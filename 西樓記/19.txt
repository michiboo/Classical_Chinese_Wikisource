
【雁兒舞】〔淨上〕懊恨多嬌。誓不順我。要略近身兒。把我麵皮抓破。甚日纔認是丈夫。錦帳裏雙雙雁兒舞。
【胡搗練】〔旦上〕心上事。淚中流。一段離情兩處愁。歸夢不忘樓上月。癡魂猶記渡頭舟。
【玉肚交】〔玉胞肚〕你自投機彀。枉傷悲徒然淚流。那敎你母親寫下婚書。茶銀五百親收。〔旦〕
【玉交枝】他說錢塘有親權逗留。幾曾說道成婚媾。這寃屈如何是休。恨娘行將人恁丟。
【玉山供】〔玉胞肚〕〔淨〕前緣輻輳。到今朝終不然罷休。只圖苦盡甘來。莫將恩變成仇。〔旦〕
【五供養】伊家鄙陋。笑有甚琴挑曲逗。〔淨〕敢把區區罵。好胡謅。敎咱難忍這般羞。
【玉雁子】〔玉交枝頭〕〔旦〕冰霜操守。肯從伊出乖露醜。〔淨笑介〕䘕衏人家從了良。到說什麼冰霜操守。出乖露醜。不是守那於叔夜麼〔旦〕正是。〔淨〕你要從他。我先擺布殺他便了。直敎斬草除根後。有甚別個朋友。
【雁過沙中】在他矮簷難出頭。〔淨〕休思低檻憑伊走。〔旦〕縱然在此決不久。
【玉交枝尾】望超生哀哀拜求。〔拜介淨〕敢是要別我而去。〔旦〕歎羅敷夫君自有。
【四換頭】賊潑賤。沒道理。在我跟前喬弄嘴。惡言語緊追。〔旦〕飮恨含寃無好氣。要奴相隨。甘心做鬼。〔淨〕無計溫存只苦打伊。〔旦〕受刑不過。惟求速斃。須惹得傍人講是非。〔淨〕苦我打官司。先已弄殺你。〔旦〕我也要死。〔淨〕敢恁地拖刀弄劍。怕你差池。〔旦〕欲言不語淚珠垂。速死待何疑。於郞於郞。西樓枉訂死生期。
