
【山歌】〔末扮梢水上〕水面生涯最是難。不遇風來只好看。說甚麼九日灘頭坐。一日過九灘。
【卜算子】〔丑鴇母上〕花月春江勝。獨我離鄕井。〔旦上〕拆散雙鸞兩處鳴。展轉嗟薄命。
【九迴腸】〔解三酲〕曲塘西斷橋煙冷。垂楊下古渡月明。人兒不至空廝等。頻掠鬢。屢挑燈。凝眸似來移步影。側耳如聞咳嗽聲。心耿耿。
【三學士】閏一更漏鼓還僥倖。搇不住兩岸雞鳴。咦。他說道佳期當記書中句。又把舊玉重申樓上盟。
【急三鎗】這就裏堪疑訝。多應是親嚴禁。難道恁無情。
【一封羅】〔一封書〕伊執性苦爭。那於生有甚情。〔旦〕他須要踐盟。料嚴親防範明。〔丑〕
【皂羅袍】老人不聽。恓惶淚零。〔末〕晴乾不走。雨天怎行。〔旦〕呸。譬如生了一場病。
【鷓鴣天】〔旦哭介〕最苦催人事遠行。疎風細雨總傷情。那堪囘首西樓遠。煙樹模糊隔幾層。人漸杳。恨難平。水窗猶自眼睜睜。欲知此際銷魂也。欸乃一聲一淚零。〔同下〕
【縷縷金】〔老旦上小淨急做搖船上〕忙追去素徽船。到處都尋遍。好熬煎。聞泊錦帆渡。如何不見。奴家劉楚楚。因妹子被於家驅逐。把西樓典與奴家。往杭州暫寓。我爲昨夜好日子。搬到西樓。今早治具送他一程。再尋不見。咳。想是去了。梢水只得囘去罷。〔小淨應介老旦〕管昨宵開去怕留連。空辜我設餞。空辜我設餞。
