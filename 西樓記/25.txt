
【碧玉令前】〔末上〕西風瑟瑟江關動。看澄澄秋高天逈。
【前腔後】一葉扁舟。載酒話離衷。〔雜叫住末船相見介末〕行已遠。感芳卿特來相送。
【念奴嬌序】君行萬里。暫扁舟祖餞尊前。聽奏離鴻。秋老林臯。看晚照紅映山麓霜楓。攀送。對酒歌騷。班荊揮麈。唾壺小叩水聲湧。〔合〕堪悵怏灞橋衰柳。渭水秋風。
【前腔換頭】猶恐咸陽路逈。做黑貂裘敝。當年蘇子悲痛。鏡點霜華。還待做半枕邯鄲癡夢。〔老旦〕你是賈董。策獻天人。榜開龍虎。曲江春宴馬蹄紅
【前腔換頭】明瑩。不知是月爲秋明。秋因月媚。關山搖漾水光中。咦。是那裡吹笛。〔老旦〕何處來一派笛聲低橫。〔末〕夜擁吳姬歌皓月。朝乘蜀馬逐驕暘。人生聚散。有何定準。虛哄。今夜芳尊。明朝瘦馬。可憐佳景已難共。
【賽觀音】故人稀。增悲痛。憐俠女靑鸞鏡空。早並付玉樓仙夢。趁此月明之下。把酒臨風。弔我叔夜。楚楚。你也弔素徽一弔。〔老旦末同滴酒遙弔介〕遙賦招魂弔西風。
【人月圓】可信是陽焰空花渾無用。趕利驅名如蜂擁。河橋日夜相迎送。看來往舟車逐浪蓬。眞堪歎風塵古道。老盡英雄。
【餘文】話別離亭情偏重。來朝馬首各西東。行色爭看劍氣雄。
