
【祝英臺近】〔旦淡粧上〕夢初囘。燈未燼。鵶噪綺窗曉。自照菱花。羞點翠眉小。謾敎選伎徵歌。強爲歡暢。滿腔恨。有誰知道。
【桃柳爭春】〔老旦妓妝上〕輕妝恁嬌。特來探問鄰家。不知因甚病倒。
【祝英臺】你只道少年場花似錦。結隊逞妖嬈。歌繞畫梁。舞動香塵。管使座中魂銷。〔老旦〕今日煙花部中。還推你第一。〔旦〕多嬌。怕一朝春去。門前寶騎雕輪稀了。那時候誰肯憐顰惜笑。
【前腔換頭】你容貌。一似李師師張盻盻不減舊蘇小。那更水暎翠眸。山遠輕眉。果是素喉蠻腰。〔旦〕怎奈應酬不暇。知己甚少。〔老旦〕你談笑有鴻儒。往來無白丁。交好。無非詞苑名流。與那騷壇年少。怎拚捨西樓月夜花朝。
【前腔換頭】你差了。那些流水行雲。豈是久常交。〔老旦〕畢竟什麼樣人。方稱得你意。比似有才無情。有情無才。總不入你眼睛。〔旦〕咳。姐姐。那見有才的沒有情。惟眞正才人。方是情種。除是沈約宋玉。情種愁魔。方曉得我的根苗。〔老旦〕倘王孫公子。要娶你起來怎麼處。〔旦〕兒曹。任他白璧黃金。一點芳心難討。漫無緣。可不空負了求凰琴操。
【前腔換頭】〔老旦〕聒噪。是誰家三兩靑衣。促戴翠雲翹。〔旦〕那知我粉冷絮塵。脂凍桃花。不理舊時笙簫。〔老旦〕妹子你這等洗脂謝粉。定有個心上人在那裏。不妨與我說知。〔旦〕咳。沒有。〔袖出譜介〕只有做這錦帆樂府的於解元。未識其面。先慕其才。是眞正情種。尙不知容貌若何。邂逅何日。〔老旦〕佳人才子。原是天生的配偶。只是王嬙遠聘。虞姬嫁遲。姻緣事非偶然也。〔旦〕在我也忒不偶然了些。〔老旦〕休焦。縱如當日虞姬。只是花星遲照。〔旦〕倘終身不得其人。便怎麼處。〔嘆介〕怕無成還被東風嘲笑。
