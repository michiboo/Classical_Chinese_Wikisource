
【吳小四】〔丑便帽輕衣笑上〕酒中糟。賭內淘。昏昏暮又朝。因甚年來生意少。大老官人都變了。苦推磨閒絮叨。
【前腔】〔淨便帽鮮衣白鬚上〕老幫闝。手段高。招牌慣弄脬。莫笑區區知契少。士夫官員盡見招。誰不識強夢橋。
【前腔】〔小淨扮村妓上〕態妖嬈。打扮喬。行來頸骨搖。兩片嘴脣闊又趬。眼大眉粗面又凹。只落得彎話騷。
【黃鶯兒】如把破筒敲。〔丑〕啞調呢。〔淨〕癩蝦蟇猛醋哮。〔丑〕低調呢。〔淨〕雨中曲蟮啼陰調。翻高字。雌貓怕交。做拖腔。綿紗漫搖。快來好似鴟鴞叫。〔淨搔喉介丑〕把喉搔。接連幾套。〔小淨〕越聽越難熬。
【三臺令】〔生上介〕曉風偸勒輕鑣。又到平康畫橋。美盻笑相招。儘看遍兩行豔嬌。
【集鶯花】〔集賢賓〕閒乘駿馬來畫橋。聽歌韻飄蕭。
【黃鶯兒】果然花下鶯簧繞。〔老旦小淨〕紅牙緩敲。碧玉漫調。〔生〕唱風情不禁秋波俏。
【賞宮花】半縷細沈幽澗響。一聲淸徹彩雲高。
【御袍黃】〔簇御林〕硏朱露。蘸彩毫。這都是新曲。咦。這新詞全費敲。不但學疎才淺。此道全然不曉。〔做塗抹介〕入平去上都相抝。改政了方協調。
【皂羅袍】羽越淸脆。黃鍾最濁。正宮雄壯。商角冷落。這其間就裏多微妙。
【黃鶯兒】語兒曹。陽春古奏。和者甚寥寥。
【墜梧枝】〔貓兒墜〕好似當年郗衞。筆勢恁飄蕭。〔老旦小淨〕小小花箋捲素濤。〔生〕看他點的板。不差半下。熒熒錦字點紅麼。
【梧桐花】〔生〕可幸新詞中雅好。〔老旦〕記歌娘子。顧曲周郞。合是一副。〔生〕紅紅有意周郞少。
【玉交枝】未相逢神先訂交。〔生〕待我袖此箋去。
