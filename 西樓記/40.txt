
【七娘兒】〔外於魯上〕夜來不住燈花墜。卻原來吾兒錦歸。喜不能持。陶然如醉。恍然身在淸都裏。
【前腔】長安得意馬蹄疾。晝歸榮椿庭久違。〔末〕媿我同登。羨伊歸娶。月下人好把紅絲繫。
【山漁燈】定省荒疎兒之罪。〔外〕前日報捷的說你不在京中。倒往下路去了。甚放不下。〔末〕令郞呵。一赴春闈。旋到鄕里。〔外〕我又在任。歸去何幹。〔末〕老年伯在上。令郞向與穆素徽訂盟。生死不忘。幸素徽砥志。死而復生。年兄誤聞死訃。歸尋消耗。尋消耗又對彤墀。〔外〕怎趕着廷試。〔末〕有一個胥長公。贈以千里馬。且雲素徽我已貯之京中矣。〔外〕怎麼素徽也到京中去。〔生〕堪憐素徽。煙花砥志成婚配。被池公子賺了囘歸。他也誤聞孩兒死信。在橫塘薦度孩兒。誰想胥長公路抱不平。做下計策。棄輕鴻妾。換出素徽。送至京師。〔末〕這也是一樁奇事。誰知機緣甚奇。明月橫塘逢義士。劫上鳳車還帝畿。〔外〕今素徽何在。〔生〕已在河下。特請嚴命。敢遂夙盟。〔末〕小姪特來作伐。望卽俞允。三生會。況作伐有媒。〔生〕怕娶而不吿。卻類鑽窺。〔外〕
【朱奴兒】是則是前緣定矣。怕人講良賤不敵。〔末〕老年伯在上自古道芝草無根。醴泉無源。芝草甘泉源本誰。婚姻事難論高低。〔外〕孩兒過來。有李年丈諄諄在此作伐。你的心願難改。夙緣已成。今日乃婚姻大吉日。就與你成親罷。索從你室家永宜。〔向末介〕謝年丈成人美。
【遶紅樓】〔菊花新〕簫鼓頻催點鳳翹。輕舉步環珮飄蕭。〔生紅袍上〕
【齊天樂】才子佳人。可稱雙妙。〔合〕
【緱山月】今夜喜相邀。
【好事近】寳鼎麝蘭燒。滿座篆煙迷了。香深深處。驚看翠圍珠繞。良時輳巧。畫堂中綺宴安排早。孔雀屛組繡交蕤。鴛鴦帳曲瓊雙爪。
【前腔換頭】良宵。萬里素波搖。更一片紅雲繚繞。秦樓仙倩。翩翩待驂靑鳥。新歡舊好向今宵。合巹齊傾倒。羨佳人寶髻珠瓔。喜才郞繡衣烏帽。
【千秋歲】鬭妖嬈。皓月熒熒照。不禁地眉語目笑。追想當年。追想當年。誰料得這囘于飛重效。乘鸞晚。登龍早。偸花拙。聯枝巧。漫道姻緣少。但玄霜有杵。應到藍橋。
【前腔】賦桃夭。調葉求凰操。慮只慮唾井相拋。〔生〕梁鮑應慚。梁鮑應慚。可羨你似他少君德耀。三生石。曾留笑。百年景。同諧老。魚水投歡好。〔旦〕媿牆花路草。附玉依喬。
【越恁好】翠紅庭院。翠紅庭院。鬧叢叢景趣饒。海棠花滿樹。從此夜放新葆。正歡娛笑高。正歡娛笑高。見墜沈沈粉牆西月掛樹梢。〔小淨指丫鬟送酒生旦介〕捧霞觴命白。漫凝眸早忘卻嚴漏麗譙。移燈火。向洞房。晚宴收拾早。見迴廊數轉。曲砌深奧。
【前腔】翠笙玉管。翠笙玉管。響嗚嗚引調高。轉歌酣舞劇。樊素口小蠻腰。側楞箏紫槽。側楞箏紫槽。見小鬟每展紅牙低按漫敲。暖溶溶繡房。綺窗中喜燈花雙綴絳桃。良緣輳。瑞應多。占盡風光好。看夫榮子貴。同拜封誥。
【紅繡鞋】佳人才子風騷。風騷。同娛月夜花朝。花朝。鶯燕侶。鳳鸞交。歡引袖。醉揮毫。把相思一筆勾消。勾消。
【前腔】西樓舊玉根苗。根苗。風流節俠堪驕。堪驕。樂府載。史書標。言志淺。寄情豪。縱周郞不費推敲。推敲。
【意不盡】就中癡事人難到。癡事還須癡想描。韶華易老。黃粱夢濁誰喚覺。
