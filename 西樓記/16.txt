
【玉女步瑞雲】〔傳言玉女〕〔生上〕病久無力。勉赴綺筵華席。〔末上〕
【瑞雲濃】邀契友閒譚頃刻。
【畫眉序】暑氣雨初浥。滿院梧桐翠欲滴。快涼風幾陣。爽然生腋。華堂內珀盌晶盤。湘簾下象牀牙席。〔小旦〕可要移酒到池亭上去。〔生〕覆階綠蔭堪迤逗。不思又去移席。
【絳都春序換頭】當日鏡湖春色洵爲雨爲雲。傾城傾國。〔指小旦介〕試問新粧。獺髓微添吳宮赤。露華輕暈昭陽白。〔指小淨介〕偏敎你梅花粧額。〔小淨〕風雲我是花面麼。〔末笑介〕我讚你的色。〔小淨〕不敢欺。虱是其實有兩個的。〔末〕漫將佳麗推評。盡是蕙心紈質。
【鬧樊樓】當筵不見傾城色。強爲歡笑。就中如刺。盼斷錢塘隔。羞見銀河碧。問素徽何處。漫臨風珠淚欲滴。背人前看靑衫袖暗溼。
【下小樓】病多難勝涓滴。爲深情強赴席。〔末〕開懷且莫多憂憶。試把脣兒一溼。休敎負此七夕。
【鮑老催】〔衆妓〕再三太息。繁華院宇番做寂。愕然呆想神如失。停杯久。送色遲。忘罰滴。但聞荷沼香習習。但聞蛩砌聲喞喞。紅燭淚向西風泣。
【滴溜子】休說那燕和趙麗姿豔質。縱列着滿院太眞合德。奈何非吾儔匹。可惜當筵笑語喧。不知您岑寂。囑付淸光。爲咱照及。
【滴滴金】尊前再把鵝笙炙。吹罷重將羯鼓擊。歌當煞尾聲聲急。〔生〕楚江情安可得。廣陵散失。莫愁子夜何處覓。纔聽豔歌又思那日。
【雙聲子】〔衆〕今宵集。今宵集。衆歡笑。獨憂憶。〔生〕疲倦極。疲倦極。厭杯酒。思牀席。〔衆〕好夜色。好夜色。轉可惜。轉可惜。把歌情舞意。未許狼籍。
【尾聲】名姝韻士花間集。奈愁病偏將酒興剋。須是放開鬱積。
