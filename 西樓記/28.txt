
【菊花新】風霜連歲病休文。何意重爲上國賓。遙望棘闈門。又待把西樓尋問。
【尾犯序】軍士擁如雲。滿院朱衣。燈炬輝映。派卷分房。喊吶聲相聞。紛紜。抵多少郢曲自賞。抵多少齊竽濫混。還堪笑懨懨病鬼。重效美人顰。
【前腔】何因復向利名奔。強赴選場。只爲親命。纔展霜毫。又思量招魂。還省。縱敎我鵬摶鳳舉。難消我鶯愁燕恨。怎得你同沾恩寵。做國李夫人。
【前腔】慵將筆硯親。只待凝眸。一見修文。棘院重重。料難來芳魂。何忍。忍敎我靑雲上騁。忍敎你黃泉下等。你卻做多情的鬼。我做了少情人。
【前腔】風簷防範緊。鼓又屢催。燭又將燼。倦眼迷𥉐。夜深來偏昏。〔淨〕爺快繳卷。〔生〕堪哂。那裡是雕龍繡虎。卻都是愁香怨粉。勉強揮得一篇。呀。還驚問。早被誰行圈點。卻是我啼痕。〔丑巡場指揮雜捧酒殽上〕
【歸朝歡】馮太史。馮太史。遣送酒殽。於叔夜。尋覓各號。南直於叔夜相公在那一號。〔淨〕在這裏。〔丑〕下官巡場指揮。是馮太史差送酒殽的。〔生〕又辱年伯垂念。承垂念。承垂念。使人怎消。〔丑〕還說快謄完正藁。〔生〕外邊還有許多人在號內。〔丑〕場中尙存百餘號。吿別了。〔生〕特蒙送酒多勞了。〔丑〕賚命而來敢憚勞。
【鮑老催】漫揮兔毫。明珠萬顆錯亂搖。黃河瀉流三峽漂。龍虬走。刀劍鳴。煙雲繞。阮生據案成書藁。袁宏倚馬不立草。免曳白。貽人笑。
【尾聲】君才調七步高。看取龍門遠跳。〔生〕爭換與我巫山夢一宵。
