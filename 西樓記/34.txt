
【北點絳脣】〔小生上〕論兵法黃石深籌。誇劍術白猿高手。小可的施機彀。恰便是談笑功收。謾道那掇月移宮。推雲出岫。
【南劍器令】舊恨變新愁。吉與咎好難尋究。避雷霆又遭霹靂。〔疑介〕向前且問根由。
【北混江龍】我愛你花嬌玉秀。兀的是髮拖雲。更和那眼凝秋。只指望洛神珮解。與那漢女環留。〔旦〕噯喲。這是那裡說起。〔小生〕我與你弄玉同登乘鳳臺。太眞齊憑望仙樓。鎭日的呈妙舞。引淸謳。擊方響。按箜篌。浮桂液。爇蘭油。餐白鵠。脯紅虯。眞個是溶溶深院四季混寒暄。更和這層層步障句日的無昏晝。早趁此鵲橋鸞馭。成就此燕侶和那鶯儔。
【南桂枝香】夫君曾有。〔小生〕姓甚名誰。〔旦〕姓於名鵑字叔夜。〔小生〕你旣不他適。怎生隨了池同。〔旦〕呀。這是仇讎廝守。他與鴇母計賺奴家。奴家生分。不與他成親。恨不能卽斷其頭。近聞於郞已死。自縊房中。又被丫鬟救轉。忽聞訃報傳來。不得親扶靈柩。〔小生〕怎在寺中設建道場。〔旦〕是奴家與於郞。不能盡夫婦之情。安排靈座。痛哭一番。燒些錠楮。燒些錠楮。〔小生〕敢是完了心願。便就一心隨那池同到老。〔旦怒介〕咳。說那裡話。功德一完。卽便自盡了。道場完後。別無迤逗。不意又被你劫取。我只道押衙崑崙之輩。尙與你接談。不意又遇池同。旣可隨你。何不就隨了他。如再相逼。君家佩劍。妾當以頷血濺之。〔小生〕若肯從我。當以金屋貯卿。〔旦〕謾胡謅。金屋非吾願。泉臺是所求。
【北油葫蘆】則聽得往事從頭逐一剖。赤緊的把死生盟你便能自守。俺也不是偸香竊玉也待逞風流。則是俺移花換柳。與您諧婚媾。魆把那輕鴻女一樣妝成就。那勇士便便攜之在月下走。池同的把假貨去求。誰道是佳人反在咱每手。活錚錚個於郞您待見否。
【南八聲甘州】經年困守。感君家俠氣。妙策神籌。輕捐姬妾。交誼古今希覯。奴家呵。似籠鷹再逐霄漢。舉轍鮒重從江海遊。含羞。這生全恩德難酬。
【北天下樂】俺本是擊築吹簫江南任俠流。腰橫着吳也麼鉤。吳鉤射鬥牛。驀忽地展半籌。便敎那書生遂好逑。〔旦〕君家祇從旅店遇着於郞。還是舊交。〔小生〕俺與於郞非舊遊。〔旦〕可認得池同那賊。〔小生〕前夜若見他。就要動手殺卻。又遲了搶你之事。所以不曾去看他。竟抱了您走。與池同也沒甚讎。只待與有心人。一朝完配偶。
【南解三酲】羨你具古洪機彀。更有那許俊雄遒。似崑崙磨勒難追究。還送我到皇州。一朝遂同千里遊。片語平消萬種愁。爭馳驟。星犇電走。無暇囘眸。
【北那𠮟令】曉風和。岸草柔。午雲深。嶺樹幽。喜聽啼鶯如喚友。遊蜂的似覓儔。〔旦〕京師還有許多路。〔小生〕神京的在望處浮。使佳人屢送眸。俺便將離恨天補的才完。相思地縮的不就。不由人的鞭策頻抽。
【南醉扶歸】曉行暮止甘馳驟。穿山度嶺奈嬌柔。漫想當年話西樓。豈知今日多僝僽。恨不得立時相見訴離愁。怕見面都遺漏。
【北金盞兒】歷間關赤碌碌早已到皇州。鳳城中闤闠炊煙浮。小廝。你到掛號所在。看簿上登記於相公寓在何處。卽到寓所去問。〔僮應介〕待小的去問來。〔下小生〕俺待把於郞的行共止。一一的忙尋究。〔旦〕莫不場事完了。又去迷戀靑樓。〔小生〕休猜做南宮的試畢。又早去迷翠館。醉靑樓。
【南安樂神犯】姻緣已就。誰知來到。不獲綢繆。伯勞飛燕早分頭。浮萍浪梗難相湊。〔小生〕他揭曉也不待了。〔旦〕黃榜無情待。白骨有心求。此段恩何厚。行和止作麼籌。敎人堪恨轉堪羞。彷徨處空淚流。一天歡慶反成愁。
【北寄生草】俺有個私宅第可喜的是地最幽。恰稱的九華仙馭權迤逗。儘有驅奴使婢每環前後。且喜是重門朱戶無人叩。一任他門前蜂蝶遍尋求。只索護幽香莫被東風漏。
【南皂羅袍】慚愧姻緣不輳。感君家藏貯翠館朱樓。入海撈針費尋求。守株待兎空僝僽。崎嶇古道。敎伊浪遊。繁華別院。與奴遣愁。恩深義重難消受。
【北煞尾】甫能彀送將穆氏帝京遊。又尋叔夜江南走。可這千里馬兒不容氣吼。紫絲韁何嘗輕放手。忽剌剌一似順風舟。只成就這鳳鸞儔。有一頭早不見一頭。赤潑潑俠腸癢處難拴紐。思量起也着甚由。又不爲熱湯兒半口。又不爲切己的功名兒馳驟。爲他們害相思兩下裏擔憂。好似把紅綃妓與千牛。
