
【靑歌兒】〔丑鴇母上〕吾家女病慵愁倦。暗塵生舞衫歌扇。門前車騎漫喧闐。都將謝了。我待如何消遣。
【上馬踢】於郞是甚緣。偏中乘鸞選。池生枉用情。天台還路遠。倩女癡心。娘勸他不轉。嘆我老年。只要活動錢兒。那顧煙花賤。
【勝葫蘆】驟到平康畫橋邊。霎瞬的聚人煙。〔做打進〕打破家生如雪片。一場慘禍。管使西樓鬧喧喧。
【掉角兒序】〔小淨〕那於生是讀書少年。你家素徽呵。做圈套把他來騙。豈不知嚴明父親。勢炎炎繡衣風憲。到今朝發覺了怒沖天。來驅遣。外州他縣。〔合〕早離故苑。方得自全。休做了不識禍福。處堂雀燕。
【前腔】素徽兒春來病纏。鎭日的閉着門扇。幾曾留於家相公。好敎人口難分辯。漫哀求姑寬緩。賜矜憐。與人方便。
