　　欽定四庫全書　　　　　子部十一
　　北堂書鈔　　　　　　　類書類
　　提要
　　臣等謹案北堂書鈔一百六十卷唐虞世南撰世南字伯施餘姚人官至銀青光祿大夫宏文館學士諡文懿事蹟具唐書本傳北堂者秘書省之後堂此書葢世南在隋為秘書郎時所作也分八十部凡八百一類唐志作一百七十三卷晁公武讀書志因之中興書目作一百六十卷宋史藝文志因之今本卷帙與中興書目同其地部至泥沙石而畢度非完帙豈原書在宋已有亡佚耶王應麟雲二館舊闕書鈔惟趙安仁家有本真宗命內侍取之手詔襃美葢前代甚珍其書矣是編為明萬厯間常熟陳禹謨所校刻錢曾讀書敏求記雲世行北堂書鈔攙亂增改無從訂正向聞嘉禾收藏家有原書尋訪十餘年而始得繙閲之令人心目朗然朱彝尊亦稱曾見大唐類要百六十卷反覆觀之即虞氏北堂書鈔今世所行者出陳禹謨刪補至以貞觀後事及五代十國之書雜入其中盡失其舊類要大畧出於原書殊未易得云云葢明人好增刪古書逞臆妄改其雜亂無識誠有如錢朱二氏所譏然今嘉禾舊本及大唐類要均已不可得見獨禹謨此本猶存其增加各條幸皆註明補字猶有蹤跡可尋則存什一於千百未始非唐人舊籍所藉以留貽者也乾隆四十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

