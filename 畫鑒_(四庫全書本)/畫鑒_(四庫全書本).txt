　　欽定四庫全書　　　　　子部八
　　畫鑒　　　　　　　　　藝術類一〈書畫之屬〉提要
　　〈臣〉等謹案畫鑒一卷舊本題宋東楚湯垕君載撰案卷末有題詞曰采真子妙於考古在京師時與今鑒畫博士柯君敬仲論畫遂著此書用意精到悉有依據云云則垕與柯九思同時九思為鑒畫博士在元文宗天厯元年則作此書時上距宋亡已五十三年下距元亡僅三十九年垕安得復稱宋人且書中稱元曰本朝稱宋曰宋朝內元外宋尤不得以遺民藉口舊本蓋相沿誤題也又題詞稱惜乎尚多疏畧乃為刪補編次成帙名曰畫鑒後有高識知賞其言采真子東楚湯垕君載之自號也云云則此書乃因垕舊稿重為潤色不但非垕之原本併畫鑒之名亦非垕所自命矣惟題詞不著名氏遂不能詳考其人耳所論厯代之畫始於吳曹弗興次晉衛協顧愷之次六朝陸探微諸家〈案吳晉皆在六朝之數不應別探微以下為六朝原本標目如是姑仍其舊而附訂其誤於此〉次唐及五代諸家次宋金元諸家然元惟龔開陳琳二人蓋趙孟頫諸人並出同時故不録也次為外國畫次為雜論大致似米芾畫史以鑒別真偽為主凡所辨論皆在筆墨氣韻間不似董逌諸家以考証見長也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　欽定四庫全書
　　畫鑒
　　元　湯垕　撰
　　呉畫
　　曹弗興古稱善畫作人物衣紋皴皺畫家謂曹衣出水呉帶當風宣和內府刻意搜訪不過兵符圖一本余嘗見於錢塘人家上有紹興題印筆意神彩疑是唐末宋初人所為也
　　晉畫
　　衞協晉人也唐名畫記品第在顧生之上世不多見其蹟畫譜所傳高士圖刺虎圖余並見之乃唐末五代人所為耳真蹟不可見矣或雲二圖是支仲元作
　　顧愷之畫如春蠶吐絲初見甚平易且形似時或有失細視之六法兼備有不可以語言文字形容者曽見初平起石圖夏禹治水圖洛神賦小身天王其筆意如春雲浮空流水行地皆出自然𫝊染人物容貌以濃色㣲加綴不求暈飾唐呉道𤣥早年嘗摹愷之畫位置筆意大能彷彿宣和紹興便題作真蹟覽者不可不察也謝赫雲愷之畫跡不迨意聲過其實近見唐人摹本果得其說
　　六朝畫
　　陸探㣲與愷之齊名余平生止見文殊降靈真蹟部從人物共八十人飛仙四人皆各有妙處內亦有畨僧手持髑髏盂者葢西域俗然此卷行筆𦂳細無纎毫遺恨望之神采動人真希世之寶也今藏秘府後有維摩像觀音像摩利支天像皆不迨之張彥逺謂體運遒舉風力頓挫一一拂動必新奇非虛言也
　　展子䖍畫山水大抵唐李將軍父子多宗之畫人物描法甚細隨以色暈開余嘗見故實人物春山人馬等圖又見北齊後主幸晉陽宮圖人物面部神彩如生意度具足下為唐畫之祖
　　六朝人畫魯義姑圖一兵士持戈作勇猛之勢義姑作安詳荅問之態棄所生子於地作畏懼恐怖急挽母衣之狀而所抱之子以兩手抱義姑之項回視兵士一一如生筆法細潤傳色鮮明望而知其非唐畫舊藏申屠大用家今歸義興王氏王藏繆畫至三百軸此為最也
　　唐畫〈五代附〉
　　閻立本畫三清像異國人物職貢圖傳法太上像五星像皆宣和明昌物余並見之又見步輦圖畫太宗坐步輦上宮人十餘輿輦皆曲眉豐頰神采如生一朱衣髯官執笏引班後有賛普使者服小團花衣及一從者賛皇李衛公小篆題其上唐人八分書贊普辭婚事宋高宗題印完真奇物也
　　王芝子慶家収閻立本畫西域圖為唐畫第一趙集賢子昻題其後雲畫惟人物最難器服舉止又古人所特留意此一一備盡其妙至於髮采生動有欲語狀葢在虛無之間真神品也
　　呉道子筆法超妙為百代畫聖早年行筆差細中年行筆磊落揮霍如蓴菜條人物有八面生意活動方圓平正高下曲直折算停分莫不如意其傅采於焦墨痕中略施㣲染自然超出縑素世謂之呉裝當時弟子甚多如盧楞伽楊庭光其尤者也五代朱繇亦能彷彿終不甚似覽者當自得之
　　嘗見呉道子熒惑像烈焰中神像威猛筆意超動使人駭然上有金章宗題印秘在內府又見善神二㡠摩利諸天像帝釋像木紋天尊像及行道觀音托塔天王毘沙門神等像行筆甚細恐其弟子輩所為耳
　　王右丞維工人物山水筆意清潤畫羅漢佛像致佳平生喜作雪景劒閣棧道騾網曉行捕魚雪渡村墟等圖其畫輞川圖世之最著者也葢其胸次蕭灑意之所至落筆便與庸史不同
　　周昉善畫貴遊人物又善寫真作仕女多穠麗豐肥有富貴氣
　　李思訓畫著色山水用金碧暉映自為一家法其子昭道變父之勢妙又過之故時人號為大李將軍小李將軍至五代蜀人李昇工畫著色山水亦呼為小李將軍宋宗室伯駒字千里復倣效為之嫵媚無古意余嘗見神女圖明皇御苑出遊圖皆思訓平生合作也又見昭道海岸圖絹素百碎粗存神采觀其筆墨之源皆出展子䖍輩也
　　曹霸畫人馬筆墨沉著神采生動余平生凡四見真蹟一奚官試馬圖在申屠侍御家一調馬圖在李士𢎞家並宋高宗題印其一下槽馬圖一黑一騮色圉人背立見鬚眉髣髴奇甚其一餘所藏人馬圖紅衣美髯奚官牽玉面騂緑衣閹官牽照夜白筆意神采與前三畫同趙集賢子昻嘗題雲唐人善畫馬者甚衆而曹韓為之最葢其命意高古不求形似所以出衆工之右耳此卷曹筆無疑圉人太僕自有一種氣象非世俗所能知也集賢當代賞識豈欺我哉
　　韋偃畫馬松石更佳世不多見其筆法磊落揮霍振動杜子美詩所謂戱拈禿筆掃驊騮倐見騏驎出東壁者余嘗収紅韉覆背驄馬圖筆力勁健𩯣尾可數如顔魯公書法往嵗鮮于伯機見之驚嘆累日嘗賦詩曰渥窪産馬如三龍韋偃畫馬如畫松奇文也惜不成章而卒韓幹初師陳閎後師曹霸畫馬得骨肉停勻法遂與曹韋並馳爭先及畫貴遊人物各臻其妙至於傅染色入縑素余嘗見其人馬圖在錢唐王氏二奚官引連錢驄燕攴驕又見一卷朱衣白帽人騎棗騮五明馬四蹄破碎如行水中乃李伯時舊藏在京師見明皇試馬圖調馬圖五陵游俠圖照夜白粉本上有幹自書內供奉韓幹照夜白粉本十字要知唐人畫馬雖多如曹韋韓特其最著者後世李公麟伯時畫馬專師之亦可謂優入聖域者也
　　戴嵩專畫牛為韓晉公滉幕客專師法於韓而青出於藍者也不惟畫牛至於川原樹石牧子樵童亦各臻妙余凡七見真蹟一在揚州司德用家二牛相鬬毛骨竦然一在四明士人家一牛引犢奇甚又見三牛圖渡水牛圖歸牧圖皆合作也古人云牛畜非文房清玩若其筆意清潤開卷古意勃然有田家原野氣象余於嵩有取焉
　　韓晉公滉畫人物及為牛圖嘗見其田家移居圖村童螘戱圖醉客圖鼓腹圖醉學士圖及牛圖粉本人物源流顧陸牛圖是其所長戴嵩得其緒餘有名於世葢人物不及而牛獨過之也
　　陳閎開元中人畫人物得名明皇幸蜀作金橋圖人物閎主之餘見其照夜白馬圖筆法細潤不在曹韓下唐人花鳥邊鸞最為馳譽大抵精於設色穠艶如生其他畫者雖多互有得失歴五代而得黃筌資集諸家之善山水師李昇鶴師薛稷龍水師孫位至於花竹翎毛超出衆史筌之可齊名者惟江南徐熈熈志趣高逺畫草木蟲魚妙奪造化非世之畫工所可及也熈畫花落筆頗重中畧施丹粉生意勃然黃之子居實居寀熈之孫崇嗣崇矩各得家學熈之下有唐希雅亦佳多作顫筆棘針是效其主李重光書法後有長沙易元吉作花果禽畜尤長於獐猿多游山林窺猨狖禽鳥之樂圖其天趣若趙昌惟以傅染為工求其骨法氣韻稍劣也又如滕昌祐丘慶餘葛守昌崔白艾宣丁貺之徒皆得其緒餘以成一家要知花鳥一科唐之邊鸞宋之徐黃為古今規式所謂前無古人後無來者是也
　　尉遲乙僧外國人作佛像甚佳用色沉著堆起絹素而不隱指平生凡四見真蹟要不在盧楞伽之下
　　楊庭光學呉生行筆甚細而不弱畫佛像多在山林中雜畫一一臻妙
　　裴寛善畫小馬宣和所藏一卷余嘗見之作山水間小馬十數蕭散閒適筆墨甚閒雅真奇作也
　　張璪松石清潤可愛平生嘗見四本並佳後得山堂琴㑹圖趙子昻見之欲得不與題雲張璪松人間最少此卷幽深平逺如行山隂道中誠寶繪也
　　翟琰師呉生筆法大不及惟得傅色之法嘗見孔雀明王像甚佳
　　周古言畫在周昉之下文矩之上有夜遊圖傳於世張萱工仕女人物尤長於嬰兒不在周昉之右平生凡見十許本皆合作畫婦人以朱暈耳根以此為別覽者不可不知也
　　王洽潑墨成山水煙雲慘淡脫去筆墨町畦余少年見一幀甚有意度今日思之始知為洽畫再不可見也湯子昇畫人物極妙江南人家有軒轅鑄鑑圖真奇物也
　　盧鴻一畫傳世不多餘見宋人摹其草堂圖筆意位置清氣襲人真蹟可知其妙也
　　范長壽醉道圖曽見二本皆立軸筆法𦂳實可愛用色亦潤
　　蜀人畫山水人物皆以孫位為師龍水尤位所長者也世言孫位畫水張南本畫火水火本無情之物二公深得其理嘗見孫位水官圖魚龍出沒於海濤神變滅於雲漢覽之凜凜然真傑作也
　　唐無名人畫至多要皆望而知其為唐人別有一種氣象非宋人所可比也
　　荊浩山水為唐末之冠關仝嘗師之浩自號洪谷子作山水訣為范寛輩之祖
　　陸晃畫人物極工元章畫史稱其庶人章余嘗從同里葉氏見之描法甚細而有力又有解厄天官像等數圖皆粗惡可厭葢晃畫自有二種細者為上
　　五代左禮與韓虬齊名畫佛像入妙曽見畫十六身小羅漢坐岩石中筆意甚工不在韓虬下
　　關仝霧鎖關山圖差嫩是蚤年真蹟在京師人家董元天真爛漫平澹多姿唐無此品在畢宏上此米元章議論唐畫山水至宋始備如元又在諸公之上樹石幽潤峰巒清深蚤年礬頭頗多暮年一洗舊習余於秘府見春龍出蟄圖孔子哭虞丘子圖春山圖溪岸圖秋山圖及窠石二幀於人間約見二十本皆其平生得意合作元之後有鍾陵僧巨然與劉道士劉與巨然同時畫亦同但劉畫則以道士在左巨然則以僧在左以此為別耳要皆各得元之一體至米氏父子用其遺法別出新意自成一家然得元之正傳者巨然為最也董元山水有二種一様水墨礬頭疎林逺樹平逺幽深山石作麻皮皴一様著色皴紋甚少用色穠古人物多用紅青衣人面亦用粉素者二種皆佳作也
　　周文矩畫人物宗周昉但多顫掣筆是學其主李重光書法如此至畫仕女則無顫筆
　　李後主命周文矩顧𢎞中圖韓熈載夜燕圖余見周畫二本至京師見𢎞中筆與周事蹟稍異有史衛王浩題字幷紹興印雖非文房清玩亦可為淫樂之戒耳徐熈畫花果多在澄心紙上至於畫絹絹文稍粗元章謂徐熈絹如布是也
　　唐希雅弟忠祚花鳥亦入妙品在易元吉之下若用墨作棘針易不能及之也
　　李昇畫山水嘗見之至京師見西嶽降靈圖人物百餘體勢生動有未填面目者是其藁本上有紹興題印若無之則以為唐人藁本也
　　道士牛戩信筆作寒鵲野雉佳甚
　　宣和畫譜載唐李漸畫馬筆和氣調今古無儔及見三馬圖與所聞甚不逮然自有一種氣韻不可以形似求之也
　　支仲元畫神仙人物多作奕棋之勢筆法師顧陸𦂳細有力人物清潤不俗每見高宗題作晉六朝高古名筆者多仲元所作當有知者賞余言
　　唐畫龍圖在東浙錢氏家絹十二幅作一幀其高下稱是中心畫一龍頭一左臂雲氣騰湧墨浪如臂大筆蹟圓勁沈著如印一鱗如二尺盤大不知當時用何筆如此峻利上有呉越錢王大書曰感應祈雨神龍幷書事蹟舊題作呉道子要知是唐人無疑也
　　嘗見紙上畫一人一騎甚佳後題永徽年月日太原王𢎞畫不知𢎞為何人徧考不出信知唐人能畫者固多記録不能盡也
　　仕女之工在於得其閨閤之態唐周昉張萱五代杜霄周文矩下及蘇漢臣輩皆得其妙不在施朱傅粉鏤金佩玉以飾為工
　　余嘗収宮女圖文矩筆也置玉笛於腰帶中目視指爪情意凝竚知其有所思也又見文矩畫高僧試筆圖在錢唐民家一僧攘臂揮翰旁觀數士人咨嗟嘖嘖之態如聞有聲真奇筆也
　　董元夏山圖今在史崇文家天真爛漫拍塞滿軸不為虛歇烘銷之意而幽深古潤使人神情爽朗古人行山隂道中應接不暇豈意數尺敗素亦能若是耶
　　顧德謙蕭翼賺蘭亭圖在宜興岳氏作老僧自負所藏之意口目可見後有米元暉畢少董諸公跋少董畢良史也跋雲此畫能用硃砂石粉而筆力雄健入本朝諸人皆所不能比丘麈柄指掌非盛稱蘭亭之美則力辭以無蕭君袖手營度瑟縮其意必欲得之皆是妙處畫必貴古其説如此又山西童藻跋雲對榻僧靳色可掬旁僧亦復不悅僧物果難取哉
　　唐人畫李八百妹産黃庭經圖曽於司德用家見一本萬山中一白衣婦人踞地臨溪洗一本經經之毫光燭天殊不知其意也
　　胡瓌畫畨部人馬用狼毫製筆疏渲𩯣尾𦂳細有力至於穹廬什物各盡其妙司德用家啗鷹圖真妙品也阮郜畫人物仕女極工且秀美見者愛玩錢唐人家有賢妃盥手圖佳絶
　　五代婦人童氏畫六隱圖見於宣和畫譜今藏山隂王子才監簿家乃畫范蠡至張志和等六人乘舟而隱居者山水樹石人物如豆許亦甚可愛
　　黃筌畫枯木信手塗抹畫竹如斬釘截鐵至京見二幀信天下奇筆也
　　衛賢五代人作界畫可觀余嘗収其盤車水磨圖佳甚又見王子慶驢鳴圖亦佳但樹木古拙皴法不老耳胡翼工畫人物關仝畫山水人物非其所長多使翼為之
　　僧貫休畫羅漢高僧不類世俗容貌
　　郭乾暉畫鷹鳥得名於時鍾隱亦負重名自謂不及乃變姓名受傭於郭經年得其筆意求去再拜陳所以郭憐之盡以傳授故與齊名古人用心獨苦如此
　　郝澄畫馬甚俗嘗見人馬圖不過一工人所為殊無古意上有宣和題印又曽見滾塵馬圖後有篆文曰金陵郝澄極妙知是兩手又見渲馬圖亦俗始悟滾塵馬是無名人筆後人妄加篆文以取重不知反累畫也陸瑾江南人畫捕魚圖大抵宗王右丞嫵媚過之又嘗見溪山風雨圖尤佳
　　厲歸真五代人畫牛甚妙嘗見牧牛圖大幅逺山清潤人牛閒適後有八分書羽士厲歸真筆舊藏喬仲山家今不知在何處
　　張符畫牛得名於唐曽見渡水牛一卷甚平常在戴嵩之下符自號煙波子
　　曹仲𤣥畫三官及五方如來像余曽見之聞江南王氏家有玉衣觀音像未見大抵曹師呉生不得其法晩自作細筆畫以自別為一家在支仲元下
　　孫曼卿松石問禪圖在錢唐人家一松清潤一僧甚閒雅一士人作問荅尊禮意筆法精妙古稱為孫呉生名不虛得也
　　僧傳古龍體勢勝董羽作水甚不逮僕平生於龍畫最多留心省覽葉公之跡不可復見秘閣曹弗興龍首於傳見之張僧繇呉道子輩所作不傳於世唐畫曽見錢氏所藏十二幅絹素作一首一臂五代傳古龍約看至十四五本亦曽収過三本大抵得蜿蜒升降之態而猶未免拘於畫法且看馬圖要識神駿龍圖要識變化故畫龍馬最難葢一主於變化出沒必流於戱墨於畫法甚虧若拘於畫法則又乏變化之意故畫龍尤難董羽專門之學亦不拘於形似元章雲董羽龍似魚傳古龍似蜈蚣真知言哉嘗見董元龍數本皆清奇可愛元之長政不在是故姑置不論近世陳容公儲本儒家者流畫龍深得變化之意潑墨成雲噀水成霧醉餘大呌脫巾濡墨信手塗抹然後以筆成之升者降者俯而欲噓者怒而視者踞而爪石者相向者相鬬者乘雲躍霧戰沙出水者以珠為戱而爭者或全體發見或一臂一首隱約而可名狀者曽不經意而皆得神妙豈胸中自有得於天者耶
　　五代袁義宋徐白善畫魚及觀其跡不過刀幾間物爾使人徒起羮膾之興獨文臣劉寀畫水中魚風萍水荇觀之活動至於鱗尾性情遊潛迴泳皆得其妙平生嘗觀其畫近見落花遊魚圖紅桃一枝飛花數片一赤鯉漾輕波吹落英深得詩人之意
　　僧運能五代人善畫佛像
　　宋畫〈金元附〉
　　武宗元宋之呉生也畫人物行筆如流水神采活動嘗見朝元仙仗圖作五方帝君部從服御眉目顧盼一一如生前輩甚稱賞之
　　營丘李成世業儒胸次磊落有大志寓意於山水凡煙雲變滅水石幽閒平逺險易之形風雨晦明之態莫不曲盡其妙議者以為古今第一傳世者雖多真者極少元章平生只見二本至欲作無李論葢成平生所畫祇自娯耳既勢不可逼利不可取宜傳世者不多宣和御府所藏一百九十五卷真偽果能辨耶翟院深臨摹彷彿亂真若論神氣則霄壤之分也宋復古李公年王詵陳用志皆宗師之得其遺意亦著名一世郭熈其弟子中之最著也
　　范寛字中立以其豁達大度人故以寛名之畫山水初師李成既乃嘆曰與其師人不若師諸造化乃脫舊習遊秦中徧觀奇勝落筆雄偉老硬真得山之骨法宋畫家山水超絶唐世者李成董元范寛三人而已嘗評之董元得山之神氣李成得體貌范寛得骨法故三家照耀古今為百代師法寛尤長雪山見之使人凜凜其弟子黃懷玉紀真商訓然黃失之工紀失之似商失之拙各得其一體若懷玉刻意臨摹其雪山遇得意處淺深未易斷也
　　郭熈河陽人學李成善得煙雲出沒峯巒隱顯之態嘗論畫山曰春山淡冶而如笑夏山蒼翠而如滴秋山明淨而如粧冬山慘淡而如睡觀其議論可知其畫也僕平生見真蹟約五十本然絶佳者不過一二十軸而已然山頂峻險學者苟失其意竟成匾薄無雲深林宻之態後世楊士賢顧諒皆學之
　　許道寧初賣藥長安市中畫山水以集衆故蚤年畫俗惡太甚至中年成名稍自檢束至細㣲處殆入妙理傳世甚多佳本極少峯頭直皴而下是其得意也
　　王詵字晉卿學李成山水清潤可愛又作著色山水師唐李將軍不今不古自成一家內臣馮瑾慕其筆墨臨倣亂真高宗竟題作王詵觀者不可不察也然余能望而知之
　　李伯時宋畫人物第一專師呉生照映前古者也畫馬師韓幹不為著色獨用澄心紙為之惟臨摹古畫用絹素著色筆法如雲行水流有起倒作天王佛像全法呉生士人喬仲常專師伯時彷彿亂真至南渡呉興僧梵隆亦師伯時但人物多作出水紋稍乏神氣若畫馬則全不能也伯時暮年作畫蒼古字亦老成余嘗見徐神翁像筆墨草草神氣炯然上有二絶句亦老筆所書佳作又見伯時摹韓幹三馬神駿突出縑素今在杭州人家使韓復生亦恐不能過也
　　王端畫人物古拙無神氣
　　石恪畫戱筆人物惟面部手足用畫法衣文麄筆成之武岳長沙人工畫人物尤長於天神星象用筆純熟其子洞清能世其學過父逺甚凡世間星象天神藥王等像傳流甚多神妙不俗大抵與武宗元相上下而神彩勝之宗元朝元仙仗圖昔藏張君錫家今歸杭人崔氏儘一匹絹作五帝朝元人物仙仗背項相倚大抵如寫草書然亦奇物也
　　王士元善畫山水屋木宣和畫譜止於山水部収山閤圖一卷至稱其兼有諸家之妙人物師周昉山水師關仝屋木師郭忠恕凡所下筆皆極精㣲卻於宮室敘論中貶之雲如王士元筆可以皂𨽻目之議論相反者每如此
　　高克明山水雖工不免畫人之習無深厚高古之氣趙幹畫山水多作江南景風致不俗杭人収秋涉圖上有宣和題印佳甚
　　翟院深學李成畫山水臨摹逼真自作多不佳世所有成畫多此人為之
　　王齊翰畫佛像神仙山水筆法雖佳不免近俗若入細者固勝
　　易元吉徐熈後一人而已畫花鳥如生人但以獐猨名之
　　燕文季作山水細碎清潤可愛然取其氣骨無有也裴文晛工畫牛有聲然形似有之古意不足
　　李伯時摹李將軍海岸圖雖摹昭道法至於筆意水痕林叢處不能脫其習此卷在京師人家
　　孫太古湖灘水石圖在浙右民家雙幅長軸中畫一石高數尺湍流激注飛濤走雪聽之似覺有聲筆法甚老黃筌不能過也
　　徽宗性嗜畫作花鳥山石人物入妙品作墨花墨石間有入神品者歴代帝王能畫者至徽宗可謂盡意當時設畫學諸生試藝如取程文等高下為進身之階故一時技藝皆臻其妙嘗命學人畫孔雀升墩障屛大不稱旨復命餘子次第呈進有極盡工力亦不得用者乃相與詣闕陳請所謂旨曰凡孔雀升墩必先左腳卿等所圖俱先右腳驗之信然羣工遂服其格物之精類此當承平盛時四方貢獻珍禽異石奇花佳果無虛日徽宗乃作冊圖寫每一板三葉十五板作一冊名曰宣和睿覽集累至數百及千餘冊度其萬幾之餘安得暇至於此要是當時畫院諸人倣傚共作特題印之耳然徽宗親作者余自可望而識之
　　鄆王徽宗第二子也能畫花鳥克肖聖藝墨花入能品嘗見一卷後題年月日臣某畫進呈徽宗御批其後曰覽卿近畫似覺稍進但用墨粗欠生動耳後作當謹之以此知一時諸王留心於畫者皆如此也
　　張敦禮汴梁人哲宗聓也畫人物師六朝筆意嘗見其論畫曰畫之為藝雖小至於使人鑒善勸惡聳人觀聽為補豈可儕於衆工哉敦禮畫人物貴賤美惡容貌可見筆法𦂳細神彩如生江南見陳元達鎖樹諫圖其忠義之氣突出縑素在京師見阮孚蠟屐圖人物樹石並倣顧陸後有敦禮所受追贈太師誥命是其家藏之物子孫就以誥命附其後真奇品也
　　文與可竹真者甚少平生止見五本偽者三十本往見張受益古齋泥壁屛上倒垂枝上題熈寧二年己酉冬至日巴郡文同與可戱墨皆相似後見絹畫三本一一如此題筆墨皆相似天地間未見者尚多豈與可一日間能作此數本耶然真偽一見自可辨
　　東坡先生文章翰墨照耀千古復能留心墨戱作墨竹師文與可枯木奇石時出新意僕平生見其謫黃州時於路途民家雞棲豕牢間有叢竹木石因圖其狀作木葉亦細紋如縷及在秘監見拳石老檜巨壑海松二幅奇怪之甚墨竹凡見十四卷大抵寫意不求形似僧曽収枯木竹石圖上有元章一詩今為道士黃可玉所有矣亦奇品也
　　米芾元章天資高邁書法入神宣和立書畫學擢為博士初見徽宗進所畫楚山清曉圖大稱㫖復命書周官篇於御屛書畢擲筆於地大言曰一洗二王惡札照耀皇宋萬古徽宗濳立於屛風後聞之不覺步出縱觀稱賞元章再拜求索所用端硯因就賜元章喜拜置之懷中墨汁淋漓朝服帝大笑而罷其為豪放類若此作畫善寫古賢像山水其源出董元天真發露怪怪奇奇枯木松石時出新意然傳世不多其子友仁字元暉能傳家學作山水清致可掬亦畧變其尊人所為成一家法煙雲變滅林泉綴生意無窮平生亦珍重不曾易予人當時翟耆年有詩云善畫無根樹能描朦⿰山如今身貴也不肯與人間其為世貴重如此余平生凡収數卷散失不存今但有一橫披紙畫上題數百字全師董元真元暉第一品也其弟友知亦善畫能書元章雲㓜兒友知代吾名書碑及年大字更無辨門下許侍郎尤愛其小楷雲每示簡可使令嗣書謂友知也
　　元章嘗稱華亭李甲字景元作翎毛有天趣樹木不佳僕屢見其畫樹木甚拙禽鳥佳處多
　　宋宗室如千里希逺皆得丹青之妙如大年小景墨雁雜禽又出尋常宗室筆墨之外者濮王宗漢墨雁可入神品
　　宋迪字復古師李成清甚士大夫畫中最佳不在李公年之下其猶子子房亦得家法
　　劉涇字巨濟與元章同為書畫友作枯木有奇思周怡者畫院人宣和末承應摹倣唐畫有可觀
　　崔白蘆雁之類雖清致余平生不喜見之獨有一大軸絹濶一丈許長二丈許用濃墨塗作八大雁盡飛鳴宿食之態東坡先生大字題詩曰扶桑之繭如罋盎天女織綃雲漢上往來不遣鳯銜梭誰能鼓臂投三丈云云真白之得意筆也
　　李伯時十六小馬圖至京師始見之紙素數寸中作山林十六馬飲水齕草樂天趣於其間神駿可愛伯時小字題其後今在郝大叅家
　　徽宗自畫夢遊化城圖人物如半小指累數千人城郭宮室麾幢鼔樂仙嬪真宰雲霞霄漢禽畜龍馬凡天地間所有之物色色具備為工甚至觀之令人起神遊八極之想不復知有人間世奇物也今在嘉興陳氏又見其臨李昭道摘𤓰圖舊在張受益家今聞在京師某人處畫明皇騎三鬉照夜白馬出棧道飛仙嶺乍見小橋馬驚不進逺地二人摘𤓰後有數騎漸至奇蹟也程坦元章時人善雜畫往往見之張受益収松竹幢八幅頗佳如人物甚俗城南李氏収鍾馗小妹二幅甚惡元章謂程坦能汙茶坊酒肆壁者此論真是也
　　華光長老以墨暈作梅如花影然別成一家政所謂寫意者也傳世不多僕平生止見四五本子昂學其枝條花用別法
　　宋南渡士人多有善畫者如朱敦儒希真畢良史少董江參貫道皆能畫山水窠石畫院諸人得名者若李唐周曽馬賁下至馬逺夏圭李迪李安忠樓觀梁楷之徒僕於李唐差加賞閲其餘亦不能盡別也
　　畢少董能畫山水不在朱希真之下僕嘗見之故表異以語後人
　　馬和之作人物甚佳行筆飄逸時人目為小呉生更能脫去俗習留意高古人未易到也
　　池州畫工作九華秋浦圖元章雲甚有清趣師董元僕平生凡有七八本其工緻甚多信元章之説不妄揚補之墨梅甚清絶水仙亦奇自號逃禪老人
　　湯叔雅江右人墨梅甚佳大抵宗補之別出新意水仙蘭亦佳
　　趙孟堅子固墨蘭最得其妙其葉如鐵花莖亦佳作石用筆輕拂如飛白書狀前人無此作也畫梅竹水仙松枝墨戱皆入妙品水仙為尤高子昻專師其蘭石覽者當自知其高下
　　近世牧溪僧法常作墨竹麄惡無古法
　　廉布字宣仲畫枯木叢竹奇石清致不俗本學東坡青出於藍自號射澤老農畫松柏亦奇杭州龍井寺版壁畫松石枯木二真得意筆後有王清叔亦畫枯木竹石臨倣逼真但筆墨麄惡少生意耳
　　常州太平寺佛殿後壁有徐友畫水名清濟貫河中有一筆尋其端末長四十丈觀者異之友之妙豈在是哉筆法既老波浪起伏得其水勢相對活動愈㸔愈奇兵火間寺屋盡焚而此殿巋然獨存豈水能厭之邪金人王庭筠字子端畫山水枯木竹石往往見之獨京口石民瞻家幽竹枯槎圖武陵劉進甫家山林秋晩圖上逼古人胸次不在元章之下也
　　金人楊秘監者畫山水圖專師李成
　　任詢字君謨金國人草書入能品畫山水亦佳在王子端之下
　　金顯宗章宗父也畫墨竹俗惡章宗每題其籖
　　金人畫馬極有可觀惜不能盡知其姓名
　　近世龔聖予先生名開淮隂人身長八尺碩大美髯讀書為文能成一家法畫馬專師曹霸得神駿之意但用筆頗麄此為不足耳人物亦師曹韓畫山水師米元暉梅菊花卉雜師古作卷後必題詩或賛跋皆新奇嘗自畫瘦馬題詩曰一從雲霧降天關空進先朝十二閑今日有誰憐駿骨夕陽沙岸影如山此詩膾炙人口真有盛唐風致嘗作雲山藁五冊傳於家僕嘗見之乃平生所臨畫藁亦奇物也
　　江南畫工陳琳字仲美其先本畫院待詔琳能師古凡山水花竹禽鳥皆稱其妙見畫臨摹彷彿古人子昂相與講明多所資益故其畫不俗宋南渡二百年工人無此手也
　　外國畫
　　高昌國畫用金銀箔子及朱墨如雨銷灑在紙上畫翎毛如中國花草亦佳
　　高麗畫觀音像甚工其原出唐尉遲乙僧筆意流而至於纎麗
　　雜論
　　古人作畫皆有深意運思落筆莫不各有所主況名下無虛士相傳既乆必有過人處故畫之六法得其一二者尚能名世又得其全者可知也今人㸔畫不經師授不閲記録但合其意者為佳不合其意者為不佳及問其如何是佳則茫然失對僕自十七八嵗時便有迂濶之意見圖畫愛玩不去手見鑒賞之士便加禮問徧借記録髣髴成誦詳味其言歴觀名跡參考古説始有少悟若不留心不過為聽聲隨影終不精鑒也
　　人物於畫最為難工葢拘於形似位置則失其神韻氣色顧陸之蹟世不多見唐名手至多呉道子畫家之聖也照映千古至宋李公麟伯時一出遂可與古作者並驅爭先得伯時畫三紙可敵呉生一紙得呉生畫二紙可易顧陸一紙其為輕重相懸類若此
　　古人以畫得名者必有一科是其所長如唐之鄭䖍蜀之李昇並以山水名宣和畫譜皆入人物等部畫目稱其能山水而所収止人物神仙耳其他不可枚舉僕凡欲修宣和畫譜者數矣惜未得遂所欲也
　　宋高宗每搜訪至書畫必命米友仁鑒定題跋往往有一時附㑹迎合上意者嘗見畫數卷頗未佳而題識甚真鑒者不可不知也
　　世人収畫必欲盛飾以金玉不知金玉乃誨盜之端前賢事蹟可鑒
　　燈下不可㸔畫醉餘酒邊亦不可㸔畫俗客尤不可示之卷舒不得其法最為害物至於庸人謬子見畫必㸔妄加雌黃品藻本不識物亂定真偽今人短氣
　　書畫之學本士大夫適興寄意而已有力収購有目力鑒賞遇勝日有好懷彼此出示較量高下政欲相與誇奇鬬異今之輕薄子則不然縱目力畧知一二見人好物故貶剝疵類用心計購至於必得倘不得則生造毀謗必欲此物名譽不彰若賞鑒高尚之士固不待破説平常目力未定者或為所惑已収一物性命與俱妄自稱譽人或欲之必作說艱阻得善價而後已此皆心術不正不可不鑒
　　㸔畫之法不可一途而取古人命意立跡各有其道豈可拘於所見繩律古人之意哉初學不可不講明要妙觀閲記録否則縱鑒覽精熟見畫便知如何詰其美惡之由茫然無對雖妄加議論支吾一時言吐俗謬識見淺短為知者所哂不可不學也
　　人家子弟不可不學㸔書畫葢留心不於此則於彼所益非一端前輩名人鉅公未有不游意於此者陳無已詩云老知書畫真有益卻悔嵗月來無多讀之可為浩歎
　　古人畫藁謂之粉本前輩多寶畜之葢其草草不經意處自然之妙宣和紹興所藏粉本多有神妙者
　　宋人賞鑒精妙無出於米元章然此公天資極高立論時有過處當時如劉巨濟薛道祖林子中蘇志東兄弟輩皆不及之後有黃伯思長睿者出作法帖刋誤專攻米公之失僕從而為辨析甚詳作法帖正誤專指長睿之過當使元章復生不易吾言也
　　俗人論畫不知筆法氣韻之神妙但先指形似者又上達之士有一等論畫之神妙便雲畫十二時辰圖有十二遊蜂循環飛動畫婦人則有迴身動頭之異不可枚舉此皆迂謬之説以求奇也
　　今之人㸔畫多取形似不知古人最以形似為末節如李伯時畫人物呉道子後一人而已猶未免於形似之失葢其妙處在於筆法氣韻神彩形似末也東坡先生有詩云論畫以形似見與兒童隣作詩必此詩定知非詩人僕平生不惟得㸔畫法於此詩至於作詩之法亦由此悟
　　唐人畫卷多用碧綾剜背當時名士於闌道上題字自經宣和紹興裝飾盡用折去古蹟邈不可得已
　　唐人背手卷多有紫綾作褾首至有紅綾作引首用珊瑚為小軸如今藏經之狀
　　宋末士大夫不識畫者多縱得賞鑒之名亦甚苟且葢奇物盡在天府人間所存不多動為豪勢奪去賈似道擅國柄留意収藏當時趨附之徒盡心搜訪以獻今往往見其所有真偽相半豈當時聞見不廣抑似道目力不高一時附㑹致然邪
　　古人作畫有得意者多再作之如李成寒林范寛雪山王詵煙江疊嶂之類不可枚舉
　　畫梅謂之寫梅畫竹謂之寫竹畫蘭謂之寫蘭何哉葢花之至清畫者當以意寫之不在形似耳陳去非詩云意足不求顔色似前身相馬九方臯其斯之謂歟畫有賓主不可使賓勝主謂如山水則山水是主雲煙樹石人物禽畜樓觀皆是賓且如一尺之山是主凡賓者逺近折算須要停均謂如人物是主凡賓者皆隨其遠近高下布景可以意推也
　　染絹上深下淡熏絹上黑顔色黯淡搥碎者文理不直絲亂斷惟自然古者絹黑而丹青自明㸔畫不必以縑素明闇為辨
　　㸔畫如㸔美人其風神骨相有在肌體之外者今人㸔古蹟必先求形似次及傅染次及事實殊非賞鑒之法也
　　元章謂好事家與賞鑒家自是兩等家多資力貪名好勝遇物収置不過聽聲此謂好事若賞鑒則天資高明多閲傳録或自能畫或深曉畫意得一圖終日寶玩如對古人雖聲色之奉不能奪也
　　収畫之法道釋為上葢古人用工於此欲覽者生敬慕愛禮之意其次人物可為鑒戒其次山水有無窮之趣其次花草其次畫馬可以閲神駿若仕女畨族雖精妙非文房所可玩者此元章之論也
　　今人収畫多貴古而賤近且如山水花鳥宋之數人超越往昔但取其神妙勿論世代可也只如本朝趙子昻金國王子端宋南渡二百年間無此作元章収晉六朝唐五代畫至多在宋朝名筆亦収置稱賞若以世代逺近不㸔畫之妙否非真知者也
　　觀畫之法先觀氣韻次觀筆意骨法位置傅染然後形似此六法也若㸔山水墨竹梅蘭枯木奇石墨花墨禽等遊戱翰墨高人勝士寄興寫意者慎不可以形似求之先觀天真次觀筆意相對忘筆墨之跡方為得趣今人觀畫不知六法開卷便加稱賞或人問其妙處則不知所荅皆是平昔偶爾㸔熟或附㑹一時不知其源深可鄙笑
　　収畫若山水花竹窠石等作掛軸文房舒掛若故實人物必須得橫卷為佳
　　畫之為物有不言之妙古人命意如此須有具眼辨之方得其理若賞閲不精又不觀記録知其源流徒對顧陸名筆不過䑕竊金以自寶奚責其知味
　　山水之為物稟造化之秀隂陽晦㝠晴雨寒暑朝昏晝夜隨行改步有無窮之趣自非胸中丘壑汪洋如萬頃波者未易摹寫如六朝至唐初畫者雖多筆法位置深得古意自王維張璪畢宏鄭䖍之徒出深造其理五代荊關又別出新意一洗前習迨於宋朝董元李成范寛三家鼎立前無古人後無來者山水之法始備三家之下各有入室子弟三二人終不迨也
　　世俗論畫必曰畫有十三科山水打頭界畫打底故人以界畫為易事不知方圓曲直髙下低昻逺近凸凹工拙纎麄梓人匠氏有不能盡其妙者況筆墨規尺運思於縑楮之上求合其法度凖繩此為至難古人畫諸科各有其人界畫則唐絶無作者歴五代始得郭忠恕一人其他如王士元趙忠義輩三數人而已如衛賢高克明抑又次焉近見趙集賢子昻教其子雍作界畫雲諸畫或可杜撰暪人至界畫未有不用工合法度者此為知言也
　　大凡觀畫未精多難為物此上下通病也僕少年見神妙之物稍不合所見便目為偽今則不然多聞闕疑古人之所以傳世者必有其實古雲下士聞道大笑之不笑不足以為道即此意也
　　觀六朝畫先觀絹素次觀筆法次觀氣韻大概十中可信者一二有御府題印者尤不可信
　　古畫東移西掇撏補成章此弊自高宗朝莊宗古始也














　　畫鑒
　　畫鑑題詞
　　采真子妙於考古在京師時與今鑑畫博士柯君敬仲論畫遂著此書用意精到悉有據依惜乎尚多疏畧乃為刪補編次成袠名曰畫鑒後有高識賞其知言采真子東楚湯垕君載之自號也










