　　欽定四庫全書　　　　集部三
　　范忠宣集　　　　　　別集類二〈宋〉
　　提要
　　〈臣〉等謹案范忠宣集十八巻奏議二巻遺文一巻補編一巻宋范純仁撰純仁字堯夫仲淹次子元祐間官尚書右僕射以黨禍貶永州召為觀文殿大學士贈開府儀同三司其謀國忠𢢽殊有父風事跡具載宋史本傳文集凡十八巻前五巻為詩後十二巻皆襍文其末巻為國史本傳則純仁再從孫之柔於刋集時所附入也前有嘉定五年樓鑰序後有之柔及知永州沈圻廖視永州教授陳宗衜四跋鑰稱其文根柢六經切於論事蓋其氣體本自深厚固不徒以人重耳又奏議二巻自治平元年為殿中侍御史至元祐八年再相前後所奏封事凡七十三首又遺文一巻載純仁文七首附以其弟純禮文二首純粹文十九首乃裔孫能濬據舊本重加刪補者又補編一巻載純仁尺牘一首附以制詞題跋等十二首亦能濬所編訂康熙丁亥其二十世孫時崇與仲淹集合刻行之其書録解題所載純仁言行録二十巻在宋世已佚又彈事五巻國論五巻今亦不傳矣乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






　　范忠宣集原序
　　惟昔賢者皆後世之師表而學者之慕古人則自各有不同如汲黯之慕爰盎司馬長卿之慕藺相如若有不可解於心者本朝先正名徳相繼如泰山喬嶽景星鳯凰事近而易考嘉言善行皆當取則而區區之愚少而讀元祐丞相忠宣范公言行録反復終始正學大節偉識宏度贊歎不足於諸鉅公間尤願執鞭欲追逐其萬一而不可得也如奏議國論等書如責人責巳助㢘成徳之訓又若避好名之嫌則無為善之路等語皆當終身誦之每恨未見其家集也嘉定五年三月甲戌公之從元孫中書舍人之柔見過謂鑰曰忠宣文集未行於世晩而謫居永州三年邦人至今懐仰比因沈史君圻赴郡以家藏本屬之既已刋就而舊無序引徑以見委鑰謹謝之且曰託名不腐豈非晩進之幸豈非平日之願顧年衰學落何足以與此三辭不獲則取而伏讀越兩日而盡得之蓋公天資誠確篤志學問承文正公之親傳博之以泰山孫明復徂徠石守道盱江李泰伯三先生師友之益發為詞章根柢六經切於論事無一長語而一出於正文忠蘇公序文正公集有曰其於仁義禮樂忠信孝弟如饑渇之於飲食慾須臾忘而不可得又曰雖弄翰戲語率然而作必歸於此故天下信其誠爭師尊之公真是似者哉而鑰之所尊敬者此又其餘事自其立朝出鎮廟謨相業具載史冊不待贅言惟公本於忠恕得二者之功用深入吾夫子閫域非淺丈夫所能窺者溫恭惟謹無異稠人遇有當為勇決過於賁育此其大過人者然亦尚可勉也心平而寛慮周而逺喜怒哀樂所發而必中克伐怨欲不止於不行包含太虛無所適莫姑以其見於外者一二言之鄧綰嘗奏罷公㐮州及言者攻綰則極力爭之謂已經先朝責降不應再有所貶公亦非有意於以徳報怨自謂上惜朝廷事體下以安人情反側蘇黃門誦楊畏彈章而公去相位它日哲宗面斥黃門從容為解黃門謂公為佛地位中人章子厚得罪父年九十議與一便郡公言當置往咎而念其親公本以議新法不合而去及溫公將盡改熙豐之法公謂特當去其太甚又須徐徐經理差役一事尤不可暴操心類如此公既喪明而責知隨州尋永州蓋子厚必欲寘之死地而公素安義命無一語怨之家人猶未平也風雨中覆舟於江以救僅免拭面而語家人曰此亦子厚所為邪嗚呼使之從夫子於陳蔡當亦有不容何病之言此非他人所及也蔡新州負罪至重公力救之上忤簾中下違同列賢如劉元城亦以呉處厚為義存君親詆公不遺餘力公不為動卒貰其死一時不以為快及事之變呂汲公劉忠肅等雖終於貶所其得免於巳甚者始知公之不寘新州於死之力也汲公軰初嶺表郊赦未頒先謂難從恩宥公齋戒言大防等年老疾病何以自存跡其所罪亦因持心失恕好惡任情以異已為怨讎以疑似為訕謗誤國害公覆車可鑒此不惟啓寤泰陵正欲感動子厚軰使之革心而從厚也嗚呼自熙豐元祐以至元符紹聖之間世事屢變翻覆非一徽皇踐阼改元建中靖國流人悉歸四海望太平於朝莫欽聖憲肅皇后與徽皇待公而為政至遣中使逺至湖外好賜牽復迎勞不絶公時在瞽癈風痺中知上果用我亦欲感激自奮而病不可為矣嗚呼天乎倘延以三數年之夀使再得政則必能調一天下可以仰副建中靖國之意豈復有後日之禍哉公既去矣而蔡呂俱召呂又為蔡所排而任蔡愈専矣此所以撫巻長懐而繼之以太息流涕也後之君子欲多識前言徃行以蓄其徳者於此書可不熟復而力行之以代韋之佩乎文正四子長監簿以病早沒忠宣與二季俱顯衣冠蟬聫然自忠宣以來一百二十有四年而後中書舍人始紹世科實監簿之元孫范氏之興未艾也四月丁丑朔正奉大夫參知政事兼太子賔客四明樓鑰謹序
cq=189
