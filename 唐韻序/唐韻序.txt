蓋聞文字聿興，音韻乃作。《蒼頡》、《爾雅》為首，《詩頌》次之，則有字《統字》、《林韻》、《集韻》略，述作頗眾，得失互分。惟陸生《切韻》，盛行於世。然隋珠尚類，虹玉仍瑕，注有差錯，文複漏誤。若無刊正，何以討論？我國家偃武修文，大崇儒術，置集賢之院，召才學之流。自開辟以來，未有如今日之盛。上行下效，比屋可封，輒罄謏聞，敢補遺闕，兼習諸書，具為訓解。州縣名號，亦據今時。字體從木從才，著彳著亻，施殳施攴，安爾安禾，並悉具言，庶無紕繆。其有異聞，奇怪傳說，姓氏原由，土地物產，山河草木，鳥獸蟲魚，備載其間，皆引馮據，隨韻編紀。添彼數家，勒成一書，名曰《唐韻》，蓋取《周易》、《周禮》之義也。及案《三蒼》、《爾雅》、《字統》、《字林》、《說文》、《玉篇》、《石經》、《聲韻》、《聲譜》、九經、諸子、《史》、《漢》、《三國誌》、晉、宋、後魏、周、隋、陳、宋、兩齊、《書》、《本草》、《姓苑》、《風俗通》、《古今注》、賈執《姓氏英賢傳》、王僧孺《百家譜》、周何潔《集文選》、諸集《孝子傳》、《輿地誌》，及武德已來創置迄開元三十年，並列注中。等夫輿誦，流汗交集，愧以上陳天心。又有元青子、吉成子者，則汝陽侯榮之曾孫。卓爾好古，博通內外，遁祿岩嶺，吐納自然。抗誌鈐鍵，棲神梵宇，淡泊無事，希夷絕塵。倏忽風雲，靈焰怡懌，考窮史籍，廣覽群書，欲令清濁昭然。學之上，有終日而忘食，有連宵而不寐。案《搜神記》、《精怪圖》、《山海經》、《博物誌》、《四夷傳》、《大荒經》、《南越誌》、《西域記》、《西壑傳》、漢纂《藥論》、《證俗》、《方言》、《禦覽》、《字府》，及九經三史諸子中遺漏要字、訓義解釋，多有不載，必具言之，子細研窮。究其巢穴，澄凝，微思，鄭重詳思，輕重期分，不令慁糅，緘之金篋，珍之寶之而已哉！寧辭阻險，敢不躬談？一訴愚心，克諧雅況，依次編記，而不別番。其一字數訓，則執優而屍之，劣而副之。其有或假不失元本，以四聲尋繹，冀覽者去疑、宿滯者豁如也。又紐其唇齒喉舌牙部仵而次之，有可紐不可行之，及古體有依約之，並采以為證，庶無壅而昭其馮。起終五年，精成一部。前後總加四萬二千三百八十三言，仍篆隸石經，勒存正體，幸不譏繁。於時歲次辛卯天寶十載也。
