　　欽定四庫全書　　　　　子部十二
　　續博物志　　　　　　　小説家𩔖三〈瑣記之屬〉提要
　　〈臣〉等謹按續博物志十卷舊本題晉李石撰然第二卷稱今上於前朝作鎮睢陽洎開國號大宋是宋太祖時人矣而又稱曽公亮得龍之脊王安石得龍之睛全摭陸佃埤雅之説又引子華子陳正敏遯齋閒覽曽慥集仙傳均南北宋間之書則併非北宋初人別本末有其門人廸功郎眉山簿黃宗泰䟦稱為方舟先生方舟為宋李石之號所作詩如例已備録經部中則稱晉李石誤也然石為紹興乾道間人亦不應稱太祖為今上殆亦剽掇説部以為之仍其舊文末及削改歟其書以𥙷張華所末備惟華書首地理此首天象體例小異其餘雖不分門目然大致畧同故自序謂次第仿華説一事續一事然龜巢蓮葉一條與華説複出竟不及檢又王士禎香祖筆記摘其既雲劉亮合仙丹得白蝙蝠服之立死又雲陳子真得蝙蝠大如鴉食之一夕大泄而死乃更雲丹水石穴蝙蝠百嵗者倒懸得而服之使人成仙自相矛盾又摘其以文帝使掌故歐陽生受伏生尚書以伏生墓為在漯水以磻溪為在汲郡皆附㑹舛誤特以宋人舊笈軼聞瑣語間有存焉姑録以備參考雲爾乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　續博物志原序
　　按張華博物志書四百篇武帝恐涉浮妄令更芟截分為十卷蓋不以博為博而以約為博也李石又從而續之不㡬又渉繁蕪乎然華所志者倣山海經而以地理為編石所志者取天官書而以象緯為冠庶㡬由天地以及山海由山海以及人物固無之或遺矣合二書而卷牘無多則尤從約見博爾吳興董氏又廣之而為五十卷則又在博物者之更為考核茲則仍二篇之舊各書十卷令觀者便於採覽尤不失博物之意焉
　　康熈戊申一陽月望日星源汪士漢識





