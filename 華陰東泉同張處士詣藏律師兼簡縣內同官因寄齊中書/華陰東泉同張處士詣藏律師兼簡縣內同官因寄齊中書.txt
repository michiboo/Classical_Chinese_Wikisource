
蒼崖抱寒泉，淪照洞金碧。 
潛鱗孕明晦，山靈閟幽賾。 
前峰何其詭，萬變窮日夕。 
松老風易悲，山秋雲更白。 
故人邑中吏，五里仙霧隔。 
美質簡瓊瑤，英聲鏗金石。 
煩君竟相問，問我此何適。 
我因贊時理，書寄西飛翮。 
哲匠熙百工，日月被光澤。 
大國本多士，荊岑無遺璧。 
高網彌八紘，皇圖明四闢。 
群材既兼暢，顧我在草澤。 
貴無身外名，賤有區中役。 
忽忽百齡內，殷殷千慮迫。 
人生已如寄，在寄復為客。 
舊國不得歸，風塵滿阡陌。

