明太祖建藩，子孫世系預錫嘉名，以示傳世久遠。當神宗中葉，僅及祖訓之半，而不億之麗，宗祿虧乏，議者遂有減歲祿，限宮媵，且限支子之請。由是支屬承祧者，親王無旁推之恩；群從繼世者，郡封絕再裂之例，以及名婚不時有明禁，本折互支屬常期。啓、禎時，軍餉告絀，大農蒿目，安能顧瞻藩維。親王或可自存，郡王以致中尉空乏尤甚。一旦盜起，無力禦侮，徒手就戮，宗社爲墟，惜哉！
考之史冊，漢諸王表與王子侯離而不屬，世次難明。唐宗族蕃大，源遠流長，然諸王以不出閤，不分房，子孫皆闕而不著。宋史於太祖、太宗、魏王廷美之裔，迄臨安淪沒，悉載譜牒，而賢愚並列，漫無裁割。茲表明代親王至郡王而止，以從史、漢諸王及王子侯之例。又彷唐宗分房法，繫各府郡王於親王之下，如小宗之從大宗。其餘不得封者，概不載。
〈洪武中，太祖以子孫蕃衆，命名慮有重復，乃於東宮、親王世系，各擬二十字，字爲壹世。子孫初生，宗人府依世次立雙名，以上壹字爲據，其下壹字則取五行偏旁者，以火、土、金、水、木爲序，惟靖江王不拘。東宮擬名曰：允文遵祖訓，欽武大君勝，順道宜逢吉，師良善用晟。秦府曰：尚志公誠秉，惟懷敬誼存，輔嗣資廉直，匡時永信敦。晉府曰：濟美鍾奇表，知新慎敏求，審心鹹景慕，述學繼前修。燕府後爲帝系，曰：高瞻祁見佑，壹厚載翊常由，慈和怡伯仲，簡靖迪先猷。周府曰：有子同安睦，勤朝在肅恭，紹倫敷惠潤，昭格廣登庸。楚府曰：孟季均榮顯，英華蘊盛容，宏才升博衍，茂士立全功。齊府曰：賢能長可慶，睿智實堪宗，養性期淵雅，寅思復會通。魯府曰：肇泰陽當健，觀頤壽以弘，振舉希兼達，康莊遇本甯。蜀府曰：悅友申賓讓，承宣奉至平，懋進深滋益，端居務穆清。湘府曰：久鎮開方嶽，揚威謹禮儀，剛毅循超卓，權衡素自持。代府曰：遜仕成聦俊，充廷鼐鼎彜，傳貽連秀郁，炳燿壯洪基。肅府曰：瞻祿貢真弼，縉紳識烈忠，曦暉躋當運，凱諫處恒隆。遼府曰：貴豪恩寵致，憲術儼尊儒，雲仍祺保合，操翰麗龍輿。慶府曰：秩邃寘台鼒，倪伸帥倬奇，適完因巨衎，騭眷發需毘。甯府曰：磐奠覲辰拱，多謀統議中，總添支庶闊，作哲向親衷。岷府曰：徽音膺彥譽，定幹企禋雍，崇理原諮訪，寬鎔喜賁從。谷府曰：賦質僖雄敞，叢興闡福昌，篤諧恂懌豫，擴霽昱禎祥。韓府曰：沖範徵偕旭，融謨朗璟逵，亶韶愉灝造，令緒價蕃維。沈府曰：佶幼詮勳允，恬呈效回皇，是源諲晳暐，圭璧澈澄昂。安府曰：斐序斌廷賞，凝覃浚祉襄，恢嚴顓輯矩，縝密廓程綱。唐府曰：瓊芝彌宇宙，碩器聿琳據，啓齡蒙頌體，嘉曆協銘圖。郢府曰：偉聞參望奭，箴誨咱臯夔，麒麟余積兆，奎頴曄璿璣。伊府曰：顒勉堤訏典，襃珂采鳳琛，應疇頒胄選，昆玉冠泉金。靖江王曰：贊佐相規約，經邦任履亨，若依純壹行，遠得襲芳名。考明代帝系，熹宗、莊烈二帝名，始及「由」字。其他王府，亦多不出十字。
親王之子，例封郡王。若以支屬嗣者，自後長子襲封親王外，餘子仍照原封世次，授以本等爵級，不得冒濫郡爵。郡王無字，兄弟及兄弟之子不得請襲，違者爲冒封。皆萬曆七年例也。〉
太祖二十六子。懿文太子外，皇子楠未封。成祖以洪武三年封燕王，後尊爲帝系，不得仍列之藩封世次。其得封者二十三王，曰秦愍王樉，曰晉恭王棡，曰周定王橚，曰楚昭王楨，曰齊王榑，曰潭王梓，曰趙王杞，曰魯荒王檀，曰蜀獻王椿，曰湘獻王柏，曰代簡王桂，曰肅莊王楧，曰遼簡王植，曰慶靖王㮵，曰甯獻王全，曰岷莊王便，曰谷王橞，曰韓憲王松，曰沈簡王模，曰安惠王楹，曰唐定王桱，曰郢靖王棟，曰伊厲王㰘。而靖江王以南昌嫡孫受封郡王，附載於後。



