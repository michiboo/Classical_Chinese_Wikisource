　　興宗孝康皇帝標，太祖長子也。母高皇后。元至正十五年生於太平陳迪家。太祖為吳王，立為王世子，從宋濂受經。
　　吳元年，年十三矣，命省臨濠墓，諭曰：「商高宗舊勞於外，周成王早聞《無逸》之訓，皆知小民疾苦，故在位勤儉，為守成令主。兒生長富貴，習於晏安。今出旁近郡縣，遊覽山川，經歷田野，其因道途險易以知鞍馬勤勞，觀閭閻生業以知衣食艱難，察民情好惡以知風俗美惡，即祖宗所居，訪求父老，問吾起兵渡江時事，識之於心，以知吾創業不易。」又命中書省擇官輔行。凡所過郡邑城隍山川之神，皆祭以少牢。過太平訪迪家，賜白金五十兩。至泗、濠告祭諸祖墓。是冬從太祖觀郊壇，令左右導之農家，遍觀服食器具，又指道旁荊楚曰：「古用此為撲刑，以其能去風，雖傷不殺人。古人用心仁厚如此，兒念之。」洪武元年正月，立為皇太子。帶刀舍人周宗上書乞教太子。帝嘉納。中書省都督府請仿元制，以太子為中書令。帝以元制不足法，令詹同考歷代東宮官制，選勳德老成及新進賢者，兼領東宮官。於是左丞相李善長兼太子少師，右丞相徐達兼太子少傅，中書平章錄軍國重事常遇春兼太子少保，右都督馮宗異兼右詹事，中書平章政事胡廷端、廖永忠、李伯升兼同知詹事院事，中書左、右丞趙庸、王溥兼副詹事，中書參政楊憲兼詹事丞，傅瓛兼詹事，同知大都督康茂才、張興祖兼左右率府使，大都督府副使顧時、孫興祖同知左右率府事，僉大都督府事吳楨、耿炳文兼左右率府副使，御史大夫鄧愈、湯和兼諭德，御史中丞劉基、章溢兼贊善大夫，治書侍御史文原吉、范顯祖兼太子賓客。諭之曰：「朕於東宮不別設府僚，而以卿等兼領者，蓋軍旅未息，朕若有事於外，必太子監國。若設府僚，卿等在內，事當啟聞，太子或聽斷不明，與卿等意見不合，卿等必謂府僚導之，嫌隙易生。又所以特置賓客諭德等官者，欲輔成太子德性，且選名儒為之，職此故也。昔周公教成王克詰戎兵，召公教康王張惶六師，此居安慮危，不忘武備。蓋繼世之君，生長富貴，昵於安逸，不諳軍旅，一有緩急，罔知所措。二公之言，其並識之。」是年，命選國子生國琦、王璞、張傑等十餘人，侍太子讀書禁中。琦等入對謹身殿，儀狀明秀，應對詳雅。帝喜，因謂殿中侍御史郭淵友等曰：「諸生於文藝習矣，然與太子處，當端其心術，不流浮靡，庶儲德亦獲裨助。」因厚賜之。未幾，以梁貞、王儀為太子賓客，秦庸、盧德明、張昌為太子諭德。
　　先是，建大本堂，取古今圖籍充其中，征四方名儒教太子諸王，分番夜直，選才俊之士充伴讀。帝時時賜宴賦詩，商搉古今，評論文字無虛日。命諸儒作《鐘山龍蟠賦》。置酒歡甚，自作《時雪賦》，賜東宮官。令三師、諭德朝賀東宮，東宮答拜。又命東宮及王府官編緝古人行事可為鑒戒者，訓諭太子諸王。四年春，制《大本堂玉圖記》，賜太子。
　　十年，令自今政事並啟太子處分，然後奏聞。諭曰：「自古創業之君，曆涉勤勞，達人情，周物理，故處事鹹當。守成之君，生長富貴，若非平昔練達，少有不謬者。故吾特命爾日臨群臣，聽斷諸司啟事，以練習國政。惟仁不失於疏暴，惟明不惑於邪佞，惟勤不溺於安逸，惟斷不牽於文法。凡此皆心為權度。吾自有天下以來，未嘗暇逸，於諸事務惟恐毫髮失當，以負上天付託之意。戴星而朝，夜分而寢，爾所親見。爾能體而行之，天下之福也。」時令儒臣為太子講《大學衍義》。二十二年，置詹事院。
　　二十四年八月，敕太子巡撫陝西。先是，帝以應天、開封為南北京，臨濠為中都。御史鬍子祺上書曰：「天下形勝地可都者四。河東地勢高，控制西北，堯嘗都之，然其地苦寒。汴梁襟帶河、淮，宋嘗都之，然其地平曠，無險可憑。洛陽周公卜之，周、漢遷之，然嵩、邙非有殽函、終南之阻，澗、瀍、伊、洛非有涇、渭、灞、滻之雄。夫據百二河山之勝，可以聳諸侯之望，舉天下莫關中若也。」帝稱善。至是，諭太子曰：「天下山川惟秦地號為險固，汝往以省觀風俗，慰勞秦父老子弟。」於是擇文武諸臣扈太子行。既行，使諭曰：「爾昨渡江，震雷忽起於東南，導爾前行，是威震之兆也。然一旬久陰不雨，佔有陰謀，宜慎舉動，嚴宿衛，施仁布惠，以回天意。」仍申諭從行諸臣以宿頓聞。
　　比還，獻陝西地圖，遂病。病中上言經略建都事。明年四月丙子薨，帝慟哭。禮官議期喪，請以日易。及當除服，帝不忍。禮官請之，始釋服視朝。八月庚申祔葬孝陵東，諡曰懿文。
　　太子為人友愛。秦、周諸王數有過，輒調護之，得返國。有告晉王異謀者，太子為涕泣請，帝乃感悟。帝初撫兄子文正、姊子李文忠及沐英等為子，高後視如己出。帝或以事督過之，太子輒告高後為慰解，其仁慈天性然也。太子元妃常氏，繼妃呂氏。生子五：長雄英，次建文皇帝，次允熥，次允熞，次允熙。建文元年追尊為孝康皇帝，廟號興宗。燕王即帝位，復稱懿文皇太子。孝康皇后常氏，開平王遇春女。洪武四年四月冊為皇太子妃。十一年十一月薨，諡敬懿。太祖為輟朝三日。建文元年追尊為孝康皇后。永樂元年復稱敬懿皇太子妃。
　　皇太后呂氏，壽州人。父本，累官太常卿。惠帝即位，尊為皇太后。燕兵至金川門，迓太后至軍中，述不得已起兵之故。太后還，未至，宮中已火。既而隨其子允熙居懿文陵。永樂元年復稱皇嫂懿文太子妃。
　　初，太祖冊常妃，繼冊呂妃。常氏薨，呂氏始獨居東宮。而其時秦王樉亦納王保保妹為妃，又以鄧愈女為配，皆前代故事所無也。
　　睿宗興獻皇帝祐杬，憲宗第四子。母邵貴妃。成化二十三年封興王。弘治四年建邸德安。已，改安陸。七年之籓，舟次龍江，有慈烏數萬繞舟，至黃州復然，人以為瑞。謝疏陳五事。孝宗嘉之，賜予異諸弟。
　　王嗜詩書，絕珍玩，不畜女樂，非公宴不設牲醴。楚俗尚巫覡而輕醫藥，乃選布良方，設藥餌以濟病者。長史張景明獻所著《六益》於王，賜之金帛，曰：「吾以此懸宮門矣。」邸旁有台曰陽春，數與群臣賓從登臨賦詩。正德十四年薨，諡曰獻。
　　王薨二年而武宗崩，召王世子入嗣大統，是為世宗。禮臣毛澄等援漢定陶、宋濮王故事，考孝宗，改稱王為「皇叔父興獻大王」，王妃為「皇叔母」。帝命廷臣集議，未決。進士張璁上書請考興獻王，帝大悅。會母妃至自安陸，止通州不入。帝啟張太后，欲避天子位，奉母妃歸籓。群臣惶懼。太后命進王為興獻帝，妃為興獻後。璁更為《大禮或問》以進，而主事霍韜、桂萼，給事中熊浹議與璁合。帝因諭輔臣楊廷和、蔣冕、毛紀，帝、後加稱「皇」。廷和等合廷臣爭之，未決。嘉靖元年，禁中火，廷和及給事中鄧繼曾、硃鳴陽引五行五事，為廢禮之證。乃輟稱「皇」，加稱本生父興獻帝，尊園曰陵，黃屋監衛如制，設祠署安陸，歲時享祀，用十二籩豆，樂用八佾。帝心終未慊。三年加稱為本生皇考恭穆獻皇帝，興國太后為本生聖母章聖皇太后，建廟奉先殿西，曰觀德殿，祭如太廟。七月，諭去本生號。九月，詔稱孝宗皇伯考，稱獻皇帝曰皇考。
　　璁、萼等既驟貴，幹進者爭以言禮希上意。百戶隨全、錄事錢子勳言獻皇帝宜遷葬天壽山。禮部尚書席書議：「高皇帝不遷祖陵，太宗不遷孝陵，蓋其慎也。小臣妄議山陵，宜罪。」工部尚書趙璜亦言不可。乃止。尊陵名曰顯陵。
　　明年，修《獻皇帝實錄》，建世廟於太廟左。六年，以觀德殿狹隘，改建崇先殿。七年，命璁等集《明倫大典》，成，加上尊諡曰恭睿淵仁寬穆純聖獻皇帝。親製《顯陵碑》，封松林山為純德山，從祀方澤，次五鎮，改安陸州為承天府。
　　十七年，通州同知豐坊請加尊皇考廟號，稱宗以配上帝。九月，加上尊諡知天守道洪德淵仁寬穆純聖恭儉敬文獻皇帝，廟號睿宗，祔太廟，位次武宗上。明堂大享，奉主配天，罷世廟之祭。四十四年，芝生世廟柱，復作玉芝官祀焉。穆宗立，乃罷明堂配享。
　　初，楊廷和等議封益王次子崇仁王厚炫為興王，奉獻帝祀。不允。興國封除。獻帝有長子厚熙，生五日而殤。嘉靖四年贈岳王，諡曰懷獻。
　　皇后蔣氏，世宗母也。父斅，大興人，追封玉田伯。弘治五年冊為興王妃。世宗入承大統，即位三日，遣使詣安陸奉迎，而令廷臣議推尊禮。咸謂宜考孝宗，而稱興王為皇叔父，妃為皇叔母。議三上，未決。會妃將至，禮臣上入宮儀，由崇文門入東安門，皇帝迎於東華門。不許。再議由正陽門入大明、承天、端門，從王門入宮。又不許。王門，諸王所出入門也。敕曰：「聖母至，御太后車服，從御道入，朝太廟。」故事：後妃無謁廟禮。禮臣難之。時妃至通州，聞考孝宗，恚曰：「安得以吾子為他人子！」留不進。帝涕泣願避位。群臣以慈壽太后命，改稱興獻後，乃入。以太后儀謁奉先、奉慈二殿，不廟見。元年改稱興國太后。三年乃上尊號曰本生章聖皇太后。是年秋，用張璁等言，尊為聖母章聖皇太后。五年，獻帝世廟成，奉太后入謁。七年，上尊號曰慈仁。九年，頒太后所制《女訓》於天下。十五年，奉太后謁天壽山陵，命諸臣進賀行殿。是年加上尊號曰康靜貞壽。
　　十七年十二月崩，諭禮、工二部將改葬獻皇帝於大峪山，以駙馬都尉京山侯崔元為奉迎行禮使，兵部尚書張瓚為禮儀護行使，指揮趙俊為吉凶儀仗官，翊國公郭勳知聖母山陵事。已，帝親幸大峪相視，令議奉太后南詣合葬。而禮部尚書嚴嵩等言：「靈駕北來，慈宮南詣，共一舉耳。大峪可朝發夕至，顯陵遠在承天，恐陛下春秋念之。臣謂如初議便。」帝曰：「成祖豈不思皇祖耶，何以南孝陵？」因止崔元等毋行，而令趙俊往，且啟視幽宮。是年上尊諡曰慈孝貞順仁敬誠一安天誕聖獻皇后。明年，俊歸，謂顯陵不吉，遂議南巡。九卿大臣許贊等諫。不聽。左都御史王廷相又諫。帝曰：「朕豈空行哉，為吾母耳！」已而侍御呂柟、給事中曾烶、御史劉賢、郎中嶽倫等復相繼疏諫。不聽。三月，帝至承天，謁顯陵，作新宮焉，曰：「待合葬也。」歸過慶都，御史謝少南言：「慶都有堯母墓，佚於祀典，請祀之。」帝曰：「帝堯父母異陵，可知合葬非古。」即拜少南左春坊左司直兼翰林院檢討，定議葬大峪山。四月，帝謁長陵，諭嚴嵩曰：「大峪不如純德。」仍命崔元護梓宮南祔。閏七月，合葬顯陵，主祔睿宗廟。
　　贊曰：興宗、睿宗雖未嘗身為天子，而尊號徽稱典禮具備，其實有不容泯者。史者所以記事也，記事必核其名與實。曰宗曰帝者，當時已定之名，名定而實著焉矣。爰據《元史》裕宗、睿宗列傳之例，別為一卷如右，而各以後附焉。
