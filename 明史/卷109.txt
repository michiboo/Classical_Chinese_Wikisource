明太祖初壹海內，仍元制，設中書省，綜理機務。其官有丞相、平章、左右丞、參政，而吏、戶、禮、兵、刑、工六尚書為曹官。行之壹紀，革中書省，歸其政於六部，遂設四輔官。又仿宋制，置殿閣大學士，而其官不備，其人亦無所表見。燮理無聞，何關政本，視前代宰執，迥乎異矣。成祖簡翰林官直文淵閣，參預機務，有歷升至大學士者。其時章疏直達御前，多出辰斷。儒臣入直，備顧問而已。至仁宗而後，諸大學士歷晉尚書、保、傅，品位尊崇，地居近密，而綸言批答，裁決機宜，悉由票擬，閣權之重偃然漢、唐宰輔，特不居丞相名耳。諸輔之中，尤以首揆為重。夫治道得失，人才用舍，理亂興衰，繄宰臣是系。其賢邪忠佞，清正貪鄙，判若白黑，百世不可掩也。行跡雖見紀傳，而除免歲月，不能盡悉，故備列於表。傳曰：「欲知宰相賢否，視天下治亂。」覽斯表者，可以證矣。
