古恩澤封有三，曰外戚，曰中官，曰嬖倖。明興，追崇外氏，廟貌之隆，爵超五等，而苗裔無攷，未及授官。高后外家不奉朝請，家法之嚴有自來矣。自文皇后而外，率由儒族單門，入儷宸極。後父初秩不過指揮，侯伯保傅以漸而進。優者厚田宅，列僮奴。雖擁侈富之資，曾無憑藉之勢，制防之微意寓焉。肅宗申明功令，裁抑世封，戚畹周親不得與汗馬餘勳為齒。雖稱肺腑，事劣封君。上視漢、唐，殆相懸絕。茲考實錄所載封襲歲月，備列為表，以別於元功之次。他若宦官子弟濫列金貂，方士義兒均從班爵，騁文成之丕誕，踵養子之傾輈，亂政亟行，若循一軌，各依年次，備著於篇，亦班固表外戚，譜張釋、欒大之例也。

