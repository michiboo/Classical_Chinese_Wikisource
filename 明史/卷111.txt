七卿，前史無表也，曷為表？明太祖十三年罷丞相，政歸六部，部權重也。洪、宣以後，閣體既尊，而權亦漸重，於是閣部相持，凡廷推考察，各騁意見，以營其私，而黨局分焉。科道庶僚，乘其間隙，參奏紛拿。馴至神宗，厭其囂聒，置而不論，而被核多者，其人自去。逮熹宗朝，則正論澌滅矣。莊烈矯之，卒不能救。二百七十年間，七卿之正直而獨立者若而人，偏邪而嫉能者若而人，貪庸而媚宰輔者若而人，備列之，可以觀世變矣，作七卿表。自洪武十三年始。成祖遷都，南京止設侍郎，仁宗乃有尚書、都御史而未備。備官自孝宗始，其權位重者曰參贊機務，憲宗後乃專屬之兵部。然累世承平，履其任者，惟養清望而已，無關政本，故不具錄。

