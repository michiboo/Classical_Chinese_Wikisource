　　欽定四庫全書　　　　經部三
　　提要　　　　　　　　詩類
　　毛詩寫官記
　　〈臣〉等謹案毛詩寫官記四卷
　　國朝毛奇齡撰皆自記其説詩之語取漢藝文志武帝置寫書之官語為名自序謂依汝南太守聴寫官言詩憶而録之葢託寫官以為問荅猶之或問焉耳凡一百八十八條奇齡早年著毛詩續𫝊三十八卷其稿已失後乃就所記憶者作國風省篇毛詩寫官記詩札諸書而其門人所述經例雲早刻詩說於淮安未能刋正又李塨所作序目雲嘗以詩義質之先生先生曰予所𫝊諸詩有未能改者數端如以十畝之間為滛奔以鴟鴞為避居於東以封康叔為武王以有邰家室為太姜瑯琊之駘凡此皆惑也據此則此中之誤奇齡固自知之但所自知者猶未盡耳然其書雖好為異説而徵引詳博亦不無補於論證瑕瑜並見利鈍互陳在讀者擇之而已
　　詩札
　　〈臣〉等謹案詩札二卷
　　國朝毛奇齡撰奇齡既作毛詩寫官記復託與寫官以札問訊而寫官荅之之詞以成此書凡八十四條第二卷首有其門人所記雲此西河少時所作故其立說有暮年論辨所不合者其間校韻數則尤所矛盾行世既久不便更易云云據此則其中多非定論其門人亦不諱之然奇齡學本淵博名物詁訓頗有所長必盡廢之亦非平允之道毛諱異義齊魯殊文漢代専門已不限以一說兼收並蓄固亦説經家所旁採矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀













