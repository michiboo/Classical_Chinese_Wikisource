　　欽定四庫全書　　　　　集部五
　　東山存稿　　　　　　　別集類四〈元〉
　　提要
　　〈臣〉等謹案東山存稿七巻附錄一巻元趙汸撰汸字子常婺源人績學著書隠居不仕至正末以輔元帥汪同起兵保鄉井授江南行樞宻院都事其於諸經無所不通而尤邃於春秋所作春秋集傳師説屬辭諸書皆已著錄經部中此本乃其詩文存稿也當元之季汸築室東山閉戶著述明初屢徵不起僅一出修元史事畢即辭歸制行極為髙潔其文亦多淳實典確不為浮聲猶見先民矩矱之遺詹烜作汸行狀稱其嘗謁黃溍於杭州溍大異之又嘗至臨川見虞集授館於家一嵗葢其所與講習者皆當世名儒故所為文章能具有師法若此又集中載汸自作黃澤行狀一篇於經術傳授源流剖晰詳至其生平學術之醇正得力所自尤可以概見焉乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　東山存稿原序
　　洪武二年冬休寜趙君子常以史事召至京師既竣事歸未逾月以疾終明年春二月葬於里之東巖親友畢來㑹葬其門人汪䕃乃集其所為詩文若干巻屬予序之已諾多疾未遑也未幾䕃以賢良召而范生準乃續録之旁搜靡遺復申前請嗚呼吾子常平生篤志古學豈專在於詩與文哉初予年十有五學於族祖古逸先生之門子常先受業焉先生每稱其苦學善思有疑問弗得弗措且約今年再來因問其年曰長汝五嵗躍然喜曰果來願兄事之以求益迨至而先生已捐館予方耕稼為養乘間讀書而子常乃遊江西學於九江黃楚望之門再客虞文靖公所比歸搆精舎於東山期與同志共學焉予適與一二友生讀書於邑東崇夀觀相見甚懽交勉厚規志惟古人之求凡所得於師若友者各無隠自後別歸則嚴守程期㑹敘則通宵警飭未乆而風濤橫潰奔竄無所不相聞問者再越嵗予不獲已尋授州牧膺省檄什伍其民以禦冦攘而子常亦輔贊郡鎮帥以寜鄉里既而予以憂制退處荒僻子常亦避地吾里之閬山時結屋擕書相期畢志廬室茍完變故莫測遂有逺役六載方還疾疢衰憊情況異昔子常復於東山所著春秋集傳與屬辭左氏補註咸就厥緒復留心於四聖人之易予則感激愧汗尚願養氣畢力旦夕叩擊以卒業而遽歿矣噫是果餘生之不幸抑亦吾斯文之不幸耶人非不學其墮於俗學之卑陋者不足論苟不溺於佛老尚空寂則必事權謀勢利況有文譁一世而心尚虛𤣥誠心乎聖人之訓以極天地之元全天地之德闡天地之用者幾何人哉此吾夫子所以莫克立君道以正萬方故發吾已矣夫之嘆其立師道以教萬世意尚隠昧而弗昭為可慨也子常深潛本源力探閫奧體察𣶬涄完養日固學於黃先生凡誦聖人之經必以積思自悟得聖人之心為本因諸儒訓釋尋繹其所已言者而融通以得其所未言者故於易之象春秋之書法禮之大綱小紀節文度數之詳具有端緒惜乎年止於是而未遂成書也文多因人推迫或應酬問答不得已而為之詩因感發而形之詠歌雖不專乎是然長篇短哦亦不一字茍為也子常名汸學者稱之曰東山先生因汪范二生之請故推在昔交承之契期待之深以見其設施之有在嗚呼觀其文者尚亦效於是也哉星源汪仲魯序








