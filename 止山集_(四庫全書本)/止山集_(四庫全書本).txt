　　欽定四庫全書　　　　　　集部六
　　止山集　　　　　　　　　別集類五〈明〉
　　提要
　　〈臣〉等謹案止山集總二十巻明丘雲霄撰雲霄字凌漢號止山崇安人由貢生官至栁城縣知縣是編凡分四集南行集四巻蓋自崇安至省㑹之作分建安延津晉安三稿東遊集二巻蓋遊括蒼之作故二巻皆題曰括蒼稿北觀集四巻乃其入京所作自南遊北故有楚稿越稿呉稿宋稿魯稿齊稿燕稿之分以上三集皆詩而無文獨山中集有詩四巻又有文六巻皆居武夷止止山時所作也四集惟南行集編次最早首有豐熙序雲丘子年方富而引志在逺吾見其進未見其止當數十年後乃可論定大抵係其初作故熙云然熙之序嘉靖十一年甲午也東遊集無序不知何時所編北觀山中二集序皆題曰嘉靖丁未則最後矣朱彛尊明詩綜引徐夢陽評稱其詩雅澹勁古景真情得今讀之信然要之不肯蹈襲前人異乎七子之派者也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　南行集原序
　　閩本南服而崇控閩上㳺乃位閩之北丘子居崇家食時或事事於㑹城則自武夷鼓枻順流而下歴建安度延津而抵於晉安是為南行而往來其間凡有所著作則別錄為南行集予昔在翰林以罪去國出戍漳海過武夷丘子不以予為罪出而禮愛相殷及聞其論議每多英發遂握手為忘年交繼予旅寓三山而丘子南來頻獲相見故於其所著每得觀讀而嘆其卓可名家夫今海內之士論詩必曰杜少陵論文必曰司馬史氏間學焉而或近之亦不過得其聲色貌象之似耳丘子詩則志在初唐而或謂其有慶厯之歩驟文則志在禮經而或謂其出左氏之軌轍得非欲以其不似以學其似與雖然丘子年方富而引志在逺到吾見其進也未見其止也當數十年後乃可論定姑書此以俟具眼者辨之時嘉靖甲午秋海戍四明豐熈
