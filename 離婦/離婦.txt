
十載來夫家，閨門無瑕疵。 
薄命不生子，古制有分離。 
託身言同穴，今日事乖違。 
念君終棄捐，誰能強在茲。 
堂上謝姑嫜，長跪請離辭。 
姑嫜見我往，將決復沉疑。 
與我古時釧，留我嫁時衣。 
高堂拊我身，哭我於路陲。 
昔日初為婦，當君貧賤時。 
晝夜常紡績，不得事蛾眉。 
辛勤積黃金，濟君寒與飢。 
洛陽買大宅，邯鄲買侍兒。 
夫婿乘龍馬，出入有光儀。 
將為富家婦，永為子孫資。 
誰謂出君門，一身上車歸。 
有子未必榮，無子坐生悲。 
為人莫作女，作女實難為。

