
↑ 全唐詩·卷191
庭樹轉蕭蕭，陰蟲還戚戚。
獨向高齋眠，夜聞寒雨滴。
微風時動牖，殘燈尚留壁。
惆悵平生懷，偏來委今夕。

霜露已淒淒，星漢復昭回。
朔風中夜起，驚鴻千里來。
蕭條涼葉下，寂寞清砧哀。
歲晏仰空宇，心事若寒灰。

↑ 全唐詩·卷193
暗窗涼葉動，秋天寢席單。
憂人半夜起，明月在林端。
一與清景遇，每憶平生歡。
如何方惻愴，披衣露更寒。

