重陽全真集卷之七
庵中住坐，塵勞越大。貪米麵、看待經過。趕杖按刀，磁碗五，瓦盆囗個，匙筋杓甑沒堆垛。掃田刷釜，點燈遏火。入門關、出門安鎖。本要清閒，被許多、日常殃我。難為駕、五色雲朵。
苦苦勸愚人，被財色、投損精神。利韁名鎖休貪戀，韶華迅速如流箭，不可因循。早早出迷津，樂清閒、養就天真。性圓丹結，方知道、蓬萊異景，元來此處，別有長春。
扶風宜甫，聽餘教旨。你從前、入道未是。終有洪禧，舊交朋、陸山複至。一一須、聽他玄理。山頭休去，此中居止。兼乞覓、庵糧便利。直待盈盈，恁時節、同將師禮。住十州，大家歡喜。
如論性命，須搜夕晝。光明照、有甚肥瘦。日月西遊，當中斡、樞機北斗。天花綻、異香無漏。空空皆出，虛虛盡透。清涼處、逍遙交媾。自在躋真，輕飊外、任飄精秀。聚雲朋、更兼霞友。
茶無絕品，至真為上。相邀命、貴賓來往。盞熱瓶煎，水沸時、雲飜雪浪。輕輕吸、氣精神爽。盧仝七碗，吃來豁暢。知滋味、趙州和尚。解佩新詞，王害風、新成同唱。月明中、四人分朗。
平生顛傻，心猿輕忽。樂章集、看無休歇。逸性攄靈，返認過、修行超越。仙格調、自然開發。四旬七上，慧光崇兀。詞中味、與道相謁。一句分明，便悟徹、耆卿言曲。楊柳岸、曉風殘月。
此藥神功別有歡。專醫性命完全，名喚紫金丹。服之一粒，永保康安。寶結三田搬運過，明珠透出泥丸。五彩九霞光。共至並攢，捧入仙壇。
此藥神功別有華，專醫遍體頑麻。下事是三家，不拘溫酒，選甚鹽茶。服了便令筋骨換，亦教結就丹砂，頓覺神清氣爽。最嘉最嘉，步步雲霞。
此藥神功別有名，專醫兩目多情。一點變澄清，自然仰面，認得前程。更用金篦輕掠刮，便教換了塵睛。觀俗緣空朗照，至精至精，三輝騰明。
此藥神功別有情，專醫肺裏謳吟。治正水中金，教公免了，分外聲音。傷重寒風並熱冷，五般無複重侵。節色減財攝養，古今古今，性命來尋。
此藥神功別有方，專醫五臟膏肓，一服下隨湯。即時傳透，便得安康。更使真玄推妙訣，諸公子細消詳，養氣全神保固。壽長壽長，永處清涼。
妙覺證慈悲，便入菩提路。日日常開方便門，慧照生靈炷。生雪釋迦尊，面壁達摩悟。觀此因緣行果成，兜率天堂住。
信任水雲遊，欣放靈猿傻，要去隨霞恣害風，乘良馬、穩坐香羅帕。南北與東西，選甚高和下，處處來回得自如，呈弓馬、會把明珠射。
一疋好驊騮，精彩渾如畫，卻被銀鞍縛了身，著絆馬、怎得逍遙也。不若騁顛狂，掣斷無牽掛，擺尾搖頭廄櫪違，做野馬、自在優遊冶。
此個真真也，瑩徹靈靈也，出入虛無縹緲間，騎風馬、信任飄颻也。占得惺惺也，光輝明明也，來往晴空碧落中，乘雲馬、自在逍遙也。
趕退日中烏，捉取月中兔，便著晶光覆了身，金馬住、方是重陽做。交位顯真功，換質成真趣，到此還知自在游，玉馬去、走入雲霞路。
有個害風兒，海上尋良價，只為心頭忒緊圖，意馬隘、惹出渾身疥。款款細搜求，日月年時賽，遂得中央四寶珠，祿馬快、走入關西界。
你待堅心走，我待堅心守。百日扃門化出來，方是餘開口。開取四時花，綻取三春柳，認取元初這個人，共飲長生酒。
蔔算詞中算，卦象分爻篆。海島專尋知友來，堪把扶風喚。莫怪頻磨難，只要分明燦。決定堅心沒煩愁，永結長生伴。
誰識這風狂，誰識斯三喆。恰遇炎蒸得清涼，正寒也、成溫熱。因仰至人言，遂獲真仙訣。九九嚴凝花正開，三伏中、卻下雪。
堪歎世間人，誰肯望天覷。北斗南辰日夜移，飛走烏和兔。恁地被煎催，尚自生貪妒。匆日酆都勾你來，著甚詞因訴。
修煉不須忙，自有人來遇。已與白雲結伴儔，常作詞和賦。靜裏轉恬然，歡喜回光覷。一個青童立面前，捧出長生簿。
跳出凡籠尋性命，人心常許依清靜，便是修行真捷徑。親禪定，虛中轉轉觀空逈。認得祖宗醒複醒，紅紅赫赫如金定，漸漸圓明光又瑩。通賢聖，無生路上長端正。
元弼前來並兄佐，尊親遞儧還知麼？昨日笑兄心轉破。休摧挫，後番決定安排我。這個傳來唯這個，輪回生死如何趓？棄墓趖墳離枷鎖。除災禍，無生路上成因果。
誰識王三能買賣。道心堅處難為退。每把三關頻頂戴。頻頂戴。擘開世綱居塵外。害得風來風得囗。今朝錢覓人休怪。占得逍遙真自在。真自在。攜雲卻赴蓬萊會。
這個王風重拜見，珍珠水飯誠堪羨，盈腹充腸白氣顯。白氣顯，今朝專問梨花片。有說之時開一遍，無言對後馨香善，滿樹高高真玉現。真玉現，月明正照清涼院。
夫喚三郎妻九姐，兩椽合得一間舍，骨作橋樑皮做瓦，休誇詫，父娘成就伊居也。兒願室家女願嫁，舅姑修茸何時罷，日日功錢難答謝，聽餘話，長行孝順酬斯價。
得得中間尋得得，王三默訣惟王六，若要清靜如白玉，獨自宿，餘自須要除情慾。這個靈童明似燭，惺惺能唱無生曲，日住公家公不識，休尋覓，心澄便是真消息。
入得石門山上住，弟兄手腳無安措，一日三時長廝覷，廚裏去，搬柴運水投鍋釜。若勸同流疾作做，心頭一點休教誤，我待分明說一句，從開悟，天機不敢輕彰露。
反會做他出舍郎，便風狂。成功行，到蓬莊。奉報那人如惺悟，好商量，五更裏，細消詳。
一更哩囉出舍郎，離家鄉。前程路，穩排行。便把黑飊先捉定，入皮囊，牢封系，任飄蕩。
二更哩囉出舍郎，變銀霜。湯燒火，火燒湯。夫婦二人齊下拜，住丹房，同眠宿，臥牙床。
三更哩囉出舍郎，最相當。神丹就，養兒娘。一對陰陽真個好，坐車廂，金牛子，載搬忙。
四更哩囉出舍郎，得清涼。重樓上，飲瓊漿。任舞任歌醒複醉，愈堪嘗，真滋味，萬般香。
五更哩囉出舍郎，沒堤防。無遮礙，過明堂。一顆明珠顛倒袞，瑞中祥，崑崙上，放霞光。
認得五般出舍郎，黑白彰。當中赤，間青黃。哩囉囉唆哩囉哩，妙玄良，玲瓏了，便玎璫。
兩人鬪勝俱誇會，路路相違。子細挨依，劫盡方知解了圍。愚迷不曉雙關意，各自藏機。孰是孰非，卻被傍觀冷笑微。
註：(原調誤作蔔運算元,茲據律改)
鄽中有個修行子，火院難離，只被推辭，恁不回頭候幾時？今朝不保來朝事，大限誰知？可囗愚癡！直待荒郊咬齒兒。
（囗：日旁煞）
昨宵獨臥冰淩道，三耀常觀，自在心安，愈覺清涼不覺寒。尾閭過來夾脊上，轆轤長搬，透入泥丸，返老長生別有歡。
曹溪一路人難悟，怎舍妍妻，難受孤恓，獨自眠時越越迷。分明有個長生路，孰是能躋，說甚東西，誰肯抽身出淤泥。
凡人若會通三耀，便結良緣，搜見真玄，方信虛空出大仙。金丹一粒無為漏，得恁精妍，明瑩光圓，萬道霞光簇上天。
甯海人人省悟，此別何時再遇。唯願重金蓮，好把良因作做。歸路，歸路，滿目白雲翠霧。
日日此中開宴，食肉諸公總善。唯有害風王，莫怪頻來見面。知縣，知縣，正好與人方便。
明月古今長有，怎奈華宗海口。黑窟裏頭居，黯不分夜晝，吾友，吾友，問你如何下手。
夢悟青霄月正高，射蟠桃，一枝白筆得逢遭。更兼刀。應手詩詞隨寫染，運風騷，玉箋上面起雲濤。任陶陶。
一息來時袞氣球，騁風流，不來一息破胞抽。這回休。若要依前常逢販，複從頭，胞兒裏面氣重收。再儸僂。
誰識天邊一井金，紫光侵，朝朝日日眼前臨。沒人尋。惟我靜中知去處，自堪任，盡斤盡兩入珠林。出高岑。
猿騎馬，呈顛傻，難擒難捉怎生舍。哩囉唆，哩囉唆。慧刀開，齊下殺，教君認得根源也。哩囉唆，哩囉唆。
水兼火，坎和離，兩般消息怎生知。哩囉唆，哩囉唆。休燒煉，莫修持，元來只是這些兒。哩囉唆，哩囉唆。
搗練子，害風哥，一身躍出死生波。哩囉唆，哩囉唆。便是逍遙真自在，沒人拘管信吟哦。哩囉唆，哩囉唆。
用刀圭，剖昏迷，合和一處怎生攜。哩囉唆，哩囉唆。人頭落，現虹霓，白蓮花朵出青泥。哩囉唆，哩囉唆。
名利海，是非河，王風出了上高坡。哩囉唆，哩囉唆。才候十年功行滿，白雲深處笑呵呵。哩囉唆，哩囉唆。
三丹寶，難分剖，昏昏默默怎生保？哩囉唆，哩囉唆。在虛空，長懷抱，緋衫裏子新烏帽。哩囉唆，哩囉唆。
莫騁兒群，休誇女隊，與公便是為身害。脂膏刮削苦他人，只還兒女從前債。悅目亭堂，哀心念愛，直饒鐵打堅牢囗。多多罪業自家耽，一朝合眼如何戴。
（囗：日旁煞）
妻女休嗟，兒孫莫怨，我咱別有雲朋願。脫離枷鎖自心知，清涼境界唯餘見。步步雲深，灣灣水淺，香風隨處噴頭面。崑崙山上樂逍遙，煙霞洞裏成修煉。
人被錢迷，錢由人使，一來一去何時已。頑銅尚自有消磨，凡軀著甚逃生死。聞早回頭，疾搜妙旨，細推休道無師指。腹中兩路顯然開，心頭一點分明是。
汞裏泉清，鉛中火赫，倒顛澆溉傳甘澤。虎聲震動甲方青，龍吟喚出庚方白。認證田原，分門阡陌，金桃親種親收摘。玉童掌內任擎來，瓊筵會上堪分擘。
大道無名，害風有作，踏莎行裏成歡樂。因緣腳腳修煉成，蓮花步步相隨著。透出清泉，上沖碧落，成雯結蓋須磅礴。外馨接引好輝光，內明照耀真丹藥。
不識慚惶，要人津送，情生念起般般動。心神指引乞為緣，三餐飽後休胡用。豈許醫看，莫交人重，行符咒水良因種。哩唆哩囉囉哩唆，長隨走蓬萊玉洞。
氈襪餘留，木盔分納，微誠用表相酬答。百般茶飯任經營，千般滋味堪嗚咂。恬淡真人，朴純菩薩，都緣此物成超達。好將鉛汞裏頭收，須教盈滿休拋撒。
前歲麻收，去年麥覓，一麻一麥傳消息。左邊金餅一陽生，右傍銀器純陰匿。偏黨無私，倒顛有則，心燈朗徹緣挑剔。終南街裏不遊行，京東路上知端的。
身是香爐，心同香子，香煙一性分明是。依時焚爇透崑崙，緣空香嫋呈祥瑞。上徹雲霄，高分真異，成雯作蓋包玄旨。金花院裏得逍遙，玉皇幾畔常參侍。
一點靈明，兩條坦路，怎生下手如何做。好教稽首上天堂，莫令失腳游陰府。日轉金烏，月生玉兔，森羅萬象同躔度。勸君休要泥長生，時時牢把金精固。
做就圈模，且休蓋椽，諸公怎曉餘方便。水符不向此中行，因緣已到文登縣。各謹持修，速歸鍛煉，內容顯現親頭面。如今款款漸投玄，恁時得得頻相見。
數載辛勤，謾居劉蔣，庵中日日塵勞長。豁然真火瞥然開，便教燒了歸無上。奉勸諸公，莫生悒怏，我咱別有深深況。唯留煨土不重遊，蓬萊雲路通來往。
睡裏搜尋，眠中做作，目蒙認正恆歡樂。想成三寶自神靈，結成九轉真丹藥。攢聚祥雲，往來碧落，後隨前引唯鸞鶴。白光萬道繞園生，紅光一點當中鑠。
