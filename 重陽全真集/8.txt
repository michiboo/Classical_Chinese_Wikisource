重陽全真集卷之八
如知九九妙中談，明月分明照碧潭。會得雙關真個理，前三三與後三三。
九九明詞要正，修整亙初元性。須是返陽陰，決作清吟雅詠。賢聖，賢聖，容許陳如夢令。
九一初寒有自，朔氣任從開肆。是處蠻嚴凝，正遇中冬節至。藏異，藏異，內隱新陽欲施。
九二玄陰凜凜，白雪遍鋪緣甚。還許潤靈根，接引黃芽悉審。如恁，如恁，北海神龜暢飲。
九三隅維積洚，水面盡為淩凍。奇性最堅貞，任放明光出眾。遙送，遙送，返照天涯螮蝀。
九四寒風似箭，威勢遍行方便。射退這群魔，吉慶嘉祥得見。堪羨，堪羨，隱顯晴光一片。
九五天池盡泮，涉景漸令堪玩。識看嶺頭梅，沖暖已成爛熳。香案，香案，獨佔真陽一半。
九六舒張瑩氣，上下沖和溉濟。周匝普流通，正顯道尊德貴。經緯，經緯，欲放瓊苞寶卉。
九七門開八脈，洞達永無相隔。渾似吐氤氳，運轉周回素白。難測，難測，一點當中堪赫。
九八般般洽協，普遍盡歸調燮。處處見光輝，燦燦尤增煒燁。相接，相接，長出瑤枝玉葉。
九九八方端鎖，團聚光明如火。焰焰做紅霞，裏面天花遍妥。成裹，成裹，瑩瑩明珠一顆。
九九榮詞已徹，誰做姓王名哲。雅字稱知明，道號重陽子別。歡悅，歡悅，一粒金丹永結。
西江月（四假）
堪歎火風地水，為伊合造成形。教人受苦日常經，撲入味香視聽。
獨我搖頭不管，朝朝居止黃庭。自然闃寂聚真靈，五色霞光覆定。
又（四民）
堪歎工商農士，各誇本業多能。就中機巧日翻騰，限至依然鬥勝。
獨我搖頭不管，唯將淡素常憑。清如澄水結如冰，自有圓明果證。
又（四害）
堪歎酒色財氣，塵寰被此長迷。人人慕帶似醯雞，亂性昏神喪慧。
獨我搖頭不管，介然甘守孤恓。粗衣糲食淡黃齏。養就胎仙既濟。
又（四方）
堪歎東西南北，迷途役損行人。任來任往走紅塵，只為名牽利引。
獨我搖頭不管，靜中精固形貞。陶陶團結氣和神，永樂天真有準。
又（四時）
堪歎春冬秋夏，奇葩異卉爭開。流年不覺暗相催，事到頭來怎悔。
獨我搖頭不管，唯將內彩追陪。青紅黃白黑純皚，覆燾真金鼎鼐。
又（四寶）
堪歎筆硯紙墨，結繩制度規模。尋常寫染永成書，偏稱文房註疏。
獨我搖頭不管，教大記錄元初。靈光一點便開舒，複把真如返覷。
又（四物）
堪歎琴棋書畫，虛中悅目怡情。內將靈物愈相輕，怎了從來性命。
獨我搖頭不管，有緣淘出無名。長生路上證圓成，空外靈光隱映。
又（四景）
堪歎風花雪月，世間愛戀偏酬。追歡賞玩幾時休，不悟陰公等候。
獨我搖頭不管，內將玄妙尋搜。瑩然顯出那因由，正是餘家本秀。
又（四瀆）
堪歎江河淮濟，長長運渡迷愚。洪波急浪接天衢，只是西來東注。
獨我搖頭不管，輪流玉液瓊酥。三田澆溉結成珠，七寶山頭便住。
又（四苦）
堪歎生老病死，世間大病洪痾。傷嗟戇鹵強添和，怎免輪回這個。
獨我搖頭不管，時臨還與他麼。玉花叢裏睹瓊科，五色雲中穩坐。
又（六首贈友修煉）
米麵隨時加減，汞鉛依此抽添。三光真秀轉甘甜，不請生情起念。
七子便鋪金簟，九門各看銀蟾。香煙盤繞玉峰尖，方得長生證驗。
常把內真頻看，休教外景長侵。尖竿尖上細搜尋，正見嬰兒弄影。
雅詠高吟叫笑，清風皓月吹臨。分開傳作紫共金，豔迸鬥花萬錦。
酒飲清光滑辣，果餐軟美香甜。兩般每日做抽添，八味依時給贍。
信步六街走遍，須尋七寶妝嚴。三田九轉似銀蟾，一性孤靈有驗。
人要修行猛做，我心除盡堪為。不將筋力謾胡施，閑裏真清漸自。
白雪變成奼女，黃芽養就嬰兒。兩般消息有誰知，悟徹分明便是。
酒飲清光滑辣，肉餐軟美香甜。世間迷誤總無厭，個個臨頭路險。
獨我悟來口遠，唯餘省後心嫌。十分戒行愈精嚴，沒分酆都赴點。
悟徹兒孫偉貌，奪衣白奪餐餚。笑欣悲怨類咆哮，正是豺狼虎豹。
不與同居打鬧，回頭便載青包。恁隨雲步訪三茅，同話清虛道教。
一鼓才嗚，水德行香。看烏龜、波上呈祥。鼻全喘息，眼眩昭彰。會戲澄濤，遊澄浪，隱然江。
黑霧凝凝，充滿皮囊。牢封擊、信任飄蕩。沖和上下，流轉邊旁。便變成雯，結成蓋，積成霜。
二鼓才交，金德行香。虎兒上、坐個嬰郎。腰懸白刃，手執青鋼。把百魔驅，千魔剿，萬魔亡。
廣現森羅，遍吐銀芒。鬥辰端、拱正魁罡。西南的位，指出芬芳。得善因開，良因闡，吉因昌。
三鼓才分，火德行香。月初端、正照心王。紅紅赫赫，煒煒煌煌。見本真生，靈真慧，太真匡。
三處均勻，一路平康。睹青天、瑞靄舒張。縱橫攢聚，能罩圓方。早弄珪環。持珪璧，執珪璋。
四鼓才平，木德行香。青龍上，坐個嬌娘。口賁赤氣，身掛朱裳。更戴瓊花，餐瓊蕊，飲瓊漿。
往來諧歡，交媾相當。欣然用、顛倒陰陽。衝開卯甲，日放晶晹。袞大明珠，通明焰，過明堂。
五鼓才成，土德行香。偏能將、四象包藏。如今盡顯，聚在中央。沒白歸青，紅歸黑，不歸黃。
已證空虛，便出昆岡。金童來、秘語宣揚。天皇賜詔，授與風狂。永處清閒，常清靜，得清涼。
又（自詠）
有個王三，風害狂顛。棄榮華、乞化為先。恩山愛海，猛舍俱捐。也不栽花，不料藥，不耕田。
落魄婪耽，到處成眠。覺清涼、境界無邊。蓬萊路穩，步步雲天。得樂中真，真中趣，趣中玄。
又（贈弟子）
再索新詞，不寫藏頭。分明處、說個因由。諸公不省，尚自相求。被風流事，常汨沒，幾時休。
悟取玄機，認取持修。丹成後、神氣精收。前程穩路，三島十洲。你早回頭，應與我，共同遊。
如要修持，依恁相當。出真慈、真慧無方。上從父母，下順兒娘。待放瓊花，飄瓊屑，飲瓊漿。
做就金園，建起瑤房。這朱郎、常爇心香。命聲響亮，性韻玎鐺。便得清冷，成清淨，處清涼。
要飲香津，唾盡稠黏。將華池、神水相兼。東西澆溉，上下抽添。便景星呈，明月正，太陽暹。
漸入亨通，方識甘甜。器珍成，不用錘鈐。閑中轉寂，靜里加恬。得住晴空，居物外，出山尖。
得道陽來得道陽，自然碧洞隱雲房。玉訣靈符清氣爽，金丹大藥勝衣裝。
豈似人間輕薄郎，徒誇黃白滿箱筐。我寶三田常運轉，吾家一性沒驚惶。
正月寒威漸漸回，靈花九葉向東開。玉液流時專益氣，寶芝采處物生荄。
養就重陽現兩臉，蟠桃嫩臉笑瓊釵。七魄三屍隨臘去，五方九轉逐春來。
二月還知水氣和，風生木德自然歌。兀兀轉生離內女，怡怡笑殺月中娥。
耿耿分明天下河。我今回首出高坡。三萬六千神曜聚，重樓十二液津多。
三月清明滅盡煙，百花堪綻豔陽天。奼女聚柴薪焰畔，嬰兒弄水舊池邊。
寶鑒當胸只自懸。翁婆媒合好因緣。朱雀騰雲方出眾，青龍駕霧得高遷。
四月朱明和氣清，心花七寶愈分明。教你會時獨自語，請公休慕百禽聲。
火焰纖長漸漸生。從茲萬木得嘉名。十幹位中吾獨走，五行宮裏我先行。
五月炎蒸陽氣嘉，正堪端坐問南華。這個不能誇肝木，那人偏愛放心花。
煩惱俱無遠歎嗟。日當卓午不教斜。玉兔過來添白雪，金烏顯處吐黃芽。
六月純陽盡入莊，陰魔趕退出街坊。壬癸北方添腎水，丙丁南嶽爇真香。
鬼魅妖邪盡總忙。群魔難聚沒堤防。子後看時知日短，午前坐處覺宵長。
七月庚辛海水深，一輪明月運天心。飯熟須知薪趁火，衣成不離線因針。
修就無為七寶身，還令當日到如今。白虎吼時頻擒捉，黑龜行處轉思尋。
八月清涼白露勻，萬民安樂養真身。窈窈冥冥雲外客，昏昏默默月中人。
雖是居塵不染塵，也無喜怒亦無嗔。既處逍遙生瑩滑，自然聚散雲皮皴。
九月蒼天爽氣高，重樓複降雨瀟瀟。攪海赤龍真自在，迎風木馬肯無寥。
每向鄽中作系腰。六銖衣掛勝紅綃。醉後恣眠青蘇塌，醒來頻采玉芝苗。
十月紅霜又更清，黃婆得半入深溟。乾盡水銀唯我健，複生神氣更誰聽。
有緯須知先有經，織成紈綺便堪行。離火便生紅芍藥，坎泉傾下雨霖零。
十一月嚴風作威。月中玉走日金飛。結就三三三處寶，得披六六六銖衣。
乘鳳攜鸞跨霧歸，上天降敕不相違。功滿三千緣業盡，行成八百落塵稀。
十二月圓成錦繡，四時枝葉不乾枯。看取火中頻取水，自然水裏卻安爐。
龍虎龜蛇認吸呼，百骸俱滿立須臾。一顆明珠三下有，三般惡物一齊無。
已得靈符萬事休，百冤退盡任他愁。好把瓊漿添滿腹，更將金髓灌盈頭。
都為十因得此由，翁婆嬰奼住綢繆。教我攜將三直柄，請公認取一彎鉤。
五千言，二百字。兩般經秘，隱神仙好事。靈中省悟徹玄機，結金丹有自。得一惺惺，通不二處，逍遙景致。超然永遂。共紅霞、同彩雲歸，罩籠住祥瑞。
一更初，鼓聲傻。槌槌要，敲著心猿意馬。細細而、擊動錚錚，使俱齊擒下。萬象森羅空裏掛。潑焰焰神輝，惺惺灑灑。明光射入寶瓶宮，早兒嬌女奼。
二更分，鼓聲按。勻勻打，自然虎龍交換。清氣神、各住丹房，也並無錯亂。撞透重樓知片段。這玉液瓊漿，往來澆灌。便須教溉出黃芽，漸生來好看。
三更端，鼓聲正。咚咚響，韻音轉令鳴瑩。其中便、聒現靈根，會通賢道聖。慢慢來回遊捷徑。傳銀箭這番，穿成雅令。用親鏑鏑上紅心，現清清靜靜。
四更高，鼓聲銳。忽然間，振動天花遍墜。前面卻、有個真人，載星冠月帔。得此妙玄成吉利。望北斗杓星，西南正指。看看底剔綻瓊花，做做祥祥瑞瑞。
五更終，鼓聲閑，被那人，擂動做成顛倒。金盤內、托出神珠，放霞光萬道。窈窈冥冥真個好。從此複通他，當初至寶。如今卻歸去何方，住十州三島。
東方甲乙，見青芽吐，早應時律。南陽正現紅焰，初將熾、炎炎濃密。西動金風颯颯，致清爽、往來飄逸。北氣候，祁寒嚴凝，聚結成冰瑞中吉。肝心肺腎勿令失，四門開、瑩徹都歸一。金丹轅在空外，明耀顯、五光齊出。上透青霄，唯占逍遙自在寧謐。到此際、還得無為，永永綿綿畢。
