重陽全真集卷之四
物物要休休，打破般般是徹頭。認得本來真面目，修修，一個靈芽穩穩求。火裏好行舟，焰裏白蓮素臉幽。馥鬱風前通遠逈，悠悠，透過青霄得自由。
堪歎這頑夫，空恁區區用力粗。五體相逢投地面，休愚，尚自勞勞禮假軀。大道本虛無，玄裏藏玄妙不敷。內有元光人不識，唯吾，日日觀瞻自吸呼。
物物不追求，擺手行來事事休。返照回觀親面目，無憂，自在逍遙豈有愁。乘此大神舟，玉棹瓊槔渡正流。剔出急波俱絕盡，機謀，超上十州三島遊。
幻化色身繞，電腳餘光水面泡。忽有忽無遄速甚，如飊，過隙白駒旋旋飄。何不悟虛囂，早早回頭養玉苗。苗上金丹光潑潑，彰昭，透過雲衢入碧霄。
我命不由天，熟耨三田守妙玄。甘雨澤深先布種，金錢，遍地黃芽最色鮮。養就玉花蓮，葉葉分明永永堅。瓊蕊被風吹撒動，香傳，一首靈光任自然。
妙手喜新成，十六條弦別有名。掛在宮中雲外路，風迎，便許能招自己聲。不入俗人聆，占得仙音講道經。唯我傍邊全善聽，叮嚀，攜爾蓬萊在玉庭。
堪歎犢兒不喚牛，性如湍水急，碧波流。只知甘乳做膏油，長隨母，擺尾搖頭。漸漸騁無體，賓士山谷路。入溪溝，未從韁絆恣因由。貪香草，怎曉虎狼憂。
堪貪寰中這只牛，龍門角子穩，騁風流。身如潑墨潤如油，貪鬪壯，牽拽不回頭。苦苦幾時休，力筋都使盡。臥梨溝，被人嫌惡沒來由。閑水草，難免一刀憂。
刮鼓社，這刮鼓本是仙家樂。見個靈童，於中傻俏，自然能做作。長長把玉繩輝霍。金花一朵頭邊爍，便按定五方跳躍。早晨起踏雲腳，早晨起踏雲腳。會戲謔，正洽真歡樂。顯現玲瓏，玎璫了了，遍體纓絡。遂引下，滿空鸞鶴。迎來接去同盤礴，共舞出、九光丹藥。蓬萊路有期約，蓬萊路有期約。
名喆排三本姓王，字知明、子號重陽。似菊花，如要清香吐，緩緩等濃霜。學易年高便道裝，遇淵明、語我嘉祥。指蓬萊，雲路如歸去，慢慢地休忙。
急急回頭，得得因由。物物更不追求。見見分明把個，般般打破優遊。淨淨自然瑩徹，清清至是真修。妙妙中間通出入，玄玄裏面細尋搜。了了達冥幽，穩穩拈銀棹，惺惺駕、大法神舟。速速去超彼岸。靈靈現住瀛州。
天地唯尊人亦貴，日月與星臨，道釋儒經理最深，精氣助神愔。四個三般都曉徹，丹結變成金，袞上明堂透玉岑，空外得知音。
塵所，不肯修行，個個貪歡聚。轉轉戀榮華，怎肯將心悟。直待陰公教來取，便急與相隨去。早被兒孫送歸土，金玉誰為主。
     或曰：既是修行，因何齒落發白？答雲：我今年五旬五，尚辛苦為收穫耳。
五旬五，過半百，諸公把我頻搜索。眼如遮耳如聞，口中齒豁，頰上髭須白。外容蒼，內容黑，金花地上真粟麥。稈兒釤穗兒摘，三車搬過，便是迎仙客。
諸公學，休胡別。且莫放、猿顛馬劣。閑中認得玄機設，無言說、自然歡悅。淨清便把虛空拽，待問你不生不滅。答言功行須交徹。有真師、分明來接。
甲龍入火分明看，庚虎在、水中遊玩。往來相送同為伴，自然是、兩家拘管。善能調養成片段，裏外更使成交換。空中有個青童喚。恁時節、一沖霄漢。
十化分梨，我於前歲生機構。二人翁母，待教作拿雲手。用破餘心，笑破他人口。從今後，令伊依舊，且伴王風走。
見個惺惺真脫灑，堪比大丈夫兒。莫睎燈下俊蛾兒，壞了命兒。早早回頭搜密妙，營養奼女嬰兒。道袍換了皂衫兒，與太上做兒、做兒。
白鷺江心立，烏龜水底鑽。紅雞翡翠竹間攢，四件將來鍋內、煉成丹。五味調和美，重樓信任餐。充盈六腑得甯康，養就真神跳躍、入仙壇。
曾歎風中燭，能嗟水上漚。一生一滅幾時休，恰似輪回來往、業淪流。知有驢和馬，非無騾與牛。等閒撲入怎抽頭，幸得人身急急、做真修。
身向深山寄寄，步青峰、恣情如意。冷即草衣慵即睡，饑餐松，渴來後，飲綠水。養就神和氣。自不寒不饑不寐。占得逍遙清淨地，樂真閑，入紅霞，翠霧裏。
虛中空外認盈盈，喜前程，看分明。占得真堅，慧照助新聲。五座門開通出入，任來回，好遊行。高峰上，便縱橫，結雲棚，勢崢嶸。袞出靈光，一點似朱櫻。彩色般般籠罩定，處清涼，永長生。
修行須是身衣布。受寂寥餐素。道心不與眾心同，絕憂愁思慮。內中認取金烏聚，並開明玉兔。赤鸞抱住黑龜精，這些兒誰悟。
莫哦吟，莫追尋，這個玄機奧最深，如何識本心。好鈐擒，好登臨，明月孤輪照玉岑，方知水裏金。
此神龜，深謝放，厚德深恩，杳杳冥冥廣。毛寶當時還岸賞，答報於公，別有明明相。戲金蓮，通揖讓，千載遐齡，就壽增嘉況。反顧精神添瑩朗，一氣煩公，送到雲霞上。
善看經，能禮懺，金面胭脂，正好頻頻蘸。轉轉殷紅紅不淡，色裏全真，真裏成清湛。仗鉛刀，擎汞鏨，劈暗鑿昏，進出銀霞豔。萬道霞光攢一點，般若波羅，得得無增減。
莫端身，休打坐，擺髓搖筋，噓咽稠粘唾。外用修持無應和，贏得勞神，枉了空摧挫。要行行，如臥臥，只把心頭，一點須猜破。返照回光親看過，五色霞光，覆燾珠明顆。
五台峰，三耀剎，八識俱明，四象靈光匝。羅漢回頭看菩薩，佛果圓成，這裏無言答。證虛無，騰可恰，清淨全扶，澄湛尤相洽。休袞神珠分等甲，彩色傳輝，再現黃金塔。
訓人人，休碌碌，搜尋密妙，長修福慧慧。明燈參性燭，謹謹營軀，食食牟平祿。拜風風，為叔叔，兩兩侄賢，莫戀餘相逐。切切依從新格曲，了了唐琳，達達真譚玉。
趙公邀，吃水飯，顆顆珍珠，粒粒靈芝蔓。食就圓明生園苑，開闡瓊花，不作凡軀楦。合三光，分四憲，壯起精神，寶鼎童兒健。五色霞光同一建，此則充盈，得得平生願。
醴泉人，都作善，急急光陰，似水還如箭。榮貴虛勞休自羨，四假凡軀，恰似蠺身緣。各縛纏，誇做蠒，裹了真靈，直待鍋兒煎。這個王三行方便，不信之時，不見害風面。
兄弟懣，安腳手，擘破微塵，跳出三山口。月出東方日入酉，焜耀明星，三個相隨走。氣傳清，神運秀，兩脈通和，真行真功就。沖上晴空光猛透，方顯無為，始見歸無漏。
這仁人，忒伶俐，問我修行，便出非常意。怎奈時間家事累，更有一般，妻子應難棄。勸明公，休出離，日爇名香，謹把三光貴。萬事心懷方便起，歳舉時臻，也到雲霞裏。
莫行功，休打坐，如要修持，先把心猿鎖。黑氣收歸無漏破，慢慢升騰，保養靈真麼。奼娘嬉，嬰子臥，搬上中田，總向明堂過。折得白蓮花一朵，攜去虛空，放出珍珠顆。 
教門人聽我告。清涕稠津，吃了成虛耗。五穀滓餘難化造。恰是隈隩，惹甚閑煩惱。會修行，知顛倒，別有一般，滋味天然好。神水華池通正道，灌溉丹田，指日歸蓬島。 
木無情，生有作，都被良工，妙手成軀殼。黑犢黃犍惟挽索，牽入紅塵，難免輪回腳。靜中忙，閑裏作，怎得逍遙，自在真歡樂。直待白牛來跳躍，一朵蓮花，萬道霞光爍。
歎人身，如草露，卻被晨暉，睎轉還歸土。百載光陰難得住，只戀塵寰，甘受辛中苦。告諸公，聽我語，跳出凡籠，好覓長生路。早早回頭仍返顧，七寶山頭，作個雲霞侶。
重陽子，物物不追求。雲水閒遊真得得，茅庵燒了事休休，別有好歸頭。存基址，決有後人修。便做玲瓏真決烈，怎生學得我風流，先已赴瀛州。
醴泉好，偏愛養貧兒。為破殫�虛華業，餘從此捉住傻猿兒，無女又無兒。街兩面，願助小錢兒。同共買成金麥飯，三時餵飽鐵牛兒，耕種老嬰兒。
真大道，能結坎和離。認取五行不到處，須知父母未生時，此理勿難知。須速省，下手便修持。上有三光常照耀，中包二氣莫分離，採得玉靈芝。
修煉者，須要覓前程。窈窈冥冥除我相，昏昏默默絕人情，真裏正中貞。方曉悟，閑至淨中清。物物般般都打破，頭頭腳腳便分明，圓耀自然成。
修煉事，子細好鋪陳。外做四肢安樂法，內觀五臟倒顛因，便是得全真。堅守定，營殼要申申。二氣合和開本性，三田搬運助靈神，只此喚仙人。
真大藥，要見甚昭然。二氣包裹三疊妙，雙關封鎖九重玄，自曉豈相傳。古仙頌，兩句最精研。凡骨渡河誠用筏，聖功到岸不須船，越越害風顛。
猿馬住，性命自然知。一粒刀圭開四象，兩般槍法殺三屍，神水溉華池。公看取，便是坎和離。土馬趕回金虎子，鐵牛耕出玉龍兒，方見遇明師。
真鍛煉，驅惑去迷昏。踏碎月明通正路，劈開風景入玄門，方顯道家尊。無把捉，一點出崑崙。複住空中超造化，得歸物外越乾坤，那論若亡存。
重陽子，飲水得良因。洗滌塵勞澄淨至，灌澆根本甲芽伸，滋養氣精神。恬淡好，甘露味投真。滴滴潤開三教理，涓涓傳透四時春，流轉一清新。
能下手，便曉這元元。為甚得通三一法，都緣悟徹五千言，立起本根源。重著腳，跳入水晶盤。喚出那人人不識，至今有自自揚掀，越越害風虔。
回首處，便要識希夷。鍛煉須將情滅盡，修行緊與世相違，堪破是歸依。蟾玉走，認取個金飛。交位東西通地髓，沖和上下合天機，方得妙中微。
修煉者，四事倒顛論。地水火風應化去，色聲香味怎生存，方是顯良因。全得得，窈默與冥昏。慧性來回清淨路，真靈出入妙玄門，空外九光渾。
真大道，滋味不相饒。明月光中騰瑩瑩，清風飊上出麼麼，從此見芝田。無狹闊，又豈有迢遼。圓現圓成成自在，一能一得得逍遙，方顯見彰昭。
鶯啼序時繞紅樹，應當做主。騁嚶嚶、瑩瑩聲音，弄晴調舌秤羽。潛身在、朱林茂處。愈綿變百般言語，喜新鉛、新汞俱齊，叫歸宗祖。喚覺呼惺，頓曉本元初，天然規矩。定分他、甲乙庚辛。九宮八卦門戶。驅四象、通推七返，用千朝、煉成文武。這金丹，由此三年，漸令堪睹。嬰兒誇虎，奼女騎龍，白雲招翠霧。各各擎、鋼刀慧劍，接刃交鋒，隱秘藏機，兩家無懼。烏龜赤鳳，前來降伏，和合罷戰休兵戍。被靈童、結構同相聚。從茲慢慢，搜尋寶貝完全，要見便教知數。明珠萬顆，吐出神光，倒顛籠罩住。迸一條、銀霞嫋嫋，撞透清霄，晃耀晴空，遍開瓊路。中間獨現，真妙真玄，星冠月帔端嚴具。把雙眸、高舉頻回顧。觀瞻了了清清，湛湛澄澄，害風得遇。
觀浮世，為人貴。舍榮華、全神氣。保養丹田絕滋味，便將來、免不諱。自諳自諱，修取長生計。自誓自誓，今朝說子細。且通邊際，開靈慧，酒色財氣一齊制。做深根，永固蒂。怎生得、虎龍交位。如何令、奼嬰同睡。把塵勞事，俱捐棄。二道合和歸本類，想玄玄、尋密秘。
自行自行，見性不用命。自惺自惺，黑飊先捉定。使倒顛並，唯堪詠，兩脈來回皆吉慶。辯清清、與靜靜。烏龜兒，從茲警省。放眼耀、光明煥炳。瓷水中游、濤間逞。望見赫曦山上景。轉波恬、又浪靜。
自住自住，離宮受坎戶。自悟自悟，汞中建鉛庫。好頻頻顧，長相覷，上下沖和知去處。漸漸入、雲霞路。赤鳳兒、飛來振羽。飲盡烏江見水府、與神為主作宗祖、只把刀圭長安撫、方能教、子伴午。
自坐自坐，木上見真火。自哿自哿，從前沒災禍。雨東方妥，誠堪可，潤葉滋枝成花朵。結團團、寶珠顆。翠霧騰空外遍鎖，白露凝虛上負荷。換構交睡同舒他，性命方知無包裹。不由天、只由我。
自臥自臥，西方憩息麼。自佐自佐，靈台聚真火。發庚辛課，相應和，物物拈來都打破。元來現此一個。跳出後、無小無大。敲著後、不剛不懦。便卻如這音聲那。響亮玎璫明堂過。遇玲瓏、共慶賀。
自知自知，只此分明是。自此自此，得一併無四。在虛空裏，撒金蕊，萬道霞光通表裏。複元初、見本始，要煉正，靈真範執。更不用、木金火水，把良因壘。從心起，方寸清涼無憂喜。證長生，並久視。重陽子，害風是。王喆名、知明字。說修行、旨沒虛詭。啄木詞、中開真理。向諸公，取知委。
