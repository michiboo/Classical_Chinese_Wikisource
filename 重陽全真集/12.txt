重陽全真集卷之十二
做修持，須搜索。真清真靜真心獲。這邊青，那邊白。一頭烏色，上面殷紅赫。共同居，琉璃宅。瓊苞瓊蕋瓊花坼。玉童歌，金童拍。皇天選中，正是迎仙客。
這曲破，先入破。迎仙客處休言破。勘得破，識得破。看看把我，肚皮都憋破。會做麼，是恁麼。奈何子午貪眠麼。說甚麼，道甚麼。自家暗裏，獨自行持麼。
這害風，心已破。咄了是非常持課。也無災，亦無禍。不求不覓，不肯做墨大。大仙唱，真人和。全真堂裏無煙火。無憂子，共三個。頓覺清涼，自在逍遙坐。
白光生，青豔至，紅輝總好。騰玄耀。妙黃深奧。般般彩色，把明珠覆燾。晴空外、來往仙道。封成永號。便受玉皇宣誥。雲霞裏、上真惟到香山會聚，發瓊言闡道。同歸去、長住三島。
唯會做惺惺，便能誇可哥。淨清消息見得那。正好孤眠臥。這子午，致使運轉精神，寶瓶宮、肯教放過。堤防取、玉戶開時，把金關緊鎖。把金關緊鎖。永不遇淫風，也非遭業火。六道輪回總趖趓。自在逍遙個。上下儘是，白氣沖盈、一粒丹、結成金顆。空中早、仙樂來迎，感天花遍妥。感天花遍妥。
自家聲，唱出誰能測。有個頭青容白。正是石娥來應拍。身窈窕，腰如搦。偏柔軟、舞婆娑，金璧珠，□都索。要皆令盡，酬此功格。才聞玉蕋香，正是瓊花坼。兩段蘚蘚同色。便使靈童令採摘。相合就、堪憐惜。呈妙妙、出玄玄，超碧漢，分明顧，動新音、永作仙客。
奉勸伊家去西州。放散誕、做雲遊。恁時教你永無憂。這愁煩、漸漸休。款款牽回六隻牛。認水草、便風流。渾身白徹得真修。上逍遙、達岸舟。
意馬心猿休放劣。害風姓、王名喆。一從心破做顛厥。恐怕消、些舊業。真性真靈有何說。恰似曉風殘月。楊柳崖頭是清澈。我咱恣情攀折。
清閒真道本，無事小神仙。謹修增些福，免黃泉。愚迷都不曉，只愛幾文錢。一朝大限至，告蒼天。
偶暇追遊，無凝礙。獨望錦波青岱。回頭處、忽見荒林外。一堆兒，骷髏臥，綠莎內。孤慘誰為主，與排賽。空衒雙眸闡，上塵塞。雨灑風吹，日曬星光對。轉業增添，重重載。異鄉殊域，甚方客，何年代。牧童來，頻頻打，欲零碎，前世財色從戀愛，遭遇迷神引，怎生奈。
劉悅道，誠有力。平等社，識來不識。便是道德根源，為清靜利益。願公早把良因積。向真道、心中尋覓。誇則誇，秤稈端停，且莫令點滴。
磨著墨，木硯瓦。窗前竹，我看真個瀟灑。試問點茶人人，得行行行者。慈悲慈悲不可舍。作善緣、敲盞何須音啞。試問自在逍遙，教積善得也。
觀貌好，堪我相。空提去提來，道違家向。能藏薄醋菜鹽，蔬幹成麵醬。奉報張公穩收掌。切莫令、失手撲在地上。百雜碎，片片分離，恁時節掉樣。
七十三，三十七。恁時節思量，王吉王吉。崖畔險也兀底，卻堤防腳失。奉勸回頭休要執。戴包巾、只在來年元日。若依前，意馬心猿，管終壽九十。
但為人，須仗福。莫慢天欺地，衣食自足。今宵卻有個王三，伴父母獨宿。也不往來無被褥。和衣睡，靜中肯教動觸。覺來後，愈覺清涼，唯言詩曲。
到明年，大豐熟。這嶮巘心中，全然不燭。越越底，劫劫波波，貪名利逮逮。地變黃金由未足。因何卻不種、來生好福。豈知兩兩三三，看五五六六。
把兄嫂，好供養。更是我見在父母，誰人敢向。這裏卻有個王三，更朝夕思想。哥哥嫂嫂休悒怏。休煩惱、好把心來滌蕩。爇名香，三教俱看，得善芽增長。
這王三，風得賽。便咄了氣財，色遊三昧。因何卻不斷香醪，我神仙也愛。獨自行來真自在。要到處掩然，悉除百怪。多心經，記得分明，無掛礙無掛礙。
王哲我，從來有些施設。道日日勤持搜秘訣。地府不願瞥。天堂上自然歡悅。蓬仙島，如歸修做徹。
王哲害風都不管。樂清閒、恣情慵懶。紙襖麻衣，教人說短。我咱自知涼暖。一炷名香經十卷。三千日、行成功滿。穩駕祥雲，獨通霄漢。僅你夜行船趕。
平等平等，複過萊州，須行救拯。害風兒闡化勻均，化良歸善肯。二儀三耀常為正。察人心、恰如鬥秤。若不高更沒於低，也神仙有應。
堪歎犢兒堪歎牛。若還省我語，是同流。性如燈燭命如油。相滋引，明焰出山頭。照破一齊休。前程除險路，沒深溝。這回與你說根由。成功行，蓬島永無憂。
世上人人做有為。榮華並富貴，銜能為。錦衣肉飯鬥多為。饒君會，一品又奚為。王哲不施為。麻衫兼紙襖，自堪為。隨緣糲食日常為。唯長久，真外認無為。
一個麻囊一個瓢。我咱三口子，過清朝。饑來長采玉芝苗。克腸腹，水向火中燒。舞袖拂風飄。青鸞前引路，躡雲梢。蓬萊須訪舊王喬。重相約，同共上丹霄。
又（述夢）
夢見街前一隻牛。偏能行得穩，性溫柔。繩來牽拽便回頭。高峰上，臥月最風流。隨我任遨遊。調和真逸樂，沒憂愁。渾身白徹正堪留。超靈岸，相從入瀛洲。
失笑迷陰化不來。愚玩心鎖硬，怎生開。直饒富貴沒殃災。天年限，終久落輪回。鬼使早相催。兒孫難替得，有何推。恁時悔恨哭聲哀。方知道，學道是仙材。
又（道友求問）
養性休教起怒嗔。外身須認正，裏頭真。日施方便做慈因。清涼至，只在氣精神。財色莫相親。自然通大道，覺申申。金丹結就出迷津。登雲路，玉洞看長春。
肉銜花糕酒銜油。肥軀潤已那休。兒女共嬉遊。金銀財寶，壘似山丘。何不道前程將不去，限終鬼使來勾。方悟平生總錯，點頭點頭。悔恨無由。
苦勸伊家省自煎。須知每每居鄽。贏取日高眠。賣花天氣，別有玄玄。這個元來滋味好，自然滅火消煙。要入無生路上，趙仙趙仙。只在心田。
又是春來虛不空。今朝鬥撮和風。使我得飄蓬。前游雲水，大路長通。雖是心慵身莫懶，但予好藥名芎。服了身輕體健，積功積功。須上穹窿，
遊歷都京並府郡，更兼縣鎮坊村。並無術法沒談論。一般真個好，六業鐵聲渾。莫怪時時清韻響，人人喚出家門。磨伊心鏡不教昏。滿輪明月瑩，光射透崑崙。
正己修行無怠墮，推心上應天機。內容整肅吐光輝。靈真搜得瑩，方可許瞻睎。謹謹授持專一守。靜中清裏歸依。法恁條制不相違。九玄並七祖，連汝共升飛。
掌法遵條常謹守，饒人蘊德尤先。孝心自許合神天。長長能後已，永永瞻家緣。便是修行真寶路，正端無黨無偏。放開心月照金蓮。馨香沖碧漢，堪獻大羅仙。
又（說四象）
性命陰陽如可論，心脾腎肺刀圭。更兼南北與東西。甲庚丁與癸，雀武虎龍齊。子午沖和連卯酉，春冬秋夏相攜。白青赤黑吐虹霓。坎離並震兌，水火木金躋。
又（詠葫蘆）
一隻葫蘆真個好，朝朝長是隨予。腹中明朗瑩中虛。貯瓊漿玉液，滋味勝醍醐。日日飲來依舊有，自然不用錢沽。杖頭挑起入雲衢。三清前面過，參從黍米珠。
絳帳今朝重到此，榴花對景先開。坐間誰悟害風來。四梧知我意，三耀散予災。既得相逢休酩酊，洞中別有樽壘。才倒一盞免輪回。自然雲滿目，舉步到蓬萊。
又（道友問修行）
潔己存心歸大善，常行惻隱之端。慈悲清靜亦頻觀。希夷玄奧旨，三教共全完。別子休妻為上士，悉捐財色真餐。長全五臟得康年。功成兼行滿，真性入仙壇。
太一混元真法籙，清心精銳行持。先擒自己那蟲屍。香煙通上界，威力暗施為。救拔亡魂消舊業，見存廣得洪禧。鬼驚神駭懼勾追。行功惟顯著，指日彩雲隨。
吸取西江金浪水，朝朝用此盤纏。迴圈流轉複清泉。肌膚偏瑩淨。壽算得遷延。北斗自然拘姓籍，南辰生注長年。減財節色是因緣。作為依上帝，棄世做神仙。
又（目貽）
為甚風狂偏愛酒，非幹愚意多輕。此般道眼最分明。頂門三路顯，得伴道人行。三教幽玄深遠好，仍將妙理經營。麒麟先悟仲尼觥。青羊言尹喜，舍利喚春鶯。
又（題贈道友）
��杜公尋妙訣，��道本先求。��認得急持修。��恩愛斷，��便回頭。��黑煙都去盡，��出得無愁。��雲友與霞儔。��蓬島路，��喆同遊。
��翁婆成匹配，��跨虎擒龍。��結帳作三重。��夫婦美，��好相從。��午前並子後，��煉就殷紅。��住在絳房中。��雲外路，��到蓬宮。
��昌時須默默，��清澈名澄。��總棄總無能。��軒好景，��便依登。��趙州茶味好，��悟曉如冰。��雲友與霞朋。��分別得，��正升騰。
每日閒遊西複東。隨緣且過住塵中。杳杳冥冥今古在。濛濛。害風風裏得飄蓬。公且只知浮蟻動，我今偏愛滿堂紅。照破當年昏暗事，空空。靈台一點透穹隆。
昔日嘉山第一程。今朝臣海載清清。重泛瑤池真得得，盈盈。昂頭堪認自家聲。玉浪銀波別景致，瓊濤朱溜作高名。湧出白蓮花一朵，呈呈。馨香直入大羅城。
今與重添惺惺。只是那亙初元性。急急修持，盈盈圓滿，子細剔開周正。通玄傳令。煉鍛出、自然清靜。一顆明珠堪敬。就上揩磨精瑩。不則本師，三真共至，更有虛空賢聖。齊來俱慶。這仙子、此中前定。
意馬擒來莫容縱。長堤備、鐺滴瑠玎。被槽頭、猢猻相調弄。攢蹄舉耳，早臨風、鐺滴瑠玎。椿上韁兒緊纏鞚。這回你鐺滴瑠玎。待馴良、牽歸白雲洞。逍遙自在，更不肯、鐺滴瑠玎。
初見青鋼劍。屍內曾加點。木上安來出一絲，乾馬占。害後隨風颭。得此修行漸。日日頻頻撿。暗喜歡時只自知，天馬贍。與我長生驗。
又（謁友補遇）
曩者見張公，索寫詞中信。王哲今朝故故來，甚沒個人相近。回首跨清飆，隨足雲霞趁。卻入全真復舊堂，把一點靈明認。
天地人生，同來相遇。應將甚、昭彰顯務。道門開，釋門闡，儒門堪步。識元初，習元本，睹元辰，元陽自固。日月星辰，齊旋躔度。唯臨蒞、虛空照布。精關扃，氣關達，神關超露。稟三才，立三教，得三光，三丹寶聚。
又（勸世）
騁俏多能，身呈體段。把衣衫、頻頻脫換。穿茶枋，入酒店，總誇好漢。驀然遇天高，這精神早減了一半。奉勸風流，惺惺早斷。保元陽、休教紊亂。稍回頭，開道眼，金蓮長看。玉花放，異香來，吐光明，滿寬炳煥。
雲水王三悟悟。甘河鎮、祖師遇遇。元本靈明，便惺惺也，真個詩詞做做。丹藥內中頻顧顧。逍遙處、三光覷覷。全得當時害風風，�真個神仙去去。
上元佳致真堪看。更片片行雲散。現出天如青玉案。放開心月，慧燈明照，兩曜交光燦。球裝七寶玲瓏煥。把性燭當中按。一對金童呈手段。瓊杵推轉，順風歸去，袞入那蓬萊觀。
亙初獨許能騎坐。這駿駟從牽拖。直走盤旋雙慶賀。三山骨健，力筋偏大。馬輔佐。萬丈紅崖過。謝伊駝出深坑禍。銜玉轡金纓嚲。喊霧嘶風游水火。月華前面，四蹄輕鎖。馬負荷。與我成因果。
元初一得從初遇。便端正昭彰著。轉作重陽晨彩煦。晴空來往，碧霄堪住。瓊馬駙。引入長生步。靈光不動神光聚。便攢簇銀霞護。滿插金花頻返顧。青衣鸞鶴，共同來赴。瑤馬駐。般在清涼路。
既要修持心不曉。這火院須先跳。猛把家緣都不要。元初一點，認來真所，做個惺惺了。欲要妻男固處妙。且只在紅塵罩。節色微財應事俏。慈悲廣施，作均平也，決定分分曉。
又(緣化子弟)
��鎖戶真成了。��百朝甚惺灑。��冰餐非苟且，��玄妙就中超軃，��馬，��眸粘惹。   ��恩愛俱齊舍。���，閒遊冶。��教余同幽雅。��仙子共成修寫，��馬，��明星下。
昨朝今日與來朝。飲水無加只自澆。醉後恁鋪金蘚甲，醒時複采玉芝苗。錦衣公子談三島，皂帔佳人舞六麼。一曲合成玄妙處，白雲片片恣飄颻。
我咱別有赤窮窮。物物俱無事事通。清裏清來全寂闃，閑中閑至住虛空。能邀逈照堪親日，會捉輕飆便害風。此際黑雲何處去，瑩照袞出一團紅。
三才剖判做輝華。三教分明吐甲芽。三寶煉燒紅焰寶，三車搬運紫河車。三峰影裏觀真宅，三耀光中是本家。三島十洲堪搗藥、三清十極聚青霞。
今朝細細問朱郎。因甚常眠黑鬼房。得與青龍為伴侶，亦令白虎助清涼。便將鉛汞堪成寶，好把刀圭更入鋼。斫斷烏龜四隻腳，爽邀風月上昆崗。
堪當奼女嫁丁郎。認得嬰兒住癸房。幸有甲田知出入，不無兌地做炎涼。鉛刀起處通神妙，汞劍開時仗慧鋼。殺卻三屍陰鬼盡，一團紅焰覆瓊崗。
白靈根蒂長晴空。碧綠枝條嫋細風。葉稟月華添雅翠，花憑日氣蘸殷紅。四般顏色雖然異，一道馨香分外濃。透過丹霄歸甚處，便教收在蕊珠宮。
石中火隱怎生昭。水裏金藏要卻遭。石火須恁心火取，水金決得肺金淘。火教鍛煉真鉛汞，金要增添快劍刀。二件相投成一件，大羅天上列仙曹。
這回捉住四時春。奪得溫和養本真。跳出世情居異世，盡教人道不凡人。何須苦苦調精氣，不在區區漱液津。瑩處晴空開日月，銳然特放九光新。
東海汪洋，西山詳審。金鉤釣得歡無恁。一頭活樂大鯨魚。萬鱗燦爛鋪白錦。隨我遨遊，水雲信任。青山綠水相過甚。張公吃酒李公來，李公奪了張公飲。
又（幹友打斧）
版斧如求，那由選揀。良工欲造無錢換。今朝專禮我華宗，慈悲為首諸公辦。若得堅鋼，劈開道眼。靈台熠耀持金簡。腰間柯爛決忘歸，白雲路上成家產。
又（詠鑊）
鐵鑊神靈，我心有則。隨身應手開端的。種成大藥稱伊功，載生善果憑君力。銼倒恩山，打摧愛獄。是非煩惱頻頻斸。銳然敲碎碔砆頑，便令發出崑崙玉。
又（總詠）
斧鑊堪擎，隨緣斫斸。鋼全生就令分局。一司管刮水中金，一司管伐山頭玉。竅子方長，攀兒圓促。頭頭柄柄常相逐。劈開金母紫芒攢，判通玉祖紅光簇。
又（詠宦途無定）
名路求高，宦途無定。一來一去緣心性。稍知分守得優遊，能通止足參賢聖。莫使偏頗，須存直正。花開須是依時令。日輪耀處吐光輝，月華朗後添清瑩。
北海鯤鯨人不識。金風長是傳消息。予把釣車寧費力。堪憐憶。香鉤擲下離灘側。吐出神珠光焰赫。化鵬展起垂雲翼。日在扶搖無有極。能摶陟。青霄一舉應端直。
又（詠假俏漢）
奸黠人人常不遜。外裝內喜能談論。豔色衣裳香遠噴。頻整頓。重重結裏粗如囤。眼去眉來常騁俊。前攀後拽誇身分。我便去前親去問。休風韻。遮藏臭腐並堆糞。
又（閑題）
生死輪回何太速。改顏換百人難識。有個風狂常自足。常自足。逍遙處處孤眠宿。愁煞諸公歡折哭。恰如堂下三間屋。屋底你咱煩惱黑。煩惱黑。堂中我且燃燈燭。
又（贈道友）
��名宦為鹽判。��室內同公案。��閒心各一半贊。��分過如何斷。��好將雲水伴。��夫婦山頭看。��清風明月喚玩。��結就無涯筭。
竹冠頂按。更竹作水瓶，至今常將手盥。竹杖竹藍，竹笠竹車竹鑽。竹林中，竹笛鳴，聲自喚。木鞋襯腳真熱暖。木做盤兒，鏡磨明圓滿。木箸木匙，木杓木盔木碗。木陰間，木牛耕，田三段。
營軀手段。這饑寒未免，上街須當唱喚。提個清淨，了了惺惺鐵罐。覓殘餘，聲聲叫，道攝亂。極承貴府人憫歎。唯願諸公，心懷常照管。選甚冷吃，將來腹中煎𤓎。煉重陽，方堪看，害風漢。
害風落魄。便飄蓬信任，到處並無籬落。遊歷水雲，管甚身軀零落。覓殘餘，傍人家。閑院落。眾皆笑我貧淪落。教他骨頭，無福長流落。看你不知，將來何方下落。免伊憂，恁時節，超碧落。
凡軀莫藉。把惺惺了了，自然明明構架。行住坐臥，須要清清閒暇。氣神和，結成珠，堪教化。張弓舉箭能親射。紅心正中，趕退周天卦。垜貼中間，並出霞光無價。五行違，脫陰陽，超造化。
緣重量下手並安腳。頓得來、真真沒錯。金爐立起瓊花作。燒煉出、這般丹藥。三田九轉明光爍。八脈上、四門開卻。虛空一點成灼灼。無言說自然邀約。
諸公學道應徒甚。細細把、玄機苒荏。頭邊認取清涼枕、當風月、瑩然成寢。刀圭滋味頻頻飲。漸漸放、千花似錦。馨香如要詳還審。惜芳時、曲中評品。
又（詠紫燕）
我觀紫燕泥巢壘。便下卵、朝朝抱子。雛兒餵大辭窠起。背父母、分飛去離。為人養小還如爾。明知得、攀緣越熾。爭如修取長生理。樂清閒、好游雲水。
又（友索說陰陽）
未分混沌何方有。直待定、天高地厚。乾坤一判三光秀。在身中、沖和奔走。水中火起頻頻鬥。又白虎、青龍交媾。兒嬰女奼休相守。王害風、別歐朋友。
扶桑祥瑞生芝草。便移在蓬萊島。金枝玉葉自然好。崑崙上、變珍寶。霞光四面添玄奧。明焰裏通顛倒。青童捧詔添嘉號。無為處，這回到。
兀然真性，杳杳默默，無微無大。一團瑩寶，光明圍繞，五彩同隨那。逍遙自在堪經過。有玉童相賀。滿空馥鬱，盈盈裏面，來伴神仙坐。
百載鏡中容。仰手為祥覆手凶。生死榮華今在目，休逢。疾速回心認祖宗。得得妙相從。滅盡三屍九個蟲。一氣浩然調養正，沖融。免擊精藍過世鍾。
