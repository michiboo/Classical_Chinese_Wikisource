重陽全真集卷之五
要知端的，默默細想，須憑因果。至今喜悅，投歸玄門，便把門兒鎖。惺惺了了真堪可，有自然香火。靜中寂閴，分明一個，師父來看我。美醪奇饌，信任恣飲，豐餐最好。醉經飽德，唯歌自舞，�喜樂論道。頻頻拈弄靈芝草。使異香來到。雲霞覆燾，鶴鸞前引，卻赴蓬萊島。
自問王三，你因緣害風，心下何處。恬顏獨哂，為死生生死，最分明據。轉令神性悟。更慵羨、人誇五褲。愈覺清涼地，皮毛無用，那更憶絲絮。渾身要顯之時，這巾衫青白，總是麻布。葫蘆貯藥，又腋袋經文，拯救人苦。竹攜常杖柱，侍自在、逍遙鐘呂，道餘歸去路，煙霞侶。
驀然撞著阮郎公，無何兩目紅？盈盈翳瞙礙非通，如何見寶瞳。真妙藥，便修崇，良醫顯行功。金篦一刮直緣空，三光本秀同。
蔡倫助造阮郎歸，於身顯紙衣。新鮮潔淨世間稀，隔塵勞是非。瓊表瑩，玉光輝，霜風力轉微。寒威戰退違天機，白雲自在飛。
問公為善，這大道無言，如何回轉。猛舍浮華，搜尋玄妙，閑裏做成修煉。認取起初真性，捉住根源方便。本來面，看怎生模樣，須令呈現。親見，堪相戀，請向絳綃，宮裏開瓊宴。會上明明，霞輝萬道，射透玉絲瑤霰。一粒寶珠晶瑩，袞出光同飛電。徹中央大羅天，歸去永除遷變。
天地初分何處寄，父母無生名甚字。須將這個要分明，推窮此理寧論是。細細傳不二，一能仍究從前自，往來頻，不知迷迷，甚日得言賜。忽爾真靈前面至。認得元形歡喜示，惺惺覷著甚端嚴，輝輝返照通容易。見時唯密秘，妙玄微雅中深邃，出圓光，五般顏彩，複本總祥瑞。
凡軀四假，便做長年終不藉。水葬魚收，教你人咱業骨骰。這回去也，一顆明珠無有價。正是真修，穩駕逍遙得岸舟。
小名十八，讀到孝經章句匝。為慶清朝，愛向樽前舞六公。呼盧總會，六隻骰兒三沒賽。傻得唯新，刮鼓叢中第一人。
七年風害，悟徹心經無掛礙。信任西東，南北休分上下同。龍華三會，默識逍遙觀自在。要見真空，元始虛無是祖宗。
時當五九，道用謫仙三盞酒。彩仗風流，為示農耕擊土牛。君德厚，放盡山梅並岸柳。得得真修，一顆明珠出玉樓。
青山綠水，自與今朝長是醉。綠水青山，得道之人本要閑。清風明月，占得逍遙無可說。明月清風，共是三人我便同。
心低大小，細細搜尋玄裏妙。大小心低，酉上為東卯作西。心高火出，走了三田餳與蜜。火出心高，轉轂輪回又一遭。
神清氣爽，樂處清閒堪一唱。氣爽神清，鼓出從來自己聲。清神爽氣，長就黃芽緣溉。濟爽氣清，神認得前程這個真。
涼淘要結，妙手輕團如握雪。要結涼淘，瓊蕊紛紛入寶槽。挨刀細切，碗內銀筋挑玉屑。細切挨刀，又分隨余采碧桃。
長居海畔，非帛衣身應不暖。海畔長居，溫燠凡軀性自如。於公願管，轉化多人為首贊。願管公於，養就仙胎得展舒。
氣色做交加，四序無差，上凝下出兩相磨。暖律欺寒寒逼暖，易位難趖。恰似這浮華，人做生涯，得時溫燠失來邪。貧富熱寒應不定，浪裏淘沙。
和氣欲超升，寒色沉凝，清涼內爽亦能勝。卻被外炎相伏定，春冷秋蒸。陰照複陽登，陽喜陰增，人當裏處轉誇能。天欲明而仍暫暗，禍福交承。
石灰不相饒，電裏光燒，百年恰似水中泡。一滅一生何太速，風燭時燒。公等在浮囂，悟取虛韶，福油好把慧燈挑。光焰長生明又朗，返照芝苗。
人要悟黃芽，忽戀榮華，俗家出了做仙家。物物拈來都打破，藉甚嬰娃。蓬島現光華，翠霧紅霞，長春園裏看靈葩。覆燾清光仍自許，得得休誇。
玉堂三老，唯識王三操。複許辯三台，更能潤三田倚靠。自然三耀，攢聚氣精神。運三車，依三教，永沒沉三道。須通三寶，方見三清好。真性照三峰，陡免了三焦做造。休論三世，諸佛現前來。得三乘，遊三昧，瑩瑩歸三島。
修行學道，切莫憑嬰奼。只是這些兒，把塵俗般般不惹。自然蕭索，寂寞與他依。餐殘飯，著粗衣，飽暖休相舍。常從坦蕩，守養身軀假。閑裏得真閑，覺清涼惺惺灑灑。暗中功行，直待兩盈盈。靈明顯，做逍遙，師父看來也。
水中漚起，來往相隨走。旋旋被風吹，便生滅暫無還有。忽亡忽聚，遄速沒人知。如浮世，不堅牢，名利難長久。諸公早悟，休要迷花酒。養聚氣和神，更認取三光靈秀。朝昏調攝，保護結金丹。添真瑩，放明光。永得逍遙壽。
公能刀鑷，將彼姿顏接。刮削與提撏，甚停當心洽意愜。如描似畫，眉秀鬢須齊。添嫩貌，減裏容，又更增言捷。內靈和協，無質無腮頰。妙手有何述，敢把此分明拈撚。若還會得，慧劍便磨礱。呈白刃，顯青剛，剃出圓成曄。
這個修行理最深，水裏淘金。見清淨處、細搜尋。唯風月、是知音。綿綿永永無令歇，如撈得、秤嘉吟。一從攜去上高岑，方能顯、道人心。
好池亭，華麗於中瑩。善修外景，裝成內景。這兩事、誰能省？謹按黃庭緝整，表裏通賢聖。水心炎炎，火焰猛勁，溉煉出真清淨。
撲入塵凡世俗。這思牢、更兼愛獄、被玉杻金枷緊束，受無窮不足。百歲光陰迅速，更朝磨夜磨催促，早離了家緣孤宿，結神仙眷屬。
無事閑行郊野過，見棺函板破。裏頭白白一骷髏，獨瀟灑愁愁。為甚因緣當路臥，往來人誹謗。在生昧昧了真修。這回卻休休。
萬萬人中這個人，忽然自悟說良因。恰似白蓮花一朵，尖新，泥沙脫了出迷津。邀住清明開嫩臉，朗竅明月作毗鄰。住向空中騰馥鬱，靈真，此回占得四時春。
空裏追聲枉了賢，水中捉月事同然，隔靴抓癢越孜煎。細石作弦何日撫，鑽木待火幾時然，恰如撅地覓尋天。
耕熟晶陽一段田，九還七返五光全，清清淨淨顯新鮮。物外閒人雲外客，虛中真性洞中仙，晴空來往步金蓮。
浮世都憐假合身，勸人認取裏頭人，本來面目好相親。返照回光知去處，逍遙自在樂天真，銳然頴脫出囂塵。
註：錄入者據律後添詞牌
淩晨靜至樂倍，倚欄隈。睹奇才，正是蟾宮。餘影世間來。遂得晴空甘露力，潤根荄，發修條，偉又瑰。能綻粉苞加紅豔，按周天，四序開。蕊撒黃金騰馥鬱，道眼堪猜。豈許□姿，陸地混塵埃。呼取好風同引去，上瑤台，複靈根，月裏栽。
社結金蓮都不曉，金盤獻，七珠明瞭。金陵河裏知多少，要現金光，須得金匙攪。牽過般密妙，金風內，好香籠罩。金枝玉葉同成俏，喚出金翁，便做金雞叫。
識得希夷方見妙，自然是，無煩無惱。妻男孫女長繚繞，愛獄恩山，把身軀緊縛抓。若要玲瓏於己俏，把慧刀，快磨頻挑。萬斤鐵索都碎了，奉報劉公省，悟我金雞叫。
百日鎖庵門，擒顛縛傻，閑閑澄中，靜養真假。個人歎問，直恁如斯瀟灑。我咱知得也，誠清雅。別有一般，分明好畫。頻頻擎出暫懸掛。那滿要看，萬斛珍珠酬價。恁時傳說下，些兒話。
長春景致等長年，不夜鄉中永不眠。自在從容除我想，逍遙來往有誰權。唯知物外渾無物，獨看天中別有天。五彩霞光長作伴，金花園繞大羅天。
修行莫煉外容紅，只要當中起赤心。從此能生木上火，自然養就水中金。瑤芳寶樹同相守，玉葉瓊枝共廝侵。休去他方尋伴侶，個中真個是知音。
修行孰是煉金丹，煉就方知兩事全。七返不容開四戶，九還應是轉三田。氣神交結為珍寶，靈性分明作大仙。今日卻歸元本路，自然清淨永恬然。
昨朝酒醉，被人縛肘。橋兒上、撲到一場漏。逗任叫，沒人扶，妻兒總不救。猛省也、我咱自咒。兒也空垂柳，女空花秀，我家妻、假作一枚花狗。我謹切堤防，恐怕著一口，這王三、難為閑走。
奉報英賢，早些出路。卜靈景，清涼恬淡好住。開闡長生那門戶。便下手修持，真功真行，真性昭著。奼女騎龍，嬰兒跨虎。把珠玉瓊瑤，顛倒換取。正是逍遙自在處。結一粒明明，金丹金鏡，金耀攢聚。
這一葫蘆兒有神靈，會會做惺惺。占得逍遙真自在，頭邊口裏，長是誦仙經。把善因緣，卻腹中盛。淨淨轉清清，玉杖挑將何處去，緊隨師父，雲水是前程。
深憎憎愈甚，深愛愛尤多。兩般都在意，看如何。他歡如自喜，他病似身痾。心中成一體，各消磨。
日放銀霞，甘雨滴成珠露。召清風、氣神同助。便致令、相守鎮相隨，更寶種三田，九轉靈丹聚。碧虛前、遍生玉芝金樹。綻瑤花、滿空無數。爛漫開、瓊蕊吐馨香，正馥鬱當中，一點光明住。
自在逍遙，清靜恣閑行走。拄靈杖、慢垂寬袖。任彩霞、繚繞緊相隨，更遠遠香風，翠霧同來誘。忽昂頭，驀觀瑩景添秀。見青衣、半空招手。便喚餘，休更別追尋，指白雲深處，這裏神仙有。
性亂因醪誤，精枯緣色妒。眼神傷敗，被財役住。鼻濁如何，只為氣使馨清去，浮世人難悟。殢四事相牽，淪落苦處。達士恬然殊不顧，上淨真心，於下元陽堅固。左養取青龍，右邊白虎。咆哮做，都總來攢聚，便成結金丹，大羅歸去。
氣財色酒相調引，迷惑人爭忍。因斯染患請郎中，鬼使言，你且僅。不須把脈休頻診，死病今番准。這回須去沒推辭，複勾追，交貼緊。進來陰府心寒懍，對判官詳審。高呼鬼使急拿拿，不淩遲，更待甚。鑊湯浴過鐵床寢，銅汁頻頻飲。哀聲禱告且饒些，後番兒，不敢恁。
論修行鍛煉，只元是這些兒。也勿取、翁婆奼女，嬰子相隨。休言木龍金虎，更何須、黑赤坎和離。奉報諸公入道，莫令形苦神疲。堪宜，正好搜尋時。坦蕩准希夷，放落魄清閒，任雲任水，真靜真慈。霍然養成內寶，聚玄機、密妙不難知。開闡當中一點，瑩然明照無為。
德夫知縣，坐上將余便。索河傳令，堂下落花，你咱分明親見。稍知空，這攀緣，都不戀。爭如修取來生善，早悟光陰，急急同飛箭。足愛前親，好心長行方便。若回頭，隨我訪，神仙面。
先生嘗雲余常從甘河攜酒一瓢欲歸庵道逢一先生明雲害風肯與我酒吃否余與之先生一飲而盡卻令餘以瓢取河水余取得水授與先生先生複授余令餘飲之刀仙酎也
害風飲水知多少，因此通玄妙。白麻衲襖布青巾，好模好樣真個、好精神。不須鏡子前來照，事事心頭了。夢中識破夢中身，便是逍遙達彼、岸頭人。
安爐燒出清涼景，捉住風飊影。輕中盈滿得逍遙，自然心月空外、顯彰昭。當初元約惺尤省，天詔應邀請。仙音一泒瑩聲招，此時還許返本、上丹霄。
若要修行，須搜子細。把金關，玉門牢閉。上下沖和，位交溉濟。得來後、惺惺又同猜談。袞入虛空，卻投根蒂。毫光恍在、爛銀霞際。玉色新鮮，真靈瑩膩。分明徹、淨清閴然細細。擺脫濁醪，憑傳清水。這滋味、香甜真美。過得重樓，全無滓穢。五門開、澆淋就中忒銳。七寶滋榮，三田溉濟。十分用、刀圭和秘。結作真晶，明明殊麗。山峰上、風月共邀出世。
每日行持都不是，今朝頓覺舒寬。合和交媾聚成團，嬰兒投奼女，虎繞與龍蟠。四象同房槎玉線，一穿透過金丹。自然光豔出泥丸，有言言不盡，無說說非難。
每向街頭來往走，誰人識此葫蘆？長盛美酒豈須沽，時時真暢飲，日日不曾無。自是於身唯了事，相隨肯暫離餘。杖頭挑起趂江湖，一船風月好，千古水雲舒。
終南山頂重陽子，真自在、最逍遙。清風明月長為伴，響靈呶，空外愈，韻偏饒。蓬萊穩路頻頻往，只能訪、古王喬。丹霞翠霧常攢簇，弄輕飊，系雲腰，上青霄。
做修持，須搜索，真清真靜真心獲。這邊青，那邊白，一頭烏色，上面殷紅赫。共同居，琉璃宅，瓊苞瓊蕊瓊花折。玉童歌，金童拍，皇天選中，山正是仙客。
這曲破，先入破，迎仙客處休言破。勘得破，識得破，看看把我，肚皮都鱉破。會做麼，是恁麼，奈何子午貪眠麼。說甚麼，道甚麼，自家暗裏，獨自行持麼。
這害風，心已破，咄了是非常持課。也無災，亦無禍，不求不覓，不肯做墨大。大仙唱，真人和，全真堂裏無煙火。無憂子，共三個，頓覺清涼，自在逍遙坐。
