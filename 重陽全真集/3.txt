重陽全真集卷之三
堪嗟浮世如何度，酒色纏綿，財氣沉埋，人人都緣四般留住。因上上起榮華，節節生迷誤。總誇伶俐，惺惺各鬪，機關皆結貪妒。今古幾個便回頭，肯與神為主。任從猿馬，每每調和無由，得知宗祖。唯轉轉入枯崖，越越投深土。大限直待臨頭，難免三塗苦。
心中真性修行主，鍛煉金丹，津液交流，澆淋無根有苗瓊樹。常灌溉，潤瑤枝，密葉黃鶯語。瑩靈聲韻，明眸正覷嬰兒，兌方騎虎堪訴。奼女跨青龍，四個同歸去。本元初得，靜裏還輝回光，使胎仙舞。應出上現，崑崙得複，蓬萊處，我不妄想，雲霞鸞鶴天然輿。
緊鎖心猿悟光陰、塵凡百年遄速。下手頓修，元本真靈。此日要除骸屋、居家坑壍先須跳。將身已、便令孤宿、靜無觸。氣財色酒，一齊隳逐、俗景般般絕欲。要舍盡爺娘，共妻骨肉。自在逍遙，落魄清閒，認取裏頭金玉、瓊英瑤蕊花心動，放香味、滿空馥鬱，異光簇，祥輝結成九曲。
得得修行能令捷徑走，子午俱無，何須卯酉。只用兩珍於餘堪廝守，鉛汞縱教結作球。恁則成丹般般盡總透，擺正真風，名傳不朽。搜出元初那個為的友，到此方知是徹頭。
玉性金真人人皆可化，玉液金丹頻頻迎迓。玉兔金烏光光相次亞，照玉欄杆種玉芽。瓊蕊金莖長長生不謝，玉女金童常常看舍。玉鎖金匙門門開闢下，賞玉堂春對玉花。
有個王風時時頻睡臥，無夢無眠無災無禍。白虎青龍自然交媾過，水火相逢上下和。這個因緣元來真打坐，試問諸公應還會麼？似我修待交君得功課，不在勞形苦己多。
守清守淨，各各開明性。兩兩做修持，你個個心頭修省。虛虛實實，裏面取炎涼。尋自在，覓逍遙，漸漸歸禪定。教言教令，一一須當聽。急急上高坡，便穩穩尋他捷徑。玄玄妙妙，子細認天衢。行得正，立來端，步步蓮花並。
洪波浩浪，澄湛源流遂。此處隱神龜，敢吸盡西江大水。任眠任睡，喘息幾曾聞。能服氣，會吞霞，自在長遊戲。異光殊彩，迸出真祥瑞。火焰正炎炎，便走在當中取利。任燒任烙，旋旋聚清涼。能曳尾，會搖頭，獨上白蓮蕊。
驢驢模樣，醜惡形容最。長耳觜偏大，更四隻腳兒輕快。肌膚粗僂，佗處不能留。挨車買，更馱騎，拽遍家家碨。任鞭任打，肉爛皮毛壞。問你為何因，緣個甚於斯受罪。忽然垂淚，下語向餘言。為前忒蹺蹊，欠負欺瞞債。
昨遇饑年，為甚累增勸教。怎奈向、人人忒。越貪心，生狠妒，百端奸巧。計較，騁風流賣俏，也兀底。忽爾臨頭，卻被閻王來到。問罪過、諱無談矯。當時問，令小鬼，將業鏡前照。失尿，和骨骰軟了，也兀底。
幼慕清閒，長年間、便登道岸。上高坡細搜修煆。遇明師，授秘訣，分開片段。堪贊。真性靈燦燦，也兀底。功行雙全，占逍遙，出塵看玩。睹長天、化成仙觀。向雲中，有一個，青童來叫喚。風漢，凡骨骰換換，也兀底。
歎彼人生，百歲七旬已罕。皆不悟、光陰似箭。每日家，只造惡，何曾作善。難勸，酒色財氣戀。也兀底。福謝身危，忽爾年齡限滿。差小鬼、便來追喚。當時間，領拽到，閻王前面。憨漢，和骨骰軟軟，也兀底。
一斬紅崖，按闊狹、方能及大。橫樑架、細如稈杖。在中間，誰做下，柴窩圓樣。被拉浪，裏面把龜兒放，也兀底。擬欲前行，恐失腳、怎生敢向。退後來、全無抵當。謾搖頭，空擺尾，萬般惆悵。轉悒怏，和殼＊兒軟脹，也兀底。
思算思算，四假凡軀，幹甚廝玩。元來是、走骨行屍，更誇張體段。明靈慧性真燦爛，這骨骰須換。害風子、不藉人身，與神仙結伴。
    註：原文誤作黃鶯兒，據律改
且住且住，十月小春，當宜鎖戶。一百日、煉就重陽，也並無作做。渾身要顯唯真素，掛靈明紙布。信任他、走玉飛金，自恬然不顧。
且聽且聽，汨汨塵勞，如何得醒。女男是、玉杻金枷，把身軀縛定。百年韶景風燈影，怎留他光瑩。早悟斯、疾速修行，永完全性命。
玉性玉性，玉鎖緊嚴，金關牢釘。玉房深、百日清清，玉輝光一併。玉匙開闡通仙逕，玉門中傳令。玉童來、便許全真，玉皇宣已定。
終南一遇，醴邑相逢，兩次凡心蒙滌。便話修持，重談調攝，莫使暗魔偷適。養氣全神寂，稟逍遙自在，閑閑遊歷。覽清淨、常行穴迪。應用刀圭，節要開劈。三田會，明靈結，作般般、光輝是勣。先向天涯海畔，訪友尋朋，得個知音成閴。直待恁時，將相同步，處處嬉嬉尋覓。暗裏囗囗檄，覷你為作，何如鋒鏑。會舉箭、張弓對敵。百邪千魅，戰回純皙。無愁感，方堪教，可傳端的。
玉芝一味通賢聖，這藥治、真靈性。虛空臼內穩鋪排，金剛杵、搗成精瑩。摩訶般若蜜多和，煉熟後、槎為鋌。大悲千手丸來正，太陽火、烹炮定。堪宜下使用黃芽，八瓊水、共煎清淨。從茲服了得長生。便永永、成功行。
燭影搖紅，暗垂珠淚如言語。無情本不起斯因，轉使餘頻悟。勸汝何須憂慮，己當日、終南遭遇。拂開眸目，剔正心神，東臨瓊路。占真閑，水雲遊歷成霞步。天涯海畔是前期，此處堪停住，等候明明師父。闡玄妙、長生門戶。彩霞光裏，現出蓬萊，相隨歸去。
處清涼界，逈然間、別開一家風。得閒閑閑裏。真甜美味。甘露應同、洗滌三焦六腑。五臟盡玲瓏、流轉無凝滯，顛倒皆通。白氣充腸盈滿。助起初本有。唯要深窮、待時時分朗，來往識西東。恁方知、惺惺容貌，這般形狀出高穹。圓成顯、放光明照，永住晴空。
這王喆知明，見菊花堅操，便將重陽子為號，正好相倚靠。每常卻要，綴作詩詞，筆無停自然來到。心香起、印出仙經，便實通顛倒，便實通顛倒。早得得良因，速推推深奧，玄玄妙妙任窮考，又更餐芝草。白氣致使，上下盈盈，金丹結、煉成珍寶。恁時節、永處長生，住十州三島，住十州三島。
但人做，限百年、七旬難與。奪名爭利強恁，徒勞辛苦。金飛玉走催逼，老死還被，兒孫拖入土。餘今省悟，舍攀緣愛念，一身無慮歸去。雲水長遊，清閒得遇，識汞知鉛，氣滿精牢神聚。金翁卻期，黃婆匹配，能養嬰兒奼女。刀圭足數，又蓬萊客，至，上仙留住。
正陽的祖，又純陽師父，修持深奧。更有真尊唯是叔，海蟾同居三島。弟子重陽，侍尊玄妙。手內擎芝草。歸依至理，就中偏許通耗。至今自在逍遙，金丹傳得，一點靈明好。皆出幽微俱助正，本有清虛顛倒。複住晴空，還居杳邈，此事成須到。將來去後，恁時公等知道。
本初面目，稟三光精秀，分來團聚。得得成形唯自在，應占逍遙門戶。一個靈明，因何墮落，撲入凡胎處。輪回販骨，幾時休歇停住。搜獲虛幻身軀，榮華富貴，莫也非堅固。頓悟如如緣合後，深謝真師垂顧。秘訣親傳，依從做徹，達了憑遭遇。雲朋霞友，並歸蓬島瓊路。
歎骷髏、臥斯荒野。伶仃白骨瀟灑。不知何處遊蕩子，難辯女男真假。拋棄也，是前世無修，只放猿兒傻。今生墮下，被風吹雨浥日囗，更遭無緒牧童打。餘終待搜問因由，還有悲傷，那得談話。口銜泥土沙滿眼，堪向此中凋謝。長曉夜，算論秋冬年代，春和夏。四時孤寡，人家小大早悟，便休誇俏騁風雅。
凍雲昌，出入繚邈遍舒張。直上玄凝，滿空濃密，現嘉祥。六花妥瑤芳，輕飛緩舞恣飄蕩。須臾漸漸俱縞，物物因跡盡均妝。選甚高下，那拘遙逈，一同不辯偏旁。更新鮮潔靜，添素加彩，增至輝煌。唯睹晃瀁無方，應是瑞氣，接引在中央。成佳致、自然盈尺，歲稔時康。顯青蒼，間點碧漢雲歸，片段日放晶陽。任溶任聚，正是流酥，獨許仙客堪嘗。淡味偏能好，渾如這、玉液與瓊漿。細想雖無馥鬱，便深宜、寂暗藏香。別生景趣盈盈。再騰妙妙。靜裏開真相、複作冰、為寶玲瓏狀。風剪剪、聲韻璫璫。夜靜來、轉覺嚴涼。運星斗、皓月豈尋常。最相當處，明明瑩徹，返照交光。
此來玄化塵世，搜獲藏善。忽長天、嘉氣瑞瑞，雲浪滔滔，暫然敷遍。聚靉靉、濃結成雯，漸淅瀝、文橫飛霰。廣布列列嚴凝，凜凜寒威，拋擲真堪羨。似玉英瑤萼，瓊花璧屑，也知都被，風刀細剪。撒逈遙輕舞，任他頒形如鋪練，最均平同色，寧辯上高下低深淺。正比賢聖慈悲，盡施救、普與行方便。奈晴空，開日曜，返照消殘舊面。又還複故，元醜般般皆見。福薄分微重業，目迢遮了，重重現。勸汝懣急急，舍彼就斯，回頭總願，修持鍛煉。功行兩雙全，誠遠勝、六出時間顯。麼則好歸十州清選。
自問從初，少年如何，每每所為。好細尋重想，當時做作，恐違天地，或昧神祗。及至如今，恁貌顏將耄，限盡臨頭著甚醫。還知否，有聖賢三教，莫也堪隨。閴中認這慈悲，更長爇名香寢見知。把淨清靈密。耀明囗顯，一齊速煉，下手修持。口印金科，心傳玉訣，舊業除消誠未遲。搜前路，得歸依玄妙，證道無疑。
王喆惟名，自稱知明，端正不羈。更複呼佳號重陽子，做真清真淨，相從相隨。每銳仙經，長燒心炷，水火功夫依次為。堪歸一處，閴然雅致，有得無遺。偏宜用坎迎離，聚珍寶成丹轉最奇。結玉花瓊蕊，光瑩透頂，碧虛空外，捧出靈芝。定作雲朋，決成霞友，自在逍遙詩與詞。盈盈處，引青鸞彩鳳，謹禮吾師。
捉住玉山赤鳳，神舟同泛，激浪漂浮。便使烏龜，開口顯出嘉謨。吸洪濤、枯乾北海，吐巨波、澆溉西湖。自舒敷，水紋花面，皆是金鋪。光珠，盈盈照耀，恰如明月，晃晃方隅。普遍騰輝，盡成霞彩覆環紆。見圓珠，深深漸現。結寶丹、空外超踰。得瓊途，大羅天上，永永惺蘇。
好紙造成鳶，占得風來便有緣。放出空中雲外路，無邊，休戀椿兒用線牽。端正莫教偏，仰面人人指點賢。從此逍遙真自在，如然，斷卻絲麻出世纏。
失笑王三，元當幼小，典了身體。直至如今，四十八上，方是尋歸計。獨擔辛苦，為誰歡樂，決要撿抽文契。這工錢，不曾取過，從前並無綰系。銳然走出，沒人拘管，欣許深根固蒂。水畔雲邊，風前月下，占得真嘉致。惺惺了了，玲瓏清爽，複入爛銀霞際。一團兒、紅炎炎，就中妙細。
正好回頭，堪當下手，搜尋密妙。此個圓成，無教沉溺，須是令分曉。火坑休認，凡籠莫入，兩事銳然先跳。惺來後，贏取三光，時時頂戴長照。靈明一點，常隨五彩，九轉便通關要。透出崑崙，瑩傳清淨，朗聽金雞叫。月華輝耀，星生盈滿，此處玉花香嫋。得玄玄，玄裏真宗，這飜了了。
若修仙子圓成，永真誠做他上士。明明了了，惺惺灑灑，搜尋妙旨。決烈回頭，是自不肯，拖泥帶水。便斬釘截鐵，塵緣悉屏，無掛礙，做清泚。得長生久視，更盈盈，行功齊至。頻頻囑咐，一靈耀、金光早起。五彩同如此，相扶助入丹霄裏。有青童接引，前來迎迓，執瓊瑤蕊。
酆都路，定置個、淩遲所。便安排了，鐵床鑊湯，刀山劍樹。造惡人有緣覷，造惡人有緣覷。鬼使勾名持黑薄，沒推辭、與他去。早掉下這屍骸，不藉妻兒與女。地獄中長受苦，地獄中長受苦。
蓬萊路，顯自在，逍遙所。現長生景，瓊花玉葉，金枝寶樹。作善人得觀覷，作善人得觀覷。童子青衣掌仙薄，行功成、上升去結就一粒金丹。深謝嬰兒奼女，永不遭三界苦，永不遭三界苦。
調笑說玄妙，奼女嬰兒舞跳。青龍白虎搖交叫，赤鳳烏龜鐇繞。驀然鼎汞召，性命從茲了了。山峭日光照，碧漢盈盈圓月耀。森羅萬象長圍罩，一道清風嫋嫋。真靈空外天皇詔，住在蓬萊關要。
便把戶門安鎖鑰，內中更蘊奇略。安爐灶，鍛煉金精，養元神、修完丹藥。一粒圓成光灼灼。虛空外、往來盤礴。五彩總扶持。也無施無作。冥冥杳杳非投托，占盈盈、赴盟約。蓬萊路、永結前期，定長春、瑤英瓊萼。等接清涼光遍爍。放馨香、自然雯作。裏面禮明師，現真歡真樂。
百煉青銅圓又小，平平正吐靈耀。向人前、相對相觀，別辯容顏分曉。好醜媸姸並老少，塵凡一齊勘校。彼此假中來，怎生通內貌。別有輝輝親密要，煥心鏡、主玄妙。偏能會、顯古騰今，又能鑒、從前虛嬌。豔豔光輝宜自效，把當初、性珠返照。裏面得全真，永明明了了。
攜雲放肆投閑路，清風明月長載。迴光返照，瑩徹澄波青黛。彷彿裏，遠望嘉山，靜至收歸寧海。前生約、今生在，遇明瞭，便明對相愛。熙然景致，頤然聚會。這個密妙堪賽，內外須常常頂戴。香煙起，盤嫋盡成雯蓋。每從依仙伴同遊，定處看霞軒神�。憑三曜，通三昧，論交友交泰無礙。靈明一點，逍遙自在。
修行便要尋捷徑，心中長是清淨。搜摧妙理，認取元初瞻聽。四象內，只用澄鮮，湛湛源流端正。探深奧、觀遙逈，戴三曜，依三聖功並。仍兼行滿，俱憑悟省。玉潤金銳光瑩，吐彩豔重重永定。靈明現，圓相一團紅映。向虛空冥香騰輝，在物外悠悠能整。從來性本來命，歸雲路出了山頂。堪慶蓬萊島，譴責謹請。
今世豐華，此生貧窘，算來總是前緣。榮枯好醜，無黨亦無偏。只在靈明布種，唯招召、善惡相傳。花開謝，開為福地，謝是禍心田。英賢，如速省，時臻命至，減勢藏權。若能還使，盡卻複如然，好把根源取正。休著染、也莫孜煎。推真妙，不論貴賤，便是大羅天。
智慧皆全，癡頑總至，兩般自是殊方。一能明哲，一個性迷荒。儘是靈中分定，各分別、此理昭彰。還知否，上人九竅，下沒膏肓。彷徨，思這事，暗中積行，便得賢良。稍胡為做作，愚戇來匡。奉勸諸公速悟，行平等、永永清涼。真誠顯，唯邀本有，前路趁仙鄉。
毛頴歸餘，楮生從我，陶泓三事奇瑰。陳玄不止，尚未得相陪。日夜搜神定思，在何處、多隱文才。誰堪訪，高明上士，唯有彥中來。渾材如見慧，便教磨出，雲浪恢恢。書靈符寶篆，救苦消災。願使家家奉道，人人悟、總免輪回。成功行，前程路穩，同去宴蓬萊。
未欲修持，先通吉善，在家作福堪當。晨參夜禮，長是爇名香。漸漸財踈色滅，看分寸、管養爺娘。擒猿馬，古來一句，柔弱勝剛強。從良凡百事，先人後己，勸認炎涼。與六親和睦，朋友圓方。宗祖靈祠祭饗，頻行孝、以序思量。逢佳節，歡欣訪飲，齊齊唱滿庭芳。
既欲修行，終全閴諡，出離塵俗相當。莫憑外坐，朝暮起心香。須是捐妻舍事，違鄉上、趖卻兒娘。常歸一，民安國富，戰勝又兵強。長長瀟灑做，搜尋玄妙，認取清涼。又憑空渺邈，大道無方。只在圓光自照，明來後、堪用衡量。量陽子，迎霜金菊，獨許滿庭芳。
陰盡陽純，命停性住，先須汞識鉛知。白堅黑固，土馬木牛隨。卯酉常從子午，甲庚聚、用坎迎離。刀圭至，震龍兌虎，赤鳳鬪烏龜。堪宜真水火，癸丁爐灶，丹結何疑。漱瓊漿玉液，神水華池。滋潤靈芽瑞雪，日雞叫、月兔推移。金翁喜，黃婆立，便養奼女嬰兒。
王喆身留，玉花社舉，此因都為張侯。迤而卲氏，庵舍不能修。後悔人人猛悟，兔兒起、拋甚磚球。還知否，斷弦無續，複水定難收。休休，各處分，我雖春戀，誠沒回頭。願諸公心內，念憶同流。別意離悰已勸，金蓮子、光滿西州。當歸去。囗文勝景，不復再重遊。
養甲爭如養性，修身爭似修心，從來作做到如今，每日勞勞圖甚？好把幽微搜索，便將玄理思尋，交君稍悟水中金，不肯荒郊做恁。
人雲口是禍之門，我道舌為禍本根，不語無言沒討論。度朝昏，便是安閒保命存。
少煩人，稀赴會，我自無思，莫把他人怪。廉儉溫良身自在，莫追陪，免得常耽債。有錢時，人見愛，及至無錢，親也全踈待。且見世情如此態，察盡人心，暗想除非外。
占得虛空呈俊俏，玄中玄，妙中絕妙。自然五彩通靈照，一顆明珠，萬道霞光罩。淨淨清清，冷冷曉曉，昏昏默默，冥冥竅竅，森羅萬象輝輝耀。月裏蟾鳴，日裏金雞叫。
琉璃枝上瓊花皜，蓓藟間成瑪瑙，烏玉葉兒偏好，四件誰能討。靜中認得真家寶，豔彩誠非草草，唯有個人知道，共得歸蓬島。
