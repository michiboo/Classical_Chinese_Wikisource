重陽全真集卷之十一
自在隨緣，信腳而無思沒算。召清飆，邀皓月，同為侶伴。步長路，成歡樂，唇歌舌彈。忽經過洞府嘉山，堪一玩。正逢著、祥瑞頻贊。  異果名花滋味美，馨香撒散。對良辰，雖好景，難為惹絆。任水雲，前程至，天涯海畔。便遭遇、清淨神舟，超彼岸。這回做、真害風漢。
迷祛惑去，正好修行做。清靜是根源，真門戶。切莫他尋，恐遺遺望仙路。閑閑更閑處，靈根元明，轉轉愈為開悟。  功圓行滿，唯有紅霞聚。往昔得遭逢，親師父。此則專來教長生訣，頻頻顧。方知今得度。便許相隨，永永其攜雲步。
晴空日照，逢澄夜、月吐銀輝星瑩。運三光處，五彩騰明，做作靜中瞻聽。察見真修，真煉氣神攢聚，便許密遊良逕。這盈盈，功行於斯已定。  端正，應是細搜細刷，現出個、本來元性。葉葉皆靈，枝枝總秀，精瑩永成清淨。雲外青重，持詔傳言，授取天皇宣命。謝十州三島，神仙來聘。
又（詠雪）
祥敷瑞布，瓊瑤妥、片片風刀裁下。密拋虛外，遍撒空中，頃刻粉鋪簷瓦。鎖綴園林，妝點往來樵逕，真個最宜圖畫。報豐登，珠寶應難比價。  清雅，鮮潔盡成滉瀁，更爽氣、愈增惺灑。萬壑都平，千山一色，遐邇不分原野。恰似予家，仙景澄澈，瑩瑩蓬萊亭榭。現自然光耀，長明無夜。
選子奇瑰，依時耨種，自然生髮靈苗。風滋雨潤，漸漸引枝條。長就方能釤刈，池隍漚、日變青梢。令人羨，新鮮淨潔，款款起皮臕。  須教，軔作線，織成密佈，一任槌敲。待伊家熟軟，裁剪縫繚。做就仙袍甚穩，誰能掛、唯我堪消。成功行，六銖衣換，方顯爾功超。
又（呂先生作醮托請涇陽道友）
平昔開懷，今朝闡醮，就中別有清歡。風朋霞友，皆至並擎丹。唯許涇陽舊契，俱澄淨、眼界敷寬。專邀請，諸公上士，總願赴仙壇。  同攢，崇大道，不須箋乳，何用沉檀。把心香爇起，眾聖來觀。察得功圓行滿，還應是、齊在雲端。修真事，茲宵並喜，一一盡乘鸞。
又（戰公求問）
逸志清虛，放心坦蕩，莫令煩冗縈牽。修身養性，隨分樂因緣。便是崇真奉道，甲丹內、長爇靈煙。通閑趣，恬應得味，定許處長年。  如然，須了了，免除苦苦，鍛煉流傳。便優遊自在，做作新鮮。直待元根漸瑩，恁時節、功行完全。還知否，蓬萊路到，見且是人仙。
又（贈友人問題）
院落荒蕪，庭樹瀟灑，就中牆壁頹踈。自雲妻喪，父子奈何如。王哲聞言大哂，天分付、獨樂清虛。公還悟，火坑裏面，休更覓紅爐。  縈紆，須剪斷，攀緣愛念，截割如無。作風鄰月伴，正是吾徒。前趂蓬萊穩路，超生滅、不入三途。真端的，白雲深處，別有洞天居。
又（贈侄）
非樂英材，都緣業重，奈何學父相陵。暗思揣已，亙昔並無能。最苦於身學淺，生徒擁、戰戰兢兢。來咨問，心中唬得，恰似履薄冰。  甯曾，為模範，果然當死，偏得人憎。又番成羈絆，早晚超升。拂袖崇真向道，前程訪、霞友雲朋。蓬萊路穩，相從去須登。
根固源澄冥鎖戶，清清堅守深洞。轉加溫曖，悉屏嚴凝寒凍。別是風流雅致，頓知得、超升管中。自然開悟長生遇，玉花正好拈弄。  元初本有真靈，明明處、這回搜見鉛汞。便令結成，一粒金丹堪貢。顯現祥光瑞耀，更來往、隨鸞引鳳。十洲三島神仙喜，慶迎共羾。
又（按一百八數）
九鞠黃河分九轉，洪波大浪清淨。九江共同合就，俱來歸正。九鼎中間顯現，九宮闡、端流一定。玉翻金潑盈盈處，倒侵九耀開影。  九霄翠碧相齊，九皋有、鶴鳴迎接精瑩。九光洞明，返照靈暉堪並。九曲神珠跳躍，九仙至、如然游泳。湛殫澄澈成功行，九天通聖。
正好修行，得深深幽密，玄玄微妙。樞機是茲，仗此便成關要。惺惺了了，更做就、風流真俏。顏內少、元從亙昔，圓聚那般輝耀。  三光起初朗照，卻於今認見，當本聲調。清音洽浹響亮，轉動七竅。崑崙出去，為一個、青童來召。金線釣，靈明授取，天書紫詔。
做修持。應不在、端坐子午雙時。鉛汞自然要結，只用真慈。捷中玄逕，誰會得、獨我怡怡。密妙放、閑閑坦蕩，微細推移。  漸令靈曜吐奇，變霞彩、光豔還照相隨，蓋緣昔堪宜。白雲深處，元正是、地肺明師。便許共、丹霄直上，同處無為。
守株林。無作用、空外獨臥高岑。石枕草衣偃仰，極目觀臨。水桃山杏，隨分吃、且盜陽陰。款款脫、塵軀俗狀，三疊琴心。  舞胎仙論淺深。自然見、不須重恁搜尋。已通玄妙，得步瓊林。玉花叢裏，從此便、養透真金。瑩靜與、清風皓月，長做知音。
閑閑景致，真閑悟清清，方可分付。元來那個本有，須令堅固。便結作、一粒金丹，五色明霞敷布。同相守，能相聚。回光射，返光顧。遭遇。圓成決得，真師舉度。  此則助正鮮素。更永永、綿綿響慕。應知道還處，亙初存住。逐瑩瑩瑞彩祥輝，珍寶珞瑛襯步。胎仙舞。神仙路。金童引，玉童諭。堪赴。瑤台月照，瓊筵雅聚。
金關叩戶，玉鎖扄門，閑裏不做修持。杳默昏冥誰會，舞弄嬰兒。睡則擒猿捉馬，醒來後、複采瓊芝。每依時，這功夫百日，只許心知。  自在逍遙做就，唯舒展，紅霞光彩敷披。罩定靈明，方見本有真慈。一粒神丹結正，三重焰、緊緊相隨。過瑤池，透青霄、頂上無為。
天然省悟，此一遇轉增，清涼尤憬。定裏鉛汞結就，都緣壬逢丙。元初面目成瓊頸。返照長生安靜。速令歸去，前程已許，久通堅永。  好景。光傳煥炳。見空外萬門道，銀霞齊整。漸漸近來，相接相迎，須臾頃。蓬萊路闡神仙境。有個金童邀請。謹持玉詔，親教害風受領。
觀塵境盡。總把浮名修整。此假合形骸皆不悟，猶然待、巧妝馳騁。百歲韶華能有幾，到七十、難逃逝景。隳裏面真真，罪業愈重，無由祛屏。  如省。當初一點，瑩清明炳。速認他、從來呼甚麼，元是圓成光影。又喚金丹仍燦燦，好做主、重今永永。願凡世、人人個個，回頭澆淳休逞。
向終南，成遭遇，做風狂。便遊歷海上嘉祥。閑閑得得，任從詞曲作詩章。自然神炁共交結，認正心香。  真清淨，唯清湛，還清澈，處清涼。赤青紅白又兼黃。五般彩色，迎來圍罩寶珠光。這回應許碧霄上，明耀無方。
做修行要知捷逕，如何置爐安灶。便把丹田，寶貝萬象，森羅總齊祈禱。都歸此處，向蕊珠宮前，盡教開導。擁出靈明，一顆神珠袞顛倒。得得晴空上面，玉皇宣詔。青童謹捧金誥。此則緣功與行，兩兩雙全，瑞祥敷燾。綿綿永永，在大羅天中，執攜芝草。了了真玄，頓覺無為越三島。
歸也歸也。本元歸也。兩郡人沒觀瞻也。被清風白雲，全日常招也。王害風此翻去也。勸諸公、尋玄妙，更休思也。看假軀、不如無也。到今方超彼岸，我咱知也。要重見這回難也。
整六十三歲，三月良辰，十一日賀。瑞氣祥雲，香煙重鎖。此際高穹，選降星郎，又天花亂妥。冰玉形容，神仙標格，有誰知那。  謹告賢兄，今為見在，名利榮華，石中明火。猛出凡籠，頓悉除人我。自在逍遙，全真真樂，把無常趖。埵摘蟠桃，蓬萊舊路，同行則個。
金菊初開，銀蟾漸顯，新蕋皓色為儔。綻清芳空外，素魄深秋。便謹按中央雅致，又應當、望夜圓周。稱予家賞玩，正許邀枝，迎照瓊樓。  堪餐秀色細豔，好鋪明臥影，兩兩相酬。頓省悟靈英，玉兔因由。馥鬱盈盈，噴噴嬋娟瑩瑩悠。遇重陽七八，香傳三島，光滿十洲。
一個靈明，作仙子材。響徹瑤宮，蕋金自開。為忒玲瓏出蓬萊。降下來。謫在凡間，托生俗胎。只恐身便，灑色氣財。混一回。風流此心便灰。複悟前真免輪回。沒甚災。看看卻得，重上玉台。
元初由大道，遇理做生涯。卜居風月伴，舍榮華。盈盈白氣，旋旋結紅霞。五般真彩豔，射透圓成，裏頭遍吐黃芽。  三千同八百，數滿更無差。路中添雅致，放金花。枝枝秀麗，朵朵聚奇葩。杳默昏冥外，一撞晴空，異香擁上丹砂。
觀公形貌，俊爽偏清秀。慷慨又雄豪，你肯把、清閒拯救。只知名利，前路做榮華，論文章，說佳吉，衣紫金章綬。  肯來隨我，聞早植休咎。切慮逐波流，但肯還、迷情戀酒。稍知玄妙，略得悟逍遙，明月裏，弄清風，蓬島同攜手。
人人不省，日日光陰急。險路是輪回，前途事、暗中似漆。觀公風貌，俊格最青春，多清淨，少貪求，善事休交失。  虛情嬌態，恰似蜂便蜜。曉夜採花忙，合和成、誰人啖汁。若還悟此，目下便回頭，蓬萊路，彩雲端，有份相隨入。
一靈真性，二物包囊定。三寸主人翁，四方遊、各來邀請。五情六欲，七竅總相連，八山聳，九宮深，十地如何證。  十分修練，九轉通賢聖。八道湧瓊漿，七門開、洞通清淨。六街五彩，四象盡歸依，三光照，二儀從，一顆明珠瑩。
修仙慕道，為甚都擔閣。妄想太虛高，皆由騁、外緣歡樂。內中珍寶，未曉是無為，只誇強，又誇能，誇裏還銷鑠。  非知下手，怎會重安腳。每謾度饑寒，爭似把、陰陽做作。白純紅赫，光豔燦然殊，一方圓，十方明，方現真丹藥。
公尋做作，認取烏兔。上下要衝和，更左右、交加龍虎。搬傳大藥，須是入紅爐，成鍛煉，變銀霜，一朵金花聚。  清香遠遠，透過崑崙去。嫋嫋上青霄，結雯光、輝輝堪睹。玉堂裏面，參從大羅仙。自怡喜，得長春，正處逍遙路。
筆兼紅墨，硯子同為事。甲乙緊相隨，缺一物、難能作使。閑來靜坐，屈指細尋思，要為書，不時思，須用清泉水。  恰如四季，春夏秋冬是。漫熱與涼寒，相結就、年何擬議。元來就上，別有妙玄微，按真玄，合天機，閏月方成歲。
凝神遐想，始固鉛中雪。滋長是黃芽，使金烏、相攀朗月。黃婆匹配，別是一家風，龍吟嘯，虎咆哮，此個誰分別。  人還去欲，酸辣餐須節。滋味要堪嘗，任清虛、五神暢悅。元陽守定，育養得神靈，功成就，去朝元，住世無休歇。
凡軀四假，正堪論討。有限是因緣，卻何不、修行早早。塵勞不染，則顯一家風，沒牽縈，無系絆，於已除煩惱。  稍能悟曉。財色難相擾。養就本元神，這真理、真靈倚靠。崑崙山上，一點處逍遙，對紅霞，成自在，鶴引攜芝草。
歎嗟浮世。被榮華、驅策名和利。人人鬥作機心起。百般奸計。嫉妒愈增僥巧重，生俱相效皆貪愛。何曾停住常若是。各銜女誇男孫奉侍。更酒迷歌惑望長遂。還知七十應難值，便百年限來，無有推避。  早早悟、前途不如意。急回頭便許，脫了生死。投玄訪妙，搜微密察幽秘。管取自然，神氣雙全分明見，元初個、真真圓性，誠恁似。玉貌瓊顏奇又異。瑩寶光、瑤彩吐祥瑞。金丹結就虛空萃，處清靜，大羅天上仙位。
凍雲凝住。積瓊瑤、祥瑞唯同遇。輕拋細舞。風刀剪旋旋敷布。頃刻遍鋪。原野山川並溪渚。兼溝隰長橋孤渡。皆一睹。對此景、暮江堪畫處。見三兩漁人笑相覷。披蓑荷笠歌聲響，指酒旗招颭，投飲歡聚。  廣鎖綴、園林與樵路。更能迷逈邈，點點鷗鷺。鮮勝皓鶴，宜奪白鷳素。晚霽霧開，微顯斜陽銀霞著。門迎照、渾如仙趣。羅玉戶。自有個祝融來吐耀，射虛外、崑崙列璉璐。方當夜靜清霄瑩，放一輪明月，光彩交互。
舉世總癡愚，貪戀財色，無不迷錯。一個丹誠，趂輕肥為作。三耀照、甯曾畏慎，四時長，追歡取東。越頻頻做，恰似飛蛾，見火常投托。  光中方省悟，體爛怎追卻。悔恨遲遲，已遭逢燒烙。能遠害、焉今禍患，會全身、那經灼爍。請於身看，只被得利名榮華縛。
堪歎世間迷誤，轉轉增隆，怎得趖難。被他同等，一例相贊。每每攢頭聚複散。總做作、百端繚亂。這鬼使暗裏、常常把你細算。待臨頭，看癡漢。越騁惺惺，伶俐高強，欺慢無憚。大遇尤、罔聖昧神廝玩。此則看看業限貫。怎生躲避，也難逃竄。見追貼、個個添煩惱，共拚盡陰司斷。
歎平生，景光奔走萬遄。得名牽。休空勞攘，不須頻苦孜煎。這榮耀、趁時顯現，似風燭終勿牢堅。走玉常催，飛金每促，更兼愁惱緊纏綿。睹浮世、推來暫處，四序換流年。齊捐舍、爭如善根，結取良緣。  慧刀開、劈回猛烈智鋒舉、刺轉英賢。自家聲、能調雅趣，舊奇韻、堪應斯弦。認取元初，搜尋本有，幽微密妙總投玄。得歸一、長春景致，還也任如然。無來去、蓬萊島中，做個神仙。
大仙師父。常來救苦。且作凡間人、說些宗祖。地下一聲雷，震動山頭雨。怎知道、鐵牛耕土。坎離並子午。擒龍捉虎。這般事，無一個、與心為主。越鬥巧機關，大限數來取。看你得、那個門戶。
人須猛省，人須猛悟。獨不省，獨不悟，巧機越做。有日閻王知，差著個特俏措。嶮巘底、趕我來去。  行到半路。淚珠無數。告鬼使，這裏且暫停住。小鬼喝一聲，莫要埋冤苦。對判官、你盡分訴。
主人居屋，絳宮長住。日行持，常關鎖，閉門封戶。裏面種金錢，個個堪分付。好緣顧、即時覺悟。  行到清涼處。並無思慮。妙中妙，機密目通玄語。來時複還來，去後複還去，再休回入蓬萊路。
又（重九）
萬紅憔悴。秋光獨銳。雖有番，顏色按，中央殊麗。時分惜黃花，九日同天意。冒濃霜．放開金蕋。  籬畔淵明喜。白衣來至。忽然間，走出個重陽小子。應手攪清香，認得頭間瑞。插三枝、蓬萊一醉。
這重陽子，今來生此。是非去，煩惱退，逍遙自遂。擺脫一爐香，何用三叩齒。又不用、那道家活計。  暗笑俏措的，暗笑令俐。暗笑他，將相並工商農士。唯我靜中清，唯我閑中肆。要到處、跨雲便至。
漸漸東方，漸沖和鮮明，秀靈相接。漸次轉遷南陸，陽晶熾赫。暑炎光曄。漸令西境金華聚，漸輪在北相凝浹。漸成悟，漸見四時，怎生拈撚。  漸漸須臾歲業。漸別作仙家，景堪招攝。漸把氣神煉，變真丹就上，愈加調燮。漸知行入前程路，漸分朗、足開雲躡。漸無做，漸高道成德獵。
茲晨瑞氣陽和早。泥牛示古農曹。風流彩杖輕輕考。誰似我、重耕道。  賞宴懷中珍和寶。滋味廣餐芝草。便許結金丹，複歸去蓬萊島。
睹塵世，人人盡總半芳容。銜珠珍金玉，綾羅錦鄉情悰。兒女妻孥共團聚，管弦歌舞趁時從。沒休歇，昨夜今宵來晚，重重顒顒。  日常做，怎得回頭省悟，深灑直待陰公。取來恁則方忡。千狀悲顏釘心劍，百端愁思斂眉峰。見追貼，茲番悔恨，難已藏蹤。
稟性清閒歸寂寂。占得風程，雲水長遊歷。搜出明珠頻洗滌。更將霞彩重開剔。  任坐任行還在覿。靜裏親知，有個相尋覓。每每遭逢金露滴。蓬萊穩路投端的。
孝順先知金母。更無能、背爹尋父。朝朝供養排簠簠。便認得、自家宗祖。  呼兒女。騎龍虎。正好與神為主。惺惺奉侍歸紫府。也管錄、姓名仙簿。
天然米精麥髓。誰得悟予知奧旨。保養沖和，增添靈慧。更兼神水。  三光秀氣通傳，應助正、真陽本始。結作金丹，明明歸去，亙初家裏。
金郎察察。玉娘揠揠。堪同壽、方年二八。住在何方，一居水，一居山北。入離門、坎戶皆劼。  時時相拉。頻頻搜刮。九條街、坊坊俱達。尋得靈珠，取瓊漿、神水澆沫。放光明、萬道旋斡。
害風王三，前時割稅。為酒愛、飲中沉醉。往往來來，眼前事、全然不記。與仁人、當街打睡。  腋袋頭巾，盡皆遺棄。有經文、裏面訣秘。深謝明公，發善心，與予拈起。解佩令、報賢好意。
能置田莊。買得浮桑。蓬萊路做清涼。漸漸成作用，崑崙上、別有嘉祥。每島各開三戶，殊名號、九般房。  漸見初闃寂生祖，次通長聚見元陽。流轉遇明堂。好看炎炎景，這毗鄰、現出亮光。處此安居已定，住瀛洲是仙鄉。
春景精研。花草新鮮。夏日赫綻紅蓮。忽然秋早至，見山亭、柳上鳴蟬。飆地朔風來到，飄白雪、遍山川。  百歲光陰如撚指，一靈真性好搜玄。得後揔周全。養就神和氣，結成丹、燦燦團圓。五道耀明齊聚，簇擁上大羅天。
性本慈悲。要覓玄機。妙理上欲尋思。一身無可脫，被家緣、火院驅馳。愛欲猛捐樣下，怎標向、那妻兒。  此個丹成分兩處，若教行坐總相隨。但恐不由伊。雙全全舉得，人人盡、學取無為。清靜到頭各就，只龐居士同知。
不會修行空養肚。腎肺心肝脾祖。五團臭肉怎為主。先把黃婆咄去。趕退青龍兼白虎。不用嬰兒奼女。諸公要覓長生路。別有一般門戶。
如會修行尋捷路。開闡全真門戶。汞知鉛見作宗祖。管取性停命住。便是陰陽顛倒數。今日分明說論。只依四個字兒做。指日得歸仙去。
真個重陽子，得個好因緣。因緣。待做做，做神仙。神仙。惺惺誠了了，了了金丹一粒圓。圓圓。祥雲送上天。  上天。明師更與白花蓮。花蓮瑩，最最最新鮮。新鮮。輝輝清灑灑，清香馥鬱妙玄玄。玄上長生玉帝前。
縱步閑閑，遊玩出郊西。見骷髏，臥臥臥沙堤。問你因緣由恁，似為戀、兒孫女與妻。致得如今受苦恓。  眼內生莎，口裏更填泥。氣氣應難吐，吐吐虹霓。雨灑風吹渾可哥，大抵孩童任蹈躋。悔不生前善事稽。
