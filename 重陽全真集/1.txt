重陽全真集卷之一
終南山重陽子王嚞譔
茶，茶，瑤萼瓊芽。生空慧，出虛華，清爽神氣，招召雲霞。正是吾心事，休言世味誇。一杯唯李白，興七碗屬盧仝家。金則獨能烹玉蕊，便令傳透放金花。 
    酒，酒，惡唇贓口。性多昏，神不秀，損敗真元，消磨眉壽。半酣愁腑腸，大醉摧心首。於己唯恣，倡狂對人，更沒漸忸。不知不飲永醒醒，無害無災修九九。 
    色，色，多禍消福。損金精，傷玉液，推殘氣神，敗壞仁德。會使三田空，能令五臟惑。亡殞一性靈明，絕盡四肢筋力。不如不做永綿綿，無害無災長得得。 
    財，財，作孽為媒。唯買色，會招杯，更令德喪，便惹殃來。積成三界苦，難脫九幽災。至使增家豐富，怎生得免輪回。不如不要常常樂，無害無災每恢恢。 
    氣，氣，傷神損胃。聘猩獰，甚滋味，七竅仍前，二明若沸。道情勿能轉，王法寧肯畏。鬥勝各炫僂羅，爭強轉為亂費。不如不做好休休，無害無災通貴貴。
雲朋霞友每相親，滑辣清光養氣神。
滿坐談開三教語，一杯傳透四時春。
如知自在亭中景，便是逍遙物外身。
默默昏昏風作伴，冥冥窈窈月為鄰。
異香旋旋虛空過，翠霧層層上下伸。
清靜並無生愛念，醉來舞袖複尋真。 
堂名名號號全真，寂正逍遙子（仔）細陳。
豈用草茅遮雨露，亦非瓦屋度秋春。
一間閑舍應難得，四假凡軀是此因。
常蓋常修安在地，任眠任宿不離身。
有時覺後尤寬大，每到醒來愈愛親。
氣血轉流渾不漏，精神交結永無津。
慧燈內照通三曜，福注長生出六塵。
自曬堂中心火滅，何妨諸寇積柴薪。 
禮念焚香作福山，不千入道道中玄。
外邊假合開中寶，裏面真人認得賢。
處處無心為鍛煉，家家有性現精研。
一條白線堅還潔，一粒金丹瑩又鮮。
兩路相隨成曲調，雙關共透顯詩篇。
蓮花出水騰顏色，葉葉分明是個仙。 
從來分得三光秀，撲入凡軀土底攢。
結性不能超造化，於身偏會做饑寒。
如通須是搜元有，要見還應只內觀。
莫泥水升兼火降，體推虎繞與龍蟠。
神精氣住超雙闕，日月星旋做一團。
便是修行真捷徑，碧霞裏面袞金丸。 
下關牢固火能然【燃】，雅氣無侵漸至堅。
一九住時添秀麗，二關通後得完全。
既能已結成初有，複透中間認始先。
直要真清真寂靜，更令沒染沒縈牽。
須臾溉濟同相見，頃刻沖和共自傳。
穩坐明堂拈寶炷，複游金洞赴瓊筵。
饑寒脫了堪來徃，生死捐除會倒顛。
有個青童持紫詔，請公永永伴神仙。 
慧刀磨快劈迷濛，剉碎家緣割己空。
火焰高焚端子午，水源深決潤西東。
上中下正開心月，精氣神全得祖風。
既見舊時親面目，更無今日假英雄。
五重玉戶光生彩，一粒金丹色變紅。
自在真人歸岳頂，手攜芝草步蓮宮。 
茶言湯語是風哥，芝草閒談果若何。
不可人前誇了了，須知物外笑呵呵。
赤龍攪海添離水，紫焰安爐養坎河。
木馬還能從水虎，金翁須是取黃婆。
汞鉛亙昔交加作，兒女今朝嬰奼多。
坐客同歸回首度，教君也得出高坡。 
坐間總是神仙客，天上靈芝今日得。
采時惟我識根源，碾處無人知品格。
塵散瓊瑤分外香，湯澆雪浪於中白。
清懷不論死生分，爽氣每嫌天地窄。
七碗道情通舊因，一傳禪味開心特。
蕩滌方虛寂靜真，從茲更沒凡塵隔。 
慧觀緣空絕升沉，瑞氣杳嫋開遙岑。
此地常過三山客，往來相隨九皋禽。
重樓清冷灑甘雨，洗滌自沒凡塵侵。
神水撞透紫金窟，瑩瑩寶洞尤邃深。
洞前古柏青且綠，狀若月中蟾部林。
樹下問祖西來意，口不言答提裾襟。
既已彼此總明瞭，定中達達那搜尋。
無身無為亦無漏，勿論實腹並虛心。
教君一通曉這個，八脈嬰兒纏錦衾。
有誰能令胎仙舞，唯我三疊鳴心琴。 
正做真閑客，前程道路通。
長途無曉暗，促步任西東。
誰識中宵月，獨知半夜風。
為行平等會，不與名利同。 
甯海軍中景，清虛道富豪。
依山知飲淺，近水覺居高。
善膳能滋味，仁人得遇遭。
回光通返照，相從吃蟠桃。 
慧刃空中舉，光芒射太虛。
剿除馬院箒，斬斷水鄉蕖。
兔死金花綻，雞宮玉蕊舒。
黃輝白耀顯，此個是毗盧。 
鐘韻知金吼，魚音聽木聲。
火靈香炷引，水住寶瓶盛。
四事誰能悟，三乘教愈明。
達斯玄妙理，便是證圓成。 
依旨念彌陀，清涼氣候和。
要全三曜照，須認六波羅。
般若常令顯，菩提每見多。
真如應得悟，歡喜出娑婆。 
一個好門兒，關關善護持。
金童齎玉鎖，玉女捧金匙。
閉後無人見，開來隻自知。
常常扃與辟，出入紫靈芝。 
要見菩提相，應當識蜜多。
結成三藏寶，顯現六波羅。
物物無頭腦。般般有腳窩。
介然通穎脫，玉液潤金波。 
氣壯神清爽，心閑性逸安。
重樓傳玉液，雙闕【關】煉金丹。
了了通三道，圓圓做一團。
不無紅焰迸，兼有紫光攢。 
這個為根本，靈光要至誠。
搜窮物外景，滅盡世間情。
四序傳中氣，三光在上明。
如通顛倒法，何慮不圓成。 
道在性長在，身愁心不愁。
黃芽遍地長，白雪滿園收。
奼女尤歡嘉，嬰兒最樂優。
刀圭第一法，此外更何求。 
會步修行路，應先上寶台。
仰瞻超廓落，俯看免輪回。
清淨真靈現，玲瓏彗眼開。
須憑顛倒法，怎得倒顛來。 
方面蓬萊路，朱旙喜色通。
車行行德雨，扇動動仁風。
前擁雙旌貴，旁馳萬騎雄。
栽棠齊召伯，闡化類文翁。
政治靈光顯，言尊性理融。
位登槐府後，應與我心同。 
功成王四父，風害第三孫。
瞥地回頭處，認得自來惛。
擘開真道眼，跳出是反閘。
已作空中客，那為地下魂。
名山三座總，好景四時溫。
物物非非是，非非是勿論。 
眼暗耳雙聾，明聲總不通。
勸伊休唱喏，舉事便和問。
不去欽賢聖，何勞重害風。
般般俱是妄，物物盡皆空。
妻女千斤鐵，兒孫萬秤銅。
怎知投黑暗，尚自聘般紅。
惡業常穿積，良因怎得蒙。
身邊誇體段，心下若飄蓬。
幾個知元本，何人憶祖宗。
肯憂歸地府，曾話上天宮。
只會貪財色，無非滅視聽。
如行平等意，走入五花叢。 
�此華宗字子容，�風雅頌好相從。
�端錦繡塵凡物，�馬豬羊世俗蟲。
�是九條蠲出戶，�為三個趕離胸。
�生寶璧開心曜，�迸丹丸壯腎宗。
�祖若知通造化，�神稍悟得和邕。
�中莫戀超三境，�底休尋上二峰。
�舉崑崙山頂現，�聞林屋洞天封。
�光返照元初路，�下方堪擊玉鐘。
