重陽全真集卷之十三
聽我勸，公莫謾風流。猿馬不閑空踐野，光陰虛過度春秋。怎得免荒丘。
如省悟，急急把心收。對景直須拋妄想，於身若是少貪求。何用道人頭。
醴泉好，風物雅幽幽。須把惡緣如省悟，宜將善事急持修。鬧裏莫投頭。
予省也，遂把內丹收。對景攄情橫寫字，有時歸去倒騎牛。道號號無憂。
又（紙旗上書）
邊境靜，乞覓得便宜。戰鼓複為韶樂鼓，征旗還作化緣旗。便見太平時。
那減舍，第一莫遲遲。王哲害風無憂子，當三折二小錢兒。伏願認真慈。
又（詠餺飥）
食店好，餺飥最奇瑰。玉屑無窮摶作塊，瓊瑤一片細勻開。須使寶刀裁。
呈妙手，用意穩安排。碗內梨花新貼樣，箸頭銀線穩挑來。餐了趁蓬萊。
又（詠勸道友）
趙公好，偉貌正青春。莫把光陰虛度卻，願將功行寶相親。與我作比鄰。
清閒在，認得出迷津。稍悟浮生除愛念，如知幻化絕貪嗔。便是洞中人。
未入道，休要執中迷。先且牢擒劣馬子，切須縛住耍猿兒。款款做修持。
如省悟，勘破女男妻。自在假身常鍛煉，逍遙真性得推移。應是上瑤池。
詞謹勸，見在好持修。浮名浮利何日了，勞神勞氣幾時休。塵世莫淹留。
須早悟，三教理玄幽。擺脫恩山祛愛海，得歸蓬島赴瀛洲。只在此心頭。
詞意悟，就上好修修。意馬心猿都捉住，攀緣愛念一齊休。善事莫遲留。
三教好，妙理最深幽。擺脫浮生並世事，這回前路赴蓬洲。此個是歸頭。
又（題杏花）
春景好，豔杏吐紅腮。笑日仙姿真美麗，倚風嫩臉最奇瑰。不羨臘前梅。
人豈識，唯許對予開。折得一枝應在手。馨香滿袖任還回。攜汝到蓬萊。
叮囑閻公歸故里，傳語醴泉人。可哥貪求莫恨嗔。贏取好精神。
只此堪能為大道，何必苦尋真。稍稍諸公悟此身。便是出囂塵。
又（詠別道友）*（錄入者據律後添詞牌－南鄉子）
王哲已東遷。經過甘河上眾賢。性內饑寒由未免，盤纏。乞覓諸公自肯錢。
得得遞相傳。慧我同為出九蓮。多少各人心意會，憐憐。此去如來本氣傳。
我已入南京。甘鎮人人個個聽。敬重三光須要認，休輕。五穀中間得致精。
此去決前程。寫盡平生自己聲。若是卻來重一過。靈靈。總看真形一氣清。
富貴與身貧。肯把榮華只取仁。前定緣由今世用，心純。自是陰功福自臻。
休更苦中辛。惡業休貪作善因。奉勸愚迷須省悟，休嗔。萬事由天不在人。
少煩人，稀赴會。我自無恩，莫把他人怪。廉儉溫良身自在。莫強追陪，免得常耽債。
有錢時，人見愛。及至無錢，親也全踈待。且見世情如此態。察盡人心，暗想除非外。
性為真，身是假。認取圓成，可哥頻占惹。自是康強惺複灑。靜裏搜閑，急刀投嬰奼。
說良因，談道話。開廓靈明，拯出根源也。一顆神珠無有價。袞上瑤台，永永長遊冶。
會傳杯，經每醉。能吃殘餘，得飽長長睡。眼裏清閒祥又瑞。時複觀瞻，白黑黃紅翠。
出虛空，無墮墜。瓊蕋玲瓏，顯現真嘉致。贔（廠贔）靈神來望視。移入金盤，天上誇奇異。
女休猜，兒莫識。情慾偷精，盜髓隳筋力。奉勸回頭尋歇息。認取身中，三個真端直。
奼娘親，嬰子得。專委黃婆，鞠養成淵默。暢飲刀圭通十極。四句同歸，隨步雲霞陟。
又（買背籠）
柳條柔，麻線細。妙手玄功，密織牢纏系。合格身兒都捏膩。堪與王風，背上成家計。
水雲遊，靈性慧。應用衣餐，裏面深根蒂。脫下凡軀猜得謎。了了超升，全是伊相濟。
又（點化道友）
個人人，常守鋪。甕裏合頭，鐵索纏縛住。怎識從來光耀處。元是神仙，何不開心悟。
覓清涼，搜穩步。若要飄蓬，除是風狂做。也肯依憑雲水去。占得清閒，走入逍遙路。
個人人，二旬八。勿肯回頭，性命成搜刷。撲入沉淪常墜壓。鏡子前來，著甚言談答。
是神仙，何不察。劈破凡心，認取佛菩薩。一顆明珠頻擦抹。七寶宮中，壘起真金塔。
又（贈道友）
這華宗，能順我。淨意清心，認取逍遙臥。日日凡塵仍便躲。管取教公，快樂無摧挫。
早回頭，休漫過。滅盡無明，遠了尋常火。一點靈光山上鎖。穩駕白雲，五色霞中坐。
又（詠友人歎身）
省其身，鈐其口。贏得清閒，自在逍遙走。隨分為生應永久。不義之財，且縮拿雲手。
少追陪，微飲酒。節色搜身，新認元初秀。認正三光兼孝友。不祝神祗，也得長春壽。
又（白告友人）
正青春，紅貌聚。若肯回頭，這下分明覷。願得回頭心早悟。與道為鄰、也處逍遙所。
善緣來，惡緣去。搜見真容，知向靈台住。七座門開通的祖。跳出之時，便入長生路。
又（贈於道友）
要修行，須發憤。除了憂愁，破盡情懷悶。□仗慧刀揮五蘊。劈開雙關，穩穩成三分。
沒商量，休廝問。只把前篇，日日頻搬運。好向家中搜土糞。撥見明珠，攜入清涼郡。
又（詠道友）
善修文，能應舉。九轉金丹，何不搜尋取。若肯回頭時暫覷。兩足輕狂，走入雲霞步。
按三光，隨師父。別有一條，穩穩長生路。自在逍遙開玉戶。好與王風，指日同歸去。
又（訓徒眾）
弟兄懣，事下手。與世相違，日日長鈐口。休論汞鉛並卯酉。開闡絳宮，自在逍遙走。
二儀真，三耀秀。我欲親傳，未肯相成就。直待同流觀得透。款款停騰，敢把天機漏。
問真修，聽我斷。莫著凡軀，物物頻思算。打破般般常內看。坐臥行住，須作骷髏觀。
漸令成，常謹按。八畝瓊田、別有新條段。性上分明堪正玩。量得無差，便到清涼岸。
道無言，禪沒說。兩道白光，唯許紅霞設。真玉山頭常擺拽。潑灩灩兮，返照靈峰雪。
愈玲瓏，尤皎潔。射透晴空，瑩瑩神光別。到此玄玄玄妙徹。一朵金花，裏面金丹結。
**失題（錄入者後添詞牌）
�邢公，�分剖，�舉恩情、割斷靈光照。�內蓮生真可要。�奼嬰嬌，和會通玄妙。
�憂愁，�樂道。�氣收來、結作成珍寶。�玉牢藏五彩耀。�透崑崙，日月真修造。
大道無名似有名。達磨麵壁九年清。釋迦坐雪六年精。
奪得真空真妙用，一通門裏出圓明。大羅天上聚圓成。
會看虛空七寶園。能開寂靜六華軒。希夷微妙在坤乾。
理透陰符三百字，搜通道德五千言。害風一任害風虔。
綠水傍邊上雪山。銳然跳出玉門關。虛中空外一開顏。
渺邈那邊歸正路，的端便是穩居間。白雲難比此清閒。
又（重九）
金虎咆哮金馬傳。金公重九撒金錢。金風過處舞金鈿。
金地遍成金蕋泛。金童折得步金蓮。金盤裏面獻金仙。
一個詞兒十二金。修行謹按日時尋。急將猿馬緊牢擒。
五戶自然開闡盡，玉花叢裏洞門深。舊來那個是知音。
又（詠筆）
毛穎從來意最深。江淹夢裏莫生心。班超投處好追尋。
放逸真閑攄雅致，詩詞不寫自高吟，這回撈出水中金。
四宵得得並無寒。深謝孫公青顧看。霞袖分開拂霧端。入長安。回首教賢結大丹。
長安為甚便歸來。使我蓮花五葉開。別有清光舊鎮醅。獨傾杯。免了輪回九獄災。
又（贈馬鈺）
人雲口是禍之門。我道舌為禍本根。不語無言沒討論。度朝昏。便是安閒保命存。
遊歷水雲兩郡，人休起舞寥。看清輪、認取風飆。晃瓊瑤。嘉氣滿丹霄。玉花吐、馥鬱金蓮，馨香二物誰消。隨緣從覆燾。紅霞繚繞。翠霧不相饒。時得得，日昭昭。准蓬萊、定信頻招。見空中、彩鳳來往，又金童、前捧紫芝苗。此卻要、再睹吾顏，除非能、續弦斷重調。勸汝等、各各修持。一去洞天遙。
奉報早離火院。棄了一家攀戀。自在水雲前。樂安然。
便結長生鍛煉。得做上仙親眷。搜出碧潭玄。月團圓。
搗練子，十怎生。閑來閑去好修行。囉哩唆，哩囉唆。
若逢迎，得圓成。從頭一一說前程。囉哩唆，哩囉唆。
一為人。做凡身。四般假合怎生真。囉哩唆，哩囉唆。
搜玄路，出迷津。靜中調養氣精神。囉哩唆，哩囉唆。
猿騎馬，呈顛耍。難擒難捉怎生舍。囉哩唆，哩囉唆。
慧刀開，齊殺下。教君認得根源也。囉哩唆，哩囉唆。
此圓通。住虛空。冥冥杳杳怎生窮。囉哩唆，哩囉唆。
分南北，看西東。悟來隻在笑談中。囉哩唆，哩囉唆。
重陽子。全真理。陰陽顛倒怎生使。囉哩唆，哩囉唆。
這頭行，那頭止。沖和上下分明是。囉哩唆，哩囉唆。
用刀圭。剖昏迷。合和一處怎生攜。囉哩唆，哩囉唆。
人頭落，現紅霓。白蓮花朵出青泥。囉哩唆，哩囉唆。
從來性，本來命。無形無質怎生惺。囉哩唆，哩囉唆。
汞中明，鉛中瑩。霞光裏面通賢聖。囉哩唆，哩囉唆。
水中金。忒幽深。玄玄妙妙怎生尋。囉哩唆，哩囉唆。
從初得，到如今。西風時複送清音。囉哩唆，哩囉唆。
三丹寶。難分剖。昏昏默默怎生保。囉哩唆，哩囉唆。
在虛空，長懷抱。緋衫裏子新烏帽。囉哩唆，哩囉唆。
水兼火，坎和離。兩般消息怎生知。囉哩唆，哩囉唆。
休燒練，莫修持。元來只是這些兒。囉哩唆，哩囉唆。
開心月。圓皎潔。人前教我怎生說。囉哩唆，哩囉唆。
淨清水，玲瓏雪。交光朗照知明喆。囉哩唆，哩囉唆。
搗練子，真了了。閑行閑坐任歌叫。囉哩唆，哩囉唆。
我咱知，人難曉。曲中有個三光照。囉哩唆，哩囉唆。
潭底月，雪中霜。有人會得便風狂。囉哩唆，哩囉唆。
泉底樚，水中金。尖竿尖上細搜尋。囉哩唆，哩囉唆。
搜芳翠，哂輕盈。驀然聽得賣花聲。豔陽天，氣候明。
朝雲白。晚風清。遮藏吹轉蕋珠精。放馨香，滿樹榮。
可惜嬌兒，惺惺伶俐聰明作。靈台廓。圓明光爍。我許蓬萊約。斷卻麻繩，正好修丹藥。如今卻。買條銅索。縛住踏雲腳。
又（贈友人）
觀公形貌，青春伶俐真惺灑。偏幽雅。自然嬰奼。莫放猿兒耍。認取清閒，異日成佳話。之乎者，便休書寫，養就丹無價。
又（詠拾菜人）（瑞鷓鴣*錄入者後添詞牌）
昔日人言拾菜郎。根荄芽甲總盈筐。春夏秋冬閑不得，溫炎涼冷鎮長忙。今日予言截彩郎。能為斡運做經商。願靜一心休作用，好將四季細消詳。
春季裁量十四郎。風流玉貌好輕狂。每夜房中憐美婦，常時腹內痛饑腸。以此街前來背箱。利多撲入彩帛行。刀尺使時無作念，妻兒愛處越馨香。
夏季裁量十四郎。炎炎火焰越忙忙。百巧場中誇意銳，萬人叢裏用心剛。絲絹羅紈鋪內藏。金銀珍寶架頭光。獨做辛勤心自苦，渾家豐足業誰當。
秋季裁量十四郎。憂愁思慮動悽愴。陡改紅顏衰體瘦，漸生白髮老容光。腰曲頭低力不剛。耳聾眼暗淚汪汪。日往月來添疾病，妻嫌女怨受恓惶。
冬季裁量十四郎。百端尫瘁早粘床。五藏受寒內結積，三焦發熱外生瘡。一息不來四假僵。兒孫掇出臥丘荒。七魄有緣歸地府。三魂無分上天堂。
爭似休休事事忘。虛無境內覓清涼。若是會探潭底月，便教認得雪中霜。共我為鄰住洞房。憑經作伴爇心香。不日修成功與行，騎鸞跨鳳入仙鄉。
物物拈來，般般打破。惺惺用、玉匙金鎖。瀝瀝澄源，炎炎焰火。盈盈處，上下倒顛換過。妙妙神機，玄玄性果。清清做、靜中堪可。現現虛空，靈靈真個，明明袞，光瑩寶珠一顆。
汨汨塵寰擾。苦苦尤深窈。長系絆、不分曉。日生還恁地，夜夢魂驚杳。聽分表。都緣劫劫波波紹。急急心開肇。早早俱除剿。回首處、見明瞭。一般真個好。萬道銀霞繞。這番了。秋潭皓月波光晶。
對月成詞句，臨風寫頌章。一枝銀管瑞中祥。隨手染清涼。玉洞門開深淺，寶樹花分篆香。蓬萊仙島是吾鄉。宴罷後瓊堂。
大道修持，物物俱盡悔。莫起黑煙生靉霴。雲水淨清須慷慨。逸優遊、做成奇駭。壘這功行，便恰如山與海。得闃裏，真閑誠自在。一塊紅霞籠寶排。化玉成形。轉生光彩。
對月無何添雅致。叢綠花黃偏有異。正是遇重陽，霜露冷、宜呈祥瑞。清香覆我如言志。害風來、且休攀視。應共到蓬萊，瓊筵上、眾仙頒賜。
鶴兒每每常相聚。點點蒼苔啄食覷。青霄空外唳天時，明月光中頻警露。逍遙鮮潔理毛護。自在遊行惟顧步。怡然呼取舞風來，六個隨餘蓬島去。
四郎須是安爐灶。莫把身心鬧。玲瓏便是本來真。氣精養住，便得好精神。汞鉛得得知顛倒。方見無名道。今宵飲酒是何人。認取清風明月日相親。
又（以嫂為見在父母）
害風王哲遵隆道。自在逍遙好。除眠之外總無知。百花笑我，不會見便宜。功成行滿仍須早。雲步歸蓬島。好同見在赴瑤池。共摘蟠桃、往昔結實枝。
遭遇中秋，近初更氣爽，風定雲散。虛空露降，闡萬里晴天，顯青玉案。舉頭瞻海岸，湧出金盤爛爛。不特門門煥。人人共喜，貧富總爭看。誰能曉悟清輝，這銀蟾裏面，深隱陽算。星稀宿罕。使鵲鳥飛去，與離為伴。一輪圓又滿。正當午、恰分子半。愈放光明燦。庵前召我沖霄漢。
名利牽纏怎徹。誰肯把、善緣總結。在火宅、居常炙㶸。尚穿聯惡業。鬥巧爭如守拙。早離了、機心切切。稍能悟、三教秘訣。也無生無滅。
性命須將自己觀。細詳看。一刀項下好疼酸。最艱難。不信且將針略試，痛多端。發心要吃覺心寒。遠佳餐。
刮鼓社，這刮鼓食中拍。且說豌豆出來後，卻勝如大小麥。便接著、五方顏色。青紅黃黑更兼白。又同那五方標格。蒸炒煮燒生吃。蒸炒煮燒生吃。刮鼓社，這刮鼓食中飽。我看豌豆將來後，且圌起須入窖。莫收多、不須收少。上頭自有三光照。似象棋何勞打炮。有幾個人知道。有幾個人知道。
於已搜尋臧善，慮思絕泯為先。減財節色保丹田。對景須行方便。老幼自然有祿，且休苦苦孜煎。放開一朵白花蓮。管取西江月現。
王哲心懷好道，害風意要離家。攀緣悉去似團砂。不怕妻兒咒駡。好對清風明月，寧論海角天涯。來來往往跨雲霞。此個逍遙無價。
養甲爭如養性，修身爭似修心。從來作做到如今。每日勞勞圖甚。好把幽微搜索，便將玄理思尋。叫君稍悟水中金。不肯荒郊做恁。
這修行訣。便安排得有次節。把清靜天機，今朝分明漏泄。使人人，玉花結。從頭一一穩鋪設。向五更裏看擺拽。將此脫殼神仙，玲瓏玎鐺做絕。害風兒，怎生說。
一更裏，瞥看參羅萬象列。搜出那坐正星，內中位貌偏別。向北方也，玉花結。銀素將來細得熱。把烏龜牢纏絏。然後四隻腳，獰獰子一齊打折。害風兒，怎生說。
二更裏，瞥看天河流無竭。忽見耿耿洪波，潑灩灩底昭徹。向西方也，玉花結。灌出黃芽色非擔，甲尖上摶白雪。有此一個靈童，擺手親自去折。害風兒，怎生說。
三更裏，瞥看銀蟾圓不缺。吐出一輪光明，滿天瑩然有別。向南方也，玉花結。白鹿前來行得竊。便銜他新皎潔。將去圭峰山頭，獨自口中齧齧。害風兒，怎生說。
四更裏，瞥看牛鬥光如爇。照遍滿空清虛，放盡靈輝凜冽。向東方也，玉花結。攢燭三山似電掣。熠耀如瓊瑤屑。被這惺惺了了，一齊中宵盜竊。害風兒，怎生說。
五更裏，瞥看鬥杓無差缺。正合天心斡運，堪作上天喉舌。向中央了，玉花結。捉得清虛這回決。便永永除生滅。此個自在逍遙，唯予獨會拈撚。害風兒，怎生說。
曲中詞徹。把來歷事親堪說。住京兆府外縣，終南方孤雲白雪。自觀得，玉花結。活死人兮放些劣。沒地埋，真歡悅。道號重陽子，字知明姓王名喆。害風兒，怎生說。
無調名**（錄入者後添）
性問伊家命。要嫁這、東頭兒郎馳騁。昌肌膚瑩。昌肌膚瑩。鉛汞合和正。轉氣神定。天上面，急敲金鐘玉磬。李真仙省。李真仙省。
牛子卻如澆墨，牽拽不回頭。向川原，貪水草，騁風流。禁得這茫兒躁，加力用鞭勾。渾身都打遍、變霜球。
放心坦蕩，樂閑閑、應使蟲消屍去。清靜長施憑雅正，封寶瓶口守護。闡辟雙關，非能運轉，也得全精固。三陽相見，五神分朗團聚。由此雖寢無眠，頤顏養浩，潔白盈盈數。直待澄鮮方是徹，愈覺真靈開悟。性結成丹，圓光耀赫，決遇明師度。紅霞繚繞，恁時迎引歸去。
少無福。早孤獨。憔翟一身無告囑。日常思。日常思。此事分明，皇天便得知。見遠促。見遠促。侍來偏親增汝祿。孝心推。孝心推。致感神明，洪喜得共隨。
為人福，生中國。衣飯陰公註定祿。命中無，少嗟噓。天與之貧，不得富安居。尋思人似草頭露。爭奈保朝不保暮。莫剛求。莫剛求。假使強圖，入手卻還休。
隨緣過，隨分樂。惡覓慳貪都是錯。貴非親。富非鄰。矜孤恤老，取捨合天真。當權勿倚欺淩弱。須防運去相逢著。減欺慢。減欺慢。不論高下，平等一般看。
蘇幕遮（荷葉杯）
認得之，時休送。碧宕深洞。瑪瑙耀光希。龍蟠虎繞玉花垂。西江水上，來往見鳥飛。直待青童交位。恁時休去，頂戴翠華冠。渾身錦繡那人謾。方知此處，有個永相隨。
巫山一段雲（道友問變化）（應為『採桑子』）
堪嗟萬物陰陽內，造化因功。休論西東。只在三光秀氣中。公如會得疾安腳，便做飄蓬。脫了凡籠。一個真靈入碧空。
又（崑崙山）
扶桑日出分明照，蓬島相鄰。若要親親。除是清閒只一身。逍遙無事方能到，俯瞰迷津。煉就重繞。頂上孤峰現寶珍。
事事少相侵。物物無心。固精養氣本源深。得得仙人添惻隱，猿馬牢擒。玉樹可先臨。花綻黃金。清香窈嫋出高岑。萬道銀霞攢簇住，方得嘉音。
又（火裏生蓮）
陽氣透蒼天。照照綿綿。地戶猛焰亦如然。發出水中真覺性，一朵紅蓮。早早認清泉。結取因緣。烏龜口內吐靈煙。助正丹田香馥鬱，葉葉新鮮。
又（賣狀附口寫文）
附口做生涯。休寫交加。憑他實語莫虛嘩。便是於身增福祿，贍己榮家。見似浪淘沙。苦勸深嗟。若還不使到廳衙。兩主休和歡又喜，公跨雲霞。
試問修行，才登戶牖，應是下手何如。便先令歡樂，於已開舒。待款款尋來，的當端正，意滅情祛。做嬉嬉坦蕩，更認閑閑，閑裏安居。從前一一細想，好搜玄揣妙，時複親書。頓省悟，怡然超出，苦海迷衢。這番見真真那個，唯分明本有元初。卻還舊處，返光回照，獨證無餘。
你敲著得恁響聲大。無祥瑞，沒災禍。元誰知得那。外唇有口能發課。內虛有腹成因果。貴賤賢愚，細思量、人人放一個。這風狂悟斯，不肯爭人我。除煩惱，滅心火。日日隨緣過。逍遙自在任行坐。功成行滿攜雲朵。帶殼升騰，恁時節，方知不打破。
仲冬佳節，靈童來報，陽氣初升。黃芽齊吐，玉漿澆溉，榮布層層。甲方瓊秀，庚方金彩，相間星能。把明珠祥豔，瑞光迎在，雲外騰騰。
晝夜樂（藏頭）
�金相隔休教錯。�年間怎生作。�前頭說甚惺惺，�辰下重安手腳。�被蟾光晷運交，�平時從根摸索。�事有神功，清強氣躍。�下於予尋倚托。�文上沒丹藥。�天知命惟高，�中談談，�中別著。�公決要覓清涼，�兆府城南登閣。�各得其宜，�晝歡暮樂。
