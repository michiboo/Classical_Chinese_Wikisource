重陽全真集
全真之教大矣哉！謂真者，至純不雜，浩劫長存，一元之始祖，萬殊之大宗也。上古之初，人有純德，性若嬰兒，不牧而自治，不化而自理，其居於於,自適自得，莫不康寧享壽，與道合其真也。降及後世，人性漸殊，道亡德喪，樸散純離，情、酒、欲、殽蠧於中，愁、霜、悲、火魔於外，性隨情動，情逐物移，散而不收，迷而弗返，天真盡耗，流浪死生，逐境隨緣，萬劫不復，可為長太息也。重陽憫化妙行真人，博通三教，洞曉百家，遇至人於甘河，得知友於東海，化三州之善士，結五社之良緣，行化度人，利生接物，聞其風者，鹹敬憚之；杖屨所臨，人如霧集；有求教言，來者不拒。詩章詞曲，疏頌雜文得於自然，應酬即辨，大率誘人還醇返樸，靜息虛凝，養亙初之靈物，見真如之妙性，識本來之面目，使複之於真常，歸之於妙道也。或問真人者曰：人生天地間，雖曰最靈，亦屬萬物中之一物耳，孰能逃陰陽之數，孰能出造化之機，有始必有終，有生必有死，此自然之常理也，不稟異氣，仙不可求；不契夙緣，道不可學。豈可苦身約己，如系影捕風，鏤冰雕朽，為必不得之事，求難成功之效哉！真人喟然歎曰：長生妙理，人具仙林，孰不可求！有怠而弗成者顯而至多，有勤而取驗者，隱而甚少。世人以多見為信，以不見為疑，遂以仙事茫茫，為不可期也。試以物理驗之，礦之鍛煉可以為鐵，銅之點化可以為金，魚超呂梁可以為龍，雉入大水而化蜃；冰之易消者也，藏之可以度夏；草之易衰者也，覆之可以越冬；人能割愛去貪，守雌抱一，遊心於恬淡，合炁於虛無，亦可以高舉遠致，躡景登虛，逍遙乘禦寇之風，往來飛應真之錫，騎鯨而遊滄海，跨鳳而上青冥。千年化兮，如遼東之鶴；望日朝兮，若葉縣之鳧。與安期羨門之流，洪崖洞玄之屬同列仙班，不為難矣。古今得道輕舉者不可勝數，子謂無征，如聾者不聞有絲竹之音，瞽者不知有丹青之色，彼淺見謏聞，烏足以語道哉？問者屏息汗顏而退。真人開方便之門，示慈悲海，出人於炎炎火宅，提人於浩浩迷津。識性命之祖宗，和神氣之子母，有無會於一致，空色泯於兩忘，使入是門者，如南柯夢覺；由是路者，似中山之酒醒。返我之真無欠無餘，復入於混成；歸我之宗不墜不失，復同於太始。真一之性，湛然圓明，變化感通，無所而不適也。真人羽化之後，門人裒集遺文約千餘篇，辭源浩博，旨意弘深，涵泳真風，包藏妙有，實修真之根柢，度人之梯航也。 
京兆道眾聚財發槧，雖已印行，而東州奉道者，多以去版路遙，欲購斯文不易得也。長生劉公，教門標的，仙宗羽儀，為一代之師真，作四方之教主，謂全真之風起於西，興於東，遍於中外，其教廣矣，大矣！乃命曹瑱、來靈玉、徐守道、劉真一、梁通真、翟道清等化緣，特詣吾鄉，求序於懌，以真人文集分為九卷載，開版印行，廣傳四方，俾後人得是集者，研窮其辭，如鑿井見泥，去水不遠；鑽木見煙，知火必近；使人人早悟而速成，實仁者之用心也。噫！自古修真之士，或跌足尋師，而師不遇；或斷臂問法，而法不知。至於皓首窮年，莫知所措，虛度一生，深可惜也。今全真文集散落人間，妙用玄機，昭然易見，學者宗之，大修則大驗，小求則小得，士之志於道者，適遇斯時，何其幸也！ 
大定戊申清明一日，寧海學正範懌德裕謹序。
