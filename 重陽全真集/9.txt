重陽全真集卷之九
漢正陽兮為的祖，唐純陽兮做師父。燕國海蟾兮是叔主，終南重陽兮弟子。
聚為弟子便歸依，待奉三師合聖機。動則四靈神彩結，靜來萬道玉光輝。
得逍遙，真自在，清虛消息常交泰。元初此處有因緣，無始劫來無掛礙。
將這個，喚神仙，窈窈冥冥默默前。不把此般為妙妙，卻憑甚麼做玄玄。
稟精通，成了徹，非修非煉非談說。惺惺何用論幽科，達達寧須搜秘訣。
也無減，也無增，不生不滅沒升騰。長作風鄰並月伴，永隨霞友與雲朋。
一條竹杖名無著，節節生輝輝灼灼。偉矣虛心直又端，裏頭都是靈丹藥。
不搖不動自閑閑，應物隨機能做作。海上專尋知友來，有誰堪可教依託。
昨宵夢裏見諸虯，內有四虯能跳躍。杖一引，移一腳，頂中迸斷銀絲索。
攢眉露目震精神，吐出靈珠光閃灼。明豔挑來固樂然，白雲不負紅霞約。
人人只要生，害風只要死。生則無著摸，死則有居止。
不戀皮肉脂，不戀骨筋髓。藉甚發眉須，藉甚舌牙齒。
安用腳手頭，安用眼鼻耳。小腸能成水，大腸能成米。
水米太茫然，晝夜何時已。認破醜機關，須當分彼此。
別般二物合，真元來一道。這個在何處，這個在那裏。
教公會得時，也飲清涼水。直待正純陽，方稱重陽子。
父雖父，母雖母，論著親兮沒說語。只為當時鑄我身，至令今日常懷古。
兒非兒，女非女，妻室恩情安可取。總是冤家敵面讎，爭如勿結前頭苦。
我咱悟，我咱補，喚出從來清靜主。要見玲瓏好洞庭，須開端的真門戶。
便知宗，恆知祖，了了惺惺歸紫府。離鳳空陪北海龜，甲龍枉伴西山虎。
仗靈刀，擎慧斧，劈破崑崙將寶數。萬顆明珠戴玉冠，無窮彩豔衣金縷。
這元元，回光睹，五五不離二十五。依此行持依此修，姓名預錄長生簿。
陰變為陽只自審，冰鑽結火能唯恁。有緣搜見古今真，無始卻來呼個甚。
呼個甚，喚神仙，窈窈冥冥不記年。撞著良因五劫祖，相隨直入大羅天。
大羅天，通妙景，放開明耀須臾頃。盈盈一粒任綿綿，寂寂圓光傳永永。
傳永永，做靈靈，處此清涼絕視聽。何用醍醐香馥鬱，不誇環珮響璫玎。
響璫玎，聲滅歇，別生彩豔重超越。自然瑩瑩寶中珠，返照輝輝天外月。
天外月，走蟾輪，怎此如如沒價珍。正一悉除生滅相．端嚴堅固妙玄因。
妙玄因，誠秘訣，那曾瞋怒並歡悅。虛空空上達睛空，言說說前非有說。
非有說，愈昭彰，得得歌中現道場。曠劫未分新雅致，從今傳出這名方。
謂何四大複牽纏，汨汨當時那個仙。好把圓成從雅正，莫將假合做因緣。
殷紅再結雙關寶，潔白重開五葉蓮。得得先須修九轉，盈盈首上養三田。
養三田，為定壽，金毛獅子頻哮吼。日端午上看玄陰，夜半子時分瑩晝。
常食休窮萬物機，運神奪取三光秀。外容焉用顯光華，內貌多方頻整救。
頻整救，是元初，此事今應信有諸。遊歷先逢太赤祖，歸來還見黍中珠。
七般珠戶通開闡，六道銀光任展舒。百寶台頭唯仰覷，這回親現這真如。
這真如，實不錯，逍遙服餌靈丹藥。輝輝燦燦甚分明，了了惺惺尤灑落。
迎日堪誇翠霧身，臨風透出紅霞腳。崑崙頂上玉峰前，一朵瓊花為誓約。
修行便發好枝條，不會修行枉折腰。經教豈曾窮義理，香煙只會謾焚燒。
苦心苦力多憂慮，勞體勞神愈悴憔。沒智強搜無漏果，未通閑想有緣橋。
他人公案長傳說，自己家風敢擺搖。靜裏邪生神鬼位，執中迷入散凡包。
謹持符水唯端正，卻被衣餐做諭要。誇詫清虛幹淡薄，尊隆高大眩彰昭。
風花雪月為愁景，灑色氣財是業苗。煩惱門開談覺悟，是非路闡說逍遙。
晨昏嗽咽增空耗，子午功夫謾颯飄。已上般般皆勿用，從今字字最堪消。
自然清靜真功著，信任慈悲實行超。寂闃恬淡宣潔白，杳冥昏默受和調。
虎龍莫放遊三界，嬰奼休教舞六麼。壯矣根源能應拍，孤然靈物善吹簫。
二儀交泰同泥捏，五欲捐除類本雕。捉住空中真響亮，咄回性上假咆哮。
一雙女子投金礦，兩個童兒人玉瓢。折取木梢重鍛煉，次開泉水再淋澆。
享亭顏色難裝點，簇簇形容怎采描。貌態玲瓏通眼目，光輝燦燦射瓊瑤。
放歸仙館稱嘉號，只許吾門喚阿嬌。得得得中長得得，任詩任曲任歌謠。
嗟余幼年父母惜，長思孝養當竭力。情知難報罔極恩，區區眷戀惟多積。
如今不肯自焦勞，一味貧閑肯賣高。喜得逍遙真自在，日中大睡恁陶陶。
愚迷不識餘家意，曉夜忙忙空鬥智。四般拘執盡貪婪，酒色更兼財與氣。
爭如風害便抽頭，無慮無愁更遠憂。雲水青山待樂遊，願歸三島赴十州。
出凡籠，入碧洞，假合身軀休戲弄。恁時猿馬總歸空，一輪明月唯餘用。
刀圭刀圭好刀圭，幾個能通盡執迷。便做悟來知去處，怎生安霸怎生攜。
這刀圭，又能飲，洗滌中間十樣錦。萬葉千花轉轉新，五方顏色皆分品。
這刀圭，亦團團，透出靈光只自攢。潑豔豔兮無可比，也知賽過紫金丹。
這刀圭，刃子快，曆劫以來不曾壞。智者見時放慧輝，愚人昧了愈疑怪。
這刀圭，真是鋼，空中自在吐光芒。唯有害風敢拈弄，便令分出本清涼。
這刀圭，緣亙古，不是陰陽不是土。只是一般哩唆羅，哩唆羅上開宗祖。
修行便發好枝條，不逐輕飊信任飄。翠綠常蒙雨露潤，軟柔寧懼雪霜凋。
由斯活樂津方大，似此滋榮氣漸調。休倚散丸求德行，莫憑符水望升超。
古人公案須通透，自己家風好擺搖。外景勿侵外事絕，內容搜出內香燒。
娉婷女子投金礦，傻俏君入玉瓢。一則礦中栽寶樹，一唯瓢裏種芝苗。
雙頭廝見歸三秀，兩體相逢舞六麼。十指纖纖能擊鼓，七門闡闡喜吹簫。
炎炎猛焰波中迸，泛泛洪波焰上漂。正覺途新除垢膩，圓成路瑩出塵囂。
紅霞覆燾凝青漢，翠霧盤旋住碧霄。妙妙玄玄無掛礙，惺惺了了永逍遙。
簡聲頻，簡聲快，休妻別子斷恩愛。往昔親情總休怪，害風不把三光昧。
酆都鬼使已回頭，黑府除名無追對。口能言，心能行，蓬萊穩路是長生。
崷崪峰安萬丈杆，杆尖有個嬰嬰走。
清風裏面騁狂顛，明月前頭誇好手。旋旋拈拿瑪瑙丸，頻頻趯弄珊瑚鬥。
丸與鬥兮失落無，等閒失落費功夫。撥開銀浪觀瓊浦，正見金鼇在玉壺。
氣豔氤氳噴琥珀，眼光燦爛射明珠。孩兒方是下杆來，奪得明珠言誓約。
不教驪龍頜下藏，樣入雲霞投碧落。杳杳冥冥不記年，從茲頓覺無為作。
修持便要發佳謨，會做搜尋廣擺鋪。二八佳人安手腳，六分公子下功夫。
娉婷朱貌知金礦，傻俏烏顏看玉壺。自飲自沽醒複醉，任歌任舞笑還愉。
撞開陽路傳珍寶，通過陰關出轆轤。漸上崑山呈片玉，複歸巨海弄明珠。
般般拈撚齊玄旨，處處遊行見坦途。瓊萼滿頭藏妙有，瑤花盈足趁虛無。
能教面目長來往，養就根源是吸呼。周正元初真等覺，的端豆始大惺蘇。
孤然朗照何曾異，五道光輝總不殊。緣哲黃花成一得，如喬赤舄化雙鳧。
清清三島應同去，瑩瑩十洲合共趨。寂間雲衢唯洞達，逍遙永永列仙途。
海之秀氣誰能討，甯海軍中鄒正道。金浪銀濤洽本源，來迎複看蓬萊島。
蓬萊島，在何方，杳杳冥冥接上蒼。自在逍遙孰同處，唯公與我住清涼。
住清涼，真個有，青童捧出長生酒。便令傳透四時春，明珠一顆光如吼。
光如吼，吐紅霞，覆燾晴空顯異華。直下靈波澄不動，騰高霄漢邈無涯。
邈無涯，誠可見，妙妙玄玄容顯現。再闡靈車入碧虛，大羅天上成修煉。
成修煉，得元根，便是無為大道門。唯願回頭通此著，果登無漏絕談論。
鐵罐歌，鐵罐歌，一從打造按金科。腹內空虛成妙果，這般消息孰知麼。
鐵罐成，鐵罐成，頻添玉液滿盈盈。火鍛煉時拋雪浪，水澄清處賀昇平。
鐵罐攜，鐵罐攜，響聲敲動振愚迷。若要響聲人會得，不分南北與東西。
鐵罐新，鐵罐新，內光外耀自相親。添鼎須憑津液水，調和全藉氣精神。
鐵罐寬，鐵罐寬，氣騰騰處雪漫漫。方遣虎龍蟠繞定，便將鉛汞裏頭安。
鐵罐深，鐵罐深，凡塵俗垢不能侵。作用焚燒木上火，行持煎煮水中金。
鐵罐光，鐵罐光，三光照耀瑞中祥。每到用時能造化，欲將歇處便清涼。
鐵罐燒，鐵罐燒，昨宵今日與來朝。按節安爐全藉地，依時養就玉芝苗。
鐵罐能，鐵罐能，能中兀兀與騰騰。杳杳冥冥風作友，昏昏默默月為朋。
鐵罐堅，鐵罐堅，虛心大肚貯幽玄。內外煉成金玉體，一沖直上大羅天。
堪歎西南地順，燒柴都是真銀。火中焰進兩般身，一半金花綻盡。
認得斤星有準，即時分付良因。西江月里弄精神，顯出靈童真印。
堪歎水流一道，須憑添鼎千遭。海心萬丈嫋竿牢，定後尖生芝草。
會得功夫早早，自然快樂陶陶。西江月裏采芝苗，攜去十洲三島。
堪歎離門檻戶，須鄰甲地庚途。暗中拍手笑相呼，款款合和一處。
既把金關鎖住，白羊隊隊成珠。西江月裏玉蟾孤，朗照長生穩路。
堪歎雲生頂上，騰空別有嘉祥。幽微玄妙總生光，鼎內煎成銀浪。
漸漸煉成金相，瑤花朵朵飛揚。西江月裏飲瓊漿，萬道紅霞分朗。
堪歎金木相間，甲夫庚婦開顏。笑聲美處水潺潺，一派清流出澗。
滋潤黃芽無限，便教白雪迴圈。西江月裏我躋攀，步步銀蟾顧盼。
堪歎日時更改，頻頻拂拭靈台。明光一點絕塵埃，瑩徹那分內外。
占得逍遙自在，笛聲散盡寒梅。西江月裏桂花開，香引清風一會。
堪歎白蓮吐秀，三車齊駕金牛。自然紅豔覆山頭，不在勤勞做就。
全借精光護佑，丹成照耀神舟。西江月裏看瀛洲，一派仙歌共奏。
堪歎這般曲調，感他石女吹簫。山頭謾說水頻澆，海底虛言火燎。
遭逢圓明正照，真風廣布清飊。西江月裏吃芝苗，味味將來了了。
堪歎一靈真性，得來笑殺惺惺。不燒香火不看經，走入這條捷徑。
便把那人喝定，今朝說與叮嚀。西江月裏最分明，堪用家風清瑩。
堪歎青霄碧漢，高空景致尤寬。今朝清爽有餘歡，拈出我家公案。
方顯平生手段，騰身便入雲端。西江月裏跨祥鸞，直上虛無仙館。
余當九歲方省事，祖父享年八十二。
二十三上榮華日，伯父享年七十七。三十三上覺婪耽，慈父享年七十三。
古今百歲七旬少，觀此遞減怎當甘。三十六上寐中寐，便要分他兄活計。
豪氣沖天恣意情，朝朝日日長波醉。壓幼欺人度歲時，誣兄罵嫂慢天地。
不修家業不修身，只恁望他空富貴。浮雲之財隨手過，妻男怨恨天來大。
產業賣得三分錢，二分吃著一酒課。他每衣飲全不知，餘還酒錢說災禍。
四十八上尚爭強，爭奈渾身做察詳。忽爾一朝便心破，變成風害任風狂。
不懼人人長恥笑，一心恐昧三光照。靜慮澄思省己身，悟來便把妻兒掉。
好洗面兮好理頭，從人尚道騁風流。家財蕩盡愈無愁，怕與兒孫作馬牛。
五十二上光陰急，活到七十有幾日？前頭路險是輪回，舊業難消等閒失。
一失人身萬劫休，如何能得此中修。須知未老聞強健，棄穴趖墳雲水遊。
雲水游兮別有樂，無慮無思無做作。一枕清風宿世因，一輪明月前生約。
譚仙入道慧刀能舉，棄妻割愛舍了男女。卻要隨余余應便許，羨公決烈羨公顯露。
我吐真誠卻有少許，入道非難亦非易做。苦中尋閑閑中沒苦，休覓嬰奼莫搜龍虎。
只要真清要識真趣，絕盡人我絕盡思慮。或餓或飽或寒或暑，便戴青巾便衣紙布。
決要上街覓錢乞去，些小絹帛些小棉絮。遮藏微體長令談素，三人同行三人同處。
常用一心不得二慕，只是兄弟並無師父。惟談惟笑共歌共舞，落絕清閒任詩任句。
如在庖廚大家管顧，不可獨勞也無獨措。自有金烏自有玉兔，認得真閑長生門戶。
自在自在真自在，不論高低及內外。照見五蘊即皆空，咄了八方無掛礙。
維摩笑我因何退，我笑維摩尚禮拜。教公認得這害風，大家總赴龍華會。
果來海角天涯，果應師指希夷。果得前生知友，果然會我心機。
無無有有有無端，有有無無有有攢。無有有無無有相，有無無有有無看。
這口劍，真有力，無始劫來人不識。今朝撞著害風兒，吐出光芒顛倒織。
兩道明輝只自知，三峰頂上呈紅豔。到斯不肯落凡來，祥入晴空端又直。
靈昏性昧著凡體，自畫自描自傳起。借他俗狀做形軀，攢聚火風並地水。
陽作骨骸陰作膚，眼耳鼻前安個觜。四般迷執各誇強，渾身便用肉山壘。
我今省悟達玄微，卻認初真不用你。若還只恁累我神，撲入坑中教見底。
來自何方去由何路，一腳不移回頭即悟。
假合形軀誠是假，何勞更恁重描畫。諸公莫使達人知，惹得一場大笑話。
自然消息自然恬，不論金丹不論仙。一氣養成神愈靜，萬金難買日高眠。
紅紅火焰三峰秀，白白蓮花五葉鮮。勘破行功無作用，於斯便可認玄玄。
子時睡，子時睡，玉繩抨下端嚴遂，一輪明月過天庭，照破中宵暗昧事。
卯時睡．卯時睡，緣空直看真嘉致，當中一點皎然靈，瑩裏光明精又銳。
午時睡，午時睡，香煙正撞於炎位，自然馥鬱任拈拿，透入睛空傳不二。
酉時睡，酉時睡，恬然飲盡西江水，便令澆溉出風流，一朵瓊花呈玉蕊。
若是要隨餘去，絕盡平生思慮。
心中物物不著，塵事般般休序。饑後粗細皆餐，寒來只消紙布。
常睡莫起憂愁，如行休生恐怖。不得言是談非，不得辭辛道苦。
長懷平等之心，人痾須要救護。長把假身搜獲，永將內真正顧。
直待消盡舊業，萬事般般勿做。行功堪可證明，有個真師來度。
不得受人欽重，不得教人戲弄，不得意馬外遊，不得心猿內動。
得汞陰消盡，得鉛陽自團。得命顛倒至，得性見金丹。
切以能全呼吸，定喘息，實非難。會養氣神調沖和，應甚易。性憑三曜，命變五行，出陰陽造化之端，在清靜虛無之上。要開金蕊，須種玉花，馨香吐而透出晴空，明豔顯而朗舒碧漢。得自然而輕九轉，得自然而沒七還。自結大丹，自通玄妙。既為脫殼，便是登仙，願露赤心，請題芳號。
諸公須是助金蓮，願出長生分定錢。逐月四文十六字，好於一八結良緣。 
長生永結金蓮社，有始有終無諂詐。諸公不可半途止，直待王風去則罷。
勸君莫戀有中無，無無休失無中有。有有養出玉花頭，頭頭結取金蓮首。
地肺重陽子，呼名王害風。來時長日月，去後任西東。
作伴雲和水，為鄰虛與空。一靈真性在，不與眾心同。
