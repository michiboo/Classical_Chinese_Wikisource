重陽全真集卷之十
害風故故謁華宗，三教唯公道話同。此際遇逢齊上下，中間會聚各西東。
須知冬至青和白，認取春分綠間紅。急急三光如可悟，忙忙四假盡成空。
圓明一點皆能有，物裏千般總被蒙。覺性自然通水湛，達心那入百花叢。
般般打破仍歸妙，個個還回便見終。飯食充饑機兩妙，面前相對玉玲瓏。
盡知長與道為鄰，搜得玄玄便結親。悟理莫忘三教語，全真修取四時春。
養成元氣常充滿，結住靈神沒漏津。十九圓光如我願，敢邀相伴樂天真。
得其真趣絕搜尋，物物般般總不侵。碧落湛澄非有意，白雪來往本無心。
盈盈明月增佳致，細細清風送好音。舉目慵觀潘嶽賦，怡顏懶撫伯牙琴。
外除花卉遊人靜，內蘊芝苗只自臨。決要三田歸至寶，亦令一性上高岑。
養成幻體如光瑩，舞正胎仙似嘯吟。杳默昏冥長作伴，寂虛永保水中金。
捉住心猿治住神，自無夢惱內中真。尾閭不動全精氣，腎海長添幹水銀。
內則愈能增覺性，外來應是養生身。廣行法籙頻施救，便是逍遙得岸人。
無思無慮是真修，養氣全神物物休。亙劫容顏須要見，元初光彩決重收。
莫將外景心中蘊，好把靈丹性上求。依此自然超彼岸，都緣清淨大神舟。
修行須藉色身修，莫殢凡軀做本求。假合四般終是壞，真靈一性要開收。
聚成無相成無漏，結作丹九作備周。五道光明同是伴，能超清靜大神舟。
修行學道並無師，只要心中自己知。淨處常常生智慧，閒居每每起慈悲。
搬柴運水唯聞做，觀相存思各自為。減食忘情為慷慨，任歌取樂是修持。
救人設藥功尤大，戒酒除葷行最宜。直待開門睹宿性，宿緣堪可便相隨。
修行事理說叮嚀，只要心中靜裏明。眼界不生龍自住；鼻門無閉虎長停；
舌根退味心神悅；耳內除聲腎水清；南北沖和同一體，東西交媾滅三彭。
木金廝仗盤恆處，嬰奼相隨自在符，結就金丹出頂上，五光射道彩雲棚。
心游閒散樂浮華，放肆開懷是生涯。飲酒莫教離孝順，賭錢休要壞居家。
道門好入時時重，王法須遵可哥奢。平等能行方便事，也教隨我伴煙霞。
宰予晝寢不堪看，惜取光陰倦睡餐。甕牖勤勞非取辱，茅堂修進敢求安。
隔窗映雪心常樂，閉戶懸頭性自歡。大志不須持一寶，孫公正好學倪寬。
搜開本有自分明，放出真光滅盡情。三寶決然攢正覺，一靈何慮不圓成。
得通妙用須澄湛，會認玄微貴淨清。堪做無為雲外客，長生路上步前程。
殷紅瑪瑙闃中懸，清靜玄中在眼前。便把琉璃安甲室，更將琥珀頓庚田。
四般珍寶牢收取，三耀光中謹密傳。此法得時空外去，彩霞深處步金蓮。
常常知足善縱橫，莫要深深戀火坑。性上分明開兩路，午前認取打三更。
一真自顯靈光結，七竅皆通瑞氣盈。正合慈悲超法界，清涼路上得長生。
登途上路不由吾，雲霧相招本性蘇。萬里清風常作伴，一輪明月每為徒。
山青水綠程程送，酒白梁黃旋旋沽。今夜一杯如有意，放開紅焰照冰壺。
黑雲散盡月偏明，照耀塵寰滅有情。煩惱不生全妙理，是非去徹出深坑。
山頭別有微風至，心下重將小雪迎。面壁散人知此味，逍遙路上證圓成。
榮華不著是良因，遠遠非非眼界新。八識精研通不夜，五門光顯照長春。
由斯更許超三界，依此應靈出六塵。一朵金蓮歸上界，圓成永不墮迷津。
大道無言不可聞，禪宗坦蕩乃同群。兩般打坐誰能悟？一炷香煙孰會分？
奪得三光真秀氣，便消四大敢紛紜。團圓耀彩投空外，方得逍遙似白雲。
自然消息自恬然，不論金丹不論仙。一氣養成神愈淨，萬金難買日高眠。
紅紅火焰三峰透，白白蓮花五葉鮮。勘破行功無作用，幹斯堪可認玄玄。
如日光明似水晶，燭人鑒物愈惺惺。只觀粉貌空虛景，肯覽黃庭內外經。
眸子正安難見道，童兒端坐不瞻形。教公若遇金篦子，刮盡塵睛慧目明。
齒落發華現老軀，本靈猶自戀癡愚。市中來往千人祿，山上清虛負月孤。
擺徹水泉團火氣，撥開煙焰指冰湖。從茲舒展紅霞腳，踏碎純陰這轆轤。
惺惺寶劍最分明，越礪磨礱對我呈。高舉劈開新道眼，一揮斬斷舊心情。
朝生瑩淨渾無染，夜吐光芒更有聲。戰退妖魔邪氣力，盡投空外化成形。
今日清明賞水廳，堪為住宅總康寧。兒孫女婦渾家慶，德行荷蓮一道馨。
退己進人唯仲正，休心積善勝看經。時來同處青山外，萬頃白雲作畫屏。
昨宵夢請八神仙，便付鸞衣降玉編。數幅蠻箋鋪錦繡，一枝象管走雲煙。
廣留教法開心地，善寫詞詩種福田。秘密天機誰得悟，害風風害獨能傳。
今朝三月二十八，耳邊忽聽鶯聲發。驚開道眼一觀瞻，羽翎新用黃金刷。
見予轉轉弄清吟，他意還應會我心。恰似琴聲初調品，無情風月是知音。
世網擘開肯染塵，名園恰似洞中春。問公還識逍遙客，顧我堪為自在人。
坐上詩篇俱濟濟，醉中醁醑任頻頻。四時不老花芳別，唯有清香一蓋均。
凡籠跳出並無塵，此日誰知物外春。對景肯從搢紳者，將身已作散閒人。
詩緣毛頴傳來速，酒泛芳巵轉得頻。認取祖宗真實地，黃芽澆灌滿園均。
深羨孩兒樂使牛，不須裝裹急梳頭。清閒自是親香火，勞役誰知速佚憂。
咫尺蓬萊人不見，逍遙紫府我先酬。愛河猛舍尤清靜，別駕輕軻泛十州。
密佈彤雲慘白沙，舞空亂目閉天涯。嘉祥自是對盈尺，應瑞依然結六花。
景外畫圖歸釣叟，瑩中清淨屬仙家。晚來皓月開濃霧，一泒流光射素霞。
一首新詩贈七哥，予言切記莫蹉跎。遵隆國法行思義，謹守軍門護甲戈。
飲膳共為通神讓，言談歌出用謙和。先人後己唯長策，竚看歸來唱凱歌。
祥雲瑞靄生賢哲，五百時臻遇三月。
十一日辰尤最奇，三千年見蟠桃結。莫辭金華酒頻添，好把玉爐香滿爇。
仰祝遐齡無可比，有弟今朝細分說。若比金玉均可缺，若比江海亦不竭。
若比鐵石俱可裂，若比松柏皆可折。未若兄之愈眉壽，永永綿綿不可絕。
日中已過豔陽天，嫩綠微紅是禁煙。恰到清明真火得，不迷濁酒道心堅。
自知一性通長壽，何恥凡軀掛舊氈。燕語呢喃金奼妙，鶯啼視睆覷嬰賢。
三田誰識虛中寶，四假予知嶺上看。但把五行顛倒使，便教他日遇神仙。
閑閑閑得染章篇，顯出文房內四賢。烏帽嬰兒添硯水，朱衣奼女運陳玄。
白顏公子傳銀筦，綠鬢佳人鋪錦箋。九轉鋪排真玉漾，一揮寫就寶珠圓。
明光燦燦千般瑩，彩豔團團五色鮮。親自擎將空外去，十分堪獻大羅仙。
害風王喆遠山隈，信腳同雲近海垓。八百行成雙樹果，三千功滿一聲雷。
更無意馬遊情色，那有心猿探世財。財色兩能長滅絕，色財盡許不追陪。
永除失腳黃泉去，久得回頭道眼開。任處碧霞光熠耀。朗隨風月過瑤台。
見公逸樂樂無涯，道在真全去世華。雅句公明謫仙子，逸風正是老君家。
須知文苑高韓愈，壘作琴堂感伯牙。有個王喬還識否？同歸蓬島誇雲霞。
雲根上起任天涯，到處臨風弄月華。對水雙鶴由我跨，輞川一景屬吾家。
清虛益氣憑師教，恬淡通津愧易牙。占得逍遙真自在，何須服藥與餐霞。
耳中何事轉加聰，兩目如盲爛爛紅。恰似禪僧初入定，正如大道始行功。
內思不出澄神住，外想俱無忘閉空。意馬心猿重捉住，頂門玉路自然通。
磑大驢微力不勝，喝驢人早便生嗔。一心發恨嫌行慢，兩手扶鞭打得頻。
只為不知輕與重，更交轉受苦中辛。伊能見麼無仁德，只此分明後世因。
師父鎖庵化馬鈺，有治平寺無名和尚將為守靜。有頌曰：「開閉深藏有甚因，無言靜坐去貪嗔。高樓畫角如春夢，釋海波清見本真。了了了時心便了，微微微處水澄清。為觀俗事愚癡子，故守禪室不出門。」師父每句複酬三句，完之為八絕，按八識。
無言靜坐去貪嗔，耳內繁華勿我親。不鼓聲音唯作伴，無弦曲調自為鄰。
高樓畫角如春夢，鼻息沖和言不用。此別分明善果生，這回只把良因種。
釋海波清見本真，舌中五味不登唇。三時恬淡唯清淨，一味甘甜沒價珍。
了了了時心便了，身中一點圓光小。從茲默默與昏昏，又更冥冥還杳杳。
微微微處水澄清，意盡心忘滅盡情。無漏無為登正覺，不增不減證圓成。
為觀俗事愚癡子，妄想難除生與死。迴光返照這裏來，識心見性投玄旨。
故守禪室不出門，並無煩惱性中昏。為酬救徹眾生願，好把玄談細闡論。
法師今已得清涼，一性昭然顯瑞祥。卻把無名為雅號，釋迦元住在何方？
青春應是好看書，義理昭然覺自如。若赴選場須決勝，榮家顯己掛金魚。
輪回生死如何免，認取亙初真正面。三珍五彩一齊攢，長生路上霞光現。
欲愛貪財甚法離，真清真淨是精持。般般物物俱無著，一個圓光上玉池。
過隙光陰能久矣，人人總悟非行使。閑中等取真個真，得後逍遙共歡喜。
衰顏甯再去年時，裏面真人本不衰。莫戀外容著假合，嬰兒相貌示無移。
這個魚兒耍更顛，錦鱗潑潑躍清泉。金鉤三擲吞香餌，一掣神仙幾案前。
白袍青包宿世因，有緣遇我脫迷津。雖然未達玄中妙，已作蓬萊小道人。
跳出陰陽造化開，一心向道莫回還。淨清便是神仙路，只要閑中養內顏。
占得風來便有緣，朝朝贏得日高眠。饑時街上來求乞，只要人間自肯錢。
奪得真容不問年，滿爐香火五千言。翛然燕坐通恬淡，獨哂明靈出玉軒。
常把鏡中人別辯，莫教珠上起塵埃。有緣體貌絹新業，無相身軀產舊孩。
夢裏逢予睡沒言，須知正訪害風虔。公還要得頻談論，認取冰中冷處喧。
命中福淺少因緣，只為勞生日業牽。若是要居閒散地，長令清淨沒憂煎。
稍留片語輕提耳，直待一身無一事。此時方可共逍遙，路遇仙人談不二。
一指長生路上遷，待公性分有因緣。亙初那個分明見，何患將來不作仙。
一想前言是沒緣，在公只要志牢堅。推心樸實無偏黨，未作神仙已做賢。
尋思遭遇幸然間，怎會閑中那個閑。人不堪憂方是樂，恁時與我共躋攀。
勝如不見先生面，只要公心長作善。藏吉嘉祥不離身，明珠一顆分明現。
夢裏逢師是睡仙，從公知道這因緣。若教足下還如此，也沒驚憂自在眠。
佳時三月此花開，檀作斯心玉作腮。折得一枝冠上插，也應隨我到蓬萊。
堪歎人人憂裏愁，我今須畫一骷髏。生前只會貪冤業，不到如斯不肯休。
為人須悟塵勞汩，清淨真心真寶物。奪得驪龍口內珠，便教走入崑崙窟。
上弦金月下弦銀，上下金銀各半斤。被我合為十六兩，內中星分怎生均。
無極真人種矮槐，清陰覆地有誰陪。今朝對此成歡悅，記得當時是我栽。
觀有清涼號集仙，台名白鹿昔升天。我來到此君休笑，已在白雲洞裏眠。
無何霍氏太言深，昨日天晴今日陰。天意若教人數得，不高不廣似人心。
不寒不暑好風吹，金餅團團照我衣。武曲星臨文曲位，上元節比下元時。
孫氏池塘似渼陂，前瞻波面靜無聲。轉頭卻見潺湲處，流落輪回為不平。
皂衣脫了覺身輕，便作金蟬樹上鳴。已得清風真伴侶，誰人此日悟新聲。
退下鳥軀體便輕，高槐美蔭喜長鳴。逍遙枝上亭亭坐，自在風前款款聲。
怪來天氣逼人寒，湧出金盤宿霧殘。不比尋常三五夜，勸君休作等閒看。
輕微纖細燼為鄰，長在油中汙本真。愛把燈光頻剔撥，怎知紅焰返燒身。
夜月照時金鎖碎，清風拂處玉玲瓏。歲寒別有非常操，不比尋常草木同。
昔時曾見趙州來，今日廬仝七碗猜。烹罷還知何處去，清風送我到蓬萊。
是人洗拂酒兼羊，我有霜紈與七郎。除垢招風開道眼，教兒永遠得清涼。
日暮雲收爽氣寒，冰輪輝映向更殘。清光此夜分明別，休與凡常一例看。
已吃蟠桃勝買瓜，此般風味屬予家。直須換假全真性，指路蓬萊跨彩霞。
堪歎世間名與利，朝貪暮愛沒休時。悟來恰似觀棋者，迷後渾如敗者棋。
急急修行急急修，我今題寫此骷髏。從來世上爭名利，不到而今未肯休。
腳行誰留慢慢收，元來不用這憑由。今朝已得前程路，便是逍遙達岸舟。
腳引伊將誠見察，扶風真行成搜刷。足知王哲得因緣，會要修持遵國法。
一輪明月一清風，內外交馳西複東。滾出崑崙山頂上，照吹明爽自然雄。
誰知將鏡異中觀，分出南山與北山。我把靈台頻自照，不須別辯好容顏。
從此擘開真鐵網，今朝跳出冗塵籠。便將明月堪拿弄，撥斷閑雲好害風。
畫成鸚鵡不嚶嚶，跳出牢籠離死生。告你蚫蝶休弄侮，如今不向此中行。
心淨神清鬢不華，水雲便是我生涯。休交死後渾家送，贏取生前出離家。
奉白金蓮社裏人，蕤賓月一起良因。諸公若悟靈山食，暗換長生不老身。
闔家安樂吉祥先，次後心頭用火然。燒見本來真面目，望中歡喜看團圓。
勸君莫戀有中無，無無休失無中有。有有養出玉花頭，頭頭結取金蓮首。
釣罷將歸又見鱉，亦知有分列仙曹。鳴榔相喚知予意，躍出洪波萬丈高。
秀氣要清清，於中性用貞，自然開智慧，應是出聰明。
為教同其閔，延年共比彭，並通三教理，遠遠得期程。
撲破真灰罐，卻得害風觀，直待悟殘餘，有個人人喚。
欲要心不亂，般般都打斷，子午卯酉時，須作骷髏觀。
自哂這風狂，因何喜和光，隨緣消舊業，無複造新殃。
意馬須牢系，心猿切緊防，道修如急急，日日得馨香。
此是這王哲，前生心性劣，脫了你骷髏，現出中秋月。
清涼何所似，不與苦寒同，半夜臨譚月，初秋過雨風。
有侄喚作王武郎，其妻喚作我侄女，
二人做取好因緣，兩個休遭破疾苦，若便尋思這汞鉛，便令調養真龍虎。
真龍虎，人不識，赤鳳山傍各一隻。守定巢窠共結成，東西換過成交易。
成交易，正好行，丹田界上殺三彭。無人會得雙關義，有個靈童打五更。
打五更，傳消息，一泒甘泉正好契。便是醍醐灌頂來，此中惟我知端的。
知端的，休休休，侄女兒，急急修。若還不肯聽予言，荒郊定作兩骷髏。
開閉深藏有甚因，都緣眼界絕紅塵。白駒點點難相染，野馬紛紛任自申。
    竊以慧燈永照，須憑玉蕊之光；性燭長明，決得金蓮之耀。內沐三光之秀，外消四假之名。步虛躡空，探玄搜妙，洗來瑩淨之鄉，出入芳馨之咯，各懷珠璧，共捧瓊瑤顯。要全神，須令養氣，稍通訣，請掛芳銜。
    竊以玉花乃氣之宗，金蓮乃神之祖。氣神相結，謂之神仙。陰符經注雲：「神是氣之子，氣是神之母，子母相見，得做神仙。」起置玉花金蓮社在於兩州，務要諸公得認真性。不曉真源，盡學傍門小術，此是作福養身之法，並不幹修仙之道。性命之事，稍為失錯，轉乖人道。諸公如好真修行，饑來吃飯，睡來合眼，也莫打坐，也莫學道，只要塵冗事屏除，只要心中清淨兩個字，其餘都不是修行。諸公各懷聰慧，每日齋場中細細省悟，庶幾不流落於他門。行功乃別有真功真行。晉真人雲：「若要真功者，須是澄心定意，打疊神情，無動無作，真清真淨，抱元守一，存神固氣。」乃是真功也。若要真行者，須是修仁蘊德，濟貧拔苦，見人患難常行拯救之心，或化誘善人入道修行。所行之事先人後己，與萬物無私，乃真行也。伏願諸公早垂照鑒。
