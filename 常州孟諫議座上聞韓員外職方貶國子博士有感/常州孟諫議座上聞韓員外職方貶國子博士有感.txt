忽見除書到，韓君又學官。死生縱有命，人事始知難。
烈火先燒玉，庭蕪不養蘭。山夫與刺史，相對兩巑岏。

干祿無便佞，宜知黜此身。員郎猶小小，國學大頻頻。
孤宦心肝直，天王苦死嗔。朝廷無諫議，誰是雪韓人。

何事遭朝貶，知何被不容。不如思所自，只欲涕無從。
爵服何曾好，荷衣已慣縫。朝官莫相識，歸去老巖松。

力小垂垂上，天高又不登。致身唯一己，獲罪則顏朋。
祿位埋坑宑，康莊壘劍稜。公卿共惜取，莫遣玉山崩。

誰憐野田子，海內一韓侯。左道官雖樂，剛腸得健無〈（武侯反。）〉。
功名生地獄，禮教死天囚。莫言耕種好，須避蒺藜秋。
