唐文宗詩曰：「人皆苦炎熱，我愛夏日長。」柳公權續後云：「薰風自南來，殿閣生微涼。」或者謂其不能因詩以諷。後蘇子瞻為續之云：「一為居所移，苦樂永相忘。願言均此施，清陰分四方。」亦未免蛇足，不知柳句正所以諷也。蓋風之來，惟殿閣穆清高爽之地始知其涼，而征夫耕叟方奔馳作勞，低垂喘汗於黃塵赤日之中，雖有此風，安知所謂涼哉！此與宋玉對楚王曰「此獨大王之風耳，庶人安得而共之」者同意。
史稱鄭綮為相，因自言曰：「笑殺天下人。」又曰：「時事可知矣。」後竟以不為人所瞻望，三月求罷去。傳紀其事，鄙之也。按綮知廣州日，值賊黃巢起，所過郡邑，無不殘滅。公移檄於巢，戒無犯州境。巢笑為斂兵，州獨得完。及歲滿去，俸餘千緡，置之郡庫。他盜過郡，帑藏為竭，而終不敢犯鄭使君錢。此必有以厭服其心者，不賢而能若是乎？區區自嘲，蓋以掩其瑰瑋邁群之器，不忍身為亡國之相，挈神器以歸賊也。然而圭角不露，過人遠矣。彼史氏何足以知之！
唐室名臣，多起於科目，唯張九齡嘗應二科，一則才堪經邦，一則道侔伊呂，後來相業，誠不負科名矣。而裴晉公度，在裴垍下第四人及第。顏魯公真卿之忠節，乃在於文辭秀逸之科。開元、天寶之際，有風雅古調科，及薛據及第，而李白、杜甫並不在茲選。由此觀之，謂科目盡足以得士，亦豈容遽信哉！
白馬之禍，至今悲之。歐陽修有言曰：一太常卿與社稷孰為重？使樞等不死，尚惜一卿，其肯以國與人乎？雖樞等之力不能存唐，必不亡唐而獨存也。是不然。長安與太常卿孰重？國亡君弒與流品不分孰急？樞不惜長安與全忠，乃惜一卿不與張廷範；不惜國亡君弒，而惜流品之不分，其愚豈不甚哉！_夫樞既畏全忠而附之，弒其君父，既從之矣，以為除太常卿小事也，持之不與，未必拂全忠之心，而微以示人至公，從其大而違其細，欲以竊天下之虛譽，不意全忠怒之至此也。全忠以為，此小事猶不從己，其肯聽己之取天下乎？是以肆其誅鋤，無所不至。不知樞等實非能為唐輕重，乃全忠疑之過也。向使樞有存唐之心，當全忠之劫遷端委而受刃於國門，天下忠義之士聞之，必有奮發而起者矣。樞不為此而惜一卿，不死於昭宗之弒而死於廷範之事，處身如此，豈能為國慮乎？既欲上不失賊臣之意，又欲下不失士大夫之譽，其可得乎？白馬之禍，蓋自取之也。
五代人才，王樸為冠。其平邊策攻取先後，宋興之初，先平江南，晚定河東，次第不能易也。其論星歷，宋定欽天歷，不能易也。其論樂律，宋作大晟樂，不能易也。其言有曰：「彼民與此民之心同，是與天意同契；天人意同，則無不成之功。」五季之世，有若人耶！
五代之末，知趙點檢不可測者，韓熙載耳。眾人固貿貿也。熙載又知唐之將覆，而恥為之相，故以聲色晦之。嘗語僧德明云：「吾為此行，正欲避國家入相之命。」僧問：「何故避之？」曰：「中原常虎視於此，一旦真主出，江南棄甲不暇，吾不能為千古笑端。」噫，卓矣！
五季時十國，稱帝改元者七，荊楚、吳越常行中國年號。歐公《五代史》著《十國世家年譜》，於吳越云：聞之故老，亦常稱帝改元，而事跡無可考見。獨得其封落星石為寶石山制書，稱寶正六年辛卯，所據止此。按至正中，徐一夔避亂海寧州，有許姓者嘗辟一巨室，得古墓，內有誌磚，蓋錢氏將許俊墓也。俊年十八從軍，以戰功累官至節度使都押衙兼御史中丞，寶正三年卒，葬於此。所載年月甚明，此又錢氏改元之一證，惜歐公未之見耳。鏐自梁末帝貞明二年加天下兵馬都元帥，開府，置官屬。唐莊宗入洛，以厚獻賜玉冊金印，自稱吳越國王，更名所居曰宮殿，官屬稱臣，遣使封拜海中諸國君長，蓋已居然行帝者事矣，又何疑於改元一節乎哉？
南唐徐鍇與兄鉉，徵貓事至七十餘。古今貓事有限，即經史詩文單辭並舉，亦不應若此之繁。蓋兄弟一時自相誇詡，世不詳察，狃為實然耳。梁武、沈約徵栗事僅十餘條，頗恨其寡，卻自實錄。蓋六朝前世代差近，事跡尚稀故也。二徐在宋初，同李昉、宋白及諸學士編《御覽》、《廣記》，所收輯貓事不過十餘，鉉胡不舉鍇七十事實之也？
漢以來六經多刻之石，如蔡邕石經、嵇康石經、邯鄲淳三字石經、裴顏刻石寫經是也。其人間流傳，唯有寫本。唐末益州始有墨板，多術數、字學小書而已。蜀母昭裔請刻板印九經，蜀主從之。自是始用木板摹刻六經。景德中又摹印司馬，班、范諸史，與六經皆傳，世之寫本漸少。然墨本訛駁，初不是正，而學者無他本刊驗，司馬、班、范三史尤多脫亂。其後不復有古本可證，真一恨事也。
象卦示人，本無文字，使人消息吉兇默會。希夷先生曰：「羲皇始畫八卦，重為六十四，不立文字，使天下之人默視其象而已。如其象則吉兇應，違其象則吉兇反，此羲皇氏不言之教也。《易》道不行，乃有周、孔。周、孔孤行，《易》道復晦。蓋上古卦畫明，《易》道行，後世卦畫不明，《易》道不行。聖人於是不得已而有辭。一著其辭，便謂《易》止於是，而周孔遂自孤行，更不知有卦畫微旨。此之謂買櫝還珠，由漢以來皆然。《易》道胡為而不晦也？」張和仲曰：今之學《易》者，又不過剿紫陽氏規磨之談，不知視買櫝還珠何如也！
宋之興也，趙普以半部《論語》佐藝祖致太平，而其後也，遂有濂洛諸儒之盛，是所謂青出於藍也，所貽者遠矣。嗚呼，以焚書坑儒之慘，而欲傳之萬世無窮，不亦惑乎！
藝祖舍子立弟，亙古所無。迨其後也，德芳、德昭至不良於死，太宗於是乎殘忍矣。蓋陳橋之事，與諸將密謀以黃袍加藝祖，實出於太宗。彼自以為手天下以授之兄，而今返之也。二子處嫌疑之際，雖欲不危，又何可得耶？觀夫即位於開寶九年之十一月，不能少待而遽稱太平興國元年，固已示無兄之跡矣。燭影斧聲之疑，恐難置喙於後世也。
宋之兵孱國弱，始於趙普。方太祖時，曹翰欲取幽州，承周世宗一日取三關之餘威。時遼國多隙，取之必矣。趙普亦知翰能之，而不勝嫉媢之心，巧為之阻。太祖承五代之敝，畏難茍安，玩時愒日，故從其言，而金、元之禍，中國人類幾為匈奴之牧馬場，皆普一言，兆數百年之禍也！其渝金匱之罪，猶在此下乎！
盧多遜父億，性儉素，恬於榮進，以少府監告老歸洛，以棋酒自放，不親俗事。及多遜參大政，服玩漸侈，億嘆而泣曰：「家本寒素，今富貴驟至，不知稅駕地矣！」後多遜果敗，士大夫高其識。多遜當國，門下士極盛，其所器重者，種英、蘇冠二人而已。及其得罪，賓客皆散去，獨英、冠二人徒步送之千里而還。英後改名放，即明逸；冠即蘇易簡也。
種放在終南，太宗召而不出，從母命也。真宗不召而出，母已物故也。貞烈哉，此母也！非女中之田光乎？終南處士愧深閨老嫗多矣！
郭忠恕，宋初人也。放曠岐雍陜洛間，逢人無貴賤，口稱貓；遇山水輒留旬日，或絕粒不食，盛暑暴日中無汗，大寒鑿冰而浴。尤善畫，妙於山水屋木，有求者必怒而去。意欲畫，即自為之。時與役夫小民入市肆飲食，曰：「吾所與遊皆子類也！」東坡畫贊敘之甚詳。考忠恕初事湘陰公贇，贇為郭威所殺，忠恕佯狂遁去。由此觀之，亦清節之士。山水木屋不足以盡之也。
《宋史長篇》：太宗每暇日，問王著以筆法，葛端以字學。筆法，臨摹古帖也；字學，考究篆意也。筆法與字學本一途而分歧，晉、唐以來，妙於筆法而不通字學者多矣。〈[楊升庵《六書索隱序》云：「伏羲觀圖畫八卦，字生焉；虞舜依律和聲，音韻出焉。神皇聖帝，君師萬祀，垂此二教。至周公出，文則制六書，詩則調六義，郁乎備矣。古之名儒大賢，降而騷人墨客，未有不通此者也。秦之吏人猶能誦《爰歷》、《滂喜》，漢世童子無不通《急就》、《凡將》，後漢許叔重著《說文》十四篇，五百四十部，本《蒼頡》之篇；九千三百五十三字，則秦篆之全；其所載古文三百九十六，籀文二百四十五，軒周之跡，猶有存者；重文或體六百二十二，則上有孔子說楚莊王諸說，咸宗古人，不雜臆見，可謂有功小學矣。自程元岑之隸、史遊之草、鐘繇之行楷出，而字日訛。粱大同中，顧野王著《玉篇》，凡二萬二千七百七十九字，以小楷書寫籀古，十訛其九，已自可憾。唐上元中南國一妄處士孫強，又增加俗字，如竹尚少為筍，升高山為杪，此乃童兒之見，俳優之嬉，何足以汙竹素也！其間名為此字學者，若李陽冰則戾古誑俗，陸德明則從俗訛音，吾無取焉。宋則郭忠恕之雅、楊桓之博、張有之精，吳才老通其音讀，黃公紹泝其源委，若鄭樵則師心妄駁，戴侗則肆手影撰，又字學之不幸也。元猶有熊朋來、趙古則窺斑得啟，擷英尋寶。何物周伯溫者，聞見既陋，經術不通，類撼樹之蜉蝣，似篆沙之蝸蚓，字學之重不幸，又十倍於戴與鄭矣！今日此學，景廢響絕，談性命者不過剿程、朱之𦵩魄，工文辭者止於拾史、漢之聱牙，示以形聲孽乳，質以蒼雅林統，反不若秦時刀筆之吏、漢代奇觚之童，而何以望古人之宮墻哉！」按此段引駁甚精，足為字學開一堂奧。]〉
楚王元佐，太宗之長子。廷美死，元佐亦旋以狂疾廢。嗚呼，太伯之讓其跡隱，季劄之讓其慮深，元佐此舉，可謂追跡千古，豈真狂也！太宗之殘忍刻薄，到此寧不可為之警省耶！
宋澶淵既盟，封禪事作，祥瑞沓臻，天書屢降，一國君臣，如病狂然，何也？及讀《遼史》，乃知其意。契丹之俗，其主稱天，其後稱地，一歲祭天，不知其幾。獵而手接飛雁，雁自投地，皆稱為天賜，祭告而誇耀之。意者宋之諸臣，因知契丹之習，又見其君有厭兵之意，遂進神道設教之言，欲假是以動敵人之聽聞，庶幾足以潛消其窺伺之志與？然不修本以制敵，又效尤焉，計亦末矣。其後徽宗嘗諷道籙院言：「朕乃上帝元子，在天為神霄玉清王長生大帝君，憫中華被金狄之教，懇請於上帝，下降人世，為人主，令天下歸於正道。」於是群臣與道籙院上章，冊帝為教主道君。未幾，女真起自夷狄，建號大金，蕩覆中華，斯言若為之先兆也。
宋時百官奏章，皆手自書進。賈學士直孺為諫官，有所條奏，仁宗識其手書，每嘉賞之。古人凡在仕籍，無不工書者，故一切章奏皆手書之，非唯得敬君之體，且機密事亦不至宣洩取敗。今人多不能書，故不得不倩於書史耳。但古人章疏未必全用楷書，而行草間見，今古帖中尚有載者。
陳正敏《遁齋閑覽》：「梁灝八十二歲，雍熙二年狀元及第，其謝啟云：『白首窮經，少伏生之八歲；青雲得路，多太公之二年。』後終秘書監，卒年九十餘。」此語既著，士大夫亦以為口實。予以國史考之，梁公字太素，雍熙二年廷試甲科，景德元年以翰林學士知開封，暴疾卒，年四十二。子固，亦進士甲科，至直史館，卒年三十二。史臣謂梁方當委遇，中塗夭謝；又雲梁之秀，中道而摧。明白如此，遁齋之妄不待攻也。
寇萊公以朱能天書復相，議者迄今惜之。按史準罷相，改節度山南東道。巡檢朱能挾內侍都知周懷政為天書。上以問王旦，旦曰：「始不信天書者，準也。今天書降準所，當令準上之。」準從，上其書，因此復入中書。觀此，則夫左右其事、借公以取信於天下者，旦之本謀也。天書之事，旦不惜以其身為之，至是乃薄餌公以利，而重分公以謗。嗚呼，是誠何心哉！始準固不欲，其婿王署與周懷政善，因力勸成之。然此等事，豈宜決諸子婿哉？準入相後，士論嘩然。有門生曰：「某有三策，第一莫若稱疾求外補，第二朝覲日便以乾祐之事露誠上奏，少救公生平；第三不過為宰相耳。」公不悅，竟有海康之謫。張和仲曰：公不聽門生之三策，而惑於其婿之片語，豈所謂利令智昏者耶？王文正機關，與美珠之遺若出一轍，君臣之間，不啻有市心矣。
《宋史》：真宗初即位，王欽若時與母賓古同位三司，請赦天下宿逋，自五代至戚平。真宗從之，遣使四出，蠲宿逋一千餘萬，釋繫囚三千餘人。由是遇之甚異，不久入相。仁宗繼位，推廣先誌，亟改追欠司為蠲納司。此事世知之者鮮，當表出之，亦憎而知其善也。
丁崖州雖險詐，然亦有長者言。真宗嘗怒一朝士，再三語之，丁輒退縮不答。上作色曰：「如此叵耐，問輒不應！」丁進曰：「雷霆之下，臣更加一言，則虀粉矣。」真宗欣然嘉納。
寇萊公寢處一青幃，二十餘年，時有破壞，益命補葺。或以公孫弘事靳之，公曰：「彼詐我誠，雖弊何憂？」然知鄧州時，制花蠟燭，不點油燈。罷官日，廁混間燭淚在地，往往成堆。何此奢而彼儉也？青幃之弊，豈真異於弘耶？
夏竦嘗統師西伐，揭榜塞上，云：「有得趙元昊頭者，賞錢五百萬貫、爵西平王。」元昊使人入市賣箔陜西，倚之食肆外，食訖，佯遺去。至晚，肆間人得之，展視箔端物，乃元昊購竦之榜也，云：「有得夏竦頭者，賞錢兩貫。」竦聞之，遽令藏掩。余謂夏虜雖狡，尚是寬政，若悉竦奸狀，則一文不值者，兩貫懸賞猶多也。
夏竦之死也，仁宗將往澆奠。吳奎言於上曰：「夏竦多詐，今亦死矣。」仁宗憮然，至其家，澆奠畢，躊躇久之，命大閹去竦面幕而視之。世謂剖棺之與去面幕，其為人主疑一也。
龐丞相籍，以使相判太原。時司馬溫公適倅并州。一日被檄巡邊，溫公因便宜命諸將築堡於窮鄙，而不以聞。既西羌攻敗我師，破其堡，殺一副將，朝廷深訝龐公擅興，詰責不已，遂落使相，以觀文殿學士罷歸。龐公素重溫公之賢，默然竟不自明，溫公遂獲免。妙哉，龐公真不易得也！狄青之徵儂賊，亦賴龐公為內主，乃得成功。嗚呼，今不可得矣！國朝王晉溪之於陽明，其庶幾乎？
韓魏公《閱古堂記》：「幅巾坐嘯，恬然終日，予之所樂，惡有既平？」魏公功業之偉，觀此可得其大概矣。范文正公特舉《中庸》以示張子厚，斯時濂洛之學尚未興也。豪傑作用，豈無所本而然耶？
范堯夫以麥舟助喪，乃石曼卿耳；公父子盛德，此非其所難。石曼卿，天下士也，狀貌岸偉，文采氣誼豪一世，所交如歐文忠、張文節皆奇之，特落落當其意者無幾人。故嘗為大理丞，而貧不能葬母，文正父子見之，自然傾舟相助。何足為范公重？如曼卿之貧，乃可重也。郭元振家送資錢四十萬，會有縗服叩門者，自言五世未葬，盡數與之。況范公父子耶？況曼卿又為公東吳故舊耶？歐陽作《文正墓誌銘》、《石曼卿墓表》，皆不載麥舟事，以知公之盛德不專在此。正如小說載雲長公秉燭達旦，使其事即真，亦烏足以概雲長大節耶？
宋景祐、寶元間，范仲淹建議城洛陽。呂夷簡謂：「契丹畏壯侮怯，遽城洛陽，必長虜勢。宜建都大名，示將親征，以伐其謀。」仲淹言：「此可張虛聲耳，未足恃也。」夷簡迄不從而罷。夫當國家全盛之勢，預為徙城，備敵之謀，庸夫且知其不可，何待夷簡？亦豈知轉瞬未百餘年，有金狄之禍乎？夫偏安南服，孰與宅天下之中也？聖人稱百世可知，略於《秦誓》露一斑焉，千古以為口實，況下此者乎？惜哉，仲淹有前知之哲，而宋弗果用也。
慶歷間，華州有張、吳二士人，累舉不中第，落魄不得志，負氣倜儻，有縱橫材。嘗遊塞上，觀山川，有經略西鄙意。欲謁韓、范二帥，恥自屈，乃刻詩石上，使人拽之市而笑其後。二帥召見之，躊躇未用間，已走西夏。二人自念不力出奇，無以動其聽，乃自更其名，即其都門之酒家，劇飲終日，引筆書壁曰：「張元、吳昊，來飲此樓。」邏者見之，知非其國人也，跡其所憩，執之。夏酋詰以入國問諱之義，二人大言曰：「姓尚不理會，乃理會名邪？」時曩霄未更名，且用中國賜姓也。於是竦然異之，日尊寵用事，謀抗朝廷，連兵者十餘年。
《唐書》，五代劉昫所修也，因宋祁、歐陽修重修《唐書》，遂有新、舊《唐書》之名。《舊唐書》人罕傳，不知其優劣。近南園張公《漫錄》中載其數處，以舊書證新書之謬，良快人意。如姚崇十事，此大關鍵，而舊書所傳，問答具備，首尾照映，千年之下，猶如面語。新書所載，則剪截晦澀，事既失實，文義不通，良可概也。歐為宋一代文人，而劉在五代，文名遠不逮歐，其所著頓絕如此。宋人徒欲以誇當代，不知後世耳目其可盡誣乎？
歐陽子作《五代史》，自謂不失《春秋》之意。余獨謂帝朱溫非是。夫三代以來，世有篡者，然皆不成為國，亦不成為君。是故窮之篡也，羿、浞相繼三十年，而少康滅之。莽帝十八年，而世祖滅之。玄帝一年，而劉裕滅之。其滅也，無論修短，俱以伏誅書。溫父子相繼十六年，即為莊宗所滅，特與羿、浞、莽、玄相上下。當時宜直書「朱友珪殺朱溫、唐兵入梁、朱友貞自殺，敬翔、李振伏誅」，豈不足以為勸於天下！而乃使無將之賊，得擅帝制於千載，則是《春秋》反為誨盜之書，又烏在其為《春秋》也？然則繼唐統者，斷斷乎在於莊宗，應於唐之後書「後唐」以別其族類，而並晉、漢、周稱為「四代史」，而以溫事附之前唐之末，後唐之初，若莽在兩漢之際，玄在晉、末之間，庶幾統緒分明，其關於大義，不更多哉？
子瞻問歐陽公曰：「《五代史》可傳後也乎？」公曰：「修於此竊有善善惡惡之志。」坡公曰：「韓通無傳，惡得有善善惡惡？」公默然。通，周臣也，陳橋兵變，通擐甲誓師，出抗而死。
司馬溫公《通鑒》載：吳越王錢弘佐，年十四即位，溫恭好書禮士。問倉吏：「今蓄積幾何？」曰：「十年。」王曰：「軍食足矣，可以寬吾民。」乃命復其境內稅三年。歐陽永叔《五代史》乃云：「錢氏自武穆王鏐，常重斂以事奢侈，下至魚雞卵毈，以家至日取，每笞一人，以責其負，則諸案吏各持簿於庭，凡一簿所負，唱其多少，量為笞數，已則以次唱而笞之，少者猶積數十，多者百餘，人不堪其苦。」歐陽史、司馬鑒所載不同，可疑也。故致堂曰：「司馬氏記弘佐復稅之事，《五代史》不載；歐陽修記錢氏重斂之虐，《通鑒》不取，其虛實有證矣。」按《宋代別記》載歐陽永叔為推官時昵一妓，為錢惟演所持，永叔恨之。後作《五代史》，乃誣其祖以重斂民怨之事。若然，則挾私怨於褒貶之間，何異於魏收輩耶？
左丘廢，史遷辱，班掾縲，中郎獄，陳壽放，范曄戮，魏收剖，崔浩族，甚矣唐以前史氏之厄也！退之避而弗承，其有餘畏哉？而不知後之為唐為宋者，若祁及修，顯特甚矣。然歐公《五代史》既已統緒失當，而子京之「疾霆蔽聰」，何足當班、馬一噱？豈文章偶有不幸，亦世代使然也？
曾南豐有《錢塘上元夜祥符寺燕席》詩云：「月明如畫露花濃，錦帳名郎笑語同。金地夜寒消美酒，玉人春困倚東鳳。紅雲燈火浮滄海，碧水樓臺浸遠空。白髮蹉跎歡意少，強顏猶入少年叢。」昔人謂曾子固不能詩，學者不察，隨聲附合，謬矣。
蘇明允閉戶讀書，通六經，旁及百家，下筆頃刻數千言，人無知者。知明允自簡夫始。簡夫為雅州，上韓忠獻公書曰：「不獲搢版約袂，傳致蘇洵文於幾格間，以豁公之視聽也。」上張文定公書曰：「洵天下奇才，令人慾麋珠虀玉，躬執匕箸，飫其腹中，恐他饋傷之。」上歐陽文忠公書曰：「必若知洵不以告人，則簡夫為有罪。」觀此三書，則三公之知洵，實由簡夫。而簡夫知人之明，好士之量，視三公又何如耶？傳不錄，錄其治渠築寨數事而已。尚論古人者，其可忽諸？
司馬溫公為相，每詢士大夫「私計足否？」人怪而問之，公曰：「倘衣食不足，安肯為朝廷而輕去就耶？」袁石公有云：「學問到透徹處，其言語都近情，不執定道理以律人。」若公者，庶可語此矣。後來程、朱一派，則全無此等意思。
溫公《資治通鑒》稿雖數百卷，顛倒塗抹，訖無一字作草，其行己之度蓋如此。按《說苑》公扈子曰：「《春秋》，國之鑒也。」宋神宗賜名本此。〈[溫公為歷代書，而不及周威王之前，亦是闕典。劉恕為《通鑒外紀》，自周共和元年庚申，至威烈王二十一年丁丑，四百三十八年，見於《外紀》。自威烈王一十三年戊寅，至周顯德六年己未一千三百六十二年，載於《通鑒》，然後一千八百年興廢大事，坦然可明。]〉
秦享國三十六年，因杜牧《阿房賦》而不考其實也。秦自嬴政二十六年庚辰盡滅六國，稱始皇帝，至其沙丘之死，為辛卯，僅十二年。胡亥、子嬰共三年，甲午秦亡，則一統之日十五年爾。杜牧文人辭賦之語，不足多較。司馬公作《通鑒》，乃於滅周之歲，遽以正統書秦，滅周唯恐其晚，帝秦唯恐其遲，豈《春秋》正統之義哉！朱子《綱目》悉改之，所謂統正於下而人事定矣。
《晉書》云：初《玄石圖》有「牛繼馬後」，故宣帝深忌牛氏，遂為二榼共一口以貯酒，帝先飲其佳者，而以毒灑鴆其將牛金。而恭王妃夏侯氏，竟通小吏牛氏而生元帝。今《通鑒》省其文，竟雲「通小吏牛金而生元帝。」牛金既枉了一死，又負穢名，殊可笑也。又元楊紫陽讀《通鑒》，至論漢、魏正閏，大不平之，因作詩云：「欲起溫公問書法，武侯入寇寇誰家？」後因朱子《綱目》改正而止。
「殺之三，宥之三」出處
東坡《刑賞忠厚之至論》云：「殺之三，宥之三，」歐陽公問其出處，東坡曰：「想當然耳。」嘗觀《曲禮》云：「公族無宮刑，獄成，有司讞於公，公曰宥之。有司又曰在辟，公又曰宥之。有司又曰在辟，及三宥不對，走出，致刑於甸人。」乃知東坡之論，原有所本，想主司偶忘之，而東坡不敢輒拈出處以對，故漫應如此。後人遂以公為趁筆，則又陋甚矣。
坡公赤壁之遊，千古樂事，二賦亦千古絕調也。袁石公云：「前賦為禪法道理所障，如老學究著深衣，通體是板。後賦直平敘去，有無量光景，只是人家小集，偶爾飣餖，歡笑自發，比特地排當者，其樂十倍。至末一段，即子瞻亦不知其所以妙，語言道絕，默契而已。」數語洵定評也。靖康初，韓子蒼知黃州，頗訪東坡遺跡。嘗登赤壁，所謂棲鵠之危巢者，不復存矣，惆悵作詩而歸。然黃之赤壁，士人云本赤鼻磯也，故東坡長短句有「故壘西邊，人道是三國周郎赤壁」，則亦是傳疑而雲也。今岳陽之下、嘉魚之上有烏林赤壁，蓋公瑾自武昌列艦，風帆便順，泝流而上，遇戰於赤壁之間也。杜牧有《寄岳州李使君》詩云：「烏林芳草遠，赤壁健帆開。」此則真敗魏軍之地也。〈[《赤壁賦》「盈虛者如代」，「代」字多誤作「彼」字。而「吾與子之所共食」，「食」字多誤作「樂」字。嘗見東坡手寫本，皆作「代」字，「食」如食邑之食，猶言享也。「冼盞更酌」，「更」字作平聲讀，亦見東坡手跡。]〉
東坡《二疏贊》云：「孝宣中興，以法馭人，殺蓋、韓、楊，蓋三良臣。先生憐之，振袂脫屣，使知區區不足驕士。」其立意亦超卓矣，然考之二疏去位，在元康三年，後二年蓋寬饒誅，又三年韓延壽誅，又二年楊惲誅。方二疏去時，三人尚無恙也。凡作議論文字，須令覆實無差忒乃可。

