《易》：「鳴鶴在陰，其子和之。我有好爵，吾與爾摩之。」相觀而善之謂摩，鳴鶴以相和成聲，好爵以柑摩成德，子夏《易》說如此。今本作縻，縻，牛纏也，取系戀之義，然不如摩厲之說為長，以韻讀之又葉也。
儒者之說《春秋》，其失有三：尊經之過也，信傳之篤也，不以《詩》、《書》視《春秋》也。其尊之過，則曰聖人之作也。其信之篤，則曰其必有所受也，無惑乎其求之益詳，而附會之益鑿也。其視之異乎《春秋》，則曰此刑書也，無惑乎其言之益刻而鍛煉之益深也。己以為美則強求諸辭，曰：此予也，此褒也，聖人之微辭也。己以為惡則強求諸辭，曰：此奪也，此貶也，聖人之特筆也。或曰：聖人之變也。一說弗通焉，又為一說以護之；一論少窒焉，又為一論以飾之。使聖人者若後世之法吏，深文而巧詆，蔑乎寬厚之意，此其失非細故也。
夏、殷之禮，孔子能言之而不及樂。鯉趨過庭，訊以學禮，亦不及樂。豈以禮具而樂即存耶？夫古樂之亡久矣，即孔子亦無得而聞也。若告顏子為邦而終之以韶舞，則於齊嘗聞韶，唯顏子或足以知之耳。
七十二子之在孔門問道均矣，夫子沒而其說不同。曾子襲裘而吊，子遊裼裘而吊。小斂而奠，曾子曰：「於西方。」子遊曰：「於東方。」異父之服，子遊曰：「為之大功。」子夏曰：「為之齊衰。」曾子、子遊同師於夫子，而異說如此，況復傳之群弟子之門人，則其失又遠也。從而信之，則矛盾可疑；從而疑之，則其說有師承。此三禮文義不能無乖異也。迨其後也，呂不韋作《月令》，蓋欲為秦典，故祭祀官名不純於周。漢博士欲為漢制，故封爵不純於古。後世明知二書出於秦、漢，猶且目《月令》為周禮，《王制》為商禮。至於今，則以其傳遠而不敢辨矣，惜哉。
魯郊禘之僭，天下後世所共議也，至以為成王之賜，則厚誣矣。《春秋》書禘於莊公，見禘之僭，始於湣公也。書四卜郊，見郊之僭，始於僖公也。由是觀之，則郊禘不出成王之賜也明矣。且史者，載事之書也，以天子禮樂賜諸侯，豈細事哉，《左氏》未嘗言之，《公羊》、《穀梁》及《國語》皆未嘗言之。《公羊》之言曰：「卜郊非禮也，卜郊何以非禮？魯郊非禮出。」其言即《春秋》意也。隱公嘗問羽數於眾仲，眾仲曰：「天子用八，諸侯用六，大夫用四，士用二。」公從之，於是初獻六羽。若八佾之賜果出成王，則眾仲胡不舉以對？臯鼬之盟，萇弘欲先蔡，祝鮀述魯、衛初封之寵命賜物。其說魯之寵錫，大輅、大纛，夏后氏之璜，封父之繁弱，土田陪敦，祝宗卜史官司，彜器，纖悉畢舉。使有天子禮樂之賜，鮀也正宜藉口以張大於此時，而反無一言及之乎？昭公曰：「吾何僭矣哉？」子家駒曰：「設兩觀，乘大輅，朱干玉戚，以舞大夏，八佾以舞大武，此皆天子之禮也。」賜果出於成王，子家敢面斥昭公以僭而不諱耶？由是觀之，魯之僭非特郊禘而已，天子之禮樂，大小皆悉用之。周公閱來聘魯，饗有昌歜、形鹽而辭不敢受。寧武子聘魯，魯饗之，賦《湛露》、《彤弓》而曰：「其敢幹大禮？」二子之辭，蓋惡魯之僭也。以是觀之，可見魯之僭尚未久，故上自天子之宰，下至鄰國之卿，茍有識者，皆疑怪遜謝。而魯人並無一言及成王之賜以自解，以此知其誣也。按《呂氏春秋》云：魯惠公使宰讓請郊廟之禮於王，王使史角止之。夫知之而有郊禘，是魯自僭也，然惠公雖請之，而魯郊猶未率為常，僖公始作頌以郊為誇焉。記禮者以為魯禮皆成王賜之，以享周公，而疑似之說，遂至於今，不可以不解。
《傳》曰：諸侯之葬五月，大夫經時，士則逾月。故先期而葬，謂之不懷，後期不葬，譏之殆禮。此則葬之不擇年月日可考也。今檢葬書，以己亥之日用葬取凶。謹按春秋之際，此日葬者凡一十餘人，此則葬不擇日可考也。《左傳》子太叔曰：「若待日中，恐久勞諸侯來會葬者。」國之大事，無過喪葬，乃不問時之早晚，唯論人事可否，此則葬不擇時可考也。
莊周妻亡，鼓盆而歌，世以為達。此殆不然。未能忘情，故歌以遣之耳；情若能忘，又何必歌？夏君憲曰：婦人好幹家做功名，婦人之情也。莊周一生曠達，欲效曳尾之龜，必是被妻子逼拶不過，到此方得脫然，不覺手舞足蹈。《逍遙遊》之作，或者其鼓盆之後乎？
《史記》載：孟子受業子思之門人。不察者遂以為親受業於子思，非也。考之孔子，二十生伯魚，伯魚先孔子五年卒，孔子之卒敬王四十一年，子思實為喪主，四方來觀禮焉。子思生年雖不可知，然孔子之卒，子思則既長矣。孟子以顯王二十三年至魏，赧王元年去齊，其書論儀、秦，當是五年後事，距孔子之卒百七十餘年。孟子即已耆艾，何得及子思之門，相為授受乎哉？《孔叢子》稱孟子師子思，論牧民之道，蓋依仿之言，不足多信。
「性相近」一語，千古論性之宗，不可易也。孟子道性善，然亦不能盡廢或人之說。玩其言曰：「乃若其情，則可以為善矣，乃所謂善也。」曰「乃」曰「可」，皆擬議推敲之詞，即性相近之意。及言聲色臭味，則曰「性也，有命焉」，又曰：「孩提之童，無不知愛其親。孩提之愛，生於欲，所欲在乳。順之則喜，拂之則啼。」與告子「食色性也」何殊乎？其曰性善，或是言性之原耳。朱元晦無極太極之辨，此為鼻祖。〈[袁石公曰：孟子說性善，亦只說得情一邊，性安得有善之可名？且如以惻隱為仁之端，而舉乍見孺子入井以驗之，然今人乍見美色而心蕩，乍見金銀而心動，此亦非出於矯強，可俱謂之真心耶？]〉
孟學孔者也，守其家法可也，乃一概執孔子以裁亙古之聖人，未免有權衡失準處矣。蓋其別一時詖淫邪遁之言則精，而窮於聖權實變化之用則泥。
耿子庸有云：「『登東山而小魯，登泰山而小天下』，孟子之名孔子也，但可為孟子自道之言。『江漢以濯之，秋陽以暴之』，曾子之名孔子也，但可為曾子自道之言。」此解無人會得。
王龍溪[1]曰：「堯、舜未易賢也，釋者指事功而言，殆非本旨。夫人之情得於親炙者，其情密而屬意深；得於傳聞者，其情疏而用意渺。況門人受夫子之教，耳目所濡染，精神所熔鑄，中心誠服，同於罔極之恩，比之邈焉疏渺之跡，似若有間，故不覺稱誦至於如此，門人亦不得而自知也。」其曰不至阿其所好，亦若有慨於其中者矣。
《孟子》所載陳仲子井中食李事，嘗疑螬可以治耳目之病。及閱《晉書》，盛彥之母失明年久，常撻其婢，婢恨，以炙螬啖之。母食之美，後以示彥，彥乃抱母痛哭，然母從此目復明。因閱《本草》，亦云蠐螬汁滴目中，可去障翳。乃知仲子匍匐三咽，不為無謂。
許竹崖曰：孟子勸人行三年之喪，而於其身則不能無疑焉。其書曰：「孟子自齊葬於魯，反於齊，止於嬴。充虞請曰：『前日不知虞之不肖，使虞敦匠，事嚴，虞不敢請，今願竊有請也。木若以美然。』」夫以葬魯未幾，而即反於齊，止嬴，方暇而始可以問，則其未嘗終喪於家也可知。否則，何自齊以至於葬魯之後，更無餘罅，乃至在途止嬴而可問耶？余謂此說誠獨見也。
楊朱治老子，墨翟治禹。孟子言其無父無君，又甚之於禽獸，幾於酷吏苛辭矣。若以孔子差等百王之眼而照萬世，則楊、墨之源不深，其流亦必不長。縱微孟子之排，亦將不久自熄。何者？世方決性命之情以饕富貴，安肯如楊子之不拔一毛？世方後公事急身圖，安肯如墨氏之摩頂放踵而利天下？妨道蠹民，其唯鄉愿乎？彼其通宦機、適俗性，故能深投小人之好，而且以久流於世也。然楊、墨真而鄉愿偽，試思泣歧悲染，是何等心胸，即墨子守宋一端，已為今古奇績。假令世有若人，又何暇稽其無父無君之流弊，即目之為忠臣孝子可矣。
「不以文害辭，不以辭害志」，學詩之法，孟子兩語盡之矣。蓋詩人之意，寄興取喻，含蓄不盡，故言之者無罪，而聞之者足以戒。如刺淫亂，則曰「雍雍鳴雁，旭日始旦」，而昏冒之意自在言外。憫流民，則曰「鴻雁於飛，哀鳴嗷嗷」，而淒涼之景如在目前。傷暴斂，則曰「維南有箕，載翕其舌」，而誅求無厭之慘已不可勝言。孟子論與民偕樂，而獨言鼓樂田獵，深識此意。如《詩》有「民之秉彜，好是懿德」，孟子釋之曰：「民之秉彜也，故好是懿德。」未嘗費辭而理自明。使宋儒為之，不知添許多詮釋矣。又如《書》曰「刑故無小，宥過無大。」有作者解曰：刑故無刑小，宥過無宥大。只添二字，而語意明白，訓詁家須作如是觀。
金華王柏曰：「王者之跡熄而《詩》亡，《詩》亡然後《春秋》作。」孟子之言，實二經始終之要，義理之所關也。解者謂夫子止因《雅》亡而作《春秋》，則《雅》者自為朝會之樂，《春秋》自為魯國之史，事情闊遠而脈絡不貫。且孟子言「王者之跡熄而《詩》亡」，非曰王者之《詩》亡也。凡言《詩》，《風》、《雅》皆在其中，非獨以為《雅》也。《王制》有曰：「天子五年一巡狩，命太師陳詩，以觀民風。」自昭王膠楚澤之舟，穆王回徐方之馭，而巡狩絕跡，諸侯豈復有陳詩之事哉？民風之善惡既不得知，其三百篇者，又多東遷以後之詩，無乃得於樂工之所傳誦而已。至夫子時，傳誦者又不可得，益不足以盡著諸國民風之善惡，然後因魯史以備載諸國之行事，不待褒貶而善惡自明，故《詩》與《春秋》體異而用則同。
孟子於《武城》止取二三策，又曰：「盡信書則不如無書。」可見古聖賢讀典謨猶自有去取，所以識見籠罩千古。今之學者甘作轅下之駒，何怪其日陋也。雖然，使是說不出孟氏，則宋儒又以為異端之射的矣。
告子一生留心性學，故《孟子》七篇，唯與告子論學最精。以為冥然罔覺，悍然不顧，不知告子甚矣。王弇州曰：「荀子之言性惡，盩矣，然亦自體驗得之。如告子亦體驗而得者也。楊子之善惡混，從孟、荀之論而發其疑；韓於之三品，復因三子之論而酌其似，非體驗得者也。」此論可為二子出氣。
《孟子》「馮婦暴虎」章，一本作：「晉人有馮婦者，善搏虎，卒為善（句）。士則之（句）。野有眾逐虎，虎負嵎莫之敢攖」云云。前「士則之」，後為「士者笑之」，文義相屬，而於章旨亦合，特難與迂滯者語耳。
春秋戰國殉葬之風大行，至始皇穿冢驪山，珠璣寶玉，窮極人代。唐太宗獨以《蘭亭》，高出千古矣。然孰與魏襄王之竹簡也？襄王即《孟子》所謂「不似人君」者，而冢中獨竹簡數十車，古器一二，服玩珍怪無聞焉。即世傳三書，無論如《大易系辭》，或燼於秦火，而出於冢中，則襄王竹簡豈不與孔壁同功哉！當戰國紛爭，雅尚有如若人，誠未易者，乃世率置之弗道，惜哉！
《史記》載孫叔敖、優孟事甚詳。按叔敖，浮光期思縣人也。期思今廢為鎮。費補之云：予得漢延熹中碑，書是事微有不同，云：病甚，臨卒，將無棺槨，令其子曰：「優孟曾許千金貸吾。」孟，楚之樂長，與相君相善，雖言千金，實不負也。卒後數年，莊公置酒以為樂，優孟乃言孫君相楚之功，即慷慨高歌，泣涕數行。王心感動覺悟，問孟，具列對，即求其子而加封焉。子辭：「父有命，如楚不忘亡臣社稷功，而欲有賞，必於潘國，下濕墝埆，人所不貪。」遂封潘鄉，潘即固始也。而所載歌絕奇，曰：「貪吏而可為而不可為，廉吏而可為而不可為。貪吏而不可為者，當時有汙名；而可為者，子孫以家成。廉吏而可為者，當時有清名；而不可為者，子孫困窮，披褐而賣薪。貪吏常苦富，廉吏常苦貧。獨不見楚相孫叔敖，廉潔不受錢。」味其語，憤世嫉邪，含思哀怨，過於慟哭，勝《史記》所書遠甚，聽者安得不感動也。歐陽公《集古錄》謂：「微斯碑，後世遂不復知孫叔敖名饒。」又謂：「碑亦罕傳，余以集錄二十餘年間，求之博且勤，乃得之」雲。
孫武之談兵，當在穰苴之後、吳起之前。然武為吳將入郢，其說或未盡然。丘明於吳事最詳練，又喜誇好奇，以武如此舉動，不應盡沒其實。蓋戰國策士以武聖於談兵，恥以空言令天下，為說文之耳。夫談者固未必有用，用者固有不必談。劉子玄非真能史，其論史即馬、班莫能難。嚴羽卿非真能詩，其論詩即李、杜莫能如。藉令馬、班、李、杜自言之，或未必如二子之鑿鑿也，而責二子以為馬、班、李、杜則悖矣。
揚子雲（揚雄）以三諫不去、鞭屍、藉館為子胥之罪，以不強諫勾踐而棲之會稽為種、蠡之過。夫三諫而去，為人臣交淺者言也，如宮之奇、泄冶乃可耳。至如子胥，吳之宗臣，與國存亡者也，去將安往哉？百諫不聽，繼之以死可也。孔子去魯，未嘗一諫，又安用三？父受誅，子復仇，禮也。生則斬首，死則鞭屍，發其至痛，無所釋也。是以昔之君子，皆哀而恕之，雄獨非人子乎？至於藉館，闔閭與群臣之罪，非子胥意也。勾踐困於會稽，乃能用二子，若先戰而強諫以死之，不過一強項之臣耳，於國家成敗何益哉！〈[唐盧元甫有《胥山銘序》云：「伍公絕楚出疆，在平為未宦臣，在奢為既壯子，坎壈仗節，乞師於吳，五戰入郢。先王有言：『撫則後，虐則仇。』成湯用為大義，孔子立為大經，子胥修為大仇，騷人賦為大怨。」語意豁達，足為子胥吐氣。]〉
昔人謂聲色迷人，以為破國亡家，無不由此。夫齊國有不嫁之姊妹，仲父雲無害霸。蜀宮無傾國之美人，劉禪竟為俘虜。亡國之罪，豈獨在色！向使庫有湛盧之藏，潮無鴟夷之恨，越雖進百西施何益哉！
自杜牧有「西子下姑蘇，一舸逐鴟夷」之句，世皆傳范蠡載西施以逃。及觀《修文御覽》引《吳越春秋》逸篇云：「吳亡後，浮西施於江，令隨鴟夷以終浮沈也。子胥之被讒，西施有力焉。子胥死，盛以鴟夷，浮之江，今沈西施於江，所以謝子胥也。」范蠡去越，亦號鴟夷子，杜牧遂誤以胥為蠡耳。《墨子》曰：「吳起之裂，其功也；西施之沈，其美也。」豈非明證哉！文士一時趁筆，遂墮後人於疑網。〈[余按唐《景龍文館記》，宋之問分題得《浣紗篇》云：「越女顏如花，越王聞浣紗。國微不自寵，獻作吳宮娃。一行霸句踐，再笑傾夫差。一朝還舊都，靚妝尋若耶。烏驚入松蘿，魚畏入荷花。」觀此則西施後還會稽矣。要之沈江之說為信。/夏君寵曰：作隨蠡去更好，更有趣。沉江何益也？吳宮歷年之寵幸，介然必成所事，豈兒女柔腸所可辨耶？譖子胥，為主吠也，何足誅？]〉
後世乃有大赦之法，不問情之淺深，罪之輕重，凡有犯在赦前，則殺人者不死，傷人者不刑，盜賊及作奸犯科者不詰，於是赦為偏枯之物、長奸之門。然觀管仲所言及陶朱公之事，則知春秋、戰國時已有大赦之法矣。
燕昭即位，志復齊仇，非一日矣。樂毅以趙亂適衛，至燕，在十七年之後，又十年，始合五國以破齊。方其患齊之強，志未逞也，蘇代之徒為之間齊，離趙之交，激秦之怒，勸之以伐宋，驕其兵而罷其師，齊卒以亡，代有力焉。而世不數，何也？張和仲曰：「代之所為，不過傾詐反覆之術，與兵家之用間等耳。必有樂毅，然後能號召五國，連兵濟上。毅所謂發縱指示之功也，豈代可擬哉！」
樂毅為燕合諸侯破齊，殺湣王，舉全齊之富而歸之燕，徇齊五年，下齊七十餘城，唯莒、即墨未服。兵久於外，而燕人無怨心，諸侯無異議。其所以鎮撫內外，必有道矣。湣王之暴，神人之所共棄，而伐齊之利，諸侯之所共有，此固毅之本計歟？至於莒、即墨相持，田單拒之五年而不決，此非戰之罪，勇智相敵，勢固然耳。廉頗拒王齕於長平，司馬懿拒諸葛亮於祁山，智均力敵，雖有小負，莫肯先決而要之以久。使毅不遭惠王之隙，以燕、齊之眾而臨二城，磨以歲月，雖田單之智，將何能為乎？其勢如燕將之守聊，愈久而愈困耳。至夏侯玄不達兵勢，以為毅不下二城，將以成王者之業，此書生之論，非其實也。[古今用兵，攻守之勢甚懸，有善守則無善攻。是故王莽以百萬圍昆陽也而殲，隋煬以百十三萬圍平壤也而潰，此其兵莫眾矣，則曰將非才也。孔明以十萬圍陳倉而不拔，孫權以十萬圍合肥而幾擒，此其將莫才矣，則曰兵非眾也。光武悉漢將之良以圍天水而折北，神武悉齊兵之銳以圍金墉而殞身，此將非弗才、兵非弗眾矣，則猶曰敵堅也。拓拔英、楊大眼以四十萬圍鐘離而只輪不返，郭子儀、李光弼以六十萬圍相州而九師盡奔，此將非不才、兵非不眾、敵非不脆矣，則猶曰救至也。至魏太武屯百萬於宋，唐太宗聚天下於遼，則不惟將之才絕古今，而且帝矣；不惟兵之眾極海宇，而且精矣，加以盱眙小城、安市夷帥，敵非勍也；義隆破膽，延壽望風，救已絕矣；然而卒自解者，何以故也？故曰：攻守之勢，懸絕甚也，有善守則無善攻也。而況乎樂毅之將燕昭之兵，而攻乎田單之守，又有騎劫之代也，若之何二城之可拔也？]
毅以讒去燕適趙，趙，父母國也，《報燕惠王書》稱：「忠臣去國，不潔其名。」不效戰國反覆，復為趙而仇燕，去就無歉，傳之子孫亦然。高帝過趙，復封其孫樂叔者於樂鄉，其所感者深矣。然則樂毅非戰國之士也。
田單之保即墨也，使人食必祭，以致烏鳶，又設為神師，皆近兒戲，無益於事。蓋先以疑似置人心腹中，則夜見火牛龍文，足以駭動，取一時之勝，此其本意也。
商君之初見孝公也，說之以帝道，不悅；復說之以王道，又不悅；最後乃復進公以霸道。若此者，豈真望其君以帝王之道哉？蓋先以迂闊久遠之事嘗焉，使孝公之心厭，再嘗之，而知其心之必在於富強也，故一語而輒合，商君所以內托其身而外托其君者審矣。說者曰：「圖王不成，其弊猶可以霸。」嗚呼！使齊桓、晉文而行湯、武之事，將求亡之不暇，雖欲霸，可得乎？第此難與拘儒道耳。
商鞅徙木之後，秦民初言令不便者有來言令便者，商鞅曰：「此皆亂化之民。」盡遷之於邊城。夫立法之時，不難徙言不便者，而難徙言便者，鞅一切不顧，直是有豪傑胸膽，要亦厭其變遷不情耳。
遊說之士，皆歷詆諸侯，以左右罔其利。獨虞卿始終事趙，專持從說，其言前後可考，無翻覆之病。觀其赴魏齊之急，捐相印、棄萬戶侯而不顧，此固義俠之士，非說客也哉！然太史公記虞卿與趙謀事，皆秦破長平後，而卿為魏齊棄相印、走大梁，則前此矣。意者魏齊死，卿自梁還復相趙，太史公敘次偶倒耳。
魯仲連辯過秦、儀，氣凌髡、衍，而從橫之利不入於口，因事放言，切中機會，排難解紛，如決潰堤，不終日而成功，逃避爵賞，脫屣而去，戰國以來一人而已。仲連死，秦人帝，不旋踵而亡，若天下共守其言不背也。
藺相如爭趙璧事，氣蓋秦廷，而楊龜山弗是之，謂古以皮幣珠玉而不得免者，況一璧乎？歸趙何益？是時宋輸女真金帛多矣，不知又何益也？龜山此論，豈其未見靖康以後事耶？
閼與之地，秦、韓、趙三國之交。秦攻韓而移兵閼與，蓋出趙之不意也。趙議發兵救之，廉頗不肯輕用其名，鬥成敗於鼠穴。趙奢出自細微，一戰而勝。然則頗遂不若奢與？不知頗，秦所忌也，奢，秦所易也；奢將則敵信而不疑，頗將則敵畏而備堅矣。故奢之事，頗雖勇不能行；頗之言，奢雖勝不能奪也。尚論者其可以一勝之功妄置褒彈乎？
《戰國策》：秦圍邯鄲急且降，平原君用傳舍吏子李同之說，得敢死士三千，卻秦軍三十里。所謂李同者，非平原客也，則其所失不獨一毛遂已。
范雎以亡囚而驅四貴，蔡澤以羈旅而攫相位。行而無媒，犯天下之所至難，其勢非危言則無所激，故澤之宣言困睢者，即睢之謬言無王也。三寸柔舌，博金印如斗大，吁，可畏哉！雖然，范睢富貴已極，及澤一說，即日解印綬如擲瓦礫。澤為相亦不過數月，謝病免歸。二子所謂倜儻之士，其心能作能止，真有過人者。黃東發猶有捕蟬之誚，豈真所謂耳食者與？
蔡澤以唐舉一言之激，袖手而入秦，乘應侯之自危，出不窮之辯，杜其口，伏其意，安然而據其相位，若承蜩然。智者以為蔡澤之用應侯，不知應侯之用蔡澤也。夫自武安戮，鄭安平叛，王稽見法，人主之大欲不盡酬，而應侯且無以自解，蓋嘗彷徨而左右顧，求其人以托稅駕之地而不可得，得一蔡澤為之代，應侯其免矣，是故幡然而薦之。天下皆以應侯能用賢，而應侯之過，自是無以聞於昭王者，非以蔡澤故耶？
《史記》謂睢入秦，變姓名為張祿。學者蓋不知秦先時自有張祿也。初，孟嘗君相齊，悅張祿先生之教，奉之黃金百斤、文織百純，祿辭而不受。他日謂孟嘗君：「夫秦，四塞國也，遊宦者不不得入焉。願君為丈尺之書，寄我於秦王。我往而遇乎，固君之人也；往而不遇乎，雖人求謀，固不遇矣。」孟嘗君曰；「敬聞命。」因為之書，寄之秦王，往而大遇。考之田文之卒，在范雎未入秦之先，則張祿之入秦，居范睢之前久矣。睢入秦而踵名張祿，豈祿嘗有聞於諸侯，秦特令睢冒其名以誑鄰國耶？
呂不韋事，談者皆艷之，不知不韋何奇之有，天厭秦德，假手賈人子巧易其宗耳。不然，不韋自謂智矣，能反掌攘千乘之國，而不能奮身脫赤族之誅，能立斃二王於方壯之年，而不能制子政於垂髫之日，豈智於前而後乃愚耶？天奪其鑒矣。若夫《呂覽》一書，要不過竊他人之唾餘，矜自己之雋永，千金懸咸陽市而無一人敢增損一字，豈真「遊、夏不能贊一詞」耶？儒家者流，取其首篇所紀月令，厠之禮經，迄於今不廢也，豈不韋能愚後人哉，人自愚耳。
黃歇之為奸，大類不韋，而行之於為相之後，尤不義。雖使聽朱英，殺李園，終擅楚國，亦將不免大咎。何以言之？楚之立國僅千歲，無功於民而獲罪於天，天以歇陰亂其嗣，而與之俱斃，豈區區朱英所能為哉？不然，以黃歇之智，而朱英之言獨無慨於中乎！
燕國於蠻貊之間，春秋之際，未嘗與諸侯會盟。至於戰國，亦以耕戰自守，安樂無事，未嘗被兵。文公二十八年，蘇秦入燕，始以縱橫之事說之。自是兵交中國，無復寧歲，六世而亡。吳自太伯至壽夢，十七世不通諸侯，自巫臣入吳，教之乘車戰射，與晉、楚力爭，七世而亡。興亡之跡，大略相似。彼說客策士，借人之國以自快於一時可矣，而為燕若吳者，亦何利此二子哉！
「松耶柏耶」之歌，悼王建以客亡國也。然是時有即墨大夫，亦客也，知齊亡在旦夕，見王而說之曰：「齊地方數千里，帶甲百萬，今三晉大夫不便秦，而在阿、鄄之間者百數。王收而與之數萬之眾，使收晉故地，即臨晉之間可復矣。鄢、郢大夫不欲為秦，而在城南下者百數。王收而與之數萬之眾，使收楚故地，即武關可入矣。如此而齊威可立，豈特保國家而已哉！」建不聽，而竟餓死其邑松柏之間。為此謀者非客耶？然則非客負於齊，固王聽之不聰耳。

