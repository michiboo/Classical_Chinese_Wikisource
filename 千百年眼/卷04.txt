七國虎爭天下，莫不招致四方遊士。然六國所用相，皆其宗族及國人，獨秦則不然。始與謀國開伯業者，魏人公孫鞅也，其他若樓緩趙人，張儀、魏冉、范睢皆魏人，蔡澤燕人，呂不韋韓人，李斯楚人，皆委國而聽之不疑。卒之所以有天下者，諸人之力也。
戰國著書者亡非辯士，九流中具有其人。孟、荀，儒之辯者也；莊、列，道之辯者也；衍、奭，陰陽之辯者也，髡、孟，滑稽之辯者也；宋玉，詞賦之辯者也。今但知儀秦髡衍為辯士，孟氏有好辯之名，亦小矣。
秦、漢以前，書籍之文，言多譬況，當求於意外。如《尚書》云：「說築傅巖之野。」築之為言，居也，後世猶有「小築」之稱。求其說而不得，遂謂傅說起於板築，雖孟子亦誤矣。「伊尹負鼎以干湯」，謂尹有鼎鼐之才也，猶《書》曰「迓衡」雲耳。橫議者遂謂伊尹為庖人，若然，則衡秤也，「尹曰迓衡」，其亦舞秤權之市魁乎？子貢多學而識，故孔子曰「賜不受命而貨殖焉」。莊子便謂子貢乘大馬，中紺表素之衣；太史公立《貨殖傳》，便首誣子貢，如此則子貢一猗頓耳。又《論語》「為命，裨諶草創之。」左氏遂謂裨諶謀於野則獲，蓋因草之一字誣之也。「孔父正色而立朝」，左氏遂謂孔父之妻美而艷，蓋因色之一字誣之也。例此以往，則《國語》謂「驪姬蠍譖申生」，必將如「吉甫之掇蜂」；《禮》所云「諸侯漁色於下」，即小說家謂西施因網得之，類矣乎？姑發此以諗知者。
學者有讀書終身不知句讀者，由少年不經師匠，因仍至此。嘗觀李彥平讀《禮記》「男女不雜（句）坐不同（句）柂枷不同（句）巾櫛不親授（句）」，程伯淳讀《孟子》「至大至剛以直（句）養而無害則塞於天地之間」，姚寬讀《左氏春秋》「故講事以度軌（句）量謂之軌取材以章物（句）采謂之物」，又「聞晉公子駢脇欲觀（句）其裸浴（句）薄而觀之」，費補之讀《漢書·衛青傳》「人奴之（句）生得無笞罵即足矣」，楊用修讀《史記》「高祖與父老約（句）法三章耳」，皆妙得古人之旨。以類推之，如《莊子》「涇流之大兩涘」為句。《史記·封禪書》「八神：一曰天主，祠天齊；二曰地主，祠泰山樑父」，觀後「天子至梁父禮祠地主」之文，則八神名當至「主」字句絕，而用修、允寧皆「一曰天」「二曰地」為句。《季布傳》「身屢典軍搴旗者數矣」九字一句，而《索隱》「身屢典軍」為句。《匈奴傳》「務讇納其說，以便偏指，不參彼己」句絕，而《索隱》以「偏指不參」為句。《律書》「雖妙必效情（句）核其華道者明矣」，而用修引之作「情核其華」為句。《魏豹彭越傳》：「其雲蒸龍變，欲有所會其度」句絕，言欲遭時行志，與所蘊適相際也，如雲此足下度內耳可證，而用修「其度以故」為句。《谷永傳》「成帝效為微行，多近幸小臣」句絕，「趙李從微賤專寵，皆皇太后與諸舅夙夜所常憂」，而用修、元美皆讀雲「小臣趙、李從微賤專寵」。此類未可悉數。
《本草》，神農書也，中言豫章、朱崖、趙國、常山、奉高、真定、臨淄、馮翊出諸藥物，如此郡縣，豈神農時所有耶？《山海經》，禹、益書也，中有長沙、零陵、桂陽、諸暨，如此郡縣，豈禹時所有耶？《三墳》，伏羲、神農、黃帝書也，然謂封拜之辭曰策，策始於漢，而謂伏羲氏有策辭可乎？祭天地於圜丘，大夫之妻曰命婦，《周禮》始有之，而謂天地圜丘、恩及命婦為黃帝之事可乎？相人之術起於衰世，而謂聖人以形辨貴賤、正賢否為神農之書可乎？《三略》《六韜》，太公書也，然其中雜援軍讖，以足成之，夫讖書起於戰國之後，太公之時曾有之乎？《爾雅》，周公書也，然其中有雲張仲孝友，張仲，宣王之臣也，周公安得載之《爾雅》？《左傳》，丘明書也，然其中有雲「虞不臘矣」，夫臘之為節，秦始有之，丘明安得記之《左傳》？《汲冢》，周書也，其《周月解》則以日月俱起於牽牛之初，夫自堯時日躔虛一度，至漢太初曆始雲起牽牛一度，何《周月》而乃爾？《時訓解》則以雨水為正月中氣，夫自漢初以前曆皆以驚蟄為正月中氣，至太初曆始易之以雨水，何《時訓》而云然？《子華子》，程本書也，其語道德則頗襲《老》、《列》之旨，語專對則皆仿《左氏》之文，是何彼此之偶合？作聲歌似指漢武朱雁芝房之事，喻子車復竊韓愈《宗元墓銘》之意，是何先後之相侔？《蒼頡篇》，李斯作也，其曰「漢兼天下，海內並厠，豨、黥、韓覆畔討滅殘」，然則漢事何以載於秦書？此類甚多，或摹古書而偽作，或以己意而妄增，至使好事之流，曲為辯釋，以炫其博，是皆未之深考耳。
尚論秦之帝者，皆曰商君開塞耕戰，范睢遠交近攻。此說似矣，而非其要也。及讀東坡《策斷》，為之躍然。《策斷》曰：「用兵有權，權之所在，其國乃勝。是故我欲則戰，不欲則守，戰則天下莫能支，守則天下莫能窺。」昔者秦嘗用此矣，開關出兵，以攻諸侯，則諸侯莫不願割地而求和。諸侯割地而求和於秦，秦人未嘗急於割地之利，若不得已而後應，故諸侯嘗欲和而秦嘗欲戰，如此則權固在秦矣。且秦非能強於天下之諸侯，秦惟能自必，而諸侯不能，是以天下百變而卒歸於秦。諸侯之利固在從也，朝聞陳軫之說而合為從，暮聞張儀之計而散為橫。秦不然，橫人之欲為橫，從人之欲為從，皆其自擇而審處之。諸侯相顧而終莫能自必，則權之在秦，不亦宜乎！
秦法，棄灰於道者棄市。此固秦法之苛，第棄灰何害於事而苛酷如此？蓋嘗疑之。偶閱《馬經》，馬性畏灰，更畏新出之灰，馬駒遇之輒死，故石礦之灰往往令馬落駒。秦之禁棄灰也，其為畜馬計耶？一日又閱《夏小正》及《月令》，乃畢得其說。仲夏之月毋燒灰，鄭氏註謂為傷火氣是矣。是月王頒馬政，遊牝別群，是毋燒灰者，亦為馬也。固知棄灰於道，乃古人先有此禁，但未必刑之如秦法。古人惟仲夏乃行此禁，秦或四時皆禁，故以為苛耳。
始皇之初，非不好士，亦未嘗惡書。觀其讀李斯《逐客書》，則亟毀初禁，開關以納之；讀韓非《說難》，則撫髀願識其人。其勤於下士、溺於好文如是！其後焚書之令，以淳于越議封建；坑儒之令，因盧生輩竊議時事而下，要皆有所激而然也。按是時陸賈、酈食其輩皆秦儒生，陳勝起，二世召博士諸儒生問故，皆引《春秋》之義以對，亦三十餘人。然則秦時曷嘗不用儒生與經學耶？後叔孫通降漢，時有弟子百餘人，齊魯之風，固未嘗替。蕭何入咸陽，收秦律令圖書，然則秦又曷常廢儒生與書籍耶？後世不明經者，皆歸之秦火。夫《易》固為未燼之全書矣，又何曾有明全《易》之人哉？昔人謂秦人焚書而書存，諸儒窮經而經絕，蓋為此發也。《詩》有六亡篇，乃六笙詩，本無其辭；《書》有逸篇，仲尼之時已無矣，皆不因秦火。自漢以來書籍至於今日，百不存一，非秦人亡之耳，學者自亡之耳。 〈[《史記》秦焚書之令云：《詩》、《書》、百家語皆焚之，所不去者，醫藥、卜筮、種樹之書。然六籍雖厄於煨燼，而得之口耳所傳、屋壁所藏者，猶足以垂世立教，千載如一日也。醫藥、卜筮、種樹之書，當時雖未嘗廢錮，而並未嘗有一卷流傳於後世者。以此見聖經賢傳，千古不朽，而小道異端，雖存必亡，初不以世主之好惡而為之興廢也。]〉
萬曆甲午，司農郎葉公春及疏云：「孔子刪《書》，斷自唐虞訖周，典謨訓誥誓命之文凡百篇，秦火後行於世者五十八篇耳。秦始皇二十六年，遣徐福發童女數千人入海求神仙。徐福多載珍寶圖史，至海島，得平原大澤，止王不歸，今倭其種也。始皇三十四年始下焚書之詔，故司馬光溫公《倭刀歌》曰：『徐福時行書未焚，遺書百篇今尚存。』乞乘小西飛封款之便，及纂修正史之時，檄至彼國，搜尋三代以前古書。」葉公此疏，實非迂闊。《丹鉛總錄》、《雙槐歲抄》亦嘗言及之矣。陳眉公山居課兒有詩曰：「兒曹莫恨咸陽火，焚後殘書讀盡無。」〈[夏君憲曰：如此表章，不枉卻葉公手疏也。然秦灰之後，代有異書，其毀滅散逸於腐人之手者多矣。有稍知收藏，輒群聚而笑之，尚望其搜求於海外耶？則謂葉公此疏為空言可也。]〉
秦既焚書，諸儒多謗怨。召諸生，至者皆拜為郎，凡七百人，乃密令冬月種瓜於鉶谷中溫處，瓜有實，詔下博士諸生說之，人人各異。乃命就視之，先為伏機，諸生各相難不能決，因發機填之以土。於乎！據秦之機焰，儒書與其人滅絕久矣，今二千年間何如哉！
秦王吞誅六雄，首采李斯言，焚《詩》、《書》，尊法吏，乃其所稱制與金石之銘，猶鬱鬱乎文也。如李斯所撰《嶧山碑》，三句始下一韻，是《采芑》第二章法。《瑯耶臺銘》一句一韻，三句一換，是《老子》「明道若昧」章法。不意虐焰之後，文章猶復遵古如此，毋乃陽棄而陰用之耶？
李斯刻石頌秦曰：「黔首康定」。太史公因此語，遂於《秦紀》謂「秦更民曰黔首」，朱子註《孟子》亦曰：「周言黎民，猶秦言黔首。」蓋因太史公之語也。然《祭統》、《內經》實先秦出，黔首之稱古矣，恐不自秦始也。
威烈王時，九鼎震。震者，淪之兆也。鼎，神物也，既能震動，則沒入水，理也。宋大丘社亡，亡者，自亡也，社能自亡，則鼎能自沒無疑。使鼎誠在秦，始皇又何必使人沒水而求之也？秦所禱金人有何靈爽，猶潸然淚下於將徙，況神禹之鼎乎？神劍躍入平津，湛盧飛去楚國，鼎不為秦用明矣。故秦史既書昭襄之世九鼎入秦矣，而太史公《秦紀》又書始皇二十八年，使千人沒泗水求周鼎，不獲也，書法前後牴牾，政使作後來者疑團耳。
長城之築，非獨始皇，自趙簡子時已起長城備胡矣。秦昭王時築長城於隴西，趙自代王亦築於陰山下，蓋藉此以限華夷，堤防中外，似不為過。然內政不修，而區區外侮之禦，以至竭天下之力，亦愚矣。雖然，更繼秦者，皆因其已成之勢，而世加修補之功，始皇此舉，要不為無功於後人。但始皇本謀固欲其子孫傳之無窮，豈知身首其疲民亡國者，徒為千萬世作役耶？及郡縣之制，亦不自秦，按《左傳》楚滅陳為縣，名始此。
或謂始皇既沒，高、斯之亂不作，得扶蘇而君之，猶可以濟。不知中原赤子，父子祖孫就嬴氏鋒刃者，幾二百年，即有聖子聖孫，噓呵保護，無及也。
班史以銷鋒鏑、弛武備為秦之所以亡。然秦之亡，非關於兵弛也。當時盡吞六雄，威震六合，彼胡越僻在裔夷，豈能為纖芥之害，而發百萬之師以伐之。驪山阿房之役，又復數十萬，健卒壯士虛耗糜爛於不切之役，蓋側目倒戈、相挺而並起者，皆秦兵也。《史記》言：「諸侯吏卒異時故徭使戍屯使，過秦中，秦中吏卒遇之多無狀。及秦軍降諸侯，諸侯吏卒乘勝多奴虜使之，輕折辱秦吏卒。秦吏卒多怨竊言，……諸將微聞其語，以告項羽。羽乃盡坑秦卒二十餘萬人。」夫此二十萬人者，即十餘年前王翦、王賁等將之以橫行天下、誅滅六雄者也。國有興廢，而士心之勇怯頓殊，異哉！然章邯之降也，特以畏趙高之讒、二世之誅，而其兵固非小弱，亦未嘗甚敗衄也。而此二十萬人者，亦復弭耳解甲，而曾無異辭，雖明知必蹈禍機，反幸諸侯之入關以紓禍，所謂寡助之至，親戚叛之者歟？
高祖自漢中東出，司馬欣、董翳望風稽顙，獨章邯堅守廢丘，逾年不下，至於澆水灌之然後破，此豈脆敵哉！惜其不知所事，身名俱滅，嚴尤之於王莽，道覆之於盧循，皆一律也。
秦滅六國，趙獨可慘。長平之役，戰而斬者四十餘萬，降而坑者又四十餘萬。即於此時生一男子曰趙高，先後殺始皇之二子，而滅秦之宗社；生一女於曰邯鄲姬，陰以呂易嬴而莫之覺。全盛一統之業，忽然瓦解，此兩人蓋從內亂之，趙國之寃氣所化也。秦滅六國，楚獨無罪。誘懷王而幽囚以死，骨方未寒，王翦六十萬人風驟雨至，五湖七澤，勢如破竹，陸終、熊繹之後，蕩無孑遺。即於此時生二男子於東楚，曰陳勝、吳廣，生二男子於西楚，曰劉季、項籍，奮臂大呼，四方響應，神都天闕，三月飛煙，七百年之基，拱手付焉。此四人者，蓋從外取之，楚國之憤氣所化也，孰謂天道聵聵耶！
陳涉之王也，其事至微淺，然縉紳先生抱祭器而往歸之，張耳、陳餘、房君之徒，又皆以興王之業說之。至其不幸而敗，史氏猶再三致意，稱其所致王侯將相，竟足以亡秦。夫涉起謫戍而首事，其大要不過偷一時之欲，用軍行師，未嘗有一日之規，天下後世，正不當以興亡之事責之，舊史猶復云云。吁！亦悲矣！天下苦秦之禍，故家遺俗，豪傑俠士，喪氣略盡。乃其所不慮之戍卒，猶能為天下首事。雖其人物卑陋，事至微淺，而古今猶幸之。蓋積萬年之憾，而發憤於陳王，猶曰此秦民之湯、武耳。
嬰母知廢，陵母知興，成敗之理，雖婦人亦能知之。漢非諸傑所得奪也。居巢叟既知沛公有天子氣，又曰「亟擊勿失」，智出兩女子下矣。又外黃舍人兒，年十三，尚能說羽赦外黃當坑者。居巢叟年已七十，顧不能諫羽，使戮子嬰、殺義帝、斬彭生、坑秦二十萬眾，智愚之相去何遠哉！
昔者鄧侯不殺楚文王，而楚卒滅鄧；楚子不殺晉文公，而晉卒敗楚；項籍不殺高帝，而漢卒誅項氏，志士至今惜之。嗚呼！必殺其所忌而以得國，則安知天下之禍將不出於其所不足忌者哉！昔秦覆滅諸侯，其所憂者，六姓之逋士也。於是不愛重寶，致天下之豪傑而殲其黨。始皇之為計亦密矣，而不知亂秦者，則刑餘之弄臣，而卒亡之者，皆其不虞之廝隸戍卒也。高帝定天下，亦惟韓、彭、黥布易動而難蓄，三人死，宜果無事，而祿、產之孱弱，幾盡天下。由是觀之，患不在於縱敵，而多殺無益於弭寇。彼范增者，滋羽之暴，徒欲斃漢於一擊，即使得志，而喑啞叱咤之雄，其堪為混一六合之主而無後患乎？吾恐項氏之憂，不在沛公也。
舜重瞳子，羽亦重瞳子，不必皆仁。勾踐長頸烏喙，禹亦長頸烏喙，而長頸烏喙不必皆不仁也。彼皮相者，其足與論士乎？
高帝之入秦，一戰於武關，兵不血刃而至咸陽，此天也，非人也。秦之亡也，諸侯並起，爭先入關，秦遣章邯出兵擊之。秦雖無道，而其兵力強，諸侯雖銳，而皆烏合之眾，其不敵秦明矣。然諸侯皆起於群盜，不習兵勢，凌籍郡縣，狃於亟勝，不知秦之未可攻也。於是章邯一出，而殺周章、破陳涉、降魏咎、斃田儋，兵鋒所至，如獵狐兔，皆不勞而定。後乃與項梁遇，苦戰再三，然後破之。梁雖死，而秦之銳鋒亦略盡矣。然邯以為楚地諸將不足復慮，乃渡河北擊趙。邯既北而秦國內空，至是秦始可擊．而高帝乘之，此正兵法所謂避實而擊虛也。懷王之遭沛公固當，然非邯、羽相持於河北，沛公亦不能成功。故曰：此天命，非人謀。
漢高祖為義帝發喪，與曹操挾天子以令天下，其事無乃相類？不知為義帝發喪，因人之短而執之；挾天子以令天下，負己之有而挾之。雖皆詭之為名，但一則豪傑起事，舉動光明，一則奸雄不軌，蹤跡暗昧。為義帝發喪，無君之罪在項羽，挾天下以令諸侯，無君之責在曹操。〈[夏君憲曰：為義帝發喪，無大緊要，只作口頭話柄耳。漢之興，原不系此。羽之立帝，則是淺夫之智，甚無謂，到後面勢不得不殺矣，卻便惹起許多唇舌。然羽弒帝，亦何救於烏江之敗也！]〉
漢王待九江王布，踞洗召之，已又供帳如王者。蘇老泉謂漢王能顛倒豪傑，劉元城又以為識先後著。不知布既殺楚使，又與楚戰，又避楚間道來歸，此時情勢，布必無還楚之理，故當踞洗時，遂以踞洗見，布雖大怒，怕他走到那裏去？非漢王故意傲布，實算得布不得不就漢也。其後帳禦飲食、從官之盛，此招徠遠人之常事，何足為顛倒豪傑？況踞冼亦是漢高謾罵故態，亦是豁達大度之一節，何暇思及先後著來？
漢高祖大封功臣，所遺不獨紀信也。余考陸機《漢高祖功臣頌》曰：「轅生秀朗，沉心善照。漢旆南振，楚威自撓。大略淵回，元功響效。邈哉斯人，何識之妙。」按《漢書》轅生說漢王曰：「願君出武關，項王必引兵南走。王深壁，令滎陽、成臯且得休，乃復走滎陽。如此則楚所備者多，力分，漢得休，復與之戰，破楚必矣。」其後高祖未酬其賞，故史不列於功臣之數。陸機作頌，乃儕之二十一人之列，可謂發潛闡幽矣。王應麟曰：轅生說行而身隱，鴻飛魚潛，脫屣圭組，遠希魯連，近幕董公，亦古之逸民，不可與辯士說客並論也。
侯公說項羽事，《漢書》載本末不甚詳。高祖以口舌遠之，誠難能矣，然世或恨其太寡恩。宋葉石林有《漢金鄉侯長君碑》云：「諱成，字伯盛，山陽防人。漢之興也，侯公納策，濟太上皇於鴻溝之厄，謚安國君。曾孫輔，封明統侯。光武中興，玄孫霸為大司徒，封於陵侯。枝葉繁盛，或家河隨，或邑山澤。」然後知高祖所以待侯公者亦不薄，惟不用之而已。漢初群臣未有封侯者，一時有功，皆旋賜之美名，號曰君，有食邑，如婁敬封奉春君之類是也。《後漢·侯霸傳》：「河南密人。」不言為侯公後，但云族父淵，元帝時宦者，佐石顯等領中書，號太常侍，霸以其任為太子舍人。蓋史闕也。漢之遺事，古書無復可見，而偶得於此，知藏碑不為無補也。
李斯以焚書亡秦，蕭何以收圖籍興漢。勝者之所用，敗者之局也。草莽角逐之時，見秦府庫宮室之盛，即沛公不能不垂涎。何一刀筆吏，固已習國家體要如此，其器度有越人者。高祖論功，以何為第一，真第一也。但「發縱指示」四字於何不切，當歸子房。
高帝之都關中，意猶豫未決，嫌殘破故也。何大建宮室，以轉其機，蓋不欲以據形勢、定根本正言於高帝，恐費分疏耳。正與買田宅自汙意同。
漂母，異人也，其謂淮陰曰：「哀王孫而進食，豈望報哉！」蓋微言以悟侯耳。知侯之才足以立功，又逆料其不能居功，風旨大略與圯上老人同，特後世無有窺見其妙者。
漢高帝極厚信，亦極忌信。使信將，則以張耳監之；信下魏破代，則收其精軍。蓋漢實畏其能，故信卒不免。田肯有云：「陛下已得韓信，又治關中。」則知此兩事乃當時安危存亡之機。且信之威名使人畏之如此，其不亡何待！
廣南有韋土官者，自雲淮陰後。當鐘室難作，淮陰侯家有客，匿其三歲兒，知蕭相國素與侯知己，不得已為皇后所劫，私往見之，微示侯無後意。相國仰天嘆曰：「冤哉！」淚淫淫下。客見其誠，以情告。相國驚曰：「若能匿淮陰兒乎？中國不可居矣，急逃南粵，趙佗必能保此兒。」遂作書遣客匿兒於佗曰：「此淮陰侯兒，公善視之。」佗養以為子，而封之海濱，賜姓韋，用韓之半也。今其族世豪於海壖間，有酇侯所遺之書，尉佗所賜之詔，勒之鼎器。夫呂氏當惠帝末，已無血胤，而淮陰後至今存，是亦奇聞，史家不識也。惜其客名姓不傳，比於程嬰，則有幸不幸耳。此說出張玄羽《支離漫語》。
漢告友之典封列侯為過盛。韓信、彭越皆呂后使人告之也，而彭越舍人傳不載姓名，其人亦不封。告信者樂說，封慎陽侯，享國五十一年，至孫賈之而始棄市國絕。告英布者賁赫，封期思侯，享國二十九年，無後。按告彭越舍人，當是帝後知是呂后使，故不封。而慎陽過享乃爾，天道似未有知也。
沙中一擊，子房報韓之義盡矣。祖龍死，秦鹿失，天下之勢，非劉則項，百韓成足輔乎？以燒絕棧道為為韓者，迂甚也。秦、項滅而英雄之恨已消，可以辟穀謝世矣。非然者，信誅何辱，良弗去，將次及焉，獨為韓乎哉？〈[余考《荀子》，韓之張去疾，篡臣也。去疾為張子房祖，去疾亂韓，而子房能克蓋前愆，為韓復仇，則謂之始終為韓亦無不可也。]〉
漢高祖得天下之五年二月即皇帝位，先封高後曰皇后，子曰皇太子，亦追其母曰昭靈夫人。然婦為後而母為夫人，豈當時禮制尚未暇講耶？時太公乃遺而不封，已不可解。七年春正月，又封劉賈及兄喜暨弟交、長子肥諸人為王，三月復趨丞相差次大小功臣封之，而太公復未議封，即群臣亦無一言及之，何也？逮帝五日一朝太公，家令說太公擁彗卻行，帝乃大驚，始下詔曰：「諸王、通侯、將軍、群卿、大夫已尊朕為皇帝，而太公未有號。今尊太公曰太上皇帝。」是帝為天子已七年，而太公尚為庶人也，大異矣！後十年，太上皇帝崩，雖令諸侯國皆立太上皇廟，亦何益哉！更可異者，太上皇之號，秦始皇以封秦莊襄也，以死者之封封生者，「季不讀書」，信乎！
漢高祖嘗賜婁敬以劉氏，後世帝者徒慕英主所為，意其駕馭豪傑，或出於此。於是跋扈之臣與夷酋、賊渠，例皆賜以國姓，謂之固結其心。而嗣君乃屈帝尊以下，同於三者之賤，取笑貽辱，無以示天下威重，此當時公卿大臣不學之過也。
宋鄭叔友論劉、項曰：「項王有吞嶽意氣，咸陽三月火，骸骨亂如麻，哭聲慘怛，天日眉容不斂，是必鐵作心肝者。然當垓下訣別之際，寶區血廟，了不經意，唯眷眷一婦人，悲歌悵飲，情不自禁。高帝非天人歟？能決意於太公、呂后，而不能決意於戚夫人；杯羹可分，則笑謾自若，羽翼已成，則唏獻不止。乃知尤物移人，雖大智大勇者而不能免，況其下者乎！」〈[夏君憲曰：如此情景，正是大智大勇做的。道學先生又著幾般嘴臉謾過去矣；不然，則所謂「最下不及情」也。]〉
漢高祖懲戒亡秦孤立之弊，故大封同姓。聖人謂「百世損益可知」，皆類是也。周以封建亡，故秦必損之，秦以不封建亡，故漢必益之。事勢相因，必至於此。兼漢初戶口減少，封諸王時，計戶而不計地，故封三庶孽分天下半；其後戶口日蕃，所以強大。
劉濞之王吳，高祖知其必反而復遣之，此高祖德性規模所以大於唐太宗、漢光武。二君以讖緯多殺不辜，為累大矣。
高帝欲易太子，或曰：呂后強悍，高帝恐其為變，故欲立趙王。此殊不然。自高帝之時言之，計呂后之年，當死於惠帝之手，呂后雖悍，亦不忍奪之其子以與侄。惠帝既死，而呂后始有邪謀，此出於無聊耳，高帝安得逆知之？〈[夏君憲曰：悍婦只圖快意，管甚親兒女？唐武曌可見也。知婦莫若夫，高帝如何不逆料來？]〉
子家羈不欲昭公與季氏立異，子家羈豈黨季氏者乎？陳平、周勃不與呂氏立異，平、勃豈黨呂氏者乎？狄仁傑不與武氏立異，仁傑豈黨武氏者乎？今人既亮二子之心，則不得復議平、勃之跡。雖然，此可與知者道。
四皓有羽翼太子之功，其沒也，惠帝為之制文立碑。此乃上世人主賜葬人臣恤典之始。《通典》、《文獻通考》皆不之載，而四皓碑目，《集古錄》、《金石錄》，鄭樵《金石略》皆遺之，獨見於任昉《文章緣起》。
「為呂氏右袒，為劉氏左袒」，昔人頗有以絳侯為失計者。不知勃老將也，已預知眾心之歸劉氏，而不能無疑於呂氏之有黨。蓋令一下而或間有右袒者，或遲疑未左者，立誅之以令眾，如楊素、朱滔之舉耳，豈至此而始覘人心之向背哉！
漢文時，吳王不朝，賜以几杖，此與唐之陵夷，藩鎮邀節旄者何異？不知文帝時權綱在上，仲縮由己，唐一向姑息，權柄倒持於下，予奪由人，兩事不可同日語。
淮南厲王驕恣不奉法，則有之，以為謀反，則未也。以文帝時，天下治平，有若金甌，即病狂喪心者，亦何敢以蕞爾彈丸之地而與之抗？且夫男子七十人，輦車四十乘，反當何所為也？使閩越、匈奴以市明珠良馬，或有之，夫越數千里之外，僥荒服之夷虜而為期會，欲與其人相應合，世固無是理也。當是時，天下之人實知之，以故文帝之賢，厲王之暴，而「尺布斗粟」之謠所由起。不然，文帝亦何至終愧悔耶！
前史稱漢文帝節儉，身衣弋綈，集上書囊為殿帷，所幸慎夫人衣不曳地。此三事以人主行之，可謂陋矣，然賜鄧通以十數巨萬，又以銅山與之，此又何也？
