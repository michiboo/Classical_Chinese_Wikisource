高皇帝嘗問群臣：「七政左旋，然否？」侍臣仍以朱熹新說對。上曰：「朕自起兵迄今，未嘗不置步覽，焉可狥儒生腐談？」因特命禮部右侍郎張智、學士劉三吾改正書傳。會選，劄示天下學子曰：「前元科舉，《尚書》專以蔡沈傳為主，考其天文一節，已自差謬，謂日月隨天而左旋。今仰觀乾象，甚為不然。何以見之？當天清風爽之時，指一宿為主，使太陰居列宿之西一丈許，盡一夜，則太陰過而東矣。蓋列宿附天舍次而不動者，太陰過東，則其右旋明矣。又如《洪範》內『惟天陰騭下民，相協厥居』，蔡氏俱以天言，不知陰騭乃天之事，相協厥居，乃人君之事。若如蔡說，則相協厥居皆付之天，而君但安安自若，奉天勤民之政，略不相與，又豈天佑下民作君作師之意哉？」皇皇聖訓，不獨高光卻步，即唐文皇視此，退舍遠矣。
高岱曰：我聖祖之駐滁、和，為取金陵計耳。蓋金陵非大眾未易克，而眾非滁、和，豈能久集？故略定遠以集眾，據滁、和以俟時。乃居濠城，不能展尺寸，及出濠至定遠，即有眾數萬。駐滁陽，鬱鬱不自得，辭滁而和，則能大振軍威。乃知蛟龍雖不能不借雲雨而騰躍變化，終不可受制於人。使漢高不遣入關，光武不遣徇河北，則亦更始、懷王之牙將耳。然則郭元帥雖有翼植之恩，而我聖祖所以報之甚厚，又以其所自創之滁陽，奉立為主帥，此豈人所易能哉！王祀滁陽，廟食百世，更始、懷王未之有也。
李舜臣曰：「江東之地，首起西陵，尾接東海。其兵之犀銳。足以破秦兵於巨鹿；其財之富厚，足以復唐祚於靈武。自吳以下，圍於江東者凡六朝。周瑜有赤壁之勝，祖逖有譙城之勝，褚裒有彭城之勝，桓溫有灞上之勝，謝玄有淝水之勝，劉裕有關中之勝，到彥之有淮南之勝，蕭衍有義陽之勝，陳慶之有洛陽之勝，吳明徹有準南之勝。此十人者，皆起江東之師，以取勝中原。然終不能渡江而北，定中原以一天下。此非江東之地便於守而不便於攻，蓋江東之人知有江東而不知有天下也。使六朝君臣素有並吞之志，先定規模於未勝之前，而進乘機會於既勝之後，則千騎萬乘，起自江東而入中原，蓋可以鞭撻四夷，坐制六合。誰謂江東土綿力薄，而不足以舉天下哉！」舜臣此論精矣。今國家定都燕薊，勢若金甌，然而密邇虜人，咫尺胡馬，蕭墻床第，不無可虞。當有道全勝虜，則頤指氣使，如驅犬羊。一或不戒，戎立生心矣。要使南北並重，保障固而咽喉常通，則今日之根本事也。
陳遇，字中行，金陵人。博學有治才。太祖定金陵，以御史秦元之薦，即召見，上禮之甚，稱先生而不名。日侍幃幄，坐久必賜宴，命廄馬送歸。車駕凡三幸其第。先生竭心攄悃，所獻替悉保國安民至計。授翰林學士者再，固辭。嘗奉密令至浙江，還奏稱旨，授禮部侍郎，又固辭。會疾，不欲煩以務，但從容燕見，談說經史、古今成敗而已。有被譴者，力為解，上每聽之。欲官其子，亦不受。年七十二，卒，賜賻祭，加東園秘器。眷待之隆，群臣莫敢望。噫！陶弘景稱張良古賢無比，蓋自況也。然梁武功業，視漢高何如，而以子房自待耶？李韓公、劉誠意，勛庸茂矣，而不免於禍。獨先生言行本朝，而爵不得加其身，功濟蒼生，而史不得泄其謀，豈直一時之馮翼哉，謂今之子房可也。
李善長之功，不敢望酇侯百一，至以胡惟庸株累，不良於死，則近不情。善長死之明年，而御史解縉、代虞部郎中王國用為稱冤，言：「善長與陛下同心，出萬死以取天下，勛臣第一，生封公，死封王，男尚公主，親戚拜官，人臣之分已極，富貴無所復加。而謂其欲佐胡惟庸，則大謬不然。使善長佐胡惟庸，成不過勛臣第一而已矣，太師、國公、封王封侯而已矣，尚主納妃而已矣．寧復有加於今日？且善長豈不知天下之不可幸求，取天下於百戰之艱危也哉？而以衰倦之年身蹈之，何也？凡為此者，必有深仇急變、大不得已，而後父子之間，或至相挾，以冀脫禍。今善長之子祺，備陛下骨肉之親，無纖芥之嫌，何苦而忍為此也？」疏奏，上亦不罪。噫，國用此疏，誠辨矣。善長之罪不在於佐逆，而病在不善自處。漢祖大封功臣之日，蕭何乃三傑中人材，亦只封文終侯，未嘗敢與韓、彭埒也。善長何人，偃然而徑據於中山王之上乎？或者福過災生，理固應爾。
元末僭竊雖多，獨陳友諒兵力強大，與我師鄱陽湖之戰，相持晝夜，勢不兩存矣。時郭英、子興兄弟侍上側，進火攻之策。友諒勢迫，啟窗視師。英望見異常，開弓射之，箭貫其顱，及睛而死。至今人知友諒死於流矢，不知郭所發也。功臣錄中亦含糊不載，而英亦不甚居功，特為表出之。
高皇帝網羅英俊，智屈群策，當時翊運元臣，親如善長．貴如廣洋、惟庸，近侍如安、如濂、如觀、如素，雷霆所擊，罔不震折。解縉以一少年，上庖西萬言，批鱗逆心，罔所諱忌。而聖度優容，令其進學，才難之嘆，猶可想見，規模真弘遠矣！
洪武十五年，上謂尚書開濟曰：「秀才今征致數千人，宜嚴試受職。」濟等條議，以經明行修為一科，工習文詞為一科，通曉四書為一科，人品俊秀為一科，言有條理為一科，曉達治道為一科；六科備者為上，三科已上為中，三科已下為下，不通一科者不在擢中。上從之。使國朝能盡其法而永用之，又何患真才之不得耶？
丞相胡惟庸之變，首發其謀者，贈司禮太監雲奇也。奇，南海人。時奇以內使守西華門，去庸居第甚邇。庸謀逆，詭稱所居井湧醴泉。邀上幸而伏甲以待。奇偵得之，走當蹕道，勒上馬言狀，氣郁舌鴂不能宣。上恚甚，左右撾棰亂下。奇臂折，猶奮指逆臣第。上悟，登西皇城樓，瞰逆臣第中，皆伏甲，因亟發禁兵捕之．而後召奇，則氣絕矣。詔贈奇內官監少監，賜葬太平門北中山王墓之左，有司歲時致祭。嘉靖中，守備高隆、王萱等復上其事．請於朝，特贈司禮監太監，加諭祭，少司空何孟春為文紀之墓。及考國史，則謂惟庸以他事多不軌，故被戮，不及醴泉出邀上臨視事。又以醴泉出為故裏第石筍發，井湧數尺，非丞相府也。雲奇發逆謀功甚大，而史亦佚其名，何也？
革除之變，雖建文柔暗，而秉國諸臣齊、黃輩，處置失策，遂至如此。然一時長慮碩畫如高巍輩，固不少也。巍之言曰：「國朝分封，比之古制，雖皆過當，然太祖聖意，莫不欲其護中國而屏四夷。今各處親王驕逸不法，誠為難處。以臣愚見，若賢如河間、東平，則下詔褒賞之；或驕逸不法如淮南、濟北，初犯則容之，再犯則赦之，三犯而不改，然後合親王，告太廟，削其地而廢處之，豈有不順服者哉l」噫，巍之言當矣！不此之務，而急以慘急不倩之法一切行之，致令周府坐廢，湘府自焚，何哉？唇亡齒寒，人人自危，勢必有變。乃文皇舉兵兩月，朝廷前後調兵不下五十餘萬，一矢無獲。九原有靈，不知齊、黃輩如何自解免也？
本初為太學生，精遁法。建文元年，募才略之士，本應募，兵部試授錦衣鎮撫。時吳王撫軍觀兵，及登將臺，見大水渺茫平階，一軍不見。本曰：「此水遁也。」靖難師起，本從李景隆將，常持一鐵捧，重三十斤，臨陣馳突，北軍披靡不敢前，遂破之。景隆忌本，不上其功。已約日出戰，景隆竟擁兵不為後繼。本上疏劾景隆等：「四月進兵，喪失兵馬無限。皇上責問，乃歸罪群下。喪師失律者，不可以不懲。乞假臣為大總兵，用能官一員，召募義勇，招撫軍伍，仍特命親王為監軍，疾馳燕師，則可免生民於塗炭，奠宗社於泰山矣。」本既孤軍獨出，遂被擒，系北平獄。後文皇攻濟南失利，趙王奔還北平，恐人心動搖，索本殺之。文皇大怒曰：「本有才略，予且欲用本，奈何殺之！」嗚呼，使景隆不忌本，則靖難之師何由卒成？又使文皇得以留本而用之，其建功立業，寧又可限量耶？
遜國名臣，莫如鐵公鉉。方鉉布政山東，靖難師圍濟南甚急，鉉率諸軍悉力防禦，令軍民詐降，開城門，候文皇入，急下鐵板，幾中。比出戰，令軍士噪罵。文皇窘，大怒，攻至秋七月不能克，舍之南去。宋參軍說鉉曰：「濟南乃天下之中，北兵今南去，其留守北平者類老弱。且永平、保定雖叛，請郡縣堅守者實多。郭布政輩書生，大參公能出奇兵，陸行抵真定，南朝諸將潰逸者稍稍收合，不數日可至北平。其間豪傑有聞義而起者，大參公便宜署部，號令招徠之，北平可破也。北平破，北兵回顧家室，必散歸。徐、沛間素稱驍勇，大參公檄諸守臣，倡集義勇。候北兵歸，合南兵征進者晝夜躡之，大參公館谷北平，休養士馬，迎其至擊之。彼背腹受敵，大難旦夕平耳。」鉉欲固守濟南，以牽制北兵，不從，竟致敗事，惜哉！
自古國家易姓，莫甚於宋、元，蓋以夷易華也。然考之傳紀，一時死義之臣，如文信國、謝疊山、張、陸數公之外，指不多屈。我國朝革除，雖南北交兵，原叔侄相代，乃當時死難不屈之臣，上自宰輔，下逮儒紳不具論，而深山窮谷中往往有傭販自活、禪寂自居者。異哉！此亙古所無也。南京故老言：建文己卯、庚辰間，法網疏闊，道不拾遺，有得鈔於衢者，輒拂其塵土，置高潔處，以石鎮之而去。一時士風樸實，尚義者多，其所漸靡者然也。李卓吾曰：建文但可謂能長養死難之人材，而不可謂能長養輔弼之人材也。使建文果能長養輔弼之人材，則何難可死乎？我成祖又安能成一統之大業乎？
靖難師起，固天之所興，乃一時事勢相激使然，齊、黃諸臣不得無罪也。暨成祖即位，雖天威赫赫，而方、鐵諸公，忿激謾罵，不無推波助瀾。然食君之祿，自盡其心，在方、鐵輩死固其分，即成祖亦何嘗有竟日之雷霆哉！最可恨者，都御史陳瑛，以謫抱怨，遂厚遜國諸臣之毒，窮治黨與，多坐夷滅。千載而下，瑛之罪其可勝誅哉！
方孝孺之被族也，尚書魏公澤時謫為寧海典史。當捕方氏，悉力保護周旋，以故方氏有遺育。謝文肅公詩，所謂「孫枝一葉」者，澤之力也。澤後過孝孫故居，為詩悲悼，有雲「黃鳥向人空百囀，清猿墮淚只三聲」，至今讀之，猶覺酸鼻。
國朝名臣久任，唯蹇義秉銓，夏原吉握利權，皆二十七年。黃福尚書兩京三十九年，而在交南者十九年。胡濙大宗伯三十二年。周忱巡撫江南二十二年。文經武緯，各盡其長，章程故在．乃今又弗然矣。
國朝文極六曹，天造不論，夏蹇經綸悃愊，文皇北征，全國是屬；三楊熙績臺省，坐臻太平，所謂代天之相也。英廟之遇文達，密畫顯斷，萬幾精核，局體一變。成化間，三原、河州、覃縣、封丘，居則嶽屹，動則雷擊，大事斧斷，小細海蓄，帷幄佞幸，請劍必殛，使見之者畏，聞之者懾，斯其人死生富貴足動之哉！然較之天順以前，則殊矣。時與位不同邪？委任權力殊耶？弘治中，華容、洪洞、鈞陽、靈寶、陽曲、盧氏、金陵、安福，鹹稱名卿。然志存納約，行在精審，茍濟其事，小枉安焉．局體又一變矣。雖形跡罔暴，義遵矯直，亦運數然與？
楊文貞薦達士類多踐清華，然亦不拘其類。如都御史英訥，其初黑窯匠也，以一文。五經博士陳嗣初，其初教學儒生也，以一詩。又嘗見崑山屈昉送行詩，一日崑山令羅永年以事上京，文貞問崑山有屈昉，令茫然，慚愧而退。未幾有詔舉經明行修之士，昉應詔，除南海縣丞。前輩留心人物如此．李卓吾尚以「不汲汲蓄養人才」為公詬病，蓋指當時李賢、王翺、商輅、彭時也。然雲汲汲者，固自有在，此蓋卓老深意。嗚呼，視今之竊祿蔽賢，媢嫉以惡之，了不知有求才為國為何事者，又何如也！
張汝弼跋楊文貞與太和令吳景春書，末云：「公晚年以子稷下詔獄故，而屈館閣，政柄移於大璫，遂為厲階不可言。」尚未明指政柄為何等也。王公《震譯長語》曰：「舊聞陸公簡云：內閣故有絲綸簿，文貞以子稷故欲媚王振，以簿送司禮監。余入內閣，見藏累朝詔誥底本皆在，非所謂絲綸簿乎？不聞送入。」陸公之言，不知何所從授，天下皆傳之。王公身遊館閣，倘真有此事，豈有不知者？嘉靖初，言路大開，諫宦言及是簿，且言文淵閣印亦為司禮監奪去，請追還之。詔詰問印簿安在，令言者自追之。言者伏罪乃已。夫政柄在人主信用何如耳，豈系此一簿乎？且宦寺不當干政，祖宗訓誥可據者甚多，而取此茫昧不根之說，不學故也。
宋時御前內宴，翰苑撰致語，八節撰帖子，雖歐、蘇、曾、王、司馬、範鎮皆為之，蓋張而不弛，文武不能，百日之蠟，一日之澤，聖人所制也。成化中，黃編修仲昭、莊檢討昶不撰元宵詞，又上疏論列以去，以此得名。然自是而後，內外隔絕，每有文字，別開幸門。有文華門、仁智殿輩，每得美官．甚至蠹政害人，曷若仍舊之為愈乎？愚謂於麗語中寓規諫意，如南唐李後主遊燕，潘佑制詞云：「樓上春寒山四面，桃李不須誇爛漫，已失了春風一半。」意謂外多敵國而地日侵削也。後主為之罷宴。填詞如此，何異諫書？工執藝事以諫，況翰苑本以文詞諷諫，諸公毋乃未習聲律，而託為此耶？
成化時，滿四之畔，朝野洶洶，使其得志，天下事未可知也。項公忠不請濟師，單騎降賊愛將楊虎貍，既已離其腹心，露宿原野者六十餘日，躬冒矢石者二十餘戰，竟獲醜獻馘，殄平巨寇，而止進一階。較諸趙輔、劉聚、王越封拜如寄者，不無功懋賞薄之疑矣。議者猶指公妄殺干天和，交章論奏，可謂有天理人心乎？馬援薏苡之謗，鄧艾檻車之徵，千古有同慨矣。
威寧伯越，居常喜奢華，自奉若請侯王。而其御軍恤下，財往來若流水，籠罩豪傑，不知所從，人皆願為之死。軍行過陜西，秦王賜宴奏伎，越語王：「下官為王吠犬久矣，寧有以相酬者？」因盡乞其伎女歸。一日大雪，方坐地爐，使諸伎抱琵琶捧觴侍。而一千戶詗虜還，即召入，與談虜事甚晰。大喜曰：「寒矣！」手金卮飲之。復談，則益喜，命弦琵琶侑酒，即並金卮予之。已又談，則又喜，指伎中最姝麗者曰：「欲之乎？以賜汝。」自是千戶所至，輒為效死力。夜襲虜帳，將至，風暴起，塵翳目。眾惑欲歸，一老卒前曰：「天贊我也。去而風，使虜不覺。歸而卒遇虜入掠者還，而我據上遊，皆是風也。」越不覺下馬拜。功成，推卒功以為千戶。〈[按越舉進士，對策大庭，忽有旋風起，攝其策雲表，已而不見，皆怪異之。及秋，而朝鮮貢使附越策來，且曰：其王方視朝，有旋風卷一物下者，則進士卷也，敢以聞。景帝閱姓名，謂吏部曰：「識之，此當任風憲。」弇州外史曰：當越時，天下鹹貴其才。至於今西北邊稱良將，毋如越者，楊一清、王瓊方之，蔑如也。然終越之世，凡再起而竟不得復爵，亦冤矣。]〉
國朝禦侮之臣，王靖遠驥，其傑出也。王弇州謂靖遠才而欲，武略則優。噫！安得有大將之才如驥，又得無欲如弇州言者而用之，使之為我禦虜征蠻以封侯乎？然既無欲矣，則雖封侯亦其所不欲者，吾又安能使之舍棄性命，以為我征蠻禦虜，而與其所不欲之侯封也？說者又謂，驥不當依附壬振以立功名。夫國家用人，唯用其才，今乃使有才者不得用，卒自託於中貴人有援力者以自見，又何取於居要路者為也？我朝文臣世爵，令唯靖遠猶存，足鏡天之報善矣。
薛文清為中貴王振同鄉，振因欲起用之。後以不肯附振，振遂恨之，因他事中以危法。當刑，門人皆奔走哭，文清神色自若。會振有老僕，是日大哭廚下，振問何哭，僕對曰：「聞今日薛夫子將刑故也！」振聞而意解，遂得釋。
土木之變，郕王監國，于謙慷慨泣奏曰：「虜得志，挾我大駕，勢必長驅而南。今軍實武庫兵盡矣，司馬宜急分道募兵，及留漕卒自益；司空宜並日而搜乘繕械；九門要地，宜令都督孫鏜、衛穎、雷通、張軌等分守之，都御史楊善、給事中王竑等參焉。凡兵皆出營外，毋令避而示弱。郭外之民，皆徙入內安插，毋令失所而囂。通州倉欲守之，或不能，委以與虜，則可惜，宜令官軍皆給一歲祿俸，聽其自運，仍以贏米為之直。虜所急者草，諸廠宜亦聽軍稱力取之，不盡則焚之，毋以飽虜馬。」而是時石亨方坐系，楊洪亦以逗留當譴，謙惜其材勇，請赦之。與安遠侯柳溥為大帥，而身總其機宜進止，不效則治臣之罪以謝天下。上皆嘉納之。噫，如公此奏，較之昔賢登壇、草廬數語，孰優劣也？頃之，虜旗薄都城，公伏發敗之。大同參將許貴以款虜之說進，公抗言不可和，因劾介冑之臣，委靡退怯，法當誅。於是邊將人人言戰守，虜不能挾重相恫喝，始欲歸太上矣。當太上之迎復，謙實有力焉，而議者以公不諫易太子為疑。夫景帝之信謙，謂其能禦圉，非有布衣腹心素一，不合則暌，再違則去。夫人主以私愛欲易太子，雖留侯不能得之漢高，而謙能得之景帝乎哉！
景泰時，太上皇在漠北，楊善以單騎迎鑾回京，厥功偉矣。李卓吾曰：唯景泰絕無迎太上皇之意，是以太上皇自不待迎而後至。豈景泰君臣，當時真能寓有意於無意之中，而若是奇詭與？則南宮不錮，太子不廢，門不假奪矣。惜哉！乃也先反因之以好來歸，以戕害我兄弟君臣，是真為有意而送之來歸也，非果楊善之能、也先為巧、而我為拙，也先為主而我為賓，不亦太不如人矣乎！雖然，事勢至此，社稷為重，君為輕，身又為輕焉者也。於忠肅之功千載不可誣也。故論社稷功，則于謙為首論，歸太上皇功，則楊善為最。然則楊善其真有意之人哉，故能以無意得之。
英廟自北還，廷議迎鑾之禮未決。會有投匿名帖者，吏部尚書王公直雲，得之大學士高公谷家，胡公濙欲以聞，王公亦從之，曰：「此所謂『禮失而求諸野』之意也。」既而支吾不果聞，林公聰即疏言：王直，胡濙皆股肱大臣，不當私言以壞政。詔按之，高雲得之小隸，隸雲得之道路。方逮系間，有千戶龔遂榮者，遂自狀明之。其帖大率言禮當從厚，上即從之。當時迎鑾大禮，定於千夫長之片紙。若龔遂榮之與楊善，可稱兩奇矣。
於公之被戮也，徐有貞、石亨實有力焉。時曹吉祥麾下有達官指揮朵耳者，以一觴酹其地而慟，吉祥恚撲之。明日復酹，痛如故，竟與都督陳逵收其屍瘞之。夫憐才好德之念，不在朝臣，而在小卒；下石彎弓之智，不自夷虜，而自卿相。信人生品格有定也。奇哉朵耳！視昔之哭彭越屍者，當勝百簿。
天順間，錦衣指揮門達，權傾中外，好陷害人。同時袁指揮彬，隨英廟北狩，有護蹕功。達恐其逼己，乃捃摭彬私事以聞，欲致於死。上下達問，拷訊苦楚，莫能自白。時有楊暄者，智謀之士也，為彬訴不平，奏達違條二十餘事。奏入，上令達逮問。暄至，神色不變，佯若無所與者。達歷詢其事，皆曰不知，且曰：「暄賤工，不識書字，又與君侯無怨，何得有此？望君侯屏去左右，暄以實告。」因告曰：「此內閣李賢所作，教暄投進，暄實不知。」達聞甚喜，方飯至，即以酒肉賞之。早朝，達以其情奏。上命押諸大臣會問於午門前。方引暄至，達向賢言前事，賢驚訝。暄即大言曰：「此達以酒肉賜暄，使暄言如此。昨庭中有某某見。」指斥所奏達二十餘條，略無餘蘊，達無詞，押官與大臣錄詞以進。上命法官正達罪，謫戍廣西死。暄得脫，袁復寵任如故。方達之氣焰薰灼，舉朝莫敢正言，而暄以一藝人，委轉其術，去達如縛雞然。妙矣哉！又何貴於講學問、明道理，而以嫉邪去惡為君子者也！
本朝得君之專，莫如孝宗之於劉公大夏。茂績不可殫述，略疏其概。如治河之功重費輕也，治邊餉之收市法也，裁抑太監苗逵之延綏功也，匿西洋王三保之故牘也，處置壯浪土帥魯麟之就閑也，革御馬光祿之浮費也。李東陽所謂「與物無競，臨事有為」八字，得公之神矣。惜造膝之語，少有傳者，令人追密勿都俞之風，惘惘神遊耳。
逆瑾專權，李文正在相位，與之周旋，蹤跡頗密，以此最為士論所薄。然文正當時隨緣相機，多所匡救，多所保全。如枷號文臣崔璿等，御道上遺匿名文簿一卷，傳旨詰問，諸司官二百餘員，通送鎮撫司究問，文正皆有疏力救保全。時瑾毒焰方烈，若挺身與抗，徒禍身家，無益國事毛髮。委蛇巽婉，於中調停，裨益不淺，即狄仁傑之於武氏，溫嶠之於王敦，事亦如此。當時王文恪與文正同在政府．有卻，頗極攻詆，殊非大臣休休之度。
康海為救李夢陽，與瑾周旋，遂掛清議，廢棄終身。居家時，頗以辭賦聲伎，遊乎酒人。一當塗貴人弟過之，海親為彈琵琶佐觴。其人從容言曰：「入都與家兄言而起子。」海即大怒，舉琵琶擲之幾死。康君意氣磊落，九原可作，願為執鞭。先是瑾以才名慕海，數謁之不與見。只以急人於難，濡跡瑾門，後人不察所由來，橫加訕詆，令義士負屈。〈[夏君憲曰：海既廢置，遊酒人間，何緣而與貴人之弟遇，又親為彈琵琶侑觴，何意乎？難乎免於乞憐之疑矣。若謂其放浪形骸，等貴介於酒人，則呼牛呼馬一任之，總不識也，而舉琵琶擲之，不已甚乎？意其中猶津津乎有未忘者，則吾不敢知。]〉
正德間，朝官有罪，輒命錦衣衛官校擒拿。霍文敏上疏曰：「天下刑獄，付三法司足矣。錦衣衛復兼刑獄橫撓之，越介冑之職，侵刀筆之權，脫冠裳以就鎖梏，屈禮貌以聽武夫，朝列清班，暮幽汙獄，剛氣由此折盡。或又暮脫汙獄，朝立清班，解下拘攣，便披冠帶，使武夫悍卒指之曰：某也吾辱之矣，某也吾將辱之矣。小人遂無忌彈，君子遂昧良心，豪傑所以多山林之思，變故所以少節概之士也。」
武皇南巡，天下洶洶，倖臣竊國柄，已而崩於豹房，禁從兵悉屬江彬。楊公廷和密與太監張永謀啟太后，請旨誅彬，先傳令散軍士各就賞所，彬覺，顧瞻無人，遂就擒。噫！此何等功耶！昔韓魏公以空頭敕安置任守忠，談者迄今偉之。公之視此，其難不啻十倍，而公之處此，其功不當百倍於昔耶？而或者議公賣友取容。夫世廟初入．據古執禮，公當其時，可謂正直不阿、卓然名世矣，是豈賣友取容之人乎？此市井之談，愛憎之口，不待辯者。獨大禮議起，人皆是張桂而非公，不知公只是未脫見聞窠臼耳。若其一念唯恐陷主於非禮，則精忠貫日可掬也。故謂公之議有所未當則可，謂公之心有一毫不忠則不可，此趙文肅所以極力為公表也。公子慎以正德辛未及第第一，亦以議禮不合謫戍滇中以死。余蓋嘗評論之：升庵博洽似張茂先，詩文似廬陵、眉山兩先生，坎壈過漢之賈長沙，而經術解悟直越宋之程、朱而上之。有升庵而當代之人物可與往哲爭衡矣！矮人觀場，徒謂先生為博學人，而一二崛強之老，又且掇拾其後，是皆不知先生，又何足以為先生重輕耶？
自朱元晦、真希元諸公以名世儒宗，無裨於宋之削弱，於是談者疑儒者為有體無用，而誠心正意之學果不足以平天下。自近代偽儒雜出，聲價高而品行日下，於是舉世疑道學為賣平天冠，而講習之門遂為藏拙之奧。蓋自陽明先生出，道德事功，卓然振耀海內，而元晦諸公藉以吐氣，始知儒者之有益於人國也。乃忌者顧轉而疑先生良知之學。蓋先生功名昭揭，無可指摘，唯學術邪正，未易銓測，以是指斥，則讒說易行，媢心稱快爾。於是謂公異端陸子靜之流。嗟乎子靜，豈異端乎！以異端視子靜，則遊、夏純於顏、曾，而思、孟劣於雄、況矣。余考先生集，先生之封爵祀典，俱以徐華亭相之力，則華亭亦具眼者。屠赤水極力詆其奸，將毋妒婦之口與？
李卓吾曰：古之立大功者誠多，但未有旬日之間，不待請兵請糧而即擒反者，此唯陽明先生能之。然古今亦未有失一朝廷、即時有一朝廷，若不見有朝廷為胡虜所留者，舉朝宴然，三邊晏然，大同城不得入，居庸城不得入，即至通州城下，亦如無有，此則於少保之勛，千載所不可誣也。若英宗北狩，楊善徒手片言單詞歡喜也先，遂令也先即時遣人，隨善護送上皇來歸。以予觀之，古唯廝養卒，今僅有楊善耳。籲！以善視養卒，則養卒又不足言矣。此今古大功，未易指屈，則先生與於與楊，又為千古三大功臣焉者也。
李卓吾曰：識者謂王瓊貪財，好睚眥中人。夫滿朝皆受宸濠賂．獨晉溪不貪宸濠之賂，而陰用王守仁，使居上流以擒濠；明知守仁不以一錢與人，不與一面相識，而故委心用之，何也？彼不拒江彬者，欲以行彼志耳，是以能使守仁等諸大豪傑士得為朝廷用也。當時若李充嗣之撫應天、喬宇輩之居南京、陳金等之節制兩廣，卒令宸濠旋起而旋滅，是誰之功乎？嗚呼，此唯可與智者道。
馬端肅公文升之賢，過寇萊公十倍；而焦芳之奸，亦奚啻如丁謂，聖朝寬大，使芳得優遊故土，可謂天幸，識者不無漏網之嫌。及嘉靖初，大盜趙鐩亂河南，剽至鈞州，以文升家在，舍弗攻。攻破泌陽，前大學士焦芳已跳匿，毀其家，發芳篋，取其衣冠，縛葦若人者而屠戮之，曰：「恨不為天下殺此賊！」可見人心不死，即盜賊尚有同惡也。
梁文康公儲，相業既奇，而人品亦高。正德間，秦王請陜之邊地以益封壤，嬖臣江彬、朱寧及宦官張忠皆助為之，請武皇帝詔與之。兵曹及科道各執奏不可，武皇帝曰：「朕念親親，與之勿拒。」大學士楊公當草制，曰：「若遂草制，畀地秦藩，恐貽後虞。執不草制，則忤帝意。」遂引疾不親事。大學士蔣公亦繼引疾。武皇震怒，內臣督促，公承命草制，曰：「昔太祖高皇帝著令曰：此地不畀藩封。非吝也，念此土廣且饒，藩封得之，多畜士馬，饒富而驕，奸人誘為不軌，不利宗社。今王請祈懇篤，朕念親親，其畀地於王。王得地，宜益謹，毋收聚奸人，毋多畜士馬，聽狂人勸為不軌，震及邊方，危我社稷。是時雖欲保全親親，不可得已。王其慎之毋忽！」武皇帝覽制駭曰：「若是其可虞，其勿與！」回天之力，決於數詞，偉矣哉！肅皇御極，言官聯疏劾公假宸濠衛兵，是為故縱反者，請召置獄正罪，如陸尚書完雲。公曰：「余唯致仕去而已。」終不肯辯。人曰：是公大罪，何所容辯，公終不辯，而劾者不已。久之，乃知與宸濠衛兵者，非公，實石齋楊公當制，正德九年三月十五日之為也。蓋舊例，凡閣下當制，擬旨入，親署銜落筆跡，故不得而誣也。
大禮之議，肇於永嘉，而席、桂諸君子和之，倫序昭然，名義甚正，自無可疑。廷和上畏昭聖，下畏人言，力主濮議。諸親佐復畏廷和之排擊，附和雷同，莫敢牴牾。其伏闕諸少年，尚氣好名，以附廷和者為守正，以附永嘉者為干進，互相標榜，毒盈縉紳，皆當國者不善通融耳。然以沖齡之主，而舉朝元老卿輔至二百餘臣，皆喧呼痛哭，卒不少動。聖孝天植，神武獨斷，萬古一君而已。
汝陽林特立在館時，閱《武廟實錄》且成，唯迎立肅廟等二事未決，眾議紛然。公奏記副總裁中峰董公曰：「昨聞迎立一事，或雲由中，或雲內閣；誅賊兵，或雲由張永，或雲由楊廷和。疑信之間，漫然亡據。史，萬世是非之權衡，固不可以偏重。時竊意廷和以忤旨罷歸，永坐罪廢，今上方綜核名實，書進二事，必首登乙覽，恐將以永真有功，廷和真有罪，不待左右汲引排擯，而君子小人進退之機決矣。矧夫信以傳信，疑以傳疑，史臣體也。二者既未嘗親與其事，可信可疑，宜嚴其有關於治忽者，庸詎私一廷和哉！幸執事裁擇輕重之間，是非之權衡也。」公以白之總裁鵝湖費公，可之，書進天子，由是乃傾心任宰輔，而宦寺之權輕矣。前輩猶重史如此，今信耳信口、信手信胸臆，尚安復有信史哉！
我朝經筵日講，非徒辨析經史為觀美也，謂當旁及時務，以匡不逮。而近世面奏唯兩人。嘉靖甲申，修撰呂楠言：五月十二日獻陵忌辰，是日講筵，君臣不宜華服。己丑夏，祭酒陸深言：講官講章，不宜輔臣改撮，使得自盡其愚，因以觀學術邪正。呂未幾以論禮謫解州判官，陸後亦謫延平同知。
謝鐸云：「我太祖皇帝遠過於宋者，有五事。一，攘克夷狄以收復諸夏：二，肇基南服而統一天下；三，威加勝國而鋒刃不交；四，躬自創業而臨御最久；五，申明祖訓而家法最嚴。」陸文量又云：「本朝政體度越前代者，摭其大者數事。如前代公主寡，再為擇婿，今無之；前代中官被寵，與朝臣並任，有以功封公者，今中官有寵者賜袍帶，有軍功者增其祿食而已；前代府刺史皆有生殺之權，今雖王公不敢擅殺人；前代重臣得自辟任下僚，今大臣有專權選官之律；前代文廟聖賢皆用塑像，本朝初建國學，革去塑像，皆用木主；前代嶽鎮海瀆皆有崇名美號，今止以山水本名稱典神，郡縣城隍及歷代忠臣烈士後世溢美之稱，俱令革去；前代文武官皆得用妓，今挾宿娼有禁，甚至罷職不敘。」陳眉公曰：「更有十事：前朝太學生皆上書，吾朝獨生員不許陳民間利弊，一也；九鎮以制府文臣為將，天子自為居守，二也；閣臣部寺之長與邊腹大帥，外廷會推，內廷不得專擅，三也；母后不稱制，四也；勛戚不干政，五也；皇子講官即宮坊寮寀，不立博望苑，不開天策府，六也；無殉葬，七也；不用黥刺劓閹割之刑，臣下敢有奏用此刑者，文武群臣即時劾奏，將犯人淩遲，全家處死，八也；京師有熱審，省直有減刑，非大吉典不輕赦，九也；宋制臺省六品，諸司五品，一郊而任一人，兩制以上，一歲而任一人，子又任其孫，孫又任其子，任侄、任甥亦有之，今三品以上才得蔭子入監，紈絝子弟不濫朝籍，十也。然則定鼎卜歷，尚可量哉！」
國朝文明之運，敻出前古，獨樂律一事，置而不講。顧議樂亦復不易，必如師曠、伶州鳩、萬寶常、王令言之徒，其自得之妙，豈有法之可傳者？而後之君子，乃欲強為議論，究律呂於黍之縱橫，求正哇於聲之清濁，或證之以殘缺斷爛之簡編、埋沒銷蝕之尺量，而自謂得之，何異刻舟覆蕉、叩槃捫燭之為乎？洪武中，有山西都指揮郭敬，解鐘律，以水置食器中，斟酌損益，以箸擊之，即合音調。嘗聞教坊奏登降之樂，愀然不樂，或問之，曰：「非爾所知。」當事者誠加意此事，請開一樂律科，安知無郭敬其人者出而應乎？
國家以改元為重，然歷世無窮，美名有限，遂有前後相復之嫌。最可鄙者晉惠，六同漢號，一用吳號。漢哀之太初，晉元之建武，魏孝武之永興，唐肅宗之上元，皆自同一代之號。乾德，蜀號也，因宮人鑒背而始知；隆興，偽號也，因曾布《日錄》而後見。然其所當避者，又不止重復一節而已也。不可象謚法，如康定、靖康之類是也。又不可犯古陵名，如熙寧、崇寧，皆同劉宋陵名是也。又不可襲夷狄宮名，如宣和乃契丹宮門之名。徽、欽至彼，入門見額而始悔是也。是以當國改元者，最宜博洽之士。若永樂，乃前涼張重華、宋方臘及南唐賊張遇賢所僭年號，而正德亦西夏僭國年號，隆慶系金虜宮名。當時廷臣無一人記憶，何也？宋太祖謂宰相須用讀書人，豈虛哉！又當詳稽國運，如宋改治平，而說者謂火德不宜用水。則我朝土德，不宜用木，犯之者有耗損元氣之嫌。又當審察國姓，如周高祖姓宇文，改元宣政，當時以為「宇文亡日」是也。亦當避忌國號，如唐僖宗改元廣明，而當時以為「唐去其口，而著黃家日月」，後果為黃巢所篡是也。大率離合之讖，深微而難逃，最宜熟察。桓玄改元大亨，議者以為「一人二月了」，果二月而乘輿反正於江陵。梁豫摩王棟、武陵王紀，皆改元天正，說者謂「二人一年止」。齊後主緯改元龍化，以為「降死」。隋煬帝改元大業，以為「大苦末」。齊顯祖改元天保，謂「一大人只十」，果十年而終。宋徽宗改宣和，謂「一家有二日」，果徽、欽同為帝。欽宗靖康，謂「立十二月」，果周歲而止。又「正」為「一止」，前代如魏邵陵公之正始，金虜亮之正隆，梁陵賀王之正平，魏高貴鄉公之正元，渤海王嵩鄰之正歷，雷進之正法，皆非吉徵。本朝正統，有北狩之變；正德，盜賊滿天下，亦失考之故也。他若炎興，應司馬氏之名；昇平，有不滿鬥之謠；大足，若數足，而則天改之。「昌」字乃「二日」，而李泌議之。「成」字「負戈」，「美」者「犬羊」，「亨」為「子不成」，而神宗避之。純熙旁作屯，而孝宗更之。雖國家隆替，有數存乎其間，而建元議號，則不可不詳審也。
我朝宗藩，自古未有若是其盛者。萬歷二十二年，上屬籍者已十六萬人，今又二十年，其生齒尚末知其數也。偶閱《侯鯖錄》，載唐元稹行李從易宗丞制詞云：劉氏子孫，在屬籍者十餘萬人。夫漢祖掃秦灰之燼，我高祖驅胡膻之穢，其功同也，故胤嗣之盛，亦相同乎？然而祿廩之費，多於百官。而子孫之眾，宮室不能受，無親疏之差，無貴賤之等，自生齒以上，皆養於縣官。長而爵之，嫁娶喪葬，無不仰給於上。日引月長，未有底止，此亦事之所必至，而恩之所必窮者也。而當事者，未聞所以處置之，何也？古者天子七廟，七廟之外，非有功德則疊毀，春秋之祭不與。莫貴於天子，奠尊於天子之祖，而廟不加於七，何者？恩之所不能及也。何獨至於宗室而不然？余聞三代之間，公族有以親未絕而列於庶人者；兩漢之法，帝之子為王，王之庶子猶有為侯者，自侯以降，則庶子，無復爵土。蓋有去而為民者，有自為民而復仕於朝者。至唐、宋亦然。今宗室宜以親疏貴賤為差，以次出之，使得從仕，比於異姓，擇其可用而試之以漸。凡其秩祿之數，遷敘之等，黜陟之制，與異姓均。使其不才者不至於害民，其賢者有以自效。此亦目前救弊之術，萬不可已者。近日行人劉公宗周有定宗藩一疏，中間經制甚可觀。
昔孔門三尺童子，羞稱管、晏，而漢、唐以來，俊傑比肩，將相接踵，卒未聞有一人過管、晏。何也？戰國時有申不害、韓非者，倡刑名之學，今天下學士大夫爭唾罵之，而諸葛孔明、王景略者，皆一世人豪，乃陰用其術，以成治安。故今天下而有一管、晏、申、韓乎，何憂不治？所謂世變江河，愈趨愈下，信然矣！桑弘羊、孔僅、宇文融、楊炎，此數子者，非世所稱以其法亂天下者乎？乃後爭用其法不置。我國朝六典，建官純用周制，今司農所日夜講求，百執司所昕夕圖維者，豈一一在維正之供哉？如昔桑、孔輩所云鹽鐵、舟車、緡錢、酒酤、間架、保馬、保甲、免役諸敝法，及入粟拜爵之事，有能振刷而力行之，未必非今日匡時治國濟邊保民之第一議矣！而安在高聲大罵桑、孔、融、炎輩也！
劉靜修曰：天生此一世人，而一世事固能辦也。嶺南多毒，而有金蛇、白藥以治毒。湖南多氣，而有姜、橘、茱萸以治氣。魚鱉、螺、蜆治濕氣，而生於水；麝香、羚羊治石毒，而生於山。蓋不能有以勝彼之氣，則不能生於其氣之中。而物之與是氣生者，夫固必使有用於是氣也。猶朱子謂：天將降亂，必生弭亂之人以擬其後。以此觀之，世固無無用之人，固無不可處之世也。無論上古，如我朝土木之變則生於忠湣，寧藩之變則生王文成。有是病才有是藥，有是亂才有是人，世無乏才之世，以通天達地之精神，而輔之以拔十得五之法眼，其庶幾乎！
