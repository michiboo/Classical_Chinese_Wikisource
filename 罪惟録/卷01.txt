明興不階尺土，等漢之高祖。顧祓除之義，尤爲卓絕論者，謂超越前代五事。〈一崇學、一優外戚不事事、一母后無垂簾之聽、一掛印權歸樞部、一禁官妓。〉
然外戚優逸，坐致困窮；兵權過操，專閫不力，則開國時計所以善，後而積之爲貧與弱，不及料也。若乃宦官無制，黜陟不關，銓部始固輕之，後反至於極重，擯之曰「天子私人」。夫天子私之，彼安得不自私？於是習爲私公爲私制私而究溺於私羣借之用庇其私激爲朋黨國脈大傷則奉祖訓者所不能神明其意矣兩以叔父凌嫡而善敗以分兩以親征定亂而安危係奉南宮似弟而非弟尊興獻似孝而非孝南遷之議一槪不行不審時要棄地之擧前以不得已後以不能治理勢分而一概行之不念前勞易儲一見未免傷心廢后四見頗累盛德東宮失歡享年俱促支子溺愛祚胤不長總非細故獨寘鐇宸濠之律不可以加靖難之師北平功可補過金川不啟未易卜年康陵德陵淫佚踰等而不致有南巢孟津之禍則周德之未改天命也所可異者高皇應婁降之祥成祖葉燕飛之兆原非人爲長陵永陵兩起藩邸並以壬午改元靖難動衆南昌㺯兵一以己邜之七月一以己邜之六月又皆月之十有一日永樂中三殿災嘉靖中九廟災皆以辛丑之四月皇覺以僧興滇南以僧亡景帝終於裂帛逆跡不彰烈皇盡於投繯運乃不復二祖建義子多仗戮力而武廟以之幾爲禍胎思文以之或延虛望豈非有莫之爲而爲者與有明理學邁漢倫𢑱過唐形勢踰宋卽以直接有夏之明德可也以問後世之論史者
明太祖，欽明啟運峻德成功統天大孝高皇帝〈原謚〉，永樂中加「神聖文武」四字於原謚之上，嘉靖中加謚「開天行道肇紀立極大聖至神仁文義武峻德成功高皇帝」。帝初名興宗，改元璋，旣貴改元龍，字國瑞，旋以龍字易犯，易其旁爲帝字，作龍書。帝顓頊後，封於邾，其後去邑爲朱，世居沛國相縣，旣徙句容，歷遷鍾離之太平鄉。事在《祖禰傳》。元文宗天曆元年，戊辰秋九月十有八日丁丑，母淳皇后，生帝爲第四子。姿貌雄傑，奇骨貫頂，聲如巨鐘。及淳皇帝後相繼厭世，兄重六公持家，貧，重七公出贅，太祖無所依。有汪媼者，資帝皇覺寺爲僧，師高彬。歲大饑，寺空，帝披衲野走，次合肥病，病中似有兩紫衣人與俱，宛轉病閒，卽不得。過臨淮郭山甫一見驚嘆，備陳天表之異，進巵酒，願他日毋相忘。歷六合行代豎儒負，豎儒息槐而測帝甲子，貴不可言，帝頗不自意，遍光固汝潁諸州，凡三年，復還寺。先是元讖有佛子是眞王之語，頗圖形大索，乃不疑帝。會汝潁蘄黃兵大起，郭子興者與其黨孫德崖等攻陷濠州，據之，寺爲亂兵所燬。帝窮無之，禱於神，從雄吉〈卜伽藍神逃與守皆不許笤躍自立再卜再立〉時德崖共起事四人，兪魯潘等咸農家，剛悍郭不與協。
壬辰〈元至正十二年〉春閏三月，帝伏劍入濠，門者疑敵間。起創之，以見子興，子興釋之，俾長十夫。妻以所飬馬公女，卽孝慈皇后也。久，軍中呼朱公子云。時黃巖鹽狙方國眞〈原名珍避仁祖諱改〉矯元制叛服不常黃陂漁子倪文俊與鄒普勝等奉徐壽輝稱帝於蘄水遷漢陽國號天完建元治平則郭子興爲德崖所窘見執幽窖中帝冒入脫之
癸巳〈元至正十三年〉夏五月帝以花雲破懷遠全椒二縣復襲羣盜繆家寨走之乃還里募士得七百人上子興子興以帝爲鎮撫徐達等二十四人帝留自衛〈徐達湯和吳良吳禎花雲陳德顧時費聚耿再成耿炳文唐勝宗陸仲亨華雲龍鄭遇春郭興郭英胡海張龍陳桓謝成李新張赫張銓周德興〉南略定遠說降驢脾寨三千人走元知院老張於橫澗山得精兵二萬隨下豁鼻洪山等寨招定遠繆大亨降之自是合肥吳復定遠馮國用王德興胡淵儲興等各以所部來附兵始振乃定有約束行閒克泗州定遠李善長布衣入謁留書記和輯諸將以花雲爲先鋒克滁州守之
秋九月元右丞脫脫攻復徐州賊芝麻李遁去其黨趙君用彭早住並奔濠州脫脫分賈魯圍濠濠諸豪初相郗至是弛嫌城守帝獨力會賈魯死圍解彭趙輒自王而子興勢詘依早住尋爲君用所縶帝奔之如父讎得解已彭趙內爭早住死君用必殺子興帝使人百說之子興乃得以萬人來滁輙忌帝盡奪帝左右皇后爲曲事子興張夫人得無害
甲午〈元至正十四年〉春正月鹽獪張士誠以兵據高郵自稱誠王國號周建元天佑元脫脫以兵攻之分圍六合帝以唇齒出救爲解圍還滁元兵至滁僞爲款縱所奪馬還元元兵去時濠人趙德勝虹縣人胡大海來歸並以爲前鋒冬十月孟嫂攜其子〈名文正〉及仲嫂閒關至帝姐曹國長公主已卒子保兒〈名文忠〉從其父隴西王李貞亦至會定遠孺沐英方八歲〈名文英〉在軍帝愛之與文忠皆賜姓朱氏屬皇后子之
乙未〈元至正十五年宋稱龍鳳元年〉春正月帝規取和陽失期而元守誤入帝因襲有之令軍中悉還所掠士女勿後繼元兵十萬至拒卻之子興乃以帝總和陽兵會孫德崖饑來就食帝不吿居德崖和陽子興方銜德崖切猝視師和陽旣卽館休帝始迎謁德崖內不自安請去帝餞其前軍出子興輒噪起縶德崖而飲之酒前軍譁劫帝幾爲所賊羈麻湖中倉猝子興乃釋德崖而徐達等往代帝羈湖中事得解子興自是怏怏不得志發病卒帝統其軍後季女事帝爲惠妃先是劉福通杜遵道等自碭山夾河迎立韓林兒爲帝都亳稱明王國號宋建元龍鳳檄至以子興次子甲爲都元帥張天佑爲右副元帥帝爲左副元帥然軍中唯左副元帥進止遂奉宋朔設位軍出入必吿宋兵北擾元勢張帝謀渡江適巢湖水軍廖永安兪廷玉趙普勝等數十部〈廷玉通海通源通淵永安弟永忠趙伯仲弟庸張德勝葉昇枼世傑華高〉　以妖黨左君弼據廬州相害納款求援帝大喜親率師受之普勝中異叛去歸天完帝乃以衆出湖口元中丞蠻子海牙集樓船塞馬腸河以拒一戰北之會大雨浹旬舟浮溢閒達和陽虹縣人鄧愈來附充管軍總管懷遠人常遇春道謁以爲先鋒夏六月悉衆乘風突牛渚遇春先登元採石兵潰去於是棄舟中流示不返全師壓太平路元平章完者不花僉事張旭咸棄去總管靳義投水死儒士李習陶安率父老郊迎帝入城禁焚掠斬一不義以徇義靳死善葬之獲元萬戶納哈出帝曰此木華黎孫各爲其主留之非情資而遣之改太平爲府〈以後路皆改府〉以李習知府事請置太平興國翼元帥府諸將奉帝爲大元帥李善長爲帥府都事汪廣洋帥府令史陶安參幕府事衣服旌旗皆尙赤合肥人楊璟率衆來歸
秋九月皇太子標生母李賢妃皇后以爲子
冬十二月元蠻子海牙以兵截江斷和陽問而民兵元帥陳埜先衆數萬窺太平帝逆擊卻之擄埜先海牙兵解和陽通帝縱野先曰惟元與我野先僞降陰與集慶御史福壽合行反閒欲單我請以舟師東擣鎮江南據溧陽可老建業帝鉤得其詐騰書折之埜先計不行乃密招致元將左哈納出里詭言與戰生得之須帝臨軍受俘帝許之而不往尋攻集慶路埜先果叛與福壽拒秦淮我師敗績郭元帥張天佑戰死埜先追襲我師溧陽之葛山鄉寨民兵百戶盧德茂私憾埜先出壯士蒙靑衣詭迎狙擊埜先死衆推從子兆先爲元帥帝拔蕪湖請置永興翼元帥府是時宋韓林兒爲元師所困自亳遷安豊
丙申〈元至正十六年宋稱龍鳳二年〉春二月周士誠南破元平江路改爲隆平府都之元蠻子海牙復以兵扼江帝伏礮大破之自是無江阻三月攻陳兆先擄之令原官從征軍內疑帝令宿衛自若下溧水再攻集慶馮國用先登敗敵於蔣山城破福壽力竭死平章阿魯灰參政伯家奴達里花赤達尼達思咸戰死帝皆令善葬之宋置天興建康翼元帥府以廖永安填之趙忠爲興國翼元帥守太平得儒士夏煜孫炎楊憲等十餘人以次任用奉改集慶路爲應天府都之元將康茂才尋朝佐許成等各以其衆來歸凡得軍民五十餘萬始以徐達爲大將一軍法攻鎮江拔之元平章定定守將段武戰死號令肅城中不知有兵奉改鎮江路爲江淮府置淮興翼元帥以徐達湯和爲統軍元帥復置秦淮翼元帥府兪通海領之帝親迓耆儒秦從龍於龍江咨訪密從龍言陳遇幷禮致之從龍遇必不受官帝不強
夏四月克金壇周困宜興耿君用援之力戰死子炳文代領其衆命楊憲通好於周周留憲不返六月克廣德路奉改爲廣興府置翼元帥府鄧愈邵成統之置行樞密院於太平以花雲爲院判降將陳保保叛歸周帝奪徐達以下各一官馳嚴諭
秋七月諸將策奉帝爲吳國公設官屬以元御史臺爲吳國府置江南行中書省帝兼總省事奉置江南行樞密院以湯和同僉院事會周窺鎮江徐達敗之於龍潭益兵圍常州擄士誠弟士德士德梟有謀周失之氣沮九月帝如江淮先謁孔子廟分遣儒士吿諭鄉民置金山水寨以遏南北
冬十月華雲龍王弼等敗周師於舊館士誠乃奉書修好請歲獻銀米犒軍帝答諭歸我使臣叛將乃解常圍復不報十二月周長槍元帥謝國璽寇廣興元帥鄧愈擊走之
丁酉〈元至正十七年宋稱龍鳳三年〉春三月耿炳文克長興改爲長安州奉立永興翼元帥府炳文統之三月克常州改爲常春府湯和爲元帥守之遂克馬馱沙時天完倪文俊部將陳友諒襲殺文俊幷其軍自稱平章居江州壽輝不能制
夏四月攻寧國元守臣別不花朱亮祖等力拒常遇春中流矢裘士七千人帝乃自臨軍攻具百道進開門降百戶張文貴殺妻妾自剄生致亮祖釋之得軍士十餘萬屬縣皆下五月周寇長興炳文擊走之克太興六月取江陰擢吳良爲分院判官
秋七月取常熟尋取績溪乘勝拔元徽州追敗守將萬戶吳訥於白際嶺訥自殺奉改徽州路爲興安府元帥鄧愈守之敗元楊完者援兵於城下克休寧九月進攻婺源守將江同等來降
冬十月常遇春克天完池州敗平章陳友諒於城下帝閱兵大通江命繆大亨徇揚州初元鎮南王孛羅普化招靑軍元帥張明鑑協守揚州明鑑逼王反元而普化不從見逐死明鑑遂據城殘至是以城降十二月釋輕重罪囚
戊戌〈元至正十八年宋稱龍鳳四年〉春正月攻江陰之石碑枼世傑戰歿周守將欒瑞來降二月命吳禎副其兄良守江陰朱文忠等取靑陽石埭太平旌德等縣以康茂才爲營田使三月克元建德路〈後改嚴州府〉先是鄧愈等兵次遂安敗元上榆元帥餘子貞遽拔淳安乃抵建德守將棄城去奉立元帥府以朱文忠領之一再敗援師走楊完者
夏四月天完陷池州院判趙忠被執陳友諒遂據龍興路盡躝郡縣六月取婺之浦江復義民鄭氏家周犯常熟廖永安敗之福山港
秋七月又追敗之通州八月周殺楊完者其屬同僉員成納款使朱文忠撫其衆三萬於桐廬
冬十月胡大海取蘭溪奉立閩越元帥府進攻婺州不下十一月帝親詣婺軍道徽州十二月召儒士康仲實姚達等論時務問民疾苦以前學正朱升參預帷幄時元參政石抹宜孫與參謀胡深章溢守婺造獅子車拒戰帝曰車非地宜出精兵擣之廉訪使楊惠達魯花赤僧住皆戰死同僉安慶以婺城降奉改寧越府後改金華乃置中書分省於寧越以儒生王禕等爲掾使立金華翼元帥府袁貴統之延儒士王宗顯爲知府辟隱逸范祖幹葉儀等會食省中日令二人直講經史帝嘗曰攻城雖用武安民必以仁吾每聞一城下不妾戮無辜爲數日喜選寧越七縣富民子弟宿衛號曰御中軍民閒女曾氏妄言能通天文倡談禍福衆惑帝以爲女妖戮於市下令禁酒先是徐達等圍宜興不破帝諭達截太湖周餉道一鼓下之廖永安深入爲所擄士誠欲降之不屈被囚以楊國興守宜興置管領民兵萬戶府示寓兵於農之意
己亥〈元至正十九年宋稱龍鳳五年〉春正月平章邵榮破周兵於餘杭方國眞獻金幣以書報之胡大海克周諸暨改爲諸全州尋呂珍來援以水灌其軍珍窮請成縱之去始設儒學於寧越府立五經師以葉儀宋濓塓之遂有學正訓導等官裘亂旣久始聞絃誦之聲儒士許瑗王冕入見留官之二月周再犯江陰吳良以計敗走之擄陶元帥以下二百人三月宥獄囚邵榮攻周湖州不利再敗周援師李伯昇走之自是周屢犯常州建德宜興婺源皆不利去方國眞來降以次子開爲質帝厚賜遣之授國眞官天完趙普勝寇太平敗去遂復池州
夏四月立樞密分院於寧越府常遇春守之五月賜寧越節婦松氏米五石六月周寇諸全胡大海救卻之帳前親軍都指揮使馮國用卒弟國勝掌其軍帝還應天
秋八月取無爲州九月帝使人閒趙普勝於友諒友諒果疑普勝誘殺之自是安慶無勁敵我師克潛山常遇春攻衢州嚴元伯顏不花百計拒守力窮院判張斌私遣使納降總管馮浩赴水死改衢州爲龍游府
冬十月兪廷玉卒安慶軍中十一月胡大海攻元處州胡深守元龍泉籌石抹宜孫必敗閒道來歸言處州內弱請急攻之城破葉琛章溢潛建寧七邑皆下宜孫走死帝念其忠命葬祭之改處州爲安南府時徐壽輝巡江州陳友諒執而幽之自稱漢王天完將明玉眞西據成都絕漢
庚子〈元至正二十年宋稱龍鳳六年〉春正月元福寧州守臣袁天祿遙請款手書勞之三月改淮興翼爲江南分樞密院宋濓章溢葉琛劉基並以薦起署濓江南儒學提擧世子受經溢琛並爲營田司僉事基留帷幄預機密
夏四月皇第四子棣生母碽妃皇后以爲子是爲太宗文皇帝五月漢友諒犯池州帝命設伏九華山邀其惰大破之俘三千人將軍遇春僇十之九帝不悅盡返其餘俘閏五月漢陷我太平守將花雲朱文遜院判王鼎知府許瑗咸死之於是友諒弒壽輝於採石舟中卽五通廟爲行殿稱皇帝國號漢改元大義約周士誠共蹴金陵金陵大震諸獻策帝皆不可劉基獨請決戰帝乃馳諭胡大海擣信州以牽其後以康茂才友諒舊識使爲反閒速漢兵來預設伏以待之友諒果至中伏大敗別舸遁去復太平以降將張志雄策急乘虛下安慶大海亦下信州奉改爲廣信府置龍虎翼元帥府以葛俊統之故天完舊將歐普祥以袁州降友諒遣弟友仁爭之一戰獲友仁尋與漢平友仁歸漢
秋七月故天完將於光等擊走漢辛同去以饒州來附帝命鄧愈往鎮之遣千戶王時齎白金入燕都鉤察元政時察罕帖木兒及李思齊皆起義兵討賊察罕知兵連破汴梁走宋林兒安豊山西秦隴皆平屯兵太行分鎮要害故有是遣九月諸全守將袁實禦周師戰死周復犯長興初戰不利炳文以勁兵繞之大敗去故未完將袁國公歐普祥來降漢將張定邊復陷安慶守將趙伯仲棄師歸帝賜以死錄其弟庸僉行樞密院事
冬十二月榷酒醋
辛丑〈元至正二十一年宋稱龍鳳七年〉春正月朔中書省猶設明王座率文武朝賀劉基獨瞪目不拜密陳天命所在帝悟已之議立鹽茶法鑄大中通寶錢二月改樞密院爲大都督府以兄子文正爲大都督節制中外諸軍事元泗州守將薛顯以城降方國眞飾馬以金貝來獻帝卻之以胡大海爲江西行省參知政事守金華
夏六月漢李明道寇廣信守將吳德濟檄大海夾擊大破之擄明道及宣慰王漢二釋官之漢二諷其兄王溥以建昌來降溥復獻南豊臨川等縣
秋七月賞參軍宋思顏直言八月帝親督諸將乘風遡流直指安慶破其水寨以劉基策釋安慶竟走江州至小孤漢將丁普郎迎降不及江州五里友諒始知之倉皇夜率妻子奔武昌遂克江州漢傅友德以所部降乘勝拔𣃕黃興國黃梅廣濟等處旋師下安慶九月以陶安爲黃州知府
冬十一月命平章吳宏取漢撫州守將鄧克明詣僉院鄧愈僞請臨其地受降愈廉其詐閒道襲之下其城十二月漢江西行省丞相胡廷瑞以龍興降多所要挾帝以劉基微示輒許之廷瑞卒降
壬寅〈元至正二十二年宋稱龍鳳八年〉春正月帝發九江如龍興存恤孤寡縱鹿西山築臺龍沙之上集父老慰諭悉謁孔子廟宴滕王閣令諸臣橫槊賦詩改龍興路爲洪都府〈後改南昌〉葉琛知府事以鄧愈爲江西行省中書參知政事鎮之遠近降帥伏謁皆仍故官袁瑞臨江吉安等處皆下二月金華降苗元帥蔣英劉震作亂殺參政胡大海及其子關住郎中王愷等元帥朱文忠馳兵救之賊棄去降周士誠乘變令弟士信盛兵圍諸全急守將謝再興力禦胡德濟以廣信兵往援大敗去時處州苗將李佑之賀仁德亦叛殺院判耿再成總制孫炎知府王道同等文忠移屯縉雲檄邵榮等討平之三月明玉珍稱帝於重慶國號夏改元天統先是降臣胡廷瑞密吿帝所部祝宗康泰中貳帝令從征武昌至是果半道反兵劫洪都門開鄧愈倉猝走知府葉琛都事萬思誠被害
夏四月檄徐達還定洪都祝宗走新塗被殺獲康泰以廷瑞甥故宥不殺五月命大都督文正統元帥趙德勝參政鄧愈鎮洪都漢熊天瑞寇吉安擊殺守將孫本立城陷旋復之是月帝投書元平章察罕帖木兒我使被留不遣元陳友定起義師復汀州六月宋田豊王士誠降元旋叛刺殺察罕元君臣震憚帝亦長嘆曰天下無人矣元以其甥擴廓代領其衆〈一名保保〉
秋七月平章邵榮參政趙繼粗謀反伏卒伺帝帝他道還涕泣置榮繼祖極刑八月漢熊天瑞復陷吉安旋又復之
冬十月討叛將羅友仁於池州十二月獲元戸部尙書張昶授以官擴廓致書獻馬歸我使臣安豊人曹良臣及韓政咸率衆來附
癸卯〈元至正二十三年宋稱龍鳳九年〉春正月報書擴廓二月都昌盜江爵導漢入寇殺理問穆燮陷饒州討定之周呂珍以衆十萬圍安豊劉福通閒道求援劉基請弗應帝必援之未至而城破福通死帝敗呂珍兵以明王林兒歸有司請設御座中書省劉基不可帝然之三月以廬州左君弼初援珍遂移兵圍之久不下寬處州鹽稅二十取一
夏四月諸全守將謝再興殺知州欒鳳叛降周以周師寇東陽朱文忠疾擣賊於義鳥走之郎中胡深請築城五指山下遏周衝不旬日城完周李伯昇以師十六萬突城下不利去五月漢友諒空國六十萬圍洪都連陷臨江吉安無爲州氣銳甚以所獲守將劉齊朱叔華同知趙天麟等徇城下知州童曾不屈沈於江衆寡懸大都督文正等不爲慴城守力元帥趙德勝弩洞漢將金指揮薛顯突門殺漢平章劉進擄其副將趙祥百計破攻具六月德勝巡城中弩死院判李繼先元帥牛海龍趙國旺等咸戰死殺傷過當被圍八十餘日不下閒道請援帝始悔安豊之行曰使漢兵乘虛順流直指建業事去矣疾解廬圍
秋七月親督舟師二十萬援洪都先扼江口遇賊鄱陽盪其前鋒猝命徐達還守金陵逡巡戰不利帝舟膠幾爲所及時漢兵連舟爲陣用郭興計火攻之友諒弟友仁友貴及平章陳普略皆焚死相持不決帝馳書責之友諒不答兪通海進策願縱敵入江我師壓上流可以得志劉基亦以金木相犯日決勝八月漢糧竭果出湖口擊中流友諒中流矢死擒其太子善兒漢將張定邊復奉子理奔武昌稱帝改元德壽是役也將臣死敵者三十六人〈韓成丁普郎張志雄宋貴陳兆先余昶昌文貴王勝李信程國勝姜潤曹仁等〉後皆追進封爵祠康郎山亦祠趙德勝葉琛張子明等十四人於南昌九月帝還京
冬十月帝親征武昌諭徐達固長圍勿與戰是月周士誠自立爲帝改國號曰吳治宮殿設官屬十二月帝坐西苑諭諸將兵法
甲辰〈元至正二十四年宋稱龍鳳十年〉春正月李善長率諸臣勸進一再不允乃奉帝爲吳王凡詔令猶稱龍鳳某年月日皇帝聖旨吳王令旨云云以李善長爲右相國徐達爲左相國常遇春兪通海爲平章政事帝鑑元政不擧諭諸臣以大振紀綱爲要減收官店錢二月復臨武昌軍陳理銜璧肉袒降帝令慰友諒父母封理歸德侯漢沔荊岳皆降立湖廣行中書省以楊璟參知政事三月改各翼元帥府及樞密院俱爲親軍十七衛指揮使司改各總管府爲千戸所立部伍法禁功臣家僮僕驕肆定啇稅三十取一行省以故漢友諒鏤刻龍林進立燬之命擧人才以劉基爲太史令進師克廬州走左君弼遂置行省於廬州以兪通海攝之夏四月命中書進宗廟薦新禮儀六月溪洞長官向思明等納故印請更賜仍其官
秋七月常遇春等討江西上流未附州郡徐達按行湖湘等處八月減省掾受賄死罪塑功臣像於卞壼及蔣子文廟故漢平章姜旺以江陵降改爲荊州府夷陵潭州歸州皆下圍漢將熊天瑞於贛州
冬十月以廖永安陷周不屈遙授平章楚國公宋濂魏觀爲左右起居注吳士信侵長興耿炳文會湯和擊卻之十一月置湖廣道提刑按察使司以章溢爲僉事十二月克辰州衡州裁宣課司一十六處置拱衛司統領較尉方氏明善以兵犯平陽胡深擊走之
乙巳〈元至正二十五年宋稱龍鳳十一年〉春正月克贛州熊天瑞降徐達取寶慶路常遇春兵至南安韶州南雄諸郡皆下湯和破永新山寨七十餘處鄧愈還軍討故漢饒鼎臣於安福破走之二月吳以衆二十萬圍諸全朱文忠走援大敗之元陳友定侵處州胡深邀擊敗去遂下浦城按察使李飲冰條大都督朱文正驕暴帝親往徵還免官安置桐城
夏四月胡深克松溪五月常遇春取安陸襄陽留鄧愈鎮襄陽六月諭民裁桑麻木緜朱亮袒克崇安進攻建寧胡深被執遇害故漢左丞周文貴寇辰溪旋寇辰州破走之
秋七月元思州宣撫使田仁厚來獻鎮遠吉安軍民二功水常寧等十縣龍泉瑞溪沿河等二十四州進仁厚宣慰使沅陵盜向八珍作亂討平之九月置國子學於應天設博士等官明玉眞遣使通好
冬十月規取淮東命徐達進攻泰州士誠以舟師疑范蔡港帝手諭大將軍勿輕動遂克泰州給所俘衣糧完其妻子戍潭辰閏十月信州盜蕭明寇婺源知州白源懷印赴水死旋破平之十一月進攻高郵帝復諭達勿深入還軍泰州而以馮國勝節制高郵諸軍吳大寇宜興召徐達還援復圍高郵吳援不進復克安吉爲守將費子賢所敗
丙午〈元至正二十六年宋稱龍鳳十二年〉春正月置兩淮轉運鹽使司吳以舟師窺江陰帝臨江陰寇退康茂才追敗之浮子門二月夏明玉眞卒子昇嗣立改元開熙來聘使參政蔡哲往報之哲圖其山川險易以獻美容宣撫司田光寶來降三月禁種秫下中書嚴選擧之令馮國勝中高郵閒失士千人帝怒撻之令立功自贖國勝憤一鼓破高郵
夏四月攻淮安吳右丞梅思祖以城降幷獻泗州時李濟爲吳守濠州帝曰吾有國而無家柰何以書招之不報及淮平濟以城降徐宿二州亦下帝幸濠州省陵基宴諸父老諭以孝弟力田勤儉爲本尋破安豊元將左眞竹君弼出走獲忻都復敗擴廓援兵於徐州取興化命劉基王禕定常賦國計五月招集流亡訪求遺書語詹同曰孔子節用愛人使民以時二語治國良謨莫過是矣
秋七月平章楚國公廖永安卒於吳帝親爲文祭之肖像功臣廟八月以徐達爲大將軍常遇春副之率師二十萬征吳諭以勿殘掠勿發丘隴毀廬舍聞士誠母葬姑蘇城外善護之師先吳興攻德清五太子及呂珍朱暹等以舊館六萬人降進逼吳興城下守將李伯昇及左丞張天驥開門降九月湘鄉賊易華叛討平之漢周文貴復掠辰州守將楊璟擊走之
冬十月送所獲元平章王的長壽還燕朱文忠進攻杭州吳平章潘原明詣軍門納降仍原明淛江行省平章獲蔣英劉震伏誅吳李思忠以紹興降宋興以嘉興降十一月開省杭州以右丞朱文忠爲平章守之復姓李氏進逼姑蘇士誠出戰屢敗築長圍以困之指揮茅成攻婁門中矢卒追封東海郡公十二月左丞廖求忠擠宋明王韓林死以明年爲吳元年立宗廟及圜丘方澤二壇營宮殿尙樸素命慱士熊鼎類書古鑑戒於左右殿壁又書大學衍義於西廡敕協律郎冷謙考正雅樂定樂章聲譜及樂器禁箋文誦美之詞永寧賊饒壹等平
丁未吳元年〈元至正二十七年〉春正月賜元擴廓書先是使臣汪河被留不遣至是復與書諭以內和諸將外睦四鄰母啟兵端不報時有托爲太白神者言吳王當一天下太祖以其諛令旨諸涉怪誕者勿以聞免租〈太平二年應天及鎮江寧國廣德各一年〉
曰吾昔在軍空腹戰歸進粗糲如飴此尙食如是敢忘吾民二月元擴廓侵徐州傅友德擊走之時左君弼保陳州令旨歸其母以書致意君弼涕泣就款置兩淛都轉運鹽司於杭州三月定文武取士之法湖廣慈水思沅等處宣撫安撫諸司皆內附平章兪通海中流矢創甚太祖親視之及卒追封虢國公侑享太廟肖像功臣廟
夏四月上海民錢鶴皋作亂其黨施仁濟流劫嘉興討平之諭起居注詹同史筆宜直書無隱五月初置翰林院以陶安爲學士朱升爲侍講學士知制誥兼修國史免租〈徐宿襄陽濠泗安陸各免二年〉六月不雨帝減膳蔬食自咎雨諸臣皆勸進帝曰漢友諒方有一隅妄自大卒用敗滅爲天下笑終不允定朝賀不用如樂中書參議李飲冰楊希聖譎詐擅威福帝令黥其面直書所犯罪之參知政事故元張昶逆謀露伏誅
秋七月以雷震宮門得石斧出負駕前臨朝置几案祗天戒爰赦中外罪囚八月有吏贓敗赴井死上作戒曰漁利不如其愛身也帝祀山川畢諭世子勿盈滿勿怠荒令步歸九月太廟成諭中書省除大逆不道免連坐圍吳踰年降將李伯升說士誠歸命士誠不從每背城敗去時士信督戰城樓中礮死大將軍達破葑門遇春亦破閶門新寨吳樞密唐傑投兵降士誠尙率餘衆巷戰不勝歸自經伯昇決戶脫之反覆諭降不答獲官吏及將士家屬倂各郡流寓可二十餘萬檻士誠建康太祖欲生之語不恭賜死改平江路爲蘇州府送元宗室神保黑漢等九人歸燕論平吳功封李善長宣國公徐達信國公常遇春鄂國公餘進爵有差朱亮祖克台州進黃巖方明善遁去旋克溫州
冬十月令百官禮儀皆尙左遣起居注吳琳魏觀等幣求遺賢徙蘇州富民實濠梁嘉元死節安慶右丞余闕江州總管李黼令肖像祀之置御史臺各道按察使湯和鄧愈爲左右御史大夫劉基章溢爲御史中丞基仍兼太史院以湯和爲征南將軍責方國眞負諾國眞懼遁入海走其弟國瑛於盤嶼命徐達爲征鹵大將軍常遇春副之北取中原自山東始胡廷瑞爲征南將軍何文輝副之南取福建平章楊璟左丞周德興參政張斌等取廣西馳檄齊魯河洛燕薊秦晉之民諭以安輯至意十一月詳定律令上曰立法貴蕳當使條緒繁多一事而兩端互輕重是戢暴反以賊良未善頒戊申曆大將軍達斬沂州叛將王宣下其城朱亮祖敗方明善於樂清追至海口復命廖永忠爲征南副將軍從海道會湯和窮討國眞國瑛先降隨遣子明善奉表內款改慶元爲明州府淛東平大將軍達克嶧州靑州等路隨取濟南膠州胡廷瑞渡杉關下光澤定邵武
十二月帝視圜丘諭世子以農業艱難宜體恤民隱勿怠衍聖公孔希學率曲阜縣尹孔希章鄒縣簿孟思諒等詣軍門降兗州以東諸郡縣皆附大將軍自濟南還益都取登萊諸郡而湯和廖永忠自明州海道趨福州克之蒲臺民後芻粟當死其子乞代上以孝幷宥其父上寢夢神人以玉加頂遂成隆骨左相國李善長復率羣臣勸進許之洪武元年戌申春正月四日乙亥卽皇帝位國號大明建元洪武吿天下定誥首曰奉天承運追尊四代皆爲帝後皇伯考皇兄皆爲王從兄而下十一王配皆夫人冊妃馬氏爲皇后立世子標爲皇太子李善長徐達左右相國如故兼東宮官餘進爵有差自舊內遷新官頒大明令於天下製傳國之寶革元故俗〈衣服言語跪拜〉衣冠如唐制定衛所有事征伐則詔總兵官佩將軍印領之事旣上印朝官陛辭陳戒諭著爲令立善世及玄敎二院僧慧曇道士經善悅分領二氏之敎二月上親祭大社大稷將軍湯和廖永忠取延平元將陳友定退省堂銜藥參政文殊海牙開門降友定復甦賜胡深子禎臠其肉祭父湯和傳檄至漳州元達魯花赤迭里迷實自焚於室漳州下胡廷美〈卽廷瑞以避諱改〉取建寧汀州泉潮相繼降附福建悉平置行省旋命廖永忠爲征南將軍朱亮祖副之由福州海道指廣東別敕贛州衛指揮使陸仲亨由韶州入協力攻取永忠師至潮州元分省左丞何眞奉表歸附諸郡縣皆下仲亨略定英德清遠連州肇慶等處進攻德慶守將張鵬程棄城去廣東悉平置行省楊璟進兵慶遠周文貴復遁下其城全州武岡常寧以次降尋克永州守將鄧祖勝銜藥死敕都督康茂才益兵山東𦔳大將軍達副將軍常遇春克東昌元平章申榮投繯死山東悉平置行省免其今年稅糧三月詰責臺臣久不進諫議役法名曰均工不急之務悉罷之選國子生侍讀太子禁中新除守令厚賜之名飬廉命儒臣修女誡有諭皇后雖母儀天下不得預政事內嬖之惑甚於鴆毒其條古賢妃事跡成書以聞大將軍達克河西元梁王阿魯溫降尋下汴梁乘勝克陝州入潼關李思齊奔鳳陽華州下調郭興守潼關命湯和還督造海船餉北征軍近臣請開銀鑛不聽起元廢臣用之不願者聽以太牢祀三皇亦祀孔子太學遣祭仁祖陵
夏四月鄧愈下淮漢迤北未附州縣獨裕州最後服河南悉平五月駕幸汴梁改開封府置中書省於河南楊璟署省事命皇太子攝享太廟叛民蘭秀陷象山縣縣民蔣公直等起義討叛平之賜金畫古孝行及身所歷艱難起家戰伐之事爲圖以示子孫蘄州獻竹簟以不奉命卻之詔天下非朝廷所需勿進黜御史妄言者易太廟祭器以金刀塗訪求應祀神祗及忠烈常有勳勞於國者遣祭故元忠臣察罕帖木兒六月指揮沐英〈初賜姓文英復姓〉調守建寧命廖永忠朱亮祖協取廣西梧州潯貴鬱林皆下進克橫州次南寧象州賓州亦附廣西悉平置行省
秋七月左右江土官黃英衍岑伯顏等以族降帝親畫北征陣圖賜大將軍達諭以愼勿殘掠獲元宗戚必善待之北遁勿窮追遣使賑恤中原老稚孤貧者海南民關敏起義兵討賊馮𥳑被殺贈官爲立祠帶刀舍人周宗請天下郡縣皆立學從之以馮勝爲右副將軍守汴梁帝還京改天師張正常爲眞人閏七月徐達等渡河連取彰德廣平趙州守將咸棄城去得船八千餘艘遂下磁州進攻臨清克之平濟南之叛檄諸將馬步舟師大會城下議攻元都大將軍取德州克長蘆造浮橋濟師元丞相也速望風遁元主大懼議北奔左丞相失烮門知樞密院事黑廝等請固守不聽令淮王帖木兒不花監國丞相慶童留守夜半開門走上都八月大將軍攻齊化門門開執淮王慶童平章迭兒左丞丁敬等戮之捷表至御殿受賀改元都爲北平府置北平行省徵元故臣入京師放元宮人立燕山六衛京師天鳴大赦天下與民更始時議定都以汴梁爲北京故元留守迭里迷失叛於玉田董含怡等作亂於溫州咸討平之設六部官職下詔求賢乘與服御故以金者銅代之九月江西行省參政陶安卒帝親爲文致祭追封姑𤍨郡公以湯和爲偏將軍與右副將軍馮勝平章楊璟從大將軍達西征達以勝兵令湯和等徇下保定中山眞定等處進取澤潞絳三州
冬十月定誣吿謀逆者律反坐元兵攻潼關擊卻之定正旦朝賀儀十一月庚子祀圜丘先是吿於太廟以功業未成上天示戒未敢奉配事畢行慶成禮復申革俗之禁鄧愈討蜀之莽張獲之悉定金商均房等州汪河使元六載始歸授吏部侍郎敕有司遇災異據實飛奏定議宗廟郊社毋攝屋兩壇以便望祭以孔希學襲封衍聖公希大爲曲阜縣令世襲仍立三氏敎授十二月以汪廣洋劉惟敬爲中書楊憲爲御史中丞置登聞鼓午門外直御史監視定官民冠婚禮及喪制禁元宴樂娛屍故事擴廓援師自太原東出大將軍達掩其不備擴廓還救夜擊之驚潰跳遂克太原平陽等路皆下分兵邀擊賀宗哲於石州上諭武臣創業艱難君臣相保至意孟州復叛討平之旌節婦孝子
洪武二年春正月封京都及天下城隍之神召元舊臣馬翼問元政得失翼曰元以寬得之亦以寬失之帝曰元失縱弛非寬也古無紀綱不立而治者以功臣配享太廟〈胡大海耿再成趙德勝廖永安兪通海張德勝枼世傑〉製四代祖妣冠服祭吿焚之免租〈江以北應天太平鎮江三府〉置河閒長蘆河東陝西及福建都轉運鹽司祭馬祖於後湖二月詔修元史耕籍田皇后率命婦蠶於北郊改仁祖英陵爲皇陵召上海秦裕伯與語學術曰聖人之學當以天爲準賢人之學以聖爲則毋局於小毋拘於凡近嘗讀易至聖人飬賢以及萬民語侍臣曰飬賢非難知之爲難元右丞也速侵通州平章曹良臣擊走之定唐州兵亂三月以久旱祭吿皇考妣爲草具宮中者旬日大將軍達自鹿臺入奉元路元西臺御史枼哥失里郎中汪可檢校阿失不花三原知縣朱春皆自殺兵臨鳳翔守將李思齊奔臨洮
夏四月徇臨洮思齊降已而慶陽亦下襲開城走元豫王征蘭州克之陝西悉平置行省免新附郡縣稅糧詔博士孔克仁等授諸子經功臣子弟皆令就學擢御史臺經歷劉希魯爲刑部尙書許元故臣廉訪僉事李文煥歸故里元納哈出擾邊賜以書議曆法五月編祖訓錄定封建諸王國邑及官屬之制寶燭縣獻瑞麥帝曰人主以三光平寒暑時五穀熟人民育爲瑞惟德不惟物祭蘭山壓死軍士倭寇海上指揮僉事翁德大破之御史中丞章溢卒帝親爲文祭之六月元也速復侵通州常遇春協李文忠追敗其將江文清於錦州進破開平元主復奔追至北海攻大興設伏大破之
秋七月副將軍常遇春還師柳河州疾卒帝震悼罷朝親爲文迓祭龍江追封開平王謚忠武配享太廟肖像功臣廟位皆第二長子茂封鄭國公次昇開國公太廟祭器成帝諭禮官禮緣人情取今時所習用勿拘古大祀七日戒著爲令定內侍諸司官制備使令外無所預封安南陳日煃爲國王元攻大同急李文忠便宜往援擒元將脫列伯追孔興東勝州不見鹵而還元主遂無復南意占城國王阿答阿者遣使朝賀八月封高麗王顓爲國王帝以朝賀山呼太侈改之尋聲應不一仍其舊祠功臣雞籠山〈後改雞鳴〉
祀徐達等二十一人死者肖像生者虛其位文臣歿王事者附祭倭寇淮安鎮撫吳祐擊敗之賜元主書諭以順天存祀故元總制賀宗哲攻鳳翔守將金興旺禦卻之行鄕飲讀法之令千戶吳朝宗賄敗當死以獨子減論終養元擴廓犯蘭州執指揮於光令紿門光諾至門露之守益固擴廓怒斬之解圍去九月以臨濠爲中都定蕃王蕃臣朝貢禮賜故元降臣歐陽朝佐等二百餘人冠帶在官
冬十月書諭蜀明昇歸命昇幼母彭氏丞相戴壽顓政牽羣議不決甘露自七月再三降羣臣屢請賀不許十一月始議郊天以仁祖配誅逆人王昭明釋其家屬十二月封占城阿答阿者爲國王西域僧自中印度來朝考安南高麗占城山川遣官致祭記板稱御名
洪武三年庚戌春正月北征以徐達爲征鹵大將軍李文忠馮勝左右副之鄧愈湯和又副之分二道大將軍搗擴廓於定西左副將軍攻元上都吏部請除被黜官於儋崖等處帝曰前代儋崖化外以䖍罪人今天下一家何忍彼此卽風俗未淳令良吏撫之二月帝行後苑見巢鵲卯子惻然有感始許羣臣親老者歸飬召江南富民入見誡諭賜酒食遣之隨頒敎民榜於天下以天下錢糧戶口籍陳郊祀壇下追封郭子興爲滁陽王妻張爲王夫人立廟滁州歲祀之下詔求賢可官六部者擧學識篤行之士置留守衛指揮司耑主門警文星見上喜擢中選儒士魏潛等十九人皆爲御史三月免租〈南直河南北平山東〉
夏四月禁蒙古色目人勿更易姓氏就仕版且曰久之忘所自出非聖主審重本始至意定諸王冊封禮儀封諸王〈秦晉燕吳楚齊澶趙魯靖江〉定相傅官屬置大宗正院安南國王陳日煃卒吿哀帝素服臨之五月訪修歷代帝王諸陵令郡縣設義塳禁元俗水火葬律嚴復置司農使於河南飭宮闈之禁皇后所需供應必關奏後領違者死或以私書出外罪如之宮嬪以下病醫不得入宮傳證取藥命婦朝中宮以時人主無輕見外命婦禮宮嬪必由聘採勿受獻納內侍謁寺燒香之禁尤嚴設科取士頒其式於安南高麗占城諸彝詔擧大射禮通行郡縣學祀方丘亦以仁祖配定服色所尙赤如漠蘇州逋糧三十餘萬守臣失職帝曰罪守臣民必益困赦免之六月旱甚帝躬自禱祈草履徒步詣山川壇夜槀席露坐畫爆烈日中皇太子持榼進農家麥菽飯凡三日天爲大雨右副將軍捷至時元主殂其太子愛猷識里達剌遁去文忠獲太子子買的里八刺及宮眷諸王等詔免獻俘諸臣故嘗仕元者不許稱賀封買的里八刺爲崇禮侯追謚元主爲順帝許本俗服色入朝朝畢賜中國冠服謝恩予第詔中有曰務使飲食居室得宜若其欲歸遣還沙漠指揮孫虎戰死落馬河追封安樂郡伯達自潼關出西道大戰破定西走元擴廓獲文武僚屬千八百餘士馬合十三四萬因兵威協降西蕃西北數千里復取興元時都督孫興祖戰死五郎口追封燕山侯侑享太廟肖像功臣廟右丞胡德濟失機械至京帝曰伏法軍中閫外事也使朕得見之寧議宥擬平定沙漠詔頒天下語頗侈大帝田元主中國百年朕與卿等祖父食其德興亡天數於朕何與審若此何以慰天下寤寐其改之徙江南富民於臨濠四千戶免其稅三年增廣太學生廉其文行兼優者爲學官置水軍二十四衛僧克新等三人往西域吐蕃國其山川形勢以歸
秋七月立碑午門外書政令之善者示朝臣蜀吳友仁寇漢中傅友德援走之八月康茂才卒於陜州帝震悼追封蘄國公侑享太廟肖像功臣廟詔天下掩遺骸定官民房舍服色等第僭用者罪陶凱請御膳用樂帝曰令天下瘡痍未復北征將士暴露於外正朕食不下咽之時不許爪哇鎖里諸國朝貢賜以敎民榜鹵寇大𥂠池擊敗之九月權厝宋諸陵遺骸於聚寶山尋祔葬宋穆宗陵左先是元總攝楊璉眞伽以胡僧嗣古妙高言盡發會稽諸陵金寶瘞其骨於杭之故宮浮圖其上又截理宗頂骨爲飲器帝惻然得飲器西僧廬中及諸骸入土
冬十月令武臣聽儒士番直說書定品官坆塋之制十一月大封功臣公六人侯二十八人〈公爲徐達李善長常遇春春子茂李文忠馮勝鄧愈侯爲湯和耿炳文吳良廖永忠傅友德趙庸楊璟郭興顧時吳禎唐勝宗陸仲亨費聚周德興陳德華雲龍胡遷瑞朱亮祖韓政兪通源康茂才子鐸王志鄭遇春曹良臣黃彬梅思祖陸聚華高〉事詳班爵志並賜鐵劵世襲李善長賜號開國輔運推誠守正文臣徐達而下開國輔運推誠宣力武臣尋文臣汪廣洋劉基皆封伯爵爵及身止餘都督指揮有差定封已故功臣〈馮國用兪通海丁德興耿再成〉公四人尋又封汪興祖爲東勝侯或有言其過者帝不問封薛顯爲永城侯以顯常專殺並不與世劵後卒與之諸降臣李思齊潘原明李伯昇王溥等並食平章祿世襲指揮同知等官帝坐諸功臣華蓋殿語用兵大略曰朕之先漢知士誠無遠圖若使力困姑蘇漢空國順流而下左右扼矣嗣或勸朕盪平羣寇乃取元都或雲直取燕冀皆非朕意師自山東次及河洛先聲旣震幽薊自傾且朕親駐大梁使潼關以內張思道李思齊王保保等望絕勢窮以是不勞而克倘元都不破人望未絕三子負隅勝負未可決也至於閩廣傳檄而定區區巴蜀何足介意達等頓首謝十二月省臣請徙降鹵內地不許故元主子失䔍兒及國舅駙馬等來降賜第宅京師建奉先殿鑄齋戒銅人令天下郡縣祭無祀鬼神勿濫致書元太子吿以謚順帝封崇禮厚意
洪武四年辛亥春正月詔春秋祭歷代帝王於陵寢定三十五位〈尋裁魏文帝隨高祖宋理宗三位元祖不預詳禮志〉太師李善長致仕陞右丞汪廣洋爲左丞相胡惟庸爲右丞詔伐夏以中山侯湯和爲征西將軍同楊璟廖永忠周德興曹良臣等舟師繇瞿塘趨重慶傅友德爲征南前將軍同顧時陳德汪興祖繇秦隴趨成都定王國宗廟社稷壇壝之制刊行憲綱四十條蘄人徐麟知河南府乞終飬帝令改知蘄州便之定文武官歲俸給宦官月米不得言俸廣德侯華高卒追封巢國公侑享太廟肖像功臣廟二月故元平章劉益奉遼陽地圖來降尋爲洪保保所殺元右丞張文佐等執逆人以獻始策貢士兪友仁等於奉天殿賜吳伯宗等及第出身同出身有差時高麗入試金濤登第授官三月罷司農官定命婦封號復以朱亮祖爲征南右副將軍助伐蜀定武官襲職本姓絕妻女家屬亦得嗣廷臣再請進膳用樂復不許閏二月徵天下隱逸及下第者給傳至京
夏四月祠故元御史大夫福壽以李守道詹同爲吏部尙書五月製武臣金銀牌又製軍中調發符牌鑄連司銅板印目立大祀壇廟於中都六月蜀師捷至先昱楊璟攻瞿塘不利湯和克歸州諸山寨而傅友德之由秦隴入者連克階文緜三州汪興祖死之已文州復陷復取之夏守將朱顯忠戰死友德進抵漢州流木牌數千報瞿將士克三州日月蜀人膽落夏分瞿塘師還援漢州疾敗之漢州下圍成都帝手書怯中山侯於是廖永忠密閒道崖石中舁舟出上流破夔州師抵重慶明昇詣軍門降時成都亦下詔封昇歸義侯免其叩頭伏罪賜第京師獨夏將丁世眞不下尋爲其步卒所殺來請賞帝曰殺本官非義不許旋克保寧執吳友仁伏誅四川悉平置行省次蜀功傅友德爲最廖永忠次之湯和等皆不賞以汪興祖死國復東勝侯世襲以山後民十九萬六千餘內徙給糧入籍遺書納哈出以馬雲葉旺爲都指揮使鎮遼東
秋八月浡泥國王馬漠沙遣使朝貢九月冊故元太傅王保保女弟爲秦王妃暹邏國王參烮昭毗牙三佛齊國王哈唎禮八剌十各遣使朝貢使同知趙秩騰諭日本國王良謨良謨乃遣使朝賀初州縣徵稅多侵漁至是料民田多者爲糧長督率鄉賦以萬戶爲準
冬十一月眞臘鎖里二國入貢令楊威往招諭琉球十二月詔鄉試擧人悉免會試聽吏部銓用隸故方氏船戸凡十一萬一千餘人於各衛嚴出海之禁故元施南宣慰使單大勝來降貯茶易馬貴州衛初屬湖廣至是改屬四川
洪武五年壬子春正月設王府三護衛凡軍民罪責海南者令鳳陽屯田元遺孽梁王把匝剌瓦密兒負固雲南侍制王禕奉命馳諭徙歸德侯陳理歸義侯明昇於高麗詔北征以魏國公達爲征鹵大將軍湯和等副之從中路出大同趨和林曹國公文忠爲征鹵前將軍顧時韓政曹良臣副之出東路攻上都宋國公勝爲征西大將軍傅友德陳德副之從西路攻甘肅各五萬騎時大將軍達入沙漠糧不繼還湯和戰斷頭山不利指揮同知章存道死之師不進獨征西將軍勝大捷別力䔍山取甘肅定亦集乃路前將軍文忠師至哈剌莽來鹵先遁文忠輕兵疾進土剌河戰小卻全軍而還顧時別道糧盡士卒饑不起時獨厲獲其輜重還宣寧侯曹良臣深入阿魯渾河戰歿追封安國公肖像功臣廟是役也賞不行二月臨濠府災凡一家父子兄弟從軍者免其父兄府州縣建申明亭陳戒諭置四州都轉鹽運司及秦州茶馬司巴茶十取其一安南朝貢以署名特異卻之三月都督藍玉擊擴廓敗之許高麗國子弟就太學讀書
夏四月命灌頂國師仍舊號招撫朵甘等處衛國公愈征散毛等三十六洞悉平之以旱故令宮中咸蔬食輒雨五月詔民閒有孝子慈孫義夫節婦志行卓異者上聞旌門著爲令六月定宦官諸禁選民閒婦女通曉書數願入宮者年未二十悉賜金遣還定女官六尙局受事懸朱牌鐫戒諭后妃之詞下鐵榜戒諭公侯立飬濟院〈人月米三斗薪三十斤冬夏布壹疋〉置遼東金蓋復三州倭連寇海鹽寧德溫州福寧及明州指揮僉事張億陣卒詔造船禦倭
秋八月罷天下進貢河南獻白兔縱於野征南將軍吳良平五開諸蠻二百二十二洞平陽指揮張祥戰鹵古銅山被執鹵入雲內同知黃理歿於陣援至解去九月征南副將軍周德興討孌鳳安田等洞蠻平之上念驛遞艱繁詔非軍國重事不許乘傳聖壽節齋居不受朝賀幷諭止高麗毋入使定三年一貢
冬十月建公侯第宅於中都雜犯死罪並令輸作旋罷工免租〈應天等五郡〉十一月納哈出大寇遼東殺五千餘人燒儲糧十萬餘石十二月有司請虎餉帝令送虎光祿寺他禽獸悉縱之土蕃邀烏斯藏貢物衛國公愈爲征西大將軍討之旋置烏斯藏朵甘衛指揮司一宣慰司二遺元主書君家待宋幼主至爲僧尙復不免今崇禮侯強飯也君來取之
洪武六年癸丑春正月黜左丞汪廣洋爲廣西參政二月朔日食詔定救日禮以桂彥良爲太子正字入侍大本堂帝懲元廢弛刑頗峻彥良曰用德則逸用法則勞帝回念稱彥良帝者師詔暫停科擧所在擧通今博古才德兼全之士又開文華堂肄業太學生年少而質美者禁敎坊及天下樂戶不得以古先帝王聖賢忠臣義士爲優戲旌龍遊民夏文昭廬四世同居一門三節海賈進番香阿利吉卻之〈卽薔薇露〉安南陳叔明來謝罪詔以前王印視事三月設六科給事中主彈駁
夏四月劉基爲胡惟庸誣搆幷及子璉帝以基功高止奪其祿中都皇城成隨以旴𣅿所獻瑞麥薦宗廟罷置遼陽府縣鹵寇武朔諸州尋破白登縣及蔚州河州等處指揮常守道等破之天池山斬其左丞忽都臨江侯陳德破之答剌海子口
秋七月命將討殘胡八月建歷代帝王廟於師更定親族相容隱律凡指揮使歿於王事者給公田釋奠不預祭不頒胙南直隸江浙二省今年稅糧代以棉布給邊戍制皇明寶訓編起兵以來日曆改臨濠爲中立府徙富戶實之
冬十月各番僧帝師之裔鎖南監藏等乞名號詔仍其故暹羅斛國王進表推國王伯父哩哆囉祿主國事以其專詔責之考前代設立內正司鹵寇大同趨懷柔李文忠等敗之雁踏堡村擒其將康同僉帝以晉冀饒陽新河武邑饑命賑之輕者免田租五石罷潞州貢人參止其後進謂省臣曰往金華進香米朕止之隨於苑中開畝耘籽割獲輒親觀之閏
十一月沿江蘆柴聽軍民採伐裁定大明律頒天下十二月倂僧道寺觀每府州縣存大寺一女人年四十以內者不許爲尼以胡寇徙撫寧民於內地幷罷瑞州開設四川貴州土官諸司故元雲南梁王殺我使臣王禕吳雲等以後歲旌節孝不以數
洪武七年甲寅春正月禮部尙書牛諒進歷代帝王十有七三月里麻民郭買的叛其兄著沙弟路鍾格殺叛者請賞帝以天倫不賞定外國遠者世一朝廣西行中書省左丞方國珍卒
夏四月都督蘭玉等攻元興和曹國公文忠擣大寧高州大石崖克之斬故元宗室朵朵失里擒其承旨百家奴魏國公達獻元俘五千餘人召汪廣洋爲左御史大夫給錢民閒之一產三兒者五月減蘇松嘉湖重稅旱帝躬禱之雨振蘇民饑六月召淮安侯華雲龍於定遠卒於道西域諸國來貢倭寇膠州海州敗去
秋七月改中立府爲鳳陽府立釋氏郭傳應奉遷考功丞靖海侯禎舟師捕倭琉球國中山王察入貢中書平章李思齊卒妾郭氏縊死以從賜謚貞烈詔遣崇禮侯買的里八剌北歸曰使爾有父仍令看戚里上花帖木兒送之與其父愛猷識里達蠟書諭以順夫歸命之意
冬十月成穆妃孫氏薨禮臣拘父在服母期年庶母無服之舊帝新定製名孝慈錄子爲父母庶子爲其母皆斬衰三年十一月納哈出復寇遼東敗去杭州軍士章憲有罪以鹽法稱旨擢鎮撫理其事存飬失所軍民有詔令知府馬其實以名聞會居存飬十二月勾方氏三州舊兵多所誣累寧海知縣王士弘上封事詔與停免羣臣復賀山不受
洪武八年乙卯春正月詔赦山陽縣民代父受杖者以濟寧侯顧時六安侯王志酣飲奪其俸詔天下立社學廣東盜陷會同縣討斬之三月德慶侯廖永忠暴卒永忠功當封公上以其窺伺旨意爵不進卒以獲譴稅課副使李添福失父彥才二十年求得之請歸養帝嘉其孝許就養造皇明寶鈔
夏四月祭吿天地於中都已而帝以費遽遂罷中都役作誠意伯劉基卒基與胡惟庸忤病劇遣歸遺表修德省刑祈天永命數事時惟庸專恣惡禮部員外郎吳伯宗抗直譛黜鳳陽伯宗上書論時政直指惟庸罪狀得召還五月遣朱亮祖傅友德備胡尋以曹國公文忠代
秋七月許百官父母喪不待報卽奔改太廟之制工有乘危死者與祭葬復其家八月元擴廓帖木兒死
冬十月各都衛俱改爲都指揮使司隸大都督府十一月大祀帝詣齋宮見甘露垂枝採嘗之曰天道幽微恃祥而不戒祥安必非災著甘露說十二月詔糧長雖犯死罪以下杖之令納銅贖罪督糧如故納哈出再犯遼東守將馬雲葉旺大破之擒驍將乃刺吾釋爲鎮撫
洪武九年丙辰春正月定王國禮樂祭祀之禮冊魏國公達女爲燕王妃是爲仁孝皇后二月泰安州得玉𥳑十有六爲宋眞宗祀泰山后土文仍命瘞之三月免租〈山西八府及徽寧汝泰〉
夏四月始雨日本來貢幷謝罪詔大你赤爲翰林蒙古編修更姓名曰霍莊加贈戰歿功臣趙德勝等七人封號帝責廷臣寡獻納左右對聖朝無缺政帝曰朕日綜萬幾安能盡善五月故元國公九住寇陜西擊敗之吏部以平遙縣主簿成樂恢辦啇稅署上考聞帝曰地所產有數官所取有制恢辦何自其卽訊之以五星紊度日月相剋求直言六月改各行中書省爲承宣布政使司錄用武臣子弟之遺棄者
秋七月太師李善長子祺尙皇長女臨安公主免逋租〈蘇松嘉湖三十萬〉故元伯顏帖木兒入寇穎川侯友德大破之復敗之河州元太尉神保來降八月以釋氏吳印爲山東布政司使九月太師善長爲御史大夫汪廣洋等所訐赦不問閏九月以災異詔求直言山西訓道葉居升上三事曰分封太侈求治太急用刑太嚴上惡其疏閒骨肉逮獄瘐死
冬十月徙眞定民屯田鳳陽蘄水縣民王燾七世同居旌其門十二月頒建言格式毋宂定諸司官以九年爲滿放故元官蔡子英還塞北
洪武十年丁巳春正月高麗爲故王王顓請謚號以弒立不許二月賑水災〈蘇州浙西〉帝觀天以爲天隨二十八宿右旋夏四月以鄧愈爲征西將軍沐英副之討吐蕃破諸部川藏掃其穴追至崑崙而還五月州降爲縣者十二倂縣六十坐戶部主事趙乾賑濟稽緩伏誅逐內臣之干預外事者令大小政事先啟皇太子處分大臣更參決以聞
秋七月淡巴國入貢八月改立圜丘合祀天地有殿曰大祀殿別建社稷壇於承天門之右選武臣子弟入國學讀書九月轉右丞相胡惟庸爲左汪廣洋爲右陳寧丁玉爲左右御史大夫
冬十月沐英以雲南功封西平侯世襲十一月皇第三孫允炆生是爲讓皇帝衛國公鄧愈卒帝震悼進封寧河王謚武順配享太廟肖像功臣廟冬至合祀天地於奉先殿
十二月置神宮監高麗五貢皆不納
洪武十一年戊午春正月詔封諸王〈蜀湘豫漢衛改吳爲周〉進封中山侯湯和爲信國公三月吏部奉不次用人之諭擢知府李文煥提擧費震皆戶部侍郎分考績官爲三等稱職無過坐宴稱職有過立宴不稱職有過不與宴立候宴者於門禁奏事關白中書省俘四川茶洞獠悉宥之
夏四月重建皇陵御製碑文以其實元嗣主殂於沙漠子脫古思帖木兒立詔遣使致祭五月免逋租〈蘇松嘉祈六十五萬〉六月彭亨及百花遣使朝賀係前代未經入貢者
秋七月禁戍人不得上封事海溢賑被災者八月免租〈應天等六郡長興等四縣〉
冬十月以梅殷爲駙馬都尉尙皇第二女寧國公主十一月臨江侯陳德卒追封祀國公平思州田氏之亂郡縣其地建貴州布政使司十二月詔僧宗泐等使西域敕諭高麗責其挾詐及殺使人之罪遣故元平章完者不花還沙漠
洪武十二年己未春正月合祀天地於南郊奉仁祖配時天宇澄霽上悅令儒臣紀其事西平侯沐英討洮州十八族叛蕃築城東籠山設衛守之時丁玉亦平松州蕃叛三月卹天下孤老敕曰雨雪經旬嚴寒切骨記朕側微艱苦歷歷豈今重裘擁閣迺遽忌之賜幼戶煢寡鹽斤有差擢明州萊州余文昇董進兩知府爲工兵二部尙書帝延儒臣論治道時國子學官李思迪馬懿蹇不對坐詐譎謫之
夏四月眉縣人彭普貴作亂殺知縣顏思聖討平之五月靖海侯吳禎卒追封海國公帝親臨奠葬肖像功臣廟以旱免北平田租六月論征西功封藍玉等十人爲侯〈藍玉王弼張龍吳復葉昇謝成張溫曹興周武金朝興〉續封仇成安慶侯
秋八月日本使僧貢無表文以不敬安置陝西宋國公勝督造周王宮殿於開封馳諭且已毋傷農帝與侍臣論治身之道曰人之患莫大於欲惟禮可以制之
冬十月朱亮祖鎮廣東多爲不法召還以功不付吏未幾病卒以侯禮葬之定致仕官居鄉禮帝嘗御門語吳沈治天下無他要進賢納諫二事而已十一月濟寧侯顧時卒
十二月詔徵天下博學老成之士聘故元吏部侍郎伯顏子中不赴飲鴆卒右丞相汪廣洋貶海南賜死訪求卜筮人
洪武十三年庚申春正月左丞相胡惟庸奸敗伏誅先是帝將詣惟庸室觀醴泉門者雲奇以頭撞輦語塞不達捶之至死御史中丞凃節遂吿惟庸與御史大夫陳寧謀逆寧與惟庸並坐而節卒以惟庸故相善亦幷坐詞連韓國公李善長吉安侯陸仲亨帝赦不問於是革中書省罷丞相不設著爲訓陞六部尙書正二品各司所事分大都督府爲左右中前後五軍都督府百戶翁顯討廣東山寇死之稽倉庫罪空印者鄭士利上書諫帝怒不解坐士利輸作二月下詔求賢錄曉明術數者遣祀歷代忠臣五廟於祭功臣之日〈蔣子文卞壺劉仁瞻曹彬福壽〉以嘉興知府薛祥爲工部尙書再減蘇松嘉湖重稅〈帝惡吳民貲士誠抗不下因取諸豪族租數責額以是四府獨困〉
故元國公火脫赤知院愛足屯衆和林爲邊患命西平侯沐英總陝西兵討之火脫赤就縳獲其全部歸三月燕王之國以葛誠爲燕府長史鄧愈子鎮襲封申國公察兩淛鹽課丁產虛實
夏四月都督濮英襲鹵西涼破之獲其平章幽王等數千人五月甲午雷震謹身殿詔以黨誅過當吿天下罪十惡以下皆赦免幷釋在京及臨濠屯田輸作者免天下今年田租官員罪黜情非實犯者補職尋遣郎禮徵逋租於江西禮以失信天下不奉詔固遣固不往上誅之妻亦自盡殉禮上感命作大棺幷殮之賜祭署吏部劉崧致仕以阮峻爲吏部尙書罷御史及各道按察司尋復之頒臣戒錄於天下六月丙寅雷震奉天門是月避正殿罷齊潭二府工作置諫院左右司諫各一人正言各二人諭戶部凡軍民常用物勿稅置行人司判祿司
秋七月罷秘書監凡內府書悉令翰林典籍掌之幷罷寶鈔提擧司驍騎指揮郭德成以妃戚得入宮帝以黃金二投其䄂德成出宮佯醉露之門者以聞帝曰朕賜也德成語人曰九閽嚴密安得懷金而出寧自發之九月乙巳聖壽節始御前殿受賀置四輔官分四時兼太子賓客位埒公侯旣而春官王本犯極刑以御史安然代之然以憂卒餘皆坐罪黜此職遂廢
冬十月罷諸王相府陞長史正五品左右各一人十一月鹵寇永平指揮劉廣戰死千戶王輅擊敗之重建天禧寺洪武十四年辛酉春正月帝與吏部論人品邪正曰正人治官事則不私其家守公法則不私其親邪者反是鹵寇邊魏國公達率諸將軍討之鹵遠遁傅友德襲灰山克之大斬獲沭英等略至公主山殱其衆獲全寧四部以歸命天下編賦役黃冊二月以鄭湜爲福建參政時胡黨多株及亦連浦江鄭氏湜兄弟爭就獄帝難之故有是命增布政司左右爲二人三月大赦天下起致仕刑部尙書李敬爲祭酒致仕禮部侍郎劉崧爲司業頒五經四書於北方學較
夏四月令國子生兼讀劉向說苑及律令五月五谿蠻復作亂江夏侯周德興討平之六月築淛西海塘成
秋七月各省社稷山川等祀武臣不與八月南雄侯趙庸平蠻寇奏捷九月征雲南以傅友德爲征南將軍藍玉沐英左右副之敕播州宣慰楊鑑以苗兵出助
冬十月法司擬罪從翰林春坊給事中會議命御史分按各道罪囚免租〈應天五府〉十一月潮州賊平誅其魁釋脅從千餘人海賊曹眞作亂延安侯唐勝宗南雄侯趙庸合兵討平之覆天下廢寺田入官復置大理寺及審刑司禁有司不得薦擧學官亦不得以公務私遣給事中鄭伯同奏非東宮官不得稱臣東宮編修吳沈爭之稱臣如故江陰侯吳良卒帝震悼輟朝親爲文祭之追封江國公肖像功臣廟十二月唐勝宗討衢處溫三府山寇平之帝諭吏兵二部令武臣子弟之嚮學者亦宜並擇用之母以武見格南征師都督胡海等趨烏撒大軍繇辰沅趨貴州攻下普安抵曲靖元平章達里麻以精兵十萬逆拒沐英縱擊大敗之獲達里麻分兵應烏撒之師元梁王巴匝刺瓦爾懼棄城走死是役也盡出帝睿算僅百日雲南下隨得七里關通畢節倂克大理烏撒復叛搗平之於是東川鳥蒙芒部諸蠻皆望風附雲南平
洪武十五年壬戌春正月始用樂九奏侑食命天下朝覲官各擧所知一人置貴州雲南都指揮司二月改國子學爲國子監置雲南布政使司閏二月改雲南土酋冠帶誥勑使署本州知州等官三月籍廣東蜑戶萬人爲水軍頒天下軍法定律
夏四月詔天下通祀孔子巡檢王德亨請開階州界外水銀坑不許置在京僧錄道錄二司罷二院外曰僧綱道紀改儀鸞司爲錦衣衛以儒士吳顒爲祭酒免租〈直隸浙江等四省〉
遼東高希鳳家五節旌其門五月帝幸國子監謁先師御𢑱倫堂聽講隨取尙書大禹謨洪範親爲講說賜諸臣擧經明行修之士廣平府吏王允道請開磁州鐵冶杖之流海外議屯田遼東先是丁夫海運家人與永訣多有溺死者上聞之通夕不寐因有是命六月徵生員入國學者千餘人簡分六科敍用勒臥碑𢑱倫堂之左
秋七月開濟爲試刑部尙書是時坐胡黨濫詔以後吿發不問帝嘗親錄囚畢令御史袁凱送東宮覆案遞減之帝問凱凱頓首曰陛下法之正東宮心之慈帝悅營陽侯楊璟卒追封芮國公宣德侯金朝興南征卒追封汴國公蘄春侯康鐸亦南征卒以秀才曾泰爲戶部尙書八月皇后馬氏崩葬鍾山孝陵謚曰孝慈遣御史余公大決囚泰州敕曰往法天時務從至公母獲罪於神人先是有減死戍邊者大窘衣食帝悉令還家措辦限期年就戍時五十三人先至帝以其畏法放歸容城知縣許好問疏愼刑昭德緩差容直四事上嘉納之九月所擧士鄭韜等三千七百餘人賜鈔或授布政使等官雲南諸夷復叛沐英等平之詔選高僧分賜諸王僧道衍往燕府鑄監察御史印文曰繩愆紏繆於府州縣設按察分司僉事儒士王存中等五百三十人人治二縣週歲遷設殿閣大學士以所徵耆儒鮑恂全思誠等直文華殿輔導皇太子及皇長孫恂等固辭賜勑放還時禮部尙書劉仲質爲華蓋殿大學士翰林院學士宋訥爲文淵閣大學士𥳑討吳伯宗爲武英殿大學士典籍吳沈爲東閣大學士帝嘉沈德業文章之美命盡工繪其像賜之
冬十月更制都察院設監察御史八人以秀才李原明林駟詹徽等爲之申明越訴之禁子訴父枉者弗論汝南侯梅思祖卒於雲南十二月大學士吳沈薦方孝儒學行帝曰此莊士須老其才用之遣還鄉嗣爲仇家所連械送闕下帝識其名得釋監督孝陵都督李新封崇山侯例敎官九年滿陞爲敎諭
洪武十六年癸亥春正月己巳朔御殿朝賀不擧樂祭酒吳顒坐寬縱免以宋訥代之時學徒日衆敎尼不行帝意以威望持之令曹國公文忠領國子監事帝觀唐太宗帝範語侍臣曰此書曲盡物情足以訓後二月國子生翟德盜同舍生衣物露其妻張氏未歸恥之自經詔旌之許天下學校歲貢生員一人故元軍士占籍被吿者不理沐英鎮雲南緬國及八百媳婦皆內附帝諭刑部尙書開濟都御史詹徽曰論獄須原情昨有父賄脫其子死事覺幷坐父非情也宜死子而赦其父三月定詐僞律條罷天下府州縣按察分司永罷鳳陽臨濠二縣稅糧徭役
夏四月令都司上衛所城池水陸地里圖五月定嫡妾封贈及文官封蔭例免租〈應天五郡〉
秋七月山西左布政何眞致仕歸里集故較二萬餘人送京師八月戒武臣毋受囑托撓有司九月聖壽節復常儀不擧樂申國公鄧鎮爲征南副將軍討江西龍泉山賊平之
冬十月安陸侯吳復卒於貴州追封黔國公鞏昌侯郭興卒追封陜國公並肖像功臣廟復妾楊氏年十七自經從復詔封貞烈淑人十一月禮部奏定歷代名臣祀典禁武官不得私役軍士十二月賜在京官民元旦元宵節錢刑部尙書開濟有罪伏誅
洪武十七年甲子春正月建三法司於太平門鍾山之陰匾曰貫城敕法官星貫索空訟平中有星而明貴人失入欽哉於是決囚屬刑部都察院議大理寺覆審須文達那入貢僧智光等使西天尼八剌國以詹徽爲左都御史起余愾爲吏部尙書二月定吏員出身陞轉資格三月仍頒行科擧成式三年一大比自是累朝爲定製仍令有司會同耆宿訪求德行聲名曹國公李文忠卒帝震悼輟朝親爲文遣官致祭追贈岐陽王謚武靖配享太廟肖像功臣廟位皆第三
夏四月論征南功進封傅友德潁國公及郭英等四侯〈英及胡海陳桓張翼〉通賜鐵劵世襲其已侯仇成張龍王弼及先卒吳復金朝興亦加祿世襲五月大赦天下諭遼東守臣絕高麗高麗謝罪請以馬代貢金詔可許指揮何誠追贈本生父母六月諭天下朝覲官各上人民土地圖集大成樂器頒天下儒學
秋七月旴𣅿人獻天書伏誅皮作局大使徐士哲上十四事上襃之建朝天宮內設道錄司習朝儀許朝臣迎飬父母者官給舟車戶部均糧役秋暑刑部慮囚江寧處士陳遇卒遇侍帝三十年多所匡弼終不受官八月平緬宣尉思倫發入貢諸州民戶不及三千者改爲縣以儒士陳玄爲僉都御史儒士汪仲魯爲司直郎九月詔擢考滿課最官戴莊高翼元善俱爲僉都御史馮獻爲左贊善〈莊府通判翼都司副斷事善州判官獻敎授〉
冬十月冊李氏爲淑妃攝宮中事進稱賢妃成都府吏訐知府張仁不職不聽以秀才宋矩等十七人爲監察御史
閏十月禁方面官侵郡縣之職考曆從博士元統洪武甲子爲曆元十一月弛舅姑兩姨子女婚姻禁文官年七十許致仕給誥勑十二月沐英𠞰廣西維摩餘寇通四川糧道
洪武十八年乙丑春正月擢太原府同知溫祥卿爲兵部尙書考察朝覲官〈分稱職平常不稱職貪汙闒茸五等〉陞劉三吾爲翰林學士朱善爲文淵閣大學士福建按察使陶垕仲劾布政使薛大方貪暴反爲所誣事白還官〈民謠雲陶使再來天有眼薛公不去地無皮〉
二月雨雹求直言錄軍國重事太傅右丞相魏國公徐達卒帝慟悼罷朝親爲文祭之追贈中山王謚武寧賜葬鍾山之陰神道碑稱王言𥳑慮精令出不二成功不矜忠志無疪昭乎日月侑享太廟肖像功臣廟位皆第一會試天下貢士黃子澄第一練子寧次之旣殿試以丁顯第一子寧子澄次之賜及第出身有差以後如例諸進士授官外其觀政在翰林承敕監近侍衙門者稱庶吉士餘但觀政諸司三月大學士宋訥論備邊莫要於屯田上是之以太常慱士薛文擧言凡稱職者定久任戶部侍郎郭桓等盜官糧七百萬石諸連及皆伏誅湯和乞骸骨許之旋令沿海築城防倭科民四之一戍守召見方孝儒宴禮部免租〈應天七府州〉
夏四月羣臣表賀慶雲不許吏部尙書余熂以私落宋訥祭酒籍伏誅錄有司績著於旌善亭犯法者揭申明亭五月城海蓋復三州右軍都督張赫督海運餉遼東〈七十五萬石〉
尋封航海侯幷封朱壽軸轤侯咸世襲六月僉各處民丁充力士者一萬四千餘人增錦衣衛六千戶領之定朝覲以三年爲期丹徒知縣吳孟通縣丞郭伯高金壇縣丞李思道以事當就逮百姓詣闕號釋之仍勞以酒
秋七月免租〈山東北平及陝西欺隱田租十二萬石〉賑水災〈河南〉諭災傷州縣有司不以實聞置極刑耆宿得詣闕陳訢帝興大學士朱善論任賢曰始貴𥳑擇嚴使庸鄙之人不進繼貴任使專使苟且之意不生封高麗國王禑爲王八月進士就選不等〈御史給事中雅官試主事縣丞〉令馮勝傅友德籃玉北平備邊復設糧長九月古州洞蠻作亂楚王楨率湯和討之俘四萬餘人以星變敕諭秦晉周三王大學士朱善卒
冬十月命蜀王椿閱武於中都王有賢德通經義旁及餘典帝爲開西堂延儒臣蘇伯衡等及名僧來復論道談文無虛曰御製大誥成頒示天下有不遵者遷化外家藏此誥獲罪減等赦孟氏子孫輸作十一月水災免租〈山東二百五十萬河南及常德州三十萬〉贖貧民所鬻男女歸之十二月定鈔二貫五百文代米一石充祿賜平緬思倫發叛千戶王昇死沐英以兵大破之
洪武十九年丙寅春正月賑水災〈北平府縣〉移永寧茶馬司於雅州二月賑河南諸府饑
夏四月李景隆襲封曹國公置建昌等五井鹽課提擧司寧波知府李仲文有吏行縣不法慈谿縣丞秦仲彰執之以聞帝令互易其官示襃貶五月帝諭吏部人布不易得曩進士魏安仁等六人常以過謫浙江按察司書吏今歷年所恐爲小人所侮終身喪志雖欲改過無由其召用之詔四民各守其業亡不歸者問遣新淦妖僧玉琳等謀亂僞建元天定捕誅之麗水縣賣卜者干富室不應赴闕吿陳公望等五十七人謀逆事不實反坐六月諭禮部尙書李原名尙齒所以敎敬事長所以敎順朕恐有司奉行飬老不愨其以朕命申之令縣官禮送七十以上經明行修之士平越苗叛穎國公傅友德討平之賑旱災〈靑州開封〉
秋八月帝覽宋史見太宗改庫名內藏蹙然曰人主以天下爲家安得有內外之別選應天府富民子弟補吏六安侯王志卒追贈許國公九月復置寶鈔提擧司定雲南屯田
冬十月改車里寧民府爲宣慰司十二月沿海置衛所一十六左都御史詹徽請用重刑帝切責之置都勻安撫司雲南巨津州阿奴聰叛吉安侯陸仲亨捕誅之
洪武二十年丁卯春正月命宋國公馮勝爲征鹵大將軍率藍玉等諸將軍師二十萬征元納哈出遣所獲番將乃刺吾諭降玊乘大雪襲破之獲元金國公觀童納哈出降所部營王失刺八禿等亦降勝以納哈出歸都督濮英殿後中伏被害勝與常茂互訐詔收勝大將軍印就第鳳陽奉朝請安置茂於廣西之龍川封納哈出海西侯食祿不任事及卒子察罕襲封改瀋陽侯改松潘衛爲軍民指揮司其安撫司爲龍州焚錦衣衛刑具以繫囚付刑部革潭魯兩府審理所官老較丁成請開陝西銀礦斥不聽浙江蘇州等處監生武淳等核丈田畝上魚鱗冊受之帝御講筵語侍臣曰爲惡或免理無可爲之惡爲善不報理無不可爲之善二月御製洪範成三月諭法官進士國子生素所培飬犯法議宥
夏四月左都御史詹徽奏軍人今所犯罪止杖引前兩宥當幷論帝曰前罪旣宥不宜不信於民五月以星變勑宋國勝嚴鹵六月惠州慱羅山寇宜春妖賊並作亂討平之廢昌國徙其民設寧波衛閏六月徵孝廉之士
秋七月禮部請立武成王廟帝曰古文武兼備太公鷹揚授冊書不宜專以武尊之且已從祀帝王廟所請不許眞臘國貢象及香賜金印八月故元尙書塔不反降置大寧衛指揮使司銷六科關防印記詔景川侯曹震選卒二萬五千卽雲南屯種備征封何眞爲東莞伯賜劵世襲九月永成侯薛顯卒於軍追封永國公刺馬兒罕回回滿剌朝貢以永昌侯藍玉爲征鹵大將軍發兵北伐
冬十月帝與諸將論兵曰國家用兵如醫之用藥寧蓄藥以治疾毋疾至而求藥十一月以河南府學訓導葛鈞爲翰林學士徵河南儒士岳宗源等九人授布政使等官十二月帝親製大誥十二篇訓戒武臣置遼東三萬衛指揮使司賑飢〈濟南等五府〉
洪武二十一年戊辰春正月故元將信童來歸英德縣民周廣全等作亂韃靼官軍反於廣西皆討平之二月故元四大王來降令隨戍雲南韃靼官軍入內地隸水衛編戶
三月平緬復叛衆號三十萬戰象百餘寇定遠西平侯沐英將精銳二萬大破之自是平緬歲入貢不敢二是科殿試後建題名碑於太學後爲例遣進士行監察御史事分巡郡邑海陽民曾承蔭等作亂討平之徙三萬衛於開原賑饑〈山東廣東〉
夏四月命永昌侯藍玉襲鹵主脫古思帖木兒於捕魚兒海大捷降元丞相哈剌章於和林多所擄獲鹵庭一空高麗請舊壤鐵嶺之地諭止之敕江西御史花綸等不得擧細事興大獄五月都督張銓從征東川蠻有功封永寧侯萍卿縣妖民稱彌勒佛惑衆捕誅之六月仍傅友德征南將軍沭英副之助討東川葉昇進搗俘五千餘人徵隱士謝天啟爲山西參議
秋七月追封金山侯濮英爲樂浪公尋封其子璵爲西涼侯時藍玉私元妃事發上怒妃聞自縊死降者地保奴有怨言安置琉球故元降將帨因帖木兒謀叛戮之八月令九卿各擧文學幹濟之士封都督孫恪爲全寧侯安慶侯仇成卒追封皖國公九月秦晉等各王來朝越州土酋阿資叛穎國公傅友德與西涼候沐英等擊敗之斬其黨大頭等五十餘人阿資降更置陸梁衛改建歷代帝王廟於鷄鳴山
冬十月進封藍玉爲涼國公鐫其過於劵庶吉士解縉進庖西封事擢監察御史帝召其父諭之大器晚成而以而子歸益𢡟所學俟十年來朝大用勿晚給事中卓敬乘閒言於帝陛下於諸王不蚤辨等威服飾與皇太子擬嫡庶相亂尊卑無序何以令天下帝笑曰卿言是吾慮未及此故元國公老撒等以三千人降高麗國王顒請遜位於子昌帝以其臣李成桂之詐不報徐達子允恭襲封魏國公常遇春子昇襲封開國公雲南置瀘州赤水層臺四州瀘州四衛指揮使司十一月女直千戶孛羅奇從征至沅江叛走思州已而就平十二月安南黎季犂弒其主煒立叔明子日焜主國事
洪武二十二年己巳春正月改太宗正院爲宗人府以秦王爲宗人令晉王爲宗正周王楚王爲左右宗人高麗權國事王昌請朝不許二月禁武臣不得預民事及軍衛擾民三月改普安軍民爲指揮使南安侯兪通源卒
夏四月徙江南貧民佃淮泗官給鈔免賦役三年靑州徫軍妻請代夫死釋其夫以揑卻來爲大寧衛指揮使失烮門以下俱授武職已而失烮門襲劫揑卻來被殺詔以兀良哈之地置朵顏泰寧福餘三衛遣諭故元遼王阿劄失里等各爲指揮使分居三衛故元諸王來歸者命廬居暹羅賑貧〈山東湖廣〉五月軍士父子皆死於役者官其子一級僉都御史黃政從征雲南還至普安遇寇與其子琬皆死之
六月孝廉茂才年四十以下者令就行人司差遣試用潁國公傅友德平貴州狼寇置興隆衛周王橚離國至鳳陽令其子有燉監國遷橚雲南尋復國
秋七月給文武官朝服錦綬鹵也速迭兒弒其主脫古思帖木兒而立坤帖木兒八月更定大明律令天下府縣各擧高年有德識達時務言貌相稱者一人九月沁州民有自請屯田者賞之餘姚民有妾訴其家長私海販坐妾乖倫死海州同知陳龔緣故元福壽子有罪以父忠節蒙宥擢太僕少卿通政使纏歷楊大用奉使諭降百彝十二月申巾帽之禁徵士梁寅卒魯王檀薨特命縊荒富州有逃吏紏賊爲亂殺知縣徐原善等討斬之高麗李成桂慶其王立昌國縣君王瑤
洪武二十三年庚午春正月榜補胡惟庸逆黨仍列勳臣五十七人〈功高望重連歲總兵者徐達等五公耿炳文等三侯專等書而指示者李善長一公以善氣封者鄭遇春等三侯隨征者周德興等十九侯建功者傅支德藍玉葉昇等一十五侯可觀望而不觀望來歸者韓政等七侯〉有進士王希曾請終改嫁母喪三年以隨母撫奍故帝曰母改適父仇也旣非所以敎節益非所以敎孝特諭禮不行著爲令以降彝韃靼安童爲刑部尙書詔晉燕二王率征鹵大將軍傅友德征乃兒不花咬住等進止唯燕王元平章把都帖木兒來降聽擇水草便地居住雩都知縣查允中奏指揮蔣旺擅發民丁擾農召還旺允中旋與東川侯胡海討定山寇錄功倭寇淛江百戶單正坐視伏誅詔一戶二軍者免其一許潮州補戍生員陳質太學卒業定馬政核丁鹽
二月國子監祭酒宋訥卒六科失解旨意擅增減覆軍籍不明坐下獄十七人尋宥免西番作亂涼國公藍玉出大渡河討平之隨俘定散毛洞沅陵縣主簿張傑有罪以其母賀氏守節宥之誅龍川賊蘇文山河南妖賊朱黃頭等以龍川知縣陳敬爲吏部侍郎三月詔臨洮僧巴竹領占爲尙師燕王率師乘大雪至迤都壓鹵營降故元太尉乃兒不花丞相咬住忽奇赤知院阿魯帖木兒等皆官之咬住爲副都御史忽奇赤爲工部侍郎時王師不見鹵而還夏四月潭王梓與其妃自焚死事在本傳停期年奔喪之制討廣東黃田山賊袁萬山等平之五月賜韓國公李善長死先是善長坐他累削祿尋涉胡黨不問會有星變其占爲大臣災遂以法官議幷及其子伸弟存義父子勝諸不臣情詞播吿天下凡二十人〈韓國及列侯胡美唐勝宗陸仲亨費聚已故侯顧時陳德華雲龍王志楊璟朱亮祖梅思祖陸聚金朝興黃彬都督毛讓薛顯陳方亮耿忠於琥〉命各州縣置倉備賑所召老人賚鈔所在催課詔求張三年六月給事中朱𢡟私毀奏箚罪當死以才見宥南海主簿周德任罪當徒妻高氏願沒官贖罪宥德任令於都察院書寫自新定公侯鐵冊軍〈每給軍一百二十人以百戸領之自耕以食鑄定鐵冊故名〉功臣卒罷屯戍入衛左都詹徽兼吏部尙書
秋七月高麗送故元伯伯太子男六十奴來京鑄留世子妃印八月改造監察御史印詔選擧母錄隸卒考定使節之制〈如漢節長三尺旌牛尾三重〉賑水災〈河南山東北平湖廣〉置北平行都司儒學九月加封中山岐陽追封三代皆王爵
冬十月討雩都賊夏三等平之以劉廌襲封試意伯興世劵基次子仲璉爲閣門使帝讀孟子七篇以草芥寇讎等不可訓詔廢孟祀諫者死刑部尙書錢唐力爭之𥘵腹受射帝爲感動使太醫療唐創孟氏配享如故十一月選天下耆民才智可用者得一千九百十六人以百六十七人授府州縣官茹常試兵部尙書十二月定輸粟比邊贖罪例有差始開局後湖織緞疋捕斬蒙化叛賊高天惠等置衛守之擢𢑱陵州學正張智爲禮部試左侍郎鞏昌敎授李本立爲翰林院編修相人袁珙入燕
洪武二十四年辛未春正月免租〈山東靑兗五府〉曲阜縣知縣孔希文有罪宥之二月西域請馬市不許擢景州學正吳季安爲試祭酒改封豫王桂爲代王漢王柍爲肅王衛王植爲遼王命種桐椶漆樹於朝陽門外各五十萬餘株備他日運船之用江南閒曠各種苜蓿三月故元遼王阿札失里寇邊穎國公傅友德等討之兵次哈者舍利王遽令班師來鹵反擊之大敗之於黑嶺雅山帝常發古鏡十餘以照失眞工曰初範不正也帝語廷臣人君主宰天下心有不正百度垂矣戒之
夏四月興山海一帶屯田聽流民所在占籍冊封諸王〈慶寧岷谷韓瀋安唐郢伊〉五月停造寶鈔以日本人國子生騰右壽爲觀察使捕誅分宜縣妖民許文武官封贈所生母以其秩詔勸學求才責成有司賑北平水災六月頒書籍於北方學較賜通鑑史記元史於諸王定冠服居室器用制度帝曰學較爲國儲才而中服無異吏胥未便三易制始定而加以束駿之網
秋七月征鹵將軍傅友德師至黑嶺寒山追鹵札都大擄獲詔清理釋道二敎庵觀莊舊額悉毀之徙天下富民寔京師許罰役吏守喪以彭友信爲北平布政司友信初以貢至京師帝微行遇之偶占虹霓之詩二語友信足之稱旨約明日晤竹橋及賜官始知是帝〈帝句誰把靑紅線兩條和雲和雨繫天腰友信句玉皇昨夜鸞輿出萬里長空跨玉橋〉東川侯胡海卒八月皇太子巡撫陝西黃巖海盜張阿馬引倭𢑱入寇擊斬之都督僉事劉眞宋晟破平哈密多俘獲雲南叛酋兩龍等亦平以久陰不雨馳諭皇太子陝西太子方奉命相度形勢遷都九月命主事寬徹等使西域誅寧波府妖僧之奉白蓮敎者免建寧碾造龍涎茶例摘芽茶以貢倭寇雷州百戸李玉戰死錄其子爲千戶陞新化知縣周丹爲吏部主事以縣民詣闕請復任賜宴許之
冬十月南豊縣典史言九事帝曰諸有禆政體但調易邊將一事不便擢右僉都御史十一月命禮部諭天下生員兼讀誥律賞民閒能誦大誥來朝者十九萬三千四百餘人賑河南水災皇太子至自陝西具地圖以獻十二月高麗權國事王瑤遣其子定成君奭入賀正王景川侯曹震治四川水陸道鑿石削崖水通永寧駕橋立棧陸通松藩亦通保寧以達陝西
洪武二十五年壬申春正月置故元梁王孫愛顏帖本兒於高麗轉送耽羅國衛卒吳英自請沒官贖父罪宥之靖江王守謙屢得罪訓戒不悛禁錮卒二月潁國公傅友德請懷遠等縣官地爲圃上以公儀休事諭止之詔謚典止於諸王及勳爵不及文臣高麗李成桂幽其主瑤而自王申令學校習射通書數三月兩淛運使陳龔坐胡黨以父福壽故免死謫居雲南命平西侯善視之敍州山寇作亂討平之
夏四月丙子皇太子薨謚曰懿文涼國公藍玉征西番王遣都督聶禕瞿能等討故元將月魯帖木兒破誅之五月進封兪通淵越𡻎侯六月西平侯沭英卒帝哭之慟輟朝親爲文遣祭追封黔寧王謚昭靖配享太廟肖像功臣廟
秋七月普定侯陳桓往陝西修連雲棧入四川陞甯政都督僉事鎮雲南已而沭英子襲爵召正還以敎職不知時務竄學正吳從權敎諭張恆於極邊琉球中山王察度遣子弟就學國子監帝喜賜閩人三十六姓之善行舟者以通朝貢八月靖寧侯葉昇坐胡黨江夏侯周德興坐惟簿不修咸伏誅擇俘鹵邜罕阿魯溫沙二人賫榜還諭沙漠命宋國公馮勝潁國公傅友德立邊衛抽民丁四之一屯田戍守武臣之謫戍大寧雲貴者皆復官頒醒貪錄於內外諸司九月戶部侍郎陳宗禮大理寺丞曹瑾罪當杖降官命免杖工部辦事帝問太常少卿許昇祀事昇不能對典簿劉質代對詳明降昇而以質補其官冊嫡長孫允炆爲皇太孫是爲惠宗讓皇帝以黃子澄兼太保並東宮講讀工部尙書秦逵有罪自殺除方孝儒漢中敎授蜀王聞其賢命世子就學都督周興討故元逆臣也速迭兒追敗之徹徹兒山〈是卽弒脫古思者〉
冬十月高麗請改國號上令從古名朝鮮度地正陽門外爲上林苑尋以妨民不果山東監生周敬心疏國祚修短在德厚薄非關曆數傳國璽非所尙也語贛激帝優容之十一月置貴州宣慰司儒學十二月諸勳爵兼東宮保傅官知事周昌請宥小過帝嘉納籍廣東海島人爲兵閏十二月百福寺隱匿囚徒爲僧詔僧錄司造周知冊頒天下琉球入貢遣子及國相子入國學帝患熱病甚有赤腳僧詣闕雲天眼尊者及周顚所遣獻藥溫涼片飲之愈遣祭顚於廬山
洪武二十六年癸酉春正月起致仕尙書唐鐸爲太子賓客置廣寧七衛擒會同縣山寇王漢等誅之二月置宣大東西十七衛頒西番金銅信符遼東開元衛軍士馬名貴上言五事命禮部擇其可者行之授名貴太和縣丞詔晉王統山西兵出塞捕鹵代王以護衛從聽節制誅涼國公藍玉玉以常開平妻弟累功至大將軍多不律錦衣衛蔣獻吿逆捕訊責黨不承吏部尙書詹徽叱玉吐實王大呼徽卽吾黨遂幷收徽多所株連〈侯張翼陳桓朱壽陸仲亨趙庸葉昇察罕張溫翰林典籍陳蔶等〉名曰藍黨戮數萬人
夏四月以星變求直言復定救日禮儀以宋訥子滑縣訓導復祖爲司業安南擅廢立絕其朝貢浦江鄭氏旣被旌同里王氏效之詔令兩家自推擧年三十以上者鄭濟爲左春坊左庶子王懃爲右春坊右庶子徙慶王栴於韋州五月陝西民弟代兄戍官給道里費逃民僞請道牒發錦衣習匠六月申明錦衣之禁刑者俱屬法司以趙州吏目諸葛伯衡爲陝西參議陞戶工侍郎郁新嚴震直爲本部尙書開卜筮禁嚴公侯僣侈
秋七月選秀才張宗璿等隨東宮官入直文華殿講筵畢說民閒疾苦討定普定亂民及妖賊王天鍚詔免試職儒學訓導皆與冠帶赦胡藍餘黨九月復以劉三吾爲翰林學士道州蠻作亂討平之
冬十月出封岷王於雲南詔恐勞民從椶室居住勑諸王府上其宗人文武才任用如常選法罪至奪爵止革中都國子監幷入國學選監生劉正等六十餘人爲左布政使等官十一月討誅東筦叛寇何眞之弟迪十二月降尙書嚴震直爲御史禁軍民命名不得用三公以下官稱以直言擢泰州訓導門克新知紹興府敎諭王俊華爲左右贊善
洪武二十七年甲戍春正月選江以北良家女備諸皇孫婚立禁榜示天下僧道〈不許游食及交搆有司以書冊強人題疏復不許私創菴觀責財於人所至僧寺必揭周知冊對驗不合者問遣其民閒兒童私自削髮父兄倂坐〉二月罷在外文武諸司公宴三月城東勝州申禁元故俗嫁娶收藏軍器
夏四月禮部員外郎兪體原坐法死論母節宜免旌帝曰母不以子故格例嚴越訴之禁民閒高年老人得聞鄉之曲直命儒臣訂正宋儒蔡氏書傅詔諭劉三吾奎璧星明文運當興爾等宜有述作以稱朕意五月免孝子郝安童軍役以少詹事任亨泰爲禮部尙書定武臣子弟比試襲職
秋七月旌孝子李德成擢陞尙寶司丞八月遣監生人木督天下吏民修農田水利賜文武百官鈔宴於醉仙樓階文千戶張者叛左都督甯正討平之鈔法沮壞禁用銅錢九月日照縣民江伯割脅療母病至殺三歲兒以禱上惡其滅倫杖戍因定旌表孝門例生員廩十年學不成者罰爲吏祖訓成上諭禮部後世敢有言更改祖法者卽以奸臣論母赦
冬十一月許𡈽官免比試襲職潁國公傅友德暴卒十二月定遠侯王弼暴卒賈哈裂寇鹽井指揮僉事陳進死之令民閒團社互相耕種永平侯謝成坐法獄死
洪武二十八年乙亥春正月勑燕王統三都司兵合禦野人女直二月宋國公爲勝暴卒徙靑兗登萊濟南五府民就東昌開懇閒田三月秦王樉征𡈽番遝病薨謚曰愍編籍定里以敎民厚
夏四月停作遼王宮室勑武定侯郭英人勞易亂況乎其邊高麗也遲十年爲之五月四川雲南邊𢑱皆立學校總兵周興等師出開原分三道追西陽哈於黑松林不及獲男女馬疋而還勑諭法官皇親有犯除謀逆外免逮
秋七月確山野蠶成繭羣臣請賀帝不許曰野蠶果能衣被天下吾當受賀諭國子監咸讀習春秋方士獻道書卻之八月信國公湯和卒帝嗟悼輟朝親爲文遣官致祭追贈東甌王謚襄武配享太廟肖像功臣廟征南將軍楊文等已破定趙宗壽移兵討廣西叛蠻黃碧等捷之九月征鹵前將軍胡冕追捕桂陽山賊悉擒斬之左都御史曹銘及崇山侯李新咸有罪伏誅免租〈山東及應天五府烏撒烏川芒部東川歲賦〉
重定女官六尙及東宮六局王府等官職燕王進呈永清左衛嘉禾一莖三穗者二本二穗者六本帝親製嘉禾詩賜之閏九月降吏部尙書翟善爲宣化知縣重訂皇明祖訓成其首章有曰朕初法外加刑此權時措置非守成之君所用常法其有奏用黥刺䠊劓閹割之刑者全家死又曰邊以外得其地不足以供給得其人不足以使令但選將練兵以時謹備不宜貪功啟釁冊燕王長子高熾爲世子是爲仁宗昭皇帝
冬十月將軍楊文俘斬奉議賊首黃世鐵等一萬八千餘人設衛守之討土官儂貞佑就縳十一月命儒臣進講尙書無逸篇曰朕常書此篇殿壁朝夕省閱今聞之愈使心愓十二月朝鮮入貢賀正旦表文不遜留其使詰撰文者國王謝罪釋之重建朝天宮羣臣習朝儀於其中
洪武二十九年丙子春正月詹事府丞杜澤贊善門克新爲吏禮二部尙書給朝鮮國王李旦印誥二月禮部尙書任亨泰使安南私市其人爲僕降爲御史征鹵前將軍胡冕勦彬桂廣西諸寇詔勿殘給恩軍月米〈籍設免死者〉三月燕王奉勑出塞討鹵擄孛林帖木兒等於徹徹兒山復追敗哈刺兀於兀良哈禿城以行人司副楊砥言罷楊雄從祀進董仲舒命行人陳誠立撒里畏兀兒爲安定衛指揮使給印五十八
夏四月魏國公徐輝祖同禮部翰林官考國子監六堂師弟子次第送吏部六月廣西獲叛蠻三千餘人以都督府斷事廖昇爲太常寺少卿
秋七月衛卒鬬被傷其子救之擊鬬者死坐絞詔釋之方孝儒典畿試八月免租〈太平等五府〉九月大賚致仕武臣召諭之曰朕思起兵時爾等皆少壯今老矣久不相見心恆思之薄物飬老好歸撫敎子弟以終天年諸臣感謝至有泣下者有弟請從軍贖兄死帝憫之並釋同繫三十餘人謫戍
冬十月皇曾孫文奎生上以十月數終又生於晦詔勿賀十一月頒稽古定製書俾功臣遵守
洪武三十年丁丑春正月沔賊入略陽殺知縣呂昌燒徽州殺學正顏叔彬改禮儀司爲鴻臚寺太常光祿改司爲寺頒爲政要錄於在官者二月安南拒命廷臣請討不許會試首宋琮殿試首陳䢿中原西北士無預者諸落卷肆飛語覆試上疑考官劉三吾白信蹈有私指爲胡籃餘黨逮拷訊連及司直張諫係藍黨獨侍講戴德𢑱無黨宥三吾戍邊餘皆凌遲死上親閱得六十一人皆北產也賜進士韓克忠等進士出身有差禁民閒無以金銀交易通鈔法定刑官不得加反逆三族法古州洞蠻叛討平之
夏四月或以暮金遺刑科給事中張思恭卻不受其人委金去思恭自發之上喜擢刑部右侍郎卽以金賜之令民閒有一才一藝者得自陳效用五月以星變敕晉燕代遼寧谷六王勒兵防邊駙馬都尉歐陽倫奉命西番以私茶攔外爲蘭縣河橋巡𥳑所發賜倫死布政使官同坐帝初嚴於吏治凡貪酷縣官律外加有膚刑贓至六十兩以上者梟示因置政平訟理二幡論罪囚
秋七月置都知監掌內府各監事左都御史楊靖以罪賜死太子少保唐鐸卒帝諭諸臣曰人卽自好不能無過擧顧事有公私其心無他須平吾心觀之八月以右都御史嚴正直爲工部尙書義門鄭沂爲禮部尙書稅戶人才湯行等爲吏部侍郎等官吏部杜澤請取用登名富民詔從山東河南淮東始九月令耆老持木鐸徇於鄉爲六語率民於善〈六語爲孝順父母尊敬長上和睦鄉里敎訓子孫各安生理無作非爲〉歲州縣選德行里老之人赴京師陳說疾苦又里置一鼓農時擊之會耦力田惰者罪
冬十月停遼東海運十一月上見散騎舍人　頗䴡問值幾何曰五百貫帝曰是小民八口一歲資也戒之勿服十二月帝不豫廷臣數問安敕各竭忠修職皇第五十一烚生遼王植子
洪武三十一年戊寅春正月暫開鐵冶一年二月倭寇山東擊敗之復犯淛東再試寄監下第擧人次第授敎官不中者八十餘人爲州吏目三月詔學官得除傍近縣官晉王棡薨謚曰恭以齊泰爲兵部尙書
夏四月罷回回欽天監陞暴昭左都御史擢衛經歷黃福邊昇爲工部左右侍郎五月帝不豫敕燕王集邊兵備南置成都聖慶保寧三府及播州宣慰司荼倉四所帝疾稍閒輦御右順門時諸醫治疾無狀皆付獄獨召戴元禮至榻前諭之曰汝仁義人也事無與勿恐閏五月大漸乙酉帝崩於西宮帝素少疾及疾作臨朝決事不倦至是疾大劇乃焚香祝天曰壽年久近國祚短長子孫賢否非慮爲蒼生作福時聞雨聲喜形於色遂崩遺詔曰朕膺三十有一年憂危積心日勤不怠務有益於民柰何起自寒微無古人之博知好善惡惡不及遠矣今得萬物自然之理其何哀念之有皇太孫允炆仁明孝友天下歸心冝登大位內外文武臣僚同心輔政以福吾氏葬祭之儀一如漢文帝勿異諸王不在令中者推此令從事
