　　欽定四庫全書　　　　　子部十三
　　法藏碎金錄　　　　　　　釋家𩔖
　　提要
　　〈臣〉等謹案法藏碎金錄十卷宋晁迥撰迥字明逺澶州清豐人其父始徙家彭門太平興國五年登進士第至道末擢右正言直史館知制誥旋為翰林學士加承㫖天禧中判西京留司御史臺以太子少保致仕卒諡文元迥受學於王禹偁以文章典贍擅名而性躭禪悅喜究心內典是編乃天聖五年退居昭徳里所作皆融會禪理隨筆記載蓋亦宗門語錄之𩔖其曰碎金取世説新語謝安碎金義也孫覿謂其宗向佛乘以莊老儒書彚而為一蓋嘉祐治平以前濂洛之説未盛儒者沿唐代餘風大抵歸心釋教以范仲淹之賢而手製疏文請道古開壇説法其他可知迥作是書蓋不足異南宋初年迥五世孫公武作郡齋讀書志乃附載迥道院集後列之別集門中殊為不𩔖殆二程以後諸儒之辯漸明公武既不敢削其祖宗之書不著於錄又不肯列之釋氏貽論者口實進退維谷故姑以附載囘䕶觀其條下所列僅敘迥仕履始末行誼文章而無一字及本書其微意蓋可見矣然自阮孝緒七錄以後釋氏之書久已自為一𩔖歴朝史志著錄並同不必曲為推崇亦不必巧為𨼆諱今從陳振孫書錄解題入之釋氏𩔖中存其實也其書傳本頗稀明嘉靖乙巳迥裔孫翰林院檢討瑮始從內閣錄出鋟板以行改其名曰迦談殊為無謂今亦仍迥原名以著於錄焉乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀















　　法藏碎金録原序
　　予爰自弱齡逮茲暮齒探古聖之域闚衆妙之門渉獵儒道諸經必也考求微㫖修身慎行著為葴規又於貝典詳觀了義法喜融液映奪居多倦聞世諦不爭戱論洞見至理新新無窮然知撫心馴柔道所由致而且揮翰祖述志未能忘暨掛冠之後棲息乎浚都昭徳坊之舊居別葺靜齋翛然獨處素所樂欲習以成性手不釋卷筆不停綴貫微臻極深入骨髄消憂釋結大沃襟靈雖患思縈亦慶緣熟斐然章句聮翩衍溢開陳有補弗忍遐棄衆製詞律存乎別集每分𩔖例頗煩命篇自今聴覽機會或該演勸屬文導意靡拘詳畧片言鱗次混而編之數無預定興盡當止奉法寳而推美非小智之自矜故名之曰法蔵碎金録內有意渉重出積習之故前軰亦爾不復刪簡若其束於教者或以迦談見誚亦無憚焉不能以外妨內也時天聖五年丁卯嵗季秋望日序雲爾天聖九年仲冬月稍量字數分為十卷晁逈撰














