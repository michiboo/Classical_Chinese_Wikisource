殘鶯一何怨，百囀相尋續。
始辨下將高，稍分長復促。
綿蠻巧狀語，機節終如曲。
野客賞應遲，幽増聞詎足。
禪齋深樹夏陰清，零落空餘三兩聲。
金谷箏中傳不似，山陽笛裏寫難成。
憶昨亂啼無遠近，晴宮曉色偏相引。
送暖初隨柳色來，辭芳暗逐花枝盡。
歌殘鶯，歌殘鶯，悠然萬感生。
謝朓羇懷方一聼，何郎閒吟本多情。
乃知衆鳥非儔比，暮噪晨鳴倦人耳。
共愛奇音那可親，年年出谷待新春。
此時斷絶為君惜，明日玄蟬催髮白。
