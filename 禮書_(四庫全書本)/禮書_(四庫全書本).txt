　　欽定四庫全書　　　　經部四
　　禮書　　　　　　　　　禮類五〈通禮之屬〉提要
　　〈臣〉等謹案禮書一百五十巻宋陳祥道撰祥道字用之福州人李廌師友談記稱其許少張榜登科又稱其元祐七年進禮圖儀禮注除館閣校勘明年用為太常博士賜緋衣不旬餘而卒又稱其仕宦二十七年止於宣義郎宋史則作官至秘書省正字然晁公武讀書志載是書亦稱左宣義郎太常博士陳祥道撰與廌所記同廌又稱嘗為禮圖一百五十巻儀禮説六十餘巻內相范公為進之乞送秘閻及太常寺陳振孫書録解題則稱元祐中表上之晁公武則稱朝廷聞之給札繕寫奏御宋史陳𫝊則稱禮部侍郎趙挺之言所著樂書二十巻〈案樂書實二百巻宋史字誤〉貫穿明備乞援其兄祥道進禮書故事給札則廌振孫所記為確公武朝聞之之説非其實也其中多掊擊鄭學如論廟制引周官家語荀子穀梁傳謂天子皆七廟與康成天子五廟之説異論禘祫謂圜丘自圜丘禘自禘力破康成禘即圜丘之説論禘大於祫並祭及親廟攻康成禘小祫大祭不及親廟之説辨上帝及五帝引掌次文闢康成上帝即五帝之説葢祥道與陸佃皆王安石客〈案祥道為王安石之徒見晁公武讀書志祥道論語解條下〉安石説經既剏造新義務異先儒故祥道與佃亦皆排斥舊説佃禮象今不𫝊惟神宗時詳定郊廟禮文諸議今尚載陶山集中大扺多生別解與祥道駁鄭畧同葢一時風氣所趨無庸深詰然宗其大致則貫通經傳縷析條分前圖後説考訂詳悉陳振孫稱其論辨精博間以繪畫唐代諸儒之論近世聶崇義之圖或正其失或補其闕晁公武元祐黨家李廌蘓門賓客皆與王氏之學異趣公武亦稱其書甚精博廌亦稱其禮學通博一時少及則其書固甚為當世所推重不以安石之故廢之矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







