
作相開黃閣，爲郎奏赤墀。
君臣道合體，父子貴同時。
國以推賢答，家無內舉疑。
鳳池真水鏡，蘭省得華滋。
未覩風流日，先聞新賦詩。
江山清謝朓，花木媚丘遲。
吏部來何暮，王言念在茲。
丹青無不可，霖雨亦相期。
昔我投荒處，孤煙望島夷。
羣鷗終日狎，落葉數年悲。
漁父留歌詠，江妃入興詞。
今將獻知己，相感勿吾欺。

