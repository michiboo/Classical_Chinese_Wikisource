
錦帳爲郎日，金門待詔時。
楊宮先上賦，柏殿幾連詩。
瞬息琴歌斷，淒涼簫挽悲。
那堪霸陵岸，回首望京師。
宅兆西陵上，平生雅志從。
城臨丹闕近，山望白雲重。
會葬知元伯，看碑識蔡邕。
無由接神理，揮涕向青松。
常時好賓客，永日對弦歌。
是日歸泉下，傷心無奈何。
墓庭人已散，祭處鳥來過。
碑石生苔蘚，榮名豈復多。

