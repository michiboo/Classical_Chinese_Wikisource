　　欽定四庫全書　　　　　集部十
　　和清真詞　　　　　　　詞曲類一〈詞集之屬〉提要
　　〈臣〉等謹案和清真詞一巻宋方千里撰千里信安人官舒州簽判有題真源宮一詩見藝圃集此則其和周邦彥清真詞也邦彥妙解聲律為詞家之冠所製諸調不獨音之平仄宜遵即仄中上去入三音亦不容相混所謂分析節度深契微芒故千里和詞字字奉為標準集內調名有稍異者如浣溪沙調目録與周詞相同而題則誤作浣沙溪茘枝香周詞作茘枝香近吳文英夢窓稿亦同此集獨少近字浪淘沙周詞作浪淘沙慢葢浪淘沙製調之始皇甫松惟七言絶句李後主始用雙調亦止五十四字周詞至百三十三字之多故加以慢字此去慢字便非此調葢皆傳刻之訛非千里之舊又其字句互異者如茘枝香第二調前闋是處池館春徧周詞作但怪燈偏簾巻不惟音異平仄亦殊或周作為但怪簾巻燈徧之譌霜葉飛前闋自遍拂塵埃玉鏡羞照句止九字周詞作透入清輝半晌特地留殘照共十一字則和詞必上脫二字塞垣春前闋結句短長音如寫句止五字周詞作一懐幽恨如寫乃六字句則和詞亦脫一字後闋滿堆襟袖周詞作兩袖珠淚則第二字不用平聲和詞當為堆滿襟袖之誤三部樂前闋天際留殘月句止五字周詞作何用交光明月亦六字句則和詞又脫一字若六醜之分段以人間春寂句屬前半闋之末周詞刻本亦同然證以吳文英此調當為過變之起句則兩本傳刻俱訛也今互勘其異同如左以資考證毛晉跋樂安楊澤民亦有和清真詞或合為三英集行世然晉所刻六十一家之內無澤民詞或其本已佚歟乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　欽定四庫全書
　　和清真詞
　　宋　方千里　撰
　　瑞龍吟
　　樓前路愁對萬㸃風花數行煙樹依依斜日紅收𦱤山翠接平蕪盡處　小留佇還是畫欄憑㬉半扄朱戶簾櫳儘日無人消凝悵望時時自語　堪恨行雲難繫賦情楊桞徘徊猶舞追想向來歡娯懷抱非故題紅寄緑魂斷江南句何時見輕衫霧唾芳茵蓮步燕子西飛去為人試道相思悶緒空有腸千縷清淚滿斑斑多於春雨忍看鬢髪密堆飛絮
　　瑣窗寒
　　燕子池塘黃鸝院落海棠庭戶東風暗許借與輕風柔雨奈春光困人正濃畫欄小立慵無語念冶遊時節融怡天氣異鄉愁旅朝𦱤　凝情處嘆聚散悲歡嵗常十五連飛竝羽未抵鴛朋鳯侶算章臺楊栁尚存楚娥鬢影依舊否再相逢𢬵解雕鞍燕樂同盃俎
　　風流子
　　春色遍橫塘年華巧過雨溼殘陽正一帶翠揺嫩莎平野萬枝紅滴繁杏低牆惱人是燕飛盤軟舞鸎語咽輕簧還憶舊遊禁煙寒食共追清賞曲水流觴　迴思歡娯處人空老花影尚占西廂堪惜翠眉環坐雲鬢分行看戀栁煙光遮絲藏絮妬花風飄粉吹香都為酒駈歌使應也無妨
　　渡江雲
　　長亭今古道水流暗響渺渺雜風沙倦遊驚嵗晩自歎相思萬里夢還家愁凝望結但掩淚慵整鉛華更漏長酒醒人語睥睨有啼鴉　傷嗟囘腸千縷淚眼雙垂遏離情不下還暗思香翻香燼深閉窗紗依稀看遍江南畫記隠隠煙靄蒹葭空健羨〈缺〉鴛鴦共宿樷花
　　應天長
　　嫩黃上栁新緑漲池東風豔冶天色又見乍晴還雨年華傍寒食春依舊身是客對麗景易傷岑寂悵凝望一帶平蕪剪就茵藉　前度少年場醉記旗亭聨句徧窗壁調笑映牆紅粉參差水邊宅蘆鞭嬾過故陌恨未老漸成塵跡謾無語立盡斜陽懷抱誰識
　　荔枝香
　　勝日登臨幽趣椉興去翠壁古木千章林影生寒霧空濛冷溼人衣山路元無雨深澗斗瀉飛泉溜甘乳　漁唱晩看小棹歸前浦笑指官橋風颭酒旗斜舉還脫宮袍一醉芳盃倒鸚鵡幸有雕章蠟炬
　　又
　　小園花梢雨歇浪羞碧瓦光霽羅幙香浮鸎啼燕語交加是處池館春徧風外認得笙歌近逺　醉魂半縈夜酒吹未散暗憶年時正日赴西池宴笑攜豔質郢曲新聲妙如剪有愁容易排遣
　　還京樂
　　嵗華慣每到和風麗日歡再理為妙歌新調粲然一曲千金輕費記夜䦨沉醉更衣換酒珠璣委悵畫燭揺影易積銀盤紅淚　向笙歌底問何人能道平生聚合歡娯離別興味誰憐露浥煙籠盡栽培豔桃穠李謾縈牽空坐隔千山情遙萬水縱有丹青筆應難摹畫顦顇
　　埽花遊
　　野亭話別恨露草芊綿曉風酸楚怨絲恨縷正楊花碎玉滿城雪舞耿耿無言暗灑䦨干淚雨片帆去縱百種避愁愁早知處　離思都幾許但漸慣征塵斗迷歸路亂山似俎更重江浪淼易沈書素瞪目銷魂自覺孤吟調苦小留佇隔前村數聲簫鼓
　　解連環
　　素封誰託空寒潮浪疊亂山雲𨗿對倦景無語消魂但香斷露晞絮飛風薄杜宇聲中動多少客情離索遶䦨干竚立暗記𨚗囘賞遍花藥　依依嵗華自若更低煙𦱤草殘照孤角嘆息故里春光有幽圃名園算也閒卻早早歸休漸過了芳條華萼趂良時按歌喚舞舊家院落
　　玲瓏四犯
　　傾國名姝似暈雪勻酥無限嬌豔素質閒姿天賦淡蛾豐臉還是睡起慵粧顧鬢影翠雲零亂悵平生把鑒驚換依約瑣窗逢見　繡幃凝想鴛鴦薦畫屏烘獸煙蔥蒨依紅傍粉憐香玉聊慰風流眼空嘆倦客斷腸奈聽徹殘更急㸃仗夢魂一到花月底休飄散
　　丹鳯吟
　　宛轉迴腸離緒嬾倚危欄愁登高閣相思何處人在繡幃羅幕芳年豔齒枉消虛過㑹合絲輕因縁蟬薄暗想飛雲驟雨霧隔煙遮相去還是天角　悵望不時夢到素書謾説波浪惡縱有青青髪漸呉霜粧㸃容易凋鑠歡期何晩忽忽坐驚揺落顧影無言清淚溼但絲絲盈握染斑客袖歸日須問著
　　滿江紅
　　為憶仙姿相思恨纒綿未足從別後沈郎消瘦帶圍如束消息三年沈過處關山千里無飛肉算誰知中有不平心彈碁局　空想像金釵卜時展翫囘紋曲許何時重到瑣窗華屋長得一生花裏活軟紅深處鴛鴦宿也勝如騎馬著征衫京塵撲
　　瑞鶴仙
　　看青山遶郭更𦱤草萋萋疎煙漠漠無風自花落欲黃昏誰向官樓吹角剛腸頓弱恨別來辜負厚約想香閨念舊還憶去年共舉盃酌　寂莫光隂虛度未説離愁淚痕先閣珠簾翠幙除相見是竒藥況中年巳後憑高臨逺情懷終是易惡早歸休月地雲階賸追笑樂
　　西平樂
　　倦踏征塵厭驅匹馬凝望故國猶賒孤館今宵亂山何許平林漠漠煙遮悵過眼光隂似瞬囘首歡娯異昔流年迅景霜風敗葦驚沙無奈輕離易別千里意刷淚獨長嗟　綺窗人逺青門信杳敘影何時重見雲斜空怨憶吹簫韻曲旋錦囘文想像宮商蠧損機杼生塵誰為新裝暈素華𨚗信自憐悠颺夢蝶浮沒書鱗縱有心情盡為相思爭如傍早歸家
　　浪淘沙
　　素秋霽雲橫曠野浪拍孤堞柔櫓悲聲頓發驪歌恨曲未闋念一寸囘腸千縷結栁條在忍使攀折但悵惘章臺路多少相思𢬵愁絶　淒切去程浩渺空濶奈斷梗孤篷西風外蓛蓛殘吹咽應暗為行人傷念離別淚波易竭凝怨懷羞覩當時明月煙浪無窮青山疊魚封逺雁書漸歇甚時合金釵分處缺謾飄蕩海角天涯再見日應憐兩鬢玲瓏雪
　　憶舊遊
　　念花邊玉漏帳裏鸞笙曽欵良宵鏤鴨吹香霧更輕風動竹韻響瀟瀟畫簷皓月初掛簾幙縠紋揺記罷曲更衣挑燈細語酒暈全消　迢迢舊時路縱下馬銅駞誰聽揚鑣奈可憐庭院又徘徊虛過清夢難招斷魂暗想幽㑹囘首渺星橋試彷彿仙源重尋當日千樹桃
　　驀山溪
　　園林晴晝花上黃蜂尾鸎語怯遊人又還傍緑楊深避曲池斜逕草色碧於藍欄倦倚簾半起魂斷斜陽裏江南春盡渺渺平橋水身在一天涯問此恨何時是巳飛帆輕槳催送莫愁來歌舞地尊酒底不羨東隣美
　　少年遊
　　丹青閑展小屏山香燼一絲寒織錦囘紋生綃紅淚不語自羞看　相思念逺關河隔終日望征鞍不識單棲忍教良夜魂夢覓長安
　　又
　　東風無力颺輕絲芳艸雨餘姿淺緑還池輕黃歸栁老去願春遲　欄干憑㬉慵囘首閒把小花枝怯酒情懷惱人天氣消瘦有誰知
　　秋蕋香
　　一枕盤鸎錦㬉初起嬾勻粧面緑雲嬝娜映嬌眼酒入桃腮暈淺　翠簾半捲香縈線礙飛燕畫屏淺立意閒逺春瑣深沈小院
　　漁家傲
　　燭彩花光明似晝羅幃夜出傾城秀紅錦紋茵雙鳯鬭看舞後腰肢宛勝章臺栁　眼尾春嬌波態溜金樽笑捧纖纖袖一陣粉香吹散酒更漏久消魂獨自歸時𠉀
　　又
　　冷葉啼螿聲惻惻銀床曉起清霜積魂斷江南煙水國書難得相思此意無人識　緑鬢金釵年少客愁來嬾傍菱花仄霧閣雲窗閒枕席情何適盃盈珠淚還偷滴
　　南鄉子
　　西北有高樓淡靄殘煙漸漸收幾陣涼風生客袖颼颼心逐年華袞袞流　花卉滿前頭老嬾心情萬事休獨倚欄干無一語囘眸鼓角聲中喚起愁
　　望江南
　　春色莫短艇艤長堤飛絮空隨花上下啼鸎占斷水東西來往燕爭　桑栢緑歸去覓前蹊夜瓮酒香從蟻鬭曉窗眠足任雞啼猶勝旅情悽
　　浣沙溪
　　楊柳依依窣地垂麴塵波影漸平池霏微細雨出魚兒先自別來容易瘦𨚗堪春去不勝悲腰肢寛盡縷金
　　衣
　　又
　　無數流鸎逺近飛垂楊裊裊弄晴暉斷腸聲裏送春歸鬢影空思香霧溼襪塵還想步波微去年花下酒䦨
　　時
　　又
　　清淚斑斑著意垂消魂迢逓一天涯誰能萬里布長梯先自樓臺飛粉絮可堪簾幙捲金泥相思心上乳鸎
　　啼
　　迎春樂
　　參差鳯鐸鳴高屋漸驚覺清眠熟看夕陽倒影花隂速雙燕子歸來宿　幾曲危腸愁易束問雪鬢何時重緑料想此情同應暗損香肌玉
　　又
　　紅深緑暗春無跡芳心蕩冶遊客記揺鞭跋馬銅駞陌凝睇認珠簾側　絮滿愁城風捲白逓多少相思消息何處約歡期芳草外高樓北
　　㸃絳唇
　　池館春深海棠枝上斑斑雨酒旗斜舉風滾楊花絮遊子征衫憑㬉䦨干處空凝竚杜鵑啼苦還報南樓鼓
　　一落索
　　月影娟娟明秀簾波吹皺徘徊空度可憐宵謾問道因誰瘦　不見芳音長久鱗鴻空有渭城西路恨依然尚夢想青青栁
　　又
　　心抵江蓮長苦凌波人去厭厭消瘦不勝衣恨清淚多於雨　舊曲慵歌瓊樹誰傳香素碧溪流水過樓前問紅葉來何處
　　垂絲釣
　　錦鱗繡羽難傳愁態顰嫵岸草際天雲影垂絮人何許謾竝欄倚柱　煙光莫悵榆錢滿路送春殢酒歡期幽㑹希遇彩簫鳯侶囘首分攜處雙臉吹愁雨無限語再見時記否
　　滿庭芳
　　山色澄秋水光融日浮萍飄碎還圓數行征雁分破白鷗煙高下囘塘暗谷寫幽思終日濺濺閒凝望殘霞暝靄何處一漁船　江南思舊隠筠軒野徑茆舍疎椽慣攜壺花下欹帽風前想像淵明舊節琴中趣何必疎絃歸歟計不將五斗輸與北窗眠
　　隔浦蓮
　　垂楊煙溼嫩葆別嶼環清窈紺影浮新漲夷猶終日魚鳥花妥庭下草鳴蟬閙暗緑藏臺沼　野軒小欹眠斷夢閒書風葉顛倒詩懷酒思悔費十年昏曉投老紅塵倦再到愁覺悠然心寄天表
　　法曲獻仙音
　　庭葉飄寒砌蛩催織夜色迢迢難度細剔燈花再添香獸淒涼洞房朱戶見鳯枕羞孤另相思灑紅雨有誰語道年來為郎顦顇音問隔囘首後期尚阻寂莫兩愁
　　山鎖閒情無限顰嫵嫩雪消肌試羅衣寛盡腰素問何時夢裏趂得好風飛去
　　過秦樓
　　栁灑鵝黃草揉螺黛院落雨痕纔斷蜂鬢霧溼燕嘴泥融陌上細風頻扇多少豔景關心長苦春光疾如飛箭對東風忍負西園清賞翠深香逺　空暗憶醉走銅駝閒敲金鐙倦跡素衣塵染因花瘦覺為酒情鍾緑鬢幾番催變何況逢迎向人眉黛供愁嬌波囘倩料相思此際濃似飛紅萬㸃〈或作濃於空裏亂紅千㸃〉
　　側犯
　　四山翠合一溪碧繞秋容靚波定見鷺立魚跳動平鏡脩竹散步屧古木通幽徑風靜煙霧直池塘倒晴影流年舊事老矣塵心瑩還暗省㸃呉霜顦悴愧潘令夢憶江南小園路迥愁聽葉落轆轤金井
　　塞翁吟
　　莫色催更鼓庭戶月影朧⿰記舊跡玉樓東看枕上芙容雲屏幾軸江南畫香篆燼煗煙空睡起處繡衾重尚殘酒潮紅　忡忡從分散歌稀宴少懷麗質渾如夢中苦寂莫離情萬緒似秋後怯雨芭蕉不展愁封何時細語此夕相思曽對西風
　　蘇幕遮
　　扇留風氷卻暑夏木隂隂相對黃鸝語薄晚輕隂還閤雨逺岸煙深彷彿菱歌舉　燕歸來花落去幾度逢迎幾度傷羈旅油壁西陵人識否好約追涼小艤蒹葭浦
　　浣沙溪
　　菱藕花開來路香滿船絲竹載西涼波揺髮彩粉生光翡翠雙飛尋密浦鴛鴦濃睡倚囘塘閒情須與酒商
　　量
　　又
　　密約深期卒未成藏鈎春酒坐頻傾向人嬌艶夜亭亭相顧無言情易覺歸來單枕夢猶驚眼梢怨淚幾時
　　晴
　　又
　　面面虛堂水照空天然一朶玉芙容千嬌百媚語惺惚未散嬌雲輕嚲鬢欲融輕雪乍凝胷石榴裙衩為誰
　　紅
　　又
　　刻樣衣裳巧刻繒綵枝環繞萬年藤生香吹透縠蠶氷嫩水帶山嬌不斷溼雲堆嶺膩無聲香肩婀娜許誰
　　憑
　　㸃絳唇
　　閒蕩蘭舟翠娥仙袂風中舉鴛鴦深浦緑暗曽來路留戀荷香薄晩慵歸去還相顧練波澄素月上潮生處
　　訴衷情
　　逺山重疊亂山盤江上晩風酸秋容更兼殘日楓葉照人丹　書未到夢猶閒鬢先斑憑高無語征雁知愁聲斷雲間
　　風流子
　　河梁攜手別臨岐語共約踏青歸自雙燕再來斷無音信海棠開了還又參差料此際笑隨花便面醉騁錦鄣泥不憶故園粉愁香怨忍教華屋緑慘紅悲　舊家歌舞地生疎久塵暗鳯縷羅衣何限可憐心事難訴歡期但兩㸃愁蛾纔開重斂幾行清淚欲制還垂爭表為郎顦顇相見方知
　　華胥引
　　長亭無數羈客將歸故園換葉乳鴨隨波輕蘋滿渚時共唼接眼春色何窮更櫓聲伊軋思憶前歡未言心巳愁怯　欺鬢呉霜恨惺惺又還盈鑷錦紋魚素𨚗堪重翻再閲粉指香痕依舊在繡裳鴛篋多少相思皺成眉上千疊
　　清都宴
　　莫色聞津鼓煙波碧數行征雁時度輕榔聚網長歌和楫水村漁戶行人又落天涯但悵望高陽伴侶記舊日酒卸宮袍馬酬少妾詞賦　如今鬢影蕭然相逢似雪徒話愁苦芳塵暗陌殘花遍野嵗華空去垂楊翠拂門徑尚夢想當時住處縱早歸緑漸成隂青娥在否
　　四園竹
　　花驄縱策制淚掩斜扉玉爐細裊鴛被半閒蕭瑟羅幃銀漏聲那更雜疎疎雨裏此時懷抱誰知　恨淒其西窗自剪寒花沈吟暗數歸期最愛深情密意無限當年往復詩辭千萬紙甚近日人來字漸稀
　　齊天樂
　　碧紗窗外黃鸝語聲聲似愁春晩岸栁飄綿庭花墮雪惟有平蕪如剪重門向掩看風動疎簾浪鋪湘簟暗想前歡舊遊心事寄詩巻　鱗鴻音信未覩夢魂尋訪後關山又隔無限客館愁思天涯倦跡幾許良宵展轉閒情意逺記密閤深閨繡衾羅薦睡起無人料應眉黛斂
　　木蘭花
　　溶溶水映娟娟秀淺約宮粧籠翠袖舞餘楊栁乍縈風睡起海棠猶帶酒　顦顇蕭郎縁底瘦𨚗日花前相見後西窗疑是故人來費得羅牋詩幾首
　　霜葉飛
　　塞雲垂地堤煙重燕鴻初度江表露荷風栁向人疎臺榭還清悄恨脈脈離情怨曉相思魂夢眼屏小奈倦客征衣自遍拂塵埃玉鏡羞照　無限靜陌幽坊追歡尋賞未落人後先到少年心事轉頭空況老來懷抱儘緑葉紅英過了離聲慵整當時調問麗質從顦顇消減腰圍似郎多少
　　蕙蘭芳
　　庭院雨晴倚斜照睡餘雙鶩正學染脩蛾官栁細勻黛緑繡簾半捲透笑語瑣窗華屋帶脆聲咽韻逺近時聞絲竹　乍著單衣纔拈圓扇氣𠉀暄燠趂驕馬香車同按繡坊畫曲人生如寄浪勤耳目歸醉鄉猶勝旅情愁獨
　　塞垣春
　　四逺天垂野向晩景雕鞍卸呉藍滴草塞綿藏栁風物堪畫對雨收霧霽初晴也正陌上煙光灑聽黃鸝啼紅樹短長音如冩　懷抱幾多愁年時趂歡㑹幽雅盡日足相思奈春晝難夜念征塵滿堆襟袖𨚗堪更獨遊花隂下一別鬢毛減鏡中霜滿把
　　丁香結
　　煙溼高花雨藏低葉為誰翠消紅隕歎水流波迅撫艶景尚有輕隂餘潤乳鸎啼處路思歸意淚眼暗忍青青榆莢滿地縱買閒愁難盡　勾引正記著年時乍怯春寒陣陣小閣幽窗殘粧賸粉黛眉曽暈迢逓魂夢萬里恨斷柔腸寸知何時重見空為相思瘦損
　　氐州第一
　　朝日融怡天氣豔冶桃英杏萼猶小燕壘初營蜂衙乍散池面煙光縹緲芳草如𡼡更㶑灔波光相照錦繡縈囘丹青映發未容春老　倦客自嗟清興少念歸計夢魂飛繞浪濶魚沈雲高雁阻瞪目添愁抱憶香閨臨麗景無人伴輕顰淺笑想像消魂怨東風孤衾獨曉
　　解蹀躞
　　院宇無人晴晝靜看簾波舞自憐春晩漂流尚羈旅𨚗況淚溼征衣恨添客鬢終日子規聲苦　動離緒謾徘徊愁步何時再相遇舊歡如昨匆匆楚臺雨別後南北天涯夢魂猶記關山屢隨書去
　　少年遊
　　人如穠李香濛翠縷芳酒嫩於橙寶燭烘香珠簾閒夜銀宇理鸞笙　歸時醉面春風醒花霧隔疎更低輾雕輪輕攏驕馬相伴月中行
　　慶春宮
　　宿靄籠晴層雲遮日送春望斷愁城籬落堆花簾櫳飛絮更堪逺近鸎聲嵗華流轉似行蟻盤旋萬星人生如寄利鎖名韁何用勞縈　駸駸皓髪相迎斜照難留朝霧多零宜趂良辰何妨高㑹為酬月皎風清舞臺歌榭遇得旅懽期易成莫辭盃酒天賦吾曹特地鍾情
　　醉桃源
　　良宵相對一燈青相思寫砑綾去時情淚滴紅氷西風吹涕零　愁宛轉意飛騰晴窗穿紙蠅夢知關塞不堪行憶君猶問程
　　又
　　鴛鴦濃睡碧溪沙荷花深處家快風收電掣金蛇涼波流素華　呉國豔楚宮娃紅潮連翠霞坐來忽忽燭光斜城頭聞亂鴉
　　㸃絳唇
　　緑葉隂隂滿城風雨催梅潤畫樓人近朝霧來芳信從解雕鞍休數花吹陣無多悶燕催鸎趂付與春歸恨
　　夜遊宮
　　一帶垂楊蘸水映芳草萋萋千里跋馬囘堤少年子擁青蛾向紅樓南酒市　𢬵飲鸎花底恣懽笑粉融香墜不趂臨分醉中起但依稀寫柔情留蜀紙
　　又
　　城上昏煙四歛畫樓外𨺗聽更㸃千里相思夢中見恨年華逐東流隨急箭　簾影參差轉夜初過水沈煙亂賸枕餘衾故人逺憶閒窗嚲雲鬢低粉面
　　訴衷情
　　一鈎新月淡於霜楊柳漸分行征塵厭堆襟袂雞唱促晨裝　淮水闊楚山長暗悲傷重陽天氣盃酒黃花還寄他鄉
　　傷情怨
　　閒愁眉上翠小儘春衫寛了舞鑑孤鸞嚴粧羞獨照王孫音信尚渺度寒食禁煙須到趂賞芳菲今年春事早
　　紅林檎近
　　花幕高燒燭獸爐深炷香寒色上樓閣春威徧池塘多情天孫罷織故與玉女穿窗素臉淺約宮裝風韻勝笙簧　遊冶尋舊侶尊酒老吾鄉清歌度曲何妨塵落雕梁任瑤堦平尺珠簾人報賸𢬵酩酊飛羽觴
　　又
　　曉起山光慘晩來花意寒映月衣纎縞因風佩琅玕三弄江梅聽徹幾㸃岸柳飄殘宛然舞曲初翻簾影捲波瀾　把酒同喚醉促膝小留歡清狂痛飲能消多少盃盤況人生如寄相逢半老嵗華休作容易看
　　滿路花
　　簾篩月影金風捲楊花雪天邊鴻雁少音塵絶春光欲莫客心歸心折江湖波浪闊目斷家山料應易過佳節柔情千㸃杜宇枝頭血危腸餘寸許誰能接眠思夢
　　憶不似今畨切欲對何人説攬鏡沈吟瘦來須有差別
　　解語花
　　長空淡碧素魄凝輝星斗寒相射鳯樓鴛瓦天風動冉冉珮環高下歌清韻雅對好景芳樽滿把花霧濃燈火瑩煌笑語烘蘭麝　千斛明珠照夜況人如圖畫明豔容冶繡巾香帕歸來路緩逐杏韉驕馬笙歌散也愁萬炬絳蓮分謝更漏殘驚聽西樓吹小梅初罷
　　六么令
　　照人明豔肌雪消繁燠嬌雲慢垂柔領紺髪濃於沐微暈紅潮一線拂拂桃腮熟羣芳難逐天香國豔試比春蘭共秋菊　當時相見恨晩彼此縈心目別後空憶仙姿路隔吹簫玉何處欄干十二縹緲陽臺曲佳期重卜都將離恨𢬵與尊前細留囑
　　倒犯
　　盡日任梧桐自飛翠堦慵埽閒雲散縞秋容瑩莫天清窈斜陽到地樓閣參差簾櫳悄嫩袖舞涼颸拂拂生林表蕩塵襟寫名醥　攜手故園勝事尋蹤松篁幽徑窵曲沼瞰靜緑䕃簷影⻱魚小信倦跡歸來好倩叮嚀長安遊子道鬢髪霜侵莫待菱花照醉鄉深處老
　　大酺
　　正夕陽閒秋光淡鴛瓦參差華屋高低簾幕迥但風揺環珮細聲頻觸瘦怯單衣涼生兩袖零亂庭梧窗竹相思誰能㑹是歸程客夢路諳心熟況時節黃昏閑門人靜憑欄身獨　歡情何太速嵗華似飛馬馳輕轂謾自歎河陽青鬢苒苒如霜把菱花悵然凝目老去疎狂減思墮策小坊幽曲趂游樂繁華國囘首無緒清淚紛於紅菽話愁更堪剪燭
　　玉燭新〈海棠〉
　　海棠初雨後似露粉粧成肉紅團就太真帳裏春眠醒緩蹙樓前宮漏潮生酒暈獨自倚䦨干時候吹鬢影斜立東風餘寒半侵羅袖　驪山宮殿無人想笑問君王豔容如否萬花競鬭難比竝麗美巧勻豐瘦閨房挺秀一顧丹鉛低首應對羯鼔聲中清歌美奏
　　花犯〈荷花〉
　　渚風低芙蓉萬朶清妍賦情味霧綃紅綴看曼立分行閒淡佳麗靚姿豔冶相扶倚高低紛慍喜正曉色嬾窺粧面嬌眠欹翠被　秋色為花且徘徊朱顔迎縞露還應顦顇腰肢小腮痕嫩更堪飄墜風流事舊宮暗鎖誰復見塵生香步裏謾歎息玉兒何許繁華空逝水
　　醜奴兒
　　凌波臺畔花如剪幾㸃呉霜煙淡雲黃東閣何人見晚粧　江南春近書千里誰寄清香別墅橫塘鼓角聲中又夕陽
　　水龍吟〈海棠〉
　　錦城春色移根麗姿迥壓江南地瓊酥拂臉彩雲滿袖羣芳羞避雙燕來時莫寒庭院雨藏煙閉正朝眠未足宮粧尚怯還輕灑燕脂淚　長是歡遊花底怕東風𨺗成怨吹高燒銀燭梁州催按歌聲漸起緑態多慵紅情不語動揺人意算呉宮獨步昭陽第一可依稀比
　　六醜
　　看流鸎度栁似急響金梭飛擲䕶巢占泥翩翩飛燕翼昨夢前跡暗數歡娯處豔花幽草縱冶遊南國芳心蕩漾如波澤繫馬青門停車紫陌年華轉頭堪惜奈離襟別袂容易疎隔人間春寂　謾雲容莫碧逺水沈雙鯉無信息天涯漸老羈客嘆良宵漏斷獨眠愁極呉霜皎半侵華幘誰復省十載勻香暈粉髻傾鬟側相思意不離潮汐想舊家接酒巡歌計今難再得
　　虞美人
　　花臺響徹歌聲㬉白日林中短春心揺蕩客魂消搓粉揉香排比一團嬌　重來猶自尋芳徑吹鬢東風影步金蓮處緑苔封不見彩雲雙袖舞驚鴻
　　又
　　高樓逺閣花飛遍急雨梢池面翛翛楊栁不知門多少亂鸎啼處暮煙昏　銀鈎小字題芳絮宛轉迴文語可憐單枕夢行雲腸斷江南千里未歸人
　　蘭陵王
　　晩煙直池沼波痕皺碧年芳為花態栁情挼粉柔藍釀春色繁華記上國曽識傾城幼客風流事聨句送鈎牋緑綃紅逓書尺　行雲去無跡念㬉響歌臺香霧瑤席當時誰信盟言食知一嵗離聚幾多間阻人生如夢寄堠驛況分散南北　悲惻萬愁積奈鸞鳯歡疎魚雁音寂天涯何處相思極但目斷芳草恨隨塞笛𨚗堪庭院更聽得夜雨滴
　　蝶戀花
　　漏泄東君消息後短葉長條著意遮軒牖嫩比鵝黃初熟酒染勻巧費春風手　萬縷篩金新月透入夜柔情還勝朝來秀綵筆彫章知幾首可人標韻無新舊
　　又
　　一搦腰肢初見後恰似娉婷十五藏朱牖春色惱人濃抵酒風前脈脈如招手　黛染修眉蛾緑透態婉儀閒自是閨房秀堪惜年華同轉首女郎臺畔春依舊
　　又
　　碎玉飛花寒食後薄影行風終日穿疎牖有客思歸還把酒閒吹倦絮輕粘手　雪滿愁城寒欲透飄盡殘英翠幄成穠秀張緒風流今白首少年襟度難如舊
　　又
　　翠浪藍光新雨後整整斜斜高下籠窗牖萬斛深傾重碧酒量愁知落何人手　籠霧梳煙晴色透照影囘風一段嫣然秀白下門東空引首藏鴉枝葉長懷舊
　　西河
　　都㑹地東南王氣須記龍盤鳯舞到錢塘瑞煙囘起畫圖彩筆寫西湖波光溶漾無際翠欄最宜半倚栁隂駿馬誰繫鱗差觀閣接飛翬衙廬萬壘倒空碧𣹰軟琉璃雲收天淨如水　夕陽照晚聽近市沸笙簫歡動閭里比屋樂逢堯世好相將載酒尋歌𤣥對酧畣年華鸎花裏
　　三部樂
　　簾捲窗明聽杜宇乍啼漏聲初絶亂雲收盡天際留殘月奈相送行客將歸悵去程漸促霽色催發斷魂別浦自上孤舟如葉　悠悠音信易隔縱怨懷恨語到見時難説堪嗟水流急景霜飛華髪想家山路窮望睫空倚仗魂親夢切不似嫩朶猶能替離緒千結
　　菩薩蠻
　　黃雞曉唱玲瓏曲人生兩鬢無重緑官栁繫行舟相思獨倚樓　來時花未發去後紛如雪春色不堪看蕭蕭風雨寒
　　品令
　　露晞煙靜寂寥轉梧桐寒影天際歴歴征鴻近被風吹散聲斷無行陣　秋思客懷多少恨謾厭厭誰問暈殘蘭地香消印夢魂長定愁伴更籌盡
　　玉樓春
　　華堂銀燭堆紅淚解説離人多少意恨從別後轉無窮愁到濃時惟一味　江南渭北三千里顦顇相思何日巳馬啼清曉草黏天庭院黃昏花滿地
　　滿路花
　　鸎飛翠栁揺魚躍浮萍破班班紅杏子交榴火池臺晝永繚繞花隂褁山色遙供座枕簟清涼北窗時喚高臥翻思少年走馬銅駝左歸來㪣鐙月留關鎖年華老
　　矣事逐浮雲過今吾非故我𨚗日尊前秪今問有誰呵












　　和清真詞
　　和清真詞原跋
　　美成當徽廟時提舉大晟樂府每製一調名流輒依律賡唱獨東楚方千里樂安楊澤民有和清真全詞各一巻或合為三英集行世花菴詞客止選千里過秦樓風流子訴衷情三闋而澤民不載豈揚劣於方耶湖南毛晉識









