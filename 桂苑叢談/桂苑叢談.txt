案《新唐書·藝文志》載《桂苑叢談》一卷，註曰馮翊子子休撰，不著姓名。晁公武引李淑《邯鄲書目》雲，姓嚴，疑馮翊子其號，而子休其字也。陳繼儒刻入《秘笈》，乃題為唐子休馮翊著，顛例其文，誤之甚矣。其書前十條皆載咸通以後鬼神怪異及瑣細之事，後為史遺十八條。其十二條亦紀唐代雜事，餘六條則兼及南北朝。然如高浟捕賊，高延宗縱恣，崔宏度酷虐諸事，齊、隋本史皆已載之，又似摘鈔卷中未及刊削者。疑已經後人竄亂，非原書也。其甘露亭一條，稱吳王收復浙右之歲者，當為昭宗天復二年，時始封楊行密為吳王，故子休以此稱之。然則作是書者，其江南人歟？
咸通初，有進士張綽者，下第後多遊江淮間，頗有道術。常養氣絕粒，嗜酒耽碁，又以爐火藥術為事。一旦覩天大哂，命筆題云：「爭奈金烏何，頭上飛不住。紅爐謾燒藥，玉顏安可駐。今年花發枝，明年葉落樹。不如且飲酒，莫管流年逝。」人以此異之。不喜裝飾，多歷旗亭而好酒杯也。或人召飲，若遂合意，則索紙剪蛺蜨三二十枚，以氣吹之，成列而飛，如此累刻。以指收之，俄皆在手。見者求之，即以他事為阻。常遊鹽城，多為酒困。非類輩欲乘酒試之，相競較力，留繫是邑中。醒乃課述德、陳情二首以上狄令，乃立釋之。詩所記惟一篇云：「門風常有蕙蘭馨，鼎族家傳霸國名。容貌靜懸秋月彩，文章高振海濤聲。訟堂無事調琴軫，郡閣何妨醉玉觥。今日東漸音尖橋下水，一條從此鎮長清。」自後狄宰多張之才，次求其道，日久延接，欲傳其術。張以明府勳貴家流，年少而宰劇邑，多聲色狗馬之求，未暇志味玄奧，因贈詩以開其意云：「何用梯媒向外求，長生只在內中修。莫言大道人難得，自是行心不到頭。」他日將欲離去，乃書琴堂而別。後人多雲江南上昇，初去日乘醉，因求搗網剪紙鶴二隻，以水噀之，俄而翔翥，乃曰：「汝先去，吾即後來。」時狄公亦醉，不暇拘留，遂得去。其所題云：「張綽張綽自不會，天下經書在腹內。身卻騰騰處世間，心即逍遙出天外。」至今江淮好事者，記綽時事詩極多。
太尉朱崖出鎮浙右，有甘露知主事者訴交代得常住什物，被前主事隱用，卻常住金若干兩。引證前數輩皆有遞相交割文字分明，眾詞皆指以新得替者隱用之。但初上之時交領既分明，及交割之日不見其金，鞫成具獄，伏罪昭昭，然未窮破用之所由。或以僧人不拘細行而費之，以是無理可伸，甘之死地。一旦引慮之際，公疑其未盡，微以意揣之，髠人乃具實以聞曰：「居寺者樂於知事，前後主之者，積年已來空交分兩文書，其實無金。郡眾以某孤立，不雜輩流，欲乘此擠排之。」因流涕不勝其寃。公乃憫而惻之曰：「此固非難也。」俛仰之間，曰：「吾得之矣。」乃立召兜子數乘，命關連僧入對事，咸遣坐兜子。下簾子畢，令門不相對，命取黃泥各令模前後交付下次金樣，以憑證據。僧既不知形段，竟模不成。公怒，令鞫前數輩，皆一一伏罪，其所排者遂獲清雪。
進士崔涯、張祜下第後，多遊江淮。常嗜酒，侮謔時輩，或乘飲興，即自稱豪俠。二子好尚既同，相與甚洽。崔因醉作《俠士詩》云：「太行嶺上三尺雪，崔涯袖中三尺鐵。一朝若遇有心人，出門便與妻兒別。」由是往往播在人口。崔、張真俠士也，以此人多設酒饌待之，得以互相推許。一旦張以詩上牢盆使，出其子授漕渠小職，得堰俗號冬瓜。張二子一椿兒，一桂子，有詩曰：「椿兒繞樹春園裏，桂子尋花夜月中。」人或戲之曰：「賢郎不宜作此等職。」張曰：「冬瓜合出祜子。」戲者相與大哂。後歲餘，薄有資力。一夕，有非常人裝飾甚武，腰劍手囊，貯一物流血於外，入門謂曰：「此非張俠士居也？」曰：「然。」張揖客甚謹。既坐，客曰：「有一讐人，十年莫得，今夜獲之，喜不可已。」指其囊曰：「此其首也。」問張曰：「有酒否？」張命酒飲之。客曰：「此去三數里有一義士，余欲報之，則平生恩讐畢矣。聞公氣義，可假餘十萬緡，立欲酬之，是余願矣。此後赴湯蹈火，為狗為鷄，無所憚。」張且不吝，深喜其說，乃傾囊燭下，籌其縑素中品之物量而與之。客曰：「快哉！無所恨也。」乃留囊首而去，期以卻回。及期不至，五鼓絕聲，東曦既駕，杳無蹤跡。張慮以囊首彰露，且非己為，客既不來，計將安出？遣家人將欲埋之。開囊出之，乃豕首矣。因方悟之而嘆曰：「虛其名，無其實，而見欺之若是，可不戒歟！」豪俠之氣，自此而喪矣。
太保令狐相綯出鎮淮海日，支使班蒙與從事俱遊大明寺之西廊。忽覩前壁題云：「一人堂堂，二曜重光，泉深尺一，點去冰旁，二人相連，不欠一邊，三梁四柱烈火燃，添卻雙勾兩日全。」諸賓至而顧之，皆莫能辨。獨班支使曰：「一人非大字乎？二曜者日月，非明字乎？尺一者寸土，非寺字乎？點去冰旁，水字也。二人相連，天字也。不欠一邊，下字也。三梁四柱烈火燃，無字也。添卻雙勾兩日全，比字也。以此觀之，得非『大明寺水天下無比』八字乎？」眾皆恍然曰：「黃絹之奇智亦何異哉！」嗟歎彌日。詢之老僧，曰：「頃年有客獨遊，題之而去，不言姓氏。」
咸通中，丞相姑臧公拜端揆日，自大梁移鎮淮海，政績日聞。未期周，榮加水土，移風易俗，甚洽羣情。自彭門亂常之後，藩鎮瘡痍未平，公按轡躬己而治之。補綴頹毀，整葺壞綱，功無虛日。以其郡無勝遊之地，且風亭月榭既已荒涼，花圃釣臺未愜深旨。一朝命於戲馬亭西連玉鈎斜道，開闢池沼，搆葺亭臺。揮斤既畢，萃其所，芳春九旬，都人士女得以遊觀。一旦聞浙右小校薛陽陶監押度支運米入城，公喜其姓同曩日朱崖左右者，遂令詢之，果是其人矣。公愈喜，似獲古物。乃命衙庭小將代押，留止別館。一日，公召陶同遊，問及往日蘆管之事。陶因獻朱崖、陸鬯、元、白所撰歌一曲，公亦喜之，即於茲亭奏之。其管絕微，每於一觱栗管中常容三管也。聲如天際自然而來，情思寬閑。公大佳賞之，亦贈其詩，不記終篇。其發端云：「虛心纖質雁銜餘，鳯吹龍吟定不如。」於是賜賚甚豐，出其二子，皆授牢盆倅職。初公搆池亭畢，未有名，因名賞心。諸從事以公近諱，蓋賞字有尚也。公曰：「宣父言徵不言在，言在不稱徵，且非內官宮妾，何避其疑哉？」遂不改作。其亭自秦、畢陷逆，乃為芻豢之地。嘆乎公孫弘之東閣，劉屈氂後為馬廄，亦何異哉！
太尉朱崖公兩出鎮於浙右，前任罷日遊甘露寺，因訪別於老僧院公曰：「弟子奉詔西行，祗別和尚。」老僧者熟於祗接，至於談話多空教所長，不甚對以他事，由是公憐而敬之。煑茗既終，將欲辭去。公曰：「昔有客遺筇竹杖一條，聊與師贈別。」亟令取之，須臾而至。其杖雖竹而方，所持向上，節眼鬚牙四面對出，天生可愛。且朱崖所寳之物即可知也。別後不數歲，再領朱方，居三日，復因到院，問前時柱杖何在。曰：「至今寳之。」公請出觀之，則老僧規圓而漆之矣。公嗟嘆再彌日，自此不復目其僧矣。太尉多蓄古遠之物，雲是大宛國人所遺竹，唯此一莖而方者也。昔者友人嘗語愚云：往歲江行風阻，未得前去，沿岸野步，望出嶺而去。忽見蘭若甚多，僧院覩客來，皆扃門不內。獨有一院大敞其戶，見一僧翹足而眠，以手書空，顧客殊不介意。友人竊自思書空有換鵝之能，翹足類坦床之事，此必奇僧也，直入造之，僧雖強起，全不樂，客不得已而問曰：「先達有詩云：『書空翹足睡，路險側身行。』和尚其庶幾乎？」僧曰：「貧道不知何許事，適者畫房門拔匙翻。」客不辭而出。嗚呼！彌天四海之談，澄汰簸揚之對，故附於此。
僖宗末，廣陵有窮丐人杜可均者，年四十餘。人見其好飲絕粒，每日常入酒肆，巡坐求飲，亦不見其醉，蓋自量其得所。人有憐之者，命與之飲，三兩杯便止。有姓樂者，列酒旗於城街之西，常許以陰雨往諸旗亭不及，即令來此與飲。可均有所求亦不造矣，或無所獲，必乃過之，樂亦無阻。一旦遇大雪，詣樂而求飲，覩主事者白云：「既已齧損，即須據物陪來。」樂不喜其說，可均乃問曰：「何故？」曰：「有人將衣物換酒，收藏不謹，致鼠齧壞。」杜曰：「此間屋院幾何？」曰：「若干。」杜曰：「某弱年曾記得一符，甚能卻鼠，即不知可有驗否。請書以試之，術或有驗，則盡此室永無鼠矣。」就將符依法命焚之，自此鼠蹤遂絕，不知何故。杜屬府城傾陷之後，秦、畢重圍之際，容貌不改，皆為絕粒耳。
護軍李將軍全皋罷淮海日，寓於開元寺。以朝廷艱梗，未獲西歸。一旦，有一小校紹介一道人，雲能爐火之事。護軍乃延而客之，自此常與之善。一日話及黃白事，道人曰：「唯某頗能得之。可求一鼎容五六升已來者，得金二十餘兩為母，日給水銀藥物，火候足而換之，莫窮歲月，終而復始。」李喜其說，顧囊有金帶可及其數，以付道人。諸藥既備，用火之後，日日親自看驗。居數日覺有微倦，乃令家人親愛者守之。數日既滿，齋沐而後開，金色粲然，的不虛矣。李拜而信之，三日之內添換有徵。一日道人不來，藥爐一切如舊。疑駭之際，俄經再宿，初且訝其不至，不得已啟爐而視之，不見其金矣。事及導引小校，代填其金，道人杳無蹤跡。
乾符末，有客寓止廣陵開元寺，因友會語愚云：頃年在京權寄青龍寺日，見有客嘗訪寺僧，屆賓署，屬主者怱遽，不暇留連。翌日復至，又遇要地朝客，不得展敬。別時又來，亦阻他事。客怒色取筆題門而去。詞曰：「龕龍東去海，時日隱西斜。敬文今不在，碎石入流沙。」僧眾皆不能詳，獨有沙彌能解之。眾問其由，則曰：「龕，龍去矣，乃合字；時，日隱西，乃寺字也；敬，文不在，苟字也；碎，石入沙，卒字也。此不遜之言，辱我曹矣。」僧人大悟，追前人杳無蹤由。客雲沙彌乃懿皇朝文皓供奉。
有甘露寺僧語愚云：吳王收復浙右之歲明年夏中夜，月瑩無雲，望江澄澈如晝，諸徒侶悉已禪寂，竟無人蹤，禽犬皆息矣。獨某默默持課，時亦惜其皎月沉房廊，臨江恰幽靜。俄有數人自西軒而來，領僕廝輩挈酒壺，直抵望江亭而止。皆話今宵明月江水清澄，得與諸人邂逅相遇，且不辜茲景矣。僧窺之而思曰：中夜禁行，客自何來？必是幽靈異人乎！乃於窗際俯伏而伺之。既至，坐定命酒，羅列果食器皿，隨時所有。東向一人南朝之衣，清揚甚美。西坐一人北虜之服，魁梧亹亹。北行一人逢掖之衣，指東向者設禮而坐。南行一人朱衣霜簡，清瘦多髯。飛杯之頃，東向者語西坐曰：「項羽重瞳，猶有烏江之敗；湘東一目，寧為四海所歸。果致如是乎？」虜服乃笑而言曰：「往者賢金昆不豎籬棘見未萌，吾子豈有向來之患乎？」由是二客各低頭不樂。南向朱衣曰：「時世命也，知復何為？且某又忽致此，二三君子以為何如？」東向者曰：「朝代雖殊，古今一致。俾公縱無滿宮多少承恩者，似有容華，妾也亦恐不脫此難。」北向逢掖衣曰：「此猶可也。大忌者，『滿身珠翠將何用，唯與豪客拂象牀。』大患此也。」朱衣欷歔低頭而已。東向曰：「今日得恣縱江南之遊，皆乏風流矣。僕記云：『邑人種得西施花，千古春風開不盡。』可謂越古超今矣。」酒至西行，虜服曰：「各徵曩日臨危一言以代絲竹，自吟自送，可乎？」眾曰：「可。」虜服乃執杯而吟曰：「趙壹能為賊，鄒陽解獻書。可惜西江水，不救轍中魚。」次至逢掖，舉行而歌曰：「偉哉橫海鱗，壯矣垂天翼。一旦失風水，翻為螻蟻食。」巡至東向曰：「功遂侔昔人，保退無智力。既涉太行險，茲路信難陟。」以至朱衣，乃朗吟曰；「握裏龍蛇紙上鸞，逡巡千幅不將難。顧雲已往羅隱耄，更有何人逞筆端。」吟罷東樓晨鐘遽鳴，僧戶軋然而啟，歘爾而散，竟無蹤矣。僧之聰慧不羣，多有道之者。愚故得而錄其略焉。
崔英年九歲，在秦王苻堅宮內讀書。堅殿上方臥，諸生皆趨，英獨緩步。怪而問之，英曰：「陛下如慈父，非桀紂君，何用畏乎？」又問：「卿讀何書？」曰：「《孝經》。」堅曰：「有何義？」曰：「在上不驕。」堅為之起，更問：「有何義？」曰：「自《天子》至於《庶人》章，上愛下，下敬上。」堅曰：「卿好待十七，必用卿為大夫。」英曰：「日月可重見，陛下至尊，不可再覩洪恩，士或可用則用，何在後期？」堅曰：「須待十七，必召卿也。」及期，拜諫議大夫。
高浟為滄牧，善捕賊。有人失黑牛，背上有白毛。韋道建白：「高浟捉賊無不獲矣，得此可為神。」浟乃詐為州縣市牛皮，不限多少，倍酬其直。使主認之，因獲是賊。
高延宗，北齊文帝之弟，縱恣過度。為齊牧，乃於樓上溺而使人向上張口承之，又以豬肉和糞以飼左右。
崔弘度，隋文時為太僕卿，嘗戒左右曰：「無得誑我。」後因食鱉，問侍者曰：「美乎？」曰：「美。」弘度曰：「汝不食安知其美？」皆杖焉。長安為之語曰：「寧飲三斗醋，不見崔弘度。寧茹三斗艾，不逢屈突蓋。」蓋，同時虐吏也。
王梵志，衛州黎陽人也。黎陽城東十五里有王德祖者，當隋之時，家有林檎樹生癭大如斗，經三年，其癭朽爛。德祖見之，乃撤其皮，遂見一孩兒抱胎而出，因收養之。至七歲能語，問曰：「誰人育我？」及問姓名。德祖具以實告：「因林木而生曰梵天，後改曰志，我家長育，可姓王也。」作詩諷人，甚有意旨，蓋菩薩示化也。
釋法慶，煬帝時在長安先天寺造丈六夾柱像，未成暴亡。時寳昌寺僧大智亦卒，三日而還，良久云：見宮殿若王者，見法慶在一像前語曰：「法慶造像未畢，何乃令我死？」檢簿者曰：「命祿俱盡。」像曰：「須成我矣，可給荷葉以終其事。」言訖，大智再生。眾異之，往問法慶，亦話說其驗跡。竟不能食，每旦食荷葉一枚，齋時三枚；如此五年，功就而卒。
鄒鳯熾，高宗時人，眉高背曲，住長安懷德坊，富於財。市南山木，每樹估一疋。自雲山木可盡，我絹有餘，乃鄒駱駝也。
王積薪隨明皇西幸，有司奔從，翰林奕棊者獨王在焉。蜀道隘狹，毎止息，道路店舍多為尊官所占，王悽悽無所入，因沿溪深遠寓宿山中孤姥之家。但有婦姑，止給薪米。才瞑，婦姑皆闔戶而休，王宿於簷下。夜忽聞堂內姑謂婦曰：「良宵無以為適，與子碁一局。」王異之，堂內無燭，又婦姑各在東西室。王即附耳門扉，俄聞婦曰：「起東五南九置子矣。」姑曰：「東五南十二置子矣。」婦又曰：「起西八南十置子矣。」姑又曰：「西九南十四置子矣。」每置一子，皆良久思維。夜及四鼓，王一一密記，共下子三十六。忽聞姑曰：「子已北矣，吾止勝九枰耳。」婦亦甘焉。遲明，王具禮請問於老姥。姥曰：「爾可率己之意而按局置子焉。」王則出局盡平生之妙，而布子未及數十，謂婦曰：「是子可教以常勢耳。」因指示攻守殺奪救應防拒之法。其意甚略，王即更求其說。姥笑曰：「止此已無敵於人間矣。」王謝而別，行不數十里，回顧皆失向之室廬矣。自是王之藝絕無其倫，即布所記婦姑對敵之勢，罄竭心力，較其九枰之勢，終不得也。因名鄧艾開蜀勢，至今有焉。
鄭代，肅宗時為潤州刺史，兄侃，嫂張氏，女年十六，名采娘，淑貞其儀。七夕夜陳香筵祈於織女，是夕夢雲輿雨蓋，蔽空駐車，命采娘曰：「吾織女，祈何福？」曰：「願丐巧耳。」乃遺一金針長寸餘，綴於紙上，置裙帶中，令「三日勿語，汝當奇巧，不爾化成男子」。經二日以告其母，母異而視之，則空紙矣，其針跡猶在。張數女皆卒，至娠，母病而不言。張氏有恨言曰：「男女五人皆卒，復懷何為？」將復服藥以損之。藥至將服，采娘昏奄之內忽稱殺人。母驚而問之，曰：「某之若終，當為男子，母之所懷是也。聞藥至情急，是以呼之。」母異之，乃不服藥。采娘尋卒。既葬，母悲念，乃收常所戲之物而匿之。未逾月，遂生一男子。人有動所匿之物，兒即啼哭。張氏哭女，孩兒亦啼，哭罷即愈。及能言，常戲弄之物，乃采娘後身也，因名曰叔子。後及位至柱史。
竟陵僧有於水濱得嬰兒者，育為弟子。稍長，自筮得《蹇》之《漸》，繇曰：「鴻漸於陸，其羽可用為儀。」乃姓陸氏，字鴻漸，名羽。及冠有文章，多意思，恥一物不盡其妙，得煎茶之法著於世。
吳郡顧況，貞元中進士及第，詞清妙絕，為韓晉公浙西觀察判官。公嘗有乳母與外相通，卜射求事，公持法欲殺，闔宅莫敢言，密令人言於況，令救之。況乃詣公所問何故。公曰：「天下皆知某守法，豈伊乳母先犯也？」況對曰：「三尺兒亦知公法令禁，何宅內人而違犯？然公年幼時讀書早起夜臥，看侍即要乳母；今年長為公相候伯，乳母焉用哉？誠宜殺之也。」公悲悟，遽捨之。況後在朝為小著，諧謔輕薄，傲毀朝士，貶信州司馬。
崔膺，博陵人也。性狂，少長於外家不齒。及長能文，首出眾子，作《道旁孤兒歌》以諷外氏，其文典而美。常在張建封書院，憐其才引為上客，善為畫。時因酒興，偶畫得一疋馬，為諸小兒竊去。一旦將行營，大叫稱膺失馬，張公令捕之，廂將問毛色，應雲膺馬昨夜猶在氈下。監軍怒，請殺之。建封與監軍先有約，彼此不相違。建封曰：「卻乞取崔膺。」軍中遂捨之。
淮南節度杜佑，先婚梁氏女，梁卒，策嬖姬李氏為正嫡，有勅封邑為國夫人。膺密勸請讓追封亡妻梁氏，佑請膺為表略云：以妾為妻，魯史所禁。又云：豈伊身賤之時，妻同勤苦；宦達之後，妾享榮封云云。梁氏遂得追封，李亦受其命，時議美焉。其後終為李氏所怒。社日公命食彘肉，因為李氏置堇而卒。
李銛，錡從父弟也，為宋州刺史。聞錡於浙西反，慟哭，悉驅妻子奴婢老幼量項為枷，自拘於廉使，朝廷聞而薄貶。
馬司徒之子鬯，以第中大杏饋竇文場，文場以進德宗。德宗以為未嘗見，頗怪鬯，令中使就封其樹，蓋懼宅廢為奉誠園也。
任迪簡為天德軍判官，飲酒，吏悞以醋供。迪簡以李景略令酷，發之必死，乃強飲之，吐血而歸，軍中人聞皆泣感。後景略卒，軍請為主，自衛佐拜中憲，為軍使，後鎮亦定。
周鄭客唐衢，有文學，老而無成。善哭，每一聲音調哀切，聞者泣下。常遊太原遇享軍，酒酣乃哭，滿座不樂，主人為之罷宴矣。
越僧靈徹得蓮花漏於廬山，傳江西廉使韋丹，以惠遠山中不知刻漏，乃得銅葉制器狀如蓮花，置盆水之上，底孔漏水，半之則沉。每晝夜十二沉之節，雖冬夏雲陰月黑無所差矣。

