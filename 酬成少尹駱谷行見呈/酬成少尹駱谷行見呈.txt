
聞君行路難，惆悵臨長衢。 
豈不憚險艱，王程剩相拘。 
憶昨蓬萊宮，新授刺史符。 
明主仍賜衣，價直千萬餘。 
何行承命日，得與夫子俱。 
攜手出華省，連鑣赴長途。 
五馬當路嘶，按節投蜀都。 
千崖信縈折，一徑何盤紆。 
層冰滑征輪，密竹礙隼旟。 
深林迷昏旦，棧道凌空虛。 
飛雪縮馬毛，烈風擘我膚。 
峰攢望天小，亭午見日初。 
夜宿月近人，朝行雲滿車。 
泉澆石罅坼，火入松心枯。 
亞尹同心者，風流賢大夫。 
榮祿上及親，之官隨板輿。 
高價振臺閣，清詞出應徐。 
成都春酒香，且用俸錢沽。 
浮名何足道，海上堪乘桴。

