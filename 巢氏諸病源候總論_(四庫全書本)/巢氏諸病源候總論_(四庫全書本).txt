　　欽定四庫全書　　　　　子部五
　　巢氏諸病源𠉀論　　　　醫家類
　　提要
　　〈臣〉等謹案巢氏諸病源𠉀論五十卷隋大業中太醫博士巢元方等奉詔撰考隋書經籍志有諸病源𠉀論五目一吳景賢撰舊唐書經籍志有諸病源𠉀論五十卷吳景撰皆不言巢氏書宋史藝文志有巢元方巢氏諸病源𠉀論五十卷又無吳氏書惟新唐書藝文志二書並載書名數並同不應如是之相複疑當時本屬官書元方與景一為監修一為編撰故或題景名或題元方名實止一書新唐書偶然重出觀晁公武讀書志稱隋巢元方等撰足證舊本所列不止一名然則隋志吳景作吳景賢賢或監字之誤其作五亦當脫一十字如止五不應目録有一矣此本為明汪濟川方鑛所校前有宋綬奉勅撰序考玉海載天聖四年十月十二日乙酉命集賢校理晁宗慤王舉正校定黃帝內經素問難經巢氏病源𠉀論五年四月乙未令國子監摹印頒行詔學士宋綬撰病源序是其事也書凡六十七門一千七百二十論陳振孫書録觧題稱王燾外臺秘要諸論多本此書今勘之信然又第六觧散病諸𠉀為服寒食散者而作惟六朝人有此證第二十六貓鬼病𠉀見於北史及太平廣記者亦惟周齊時有之皆非唐以後語其為舊本無疑其書但論病源不載方藥葢猶素問難經之例惟諸證之末多附導引法亦不言法出誰氏考隋志有導引圖三註曰立一坐一臥一或即以其説編入歟讀書志稱宋朝舊制用此書課試醫士而太平興國中集聖恵方毎門之首亦必冠以此書葢其時去古未逺漢以來經方論存者尚多又裒集衆長共相討論故其言深宻精邃非後人之所能及內經以下自張機王叔和葛洪數家書外此為最古究其指要亦可雲證治之津梁矣王褘青巖叢録嘗議其惟知風寒二濕而不著濕之之説以為疎漏然病機萬變前人所未及言經後人闡明者甚多未可以一節病是書也乾隆四十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





　　原序
　　臣聞人之生也陶六氣之和而過則為沴醫之作也求百病之本而善則能全若乃分三部九𠉀之殊別五聲五色之變揆盈虛於表裏審躁靜於性韻達其消息謹其攻療茲所以輔含靈之命禆有邦之治也國家丕冒萬宇交修庶職執技服於官守寛疾存乎政典皇上秉靈圖而廸成憲奉母儀而隆至化明燭幽隱恵綏動植憫斯民之疚苦□嘉醫之拯濟且念幅員之遼邈閭巷之窮阨肄業之士罕盡精良傳方之家頗承疑舛四種之書或闕七年之習未周以彼粗工肆其億度夭害生理可不哀哉是形憯怛或懐重慎以為昔之上手效應參神前五日而逆知經二折而取信得非究源之㣲妙用意之詳宻乎蓋診𠉀之教肇自軒祖中古已降論著彌繁思索其精博利於衆廼下明詔疇咨舊聞上稽聖經旁摭奇道發延閣之秘藴勑中尚而讎對諸病源𠉀論者隋大業中太醫巢元方等奉詔所作也㑹稡羣說沈研精理形脈之證㒺不該集明居處愛欲風濕之所感示針鑱橋引湯熨之所宜誠術藝之楷模而診察之津涉監署課試固常用此乃命與難經素問圖鏤方版𫝊布海內洪惟祖宗之訓務惟存育之恵補農經之闕漏班禁方於遐邇逮今搜採益窮元本方論之要殫矣師藥之功備矣將使後學優而柔之視色毫而靡愆應心手而胥驗大哉味百草而救枉者古皇之盛徳憂一夫之失所者二帝之用心弭茲札瘥躋之仁夀上聖愛人之㫖不其篤歟翰林醫官副使趙拱等㕘校既終繕録以獻爰俾近著為之題辭顧惟空疎莫探祕賾徒以述善誘之深意用勸方來勤䘏之至仁式昭大庇雲爾謹序



