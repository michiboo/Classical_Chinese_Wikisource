
卜築因自然，檀溪不更穿。
園廬二友接，水竹數家連。
直與南山對，非關選地偏〈一本此下有「卜鄰依孟母，共井讓王宣。曾是歌三樂，仍聞詠五篇」四句〉。
草堂時偃曝，蘭枻日周旋。
外事情都遠，中流性所便。
閑垂太公釣，興發子猷船。
余亦幽棲者，經過竊慕焉。
梅花殘臘月，柳色半春天。
鳥泊隨陽雁，魚藏縮項鯿。
停杯問山簡，何似習池邊。

