　　《夷堅》之名，昉於《莊子》，其言大鵬寥闊而無當，故託徵於夷堅之志。所謂寓言十九者，此其首也。有宋洪公景廬，仍其名而為之志，雜采古今陰騭冥報可喜可愕之事，為四百二十卷。史氏稱其博極載籍，而稗官《虞初》靡不涉獵，信哉！今行於世者五十一卷，蓋後人病其繁複而加擇焉，分門別類，非全帙也。或謂神怪之事，孔子不語，而勒之琬琰，不亦謬乎其用心乎！予則謂宇宙之大，事之出於億料之外者，往往有之，若姜嫄之孕，傅巖之夢，獨非大神大怪者哉！而垂之六經，非漫誣以資談謔者，固仲尼之所存筆也。然則不語者，非不語也，不雅語以駭人也。苟殃可以懲凶人，祥可以恿吉士，則雖神且怪，又何廢於語焉！何也？蓋治亂之軸，不握於人，則握於天。天有常運，人有常經。天亂其運則善惡倒植，人亂其經則賞罰無章。天亂則人治之，於是乎爵於朝，戮於市，播於大誥，而鑄於刑書；人亂則天治之，於是乎翼於無形，呵於無聲，錫奪其貲基，而延縮其壽夭。是惟天人交輔，以持世故，彝倫所以常存，而乾坤賴以不毀也。人之為治也，顯而易見；天之為治也，幽而難明。略其易見而表其難明，此《夷堅志》之所由作也。夫人分量有限，而嗜望無涯。苦海愛河，比比沉汩。不𢥠之以天刑，而喻之以夙賦，則覬覦者何觀焉！故知忠孝節義之有報，則人倫篤矣；知殺生之有報，則暴殄弭矣；知冤對之有報，則世讎解矣；知貪謀之有報，則併吞者惕矣；知功名之前定，則奔競者息矣；知婚姻之前定，則踰牆相從者恧矣。其他賑饑拯溺，扶顛擁孺，與夫醫卜小技，仙釋傍流，凡所登錄，皆可以懲凶人而獎吉士，世教不無補焉，未可置為冗籍也。景盧以文學世家，而其父皓，伏節使虜，不辱其身。三子述之，伯仲競朗，咸歷清貫，名震一時。史氏以為忠義之報。則《夷堅》所志，豈種種矯誣者哉！洪君子美者，景廬之遙胄也，為太保襄惠公之元孫，秀雅而文。刻是書而傳之，庶幾乎不墮手澤之遺者。後昆繩繩，則洪氏之食報猶未艾也。嘉靖二十五年正月。
