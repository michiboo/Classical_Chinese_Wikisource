晉武帝太康三年，罷孫吳所設的廬陵南部都尉，置南康郡，治雩都。東晉義熙七年，徙治贛縣（今江西贛州市贛水東），屬楊州。包括今江西省南康、贛縣、興國、寧都以南之地。晉惠帝元康元年，南康郡改屬江州。
南康郡領有：贛、雩都、寧都、平固、南康、彼陽、南野縣。
以《南康記》為名之書有三〈（一說有四，計「逍遙公《南康記》」為別一本。）〉：
〈此為南朝劉宋的鄧德明所著。〉
〈稍早由東晉而入南朝劉宋的王韶之也作有《南康記》。〉
〈後代南宋朱端章，於宋淳熙間主管江西南康軍（屬江州，在贛北鄱陽湖畔，非南康郡。），生平喜好醫學方書，著有《南康記》8卷。〉
〈又：《藝文類聚》引有「逍遙公《南康記》」，當為唐以前所著。「逍遙公」未知何許人。〉
南康縣歸義山，去縣七百里，下有石城，高數丈，遠望嵯峨，靈闕騰空。故老謂之神闕。〈《太平御覽·居處部七·闕》〉 〈《藝文類聚·卷六十二·居處部二》〉
〈又見後文「石城」。〉
雩都縣有金雞石，傍有穴。宋永初中，見金雞棲翔此穴，頗時飛鳴。又雲覆笥山。平湖有石雁，浮在水，每至炎氣代序，則飛翔若知感候。〈《藝文類聚·卷六·地部》〉
〈又見下逸文「金雞山」。〉
梓潭昔有梓樹巨圍，葉廣丈餘，垂柯數畝。吳王伐樹作船，使童男女挽之。船自飛下，男女皆溺死。至今潭中時有歌唱之音。
〈又見下逸文「梓潭山」。〉
南康五山有石桃，故老云：「古有寒桃，生於巔顛隱淪之上。將大取其實，因變成石焉。」
南康王山有石桃，故老云：「古有寒桃，生於嶺巔。隱淪之士，將大取其實，因變成石焉。」〈《藝文類聚·卷第八十六·果部上》〉
南康玉山上有石狗，故老云：「古有寒桃，生於嶺巔，隱淪之士將犬取其實，因變成石焉。」〈《太平御覽·果部四·桃》〉
歸美山有石室，色如黃金，號為金室。有鸀鳥，形色鮮潔，自愛羽毛。其只者，或鑒水向影，悲鳴自絕。方知孤鴛對鏡，為不虛矣。
〈又見下逸文「歸美山」。〉
雩都君山上有玉臺，方廣數丈。周回盡是白石柱，自然石覆，如屋形也。四面多松杉，遙眺峨峨，響像羽人之館。風雨之後，景氣明凈。頗聞山上有鼓吹之聲。山都、木客，為舞唱之節。〈《太平御覽·居處部五·臺上》〉 〈《藝文類聚·卷六十二·居處部二》〉
〈又見下逸文「君山」、「山都」、「木客」。〉
南野縣有漢監匠陳鄰，其人通靈。夜嘗乘龍還家，其婦懷身。母疑與外人通，密看乃知是鄰乘龍。龍至家輒化青竹杖，鄰內致戶前，母不知，因將杖去。須臾，光彩滿堂，俄爾飛失。鄰失杖，乃御雙鵠還。
晉翟莊，字祖休，湯之子，以孝友著名，守父操。州致禮命，並不就。莊子矯，亦高節，家居無事，好種竹。辟命屢至，嘆曰：「吾焉能易吾種竹之心，以從事於籠鳥盆魚之間哉！」竟不就。矯子法，賜節概尤佳。武帝以散騎郎召容，勉之就聘。乃正色曰：「吾家不仕四世矣！使白璧點汙可乎？」亦不從之。祖父子孫皆有行義，世稱潯陽四隱。
〈下文出北宋《太平御覽》、清《廣東新語》等書所引《南康記》，文中有唐「天寶」年號，疑為後人所增補，或為別本《南康記》所出。〉
平固縣有湖，中有石雁，浮在湖中，每至秋，石雁飛鳴如候時也。〈《太平御覽·時序部九·秋上》〉
平固縣覆笥山上，有太湖，周數十里，靈果異物，皆不可識。又有石鴈，浮在湖中，每至秋天，石鴈飛鳴，如候時也。〈《藝文類聚·卷九·水部下》〉 〈《藝文類聚·卷九十一·鳥部中》〉
儲潭山，俯臨清潭，有儲君廟，因以名焉。〈《太平御覽·地部十三·南楚諸山》〉
赤石山，大石連聳，燦若舒霞，山角多赤石，有玉房瓊室。耆舊相傳云：宋元嘉年中，有人自稱安道士者，不知何許人，披服巾褐，棲於此山中數十年，忽失所在，其後有人時復見者。〈天寶六年，敕改為「玉房山」。〉〈《太平御覽·地部十三·南楚諸山》〉
螺亭山，有大石臨水，號曰「螺亭」。雲昔有貧女，暮宿於亭采螺，忽夜中見眾螺張口，亂啖其肉，貧女乃死。其伴因殯水傍，其冢化為巨石，螺殼無數，號曰「螺亭石山」。〈《太平御覽·地部十三·南楚諸山》〉
〈又見後文「螺亭」。〉
金雞山，臨貢水，石色如霞，其傍有穴廣四尺，一石正當穴口如彈丸，嘗有金雞出入此穴。晉義熙中，再三出見，有人挾彈放丸於穴口，化為石，其雞至今不見，因號曰「金雞穴」。宋永初中，又見棲翔於此。〈《太平御覽·地部十三·南楚諸山》〉
峽山，上時有夜光飛焰，遙見若火照燎於原，從峽溯流數十里，有石臨水，名曰「蛟窟」。〈天寶六載，敕改名「夜光山」。〉〈《太平御覽·地部十三·南楚諸山》〉
梓潭山，有大梓樹，吳王令都尉肅武伐為龍舟，槽斫成而牽引不動，占雲，須童男女數十人為歌樂，乃當得。遂依其言，以童男女牽拽，槽沒於潭中，男女皆溺。其後天晴朗凈，彷彿若見人船焉，夜宿潭邊，或聞歌唱之聲，因號梓潭焉。〈《太平御覽·地部十三·南楚諸山》〉
〈又見後「梓潭」。〉
柴侯峽山，漢靈帝時，有劉叔喬避地於茲，死葬村側，自雲柴侯墓。晉末喪亂，有發其冢者，忽有大風雨，棺及松柏悉飛渡水，移上此峰，其棺乃化為石，因是而名之。〈《太平御覽·地部十三·南楚諸山》〉
〈又見後「柴侯墓」〉
官山者，〈天寶六年改名珠玉山。〉其山高峻，有善鳥香草，嘗有人於此山見大珠玉，相傳謂之「官山」。〈《太平御覽·地部十三·南楚諸山》〉
君山，翠麗鮮明，遙望若臺榭，名曰「媧宮」，亦曰「女姥石山」。山去盤固山五十里，上有玉臺，方廣數十丈，上有自然石室形。風雨之後，景氣明靜，頗聞山有鼓吹之聲。〈《太平御覽·地部十三·南楚諸山》〉
盤固山有石井，井側有大銅人常守之。按此石井五百年，水一湧起高數丈，銅人以手掩之，其水即止。其山盤紆峻嶒，因號為盤固山焉。〈《太平御覽·地部十三·南楚諸山》〉
歸美山，高數百丈，遠望嵯峨，靈闕騰空，故老謂之神闕。其山有水出焉。四面險峻，自然有石城，高數十丈，周回三百步。又有石峽，左右高五六十丈，勢若雙闕，其狀入雲。復有古石室，色如黃金，號為金室。有鸀鳥形色鮮潔，自愛毛羽，其只者或鑒水，向影悲鳴自絕，方知孤鸞對鏡為不虛矣。山頂有杉枋數百片，高危懸絕，非人力所及焉。〈《太平御覽·地部十三·南楚諸山》〉
歸美山，山石紅丹，赫若采繪，峨峨秀上，切霄鄰景，名曰「女媧石」。大風雨後，天澄氣靜，聞弦管聲。〈《太平御覽·地部十七·石下》〉 【王韶之《南康記》】
湘源有長瀨，其傍石，或像人形，或似牛羊，其土人名人形者為令史。〈《藝文類聚·卷六·地部》〉 【王韶之《南康記》】
雩都峽，其水常自激，通奔如轉輪。〈《太平御覽·地部十八·峽》〉
雩都峽去縣百里，兩邊傍江，江廣三十餘丈，高嶺稠疊，連巖石峙。其水常自激涌，奔轉如輪，春夏洪潦，經過阻絕。〈《藝文類聚·卷六·地部》〉
陳蕃墓在青龍岡，土人傳雲，昔有一物龍形，而通身絕青，數出岡頂及山邊，故言名青龍也。〈《太平御覽·地部十八·岡》〉
陳蕃墓有青龍岡，土人傳云：昔見一物，龍形而通身純青，數出此岡頂，故因以為名青龍也。〈《藝文類聚·卷六·地部》〉
〈又見後文「陳蕃冢」。〉
贛縣馬脊岡在縣西，形如馬脊，故以爲名也。〈《太平御覽·地部十八·岡》〉 〈《藝文類聚·卷六·地部》〉
陽道士葬岩室，臨終語弟子等，可送吾屍置彼石室中，巾褐香爐，此外無所須也。葬數年，屍猶儼然，今舟行者過其山渚，長聞香氣，咸嘆異焉。〈《太平御覽·地部十九·岩》〉
陽道士葬岩石室。元嘉中，道士過世，臨終語弟子等：「可送吾置彼石室，巾褐香爐，此外無所須也。」及其亡日，謹奉遺命。葬經數年，屍猶儼然。葛巾覆之如初，弗朽。後忽不復見。今舟行者過其山渚，尚聞香氣，咸異焉。〈《太平御覽·禮儀部三十五·葬送四》〉
陽道士葬岩室，經數年，屍猶儼然，葛帳覆之。〈《太平御覽·服用部一·帳》〉
西南有通天穴，四壁石色似畫，丈六像下有石床，有石子彈丸，聚有一角。〈《太平御覽·地部十九·穴》〉
平固縣覆笥山，上有笥，貯玉牒記，故山因笥為名焉。〈《藝文類聚·卷七·山部上》〉
平固縣西覆笥下有洞穴，穴口可廣五六尺，高五尺餘。昔有人采鍾乳，入深爲瞑，不得出，遂留住宿，忽聞頭上有篙船之聲。〈《太平御覽·地部十九·穴》〉
〈又見前文「金雞」、「金雞山」。〉
秦始皇略定揚越，謫戍五方，南守五嶺：第一塞上嶺，即南康大庾嶺是；第二騎田嶺，今桂陽郡臘嶺是；第三都龐嶺，今江華郡永明嶺是；第四甿渚嶺，亦江華郡白芒嶺是；第五越城嶺，即零陵郡南臨源嶺是也。〈《太平御覽·地部十九·嶺》〉
大庾一，桂陽騎田二，九真都龐三，臨賀萌渚四，始安越城五。〈《廣東新語》〉
神源下流百里有峽，兩岸皆高山，峽下數十里有蛟龍窟，時時有霧氣。耆宿雲，此通南康縣，去此穴由百餘里。嘗有宿其口者，夜遇暴雨水，器物乃流出，彼此如其然。〈《太平御覽·地部二十·窟》〉 【王韶之《南康記》】
空山上有平湖，湖中有艑底浮在湖中，動搖便起風雨。〈《太平御覽·地部三十一·湖》〉
梓潭在雩都縣之東南六十九里，其山有大梓樹，吳王令都尉蕭武伐爲龍舟，艚斫成而牽引不動。占雲，須童男女數十人爲歌樂乃當得下。依其言以童男女牽拽，艚沒於潭中，男女皆溺。其後每天晴朗淨，彷彿若見人船焉，夜宿潭邊，或聞歌唱之聲，因號梓潭焉。〈《太平御覽·地部三十一·潭》〉
歸美山下有石城，高數丈，有一門，門外有二石，夾左右高數百丈，遠望嵯峨，靈闕騰空。故老謂之神仙遊焉。〈《太平御覽·居處部二十一·城下》〉
〈南康歸山石城內有梨熟，人食其實，任意取足。持歸家，人噉輒病，或顛仆失徑亡命，味似秋梨。〉 〈《藝文類聚·卷第八十六·果部上》〉 【此條不具出處，疑為《南康記》。】
昔有盧耽，仕州爲治中。少有棲山之術，善解飛，每夕輒淩虛歸家，曉則還州。曾元會，曉不及朝，則化爲白鵠，至閣前迴翔欲下。威儀以帚擲之，得一隻履，耽乃驚還就列。時步騭爲廣州刺史，意惡之，便以狀列聞，遂至誅滅。〈《太平御覽·職官部六十一·治中》〉
昔有盧耽，仕州為治中。少學仙術，善解飛騰。每夕，輒凌虛歸家，曉則還州。嘗元會至晚，不及朝列，化為白鵠，至閣前，徊翔欲下。威儀以帚擲之，得一隻履，耽驚還就列，內外左右，莫不駭異。時步騭為廣州刺史，意甚惡之，便以狀列聞，遂至誅滅。〈《藝文類聚·卷四·歲時中》〉
昔有盧耽仕州為治中。當元會，至曉不及朝，化為白鵠，至ト前迴翔，欲下威儀。以帚擲之，得一雙履，耽驚還就列，內外左右莫不駭異。時步騭為廣州刺史，意甚惡之，便以狀聞，遂至誅滅。〈《太平御覽·服章部十四·履》〉
白水有高岩，臨水頂有柴侯墓。遙望松樹，卒歲不雕。說者雲墓處極峻，及累石爲冢，又別有金錢藏，不可得開。若欲上山，必遇雷晦之異。夜時見光色如雷之爛，所謂寶精也。〈《太平御覽·禮儀部三十八·冢墓三》〉
平固水口下數里有螺亭，昔一少女曾江畔乘小船采螺，停沙邊共宿。夜聞騷騷如軍馬行，須臾見群螺張口無數，突來破舍，啖此女子。同侶悉走上岸，至曉方還，但見骨耳。收埋林際，報其家。經四五日間，所埋處翻見古冢，高十餘丈，穹隆頂可受二十人坐。其旁多螺，新故相傳謂之螺亭。〈《太平御覽·禮儀部三十八·冢墓三》〉
南野山、獻山大塘下流三十里，有漢太傅陳蕃冢墓。昔值軍亂，聞墓有寶，三軍爭掘。忽有大蛇圍繞墳前，崩雷晦雨，當時竟不得發。〈《太平御覽·禮儀部三十八·冢墓三》〉
南野巘山有漢袒緣陳蕃冢墓，西岸有廟，今曰宮渚。昔值軍亂，聞墓有三寶，軍人爭掘，指麾必啟。忽大蛇圍繞墳前，崩雷晦雨，當時竟不得發。〈《太平御覽·鱗介部六·虵下》〉
南野巘山，有漢太傅陳蕃墓，遙望兩杉樹，聳柯出嶺，垂蔭覆谷。〈《太平御覽·木部六·杉》〉 〈《藝文類聚·卷第八十九·木部下》〉
山都形如崑崙，通身生毛，見人輒閉眼張口如笑，好在深澗中翻石覓蟹啖之。〈《太平御覽·神鬼部四·鬼下》〉 〈《本草綱目·獸之四·狒狒》〉
木客頭面語聲亦不全異人，但手腳爪如鈎利。高岩拘掊，然後居之。能斫榜，牽著樹上聚之。昔有人慾就其買榜，先置物樹下，隨量多少取之。若合其意，便將去，亦不橫犯也。但終不與人面對交語作市井。死皆知殯斂之，不令人見其形也。葬棺法，每在高岸樹杪，或藏石巢中。南康三營代舡兵往說親睹葬：所舞倡之節，雖異於世聽，於風林汎響，類歌吹之和。義熙中，徐道復南出，遣人伐榜以裝舟艦。木客乃獻其榜，而不得見。〈《太平御覽·神鬼部四·鬼下》〉
木客，生南方山中。頭面語言不全異人，但手腳爪如鉤利。居絕岩間，死亦殯殮。能與人交易，而不見其形也。〈《本草綱目·獸之四·狒狒》〉
寧都溪之西，有一山，狀如鼓，相傳謂之石鼓。去縣三里，壁立百餘丈，赫然似朝霞初暉，異於凡石。〈《藝文類聚·卷四·歲時中》〉 【王韶之《南康記》】
南康縣瞢永極源，去郡並九百，地多章𣏞樹。〈《太平御覽·木部九·𣏞》〉
南野三十里至橫浦，有秦時關，其下曰「塞上」。〈《廣東新語》〉
南康縣有鼻天子城。〈《疑耀·卷六》〉
