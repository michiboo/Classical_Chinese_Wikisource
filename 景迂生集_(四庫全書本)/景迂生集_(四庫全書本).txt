　　欽定四庫全書　　　　集部三
　　景迂生集　　　　　　別集類二〈宋〉
　　提要
　　臣等謹案景迂生集二十巻宋晁説之撰説之字以道開封人少慕司馬光為人故自號景迂元豐五年進士元符中以上書入邪等靖康初召為著作郎試中書舍人兼太子詹事建炎初擢徽猷閣待制髙宗惡其作書非孟子令致仕説之博極羣書尤長於經術年未三十蘇軾即以著述科薦之所著書數十種靖康中遭兵燬不存其孫子健訪輯遺亡復編為十二巻又續廣為二十巻前三巻為奏議四巻至九巻皆詩十巻為昜元星紀譜十一巻易規十一巻堯典中氣中星洪範小傳各一篇詩序論四篇十二巻中庸傳及讀史數篇十三巻儒言十四巻雜著十五巻書十六巻記十七巻序十八巻後記十九二十巻傳墓表誌銘祭文其中辨証經史多極精當星紀譜乃取司馬光元厯邵雍元圖而合譜之以七十二候六十四卦相配而成蓋潛虛之流儒言則力攻荊舒之學黨禁以後所作也陳振孫書錄解題曰劉跂斯立墓誌景迂所撰見易傳後此集無之計其佚者多矣此本當即陳氏所見而訛誤頗甚洪範小傳及十七巻序文內間有佚簡又有別本題曰嵩山集所錄詩文與此本並同巻帙亦合蓋一書而兩名今附著於此不復別存其目焉乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

