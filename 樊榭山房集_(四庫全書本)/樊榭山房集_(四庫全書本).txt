　　欽定四庫全書　　　　　集部七
　　樊榭山房集　　　　　　別集類六　〈國朝〉提要
　　〈臣〉等謹案樊榭山房集十巻續集十巻
　　國朝厲鶚撰鶚字太鴻錢塘人康熙庚子舉人乾隆元年嘗薦舉博學鴻詞所居取唐皮日休句題曰樊榭山房因以名集生平博洽羣書尤熟於宋事嘗撰宋詩紀事一百巻南宋院畫録八巻東城雜記二巻又與同社作南宋雜事詩七巻皆考證詳明足以傳後其詩則吐屬嫺雅有修潔自喜之致絶不染南宋江湖末派雖才力富健尚未能與朱彝尊等抗行而恬吟密詠綽有餘思視
　　國初西泠十子則翛然逺矣是書前集詩分甲乙丙丁戊巳庚辛八巻詞分甲乙二巻為康熙甲午至乾隆已未之作續集亦詩八巻而以北樂府一巻小令一巻附焉則已未至辛未作也乾隆四十四年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












　　樊榭山房集原序
　　昔唐楊綰為文恥於自白非知巳不可得而見而魏丁敬禮嘗求人定其文夫恥於自白者自珍其文者也求定其文者自疑其文者也僕少好篇詠晚頗知難三十年以來所作隨手棄斥存篋中者僅十之二三暇日編次古今體詩為八巻長短句二巻譬之山謡村笛雖無當於鍾呂之響而向來所閱閒居羇旅怡愉憂悴歴歴在目每一開視聊以省憶生平竊亦自珍自疑願與審音者共定之外有雜文若干卷叢綴若干卷將次第排纘焉得毋蹈詅癡符之誚耶乾隆四年三月朔錢塘厲鶚自序




　　樊榭山房集原序
