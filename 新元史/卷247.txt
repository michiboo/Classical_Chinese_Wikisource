　○宦者 
　　李邦寧 張仲翥 野先帖木兒 趙伯顏不花 朴不花 
　　蒙古功臣子弟給事內廷，雖間用宦者，不為上所親信，故弄權病國者無聞焉。至惠宗之世，朴不花始以孽后里，夤緣柄用，遂與奸臣同惡相濟，譬之鴆酒，稍濡口吻，而毒已潰裂矣。李邦寧請武宗親祀太室，可謂昌言。野先帖木兒、趙伯顏不花諫惠宗，尤無愧於呂強、線承業。備著其人，以為彰癉焉。 
　　李邦寧，字叔固，錢塘人，初名保寧，宋之小黃門也。宋亡，從瀛國公入見世祖，命給事內庭，警敏稱上意。令學國書及諸番語，即通解，遂見親任。授御帶庫提點，遷章佩少監、禮部尚書、提點太醫院使。成宗即位，進昭文館大學士、太醫院使。帝嘗寢疾，邦寧不離左右者十餘日。 
　　武宗立，命為江浙省平章政事，邦寧辭曰：「臣以奄腐餘命，無望更生，先朝幸赦而用之，使得承乏中涓，高爵厚祿，榮寵過甚。陛下復欲置臣宰輔，臣何敢當。宰輔者，佐天子共治天下才也，奈何辱以寺人。陛下縱不臣惜，如天下後世何，誠不敢奉詔。」帝大悅，使大臣白於及後及皇太子以褒之。 
　　帝嘗奉皇太后燕大安閣，中有故篋，問邦寧曰：「此何篋也？」對曰：「此世祖貯裘帶者。臣聞聖訓曰『藏此以遺子孫，使見吾朴儉，可為華侈之戒。』帝使發篋視之，嘆曰：「非卿言，朕安得知之。」時有宗王在側，進曰：「世祖雖神對，嗇於財。」邦寧曰：「不然。世祖一言，無不為後世法；一予奪，無不當功罪。且天下所入雖富，苟用不節，必致匱乏。先朝以來，歲賦已不足用，又數會宗藩，耗費無算，旦暮不給，必將橫斂於民，豈美事耶？」太后及帝深然其言。俄加大司徒、尚服院使，遙授丞相，行大司農，領太醫院事，階金紫光祿大夫。 
　　太廟祭祀，皆遣官行禮，至是復如故事，邦寧諫曰：「先朝非不欲躬親饗祀，誠以疾廢禮耳。今陛下繼民之初，正宜開彰孝道，以率先天下，親祀太室，以成一代之典。循習故弊，非臣所知也。」帝稱善。即日備法駕，宿齋宮，旦命邦寧為大禮使。禮成，加恩三代，皆贈官諡。 
　　仁宗即位，以邦寧舊臣，賜鈔千錠，辭弗受。國學釋奠，敕遣邦寧致祭於文宣王。點視畢，至位立，殿戶方辟，忽大風起，殿上及兩廡燭盡滅，燭台底鐵入地尺，無不拔者，邦寧悚息優地，諸執事者皆伏。良久，風定，乃成禮，邦寧慚悔累日。 
　　初，仁宗為皇太子，丞相三寶奴等用事，條畫新政以亂舊章，畏仁宗英明，邦寧揣知其意，言於武宗曰：「陛下富於春秋，皇子漸長，父作子述，古之道也，未聞有子而立弟者。」武宗不悅曰：「朕志已定，汝自往東宮言之。」邦寧懼而退。仁宗即位，左右請誅之，仁宗曰：「帝王歷數，自有天命，其言何足介懷。」加邦寧開府儀同三司，為集賢院大學士。以疾卒。 
　　又宦者張仲翥，亦錢塘人，累官翰林學士承旨，工行、草書。 
　　野先帖木兒，佚其氏族，事惠宗為宦者。帝制龍舟，自後宮至瓊華島，往來遊戲，水淺不能行舟，命野先帖木兒浚之，辭曰：「頻年水旱，盜賊紛起，不宜從事游嬉，妄興工作。帝大怒，放之高麗，改命宦者答失蠻浚之。 
　　又有趙伯顏不花，亦惠宗宦者。至正二十八年，帝御清寧殿，集三宮皇后、皇太子、大臣，同議北巡。趙顏不花與知樞密院事黑的等諫，帝不聽。趙伯顏不花慟哭曰：「天下者，世祖之天下也。陛下當以死守奈何棄之？臣願率軍民及怯薛官，背城一戰。」帝又不聽，後從帝北巡，卒於和林。 
　　朴不花，高麗人。皇后奇氏微時，與不花同鄉里，及選為宮人，有寵，遂為第二皇后，居興聖宮，生皇太子。於是不花以閹人入事皇后，皇后愛幸之，累遷至榮祿大夫、資正院使。 
　　至正十八年，京師大飢，時河南北、山東郡縣皆被兵，流民避亂聚於京師，死者相枕籍。不花欲要譽一時，請於帝，市地收瘞之，帝賜鈔七千錠，中宮及興聖、隆福兩宮，皇太子、皇太子妃，賜金銀及他物有差；不花出玉帶一、金帶一、銀二錠、米三十四斛、麥六斛、青貂銀鼠裘各一襲以為費。擇地自南北兩城抵盧溝橋，掘深及泉，男女異壙，既覆土，就萬安壽慶寺建無遮大會。至二十年四月，前後瘞者二十萬，用鈔二萬七千九十餘錠、米五百六十餘石。又以大悲寺修陸大會三晝夜，凡居民病者予之藥，不能喪者給棺木。翰林學士承旨張翥為文頌其事，曰《善惠之碑》。 
　　帝在位久，軍國之事皆取決於皇太子。皇后乃謀內禪，使不花喻意於丞相太平，太平不答。及太平罷去，搠思監為丞相。時帝益壓政，不花乘間用事，與搠思相為表里，四方警報，皆抑而不聞，內外解體，然根株盤固，氣焰薰灼，內外百官趣附者十九。又宣院使脫歡，與之同惡相濟。 
　　二十三年，監察御史也先帖木兒、孟也先不花、傅公等乃劾奏朴不花、脫歡奸邪，當屏黜。皇太子執不下，皇后尤庇之，御史皆坐左遷。治書侍御史陳祖仁，連上皇太子書切諫之，台臣大小皆辭職，皇太子乃為言於帝，令二人辭職。祖仁言猶不已，又上惠宗書言：「二人亂階禍本，今不芟除，後必不利。漢、唐季世，其禍皆起此輩，而權臣、藩鎮乘之。故千尋之木，吞舟之魚，其腐敗必由於內，陛下誠思之，可為寒心。臣願俯從台諫之言，將二人特加擯斥，不令以辭職為名，成其奸計。」語具《陳祖仁傳》。 
　　會侍御史李國鳳亦上書皇太子，言；「不花驕恣無上，招權納賂，奔競之徒，皆出其門，駸駸有趙高、張讓、田令孜之風，漸不可長，眾人所共知之，獨主上與殿下未之知耳。自古宦者，近君親上，使少得志，未有不為國家禍者。望殿下思履霜堅冰之戒，早賜奏聞，投之四夷，以快眾心，則紀綱可振。紀納振，則天下之公論為可畏，法度為不可犯，政治修而百廢舉矣。」帝大怒，國鳳、祖仁等亦皆左遷。 
　　時御史大夫老的沙執其事頗力，皇太子因惡之，而皇又譖之於內，帝乃封老的沙雍王，遣歸國。已而復以不花為集賢大學士、崇正院使。老的沙至大同，遂留孛羅帖木兒軍中。是時，搠思監、朴不花方倚擴廓帖木兒為外援，怨孛羅帖木兒匿老的沙不遣，遂誣孛羅帖木兒與老的沙謀不軌。二十四年，詔削其官，使解兵柄歸四川。孛羅帖木兒知不出帝意，皆搠思監、朴不花所為，怒不奉詔。宗王伯顏帖木兒等復言之，朝廷亦畏其強不可制，下詔數搠思監、朴不花互相壅蔽簧惑主聽之罪，屏搠思監於嶺北，竄朴不花於甘肅，以快眾憤，復孛羅帖木兒官爵。然搠思監、朴不花皆留京城，實未嘗行。未幾，孛羅帖木遣禿堅帖木兒以兵向闕，聲言清君側之惡，駐於清河。帝遣國師問故，往複數四，言必得搠思監、朴不花乃退兵。帝度其勢不可解，不得已，執兩人畀之。朴不花遂為孛羅帖木兒所殺。
