
太宗立中書省，以耶律楚材爲令，粘合重山、鎮海爲左、右丞相。楚材卒，楊惟中代之。惟中卒，不復置令。憲宗又罷左右丞相不置。至世祖，始立行中書省於燕京，旋改中書省，置左右丞相、平章政事、左右丞、參知政事，凡四等。成宗定左右丞相以下，平章政事二員，左、右丞各一員，參知政事二員，爲八府。自後雖有增益，然祖宗之制不敢踰也。至正以來，武夫悍卒躐登宰執，多至三、四十人，省臣之選始濫矣。夫中書，政本也，就其人之賢、不肖，以考其政之治亂得失，猶立表測景，未有不相應者也。作《宰相年表》。
