　　太祖法天啓運聖武皇帝，諱帖木眞，烈祖長子也。母曰宣懿皇后訶額倫。烈祖討塔塔兒，獲其部酋曰帖木眞兀格。師還，駐於迭里溫孛勒答黑，適宣懿皇后生太祖，烈祖因名曰帖木眞，以志武功。太祖生時，右手握凝血如赤石，面目有光。是歲爲乙亥，金主亮貞元三年也。 
　　先是，泰亦赤兀部長塔兒忽台等與烈祖有隙，烈祖崩，部衆多叛附泰亦赤兀。宗人最長者曰脫端火兒眞，亦欲叛去，蒙力克之父察剌合留之。脫端火兒眞曰：「深池已涸，堅石已裂，留復何爲！」卒不顧而去。宣懿皇后自持旄纛追叛衆，始還其大半。然察剌合竟以力戰，腦中流矢。帝視之，察剌合曰：「汝父卒，部衆盡叛，我力戰邀之，乃爲所傷。」帝感泣。察剌合創甚，旋卒。 
　　及帝稍長，泰亦赤兀人忌之。一日，其酋率部衆奄至。帝入帖兒古捏山，爲邏者所獲；乘間逸去。泰亦赤兀部下鎖兒干失剌匿之，獲免。遂徙帳於合剌只魯格山之青海子。 
　　帝娶於宏吉剌氏，曰光獻翼聖皇后孛兒台，以後之黑貂裘獻於客烈亦部王罕。王罕大悅，乃爲帝招集舊部，歸附漸衆。又徙帳於客魯漣河源不兒吉之地。 
　　已而，蔑兒乞三部酋，曰脫黑脫阿，曰答亦兒兀孫，曰合阿台答兒麻剌，悉衆來攻。帝與皇弟別勒古台、阿魯剌人博爾朮、兀良合人者勒蔑奉宣懿皇后入不兒罕山。蔑兒乞人掠孛兒台而去。帝獲免，乃椎胸告天：「不兒罕山遮護我，他日子孫世祀之，勿敢忘。」已而，帝乞援於王罕及宗人札木合，大敗蔑兒乞於不兀剌之地，迎孛兒台歸。 
　　帝幼與札木合約爲諳達，至是交日密，徙帳於豁兒豁納黑主不兒之地，與札木合連營逾年，復分軍而去，仍還合剌只魯格山。於是，巴魯剌人忽必來，忙忽人哲台，兀良合人速不台，者勒蔑之弟察兀兒罕，博爾朮之弟斡歌連，蒙格禿與其子汪古兒，及撒察別乞、孛圖駙馬，帝從父答里台，從弟阿勒壇、忽察兒等俱先後來歸。阿勒壇、忽察兒、撒察別乞三人首謀推戴，與諸將盟於青海子，請帝稱罕，以統蒙古之部衆，時爲金大定二十九年。己酉，帝以稱罕事告於王罕及札木合。札木使謂阿勒壇、忽察兒曰：「吾與帖木眞諳達交不終，皆由汝等之離間。今汝等立吾諳達爲罕，其忠於所事，勿使疑汝等反復也。」其後，阿勒壇等卒叛附於王罕雲。 
　　太祖旣稱罕，命斡歌連扯兒必、合赤溫脫忽剌溫、哲台、多豁勒忽扯兒必四人爲火兒赤，汪古兒、薛赤兀兒、合答安答勒都兒罕三人爲保兀兒赤，迭該爲火你赤，古出古兒爲抹赤，朵兀扯兒必總管家中奴婢，忽必來、赤勒古台、合剌孩脫忽剌溫三人同皇弟合薩兒爲阿黑答赤，泰亦赤兀忽圖、抹里赤、木勒合勒忽三人爲阿都兀赤，命阿兒孩合撒兒、塔孩、速客該、察兀兒孩四人巡邏遠近，速不台爲前鋒護衛，以博爾朮、者勒蔑歸附獨早，命爲衆官之長。是時，官制草創而已。 
　　久之，札木合弟紿察兒牧於斡列該不剌合，與帝之牧地近，奪部將答兒馬剌之馬；答兒馬剌射殺之。札木合大怒，遂糾泰亦赤兀、亦乞列思、兀魯物、那牙勤、火魯剌思、巴鄰、宏吉剌、合塔斤、撒勒只兀、朵兒邊、塔塔兒，共十三部，合兵三萬人來攻。 
　　時孛圖父捏坤在泰亦赤兀部下，使巴魯剌思人木勒客脫塔黑等來告變。帝在古連勒古之地，分部衆爲十三翼以待之。宣懿皇后及斡勒忽訥部爲第一翼。帝與子弟及宗人之子弟爲第二翼。撒姆哈准之後人曰布拉柱，阿答兒斤將木忽兒忽蘭，火魯剌思將曰察魯哈，與客烈亦之分部爲第三翼。蘇兒嗄圖之子曰得林赤，博歹阿特人曰火力台爲翼。莎兒合禿主兒乞之子撒察別乞曰，泰出與札剌亦部爲第五、六翼。乞顏特人渥禿助忽都朵端乞爲第七翼，蒙格禿之子曰程克索特，巴牙兀將曰汪古兒爲第八翼。答里台、忽察兒及都黑剌特、努古思、火兒罕、撒哈夷特、委神四部爲第九翼。忽都剌之子拙赤罕爲第十翼。阿勒壇爲第十一翼。答忽與晃火攸特部、速客特部爲第十二翼。努古思部爲第十三翼。與札木合大戰於答蘭巴泐渚納，軍失利，部將察合安死之。 
　　帝退保斡難河哲捏列之地，兀魯特人朮赤台、忙兀特人畏答兒各率所部來歸。頃之，帝與照烈人同獵於烏者兒哲兒們山。照烈人食盡，已歸其半，帝要與同宿，分糧給之。明日，再獵，復驅獸向之，使獲多。照烈人感悅，中道相謂曰：「泰亦赤兀與我然薄待我。今帖木眞厚我如此，盍歸之。」其酋曰烏魯克，曰塔海答魯俱請降，謂帝曰：「我等爲泰亦赤兀所虐，如無主之馬，無牧之牛羊，故棄彼而從汝。」帝大悅曰：「我方熟寐，幸汝捽我髮以醒我，異日汝兵車所至，我必悉力助之。」然其後照烈人復叛去。塔海答魯爲泰亦赤兀所殺，照烈部遂亡。帝寬仁有度量，諸部皆謂：「泰亦赤兀無道，帖木眞以己衣衣人，以己馬乘人，眞吾主也。」於是遠近相率歸附。 
　　甲寅，帝年四十歲，金章宗明昌四年也，塔塔兒酋蔑古眞薛兀圖等爲金邊患，金丞相完顏襄討之。帝聞之，欲復世仇，助金人攻塔塔兒。徵兵於主兒乞，遲六日，主兒乞部長撒察別乞、泰出俱不至。乃與王罕攻塔塔兒於忽剌禿失禿延之地，獲蔑古眞薛兀勒圖。金人授帝爲札兀惕忽里，譯言百戶長也。 
　　師還，遣六十人齎俘獲，遺主兒乞部長。主兒乞殺十人，奪五十人之衣馬而歸之。帝大怒，引衆逾沙磧，攻主兒乞於闊朵額阿剌勒，大破之。撒察別乞、泰出僅以妻孥免。先是，帝奉宣懿皇后以旄車載湩酪，大會諸部於斡難河。撒察別乞從者斫皇弟別勒古台，創甚。衆怒執其二哈敦。故主兒乞人有憾於帝焉。 
　　是年，札剌亦人古溫兀阿率其子木華黎來歸，董喀亦部、禿別幹部來降。 
　　乙卯，王罕弟額兒客合剌以乃蠻兵攻王罕。王罕奔西遼，欲歸於帝，中途資用乏絕。 
　　丙辰，王罕至古薛兀兒海子，帝使塔海速客該迎之，振其部衆饑，與王罕宴於上兀拉河，重訂父子之約。冬，與王罕合兵攻主兒乞於帖列禿阿馬撒剌之地，獲撒察別乞、泰出，誅之。 
　　丁巳，帝在霍拉思布拉思之地，攻兀都亦特蔑兒乞，戰於那莫察山，敗之，歸其俘於王罕。 
　　戊午，王罕兵勢漸振，不謀於帝，自率所部攻蔑兒乞於土兀剌河。蔑兒乞酋脫黑脫阿奔巴兒古眞。王罕俘獲甚多，而無所遺於帝。帝亦不以爲意。 
　　己未，帝與王罕合後攻乃蠻不亦魯黑罕，逾阿爾泰山，追至兀隴古河，又至乞失泐巴失海子，獲其將也的脫孛魯。不亦魯黑奔謙謙州。 
　　冬，復與乃蠻驍將可克薛兀撒卜剌黑戰於巴亦答剌黑之地，交綏而退。明日，將復戰，札木合構帝於王罕曰：「帖木眞如野鳥依人，終必飛去。我如白翎雀，棲汝幕上，甯肯去乎？」王罕將兀卜赤兒古鄰聞而斥之曰：「旣爲宗人，又爲諳達，奈何讒之。」然王罕終信其言，乘夜引衆去。帝聞王罕去，怒曰：「彼棄我之易如此，直以燒飯待我也。」乃退舍於撒里河。王罕至土兀剌河，其子桑昆爲可克薛兀撒卜剌黑所襲，部衆潰散。王罕復遣使乞援，且請以博爾朮、木華黎、博爾忽、赤老溫將援兵。帝許之。博爾朮等敗乃蠻，返所虜以歸王罕。王罕大悅，遣使謂帝曰：「曩者衣食乏絕，我子帖木眞食之、衣之，今又救我之難，不知以爲報也。」又召博爾朮往，賜以衣一襲、金們忽兒十。博爾朮還白其事，帝命受之。冬，帝與皇弟合薩兒再伐乃蠻，戰於忽蘭盞側山，大敗之，封屍以爲京觀。 
　　庚申，帝會王罕於撒里河之不魯古崖。時蔑兒乞酋托黑托阿遣泰亦赤兀人忽敦忽兒章，糾合泰亦赤兀諸酋，曰盎庫兀庫楚，曰忽里兒，曰忽都答兒，曰塔兒忽台，曰哈剌兒禿克等共會於斡難河沙磧中。帝與王罕輕騎襲之，塔兒忽台、忽都答兒敗死，盎庫兀庫楚、忽敦忽兒章奔巴兒古眞，忽里兒奔乃蠻，泰亦赤兀部亡。哈答斤部、撒兒助特部素附泰亦赤兀，乃與朵兒奔、塔塔兒、宏吉剌諸部會於阿雷泉，斬牛馬誓，欲科我不備，攻之。宏吉剌人特因恐事不就，遣使來告變。帝與王罕自虎圖海子，逆戰於捕魚兒海子，諸部皆敗走，宏吉剌部來降。 
　　冬，帝幸徹徹兒山，金之邊地也，又敗塔塔兒酋阿剌兀都兒、合丹太石、察忽斤、帖木兒等於答蘭捏木兒格思之地。是役也，合薩兒留後，聞部將者卜客言宏吉剌人有異志，遽率所部攻之。宏吉剌人怒，遂叛附於札木合。 
　　辛酉，宏吉剌、亦乞列思、火魯拉思、朵兒奔、塔塔兒、哈答斤、撒兒助特諸部會於刊河，議立札木合爲古兒罕，以足蹋岸土，刀斫林木，而誓曰：「有泄此謀，如土崩、木折。」遂悉衆來攻。有火魯拉思人火力台知其事，與妻弟麥兒吉台言之。麥兒吉台贈以剪耳白馬，使馳告於帝。夜至一古闌，其將曰忽蘭，曰哈剌蔑兒乞歹，見而執之。然二將亦心附於帝。易以良馬，使疾去。火力台來告變，帝得先期戒嚴。戰於海拉兒帖泥河，大敗之。札木合遁走，宏吉剌部復降。 
　　壬戌，帝親征察合安、阿勒赤、都答兀惕、阿魯孩四部塔塔兒，追至兀魯回河。其衆降，帝悉誅之。阿勒壇、忽察兒、答里台三人違軍令，帝命忽必來、哲別奪其所獲。三人怒，遂有異志。 
　　秋，乃蠻不亦魯黑汗、蔑兒乞酋托黑托阿之子忽都、泰亦赤兀酋盎庫兀庫楚，又合撒兒助特、衛拉持、朵兒奔、哈答斤諸部來攻。帝與王罕會於汪古部哈剌溫赤敦之地。桑昆後至，踰山隘。乃蠻兵從之，使神巫投石水中，以致風雪。俄風反，乃蠻衆大潰，退至奎騰之地，士馬僵凍，墜厓谷死者無算。札木合率部衆來應，見不亦魯黑敗，乃大掠諸部而去。帝自追盎庫兀庫楚，頸中流矢，創甚，卒獲盎庫兀庫楚誅之。遂與王罕同駐於阿剌兒。 
　　冬，帝徙帳於阿兒卻宏哥兒之地。帝爲皇子朮赤求婚於王罕。王罕辭。桑昆子欲尚帝女豁眞別乞，帝亦不從。自此與王罕有隙。帝移駐阿不只合闊帖格兒之地。王罕亦西還徹徹爾溫都爾。 
　　癸亥，桑昆謀害帝，僞許婚，請帝飲布渾察兒，譯言許婚酒也。帝率十騎以往，道過蒙力克帳宿焉。蒙力克諫謂：「王罕父子意叵測，請以馬疲道遠謝之。」帝從之，使從騎不合台、乞剌台往謝，自率八騎返。 
　　桑昆計不就，欲潛師來襲。其圉人乞失力克知之，密與弟巴歹來告變。帝亟移營於卯溫都兒山後，使者勒蔑斷後、哨敵。山前多紅柳，王罕兵至，蔽於柳林，偵者不之覺。阿勒赤歹從者曰泰赤吉歹，曰牙的兒，方牧馬，見之，馳告於帝。帝倉卒戒嚴，以忙兀特將畏答兒、兀魯特將朮赤台爲前鋒，大戰至晡。朮赤台射桑昆中其頰，王罕始斂兵而退。帝以衆寡不敵，亟引去。次日，皇子窩闊台，大將博爾朮、博爾忽始至。畏答受重傷，創發，中道卒。 
　　時部衆潰散，帝率左右至巴勒渚納河，飲水誓衆曰：「異日甘苦相同，儻負約，使我如河之水涸。」飲畢，以杯與從者。從者亦誓死相從無貳志。其後稱諸臣爲巴勒渚納特，延賞及於子孫焉。旣而部衆漸集，得四千六百人，分兩軍。帝自將一軍，忙兀特、兀魯兀特人爲一軍，循合勒哈河兩岸而行，至宏吉拉別部帖兒格阿蔑勒牧地。帝使朮赤台告之曰：「我等本爲諳達，如從我，則不失舊好。否則以兵相見。」於是帖兒格阿蔑勒來降。帝遂駐於董嗄淖爾、脫兒哈河。是地水草茂美，可以休息士卒。遣阿兒海者溫告於王罕及阿勒壇、忽察兒、脫忽魯兒等，語詳《王罕傳》。帝遣使後，復徙帳於巴勒渚納，以其地險阻可保也。撒哈夷部、呼眞部俱來降。 
　　秋，帝將攻王罕，遣合薩兒僞請降。王罕信之，不設備。帝晝夜兼進，襲王罕於徹徹爾溫都爾，盡俘其衆。王罕父子走死。客烈亦部亡。時王罕諸將皆降，獨哈里巴卒數十騎馳去，不知所終。 
　　帝旣滅王罕，拓地西至乃蠻。乃蠻太陽罕忌帝威名，遣使約汪古部長阿剌忽思的斤忽里夾攻我。阿剌忽思的斤忽里遣使告其事於帝，且請降。 
　　甲子春，獵於帖蔑延河，與諸將會議討乃蠻。獵畢，駐兵於哈勒哈河建忒垓山。宣佈札薩克，以令於衆。立千戶、百戶、牌子頭，設六等扯克必官。選宿衛士八十人，散班七十人，又命阿兒孩選護衛千人，臨敵則爲前鋒。 
　　夏四月，禡牙伐乃蠻。師至乃蠻境外客勒忒該哈答，濱哈利河。乃蠻按兵不動，帝引還。 
　　秋，再議進兵，以忽以來、哲別爲前鋒。時太陽罕己至杭海山之哈兒只兀孫河，與朵兒奔、塔塔兒、合答斤、撒兒助特諸部，及蔑兒乞酋托黑托阿、客烈亦酋納鄰大石、衛拉特酋忽都哈別乞、札只剌酋札木合等連兵而進，陣於納忽東崖察兒乞馬兀惕之地。帝自臨前敵，指揮諸將大破乃蠻兵，擒太陽罕，殺之，乃蠻將火力罕速八赤等鋒力戰，帝欲降之，不從，皆戰死。帝獎歎久之，曰：「使我麾下諸將皆如此，我復何憂。」是日，朵兒奔、塔塔兒、哈答斤、撒兒助特諸部皆降，札木合、托黑托阿遁去，太陽罕子古出魯克奔於不亦魯黑。乃蠻南部亡。 
　　冬，再伐蔑兒乞，至塔兒河。其別部酋帶亦兒兀孫來獻女，後復叛去托黑托阿奔於不亦魯黑。帶亦兒兀孫遁至呼魯哈察卜，築壘自守。遣博兒忽、沈伯率右翼兵，討平之。 
　　乙丑春，襲不亦魯黑於兀魯塔山莎合水上，禽之。乃蠻北部亡。 
　　帝以西夏納我仇人桑昆，自將伐之。圍力吉里城，又進攻乞鄰古撒城，俱克之，大掠而還。 
　　是年，札木合至唐努嶺，其家奴五人執之來降。帝曰：「以奴賣主，不忠莫甚焉。」札木合乃五人並伏誅。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

