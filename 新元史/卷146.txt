
卷一百四十六·列傳第四十三
　
　　劉伯林 黑馬 元振 元禮 夾谷常哥常哥子忙古帶 郭寶玉 德海 侃石天應 安琬 
　　劉伯林，濟南歷城人。好任，善騎射。金末爲威寧防城千戶。太祖圍威寧，伯林知不能敵，乃縋城詣軍門降。帝問伯林，在金國爲何官，「都提控。」即以元職授之，命選士卒爲一軍，與太傅耶律禿花招降山後諸州。 
　　太祖北還，留伯林屯天成堡，遏金兵，前後數十戰。進攻西京，賜金虎符，以本職充西京留守兼兵馬副元帥。從徵山東，攻梁門、遂城，下之。復從大軍攻下濟、諸州。木華黎上其功，賜名馬二十匹、錦衣一襲。太祖十三年，從攻太原、平陽。明年，破潞、絳及聞喜諸州縣。時論欲徙聞喜民實天成堡，伯林以人艱於食，止之。部曲俘掠萬計，縱之還。 
　　在威寧十餘年，務農積穀，與民休息。嘗曰：「吾聞活千人者，後必封，吾之所活，何啻萬餘人，子孫必有興者。」十六年卒，年七十二。累贈太師，封秦國公，諡忠順。子黑馬。 
　　黑馬，名嶷，字孟方。始生時，家有白馬產黑駒，故以爲小字，後遂以小字行。驍勇有膽略，從父大小數百戰，出入行陣，略無懼色。嘗率十三人巡邏，遇金兵圍之，即搏鬥，手刃數人，十三人皆得脫。襲父職，佩虎符，兼都元帥。 
　　太祖十八年，從國王木華黎攻鳳翔，不克，回屯絳州。又從孛羅攻西夏。明年，以按真定攻破東平、大名。二十年，金降將武仙據真定以叛，從孛羅討之，武仙遁去。金將忽察虎復取山後諸州，黑馬逆戰隘胡嶺，大破之，斬忽察虎。 
　　太宗即位，始立三萬戶，以黑馬爲首，蕭札剌、史天澤次之，授金虎符，充管把平陽、宣德等路管軍萬戶，仍僉太傅府事，總管漢軍。從破鳳翔、西河、沔州諸城堡。太宗二年，睿入自大散關，假道於宋以伐金，命黑馬先由興元、金、房、東下。至三峯山，從大軍敗金將合達。又從攻香山寨及鈞州。賜西錦、良馬、貂鼠衣，以旌其功。會增立七萬記仍以黑馬爲首，蕭札剌、史天澤、嚴實等次之。 
　　五年，從破南京，賜繡衣、玉帶。六年，從破蔡州，滅金。七年，同都元帥答海紺卜征西川。十三年，改授都總管萬戶，統西京、河東、陝西諸軍萬戶，夾谷忙古歹、田雄等並聽節制。入覲，帝慰之，賜銀鼠皮三百爲只孫衣。尋命巡撫中原，察民利病。應州郭志全反，脅從詿誤都五百餘人，有司議盡戮之，黑馬止誅其爲者數人，餘悉從輕典。 
　　憲宗三年，從車駕至六盤山。商州與宋接境，數爲所侵，命黑馬守之，宋人劍兵不敢犯。七年，入覲，請立成都，以圖全蜀。帝從之，就命管領新舊軍民、小大諸務，賜號也可向立。 
　　中統元年，廉希憲、商挺宣撫川、陝，時密力火者握重兵居成都，希憲與挺慮其爲變，以黑馬有膽智，使乘驛矯詔誅之。其子訴於朝，世祖諭之曰：「茲朕命也，其勿復言。」三年，命兼成都路軍民經略使。瀘州被圍，黑馬已屬疾，猶親督轉輸不輟。左右諫之，黑馬曰：「國事方急，以此死無憾。」遂卒，年六十三。累贈太傅，卦秦國公，諡忠惠。子十二人，元振、元禮最顯。 
　　元振，字仲舉，黑馬長子也。從父入蜀，會商、鄧間有警，命黑馬往鎮其地，以元振攝萬戶，時年方二十。既蒞事，號令嚴明，麾下宿將皆敬憚之。憲宗伐宋，駐蹕釣魚山，以元振與紐鄰爲先鋒。 
　　中統元年，世祖即位，廉希憲、商挺奏以爲成都略使總管萬戶。宋瀘州守將劉整送款請降，黑馬遣元振往受之。諸將皆曰：「劉整無故而降，不可信也。」元振曰：「宋權臣當國，賞罰無間，有功者往往以計除之，是以將士離心。且整本非南人而居瀘州重地，事勢與李全何異。整此舉，無可疑者。」遂行。黑馬戒之曰：「劉整，宋之名將。今遽以城降，情僞不可知。汝無爲一身慮，事成則爲國家之利，不成則當效死，乃其分也。」元振至，整開門出迎。元振先下馬，與整相見，未以不疑。明日，請入城，元振釋戎服，從數騎與整聊轡而入，飲燕至醉。整心服焉，獻金六千兩、男女五百人。元振以金分賜將士，而還其男女。宋將俞興率兵圍瀘州，晝夜急攻，自正月至五月，城幾陷。左右勸元振曰：「事勢如此，宜思變通。整本非吾人，與俱死無益也。」元振曰：「人以誠歸我，既受其降，豈可以急而棄之。且瀘之得失，關國家利害，吾有死而已。」食將盡，殺所乘馬犒將士，募善遊者賚蠟書至成都求援，又權造金銀牌分賞有功者。未幾，援兵至。元振與整，出城合擊興兵，大敗之，斬其都統一人，興退走，捷聞，且自陳擅造金銀牌罪，帝嘉其通變，賜錦衣一襲、白金五百兩。入朝，又賜黃金五十兩、弓矢、鞍轡。 
　　黑馬卒，元振居喪，起授成都軍民經略使。至元七年，時議以勳舊之家事權太重，遂降爲成都副萬戶。十一年，命兼潼川路副招討使。十二年卒，年五十一。 
　　子緯，襲父職，佩虎符爲萬戶。守潼川，立遂寧諸處山寨。從圍釣魚山，數戰有功。授潼川路副招討，遷副都元帥。復授管軍萬戶，遷同知四川西道宣慰司事。入朝，進四川西道宣慰使，拜陝西行省參知政事。卒。 
　　元禮，黑馬第五子也。從父在軍中，授金符，爲京兆路奧魯萬戶。中統四年，遷興元、成都等路兵馬左副元帥。 
　　至元元年，遷潼川路漢軍都元帥。二年九月，宋將夏貴率軍五萬犯潼川，元禮所領才數千，衆寡不敵，諸將登城望貴軍有懼色。元禮曰：「料敵制勝，在智不在力。」乃出戰，屢破之。復大虎蓬溪，自寅至未，勝負不決。元禮謂將士曰：「此去城百里，爲敵所乘，則城不得入，潼川非國家所有。丈夫當以死戰取功名，時不可失也。」即持長刀，大呼突陣，所向披靡，大敗貴兵，斬首萬餘級。捷聞，賜錦衣二襲、白金三錠、名馬一匹、金鞍轡、弓矢。召入朝，命復還潼川，立蓬溪寨。 
　　元禮又奏：「嘉定去成都三百六十里，其間舊有眉州城，可修復之，屯兵以扼嘉定往來之路。」世祖從之。四年，命平章趙寶臣往視可否。或以爲眉州荒廢已久，立之無關利害，徒費財力。元禮力爭之，寶臣是其立，遂興工，七日而竣。元禮鎮守眉州五年，召入朝，乞解官養母，從之。九年，起授懷遠大將軍、延安路總管。卒。 
　　初，伯林與夾谷常哥同守威寧，又同時來降。其父子功名與劉氏相埒焉。 
　　夾谷常哥，女真人。既降，在祖合率所部守威寧。金人以大官，使反正，常哥縛其使以獻。太祖嘉之，擢爲萬戶兼招討使。卒。後贈定襄郡公，諡忠敏。 
　　子忙古帶嗣萬戶，從木華黎平山東、河北。又從睿宗拔鳳翔。明年，從破宋人於大散關。俱有功。太宗七年，從塔海紺卜伐蜀。明年上言：「興元形勢，西控巴蜀，東扼荊襄；山南之地，無要於此。誠留兵戍守，招徠未降，擇便水田，授以牛種，既省關中饋運，亦制蜀一奇也。」帝從之，授興元軍民安撫使，領屯田事。 
　　定宗即位，置行省於興元，以忙古帶領之，宋閬州守將馬仲、巴州守將張文貴等皆來降。憲宗元年，宋制置使餘玠敗利州路元帥王進於金牛堡，遂圍興元。忙古帶誓死拒守，城垂陷，會都元帥禿薛以授兵至，玠始遁去。憲宗嘉其功，授軍民萬戶，再賜金虎符。七年，與劉黑馬城成都，七日而工畢。中統三年，改賜虎符。四年，致仕，以子堅實嗣，卒年七十。後追封沔國公，諡忠靖。堅實，官至河南行省右丞。 
　　郭寶玉，字玉臣，華州鄭縣人，唐中書令子儀之裔也。通天文、兵法、善騎射。金末，爲猛安，屯定州。時童謠曰：「搖搖罟罟，至河南，拜閼氏。」既而太白經天，寶玉嘆曰：「北軍南，汴梁即降，天下改姓矣。」金人以獨吉思忠、完顏承裕行中書省，領珍築鳥沙堡。大軍至，思忠等敗走，寶玉舉兵降。 
　　木華黎引見太祖，問取中原之策，寶玉對曰：「中原勢大不可忽也。西蕃勇悍可用，宜先取之，藉以圖金。」又言：「建國之初，宜頒新令。」帝從之。於是頒條畫五章，如出軍不得妄殺，刑獄惟重罪處死，其餘雜犯量情笞決；軍戶，蒙古色目人每丁起一軍，漢人有田上頃、人三丁者，僉一軍；年十五以上成丁，六十破老，站戶與軍戶同；民匠限地一頃；僧道無益於國、有損於民者悉禁止之。皆寶玉所陳也。 
　　帝將征西域，患其城多依山險，問寶玉攻取之策，對曰：「使其城在天上，則不可取，如不在天上，至則取矣。」帝壯之，授抄馬都鎮撫。從木華黎取高州，降北京、龍山，復帥抄馬從錦州出燕南，破太原、平陽諸州縣。 
　　十四年，從帝西征，寶王胸中流矢，帝命剖牛腹置其中，少頃，乃蘇。進次忽章河，敵列兩陣迎拒，戰方酣，寶玉望其衆疾呼曰：「西陣走矣！」其兵果走，追殺殆盡。從下尋思干城。次阿母河，敵築十餘壘，陳船河中，俄風濤暴起，寶玉令發火箭射其船，乘勝直前，破護岸兵五萬，斬大將佐裏，遂屠諸壘，收呼拉商部馬裏四城。 
　　十六年，西域主札剌勒西南走入鐵門，寶玉追之，遂奔印度。帝駐蹕大雪山前，時谷中雪深二丈，寶玉請封山川神。十七年三月，封崑崙山爲玄極王，大鹽池爲惠濟王。從者別、速轉戰有功，累遷斷事官，卒於賀蘭。二子：德海、德山。德山以萬戶從破陝州，攻潼關，卒。 
　　德海，字大洋。資貌奇偉，亦通天文、兵法、金末，爲謀克，擊宋將彭義斌于山東，敗之。知父寶玉北降，遁入太行山，大軍至，乃出降，爲抄馬彈壓。 
　　從者別西征，渡乞則裏八海，攻鐵山，衣幟與敵軍不相辨，乃焚蒿爲號，煙焰溫野，敵軍動，乘之，斬首三萬級。逾雪嶺西北，進軍次答裏國，討平之。二十年，還至崢山，吐蕃帥尼倫、回紇帥阿必丁反，復俱擒斬之。 
　　二十一年春，從元法律顧闊闊出遊騎入關中，金人閉關拒守，德海引驍騎五百，斬關入，殺守者三百人，直搗凌風寨，以後兵不至，引還。太宗元年秋，破南山八十三寨，陝西平。德海導大將夔曲捏拔都，假道漢中，歷金、房而東，與金將武仙遇於白河，德海提孤軍轉戰，側敗走，復破金移剌粘哥於鄧州。四年春正月，從睿宗敗金兵於三峯山。又破金將合喜兵於中牟。完顏斜烈復帥軍十萬來拒，戰於鄭州，德海先登破之，殺其都尉左崇。以功遷右監軍。五年正月，破金師於黃龍岡。六年，河南復叛，德海往討之，炮傷其足，以疾歸。卒。 
　　德海請遣大臣試天下僧、尼、道、道士，選精通經文者千人，有能工藝者，則命小通事等領之，餘皆爲民；又詔天下置學稟育人才。太示皆從之。子侃。 
　　侃，字仲和。幼爲丞相加急天澤所器，留於家教養之。弱冠爲百戶，鷙勇有謀略。太宗五年，金將伯撒復取衛州，侃拒之，破其兵四萬於新衛。遂渡河，追金主至歸德。又從速不台攻汴西門，以功授總把。從天澤屯太康，復以下德安功爲千戶。 
　　送兵仗至和林，改抄馬那顏。從宗王旭烈兀西征。憲宗三年，至木剌夷。敵塹道，置毒水中，侃破其兵五萬，斬其將忽都答而兀朱。五年，至乞都卜。其城在檐寒山上，懸梯上下，守以精兵悍卒。侃架炮攻之，守將火者納失兒開門降。旭烈兀遣侃往說兀魯兀乃算灘來降。其父阿力據西城，侃攻之，走據東城，復攻破殺之。六年正月，至兀裏兒城，伏兵，下令聞鉦聲則起。敵兵果來，伏發，盡殺之，海牙算灘降。又西至阿剌汀，破其遊兵三萬，禡拶答而算灘降。至乞石迷部，忽里算灘降。 
　　從旭烈兀進攻報，教主哈里發所都也。侃至，破其兵七萬，屠西城。又破其東城，東城殿宇，皆構以沉檀木，舉火焚之，香聞百里，得七十二絃琵琶、五尺珊瑚燈檠。兩城間有大河，侃預造浮梁以防其遁。城破，合裏發登舟，睹河有浮梁扼之，乃自縛詣軍門降。其將紂答兒遁去，侃追之，至暮，諸軍欲頓舍，侃不聽，又行十餘里，乃止。夜暴雨，先所欲舍處水深數尺。明日，獲紂答兒，斬之。 
　　又西行三千里，至天房，其奠住石致書請降，左右信其言，易之，不爲備。侃曰：「欺敵者亡，軍極多詐，若中彼計，恥莫大焉。」乃嚴備以待。住石果來邀我師，侃與戰，大敗之，巴兒算灘降。 
　　又西行至密昔兒，會日暮，已休，復驅兵起，留數病，卒，西行十餘時頓軍，下令軍中，銜枚而進。敵不知也，潛兵夜來襲，殺病卒，其酋可刀算灘大驚曰：「東將軍，神人也。」遂降。 
　　旭烈兀命侃西渡海，收富浪國。侃喻禍福，兀都算灘曰：「吾昨所蘿神人，乃將軍也。」即來降。師還，至石羅子，敵來拒，侃一鼓敗之，換斯干阿答畢算灘降。憲宗九年，破兀林遊兵四萬，阿必丁算灘大懼，來降。西南至乞裏彎，忽都馬丁算灘來降。西域平。侃以捷告至釣魚山，會憲宗崩，乃還鄧州，開屯田，立保障。 
　　世祖即位，侃上疏陳建國號、築都城、立省臺、興學校等二十五事，及平宋之策，其略曰：「宋據東南，以吳越爲家，其要地則荊襄而已。今日之計，當先取襄陽，既克襄陽，彼揚，廬諸城彈丸地耳，置之勿顧，而直趨臨安，疾雷不及掩耳，江灘、巴蜀不攻自平。」後皆如其策。 
　　中統二年，擢江漢大都督府理問官。三年二月，益都李璮反，夏貴復來犯邊。史天澤薦侃，召入見，巨祖問計所出，曰：「羣盜竊發，猶柙中虎。內無資糧，外無救援，築壘環之，坐侍其困，計日可擒也。」帝然之，賜尚衣弓矢。夏貴焚廬舍，徙軍民南去。侃追貴，過宿遷縣，奪軍民萬餘人而還。賜金符，爲徐、邳二州總管。貴以兵三萬入寇，侃出戰，斬道二餘級，奪戰船二百。 
　　至元二年，有言當解史天澤兵權者，天澤遂遷他官，侃亦調同知滕州。三年，侃上言：「宋人羈留我使，宜興師問罪。淮北可立屯田三百六十所。每屯置牛三百六十，計一屯所出，足供軍旅一日之需。」四年，徙高唐令，兼治夏津、武城等五縣。從大軍克襄陽。江南平，遷知寧海州。居一年，卒。 
　　侃行軍有紀律，野爨露宿，雖風雨不入民舍，所至興學課農，吏民畏服。子秉仁、秉義。 
　　史臣曰：元之兵制，漢人無將蒙古兵者。旭烈兀平木剌夷及報達，郭侃之功在怯的不花諸將之右。其事或虛罔不實。《春秋》之義：信以傳信，疑以傳疑。今仍採舊史之文，爲列傳去。 
　　石天應，字瑞之，興中永德人。善騎射，豪爽不羈，鄉人多歸之。太師木華黎南下，天應率衆迎謁軍門。木華黎即承製授興中府尹、兵馬都提控。天應造攻戰之具，臨機應變，捷出如神，以功拜龍虎衛上將軍、元帥右監軍。天應旌旗色黑，人目之曰黑軍。從木華黎，大小二百餘戰，常身先士卒，累功遷右副元帥。 
　　太祖十六年五月，拔洺州。九月，從木華黎自東勝渡河，取葭州，進克緩德。天應因說木華黎曰：「西戎雖降，實未可信。此州當金、夏之衝，士卒健勇，倉庫豐實，加以長河爲限，脫爲敵軍所梗，緩急非便，宜命將守之。多造舟楫，以備不虞。」木華黎然之，表授金光祿大夫、陝西河東路行臺兵馬都元帥，以勁兵五千，留守葭蘆。遂造舟楫，建浮橋，諸將多言水漲勞費無功，天應下令曰：「有沮吾事者，斷其舌！」橋成，諸將悅服。先時，金葭州守將王公佐收合餘燼，攻函谷關，將圖復故地，及見橋成，遂遁去。 
　　一日，謁木華黎於汾水東，木華黎諭諭以進取之策。天應還鎮，召將佐謂曰：「吾累卿等留屯於此，今聞河東皆平川廣野，可以駐軍，規取關陝，諸君以爲如何？」或諫曰：「河中雖用武之地，南有潼關，西有京兆，皆金軍所屯，且民新附，其心未一，守之恐貽噬臍之悔。」天應曰：「葭州通鄜、延，今鄜已平，延不孤立，若發國書，令夏人取之，猶掌中物耳。且國家之急，本在河南。河中雖迫於二鎮，實用武之地，北接汾、晉，西邊同、華，若起漕運以通饋餉，則關內可剋期而定。關內既定，河南在吾目中矣。吾年垂六十，一旦臥病牀第，聞後生輩立功名，死不瞑目也。」 
　　秋九月，遂移軍河中。即而金軍果潛自中條，襲河中。天應知之，選遣驍將吳澤伏兵要路。澤勇而嗜酒，是夕醉臥，金兵由間道已抵城下。時兵燼後，守具未完，敵乘隙入。天應見火舉，知城已陷，左右從者四十餘騎，皆勸其渡河。天應曰：「先時人諫我南遷，吾違衆而來，今事急棄之，是不武也。縱太師不罪我，何面目以見同列乎！今日惟死而已，汝等勉之。」少頃，敵兵四合，天應力戰，至日午，死之。木華黎聞而痛惜，以子煥中知興中府事；執中，行軍千戶；受中，興中府相副官。 
　　初，天應死事時，弟天禹子佐中在軍中。伺敵少懈，倒抽其斧，反斫之，突城而出，趨木華黎行營，率蒙古軍數千回與敵戰，敗之。木華黎嘉其勇，奏授金符，行元帥事；尋詔將官升就本職，授興中府千戶。子安琬。 
　　安琬，襲職，佩金符，從徵大理、討李璮皆有功。十三年，分寧盜起，行省檄安琬討之。賊背山而陣，安琬引兵出陣後，賊驚潰，退而距守。安琬揮兵直抵壘門，賊揚言曰：「願少容行伍而戰，死目不憾。」安琬從之，賊果出，安琬突陣而入，大呼曰：「吾止誅賊首，庸卒非我敵也。」手刃中其背，生擒之。累功至右衛親軍副都指揮使，進階懷遠大將軍，賜金虎符。後授大同等處萬戶，領江左新附卒萬人，屯田紅城。大德三年，李萬戶當戍和寧，親老且病，安琬請代其行，及還，以病卒。 
　　子居謙襲職，後改忠翊侍衛親軍都指揮使。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

