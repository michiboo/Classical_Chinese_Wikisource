李士贍 張楨 陳祖仁 
　　李士贍，字彥聞，南陽新野人，後徙漢陽。幼英敏好學。至正初，以布衣游京師，平章政事悟良合台、右丞烏古孫良楨皆以王佐許之。尋用度支監卿柳嘉薦，為知印，復以大都籍登至正十一年進士第。知印歷十九月考滿，遷庫知事，中書辟充右司掾。時賊陷濟寧，中書省奏分省、分院官處死，帝以知院哈剌八都兒勛戚，赦其罪，以右丞阿塔赤、參知政事賈惟貞坐之。士贍上書於執政曰： 
　　「賞罰者，國家之大柄；是非者，人心之至公。賞罰無章，雖堯舜不能以為治，況後世乎？是非混淆，雖智者不能以有為，況庸人乎？國家自太祖皇帝肇基朔方，世祖皇帝奄有區夏，一舉而蹙殘金，再舉而混南北，使海內之人爭效臣妾，豪傑之士奔走慕義，翕然如去龍風虎之相從者。此無他，賞罰明，而是非公故也。 
　　承平以來，百年於茲，紀綱法度，日益廢弛，上下之間，玩歲惕日，率以為常。一旦盜賊猝起，茫然無措。總兵者惟事虛聲，秉爻者務存姑息。其失律喪師者，未聞顯戮一人。是以不數年間，海內鼎沸，山東、河北莽為丘墟。此無他，賞罰不明，而是非不公故也。 
　　近者，天子以兩丞相為元老舊臣，命總萬機。今日之事，正宜開誠布公，振作綱紀，明示賞罰，號令天下，一新中外之耳目，庶幾盜賊可平，四海可定，中興之事業可計日而待也。今巨寇在邇，敗軍滿前，姑息之風愈勝。前日但聞今日取一招，明日送刑部。切為閣下惑焉。 
　　姑以一節言之，如哈剌八都兒等所犯，最為容易處置者，乃至遷延到今，未有定論。中外之人謂，聖君賢相作事，猶且若此，安得不觖望首！《傳》曰：「賞不逾時，罰必當罪。」斯言是矣。何則？哈剌八都兒官雖知院，其職則總兵也。右丞阿塔赤、參政賈惟貞名雖分省官，其職則供給也。在律，主將所犯，宜處重刑，供給所招，應得杖流。今哈喇八都兒雖有特敕免死之文，不過聖上寬仁，少延其死耳。 
　　然法者，祖宗之所授，天下之名器也，雖天子不能以自私。是故，舜為天子，皋陶為士，瞽瞍殺人，彼為舜者，祗能竊負而逃耳。漢薄昭，太后之母弟也，昭有罪，文帝終不貸其死命。夫虞舜大聖人也，漢文賢主也，而其所為若是。誠以恩不足以掩義，私不可以廢公。 
　　古者，制敕一下，事有弗順於人，而礙理者，在百官有司，猶且封還，不即奉詔，未聞宰相秉國之鈞，職當繩愆糾繆，而徒以承顏順旨為事者也。必不得已，其總兵官既已特敕免死，則分省官正應坐以本罪。如此則輕重適均，後世猶懼為公道之玷，安可使輕重失倫，以啟將來紛然之議乎。 
　　仆一介草茅，濫叨掾屬，顧惟職在簿書，忝司法守，固不敢偷容取合，以賣法誤國，亦不敢畏避詭隨，以陷閣下於不義。伏惟閣下亮之！ 
　　執政韙其言，阿塔赤等遂得減死。 
　　累遷刑部主事員外郎、樞密院經歷、僉山南江北道事，改吏部侍郎，又改戶部侍郎，行永平路總管，擢戶部尚書，出督福建海漕。時海賊賽甫丁降，仍據福州，詔以燕赤不花為行省平章政事，賽甫丁拒不納。燕赤不花攻之，三月城垂克，民恐為兵所掠，乞士贍言於燕赤不花，與賽甫本和解。燕赤不花從之。士贍欲復入城，眾危之，士贍曰：「民候我去留為存亡。不入，且有變。」土贍入城，賽甫丁聽命，一城獲免。拜資善大夫、福建行省左丞。 
　　尋入為中書參議。是時察罕貼木兒與孛羅帖木兒爭冀寧，士贍與察罕帖木兒書曰： 
　　士贍奉使無效，本無置喙之地。然初意不過欲暫那三晉之地，少安彼軍之心。彼軍既離，則雲中一帶自可輸粟京都，以實國本。而山西之糧，既路遠難運，其勢亦當少緩。根本稍定，然後合兩軍之眾，並力東南，則門庭之寇，庶可指日而靖。何意使轍未還，遽致自相魚肉，暴橫如此，良可慨也。 
　　愚者誠不足論，公為當今賢者，天下之寶，安得不為天下惜之。大抵臣子之於君父，惟求其所當盡，不責於人。然後天下之為君臣父子者，由是而定。彼其怨恨日深，則是非日起，是使瞽瞍終無底豫之期，申生終無待烹之理。此非見道分明，所養素定，何以臻此。 
　　三代而上，孝莫如舜，忠莫如周公，古今此兩人外，固不多見。自是而上，其能處富貴而不移，當危疑而不惑，卓然所繫纍，一出乎千萬人志慮之表者，近代惟郭汾陽為然耳。汾陽用舍進退，皆庶幾中庸之道。仆謂後之殷監無過於是，當時閣下亦嘗笑而許之。今背馳若秦人與越人，然夫以閣下之忠義，乃至使人不相信遽如此然，則將何時何人而可信乎？ 
　　謂閣下之志在公耶，則閣下之疆土乃國家之疆土也，於閣下何與焉？謂閣下之志在私耶，彼以桓文之義舉，猶不足以服當時，信後世，況欲如曹丞相，恆大司馬之為哉！仆知閣下之志，固不在是矣。 
　　閣下處眾人之中，獲天下之盛名，四方諸侯一視公為輕重。自冬徂春，兩軍交惡，謗書迭積，至煩天子遣宰周公之使，至今兵不解，而使不返，其跡則類乎拒命，其心則近乎要君。自是以來，閣下之盛名，遂不能不損於前日，吾恐《春秋》之責不在彼，而在公矣！ 
　　今山東之寇未平，公不以此時提兵東向，克終前業，乃效兩虎交斗，此所謂謹其小而遺其大，快私憾而棄公義，安得不見笑於藺相如乎？天下之人，其以公為何如人耶！ 
　　且易失者機會，難得者事功，時不再來，仆為閣下惑焉。彼黃口之子，久當自斃，烏足以為公敵。某平昔辱公知侍之厚，故不避言深之忌，而妄意陳之，雖獲罪左右，無憾也。 
　　察罕帖木兒雅敬士贍，雖不盡用其言，亦不以忤也。 
　　十二年，拜樞密副使，條上二十事曰：「悔已過以詔天下，罷造作以慰人心，御經筵以講聖學，延老成以詢治道，去姑息以振紀綱，開言路以求得失，明賞罰以歷百司，公選舉以息奔競，察近幸以杜奸弊，嚴宿衛以備非常，省佛事以節浮費，絕濫賞以足國用，罷各宮屯種歸有司經理，減歲賞計置為諸宮用度，招集散亡以實八衛之兵，廣給牛具以備屯田之用，獎勵守令以勸農務本，開誠布公以禮待藩鎮，分遣大將急保山東，依唐廣寧王故事分道進取。疏上，惠宗嘉納焉。先是，薊國公脫火赤上言，氣罷三宮造作，帝為減軍匠之半還隸宿衛，而造作如舊。故士贍首及之。 
　　未幾，搠思監議解孛羅帖木兒兵柄，士贍曰：「茲事重大，宜先調兵以固京師。」搠思監不從。及孛羅帖木兒犯闕，也速代闕搠思監為丞相，士贍為參知正事，士贍謂也速曰：「前政首禍天子，以丞相代之。如其復蹈前轍，難未已也。請亟下明詔，以彰天討。」又不聽。遷翰林學士、知制誥同修國史。 
　　孛羅帖木兒入朝，出為遼陽行省左丞。至則傳檄遠近，起兵討孛羅帖木兒。會孛羅帖木兒伏誅，復征為中書參知政事。 
　　護廓帖木兒奉命南征，諸王、駙馬悉聽節制，士贍以為兵權太重，固爭之。又與宰相言「朝廷為政，宜先正倫常。」宰相謂：「國俗叔嫂相妻，蓋欲守其家產。」土贍曰：「今議論政體，用以家產為言乎？」其人慚而止。擴廓帖木兒上疏，請討張思道等，執政莫敢言。士贍曰：「棄南征之命，而逞私憾，咎孰與歸！若許之，則責在朝廷矣。」事遂寢。拜翰林學士承旨，進封楚國公。二十七年，以疾卒，年五十五。 
　　子守成，進士；守恆，遼陽行樞密院斷事官經歷；守峴，太尉掾史。 
　　張楨，字約中，汴梁開封人。元統元年進士，授彰德路錄事，辟河南行省掾。楨初娶祁氏，生貴家，見楨貧，不為禮。合巹逾月，楨即出之。祁氏之兄訟於官，左右司官聽之，楨因移疾不出，案牘留滯。平章政事月魯帖木兒怒曰：「張楨剛介士，豈汝曹所當議耶！」郎中虎者禿謁而謝之，乃起。 
　　范孟端為亂，矯殺月魯帖木兒等，城中大擾。楨幕夜縋城出，得免。逾年，除高郵縣尹，門無私謁。縣民張提領開斷鄉曲，一日至縣，有所干請，楨執之，盡得其罪狀，杖而徒之，人以為快。千戶狗兒妻崔氏為妾所譖虐死，其鬼憑七歲女詣縣訴，備言死狀，屍見瘞舍後，楨率吏卒發土，得屍，拘狗兒及妾鞫之，皆伏辜，縣人頌為神明。累除中政院判官。 
　　至正八年，拜監察御名，劾太慰阿乞剌欺罔之罪，並言：「明里董阿、也里牙、月魯不花皆陛下不共載天之仇。伯顏賊殺宗室嘉王，郯王十二口，稽之古法，當伏門誅，而其子弟尚仕於朝，宜誅竄。別兒怯不花阿附權奸，亦宜遠貶。今災異迭見，盜賊蜂起，海寇敢於要君，閫帥敢於玩寇，恐有唐未藩鎮之禍。」不聽。 
　　及毛貴陷山東，上疏言根本之禍有六，征討之禍有四。根本之禍：一曰輕大臣，二曰解權綱，三曰事安逸，四曰杜言路，五曰離人心，六曰濫刑獄。其言事安逸之禍曰： 
　　臣伏見陛下以盛年入纂大統，履艱難而登大寶，因循治安，漸不如初。今天下可謂多事矣，天道可謂變常矣，民情可謂難保矣。是陛下警省之時，戰兢惕厲之日也。陛下宜臥薪嘗膽，奮發悔過，思祖宗創業之難，今日覆亡之易。於是而修實德，則可以笞天意，推至誠，則可以回人心。凡土木之勞，聲色之玩，皆宜痛自改悔。有不盡者。亦宜防微杜漸，禁於未然。而陛下乃安焉處之，如天下太平無事之時，此所謂根本之禍也。 
　　征討之禍：一曰不慎調度，二曰不資群策，三曰不明賞罰，四曰不擇將帥。其言不明賞罰之禍曰： 
　　臣伏見調兵六年，既無紀律之法，又無激勸之宜，將帥掩敗為功，指虛為實，大小相謾，上下相依，其性情不一，而邀功求賞則同。是以有覆軍之將，殘民之將，怯懦之將，貪婪之將，所經之處，雞犬一空，貨財俱盡。及其面諛遊說，反以冒功受賞。 
　　今克復之地悉為荒墟，河南提封三千餘里，郡縣星羅橫布，歲輸錢穀數百萬，計今所存者封丘、延津、登封、偃師三、四縣而已。兩淮之北，大河之南，所在蕭條。夫有土、有人、有財，然後可望軍旅不乏，饋餉不竭。今寇敵已至之境，固不忍言，未至之處，尤可寒心。如此而望軍旅不乏，饋餉不竭，使天雨粟、地涌金，朝夕存亡且不能保，況以地方有限之費而供將帥無窮之欲哉！ 
　　陛下事佛求福，以天壽節而禁屠宰，皆虛名也。今天下殺人矣，陛下泰然不理，而曰：「吾將以是求福。」福何自而至哉！ 
　　潁上之寇，始結白蓮教，以佛法誘眾，終挾威權，以兵抗拒。視其所向，駸駸可畏，其勢不至於亡吾社稷，燼吾國家不已也。朝廷不思靖亂，而反為階亂，其禍至慘，其毒至深，其關係至大。有識者為之痛心。此征討之禍也。 
　　疏奏，不省。 
　　權臣惡其訐直，二十年，除僉山南道肅政廉訪司事。至則劾中書右丞也先不花、參知政事脫脫木兒、治書侍御史奴奴弄權誤國之罪，又不報。是時，孛羅帖木兒駐兵大同，察罕帖木兒駐兵洛陽，二將方以急晉冀為事，構兵相攻。朝廷遣也先不花、脫脫木兒、奴奴往解之。既受命，不前進。楨又言其庸懦無憂國之心，枉道延安以西，繞數千里遲遲而行，使兩軍日夜仇殺，黎庶肝腦塗地，宜急殛之，以救時危。亦不報。楨乃慨然嘆曰：「天下事不可為矣。」即辭官，歸居河中安邑。有訪之者，不復言時事，但對之流涕而已。 
　　二十四年，孛羅帖木兒犯闕，皇太子出居冀寧，奏除贊善，又除翰林學士，皆不起。擴廓帖木兒將輔皇太子八討孛羅帖木兒，遣使傳皇太子令旨，賜以上尊，且訪時事。楨復書曰： 
　　今燕、趙、齊、魯之境，大河內外，長淮南北，悉為丘墟，關陝之區所存無幾，江左日思薦食上國，湘漢、荊楚、川蜀淫名僭號，幸我有變，利我多虞。閣下國之右族，三世二王，得不思廉、藺之於趙，寇、賈之於漢乎！京師一殘，假有不逞之徒，崛起草澤，借名義尊君父，倡其說於天下，閣下將何以處之？守京師者能聚不能散，御外侮者能進不能退，紛紛藉藉，神分志奪，國家之事能不為閣下憂乎？志曰：「不備不虞，不可以師。」仆之拳拳為言者，獻忠之道也。 
　　然為言大要有三：保君父一也，扶社稷二也，衛生靈三也。請以近似者，陳其一二。衛出公據國，至於不父其父。趙有沙丘之變，其臣成兌平之，不可謂無功，而後至於不君其君。唐肅宗流播之中，怵於邪謀，遂成靈武之篡。千載之下，雖有智辨百出，不能為雪。鳴呼！是豈可以不鑒之乎。 
　　然吾聞之，天之所廢不驟也，肆其寵樂，使忘其覺悟之心，非安之也，厚其毒而降之罰也。天遂其欲，民厭其汰，而鬼神弗福也。閣下覽觀焉！謀出於萬全則善矣，急則其變不測，徐則其釁可乘。通其往來之使，達其上下之情，得其情斯得其策矣。 
　　擴廓帖木兒深然之。後三年卒。 
　　陳祖仁，字子山，汴梁開封人。父安國，常州晉陵尹。 
　　祖仁貌寢，眇一日，然議論偉然，剛正負氣節，博學能文。至正二年，舉進士第一，授翰林修撰，同知制誥兼國史院編修官。歷太廟署令、太常博士，遷翰林待制。出僉山東肅政廉訪司事，擢監察御史。復出為山北肅政廉訪司副使。召拜翰林直學士，擢侍講學士，除參議中書省事。 
　　二十二年五月，帝欲修上都宮闕，工役大興。祖仁上疏曰： 
　　自昔人君不幸，遇多難之時，孰不欲奮發有為，成不世之功，以光復祖宗之業。苟或上不奉於天道，下不順於民心，緩急失宜，舉措未當，雖無事之時，猶或致亂，而況欲撥亂世反之正乎！ 
　　上都宮闕，創自先帝，修於累朝，自經兵火，焚毀殆盡。此固陛下日夜痛心，所宜亟圖興復者也。然今四海未靖，瘡痍未瘳，倉庫告虛，財用將竭，乃欲驅疲民以供大役，廢其耕耨，而荒其田畝，何異扼其吭而奪之食，以速其斃乎！ 
　　陛下追惟祖宗宮闕，念茲在茲，然不思今日所當興復，乃有大於此者。假令上都宮闕未復，固無妨於陛下之寢處，使因是而違天道失人心，則夫天下者亦祖宗之天下，生民者亦祖宗之生民，陛下亦安忍而輕棄之乎？ 
　　願陛下以愛惜民力為本，以恢復天下為務，信賞必罰，以驅策英雄，親正人，遠邪佞，以圖謀治道。夫如是，則承平之觀不日咸復，詎止上都宮闕而已乎！ 
　　疏奏，其事遂寢。 
　　二十三年二二月，拜治書侍御史。時宦者資正使朴不花與宣政使橐歡，內恃皇太子，外結丞相搠思監，驕恣不法。監察御史傅公讓上章暴其過，忤皇太子意，左遷吐蕃宣慰司經歷，它御史累疏諫爭，皆外除。祖仁上書皇太子曰： 
　　御史糾劾橐歡、不花奸邪等事，非御史之私言，乃天下之公論。今殿下未賜詳察，輒加沮抑，擯斥御史，詰責台臣，使奸臣橐政之情不得達於君父，則亦過矣。 
　　夫天下者，祖宗之天下，台諫者，祖宗之所建立。以二豎之微，而於天下之重、台諫之言，一切不恤，獨不念祖宗乎！且殿下之職，止於監國撫軍，問安視膳而已，此外予奪賞罰之權，自在君父。今方毓德春宮，而使諫臣結舌，凶人肆志，豈惟君父徒擁虛名，即天下蒼生亦將奚望焉！ 
　　疏上，皇太子怒，令御史大夫老的沙諭祖仁，謂：「台臣所言雖是，但橐歡等俱無是事，御史糾劾不實，已與美除。昔裕宗為皇太子，兼中書令、樞密使，凡軍國重事合奏聞者，乃許上聞，非獨我今日如是也。」祖仁復上疏曰： 
　　御史所劾，得于田野之間。殿下所詢，不出宮牆之內，所以全此二人者，止緣不見其奸。昔唐德宗云：「人言盧杞奸邪，朕殊不覺。」使德宗早覺，杞安得相。是杞之奸邪，當時知之，獨德宗不知。今二人之奸，天下知之，獨殿下不知也。 
　　且裕宗雖領軍國重事，至於台諫封章，自是御前開拆。假使東宮先閱，君父或有差失，諫臣有言，太子將使之聞奏乎？不使之聞奏乎？使之聞奏，則傷其父心，不使聞奏，則陷父於惡。殿下將安所處？ 
　　如知此說，則今日糾劾之章不宜阻矣，御史不宜斥矣。 
　　祖仁疏再上，即辭職。皇太子以其事聞，朴不花、橐皆自免，令老的沙諭祖仁等。 
　　祖仁復上疏曰： 
　　祖宗以天下傳之陛下，今乃壞亂不可救藥。雖曰天運使然，亦陛下刑賞不明之所致也。且區區二豎，猶不能除，況於大者。願陛下俯從台諫之言，擯斥二人，不令其以辭職為名，成其奸計，使海內皆知陛下信賞必罰，自二人始，則將士孰不效力，天下可全而有，以還祖宗。若猶優柔不斷，則臣寧餓死田野，誓不與之同列也。書奏，帝大怒。是時，侍御史李國鳳亦上疏，言此二人必當斥逐。於是台臣自老的沙以下皆左遷，出祖仁為甘肅行省參知政事。時天寒，祖仁單衣就道，以弱女托於其友朱毅。 
　　明年七月，勃羅帖木兒入中書丞相，除祖仁山北道肅政廉訪使，召拜國子祭酒。遷樞密副使，累疏言軍事利害，不報，辭職。除翰林學士，復拜中書參知政事。是時，天下大亂，祖仁性剛直，與時宰議論數不合，乃超授其階榮祿大夫，而仍還翰林，為學士。尋遷太常禮儀院使。 
　　二十七年，明兵已取山東，朝廷方疑護廓帖木兒有不臣之心，置撫軍院總兵馬以備之。祖仁與翰林學士承旨王時、待制黃哻、編修黃肅上書曰： 
　　近者，南國不逾月而逼畿甸，朝廷雖合也速出師，然勢力孤危，不足為京題屏蔽，宗社安危正在今日。 
　　臣愚以為，馭天下之勢，當論其輕重、強弱，遠近，先後，不宜膠於一偏，狃於故轍。前日南軍尚遠，擴廓帖木兒近在肘腋，意將覬覦非分，不得不亟於致討。今擴郭帖木兒勢已窮蹙，而南軍長驅北犯，山東瓦解。是擴廓帖木兒弱而輕，南軍強而重也。陛下與皇太子，宜審其輕重、強弱，改統更張。撫軍院諸臣，亦宜以公天下為心，審時制宜。擴廓帖木兒既不能復振，分撥一軍足以擒獲。其餘見調一應軍馬，宜令其倍道東行，勤王赴難，與也速等聲勢聯絡，仍遣重臣分道宣諭督催，庶幾有濟。如復膠於成見，動以言者為擴廓帖木兒遊說，而鉗天下之口，不幸猝有意外之變，則天下之事去矣。 
　　書上，不報。 
　　十二月，祖仁又上書皇太子言： 
　　近降詔削河南兵馬之權，雖所當然，然此項軍馬終為南軍所畏，即使有悖逆之心，朝廷以忠臣待之，其心愧沮，亦何所施。今未有所見，遽以此名加之，彼若甘心，以就此名，其害有不可言者。朝廷苟善用之，豈無所助。然人皆知之，而不敢言者，誠恐誣以受賄，謂為之遊說也。況聞擴廓帖木兒屢上書，疏明其心跡，是其心末絕於朝廷，以待朝廷之昭灑。今為朝廷計者，不過戰、守、遷三事。以言乎戰，則資其觭角之勢；以言乎守，則待其勤王之師；以言乎遷，則假其藩衛之力，勉強策勵，猶恐遲晚。豈可使數萬之師，棄置於無用之地？今宗社存亡，只在旦夕，不幸有唐率宗倉卒之事，是以祖宗之社稷人民委而棄之。臣雖碎首粉身，亦無濟於事矣！ 
　　疏上，亦不報。 
　　二十八年秋，明兵至近郊，詔祖仁及同僉太常禮義事王遜志等，奉太廟神主，從皇太子北行。祖仁等奏曰：「天子有大事，出則載主以行，從皇太子，非禮也。」帝然之，命祖仁守太廟以俟。未幾，帝北奔，祖仁不果從。京城陷，將出健德門，為亂軍所殺，時年五十五。 
　　史臣曰：「元季國勢阽危，所恃以御賊者，惟擴郭帖木兒一人，而李士贍猶嫌其兵權太重。擴廓帖木兒劾張思道等不聽節制，士贍又持其事不下。當時執政大臣，士贍號為通達時務者，乃暗於機權如此，其亡國不亦宜乎！張楨、陳祖仁屢進讜言，終無尺寸之效。祖仁請昭洗擴廓帖木兒，其言尤激切，惠宗父子屏而不用，惜哉？」
