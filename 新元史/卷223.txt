阿合馬 廬世榮 桑哥 要束木 
　　阿合馬，回鶻人。幼為阿勒赤那顏家奴，阿勒赤女察必皇后以為媵臣，執宮庭酒掃之役。世祖愛其干敏。中統三年，始命領中書左右部，廉諸路都轉運使，委以財賦之任。四年，以河南鈞、徐等州俱有鐵冶，請給授宣牌，以興鼓鑄之利。帝升開平為上都，又以阿合馬同知開平府事，領左右部如故。阿合馬奏以禮部尚書馬月合乃兼領已括戶三千，興煽鐵冶，歲輸鐵一百三萬七十斤，就鑄農器二十萬事，易粟輸官者凡四萬石。 
　　至元元年正月，阿合馬奏言：「太原民煮小鹽，越境賣，民貪其價廉，競買食之，解鹽以故不售，歲入課銀止七千五百兩。請自今歲增五千兩，無問僧道軍匠等戶，均賦之，其民間通用小鹽從便。」是年十一月，罷領中書左右部，併入中書，超拜阿合馬中書平章政事，階榮祿大夫。 
　　三年正月，立制國用使司，阿合馬又以平章政事領之。奏：「以東京歲課布疏惡不堪用者，就市羊於彼。真定、順天金銀不中程者，宜改鑄。別怯赤山出石絨，織為布火不能然，請遣官採取。」又言：「國家費用浩繁，今歲自車駕至都，已支鈔四千錠，恐來歲度支不足，宜量節經用。」十一月，又奏：「桓州峪所采銀礦，已十六萬斤，百斤可得銀三兩、錫二十五斤。採礦之費，鬻錫足以給之。」帝悉從其請。 
　　七年正月，立尚書省，罷制國用使司，改阿合馬平章尚書省事。阿合馬以功利成效自負，眾咸稱其能。世祖急於富國，試以事，頗有成績。又見其與丞相線真、史天澤爭論，屢為所詘，由是奇其才，授以政柄，言無不從，阿合馬遂專復益甚。丞相安童言於帝曰：「臣近言尚書省、樞密院、御史台，宜各循常制奏事，其大者從臣等議定奏聞，已奉命俞允。今尚書省一切以聞，似違前奏。」帝曰：「汝所言是。豈阿合馬以朕信用，敢如是耶！不與卿等議非是，宜如卿言。」安童又言：「阿合馬所用者，左丞許衡以為多非其人，然已奉命咨請宣付，如不與，恐異日有辭。宜試其能否，久當自見。」帝然之，五月，尚書奏括天下戶口，既而御史台言：「所在捕蝗，百姓勞擾，括戶事宜少緩。」遂止。 
　　初立尚收省，時凡銓選各官，吏部擬定資品，呈尚書省，由尚書咨中書聞奏。至是，阿合馬用私人，不由部擬，亦不咨中書。丞相安童以為言，帝問阿合馬。對比：「事無大小，皆委之臣，所用之人，臣宜自擇。」安童因請：「自今惟重刑及遷上路總管，屬中書，余並付尚書省，庶事體明白。」帝從之。 
　　八年三月，尚書省再以閱實戶口事，奏條畫詔諭天下。是歲，增太原鹽課，以千錠為常額，仍令本路兼領。九年，並尚書入中書省，又以阿合馬為中書平章政事。明年，以其子忽辛為大都路總管，兼大興府尹。安童見阿合馬擅權日甚，乃奏都總管以下多不稱職，乞選人代之。又奏：「阿會馬挾宰相權為商賈，以綱天下大利，民困無所訴。」阿合馬曰：「誰為此言？臣等與廷辯。」安童進曰：「左司都事周祥，中木取利，罪狀明白。」帝曰：「若此者，征畢當顯黜之。」既而樞密院奏以忽辛同簽樞密院事，帝不允曰：「彼賈胡，不可以機務責之。」 
　　十二年，伯顏伐宋，既渡江，捷報日至。帝命阿合馬、姚樞、徒單公履、張文謙、陳漢歸、楊誠等議行鹽、鈔法於江南，及鬻藥材事。阿合馬奏：「樞雲『江南交會不行，必致小民失所。』公履云：『伯顏嘗榜諭交會不換，今亟行之，失信於民。』文謙謖：「可行與否，當詢伯顏。』漢歸及誠皆言：「以中統鈔易交會，事便可行。』帝曰：「樞與公履，不識時機。朕嘗以此問陳岩，岩亦以交會速宜更換。今議之定，當依汝言行之。」阿合馬又奏：「北鹽、藥材，樞與公履皆言可使百姓從便販鬻。臣等謂此事若小民為之，恐紊亂不一。擬於南京、衛輝等路，括藥材，蔡州發鹽十二萬斤，禁諸人私相貿易。」帝從之。 
　　十三年，阿合馬奏：「軍興之後，減免徵稅，又罷轉運司官，令各路總管府兼領課程，以致國用不足。臣以為莫若驗戶口之多寡，遠以就近，立都轉運司，量增舊額，選廉干官分理其事。廣行鼓鑄，官為局賣，仍禁諸人毋私造銅器。如此，則民力不屈，而國用充矣。」乃奏立諸路轉運司，盡以其私人為使。 
　　十五年正月，帝以西京飢，發粟萬石賑之。又諭阿合馬宜廣貯積，備缺乏。阿合馬奏：「自今御史台非白省，毋擅召倉庫吏，毋究錢穀數。及集議中書不至者，罪之。」俱報可。四月，江淮行省中書左丞崔斌入觀，奏曰：「先以江南官冗，委任非人，命阿里等前往察汰。今蔽不以聞，是為罔上。杭州地大，委寄非輕，阿合馬溺於私愛，以不肖子抹剌虎充達魯花赤，佩虎符，此豈量才授任之道。」又道：「阿合馬先自陳乞免其子弟之任，今身為平章，而子若侄或為行省參政，或為禮部尚書、將作院達魯花赤、領會同館，一門悉處津要，自背前言，無以示天下。」詔並罷之，然終不以為是阿合馬罪。 
　　帝嘗謂淮西宣慰使昂吉爾曰：「宰相者，明天道，察地理，盡人事，兼此三者，乃為稱職。阿里海牙、麥術丁等，亦未可為相，回人中阿合馬才任宰相。」其為帝倚重如此。 
　　十六年四月，中書奏立江西榷茶運司，以盧世榮為使，又以諸路轉運鹽使司秩尊祿重，改宣課提舉司。未幾，以忽辛為潭州行省中書右丞。明年，中書省奏：「阿塔海、阿里言，今立宣課提舉司，官吏至五百餘員。左丞陳岩、范文虎等言其擾民，且侵盜官錢，乞罷之。」阿合馬奏言：「立提舉司未三月而請罷，必行省有奸弊，故先發制人。」乃詔御史台遣能臣往案其事，具以實聞。 
　　未幾，崔斌遷江淮行省右丞，阿合馬修舊怨，乃奏理算江淮錢穀，遣孛羅罕、劉思愈等往檢覆之，誣構斌與平章阿里伯盜官糧四十萬，擅易命官八百餘員，及鑄銅印等事，二人竟坐誅。 
　　阿合馬在位日久，援引奸黨郝禎、耿仁，聚升同列，罔上剝下以濟其私。庶民有美田宅，輒攘為已有。內通貨賂，外以威劫，群臣人人切齒恨之。皇太子尤惡阿合馬，嘗以弓擊其頰。阿合馬創甚，口張不能闔，奏於帝，為馬蹴傷。皇太子適至，面詰其欺。又嘗於帝前毆之，帝不問。 
　　十九年三月，帝在上都，皇太子從。有益都千戶王著者，素任俠，因人心憤怨，密鑄大銅錘，誓碎阿合馬首。與妖僧高和尚合謀，以戊寅日，詐稱皇太子還都作佛事，結八十餘人，夜入京城。旦遣二僧詣中書省，令市齋物，省中疑而訊之，不伏。及午，著又遣崔總理矯傳令旨，使樞密副使張易發兵，夜會東宮前。易不察，即命指揮使顏義兵往。著自馳見阿合馬，詭言太子將至，令省官侯於宮前。阿合馬遣右司郎中脫歡徹里等數騎出關北十餘里，遇其眾，偽太子責以無禮，盡殺之，奪其馬，南入健德門。夜二鼓，至東宮前，其徒皆下馬，獨偽太子立馬指揮，呼省官至前，責阿合馬數語，即牽去，以所袖銅錘碎其腦，立斃。繼呼左丞郝禎至，又殺之。囚右丞張惠。時變起倉卒，樞密院、御史台、留守司皆莫知所為。尚書張九思覺其詐，大呼曰：「此賊也！」留守司達魯花赤搏敦，持挺前，擊立馬者墜地，弓弩亂發，眾奔潰。高和尚等逃去，著挺身請囚。 
　　中丞也先帖木兒馳奏，世祖時方駐蹕察罕淖爾，聞之震怒，即日至上都。命樞密副使孛羅、司徒和禮霍孫、參政阿里等馳驛至大都，討為亂者。庚辰，獲高和尚於高梁河。壬午，誅王著、高和尚於市，皆醢之，並殺張易。著臨刑大呼：「王著為天下除害，今死矣，異日必有為我書其事者。」 
　　阿合馬死，世祖猶不知其惡，令中書省毋問其妻子。及詢孛羅，始盡得其罪狀，大怒曰：「王著殺之，誠是！」命發墓剖棺，戮屍於通玄門外，縱犬啖其肉。子侄皆伏誅，沒入家屬財產。其妾名引住者，籍其藏，得二熟人皮於櫃中，兩耳俱存，一閹監掌其扃鑰，訊之，云：「詛咒時置神座於上，應驗甚速。」又有絹二幅，畫甲騎數重，圍一幄殿，兵皆張弦挺刃內向。畫者為陳甲。又有曹震圭，嘗算阿哈馬所生年月。王台判，妄引圖讖，皆言涉不軌。事聞，敕剝四人皮以徇。 
　　廬懋，字世榮，以字行，大名人。阿合馬專政，世榮以賄進，為江西榷茶運使，後以罪免。桑哥薦世榮能救鈔法、增課額，世祖召見，奏對稱旨。至元二十一年十一月辛丑，召中書省臣與世榮議所當行，右丞相和禮霍孫、右丞麥術丁，參政張雄飛、溫迪罕皆罷，起安童為右丞相，以世榮為右丞。時左丞史樞，參政不魯迷失海牙、撒的迷失，參議拜降，皆世榮所薦也。 
　　世榮既擢用，即日至中書理鈔法，遍行中外，官吏奉法不虔者，加以罪。翌日，同右丞相安童奏：「竊見老幼疾病之民，衣食不給，行乞於市，宜官給衣糧，委各路正官提舉其事。」又奏懷孟生園、江湖魚課及襄淮屯田事。越三日，安童奏：「世榮所陳數事，乞詔示天下。」帝曰：「除給丐者衣食外，並依所陳。」既而奏：「鹽每引十五兩，國家未嘗多取，欲便民食。今權豪詭名罔利，停貸待價，至一引賣八十貫，京師一百二十貫，貧民多淡食，宜以二百萬引給商，一百萬引散諸路，立常平鹽局，或販者增價，官平其直以售，庶民用給，而國計亦裕。又京師富民釀灑價高而味薄，且課不是輸，宜一切禁之，官自酤賣。」並從之。 
　　世榮居中書未十日，御史中丞崔或言其不可為相，忤旨，下或吏按問，免官。明年正月壬午，帝御香殿，世榮奏：「臣言天下歲課鈔九十三萬二千六百錠之外，臣更經畫，不取於民，裁抑權勢所侵，可增三百萬錠。初未行下，而中外已非議，臣請與台省官面議上前。」帝曰：「卿但言之。」世榮奏：「古有榷酤之法，今宜立四品提舉司，以領天下之課，歲可得鈔千四百四十錠。自王文統誅後，鈔法虛弊，為今之計，莫若依漢、唐故事，括銅鑄至元錢，及制綾券，與鈔參行。」因以所織綾券之上。帝曰：「便益之事，當速行之。」 
　　又奏：「於泉、杭二州立市舶都轉運司，造船給本，令人商販，官有其利七，商有其三。禁私泛海者，拘其先所蓄寶貨，官賣之；匿者，許告，沒其財半給告者。今國家雖有常平倉，實無所蓄。臣將不費一錢，但盡禁權勢所擅產鐵之所，官立爐鼓採為器鬻之，以所得利合常平鹽課，糴粟積於倉，待時糶之，必能均物價，而獲最利。國家雖立平準，然無曉規運者，以致鈔法虛弊，諸物踴貴。宜令各路立平準周急庫，輕其月息，以貸貧民，如此則貸者眾，而本且不失。又，隨朝官吏增俸，州郡未及，可於各都立市鐵司，領諸牙儈計物貨，四十分取一，以十為率，四給牙儈，六為官吏俸，國家以兵得天下，不藉糧饋，惟資羊馬，宜於上都、隆興等路，以官錢買幣帛易羊馬於北方，選蒙古人牧之，收其皮毛筋角酥酪等物，十分為率，官取其八，二與牧者。馬以備軍興，羊以充賜予。」帝曰：「汝先言數事皆善，宜速行。此事亦善，祖宗時亦欲行之而不果，朕當思之。」世榮因奏曰：「臣之行事，多為人所怨，後必有譖臣者，臣實懼焉，請先言之。」帝曰：「汝言皆是，惟欲人無言，安有是理。疾足之犬，狐不愛焉，主人豈不愛之。朕自愛汝，彼奸偽者則不愛汝耳。汝之職分既定，其毋以一二人從行。」遂諭丞相安童增其導從以為護衛。 
　　又十餘日，中書省請罷行御史台，其所隸按察司隸內台。又請隨行省所在立行樞密院。明日，奏升六部為二品。又奏令按察司總各路錢穀，擇幹濟者用之，其刑名事上御史台，錢穀由部申省。帝曰：「汝與老臣共議，然後行之可也。」 
　　二月辛酉，御史台奏：「中書省請罷行台，改按察為提刑轉運司，俾兼錢穀。臣等竊惟：初置行台時，朝廷老臣集議以為有益，今無所損，不可輒罷。且按察司兼轉運，則糾彈之職廢。請右丞相復與朝廷老臣集議。」詔如所請。御史台又奏：「前奉旨，令臣等議罷行台及兼轉運事。世榮言按察司所任，皆長才舉職之人，可兼錢穀。而廷臣皆以為不可，彼所取之人，臣不敢言，惟言行台不可罷者，眾議皆然。」帝曰：「世榮以為何如？」奏曰：「欲罷之。」帝曰：「其依世榮言。」 
　　中書省奏立規措所，秩五品，所司官吏以善賈者為之。帝曰：「此何職？」世榮對曰：「規畫錢穀者。」帝從之。又奏：「凡能規畫錢穀者，向日在阿合馬之門，今籍錄以為污濫。臣欲擇其通才可用者，然懼有言臣用罪人。」帝曰：「何必言此，可用者用之。」遂以前河間轉運使張宏綱、撒都丁、不魯合散、孫桓，並為河間、山東等路都轉運鹽使。余擢用者甚眾。 
　　世榮既以利自任，懼怒之者眾，乃以九事說帝詔天下：其一，免民間包銀三年；其二，官吏俸免民間帶納；其三，免大都地稅；其四，江淮民失業貧困、鬻妻子以自給者，所在官為收贖，使為良民；其五，逃移復業者，免其差稅；其六，鄉民造醋者，免收課；其七，江南田主收佃客租課，減免一分；其八，添支內外官吏俸五分；其九，定百官考課千擢之法。大抵欲釋憾要譽而已。 
　　既而又奏：「立真定、濟南、江淮等處宣慰司兼都轉運使，以治課程，仍禁諸司不得追攝管課官吏，及遣人輒至辦課處沮擾，按察司不得檢察文卷。」又奏：「大都酒課，日用米千石，以天下之眾比京師，當居三分之二，酒課亦當日用米二千石。今各路但總計日用米三百六十石而已，其奸欺盜隱如此，安可不禁。臣等已責各官增舊課二十倍，後有不如數者，重其罪。」帝悉從之。三月，世榮奏以宣德、王好禮並為浙西道宣慰使。帝曰：「宣德，人多言其惡。」世榮奏：「彼入狀中書，能歲辦鈔七十五萬錠，是以令往。」四月，世榮又奏曰：「臣伏蒙聖眷，事皆委臣。臣愚以為今日之事，如數萬頃田，昔無田之者，草生其間。臣今創田之，已耕者有焉，未耕者有焉，或才播種，或既生苗，然不令人守之，為物蹂踐則可惜也。方今丞相安童，督臣所行，是守田者也。然不假之力，則田者亦徒勞耳。守田者假之力矣，而天不雨，亦不能生稼穡。所謂天雨者，陛下與臣添力是也，惟陛下憐臣。」帝曰：「朕知之矣。」令奏行事之目，皆從之。 
　　世榮居中書才數月，恃委任之專，肆無忌憚，視丞相猶虛位。左司郎中周戭與世榮不合，坐以廢格詔旨，奏杖一百，復斬之，百官凜凜。監察御史陳天祥獨上章，劾其「苛刻誅求，為國斂怨，將見民間凋耗，天下空虛。考基所行與所言者，已不相副：始言能令鈔法如舊，今弊愈甚；始言能令百物自賤，今百物愈貴；始言課程增至二百萬錠，不取於民，今迫脅諸路，勒今如數虛認而已；始言今民快樂，今所為無非擾民之事。若不早更張，待其自敗，正猶蠹雖除而木已病矣。」帝時在上都，御史大夫玉昔帖木兒以狀聞，帝大悟，即日遣唆都等還大都，命安童集諸司官吏，同世榮聽天祥彈文，仍令世榮、天祥赴上都。 
　　壬戌，御史中丞阿拉帖木兒、郭佑，侍御史白禿剌帖木兒，參政撒的迷失等，以世榮所伏罪狀奏曰：「不白丞相安童，支鈔二十萬錠，擅升六部為二品。效李璮令急遞鋪用紅青白三色囊轉行文字。不與樞密院議，調三行省萬二千人置濟州，委漕運使陳柔為萬戶管領。以沙全代萬戶寧玉戍浙西吳江。用阿合馬黨潘傑、馮圭為杭、鄂二行省參政，宣德為杭州宣慰，余分佈中外者眾。以鈔虛，團回易庫，民間昏鈔不可行。罷白酵課。立野而、木植、磁器、桑棗、煤炭、匹段、青果、油坊諸牙行。調出縣官鈔八十六萬餘錠。」丞相安童言：「世榮昔奏，能不取於民，歲辦鈔三百萬錠，令鈔復貴，諸物悉賤，民得休息，數月即有成效。今之四閱月，所行不符所言，錢穀出者多於所入，引用憸人，紊亂選法。」 
　　阿拉帖木兒、天祥等質世榮於帝前，世榮悉款伏。遣忽都答兒傳旨中書省，丞相安童與諸老臣議，世榮所行，當罷者罷之，更者更之，所用人實無罪者，朕自裁處。下世榮於獄。十一月乙未，帝問忽剌出曰：「汝於盧世榮有何言？」對曰：「近漢人新居中書者，言世榮款伏，獄已竟矣，猶日豢之，徒費稟食。」詔誅世榮，刲其肉以食禽獺。 
　　桑哥，畏兀兒人，膽馬國師弟子也。能通諸國語，嘗為西悉譯史。性狡黠，好言財利事。至元中，擢為總制院使。中書省嘗令李留判市油。桑哥請以官鐵往市，司徒和禮霍孫謂非汝所宜為，桑哥不報，至相毆，且曰：「與其使它人侵盜，曷若與公家營利乎？」乃以油萬斤與之。桑哥後以所營息錢進，和禮霍孫曰：「我初計不及此。」一日，桑哥在帝前論和雇和買事，因語及之，帝大悅，始有大任之意。嘗令桑哥具省臣姓名以進，省中建置及人才進退。桑哥鹹得與聞。時桑哥與江南釋教總統揚璉真伽相表裹，請發宋諸陵，桑哥矯詔可其奏。 
　　二十四年閏二月，復置尚書省，遂以桑哥與帖木兒為平章政事。詔天下，改行中書省為行尚書省，六部為尚書六部。三月，更定鈔法，頒行至元寶鈔於天下，中統鈔通行如故。桑哥嘗奉命檢覆中書省事，凡校出虧欠鈔四千七百七十錠、昏鈔一千三百四十五錠，平章麥術丁即自伏，參政楊居寬謂實掌銓選，錢穀非所專任。桑哥令左右擊其面，因問曰：「既黃銓事，果無黜陟失當者乎？」尋亦引服。帝令丞相安童與桑哥共訊，且諭：「毋令麥術丁等後得以脅問誣伏為辭，此輩固狡獪人也。」 
　　數日，桑哥又奏：「鞫中書參政郭佑，多所逋負，屍位不言。臣謂中書之務，隳惰如此，汝力不能及，何不告之蒙古大臣，故毆辱之，今已款服。」帝益怒，命窮詰之。佑與居寬皆坐棄市。刑部尚書不忽木爭之不得。台吏王良弼與江寧縣尹吳德議尚書省政事，又言：「尚書鈎校中書，不遺餘力，他日我曹得發尚書奸利，其誅籍無難。」桑哥聞之曰：「若輩誹謗政事，不誅無以懲後。」遂並捕殺之。又有斡羅思者，以忤桑哥，被讒籍其家，惟金、玉帶各一，黃金五十兩，皆上所賜，乃以公用孽畜加之罪。帝曰：「此口腹之事也。」釋不問。 
　　桑哥嘗奏以沙不丁遙授江淮行省左丞，烏馬兒參政，領泉府、市舶事，發鈔千錠給行泉府司，歲輸珍異物為息。又以拜降為福建行省平章。既得旨，乃言於帝曰：「臣前言，凡任省臣與行省官，並與丞相安童議。今奏用沙不丁、烏馬兒等，適丞相還大都，未與議，臣恐有以前奏為言者。」帝曰：「安童不在，朕若主也，朕已允行，何言之有？」 
　　時江南行台與行省，並無文移，事無巨細，必咨內台呈省聞奏。桑哥以其往復稽留誤事，宜如內台例，分呈行省。又言：「按察司文案，宜從各路民官檢覆，遞相糾舉。自太祖時有旨，凡臨官事者互相覺察，此故事也。」從之。 
　　十月乙酉，詔問翰林諸臣：「以丞相領尚書省，漢、唐有此制否？」咸對曰：「有之。」詡日，左丞葉李以翰林諸臣言：「桑哥秉政久，宜進位丞相，以協人望。」帝大悅，遂以為尚書右丞相，兼總制院使司事，進階金紫光祿大夫。於是桑哥奏以平章帖木兒代其位，右丞阿爾渾撒里遷平章政事，葉李遷右丞，參政馬紹遷左丞。 
　　十一月，桑哥言：「臣前以諸道宣慰司及路府州縣官吏，稽緩誤事，奉旨遣人笞責之。今真定宣慰使速哥、南京宣慰使答失蠻，皆勛舊之子，宜取聖裁。」敕罷其任。明年正月，以甘肅行尚書省參政鐵木哥不任事，奏乞牙帶代之。未幾，又以江西行尚書省平章政事呼忽都鐵木兒不職，奏罷之。兵部尚書忽都答兒不勤於政，桑哥毆罷之而後奏，帝曰：「若輩不罷，汝事何由得行。」 
　　自立尚書省，倉庫諸司，無不鈎考，先摘委六部官，復以為不專，乃置征理司，以治財谷之當追者。時桑哥以理算為事，毫分縷析，人倉庫者，無不破產。及當更代，人皆棄家避之。十月，桑哥奏：「湖廣行省錢穀，已責平章要束木。外省欺盜必多，乞以參政忻都、戶部尚書王巨濟等十二人，理算江西、福建、四川、甘肅、安西五省，每省各二人，特給印章與之。省部官既去，事不可廢，擬選人為代，聽食原俸。理算之間，宜給兵以衛之。」帝皆從之。 
　　是時天下騷然，江淮尤甚，諛佞之徒諷大興民史吉等為桑哥立石頌德，帝聞之曰：「民欲立則立之，仍以告桑哥，使其喜也。」於是翰林官制文，題曰《王公輔政之碑》。時桑哥婦弟八吉為燕南道宣慰使，聞其事，亦諷屬縣為已立石頌德，使儒學教授張延撰文。延正色卻之，即日謝病歸，士論稱之。桑哥又以總制院所統西番諸宣慰司，軍民財谷，事體甚重，宜有以崇異之，奏改為宣政院，秩從一品，用三台印。帝問所用何人，對曰：「臣與脫因。」於是命桑哥以開府儀三司、尚書右丞相，兼宣政使，領功德使司事，脫因同為使。帝嘗召桑哥謂曰：「朕以葉李言，更至元鈔，所用者法，所貴者信，汝以為楮視之，其本不可失，汝宜識之。」 
　　二十六年，桑哥請鈎考甘肅行尚書省及益都淄萊淘金總管府，僉省趙仁榮、總管明里等，皆以罪罷，帝幸上都，桑哥言：「去歲陛下幸上都，臣日視內帑諸庫，今歲欲乘小輿以行，人必竊議。」帝曰：「聽人議之，汝乘之可也。」桑哥又奏：「近委省臣檢責左右司文簿，凡經監察御史稽照者，遺逸尚多。自今當令監察御史即省部稽照，書姓名於卷末，苟有遺兔，易于歸罪。仍命侍御史檢視之，失則連坐。」帝從之，乃笞監察御史四人。是後，監察御史赴省部，掾令史與之抗禮，但遣小吏持文簿置案而去，監察御史遍閱之，而台綱廢矣。 
　　桑哥又言：「國家經費既廣，歲入恆不償所出，往歲計之，不足者余百萬錠。自尚書省鈎考天下財谷，賴陛下福，以所征補之，未嘗斂及百姓。臣恐自今難用此法矣。何則？倉庫可征者少，而盜者亦鮮，臣憂之。臣愚以為鹽課每引今直中統鈔三十貫，宜增為一錠；茶每引今直五貫，宜增為十貫；灑醋稅課，江南宜增額十萬錠，內地五萬錠。協濟戶十八萬，自入籍至今十三年，止輸半賦，聞其力已完，增為全賦。如此，則國用可支，臣等免於罪矣。」帝曰：「如所議行之。」 
　　桑哥既專政，凡銓調內外官，皆由於已，而宣敕尚由中書，桑哥以為言，帝乃命宣敕並付尚書省。由是以刑賞為市，奸諛之徒奔走其門。入貴价以賈所欲，當刑者脫，求官者得，綱紀大壞，人心駭愕。 
　　二十八年春，帝畋於柳林，利用監徹里、浙西按察使千盧等劾奏桑哥專權黷貨。時不忽木出使，帝遣人趣召之至，覲於行殿。帝以問，不忽木對曰：「桑哥壅蔽聰明，紊亂政事，有言者即誣以他罪而殺之。今百姓失業，盜賊逢起，召亂在旦夕，非亟誅之，恐為陛下憂。」留守賀伯顏，亦為帝陳其奸惡，久之，言者益眾，帝始決意誅之。 
　　三月，帝諭大夫月兒魯曰：「屢聞桑哥沮抑台綱，杜言者之口；又嘗捶撻御史，其所罪者何事，當與辨之。」桑哥等持御史李渠等已刷文卷至，令待御史杜思敬等勘驗辯論，往複數四，桑哥等辭屈。明日，帝駐跗土口，復召御史台暨中書、尚書兩省官辯論。尚書省執卷奏曰：「前浙西按察使只必，因監閱燒鈔受贓至千錠，嘗檄台征之，三年不報。」思敬曰：「文之次第，盡在卷中，尚書省拆卷持對，其弊可見。」徹里抱卷至前奏曰：「用朱印以封紙縫者，防欺弊也。若輩為宰相，乃拆卷破印與人辨，是教吏為奸。」帝是之。責御史台曰：「桑哥為惡，始終四年，其奸贓暴著非一，汝台臣安得不知。」中丞趙國輔對曰：「知之。」帝曰：「知而不劾，何罪？」思敬等對曰：「奪官追俸，惟上所裁。」數日不決。大夫月兒魯奏：「台臣久任者當斥罷，新者存之。」乃於桑哥於獄，仆其輔政碑。七月，伏誅。 
　　監察御史言：「沙不丁、納速剌丁滅里、烏馬兒、王巨濟、楊璉真伽、沙的、教化的，皆桑哥黨，今或系獄，或釋之，臣所未諭。」帝曰：「納速剌丁滅時在獄，沙丁朕姑釋之耳。」 
　　明年二月，玉昔帖木兒等言：「納速剌丁滅里、忻都、王巨濟黨比桑哥，恣為不法，楮幣、銓選、鹽課、酒稅，無不更張變亂之。銜命江南理算者，皆嚴急輸期，民至嫁妻賣女，禍及親鄰。維揚、錢塘受害最慘，無故而殞其生者五百餘人。其始，士民猶疑事出朝廷。近者徹里按問，悉皆首實請死。乃知天子仁愛元元，而使之至此者，實桑哥及其凶黨之為也，莫不願食其肉。臣等議，此三人者既伏其辜，宜令省台從公論罪，以謝天下。」三人遂棄市。貸楊璉真伽死，其妻與沙不丁、烏馬兒之妻，並沒入官，送詣京師。烏馬兒尋亦論死，唯沙不丁獲免。 
　　平章政事要束木者，桑哥之妻黨，鈎考荊湖錢穀，省臣擬授湖廣平章政事。帝曰：「要束木小人，事朕方五年，授一理算官足矣。覽中書所奏，令人恥之。」及至湖廣，即籍阿里海涯家貲以獻。正月朔，百官會，行省朝服以俟，要束木召至其家受賀華，方詣省望闕賀如常儀。又陰召卜者，有不軌之言。中書省列其罪以聞，帝命械至湖廣行省，戮之，籍其家，得黃金四千兩。 
　　史臣曰：「司馬遷以利為害之源，然懋遷有無，肇於有虞，管仲、范蠡用貨殖伯齊、越二國，無他，利天下則為利，反是則為害也。世祖才阿合馬，擢為宰相。阿合馬死，盧世榮繼之。世榮死，桑哥繼之。三凶傳屰，病國厲民，廁酷吏以重位，陷正人以刑綱，視漢、唐聚斂之臣，其毒尤甚焉。嗚乎！蒙古有中原五六十年，政無紀綱，遺黎殆盡。世祖踐阼，思大有為於三下，黔首喁喁，正延頸歸命之時，乃用貪狠匹夫，鑽膏剔髓，以剿民命，迨窮奸稔惡，始嬰顯戮，而蒼生之禍已烈矣。司馬遷之言，豈不信歟！」
