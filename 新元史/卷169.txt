
卷一百六十二
列傳第六十六
陳祜〈思謙  天祥〉
陳祜，一名天祐，字慶甫，趙甯晉人。祖忠，字公茂，有學行，鄉黨尊而師之，稱爲茂行先生。父子安，早卒。祜少好學，家貧，母張氏翦發易書使讀之，長遂博通經史，時諸王得自辟官屬，穆哥王府署祜爲尚書。王分土於河南，又表祜爲河南府總管。下車之日，禮聘名士李田維、楊杲、李微、薛玄等，咨以治道，奏免徵西國數百家及椒竹諸稅、糧料等錢，又上便民二十餘事，朝廷皆從之。
世祖即位，分陝、洛爲河南西路。中統元年，真除祜爲總管。時州縣官未給俸，多貪暴，祜獨以清慎見稱，在官八年，如始至之日。至元二年，改南京路治中。適大蝗，徐、邳尤甚，責捕急。祜部民丁數萬人至其地，謂左右曰：「捕蝗慮其傷稼也，今蝗雖盛，而穀已熟，不如令早刈之。」或以事涉專擅，不可，祜曰：「救民獲罪，亦所甘心。」即諭使刈穀，兩州之民皆賴焉。
三年，朝廷以祜降官無名，乃賜虎符，授嘉議大夫、衛輝路總管。衛當四方沖要，號爲難治，祜申明法令，創立孔子廟，修比幹墓，請列於祀典。及去官，民爲立碑頌德。祜上書世祖，言樹太平之本有三，曰：臣聞殷、周、漢、唐之有天下也，天生創業之君，必生守文之主。蓋創業之君，天所以定禍亂，守文之主，天所以致隆平也。
昔我聖朝之興，太祖皇帝龍飛朔方，雷震雲合，天下回應，統一四海，雖湯武之盛未之有也。天眷聖朝，實生陛下，陛下神武聖文，以天緯地，能盡守文之美，兼隆創業之基，典章文物，粲然可觀。既遐陬絕域之民，上古所不能臣者，陛下悉能臣之，雖高宗之興殷，成康、宣王之興周，文、景、光武之興漢，太宗、憲宗之舉唐，無以過也。
是以海內豪傑之士，翕然向風，咸謂天命陛下啓太平之運者有四，民望陛下樹太平之本者有三。臣請條列而言之。
陛下昔在藩邸之初，奉辭伐罪，西舉大理，勢若摧枯，南渡長江，易於反掌。此天命陛下揚萬里之威，定四方之亂，將降大任於陛下。即位之後，內難方殷，藩王之構亂者在北，逆賊之官禍者在東，然天戈一指，俱從蕩平。此天命陛下消藩鎮有釁之權，新唐、虞天爲之化，將以躋斯民於仁壽之城也。臣故曰天命陛下。
啓太平之本者有三：其一曰太子國本，建立之計宜早。臣聞三代盛王有天下者，皆以傳子，非不欲法堯、舜禪讓之美也，顧其勢有不能爾。何則，俗有厚薄，時有變遷，苟或傳非其人，禍源一啓，則後世爭之亂，未易息也。以是見聖人公天下之憂深矣。故孟軻曰：「天與賢則與賢，天與子則與子。」夫所謂天與子者，非謂天有諄諄之言告諭人主以傳子之計也，政謂時運推移，無非天理，聖人能與時消息，動合天意，故自天祜之，吉無不利。是以三代享祚長久，至有逾六七百年者，以其傳子之心，公於爲天下，不私於已故也。伏見聖代隆興，不崇儲貳，故授受之際，天下憂危。曩者建藩屏之國，授諸侯之兵，所以尊王室，衛社稷，實祖宗創業之宏規也，迨乎中統之初，頗異於是。恃其國之大也，謀傾王室者有之；恃其兵之強也，圖危社稷者有之。當是之時，賴陛下斷自聖衷，算無遺策，故總攬權綱，則藩鎮之禍消，深固根本，則朝廷之計定，此陛下守文之善經也。何以言之，天下者，太祖之天下也，律令者，太祖之法令也，陛下豈欲變易舊章，作爲新制，以快天下耳目之觀聽哉。誠以時移事變，理勢當然，不得不爾，期於宗主之安而已矣。由此觀之，國本之議，昭然甚明，不可緩也。語曰：雖有智慧，不如乘勢，雖有鎡基，不如待時，今年穀屢登，四海晏然，此其時矣，億兆戴德，侯王向化，此其勢矣。夫天與不受，則違天意，民望不副，則失民心。失民心則可憂，違天意則可懼，此安危之機，不可不察也。伏惟陛下上承天意，下順民心，體三代宏運之規，法《春秋》嫡長之義，內親九族，外協萬邦，建皇儲於春宮，隆帝基於聖代，俾入監國事，出撫戒政，絕覬覦之心，一中外之望，則民心不搖，邦本自固矣。陛下蘊廉光之德，縱不欲以天下傳子孫，獨不念宗廟之靈，社稷之重，生民之塗炭乎。願陛下熟計而爲之，則天下臣民之幸甚矣。
其二曰中書政本，責成之任宜專。臣伏見陛下勵精爲治，頻年以來，建官分職，綱理衆務，可謂備矣。曰中書，曰禦史，曰樞密，曰制國用，曰左右部。夫承命宣制，奉行文書，銓敘流品，編齊戶口，均賦役，平獄訟，此左右部之責之。通漕運，謹出納，充府庫，實倉廩，百姓富饒，國用豐備，此制國用之職也。修國政，嚴武備，辟疆場，肅號令，謹先事之防，銷未形之患，士馬精強，敵人畏服，此樞密之任也。若夫屏貴近，退奸邪，絕臣下之威福，強公室，杜私門，糾劾非違，肅清朝野，非禦史不能也。如鬥之承天，斟酌元氣，運行四時，條舉綱維，著明紀律總百揆，平萬機，求賢審官，獻哥替否，內親同姓，外撫四夷，綏之以和，鎮之以靜，涵養人材，變化風俗，立經國之遠，圖建長世之大議，孜孜奉國，知無不爲，作新太平之化，非中書不可也。皇天以億兆之命，縣之於陛下之手，陛下父事上天，子愛下民，其道無他，要在慎擇宰相，委任責成而已。陛下，元首之尊也。中書，股肱之任也。禦史，耳目之司也。方今之宜，非中書則無以尊上，非禦史則無以肅下，下不肅，則內慢，下不尊，則外侮。內慢外侮，亂之始也。上尊下肅，治之基也。故《虞書》載明良之歌，賈生設堂陛之喻，其旨豈不深且遠哉！凡今之所以未臻於至治者，良由法無定體，人無定分，政出多門，不相統一故也。臣謂，諸外路軍民錢谷之官，宜悉季中書通行遷轉，其賞罰黜陟，一聽於中書，其善惡能否，一審於禦史。如此則官有定名之實，法有劃一之規矣。又大臣貴和，不貴同。和於義，則公道昭明，有揖讓之治；同於利，則私怨萌生，起忿爭之亂。此必然之效也。誠能中外戮力，將相同心，和若鹽梅，固如金石，各慕相如、寇恂相下之義，夾輔王室，協贊聖猷，陛下臨之以日月之明，懷之以天地之量，操威福之權，執文武之柄，俾知法有定體，人有定分，上之使下，如身之運臂，臂之任指，下之事上，如足之承身，身之尊首，各勤厥職，各盡乃心，夫如是，天下何憂不理，國勢何憂不振乎。雖西北諸王示覲天顔，東南一隅未沾聖化，其來庭之議，稱藩之奏，可克日而待，不足爲陛下憂也。所可憂者，大臣未和，公道未昭，群小流言，熒惑聖聽，幹撓庶政，虧損國威，摧壯士之心，鉗直臣之口，至使人情以緘默爲賢，以盡節爲愚，以訐爲忠，以直言爲諱，是皆奸人敵國之幸，非陛下之福也。臣恐此弊不巳，習以成風，將見私門萬啓於下，公道孤立於上，雖有夔臯爲臣，伊周和輔，亦不能善治矣。陛下有垂成太平之功，而復有小人基亂之釁，此臣所以爲陛下惜也。今大臣設有奸邪不忠，竊弄威柄者，禦史自當劾之，乃其職也，百官自當論之，乃其分也。烏在無賴小人不爲鄉黨所齒者，驟興攻訐之風於朝廷之上乎！臣知國家承平吉祥之言，必不出於若輩之口也，惟陛下遠之，則天下幸甚。
其三曰人才治本，選舉之方宜審。臣聞君天下者，勞於求賢逸，於得人，其來尚矣，蓋天地間，有中和至順之氣，生而爲聰明特達之人，以待時君之用，是以聖王遭時定製，不借才於異代，皆取士於當時。臣愚以爲，今之天下，猶古之天下也，今之君臣，猶古之君臣也，今之人才，猶古之人才也，顧惟陛下求之與否爾。伏見取人之法，今之議者，互有異同，或以選舉爲盡美，而賤科第，或以科第爲至公，而輕選舉。是皆一己之偏見，非古今之通論也。夫二帝、三王以下，隋、康以上，數千百年之間，明君睿後所得社稷之臣，王霸之輔，蓋亦多矣，其豐功盛烈，章然著於天下後世之耳目者，跡其從來，亦可考也。或起於耕耘，或來於版築，或獵於屠釣，或因獻言而入侍，或由薦進而登朝，至於賢良方正、孝廉貢舉之途，遭際萬殊，不可勝紀，豈一出於第乎科！自隋、唐以降，迄於宋、金，數百年間，代不乏人，名臣偉器，例皆以科第進，豈皆一出於舉乎！及遇合於君聚精會神於朝廷之上，皆能尊主庇民，論道佐時，寧復有彼優此劣之間哉。夫士之處世，亦猶魚之處水，其取之之朮，固有筌罝罟釣之不同，期於得魴、得鯉，則一也。臣愚謂，方今取士，宜設三科，以盡天下之才，以公天下之用。亡金之士，以第進士曆顯官，耆年宿德老成之人分佈台省，咨詢典故，一也。內則將相公卿大夫，各舉所知，外則府尹州牧歲貢有差，進賢良則受賞，進不肖則受罰，二也。頒降詔書，布告天下，限以某年開設科舉，三也。三科之外，繼以門蔭閥參之，可謂才德兼收，勳賢並進。如此則人春自勵，多士盈朝，將相得人於上，守令稱職於下，陛下端拱無爲而天下治矣。夫天下，猶重器也。器之安危，置之在人。陛下誠欲措天下於泰山下安基，宗社於磐石之固，可不以求才爲急務乎！《詩》曰：「濟濟多士，文王以寧，」其斯之謂歟！
抑臣又聞，凡人臣進深計之言於上，自古爲難。昔漢賈誼當文帝治平之世，建言諸侯強大，將不利於社稷，譬猶抱火厝之積薪之下，而寢其上，火未及然，因謂之安，安上全下之計，莫若衆建諸候，而分其力，可謂切中時病。然舉朝皆以誼言爲過，故帝雖嘉之，而不能用。逮景帝之世，七國連兵，幾危漢室，誼之言始驗於此矣。董仲舒當武帝窮兵黜武之時，重斂繁刑之際，一踵亡秦之覆轍，唯崇尚虛文，而欲求至治，仲舒以爲宜更化，而不更化，雖有大賢大能善治，譬之琴瑟不調當更張，而不更張，雖有良工不能鼓，又言臨淵羨魚，不如退而結綱，臨政願治，不如退而更化，可謂深識治體矣。然當時皆以其言爲迂，故帝雖納之，而不果行。逮至季年，海內虛耗，戶口減半，帝於是發仁聖之言，下哀痛之詔，仲舒之言始驗於此矣。向若文帝早從貢誼，武帝早用仲舒，其禍亂之極，必不至此。漢之爲漢，又豈止如是而已哉。洎乎有唐馭宇，太宗皇帝清明在躬，以納諫爲心，而魏徵之倫，恥其君不及堯、舜，是以知無不言，言無不聽，聽無不行，故能身致太平，比功較德，優邁前主矣。臣誠才識駑鈍，不足以比擬前賢，如霄壞涇渭，固自有間，然於遭逢聖明，誠誠懇懇，志在納忠，其義一也。臣清以人身之計言之，冬之祁寒，夏之甚暑，此天時變於上者也，在修人事以應之，故祁寒則衣裘，甚暑則服葛，非人情惡常而好變也，蓋亦理勢當然，不得不爾，期於康寧其身而已矣。國計安危，理亦如此。臣愚切謂三本之策，若施之於祖用武之世，有所未遑；行之於陛下守文之時，誠得其宜。此天下之公論，非臣一人之私意也。
書上，事雖未能盡行，時論韙之。
六年，以提刑按察司兼勸農使，遷祜爲山東東西道提刑按察使。時中書、尚書二省並立，世厭其煩，欲合爲一，集大臣議之，祜還朝，特命預其議。阿合馬爲書平章政事，欲奏中書右丞相安童爲太師，因罷中書省，懼祜有異同，許以祜爲尚書參知政事。及入議，祜極言中書政本，祖宗所立，不可罷；三公古官，今徒存虛位，不須設。阿合馬怒其忤已，除祜僉中興等路行尚書省事。西涼隸永昌王府，其達魯花赤乃總管爲人誣構，王欲悉致之法，祜力辯其冤。王怒甚，祜執議彌固，王赤尋悟，二人皆獲免，持祜泣曰：「公再生父母也。」
朝廷大舉代宋，遣祜僉山東民軍，民聞祜來，皆曰：「陳按察來，必無私。」於是逃匿者皆出。應期而辦。十二年，授南京總管，兼開封府尹。屬吏聞祜至，多震懾失措，祜因謂曰：「何必若是。前爲盜蹠，今爲顔子，吾以顔子待之；前爲顔子，今爲盜蹠，吾以盜蹠待之。」由是吏知修飭，不敢弄法。
十四年，遷浙東道宣慰使。時江南初附，軍士俘溫、台民數千口，祜悉坪還之。未幾，行省榷民商酒稅，祜請曰：「兵火之餘，遣民宜從寬恤。」不報。遣祜檢覆慶元、台州民田。及還至新昌，值玉山鄉盜起，倉猝不及爲備，中流矢而卒，年五十六。贈推忠秉義全節功臣、江浙等處行中書省左丞，追封潁川郡公，諡忠定。父老請留葬會稽，不得，乃立祠祀之，祜能詩文，有《節齊集》。
三子：夔，芍陂屯田萬戶，在揚州聞祜遇盜死，泣請行省，願復父仇，擒其賊魁，戮於紹興市，累遷朝列大夫、慶元路治中：臯、奭，皆侍儀司通事舍人。
孫思魯、思謙。思魯襲芍陂屯田萬戶。祜弟天祥。
思謙，少孤，警敏好學。天曆初，丞相高昌王亦都護舉思廉，時年四十矣。召見興聖宮。明年，授典寶臨經歷，改禮部主事。首言：「教坊、儀鳳二司，請並入宣徽，以清禮部之選。其官屬，不當與群臣並列朝會，宜置百官之後，大樂之前。」詔從之，而二司隸禮部如故。
至順元年，拜西台監察禦史，條上八事：一曰正君道，二曰結人心，三曰崇禮讓，四曰正綱紀，五曰審銓衡，六曰勵孝行，七曰紓民力，八曰修軍政，先是，關陝大饑，民多鬻産，及歸皆無地可耕，思廉請聽民倍值贖之，使富者收兼入之利，貧者獲已棄之業。從之。監察禦史李擴行部甘肅。金州民劉海延都，其男元元，自稱流民王延祿，非海延都之子，告海延都掠其財。擴聽之。酷刑拷其父。思謙劾擴逆父子之倫，壞朝廷之法。遂抵擴罪。
明年，遷太禧宗禋院都事。九月，拜監察禦史，首言：、戶部賜田，諸怯薛支請海青、獅、豹肉食，及局院工糧，好事佈施，一切泛支，較之至元三十年以前增數十倍，至順元年經費缺二百三十九萬餘錠宜節無益不急之費，以備軍國之用。」又言：「軍站消乏，僉補則無殷實之戶，接濟則無羨餘之財，倘有徵行。必括民間之馬，苟能修馬政，亦其一肋也。今西越流沙，北際沙漠，東及遼海，地氣高寒，水甘草美，無非牧養之地，宜設群牧使司，統領十監，專治馬政，並畜牛羊。」又言：「銓衡之弊，入仕之門太多，黜陟之法太簡，州郡之任太淹，京朝之職太速。設三策以救四弊：一曰至元三十年以後增設衙門冗濫不急者，從實減並，其外有選法者並入中書；二曰參酌古制，設辟舉之科，令三品以下各舉所知，得才則受賞，失實則受罰；三曰古者剌史入爲三公，郎官出宰百里，蓋使外職識朝廷治體，內官知民間利病，今後曆縣尹有能聲、善政者，授郎官，禦史曆郡守有奇才異績者，任憲使、尚書，其餘各驗資品通遷，在內者不得三考連任京官，在外者須曆兩任乃遷內職，凡朝缺官員須二十月之上方許遷除。」帝俞其奏，命中書議行之。時有官居喪者，往往奪情起復，思廉言：「三年之喪，謂之達禮，自非金革，不可從權。」遂著於令。詔起報嚴寺，思廉曰：「兵荒之餘，當罷土木，以紓民力。帝憚曰：「此正得祖宗立台憲之意，繼此事有當言者無隱。」賜縑帛旌之。未幾遷右司都事。
元統二年五月，轉兵部郎中。十一月，改禦史台都事。後至元年，出爲淮西道廉訪副使，期月引疾歸。六月，召爲中書省員外郎，上言：「強盜但傷事主者，得死罪，故殺，從而加功者，與鬥而殺人者例，杖一百七十下，得不死，與宰牛馬之罪無異。是視人與牛馬等也。法應加重，因奸殺夫，所奸妻妾同罪，律有明文，今只坐所犯，與律不合。」事下刑部議，皆爲改定。
至正元年，轉兵部侍郎。丁內艱，服除，召爲右司郎中。歲凶，盜賊蜂起，剽掠州縣。思廉白於執政，當竭府庫以賑貧民，分兵鎮撫中夏，以防後患。不從。後卒如思謙言。
五年，參議中書省事。轉刑部尚書，改湖廣廉訪使。八年，遷淮東宣慰司都元帥。九年，遷浙西廉訪使、湖廣行中書省參知政事。辭。十一年，改淮西廉訪使。尋召入爲集賢侍講學士，修定刑律。十二年，拜治書侍禦史。明年，擢禦史中丞。思謙以年近七十，上章告老，不允，特旨進榮祿大夫，仍禦史中丞。入謝，感疾，明日卒。贈宣猷秉憲佐治功臣、翰林學士承旨、榮祿大夫、柱國，追封魯國公，諡通敏。
天祥，字吉甫。少隸軍籍，善騎射。中統三年，李璮叛，河北河南宣慰司承制授天祥千戶，屯三漢口，以遏宋兵。事平，罷歸。初，天祥未知學。祜不之奇也。別數歲，獻所爲詩於祜。祜疑假手他人，及與語。出入經史，大爲嗟異。
至元十年，起爲郢、復州等處招討司經歷，從大兵渡江，論軍事，深爲行省參政賈居貞所重。
十三年，興國軍以籍兵器倡亂，行省命天祥權知軍事。父老上謁，天祥諭之曰：「捍衛鄉井，誠不可無兵，任事者籍而收之，操持過急，故致亂爾。今令汝輩，權置兵仗以自衛，何如？」民皆稱便。乃白其事於行省曰：「鎮遏奸邪，當實根本，若內無備禦之資，則外生窺覦之釁，此理勢必然者也。推此軍變亂之故，正由當時處置失宜，疏於外而急於內。凡在軍中者，寸鐵尺杖不得在手，遂使奸人得以竊發，公私同被其害。今此地再經殘破，單弱至此，若猶相防而不相保信，豈惟外寇可憂，第恐舟中之人皆敵國矣。莫若推赤心於人，使戮力同心，與均禍福，人則我之人，兵則我之兵，靖亂止奸，無施不可。惟冀稍加優容，然後責其必成之效。」行省許以便宜處置。
凡天祥所施設，皆合衆意，由是流移復業，以至鄰郡之民來歸者相繼。分寧盜起，諜者至，吏請捕之，天祥曰：「彼以官吏貪暴故叛，今我一軍三縣，官無侵漁，民樂其業，使之告其徒黨，則諜者反爲我用矣。」遂一無所問。
居歲餘，詔改本軍爲路，有代天祥爲總管者，變更舊政，天祥去未久而興國復亂，壽昌府及大江南北諸城，多乘勢殺守半島以應之。時方改行省爲宣慰司，參政忽都帖木兒、賈居貞，萬戶鄭鼎爲宣慰使。鼎帥兵討之，至樊口溺死。賊遂聲言攻陽羅堡，鄂州大震。忽都帖木兒恇怯不敢出兵，天祥言於居貞曰：「陽羅堡依山爲壘，素有嚴備，彼若來攻，我之利也。且南人輕進易退，官軍憑高據險，出精兵擊之，必獲全勝。」居貞深然之，乃引兵伏於青山，賊至，果爲官軍所敗。復遣天祥權知壽昌府事，授兵二百人。亂民聞官軍至，皆依險自保。天祥以衆寡不敵，遣人諭以禍福，使各歸田裡，惟擒其渠魁毛遇順、周監斬於鄂州市，得金二百兩，詢知爲鄂州賈人物，召而還之。賊黨王宗一等十三人，亦就擒，以冬至日放還家，約三日歸獄，皆如期而至，白宣慰可盡縱之，由是無復叛者，而姓爲立生祠。
二十一年三月，拜監察禦史。會史丞盧世榮以掊克聚斂權傾一時，禦史中丞崔彧言之，帝怒，欲致之法，世榮勢焰益熾。左司郎中周戭因議事有可否，世榮誣以沮法，奏令杖一百，然後斬之，百僚震懾，無敢言者。二十二年四月，天祥上疏極論世榮奸惡曰；盧世榮以商販所獲之資，趨附權臣，營求入仕，輿贓輦賄，輸送權門，所獻不充，又別立欠少文券銀一千錠，由白身擢江西榷茶轉運使。專務貪饕，所季贓私，動以萬講。其隱秘者固難悉舉，惟髮露者乃可明言，凡掊取於人及所盜官物，略計：鈔以錠計者二萬五千一百一十九，金以錠計者二十五，銀以錠計者一百六十八，茶以引計者一萬二千四百五十有八，馬以匹計者十五，玉器七事，其餘繁雜物件稱是。已經追納及未納見追者，人所共知。
今不悔前非，狂悖愈甚，以苛刻爲自安之策，以誅求爲幹進之門，而又身當要路，手握重權，雖位在丞相之下，朝省大政，實行專之。早猶以盜蹠掌阿衡之任，不止流殃於當代，亦恐取笑於將來。朝廷信其虛誑之說，俾居相位，名爲試驗，實授焉權。校其所能，敗闕如此。考其所行，毫髮無稱。此皆既往之真跡。可謂已試之明驗。若謂必須再試，只可敘以他官，宰相之權，豈宜輕授。夫宰天下，譬猶制錦。初欲驗其能否，先當試以布帛，如無成效，所損或輕。今捐相位以試驗賢愚，猶捐美錦以較量工拙，脫致隳壞，悔將何及。
國家之與百姓，上下如同一身，民乃國之血氣，國民之膚體。未有耗其血氣，能使膚體豐腴者。是故民富則國富，民貧則國貧，民安則國安，民困則國困，其理然也。或魯哀公欲重斂於民。問於有若，對曰：「百姓足君孰與不足；百姓不足，君孰與足。」以此推之，民以賦輕而後足，國以民足而後安。
《書》曰：「民爲邦本，本固邦寧。」曆考前代，因百姓富足以致亂，百姓困窮以致治，自有天地以來，未之聞也。夫財者，土地所生，民力所集，天地之間歲有常數，惟其取之有節，故其用之不乏。
今世榮欲以一歲之期，致十年之積，廣邀增羨之功，不恤顛連之患。視民如仇，爲國斂怨。果欲肆意誅求，何所不得。然其生財之本既已不存，斂財之方復何所賴？將見百姓由此凋耗，天下由此空虛，安危利害之機，有不可勝言者。
計其任事以來，百有餘日。今取其所行與所言，已不相副者，略舉數端：始言能令鈔法如舊，鈔愈虛耗；始言今百物自賤，物愈騰跺；始言課程增添三百萬錠，不取於民而辦，今卻迫脅諸路官司增數包認；始言能令民快樂，今所措置，無非敗法擾民者。若不早有更張，須其自敗，猶蠹雖除去，木病亦深，始嫌曲突徙薪，終見焦頭爛額，事至於此，救將何及？
臣亦知阿附權要則榮寵可期，違忤重臣則禍患難測，緘默自固，亦豈不能！正以事在國家，關係不淺，憂深慮切，不得無言。
奏上，世祖遣使召天祥與世榮俱至上都，面質之。比至，即日縛世榮於宮門外。明日入對，天祥於帝前再舉其未及言者，帝稱善，世榮遂伏誅。五月，朝廷錄天祥從軍渡江及平興國、壽昌之功，擢吏部郎中。
二十三年四月，除治書侍禦史。六月，命理算湖北湖南行省錢糧。天祥至鄂州，即上疏劾平章要束木兇暴不法。時桑哥竊國柄，與要束木姻黨，誣天下以罪，欲殺之，系獄幾四百日。二十五年春正月，遇赦得釋。二十八年，擢行台侍禦史。未凡，以疾辭歸。三十年，授燕南河北道廉訪使。
元貞元年，改山東東西道廉訪使。山東盜起，詔求弭盜方略。天祥奏，所擬事條，皆切於時用。執政頒行諸路，由是群盜屏息。平陰縣女子劉金蓮，假妖朮惑衆，所至官爲建神堂，愚民奔走事之。天祥謂同僚曰：「此婦以神聖惑衆聲勢如此，若復有狡獪之人輔之。仿漢張角、晉孫恩之所爲必成大害。」遂命捕系之杖於市，自此妖妄平息。天祥言山東宣慰司官冗宜罷，因劾宣慰使貪暴骫治諸事，不聽。遂任滿辭職。
大德三年六月，遷河北河南廉訪使，以疾不起。六年，拜江南行台禦史中丞。上疏論征西南互事，曰：兵有不得已而不已者，亦有得已而不已者。惟能得已則已，可使兵力日強，以備不得已而不已之用，是之謂善兵者也。去歲，行省右丞劉深遠征八百媳婦，此乃得已而不已之兵也。彼荒裔小邦，遠在雲南之西南又數千里，人皆頑愚無知。取之不足以爲利，不取不足以爲害。
深欺上罔下，帥兵伐之，經過八番，縱橫自恣，恃其威力，虐害居民，中途變生，所在皆叛。深既不能制亂，反爲亂衆所制，軍中乏糧，人自相食，計窮勢蹙，倉皇退走，棄衆奔逃，僅以身免。朝廷再發陝西、河南、江西、湖廣四省兵，使劉二霸都總督，以圖收復叛地，湖北、湖南大起丁夫，運送軍糧，至播州交納，其正夫與擔負自己糧食者，通計二十餘萬，正當農時，興此大役，驅愁苦之人，往反返數千里中，何事不有。或所負之米盡到，固爲幸矣。然官軍數萬止仰今次運米，自此以後，又當如何？比問西征敗卒及其將校，知西南遠夷之地，重山復嶺，陡澗深林。軍行徑路在於其間，窄處僅容一人一騎，上如登天，下如入井，賊若乘險邀擊，我軍雖衆，亦難施爲。又毒霧煙瘴之氣，皆能傷人。群蠻既知大軍將至，若阻要害以老我師，進不得前，旁無所掠，士卒饑餒，疫病死亡，將有不戰自困之勢，不可不爲深慮也！
且自征伐倭國、占城、交趾、瓜哇、緬國以來，近三十年，未嘗見有尺地一民內屬之益，計其所費錢財，死損軍數，不可勝言。
又聞八番羅國，向爲征西官軍擾害，捐棄生業，相繼逃叛，怨深入於骨髓，皆欲得其肉而分食之。人心所惡，天意亦憎，惟須上承天意，下順人心，早正深之罪，續下明詔，示彼一方，仍諭自今再無遠征之役以招之，使官民上下，皆知不與區區小醜爭一旦之勝負也。昔大舜退師而苗民格，充國緩戰而諸羌安，事載經傳，爲萬世法。
爲今之計，宜駐兵近境，使其水路經通，或用鹽引茶引，或用寶鈔，多增米介和市軍糧。但法令嚴明，官不失信，米船必蔽江而上，軍自足食，民亦不擾，內安根本，外固邊陲。以我之鎮靜，禦彼之倡狂，布恩以柔之，蓄威以制之，期之以久，服之以漸。此王者之師，萬全之利。若謂業已如此，欲罷不能，亦當虛關係之大，審詳成敗，算定而後用兵。彼溪洞諸蠻，各有種類，必無同必敵我之理。但急之則相救，緩之則相疑，俟彼有可乘之隙，我有可動之時，徐命諸軍數道俱進。服從者恩之以仁，拒命者威之以武。恩威相濟，功乃易成。若仍蹈深之覆轍，恐他日之患，有甚於今日也。
不報，遂謝病去。七年，召拜集賢大學士，商議中書省事。八月，地震，河東尤甚，詔問弭災之道，天祥言陰陽不和，天地不位，皆人事失宜所致。執政者以其言切直，抑不以聞。
天祥還都且一歲，未嘗得見帝言事，常鬱鬱不自釋。八年正月，移疾歸。至通州，中書遣使追之，不肯還。帝聞之，賜鈔五千貫，仍命給驛傳，官護送至其家。九年五月，拜中書右丞，議樞密院事。提調諸衛屯田，以年老固辭。十一年，仁宗在懷州，遣使賜幣帛、上樽酒。至大四年，仁宗即位，復遣使召之，不起。延祐三年四月，卒，年八十七。累贈推忠正義崇德佐理功臣、河南江北等處行中書省平章政事，追封趙國公，諡文忠。
史臣曰：「陳祜建言三本，皆當世之要務。天祥挾擊奸臣尤爲侃直。方之軾、轍，庶幾媲美。思廉議論可觀，出爲方面，未著名跡，殆非治事之才歟。」
