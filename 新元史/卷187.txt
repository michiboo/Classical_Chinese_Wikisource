
尚文  李謙  王約  張升
尚文，字周卿，祁州深澤人，後徙保定，幼嗜學，卓犖負奇志。中統元年，張文廉自河東還，前參知政事王椅薦文才，文廉辟掌書記。至元元年，西夏行中書省復辟之。六年，始立朝儀，太保劉秉忠言於世祖，詔文與諸儒采唐《開元禮》及近代禮儀之可用者，斟酌損益，凡常朝，朔望起居，元日、冬至會覲，內外文武仗衛、服色差等圖像、規制，皆文掌之。七年，朝儀成，敕爲綿蕞於禁城東，使百官肄習。帝見大書「宸極禦座之居，」召文問之，對曰：「天極居中，衆星環拱，帝德無爲，天下歸之，其象如此。」；帝大悅，遂爲定製。遷文司農都事。八年，禮成，置侍儀司，秉忠以文見帝於仁智殿擢右直侍儀使。十二年，復爲司農都事。
十七年，出爲輝州知州。懷孟民馬氏、宋氏、誣伏殺人，獄久不決。使者檄文讞之，得吏卒羅織狀，兩獄皆釋。十九年，召爲戶部司金郎中。初，竹稅置提舉司，懷、衛二州居民，犯一筍、一竹，率以私論，至破家。至是，文抗言罷之，俾州縣收其課，民便之，江西行省與宣慰使交訟，皇太子使文訊其事；罷行省官及宣慰使各一。
二十二年，遷御史台都事。南台御史上封事，言帝春秋高，宜禪位皇太子，皇太子聞之懼，文因寢其奏不發。答即古阿散等知之，奏請收內外百司吏案，索天下錢糧之埋沒者，實欲藉發其事。文白於右丞相安童、御史大夫月呂魯那延，並拒不問。翌日，答即古等奏聞，敕宗正薛徹千取其奏。皇太子益懼，文曰：「事急矣！」白月呂魯請就省圖之至，謂安童曰：「丞相、大夫皆朝廷柱石，皇太子天下根本。固本安天下，兩公任也。此輩傾險，乘釁圖不逞，禍且不測。今先事言之，使噤不容喙，策之上者也。」安童與月呂魯即入言狀，帝怒曰：汝等無罪耶」」安童進曰：「臣等無所逃罪。但此輩皆阿合馬餘黨，名麗刑書，藉事動搖人心，宜以重臣爲之長，庶可杜紛擾。」帝怒稍解，可其奏。既而答即古受人金，與其黨俱坐奸贓論死，事始寢。未幾，擢大司農丞。
二十四年，置尚書省。桑可爲右丞相。使者四出峻繩督，務贏官緡以邀功賞。文奉使江南，得鈔緡四十萬，以三之一還於民。桑哥雖不悅，無以罪之。明年，復使江西，時至元鈔始行，禁私易金銀，胥吏緣爲奸利。或誣熊甲買金尺，乞輸直，不聽，乃貸簪珥作新尺，符其妄。劉甲誣其弟貿金銀。獄久不決。文至，俱辨其誣。
二十六年，遷司農少卿。尚書省罷，遷吏部侍郎，撮尚書省變革所不當者，奏上之。明年，出爲江南湖北道肅政廉訪使。三十一年，召爲刑部尚書。
元貞元年，拜中台侍御史。湖州司獄郭玘訴浙西廉訪司僉事張孝思多取廩餼，孝思系玘於獄，行台使監察御史楊仁鞫之。浙江行行省平章鐵木樂逮孝思至省訊問，又令其屬官與仁同鞫玘事，仁不從。行台及浙西廉訪使劾鐵木耳不法者十七事。詔遣文往訊之。鐵木耳挾貴力爭不服，以國制軍數禁密，劾御史違製取會防鎮軍數，帝命行台、宣政使諸大臣會議，咸曰：「平章所犯者輕，事宜宥，御史法當死。」文抗言：「平章不受簿責，無人臣禮。御史因兵士爭訴，責其帥均役，情無害法。必謂軍數有禁，則胥吏掌給鹽米伍籍，誰不知者。上初登大寶，豈宜濫刑以累聖德。」詔廷辯數四，帝意悟，平章、御史各杖遣之。
二年，建言：「治平之世，不宜數赦」及停罷不急之役。帝皆嘉納之。出爲河北河南肅政廉訪使。大德元年，河決杞縣蒲口，文上言：「自孟津而下，地平土疏，遷徙不常，蒲口不塞便。」語詳《河渠志》。會山東官吏爭言：「不塞，則河北盡爲魚鼈之區，塞之便。」帝復從之。明年，蒲口再決，塞河之役，無歲無之。是後水北入河復故道，竟如文言。
三年，調山東肅政廉訪使。曆行省參知政事、行御史台中丞。七年，召拜資善大夫、中書左丞。浙西饑，發廩不足，奏請募民入粟祉官以賑之。又奏斥罷江南白雲宗，與民均事賦役，西域賈人進售珍寶，其價六十萬錠，省臣顧謂文曰：「此所謂押忽大珠也，六十萬酬之不爲過矣。」一坐傳玩，文問何所用之，曰：「含之可不渴，熨面可使目有光。」文曰：「一人含之，十萬人不渴，則誠寶也；若一寶止濟一人，用已微矣。吾之所謂寶者，米粟是也，一日不食則饑，三日不食則疾，七日則死，有則百姓安，無則天下亂，以功用較之，豈不愈於彼乎？」省臣固請觀之，文竟不爲動。年六十九，告老歸。十年，拜昭文館大學士、中書右丞，商議中書省事，固辭。自是累召皆不至。
延祐六年，拜太子詹事，使者三往，乃起。常見上於嘉禧殿。上謂太保曲樞我曰：「此自世祖時效力潔淨人也。」命教太子，待以殊禮。泰定三年，以中書平章政事致仕。明年，卒於家，年九十二，追封齊國公，諡正獻。
李謙，字受益，鄆州東阿人。祖元，以醫著名。謙始就學，日記數千言，與徐世隆、孟祺、閻復齊名。爲東平府教授，生徙四集，累官萬戶府經歷。先時，教授無俸，郡斂儒戶銀百兩爲束修，謙辭不受。
翰林學士王磐以廉名聞，召爲應奉翰林文字，一時制誥，多出共手，至元十五年，遷待制。扈駕至上都，賜銀壺、藤枕。十八年，遷直學士，爲太子左諭德，侍裕宗於東宮。陳十事：曰正心，曰睦親，曰宗儉，曰幾諫，曰戢兵，曰親賢，曰尚文，曰定律，曰正名，曰革弊。裕宗崩，世祖又命傅成宗於潛邸，轉侍讀學士。帝飲群臣酒，謂謙曰：「聞卿不飲，然爲朕強飲。」因賜葡萄酒一鍾曰：「此極醉人，恐汝不勝。」令近侍扶之出。二十六年，以足疾辭歸。
三十一，成宗即位，驛召至上都。既見勞曰：「朕知卿有疾，然京師去家不遠，且多良醫，能愈矢。卿當與謀國政，餘不以勞卿也。」遷翰林學士。元貞初，引疾歸。大德六，召爲翰林學士承旨，以年七十一，乞致仕。九年，又召遷。至大元年，給半俸。仁宗爲皇太子，召爲太子少傅，謙固辭。
仁宗即位，召舊臣十六人，謙居其首。乃力疾見帝於行在，疏言九事，曰：「正心朮以正百官，崇孝治以先天下，選賢能以居輔相之位，廣視聽以通上下之情，恤貧乏以重邦家之本，課農桑以豐衣食之源，興學校以廣人材之路，頒律令使民不犯，練士卒使武備不弛。至於振肅紀綱、糾察內外，台憲之官尤當選素著清望、深明治體、不事苛細者爲之。」帝嘉納焉。遷集賢大學士、榮祿大夫，致仕，賜銀一百五十兩，金織幣及帛各三匹。歸，卒於家，年七十九。
謙文章醇雅，不尚浮巧，學者宗之。子偘，官至大名路總管。
王約，字彥博，其先開封人，後徙家真定。約少從中丞魏初遊，博覽經史，工文辭。至元十三年，翰林學士王磐薦爲從事，承旨和魯火孫徒開府，奏爲翰林國史院編修官，兼司徒府掾。既而辟中書掾，除禮部主事。
二十四年，拜監察御史，首請建儲及修國史。時丞相桑哥銜參政郭佑爲中丞時奏劾盧世榮等，誣以他罪，約上疏直佑冤。轉禦使台都事。南台待御史程文海入言事，多斥桑哥罪狀。桑哥怒，以約與之表里，奏請殺之，上不從。約以秦隴地遠，請立陝西行台，從之。出賑河間饑民，全活甚衆。
三十一年，遷中書右司員外郎。四月，成宗即位，條上二十二事，曰：「實京師，放差稅，開獵禁，蠲逋負，賑窮獨，停冗役，禁鷹房，振風憲，除宿蠹，慰遠方，卻貢獻，詢利病，利農民，勵學校，立義倉，核稅戶，重名爵，明賞罰，擇守令，汰官屬，定律令，革兩司。又請中書，外取信於行省，內責成於六部。調兵郎中，改禮部郎中。請復贈諡之典，付時政記於史館，立供需府以專供億，皆從之。拜翰林直學士、知制誥同修國史。奉詔賑京畿東道饑民，因奏京東利病十事，請再發廩賑之。中書用其言，民困以蘇。高麗王日臣年老，傳國於太子
謜，讒臣以飛語間之，及謜朝京師，留謜不遣。日臣復位，乃委用小人，淫刑厚斂。國人群訴於朝，使約驗問之。約至，諭之曰：「天地間至親者父子，至重者君臣。彼小人知自利，寧肯爲汝家國地耶！日臣感泣，謝曰：「臣年耄，聽信憸邪，是以致此，今聞命矣。願奉表自雪，且請謜還國，奸臣黨與悉聽使者治之。」翼日，約逮捕奸臣黨與，流二十二人，杖三人，黜有官者二人，命舊臣洪子藩爲相，更其弊政，東民大悅。還報稱旨，降太常少卿。
尋詔約同宗正、御史讞獄京師，約辭職在奉祭祀，帝不允。乃閱諸獄，決二百六十六人，當死者七十二人，釋無罪者八十六人，平反十人，杖流八十人，因議鬥毆殺人者宜減死一等，著爲令。浙民訟於台、省，獄久不決，命約訊之。約至杭，二十日而決，台省無異辭。使還，特拜刑部尚書。
大德十一年，仁宗至自懷州。平章賽典赤、安西王阿難答與左相阿忽台潛謀爲亂，命刑部按其罪狀。約曰：「在法，謀逆不必搒掠，當伏誅。」帝從之。
監察御史言通州倉米三萬石，因雨濕敗。約謂乃積氣所蒸，釋守者罪。宗王兄弟二人守邊，史陰有異志，弟諫不聽，即馳去，兄遣奴挾張弓矢追之，弟發矢斃其奴，兄訴囚其弟，獄當死。約慮囚曰：「兄之奴即弟之奴，況殺之有故。」立釋之。
遷禮部尚書，請定丁憂、旌表之制，免都城煤炭稅，皆從之。京師民王甲歿，有遺腹子育於姊家，年十六，訴其姊匿貲若干，有司責之急。約曰：「無父之子育之成人，姊之恩多矣。誠利其貲，寧有今日耶！」改前議而斥之。
至大二年正月，上武宗尊號及冊皇后，凡典禮儀注，皆約所手定。仁宗在東宮，雅知約知，思用以處自輔擢太子詹事丞。從幸五臺山，約諫不可久留，即日還上都。初安西王以謀逆誅，國除，版賦入詹事院。至是，大臣奏請封其子。約曰：「安西以何罪誅？今復之，無以懲將來。」議遂寢。明年，進太子副詹事。
承制立左衛率府。統侍衛萬人，同列欲署軍官，約持不可，衆難之曰：「東宮非樞密使耶？」約曰：「詹事，東宮官也，預樞密事可乎？」仁宗復召問約，對曰：「皇太子事，不敢不爲；天子事，不敢爲。」仁宗悟，竟罷議。同列復傳命增立右衛率府，取河南蒙古軍萬人統之。約屏人語曰：「左衛率府，舊制有之，今置右府何爲？諸公宜深思之，不可累儲宮也。」又命收安西兵仗，給宿衛士。約謂詹事完澤曰：「詹事移文數千里取兵仗，人必驚疑。主上聞之。奈何？」完澤謝曰：「吾慮不及此。」又命福建取繡工童男六人。約曰：「福建去京師六七千里，使人父子兄弟相離，有司承風擾累，豈美事耶！」仁宗立罷之，稱善再三。家令薛居敬上言陝西分地五事，請使約往，約不爲署行，語之曰：「太子，潛龍也。當勿用之時，爲飛龍之事可乎？」遂止。約薦翰林學士李謙爲太子少傅，請立故丞相淮安忠武王伯顔祠於杭州，皆從之。
仁宗賜犀帶，又賜江南所取書籍，皆固辭。帝字而不名，謂群臣曰：「事未經王彥博議者，勿啓。」又謂中丞朵礙曰：「在詹事而不求賜予者，惟彥博與汝二人耳。」一日，帝幸西園觀角觝戲，敕取繒帛賜之。約入，遙見問曰：「汝何爲來？」帝遽命止之。又欲觀俳戲，事已集而約至，即命罷去，其見敬禮如此。四年三月，帝即位，欲用陰陽家言，禦光天殿，即東宮也。約言於大保曲樞曰：「正名定分，當禦大內。」曲樞入奏，遂即位於大明殿。中書奏約陝西行省參知政事，特拜河南行省右丞。約陛辭，帝賜卮酒及弓矢。
先是，至大間尚書省用言者，冒獻河南官民地爲無主地，奏立田糧府，歲輸數萬石，是歲詔罷之，竄言者於海外，命河南行省還其田於業主，省吏並緣爲奸，田仍未給。約至，立限檄郡縣，釐正之。會更銅錢鈔法，且令天下稅，盡收至大鈔。約度河南歲用鈔七萬錠，必致上供不給，乃下諸州，凡至大至元鈔相半，衆以方詔命爲言，約曰：「吾豈不知，第歲終諸事不集，責亦匪輕。」丞相卜憐吉歹從之，遣使白於中書，省臣大悅，遂遍行天下。
皇慶改元元日，詔中書省曰：「汴省王丞可即召之。」約至，召見，慰勞，特拜集賢大學士。建議行封贈、禁服色、興科舉，皆著爲令。疏薦國子博士姚登孫、應奉翰林文字揭傒斯、成都儒士楊靜，請起復中山知府致仕輔惟良、前尚書參議李源、左司員外郎曹元用，皆擢用有差。
延祐二年，丞相帖木疊兒專政，奏遺大臣分道奉使宣撫，命約巡行燕南山東道。衛輝民有毆母者，有司論如法，其母訴言：「老妾惟此一息，死則門戶絕矣。」約原其情，杖一百遣之。冠州民有兄訐其弟，壓詛者，讞之，則曰：「我求嗣也。」索《授時曆》驗其日良信，立縱之。使還，拜樞密副使，視事，明日召見賜酒，帝謂左右曰：「人言彥博老病，朕今見之，精力尚強，可以大任也。」是夕，知樞密院駙馬塔失帖木兒宿衛，帝戒之曰：「彥博非汝友，宜事之。
英宗即位，帖木兒復相，約辭職不出。二年，以年七十致仕。三年，丞相拜住當國，約復拜集賢大學士，商議中書省事。每日一至中書省議事。朝廷議罷征東省，立三韓省，詔下中書雜議，約對曰：「高麗去京師四千里，地瘠民貧，非中原比，萬一梗化，平之非易不如守祖宗之舊。」丞相稱善，議遂寢。高麗人聞之，圖約像歸，祠之曰：「不絕國祀者，王公也。」
天曆元年，文宗踐祚，約入賀，賜宴大明殿，帝勞問甚歡。時年七十有七。至順四年二月卒，年八十二。皇太后聞之嗟悼，以尚醞二尊遣徽政院臣臨員致奠，敕中書省以下賻贈有差。
約有《史論》三十卷，《高麗志》四卷，《潛丘稿》三十卷，行於世。子思誠，秘書監著作郎。
張升，字伯高，其先定州人，後徙平州。父昂霄，管勾濟民鹽場，有文行。
升幼警敏，既長，力學，工文辭。至元二十九年，用薦者授翰林國史院編修官，預修《世祖實錄》，遷應奉翰林文字，尋升修撰。曆興文署令、太常博士。成宗崩，中書議奉徽號，饗宗廟，升曰：「凡有事於宗廟，必書嗣皇帝名，今將何書？議遂寢。
武宗即位，議躬祀禮，升據禮經以對，帝嘉納之。除禮儀院判官。久之，出爲汝甯府知府。民告有寄於其家者，逾三年取閱，有禁書一編，且記里中大家姓名於上，升亟呼吏焚其書，曰：「妄言誣民，且再更赦矣，勿論。」同列懼，皆引起，既而事聞，廷議遣使窮問，卒無跡可指，乃詰以擅焚書狀，對曰：「長備位郡守，爲民父母今屏誣訴，免冤濫，重得罪不避。」乃坐奪俸二月。旁郡移文報朮者言：「歲值壬子六月朔日蝕，其占爲兵寇；歲癸醜，其應在吳分野。」同列欲召屬縣爲備禦計，升曰：「此論言，久當自息，毋惑民聽，衆論韙之。
部使者舉治行爲諸郡最。曆江西行省左右郎中，除紹興路總管。初，大德間，越大饑，且疫厲，民死者殆半，賦稅鹽課責里胥代納，吏並緣爲奸，害富家，升證於簿籍，白行省蠲之。前總管爲江浙行省參知政事，爭代者祿米，有隙，欲內之罪，移平江歲輸海運糧布囊三萬，俾紹興制如數，民不能堪。更數總管，謂歲例如此，置弗問。升言：「麻非越産，海漕又於越無涉。」章上，卒罷之。右湖北道廉訪使、江南行台治書侍御史，召爲參議中書省事，改樞密院判官，尋復中書參議。
至治二年，又出爲河東道廉訪使，未行，拜治書侍御史。明年，出爲淮西道廉訪使。泰定二年，拜陝西行省參知政事，加中奉大夫，尋遷遼東道廉訪使。致和元年，永平大水，民多捐瘠，升請發海道糧十八萬石，鈔五萬緡賑饑民，且蠲其歲賦，朝遷從之，全活甚衆。明年，召拜侍御史。
天曆初，出爲山東道廉訪使，賜尚醞文幣。逾年，召爲太禧院副使，兼奉贊神禦殿事，除河南省左丞，復遷淮西道廉訪使。升時年六十有九，上書乞致仕。至順二年，復起爲集賢侍講學士。
元統元年，惠宗即位，首詔在廷耆艾，訪問治道，升條上所宜先者十事。尋兼經延官，廷試進士，特命升讀卷，事已，告省先墓。帝賜金織文袍，以寵其歸。明年，以奎章閣大學士、資善大夫、知經筵事召，賜上尊，趣就職，以疾辭。命本郡月給祿半，以終其身。至正元年卒，年八十一。贈資德大夫、河南等處行中書省左丞，諡文憲。
弟曇，幼有令譽，日誦數千言，受業於滕安上，安上卒，曇方爲兵曹掾，棄官奔其喪，時論高之。早卒。
史臣曰：「尚文、李謙諸人，曆仕累朝，年逾耆艾，忠規讜論，始終一節，可謂人之模範，國之蓍龜。《書》曰：『詢茲黃發，則罔所衍。』諸人其庶幾焉。」
