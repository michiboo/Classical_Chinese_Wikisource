
明宗翼獻景孝皇帝，諱和世王束，武宗長子也。母曰仁獻章聖皇后亦乞烈氏。帝生於大德四年十一月壬子。武宗入繼大統，立仁宗為皇太子，命以次傳位於帝。
武宗崩，仁宗即位。延祐二年冬十一月，封帝為周王。三年春，議建東宮，右丞相鐵木迭兒欲固寵，建議立英宗為皇太子。帝少有英氣，興聖皇太后憚之，其倖臣失烈門等亦恐帝立將不利於己，遂附和鐵木迭兒，譖帝於仁宗及皇太后。三月，命帝出鎮雲南，置常侍府，遙授中書左丞相禿忽魯、大司徒斡兒朵、中政使尚家奴、山北遼陽等路蒙古軍萬戶孛羅、翰林侍讀學士教化等並為常侍，中衛親軍都指揮使唐兀、兵部尚書賽罕八都魯為中尉。敕陝西、四川省臣各一員護送帝至雲南。
冬十一月，帝次延安，禿忽魯、尚家奴、孛羅及武宗舊臣釐日、沙不丁、哈八兒禿等皆來會。教化與禿忽魯等謀曰：「天下者，武宗之天下也。太子出鎮雲南，本非上意，由左右之離間。請白其事於行省諸臣，使聞之朝廷，庶可杜讒人之口。不然事且不測。」遂與數騎馳至陝西行省。初，阿思罕為太師，鐵木迭兒奪其位，出為陝西行省左丞相。至是，教化至，即與平章政事塔察兒、行臺御史大夫脫思伯、中正脫歡，悉發關中兵，分追自潼關、河中府趨京師。已而，塔察兒、脫歡中悔，襲殺阿思罕、教化於河中。諸臣率數百騎擁帝西行，至和林，逾金山而北。諸王察阿臺等聞帝至，成率眾歸附。帝與定約束，每歲冬居札顏，夏居斡羅察山，春則命從者耕於野泥之地。
延祐七年夏四月丙寅，皇子妥歡帖木兒生，其母為阿兒廝蘭郡王裔孫，罕祿魯氏。泰定帝元年夏五月，皇后八不沙至自京師。二年，帝遣使貢文豹。五月，泰定帝遣察乃來。
致和元年秋七月，泰定帝崩於上都。八月甲午，金知樞密院事燕鐵木兒起兵於大都，以帝遠在沙漢，乃迎皇弟懷王圖帖木兒於江陵，且宣言已遣使迎帝，以安眾心。復詐稱使者自北方來，雲周王率諸王兵旦夕至。丁巳，懷王入京師，羣臣請即大位，懷王固讓於帝曰：「吾兄在北，以長以賢，當有天下，必不得己，宜明以予志播告中外 。」九月壬申，懷王即皇帝位，改元天歷，頒詔於天下曰：「謹俟大兄之至，以遂固讓之心。」
冬十月，齊王月魯帖木兒等克上都，兩京道路始通。於是懷王遣哈歡及撒迪等相繼來迎。西北諸王皆同時勸進，帝遂發北庭舊臣孛羅、尚家奴、哈八兒禿從行，諸王察阿臺、元帥朵烈捏、萬戶買驢等皆隨扈。逾金山，嶺北行省平章政事潑皮、武寧王徹徹禿、僉樞密院事帖木兒不花相繼至。帝命孛羅如京師，百姓聞使者至，歡呼曰：「吾天子實自北來矣！」
天歷二年春正月乙丑，懷王復遣中書左丞躍裡帖木兒來迎。乙酉，撤迪等覲帝於行在，奉懷王命勸進。丙戌，帝即位於和林之北。是月，前翰林學士承旨不答失里以太府太監沙剌班輦金銀幣帛至。帝遣撒迪等還京師，命之曰：「曩朕弟百覽經史，邇者得勿廢乎？聽政之暇，宜親賢士大夫，講論古今，以知治亂得失。卿等至京師，當以朕意諭之。」
二月壬辰，宣靖王買奴自京師來覲。是月，懷王遣使以除目奏帝，並從之。
三月戊午朔，車駕次潔堅察罕。辛酉，中書右丞相燕鐵木兒奉皇帝寶來上，御史中丞八即剌、知樞密院事禿兒哈帖木兒等各率其屬以從。壬戌，造乘輿服御。丙寅，帝謂中書左丞躍裡帖木兒曰：「朕至上都，宗室諸王必皆入覲，非尋常仍會比也，諸王察阿臺亦從朕遠來，有司供帳皆宜豫備。卿其與中書省議之。」
夏四月癸巳，燕鐵木兒入覲於行在，率百官奉上皇帝寶。以燕鐵木兒為太師，仍兼中書右丞相，開府儀同三司、上柱國、錄軍國重事、答剌罕如故。復諭燕鐵木兒等曰：「凡京師百官，朕弟所用者，並仍其舊。卿等其以朕意諭之。」是日，哈八兒禿為中書平章政事，前中書平章政事伯鐵木兒知樞密院事，常侍孛羅為御史大夫。甲午，立行樞密院，昭武王、知樞密院事火沙領行樞密院事，賽帖木兒、買奴並同知行樞密院事。帝燕諸王大臣於行殿，燕鐵木兒、哈八兒禿、伯鐵木兒、孛羅等侍。帝諭臺臣曰：「太祖皇帝嘗訓敕臣下雲，美色、名馬，人皆悅之，然方寸一有繫累，即能壞名敗德。卿等居風紀之司，亦嘗念及此乎？天下國家，譬猶一人，中書則右手也，樞密則左手也。左右手有病，治之以良醫，省、院闕失，不以御史臺糾之可乎？凡諸王、百官，違法越禮，一聽舉劾。風紀重則貪墨俱，猶斧斤重則入木深，其勢然也。朕有闕失，卿亦奏聞，朕不汝責也。」乙未，命孛羅等傳諭燕鐵木兒、伯答沙、火沙、哈八兒禿、八即剌等曰：「世祖皇帝立中書省、樞密院、御史臺及百司，共治天下，大小職掌已有定製。世祖命廷臣撰律令章程，以為萬世法。列聖相承，罔不恪遵。朕今居世祖所居之位，凡百司庶政，詢謀僉同，標譯所奏，以告於朕。軍務機要、樞密院即奏聞，毋以夙夜為間而稽留之。其他必先白中書省、樞密院、御史臺，毋得隔越陳請。倘違朕命，必罰無赦。」丁酉，陝西行臺御史大夫鐵木兒脫為上都留守。辛丑，懷王遣使以御史臺除目上。癸卯，遣使如京師，卜日，中書左丞相鐵木兒補化攝告即位於郊廟、社稷。立皇弟圖帖木兒為皇太子，乃置詹事院，罷儲慶司。徹里貼木兒為中書平章政事，闊兒吉思為中書右丞，怯來、只兒哈郎並為甘肅行省平章政事，忽剌台為江浙行省平章政事，那海為嶺北行省平章政事。甲辰，敕中書省官吏送寶者，晉秩一等，從者賚以幣帛。乙巳，嶺北行省平章政事塔即吉、左丞馬謀並坐黨附倒剌沙免官。
五月丁巳朔，車駕次朵裡伯真。戊午，遣西安王阿剌忒納失裡還京師。封帖木兒為保德郡王。己未，皇太子遣翰林學士承旨阿鄰帖木兒來覲。庚申，車駕次斡耳罕水東。辛酉，御史大夫孛羅、中政使尚家奴並加開府儀同三司，典四番宿衛。癸亥，車駕次必忒怯禿，翰林學士承旨斡兒朵自京師來覲。庚午，命燕鐵木兒擢用嶺北行省官吏，凡潛邸舊臣及扈從之士受制命者八十有五人，六品以下二十有六人。壬申，車駕次探禿兒海。封亦憐真八為柳城王，八即剌為陝西行臺御史大夫，眾家奴為御史中丞。乙亥，車駕次禿忽剌。敕中書省臣鑄皇太子寶。己卯，翰林學士承旨唐兀加太尉。辛巳，車駕次斡羅斡禿。壬午，次不魯通。是日，左丞相鐵木兒補化等以帝即位，攝告南郊。甲午，車駕次忽剌火失溫。
六月丁亥朔，車駕次坤都也不剌。是日，鐵木兒補化等攝告宗廟、社稷。庚寅，車駕次撒里。丁酉，次兀納八。改都督府為太都督府。己亥，次闊朵。辛丑，次撒里怯兒。壬寅，戒近侍毋輒有奏請。丁未，車駕次哈兒溫。戊申，次闊朵傑阿剌倫。辛亥，次哈兒哈納土。諭中書省：凡國家錢穀銓選諸政，先啟皇太子然後奏聞。癸丑，車駕次忽禿。
七月丙辰朔，日有食之。甲子，車駕次孛羅火你。乙亥，次不羅察罕。戊寅，次小隻。壬午，中書平章政事哈兒八禿同翰林官祭太祖、太宗、睿宗御容。
八月乙酉朔，車駕次王忽察都。丙戌，皇太子入覲。是日，燕皇太子及羣臣於行殿。庚寅，帝暴崩，年三十。葬起輦谷。
冬十月丙申，上尊諡曰翼獻景孝皇帝，廟號明宗，國語曰護都篤皇帝。至元六年冬十月己巳，上尊號曰順天立道睿文智武大聖孝皇帝。
史臣曰：「燕鐵木兒立文宗，文宗固讓於兄，猶仁宗之奉武宗也。明宗之弒，蓋出於燕鐵木兒，非文宗之本意。然與聞乎弒，是亦文宗弒之而已。」

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

