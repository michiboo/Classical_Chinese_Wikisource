
姚天福  崔彧
姚天福，字君祥，絳州稷山人。少爲懷仁縣吏，見同列所爲，恥之。從儒者受《春秋》，學能知大義。世祖以皇太弟駐白登，縣令使天福進蒲萄酒於行帳，應對敏給，帝奇之，留直宿衛。至元初，授懷仁縣丞。丞相塔察兒奉使北藩，代州知州楊闊闊出薦天福於塔察兒，俾從行。塔察兒以爲能。五年，塔察兒爲御史大夫，妙擇官屬，以天福爲架閣管勾兼獄丞。
十一年，拜監察御史。時君臣奏事皆便服，天福朱衣秉笏以入，衆駭顧，莫知所爲。見帝，首論阿合馬擅政爲奸利，出詣中書省，執阿合馬。阿合馬亦期得對，必殺天福。及至帝前，天福探皂囊，出二十四事，抗聲論之。才及其三，帝爲之動容，曰：「即此已不容誅，況其餘乎？」國語謂虎曰巴而思，帝賜天福名巴而思。且諭之曰：「有敢違祖訓而幹紀法犯法者，其擊之勿縱。」是時，阿合馬方以言利得幸，帝雖韙天福言，然寵任如故也。
既而天福按事北邊，道過其家，其母趙氏見之，大怒曰：「汝爲御史，胡私歸？」立遣之去，且告曰：「汝勿以吾爲慮。苟言事得罪，吾雖爲汝死亦甘心。」廷臣聞其母言，以奏，帝曰：「賢哉！非此母，不生此子。」命付史館書之。
大名路達魯花赤小甘浦，冬獵於郊，民不堪命。事聞，帝遣御史按之，反爲小甘浦所歐，更命天福往。天福微服廉問，盡得其實，立捕小甘浦，劾治之，並及他淫虐不法事。小甘浦素貴，猝見折辱，皆款服，械以俟命。爲侍禦吏安兀失納所營救，詔釋之。小甘浦騎過台門，爲詬誶語，天福聞之曰：「敢爾耶！」率吏卒執之，於佩囊得賂安兀失納書，詰之，則賂在道士家。天福搜得賂如書，而安兀失納不知也。明旦，方坐御史府治事，天福叱左右撤其案，手執之。安兀失納絕裾而逸，天福持贓入奏。帝曰：「朕嘗貰小甘浦十死罪。」天福曰：「今小甘浦死罪十有七，陛下貰其十，其七誰當之？且太祖之法，安可壞耶！」於是小甘浦竟伏誅，安兀失納亦坐免官。
後安兀失納與御史大夫孛羅宴見，爲雙陸於帝前，天福入奏事，引其衣而出之曰：「罪人也。安得近至尊？」左右皆失色。
是時，月魯那延與孛羅同爲御史大夫，天福奏曰：「一蛇九尾，首動尾隨。一蛇二首，則不能行矣！今台綱不振者，由一蛇二首也。」帝曰：「朕亦思之，巴而思之言是。」孛羅遂以年少自劾去。
詔罷各道提刑按察使。天福見月魯那延，反覆言所系之重，月魯那延曰：「非御史，見不及此。」夜見帝於臥內奏之，帝亦大悔，未旦，趨命中書省復立之。
阿合馬畏天福久爲御史，謀去之。會帝幸上者，遂託事，使兵馬司率騎士，猝縛天福，去索其家，僅有脫粟數升。天福曰：「丞相反。無詔旨自行在來，而欲擅殺年史，非反耶？」阿合馬欲鍛煉以成其罪，無所得，乃左遷天福同知衡州路事。左司召天福受命，天福曰：「吾先受密旨，勿遠去台，俟見上，乃行。」執政不敢強之，復奏爲河東路提刑按察副使。
時北邊用兵，方冬，役太原民轉粟，民苦之。天福上言曰：「外患未寧，而先失內郡民心，可乎？」帝悟，遽命罷之。太原饑，天福發稟而後奏聞，爲有司所劾。詔勿問。入拜治書侍御史。
十六年，出爲淮西北道提刑按察使。江南初定，蘄、黃、宣、饒諸路盜發，輒以兵屠之，而大掠其近縣。又淮西多宋宿將家，官利其貲，則緣事籍之，或遣人俘良家子女。天福於津隘，置吏察閱，悉還之，嚴治掠賣之罪，得免者數千人，民立祠祀之。
十八年，移江南湖北道。劾平章阿里海涯不法事，不服。天福入朝自言之，出境，遇賊劫之。已而爲姚按察船，賊羅拜曰：「公正人，不可犯。」其爲人所慕如此。遼東宣慰使阿老瓦丁以軍興盜官粟獄久不決，詔天福按之。天福樹杙於庭，曰：「屍贓吏於此，獄必具。」阿老瓦丁聞之曰：「我詎能抗姚公？」遂引伏。以內臣救之獲免，入見裕宗於東宮，泣告曰：「巴而思鞫臣如執豕然！」裕宗曰：「汝罪應爾，巴而思無濫刑也。」由是內外莫不震肅。
二十年，移山北遼東道。民饑，天福發稟賑之，州以無朝命，遣使止天福。天福留使者，振畢而後遣之。事聞，帝亦不之罪也。有叔侄爭田者，數十年不決。天福讞其事，問侄：「有毆汝叔者，汝救之否？？曰：「救之」。又問其叔：「有戕汝侄者，何如？」曰：「吾仇也。」天福曰：「然則，汝何爭耶？」皆感泣而去。州民以遊牧爲業，天福勸以農事，民日富。又立學校，延師以教之，政化大行。
二十二年，帝選說部尚書，問巴而思所在。召拜刑部尚書。有疑獄讞上，天福不肯署，同列代決之，天福乃引疾去官。後其事果如天福所疑，人始服其明允。尋除揚州路總管。
二十六年，復改淮西路提刑按察使。行省平章政事昂吉兒，其子昂阿禿與大盜七人交通。天福捕七人誅之，劾昂吉兒贓巨萬。時行御史台在揚州，天福自詣台，白其事。昂吉兒使其兵校丁文虎道殺天福，天福並執之。事聞，詔近侍阿朮、治書侍御史萬僧按問，昂吉兒懼，因館人饋米，貯金於米囊中，持以入。天福詗知之，亦隨之入，發囊得金。昂吉兒詞伏，立杖之。然昂吉兒卒以功臣議宥，後還都，獄譖天福擅殺。帝曰：「殺賊何罪耶？」
二十八年，遷平陽府尹。有男子僞爲女巫，妄言禍福。天福曰：「是亂常敗欲者。」立命撲殺之。天福決平湖爲水磑田，民便之。按察副使速魯蠻沮其事，天福不爲動，並劾其受賕，速魯蠻坐免官。三十一年，拜甘肅行省參知政事，以母老，辭不行。
元貞元年，授陝西漢中道肅政廉訪使，又改真定府尹。隆福太后建佛寺於五臺山，役真定民。時麥熟，天福輒止之，上言請緩至農隙，從之。蠻城有殺人於逆者，且令執主人考之，誣伏。獄三上，天福三疑之，縣令卒不肯改。天福問死者之母曰：「爾子所賚鈔，有私識乎？」曰：「有。」取主人之贓，使辨之。曰：「非也。」天福曰：「信冤矣。」持其事不下。居一月，而得真盜於德興。
大德三年，拜江西行省參知政事，又以病辭。四年，以通奉大夫、參知政事，行大都路總管、大興尹事。三河縣民得銅印於田間，未及送官，怨家誣爲謀反。事上府，天福取其印視之，則故三河縣印也，笑釋其縛而遣之，治縣令與告者之罪。有寡婦朱畀弟錢爲賈，後索錢，弟不肯予。朱告於官，皆以無券，不直朱。天福使朱歸，而召其弟曰：「爾昔貧今富，今有盜扳爾爲其徒黨，信乎？」弟惶懼，具言假姊錢致富，有簿記可按也。天福乃召朱至，按簿分其半與之。其斷決明識皆類此。
六年，卒，年七十三。敕內侍董文忠宣付天福事於史館，贈正奉大夫、河南江北行省參知政事、護軍、平陽郡公，諡忠肅。
初，天福官山北遼東道時，有開平縣民劉成暴死，其弟告嫂阿李與人通，疑爲所殺。縣令丁欽驗之，無死狀。天福趣欽三日復命，欽擾懣不知所爲。其妻韓聞之，告欽曰：「死者頂骨中當有物，塗藥泯其跡耳。」欽濯而求之。果於頂骨中得鐵三寸許，持白天福，且言得妻之教。天福召韓問之，則夫死再醮者也。遣吏發前夫之棺，驗之，得頂骨中之鐵，與成無異。韓款服。不旬日而兩獄皆具。又天福按事過景州，有旋風起馬前，天福使二卒從之。至大澤葭葦中，得殺死者五人，一人腰間懸小印。天福曰：「吾得之矣。」下令括城中布，盡市之。且使吏四出邀行賈。有四人載布五驢，止之，驗布上印文相合。訊以殺人事，皆款服。此二事尤爲當世傳頌雲。
子：祖舜，秘書郎；侃，內藏庫使。
崔彧，字文卿，小字拜帖木兒，江淮行省左丞斌之弟也。負才氣，剛直敢言，世祖甚器之。至元十六年，奉詔偕牙朮至江南，訪求藝朮之士。還朝，首劾忽都帶兒根索亡宋財貨、擾百姓，身爲使臣，挈妻子以往，所在索鞍馬芻粟。疏上，不報。
十九年，除集賢持讀學士。彧言：「參知政事阿里請以阿散襲其父阿合馬職，倘得請，其害不可勝言。賴陛下神聖，拒而不可。臣已疏其奸惡十餘事，乞召阿里廷辯。」帝曰：「已敕中書，凡阿合馬所用，皆罷之，窮治黨與。事竟之時，朕與汝有言也。」又請將郝禎剖棺戮屍，從之。尋敕鈎考樞密院文牘，由刑部尚書拜御史中丞。彧言：「台臣於國家政事得失，生民休戚，百官邪正，雖王公將相，亦宜糾察。近惟御史得有所言，臣以爲台官皆當建言，庶於國家有補。選用台察官，若由中書，必有偏徇之弊，御史宜從本台選擇，初用漢人十六員，今用蒙古十六員，相參巡曆爲宜。」從之。
二十年，復爲刑部尚書，上疏言時政十八事：一曰廣開言路，多選正人，番直上前，以司喉舌，庶免黨附壅塞之患。二曰當阿合馬擅權，台臣莫敢糾其非，迨事敗，然後接踵隨聲，徒取譏笑。宜別加選用，其舊人除蒙古人敢聖斷外，餘皆當問罪。三曰樞密院定奪軍官，賞罰不當。多希阿合馬風旨。宜擇有聲望者爲長貳，庶號令明而嘗罰當。四曰翰林官亦頌阿合馬功德，宜訪南北耆儒碩望，以重此選。五曰郝禎、耿仁、等雖正典刑，若是者尚多，罪同罰異公論未伸。合次弟屏除。六曰貴遊子弟，用即顯官，幼不講學，何以從政。得如左丞許衡教國子學，則人才輩出矣。七曰今起居注所書，不過奏事檢目而已。宜擇蒙古人之有聲望、漢人之重厚者，居其任，分番上直，帝王言動必書，以垂法於無窮。八曰憲曹無法可守，是以奸人無所顧忌。宜定律令，以爲一代之法。九曰官冗，若徒省一官員，並一衙門，亦非經久之策。宜參衆議，而定成規。十曰官僚無以養廉，責其貪則苛。乞將諸路大小官，有俸者量增，無俸者特給。然不取之於民，惟賦之於民，蓋官吏既有所養，不致病民，少增歲賦，亦將樂從。十一曰內地百姓流移江南避賦役者，已十五萬戶。去家就旅，豈人之情，賦重政繁，驅之致此。乞降旨，招集復業，免其後來五年科役，其餘積欠並蠲，事産即日給還。民官滿替，以戶口增耗爲黜陟，其徙江南不歸者，與土著一例當役。十二曰凡丞相安童遷轉舊臣悉爲阿合馬擯黜，或居散地，或在遠方，併合拔擢錄用。十三曰簿錄奸黨財物，本國家之物，不可視爲橫得，遂致濫用。宜以之實帑藏、供歲計。十四曰大都非如上都止備巡幸，不應立留守司，此皆阿合馬以此位置私黨。宜易置總管府。十五曰中書省右丞二，而左丞缺。宜改所增右丞置諸左。十六曰在外行省，不必置丞相、平章，止設左右丞以下，庶幾內重，不致勢均。彼謂非隆其各不足鎮壓者，奸臣欺罔之論也。十七曰阿里海牙掌兵民之權，子侄姻黨，分列權要，官吏出其門者，十之七八，威權不在阿合馬下。宜罷職理算，其黨雖無污染者，亦當遷轉他所，勿使久據湖廣。十八曰銓選類奏，賢否莫知。自今三品以上，必引見而後授官。敕與御史大夫玉昔帖木兒議行之。
又言：「江南盜賊相而起，主二百餘所，皆由拘刷水手與造海船，民不聊生，激而成變。日本之役，宜姑止之。又江西四省軍需，宜量民力，勿強以土産所無。凡給物價與民者，必以實，召莫水手，當從其所欲，伺民氣稍蘇，我力粗備，三、二年後，東征未晚。」世祖以爲不切，曰：「爾之所言如射然，挽弓雖可觀，發矢則非是矣。
彧又言：「昨中書奉敕差官度量大都州縣地畝，本以革權勢兼併之弊，欲其明白不得不于軍民諸色人戶通告核實。又因取勘畜牧數目初意本非擾民，而近者浮言胥動，恐失農時。」又言：「建言者多，孰是孰否，中書宜集議，可行者行之，不可則明諭言者爲便。」又言：「各路每歲選取室女，宜罷。」又言：「宋文思院小口斛，出入官糧，無所容隱，所宜頒行。」皆從之。
二十一年，彧劾奏虛世榮不可居相位，忤旨，罷。二十三年，起爲集賢大學士、中奉大夫、同僉構密院事。尋出爲甘肅行省右丞。召拜中書右丞。與中書平章政事麥朮丁奏曰：「近桑哥當國四年，中外諸官鮮有不以賄得者。其昆弟、故舊、妻族皆授要官美地，唯以欺蔽九重、	朘削百性爲事。宜令兩省嚴加考核，凡入其黨者，皆汰逐之。其出使之臣及按察司官受賕者，論如律，仍追宣敕，除名爲民。」又奏：「桑哥所設衙門，其閑冗不急之官徒費祿食，宜令百司集議汰罷，及自今調官，宜如舊制，避其籍貫，庶不害公。又大都高貲戶，多爲桑哥等所容庇，凡百徭役，止令貧民當之。今後徭役，不問何人，宜皆均輸，有敢如前以賄求人容庇者。罪之。又軍、站諸戶，每歲官吏非名取索，賦稅倍蓰，民多流移。請自今非奉旨及省部文字，敢私斂民及役軍匠者，論如法。又忽都虎那顔籍戶之後，各投下毋擅招集，太宗既行之，江南民籍已定，乞依太宗之法爲是。」並如所請。
二十八年，由中書右丞遷御史中丞。彧奏：「太醫院使劉岳臣嘗仕宋，練達政事，比者命其參議機務，衆皆稱善。乞以爲翰林學士，平議朝政。」又言：「行御史台奏：『建甯路總管馬謀，因捕盜延及平民，有搒掠至死者多，又俘掠人財，迫奸處女，受民財積百五十錠，獄未具，會赦。如臣等議，馬謀以非罪殺人，不在原例。』宜令行台詰問明白定罪。」又言：「昔行御史台監察御史周祚，劾尚書省官忙兀帶、教化、納速剌丁滅里奸贓，納速剌丁滅里反誣祚以罪，遣人詣尚書省告桑哥。桑哥暖昧以聞，流祚於憨答孫，妻子家財並沒入官。祚至和琳遇亂，走還京師。桑哥又遣詣雲南理算錢谷，以贖其罪。今自雲南回，臣與省臣閱其狀詞，罪甚微，宜復其妻子。」從之。
二十九年，彧偕御史大夫玉昔帖木兒等奏：「四方之人不闕下，率言事以幹進。國家名器，資品高下，具有定格。臣等以爲，中書、樞密院宜早爲銓定，應格者與之，不當與者使去。又言事有是非當否，宜早與詳審言之。當者即議施行，或所陳有須詰難條具者，即令其人講究，否則罷遣。」帝嘉納之。又奏：「納速剌丁滅里、忻都、王巨濟，黨比桑哥，恣爲不法，楮幣、銓選、鹽課、酒稅，皆更張變亂之。銜命江南，理算積久逋賦，期限嚴急，胥卒追逮，半於道路，民至嫁妻賣女，殃及親鄰，維揚、錢塘受害最慘，無故而殞其生者五百餘人。近者，闍里按問，	悉皆首實請死，士民乃知聖天子仁愛元元，而使之至此者，實桑哥及其凶黨之爲也，莫不願食其肉。臣等共議：此三人者既已伏辜，宜令中書省御史台從公論罪，以謝天下。
又言：「河西人薛闍幹領兵爲宣慰使，吏詣廉訪司告其三十六事，檄僉事簿問。而薛闍幹率軍人擒問者辱之，且奪告者以去。臣議：從行台選御史往按問薛闍幹，仍先奪其職。」
又言：「去歲桑哥既敗，使臣至自上所者，或不持璽書，口傳聖旨，縱釋有罪，擅籍人家，真僞莫辨。臣等請自今凡使臣必降璽書，省、台、院諸司，必給印信文書，以杜奸欺。」帝曰：「何人乃敢爾耶？」對曰：「咬剌也奴、伯顔察兒，比嘗傳旨縱罪人。」帝悉可其奏。又言：「松州達魯花赤長孫，自言不願錢谷官，願備員廉訪司，令木入剌沙上聞。傳旨至台，特令委用，台臣所宜奉行。但徑自陳請，又嘗有罪，理應區別。」帝曰：「此自卿事，宜審行之。」
又奏：「江南李淦言葉李過愆，敕赴都辨論，令葉李已死，事有不待辯者。李淦本儒人，請授以教官，旌其直言。」又奏：「鄂州一道，舊有按察司，要束木惡其害已，令桑哥奏罷之。臣觀鄂州等九郡，境土亦廣，宜復置廉訪司。行御史台舊治揚州，今揚州隸南京，而行台移治建康；其淮東廉訪司舊漢淮安，宜移治揚州。」又奏：「諸官吏受賕，在朝則詣御史台首告，在外則詣按察司首告，已有成憲。自桑哥當國，受賕者不赴憲台憲司，詣諸司，故爾反覆牽延，事久不竟，臣謂宜如前旨，惟於本台、行台及諸道廉訪司首告，諸司無得輒受。又監察御史塔的失言：女直人教化的，去歲東征，妄言以米千石餉闍里帖木兒軍萬人，奏支鈔四百錠，宜令本處廉訪司究問，於本處行省追償議罪。」皆從之。
三月，中書省臣奏，請以彧爲右丞，世祖曰：「崔彧敢言，惟可使任言責。」閏六月，又同御史大夫玉昔帖木兒奏：「近耿熙告：河間鹽運司官吏盜官庫錢，省台遣人同告者雜問，凡負二萬二千餘錠，運使征八千九百餘錠，猶欠一萬三千一百餘錠。運使張庸嘗獻其妹於阿合馬，有寵。阿合馬既死，以官婢事桑哥，復有寵。故庸衎緣戚屬，得久漕司，獨盜三千一百錠。宜命台省遣官，同廉訪司倍征之。」又言：「月林伯察江西廉訪司官朮兒赤帶、河東廉訪司官忽兒赤，擅縱盜賊，抑奪民田，貪污不法，今月林伯以事至京，宜就令詰問。」又言：「揚州鹽運司受賄，多付商賈鹽，計直該鈔二萬二千八百錠。臣等以謂追征足日，課以歸省，贓以歸台，斟酌定罪，以清蠹源。」又奏：「江西詹玉始以妖朮致位集賢，當桑哥持國，遣其掊刻江西學糧，貪酷暴橫，學校大廢。近與臣言：「撒里蠻、答失蠻傳旨，以江南有謀叛者，俾乘傳往鞫，明日，訪知爲禿速忽、香山欺罔奏遣。玉在京師，猶敢誑誕如此，宜亟追還訊問。」帝曰：「此惡人也，遣之往者，朕未嘗知之。其亟執之。」
三十年，彧言：「大都民食唯仰客糴，頃緣官括商船載遞諸物，致販鬻者少米價翔踴。臣等議：勿令有司括船爲便。」寶泉提舉張簡及子乃蠻帶，告彧嘗受鄒道源、許宗師銀萬五千兩，又其子知微訟彧不法十餘事。敕就中書自辯。彧已書簡等所告，與已宜對者爲牘袖之，視而後對。簡父子所告皆無驗，並系獄，簡瘐死，仍籍其家一女入官。乃蠻帶、知微皆坐杖罪除名。三十一年，成宗即位。先是，千戶闊闊出得王璽於紮拉爾氏，以示彧，其文曰「受命於天，既壽永昌」，彧使上之徽仁裕聖皇后。至是，皇后手授成宗。彧以久任憲台，乞選他職，不許。帝諭之曰：「卿若辭避，其誰抗言？」彧言：「肅政廉訪司案牘，而令總管府檢劾非宜。」帝曰：「朕知其事，當時由小人擅奏耳，其改之。」
大德元年，彧又條陳台憲諸事，皆見於施行。彧居御史台久，又守正不阿，人疾之。監察御史斡羅失剌，劾奏「彧兄在先朝嘗有罪，不宜還所籍家產。」帝怒其妄言，笞則遣之。十一月，御史台奏：「大都路總管沙的，盜支官錢，及受髒計五千三百緡，准律當杖百七，不敘，以故臣子從輕論。」帝欲僅停其職，彧與御史大夫只而合郎執不可。已而御史又奏：「彧爲中丞且十年，不宜久任。」彧遂以病辭，帝諭之曰：「卿辭退誠是，然勉爲朕少留。」
閏十二月，兼領侍儀司事，與太常卿劉無隱奏：「新正朝賀歲常習儀大萬安寺。」帝曰：「去歲兀都帶以雪故來遲，今而復然。諸不至及失儀者殿中司、監察御史同糾之」。二年，加榮祿大夫、平章政事，尋與御史大夫禿赤奏：「世祖聖訓，凡在籍儒人，皆復其家。今歲月滋久，老者已矣，少者不學，宜遵選制，俾廉訪司常加勉厲。」帝深然之，命彧與不忽木、阿里渾撒同翰林、集賢議，特降詔條，頒於各路。彧以是年九月卒。至大元年，贈推誠履正功臣、太傅、開府儀同三司，追封鄭國公，諡忠肅。
史臣曰：「漢之汲黯，宋之包拯，元之姚天福，所謂邦之司直者也。崔彧鑒於斌之受禍，不劾阿合馬、桑哥，而事後論其黨附者，猶不免於畏強禦，然議論侃侃，切於時務，亦天福之次也。」
