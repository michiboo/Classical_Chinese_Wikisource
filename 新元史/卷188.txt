
王惲〈遜志〉  高鳴  王思廉〈荊玩恆〉  馬紹  閻復  王倚  高克恭  夾谷之奇  臧夢解  燕公楠  白恪  李衎  張伯湻
王惲，字仲謀，衛輝汲縣人。父天鐸，金戶部主事，著《易學集說》，爲名儒。
惲好學，善屬文。史天澤將兵過衛，一見接以賓禮。中統元年，左丞姚樞宣撫東平，辟爲詳議官。時省府初建，令諸路各上儒吏能理財者一人，惲以選至京師，上書論時政，與渤海周正並擢爲行中收省詳定官。二年春從行中書省丞相禡禡等赴開平，轉翰林修撰、同知制誥，兼國史院編修官，尋兼中書省左右司都事。初高麗國相致書於省府，欲命惲爲答書。惲曰：「境外之交，非人臣所宜。范仲淹諭元吳，尚得罪於仁宗。可以爲戒。」乃止。
至元五年，建御史台，拜監察御史，條奏百五十餘事。時都水劉晸陷沒官糧四十餘萬石，惲劾之，又言：「晸監修太廟，轉官受賞，今才數年，樑柱摧配，事涉不敬，宜論如法。」秩滿，陳天祐、雷膺交薦於朝。
九年，授平陽路總管府判官。初，絳州太平縣民殺其兄，蔓引逮系者三百餘人，五年不決。朝廷委惲鞫之，一訊而服，乃盡出逮系者。州久旱，一夕大雨。十三年，奉命試儒人於河南。十四年，除翰林待制，拜朝列大夫、河南江北道提刑按察副使。尋遷燕南河北道。十八年，拜中議大夫、行御史台治書侍御史，不赴。
裕宗在東宮，惲進《承華事略》，其目曰：廣教、立受、端本、進學、擇朮、謹習、聽政、達聰、撫軍、崇儒、親賢、去邪、納誨、幾諫、從諫、推恩、尚儉、戒逸、明分、審官，凡二十篇。裕宗覽而善之，賜酒慰喻。
十九年春，改山東東西道提刑按察副使，在官一年，以疾告。二十二年春，召在左司郎中。時右丞盧世榮以聚斂進用，屢趣惲入都，不赴。或問其故，惲曰：「力小任大，剝衆利己，未有能全者。元之尚恐見浼，況近之乎！」既而果敗。
二十六年，授少中大夫、福建閩海提刑按察使。黜官吏貪汙者數十人；察繫囚冤滯者，決而遣之；戒戍兵無寓民家，創營房居之。惲以爲治之本在於得人，奏福建連山距海，爲邊徼重地，今行省官平章政事、左丞尚缺，宜選清望素著、簡在帝心、足以撫綏黎庶、折沖外海者任之。又以行省討劇賊鍾明亮無功，條陳利害。帝並韙之。
二十八年，召至京師。二十九年春，見帝於柳林行宮，上書極陳時政。授翰林學士。成宗即位，又獻《守成事鑒》十五篇，所論悉本於經義。元貞元年，加通議大夫、知制誥修國史，纂修《世祖實錄》，因集《聖訓》六卷之上，大德元年，進中奉大夫。二年，以惲與閻復等十二人清貧守職，各賜鈔二千一百餘錠。乞致仕，不許。五年，再上章求退，授其子公孺爲衛州推官，以便養，仍官其孫笴秘書郎。八年六月，卒。贈翰林學士承旨、資善大夫，追封太原郡公諡文定。著有《相鑒》五十卷，《汲郡志》十五卷，《承華事略》、《中堂事記》、《烏台補》、《玉堂嘉話》，並雜著詩文，合爲《秋澗集》一百卷。曾孫遜志。
遜志，字文敏。以蔭授侍儀司通事舍人，累遷監察御史。劾奏詹事卜蘭奚、平章政事宜童皆逆臣子孫，當屏諸遐裔。不報。除太府少監。出爲江西廉訪副使，召僉太常禮儀院事。
京師陷，百官出降，遜志獨家居衣冠而坐。其友中正院判官王翼不曰：「新朝寬大，不惟不死，且錄用，曷詣官自陳。」遜志艴然曰：「君既不忠，又誘人爲不義耶？」撝之，出語其子曰：「汝速行，以繼吾宗。」遂自投井中死。

高鳴，字雄飛，真定人。少以文學知名。元好問薦於世祖，未報。諸王旭烈兀將征西域，聞其賢，遣使三召之，鳴乃起，條上二十餘策，旭烈兀稱善，薦爲彰德路總管。政暇即詣學舍，新講經義，郡人知有經學，自鳴始。
世祖即位，賜誥命金符，召爲翰林學士，兼太常少卿。至元五年，立御史台，以鳴爲待御史，台章多其裁定。尋立四道按察司，選任名士，鳴所薦居多。時中書、樞密事條壅滯，言者請置都事官各二人，鳴曰；』只在奏憲，原舉察之，毋庸員外置人。」七年，議立三省。鳴上封事曰：「臣聞三省，設自近古，其法由中書出政，移門下，議洽，則有駁正，或封還詔書，議合，則還移中書。中書移尚書，尚書乃下六部、郡國。方今天下在於古，而事益繁，取決一省，猶恐壅滯，況三省乎？且多置官者，求免失政也，但使賢俊萃於一堂，連署參決，自不至於曠廢，豈必別官異坐而後無失政乎。不如一省便。」世祖深然之，議遂罷。川、陝盜起，省臣請專戮其尤者，朝議將從之。鳴諫曰：「制令天下上死囚，必待論報，所以重用刑、惜民命也。今從其請是開天下擅殺之路，害仁政甚大。」帝曰：「善。」令速止之。
鳴每以敢言被上知，嘗入內，值大風雪，帝謂御史大夫塔察兒曰：「高學士年老，後有大政，就問可也。」賜太官酒肉慰勞之。九年，遷吏禮部尚書。十一年，病卒，年六十六，諡文獻。著有《河東集》五十卷。
三子：易訓、書訓、詩訓，俱中名。書訓，官應奉翰林文字、同知制誥廉國史院編修。
王思廉，字仲常，真定獲鹿人。幼師太原元好問，既冠張德輝宣撫河東，辟掌書記，謝病歸。至元十年，董文忠薦於世祖，帝問文忠曰：「汝何由知其賢？」對曰；「鄉人之善者稱之。」遂召見授符寶局掌書。十三年，姚樞舉爲昭文館待制，遷奉訓大夫、符寶局直長。
十四年，改翰林待制，嘗進讀《通鑒》，至唐太宗有殺魏徵語，及長孫皇后進諫事，帝命內官引至皇后閣，講之，後曰：「是誠有益。爾宜擇善言進講，勿以瀆辭煩上聽也。」每侍讀，帝命御史大夫玉速帖木兒、太師月赤察兒、御史中丞撒里蠻、翰林學士承旨掇立察等，鹹聽受焉。帝嘗禦延春閣，大賚群臣，命十人爲列爲進，思廉在衛士之列，帝責董文忠曰：「思廉儒臣，豈宜列衛士中！」
十八年，進典瑞少監。十九年，帝幸白海，時千戶王著矯殺奸臣阿合馬於大都，辭連樞密副使張易。帝召思廉至行殿，屏左右，問曰：「張易反，若知之乎？」對曰：「未詳。」帝曰：「反已，何未詳也？」思廉徐奏曰：「僭號改元謂之反，亡人他國謂之叛，群聚山林賊害民物謂之亂，張易之事，臣實不知。」帝曰：「朕自位以來，如李璮之不臣，豈以我若漢高祖、趙太祖，遽陟帝位者乎？」思廉曰：「陛下神聖天縱，前代之君不足比也。」帝歎曰：「朕往者，有問於竇默，其應如響。蓋心口不相違故不思而得，朕今有問汝，能然乎？且張易所爲，張文廉知之否？思廉曰：「文謙不知。」帝曰：「何以明之？」對曰：「二人不相能，臣故料其不知。」因此文謙獲免。
二十年，遷太監。裕宗居東宮，思廉進曰：「殿下府中宜建學官，令左右近侍皆親正學，必能裨輔明德。」裕宗然之。裕宗買甲第賜思廉，思廉固辭。二十三年，改嘉議大夫、同知大都留守，兼少府監事。乃顔叛，帝親征，思廉謂留守段貞曰：「藩王反側，地大故也，漢晁錯削地之策，實爲良圖，盍爲上言之。」貞白其事於帝，帝曰：「汝何能出是言？」貞以思廉對，帝嘉之。二十九年，遷正義大夫、樞密院判官。
成宗即位，遷中奉大夫、翰林學士，仍樞密院判官，以病歸。三年，起爲工部尚書，拜征東行省參知政事。七年，總管大名路。八年，如爲集賢學士。十一年，授正奉大夫、太子賓客。
仁宗即位，以翰林學士承旨、資善大夫致仕。延祐七年卒，年八十三歲。贈翰林學士承旨、資德大夫、河南江北等處行中書省右丞、上護軍，追封恆山郡公，諡文恭。
初思廉官符寶局，有荊玩恆與思廉齊名，世祖嘗謂荊、王二人，可爲司符寶者師表雲。
玩恆，字文紀，趙州甯晉人。少從李冶受學。張文謙薦爲興文署校理，千符寶局直長，擢典瑞監丞，遷少監。世祖以符寶國之重器，擇儒臣慎密者掌之，得玩恆，以爲稱職。故玩恆在典瑞監十三年，不遷他官。
後出爲淮東道提刑按察使，改肅政廉訪使。時徹里爲江浙行省平章政事，玩恆奏言：「奸臣桑哥倚勢弄權，衆皆懾伏，獨近侍徹里不避雷霆之怒，言於陛下，卒使奸臣伏辜。臣素知其人，進退不苟，有大臣蹇諤之風，宜置於朝廷，使獻可替否，弼成大業。」時世祖已不豫，遂召還徹里侍醫藥。
成宗即位，改遼東道肅政廉訪使，致仕，卒。諡端敏。
子訥，右衛屯田千戶。
馬紹，字子卿，濟州金鄉人。從上黨張播學。丞相安童奏言，宜得儒士講經史，以資見聞。平章政事張啓元以紹應詔，授左右司都事，出知單州，民刻石頌德。至元十年，僉山東東西道提刑按察司事。益都寧海饑，紹發粟賑之。十三年，移僉河北河南道提刑按察司事，未行，屬江淮甫定，選官撫治，遷同知和州路總管府事。
十九年，詔割隆興爲東宮分地，皇太子選署總管，未幾，入爲刑部尚書。萬億庫吏盜絨四兩，時相欲置之重典，紹言：「物情俱輕，宜貸減。」乃決杖釋之。河間李移住妄言惑衆，謀爲不軌，紹被檄按問，多所全活。二十年，擢參議中書省事。二十二年，改兵部尚書。逾年，復爲刑部尚書。二十四年，分立尚書省，拜參知政事，賜中統鈔五千緡。
時更印至元鈔，前信州三務提舉杜璠言：「至元鈔公私不便。」平章政事桑或怒曰：「杜璠何人，敢沮吾鈔耶？欲當以重罪。紹從容言早「國家導人使言，言可采，用之，不可采，亦不之罪。今重罪璠，豈不與詔書違戾乎？」璠得免罪。進尚書左丞。邊卒有過支廩米者，有司以聞，帝欲究問。紹言：「方邊庭用兵，罪之，懼失將士心。所支逾數者，當明年之數可也。」從之。
海都作亂，其民來歸者七十餘萬，散居雲、朔間，桑哥議徙之內地，紹持不可。桑哥怒曰：「馬左丞愛惜漢人，欲令餒死此輩耶？」紹徐曰：「南土地燠，北人居之，慮生疾疫。若恐餒死，曷若計口給羊馬之資，俾還本土。言有異同，丞相何以怒爲？宜取聖裁。」乃奏聞，帝曰：「馬秀才所言是也。」
桑哥集諸路總管三十人，導之人見欲以趣辦財賦之多寡爲殿最。帝曰：「財賦辦集，非民力困竭必不能。然朕之府庫，豈少此哉！」紹退錄聖訓，付史官書之。時議增鹽課，紹獨力爭山東課不可增。議增賦，紹曰：「苟不節浮費，雖重斂數倍，亦不足也。」事獲寢。都城種苜蓿地，分給居民，省臣因取爲已有，以一區授紹，紹獨不取。桑哥欲奏請賜紹，辭曰：「紹以非才居政府，恆憂不能塞責詎敢徼非分之福，以速罪戾！」桑哥敗，索其行賂之簿閱之，獨無紹名。桑哥曰：「使吾早信馬左丞之言，必不至今日之禍。」帝曰：「馬左丞忠潔可尚，其復舊職。」尚書省罷，改中書左丞，居再歲，移疾還家。」
元貞元年，遷中書右丞，行江浙省事，大德三年，移河南省。明年卒。
閻復，字子靜，其先平陽人，後徙於高唐州。復始生，有奇光照室。幼人東平府學，師事名儒康曄。嚴實招諸生肄進士業，延元好問校試，四人中選，復爲首，餘琰、李謙、孟祺次之，時稱東平四傑。
憲宗九年，行台辟爲書記，遷御史台掾。至元八年，用王磐薦，授翰林應奉文字，充會同館副使，兼接伴使。扈駕上都，應制賦詩，寓規諷之意，帝顧和禮霍孫曰：「有才如此，何可不用。擢翰林修撰。十四年，出僉河北河南道提刑按察司事。十六年，入爲翰林直學士，以州縣學多不稱職，建議定銓選之法。累遷侍進學士，兼集賢侍講學士，兼領會同館事。
二十三年，擢翰林學士，改集賢學士。二十八年，尚書省罷，帝召對便殿，諭以卿爲執政何如？復謝不勝任。帝謂左右曰：「讓爲美事，勿強之。」遷浙西道肅政廉訪使。先是，桑哥當國，復被命撰《桑哥輔政碑》。至是，桑哥敗，詔有司踣其碑，復亦坐免官。
成宗即位，詔舊臣入朝，除集賢學士，階正議大夫。疏言：「京師宜建孔子廟，用釋奠雅樂。」從之。又言：「宜復曲阜縣守塚戶。」其後詔賜孔林灑掃二十八戶、田五千畝，皆由復之請雲。三年，因星變，條上十九事，帝賜鈔幣旌之。大德元年，仍遷翰林學士。三年，帝召至榻前，密問曰：「左丞相缺，孰可代者？」復薦哈剌哈孫，帝大悅。拜翰林學士承旨，階正奉大夫。
武宗即位，復奏上三事，曰：惜名器、明賞罰、擇人才。未幾，復怨家以飛語上聞，帝怒，事且不測。執政曲爲營解，始命復以老致仕。進榮祿大夫，遙授平章政事，給半俸終養。仁宗即位，遣使召復，以病辭。皇慶元年卒，年七十七。
復以文學知名，然高自矜詡，不喜獎誘後進，士論以是少之。既卒，復婦弟淮東宣慰使李處恭，方爲吏部侍郎，慨然曰：「豈可使閻公無以易名。」請於朝，贈光祿大夫、大司徒、上柱國、永國公，諡文康。有《靜軒集》五十卷。
子嗣慶，威州知州。
王倚，字輔臣，本東萊人，後徙宛平。祖溫，主管京城課稅。倚讀書，務躬行，不事章句。
世祖選良家子入侍東宮，倚年弱冠，在衆中儀觀獨偉，太保劉秉忠器之，即以充選。倚侍皇太子，日見信任。凡時政所急，知無不言。是時宮職未備，皇太子湯沐邑地廣事繁，乃拜倚工部尚書，行本位下隨身民匠都總管。至元二十一年，置東宮官屬，拜家丞。又置儲用司，掌貨幣出納，令倚兼之。後以倚辭職，仍給家丞祿終養，倚固辭，方許之。
二十六年，皇孫出鎮懷孟，帝選舊臣護之，乃以屬倚。陛辭，帝目之良久，謂侍臣曰：「倚，修潔人也，左右皇孫得人矣。」未幾，從皇孫召還。二十八年，授禮部尚書，以疾辭。皇太子妃召見，問曰：「人皆求進，卿獨求退，何也？」對曰：「臣見宮廷舊人如臣等者，十去八、九，臣蒙恩最厚，願留侍皇孫，備宿衛。」聞者賢之。明年卒，年五十三。贈正義大夫、禮悅尚書，追封太原郡侯，諡忠肅。
子鵬，異樣局總管，官至大司徒，追封太原郡侯，諡忠懿。
高克恭，字彥敬，其先西域人，後占籍大同。父亨，字嘉甫，治《易》、《詩》、《書》、《春秋》，有時名。世祖時，台、省交章論薦，召對便殿，稱旨，世祖欲官之，固辭，歸老房山卒。
克恭傳家學，於群經奧義，靡不研究。至元十二年，由京師貢補工部令史。江南平，選授行台掾。從御史大夫相威入覲，世祖顧問再三，曰：「是高嘉甫兒耶？」賜鈔二千五百貫。累遷河南道提刑按察使判官，改山東西道。二十五年，入爲監察御史。是時，桑哥秉政，擢克恭右司都事，克恭棘棘不阿。明年，遣使江淮行省，考核簿書文法，吏多希旨，務從深刻，克恭獨持以平恕。還，授兵部郎中。
山爲江淮行省左右司郎中。儒戶例蠲徭役，而故籍散失，行省持論可否，期歲不能決。克恭至，命讀書者皆占儒籍，得自拔於氓隸，士論翕然頌之。浙西公田七十五萬頃，糧千一百三十九石，居諸路三之二。克恭視民所輸，較私田增二十倍，奏言：「宋季賈似道斂怨誤國，田有虛額，官無蠲，征急則負逋者衆，吏民交困。今宜講求良法，保固邦本，不當重爲煩擾，復循舊弊。」疏入，不報。有以朝命至杭，增湖東夏稅者，自執政以下皆取認狀，獨克恭不肯。比去，克恭徐語之曰：「吾才不逮子遠甚，子昔官於此不能增，而謂吾能耶？子毋重瘠吾民。」事卒寢。杭州歲調民司庫藏，有折耗。至鬻子女償之。克恭選州縣吏充其役，滿一歲輒擢去，以私稱便，遂爲常例。
元貞二年，遷山南河北道廉訪副使。時暢師文揚爲僉事，克恭奏言：「師文揚曆中外幾二十年，臣資歷尚淺，師文學行夐出倫輩，	非臣所能及。況臣素兄事師文，一旦躐居其上，情實不安。」明年，乃擢克恭江南行台治書侍御史，師文亦改山東道，入爲國子司業，人皆多克恭之讓。克恭抵任，條上興學校、選真才、汰冗官、增吏俸，慎刑獄五事。又言：「朝廷累放詔旨，議行貢舉法，而權臣扳引朋類，沮格不行。今所至乏才，宜設科取士，以副上意。
四年，復入爲工部侍郎，轉翰林直學士。五年，敕克恭與直學士王約賑京師水災，惠利周浹，民德之。六年，授吏部侍郎。出爲彰德路總管，未赴。八年，改刑部侍郎，擢尚書。奏言：「明刑弼教，莫重於君臣父子夫婦兄弟之敘，今子證父，婦證夫，奴證主，大傷倫紀，宜禁之。」旋除大中大夫、大名路總管。克恭在刑部，與同官議事，不肯曲意付和。及去，凡克恭所定者，胥吏皆準爲程式。至大三年。卒。諡文簡。子秬，秘書著作郎。
克恭詩自得天趣，畫學米芾父子，後用李成、董元法，造詣精絕，尤工墨竹，與宋文與可齊名。
夾谷之奇，字士常，其先出女真加古部，訛爲夾穀，後徙家於滕州。之奇，少孤，好學，受業於東平康曄。授濟甯教授，辟中書省掾。大兵南伐，授行省左右司都事。時阿合馬當權，與行省官有隙，遣使核其財用。之奇職文書，亦被按問。張宏範率其屬，詣使者言：「夾穀都事素公清，若少有侵漁，宏範當與連坐。」事聞，適御史台立，乃擢之奇僉江南浙西提刑按察司事。既而，移僉江北淮東。
至元十九年，召爲吏部郎中，立黜陟之法，著爲令。歲大旱，之奇請省經費，輟土木之役，以召和氣，弭災變。時論韙之。
二十一年，遷左贊善大夫。時裕宗爲皇太子，每進見，必賜坐，顧遇甚優。桑哥欲以均輸法益國賦，慮提刑按察司撓其事，請與轉運司並爲一職，詔集群臣議之。之奇言：「按察司者，控制諸路，發擿奸伏，責任匪輕，若使理財，則必勞事冗，將彌縫自救之不暇，又安能繩糾他人，並之弗便。」事遂寢。
又與諭德李謙條時政十事，上之皇太子：一曰正心，二曰睦親，三曰崇儉，四曰幾諫，五曰戢兵，六曰親賢，八曰尚友，九曰定律，十曰正名。會皇太子卒，除翰林直學士。改吏部侍郎，遂侍御史。
二十五年，丁母憂。以吏部尚書起復，屢請終制，不許。明年卒。
臧夢解，慶元鄞縣人。宋末，中進士第。至元十三年，授婺州路軍民人匠司提舉。未幾，司罷，浙東宣慰司舉夢解才兼儒吏，可試州郡，授息州知州，改海寧州知州，時淮東按察副使王慶之按部至海寧州，見夢解剛直廉慎，門無私謁，凡差役皆當，其貧富新增民戶七百六十有四，新闢田畝四千四百有三十，政平訟簡，爲諸州最；舉夢解，宜擢清要之職，御史台亦抗章薦之。未及報，夢解以秩滿去任。
二十七年，江陰饑，江浙行省委夢解賑之。夢解躬至其地，人給以米，所活四萬五千餘人，江南行台治書侍御史苟宗道以其名上聞，除同知桂陽路總管府事。三十年，擢奉議大夫、廣西肅政廉訪副使。故事，煙瘴之地，行部者多不親至。夢解遍曆上下江諸路，按問賓州、藤州兩路達魯花赤，發其奸贓。又平反邕州黃震被誣贓罪，及藤州唐氏婦被誣殺夫罪，民翕然頌之。
大德元年，遷江西當肅政廉訪副使。臨江路總管李倜素狡獪，又附大臣勢，省、台皆畏之。夢解據實劾奏，一道肅然。六年，遷浙東肅政廉訪副使。九年，除廣東肅政廉訪使，以老病致仕。後至元元年，卒。
夢解爲時名儒，敏於政事，操守尤爲介特。所著書有《周官考》三卷，《春秋微》一卷。夢解自號魯山稱爲魯山先生雲。
燕公楠，字國材，南康建昌人。祖燮、父堂、俱仕宋。母雷氏夢五色大烏入幃，而生公楠。十歲能屬文，居父喪，廬墓三年。以師府辟，五遷至贛州通判。
至元十三年，江南平，授同知贛州事。遷同知吉州路總管府事。二十二年，召至上都，奏對稱旨，賜史賽因囊加帶，欲用爲參知政事，固辭，除僉江浙行中書省事。江淮置尚書省，又改僉行尚書省事。初，公楠在江浙，奏請置兩淮屯田。二十五年，用前議，拜行大司農，領八道勸農營田司事。公楠接行州縣，劾江西營田使沙不丁貪橫，罷之。
二十六年，擢江進行省參知政事。桑哥敗，蠹政尚未盡去，民不堪命。公楠入覲，極言其弊，請更張以固國本。世祖悅。會欲易政府，帝以問公楠，公楠薦伯顔、帖哥、不忽木、徹里、闊里吉思、史弼、徐琰、趙琪、陳天祥等十餘人。帝又問：「孰可爲首相者？」對曰：「人望所屬，莫如安童。」問其次，曰；「伯顔可。」又問其次，曰；「完澤可。」明日，拜完澤爲右丞相，以公楠與不忽木爲平章政事，公楠固辭，改江浙行省參知政事，賜弓刀及衛士十人。
三十年，上言，請立行大司農司於江南，以究豪右隱匿田租。從之。復拜大司農，得藏匿公私田六萬九千八百六十二頃。
元貞元年，丞機完澤以究隱匿田租不多，且病民，罷行大司農司，遷公楠爲河南行省右丞。大德三年，改湖廣行省。五年，召入朝。明年，座於京師，年六十二。帝悼惜甚，敕中書致祭，遣官乘驛護其喪南歸。
公楠前後條時政得失，凡百餘事，如屯田、鹽法、賦役，皆著爲令。劉深討西南夷，公楠料其必敗，深竟坐誅。又語平章劉國傑，宜積糧於思、播、順元，然後進兵。國傑不從，後轉餉之士，瘴沒者至十餘萬。沅州唐運判奪民田，武昌令劉權殺簿，誣系其妻子，公楠悉正其罪，時論尤稱之。
子璋、琦，俱總管府判官。有《五峰集》十五卷。
白恪，字敬甫，冀甯陽曲人。父華，字文舉，以文學知名。至元十四年，江南行台大夫相威辟恪爲掾，恪條二十事以獻，相威見世祖力陳之，允其十八，如大辟讞上刑部，聽報可，賈似道公田租，歲減什二，皆是也。十八年，授建康道按察司經歷。改湖廣行省都事。省臣要束木恣爲威福，恪度不可諫，辭不拜。復除福建宣慰司經歷。
三十一年，哈剌哈孫爲湖廣行省平章政事，薦恪爲行省都事，擢員外郎，左右江官吏俸，受於行省，道遠所得不償旅食，恪建議隨所産給之，著爲令。戊兵屯田，官出牛，輸其租，牛死，歲率錢以償之，恪令牛死納皮角於官，戊兵由是免害。省臣奏廣西地肥沃可爲田，徙湖南民五千戶往耕之，恪力言不可，哈剌合孫從其議，奏止之。
大德四年，進江西行省理問官，時閻復爲翰林承旨，慨然曰：「白文舉父子，俱有文名，敬甫老不入翰林，咎將誰執！」奏爲翰林待制，復同僉太常禮儀院事。
至大二年卒，年六十三。
李衎，字仲容，大都人。由太常寺太祝，累遷淮東道宣慰使都事，擢江南行省左右司員外郎。二十八年，除都功德司經曆。
成宗即位，衎以禮部侍郎使於安南，賜金符，以兵部郎中蕭泰登副之。國王奉表謝罪，歸侵地三百里，偕其使入朝。明年，出爲同知嘉興路總管府事。再遷婺源州知州。衎有吏能，奉詔錄囚江南，多所平反。常州學田僧冒種三之一，衎白於行省還之。
皇慶三年，請致仕，召爲吏部尚書。仁宗聞衎名久，禮遇優洽，字而不名。衎以年老請致仕，帝不允，曰：「仲容舊人，宣力有年，不可令去禁掖。」超拜集賢大學士。
延祐七年卒，年七十八，諡曰文簡。衎善畫竹石，爲一時之冠。
張伯湻，字師道，嘉興崇德人。少舉童子科，有薦其善書大字者，宋理宗親試之，伯湻書一天字，詰之，對曰：「惟天爲大，惟堯則之。」理宗大悅，遂中選，以父任授迪功郎、淮陰尉，改揚州司戶參軍。尋舉進士，累擢觀察推官，除大學錄。
至元二十三年，用薦者言，授杭州路儒學者教授。遷浙東道按察司知事。二十八年，遷福建廉訪司知事。又有與帝言：「此人非憲司知事才。」即日驛召至都。明年，入對，陳時務十餘事，詞意愷切，上爲動容，命就中書與執政議次第舉行。其第一事曰罷冗官，方條舉辦法，而執政已不悅，曰：「遠人慾奪吾官耶！」使健兒要諸途詬辱之，伯湻幾不免，事亦寢。授翰林直學士，進階奉訓大夫，謁告歸。換慶元路總管府治中，行省檄伯湻按衢、秀二州疑獄，皆得惰實。
大德四年，拜翰林侍講學士，扈從上都，帝選近臣祀嶽瀆，伯湻在遷中，以老病辭。明年卒，諡文穆。伯湻與妻弟趙孟頫，俱以文學擅名共文源出韓愈，謹嚴有法，得立言之體。著《養蒙集》十卷。
子采，河東宣慰副使。
