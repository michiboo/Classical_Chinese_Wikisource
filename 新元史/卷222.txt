李璮 王文統 
　　李璮，小字松壽，益都濰州人，李全子也。或曰璮本衢州徐氏子，其父嘗為揚州司理參軍，全蓋養之為子。太祖二十一年，全叛宋，舉山東州郡歸附國王孛羅，承制拜全山東淮南楚州行省，而以其兄福為副元帥。太宗三年，全攻宋揚州，敗死。其妻妙真率餘眾北歸，仍授益都行省，開府辟官屬，文士多為所用。妙真死，璮襲為益都行省，專制山東，朝廷數徵兵，輒詭辭不至。憲宗七年，又調其兵赴行在，璮詣行在言曰：「益都乃宋航海要津，分軍不便。」帝然之，命璮歸取漣海數州。璮遂發兵攻拔漣水四城，大張克捷之功。 
　　中統元年，世祖即位，加璮江淮大都督。璮言：「近獲生口，知宋調兵將攻漣水。且諜見許浦、射陽湖舟艦相望，勢欲出膠州，向益都，請繕城塹以備。」詔出金符二十、銀符五授璮，以賞將士有功者，賜銀三百錠，降詔獎諭。蒙古、漢軍。咸聽節制，璮復揚言：「宋呂文德合淮南兵七萬五千，來攻漣水，且規築城堡以臨我。及得賈似道、呂文德書，辭甚悖傲。知朝廷近有內顧之憂，必將肆志於我。乞選將益兵，臣當帥以渡淮，雪慢書之辱。」執政得奏，諭以「朝廷方通好於宋，邊將惟當固封圉。且南人用間，其詐非一，彼既不至，毋妄動。」璮乃上言：「臣所領益都，土曠人稀，立自海州，今八載，將士未嘗釋甲，轉挽未嘗息肩，民力凋耗，莫甚斯時，以一路之兵，抗一敵國，眾寡不侔，人所共患。賴陛下神武，既克漣、海二州，復破夏貴、孫虎臣十餘萬之題。然臣豈敢恃此必敵人之不再至！且宋人今日西無掣肘，得並力而東。若以陸師綴漣，而遣舟師遵海以北，搗膠、萊之虛，然後帥步騎直指沂、莒、滕、嶧，則山東非我有矣，豈可易視而不為備。臣昨追敵至淮安，非不能乘勝取揚、楚，徒以執政止臣，故臣不敢深入。若以棗陽、唐、鄧、陳、蔡諸軍攻荊山，取壽、泗，以亳、宿、徐、邳、諸軍，合臣所統兵，攻揚、楚，則兩淮可定。兩淮既定，則選兵以取江南，自守以寬民力，將無施不可，此上策也。」因上將校馮泰等功第狀，詔以益都官銀分賞之。 
　　二年正月，璮言於行中書省，宋人聚兵糧數十萬，列艦萬三千艘於許浦，以侵內郡，而宣撫司轉輸不繼，恐一日水陸道絕，緩急莫報。請選精騎，倍道來援，表里協攻，乘機深入，江淮可圖也。既而來獻漣水捷，詔復獎諭之，仍給金符十七、銀符二十九，增賜將士。璮輒發兵修益都城塹，且報宋人來攻漣水，詔阿術、哈剌拔都、阿實克不花等悉兵赴之，璮遂請節制諸道所集兵馬，且請給兵仗，中書議與矢三萬，詔給矢十萬。 
　　三年二月，又以宋賈似道誘總管張元、張進等書來上。璮父子專制山東三十餘年，其前後所奏凡數十事，皆恫疑虛喝，挾敵國以要朝廷，而自為完繕益兵計。聞帝自將討阿里不哥，料內難非旦夕可平，反意遂決。璮子彥簡質於朝，僭為私驛，自益都至京師質子營。至是，彥簡逃歸。璮乃以漣、海三城獻於宋，殲蒙古戍兵，引麾下還攻益都，陷之，發府庫以犒其死黨。遂寇薄台，陷淄州。民聞璮反，皆入保城郭，或奔竄山谷，自益都至臨淄數百里，道路不通。 
　　帝下詔暴璮罪，發蒙古、漢軍討之。命水軍萬戶解成、張榮實，大名萬戶王文干及嚴忠范會東平；知濟南府事、都元帥張宏，歸德萬永邸浹，炮手元帥薛勝會濱棣；又命濟南軍民萬戶張邦彥、濱棣路安撫使韓世安修城塹，盡發管內民為兵，以備之。以諸王合必赤總督諸軍。已而真定、順天、河間、平灤、大名、邢州、河南諸路兵皆至。時前宣撫副使王磐挺身走濟南，驛召磐，令姚樞問計。磐對：「豎子狂騃，即成禽耳！」帝然之。是月，誅中書平章政事王文統，以與璮通也。璮盜據濟南，命史樞、阿術各帥所部進討。璮出掠輜重，官軍邀擊，大敗之，斬首四千級。璮退保濟南。帝又命右丞相史天澤督師，諸將皆受節度。五月，大軍築長圍困之，璮自是不能復出，猶日夜拒守，取城中子女賞將士，以悅其心。且分軍就食民家，發其蓋藏以贍軍食。然人情潰散，璮不能制，相率縋城以出。七月，璮知城且破，乃手刃愛妾，乘舟入大明湖，自投水中，水淺不得死，為官軍所獲，縛至合必赤帳前。史天澤言：「宜即戮之，以安人心。」遂與蒙古軍官囊加台並伏誅。 
　　王文統，字以道，益都人。多機智，遍謁東諸侯，無所遇，乃往見李璮。璮與語，大喜，留置幕府，命其子彥簡師事之，文統亦以女妻璮。由是軍旅之事，咸與咨決，歲上邊功，虛張敵勢，以固其位，用官物樹私恩，取宋漣、海二州，皆文統謀也。 
　　世祖代宋，圍鄂州，聞宋宰相賈似道之才，嘆曰：「吾安得如賈似道者而用之。」劉秉忠以文統對。帝問廉希憲，希憲亦譽之。及帝即位，厲精求治，亟召用文統，立中書省以總內外百官之政，擢文統為平章政事，委以更張庶務。建元為中統，詔諭天下立十路宣撫司。尋詔行中書省造中統元寶交鈔，立互市於穎州、漣水、光化軍。是年冬，初行中統交鈔，自十文至二貫，凡十等，不限年月，諸路通行，稅賦並聽收受。 
　　明年二月，世祖在開平，召行中書省事禡禡與文統，率各路宣撫使俱赴闕。帝自去秋親征阿里不哥，凡民間差發、宣課鹽鐵等事，一委文統等裁徒。故召文統等至，詢以成效，詔量免民間課程，復以所議條格頒各路行之。如勸農桑，抑游情，禮高年，問民疾苦，舉文學才識及茂才異等列名上聞，其職官污濫不孝弟者量輕重議罰，皆當時善政焉。未幾，又詔宣撫司，並達魯花赤，管民官，課稅所官，申嚴私鹽、酒醋、曲貨等禁。帝命舉讀史者一人，文統以中書詳定官周止應其選。 
　　文統為人忌刻，初立中書省，張文謙文為左丞。文謙素有經濟自負，凡討論之時，輒相可否，文統積不能平，思有以排之，文謙竟以本職行大名等路宣撫司事而去。時姚樞、竇默、許衡，皆世祖所敬信者，文統言於世祖授樞為太子太師，默為太子太傅，衡為太子太保，外佯尊之，實不欲使朝夕侍側。默嘗與王鶚及樞、衡俱侍世祖，面詆文統曰：「此人學術不正，必禍天下，不可處以相位。」世祖曰：「若是，則誰可為相者？」默以許衡對，世祖不懌而罷。鶚嘗請以右丞相史天澤監修國史，丞相耶律鑄監修《遼史》，文統監修《金史》。世祖曰：「監修階銜，俟修史時定之。； 
　　又明年二月，李璮反，以漣海三城獻於宋。先是，其子彥簡由京師逃歸，璮遣人白之中書。及反書聞，人多言文統嘗遣子蕘與璮通書問。世祖召文統問之曰：「汝教璮為逆，舉世皆知。朕今問汝所策云何，其悉以對。」文統對曰：「臣亦忘之，容臣悉書以上。」書畢，世祖命讀之，其間有曰：「螻蟻為命，苟能獲全保，為陛下取江南。」世祖曰：「汝今日欲緩頰於朕耶？」會璮遣人持文統三書自洺水至，為邏者所獲，以書示之，文統始錯愕駭汗。書中有「期甲子」語。世祖曰：「甲子之期云何？」文統對曰：「李璮久蓄反心，以臣居中，不敢即發，臣欲告陛下縛璮久矣，第緣陛下用兵北方，不能兼顧。比至甲子，猶可數年，臣為是言，姑遲其反期耳。」世祖曰：「無多言。朕拔汝布衣，授之政柄，遇汝不薄，何負而為此？」文統猶枝辭傍說，終不自言「臣罪當死」乃命左右斥去，始出就縛。猶召竇默、姚樞、王鶚、劉秉忠及張柔等至，示以前書曰：「汝等謂文統當得何罪？」文臣皆言：「人臣無將，將則必誅。」柔獨疾聲大言曰：「宜剮！」世祖又曰：「汝等同辭言之。」諸臣皆曰：「當死！」世祖曰：「渠亦自服矣。」乃誅文統，並戮其子蕘。 
　　文統雖以反誅，而元之立國，其規模法度，出於文統者居多。 
　　初，廉希憲、商挺並為世祖所信任，希憲譽文統，挺亦薦其有宰相才。及文統伏誅，世祖逮挺下獄，又因事免希憲官，始疑書生不可用。阿合馬、桑哥等，遂以言利進焉。 
　　史臣曰：「明張溥史論，亟稱李璮能蓋前愆，躋之忠臣孝子之列。璮世受蒙古豢養，辜恩反噬，欲乘時徼利，自為帝王，非忠於趙氏者也。君子一言，以為不知，其溥之謂歟。」
