
卷二十四·本紀第二十四　
　　○惠宗二
至正元年春正月己酉朔，改元，詔曰：
朕惟帝王之道，德莫大於克孝、治莫大於克賢。朕早歷多艱，入承大統，仰思祖宗付託之重，戰兢惕厲，於茲八年。慨念皇考，久勞於外，甫即大位，四海觖望，鳳夜追慕，不忘於懷。乃以至元六年十月初四日奉冊寶，追上皇考曰順天立道睿文智武大聖孝皇帝，被服兗冕，裸於人室，式展孝誠。十有一月六曰，勉徇大禮慶成之請，禦大明殿受羣臣朝。
自去春疇諮於眾，以知樞密院事馬札兒臺為太師、右丞相，尋即控辭，養痾私第。朕憫其勞日久，不忍煩之以政，俾解機務，仍為太師。知樞密院事脫脫，早歲輔朕，克著忠貞，乃命為中書右丞相；宗正札魯忽赤帖木兒不花嘗歷政府，嘉績著聞，命為中書左丞相；並錄軍國重事。夫三公論道，以輔予德，二相秉政，以弼予治。其以至元七年為至正元年，與天下更始焉。
　　丁巳，有事於太廟。免天下稅糧五分。
　　二月戊寅，祭社稷。乙未，加封皇姊不答昔你為明彗貞懿大長公主。
三月甲寅，復給帖木兒補化宣讓王印，鎮淮西。召威順正寬徹不花還。
夏四月丁丑，道州賊唐大二、蔣仁五等作亂，陷江華縣。甲申，有事於大廟。庚寅，車駕幸護聖寺。中書右丞鐵木兒達識為中書平章政事，中書左丞阿魯灰為右丞，參知政事許有壬為左丞。庚子，杭州大火。復封馬札兒臺為忠王。是月，車駕幸上都。
　　六月，崇明、通、泰等州海溢。
　　秋七月己卯，有事於太廟。
　　八月戊申，祀社稷。車駕至自上都。
九月壬寅，許有壬進講仁明殿，帝悅，賜宴宣文閣，仍賜貉裘文幣。
　　冬十月丁未，有事於太廟。
十一月丙子，道州賊何仁甫等作亂。
十二月乙卯，詔年八十以上蒙古人賜繒帛二端，其餘以高年耆德旌之，免其雜役。壬戌，雲南車裡蠻叛，平章政事脫脫木兒以兵討之。二年春正月丙戌，開京師金口河，役夫十萬，功卒不就。
　　二月壬寅，頒《農桑輯要》。戊申，祭社稷。
三月戊寅，廷試進士七十八人，賜拜住、陳友仁等及第、出身有差。
夏四月辛丑，冀寧路平晉縣地震，聲如雷鳴，裂地尺餘。乙巳，有事於太廟。是月，車駕幸上都。
五月丁亥，江浙行省平章政事只而瓦臺為河南行省平章政事。
　　六月壬子，濟南山崩水湧。
　　秋七月庚午朔，惠州羅浮山崩。辛未，有事於太廟。己亥，慶遠路謠賊莫八作亂，陷南丹、左右兩江等路，脫脫赤顏以兵討之。是月，佛郎國來獻異馬。
　　八月庚子朔，日有食之。戊申，祭社稷。
九月己巳，湖廣行省平章政事鞏卜班討道州賊平之。辛未，車駕至自上部。
　　冬十月己亥朔，日有食之。丁未，有事於太廟。壬戌，遣使祭曲阜孔子廟。
　　十一月甲申，免雲南明年差稅。
　　十二月壬寅，申服色之禁。丙辰，雲南蠻酋死可伐叛。癸亥，阿魯、禿滿答兒等，坐謀殺右丞相脫脫，伏誅。三年春正月丙子，中書左丞許有壬乞病歸。丁丑，有事於太廟。乙酉，中書平章政事納麟罷。庚寅，汰怯薛丹。
　　二月戊戌，祭社稷。丁未，遼陽吾者野人叛。是月，鞏昌府寧遠、伏羌二縣山崩、水溢。
三月戊寅，詔作新風憲，內官不法者，監察御史劾之，外官不法者，行合監察御史劾之。是後，詔修遼、金、宋三史。
　　夏四月丙申朔，日有食之。乙巳，有事於太廟。是月，車駕幸上部。五月，河決白茅堤。
六月壬子，命經筵官一月三進講。帝優禮講官，賜酒饌，又以高年疲於奔走，命乘舟太液池。
　　秋七丁卯，有事於太廟。成寅，立永昌等處宣慰司。河南自四月至七月，霖雨不止。
八月甲午朔，朵思麻宣慰司同知鎖兒哈等以兵討四川上蓬鎖吃賊。戊戌，祭社稷。是後，車駕至自上都。
九月甲子，道州賊唐大二、蔣仁五伏誅，其黨蔣丙偽號順天王，陷連、桂二州。
冬十月戊戌，以親祀南郊，告祭於太廟。至寧宗室，帝問曰：「朕寧宗兄也，當拜否？」太常博士劉聞對曰：「寧宗雖弟，其為帝時陛下臣之。春秋時魯閔公弟，僖公兄，完廟之祭，未聞僖公不拜。」帝乃下拜。己酉，有事於南郊。癸丑，簽樞密院事韓元善為中書參知政事。己未，以郊祀禮成。大赦天下，文官普減一資，武官升散官一等，蠲民間田租五分，賜高年帛。
　　十一月辛未，有事於太廟。
十二月丁未，江浙行省左丞相別兒怯不花為中書左丞陽。
　　四年春正月辛未，有事於太廟。辛巳，定守令黜陟法：六事備者，升一等；四事備，減一資；三事​​備，遷；六事俱不備，降一等。六事者，農桑、學校、詞訟、盜賊、賦役及平常法也。庚寅，河決曹州，未幾，又決於汴梁。
　　二月戊戌，條社稷。是月，賀惟一為中書平章政事。
三月壬寅，特授八禿麻朵兒只為征東行省左丞相，嗣高麗國王。癸丑，河南行省平章政事納磷為中書平章政事，集賢大學士姚庸為中書左丞。是月，中書右丞相脫脫等表進《遼史》一百一十六卷。
　　夏四月，車駕幸上部。
五月甲辰，右丞相脫脫罷，阿魯圖為中書右丞相。乙巳，封脫脫為鄭王。是後，河決白茅堤、金堤，平地水深二丈，北入會通河；曹、濮、濟、兗皆罹水患。
秋七月戊子朔，溫州颶風，海溢，地震。己丑，有事於太廟。
　　八月戊午，祭社稷。益都路鹽徙郭你赤作亂。
　　九月丁亥朔，日有食之。辛亥，秦從德為江浙行省參知政事，提調海運。
冬十一月丁亥朔，以民飢，禁抑配食鹽，復令民入粟補官。是月，中書右丞相阿魯圖表進《金史》一百三十七卷。
　　十二月戊寅，徭賊寇靖州。五年春正月辛卯，有事於太廟。
　　二月戊午，祭社稷。
三月辛卯，廷試進士七十有八人，賜普顏不花、張士堅等及第、出身有差。是後，以天災、河患，下詔罪己。諸路盜賊，去限二十日者，赦之。前所免租外，被災者全免之。已納者準明年補免。
　　夏四月，車駕幸上都。
五月己丑，敕雲南驅口給行糧放還，其不願還者聽。辛卯，翰林學士丞旨巙巙卒。
六月，盧州大張順出米賑饑，旌其門。
　　秋七月丁亥，河決濟陰。己丑，有事於太廟。丙午，中書平章政事鐵木兒達識為御史大夫，鞏卜班為中書平章政事。
　　八月戊午，祭社稷。是月，車駕至自上都。
　　九月壬午朔，日有食之。辛丑，中書右丞達識帖睦達罷為翰林學士丞旨，參知政事搠思監為右丞，資政院使朵兒只班為中書參知政事。
冬十月壬子，中書平章政事賀惟一為御史大夫，賜姓蒙古氏，名太平。乙卯，有事於太廟。辛酉，遣使巡行天下，詔曰：
朕自踐阼以來，至今十有餘年，託身億兆之上，耳目所及，豈能周知。雖夙夜優勤，覬安黎庶，而和氣未臻，災眚時作，豈承宣之寄，糾劾之司奉行有未至歟？若稽先朝成憲，遣官分道奉使，宣佈朕意，詢民疾苦，疏滌冤滯，蠲除煩苛。體察官吏賢否，明加黜陟，四品以上停職申請，五品以下就便處決。一切興利除弊之事，悉聽舉行。
江西行省左丞忽都不下、吏部尚書何執禮巡兩浙江東道，前雲南行省右丞散散、將作院使王士宏巡江西福建道，大都路達魯花赤拔實、江浙行省參知政事秦從德巡江南湖廣道，吏部尚書定僧、宣政院簽事魏景道巡河南江北道，資政院使蠻子、兵部尚書李憲巡燕南山東道，兵部尚書不花、樞密院判官靳義巡河東山西道，宜政院同知伯家奴、宣徽院僉事王也速迭兒巡山北遼東道，判湖北道宣慰使阿乞刺、兩淮運使杜德運巡雲南行省，上部留守阿牙赤、陝西行省左丞王沖巡甘肅永昌道，大都留守答兒麻失理、河南行省參知政事王守誠巡四川行省，前西臺御史中丞定定、集賢侍講學十蘇天爵巡京畿道，平江路達魯花赤左答納夫裏、都水監賈惟貞巡海北海南廣東道。辛未，阿魯圖等表進《宋史》四百九十六卷。至是，三史告成。帝諭阿魯圖等曰：「史既成書，前人善者，朕當取以為法，惡者取以為戒。然為臣者，亦當知之。卿等其以前代善惡之事自勉。「是後，呂思誠為中書參知政事。
　　十一月甲午，《至正條格》成。奉元人陳望林偽稱燕吉思太子，伏誅。
　　十二月丁巳，定薦舉守令法。
　　六年春二月庚戌朔，日有食之。是月，山東地震七日。
　　三月，山東盜起。戊申，遣中書參知政事鎖南班防盜於東平。
夏四月壬子，遼陽路吾者野人及水達達並叛。癸丑，頒行《至正條格》。甲寅，中書參知政事呂思誠為中書左丞。乙卯，有事於太廟。丁卯，車駕幸上都。萬戶買住等討吾者叛賊，死之，詔卹其家。
　　五月壬午，廣西象州盜起。丁亥，盜竊太廟神主。火兒忽答以兵討吾者叛賊。丁酉，立河南山東行都水監。
六月己酉，汀州賊羅天麟等陷長汀縣，元帥府經歷真保、萬戶廉和尚等以兵討之。丁巳，亦秋七月，己卯，有事於太廟。丙戌，太保伯撒裏為遼陽行省左丞相。丁亥，散毛洞叛酋覃全在降，授散毛誓崖等處軍民安撫使。丙申，朵兒只班為中書右丞，答兒麻為中書參知政事。
八月丙​​午，江浙行省左丞忽都不花、江西行省右丞禿魯討汀州賊，平之。戊申，祭社稷。是月，車駕至自上都。
　　九月戊子，邵武府地莊。
冬十月，靖州徭賊寇武岡，湖南宣慰元帥完者帖木兒等以兵討之。
　　閏月癸酉，羅天麟伏誅。乙亥，赦天下，免差稅有差。靖徭賊陷黔陽縣。
十二月丁丑，改諡明宗生母仁獻章聖皇后曰莊獻嗣聖皇后。己卯，立山東東西道宣慰司都元帥府。甲午，置海剌禿屯田。復立八百等處宣慰司。辛丑，吉剌班為太尉。壬寅，山東、河南盜起，左右阿速衛指揮使不兒圖等以兵討之。是月，右丞相阿魯圖罷。七年春正月甲辰朔，日有食之。己酉，有事於太廟。壬子，中書左丞相別兒怯不花為右丞相，尋罷。丁巳，復立東路都蒙古軍元帥府。庚申，雲南老了蠻降，立老了耿凍路軍民總管府。
　　二月己卯，山東地震。庚辰，中書參知政事鎖南班為中書右丞，道童為中書參知政事。丙戌，宦者伯顏帖木兒為大司徒。是月，阿吉剌知樞密院事，整治軍務。
三月戊午，敕中書省編《六條政類》。乙丑，雲南王孛羅來獻死可伐之捷。
　　夏四月己卯，有事於太廟。辛巳，達本、賀方使占城國。通政院使朵郎吉兒為遼陽行省參知政事。己丑，翰林學士丞旨定住為中書右丞。庚寅，別兒怯不花復為中書右丞相，中書平章政事鐵木兒塔識為左丞相。是月，車駕幸上都。河東大旱，民多餓死。
五月乙丑，右丞相別兒怯不花罷。
六月，太師馬札兒臺免官，安嚴西寧州。御史大夫太平復為中書平章政事，福壽為中書參知政事。彰德路大饑，民相食。
秋七月丁巳，江南行臺御史大夫納麟為御史大夫。是月，吳天保陷漵浦、辰溪等縣。徙馬札兒臺於甘肅。脫歡為中書右丞，孔思立為中書參知政事。
　　九月戊申，車駕至自上都。甲寅，詔舉才學之士以備侍從。丁巳，中書左丞相鐵木兒塔識卒。辛酉，御史大夫朵兒只為中書左丞相。甲子，集慶路盜起，鎮南王李羅不花以兵討之。丁卯，吳天保寇寶慶，湖廣行省右丞相沙班軍敗死之。
　　冬十月辛未，有事於太廟。丙戌，亦伶只答兒叛。戊戌，西番叛，陷哈剌火洲。忽都不花為中書平章政事。
十一月庚戌，湖廣行省平章政事苟爾，以兵討徭賊吳天保。以河決，遣工部尚書迷兒馬哈謨行視金堤。甲寅，吳天保陷靖州。丁巳，中書平章政事太平為中書左丞相。己未，中書參知政事韓嘉訥為中書平章政事。
十二月丙子，以連年水旱，選臺閣名臣二十六人為知州縣令，仍許民間利害實封上聞。中書平章政事韓嘉訥為御史大夫。
　　是年置中書議事平章四人。晉衍聖公秩三品。八年春正月戊戌，也先估木兒知樞密院事。丁未，有事於太廟。己未，河決。是月，湖廣行省右丞禿赤等討平莫磐洞諸蠻，獲其酋楊鹿五。
二月癸酉，御史大夫納麟加太尉，致仕。乙亥，罷海刺禿屯田。是月，立行都水監於鄆城。
三月丁酉，遼東賊鎖火奴作亂，妄稱金後，水達達路脫脫水孫火魯火赤討斬之。壬寅，以福建盜起，立分元帥府於汀、漳二州。癸卯，廷試進士七十有八人，賜阿魯輝帖木兒、王宗哲等及第、出身有差。壬戌，徽州路達魯花赤哈剌不花有政績，賜金帛旌之。
　　夏四月乙亥，帝幸國子學。晉衍聖公秩二品。丁丑，有事於太廟。遼陽賊董哈剌作亂，鎮撫使欽察討斬之。己卯，海寧州盜起，翰林學士禿堅不花以兵討之。是月，車駕幸上都。脫脫為太傅。
　　五月庚子，廣西山崩、水湧。
　　六月丙戌，立司天臺於上都。
　　秋七月丙申朔，日有食之。乙巳，有事於太廟。旌大都節婦鞏氏門。乙卯，遣使祭曲阜孔子廟。丙辰，阿剌不花為大司徒。
　　八月，車駕至自上都。
　　冬十月丁亥，廣西叛蠻寇道州。
十一月，台州​​人方國珍作亂，江浙行省參知政事朵兒只班以兵討之。太不花為中書平章政事，忽都不花為中書右丞。九年春正月丁酉，有事於太廟。
　　二月戊寅，祭社稷。
三月己巳，大司農達識帖睦邇為湖廣行省平章政事。吳天保復陷沅州。
　　夏四月丁丑，有事於太廟。知樞密院事欽察臺為中書平章政事。己卯，燕南道廉訪使韓元善為中書左丞。是月，車駕幸上都。
五月戊戌，命太傅脫脫提調大斡耳朵。庚子，築黃河金堤。是月，河東注沛縣，遂成巨浸。
秋七月庚寅，監察御史斡勒海壽劾侍御史哈麻及其弟雪雪交結脫忽思皇后近侍。御史大夫韓嘉訥以聞，章三上。免哈麻、雪雪官，出海壽為陝西廉訪副使，韓喜訥罷為宣政院使。甲午，也先帖木兒為御史大夫。乙未，湖廣行省左丞相亦憐真班知樞密院事。中書右丞相朵兒只罷，依前為國王。左丞相太平安為翰林學士承旨。
閏月辛酉，太傅脫脫復為中書右丞相。庚午，也可札魯忽赤搠思監為中書右丞，同知樞密院事玉樞虎兒吐華為中書參知政事。戊子，命歧王阿刺乞鎮西番。
八月甲辰，集賢大學士伯顏為中書平章政事。是月，車駕至自上都。
九月甲子，詔中外建言者，委官選其可行之事以聞。
　　冬十月辛卯，有事於太廟。丁酉，改宣文閣為端本堂，命皇子入端本堂讀書。
　　十一月戊午朔，日有食之。
　　十二月丁未，吳天保陷辰州。脫忽思皇后訴斡勒海壽於帝，免海壽官，並杖流韓嘉訥於奴兒乾。
十年春正月丙辰朔，中書右丞搠思監為平章政事。玉樞虎兒吐華為中書右丞。壬戌，立四川容美洞總管府。
　　夏四月丁酉，大赦天下。是月，車駕幸上都。
　　秋八月壬寅，車駕至自上都。
　　九月辛酉，車駕至自上都。
冬十月乙未，敕中書省，御史臺，集賢，翰林兩院，集議鈔法。
　　十一月壬子朔，日有食之。己己，詔天下以中統鈔一貫權銅錢一千文，準至元寶鈔二貫，仍鑄至元通寶錢並用。
十二月辛卯，大司農禿魯等兼領都水監，集河防官議治河。己酉，方國珍寇溫州，江浙左丞孛羅帖木兒以兵討之。
是歲，京師麗正門樓有人言禍福。鞫之，自稱冀州人，俄不知所住。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

