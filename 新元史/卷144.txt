
卷一百四十四·列傳第四十一
　
　　張子良 懋 王檝 高宣 天錫 塔失不花 邸順 浹 琮澤 張全 思忠 匡才 國政 鮮卑 仲吉焦德裕 李邦瑞 唐慶 張羽 王鈞 
　　張子良，字漢臣，涿州范陽人。金末，四方兵起，子良率千餘人阻水治舟筏，取蒲魚自給，從之者衆，至不能容。子良部勒定興、新城數萬口就食東平，東平守蒙古綱納之。久之，綱棄東平，檄子良屯宿州，又使移屯壽州。夏全劫其民出雞口。李敏據壽州，子良率麾下造敏，敏欲害之，子良走歸宿州。因以宿帥國用安之衆，奪全所劫老幼數萬以還。大軍圍汴，聲援盡絕，用安欲以漣水之衆入援，道阻不能進。子良與一偏將，晝伏夜行，得入汴，達用安意。金君臣以爲自天降也，曲賜勞來，凡所欲皆如用安請，因以徐、宿二州授子良。明年，子良運米五百石於汴，授榮祿大夫、總管陝西東路兵馬，仍治宿州。是時，金之命令己不行於陝，而用安亦卒不得逞。徐、宿之間，民無食者出城採旅谷以食，子良嚴兵護之，防鈔掠。猝遇敵，子良被重傷，乃率其衆就食泗州。守將欲圖之，子良與麾下十數人，即軍中縛守將殺之。 
　　太宗十年，率泗州西域二十五縣、軍民十萬八千餘口，因元帥察罕來歸。太宗命爲東路總帥，授銀青榮祿大夫，擢京東路行尚書省兼都總帥，管領元附軍民，進金紫光祿大夫。十二年，賜金符。自兵興以來，子良轉徙南北，依之以全活者不可勝計。 
　　憲宗即位，授歸德府總管，領元附軍民。中統二年，改爲歸德、泗州總管，降虎符，仍管領泗州軍民。至元七年，罷元管戶錄諸郡縣，授昭勇大將軍、大名路總管，兼府尹。八年卒，年七十八。贈昭勇大將軍、金樞密院事、上輕車都尉，追封清河郡侯，諡翼敏。二子：長懋，次亨。亨，佩金虎符，爲管軍千戶。卒，子與立襲。與立卒，子鑑襲。 
　　懋，字之美。未弱冠，己有父風。領父衆，從丞相阿術，城歸德府，留其軍鎮之。未幾，移鎮下邳，知歸德府事。李璮叛據濟南，以所部戍蔡州。中統元年，授泗州軍總把，佩金符。 
　　至元七年，擢濟南諸路新軍千戶。九年，從破襄、樊，有功。十一年，丞相伯顏南征，其行陣以鏵車弩爲先，衆軍繼之。懋以勇鷙，將弩前行，擢爲省都鎮撫。 
　　臨安平，還駐瓜洲，伯顏命懋往諭淮西夏貴，將騎士直趨合肥。貴出迎，設賓禮。懋示以逆順禍福，辭旨雄厲，貴受命頓首，上地圖降。還報，伯顏大喜，復令徇鎮東、安豐、壽春、懷遠、淮安、濠等州郡，皆下之。十三年，懋馳驛至上都，伯顏上其功，授明威將軍、泗州安撫司達魯花赤。十四年，改安撫司爲總管府，置宣慰使，拜同知淮西追宣慰司事。十六年，改授懷遠大將軍，吉州路總管。 
　　部使者劉宣賢之，凡所徵治，朝至夕報可，豪強竦然。萬戶蘇良恃勢虐民，爲之翼者，有十虎之目，民苦之。乃上其事於憲府，盡誅十虎，奪良虎符黜之，民大悅。羣盜有白晝劫城者，懋聞之，率從騎搗其穴，縛盜首以歸。流民來歸者數千家，相率爲生祠祀之。十七年二月卒，年六十三。贈昭勇大將軍、龍興路總管、上輕車都尉，追封清郡侯，諡宣敏。 
　　二子：文煥，以父蔭任承務郎、江州路端昌縣尹；文炳，三汊河巡檢。文煥子圭，初爲高安縣尹，有異政，擢江西檢校，拜南臺御史，遷淮西、江西二道廉訪僉事。卒。 
　　王檉，字巨川，鳳翔虢縣大。父霆，金武節將軍、麟遊縣主簿。檉性倜儻，弱冠舉進士不第，乃入終南山讀書。泰和中，復下第，詣闕上書，論當世急務，金主俾給事縉山元帥府。尋有元帥高琪薦，特賜進士出身，授副統軍，守涿鹿。 
　　太祖將兵南下，檉鏖戰三日，兵敗，見執，將戮之，神色不變。太祖問曰：「汝曷敢抗我，獨不俱死？」對曰：「臣以布衣，受金主恩，今即僨軍，得死爲幸！」帝義而釋之，授都統，佩金符，今招集山西潰兵。從大軍破紫荊關，取涿、易、保州、中山府，次雄州。節度使孫吳堅守不下，檉入城諭以禍福，吳以城降。 
　　九年，授宣撫使，兼行尚書六部事。從三模合拔都、石抹明安入古北口，攻薊、雲、順等州，所過迎降，遂圍中都。中都降，檉進言曰：「國家以仁義取天下，不可失信於民，宜禁虜掠，以慰民望。」時城中絕粒，人相食，乃許軍士齎糧入城轉糶。於是土得金帛，民獲粒食。又議：「田野久荒，兵後無耕牛，宜差官住廬溝橋索軍回所驅牛，十取其一，以給農民。」用其策，待牛數千頭，分給近縣，民大悅，復業者衆。三模合、明安俾檉招諭保定、新城、信安、堆、霸、文安、清、滄諸城，皆裏風款附，乃置行司於滄州以鎮之。遂從明安入覲，授銀青榮祿大夫，仍前職，兼御史大夫，世襲千戶。 
　　時河間、清、滄復叛，帝命檉討之，覆命駙馬孛禿分蒙古軍及漢軍三千屬檉，遂復河間，得軍民萬口。孛禿惡其反覆，欲盡誅之。檉曰：「驅羣羊使東西者，牧人也，羊何知焉！殲其渠魁足矣。釋此輩，遷之近縣，強者使從軍，弱者使爲農，此天之所以畀我也，何以殺爲？」孛禿曰：「汝能保此輩不復反耶？」檉曰：「可。」即移文保任之。 
　　帝命闍裏必與斡赤斤國王分拔諸侯城邑，諭闍裏必曰：「漢人中若王宣撫者，可任使之。」遂以前職兼判三司副使。又命省臣總括歸附工匠之數，俾大臣分掌之。太師阿海具列諸大臣名以聞，帝曰：「朕有其人，偶忘姓名耳。」良久曰：「得之矣，舊人王宣撫可任是職。」遂以命檉，時都城廟學毀於兵，檉取舊樞密院地，復創立之。春秋率諸生行釋菜禮，仍取歧陽石鼓列廡下。 
　　二十一年，從征西夏。及秦州，夏人盡撤橋梁爲備，軍阻不得前。檉夜督士卒運木石，比曉，橋成，軍乃得進。明年，奉監國公主命，領中都行省。金將張進據信安，結北山盜李密，轉掠近縣。檉曰：「都城根本之地，不可無備。」引水環城，調度經費，檉自爲券，假之賈人，而劍不及民，民安之。遣其子守謙率所部討平諸盜。 
　　太宗元年，從大軍入關中，克鳳翔。請於太宗曰：「此城鄉邑也，願入城訪求親族。」果得族人數十口以歸。五年，奉命持國書使宋，以兀魯剌副之。至宋，宋人甚禮重之，即遣使以金幣入貢。檉前後凡五往，以和議未決，卒於宋。宋人重賵之，乃遣使歸其柩。 
　　高宣，遼陽人。太宗元年，以宣爲元帥，賜金符，統兵從睿宗攻大名。宣進曰：「伐罪弔民，願勿聽殺，以稱上意。」睿宗召元帥阿術乃諭之，下令軍中如宣言。四年正月，從破金兵於三峯山，降宣者三千餘戶，籍以獻，立打捕鷹坊都總管府統之，以宣爲都總管，賜金符。卒。皇慶二年，贈推忠宣力功臣、銀青榮祿大夫、大司徒，追封營國公，諡簡僖。子天錫。 
　　天錫，事世祖潛邸，爲必闍赤，甚見親倖。中統二年，授鷹房都總管。四年，改燕京諸路奧魯總管，遷按察副使，仍兼鷹坊都總管。天錫語丞相不花、左丞張文謙曰：「農桑者，衣食之本，務本則民衣食自足，古之王政，莫先於此。」丞相以聞，帝悅，命立司農司，以天錫爲中都山北道巡行勸農使，兼司農丞。尋遷司農少卿、巡行勸農使。又遷戶部侍郎，進嘉議大夫、兵部尚書。卒。後贈推忠保義功臣、太保、儀同三司、柱國，追封營國公，諡莊懿。 
　　子諒。裕宗初封燕王，以諒爲符寶郎。俄命襲其父官，爲鷹坊都總管。裕宗甚愛之，謂符寶郎董文忠曰：「汝爲我奏請，以諒所管民戶隸於我，庶得諒盡力爲我用。」文忠入奏，帝從之。未幾，授諒嘉議大夫，遷兵部尚書。卒。仁宗時，贈推誠保德贊治功臣、太師、開府儀同三司、上柱國，追封營國公，諡宣靖。 
　　子塔失不花，成宗命世其祖父官，以居喪辭。大德元年，授奉議大夫、章佩監丞。累遷少監。武宗即位，授中議大夫、祕書監丞。仁宗居東宮，召入宿衛。至大三年冬，遷少中大夫、鈉綿府達魯花赤，且諭之曰：「此汝先世所守舊職也。」皇慶元年春，改授嘉議大夫、同知崇祥院事。冬，進資德大夫，爲院使。延祐四年夏四月，帝謂塔失不花曰：「汝祖嘗爲司農，今復以授汝。」遂遷榮祿大夫、大司農。英宗居東宮，培失不花撰集前代嘉言善行，名曰《承華事略》並畫《豳風圖》以進。帝覽之，獎諭曰：「汝能輔太子以正，朕甚嘉之。」命置於東宮，俾太子時時省覽。六年，改集禧院使。卒。 
　　邸順，保定行唐人，佔籍曲陽。金末，聚衆數百人，與其弟常分據石城、元保兩寨。太祖九年降，授行唐令。十一年，真定饑民穴地避成，賊發而啖之，順擒斬數百人。遷恆州安撫使。 
　　武仙率衆來攻，順敗之，賜金虎符，加鎮國上將軍、恆州等處都元帥。十五年，仙屯於黃、堯兩山，順及弟常又擊敗之。時西京郝道章，陰結武仙，掠州縣，順擒道章殺之，仙退保真定。又從木華敗仙於王柳口，仙遂出降。以功，賜順名察納合兒，擢驃騎上將軍，充山前都元帥：常，賜名金那閤兒。 
　　太宗三年，從攻河南諸路，招降民十餘萬，以順知中山府。十一年，賜金符，遷行軍萬戶，管領諸路元差軍五千人。定宗二年，屯子五河口，宋兵乘夜來襲，順掩殺甚衆。完宗三年，攻宋漣水軍，舉部將肖撒八、耨鄰之功以奏，皆賜金符，仍使隸順麾下。六年卒，年七十四。子浹。 
　　浹，襲父職。從世祖圍鄂州，有功。中統元年，浹舉部將張宣等十二人，皆賜金符。三年，以歸德萬戶從討李璮，還守息州。至元十一年，賜虎符，授金州招討副使。俄遷懷遠大將軍、金州萬戶。又改襄陽管軍萬戶、行淮西總管萬戶事，守廬州。 
　　十四年，移屯隆興，仍管本翼軍民。後又爲管軍萬戶，攻贛州崖石寨、太平巖賊有功。十七年，擢鎮國上將軍、都元帥，鎮隆興諸路，兼管本萬戶府事，賜銀印。吉、贛盜起，遷元帥府以鎮其地。三十一年，元帥府罷，仍爲萬戶。未幾，佩元降虎符，爲歸德萬戶，鎮吉安。又統江西各萬戶，戍廣東。大德三年卒，年七十七。贈輔國上將軍、北庭元帥府都元帥、護軍，追封高陽郡公，諡武敏。 
　　子榮仁，襲佩父虎符，以歸德萬戶鎮廣東潮州，因疾謝事。子貫襲。貫卒，子士忠襲。士忠卒，子文襲。 
　　琮，順之族弟。從常來降。太祖二十年，武仙據真定叛，琮敗之於黃臺。太宗五年，從倴盞破蔡州，授真定諸路萬戶，選充總管府推官。尋賜金符，授管軍總押管，領七路兵馬鎮徐州。十一年。從察罕攻宋滁州，力戰，中流矢卒，子澤。 
　　澤字潤之。通《左氏春秋》。年十一，襲父職。憲宗七年，城鹿邑，避河流齧，移戍潁州。宋夏貴夜悉銳攻東南壁，澤將射士御之。戒更吏促其漏，丙夜伐五鼓，敵以爲旦，遽引去。自此貴不敢復犯潁州。 
　　中統四年，盡收諸將符節，澤亦納金符。明年，制還之。至元初，入覲，賜錦衣、弓矢、鞍勒。從劉國傑圍襄陽，掠鴉山，撥平塞寨。功最，受衣幣之賜。又從伯顏南伐，下郢州，賜白金三百兩。又從阿里河涯下荊南，進武德將軍、管軍總管。又從攻潭州，流失貫肘，城拔，進顯武將軍。明年，從攻靜江，炮礧傷首，絕而後蘇。從阿里海涯討平土寇羅飛、張虎、周龍，皆生獲之，剝其皮以獻，進懷遠大將軍萬戶，換虎符。率所總監郴州，位總管上。初至城中，才四百戶，澤招懷安輯，期年遂至萬戶。重修孔子廟，聘進士左雲龍爲校官。州界酃州，盜起，宣慰司將調兵討之。澤曰：「盜始起，官兵遽討之，民懼俘戮，必驚竄，與盜合。是驅使爲賊也。」乃召父老諭之曰：「吾止官軍，不使暴，汝佃民有從賊者不坐汝，聽汝執送自贖。」得五百人，惟誅首事數人，餘悉縱之。 
　　大兵伐占城，所過城市，肆行剽奪。至郴州，澤捕劫抄者，械送軍中，責其部將約束不嚴，皆杖之。既而命彬州造海艦十五艘，度用錢七十五萬。澤戢吏侵牟，用未半而工已就。後伐安南，令饋米千石入桂林。澤曰：「自是入桂，陸行千里，負擔之民，人勝五斗，二千人爲擔夫，負資裝者半之，行未中道，祕委負而逃，可前知也。」乃召丁家曰：「吾將出家資，責諸縣令即桂林糴之，上不乏軍興，而下紓民力，何如？」衆踴躍從之，後貸錢加息還澤，辭不受其贏。又謂罷陶坑銀，減酒醋稅，皆惠政也。 
　　遷廬州蒙古漢軍萬戶，彬州人號泣遮留，如失父母。又改潁州萬戶，戍無爲軍。盜起江南，澤率所部討之，饒、信等處皆降。破宣、徽二州賊於南陵，斬首或萬餘。績溪賊壁塘山，山周十里，峻二百丈，行省官以六萬兵攻之，不能下。澤一戰破之，田留澤戍徽州。進拜都萬戶，尋還無爲州，復戍郴州。二十一年卒，年六十三。子謙元，襲潁州萬戶。 
　　張全，大興永清人。宗族同居百餘年，稱義門張氏。以良家子從軍，隸史天倪麾下，充唐山令，進授都鎮撫。太宗四年，以千戶從史天澤略地河南，密縣西山難民匿山窟中，諸將欲焚其窟。全言於天澤，禁之，全活甚衆，人稱爲佛張鎮撫。 
　　子思忠，字立言，從父軍中。既冠，嗣父職。至元五年，朝廷會諸道兵取襄、樊，思忠建議築堡於氵育河口，以遏宋人轉輸之路。從之，以思忠充唐州新野等處提舉糧漕。清河淺深不常，艱於綱運，思忠建數堰以平水勢，造江軸車兼通陸運，軍餉以濟。從攻樊城，先登，中流矢，力戰不輟。以勞授都鎮撫，其職掌上承主帥方略，指授諸將，軍中有所關白，必因都鎮撫上達，凡訓練、調遣、巡邏之事，皆領之。當時大小四十餘營，每遣翼鎮撫一員，號曰接手，聽將令於都鎮撫。其權重如此。 
　　十年春，襄陽降。明年，詔丞相伯顏等水陸並進，次郢州，與宋軍相持。思忠按視江北，有一港通湖，可三里許，由湖復入於江。喜曰：「吾事濟矣。」遂拖舟達湖中，無復阻礙，伯顏大悅。時主帥從偏裨百餘騎周巡險要，會天大雪，誤抵宋壁，宋兵潛出圍之，衆將相顧失色。思忠奮槊突擊，殺數十人，始得解去。 
　　尋以功授宣武將軍，從伯顏敗賈似道於丁家洲，遂入建廉。丞相阿術分兵趨瓜步，回搗揚州，擇勇而有謀者偕往，以思忠爲首選。伯顏惜，不遣，奏請權充萬戶。命未下而卒，年三十九。子四人，用道嗣職爲千戶。 
　　匡才，邳州人，金邳、徐兵馬都巡使。太宗五年，率所部降於都元帥大赤，建言：邳、徐逼宋北邊，銅陵、孟山、宿遷、桃源、睢口，皆要地，今不乘勝取之，則邳徐不可守。」大赤然之，使才與裨將百家奴攻拔五城，獲宋將馬都統、王都統。授沂、邳、東河監軍。 
　　八年，邳人袁萬作亂，陰結宋將李都統襲邳州，才大敗宋兵，擒萬斬之。加諸路兵馬使。十年，徐州守將張彥叛，合宋將範太尉來攻，才覆敗之。獲鮑太尉。進沂、邳、東河元帥，兼建武軍節度副使。十二年，宋兵入境，戰不利，歿於陣，年六十五。 
　　才妻高氏有志操。初才以事詣幕府，賊乘虛襲邳，執高氏以去。高氏罵不屈，賊斫其面仆地，卒獲免。後大軍破賊，分其產畀之，名其田曰夫人莊。子國政。 
　　國政，六歲而孤。宋兵至，國政與高氏相失，高氏冒死求之，得於亂屍中，竟無恙。中統三年，李璮叛，宋人陷邳州，國政母子皆被俘，徙之淮安。宋亡，國政率所部三百餘人北歸，從行樞密院別乞烈迷失入覲，賜宴便殿，賞衣靴，授揚子縣丞。累遷睢州判官，虞城縣尹。所至以廉惠稱。國政篤孝，母疾，刲肝療之。又疾剔腦，和藥遂愈。丁母擾，廬墓三年，有馴獐至其廬。有司上其事，表所居曰貞孝裏。 
　　鮮卑仲吉，字慶仲。其先中山人，後徙灤州。太祖十年，大兵定中原，仲吉首率平灤路軍民詣軍門降，太祖命爲灤州節度使。從阿術魯南征，充右副元帥，以功賜虎符，授河北等路漢軍兵馬都元帥。從平蔡州有功，加金吾衛上將軍、興平路都元帥、右監軍、永安軍節度使，兼灤州管內觀察使、提舉常平倉事。尋卒。 
　　子淮，充營軍千戶，從札合火兒赤東征高麗。中統元年，賜金符，扈駕徵阿里不哥，以功受上賞。三年，從徵李璮。至元十年，授侍衛親軍千戶、昭武大將軍、大都屯田萬戶，佩虎符。卒。 
　　子誠，襲授宣武將軍、高郵上萬戶府副萬戶，佩虎符。改授懷遠大將軍、金武衛親軍都指揮使司事。從徵瓜哇，攻八百媳婦，使廣東，俱有功。尋以疾卒。子忽篤土襲。 
　　焦德裕，字寬父。其遠祖贊，從宋丞相謂弼鎮瓦橋關。遂爲雄州人。父用，金千戶，守雄州北門。太祖兵至，州大開南門降，用猶力戰，生獲之。帝以其忠壯，釋不誅，復舊官。徇地山東，未嘗妄殺一人。年六十二卒。 
　　德裕通《左氏奮秋》，有拳勇，善射，從其舅解昌軍中。下武仙敗，禪將趙貴、王顯、齊福等保仙故壘，數侵掠太行。太宗擇廷臣有才辯者往招之，楊惟中以德裕薦。遂降齊福，擒趙貴。王顯亡走，德裕追射殺之，其地悉平。詔賜井陘北障城田。 
　　中統三年，李璮平，世祖命德裕曲赦益都。四年，賜金符，爲閬蓬等處都元帥府參議。宋夏貴圍宣撫使張庭瑞於虎嘯山，實薪土塞水源，人無從得飲。帥府檄德裕授之。德裕夜薄貴營，令卒各持三炬，貴驚走，追及鵝漢，首或千人，獲馬畜兵仗萬計。擢京畿漕運使。至元六年，僉陝西追提刑按察使事。八年，轉西夏中興道按察副使。 
　　十一年，從丞相伯顏南征，授僉行中書省事，遂從下安慶。至鎮江焦山寺，僧誘居民叛，丞相阿術既誅之，欲戮其徒衆，德裕諫止之。宋平，賜予有加，奉敕求異人、異書。平章阿合馬譖丞相伯顏殺丁家洲降卒，事奏，以德裕爲中書參知政事，欲假一言證成之，德裕辭不拜。久之，復僉行省事。 
　　十四年，改淮東宣慰使。淮西賊保司空山，檄淮東四郡守爲應。元帥帖邏得其檄，即械郡守許定國等四人使承反狀，將籍其家。德裕言：「四人者皆降將，有地有民，豈肯他覬，奈何以疑似殺之。且安知非反間耶？」乃盡復其官。拜福建行省參知政事。二十五年卒，年六十九。贈榮祿大夫、平章政事，追封恆國公，諡忠肅。 
　　二子：簡，餘姚州知州；潔，信州治中。 
　　李邦端，字昌國，以字行，京兆臨潼人。幼嗜學，讀書通大義。被掠，逃至太原，木華黎兵至，邦端迎降。太原字符器之，具鞍馬遣赴行在。太宗二年，奉使於宋，至寶應不得入。未幾，命復往，諭行尚書省李全護送，宋仍拒之。復奉詔以行道出蘄、黃，宋遣賤者來迓，邦端怒叱之，宋改命行人，乃定約而還。賜車騎、衣襲，並銀十錠。邦端奏：「宗族離散，乞歸尋訪。」帝允之，並諭速不台、察罕、也速、達海等，邦端宗族有隸諸部者歸之。六年，從諸王闊出經略河南，凡所歷四十餘城，繪圖以進。授金符、宣差、軍儲使。卒。子榮。 
　　太宗時使於金，爲金人所殺者有唐慶。至元中使於宋，爲寧人所殺者有張羽。 
　　慶事太祖，爲管軍萬戶、權元帥左監軍。二十五年，賜虎符，使金。太宗四年，復以慶爲國信使，取金質子，督歲幣，以金曹王來見帝於宮山。七月，使慶再往，令金主黜帝號稱臣。金飛虎軍夜半入館舍，殺慶及其弟山祿、興祿，並從者十七人，金主不問，和議遂絕。金滅，購慶屍不得，厚恤其家，賜金五十斤。子政，中統三年入見，詔計其家口給糧養之。 
　　張羽，字飛卿，陝西人，以千戶議中書省事。至元十三年，大兵渡江，羽請至臨安爲陳禍福，抵中江，宋人殺之。詔官其子一人，復其家。 
　　王鈞，鳳翔歧山人。金末，關中羣盜蜂起，鈞集鄉兵萬人壁拙山後，移壁三棱堡。偵知賊巢窟，縱奇兵擊之，擒賊首張嵩、楊政等，復招降劇賊梁七兄弟，並將其衆。授都扣控，再遷鳳翔安撫使。率邠、涇諸州流民，復鳳翔，進拜都元帥。鳳翔大飢，移民就食秦州，與汪世顯連兵拒守。 
　　金亡，明年始來降。太宗義其後服，不之罪，使將所部從大軍伐蜀。是年，攻拔大安軍。太宗八年，圍成都，克其郛。入覲，以功賜金符，仍故宮。九年，克遂寧。十年，襲萬州，累戰皆捷。改平涼長官、元帥，兼徵行元帥。再從伐蜀。入成都，虜其將以歸。憲宗駐蹕六盤，平涼爲近郡，使者徵發旁午，皆取給鈞家。後運粟沔陽，率十石致一百，鈞爲民代輸三千石，闔郡翕然頌之。鈞由此罄其家資。以老病致仕，使子贇襲其職。後卒。歸葬，民沿途哭之，爲位以祭者至數萬人。 
　　贇，由知平涼府遷同知安西路總管府事。卒。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

