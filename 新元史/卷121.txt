
卷一百二十一·列傳第十八
　
　　博爾術〈（玉昔帖木兒、阿魯圖、紐的該）〉 博爾忽〈（布而古兒、月赤察兒、塔剌海、𠇗頭塔察兒、密裏察而、宋都臺、伯裏閣不花、赤老溫、察剌、脫帖穆兒、月魯不花、阿剌罕、健都班）〉
　　博爾術，阿魯剌特氏。與太祖同出于海都。海都三子，長曰伯升忽兒多黑申，太祖六世祖也；次曰察剌孩領忽，泰亦赤兀之祖也；次曰抄直斡兒帖該，生六子，其第三子曰阿魯剌特，子孫以其名爲氏，博爾術之祖也。父納忽，以財雄於部中，人呼爲納忽伯顏。 
　　太祖微時，要兒斤部人盜太祖慘白色騸馬八匹去，太祖自追之，見道傍馬羣中一少年挏，問盜馬者蹤跡。少年曰：「今晨日未出，有人驅馬八匹過此，其毛色與公言合。」即以良馬授太祖，自騎一馬與太祖同往，告太祖曰：「我父納忽伯顏，我博爾術也。」及至盜馬家，與太祖疾驅所失馬而返。盜衆來追，一人掣馬竿居前。博爾術言：「將弧矢來，吾爲公返鬥。」太祖謝曰：「恐以吾事傷汝，或自當之。」遂彎弓注矢以向盜。盜手竿而立。相持至日暮，羣盜趑趄，竟不敢前。遂奪馬而返。時博爾術甫十三歲。太祖欲分馬與之，博爾術固辭。至其家，宰羊烹之，盛以革囊，贈太祖爲行糧。太祖歸，乃使別勒古台邀之；博爾術不告於父，而從太祖。自是，遂留事左右。 
　　太祖稱汗，命博爾術長衆怯薛，仍以其弟斡歌連扯兒必爲宿衛。時諸部未平，博爾術警夜，太祖寢必安枕。或與太祖論事，恆達旦不寐。君臣之分益密。 
　　王罕子桑昆，爲乃蠻驍將可克薛兀撒卜剌黑所襲敗，輜重盡失，王罕乞援於太祖，且曰：「請以四良將助我。」太祖遣博爾術與木華黎等援之。博爾術乞太祖良馬曰赤乞布拉，太祖戒之曰：「是不可鞭，欲疾馳，以鞭拂鬣可也。」比至，桑昆已爲乃蠻將所敗，失馬。博爾術以己馬授之，而自乘赤乞布拉，鞭之不進，忽憶太祖言，橫鞭拂鬣，即疾馳如電。大敗乃蠻，盡返所奪於王罕。王罕大悅，又召博爾術往，時博爾術方宿衛行營，以弓箭付人，自謁王罕。王罕饋以衣一襲、金樽十，博爾術受之。歸見太祖，自請擅離宿衛之罪，太祖使受王罕之饋，且獎其謹敕焉。 
　　壬戌，從徵塔塔兒，戰於答蘭捏木兒格思，下令跬步勿退。博爾術縶馬腰間，跽而引弓，分寸不離故處。太祖稱其膽勇。太祖中流矢墜馬，博爾術擁太祖累騎而行。夜臥澤中，遇大雪，博爾術與木華黎以氈裘覆太祖，燒石溫其凝血，竟夕植立不移。又嘗失利，與大軍相失，獨博爾術與博爾忽從。太祖飢，博爾術以帶鉤釣大魚烹以進。太祖嘆息曰：「吾異日當有以報汝也。」 
　　其後，太祖與王罕戰於合剌合勒只惕沙陀。翌日，簡閱將士，失太宗、博爾術、博爾忽三人。又一日，博爾術始至，太祖曰：「博爾術無恙，天讚我也。」博爾術曰：「曏者之戰，臣馬傷於矢，奪敵馬始免於難。」未幾，博爾忽與太宗亦至。博爾術曰：「中道見敵塵高起，向卯危溫都兒前忽剌安不魯合惕去矣。」太祖乃率諸將徙帳於答蘭捏木兒格思。 
　　太祖即位，大封功臣，授博爾術右翼萬戶，屬地西至阿爾泰山，與木華黎同爲元功，位在諸將上。初，太祖叔父答阿兒臺降於王罕，至是太祖欲誅之，博爾術力諫，始宥其罪。竽子察闊臺分封西域，敕從博爾術受教，博爾術教以「涉歷險阻，必擇善地居之，勿任意留頓。」太祖聞之，謂察闊臺曰：「吾之教汝，亦不逾此矣。」博爾術以舊恩宿衛，未嘗獨將，故無方面之功。然太祖親征，無役不從，爲太祖所倚重。及卒，太祖痛惜之。 
　　子孛蠻臺，太宗賜廣平路一萬七千三百戶爲食邑，從憲宗伐蜀。大德五年，追贈博爾術推忠協謀佐運功臣、太師、開府儀同三司，封廣平王，諡武忠；孛蠻臺推誠宣力保順功臣、太師、開府儀同三司、廣平王，諡忠定。孛蠻臺子玉昔帖木兒。 
　　玉昔帖木兒，弱冠襲萬戶，器量宏達，莫測其際。世祖聞其賢。驛召赴闕，解御服銀貂賜之，並賜號月呂魯那顏，譯方能官也。國制重內膳之選，特命玉昔帖木兒領其事。侍宴內廷。玉昔帖木兒行酒，詔諸妃皆爲答禮。 
　　至元十年，拜御史大夫。江南既定，益封功臣，賜全州清湘縣戶爲分地。時阿合馬用事，並省內外諸司，援金制，並各道提刑按察司入轉運司。監察御史姚天福謂玉昔帖木兒曰：「按罕司之設，所以廣視聽，備非常，慮至深遠，不但繩有司而已；不宜罷。」玉昔帖木兒駭然曰：「微公言，幾失之。」夜入世祖臥內，白其事。世祖大悟，復立諸道提刑按察司。二十二年，中書省臣請以玉昔帖木兒爲左丞相，御史中丞撒里蠻爲御史大夫。世祖曰：「此事朕當思之。」帝以風憲之長，難於得人，故獨任玉昔帖木兒幾二十年，不以爲相也。 
　　二十四年，乃顏反，世祖親征，分二軍：蒙古兵以玉昔帖木兒統之，漢兵以李庭統之。戰於遼河，蒙古騎兵三十營，間以漢兵步隊，進退與騎兵共。騎一馬，見敵則下騎先進。自晨至午，大破其衆。獲乃顏。詔選乘輿橐駝百蹄賜之。玉昔帖木兒謝曰：「天威所臨，風行草偃，臣何力之有。」車駕還上都，命皇孫帖木兒與玉昔帖木兒剿乃顏餘黨，執其酋金家奴以獻，戮同惡數十人于軍前。 
　　二十五年，哈丹禿魯幹復叛。命玉昔帖木兒及李庭等討之，敗其衆於也烈河。哈丹禿魯幹遁，時巳隆冬，聲言俟明年進兵。乃倍道兼行，過黑龍江，搗其巢穴，斬馘無算。哈丹禿魯幹走高麗。詔賜內庭七寶帶以旌之，加太傅開府儀同三司，移駐杭愛山，以御北。二十九年，加錄軍國重事知樞密院事，特賜步輦入禁中。位望之崇，廷臣無出其右者。 
　　三十年，成宗撫軍北邊，以玉昔帖木兒輔之，請授皇太子玉璽，從之。 
　　三十一年，世祖崩，成宗奔喪至上都。諸王咸會。玉昔帖木兒謂晉王甘麻剌曰：「大行賓天已逾三月，神器不可久曠。皇太子玉璽已授於皇孫，王爲宗盟長，奚俟而不言。」甘剌麻曰：「皇帝踐祚，臣請北面事之。」於是宗王、太臣合辭勸進。玉昔帖木兒曰：「大事已定，吾死無憾矣。」成宗即位。進秩太師，賜尚玉帶寶服，還鎮北庭。 
　　元貞元年冬，入朝。兩宮賜如家人禮，賜其夫人禿忽魯質孫服及他珍寶。十一月，卒，年五十四。大德五年，贈宣忠同德弼亮功臣，依前太傅、開府儀同三司、隸軍國重事、御史大夫，追封廣平王，諡貞憲。 
　　三子：曰木剌忽，襲封萬戶；資脫憐；次土土哈，襲封廣平王。延祐六年，土土哈由中丞拜御史大夫，仁宗諭之曰：「御史大夫職任至重，以卿勳舊之裔，故特授此官，卿當思祖父忠勤，仍以古名臣爲法。」延祐七年五月，英宗即位，有告土土哈謀廢立，坐誅，並籍其家。六月，收土土哈廣平王印，詔木剌忽襲王封。天曆二年，以木剌忽附上都，毀其廣平王印，以哈班襲廣平王。哈班，脫憐子也。哈班卒，木剌忽子阿魯圖襲。 
　　阿魯圖，由經正監襲爲怯薛官，拜翰林學士承旨，遷知樞密院事。至元三年，襲封廣平王。 
　　至元四年，脫脫罷相，帝問誰可代者，脫脫薦阿魯圖。五月，拜中書右丞相、監修國史，並錄軍國重事，時修遼、金、宋三史，阿魯圖代脫脫爲總裁。書成，與平章政事帖木達識、太平奏上之，鼓吹導從進至宣文閣。帝具禮服迎之，因謂羣臣曰：「史既成書，前人善者可以爲法，惡者可以爲戒，非獨爲君者當然，人臣亦宜知之。」阿魯圖頓首謝。 
　　右司郎中陳思謙條時政得失，阿魯圖曰：「左右司之職，所以贊助宰相。郎中與我輩共議，自可見諸行事，何必別爲文字自有所陳耶？郎中若居他官，可以建言，今居左右司而建言，將置我輩於何地耶？」思謙愧服。一日，與同僚議除刑部尚書，宰執有所舉，或難之曰：「此人柔軟，非刑部所宜。」阿魯圖曰：「今選儈子耶？若選坐子，須強壯。尚書詳讞刑獄，不枉人、壞法，即是好官，何用強壯者？」其議論知大體，多如此。 
　　先是，左丞相別兒怯不花欲與阿魯圖陷脫脫。阿魯圖曰：「我等豈必久居此位，當有罷退之日，人將謂我何？」別兒怯不花屢以爲言，終不從。六年，別兒怯不花乃諷御史劾奏阿魯圖不稱職，阿魯圖即避於城外。親舊皆爲不平，請阿魯圖見上自陳，辨其是非。阿魯圖曰：「我功臣世裔，豈以丞相爲難得耶？但上命我，不敢辭，今御史劾我，我宜自去。且御史臺世祖所設置者，我抗禦史，即與世祖抗矣。」阿魯圖遂罷去。十一年，復拜爲太傅，出守和林，卒。 
　　紐的該，博爾術四世孫，佚其祖父名。早入宿衛，累遷同知樞密院事。既而坐事罷官。後至元五年，奉使宣撫達達諸部，摘發有司不公不法者三十餘事，擢知嶺北行樞密院事。 
　　十五年，召拜中書平章政事，遷知樞密院事。十七年，詔紐的該討山東諸賊，旋加太尉，總山東諸軍，守東昌。十八年，田因此再陷濟寧，進逼東昌。紐的該棄城走，退屯柏鄉。俄召還京師，拜中書添沒左丞相，與太平同居相位。 
　　紐的該有識量。張士誠降，紐的該處置江南諸事，鹹得要領，士誠大服。已而罷知樞密院事，臥病，謂其所知曰：「太平真宰相才，我病固不起，太平又不能久於其位，可嘆也。」二十年，卒。 
　　初，皇太子決意罷太平政事，紐的該聞之曰：「善人，國之紀也，苟去之，國將何賴。」數於帝前左右太平，故皇太子之志不獲逞。紐的該卒，皇太子竟逼令太平自殺。 
　　博爾忽，許兀慎氏。太祖討主兒乞部，博爾忽尚幼，爲部將者卜客所掠，歸於訶額侖太后，撫以爲子。既壯，有智勇，與木華黎、博爾術、赤老溫齊名。又與汪古兒同典御膳。 
　　太祖與王罕戰失利，太宗陷陣，博爾忽從之。太宗項中矢創甚，博爾忽吮其血，與太宗工會騎而返。太祖甚感之。 
　　初，太祖滅蔑兒乞，其部人曰閤兒吉勒失剌逸去。已而至訶額侖太后帳，詭言乞食。拖雷方五歲，爲閤兒吉勒失剌所持，拔刀欲殺之。博爾忽妻阿勒塔泥急出，提其發，刀墜於地，哲台、者勒蔑在帳外宰牛，聞阿勒塔泥呼，即入殺閤兒吉勒失剌。論功，阿勒塔泥第一，哲台、者勒蔑次之。 
　　及太祖即位，授博爾忽第一千戶，且曰：「博爾忽侍我左右，雖戰事危急，或幕夜雨雪之時，必供我飲食，不使我空宿。其赦罪九次，以爲恩賞。」 
　　太祖十二年，禿馬惕復叛。太祖遣納牙阿與朵兒伯朵黑申討之，納牙阿以病不行，太祖躊躇良久，乃改合博爾忽。禿馬惕部衆素強，又道險，林木茂密，難於用兵，諸將皆憚往。博爾忽問使者：「此上意，抑他人所舉？」使者曰：「上意也。」博爾忽曰：「如是，我必往，妻子惟上憐之。」時禿馬惕酋都禿勒莎額裏已死，其妻勃脫灰兒塔渾將其衆拒險以守。聞博爾忽將兵至，使人伏於林中，狙擊之，會日暮，博爾忽從左右三人離大軍前行，伏發，遂爲所害。博爾忽族人布而古兒勇敢亞於博爾忽，累擢萬戶，隸博爾忽，將右翼。太祖最受之，與博爾忽同時戰歿。太祖聞博爾忽死，議親征。木華黎、博爾術力諫乃止。復遣朵兒伯朵黑申討平之，以禿馬惕民百戶賜博爾忽家爲奴。後又以淇州爲博爾忽食邑，復增賜沅州六千戶。贈推忠佐命著節功臣、太師、上柱國、開府儀同三司，追封淇陽王。 
　　二子：長脫歡，次塔察兒。脫歡與父同時封千戶，扈憲宗親征，屢有功。以蜀地暑溼，勸憲宗還軍，不從，憲宗遂崩於合州。女烏式真爲世祖皇后。脫歡子失里門，從世祖徵雲南，亦陣歿。失里門子月赤察兒。 
　　月赤察兒，六歲而孤。事母石氏，以孝聞。世祖知其賢，且憫失里門死王事，年十六召見，奏對稱旨。世祖嘆曰：「失里門有子矣！」即合領四怯薛。至元十七年，長一怯薛。明年，代線真爲宣徽使，兼領尚膳院、光祿寺。 
　　二十六年，世祖親征海都。月赤察兒奏曰：「丞相安童、伯顏，御史大夫月呂魯，皆受命徵計，臣不可以後之。」世祖曰：「汝親佩橐鞬爲宿衛近臣，功自不小，何必以先登陷陣爲能，繼祖父耶？」 
　　二十八年，桑哥既立尚書省，殺異己者鉗天下之口，紀綱大紊，平章政事也速答兒潛以其事白月赤察兒奏劾之。既而言者益衆，桑哥遂伏誅。以首發大奸，賜沒入桑哥黃金四百兩、白金三千五百及水田、水磑、別墅。 
　　是年，世祖令四怯薛人及諸府人鑿渠，西導白浮諸水，經都城中，東入潞河，以達糧艘。度其長闊畫地，分賦之。月赤察兒率其屬著役者服，操畚插，以爲衆先。渠成，賜名通惠河。世祖語左右曰：「此渠非月赤察兒，不能速成如此。」
　　成宗即位，加開府儀同三司、太保、錄軍國重事，兼知樞密、宣徽院事。大德元年，拜太師。 
　　初，叛王海都、篤哇據金山南北，再世爲邊患。常屯戍重兵，以防侵軼。五年，朝議以諸將紀律不嚴，命月赤察兒副晉王統防軍。是年，海都、篤哇入寇。八月朔，戰於鐵堅古山。未幾，海都悉衆至，戰於合剌合塔，我軍失利。次日，復戰。我軍分五隊，月赤察兒自將一隊，率麾下力拒之。海都始卻。後海都死，篤哇請降。時武宗亦在軍中，月赤察兒遣使與武宗及諸王將帥議曰：「篤哇降，爲我大利。若待上命，往返閱兩月，恐失事機。篤哇妻，我弟馬兀合剌之妹，宜遣馬兀合剌報之。」衆以爲然。既遣使，始以其事聞。成宗嘉獎之，不責其專擅之罪。即而，馬兀合剌覆命，篤哇遂降。 
　　叛王滅裏帖木兒屯於金山，武宗出其不意先逾金山待之，月赤察兒以諸軍繼進，滅裏帖木兒亦降。是時，海都子察八兒與叛王禿苦滅俱奔於篤哇。至大元年，月赤察兒奏曰：「諸王禿苦滅本懷攜貳，而察八兒遊兵近境，素無悛心，倘合謀致死，恐爲國患。臣以爲昔者篤哇首請降附，雖死，宜遣使安撫其子寬徹，使不我異。又諸部降人宜處於金山之南，吾軍屯田於金山之北，就彼有謀，吾已搗其腹心。」奏入，命月赤察兒移軍於阿答罕三撒海之地。其後察八兒、禿苦滅合謀攻怯伯，爲所敗，進退失據，果相率來降，於是北邊始定怯伯，寬徹弟，篤哇之次子也。 
　　武宗立和林等處行省，以月赤察兒爲右丞相，依前太師、錄軍國重事，封淇陽王。四年，月赤察兒入朝，武宗宴於大明殿，眷禮優渥。尋以疾卒，年六十有三。贈宣忠安遠佐運弼亮功臣，諡忠武。 
　　初，世祖以湖廣行省延袤數千里，內包番洞，外按安南，非賢能不足以鎮撫之。月赤察兒舉哈剌哈孫爲湖廣平章政事，凡八年，蠻夷服其威德，入爲丞相，天下稱賢。世以月赤察兒有知人之鑑。 
　　七子：長塔剌海，次馬剌，次𠇗頭，次也先帖木兒，次奴剌丁，次伯都，次也遜真。 
　　塔剌海，少侍皇太子真金於東宮。後佩虎符，爲左都威衛使，兼宣徽、徽政二使。 
　　武宗即位，五月，詔塔剌海曰：「卿事裕宗皇帝、裕聖皇后，爲善則多，不善則不聞也。卿其相朕。」塔剌海奏：「中書大政所出，臣未嘗學問，且樞密、宣徽、徽政三使所領憶繁，又長怯薛，春秋扈蹕獼狩，誠不敢舍是以奸大政。」固辭，不許。遂拜中書左丞相。 
　　成宗時，嘗賜塔剌海江南田六千畝，武宗又加賜田千畝。辭曰：「萬畝之田，歲入萬石。臣待罪宰相，先規私利，人謂臣何？請入米萬石於官，以蘇江南百姓之困。」武宗嘉許之。進位太保、錄軍國重事，兼太子太師，又進階開府儀同三司，未幾遷右丞相、監修國史。 
　　武宗嘗手授太尉印於塔剌海，辭曰：「世祖未嘗以此官授人，臣請固辭。」許之。至大元年，加領中政使。是年四月，從幸上都，卒於懷來。贈智威懷忠昭德佐治功臣，追封淇陽王，諡輝武，改諡輝武，改諡惠穆。塔剌海與父月赤察兒併爲宰相，月赤察兒封淇陽王，追封塔剌海淇陽王雲。 
　　馬剌，由內供奉爲大宗正府也可札魯忽赤。武宗時，奏曰：「臣家以武顯，臣方壯，不效命於仇敵，臣實赧。」武宗大悅，遙授左丞相，行大宗正府也可札魯忽赤，統嶺北防軍。卒。 
　　馬剌子完都帖木兒，御史大夫、太保，嗣淇陽王。後至元元年，監察御史言：「完者帖木兒乃賊臣也先帖木兒骨肉之親，不宜居大位。」詔安置完者帖木兒於廣海。 
　　𠇗頭，又名脫兒赤顏。年六歲，裕聖皇后命侍武宗。武宗撫軍北邊，以𠇗頭領仁宗府四怯薛太官服奉御。是年，授宣徽使，復加儀同三司、右丞相，賜江南田萬畝，辭不受。至大元年，拜太師，兼前衛親軍都指揮使。十一月，武宗面諭曰：「公祖父宣力王家，公之輔朕，克謙克謹，翼翼小心，今旌德錄功，爵公爲郡王，已敕主者施行。」𠇗頭固辭，乃賜海青、白鶻、文豹。二年，兼知樞密院事。三年，加錄軍國重事，又命爲尚書省左丞相，𠇗頭又辭。上鑑其誠，聽焉。皇慶元年，命佩父印，嗣淇陽王，仍開府儀同三司。𠇗頭緣潛邸舊恩，富貴震一時，雖無當時之譽，然謙謹自守，爲朝廷所倚信。卒。 
　　弟也先帖木兒嗣淇陽王，累官知樞密院事。鐵失弒英宗，也先帖木兒預其謀。泰定帝即位，伏誅。 
　　塔察兒，一名倴盞，驍勇善戰，幼直宿衛。 
　　大兵略定燕、趙、命爲燕南斷事官。睿宗監國，以燕京盜賊橫行，有司不能禁，遣塔察兒與耶律楚材窮治其事，誅首惡十六人，民始安堵。 
　　太宗三年，拜行省兵馬都元帥，分宿衛及諸王、駙馬親軍，使塔察兒統之。自河中府渡河伐金，克潼關，取陝西。四年春，金西安節度使趙偉降。進克洛陽，金留守撒合輦投水死，玳瑁寨任元帥等皆率衆迎降。時睿宗已敗金兵於三峯山，詔塔察兒會諸將圍汴京。塔察兒與金兵戰於南薰門外，敗之。 
　　金主奔歸德，遂之蔡州。塔察兒復率師圍蔡，築長圍困之。宋將孟珙以兵來會。蔡倚柴潭爲固，珙決潭入汝，大兵亦決練江以泄潭水。冬十二月，墮其外城，復破其西城。塔察兒按兵緩進，欲生致金主。五年正月，金主自縊，其左右焚之，奉御絳山請瘞其遺骨；塔察兒義而許之。 
　　蔡州平，塔察兒奏：「金人既滅，宋或迫我，何以抵禦？請亙大河南北，東自曹、濮，西抵秦、隴，分鎮戍，以遏宋寇。」詔從之。由是京兆、鳳翔等路次第撫定。 
　　六年秋，宋人入寇，詔塔察兒率所部南征。八年春，宋息州守將崔太尉來降，光、息諸州悉定。詔以息州及毒瑁寨戶口賜塔察兒爲農田養老戶。九年，圍宋壽州，卒于軍。 
　　子別裏虎臺。憲宗二年，授行省兵馬都元帥，率蒙古四萬戶及諸翼漢軍，收淮南未附州縣。七年，從諸王塔察兒攻樊城，戰歿。長子密裏察而，次宋都臺。 
　　密裏察而，事世祖於潛邸。中統元年，授大河以南統軍。五年，授保甲丁壯射生軍達魯花赤。至元四年，襲蒙古軍萬戶，從攻樊城。卒。泰定元年，贈明威將軍，洪澤屯田萬戶府達魯花赤，追封平陽郡侯。長子阿魯灰，次伯裏閣不花。 
　　宋都臺，襲兄職，從取襄、樊。十一年，從平鄂、嶽等州，授昭毅上將軍。又攻拔歸、峽等州，進克江陵，以兵鎮潭州。十二年，克江州，授都元遇，佩虎符，兼領江東西大都督。進克南昌，獲宋將萬將軍。次塔水，又獲宋驍將熊飛。龍興守將劉槃以城降。宋都臺綏輯降衆，秋豪無犯。南康、吉、贛、袁、瑞、臨、撫等州，次第皆平。十三年，宋都臺奏言：「江西雖附，閩、廣諸郡尚阻兵，乞增兵進討。」詔以襄、漢兵四千，又益以安慶、蘄、黃等路戍兵，使宋都臺統之。是年，卒於廣東。 
　　阿魯灰襲領其軍，至元十八年授江西道都元帥。卒。 
　　伯裏閣不花，十九年襲都元遇。峒獠董輝等叛，討平之，授昭勇大將軍、蒙古軍萬戶，賜三珠虎符。三十年，以蒙古軍戍湖廣，從平章劉國傑討叛寇，所至有功。元貞三年，率蒙古軍二千人扈從上都，加鎮國上將軍，賜弓、刀、鞍、轡。大德三年，從武宗北伐，詔以所部屯田稱海。六年，授河南淮北蒙古軍都萬戶府副都萬戶，仍屯田。九年，以北庭寧謐，詔有司資送伯裏閣不花還河南。延祐元年，卒。泰定元年，贈輔國上將軍、樞密副使、護軍，追封雲中郡公，諡襄懋。 
　　子昔裏伯吉，襲明威將軍、河南淮北蒙古軍都萬戶府副都萬戶，累進昭毅大將軍。性簡重，善撫士卒。卒。子八撒兒襲。 
　　赤老溫，速勒都孫氏。 
　　父鎖兒罕失剌，本泰亦兀赤部下人。太祖爲泰亦兀赤酋塔兒忽台所執，命荷校徇軍中。一夕，塔兒鐵臺等宴於斡難河上，使一童子監視太祖。太祖擊童子眩僕，湧水而逸。比童子蘇，大呼荷校者脫走，泰亦赤兀人分道追之。鎖兒罕失剌見太祖仰面臥水中，即語太祖：「汝慎自匿，吾不以告人也。」既搜太祖不獲，鎖兒罕失剌言於衆曰：「是荷校者焉往？明日再緝可也。」衆散去，鎖兒罕失剌復至太祖臥處，囑太祖亟逃。太祖私念曩傳宿鎖兒罕失剌家，其子赤老溫、沈伯懼憐我，夜脫我校，盍往投之。昧爽，入門。鎖兒罕失剌大驚，赤老溫兄弟曰：「鸇驅雀叢草，猶能蔽之。彼窘而投我，而不之救，可乎？」乃脫太祖校，匿於羊毛車中，使其妹合答安守之。泰亦兀赤人大索部中，次第至鎖兒罕失剌家，見羊毛車，欲搜之。鎖兒罕失剌曰：「酷署如此，羊毛中有人安能禁受？」搜者始去。鎖兒罕失剌贈太祖栗色馬、火鐮、弓矢，又煮羊羔盛之革囊，佐以馬乳，爲途中之食。太祖始得歸。 
　　及太祖敗泰亦兀赤於斡難河嶺上，有一婦人大哭，呼：「帖木真救我！」太祖使問之，自言爲合答安，其夫爲兵所執，將見殺，故呼帖木真救之。太祖馳往，已無及。遂延見合答安，納之。又明日，鎖兒罕失剌亦至。太祖詰其來遲，對曰：「吾歸心已久，但恐早來，妻子爲泰亦兀赤所殺耳！」 
　　太祖即位，大封功臣，鎖兒罕失剌言，願得薛涼格河邊牧地。太祖從之。並賜號答剌罕，子孫世爲豁兒赤，志大宴禮，赦罪九次。赤老溫、沈伯併爲千戶。 
　　赤老溫與木華黎、博爾術、博爾忽齊名。一日，與敵戰，墜馬。敵將欲刺之，赤老溫騰起，反刺殺敵將。太祖大悅。後從太祖平泰亦兀赤，以槍擲塔兒忽台，中之，遂爲赤老溫所殺。沈伯率右翼兵討蔑兒乞酋帶亦兒兀孫，亦有功。 
　　赤老溫早卒。二子：曰納圖兒，曰阿剌罕。 
　　納圖兒，御位下必闍赤。從伐金，數有功。後從攻西夏，戰歿。 
　　子察剌，從太祖征西域，以功授業裏城子達魯花赤。後事太宗於潛邸，從太宗經略中原，賜金符，改授隨州軍民達魯花赤。卒。 
　　子忽納，襲父職。以隨州孤絕，改治南陽府之昆陽。至元十三年，以管軍萬戶從大軍伐宋渡江，後加金虎符，授湖廣行省樞密院判官。宋平，擢江西湖東道肅政廉訪使。卒。忽納有惠政，民繪像祠之，贈通議大夫、僉樞密院事、上輕車都尉，追封陳留郡公，諡景桓。子式列烏臺，次脫帖穆兒。 
　　脫帖穆兒，字可與。以勳家子入直宿衛。大德十年，用臺臣薦，佩金符，爲武德將軍、東平管軍上千戶所達魯花赤。泰定三年，移鎮紹興攝軍民萬戶府事。宋郡人蔡定父坐事繫獄，定乞以身代，不許乃自沈於江。郡守爲出其父，立廟臥龍山之陽，請敕額曰：「憫孝祠」。歲久，居民侵其地，官不問。脫帖穆兒謂令曰：「承宣風教，郡縣責也。」即日使歸其侵地，廟復立。大軍伐宋，至天台，民婦王氏爲兵所獲，至清風嶺，齧指血題詩石上，投崖死。脫帖穆兒移文郡縣，立祠祀之。禮部侍郎泰不花出守紹興，行鄉飲酒禮，迎脫帖穆兒蒞其事。脫帖穆兒有威儀，人望而敬之。至正四年卒，年八十四。 
　　五子：曰大都，襲東平上千戶所達魯花赤；曰哈剌：曰月魯不花；曰篤列圖，至正五年進士，衡州路銜陽縣丞；曰王者不花。 
　　月魯不花，字彥明。未冠，受學於紹興韓性。爲文援筆立就，中江浙省試右榜第一。元統元年，成進士，授台州路錄事向司達魯花赤。州無學，月魯不花道建孔子廟，延名儒以教學者，士論翕然。丁憂歸，服除，授行都水監經歷。尋擢廣東道廉訪司經歷，召爲行水監丞，改集堅待制，遷吏部員外郎。奉使江浙，糴谷二十四萬石，第戶產高下，以爲糴之多寡，事立辦。既而軍餉絀，又奏命糴於江浙，召父老以大義諭之。民聞月魯不花至，皆從命，不逾月而兵食足。 
　　至正十三年，丞相脫脫南征，以月魯不花督饋餉，擢吏部郎中。尋拜監察御史，奏言：「天子宜躬禮南郊，殷祭太室。」又言：「皇太子天下之本，宜簡老成爲輔導，以成其德。」帝並嘉納之。再擢吏部侍郎。時廷議欲設局長蘆，造海船三百艘。月魯不花言其不便，事獲寢，然忤執政意，左遷工部侍郎。會重選守令，出爲保定路達魯花赤。保定歲輸糧於新鄉，民苦之。月魯不花請改輸於京倉，著爲令。俄拜吏部尚書，父老數百人詣闕乞留監郡，以蘇凋瘵。詔：以尚書，仍知保定路事。 
　　十七年，賊渡河，月魯不花修城浚壕，以備戰守。奏請五省八衛兵出戍外鎮者，宜留護本部。詔允之。遂兼統黑軍及團結西山八十二寨民兵，聲勢大振。賊再犯保定，皆不利退走。進中奉大夫，賚上尊四、馬百匹。頃之，召還爲詳定使。月魯不花去一月，保定竟陷於賊。改大都路達魯花赤。執政以耶律楚材墓地給番僧，月魯不花持之，卒弗與。轉吏部尚書。初，永平賊程思忠據府城。其黨雷帖木兒僞降，事覺，爲官軍所殺。至是，詔月魯不花招撫思忠，衆皆危之。月魯不花毅然曰：「臣死君命，分也。奈何先計禍福？」竟入城諭賊，思忠感泣納降。還拜翰林侍讀學士。俄復授大都達魯花赤。召見宣文閣，帝與皇后、皇太子皆遣使賜內醞。 
　　進資善大夫，拜江南行臺御史中丞。陛辭，帝御嘉禧殿慰勞之，賜上尊、金、幣。皇太子亦書「成德誠明。」四字賜之。江南道梗，月魯不花航海赴紹興。頃之，進一品階，改浙西肅政廉訪使。已而張士誠據杭州，月魯不花謂其侄同壽曰：「吾家世受國恩，恨不能殺賊以圖報，乃與賊同處耶！」使同壽具舟載其孥，而自匿櫃中，以槁秸蔽之，脫走至慶元。士誠知之，遣鐵騎百餘，追至曹娥江，不及而返。 
　　俄改山南道肅政廉訪使，浮海北行，至鐵山，遇倭船甚衆。賊登舟，攫月魯不花，令拜伏。罵曰：「吾國家大臣，寧爲賊拜乎！」遂遇害。家奴那海乘間刺賊首，殺之，與月魯不花閃子樞密院判官老哥、兄子百家奴，俱死。事聞，贈推忠宣武正憲徇義功臣、金紫光祿大夫、福建行省平章政事、上柱國、鄧國公，諡忠肅。 
　　阿刺罕，爲老溫第二子也。以恭謹事太祖。太祖嘗被創甚，阿刺罕療之七日而愈。 
　　子鎖兀都，太宗命侍闊端太子於河西。其妻爲只必帖木兒王保母。 
　　鎖兀都一子曰唐臺□，領王府怯薛官及所屬民匠戶。 
　　唐臺□諸子，知名者曰健都班，領王府怯薛管軍民諸色人匠。至順二年，授永昌路總管。泰定二年，遷本路達魯花赤，階中順大夫。又遷王府中尉。天曆二年，只必帖木兒入覲，薦其從臣五十人爲宿衛，以健都班爲第一。奏對稱旨，拜同僉太常禮儀院。俄遷監察御史、中書省左司員外郎，累擢治書侍御史。卒。 
　　史臣曰：「太祖困約時，博爾術獨慕義相從，赤老溫則冒死以救之，博爾忽受命討賊捐軀，脰而不悔，咸有國士之風。玉昔帖木兒、月赤察兒出入將相，爲時名臣。月魯不花尤以節義顯《春秋》之法，善，善及子孫。賢者之宜有後，諒矣哉。」

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

