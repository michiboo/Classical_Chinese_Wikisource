信苴日 楊漢英 宋阿重 楊完者 曾華 
　　信苴日，姓段氏，其先世為大理酋。權臣高氏當國，世祖奉命南征，誅其臣高祥，以段興智主國事。興智與季父信苴福入覲，詔賜金符，使歸大理。憲宗五年，獻地圖，請悉平諸部，並條奏治民立賦之法。憲宗大喜，賜興智名摩訶羅嵯，命悉主諸蠻白爨等部，以信苴福領其軍，興智遂以國事任之。其弟信苴日與信苴福率僰爨軍二萬為前鋒，導大將兀良合台討平諸部之未附者。 
　　中統二年，信苴日入覲，世祖復賜虎符，詔領大理、善闡、威楚、統失、會川、建昌、騰越等城，自各萬戶以下皆受其節制。至元元年，舍利畏結威楚、統失、善闡及三十七部諸爨，各殺守將以叛，信苴日率眾進討，大敗之；復遺孛羅敗賊於統失城，遂定統失。其秋，舍利畏又以人眾十萬謀攻大理，詔都元帥也先不花與信苴日討之。師至安寧，遇舍利畏，擊走之，遂復善闡，降威楚，定新興。進攻石城、肥膩，皆下之。爨部平。三年，信苴日入覲，錄功賜金銀、衣服、鞍勒、兵器。 
　　十一年，賽典赤為雲南行省平章政事，更定諸路名號，以信苴日為大理總管。未幾，舍利畏復叛。信苴日遣石買等詭為商，執贄見舍利畏，挺矛縱殺之，梟首於市。行省以聞，復賜金一錠及金織紋衣。 
　　十三年，緬國以象騎數萬掠金齒南甸，欲襲大理。行省遣信苴日與萬戶忽都，率騎兵千人御之。信苴日以功授大理、蒙化等處宣撫使。 
　　十八年，信苴日與其子阿慶復入覲，帝嘉其忠勤，進大理、威楚、金齒等處宣慰使都元帥，留阿慶宿衛東宮。及陛辭，復拜為雲南諸路行中書省參知政事。十九年，詔同右丞拜答兒迎雲南征緬軍，行至金齒，以疾卒。信苴日治大理凡二十三年。 
　　子阿慶襲爵，累授鎮國上將軍，大理、金齒等處宣慰使都元帥，佩金虎符。 
　　楊漢英，字熙載，其先太原人。唐季，南詔陷播州，有楊端者以應募起，竟復播州，遂使領之。五傳至昭，無子，族子貴遷嗣。又十一傳，至邦憲，世襲播州安撫使。宋授邦憲左金吾衛上將軍、安遠軍承宣使、牙牌、節度使。宋亡，世祖遣使者諭邦憲內附，邦憲捧詔三日哭，以播州、珍州、南平軍之地降。十五年，入朝，拜龍虎衛上將軍、侍衛親軍都指揮使，紹慶、珍州、南平等處沿邊宣撫使，播州安撫使。十八年，遷宣慰使，卒。贈推忠效順功臣、銀青光祿大夫、平章政事、柱國，追封播國公，諡惠敏。 
　　漢英五歲而孤，二十二年，從其母田氏入朝，世祖摩其頂，諭執政曰：「是兒真國器，宜以父爵授之。」賜名賽因不花，授金虎符，拜龍虎衛上將軍，紹慶、珍州、南平等處沿邊宣慰使，播州安撫使，賜金繒、弓矢、鞍勒，封田氏為貞順夫人。二十四年，漢英族眾構亂，殺貞順夫人。漢英縗絰入奏，詔捕賊縛至成都，斬之。二十七年，詔郡縣上計，漢英即括戶口租稅籍以進，世祖大悅，加管軍萬戶。二十八年，入朝奏罷順元宣慰司。是年，升播州安撫司為宣撫司，授漢英宣扶使。會羅甸宣慰使斡羅思誘播州黃平諸寨酋，詐為新辟屬地以獻，漢英奏復之。斡羅思恚不勝，誣言舊有雄威、忠勝二軍，播州匿弗奏。漢英抗言納土。時二軍已隸別籍，御史台審覆上之，世祖令寢其事。俄拜侍衛親軍都指揮使。 
　　成宗即位，漢英三入朝。大德三年，奏改南詔驛道，分定雲以東地隸播州，西隸新部，減郡縣冗員，去屯丁糧三之一，民大便之。四年，部蠻桑枯叛，湖廣行省議用失，漢英言賊勢盛，宜招諭之。不聽。兵出無功，卒從漢英議，始相繼出降。五年，宋隆濟及蛇節等叛，漢英率民兵從行省平章劉二拔都等討之。六年秋九月，連與賊戰，敗之。進壁蹉泥，賊騎卒至，漢英先登陷陣，大軍乘之，賊遂潰，斬獲不可勝計，降宋阿宜，拔笮籠，望風送款者相繼。七年正月，大軍屯暮窩，賊眾複合，漢英又敗賊於墨特川。蛇節懼，乞降，斬之。又擒斬隆濟等。西南夷悉平。以功進資德大夫，賜玉帶、金鞍、弓矢。 
　　仁宗即位，加上護軍，詔許世襲。延祐四年，黃平蠻劉奔及新部黎魯等相繼叛，詔漢英撫定之，置戍而還。五年，盧崩蠻內侵，漢英與恩州宣慰使田茂忠討之。以疾卒於軍，年四十。贈推誠秉義功臣、銀青光祿大夫、平章政事、柱國，追封播國公，諡忠宣。漢英究心濂洛之學，為詩文典雅有則。著《明哲要覽》九十卷，《桃溪內外集》六十卷。 
　　子嘉貞嗣，至治二年來朝，賜名延禮不花。 
　　宋隆濟之叛，與漢英同時立功者，有曾竹長官宋阿重，棄家走京師，陳滅賊計。成宗賜衣一襲，授為順元路宣撫同知。阿重深入烏撒烏蒙，至藺州之水東，招諭木樓獠，生獲隆濟以獻，擢靖江路總管，佩三珠虎符。旋進榮祿大夫、雲南平章政事。卒。贈貴國公，諡忠宣。 
　　阿重孫蒙古歹，亦以平賊功為八番順元等路宣慰使。 
　　楊完者，原名通貫，城步人。世為土官，性勇敢，多權略，所統獠瑤號為答剌罕，能以兵法部勒其眾。其實完者為宋十峒首領之裔，非苗族也。 
　　至正中，達識帖睦邇為湖南行省左丞相，使萬戶陶夢禎招完者，合兵復武昌，以功授管軍千戶，累遷都元帥，擁眾不受行省節制。 
　　十五年，平章政事阿思蘭與完者順流而下，所至劫掠，甚於盜賊。將至廬州，淮東都元帥余闕奏止之，完者聽命，眾稍戢。已而張士誠陷揚州，右丞阿魯灰引完者來援，士誠還高郵。時完者渡江屯廣德，士誠又自福山港陷平江，東南大震。達識帖睦邇以江浙行省守杭州，不能御士誠，奔富陽。完者趨救，擊敗士誠，達識帖睦邇乃還。初，達識帖睦邇以完者為海北道宣慰使都元帥，尋擢江浙行省參知政事。至是，遂遷左丞。然士兵無紀律，浙人怨之。 
　　明年，士誠寇嘉興，屢為完者所敗，遣蠻子海牙以書乞降。完者欲納之，達識帖睦邇不聽，固勸，乃許之，承制拜士誠太尉。達識帖睦邇倚完者制士誠，久乃厭其專恣。完者亦思挾士誠自重，然士誠實欲圖完者而未發也。是時，徽州、建德已為明太祖所取，完者出兵，屢敗，勢益衰。又強取平章慶童女，事具《達識帖睦邇傳》。達識帖睦邇遂陰與士誠定計除完者，揚言使士誠復建德。完者營杭州城外，不為備，士誠圍之，眾潰，完者與其弟伯顏皆自殺。事聞，贈完者潭國公，諡忠愍；伯顏衛國公，諡忠烈。 
　　完者部將曾華，武岡人，累功至廣東道宣慰使、僉都元帥府事，守浦陽，嚴戢部眾，四門置守卒，非軍令不得出。已而完者檄華還杭州，一夕去，不聞人馬聲，其馭下過完者還甚。浦陽人思之，為立碑於縣庭。史臣曰：「信苴日、楊漢英，咸以蠻夷酋長立功名於當世。楊完者雖暴恣，然死非其罪，君子憫焉。故類次其事，著於篇。」
