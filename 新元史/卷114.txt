
卷一百十四·列傳第十一
　
　　○世祖諸子下 
　　△忙哥刺 阿難答 那木罕 忽哥赤 也先帖木兒把匝瓦剌爾密 愛牙赤奧魯赤 鐵木兒不花老的 阿忒思納失裏搠思班 黨兀班 闊闊出 脫歡 老章　孛羅不花 大聖奴 寬徹不花 和尚 帖木兒不花蠻子 忽都魯帖木兒成宗皇太子德壽 仁宗皇子兀都思不花 泰定帝諸子八的麻亦兒間卜 小薛 允丹藏卜　文宗諸子 皇太子阿剌忒納答剌 燕帖古思 太平訥 
　　忙哥剌，皇太子其金同母弟也。至元九年十月，封安西王，賜螭紐金印，以京兆路爲分地，駐於六盤山。置王相府，以商挺、李德輝爲王相。明年，冊立皇太子。忙哥剌亦進封泰王，別賜獸紐金印。兩府並置，在長安者曰安西路，在六盤者曰開成路。詔京兆尹趙炳治宮室，冬、夏分駐焉。十四年，兀剌孩土番火石顏謀作亂，忙哥剌自六盤率師討平之。是年，改相府銅印爲銀印，發四川蒙古軍七千、新附軍三千隸王府，以四川行省右丞汪良臣爲安西王相，改李德輝爲行省左丞。十五年冬十一月，卒。罷王相府。 
　　忙哥剌妃使商挺請命於朝，以子阿難答嗣。世祖曰：「年幼未嫺教訓，卿姑行王相府事以輔之。」十七年，陝西運使郭琮矯王妃命，殺前安西王相趙炳，逮挺至京師。十八年十月，命王府協濟戶及南山隘口軍屯田安西、延安、鳳翔、六盤等處。二十二年，詔爲皇孫阿難答立衍福司，秩正四品。時阿難答既襲安西王，弟按檀不花佩秦王印，其下用王傅印，又北安王相府無印，安西王府獨有相印。桑哥以爲不均。二十四年，收安西王相印，詔按檀不花納秦王印，並罷所署王傅，其安西王博仍舊。是年，阿難答請設本位下諸匠都總管府，從之。二十六年，罷按擅不花所設斷事官。二十七年，罷秦王典藏司。三十年，給安西王府斷事官印，以鐵赤、脫脫木兒、咬住、拜延四人併爲王傅。 
　　元貞元年，鐵赤等請復立王相府，不允。是年，以海都入寇，命阿難答率所部赴北邊。五月，以阿難答軍妻孥乏食，賜糧二千石。十一月，賜甲冑、弓矢、櫜鞬、槍馹等十五萬八千二百餘事。二年，鐵赤等申相府之請，成宗曰：「去歲阿難答面陳，朕諭以世祖舊制。今復云然，豈欲以四川、京兆盡爲彼有耶？今姑從汝請，置王相府第行王傅事。」尋阿難答以貧乏告，成宗曰：「世祖聖訓，嘗以分賚爲難，阿難答亦知之。若言貧乏，豈獨汝耶？去歲賜鈔二十萬錠，又給以糧。今與之，則諸王以爲不均；不與，則汝言人多餓死。其給糧萬石，擇貧者賑之。」大德五年，籍王府侵佔田四百餘戶。六年，禁和林釀酒，惟阿難答及諸王忽剌出、脫脫、八不沙、也只裏，駙馬蠻子台、翁吉剌帶、也裏乾等許釀。七年，篤哇、察八兒遣使請降，詔阿難答置馹於北邊，以俟其來。十年，開成地震，壞王宮室及官民廬舍，壓死故秦王妃也裏完等五千餘人。 
　　十一年正月，成宗崩。阿難答與明理帖木兒先以事至京師，左丞相阿忽台、平章八都馬辛、前平章伯顏、中政院使道興等議奉伯牙吾皇后稱制，以阿難答輔政。右丞相合剌合孫潛使人迎武宗、仁宗。二月，仁宗自懷慶奔喪至，執阿忽台等殺之。事具《合剌合孫傳》。阿難答賜死。 
　　武宗即位，以安西王位下分地及江西吉州戶鈔賜仁宗，延臣或請以阿難答子月魯帖木兒紹封者，詹事丞王結言：「安西王以何罪誅？今復之，何以懲後？」議遂寢。至治三年，英宗遇弒，月魯帖木兒預鐵失逆謀。泰定帝即位，欲安反側，命月魯帖木兒襲安西王封。後追論逆黨，流月魯帖木兒於雲南，按檀不花于海南。至順三年，月魯帖木兒坐與畏兀僧你達八的剌版的、國師必剌忒納朱裏沙律愛護持等謀反，伏誅。 
　　那木罕，亦皇太子真金母弟。至元元年，以高道爲那木罕說書官。三年，封北平王，賜螭紐金印。四年，出鎮阿力麻裏。七年，討叛王聶古伯。會聶古伯與海都相攻戰歿，那木罕乘勢敗其兵。明年，給軍中甲一千，又賞其立功將士有差。十四年，諸王藥木忽兒、撒里蠻等合謀夜劫那木罕營，執那木罕及相安童，奉河平王昔里吉以叛。久之，撒里蠻執昔吉及藥木忽兒，將獻於朝以自贖。十九年，阿木罕自賊中遣諸王札剌忽以其事入奏。是年，進封北安王，猶爲撒里蠻等所留。至二十二年，始歸。是年，賜北安王螭紐金印，仍出鎮北邊。二十三年，分臨江路六萬五千戶爲食邑。二十四年，置都總管府以領北安王民匠、斡端大小財賦。二十月，置王傅，凡軍需及本位下之事皆領之。二十九年，卒。延佑七年，追諡歸定王。無子。泰定帝即位，敕會福院奉其像於高良河寺中。 
　　忽哥赤，世祖第五子也。至元四年八月，封雲南王，賜駝紐鋈金銀印。九月，置大理等處行六部，以闊闊帶、柴楨併爲尚書，兼王傅府尉，寧源爲侍郎，兼司馬。遣忽哥赤出鎮，奉詔撫諭大理、鄯闡、察罕章、示禿哥兒、金齒等處吏民，編戶籍，俾出賦役，置達魯花赤統治之。時大理等處三十七部宣慰都元帥寶合丁忌哥赤來，八年二月乙巳，宴忽哥赤中毒，一夕卒。寶合丁賄王傅闊闊帶及阿老瓦丁、亦速失等祕其事。會王府文學張立道密遣人走京師告變，世祖使斷事官博羅歡、吏部尚別帖木兒馳馹至雲南，按之，寶合丁及闊帶等皆伏誅。 
　　自忽哥赤卒，以南平王禿魯鎮雲南。禿魯者太宗孫禾忽子也。忽哥赤有子曰也先帖木兒，久未襲封。張立道爲中慶中總管，十七年入朝，言於世祖。是年十月，賜也先帖木兒雲南王印。二十二年，敕雲南行省；事不議於王者，毋輒行。是年，又敕合剌章酋長之子人質京師，千戶、百戶子留質於雲南王。二十五年，換駝紐金印。大軍徵緬，命也先帖木兒卒所部鎮撫大理等處。四月，敕緬中行省軍一稟雲南王節制。大軍次蒲甘失利，既而緬酋謝罪請降。武宗即位。進封營王，換獸紐金印。封鎮西武寧王帖木兒不花子老的爲雲南王，以代也先帖木兒。皇慶元年，賜福州路福安縣一萬三千六百有四戶食邑。泰定帝崩，文宗自立於大都，也先帖木兒與平章禿滿答兒奉上都之命，自遼東以兵入遷民鎮，進至通州，爲燕鐵木兒敗。齊王月魯帖木兒襲陷上都，也先帖木兒乃罷兵歸，文宗奪其王印。至順元年，還之。三年二月，卒。二子：曰脫歡不花，曰脫魯。 
　　其裔孫有梁王把匝剌瓦爾密，至正以後中原盜起，雲南僻在西南。把剌瓦爾密撫馭有威惠，一方寧謐。二十三年，明玉珍僭號於蜀，分兵三道來攻。其將萬勝一軍由敘州先入抵中慶，把匝剌瓦爾密走金馬山，轉入威楚，大理總管段功以兵援之，玉珍兵敗退。己而大都不守，中國元元尺寸地，雲南固守自若，歲遣使自塞外達惠宗行在。及明兵平四川，天下大定，明太祖以雲南僻遠，不欲勞師。對北平守將得雲南遣往漠北使者蘇成以獻，乃命待制王禕齎詔偕成至雲南招諭。會昭宗遣使脫脫來徵餉，聞有明使，疑其貳，脅以危詞，把匝剌瓦爾密遂殺禕而以禮葬之。逾三年，明太祖復遣湖廣參知政事吳雲偕所獲雲南使者鐵知院等往，知院以已奉使被執，誘雲改制書。雲不從，被殺。明太祖乃命傅友德爲征南將軍，藍玉、沐英爲副，率師伐之。洪武十四年十二月，下普定路。平章達裏麻以兵十餘萬拒於曲靖，英乘霧趨白石江，霧霽兩軍相望。達裏麻大驚，英嚴陣若將渡江者。別遣奇兵從下流潛度，出其陣後，張疑幟山谷中，人吹一銅角。我軍驚擾，英麾軍徑渡，以善泅者先之。鏖戰良久，軍大潰，生擒達裏麻。先是。段功退明玉珍兵，把匝剌瓦爾密妻以女阿襤公主，倚其兵力。後以疑忌，禕殺之，遂失大理援。至是，達裏麻敗，知事不可爲。走普寧州之忽納寨，焚其龍衣，驅妻子赴滇池死，自與左丞達的、右丞驢兒夜入草舍自剄。明人遷其家屬於耽羅。 
　　愛牙赤，世祖第六子。至元二十二年，賜銀印。二十四年，叛王勢都兒犯咸平，愛牙赤率宣慰使塔出，自瀋州北討，命宣慰使亦力撒合分兵趨懿州，寇遁去。後病卒。 
　　元貞初，其子孛顏帖木兒入朝，賜金帛如諸王大會例。所部在兀剌海路，地磽瘠貧乏，泰定元年移鎮闊連東部。孛顏帖木兒之兄曰阿木幹，阿木乾子曰也的古不花，泰定中親信用事，車駕幸上都，與中書省臣兀伯都剌等居守焉。 
　　奧魯赤，世祖第七子。至元六年十月，封西平王，賜駝紐鋈金銀印。九年，命討建都蠻，諸王阿魯帖木兒、禿哥，南平王禿魯，各率所部從之。都元帥也速答兒及忙古帶所領欲速公弄等吐番十八族之兵，並聽奧魯赤節度。明年十月，擒其酋下濟等四人。建都降，留忙古帶統新舊軍一萬五千戍之。十二年，又率安西王忙哥剌、諸王只必帖木兒、附馬昌吉等徵吐番，賜部下戍鴨池者馬人三匹。二十二年，與諸王阿只吉拒叛王篤哇，戰失利。三十年，詔以所部九千人付萬戶張邦瑞。西討篤哇。元貞元年，隴北道廉訪司鞫邦瑞。不法事，奧魯赤庇邦瑞，成宗命諭之。是年，以諸王出伯所統探馬赤紅祆軍各千人隸其麾下。二年，奉命駐夏上都。大德七年，賜南思州一萬三千六百有四戶爲食邑。未幾，卒。二子：曰鐵木兒不花，曰八的麻的加。 
　　鐵木兒不花，至元中鎮亦奚不辭。二十六年，徙鎮重慶。大德三年，封鎮西武靖王，賜駝紐鋈金印。二子：曰老的，曰搠思班。 
　　至大二年，命老的代營王也先帖木兒鎮雲南，賜以雲南王駝紐鋈金銀印。仁宗即位，八百媳婦與大小徹裏蠻寇邊，老的率行省右丞阿忽台等討之。皇慶元年，璽書招諭，皆降，以馴象方物來獻。延祐二年，老的入朝，以明宗代之，不赴，代以諸王脫脫。四年，脫脫擾害軍民，召還，復以諸王按灰代之。老的四子：曰阿忒思納失裏，曰答兒麻，曰乞八，曰亦只班。 
　　阿忒思納失裏，泰定元年七月出鎮沙州。天曆二年，封豫王，賜金印。十一月，詔豫王阿忒思納失裏鎮雲南。至順元年，賜豫王傅金虎符。禿堅據雲南反，三月以乞住爲雲南行省平章政事，從王由八番時討。六月，分道而入。二年三月，阿剌忒納失裏戰屢捷。四月，雲南平。至正十二年。命阿剌忒納失裏討南陽、襄陽、鄧州賊。十六年，命與陝西行省官商議軍機，從宜進討。九月，復潼關，未幾又陷，再取之。十七年十月，賊犯七盤，與哈剌不花進討。十一月，又與陝西省臺官分道攻關陝。十八年十月，徙居白海，尋又遷於六盤，卒。答兒麻，至正十三年以討賊功，賜西安王印。 
　　乞八，至順二年上言：「臣每歲扈從時巡，所費甚廣。臣兄豫王阿剌納失裏、弟亦只班，歲給鈔五百錠、幣千匹，敢視其仍以請。」從之。 
　　搠思班，襲封鎮西武靖王。至大二年，宣政院奏，以搠思班與脫思麻宣慰司言，請改松潘疊巖威茂州安撫司爲宣撫司，遷治茂州汶川縣。從之，延祐六年，察合臺後王怯別寇斡端，遣搠思班率所部討之。英宗即位，來朝，至治三年三月，西番參卜郎諸族叛，搠思班討平之。泰定二年，賞其有功將士四百人鈔四千錠。三年十一月，階州土番叛，搠思班遣臨洮路元帥盞盞諭之降。天曆二年，囊家台舉兵於四川，來乞師；搠思班拒之，分兵嚴守關隘。二月，從湖廣行省官討囊家台。既而囊家台聽命，遂罷兵。至順元年，諸王禿堅自立爲雲南王，命搠思班與行知樞密院事徹裏鐵木兒等由四川進討。十一月，戰於安寧州及中慶，皆捷。明年正月，遂復雲南省治。搠思班奏請荊王也速也不幹及諸王鎖南等留雲南一二歲，以靖反側。從之。未幾，卒。 
　　子黨兀班，後至元元年五月討叛番，擒其酋阿答裏胡。黨兀班歿於陣，追封涼王，諡忠烈。 
　　奧魯赤次子八的麻的加，襲封西平王。子貢哥班，後至元二年，賜以西平王印。 
　　闊闊出，世祖第八子。至元二十六年，始封寧遠王，賜龜紐鋈金銀印。三十年，從成宗備兵北邊。明年，成宗入嗣大統，以軍事屬闊闊出，師久無功。大德三年，命武宗即軍中代之。十一年，武宗即位，以翊戴功，進封寧王，換獸紐金印。至大三年，三寶奴告闊闊出謀爲不軌，武宗命楚王牙忽都等鞫之下獄。平章察乃鐵哥廷辨，其誣得釋，猶徙於高麗，賜其妃完者死，以畏兀兒僧鐵裏等二十四人同謀或知而不首，並磔於市。鞫基獄者皆升秩二等，賜牙忽都金千兩、銀七千五百兩，三寶奴賜號答剌罕，以闊闊出清州食邑賜之。皇慶元年，鐵哥奏：世祖諸皇子惟寧王在，宜賜還。仁宗從之。明年二月，卒。二子；曰薛徹禿，曰阿都赤。 
　　薛徹禿，延祐七年四月封寧遠王，至治二年進封寧王。三年七月，入朝。請印。英宗不允。泰定元年，賜福州路永福縣一萬三千六百有四戶，置王傅。至順二年二月，與沙哥坐妄言不道，安置薛徹禿於廣州，沙哥於雷州。明年，以燕鐵木兒言，赦還。 
　　脫歡，世祖第九子。至元二十一年六月，封鎮南王，賜螭紐金印。七月，奉命徵佔城，假道安南。十二月，至安南境，國王陳日烜遣其從兄與興道王將兵拒之。脫歡諭令退兵，不從。乃分軍六道進攻。二十二年正月，轉戰次富良，敗其水軍。日烜棄城遁。脫歡入王京，不屯富良江北，唆都及左丞唐古□占城來會。分兵水陸，追日烜。五月，左丞李恆敗日烜於安邦海口，幾獲之。會暑雨疫作，又糧運不繼，諸將議退軍。脫歡從之。還次冊江，結筏安浮橋將渡，伏發林中，唆都戰歿，李恆殿後，毒矢貫其膝，且戰且行，僅衛脫歡出境。至思明州，士馬亡失過半。事聞，敕留蒙古軍百人，漢軍四百人爲脫歡宿衛，放散諸軍。 
　　明年春，召征東宣慰都元帥來阿八赤與阿里海涯至都議伐安南，立徵交趾行尚書省，以阿里海涯爲左丞相，來阿八赤右丞，奧都赤平章政事，烏馬兒、樊楫等參知政事，並受脫歡節制發江淮、江西、湖廣三行省蒙古、漢軍七萬人，戰艦五百艘，雲南兵六千人，海外四州黎兵一萬五千人，海道萬戶張文虎等運糧十七萬石，凡水陸軍十萬。已而湖廣行省奏請緩師，詔阿里海涯返。十一月，脫歡次思明州，命右丞程鵬飛與奧魯赤等分道並進，來八赤將萬人爲前鋒。脫歡次界河，來阿八赤擊安南軍敗之。進次萬劫，諸軍畢會。十二月，脫歡次茅羅港，破浮山寨，率諸軍渡富良江，進薄王京。日烜與子走啖南堡，諸軍攻下之。二十五年正月，日烜復遁入海，諸軍追之不及，引還。時軍中糧盡，遣烏馬兒至安邦海口迎張文虎糧船，不至。二月，諸軍退次安劫。三月，又退次內旁關。安南以精兵邀我歸路，萬戶張均率所部三千人力戰，始出關。諜知日烜率兵三十萬扼女兒關及邱急嶺，脫歡乃由單已縣趨盝州，間道入思明州。是役，來阿八赤、樊楫及萬戶張玉皆戰歿。 
　　世祖以脫歡再伐安南無功，喪師辰國，終身不許入覲。先是，脫歡始受封命鎮鄂州，以在軍中未之鎮。二十八年，徙鎮揚州。大德五年，卒。六子：曰老章，曰脫不花，曰寬徹不花，曰帖木兒不花，曰蠻子，曰不答失裏。 
　　老章，大德五年襲討鎮揚州，出入導從僭擬車駕。至大三年，爲尚書省臣奏劾，遣使詰問，有驗，召赴闕。 
　　老章卒，脫不花襲封鎮南王。泰定二年，卒。其子孛羅不花尚幼，使中書平章政事乃蠻臺代鎮焉。 
　　明年以脫不花弟帖木兒不花襲封鎮南王，鎮揚州。孛羅不花既長，天曆二年帖木兒不花讓還王位。 
　　元統元年，孛羅不花入朝。至正七年，集慶盜起，孛羅不花討平之。又與威順王寬徹不花討徭賊吳天保于靖州。十二年，以淮南行省平章晃火兒不花提調鎮南王傅事。十五年，與淮南行省招降張士誠，明年卒。 
　　子大聖奴襲封。至正十九年，與樞密判官度閏守信州，陳友諒使其將王奉國來攻，城陷死之。 
　　寬徹不花，脫歡第三子。泰定三年三月，封威順王，鎮武昌，賜駝紐鋈金銀印，領怯薛歹五百人，又許自募千人以備宿衛。致和末，與弟鎮南王脫不花應文宗召，至大都，有擁戴之勞。天曆初，疊蒙賞賚。至順二年，還鎮武昌，寬徹不花性寬，位下怯薛歹頗侵漁百姓。至元五年，丞相伯顏矯詔貶之。及脫脫爲相，復其王位。至正二年，湖北廉訪司劾寬徹不花恣行不法，不報。十一年，率二子別帖木兒、答帖木兒與倪文俊戰於金剛臺。兵敗，別帖木兒被執。明年，賊陷武昌，寬徹不花與平童和尚棄城走，詔奪王印，和尚論死。十三年，參政阿魯輝復武昌、漢陽，寬徹不花屢戰有功，十四年還其王印。十六年，詔與宣讓王帖木兒不花以兵防杯慶。未幾，復還武昌，率其子報恩奴、接待奴、佛家奴攻倪文俊於漢陽、載妻妾以行。至雞鳴汊，舟膠，賊縱火焚之，接待奴、佛家奴被害，報恩奴自殺，妻妾皆沒。既而文俊陷岳州，答帖木兒死之。寬徹不花脫走，部將侯伯顏答失奉之，自雲南入蜀，轉戰而北。二十五年，至陝西成州，欲赴京師，爲李思齊所拘留。寬徹不花屯田於成州，未幾卒。 
　　子和尚，事惠宗甚見親信。二十四年，孛羅帖木兒稱兵犯闕，自爲右丞相，和尚受密詔斬之。事具《勃羅帖木兒傳》。以功封義王。二十七年，惠宗北奔，詔和尚與淮王帖木兒不花監國。明兵至，和尚近去。 
　　帖木兒不花，脫歡第四子。讓位於孛羅不花，文宗嘉之，特封宣讓王，賜螭紐金印，命鎮廬州。至順二年，給王傅印。後至元元年，賜廬州、饒州牧地各一百頃。明年，又賜市宅鈔四千錠，詔王府官屬班有司之右。五年，伯顏矯詔貶之。至正九年，給還宣讓王印，復鎮廬州。十二年，盜起，帖木兒不花與諸王乞塔歹、曲憐帖木兒，廉訪使班第分道討平之，賜金帶銀鈔有差。十七年，賊陷廬州，帖木兒不花還京師。二十八年，進封淮王，賜金印。二十八年，惠宗北奔，命帖木兒不花監國。明兵陷京師，帖木兒不花見徐達抗詞不屈，爲所殺，年八十有三。 
　　蠻子，脫歡第五子。元統二年四月，封文濟王，出鎮大名。後至元二年，賜金印馹券及從者衣糧。至正十三年，卒。 
　　子不花帖木兒襲封。 
　　蠻子弟不答失裏，皇慶元年賜福州路寧德縣一萬三千六百四戶爲食邑。二年十月，封安德王，駝紐鋈金銀印。後進封宣德王，換螭紐金印。 
　　忽都魯帖木兒，世祖庶子。子阿八也不幹，皇慶元年賜泉州路南安縣一萬三千六百有四戶爲食邑。子八魯朵兒只。 
　　成宗皇太子德壽，母曰失憐答裏皇后。大德九年六月庚辰，冊立爲皇太子。是年十二月卒。 
　　仁宗二子：英宗爲阿納失舍裏皇后所出，庶長子兀都思不花。兀都思不花，延佑二年封安王，賜獸紐金印。四年，置王傅。五年，以湖州路爲分地，其戶數視魏王阿木哥。英宗即位，降封順陽王，尋賜死。遣怯辭歹定住括王府資財入章佩監。 
　　泰定帝四子：長皇太子阿速吉八，見本紀；次八的麻亦兒間卜，次小辭，次允丹藏卜。 
　　八的麻亦兒間卜，泰定元年三月以皇子嗣封晉王。四年，敕右丞相塔失帖木兒、左丞相倒剌沙兼領晉王內史四斡兒朵事。 
　　小辭，泰定三年，以其夜啼，賜高年鈔以壓之。 
　　允丹藏卜，泰定四年三月出鎮北邊。 
　　三皇子俱早殞，無後。 
　　文宗三子：長皇太子阿剌忒納答剌，次燕帖古思，次太平訥。 
　　皇太子阿剌忒納答剌，至順元年三月封燕王。立宮相都總管府，以燕鐵木兒領之。八月，御史臺臣請立皇太子，文宗曰：「朕子尚幼，非裕宗比，俟燕鐵木兒至共議之。」冬十月，諸王大臣復以爲請，帝曰：「卿等所言誠是，但燕王尚幼，不克負荷，徐議之未晚也，是年十二月辛亥，冊立爲皇太子。二年正月，卒。命宮相法裏等護喪北葬起輦谷。仍命法裏等守之。三月，繪皇太子真容置於安慶寺東鹿頂殿祀之，如累朝神御殿儀。鞫宦者拜住侍皇太子疹疾，以酥拭其眼鼻，又爲禳祝，杖一百七斥出京城。五月，皇太子影殿造祭器，如裕宗如事。 
　　燕帖古思，初名古納答列。至順二年，市故相阿魯渾撒裏宅，命燕鐵木兒奉皇子居之。三年，改今名。文宗崩，遣命以明宗子嗣位。燕鐵木兒請立燕帖古思，不答失裏皇后遵遺命不許。及寧宗崩，燕鐵木兒又請立之，皇后又不從，乃迎立惠宗，議萬歲之後傳位燕帖古思。後至元六年，追論文宗殺逆之罪，撤其廟主，削不答失裏太皇太后之號，安置於安州，放燕帖古思於高麗。監察御史崔敬抗疏論之，不報。熟帖古思未至高麗，七月丁卯，從臣月闊察兒希旨殺之，託言病卒。詔賜鈔百錠，以禮葬之。 
　　太平訥，本名寶寧。天曆元年，改今名。命大司農買住養於其家。早殞，無後。 
　　史臣曰：「元之季世，宗王死國難者，皆世祖之胄裔，益教育之澤遠矣。世祖伐安南。始爲驕兵，繼爲忿兵，其敗宜也。帝不自反，而遷怒於脫歡，此則狃於功利之習，不能爲世祖諱者焉。」
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

