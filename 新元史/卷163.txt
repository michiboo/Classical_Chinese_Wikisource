
李忽蘭古  鄭鼎〈甫  昂霄  制宜  阿兒思蘭〉  李進  石抹按只〈不老〉  鄭溫〈釭  銓〉  石抹乞兒〈狗狗〉
李忽蘭吉，一名庭玉，隴西人。父節，仕金，自鞏昌石門山從汪世顯以城降。忽蘭吉隸皇子闊端爲質子，從征西川，以功擢管軍總領，兼總帥府知事。從征西番南澗，有功。世祖在潛邸，用汪德臣言，承制命忽蘭吉佩銀爲管軍千戶、都總領，佐汪德臣城利州。憲宗五年，大兵取合江大獲山，宋劉都統率從謀焚利州、沙市，次青山，忽蘭吉以伏兵敗之。都元帥阿答忽以聞，擢本帥府經曆，兼軍民彈壓。六年，憲宗更賜金符，仍命爲千戶、都總領。八年，忽蘭吉以兵趨劍門，宋人運糧於長寧，追至連曲壩，奪之，俘其將而還。
憲宗南征，忽蘭吉管橋道饋連，有功，賜璽書。從攻苦竹隘，行登，斬守將楊立，獲都統張實，招降長寧、清居、大獲山、遠山，龍州等寨。十一月，大獲山守臣楊大淵納款，已而逃歸，憲宗怒，將屠其城，衆不知所爲。德臣諭忽蘭吉曰：「大淵去，事頗難測亟追之！」乃單騎至城下，門未閉，大呼入城曰；「皇帝使我來撫軍民。」一卒引入，忽蘭吉下馬，執大淵手謂之曰：「上方宣諭賞賜，不待而去，何也？」大淵曰：「誠不知大朝禮，且久出，恐城中有它變，是以亟歸，非敢有異謀也。」遂與偕來，一軍皆喜。忽蘭吉入奏，帝曰：「楊安撫反乎？」對曰：「不反。」帝曰：「汝何以知之？」對曰；「城門不閉，是無他心。一聞臣言，即從臣以出，故知其不反。」帝曰：「汝不懼乎？對曰；「臣恐上勞聖慮，下苦諸軍，又念一郡生靈，故不知懼。」帝悅，賜葡萄灑，使忽蘭吉與怯里馬哥領戰船二百艘掠釣魚山，奪其糧船四百。帝次釣魚山，忽蘭右造浮梁以通往來。
九年，與怯馬里哥、答胡打、魯都赤、闊闊朮領蒙古、漢軍二千五百略重慶。六月，總帥汪德臣座，命忽蘭吉率所部殿後。甯兵水陸晝夜接戰，皆敗之。宗王穆哥承制，命忽蘭吉佩金符，爲鞏昌元帥，守青居山。
中統元年，德臣子惟正襲總帥，至青居。五月，忽蘭百等赴上都。時渾都海據六盤山以叛，世祖遣忽蘭吉亟還，與汪良臣發所統二十四州兵禦之。十月，從宗王哈必赤等次合納忽石溫之地，力戰，擒渾都海等於陣，餘黨悉平。二年六月，以功授鞏昌後路元帥，賜金、幣、鞍馬、弓矢。
九月，火都叛於西蕃點西嶺，汪惟正帥師討之，至怯里馬之地，火都叛以五百人遁。詔宗王只必鐵木兒以答剌海、察吉里、速木赤將蒙古軍二千，忽蘭吉將漢軍一千，追襲火都，擒之。四年，元帥答剌海言忽蘭吉功高，詔賜虎符，忽蘭吉不受。問其故，對曰：「臣聞國制，將萬人者佩虎符，若汪氏將萬人已佩之，臣安得復佩！」帝是其言，命於總帥汪惟正下充鞏昌路元帥，諸將悉聽節制。六月，帝命惟正討吐蕃酋答機於松州，忽蘭右以千騎先往，襲答機獲之。
至元元年，入覲，命與汪良臣同守青居。是時，大兵與宋兵相持於釣魚山，三年，宋兵陷大梁平山寨。平章賽典赤令忽蘭吉率千餘騎掠其境，斬首三百級，得馬二百八十。都元帥欽察等家屬百餘口，先爲宋兵所得；奪還之。四年，以本職充閬、蓬、廣安、順慶、夔府等處蒙古漢軍都元帥參議。六年，賜虎符，授昭勇大將軍、夔東路招討使，立章廣平山寨。
十年正月，成都失利，帝遣人問敗狀及措置之方。忽蘭吉附奏曰：「初立成都，惟建子城，軍民止於外城，別無壁壘。宋軍乘虛來攻，失於無備，軍官皆年少不經事之人，以此失利。西川地曠人稀，宜修築城寨以備不虞。選任才能，廣蓄軍儲，最爲急務。今蒙古、漢軍多非正身，代以驅奴，宜嚴禁之。所謂修築城寨、練習軍馬、措劃屯田、規運糧餉、創造舟楫、完繕軍器，六者不可缺一，則邊陲無虞矣。」六月，將兵赴成都，與察不花同權省事。十一月，復還守章廣平山寨。十三年，引兵略重慶，復取簡州。
十四年，承制授延安路管軍招討使。十五年，禿魯叛於六盤山，忽蘭吉以延安路軍，會別速台、趙炳及總帥府兵於六盤，敗禿魯於武州，俘其孥。還，承制授京兆、延安、鳳翔三路管軍都尉，兼屯思守衛事。十月，改同知利州宣撫使，夔東招討如故。入覲，賜虎符，授四川北道宣慰使。忽蘭吉請以先授鞏昌元帥之職及虎符，與其弟庭望。二十年，改四川南道宣慰使。
二十二年，詔與參政曲里吉思、僉省巴八、左丞汪惟正，分兵進取五溪洞蠻。時思、播以南施、黔、鼎、澧、辰、沅之界，蠻獠叛服不常，詔四川行省討之。曲里吉思、惟正一軍出黔中，巴八一軍出思播，都元帥脫察一軍澧州，忽蘭吉一軍自夔門來會。十一月，諸將鑿山開道，綿亙千里，蠻獠設太險隘者，盡殺之。遣使諭其酋長皆率衆來降，獨散毛洞漂順走入岩谷，力屈始降。
二十三年，入覲，以老病乞歸田裡，帝憫之，遂還鞏昌。二十六年，行者奏忽蘭吉之功，請用范殿帥故事，商議本省軍事。二十七年，拜資善大夫，遙授陝西等處行尚書省左丞，商議軍事，食左丞之祿。元貞二年，入覲，授資德大夫、陝西等處行中書省右丞，議本省公事，卒。泰定元年，諡襄敏。
鄭鼎，澤州陽城人。父臯，金忠昌軍節度使。鼎善騎射，初爲澤、潞、遼、沁千戶。從塔海紺蔔征蜀，攻二里關及散關，屢立戰功，還屯秦中。未幾，宋將餘玠燒絕棧道，以兵圍興元，鼎率從大敗宋兵，解興元之圍。遷陽城縣軍民長官。
從世祖征大理國，自六盤山經監洮，入西蕃境，抵雪山。山路險澀，舍騎徒步，嘗背負世祖以行。敵據險要，鼎力戰敗之，帝壯之，賜馬三匹。至金沙江，波濤洶湧，帝臨水傍危石，立馬觀之。鼎諫曰：「此非聖躬所宜。」親扶下馬，帝嘉之。大理平，師還以鼎殿後，全軍而返。入朝，憲宗問以時務，鼎敷對詳明，憲宗嘉納之，賜名曰也可拔都。賜白金千兩。
從世祖南伐，攻大勝關，破之。繼破台山寨，擒其守將胡知縣。乘勝獨進，陷淖中，伏兵突出，鼎擊殺三人，餘衆遁去。帝急召鼎還，使者以聞，帝曰：「爲將當鎮重，不可恃勇輕進。」遂分禦衛士三百人，以備不虞，且戒之曰：「自今非奉命，毋得輕與敵接。」秋九月，帝駐蹕江北岸，命諸將南渡，先至者舉烽火爲應。鼎首奪南岸，衆軍畢渡。進圍鄂州，戰益力。別攻興國軍，遇宋兵五千，力戰破之，擒其將桑太尉，責以懦怯、不忠，斬之。
以功遷平陽、太原萬戶。阿藍答兒、渾都海之亂，鼎率本道兵討之。二年，詔鼎率征西諸將戍雁門關。遷河東南、北西路宣撫使。三年，改平陽、太原兩道宣慰使。至元三年，遷平路總管。是歲大旱，鼎下車而雨。平陽地狹人衆，常乏食。鼎乃導汾水，溉民田千餘頃，開潞河鵬黃嶺道，以來上黨之粟。修學校，厲風俗。建橫漳故橋，以便行旅。民德之。
七年改僉書西蜀四川行尚書省事，將兵巡東川。過嘉定，遇宋兵，與戰江中，擒其將李越。八年五月，改軍前行尚書省事。十一年，從伐宋。十二年，留鎮黃州。夏四月，改淮西道宣慰使。十三年，加昭毅大將軍，賜白金五百兩。
十四年，改湖北道宣慰使，移鎮鄂州，仍領平陽、太原萬戶。是年，蘄、黃二州叛，鼎將所部討之，戰於樊口，舟覆溺死，年六十有三。
初，鄂州民傅高謀反，鼎疑城中大姓皆與高通，欲盡戮之。僉行中書省事賈居貞不從。及鼎出討賊，留其部將，告以吾還軍，內外合發，盡戮城中大姓。會鼎敗，溺死，鄂人始免於難。鼎一時名將，獨以此事爲人所訾焉。十七年，董文忠等奏：「鄭也可拔都遇害，其叛人家屬物産宜悉與其子納懷。」帝從之。贈中書右丞，諡忠毅。後加贈宣忠保節功臣、金紫光祿大夫、平章政事、柱國，追封潞國公，諡忠肅。子制宜。鼎弟廷瑞，平陽太原萬戶。
次弟甫，未冠，鼎攜之入見，世祖偉其儀狀，命給事左右。甫勇略絕人，讀書，善騎射，從鼎西征有功。曆陽曲、長子、陽城、潞、平棘五縣尹，有惠政，遷平定州、潞州同知，不從長吏加鐵冶課稅，改邠州知卅，授璽書，仍前職，兼管民萬戶。致仕，卒。子昂霄。
昂霄，始宿衛世祖，以勤慎知名。至元十九年，從征八番順元蠻，晉定元大將軍。又從征安西徭賊，斬賊首梁君政，擢中奉大夫、廣西兩江都元帥。初，制宜官樞密副使，其所襲萬戶授廷瑞。及廷瑞老，以昂霄襲萬戶。昂霄重棄世勳，辭都元帥不拜。
大德五年，葛蠻雍真土官宋隆濟叛，昂霄率所部從分省討之，有功。入朝，賜銀鈔、錦段、進懷遠大將軍。延祐元年，進定遠大將軍。三年，分戍廣南。二十四年，擢廣西西江道宣慰使都元帥。泰定二年，復襲萬戶。安西徭叛，命昂霄與左丞乞住討之。昂霄諭以禍福，降洞寨八十五，男女八百餘人，遂班師。天曆元年授湖廣行省參知政事。率平陽、保定兵屯河上，以子濤襲萬戶，旋改樞密副使，扼潼關以禦西兵。事平，賜銀鈔，固辭。二年，復授湖廣行省參知政事，與行省官脫歡，別薛、孛羅等總兵入蜀，討囊家歹，賜表裡衣甲、弓矢有差。四月，囊家歹降，師還。以疾告，不允。八月，知貢舉，昂霄力疾留貢院，誓天爲國得人，俄卒，年六十。
子濤，以萬戶不能去職丁憂，涕泣陳情，欲棄官歸，乃得請。濤婦範氏，以夫喪，哀毀卒。
制宜，小字納懷，性聰敏，有器局，通習國語。
至元十四年，襲爺職太原、平陽萬戶，仍戍鄂州。十九年，朝廷將征日本，造樓船何家洲。地狹，衆欲徙洲旁居民，制宜不從，改擇寬地，民德之。城中屢災或言於制宜曰；「恐奸人乘間爲變，宜捕其疑似者，痛治之。」制宜曰：「吾但嚴守備而已，奈何濫及無辜！」不答一人，災亦息。有盜伏近郊，晨夕剽劫，流言將入城。俄有數人自城外至，顧盼異常，制宜命吏縛入獄，問之無驗，行省將釋之，不從。明日，再出城東，遇一人，乘白馬，制宜叱下，訊之，乃與前數人同爲盜者，遂殺之，一郡帖然。二十四年，扈駕東征乃顔，請赴失望自效。帝顧左右曰：「而父歿王事，惟有一子，毋使在行陣。」制宜表愈力，乃命從月兒呂那顔別爲一軍。以戰功，授懷遠大將軍、樞密院判官。明年，車駕幸上都。舊制：樞府官從行，歲留一人司本院事，漢人不得與。至是，以命制宜。制宜辭，帝曰：「汝豈漢人比耶！」竟留之。二十八年，遷湖廣地省參知政事，陛辭，帝曰：「汝父死事，恤賞未汝及。近者，要束木伏誅，已籍沒其財産，汝可擇取之。」制宜對曰：「彼以贓敗，臣復取之，寧不汙臣！」帝賢之賜白金五千兩。未幾，征拜內台侍禦史。安西牧地圉人冒奪民田十萬餘頃，訟於有司，積年不能理。制宜奉詔而往，按圖籍以正之，訟遂息。
三十年，除湖廣行樞密院副使。湖南地闊遠，群盜據險出沒、昭、賀二州及廬陵境常被害，制宜按部，經廬陵、永新，獲賊首其黨與，皆殺之。茶陵譚計龍，聚惡少年，匿兵器爲奸。既捕獲，其家納賂乞緩獄事。制宜頒其賂以犒士卒，斬計龍於市。自是，湖以南無盜賊。元貞元年，詔行樞密院添置副使一員，與制宜連署。制宜以員非常設，先任者當罷。俄入朝，特授大都留守，領少府監，兼武衛親軍都指揮使，知屯田事。
大德八年，平陽地震，壓死者衆。制宜承命存恤，懼緩不及事，晝夜倍道兼行。至則親入閭巷，撫瘡殘，給粟帛，存者賴之。成宗素知其名，眷遇殊厚。每侍宴，制宜不敢飲，終日儼然。帝察其忠勤，屢賜內醞，輒持以奉母。帝聞之，特封基母蘇氏爲潞國太夫人。十年卒，年四十有七。贈推忠贊治功臣、銀青榮祿大夫、平章政事，追封澤國公，諡忠宣。
子阿兒思蘭嗣。至大三年，尚書省誣奏阿兒思蘭與兄塋祖及段叔仁等謀爲不軌，詔誅阿兒思蘭等十七人，籍沒其家。仁宗即位，雪其冤，並給還家產，追諡敬敏。
李進，保定曲陽人。初從萬戶張柔屯杞縣三叉口。六皇后稱制二年，柔引兵築堡龍岡。會淮水汛漲，宋舟師卒至，大帥察罕率軍拒之，進以兵十五人轉鬥十餘里，奪一巨艦，以功擢百戶。
憲宗八年，大舉伐宋，丞相史天澤爲河南經略大使，選諸道兵之驍勇者，命進爲總把。是年秋九月，由陳倉入興元，度米倉關，伐木開道七百餘里。冬十一月，至定遠七十關，基關上下皆築連堡，宋以五百人守之。天澤命進往說降之，不從。進潛視間道，歸白天澤曰：「彼可取也。」是夜二鼓，進率勇士七十人，掩其不備，攻之，脫門樞而入者二十人。守門者覺，拔刀拒之，進被傷，懸門俄閉，進與二十人力戰，殺傷三十人。後兵繼至，進乃毀懸門，納諸軍，遂拔其堡，守之，關路始通。
九年春二月，天澤兵至行在所，圍合州釣魚山。夏五月，宋舟師援合州，大戰三槽山西。六月，又戰三槽東。進並有功。秋七月，宋戰船三百餘泊黑石峽，在輕舟五十爲前鋒，北軍船七十餘泊峽西，相距一里許。帝立馬東山，擁捕二萬，夾江而陣。天澤乃號令於衆曰：「聽吾鼓，視吾旗，無稍怠。」頃之，聞鼓聲，視其旗東指，諸軍鼓譟而入。兵一交，宋前鋒潰走，順流縱擊，死者不可勝計。帝謂諸將曰：「白旗下服紅半臂突而前者，誰也？」天澤以進對。賞錦衣、名馬。
世祖即位，入爲侍衛親軍。中統二年，宣授總把，賜銀符。三年，從征李璮，有功。至元八年，從圍襄陽。十二年，略地湖北、湖南。宋平，以兵馬使分兵屯鄂州。十三年，領軍三千，屯田河西中興府。十四年，加武略將軍，擢千戶。十五年，移屯六盤同山，加武毅將軍，賜金符。十七年，進明威將軍、稱軍總管。十九年，賜虎符，復進懷遠大將軍，命屯田西域別十八里。
二十三年秋，海都及篤哇等至洪水山，進衆寡不失望，軍潰。進被擒，從至摻八里，遁還至和州，收潰兵三百餘人，且戰且行。至京師，賞金給紋衣二襲、鈔一千五百貫。二十五年，授蒙古侍衛親軍都指揮使司僉事。明年，改授左翼屯田萬戶。元貞元年春，卒。
子雯，襲授武德將軍、左翼屯田萬戶，佩虎符。皇慶二年，加宣武將軍，延祐六年，仁宗念其父功，特賜雯中統鈔五百錠以恤之。泰定元年春，以疾辭，子朵耳只襲。
石抹按只，契丹人，世居太原。父大家奴，率漢軍五百人歸太祖。憲宗八年，按只代領其軍，從都元帥紐璘攻成都。時宋兵聚於虛泉，按只率所部兵大敗之，殺其將韓都統。又從都元帥按敦攻滬州，按只以戰艦七十至馬湖江，宋軍先以五百艘控江渡，按只擊敗之。時宋兵沿江拒守，按只相地形，造浮橋，敵欲撓其役，兵出輒敗。自馬湖以達合江、涪江、清江，凡立浮橋二十餘。及四川平，浮橋之功居多。
九年，宋以巨艦載甲士數萬，屯清河浮橋，相距七十日。水暴漲，浮橋壞，西岸車多漂溺，按只軍東岸，急撒浮橋，聚舟岸下，士卒得不死，又援出別部軍五百餘人，先鋒奔察火魯赤以聞，憲宗遣使慰諭，賞賜甚厚。敘州守將橫截江津，軍不得渡，按只聚軍中牛皮，作渾脫有皮船，乘之與戰，奪渡口，爲浮橋以濟。中統三年，授河中府船橋水手軍總管，佩金符，以立浮橋功也。
至元四年，從行省也速帶兒攻滬州，按只以水軍與宋將陳都統、張總制戰於馬湖江，按隻身被二創，戰愈力，敗之。六年正月，也速帶兒領兵趨滬州，遣按只連糧械，由水道進。宋兵復扼馬湖江，按只擊敗之，生獲四十人，奪其船五艘，復以水軍一千，連糧於眉、簡二州，軍中賴之。九年，從征建都蠻，歲餘不下，按只先登力戰，遂降之。軍遠，道病卒。行省承制以其子不老代領其軍。
不老，從攻嘉定，以巨艦七十艘載勇士數千人，據其上流，於府江紅崖灘造浮橋以渡。十二年，嘉定降，宋將鮮於都統率衆遁，不老追至大佛灘，盡斃之。行院汪田哥攻取紫雲、滬、敘等城，不老功最多。及諸軍圍重慶，不老先以戰艦三百艘列陣於觀灘，絕其走路。十三年，領隨翼軍五百人，會招討藥剌海，豎柵於白水江岸以爲備。不老乘夜襲宋軍，直抵重慶城下，攻千斯門，宋軍驚潰，溺死者衆，宋涪州守將率舟師來援，不老擊敗之於廣陽壩，奪其船十艘。十四年，從攻瀘州，不老勒所部兵攻神臂門，蟻附以登，斬首五十級。明日復戰，又敗之。十五年，復攻重慶太平門，不老先登，殺其守陴卒，宋都統趙安以城降，總管黃亮乘舟遁，不老追擒之，奪戰艦五十艘。
十六年，命襲父職爲懷遠大將國、船橋軍馬總管，更賜金虎符，兼夔路守鎮副萬戶。十八年，大小盤諸峒蠻叛，命領諸翼蒙古、漢軍三千餘人戍施州，既而蠻酋向貴、誓用等降，其餘峒蠻末服者悉平，以不老爲保甯等處萬戶。未幾卒。
鄭溫，真定靈壽人。初從粘合南合有功，爲合必赤千戶。後又從史天澤爲新軍萬戶鎮撫。憲宗征西川，溫四月不解甲，天澤以溫見，具言其功，帝曰：「朕所親見也。」賜名也可拔都，賞以鞍勒。還至閬州，命分軍守邏青居、釣魚等山。
中統元年，佩金虎符爲總管。三年，李璮叛，詔溫以軍還討。至濟南，大軍圍其城，賊將楊拔都等乘夜斫營，溫力戰至黎明，賊退，諸王哈必赤、孫相史天澤厚賞之。七月，城破，命溫率兵三千往定益都。授侍衛親軍總管。
至元六年，進懷遠大將軍、右衛副都指揮使。九年，詔溫統蒙古、漢人、女真、高麗諸部軍萬人，渡海征耽羅，平之。十二年，擢右衛親軍都指揮使，率三衛軍萬人，從攻岳州、江州、沙市、潭州，皆有功。十四年，入朝，遷昭勇大將軍、樞密院判官。
十八年，改輔國上將國、江淮行省參知政事。杭民饑，出米二十萬石糶之。俄賜以常州官田三十頃。二十二年，召還。二十三年，遷江浙行省左丞，命以新附漢軍萬五千人，於淮安雲山泉塘立屯田。三十年，卒，年八十一。贈榮祿大夫、平章政事、柱國，追封趙國公，諡武毅。
子欽、釭、銓、鏞。欽，以父功授右衛親軍千戶，遷利用監丞。欽子克諶，克諶子惟知，惟知子彬，皆世襲。釭，有智略，仕爲龍興路同知，曆廬州路總管，擢樞密院判官，所至有聲。銓，字方年。溫自江南入覲世祖，方次柳林，銓見於行宮，世祖奇其貌，命宿衛東宮，未幾，代兄爲右衛千戶。故事，大享太室，先期賜執事湯沐錢，有司或不時給。銓上言：「禮者，著致潔也，今湯沐錢賜或不均，非是。」時論韙之。分治渾河橋，大雨水溢，銓所治獨堅完不壞。敕賜灑饌勞之。大德中，復以官讓兄子克諶。中統元年卒。子克順，臨城縣尹。鏞，靖江路總管府同知，政尚平恕，民稱之。
石抹乞兒，契丹人。祖高奴。太祖六年大軍至威甯，高奴與劉伯林、夾谷常哥等迎降，授千戶、青州防禦使，賜金符。太宗元年，從伐金，爲征行千戶，卒。父常山襲。憲宗三年，擢總管，領興元諸軍奧魯屯田，並權台雞驛行軍都總管萬戶。卒。乞兒襲萬戶，從紐鄰攻重慶、滬、敘諸州，俱有功。
至元三年，從都元帥按敦移鎮潼川。四年九月，從攻蓬溪寨，戰歿。子狗狗襲。
狗狗，少從征伐，以勇敢稱。八年，從嚴忠範圍重慶，攻朝陽寨，先登。九年，宋昝萬壽襲成都，狗狗以蒙古軍二千擊敗之。十六年，錄前後功，賜金虎符，授宣武將軍、管軍總管，戍遂寧。
十七年進明威將軍、管軍副萬戶。從招討使藥刺海討亦奚不薛蠻，平之。從行省也速帶兒討都掌、烏蒙、蟻子諸蠻，戰於鴨樓關，狗狗最有功。二十一年，率蒙古軍八百人，從征散貓，戰於菜園坪、滲水溪，皆敗之。月餘，散貓降，大盤諸蠻亦降。二十四年，遷懷遠大將軍、夔州路萬戶，移戍重慶。二十六年，卒。子安童襲。
