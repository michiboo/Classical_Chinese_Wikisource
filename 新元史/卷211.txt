貢奎 師泰 王守誠 李好文 孛術 魯翀 遠 蘇天爵 吳直方 萊 楊瑀 逯魯曾 曾福仲 劉聞 張翥 周伯琦 孔克堅 
　　貢奎，字仲章，其先大名滿城人，後徒寧國宣城。奎十歲能屬文，用長博通經史，浙江行省檄為池州齊山書院山長。 
　　大德六年，授太常奉禮郎，兼檢討，上疏言：「先王制禮，雖節文有經，而本誠貴質，惟不蔽於禮之文，而得其意，則可以對越而無歉，不然，繁為之節，無當也。」朝廷多采其議。九年，遷翰林國史院編修。 
　　至大元年，轉應奉翰林文學，預修《成宗實錄》。丁父憂，服闋，除江西等處儒學提舉。吏逮數人至，持公牘請奎署日，是學校報事遲誤者。奎曰：「吾以天子命，提舉儒學，職在教，何以刑為？」立命釋之。乃書其坐屏曰：「讀書之中，日有其益。飲水之外，他無所求。」與諸生揖讓周旋，如師弟子禮，士論翕服。五年，遷翰林院待制，預修《仁宗實錄》。書成，賜幣有差。 
　　至治元年，以母老，乞養歸。泰定三年，復起為翰林待制，拜集賢直學士，階奉訓大夫。天曆元年，奉命祀北嶽南鎮及淮濟瀆。二年，至會稽，以疾卒，年六十一。著有詩文集百二十卷。元統元年，贈翰林直學士、太中大夫、輕車都尉，追封廣陵郡侯，諡文靖。子師泰。 
　　師泰，字泰甫，肄業國學為諸生。天曆元年，選授太和州判官。累遷江浙行省掾。以中書檄，不得用部下士為掾，自劾去。尋以大臣薦，擢應奉翰林文字、同知制誥兼國史院編修官。丁內艱。 
　　服闋，除紹興路總管府推官。山陰白洋港有無主船漂抵岸，史甲等取其篙櫓，船有死人二，徐乙見之，疑為史甲所殺，告於官，史傭富民家，並逮系富民。師泰密訪之，則沈丁船，以盜魚，為漁人所殺者，其冤遂白。巡鹽徐裕奪諸暨商所齎錢殺之，走白縣：「我獲販私者，其人畏罪投水死。」師泰覆案之，具得裕殺人狀。餘姚孫國賓，以捕盜獲姚甲造偽鈔，受其賕縱之，誣執良民。師泰訊得實，姚處死，孫說就法。其審斷之明，多類此。治行為諸郡第一。 
　　至正六年，復入為翰林應奉文字。預修遼、金、宋史。八年，遷授經郎，兼經筵譯文官。九年，擢翰林待制，進講經筵，明君子、小人之辨。帝悅，錫賚甚厚。十年，改國子司業。擢禮部郎中，遷吏部，拜監察御史。自世祖以後，省、台不用南人，及是，始復舊制，南人復為省、台官，自師泰始。 
　　至正十二年，除吏部侍郎，旋調兵部，巡視口北十三站馹戶，均其徭役，豪強懾服。十四年，除都水庸田使，和糴浙西以供軍儲。庸田司罷，擢江西廉訪副使，未行，再擢福建廉訪使。又改兵部尚書。旋授平江路總管。 
　　十六年，張士誠陷平江，師泰懷印綬遁去。士誠降，浙西行省丞相達識帖木兒承制授師泰兩浙都運鹽使，再除江浙行省參知政事。十八年，改戶部尚書。詔以閩鹽與糧由海道運至京師，皇太子書務本二字賜之。二十年，召為秘書卿。 
　　二十二年，行至杭之海寧，以道阻，遂寓于海寧，自名其里為小桃源。元亡，宋濂邀之出，師泰為置酒，飲罷，仰藥而卒，年六十五。師泰工詩文，尤長於吏治，所至有名績，著《玩齋集》十卷。 
　　王守誠，字君實，冀寧陽曲人。少好學，從鄧文原、虞集游。泰定元年，進士第一，授秘書郎。遷太常博士，續纂《太常集禮》。轉藝林庫使，與修《經世大典》。拜陝西行台監察御史，改奎章閣鑒書博士，遷監察御史。出為山東廉訪司僉事，累遷禮部尚書。與修遼、金、宋三史。擢中書省參議，出為燕南北道廉訪使。 
　　至正五年，拜河南行省參知政事。偕大都留守答而麻識里宣撫四川。銅梁尹張文德捕斬盜魁，得懷中旗，書曰：「南朝趙王，其黨聚眾，焚掠雙山。」文德又捕百餘人。重慶知府以私憾誣之，議文德罪，比不即捕強盜例加四等，會遇赦，尚欲杖一百七。守誠至，為直其事。疏言：「四川官吏祿薄，請以戶絕田及屯田之荒者，召人耕辟，收其租以贍之。」宜賓尹楊濟亨請建憲宗神御殿於蟠龍山，儒學教授謝進賢請復文翁石室為書院，守誠據以入奏，皆從之。進資政大夫、河南行省左丞，未抵任，卒，年五十四。賜鈔萬錠，諡文昭。 
　　李好文，字惟中，大名東明人。父永貞，國子伴讀。好文少貧力學，夜就鄰家磨房燈讀書。一日，貸村嫗米，嫗訕其弗耕。好文曰：「我目耕耳。」時人為語曰；「目耕夜分李好文。」 
　　登至治二年進士第，授濬州判官。入為翰林國史院編修、國子助教。泰定四年，除太常博士。會盜竊太廟神主，好文言：「在禮，神主當木為之，金玉祭器宜貯之別室。」又言；「祖宗建國以來七八十年，每遇大禮，皆臨時取辦，博士徒循故事相應答耳。往年詔為《集禮》乃令各省及各郡縣置局纂修，宜其久不成，禮樂由朝廷出，郡縣何有焉！請長院者選僚屬數人，仍請出架閣文牘，以資擇錄。」從之。三年，書成，凡五十一卷，名曰《太常集禮》。遷國子博士，丁內憂。 
　　服闋，起為國子監丞，拜監察御史。時復以至元紀元，好文言：「年號襲舊，古所未聞，襲名祛實，未見有益。」因言時弊遜於至元者十餘事。朝廷雖是之，終弗能用。好文錄囚河東，有李拜拜殺人，而兇器不獲，懸十四年。好文曰：「不決之獄，有如是久者！」立出之。王傅撒都刺以足蹋死人，眾謂殺人不用刃，當杖。好文曰：「怙勢殺人甚於刃，況因有求而不遂乎！」卒論死，一道震懾。出僉河南、浙東兩道廉訪司事。六年，帝親享太室，召僉太常禮儀院事。 
　　至正元年，除國子祭酒。好文言宜親祀孔子，帝納之。會丁夜有御中中丞入禮殿，國子生阻之。明日，中丞使刑曹訊其事，好文曰：「中丞不察其由，何施鞭朴耶！」卻之。丞相以聞，中丞謝罪乃已。改陝西行台治書侍御史，遷河東道廉訪使。三年，郊祀，召為同知太常禮儀院事。帝親祀太廟，乘馬至里橋弗下，眾不敢言，好文前跪白：「皇帝宜下馬。」帝乃下馬，至寧宗室，遣阿魯問曰：「兄拜弟可乎？」好文與博士劉聞對曰：「為人後者，為之子也。」帝遂拜。由是每親祀，必命好文攝禮儀使。四年，除江南行台治書待御史，未行，改禮部尚書。與修遼、宋、金史。除治書侍御史。俄除參議中書省事，視事十日，仍為治書，與修史。 
　　又遷陝西行台治書侍御史，獨署台事。時王守誠奉使四川，以私仇誣廉訪使曾文博，僉事烏馬兒、王武。文博免官卒，烏馬兒誣服，武不屈，以輕侮抵罪。好文曰：「奉使代天子行事，當問民疾苦，黜邪陟正。今行省以下未聞舉劾一人，獨風憲之司無一免者，豈正大之體。」率御史力辯武等之枉，並劾守誠不法十餘事，時論直之。 
　　六年，除翰林侍講學士，兼國子祭酒。遷集賢侍講學士，仍兼祭酒。九年，出為湖廣行省參知政事、湖北道廉訪使。尋召為太常禮儀院使。 
　　帝以皇太子年漸長，開端本堂，命人學，以右丞相脫脫、大司徒雅不花知端本堂事，命好文以翰林學士兼諭德。好文力辭，上書於脫脫曰：「三代聖王，莫不以教世子為先務，蓋傳經期以明道，出治在於為學，宜求道德之鴻儒，拂成國家之盛事。好文天資本下，人望素輕，驟膺重託，負荷誠難。」脫脫以其書聞，不許。好文言：「欲求二帝三王之道，必由於孔氏。其書則《孝經》、《四書》。」乃節其要略，釋以經文，又取史傳及先儒論說有關治體者，加以所見，效真德秀《大學衍義》例，成《端本堂經訓要義》十一卷。詔付端本堂，令皇太子習焉。好文又集歷代帝王故事，總一百六篇：一日聖慧，二日孝友，三曰恭儉，四曰聖學，又采歷代興亡治亂之跡，名《大寶龜鑑》，皆進呈於皇太子。久之，遷翰林學士承旨，階榮祿大夫。 
　　十六年，復上書皇太子曰：「臣之所言，即前日所進經典大意也。殿下宜以所進諸書，參以《貞觀政要》、《大學衍義》等書。果能推而行之，何憂乎天下不治。」皇太子嘉納之。然皇太子性好佛，常謂左右曰：「李先生教我讀儒家書，每不了了。西僧教我佛經，則一夕便曉也。」後屢引年乞致仕，辭至再三，拜光祿大夫、河南行省平章政事，仍以翰林學士、一品祿，終其身。卒，年七十。 
　　孛術魯翀，字子翬，鄧州順陽人，其先隆安人。金泰和中，定女直姓氏，屬望廣平。祖德，從憲宗南征，因家於順陽，以功封南陽郡侯。父居謙，辟江西行省掾，生翀贛江舟中，釜鳴者三，人以為異。稍長，即勤學。居謙卒，家漸落，翀學益力。自順陽徒居鄧州，從州人李貞隱受學。復往江西，從新喻蕭克翁受學。克翁有學行，為州里所敬，嘗夢大鳥止其居，翼覆於軒，明日翀至。翀始名思溫，字伯和，克翁為易今名，以符夢兆。後復從京兆蕭奭及翰林學士虞集游，學益進。姚燧以書致貞隱曰：「燧見人多矣，學問文章無與子翬比者。」於是貞隱以其女妻之。 
　　大德十一年，用薦者授襄陽儒學教諭。遷汴梁路儒學正。會修《世祖實錄》，燧首以翀薦。至大四年，授翰林國史院編修官。延祐二年，擢河東道廉訪司經歷。遷陝西行台監察御史，賑吐蕃飢，多所建白。 
　　五年，拜監察御史。時英宗未出閣，翀言：宜擇正人，以為輔導。帝納之。尋劾奏中書參議元明善，帝初怒不納，明日乃命改明善他官，而慰翀。俄以御史巡撫遼陽，敕給弓矢、環刀，後著為令。又往淮東，察憲司官聲跡，淮東憲司尚嚴刑，翀取獄具焚之。凡以吏進者，例降二等，從七品以上不得用。翀言：「科舉未立，人才多以吏進，若一概屈抑，恐未足盡持平之議。請吏進者，止於五品。」從之。 
　　除右司都事。時宰相鐵木迭兒專事刑戮，以復私憾，翀因謝病去。頃之，擢翰林院修撰，又改左司都事。拜住為左丞相，使人勞翀曰：「今規模已定，不同往日，宜早至也。」翀為強起。會國子監隸中書，俾翀兼領之。先是，周王舉兵，陝西府縣官多堅吏議，翀白丞相曰：「此輩皆脅從，宜宥之。」乃悉加銓敘。帝方獵柳林，駐故東平王安童碑下，因獻《駐蹕頌》，甚稱旨，命坐，賜飲上尊。從幸上都，次龍虎台，拜住命翀宣旨中書，翀領之，行數步，還曰：「果命翀否？」拜住嘆曰：「真謹密人也。」間謂翀曰：「卿可作宰相否？」翀曰：「宰相固不敢當，然所學宰相事也。夫為宰相者，必福德才量備，始可當之。」拜住大悅，觴翀曰：「非卿不聞此言。」迎駕至行在所，翀入見帝賜坐，擢右司員外郎，預修《大元通制》，書成，翀為序焉。 
　　泰定元年，遷國子司業。明年，出為河南左右司郎中。行省丞相曰：「吾得賢佐矣。」翀言：「世祖立國，成憲具在，慎守足矣。譬如乘舟，非一人之力能運也。」遂開除壅弊，省務一新。三年，擢燕南河北道廉訪副使。晉州達魯花赤有罪就逮，而奉使宣撫以印帖征之，欲緩其事。翀發其奸，奉使因遁去。入僉太常禮儀院事，盜竊太廟神主，翀言：「各室宜增設都監員，內外嚴置扃鎖，晝巡夜警，永為定製。」從之。又纂修《太常集禮》，書成，未上，命兼經筵官。 
　　文宗入京師，大臣問以故事，翀建議從漢文帝從代邸踐阼之事，眾韙之。文宗嘗字呼翬而不名，翀與平章政事溫迪罕等十人商論大事，日夕備顧問，宿值東廡下。文宗虛大位以俟明宗，翀極言：「神器不可久虛，宜攝位以俟其至。」帝納之。及親祀天地、社稷、宗廟，翀為禮儀使，詳記行禮節文於笏，遇至尊，不敢直書，必識以兩圈。帝偶取笏視曰：「此為皇帝字乎？」因大笑還之。竣事，上天曆慶詩三章，帝命藏之奎章閣。擢陝西漢中廉訪使。 
　　會立太禧院，除僉太禧宗禋，兼祗承神御殿事，詔遣使趣之還。迎駕至龍虎台，帝曰：「子翬何緩來？」太禧院使阿榮對曰：「翀體豐肥，不任乘馬，從水道來，是以緩。」帝又問阿榮曰：「魯子翬飲食何如？」對曰：「與眾人同。」又問：「談論如何？」曰：「羽中所談義理之言也。」從幸上都，嘗奉敕撰碑文，稱旨。帝曰：「侯朕還上都，當酬汝潤筆資也。」 
　　遷集賢學士，兼國子祭酒。諸生素望翀，至是相賀。翀以古者教育有業，退必有居。舊制，弟子員初入學，以羊贄，所貳之品，與羊等。翀曰：「與其饜口腹，孰若為吾黨燥濕寒暑之虞乎。」命撙集之，得錢二萬緡有奇，作屋四區，以居學者。諸生積分有六年未及釋褐者，翀至，皆使就試而官之。 
　　帝師至京師，敕朝臣一品以下皆乘白馬郊迎，大臣俯伏進觴，帝師不為動，惟翀舉觴立進曰：「帝師，釋迦之徒，天下僧人師也。余孔子之徒，天下儒人師也。請各不為禮。」帝師笑而起，舉觴卒飲，眾為悚然。帝問翀：「三教何者為貴？」對曰：「釋如黃金，道如白璧，儒如五穀。」帝曰：「然則儒賤耶？」對曰：「黃金、白璧，無亦何妨。五穀，可一日闕哉！」帝曰：「善。」 
　　文宗崩，皇太后聽政，命別不花、塔失海牙、阿兒思蘭、馬祖常、史惟良及翀六人商論國政。惠宗即位，大臣以為不可頻敕。翀曰：「今上入繼大統，當新天下耳目，豈可令新天子收怨議。」乃定。遷禮部尚書，階中憲大夫。有大官，妻無子，面妾有子者。其妻以田盡入僧寺，子訟之，翀召其妻詰之曰：「汝為人妻，不以資產遺其子，他日何面目見汝夫於地下？」卒反其田。 
　　元統二年，除江浙行省參知政事。逾年，以遷葬歸鄉里。明年，召為翰林侍講學士，以疾辭不至。至元四年卒，年六十。贈通奉大夫、陝西行省參知政事、護軍，追封南陽郡公，諡文靖。 
　　翀狀貌魁梧，不妄言笑，其為學一本於性命道德。文章簡奧，深合古法。居國學久，論者謂自許衡之後，能以師道自任者，惟耶律有尚及翀而已。有文集六十卷。 
　　子遠，字朋道，以翀蔭調秘書郎，轉襄陽縣尹。南陽賊起，遠以忠義自奮，傾財募丁壯，得千餘人。與賊拒戰，俄而賊大至，遠被害。妻雷氏亦不屈死。 
　　蘇天爵，字伯修，真定人。 
　　父志道，有吏能，為姚天福所知，累遷中書省掾、刑部主事。延祐三年，擢嶺北行省左右司郎中。時周王出鎮雲南，次延安，其從官與行省丞相阿思罕擁之，舉兵反，兵敗，周王遂出北國。和林大震，官吏俱奔散，又大雪，人畜多壓沒，志道受命即行，開倉振恤，募商賈運粟實邊，民遂安堵。及代還，以積勞卒於京師。 
　　天爵少從安熙學，為國子學生。又從吳澄、虞集受業。延祐四年，馬祖常以御史監試國子生，試碣石賦，天爵文詳實典雅，拔為第一，釋褐授從仕郎、大都路薊州判官。丁內外艱。服除，調功德使司照磨。泰定元年，改翰林國史院典籍官。擢應泰翰林文字。至順元年，預修《武宗實錄》。二年，遷修撰。擢江南行台監察御史。 
　　明年，慮囚湖北。湖北地僻遠，民獠雜居。天爵冒瘴毒，遍歷其地。囚有言冤狀者，天爵曰：「憲司歲兩至，不言何也。」皆曰：「前此慮囚者應故事，聞御史至，當受刑，故不得不言。」天爵為之太息。雖盛暑，猶夜篝燈，治文書無倦。江陵民文甲無子，育其甥雷乙，後乃生兩子，而出乙。乙俟兩子賣茶，即舟中取斧，並聽殺之，沈斧水中，而血漬其衣，跡故在。事覺，乙具服，部使者乃以三年之疑獄釋之。天爵曰：「此事二年半耳，且不殺人，何以衣污血，又何以知斧在水中？又其居去殺人處甚近，何謂疑獄？」仍置於法。常德民盧甲、莫乙、汪丙，同出傭，而甲誤墮水死。甲弟之為僧者，欲私甲妻不得，訴甲妻與乙同殺其夫。乙不能明，誣服擊之死，斷其首棄草間，屍與仗棄譚氏家溝中。吏往索，果得髑髏，然無屍與仗，而譚誣證曾見一屍水漂去。天爵曰：「屍與仗縱存，今已八年，未有不腐者。」召譚詰之，則甲未死時，目已瞽，其言見一屍漂去妄也。天爵語吏曰：「此乃疑獄，況不止三年。」俱釋之。其讞獄詳允率類此。入為監察御史，道改奎章閣授經郎。 
　　元統元年，復拜監察御史。在官四月，章疏凡四十五上，所劾者五人，所薦舉者百有九人。明年，預修《文宗實錄》遷翰林待制，尋除中書右司都事，兼經筵參贊官。後至元二年，由刑部郎中改御史台都事。三年，遷禮部侍郎。五年，出為淮東道肅政廉訪使，一道肅然。入為樞密院判官。明年，改吏部尚書，參議中書省事。是時，朝廷更立宰相，天爵知無不言，夙夜謀畫，鬚髮盡白。 
　　至正二年，拜湖廣行省參知政事，遷陝西行台侍御史。四年，召為集賢侍講學士，兼國子祭酒。明年，出為山東道肅政廉訪使。尋召還集賢，充京畿宣撫使，凡興除者七百八十有三事，糾劾者九百四十有九人，都人有包、韓之譽。然以忤時相意，竟坐不稱職罷歸。 
　　七年，起為湖北道宣慰使、浙西道廉訪使，俱未行。拜江浙行省參知政事。九年，召為大都路都總管，以疾歸。俄復起為兩浙都轉運使。時鹽法弊甚，天爵所辦課為鈔八十萬錠，及期而足。十二年，妖賊蔓延江浙，仍拜行省參知政事，總兵饒、信，克復一路六縣。未幾卒於軍中，年五十九。 
　　天爵為學博而知要，長於紀載。有《國朝名臣事略》十五卷，《國朝文類》七十卷，奏議五卷，文集三十七卷。 
　　吳直方，字行可，婺州浦江人。家貧，遊學京師，歷三十六年，雖困厄，志氣愈壯。後用薦者以說書事明宗於潛邸。明宗出鎮雲南，復罷去。尋授上都路學正，欲蒞任，又為代者所先。留守馬札爾台留教其子脫脫及也先帖木兒。 
　　元統二年，脫脫為御史大夫，以直方嘗事先朝，奏為江浙等處儒學提舉。中書改副提舉，御史又改授廣東廉訪司永發架閣兼照磨，轉中政院架閣管勾，俄遷長史。 
　　是時伯顏專權驕恣，人情震懾，脫脫雖養於伯顏，常憂其敗，私請於馬札兒台，及其未敗圖之，馬札兒台以為然。脫脫復質於直方，直方曰：「傳在之：大義滅親。大夫但知忠於國家，余何顧焉。」脫脫計遂決。會河南矯殺省臣，事連廉訪使段輔，伯顏嗾台臣言漢人不可為廉訪使，脫脫不能爭，與直方謀之。直方曰：「此祖宗法度，決不可廢，盍先為上言之。」脫脫入白於帝，奏上，帝如脫脫言。伯顏知出於脫脫，大怒，謂帝曰：「脫脫雖臣之子，然其心專護漢人，宜罪之。」帝曰：「此朕意，非脫脫所方。」及伯顏擅貶宣讓、威順二王，帝不勝其憤，泣語脫脫，脫脫亦泣下。歸與直方謀之，事具《脫脫傳》。後伯顏請太子獵於柳林，脫脫佐帝逐伯顏，出為河南行省左丞相。 
　　事平，賜直方黃金帶，擢集賢直學士，轉侍講學士，尋又擢集賢大學士。脫脫拜右丞相，有大政咨於直方然後行，直方必引古義告之。未幾，引疾歸，以榮祿大夫、大學士致仕。至正中，御史劾直方躐進，奪誥命，除名。他御史復辨其誣，詔復之。卒於家。 
　　直方深沈有謀，人莫測其涯際，性謙慎，待人如布衣時，有一飯之恩必思報之，人以是稱焉。子萊。 
　　萊，字立夫，年四歲，其母盛氏口授《孝經》、《論語》、《春秋》、《穀梁傳》，即能成誦。七歲能賦詩。同縣方鳳，有文學重名，見而嘆曰：「明敏如吳萊，雖汝南應世叔不是過也。」悉以所學授之。萊本名來鳳，取《毛詩》「北山有萊」之義，為易今名。 
　　延祐七年，舉進士不第，退隱松山，益窮諸經之義，所造愈邃。至正三年，監察御史以茂才薦，署饒州路長薌書院山長，未行，卒，年四十四。門人私諡淵穎先生。 
　　萊文章雄宕有奇氣，尤工古今體詩。著有《尚書標說》六卷，《春秋世變圖》二卷，《春秋傳授譜》一卷，《古職官錄》八卷，《孟子弟子列傳》二卷，《楚漢正聲》二卷，詩文集六十卷。 
　　史臣曰：「吳直方說脫脫大義滅親，卒屏權奸臣，安社稷。洎脫脫秉政，可以行其志矣，乃見機而作，逡巡引避。知進退存亡，而不失其正者，直方有焉。」 
　　楊瑀，字元誠，杭州錢塘人。父昌，宋邳州萬戶。瑀少警敏。天曆間，以大臣薦，召見於奎章閣，論治道及藝文事，命瑀篆『洪禧明仁』璽文，稱旨，留備宿衛。署廣成局副使，擢中瑞司典簿，特賜牙符出入禁中。改廣州清源縣尹，帝愛其廉慎，留之。 
　　時伯顏柄政，一日挾太子出獵，帝欲逐之，瑀與密謀，夜以牙牌宣入。瑀首以增糶官米為請，左右皆於之，瑀曰：「城門上鎖，明日不開，則米價涌貴，城中必先哄噪，且使知聖王恤民之德，有何不可？」帝允之，命世傑班傳旨於省臣，增米鋪二十，鈔到即糶，都人咸額手以頌焉。 
　　以功授奉議大夫、太史院判官，旋擢同僉院事，賜金帶、貂裘。同官有以景星見，欲奏之，瑀不可曰：「使人共見，始為不欺。」後數日，太白經天，眾乃服瑀之有識。未幾，請告歸。復起為宣政院判官。 
　　改建德路總管。屬賊由歙縣窺建德，有司疑淳安長樂鄉民通賊，捕下獄。株連數百家，民益洶洶。主師將以兵往，瑀不可曰：「倘以疑枉鼓眾，亂賊乘釁而至，則事去矣。我請撫之，果不測，我當任其咎。」遂肩輿直抵淳安，又載米二百石以賑饑民，使縣令諭之。明日，帥以兵至，瑀曰：「敢擅動者，軍法從事。」鄉民歡呼，持牛酒拜瑀，事遂定。 
　　二十年，遷中奉大夫、浙東道宣慰使都元帥，瑀以年七十，累請老。丞相達識帖木兒遣使留之，瑀謝事去，卒於家。著有《山居新話》行世。 
　　逯魯曾，字善止，懷慶修武人，性剛介。天曆三年進士，授翰林國史院編修官，辟御史台掾。監察御史劾中丞史惟良簡傲，魯曾開實封於大夫前曰：「中丞素持重，不能與人周旋，御史劾之非公論。」由是眾稱其直。 
　　除太常博士。武宗皇后真哥無子，故武宗廟未立皇后主配享，至元初，集廷臣議之。右丞相顏請以明宗之母亦乞列氏配享，徽政院傳太后旨，以文宗之母唐兀氏配享。伯顏問於魯曾，魯曾不能對，歸問其館客曾福仲。福仲曰：「公何疑？」曰：「母以子貴，是以疑之。」福仲曰：「何拘拘於《公羊》之義也，真哥皇后在武宗時已膺寶冊，文、明二後何與焉？今為臣而廢帝後，為子而尊父妾，有是理乎？」魯曾悅，乃告於伯顏曰；「真哥皇后以無子之故，不為立主，而追崇妃妾，非禮也。且慕容垂即位追廢母后，而立所生母為後，為萬世笑，豈可復蹈其失？」集賢大學士陳顥曰；「唐太宗冊曹王明之母為皇后，是亦二後也。曷為不可？」魯曾曰：「堯母為帝嚳庶妃，堯即位，不聞冊封其母。皇上不法堯、舜，而法太宗邪？」伯顏韙其言，遂以真哥皇后配享。 
　　遷監察御史。劾太尉答失海牙、阿吉剌，右丞鞏卜班，刑部尚書兀突蠻，監察御名吉當普，院使哈喇完者、月魯不花，郎中呂國誠等，皆黜之，朝廷肅然。 
　　除樞密院都事，疏言：「前丞相伯顏專殺大臣，其黨利人妻女，巧誣以罪。今大小官及諸人有罪，請止坐本身，不得籍妻女。郯王為伯顏構陷，宜雪其無辜，給復子孫。」從之。除刑部員外郎，遷宗正府郎中，出為遼陽左右司郎中，遷僉山北道肅政廉訪司事，入為禮部郎中。 
　　至元十二年，丞相脫脫討徐州賊，以官兵不習水土，募瀕海鹽丁五千人，使魯曾將之，超遷資善大夫、淮南添設元帥，領征討事。徐州平，又從討淮東，卒於軍。 
　　曾福仲者，其先泰和人，後徒於邵陽。福仲通《春秋》、《三禮》。元統二年，以經明行修征入京師，久不報，館魯曾家。魯曾從福仲言，請以真哥皇后配享，且告伯顏曰：「此館客曾福仲之議也。」伯顏召福仲問之，對如初，乃以福仲為太常博士。福仲與劉聞同為博士，相友善，議寧宗祭拜禮，福仲助聞爭之，性剛，忤丞相朵兒只歹，左遷天臨路錄事，棄官歸，卒。 
　　劉聞，字久廷，安福人。父蒙正，淹貫六籍，讀書過目成誦，聞亦有學行。 
　　張翥，字仲舉，晉寧襄陵人。少受業於李存。存字安仁，江左宿儒也，其學傳於陸九淵。翥從之游，學日進。未幾，又從仇遠學。遠於詩最高，翥盡得其聲律之奧。 
　　至元末，同郡傅岩起在中書，薦翥隱逸，召為國子助教。會朝廷修遼、金、宋三史，召擢翰林國史院編修官。歷應奉、修撰，遷太常博士、禮儀院判官，又遷翰林直學士，侍講學士，以侍讀兼祭酒。翥勤於誘掖後進，不以師道自尊，用是學者親之。有以經義問者，必歷舉眾說為之折衷，無不厭其所得。 
　　嘗奉敕詣中書議時政，眾論蜂起，翥獨默然。丞相搠思監曰：「張先生平日好論事，今日語不出，何耶？」翥對曰：「諸人之議皆是也，但事勢有緩急，施行有先後，在丞相所決耳。」搠思監善之。明日，除集賢學士。俄以翰林學士承旨致仕。 
　　搠思監削孛羅帖木兒兵權，使翥草詔。翥曰：「此大事，非親見主上不能筆。」左右或勸之，翥曰：「吾臂可斷，筆不能操也。」乃命危素就相府草之。及孛羅帖木兒至京師，召素責之曰：「詔從天子出，相府豈草詔地乎？」素不能答，孛羅帖木兒欲斬之，左右營救始免焉。 
　　及孛羅帖木兒伏誅，詔以翥為河南行省平章政事，仍翰林學士承旨致仕，給全俸終其身。二十八年三月卒，年八十二。 
　　翥嘗集兵興以來死事者，為書曰《忠義錄》，識者韙之。 
　　周伯琦，字伯溫，饒州鄱陽人。 
　　祖匡，字良載，宋咸淳進士，署江東路提刑幹辦。大兵饒圍州，諭能以城降者除郡守，眾推匡署降表，匡夜遁。宋平，以程鉅夫薦，授同知廣州路總管，辭不拜，隱居而卒，世以魯仲連擬之。 
　　父應極，至大間仁宗為皇太子，召見，獻《皇元頌》，授翰林待制，後為皇太子說書。仁宗即位，遷集賢待制，出為池州路同知總管府事。卒。 
　　伯琦，以父蔭授南海縣主簿，為翰林修撰。至正元年，改奎章閣為宣文閣。藝文監為崇文監，以伯琦為宣文閣鑒書博士，兼經筵官，進講輒稱旨，日被顧問。帝常呼其字而不名。擢崇文監丞。會御史奏風憲宜用近臣，特命僉廣東道廉訪司使。未幾，改福建道。八年，召為翰林待制，兼崇文少監。累擢翰林直學士，轉兵部侍郎。 
　　十二年，與貢師泰同除監察御史。時御史大夫也先帖木兒喪師失律，陝西行台御史劉希曾等十人共劾之，伯琦劾希曾等越分言事，希曾等皆左遷，由是不為公論所與。 
　　十三年，遷崇文太監，兼經筵官，代祀天妃廟。丁內艱。十四年，起復為江東道廉訪司使。長槍軍瑣南班等陷寧國，伯琦率僚佐迎之，尋奔杭州。除兵部尚書，未行，改浙西道廉訪使。 
　　十七年，浙江行省丞相達識帖木兒，承制假伯琦參知政事，招諭張士誠。士誠稱臣入貢。先是，江南行台御史金觀劾伯琦棄寧國之罪，及士誠降，行台御史又為伯琦辯釋，遂除同知太常禮儀院事，士誠留不遣，改江浙行省左丞。又改江南行台侍御史，擢御史中丞。後以榮錄大夫、集賢院大學士致仕。 
　　伯琦留平江十餘年，士誠敗，明太祖聞伯琦名，召見之。後返饒州卒。或雲明祖殺之。伯琦儀觀溫雅，博學，工文章，尤善書。帝命篆宣文閣寶，並題宣文閣，編摹王羲之《蘭亭序》智永《千文》，刻石閣中。著有《六書正訛》五卷，《說文字原》一卷，詩文集四卷。 
　　孔克堅，字景夫，孔子五十世孫。 
　　父思晦，延祐中為寧陽儒學教諭。仁宗崇尚儒術，一日問孔子裔襲爵為誰？廷臣以未定對，帝親取孔氏譜牒，按之曰：「以嫡應襲封者，思晦也。」特授中議大夫，襲封衍聖公。思晦性至孝，居母喪，勺水不入口者五日，受業於導江張盨，不為詞章之學。 
　　思晦卒，克堅襲封衍聖公。十五年，平章達識帖卜兒薦克堅明習禮教，征為同知太常禮儀院事，以子希學襲衍聖公爵。是年冬，郊祀，克堅攝太常使，登降有容，觀者稱其知禮。拜治書侍御史，克堅謝病歸。 
　　十六年，起為山東道肅政廉訪使，丞相太平奏克堅為集賢直學士。毛貴逼京師，廷議遷都陝西。克堅曰：「天子當與社稷宗廟為存亡，惡可棄而之他，且勤王兵日集，賊必敗走。」後果如克堅言。 
　　十九年，遷禮部尚書，知貢舉。時四方避亂者多集京師，克堅請設流寓科，以收之。俄遷陝西行台待御史。李思齊與察罕帖木兒相攻，行省丞相帖里木兒納思齊降，命張良弼御察罕帖木兒。克堅及中丞袁煥言其不可，帖里木兒不聽，渙亦被劾去。克堅曰：「謀之不藏，亂縣至矣。」遂自免歸。月余，良弼敗於鹿台，奉元遂陷。 
　　二十二年，除國子祭酒，太子書大成殿額以賜之。克堅以世亂，不樂仕進，復謝病歸。明洪武三十年卒，年五十有五。子希學，襲封衍聖公。
