
王磐  李昶  劉肅〈賡〉  王鶚  徐世隆  孟攀鱗
王磐，字文炳，廣平永年人。世業農，歲得麥萬石，鄉人號萬石王家。父禧，金末入財佐軍興，補進義副尉。大兵破永年，將屠城，禧復罄家貲以獻，遂獲免，金人遷汴，乃渡河，居汝州之魯山。
磐從麻九疇學，客居貧甚，畫碗粥爲朝幕食。年二十六，登正大四年進士第，授歸德府會錄事判官，不赴。避亂襄、淮間，宋荊湖制置司辟爲議事官。太宗八年，襄陽內附，乃北歸，至洛陽。會楊惟中奉詔招集儒士，得磐，深禮敬之。東平行台嚴實興學養士，迎磐教授受業者常數百人，後多爲名士。
中統元年，拜益都等路宣撫副使，頃之，以疾免。磐樂青州風土，乃買田渳河之上，題其居曰鹿庵，有終焉之意。及李璮謀反，磐覺之，脫身至濟南，得驛馬馳入京師，因侍臣以聞。世祖即日召見，嘉其誠節，撫勞甚厚。璮據濟南，大軍討之，帝命磐參議行中書省事。璮平，挈妻子至東平。召拜翰林直學士，同修國史。
出爲真定、順德等路宣慰使。邢水縣達魯花赤忙兀礙貪暴不法，民苦之。有趙清者發者罪，既具伏，其妻賄人以利，使殺清。清逃，盡殺其父母妻子。清訴於官，不爲理，又欲反其獄。磐奏置忙兀礙於法，籍其家貲。真定有西域賈人，稱貸取息，償不以時，輒置獄於家，拘系搒掠。且恃勢幹官府，坐宣慰廳事，指撝屬吏。磐大怒，叱左右捽下，箠之。
時府治寓城上，即投之城下，幾死，郡人稱快。未幾，蝗趙真定，督捕使者役夫四萬人，以爲不足，欲牒鄰郡助之。磐曰：「四萬人多矣，何煩他郡！」使者怒責磐狀，期三日捕盡。磐不爲動，親率役夫督捕，三日蝗盡滅，使者驚以爲神。
至元七年，復入翰林爲學士。累遷承旨，領集賢院事。言於宰相：「害民之吏，轉運司爲甚，至稅人白骨，使死者不得改葬。宜罷去之以蘇民力。」由是運司遂罷。阿合馬諷大臣，請合中書、尚書兩省爲一，拜右丞相安童爲三公，陰欲奪其政柄。詔會議，磐言：「合兩省爲一，以右丞相總之，實便。不然，宜仍舊，三公不預政事，不宜虛設。」其議遂沮。遷太常少卿，乞致仕，不允。
時朝儀未立，凡稱賀，臣僚雜至帳殿前，執法者不能禁其喧擾。磐上疏曰：「按舊制，天子宮門不應入而入者，謂之闌入。闌入之罪，由第一門至第三門，輕重有差。宜令宣徽院籍兩省而下百官名，各依班序，聽通事舍人傳呼贊引，然後進。其越次者，殿中司糾察定罰，不應入而入者，准闌入罪。庶朝廷之禮，漸可整肅。」從之。
曲阜孔子廟，歷代給民戶百，以供灑掃，復其家。至是，尚書省盡括之。磐言：「林廟戶百家，歲賦鈔不過六百貫，僅比一六品官終年俸耳。聖朝疆宇萬里，財賦歲億萬計，豈愛一六品官俸，不以待孔子？且於府庫所益無多，損國體甚大。」時論韙之。帝以天下獄囚滋多，敕諸路自死罪以下，縱遣歸家，期秋八月，悉來京師聽決，囚如期至，帝惻然憫之，盡原其罪。他日，命近臣作詔，戒喻天下，皆不稱旨，磐獨以縱囚之意命辭，帝喜曰：「此朕所欲言而不能者，卿乃能爲朕言。」嘉獎不已，取酒賜之。再乞致仕，不允。
國子祭酒許衡將告歸，帝遣近臣問磐，磐言：「衡素廉介，其所以求退者，得非生員數少，坐縻稟祿，有所不安耶？宜增益生員，使之施教，則庶幾人才有成衡之受祿亦可以無愧。」從之。
磐移疾家居，帝遣使慰諭曰：「卿年雖老，非任煩劇，何以辭爲？」仍詔祿之終身，並還所斷月俸。磐不得已，復起。詔集百官，問鈔輕物重事，磐言：「物貴則不足，物賤則有餘，要以節用而不妄費，庶鈔、貨可平。」
時方伐宋，凡帷幄之謀，有所未決，即遣使問之，磐所奏，每稱上意。帝將用兵日本，問以便宜，磐言：「今伐宋，當用吾全力，庶可一舉取之。若分討東夷，恐曠日持久，功難卒就。俟宋滅，徐圖之未晚也。」江南即下，磐上疏，大略言：「禁戰軍士，選擇官汙吏，賞功罰罪，推廣恩信，所以撫安新附，消弭寇盜。」其言要切，皆見施行。
朝議汰冗官，欲並裁按察司。磐奏曰：「各路州郡，去京師遙遠，貪官污吏，侵害小民，無所控告，惟賴按察司爲之申理。若指爲冗官，一例罷去，則小民冤死而無所訴矣。若謂京師有御史台糾察四方之事，是大不然。夫御史台，糾察朝廷百官、京畿州縣，尚恐弗及，安能及外路？若欲並入運司，運司專以營利增課爲職，與管民官常分彼此，豈暇顧細民之冤抑哉？」由是按察司得不罷。
朝廷錄平宋功，遷宰相執政者二十餘人，因議更定官制。磐奏曰：「歷代制度，有官品，有爵號、有職位。官爵所以示榮寵，職位所以委事權。臣下有功有勞，隨其大小，酬以官爵；有才有能，稱其所堪，處以職位。此人君禦下之朮也。臣以爲有功者，宜加遷散官，或賜五等爵號，如漢、唐詔封侯之制可也，不宜任以職位。」
日本之役，師行有期，磐入諫曰：「日本小夷，海道險遠，勝之則不武，不勝則損威，臣以爲勿伐便。」帝震怒，謂非所宜言，且曰：「此在國法，言者不赦，汝豈有他心耶？」磐對曰：「臣赤心爲國，故敢言之，苟有他心，何爲冒萬死而歸陛下？今臣年已八十，又無子，他心欲何爲耶？」明日，帝遣侍臣以溫言慰諭磐，出內府碧玉枕賜之。
磐以年老，累乞骸骨。丞相和禮霍孫爲言，詔允其請，進資德大夫，致仕，仍給半俸終身。皇慶子聞其去，召入宮，賜食慰問良久。行之日，皇太子賜宴聖安寺，公卿百官出送麗澤門外，縉紳以爲榮。磐無子，命其婿著作郎李稚賓爲東平判官，以養磐。每大臣燕見，帝數問磐起居，始終眷顧不衰，磐資性剛方，閒居不妄言笑，每奏對，不肯阿意承順，帝嘗以古遺直稱之，雖權幸側目，弗顧也。阿合馬方得權，以重幣求文，磐拒弗與。所薦宋衜、雷膺、魏初、徐琰、胡祗遹、孟祺、李謙，後皆爲名臣。卒年九十二。贈端貞雅亮佐治功臣、太傅、開府儀同三司，追封洺國公，諡文忠。
李昶，字士都，東平須城人，父世弼，從外家受孫明復《春秋》。金貞祐初，三赴廷試，不第，推恩授彭城主簿，復求試。一夕，夢在李彥榜下及第，時昶年十六，已能文，乃更其名曰彥。興定二年，父子廷試，昶果以《春秋》中第二甲。世弼在第三甲，授東平教授，卒。
昶釋褐，授征事郎、孟州溫縣丞。累遷尚書省掾，再調漕運提舉。金亡，行台嚴實辟爲都事，改行軍萬戶知府事。實卒，子忠濟嗣，擢昶爲經歷。忠濟怠於政事，昶諫曰：「比年內外裘馬相尚，飲宴無節，庫藏空虛，百姓匱乏，若猶循習故常，恐生他變。惟閣下接納正士，黜運小人，損騎從，省宴遊，雖不能救已然之失，尚可以弭未然之禍。」時朝廷裁抑諸侯，法制浸密，忠濟縱侈自若，昶以親老求去，不許。俄以父憂去官，杜門教授，一時名士若李謙、馬紹、吳衍等，皆出其門。
世祖伐宋，次濮州，聞昶名，召見，問治國用兵之要。昶上疏：論治國，則以用賢、黜不肖、務本清源爲對；論用兵，則以伐罪、救民、不嗜殺爲對。世祖嘉納之。
明年，世祖即位，召至開平，昶知無不言，眷遇益厚。時征需煩重，行中書省科徵稅賦，雖逋戶不貸，昶移書時相曰；「百姓困於弊政久矣，聖上龍飛，首頒明詔，天下之人，如獲更生，拭目傾耳，以傒太平。半年之間，人漸失望，良以渴仰之心太切，興除之政未孚故也。今又聞欲據丁巳戶籍徵稅，比之見戶，或加多十六、七，止驗見戶，應輸猶恐不逮，復令包補逃亡，必致艱難。苟不以撫字爲心，惟事苛征，則諸人皆能之，豈聖上擢賢更化之意哉？」省臣感其言，爲蠲逋戶之賦。
中統二年春，阿里不哥不降，昶上表賀，因進諫曰：「患難將以存儆戒，禍亂將以開聖明，伏願日新其德，雖伏勿休，戰勝不矜，功成不有，和輯宗親，撫綏將土，增修庶政，選用百官，儉以足用，寬以養民，恆以北征宵旰之勤，永爲南面逸豫之戒。」世祖稱善久之。世祖嘗燕處，望見昶輒斂容曰：「李秀才至矣。」其見敬禮如此。會嚴忠濟罷以其弟忠范代之。忠範表請昶師事之，特授翰林侍講學士、行東平路總管軍民同議官。昶條十二事，劃除宿弊。廷義令百姓老疾者，仍充賦役。昶言於政府曰：「鰥寡廢疾之人，命所在優恤，此近日德音也。旬月之間，一予一奪，何以示信於民。」其議始格不行。
至元元年，減並各路官，昶謝事家居。五年，起爲吏禮部尚書，呂格條式，選舉禮文之事，多所裁定。凡議大政，宰相延置上座，傾聽焉。六年，阿合馬議立尚書省，昶請老。七年，詔授南京路總管府尹，不赴。八年，授山東東西道提刑按察使，務持大體，不事苛細，未幾政仕。二十二年，昶年已八十三，復遣使征之，以老疾辭，賜田千畝。二十六年卒，年八十七。著《春秋左氏遺意》二十卷《孟子權衡遺說》五卷。
劉肅，字才卿，威州洺水人。金興定二年進士。爲尚書省令史。盜竊內藏珠及官羅，逮系貨珠牙儈及藏吏，誣服者十一人。刑部議皆置極刑，肅執之曰：「盜無正贓，殺之冤。」金主怒，有近侍夜見肅，具道上意。肅曰：「辨析冤獄，我職也，惜一已而戕十一人之命，可乎？」明日，詣省辨愈力。右司郎中張天綱曰：「汝具奏辯之。」奏入，金主悟，囚得不死。調新蔡令。
先時，縣賦民以牛多寡爲差，民匿牛不耕。肅至，命樹畜繁者不加賦，民遂殷富。瀕淮民有竄入宋境，籍爲兵而優其糧，間有歸者，艱於衣食，時出怨言曰：「不如渡淮。」告者以謀叛論，肅曰：「淮限宋境，一水耳，果欲叛，不難往也。口雖言而心無實准律當杖八十。」奏可。擢戶部主事。
金亡，依東一嚴實，辟行尚書省左司員外郎，又改行軍萬戶府經歷。東平歲賦絲銀，復輸綿十萬兩、色絹萬匹，民不能堪，肅贊實奏罷之。世祖居潛邸，以肅爲邢州安宣撫使，肅興鐵冶及行楮幣，公私賴焉。
中統元年，擢真定路撫使。時中統新鈔行，罷鈔銀不用。真定以銀鈔交通於外者，凡八千餘貫，公私囂然，莫知所措。肅建三策：一曰用舊鈔，二曰新舊兼用，三曰官以新鈔如數易舊鈔。中書從其第三策，遂降鈔五十萬貫。二年，授左三部尚書。未幾，兼商議中書省事。三年，致仕，給半俸。四年，卒，年七十六。
肅性舒緩有執守，嘗集諸家《易》說，曰《讀易備忘》。後累贈推忠贊治功臣、金紫光祿大夫、上柱國、大司徒、邢國公，諡文獻。
子愨長葛縣主簿，贈光祿大夫、大司徒、邢國公，諡文獻。子愨，長葛縣主簿，贈光祿大夫、大司徒、邢國公，諡孝靖；憲，禮部侍郎；愻，大名路總管。愨子賡。
賡，字熙載。幼師事王磐。至元十三年，授國史院編修官。遷應奉翰林文字，辟司徒府長史，仍兼應奉。出爲德州同知。累擢太常博士。拜監察御史。中丞崔彧好使氣，他御史拜謁，彧平受之，獨見賡，則禮焉。
大德二年，擢翰林直學士。秋，大雨河決蒲口，詔賡等塞之。七年，奉使宣撫陝西。至大二年，拜禮部尚書，兼翰林學士。明年，遷侍御史。未幾，拜翰林學士承旨，兼國子祭酒。皇慶元年，遷集賢大學士，仍兼祭酒。延祐元年，復爲承旨。六年，拜太子賓客。七年，拜集賢大學士。尋又爲翰林旨。泰定元年，加光祿大夫。會集議上尊號，賡抗言不可，事遂已。天曆加光祿大夫。會集議上尊號，賡抗言不可，事遂已。天曆元年卒，年八十一。至順三年，贈河南行省平章政事、柱國，追封趙國公，諡文貞。
賡官至一品，年七十父愨尚亡恨恙，賡躬奉飲食，昕夕侍側。仁宗聞之曰：「此我國家人瑞也。」刻玉爲鳩杖以賜，士論榮之。
王鶚，字百一，開州東明人。始生，有大鳥止於庭，鄉人張大淵曰：「鶚也。是兒其有大名乎！」因名之。幼聰悟，日誦千餘言，長工詞賦。
金正大元年，登進士一甲第一，授應奉翰林文字。累遷同知申州事，行蔡州汝陽令。丁母憂。金主遷蔡州，詔尚書省移書恆山公武仙進兵，金主覽書，問誰爲之。右丞完顔仲德曰：「前翰林應奉王鶚。」曰：「朕即位時狀元耶？」召見，惜擢用之晚。起復，授尚書省右司都事，擢左右司郎中。蔡州陷，將受戮，萬戶張柔聞其名，救之，館於保州。
世祖在藩邸，訪求遣逸之士，遣使聘鶚。及至，使者數輩迎勞，召對。進講《易》、《尚書》、《教經》及齊家治國之道，古今事物之變，每夜分，乃罷。世祖曰：「我示能即行汝言，安知異日不知之耶？」鶚就聘時，其友馬雲漢贈以孔子畫像，鶚奏請行釋奠禮，世祖悅，禮畢，鶚進胙亍世祖。自是，春秋二仲，歲以爲常。歲餘，鶚乞還，賜以馬，仍命近侍闊闊、柴禎等五人從之學。繼命徙居大都，賜宅一區。嘗因見，請曰：「天兵克蔡，金主自縊，其奉禦絳山焚葬汝水之傍，禮爲舊君有服，願往葬祭。」世祖義而許之。至則爲河水所沒，設牲酒爲位哭之。
定宗元年春正月辛卯朔，日有食之，世祖問，鶚以宋富弼故事對，世祖爲罷宴徹樂，明日始受賀。憲宗六年，遣李堯咨以安車征鶚，與魏璠同召見，奏對稱旨，將任以政事，鶚力辭。
中統元年，首授翰林學士承旨，制誥、典章，皆所裁定。
至元元年，加資善大夫。上奏：「自古帝王得失興廢可考者，以有史在也。我國家以神武定四方，天戈所臨，無不臣服者，皆出太祖皇帝廟謨雄斷所致，若不乘時紀錄，竊恐久而遺亡宜置局纂實錄，附修遼、金二史。」又言：「唐太宗始定天下，置弘文館學士十八人，宋太宗承太祖開創之後，設內外學士院，史冊爛然，號稱文治。堂堂國朝，豈無英才如唐、宋者乎！」皆從之。始立翰林學士院，鶚薦李冶、李昶、王磐、徒單公履、郝經、徐世隆、高鳴爲學士，楊恕、孟攀爲待制，王惲、雷膺爲修撰，周砥、胡祗適、孟祺、閻復、劉元爲應奉文字，一時人才，搜國殆盡。復奏立十道提舉學校官。
有言事者，謂宰執非其人，詔儒臣廷議可任者宰相者。時阿合馬巧佞，欲乘隙取相位，大臣復助之，衆知其非，莫敢言。鶚奮然擲筆曰：「吾以衰老之年，無以報國，既欲舉此人爲相，吾不能插驢尾矣。」振袖而起，事遂寢。五年，乞致仕，詔有司歲給祿廩終其身。十年卒，年八十四，十五年，翰林學士承旨和禮合孫、前中書左丞張文謙奏：「鶚，藩邸舊人，宜有封諡。」詔特諡文康。
鶚性樂易，爲文章不事雕飾，嘗曰：學者當以窮理爲先，分章析句乃經生舉子之業，非爲己之學也。」著《論語集義》一卷，《汝南遺事》四卷，詩文四十卷。無子，以婿周鐸子之綱爲後。之綱，官至翰林侍讀學士。
徐世隆，字威卿，陳州西華人。金正大四年進士，爲縣令。其父戒世隆曰：「汝年少，學未至，毋急仕進，當讀書以益智識，俟三十入官未晚也。」世隆遂辭官，益篤於學。
金亡，嚴實招致幕府，俾掌書記。世隆勸實書養寒素，一時名士多歸之。又使世隆考其甲乙，屢入高等者擢用之，李謙、閻復、孟祺、張孔孫、夾谷之奇等皆預其選。
憲宗即位，以爲拘榷燕京路課稅官，世隆固辭。世祖在潛邸，召見於日月山，時將伐雲南，以問世隆，對曰：「孟子有言：『不嗜殺人者能一之。』夫君人者，不嗜殺人，天下可定，況蕞爾之小夷乎！」世祖曰：「誠如卿言，吾事濟矣。」實得金太常登歌樂，世祖遣使取之，世隆典領以行，既見，世祖欲留之，世隆以母老辭。遣尚書柴禎送世隆還，嚴忠濟署爲本府經歷。
中統元年，擢燕京等路宣撫使，世隆以新民善俗爲務。中書省檄諸路養禁衛贏馬，數以萬計，世隆曰：「國馬牧於北方，無飼於南者。上新臨天下，京畿根本地，煩擾之事，必不爲之。馬將不不。」吏白：「此軍需也，其責不輕。」世隆曰：「責當我坐。」卒弗爲備，後馬果不至。清滄鹽課，虧不及額，世隆綜核之，得增羨若干，賜銀三十錠。二年，移治順天，歲饑，世隆發廩貸之，全活甚衆。三年，宣撫司罷，世隆還東平，請增宮縣大樂、文武二舞，令舊工教習，以備大祀，從之。除世隆太常卿，兼提舉本路學校事。四年，世祖問堯、舜、禹、湯爲君之道，世隆取書所載帝王事奏之，帝喜曰：「汝爲朕直解進讀，朕將聽之。」書成，帝命翰林承旨安藏譯國語以講。
至元元年，遷翰林侍講學士，兼太常卿，詔命典冊多出其手。世隆奏：「陛下帝中國，當行中國事。事之大者，首惟祭祀，祭必有廟。」乞敕有司以時興建，從之。逾年廟成，迎祖宗神禦奉安太室，而大饗禮成。俄兼戶部侍郎，承詔議立三省，定內外官制上之。
七年，遷吏部尚書，世隆以銓選無可守之法，撰《選曹八議》，俱著爲令。
九年，乞補外，佩虎符爲東昌路總管。至郡，專務以德率下，不事鞭箠，郡人頌之。十四年，遷山東提刑按察使。時有妖言獄，所司逮捕凡數百人，世隆剖析詿誤者十之八、九，悉縱遣之。十五年，移淮江。宋將許瓊家童，告瓊匿官庫財，
有司系其妻孥征之。瓊所匿者亡宋之物，不得與盜官財者同論。世隆獨抗章辯明，行台是之，釋不問。十七年，召爲翰林學士，又召爲集賢學士，皆以疾辭。世隆慈祥樂易，人忤之無慢色。喜賓客，樂施與，明習前代典故，尤精律令。二十二年，安童再入相，奏世隆雖老，尚可用。遣使召之，仍以病辭，附奏便宜九事。賜田十頃。未幾卒，年八十。著有《瀛洲集》百卷、文集若干卷。
孟攀鱗，字駕之，雲內人。曾祖彥脯，以明法爲西北路招討司知事。有疑獄當死者餘人，彥甫執不從，後三日得實，皆釋之。祖鶴、父澤民，皆金進士。
攀鱗幼日誦萬言，時號奇童。金正大七年，擢進士第，仕至朝散大夫、招討使。金亡，北歸居平陽。定宗元年，爲陝西帥府詳議官，遂家長安。世祖中統三年，授翰林待制、同修國史。
至元初，召見，攀鱗條陳十七事，勸上親祀天地、宗廟，制禮樂，建學校，行科舉，擇守令以字民，儲倉稟以贍軍，省無名之賦，罷不急之役，百司庶府統有六部，紀綱制度悉由中書，是爲長久之計。世祖嘉納之，咨問諄諄。後論王鶚、許衡優劣，對曰：「鶚文華之士，可置於翰苑；衡明經傳道，可爲後學矜式。」帝深然之。又嘗召問親祀郊廟儀制，攀鱗悉據經典以對。時帝將親祀，命攀鱗會太常議定禮儀，攀鱗畫南北郊及宗廟之圖以進，帝覽而善之。復以病請歸，命就議陝西五路四川行中書省事。四年卒，年六十四。
延祐三年，贈翰林學士承旨、資德大夫、上護軍、平原郡公，諡文定。
