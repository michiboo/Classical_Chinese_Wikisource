
卷四十九·志第十六
　
　　○地理四 
　　雲南諸路行中書省，領路四十二、府七，屬府三，屬州五十六，屬縣五十三。甸寨軍民等府，不在此數。 
　　雲南諸路道肅政廉訪司。治中興路。至元二十七年，置雲南行御史臺。二十九年，徙行御史臺於西川，設雲南道肅政廉訪司。三十年。復立行臺。大德二年，罷，復置肅政廉訪司。又至順二年，置雲南等處宣慰司都元帥府；舊志不書，當爲元統後所罷。 
　　中慶路。上。唐姚州。南詔蒙氏爲善闡府。至大理段氏，以高智升領善闡牧，世有其地。憲宗三年，世祖徵大理，收府八，善闡其一也。憲宗五年，置萬戶府十有九，分善闡爲萬戶府四。至元七年，改爲路。八年，分大理國三十七部爲南北中三路，路設達魯花赤並總管。十三年，置雲南行中書省，分置州縣，改善闡爲中慶路。領司一： 
　　錄事司。 
　　縣三： 
　　昆明，中，倚郭。憲宗四年，分其地立於戶二。至元十二年，改善州，領昆明、官渡二具。二十一年，廢州存縣。尋又省官渡縣入焉。富民，下。唐匡州。烏蠻酋些門些禾即其地築馬舉籠城，號梨瀼甸。至元四年，立梨瀼千戶所。十二年，改爲富民縣。宜良，下。唐匡州。蠻酋囉氏即其地築囉哀籠城。憲宗六年，立宜良匡城及大池千戶所。隸嵩盟萬戶府。至元十三年，升宜良州，領大池、匡地二縣。二十一年，州罷爲縣，省二縣入焉。 
　　州四： 
　　嵩盟州。下。舊志作嵩明，誤脫盟字下半；《明一統志》可證。治沙札臥城。鳥蠻車氏等居此，後爲枳氏所奪，因名枳磑。漢人嘗立長州，築金城及阿葛城，與蠻盟，故又名其地曰嵩盟。蒙氏置長州。段氏改嵩盟郡。憲宗六年，置嵩盟萬戶府。至元十二年，復改長州。十五年，升嵩盟府。廿二年，降爲州。領縣二： 
　　楊林，下，雜種蠻枳氏、車氏、鬥氏、麼氏所居。城東門內有石如羊，因名羊林。憲宗七年，立羊林千戶所。至元十二年，改爲楊林縣。邵甸。下。治白邑村。車蠻、鬥蠻舊名爲東甸，土音以東爲邵。憲宗七年，立邵甸千戶。至元二十二年，改爲縣。 
　　晉寧州。下。蒙氏改唐寧縣爲陽城堡部，段氏因之。憲宗七年，置陽城堡萬戶府。至元十二年，改晉寧州。舊領三縣：晉寧、呈貢、歸化。後並晉寧縣入本州。領縣二： 
　　呈貢，下。世爲烏白些門些莫徒阿茶僰五種蠻所居，號晟貢城。憲宗六年，立呈貢千戶所。至元十二年，析詔營、切龍、呈貢、雌甸、塔羅、和羅忽六城及烏納山立呈貢縣。歸化，下。舊爲安江城，有吳氏居之，因名大吳龍，後爲些莫徒蠻永偈所據，世隸善闡。憲宗六年。分隸呈貢千戶。至元十三年，割大吳龍、安江、安淜立歸化縣。 
　　昆陽州。下。南寧夷爨玩降，隋拜昆州刺史即此地，至唐沒於南詔，其後大理以高氏治之，名巨橋城。憲宗並羅富等十二城，立巨橋萬戶府，至元十三年，改昆陽州，舊領三縣：三泊、易門、河西，後並河西縣入本州。領縣二： 
　　三泊，下。僰、獠所居之地，後爲大理所有，以隸善闡。至元十三年，於那龍城置三泊縣。易門。下。治市坪村。烏蠻酋紳磨由男所居之地。段氏時，高智升治善闡，以高福世守其地。至元四年，立洟門千戶所。十二年，改爲縣。縣西有泉曰洟源，訛爲易門。 
　　安寧州。下。唐安寧縣。蒙氏以蠻酋蘇阿褒治之，段氏以善闡猷孫氏爲安寧城主。後袁氏、高氏互有其地。憲宗七年，隸陽城堡萬戶府。至元三年，置安寧千戶所。十二年，改安寧州。舊領三縣：祿豐、羅次、大甫。後省大甫縣入本州。領縣二： 
　　祿豐，下。舊爲祿琫甸白村，烏僰蠻居之，以地瘴熱，遷徙不常。段氏時，高智升子義勝治其地。至元十三年，割寧安千戶所之祿琫、化泥、驥宗龍三處立祿豐縣。因江中有石如甑，蠻語石爲祿，甑爲琫，訛爲祿豐也。羅次。下。治壓磨呂白村，本烏蠻羅部地。至元十二年，置羅次州，隸中慶路。二十四年，改爲縣，隸本州。 
　　威楚開南等路。下。夷名俄碌晱。爨蠻築城居之，城名威楚。蒙氏以此地屬銀生節度。段氏以銀生屬姚州，又名當筋瞼，又改爲白鹿郡，又爲威楚郡。高升泰執大理國柄，封其侄量成於威楚，築外城號德江城，傳至裔孫長壽。憲宗三年，歸附。六年，立威楚萬戶府。至元八年、改威楚路，置總管府。後改宣慰司，又仍爲總管府。舊領威楚、定遠、南寧三縣。後省南寧縣入定遠，改崿嘉千戶爲崿嘉縣。領縣三： 
　　威楚，下。倚郭。唐故縣，爲爨蠻所據。元初，立於戶所。至元十五年，升爲威州。立威楚，下。倚郭。唐故縣，爲爨蠻所據。元初，立千戶所。至元十五年，升爲威州。立富民、淨樂二縣。二十一年，降爲威楚縣，並二縣入之。定遠，下。唐髳州。夷名直晱蒙氏改牟州，以爨酋擡萼守之，築新城曰耐籠。高氏又命雲南些莫徒酋吏羨徙二百戶於黃逢宑。憲宗四年，立牟州千戶所，黃蓬宑爲百戶。至元十二年，改定遠州，黃蓬宑改南寧縣。後改州爲縣，並南寧縣入之。崿嘉。下。 
　　州四：天曆二後，威楚路黃州士官哀放入貢，乃羈縻州。 
　　鎮南州。下。濮落蠻所居川名欠舍，中有城曰雞和，蒙氏置石鼓縣，又於沙卻置俗富郡，即今州治也。大理時，欠舍、沙卻之地俱爲高氏所有。憲宗三年內附。七年，置欠舍千戶、石鼓百戶。至元二十二年，改欠舍千戶爲鎮南州，立定邊、石鼓二縣。二十四年，省二縣入本州。州屬尚有安遠一縣，省並年分闕。 
　　南安州。下。黑爨蠻所居寨名摩楚，大理時爲高氏所據。憲宗立摩芻千戶。隸威楚萬戶府。至元十二年，改爲南安州，隸本路。領縣一： 
　　廣通。下。夷名路晱。蒙氏立路晱縣，大理時爲高氏屬地。其後宜州酋些莫徒裔易裒等附之，至高長壽遂移居路晱，築城曰龍戲新柵。憲宗七年，內附，立路晱千戶。至元十二年，改爲廣通縣。 
　　開南州。下。蒙氏爲銀生府，分十二甸，昔濮、和泥二種蠻所居。後爲金齒白蠻所據，蒙氏、段氏皆莫能復。中統三年，討平之，以所部隸成楚萬戶府。至元十二年，置爲開南州。 
　　威遠州。下。其川有六，昔濮、和泥二種蠻所居。後爲白夷酋阿只步等所據。中統三年，討平之。至元十二年，置爲威遠州，與開南並隸威楚路。 
　　武定路軍民總管府。下。本獹鹿等蠻所居之地。至大理，使烏蠻阿勵治此，其裔孫法瓦浸盛，並納洟月尼共籠等地，以其遠祖羅婺爲部名。憲宗四年內附。七年，置羅婺萬戶府。至元八年，並所隸仁德、於矢二部入羅婺，爲北路總管府。十一年，割出仁德、於矢二部，改本路爲武定。領縣一： 
　　南甸。下。本路所治蠻名瀼甸。又曰洟陬籠。至元二十六年置縣。 
　　州二： 
　　和曲州。下。僰醜諸種蠻所居名叵簉甸。蒙氏時，白蠻據其地。至段氏，以烏蠻阿勵併吞諸蠻聚落三十餘處，分兄弟子侄治之，皆隸羅婺部。憲宗六年，改叵簉甸日和曲，至元二十六年，升爲州。領縣一： 
　　元謀。下。舊名華竹，又曰環州。至元十六年，改爲縣。 
　　祿勸州。下。舊名洪農碌勸甸，易籠蠻所居。至元二十六年，置祿勸州。領縣二： 
　　易籠，下。地名培場，有二水，合流繞城而東。蠻語洟爲水，籠爲城，故又名易籠。羅婺部大酋居之，爲羣蠻會集之地。至元二十六年，置易籠縣。石舊。下。舊有四甸：曰掌鳩，曰法塊，曰抹捻，曰曲蔽。後訛掌鳩爲石舊。至元二十六年，置縣。 
　　鶴慶路軍民總管府。下。夷名其地爲白鶴川及樣共川，隸于越析詔。蒙氏合六詔爲一，於樣共置統謀郡。憲宗三年內附，爲鶴州。七年，立二千戶所，仍稱統謀，隸大理萬戶府。至元十一年，罷統謀千戶，復爲鶴州。二十年，爲燕王分地，隸行省。二十三年，升爲鶴慶府。尋改爲路。領縣一： 
　　劍川。下。夷名義督羅魯城，一名劍川。昔浪穹詔與南詔戰敗，走保劍川，改稱劍浪詔。後爲南詔所並，置劍川節度。大理時，改爲義督瞼。憲宗四年，內附。七年，立義督千戶所。至元十一年，罷千戶，立劍川縣。 
　　雲遠路軍民總管府。本南詔乞藍夷地。元貞二年，雲南省臣也先不花徵乞藍，拔瓦農、開陽二寨。其黨荅刺率諸蠻來降，乞藍悉平，以其地爲雲遠路軍民總管府。 
　　徹裏軍民總管府。爲倭泥、貉■〈犭黨〉、蒲刺、黑角諸蠻雜居之地。世祖命兀良合□伐交趾，經其地，悉降之。至元中，置徹裏軍民總管府，領六甸。按大德中，雲南行省言：乞別立徹裏軍民宣撫司。泰定二年，又立車裏軍民總管府。疑廢置不常，故罷而復立也。 
　　廣南西路宣撫司。宋特麼道依智高後裔居之。至元中，立廣南西路宣撫司。舊領路城、上林、羅佐、安寧、富州五州。後析路城、上林、羅佐三州隸來安路。本路領州二： 
　　安寧州，下。富州。下。 
　　麗江路軍民宣撫司。烏蠻麼、些所居之地，爲越析詔之屬部。後隸南詔，置麗水節度。宋時，爲蠻酋寨醋醋所據，段氏莫能制。憲宗三年，世祖徵大理，自卡頭濟金沙江，麼、些酋拒守。四年春，討平之，置茶罕章管民官。至元八年，置宣慰司。十三年，改麗江路，置軍民總管府。二十二年，府罷，立宣撫司。領府一： 
　　北勝府。舊爲施蠻之地。南詔異牟尋取之，名北方賧，徙渳河白蠻及羅落、麼、些諸蠻以實其地，號成偈賧，又改名善巨郡。大理段氏使高大惠治此郡，改名成紀鎮。憲宗三年，其酋高俊內附。至元十五年，立爲施州。十七年，改爲北勝州。二十五年，升爲府。雲南行省言：「金沙江西通安蘭五城，宜依舊隸茶罕章宣撫司，金沙江東永寧等處五城宜廢，以北勝施州爲北勝府。本府領州三： 
　　順州。下。文名牛晱。南詔異牟尋徙諸浪入居之，與羅落、麼、些蠻雜處。後羅落蠻酋成鬥族漸大，自爲一部，遷於牛晱。至十三世孫自瞠，猶隸大理。憲宗三年，內附。至元十五年，改牛晱爲順州。 
　　蒗渠州。下。夷名羅共晱。羅落、麼、些三種蠻世居之。至元九年，內附。十四年，立寶山、莨渠二縣。十六年，改寶山、莨渠二縣爲州。本屬麗江路，後改屬北勝府。 
　　永寧州。下。夷名樓頭晱，接吐番東徼，地名晱藍、麼、些蠻泥月烏逐出吐番，居此地。憲宗三年，其三十三世孫和字內附。至元十六年，改爲州，屬北勝府。 
　　州四： 
　　通安州。下。夷名三晱，爲越析麼些詔地，並於南詔，僕繲蠻居之，其後麼、些蠻又據之，世屬段氏。憲宗三年，其裔孫麥良內附。中統四年，以麥良爲三晱管民官。至元九年，其子麥兀襲父職。十四年，改爲通安州。 
　　蘭州。下。南詔獹蠻地，名羅眉川，段氏始置蘭滄郡，以董慶者治之。後周氏疆盛。與董氏分爲二部，以蘭滄江爲限。憲宗四年內附，隸茶罕章管民官。至元十二年，改蘭州。 
　　寶山州。下。麼、些蠻地。其先自樓頭徙此。世祖徵大理，自卡頭濟江。圍大匱等寨。其酋內附，名其寨曰察罕忽魯罕。至元十四年。以大匱七處置寶山縣。十六年，昇州。 
　　巨津州。下。濮、晱之地，名羅波九晱。後爲麼、些蠻所奪，又爲蒙氏所並，屬麗水節度。憲宗三年，內附。至元十四年，於九晱置巨津州，以橋爲南詔、吐番來往之通汁，故名。領縣一： 
　　臨西。下。大理極邊之地，夷名羅裒間。居民皆麼、些二種蠻。至元十四年，立臨西縣，以西臨吐番，故名。 
　　東川府路。下。本大理國閟畔部。憲宗時，置萬戶。至元十五年，改軍民府。二十八年，罷雲南四州，置東川府。至元十一年，立雲南鄧、川、趙、姚四州。當是罷此四州，置東川府。 
　　茫部路軍民總管府。下。至元中，置。領州二： 
　　益良州，下。強州。下。 
　　孟傑路。下。泰定三年，八百媳婦蠻請官守，置木安、孟傑二府於其地。 
　　木安路。下。泰定三年置。 
　　普安路。下。南詔東邊東爨烏蠻七部落居之。其後爨酋阿宋據其地，號於矢部，世爲酋長。憲宗七年，內附，命爲於矢萬戶。至元十三年，改普安路總管府。明年，更立招討司。十六年，改宣撫司。二十二年，罷司爲路。 
　　曲靖等路管軍總管府。唐爲曲州、靖州。後沒於南詔蒙氏，置石城郡。段氏因之。後爲磨彌蠻酋所據。憲宗六年，內附。置磨彌部萬戶府。至元八年，改爲中路。十三年，改曲靖路總管府。二十年，隸皇太子位下。二十五年，升宣撫司。二十八年，以曲靖路宣撫司改立管軍總管府。領縣一： 
　　南寧。下。倚郭。唐爲南寧州，治石城，後沒於南詔蒙氏，改石城郡。段氏時，烏蠻酋據其地。憲宗三年，內附。六年，立於戶所。至元十三年，升南寧州。二十二年，降爲縣。 
　　州五： 
　　陸涼州。下。南詔落溫部蠻據其地。憲宗三年，內附，置落溫千戶所，隸於落蒙萬戶。至元十三年，改爲陸涼州。領縣二： 
　　芳華，落溫部之地，夷名忻歪，又名部封。元初，置千戶。後改爲具。河納。下。治蔡村。蒙氏置陸郎縣。元初，復並於落溫部，置百戶。至元中，改河納縣。 
　　越州。下。舊爲魯望川，普麼部蠻居其地。憲宗四年，內附。六年，置千戶所。至元十二年，改越州。 
　　羅雄州。下。舊爲塔敝納夷甸。相傳盤瓠之裔，有羅雄者，前居此甸。至其孫普恐，名其部曰羅雄。憲宗四年。內附。七年，隸普磨千戶。至元十三年，析夜苴部爲羅雄州。領縣一： 
　　亦佐。下。本夜苴部地。至元十三年，置縣。 
　　馬龍州。下。夷名撤匡。僰利蠻居之。後爲納垢蠻部所奪。至羅苴內附。置千戶所。至元十三年，改爲州。即馬龍舊城也。領縣二： 
　　馬龍，下。通泉。下。本通泉鄉，納垢蠻之孫易陬分居其地。元初，爲易籠百戶。後改爲通泉縣。 
　　霑益州。下。唐爲西平川，又改盤州。後沒於南詔，爲僰、刺二種蠻所居。磨彌部又奪之。元初，其孫普垢壝內附。憲宗七年，以本部隸磨彌萬戶府。至元十三年，改霑益州。領縣三： 
　　交水，下。治易陬籠城。磨彌部酋蒙提居之。後大理高氏逐其子孫，而有其地。憲宗五年，內附。至元十三年，立爲縣。後至元二年，與羅山、石樑併入巡檢司。石粱，下。石樑山，本伍勒部酋世居其地。至元十三年，立爲縣。後併入巡檢司。二十四年，復立。羅山下。夷名落蒙山，乃磨彌部東境。至元十三年。立爲縣。後併入巡檢司。 
　　徵江路。下。唐南寧、昆二州地。後沒於南詔，名羅伽甸、麼、些蠻居之，又爲僰蠻所奪。蒙氏置河陽郡。大理段氏析爲三部：曰強宗，曰休制，曰步雄。步雄部後居羅伽甸者，又號羅伽部。憲宗四年，內附。六年，置羅伽萬戶府。至元三年，改萬戶爲中路。十六年，升爲徵江路。領縣三： 
　　河陽，下。附郭。歸附後爲千戶所。至元十六年，改河陽州。二十六年，降爲縣。江川，下。南詔徙曲旺蠻居此。段氏以些、麼蠻子孫分管其地，名步雄部。憲宗時，其酋弄景內附，置千戶所。至元十三年。改千戶爲江川州。二十年，降爲縣。又置雙龍縣，旋省。陽宗。下。麼、些蠻居此，號強宗部。憲宗時，其酋盧舍內附，立爲千戶所。至元十三年，改爲陽宗縣。譯言強爲陽也。 
　　州二： 
　　新興州。下。唐求州，爲羈縻州。後沒於南詔，置溫富州。段氏徙些、麼蠻居其地。元初，內附，置部傍、普舍二千戶所。至元十三年，改部傍千戶爲休納縣，又於休納置新興州，隸徵江路。舊領休納、普舍，研和三縣，後省休納縣入本州。領縣二： 
　　普舍，下。強宗部蠻之裔長日部傍，據普具龍城，次曰普舍，據普札龍城。後普舍孫苴壝內附，立普舍千戶所。至元十三年，改爲縣，治普札龍城。研和。下。步雄部蠻居此。其孫龍鍾內附，立百戶，至元十三年，改爲縣。 
　　路南州。下。夷名路甸，有城曰撒呂，黑爨蠻之裔落蒙所築，因名落蒙部。憲宗時，內附，置落蒙萬戶府。至元七年，並落蒙、羅迦、末迷三萬戶爲中路。十三年，分中路爲二路，改羅迦爲徵江路，落蒙爲路南州。舊領彌沙、邑市二縣。至元二十四年，並彌沙入邑市。領縣一： 
　　邑市。下。至元十三年，即邑市、彌歪二城立邑市縣，彌沙等五城立彌沙縣。後並彌沙入本縣。 
　　普定路。下。本普里部蠻。元初內附，置普定府。至元二十七年，斡羅思、呂國瑞賄丞相桑哥，請創羅甸宣慰司，奏言：招到羅甸國札哇並龍家、宋家、犵狫、苗人諸種蠻夷四萬六千六百戶。阿卜、阿牙者來朝，爲曲靖路宣慰司同知脫因及普安路官所阻。雲南行省言：「羅甸即普里也，歸附後改普定府，印信俱存，隸雲南省三十餘年，賦役如期。今創羅甸宣慰安撫司，隸湖南行省。斡羅思等擅以兵脅降普定士官矣資男、札哇、希古等，勒令同其入覲。邀功希賞。乞罷之，仍以其地隸雲南。「從之。大德七年，改爲路。是年，中書省臣言：「蛇節等作亂，普定知府容苴率衆效順。容苴沒，其妻適姑亦能宜力戌行，乞令襲其夫職。仍改普定爲路，隸曲靖宣慰司，以適姑爲本路總管，佩虎符。」按舊志普定路直隸行省，不隸於宣慰司。未知何時所改。領州四： 
　　永寧州。下。領慕役項營下二寨長官司。 
　　鎮寧州。下。本荒服地。元初始置四州，隸本路。領十二營、康佐二寨長官司。 
　　習安州。下。領寧谷、西堡二寨長官司。 
　　安順州。下。 
　　仁德府。僰、刺蠻之地，號仲剳溢源部。後烏蠻名新丁者李之，其後號新丁部，又訛新丁爲仁地。或雲蒙氏改爲尋甸，段氏改仁德部。憲宗五年內附，明年立爲仁地萬戶。至元十三年，改爲仁德府。領縣二： 
　　爲美，下。地名溢浦適侶晱甸，即仁地之故部。至元二十四年，置縣。歸厚。下。地名易浪浦籠，舊屬仁地部。至二十四年，置儻俸縣。二十五年，改歸厚縣。 
　　羅羅、蒙慶等處宣慰司都元帥府。至元十二年，置羅羅宣慰司。泰定四年，八百媳婦蠻請官守，改爲羅羅、蒙慶等處宣慰司都元帥府。至正二年，罷。六年，復置八百宣慰司。 
　　建昌路。下。唐雋州中都督府。後爲蒙詔所據，立城曰建昌府。以烏、白二蠻實之。傳至阿宗，娶落蘭部建蒂女沙智。憲宗時，建壝內附，以阿宗守建昌。至元十二年，析其地置總管府五、州二十三、建昌其一路也。本路領州九： 
　　建安州。下。建昌路治所。元初，置千戶二。至元十五年，割建鄉城十四村及建蒂四村，置寶安州。十七年，改本千戶爲建安州。二十六年，並寶安州入之。 
　　永寧州。下。在建昌之東郭，名偏城。蒙詔立建昌府，領建安、永寧二州。至元十六年，分建昌爲二州：在城曰建安，在東郭曰永寧。領縣一： 
　　北杜。此縣舊志所無，《翰墨全書》有之。《明一統志》：元屬永寧州，明初改爲碧舍。 
　　瀘州。下。舊名沙城瞼。段氏於熱水甸立城曰洟籠，隸建昌。憲宗時內附，復叛。至元九年，平之。十五年，改洟籠爲瀘州。 
　　禮州。下。唐蘇祈縣。後吐番、烏白蠻迭據其地，號籠麼城。至元九年，平其地，置千戶所。十五年，改爲禮州。領縣一： 
　　瀘沽。羅落蠻所居。後烏蠻據之。自號曰落蘭部，或稱羅落。其酋蒲德遣侄建壝內附。建蒂復叛殺蒲德自立。至元九年，平之，設千戶所。十三年，升萬戶。十五年，改爲瀘沽縣。 
　　裏州。下。蒙氏時，落蘭部小酋阿都居此，因名阿都部。其後商納空隨建壝內附。中統三年，復叛。至元十年，其子耶吻效順，隸烏蒙。十八年，置千戶所。二十二年，同烏蠻叛，奔羅羅斯。二十三年，置軍民總管府。二十六年，罷爲州。 
　　闊州。下。州治密納甸，烏蒙之地。其酋仲由蒙之裔名科居此，以名爲部號，後訛科爲闊。至其三十七世孫蒂羅內附。至元九年，設千戶所。二十六年，改爲州。 
　　邛部州。下。唐邛部縣，後沒於蠻。至宋，封其酋爲邛都王，治烏弄城。後麼、些蠻據其地。又爲仲由蒙之商所奪。憲宗時，內附。中統五年，置邛部州安撫招討使，隸成都元帥府。至元十年，改屬羅羅斯宣慰司。二十一年，降爲州。 
　　隆州，下。唐會川縣之西北境。蒙氏改會川爲會同邏，立五瞼，本州爲邊府瞼。其後，瞼主楊大蘭於瞼北塏上立城名大隆城，即今州治。至元十三年，內附。十四年，設千戶所。十七年，改隆州。舊置撒裏府，領禮州、邛部州、隆州、其改並年分闕。 
　　姜州。下。本會州府龍納城，羅落蠻世居之。烏蠻仲牟由之裔阿壇繹居閟畔部，其孫阿羅仕於大理段氏。奪龍納而有之，以祖名名其部曰繹部。憲宗時內附。至元八年，爲落蘭酋建蒂所破。九年，討平之。遂隸會川。後改屬建昌。十五年，改爲姜州。二十七年，復屬閟畔部萬戶府。後又屬建昌。 
　　蘇州。下。本邛都地。蒙氏隸建昌府。元初，內附，立蘇州，屬建昌路。領縣一： 
　　中縣。下。縣治在回頭甸，本東門蠻沙麻之地。至元十年，內附。十四年，置中州。二十二年，降爲縣來屬。此縣舊志屬建昌路，又無蘇州一州。《明一統志》：蘇州，明初尚因之，後改爲寧番衛，中縣屬蘇州。明初尚因而不廢，舊志誤也。 
　　德昌路軍民府。下。蒙氏時屈部蠻所居。至元九年，內附。十二年，置定昌路，以本部爲昌州。二十三年，罷定昌路及德平路，置德昌軍民府，治本州葛魯城。領州四： 
　　昌州。下。路治本州。烏蠻阿屈之裔。用祖名爲屈部，其孫烏則至元九年內附。十二年，改本部爲州。兼領普濟、威龍，隸定昌路。二十三年，罷定昌路，並隸德昌。 
　　德州。下。蒙氏時名吾越甸，城曰亦苴龍，所居蠻苴部，以遠祖名部曰犵狫。憲宗時內附。至元十二年，置千戶所。十三年，改爲德州，隸德平路。二十三年，改隸德昌。按德平路，當是入德州，二十三年所罷。 
　　威龍州。下。舊名巴翠都，領小部三：曰沙媧普宗，曰烏雞泥祖，曰媧諾龍清，皆獹魯蠻種。至元十五年，合三部立威龍州。 
　　普濟州。下。舊名玗甸，獹魯蠻所居。至元九年，隨屈部內附。十五年，於玗甸立定昌路。二十三年，路廢。改隸德昌路《翰墨全書》：德昌路屬下有蘇州。《明一統志》：蘇州屬建昌路。今從《一統志》。 
　　會川路。下。唐會川縣。後沒於南詔，立會川都首府，又號清寧郡。至段氏，仍爲會川府。至元九年，內附。十四年，置會川路，治武安州，領州五：舊有通安州，省並年分闕。 
　　武安州。下。本名龍泥城。南詔置清寧郡。大理高凌據此。至元十四年，置管民千戶所。十七年，改武安州。 
　　黎溪州。下。蠻日黎彄。訛爲今名。蒙氏徙白蠻居之，後爲羅羅蠻所奪。至元九年，蠻酋阿夷內附，改爲黎溪州。 
　　永昌州。下。治故歸依城。南詔置會同府。立五瞼，徙張、王、李、趙、楊、高、周、段、何、蘇、龔、尹十二姓居之，以趙氏爲府主，後爲王氏所奪。及高氏專大理之政，逐王氏，以其子高政治會川。憲宗三年，徵大理，高氏遁去。九年，故酋王氏孫阿龍率衆內附。至元八年，以其子阿禾領會川。十四年，置管民千戶。十七年，改永昌州。 
　　會理州下。舊號昔陀城，蠻酋羅於則據之。其祖名阿壇絳，遂名曰絳部。後盡有四州之地，號蒙歪。憲宗八年，其孫亦蘆內附，隸閟畔萬戶府。至元四年，屬落蘭部。十二年，改隸會川路。十五年，置會理州，仍隸會川。二十七年。復隸閟畔部萬戶府。大德四年，並閟畔泗州、西州爲一，置爲磨州，其省並年分均闕。 
　　麻龍州下。本麻籠城地，名棹羅能。烏蠻蒙次次之裔，居閟畔東川，後裔普恐遷苗臥龍，其孫阿麻內附。至元五年，爲建蒂所並。十四年，立管民千戶所，隸會川路。十七年，改爲州。二十七年，割屬閟畔部萬戶府。 
　　柏興府。舊爲摩沙蠻之地。唐立昆明縣。蒙氏改香城郡。至元十年，其鹽井摩沙酋羅羅將■〈犭鹿〉鹿、茹庫內附，十四年，置鹽井管民千戶所。十六年，改爲閏鹽州，以■〈犭鹿〉鹿部爲普樂州，俱隸德平路。二十七年。並二州爲閏鹽縣，立柏興府。隸羅羅宣慰司。領縣二： 
　　閏鹽，下。倚郭。蠻名賀頭甸。金縣。下。蠻酋利竇揭勒所居。至元十五年，立金州。後降爲縣。 
　　臨安廣西元江等處宣慰司兼管軍萬戶府。本爲臨安廣西道軍民宣撫司，改宣慰司年分闕。 
　　臨安路。下。唐爲羈縻牂州，後沒於南詔。蒙氏置通海郡都督府。段氏改秀山郡，復爲通海郡。蠻酋互相侵奪，或隸善闡，或隸阿僰。憲宗七年，內附，置阿僰部萬戶府。至元八年，改爲南路。十三年，又改臨安路。領縣二： 
　　河西，下。蠻名休臘。唐初置西宗州。後沒於南詔，爲步雄部，阿僰蠻又奪之。憲宗六年，內附。七年，立萬戶府，休臘隸之。至元十二年，改河西州，隸臨安路。二十六年，降爲縣。蒙自。下。縣境有山曰自則，漢語訛爲蒙自。南詔以趙氏守其地。段氏時，阿僰蠻居之。憲宗六年內附，繼叛。七年，平之，立千戶所。至元十三年，改蒙自縣。 
　　千戶一： 
　　舍資千戶。阿僰蠻所居地。名褒古，又曰部嫋踵甸。傳至裔孫舍資，因以爲名。內附後，隸蒙自千戶。至元十三年，改蒙自爲縣，以其地近交趾，遂以舍資爲安南道防進軍千戶，隸臨安路。 
　　州三： 
　　建水州。下。治故建水城，蒙氏所築。每夏秋，溪水漲溢如海，蠻謂海爲惠，大爲勵，故名惠勵。漢語曰建水。些麼徒蠻所居。內附後，立於戶所。至元十三年，改建水州，隸臨安路。 
　　石坪州。下。阿僰蠻所居之地，宋曰石坪縣。至元七年，以爲州，隸臨安路。 
　　寧州。下。盾爲黎州。後沒於蠻。地名浪曠，夷語旱龍也。步雄部蠻些麼徒據之。後屬爨蠻阿幾，以浪曠割與寧部酋豆圭。憲宗四年，寧部酋內附，置寧部萬戶府。後改寧海府。至元十三年，改寧州，隸臨安路。舊領三縣：通海、嶍峨、西沙。西沙，寧部蠻所居，其裔孫西沙築城於此，因名西沙龍。憲宗四年，其酋普提內附，居此爲萬戶。至元十三年，置西沙縣。二十六年，以隸寧州。至治二年，併入本州。領縣二： 
　　通海，下。倚郭。元初，立通海千戶所，隸善闡萬戶府。至元十三年，改通海部，隸寧海府。二十七年，府罷，直隸臨安路。後改隸寧州。嶍峨。下。舊爲嶍峨蠻所居，後阿僰蠻酋奪之。至其孫阿次內附，立爲千戶所。至元十三年，改爲州，領邛川、平甸二縣。三十六年，降爲縣，並二縣入之，隸臨安路。又改隸寧州。 
　　阿迷萬戶府。元初，隸南路總管府。大德中，直隸臨安廣西元江等處宣慰司。按《翰墨全書》臨安路有阿迷州、王弄州。阿迷州，當由萬戶改之。王弄州，當由王弄山大、小二部改之。其建置、省並年分俱闕。千戶所二： 
　　納樓。 
　　茶甸。 
　　廣西路。下。唐爲羈縻州，東爨烏蠻等部所居之地。蒙氏析爲師宗、彌勒二部。憲宗七年，內附，隸落蒙萬戶府。至元十二年，籍二部爲軍，立廣西路。十八年，復爲民。至元中，置廣南西宣撫司，其省罷年分闕。領州三： 
　　師宗州。下。爨蠻師宗據匿弄甸，號師宗部。至元中，以本部爲千戶總把，領阿寧、豆勿、阿盧、豆吳四千戶，屬廣南西路。後改置師宗州。 
　　彌勒州。下。宋時些麼徒蠻之裔據其地，號彌勒部。至元中，以本部爲千戶總把領，吉輸、裒惡、步籠、阿欲四千戶，屬廣南西路。後改置彌勒州。 
　　維摩州。下。元初立維摩千戶所，隸阿迷萬戶府。至元中，以本部爲千戶總把，領維摩、屈中二千戶。後改維摩州。 
　　元江路。下。蒙氏爲銀生節度屬地，徙白蠻蘇、張、周、段等十姓戍之，又開威遠等處置成遠瞼。後爲和泥所據。又爲些麼蠻阿僰諸部所有。憲宗四年，內附。七年，復叛。至元十三年，遙置元江府以羈縻之。二十五年，命雲南王討平之，剖羅槃、馬籠、步日、思摩、羅醜、羅陀、步騰、步竭、臺威、臺陽、設棲、彌陀十二部於威遠，立元江路。其後地曰： 
　　馬籠部千戶所。因馬籠山立山寨，阿僰蠻所居。元初，立千戶所。屬寧州萬戶。至元十三年，改隸元江萬戶。二十五年，屬元江路。 
　　步日部。蒙氏立此甸，徙白蠻居之，名步日晱。 
　　溪處甸軍民副萬戶府。元初置，隸雲南行省。後屬元江路。 
　　虧容甸部。舊爲鐵容甸。 
　　思陀甸部。舊爲官桂思陀部。元初，置和泥路，隸雲南行省。後屬元江路。 
　　落恐甸軍民萬戶府。舊爲伴溪落恐部。元初立萬戶府，隸雲南行省。後屬元江路。 
　　羅槃部。 
　　思摩部。 
　　羅醜部。 
　　羅陀部。 
　　步騰部。 
　　步竭部。 
　　臺威部。 
　　臺陽部。 
　　設棲部。 
　　彌陀部。 
　　案版寨。 
　　羅必甸。 
　　帶良甸。 
　　普甸。 
　　部目甸。 
　　落甸。 
　　帶洋甸。 
　　他郎。 
　　因遠。 
　　不通。 
　　沙財。 
　　泥大。 
　　帶思。 
　　奚泥伽。 
　　烏尤。 
　　羅配。 
　　法處。 
　　七十門一處。 
　　大甸。 
　　越甸。 
　　兀好滯。 
　　帶來普勝侶也構甸。 
　　部目司摩。 
　　帶思帶良甸。 
　　因遠羅必甸。 
　　違遠帶羊撒裏甸。 
　　馬龍馬郎沙則尼甸。 
　　羅尼羅初不甲甸。 
　　大理金齒等處宣慰司都元帥府。中統四年置。 
　　大理路軍民總管府。上。唐姚州，治葉愉洱河蠻。後蒙舍詔皮羅閣並蒙巂詔、越析詔、浪穹詔、□晱詔、浪施詔，合五詔爲一，號南詔。治大和城。至閣羅鳳。號大蒙國。至異牟尋。又遷於羊苴乖城，即今府治，改號大禮國。後段氏有其地，更爲大理國。憲宗三年，收附。六年，置上下二萬戶府。至元七年，並二萬戶爲大理路，領司一： 
　　錄事司。憲宗七年，立中千戶，屬大理萬戶。至元十一年，罷千戶，立錄事司。十二年，升理州。二十一年，復爲錄事司。 
　　縣二： 
　　太和，下。附郭。唐開元末，皮羅鳳據其地。憲宗七年，於城內外立上、中、下三千戶。至元二十六年，改中千戶爲錄事司，上、下二千戶立縣。雲南。下。唐爲雲南州，又改匡州。後張仁果據之，號白子國。蒙氏、段氏併爲雲南州，又稱品甸。憲宗七年，立品甸千戶所。至元十一年，復爲雲南州。後降爲縣。 
　　府二： 
　　永昌府。蒙氏、段氏皆爲永昌府。憲宗七年，分永昌之永平縣立千戶所。至元十一年，置永昌州。十五年，升爲府，隸大理路府。領縣一： 
　　永平。蒙氏爲勝湘郡。至元十一年，改立千戶所。後又爲縣。 
　　藤衝府，蠻名越晱。僰、驃、峨昌三種蠻居之。唐置羈縻州。蒙氏取越晱，置軟化府，又改騰衝府。憲宗三年，府酋高救內附。至元十一年，改藤越州，又立藤越縣。十四年，改騰衝府。十二五年，省順江州及藤越、越甸、古涌三縣。按越甸，至元中置。古涌置縣年分闕。入之，隸大理路。 
　　州三： 
　　鄧川州。下。夷有六詔，□晱其一也。唐置□晱州，治大釐城。蒙氏改德原城，隸大理。段氏因之。憲宗三年，內附，置德原千戶所。至元十一年，改爲鄧川州。領縣二： 
　　浪穹，下。蠻名彌茨，乃浪穹詔所居之地。後其酋鐸羅望爲南詔所侵，移保劍川，更稱浪劍。貞元中，南詔滅之，以浪穹、施浪、鄧晱總三浪爲浪穹州。憲宗七年，內附，立浪穹千戶所。後改爲浪穹州。至元十一年，降爲縣，與鳳羽縣俱隸本州。鳳羽。下。蒙氏細奴邏興，有鳳翔於此，故名。至元十一年，置縣。 
　　蒙化州。下。爲羅羅摩及僰蠻之地。後寨氏細奴邏築城居之，號蒙舍詔，改稱南詔，改蒙舍城爲陽瓜州。段氏改開南縣。憲宗七年，立於戶所。至元十一年，置蒙化府。十四年，升爲路。二十年，降爲州，隸大理路。 
　　趙州。下。羅落蠻所居。蒙氏立十瞼，趙州晱其一也。皮羅閣置趙郡，閣羅鳳改爲州。段氏又改天水郡。憲宗七年，置趙瞼千戶所。至元十一年，改爲州，又於白崖瞼立建寧縣隸本州。二十五年，省建寧入本州。 
　　姚安路軍民總瞥府。唐故州。蒙氏改爲弄棟府。段氏又改姚州。憲宗三年。內附。七年，置統矢千戶所、大姚堡千戶所。至元十二年，罷統矢，置姚州，隸大理路。天曆間，升姚安路總管府。領縣一： 
　　大姚。下。蠻名大姚堡。憲宗七年，立千戶所。至元十一年，改爲縣。 
　　十二關防送千戶所。本雲南縣楚場地。至正間，因地僻險，立千戶所。 
　　蒙憐路軍民府。至元二十七年，從雲南行省請，以蒙憐甸爲軍民總管府領只迷甸、金井甸。 
　　蒙萊路軍民府。本蒙萊甸，與蒙憐路同時置。領邦毛甸金齒等處宣撫司。其地在大理西南，土蠻凡八種，曰：金齒、白夷、白僰、峨昌、驃、繲渠、羅比、蘇。自漢以來，不與中國通。蒙氏取其地爲大理屬部。及段氏時，金齒諸蠻浸盛。中統初，金齒、白夷諸酋各遣子弟入朝。二年，立安撫司以統之。至元八年，分金齒、白夷爲東西兩路安撫使。十二年，改西路爲建寧路，東路爲鎮康路。十五年，改安撫爲宣撫，置六路總管府。二十三年，罷兩路宣撫司，併入大理金齒等處宣撫司。 
　　柔遠路。其地曰怒江，曰普坪瞼，曰申瞼僰寨，曰烏摩坪。中統初，僰酋阿八思入朝。至元十三年，與茫施、鎮賡、鎮西、平緬、麓川俱立爲路，隸宣撫司。後並於麓川路。 
　　茫施路。其地曰怒謀，曰大枯晱，曰小枯晱。即《唐書》所謂茫施蠻也。中統初，內附。至元十三年，置爲路。領甸五： 
　　大固甸。 
　　鵝林甸。 
　　石甸。 
　　孟茫甸。 
　　羅必思甸。 
　　鎮康路。其地曰石晱，黑僰所居。中統初，內附。至元十三年，置爲路。領灣甸。蠻名細晱。 
　　鎮西路。其地曰於賴晱，曰渠蘭晱，白夷所居，中統初，內附。至元十三年，置爲路。領甸二。甸名闕。 
　　平緬路。其地曰驃晱，曰羅必，四莊，曰小沙摩弄，曰驃晱頭，白夷所居，中統初，內附。至元十三年，置爲路。至正十五年，改平緬宣撫司。 
　　麓川路。其地曰大市茫，曰晱頭附賽，曰晱中彈吉，曰晱尾福祿培。皆白夷所居。中統初，內附。至元十三年，置爲路。至順元年，復置麓川路軍民總管府。其何時省罷，無考。 
　　南晱。其地曰阿賽晱，白夷、峨昌所居。至元初，內附。至元十五年，隸宣撫司。金齒六路、一晱，歲賦金銀各有差。 
　　順寧府。本蒲蠻地各慶甸。泰定間，內附。泰定四年，置順寧府，直隸宣撫司慶甸。下。與府同置。 
　　州一： 
　　寶通州。下。 
　　烏撒烏蒙宣慰司。在本部巴的甸。烏撒者，蠻名也。所轄部六，曰：烏撒部、阿頭部、易溪部、易娘部、烏蒙部、閟畔部。其東西又有芒布、阿晟二部。烏撒之裔折怒始強，盡有諸部之地。憲宗徵大理，累招不降。至元十年，始附。十三年，置烏撒路。十五年，爲軍民總管府。二十一年，改宣撫司。二十四年，升烏撒烏蒙宣慰司。大德四年，立烏撒烏蒙等郡縣。《翰墨全書》：烏蒙路有阿都、奚娘二縣，東川府有淄都、烏撒二縣。當是大德四年所置，其省並年分闕。後至元元年，烏撒、烏蒙又改隸四川行省。 
　　木連路軍民府。 
　　蒙光路軍民府。 
　　木幫路軍民府。舊名孟都，又名孟邦。至元二十六年，置總管府。領三甸。 
　　孟定路軍民府。舊名景摩。至元二十六年，置總管府。領三甸。 
　　孟昌路軍民府。至順二年，與孟定路並置。孟定路，當是至元後裁罷。謀粘路軍民府。領孟陵甸。 
　　南甸路軍民府。舊名南宋。至元二十六年，置總管府。領甸三：怒江甸，餘二甸闕。 
　　歹羅甸路軍民府。領甸五： 
　　滿東甸。 
　　蒙忙甸。 
　　木倒甸。 
　　大都甸。 
　　益當甸。 
　　陋麻甸軍民官。 
　　雲龍甸軍民府。領甸四： 
　　忙兀甸。 
　　忙吉剌甸。 
　　忙牙甸。 
　　忙藍甸。 
　　縹甸路軍民府。後至元元年，置縹甸散府。 
　　二十四寨達魯花赤。 
　　孟隆路軍民府。本吾仲蠻地。泰定三年，奉方物來獻，置孟隆路。 
　　木朵路軍民府。至元三十年，以金齒木朵甸戶口增殖，立下路總管府，賜其長兩珠虎符。泰定三年，置木朵路。當是已廢復置。 
　　領甸九： 
　　木禮甸，木朵甸，小花甸，木攬甸，孟住甸，歹魯甸，歹羅甸，羅落甸，木茅甸。 
　　何羅拉木多等處軍民官： 
　　木樓府。 
　　大姑等處。 
　　雲南金齒孟定各甸軍民官： 
　　孟定甸。 
　　銀沙羅甸。 
　　孟俓甸。 
　　景新甸。 
　　九索帶火甸。 
　　思摩甸。 
　　都目甸。 
　　不裏侶也構甸。 
　　沙則泥大甸。 
　　阿都甸。 
　　木倒甸。 
　　孟綾甸。 
　　木麓甸。 
　　震濃甸。 
　　蒲阿思。 
　　大部馬二十四寨。 
　　廣甸。 
　　甸尾。 
　　銀生羅茫。 
　　必畔。 
　　茫部奚。 
　　八納等部。 
　　和能等部。 
　　孟愛等甸軍民府。至元三十一年，其酋長遣子入朝，置軍民總管府。 
　　蒙兀路。 
　　通西軍民總管府。大德元年，蒙陽甸酋納款，遣其弟阿不刺等獻方物，懇請歲頁銀一千兩及置馹傳，置通西軍民府。 
　　木來府。至元二十九年，置散府，用其土入馬列知府事。泰定三年，置木來州。當是已廢復置。按自木連路以下，當俱隸烏撒烏蒙宣慰司。 
　　邦牙等處宣慰司。至元中，於蒲緬王城置邦牙宣慰司。未幾罷。後至元四年復立。至正二年罷。 
　　建都寧遠都護府。至元十一年置。 
　　呂告蠻部安撫司。至元十七年，有安撫使王阿濟。 
　　蒙樣剛等甸軍民官。元貞二年復置。初置及裁置年分闕。 
　　銀沙羅甸等處軍民府。天曆二年，置銀沙羅甸等處宣慰司都元帥府。至順二年，改軍民總管府。 
　　者線蒙慶甸軍府。至順二年，與銀沙羅甸並置。孟並孟廣者樣等甸軍民官。至順二年置。 
　　蘆傳路軍民總管府。至順二年置。 
　　崽羅府。元統元年置。 
　　穆由甸軍民官。後至元元年置。 
　　範陵甸軍民府。後至元元年置 
　　老告軍民總管府。至正四年置。 
　　老了耿凍路軍民總管府。至正七年置。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

