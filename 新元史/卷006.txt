
憲宗桓肅皇帝，諱蒙哥，睿宗拖雷之長子也。母曰顯懿莊聖皇后，客烈亦氏。生於太祖三年戊辰十二月三曰。有晃忽答部人知天象，言帝後必大貴，故以蒙哥名之。蒙哥，譯義長生也。太宗在潛邸，養以爲子，使昂灰二皇后撫之。睿宗卒，始命帝歸藩。
太宗七年，從拔都討奇卜察克、斡羅思諸部。九年，入奇卜察克，其別部酋八赤蠻敗遁，匿於浮而嘎河林中。帝入林授捕，見空營一病嫗在焉。訊之，則八赤蠻已遁於寬田吉思海島。時北風大作，海之北岸水淺，遂渡水，出其不意擒之。帝命之跪，八赤蠻曰：「我一國之主，豈圖苟活。且我非駝，何以跪爲？」帝囚之。八赤蠻謂守者曰：「我竄於海島，與魚何異？然卒見擒，天也！今水回期將至，汝等宜早還。」守者白於帝，即日班師，而水已至，後軍有浮渡者。八赤蠻請受刃於帝，帝命皇弟撥綽斬之。
與拔都等進攻斡羅斯之勒冶贊城，帝躬自搏戰，克之。
十一年春，又與定宗攻拔阿速之蔑怯思城。
十二年，圍斡羅斯計掖甫城。帝遣使諭降，城人殺使者，帝怒，晝夜力攻，克之，盡屠其衆。
太宗崩，諸軍東返。定宗即位，命帝屯六盤山，控制秦隴，爲伐蜀之計。
定宗崩，皇后斡兀立海迷失臨朝稱制，拔都與諸王、大將會於阿勒塔克山，議立君。皇后遣使者帖木兒來會。至者西方諸王忽必烈、阿里不哥、末哥，東方諸王也孫格、塔察兒、帖木迭兒、也速不花及大將兀良合台、速你帶、忙哥撒兒數人。時大將野裏知吉帶自西域至，建議遵太宗之命，立失烈門。皇弟忽必烈作而言曰：「太宗既欲立夫烈門，而汝等輔立定宗，豈太宗命耶？阿克塔隆爲太祖愛女，即有罪，宜會諸王、哈屯定讞，乃不問而殺之，又豈太祖、太宗法耶？今日之事，奈何以太宗之命爲辭！」聞者語塞。初，太祖分部衆於子弟，睿宗以幼子，所得獨多，故諸將多睿宗舊部。睿宗卒，帝兄弟尚幼，事皆決於莊聖皇后。後有才智，能御衆，又與拔都善，故衆皆屬意於帝。時又有建議者，謂拔都最長，當立。拔都不可。衆曰：「王既不肯自立，請王審擇一人，以定大計。」拔部曰：「吾國家幅員甚廣。非聰明睿智、能效法太祖者，不可爲主。我意在蒙哥。」衆應曰：「然。」帝固讓，皇弟末商曰：「衆渭拔都言是聽，今奈何不從？」拔都曰：「末哥言是也。」議避定。
皇后又遣使告於拔部，會議宜在東，不宜在西。且諸王未集，不能定議。拔都曰：「太祖、太宗大業未可輕授，今帝位已定，請屈意相從。明年再會於東方可也。」使其弟伯勒克、脫哈帖木兒將大軍衛帝而東，拔都自駐於西，以備非常。
元年辛亥春，諸王、大將再會於闊帖兀阿蘭之地。太宗、定宗諸子及察合台子也速蒙哥皆不至。拔部遭使者勸之。仍不納。於是伯勒克等請於拔都，拔都遣乃申令於衆，有梗議者以國法從事。西方諸王別兒哥、脫哈帖木兒，東方諸王也古，脫忽、也孫格、按只帶、塔察兒、也速不花暨西方大將班裏赤等皆至，乃諏日奉帝即位焉。
夏六月，帝即位於斡難河、克魯倫河之間。追尊皇考拖雷爲帝，尊客烈亦氏爲皇太后。即位曰，諸王列於右，諸哈屯、公主列於左，皇弟七人列於前，文臣以孛爾該爲斑首，武臣以忙哥撒兒爲班首。禮成，大宴七日。既而，御者克薛傑上變，言：騾逸，自出追之，遇車馬甚衆。一車折轅，誤以克薛傑爲同行者，使助其縛轅。見車中有藏甲，訝而間之。御者曰：「爾車亦如此，何問爲。更問他車御者，乃知失烈門、忽察、腦忽三王欲乘宴會作亂。帝祕其事，命忙哥撒兒以兵逆之，止三五衛士，使各從二十人，獻九白之貢。翌日，帝親詰失烈門等，皆不承。考訊失烈門從官，始吐實，而自剄以死。覆命忙哥撒兒窮治失列門等黨羽太祖功臣也孫帖額、掌吉、爪難、合答、曲憐、阿里出等及野里知吉帶之二子，皆坐誅，死者七十人，諸王也速蒙哥、不裏後期不至，遣大將卜憐吉□屯兵備之。
帝遂更改庶政，命皇弟忽必烈總治漠南諸路軍民。開府於金蓮川，以忙哥撒兒爲斷事官；以孛爾該爲大必闍赤，掌宣發號令、朝覲貢獻及內外聞奏諸事；以晃忽兒留守和林，阿蘭答兒副之；以牙剌瓦赤、卜只兒、斡魯不、睹答兒等充燕京等處行尚書省事，賽典赤、匿昝馬丁佐之；以訥懷、塔剌海、麻速忽等充別失八里等處行尚書省事，暗部剌兀尊，阿合馬、也的沙佐之；以阿兒渾充阿母河等處行尚書省事，法合魯丁、匿只馬丁佐之。以察罕、也柳干總兩淮等處蒙古、漢軍，以帶答兒統四川等處蒙古、漢軍，以和裏□統吐番等處蒙古、漢軍，皆仍前征討。封克薛傑爲答剌罕。命僧海雲掌釋教事，道士李真常掌道教事。
頒便益事宜於國中：凡朝廷及諸王濫發牌印，詔命盡收之；諸王馳馹，許乘三馬，遠行亦不得過四馬；諸王不得擅招民戶，諸官屬不得以朝覲爲名賦斂民財，輸糧者許於近倉輸之。罷築和林城伕役五千人。依太祖、太宗舊制，免耆民及釋、道等教之丁稅，惟猶太教不預此例。改定西域稅則，牛、馬百稅一，不及百者免。代償定宗及皇后、皇子虧欠商貨銀五十萬錠。
秋，察罕入覲，命以都元帥兼領尚書省事。
冬十一月，皇弟忽必烈入覲。帝聞西夏人高智耀名，召見之。從智耀言，免海內儒士徭役，無有所與。
是冬，執野裏知吉帶於八脫吉斯之地，命拔都誅之。以僧那摩爲國師，總領天下釋教。
二年春正月，帝幸失灰之地。命皇弟旭烈兀討木剌夷，以乃蠻人怯的不花爲前鋒。皇太后客烈亦氏崩。置經略司於汴。以忙哥、史天澤、楊惟中、趙壁等爲經略使，屯田唐、鄧諸州。
二月，察罕攻宋隨、郢、安、復等州，與宋將馬榮戰於大脊山。
三月，命東平萬戶嚴忠濟立局，制冠冕、法服、鐘磬、儀伏，肄習之。
夏四月。帝駐蹕和林。定宗皇后斡兀立海迷失及失烈門母以厭禳事覺，命忙歌撤兒鞠治得實，並賜死。以忽察、腦忽、失烈門三王，皆由其母煽感，免死。謫忽察於蘇里該之地，腦忽、失烈門於沒脫赤之地。禁錮和只、納忽、孫脫等於軍中。定太宗子孫分地：合丹居別失八里，蔑里居也兒帖石河，海都居海押立，別裏哥居曲兒只，脫脫居葉密立，蒙哥都及太宗皇后乞裏吉忽帖尼居闊端太子分地之西。仍以太宗皇后、諸妃資產分賜諸王。遣貝剌至察合台藩地，逮治違命諸臣。乞兒吉思、謙謙州等處，皆追兵巡察。命察合台孫忽剌旭烈殺也速蒙可，代其位。忽剌旭烈未至而卒，其妃倭耳干納殺也速蒙哥，自爲監國。以太宗子不里付海都殺之。定宗用事大臣喀達克等並伏誅。
六月，皇弟忽必烈入覲。
秋七月，命忽必烈徵大理，塔塔凡台撒里、禿兒花撒徵印度。詔諭宋荊南、襄陽、樊城、均州諸守將，使來附。
八月庚申，帝始以冕服拜天於日月山。癸亥，帝用孔元措言，合祭昊天、后土，作神牌，以太祖、睿宗配。是月，忽必烈次臨洮，請城利州以爲取蜀根本。
冬十月，汪德臣掠宋成都，薄嘉定，爲宋將餘玠所卻。命諸王也古討高麗。帝獵於月帖古忽蘭之地，墮馬，傷臂，不視朝百餘日。
十二月戊午，大赦天下。以帖哥出、闊闊朮等掌帑藏，孛闌合剌孫掌斡脫，阿剌忽掌祭祀、醫巫、卜筮，阿剌不花副之，只兒斡帶掌驛傳。徙工匠五百戶修行宮。是年，籍漢地戶口。印度遣使入貢。
三年春正月，汪德臣城利州、閬州，分兵屯田，宋人不敢侵軼。帝獵於怯蹇察罕之地。諸王也古以怨襲諸王塔察兒營。帝遂會諸王於斡難河北。罷也古徵高麗兵，以札剌兒傳爲征東元帥。遣必閣赤別兒哥括斡羅思戶口。帝大封同姓，命皇弟忽必烈於河南、陝西自擇其一，忽必烈願有陝西，遂受京兆分地。
三月，察罕攻宋海州，敗宋將王國昌於城下，獲都統一人。
六月，命兀良合台從皇弟忽必烈徵大理，皇弟旭烈兀徵報達。又命撒裏等徵印度斯單、克什米爾，受旭烈兀節度。撒裏等由克什米爾入印度斯單界，大掠而還。帝幸火兒忽納要不兒之地，諸王拔都遣使乞買珠銀萬錠，帝以千錠賜之，仍諭曰：「太祖、太宗之財，費用如此，何以給諸王之賜，王宜詳審之，此銀就充歲賜之數。」
秋八月，帝幸軍腦兒，以忙哥撒兒爲萬戶，哈丹爲札魯花赤。
九月，忽必烈次忒剌之地。分兵三道：兀良哈台由西道，諸王抄合、也只烈由東道，忽必烈由中道以進。
冬十月，忽必烈渡金沙江，摩挲蠻酋唆火魯迎降。
十二月，忽必烈入大理。帝幸汪古部。命諸王也古與洪福源徵高麗，攻拔禾山、東州、春州等城。
是年，怯的不花入苦亦斯單，進至塔密干，攻吉兒都苦堡，木剌夷酋遣兵援之。忙哥撒兒卒。忙可撒兒蒞事嚴，人多怨之，帝爲下詔慰諭其子。
四年春二月，宋將餘晦城紫金山，汪德臣大敗之，奪其城。
三月，釋宋使王元善南歸。帝獵於怯蹇察罕之地。
夏，帝駐蹕於月兒滅怯土。札剌兒帶至軍中，也古罷歸。
秋七月，詔官吏赴朝廷，理算錢糧者許自首不公，仍禁以後浮費。兀良合台攻烏蠻赤押城，拔之。大理酋段智興降。
秋八月，皇弟忽必烈至自大理，駐於桓、撫二州。
冬十一月，城光化軍，帝大獵於也滅千哈理察海之地。是年，會諸王於顆顆腦兒之西，祭天於日月山。初籍新軍。帝令大臣，求可以慎固封守、嫺於交略者。擢史樞徵行萬戶，配以真定、相、衛、懷、孟之兵，使屯於唐、鄧二州。張柔移屯毫州，自毫築甬道屬汴堤，以通商賈之利。詔柔率山前八軍城毫州。宋均州總管孫嗣宗遣人齎蠟書請降。詔權萬戶史權以精兵援之。宋驍將鍾顯、王梅、杜柔、袁師信各率所部來降。
五年春，定漢民科差包銀額徵四兩，以半輸銀，半折絲絹、顏料等物。
二月，帝駐蹕月幾滅怯土。
秋九月，張柔會都元帥察罕於符離，築橫江堡，兼立水柵，以通陳、蔡、頃、息之路。
是年，史樞敗宋舟師於漢水之鴛鴦灘。兀良合台攻魯魯廝、阿伯等部，降之。改命札剌兒帶、洪福源徵高麗。馬步軍都元帥兼領尚書省事察罕卒。權真定等路萬戶史天安卒。
六年春正月，帝會諸王、百官於月幾滅怯土，大宴六十餘日，賜金帛有差，仍定擬諸王歲賜之數。忽必烈奏請續僉內地漢軍，從之。
夏四月，駐蹕答密兒之地。
五月，幸昔剌斡魯朵。
六月，大白晝見。幸□亦兒阿塔之地。諸王也孫格、附馬也速兒等請伐宋，帝亦以宋人囚使者月思麻思，會議討之。太宗末，月裏麻思使於宋，宋人囚之，至是已十六年。
秋七月，諸王塔察兒、附馬帖裏該率所部過東平，掠民羊豕。帝聞之，遣使按問其罪。由是諸軍斂戢無犯者。冬，帝駐蹕阿塔哈帖乞兒蠻之地。以阿母河回回降戶分賜諸王、大將。旭烈兀率怯的不花、布帖木兒等分三道進兵，木剌夷酋兀克乃丁請降。帝以木剌夷人兇悍，命旭烈幾悉誅之。兀克乃丁入朝，亦殺之於中途。
十二月，城棗陽軍。
是年，大理酋段智興及素丹諸部長來覲。兀良合台討烏、白蠻三十七部，悉平之，遂自昔八兒之地還重慶，敗宋將張實。賜兀良合台金縷織文衣一襲、銀五千兩，賚軍士彩帛二萬四千匹。始建城郭、宮室於恆州東、濼水北之龍岡。
七年春，帝幸忽蘭也兒吉之地。詔諸王出師伐宋。命阿藍答兒行省事於京兆，劉太平佐之，釣考陝西諸路財賦。皇弟忽必烈固請率妃主入覲。董文蔚攻宋襄陽、樊城，與宋將高達戰於白河。
夏六月，謁太祖行官，祭旗鼓，復會諸王於怯綠伶之地，還幸月兒滅怯土。兀良合台奏請依漢故事，以西甫夷悉爲郡縣，從之。以劉時中爲宣撫使，加兀良合台大元帥，還鎮大理。
秋，駐蹕於軍腦兒，釃馬乳祭天。
九月，以駙馬納陳之子乞□爲達魯花赤，鎮守斡羅斯，仍賜馬三百匹、羊五千匹。回鶻獻水精盆、珍珠傘等物，值三萬餘錠。帝曰：「方今百姓疲敝，所急者錢耳。朕獨有此何爲？」命卻之。賽典赤以爲言，帝稍償其值，禁勿再獻。諸王塔察兒率諸軍伐宋，圍樊城，會霖雨連月，遂班師。
冬十一月，兀良合台伐安南，入其都城。安南國王陳日煚遁入海島，遂大享戰士而還。
十二月，帝渡漠南，駐蹕於玉龍棧赤，皇弟忽必烈、阿里不哥及諸王八里土、玉龍塔失、昔烈吉、出木哈兒，公主脫滅干來迎。帝見忽必烈，相對泣下，不令有所白而止。
是冬，皇弟旭烈兀至報達，克其乞里茫沙杭城。
八年春正月朔，幸也裏本朵哈之地，受朝賀。
二月，陳日煚傳國於長子光昺，遣其陪臣阮學士來貢方物，兀良合台送詣行在。旭烈兀平報達，獲哈里發木司塔辛，殺之，遣使來獻捷。帝獵於也裏海牙之地，遂自將伐宋，命阿里不哥留守和林，阿蘭答兒輔之，命張柔從忽必烈攻鄂州，以趨臨安，塔察兒攻荊山以分兵力。又命兀良合台自雲南進兵，會於鄂州。紐鄰敗宋師於靈泉山，進攻雲頂山堡，克之。成都府彭、漢、懷安、綿等州及威、茂諸蕃悉降，以紐鄰爲都元帥。帝自東勝渡河。命參知政事劉太平括興元戶口。高麗質子王綧譖洪福源，帝召福源殺之。
夏四月，帝駐蹕六盤山，召見諸路守令，豐州千戶郭燧奏請城金州，從之。是時軍四萬，號十萬，分三道而進：帝由隴州入大散關，諸王末哥由洋州入米倉關，孛里察萬戶由漁關入沔州。以明安答兒爲太傅，守京兆。詔徵益都行省李璮兵。璮奏益都南北要衝，兵不可撤，從之。
五月，皇子阿速帶因獵傷民稼，帝責之，撻近侍數人。士卒有拔民蔥者，斬以徇。由是大兵所至，秋毫無犯。
秋七月，留輜重於六盤山。帝自將大軍出寶雞，攻重貴山，所向克捷。
八月辛丑，李璮與宋人戰於漣水，大敗之。
九月，帝進駐漢中。紐鄰率衆渡馬湖江，獲宋將張實，遣實招諭苦竹隘。實入城，與宋將楊立堅守。行北京七路兵馬都元帥府事史天祥卒。
冬十月壬午，帝次寶峯。癸未，幸利州，觀其城塹淺惡，以汪德臣能守，賜厄酒獎諭之。遂渡嘉陵江，至白水江，命德臣造浮梁以濟，進次劍門。戊子，遣史樞攻苦竹隘，裨將趙仲開門出降，詔賜仲衣帽，遷於重慶。已亥，獲張實支解之。賜汪德臣玉帶，留情兵五百守之。遣使招諭龍州。帝駐蹕高峯。庚子，圍長寧山，守將王佐等出戰，敗之。
十一月，己酉，帝督諸軍，先攻鵝頂堡。壬子，與宋師戰於望春門，敗之。宋知縣王仲出降。是夜，克鵝頂堡，以彭天樣爲達魯花赤守之。諸王末哥、塔察兒等略地還，俱引兵來會。丙辰，進攻大獲山，遣王仲招守將楊大淵，大淵殺之。帝怒，督諸軍力攻，大淵遂以城降，授大淵爲都元帥。庚午，帝駐蹕和溪口。是月，宋龍州降。
十二月，楊大淵與汪德臣分攻相如等縣。紐鄰攻簡州不克。乙酉，帝次於運山，宋守將張大悅降。進至青居山，其裨將劉淵等殺都統段文鑑降。丁酉，隆州降。己亥，大良山守將蒲元圭降。詔諸軍毋俘掠。癸卯，克雅州。石泉山守將趙順降。甲辰，遣降人晉國寶招諭合州守將王堅，堅固守不下。
是年，兀良合台徇宋內地，連克靜江府、辰、沅等州，進圍潭州。皇子辯都卒。
九年春正月乙巳朔，帝駐譁重貴山北，置酒大會，因問羣臣曰：「今在敵境，天將暑，汝等謂可居否乎？」脫歡曰：「南土瘴厲，車駕宜早還，新俘戶口委官吏治之可也。」八里赤曰：「脫歡怯，臣請居之。」帝稱善。戊申，晉國寶還至峽口，王堅追殺之。諸王末哥進攻渠州禮義山，曳剌禿魯雄攻巴州平梁山。丁卯，楊大淵攻合州，俘男女八萬餘。是月，大兵克利州。隆慶、順慶諸府，蓬、閬、廣安守將相繼降。命渾都海以兵二萬守六盤山，乞台不花守青居山，紐鄰造浮梁於涪州之藺市，以杜援兵之路。
二月丙子，帝自雞爪灘渡江，直抵合州城下。辛巳，攻一字城。癸未，攻鎮西門。
三月，攻東新門及奇勝門、鎮西門諸堡。
夏四月丙子，大雷雨，凡二十日。乙未，攻護國門。宋將呂文德以艨艟千餘，溯嘉陵江而上，命史天澤擊敗之。六月丁巳，汪德臣選敢死士夜登外城，會大雨，梯衝盡折，後軍不克進而止。是日，德臣感疾卒。帝不豫。
秋七月，留兵三千圍合州，餘衆悉攻重慶。癸亥，帝崩於的魚山，年五十有二。史天澤等奉梓宮北還，葬起輦谷。廟號憲宗，追諡桓肅皇帝。
帝沈斷寡言，不喜侈靡。太宗朝羣臣擅權，政出多門。至是，凡詔令皆帝手書，更易數四，然後行之。御羣臣甚嚴，嘗諭左右曰：「汝輩得朕獎諭，即志氣驕逸，災禍有不立至者乎？汝輩其戒之。」然酷信巫覡卜笨之術，凡行事必謹叩之無虛日，終不自厭也。史臣曰：「憲宗聰明果毅，內修政事，外闢土地，親總六師，壁於堅城之下，雖天未厭宋，齎志而殂，抑亦不世之英主矣。然帝天資涼薄，猜嫌骨肉，失烈門諸王既宥之而復誅之。拉施特有言：蒙古之內亂，自此而萌，隳成吉思汗睦族田本這訓。嗚呼，知言哉！」

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

