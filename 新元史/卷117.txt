
卷一百十七·列傳第十四
　
　　札木合塔而忽臺 脫黑脫阿 
　　札木合，札只剌氏。太祖九世祖孛端察兒生札只剌歹，其母乃札兒赤兀惕兀良合之婦，已有身，爲孛端察兒所掠，及生子，名以札只剌歹，義謂他人子也，是爲札只剌氏之祖。札只剌歹生土古兒歹，土古兀歹生不里不勒術魯，不里不勒術魯生合剌合答安，合剌合答安生札木合。 
　　札木合幼與太祖親密，約爲按答。太祖十一歲，於斡難河冰上爲髀石之戲，札木合以狍子髀石贈太祖，大祖以灌銅髀石報之。又與太祖習射，以牛角骲箭贈太祖，太祖以柏木■頭骲箭報之。二人情好甚篤。 
　　烈祖卒，部衆多叛去，札木合亦率所部歸於泰亦兀赤。太祖光獻皇后爲蔑兒乞人所掠，太祖求救於王汗，約札木助太祖。太祖使合撒兒、別勒臺告於札木合，札木合允之，且曰：「吾聞三種蔑兒乞：託黑脫阿在不兀剌客額兒之地，答兒兀孫在斡兒洹、薛涼格兩河間塔勒渾阿剌勒之地，答兒馬剌在合剌只客額兒之地。若以豬鬃草縛筏，徑渡勤勒豁河，至託黑脫阿所居，猶從天窗入室，其部衆可襲而虜之。」議定，使王汗取道不兒罕合勒教，太祖待札木合於孛脫罕孛斡兒只之地。札木合率二萬騎朔斡難河而西。來會師。既而，王汗與其弟札合敢不，分率二萬騎，東逾不兒罕合勒教，趨太祖行營客魯漣河源不兒吉之地。太祖至不兒罕山塔納河邊，逆王汗不遇，乃改道至乞沐兒合阿因勒合剌合納，始與王汗軍合。遂溯斡難河源至孛脫罕孛斡兒只，則札木合已先三曰至矣。札木合慍曰：「吾與人期會不避風雨，達達輩一諾如盟，何後也？」王汗愧謝。乃合軍而北結筏夜渡勤勒豁河，襲蔑兒乞部衆，大破之。脫黑脫阿與答亦兒兀孫遁走，獲其妻孥，並執答兒馬剌。太祖遂迎歸光獻皇后。王汗返土兀剌河之黑林，太祖與札木合返豁兒豁納黑主不兒。 
　　太祖以金帶牝馬贈札木合，札木合亦以金帶有角白馬贈太祖，重與太祖約爲按答，歲餘無間言。一日，太祖與札木合同遊於忽勒答閤兒崖，札木合曰：「吾緣崖而下，則放馬者有營帳可居，至澗底，則牧羊者有水可飲，真形勢之地也。」太祖不答。俟宣懿皇后至，告之。時光獻皇后在側，言於太祖曰：「吾聞札木合喜新厭舊，彼殆厭我矣。向所言。得勿有圖我之意乎？不如去之。」太祖以爲然，乘夜間行。西還滴闊納浯兒。及太祖爲可汗，使阿兒該合撒兒、察兀兒罕三人告於札木合，札木合以太祖之去歸咎於阿勒壇、忽察兒之離間，以好言復太祖，然心實忌之。 
　　後札木合之第紿察兒居於斡列該不剌合之地，與太祖部下答兒馬剌牧地相近。給察兒掠答兒馬剌之馬，答兒馬剌追之，伏於馬鬃上射殺給察兒，奪馬而回。札木合怒，率所統十三部共三萬人來伐。十三部者，曰泰亦赤兀、亦乞列思、兀魯兀特、布魯特、忙忽特、那牙勤歹、巴普剌思、巴阿鄰歹、合塔斤、撒勒只兀特、朵兒邊、塔塔兒及札答蘭本部也。是時，太祖在古連勒古之地，駙馬孛禿父捏坤在泰亦兀赤部下，遣使來告變。太祖亟召集部衆，爲十三翼，以拒之。戰於答蘭巴泐渚納。太祖兵敗退。札木合斷兀歹部人察合剌安之首，繫於馬尾而去。 
　　辛酉，宏吉剌、亦乞列思、豁羅剌思、朵兒邊、塔塔兒、撒勒只兀待、合塔斤等部會於刊河，立札木合爲古兒汗。至禿拉河，舉足蹋岸土，揮刀斬林木，而誓曰：「有泄此謀，如土崩，如木斷。」遂潛師來襲。有火力台者聞之，以語其妻舅麥兒吉台。麥兒吉台使告於太祖，騎以剪耳白馬。夜經一古闌，其將曰忽蘭把阿禿兒，曰哈剌蔑兒巴歹，見而執之。然二將亦心附太祖，贈以良馬使去。火力台遇載札木合白帳者，疾馳得免，見太祖具告其事。太祖自古連勒古起兵，迎戰於亦提火兒罕之地，大敗之，札木合遁走。 
　　明年，札木合又合乃蠻、蔑兒乞、斡亦剌、泰亦幾赤、朵兒邊、塔塔兒、合塔斤、撒勒只兀特諸部攻太祖，太祖與王汗合兵拒之。太祖以阿勒壇等爲前鋒，王汗使其子桑昆爲前鋒。阿勒壇漏師於札木合將阿不出。次日，兩軍陣於闊亦田之地，札木合軍中有不亦魯黑、忽都合者，能以巫術致風雨，欲順風縱擊太祖。忽反風，雨雪，天地晦冥，諸部兵不能進，多墜死澗谷中。札木合見事敗，乃言：「天不佑我！」策馬潰圍而去。諸都皆潰散。札木合遂大掠合答斤等部。自此札木合不能復振，降於王汗。 
　　太祖與王汗伐乃蠻。札木合言於王汗曰：「帖木真按答曾遣使於乃蠻，今遷延不進，必與乃蠻通。」王汗始疑太祖。 
　　及太祖滅王汗，札木合復奔於乃蠻。太祖親征乃蠻，札木合見太祖軍容甚盛，謂太陽汗曰：「汝初視蒙古兵如羊古劷羔兒，謂蹄皮亦不留。今吾觀其氣勢，殆非昔比矣。」遂引所部遁去，又遣使以乃蠻軍事告於太祖。太祖擒殺太陽汗，朵兒邊、塔塔兒、合塔斤、撒勒只兀惕等部皆降。 
　　札木合部衆盡潰，率左右五人遁入倘魯山。一日，左右炙羱羊而食，札木合呵之，五人怒，乃縛札本合致於太祖。札木合使謂太祖曰：「鴉獲家鶩，奴執主人，按答必有以處之。」太祖以辜恩賣主，不可恕，並其子孫誅之，命蒞殺五人於札木合之前。使人謂札木合曰：「我昔與汝爲按答，如車之有轅。汝自離我而去，今又相合，可以從我矣。」札木合曰：「吾兩人自幼爲按答，因爲人離間，故參差至此。吾羞赧不敢與按答相見。今按答大位已定，如不殺我，則似領有蝨，衿有剌，必使按答不能安寢，願賜速死爲幸，若使不見血而死，吾魂魄有知，猶當護按答子孫。」太祖乃令其自殺。或雲太祖卜殺札木合不入，及送於伊而乞歹，伊而乞歹截其手足。札木合曰：「此事之當然，使我獲彼，亦必出此也。」札木合譎詐有口辨，時人以薛禪稱之。嘗爲蔑兒乞人所敗，只餘三十人，無所歸。使人告脫黑脫阿，請爲其子；許之。乃往依脫黑脫阿。一日，見樹間有雀巢，默識之。越日，復過其地，乃謂衆曰：「前年我至此，見有雀哺彀於此樹，不知是此否？」往視之，果有省巢；衆服其強記。後脫黑脫阿獨居一帳，無左右，札木合與三十人徑入。脫黑脫阿疑懼，間其來何爲。札木合曰：「我來視護衛何如耳。」脫黑脫阿益懼，以金盃酹馬潼於地，與之盟，盡返其部衆焉。 
　　時太祖仇人附札木合者曰泰赤兀赤部長塔而忽臺，蔑兒乞部長脫黑脫阿，俱爲太祖所滅。 
　　塔見忽臺，太祖五世祖海都次子扯兒黑領昆之後。令穩，遼官名，蔡古語訛爲領昆。領昆長子莎兒郭都魯赤那，與託邁乃汗同時。其子俺巴亥，繼哈不勒之汗位，娶婦至塔塔兒部。塔塔兒執之，送於金，金人殺之。俺巴該子哈丹太石。哈丹太石子布達歸附太祖。布達子速敦諾顏領速而圖斯部衆。塔而忽臺乃泰亦赤兀阿達爾汗之子，與同祖兄弟忽力兒把阿禿兒、盎庫兀庫楚，皆爲泰亦赤兀部長。初，阿達爾汗與烈祖親好，繼而不葉，至以兵相攻。 
　　烈祖崩，太祖方十三歲，塔而忽臺兄弟強盛，太祖部衆多叛從泰亦赤兀。札木合赤歸之。於是塔而忽臺遂與太祖相仇。塔而忽臺性很毒，人稱之曰開勒而禿克。太祖嘗爲所獲，枷太祖項，一老樞憐之，爲梳髮，以氈裹其項。既而，太祖逸去，遇速而圖斯人鎖而幹失剌救之，事具《赤老溫傳》。 
　　後札木合與塔而忽臺等集三萬人攻太祖，戰於答蘭巴渚納，太祖失利。泰亦兀赤部下朱裏耶人出獵，遇太祖於烏者兒哲兒們山。朱裏耶隊以糧糗不給，已歸其半。太祖堅留之。次日，再獵，分以飲食，復驅獸向之，俾多獲。朱裏耶人感之，相謂曰：「泰亦赤兀薄待我。帖木真素與我疏，乃厚我如此，真人君之廢也。」其部長遂率所部來歸。諸族皆謂泰亦赤兀無道，帖木真能撫衆，亦相率降附。 
　　巴鄰部長述兒哥圖額不幹與其子納牙阿擒塔而忽臺，欲獻於太祖，中道復縱之，惟父子來降。太祖義之。 
　　時蔑兒乞酋脫黑脫阿遣使糾合泰亦赤兀各部，塔而忽臺、忽都答兒、忽里兒把阿禿兒、盎庫兀庫楚等，共會於斡難河沙漠中。太祖與王罕兵至，敗之，追及於特禿剌思之地。赤老溫以槍擲塔而忽臺，中之，墜馬。塔而忽臺曰：「我固當死，然爲鎖兒幹失剌之子標槍中我，我死不甘心。」遂爲赤老溫所殺。忽都答兒亦死。盎庫兒庫楚奔巴兒古真，忽里兒把阿禿兒奔乃蠻。泰亦赤兀部遂滅。 
　　脫黑脫阿，蔑兒乞部長也。蔑兒乞爲白達達之一種，一名兀都亦，又曰梅格林，居鄂勒昆河、色楞格河之間。脫黑脫阿爲兀都亦部長。兀都亦之別部：曰兀窪思，塔亦兒兀孫爲部長；曰合阿惕，答兒馬剌爲部長。是爲三種蔑兒乞。 
　　先是，脫黑脫阿之弟也客赤列都娶於斡勒忽納氏，曰訶額侖；返至中道，遇烈祖與其兄捏坤太石，弟答里台，劫之，也客赤列都懼而逃。烈祖以訶額侖歸納之，是爲宣懿皇后。故脫黑脫阿仇烈祖父子。 
　　蔑兒乞部衆喜掠人勒贖，太祖幼嘗爲所掠贖歸。及娶光獻皇后孛兒台，脫黑脫阿率部衆來襲，太祖匿於不而罕山，獲孛而臺，以妻赤列都之弟赤勒格兒。太祖求援於王汗及札木合，大敗蔑兒乞之衆，獲答兒馬剌，迎孛兒台以歸。有蔑兒乞人獵於勤勒豁河，見兵至，走告脫黑脫阿，故脫黑脫阿與塔亦兒兀孫得逸去，奔於巴兒忽真。赤勒格兒謂孛兒台曰：「我如慈烏欲食雁與鶿老，宜有此禍也。」亦挺身走免。 
　　丁巳，太祖與王汗合兵攻蔑兒乞，戰於盂察之地，悉以俘獲歸於王汗。 
　　戊午，王汗復自攻脫黑脫阿於不兀剌客額兒之地，殺其長子土古思，又獲其二子忽圖、赤老溫，脫黑脫阿復奔巴兒忽真。 
　　辛酉。脫黑脫阿遣忽敦忽兒章與泰亦兀赤等部會於斡難河沙漠中，太祖與王汗兵至，敗之。脫黑脫阿從札木合及乃蠻不魯黑汗等合衆來攻，又爲太祖與王汗所敗。 
　　甲子，太祖親征乃蠻，脫黑脫阿以兵助太陽汗。太祖擒殺太陽汗，脫黑脫阿遁走。 
　　冬，太祖再徵蔑兒乞至塔而合，塔亦兒兀孫來降，獻女忽蘭可敦，謂部衆無馬不能從。太祖令散其衆於輜重後營，每營百人，以分其勢。後其衆復叛去，塔亦兀兒孫逃至呼魯哈卜察之地，築城以守。太祖遣博爾忽、沈伯率右翼兵討平之，以其妻士拉基乃賜太宗。太祖圍脫黑脫阿於臺哈勒忽兒罕，盡取麥丹、脫塔黑林、哈俺諸部衆，脫黑脫阿與其子奔於不亦魯黑。 
　　太祖元年，不亦魯黑敗死，脫黑脫阿與太陽汗子古出魯奔也兒的失河。 
　　三年，太祖以衛拉特人爲嚮導，至也兒的失河。脫黑脫阿中流矢死，部衆潰，渡也兒的失河溺死大半。其子忽圖、赤老溫、赤攸克、呼圖罕蔑而根不能得父全屍，函其首去，奔於畏兀兒。畏兀兒不納，與急圖等戰於嶄河，逐之。忽圖等奔欽察。 
　　十一年，太祖命速不台征之，用鐵釘密佈車輪上以利山行。覆命脫忽察兒率二千騎同往。至吹河，盡殲其衆，生擒呼圖罕蔑而根，檻送於朮赤。朮赤命之射，首矢中的，次矢劈首矢之簳，而亦中的。朮赤大喜，馳使告太祖，請赦之。太祖曰：「蔑而乞，吾深仇。留善射仇人，將爲後患。」仍命朮赤殺之。史臣曰：「札木合率十三部之衆，與太祖爭衡，可謂勁敵矣。然矜凶挾狡，反覆先常，卒爲左右所賣，非不幸也。泰亦兀赤或謂出於勃端察兒之孫納勤，拉施特曰：『蒙古金字譜，泰亦兀赤之祖爲扯而黑領昆，納勤救海都免於札剌亦之難，其牧地又近於領昆，故訛爲泰亦兀赤之祖焉。』。」
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

