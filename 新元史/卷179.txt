
土土哈〈牀兀兒  燕帖木兒  撒敦  唐其勢〉
土土哈，伯牙兀氏，世爲欽察部長。太祖命哲別、速不台伐欽察，土土哈祖父忽都速蠻率其子班都察迎降。太宗命拔都伐斡羅斯，班都察從攻阿速蔑怯斯城有功。後又率欽察百人，從世祖征大理、伐宋。嘗侍左右，掌禦廄，歲時挏馬乳以進。馬乳尚黑色，國語謂黑爲哈剌，因名其屬曰哈剌赤。以諸王哈納女弟訥倫妻之。
土土哈，班都察之子也。中統二年，父子俱從世祖討阿里不哥。班都察卒，襲父職。至元十四年，諸王脫黑帖木兒、昔里吉叛，東犯和林，掠憲宗所禦大帳以去。土土哈從丞相伯顔討之，敗其將脫兒赤顔於納蘭赤剌。同時，翁吉剌人只兒瓦台構亂。脫黑帖木兒引兵應之，中途遇土土哈。將戰，先獲其候騎效十，脫黑帖木兒引去，遂平只兒瓦台。復追脫黑帖木兒等，敗之於斡歡河，返所掠大帳。
十五年，詔率欽察驍騎千人，從大軍北討。追叛王昔里吉，逾金山，擒紮忽台等以獻。又敗寬折哥等，裹瘡力戰，獲其輜重。還朝，帝召至榻前慰勞之，賜金酒器及金幣、預宴只孫冠服、海東白鶻一，仍賜以大帳，諭之曰：「祖宗武帳，非人臣所得禦，以卿能奪之，故授卿。」詔：「欽察部衆爲民及隸諸王者，皆分別籍之，隸於土土哈，戶紿鈔二千貫，歲賜粟帛，選其材勇者，備宿衛。」
十九年，授昭勇大將軍、同知太僕院事。二十年，改同知衛尉院事，兼領群牧司。請以哈刺赤屯田畿內，詔給霸州文安縣田四百頃。益以宋新附軍八百人，使土土哈領之。二十一年，賜金虎符，並賜金貂、裘帽、玉帶各一，海東青鶻一，水磑一區，近郊田二千百，籍河東諸路蒙古軍子弟四千六百人隸其麾下。二十二年，拜鎮國上將軍、樞密院副使。二十三年，兼欽察親軍衛都指揮使，聽以宗族將吏備宮屬。海都兵犯金山，詔與大將朵爾朵懷共禦之。
二十四年，乃顔叛，陰遣使連結也不幹，勝剌哈諸王，爲土土哈所執，盡得其情以聞。未幾，詔勝剌哈入朝，將由東道。土土哈言於北安王曰：「彼分地在東，是縱虎入山，非計也。」乃命改行西道。既而有告也不幹叛者，衆欲聞於朝，然後發兵。土土哈曰：「兵貴神速，緩之非計也。」率所部疾驅七晝夜，渡圖喇河。也不幹來拒戰，於博怯嶺大敗之，也不幹僅以身免。世祖聞之，遣使命土土哈收其餘黨。遇賊將也鐵哥，擊走之，並擒叛王哈兒魯等。時成宗撫軍北邊，詔以土土哈佐之，追乃顔餘黨於哈拉溫，獲叛王兀塔海。盡降其衆。
二十五年，諸王也只里爲叛王火魯火孫所攻，遣使告急。土土哈援之，敗其衆於兀魯灰。還至哈拉溫，夜渡貴烈河，敗叛王哈丹。於是，捏古思，那牙勒及欽察、乃蠻之人，皆自拔來歸。世祖多其功，以也只里女弟塔倫妻之。
二十六年，從皇孫甘剌麻討海都，抵杭愛嶺，諸軍失利，土土哈率所部力戰，翼皇孫而出。秋七月，世祖巡幸北邊，召見，慰諭之曰：「昔太祖與其臣同患難看飲班珠爾河水，今日之事，何愧昔人、卿其勉之！」後大宴群臣，復謂土土哈曰：「北邊人聞海都言：「杭愛之役，使邊將皆如土土哈，吾屬安有今日。」論功行賞，帝欲先欽察人。土土哈奏：「慶賞之典，蒙古將吏宜先」帝曰：「蒙古人誠居汝右力戰豈在汝右耶？」召諸將賞賚有差。
二十八年，土土哈奏：「哈剌赤軍逾萬人，足以備用。」詔賜珠帽、珠農、金帶、玉帶、海東青鶻各一，復賜哈剌赤人裘各一襲，絹如之。
二十九年秋，略地金山，獲海都部衆三千餘戶還至和林。詔進取乞里吉思。三十年春，次謙河，舟行數日始至其地，盡收五部之衆，屯兵守之。加龍虎衛上將軍，仍給行樞密院印。海都聞取乞里吉思，引兵至謙河。復敗之，擒其將孛羅察。
成宗即位，遣使賜銀五百兩，七寶金壺、盤、盂各一，鈔萬貫，白氈帳一，獨峰駝五。冬召至京師，別賜麾下幹鈔土二百萬貫。元貞元年春，復出守北邊。二年秋，諸王附海都者牢衆來降，邊民驚擾，土土哈至玉龍罕界，饋餉安輯之，護諸王岳木忽兒等入朝。帝解禦衣賜之，又賜金、銀、鈔、幣有差。
大德元年正月，拜銀青榮祿大夫、上柱國、同知樞密院事、欽察親軍都指揮使，奉命還北邊。至宣德府，以疾卒，年六十一。贈宣忠定遠佐運功臣、太尉、開府儀同三司，追封延國公，諡武毅。後進封升王。
子八人：曰塔察兒，定遠大將軍、北庭元帥；曰太不花，禦位下博兒赤，曰牀兀兒；曰別里不花，欽察親軍千戶；曰帖木兒不花，建康等處哈刺赤戶達魯花赤；曰歡差，欽察親軍千戶；曰岳里帖木兒，金武衛親軍都指揮使事；曰斷古魯班，欽察親軍都指揮使。
牀兀兒，初從太師月兒魯討合丹，戰於百塔山有功，拜昭勇大將軍、左衛親軍都指揮使。常執罌杓以進杓飲，親幸無比。
大德元年，襲父職，率諸軍逾金山攻八鄰部。其將帖良台阻答魯忽河，伐木柵岸。士皆下馬跪，持弓矢伏柵內，守備甚嚴。牀兀兒命吹銅角，士卒呼聲與銅角相應。其衆不知所爲，爭起就馬。於是麾軍渡水，逾木柵而入，大破之。追奔五十里，盡得其人馬廬帳還。次阿雷河，與海都授八鄰之將孛伯遇。孛伯陣于山上，牀兀兒渡河蹙之，其衆崩潰，追奔三十餘里。二年，叛王都哇、徹禿等潛師襲火兒哈禿，據高山爲營，牀兀兒選勇士持挺而上，奮擊敗之。三年，入朝，成宗親解禦衣賜之，拜鎮國上將軍、僉樞密院事、欽察親軍都指揮使、太僕少卿。復還邊。
時武宗以親王鎮北庭，軍事皆咨於牀兀兒。四年秋，叛王禿麥、斡魯思等犯邊，牀兀兒敗其衆於闊赤之地，逾金山乃還，五年，海都越金山而南，屯於鐵堅古山，牀兀兒復敗之。又與都哇相持於兀兒禿之地，牀兀兒率精銳突其陣，左右奮擊，斬馘不可勝計，都哇之兵幾盡。武宗親在行間，乃歎曰：「力戰未有如此者，真可謂驍將矣！」事聞，詔遣句史大夫禿只等即赤訥思之地，集諸王大將責問功罪，咸稱牀兀兒功第一。武宗命尚楚王雅思禿公主察吉兒，帝復以禦衣賜之。秋七月，入朝，帝親諭之曰：「卿鎮北邊。累建大功，雖以黃金周飾卿身，猶不足以盡朕意。」賜衣帽、金珠等物，拜驃騎衛上將軍、樞密院副使、欽察親軍都指揮使、太僕少卿，仍賜其軍萬人鈔四千萬貫。
七年，諸王都哇、察八兒、明里帖木兒等聚謀曰：「昔我太祖艱難以成帝業，我子孫弗克安享其成，連年構兵，以相殘殺，是自隳祖宗之業也。今鎮北邊者，皆吾世祖嫡孫，吾與誰爭？且前與土土哈戰既弗勝，今與其子牀兀兒戰又無功，惟天惟祖宗意可見矣。不若遣使請命罷兵通好，庶無愧於爲大祖之子孫。」乃遣使請降。使至帝許之。於是明里帖木兒等入朝，特爲置驛以通來往。十年，拜榮祿大夫、同知樞密院事，尋拜光祿大夫、知樞密院事，欽察左衛指揮、太僕少卿皆如故。
成宗崩，武宗方在渾麻出海上，牀兀兒請亟歸以副天下之望。武宗納其言，即日南還。及即位，加平章政事，封榮國公，授以銀印，賜尚服衣段及虎豹之屬。至大三年，入朝，加封句容郡王，改授金印。帝曰：「世祖征大理時所禦武帳及所服珠衣，今以賜卿，其勿辭。」翊日，又以世祖所乘安輿賜之，且曰：「以卿有足疾，故賜此。」牀兀兒叩頭泣涕，固辭。別命有司置馬轎賜之，得乘至殿門下。
仁宗即位，入朝，特授光祿大夫、平章政事、知樞密院事、欽察親軍都指揮使、兼左衛親軍都指揮使、太僕少卿。延祐元年。討叛王也先不花等於亦忒海迷失之地，方接戰，有敵將持戟而出，牀兀兒擘其戟，揮刀斬之，乘勢奮擊，賊奔潰。遣使告捷，賜尚服。二年，敗也先不花將也不幹、忽都帖木兒於赤麥幹之地。追至鐵門關，遇其大軍於答亦兒之地，又敗之。四年，召入商議中書省事，知樞密院事。大理國進象牙、金飾轎、即以賜之。每見必賜坐賜食，待以宗王之禮。至治二年，卒，年六十三。後進封揚王。
子七人：曰小雲失不花，欽察親軍千戶；曰燕赤不花，大司農卿；曰燕帖木兒；曰撒敦；曰燕禿哈兒，闌遺少監；曰答里，襲封句容郡王；曰潑皮罕。
燕帖木兒，事武宗於潛邸，宿衛十餘年，特見愛幸，及即位，授正奉大夫、同知宣徽院亨，皇慶元年，襲左衛親軍都指揮使。泰定二年，加太僕卿。三年，遷同僉樞密院事，進僉書樞密院事。
時倒剌沙用事，災眚屢見。有右衛千戶任速哥與前湖廣行省右丞速速密議曰：「英宗之弒，倒剌沙等與鐵失通謀。今奸臣當國，先帝之仇未復。武宗皇子二人。周王遠逃沙漠，難以達意；懷王人望所歸，近在金陵，若同心推戴，此不世之功也。」乃同告於燕帖木兒，燕帖木兒聞之矍然。速哥復說之曰：「公，國之世臣，以順討逆，何憂不濟？若他日有先我起事者，公必爲禍首矣。」燕帖木兒然之。
致和元年秋七月，泰定帝崩，燕帖木兒方總環衛事，留大都，乃與繼母察吉兒公主及其黨阿剌帖木兒、孛倫赤、剌剌等密議迎文宗立之。八月甲午昧爽，率勇士納只禿魯等十七人入興聖宮，集百官，執中書平章政事烏伯都剌、伯顔察兒，露刃暫衆曰：「祖宗正統屬在武宗皇帝之子，敢有不順者斬。」衆皆奔散。捕中書左丞朵朵、參知政事王士熙等下於獄，與西安王阿剌忒納失里入守內庭，即命前河南行省參知政事明里董阿、前宣政使答里麻失里乘驛至江皮，奉迎大駕，密諭河南行省平章政事伯顔簡兵扈從。
是日，推前湖廣行省左丞相別不花爲中書左丞相，詹事塔失海涯爲平章政事，前湖廣行省右丞速速爲中書左丞，前陝西行省參政王不憐吉歹爲樞密副使，蕭忙古礙爲通政使，與中書右丞趙世延、通政院使寒食分典庶務。貸在京寺觀鈔，募死士，買戰馬，運京倉粟以饋之，復遣使征各行省之軍資器械。
諸臣既受命，未知所謝，燕帖木兒指使南向拜，衆愕然，始喻其意。燕帖木兒弟撒敦、子唐其勢在上都，密遣塔失帖木兒召之，皆棄其妻子來奔。再遣撒里不花、鎖南班趣大駕早發。又令塔失帖木兒僞爲南使雲：「諸王帖木兒不花、寬徹普化，湖廣、河南省臣及河南都萬戶扈從新天子，旦夕至，民勿疑懼。」以撒敦守居庸關，唐其勢守古北口。復命乃馬台僞爲北使，稱明宗從諸王兵南還。撒里不花至自江陵，詔拜燕帖木兒知樞密院事。丁巳，文宗至京師，居大內。
是時，粱王王禪及太尉不花、丞相塔失帖木兒、平章政事買閭、禦史大夫紐澤等自上都來討，次榆林。詔燕帖木兒帥師禦之。九月朔，撒敦先驅。至榆林西，乘其未陣薄之，王禪等大敗。詔燕帖木兒還都。已而遼東平章政事禿滿疊兒等入山海關，至遷民鎮，撒敦其衆於東沙流河。燕帖木兒與諸王大臣請帝早即大位，以安天下，帝以明宗居長，固辭。燕帖木兒曰：「人心向背之機，間不容髮，倘失之，噬臍無及，帝曰：「必不得己，當明詔天下，以著予退讓之意。」
壬申，文宗即位，封燕帖木兒太平王，以太平路爲其食邑，加開府儀同三司、上柱國、錄軍國重事、中書右丞相、監修國史、知樞密院事，賜黃金五百兩、白金二千五百兩、鈔一萬錠、金素織段色繪二千匹、海東白鶻一、青鶻二、豹一、平江官地五百頃。詔將大軍拒禿滿疊兒於薊州。次三河，而王禪等軍已破居庸關，進屯三家。燕帖木兒乃蓐食倍道而還。抵榆河，聞帝出齊化門視師。單騎見帝曰：「陛下出，民必驚擾，凡戰事一以責臣，願陛下亟還。」帝乃還宮，未幾，阿速衛指揮使忽都不花、塔海帖木兒，同知台不花構變，事覺，械送京師斬之。與王禪前軍遇於榆河，敗之，追至紅橋北。王禪將阿拉帖木兒槍剌燕帖木兒，不中，燕帖木兒以刀格其槍，就斫之，中左臂。部將和尚斫忽都帖木兒，亦中左臂。二人皆王禪驍將，敵爲奪氣，遂退師白浮。燕帖木兒夜遣裨將阿剌帖木兒、孛羅倫赤、岳來吉將百騎鼓譟射其營，敵驚擾，自相蹂躪，王禪等棄甲北走。越數日，王禪復集散卒來攻，燕帖木兒堅壁不出。是夜，命撒敦脫脫木兒伏敵營前後，吹銅角爲夾攻之勢，王禪復遁。遲明。追及於昌平北，斬首數千級，降者萬餘人。
帝遣賜上尊，諭之曰：「丞相親冒矢石。脫有不虞，其若宗社何？自後以大將旗鼓，督戰可也。」對曰：「臣身先諸將，敢後者臣論以軍法，若托之諸將，萬一失利，悔將何及？」是日，還至昌平。
聞上都將竹溫台、闊克襲破古北口，掠石槽。乃遣撒敦爲先驅，燕帖木兒以大軍繼之。轉戰四十里，至牛頭山，擒駙馬博羅帖木兒。平章蒙古達實、也克帖木兒等，獻於闕下，斬之。
時也先帖木兒、禿滿疊兒陷通州，將襲京師，燕帖木兒引還。十月朔，至通州，乘其初至，擊之，也先帖木兒等走渡潞河。追至檀子山棗林，也先帖木兒、禿滿疊兒與陽翟王太平、國王朵羅礙、平章塔海等來拒，士皆殊死戰。唐其勢陷陣，刺殺太平，敵始崩潰，也先帖木兒等夜遁。
諸王忽剌礙，指揮使阿剌帖木兒、安童又入紫荊關，犯良鄉。燕帖木兒循北山而西，兵士脫銜系囊，盛莝豆以飼馬，行且食，至盧溝河，忽喇礙望風敗走。是日凱旋入都，帝大悅，賜燕興聖殿，加號達剌罕，授大平王黃金印，並降制書，賜玉盤、龍衣，珠對衣、寶珠、金腰帶。
已而禿滿疊兒復入古北口，燕帖木兒戰於檀州，敗之。萬戶哈敕那懷率麾下萬人降，殺禿滿疊兒，獲忽剌礙、阿剌帖木兒、安童、朵羅礙、塔海等，盡殺之。
先是，齊王月魯帖木兒與燕帖木兒叔父蒙古元帥不花帖木兒，聞文宗即位，起兵襲上都。壬寅，倒剌沙肉袒奉皇帝寶出降。庚戌，文宗禦興聖殿，受皇帝寶，下倒剌沙於獄。兩都平。賜燕帖木兒珠衣二、七寶束帶一、白金甕一、黃金瓶二、海東白鶻一、青鶻三、白鷹一、豹二。
十二月，置龍翊衛。命燕帖木兒領之。尋升爲大都督府。燕帖木兒乞罷相。還宿衛。帝曰：「卿尚未入台，其聽後命。」天曆二年二月，遷禦史大夫，依前開府儀同三司、上柱國、錄軍國重事、太平王。俄復拜中書右丞相、監修國史、知摳密院事、領都督府龍翊侍衛親軍都指揮使司事，就佩元降虎符，依前開府儀同三司、上柱國、錄軍國重事、答剌罕、太平王。
三月，詔燕帖木兒護璽寶北上，覲明宗於行在。監修國史、答剌罕、太平王並如故。明宗拜燕帖木兒太師，仍命爲開府儀同三司、上柱國、錄軍國重事、中書右丞相。燕帖木兒恃功驕恣，明宗潛邸諸臣待燕帖木兒無加禮，燕帖木兒怒，又怒明宗躬攬萬幾、潛邸諸臣用事，奪其權寵，乃潛以弒逆之謀白於文宗。未幾，明宗暴崩。燕帖木兒以皇后命奉皇帝璽授文宗，疾驅而返，復與諸王大臣勸進。
至順元年五月，帝命獨爲丞相以尊異之，凡中書一切政務悉聽總裁，諸王、公主、駙馬、近侍人員及官員人等，敢有隔越聞奏，以違制論。
六月，知樞密院事闞徹伯，脫脫木兒等惡其權重。欲圖之，爲燕帖木兒所殺。二年二月，建第於興聖宮之西南，命留守司董其役。尋又立生祠於紅橋。詔養其次子塔喇海爲皇子。三年二月，又以燕帖木兒兼奎章閣大學士，領奎章閣學士院事。賜龍慶州之流杯園池水磑土田。又賜平江、松江、江陰蘆場、蕩山、沙塗、沙田等地。燕帖木兒奏言：「平江、松江圩田五百頃，糧七千七百石願增爲萬石入官，以所得余米贍弟撒敦。」詔從之。
四年，文宗大漸，遺詔立明宗之子懿璘真班，是爲甯宗，越四十三日而崩。皇后臨朝，燕帖木兒與群臣議立文宗子燕帖古思，皇后不聽，語詳《惠宗紀》。乃迎明宗長子妥歡帖木兒於靜江。至良鄉，燕帖木兒上謁，與之並馬行，馬上舉鞭指畫，告以國家多難遣使奉迎之故。妥歡帖木兒無一語酬之。燕帖木兒疑其意不可測，又恐帝即位後究其逆謀。於是妥歡帖木兒至都，遷延數月未正大位，國事皆決於燕帖木兒，白皇后行之。
燕帖木兒取泰定帝後爲夫人，前後尚宗室之女四十人，有交禮三日遽遣歸者，後房充斥不能盡識。一日，宴趙世延家。男女列坐，名鴛鴦會。見座隅一婦色甚麗問曰：「此爲誰？」欲與之具歸。左右曰：「此太師家人也。」至是荒淫日甚，體羸溺血而卒。
燕帖木兒既死，妥歡帖木兒始即位，是爲惠宗。七月，立燕帖木兒女伯牙吾氏爲皇后，撒敦爲左丞相，唐其勢爲禦史大夫。元統二年四月，授撒敦開府儀同三司、上柱國、錄軍國重事、答剌罕、榮王、太傅、中書左丞相，賜廬州路爲食邑，赦世世子孫九死。贈燕帖木兒公忠開濟宏謨同德協運佐命功臣，追封德王，諡忠武。
至元元年，撒敦卒，唐其勢爲中書左丞相。伯顔爲右丞相，獨用事。唐期勢忿曰：「天下本我家天下也，伯顔何人而位居吾上。」遂與其叔父答里交通諸王晃火帖木兒，謀廢立。郯王徹禿發其謀。六月晦日，唐其勢與其弟塔剌海伏兵東郊，率勇士突入宮中。伯顔及完者帖木兒、定住、闊里吉思等討令之。唐其勢攀殿檻不肯出，塔剌海走匿皇后坐下，伯顔曳出斬之。並執皇后，鴆皇於開平民舍。答里舉兵反，殺使者哈兒哈倫、阿兒灰用以禡旗。帝遣阿弼諭之，又殺阿弼。率其黨和尚、拉拉等逆戰。爲搠思監、火兒灰、哈剌那海等所敗，遂奔於晃火帖木兒。伯顔使孛羅追獲之。斬答里於上都，晃火帖木兒自殺。
任速哥者，渤海人。文宗賞其功，授禮部尚書，累遷都水監。速速從燕帖木兒舉兵，推爲中書左丞。天曆元年，拜中書平章政事。坐受賄，徙襄陽，以母老詔留京師，未幾死。
史臣曰：「燕帖木兒之材武，蓋有祖父之風，然好亂樂禍，左右文宗，以成篡弒之惡。子弟郊其所爲，相挻爲亂，咸就誅夷。昔慶封附崔杼，卒滅崔氏之宗，伯顔附燕帖木兒，卒殺唐其勢、塔剌海，奸人反覆噬螫，何其相似哉！」
