
答阿里台蒙力克 脫架伯人兒 闊闊出 豁兒赤兀孫 察合安不窪納牙阿 
答阿里台斡赤斤，把兒壇之少子，太祖季父也。答阿里台始從泰亦赤兀中歸太祖，答蘭捏木克格思之役，與阿勒壇、忽察兒違命掠塔塔兒所棄輜重，太祖奪其所獲，分給於衆。三人怨望，叛附王罕。及王罕敗亡，入乃蠻。乃蠻又滅，窮來歸命。太祖怒其反覆，密令誅之，母使人見。博爾術、木華黎、忽都虎諫曰：「骨肉相殘如火自滅，額赤格之兄弟惟答阿里台在，寧忍廢絕。願以額赤格故，曲矜之。」太祖聞三人言，遂宥之。其後太租以其子大納耶耶及從人二百付皇侄阿勒赤歹。其後人常在阿勒赤歹後王部下。太宗時，以寧海、登、菜三州爲答阿里台後人分地。至元九年八月，大納耶耶之子闊陽出請以三州自爲一路，與諸王比，歲賦惟入寧海，無輸益都。從之。答阿里台四世孫拔都兒，延祐五年封于海王，賜金印。五世孫買奴，泰定三年正月壬子，封宣靖王，鎮益都。天曆二年，文宗即即位，入覲，賜控鶴二十人。至順二年，置王傅等官，立官相都總管府，給銀印。後至元二年，進封益王。至正十六年，毛貴陷益都，買奴遁走。 
答阿里台又有後人曰布兒罕，從旭烈兀征西域，不敢與諸王子抗禮。旭烈兀謂王子年少，許布兒罕與之並坐。布兒罕之子曰庫魯克。又有布剌兒赤乞顏惕者，仕於阿魯渾，張大蓋，亦答阿里台後人。 
蒙力克，晃豁壇氏。父察剌合。烈祖崩，太祖母子寡弱，部衆多叛附泰亦兀赤。察剌合勸沮之，脫朵延吉兒帖以槍剌察剌合背，不顧而去。察剌合創甚，太祖爲之涕泣。蒙力克與烈祖相親愛，烈祖臨崩，以家事託之，又使召太祖於宏吉剌氏。太祖稱之爲額赤格，後太祖與札木合戰於答蘭巴泐渚納，蒙力克率其七子先後來歸。癸亥，王罕子桑昆給太祖議昏，太祖以十騎往，中道過蒙力克家，白其事。蒙力克勸太祖勿往，以方春馬瘦爲辭，太祖從之。太祖稱尊號，命蒙力克隅坐，論軍國重事，與其子脫欒並封千戶。 
脫欒，蒙力克長子也，太祖伐乃蠻，大搜軍實，以脫欒與朵歹、多豁動忽、斡歌連、不只兒、剌亦客禿六人，同爲扯兒必。後從皇弟合撒兒取金遼西諸州。又奉命督蒙古、契丹軍並張鯨所總北京十提控漢軍南征，鯨中道叛誅。脫欒仍帥諸軍進討，降真定，克大名，至東平阻水，大掠而還。從駕征西域，又從征西夏。 
先是，太祖將征西域，徵兵西夏。西夏主李遵項與廷臣議。其臣阿沙敢不大言謂使者曰：「汝主內度力不足，何以爲汗？」於是定議不助兵。使者歸報，太祖大怒，遂伐西夏，圍其都城。遵頊先使其子德旺居守，奔西涼。太祖解圍去。至是復征之。脫欒從駕至阿兒不臺，地多野馬，因縱獵。太祖騎爲野馬驚突，墜而傷股，駐蹕搠斡兒合惕之地。是夕，帝不豫。翌日，也遂皇后以告扈駕諸王、百官，議進退之計。脫欒謂：「唐兀惕，城郭之國，其民土著，不能轉徙。今且退軍，須聖躬康復，再討之。」衆然其議，入奏。太祖謂：「唐兀見我退軍，必以我爲怯。不如於此養病，使人於唐兀，視彼如何覆命，再爲進止。」遂遣使責西夏主之抗命。時遵頊已內禪德旺，德旺不承僅蒙古之言，阿沙敢不自承言之，因謂使者曰：「汝蒙古夙以善戰名，我今駐營賀蘭山，廣張天幕，饒有橐駝。汝與我戰，勝則取之。若願金銀、幣帛，請向中興、西涼自取可也。」使還以聞。太祖大怒曰：「彼如此狂言，我軍安可徑退。雖死必往證其言。」明年春，師入西夏，阿沙敢不走據山寨。我師仰攻破之，擒阿沙敢不，盡獲營帳橐駝，殺其精壯，餘聽我軍俘得者自分之，是夏，太祖避暑察速禿山，分遣諸將取甘、肅、涼等府州，進逼中興。是時李德旺己殂，從子睍嗣位，遣使乞降。太祖令脫欒前往安撫。及西夏主朝行在，太祖己崩，遣詔祕不發喪，俟夏主來朝殺之，而滅共族。脫欒奉遺詔，手刃西夏主睍，盡殺其族人。以功賜西夏主行官器皿。未幾卒。脫欒子伯八兒。 
伯八兒。世祖即位，以舊臣子孫擢爲萬戶，命戍欠欠州。至元十二年，諸王昔里吉，脫帖木兒叛，伯八兒以聞，且請討之。未得命，爲昔里吉、脫帖木兒所襲敗，死之。脫帖木兒虜其二子八剌、不蘭奚，分置左右歲餘，待之頗厚。八剌險結脫帖木兒左右也伯禿，謀報父仇，後爲也伯禿家人泄其謀。八剌知事不成，率家族南奔。脫帖木兒遣騎追之，兄弟俱被執。脫帖木兒責之曰：「我待汝厚，汝反爲此耶？」八剌曰：「汝叛君之賊，害我父，掠我親屬。我誓將殺汝，以報君父之仇。今力窮就執，從汝所爲。」逼令跪，不屈。以鐵撾碎其膝，終不跪。與不蘭奚俱見殺。幼子阿都兀亦，官河北河南道肅政廉訪使。 
闊闊出，蒙力克第四子也。爲巫，形如狂人，嘗隆冬裸行風雪中，好言休咎，往往奇中。蒙古人號爲帖卜騰格里，譯言天使也。 
太祖滅王罕，闊闊出即以符命之說進，謂：「聞天語，將畀帖木真以天下，號曰成吉思。」丙寅，羣臣議上尊號，以爲札木合稱古兒罕，不逾時而敗，不祥，欲廢之而別擇美號。有請用闊闊出前說者，遂上尊號曰成吉思可汗。闊闊出即以符命被寵，又藉父勞，兄弟七大勢傾一時。 
嘗撻合撒兒，合撒兒訴於太祖，太祖不問也。闊闊出復譖之曰：「長生天有命，帖木真、合撒兒迭爲百姓主，不除合撒兒，事未可知。」太祖感其言，欲殺之，以太后救之獲免，事具《合撒兒傳》。 
其後有九種言語之人，從闊闊出，聚於太祖羣牧場。帖木格斡赤斤屬人亦有往者。斡赤斤使部將莎豁兒往索逃人，反爲闊闊出所歐，且縛馬鞍於背，驅歸以辱之。明日，斡赤斤自往，闊闊出兄弟七人羣起欲歐之。斡赤斤懼不敵，婉詞遜謝。闊闊出使長跽帳後，以示罰。 
斡赤斤歸，憤甚。翌日，入謁太祖，臥未起。斡赤斤直趨榻前，奏其事，且大哭。太祖未及言，光獻皇后垂涕曰：「晃豁壇之子何爲者？曩既撻合撒兒，今又辱斡赤斤。可汁見在，彼尚任總意踐諸弟。如不諱，其肯服汝弱小兒子約束耶？」語畢亦哭。於是太祖謂斡赤斤曰：「闊闊出今日來，任汝處之。」 
斡赤斤乃選三力士以待。既而蒙力克率七子入見，闊闊出甫坐，斡赤斤與三力士搏闊闊出顛，而折其脊，棄於左廂車下。斡赤斤入奏：「闊闊出偃臥不肯起。」蒙力克知其已死。泣言：「我佐可汗，創大業相從至今，。」辭未半，其六子攘袖塞戶立，勢洶洶。太祖遽起曰：「辟我即出，立帳外！」佩弓箭者趨而環侍。太祖命以青廬覆闊闊出屍，嚴其扃。比三日，失屍所在。太祖曰：「闊闊出撻吾弟，又無端從而譖之。皇天震怒，俾死無歸骨地矣。」困切責蒙力克而釋之。自闊闊出死，蒙力克父子之勢遂衰。 
豁兒赤兀孫，巴阿鄰氏。始屬札木合，而心歸太祖。及太祖與札木合分牧而西，豁兒赤兀孫夜與闊闊搠思舉族從之，謬言曰：「昔我始祖孛端察兒所掠兀良合真婦人，先後生札木合之祖暨吾祖，是二祖者異父而實同母，則我於札木合誠不當背之他適。顧昨者神明示我，見有慘白乳牛觸札木合牙帳若車，折去一角，其牛作人語曰：「札木合將我角來。」又見無角犍牛曳一大帳椗木，循帖木真所行轍跡而來，亦作人語曰：「長生天命帖木真爲衆達達主我今載國往送之。」部衆以老人言必不謬，往往忻動，爭附太祖。豁兒赤兀孫謂太祖曰：「君他日得國，何以報我？」太祖曰：「汝言若徵，賜汝萬戶。」曰：「萬戶何足道，容我取部中美婦人三十爲妻。且我縱不擇而言，言必見聽。」 
即而，部族果推太祖爲可汗，上成吉思尊號。乃敕豁兒赤兀孫娶三十妻。巴阿鄰部原有三千人，益之以迭該、阿失黑二人同管之阿答兒斤、赤那思、脫額列思、帖良古惕等四種民，以爲萬戶。蒙古俗以別乞爲尊，別乞者服白衣，騎白馬，位在衆人上，歲時主議。太祖以其爲巴阿鄰氏之長子，復賜別乞之號。 
既而豁兒赤兀孫以禿馬惕婦女最美，索取三十人。禿馬惕人執之以叛。太祖使斡亦剌部長忽都合別乞就近招撫，亦被執。復殺大將博爾忽。最後遣朵兒伯在黑申，討平之，盡取其民。釋豁兒赤兀孫、忽都合別以乞歸，竟賜禿馬惕婦女三十人酬其夙願焉。 
察合安不窪，捏古歹氏。早從太祖。札木合與太祖戰於巴泐渚納，我軍失利，察合安不窪歿於陣。札木合懸其首於馬尾而去。太祖即位，以其子納鄰脫斡鄰爲千戶，受孤獨之賞。納鄰脫斡鄰言：有弟捏古思散在各部落內，願收集其衆，以覓之，太祖許之，命其子孫世襲捏古歹千戶。 
納牙阿，巴阿粼氏。與太祖有舊。父失兒古額禿爲巴阿鄰部長，居於泰亦赤兀。太祖敗泰亦赤兀於答蘭巴泐渚納，失兒古額禿率二子阿剌黑、納牙阿，執泰亦兀赤酋塔兒忽台欲獻之。納牙阿曰：「塔兒忽台吾父子之主人，若執而獻之，帖木真將以叛上之罪先殺吾父子，不如縱之使去。」失兒古額禿從之。及歸於太祖，具言縱塔兒忽台事。太祖甚嘉之，謂納牙阿知義理，異日可任大事。 
甲子，太祖滅乃蠻，蔑兒乞酋答亦兒兀孫懼，因納牙阿獻女請降，即忽蘭皇后也，以道阻留納牙阿營中三日。太祖疑納牙阿有私，欲嚴詰之，先詰忽蘭皇后。皇后曰：「曏者之來，中道阻兵，遲納牙阿，雲是可汗腹心大官，暫住其營三日以進亂，否則事不可測。如可汗加恩，有全受於父母之遣體在，不可誣也。」既而太祖納忽蘭皇后，果處女也。由是益重納牙阿。 
及即位，以其父爲本部左千戶，而授納牙阿中軍萬戶，僅下木華黎一級。二年，禿馬惕叛，命納牙阿討之，納牙阿以病不行。太祖躊躕良久，改命博爾忽，竟戰歿。納牙阿子阿里黑巴罷。孫闊闊出，從旭烈兀，仕於西域。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

