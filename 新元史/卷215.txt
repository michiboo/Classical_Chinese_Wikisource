月魯帖木兒 卜顏帖木兒 道童 達里麻 識理 也速 
　　月魯帖木兒，卜領勒多禮伯台氏。曾祖貴裕，事太祖為管領怯憐口怯薛官。祖合剌，襲父職，事世祖。父普蘭奚，由宿衛為中書右司員外郎，從丞相哈剌哈孫迎立武宗，累遷至山北遼東道肅政廉訪使。 
　　月魯帖木兒，幼警敏，年十二，成宗命與哈剌哈孫子脫歡同入國學。仁宗時入直宿衛。一日，帝問左右曰：「斯人容貌不凡，誰之子耶？」左右忘其父名，月魯帖木兒即對曰：「臣父普蘭奚也。」帝曰：「汝父協謀以定國難，朕未嘗忘。」因命脫忽台諭四怯薛，令常侍禁廷，毋止其入。哈剌哈孫欲用為中書，月魯帖木兒辭。哈剌哈孫曰：「汝年幼，欲何為？」對曰：「欲為御史爾。」久之，遂拜監察御史，巡按上都，劾奏太師右丞相帖木失兒受張弼賕六萬貫貸死。帝怒，碎其太師印，賜月魯帖木兒鈔萬貫。除兵部郎中，拜殿中侍御史，遷給事中、左侍儀、同修起居注。 
　　尋為右司郎中，賜坐便殿，帝顧左右，謂曰：「月魯帖木兒識量明遠，可大用。」他日，帝語近臣曰：「朕聞前代皆有太上皇之號，今皇太子且長，可居大位，朕欲為太上皇，與若等游西山以終天年。」御史中丞蠻子、翰林學士明里董阿皆稱善，月魯帖木兒獨起拜曰：「臣聞昔之所謂太上皇，若唐玄宗、宋徽宗，皆當禍亂，不得已而為之者。願陛下正大位，以保萬世無疆之業，不宜慕前代虛名。」帝稱善。 
　　仁宗崩，帖木迭兒復入中書。參議乞失監以受人金帶系獄，帖木迭兒使乞失監訴月魯帖木迭兒為御史時誣丞相受賕。皇太后命丞相哈散等即徽政院推問，不實，事始釋。帖木迭兒乃奏以月魯帖木兒為山東鹽運司副使，降亞中大夫為承事郎。期月間，鹽課增以萬計，丁外艱。復擢山南江北道肅政廉訪副使。 
　　泰定初，遷汴梁路總管。再調武昌，以養親不赴。致和元年，河南行省平章伯顏矯制起月魯帖木兒為本省參知政事，共議起兵，月魯帖木兒固辭曰：「皇子北還，若問參政受命何人，則何辭以對？」伯顏怒，會明里董阿迎文宗過河南，月魯帖木兒為御史時嘗劾其娶娼女，冒受封爵。明里董阿因說伯顏收之，丞相別不花亦與之有隙，乃謫月魯帖木兒乾寧安撫司安置。至順四年，移置雷州。 
　　至元六年，召還。至正二年，入覲，帝欲留之，以母喪未葬辭。四年，起同知將作院事。尋除大宗正府也可扎魯花赤。九年，由太醫院使拜翰林學士承旨，知經筵事。 
　　十二年，江南諸郡盜賊充斥，詔拜月魯帖木兒平章政事，行省江浙，因言於丞相脫脫曰：「守御江南，為計已緩。若得權宜行事，猶有可為。」不從。陛辭，賜尚醞、御衣、弓矢、甲冑，衛卒十人，鈔萬五千貫。至鎮，招募民兵數千人，次建德，獲首賊何福，斬於市，遂復淳安等縣。是年七月，次徽州，以疾卒於軍中。 
　　卜顏帖木兒，字珍卿，唐兀吾密氏。性明銳，早備宿衛。天曆初，由太常署丞拜監察御史、殿中侍御史，累除大都路達魯花赤、都轉運鹽使、肅政廉訪使，由行中書省參知政事擢左、右丞，行御史台中丞，遂拜江浙行省平章政事。 
　　至正十二年春，蘄、黃賊徐壽輝遣兵陷湖廣，侵江東、西，詔卜顏帖木兒討之。卜顏帖木兒募壯健為兵，得士三千人、戰艦三百艘。時湖廣平章政事也先帖木兒、江西平章政事星吉、江南行台御史中丞蠻子海牙，皆以兵駐太平，宿留不進。卜顏帖木兒至，乃與俱前。賊方聚丁家洲，官軍奮擊，敗之，遂復銅陵縣，擒其賊帥。又復池州，分遣萬戶普賢奴屯陽陵，王建中屯白面渡，閭兒攻無為州，自率鎮撫不花、萬戶明安駐池口，為之節度。已而江州再陷，星吉死之，蠻子海牙及威順王寬徹普化兵俱潰而東，安慶圍益急，遣使求援。諸將皆欲自守信地，卜顏帖木兒曰：「何言之不忠耶！安慶與池州止隔一江，救患之義，我其可緩！且上流官軍雖潰，然皆百戰之餘，所乏者錢穀耳。吾受命總兵，坐視其飢困，可乎？」即大發帑藏以周之，潰軍大集，兩軍之勢復振，安慶圍遂解。 
　　十三年三月，賊再攻池州，眾十萬，諸縣皆叛應之。卜顏帖木兒會諸將謀曰：「賊表里連結，若俟其築壘成，而坐食諸縣之粟，破之實難。今新至疲弊，如乘其驕惰，盡銳攻之，則頃刻之間大功可就。遂分番與戰，果大敗之。擒其偽帥，俘斬無算，乘勝率舟師以進。五月，戰於望江，又戰於小孤山及彭澤，又戰於龍開河，賊皆破走，復江州。七月，克蘄州，擒偽帥鄒普泰。進兵道士洑，焚賊柵，找蘭溪口。賊之巢曰黃連寨，又克而殲其眾，分兵平兩巴河，於是江路始通。十一月，與蠻子海牙、四川行省參知政事哈臨禿、左丞桑禿失里、西蘄水縣，徐壽輝之偽都也，獲其偽將相而下四百餘人，壽輝僅以身免。以功，詔賜上尊、黃金帶。 
　　時丞相脫脫方總大兵南征，聞賊已破，乃檄伯顏不花討淮東，蠻子海牙守裕溪口，威順王還武昌，卜顏帖木兒控制長江上下。十六年六月，復還兵守池州。十一月卒。 
　　卜顏帖木兒持身廉介，人不敢幹以私，所過不受禮遺宴犒，民不知有兵。性至孝，幼養於叔父阿術，事之如父，常乘花馬，時稱為花馬兒平章雲。 
　　道童，字石岩，高昌人。以世胄入官，授直省舍人。遷監察御史，出為廣東山南等路廉訪司僉事。調信州路總管，移平江。 
　　平江征夏絲二萬二千餘斤，歲立三限收之，吏衎緣為奸。道童改定舊法，甫六月，而夏稅已竣，吏弊遂除。郡以七倉儲米，歲設欠斗三百人，累年為倉蠹，道童盡遂之。民輸米石加五、六斗，豪石則僅輸二、三，以多輸者補之。道童令大戶輸齊，然後征細戶，豪右皆依數完納。和顧和買，官給其直，每經歲不發，道童令物至官所，即以鈔償之，民尤稱便。歲旱，道童遣屬吏勘災，戒之曰：「吾輩為民父母，聽其啼飢，可乎？既履畝，必以實閱。」廉訪使朵歹聞而賢之。有與道童不合者，告其以妄言凶歲誑朝廷。於是遣御史乘傳至，鞫其虛實。時道童已擢江淮等處財賦都總管府達魯花赤，逮至平江，御史按其事，則告者皆妄語，乃譴告者，復還道童官。 
　　至正元年，遷大都路達魯花赤。出為江浙行省參知政事。尋召入中書。頃之，又出為江浙行省右丞，拜平章政事。 
　　十一年，詔仍以平章政事行省江西。是年，江州土賊蜂起，道童倉皇無措。左右司郎中伯顏不花曰：「今賊勢衝突，城中無備，萬一失守，奈何？有章伯顏左丞者，致仁居撫州，其人知軍務，宜禮請之，使署本省左丞事，專任調遣軍旅，庶幾事可濟。」道童從其言，伯顏亦欣然為起曰：「此正我報國時也。」至則設守御計甚悉。 
　　明年正月，湖廣陷。二月，伯顏不花將兵援江州，至石頭渡遇賊，戰敗。道童聞之恐，即懷省印遁走。伯顏不花還，與章伯顏嬰城固守。後數日，道童始自南昌民家歸。三月，賊圍城，道童素恤民，故多為之用。又用章伯顏計，密召死士，面塗青，額抹黃，布衣，黃衣為前鋒。別選精銳數千為中軍，命萬戶卜魯哈歹章妥因領之。夜半，開門擊賊，賊驚以為神，遂敗走。章伯顏尋以疾卒。 
　　十五年，以守城功，加大司徒、開府，仍錫龍衣、御酒。歲大旱，公私匱乏，道童移咨江浙行省借米數十萬石、鹽數十萬引，凡軍民約三日人糴官米一斗，入昏鈔二貫，又三日，買官鹽十斤，入昏鈔二貫，民皆便之。 
　　十八年夏四月，陳友諒復攻江西，時平章政事火爾赤與道童不相能，又貪忍，不得將士心，見城且陷，遂夜遁。道童亦棄城退保撫州，賊追至，遂為所害。事聞，賜諡忠烈。 
　　達理麻識理，字正道，高昌人。祖玉赤不花，奉詔修金水河，獲龜蛇之瑞。父長喜，官浙西江東道廉訪使，遂家於常州之宜興。 
　　達理麻識理性廉介，有操行，博通經史，尤工小篆，以蔭授寧國路判官。至元元年，改泰和州達魯花赤，書十字於楹間，曰：「奉薄儉常足，官插清自尊。」其厲志如此。十一年，江淮盜起，省檄巡防江上。未幾，還泰和。 
　　十二年，陳友諒破吉安，行省官皆委印綬宵遁，達理麻識理集民兵為城守，計料兵之日，戮賊諜二人，屍城上。分勸富室出粟數千石、錢數萬緡為兵餉，聲勢大振。以民兵五百人送達魯花赤納速兒丁、總管梁克申返吉安，遂復其城。又遣趙州判御賊於石門，趙戰死，麾下猶不退，賊歡曰：「此達相公兵，不可拒也。」明日遂相率來降。或請繕城堡為拒守計，曰：「堅固不如民心，民心壞，雖有堅城能獨守乎？」不聽。撫循丁壯如家人子弟，按行營伍，不以寒暑風雨而輟。 
　　江淮道阻，惟參政全普庵撒里與尚書哈海赤守贛州。中丞沙嘉班以重臣宣慰司廣東，慷慨有大節。達理麻識理乃近連贛州，復為書上宣慰，其詞憤切，沙嘉班大喜，勉以固守，為進取計。已而嶺海隔絕，達理麻識理嘆曰：「天乎！吾今殆絕望矣。」 
　　十四年，賊奄至城西門外，達理麻識理不為動。夜五鼓，先遣鎮撫趙家奴率援兵出戰，自辰至午，力盡幾挫，乃簡精卒五百人援之，賊望見，大驚曰：「黃衫軍來矣。」皆奔潰城圍立解。 
　　十五年，代者來，達理麻識理指庭下列瓮數十，謂人曰：「此吾所儲俸米也。」比去，惟家僮負挈俸米及書帙而已。俄以疾卒，民繪其像祀之。 
　　達理麻識理嘗語人曰：「吾蒞官有三字；曰勤，曰法，曰畏。勤以治事，法以守身，畏以奉行。」世以為名言。 
　　也速，蒙古人。父月闊察兒，為惠宗宿衛。惠宗討伯顏，使月闊察兒夜至柳林，負燕帖古思太子歸，遂見親任。及帝安置燕帖古思於遼東，命月闊察兒護送。月闊察兒希旨，中道拉殺之。至正十四年，由知樞密院事拜中書平章政事。十五年，帝罷丞相脫脫兵權，加月闊察兒太尉，與太不花、雪雪同代脫脫將兵。後罷為大宗正札魯忽赤，仍太尉。十六年，月闊察兒以軍中受傷，請罷職，帝不允，未幾卒。 
　　也速，倜償知名，由宿衛歷尚乘寺提點，遷宣政院參議。至正十四年，河南賊芝麻李據徐州，也速從脫脫南征。脫脫用其計，以巨石為炮晝夜攻之。賊不能支，也速又先登，破其外城，賊遂遁，以功除同知中政院事。會賊圍安豐，從月闊察往援之，策馬探淮水深淺而過，賊大駭，撤圍去。也速進攻濠州，有詔班師，乃還，遷將作院使。復從大軍征淮東，取盱眙，累遷淮南行樞密院副使、同知樞密院事。 
　　賊航海襲山東，也速計賊必乘勝北侵，引兵北還，表里擊之，復滕、兗二州及費、鄒、曲阜、寧陽、泗水五縣，賊勢遂衄。未幾，復泰安州及平陰、肥城、萊蕪、新泰四縣。又平安水等五十三寨。進知樞密院事。討莆台賊杜黑兒，擒送京師磔之。東昌賊北犯陵州，也速邀擊於景州，斬獲殆盡，進復阜城縣命也速童家橋，斷賊北路。賊轉攻長蘆，也速往援，流矢貫左手，不顧，轉斗無前，殺賊五百餘人，奪馬三千匹。 
　　拜中書平章政事，改行省淮南。雄州、蔚州賊繼起，也速悉平之。知樞密院事劉哈剌不花所部卒掠懷來、雲州，欲為亂，也速以輕騎撫之，降其眾，隸麾下。 
　　賊陷大寧，詔也速往討。兵次侯家店，遇賊，即搏戰，散而複合，遣別將繞出賊後，賊腹背受敵，大敗，遂拔大寧，擒賊首湯通、周成等三十五人，磔於都市。召入覲，賞賚優渥，進階金紫光祿大夫、知樞密院吉。既而，賊首雷帖木兒不花、程思忠等陷永平，詔也速出師。遂復灤州及遷安縣。時遼東郡縣，惟永平不被兵，儲粟十萬，芻藁山積，賊乘間竊入，增土築城，因河為塹，堅守不可下。也速為連營，絕其樵採，又復昌黎、撫寧二縣，擒雷帖木兒不花，送京師。賊急，乃乞降於參政徹里帖木兒，請命於朝，詔許之，命也速退師。也速度賊必以計怠我，乃嚴備以偵之。程思忠果棄城遁去，追至瑞州，殺獲萬計，賊遂東走金、復州。 
　　拜遼陽行省左丞相，知行樞院事，建行省於永平，總兵如故。金、復海、蓋等州賊並起，西侵興中州，復由海道趨大都，聞也速在永平，乃止，轉攻大寧，為守將王聚所敗，眾潰，皆西走。也速慮賊窺上都，以右丞忽林台守之，簡精銳，自躡賊後。賊果逼上都，忽林台擊敗之，永平、大寧俱無賊，乃分命官屬官輯遺民，使什伍相保，以事耕種，民為立石頌功德。 
　　二十四年，孛羅帖木兒犯闕，拜也速中書左丞相。七月，孛羅帖木兒留兵守大同，自率兵至京師。命也速軍於昌平御之。孛羅帖木兒前鋒已度居庸關，也速軍無鬥志，不戰而潰，皇太子尋出奔於太原。 
　　二十五年，皇太子與擴廓帖木兒謀清內難，入討孛羅帖木兒。孛羅帖木兒乃遣御史大夫禿堅帖木兒率兵攻上都，又調也速御擴廓帖木兒部將竹真、貊高等。也速軍次良鄉，不進，謀之於眾，皆謂孛羅帖木兒狂悖，圖危宗社，中外同憤，遂勒兵歸永平，西連太原擴廓帖木兒，東連遼陽也先不花國王，軍聲大振。孛羅帖木兒患之，遣其將姚伯顏不花攻也速。姚伯顏不花素輕也速，不設備，也速覘知之，襲破其軍，擒姚伯顏不花。七月，孛羅帖木兒伏誅。 
　　二十七年，命也速以中書右丞相分省山東。二十八年，明兵取山東，也速與部將哈剌章、田勝、周達等御於莫州，眾敗潰，乃北遁。惠宗至上都，復以也速為中書左丞相，獻帛萬匹、糧五千石。十一月，封也速梁王，加太保。 
　　二十九年三月，也速率精騎四萬襲通州，不克，詔也速勿深入，賜龍衣、御酒，將士賞賚有差。六月與明將常遇春戰於全寧，失利，明兵遂入上都。惠宗奔應昌，命也速屯於紅羅山後，又為明兵所破。惠宗崩，皇太子奔和林，也速卒於漠北。
