
卷七十·志第三十七
　
　　○食貨三 
　　△洞冶課 附珠玉硝礬竹木課 
　　凡洞冶、鹽、茶、酒及一切雜稅，俱謂之課程。至元二十年，以中興州及真定、太原等路課程，較之前年，正額增餘外，有多至數倍者，顯見諸路並有增羨。詔中書省定辦課程條畫，頒於諸路： 
　　一，定至元十二年合辦稅額。 
　　一，本路公選廉幹官二員爲提點官。 
　　一，榷出增餘，與衆特異者，量加升擢。 
　　一，依舊例，三十分取一分，不得高物價以增稅額。亦不得妄榷無稅之物。 
　　一，若有門攤課程，依至元十九年例徵收，不得分毫添荅。 
　　一，增餘須盡實到官。 
　　一，路、府、州、司、縣、鄉村、鎮、店，見界院務官有不稱其職者，隨時替罷。 
　　一，管課官有侵欺瞞落官課者，追贓，依條畫科罪。 
　　一，體察追問從前管課官。 
　　一，諸路現辦課程，每月申報細目，季小考，年終大比，視其增虧以爲黜涉。 
　　一，定升降賞罰格例。其立法之意，嚴於馭吏，寬於取民，亦可謂得理財之要矣。 
　　洞冶之課。至元四年，制國用使司奏：「各處洞冶出產，別無親臨拘榷官司，以致課程不得盡實到官。又各處爐冶耗垛。官鐵不曾變易。宜設諸路洞冶總管府，專掌金、銀、銅、鐵、丹粉、錫碌，從長規畫，恢辦課程。」從之。時阿合馬爲制國用司使，聚斂嚴急。尋以百姓包納金課，擾累甚，乃罷各路洞冶總管府，歸其事於有司。其後產金、銀、銅、鐵之處，復立提舉司以領之。 
　　凡產金之所： 
　　在腹裏曰益都、淄萊。至元五年，命益都漏籍戶四千淘金於登州棲霞縣，每戶輸金四錢。十五年，又以淘金戶二千僉軍者，付益都、淄萊等路依舊淘金。納其課於太府監。二十年，遣官檢核益都淘金欺弊。 
　　遼陽曰大寧、開元。至元十年，聽李德仁於龍山縣胡碧峪淘採，每歲納課金三兩。十三年，又於遼東雙城及和州等處開採。 
　　江浙曰饒、徵、池、信。至元二十四年，立提舉司，以建康等處淘金戶七千三百六十五隸之，所轄金場七十餘所。未幾，以建康無金，罷提舉司。其饒、徽、池、信之課，皆歸之有司。 
　　江西曰龍興、撫州。至元二十三年，撫州樂安縣小曹，周歲辦金一百兩。 
　　湖廣曰嶽、澧、沅、靖、辰、譚、武岡、寶慶。至元十九年，以蒙古人孛羅領辰、沅等州淘金事。二十年，撥常德、辰、沉、澧、靖民萬戶付金場轉運司淘採。 
　　河南曰江陵、襄陽。四川曰成鬱、嘉定。元貞元年，以病民罷之。 
　　雲南曰威楚、麗江、大理、金齒、臨安、曲靖、元江、羅羅、會川、建昌、德昌、柏興、烏撒、東川、烏蒙。至元十四年，諸路總納金課一百五定。 
　　凡產銀之所： 
　　在腹裏曰大都、真定、保定、雲州、般陽、晉寧、懷孟。至元十一年，聽王庭璧於檀州奉天等洞採之。十五年，令關世顯等於薊州豐山採之。二十七年，撥民戶於望雲煽冶，設從七品官掌之。二十八年，又開聚陽山銀場。二十九年，立雲州等處銀場提舉司。 
　　遼陽曰大寧。延祐四年，惠州銀洞三十六眼，立提舉司辦課。 
　　江浙曰處州、建寧、延平。至元二十一年，建寧南劍等處立銀場提舉司煽冶。 
　　江西曰撫、瑞、韶。貞元元年，江南行省臣言：「銀場歲辦萬一千兩，未嘗及額，民不堪命。請自今從實收納。」從之。瑞州蒙山場，至元二十一年撥糧一萬二千五石，辦銀五百定。後撥四萬石。至大元年，撥徽政院，連年虧額。延祐七年，依原定糧價折收原銀七百定，解提舉司收納。至元二十三年，韶州曲江縣銀場。聽民煽冶，歲輸銀三千兩。湖廣曰興國、郴州。 
　　河南曰汴梁、安豐、汝寧。延祐三年，李允直包羅山縣銀場課銀三定。四年，李璮等包霍邱縣豹子涯洞課銀三十定。 
　　陝西曰商州。 
　　雲南曰威楚、大理、金齒、臨安、元江。 
　　凡產銅之所： 
　　在腹裏曰益都。至元十年撥戶一千於臨朐縣七寶山等處採之。 
　　遼陽曰大寧。至元十五年，撥採木夫一千戶於錦、瑞州雞山、巴山等處採之。 
　　雲南曰大理、徵江。 
　　至元二十二年，撥漏籍戶於薩矣山煽冶，凡十有一所。至元二十年，中書省臣復奏：「根訪產銅出處，召人興冶，禁約諸人毋得沮壞。」從之。 
　　凡產鐵之所： 
　　在腹裏曰河東、順德、擅、景、濟南。 
　　太宗八年，立爐於交城縣，撥冶戶一千煽冶。至元五年，始立河東洞冶總管府。七年，罷之。十三年，立平陽等路提舉司。明年又罷之。大德十一年。聽民煽冶。官爲抽分。至大元年，復立河東都提舉司，所隸之冶八：大通、興國、惠民、利國、益國、閏富、豐寧、豐寧之冶。 
　　有二在順德者，至元三十一年，撥冶戶六千煽冶。大德元年，立都提舉司。延祐六年，罷順德都提舉司，併爲順德、廣平、彰德等處提舉司，所隸之治六：曰神德、左村、豐陽、臨水、沙窩、固鎮。 
　　在檀、景等處者。太宗八年始撥北京戶煽冶。中統二年，立提舉司。大德五年，並檀、景三提舉司爲都提舉司，所隸之冶七：曰雙峯、暗峪、銀匡、大峪、五峪、利貞、錐山。 
　　在濟南等處者，中統四年，拘漏籍戶三千煽冶，至元五年，立洞冶總臂府。七年罷。至大元年，復立濟南提舉司。所隸之監五：曰寶成、通和、昆吾、元國、富國。 
　　河南曰潁州光化。至元四年，興河南等處鐵冶，令禮部尚書木和納兼領已括戶三千興煽潁州光化鐵冶，歲輸鐵一百萬七千斤，就鑄農事二十萬事市之。 
　　江浙曰饒、徽、寧國、信、慶元、臺、衢、處、建寧、興化、邵武、漳、福、泉。江西曰龍興、吉安、撫、袁、瑞、贛、臨江、桂陽。湖廣曰沅、潭、衡、武岡、寶慶、永、全、常寧、道州。 
　　陝西曰興元。 
　　雲南曰中慶、大理、金齒、臨安、曲靖、徵江、羅羅、建昌。 
　　獨江浙、江西、湖廣之課爲最多。元貞二年，中書省奏罷百姓自備工本爐冶，官爲興煽發賣。大德七年，定各處鐵冶課，依鹽法一體禁治。 
　　凡產鉛錫之所：在江浙曰鉛山、臺、處、建寧、延年、邵武。江西曰韶洲、桂陽。湖廣曰譚州。至元八年，沅、辰、靖等處轉運司印造錫引，每引計錫一百斤，收鈔三百文。商賈引赴各冶支錫販賣，無引者比私鹽減等杖六十，其錫沒官。 
　　凡產硃砂、水銀之所：在遼陽曰北京。湖廣曰潭、沅。四川曰思州。產碧甸子之所在：曰和林，曰會川。在北京者，至元十一年，命蒙古都甚以恤品人戶于吉私迷之地採煉。在湖廣者，沅州五寨蕭雷發等每年包納硃砂一千五百兩，羅管寨包納水銀二千二百四十兩，潭州安化縣每年辦硃砂八十兩、水銀五十兩。碧甸子在和林者，至元十年命烏馬兒採之；在會川者，二十一年輸一千餘塊。 
　　洞冶之外，產珠之所在：曰大都，元貞元年，聽民於楊村直沽口撈採，命官買之。曰東京，至元十一年，令滅怯、安山等採於宋阿江、阿爺苦江、忽呂古江。曰廣州，採於大步海。他如兀難、曲朵刺、渾都忽三河之珠，至元五年徙鳳哥等戶採之。勝州、延州、乃延等地之珠，十三年令朵魯不歹採之。 
　　產玉之所在：曰匪力河。至元十一年，迷兒、麻合馬、阿里三人言：「淘玉戶舊有三百，今存者止七十戶，其力不充，匪力河旁近有民戶六十習淘玉，請免其差役，與淘戶等所溝之玉自水站送於京師。」從之。曰河西。至大元年，中書省隔言：「阿失帖木兒請遣教化的詣河西採玉，馱攻玉沙之馬四十餘匹，玉工至千餘人。臣等以爲不急之務，請罷之。」從之。 
　　產礬之所在：曰廣平。至元二十八年，路鵬舉獻磁州武安縣礬窯十處，歲辦白礬三千斤。曰譚州。至元十八年，李日新自具工本於瀏陽永興礬場煎礬，每十斤官抽其二。曰河南。至元二十四年，立礬課所於無爲路，每礬一引重三十斤，直鈔五兩。元貞元年，中書省臣同河南行省平章政事孛羅歡等言：「無爲礬課，初歲入爲鈔止一百六十錠，後增至二千四百錠。大率斂富民、刻吏俸、停竈戶工本以足之。宜減其數。」詔遣人覈實汰之。 
　　產硝、鹼之所在：曰晉寧。 
　　竹則所在產之。元初，惟河南之懷孟，陝西之京兆、鳳翔有官竹園，立司竹監掌之。每歲令稅課所官以時採伐，定其價爲三等。至元二年，減輝州竹課。先是官取十之六，至是減其二。四年，命制國用使司印造懷孟等路司竹監竹引一萬道，每道取工墨一錢，凡竹商皆給引。二十一年，以杯孟等路竹貨，系百姓栽植恆產，有司拘收發賣，妨奪生理；乃罷司竹監，聽民自買輸稅。初，杯、衛居民犯一筍、一竹，率以私論，民苦之。輝州知州尚文入爲戶部司金郎中，言其事，帝始罷之。二十三年，又用前抄紙坊大使郭言，立竹課提舉司於衛州，管輝、懷、嵩、洛、京襄及益都、宿遷等四處。在官者給引，在民者包認課程。江南竹貨，許腹裏通行，止於賣處納稅。二十九年，用丞相完澤言，罷杯盂等路竹課。天曆元年歲課數目： 
　　金課： 
　　腹裏，四十定四十七兩三錢。 
　　江浙，一百八十錠一十五兩一錢。 
　　江西，二錠四十五兩五錢。 
　　湖廣，八十錠二十兩一錢。 
　　河南，三十八兩六錢。 
　　四川，麩金七兩二錢。 
　　雲南，一百八十四定一兩九錢。 
　　銀課： 
　　腹裏，一定二十五兩。 
　　江浙，一百二十五錠三十九兩二錢。 
　　江西，四百六十二錠三兩五錢。 
　　湖廣，二百三十六錠九兩 
　　雲南，七百三十五錠四兩三錢。 
　　銅課： 
　　雲南，二千三百八十斤。 
　　鐵課： 
　　江浙，額外鐵二十四萬五千八百六十七斤，課鈔一千七百三錠一十四兩。 
　　江西，二十一萬七千四百五十斤，課鈔一百七十六錠二十四兩。 
　　湖廣省，二十八萬二千五百九十五斤。 
　　河南，三千九百三十斤。 
　　陝西，一萬斤。 
　　雲南，一十二萬一千七百一斤。 
　　鉛錫課： 
　　江浙，額外鉛粉八百八十七錠九兩五錢，鉛丹九錠四十二兩二錢，黑錫二十四錠一十兩二錢。 
　　江西，錫一十七錠七兩。 
　　湖廣，鉛一千七百九十八斤。 
　　礬課： 
　　腹裏，三十三錠二十五兩八錢。 
　　江浙，額外四十二兩五錢。 
　　河南省，額外二千四百一十四錠二十三兩一錢。 
　　硝鹼課： 
　　晉寧路，二十六錠七兩四錢。 
　　竹木課： 
　　腹裏，木六百七十六錠一十五兩四錢，額外木七十三錠二十五兩三錢，竹一千一百三錠二兩二錢。 
　　江浙，額外竹木九千三百五十五錠二十四兩。 
　　江西，額外竹木五百九十錠二十三兩三錢。 
　　河南，竹二十六萬九千九百九十五，竿板木五萬八千六百條，額外竹木一千七百四十八錠三十兩一錢。木課無可考，額僅見於此。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

