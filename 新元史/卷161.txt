
昂吉兒  哈剌䚟  忽刺出  葉諦彌實  塔里赤  沙全  謁只里  囊家歹

昂吉兒，西夏人，姓野蒲氏，世爲西夏將家。太祖十六年，父甘卜率所部來降，隸蒙古軍籍，仍以甘蔔爲千戶，病卒。
昂吉兒領其父軍，從征諸國有功。至元六年，授千戶，佩金符，略地淮南，所向無前。時塞馬畏暑往往病疥癘，昂吉兒率所部馬入山療之，病良已，由是軍中馬病者率以屬昂吉兒，歲療馬以萬數。
宋輸糧金剛台，將深入，昂吉兒將兵斷其輸道，因上言：「河南邊郡與宋對境，宋兵時爲邊患。唐州東南皆大山，非兵路。信陽州南直九里武陽、平靖、五水等關，宋兵從諸關入信陽，實其咽喉，往年金亡，朝廷得壽、泗、襄、郢，而不留兵以守，卒使宋得之。請城信陽以扼宋。」敕昂吉兒率河西軍一千三百人城之。九年，加明威將軍、信陽軍萬戶，佩虎符，分阿朮所將河西兵與之。加懷遠大將軍。
丞相伯顔渡江，留阿朮定淮南東道，其西道則屬之昂吉兒，駐兵和州。宋淮西制置使夏貴遣侯者統將兵四萬來攻，有謀內應者悉誅之，潛兵出千秋澗，塞其歸路，敗之，獲人馬千計。遂攻廬州，夏貴使人來言曰：「公毋攻吾，臨安降，吾即降矣！宋亡，貴舉所部納款。昂吉兒入廬州，民安堵無所犯。遷鎮國上將軍、淮西宣慰使。
宋丞相文天祥起兵，蘇州人張德興應之，陷興國、德安諸郡，還據司空山。詔昂吉兒攻之，一戰而定，殺張德興，執其三子以獻。
江左初平，官制草創，權臣阿合馬納賂鬻爵，官僚冗濫，一州佩金符者多至三四人，由行省官薦授宣慰使者甚衆。昂吉兒入朝，具爲帝言之。帝驚曰：「有是哉！」因謂姚樞等曰：「此卿輩所知，而不爲朕言。昂吉兒顧言之邪！」即命偕平章哈伯、左丞崔斌、翰林承旨和魯火孫、符寶奉禦董文忠減汰之，仍通諭江淮軍民。
時兩淮荊榛蔽野，昂吉兒請立屯田，以給軍響。帝從之。既而阿塔海言：屯田所用人、牛、農具甚衆，今有事日本，若復調發民兵，恐不勝其擾。議遂寢。未幾，宣慰使燕公楠復以爲言，帝乃遣數千人即芍陂、洪澤試之，果如昂吉兒所言，乃以二萬兵屯田，歲得米數十萬斛。加輔國上將軍、河南行省參知政事、淮西宣慰使都元帥。進驃騎衛上將軍、行中書省左丞、加龍虎衛上將軍、行尚書省右丞，兩官皆兼淮西使帥。
帝命阿塔海等領兵十萬征日本，昂吉兒上疏其略曰：「臣聞兵以氣爲主，而上下同欲者勝。比者連事外夷，三軍屢衂，不足以言氣。海內騷然，一遇調發，上下愁怨，非所謂同欲也。請罷兵息民。」不從。既而師果無功。拜行省平章政事。
昂吉兒官淮西幾二十年，專愎自恣。宋亡，宿盜出沒淮海，昂吉兒庇之，受其賂遺。按察使姚天福劾之，昂吉兒遣小校丁文虎刺天福於中途，不及，事具《天福傳》。詔遣近侍阿朮侍禦史萬僧訊其事，昂吉兒坐免官。元貞元年，昂吉兒又以擅殺訟天福於京師，事寢不報。未幾談。
子五人，其顯者：曰昂阿禿，初爲速古兒赤，從征乃顔有功，襲廬州蒙古漢軍萬戶府魯花赤，大德初從討宋隆濟，嘗出私財，築室百二十楹居軍士，時論稱之。曰暗普，海北海南道肅政廉訪使。孫教化的，世襲千戶。
史臣曰：世祖伐日本，將相大臣不敢沮其事，獨昂吉兒抗疏爭之，謂兵以氣爲主，而上下風欲者勝，可謂善料勝負者。其人雖暴恣，其言曷可廢歟！
哈剌䚟，哈魯氏。父八合，從睿宗伐金，大戰三峰山，射中金恆山公武仙，睿宗見而奇之，賜名奧欒拔都。時大雪，軍士饑寒瀕死，八合殺所乘馬食之，多所全活。後從破當州。卒。贈懷遠大將軍、沿海翼管軍萬戶、輕車都尉、當南郡侯。哈剌䚟，少英邁，負奇略。初，從大軍圍襄樊，與宋人相距六年，哈剌䚟臥不脫甲冑，由是知名。
十二年，從丞相伯顔伐宋，授管軍百戶。十月，大軍次揚州，宋將孫虎臣遣使告曰；「古者鬥爭將不鬥兵，今遣劉都統挑戰，請擇武勇善鬥者當之勿妄殺士卒。」伯顔召諸將問之，皆相顧莫敢應。哈剌䚟請行，伯顔拊其背曰；「壯士也！」適兩將所乘馬皆黑，陣於揚子橋，力戰數十合，未決勝負，齊都統槊刺哈剌䚟附地，劉馬逸，哈剌䚟上馬追之。劉回槊出其左腋下，哈剌䚟挾槊，斬其首以歸。觀者數萬人，歡噪動地。劉號黑馬劉，宋驍將也。是日，伯顔以帳前儀衛送哈剌䚟還營，給戰圖以進，賞甲冑、銀鞘刀。又從丞相阿朮與宋人戰與焦山，獲海船二艘。阿朮使招討王世強造白鷂海船百艘，就四十一萬戶翼摘漢軍三千五百人、新附軍一千五百人，命哈剌䚟與世強統之，攻拔宋江陰、許浦、金山、上海、崇明、金浦等縣，獲海船三百餘艘，遂戍澉浦海口。
十三年春，行省檄充沿海招討副使。宋將張世傑舟師至慶元朐山東門，哈剌䚟追之，獲戰船四艘，移戍定海港口。秋，宋昌國州、朐山、秀山舟師千餘艘，攻定海，哈剌䚟迎擊，擒其裨將，並獲大艦三艘。宋兵復來攻，哈剌䚟敗之，行省檄充蒙漢軍招討使。十月，哈剌䚟引兵出溫州青佘，招降宋溫州守將家之炳。十一月，至福州獲宋海船二十艘，擒其將毛監丞等。
十四年，賜金符宣武將軍、沿海招討使，行省檄充沿海經略副使，與萬戶劉深行元帥府事於慶元。復檄充沿海經略使，兼左副都元帥，督造海船。八月，江西地省左丞塔出等攻廣南，命哈剌䚟率所部從之，進昭勇大將軍、沿海招討使，佩金虎符。時宋兵陷溫州，哈剌䚟復取之，進拔朝陽縣，宋將陳懿等以佘兵七千人降。塔出攻廣州不利，哈剌䚟引兵會之，諭宋安撫使張鎮孫、侍郎譚應鬥以城降。又與宣撫梁雄飛、招討王天祿追張世傑於香山，獲其將李茂等詰之。茂供世傑與陳宜中攻泉州衆尚數千、船八百艘，比至虎頭山，遇風，船壞，衆皆溺死，宜中僅以身免。哈剌䚟復追世傑於七洲洋，獲宋主晸之母舅俞如靖，諭宋南恩州守將梁國傑以佘軍萬五千人降。
十五年還軍慶元，條上防海便宜，自南恩州至上海設水站三十有一，置巡兵警邏。七月，入朝，賜金織文衣、鞍勒，進昭武大將軍、沿海左副都元帥、慶元路總管府達魯花赤。十六年，日本商船至慶元港口，哈剌䚟諜知無他意，言於行省，與貿易而之。又擒海賊賀文達等，獲船六十餘艘。十八年，進輔國上將軍、都元帥，從大兵征日本，遇颶風乃還。復命哈剌䚟鎮慶元。二十一年，罷都元帥，更立沿海上萬戶府，以哈剌䚟爲達魯花赤。二十二年，入朝，賜名刺䚟得拔都，奏請賜兵士衣裝及禁戢私鹽數事，世祖嘉納之，賜錦衣、玉帶、金鞍勒、弓矢有差。
二十四年，加鎮國上將軍、浙東道宣慰使，仍兼管萬戶府。二十五年，樞密以水軍無元帥，奏哈剌䚟兼之。明年，拜金吾衛上將軍、中書左丞，行浙東道宣慰使，領軍職如故。
大德五年，入朝，進資德大夫、雲南行省右丞，偕劉深征八百媳婦，大軍失利，深坐誅，哈剌䚟亦免官。十一年，以疾卒於汝州。哈剌䚟在浙東有惠政，及卒，浙東民多立廟祀之。皇慶二年，贈榮祿大夫、中書平章政事、鞏國公，諡武惠。
子哈剌不花，襲沿海萬戶府達理花赤。卒。子安坦襲。
忽刺出，蒙古氏。曾祖阿察兒，事太祖爲博兒赤。祖赤脫兒，從太宗征欽察、康里等部有功，爲涿州達魯花赤。卒，伯父哈蘭朮襲職，佩金符，以功稍遷益都路蒙古萬戶，歿於軍。忽刺出，襲哈蘭朮職，初授昭勇大將軍。至元十二年，攻宋六安軍，行省命領諸軍戰艦，遇宋軍敗之。大軍次安慶，忽刺出及參政董文炳爲前鋒，與宋孫虎臣等戰於丁家洲，大敗之。戰於朱金沙，又敗之。七月，及宋人戰於焦山。時丞相阿朮督戰，忽刺出與董文炳冒矢石，沿流鏖戰八十里，身被數創，不肯卻。宋張殿帥攻呂城，又與萬戶懷都生獲之。
十三年，大軍至臨安。丞相伯顔命忽刺出守浙江亭及北門。時揚州猶爲宋守，忽刺出敗揚州軍於揚子橋，又敗真州軍。追李庭芝至卅海口。江南平，加昭毅大將軍。尋遷湖州路達魯花赤。
十四年，進鎮國上將軍、淮東宣慰使、戍上都。改嘉議大夫、行台禦史中丞。進資善大夫，福建行首左承。遷江淮行者，除右承。拜光祿大夫、江浙行省平章政事。以疾卒。
葉諦彌實，朵魯伯䚟氏，宿衛世祖潛邸。世祖常陰視衛士腰帶，見葉諦彌實獨精好，命佩刀侍左右。從敗宋兵於金剛台，又從戰於稍箕窩，中流矢墜馬，易騎復戰，大敗之，遣子紐鄰請城光州。召面陳得失，賜金鞍一，授昭勇大將軍、光州等處招討使。從伯顔伐宋，總十二萬戶攻陽邏堡。分鎮黃州。徙潯陽，以扼江西。下南康、瑞昌、德安。分攻洪州章江門，不克，諭以禍福，其守將即開門降。遂下撫州、建昌。撫賊張青阻險自保，夜趨七十里，襲其柵，獲青，爲賊脅從者悉縱之。樂安、崇仁、宜黃縣俱納款。與諸師分道取閩，所向克捷。會黃州復叛，帥府以葉諦彌實有威名，召還，使總江西兵討平之。民爲立生祠。
初，湖廣兵屯樊口，葉諦彌實言形勢不利，其將鄭鼎不聽，果敗死。葉諦彌實得鼎虎符奏聞，遷鎮國大將軍、廣東道宣慰使，拜江西行省參知政事。爲同官誣構，左遷招討使。入覲自明，改江西道宣慰使，以直前枉。拜福建行省參知政事，又改江西。平邵武等處士賊。世祖欲立行樞密院，征行省官一人入議，葉諦彌實奏對稱旨，授僉書江西等處行院事，至元三十四年卒，年七十。
子伯帖木兒，千戶；紐鄰，襲萬戶；野仙帖木兒，同知鹹平府事；保保，同知江陰州事。
塔里赤，康里人。父也里裏白，太祖時授帳前總校。塔里赤，幼穎異，好讀書，尤善騎射，襲父職。行省奏充斷事官。時南北民戶主客良賤雜糅，蒙古軍牧馬草地互相佔據，命塔里赤勘定，軍民各得其所。從大軍克樊城、襄陽。又從丞相伯顔渡江，駐臨安。尋命平章奧魯赤等分爲六路追襲宋廣、益二王，塔里赤領軍至福建，所過夥毫無犯，宋都統陳宗榮率衆來降，以功遷福建招討使。
時諸郡盜起，陳吊眼擁衆五萬，陷州，行省承制命塔里赤爲閩廣大都督、征南都元帥，總四省軍復漳州，生擒陳吊眼，戮於市。復從征叛蠻，敗黃聖許等，積功加鎮國上將軍、三珠虎符，廣西兩江道宣慰使都元帥。賀州盜起，塔里赤討平之。改福建宣慰使，又改浙東。金瘡發，卒。贈輔國上將軍、浙東道宣慰使都元帥、護軍，追封臨安郡公。
子：脫脫木兒，邵虎、汀州新軍萬戶府達魯花赤；萬奴，廣西宣慰使都元帥。
沙全，哈刺魯氏。父沙的，從太祖平金。全初名杪兒赤，五歲爲宋軍所虜，年十八隸劉整帳下。宋人以其父名沙的，使以沙爲姓，而名曰全。
中統二年，整以瀘州來歸，全與之同行，宋軍追之，全力戰得脫，授管軍百戶。至元三年，整出兵雲頂山，與宋將夏貴兵遇，全擊殺甚衆。五年，命整領都元帥事，出師圍襄、樊，以全爲鎮撫。整遣全率軍攻仙人山、陳家洞諸寨，破之，升千戶，賜銀符，敗宋將張貴，拔樊城，與整軍會。修正陽城，引兵渡淮，敗宋將陳安撫。十二年，從丞相阿朮與宋將張世傑、孫虎臣大戰於焦山，水陸並進，宋人大敗，獲其將校三十三人。從攻常州，克之，乘勝下沿海諸城。至華亭，戒士卒毋殺掠，宋將遂開門出降，以功授華亭軍民達魯花赤。
時民心未定，有鹽徒聚衆數萬，掠華亭，全擊破之，簿其名得六千人，請於行省，遣屯田於淮北芍陂。行省以新附，恐有反側，委萬戶忽都忽等體察，欲屠城。全言：「鹽卒多非土人，若屠之，枉死者衆。」以全家保其不叛，遂止。賜金符，加武略將軍，賺領鹽場，職如舊。尋昇華亭爲府，以全爲達魯花赤，賜虎符。時盜賊逢起，全悉招來之，境內得安。改松江萬戶府達魯花赤，始專領軍政。
二十二年，召見，遷隆重興萬戶府達魯花赤，得請，復名曰杪兒赤。未幾，帝以爲松江瀕海重地，復命鎮之，賜三珠虎符，卒於官。
謁只里，女真人。祖昔寶味也不幹，金進士。謁只里事世祖於潛邸。中統初，命參議陝西行樞密院事，以商挺佐之。比行，入奏曰：「關陝要地，軍務非輕。阿脫仰刺國之元臣，陛下方委任之。伏慮臨時議論不協，必誤大講，倘有異同，臣請得以上聞。」帝可其奏，賜宴而遣之。未幾，改行省斷事官。復入宿衛。李璮平，朝議選宿衛之士監漢軍，謁只里佩虎符，監軍於毗陽。
至元七年，命爲軍前監戰，領諸軍圍襄陽，築一字堡以張軍勢。一時名將劉國傑、李庭等，皆隸麾下。十一年，從丞相伯顔次郢州，將數騎而出，與宋兵遇，有部卒墜馬，謁只里橫戈，直人其軍，救之以還。時糧儲不斷，謁只里西攻江陵龍灣堡，獲粟萬石，衆賴以濟。大兵東下。宋將夏貴迎戰於陽羅堡，伯顔未至，衆俗俟之。謁只里曰：「兵貴神速，機不可失，宜及其未定而擊之。」遂直前沖貴軍，獲戰船百餘，貴敗走。伯顔上其功，加定遠大將軍。
十二年，攻常州，造雲梯繩橋以登，克之。遂徇下安吉諸州。十三年，宋降，伯顔命謁只里監守宋宮，號令嚴肅，秋豪無犯。入朝，遷昭勇大將軍。未幾，拜浙東宣慰使。十九年卒，年四十二。
子：赤老溫，襲爲萬戶，累遷江東廉訪使；脫脫，淮東宣慰使。
囊家歹、乃蠻人。曾祖不蘭伯、祖合折兒，皆爲乃蠻大將。父麻察。太祖平乃蠻，麻察迎降。太祖命與察剌同總管蒙古、漢軍。後從世祖伐宋，敗阿里不哥於失門禿，從諸王哈必赤平李璮，皆有功，賜金符，卒，贈太傅，封梁國公，謐桓武。囊家歹，幼習兵事，佩金符爲都元帥府經歷。從阿朮圍襄陽，襄陽降，以功授漢陽千戶。從丞相伯顔攻復州，敗宋兵於風波湖。渡江後，伯顔南攻鄂州，阿朮北攻漢陽，囊家歹與張宏范等焚宋艨艟三千艘，兩城皆恐懼出降。伯顔軍次安慶，賈似道遣宋京、袁克已等來請和，伯彥使囊家歹偕宋京報似道，似道復遣阮思聰偕囊家歹至軍中。時暑雨，世祖慮士卒不習水土，詔綬師。伯顔、阿朮與諸將議，乘勢徑進，遂敗似道於丁家洲。大軍次建康。
帝聞囊家歹新見似道，召赴闕，具陳其事。遣還，諭伯顔以北邊未靖，勿輕入敵境，而大軍已克平江。甯使柳岳、夏士林、呂師孟、劉岊等踵至，皆命囊家歹往報之。師逼臨安，復遣囊加列入取降表、玉璽。又遣囊家歹賚降表玉璽獻於京師。賜金符，授懷遠大將軍、安撫司達魯花赤。與阿剌罕、董文炳等取台、溫、福州、尋領蒙古軍副萬戶、江東道宣慰使，佩金虎符如故。擢江東道按察使，復爲本道宣慰使，領萬戶如故。
召爲都元帥，東征日本，未至而還。詔以元管軍與孛羅疊兒見管軍合爲一翼，充萬戶，守建康。改賜三珠虎符，拜南等到省參知政事，討金齒、緬國，得疾，召還京師。授南京等路宣慰使，改河南道宣慰使，命襲父職爲蒙古軍都萬戶。
武宗在潛邸，囊家歹從帝北征，與海都戰於帖堅古，明日又戰，官軍失利，陷於重圍，囊家歹力戰決圍而出。師還，囊家歹殿，爲海都所邀截，囊家歹選勇敢千人徑沖之，賊披靡，帝乃由旭哥耳溫、稱海與晉王軍合。
成宗崩，仁宗在懷州，遣囊家歹與八思能詣諸王禿剌議事。時內上洶洶，猶豫莫敢言，囊家歹獨贊禿剌，定計先發。歸白仁宗，仁宗固問可否，對曰：「事貴速成，後將受制於人。」太后與仁宗意乃決。內難既平，仁宗監國，命同知樞密院事。武宗即位，拜同知院事，進階資德大夫，賜七寶束帶、鞍轡、衣甲、弓夭、黃金五十兩，以旌定策之功。尋授開縣萬戶府達魯花赤，仍同知院事如故。仁宗嘗語近臣曰：「今春之事，賴囊家歹一語而定。吾聞周有尚父，囊家歹亦吾家尚父。」尋以老病乞骸骨，不允。仁守即位，特授河南江北行省平章政事，佩金虎符。以病卒。追封浚都王。
二子：教化，山東河北蒙古軍副都萬戶；執禮知台，河南江北行省平章政事。孫脫堅。山東河北軍大都督。
