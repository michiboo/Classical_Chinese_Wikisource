　○外國六 
　　△西域上 
　　西域為唐波斯、昭武九姓、吐火羅等地。唐初，大食滅波斯，其酋本阿剌比人奉謨罕默德之教，自稱為哈里發，都報達，在波斯西境。至波斯東境，非哈里發所屬也。或謂報達即波斯者，非也。阿剌比人遊牧於西里亞者，西里亞人稱之若曰大抑，波斯人稱之若曰大希，其後阿昧尼亞人、突耳基斯單人稱之若曰塔起克，皆與大食音類。大食之名，蓋由於此。 
　　大食既滅波斯，益拓土而東，分設大酋治各地。未及三百載，權日替，諸酋弱肉強食，建邦啟土，國姓屢易，曰他海爾，曰薩法爾，曰薩蠻，曰賽布克的斤，曰布葉，曰塞而柱克，雖受哈里發冊封，然虛名羈縻，惟祈禱上帝文與鑄錢，必用哈里發名，國之政令則不預焉。 
　　塞而柱克者，烏古斯之部長也，亦作烏斯，又作古斯，居錫爾河及鹹海、裏海間。北宋中葉，據地自立。塞而柱克之孫率其部族，滅布葉，盡並其地，西至地中海。 
　　後王瑪里克沙，有僕曰奴世的斤，執刀衛左右，甚見寵任，除仆籍，為貨勒自彌部酋。其子庫脫拔丁謨罕默德，乘塞而柱克之衰，諸酋裂土，自王，亦僭稱貨勒自彌沙。沙為部長之稱，突厥、回紇可汗以下曰設、曰察、僭曰殺，皆別部將兵酋，即沙也。遼耶律大石西來，敗塞而柱克之兵，復遣將征貨勒自彌。時庫脫拔丁已卒，其子阿切斯戰敗被獲，誓臣服於西遼，歲貢方物，始得歸。阿切斯子曰伊兒阿斯蘭。伊兒阿斯蘭子曰塔喀施，於南宋紹熙五年，滅塞而柱克，殺其王托古洛耳，受蘭報達哈里發那昔爾之封，是為貨勒自彌王，本其始起部落為名，以別於塞而柱克。 
　　慶元六年，塔喀施卒，子阿拉哀丁謨罕默德嗣位，復並巴而黑、海拉脫、馬三德蘭、起兒漫各部之地，戰敗奇卜察克。自謂地廣兵強，本國奉謨罕默德教，而西遼奉釋教，以服屬於異教為大恥。其時撒馬爾干酋鍔斯滿亦叛西遼。西遼使者至貨勒自彌，故事，使者坐王側；王斥辱之，使者忿爭，即殺之。舉兵伐西遼，兵敗，王與其大將俱被獲，王乃偽為大將之奴得逸去。而貨勒自彌之地訛傳王已死，王弟阿立希耳與其伯叔將分國自立。王歸，亂始定。次年，復與鍔斯滿合兵伐西遼，敗之，凱旋。以女妻鍔斯滿，逐西遼監治官，遣使代之。未幾，鍔斯滿與使者不相能，殺使者。阿拉哀丁輕兵掩襲，破撒馬爾干，鍔斯滿頸系刃、首冪布，以乞降。王女以鍔斯滿先娶西遼女，怨其夫寵禮不相等，使父殺之。於是撒馬爾干、布哈爾悉為所有，建新都於撒馬爾干，稱貨勒自彌之烏爾鞬赤城為舊都焉。 
　　乃蠻古出魯克攘西遼直古魯之位，阿拉哀丁實助之，故突耳基斯單之地，向屬西遼者，亦歸於貨勒自彌。其東南境有郭耳國，酋曰希哈潑哀丁，與阿拉哀丁相攻，旋敗死。從子馬赫模特嗣位七年，為國人所戕，或謂阿拉哀丁使人刺殺之。阿立希耳前以訛傳兄死、分國自立之嫌，避於郭耳非洛斯固都城。至是，請於兄，欲得馬赫模特之位。阿拉哀丁遣使錫冠服，乘其迎受，突前殺之，遂並郭耳之地。其國東北至錫爾河，東南至印度河，北至鹹海、裏海，西北至阿特耳佩占，西鄰報達，南濱印度海，奄有波斯、昭武九姓、吐火羅故地，無以名之，循漢之舊名，稱為西域雲。 
　　西域王既滅郭耳後，簡其屬地曰嘎自尼，檢文卷獲哈里發那昔爾與郭耳酋書，告以貨勒自彌人志在囊括席捲，宜慎防之，惟謀於西遼，南北合攻，庶可得志。始知從前希哈潑哀丁之構兵，乃哈里發嗾之，大怒。遣使告於報達，欲如塞而柱克故事，遣官蒞治，專以教事屬哈里發，祈禱文增己名，並封己為蘇爾灘。蘇爾灘猶言皇帝，曰沙、曰汗、曰瑪里克次之。那昔爾不允。 
　　王乃傳集教士，數那昔爾不能廣闡教化之罪，報達之阿拔斯實奪忽辛之位，今宜廢那昔爾，別立阿里後為哈里發。眾教士應曰然。遂起兵先平義拉克之亂，敗法而斯兵，擒其酋沙特阿塔畢，割地輸財而後釋之。阿特耳佩占部酋鄂思伯克敗遁，旋亦請成，遂進攻報達。中途大雨雪，士馬僵斃，前鋒在庫兒忒山中為土人所攻，一軍盡沒。 
　　乃引還，至義拉克，分封諸子。以義拉克畀屋肯哀丁，以起兒漫、克赤、梅克藍畀吉亞代丁，以嘎自尼、八迷俺、波斯忒、郭耳之地畀札剌勒丁，以鄂斯拉克沙為王母土而堪哈敦所鍾愛，畀以貨勒自彌、呼拉商、馬三德蘭三部。國人皆議其私。 
　　王有兵四十萬，皆康里與突厥人，與國人不洽。土而堪哈敦為康里巴牙烏脫部酋勤克石之女，康里人多從至西域入伍籍，勇於戰陣，王倚重之，屢有功。以是康里將多跋扈，土而堪之權亦以是埒於其子。國雖大，而上下之情未孚。 
　　先是，太祖伐金，傾國遠出，乃蠻、蔑兒乞得以其暇，復然餘燼，煽結遠近。太祖十一年，自引大軍北還，次第命將討乃蠻、蔑兒乞，平禿馬特，自將征西夏克之，使哲別征古出魯克，西遼境內悉定。於是，東惟蒙古，西惟貨勒自彌，兩大國壤錯界接，而西征之役起。 
　　當西域王自報達東歸，既定諸子封地，遂至布哈爾。是時，天山西北西遼之地已入蒙古，有西域商三人自東來，齎太祖所饋白駱駝、毛裘、麝香、銀器、玉器，述太祖語，若謂：「予知貴國為極大之邦，君治國才能遠邁於眾，予慕悅君，等於愛子，君亦應知予已平女直，撫有諸部。予國之兵如武庫，財如金穴，予亦何必再攘他人地耶！願與君締交，通商賈，保疆界。」即夕，王召三人中一人曰馬黑摩特入見，謂：「汝為我民，當以實告。聞彼征服大賀氏，然否？」因啟盒取珍珠與之。馬黑摩特對以實然。王又曰：「蒙古汗何等人，乃敢視我如子！彼兵數幾何？」馬黑摩特見王有怒意，乃曰：「彼兵雖眾，然與蘇爾灘相衡，猶燈火之與日光也。」王意釋，令往報如約。 
　　未幾，又有西域商自東還，太祖命親王、諾延各出貲，遣人隨之西行購土物，眾四百餘，皆畏兀人。行至訛脫喇兒城，城酋伊那兒只克為土而堪哈敦之弟，悉拘之，以蒙古遣細作告於王。王令盡殺之，惟一人得逸歸。 
　　初，報達被兵，哈里發思報復，環顧列邦，無可與謀者。聞蒙古盛強，乃遣使來，道以西伐。然太祖方修鄰好，無用兵意。既聞逸者歸報，驚怒，免冠解帶，跪禱於天，誓雪仇恨。時古出魯克餘孽猶未靖，乃先遣西域人波合拉為使，偕蒙古官四人往詰責，謂：「先允互市交好，何背約？如訛脫喇兒城酋所為，非王意，請殺之，返所奪貨。不則以兵相見。」王箠死波合拉，剃蒙古官鬚髮，釋歸以辱之，自聚兵於撒馬爾干。已而錫爾河北警至，蔑兒乞部人自康里竄入境內。王亟由布哈爾至氈的城，又北行抵海哩、哈迷池兩河間，見蔑兒乞人被殺者相屬於道，一人傷未死。詢之，則云：「蒙古軍戕我等而東去，計程當未遠也。」進軍追之，越日追及。蒙古將遣使來告：「我所仇者蔑兒乞，與他國無釁。出師時奉主命，若遇貨勒自彌人，當待以友誼。今請分所掠以犒師。」王輕其兵少，乃曰：「汝雖不仇我，上帝令我仇汝。」遂戰。蒙古兵敗其左翼，攻至中軍。扎剌勒丁以右翼敗蒙古兵，來援中軍。至夕，始罷戰，勝負相當。蒙古兵多然火於營，乘夜疾馳去。王亦歸撒馬爾干，知蒙古為大敵，心怯，集諸將議，以與野戰不利，不如深溝高壘為自守之計。議既定，乃以其軍分守錫爾河、阿母河各城。 
　　太祖十四年，會師於也兒的石河，以馬乏芻秣，緩師期，眾號六十萬。偵者歸報：「蒙古兵不可勝紀，飢餐羊馬之乳，渴不得水，則飲其血，行不齎糧，戰不反旆，萬眾一心，有進無退。」王亦惶懼，計無所出。有西域人貝鐸哀丁，以全家受戮，逃至蒙古獻策，偽為康里將與成吉思汗書云：「我等所以盡力輔王，成大業者，為土而堪哈敦故也。今王乃不孝其母，大軍如來，我等當內應。」故遺其書，使王見之。王果大疑，遂不敢在軍中，而為分地自守之計。太祖軍至錫爾河，無御者。 
　　秋，薄訛脫剌兒城，分軍為四：察合台、窩闊台一軍留攻城，朮赤一軍西北攻氈的城，阿剌黑、速客圖、托海一軍東南攻白訥克特城，皆循錫爾河，太祖自與拖雷將大軍，逕渡錫爾河趨布哈爾，以斷其援兵。 
　　察合台、窩闊台之攻訛脫剌兒也，伊那兒只克部兵數萬，繕守完備，王分軍萬人，令其將哈拉札率之，助守訛脫剌兒。大兵攻五月不下，哈拉札以力困議降。伊那兒只克自知生理，誓死守。哈拉札夜率親軍潰圍遁，被獲，乞降。因詢得城內虛實，數其不忠之罪而誅之。遂克其外城。伊那兒只克退守內城，又一月，城始下，檻致撒馬爾干，大軍銀液灌其口耳，以報前仇。 
　　朮赤一軍先至撒格納克，遣畏兀人哈山哈赤諭降，被殺。力攻七晝夜，城破，大俘馘，以哈山哈赤之子守其地。復下奧斯懇、八兒真、遏失那斯三城。氈的守將先遁，招降，未及覆命，兵已至，樹雲梯以入，命阿里火者守其地，即西域商三人中之一也。西距鹹海二日程，有養吉干城，亦下之。 
　　阿剌黑三將至白訥克特，攻三日，降其城。分康里兵與民於兩處，盡殺康里兵，取工匠隨軍，驅民間壯丁以往忽氈。城酋帖木兒瑪里克守河中洲，矢石不能及，與城為犄角，造船十二艘，裹氈塗泥，以御火箭，日與蒙古軍戰。三將以兵力不足，請濟師。師至，驅民運石于山，填河築堤，以達於洲。帖木兒瑪里克見事急，以船七十二艘載軍士輜重，奔白訥克特。大軍先以鐵索鎖河兩岸，帖木兒瑪里克斷之，路始通。舍船登陸，且戰且行，兵死傷殆盡，僅餘三人，射追者中目，乃得脫。遂至烏爾鞬赤，取其兵以往養吉干，殺朮赤所置守吏，復回烏爾鞬赤。 
　　太祖大軍先至賽而奴克城，遣丹尼世們諭降之，簽壯者為兵。循沙漠僻路，至努爾城，前鋒將岱爾巴圖招城人出降，城中無備御，即納款。太祖令速不台收撫，令如向日賦額，輸金錢千五百底那。 
　　十五年春，師抵布哈爾，晝夜攻城。城中兵二萬，突圍遁，追及於阿母河，殲之，民出降。太祖入至教堂，以回教戒飲酒，命取酒囊置教堂上，以經卷藉馬足，又使教士執馬韁，以辱之。出城登教士講台，諭眾以背約殺使、起兵復仇之事：「上帝生我如執鞭之牧人，用以箠撻群類。非汝等得罪上帝，天何生我？」丹尼世們譯其語，以令於眾，籍富民，令出窖藏財物。時猶有康里兵據內堡，驅民填濠以進。十二日，堡破，取其民為奴。 
　　大軍循賽拉甫散河至撒馬爾干，凡五日程。分軍下河濱寨堡。西域主先駐撒馬爾干，督民修城浚池，聞兵至，大懼，謂敵軍鋒銳，我不可以居此，即先去。城有兵四萬，守具完備。太祖見不易攻，先合圍以困之。朮赤等三路兵亦皆傅城下。城兵塔起克人居三之一，康里人居三之二。及出戰，塔起克兵先進，中伏，康里兵不救，遂大敗。康里人自以與蒙古同類，事亟則降，故無鬥志。太祖誘其降，俾先以妻孥出城，發不得已亦降。守將阿兒潑汗引親軍潰圍遁。內外城兩重，五日悉下。以康里兵三萬別居一處，令髮結辮，示將入軍籍，夜乃盡殺之。取工匠，分於各營。民丁三萬任役作，餘民五萬，令出錢二十萬，復其故居。 
　　命哲別由北路，速不台由南路，各率萬人追西域主。戒以：「遇彼軍多，則不與戰，而俟後軍。彼逃，則亟追弗舍。所過城堡，降者勿殺掠，不降則攻下之，取其民為奴。不易攻，則捨去，毋頓兵堅城下。」 
　　西域主之去撒馬爾干也，大兵甫渡錫爾河。智謀之將，勸其速征貨勒自彌等處之兵，同心禦侮，力扼阿母河，則錫爾河外險雖失，內險猶可守。或勸往嘎自尼，如敵兵深入，則赴印度，其地暑熱多山險，蒙古人不敢進；王以其計萬全，從之。使人至烏爾鞬赤，告其母、妻往馬三德蘭避兵。王渡阿母河，行抵巴爾黑，其子屋肯哀丁自義拉克遣使至，迎父西行，王又改計從之。札拉勒丁時從父，願假統帥之職，守阿母河。王斥其少不更事，弗之許。旋聞布哈爾陷，繼聞撒馬爾干亦陷，王亟往義拉克。從兵皆康里人，陰謀叛去。王有戒心，宿輒易處。一夕，已他徙，而空帳為箭所攢射幾滿。至你沙不兒，聞大兵已渡阿母河，偽言出獵，奔於義拉克。 
　　時哲、速二將抵烹綽克，欲渡阿母河，而無舟。伐木編為箱篋，裹牛羊皮於外，系馬尾，將士攀援以濟。既渡河，分道行。哲別入呼拉商，巴而黑民納幣輸款。進拔薩伯城，詢王蹤蹤，分遣人招降各城。前鋒至你沙不兒，民饋糧，請俟其主就擒後歸附。哲別至城下，亦饋糧，令貴紳出見，予以太祖榜示，大意謂天已畀我西域，降者得安，不降者殺無赦。速不台軍經徒思、枯母、噶部珊、伊斯法楞、塔蜜干、西模曩等地，不遇西域主，欲西赴義拉克。哲別自馬三德蘭逾山而南，兩軍遇於合而拉耳城，軍複合。 
　　西域主與屋肯哀丁率數萬人，守義拉克之可斯費音城，軍警至，父子分路遁。王與吉亞代丁入喀隆堡，遇追兵，射傷其馬。居堡中一日，即西往報達。改道西北，入雖而哲寒山堡，駐七日，至基蘭，復東至馬三德蘭，輜重盡失。 
　　大軍亦入馬三德蘭，破其會城曰阿模爾，掠阿士特拉拔特。王竄匿海濱，憂窮追無已，謀入海，艤舟以待。馬三德蘭舊有部酋，為王所殺，其子思復仇，白王所在。大兵奄至，王亟登舟，有三騎入水追之，溺而斃，射以矢，亦不及。舟至東南小島，王憂憤，兼胸脅中塞，島民供粗糲不能食，又無醫藥。病革，召其子札剌勒丁、鄂斯拉克沙、阿克沙，命札剌勒丁嗣位，以佩劍系其腰。越數日，卒，無以為殮，埋屍土中。 
　　屋肯哀丁遁入起兒漫，居半載，率眾至合而拉耳，蒙古將台馬司台納爾來攻，敗走蘇吞阿盆脫堡，攻半年，堡破，殺之。 
　　王母土而堪哈敦，居烏爾鞬赤。太祖自撒馬爾干遣使者丹尼世們往，謂：「哈敦之子，不孝於母，開罪於我，我欲得而甘心焉。哈敦所主地，我不相犯，速遣親信人來與面議。」土而堪置不答，而遁去。以兼併諸部落故酋皆居舊都，恐為變，悉投之阿母河。凡殺忒耳迷酋、八迷俺酋、斡克石酋、巴而黑酋父子、塞而柱克王托古洛耳二子、郭耳酋馬赫模特二子、雪格納克酋二子。惟倭馬爾酋未殺，使導行，仍害之中途。土而堪入馬三德蘭伊拉耳堡，哲、速二將追西域主經其堡，知土而堪在內，留軍絕其汲道，逾月不雨，堡民渴欲死，乃出降。當夕即雨。以王母、妻送太祖軍中，殺其幼孫。土而堪後隨大軍東返，太宗六年卒於和林。 
　　札剌勒丁與二弟既藁葬其父，由芒格世拉克之地至烏爾鞬赤。城兵六萬多康里人，聞札剌勒丁嗣位，皆不服，謀殺之。事覺，札剌勒丁與帖木兒瑪里克以三百騎出奔，南逾沙漠，入呼拉商。遇游兵七百人於訥薩城，敗之。將至你沙不兒，大兵追及，令其將拒戰，自從間道逸去。迨敗退，札剌勒丁已去久，追者乃止。札剌勒丁出奔後三日，大兵至烏爾鞬赤，鄂斯拉克沙、阿克沙不能守，亦出奔。至訥薩，遇游兵，避入喀侖特耳堡。堡人出戰，令乘間遁去。行抵勿世特之地，又有游兵自他道至，殺之。惟札剌勒丁得脫，由海拉脫東南，遁人嘎自尼。 
　　太祖既定撒馬爾干，夏，避暑於渴石。秋，命朮赤、察合台、窩闊台攻烏爾鞬赤，自將大軍至忒耳迷，呼城人開門納降，不應。攻十日，破之，大殺掠。一老婦有大珠，不肯獻，而吞於口，剖其腹取之。於是，死者多遭剖腹。至賽蠻，分軍入巴達克山，命拖雷將兵往呼拉商，為哲別、速不台後援，平其未定之地。阿母河北悉定，遂渡河。巴而黑城迎降，太祖以將南行，恐留為後路患，令民悉出城，焚其廬舍。遂由塔里堪山中，攻諾司雷脫柯寨，守兵潰遁，屠而隳之。 
　　十六年夏，朮赤、察合台、窩闊台攻烏爾鞬赤，城民舉庫馬爾為首領。前鋒至，守兵出戰，中伏，大敗。朮赤下令軍中禁焚掠，言：「我父將以此地封我。」遣使招降。初，西域主諭城民：力不能御蒙古，任民降敵紓禍，而守將不願降蒙古，遂堅守。近城無石，伐大木為衝車，填城濠而進。城跨阿母河，為橋以通往來，遣兵斷其橋。三千人往，皆戰歿，守者益膽壯。朮赤、察合台素有違言，師不和，閱六月不克，使人告太祖於塔里堪。太祖廉得其實，改命窩闊台總諸軍，乃調和兩兄，並力攻城。城破後，巷戰七晝夜，民始降。既而，悉戮之，惟工匠、婦女、幼稚得免。決河水浸其城。察合台、窩闊台赴塔里堪會師，朮赤仍駐鹹海、裏海間。 
　　拖雷一軍，以脫忽察兒為前鋒，渡阿母河至訥薩，攻半月克之，恣行屠戮。駐三日，往喀侖特耳堡，以險峻不易下，令獻衣裘萬襲以免。至你沙不兒城，城兵射死脫忽察兒，別將代統其眾。以兵少，不攻城。分二軍：一軍攻克薩伯自窪，一軍至徒思，降其屬堡。 
　　馬魯者，塞而柱克之故都也。哲、速軍至，馬魯守將巴哈夷倭兒先遁，馬魯民約降。其守將木直而倭兒從西域主西奔，王卒，回至馬魯，議守御。民之不欲降者，奉為城主，士卒亦歸之。其欲降者，懼禍及，告於昔剌思大軍：「巴哈夷倭兒已降，請往收其地。」助以兵而行，至則盡為所殺。 
　　十六年春正月，拖雷下安狄枯城，遂討馬魯，先逐城外突厥人，奮力攻城。木直而倭兒知不支，乃乞降。大軍入城，並其親族殺之，城民惟工匠、婦女，童稚得免，發塞而柱克王散者耳之墓。西討你沙不兒城，有炮軍三千，炮五百，拖雷亦以炮軍三千人運石至，輔以雲梯、火箭，百計環攻。乞降，不允。三月，城破，脫忽察兒之婦率萬人入城，遇人畜悉殺，以報夫仇。拖雷聞人伏積屍中，令悉斷其首，分男女髑髏堆二阜，惟工匠四百人未死。分軍毀徒思城外哈里發墓。自苦亦斯單至海拉脫，力攻八日，兩軍死傷甚眾，守將亦戰歿。民乃請降，惟誅守兵萬二千人。旋奉太祖命，東往塔里堪會師。 
　　太祖以札剌勒丁居嘎自尼未下，議率三子新征。秋，自塔里堪南行，經凱而徒俺城，下之。逾印度固斯大山，至八米俺，以其城當衝要，留攻之。命失吉忽都虎東南往喀不爾山，阻札剌勒丁旁抄之兵。 
　　當札剌勒丁之奔嘎自尼也，其地數有內亂，守將迭被殺。札剌勒丁至，眾情推戴，復有西域主母弟阿敏瑪里克、庫拉起人賽甫曷丁阿格拉克率眾助之，喀不爾土人亦起兵相應，有眾六七萬。聞大軍南來，御之巴魯安。遇蒙古兵攻堡者，敗之，殺千人。越八日，失吉忽都虎至，戰竟日，互有勝負。次日，再戰。札剌勒丁先使兵下馬以待，戰酣，齊令上馬衝突，失吉忽都虎大敗而退。 
　　陣獲一駿馬，二將爭欲之，阿敏以馬策撾阿格拉克之面，札剌勒丁以其為王母弟，不能禁抑。阿格拉克怒，率庫拉起人去之，喀不爾眾亦散。札剌勒丁無如之何，乃還至嘎自尼，復退至印度河。 
　　太祖攻八米俺，皇孫謨阿圖堪死之，太祖怒屠其城。失吉忽都虎既敗，太祖卷甲南行，軍中不及炊，皆啖生米。至嘎自尼，則札剌勒丁已去。仍疾追之，及於印度河。札剌勒丁屢招阿格拉克等來助，猶未至，而太祖追及。聞其欲渡河，即夕列陣圍之。曉而戰，先敗其右翼，獲阿敏瑪里克，殺之。未幾左翼亦敗，中軍僅七百人，猶死戰。太祖欲生禽札剌勒丁，命諸將環攻，勿發矢。札剌勒丁策其馬，自數丈高崖投入印度河，泅水而逸。獲札剌勒丁妻、子，盡殺之。時十六年冬也。 
　　尋遣巴剌、土爾台渡印度河追之，破壁耶堡，躪轢木而灘、拉火耳、費耳沙波兒、蔑里克波兒等地，不知札剌勒丁所在，攻木而灘城未下，大暑，遂班師。 
　　十七年春，以札剌勒丁未獲，軍退後，嘎自尼民必復叛，命窩闊台往，偽為查閱戶口，令民出城，盡戮之，取工匠從軍。巴魯安之敗，海拉脫城亦叛，命按只吉歹往攻之，六月城始下，屠之。師旋，恐有遺孽，復遣兵突往，再殺二千人，惟十六人以鄉居得免。 
　　太祖自循印度河西岸北行，捕札剌勒丁餘黨。時阿格拉克與他族相仇殺，先死。諸部悉平。窩闊台既定嘎自尼，請進兵昔義斯單，太祖以天暑止之。是夏，太祖避暑於巴魯安，巴拉等自印度來會。六月，以西域大定，設達魯花赤監治其地。 
　　秋，旋師。窩闊台來會於古南柯而干。自此渡阿母河，歷布哈爾，召天方教士曷世哀甫等二人來見，詳述教規。太祖謂：「所言亦是，惟赴麥哈禮拜，我不謂然，上帝降鑒，無在不周，何為拘拘一地？」令此後祈禱文用己名，免教士賦役。渡錫爾河，令西域主母妻及其親族辭故土，向國而哭。 
　　哲別、速不台既迫西域主入海島，復獲王之母妻，由馬三德蘭南至義拉克，所向無前。降合而拉耳，掠枯姆，定哈馬丹，下贊章。破可斯費音，以民堅守，多傷士卒，殺四萬人。北入西域之鄰部，曰阿特耳佩占。部酋鄂思貝克年老，不敢御，迎饋衣馬，二將納其降。以部內莫干之地饒水草，遂駐冬。角兒只聞大敵近境，亟謀設備，不知阿特耳佩占已降，無鬥志，遣使約鄂思貝克，明春合力夾攻蒙古。而是冬，二將即往角而只。鄂思貝克之將阿庫世反為前鋒，突厥人、庫而忒人皆從征，鈔掠其境。未及帖費利司，角兒只人來御，阿庫世戰不利，大軍繼進，敗之。南還，再經台白利司，進攻梅拉喀，數日，城破，大殺掠。 
　　欲從梅拉喀往哀而陛耳，以山路險隘，改而南行。報達哈里發那昔爾聞警，征哀而陛耳、毛夕耳、美索卜塔米牙各部兵，僅哀而陛耳、毛夕耳兵至。大軍聞有備，亦退至哈馬丹，征民貢獻。民以去年已輸納，不堪需索，遂殺留守官以叛。大軍攻城兩日，守將遁，民無固志，城破，縱兵大掠。 
　　北行，破愛而達必爾城。又西至台白利司，鄂思貝克畏而遁去，守將納幣請成。復北下賽拉白城。遣使招下阿而俺之貝列堪城，使人被害，破其城而屠之。西北入角兒只，復敗其眾。 
　　時哲、速二將已奉太祖命北征奇卜察克，以角兒只境內多山險，不欲假道，退而東行，渡庫耳河，破失兒灣之沙馬起城。又破得耳奔特。失兒灣部酋拉施忒守山堡未下，二將令以鄉導人來，即罷攻。拉施忒遣十人至，以不善導軍，殺一人以徇。遂逾高喀斯山而北。 
　　太祖東歸，定四子分地，以和林封拖雷，以葉密爾河濱之地封窩闊台，以錫爾河東之地封察合台，以鹹海西南貨勒自彌之地，並鹹海、裏海之北，封長子朮赤。
