執，賊脅其跪，同善曰：「我命官也，何為跪！」賊裂其喉而死。 
　　有彭敬叔，初為河北僉事，致仕歸道，遇亂兵執之，使拜，亦不屈死。 
　　又陳新，泰和人，初任新淦州判官。既歸省，監州達正道聞其賢，使分守州之東境。時援少，食盡，堅守不去。未幾，被執，解佩刀自刎。 
　　時新淦守臣會心，亦赴水死。 
　　馮文舉，成都什邡人。初舉鄉試，授漢川州學正。會達魯花赤燕寮佐，以一手稱觴，文舉恥之，謝病去。次年成進士，授雲南儒學正提舉。明玉珍攻雲南，文舉謂妻馬氏曰：「我元進士，蒙恩厚，今天運至此，有死無二。汝光州馬中丞孫女也，其從之乎？」馬氏曰：「夫既義亡，妾生何益！」乃焚香北叩，相對縊於學宮。 
　　時副提舉燮理翰聞之，憮然曰：「吾其可獨生乎！」亦整衣冠自經。 
　　同時，新都人郭景杞，進士，官益源州同知，賊至，力戰而死。 
　　尚景仁，施州人。父紹榮，召集鄉民守御本州。大將劉應寶奏署元帥府事。明玉珍據重慶，屢遣人招紹榮，許以民爵，不應。及遣將來攻城，紹榮敗之。時副元帥覃川隆密受偽命，以城降。紹榮遁入蠻中。景仁與弟庭芳收餘眾，從大兵征討有功。庭芳授夔州路總管，從攻新建，戰死。景仁並領其眾，守鐵案城，偽丞相戴壽來攻，城陷，不屈死。 
　　束良曾，佚其籍貫，官鞏昌路總管。駐商州。聞李喜喜入蜀，慨然曰：「吾職守在此，豈可臨難苟免！」遂率所部拒之。先登，陷陣而歿。 
　　及寇焚遼陽懿州，總管呂震亦死之。 
　　劉以忠，字恕夫，湯陰人。劉福通侵河北，以忠避地林縣鹿嶺山，群盜襲得之，欲推為主，擁坐盤石上，眾卒羅拜於前。以忠曰：「我書生也，不能為國討賊，反附之乎！」遂以頭觸石，血流滿面，賊度其志終不改，刺殺之。 
　　有扶溝進士潘炎者，賊素重其名，將闢為學士，炎叱曰：「我豈從賊者！」當賊觸柱而死。 
　　神保，北庭人，為林州達魯花赤。劉福通兵陷林州，神保與民避守蟻尖寨。事急，懷其所授白麻投崖死。 
　　時林州團練萬戶高傅，磁州人也，赴調至中途，遇盜，亦戰死。 
　　邢飛翰，霍州人。性剛介，以薦為內台御史。伯顏專政，飛翰面斥其非。參議佛家驢奸邪，復廷劾之。以不容於宰相，出為兩淮鹽運同知，致仕。至正末，兵亂，被執，不屈而死。 
　　張仲仁，濠州人。讀書尚氣節。流寓泗州，以賈魯召，使諭安豐，死之。子順禮，繼往諭安豐，亦死焉。世稱父子完節。 
　　同時，姜碩，樂安人，官禮部員外郎。奉詔招安陳友諒，不從，碩大罵，遇害。 
　　張名德，淄川人，為般陽路總管。時州縣喪亂過半，名德日訓練其下，無少怠。嘗曰：「此地稍安，以河為之障，賊兵卒不能來。今朝廷奏兵事者，多留中不省。萬一賊眾北渡，防禦稍疏，吾輩死無地矣！爾等歲縻廩粟，當各存忠義，要使頭頸吃一刀以報國。」未幾，劉福通果遣將毛貴引兵攻山東，連破膠萊、益都，名德力戰死。 
　　時膠萊守臣釋家訥、僉書樞密院脫歡，陵川縣尹張輔、台掾張祖信，皆死於毛貴之亂。 
　　齊郁，博興人。官山東僉事，分守益都。明兵至，諸路望風迎附，郁與宣慰副使於德文、總管胡浚、知行樞密院張俊，協力防守，食盡，眾潰，並相約具公服自縊。俊妻子亦自役井中。 
　　鄧祖勝，佚其籍貫，以右丞守永州。明兵圍其城，屢戰屢屈，城中食盡，或勸暫投他郡以圖後效，祖勝慨然曰：「吾受封疆之寄，才力譾薄，不能御難以至此。有何面目復視息人間，分當效死報國。諸君可速為計。」遂抽刀自殺。 
　　都事趙元隆者，興安奇士也。素尚氣節。嘗讀書至「士為知己者死」，拊幾嘆曰：「烈士當如此矣！」聞永州破，祖勝自殺，乃私語同官曰：「或與鄧侯同事。良荷知遇，所以不即死者，期效尺寸以報。今鄧侯死矣。尚可獨生乎！即引劍自決。 
　　張士誠，樂安人。由南台御史出知婺源州事。明兵至，拒守五十餘日，城陷，被執。先戮其妻，仍如刃於頸，脅之。士謙曰：「吾為國忠臣，豈愛身邪！」至死詈罵不絕。 
　　時婺州守臣僧住、廉訪使楊惠、宣城百戶張文貴，亦皆自殺。 
　　吳訥，字克敏，休寧人。少學兵法，習騎射。盜起徽州，待制鄭玉薦其才，授建德路判官。明兵至，隨元帥阿魯輝退屯浙西，札溪源。巡邏至界首白際嶺，戰敗，引刀自刎，年僅二十七。有《吳萬戶詩集》五卷。 
　　同時銅陵人陶起祖，官同知，為賊所執，仗義而死。 
　　驢兒達德，蒙古人。為雲南行省右丞。鎮帥達里麻兵敗，梁王聞之，即同其母嘉僖可敦忽的斤等百餘人乘舟趨昆明池，謂驢兒達德曰：「我宗室子，無降理。」命取藥仰之死，妻子皆從之。驢兒達德既進毒於王，號慟自殺。一時從死者幾二百人。 
　　柏帖木兒，字君壽，蒙古人。居官所至，以廉能著。至正中，累遷為福建行省左右司郎中。行省治福州。 
　　二十七年，明以騎兵出杉關，取邵武，以舟師由海道赴閩，奄至城下。柏帖木兒知城不可守，引妻妾坐樓上，慷慨謂曰：「丈夫死國，婦人死夫，義也。今城且陷，吾必死於是。若等能吾從乎？」皆泣曰：「有死而已，無他志也。」縊而死者六人。 
　　有十歲女，度其不能自死，則紿之曰：「汝稽顙拜佛，庶保我無恙也。」甫拜，即挈米囊壓之死。乳媼抱其幼子旁立以泣，柏帖木兒熟視之，嘆曰：「父死國，母死夫，妾與女從父者也，皆當死。汝三歲兒，於義何所從乎？為宗祀計可也！」乃命媼抱匿旁近民舍，而斂金珠畀之曰：「即有緩急，可以此贖兒命。」有頃，兵入城，即自焚死。 
　　迭里彌實，字子初，回回人，性剛介，事母至孝。年四十猶不仕，或問之曰：「吾不忍舍吾母以去也。」以宿衛年勞，授行宣政院崇教，三遷為漳州路達魯花赤。居三年，民甚安之。時陳有定據全閩，八郡之政，皆用其私人以總制之，朝廷命官不得有所與。明兵既取福州，興化、泉州皆納款，或以告近里彌實，仰天嘆曰：「吾不材，位三品，國恩厚矣。其何以報乎？報國恩者，有死而已！」亡何，吏走白招諭使者至，請出城迓之。迭里彌實從容語之曰：「爾第往，吾行出矣。」乃詣聽事，具公服，北面再拜畢，引斧斫其印文，又大書手版曰：「大元臣子。」即入位端坐，拔所佩刀，割喉中以死。既死，猶手執刀按膝坐，儼然如生時。郡民相聚哭於庭中。斂其屍，葬東門外。 
　　時又有獲獨步丁者，回回人，進士，累官僉廣東廉訪司事，有呂復者，為江西行省左右司都事。皆閒居，寓福州。復，以行省命，攝長樂縣尹。福州既下，獲獨步丁曰：「吾兄弟三人，皆忝進士，受國恩。今四十年，雖無官守，然大節所在，其可辱乎！」以石自系其腰，投井死。復亦曰：「吾世食君祿，今雖攝官，若不以死報國，則無以見先人於地下。」引繩自經死。 
　　獲獨步丁兄曰穆魯丁者，官建康，曰海魯丁者，官信州，亦皆死國難。
