
簡儀之制：四方為趺，縱一丈八尺三分，去一以為廣。趺面上廣六寸，下廣八寸，厚如上廣。中布橫車光三、縱車光三。南二，北抵南車光；北一，南抵中車光。趺面四周為水渠，深一寸，廣加五分。四隅為礎，出趺面內外各二寸。繞礎為渠，深廣皆一寸，與四周渠相灌通。又為礎，於卯酉位廣加四維，長加廣三之二。水渠赤如之。北極雲架柱二，徑四寸，長一丈二尺八寸。下為鰲雲，植於乾民二隅。礎上左右內向，其勢斜準赤道合貫上規。規環徑二尺四寸，廣一寸五分，厚倍之，中為距，相交為斜十字，廣厚如規。中心為竅，上廣五分，方一寸有半，下二寸五分，方一寸，以受北極樞軸。自雲架住斜上去趺面七尺二寸，為橫車光。自車光心上至竅心六尺八寸。又為龍柱二，植於卯酉礎。中分之北，皆飾以龍，下為山形，北向斜植，以柱北架。南極雲架柱二，植於卯酉礎，中分之，南廣厚形制一如北架，斜向坤巽二隅，相交為十字。其上與百刻環邊齊，在辰巳、未申之間。南傾之勢準赤道，各長一丈一尺五寸。自趺面斜上三尺八寸為橫車光，以承百刻環。下邊又為龍柱二。植於坤巽二隅，礎上北向斜柱，其端形制一如北柱。 
四遊雙環，徑六尺，廣二寸，厚一寸。中間相離一寸，相連於子午、卯酉。當子午為圓竅，以受南北極樞軸。兩面皆列周天度分，起南極。抵北極。餘分附於北極。去南極樞竅兩旁四寸，各為直距，廣厚如環距，中心各為橫關，東西與兩距相連，廣厚亦如之。關中心相連，厚三寸，為竅方八分，以受窺衡樞軸。窺衡長五尺九寸四分，廣厚皆如環。中腰為圓竅，徑五分，以受樞軸衡。兩端為圭首，以取中，縮去圭首五分，各為側立橫耳，高二寸二分，廣如衡面，厚三分。中為圓竅，徑六分，其中心上下一線，界之以知度分。 
百刻環，徑六尺四寸，面廣二寸，周布十二時百刻。每刻作三十六分，厚二寸，自半已上，廣三寸。又為十宇距。皆所以承赤道環也。百刻環內廣面臥施圓軸四，使赤道環旋轉，無澀滯之患。其環陷入南極架一寸，仍釘之。赤道環徑廣厚皆如四遊環。面細刻列舍周天度分。中為十字距，廣三寸，中空一寸，厚一寸。當心為竅，竅徑一寸，以受南極樞軸。界衡二，各長五尺九寸四分，廣三寸。衡首斜剡五分刻度分，以對環面中腰。為竅重置赤道環南極樞軸，其上衡兩端自長竅外邊至衡首底厚倍之。取二衡運轉，皆著環面，而無低昂之失，且易得度分也。二極樞軸，皆以鋼鐵為之，長六寸，半為本，半為軸。本之為分寸一如上規。距心適取，能容軸徑一寸。北極軸中心為孔，孔底橫穿通兩旁。中出一線，曲其本，出橫孔兩旁，結之。孔中線留三分，亦結之。上下各穿一線，貫界衡兩端。中心為孔，下洞衡底順衡中心為渠，以受線直入內界。長竅中至衡中腰，復為孔，自衡底上出結之。 
定極環，廣半寸。厚倍之，皆勢穹窿，中徑六度，度約一寸許。極星去不動處三度，僅容轉周。中為斜十字，距廣厚如環，連於上規環，距中心為孔徑五釐。下至北極軸心六寸五分。又置銅板，連於南極雲架之十字，方二寸，厚五分，北面剡其中心存一釐以為厚。中為圜孔，徑一分，孔心下至南極軸心亦六寸五分。又為環二。其一陰緯環，面刻方位，取趺面縱橫車光北十字為中心，臥置之。其一曰立運環，面刻度分，施於北極雲架柱下，當臥環中心上屬架之橫車光下，抵趺車光之十字，上下各施樞軸，令可旋轉。中為置距，當心為竅，以施窺衡，令可俯仰，用窺日月星辰出地度分。右四遊環，東西運轉，南北低昂，凡七政，列舍中外官去極度分皆測之。赤道環旋轉與列舍距星相當，即轉界衡使兩線相對，凡日月五星中外官入宿度分皆測之。百刻環轉界衡令兩線與日相對，其下直時刻則晝刻也。夜則以星定之，比舊儀測日月五星出沒而無陽經陰緯雲柱之映。 
其渾象之制：圜如彈丸，徑六尺，縱橫各畫周天度分，赤道居中，去二極各周天四之一。黃道出入赤道內外，各二十四度。弱月行白道出入不常，用竹蔑均分天度，考驗黃道所交，隨時遷徒。先用簡儀測致入宿去極度數，按於上。其校驗出黃赤二道遠近疏密，瞭然易辨，仍參以算數為準，其象置於方匿之上。南北極出入匿面各四十度太強。半見半隱。機運輪牙，隱於匿中。 
仰儀之制：以銅為之，形若釜，置於磚臺內，畫周天度，脣列十二辰位，蓋俯視驗天者也。 
其銘辭云：「不可體形，莫天大也。無兢維人，仰釜載也。六尺為深，廣自倍也。兼深廣倍，絮釜兌也。環鑿為沼，准以溉也。辨方正位，日子卦也。衡縮度中，平斜再也。斜起南極，平釜鐓也。小大必周，入地畫也。始周浸斷，浸極外也。極入地深，四十太也。北九十一，赤道齘也。列刻五十，六時配也。衡竿加卦，巽坤內也。以負縮竿，子午對也。首旋璣板，曌納芥也。上下懸直，與鐓會也。視日透光，何度在也。暘谷朝賓，夕餞昧也。寒暑發斂，驗進退也。薄蝕起自，鑒生殺也。以避赫曦，奪目害也。南北之偏，亦可概也。極淺十五。林邑界也。黃道夏高，人所載也。夏永冬短。猶少差也，深五十奇，鐵勒塞也，黃道浸平，冬畫晦也。夏則不沒，永短最也。安渾宣夜，昕穹蓋也。六天之書，言殊話也。一儀一揆，孰善悖也。以指為告，無煩喙也。暗資以明，疑者沛也。智者是之，膠者怪也。古今巧曆，不億輩也。非讓不為，思不逮也。將窺天朕，造化愛也。其有浚明，昭聖代也。泰山礪乎，河如帶也。黃金不磨，悠久賴也。鬼神禁河，勿銘壞也。」 
大明殿燈漏之制：高丈有七尺，架以金為之。其曲粱之上，中設雲珠，左日右月。雲珠之下，復懸一珠。粱之兩端，飾以龍首，張吻轉目，可以審平水之級急。中梁之上，有戲珠龍二，隨珠俯仰，又可察準水之均調。凡此皆非徒設也。燈球雜以金寶為之，內分四層，上環布四神，旋當日月參辰之所在，左轉日一周。次為龍虎鳥龜之象，各居其方，依刻跳躍，鐃鳴以應於內。又次周分百刻，上列十二神，各執時牌，至其時，四門通報。又一人當門內，常以手指其刻數。下四隅，鐘鼓鉦鐃各一人，一刻鳴鐘，二刻鼓，三鉦，四鐃，初正皆如是。其機發隱於櫃中，以水激之。 
正方案：方四尺。厚一寸。四周去邊五分為水渠。先定中心，畫為十字，外抵水渠。去心一寸。畫為圓規，自外寸規之，凡十九規。外規內三分，畫為重規。遍佈周天度。中為圓徑二寸，高亦如之。中心洞底植臬，高一尺五寸，南至則減五寸，北至則倍之。 
凡欲正四方，置案平地，注水於渠，眂平，乃植臬於中。自臬景西入外規，即識以墨影，少移輒識之，每規皆然，至東出外規而止。凡出入一規之交，皆度以線，屈其半以為中，即所識與共相當，且其景最短，則南北正矣。復遍閱每規之識，以審定南北。南北既正，則東西從而正。然二至前後，日軌東西行，南北差少，即外規出入之景以為東西，允得其正。當二分前後，日軌東西行，南北差多，朝夕有不同者，外規出入之景或未可憑，必取近內規景為定，仍校以累日則愈真。
又測用之法，先測定所在北極出地度，即自案地平以上度，如其數下對南極入地度，以墨斜經中心界之，又橫截中心斜界為十字，即天腹赤道斜勢也。乃以案側立，懸繩取工。凡置儀象皆以此為準。 
圭表：以石為之，長一百二十八尺，廣四尺五寸，厚一尺四寸。座高二尺六寸。南北兩端為池，圓徑一尺五寸，深二寸。自表北一尺，與表粱中心上下相直。外一百二十尺，中心廣四寸，兩旁各一寸，畫為尺寸分，以達北端。兩旁相去一寸為水渠，深廣各一寸，與南北兩池相灌通以取平。表長五十尺，廣二尺四寸，厚減廣之半，植於圭之南端圭石座中，入地及座中一丈四尺，上高三十六尺。其端兩旁為二龍，半身附表上擎橫樑，自梁心至表顛四尺，下屬圭面，共為四十尺。梁長六尺，徑三寸，上為水渠以取平。兩端及中腰各為橫竅，徑二分，橫貫以鐵，長五寸，系線合於中，懸錘取正，且防傾墊。 
按表短則分寸短促。尺寸之下所謂分秒太半少之數，未易分別。表長，則分寸稍長。所不便者景虛而淡，難得實影。前人慾就虛景之中考求真實，或設望筒，或置小表，或以木為規，皆取端日光下徹表面。今以銅為表，高三十六尺，端挾以二龍。舉一橫樑，下至圭面，共四十尺。是為八尺之表五，圭表刻為尺寸，舊一寸，今申而為五釐，毫差易分別。 
景符之制：以銅葉博二寸加長博之二，中穿一竅，若針芥然。以方框為趺，一端設為機軸，令可開闔。搘其一端，使其勢斜倚，北高南下，往來遷就於虛梁之中。竅達日光僅如米許，隱然見橫樑於其中。舊法：一表端測晷，所得者日體上邊之景。今以橫樑取之，實得中景，不容有毫末之差。至元十六年己卯夏至晷景，四月十九日乙未景一丈二尺三寸六分九釐五毫。至元十六年己卯冬至晷景，十月二十四日戊戌景七丈六尺七寸四分。 
窺幾之制：長六尺，廣二尺，高倍之。下為趺，廣三寸，厚二寸。上框廣四寸。厚如趺。以板為面，厚及寸，四隅為足，撐以斜木，務取正方。面中開明竅，長四尺，廣二寸。近竅兩旁一寸分畫為尺，內三寸刻為細分，下應圭面。几面上至梁心二十六尺，取以為準。窺限各長二尺四寸，廣二寸，脊厚五分，兩刃斜禾閃，取其於幾面相符，著限兩端，厚廣各存二寸，銜入幾框。俟星月正中，從幾下仰望，視表梁南北以為識，折取分寸中數，用為直景。又於遠方同日窺測取景數，以推星高下也。
世祖至元四年，扎馬魯丁造西域儀象： 
咱禿哈剌吉，漢言「渾天儀」也。其制：以銅為之。平設單環，刻周天度。畫十二辰位以準地面。側立雙環，而結於平環之子午，半入地下，以分天度。內第二雙環，亦刻周天度，而參差相交，以結於側雙環。去地平三十六度，以為南北極。可以旋轉，以象天運，為日行之道。內第三、第四環，皆結於第二環，又去南北極二十四度。亦可以運轉。凡可運三環，各對綴銅方釘，皆有竅，以代衡簫之仰窺焉。 
咱禿朔八臺，漢言「測驗周天星曜之器」也。外周圓牆，而東面啟門。中有小臺，立銅表高七尺五寸。上設機軸，懸銅尺，長五尺五寸，復如窺測之簫二，其長如之。下置橫尺，刻度如數。其上以準掛尺。下本開圖之遠近。可以左右轉而周窺，可以高低舉而遍測。 
魯哈麻亦渺凹只，漢言「春秋分晷影堂」也。屋二間，脊開東西橫罅，以斜通日晷。中有臺，隨晷影南高北下，上仰置銅半環，刻天度一百八十，以準地上之半天。斜倚銳首銅尺，長六尺，闊一寸六分，上結半環之中，下加半環之上，可以往來窺運，側望漏屋晷影，驗度數，以定春秋二分。 
魯哈嘛亦木思塔餘，漢言「冬夏至晷影堂」也。屋五間，其屋下為坎，深二丈二尺，脊開南北一罅，以直通日晷。隨罅立壁，附壁懸銅尺，長一尺六寸。壁仰畫天度半規，其尺亦可往來規運，直望漏屋晷影，以定冬夏二至。 
若來亦撒麻，漢言「渾天圖」也。其制：以銅為丸，斜刻日道交環度數於其腹，刻二十八宿形於其上。外平置銅單環，刻周天度數，列於十二辰位在準地。而側立單環二。一結於平環之子午，以銅丁象南北極。一結於平環之卯酉。皆刻天度。即渾天儀而不可運轉窺測者也。 
若來亦阿兒子，漢言「地理志」也。其制：以木為圓球，七分為水，其色綠，三分為土地，其色白。畫江河湖海，脈絡貫串於其中。畫作小方井，以計幅員之廣袤，道里之遠近。 
兀速都兒剌不定，漢言「晝夜時刻之器」也。其制：以銅如圓鏡而可掛，面刻十二辰位，晝夜時刻。上加銅條綴中，可以圓轉。銅條兩端，各屈其首為二竅，以對望。晝則視日影，夜則窺星辰，以定時刻，以測休咎。背嵌鏡片，三面刻其圖凡七，以辨東西南北日影長短之不同、星辰向背之有異。故各異其圖。以盡天地之變焉。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

