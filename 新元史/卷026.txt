
○惠宗四 昭宗 
　　十九年春正月甲午朔，陳友諒遣其將王奉國寇信州路，江東廉訪副使伯顏不花的斤敗之。乙巳，朵兒只班爲中書平章政事。丙午，關先生、破頭潘等陷遼陽，懿州路總管呂震、廣寧路總管郭嘉死之。 
　　二月甲申，叛將梁炳寇辰州，達魯花赤和尚敗之，以和尚爲湖廣行省參知政事。是月，詔孛羅帖木兒移兵鎮大同。詳定使王時爲中書參知政事。明玉珍分兵陷嘉定，行省左丞相完者都、平章政事朗革歹、參知政事趙資死之。 
　　三月癸巳朔，陳友諒陷襄陽。辛丑，兵馬司指揮周哈剌歹等謀反，事覺伏誅。 
　　夏四月癸亥朔，知樞密院事佛家奴復金、復諸州。甲子，天壽節。詔曰：「方今宜敬天地，法祖宗，以自修省。朕初度之日，羣臣勿賀。」皇太子及左丞相太平等固請，不聽。 
　　五月壬辰朔，日有食之。陝西行臺御史大夫完者帖木兒爲陝西行省左丞相，便宜行事。是月，山東、河南、河東、陝西等路飛蝗蔽天，民大飢。 
　　六月辛巳，宣徽使燕古思爲御史大夫。是月，陳友諒陷信州，伯顏不花的斤死之。 
　　秋七月壬辰朔，右丞相搠思監出爲遼陽行省左丞相。乙巳，朱元璋將常遇春寇衢州，廉訪使宋伯顏不花固守拒之。戊申，國王囊家歹、中書平章政事也先不花，知樞密院事佛家奴、黑驢等，會討遼陽賊。 
　　八月辛酉朔，倪文俊餘黨陷歸州。戊寅，察罕帖木兒復汴梁路，劉福通挾其僞主韓林兒奔安豐。己卯，察罕帖木兒爲河南行省平章政事，兼同知河南行樞密院事、陝西行臺御史中丞，依前便宜行事。 
　　九月癸巳，中書平章政事估裏帖裏木兒出爲陝西行省左丞相。丁未，常遇春陷衢州，總管湯浩死之，執廉訪使宋伯顏不花。是月，兵部尚書伯顏帖木兒等徵海運於張士誠。 
　　冬十月庚申，方國珍爲江浙行省平章政事，時國珍已降於朱元璋，遂拒命。 
　　十一月壬寅，朱元璋將胡大海陷處州。 
　　十二月丁卯，關先生等入高麗，陷義州。戊辰，朱元璋將常遇春攻杭州。 
　　是月，殺中書左丞成遵、參知政事趙中、參議蕭庸。 
　　二十年春正月癸卯，關先生等陷大寧路。壬子，危素爲中書參知政事。 
　　二月戊午朔，左丞相太平罷爲太保，留守上都。庚申，福建行省參知政事袁天祿以福寧州叛，降於朱元璋。是月，御史大夫老的沙爲中書平章政事。陽翟王阿魯輝反，屯於木兒古徹兀之地。 
　　三月戊子朔，慧星見。田豐陷保走路。甲午，廷試進士三十五人，賜買住、魏元禮等及第、出身有差。己巳，賊陷冀寧路。壬子，遼陽行省左丞陽搠思監爲中書右丞相。 
　　夏四月庚申，遣大司農都事樂元臣招諭田豐，豐殺之。辛未，僉行樞密院事張居敬復興中州。 
　　五月丁亥朔，日有食之。乙未，陳友諒分兵陷辰州。己亥，絆住馬爲中書平章政事。 
　　閏月庚午，陳友諒弒徐壽輝於採石，僭稱皇帝，國號漢，改元大義。己未，甘肅行省左丞相阿吉刺爲太尉。戊寅，胡大海陷信州。 
　　六月壬子，石抹宜孫敗績於慶元縣，死之。 
　　秋七月辛酉，孛羅帖木兒敗賊於台州。乙亥，孛羅帖木兒爲總兵官，總領諸軍，仍便宜行事。 
　　八月乙未，賊陷永平路。庚戌，江浙行省左丞相達識帖睦邇加太尉，兼知江浙行樞密院事，便宜行事。 
　　九月乙卯朔，遣參知政事也先不花諭孛羅帖木兒、察罕帖木兒毋越境相攻。壬戌，賦陷孟州及趙州。癸未，賊犯上都，右丞忙哥帖木兒敗績。 
　　十月甲辰朔，張良弼爲湖廣行省參知政事。丙戌，迭兒必失爲太尉，守大斡兒朵。 
　　十一月甲寅朔，河清三日。 
　　十二月辛卯，賊陷廣平路。二十一年青正月癸丑朔，大赦天下。遣中書平章政事達識帖木兒、參知政事七十諭孛羅帖木兒、察罕帖木兒各罷兵還鎮。乙丑，察罕帖木兒敗賊於祀縣。 
　　二月甲申，同僉樞密院事迭裏帖木兒復永平府及灤州。是月，江南行臺御史八撒剌不花殺廣東道廉訪使完者都等。據廣州以叛。 
　　三月丁酉，泗州守將薛顯叛降於朱元璋。 
　　夏四月辛巳朔，日有食之。湖廣行省參知政事張良弼爲陝西行省參知政事。 
　　五月癸丑，明玉珍陷嘉定路。是後，陝西賊李武、崔德等降於李思齊。 
　　六月丙申，察罕帖木兒率所部討山東賊。 
　　秋七月辛酉朔，日有食之。辛亥，察罕帖木兒復東昌，遂復冠州。 
　　八月庚子，福建行省平章政事普化帖木兒爲江南行臺御史大夫。是月，察罕帖木兒敗田豐於東平州，豐降。棣州賊俞寶、東平賊王士誠、東昌賊楊誠、濟南賊劉珪等皆降。 
　　九月戊午，知樞密院事老章獲阿魯輝，送於京都，伏誅。封老章爲和寧王。加太傅。是月，遣兵部尚書徹徹不花等徵海運於張士誠。中書平章政事定住出爲陝西行省平章政事。 
　　冬十月癸巳，察罕帖木兒爲中書平章政事，兼知河南、山東等處行樞密院事。是後，關先生、破頭潘、沙劉等入高麗。 
　　十一月戊辰，河自三門磧至孟津五百餘里皆清，凡七日。是月，關先生等陷高麗東都，高麗王伯顏帖木兒奔福州。 
　　是歲，京師大飢。 
　　二十二年春正月甲寅，詔李思齊討四川張良弼，平襄漢。乙丑，高麗將鄭世雲等復東京，沙劉、關先生等俱伏誅。丁卯，太尉完者帖木兒爲陝西行省左丞相。也先不花爲中書右丞。 
　　二月丁丑朔，盜殺陝西行省右丞塔不歹。乙酉，彗星見於危。 
　　三月戊申，白氣起虛危，其長竟天。戊辰，明玉珍僭稱皇帝，國號大夏，改元大統。是月，孛羅帖木兒爲中書平章政事，位第一，加太尉。 
　　夏四月丙子朔，彗星見於虛危。乙未，賊陷安州。是月，遼陽行省同知高家奴獲破頭潘，誅之。 
　　五月乙巳朔，賽甫丁、阿里迷丁寇福州路，行省平章政事燕只不花敗之。行省參知政事陳友定復汀州路。辛未，明玉珍分兵寇興元、鞏昌等路。是月，高麗王伯顏帖木耳遣使來告捷。 
　　六月辛巳，彗星見紫微垣。戊子，田豐、王士誠殺察罕帖木兒以叛。以察罕帖木兒養子擴廓帖木兒爲中書平章政事，兼知河南、山東等處行樞密院事，一應軍馬，並聽節制。 
　　秋七月，河決范陽縣，漂沒民居。 
　　八月，張士誠殺淮南行省左丞汪同。集賢院侍講學士忻都使高麗，賜高麗王伯顏帖木耳龍衣、御酒。 
　　九月癸卯朔，劉福通以兵援田豐，擴廓帖木兒大敗之。甲辰，權置山北道廉訪司於惠州。戊辰。也速爲遼陽行省左丞相、知行樞密院事。 
　　冬十月壬申朔，邵宗愚殺八撒刺不花。 
　　十一月乙巳，擴廓帖木兒復益都，田豐、王士誠伏誅。庚戌，擴廓帖木兒復莒州，山東悉平。庚申，擴廓帖木兒加太尉。癸亥，明玉珍陷清州。 
　　十二月庚子，中書平章政事佛家奴爲御史大夫。是月，廢高麗國王伯顏帖木兒，立塔思帖木兒爲國王。遣崔帖木兒以兵送塔思帖木兒至高麗，爲高麗人所敗。遣尚書張昶授朱元璋江西行省平章政事，元璋不受。 
　　二十三年春正月乙巳，賊陷大寧路。 
　　三月辛丑，彗星見東方。中書平章政事愛不花分省冀寧，擴廓帖木兒拒之。丙午，大赦天下。丁未，廷試進士六十二人，賜寶寶、楊輗等及第，出身有差。是月，立廣西行中書省，廉訪使也兒吉尼爲平章政事。立膠東行中書省及行樞密院，袁宏爲行省參知政事。 
　　夏五月，爪哇國遣使貢方物。 
　　六月壬寅，授江南下第舉人爲府、州儒學提舉。是月，李家奴使高麗，收高麗國王印。 
　　秋七月壬戌，朱元璋與陳友諒戰於鄱陽湖，友諒敗死。其子理奔武昌，僭稱皇帝，改元德壽。丁丑，馬良爲中書參知政事。 
　　八月丁酉朔，日本人寇高麗，蓬州守將劉暹敗之。 
　　九月丁卯朔，遣爪哇使者還，賜爪哇國王三珠虎符及文幣。是月，張士誠自稱吳王。遣戶部侍郎孛羅帖木兒徵海運，士誠拒命。 
　　冬十月己酉，削太傅太平官爵，安置吐蕃；右丞相搠思監矯詔殺之。擴廓帖木兒遣僉樞密院事任亮復安陸府。 
　　是歲，御史大夫老的沙、知樞密院事禿堅帖木兒奔於孛羅帖木兒。 
　　二十四年春正月丙寅朔，朱元璋自稱吳王。是月，崔帖木兒與高麗人戰於定州，敗績。 
　　二月癸丑，僞漢主陳理降於朱元璋。 
　　三月辛卯，削孛羅帖木兒官爵。 
　　夏四月甲午朔，命擴廓帖木兒討孛羅帖木兒。乙未，孛羅帖木兒舉兵反。壬寅，孛羅帖木兒遣其將與禿堅帖木兒陷居庸。癸卯，知樞密院事。也速、太子詹事不蘭翼與禿堅帖木兒戰於皇后店，敗績。甲辰，皇太子奔古北口。乙巳，禿堅帖木兒至清河，京師大震。丁未，詔曰： 
　　自至正十一年妖賊竊發，選命將相分任乃職，視同心膂。豈期搠思監、樸不花夤緣爲奸，互相矇蔽，以致在外宣力之臣，因而解體，在內忠良之士，悉陷非辜；又奮其私仇，誣構孛羅帖木兒、老的沙等同謀不軌。朕以信任之專，失於究察。今宗王伯顏帖木兒等運來控訴，聯爲惻然興念。而搠思監、樸不花猶飾虛詞，簧惑聯聽，其屏搠思監於嶺北，竄樸不花於甘肅，以快衆憤。 
　　也速爲中書左丞相。庚戌，禿堅帖木兒入京師。孛羅帖木兒加太保，禿堅帖木兒爲中書平章政事。辛亥，禿堅帖木兒軍還。是月，孛羅帖木兒殺搠思監、樸不花。 
　　五月甲子，河清。戊辰，孛羅估木兒引兵犯京師。中書參知政事危素罷爲翰林學士丞旨。 
　　六月甲寅，擴廓帖木兒遣其將白鎖住入衛。 
　　秋七月丙戌，孛羅帖木兒入居庸；皇太子軍於清河，也速軍於昌平，皆不戰而潰。丁亥，皇太子奔冀寧。戊子，孛羅帖木兒營於健德門外，與禿堅帖木兒、老的沙入覲於宣文閣。丁丑，朱元璋將徐達陷廬州，戊寅，遣別將常通春徇江西。庚寅，孛羅帖木兒爲中書左丞相，老的沙爲中書平章政事，禿堅帖木兒爲御史大夫，也速知樞密院事。 
　　八月壬辰朔，日有食之。壬寅，孛羅帖木兒爲中書右丞相，節制天下兵馬。是月，張士誠殺江南行臺御史大夫普化帖木兒，江浙行省左丞相達識帖木兒自殺。 
　　九月甲申，徐達陷中興路。 
　　冬十月乙未，召皇太子還京師。復高麗國王伯顏帖木耳官爵，檻送崔帖木兒於高麗。 
　　十一月，高麗人殺崔帖本兒。 
　　十二月庚寅，徐達陷辰州，遣別將陷衡州。 
　　二十五年春正月癸亥，封李思齊爲許國公。己巳，常遇春陷寶慶路。 
　　二月已醜朔，福建行省平章政事陳友定攻處州，不克。 
　　三月丙寅，孛羅帖木兒幽皇后奇氏於諸色總管府。丁卯，中書平章政事老的沙爲右御史大夫，別帖木兒爲左御史大夫。吏部侍郎王朵列禿使高麗，冊高麗國王伯顏帖木耳爲太尉，賜龍衣、御酒。 
　　夏四月乙丑朔，朱元璋將胡深陷建寧松溪縣。乙卯，擴廓帖木兒將關保克大同。 
　　五月，京師天雨氂。乙亥，常遇春陷安陸府，己卯，陷襄陽。 
　　六月戊子，黎安道爲中書參知政事。辛丑，湖廣行省左丞周文貴復囊陽路。乙巳，皇后奇氏還宮。乙卯，太尉火你赤爲御史大夫。是月，陳友定敗胡深於建寧，獲之。 
　　秋七月乙酉，孛羅帖木兒伏誅。丙戌，函孛羅帖木兒首至冀寧，召皇太子還，大赦天下。黎安道、方脫脫等伏誅。 
　　八月癸卯，詔皇太子丞制用人，並準正授。丁未，皇后宏吉剌氏崩。壬子，洪寶寶、帖古思不花、捏烈禿併爲中書平章政事。是月，中書右丞袁渙出爲河南行省古丞。 
　　九月，擴廓帖木兒扈從皇太子至京師。壬午，伯撒裏爲太師、中書右丞相，擴廊帖木兒爲太尉、中書左丞相、錄軍國重事、知樞密院事，兼太子詹事。是後，方國珍爲準南行省左丞相，分省慶元。 
　　冬十月壬寅，哈剌章知樞密院事。丁未，老的沙伏誅。禿堅帖木兒遁於八兒思之地，嶺北行省左丞相山僧等以兵討之。戊申，資政院使禿魯爲御史大夫。升中書平章政事沙藍答兒爲頭平章。 
　　閏月庚申，五十八知樞密院事。辛未，封擴廓帖木兒爲河南王，代皇太子親征，總制關陝、晉、冀、山東等處並迤南一帶軍馬，聽便宜行事。辛巳，脫脫木兒爲中書右丞，達識帖睦邇爲中書參知政事。 
　　十二月乙卯，立第二皇后奇氏爲皇后，改爲肅良合氏。癸亥，帖林沙爲中書參知政事。是月，禿堅帖木兒伏誅。 
　　二十六年春正月己酉，崇政院使孛羅沙爲御史大夫。壬子，完者知樞密院事。是後，沙藍答兒爲中書左丞相。 
　　二月癸丑朔，立河淮水軍元帥府於孟津。甲戌，免天下一切泛雜差徭。是月，明玉珍死，其子升僭立，改元開熙。 
　　三月癸未朔，罷洛陽、嵩縣等處宣慰司。甲午，蠻子、脫脫知樞密院事。擴廓帖木兒遣其將關保等攻張良弼於鹿臺。乙未，廷試進士七十二人，賜赫德普化、張棟等及第、出身有差。 
　　夏四月辛未，徐達陷安豐；平章政事竹貞來援，敗績。 
　　五月甲辰，脫脫不花爲御史大夫。 
　　六月壬子朔，汾州介休縣地震。紹興路山陰縣山裂。己未，遣知樞密院事買驢守直沽。 
　　秋七月辛巳朔，日有食之。徐溝縣地震。甲申，李思齊爲太尉。 
　　八月戊寅，李國鳳爲中書左丞。 
　　九月丙戌，方國珍爲江浙行省左丞相，其弟國瑛等併爲行省平章政事。己亥，中書平章政事失列門爲御史大夫。 
　　冬十月甲子，擴廓帖木兒遣其弟脫因帖木兒等屯濟寧。 
　　十二月，朱元璋迎韓林兒至建康，中道殺之。 
　　二十七年春正月癸巳朔，朱元璋始稱吳元年。庚子，松江府守將王立忠叛，降於吳將徐達。 
　　二月庚申，七十爲中書平章政事，月魯不花爲御史大夫。乙丑，詹事月魯帖木兒爲御史大夫。 
　　夏四月丙午，上海縣民錢鶴皋起兵復松江府，兵敗，死之。 
　　五月乙酉，完者帖木兒爲中書右丞相。辛卯，知樞密院事，失列門爲嶺北行省左丞相。己亥，俺普爲中書平章政事。 
　　六月丙午朔，日有食之，晝晦。丁未，有龍出皇太子寢殿井中。丁卯，沂州山崩。 
　　秋八月丙午，命皇太子總天下兵馬，擴廓帖木兒與李思齊、禿魯、張良弼等東西並進。庚戌，擴廓帖木兒部將貊高襲陷彰德路。詔削擴廓帖木兒兵權，命貊高討之。辛亥，封帖木兒不花爲準王。壬子，立大撫軍院，以皇太子領之。癸丑，封伯撒裏爲永平王。甲寅，右丞相完者帖木兒、翰林學士丞旨答爾麻、平章政事完者帖木兒並知大撫軍院事。丙辰，同知詹事院事李國鳳爲同知大撫軍院事，參知政事，完者帖木兒爲副使。辛酉，中書右丞帖裏帖木兒爲太尉、添設中書左丞相。丙寅，立行樞密院於察罕腦兒，陝西行省左丞相禿魯兼知行樞密院事。壬辰，帖裏帖木兒兼知大撫軍院事。中書右丞陳敬伯爲中書平章政事。 
　　九月辛巳，吳將徐達克平江路，執張士誠以歸，殺之。己丑，也速以右丞相分省山東，阿藍答裏以左丞相分省大同。乙巳，立中書分省於真走路。丁未，有事於太廟。 
　　冬十月壬子，落擴廓帖木兒太傅、中書左丞相併兼領諸職，大赦天下。甲寅，火你赤爲中書平章政事。乙丑，不好禮爲中書添設平章政事。 
　　十一月壬午，徐達陷沂州，王宣叛降。丙戌，平章政事月魯帖木兒，知樞密院事完者帖木兒，平章政事伯顏帖木兒、帖林沙，並知大撫軍院事。戊子，徐達陷嶧州。壬辰，方國珍叛，降於吳。乙未，貉高爲中書平章政事，中書左丞相帖裏帖木兒爲大撫軍院使。庚子，徐達陷滕州。辛丑，徐達陷益都路，行省平章政事保保叛降，宣慰使普顏不花、總管胡浚、知院張縵皆死之。 
　　十二月癸卯朔，日有食之。丁未，徐達陷般陽路，戊申，陷濟寧路，己酉，分兵陷萊州，遂陷濟南及東平路。庚申，楊誠、陳秉直爲中書平章政事。丙寅，莊家爲中書參知政事。庚午，吳將湯和陷福州，行宣政院使朵朵死之。 
　　二十八年春正月壬申朔，中書平章政事伯顏帖木兒爲御史大夫。乙亥，吳王朱元璋稱皇帝，定有天下之號曰大明，建元洪武。壬辰，明將湯和陷建寧府。庚子，湯和陷延平府，參知政事文殊海牙等叛降，平章政事陳友定死之。 
　　二月壬寅朔，削擴廓帖木兒爵邑，命禿魯、李思齊等討之。癸卯，武庫災。癸丑，明將常遇春陷東昌，平章政事申榮、王炳元死之。甲寅，明將楊璟陷寶慶府。甲子，汀州路總管陳谷珍叛降於明。丙寅，常遇春陷棣州。 
　　三月甲戌，江西分省右丞何真籍廣東戶口，叛降於明。癸未，楊璟陷常寧州，丙戌，陷武岡州。庚寅，彗星見於西北。壬辰，明將廖永忠陷潮州。丙申，明將鄧愈陷南陽路。己亥，徐達陷汴梁路。 
　　夏四月辛丑朔，明兵陷英德州及連州、肇慶等路。戊申，脫因帖木兒等與徐達戰於河南塔兒灣，敗績。河南行省平章政事梁王阿魯溫叛降於明。壬子，常遇春陷嵩州。丁巳，明兵陷本州，行省右丞鄧祖勝死之。庚申，福昌元帥張興鈞、許州守將謝孚、陳州守將楊崇俱叛降於明。壬戌，明兵陷陝州。癸亥，明將馮宗異入潼關，李思齊、張思道等俱敗遁。 
　　五月庚午朔，明兵陷道州。是月，廖永忠陷梧州、潯州、柳州等路。 
　　六月壬戌，楊璟陷靖江，平章政事也兒自尼死之。 
　　秋七月戊子，象州守將阿思蘭叛降於明。丁酉，彬州守將左手楊叛降於明。 
　　閏月己亥朔，擴廓帖木兒殺貊高、關保。庚子，徐達陷衛輝路，壬寅，陷彰德路，丁未，陷廣平路。壬子，明將常遇春陷德州。丁巳，罷大撫軍院，殺知大撫軍院事伯顏帖木兒，復擴廓帖木兒官爵。皇太子總天下兵馬，裁決庶務如前詔。戊午，明兵陷清州，辛酉，進至直沽，右丞相也速等潰走。癸亥，平章政事俺普等與明兵戰於河西務。敗績。甲子，常遇春陷通州，知樞密院事卜顏帖木兒敗績，死之。詔太常禮儀院使阿魯渾等奉太廟列室神主，同皇太子北行。乙丑，詔淮王帖木兒不花監國，慶童爲中書左丞相，同守京師。丙寅，帝御清寧殿，召見羣臣，議幸上都。左丞相失列門、知樞密院事黑廝、參知政事郭庸及宦者趙伯顏不花固諫，不從。是夜，出建德門，率三宮後姐、皇太子幸上都，羣臣扈從者左丞相失列門、平章政事兼知樞密院事哈刺章、平章政事臧家奴、右丞定住、參知政事哈海、翰林學士丞旨李百家奴、觀音奴等百餘人。丁卯，車駕次居庸關，詔右丞相也速入援。 
　　八月庚午，翰林學士承旨李百家奴兼知樞密院事。是日，徐達陷京師，淮王帖木兒不花，中書左丞相慶童，前中書平章政事丁好禮，參加政事郭庸，集賢學十閔本，翰林待制黃嘚，太子司經郎拜住，大樂署令趙宏毅等俱死之。乙亥，中書左丞相失列門卒。遼陽行省丞相也速不花爲中書左丞相。納哈出爲遼陽省丞相。壬申，車駕至上都。乙酉，納哈出加太尉。壬寅，行樞密院副使乃蠻臺自軍中入覲。甲辰，肯將薛顯出古北口，守將樞密院僉事張益奔行在。 
　　九月乙丑，明兵陷保定路，遂陷真定路。戊午，鼎住爲中書平章政事。丁卯，詔高麗王將兵入援。 
　　冬十月辛丑，封擴廓帖木兒爲齊王。 
　　十一月丙午，封也速爲梁王，加太保。萬戶韓札兒敗明兵於韓店。是月，詔皇太子出屯於紅羅山。 
　　十二月丁卯，擴廓帖木兒與明將徐達戰於保安州，敗績。也速攻古北口，不克。 
　　二十九年春正月丙申朔，頒新曆於高麗。庚子，諸王晃火帖木兒將兵入衛，封晃火帖木兒爲威定王。甲辰，命也速率所部屯全寧州，爲上都屏蔽。擴廓帖木兒爲中書右丞相。高麗國遣使貢方物。 
　　二月庚辰，也速圍通州，不克。 
　　三月庚子，明兵陷奉元路，御史桑哥失裏、三原縣尹朱春俱死之。丙子，明兵陷風翔府，李思齊奔臨洮。 
　　夏四月乙丑朔，招晃火帖木兒、也速分道趨京師。辛未，也速攻永平路不克。乙亥，明兵陷鞏昌，總帥汪靈、真保等俱叛降。忽都帖木兒爲上都留守。丁丑，李思齊以臨洮叛降於明。己卯，明主遣使齎手書來。 
　　五月甲午朔，日有食之。辛丑，張良臣以慶陽叛降於明。 
　　六月丁卯，也速與明將常遇春戰於全寧州，敗績。甲戌，明兵陷大興州，執中書右丞脫火赤。乙亥，車駕幸應昌府。河南王普化、中書平章政事鼎住等留守上都。丁丑，晃火帖木兒與明兵戰於新開嶺，敗績，晃火帖木兒死之。己卯，常遇春陷上都，河南王普化、中書平章政事鼎住俱死之。辛亥，擴廓帖木兒部將韓札兒復原州，遂復涇州。 
　　八月癸亥朔，詔脫列伯、孔興攻大同以圖恢復。丙寅，脫列伯、孔興敗績於大同，脫列伯被執，孔興爲部將所殺。 
　　九月癸巳，詔擴廓帖木兒入衛。丁酉，哈刺章加太保。戊戌，郡王阿伶吉歹統正投下部衆屯會州。 
　　冬十月丁未，明主復遣使齎手書來。 
　　十一月庚寅，擴廓帖木兒攻蘭州，不克。 
　　十二月丁酉，帝不豫。 
　　三十年春正月壬辰，帝疾瘳。癸巳，明將徐達、李文忠、湯和分三道來伐，三寶奴齎手詔徵擴廓帖木兒入衛。 
　　二月，李文忠陷興和，進至察罕腦兒，平章政事竹貞敗績。 
　　夏四月乙丑，擴廓帖木兒與徐達戰於沈兒峪，敗績。丙戌，帝崩於應昌，在位三十七年，年五十有一。太尉完者、知樞密院事觀音奴奉梓宮葬於起輦谷。羣臣上廟號曰惠宗皇帝，國語曰烏哈圖汗。明祖以帝能順天命，退避而去，上尊諡曰順帝。 
　　昭宗皇帝，諱愛猷識理達臘，惠宗長子也。母曰完者都皇后。至正十三年，冊立爲皇太子。二十八年，從惠宗奔上都。 
　　三十年夏四月，惠宗崩於應昌，皇太子即皇帝位。五月丁酉，李文忠敗太尉蠻子、平章政事沙不丁、朵兒只、八剌等於白海子之駱駝山，進次開平，平章政事上都馬等叛降於文忠。太尉買驢與明將孫興祖戰於落馬河，兵敗，死之。辛丑，李文忠趨應昌，未至百餘里，獲使者，始知惠宗已崩。甲辰，應昌陷，帝以數十騎奔和林。文忠窮遣至北慶州，不及而還。既而，擴廓帖木兒至和林，帝以國事任之，改元宣光。 
　　宣光元年，明太祖洪武四年世，遼陽行省平章劉益及王右丞以金、復、海、蓋等州降於高麗。十月，高麗兵陷五老山寨，樞密副使哈利不花爲所獲。 
　　二年春正月，明大將徐達來伐，由雁門趨和林。三月，明將藍玉敗擴廓帖木兒於土拉河。夏五月，擴廓帖木兒大破明徐達兵於嶺北。自是，明兵不復渡漠。 
　　三年二月，遣伯都帖木兒、玉山不花便於高麗，以璽書賜高麗王曰：「頃因兵亂，遷於北。今以擴廓帖木兒爲相，幾於中興。王亦世祖之孫也，宜助朕復正天下。」是時，高麗稱和林爲北元。伯都帖木兒等入境，王欲殺之，羣臣以爲不可。於是王夜見伯部帖木兒，託言目疾，恐明人知之也，使還，附薴布以獻。 
　　四年夏四月，擴廓帖木兒遣兵攻雁門。不克。十一月，擴廓帖木兒自將攻大同，亦不克。 
　　五年夏四月，明將藍玉陷興扣，敗國兵於白酒泉。五月，帝徙帳於金山，丞相擴廓帖木兒卒。七月，明將李文忠敗國兵於大寧高州。初，明人陷應昌，獲皇子買的裏八刺，明太祖封爲崇禮侯；至是遣歸，並以手書通好。 
　　六年春，伯顏帖木兒攻延安，爲明將傅友德所敗，降於明。 
　　七年秋八月，有番僧自和林至高麗，謂高麗人曰：「帝將以沈王孫爲高麗國王。」高麗人執之。後知其妄，釋不問。 
　　八年夏四月，帝崩於金山，羣臣上廟號曰昭宗皇帝，國語曰必裏克圖汗。 
　　弟脫古思帖木兒嗣，惠宗第二子也，改元天元，在位十年，國語曰烏薩爾汗。自脫吉思帖木兒以後世次，詳《宗室世表》。 
　　史臣曰：「惠宗自以新意制宮漏，奇妙爲前所未有，又曉天文災異。至元二十二年，自氣起虛後，掃太微垣，臺官奏山東應大水。帝曰：『不然，山東必隕一良將。』未幾，察罕帖木兒果爲田豐所殺。其精於推驗如此。乃享國三十餘年。帝淫湎於上，奸人植黨於下，戕害忠良，隳其成功。迨盜賊四起，又專務姑息之政，縻以官爵，豢以土地，猶爲虎傅翼，恣其摶噬。孟子有言：安其危，而利其災，樂其所以亡者。嗚呼，其帝之渭歟！然北走應昌，獲保餘年；視宋之徽、欽，遼之天祚，猶爲厚幸焉。昭宗以下，文獻無徵。惟宣光八年之事，間存一二，故附載於本紀雲。」
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

