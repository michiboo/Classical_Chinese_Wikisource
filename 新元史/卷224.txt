鐵木迭兒 鐵失 伯顏 哈麻 雪雪 
　　鐵木迭兒，蒙古人，普祖唆海，贈太尉，諡武烈。祖不憐吉歹，憲宗時為大將，七年伐宋，自鄧州略地至江漢，贈太尉，諡忠武。不憐吉歹二子：忽魯不花，中統初為中書左丞相，兼中書省都斷事官，贈太師，諡忠獻；木兒火赤，贈太師，諡忠貞。三世並追封歸德王。 
　　鐵木迭兒，木兒火赤之子也。大德間，為同知宣徽院事，兼通政院使。武宗即位，遷宣徽使，有寵於皇太后。至大元年，出為江西行省平章政事，拜雲南行省左丞相，以擅赴闕，為尚書省所劾。詔詰問，尋以皇太后旨貸之。 
　　武宗崩，仁宗在東宮，誅丞相脫虎脫等，用完澤及李孟為中書平章政事，更張庶務，而皇太后已有旨，召鐵木迭兒為中書右丞相，帝不得已相之。及幸上都，命鐵木迭兒留守大都。完澤等奏：「故事，丞相留京師者，出入得張蓋。今右丞相鐵木迭兒，請得張蓋如故事。」許之。 
　　皇慶元年三月，鐵木迭兒奏：「臣誤蒙聖恩，擢任中書，年衰且病，雖未能深達政體，事有創行，敢不自勉，繼今朝夕視事，左右司六部官有不盡心者，當論決，再不悛者，黜勿敘，其有託故僥倖他職者，亦不敘。」帝韙其言。二年，以病罷。延祐改元，丞相合散奏：「臣非世勛之胄，不可居右相。」舉鐵木迭兒自代。帝令白皇太后，授以中書省印，拜開府儀同三司、監修國史錄軍國重事。居數月，復拜中書右丞相，合散為左丞相。鐵木迭兒奏請：「內侍毋隔越妄奏，中書政務，諸司毋輒干預。富民往諸番商販，率獲厚利，商者益眾，中國物輕，番貨反重。請以江浙右丞曹立領其事，發舟十綱，給牒以往，歸則徵稅如制；私往者，沒其貨。又以經用不給，請預買山東、河間運使來歲鹽引及各治鐵貨，以足今歲之用。並核江南田，令田主自實頃畝狀入官，諸王、駙馬、學校、寺觀亦如之；仍禁私匿民田，貴戚勢家毋得沮撓。」仁宗皆從之。尋遣使者分行各省，括田增稅，苛急煩擾，江西蔡五九作亂，始罷其事。 
　　二年七月，詔諭中外，命右丞相鐵木迭兒總宣政院事。十月，進太師。十一月，大宗正府奏：「累朝舊制，凡議重刑，必決於蒙古大臣，今宜聽於太師右丞相。」從之。 
　　鐵木迭兒既再為首相，怙勢貪虐。平章政事蕭拜住稍牽制之。而楊朵兒只自侍御史拜中丞，慨然以糾正其罪為己任。上都富人張弼殺人系獄，鐵木迭兒使家奴脅留守賀伯顏出之，伯顏不從。朵兒只廉得鐵木迭兒所受張弼賂有顯征，乃與拜住及伯顏奏之：「內外監察御史凡四十餘人，共劾鐵木迭兒桀黠奸貪，陰賊險狠，蒙上罔下，蠹政害民，布置爪牙，威讋朝野，凡可以誣陷善人、要功利已者，靡所不至。取晉王田千餘畝、興教寺後壖園地三千畝、衛兵牧地二千餘畝。竊食效廟供祀馬。受諸王哈剌班第使人鈔十四萬貫，寶珠、玉帶、氍壖、幣帛又計鈔十餘萬貫。受杭州永興寺僧章自福賂金一百一十兩。取殺人囚張弼鈔五萬貫。既已位極人臣，又領宣政院事。諸子無功於國，盡居貴顯。縱家奴凌虐官府，為害百端。以致陰陽不和，山移地震，災異數見，百姓流亡，己乃恬然略無省悔。私家之富，在阿合馬、桑哥之上。四海疾怨，咸願車裂斬首，以快其心，如蒙早加顯戮，庶使後之為臣者知所警戒。」奏既上，仁宗震怒，詔口逮問，鐵木迭兒匿皇太后近侍家，有司不敢捕。仁宗不樂者數月，又恐出皇太后意，不忍重咈之，乃罷其相位，余悉不問。鐵木迭兒家居未逾年，又起為太子太保，中外聞之驚駭。御史中丞趙世延率諸御史論其不法數十事，內外御史論其不可輔道東宮者又四十餘人。然以皇太后故，終不能治其罪。 
　　七年正月，仁宗崩。越四日，鐵木迭兒以皇太后旨，復拜右丞相。又逾月，鐵木迭兒宣皇太后旨，召蕭拜住與楊朵兒只至徽政院，與徽政院使失列門等雜問之，責以前違皇太后旨，令伏罪。即入奏，執二人棄市。是日，白晝晦冥，都人忷懼。三月，英宗即位，中書省啟：「祖宗以來，皇帝登極，中書率百官稱賀，班首惟上所命。」英宗曰：「其以鐵木迭兒為之。」是月，加鐵木迭兒開府儀同三司、上柱國、太師，詔中外毋沮議鐵木迭兒。五月，英宗在上都，鐵木迭兒嫉留守賀伯顏不附已，誣其以便服迎詔為不敬，下五府雜治，竟殺之。都民為之流涕。 
　　趙世延時為四川行省平章政事，鐵木迭兒啟英宗，遣使逮捕之。世延未至，鐵木迭兒使諷世延，啖以美官，令告引同時異己者，世延不肯從。至是，坐以違詔不敬，令法司窮治，請置極刑。英宗曰：「彼罪在赦前，宜釋免。」鐵木迭兒對曰：「昔世延與省台諸人謀害老臣，請究其姓名。」英宗曰：「事皆在赦前矣，又焉用問。」數日，復奏世延當處死罪，又不允。 
　　久之，帝覺其所譖毀者，皆先朝舊人，滋不悅，乃任拜住為左丞相，委以腹心。鐵木迭兒漸見疏外，因稱疾不出。至治二年，拜住奉命至范陽立《安童碑》，鐵木迭兒將蒞省事，入朝，至宮門，帝遣內侍賜之酒曰：「卿年老，宜自愛，待新年入朝未晚。」遂怏怏而返，是年八月卒，命給鈔市葬地。 
　　十二月，其子宣政院使八里吉思坐受劉夔冒獻田畝，伏誅，仍籍其家。三年五月，監察御史蓋繼元、宋翼言：「鐵木迭奸險貪污，請毀所立碑。」從之。仍追奪官爵及封爵制書。六月，毀鐵木迭兒祖父碑，追收元降敕書，告諭中外。七月，籍鐵木迭兒家貲。 
　　泰定帝即位，御史言：「鐵木迭兒專政，誣殺楊朵兒只等，罷免王顏、高昉、張志弼，請加昭雪。」詔有者召還錄用，死者贈官有差。監察御史脫脫、趙成慶復言：「鐵木迭兒在先朝，包藏禍心，離間親藩，誅戮大臣，使先帝孤立，卒罹大禍。其子瑣南，親與逆謀，久逭天憲，乞正其罪，以快元元之心。」詔誅之。監察御史許有壬又言：「鐵木迭兒死有餘辜，請剖棺戮屍，以謝天下。」帝不允。三年，禮部員外郎元永貞言：「鐵失弒逆，皆由鐵木迭兒始禍，宜明正其罪，宣付史館，以為人臣之戒。」從之。 
　　鐵木迭兒五子：班丹，知樞密院事，坐贓杖免；鎖南治書侍御史，坐逆黨誅；八里吉思，坐劉夔事誅；鎖住，將作院使，明宗敕流於南荒。天曆二年，丞相燕帖木兒言：「鎖住有勞於國，請召還。」從之。至順元年，鎖住與弟觀音奴、姊婿太醫使野里牙怨望，祭北斗咀咒，事覺，俱坐誅。 
　　鐵失，鐵木迭兒義子也。其妹為英宗第二皇后。初以翰林學士承旨、宣徽院使為太醫院使。未逾月，特命領中都威衛指揮使。 
　　至治元年，賜珍珠燕服。三月，特授光祿大夫、御史大夫，仍金虎符、忠翊侍衛親軍都指揮使，依前太醫院使。帝嘗御盝頂殿，謂鐵失曰：「宣徽雖隸太皇太后，朕視之與諸司同。凡簿書，宜悉令御史檢核。」既而，又命領左右阿速衛。冬十月，帝親祀太廟，以中書左丞相拜住為亞獻官，鐵失為終獻官。 
　　明白冬十月，江南行台御史大夫脫脫以疾上請，未得旨，輒去，鐵失劾之，杖六十七，謫雲南。治書侍御史鎖南，鐵木迭兒之子也，改翰林侍講學士，鐵失奏復其職，帝不允。十二月，以鐵失兼領廣惠司事。英宗嘗謂台臣曰：「朕深居九重，臣上奸貪，民生疾苦，豈能周知，故用卿等為耳目。爨者，鐵木迭兒貪蠹無厭，汝等拱默不言。其人雖死，宜籍其家以懲後也。」 
　　又明年三月，申命鐵失振舉台綱，詔諭中外。既而，御史台請開言路，帝曰：「言路何嘗不開，但卿等選人未當爾。監察御史嘗舉八里吉思可大受，未幾以貪墨敗；若此者，言路選人當乎？否乎？」時鐵木迭兒既死，罪惡日彰，帝委任拜住為右丞相，以進賢退不肖為急務，鐵失不自安，遂潛蓄異圖。 
　　秋八月癸亥，帝自上都還，駐驊南坡。是夕，鐵失與知樞密院事也先帖木兒、大司農失禿兒、前中書平章政事赤斤帖木兒、前雲南行省平章政事完澤、前治書侍御史鎖南、鐵失之弟宣徽使鎖南、典瑞院使脫火赤、樞密院副使阿散、僉書樞密院事章台、衛士禿滿及諸王按梯不花、孛羅、月魯帖木兒、曲律不花、兀魯思不花等，以鐵失所領阿速衛兵為外應，殺右丞相拜住。鐵失直犯禁幄，弒英宗於臥內，使赤斤帖木兒、帖木兒不花馳赴大都，召集百官，收其符印。時樞密院掾史王貞言於副使完顏乃丹曰：「大行晏駕，丞相、中書、樞密無至者，赤斤帖木兒累朝退黜之人，帖木兒不花亦為散官，誰使之來？兵權所在，豈可以印授之！」乃丹嘆息曰：「此御史大夫鐵失所為也。」貞遍告樞府大臣，請急執赤斤帖木兒等，與中書省同訊之。聞者皆不敢發。 
　　九月，泰定帝即位，鐵失及其黨始伏誅。監察御史許有壬上言：「鐵失身領台端，妹為君配，先帝待之情逾骨肉，縱不思報效，忍為寇讎！自古宮闈之變，未有若是之慘者。宜戮其全家，瀦其居室。鐵失之妹，系是禍根，勿令污染宮圍，即時逐出，從朝廷議擬區處。」奏上，事寢不報。 
　　史臣曰：「南坡之禍，鐵木迭兒為之也。英宗知鐵木迭兒之奸，而置其義子於左右，其反噬宜矣。自古母后淫恣，昵於權臣，未有不釀弒君之禍者。魏馮太后、元興聖太后是已。仁宗考終，幸不為魏之獻文。然鐵木迭兒之逆黨，卒殺英宗。嗚呼！何其酷也。 
　　伯顏，蔑兒吉氏。年十五，奉成宗命，侍武宗於潛邸。 
　　大德三年，從武宗北征海都。五年，從拒海都於迭怯里古之地，又戰於哈剌答之地，皆有功。 
　　十一年，武宗入繼大統，伯顏扈從至上都，賜號拔都兒。帝即位，授吏部尚書，改尚服院使，又拜御史中丞。至大二年，拜尚書平章政事，賜交龍虎符，領右衛阿速親軍都指揮使司達魯花赤。三年，加特進。延祐三年，改周王常侍。四年，拜江南行台御史中丞。五年，遷御史大夫。六年，拜江浙行省平章政事。七年，又拜陝西行台御史大夫。至治二年，復遷南台。泰定二年，遷江西行省平章政事。三年，改河南行省。 
　　致和元年，泰定帝崩。八月，燕鐵木兒起兵於大都，遣明里董阿至江陵，迎文宗，道過河南，密告伯顏，伯顏嘆曰：「此吾君之子，吾夙荷武宗厚恩，曷敢觀望。」即集省官明告以故。於是會計乘輿供御及賞犒之用，靡不備至。即遣蒙哥不花馳告文宗，又使羅里報燕鐵木兒曰：「公為其內，河南事我當自效。」伯顏別募兵五千人，迎車駕於江陵，自勒所部兵以俟，參知政事脫別台曰：「今蒙古兵與宿衛之士，皆在上都，而令探馬赤軍守諸隘，吾恐此事不易成也。」伯顏不聽，是夜，脫別台欲殺伯顏，伯顏覺，拔劍殺之，奪其軍，收馬一千二百匹。文宗拜伯顏河南行省左丞相。車駕至，伯顏擐甲冑，與百官導入，即俯伏稱萬歲勸進。帝脫御鎧、寶刀及海青白鶻、文豹以賜之。明日，扈駕北行。 
　　九月，文宗即位，加銀青光祿大夫，仍領宿衛。尋加太尉，賜黃金二百五十兩、白金一千兩，楮幣二十五萬緡，進開府儀同三司、錄軍國重事、御史大夫、中政院使。天曆二年，拜太保，加儲慶使，賜虎符，特授忠翊侍衛親軍都指揮使。明宗即位，文宗為皇太子，拜太子詹事。八月，拜中書左丞相。 
　　明宗崩，文宗嗣立，加儲政院使。至順元年，拜知樞密院事。帝以伯顏功大，尚世祖女孫卜顏的斤公主，又賜黃金雙龍符，文曰：「廣忠宣義正節振武佐運動臣。」又命宴飲視宗王禮。二年八月，進封浚儀王，加侍正府侍正，又加昭功宣毅萬戶、忠翊侍衛都指揮使。三年，拜太傅，加徽政院使。八月，文宗崩。伯顏與燕鐵木兒，奉皇太后之命，立寧宗。十一月，寧宗又崩。 
　　四年六月，惠宗即位，拜中書右丞相。元統二年，進太師、奎章閣大學士。十二月，進封秦王。至元元年六月，燕帖木兒子唐其勢忿伯顏位己上，與其弟塔海殺伯顏，為伯顏所殺，遂執皇后廢之。七月，鴆弒皇后於開平民舍。帝為詔諭天下，賜伯顏答剌罕之號，太皇太后賜第時雍坊。三年，奏殺張、王、劉、李、趙五姓漢人，帝不從。四年，奏請解政務，三宮交勉慰留。詔立伯顏生祠於涿州。五年，詔為大丞相，加號元德上輔，賜七寶龍虎金符。 
　　伯顏自殺唐其勢之後，專權自恣，漸有奸謀，密與太皇太后議，廢帝立燕帖古思，帝知之，初，伯顏養兄子脫脫為子，宿衛內廷，伺帝起居。脫脫見伯顏凶暴日甚，私憂之，乘間自陳忘家徇國之意，帝猶不之信。遣阿魯、世傑班，日以忠義之言與之往復，知脫脫意無他，帝始與脫脫密謀討之。是年，車駕至自上都，伯顏構殺郯王徹徹篤，奏賜死，帝未允，輒傳旨行刑，又殺其近屬百餘人。復奏貶宣讓王帖木兒不花、威順王寬徹不花，帝益忿。 
　　六年二月，伯顏自率衛兵，請帝畋獵。脫脫告帝託疾不往。伯顏挾太子燕帖古思出次柳林。脫脫與世傑班等合謀，白於帝，請罷其政事。戊戌，脫脫悉收門鑰，領衛兵，阿魯、世傑班侍帝側。是夜，帝御文德殿，遣太子怯恭丹月可察兒率三十騎抵太子營，與太子入城。夜半，命只兒瓦台奉詔往柳林，出伯顏為河南行省左丞相。詔曰： 
　　朕踐位以來，命伯顏為太師、秦王、中書大丞相，而伯顏不能安分，專權自恣，欺朕年幼，輕視太皇太后及朕弟燕帖古思，變亂祖宗成憲，賊在天下，加以極刑，允合輿論。朕念先朝之故，尚存憫恤。今出為河南行省左丞相，所有元領諸衛親軍並怯薛丹人等，詔到時，即許散還。 
　　明日，伯顏遣人來城下問故。脫脫倨城門上，宣言：「有旨黜丞相一人，諸從官無罪，可各還本衛。」。伯顏奏乞陛辭，不許，遂行。過真定，父老奉觴酒以進，伯顏曰：「爾曹見子殺父事耶？」父老曰：「不曾見子殺父，惟見臣弒君耳。」伯顏俯首有慚色。三月辛未，詔徙南恩州陽春縣安置，至龍興路驛舍，飲樂死。 
　　哈麻，字士廉，康里人。母為寧宗乳母。哈麻與其弟雪雪，早備宿衛，惠宗深寵之。哈麻有口辯，尤為帝所親幸，累遷殿中侍御史。雪雪官集賢學士。帝與哈麻以雙陸為戲，一日，哈麻服新衣侍側，帝方啜茶，即屰茶於其衣上。哈麻曰：「天子固當如是耶！」帝一笑而已。 
　　哈麻聲勢日盛，自藩王戚里，皆賂遺之。尋以罪，貶南安，復召為禮部尚書，俄遷同知樞密院事。初，脫脫為承相，弟也先帖木兒為御史大夫，哈麻日趨其門。會脫脫罷相，而別怯兒不花為丞相，與脫脫有舊怨，欲中傷之，哈麻每於帝前力加營護。 
　　未幾，別怯兒不花罷，太平為左丞相，韓嘉納為御史大夫，謀黜哈麻，諷監察特御史斡勒海壽劾其受宣讓王等駝馬諸物，又設帳房於御幄後，無君臣之分，恃提調寧徽寺，出入脫忽思皇后宮闈，犯分之罪尤大。脫忽思皇后，帝之庶母也。海壽，字允常，澠池人，拜監察御史，慨然曰：「張綱坦輪，先問豺狼之當道者，知所重也。台諫許風聞言事，況目擊乎！」遂疏哈麻罪，對仗彈之。哈麻知其事，先於帝前辯析，謂皆為太平、韓嘉納所摭拾。及奏入，帝大怒，斥弗納。明日章再上。帝不得已，僅奪哈麻、雪雪官，謫居草地，而斡勤海壽出為陝西廉訪副使，太平罷為翰林學士承旨，韓嘉納罷為宣政使，尋出為江浙行省平章政事。頃之，脫脫忽里皇后泣訴於帝，謂御史所劾哈麻事為侵已，帝益怒，乃詔奪海壽官，禁錮終身。」已而脫脫復為丞相，也先帖木兒復為御史大夫，謫太平居陝西，加韓嘉納以贓罪，杖流尼嚕罕以死。 
　　召哈麻為中書添設右丞。明年正月，除右丞。時脫脫方信任汝中柏，由郎中為中書參議，自平章政事以下，見其議事，皆讓之。獨哈麻與之爭辯，中柏因譖哈麻於脫脫。八月，罷哈麻為宣政院使，位居第三。哈麻由是深銜脫脫。初，哈麻嘗西天僧運氣術媚帝，帝習之，號演揲兒法。演揲兒，譯言大喜樂也。哈麻之妹嫁集賢學士禿魯帖木兒，有寵於帝，與老的沙等十人俱號倚納。禿魯帖木兒性奸狡，帝尤愛之，薦西番僧伽憐真於帝。僧善秘密法，謂帝曰：「陛下雖尊居萬乘，富有四海，不過保有世而已。人生幾何，當受此秘密大喜樂禪定。」其法亦名雙修法。曰演揲兒，曰秘密，皆房中術也。帝日從事其法，廣選采女為十六天魔舞，甚至男女裸居，醜聲流播，雖市井之人亦惡聞之。皇太子年日長，尤深疾禿魯帖木兒等所為，欲去之未能也。 
　　十四年秋，脫脫出師討高郵，哈麻乘間復入中書平章政事。汝中柏累言哈麻必為後患，宜黜之。也先帖木兒不從。哈麻恐終不自保，訴於皇后奇氏曰：「皇太子既立，而岫寶及郊廟之禮不行者，脫脫兄弟之意，留以待中宮生子也。」皇后頗信之。會也先帖木兒移疾家居，監察御史袁賽因不花等即承望哈麻風指，劾也先帖木兒罪惡，章三上，帝始允之。詔收御史台印，令也先帖木兒出都門待罪，以知樞密院事汪家奴為御史大夫。尋詔數脫脫老師費財之罪，即軍中奪其兵柄，安置淮安。即以雪雪知樞密院事，代領其軍。 
　　至正十五年四月，雪雪由知樞密院事拜御史大夫。五月，哈麻遂拜中書左丞相，國家大柄，盡歸其兄弟二人。是年十二月，哈麻矯詔鴆殺脫脫於阿輕乞之地。 
　　十六年，哈麻兄弟密謀奉皇太子踐位，廢帝為太上皇。私語其父禿魯曰：「我兄弟位居宰輔，宜自惜聲名，今禿魯帖木兒專媚上以淫褻，為天下士大夫譏笑，我將除之。且上久不親機務，四方盜日起，皇太子年長，聰明過人，不若立為以帝，而奉上為太上皇。」其妹素詭譎，聞之，歸告其夫。禿魯帖木兒恐皇太子為帝，則已必誅死，即奏其事於帝，然不敢斥言淫褻事，第曰：「哈麻謂陛下年老。」帝大驚曰：「朕頭未白，齒未落，遽謂我老耶！」遂與禿魯帖木兒謀去哈麻、雪雪，計已定，禿魯帖木兒走匿尼庵中。明日，遣使諭哈麻、雪雪毋入朝。御史大夫搠思監，因劾奏哈麻兄弟罪惡，帝曰：「彼兄弟雖有罪，然侍朕日久，且與朕弟同乳，可姑緩其罰，令出征自效。」已而中書右丞相定住、平章政事桑哥失里，復執奏不已，乃詔哈麻於惠州安置，雪雪於肇州安置。比行，俱杖死。
　
