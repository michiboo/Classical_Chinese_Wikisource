
卷一百十八·列傳第十五
　
　　客烈亦王罕桑昆 札合敢不乃蠻太陽罕 不月魯克古出魯克 抄思別的因 
　　客烈亦部，未詳所出，或謂始居唐麓嶺北謙謙州之地，後徒於土拉河。相傳其祖生子七人，面黝黑，蒙古語黑爲喀喇，故名其部爲喀喇，又訛爲客烈。後族類繁衍。如只兒起特、董鄂亦特、土馬烏特、薩起牙特、哀裏牙特，皆其支派；而統名爲客烈亦特。言語風俗，大率類蒙古。 
　　其酋有默爾忽斯不亦魯罕，爲塔塔兒部酋拏烏爾不亦魯黑所誘執，獻於金，金人釘於木驢斃之。默爾忽斯之妻思復仇，僞降於塔塔兒，願往獻牛酒。拏烏爾許之。乃饋牛十、羊百、皮囊百，皮囊不盛酒而藏壯士於內。拏烏爾宴之，壯士自囊中突出，殺拏烏爾而返。默而忽斯二子：一曰忽兒察忽思不亦魯黑，一曰古兒堪。默爾忽斯死於金，忽兒察忽思嗣。生八子，脫斡鄰勒最長。 
　　脫斡鄰勒七歲，嘗爲蔑兒乞人所掠，使舂碓，忽兒察忽思贖歸。十三歲，又嘗同其母爲塔塔兒人所掠，使牧駝、羊，乘間逸去。忽兒察忽思卒，脫斡鄰勒嗣。脫斡鄰勒助金人徵塔塔兒和有功，受王封，故部衆稱爲王罕，王罕性猜忌，好殺，以事誅其弟臺帖木兒、不花帖木兒，又欲殺母弟額兒格喀剌，額兒格喀剌奔乃蠻。其叔父古爾堪舉兵逐之，王罕敗遁哈喇溫山，納女忽札兀兒於蔑兒乞酋脫黑脫阿，假道奔於烈祖。烈祖伐古爾堪，古爾堪奔西夏，王罕復其有部衆，以是德烈祖，約爲按答。 
　　烈祖崩，所部多叛歸泰亦兀赤。太祖既壯，娶皇后孛而臺，新婦覲訶額侖太后，以思貂裘爲贄。太祖用其贄以謁王罕於哈喇屯，王罕大悅，溫言撫慰，許爲收集舊部。未幾，蔑兒乞修烈祖舊怨，襲攻太祖，掠孛而臺而去。太祖求救於王罕，並約札只剌部長札木合爲應，大敗蔑兒乞，迎後返。或雲王罕有一妃，爲後之妹，蔑兒乞人送後於王罕，王罕乃歸之太祖焉。王罕爲太祖父執，太祖尊之如父，至是情好益篤。 
　　金遣宰相完顏襄討塔塔兒，諭遊牧諸部出兵。太祖與王罕攻殺塔塔兒部酋蔑古真薛兀勒圖，由是王罕受封於金爲夷離堇，譯義王也。 
　　既而，王罕弟額兒格喀剌以乃蠻兵攻王罕，王罕奔西遼，聞太祖強盛，思歸於太祖。道遠糧絕，僅有五乳羊，以繩勒羊口，奪其乳飲之，剌橐駝血爲食。獨騎眇一目之馬，行至客蘇孤淖爾。太祖往迎之。令各部分以牛羊，宴王罕於圖而阿河濱。遂與王罕合兵攻布而斤，又合攻蔑而乞，太祖分所獲於王罕。王罕勢漸振，再往攻蔑兒乞，殺脫黑脫阿長子土古思，獲其忽禿黑臺、察勒渾二女，又降其二子忽圖、赤老溫，俘虜甚衆，無所遺於太祖。 
　　金承安四年，又與太祖合攻乃蠻，乃蠻不亦魯黑罕奔于謙謙州，其部將可克薛兀撒卜剌黑不援，戰竟日，勝負未決，王罕夜爇火於原，清移其衆以去。太祖不得已，亦退至撒裏罕哈兒之地。可克薛兀撒卜剌黑追王罕，遇其弟必而嗄、札合敢不，獲二人之妻子，又入客烈亦界搭而都阿馬合拉之地，大掠。王罕使其子伊而克桑昆御之，又乞援於太祖曰：「乃蠻掠我部衆，我子能以四良將助我乎？」四良將者，博爾術、木華黎、博爾忽、赤老溫也。太祖遣四人赴援。未至，桑昆已敗，其部將的斤火裏、赤土兒幹約塔黑俱戰沒。博爾術等反敗爲勝，盡奪所獲以歸王罕。王罕大悅，遣使告太祖曰：「昔也速亥俺答曾救我，今其子帖木真復然。欲報之德，惟天知之。吾老矣，一子伊而克孤立，若令伊而克兄事帖木真，是吾不啻有二子，可以高枕臥矣。」遂會太祖於忽剌阿訥兀之地，重申父子之盟，矢之曰：「有敵同徵，有獸同獵，毋爲讒言所間。」未幾，蔑兒乞酋脫阿使其二弟忽敦忽而章，約泰亦兀赤部長盎庫兒庫楚等，在沙漠中相會。王罕與太祖攻敗之，事具《塔而忽臺傳》。太祖軍威大振，蒙古別部皆畏懼不自安。 
　　承安五年，喀答斤、薩而助特、都爾班、宏吉拉特與塔塔兒部衆會議，殺一馬、一牛、一犬、一牡羊，立誓共襲太祖。已而宏吉拉特部長背約，遣使告於太祖。太祖與王罕自庫而各湖進，至不月兒湖，大敗之。 
　　是年冬。王罕沿克魯倫河至庫塔海牙之地。札合敢不與王罕部將阿勒屯阿速兒、額勒忽禿兒，伊兒晃火兒、忽勒巴里、納鄰太石等竊議曰：「吾兄心性無常，殺戮諸弟殆盡，又虐我部衆，今將何以處之？」阿勒屯阿速兒以其言密告王罕，王罕怒，盡執札合敢不及諸將至帳下，面詰之曰：「昔曰相誓云何？今汝曹如此，吾不與校也。」語畢，唾其面，帳下人亦唾之，而釋其縛。阿勒屯阿速兒出語人曰：「吾亦與謀，惟不忍於故主，故告之。」後王罕屢責札合敢不，謂：「汝心最叵測者。」札合敢不不自安，與額勒忽禿兒、伊兒晃光兒、納鄰太石奔乃蠻。 
　　札木合忌太祖與王罕併力難制，至是偵知二人分兵，乃會宏吉剌等十有一部盟於刊河，欲襲攻太祖，爲太祖所敗。王罕中立不相助也。躍而不亦魯黑、脫黑脫阿等父合兵攻太祖。太祖乞援於王罕。王罕以兵來會。太祖與王罕自庫而庫夷河至額喇溫赤敦山，桑昆殿後。行及山之隘口，不亦魯黑已至，見桑昆兵少，謂其左右曰：「是可聚而殲之。」遣其將阿忽出及脫黑脫阿之弟爲前鋒。未陣，桑昆兵已逾隘。不亦魯黑等從之，遇風雪不能進，乃退至奎騰之地，士馬凍死無算。札木合率所部歸於王罕。是時，太祖與王罕同居阿拉兒之地，金泰和二年也。冬，太祖又移帳於阿兒怯宏哥兒之地，王罕西還者者額兒溫都兒、折兒合不赤孩。太祖欲爲朮赤聘王罕女超爾別乞。王罕欲爲其孫庫世布喀聘太祖女庫勒別乞。獨桑昆不欲曰：「吾妹至彼家，北面倚戶立；彼女來，南面正坐，可乎？」不許。由是太祖與王罕有隙。太祖怨王罕收納札木合，告王罕曰：「吾等如白翎雀，他人乃告天雀耳。」蒙古稱鴻雁爲告天雀，意謂白翎雀寒暑居北方，鴻雁南北無常，喻札木合之反覆也。札木合亦與阿勒壇、忽察兒、閤兒答乞歹、額不格真那牙勤、雪格額臺、脫斡鄰勒、合赤溫別乞等說桑昆曰：「帖木真與乃蠻通舉動如此，豈復可恃，若不早備之，且爲君父子後患。」阿勒壇、忽察兒曰：「我爲君討訶額侖諸子可也。」額不格真那牙勤與閤兒答乞歹曰：「我請爲君縛其手足。」脫斡鄰勒曰：「不如先虜其部衆，失衆則彼將自放。」合赤溫別乞曰：「桑昆吾子欲何如？高者山，深者水，吾與汝共之。」桑昆遣撒亦罕脫迭額以札木合之言聞於王罕。王罕曰：「札木合巧言寡信人也，不足聽。」桑昆又使人說之，王罕不爲動。桑昆乃自見王罕曰：「吾父在，彼猶蔑視吾，如不可諱。吾祖父之業，彼能容吾自主乎？」王罕曰：「兒輩一家，何忍相棄。況彼有德於我，背之不祥。」桑昆昲然而出。王罕呼使反曰：「吾老矣，但思聚骸骨於一處，汝乃喋喋不已，好自爲之，毋貽吾憂可也。」桑昆遂決意殺太祖。 
　　泰和三年，桑昆僞爲許婚，邀太祖飲酒，欲伏兵殺之。蒙力克勸太祖勿往，太祖從之。桑昆見車不就，又欲乘太祖不備掩襲之。王罕部將也客扯闌歸語其妻阿剌黑因特，且曰：「如有人告於帖木真，當若何酬之。」有牧人乞失力克送馬潼至帳外，聞之，以告同牧者巴歹。二人即夜至太祖處告變。太祖移營於賽魯特而奇特山，分兵至卯溫都爾狄斯山偵敵。王罕兵至匿於紅柳林中，適伊而乞歹奴牧馬見之，奔告太祖。太祖在客蘭津阿而忒之地，倉卒拒戰。有忙古特部將畏答兒，請繞出敵後，樹幟奎騰山上，爲前後夾攻之計。從之。將戰，王罕問札木合曰：「帖木真部下孰善戰？」札木合曰：「兀魯兀特、忙古特也，一花纛，一黑纛，當者慎之。」王罕曰：「令我只克斤把阿禿兒合答吉當之，以土棉禿別干阿赤黑失侖及斡欒董合亦特巴阿禿兒、豁裏失烈門太石率護衛千人爲應，最後我以中軍之士攻之，蔑不濟矣。」然札木合知王罕非太祖敵，自引去，而陰以王罕軍事輸於太祖。及戰，太祖果以兀魯兀特、忙古特爲前鋒。合答吉率只克斤人衝其陣，不動。阿赤黑失侖以土棉禿別干兵繼進，剌畏答兒墮馬。兀魯兀特將朮赤臺援之，阿赤黑失侖敗卻。斡欒董合亦特、失烈門太石併爲兀魯兀特一軍所敗。桑昆見事亟，徑前搏鬥，朮赤臺射之中頰，桑昆創甚。王罕乃斂兵而退。王罕怒責桑昆。阿赤黑失侖曰：「今日之戰，忙豁侖部衆大半從札木合暨阿勒壇、忽察兒，少半從帖木真。人無兼騎，去亦不遠，入夜必宿林中，吾往取如拾馬糞耳。」王罕以子受傷，不欲進兵，乃退舍於只惕豁羅罕沙陀。有塔兒忽人合答安答勒都兒罕自王罕處奔於太祖，以阿赤黑失倫之言告。太祖乃自答闌捏木兒格思之地，引軍夾哈勒哈河而下，營於董嗄淖爾脫爾哈火魯罕，是地水草茂美，因休息士馬。 
　　遣阿兒海者溫告於王罕曰：「我今駐董格淖爾脫爾哈火魯罕，水草皆足矣。父王罕，昔汝叔古兒堪責汝，謂『我兄忽兒察忽思不亦魯黑罕之位，不我與，而汝自據之。汝又殺臺帖木兒太石、不花帖木兒二弟。』古兒堪及逐汝至哈剌溫哈卜察，汝僅有數人相從。斯時救汝者何人？乃我父也。汝往哈剌不花，又往土拉壇禿朗古特，後由哈卜察爾而至古蘇兒淖爾，以遇汝叔古兒堪。其時古兒堪在忽爾奔塔剌速特，勢敗而遁，自此入合申不復返。我父奪古兒堪之國以復於汝。由是結爲按答，我遂尊汝爲父。此有德於汝者一也。再者，父王罕，汝避居於日入之地，隱沒於中，汝弟札合敢不在察富古特之地，我舉帽招之，大聲呼之，以致彼來，彼欲來，而蔑兒乞迫之。我遣將往援，殺薛撒別乞、泰出勒，則我又以汝故而殺我兄弟二人。此有德於汝者二也。再者，父王罕，汝如雲中日影，緩緩而升，如火焰緩緩而騰，以來抗我。我不及半日，而使汝得食，不及一月，而使汝行衣。人問此何以故，汝宜告之曰：「在木裏察克速兒，大掠蔑兒乞之輜重，悉以與汝，故不及半曰而飢者飽，不及一月而裸者農。』此有德於汝者三也。曩者，蔑兒乞在不兀剌客額兒，我使人往覘脫黑脫阿虛實。汝知有機可乘，不告於我而自進兵，虜忽禿黑臺哈教、察勒渾哈敦並其子忽圖、赤老溫，取其奧魯思而無絲毫遺我。汝後與我共攻乃蠻，在拜答剌黑別勒赤兒之地，忽圖、赤老溫率其部衆離汝而去，可克薛兀撒卜剌黑遂掠汝之奧魯思。我令博爾術、木華黎、博兒忽、赤老溫盡奪之歸，以致於汝。此有德於汝者四也。昔者，我等在哈剌河濱與忽剌安必兒答禿兀特相近之卓兒格兒痕山，彼此明約，如有毒牙之蛀在我二人中經過，我二人必不爲所中傷，必有辱舌互相剖訴，未剖訴之先，不可遽離。今有人讒構汝，並未詢察，而即離我，何也？再者，父王罕，我如鷙烏，自赤而古山飛越捕魚兒淖爾，擒灰色足之鶴，以致於汝。此鶴爲誰，朵兒奔、塔塔兒諸人是也。我又如海東青鶻，越古蘭淖爾，擒藍色足之鶴以致於汝。此鶴爲誰，哈答斤、撒兒助特、宏吉拉特諸人是也。今汝乃仗彼以驚畏我乎？此有德於汝者五也。父王罕，汝之所以遇我者，何一能如我之遇汝？我爲汝子，曾未嫌所得之少。而更欲其多者，嫌所得之惡，而更欲其美者。譬如車有二輪，去其一則牛不能行，棄車於道，則車中之物將爲盜有。系牛於車，則牛困守於此，將至餓斃，強欲其行而鞭箠之，徒使牛破額折項，跳躍力盡而已。以我二人方之，我非車之一輪乎？」 
　　又使謂阿勒壇、火察兒曰：「汝二人疾惡我，將仍留我地上乎？抑埋我地下乎？我嘗告把兒壇把阿禿兒之子及薛撒別乞、泰出二人，斡難河地詎可無主，我勸其爲主而不從。我因汝火察兒爲捏坤太石之子，勸汝爲主又不從。汝等必以讓我，我由汝等推戴，故思保祖宗之土地，守先世之風俗，不使廢墜。我既爲主，則我之心，必以俘掠之營悵、牛馬、男女丁口悉分於汝，郊原之獸圍之以與汝，山林之獸驅之以向汝也。今汝乃棄我，而從王罕！三河之地，我祖實興，慎毋令他人居之。」 
　　又使告脫忽魯兒曰：「汝祖乃我祖俘爲奴僕，故我稱汝爲弟。汝父之祖塔塔爲扯勒黑領昆都邁乃所虜。塔塔生雪也哥，雪也哥生闊闊出黑兒思安，闊闊出黑兒思安生也該晃脫閤兒，也該晃脫閤兒生汝。汝思得我之基業，阿勒壇、火察兒必不汝與也。在昔王罕所飲之青馬乳，我以起早，亦得飲之。汝輩殆由足妒我。我今去矣，汝輩恣飲之，量汝能飲幾何也！」。 
　　又謂阿勒壇、火察兒曰，「汝二人今從我父王罕毋有始無終，使人議汝向日所爲皆札兀特忽里之力也。今如有人以我故而痛我，將來亦必有人以汝故而痛汝。縱今歲不及汝等，明冬將及汝等矣。」 
　　又告王罕曰：「請遣阿勒屯阿速黑、忽勒巴爾二人爲使，或一人來。昔者戰時木華黎忙納兒失銀鞍轡黑馬，請以歸我。桑昆按答當遣必勒格別乞、脫端二人來，或一人，札木合按答、哈赤溫、阿赤黑失侖、阿剌不花帶、阿勒壇、火察兒亦各遣二人，否則遣一人。使人之來，可在捕魚兒淖爾遇我。如我他適，則可在哈拔哈兒哈達兒罕之路尋我。」 
　　使者既致各詞，王罕曰：「彼言誠有理，惟我子桑昆有以答之。」桑昆曰：「彼稱我父爲好殺人之額不幹，詈我爲脫黑脫阿師巫，撒兒塔黑臣之羊銜尾而行。今日不能遣使，惟有一戰。我勝則並彼，彼勝則並我耳。」即令必勒克別乞、脫端建旗鳴鼓，秣馬以待。 
　　太祖既遣使，遂率部衆掠宏吉拉特而至巴泐渚納。王罕亦徙帳於喀爾特庫而格阿而特之地。有答力臺斡赤斤、阿勒壇者溫、火察兒別乞、札木合、忽勒巴里、蘇克該、脫忽魯兒、圖海忽剌海、忽都呼特謀殺王罕。事覺，王罕先捕之。於是答力臺、斡赤斤、忽勒巴里與撒哈夷特部、呼真部俱降於太祖。阿勒壇者溫、火察兒別乞、忽都呼特、札木合奔乃蠻。 
　　是年秋，太祖自巴泐渚納誓師，將自斡難河以攻王罕。哈里兀答兒、察兀兒罕本在哈薩兒左右，太祖使往給王罕，僞言哈薩兒欲降。王罕信之，遣亦禿兒幹盛血於牛角，往與之盟。三人行至中途，太祖兵亦至。哈里兀答兒給亦禿兒幹下馬，執獻太祖。太祖付哈薩兒殺之。即日夜兼進，至徹徹兒溫都爾，出不意攻之，盡俘其衆。王罕方卓金帳，酌馬潼高會，與桑昆率數騎突圍走，僅以身免。行至中途，王罕曰：「不應與離之人。我自離之。今遘此厄，皆我二人之罪也。」至乃蠻界之捏坤烏孫，爲守界將火力速八赤、騰喀沙兒所殺，送其首於太陽罕。 
　　桑昆亡去。經亦即納城，入波魯土伯特，日剽掠以自給。部人逐之，逃於兀丹、乞思閤兒近地曰苦先察兒喀思每，爲哈剌赤部酋克力赤哈剌獲而殺之。桑昆本以父功，金人授爲本部詳穩官。語訛爲桑昆。 
　　王罕二子：長桑昆，次艾忽。艾忽子薩時哲。艾忽二女，嫁於皇孫旭烈兀。薩里哲女，嫁於諸王阿魯渾。 
　　王罕弟札合敢不，幼時嘗爲唐古特所虜，唐古特語謂雄強曰贊，丈夫曰普，故稱君爲贊普，語訛爲札合敢不。札合敢不受唐古特封，而有是稱，人遂呼以爲名。太祖平乃蠻，札合敢不獻二女以降。太祖納其長女，以次女賜少子拖雷，即莊聖皇后也。札合敢不既降，以外戚之恩得自領部曲。已而叛去，朮赤臺以計誘執之。 
　　乃蠻部，遼時始著，耶律太石西奔，自乃蠻抵畏吾兒，即此部也。基部初居於古謙河之傍，後益強，盛拓地至烏隴古河。乃蠻譯義爲八，所據之地：一阿而泰山，一喀喇和林山，一哀略以賽拉斯山，一阿而帖石湖，一阿而帖石河，一阿而帖石河與乞裏吉思中間之地，一起夕耳塔實山，一烏隴古河。故稱其部曰乃蠻。其北境爲乞裏吉思，東爲克烈，南爲回紇，西爲康裏。 
　　其酋曰亦難察貝而喀布庫罕，以兵力雄長漠北。客烈亦王罕之弟額而帖合剌來奔，亦難察爲出兵伐王罕，大破之。王罕奔西遼。亦難察卒，二子，一曰泰赤布喀，一曰古出古敦不月魯克。初亦難察無子，禱於神而生泰赤布喀。亦難察嫌其闍弱，謂不能保其部衆，及卒，泰赤布喀與不月魯克以爭父妾相仇，不月魯克北徙於起夕耳塔實山。泰赤布喀居其父舊地，後受封於金爲大王。蒙古語訛大王爲太陽，故稱爲太陽罕。 
　　太祖與王罕知其兄弟有釁，乘機攻不月魯克至忽木升古兒、烏瀧古河，不月魯克之將也迪土卜魯黑率百騎偵敵，馬潼斷，爲太祖兵所執。進至乞溼泐巴失之野，不月魯克拒戰，大敗，奔于謙謙州。其驍將撒卜剌黑稱曰可克薛兀，譯言老病人也，以兵援之，遇於拜答剌黑巴勒赤列之地，戰一日，無勝負。王罕夜引去，太祖亦退。可克薛兀追王罕至伊庫魯阿而臺之地，王罕弟札合敢卜殿後，爲所襲，輜重、妻子皆失。別遣一軍至帖列帖禿阿馬撒剌，掠王罕部衆。桑昆以中軍追之，又爲所敗，流矢中桑昆馬胯。桑昆墜馬，幾被執。太祖使博爾術等救之，可克薛兀始敗去。 
　　金泰和二年，不月魯克與蔑兒乞、斡亦剌、泰亦兀赤、朵兒邊、塔塔兒、合塔斤、撒勒只兀特諸部立札木合爲罕，合兵攻太祖。太祖與王罕自兀而庫夷河至喀剌溫赤敦山，不月魯克等從之，其部將能以術致風雨，欲順風擊我。忽風反，大雨雪，人馬多凍死，遂大敗而返。 
　　又二年，太祖襲破王罕，王罕走至乃蠻界之捏坤烏孫，爲守將火力速八赤騰喀沙兒所殺，白其事於太陽罕。太陽罕後母古兒別速，又爲太陽罕可敦，聞之曰：「脫斡鄰勒是東鄰老王罕，取彼頭來視之，若信，當祭以禮。」頭至，置白氈上。乃蠻人有識之者，果王罕也。乃陳樂以祭之，其頭忽有笑容。太陽罕以爲不祥，蹴而碎之。可克薛兀退謂諸將曰：「割死王罕之頭而蹴之，非義也。況近日狗吠聲甚惡。事其殆乎。昔王罕嘗指古兒別速言：此婦人年少，吾老且死，泰赤布喀柔軟，他日恐不能保我部衆。今古兒別速用法嚴，而我太陽罕顧性懦，舍飛獵外無他長。吾亡無日矣。」 
　　太陽罕忌太祖勢日強，欲用兵於蒙古。可克薛兀諫，不聽。乃使其部將卓忽難告汪古部長曰：「我聞有北邊林木中之主，欲辦大事。我知天上惟一日、一月、地下亦不得有兩主。請汝助我爲右手，我將奪其弓矢。」汪古部去遣使告於太祖，太祖議先攻之。 
　　泰和五年春，會諸將於迭滅該河，衆以方春，馬瘦，俟馬肥而後進。別勒古台請先發以制之。太祖從其言。進兵至乃蠻境外之哈剌河。乃蠻兵不至，不得戰。 
　　秋，再議進兵，以忽必來、哲別爲前鋒。時太陽罕亦遣兵爲前鋒，而自與蔑兒乞酋脫黑脫阿、客烈亦酋阿鄰太石、衛拉特酋忽都哈別乞、札只剌酋札木合及朵兒奔、塔塔兒、哈答斤、撒兒助等部連合駐於阿勒臺河、杭海山之間。 
　　太祖營有自馬，鞍翻而逸，突入乃蠻軍中。乃蠻皆謂蒙古馬瘦。太祖進至撒阿里客額兒之地，部將朵歹言於太祖曰：「吾兵少。至夜，請使人各燃火五處爲疑兵，以張聲勢。」太祖從之。乃蠻哨望者果疑蒙古兵大至，走告太陽罕。 
　　太陽罕與諸將計曰：「蒙古馬雖瘦，然戰士衆，亦不易敵。今我退兵，彼必尾追，則馬力愈乏，我還而擊之可以得志。」太陽罕子古出魯克聞之，恚甚，曰：「吾父何畏葸如婦人，達達種人吾知其數，大半從札木合在此，彼從何處增兵？吾父生長宮中，旦孕婦更衣、童牛齧草之地，身所不至。故懼爲此言耳。」其將火力速八赤亦曰：「汝父亦難察從不以人背馬尾響敵，汝恇怯如此，曷不使汝婦古兒別速來乎！惜可克薛兀老，吾兵紀律不嚴，得毋蒙古人應運將興耶？」言畢嘆息而出。太陽罕大怒曰：「人各有一死，七尺之軀辛苦相等，汝輩言既如此，吾前迎敵可也。」遂決戰，渡斡兒洹河至納忽嶺東崖察乞兒馬兀惕之地。 
　　太陽罕與札木合登高了敵，見太祖軍容嚴整，有懼色，退至山上陳兵自衛。札木合謂其左右曰：「乃蠻平日臨敵，自謂如宰小牛羊，自頭至足不留皮革。汝等今視其能否？」遂率所部先遁。是日戰至晡，乃蠻兵大潰。太陽罕受重傷，臥於地。火力速八赤曰：「今我等尚在山半，不如下爲再戰之計。」太陽罕不應。火力速八赤曰：「汝婦古兒別速已盛飾待汝得勝而回，汝盍速起。」亦不應。火力速八赤乃謂其部將十人曰：「彼如有絲毫氣力，必不如此。我等與其視彼死，不如使彼視我等之死。」遂與諸將下山力戰。太祖欲生致之，而不從，皆死。太祖嘆息曰：「使吾麾下將士能如此，吾復何憂。」太陽罕既死，餘衆夜走納忽嶺，墜死崖谷者無算。太祖獲古兒別速，調之曰：「汝謂蒙古人歹氣息，今日何故至此。」遂納之。朵兒奔、塔塔兒、哈答斤、撒兒助四部悉降。古出魯克奔於不月魯克。 
　　太祖元年，親征不月魯克。不月魯克方獵於兀魯黑塔山，太祖兵奄至，殺之。古出魯克與脫黑脫阿奔也兒的石河。 
　　三年，太祖以衛拉特降酋忽都哈別乞爲嚮導，至也兒的石河，陣斬脫黑脫阿，古出魯克復奔西遼。 
　　是時，西遼古兒罕爲直魯古。古出魯克至西遼，將謁古兒罕，慮有變，令從者僞爲己入謁，自立於門外俟之。適古兒罕之女格兒八速自外至，見其狀貌，偉之。後詢得其實，乃以女晃忽妻古出魯克。晃忽年十五，性慧黠。以古兒罕喜諛，使古出魯克迎合其意，古兒罕遂以國事任之。古出魯克聞其父潰卒多藏匿於舊地，欲糾合部衆，以奪古兒罕之國。乃言於古兒罕曰：「蒙古方有事於乞□，不暇西顧。若我往葉密裏、哈押立克、別失八里，招集潰卒，衆必響應，可藉其力以衛本國。」古兒罕從之。古出魯克既東，乃蠻舊衆果聞命附從。又遇貨勒自彌使者，約東西夾攻古兒罕。西軍勝，則拓地至阿力麻裏、和闐、喀什噶爾，東軍勝，則拓地至費那克特河。議定，古出魯克即至鄂思懇，奪西遼之庫藏，進攻八剌沙袞。古兒罕自出御之，古出魯克敗退。而貨勒自彌之兵已至塔剌思，擒古兒罕之將塔尼古。八剌沙袞城守鄂思懇潰卒以象毀門而入，大掠三日。古出魯克乘機再進，古兒罕戰敗，生獲之。奉古兒罕爲太上皇，篡其國而自立。越二年，古兒罕以憂卒。 
　　古出魯克既篡立，又納西遼前宰相之女爲妃，貌甚美，與正妃晃忽同信佛教。契丹本舉國事佛，及耶律大石西遷，其地盛行回回教。大石聽其信仰，不之禁，故上下相安。古出魯克用其妃之言，定佛法爲國教。諭其民奉佛，不行奉謨罕默德。自至和闐，招集天方教士辯論教理。有教士曰阿拉哀丁，與古出魯克往復駁難，古出魯克慚怒，置而縛之，釘其手足於門。又賦斂苛重，每一鄉長家置一卒監之。於是民心瓦解，惟望蒙古兵速至。 
　　太祖亦聞之，使哲別伐古出魯克。哲別入西遼境，諭民各奉舊教勿更易，各鄉長皆殺監卒應之。古出魯克在喀什噶爾，兵未至先遁。哲別追及於撒裏黑庫爾，古出魯克匿於葦拉特尼之山谷。哲別遇牧羊人詢知古出魯克蹤跡，獲而殺之。古出魯克自太祖三年奔西遼，六年篡直魯古，十四年爲哲別所殺，距太陽罕之死已十有一年。 
　　古出魯克有子敞溫走死。敞溫子抄思幼，從母康里氏間行歸太祖，給事中宮。年二十五，出從征伐。破代、石二州，不避失石。太宗四年，從皇帝拖雷敗金師於鈞州之三峯山。論功，賜湯陰黃招撫等百十有七戶，不受；復賜俘口五十、宅一區，黃金鞶帶、酒壺、杯、盂各一，再辭，不許，乃受之。擢副萬戶，與忽都虎留撫河南，尋移隨州，九年，籤西京、大名、濱、棣、杯孟、真定、河間、邢、洺、磁、威、新、衛、保等路軍，得四千有六十餘人，以抄思統之。移鎮潁州。卒。子別的因，襁褓時鞠於祖母康里氏，留和林。稍長，給事乞兒吉思皇后。父卒，母張氏迎別的因南來。張賢明，嘗從容訓之曰：「人之所以成立者，知恐懼、知羞恥知艱難，否則禽獸而已。」 
　　憲宗四年，以別的因襲父職副萬戶，鎮隨、潁二州。別的因身長七尺，多力，尤精騎射，士卒畏服之。 
　　中統四年，入覲，賜金符爲壽、潁二州屯田達魯花赤。時州境有虎食人，別的因縛羊置檻中，誘虎殺之。至元十三年，授信陽府達魯花赤。信陽亦多虎，別的因加馬踢鞍上出獵，命左右燔山，虎出走，別的因擲以踢，虎搏踢，據地而吼，還馬射之，立斃。十六年，進常德路副達魯花赤。會同知李明秀作亂，別的因單騎往諭之降。事聞朝廷，誅明秀。三十一年，進池州路達魯花赤。大德十一年，遷臺州路。卒，年八十一。 
　　子三人：不花，僉嶺南廣西道肅政廉訪司事；文圭，有隱德，贈祕書著作郎；延壽，湯陰縣達魯花赤。孫可恭，曾孫與權，皆進士。 
　　史臣曰：「王罕猜忌失衆，賴烈祖父子亡而復存，乃聽讒子之言，辜恩負德。太陽罕懦耐我謀，橫挑強敵。考其禍敗之由，皆不量智力，輕於一舉，身隕國滅，同趨覆轍，愚莫甚焉。古出魯克乘機篡奪，民心未附，乃強其所不從，而淫刑以逼之，淵魚叢爵，徒爲吊伐之資而已。」
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

