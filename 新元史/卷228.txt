帖木兒 
　　帖木兒，巴魯剌思氏。五世祖哈剌察兒，為太祖八十五功臣之一，封千戶。父杜爾凱，與察合台汗宰相杜蘭斯窩基士阿奈部喀斯庚汗友善，封以基杜戍、納克寒克二城。 
　　元統元年，帖木兒生於基杜戍，姿貌雄偉，喀斯庚汗妻以孫女窩爾戛公主。 
　　至正十五年，喀斯庚汗與不賽音奎爾德部構釁，兵敗，喀斯庚汗及杜爾凱俱見殺，部眾離叛。帖木兒佐喀斯庚汗之孫不賽音，圖恢復。會察合台後王德克爾克齊穆爾汗率師來援，部內始定。帖木兒謁德克爾克齊穆爾於境上，以忠義自奮，德克爾克齊穆爾大悅，擢為萬戶。師還，留其子義利阿斯赫戛守撒馬爾罕城，填撫杜蘭斯窩基士阿奈之地，以帖木兒為大將輔之。未幾，義利阿斯赫戛之子義律亞斯與帖木兒不協，其所部皆烏斯卑克人，又與帖木兒爭權。帖木兒謀殺義律亞斯父子，事泄，攜窩爾戛挺身出走，欲奔貨勒自彌。失道，陷沙漠中，為土爾基人所獲，縶其夫婦於牛欄，地穢污，又有毒蟲齧人。居兩月，伺守者懈，與窩爾戛遁去。 
　　招集舊部，屯於勃加拉之地。復潛入撒馬爾罕，匿於姊家。為偵者所覺，乘夜去，渡阿模達律阿河，部眾至千餘。遂據阿富汗境坎達哈爾之地。旁掠賽斯達因部，戰不利，傷足。後拓地北至巴達克傷，聲威始震。以所部二千人敗烏斯卑克兵二萬。未幾，義律亞斯復率三萬人來伐，戰於君都斯坦，帖木兒大敗之。義律亞斯又得父凶問，引兵去，杜蘭斯窩基士阿奈之地，遂為帖木兒所有，建都於撒馬爾罕。 
　　帖木兒自以非成吉思汗之後，不敢遽稱汗，乃大會諸將及部內長老阿薩蘭教士，立察合台後喀普爾西阿特為汗。既而義律亞斯復至，帖木兒使不賽因將左翼西渡爾達利亞河，要擊之，自將右翼為後援。不賽因陷敵中，帖木兒拔出之，始轉敗為勝。不賽因以帖木兒舍已而立喀普爾西阿特，意不能平，乃起兵攻帖木兒，戰於巴達克傷。不賽因大敗，復自歸於帖木兒，帖木兒欲宥之，眾議不可，不賽因登高塔自投於地而死。 
　　帖木兒遂廢喀普爾西阿特汗，自立於巴里黑，時年三十六歲。帖木兒假護持阿薩蘭教以馭眾，對教士則稱蘇爾灘。逾二年，出兵攻貨勒自彌，圍其烏爾鞬赤都城。其酋耶斯布知不敵，與帖木兒議和，以女妻其長子辛翰塞爾特。帖木兒恐耶斯布反覆，乘間襲陷烏爾鞬赤，以耶斯布之女歸，為其子行婚禮。既而辛翰塞爾特死，和好中絕，帖木兒再陷烏爾鞬赤，盡取貨勒自彌之地。貨勒自彌，欽察金翰耳朵汗之屬國也。拔都建金斡耳朵，其後人稱金斡耳朵汗雲。 
　　帖木兒既克貨勒自彌，乃決計攻波斯。初旭烈兀建國於波斯，為阿爾瑪里亞，其後分為二國：一曰伊兒汗，一曰莫薩法利汗。帖木兒先攻伊兒汗，降其屬國與聖的蘭，渡阿拉克塞斯河，高加索之全部望風納款。又略取西爾番及機蘭烏奄等地，逼阿爾瑪里亞宣誓臣服，進克西里亞斯城，有席捲波斯南境之勢。聞金斡耳朵汗德克達密杜司乘虛襲貨勒自彌，始旋師。 
　　先是，德克達密杜司以帖木兒之助為欽察總汗，白斡耳朵汗烏魯斯忌而逐之。白斡耳朵者，拔都史鄂爾達之後也。德克達密杜司乞援於帖木兒，出兵屢為烏魯斯所敗。烏魯斯卒，子德克達喀耶立。未幾，又卒，其弟齊爾瑪利克代之。帖木兒助德克達密杜司與齊爾瑪利克戰於喀拉達爾之地，大敗齊爾瑪利克，禽而斬之。德克達密杜司遂並白斡耳朵汗之地，又大敗斡羅斯，焚其莫斯科都城，意寢驕。至是分兩道進兵：一循西爾達利亞河上流，一出烏斯德烏爾土之野，直抵貨勒自彌，及帖木兒馳歸撒馬爾罕，德克達密杜司始懼，倉皇遁走。時帖木兒得國二十年，明太祖洪武二十一年矣。 
　　帖木兒以德克爾克齊穆爾之子奎塞兒與德克達密杜司為聲授，分兵五路攻之，敗奎賽兒汗於達俊奎之地。帖木兒休兵於耶爾士烏斡城，使其子窩馬兒略地至喀赤喀爾。是時西伯里亞諸部已大定，帖木兒會諸將於克律台，大舉伐金斡耳朵汗。軍行至達朱蘭，帖木兒有疾，留不進。逾年春，經基爾基斯大漠，抵薩瑪拉之北境，與德克達密杜司戰於昆德烏爾札河。敵兵五十萬，帖木兒所部兵三十萬，力戰三日，德克達密杜司敗走，追奔四百餘里，橫屍蔽野。帖木兒入其夏宮，飲酒高會，慰勞士卒，由窩德拉兒歸撒馬爾罕。自是帖木兒之威名，震於遠近焉。 
　　又二年，帖木兒再伐波斯，統兵三十萬。先抵波斯北境，攻拔阿穆爾寨，以其地險要，傷士卒多，屠之。南略琉璃斯坦、哈喀丹、普爾知德、帖義斯布兒等部，與莫薩法利汗戛曼斯爾戰於巴齊拉之郊。戛曼斯爾自將突騎陷陣，帖木兒麾下皆望風辟易。其孫戛爾克憤怒，收集散卒，直前搏之。戛爾克手劍先登，斬戛曼斯爾於陣前，其軍崩潰。帖木兒遂滅莫薩法利。亞塞爾、巴義香諸城皆降。進拔克爾齊斯坦，圍馬達克城，其酋不戰而降。巴克達為天方教祖國，至是三為蒙古人所躪。伊兒汗聞帖木兒兵至，乘駿馬奔於爾比拉之地，其妻子皆為帖木兒所獲。 
　　帖木兒已滅波斯二汗國，乘勝北攻，略地至旻奎兒湖，宴將士於軍中。偵卒報德克達密杜司奄至，諸將皆挺刃請行。帖木兒徐曰：「吾將使野獸自投陷井也。」坐飲如故。俊敵近，乃麾兵出。德克達密杜司大敗，奔於西伯利亞。 
　　帖木兒長驅高加索之北境，略地至莫斯科，立烏魯斯之子姤戛爾為汗，統治東西欽察之地。帖木兒自平波斯至此，凡用兵五年。 
　　初，明太祖定中原，屢遣使招諭西域諸國，然未有至者。獨帖木兒遣回回人滿剌哈非思等來朝，貢馬十五、駝馬。自是，歲貢馬駝，欲覘中國虛實，非誠心款附也。洪武二十七年，貢馬二匹，上表曰： 
　　恭惟大明大皇帝，受天明命，統一四海，仁德洪布，恩養庶類。萬國欣仰，咸知上天欲平治天下，特命皇帝出膺運數，為億兆之主，光明廣大，昭若天鏡，無有遠邇，咸照臨之。 
　　臣帖木兒，僻在萬里之外，恭聞至德寬大，超越萬古，自古所無之福，皇帝皆有之，所未服之國，皇帝皆服之。遠方絕域昏昧之地，皆清明之。老者無不安樂，少者無不長遂，善者無不蒙福，惡者無不知懼。今又特蒙施恩遠國，凡商賈之來中國，使觀覽都邑城池，富貴雄壯，如出昏暗之中，忽睹天日，何幸如之！又承敕書恩撫勞問，使站驛相通，道路無壅，遠國之人，鹹得其濟。欽仰聖心，如照世之杯，使臣心豁然光明。臣國中部落，聞茲德音，歡舞感戴，臣無以報恩，惟仰頌祝，福壽如天地，永永無極。 
　　明太祖得表，悅其甘言。明年，使給事中傅安等齎書幣報之。安等至撒馬爾罕，帖木兒留不遣，歲貢亦絕。是時，帖木兒國勢強盛，受群臣尊號曰成吉思可汗，經蒙古太祖自比，欲先平印度、土爾基，再用兵於中國。 
　　又二年，乃自將大軍攻印度，號稱八十萬。徑薩密涅，進拔土基耶漢涅馬城，與諸將會議攻鐵利城。鐵利城者，印度杜兒拉克王斯爾坦馬穆士之都城也。有一將進言曰：「我軍渡印度之後，俘其教徒及猶太人已逾十萬，如事有緩急必為我之大患。」帖木兒然之，殺降眾而後進兵。斯爾坦馬穆士率步騎五萬，陣於鐵利於外，列象隊於前，以皮甲衣之，塗象牙以毒樂，背負長刀，又置小櫓於象背上，以護戰士。凡火攻之物，石腦、油火、樹脂及火箭、藥彈皆備焉。其勇將曰戛克曼斯，躍馬入帖木兒軍中，為帖木兒之子窩馬兒所殺。帖木兒麾兵擊其象隊，斫象鼻斷之，眾象狂奔，敵陣亂。斯爾坦馬穆士棄眾奔還。翼曰，開城門而遁，城民出降。帖木兒縱兵大掠，廛市一空。鐵利城富庶甲印度，奇珍環寶，公私充物，悉為帖木兒所有。進至喜馬拉雅山之南，聞撒馬爾罕盜起，乃班師。帖木兒入印度，兵無留行，然所克諸城，兵退後仍為斯爾坦馬穆士拒守，不能有其地雲。 
　　是時，撒馬爾罕亂民揭竿者為阿塞爾、哈義香諸部，帖木兒自往討平之，遂渡阿拉古塞斯河，攻土爾基屬城。阿爾瑪尼亞及朱爾查天方教禁酒，帖木兒自稱往討飲酒之國民，凡不從教者皆殺之。 
　　是時土爾基王曰巴耶知德，自稱東羅馬皇帝，戰屢勝，四鄰畏服。埃及，土爾其之與國也。初，帖木兒遣使通好於埃及，其王普耶爾基殺之，乃興師問罪，略取埃及屬地士利阿諸部，進克齊克利斯河畔之模斯爾城。巴耶知德聞之，屯兵於阿列波耶帖薩及齊阿爾別機二地，以備之。帖木兒自率大軍，壁於耶爾塞爾模，自此地攻小亞細亞。先拔奎瑪兒克，進抵塞巴德城。帖木兒以山林深阻，非用兵之地，又聞土爾其兵聚於土喀德城，扼西機爾依爾瑪克河以自固，乃改道至奎薩里河，留輜重為後路之根本，且絕敵軍與阿爾薩都城來往之路。帖木兒進圍安喀拉城，聞巴耶知德來援，退軍待之。黎明，帖木兒陣於晏格拉之野，分軍為左右兩翼，陣前列象三十有二，又在中軍後排騎兵四十隊，為游擊之師。巴耶知德亦分兵御之。既戰，帖木兒先以右翼攻土爾其之左翼，敗之。其左翼為塞爾維人，驍勇敢戰，既敗，全軍奪氣。又以左翼攻其右翼，右翼將卑律士拉被創死，所部潰走。帖木兒麾諸將追之，塞而維人敗而復振，屢卻帖木兒追兵，然為潰卒所躪，不能獨立。巴耶知德見兵敗，戰益力。至夜半，欲突圍走，馬蹶，為帖木兒部將瑪穆士所禽。帖木兒遣其孫卑爾摩哈馬德，追擊巴耶知德之太子索律曼，入其阿爾薩都城，索律曼敗走，俘其後宮嬪妾及府藏之貨幣。是時，小亞細亞全部瓦解，獨斯密爾奈城猶堅守不下。帖木兒攻圍十餘日，始克之。送巴耶知德於撒馬爾罕，中道卒。帖木兒旋師，埃及已納款，獻駿馬及麒麟以贖罪。西域諸國或遣使，或入朝於撒馬爾罕，道路絡驛不絕。撒馬爾罕宮室壯麗冠西域，遠近皆仿效之。 
　　未幾，帖木兒遂大舉伐明，募精兵二十萬，以糧運不給，載谷數百車，軍行至沃野，即播種之，棄異日之軍食。又驅牝駱駝數吉頭，如餉乏，則餐其乳以濟飢。中途遇大雪，士馬僵斃。帖木兒亦患虐疾，至窩德拉爾城而卒，年七十二，時永樂三年也。遣命以其孫卑爾摩哈馬德為嗣。 
　　帖木兒善撫士卒，得人死力，喜怒不形於色，謀定後戰，所向有功。善屬文，兵事之暇，序其制勝之方略，著為成書。然性嗜殺戮，與成吉思汗相似。又篤信宗教。定新律，分國民為十二級，第一級以摩罕默特之裔當之，宗室及將相大臣不與焉。成吉思汗所創之法制，至是破壞殆盡。初，帖木兒幼時，適於野，見小蟲緣草而上，屢墮不已，卒至莖端。嘆曰：「人之臨事，當如是矣！」故累遭困辱，折而不撓，卒建不世之功焉。帖木兒娶喀斯庚汗女孫，部人稱為駙馬。或曰察合台後王納女迪勒沙的阿加公主於帖木兒以請和，部人榮之，稱駙馬雲。 
　　史臣曰：「蒙古三大汗國，帖木兒並其二，克印度，敗士爾基。卑辭厚幣以誑中國，始則詗伺，終乃大舉。儻不死，明人其旰食乎！《明史西域傳》略見帖木兒本未，然掛漏已甚，故論次其事，著於篇。」
