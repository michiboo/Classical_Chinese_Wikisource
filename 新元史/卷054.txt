
渾河，又名盧溝河，其上流爲桑乾河，發源於太原之天池，伏流至朔州馬邑縣，渾泉湧出，曰桑乾泉，東流自奉聖州入宛平界，至都城四十里東麻峪，分爲二派：一自通州高麗莊入白河，一南流至武清縣合御河入于海。 
太宗七年八月，河決牙梳口，劉衝祿言：「率水夫二百餘人已依期修築，恐水漲不時沖決，或貪利之人盜決溉灌，請禁之。」廷議命衝祿領其事，盜決者以違制論。如遇修築之役，其丁夫物料於應差處調發。 
至大二年十月，河決左都威衛營西大堤，沒左右二衛及後衛屯田麥。三年二月，中書省下左右衛後衛及大都路督修，至五月工畢。 
皇慶元年二月，東安州言：「河決黃堝堤十七所。」同知樞密院塔失帖木兒奏：「渾河決壞屯田，已發軍士五百人築決口。臣等議：治水有司事也。宜命中書省檄所屬董其事。」從之。是年六月，霖雨，渾河堤決二百餘步，發民丁刈雜草築之。 
延祐元年六月，河決武清縣高家莊左衛，差軍士七百人與東安州民夫同修決口。二年正月，大雨，河決。三年，中書省議：「渾河決堤堰，沒田禾，軍民蒙害，既已奏聞。差官相視，上自石徑山金口，下至武清縣界舊堤，長三百四十八里，中間因舊堤修築者四十九處，應修補者十九處。創修者八處，宣疏通者二處，計工三十八萬一百，役夫三萬五千，九十六日可畢。如通築則勞費太甚，宜分三年築之。」從之。七年四月，營田提舉司言：「去歲十二月，屯戶巡視廣賦屯北河堤二百餘步將崩，恐來春水漲，浸漫爲患。」都水監季濠寨官，會營田提舉司、武清縣，督民夫築之，凡用工五萬三千七百二十二。 
至治元年五月，運河再決。泰定元年七月，河又決。 
金口河者，金時自大都西麻峪村，分引渾河。穿南山而出，謂之金口河。 
至元二年，都水少監郭守敬言：「其水可以溉田。兵興，典守者懼有所失，因以大石塞之，若按視故道，使水得通流，上可以致西山之利，下可以廣京畿之漕。」又言：「當於金口西，預開減水口，西南還大河，令其深廣。以防漲水突入之患。」朝廷韙其議而未行。二十八年，有言渾河自麻峪口行舟可至尋麻林，遣守敬相視，回奏不能通舟楫。 
大德二年，渾河水發，都水臨閉金口閘板以防之。五年，河溢，水勢洶涌，守敬恐衝沒南北二城，又將金口以上河身，用土石盡塞之。蓋守敬已知前議之不可用矣。至正二年正月，中書參議孛羅帖木兒、都水監傅佐建言：「起自通州南高麗莊，直至西山石峽鐵板，開古金水口一千二十里，鑿新河一道，深五丈，廣二十丈，放西山金口東流，合御河，按引海運至大都城內輸納。」是時，脫脫爲右丞相，奏而行之。廷臣多言其不可，右丞相許有壬言尤力。脫脫排羣議不納，遂以正月興工，至四月工畢，起閘放金口水，流湍迅急，須臾沖決二十餘里，都人大駭。脫脫急令塞之。是役也。毀民廬舍墳墓無算，又勞費不貲，卒以無功。御史糾孛羅帖木兒、傅佐之罪，俱論死。 
滹沱河，出山西繁畤縣泰戲山，東流經真定路真定、藁城，平山諸縣，又東北抵寧晉縣境，入衛河。 
延祐七年十一月，真定路言：「真定縣城南滹沱河，北決，浸近城。聞其源本微，與冶河不相通，後二水合，勢遂迅猛，屢壞大金堤爲患。本路達魯花赤哈散於至元三十年奏準，引治河自爲一流，滹沱水勢十減三四。至大元年七月，水溢漂南關百餘家，治河口淤塞，復入滹沱。自後，歲有沖決之患。略舉大德十年至皇慶元年，節次修堤，用卷埽葦草二百餘萬，官備傭直百餘萬定。及延祐元年三月至五月，修堤二百七十餘步。近年米價翔貴，民匱於食，有丁夫正身應役，單丁須募人代替，傭直日不下三五費，前工未畢，後役迭至。 
延祐二年，本路總管馬思忽嘗開冶河，已復湮塞。今歲霖雨，水溢北岸數處，浸沒田廬。其河元經康家村南流，後徙於村北。數年修築，皆於堤北取土，故南高北低，水俞趨下侵齧。西至木方村，東至護城堤，約二千餘步，比來春修治，田樁梢築土堤，亦非經久之計。若浚木方村南枯河引水南流，閘閉北岸河口，下至合頭村北與本河合，如此去城稍遠，庶無水患。「都水監議截河築堤，闊千餘步，新開之岸，止闊六十步，恐不能御千步之勢。莫若於北岸闕壞低薄處，比元料增伕力，葦草卷埽補築，便擬均料各州縣上中戶，價鈔及倉米於官錢內支給。中書省依所議行之。 
至治元年三月，本路又申前議，竣木方村南舊瀆，導水東南流，至合頭村入本河。都水監言：「治水者，行其無事也。截河築堤一千餘步，開掘老岸，闊六十步，長三十里，霖雨之時，水拍兩岸，所開河止闊六十步，焉能容納？上嚥下滯，必致潰決，徒糜官錢，勞民力非善策也。若順其自然，增添物料、如法卷埽，修築堅固，誠爲官民便宜。」省議從之。泰定四年八月，中書省奏：「本路言滹沱源自五臺諸山，至平山縣王母村山口下，與平定州娘子廟石泉冶河合，夏秋霖雨水漲，瀰漫城郭，宜自王子村平安村開河，長四里餘，接魯家灣舊澗，復開二百餘步，合人冶河，以分其勢。又木方村南岸故道，疏浚三十里，北岸下樁卷埽，築堤捍水東流。今歲儲材，九月興工，十一月工竣。物料傭值，官爲供給，庶幾力省工多，永免異日之患。工部議，二河並治，役重民勞，應先開冶河。如本路民夫不敷，可於順德路差募，如侵礙民田，官酬其直。」後真定路又言：「閏九月以後，天寒地凍，難於興工，宜俟來春開浚。」奏上，詔如所請。 
冶河，出井陘縣山中，經平山縣西門外，又東北流十里入滹沱河。 
元貞元年正月，丞相完澤等言：「往年先帝嘗命開真定治河，已發丁夫。適先帝升遐，以聚衆罷之。今宜遵舊制，卒其事。」從之。 
皇慶元年七月，冶河龍花、判官莊諸處堤壞，都水監與本路官議：自平山縣西北，改修滾水石堤、下修龍塘堤，東南至水碾村，開河道一里，又至蒲吾橋西，開河道一里，疏其淤澱，築堤分上流入舊河，以殺水勢。又議於欒城縣北聖母堂冶河東岸，開減水河，以去真定水患。省議俱從之。 
灤河，源出金蓮川，由鬆亭北，經遷安東、平州西，至灤州入海。 
至元二十八年，敕姚演浚灤河挽舟而上，漕運上都。尋遣郭守敬相視，以難於施工而罷。大德五年六月，大雨，灤河與肥、洳二水並溢水入城，官民廬舍漂盪殆盡。中書省委吏部員外郎馬之貞與都水監官修之。東西二堤，計用工三十一萬一千五百，鈔八千八十七定十五兩，樁木等價鈔二百十四定二十六兩。 
延祐四年六月，上都留守司言：「城南御河西北岸爲河水衝齧，漸至頹壞，恐水漲，漂沒居民。請調軍供役，庶可速成。」敕曰：「今維其時，宜發軍速爲之。」於是虎賁司發三百人供其役。 
泰定三年七月，右丞相塔失帖木兒等奏：斡耳朵思住人營盤，爲灤河走凌沖壞，應築護水堤，請敕樞密院發軍一千二百人修之。從之。
吳松江，受太湖諸水，東匯澱山湖以入海，潮汐淤沙，湮塞河口。宋人置撩洗軍以疏導之。世祖取江南，罷散軍人，又任執豪租佔田蕩，淤墊益甚。 
至治三年，江浙行省言，嘉興路高治中、湖州路丁知事同本管正官體究舊灘通海故道，及新生沙漲應開河道五十處，內常熟州九處，崑山州十處，嘉定州三十五處，其松江府各屬應浚河渠，華亭縣九處，上海縣十四處。上海、嘉定連年旱澇，皆緣河口淤塞，旱則無以灌溉，澇則不能流泄，累致區歉，官民俱困。至元三十年以後，兩經疏浚，稍獲豐稔。比年又復壅塞。勢家租佔愈多。上海縣歲收官糧十七萬石，民糧三萬餘石，延祐七年災傷五萬八千七百餘石，至治元年災傷四萬九千餘石，二年十萬七千餘石，水旱連年，殆無虛歲。近委人相視，講求疏浚之法，其通海大江，未易遽治，舊有河港聯絡官民田土之間、藉以灌溉者，今皆填塞，必須疏通，以利耕稼。欲令有田民戶自爲整治，而工役浩大，民力不能獨舉。由是議，上海、嘉定河港，宜令本處管軍、民、官、站、竈、僧、道諸色有田者，以多寡出入，備糧修治，州縣正官督役。其豪勢租佔田蕩者。並當除辟。民間糧稅權免一年，官租減半。華亭、崑山、常熟州河港，比上海、嘉定緩急不同，從各處正官督有田之家，備糧並工修治，既陰陽家言：癸亥年通土有忌，預爲諮呈可否。 
至泰定元年十月興工，旭邁傑等奏請依所議行之，命脫顏答刺罕諸臣同提調，監察左丞朵兒只班及前都水少監董其役。 
澱山湖，與太湖相通，東流入海。 
至元末，參加政事梁德珪言：「忙古□請疏治澱山湖，因受曹總管金而止。張參議等相隨言之，識者咸以爲便。臣等議，此事可行無疑。請選委巡行官相視，會義合同軍夫。」帝從之。既而平章政事帖哥言：「民夫足用，不須調軍。」帝曰；「有損有益，其均齊併科之。」 
未幾，世祖崩，成宗即位。帖哥又其言事，且建議用湖田糧三萬石，以募民夫四千、軍四千隸於都水防田使司，職掌收捕海賊，修治河渠等事。帝命伯顏察兒與樞密院同議，並召宋降臣范文虎及朱清、張瑄詢之。瑄等言：「亡宋屯守河道，用手號軍，大處千人，小處不下三四百人，隸巡檢司管領。文虎言：「差夫四千，非動搖四十萬戶不可，若令五千軍屯守，就委萬戶一員，事或可行。」樞府韙文虎言，奏行之。 
四川江堰，凡一百三十有二處，歲治堤防役民兵多者萬餘人，少者猶千人或數百人。役例七十日，不及七十日，雖竣不得休息。不役者，日出鈔三貫爲傭直。歲費不下七萬貫，官民俱困。 
元統二年，四川肅政廉訪司僉事吉當普巡視，得要害之處三十有二，餘悉罷之。與灌州州判判張宏議，甃以石。宏出私錢，試爲小堰。堰成，水暴漲而堰不動。遂決計行之。 
至元元年七月興工，先從事於都江堰。少東爲大小釣魚，又東跨二江爲石門，以節北江之水，又東爲利民臺，又東南爲侍郎、楊柳二堰，其水自離堆分流入於南江。 
南江東至廟角，又東至金馬口，又東過大安橋，入於成都，俗名大皁江，江之正源也。又東爲虎頭山、鬥雞臺。臺有水則，以尺畫之，凡十有一。水及其九，其民喜，過則憂，沒則困。又書「深淘灘，高作堰」，相傳爲秦守李冰所教雲。又東爲離堆，又東至三石洞，釃爲二渠。其一自上馬騎東流入成都，古之外江也。 
南江自利民臺有支流，東南出萬工堰，又東爲駱駝堰，又東爲碓口堰，鹿角之北涯有渠曰馬壩，東流至成都，入於南江。渠東行二十餘里，水決其南涯四十有九處。乃自其北涯鑿二渠，與楊柳渠合，又東與馬灞渠合，自金馬口之西鑿二渠，合金馬渠，東南入於新津江，罷藍澱、黃水、千金、白水、新興至三利十二堰。 
北江三石洞之東爲外應、顏上、五斗諸堰，其水皆東北流於外江。外江東至崇寧，亦爲萬工堰。堰之支流，自北而東，爲三十六洞，過清白堰東入彭、漢之間。而清白堰水潰其南涯乃疏其北涯舊渠，直流而東，罷南涯之堰及三十六洞之役。 
他如嘉定之青神，有堰曰鴻化，則授成於長吏，應期功畢。成都之九里堤，崇寧之萬工堰，彰之堋口、豐洞諸堰，未及施功，則使長吏於農隙爲之。諸堰，都江及利民臺之役最大，侍郎、楊柳、外應、顏上、五斗次之，鹿角、萬工、駱駝、碓口、三利又次之。都江居大江中流，故以鐵萬六千斤鑄大龜，貫以鐵柱，置堰下以鎮之。諸堰皆甃以石，範鐵以關其中，取桐油，和石灰，雜麻枲，而搗之使熟，以苴罅漏。岸善崩者，密築碎石以護之。所至或疏舊渠以導其流，或鑿新渠以分其勢。遇水之會，則爲石門，以時啓閉。五越月，工竣。吉當普以監察御史召，省臺上其功，詔學士揭奚斯撰碑文以旌之。 
鹽官州海塘，去海岸三十里。舊有捍海塘二，後又添築咸塘。大德三年，塘岸崩，中書省遣禮部郎中游中順，與本省官相視，以虛沙難於施力，議築石塘。又以勞費甚，不果，延祐中，鹽官州海溢，累壞民居，陷地三十餘里，行臺、行省官共方議於州城北門外添築土塘，再築石塘，東西長四十三里，又以潮泖河漲而止。 
泰定四年六月，海溢，鹽官州告災，乃遣使祀海神，與有司視形勢所便，復議築石塘捍海。詔曰：「築塘是重勞吾民也，其增石囤捍禦，庶天其相之。」 
先是，致和元年，江浙行省建議作籧篨，實以石，鱗次疊之，以御海潮。已而皆淪於海。乃改造石囤，以救一時之急焉。未幾，杭州路又言：「八月以來，秋潮洶涌，水勢愈大，見築沙地塘岸，東西八十餘步，造木櫃石囤以塞其要處。本省左丞相脫歡等議，安置石囤四千九百六十，以資抵禦。」中書省議遣戶部尚書李家奴、工部尚書李嘉賓、樞密院屬衛指揮青山、副使洪灝、宣政院僉事南哥班與行省左丞相脫歡及行臺、行宣政院，庸田使司，會議修治之策。合用軍夫，除戍守州縣關津外，酌量差撥，從便支給口糧。合役丁力，附近有田之民及僧、道、也里可溫、籤迭兒等戶內點僉。凡工役之時，諸人毋或沮壞，違者罪之。既而李家奴等以已置石囤，不曾崩陷，是已略見成效，乃東西接壘十里，其六十里塘下舊河，就取土築塘，以備崩壞焉。 
天曆元年，都水庸田司言：「八月十四日，祈請天妃入廟。十五日至十九日，海岸浮沙東西長七里餘，南北廣或三十餘步，或數十百步，漸見南北相接。西至石囤，已及五都，修築捍海塘與鹽搪相接。石囤東至十一都六十里塘，東至大尖山嘉興、平湖三路所修海口。自八月一日，探海二丈五尺。至十九日探之，先二丈者今一丈五尺，先一丈五尺者今一丈。西自六都仁和縣界赭山、雷山爲首，添漲沙塗，已過五都四都，鹽官州廊東西二都，沙土流行，水勢俱淺。二十七日至九月四日大泛，本州岳廟東西，水勢俱淺，漲沙東過錢家橋海岸，元下石囤木植，並無頹圮，水息民安。」詔改鹽官州曰海寧州。 
諸路水利之可考者。中統三年，中書左丞張文謙薦邢臺郭守敬習水利，徵詣行在。守敬面陳六事：其一，引玉泉水及開藺榆河，已見前。其二，順德達活泉引爲三渠，灌城東之地。其三，順德灃河東至古任城，失其故道，沒民田一千三百餘頃。若開河，自小王村合滹沱入御河，可通舟楫，其田亦可耕種。其四，磁州東北漳、滏二水合流處，開引河，由滏陽、邯鄲、洺州、永年，下經雞澤，入灃河，可溉田三千餘頃。其五，懷孟沁河雖已通渠溉，尚有漏堰餘水，與舟河相合，開引東流，至武陟縣，北合御河，可溉田千餘頃。其六，黃河自孟州西，開引河，經新舊孟州中間，順河古岸下至溫縣，南入大河，其間亦可溉田二千餘頃。帝喜曰：「成吾國家之務者，其斯人乎！」並依所奏行之。 
至元元年，守敬從文謙行省西夏。其瀕河五州，皆有古渠。在中興州者，一名唐東渠，長袤四百里，一名漫延渠，長袤二百五十里。他州渠十，長袤各二百里，支渠大小六十有八。計溉田可九萬餘頃。兵亂後，皆淤廢。守敬因古道疏浚之。更立閘堰。役不逾時，諸渠皆通利。二年，守敬入爲都水少監，奏言：「臣向自中興還，順河而下，四晝夜至東勝，可通漕運。又查泊兀郎海，古渠甚多，皆應修理。」帝並韙之。元一代治水利者，咸推服守敬，以爲不可及雲。 
其後，學士虞集建畿輔水利議，渭：「京師之東，瀕海數千里，北極遼海，南濱青、徐、萑葦之場也，海潮日至，淤爲沃壤。用浙人之法，築堤扦水爲田，聽富民願得官者，合其衆分授以地。官定其畔以爲限制，能以萬夫耕者，授以萬夫之田，爲萬夫之長，千夫、百夫亦如之，察其惰者而易之。一年勿徵也。三年視其成，以地之高下定額於朝廷，以次漸征之。五年有積蓄，命以官，就所儲給以祿。十年佩之符印，以傳子孫，如軍管之法，則東西民兵數萬，可以近衛京師，外御島夷、寬東邊之運，以行疲民，遂富民得官之志，而獲其用。江海遊食盜賊之類，亦有所歸。 
至正十二年，丞相脫脫當國，遂仿集之議，奏：「京圻近水地，召募江南人耕種，歲可收粟麥百餘萬石。不煩海運，京師足。」上從之。於是西自西山，南自保定、河間，北抵檀、順，東至遷民鎮，凡系官地及原管各處屯田，悉從司農司立法佃種。合用工價、牛具、農器、谷種，給鈔五百萬錠。命悟良合臺、烏古孫良楨併爲大司農卿。又於江南召募能種水田及修築圍堰之人，各一千。爲農卿降空名，添設職事敕牒十二道，募農夫一百名者，授正九品；二百名，正八品；三百名，正七品；就令管領所募之人。所募農夫，每名給鈔十定。未幾，中原盜起，脫脫亦罷斥，其建置卒無成效。 
後至元五年，洛磁路言：「洺州城內井泉鹹苦，居民飲之多疾，有死者。請疏浚舊渠，置閘壩，引滏水。分灌洺州城濠，以濟民用。計會渠東西長九百步，闊六尺，深三尺，役四百七十五工，民自備器用。歲二次放閘，不妨漕事。」中書省議從之。 
廣濟渠者，在懷孟路，引沁水以達於河。先是，中統二年，提舉工允中、大使楊端仁奏詔開渠。修石堰長一百餘步，高一丈三尺。石斗門橋，高二丈，長十四步，闊六步。渠四道，計六百七十里，經濟源、河內、河陽、溫、武陟五縣。渠成，民甚利之，賜名廣濟渠。三年八月，中書省臣忽魯不花等奏：「廣濟渠司言，沁水渠成，今已驗工分水，恐久遠權豪侵奪。」乃下詔依本司所定水分，已後毋許侵奪。 
至大三年，懷慶路同知阿合馬言：「天久旱，秋谷種不入土。近訪問耆老，咸稱丹水澆灌山田，居民深得其利。有沁水亦可溉田，中統間王學士亦爲天旱，奉詔開此渠，募自願人戶於沁古蹟，置分水渠口，開渠四道，歷溫、陟入河，約五百餘里，渠成名曰廣濟渠。設官提調，遇旱則官爲斟酌，驗工多寡，分水澆灌，濟源等處五縣民田三千餘頃咸受其賜。二十餘年後，因豪家截河起堰，立碾磨，壅水勢。又經霖雨，渠口淤塞。河渠司旋亦革罷，有司不爲整頓，因致廢壞。今五十餘年，分水渠口及舊渠跡，均亦可考。若蒙依前浚治，引水溉田，於民大便。」尋據孟州等處申言：「舊日沁水築土堰，遮水入廣濟渠，岸北雖有減水河道，不能吞伏，後值霖雨，蕩沒田禾，以此堵閉。今若枋口上連土岸，置立石堰，復還本河，又從減水河分殺其勢，如此庶不爲害。」工部牒都水監相視施行。 
三白渠，在京兆路，太宗十一年，梁泰奏請修三白渠堰，比之旱地，其收數倍。帝從之。仍敕泰佩元降金符，充宣差，規措三白渠，以郭時中副之，置司於雲陽縣。所用田戶及牛畜，敕塔海紺不于軍前應副。 
洪口，在奉元路。至治元年十月，陝西屯田府言：「年例八月差水戶，自涇陽縣西仲山下截河築堰，改涇水入白渠，下至涇陽縣北白公斗，分爲二限，並平石限，蓋五縣分水之要所。北限入三原、櫟陽、雲陽，中限入高陵，南限入涇陽，澆官民田七萬餘畝。近至大三年，陝西行臺御史王琚言：涇陽洪口展修石渠，爲萬世之利。計展修八十五步。用石十二萬七千五百尺，石工二百人，丁夫三百人，金火匠二人，火焚水淬，日鑿石五百尺，二百五十日工畢。延祐元年二月工，石性堅厚，鑿至一丈，水泉湧出。乃續展十七步，石積二萬五千五百尺，增夫匠百人，日鑿六百尺，一百四十二日工畢。」天曆元年六月，涇水溢洪口堰及小龍堆盡圮。水入涇，白渠內水淺。屯田府以爲言。陝西行省議：「洪口自秦漢至宋，一百二十激，經由二限，分澆五縣民田七萬餘頃。驗田出夫千六百人，自八月一日修堰，至十月放水溉田，以爲年例。近奉元亢旱，人相食，流亡疫死者十七八，差役不能辦集。今修堰，除見在戶依例差役，其逃亡之家合出夫數，宜令涇陽縣近限水利戶添差一人，官日給米一升，並工修築。」中書省依所議行之。 
涇渠，宋名豐利渠，移古白渠口上五十餘步。 
元至元中，立屯田府。大德八年，涇水暴漲，渠堰壞，屯田總管府夾谷伯顏帖木兒與涇源尹王琚疏導之。編荊作囤，貯之以石，復填以草，疊爲堰，歲時修築，未嘗廢圮。 
至大元年，王琚爲西臺御史，建言於豐利渠上移北二百餘步，更開石渠五十一丈，闊一丈，深五尺，方一尺爲一工，用十五萬三千工。自延祐元年興工，五年渠成，名爲御史渠。 
至正三年，御史宋秉元言：渠積年坎取淤土，疊於岸，岸益高，送土不易，請開鹿巷以便伕役。廷議從之。三十年，行省左丞相帖里帖木兒遣都事楊欽修治，凡溉田四萬五千餘頃。 
古鄭渠，東北行，合冶谷、清谷、濁谷諸水、逕富平、蒲城以注於洛白渠，東南行，循涇水，逕高陵、臨潼以注於渭。鄭渠湮已久，後世所謂白渠者，引水出中山口，亦非漢白之舊。元渠本宋之豐利渠，更移北二百餘步，愈非舊白渠矣。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

