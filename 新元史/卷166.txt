
張禧〈宏綱〉  賈輔〈文備〉  王國昌〈通〉  解誠  趙匣剌  孔元  張洪  趙伯成  虎益  張萬家奴〈孝忠  保童〉  郭昂〈嘉〉  綦公直〈忙古台〉  完顔石柱  程介福  張立
張禧，東安州人。父仁義，金末徙益都。及太宗下山東，仁義乃走信安，信安守將張進用爲裨將。大兵圍信安，仁義率敢死士三百開門出戰，圍解，以功署軍馬總管。固守十年，不能支，始與進來降。率其部曲，從宗王合丹略地河南，授管軍元帥。後攻歸德，中流矢卒。追贈縣侯。
禧，年十六，從大將阿朮魯攻徐州、歸德。復從元帥察罕攻壽春、安豐、廬、滁、黃、泗諸州，皆有功，禧素峭直，爲主將所忌，誣以它罪欲殺之。禧子宏綱入獄，省其父，獄卒並系之。乘間，與父脫械同逸，求援於王鶚，鶚薦禧與其子宏綱俱入見。從世祖南伐，進攻鄂州。諸軍穴城以入，宋樹柵爲夾城於內，入戰者輒不利。乃有厚賞，募敢死士。禧與宏綱俱應募，由城東南入，將至城下，世祖憫其父子俱死，遣阿里海牙諭禧父子，止一人。進戰，禧槍折，取宏綱槍以入，戰良久，身中十八矢，一矢鏃貫腹，悶絕復蘇，曰「得血竭飲之，血出可生。」世祖亟命取血竭療之。瘡既愈，復從大將納剌忽，與宋兵戰於金口、李家州，皆捷。
世祖即位，賜金符，授新軍千戶。三年，從征李璮。時宋乘璮叛，遣夏貴襲取蘄縣、宿州等城。禧移兵攻之，貴走，盡復諸城。至元元年，擢唐、鄧等州民軍總管。宋侵均州，總管李玉山敗走，帝命禧代之。三年，與宋將呂文煥戰於高頭赤山，乘勝，復均州。四年，改水軍總管，益其軍二千五百，令習水戰。
五年，從攻襄、樊。六年七月，夏貴率兵援襄陽，禧從元帥阿朮戰卻之。七年，與宋將範文虎戰於雲壽洲。九月，復戰於竹根灘、餓虎崖，俘斬二千餘人。八年，江水暴溢，範文虎以戰艦千餘艘援襄陽，阿朮命禧夜率輕舟銜枚出敵艦之後，插葦識水深淺。及還，即使禧率四翼水軍進戰，宋兵潰，追至淺水，奪戰艦七十餘艘。九年，攻樊城，焚其串樓，敗宋將張貴於鹿門山。十年，行省集諸將，問破襄陽之策，禧言：「襄樊夾漢水爲城，敵人橫鐵鎖水中，斷鎖以絕其援，則樊城必下。樊城下，則襄陽可圖。」行省從之。及襄陽降，授宣武將軍、水軍萬戶，佩金虎符。丞相伯顔因命禧爲水軍先鋒。
十二年，敗宋將孫虎臣於丁家洲。九月，從阿朮與宋都統姜才戰有功，加信武將軍。十三年，從下溫、台、福建。十四年，加懷遠大將軍、江陰路達魯花赤、水軍萬戶。十六年，入朝，進昭通大將軍、招討使。
十八年，加鎮國上將軍、都元帥。朝廷議征日本，禧請行，即日拜行中書省平章政事，與右丞範文虎、左丞李庭，同率舟師至日本。禧舍舟築壘平湖島，約束戰艦各相去五十步，以避風濤。八月，颶風大作，文虎、庭戰艦悉壞，禧所部獨完。文虎議還，禧曰：「士卒溺死者半，其脫死者皆壯士也。曷若乘其無回顧心，因糧於敵，以立奇功。」文虎等不從，曰；「還朝問罪，吾輩自當之。」禧乃分船與之。時平壺島屯兵四千，禧悉棄舟中所有馬七十匹，以載兵歸。二十八年卒，年七十五。至治三年，贈推誠著節功臣、榮祿大夫、湖廣行省平章政事、柱國、齊國公，諡忠烈。
子宏綱、字憲臣。從禧伐宋，屬有功。自管軍總把、佩銀符，換金符爲千戶，千總管，廣威將軍、招討副使，加定遠大將軍、招討使，襲鎮江陰。從參政高興破建德溪寨諸賊。後賜三珠虎符，授昭勇大將軍、河南諸翼征行萬戶。從右丞劉深征八百媳婦師，次八番，與叛蠻宋隆濟等戰，歿。贈宣忠秉義功臣、資善大夫、湖廣等處行中書省左丞、上護軍，追封齊郡公，諡武宣。
子漢，當襲職、嚷其弟鼎。漢後爲監宗禦史，累官至集賢真學士。鼎，襲江陰水軍萬戶。
賈輔，字元德，祁州蒲陰人。金貞祐初，領鄉兵，以功授蒲陰尉。尋擢爲令。時土豪王知領祁州，貪婪爲民害，州人逐之，推輔爲刺史，行台即授輔宣武將軍、祁州刺史。輔保境息民，衆安之。遷濬州防禦使，仍知祁州，武仙守真定，潛兵襲之，輔挺身來降，詔以輔爲萬戶張柔之副，仍領祁州事。
柔開都元帥府於滿城，輔行元帥事於祁，號南府。從柔定山東，屬戰有功，遷左副元帥。柔開府於保州，復以輔副之。柔將兵在外，輔居守，事無巨細，一決於輔。輔蒞泣政嚴明，千里之外肅然。
金亡，有朝士五十餘人流徙境內，輔厚爲資給，由是士論歸之。丞相耶律楚材遺書稱美，且贈以詩，奏輔兼行台事。輔力辭，乃以其子文備爲千戶，佩金符，以輔商處行台事，領順天等路如故，亦佩金符。憲宗四年，入勤和林，帝欲以政事禦之，已輔疾甚，是年卒，年六十三。帝聞，驚悼曰：「吾方欲用之，天遽奪去耶！」賻廄馬五匹，俾輿歸以葬。
六子，文備最知名。
文備，字仲武，襲父千戶。張柔命屯三漢口，備宋兵。宋以雲梯來攻，文備鏖戰卻之。憲宗賜弓矢、銀盂，復令襲父左副元帥職，兼領順天路。
中統二年，升開元路女真水達達等處宣撫使，佩金虎符，三年，遷開元、東京、懿州等處宣慰使。四年，改授萬戶，領張柔所部軍，屯亳州。至元二年，加昭勇大將軍，真定路總管，兼府尹。六年，調衛輝路總管。七年，授西蜀成都統軍，以疾不赴。八年，授宿州萬戶，尋改河南等路統軍，圍襄、樊。九年，移蔡州，兼水陸漕運，宋兵截運道，文備敗之，並奪其船。統軍罷，敕文備入覲，賜弓矢、金鞍、錦衣、白金。十一年，復授萬戶、漢軍都元帥，領劉整軍駐亳州。宋將夏貴引兵來襲，文備邀擊，大破之賜金鞍、金織文段、白金。
丞相伯顔伐宋，文備領左翼軍以從。抵郢州，宋築二城，夾江布戰艦數千艘於江中，陳兵兩岸，軍不得進。文備引舟由淪河徑出大江，攻武磯堡，大軍繼之，遂取鄂、漢，以功賜白金，加昭毅大將軍，守鄂州。十二年，從平章政事阿里海牙取湖南。至潭州城下，文備冒鋒鏑，炮傷右手，流矢中左臂，宋轉運判官鍾蜚英等以城降。十三年，加昭武大將軍，守潭州，十四年，衡永，郴等州寇發，文備悉討平之。十五年，進鎮國上將軍、湖南道宣慰使，徇瓊、崖等州及廣東瀕海諸城。十六年，召還拜浙東宣慰使，加金吾上將軍，鎮慶元。十八年，復授都元帥。二十年，改江東宣慰使，討建甯盜黃華。二十二年，拜荊湖占城行中書省參知政事。二十三年，改湖廣行省參知政事。二十四年，致仕，後十七年以疾卒。延祐四年，贈江西等處行中書省左丞，追封武威郡公，諡莊武。
王國昌，膠州高密人。初爲膠州千戶。中統元年，入覲，遷左武衛親軍千戶，佩金符。召問軍旅之事，國昌奏對甚悉，帝嘉之，賜白金、錦袍。至元五年，有上書言高麗境內黑山道至宋境爲近，帝命國昌往視之。泛海千餘里，風濤洶湧，國昌神色自若，至黑山乃遠。帝延見，慰勞之。時遣使諭日本，令國昌率兵護送，道經高麗。高麗叛臣據珍島，因命國昌與經略使卯突、史樞等攻之。八年，復遣使至日本，命國昌屯於高麗之義安郡，以爲援。冬十月，卒於軍。子通嗣。
通，初襲爵爲左衛親軍千戶。十二年，從諸軍伐宋，渡江，鎮鄂州，時潭州不下，兵薄其城，通以所將千人破其柵，宋兵遁去。通縱兵追擊，殺獲其衆。以功進武節將軍。從攻靜江，克之。十四年，改侍衛親軍千戶。明年，通上書言：「今南方已定，北陲未安，請屯田於和林率所部自效。」帝慰勞遣之。從破叛王於金山，俘獲生口及牛、馬、羊、駝不可勝計。進顯武將軍，賜金虎符，升僉左衛親軍都指揮使。從討乃顔，遷副都指揮使。明年，屯田瓜、沙諸州、進階明威將軍。武宗即位，命總京城衛兵。樞密院奏通攝左丞，領諸衛屯田兵。尋遷屯儲衛親軍都指揮使，鎮海口，以疾卒。
子燕出不花，襲武德將軍，右衛親軍副都指揮使。
解誠，易州定興人，善水戰。從伐宋，以功授金符、水軍萬戶，兼都水監使。焦湖之戰，獲戰艦三百艘，援兵不敢動，乘勢追敗之，奪其軍糧三百餘石。從攻安豐、壽，復泗、亳諸州，俱有功。又從下雲南大理，以功賜金虎符。從攻鄂州，奪敵艦千餘艘。世祖嘉其功，降璽書獎之。李璮反，奉命率所部會東平。卒於軍中。後贈推忠宣力功臣、龍虎衛上將軍、同知樞密院事、上護軍，追封易國公，諡武定。
子汝楫襲。從討李璮。至元六年，從行元帥趙壁，以舟師敗夏貴於龍尾州。襄、樊平、汝楫功多，賜銀萬五千兩。十一年，又從阿里海涯敗高世傑於洞庭湖，卒。贈推忠效節功臣、資德大夫、中書右丞、上護軍，追封易國公，諡忠毅。
子帖哥襲。從征廣西，下靜江府，改授水軍招討使。尋復爲萬戶，從征交趾有功。升廣東道宣慰使。卒。贈資道德大夫、河南江北等處行中書省左丞、上護軍、平陽郡公，諡武宣。
子世英，由監察禦史遷山南江北道僉事。卒。
趙匣剌，失其籍貫，以父任爲千戶，佩金符。中統三年，守東川。四年，宋夏貴以兵侵虎嘯山，元帥欽察遣匣剌禦之，貴敗走。宋劉雄飛以兵犯青居山，匣剌與戰於都尉壩，復敗之。欽察攻釣魚山，別遣匣剌以兵千五百略地至南壩，敗宋軍，獲軍士五十七人，老幼三百四十人。從攻大良平，宋昝萬壽運糧至渠江之鵝灘，匣剌邀擊之，宋兵大敗，匣剌亦被三創，鏃中左肩不出，欽察惜其驍勇，取死囚二人，刲其肩，視骨節淺深，知可出，鑿創，拔鏃出之，匣剌神色不動。
至元三年，擢東川路先鋒使。四年，元帥拜答攻開州，至萬寶山，遣匣剌以兵五百人禦宋軍。獲四十人。五年，兼管京兆、延安兩路新軍，戍東安、虎嘯山兩城。宋楊立以兵護糧送大良平，匣剌率所部與立戰於三重山，斬首百五十級。立敗走，棄其糧千餘石；並奪其甲仗、旗幟而還。
六年，行院遣匣剌攻釣魚山之沙市，焚其敵樓。從左丞曲力吉思等入朝，詔賞白金五十兩、細甲一注。九年，統軍合剌攻釣魚山，以匣剌爲先鋒，領兵千人略地至葛樹坪，與宋兵遇，生獲二十餘人，斬首四十級。十年三月，復從合答攻釣魚山之沙市，匣剌乘夜蟻附而登，殺其守兵，生獲二十餘人。又擊敗宋將張玨於武勝軍，行院拔禮義山寨，命匣剌守之。十二年，率舟師會攻釣魚山，戰數有功。
進圍重慶，宋將趙安勒兵出戰，匣剌逆敗之。行院以其疾作，命返瀘州。瀘州復叛，匣剌與從者二十人皆死。
子世顯，船橋副萬戶。
孔元，字彥亨，真定人。驍勇有智略，隸丞相史天澤麾下，從取焦湖，圍壽春，先登，拔其西堡。又從圍泗州，拔之。又從攻五堂山寨，俘其衆以歸，。憲宗八年，從攻樊城，元率死士，斬首十九級以獻。
中統元年，扈駕北征。二年，宣授管軍總把。至元十一年，從伐宋，爲前鋒，所向克捷。十四年，進武略將軍、管軍千戶。明年，還軍，北征，進武義將軍侍衛親軍千戶，賜佩金符。又明年，討叛王失里木等，從行院別乞里迷失追其衆至兀速羊而還，分軍扼其要害，餘衆遂潰，獲輜重牛馬。帝大悅，賞賚甚厚，加宣武將軍右衛親軍總管。十九年，以疾卒。
子鷹揚，襲授昭信校尉、右衛親軍弩軍千戶，仍佩金符。至大元年，以疾卒。子成祖襲，延祐二年卒。子那海襲。
張洪，河間滄州人。以千戶從討李璮，賜金符。至元四年，董修大都城，賞金織衣。十一年，從征五河口。十四年，從討叛王撒里蠻，擢宣武將軍、侍衛親軍總管。還至和林塔迷兒之地，輜重爲賊所掠。十六年，進左衛親軍副都指揮使。十七年，加安遠大將軍。二十四年，，扈駕征乃顔。明年，以昭毅大將軍致仕。
子奉政，襲千戶，僉左衛親軍都指揮司事。元貞元年，提調左衛屯田。大德十一年，卒。子庸嗣。
趙伯成，真定人。父偉，黑軍百戶。伯成襲職，隸萬戶邸澤部下。從攻鄂州；李璮反，從澤討之；俱有功。改隸招討使野的迷失部下。從渡江伐宋，留戍黃州。至元十三年，張世傑挾宋益、衛兩王走福建，伯成從野的迷失攻克建甯，署伯成建甯安撫司達魯花赤。
盜起南劍州，犯建甯，伯成一發，殲其渠魁，餘衆奔潰，行省以伯成署軍民魯花赤。明年，討平慶元浦城亂民，兼署建甯路萬戶，賜金符，授管軍千戶。十七年，都昌賊杜萬一作亂，伯成與方安撫討平之，生擒萬一，磔以徇。復以管軍千戶守建寧。十六年，授管軍總管。二十年，黃華叛，伯成連戰敗之。未幾，華衆號二十萬來攻，伯成據水拒之，潛從上海泅以濟，賊大敗，華遂不振。二十四年，移守南劍州。是冬，鍾明亮叛，伯成偕達魯花赤脫歡討之，超拜漳州新軍副萬戶。二十九年，移伯成守漳州之雲霄隘，盜不敢犯，民德之。大德初，劉大老犯漳州，伯成拒戰，刀中項及腰。時伯成年六十七，及移疾北歸。至大二年，卒於家。
子仲立，嗣爲副萬戶。
虎益，河西人。父穆蘇和勒善，爲夏兀納城鈐部官，首出降。從李恆父惟忠，隸於諸王哈答爾，官淄川軍民總管。卒。
益，姓其祖名爲虎氏，從討李璮有功，賜鞍馬、弓矢、甲冑。以承事郎、知萬戶府事，從恆下襄陽。又從徇地江西，破劉槃、熊飛諸軍，凡定江西州七、福建州三、廣東州十四，護送宋丞相文天祥至京師，擢中順大夫、龍興路達理花赤，曆撫州、袁州、微州三路。累擢少中大夫。乞病歸。卒於家。
張萬家奴，失其籍貫。父答古帶，事睿宗於潛邸。從破金，有功，賜虎符，授河東南北路船橋隨路兵馬都總管、萬戶。從圍嘉定，歿於軍。
萬家奴，數從都元帥亦管炎魯征討，有功。中統二年，從都元帥紐璘入朝，授以父官。宋兵入成都，從行院阿脫擊破之。至元四年，帥師立眉、簡二州。從也速答兒攻瀘州，大敗宋軍，俘四十餘人。七年，率諸軍城章廣平，與宋人戰，斬首三百餘級。攻重慶，破朝陽寨。時諸將攻瀘州多失利，乃詣闕請自任攻取之效，許之。率舟師百五十艘，自桃竹灘至折魚灘，分守江面。先據神臂門，爲梯沖，登城，殺二百餘人。斬關而入，遂拔之。加昭勇大將軍。從圍重慶，將其衆斷馬湖江，分兵水陸往來爲遊徼。加昭毅大將軍。以所部轉餉成都及下流諸屯。
遷招討使。與都元帥藥剌海討亦奚不薛，平之。進副都元帥。詔其子孝忠爲船橋萬戶，以萬家奴將四川、湖南兵征哈剌章。時雲南惡昌、多興、羅諸蠻皆叛，州郡莫能制，萬家奴率所部討平之，民爲立生祠。二十年，征緬，戰歿。
雲南王命次子保童，將其軍，從攻太公城，有功，襲副都元帥。又從討吐番，至甘州山丹，亦戰歿。孝忠，少從父軍中。至元十九年，從都元帥也速答兒討亦奚不薛，遇其衆於會靈關，追至沙溪，敗之。克龍家寨、阿那關，遂進攻亦奚不薛，大破之。又以八百人，敗阿永蠻於鹿答河，乘勝至打鼓寨，諸蠻悉平。以功賜金帛、弓矢、鞍轡，還軍成都。二十二年，從討烏蒙蠻，復擊降大壩、都掌、蟻子諸蠻，加明威將軍。二十七年，從討叛王，至沙、瓜諸州還。賜虎符，僉書四川等處行樞密院事。院罷，以本軍萬戶鎮成都。卒。
郭昂，字彥高，彰德林州人，稍通經史。至元二年，上書言事，平章廉希憲才之，授山東統軍司知事。尋改經歷，遷襄陽總軍司，轉沅州安撫司同知，佩金符。招降溪洞八十餘柵。播州賊張華聚衆容山，昂討華，斬之，山徭、土獠諸洞盡降。
十六年，以諸洞酋入朝，帝賜金綺衣、鞍轡，進安遠大將軍，徇沅州西南界，復新化、安仁二縣。擒劇賊張虎，縱之，曰：「汝非吾敵，願降即來，不然吾復擒汝不難也。」明日虎降，其衆三千餘人悉使歸民籍。軍還，衆斂白金以獻，一無所受。至江陵，衆復追至，請納其金，昂悉上之行省。宰臣令藏於庫，以示諸將。
十九年，授溪洞招討使，換虎符。二十六年，江西盜起，昂討平之，進平南安、明揚、上龍岩、湖緣村、石門、雁湖、赤水、黑風峒諸蠻，立太平寨而還。會大饑，以賊酋家資賑饑民。授萬戶，賜金虎符，鎮撫州。是年，宜黃縣南坑盜起，行省檄昂捕之，昂議環賊出入之境，各以兵殲其居民。行軍令史李榮抗言不可，請招諭其衆，昂從之。獲盜首四人，餘悉散走。未幾，赴廣東監造戰船，遇賊，移檄諭以禍福。廣東素服其威信，檄至，即降。授廣東宣慰使。卒，年六十一。
子：震，杭州路鎮守萬戶；惠，僉江西廉訪司事；豫，知寧都州。惠子嘉。
嘉字元禮。由國子生登泰定三年進士第，授彰德路林州判官。累遷斡林國史院編修官，除廣東道宣慰使司都元帥府經歷。未幾，入爲京畿漕運使司副使。尋拜監察禦史。會朝廷以海寇起，欲於浙東溫、台、慶元等路立水軍萬戶鎮之，擢嘉禮部員外郎，乘驛至慶元，與江浙行省會議可否。嘉至，詢父老，知其弗便，請罷之。授廣甯路總管，兼諸奧魯、勸農、防禦。屬盜起，軍旅數興，供餉無虛日，民苦和糴轉輸，吏胥得因緣爲奸，嘉設法弟其戶口甲乙，民其便之。詔團結義兵，嘉招集民兵數千，教以坐作進退，號令齊一，賞罰明信。故東方諸路義兵，稱廣寧爲最。
十八年，寇陷上京，嘉率義兵援之。既而遼陽陷，嘉率衆巡邏，去城十五里，遇青號賊五百餘人，紿言官軍。嘉疑其詐，分兵兩隊夾攻之，生擒賊數百，死者無算。嘉見賊勢日熾，孤城元援，乃集同官議攻守之計。衆皆失措，嘉曰：「吾計決矣。」因出所有家資犒義兵，且曰：「自我祖宗有勳王室，今之盡忠，吾分內事也，況身守此土，當生死以之，餘不足恤矣。」頃之，賊至圍城，有呼者曰：「遼陽我得矣，何不出降。」嘉挽弓射呼者，中其左頰，墮馬死，賊稍引退。嘉開門逐之，賊大至，力戰以死。事聞，贈崇化宣力效忠功臣、資善大夫、河南江北等處行省、左丞、上護軍，封太原郡公，諡忠烈。
綦公直，字世美，益都東安人。爲益都勸農官，又爲沂、莒、膠、密、寧海五州都城池所千戶。至元十年，賜金符，監造征日本戰船於高麗。世祖知其勇，召見，命與忽不烈拔都等同行荊南等處招討司事。抵峽州青草灘，霖雨，不進，還屯玉泉山。率兵三千，攻安進寨，破之，獲牛馬七百。還至襄陽，樞密院復命督造戰船。襄陽既下，敕領鄧州、光化、唐州漢軍及郢、復熟卷軍九千二百人，從諸軍南伐。十二年冬，至隆興。宋軍突出逆戰，公直敗之，追抵城下，逾壕焚其樓櫓，斬首萬餘級，隆興降。由是南安、吉、贛皆望風款附。平堡柵六百餘。其公直又令第三子忙古台攻梅關，破淮德山寨，入廣東，所向克捷，詔授公直武毅將軍、管軍千戶。
入覲，加昭勇大將軍、管軍萬戶，佩金虎符，領侍衛親軍鎮別失八里。時伯延、伯答罕、禿忽魯叛於西夏，命公直率所部討平之。十八年五月，擢輔國上將軍、都元帥、宣慰使。初、帝詔以長子泰襲萬戶，公直自陳年老，乞以泰爲樂安縣尹，就養其父，仍終身勿徙它職。至是，乃以忙古台襲萬戶，佩金虎符從之鎮。公真陛辭曰：「臣父喪五年，願葬以行。」帝許之。至家，葬事畢，遂計樂發稅課及貧民逋負，悉以賜金代輸。二十三年，諸王海都叛，侵別失八里，公直從丞相伯顔戰於洪水山。援兵不至，第五子瑗力戰而死，公直與妻及忙古台俱陷於賊。
二十四年，忙古台奔還，授定遠大將軍、中侍衛親軍副都指揮使。改湖州炮手軍匠萬戶。討衢州山賊有功，加昭勇大將軍。泰，後終於知寧海州。
完顔石柱，契丹人。祖德住，仕金爲管軍千戶。父拿住，歸太祖，從征西域、河西。又從太宗攻下鳳翔、同州，有功。賜號拔都兒，佩銀符，爲同州管民達魯花赤。改賜金符，兼征行千戶。總管拔都軍。
憲宗以拿住年老，命石柱襲其職，從世祖征合剌章。還，又從都元帥紐璘攻馬湖江。石柱奪浮橋有功，賞白金七百五十兩。進至龍化縣，與宋兵戰，大敗之。中統二年，以前功，授征行萬戶，佩金符。三年，從都元帥帖哥攻嘉定有功，改賜金虎符。至元四年，敗甯兵於九頂山，生獲四十餘人。五年，攻滬州之水寨及五獲寨，渡馬湖江，迎擊宋兵，敗之。從行省也速帶兒攻建都，建都降。從攻喜定，復瀘州，取重慶，石柱之功居多。十四年，遷昭勇大將軍。十六年，授四川東道宣慰使。十七年，改鎮國上將軍、四川西道宣慰使，總管隨路八都萬戶。二十年，拜四川行省參知政事，卒。弟真童，襲爲隨路八都萬戶。
程介福，字伯強，太原祁縣人。父達，太祖十三年率衆來降，授提控。累遷管民總管，賜銀符。太宗四年，發平陽、河中、京兆民戶二千屯田鳳翔，以達領之，換金符，位總管上。大軍伐蜀，往來供億，屯民出十之七。達卒。
介福嗣。憲宗二年，宋制置使餘玠潛遣偏將燒絕棧道，自率諸軍攻圍興元城，旦夕且陷。介福將屯兵五百，從大帥赴援，道路不通，有三人自玠營亡歸，爲介福所獲，貰之，使爲向導，槎山通路，直出陳倉。玠以爲從天而下，焚圍宵遁。帝收諸將符節，二年，介福入覲，再賜金符，位總管上，制許專生殺。民有毆其兄死者，其父以金賂介福曰：「季子償死，吾誰與爲養？幸哀而宥之。」介福曰；「賊殺同氣，其不仁甚於虎狼，貸之何以坊民撝？」其父出，立誅之。遷武略將軍、知弘州，有惠政。後以病卒。
子檜，八番副都元帥，賜虎符。孫文演，陝西萬戶。
張立，泰安長清人。初隸嚴實麾下，略地江淮，以功署百戶。憲宗征蜀，征諸道兵，立佐劉千戶將東平兵從行。次大獲山，宋人阻山塹江，恃以自固。立攻其外堡，克之，奪戰艦百餘艘。從攻釣魚山，復力戰，有功，賜金帛。
中統初，從世祖北征還，授管軍總把，佩銀符。至元二年，進侍衛軍鎮撫，換金符。八年，改侍衛軍千戶。尋遷左衛親軍副指揮使，賜金虎符。
十四年春，率步卒千人，轉粟和林。至應昌，有叛將潛謀不軌，以騎三千躡立後，欲乘間奪其資糧。立覺其有異，環車爲柵，以自衛。賊衆已合，矢如雨下。初，立發上都，每車載二板以備不虞。至是，立板於車上，矢不能入，相持累日，卒達和林。
十六年，增置前後衛，進明威將軍，後衛親軍都指揮使，賜雙珠虎符，加昭勇大將軍。長子溫，以世爵爲千戶，加宣武將、右衛親軍總管。父子並佩虎符，鄉里榮之。立以老病致仕，卒於家，年六十七。
立精敏，常督營繕之役。白河宮殿落成，世祖命賜金以旌其勞，立固辭不受。乃致仕，詔以立次子圭代領環衛，以立所佩金符賜之。圭卒，子伯潛襲。
