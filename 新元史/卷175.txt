
賀仁傑〈勝  太平  也先忽都〉  賈昔刺〈丑妮子  虎林赤  禿堅不花〉  呂合剌〈天麟  天祺〉
賀仁傑，字寬甫，其先隰州人，後徙京兆鄠縣。父賁，數從軍有功。長安兵後，積屍遍野，賁買地金天門外，爲大家瘞之。嘗治室，獲白金七千五百兩。世祖以皇太弟征雲南，駐兵六盤，賁獻五千兩以佐軍資，且言其子仁傑才可用。世祖即召仁傑直宿衛。世祖踐厏，賜賁金符、總管京兆諸軍達魯花赤。卒，贈推忠立義功臣、銀青光祿大夫、司徒、追封雍國公，諡忠宣。
仁傑從世祖征雲南有功，與董文忠同侍帷幄，多所裨益，又厚重不泄，世祖深愛重之。他人入直滿三日則更，獨仁傑、文忠侍上疾，或一月不出。
至元十六年，宋合州守將王立降於西川行樞密院李德輝，東川行樞密院與德輝爭功，奏誅立。會西川都事呂域具立降附本末來，上白其事於許衡，衡告仁傑，仁傑奏於世祖，遂釋立。事具《李德輝傳》。
世祖一日仁傑至榻前，賜以白金，曰：「此汝父獻朕者，可持歸養母。」辭，不許。仁傑白其母鄭氏，鄭曰：「君賜也，宜仁吾宗。」悉散之。世祖欲選童女充後宮，及有司和買多非土産，山後諸郡縣鹽禁爲民害，仁傑皆奏罷之，民爲立生祠於李老峪。又永盈司倉任文通稅民不入粟，而私給券取直，懼事覺，乃先言他吏爲之，罪當誅。仁傑謂：「罪許自首，今文通雖誣人，事與自首同，若殺之，是塞悔過之途。」帝然之，乃重杖文通，而貸其死。
十八年，上都留守關，宰相擬數人皆不稱旨，世祖顧仁傑曰：「無以易卿者。」特授正議大夫、上都留守，兼本路總管、開平府尹。明年，賜三珠虎符，進資德大夫，兼虎賁親軍都指揮使，尋加榮祿大夫、中書右丞，留守如故。桑哥奏：上都留宋司錢谷失實，召留守剌忽耳及仁傑廷辨。仁傑曰：「臣漢人，不能戢奸，致錢谷耗，臣之罪也。」剌忽耳曰：「臣掌印，凡事必關白臣而後行，今錢彀耗，臣之罪也。」世祖曰：「讓人以名爵者有之未有爭引咎者也。」皆置勿問。仁傑妻劉氏卒，世祖欲爲娶貴族，固辭，乃娶平民女，已而失明，夫婦相敬如賓，未嘗置媵妾。大德九年，年七十二致仕，拜光祿大夫、平章政事，商議陝西行中書省事，賜金幣、袍帶有差。以子勝襲上都留守。仁宗立，以仁傑世祖舊臣，召赴闕，行至樊橋而卒。贈恭勤竭力功臣、儀同三司、太保、上柱國，追封雍國公，諡忠貞。延祐六年，加贈推誠宣力翊運功臣、太師、開府儀同三司、上柱國，追封奉元王。子勝。
勝，字貞卿，小字伯顔，以小字行。從許衡學，通經傳大義。年十六，入直宿衛，凝重寡言，世祖器之。是時，天下初定，外事以遽聞者，世祖亟欲賜報，輒遣勝。勝日馳千里，受命無留行，復命無後期，凡交、廣、雲南、西域之地，皆至焉。
乃顔叛，世祖親征，勝扈從。將戰之夕，惟近臣只兒哈良帶劍立武帳外，雖親貴不能輒入。獨勝受密旨，出入指授諸將方略。明日，世祖禽乃顔。帝顧謂侍臣曰：「昨日之戰，飛矢及於朕前，毅然無懼色者，惟伯顔一人耳。」帝親征，都人洶懼，故亟還，夜行臥輿中，寒甚，勝解衣以身溫帝足，始酣寢。伶人迎駕，蒙彩毳爲獅子舞，乘輿象驚奔踶不可制，勝投身象前，令後至者斷靷縱之，乘輿乃安。勝創甚，世祖親撫之，遣尚醫尚食護視。俄拜集賢學士，領太史院事，賜一品服。
至元二十八年二月，拜尚書省參知政事。及桑哥敗，罷尚書省，改歸中書。世祖部：「誰可相者？」勝對曰：「天下公論，皆屬完澤。」；遂相完澤，而以勝爲中書參知政事。勝年甫二十八，參決大政，明允稱職。三十年，改僉樞密院事。
大德九年，勝父仁傑請老，以勝代爲上都留守，兼本路都總管、開平府尹，兼虎賁親軍都指揮使。至大三年，進領左丞相，階光祿大夫，行上都留守，兼本路總管府達魯花赤。延祐二年，加開府儀同三司、上柱國。歲饑，勝輒發倉廩賑民，自劾待罪。仁宗報曰：「祖宗以上都之民付卿父子，欲安之，卿能如此，朕復何憂。」吏持上供物入宮門，暮不得出，所司奏誅之。勝曰：「此非闌入也。」力爭之，吏得免死。奉全州高甲隸虎賁籍，甲死，子幼，官利甲家資，使人強娶其婦。勝辨於帝前，不聽娶，高氏始獲全，民爲勝立祠上都西門外。仁宗復命畫工寫勝像，賜之，俾傳示子孫。未幾，以足疾請老，不許，賜小車出入禁闥。
初，上都富民張弼死，其奴索逋錢，毆負錢者至死。治獄者教奴引弼子，並下獄。丞相鐵木疊兒受弼子賂六萬緡，使大奴脅勝出之，又強以他奸利利事，勝不從。一日，鐵木疊兒坐都堂盛怒，以官事召勝，將罪之。勝抗言，大奴所幹非法，不敢從，他實無罪。鐵木疊兒語詘，事得解。已而中丞楊朵兒只、平章蕭拜住廉知其所受贓，使禦史玉龍帖木兒、徐元素按之，據實入奏。仁宗素惡鐵木疊兒，欲誅之。鐵木疊兒走匿興聖宮太后爲言，乃奪其印綬罷之。
仁宗崩，英宗在諒暗，鐵木疊兒復相，即執楊朵兒只、蕭拜住矯詔殺之，又誣勝便服迎詔，大不敬，棄市，並籍其家。勝足疾，乘所賜小車迎詔，鐵木疊兒遂誣爲便服。英宗誅合散等布告天下，尚及勝前事，曰：「賀勝輕侮詔書，殊乘臣禮，不加征創曷示等威。」蓋猶信鐵木疊兒之誣雲。後聞勝母老，憫之，乃以所籍京兆田宅還其家。泰定初，詔雪其冤，贈推忠宣力保德功臣、太傅、開府儀同三司、上柱國，追封秦國公，諡惠憫。至正三年，加贈推忠亮節同德翊戴功上、太師，晉封涇陽王，改諡忠宣。
子惟一、惟賢、惟賢，大中大夫、同知上都留守司事。
惟一，字允中，後賜姓蒙古氏，名太平。資性開朗，幼如成人。受學於趙孟頫，又師雲中呂弼。泰定初，襲父職爲虎賁親軍都指揮使。尋擢陝西漢中道廉訪副使。文宗即位，召爲工部尚書，都主管奎章閣工事。又除上都留守同知。
元統初，召爲樞密副使，遷同知樞密院事。尋拜禦史中丞。中書參議佛家閭，憸人也，禦史劾其罪，宰相庇之，寢不報。太平引疾家居。
至正二年，命爲中書參知政事，辭。俄進右丞，又辭。會禦史祁君璧復劾佛家閭，黜之，太平乃起視事。時粟貴，金銀賤，太平請出官錢買之。後兵興，卒獲其用。又請慎選守令，仍遣使核其治行最者，增秩，賚以金幣。從之。四年，拜中書平章政事。五年，罷爲宣征院使。宣征典司飲膳，權貴多橫索，太平閱其籍，惟太常禮儀使阿刺不花無之，因請帝擢居近職，並厚賜之。六年，拜禦史大夫。故事，非國姓不授禦史大夫，太平辭，詔賜姓而改其名。七年，再遷中書平章政事，班同列上，國王朵兒只爲左丞相，奏言：「臣藉先臣之蔭，備位宰相，願得與太平共事。」十一月，拜太平左丞相，朵兒只右丞相，太平辭，不允，仍詔示天下。明年二月，詔修後妃功臣傳，特命太平同監修國史，異數也。九年七月，罷爲翰林院學士承旨，俄謫山西。太平還奉元，閉門謝客。
十五年，河南盜起，詔以太平爲江浙行省左丞相，未行，改淮南行省左丞相，兼知樞密院事，總制諸軍駐濟寧。軍餉絀，太平使有司給官兵牛具、種麥自食，軍賴以濟。十六年，移駐益都。未幾，除遼陽行省左丞相。
十七年五月，復拜中書左丞相。時毛貴據山東，官軍屢敗，十八年自河間入寇，京師大震。廷議遷都避之，太平力爭以爲不可。會劉哈剌不花禦賊於柳林，大敗之，貴衆潰走濟南，京師解嚴。
已而皇后奇氏爲皇太子求內憚，遣宦者樸不花諭意，太平不答。皇后又召太平至宮中，置灑，申前意，太平依違而已。皇太子令禦史劾中丞禿魯鐵不花，未及奏，禦史遷他官去。皇太子疑太平之子也先忽都泄其事，遂決意逐之。知樞密院事紐的該聞而歎曰：「善人國之紀也，敬去之，國將奚賴？」數於帝前左右之。俄紐的該卒，皇太子令禦史買住、桑哥失理劾左丞成遵、參知政事趙中下獄死，以二人爲太平之黨也。太平乃引疾辭位。
二十年二月，拜太保，養疾家居。是年，陽翟王阿魯輝帖木兒反，兵逼上都。皇太子言於帝，起太平爲上都留守，欲餡之於死地。會阿魯輝帖木兒敗於老章，其部將脫歡縛送於太平。脫次，也先忽都之舊部也。太平不受使，生致關闕下誅之。
太平復引疾乞歸。詔拜太傅，賜田若干頃，俾歸奉元。帝欲相伯撒里，辭以老，非得太平共事不可。於是密旨復留太平毋行，太平至沙井，聞命而止。皇太子惡其去而復留也，二十三年令禦史大夫普化劾以違命之罪，詔悉拘所授宣命及賜物，安置陝西西邊。右丞相搠思監希皇后意，復劾之，詔安置於吐蕃，尋遣使者逼令自裁。太平至東勝，賦詩一篇自殺，年六十三。
初別怯兒不花與脫脫有夙怨，脫脫謫陝西，別怯兒不花欲中傷之，賴哈麻營救獲免。太平與別怯兒不花、韓嘉納等十人約爲兄弟。及太平左丞相，韓嘉納爲禦史大夫，惡哈麻、諷禦史沃呼海壽劾之。哈麻知其事，訴於帝前。疏入，帝斥弗納。明日，疏再上，僅奪哈麻及其弟雪雪官。太平罷爲翰林學士承旨，韓嘉納出爲江浙行省平章政事。已而脫脫復相，乃謫太平於陝西，杖韓嘉納，流於尼嚕罕以死。又劾也先忽都不應僭娶宗室女，脫脫之母聞之，謂脫脫兄弟曰：「太平好人，何害於汝，而欲去之。汝兄弟如不信吾言，非吾子也。」事始得釋。太平引太不花爲平章政事，太平罷相，太不花黨於脫脫，故太平怨之。及再爲左丞相，太不花督諸軍討賊久無功，疏請太平至軍中供其餉。太平知太不花害已，諷禦史只違兒海劾之，又力言於帝，削太不花官爵，安置蓋州，卒使劉剌哈不花殺太不花父子於路。脫脫之構太平，與太平之殺太不花，皆以朋黨修舊怨，爲君子所構。
然太平留意人才，疏薦完者都、執禮哈郎、董搏霄、張樞、李孝光等，皆當時賢者。至於沙汰僧道以減耗蠹，給教官俸以防虛冒，請賜經筵講官坐以崇聖學，又考求死節之士，雖平民亦予贈諡，有官者就世真子孫，天下尤爲感動，故一時稱爲賢相雲。子均。
均，字公秉，後改名也先忽都。少好學有俊才。累遷殿中侍禦史、治書侍禦史、翰林侍讀學士，皆兼虎賁親軍都指揮使。被劾，從太平歸奉元，居六年，召爲兵部尚書、同知樞密院事，改通政院使。太平再相，授知樞密院事，進太子詹事。
十九年，賊由開平東犯遼陽，詔也先忽都將兵討之，有功。旋罷爲上都留守。又改宣政院使。丁內艱，搠思監強起之，又爲禦史也先帖木兒等所劾罷。
已而搠思監誣也先忽都與老的沙、蠻子、按難答識里、沙加識里、脫歡等謀爲不軌，鍛煉其獄。帝知其無罪，欲釋之，特命大郝。而搠思監增入條畫內，獨不赦也先忽都等。惟老的沙匿於孛羅帖木兒軍中，獲免，蠻子等皆貶死。也先忽都當貶撒思嘉之地，道過朵思麻。行宣政院事桓州閭素受知於太平，留之。搠思監復劾也先忽都違命，杖殺之。年四十四。也先忽都以宰相子，傾身下士，名譽藉甚。有詩集十卷。
史臣曰：「皇太子圖內憚，皇后奇氏召宰相太平言之。使太平告以君臣、父子、夫婦之正，雖殞其身，豈非堂堂杜稷臣哉。乃依違答之，既麗於亂賊之黨，又爲孽後所困，父子俱不得其死。嗚呼！何其庸且暗也。
賈昔剌，大都大興人。其父爲庖人。昔剌體貌魁梧，太祖十九年，因近臣入見莊聖皇后，遂從睿宗於和林，典禦膳。以須黃，賜名昔剌，氏族與蕖古同，甚見親幸。又以昔剌漢人，不習和林風土，命居灤州。已復思之曰：「昔刺在吾，飲食殊甘。」促召入供奉。世祖在潛藩，知其厚重，俾迎皇后於鴻吉剌之地。自是，預帷幄密計。賜牝馬及駒三十匹並牧戶與之。時兵餘，數以所賜分還鄉里。世祖即位，立尚食、尚藥二局，賜金符，提點局事。卒，追封聞甚郡侯，諡敬懿。子
丑妮子。
丑妮子，幼時世祖愛之，嘗坐之禦席旁。從征雲南，躍馬入水，斫戰船。帝奇其勇敢，而戒其輕銳。惠宗九年，從伐宋，還自鄂州。卒。追封臨汾郡公，諡顯毅。子虎林赤。
虎林赤，有智略。阿里不哥叛，出名馬以助官軍。從幸和林，中道大風，晝晦，敵猝至，虎林赤擊走之。還，佩其大父金符，提點尚食、尚藥二局，曆尚膳使，兼司農。嘗入侍，帝問：「治天下以何爲本？」曰：「重農爲本。」「以何爲先？」曰：「用賢爲先，用賢則天下治，重農則百姓足。」帝深嘉之，超拜宣徽使，辭，改僉院事，仍領尚膳使。卒。贈榮祿大夫、絳國公，諡忠靖。子禿堅不花。
禿堅不花，襲世職爲尚食、尚藥局提點。世祖以故家子獨奇之，謂他日可大用，使在左右。從征乃顔，軍次杭海，敵猝至，禿堅不花突其陣，破走之。移軍哈罕，大風，晝晦，敵兵千人鼓譟以進，禿堅不花奮擊，身被十餘創，猶力戰，復大破之。帝嘉其壯勇，杭海叛衆請降，鹹謂親犯王師，宜誅之。禿堅不花曰：「杭海本吾人，或誘之以叛，豈其本心哉？且兵法，殺降不祥。宜赦之。」帝曰：「禿堅不花議是。」擢同僉宣征院事。每論政帝前，言直而氣不懾，帝亦知其直，令察宿衛之士有才器者以名聞。論薦數十人用之，後皆稱職。
成宗即位，諸侯王會於上京，凡芻餼宴享之節，賜予多寡之分，無一不當。帝喜曰：「宣徽得禿堅不花足矣。」進同知宣徽院事。四年，帝不豫，召入侍疾。疾愈，賜錢不受，解衣賜之，嘗從巡，幸禁中，衛士感奮，欲有所言。帝進而問之，皆曰：「臣等宿衛有年，日膳允、歲賜以時者誠荷陛下厚思。亦由徵有能官禿堅不花其人也。」帝悅，賜珠袍超拜宣徽使。辭曰：「先臣服勤三世，位不過僉佐，臣何敢有加？」帝嘉其退讓，允其請。九年，北方乞祿倫部大雪，奏買駝馬補其死損，出衣幣於內府，自往給之。全活著數萬人。還，賜七寶笠。十年，帝病甚，復入侍疾。及大漸，內難將作，守正無所回撓。
武宗即位，進階榮祿大夫，遙授平章政事，商議宣徽院事，行金復州新附軍萬戶府達魯花赤。至大二年，詔出金帛大賚北邊諸軍，以禿堅不花明習事宜，且不憚勞苦，使即軍中，與其帥月赤察兒定議分給之，諸部大悅。拜宣徽使，出內藏兼金帶賜之。爲同官賈廷瑞所嫉。廷瑞請以宣徵院爲門下省，尚書省奏廷瑞擅易官制。帝大怒，欲殺之。禿堅不花力諫，帝曰：賈廷瑞毀卿，不直一錢，卿何力言邪？」對曰：「廷瑞所坐不當死，不敢以臣私嫌誤陛下失刑。」廷瑞遂得免。轉光祿大夫。
仁宗即位，加金紫光祿大夫。延祐四年，朔方又大雪，禿堅不花請賑之如大德時，且出私家馬二百匹以爲助。賜錢酬其價，不受，帝解禦衣賜之。是時，托恩幸以遨賞賚者，禿堅不花輒抑弗子。鐵失、王廷顯皆同官也。鐵失秘取海舶之貨，禿堅不花曰：「此軍國所資，非人臣所得擅。」鐵失銜之。又賜廷顯玉帶，廷顯欲取大官羊錢三百緡充其價，禿堅不花亦執不從。於是怨之者衆。七年，以疾去官。英宗在諒暗，鐵失構禿堅不花於興聖太后，奏殺之。後鐵失伏誅，禿堅不花之冤始白。贈推忠宣力守諒功臣、太傅、開府儀同三司、上柱國，追封冀國公，諡忠隱。又進封冀安王。加贈其曾祖昔剌推忠翊運功臣、金紫光祿大夫、太保，進封絳國公；祖醜妮子崇德效節功臣、儀同三司、太傅、柱國，追封絳國公；父虎林赤推誠宣力守德功臣、太師、開府儀同三司、上柱國。進封臨汾王。四子：曰班蔔，曰忽里台，皆官監察禦史；曰也速古，章佩監少監；曰禿忽赤，中書客省使。
呂合剌，本遼東咸平人，後徙大都。祖元，金監軍。太祖八年，率所部來降。父惠賢，事順聖皇后，與其妻董氏爲皇子北安王保傅。
合剌，性廉直。爲金玉局使，奏擇宋俘鉗鈦輸作，教以工事。累遷工部侍郎、將作監使。桑哥誣奏丞相安童，合剌力爲之辨，事始釋。成宗即位，拜中書參知政事，遷大司徒，卒。贈金紫光祿大夫，諡忠惠。
五子，天麟、天祐、天祺最知名。
天麟，元貞二年由工部尚書拜中書參知政事。大德六年，遷左丞，卒。天祐亦官至大司徒。
天祺，幼從合剌入見，世祖即以爲可大任。合剌選將作局吏，詔用天祺，合剌執不可。改同知異樣局總管府事。元貞初，累遷秘書監。繼其父爲將作監使，擢集賢學士，遷大都留守，兼少府監，人敢幹以私。至大初，擢河東山西道肅政廉訪使，以老母辭，改禮部尚書。丁母憂，屢詔起之，天祺固辭。服除，授壽福院使。延祐四年，拜集賢大學士，與聞國政。宰相忌其切直，遂稱疾辭歸。
文宗即位，起爲陝西等處行省平章政事。時關陝連年大旱，天祺發鈔百萬緡米萬石，命有司賑之。禱雨，不食三日，天果雨，歲乃大稔。至順二年冬，以疾乞還，父老哭而留之。天祺未至都，帝數問：「呂平章至否？」入見，上慰勞之，賜灑食，且曰：「卿病癒，當大用。」天祺頓首謝。後至元三年三月，卒，年七十。
呂氏自元至天祺，世以忠謹事上，有漢萬石君之家風。子延壽，大都人匠府達魯花赤、同知異樣局事。
