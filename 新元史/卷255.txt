○外國七 
　　△西域下（角兒只 羅馬 小阿昧尼亞 阿特而佩占 克兒漫 海拉脫土耳基 印度） 
　　太祖既定西域，置達魯花赤監治之。命四子各出兵千人，分屯八迷俺、嘎自尼、塔里堪、石潑干、阿里阿拔脫、格溫，皆阿母河以南地，兵少，控馭闊疏。西域主第三子吉亞代丁，匿於喀侖堡，俟大軍退，潛出糾合餘眾。時義拉克為西域二將所據，曰阿塔畢托干太石，曰也特克汗。吉亞代丁先欲得也特克為助，許妻以女弟。已而托干太石殺也特克，奪亦思法杭之地。吉亞代丁至亦思法杭，托干太石奉以為主，吉亞代丁即以女弟歸之。遂據義拉克，復取呼拉商、馬三德蘭二部。吉亞代丁無才，不能馭眾，惟以爵位籠絡，向為密米爾者晉為瑪里克，為瑪里克者晉為汗。諸將專恣自擅，無餉給之，任其掠奪，故部眾有思札剌勒丁者。 
　　札剌勒丁既泗水獲免，沿途掠衣食，敗印度別部之眾。聞巴拉等來追，謀入得里，請於其酋伊勒脫迷失。酋畏之，婉詞以拒，使赴木而灘。札剌勒丁不敢往，退至朱堤之地，敗其酋喀阿札之兵。伊勒脫迷失聯合他部，率眾逐之。札剌勒丁謀歸貨勒自彌復舊業，其部將歐思別吉謂：「蒙古兵不易御，與其北歸，遇大敵而敗，不如處此，可以圖存。」札剌勒丁不從。 
　　十八年，太祖旋師，札剌勒丁亦返，留歐思別吉守郭耳，自引兵循印度、克兒漫中間大沙漠以向西北，道亡士卒頗眾，惟餘四餘人。先是，西遼故將薄拉克哈兒潑事吉亞代丁為大將，與其用事者不相能，自請迎札剌勒丁，吉亞代丁許之。方渡漠，克哇希兒之守將受吉亞代丁密旨，率所部拒之，敗死。薄拉克進攻克哇希兒，聞札剌勒丁至，齎厚幣奉迎，且獻女焉。克哇希兒人亦開門納降。札剌勒丁居一月，知薄拉克有據地自王意，諸將請襲殺之。札剌勒丁以其歸附在先，忍而不發，仍西行，入法而斯。 
　　將至設剌斯，遣使告其酋沙特阿塔畢，令其子阿蒲貝殼耳以眾來迎。時吉亞代丁奪法而斯地，沙特怨之，乃迎札剌勒丁，亦妻以女。札剌勒丁進至亦思法杭，旗幟純白，冒為蒙古軍。吉亞代丁來拒，望見即遁。而其部將偵知非蒙古軍，以札剌勒丁英武，不如吉亞代丁庸懦易制，仍悉力拒之，眾三萬。札剌勒丁見眾寡不敵，乃誘以甘言：「非來爭國，欲助弟復舊物也。」吉亞代丁信之，迎以入，自返辣夷休息士馬。札剌勒丁請便宜用其名義立誓約，陰以厚賂啖其將校，使附己，人賜一指環以為信。俄事泄，吉亞代丁大驚，急捕殺受指環者，而札剌勒丁兵已至。吉亞代丁據宮城自守，札剌勒丁遣使慰諭，乃讓位於兄，避居遊牧舊地。於是，義拉克、呼拉商、馬三德蘭三部，皆望風款附。 
　　札剌勒丁以蒙古之來，哈里發導之也，首謀攻報達以復世仇。二十年，引兵至庫昔斯單，圍呼思特拉城，以攻具未備，不能下。西北至牙庫拔，距報達不及百里。達思馬格酋謨阿雜姆，埃及蘇爾灘撒勒丁之從子也，札剌勒丁約與夾攻報達。謨阿雜姆復書，謂蘇爾灘仇視哈里發，不敢預知，他事惟命。札剌勒丁乃獨進，哈里發使其將希古帖木兒率二萬人拒之。札剌勒丁分兵設伏，自將五百騎挑戰，佯卻。敵來追，伏兵夾擊之，希古帖木兒敗死。札剌勒丁知報達不易取，乃北攻達枯克城，拔之。哈里發先以鴿書征哀而陛耳兵，酋以兵至，戰敗，為札剌勒丁所獲，釋之。 
　　北入阿特耳佩占，次蔑兒剌伽城。會哈里發封托干太石於哈馬丹，以惎札剌勒丁。托干方駐冬於阿剌溫，札剌勒丁聞之，潛師夜薄其營。比曉，托干見札剌勒丁立於麾蓋之下，大驚，遣其妻迎降。托干妻，札剌勒丁之妹也。其眾遂屬於札剌勒丁。阿特耳佩占酋鄂思貝克望風而遁，奔甘札，留其妃蔑里克守台白利司。札剌勒丁圍城三日，民出降，遷蔑里克於倭向米湖北之庫頁城。 
　　札剌勒丁既入台白利司，乃進攻角兒只，拔其土並城。又敗角兒只兵於戛而尼谷，角兒只大將意萬乃退保克格寨。札剌勒丁方分兵劫掠，而台白利司之降眾復叛。先是，札剌勒丁留大將舍里弗烏兒蔑里克守阿特耳佩占。台白利司之連斯陰謀擁鄂思貝克，使復位。舍里弗以報，札剌勒丁秘之，既戰勝，始告其事於諸將，以吉亞代丁統行營，自返台白利司，捕連斯殺之，而娶蔑里克，並收甘札之地。 
　　復返角兒只，則角兒只酋已糾阿蘭、勒斯克、奇卜察克等部助戰，仍為札剌勒丁所敗。乘勝攻帖弗利司，天方教人為內應，引兵入，脅民從謨罕默德教。事定，移軍向凱辣脫。是時，克兒漫酋薄拉克已輸款於蒙古，謂札剌勒丁勢大，宜亟除之。札剌勒丁聞其事，分兵南至亦思法杭，薄拉克遣使來迎，卑辭解免。札剌勒丁乘機撫諭，還其舊職，且賜錦袍一襲，以悅之。疾返帖弗利司，進圍孤尼城及伽兒斯城，又聲言伐黑海東之阿勃哈齊部，而潛回攻凱辣脫，仍不克。凱辣脫酋阿釋阿甫先與其兄達馬思格酋謨阿雜姆不相能，至是歸誠於兄，謨阿雜姆為之和解，兵始退。 
　　札剌勒丁有部將屯甘札，為木剌夷人所殺，札剌勒丁怒，欲東伐木剌夷。時大軍已抵塔密干，前鋒為札剌勒丁所敗，多所斬馘。未幾，阿特耳佩占人厭札剌勒丁之暴虐，密召凱辣脫守將忽桑兒丁，蔑里克亦以歸札剌勒丁為恥，乞援於忽桑兒丁。於是，忽桑兒丁以兵至，連拔哿伊、買兒蘭、那黑察哇三城，挈蔑里克而去。札剌勒丁不得已再回攻凱辣脫。大軍道遂至阿剌黑之地。 
　　札剌勒丁以四千騎偵敵，為大軍所卻，退守亦思法杭。大軍亦築壘於亦思法杭東，相距僅一日程，凡五隊，領隊者曰托海，曰巴康，曰阿薩徒干，曰台馬司，曰台納耳。札剌勒丁軍中有星者卜，四日內戰不利，過此則吉。札剌勒丁用其言，閉城不出。大軍疑札剌勒丁怯，議進攻，分遣二千人掠羅耳之糧。札剌勒丁遣部將據險要之，獲四百人，臠其肉以飼鷹犬。觀星擇日，定期出戰。吉亞代丁以前殺一文士，與其兄齟齬，及是率所部去之。 
　　札剌勒丁兵分左右翼，相距遠，大軍亦分右右翼當之。日暮，右翼敗大軍之左翼，逐北至柯傷，左翼猶未遇敵。札剌勒丁意氣甚逸，頓兵憩於谷口，部將伊蘭不花請亟進。札剌勒丁從之，麾左翼搏戰，大軍以突騎沖之，乘高而下，左翼奔潰，走中軍，中軍陣亦動，遂大敗。札剌勒丁單騎遁。右翼聞左翼敗，亦潰。然大軍雖勝，所亡失乃過於敵。太祖疾大漸信至，遂退北趨合拉耳，又東至你沙不兒，行甚疾，棄所虜戶口，渡阿母河而去。 
　　札剌勒丁不敢入城，匿於羅耳，八日始出。亦思法杭已謀立托干太石為主，札剌勒丁歸，人心始定。遣兵躡大軍後，覘其所向。賞右翼將士，罰敗將有差。 
　　吉亞代丁駐義昔斯單，訛傳札剌勒丁戰沒，遣使請於哈里發復其位，哈里發饋以五萬的那。既而知札剌勒丁審不死，乃奔於木剌夷。札剌勒丁索之，木剌夷酋不與，吉亞代丁又奔於克兒漫。薄拉克欲妻其母，吉亞代丁不得已從之。未幾，薄拉克左右密勸吉亞代丁襲殺薄拉克，事覺，薄拉克以弓弦縊殺之，從者五百人盡死。 
　　角兒只聞札剌勒丁新敗，圖復仇，聚高喀斯山南北各部族：曰阿昧尼亞，曰阿蘭，曰賽而里耳，曰勒斯克，曰奇卜察克，曰蘇散，曰阿勃哈齊，曰苫，凡九部，四萬餘人，屯於阿而俺之北。札剌勒丁兵少，大將舍里弗烏兒蔑里克請堅守，俟敵糧儘自退。札剌勒丁以為怯，罰舍里弗五萬底那，贖其妄言之罪。明日，兩軍相遇，札剌勒丁登山了敵，見奇卜察克人最眾，居敵之半。乃遣使告曰：「昔者，我父欲伐汝，以我勸釋得免，今相迫何無情義！」奇卜察克遂引去。又告角兒只：「汝所仇者惟我，請單騎鏖戰，勿多傷士卒。」角兒只允之，迭遣驍將出，皆為札剌勒丁所殺。乘勝麾軍進擊，大敗之。於是阿尼忒、麻而頓、愛而西楞三部皆降。 
　　哈里發遣使來議和，要以二事：一，毛夕耳、哀而陛耳、阿蒲亦、哲瀉耳四部，本屬哈里發，不得脅為屬地；一，禱祝文仍用哈里發名。札剌勒丁從命，遂受波斯可汗之封。造大墓於亦思法杭以葬父，先迎其槥，置於哀阿特汗堡。 
　　以凱辣脫人侵奪阿特耳佩占之地，並挾蔑里克去，興兵圍凱辣脫，逾半年，克之，納阿釋阿甫之妻。初達馬思格酋謨阿雜姆卒，其子納薛兒嗣，埃及蘇爾灘奪其地以畀阿釋阿甫。至是，阿釋阿甫在達馬思格，聞札剌勒丁陷凱辣脫，而納其妻，大怒，遂與埃及蘇爾灘、羅馬蘇爾灘並毛夕耳、阿勒波諸部連兵來伐。戰於愛而靖占城，札剌勒丁病新愈，兵又未集，為所敗。回至凱辣脫，載所得軍俘及阿釋阿甫之妻，往阿特耳佩占。阿釋阿甫既入凱辣脫，貽書舍里弗烏兒蔑里克，謂有札剌勒丁，可以東御蒙古，我誠不願戕害，請再勿相擾。舍里弗以告劄剌勒丁，許之，甫欲議和，而大軍至。時太宗二年也。 
　　帝以西域未定，命綽兒馬罕統三萬人西征，由伊斯法楞至合拉耳。札剌勒丁方在台白利司，以天寒，大軍未必驟至，遣小校率十四騎向阿剌里，詗敵行。至贊章、阿八哈耳兩界之地，與大軍前鋒遇，從騎盡沒，小校疾馳獲免，歸報。札剌勒丁即棄台白利司，倉卒走莫干徵兵。 
　　是年冬，札剌勒丁駐莫干北設里汪之地，晝出獵，夜歸縱飲，帳下僅衛卒千人。大軍乘夜襲之，衛卒潰散，札剌勒丁奔於阿剌黑。大軍疑其渡阿母河，北向追之，故不及。 
　　先是，札剌勒丁釋阿釋阿甫之弟，修好於阿釋阿甫，使舍里弗偕往蒞盟。舍里弗怨札剌勒丁之罰己也，承命不行，以傔人代之，使反，盡修好之詞。及札剌勒丁走莫干，其妃俠重寶居台白利司，舍里弗遷之於阿剌溫之辛忒蘇克寨，奪其貲。聞札剌勒丁自莫干出奔，舍里弗遂以甘札叛，傳檄各城，毋納莎爾灘。札剌勒丁聞之，不以為意。 
　　明年春，札剌勒丁由莫干突至甘札，遣使召舍里弗。舍里弗倉卒不知所為，乃係頸以組，出迎請罪。札剌勒丁陽為不知其事，賜宴慰諭之。大臣賜宴，貨勒自彌之殊禮也。及將赴札納阿卜禿，始召舍里弗至，數其叛逆之罪拘之。札剌勒丁去，守者乃縊殺舍里弗。 
　　是時，札剌勒丁遣納薩斐乞師于丹馬斯克、阿尼忒、麻而頓等部，皆不應。與諸將議往亦思法杭，議已定，阿尼忒酋馬素忽脫遣使者至，勸西取羅馬，用其眾，可以禦敵，且願發四千騎以從。札剌勒丁信之，乃改赴阿尼忒。中道張幕，夜飲大醉。土人來告，昨夕有兵隊過此，形狀不類，宜為備，札剌勒丁不謂然。黎明，大軍奄至，圍已合。部將窩勒汗突圍而入，扶札剌勒丁上馬，宿酲未解，猶謂左右善護法兒思公主，札剌勒丁之次妃也。大軍急追之，使窩勒汗力戰，趨別道以誤敵，自率百餘騎至阿尼忒，門者不納。又迂道向小亞細亞，至梅而法定，為大軍所邀截，從者盡死。札剌勒丁單騎入阿兒忒山其酋曰：「能送我至哀而陛耳者，必獲厚賞，官爵、土地惟所擇，否則送我歸貨勒自彌。」酋喜，謂願送蘇爾灘歸，使其妻護視，自出求馬。俄頃，有一曲兒忒人入見之，詢知為貨勒自彌莎爾灘。其人曰：「彼誠為蘇爾灘，則攻圍凱辣脫時殺我兄者，乃我之仇人也。」遂以槍刺殺之。貨勒自彌亡。 
　　札剌勒丁軀幹不逾中人，性沈毅，寡言笑，臨陣決機，雖眾寡不敵，而意氣自若。然自恃其勇，過示整睱，飲酒作樂，往往敗事。又馭下嚴，將士多怨之。蓋戰將才，非人君之度也。或謂札剌勒丁實未死，被刺者乃其廄卒雲。 
　　角兒只，亦譯為谷兒只，在裏海、黑海之間，高喀斯山南。太祖二十年，哲別、速不台由阿特耳佩占侵角兒只，敗其兵。 
　　札剌勒丁入阿特耳佩占，以角兒只奉天主教，屢與天方教爭，遂來伐，破土並城，敗其兵七萬。角兒只大將意萬乃遁於克格里堡，攻之，分兵圍其台白利司都城，天方教人為內應，遂克台白利司，部眾降於札剌勒丁。後札剌勒丁為大軍所敗，角兒只圖復仇，徵兵於高喀斯山南北各部，與札剌勒丁戰於阿而俺之北，復為札剌勒丁所敗。 
　　綽兒馬罕既滅札剌勒丁，太宗七八年間由莫干伐角兒只，女主魯速檀遁於烏治訥特堡。太宗十年，綽兒馬罕部將分下阿拉斯河、庫耳河中間角兒只各屬地。嘎達罕克聞達巴古城、法而沙拿速忒城；謨拉耳克商喀耳城；綽兒馬罕弟笠拉克喀程城；察格塔克羅黎城。圖格塔攻蓋恆城，其守將阿拔克為意萬乃之子，以城降。 
　　太宗十二年，阿拔克偕其女兄湯姆塔入朝。湯姆塔者，凱辣脫部長阿釋阿甫之妃，札剌勒丁陷凱辣脫，娶為婦者也。太宗厚撫之。既歸，詔綽兒馬罕盡返角兒只侵地。未幾，又諭綽兒馬罕：「角兒只國及其屬地，歲貢外勿苛斂。」 
　　乃馬真皇后稱制四年，貝住取凱辣脫城，遵太宗之命，使湯姆塔主其地。是時，魯速檀仍居烏沙訥忒部，貝住招之不出。拔都亦遣使招之，魯速檀以子達比特為質於拔都，求自附。貝住聞之，怒。魯速檀夫弟私於外而有子，亦名達鄙忒，魯速檀嫁開廓蘇，挈以俱往，拘於羅馬者十年。至是，貝住令商喀耳酋索之歸，使主角兒只國，即位於麥茲他起耳之禮拜堂。以兵向烏沙訥忒堡，魯速檀仰藥死。 
　　定宗即位，貝住令達鄙忒入朝，拔都亦令達比特入朝。定宗乃以達鄙忒主角兒只東境，達比特主西境，皆封王號，而達鄙忒位次在上。 
　　羅馬，在黑海南，本東羅馬屬地，古拂菻國也。宋神宗元豐三年，塞而柱克王瑪里克沙之弟素立蠻沙率突厥人、古斯人八萬帳自撒馬爾干西來，奪其地，建都於枯尼牙，仍東羅馬之名，名其國曰羅馬。第八世國主開廓蘇嗣位五年，而大將貝住兵至，以炮毀愛而西楞城，復陷其內城，兵民盡死，惟工匠及婦女獲免。開廓蘇率二萬騎至舍挖司城，有佛郎兵二千人為助，復乞師於小阿尼亞國與希姆斯、梅法而定二部，皆不至。開廓蘇與貝住戰於愛靖而占城，大敗，棄輜重而遁。貝住恐有伏，不追。翌日，乃追至舍挖司，民乞降，貝住宥不殺，惟墮其城而去。西北略塔略特城，西南至愷撒里牙城。開廓蘇遣其大將來議款，納歲貢金錢四十萬的那，他物稱是，貝住許之。 
　　又二年，開廓蘇卒，國人立其子亦思哀丁開喀而甫司，以弟屋肯曷丁開立蚩阿思蘭與阿拉哀丁開柯拔脫為執政。國人有欲立開立蚩阿思蘭者，其宰相社姆薩丁娶開喀而甫司之母，故助其子嗣位，令開立蚩思蘭入貢和林，既行，誅其黨羽。開立蚩阿思蘭從官巴海曷丁台而術滿訴於定宗，言社姆薩丁有三罪：一娶王妃，一妄殺，一立嗣君未請命於可汗。定宗令開立蚩阿斯蘭為王，而廢開喀而甫司。 
　　定宗崩後一年，還至羅馬，貝住以兵衛之，殺社姆薩丁，令開喀而甫司與開立蚩阿思蘭分國而治，以舍挖司河為界。兄弟仍不相下，乃議兄弟三人三分其國。 
　　憲宗二年，召開喀而甫司入朝，畏其弟不敢行，令開柯拔脫代往，以二使從之。繞黑海而北，先謁拔都，然後至和林。開立蚩阿思蘭之黨偽為開喀而甫司書，遣二使持謁拔都，謂先所遣二使，一殘疾，恐其失儀，一藏毒物，恐不利於可汗。拔都考驗無實，乃令後二使為從官，前二使齎貢物，分道以往。開柯拔脫道卒。四使至，各譽其主。憲宗仍命分治其國，歲賦亦均為二，詔書未至，兄弟已開戰，開立蚩阿思蘭被禽下獄。 
　　憲宗五年，貝住以羅馬歲貢不入，興師問罪。開喀而甫司奔東羅馬，貝住出開立蚩阿思蘭於獄，使主全境。 
　　旭烈兀至西域，開喀而甫司上書求內附。旭烈兀遵憲宗前命，分其國為二焉。 
　　至東羅馬，不與元通使命，惟定宗即位和林，天主教王遣使來賀，旭烈兀建國波斯，與東羅馬修好，欲娶其王女，東羅馬王以私生女瑪里亞許字之。事具《旭烈兀傳》。 
　　小阿昧尼亞，在阿昧尼亞國西南。貨勒自彌末代，阿昧尼亞分裂，各部酋長皆受封於角兒只，小阿昧尼亞尚為貨勒自彌屬國，貝住攻羅馬，羅馬乞師於小阿昧尼亞，王海屯第一畏蒙古兵強，觀望持兩端。及貝住敗羅馬，乃介喀程堡酋札剌爾，納款於貝住，載幣而行。初，羅馬國王開廓蘇之妃與其子避兵於小阿昧尼亞，至是貝住令獻，以為信。海屯第一如約，貝住乃允其降。 
　　定宗即位，遣其弟生拔特入朝。小阿昧尼亞有數城，先為羅馬所奪，定宗令貝住返其地。海屯第一請拔都達其誠款，拔都勸使入朝，憚道遠，又恐內亂，不果往。 
　　阿兒渾為行省，定小阿昧尼亞賦則重，民不堪命。海屯第一欲入朝申訴，其妃卒，又不果。 
　　憲宗三年，始來朝，先見貝住於喀而斯城，又往見拔都及拔都之子撒里答。既至和林，憲宗優禮之。居五十日，辭歸，取道撒馬兒干以返。 
　　阿特耳佩占在貨勒自彌西北，都城曰台白利司。其先世本塞而柱克王之仆，後為阿特耳佩占、阿而俺兩部長官。塞而柱克亡，遂自立為國，稱阿塔畢，下於蘇而灘，並下於沙。 
　　哲別、速不台追貨勒自彌蘇而灘，乘勝入阿特耳佩占，其阿塔畢曰鄂思貝克，衰老，遂迎降，並遣其將阿庫世導哲別等攻角兒只。後哲別等欲攻報達，聞有備，回至哈丹馬城，縱兵大掠。復北行，破愛而達必爾城，皆阿特耳佩占之屬城也。進至台白利司，鄂思貝克出奔，守將納幣獲免。蒙古遣使招降阿而俺之貝列堪城，城人殺使者，及城破，無男婦悉屠之。阿而俺都城曰甘札，望風納款。 
　　太祖二十年，札剌勒丁來攻，鄂思貝克奔甘札，留其妃蔑里克守台白利司。城民降於札剌勒丁，已而復叛。札剌勒丁自往平之，娶蔑里克為婦，遣別將攻克甘札。鄂思貝克遁走，阿特耳佩占遂亡。後其地復為綽兒馬罕所取。 
　　克兒漫，本貨勒自彌屬地。太祖平西域，克兒漫守將薄拉克據其地，自為一國，請命於報達哈里發，封為蘇而灘。薄拉克為西遼故將，故又稱黑契丹。大軍敗札剌勒丁，薄拉克先納款於蒙古。及吉亞代丁來奔，薄拉克娶其母倍魯克阿伊為妻。已而薄拉克近侍二人謀殺薄拉克，奉吉亞代丁為主。事覺，薄拉克磔殺二人，以弓弦縊吉亞代丁殺之。倍魯克阿伊往救，並遇害。函吉亞代丁首，遣使獻於太宗。 
　　及岱爾巴圖用兵於昔義斯單，招薄拉克，趨其入朝。薄拉克以年老，遣子洛肯哀丁火者代往。未至，而薄拉克卒，其兄弟之子庫特貝丁嗣位。太宗封洛肯哀丁火者為克兒漫蘇爾灘，使歸國，征庫特貝丁至和林，命隨牙剌瓦赤赴漢地治事。 
　　定宗即位，庫特貝丁謀返國，未果。及憲宗立，牙剌瓦赤為言於上，治事有功，且無罪被廢。乃封庫特貝丁為蘇爾灘，遣歸。洛肯哀丁火者奔羅耳避之，後又奔報達。尋入覲，自言。憲宗召庫特貝丁至，使質對，不直洛肯哀丁火者，令庫特貝丁殺之。 
　　旭烈兀西征，庫特貝丁迎至氈的城，從旭烈兀討木剌夷。 
　　海拉特，本郭耳國屬地歇薩爾城，郭耳國王封其大將之弟台術哀斯蠻，卒，子屋肯納丁嗣。札剌勒丁滅郭耳，歇薩爾城以險固，獨堅守自保。屋肯納丁自結於蒙古，常率其子入覲。 
　　太祖卒，子射姆斯哀丁嗣。定宗元年，偕撒里諾延與木而灘、拉火耳二部議和，定貢獻數：木而灘金錢十萬的那拉，火耳三萬、布三捆、奴僕百名。蒙古他將嫉之，誣以與印度得里部酋交通，得里兵至，則為內應。射姆斯哀丁懼，往見岱爾巴圖，遂留於岱爾巴圖營中。二年，岱爾巴圖卒，射姆斯哀丁申訴於察合台後王也速蒙哥，為所逐，乃往依拔都。 
　　憲宗即位，入覲和林。帝欲藉其力以撫定郭耳之地，北至阿母河、東南至印度河，皆畀之。稱臣納貢，錫以命服、寶劍、刀斧。又命阿兒渾畀以金錢五十萬，為建國之資。 
　　旭烈兀西征，姆斯哀丁迎謁於撒馬爾干，從討木剌夷，招降賽耳塔石堡，因屬於旭烈兀，傳國百餘年，後為帖木耳所滅。 
　　土耳基，又名倭斯曼利，語訛為倭土曼，地在黑海之南，波斯之西，地中海之北。其部族初居土耳基斯坦。王師西徇，其酋色婁曼沙乃由波斯入於亞美尼亞，而立國焉。 
　　色婁曼沙卒，子尼爾土國羅耳，繼領其眾。時木剌夷王阿拉愛丁方與大兵拒戰，將敗矣。尼爾土國羅耳援之，大敗王師。於是阿拉愛丁賜以近東羅馬之地，有二名城：曰色格德愛司，日基希黑爾。 
　　尼耳土國羅耳卒，子倭斯曼立。小亞西亞王遂封之為王，賜用馬尾纛旗，備王禮。乃自號其族曰倭斯曼利，建都於於葉尼希黑爾旗，與東羅馬戰，大敗之，取其六部。時武宗與東羅馬修好，以詔書諭之。倭斯曼利不答，侵掠彌甚，復降其大將馬吉耳。既而，王師來伐，馬吉耳與倭斯曼子奧爾汗合兵敗之，遂攻白魯撒城，八年，白魯撒降。未幾，倭斯曼卒，時年七十。倭斯曼善於治國，持法廉平，為倭斯曼利之令主。相傳東羅馬國人有襁負而至者。 
　　子奧爾汗立。先是大兵既下小亞西亞而棄其地，於是小國蜂起。至奧爾汗時，遂漸併吞之，土爾基益強大。 
　　奧爾汗卒，子摩招德立，為敵人所刺死，子貝葉西德立。貝葉西德善戰，時人號之曰霹靂，從父西征。既嗣位，又盡滅諸小國。佛郎西諸國恐其再西略也，先之。貝葉西德急歸，敗之。帖木兒乘虛入其名都西伐司，貝葉西德回軍與戰，大敗被擒，逾年卒於囚所。或謂帖木兒獲貝葉西德，置諸鐵籠中以死。然自是土耳基人席其數世之武烈，浸以強大矣。 
　　印度，東北與波斯界，西瀕阿剌伯海，西南瀕大海，都城曰得里，亦譯為鐵利。其酋曰哥撻伯亭，篡其主麥尼而自立，始遷都於得里。太祖平西域，別將以兵侵印度，取數城而返。自此至憲宗，大兵屢伐印度，皆不得志。叛王篤哇子庫脫洛克火者入印度東界，自立一國，旋為得里酋所逐。 
　　及世祖時，得里酋曰巴林，察合後人來奔。蒙古兵渡印度河，巴林子謨罕默德敗之。次年，諸王帖木兒復引兵至拉火耳，又失利，然謨罕默德亦陣歿。 
　　大德初，得里酋只拉兒哀丁非魯慈敗諸王兵於比拉母小河邊。又五年，篤哇兵至火拉耳，為得里酋阿來曷丁合勒赤之弟伊立施所敗。未幾庫洛脫克火者引軍直至得里，印度將昔費爾不能御。阿來曷丁哈勒赤以象軍沖之，庫洛脫克敗走。大德七年，察合台後王土爾該引兵圍得里城，逾兩月不能克，乃退。明年，諸王阿里與火者塔失率四萬騎伐印度，至阿母羅失，為印度將士克洛克所邀獲，置阿里、火者塔失於象足下斃之。已而篤哇將葛貝克復仇，躪木而灘，直至西瓦而克而退。及渡印度河，又為士克洛克所敗，蒙古兵逃入沙漠，皆渴死，騎兵五萬七千僅餘三千人，為印度所俘，盡斃於象足下，葛貝克亦死，印度人聚其首為塔，以識武功。是年，土克洛克又敗蒙古別將，獲三千人，亦置象足下斃之。自是，蒙古兵不復入印度。 
　　泰定帝末，篤哇子合爾迷失攻印度，盡取其北邊諸城，進圍得里，時得里酋為奇克洛卜之子謨罕默德，與議和，納女於合爾迷失，國內空虛，始行銅幣焉。 
　　其後駙馬帖木兒攻印度，戰於得里城下，大敗之，直至古直拉德，印度全境俱為所躪，事具《帖木兒傳》。
