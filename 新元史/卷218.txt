董摶霄 余闕 
　　董摶霄，字孟起，磁州人。由國學生辟陝西行台掾。時天大旱，從侍御史郭貞讞獄華陰縣。劫賊李謀兒獄已具，賄有司，以未獲黨徒五年不決，人咸憤之。摶霄言於貞，論殺謀兒，天乃雨。授四川道肅政廉訪司知事，除涇陽縣尹。入為戶部主事，遷員外郎，拜監察御史。又出僉遼東肅政廉訪司事，累遷浙東宣慰副使。所至有稱。 
　　至正十一年，除濟寧路總官。從江浙平章教化討安豐賊，敗賊於合肥定林站。時朱皋、固始賊復起，官軍不能分討，摶霄獎勞民寨及芍陂屯田兵，用之，三縣悉平。官軍屯安豐朱家寺，遣進士程明仲諭城賊，招徠千餘家，知賊虛實。夜縛浮橋於淝水，既渡，賊始覺，眾數萬據澗自守。摶霄麾騎兵，別渡淺灘，襲賊後。賊分兵拒之，摶霄躍馬渡，揚言賊已潰，諸軍皆渡，一鼓敗之，遂復安豐。 
　　十二年，命摶霄攻濠州，又命移軍援江南。渡江，至湖州，而賊已陷杭州。教化問計摶霄，請急攻之。教化猶豫未決，諸將亦難之，摶霄正色曰：「江浙相公轄地，已陷賊，今可取而不取，誰任其咎？」復拔劍謂諸將曰：「諸君荷國厚恩，而臨難苟免。今相公在此，慢令者較之！」計乃決。賊陣於鹽橋，摶霄麾壯士突其陣，諸軍夾擊之。凡七戰，追至清河坊，賊奔接待寺，塞其門焚之，賊盡殪，遂復杭州，餘杭、武康、德清亦次第平。 
　　未幾，摶霄受代去，徽、饒賊復自昱嶺關寇於潛。行省乃假摶霄為參知政事，使討之，摶霄曰：「討賊不敢辭，若假以重爵則不敢受。」即日引兵至臨安、新溪，分兵守之。進至叫口及虎檻，遇賊，皆敗之，遂復於潛，又克昌化及昱嶺關，降賊將潘大奫二千人。賊又犯千秋關，摶霄還守於潛。賊大至，焚倚郭盧舍。摶霄按軍不動，左右請出兵，摶霄曰：「未也。」遣人執白旗登山，約曰：「賊以我為怯，必不懈，伺其有間，則麾所執旗。」又伏兵城外，授以火炮，復約曰：「見旗動，然之。」已而炮發，兵盡出，斬首數千級，遂復千秋關。 
　　賊復攻獨松、百丈、幽嶺三關。摶霄先以兵守多溪，三關要路也。既又為三軍分出三關，會兵搗賊巢穴，乘勝復安吉縣。數日，賊再至，摶霄以兵守苦嶺及黃沙嶺，賊將梅元來降，且言欲降者有十一人。摶霄遣偏將餘思忠至賊寨，諭之，賊皆入暗室潛議。思忠持火投室內，拔劍語眾曰：「元帥命我來活汝等，復何議？」已而火起，焚其寨，賊驚潰來降。明日，進兵廣德，克之。蘄州賊與饒、池諸賊復犯徽州，有道士能作十二里霧。摶霄伏兵要之，伏發，襲賊後，賊大潰，斬首數萬，獲道士，焚其妖書斬之，徽州平。 
　　十四年，除水軍都萬戶。俄擢樞密院判官，從丞相脫脫圍高郵，分戍鹽城。興化賊寨在大縱、德勝兩湖間，凡十有二，悉破之，即其地築鞭蓉寨。賊入，輒迷故道，為官軍殺，自是，不復敢至。賊恃習水，渡淮，據安東州。摶霄招善泅者五百人，與賊戰於大湖，敗之，進復安東。 
　　十六年，剿平北沙、廟灣、沙浦等寨。已而戰不利，賊乘勝東略，斷我軍糧道。乃回屯北沙，糧且絕，與賊死戰七晝夜，賊卒敗走。奪賊船七十餘，乃渡淮，保泗州。時暑潦，湖水溢，摶霄獨守孤城。賊環攻之，摶霄坐城上，遣偏將率騎士突出賊後，約曰：「旗一麾，即還。」既而旗動，騎士還，步卒自城中出。夾擊之，賊大敗。乃結陣而行，以奇轉戰，日數十合，始得至海寧。論功，擢同僉淮南行樞密院事。 
　　摶霄建議曰： 
　　淮安為南北襟喉，江淮要衝之地。其地一失，兩淮皆未易復也。為今日計，莫若於黃河上下，並瀕淮，瀕海之地，南自沭陽，北抵沂、顴、贛、榆諸州縣，而連珠營，每三十里設一總寨，就三十里中又設一小寨，使斥堠烽燧相望，巡邏往來，遇賊則並力野戰，無事則屯種而食，然後進有援，退有守。此善戰者所以常為不可勝，以待敵之可勝也。又海寧一境，不通舟楫，軍糧惟恃陸運。其陸運之方，每人行十步，三十六人可行一里，三百六十人可行十里，三千六百人可行百里。每人負米四斗，以夾布囊盛之，用印封識。人不息肩，米不著地，排列成行，日行五百回，計路二十八里，輕行一十四里，重行一十四里，日可運米二百石。每運給米一升，可供二萬人。此百里運糧之術也。 
　　又江淮流民及安東、海寧、沭陽、贛榆等州縣，宜設軍民防禦司，擇軍官材堪牧守者，使居其職，籍其民以屯故地。練兵積穀，且耕且戰，內全山東完固之邦，外御淮海出沒之寇，而後恢復可圖也。 
　　議上，朝廷不能用。 
　　十七年，毛貴陷益都、般陽等路，命摶霄從知樞密院事卜蘭奚忖之。已而濟南路又告急，摶霄率所部援之。賊眾自南山下攻濟南，望之兩山皆赤。摶霄按兵不動，先以數十騎挑之，賊悉眾來攻，騎兵少卻，伏兵起，合戰，城中兵又大出，賊敗走。泰安賊復逾山來襲濟南，摶霄擊敗之，於是城守始固。擢淮南行樞密院副使，兼山東宣慰使都元帥，仍賜上尊、金帶、楮幣、名馬以勞之。有疾其功者，譖於總兵太尉紐的該，令摶霄依前詔，從卜蘭奚征益都。摶霄以老病，請使弟昂摶領其眾，朝廷從之。授昂霄淮南行樞密院判官。未幾，命摶霄守河間長蘆。 
　　十八年，摶霄以兵北行，且曰「我去，濟南必不守。」既而濟南困陷。摶霄屯於南皮縣之魏家庄，詔拜摶霄河南行省右丞，甫拜命，毛貴兵已至，營壘未完。諸將問計，摶霄曰：「我受命至此，當以死報國耳。」賊從突至摶霄前，捽而間曰：「爾為誰？」摶霄曰：「我董老爺也。」眾刺殺之，無血，惟見有白氣沖天。是日，昂霄亦戰歿。事聞，贈宣忠守正保節功臣、榮祿大夫、河南行省平章政事、柱國，追封魏國公，諡忠定。昂霄贈推誠效節功臣，嘉議大夫、禮部尚書、上輕車都尉，追封隴西郡侯，諡忠毅。 
　　摶霄號令嚴肅，御將吏凜然不可犯，而四方之士歸之者，禮遇勤至，各取其長任之，故能得人死力。元未名將，摶霄一人而已。 
　　余闕，字廷心，一字正心，唐兀氏，世居河西。父沙刺藏卜，官廬州，遂為廬州合肥人。母尹氏，夢異人至，而生闕。少孤，授徒養母。與吳澄弟子張恆游，學日進。 
　　元統元年進士及第，授同知泗州事。為政嚴明，豪猾懾服。州無麥，民不敢上聞，闕請於中書，著為令，凡無麥者得減賦代還。民大悅，醵金為謝，闕不受。俄召為應奉翰林文字。轉刑部主事，與上官議事不合，闕上書宰相言狀，又不報，乃棄官歸。 
　　未幾，召修遼、金、宋三史，復入翰林為修撰。拜臨察御史，疏言：「守令為親民之吏，欲天下治，責守令宜用殿最法。」時論韙之。延議遣使者巡察諸路，闕言：「使者無狀，所至供帳飲食，如奉至尊，不能宣上憫恤元元之意，宜亟罷之。」不聽。改禮部員外郎，闕議復古禮樂，援據精核，朝廷不能用。安西郭氏女受聘，夫卒，郭為行服不嫁，有司請旌其門；闕以過於中庸，非制禮所尚，不予旌。 
　　出為湖廣於省左右司郎中。廣西山路峻險，民輸官粟費恆倍，闕命瑜布帛代粟，民便之。瑤蠻叛，右丞沙班討之，逗撓無行意。闕面責之，沙班辭以糧芻不給，闕下令趣三日具辦，沙班遂行。湖南章宣慰以婆律香饋闕，闕疑其重，不受，篋內果置黃金。章嘆曰：「余饋達官，無辭者。潔如冰壺，獨余公一人耳。」 
　　復召入為集賢經歷，遷翰林待制。出僉浙東廉訪司事，貪吏聞闕至，多解印綬自免。衢州長官燕只吉台賊殺無辜，闕鞫治之，獄上，行台御史與有連，反摭事劾闕。闕復棄官歸，旋丁母憂。 
　　十二年，江淮盜起，行省平章政事脫忽兒不花承制起闕，權淮西宣慰副使、僉都元帥府事，分兵守安慶。闕對使者曰：「為臣死忠，正在今日，闕曷敢辭。」時城外皆賊柵，闕從間道入，與將吏議屯田戰守事。闕自將攻雙港柵，賊殊死斗，兵稍卻，闕召敗兵誓之曰：「死則俱死，爾何生？」為乃一鼓而進，拔之，諸柵皆次第降。闕以鄉兵捍外，護民耕作，屬縣潛山八社土沃，墾為兵屯。賊至，輒與戰，戰必勝，所用者鄉兵數千而已。 
　　十四年，大飢，闕捐俸二百石，為粥以食餓者，又請於中書，得鈔三萬錠賑之，全活甚眾。 
　　十五年夏，霖雨，城下水涌，有物聲吼如雷，闕祀以少牢，水頓平。秋，大獲，得糧三萬斛。闕度兵食路，乃浚隍、增、陴，陴外築大防塹三重，引江水注之，環城植木柵，城上起望樓，表里完固。是時，淮東、西皆陷，闕獨守安慶，左提右挈，屹為江淮保障。賊偽作尺牘，與城中諸大姓，約為內應。闕曰：「吾民安有是？」悉焚之。賊復令闕故人甘言說降，闕牽出，以鐵錐擊其齒頰，斬於東門外。論功，累擢同知副元帥、都元帥，賜上尊及黃金束帶。 
　　江西官軍掠州縣，樣嬰兒貫槊上為戲，獨不敢入安慶界。廣西苗軍元帥阿思蘭抵廬州，遣使者至，腰刀直入，肋闕供億。闕叱左右縛付獄，抗疏言：「苗蠻素不被王化，其人與禽獸等，不宜使入中國」詔阿思蘭還軍。轉淮南行省參知政事，尋改左丞，賜二品服。闕益自奮，誓以死報國。立旌忠祠，集將士祠下，謂之曰：「男子生為韋孝寬，死為張巡，不可為不義屈。」聞者壯之。 
　　十六年，池州賊趙普勝為攻，連戰卻之。未幾又至，淮寧縣達魯花赤百家奴戰死。 
　　十七年，普勝挾青軍，兩道來攻，相拒月余，圍始解。安慶倚小孤山為屏蔽，闕使義軍元帥胡伯顏守之。十月，陳友諒自上游直抵小孤山，伯顏力戰四晝夜，敗還安慶。友諒追至山口鎮，遂薄城下。闕遣兵扼於觀音橋。已而饒州賊攻西門。友諒兵攻東門，已登，闕簡死士擊之，賊復敗走。友諒恚甚，乃並軍攻東、西門，闕部分諸將，晝夜捍之。十一月，普勝攻南門，友諒自攻西門，戰不利。闕駐於城東練樹灣，據濠為陣，賊渡濠，闕手刃數人，一賊登岸，闕復刺殺之。友諒望見嘆曰：「儒者之勇如此，使天下皆余公，何患城守之不固哉。」遂退。十二月，普勝復攻東門，闕矢貫左目，昏瞀不知人事，將士衛闕還。闕蘇而駭愕、謂左右曰：「吾死得其地，瞑目無憾，汝奚以吾歸？」於是，復衛闕出。 
　　十八年春正月，普勝軍東門，友諒軍西門，饒州賊軍南門，群賊蚊附，戰艦蔽江而下。友諒攻西門急，闕自當之，分遣部將督三門之兵。闕身先士卒，斬首無算，而闕亦身被十餘創。俄城中火起，闕知城已陷，乃引刀自刎，墜濠西清水塘而死，年五十六。妻蔣氏、妾耶律氏、女安安，皆赴井死。子德臣，年十八，通經史大義，亦溺水死。甥福童戰死。侄婿李宗可，蘄州人，為義兵元帥，手刃妻子自刎死。吏民登城樓，自去其梯曰：「寧俱死此，誓不從賊。」乃縱火自焚。其知名者，萬戶紀守仁、陳彬、金承宗，都事帖木兒不花，萬戶府經歷段桂芳，千戶火失不花、新李、盧廷玉、葛延齡、兵巹、許元琰，奏差兀都蠻，百戶黃寅孫，推官黃禿倫歹，經歷楊恆，知事余中，懷寧尹陳巨濟，凡十八人。 
　　闕號令嚴明，與下同甘苦。嘗病不視事，將士皆籲天乞以身代，闕聞之，強衣冠而出。臨亂，矢石雨下，左右以盾蔽，闕卻之曰：「汝輩亦有命，何蔽我！」故人人為之效死。稍暇，即注《周易》，率諸生會講郡學，立將士門外聽之，俾知尊君親上之認，有古儒將風。贈攄誠守正清忠諒節功臣、榮祿大夫、淬淮南江北等處行中書省平章政事、上柱國，追封豳國公，諡忠宣。 
　　闕留意經學，五經皆有撰述。尤工詩文，門人輯為《青陽山房集》五卷。初金溪危素以文學征，或問於虞集，集曰：「素事業匪所敢知，必求其人，其餘闕乎？」或問：「何以知闕？」集曰：「吾於闕文字見之。」後竟如其言。闕既死，陳友諒義之，以金贖其屍，具棺斂葬於安慶西門外。明太祖復為闕立廟於忠節坊，命有司至祭焉。 
　　史臣曰：「以董摶霄之智勇，而使愛節制於紐的該，卜蘭奚等，往來奔命，死於盜賊，悲夫！余闕兼資文武，守孤城以抗方張之寇。闕嘗曰；『男子當生為韋孝寬，死為張巡。』嗚乎！闕固巡之亞匹也，豈孝寬所敢望哉！」
