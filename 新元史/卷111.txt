
卷一百十一·列傳第八
　
　　○太宗諸子 
　　△合失 海都 察八兒 闊端太子 只必帖木兒 別帖木兒 脫脫木兒 闊出太子 失烈門 哈剌察兒 滅裏 阿魯灰帖木兒 合丹 
　　太宗皇帝七子：孛剌合真皇后生合失；乃馬真皇后生定宗；乞兒吉思皇后生闊端；次闊出、次哈剌察兒，並不詳其母氏族；業裏乞納妃子生滅裏；庶長子合丹，其母氏族亦佚。 
　　合失，生於太祖十年，嗜酒早卒。蒙古謂西夏曰河西，合失與河西音相近。及卒，左右諱言河西，惟稱唐古特雲。 
　　子海都。憲宗二年，定太宗諸子封地。以海押立之地分海都。海都自以太宗嫡孫，不嗣大位，心常怏怏。 
　　中統初，阿里不哥僭號和林，海都附之。及阿里不哥歸命，海都仍自擅於遠，屢徵入朝，皆以馬瘦道遠爲詞。又權譎多智略，善於籠絡，朮赤後王貝勒克等咸與之善，太示分地在葉密立河上者，亦多爲所有。 
　　至元三年，察合臺孫阿魯忽卒，其妃倭耳幹納立前王合剌旭烈兀之子謨八里克沙，年少。其從父博拉克在朝，世祖命歸國輔之，欲藉其力以制海都。博拉克廢謨八里克沙而自立。是時，朮赤曾孫忙哥帖木兒奉朝命伐海都，與之相持。博拉克侵其分地，海都乃乞和於忙哥帖木兒，與博拉克戰於昔剌河，敗績。忙哥帖木兒助以兵，回攻博拉克，勝之。太宗諸孫乞卜察克爲之和解，兵始罷。而布哈兒等地，海都亦得分其歲入。已而博拉克西攻阿八哈，海都又助以兵。既渡阿母河，海都兵即引還。 
　　至元十一年，察合臺後王託喀帖木兒卒，海都輔立博拉克之子篤哇。由是篤哇德之，舉國以從海都，始顯背朝命，使其將帖木迭兒南侵畏兀兒之地。 
　　十二年正月，剌追前所賜海都、博拉克金銀符三十四。初，世祖命北平王那木罕駐阿力麻裏，以御海都，覆命丞相安童輔之。是時，昔班使于海都，諭使罷兵入朝。海都聽命，已退兵。而安童襲叛王禾忽部曲，盡獲其輜重。海都懼，將遁。適託喀帖木兒等劫北平王奉昔里吉以叛，使通好於海都。海都不納，而自置行營於阿力麻裏，侵略天山南北。闊列堅後王八八等皆應之。世祖先後命都元帥忽必來、別速台及萬戶綦公直分戍兀丹，別失八里，受諸王合丹、阿只吉節度，仍置別失八里、火州、兀丹等處宣慰司，改畏兀斷事官爲北庭都護府。 
　　十九年，海都將玉論亦撒寇兀丹，宣慰使劉恩設伏敗之。明年，海都遣八八以三萬人至，總管旦只兒別將破其衆，拔亡卒二千餘人以出，度衆寡不敵，乃引還。 
　　二十一年，諸王牙忽都與土土哈邏得海都諜者，審知虛實，效其精兵。海都遁。 
　　二十三年，海都、篤哇連兵入寇，諸王阿只吉、西平王奧魯赤拒戰，失利。於是，丞相伯顏奉命代阿只吉總北庭軍。秋，海都、篤哇寇別失八里，綦公直與屯田總管李進俱爲所獲。 
　　二十四年，乃顏叛於遼東，遣使陰結海都，許爲犄角。世祖命伯顏宿重兵於和林以扼之。 
　　明年正月，海都寇西邊。六月，其將暗伯著暖犯業裏幹淖爾，管軍元帥阿里帶卻之。九月，篤哇入寇。冬，海都再入寇。大將拔都孫脫戰沒。 
　　二十六年，皇孫甘麻剌與海都戰於杭海山，失利。土土哈力戰，翼甘麻剌以出。時和林宣慰使怯伯等皆叛應海都，漠北大震。秋七月，世祖親征。海都聞車駕將至，遁去。二十七年，海都又入寇。 
　　二十九年，有譖伯顏通於海都者，詔以玉昔帖木兒代之，未至，而海都復入寇。伯顏欲誘其深入，一戰禽之，且戰且卻，凡七日。諸將咸以爲怯，有後言。伯顏回軍擊敗之，海都竟脫去。 
　　是年秋，土士哈略地金山，俘海都所部三千餘戶，師還。詔進取乞兒吉思。明年春，師次謙河，盡收益蘭州等五部之衆，屯兵守之。海都引兵來爭，虜禿合思之部衆，土土哈敗之，禽其將孛羅察。海都自乞兒吉思引還，又爲指揮玉哇失所敗，自是海都因北庭有重兵，乃擾西番以圖牽制。 
　　大德元年，土土哈子牀兀兒率大軍逾金山，略巴鄰之地，敗海都將帖良台於答魯忽河，追奔五十里，盡獲其駝、馬、廬賬。還次阿雷河，遇海都將孛伯以精騎來援，陣於高山。牀兀兒度河仰攻；敵騎逼於險，多顛蹄，兵遂大敗，孛伯僅以身免。 
　　二年冬，篤哇、徹徹禿潛兵襲合剌合塔之地，牀兀兒又敗之。然是年防秋諸將不設備，敵奄至，駙馬闊裏吉思以兵敗被執。 
　　四年八月，海都子禿曲滅、斡羅思入寇，牀兀兒敗其衆於闊克之地，追北逾阿爾泰山。武宗躬擐甲胃，與海都戰於闊列別，敗之。 
　　五年，海都、篤哇大舉逾金山，欲犯和林。武宗率諸將御於康孩。八月朔，與海都戰於帖怯裏古之地，牀兀兒擊卻之。越二日，海都悉衆復至，大戰於合剌合塔，大軍失利。明日，復戰。大軍分五隊，宣微使月赤察兒將其一。鋒始交，前軍稍卻。月赤察兒怒。被甲持矛陷陣，諸將從之。出敵軍之背，敵始斂退。時牀兀兒及駙馬阿失別將與篤哇戰於兀兒禿之地，以精騎衝之。阿失射篤哇中膝，篤哇號哭而遁。是役也，海都雖勝，未大得志，又受傷患腰痛，未幾而死。 
　　海都六子：曰察八兒，曰烏魯斯，曰塔兒合孫，曰禿曲滅，曰薩兒班，曰阿拔幹。或雲有四十子。一女名庫徒倫，常從其父于軍中，有幹略。海都死，庫徒倫思襲其位，諸將不從，又欲立其弟烏魯斯。 
　　篤哇以己之得國由於察八兒，遂援立察八兒。自海都叛，金山南北不奉正朔者垂五十年。及篤哇附之，益爲邊患。然叛衆亦疲於奔命，不行休息。至是，篤哇與察八兒、明理帖木兒等議曰：「昔我祖成吉思汗艱難創業，我子孫不能安享其成，連年構兵，以相殘殺，是自墮祖宗之業也。今鎮北邊者，乃我世祖之嫡孫，吾誰之與爭。且前與土土哈戰，弗能勝，今與其子牀兀兒戰，又無功。惟天惟祖宗，意可知矣。不如遣使請命，罷兵修好，庶無負於成吉思汗歷史於我子孫者。」乃以大德七年七月，納款於武宗。武宗與月赤察兒議，機不可失。先許之，隨以事聞。成宗命置馹於北邊，以待其來。十一月，遣諸王滅怯禿、月魯帖木兒使於察八兒，撫戚之。八年八月，察八兒、篤哇俱遣使來朝。十年，使還，賜以銀鈔。 
　　是年，察八兒與篤哇馹釁，既而議和。篤哇乘其不備攻之，武宗亦逾阿爾泰山，追海都子斡羅思，獲其妻孥輜重，執叛王也孫禿阿、附馬伯顏。遂與月赤察兒進至額兒的失河，招叛王禿滿、明理帖木兒、阿魯灰等來降。察八兒部衆潰。月赤察兒遣別將追之，掩襲察八兒之營悵，察八兒僅以三百騎奔於篤哇。 
　　未幾，篤哇卒，三易汗，至其次子怯伯。察八兒與其弟塔克察兒、禿曲滅及斡羅思數子合謀攻怯伯，爲怯伯所敗。至大三年六月壬申，始來朝。禿曲滅中途爲怯伯部人所殺。初，世祖有命以海都分地五戶絲存於府庫，俟其來降賜之。至是，尚書省以聞。武宗曰：「薛禪可汗慮遠如此，待諸王朝會頒賞畢，卿等備術其故，然後與之。」及察八兒等至，告祀太廟，設宴廷中，宗王大臣服只孫就列，知樞密院事康裏脫脫即席，陳西北諸藩始終離合之由，去逆效順之義。察八兒等聽之，皆懾伏。海都分地盡爲察合臺後王所並，察八兒無所歸。延祐元年，賜以一歲糧，俾屯田自贍。明年，封汝寧王。卒，子完者帖木兒嗣。 
　　泰定元年，孫忽剌台嗣。泰定帝崩於上都，燕鐵木兒迎文宗至大都立之。忽剌台奉上都命，自崞州入紫荊關，以討燕鐵木兒，敗阿速衛指揮脫脫木兒於良鄉，轉戰至蘆溝橋，兵潰，退至馬邑，爲元帥也速答兒所執，送上都見殺。 
　　闊端太子，太宗第三子。太宗七年，分兵三道伐宋，闊端將大軍由秦、鞏入蜀。冬十一月，攻石門，金將汪世顯來降。時金亡已二年，都總管郭斌據金、蘭、定、會四州，堅守不下。闊端命裨將按竺邇攻拔會州，斌死，三州亦降。遂入宋沔州，獲其知州高稼。 
　　明年，大舉伐蜀，闊端自率汪世顯等出大散關，分兵命諸王末哥率按竺邇等出陰平會於成都。九月，闊端與宋利州統制曹友聞戰於陽平關，覆其師，招降利州、潼川等路。冬十月，遂入成都。十一年，師還，成都復爲宋守。又二年，闊端復遣汪世顯，按竺邇等襲克之。 
　　乃馬真皇后稱制，闊端開府西涼，承製行專封拜。用河西人高智耀言。除儒人役籍。未幾，卒。五子：曰滅裏吉歹，曰蒙哥都，曰只必帖木兒，曰帖必烈，曰曲烈魯。 
　　滅裏吉歹子也速不花，至元元年賜印。明年，率所部戍西番，累戰有功。二十五年十二月，也速不花以昔烈門叛，甘肅行省官與闊列堅後王八八、拜答罕，駙馬昌吉合兵討之。也速不花等自縛請罪。獨昔烈門西走，迫至朵郎不帶之地獲之，送於京師。 
　　蒙哥都，翼戴憲宗有功，分其父闊端西涼府迤西之地。命侍其祖母乞兒吉思皇后居之。憲宗八年，從伐蜀，攻渠州禮義山，不克。中統初，又奉命徵雲南。 
　　子亦憐真。二十七年，章吉寇甘木裏，亦憐真與諸王出伯、拜答罕等合兵擊走之。元貞二年，從晉王甘麻剌駐夏客魯漣之地。大德元年正月，入朝，卒於中途，賻帛五百匹。 
　　只必帖木兒，中統初歸心世祖。阿藍答兒、渾都海叛於甘、涼，掠只必帖木兒輜重。只必帖木兒率所部就食秦、雍。二年，西番酋火都叛，詔只必帖木兒與李庭討禽之。是時，只必帖木兒專閫河西，其部下頗暴橫，行省郎中董文用輒以法裁之，有言其用管民官太濫者。至元二年，詔省並其管民官。九年，改中興路行尚書省復爲行中書省，仍令只必帖木兒設行省斷事官。是年，築新城，賜名永昌府，尋升爲路。降西涼府爲州隸之。自此人稱爲永昌王。十二年，從西平王奧魯征北番。十四年二月，奏永昌路馹百二十有五，疲於供給至質妻孥以應役，詔賜鈔贖之。十七年四月，請設投下官，不從。二十年，請括常確路分地民戶，又請於分地二十四城自設管課官，亦不從。又請立拘榷課稅所，其長從都省所用，次則王府差設，從之。朝廷嘗收其西涼州田租入官，至大三年，以只必帖木兒老且貧，仍以西涼州田租賜之。尋卒。 
　　曲烈魯子別帖木兒，延祐初襲諸父只必帖木兒之位。四年閏四月，封汾陽王，賜金印駝紐。子也速不幹，泰定元年九月，進封荊王，賜金印獸紐。嘗佔駙馬鎖南管卜分地，駙馬訴其事，四年命行省閱籍正之。泰定帝崩，文宗自立於大都，陝西諸王及行臺官起兵勤王。御史大夫也先帖木兒從大慶關渡河，下河中；靖安王闊不花入潼關，進據虎牢；鐵木哥入武關，克襄陽及鄧州。也速也不幹駐河南府之白馬寺，節度諸軍，勢張甚。既而齊王月魯帖木兒襲陷上都，文宗遣使放散西軍，闊不花械其使送於別帖木兒。俄知上都定不守，乃解甲西還。至順初，諸王禿堅等起兵雲南，也速也不幹從鎮西武靖王搠思班討平之，諸軍北還。也速也不幹與諸王鎖南以所部留鎮一年，以防反側。是年，便其子脫火赤入朝，再貢犛牛。後至元元年，卒。 
　　子脫火赤襲荊王，賜金印，三年卒。 
　　弟脫脫木兒嗣，仍命脫火赤妃忽剌灰同掌奧魯思事。明年十二月庚戌，加脫脫木兒元德上輔廣中宣義正節振武佐運功臣。卒，無子。至正三年七月，中書省奏：「闊端分地接連西番，自脫脫木兒卒，無人承嗣。達達人口畜牧，時被西番劫奪，甚不便。」遂以其地置永昌等處宣慰司都元帥府治之。 
　　闊出太子，太宗第四子。太宗七年，三道伐朱，闊出與諸王忽都禿、嗣國王塔思由中道，以粘合重山軍前行中書省事輔之。冬十月，拔棗汨，遂徇襄、鄧諸州，入郢州，大掠而還。明年冬，卒于軍中。 
　　子失烈門，自幼爲太宗所愛。定宗崩。斡亦剌海迷失皇后欲立之。親王拔都等定議立憲宗。憲宗即位，皇后與失烈門之母厭禳，事覺，賜死。失烈門與定宗之二子忽察、腦忽亦以謀作亂，訊鞫得實，謫失烈門爲探馬赤。世祖方用兵大理，請以失烈門自從，俾贖罪。後憲宗自將伐朱，仍投失烈門於水。 
　　子孛羅赤。至元二年，分河南路屬州爲太宗位下四親王食邑，孛羅赤分得睢州。二子：曰合帶，曰阿魯灰。 
　　合帶，至元二年七月封靖遠王。賜駝紐鋈金銀印。 
　　阿魯灰，嘗從海都叛，大德十年偕諸王禿滿、明理帖木兒等來降，封襄寧王，賜駝紐金印。卒，無子。至大二年，以兄子也速不幹襲爵。 
　　哈剌察兒子脫脫。憲宗二年，析太宗西域分地與其子孫，脫脫得葉密裏河上地。從憲宗伐蜀，留營帳於河西。中統初，爲渾都海所掠。二子：曰月別吉，曰沙藍朵兒只。 
　　滅裏子脫忽。昔里吉之叛，脫忽依違容納。至元十八年，爲諸王別裏帖木兒所襲破。 
　　子曰俺都剌。俺都剌二子：曰愛牙赤，曰禿滿。 
　　禿滿，初附海都。海都死，與其子察八兒歸命於武宗，不即至，與篤哇相攻。大德十一年，武宗與月赤察兒乘間亟進，至也兒的失河，禿滿與明理帖木兒、阿魯灰等不意大軍猝至，俱來降。武宗即位，禿滿進所藏太宗玉璽，封爲陽翟王。禿滿子曲春。 
　　曲春子太平。泰定元年，太平襲封賜印。天曆初，偕國王朵羅台與燕帖木兒戰於薊州檀子山，兵敗，爲唐其勢所殺。文宗以曲春子帖木兒襲封陽翟王。三年八月，入朝。卒。子阿魯輝帖木兒嗣。 
　　阿魯輝帖木兒，性奸黠。惠宗初立，阿魯輝帖木兒欺其幼，曰：「天下事重宜委宰相決之，庶可責其成效，若躬自聽斷，萬一差誤，將負惡名。」帝信其言，每事無所專決，以致奸臣竊柄，馴至亂亡。及汝潁盜起。天下騷動。 
　　至正二十年，阿魯輝帖木兒乘間擁衆二十萬，屯於木兒古徹兒之地，脅漠北諸王以叛。且遣使言於帝曰：「祖宗以天下付汝，汝何故亡其大半？汝自度不勝任，盍以國璽授我，我代汝爲之。」帝聞其言，神色自若，徐曰：「天命有在，汝欲爲則爲之。」仍降詔開諭，俾其悔罪。不聽。仍命禿堅帖木兒等至稱海，發哈剌赤萬人討之。甫交綏，即棄仗奔阿魯輝帖木兒軍中，禿堅帖木兒單騎還上都。明年，更命老章以兵十萬討之，且令阿魯輝帖木兒之弟忽都帖木兒從軍，大敗其衆。其部將脫見勢敗，與宗王玉樞虎兒吐華等執阿魯輝帖木兒，獻於闕下。阿魯輝帖木兒臨死，罵不絕口。舊例：宗王有罪大故，用弓弦紋之，名曰賜死。至是帝特命殺之，以忽都帖木兒襲封陽翟王。 
　　合丹，太宗庶長子也。從拔都徵奇卜察克，遂入斡羅思。大軍圍禿里思城，不下，拔都使合丹與不里助攻，拔而屠之。辛丑，分軍五道，攻馬加。合丹一軍，從莫而陶逾山，入脫蘭吾西而伐尼，選曰耳曼六百人爲嚮導。西行至滑拉丁，爲馬加之要地，有內堡守禦甚固，惟城爲木城。大軍至即破之，俘戮無算。內堡仍堅守，軍退，堡人出居外城，在軍突返，皆殺之，以火炮攻陷內堡，老弱盡死。遂西攻生他馬斯城，殺戮亦如之。別將被札納忒城。又至丕勒克，先驅馬加人攻之，再驅斡羅斯及庫清人繼之，而督以蒙古兵，積屍盈塹，踐之登城，攻七日，城陷。以屆秋收，下令不殺人，斂民賦供軍食。是年冬，合丹與拔都合兵渡禿納河，圍格蘭城，架炮攻之，護以木柵，並填塹以進。城人焚居室，守禮拜堂以拒敵，其將爲西班牙人，有勇略，相持末下。百太宗凶聞至。是時，合丹自率所部追馬加王不剌不及，遂引兵與拔都東返。事具《拔都傳》。 
　　憲宗、世祖之立，合丹均有翼戴功。中統元年，御阿藍答兒、渾都海於姑臧，獲而斬之。明年，從世祖徵阿里不哥，戰於昔土木淖爾，阿里不哥敗走。未幾，合丹卒。子五人：曰睹兒赤，曰也不幹，曰也迭兒，曰也孫脫，曰火你。 
　　睹兒赤子小薛。元貞元年，平陽民訴小薛部曲恣橫，遣官按問，杖所犯重者，餘聽小薛自責之。大德二年，招小薛所部流徙鳳翔者三百餘戶，以潞州田二千八百頃賜之。皇慶元年，敕小薛部下，歸所佔襄垣縣民田。 
　　也不幹子火郎撒。至大元年，封隴王，賜獸紐金印。 
　　也孫脫，黨附海都。大德十年，武宗逾阿爾泰山，襲執之。 
　　火你，又稱火你赤。子二人：曰咬住，曰那海。天曆元年，那海與齊王月魯帖木兒襲陷於上都，得玉璽來上。 
　　史臣曰：「海都之叛，憲宗爲之也。世祖鑑於此，招攜懷遠，務存忠厚。成宗之待明理帖木兒，武宗之待察八兒，皆承世祖之遣訓。可謂得親親之道矣。」
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

