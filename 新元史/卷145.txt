
卷一百四十五·列傳第四十二
　
　　趙天錫 賁亨 趙瑨 秉溫 秉正 趙迪 椿齡 買塔剌渾 六十八喬惟忠 袁湘 王兆 劉會 趙祥 聶珪 靳和 用 王守道李伯佑 楊彥珍 吳信　段直 楊珪 周獻臣 染成 
　　趙天錫，字受之，東平冠氏人。祖誠，歲飢發慄賑餓者，爲鄉里所推重。父林，金貞祐之亂，以鄉豪保縣城，授冠氏令。大軍略洺州，林堅守不降，城陷，死之。 
　　天錫，初爲本縣防城提控，後避兵於洺州。防禦使蘇政召置幕府，仍充冠氏令。乃挈鄉人壁桃源，天平諸山。太祖十六年，降於行合嚴實，從徵澤、潞有功，遷元帥左都監，兼冠氏令如故。 
　　十九年，宋將彭義斌據大名，天錫度冠氏不能守，率所部往依大將孛裏海。義斌敗，授鎮國上將軍、左副元帥、同知大名路兵馬都總管事。二十年，復爲冠氏令。先是，冠氏守將李泉降於義斌，大兵至，怒城民反覆，欲屠之。天錫悉爲營護，活老幼數萬人。後泉在大名，又結蘇椿等，納金將鄭倜，欲復取冠氏。一日，倜自將萬人來攻，天錫率死士乘城力戰三晝夜，倜知不可攻，乃引去。太宗元年，朝於行在，上便民數事，優詔答之。四年，嚴實敗於黃龍岡，將佐十餘人爲金所俘，天錫皆以計活之。五年，用實薦，授行軍千戶，賜金符。十年，衆伐宋，病卒，年五十。 
　　天錫天資厚重，造次必以禮，事母至孝，在軍中未堂妄笞一人。冠氏屢經寇亂，戶口凋耗，天錫敝衣糲食，勸課農桑，數年之後，流亡復業，賓至燕享犒勞如承平故事，來往者皆稱爲樂土雲。 
　　天錫姊有勇略，自將萬餘人，錦衣繡帽從橫無敵，東西數千里咸以女王目之。天錫子賁亨。 
　　賁亨，字文甫，襲父行軍千戶。憲宗九年，從世祖渡江攻鄂州，有功。至元年五年，總管山東諸翼軍。從圍襄、樊。賁亨別抄蘄、黃以五百人拔野人原寫山寨，修白河新城。七年，偕元帥劉整入朝，授徵行千戶，賜金符及衣帶、鞍馬。從攻樊城，擁盾先登，拔之。十一年，敗宋將夏貴於淮西，益以濟南、汴梁二路新軍。十二年從攻鎮江，與宋將孫虎臣、張世傑戰於焦山，殺獲甚衆。江南平，進宣武將軍。 
　　十四年，授虎符、懷遠大將軍、虔州路總管府達魯花赤。未行，盜發澉浦，行省檄爲招討使，率所部平之。未幾，處州盜季文龍、章焱作亂，文龍自稱兩浙安撫使，據處州天慶觀。賁亨將三百騎討之，走章焱。文龍復率衆來援，賁亨與萬戶忽都臺合兵攻之，賊大潰，文龍溺死。忽都臺欲盡戮州民，賁亨不從。兵虜掠，南亨捕爲首者斬之，還所掠於民，闔境悅服。 
　　十五年，龍泉賊張三八殺慶元縣達錢花赤也速臺兒，衢州賊陳千二、遂昌賊葉一丙六遙與三八連合，賁亨以孤軍轉戰，前後斬首三千餘級，賊悉平。十七年，改處州路管軍萬戶。卒，年五十七。 
　　趙瑨，蔚州飛狐人。父昆，金帥府評事。兄圭，亦爲金將，守飛狐城。昆卒，圭奉母如蠡州，留瑨于飛狐。 
　　太祖八年，大軍至飛狐，瑨迎降。十二年，木華黎署瑨爲百戶，從攻蠡州。神將石抹也先戰死，木華黎怒，將屠城，晉泣曰：「母與兄在此，願以一身贖城中民命。」木華黎義而許之。從攻易州，城中死士突出，瑨力戰，中流矢，出腦後。城下，擢冀州行軍都元帥，佩金虎符。瑨讓於圭，從之，改授瑨冀州軍民總管，遷易州達魯花赤，佩金虎符。太宗代金，瑨輸矢二十餘萬行在，帝大喜，命權中書省事。五年，趙揚據興州叛，瑨討平之，遷中山、真定二路達魯花赤。 
　　中統三年，立十路宣慰司，以瑨爲順天路宣慰使。至元元年，轉淄菜路總管。六年，改太原路。十二年，擢燕南道提刑按察使。十四年，改河南道。後致仕，卒年八十三。皇慶元年，贈儀同三司、太保、上柱國，追封定國公，諡襄穆。子秉溫、秉正。 
　　秉溫，事世祖於潛邸，命受學於太保劉秉忠。從徵雲南大理。中統初，行右三部尚書事。至元八年，預製朝儀，授禮部尚書、知侍儀司事、祕書少監，購求天下祕書。十九年，遷昭文館大學士，知太史院、侍儀司事。《授時曆》成，賜鈔二百錠，進中奉大夫。二十九年，編《國朝集禮》成，官其子襲侍儀使。後卒。皇慶元年，贈金紫光祿大夫、司徒、雲國公，諡文昭。子和，昭文館大學士。 
　　秉正，字公亮，瑨次子，秉溫弟也。初爲新軍上千戶。世祖自鄂班師，瑨迎謁於定州，奉牛酒以獻。帝爲下馬，坐帳內，瑨進酒，秉正從拜於後。世祖偉其貌，命入直宿衛。 
　　從伯顏伐宋，賜金符，授徽州管軍總管，遷僉江西湖東道提刑按察司事。豐城尹張甲夤緣東宮近待得官貪虐。秉正按之，張怒曰：「吾受東宮教者。」秉正曰：「東宮教汝殘民耶？」吏不敢書其獄詞。秉正曰：「吾得罪，必不累汝等。」卒論如法。行部迎劉辰翁、鄧光薦諸老宿會於學官，命諸生師事之。移僉漢中道，謝病歸。二十八年，起爲僉河東道提刑按察司事。成宗即位，擢江南行合治書侍御史。大德五年，出爲江西廉訪使。卒年六十七，諡忠敏。 
　　趙迪，真定藁城人。有膂力，善騎射。金末爲義軍萬戶。郡將出六鈞強弩，募挽者，獨迪能之，署真定尉，遷藁城丞。 
　　大軍至藁城，迪率衆迎降。太祖十七年，升藁城爲永安州，號其軍爲匡國軍，以迪同知節度使事。從太祖征西域，將枝多縱意剽掠，獨迪治軍嚴，所過秋豪無犯。 
　　初，真定既下，迪亟入索城中藁城人，得千餘，諸將欲分取之曰：「是我所掠者，宜歸我。」盡縱之去，衆皆感泣。後戰骨蔽野，迪爲大冢瘞之。遷永安軍節度使。卒年七十。子椿齡。 
　　椿齡，字壽卿，襲父職爲永安軍節度使、藁城丞，尋遷縣令。有甲乙二人共飲，甲返，乙不知所往。其家訟甲殺之，己誣服。椿齡以不得乙屍，緩其獄，不令甲償死。逾月，滬陀冰釋而屍出，乃醉後墮水死也，甲之誣始白，一縣稱其詳審。 
　　遷西京總管，兼大同尹。詔採民女實掖庭，椿齡上言：「山西距京師甚遠，又無大家，民女率寒陋，無可充掖庭之選。徒令嫁娶失時，非朝廷之盛舉。」同列不敢署名，椿齡獨奏之。事竟報罷。 
　　改南京總管，兼開封尹。未行，裕宗在東官，留爲兵部尚書。未幾，改戶部，又改禮部。建言：「省部用人，率御其私，非獨名器日濫，且啓仕者之爭，無忌憚者至遮乘輿自訴，其風不可崇長。」時論韙之。至元十七年，出爲陝西漢中道提刑按察使。十八年，遷中奉大夫、荊湖北道宣慰使。二十七年卒，年七十三。子瓛，大中大夫、江州總管。 
　　買塔剌渾，冀州人。太祖伐金，募能用炮者籍爲兵，授塔剌渾四路總押，佩金符以領之。及攻拔益都，擢龍虎衛上將軍、元帥左監軍，便宣行事。帥還，駐謙謙州。 
　　十四年，從太祖征西域，將所部及契丹、女真、唐兀、漢兵攻斡脫剌兒城，塔剌渾督諸軍穴城先入，破之，拜元帥，改銀青光祿大夫。太宗四年，從睿宗渡漢江，略唐、鄧、申、裕諸州。又從大帥太赤攻下徐、邳諸州。六年，卒。子抄兒赤襲。從諸王孫哥、塔察兒伐宋。憲宗八年卒。子冀驢襲，卒。 
　　弟六十八襲。至元五年，從諸軍攻襄、樊。九年，六十八率所部戍駱駝嶺一字城，立炮樊城南，不發，以怠敵心。俄率銳卒突出，攻其城西，破之。賜銀幣、鞍馬、弓矢。十二年，進宣武將軍，從攻宋常州，發炮摧其城，以納諸軍。宋援兵突至，六十八力戰卻之。臨安降，進懷遠大將軍。再進昭勇大將軍。領南軍精銳者入宿衛。累進奉國上將軍、管領炮手軍都元帥。二十年，罷都元帥，更授炮手軍匠萬戶，佩三珠虎符，二十六年，卒。 
　　喬惟忠，字孝先，涿州定興大。從張柔起兵，保西山之東流堝。金行臺授惟忠定遠大將軍、桓州刺史。柔降於蒙古，招惟忠，不從。及克東流禍，柔嘉其守義，釋之。武仙叛，柔會諸將討之，使惟忠攝元帥事。仙棄真定走，將聚保於狼山寨，惟忠謂諸將曰：「彼欲歸巢穴，我遏之，必致死於我。不如開其歸路，彼得歸，無鬥志，是獲獸於穴也。」衆從之。仙既過，惟忠奮擊，大破之。有別將陷敵，惟忠橫戈突陣，援而出之，斬首或無算。 
　　遂會攻彰德，轉戰至膝州，營於牙出。金人夜襲其營，惟忠揮戈陷陣，諸軍繼之，敵衆駭散。又會攻益都，敗援兵於城下。先是，柔開元帥府於滿城，以惟忠爲元帥都監，遷副遠帥。師還，復從柔鎮新衛州。 
　　太宗雲年冬，從大軍破金人於鈞州，遂圍汴。金哀宗北渡，其丞相白撒圍衛州，惟忠力戰卻之，追奔至黃龍岡。又從圍蔡州。金亡，柔入覲太宗，奏言：「臣憑藉國威，所向克捷。臣剮將喬惟忠，戰功第一，乞加恩澤。」璽書賜金符，授千戶。自是連年伐宋，從破棗陽，攻光、黃等州，俱有功。定宗元年卒，年五十五。 
　　惟忠美鬚髯，沈勇善戰，遇克捷，無自得之色。其攻黃州，宋人夜襲諸柵，惟忠率銳卒拒戰。主帥舉火偵之，見青甲而黃馬者戰甚爲。明日懸賞購人，惟忠終不自言，其不伐如此。子圭，襲千戶。 
　　袁湘，字潤夫，太原臨泉人。金將王公佐鎮葭盧，當蒙古之衝，力不支。一日，問將佐使舉所知可與計事者。或薦湘，公佐辟之，授忠顯校尉，遙授延長縣主簿。以功進武節將軍、臨泉令。公佐卒，人心惶沮，湘曰：「吾不受一死，敵怨我日久，我死，彼將甘心於民，吾何忍耶？」濟河，詣大將孛裏海，湘請降，解所佩劍誓曰：「所有二於公者，有如此劍。」孛裏海義之，以便宜升臨泉爲州，授湘爲守將，遣將州兵略地鄜、延，悉下之。 
　　擢延安路兵馬總管。湘敦勸農桑，裁抑遊惰，鄰民聞之咸逾河而至。又徵儒者侯邱、嚴明、焦舉華、張玉明、華美、邵瑞、張輔等延致幕下，由是禮讓大行。 
　　會檢料戶口，湘止籍主戶，漏其僑家浮客。或咎以何獨損吾戶口，湘曰：「若欲肥版籍以炫衆耶？一旦賦役下，僑浮必逃亡，祗益累也。」後河東、山西累徙其民，湘謂使者曰：「吾所籍止主戶，不敢以僑浮爲土著，版冊具在，可稽也。何如勿徙，使各奠其居，置吏歲集其賦入，是以吾土養吾民，便甚。」使者從之。尋有詔，任民隨在佔籍。湘猶減浮僑之庸調。同列嫉其能，訐於朝，徵湘就辨。湘見貴幸，幣贄甚薄，執政嘉其廉直，釋之歸。世祖駐蹕六盤，湘上謁，建言：「始延安籍民爲兵，皆懸賞募之，人率授銀三十兩始行。及運戍久役，津饋不加於前，老稚日困，則怯者挺身亡去，悍者連伍俱歸。軍吏雖以法誅之，莫能止也。非大選閱州民厚籍饒丁更代，以休其力，則兵帳不充。」世祖韙之，責諸道將吏曰：「汝輩之來，其所請求不過官資之崇卑，符節之輕重而已。亦嘗有一白軍民利病，如袁湘者乎？」聞者愧服。自是，雖不自行遣官屬奏事，世祖輒曰：「若從袁湘所來耶？」即報可。卒年五十九。子克忠，昭勇大將軍、隴右道提刑按察使；克良，提舉太原桴術司。 
　　王兆，堅州人。少爲軍吏，非所好，棄去，從旁郡諸豪俠遊。太祖十二年，蒙古兵圍雁門，遊兵至堅州，知州棄城遁。城人推兆與劉會同管州事，兆度不能守，乃與會等持牛酒詣軍門上謁，且獻攻取之策。主帥偉之，以便宣授兆左監軍，會軍事判官盡還所俘堅州生口。已而受監國公主教，遷昭武將軍、堅州左副元帥。時兵荒之後，兆招集流民，勸課農桑。在職二十年，威惠大行。以老病致仕，卒年八十。 
　　弟斌，善騎射，兆倚爲爪牙。武仙餘黨匿五臺山中爲盜，斌偵知所在，擒盜首戮之，餘黨悉平。 
　　兆子王巳，權堅州軍民。 
　　次官劉會，亦堅州人。由判官遷驍騎將軍、堅州都元帥，兼節度使。子澤質於監國公主，深蒙禮遇。澤妻卒，公主賜良家女爲繼室。會卒，澤襲堅州軍民長官。 
　　趙祥，字天麟，繁畤人。金末，徙蔡州之平輿。大軍圍金主於蔡州，祥糾合義兵數千，發平輿富人藏慄，突圍饋城中。金主嘉之，賜銀符，命還守平輿。金亡，祥率其衆降宋。宋襄陽守將慮降人反覆，欲坑之。太尉江海持不可，使祥戍鄧州，以裨將呼延實爲之監。祥與實不相能，又知其始謀，益憤。太宗七年冬，大兵略地至鄧州，祥突入實營，劫令約束所部毋妄動，即開門迎降，縱實還襄陽以謝宋。 
　　八年二月，皇子曲出伐宋，徙唐、鄧、均三州民於洛陽西，以長水爲鄧州治，令祥權行省事。襄、樊二州民亦徙於洛陽西。祥入覲，奏歲飢，請發大名軍儲米，運陝州鹽，以振之。報可。賜金符、錦衣。旋授鄧州長官，以其弟彥爲次官。祥在任十二年，墾污菜，建城邑，甚有能名。憲宗三年，史天澤奉命經略河南，還五州民於故土，祥仍爲鄧州帥。時宋人已復取襄、樊，守以重兵，二州民無所歸，皆寓於鄧州。祥外捍敵兵，內務耕作，四年積穀七十萬石。以疾乞休，不允。卒年六十一。祥有勇力，善射，性坦直。子侃，以平宋功，授詔勇大將軍，鎮衢州。 
　　聶珪，字廷玉，冀寧壽陽人，少孤，從兄璋學，天資天敏。金攝太原府事趙裕辟爲委差官。時德裕寄治榆次之利和寨。 
　　太祖十七年，大軍克利和寨，珪率衆迎降，授招撫司副使，同都元帥王璋擡撫平定州諸寨。璋卒，珪代爲都元帥，而以璋弟貴副之。貴素驕恣，珪稍加檢制，貴不平，潛結武仙以叛。二十一年正月，遣步卒戕，珪以弓弦縊之，舁置於城西北隅。至夜，珪帳下督王常等視珪可救，緩共其縊而活之。珪奔於太原，太原繼陷，珪挺身走，檄召本路兵復克太原。 
　　都行省恆察遣兩千戶討仙，以珪爲鄉導，襲破仙於石人寨。仙竄仙台寨，珪進圍之，仙衆潰，進奔汲縣。珪以功，攝平定臬晉威盂遼儀等處總兵都元帥，守令以下聽珪選注，賜金虎符。 
　　時遺民據山寨自保，珪攻降石龕、燾泉等十餘砦。北山民兵帥趙德以驍勇聞，屢入寇。珪敗德於張家河，生獲之，德請降。珪使德入平山境，招撫張山、保安等寨。後德卒以戰死。 
　　太宗五年，再攻新寨，拔之。於是河北之南路、西路，諸賊帥悉解甲來降。六年，仙餘黨復據平定、皋落，珪攻破之，其安撫史雄、康義等俱降。七年，東山羅珪等亦率所部來降，境內始平。時朝延更制，改授珪平定邢晉等州長官。 
　　先是，珪拔新寨，俘男女數千人，大帥習力吉思欲盡坑之，珪不從，衆始獲免。珪天資仁厚，其爲政緩急輕重，悉有條例。家居喜賓客，多購法書名畫，與元好問、李治等友善。卒年五十六，贈西陽郡公。 
　　子大本，襲平定等州軍民長官。 
　　靳和，字達道，平陽曲沃人。家富，喜施予。 
　　太祖十四年，率義兵三千人降於木華黎，授征南元帥。木華黎南征，留和守曲沃。金將據彈平、青龍諸寨，屢出剽掠，和選募鄉兵，且耕且戰，境內卒免流殍。太祖嘉之，拜絳陽軍節度使，賜金符。後乞致仕，卒。 
　　長子麟，襲節度使。 
　　次子用，初授榮河尹，遷汲縣尹。廷議開沁水通漕，用力爭不可，以舉家沒入爲請，事獲寢。已而沁水涌溢，壤民田千餘頃，其言卒驗。拜監察御史，出爲嶺北湖南道廉訪僉事。所至廉直有聲。卒於官。 
　　王守道，字仲履，真定平山人。金亡，羣盜並起，往往殺守令，擁衆自保。宣撫司署守道爲縣尉，因攝令，改真定主簿。史天倪爲河北西路兵馬都元帥，鎮真定，收大名、澤、潞、懷、孟諸城之未附者，以守道爲府經歷。及金恆山公武仙降，爲天倪副，守道謂天倪曰：「是人位居公下，意不平，宜先事備之。」天倪不以爲然。未幾，果爲所害。及仙以城反，史氏舊部與屬縣豪傑納天倪之弟天澤爲主帥，攻仙。仙走保西山諸寨，執守道家人，以重市誘之。守道不顧。擢慶源軍節度使。 
　　天澤爲五路萬戶，署守道行軍參謀，兼檢察使。真定爲莊聖太后湯沐邑，守道頻歲入覲，奏對稱旨，賜金符、錦衣、金錢。至元七年卒。至大元年，以子顒貴，特贈銀青榮祿大夫、大司徒，追封壽國公，諡忠惠。仁宗即位，復加推忠協力秉義功臣、金紫光祿大夫、大司徒、上柱國。 
　　李伯佑，高麗人，爲史天倪部將。武仙襲殺天倪，其弟天澤方在燕京購入覲禮節，伯佑馳告之，與從事王玉汝、王縉推天澤領其兄潰卒。又北見國王勃魯，使奏聞。詔天澤嗣爲都元帥，以伯佑爲都提控。仙復夜襲真定，伯佑從天澤縋城出，先投下以藉。天澤走藁城，求援於董俊，諸將有異謀者，伯佑手斬之。天澤再取真定，伯佑轉鎮撫軍民都彈壓。 
　　從天澤伐宋，以功授金符，授本路兵馬都總管。大軍圍襄陽，宋人柵峭石灘，環以戰艦。天澤將伯佑等二十人攻其柵，伯佑棹輕舸而進，三進三卻。宋人以爲怯，不設備。遂疾趨敵艦，天澤先登，伯佑繼之，平其柵而還。又從拔壽春，授千戶。天澤拜河南經略使，以伯佑攝真定萬戶。又從世祖圍鄂。 
　　中統元年，擢侍衛親軍都指揮使，佩金符。李璮反，從大軍討之，戰於老鶬口失利。伯佑與董文蔚合，請天澤督師，從之。璮平，伯佑以老致仕，卒年八十三。 
　　子珣，真定甘軍千戶；公懋，沐陽令；珏，江陵總管；琦，寶慶總管；琳，提舉越州人匠。初，伯佑致仕時，禁網尚疏，諸將多以家奴伏兵。後核兵籍，事發，罪至死。珣爲部下所訐，事連伯佑。珏方爲質子，乃自承曰：「吾以資用乏，爲此事；父兄不知也。」下獄當死，執政知其事，憫之，奏軍官未受俸以前，宜減罪。珏始獲免。後從大軍伐宋有功，應得萬戶，聞珣卒，子幼，恐奪珣千戶，乃棄已功，求代兄子襲千戶，曰：「吾父、兄世官也，吾宜及兄。」俟其子壯，授之。人稱其孝弟雲。 
　　楊彥珍，汴粱杞縣人。金末，聚衆二萬人來降，授萬戶。從張柔戰淮南、北，復徐、邳兩州，擢行軍千戶。又從柔拔光化、棗陽，克信陽軍，戍鄧州。宋將劉整來襲，戰於塔橋、古村、黔陂，屢敗之。與遊顯築威楚、鐵狗兩堰，以灌屯田，歲收粟數萬石。憲宗四年，以老乞致仕，使子珪襲其職；至元中卒，年七十。 
　　楊珪，始以副千戶領彥珍舊部。江漢督府遣別將襲宋房州，爲宋兵所邀截，檄圭援之。戰於分道口，斬其副將杜胡。又戰於馬嘶山通道，房州全軍皆出。從史天澤援開、達二州，累戰皆捷，獲生口五百。又從阿術圍襄陽，戰於小堰堡南漳鴉及八瓣棱三山，擒宋將解都統、樊提轄於湖城寨，趙總管於野鵝池，劉都官於蚌山，王總管於狢子川。至元六年，襄陽下，授敦武校尉。 
　　十二年，從伯顏攻漢陽，先登，拔之。又從敗宋師於陽邏堡，獲船五十五艘。又從阿里海涯戰於荊口，降其將高安撫。從攻沙市，先登，拔之。徇地峽州，鄉民多趨險阻自保，圭擇宜都富民駱升爲衆所信曏者，署爲邑令，招還五千戶。從圍潭州，先登，進武略將軍、千戶，佩金符。從下衡、永、全、道四州，拔靜江，進宣武將軍、總管，佩虎符。又從拔西融州，召還，進明威將軍、副萬戶，再遷廣威將軍、萬戶，戍襄陽。後卒。 
　　圭大小七十餘戰，身被五創，矢中右手，洞肩汰股貫踵，衆推其勇敢雲。 
　　吳信，晉寧榮河人。目了能夜視，月下射雉兔於百步之外，矢無虛發。 
　　太祖十七年，率衆降於木華黎，授鎮西元帥，留戍禹門東衛堡。進據汾陰鄉，金榮州守將憚信威名，不敢迎擊。信遂定榮州。 
　　太宗二年，太傅耶律禿花遣信進攻夾家堡，中伏，士卒潰散。信突圍而出，過深阱，躍馬過之，如有神助。已而潰卒復集，現戰，大破之，堡衆遂降。 
　　及境內寧謐，信躬勤稼穡，公私皆足。在任十餘年，爲政廉平，遠近歸之。後以疾致仕，卒年六十八。子思，襲榮河諸軍奧魯。 
　　段直，字正卿，澤州晉城人。木華黎略地河東，直率衆歸之，承製授澤州長官，兼潞州元帥府右監軍，佩金符。時天下初定，以澤州衝要，留兵戍之。將士恣爲侵暴，民苦之，往往聚爲盜賊。直上言，願罷戍兵，請身任防守。從之。羣盜始息。 
　　直見土人避亂者多未復，乃籍其業於親戚、鄰人，約曰：「俟主還與之。」於是流亡盡返，戶口日增。新法匿逃亡者籍沒，從坐保任。直乃豫爲符券，若系宮收養以俟諸軍物色者，於是臣家皆獲免罪。州人俘於他郡者，直又出資贖之。闔境翕然以爲樂土。 
　　直乃大修廟學，購書萬卷貯之。州人李俊民，累徵不起，賜號莊靖先生，直迎而師之，學徒通經預選者至百二十餘人。世祖在潛邸，聞而嘉之，特命提舉本州學校事、直未拜而卒，年六十五。 
　　子紹隆，襲澤州長官，加武略將軍，移知葭州。 
　　同時有王圭，聞喜人。父謹成，金華州節度使，天興元年，拒大軍於新門，兵敗死之。圭以父死事，授招撫使，金亡降於蒙古，授徵行元帥、孟津令，敦尚儒雅，士論稱之。 
　　周獻臣，字夢卿，忻州定襄人。 
　　父丕顯，質直尚義。有以女奴嫁饑民爲贅婿者，歲久並所生男女奴之。丕顯教以訴訟法，爲有司所直，所生女從母，其餘皆免爲良。當世賢之。 
　　丕顯長子鼎臣，金陽曲令，城陷死之。 
　　獻臣其次子也。岱遜郡王略地河東，獻臣率衆迎降，承製授定襄令。從岱遜南略遼、沁、晉、絳、河解等州，皆望風納款。復從岱遜安輯靈、夏，以功擢九原府左副元帥，權四州都元帥，行九原府事。未幾，又從平河北，山東諸路。 
　　太祖二十一年，武仙圍忻州，獻臣援之，遇仙驍將姬節便於忻州之南原，敵銳甚。獻臣謂麾下曰：「彼衆我寡，不可緩也。」乃陷陣而大，大破之，斬首三百餘級，圍立解。仙復遣驍將董佑襲盂州，遂侵忻州，獻臣拒戰，互有勝負，中流矢，創甚，意氣愈厲，覆敗佑於盂州之丘石甸，佑僅以身免。自是，仙不敢窺忻州。 
　　太宗二年，車駕南征，詔獻臣屯三棱、大勝等寨，以御金人。已而從大軍克蔡州。又從大軍伐蜀。宣授徵行千戶，賜金符。後致仕，卒於家，年七十四。獻臣用兵有法，賞罰明信，與士卒同甘苦，故所向有功。 
　　子允中，襲父職，累遷宣武將軍、太原路行軍總管：敏中，忻州諸軍奧魯長官。 
　　襄陵人梁成，與獻臣同時，亦有名。成，性剛勇。國王孛魯選善騎射者，成中選爲偏將，從孛魯拔益都。又從攻河南，授廣威將軍、都元帥，賜金符。卒。 
　　子正視，以質子從征西域，每戰先登，不避矢石，授武略將軍，充千戶，賜虎符。從也裏城，歿于軍。子乞住，襲父千戶。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

