
《洪範》曰：「火曰炎上」。失炎上之性，時則有火災、草妖、羽蟲之孽、羊禍。其徵恆燠，其色赤，是爲赤眚赤祥。
定宗三年戊申，野草自焚，牛馬十死八九，民不聊生。 
至元十一年十二月，淮西正陽火，廬舍、鎧仗悉毀。十八年二月，揚州火。 
元貞二年，杭州火，燔七百七十家。 
大德八年五月，杭州火，燔四百家。九年三月，宜黃、興國之大冶等縣火。十年十一月，武昌路火。延祐元年二月，真州揚子縣火。三年八月，重慶路火，郡舍十焚八九。六年四月，揚州火，燔官民廬舍一萬三千三百餘區。 
至治二年四月，揚州、真州火。十二月，杭州火。三年五月，奉元路行宮正殿火。上利利用監庫火。九月，揚州江都縣火，燔四百七十餘家。 
泰定元年五月，江西袁州火，燔五百餘家。二年六月，龍興路寧州高市火，燔五百餘家。七月，龍興奉新州、辰州辰溪縣火。八月，杭州火，燔四百七十餘家。四年八月，龍興路火。十二月，杭州火。燔六百七十家。 
天曆二年三月，四川紹慶彭水縣火。四月，重慶路火，延二百四十餘家。七月，武昌路江夏縣火，延四百家。十二月，江夏縣火，燔四百餘家。三年四月，河內諸縣火。 
至順元年五月丁酉，杭州火，池州火。 
元統元年六月甲申，杭州火。 
至正元年四月辛卯，台州火。乙未，杭州火，燔官舍民居公廨寺觀凡一萬五千七百餘間，死者七十有四人。二年四月，杭州又火。六年八月己巳，延平路火，燔官舍民居八百貨科區，死者五人。十年，興國路自春及夏，城中火災不絕，日數十起。二十年，惠州路城中火災屢見。二十三年正月乙卯夜，廣西貴州火，同知州事韓貼木不花、判官高萬章及家人九口俱死焉，居民死者三百餘人，牛五十頭，馬九匹、公署倉庫案牘焚燒皆盡。二十八年二月癸卯，京師武器庫災。己巳，陝西有飛火自華山下流入張良弼營中，焚兵庫器仗。六月甲寅，大都大聖壽萬安寺災。是日未時，雷雨中有火自空而下，其殿脊東鰲魚口火焰出，佛身上亦火起。帝聞之泣下，亟命百官救護，唯東西二影堂神主及寶玩器物得免，餘皆焚燬。 
至元二年八月丙寅，濟南鄒平縣進芝一本。八年八月癸酉，益都濟州進芝二本。是年，武安文廟大成殿產芝，九莖金色，叩之有金玉聲。十五年四月，濟南歷城縣進芝。十九年六月，芝生眉州青神縣景德寺。二十二年十月，長葛、郾城各產芝草。二十三年四月丁未，江東宣慰司進芝一本。十月，濟寧進芝二本。二十六年三月癸未，東流縣獻芝。四月，池州貴池縣民王逸進紫芝十二本。六月，汲縣民朱良進紫芝。二十八年三月，芝生鈞州陽翟縣。二十九年六月，芝生賀州。 
大德五年十二月，興元西鄉縣進芝一本，色如珊瑚。六年正月，濟南鄒平縣進芝一本，五枝五葉，色皆赤。 
至大四年八月，芝生國學大成殿。 
延祐二年三月，芝生大成殿。五年七月，芝生大成殿。 
後至元元年十二月，芝草生於荊門州當陽縣覆船山，一本五幹，高尺有二寸，一本二幹，高五寸有半，幹皆兩歧；二本相依附，扶疏瑰奇，如珊瑚枝，其高者結爲華蓋慶雲之狀。五年十二月，芝草生於中書工部之屋樑，一本七幹。 
至正六年夏，西湖書院生瑞草。 
至元十一年十月，衢州東北雨米如黍。十一月，建寧浦城縣雨黑子如稗實。邵武大雨震電，雨黑黍如蘆穄。信州雨黑黍。鄱陽縣雨菽豆，郡邑多有饑民，皆取而食之。十六年六月，彰德路葦葉順次倚疊而生，自編成若旗幟，上尖葉聚粘如槍。民謠云：「葦生成旗，民皆流離。葦生成槍，殺伐遭殃。」又有百黍自生成文，紅秸黑字，其上節云：「天下太平」，其下節云：「天下刀兵」。十八年，處州山谷中，小竹結實如小麥，饑民採食之。二十一年，明州象山縣竹穗生實，如小米，可食。 
至正十一年，廣西慶遠府有異鳥飛見於述昆鄉，飛鳥千百隨之，蓋鳳凰雲。其一飛去，其一留止者爲獞人射死，首長尺許，毛羽五色，有藏之以獻于帥府者，久而其色鮮明如生雲。五月，興國有大鳥百餘，飛至郡西白朗山顛，狀如人立，去而復至者數次。十九年，京師鴟號鳥夜鳴達旦，連月乃止。有杜鵑啼於城中，居庸關亦如之。二十三年，野鴿巢興聖宮，數年蕃息數千，驅之不去。二十七年三月丁丑朔，萊州招遠縣大社裏黑風大起，有大鳥自南飛至，其色蒼白，展翅如席，狀類鶴，俄頃飛去，遺下粟黍稻麥黃黑豆蕎麥於張家屋上，約數升許。是歲大稔。至元十五年四月，濟南無棣縣獻白雉。 
中統二年正月辛未，御帳殿受朝賀，是夜東北有赤氣照人，大如席。 
元統二年正月庚寅朔，河南省雨血。衆官晨集，忽聞燔柴煙氣，既而黑霧四塞，咫尺不辨，腥穢逼人，逾時方息。及行禮畢，日過午，驟雨隨至，沾灑堊牆及裳衣皆赤。 
至元四年四月辛未，京師雨紅沙，晝晦。 
至正五年四月，鎮江丹陽縣雨紅霧，草木葉及行人裳衣皆濡成紅色。十三年三月丙戌，彰德路西南，有火自天而下，如在城外，覓之無有。十二月庚戌，京城有火見於東南。潞州襄垣縣有火墜於東南。十四年，衛輝路有天光見於西方。十二月辛卯，絳州有紅氣起自北方，蔽天幾半，移時方散。十五年春，薊州雨血。十八年三月辛丑夜，大同路有黑氣蔽於西方，聲如雷然。俄頃，有雲如火，交射中天，遍地俱見火光，以物觸地，輒以火起。至夜半，空中如有兵戈相擊之聲。二十一年七月己巳，冀寧路忻州西北，有赤氣蔽空如血，逾時方散。八月壬午，棣州夜半有赤風亙天，起西北至於東北。癸未，彰德西北，夜有紅氣亙天，起西北至於東北。癸未，彰德西北，夜有紅氣亙天，至明方息。乙酉，大同路北方，夜有赤氣蔽天，直過天庭，自東而西，移時方散，如是者三。十月癸巳昧爽，絳州有紅氣見於北方，如火。二十三年三月壬戊，大同路夜有赤氣亙天，中侵北斗。六月丁巳，絳州日暮有紅光見於北方，如火，中有黑氣相雜，又有白虹二，直衝北斗，逾時方散。庚申，晉寧路北方，日暮天赤，中有白氣如虹者三，一貫北斗，一貫北極，一貫天橫，至夜分方滅。八月丙辰，忻州東北，夜有赤氣亙天，中有白色如蛇形，徐徐而行，逾時方散。十月丙申朔，大名路向青、齊一方，有赤氣照耀千里。二十四年九月癸酉，冀寧平晉縣西北方，至夜天紅半壁，有頃，從東而散。二十八年六月壬寅，彰德路天寧寺塔忽變紅色，自頂至踵，表裏透徹，如煅鐵初出於爐，頂上有光焰迸發，自二更至五更乃止。癸卯、甲辰亦如之。先是，河北有童謠云：「塔見黑，北人作主南人客。塔兒紅，朱衣人作主人公。」七月癸酉，京師赤氣滿天，如火照人，自寅至辰，氣焰方息。《洪範》曰：「木曰曲直。」失曲直之性，時則有木冰、木妖、狂人鼠孽，時則有雞禍。其徵恆雨，其色青，是爲青眚青祥。 
至元三十年正月，雨木冰三日。 
大德七年十一月辛酉，木冰。 
至順二年十一月丁巳，雨木冰。十二月癸亥，雨木冰。 
後至元五年十一月癸酉，瑞州路新昌州雨木冰，至明年二月壬寅，冰始解。 
至正四年正月，汴梁路鄭州尉氏、洧川、河陰三縣及龍興靖安縣雨木冰。十一月，東平雨木冰。十二年九月壬午，冀寧保德州雨木冰。十四年冬，龍興雨木冰。二十五年二月辛亥，汴梁雨木冰，狀如樓閣、人物、冠帶、鳥獸、花卉，百態具備，羽幢珠葆，彌望不絕，凡五日始解。 
至元十九年，處州麗水縣樟樹生梨，可食。 
元貞元年，太平路鞠湖縣進榆木，有文曰：「天下太平年」。 
後至元三年夏，上都、大都桑果葉皆有黃色龍文。 
九年秋，奉元桃杏實。十一年夏，松江普照寺敝帚開花。嘉興儒學閽人陶氏，磨上木肘發青條，開白花。又吳江分湖裏，柳樹枯樁生長條如葦。進賢縣瑞竹生。十二年五月，汴梁祥符縣椿樹結實如木瓜。十六年七月，彰德李樹結實如小黃瓜。民謠云：「李生黃瓜，民皆無家。」二十一年，明州松樹結實，其大有盈尺者。八月，汴梁祥符縣邑中樹木，一夕皆有溼泥塗之。 
憲宗七年九月，霖雨連月。九年夏四月，大雷雨，凡二十日。 
至元七年八月，保定路霖雨害稼。九年六月丁亥，京師大雨。十年，霖雨害稼。十二月，河間霖雨。二十三年九月乙丑朔，雨壞太廟。二十四年六月，霸州益津縣霖雨傷稼。九月，太原、河間、河南等路霖雨害稼。二十五年五月，汴梁大霖雨。六月，睢陽霖雨。七月，保定路霸、漷二州淫雨害稼。八月，嘉祥、魚臺、金鄉三縣淫雨。九月，莫、獻二州淫雨。保定路淫雨。二十六年六月，濟寧、東平、汴梁、濟南、順德、真定路，濱、棣州霖雨害稼。七月辛己，雨壞都城。八月，大都路霖雨。九月，昌國亦如之。二十七年二月，晉陵、無錫二縣霖雨。四月，芍陂屯田霖雨。七月，終南屯田霖雨，江西淫雨。二十八年八月，大名、清河、南樂諸縣霖雨爲災。九月，河間淫雨。 
元貞二年八月，寧海州霖雨。 
大德二年七月，大雨。五年八月平灤路霖雨。是年，峽州、隨州、安陵、荊門、泰州、光州、揚州、滁州、高郵、安豐霖雨。六年五月，歸德、徐州、邳州、睢寧縣雨五十日。十月，濟南、濱、棣、泰安、高唐州霖雨害稼。七年，浙西淫雨。八年五月，大名、滑、浚、德州、齊河霖雨。六月丁酉，汴梁祥符、開封、陳州霖雨。九年六月，潼川霖雨。十年六月，景州霖雨。十一年九月，襄陽霖雨。 
至大二年德州霖雨害稼。四年七月，河間、順德、大名、彰德、廣平等路，德、濮、恩、通等州及冀寧祁縣霖雨害稼。 
皇慶元年，龍興路新建縣雨害稼。 
延祐元年五月，武陵縣霖雨。二年七月，潭州、金州、永州、茶陵霖雨。四年四月，遼陽蓋州雨水害稼。六年七月，霸州文成縣雨害稼。七年五月，汝寧府霖雨。 
至治元年，江州、贛州淫雨。二年閏五月，安豐路雨傷稼。三年五月，大名魏縣淫雨。保定定興縣，濟南無棣、厭次縣，濟寧碭山縣，河間齊東縣霖雨害稼。 
泰定元年七月，真定、廣平、廬州十一路雨傷稼。德州、曹州淫雨。八月，汴梁考城、儀封，濟南霑化、利津等縣霖雨，損禾稼。二年五月，浙西諸路霖雨。六月，奉元、衛輝路及永平屯田雨傷稼。九月，漢中道文州霖雨。三年十一月，廣寧路霖雨傷稼。四年十月，大都路霖雨。是年，開封霖雨。 
至順二年九月，湖州安吉縣霖雨。三年六月，京師霖雨。 
元統二年三月，山東霖雨。 
至元元年六月，大霖雨。二年五月乙卯，南陽鄧州大霖雨，自是日至於六月甲申乃止。八月，大都至通州霖雨。三年六月辛巳，衛輝路淫雨。四年六月邵武路大雨。 
至正二年秋，彰德路霖雨。三年四月至七月，汴梁路熒澤縣，鈞州新鄭、密縣霖雨害稼。四年夏，汴梁藺陽縣，許州長葛、郾城、襄城，睢州，歸德府亳州之鹿邑，濟寧之虞城淫雨害蠶麥，禾皆不登。八月，益都霖雨，饑民有相食者。五年夏秋，汴梁祥符、尉氏、洧川，鄭州、鈞州、亳州久雨害稼，二麥禾豆俱不登。河間路淫雨，妨害鹽課。八年五月，京師大霖雨，都城崩圯。鈞州新鄭縣淫雨害麥。九年七月，高唐州大霖雨，壞官署民居。歸德府淫雨浹十旬。十年二月，彰德路大雨害麥。二十年七月，益都高苑縣、陝州黽池縣大雨害稼。二十三年七月，懷慶路河內、修武、武陟三縣及孟州淫雨害稼。二十四年秋，密州安丘縣大雨。二十五年秋，密州安丘縣，丘潞，汴梁許州及鈞州之密縣淫雨害稼。二十七年秋，彰德路淫雨。 
至正六年八月，龍興進賢縣甘露降。二十年十月，國子學大成殿松柏樹有甘露降其上。 
至正十年春，麗正門樓鬥壝內，有人伏其中不知何自而至，遠近聚觀之。門尉以白留守，達於都堂，上聞，有旨令取付法司鞠問。但云薊州人。問其姓名，詰其所從來，皆惘若無知，唯妄言禍福而已。乃以不應之罪笞之，忽不知所在。 
至元二十二年六月。馬湖田鼠食稼。大德二年二月，沙州鼠傷稼。至正二十年八月，慶陽，延安，寧、安等州野鼠食稼，初由鶉卵化生，既成牝牡，生育日滋，百畝之田，一夕俱盡。二十六年，泗州瀕淮兩岸，有灰黑色鼠，暮夜出穴，成羣覆地食禾。 
至正十七年三月，上海李勝家伏雞七雛，一雛作牝雞鼓翼長鳴。十八年正月，錢塘盧子明伏雞一雛，有四足。二十二年，龍泉縣一雞二形，能鳴能伏。二十五年，瑞安縣鄭氏家有雄雞生子。 
《洪範》曰：「金日從革」。失從革之性，時則有金石之妖、詩妖、毛蟲之孽。其徵恆暘，其色白，是爲白眚白祥。 
大德二年六月，撫州崇仁縣辛陂村有星隕於地，爲綠色員石，邑人張椿以狀聞。 
泰定四年八月，天全道山崩，飛石擊人，中者輒死。 
至正十年正月甲戌，棣州白晝空中有聲，自西北而來，距州二十里隕於地，化爲石，其色黑。微有金星散佈其上。有司以進，遂藏之司天監。十一月冬至夜，陝西耀州有星墜於西原，光耀燭地，聲如雷嗚者三，化爲石，形如斧，一面如鐵，一面如錫，削之有屑，擊之有聲。十六年冬十一月，大名路大名縣有星如火，自東南流，尾如曳，彗，墜入於地，化爲石，青黑光瑩，狀如狗頭，其斷處類新割者。有司以進，太史驗視云：「天狗也。」命藏於庫。十九年四月己丑，建寧路甌寧縣有星墜於營山前，其聲如雷，化爲石。二十三年六月庚戌，益都臨朐縣龍山有星墜入於地，掘之深五尺，得石如磚，褐色，上有星如銀，破碎不完。 
至元元年，龍興靖安縣山石迸裂，湧水，人多死者。十年三月。慶元奉化州南山石裂，其碎而大者，有山川、人物、禽鳥、草木之文。二十七年六月丁卯，沂州東蒼山有巨百，大如屋，崩裂墜地，聲震如雷。七月丙戌，廣西靈川縣臨江石崖崩。 
庶征之恆腸，劉向以爲春秋大旱也。 
太宗十年八月，旱。 
定宗三年，大旱。 
中統元年八月，澤州、潞州旱。三年五月，濱、棣二州旱。四年八月，真定路及洺、磁等州，彰德旱。十一月，東平、大名等路旱。 
至元元年二月，東平、太原、平陽旱，分命西僧禱雨。二年，西京、北京、益都、真定、東平、順德、河間、徐、邳、宿旱。三年夏，黃州京北鷹朔旱。四年，順天束鹿旱。五年，京兆大旱。六月，真定等路旱。七年三月，益都、登、萊旱。七月，山東、南京旱。八年四月。蔚州靈仙、廣靈二縣旱。九年六月，高麗旱。十二年，太原等路旱。十三年十二月，平陽路旱。十五年，奉聖州及彰德等路旱。十六年七月，趙州旱。十八年二月，遼陽、廣寧、北京大定縣旱。十九年八月，真定以南旱。二十二年五月，廣平、汴粱、鈞州、鄭州、懷孟、濮州、東昌、廣平、平陽、彰德、衛輝旱。二十三年五月汴粱旱。京畿旱。二十四年春，平陽旱，二麥枯死。二十五年，東平路須城等六縣，安西路商、耀、乾、華等十六州旱。二十六年，絳州大旱。二十七年，真定、平山、棗強三縣旱，二十八年二月，山東棣州旱。 
元貞元年六月，環州、葭州及咸寧、伏羌、通渭等縣旱。七月，太原、安豐及河間肅寧、樂壽二縣旱。九月，泗州、賀州旱。二年七月，大名開州、懷州武陟縣、河間肅，寧縣旱。九，莫、獻州旱。十月化州旱。十二月，遼東、開元二路及河南芍陂旱。 
大德元年六月，汴梁、南陽大旱。七月，懷州武陟縣旱。八月揚州、淮安、寧海州、真定、順德、河間旱。九月，鎮江丹陽、金壇二縣旱。十一月，常州路宜興州旱。十二月，平陽曲沃縣旱。二年二月，浙西嘉興、江陰，江東池州、建康、溧陽旱。五月，衛輝、順德、平灤等路旱，三年五月，荊湖諸路及桂陽、寶慶、興國三路旱。九月，大都、揚州、淮安旱。十月，揚、廬、隨、黃等州旱。四年三月，寧國、太平旱。五月，揚州、南陽、順德、東昌、歸德、汝寧、徐、濠等州旱。平棘、白馬二縣旱。五年六月，汴粱、南陽、衛輝、大名等路旱。九月，江陵旱。六年正月，陝西旱。七年，台州諸路旱。八年六月，風翔扶風、歧山、寶雞三縣旱。九年五月，道州旱。七月，晉州饒陽縣，漢陽漢川縣旱。八月，象州、融州、柳州肛縣旱。十年五月，京畿旱。安西春夏大旱，二麥枯死。十一年，台州自夏不雨，至秋九月。 
至大元年二月，汝寧、歸德旱。五月，渭源縣旱。三年夏，廣平亢旱。四年六月，河間、陝西諸路旱。 
皇慶元年六月，濱、棣、德三州及蒲臺等縣旱。二年九月，京畿大旱。 
延祐二年春，檀、薊、濠三州旱。夏，鞏昌蘭州旱。濟寧、益都旱。四年四月，德安府旱。五年六月，荊州旱。七月，真定，河間、廣平、中山大旱。七年六月，黃、蘄二路及荊門州旱。九月，瀋陽旱。 
至治元年四月，袁州、建昌及廣德路旱。五月，高郵州旱。六月，大同路、臨江路旱。二年二月，揚州、淮安路旱。十一月，岷州旱。三年夏，土番岷州、順德、真定、冀寧大旱。 
泰定元年三月，臨洮狄道，石州、離石、寧鄉旱。六月，景、清、滄、莫等州，臨汾、涇川、靈臺、壽春、六合等縣旱。九月，建昌路旱。十二月，兩浙及江東諸路旱。二年三月，荊門州旱。五月，潭州、茶陵州、興國永興縣旱。七月，隨州、息州阜，三年五月，廬州、鬱林州旱。燕南、河南州縣十有四亢陽不雨。七月，關中，大名、永平、奉元諸路旱。九月，南思州旱。十一月，懷慶、修武路旱，四年五月，奉元醴泉、順德唐山、邠州淳化等縣旱。五月大都、南陽、汝寧、廬州等路旱。六月，潞、霍、綏德三州旱。七月，江南、延安諸路旱。八月，真定、晉寧、延安、河南及藤州旱。十月，龍興路旱，十一月，永平路旱，十二月，大都、保定、真定、東平、濟南、懷慶等路旱。 
致和元年二月。廣平、彰德等路旱，五月，涇州旱。六月，江陵路旱。 
天曆元年八月，陝西大旱，人相食，二年夏，真定、河間、大名、廣平等四州四十一縣旱。峽州二縣旱。七月，大都之東安、薊州、永清、益津諸縣旱。八月浙西湖州，江東池州，饒州旱。十二月，冀寧路旱。 
至順元年七月，肇州、興州、東勝州及榆次、滏陽等十三縣旱。十月，武昌，湖廣常德、潭州諸路旱。十一月，冠州、廬州。江西龍興、南康、撫、瑞、袁、吉、饒州及大名、真定、河間諸路旱。二年三月，浙西旱。四月，霍、隰、石三州，阜城、平地二縣旱。八月，黃州旱。三年八月，真定路，冀寧咱之陽曲、河曲二縣及荊門州、河南府之洛陽縣旱。四年夏，紹興旱。淮東、西亦旱。 
元統元年夏，紹興旱。自四月不雨，至於七月。淮東、淮西皆旱。二年三月，潮廣旱，自是月不雨，至於八月。四月，河南旱，自是月不雨至於八月。秋，南康旱。 
至元元年三月，益都路旱。夏，河南及邵武大旱。二年，蘄州、黃州，浙東衢州、婺州、紹興，江東信州，江西瑞州等路，及陝西皆旱。是年四用，黃州黃岡縣周氏婦產一男，未幾死，狗頭人身，咸以爲旱魃雲。六年夏，大寧、廣寧、遼田、開元、瀋陽、懿州旱。廣東南雄路旱，自二月不雨至於五月，種不入土。 
至正二年，彰德、大同二路及冀寧平晉、榆次、徐溝縣，汾州孝義縣，沂州皆大旱，自春至秋，不雨，人有相食者。秋，衛輝大旱。三年秋，興國大旱。四年，福州大旱，自三月不雨至於八月。興化、邵武、鎮江及湖南之桂陽皆旱。五年，曹州禹城縣大旱。夏，膠州高密縣旱。六年，鎮江及慶元奉化州旱。七年，杯慶、衛輝，河東及鳳翔之岐山，汴粱之祥符，河南之孟津，皆大旱。八年三月，益都臨淄縣大旱。五月，四川旱。十年夏秋，彰德旱。十一年，鎮江旱。十二年，蘄州、貴州大旱，人相食。淅東紹興旱。台州自四月不雨，至於七月。十三年，蘄州、黃州及浙東慶元、衢州、婺州，江東饒州，江西龍興、瑞州、建昌、吉安、廣東南雄，湖南永平、桂田，皆大旱。十四年，懷慶河內縣，孟州，汴梁祥符縣，福建泉州，湖南永州、寶慶，廣西梧州，皆大旱。樣符旱魃再見。泉州種不入土，人相食。十五年，衛輝大旱。十六年。婺州、處州皆大旱。十八年春，薊州旱。莒州、濱州、般陽滋州縣、霍州、鄜州、鳳翔。岐山縣，春夏皆大旱。莒州家人自相食。岐山人相食。十九年，晉寧、鳳翔，廣西梧州、象州，皆大旱，二十年，通州旱，汾州介休縣自四月至秋不雨。廣西賓州大旱，自閏五不雨至於八月。二十二年，河南洛陽、孟津、偃師三縣大旱，人相食。二十三年。山東濟南，廣西賀州皆大旱。 
後至元五年八月，東師童謠云：「白雁望南飛，馬札望北跳。」至正五年，淮楚間童謠云：「富漢莫起樓，窮漢莫起屋，但看羊兒年，便是吳家國。」十年，河南北童謠云：「石人一雙眼，挑動黃河天下反。」十五年，京師童謠云：「一陣黃風一陣沙，千里萬里無人家。回頭雪消不堪看，三眼和尚弄瞎馬。」十六年正月，松江民謠曰：「滿城多是火，官府四散躲，城裏無一人，紅軍府上點。」 
太宗九年，左翼部訛言括民女。至元十一年四月，誅西京訛言惑衆者。後至元三年，郡邑皆相傳朝廷欲括童男女，於是市井鄉里競相嫁娶，倉卒成婚，貧富長幼多不行其宜者，此民訛言也。 
元貞三年正月，海州牟平縣獲白鹿於聖水山以獻。至正十年，彰德境內狼狽爲害，夜如人形，入人家哭，就人杯抱中取小兒食之。二十三年正月，福州連江縣有虎入於縣治。二十四年七月，福州白晝獲虎於城西。二十九年正月，上都有狐數頭入行殿，直至御殿下。 
皇慶二年八月，皇梅縣天雨毛。元統二年六月彰德雨白毛，俗呼云：「老君髯」。民謠曰：「天雨犛。事不齊。」至元三年三月，彰德雨毛，如綿而綠，俗呼云：「菩薩綿。」民謠云：「天雨線，民起怨，中原地，事必變。」六年七月，延安路鄜州雨白毛，如馬鬃，所屬邑亦如之。至正十三年四月，冀寧榆次縣雨白毛，如馬鬃。七月泉州如雨白絲。十八年五月，益都雨白犛。十九年三月，遵化路連日雨犛。八月，安仁縣怪物見空中，白色，頭黑，尾銳。二十五年五月甲子，京師雨犛，長尺許，如馬鬃。二十七年五月，益都雨白犛。 
至元二十四年七月癸丑，日暈連環，白虹貫之。至大元年七月，流星起句陳，化爲白氣，員如車輪，至貫索始滅。皇慶元年六月丁卯，天雨毛。延佑元年二月己亥，白暈亙天。連環貫日。至順三年五月丁酉。白虹並日出，其長竟天。後至元四年八月丁丑，京師白虹亙天。至正二十二年。京師有白氣如小索，起危宿，長五百丈，掃太微。二十四年六月癸卯，冀寧路保德州三星晝見，有白氣橫突其中。二十六年三月丁亥，白虹五道亙天，其第三道貫日。又氣橫貫東南，良久乃滅，二十七年五月，大名路有白氣二道。二十八年閏七月乙丑，冀寧文水縣有白虹貫日，自東北直繞西南，雲影中似日非日，如鏡者三色青白，逾時方散。 
至正二十一年，昆明縣生赤小犬，色如火，羣吠遍野。二十八年，上海金壽家堆犬生小狗八，其一嘴爪紅如鮮血。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

