
卷一百二十八·列傳第二十五
　
　　亦魯該 阿勒赤 忽難 迭該 古出古兒 木勒合勒忽 布拉忽兒 汪古兒者歹 朵豁勒忽 哈剌察兒 闊闊搠思豁兒豁孫 蒙古兀兒 客帖 木格 速亦客禿 種索 輕吉牙歹 塔亦兒 阿兒孩合撒兒 八剌扯兒必 八剌斡羅納兒臺　掌吉帖木兒 蔑格禿 合答安 薛亦兀兒 也客捏兀鄰 朵歹 晃答豁兒 速客孩 晃孩 閤兒忽答 別都溫 赤歹 朵兒伯多黑申 附朵羅阿歹等十又七人 
　　亦魯該，雪泥惕氏，與迭該同爲太宗傅。太祖臨崩，稱爲忠直，受顧命輔翼太宗，又護太祖梓宮北還。弟阿勒赤，亦授千戶，管護衛散班。 
　　忽難，格泥格思氏，授朮赤下萬戶。太祖嘗謂博爾術、木華黎曰：「忽難夜爲雄狼，白日爲鳥鴉。」其見重於帝如此。
　　迭該，別速氏。初爲太祖牧羊。及既位，授千戶，使收集無戶籍之部衆。弟古出古兒，太祖車工也，與木勒合勒忽同管一千戶。木勒合勒忽，札答剌氏，掌牧養有功。古出古兒雙管御膳，及告老以布拉忽兒代這，布拉忽兒擢行軍萬戶，以汪古兒代之。 
　　汪殲，乞顏氏，與其父蒙格禿俱事太祖。汪古兒管御膳，又稱海薩特，乃蠻語也，譯爲管酒樽事。太祖即位，授千戶，使收集伯牙兀部衆。 
　　者歹，忙忽特氏。太祖去札木合，者歹與弟朵豁勒忽追從之。或雲，者歹父有二兄，欲歸泰亦兀赤，弟不從，二兄殺之。有巴而忽人抱其嬰兒匿羊毛車中，其兄剌以槍不中。後又匿飯釜中。迨太祖平泰亦兀赤，乃以此子來歸即者歹。太祖使帶糾弓箭，與合赤溫、多豁勒忽、斡哥來同侍左右。太祖滅塔塔兒，其部人閤兒吉逸去，乞食於訶額倫太后。時拖雷方幼，閤兒吉抽刀斫之，爲博爾術妻阿勒塔泥所掣，刀墮。者歹與者勒蔑在外宰牛，聞之入，殺合吉兒。論功，阿勒塔泥第一，者歹、者勒蔑次之。太祖既位，授者歹拖雷下千戶。朵豁勒忽，亦授千戶，管護衛散班。太宗二年，朵豁勒忽與金人戰失利，太宗以私憾殺之。後語皇兄察合臺曰：「吾有四過，其一則樣忠義之朵豁勒忽也。」 
　　哈剌察兒，巴魯剌思氏。父速忽薛禪。太祖去札木合，速忽薛禪率其子從之。太祖即位，授哈剌察兒察合臺下千戶。木華黎伐金，遣使告捷，太祖申拇指獎之。木華黎大說，問使者：「獲拇指之獎者凡幾人？」對以博爾術、博爾忽、忽必來、赤老溫、哈剌察兒、者歹、乞失裏黑、巴歹。博爾術等以力戰，乞失裏黑、巴歹以告王罕陰謀，惟哈剌察兒、者歹事佚。 
　　闊闊搠思，巴鄰氏。與迭該、兀孫老人同爲朮赤千戶。太祖以察合臺性剛，改使闊闊搠思輔導之。太祖議立嗣，察合臺詬朮赤，爲闊闊搠思所斥，事具《朮赤傳》。又朮赤傅豁兒豁孫、蒙古兀兒、客帖，察合臺傅木格，氏族均佚。 
　　種索，那牙勒氏；輕吉牙歹，斡勒忽訥兀惕氏；亦從太祖者，俱授千戶。 
　　答亦兒，氏族佚。太祖自訛脫喇兒攻布哈爾，答亦兒爲前鋒將，招降奴爾城。 
　　阿兒孩合撒兒，札剌亦兒氏，薛扯朵抹黑之子，與弟八剌扯兒必同事太祖。阿兒孩管護衛散班，所領皆勇敢之士，臨敵常爲前鋒。金中都降，太祖使阿兒孩與忽都虎、汪古兒至中都，檢視府藏。守藏吏獻金帛，忽都虎不受，阿兒孩、汪古兒受之，爲太祖所責。 
　　八剌，從太祖征西域，與朵兒伯多黑申追札拉哀丁入印度，攻拔壁遏城，掠拉火耳壁薩烏爾蔑裏克甫爾諸而城而返。八剌嘗問太祖：「上神武如是，其先有兆應否？」太祖曰：「朕未即位之先，獨出，遇六騎攢射，朕無一傷。朕殺此六人，並獲其馬而返。所謂兆應者，如此而已。」又有八剌斡羅納兒臺，與札剌兒氏八剌同名，故綴氏以別之，亦授千戶。 
　　掌吉，氏族佚。憲宗即位，坐誘諸王爲亂，伏誅。 
　　帖木兒，氏族佚。定宗崩，諸王會議，帖木兒爲和林總管，定宗皇后使帖木兒蒞會。 
　　蔑格禿，氏族佚。太宗即位，使綽兒馬罕征西域，以蔑格禿與斡豁禿兒爲大軍後援。 
　　合答安，塔兒忽惕氏。父答勒都兒罕，故又稱合答安答勒都兒罕，以別於同名都，太祖稱汗，與汪古兒、薛赤兀兒同爲保兀兒赤。 
　　薛赤兀兒，豁羅剌思氏，後與曷思麥裏同爲必闍赤。 
　　也客捏兀鄰，氏族佚。太祖選護衛萬人，命也客捏兀鄰等十人分領之，稱爲也客諾延。太祖征西域，從拖雷攻拔賽兒奴城。 
　　朵歹，那牙兀。太祖稱汗，命朵歹總管家人，及即位，管護衛散班。太祖伐乃蠻，朵歹請設疑兵於阿里客豁兒之地，夜令各燃五炬，以張兵勢，太祖從之。事具《乃蠻傳》。 
　　晃答豁兒，晃豁壇氏，與其子速客該俱事太祖。太祖稱汗，遺速客該與答該告於王罕。太祖敗王罕，還至統格黎河，又遣速客該與阿兒孩致命王罕，責之。後晃答豁兒從太祖征西域，與晃孩、綽兒馬罕俱爲火兒赤。晃孩，氏族佚。 
　　閤兒忽答，沼列氏。太祖將襲王罕，遣閤兒忽答與者勒蔑之弟察兀兒罕爲哈薩兒使者，僞請降於王罕，事具《王罕傳》。 
　　別都溫，朵兒別氏。太祖嫌其性拗，忽必來言於太祖，始於忽必來同爲千戶。 
　　赤歹，宏吉剌氏。初爲阿勒赤牧人。王罕與札木合襲太祖，赤歹在卯溫都山牧馬，見塵起有急兵，走告太祖，事具《王罕傳》。太祖即位，授管護衛幹戶。 
　　朵兒伯多黑申，朵兒別臺氏。太祖即位，授千戶。博兒忽徵禿馬惕戰歿，太祖使朵兒伯多黑申討之，從剌安不合之地，潛師襲之，槎山通道，徑據山巔，俯視禿馬惕全部，書得虛實，遂虜其部衆而返。後又從太祖征西域，與八剌追札拉哀丁。 
　　太祖功臣，見於《祕史》者，或自有傳或附傳。其餘無事實及氏族並佚者，凡十又七人，附著左方： 
　　朵羅阿歹，氏族佚。 
　　馬剌勒，氏族佚。 
　　兀都臺，氏族佚。 
　　忽兒察兒思，氏族佚。 
　　翁吉闌，氏族佚。 
　　抹羅合，氏族佚。 
　　餘魯罕，氏族佚。 
　　闊闊，氏族佚。 
　　朵裏不合，氏族佚。 
　　亦都合歹，氏族佚。 
　　塔馬赤，氏族佚。 
　　合兀闌，氏族佚。 
　　倒溫，氏族佚。 
　　禿亦迭格兒，氏族佚。 
　　者迭兒，氏族佚。 
　　斡剌兒駙馬，氏族佚。 
　　忽里勒，氏族佚。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

