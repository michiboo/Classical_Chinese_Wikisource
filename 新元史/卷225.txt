韓林兒 張士誠 
　　韓林兒，永年人。其先本欒城人，世以白蓮社燒香惑眾。父山童，嘗為童子師，人稱為韓學究。至正初，山童倡言天下將大亂，彌勒佛出世。愚民私相附從。穎州人劉福通與其黨杜遵道、羅文素、盛文郁、王顯忠、韓咬住等，謂山童為宋徽宗八世孫，當為中國主。時河決而南，丞相脫脫從賈魯議挽之北流，興大役。福通乃預埋一石人，鐫其背曰：「休道石人一隻眼，此物一出天下反。」開河者掘得之，轉相告語，人心益搖。 
　　至正十一年，福通等殺黑牛白馬，誓眾謀作亂。事覺，縣吏捕之急，山童就獲伏誅。其妻楊氏攜林兒遁至武安。福通遂部署其眾以反。杜遵道者，本書生也，嘗上書請開武舉，以收智通之士，丞相馬札兒台覽而奇之，補為掾史，遵道不就。至是，為福通謀主。 
　　五月，福通襲據朱皋，分兵陷羅山、真陽、確山，掠舞陽、葉縣。其眾裹紅巾於首，故號紅軍，又號香軍。樞密同知赫廝虎赤，率阿速兵六千，並諸路漢軍討之，不能克。 
　　時歲大祲，蕭縣人李二家儲芝麻一倉，發以賑饑，人呼為芝麻李，與鄰人趙君用謀入福通黨。君用曰：「城南彭二郎有膽勇，當先致之。」君用至其家，彭方礪斧，問之，曰：「將刈薪易粟，療飢耳！」君用曰：「汝健兒，何患不飽。從我謀，富貴可圖也。」彭哈其意，曰：「中有芝麻李乎？」曰：「有。」於是與其黨八人同盟為亂，襲徐州陷之。募兵至數萬人，攻陷宿、虹、豐沛等州縣，以應福通。 
　　九月，福通擊敗官軍，殺萬戶朵兒、千戶高安童。進攻汝寧府，陷之，知府完哲等赴水死。又攻陷光、息二州。及官軍戰於毫州，殺指揮禿魯，所過焚城邑，殺長吏，眾至十餘萬。 
　　十二月，布王三起兵陷鄧州、南陽，以應福通，號北鎖紅軍。 
　　十二年，朝廷遣逯魯曾募兩淮鹽丁五千人，以攻徐州。又遣知樞密院事月闊察兒將兵會之。二月，與赫廝虎赤等進討。赫廝虎赤見紅軍陣大，揚鞭麾其眾曰：「阿卜！」阿卜者，華言走也。於是所部皆潰，賊勢益熾。朝廷又遣平章鞏卜下放，將侍衛漢軍及蒙古軍數萬討之。鞏卜班亦日夜縱酒，不以兵事為意，為福通所襲，大敗。軍中失大將所在，數日，閱死者屍，始知鞏卜班已死。官軍引卻三百餘里，屯項城。 
　　是月，定遠郭子興等起兵破濠州，以應福通。御史大夫也先帖木兒與衛王寬徹哥，將精兵三十萬討福通，攻上蔡，拔之，擒韓咬住。諸王神保復取虹、睢陽兩縣，福通懼，嚴兵拒守。 
　　五月，也先帖木兒屯沙河，數旬不敢進。軍中夜驚，也先帖木兒先遁，左右控其馬留之。也先帖木兒引佩刀斫之曰：「我非性命耶！」遂逸去。諸軍皆潰散，軍資山積，悉為福通所有。也先帖木兒收散卒，抵汴。汴守將謂之曰：「汝為大將，見敵奔潰，吾將劾汝，此城不能入也。」乃屯於朱仙鎮。頃之，朝廷以平章蠻子代將，召也先帖木兒還，弗罪也。衛王寬徹哥軍於毫州，亦以酣醉為紅軍所虜。 
　　八月，丞相脫脫自請將諸軍攻徐州，入其外城。賊以鐵翎箭射中脫脫馬首，脫脫不為動，麾軍力戰。城破，芝麻李死，趙君用、彭二郎遁入濠州，與郭子興、孫德崖等拒守。 
　　十月，平章教化、元帥董搏霄攻安豐，敗賊眾於合肥。太尉阿吉剌、左丞太不花攻汝寧，福通退保毫州。 
　　是歲，沈邱探馬赤察罕帖木兒起兵，攻羅山，克之。 
　　十三年，知樞密院事老張攻克南陽、唐州。六月，諸王八禿與福通戰於毫州，敗歿。福通復陷害豐。十四年，福通又陷穎州。是月，朝廷置毛胡盧義兵萬戶府於南陽、鄧州，以御賊。十月，平章答失八都魯及太不花會兵攻安豐，不克。 
　　十五年二月，福通等自碭山夾河迎林兒至，僭號稱皇帝，又號為小明王，都毫州，國號宋，以林兒自謂趙氏裔也。建元龍鳳。尊山童為太上皇，母楊氏為皇太后。撤鹿邑縣太清宮材，以造宮室。以杜遵道，盛文郁為丞相，福通、羅文素為平章，劉六為知樞密院事。劉六者，福通弟也。遵道粗有文武，既為丞相，林兒每事咨之，頗專恣自用，福通使勇士撾殺之，自為丞相，林兒不能問。七月，答失八都魯與福通戰於長葛，失利。答失八都魯退駐中牟，又為福通所襲，獲其輜重。劉哈剌不花伏兵要之，奪所獲而歸。八月，苗軍元帥吳天保死，其部眾據榮陽以叛，降於福通。冬，福通以三十萬眾直搗中牟，察罕帖木兒大敗之。事具《察罕帖木兒傳》。 
　　十六年三月，明太祖取集慶路，林兒授為江南行省平章。九月，賊將李武、崔德等陷潼關及陝、虢二州，豫王阿忒納失里敗之。察罕帖木兒轉戰而北，取虎牢戍之，賊不敢過，乃焚掠河北諸州。察罕帖木兒又敗之，餘眾柵河中洲，悉為完察罕帖木兒所殲。十二月，答失八都魯次高柴店，福通屢戰皆敗，官軍遂進圍毫州。福通出精騎五百，夜襲官軍，答失八都魯設備甚嚴，賊奔潰。答失八都魯遂克毫州，擒偽丞相王顯忠、羅文素及偽元帥張敏等，福通挾林兒走安豐。 
　　十七年，李武、崔德據殽函以窺關陝，察罕帖木兒引兵赴之。李武等乃渡河，陷平陸，掠安邑。察罕帖木兒率鐵騎追之，賊回扼下陽津，為察罕帖木兒所逼，溺死無算，是時，察罕帖木兒駐陝西，河南北則答失八都魯、太不花、阿魯三人，共為犄角，以御福通。太不花軍於嵩、汝間，賊望風敗走。太不花按兵不進，賊勢復熾。 
　　三月，福通將毛貴陷膠州，又陷萊州。四月，遂陷般陽、益都及濱、莒二州。六月，福通知官軍在河南，河北空虛，乃分兵三道：關先生、破頭潘、沙劉二、馮長舅、王士誠出晉冀，白不信、大刀敖、李喜喜趨關陝，毛貴略山東。福通自以重兵徇穎、許諸州。關先生者，名鐸，崇仁人，以策干福通，福通用為軍鋒。七月，義兵萬戶田豐叛降毛貴，攻陷濟寧，萬戶孟本周敗之，復其城。盛文郁陷歸德，知府林茂、萬戶時公權皆迎降，文郁遂陷曹州。九月，陷大名及衛輝路。未幾，太不花復取大名。是月，關先生陷澤州、陵州，又陷潞州。察罕帖木兒敗之。十月，白不信陷商州，直趨長安，分兵掠同、華諸州，亦為察罕帖木兒所敗，前後死者數萬人。白不信等以余兵入南山，察罕帖木兒使李思齊守鳳翔以備之。十二月，趙君用稱永義王，彭二郎之子早住稱魯淮王，同據淮安。 
　　十八年正月，田豐陷東平路。二月，毛貴陷濟南，田豐復攻濟寧，陷之，遂據東昌。是時，白不信等復自興元陷秦隴，李喜喜陷鞏昌。白不信進圍鳳翔，察罕帖木兒來援，城兵亦開門接戰，大敗之，白不信遁。獨李喜喜據鞏昌不下，李思齊合兵圍之，喜喜突圍出，與白不信皆入蜀，號為青軍，後降於明玉珍。 
　　毛貴既據濟南，立賓興院，選用山東舊吏，以姬宗周等分守各路。又於萊州立三百六十屯田，造大車百輛，以運糧。公私田賦，十取其二，民頗歸之。是月，貴陷清州。三月，貴由河間取直沽，陷薊州、郭州，至棗林。京師震恐，帝議北巡以避之，又有勸帝遷都陝西者，丞相太平以為不可，徵兵入援。知樞密院事劉哈喇不花大敗貴於柳林，貴退走濟南。 
　　關先生等既入晉、冀，察罕帖木兒遣裨將關保追之。關先生趨潞州，太原大震。已而關保敗賊於黎城，關先生由吾兒峪遁去，遂入壺關，分兵為二：一出沁州，一出絳州。察罕帖木兒使虎林赤助關保御賊。 
　　五月，福通陷汴梁，築宮於舊皇城之內，迎林兒居之，以福通為太保，毛貴、田豐為丞相，王士誠、楊誠、陳猱頭、繼續祖為平章，劉圭為知院，又進關先生、破頭潘等官爵。 
　　是月，關先生攻連州，虎林赤、關保敗之。七月，關先生陷上黨，虎林赤、關保夜以死士劫其營，又敗之。 
　　八月，義興萬戶王令以滕州降於毛貴，於是全齊之地盡陷。 
　　九月，馮長舅等據松子嶺及杏城東山，虎林赤、關保破走之。關先生轉掠保定而西。陷大同路。十二月，進陷上都，焚宮闕。留七月，北攻遼陽，陷之。太平策賊據遼陽必不能久，乃用其子也先忽都為詹事，總大兵復遼陽，冀以為功，既而關先生、破頭潘無退志，也先忽都畏之，逗遛不前，師遂潰。 
　　四月，趙君用與毛貴同在濟南，置酒伏壯士殺貴。君用走益都，繼續祖自遼陽入益都，執君用殺之。 
　　五月，察罕帖木兒大舉攻汴梁。自李喜喜、白不信等入蜀，關先生、破頭潘入遼東，福通獨抗官軍，勢日弱。六月，察罕以大軍次虎牢，先遣游騎東略歸、毫、陳、蔡、戰船浮於河，水陸並進，首奪汴之外城。察罕帖木兒自將鐵騎屯杏花營，諸將環城而壘。福通嬰城固守。察罕帖木兒先遣苗軍過城下，賊傾城追之，遇伏，敗還。又令老弱立柵於外城，以為餌，賊出爭之，老弱棄柵走，賊逐於城西，察罕帖木兒縱騎蹂之，悉為所俘，福通乃不敢復出。八月，察罕帖木兒克汴梁，福通挾林兒出東門遁去，復入安豐。 
　　十九年，田豐陷保定路，朝廷遣使諭之，為所殺。豐又陷孟州、趙州。 
　　是年，關先生、沙劉二等為高麗人所襲殺，惟破頭潘率輕騎萬餘，從間道奔宣德，降於孛羅帖木兒。先是，關先生等由遼陽入高麗，高麗王奔耽羅，其臣納女請降，將校以下皆配以女子。關先生等狎之，不以為意。高麗人悉縶其馬林中，一夕，傳王命，惟高麗語者不殺，余悉坑之，賊黨獲免者十無一二焉。 
　　二十年，明太祖議迎韓林兒至金陵，不果。時田豐號花馬王，王十誠號掃地王，共據山東。朝廷命察罕帖木兒討之。五月，李武、崔德降於李思齊。八月，察罕帖木兒造浮橋於鹽河以濟師，田豐降。察罕帖木兒取東平，以豐為前鋒，陳猱頭戰敗，走益都。是月，林兒封明太祖為吳國公。 
　　二十一年，察罕帖木兒進圍益都。初，田豐之降也，遣使告察罕帖木兒曰：「總兵未必信我，我不敢上謁，俟我平沿海諸州，然後來見耳。「豐定登、萊、沂、密諸州方至，察罕帖木兒厚接之，後竟為豐所刺殺。未幾，擴廓帖木兒克益都，豐、士誠、猱頭皆伏誅。事具《察罕帖木兒傳》。 
　　二十二年，張士誠遣其將呂珍攻安豐，林兒與福通乘風雨潰圍而出。明太祖自將救之，大敗珍兵，遷林兒於滁州之宗陽宮，柵而守之，日給稟餼數斗。二十三年，林兒冊明太祖為吳王。二十五年，吳左丞廖永忠及朱鎮撫具舟楫迎林兒及福通，歸金陵，次瓜步，永忠沈之於水，以覆舟聞。林兒僭號十三年而亡。 
　　張士誠，泰州白駒場人。以行稱，曰張九四，少有膂力，厚重寡言。與弟士義、士德，士信，並駕鹽綱船，業私販。 
　　至正七年，集慶花山賊作亂，官軍不能制，募鹽徒捕滅之。御史宋文瓚上言：「江陰、通、泰，為江海門戶，鎮江、真州次之。花山盜起，官軍斂手。宜亟選智勇，以防後亂，不然東南財賦之地，恐非國家所有。」不報。 
　　泰州人王克柔，家富，喜遊俠犯法，高郵知州李齊收之，其黨李甫、面張四謀劫克柔，齊乃移置克柔於揚州獄，招華甫為泰州判，張四為千戶，於是亂民益無所憚。 
　　泰州富人多侮士誠，或負其鹽直，弓兵邱義尤窘辱之。士誠怒，與諸弟及壯士李伯升等十八人殺義，縱火焚富人室，因與華甫謀起事。尋殺華甫，驅鹽徒為兵，旗幟皆赤，至丁溪，土豪劉子仁拒之。士義中流矢死，子仁亦敗潰，遁入海。士誠兵勢始振，眾至萬餘人。 
　　十三年，士誠攻泰州，李齊招諭之。士誠請降，且乞自效。行省參知政事趙璉命士誠治划船，趨淮泗。士誠疑憚不發，夜縱火登城，執璉擁至舟中，殺之，遂陷興化，立柵於德盛湖。時左丞契哲篤鎮高郵。士誠率眾數千噪而入，哲篤等皆遁去，士誠遂據高郵。朝廷復赦其罪，使至，不得入而還，給言士誠已降，但求名爵。行省遵照磨盛昭以萬戶告身授士誠，士誠閉置舟中，昭謂左右曰：「此吾死也。」官軍逼高郵，士誠使昭出戰，不從，士誠磔之。士誠誑言：「李知府來，乃降。」行省強齊往，至則下諸獄，齊不屈，士誠亦磔之。樞密院都事石普詣行省，陳破敵之策，且曰：「高郵負重湖地，沮洳不可用騎，願得步兵三萬取之。」行省與兵一萬，夜銜枚趨寶應，賊驚潰，連拔十餘寨。將至高郵，分兵三隊，普自將攻北門，士誠援軍望之不敢進。蒙古兵千餘騎突至，爭先入，遇賊而逃。普兵遂為所乘，墮水中，普力戰而歿，是年，朝廷仍遣平章咬住、廉訪使王也先帖木兒撫諭高郵。 
　　十四年，行省以士誠始終旅拒，始議攻討。士誠遂自稱誠王，國號大周，建元天祐，改《授時曆》為《明時》。六月，士誠攻揚州，行省丞相達識帖木兒敗績，士誠陷天長諸縣。右丞阿魯恢以苗軍來援，士誠還高郵。九月，丞相脫脫總大軍南征，眾號百萬，旌旗亙千里，大敗士誠於高郵城下。又用董搏霄計，分兵破天長、六合，未幾拔高郵外城。士誠大懼，自分亡在旦夕。會朝廷罷脫脫兵權，諸軍盡散，士誠勢復振。 
　　時江陰賊江宗三、朱英自相吞噬，宗三降，行省遣元帥孫觀討英，英求援於士誠，以妻子為質。士誠初疑，未許。英盛言江東富庶，以歆動之。乃遣士德率高郵之眾，擊橫柵，渡福山港。 
　　十五年正月，攻常熟，陷之。達識帖木兒使參政脫因御士德，為亂兵所殺。平江路總管貢師泰城守，士德眾裁三四千人，直抵齊、婁二門，緣城而上，遂陷其城，據之。師泰縋城遁。崑山、嘉定、崇明、吳江相繼降。時吳中錢穀甲仗山積，皆為所有。毀承天寺，碎佛像，以為宮，號萬歲閣，射三矢於樑上。易平江路為隆平郡，立省院百司，凡甲第盡為其將士所奪。 
　　三月，士誠自高郵至，服御皆擬乘輿。開弘宏館，設學士員。郡稱太守，州稱通守，同知稱府丞，知事稱從事，縣仍曰尹。以術士李行素為丞相，士德為平章，蔣輝為右丞，徐義、徐志堅典親軍，李伯升總軍事，王敬夫、蔡彥文、葉德新為參軍，三人尤貴幸用事。 
　　常州黃氏，為士誠內應，不戰而下，改為昆陵郡。分兵陷湖州，改為吳郡。王與敬亦以松江降之，改為隆平郡，以鍛工周仁為隆平太守。仁習吏事，姿性深刻，士誠深倚之。又以潘元明為左丞，守吳興；史文炳為同知樞密，守松江。置鎮海萬戶府於太倉。 
　　士誠頗好士，郭良弼、董綬等皆為之用。濱州楊乘以行省郎中免官，寓松江，良弼等言於士誠，招之，乘曰：「汝等既失其身，又欲浼我耶！」遂自殺，孫撝與士誠將張茂先謀反正，事泄，皆見殺。 
　　七月，士德與王與敬攻杭州，陷之，左丞答納失里戰死，達識帖木兒走蕭山。士德恣意搜括，杭人苦之。萬戶普賢奴與苗軍元帥楊完者來攻，杭人應之，皆挺身巷戰，士德眾大潰，十喪七八。收殘兵掠海鹽，又為乍浦鍾民所敗，乃引還。 
　　八月，史文炳攻嘉興，苗軍大敗之，文炳僅以身免。士德以苗軍獷悍，乃募驍騎千餘擊之，斬首無算，完者憚之。 
　　是歲，明太祖取集慶路，又取鎮江，與湖、常接壤，始開兵釁。 
　　十六年，明太祖使徐達攻常州，士德來援，達設伏邀之，獲士德。士誠請歲輸糧二十萬石、金五百兩、銀三百斤以犒軍，且歸楊憲，以求士德。太祖數其開釁召兵之罪，索糧五十萬石。士誠不與，密使呂珍入常州，以助守御。三月，外圍益急，珍拔城中之眾宵遁，達遂入常州。 
　　士德潛為書告士誠，使歸命朝廷以求助，士誠然之。初，中丞蠻子海牙以採石之敗，為士誠所獲。至是，士誠使與周仁持書，降於達識帖木兒。楊完者請受其降，達識帖木兒謂，士誠反覆難信。完者固勸之，乃遣參議周伯琦受其降。士誠始要王爵，又請為三公，達識帖木兒皆不許。完者又以為言，達識帖木兒乃以便宜拜士誠太尉，士信樞密同知，然士誠自擅土地如故。 
　　十七年，士誠舟師出海上，將襲鎮江，敗於鯰魚口。自是，數與徐達、耿炳文交兵。士誠獲廖永安，請以易士德，明太祖不許，其後士德不食而死。 
　　十八年八月，朝廷使尚書伯顏帖木兒以龍衣御酒賜士誠，且征漕。士誠與方國珍互相猜忌，莫肯先發。伯顏帖木兒往來開諭，士誠乃運十萬石糧於京師，歲以為常。 
　　二十年，士誠與明太祖兵戰於太湖，敗績，又遣李伯升攻長興，不克。初，行省左丞汪同自集慶至平江，見士誠反覆狙詐，潛與淮安守將史椿通於察罕帖木兒，以圖士誠。會察罕帖木兒被刺，復乞師於集慶，請為內應。事覺，士誠殺之。 
　　二十三年二月，士誠遣呂珍攻韓林兒於安豐，明太祖自將救之，珍大敗而還。士誠忌楊完者，達識帖木兒亦惡之，佯使士誠出攻建德，完者營於杭州城外，不為備，猝攻之，完者與其弟伯歆皆自殺。事具《楊完者傳》。士誠遂據杭州。朝廷拜士信為江浙行省平章政事。自是，方面大權盡歸於張氏矣。九月，士誠自稱吳王，使達識帖木兒請命朝廷，不許。戶部侍郎博羅帖木兒來征糧，士誠不應。參軍俞思齊諫曰：「昔為賊，不貢獻於朝廷猶可，今為人臣而不貢獻，可乎？」士誠大怒，思齊乃謝病歸。右丞答蘭帖木兒、郎中真保謅事士誠，數媒孽達識帖木兒之短。至是，使士信面數之，勒令以老病自免，士信自為丞相。御史大夫普化帖木兒及達識帖木兒皆自殺。 
　　二十四年，士誠使李伯升攻建德，又使謝再興圍新城。明太祖將李文忠敗之。文忠進圍杭州，不克。二十五年，明太祖略定兩淮，命徐達、常遇春督諸軍二十萬伐士誠，數其八罪，敗士誠兵於湖州潢口，士信奔還。達進至三里橋，士誠遣黃寶當南路，陶子實當中路，張天騏當北路，唐傑為後援，皆為達、遇春所敗，擒黃寶，天騏、子實遁去。士誠遣李伯升入湖州，與天騏等固守，又遣朱暹等與其五太子率兵六萬援之，築五柵於舊館。達、遇春營於姑嫂橋，以絕舊館之援。士誠甥潘元紹屯於舊館東，達襲敗之，元紹遁。士誠親率兵來援，與達戰於皂林，又大敗。十月，李文忠取餘杭，遂圍杭州。五太子及朱暹等，以舊館六萬之眾降於徐達。五太子，士誠養子也，本姓梁，短小精悍，能平地躍起丈余，又能泅水。暹亦善戰。至是，皆降，士誠為之奪氣。已而李伯升、張天騏以湖州降於徐達，潘原明以杭州降於李文忠。達等乃進圍平江。時嘉興宋興、紹興李思忠，皆降於達。士誠外援盡絕，惟無錫莫天佑使其將入城，與士誠相聞。 
　　二十六年，明太祖以書諭士誠，不管。士誠突圍決戰，復敗，人馬溺死沙盆潭甚眾。其勇勝軍號十條龍者，皆被銀鎧、錦衣出入陣中，人莫能測，至是皆溺死。士誠馬踣，墜水幾死，左輿入城中。 
　　李伯升遣客說士誠曰：「公始以十八人入高郵，元兵百萬圍之，如虎墜井中，死在旦夕。元兵無故自退，公遂乘勝東據三吳，闢地千里，擁兵千餘萬。誠於此時，不忘高郵之危，苦心勞慮，練兵選將，收當時之豪傑，豈特保三吳之地，天下可圖也。」士誠曰：「君往時不言，今復何及？」客曰：「吾當時雖欲進言，無路自效。何則？公之子弟、親戚布列中外，歌兒舞女日夕酣飲，公又深居於內，敗一軍不問，失一城不知，故淪胥至今日耳！」士誠曰：「吾甚恨之，亦無及矣！今為之奈何？」客曰：「吾有一策，恐公不從。」士誠曰：「不過死耳！」客曰：「徒死無益也。公不見陳友諒乎？戰於姑孰，又戰於鄱陽，友諒舉火欲燔敵艦，天乃反風燒之。何者？天命所在，人力無如之何，今外圍益急，竊恐勢急變生，禍從中起，雖欲死而不可得。公如順天之命，遣一介之使，歸使金陵，不失為萬戶侯，則所全多矣。」士誠良久曰：「君休矣，吾將思之。」竟不聽。 
　　八月，城破，徐義、潘元紹皆降，外兵蟻附登城。士誠使其將劉毅，收余兵三萬餘人，戰於萬壽寺，復敗。士誠從數騎倉皇歸府。初，士誠見兵敗，謂其妻劉氏曰：「我敗且死矣，若曹奈何？」劉曰：「君勿憂，妾必不負君。」乃積薪齊雲樓下。至是，驅群妾登樓，使養子辰保縱火焚之，自經死。士誠坐一室，達遣李伯升諭意，士誠閉戶自經。伯升決戶入，抱解之，未絕，復甦。達又令潘元紹反覆諭之，士誠瞑目不語。異至舟中，不食，及至龍江，臥不肯起。乃異至中書省，李善長問之，不答。已而士誠卒自經死，年四十七。 
　　二子皆幼，其妻以白金遣乳母負之而逃，不知所終。 
　　莫天佑，素勇悍，號莫老虎，徐達屢遣使諭降，俱為所殺。及士誠就擒，州人張翼說之降，械送金陵，磔於市。
