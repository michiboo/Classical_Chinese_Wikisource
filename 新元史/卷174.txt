
李秉彜  覃澄  謝仲溫  姜彧  高源  韓政  馮岵  胡祗遹  王綱〈思聰〉  曹世貴  詹士龍  高良弼  白棟  孫澤〈良楨〉  趙宏偉〈璉  琬〉

李秉彜，字仲常，通州潞縣人。幼沈毅，見人倨坐，輒色變，由是衆異焉。七歲讀書，日千言。十歲，能習古篆隸。
年二十餘，謁行省，粘合重山辟爲掾。未幾遷都事，說重山曰：「金亡，人材無所附麗。天下初定，宜拔其尤者，爲朝廷用。」重山韙其言，首聘王磐授子弟經。於是士大夫相繼登重山之門參議。王文統投書重山，請立河南行省，曰：「距河厄南北之勢，用財結上下之交，可以得志。」秉彜斥爲邪說，願勿聽。後文統果敗。遷員外郎，從世祖伐宋渡江，將士爭掠金帛，秉彜獨載書萬卷以還。
中統三年，遷中興等處行省郎中。時兵亂初平，民艱食，秉彜奉命賑恤，全活無數。至元二年，徙四川，民苦竹稅，奏罷之。遷大中大夫，佩金符，爲彰德宜課運使。課最，擢尚書戶部侍郎。
八年秋，中原蝗，銜命往捕，有不盡心者，聽以軍法衆事。秉彜訖事，未嘗操切。明年，京師饑，朝廷用秉彜言，發廩賑之。又明年，魚兒泊饑，亦奉命賑其民。出爲都提舉漕運使，中台察廉能，奏授陝西四川道按察副使，巡行灌州。州故有李公堰，當三江口，遇水漂悍輒壞，歲調民夫修之。秉彜以爲築之堅可已患，父老謂壅遏漲勢，恐爲成都害。秉彜令投石水中，問曰：「水從石上過耶，石下耶？」皆曰：「從石上。」秉彜曰：「水從石上過，寧有壅遏之患乎！」督有司三月堰成。自是大水至，冒堰上行，旱則瀦以溉田，費省而利興。	十四年，除江州路總管。屬邑有剽掠者，有司以叛告，官軍既至，俘良民甚衆。秉彜要於路，詰無辜者千餘人，悉縱之。黃州叛，九江戍卒僅五百人，呂師龍新降爲招討使，擁精騎數千，檄使捍禦，不聽，秉彜夜登庚樓，遙望小舟順流下，邏獲七人自黃州來，持叛書期師龍以五月十六日爲內應。秉彜即偕其計議官陳文彬見師龍，諭以利害。師龍自誓不知，秉彜曰：「審爾。請分兵守城。」師龍衆命，九江遂安堵。其兄師夔自江西，奉黃金二百兩、白金二千兩、奴婢十人爲謝，卻不受。義門陳氏苦縣吏貪酷，戕吏卒，秉彜曰：「非叛也。」遣人招撫之，闔族千餘口皆得免。遷湖州總管。逾年，又徙常德。官種柑橘五百株，以代民貢。歲歉，黜同僚議，不俟命，開倉救饑者，民立碑頌之。
十九年，擢通議大夫、兩浙轉運使。轉正議大夫，除工部尚書。復出爲兩浙轉運使，兼杭州諸色課程及市舶，前同知納速剌丁椅權臣勢，奪秉彜職，侯理算，欲因以誣秉彜，卒不得毫髮私，群小讋服。歸至鎮江，病卒，年六十五。
覃澄，字彥清，興德懷來人。父資榮，仕金爲縣伶，率衆款附，以金符授元帥左都監，令如故。改賜金虎符，升行元帥府理。復以其弟資用代充元帥左監軍。資用卒，以澄代之，年十八。
太宗八年，州縣置達魯花赤以監守令。不習國語者，則受命於譯人。澄慮見欺，日與習國語者遊，歲余悉通曉，與達魯花赤議事，應答無滯，人以爲不學而能。燕京置斷事官，建行台府，檄澄往受事。澄請省工料費，凡橫取於民，皆減之。文穀水分溉交城，爲平州知州所遏，交城人訟之，終不直。澄爭於行省，知州噤屈，水利大興。俄入覲，因耶律楚材面陳：乙未料民，率以無産僑民入籍，及賦下，悉逃避，責征實存，官稱貸納之，困不能償，以子爲母，息日增，謂之（牛孛）生利。帝憫之，刺免其逋賦公私之負，三年勿征，子母相當，止其息，民困大蘇。
壬子，復料民，澄削其逃戶，不入籍，民尤頌之。世祖平大理還，澄上謁，帝喜其容止，留居藩府，以其弟山阜代爲交城令。憲宗疑世祖有貳心，遣劉太平等置計局於京兆，條百四十有二事，多方鈎覆，且興大獄。世祖遣澄與庫濟勒見太平等通款曲，世祖亦入朝。事始解。世祖南征，使澄專治懷孟。歲旱，鑿唐溫渠，引沁水灌河內諸縣。
中統元年，詔獎其煉習政事，授懷孟路總管，賜金符，又換虎符。至元二年，省懷孟、衛輝兩路入彰德，改授同知總管府事。丁憂，起復，遷少中大夫、平涼路總管。七年，散階例降二等，改奉議大夫、司農少卿。尋遷京兆路總管，兼府尹。又改陝西四川道提刑按察使。詔禁有妻者娶妾，澄建言：「不孝者有三，無後爲大，請四十無子者聽其娶妾。」中書韙之。
十年，宋將昝萬壽入寇，大敗僉省嚴忠范於成都，入其郛。世祖械忠範至都，遣澄代之。澄練兵儲餉，宋人知其有備，不敢犯。十一年，西南夷羅羅斯內附，以澄爲副都元帥、同知宣慰司事。澄不習水土，竟以疾卒，年五十八。
初遊顯爲大名路宣撫使，爲諸路總管求金符，奏已上，澄白於中書，辭不受曰：「上不識覃澄耶？乃爲顯所舉！」省臣爲去其名。其剛介如此。劉秉忠常謂：「天下長吏，如邢之張耕，懷孟之覃澄，何憂不治。」許衡亦重其爲人，稱爲當時循吏焉。
子克修，陝西漢呂路提刑按察使，亦有能名。卒，贈禮部尚書，追封宏農郡侯，諡文憲。
謝仲溫，字君玉，豐州豐縣人，父睦歡，以資雄鄉里。大兵南下，轉客兀剌城。太祖攻西夏，過其城，睦歡與其帥迎降。從攻西京，睦歡力戰先登，連中三矢，仆城下。太宗見而憐之，命軍校拔矢，縛牛刳其腸，納睦歡於牛腹中，良久乃蘇。後官至太原路金銀鐵冶達魯花赤。
仲溫通書史，初見世祖於野狐嶺，命備宿衛。凡行幸，必在左右。及城上都，以仲溫爲工部提領，督其役。帝曰：「汝但執梃，雖百千人，寧不懼汝耶！」憲宗九年，大軍圍鄂，軍餉缺，仲溫教士兵噲魚以充食。帝喜謂侍臣曰：「朕思不及
此。」飲以駝乳。一夕帝聞敵軍歡噪，命警備。仲溫奉繩床，帝憑其肩以行，至旦不寐。
中統元年，擢平陽、太原兩路宣撫使。二年，改西京。至元九年，遷順德路總管。時方用兵江淮，有寡婦鬻子以償轉輸之直，仲溫出俸金贖還之。十六年，遷湖南宣慰使。二十二年，改淮東。歲旱，仲溫導白水塘溉民田，公私賴之。三十年春，入見，帝曰：「汝非謝仲溫乎？朕謂汝死矣。」從容語及攻鄂時事。帝喜甚，諭曰：「汝將復官乎？朕爲汝擇之。」對曰：「臣老矣，一子早亡，惟有孫孛完，幸陛下憐之。」即日命備宿衛。大德六年卒，年八十。
子蘭，江州達魯花赤，先卒。蘭子孛完，冀甯等路管民提舉司達魯花赤。
姜彧，字文卿，萊州萊陽人。父椿，與張榮有舊，避楊安兒之亂，依榮於濟南。榮愛彧才，辟爲掾。遷左右司都事，進郎中。斷事官遣彧詣闕。奏割陵州五城屬於榮，以彧爲參議官。
中統元年彧從榮孫宏入朝，密奏李璮反狀已露，宜先其未發制之。不報。明年，璮果反，襲陷濟南。彧從宏討璮，見賊勢已蹙，城旦夕且下，乃夜謁諸王哈必赤，請諭諸將勿入城縱兵，哈必赤從之。明日，賊開門出降，哈必赤下令：將士敢入城者，以軍法論。城中安堵如故。以彧知濱州。時行營多占民田爲牧地，縱牛馬壞稼，彧請分畫牧地疆界，捕壞稼者，置之法。又課民種桑，人名爲太守桑，歌曰：「田野桑麻一倍增，昔無粗麻今纊繒。太守之賢如景星。」後遷東平府判官。
至元五年，召拜治書侍禦史。七年，出爲河北河南道提刑按察使，賜金虎符。改信州路總管，累遷陝西漢中、河東山西提刑按察使。拜行台禦史中丞。後謝病歸。尋起爲燕南河北道提刑按察使，以老病致仕。三十年卒，年七十六。
子四人：迪吉、從吉、呂、璞。
高源，字仲淵，晉州饒陽人。父汝霖，真定廉訪司照磨，使東平，遇盜死。源幼力學，事母孝，補縣史。中統初，擢衛輝路知事。遷齊河縣尹，有遺愛。去官十年，民猶立碑頌之。
再遷行台都事，僉江南浙西道提刑按察司事。劾常州路達魯花赤馬恕奪民田及他不法事，恕懼走賂權臣阿合馬，以他事誣源，既系獄，一日忽釋之，莫知所由。先時，源鄰里阿合馬姻戚，素知源事母孝。至是，聞源坐非辜，悉詣阿合馬曰：「源孝子也，非但我知之，天必知之。若妄殺源，悖天不祥。」阿合馬感悟，得不死。
尋除河間等路都轉運副使，撫治有條，竈戶逃者皆復業，常賦外羨餘至十萬緡。至元二十四年，改江東道勸農營田使。二十八年，遷都水監，開通惠河，由文明門東七十里與會通河接，置閘七，橋十二，人蒙其利。授同知湖南道宣慰司事。卒年七十七。
韓政，字君用，益都人，父松之，從金四駙馬伐宋，戍山陽，戰歿。政幼孤，習醫術以自給。後衆諸王塔察兒鎮遼東，塔察兒白其計畫於世祖，帝奇之。
至元十三年，相威爲征西都元帥，討西番，授政嘉議大夫、漢軍元帥監軍，佩金虎符。軍中大驚，曰：「監軍非國姓不可得。」裕宗在東宮亦疑之，政入辭，命挽強弓，彀而復引者三。裕宗歎曰：「皇帝善任使若是。」賜錦衣一襲以行。政西逾大磧，斬馘甚多。軍還，授前衛親軍副都元帥、指揮使，兼領左右衛屯田軍馬，奏以屯田統屬於衛，而治其無良者。從之。
十九年，加正義大夫，充樞密院判官。俄拜治書侍禦史，劾中書右丞盧世榮牟利，卒正其罪。二十三年，出爲淮東道提刑按察使。善決疑獄，爲吏民所稱。卒年六十六。贈嘉議大夫、尚書、上輕車都尉、南陽郡侯，諡威敏。
子拱，增城縣尹；振，昌國州知州；極，禦藥副使。
馮岵，字壽卿，中山人。祖父壁，金同知集慶軍節度使。父渭，右三部郎中。初，壁從金宣宗南流，與渭母相失。渭徒行千里求之，哀動行路，時稱爲馮孝子。
岵聰悟好學，辟中書省掾。故事，諸曹皆出爲總管、判官。岵以忤執政，獨抑爲直定轉運經歷。遷無極令，考最，換曲周令。大軍圍襄陽。籍河北民兵濟之，岵視丁地入中甲者，戶抽一人，賄托不行，富室計無所施，民翕然頌之。
宋平，擢奉議大夫、僉山南湖北道提刑按察司事，改嶺北湖南道，又改河北河南道。劾罷貪吏三百餘人，籍沒賕賂至三千錠。怨家訟岵不法十餘事、詔禦史按之，皆不實，抵誣者罪。擢岵朝請大夫、江西湖北道提刑按察副使。尋告歸。起爲山北遼東道提刑按察副使，以疾辭。再換山南江北道，命下數日而卒，年五十九。
岵文章雄剛深古，淺學不能句讀。晚號雪崖。疾篤，猶自書「馮孝子墓」、「雪崖墓」，伐石爲阡表焉。
胡祗遹，字紹聞，磁州武安人。少孤，自力於學。中統初，張文謙宣撫大名，辟員外郎。明年，入爲中書詳定官。
至元元年，授應奉翰林文字，尋兼太常博士，著《禮論》以糾時之弊政曰：聖人之制，禮通貴賤之情，而嚴同下之分。故曰：履雖美，不加於枕；冠雖幣，不以苴履。尊卑分定故也。群臣之視天子，如地之於天然。而篡弒之凶，古亦有之。何自而來哉？聖人作《易》，於坤之初六謹爲之戒曰：「初六履霜，陰始凝也。馴致其道，至堅冰也。」又曰：臣弒其君，子弒其父，其所由來者漸矣。賈誼見漢法不敬大臣曰：「天子之尊如堂，大臣如陛，衆庶如地。」今大臣下獄，賤隸得博執而笞辱之，然則堂不幾於無陛乎！今之大臣有罪，則杖辱於市，小人興訛造訕，揶揄詬罵，無所不至。漢之大臣，天子罪之，賈誼猶爲之太息。今之大臣，小民得以罪之，此風一長，有識者甚爲寒心。近歲以來，奴訐主，妻妾告夫，子弟訟父兄，編民把執詬辱官吏，輿台阜隸謗訕大臣，兇險奸邪，百無忌憚。白晝殿廷之上，穢言褻語，肆口而出。聖德天聰，豈不知其爲惡，然而樂聞不禁者，上欲發欺蔽，摘奸邪，通冤抑，抑豪橫也。故特借凶人之口，來端直之言耳。殊不察即位以來，所聞之言，無大利害，適足爲弄口舌者進身之階虛。失大臣之禮，瀆上下之分，朝廷之上，無禮無威；閭里之間，彜倫攸斁。無知之氓，習見官府之不足畏，一旦饑饉凶荒，狐鼠嘯聚，郡縣之權若之何制之？今之大臣，不以爲憂，反以私門豢養凶人，使之遞相訐制，何其愚也！必欲通上下之情，擢一二直節敢言之臣，如古之納言者，何求而不得？何必以嘵嘵之小人，瀆日月之明哉！
後調戶部員外郎，轉右司員外郎，尋兼左司。時阿合馬當國，官冗事煩	祗遹建言：「省官莫如省吏，省吏莫如省事。」忤其意，出爲冀甯路治中，兼提舉本路鐵冶，將以歲賦不辦責之。及蒞職，乃以最聞，改河東山西道提刑按察副使。
江南平，遷荊湖北道宣慰副使。有佃戶訐田主謀爲不軌，祗遹察其誣，坐告者。十九年，遷濟甯路總管，上八事於樞府：曰役重，曰逃戶，曰貧難，曰正身入役，曰僞署文牒，曰官吏保結，曰有名無實，曰合併偏頗。樞府采其言，著爲令。濟寧移治鉅野縣，兵後流亡，未復土，不知學。祗遹選郡中子弟教之，親爲講說，文學最於他郡。擢山東東西道提刑按察使，以敦教化爲先務。有父子兄弟相告者，必諭以倫常之重，不獲已，始繩以法。召拜翰林學士，不至，改江南浙西道提刑按察使，未幾，乞病歸。
二十九年，征耆德十人，以祗遹爲首，以病辭。三十年卒，年六十七。延祐五年，贈禮部尚書，諡文靖。
子持，太常博士。

王綱，字政之，安平人。性倜儻，少爲縣吏，不骫骨皮從俗。大軍伐宋，亟饋餉，自淮以北，征斂尤重。綱在潁州，首建互市之法，公私賴之。累擢工部主事。
世祖建大都，綱預營繕之役，以功最，遷兵部員外郎，轉刑部。讞獄概以平恕，豪右匿良民爲奴，綱擿其實免之。尋遷工部郎中。阿合馬擅利權，蠹幸百出，綱疏言其弊，忤阿合馬，出爲益都淘金總管府經歷。至元十九年，擢奉議大夫山東道提刑按察副使。尋改湖南道。湖南俗輕悍善訟，且歸附未久，守令率贓賄自恣，綱力革其弊，犯者以法繩之，一道帖然。
二十四年，遷海北廣東道提刑按察使。或勸以臨海炎瘴，宜勿行。綱曰：「使者受天子命，若以炎瘴棄之，誰當往者？」既至，疾作，還至潭州卒，年五十四。
子思敬，弋陽尹；思忠，淮東屯田副總管。弟經子思聰。
思聰，字德明。由書掾累擢廬陵尹，以才幹，選除廣州路推官。屬縣豪右有誣民以罪者，獄成，彌縫無間，思聰疑而詰之，竟得其實。擢海漕千戶，賜金行。進朝列大夫、衢州路治中致仕，卒。
曹世貴，字仲明，雎州考城人。父鸞，以材武爲劉整所薦，官規運庫提舉。
世貴，由翰林國史院書寫，授元帥府提控。世祖遣諸王塔察兒伐高麗，平章政事趙壁行征東省，以世貴爲行省宣差，使於高麗。其臣林衍陳兵以逆，世貴厲聲曰：「汝海邦小夷，敢脅天子之使，是反也！」立斬十餘人衍等讋服。擢忠翊校尉、城武令，有惠政，民勒石頌之。
遷同知隆興州。群盜據山洞，官軍不能討，使世貴招之，即相率來降。累遷朝列大夫、福建閩海道提刑按察副使，糾行省平章政事默勒賊民蠹政，詔誅之。遷中順大夫、興化路總管，改福建都轉運鹽使。卒，年六十一。
子定國，江陰尹；靖國，同知武昌摧荼提舉。
詹士龍，字雲卿，光州固始人。父鈞，爲宋勇勝軍都統，戍鄂州，以偏師來往渠、巴等州，數與元兵拒戰，至南平隆化縣，身受九創，被執。元帥欲生隆之，不屈，不食八日死。
士龍方在繈褓，與其母俱北徙。時董文忠從世祖南征，以士龍見於世祖。世祖歎曰：「患臣宜有佳兒。」即以士龍屬之文忠，撫爲已子。年十八，魁梧精敏，馳射能命中如破。文忠歎曰：「都統有後矣。」士龍固不識所謂也。後諸史忌之，至詈爲虜子。士龍乘間訴於文忠，語之故，士龍涕泣，欲復姓不可得。一日，從獵滹沱河上，復跪請於文忠。文忠戲之曰：「爾欲復姓耶？爲我投石水中，浮則從爾否從我。」左右鹹以爲笑，士龍仰天祝曰：「使詹氏不絕，石當浮。」因抱石投水中，石盤旋於急流中，若沈若浮者數四，文忠愕然，以手拊髀曰：「天也！詹都統其不死乎？」即日命士龍復詹姓。文忠卒，士龍哭之慟，服斬哀三年。
試經學、吏事高等，授高郵興化尹。時兵後，士龍招撫流亡，戶口日增。又籍官田人學宮，召佃種之，歲得穀三百五十石，以贍肄業者。縣東五十里濱海，若水患，宋范仲淹爲命，築堤捍之，名捍海堰，歲久圯壞。高郵、寶應、海陵諸州皆被水，士龍以狀聞，請發民夫修之。堤成，延互三百里，數州賴之。當興工時，掘地獲方石，刊四字曰：「遇詹再修。衆異之。工竣，擢兩淮都轉運鹽使司判官。調淮安路推官。
旋擢江南行台監察禦史。時桑哥柄國，虐焰方熾，士龍曰：「吾居言路，豈敢畏死！」即抗章劾之。未幾，桑哥伏誅，由是得名。復請病歸。起爲奉訓大夫、僉廣西肅政廉訪司事，居官二年，復以疾歸。卒，年五十八。
子澍，岳州華容縣尹，有廉惠聲。
高良弼，字輔之，真定平山人。父進。真定，莊聖太后分邑也，置規運庫，以進爲庫伎。良弼，幼端重如成人。真定火，延燒千家，良弼言於父曰：「吾家幸完，盍發粟賑災。」進大爲嗟異。既長，事世祖於潛邸。
世祖即位，使管真定路財賦。至元二年，授奉議大夫、同知南京都漕運使，賜金符。六年，改河南拘榷稅課使。未幾，遷同知河南都轉地運使。歲饑，賤糶粟以濟貧民。大軍圍襄陽，抽河北諸路民轉漕粟，不時至。良弼請增價以糴，則人趨利自至，功將倍蓰。從之。由是軍儲充溢。
秩滿，改知鳳翔府，倡民導汧水，起遙望盡閣底，五十里，溉田三千畝，水輪十七，岐人惠之，稱爲高氏渠。晉中順大夫、同知陝西都漕運使。漕使郭琮貪婪不法，良弼斂手避之，琮敗，獨無所染，猶以連坐免官。
二十四年，起爲少中大夫、淮安路總管。淮安以征日本治海艦，歲購材萬余，富商通有司，分入其利，積材已十三萬。良弼下車，吏又請四十萬緡如歲例，良弼白其事於行省，罷之。富商夜持五萬緡饋良弼，良弼曰：「若欲貨取吾耶！」叱之去。未幾行省報下，如舊例購材。良弼曰：「吾言不效，屍位何爲？」壹鬱發疾而卒，年六十六。
子琬，宜陽縣尹；珪，海船總管，征交趾戰歿。
白棟，字彥隆，冀甯陽曲人。少受業於許衡，衡爲國子酒，奏用舊弟子十二人，棟與焉。衡引疾歸，以棟與耶律祭有尚爲國子助教。後侍講於裕宗，棟爲講鄭伯克段於鄢，裕宗語人曰：「是非空言，意固有在也。」俄改國史館編修，仍兼助教。
擢監察禦史，疏劾阿合馬陰賊不法諸事。阿合馬誣棟糾摘不實，捕送刑部，獄引鄰婦使誣棟竊相來往，鄰婦不肯從，事始釋。又劾西京宣慰使倒拉沙以私憾殺其幕僚，時論偉之。出僉陝西漢中道提刑按察司事。有陰濟人遇仇家，問所挾何書，其人紿之曰：「反書也。」仇家至延安上變。棟往讞其獄，株連二百餘人，悉釋之，科以妄言之罰，有中使括馬延安，聞棟秉燭治獄，歎曰：「世有勤於職事，如斯人者乎！吾歸見陛下，當首言之。」
未幾，改僉河南河北道提刑按察司事。又改燕南河北道，丁父憂，歸，旋丁母憂，哀毀骨立，卒於苫次，年四十六。
孫澤，字潤甫，其先本女真人烏古孫氏，後徙大名，從漢俗以孫爲氏，祖璧，金明威將軍，兼軍資庫使，入蒙古爲稅課所詳議官。父仲，大都廣濟倉使。
澤，幼倜儻，以經濟自負。辟充淮東大都督府令史，改差行征東元帥府提控案牘。宋亡，其遣臣擁立廣王昺於福州，元帥唆都南征，檄澤爲軍師。由分水嶺趨建安，攻克南劍州，宋廣王遁入海。移攻興化，其守將陳瓚既降復叛，唆都怒議屠城，澤曰：「首惡者瓚耳，餘皆脅衆，不宜妄殺。」唆都從之，戮瓚於市，一城獲免。十月，唆都與江西行省左丞塔出合軍，自甲子門入海，襲漳、潮二州。至惠州，頓兵海豐縣，澤請濟師於萬戶喬惟忠，選精騎，從唆都直搗廣州。十二月，抵其城下，入之。十五年，還軍福建。往返數千里，戰勝攻取，用澤策畫居多。授福建道宣慰司都事。未幾，改立行省，就遷行省都事。唆都拜參知政事，入朝，澤從至大都，代之占對，世祖甚嘉之，賜錦衣一襲，授承直郎、知興化軍。
十六年，改軍爲路，立總管府，以澤行總管府事。時奸民私立頭目，侵漁良懦，鄉人苦之。官或追逮，輒拒不受命。澤至，拘索宣敕或軍前文字，盡追毀之，奸豪束手，州縣之令始行。陳瓚既誅，三縣之民以詿誤受戮者，猶三千餘家，有司欲沒其田産，行省委官勘驗，鄉民聞之，鹹竄伏山澤，相挺爲盜。澤揭榜曉諭，叛首伏辜，餘皆不問，降者給還田宅，不幸殺死無後，許親屬承接，官不得擅沒。於是遠近相應攜持而出，各安其業，三縣爲澤立生祠，作佛事以報之。議者又欲拘刷鄉兵充籍，置産手號，澤力阻不從，乃親詣行省上言：「此等皆田野耕農，自護身家，非有舊籍可稽，聽爲民便。」從之。民大悅。澤又興學校，延召生徙，刊補書版，就道化堂行鄉飲灑禮，觀者歎息，以爲復睹太平。二十一年，例降驟遷官，調永州路通判。湖廣行省平章要束木挾桑哥勢，恣爲貪虐，吏民重足而立。一日，遣其黨趙萬戶以取勘和買紗羅，至州，氣焰張甚。澤從容告之曰：「新附民易動，一有不靖，譴責官吏，君獨得安乎？趙感動，不竟其事而去。
二十六年，理算令下，澤曰：「吾不親行，其禍不解。」即至行省上計，要束木怒，拘澤於行省，澤不爲動。他郡根株連逮，因此破家者十有二三，獨永州無擾累，民立石頌之。武岡、寶慶盜發，行省檄澤收捕。澤戮盜魁三十一人，釋脅從五百餘人，一道肅清。
二十八年，要束木伏誅，擢澤奉訓大夫、充行省左右司員外郎。平章闊里吉思雅敬澤，薦澤諳習兵事。元貞二年，從闊里吉思撫定生黎。越海攻佔城，行軍方略，一以委澤。事平，授海北海南道宣慰副使。旋改廣西兩江道僉都元帥府事。海濱夷獠雜處，吏民有遵法度，狃以爲常。澤創立司規二十二章，簡易可行，奏請減並站驛，攢挪馬匹，以寬民力。從之。又以糧稅太重，災荒之後，宜從優恤，詔免廣西糧稅一年，民皆感悅。
澤行部視民間利害事，輒興革之，孜孜詢訪，如恐不及。道過象州，歲饑，澤發廩米二千石賑之。至臨賀，又發廩米一千二百石以賑饑。皆不待報，以便宜行事。
邕州議創屯田，委澤經畫，澤篇曆荒徼，臨交址界，起雷白等十寨陂堰八處，開水田五百二十頃，編立排甲人夫四千六百餘戶，歲收五萬余石，公私便之。徭人符文真告元帥薛直千奪民牛，邀取金銀等罪，行省檄澤驗治。澤躬入海島，理出平民四百八十二名，牛五十餘頭，金銀什物有差。
廣西道肅政廉訪使舉澤才任風憲。大德六年，授海北海南肅政廉訪使。澤抵任，例得圭田米五百餘石。澤曰：「吾尚未蒞事，遽食重祿可乎！」悉舉籍撥入儒學，以爲養士之費。澤患愚民絓刑綱，摹印格例三千餘冊，犯某事則抵某罪，名曰《社長須知》，月集老幼聽之，仿《周禮》月吉讀法之意，於是人知自重，犯罪者少。
雷州地近海，東南有潮汐之患，西北廣衍平袤，宜爲陂濼。澤深究水利，出私帑雇役四十人，浚通舊湖，築陂四千餘丈，挐三溪瀦之堤，旁置石閘七，復鑿渠，自西而東，環而南，長八千七百六十餘丈。渠上置閘六，通支流，以溉東南際海之田，親堤外復鑿二十四渠，以溉西北之田，長萬三千六百五十餘丈。建八橋以通行旅。渠之首尾，有閘，官司之，時其消長而啓閉之。附城山田作石渠，引西湖注之。又築塘馬家梢以障潮汐之患，撥水戶守之。自是瀉鹵萬頃，悉爲沃壤。澤爲政，規畫宏遠，措置精密，大率類此。
至大元年，遷福建閩海道肅政廉訪使，以母老乞養，不待命而去。事聞，改授江東建康道肅政廉訪使，以便養母。歲餘，丁母憂，去官。延祐二年，卒於家，年六十六。累贈推忠靖遠著節功臣、榮祿大夫、中書平章政事、柱國，追封魏國公，諡正憲。
澤於書無所不讀，尤精陰陽、曆算之學。諸葛亮木牛流馬法，澤以意爲之，轉運如飛。渾天儀以水激輪，澤以汞代之，不差晷刻。著《棋法》十卷，《忍經》一卷《集字選玉》二卷。子良楨。
良楨，字幹卿。資稟絕人，喜讀書，蔭補江陰判官。調婺州武義縣尹，改漳州路推官，上言：「律，徙者不杖，今杖而又徙，非恤刑意。宜加徙，減杖。」遂定爲令。移泉州，益以能稱。天曆初，拜陝西行台監察禦史，劾遼陽行省左丞相達識帖睦邇賣國不忠，援漢高帝斬丁公故事，以明人臣大義。並劾禦史中丞胡居佑奸邪。皆罷之。擢行台都事，猶以言不盡行，自免歸。
復起爲臨察禦史。良楨以惠宗初覽萬幾，不可不求賢自輔，疏言：「天厯數年，紀綱大壞，元氣傷夷。天祐聖明，入膺大統，而西宮秉政，奸臣弄權。今天威一怒，陰晦開明，以正大名，以章大孝，此誠兢兢業業祈天永命之秋。其朮在乎敬身修德而已。今經筵多兼領職事，大臣數日一進講，不逾數刻而罷，而暬禦小臣恆侍左右，何益於盛德哉！臣願招延儒生若許衡者數人，置於禁密，常以唐虞三代之道，啓沃宸衷，日新聖德，實萬世無疆之福。」又以「國俗，父死則妻其後母，兄弟死則納其妻，父母死無丁憂制。請下禮官有司，及右科進士在朝者會議自天子至於庶人皆從禮制，以明萬世不易之道。」又言：「處士劉因學朮可比許衡，宜從祀孔子廟庭。」皆不報。宦者罕失嬖妾，殺其妻，糜其肉飼犬。上疏乞置罕失重典。並論宦寺交結廷臣之害，宜加汰黜。憸人尤忌之。
至正四年，遷刑部員外郎。再遷中書省左司都事。出爲江東道廉訪司副使，不就。六年，授平江路總管，復不就。八年，召爲右司員外郎，擢郎中。尋遷廣東道肅政廉訪使，未行，還爲郎中，遷福建道肅政廉訪使，中道召還，參議中書省事，兼經筵官。十一年，拜治書待禦史，擢中書參知政事、同知經筵事。
十三年，擢左丞兼大司農卿，仍同知經筵事。時中書參用非人，良楨不能行其志。會軍餉絀，請與右丞悟良哈台主屯田，歲入二十萬石。東宮未建，良楨屢言之。車駕幸上都，始冊皇太子，立詹事院，驛召良楨爲副詹事。良楨每直端本堂，則進正心誠意之說，親君子遠小人之道，皇太子嘉納焉。
十四年，出爲淮南行省左丞。初，泰州賊張士誠既隆復叛，進據高郵。太師脫脫奉詔總諸軍討之，良楨與參議，	襲伯璲等皆從行。高郵垂克，會詔罷脫脫兵柄，有上變告伯璲等勸脫脫勒兵北向者，下其事逮問，詞連良楨，簿對無所驗。仍除中書左丞，份省彰德，調給軍食。未幾，召遠京師。十六年，進階榮祿大夫，賜玉帶。十七年，除大司農。
十八年，遷右丞，仍兼大司農，辭不允。有奸民誣告知宜興州張復通賊，中書將籍其孥吏，抱牘請署名。良楨曰：「吾腕可斷，牘不可署。」同列變色，卒不能強之。
良楨登政府，多所建白。罷福建、山東食鹽，浙東西長生牛租，瀕海被災圍田稅，民皆德之。嘗論《至正格》輕重不倫，吏得衎緣爲奸，舉明律者數人，參酌古今，重加厘訂。書成，良楨已以病去官。未幾卒。
初良楨曾祖壁改烏古孫氏爲孫氏，良楨自以金源舊族，不宜忘本，復改爲烏古孫氏。
史臣曰：漢霍光廢昌邑王，立宣帝，嚴延年劾其擅廢立，大逆亡道。文宗篡立，達識帖睦邇迎降，烏古孫良楨劾其賣國不忠。二人者，皆能明君臣之義，使後世之亂賊有年顧忌，而不敢動於惡。嗚呼！豈尋常敢言之士所能及哉。
趙宏偉，字子英，穎州人。至元十三年，大兵伐宋，宏偉以書謁，副元帥宋都礙奇之。從略臨江，下吉州，俱有功，署爲吉州參佐官。時江淮初附，吉之亂民復聚衆抗命，宋都礙使宏偉討之，道與賊遇，宏偉設伏橋下，以火攻之，賊敗走趨橋，伏發，盡殲之。乘勝搗其巢穴，賊悉衆來拒。宏偉諜知賊已過，還襲其背，大敗之，禽斬賊首，一州遂安。宋廂軍將王昌、張雲誘新附五營兵爲亂，事覺，昌就禽，宏偉夜襲雲斬之，俘其黨五百人。宋都礙欲盡誅之，宏偉曰：「此屬詿誤，非得已誅之無以安反側。」衆得免死。以功授泰和縣尹。宋相文天祥部將羅開禮、葉良臣謀攻吉、贛諸州，宏偉斬良臣，俘開禮，而釋其餘衆。
十五年，賜金符，提舉瓜洲渡。頃之，以例免，改衡州路總管府治中。宏偉大興屯墾，亂民皆去盜爲農，州以寧謐。後以疾告歸。
大德五年，用中丞董士恆薦，起儉浙西道肅政廉訪司事。先是，鎮江大旱，蠲民租九萬五千石，已而吏畏飛語，復征之，民無所出。行台移宏偉核其事，宏偉卒蠲之。大風海溢，常、潤等州民多凍溺，宏偉欲發粟賑之，有司以未得報爲辭。宏偉曰：「擅發之罪，坐我一人。」由是全活者十餘萬。官調所部造船，自淮入河至臨清，時山東饑，宏偉建議：「此有餘粟，彼有饑民，宜以有餘救民不足。」行省韙其言，漕粟五萬石於山東。遷江南行台都事。
十一年，江南饑，宏偉請以贓罰銀賑之，同僚猶豫未決，宏偉正色力爭。中丞廉恂歎曰：「吾佐得趙君，尚何憂國事哉！」卒如宏偉議。
召拜禦史台都事，疏言：「朝廷百官，宜各供其職，以襄時政。」
士論稱之。仁宗在東宮，聞其名，禮遇甚厚，常以字呼之。居一歲，宏偉復告歸，出爲浙東海右道廉訪副使，詣東宮辭，仁宗出衣緞，使自擇而賜之。擢江南行台侍禦史。皇慶二年，以年及七十致仕。延祐二年，復起爲福建道肅政廉訪使，以疾辭。泰定三年，卒。贈嘉議大夫、禮部尚書、上輕車都慰，追封天水郡侯，謐貞獻。
子思恭、思敬。思敬有文行，以處士征爲教授。孫璉、琬。
璉，字伯器。至治元年，登進士第，授嵩州判官。再調汴梁路祥符縣尹。入爲國子助教，累遷湖廣行省左右司郎中，除杭州路總管。杭州地大事繁，長吏多不稱其職。璉爲人強毅開敏，精力絕人，吏莫不服其明決。浙右病於徭役，民充坊、里正者，皆破其家。朝廷令行省召八郡守集議便民之法，璉獻議，以屬縣坊正爲雇役，里正，用田賦以均之，民鹹以爲便。有盜誘其同惡，持刃斫市人以索金，人無敢言者。璉曰：「此不可恕也。」遣卒掩捕之，盡戮於市。逾年，召拜吏部侍郎，杭人思之，刊其政績於碑。歷中書左司郎中，除禮部尚書，尋遷戶部，拜參議中書省事，出爲山北遼東道廉訪使。
是時河南兵起，兩淮亦騷動，朝廷乃析河南，立淮南江北行省於揚州，以璉參知政事。璉方病水腫，即輿疾而行。既至分省，鎮淮安，又移鎮真州。會張士誠爲亂，陷泰州興化，行省遣兵討之不克，命高郵知府李齊招諭之。士誠請降，行省授以民職，且乞從征討以自效。遂移璉鎮泰州。璉乃趣士誠，治戈船趨濠、泗，士誠疑憚不肯發，又覘知璉無備，遂復反。夜四鼓，縱火登城。璉力疾捫佩刀上馬，與賊鬥。賊圍璉，邀至其船。璉詰之曰：「汝輩罪在不赦，今既宥汝，又錫以名爵，朝廷何負於汝？乃既降復反邪！汝棄信逆天，滅不旋踵。我執政大臣，豈爲汝賊輩屈乎！」賊以槊撞璉墮地，欲舁登其舟。璉瞋目大罵，遂死之。其仆揚兒以身蔽璉，亦俱死。事聞，賻鈔三百錠，仍官其子錡。
璉弟琬，字仲德，仕至台州路總管。至正二十七年，方國瑛以舟挾琬至黃岩。琬潛登白龍奧，舍於民家，絕粒不食。人勸之食，輒瞑目卻之。七日而死。
史臣曰：「李秉彜諸人，皆世祖、成宗時之臨司，其盡心民事，糾劾官邪，可謂稱其職者。白棟劾阿合馬，詹士龍劾桑哥，尤不愧於鯁亮。風雨如晦，難鳴不已，二子有焉。」
