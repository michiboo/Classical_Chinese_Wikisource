○外國四 
　　緬暹羅 八百媳婦 
　　緬國為西南夷，不知其族類所出。有城郭宮室以居，有象馬以乘，舟筏以濟。其文字進上者，用金葉寫之，次用紙，又次用檳榔葉，謂之緬書。 
　　世祖至元八年，大理宣慰司遣乞台脫因等招之，不得見其酋，見其長官，導使者偕來。 
　　十年二月，以乞台脫因充禮部郎中，與勘馬剌失里及工部郎中劉源、工部員外郎卜雲失，充國信使，賜以璽書曰：「間者大理、善闡等路宣慰司導王國使詣京師，且言至王國，但見其臣下，未得見王，又欲觀吾大國舍利。朕矜憫遠來，即命來使覲見，又令縱觀舍利。益詢其所來，乃知王有內附之意。朕一視同仁，今再遣使往諭王國，誠能謹事大之禮，當遣子弟大臣來朝，彰我國家無外之義，用敦永好，時乃之休。至若用兵，夫誰所好？王其思之。」不報。 
　　十二年，建寧路安撫使賀天爵奏：「金齒頭目阿郭言：入緬有三道，一由天部馬，一由驃甸，一由阿郭地界，俱會緬之江頭城。又阿郭族人阿提范在緬掌五甸，戶各萬餘，欲內屬，請用為引導。」因言緬王無降雲南行省意，去使不返，必須征討。帝曰：「姑緩之。」 
　　既而，金齒千額總管阿禾來附，具言國使前為蒲賊阻道，今蒲人降，國使已達，緬王留之不遣。無何，緬人以阿禾內附，怨之，攻其地，欲立砦騰越、永昌間。時萬戶忽都、總管信苴日、總把脫羅脫孩方奉命伐永昌之西騰越、蒲驃、阿昌、金齒未降諸部族，駐兵南甸。阿禾來告急，忽都等遂晝夜兼行，與緬軍遇，阻河為陣，眾約四五萬，忽都等兵僅七百人。緬人前乘馬，次象，次步卒，象被甲，背負戰樓，兩傍挾大竹筒及短槍。忽都下令：「賊眾我寡，當先沖河北賊。」親率二百八十騎為一隊，信苴日以二百三十三騎傍河為一隊，脫羅脫孩以一百八十七人依山為一隊。戰良久，蠻兵敗走。追之三里，抵砦門，阻淖而返。有蠻兵萬餘繞出官軍後，忽都複列為三陣，進至河岸擊之，又敗走。連破十七砦，逐北至窄山口，轉戰三十餘里，蠻兵為象馬所踐蹂，故大敗。日幕，忽都中傷，始收兵。明旦，追之至千額，不及而還。俘獲甚眾，軍中以一帽、一靴、一氈衣易一俘。其脫者又為阿禾、阿昌邀殺，歸者無幾，官軍惟一蒙古人獲一象，不得其性被擊死，余無死者。時十四年三月也。 
　　十月，雲南宣慰使都元帥納速剌丁率蒙古、爨、僰、摩些軍三千八百人征之，至江頭城，招降具木、朵要、蒙帖、木耳、木充、磨欲等三百餘砦，土官曲臘蒲折戶四千、孟靡愛呂戶一千，磨奈蒙匡黑答八刺戶二萬、蒙忙甸土官甫祿保戶一萬，木都彈圖戶二百，凡三萬五千二百戶。以暑熱班師。 
　　二十年，大軍再伐緬，緬人請降。先是，帝聽納速剌丁言，發四川軍萬人，命藥剌海領之，又僉思、播、敘三州軍及亦奚不薛諸蠻軍征緬，不果行。至是，詔宗王相吾答爾、右丞太卜、參政也罕的斤率諸將征之。是年九月，大軍發中慶。至南甸，太卜由羅碧甸進軍。十一月，王命也罕的斤取道阿昔江，達鎮西阿禾江，造舟二百艘，順流至江頭城，斷緬人水路，自將一軍從驃甸徑抵其國，與太卜軍會。令諸將分攻，破其江頭城。遣人說降緬王，不應。進攻建都太公城，搗其巢，建都及金齒十二部俱降，得珍珠、珊瑚、異采、七寶束帶無算。 
　　二十二年，緬王遣其鹽井大官阿必立相至太公城，請納款，為孟乃甸白衣頭目觴塞阻道，不得行，遣騰馬宅者持信札來乞。驃甸土官匿俗報上司，免軍馬入境。匿俗給榜遣騰馬宅回江頭城，招阿必立相赴省，且報鎮西、平緬、麗川路宣慰司、宣撫司，差三參持榜至江頭城付阿必立相、忙直十弄二人，期兩月至江頭城，宣撫司率蒙古軍至驃甸相見議事。阿必立相先乞言於朝廷，降旨許其悔過，後差大官赴闕。 
　　朝廷尋遣鎮西平緬宣撫司達魯花赤兼招討使怯烈詣其國，宣上威德。又以張萬為征緬副都元帥，也先鐵木兒為征緬招討使。敕造戰船將兵六千人，以圖滿帶為都元帥總之，由中慶抵永昌，經阿昔甸，以至忙乃甸。 
　　二十四年正月，緬王為其庶子速速古里所執，囚於昔怯答剌之地，又害其嫡子三人，與大官木浪周等四人同為逆。雲南王所命官阿難答等，亦遇害。帝決意再征之，以脫滿答爾為都元帥，李海剌孫為征緬行省參政，將新附軍五千、探馬赤一千以行，仍調四川湖廣軍五千赴之，募能通白夷、金齒道路者從征，令駐緬近郊，俟進止。既而雲南王與諸將進至浦甘，緬人誘使深入，大軍失利，死七千餘人。緬遣使謝罪納款，雲南王允之，就命其渠長為帥，定三歲一貢。二十六年，始遣委馬剌菩提班的來進方物。 
　　成宗元貞元年，緬國阿剌札高微班的來獻舍利。二年，緬王遣子僧伽巴叔撒邦巴來貢。 
　　大德元年，緬王請歲輸銀二千五百兩、帛千匹、馴象二十頭、糧萬石，始封其主的立普哇拿阿提牙為緬國王，賜銀印，子僧哈八的為緬國世子，賜虎符。又賜王弟撒邦巴一珠虎符，頭令阿撒三青少年虎符，遣之。 
　　諭年，復遣其世子奉表入謝，自陳部民為金幣齒殺掠，率皆貧乏，以致上貢金幣愆期。帝憫之，止命間歲貢象，仍賜衣遣還。 
　　是年，雲南省先遣管竹思加使登籠國，其國王遣其舅兀剌合兀都魯新合二人從管竹思加赴闕。二月，至蒲甘，緬王帖滅的，令可瓦力引兵登舟，執兀剌合兀都魯新合，劫掠貢物。六月，管竹思加至太公城，緬人阿只不伽闌等來言：「緬王帖滅的實劫奪於爾，今已去位，新王為鄒聶，遣我輩召爾議，遣使入朝。」管竹思加至蒲甘，鄒聶曰：「帖滅的引八百媳婦兵破我甘當散當只麻剌班羅等城，又劫奪登籠國貢物。爾等回朝，不知其故，必加兵於我。今帖滅的已廢，特差大頭目密得力信者章者思力三人奉貢物入朝。」又移文雲南省，稱：「木連城土官阿散哥也，皇帝命佩大牌子為官人，初實無罪，前緬王欲殺之。聖旨令官治僧民，前緬王卻通叛人八百媳婦，引兵來壞甘當散當只麻剌班羅四族百姓，又劫奪登籠國貢物，故阿散哥也、阿剌者僧吉藍、僧哥速等廢前緬王，令我為王。」行省以聞。 
　　三年八月，太公城總管細豆，移文江頭站頭目逮的剌必塞馬加剌言：「阿散哥也兄弟三人，領軍三萬，殺緬王以下世子、妻妾、臣僕百餘人。」雲南省問其持文來者我文哥，言：「緬王就弒時，謂阿散哥也曰：『我祖以來，不死於刃，可投我水中，或縊死。』。遂縊之，埋屍於屋下，七日風雨不止。見夢於國人曰：『吾埋不得其地，若焚屍棄骨於水，則睛。』從之，果然。」我文哥出十餘日，又聞世子及逃出次子之母，與前此隨國信使留緬回回、畏吾兒、漢人百餘，皆被害。阿散哥也又逼淫新王之母。是月，緬王之子及其師來奔，陳辭於雲南省，乞復仇，大概謂：「阿巴民叛，緬王乞朝廷討之，叛人怒，謂王請兵來殺掠我等，遂修城聚兵，謀廢其王。又僧可速左右及阿剌者僧吉藍從人相繼從叛者，殺密里都拜加郎等族，王謂其兄阿散哥也，可勸汝兄弟勿爾。對曰：『我說必聽，不聽我親伐之。』王悉以國事付阿散哥也，因此得眾，遂生二心。王執而囚之。僧哥速等於不雨宿吉老亦之地，築大城拒守，水陸進兵，來逼蒲甘王釋阿散哥也，出見僧哥速等，奪象馬，掠百官，求錢物，燒城池，鎖王足置豕牢中，分其妻妾。王為皇帝奴，冤若如此，望拯救。」雲南行省左丞忙兀都魯迷失又上言：「緬王歸朝十一年矣，未嘗違生。今其臣阿散哥也兄弟三人以三罪加其身，置父子縲絏，又通新王之母，據舊王之妻妾。假三罪皆實，亦當奏從朝廷區處，乃敢擅權廢立，豈有此理。今其子來求救，且小甸叛人劫虜官民尚且赴救，答麻剌的微王乃上命為國主，叛臣囚之，豈可不救？抑使外國郊尤為亂，將至大患。」行省以聞。已而又聞新王亦被弒，阿散哥也篡立。九月，中書聞於上，上曰：「忙兀都魯迷失之言是也，速議奏行。」十二月，阿散哥也犯邊，攻阿真谷馬來城，距太公城二十里，兵尋退。 
　　四年正月，召忙兀都魯迷失赴闕，議兵事。五月，故緬王婿馬來城土官納速剌上言：「大德元年，朝廷遣尚書教化的伴送世子僧加八的還國，國王集眾聽詔，惟阿剌者僧吉藍、僧哥速不至。二年二月，興兵叛逆，駐蒲甘近境。王亦整兵，諭叛賊之兄阿散哥也曰：『爾二弟不聽詔，又敢為亂。爾今退兵從命則已，否則治爾同謀之罪。』阿散哥也諭之不從，王遂囚阿散哥也。二人引兵逼城，王遣納速剌等出戰，納速剌敗，被擒。王令國中諸僧出謂二人曰：『毋徒苦百姓。爾欲害我乎？若無此心，當釋爾史，復乃職。否則，明以告我。』阿散哥也及二弟皆曰：『王是我主，豈有異心。如不信，請如大寺為重誓。』從之。誓畢，釋之。賊退，納速剌亦得歸。至五月，三人合兵攻蒲甘，執王及世子僧加八的、次子朝乞力朝普，囚於木連城，凡十有一月。三年四月十日，阿散哥也令弟阿難答速殺緬王並二子，餘子康吉弄古馬剌加失巴遁去，放世子於蒲甘，而奪其妻。又分據王妻妾。共立王孽弟鄒聶，方十六歲，誅不附己者。十二月，又攻破阿真谷馬來兩城，納速剌逃來。」 
　　五月十五日，中書樞密奏：「征緬事，忙兀都魯迷失請用六千人。臣等謂，緬與八百媳婦通好力大，非一萬人不可。」敕：「所擬猶少，可增為一萬二千人。」又奏：「忙兀都魯迷失乞與薛超兀兒、劉都元帥德祿同事，及求雲南土官高阿康從軍，又請命親王闊闊監軍，以振兵威。」皆從之。上曰：「闊闊雖去，勿令預軍事。」 
　　四年閏八月，雲南平章政事薛超兀兒、忙兀都魯迷失等發中慶，期至大理西永昌、騰衝會集。十月，入緬境。十二月五日，至馬來城大會。十五日，至阿散哥也兄弟三人所守木連城，三城相接，賊出戰，敗之，賊閉門拒守。忙兀都魯迷失、劉左丞據城東北面，恭超兀兒、高阿康參政據西面，正南無軍守之。賊日出戰，城內四面立三梢單梢炮，向外攻擊。官軍尋立排沙傅其城。 
　　五年正月，分軍破石山寨，又召白衣催糧軍二千人攻其城南面。十九日，城上發矢石擂木，殺官軍五百餘人。 
　　二月二日，阿散哥也令十餘人呼曰：「我非叛人，乃皇帝良民。以緬王作違理三事，我等收之，彼自飲藥而死，非我等殺之。我等與蒙古人無甚作惡，若許我投降，顧永受約束。」又使人持金銀禮物出見。分省官諭賊，三人親出方可，不然難信，若一年不出，我軍亦住一年。賊竟不肯親出。 
　　二十七日，萬戶章吉察兒等言：「炎天瘴發，軍勞苦，不還實懼死傷獲罪。若令我等住夏瘴死，不如赴上前就死。若明白有旨，敦敢不住。在法，口傳聖旨勿行，我等今當回軍。」二十八日，分省官方議事，章吉察兒等遽率所部退走。二十九日，分省官亦回。三月五日，至阿占國城，追及章吉察兒等。忙兀都魯迷失移文稱：「大事未成，豈可回軍。若爾等果不肯住，可留軍一半或三千住夏守賊。」平章薛超兀兒、劉左丞、高參政皆言：「平章能住夏，我輩原遍告軍官，俱令住夏。」是日，新王之母乘象追及分省官，訴：「賊拘我於木連城，今始放出，若大軍五日不退，必出降。」章吉察兒等宣言：「病軍已先行，我等明日亦去，無可議者。」分省官命追回先行軍，皆言：「已去遠，無及矣。」次日，分省官遂下令班師。恭超兀兒、忙兀都魯迷失上言：「賊兵困屈，旦夕出降。參政高阿康、土官察罕不花、軍官章吉察兒等，同稱軍人多病，不可住，擬合回軍。分省官留之不聽，彼既行，分省官亦不能住。」又言：「賊饋阿康酒食，阿康受之，疑是寶貨。」又軍回五程，阿康出銀三千兩曰：「此阿散哥也賂諸將校者。」薛超兀兒等言：「此銀爾實受之，我輩未嘗知也。欲與諸將，爾自處之。」蓋因阿康與察罕不花等預此行，故功不成，乞置對以懲受賂者。 
　　八月八日，丞相完澤等奏遣河南平章政事二哥等赴雲南，雜問之。自宗王闊闊，平章政事薛超兀兒、忙兀都魯迷失，左丞劉德祿，參知政事高阿康，下至一二大將，校幕官、令史皆受賊賂，共為金八百餘兩、銀二千二百餘兩，遂不能號令偏裨。阿康因於察罕不花。令諸將抗言不能往夏，擅回。於是阿康、察罕不花俱伏誅。忙兀都魯迷失前死。薛超兀兒、劉德祿遇赦，皆追奪宣敕，永不敘用。忙兀都魯迷失子萬戶咬咬、忽都不丁，千戶脫脫木兒真，杖決有差，皆奪所居，籍其家產之半。其餘將校，各以輕重被笞。察罕不花者，麗江路軍民宣撫使也。是役也，自宗王以下皆以納賂麗於罰，辱國莫甚焉。 
　　武宗至大元年，緬使貢白象。帝命朵爾只為兵部侍郎，使其國。 
　　仁宗延祐二年，緬王遣其子脫剌合來朝。六年，復遣其臣趙欽撒入貢。 
　　英宗至治元年，帝御大明殿，受緬國使者朝。 
　　泰定元年，緬國王子吾者那等爭立，歲貢不至，命雲南宣諭之。三年，緬國王答里耶伯以國亂來乞師，詔雲南就近安撫之。四年，答里必牙請復立行省於迷郎崇城，不允。 
　　文宗至順三年，緬王遣使阿落等十人來貢方物。 
　　惠宗後至元四年，又遣使來貢方物。立邦牙等處宣慰司都元帥府並總管府。 
　　緬國東至八百宣慰司，南至海，西至孟養，北至猛密宣撫司，自司東北三十八程至雲南省治。其山曰小豹，其水曰金沙江，緬人恃以為險。其欲狙詐懍悍。男子善浮水，綰■〈髟上言下〉頂前，用青白布纏之。婦人綰■〈髟上言下〉頂後，不施脂粉。事佛敬僧，有大事則抱佛說誓，或詣僧誓之，然後決。其產、象、犀、馬、椰子、白氈、布、兜羅綿。樹類棕，高五六丈，結實如掌。土人以面納罐中，以索懸罐於實下，劃實取汁，熬為白糖。其葉即貝葉，寫緬書用之。石油自石縫流出，臭惡而黑色，可塗瘡。都會：有江頭城，至騰衝十五日。太公城在江頭南十日。馬來城在太公城南八日。安正國城在馬來城南五日。蒲甘，緬王城，在安天國城西南五日。所謂緬中五城也。 
　　暹與羅斛，古之扶南國也。暹國，北與雲南徼外八百媳婦接壤，東界安南，西北距頃國。羅斛，在暹之南，濱大海。暹土瘠，不宜稼穡。羅斛地平衍，種多獲，暹人仰給焉。有大河自暹達於羅斛，東南入海。每夏有黃水自海港漲入內河，農民乘時擢舟播種，苗隨水以漸而長，水尺苗亦尺，水退苗熟。有播植無耕耘，故谷豐而賤。《晉書》：「扶南國，西去林邑三千餘里，在海大灣中，其境廣袤三千里，人以耕種為務，一歲種，三歲獲。」是也。歷晉、宋齊、梁、隋、唐，屢通貢獻。後分為暹、羅斛二國。 
　　世祖至元二十六年，羅斛遣使入貢。成宗元貞初，暹國進金葉表。暹人與麻里予兒舊相讎殺，至是皆歸順。英宗至治三年，暹國來入貢。惠宗至正間，暹始降於暹羅斛。因合為暹羅國。暹羅南境，斗入大海中，形如箕舌，延袤約三千里，遠出占城、真臘之西南，隔海相望，成一大灣雲。 
　　八百媳婦者，夷名景邁。世傳其長，有妻八百，各領一寨，故名。自古不通中國。 
　　世祖中統初，命將征之，不能達而還。後遣使招徠，置八百大甸軍民宣慰司。 
　　又有大、小徹里，本古產里。伊尹四方獻令曰：「產里以象齒短狗獻周公，作指南車導之歸。」故又名車裡，後訛為徹里雲。其地在元江南，與八百媳婦犬牙相錯。 
　　成宗元貞二年，大徹胡會來降，立徹里軍民總管府，又置耿東路耿當、孟弄二州。大德元年，八百媳婦叛，寇徹里，遣野老不花討之，不克。 
　　四年，用雲南右丞劉深計，發兵二萬，立征八百媳婦萬戶府二，出四川、雲南囚徒從軍，人給玐子六十索。深等將兵，取道順元路，調民供給。土官宋隆濟給其眾曰：「官軍徵發汝等，盡翦發黥面為兵，身死行陣，妻子為奴，勢所必至。」眾惑其言，遂反。深復脅水西土官之妻蛇節，出金三千兩、馬三千匹。蛇節不能堪，聯結隆濟，率苗狫紫江諸蠻，圍深窮谷中，攻破楊黃寨，殺掠甚眾。朝命陝西平章也速帶爾、湖廣平章劉國傑，將兵合討之，大敗隆濟兵於墨特川。其兄子順元路同知阿重，縛之來獻，蛇節亦乞降，並斬之。深坐棄市。於是，罷所置萬戶府，留蛇節養子阿闕於水西，以撫其民，而升阿重為宣撫使。 
　　武宗至大二年，八百媳婦與大、小徹里作亂，威遠州土官谷保奪據木羅甸，遣雲南右丞算只爾威招之，私受谷保賂，竟以敗還。 
　　仁宗皇慶初，八百媳婦再寇邊，帝降詔招撫之，始獻馴象、白象，繼遣其子招三聽來朝，時大徹里哀用亦遣貢使七十五人詣闕，賜裘帽、靴靴有差。 
　　泰定二年，以土人寒賽為徹里軍府總官。四年，八百媳婦請官守，置蒙慶宣慰司都元帥及木安、孟傑二府於其地。 
　　文宗嗣位，八百媳婦使者昭哀入貢。 
　　其地東至老撾，南至波勒蠻，西至大吉剌，北至孟艮府。自姚關東南行五十程，至其國，有南格剌山，下有河，南屬八百，北屬車裡。平川數千里，幅員廣遠。其產：巨象，安息、白檀諸香。民皆僰種，刺花樣於眉目間，雕題也。好佛惡殺。每村立一寺，每寺建塔，約以萬計。有敵人來侵，不得已舉兵應之，得其仇即止。俗名慈悲國也。
