
《洪範》曰：「土爰稼穡。」失土之性，稼穡不成，時則有饑饉，爲地震山崩，天雨土，花妖蟲孽牛禍。其徵恆風，其色黃，是爲黃眚黃祥。 
中統元年五月，澤州飢。二年六月，塔察兒部飢。七月，桓州飢。三年五月，甘州飢。閏九月，濟南路飢。 
至元二年四月，遼東飢。五年九月，益都譏。六年十一月，濟南及固安、高唐二州飢。七年五月，東京飢。七月，山東淄、萊等州飢。 
八年正月，西京、益都飢。九年四月，京師飢。七月，水達達部飢。十七年三月，高郵州飢。十八年二月，浙東飢。四月，通、泰、崇明等州飢。十九年九月，真定路飢。民流徙鄂州。二十三年七月，宣寧縣飢。二十四年九月，平灤路飢。十二月，平江、嘉興路，湖、秀二州飢。二十五年四月，浦臺縣飢。十一月，兀良合部飢。二十六年二月，合木裏部飢。三月，安西、甘州等路飢。四月，遼陽路飢。閏十月，武平路飢，檀州飢。十二月，蠡州飢。河間、保定二路飢。二十七年二月，開元路寧遠等縣飢。四月，浙東婺州飢。河間任丘、保定定興二縣飢。九月，河東山西道飢。二十八年三月，真定、河間、保定、平灤、太原、平陽等路飢。杭州、平江、鎮江、廣德、太平、徽州飢。九月，武平路飢。十二月，洪寬女直部飢。大都飢。二十九年正月，清州、興州飢。三月，大寧之龍山縣、裏州之和中縣飢。東安、固安、薊、棣四州飢。三月，咸寧、昌州飢。閏六月，南陽、懷孟、衛輝等府路飢。三十年十月。京師飢。 
元貞二年四月，平陽絳州、太原陽曲、台州黃岩飢。 
大德元年六月，廣德路飢。七月，寧海州文登、牟平等縣飢。三年八月，揚州、淮安籌路飢。四年二月，湖北飢。三月，寧國、太平二路飢。九月，建康、常州、江陵等路飢。六年五月，福州飢。六月，杭州、嘉興、湖州、廣德、寧國、饒州、太平、紹興、慶元、婺州等路飢。大同路飢。七月，建康路飢。十一月，保定路飢。七年二月，真定路飢。五月，太原、龍興、南康、袁州，瑞州、撫州等路，高唐、南豐等州飢。六月，浙西飢。七月，常德路飢。八年六月，烏撒、烏蒙、忙部、東川等路飢。九年三月，常寧州飢。五月，寶慶路飢。八月，揚州飢。十年三月，濟州任城飢。四月，漢陽、淮安、道州、柳州飢。七月，黃州、沅州、永州飢。八月，成都飢。十一月，揚州、辰州飢。十二月，山東飢。 
至大元年二月，益都，般陽、濟寧、濟南、東平、泰安大飢。六月，山東、河南、江淮等路大飢。二年七月，徐州、邳州飢。 
皇慶元年六月，鞏昌、河州路飢。二年三月，晉寧、大同、東川、鞏昌、甘肅等路飢。四月，真定、保定、河間等路飢。五月，順德、冀寧二路飢。六月，上都飢。 
延佑元年六月，衡州飢。七月，台州飢。十二月，歸德、汝寧、沔陽、安豐等府路飢。二年正月晉寧、宣德、懷孟、衛輝、益都、般陽等路飢。漢陽路飢。三年二月，河間、濟南濱、棣等處飢。四月，遼陽蓋州及南豐州飢。五月，寶慶、桂陽、澧州、潭州、永州、道州、袁州飢。四年正月，汴粱飢。五年四月，上都及遼陽飢。六年八月，山東濟寧飢。七年四月，上都，濟南蒙古軍飢。五月，大同、雲內、豐州、東勝州飢。瀋陽路飢。八月，廣東新州新興縣飢。 
至治元年正月，蘄州蘄水縣飢。二月，河南汴梁、歸德、安豐等路飢。是春，般陽飢。五月，膠、濮、二州飢。七月南恩、新州飢。十一月，鞏昌成州飢。十二月，慶遠、真定二路飢。二年三月，河南、淮東、淮西諸路飢。延安延長、宜川二縣飢。奉元路飢。四月，東昌、霸州飢。九月，臨安河西縣飢。三年二月，京師飢。三月，平江嘉定州飢。崇明、黃岩二州飢。十一月，鎮江丹徒、沅州黔陽縣飢。十二月，歸、澧二州飢。 
泰定元年正月，惠州、新州、南恩州，信州上饒縣，廣德路廣德縣，岳州臨湘、華容等縣俱飢。二月，慶元、紹興二路，綏德州米脂、清澗二縣飢。三月，臨洮狄道縣、石州離石縣飢。四月，江陵、荊門州、監利縣飢。五月，贛州、吉安、臨江等路，崑山、南恩等州飢。八月，冀寧、延安、江州、安陸、杭州、建昌、常德、全州、桂陽、辰州、南安等路屬州縣飢。九月，紹興、南康二路飢。十一月。泉州飢。中牟、延津二縣飢。二年正月，梅州飢。祿勸、英德二州飢。閏正月，河間真定、保定、瑞州路飢。二月，鳳翔路飢。三月，薊、邠、徐、邳四州飢。濟南、肇慶、江寧、惠州飢。四月，杭州、鎮江、寧國、南安、潯州、潭州等路飢。五月，廣德、袁州、撫州飢。六月，寧夏路飢。九月，瓊州、成州飢。德慶路飢。十二月，濟南、延川等路飢。三年三月，河間、保定、真定、衛輝、中山、順德、寧夏、建昌、大都、永平、奉元飢。四月，濟南飢。十一月，瀋陽、大寧、永平、廣寧、金、復州，甘肅亦集乃路飢。四年正月，遼陽諸路飢。二月，奉符、長清、萊蕪三縣飢。建康、淮安、蘄州屬縣飢。四月，通、薊等州，漁陽、永清等縣飢。七月，武昌江夏縣飢。 
致和元年二月，乾州飢。三月，晉寧、冀寧、奉元、延安等路飢。四月。保定、東昌、般陽、彰德、大寧五路屬縣飢。五月，河南、東平、大同等路飢。七月，咸寧、長安、涇州靈臺飢。 
天曆二年正月，大同及東勝州飢。涿州房山、范陽等縣飢。四月，奉元耀州、乾州、華州及延安、邠、寧諸縣飢，流民數十萬。大都、興和、順德、大名、彰德、懷慶、衛輝、汴粱、中興等路，泰安、高唐、曹、冠、徐、邳等州飢。江東、浙西二道飢。八月，忻州飢。十月，漢陽、武昌、常德、澧州等路飢。鳳翔府大飢。三年正月，寧海州文登、牟平縣飢。懷慶、衡州二路飢。真定、汝寧、揚、廬、蘄、黃、安豐等路飢。二月，河南大飢。三月，東昌須城、昌邑縣飢。沂、莒、膠、密、寧海五州，臨清、定陶、光山等縣飢。鞏昌蘭州、定西州飢。四月，德州清平縣飢。 
至順元年，秦州飢。二年二月，集慶、嘉興二路及江陰州飢。檀、順、濰、密、昌平五州飢。六月，興和路高原，咸平等縣飢。九月，思州鎮遠府飢。十二月，河南大飢。三年四月，大理、中慶路飢。五月，常寧州飢。七月，滕州飢。八月，大都寶坻縣飢。 
元統元年夏，兩淮大飢。二年春，淮西飢。七月，池州飢。十一月，濟南、萊蕪縣飢。至元元年春，益都路沂水、日照、蒙陰、莒四縣及龍興路飢。夏，京師飢。是歲，沅州、道州、寶慶及邵武、建寧飢。二年，順州及淮西安豐，浙西松江州，台州，江西江、撫、袁、瑞四川。湖北沅州盧陽縣飢。三年。大都及濟南、蘄州、杭州、平江、紹興、溧陽、瑞州、臨江飢。五年，上都開平縣、桓州，興和寶昌，濮州之鄄城，冀寧之文州，益都之膠、密、莒、濰四州，遼東瀋陽路，湖南衡州。江西袁州，八番順元等處皆飢。六年，順德之邢臺，濟城之歷城，大名之元城，德州之清平，泰安之奉符、長清，淮安之山陽等縣，歸德邳州，益都、般陽、處州、婺州四路皆飢。 
至正元年春，京畿州縣、真定、河間、濟南及湖南飢。夏，彰德及溫州飢。二年，保德州大飢。三年，衛輝、冀寧、忻州大飢，人相食。四年，霸州大飢，人相食。東平路東阿、陽谷、汶上、平陰四縣皆大飢。冬，保定、河南飢。五年春，東平路須城、東阿、陽谷三縣及徐州大飢，人相食。夏，濟南、汴梁、河南、邠州、瑞州、溫州、邵武飢。六年五月，陝西飢。七月，彰德、懷慶、東平、東昌、晉寧等處飢。九年春，膠州大飢，人相食。鈞州新鄭、密縣飢。十四年春，浙東臺州，江東飢。閩海福州、邵武、汀州，江西龍興、建昌、吉安、臨江、廣西靜江等路皆大飢，人相食。十七年，河南大飢。十八年春，莒州蒙陰縣大飢，斗米金一斤。冬，京師大飢，人相食。彰德、山東亦如之。十九年正月至五月，京師大飢，銀一錠得米僅八斗，死者無算。通州民劉五殺其子而食之。保定路莩死盈道，軍士掠孱弱以爲食。濟南及益都之高苑，莒之蒙陰，河南之延津、新安、澠池等縣皆大飢，人相食。二十一年，霸州飢，民多莩死。 
太宗五年癸巳十二月，大風霾七晝夜。 
至元十六年，保定二十餘路大風害稼。二十年正月，汴梁延津、封丘二縣大風，麥苗盡拔。二十四年，西京、北京、隆興、平灤、南陽、懷孟等路大風。三十一年七月，棣州陽信縣大風，拔木髮屋。 
元貞元年，金、復州大風損禾。三年，順德大風。 
大德二年五月，衛輝、彰德大風損禾。八年九月，潮州颶風，海溢。十年二月，大同路暴風。 
至大元年秋，歸德大風。 
延祐七年八月，延津縣大風，晝晦，桑隕者十八九。 
至治元年三月。大同路大風，走沙土，壅沒麥田一百餘頃。二年十二月，大同、衛輝、江陵屬縣皆大風。三年三月，衛輝路大風，桑隕蠶死。 
泰定元年八月，永嘉縣大風，海溢。三年七月寶坻、房山二縣大風折木。八月，鹽官州溢。大都昌平等縣大風一晝夜，壞民居九百餘家。四年五月，衛輝路輝州大風九日，禾盡偃。是年，通州、崇明州大風。 
天曆三年二月，胙城縣、新鄉縣大風。 
至順元年，衛輝路大風。七月，廣平、真定、肥城、保定曲陽大風。二年十月，吳江州大風。是年，柳林行官大風拔木。 
元統元年三月，紹興蕭山縣大風拔木。 
至正元年七月，廣西雷州颶風大作，涌潮水，拔木害稼。二年十月，海州颶風作，海水溢，溺死人民。四年七月，溫州颶風大作。七年正月朔，大都大風。十三年五月乙丑，潯州颶風大作，壞官舍民居，屋瓦門扉皆飄揚七里之外。十四年七月甲子，潞州襄垣縣大風拔木。十六年，溫州大風。十七年六月，溫州颶風。十八年正月，大風起自西北，僕益都萬歲碑。二十一年正月癸酉，石州大風拔木，六畜皆鳴，人持搶矛忽生火焰，抹之即無，搖之即有。二十四年，台州路黃岩州海溢，颶風拔木，禾盡偃。二十七年三月庚子，京師有大風，起自西北，飛砂揚礫，昏冥蔽天，逾時風勢八面俱至，終夜不止。如是者連日。自後每日寅時風起，萬竅爭鳴，戌時方息。至五月癸未乃止。二十八年正月，上都風霾。二月，上都大風晝晦。 
至元四年六月。中都、順天、東平等處蠶災。七年五月，東平、大名等處蠶災。十七年二月，真定七路桑有蟲食之。二十二年五月，真定、廣平、河間、大名、濟南蠶災。二十三年五月，廣平等路蠶災。二十五年七月乙巳，保定路唐縣野蠶成繭。二十九年，真定之中山、新樂、平山、獲鹿、元城、靈壽；河間之滄州無棣，景州之阜城、東光；益都之濰州北海縣，有蟲食桑皆盡。 
元貞元年四月，真定平山、靈壽二縣有蟲食桑。二年五月，隨州野蠶成繭。 
大德元年六月，平灤路蟲食桑。五年四月，大都、彰德、廣平、真定、順德、大名、濮州蟲食桑。七年五月，濟寧等處蟲食桑。 
至大元年五月，大名、廣平、真定三路蟲食桑。 
至治元年五月，保定路飛蟲食桑。 
致和元年六月，河南德安屯蠖食桑。 
天曆二年二月，真定平山縣，河間臨津等縣、大名魏縣蟲食桑。四月，濮州鄄城縣、大名路，六月，衛輝蠶災。三月，滄州、高州及南皮、鹽山、武城等縣蟲食桑。 
至順元年三月，濮州諸縣蟲食桑。五月，滄州、高唐州蟲食桑。二年二月，深、冀二州蟲食桑。三月，真定、汴梁二路，恩、冠、晉、冀、深、蠡、景、獻等州亦如之。五月，東昌、保定二路，濮、高唐等州蟲食桑，六月，濟寧路蟲食桑。七月，辰州、興國二路蟲食桑、傷禾。三年三月，高唐、深、冀等州，大名、汴粱、廣平三路蟲食桑。四月，東昌、濟寧二路及曹、濮等州蟲食桑。 
至元八年六月，遼州和順縣、解州聞喜縣虸蚄生。十八年，高麗，夏津、武城縣蟊。二十三年五月，霸州、漷州蝻。十月，興化路仙遊縣蟲傷禾。二十四年，鞏昌虸蚄爲災。二十七年四月，婺州螟害稼，雷而大作。螟盡死，歲乃大稔。 
元貞元年六月，利州龍山縣、蓋州明山縣螟。二年五月，濟州任城縣螟。 
大德七年五月，濟南、東昌、般陽、益都等路蟲食麥。閏五月，汴梁開封縣蟲食麥。九年七月桂陽郡蝝。 
至大元年五月，東平、東昌、益都等路蝝。 
皇慶二年五月，檀州及獲鹿縣蝻。 
延佑七年七月，霸州及南邑縣蝻。 
泰定二年七月，奉元路咸陽、興平、武功蝻。三年，風翔府岐山等縣虸蚄害稼。 
天曆二年，淮安、廬州、安豐三路屬縣蝻。 
至順元年七月，寶慶等路田生青蟲，食稼。 
至正三年六月，梧州青蟲食稼。十年七月，同州蟲食稼。知州石亨祖禱於元妙觀，雨三日，蟲盡死。十九年五月，濟南章丘、鄒平二縣蝻，五穀不登。二十二年春，衛輝路螟。六月，膠水縣虸蚄生。七月，掖縣虸蚄生，害稼。二十三年六月，寧海文登縣虸蚄生。七月，萊州招遠、萊陽二縣，文登州、寧海州虸蚄生。 
大宗十年八月蝗。 
中統三年五月，真定、順天、邢州符路蝗。四年六月，燕京、河間、益都、真定、東平蝗。八月，濱、棣等州蝗。至元二年七月，益都大蝗。十二月，西京、北京、順德、徐、宿、邳等州、路蝗。三年，東平、濟南、益都、平灤、洺磁、順天、邢州、中都、河間、北京、真定路蝗。四年，山東、河南北諸路蝗。五年六月，東平等路蝗。六年六月，河南北、山東諸路蝗。七年三月，益都、登、萊蝗。七月，南京、河南諸路蝗，八年六月，上都、中都、大名、河間、益都、順天、懷孟、彰德、濟南、真定、衛輝、平陽、歸德、順德等路，淄、菜、洺、磁等州蝗。十五年，濮州蝗。十六年四月，大都十六路蝗。十七年五月，真定、咸平、沂州及漣、海、邳、宿等州蝗。十九年四月，別十八里部東三百餘里蝗害麥。二十一年六月，中衛屯田蝗。二十二年四月，大都、汴梁、益都、廬州、河間、濟寧、歸德、保定蝗。七月，京師蝗。二十五年七月，真定、汴梁蝗。八月，趙、晉、冀三州蝗。二十六年六月，東平、濟寧、東昌、益都、真定、廣平、歸德、汴梁、懷孟蝗。二十七年四月，河北蝗。二十九年六月，東昌、濟南、般陽、歸德等路蝗。三十年六月，大興縣蝗。九月，登州蝗。三十一年六月，東安蝗。 
元貞元年六月，汴粱陳留、太康、考城等縣，睢、許等州蝗。二年六月，濟寧任城、魚臺縣。東平須城、汶上縣，開州長垣、清豐縣，德州齊河具，滑州，內黃縣，潁州太和縣蝗。七月，平陽、大名、歸德、直定等處蝗。八月，德州、彰德、太原蝗。 
大德元年六月，歸德、邳州、徐州蝗。二年二月，歸德等處蝗。四月，江南、山東、兩淮、江浙、燕南屬縣百五十處蝗。六月，山東、河南、燕南、山北五十處，遼東、大寧路金源縣蝗。三年五月，揚州及淮安屬縣蝗，有甃食之。十月，隴、陝蝗。四年五月，揚州、南陽、順德、東昌、歸德、濟寧、徐、濠、芍陂蝗。五年六月，順德路淇州蝗。七月，廣平、真定等路蝗。八月，河南、睢、陳、唐、和等州，新野、汝陽、江都、興化等縣蝗。六年四月，真定、大名、河間等路蝗。七月，大都涿、順、固安三州及濠州鍾離、鎮江丹徒蝗。七年五月，益都、濟南等路蝗。六月，大寧路蝗。八年四月，益都臨朐、德州齊河縣蝗。六月，益津縣蝗。九年六月，通、泰、靖海、武清等州縣蝗。八月，涿州良鄉、河間南皮、泗州天長等縣及東安、海鹽等州蝗。十年四月，大都、真定、河間、保定、河南等路蝗。六月，龍興、南康等路蝗。十一年五月，真定、河間、順德、保定等路，六月，保定屬縣，七月，德州，八月，河南、真定等路蝗。 
至大元年二月，汝寧、歸德二路蝗。五月，晉寧路蝗。六月，真定、保定二路蝗。八月，淮東蝗。二年四月，益都、東平、東昌、順德、廣平、大名、汴梁、衛輝等路蝗。六月，檀、霸、曹、濮、高唐、泰安等州，良鄉、舒城、歷陽、合肥、大安、江寧、句容、溧水、上元等縣蝗。七月，濟南、濟寧、般陽、河中、解、絳、耀、同、華等州蝗。八月，真定、保定、河間、懷孟符路蝗。三年四月，寧津、堂邑、茌平、陽谷、平原、齊河、禹城七縣蝗。五月，合肥、歷陽、蒙城、霍邱、懷寧等縣蝗。七月，磁州、威州，饒陽、元氏、平棘、滏陽、元城、無棣等縣蝗。 
皇慶元年，彰德、安陽縣蝗。 
延祐七年六月，益都蝗。 
至治元年五月，霸州蝗。六月，衛輝、汴梁等處蝗。七月，江都、泰興、通許、臨淮、盱眙、清流等縣蝗。十二月，寧海州蝗。二年，汴粱祥符縣蝗，有羣甃食蝗，既食而復吐之，積如丘垤焉。十二月，汴粱、順德、河間、保定、濟寧、濮州、益都諸路蝗。三年五月，保定路歸信縣蝗。七月，真定諸路蝗。 
泰定元年六月，大都、順德、東昌、衛輝、保定、益都、濟寧、彰德、真定、般陽、廣平，大名、河間、東平等路蝗。二年五月，彰德等路蝗。六月，德、濮、曹、景等州，歷城、章丘、淄川、茌平等縣蝗。九月，濟南、歸德等路蝗。三年六月，東平須城縣、興國永興縣蝗。七月，大名、順德等路，趙州，曲陽、滿城、慶都、修武等縣蝗。淮安、高郵二路，睢、泗、雄、霸等州蝗，八月，永平、汴粱、懷慶等路蝗。四年五月。大都、南陽、汝寧、廬州等路蝗。洛陽縣有蝗五畝，羣鳥盡食之，越數日。蝗又集，又食之。六月，大都、河間、濟南、大名、陝州蝗。七月，藉田蝗。八月，冠州、恩州、大都、河間、奉元、懷慶諸路蝗。十二月，保定、濟南、衛輝、濟寧、廬州五路，南陽、河南二府蝗。博興州，臨淄、膠西等縣蝗。 
致和元年四月，大都薊州、永平路石城縣蝗。鳳翔岐山縣蝗，無麥苗。五月，潁州及汲縣蝗。六月，武功縣蝗。 
天曆二年四月，大寧興中州、懷慶孟州、廬州無爲州蝗。六月，益都路莒、密二州蝗。七月，真定、汴梁、永平、淮安、盧州、大寧、遼陽等路屬縣蝗。八月，保定行唐縣蝗。三年五月，廣平、大名、般陽、濟寧、東平、汴梁、南陽、河南等路，輝、德、濮、開、高唐五州蝗。 
至順元年六月，漷、薊、固安、博興等州蝗。七月，解州、華州及河內、靈寶、延津等二十二縣蝗。二年三月，陝州諸路蝗。六月，孟州濟源縣蝗。七月，河南閿鄉、陝縣，奉元蒲城、白水等縣蝗。 
元統二年六月，大寧、廣寧、遼陽、開元、瀋陽、懿州蝗。八月，南康諸縣蝗。 
後至元二年七月。黃州蝗。三年六月，懷慶、溫州、汴粱陽武縣蝗。七月，武陟縣鷹食蝗。五年七月，膠州即墨縣蝗。是年秋七月，螟生牧野南，有鵠鵒自西北來，啄螟食之盡。 
至正四年，歸德府永城縣及亳州蝗。十二年六月，大名路開、滑、浚三州，元城十一縣蝗。十七年，東昌茌平縣蝗。十八年夏，薊州、遼州、港州昌邑縣、膠州高密縣蝗。秋，大都、廣平，順德及濰州之北海、莒州之蒙陰、汴梁之陳留、歸德之永城皆蝗。順德九縣民食蝗，廣平人相食。十九年，大都霸州、通州，真定，彰德，懷慶，東昌，衛輝，河間之臨邑，東平之須城、東阿、陽谷三縣，益都路之益都、臨淄二縣，濰州、膠州、博興州，大同、冀寧二路，文水、榆次、壽陽、徐溝四縣，沂、汾二州及孝義、平遙、介休三縣。晉寧潞州及壺關、潞城、襄垣三縣，霍州趙城、靈石二縣，隰之永和，沁之武鄉，遼之榆杜、奉元，及汴粱之祥符、原武、鄢陵、扶溝、杞、尉氏、洧川七縣，鄭之滎陽、汜水，許之長葛、郾城、臨潁，鈞之襄城、新城、密縣皆蝗，食禾稼草木俱盡，所至蔽日，礙人馬不能行，填坑塹皆盈。饑民捕蝗以爲食，或曝幹而積之。又罄，則人相食。七月。淮安清河縣飛蝗蔽天，自西北來，凡經七日，禾稼俱盡。八月，大同路蝗。二十年，益都臨朐、壽光二縣，鳳翔岐山縣蝗。二十一年六月，河南鞏縣蝗，食稼俱盡。七月，衛輝及汴梁滎澤縣、鄭州蝗。二十二年秋，衛輝及汴粱開封、扶溝、洧川三縣，許州及鈞之新鄭、密二縣蝗。二十五年，鳳翔岐山縣蝗。績溪縣蝗。 
至元十六年四月益都樂安縣朱五十家，牛生㹀犢，兩頭四耳三尾，其色黃，既生即死。 
大德九年二月，大同平地縣迷兒的斤家，牛生麒麟而死。 
至大四年，大同宣寧縣民滅的家，牛生一犢，其質有鱗無毛，其色青黃，類若麟者，以其享上之。 
泰定三年九月，湖州長興洲民王俊家，牛生一獸，鱗身牛尾，口目皆赤，墜地即大鳴，母不乳之。具圖以上，不知何獸，或曰：「此瑞也，宜俾史臣紀錄。」 
至正九年三月，陳州楊家莊牛生黃犢，火光滿室，麻頂綠角，間生綠毛，不食乳，二日而死。十年秋，襄陽車城民家，牛生犢，五足，前三、後二。二十六年春，汴梁祥符縣牛生犢，雙首，不及二日死。二十八年五月，東昌聊城縣錢鎮撫家，牛生黃犢，六足，前二後四。 
至元二十四年，諸王薜徹都部雨土七晝夜，沒死牛畜。 
大德十年二月，大同平地縣雨沙黑霾，斃牛馬二千。 
至治三年二月丙戌，雨土。 
致和元年三月壬申，雨霾。 
天曆二年三月丁亥，雨土霾。 
至順元年三月丙戌，雨土霾。 
後至元五年二月，信州雨土。 
至正三年三月至四月，忻州風霾晝晦。二十六年四月乙丑，奉元路黃霧四塞。 
至元元年十一月，興國路地震。四年八月，漢陽地震。二十一年八月，鬆滋、枝江地震。九月戊子，京師地震。二十六年正月丙戌，地震。二十七年二月癸未，泉州地震。丙戌，泉州地復震。八月癸未，武平路地大震。二十八年八月乙丑，平陽路地震，壞廬舍萬八百區。 
元貞元年三月壬戌，地震。 
大德六年十二月辛酉，雲南地震。戊辰，亦如之。七年八月辛卯夕，地震。太原、平陽尤甚，壞官民廬舍十萬計。平陽趙城縣範宣義郇堡徙十餘里。太原徐溝、祁縣及汾州平遙、介休、西河、孝義等縣地震成渠，泉涌黑沙。河州北城陷，長一里，東城陷七十餘步。八年正月，平陽地震不止。九年四月己酉，大同路地震，有聲如雷，壞廬舍五千八百。壓死者一千四百餘人。懷仁縣地震，二所湧水盡黑，其一廣十八步，深十五丈，其一廣六十六步，深一丈。五月癸亥，以地震，改平陽路爲晉寧，太原路爲冀寧。十一月壬子，大同地震。十二月丙子，又震，十年閏正月，晉寧、冀寧地震不止。三月，道州營道縣暴雨，山裂百三十餘處。八月壬寅，開城路地震。 
至大元年六月丁酉，鞏昌隴西、寧遠縣地震。雲南烏撒、烏蒙地三日而大震者六。九月己酉，蒲縣地震。十月癸丑，蒲縣、陵縣地震。二年十二月壬戌，陽曲縣地震有聲。三年十二月戊申，冀寧路地震。四年三月己亥，寧夏路地震。七月癸未，甘州地震，大風，有聲如雷。閏七月甲子，寧夏地震。 
皇慶二年六月己未朔，京師地震。丙寅，又震。七月壬寅，又震。 
延佑元年二月戊辰，大寧路地震。四月甲申朔，大寧地震，有聲如雷。八月丁未，冀寧、汴梁等路。陟縣、武安等縣地震。十一月戌辰，大寧地震如雷。二年五月乙丑，秦州成紀縣北山移至夕川河，明日再移，平地突如土阜，高者二三丈，陷沒民居。十一月乙卯，宣德縣屢震。三年八月己未，冀寧、晉寧等路地震。十月壬午，河南地震。四年正月壬戌，冀寧地震。七月己丑，成紀縣山崩。辛卯，冀寧地震。九月，嶺北地震三日。五年正月甲戌，懿州地震。二月癸已，和寧路地震。丁酉，泰安縣山崩。五月己卯，德慶路地震。七月戊子，寧遠縣山崩。八月，伏羌縣山崩，秦州成紀縣山崩，朽壤墳起，沒畜產。 
至治二年九月癸亥，地震。十一月癸卯，地震。 
泰定元年八月，成紀縣山崩水溢，壅土至來谷河成丘阜。十月庚申，奉元路同州地震。三年十二月丁亥，寧夏路地震。四年三月癸卯，和寧路地震如雷。八月，鞏昌通渭縣山崩，碉門地震，有聲如雷，晝晦。鳳翔、興元、成都、陝州、江陵等路地同日震。九月壬寅，寧夏地震。 
致和元年七月辛酉朔，寧夏地震。己卯，大寧路地震。十月壬寅，大寧路地震。 
至順二年四月丁亥，真定涉縣一日五震或三震，月餘乃止。三年四月戊申，大寧路地震。五月戊寅，京師地震有聲。八月己酉，隴酉地震。九月丁酉夜，京師地震有聲。 
元統元年八月，鞏昌、徽州山崩。九月庚申，泰州山崩。十月丙寅，鳳州山崩。十二月丙申，鞏昌成紀縣地裂山崩。癸卯，安慶灊山縣地震。辛亥，秦州地裂山崩。十二月，饒州德興縣，餘干、樂平二州地震。二年五月，信州地震。八月辛未，京師地震。雞鳴山崩，陷爲池，方百里，人死者衆。 
至元元年十一月壬寅，興國路地震。十二月丙子，安慶路地震，所屬宿松、太潮、灊山三縣同時俱震。廬州、蘄州、黃州亦如之。是月，饒州亦地震，二年正月乙丑，宿松地震。五月壬申，秦州山崩。三年八月辛巳夜，京師地震。壬午，又震，損太廟神主，西湖寺神御殿璧傾，祭器皆壞。順州、龍慶州及懷來縣皆以辛巳夜地震，壞官民廬舍，傷人及畜牧。四年春二月乙酉，奉聖州地震，保安州及瑞州路新昌州地震。六月，新州路靈山裂。七月己酉，保安州地震。丙辰，鞏昌府山崩。八月辛丑，宣德府地大震，改宣德爲順寧府。丙子，京師地震，日凡二、三，至乙酉乃止。密州安丘縣地震。六年六月己亥，素州成紀縣山崩地裂。 
至正元年二月，汴梁路地震。二年四月辛丑，冀寧路平晉縣地震，聲如雷鳴，裂地尺餘，民居皆傾僕。五月，濟南山崩水涌。七月，惠州羅浮山崩，心二十七處，壞民居無算。十二月乙酉，京師地震。三年二月，鈞州之新鄭、密縣地震。六月乙巳，秦州秦安縣南坡崩裂，壓死人畜。七月戊辰鞏昌山崩，人畜死者衆。十二月，膠州及屬邑高密地震。四年八月，莒州蒙陰縣地震。十二日，東平路東阿，陽谷、平陰三縣及漢陽地震。五年春，薊州地震，所領四縣及東平汶上縣亦如之。十二月乙丑，鎮江地震。六年二月，益都路益都、昌樂、壽光三縣。濰州北海縣，膠州即墨縣地震。三月，高苑縣地震，壞民居。六月，廣州增城縣羅浮山崩，水涌溢，溺死百餘人。九月戊午，邵武地震，翌日地中有聲如鼓，夜復如之。七年二月，益都臨淄、臨朐，濰州之昌邑、膠州之高密、濟南之棣州地震。三月，東平路東阿、陽谷、平陰三縣地震，河水動搖。五月，臨錙地又震，七日乃止。河東地坼泉涌，崩城陷屋，傷人民。十一月，鎮江丹陽縣地震。九年六月，台州地震。七月庚寅，泉州大風雨。永春縣南象山崩，壓死者衆。十年，冀寧徐溝縣地震。五月甲子，龍興寧州大雨，山崩數十處。丙寅，瑞州上高縣蒙山崩。十月乙酉，泉州安溪縣後山鳴。十一年四月，冀寧路汾、忻二州，文水、平晉、榆次、壽陽四縣，遼州之揄社，懷慶之河內、修武二縣及孟州同時地震，聲如雷霆，圯房屋，壓死者甚衆。八月丁丑，中興路公安、鬆滋、枝江三縣，峽、荊門二州地震。十二年二月丙戌，霍州靈石縣地震。閏三月丁丑，陝西地震，莊浪、定西、靜寧、會州尤其，移山湮谷，陷沒廬舍。有不見其跡者。會州公廨牆圯，得弩五百餘張，長丈餘，短者九尺，人莫能開挽。十月丙午，霍州趙城縣霍山崩，涌石數里，前三日，山鳴如雷，禽獸驚散。十三年三月，莊浪、定西、靜寧、會州地震。七月，汾州白彪山坼。十四年四月，汾州介休縣地震，泉涌。七月，孝義縣地震。十一月，寧國路地震，所領寧國、旌德二縣亦如之。淮安路海州地震。十二月己酉，紹興地震。十五年四月，寧國敬亭、麻姑、華陽諸山崩。六月丁丑，冀寧之德州地震。十六年春，薊州地震，凡十日，所領四縣亦如之。六月，雷州地大震。十七年十月，靜江路東門地陷，城東石山崩。十二月丁酉，慶元路象山縣鵝鼻山崩，有聲如雷。十八年二月乙酉，冀寧臨州地震。五月，益都地震。十九年正月甲午，慶元地震。二十年二月，延平順昌縣地震。二十二年三月，南雄路地震。二十三年十二月丁巳，台州地震。二十五年十月壬申，興化路地震，有聲如雷。十二月洛陽山鳴。二十六年三月，海州地震如雷，贛榆縣吳山崩。六月，汾州介休縣地震。紹興山陰縣臥龍山裂。七月辛亥，冀寧路徐溝縣，石、忻、臨三州，汾之孝義、平遙二縣同日地震，有壓死者。丙辰，泉州同安縣三秀山崩。是月、河南府鞏縣大霖雨，地震山崩。十一月辛丑，華州蒲城縣洛岸崩，雍水，絕流三日。十二月庚午，華州之蒲城縣洛水和順崖崩，其崖戴石，有巖穴可居，是日壓死辟亂者七十餘人。二十七年五月，山東地震。六月，沂州山石崩裂，有聲如雷。七月丙戌，靜江靈川縣大藏山石崖崩。十月丙辰，福州雷雨，地震。十二月庚午，又震，有聲如雷。二十八年六月，冀寧文水、徐溝二縣。汾州孝義、介休二縣，臨州、保德州，隰之石樓縣及陝西皆地震。七月，遼陽雞鳴山崩。十月辛巳，陝西地又震。二十九年正月，中都地震。 
至元元年十月壬子，恩州歷亭縣進嘉禾，一莖九穗。十一月丁酉，太原臨州進嘉禾二莖。四年十月辛未，太原進嘉禾二本，異畝同穎。六年九月癸巳，恩州進嘉禾，一莖三穗。七年夏，東平府進瑞麥，一莖二穗。三穗、五穗者各一本。十一年，興元鳳州進麥，一莖七穗；谷一莖三穗。十四年八月，嘉禾生襄陽。十七年十月，太原豎州進嘉禾六莖。十八年八月壬寅，瓜州屯田進瑞麥，一莖五穗。二十年癸巳，斡端宣慰司劉恩進嘉禾，同穎九穗、七穗、六穗者各一。二十三年五月，廣元路閬中麥秀兩歧。二十四年八月，濬州進瑞麥，一莖九穗。九月，中興路生嘉禾，一穗九莖。二十五年八月，袁州萍鄉縣進嘉禾。二十六年十二月，寧州民張世安進嘉禾一本。二十九年二月壬申，澤州獻嘉禾。三十一年，嘉禾生京畿，一莖九穗。 
大德元年十一月辛未，曹州禹城縣進嘉禾，一莖九穗。九年，嘉禾生應州山陰縣。 
至大三年九月，河間路獻嘉禾，有異畝同穎及一莖數穗者，敕繪爲圖。 
皇慶二年八月，嘉禾生渾源州，一莖四穗。 
延祐四年九月，南城產嘉禾。七年五月，鄱陽進嘉禾，一莖六穗。 
至治元年十月壬子，左丞相拜住獻嘉禾，兩莖同穗。二年八月，蔚昌府獻嘉禾。 
泰定元年十月，成都縣谷一莖九穗。 
後至元四年五月，彰德臨彰縣麥秀兩歧，有三穗者。 
至正元年，延平順昌具嘉禾生，一莖五穗。冀寧太原縣有嘉禾，異畝同穎。三年八月，晉寧臨汾縣嘉禾生，有五穗至八穗者。六年，洛陽產瑞麥，一莖三、四穗。十年，彰德路谷、麥雙穗。十六年，大同路秦城鄉嘉禾生，一莖二穗、五穗，有九穗者。有異莖而同穗者。二十六年五月，洛陽縣康家莊有瑞麥，一莖五穗、雙穗、三穗者甚衆。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

