○外國五 
　　占城 爪哇 流求 島夷諸國 
　　占城，本秦象郡林邑縣地，東濱海，西際爪哇，南通真臘，北與安南之州接壤，東西五百里而贏，南北三千里。都城去海一百二十里，近瓊州，舟行順風一日可至。其南曰施備州，西曰上源州，北曰烏里州。領大小州凡三十有八，亦有縣、鎮諸名。宋淳熙中，占城以舟師襲真臘，入其國都。慶元五年，真臘大舉復仇，俘其主以歸，國遂亡，其地悉歸真臘，因名占臘。春後國王或曰真臘人，或又謂占城恢復雲。 
　　至元十五年，世祖既平宋，將有事海外。時荊湖行省左丞唆都遣人至占城，還言其王舍利咱牙信合八剌麻哈迭瓦願內附。詔封占城郡王，遣侍郎教化迪、總管孟慶元、萬戶孫勝夫與唆都同往，諭其王來朝。 
　　十七年國王保寶旦拿囉耶邛南邛占巴地囉耶遣使奉表降，兼貢珍物及犀、象。初，朝廷以占城國王孛由補剌者吾稱臣內附，命唆都就其國立占城行省撫之。既而，其子補的專國，不聽命。會萬戶何子志、千戶皇甫傑使暹羅，宣慰使尤永賢、亞闌等使馬八兒國，道占城，皆被執。事聞，命唆都討之。 
　　兵出廣州，航海至占城港。港口北連海，旁有小港五，通其國大州，東南皆山，西傍木城。官軍依海岸屯駐。蠻兵治木城，四面約二十餘里，起樓棚，立炮台百餘。又木城西十里建行宮，其國王親率重兵屯守。遣都鎮撫李天佑招之，七往，終不服。 
　　分遣瓊州安撫使陳仲達以兵由水路攻木城北面，總把張斌，百戶趙達攻東面沙觜，省官分二道攻南面。舟泊岸，為風濤所碎者十七八。蠻兵開木城南門，建旗鼓，乘象拒戰，敗之。官軍入木城，與東北二軍合。其王棄行宮，燒倉廩，殺永賢、亞闌等，與其臣逃入山谷，遣使者陽乞降，許之。官軍入大州，王遣其舅寶脫禿花奉國王信物、雜布二百疋、大銀三錠、碎銀一瓮為質。又獻金葉九節標槍，言：「國王欲來，病未能起，先使持其槍來，以見誠意。」復令第四子利世麻八都八德剌、第五子舍利印德剌來見，詭言世子補的被傷死，王頰中箭未愈，故先使二子來議入覲事，以款我師。省官疑非真王子，聽其還，遣千戶林子全偕往覘之。二子在途先歸。子全入山兩程，國王遣人來拒，不果見。又殺何子志、皇甫傑等百餘人。 
　　寶脫禿花俄又至，自言：「我祖父、伯、叔，皆為國王，傳至我兄孛由補剌者吾，殺而奪其位，我實銜之。願禽其父子以獻，請給大元服色。」唆都不虞其詐，賜衣冠撫諭而行。有居占城唐人曾延者來言：「國王逃於大州西北鴉侯山，詣交址、真臘、闍婆諸國借兵未至，懼唐人泄其事，將盡殺之。延等覺而逃。」未幾，寶脫禿花偕其宰相報孫達兒及撮及大師等五人來降。省官引曾延與見，寶脫禿花曰：「此奸細也，國軍皆潰散，安敢復戰。且今未附州郡凡十二處，每州遣一人招之，無不服者。」 
　　唆都猶信其言，遣子全等同赴大州。比至城西，寶脫禿花背約間行，自北門乘象去。萬戶張顒等領兵赴國王所棲之地，近木城二十里。賊浚濠塹，拒以大木，官軍斬刈超距，奮擊。轉戰至木城下，山林阻隘不能前，蠻兵旁出截歸路，官軍殊死戰，得脫。 
　　朝廷更命阿塔海發兵萬五千人、船二百艘助討，以安南道阻，不果至。又命萬戶忽都虎、烏馬兒率江淮軍二萬人赴唆都軍前，而唆都已回軍。忽都虎等至占城，知官軍退，令百戶陳奎招其國王來降。其王遣阿不蘭納款，具言被官軍劫掠，貧無以獻，俟來年當備物，令嫡子入朝。未幾，果遣其孫濟日理勒蟄奉表歸順。朝廷未知也，再命鎮南王脫歡發兵假道交趾征之。國王乞回軍，願出土產，歲修職貢，使大盤亞羅日加翳大巴南等十一人詣闕獻馴象，並賀聖誕節。舊州主寶嘉婁亦奉表入附。自是，終元之世，貢使不絕。 
　　英宗至治三年，遣其弟保佑八剌遮貢方物。泰定帝致和元年，遣使來貢，兼言屢為交趾所侵。帝下詔和解。文宗至順三年，遣其臣阿南那那裡沙等奉金書表入貢。惠宗後至元元年，遣使獻方物，且言交趾遏其貢道。詔遣使開諭。 
　　其所貢雲龍形通犀帶、菩薩石、薔薇水、猛火油皆貯琉璃瓶中以進。有火珠大如雞卵，正午承日影，取艾燃之，立見火。其王每坐見官屬，一膜拜即起自事，事畢復一膜拜而退。親所之臣見王跪，疏遠者拱手而已。王腦後髽髻，散披吉貝衣或大食錦或川法錦大衫，戴金花冠七寶裝瓔珞為飾，脛股皆露，紅革履，無襪。男子以白氎布纏胸下，垂至足，衣袖甚窄，撮髮為髻，散垂余髾於後。婦人亦腦後撮髻，無笄梳，其服飾與男子同。人多乘象，食山羊、水兕。國無城郭，無絲蠶，有米、粟、豆、麻。每歲稻熱，王自刈一把，從者及群婦女競刈之。其王或以兄為副王，或以弟為次王。設高官八員，分掌東西南北各二，無奉祿，所管土俗資資給之。別置文吏五十員，有郎中、員外、秀才等，管資儲寶貨。又司帑廩者二十員，主軍卒者二百餘員，皆給龜、魚以充食，免其調役而止。其大姓號婆羅門。兵萬餘，人月給粳米二斛，歲給布三五匹。王乘木槓，四人舁之，從者十餘輩，一人執檳榔半合前導。樂有胡琴、笛、鼓、大鼓。樂部亦列舞人。兵器則刀、槍、弓矢、手牌。夜臥，惟王有床，諸臣則施地蓐。以十一月十五日為冬至，相賀。十二月十五日，祀天縛木為塔，王及官民用衣物香藥焚其上，州縣各以土產獻王。人有疾病，采生藥服食。地不產茶，飲椰子酒。刑，小過以藤杖，當死者標槍抉其喉，或令象蹈之，或以鼻卷撲，皆馴習隨人意。世與交趾相惡，數攻殺。兩國使者並至，則分東、西賜宴。朝則交人入垂拱殿，占城趨紫宸以避，若誓不相見者。占城屬國曰賓章龍，即佛書之舍城，其地與占城相連。 
　　爪哇在海外，視占城益遠。其名為諸史所不載。自泉南航海者，先至占城而後抵其國。 
　　世祖出師海外，惟爪哇之役最大。自至元十七年，始降旨招諭其國。二十三年，遣必剌蠻等至爪哇，自是通使往來無間。後遣孟祺持詔往，國王刺其面遣歸，帝怒，決意伐之。 
　　二十九年二月，詔史弼、高興、亦黑迷失，並為福建行省平章，會福建、江西、湖廣三省兵凡二萬，發海舟千艘，齎糧一年，降虎符、金符、銀符以百計，用備功賞。大軍會泉州，自後渚啟行。風急濤涌，舟掀簸，士卒數日不能食。過七洲洋、萬里石塘，歷交趾、占城界。 
　　明年正月，至東董、西董山，牛崎嶼，入混沌大洋，橄欖嶼，假裡、馬答、枸闌等山，駐兵伐木，造小船以入。遣宣撫官楊梓、全忠祖等帶五百餘人先往慰諭。大軍繼進，弼等至爪哇之杜並足，議分軍水陸進攻。弼率都元帥那海等水軍，自杜並足，過戎牙港口，至八節澗。興與亦黑迷失帥馬步軍，自杜並足陸行，遺副元帥土虎登哥等乘鑽鋒船，由戎牙路至麻喏巴歇之浮橋。 
　　時爪哇方與鄰國葛郎構怨，其王為葛郎酋哈只葛當所殺。其婿土罕必闍耶攻葛郎不勝，退保麻喏巴歇，聞弼等至，以其國山川、戶口，並獻葛郎國地圖納降。先令楊梓、全忠祖引其宰相昔剌難答吒耶等五十餘人來迎大軍，會八節澗。澗上接杜馬班王府，下通莆奔大海，乃爪哇咽喉要地。其謀臣者希寧官沿河泊舟楫，觀望成敗，再三招之不降。乃於澗邊設偃月營，留萬戶王天祥守河津，土虎登哥等水陸齊發。者希寧官懼，棄船宵遁，獲鬼頭大船百餘艘。令都元帥那海等鎮八節澗海口。 
　　大軍方行，土罕必闍耶遣使詐稱葛郎主追殺至麻喏巴歇，乞官軍救援。亦黑迷失信之，先遣都元帥鄭鎮國引軍赴章孤援之。高興抵麻喏巴歇，卻稱葛郎兵未知遠近，興回至八節澗。尋報賊兵夜當至，興仍赴麻喏巴歇。 
　　未幾，葛郎兵果三路來攻。亦黑迷失率萬戶李明迎賊於西南，不遇。興與萬戶脫歡由東南路接戰，殺傷數百人，餘賊奔潰山谷。俄西南路賊奄至，興再戰至晡，又敗之。乃分軍三道伐葛郎，土虎登哥將水軍溯流而上，亦黑迷失由西道，興等由東道，土罕必闍，耶以本軍繼其後。期會答哈城，葛郎國主將兵十餘萬拒敵，三戰，賊敗潰，擁入河死者亡算。進圍其城。是夕，哈只葛當出降，並俘其妻子。 
　　土罕必闍耶求歸，具降表，兼貢所獲珍器，遣萬戶捏只不丁、甘州不花率兵護送之。至中途，殺二使叛去，且合眾來攻。弼等且戰且行三百里，得登舟，行六十八日夜，達泉州，士卒亡者三千餘人。帝怒弼等玩寇無功，各杖之。 
　　成宗大德元年，爪哇國遣舍剌班直木達奉表乞降，始授宣敕。元貞元年，來獻方物。仁、英兩朝，皆遣使天壽節。泰定二年，亦奉表入貢。致和元年，詔優護爪哇國王札牙納哥，仍賜衣物、弓矢。文宗至順三年，遣其臣僧伽剌等，奉金書表以獻。惠宗至正二十三年，遣使澹蒙加伽殿來進方物，帝賜其王三珠虎符及織錦文幣。 
　　其地平坦，宜稻、麻、粟、豆，不產茶。煮海為鹽，出金銀、犀牙箋、檀香、茴香，亦務蠶織。室宇壯麗，多飾金碧。剪銀葉為錢。其酒出蝦柔丹樹，甚香美。其俗有名而無姓。王則椎髻，戴金鈴，衣錦袍，躡革履，坐方床。官吏入謁，三拜而退。國人見王出則坐，俟其過，乃起以為敬也。 
　　流求亦海中島也，當泉州東，水行五日而至。其王歡期氏。自隋時，王名渴剌兜，始見於史。國人呼王為可老羊，妻曰多拔茶，所居曰波羅檀。塹柵三，三重，環以流水，樹棘為藩。土無賦斂，有事則均稅。用刑無枷鎖，縛以繩。死刑以鐵錐尺許，入其頂殺之。俗無文字，望月虧盈以紀時，候草榮枯以紀歲。人深目長鼻，有小慧。男女皆以白紵繩纏發，從項後繞盤至額。男去髭鬢，鳥羽為冠，裝以珠貝，簪以赤毛，形制不一。婦人黥手，蟲蛇文，以羅紋白布為帽。土產多斗鏤樹，似橘葉，密條，纖絲下垂，織其皮並雜色紵可為衣，綴毛、垂螺為飾，雜色相間下垂。小貝聲如珮環，懸珠於頸。編藤為笠，出入必戴之。有刀、槊、弓箭、劍、鈹之屬。鐵刃皆薄小，以骨角輔之。 
　　凡宴會，必待呼名，然後飲。上王酒，亦斥其名歌呼。一唱眾和，其音哀怨。嫁娶以酒肴、珠貝為聘，相悅便為匹偶。所產無他奇異，故市舶罕至。 
　　隋大業三年，煬帝令羽騎尉朱寬入海訪求異俗，海帥何蠻言：「每天清風靜時，東望隱約，若煙若霧，遠不知幾千里，未知何國。」遂與寬俱往，語言不相通，掠一人並取其布甲而還。時倭國來使見之，曰：「此彝邪久國人所制也。」明年，遣武賁郎將陳棱等自義安浮海擊之。至高華嶼，又東行二日，至■〈句上黽下〉鼊嶼。又一日，至琉求。軍中有崑崙人，頗解其語，遣慰諭之。琉求不從，出兵抗拒，擊走之。入其都，焚宮室，俘男女數千人歸。歷唐、五代，皆與中國絕。宋淳熙間，琉求巨豪率數百人猝至泉州水澳圍頭等村殺掠，人閉戶則免，刓其門圈以去。擲以匙箸，則縱拾之。見鐵騎，爭刓其甲。官軍追襲之，泅水而遁。其境在漳、泉、福、興界，與彭湖諸島相對，西、南、北岸皆水，水至澎湖漸低，近琉求則謂之落漈，漈者，水趨下而不回也。凡西岸，漁舟到澎湖以下，遇颶風漂流落漈，回者百一，故其地小而最險。 
　　世祖至元二十八年，海船萬戶楊祥請以六千軍往，降則受之，不聽命則伐之。朝遷從其請，命祥為都元帥，將兵抵其國。有書生吳志斗者，上言生長福建，熟知海道利病，若欲收附琉求，且就澎湖發船前往，相水勢地利，然後興兵未晚。乃命祥充宣撫使，志斗假禮部員外郎，捧詔以行。詔曰：「朕收撫江南已十七年，海外諸番罔不臣屬，惟琉求密邇閩境，未曾歸附，議者請即加兵。朕惟祖宗立法，凡不庭之國先遣使招降，來則安堵如故，否則必致征討。今命使宣諭爾國，果能慕義來朝，存爾國祀，保爾黎民。若不效順，自恃險阻，舟師奄及，恐貽後悔。爾其慎擇之。」明年三月，自汀州尾澳東行，至海洋中，遠望有山長而低者，約去五十里。祥言是琉求，獨乘小舟至山下，見其部眾。令軍官劉閏等二百餘人，以小舟，偕三嶼人陳輝登岸。眾不解三嶼人語，為其殺死者三人。還至澎湖，覓志斗弗能得。初，志斗嘗斥言祥生事邀功，言誕妄難信。至是，疑祥害之。祥顧稱志斗懼誅逃去，志斗妻子訴於官，敕發福建行省置對。後遇赦，不竟其事。 
　　成宗元貞三年，福建行省平章高興言琉求可圖狀。遣省都鎮撫張浩、新軍萬戶張進赴其國，擒生口百三十人而返。自是，終元之世，史不再見也。 
　　史臣曰：琉求今之台灣。今之琉求，至明始與中國通。或乃妄合為一，誤莫甚矣。 
　　海外島夷之族，澎湖最近，分三十六島，有七澳介其間。其地屬泉州晉泉縣。土人煮海為鹽，釀秫為酒，采魚蝦為食。至元初，設巡檢司，東為琉求，與澎湖相對。 
　　自琉求以南，曰三島，居大崎山之東，又名三嶼，其人常附海舶至泉州貿易。世祖至元三十年，選人招撫之。平章政事伯顏等言：「臣等與識者議，此國之民不及二百戶，時有至泉州為商賈者。入琉求軍船，過其國，國人饋以糧食，館我將校，無他意。乞不遣使。」世祖從之。 
　　其附近小國曰答陪，曰海瞻，曰巴弄吉，曰蒲里咾，曰東流里。 
　　其西南為麻逸國，男女椎髻，俗尚節義。婦喪夫，則截發絕食七日，多死，不死則終身不再醮。舶商守信，終不爽約。 
　　在闞麻羅華之東南，為無枝拔，漢言五山也。男女編發纏頭，民種薯以食。有酋長，知信義，失信則罰金。煮海為鹽，釀椰漿蕨粉為酒。 
　　有龍涎嶼，群龍出沒海濱，故其地產龍涎香，一名撒八兒也。 
　　西南為丹馬令國，地與沙里佛來安為鄰。 
　　又有日麗國，地少稔，仰食於他國。 
　　麻里嚕，即呂宋島，俗尚節義。番官死，其婦不再嫁於平民，必閥閱相稱乃嫁之，否則削髮為尼。 
　　遐來物，即吉利門之異譯。至元中，大兵攻爪哇，自枸欄山進至吉利門，即此地也。俗尚怪妖，男女挽髻，人死以生腦灌其屍，欲葬而不腐。 
　　彭坑，俗亦如之，男女稚發。石崖周匝如山柵，田沃谷登。 
　　吉蘭丹國，屬三佛齊。俗尚禮。男女束髮。外有小港，水深而鹽魚美。 
　　又有丁家廬國，與三角嶼相對，亦三佛齊之屬國。俗尚怪妖，男女椎髻，刻木為神，殺人瀝血祭之，以禳旱疫及卜吉凶。 
　　曰戎國，俗陋，男女方頭，蓋兒生之後以木板夾之，四季祝髮。 
　　曰羅衛，在其南，風俗勤儉，男女文身為禮，即唐羅越國也。曰東沖古剌，俗輕剽，男女斷髮，人死撇于海。 
　　曰蘇洛鬲，曰針路，曰八都馬，曰淡邈，皆附近羅斛之島國也。 
　　尖山國，在小東洋中，因山建國，有屬地八節澗。史弼伐爪哇，由戎牙路港口至此。 
　　三佛齊國，人多蒲姓，習水陸戰，服藥，刃不能傷。 
　　嘯噴，本屬三佛齊，後自立為王。 
　　浡泥，崇佛像，愛中國人，去三佛齊四十日程。 
　　其西南有國曰明家羅，分三島。 
　　曰重迦羅，產鹽敷樹及石楠，田沃，亞於爪哇，男女撮髻，無酋長，年尊者統攝之。其附近諸番曰孫陀，曰琵琶，曰丹重，曰員嘺，曰彭里。史弼帥水軍由戎牙路至八節澗，重迦羅即戎牙路之異譯也。 
　　曰都督岸，曰文誕，曰蘇祿，曰龍牙犀角，曰蘇門傍，皆近暹諸島國也。 
　　曰舊港，爪哇屬國也。男女披長發。 
　　曰龍牙菩提，四面皆山。 
　　曰毗舍耶，男女撮髻，以墨汁刺身，伏荒山窮谷，虜他國人而售之。 
　　曰班卒，俗尚質，披短髮，煮海為鹽，釀米為酒，有酋長率之。 
　　曰蒲奔，風俗果決，男垂髻，女拳發，有酋長。所謂莆奔大海，蓋因此國而得名歟。 
　　假馬里打，俗澆薄，男女髡頭，不知廉恥，地產番羊，高大可騎。 
　　文老古，俗薄，男女椎髻，煮海為鹽沙糊為食。 
　　古里地悶，俗浮濫，男女斷髮。 
　　龍牙門，俗好劫掠，男女人多椎髻。 
　　崑崙山，遠截於大海中，人無居室，怪形異狀，無衣褐，日食果及魚蝦。劉深追宋端宗，執其戚俞廷桂之地也。 
　　靈山，民以結網為生計，田野辟，宜耕種。 
　　東西竺，俗樸陋，男女斷髮，田瘠，歲仰淡洋米谷以足食。 
　　花面，其地沮淤，田沃宜耕種，男女以墨汁刺於面，故謂之花面國，俗淳，有酋長。 
　　淡洋，一名毯陽，俗淳，男女椎髻，港口通貿易，有大溪之源二千餘里，奔流合于海，其海水清淡，故名淡洋。元貞元年，遣使奉金字表來朝。 
　　須文答剌，地磽谷少，男女系布縵，俗薄。其酋軀幹長修，一日之間必三變色，或青，或黑、赤，每年殺十餘人，取血浴之，以免疾病。所謂速木都剌是也。 
　　僧加剌，俗信佛。土人長七尺餘，面紫，身黑，巨眼而長手，溫而壯。所謂信合納帖音是也。又名獅子國。 
　　幻欄山，氣候熱，俗尚射獵。國初，史弼征爪哇，遭風于山下，舟幸，多壞，一舟免，唯存釘灰，見其山多木，大軍乃造舟十餘艘，若檣舵等靡不備。有病卒百餘人不能去，遂留此，至今漢、番雜處。 
　　特番利，俗淳，男女椎發。田沃，稱為樂土。 
　　班達里，與鬼屈波思國為鄰，俗尚怪妖，有鬼為災年，必祭之。男女椎髻。 
　　曼陀郎國之西北隅，與播寧接壤，二國不事侵伐，故累世婚姻。酋長七尺餘。男女挽髻。 
　　南巫里，地當南洋要衝，民環山而居，田谷少，以劫掠為俗，男女椎髻。至正二十一年十一月，福建行省遣八合魯思招降南巫里及別里刺、里倫、大力四國。北溜地勢下千嶼萬島，潮流迅急，水中有石，槎利如鋒刃，不能行舟。番民以■〈貝八〉子權錢用。 
　　下里國，居小唄南古里佛之中，又名小港口。俗淳，民尚氣，出入必攜弓矢及牌。男女削髮。 
　　高郎步，在大佛山之下。地濕。男女撮髻。 
　　沙里八丹國，在古里佛山之後，地沃衍，俗美，男女系布纏頭。民有罪，以石灰畫圓於地，令人立圓內，不令轉，此極刑也。 
　　金塔，古崖下有金塔，高十丈，國名因之。土瘠，民貧。男女椎髻。女業織，壽至百餘歲。 
　　東淡邈，近希苓數日程，俗重耕，男女椎髻。 
　　大八丹國，居西洋後，一名雀婆領，俗淳，男女短髮。 
　　加里那國，近具山，產白牛，俗淳，男女髡髮。 
　　土塔，居八丹之平原，俗好善，民事桑麻，男女斷髮，其身如漆。 
　　第三港，古號馬淵，今名新港。風俗與八丹同。 
　　華羅國，俗尚怪妖，民間常塑泥牛，刻石像，諷經敬之。男女皆黝黑，額搽牛乳、檀香。 
　　麻那裡，在迷黎國東南，居海中之絕島。俗侈，男女辮髮。 
　　加將門裡，去加里國二千餘里，其地堰水瀦田宜谷，俗薄，男女挽髻，雜回回人。 
　　波斯離，與大夏連境，地方五千餘里，俗尚侈麗，男女編發。 
　　撻吉那國，居達里之地，俗同戎、羌，男女黝黑，眼圓白髮。鬙鬅千里馬，北接大奮山，田瘠谷少，俗淳，男女斷髮。 
　　須文那，與班支尼那接界，俗鄙薄，男女蓬頭，又譯為須門那。 
　　小唄南，風俗男女與古里佛同。元貞初，禁海商以細貨與馬八兒、唄南、梵答剌亦納三國交易。 
　　古里佛，當巨海之要衝，西洋都會也，俗近古，其用法至謹。 
　　朋加剌，俗淳，女纏頭。鑄銀錢名唐加，每錢重八分，■〈貝八〉子一萬五百二十八餘以權小錢用。 
　　巴南巴西，在大響山南，男女體小，俗澆薄。 
　　放拜，居巴隘亂石之間，風尚樸厚，男女身黑，有酋長。 
　　大烏麥，近巴南西洋中，俗淳，人修長，女有髭焉。然善斗，用標槍、毒矢，他族皆畏之。鑄金為錢。即宋烏然泥國也。 
　　萬年港，俗同之，人椎髻。 
　　馬八兒嶼，在加將門之右，瀕山而居，俗淫氣熱，男女散發，其地產珠，民以塗黑為美，裸而居。曰拔忽，曰里達那，曰骨里傍，曰安其，曰伽忽，皆附庸於馬八兒。海外諸國，惟馬八兒與俱藍為之綱領，而俱藍又為馬八兒後障。其地產黃金、蘇方木及椒，氣熱而俗淫。至元間，行省左丞唆都等奉璽書往招諸番，馬八兒、占城降，俱藍不降。復遣廣東招討使楊庭璧招之，行三月，至其國，國王必訥的遣其弟首那本不刺木奉表降，約來歲入貢。尋授哈撒兒海牙為俱藍宣慰使，偕庭璧再往。自泉州入海，復行三月，抵僧伽耶山，舟人以阻風乏糧，勸往馬八兒，或可假陸路達俱藍。乃至馬八兒新村馬頭登岸，其國宰相馬因的問：「官人以何事至此？」庭璧告其故，因及假道事，以不通為辭。與其宰相不阿里相見，又言假道，亦以他事辭。詰旦，二人至館，屏人，令其譯者通情實言：「我算灘兄弟五人皆聚加一之地，議與俱藍交兵，及聞天使來，對眾詭稱本國貧陋。其實回鶻金珠寶玉盡出本國，算灘兄弟皆有降心。若馬八兒既下，我使人持書招之，可使盡降。」時庭璧以風不得至俱藍，遣哈撒兒海牙入朝計事，期以冬至候北風再舉。 
　　至期，朝廷遣庭璧獨往。抵俱藍，其國主迎拜璽書，遣其臣祝阿里沙忙裡八的奉表，進寶貨及黑猿一。其後，貢使時至。未幾，馬八兒果遣僧撮及班入朝，將至上京，帝遣使迓之。繼遣福建平章亦黑迷失詣其國取佛缽舍利，浮海行一年乃至，與其國使偕來，進奇獸一，似騾而巨毛黑白間錯，名阿塔必。又貢花牛、水牛、花驢、土彪，歲以為常。 
　　成宗元貞二年，遣樂也奴等使馬八兒，賜其國王塔喜二珠虎符。仁宗延祐初，馬八兒國王昔剌丁遣其臣愛思丁入貢。 
　　其附近諸國：曰放拜，曰大烏爺，曰阿思里，曰俚伽塔，曰天堂，曰天竺，曰層搖羅，曰馬魯澗，曰甘埋里，曰麻呵斯離，曰波羅斯，曰羅婆斯，曰烏爺。大率皆西印度之地焉。
