
卷一百三·志第七十
　
　　○刑法下 刑律下 
　　△蒙古人及僧道訊斷法 赦令 
　　刑律之條格，畫一之法也。斷例，則因事立法，斷一事而爲一例者也，詔制，則不依格例而裁之，自上者也。 
　　中統二年，陝西四川行省乞就決邊方重刑，帝不許。 
　　三年，江漢大都督史權以趙百戶挈衆逃，斬之。詔：「自今部曲犯重罪，鞠同得實，必先奏聞，然後置於法。」 
　　至元二年，詔：「隨路私商，曾入南界者，首實充軍。」 
　　五年，田禹坐妖言，敕減死流之遠方。濟南王保和坐妖言惑衆，敕誅首惡五人，餘勿論。是年，詔遣官審理諸路冤滯。正犯死罪明白，各證典刑，其雜犯死罪以下量斷遣之。 
　　七年，尚書省契勘舊例，居父母喪及夫喪而嫁娶者，徒三年，各離之，知而爲婚者，各減三等。今議得定立格限，自至元八年正月一日爲始已前，有居父母喪、夫喪內婚娶者，准以婚書爲定，後犯者依法斷罪聽離。 
　　八年，四川行省也速帶兒言：「比因饑饉，盜賊滋多，宜加顯戮。」詔羣臣議之。安童以爲強盜偷竊，一皆處死，恐非所宜；罪至死者，仍依舊待命。從之。尚書省臣言：「在先重囚待報，直至秋分已後施行，每半年內多趲下淹住。議得以後重囚，經省部推問，再交監察御史覆審，無冤不待秋分，逐旋施行。」從之。是年，敕有司毋留獄訟以致越訟，違者官民皆罪之。 
　　十一年，有司斷死罪十五人，詔加審覆，其十三人，因鬥毆殺人免死充軍，餘令再三審覆以聞。 
　　十四年，敕犯盜者皆處死，符寶郎董文忠言：「盜有強、竊，贓有多少，似難悉置重典。」帝韙其言，遽命止之。 
　　十五年，順德路總管張文煥、太原府達魯花赤太不花，以按察使發其奸贓，遣人詣省自首，反以罪誣按察使。御史臺臣奏，按察使即有罪，亦不應因事反告，宜待文煥等事決，方聽其訟。其後同知揚州總管府事董仲威坐贓罪，行省方按其事，仲威反誣行省官以他事。詔免仲威官，沒其產十之三。二事同，而科斷之不一如此。收括闌遺官也先闊闊帶等坐易官馬闌遺人畜，敕免其罪，以諸路官兼管收括闌遺，如官吏隱匿及擅易馬匹、私配婦人者，沒其家。 
　　十六年，詔有官守不勤於職者，勿論漢人、回回皆論死，且沒其妻子。是時阿合馬用事，奸贓狼籍，故勸帝嚴刑竣法，以鉗士大夫之口焉。敕諸路所捕盜，初犯贓多者死，再犯髒少者從輕罪論。阿合馬言：「有盜以舊鈔易官庫新鈔百四十錠者。議者謂罪不應死，盜者之父執役臣家，臣如徇議者之言，寧不自畏。」詔論死。 
　　十九年，和禮和孫言：「去年中山府奸民薛寶住爲匿名書來上，妄效東方朔事，欺妄胡廷，希凱官爵。」敕誅之。又言：「自今應訴事者，必須實書其事。赴省、臺陳告。敢以匿名書告事，重者處死，輕者流遠方，能發其事者，給犯人妻子，仍以鈔賞之。」從之，耶律鑄言：「前奉詔，殺人者死，仍徵燒埋銀二十兩。後止徵二錠，其事太輕。臣等議，依蒙古人例，犯者沒一女入仇家，無女者徵銀四錠。」從之。是年，王著、高和尚殺阿合馬，帝震怒，戮著等，並殺樞密副使張易，皆醢之。其後，帝悟阿合馬之奸，追論其罪，剖棺戮屍，醢其二子，又戮其第三子，剝皮以徇。帝欲重懲奸吏，故用法特嚴。然剝皮及菹醢之法，唐、宋以來所未有也。 
　　二十年，禁雲南沒人口爲奴及黥其面者。舊制，雲南重囚，便宜處決。帝恐濫及無辜。敕今後凡大辟罪，仍須待報。刑部尚書呈：「鞫問罪囚，笞、杖、枷、鎖，凡諸獄具，已有聖旨定製。自阿合馬擅權以來，專用酷吏爲刑部官，謂如刑部侍郎王儀獨號慘刻，自創用繩索法，能以一索縛囚，令其遍身痛苦，若復稍重，四肢斷裂。至今刑部稱爲王侍郎繩索，非理酷虐，莫此爲甚。今參詳內外官司，推勘罪囚獄具，合依定製，不得用王侍郎繩索。各處推官司獄以至押獄禁卒人等，皆當擇用循良，庶得政平訟理。」又御史臺準中丞崔少中牒：「鞫獄之制，自有定製。比年以來，外路官府酷法虐人，有不招承者，跪於瓷芒碎瓦之上，不勝痛楚，人不能堪，罪之有無，何求不得。其餘法外慘刻，又不止此。今後似此鞫問之慘，自內而外，通行禁斷。如有違犯官吏，重行治罪，似合體國家恤刑之至意，去酷吏婪虐之餘風，天下幸甚。」中書省並照驗施行。 
　　二十二年，西川趙和尚自稱宋福王后，其定劉驢兒有三乳，自以爲異，謀不軌，皆磔之。至元四年，刑部議謀反者處死，家人斷鷹房子種田，無磔裂之刑也。至是則奉詔敕所降雲。 
　　二十八年，敕江南重囚，依舊制聞奏處決。監察御史言：「沙不丁、納速敕丁滅裏克、王巨濟、璉真珈、沙的、教化，皆桑哥黨羽，受贓肆虐，使江南之民愁怨載路，今或繫獄，或釋之，此臣所未喻者。」帝曰：「桑哥已誅，滅里納速剌丁下獄，惟沙不丁，朕姑釋之耳。」其後，納速剌丁滅裏以盜取官民鈔十三萬錠，忻都以徵理逋負、迫殺五百二十人，皆伏誅。王巨濟無贓，帝以與忻都同惡，並誅之。中書省臣言：「妄人馮子振嘗爲詩諛桑哥，及桑哥敗，即告撰桑哥德政碑者，引喻失當，乞治罪。」帝曰：「諸臣何罪，使以諛桑哥爲罪，則在廷諸臣誰不譽之者，朕亦嘗譽之矣。」釋不問。 
　　二十九年，懷孟路河內縣民劉蹺、搭蓋，小薛大王掃裏，本路笑薛同知笞劉蹺背一十七下，身死。分司僉事趙朝列牒肅政廉訪司，稱：「嘗讀唐《貞觀政要》所載，太宗閱銅人，見人之五臟，皆繫於背，詔天下勿鞭背。可謂人君知愛民之本，爲萬世之龜鑑也。今朝廷用刑，自有定製。有司不據科條，輒因暴怒，濫用刑辟，將有罪之人，褫去衣服，笞背考訊，往往致傷人命，深負朝廷好生之德。若不禁治，事關至重。」中書省議準。禁治施行。 
　　元貞元年，湖州司獄郭氾訴浙西廉訪司僉事張孝思多取廩餼，孝思下氾於獄。行臺令御史楊仁往鞫，而江浙行省平章政事鐵木而逮孝思至省訊問，又令其屬官與仁同鞫氾事。仁不從，行臺以聞。詔省、臺遣官鞫問，既引服，皆杖之。 
　　二年，御史臺臣言：「官吏受賕，初訊辭服，繼以審覆，而有司徇情，致令異詞者，乞加等論罪。」從之。詔諸人告捕盜者，強盜一名質鈔五十貫，竊盜半之，應捕者又半之，皆徵諸犯人；無可徵者，官給之。 
　　大德元年，大都路總管沙的坐贓當罷，帝以故臣子，特減其罪，俾還舊職。崔彧言不可，帝曰：「卿與中書省臣戒之，若復然，則置之死罪矣。」是年，溫州路平陽州民陳空崖坐禪說法，旗號僞寫羅平國治正元年。敕陳空崖及爲首諸人並處折，沒其妻子財產。 
　　四年，前行省參知政事張頤孫及其弟圭伏誅於隆興市。初，頤孫爲新滏富人胡制機養子，後製機生子而卒，頤孫其利資，與弟圭謀殺制機子，賂縣史獲免。其僕胡宗訴主之冤於官。敕誅頤孫兄弟，還其資於胡氏。晉州達魯花赤捏克伯詐稱母死奔喪，給假，到解州迎其妻子。放將捏克伯罷職斷罪，仍追離職月日俸還官。 
　　五年，敕軍士殺人奸盜者，令軍、民官同鞫。中書省臣言：「舊制，京師州縣捕盜止從兵馬司，有司不與，遂致淹滯。自今輕罪乞令有司決遣，重者從宗正府聽斷，庶不留獄，且民不冤。」從之。御史臺臣言：「軍官元帥、百戶、千戶等子弟，承襲承替，就帶原降虎符，比之民官優寵甚重。請今後軍官但犯一切不公不法罪名者，無分輕重，依十三等例。與民官一體科斷。」從之。 
　　五年，河南民殷醜廝等詐稱神靈，扇感人衆。殷醜廝所及信從、知情不舉者，皆處斬，沒其妻子。 
　　六年，詔千戶、百戶等自軍中逃歸，先事而逃者罪死，敗而後進者杖之，沒其妻女。又軍官除邊遠出征外，其餘遇祖父母、父母喪，依民官例立限奔赴。 
　　七年，南劍路達魯花赤忻都因事受贓，又挾仇故殺原告人徐仲言。忻都，阿合馬之從子也。以遇郝，敕除名，永不敘用，倍徵燒埋銀。 
　　九年，河間民王天下奴弒父，磁州民田聖童弒母，並磔於市。吏部主事賈廷瑞言：「近年以來，府州司縣官失其人，奉法不虔，受成文吏，舞弄出入，以資漁獵。愚民冒法，小有詞訴，根連株累，動至千百，罪無輕重，即入監禁，百端擾害，不可勝言。若不申明制令，嚴加戒飭，則吏弊不除。今後除奸盜詐僞杖罪以上罪狀明白，依例監禁，其餘自笞罪以下雜犯罪名及根連證幹之人，不許似前監收，止令隨衙待對。若果有逃避，根捉到官，比本犯斷決。」刑部議：「賈奉訓所言事理蓋爲路府州縣官吏不能奉職，至有差池，若選材得人，自然不至冤濫。以此參詳小民犯法情罪，輕重不一，擬合臨事詳情區處。如有違枉等事，廉訪司照例糾之。」中書省從刑部議。 
　　至大二年，福建廉訪司言：「古制，一罪先發，已經論決，餘罪後發。其輕若等，則勿論重者，通計前罪，以充後數。矧今所犯贓罪分爲十二章，各有差等，設若一罪先發，已經斷罷，餘罪後發，系在被斷日月之前，合無酌古準今，其輕若等，則與擬免，比前罪重者，驗贓計其所剩杖數決斷，準復追贓免斷，依例黜降，似爲情法相應。」中書省依刑部議從之。是年，武昌婦人劉氏詣御史臺訴三寶奴奪其所進亡宋玉璽一、金椅子一、夜明珠二。敕中書省臣及御史中丞冀德方、也可札魯忽赤別鐵木兒、中政使搠只等雜問。劉氏稱故翟萬戶妻，三寶奴謫武昌時，與劉氏往來。及三寶奴貴，劉氏以追逃婢至京，謁三寶奴於其家，不答。入其西廊，見榻上有逃婢所竊寶鞍及其手縫錦帕，以問三寶奴，又不答。忿恨而出，即求書狀人喬瑜爲狀，因尹榮往見察院吏李節，入訴於臺。獄具，以劉氏爲妄。有旨軒喬瑜，笞李節，杖劉氏及尹榮歸之原籍。 
　　三年，寧王闊闊出謀爲不軌，越王禿剌子阿刺納失里許助之。事覺，闊闊出下獄，賜其妻完者死，竄阿剌納失裏及其祖母母妻於伯鐵木兒所。以畏兀兒僧鐵裏等二十四人同謀，或知謀不首，並磔於市。 
　　延祐元年，晉寧民侯喜兒兄弟五人並坐法當死。帝惻然曰：「彼一家不幸而有此事，其擇情輕者一人杖之，俾養父母，毋絕其祀。」三年，敕：「大辟罪臨刑，敢有刲割者，以重罪論。凡鞫囚，非強盜，毋加酷刑。」 
　　五年，御史臺臣言：「諸司近侍隔越中書省聞奏者，請如舊制治罪。」從之。六年，帝御嘉禧殿，謂札魯忽赤買閭曰：「札魯忽赤人命所繫。其詳閱獄辭。事無大小，必謀於同僚。疑不能決者，與省臺臣集議以聞。」七年，中書省臣奏：「各處合流遼陽獄囚，無分輕重，一概發奴兒干地。而彼中別無種養生業。歲用衣糧，重加勞費。今肇州路有屯田，擬流囚照依所犯重者，發奴兒千地，輕者於肇州從宜安置，屯種自贍，似爲便益。」從之。刑部言：「方今庶務，惟刑爲重，平反冤獄，乃居官者職所當爲。比因升等減資之路，於是僥倖之徒不計事理虛實，欲圖升進。往往鍛鍊成獄，反害無辜。所在官司，亦不詳讞，取具體察公文，諮申省部定擬。平反明白，固亦有之，然冒濫者十常八九。若不定擬平反通例，深爲未便。今後內外官員，如能平反重刑三名以上。量升一等，犯流配五名者，擬減一資，名數不及者，從優定奪。其吏員事不幹己，而能平反者，量進一等遷調。其或冒濫不實，罪及保勘體察官司，庶革僥倖之弊。」中書省議從之。 
　　至治元年，上都留守賀伯顏坐便服迎詔棄市，籍其家。是時，鐵木迭兒復相，修舊怨。既杖殺楊朵兒只、蕭拜住，又陷賀伯顏於死。終元之世，奸臣舞文法以害正人，鐵木迭兒兒一人而已。英宗執法嚴，參議中書省事乞列監坐鬻官，刑部以法當杖，皇太后命笞之，帝曰：「不可，法者天下之公，徇私而輕重之，何以示天下。」卒工其罪。斡魯思訐其父母，又駙馬許納子速怯訐其父謀叛，其母私從人。帝曰：「人子事親，有隱無犯，今有過不諫，復訐於官，豈人子所忍爲。」命斬之。真人蔡遁泰殺人論死，刑部尚書不答失裏坐受其金，範德鬱坐詭隨，俱杖免。 
　　三年，禁故殺子女誣平民者。四川行省平章政事趙世延，坐其弟不法事繫獄待對，其弟逃匿，詔出之，仍著爲令，逃者百日不出，則釋待對者。八思吉思下獄，帝謂左右曰：「法者，祖宗所制，非朕所得私也。八思吉思雖事朕久，今有罪，其論如法。」八月，帝遇弒於南坡。泰定帝即位，討賊也先鐵木兒、完者、鎖南、禿滿等，皆伏誅。又遣旭邁傑等誅鐵失、失禿兒、赤斤鐵木兒於大都，並戮其子孫。監察御史脫脫等言：「鐵木迭兒包藏禍心，離間親藩，使先帝孤立，卒罹大禍。其子鎖南親與逆謀，乞正其父子之罪。以快元元之心。又月魯、禿禿哈、速敦，皆鐵失之黨，不宜寬宥。」於是鎖南、月魯、禿禿哈、速敦皆伏誅。監察御史許有壬又言：「蕭拜住、楊朵兒只、賀伯顏，天下皆知其無罪。鐵木迭兒，盜弄威權，致之必死。御史觀音保、鎖咬兒哈的迷失、李謙亨、成圭，雖以言事忤旨，實爲鐵木迭兒父子所媒孽。又復陰庇逆賊鐵失，使先帝暴崩，皆鐵木迭兒爲之張本也。近奉旨，免其抄籍。竊謂刑賞大節，尤當得宜，擬合依舊斷沒其諸子家產。先因事發。獲免之後，分張別居，足見預爲三窟之計。合一併籍沒，仍將家屬遷徙遠方，以謝天下。」從之。 
　　泰定元年，太尉不花、平章政事即烈，坐矯制以賓婦古哈強配撒梯，被鞫，詔以世祖舊臣，原其罪。 
　　二年。息州民趙醜廁、郭菩薩妖言彌勒佛當有天下，有司以聞，命宗正府、刑部、樞密院、御史臺及河南行省官雜鞫之。郭菩薩伏誅，杖流其黨。 
　　三年，潮州判官錢珍挑推官粱楫妻劉氏，不從，誣楫下獄殺之。事覺，珍飲藥死。詔戮其屍。 
　　天曆元年，中書省臣言：「凡有罪者，既籍其家資，又沒其妻子，非古者罪人不孥之意。今後請勿沒人妻子。」從之。太尉不花率所部到掠居庸以北，盜入其家殺之，興和路當盜死罪，刑部議：「不花不道，衆所聞知，幸爲盜殺，而本路隱其殘剽之罪，獨以盜聞，於法不當。」中書省臣以聞，帝從其議。御史臺臣言：「也先捏將兵擅殺官吏，俘掠子女貨財。」詔刑部鞫之，籍其家，杖一百七，流南寧府，後復爲御史所劾，以不忠、不敬，伏誅。 
　　二年，中書省巨言：「近籍沒欽察家，其子年十六，請令與母同居，仍請自今以後有罪籍官犯手，他人不得陳乞，亦不得沒爲官奴。」從之。陝西行臺御史孔思迪言，「人倫之中，夫婦爲重。比見內外大臣得罪就刑者，其妻子即斷付他人，似與國朝旌表之意不符，夫亡終制之令相反。況以失節之婦，配有功之人，又與前賢所謂娶失節者以配，是已失節之意不同。今後負國之臣籍沒奴婢財產，不必罪其妻子，當典刑者則孥戮之，不必斷付他人。請著爲令。」從之。 
　　至順元年，樞密使言：「征戍雲南軍士逃歸。法當死。」詔曰：「如臨陣而逃，死宜也。非臨陣逃者，輒論死，何視人命之易耶！其杖而流之。」御史臺臣言：「內外官吏令家人受財，以其幹名犯義，罪止四十七解任，貪污着緣此犯法愈多。請依十二章，計贓多少論罪。」從之。御史中本和尚坐受婦人爲賂，遇赦原罪。監察御史言。「和尚所爲貪縱，有污臺綱，罪雖見原，理宜追奪所受制命，禁錮終身。」從之。 
　　二年，湖廣參知政事徹裏帖木兒與速速、班丹俱出怨言，鞫問得實，刑部議徹裏帖木兒、班丹杖一百七，速速處死。會赦，徹裏帖木兒流廣東，班丹流廣西，速速徙海南。詔籍其家，速速禁錮終身。燕鐵木兒言：「安慶萬戶鎖住坐家人事繫獄，久未款伏，宜若無罪，乞釋之。」制可。寧國路徑縣民張道殺人爲盜，弟吉從而不加功，繫獄七年不決，吉母老，無他子。中書省以聞，敕免死，杖而釋之。御史臺臣言：「儲政使撒兒不花侍潛邸時，受馬七十九匹，盜用官庫物，天曆初遇賊即逃，擅開城門。度支卿納哈出矯增制令，又受諸王斡即七寶帶一、鈔一百六十錠。臣等議其罪，均宜杖一百七，除名。」從之。只裏哈荅兒坐贓罪當流，以唐其勢舅釋之。安西王阿難答之子月魯帖木兒，與畏兀僧玉你達八的刺板的、國師必刺忒納失裏沙津愛護持，謀不軌。事覺，三人皆處死，仍籍其家，以必刺忒納失裏妻醜醜賜通政副使伯藍。天曆初，御史臺臣屢請勿籍罪人妻子，著爲令矣。然未幾，仍不依條格。大抵文宗之世，刑法畸輕畸重，皆出燕鐵木兒之意，帝亦不專決也。 
　　後至元三年，詔除人命重事之外，凡資賊等獄，不須五俟府官審，有司依例決之。 
　　六年，詔今後有罪者。勿籍其妻女以配人。 
　　凡蒙古人居官犯法，擇蒙古官斷之，行杖亦如之。四怯薛及諸王、駙馬投下蒙古、色目人等，犯奸盜詐僞者，從太宗正府讞之。其蒙古人相犯者，婚姻、債負、鬥毆、私奸雜犯，不繫官軍捕捉者，從本奧魯歸斷。其餘干礙人命，強竊盜賊，印造僞鈔之類，即系管民官應捕事理，令有司約會奧魯官一同問之。軍民相干之詞訟，管民官約會管軍官問之，僧俗相干之詞訟，管民官約會行宣政院問之。 
　　至元十二年，刑部議準：「蒙古軍人自行相犯，若有蒙古奧魯員，合與京兆、南京一體施行。如無管領奧魯頭目，止從官司訊斷。 
　　九年，中書省議準：「蒙古人除犯死罪，監房收禁，不得一面拷掠外，據真奸、真盜之犯，達魯火赤與衆官人一同訊問得實，去犯人繫腰合鉢散收，其餘雜犯輕罪依理對證，不得一面捉拿監收。」 
　　三十年，敕：「管民官、奧魯官、運司並投下相關公事，管民官與各管官司約會，一同鞫問，如行移三次不到，止從管民官依理歸結。情重者，申刑部斷之。」 
　　大德五年，敕軍士系人奸盜者，令軍民官同鞫。中統二年，鳳翔府龍華寺僧超道謀作亂，遇赦，沒其財羈管，京兆僧司同謀蘇德全從軍自效。 
　　大德六年，詔自今僧官、僧人犯罪，御史臺與內外宣政院同鞫。宣政院徇情不公者，聽御史臺治之。 
　　七年，奉使宣撫耶律希尚、劉賡言：「平陽僧察力微犯法非一，有司憚其豪強，不敢詰間，聞臣等至，潛逃京師。」中書省臣言，宜捕送其所，令省、臺、宣政院遣官雜治。從之。 
　　八年，詔：「凡僧奸盜殺人者，聽有司專決。」 
　　延祐六年，敕：「畏兀兒哈迷里人自行相犯，委付頭目訊斷，若與百姓相爭，委頭目與有司官同鞫。」 
　　七年，敕：「回回諸色人等，結絕不得者，歸有司官訊斷。」 
　　赦令，歷代所同。獨以修佛事而釋重囚，則惟蒙古有之。 
　　元貞元年，用帝師奏，釋大辟三人，杖以下四十七人。二年，釋罪囚二十人。 
　　六年四月己丑朔，釋重囚三十八，人給鈔一錠。庚辰，釋重囚疑重者。七年，中書右丞答敕罕言：「僧人修佛事畢，必釋重囚，有殺人及妻妾殺夫者皆指名釋之。生者苟免，死者古冤。於福何有？」帝嘉納之，然九年仍釋上都囚三人，不能盡用其言。 
　　十一年，武宗即位，帝師奏釋大辟囚三十人，杖以下百人。 
　　至大二年，以皇太后有疾，釋大辟囚百人。 
　　皇慶三年，以作佛事，釋囚徒二十九人。 
　　延祐元年，釋流以下罪囚。三月，以僧人作佛事，擇釋獄囚，命中書省審察。六年，以天慶節，擇重囚一人。七月，皇姊大長公主祥哥刺吉作佛事，釋全寧府重囚二十七人。敕按問全寧有司官，阿從不法，仍追囚還獄，命分簡奴兒干及流囚罪稍輕者屯田肇州。是年，以作佛事，釋大辟囚七人，流以下六人。 
　　英宗即位，拜住以受尊號，請釋獄囚，不允。至治二年，西僧灌頂，疾請釋罪囚，帝曰：「釋囚祈福，豈爲師惜，朕思惡人屢赦，反害善人，何福之有？」不允。西僧爲奸利，假祈福之說以釋重囚，元之秕政也，獨英宗能斥之，然亦連爲故事。 
　　三年，敕都功侮使闊兒魯至京師，釋大辟囚三十一人，杖五十七以上六十九人。 
　　泰定元年，釋笞罪以爲兩宮祈福。三年，以帝師修佛事，釋重囚三人。 
　　至順二年，作佛事，釋在京囚死罪者十人，杖罪四十七人，三年，以作佛事，釋御史臺所囚定興劉縣尹及刑部囚二十六人。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

