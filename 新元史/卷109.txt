
○太祖諸子四 拖雷中 
　　△阿魯渾蓋喀圖 合贊閤兒班答 不賽因 
　　阿魯渾，阿八哈長子也。母曰海迷失亦可敦，由宮人得幸。 
　　臺古塔兒被弒，諸將乃迎阿魯渾立之，以布哈爲相，累黃金等其身，酬其翼戴之功。使長子合贊守呼拉商、馬三德蘭等地，以景赤、尼佛魯慈輔之。阿八哈舊臣射姆思哀丁阿塔瑪裏克志費尼比於臺古塔兒，懼誅，奔於羅耳。羅耳酋約索甫沙，先奉臺古塔兒之命。出兵攻阿魯渾。約索甫沙感阿八哈恩，不欲攻其子，兵未出而臺古塔兒已遇弒。至是，來賀即位，兼營救射姆思哀丁。射姆思哀丁素與布哈交好，意必爲援，乃歸。阿魯渾令副布哈治事。未幾。有讒布哈者，仍殺之。遠近聞其死，皆爲流涕。 
　　至元二十三年，世祖使命至，封阿魯渾爲汗，布哈爲丞相，赦九死罪。阿魯渾乃行即位禮，凡教令必由布哈加印而後行，庶事則布哈專決之。初，法而斯人法克哀丁哈山有田在設喇斯城，城官沒其田爲公產。法克哀丁哈山乃獻於阿魯渾。及阿魯渾即位，籍其田而有之。布哈謂：鳳喇斯亦國家壤土，何必自私。阿魯渾不從命，圖格察而任其事。布哈聞之，大恚。布哈有治才，而性嚴失衆心。徒幹有寵於阿魯渾，密言其專權自恣，親王大臣奉令惟謹。昔臺古塔兒遇之有恩。權勢尚小，一旦倒戈相向，從者響應。今大權在握，設有異謀，易如反掌。阿魯渾猶不謂然。布哈與諸將飲於宮中，醉而相詬。阿魯渾不罪詬者。布哈益慍，稱疾不朝。密與楚世喀潑，等立約，廢阿魯渾，兼約角兒只酋爲外應。 
　　二十六年，楚世喀潑因賀正旦，發其事。阿魯渾大怒，命土拉戴、徒乾等捕布哈誅之，四子及弟阿洛克皆坐死。角兒只酋迪密脫利以同謀，亦死。楚世喀潑首發逆謀，阿魯渾始德之，繼疑其同與立約，恐事泄故先發，乃並誅楚世喀潑。尼佛魯慈輔合贊於東邊，自以與布哈同功一體，恐禍及，詭言閱兵防阿母河，陰聚所部兵，劫合贊於徒思。適合贊他往，聞忽喇術與尼佛魯慈通，亟至馬三德蘭，擒忽喇術。檻致於阿魯渾，與臺古塔兒之子哈拉布哈同死。 
　　是年春，朮赤後王攻得而盆脫。阿魯渾自將御之，行至沙陛耳俺，前鋒將昆竺克巴兒，圖格察而、土古兒哲已退敵，遂還。中途聞尼佛魯慈叛，命圖格察而移師討之，適貝杜兵亦至。尼佛魯慈見不敵，走入沙漠，至突而基斯單，附於海都。合贊追不及，遣援兵返，自駐於你沙不兒。海都使其子阿也幹，與月思伯克帖木兒，將三萬人，從尼佛魯慈攻呼拉商。阿魯渾過徒幹援之，尼佛魯慈遁去。阿魯渾既誅布哈，以猶太人沙特倭而導勿雷代之，副以蒙古人鄂樂多海亞，又以楚實庫扎爲之佐。乃定讞獄法，刑官聽斷，將領不得阻撓。又禁擾累郵傳。皆善政也。然諸將滋不悅。沙特倭而導勿雷，聞徒幹陵侮郵吏，索馬逾額，勘實。杖徒幹七十。於是諸將益怒。阿魯渾信方士言，服金石藥。冀長年，不延接臣下，惟信任諸人得入對。服藥而病，既愈，又服之，病遂劇。沙特倭而導忽雷謀於衆，縱囚祈福，因擇獄囚，始知臺古塔兒、忽喇出之子在獄皆被殺，宗親死者十有三人。訊由伊答赤以己意殺之，阿魯渾不知也。星者謂此十三人爲崇，大將圖格察而、昆竺克巴兒、都嘎爾等，乃矯阿魯渾命殺伊答赤，復以積怨殺沙特倭而導勿雷、鄂爾多海亞、楚實庫扎三人。阿魯渾不見沙特倭而導勿雷等入內議事，知有變，病益革。二十八年，卒於阿而俺。子合贊、閤兒班答。 
　　蓋喀圖，又名亦憐真朵兒只，阿八哈次子。母曰杜丹可敦。塔塔兒人。 
　　阿魯渾卒，是年秋，蓋喀圖即位於阿克拉脫，下執政五人於獄。問辛圖而：「阿魯渾之卒，沙特倭而導忽雷之被殺，汝爲大將之首，宜問汝。」辛圖而曰：「諸將咸在，請汗自問之，是非自明。」諸將言：「圖格察而、昆竺克巴兒實唱亂，沙馬嘎爾與貝克培附之，定議後乃告辛圖而，辛圖而亦允。」辛圖而曰：「我逼於不得已，否則禍首及我。」乃赦辛圖而。圖格察而等亦辭伏，蓋喀圖責而宥之，惟奪其兵權，以臺克實、辛圖而、納鄰阿哈馬特代之。而下徒乾等於獄，命鄂而多海亞之子蒞殺之。於是，以蒙哥帖木兒之長子阿思別兒吉守呼拉商，辛圖而爲文武總管大臣。 
　　會羅馬有亂。蓋喀圖西討，使辛圖而留守臺白而司。辛圖而疑圖格察而謀反，執之，以二千人送至行營。益喀圖已平羅馬，東歸，遇諸塗，察其無罪釋之，並釋其同被執者。 
　　未幾，益喀圖有疾，既瘳，重行即位禮，以術家言前即位日與星命不合故也。乃大齎可敦、公主等，且免穆罕默特後人之賦。阿八哈以來庫藏充溢，至是一空。 
　　是年，埃及王阿失阿夫自將來伐。二十九年夏，次於哀甫拉特河，陷喀剌特烏兒羅姆，改其堡名曰木速兒蠻。蓋喀圖以兵往援不及，遣使於阿失阿夫，欲復其父得西里亞之地。阿失阿夫答言：「汝與我意同。我亦欲復報達，重立哈里發，視兵孰先到。」是歲，蓋喀圖廢起兒漫酋只剌勒丁蘇育，以其姊巴的沙可敦代之。事具《起而漫傳》。 
　　初，阿魯渾長子合贊在西模囊，得父凶問，知蓋喀圖巳位，遣使入賀，且以尼佛魯慈之難告，並乞援。蓋喀圖遣阿思別兒吉援之，合贊留其將庫特魯克沙守呼拉商。至元三十年，遣使請入覲。蓋喀圖使人逆止之。合贊不從，仍至臺白利司。會阿思別兒吉已敗尼佛魯慈；遁入你沙不兒山中。蓋喀圖仍促合贊東歸。 
　　時相位我久虛，有沙特而哀丁，思得其位，賄結蓋喀圖左右。及以名上，無沙特而哀丁，蓋喀圖謂列名者皆不及此人，諸可敦又從旁言之，遂立爲相，以金印賜之，並配兵萬人，又以其弟爲大刑官。蓋喀圖荒於酒色，羣臣有子女者率遠徙避之，事無大小盡委沙特而哀丁。沙特而哀丁易置舊人，黜哈山、臺術等。蓋喀圖出獵。哈山、臺術即圍場發其貪婪之罪。蓋喀圖不問，反以告者畀沙特而哀丁自鞫，禁再訴，犯者罪死。又諭：東起阿母河，西抵埃及之界，悉受沙特而哀丁節制。時馬病疫多斃，帑藏又耗費殆盡。有獻策用中國交鈔者，蓋喀圖問蒲拉。蒲拉本中國使者，留事阿魯渾，習見中國幣制，以爲可行。沙特而哀丁附和之。辛圖而諫，不聽。三十一年夏，造交鈔，頒行所在，設交鈔局，禁民用金銀器。臺白利司商賈，以用鈔，皆折閱，流言洶洶，亂且起。乃仍用錢，廢鈔。才兩月。反大耗鈔本蔫。是年，蓋喀圖從父弟貝杜自報達來朝，蓋喀圖宴之，醉而相詬，令近侍阿亦脫合裏毆之。翼日，蓋喀圖自知無禮，延至謝罪。貝杜歸，至達拈喀。告於諸將，皆以蓋喀圖誇部下子女，怨之，慫恿貝杜起兵。貝杜引兵至毛夕裏，殺守吏，復殺守報達之將。時諸將曰土拉戴，曰昆逐克巴而，曰伊而達兒，曰都嘎爾，曰伊兒乞帶，皆潛通貝杜。事覺，蓋喀圖盡執之。哈山與臺術請速殺諸將。圖格察而以爲不可，宜先召貝杜至，訊明殺之；倘貝柱不來，則叛跡顯著，殺諸將未晚。蓋喀圖從之，囚諸將於臺白利司，命圖格察而監視之，遣使者召貝杜。圖格察而陰使人告貝杜：「第來無恐，我等皆竭力助汝。」貝杜即進兵。 
　　元貞元年春，蓋喀圖自哀倍而河自將御之，以阿克布哈、圖格察而各率萬人爲前鋒。行一曰，圖格察而與阿克布哈分道，詰之，則云：馬多，如同行，慮水草不足。阿克布哈又詰以違軍令，圖格察而乃告以：「昔汝爲第一大將，今我爲貝杜第一大將。」阿克布哈所部皆畔從圖格察而，以親兵三百人逃歸。時蓋喀圖已離哀倍兒河，聞變，度兵力不足，退往阿而使。哈山、臺術二人亦畔之，羣臣多散去。行至莫幹。宿於抹里赤家。土拉戴等已出獄，欲奪其鄂爾朵，遇而執之。蓋喀圖請貸其一死，不允，以弓弦縊殺之。 
　　諸將會議於楚喀圖、庫喀拉二水合流之地，遣使迎立貝杜。貝杜知蓋喀圖已死，令殺阿克布喀、塔馬起、賽而他克等，皆蓋喀圖所寵任者。問阿亦脫合裏：「何以毆我？」答云：「蓋喀圖爲我之君，命我殺子弟，我亦不能不行。今貝杜爲我之君，我亦如此。」貝杜說，復其官。於是數蓋喀圖之罪，佈告國中。以圖格察而爲大將，兼爲相，比昆逐克巴而、哲綽克、雷克西哥兒幹、土塔術爲之副，以術馬而衷丁管財斌，又命諸將分轄各部，以賞有功。 
　　合贊聞貝杜立，不說。先是，尼佛魯慈既叛，爲庫特魯克沙所敗，奔西義斯丹，屢犯呼拉商。至元三十一年，用其妻託紺珠公主之肓，仍歸命於合贊。元貞元年春，合贊至梅而甫，遂詣尼佛魯慈營。受其降。反至賽拉克斯，聞貝杜起兵，乃召尼佛魯慈俾守呼拉商。合贊進至爾哈夷、可斯費音之間，遇貝杜使者，始知蓋喀圖已死，貝杜已立。召諸將議之。尼佛魯慈謂：「此無足怪，衆所以不推戴汝者：一恐汝治弒君之罪，一恐汝治前殺鄂爾多海亞、楚實庫札二將之罪。又恐汝有才，不如貝杜易制。宜遣使偵其舉動，再決大計。」遂遣二使往，謂：「太祖法律，臣不得弒君。請執弒蓋喀圖者畀我治罪。」合贊至可斯費音，貝杜遣使請和。合贊不從，與貝杜遇於庫班希而拉之地。尼佛魯慈知貝杜兵未集，請速戰。庫特魯克沙將右翼，斬馘八百，殺伊而達兒，擒阿斯闌倭古而，乘勝而進。貝杜使者布克戴至陣前，下馬伏地言：「貝杜有命：一家骨肉，不宜兵爭，請分國而治。」畀以義拉克、法而斯、起兒漫三部，請退兵講好。意在緩兵，以俟援也。合贊允之，約貝杜各從十人于軍前相見。既見，各下馬行抱見禮。貝杜仍申前議，飲酒行成。尼佛魯慈以天方教不飲酒，但立誓。衆將皆誓，議遂定。 
　　明日，貝杜即位。又明日，兩軍同往庫班希而拉。合贊兵行於山谷中。貝杜兵前趨隘口，欲塞其去路。貝杜亟止之。入夜，兩軍同駐一地，各執兵勒馬以備非常。已而報達、莫幹之兵皆至，諸將請攻合贊，貝杜不肯，都嘎爾慍，即以兵回角而只。合贊知援兵已至，議速歸。欲取道於喀敖納。其地有精兵，貝杜恐爲合贊所有，遣蒲拉丞相來告。請由原路返。越日，貝杜子奇卜察克等請合贊至營中餞別，合贊慮事不測，不從。奇卜察克固請，諸將勸合贊以日辰不利辭之，約明日相見。是夕，即引衆東歸，留尼佛魯慈、圖克帖木兒二人待受分地，且伺貝杜之舉動。 
　　是時，昆逐克巴而、土拉戴、伊而乞帶已率五千人躡合贊後。合贊至可斯費音東，貝杜又遣使邀合贊相見。合贊令尼佛魯魯慈同往，自駐迭馬溫山待之。貝杜執尼佛魯慈、圖克帖木兒下獄，其部將與尼佛魯慈弟雷開齊勸之降。尼佛魯慈始不從，後與圖格察而喑約，共助合贊，乃僞降於貝杜。貝杜信之，以禮延接，令發誓，獲合贊以獻。尼佛魯慈從之，與圖克帖木兒同時釋歸，自梅拉喀疾馳四日，至迭馬溫山見合贊。以回俗誓不可沒，依字義合贊爲煮飲食之器，乃取此器而裹以布，遣人送往，以踐誓言。貝杜見之大怒。 
　　尼佛魯慈勸合贊入教，謂星者言回曆六百九十年應出一賢能汗，興其教，今直其時，如入教則必爲伊而汗。回衆本不樂蒙古人拜偶像，改從回教，可得民心。合贊乃於迭馬溫山阿魯渾之行宮入教，洗澡畢，至座位前宣誦信教之文，厚賜教士，並赴禮拜寺祈禱上帝焉。 
　　貝杜擯沙特而哀丁不用，沙特而哀丁怨望，思助合贊。阿八哈妃布魯幹應適合贊處，而貝杜阻其行。於是沙特而哀丁、布魯幹潛輸誠於合贊，遣教士馬赫模德往告之。合贊召馬赫模德入見，具言衆將歸心，惟昆逐克巴爾、都嗄爾、土拉戴、伊而乞帶四人罪重，不欲擁戴。適有阿母河北之兵南侵，合贊遣尼佛魯慈御之兵，旋退。馬赫模德歸，仍以敵兵入境，尼佛魯慈東行，張皇其事以告貝杜。貝杜遂不爲意，散其兵牧馬草地。 
　　時沙特而哀丁之弟尚管財賦，乃竊帑藏以行，昆逐克巴而追之，獲其行李。沙特而哀丁奔於合贊。合贊尚猶豫不決，沙特而哀丁力言圖格察而必爲內應，合贊遂起兵於費烏斯古山，至爾拉夷。出班與庫魯密世哥而幹告統將伊達柱，宜簡閱戰馬以防合贊，伊達柱從之。即以良馬五百匹夜赴合贊軍。合贊重賞之，遣人往告各城：「我今統兵十二萬，以繼父業，不從者以叛逆論。」所在響應。尼佛魯慈率四千騎爲前鋒，至昔比特羅持河。土拉戴聞兵至，以書告貝杜，並問計於圖格察而。圖格察而謬謂：「彼兵不多，可與一戰。」夜與同謀諸將投尼佛魯慈營。 
　　次日，貝杜見大事已去，逃於素黎漫沙城。哀而帖木兒、喀而奔特及諸大將皆赴尼佛魯慈營。貝杜又奔倭佔梅侖脫，同行惟昆逐克巴而、奇卜察克、伊而乞帶等，欲入角兒只，以合於都嘎爾。合贊至昔札司，喀而奔特、伊而戴來歸。至西比特河，土拉戴、伊而帖木兒等亦來降。尼佛魯慈與庫特魯克沙等追貝杜至阿拉斯，及於梅而侖西北獲之。合贊令殺之。時元貞元年冬也。貝杜篡立僅五月。伊兒乞帶奔羅馬，都嘎爾奔角兒只。 
　　合贊，阿魯渾長子。生於至元八年。阿八哈聞其早慧，亟欲見之。阿魯渾送之往阿八哈，以屬其妃布魯幹。使撫育之。合贊幼習蒙古回紇文字及騎射，八歲已能從祖父獵。阿魯渾即位，令轄呼拉商等地。 
　　元貞元年，合贊師至臺白利司，諸王蘇凱等率衆來迎。既入臺白利司，諭民相輯睦，大臣毋陵其下。遣尼佛魯慈、奴爾蘭、庫特魯克沙搜捕貝杜黨與昆竺克巴而、都嘎爾、伊爾達兒、伊兒乞帶等，皆誅之，惟土拉戴、哲察克、伊達柱三人杖而免死。是冬，即位，不曰汗，曰蘇爾濉。論翊戴功，拜尼佛魯慈爲大將，位諸臣右，賜券書。以沙特而哀丁爲相。篤哇與海都子薩兒班合兵侵呼拉商，遣蘇凱、尼佛魯慈御之。兵饢絀，預徵次年賦以資軍實。蘇凱自以旭烈兀之孫，於次序當立，與其黨巴魯拉謀刺尼佛魯慈于軍中，而廢合贊，約臺術同舉事。臺術密告尼佛魯慈，空營設伏伺之。蘇凱等至，伏發，斬巴魯拉。蘇凱敗遁，追殺之。叛軍復推阿爾思蘭爲主，圖犯臺白利司。合贊聞變，慮衛兵少且習亂，乃稱出獵，部勒將士，行及中途，突命擊叛衆。初戰不利，賀爾庫達克率二千人來援，遂斬阿爾思蘭，盡降其衆。時元貞二年春也。一月之內，凡誅親王五人，叛臣三十八人。 
　　尼佛魯慈與沙特而哀丁不協，奏褫其職，以只馬兒哀丁代之。或誣沙特而哀丁交通蘇凱，諸吏之侵帑者憚其復用，證成其罪，已論死。賀爾庫達克爲辨其冤，始得釋。 
　　合贊以圖格察而反覆橫恣，欲除之。遣庫門乞往賜書褒獎，以安其心，而潛約諸將執圖格察而，謂之曰：「國家大義，通敵賣主者殺無赦。蘇而灘不能以私情廢公義也。」遂殺圖格察而。 
　　羅馬將巴兒圖自阿魯渾時即握兵權，屢徵入朝，輒託詞不赴，聞圖格察而誅，舉兵反。合贊命庫特魯克沙討平之。 
　　尼佛魯慈恃功驕蹇，以妻病，往阿特耳佩佔，委軍事於奴爾蘭。未幾，臺術所部棄伍逃。合贊不悅，促令赴軍中。尼佛魯慈請卒視妻病而返，朝臣言其以私廢公，請逮治。合贊曰：「此未足以鉗其口也。」既而，託紺珠公主病卒，尼佛魯慈乃往呼拉商。奴爾蘭入朝，訴其過失並與齟齬狀。合贊令弟閤兒班答往代奴爾蘭。初，尼佛魯慈介報達人凱薩爾致書埃及國王，依託教誼，乞以兵援合贊。比答書至，合贊已得國，尼佛魯慈令記室改易埃及答書，呈於合贊。至是事覺，奴爾蘭等因劾其通敵，尼佛魯慈在外，自知主眷衰，遣其部將薩忒耳哀丁入朝寄耳目，而其人反爲合贊所用，使往報達紿凱薩爾，執以歸。時沙特而哀丁復相，與弟庫脫拔丁僞爲尼佛魯慈致埃及執政書請藉兵力誅異己者。事成割地爲報，先奉衣服若干事，納衣書於凱薩爾篋中。復爲尼佛魯慈致其弟哈濟那蘭密書，住見哈濟那蘭，乘間納其書於哈濟那蘭篋中，哈濟那蘭不知也。合贊廷鞫，凱薩爾不承，搜其篋，則衣書在焉，立殺之。捕尼佛魯慈家屬，無男婦老幼皆就戮。擒哈濟那蘭至，搜獲密書，誣服論斬，諸昆弟勒格濟等盡死。尼佛魯慈舉兵反。 
　　大德元年夏，命庫特魯克沙率諸將討之，戰於你沙不兒。尼佛魯慈衆潰，以數百騎奔海拉脫。其酋法克哀丁爲所輔立，故納之。庫特魯克沙至，圍城，令獻叛者。法克哀丁出書以示，尼佛魯慈益德之。或謂之曰：「公孤寄於此，大軍壓境，城主未可深恃。不如執之。用其兵以退敵。」弗從。法克哀丁聞其事，大駭。其部下成謂，以全城殉一人非計，彼已背永不犯上之誓。我背誓庸何傷。乃請分其將士於各軍，牢以出戰，遂擒尼佛魯慈，獻諸庫特魯克沙，誅之，傳首臺白利司。 
　　是冬，角兒只兄弟爭國，令庫特魯克沙平之，立瓦世當第三。庫特魯克沙歸，以角兒只賦重爲言。沙特而哀丁聞之，先告合贊，謂其縱兵蹂躪角兒只。於是，庫特魯克沙奏，輒不入，知必有讒之者。以詢沙特而哀丁，則曰：「此某醫所爲也。」庫特魯克沙以語拉施特哀丁，白諸合贊。合贊召至，告之曰：「沙特而哀丁實譖汝而嫁禍於人，險詐如是，不可復留。」命與庫脫拔丁同棄市。 
　　大德二年，遣使臣曰謨阿臧、法克哀丁、阿喝美特，曰布喀伊耳赤，入朝貢珍珠、寶石、獵豹，且以金錢十萬市中國貨。使臣至，成宗優禮之，賜酒慰勞，留四年始辭歸。溫詔報合贊，賜齎甚厚。旭烈兀位下歲賜及五戶絲久儲府庫，至是遣使頒與之。 
　　是年秋，以火者薩特哀丁爲相。羅馬將蘇拉迷失叛，殺其副畢音察爾、別乞庫爾。 
　　三年春，庫特魯克沙敗其衆，蘇拉迷失奔埃及，引軍來犯，擒斬之。 
　　時埃及內亂，其將奇卜察克、哀爾別乞、伯克帖木兒皆來奔。合贊待以殊禮，思用其力以謀埃及。埃及西里亞兵入的牙佩殼耳，合贊益怒，定議親征。兵十人中抽五，齎六月糧。 
　　大德三年冬，次哀甫拉特河，留兵萬人殿後，步騎九萬，以庫特魯克沙、謨雷爲前鋒，抵阿勒坡。軍士縱馬食麥田，令曰：「馬不可以食人食，犯者斬。」諸軍肅然。軍至撒拉米冶，聞埃及兵已至希姆斯，那雪爾，合贊令曰：「埃及親軍驍勇善戰，恃騎兵衝突。今我以步隊當之，勝騎戰也。」自撒拉米冶進兵，距敵百里而止。次日，進至那蘭蘇河。埃及兵奄至，命後軍張兩翼御之。戰少卻，合贊以中軍退。埃及軍逐之，陣復接。埃及一軍潰，別軍授之，殊死戰，復出鐵騎五百，短刀奮斫。我軍以強弩攢射之，馬始回竄。庫特魯克沙率右翼鳴角以進，埃及誤爲合贊，併力攻之，右翼敗，死者近五千人。庫特魯克沙率餘騎奔中軍。合贊麾左翼進，中軍繼之。以弓箭手萬人居前，矢如雨集。埃及前鋒左右翼先後潰，中軍亦敗走。是役也，合贊以堅忍，轉敗爲功。而右翼之敗，適成爲餌敵之計雲。 
　　羅馬守將阿弼世喀偕阿昧尼亞王海屯第二率五千人來會，軍勢益張。希姆斯城乞降，發其庫藏分給將士。進至達馬斯克，亦迎降。合贊自至城中，令衛士守一門，而閉其餘，雖從官亦不得擅入。民益感德，輸金錢百萬餉軍。埃及將厄爾術法世守內堡不下，諭降不從。諸將請攻之，合贊不許。謨雷窮追敗衆，直至喀雜忒城，遇埃及兵輒殺之，追不及乃整旅而還。合贊以奇卜察克轄達馬斯克部，伯克帖木兒轄阿勒坡、哈馬特、希姆斯三部，哀爾別乞轄薩弗特、忒裏波利等城，牙希阿司賦稅，以庫特魯克沙鎮守西里亞全境。 
　　大德四年春，合贊東歸。庫特魯克沙遽下令攻達馬斯克內堡，攻半月不能下而去，以軍事委謨雷。初合贊諭西里亞境內悉降，既而諸城知蒙古軍不能久駐，故拒命者日多。埃及王那雪爾聞合贊已去，奇卜察克等皆在西里亞，乃手書招三將返。於是奇卜察克叛歸。謨雷亦棄達馬斯克，全軍而返。 
　　合贊自西里亞班師，銳意政事。夏，如梅拉喀觀天方臺儀器，亦建臺於臺白利司。自運巧思，創制新器。訪古賢人墓，慨然曰：「死而不朽，其樂有甚於生矣。」引哀甫拉特河，開三渠溉田，悉成沃壤。貧家寡婦，官給棉，使紡績以餬其口。 
　　秋，再伐西里亞，以庫特魯克沙爲前鋒，自將大軍繼之。冬，流哀甫拉特河，次阿勒坡。埃及兵屯於哈馬特御之。淫雨四十日，饋運不繼。駝馬亦多凍死。 
　　大德五年春，還。夏，遣使如埃及，請棄怨修好。冬，使還。埃及答書，亦願通好，而詞意不屈。 
　　六年，朮赤後王脫脫使來，請阿而俺、阿特耳佩佔之地，弗許。 
　　秋，三伐西里亞。遣前使往埃及，以稱藩納幣等事要之。答書不允，且饋軍器，示能用武。合贊怒留其使。 
　　七年春，令庫特魯克沙與出班、謨雷等率五萬人深入，自駐哀甫拉特河東以待。師及哈馬特，越達馬斯克而南，與埃及兵遇。庫特魯克沙敗其右軍，謨雷率衆追之。既而，中軍、左軍齊至，庫特魯沙不能支，出班、庫爾迷失來援，始免於敗。及暮，蒙古兵屯于山上。謨雷恐明日戰不利，夜引所部退。埃及有廝卒被擒脫歸，言蒙古兵不得水，病渴，宜速戰。日出，我軍下山，埃及人力遏之，殊死戰。至午，爲埃及人所圍，而開其一面縱之走。於是角兒只兵先潰，諸軍亦相繼潰，埃及人逐於後。蒙古兵以馬疲不能行，多棄械就死，又或爲嚮導所紿，暍死沙漠中。 
　　庫特魯克沙回至克沙甫，謁合贊，陳兵敗狀。合贊遂歸，以出班殿後，翼護殘卒，召至優獎之，申喪師之罰，諸將誅謫有差。出班雖殿後有功，亦受杖焉。 
　　秋，如臺白利司，搜閱軍實，圖再舉。遣使泰西諸國，請發兵攻西里亞復耶穌墓。大將奴爾蘭卒，以庫特魯克沙代之，屯阿而俺北界。臺白利司教士牙庫白等謀逆，附會讖書，欲立益喀圖之子阿拉佛郎。事覺，逮訊。詞連世祖使臣納息爾哀丁。合贊曰：「此必沙特而哀丁餘黨所爲也。」嚴訊之，果服誅牙庫白安，置阿拉佛郎於呼拉商。 
　　合贊得目疾。大德八年春，病痊，出獵。既而復病，知不起，召大將庫特魯克沙、出班、謨雷等，文臣火者撒特哀丁、拉施特哀丁等，屬以大事，傳位於弟閤兒班答，勉諸臣同心輔佐，壹遵所定法度。夏，合贊卒，年三十四。妃八人，布魯幹可敦生子一：阿爾珠。 
　　合贊沈毅果斷，訓勉將士詞旨愷切，賞罰辦當，故人樂爲用。即位之初，府庫空虛，饋賜不紿，迨經營兩載，齎賜、振恤無虛日，而度支日充。熟於蒙古掌故、世系、族派、姓氏，命拉施特哀丁作史，凡述蒙古事，皆面奉教令而後載筆。勤恤民隱，方獵思食，必倍價購於民，以爲從官率。西域自用兵後，污萊遍野，合贊下令墾田四載後始升科，於是田疇日辟。刑官向受諾延節制，讞獄多枉法，改易官制，有獄訟以平。錢質駁雜，有禁；權量不一，有禁；鬻良爲賤，有禁；奸人斂民財以供獻可敦、諾延，出資借貸而以重利困民，皆有禁。蓋蒙古建國西域以來僅見之主雲。 
　　閤兒班答，阿魯渾次子。母曰烏魯克可敦，客烈亦部王罕孫撒裏只之女。至元十八年，生於馬魯之西沙漠中。衆憂無水，俄大雨至，皆喜以爲吉兆，稱曰鄂爾採布哈。鄂爾採，譯言吉祥也。稍長，改名達母答兒，後又改閤兒班答。娶昆徹司喀特可敦，爲蘇袞察克子沙第之女；其母霍兒庫達克，則旭烈兀子出木忽見之女也。嗣位後，仍稱鄂爾採圖。國中教令多稱鄂爾採圖謨罕默德呼搭奔特。呼搭奔特，譯言上帝之奴。國人稱爲鄂爾採圖蘇爾灘。 
　　大德八年，合贊卒，大將謨雷慮阿拉佛郎爲變，祕不發喪。先遣亦生布哈等蒞殺阿拉佛郎於呼拉商。統將賀爾庫達克素助阿拉佛郎，亦遣殺之。事定，閤兒班答乃率諸將西行，至臺白利司城外奧佔行宮即位。以庫特魯克沙、出班治軍事，火者撒特哀丁、火者賽夷忒拉施特哀丁治財賦。 
　　秋，至梅拉喀。成宗遣使與察八兒、篤哇使者皆至，以息兵悔禍來告。釋合贊所拘之埃及使人，並遣使偕往議和。昆徹司喀特可敦卒，閤兒班答娶庫脫洛克可敦，爲亦憐真之女，以博拉及拉施特哀丁爲大禮使。既成婚，又娶布而幹可敦。 
　　大德九年，徵克兒漫酋沙喝奇汗入朝，以其不納貢留之，克兒漫地改設蒙古官。建新城於空庫兒歐隆之地，名曰蘇爾灘尼牙，遂遷都蔫。 
　　先是，蘇爾灘尼牙之北基欄境內，有小部，東北負裏海，東南、西南皆山，廣袤一百八十里，而分十二部，各有土酋，阻山負險，自爲一國。篤哇卒，其後王寬闍遣阿兒渾之子阿兒岱哈贊來告喪，語及基闌之地，謂蕞爾小國，久未討定，鄰封多笑之。閤兒班答恥其言，令庫特魯克沙、出班、圖幹、謨敏率三軍，閤兒班答自將一軍，分四路以進。出班與圖、謨二將平數部。庫特魯克沙亦屢勝，各部皆乞降，庫特魯克沙之子昔保赤拒之，仍縱兵殺掠。故據險殊死戰，庫特魯克沙陣歿，一軍幾覆。閤兒班答聞庫特魯克沙敗信，遣勁兵三千人往援，復戰歿。繼遣呼辛、賽雲赤往始平之，究喪師之罪，鞭昔保赤，以其父舊部屬於出班。 
　　海拉脫酋法克京丁不自來朝，大德十年遣丹尼世門巴哈圖克討之，命交尼古答爾部衆及三年貢賦。議不成，兵進，截其糧運。法克哀丁乃與丹尼世門盟，以城讓之，自遷阿蠻庫堡。丹尼世門入城，而內城仍爲其將麻罕沒特所守，堅不可攻。丹尼世門遣告法克哀丁，若入內城，必請命於蘇爾灘恕汝之死，令汝仍主是地。法克哀丁以告其將，開門延之。丹尼世門先遣其子偕他將入，盛筵款接，比自入，伏發，丹尼世門父子皆死。且舉火爲號，法克哀丁望見，即率衆赴之。 
　　是年秋，閤兒班答以亞薩鄂爾爲統將，丹尼世門之子布戴、塔垓從之，往復父仇。二子使告法克哀丁：「如汝不知此事，即縛麻罕特至，不汝罪。」法克哀丁以無力縛送自諉。 
　　次年春，戰不利，築長圍困之。時法克哀丁已死，布載僞以書與城將，若許其禽送麻罕沒特者。又以書告麻罕沒持，言汝部將伊思瑪與布載通。麻罕沒特皆不應。麻罕特力竭，議降。布載許以不死，與立誓，遂開門降。麻罕沒特宴布載醉，麻罕沒特復欲殺之，衆不可乃止。 
　　次年夏，亞薩鄂爾令布載偕麻罕沒特入朝，遣人追殺之。法克哀丁弟基亞代丁先行爲質子，閤兒班答自基闌凱旋至蘇爾灘尼牙，聞海拉脫事定。乃令基亞代丁嗣兄位。 
　　是年冬，以女弟杜倫第公主嫁於出班。 
　　初，阿昧尼亞王海屯第二致書阿勒坡守將喀喇桑柯爾，請納歲貢罷兵，埃及允之。未幾，海屯第二讓位於侄立盎第四，自入教堂爲僧。閤兒班答以妻父亦憐真鎮羅馬，其將壁拉爾古屯阿昧尼亞界上。 
　　十二年，立盎第四與亦憐真同入謁。壁拉爾古聞其訴已，又以其納貢埃及，遂殺立盎第四。亦憐真奏劾之，閤兒班答誅壁拉爾古，立海屯第二季弟鄂聖爲王。 
　　羅馬西境土耳其部浸盛，侵東羅馬屬地。東羅馬王安鐸魯尼克思藉蒙古之力捍之，以女瑪里亞嫁閤兒班答，蒙古人稱之曰脫司配那可敦。 
　　皇慶元年，諸王科爾迷失謀叛於羅馬，討平之，並殺其四子。建新城於報達之東。埃及將喀喇桑柯爾與漠罕納等率千騎來奔，閤兒班答待以寵禮，思乘隙伐西里亞。是年冬，出兵。出班、賽雲赤、伊遜庫特魯克與角兒只兵皆從，衆號十萬，渡哀甫拉特河，攻拉黑貝堡，逾月不下而返。 
　　二年，長子不賽因出鎮呼拉商，時年九歲。呼拉商爲儲君分封之地，故未及其長即開羣府。賽雲赤及阿爾固爲將，拉施哀丁之子阿白都而拉體甫司財賦。 
　　是年，察合臺後人帖木兒古爾幹遣使來降。先是，也先不花既並海都舊地，以其弟古特魯火者建國於阿母河南，與呼拉商爲鄰。卒，子島特火者嗣，帖木兒古爾干與爭國，故降於閤兒班答請援。於是，諸王敏干將呼拉商兵員往，島特火者不能御，自歸於也先不花，請兵復仇。時也先不花與王師戰於騰枯裏山而敗，謂島特火者：更有大仇敵在東方，不能西顧。適朝使還齎閤兒班答所貢方物，乃執使臣殺之，並其從者七十人。然也先不花戰屢敗，突而基斯單之地多爲王師所躪。也先不花不得志於東，思西略。 
　　延祐二年，遣葛伯克、島特火者、亞索伏兒率兵渡阿母河，與亞薩鄂爾戰於八脫吉思。亞薩鄂爾、布載皆戰歿，入呼拉商。四月，以糧盡，又聞王師已至塔剌斯亦息庫爾，乃返，葛伯克謂亞索伏兒奉天方教，陰附合兒班答，旦行呼拉商而不能守。也先不花信其言，令捕亞索伏兒，兵至。亞索伏兒拒戰，葛伯克爲所燭。亞索伏兒遣使謁不賽因，欲來降。不賽因請命於父，允之，並令庫兒迷失、圖幹率二軍渡阿母河爲援，海拉脫酋基亞代丁亦以兵從。 
　　三年秋，亞索伏兒與也先不花相拒，援軍至，敗之，掠布哈爾、撒馬爾幹、忒耳迷民，編置希部而幹分地。亞索伏兒謁閤兒班答，令駐巴達克、堪達哈爾兩山之中。先處，朮赤後人巴拔避禍率萬人來奔，延祐二年掠貨勒自彌民五萬而歸。亞索伏兒聞之，自忽氈引兵截之，盡奪其俘。月思伯遣諸王阿克布哈來詰，是年秋至蘇爾灘尼牙，謂若巴拔所爲，請君討之，若由蘇爾灘命，則請以兵相見。閤兒班答謝曰：「我不知其稱兵犯境也。」殺巴拔父子，禮其使而遣之。初，阿克布哈至臺白利司宴會，有阿而俺守將曰忽辛古而幹送酒杯而未起立。阿克布哈怒責其忘蒙古舊禮，忽辛曰：「汝來議事，非來爭禮者。「蓋國俗，凡古而幹見親王必應起立雲。 
　　未幾，麥喀酋倭邁宰特來奔，倭邁宰特兄弟爭位，埃及以兵助爭者，倭邁宰特敗，以閤兒班答奉十葉教與同教，故來乞援。閤兒班答遣哈赤狄兒堪的率千人衛之還國。次年春，行至巴索拉，爲伯都音人所襲，覆其衆，倭邁宰特、哈赤狄兒堪的僅以身免。 
　　是冬，閤兒班答卒，年三十六。子不賽因。二女，皆嫁出班。 
　　不賽因，閤兒班答長子。爲賽雲赤夫婦所撫養。五歲即習騎。國俗，童子習騎，使星者擇日，迨上騎，則持馬乳灑於頭尾，以爲典禮。九歲，出鎮呼拉商。 
　　閤兒班答卒，諸將遣使告不賽因。賽雲赤恐有內難，勸不賽因勿遽行。既葬，諸將又遣使奉迎。賽雲赤使左右先至臺白利司，察諸將無他意，乃與不賽因同往。 
　　延祐四年，不賽因即位，稱阿來屋敦亞徵丁阿卜賽特蘇爾灘，譯言世界與命運皆崇高莫尚也。賽雲赤以大將位讓出班，勸不賽因專任之。以出班子帖木兒大石鎮羅馬，亦憐真、蘇納臺、伊生庫特洛兒皆爲之佐，拉施特哀丁子火者質拉兒哀丁司羅馬財賦。 
　　呼拉商守將亞薩倭兒爲約索伏兒所殺，以伊生庫特洛兒代之，初，亞薩倭兒欲娶約索伏兒女，已納幣，而閤兒班答卒，約索伏兒思乘機據呼拉商。布載戰沒，其子已奉命統父舊部，亞薩倭兒以其兄代之，乃與約索伏兒謀作亂，邀亞薩倭兒飲酒，將執之，逸去，追而殺之。約索伏兒遂入呼拉商。 
　　五年，庫特洛兒至呼拉商，撫定約索伏兒誓不反。然逾歲，約索伏兒即舉兵至馬三德蘭。時又有烏斯貝克，陷得而奔特。埃及兵亦至的牙佩殼兒。乃命亦憐真守的牙佩殼兒，忽辛往攻約索伏兒，不賽因自將御烏斯貝克。忽辛至馬三德蘭，約索伏兒已返呼拉商。出班欲自往討之，聞得而奔特守將敗走，不賽因兵少，至庫兒河不敢渡，張空營以疑敵，出班乃率二萬人以行。烏斯貝克聞其至，即遁。約索伏兒舉兵，以主幼大將專權，欲往扶幼主爲辭。及至馬三德蘭，聞忽辛率大軍奄至，又退走。時海拉脫酋亦奉出班命。出兵攻八脫吉思，叛衆多降於忽辛。 
　　六年，約索伏兒將謨拔來克薩率六千人至八脫吉思，掠俾路芝之民，爲民兵所卻。約索伏兒率萬人繼之，圍海拉脫城。忽辛兵至，約索伏兒先遁。再進，爲忽辛所敗，斬馘甚衆。以盛暑，乃返駐于海拉脫。不賽因聞海拉脫人不附叛，以五萬的那往賑其民，免三年之賦。不賽因返蘇爾灘尼牙，出班散遣其兵，自往角兒只避暑。 
　　出班以諸將輕不賽因年少，笞之，故庫兒迭失、喀贊等皆怨出班，合謀殺之。至是，思掩其不備，以騎兵一隊襲角兒只。內有一將曰哈剌圖培，奔告於出班，猶不信，遣二將往覘之，爲庫兒迭失所殺，麾兵亟進。或以二將不返，勸出班避之，祕乘夜至其子忽辛營。兵至，不得出班，翌日追之。出班至一草地，有烹羊而食者，請出班共食；辭之，疾行。追者五十人至，奪羊共食。以是出班得脫。時阿里沙在臺白利司，聞亂。亟引騎兵赴之，路遇出班，爲迎歸臺白利司。遂與阿里沙赴蘇爾灘尼牙。 
　　時亦憐真亦附庫兒迭失，僞爲不賽因手諭，令殺出班以惑其衆。又遣使告急於蘇爾灘尼牙，謂出班已反。使者先出班至，亦憐真之子欲先殺出班子，諸將不可，猶豫一日，而出班至，始知亦憐真妄言。 
　　時亦憐真兵已逼烏佔，守將奔蘇爾灘尼牙。不賽因自將討之，出班、阿里沙皆從。亦憐真女爲庫特洛沙兒妻，請勿戰，遣人招其父降，不從，自往勸之。亦憐真請不賽因營掛白旗以爲信，既懸旗，亦憐其以爲怯，復與庫兒迭失進攻。出班命先戮其子，懸首標槍上以示衆。亦憐真夫婦皆怒，奮突誓死戰。王師卻，不賽因先登陷陣，諸將從之。亦憐真大敗，獲而斬之，其婦亦戰歿。庫兒迭失與其子及布喀伊爾等遁去，中途爲蘇納臺所獲，檻送蘇爾灘尼牙，伏誅。因此役，國人稱不賽因爲把哈圖兒汗雲。 
　　出班妻杜倫第公主卒，不賽因復以姊凱而圖領、薩諦柏兩公主妻之。察合臺後王葛伯克素與約索伏兒不合，告呼拉商守將忽辛：我助汝夾攻約索伏兒，命諸王率四萬人以往。忽辛亦率二萬人並海拉脫義斯單二部之衆應之。東軍先至，密誘約索伏兒之將臨陣殺貝克圖兒來降，約索伏兒遂敗走，追及殺之。忽辛至，東軍已振旅而返。時梅沙卜特尼牙、庫兒特斯單、的牙佩殼耳連年旱蝗，麻而哲西而克梅法而勒、毛夕裏、哀而比而各城人煙殆絕，報達亦告飢。七年夏，又大雨雹。不賽因詢於教士，乃禁釀酒、逐娼妓，並免各城稅賦。是年，埃及王遣木剌奚刺客三十人刺阿克桑柯兒及忽辛，皆不中。埃及使者至，出班欲殺之，爲阿里沙所阻。不賽因亦恐木剌奚人刺之，乃與埃及和，遣使告埃及王：「一，勿遣木剌奚人行刺；二，兩國逃人，彼此皆不交出；三，勿令阿剌比犯蒙古屬地；四，兩國通商；五，赴麥喀禮拜，兩國各用國旗爲識。」 
　　至治三年，及埃及平。先是，出班子帖木兒塔失在羅馬，密與埃及約，助其舉兵。出班聞而大恐，即告不賽因自往捕之。是年冬，出班以兵至，帖木兒塔失欲拒戰，衆不可，乃上謁。出班囚之，誅其左右數人，不賽因宥不問，仍使守羅馬。 
　　四年，阿里沙卒。前此管財賦官，皆不得其死，獨阿里沙終於位。不賽因既長，漸忌出班權重，鬱鬱不樂。出班不以爲意，其子狄馬世克火者心不能平。是冬，出班恐東邊不靖，自赴呼拉商，與洛肯哀丁、愛而倫赤、伊生庫特洛克、阿里巴的沙之弟穆罕默特同行，狄馬世克在內益縱恣不法。 
　　泰定二年，不賽因在報達，有告狄馬世克奸奪平民者，不賽因不悅。 
　　三年，不賽因回蘇爾灘尼牙，狄馬世克阻羣臣上謁，不賽因愈怒。有告狄馬世克與邦爾呼圖侍妾空庫臺有逆謀，不賽因命捕空庫臺鞫之，未獲。時蘇爾灘尼牙戮羣盜，獻首於不賽因，令人僞雲此出班等之首，已在海拉脫伏誅。狄世馬克聞之，改服出城而逸，追至中途殺之，懸首國門。 
　　不賽因既殺狄世馬克，即密告愛克倫赤、伊生庫特洛克等令殺出班，並言已遣兵攻其子帖木兒達失。愛克倫赤等素服出班，同至八脫吉思，見出班，白其事，願助出班舉兵。出班與其子忽辛謀，忽辛曰：「計惟一戰，然諸將不足恃，當先殺之。呼拉商我所轄，克兒漫、法而斯之庫藏可以取給，帖木兒達失已在羅馬，賽因克穆罕默特已在角兒只，四面合攻，不足懼也。出班不從，但殺洛肯哀丁等七十人。 
　　時不賽因已令蘇納臺、阿兒巴的沙、得勿來特沙討出班，自駐於可費斯音爲後援。出班進至西模囊，使教士往見不賽因謂：「我不但爲王效力，併爲先王效力。又無過失。狄馬世克有罪當誅，不必寬恕，但不可株連其父與弟耳。又聞殺狄馬世克非王命，乃他人所爲。請王察之。」教士勸不賽因罷兵。不賽因曰：「出班自來，吾當返旆」。然爲諸將所尼。 
　　出班乃進兵，是夜，有大將率三萬人投於不賽因。明日，出班退走，愛克倫赤、伊生庫特洛克尚從之，而麾下兵已散去。出班至撒唯，見其妻凱而圖領、薩諦伯，令攜其子布卜而牙失歸於不賽因，自攜前妻杜倫第公主之子赤老罕奔於塔八斯，從者僅十七人。欲入突而基斯單，又改計入海拉脫。或勸其來中國及奔印度，皆不從。海後脫酋基亞特丁待出班甚厚，後得不賽因書命殺之。許以凱而圖領下嫁，且割地與之。基亞得丁使人持其書示出班，言：「蘇爾灘之命不能違。」出班父子相持而哭，請全屍以死，以一指有長甲爲證據。又謂：赤老罕尚幼，請送於蘇爾灘。又麥地拿造一墓，請葬於此地。遂自縊。 
　　是年，基亞特丁入朝，聞不賽因已娶報格達克，甚懼，乃令人回海拉脫殺赤老罕。報格達克者，狄馬世克之女，嫁賽克喀山，爲不賽因所奪者也。報格達克有寵，不許基亞特丁返國，令俟出班父子喪至。既至，以禮殮之葬於麥地拿。不賽因先至麥喀，繞黑石殿三周以祈福焉。 
　　不賽因既平出班之亂，以拉施特哀丁之子結牙特丁及阿來哀丁分總財賦，旋以結牙特丁爲相，勸農興教，境內大治。先是，阿里沙構飛語，謂閤兒班答爲拉施特哀丁毒死，證成其罪。拉施特哀丁腰斬，梟首通衢，分其手足傳示各部，並戮其子火兒質拉兒。拉施特哀丁年已八十，時人皆冤之。至是，其二子復蒙任用焉。 
　　四年，察合臺後王以兵掠呼拉商，命守將納林禿垓御之。其人與海拉脫酋不協，不賽因命納林禿垓勿預海拉脫事。不聽，乃命遣母弟阿里巴的沙代之。納林禿垓不悅，揚言呼拉商並無軍事，阿里巴的沙中途而返。不賽因仍使往呼拉商，阿里巴的沙怏快，遂謀叛，不待命而歸。其母哈赤可教與不賽因皆遣使止之，又不從。遣囉魯火者率兵往阿里巴的沙，部將不從叛，執阿里巴的沙以歸。不賽因以哈赤可敦之言，宥其死，使塔失帖木兒代赴呼拉商。納林禿垓思入朝，殺結牙代丁。事覺，捕之。納林禿垓脫走，遣囉魯追斬之。以賽克阿里爲呼拉商大將。 
　　不賽因晚年，外任結牙代丁，內惟聽報格達克之言，別將無當意者。後至元二年卒。 
　　遣命立阿里不哥四世孫阿兒帖爲嗣，薩諦伯公主之婿也。明年爲貝杜孫穆薩所廢。 
　　是時，將相爭權，境內大亂。有兩大將剖分其國：一爲出班之後，一曰胡信，爲則來耳汗。胡信爲大哈散，出班之後爲小哈散。未幾大哈散立穆罕默特爲汗，小哈散又立薩諦伯公主爲女汗。出班死，薩諦伯改嫁阿兒帖，又嫁蘇力門。薩諦伯卒，蘇力門嗣爲汗。繼蘇力門者曰奴舍而萬。大哈散立穆罕默特，三年卒。又立托克帖木兒。穆罕默特，旭烈兀之五世孫。托克帖木兒，朮赤裔孫也。繼托克帖木兒者曰赭汗帖木兒，蓋喀圖之孫也。奴舍而萬之後，國事皆決於則來耳汗。於是則來耳、色爾必達耳、馬札非耳三族彼此爭奪，後皆爲駙馬木耳所滅。 
　　史臣曰：「旭烈兀屠報達，鏟天方祖國，然其曾孫合贊卒奉穆罕默特之教。何則？從其國俗，則上下相安。自阿八哈以後，篡奪頻仍，至合贊而亂始定，以民心之歸附也。君子易政而不易教，有以夫！」

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

