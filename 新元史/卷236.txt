　○儒林三 
　　劉庄孫 劉彭壽 林起宗 戚崇增 程端禮 端學 倪淵 陳澔　師凱 劉友益 馮翼翁 彭絲 宇文公諒 史季敷 趙有桂 聞人夢吉 陳剛　陳樵 牟楷 程時登 程復心 史伯璿 詹道傳 黃景星 曾貫 周仁榮 仔肩 孟夢 恂 鐘律 黃清老 單庚金 俞漢 朱公遷 朱隱老 劉霖 陳謨　周聞孫 邵光祖 俞燮元 趙汸 江克寬 
　　劉庄孫，字正仲，天台人。在大學五年，不獲釋褐，以諸生卒。喜著書。《尚書》有古文、今文，陳振孫掇拾援據，確然明白，言傳心者猶依違不敢置論。庄孫憤然曰：「吾不能接響相附和，各為論者，不沒其實。」著《書傳》上下篇，二十卷。又著《易志》十卷，《詩傳音指補》二十卷，《周官集傳》二十卷，《春秋本義》二十卷，詩文集曰《芳潤稿》，共五十卷，《和陶詩》一卷。 
　　劉彭壽，眉州人。 
　　父淵，經術深邃，事母以孝聞。著有《讀易記》、《易學須知》、《春秋例義》、《春秋續傳記》、《左氏記事本末》等書。用薦為永州路學正，卒。 
　　彭壽有俊才，延祐三年進士，授桂陽路平陽縣丞，轉岳州路行用庫使，擢建德路淳安縣尹。每月朔日，輒幅巾深衣，升座講書，淳安士庶聽講無惰容。卒年六十四。 
　　彭壽教學者，必以經術為本。為文，先義理，而後詞章。著有《四書提要》、《春秋澤存》《春秋正經句釋》。 
　　林起宗，字伯始，順備內邱人。初，四方傳布程、朱遺言，起宗誦之知敬。時劉因以風節、學問著名當世，起宗欲從游，而無以為介。提簦負笈齋沐，立於其門者三日，因嘉其志，受而教之。起宗明於講說，深思力行，極其至而後已。久之，以家貧思省其親，因授以治家之法。 
　　歸而行之，事親溫清定省，皆有禮節。親喪，廬墓三年，隱居教授，率其徒立為程限，以驗日進之功。其言曰：「學當以聖賢為準，是非得失瞭然，常在目前，從事於博文約禮之誨，循序漸進，至於日至之時，有不期而然者矣。」起宗儀容奇偉，晨起正襟危坐，雖造次必依禮法。鄉人有一不善，惟恐為其所知，其為人所敬畏如此。 
　　晚號魯庵。嘗作《志學指南圖》，以為學道之標準，《心學淵源圖》，以為入聖之極功，及《中庸大學論語孟子諸圖》《考經圖解》、《小學題辭發明》、《魯庵家說》共數十卷。 
　　至大間，王結官順德，薦於朝。蘇天爵薦知名之士十餘人，起宗與焉。後至元三年卒。年七十有六。 
　　戚崇增，字仲咸，金華人。少好學，能為詩、古文辭。年二十七，始盡棄其學，從同縣許謙游。著有《春秋學講》一卷，《春秋纂例原指》三卷，《四書儀對》二卷，《復古編》一卷，《昭穆圖》一卷，《歷代指掌圖》一卷。以經籍之文傳寫訛舛，乃考許慎《說文》，參以近代諸儒之所訂，用古文寫《易》、《書》、《詩》、《儀禮》、《春秋》、《孝經》、《論語》、《大學》、《中庸》、《孟子》，將獻於有司，未及上而卒。 
　　程端禮，字敬叔，慶元鄞縣人。慶元自宋季皆尊尚陸氏之學，端禮獨從史蒙卿游，傳朱子之緒論。用舉者，授廣德建平縣、池州建德縣兩縣儒學教諭。又為建康路江東書院山長。文宗在潛邸，遣近侍子弟來學，賜以金幣，甚加禮敬。後遷鉛山州儒學教授，秩滿，以將仕郎、台州儒學教授致仕。至正五年卒，年七十五。 
　　初，鉛山牲湖書院旁有道觀，一日，端禮過其處，有驢跑隙地發之，得石碣十餘，刻群賢像。因作群賢堂以祀之。所著有《進學規程》，國子監頒其書於郡縣，以為學者法。 
　　弟端學，字時叔，通《春秋》。至治元年進士，授仙居縣丞。尋改國子助教，遷國子博士，命未下而卒。 
　　端禮色庄而氣夷，善誘學者。端學剛嚴方正，人皆敬憚之。當時以比河南兩程子云。 
　　端學有《春秋本義》三十卷，《三傳辨疑》二十卷，《春秋或問》十卷。 
　　倪淵，字仲深，湖州烏程人。從殲繼公受《易》及《三禮》之學。高克恭為行省左右司郎中，深器之，謂淵曰：「君大才不可小用也。」及遷行台侍御史，以殲繼公、鄧文原、陳康祖、姚式與淵，並薦於朝。授杭州路儒學教授。先是，廟學釋奠多用俗樂，淵得宋太常樂工二人，使以雅樂教諸生習之。國子監聞其事，因召兩樂工為國子樂師。太學備金石之樂，實自淵倡之。 
　　秩滿，調湖州路儒學教授，淵用胡青舊法，葺經義、治理兩齋，又創仁智軒為游息之地。其後學者為淵立生祠，淵自往撤之。 
　　遷太平路當塗縣主簿，有能名。江東廉訪副使元永貞按部還，謂廉訪使王士熙曰：「吾分按太平、池州兩路，廉能之吏，惟一當塗主簿而已。」未幾，以年垂七十，授承務郎、杭州路富陽縣尹致仕。卒，有《易說》二十卷，《圖說》、《序例》各一卷。 
　　陳澔，字可大，江西都昌人。父大猷，宋開慶二年進士，官通直郎、黃州軍判官，師事雙峰饒氏，以禮名家。 
　　澔承其家學，會萃演繹，而附以己見，著《禮記集說》三十卷。隱居不仕，郡守延為白鹿洞山長，卒。金溪危素嘗以《集說》與陳櫟《禮記集解》質於吳澄，澄復書曰：「二陳君可謂善讀書者，其說禮無可疵矣。」 
　　子師凱，於易象、樂律多所撰述，能世其家學。 
　　至或問澤：「自閟如此，寧無不傳之懼。」澤曰：「聖經興廢，上關天運，子以為區區人力天文、地誌、律歷、象數之學，無不研究。宋亡，兄弟遇亂皆死，友益絕而復甦。飢困著書，不與世接，以為聖人之志，莫大於《春秋》，繼《春秋》之跡，莫尚於《通鑑綱要》。凡司馬氏宜書而未書者，朱子書之；宜正用未正者，朱子正之，恐朱子之意不白於天下後世，乃著《通鑑綱目書法》五十九卷，歷三十年而後成。至順三年卒，年八十五。 
　　同縣馮翼翁，字子羽，著《春秋集解大義》、《性理群書》、《通鑑小錄正統》、《五德類編》、《文章旨要》、《五子旨要》、《禮考正》、《古正偽》等書。 
　　彭絲，字曾叔，著《皰易》、《春秋辨疑》，《禮記集說》、四十九卷，《黃鐘律說》八篇。俱為名儒。 
　　宇文公諒，字子貞，其先成都人，父挺祖徙湖州。公諒弱冠有操行，嘉興富民延為子弟師。夜將半，有叩門者，問之，乃一婦人，公諒叱去。翼日即辭歸。 
　　至順四年，登進士第，授徽州路同知婺源州事。改同知餘姚州事。省檄察實松江海淤田，公諒以潮汐不常，後必遺患，請一概免科，省臣從之。除國子助教，調應奉翰林文字、同知制誥，兼國史院編修官。改僉嶺南廉訪司事，以疾請老。 
　　公諒平居，雖暗室必正衣冠端坐。嘗挾手記一冊，晝有所為，夜必書之，其不可書即不敢為。門人私諡曰純節先生。 
　　史季敷，以字行，明州人。世傳《夏小正》為夏書，在《大戴禮》中，傳之者戴氏也。鄭康成為之注。或曰盧辯注，謂為鄭氏者非也。山陰傅崧卿，加以訓釋，多所補正。朱子集《儀禮》，尊信《小正》而用之，其論益定。季敷參考同異，作《夏小正經傳考》三卷，參以傅氏本，及采《儀禮》集解，附以釋音，復取先儒解經所引《小正》語，及事相附近者，綴於傳文下，脫衍者列敘於後，尤稱詳密。 
　　時括蒼趙有桂，字詵仲，有《夏小正集解》，蓋取諸家說而更之解者。 
　　聞人夢吉，字應之，金華人。父詵，老游王柏之門。夢吉受學家庭，父子自相師友，手抄七經傳疏，深究義理，閉戶逾十年，悉通奧旨，乃開門講學。泰定間，貢授泉州教諭。平生信道既篤，涵養益純，識與不識，莫不稱為有道君子。門人諡曰凝熙先生。 
　　陳剛，字公潛，溫州平陽人。受業胡長孺之門，晝夜研索，通《易》、《詩》、《書》三經旨要，著《五經問難》、《四書通辨》、《述歷代正閏圖》、《說渾天儀》、《說歷代官制、《說禹貢洪範》。手抄後，兩目盲，人有求其文者，獨能口授。雅正高古，人稱潛先生。 
　　陳樵，字君采，陳陽人。父取青，從鄉先生石一鰲游，與聞朱子之學。樵承空傳，繼受《易、《詩》、《書》、《春秋》於程直方，精思四十年，恍然有得。著《易象數解新說》、《洪範傳經解》、《四書本旨》、《孝經新說》、《鹿皮子集》。樵常制鹿皮為衣，種藥閆谷中，自稱鹿皮子，故以名其集雲。 
　　牟楷，字仲裴，黃岩人，刻志誠正之學，論文務以性命為先，詞華為後。有《九書辨疑》、《致中和議河圖洛書》、《說春秋建正》、《辨深衣刊誤定武成錯簡》、《管仲子糾辨》、《桐葉封弟辨》、《四書疑義篇》。門人名其書為《理窟》，尊之曰靜正先生。 
　　程時登，字登庸，樂平人。時德興董銖，得朱子之學，傳其鄉里。有程正則者，私淑之。時登從之游，深徹性命奧義。著《大學本末圖說》、《中庸中和說》集朱子之論述問答之語，審示發已發之幾，而探索性情體用之極。《太極圖》、《通書》、《西銘》，則錯綜為之互解。又有《周易啟蒙輯錄》、《律呂新書贅述》、《臣鑒圖》、《文章原委》等書。 
　　時婺源程復心，字子見，自幼潛心理學，會輔氏、黃氏之說，折衷成章，名《四書章圖總要》二十二卷，皇慶二年，江浙省臣上其書，優詔擢用，辭不出。 
　　史伯璿，字文璣，平陽人。幼強記，精究四書，深得朱子本意。時饒氏輯講許氏《聚說》胡氏《通旨》、陳氏《發明》，有與朱子背馳者，伯璿著《四書管窺》五卷，多所辨正。 
　　臨川詹道傳，亦言四書之旨，晦蝕於訓詁，幸朱傳出，而大義曉然。讀者未易窺測，乃用許衡所定句讀，著《四書纂箋》二十六卷，行於世。 
　　又餘姚黃景星著《四書集說啟蒙》，發明朱子之學，尤多心得。 
　　泰和曾貫，字傳道，篤志聖賢之學，倜儻有大志。至正中，為紹興路照磨，御龍泉賊，戰歿。著有《四書類辨》、《周易變通》、《學庸標旨》諸書。 
　　周仁榮，字本心，台州臨海人。父敬孫，宋太學生。從金華王柏講學於上蔡書院，與同郡楊珏、陳天瑞、車若水、黃超然、朱致中、薛松年等同門。嘗著《易象占》、《尚書補遺》、《春秋類例》。 
　　仁榮承其家學，又師玨，天瑞，治《易》、《禮》、《春秋》。用薦者，署美化書院山長。地在處州萬山中，人鮮知學，仁榮舉行鄉飲酒禮，士俗為變。後辟江浙行省掾史，省臣皆呼以先生。泰定初，召拜國子博士。遷翰林修撰。卒。 
　　弟子多知名士，以泰不花為最著。仁榮居台州，築一室，甫落成，有友人楊公道輿疾至門，曰：「願假君新宅以死。」仁榮讓正寢居之，未幾，楊死，有遺財。楊之弟詣仁，求分之，仁榮不許。對眾封籍所貯物，遣人至平陽，呼其子至，悉與之。其篤於親故如此。 
　　仁榮弟他戶，字本道，以《春秋》登延祐五年進士第，終惠州路總管府判官，亦以文學名。 
　　同郡孟夢恂，字長文，黃岩人。與仁同師楊珏、陳天瑞。以薦，署本郡學錄。至正十三年，授常州路宜興縣判官，未受命而卒，賜諡曰康靖先生。所著有《性理本旨》、《四書辨疑》、《漢唐會要》、《七正疑解》及《筆海雜錄》五十卷。 
　　鐘律，字伯紀，開封人。元末鄉貢士，不應辟召，肆力經學。元末治《春秋》者，多泥於胡傳褒貶之說，其能脫去積習，一以經文為正者，於筆削精義，又往往失之律。采諸家精義，載各條之下，而間附己意，名《春秋案斷補遺》，蓋取程子傳為案，而經為斷者，一時稱為通儒。 
　　又，黃清老，字子肅，邵武人，累官湖廣等處儒學提舉，著《春秋經旨》、《四書一貫》，學者號為樵水先生。 
　　剡溪人單庚金，字君范，隱居三十年，著《春秋傳說集略》十二卷。 
　　諸暨人俞漢，字仲雲，著《春秋傳》三十卷，辟儒學官，不就，卒。 
　　朱公遷，字克升，饒州鄱陽人。肆力聖賢之學，以正心誠意為入德之門。至正七年，以遺逸征至京師，授翰林直學士，勸帝：「親賢遠佞、修德恤民，庶天意可回；不然，恐憂在旦夕。」執正惡其切直，不能用，出為處州學正。著《朱子詩傳疏義》甘卷，《四書通旨》六卷。 
　　朱隱老，字子方，豐城人。受業於同郡桂庄、塗應、雷遠，承朱子遣緒。隱居荷山，精《易》理，及邵子《先天》、橫渠《正蒙》諸書。謂：「先天之學，心學也。其圖皆從中起。邵子探是圖，著《皇極經世》，性命物理之說，重明於世。」學者畏其難，棄而弗講。乃作《》經世書說》。張子《正蒙》，實與《太極圖》、《通書》、《西銘》並傳，而未有為之注者，乃作《正蒙書說》。《禮經》殘缺已久，朱子雖定為《儀禮經傳》，而其輯錄，皆出門子，予奪多有未當，乃作《禮說》。《易》之論，精深廣大，非近世儒者所知，乃作《易說》。學者稱灊峰先生。 
　　同時，劉霖，字雨蒼，安福人，博通五經。元季，避地泰和，學者尊師之。性耿介，不隨世俯仰。著有《太極圖解》、《易本義》、《童子說》、《四書纂釋》、《杜詩類注》諸書。 
　　又，泰和陳謨，號心吾，其學亦為鄉人所宗，著《書經會通》、《詩經演疏》二書，及《海桑集》。 
　　周聞孫，字以立，吉水人。由鄉貢薦入史館，修宋、遼、金三史，同事多遼、金故臣後，不肯以正統予宋，聞孫疏爭之，不報，棄職歸。著《尚書一覽》《河圖洛書序說》、《詩學舟楫》諸書。 
　　同時，俞元燮，字邦亮，其先自建寧徙長洲。通蔡氏《書傳》，博採群說，著《尚書集傳》十卷。 
　　又，邵光祖，字宏道，亦長洲人，博通好古，研精經傳，窮六書之旨。張士誠闢為湖州學正，不赴。著《尚書集說》俱行於世。 
　　趙汸，字子常，體寧人。姿稟卓絕。幼讀朱子四書，多所疑難，乃盡取朱子書讀之。聞九江黃澤有學行，往從之游，得六經疑義千餘事以歸。復往，留二年，得口授六十四卦大義與《春秋》之學。又從學於臨川虞集，聞吳澄之緒論。著《春秋集傳》十五卷、《左氏補註》十卷、《春秋師說》三卷，發明師說，度越唐寧諸家。學者稱東山先生。卒年五十一。 
　　汪克寬，字德一，祁門人，祖華，為饒魯門人，傳黃勉齋之學。 
　　克寬十歲，其父授以《雙峰問答》，輒有悟。後從浮梁吳仲迂受業。泰定中，應進士舉，以策對伉直，見黜。乃棄科舉業，盡力於經學。著《春秋經傳附錄纂疏》、《程朱傳義音考》、《詩集傳音義會通》、《禮經補逸》、《綱目凡例考異》，又《環谷集》八卷。元末，為朱子之學者，以克寬為大師。明初，聘修《元史》，欲官之，固辭不受。卒年六十九。
