
卷一百二十六·列傳第二十三
　
　　忽都虎 曲出 闊闊出 察罕 木華黎 塔出 亦力撒合 立智理威 韓嘉訥 
　　忽都虎失吉，垮垮兒氏。太祖徵塔塔兒，虜其部衆。得一帶金鼻圈之小兒，歸於訶額倫太后。太后曰：「是必貴種。」遂養以爲子，賜名忽都虎。 
　　十餘歲即善射。一日，大雪，忽都虎見鹿羣，逐而射之，至夜末返。太祖問古出古兒，對以射鹿未返。太祖不從，欲鞭古出古兒。未幾，忽都虎至，雲遇三十鹿，已射死二十七，旨在雪中。太祖大奇之。 
　　太祖建號，命爲斷事官。凡經忽都虎科斷之事，書之冊以爲律令，後世不得擅改，又以忽都虎爲太后養子，恩賞視諸弟，赦罪九次。 
　　太祖十一年，取金中都，命忽都虎與翁古兒、阿兒海合撒兒往中都檢視府藏。金守藏官哈答、國和私獻金帛，翁古兒、阿兒海合撒兒受之，忽都虎獨不受，簿錄府藏物，與哈答、國和俱詣行在。太祖問忽都虎：「哈答曾饋汝否？」對曰：「有之，特不敢受？」太祖問故，曰：「城末下，一絲一縷皆阿勒壇汁物。城下，則爲國家之物，豈敢私取，故不受。」太祖獎其知禮，厚之，而責翁古兒、阿兒海合撒兒。 
　　十七年，太祖征西域，至塔力堪。西域主札拉勒不在嘎自尼，蔑而甫酋汗蔑力克以兵四萬從之。太祖命忽都虎率謨喀哲、謨而哈爾、烏克兒古兒札、古都斯古兒札四將將兵三萬進討。初，汗蔑力克己降復叛，忽都虎不知也。迨汗蔑力克潛師會札拉勒丁，忽都虎始覺，夜半追及之。忽都虎持重，不敢夜戰，俟次日擊之。汗蔑力克乘夜疾引去。比曉，札拉勒丁亦至。先是，漠喀哲、漠而哈爾分兵圍斡裏俺城，將下。札拉勒丁馳往救之，二將以衆寡不敵退，與忽都虎軍合。忽都虎仍前進，與札拉勒丁遇，交綏，無勝負。忽都虎令軍中縛氈象偶人列士卒後，以爲疑兵。次日，又戰，敵望見偶人，果疑援至。札拉勒丁呼曰：「我衆彼寡，不足畏也。」張兩翼而進圍。既合，札拉勒丁使其衆下馬，以待戰酣，乃齊令上馬衝突。我軍大敗，兵士死傷者衆。敗奏至，太祖曰：「忽都虎素能戰，特狃於常勝，今有此敗，當益精細增閱歷矣。」忽都虎見太祖，極論烏克兒古兒札、古都斯古兒札二將不曉兵機，臨敵無佈置，以致覆敗。太祖自將攻札拉勒丁，至忽都虎戰處，問烏克兒二將列陣何地，札拉勒丁列陣何地，以二將擇地不善切責之。 
　　太宗即位，授中州斷事官，詔括戶口，命忽都虎領其事。忽都虎括中州戶，得一百四萬以上。七年，皇子闊出伐宋，以忽都虎副之，徇襄鄧諸州虜人民牛馬數萬而還。 
　　忽都虎年逾九十始卒。蒙古人祝福壽者，必曰如忽都虎雲。國初設官至簡，總裁庶政，悉由斷事官，任用者必親貴大臣。忽都虎爲兩朝斷事官，恩眷尤握。世祖問典兵治民之要，張德輝對曰：「使宗室之賢者如口溫不花使典兵，勳舊如忽都虎者使主民，則天下均受其賜矣。」其爲人所推重如此。 
　　初，訶額倫太后養子四人，曰：忽都忽、博爾忽、曲出、闊闊出。或雲忽都忽爲孛兒台皇后養子，稱太祖爲額怯，稱孛兒合爲賽因額格，坐次在太宗之上。博爾忽自有傳，曲出、闊闊出附著左方。 
　　曲出，蔑兒乞氏。年五歲，太祖伐蔑兒乞得之，太后養以爲子。太祖即位，分太后及皇弟斡真處一萬戶，委付四人，曲出居其一。後從太祖伐金，戰於居庸北口。曲出與拖雷橫衝其陣，大敗金將亦列等，太祖厚賞之。 
　　闊闊出，泰兀特氏。爲太后養子。後從札木合叛附客烈亦王罕。王罕敗，其子桑昆奔川勒地，無水。闊闊出與其妻從桑昆覓水，闊闊出竊桑昆馬而走，其妻曰：「桑昆父子以美衣食養汝，今汝棄之，不義孰甚！」留所齎金盂於道上，俾桑昆持以取飲。闊闊出來歸，太祖怒其反覆，戮闊闊出，而改嫁其妻。 
　　察罕，初名益德，唐兀烏密氏。烏密即嵬名之異譯。西夏國族，或曰姓逸的氏，逸的又益德之異譯以名爲氏也。父曲也怯律，其妄懷察罕未娠，不容於嫡，以配牧羊者。察罕稍長，其母以告，且曰：「嫡母有弟矣。」 
　　察罕幼武勇，牧羊於野，植其杖，脫帽置杖端而拜。太祖出獵，見而問之。對曰：「二人行則年長者尊，獨行則帽尊，故致敬。且聞有貴人至，故先習禮儀。」太祖異其言，挈之歸，語光獻皇后曰：「今日得佳兒，可善視之。」命給事內廷。及長，賜姓蒙古，更名察罕，妻以宮人宏吉剌氏。 
　　六年，從太祖伐金。金將定薛以重兵守野狐嶺。太祖使察罕覘虛實，遠言彼馬足動，不足畏也。太祖遂鼓行而進，大破之。師還，以察罕爲御帳第一千戶。七年，太祖圍西京，遣察罕攻奉聖州拔之。十二年，復破金監軍爪爾佳於霸州，金遣使求和，乃還。十六年，從太祖征西域，攻拔節哈爾、撒馬兒罕二城。西域主阿剌哀不留兵厄鐵門關不得進，察罕先驅開道，斬其將，餘衆悉降。二十一年，又從攻西夏，取甘、肅等州。察罕父曲也怯律爲夏守甘州，察罕射書招之，且求見其弟。遣使諭城中早降。會其副阿綽等三十六人襲殺曲也怯律父子，並殺使者，登陴拒守。城下，太祖欲盡坑之，察罕言百姓無罪，只戮三十六人。夏主堅守中興，太祖遣察罕入城，諭以禍福。夏主請降。太祖崩，諸將受太祖遣命，誘夏主至而殺之。又議屠中興，察罕力諫而止，全活無算。 
　　太宗即位，從略河南北州縣，賜馬三百匹、珠衣、金帶、鞍勒。七年，皇子闊出與忽都虎伐宋，命察罕爲斥候。又從諸王口溫不花南伐，克棗陽及光化軍。分遣察罕攻真州，宋知州邱拒之，以強弩射殺致師者，察罕遂引去。九年，復與口溫不花克光州。十年，察罕圍廬州，欲造舟巢湖，以擾江淮。宋守將杜杲乘城力戰，又以舟師扼淮水口，我軍不提入，乃去廬州，攻拔天長縣及滁、泗等州。授馬步軍都元帥。 
　　六皇后稱制二年，察罕奏令萬戶張柔總諸軍駐杞縣。初，河決西南，入陳留，分爲三道，杞縣居中潬。宋人恃舟楫之利，由毫、泗以窺汴、洛。柔築城，建浮橋，爲進戰退守之計，邊圉始固。四年，察罕率三萬騎與柔攻宋壽州，進攻揚州。宋將趙葵請和，遂班師。定宗即位，賜黑貂裘一、鑌鐵刀十。 
　　完宗即位，召見，累賜金綺、珠衣，命以都元帥領尚書省事，賜開封、歸德、河南、懷、孟、曹、濮、太原三千餘戶爲食邑，及諸處草地一萬四千五百餘頃。五年卒，贈推忠開濟翊運功臣、開府儀同三司、上柱國、太師，追封河南王，諡武宣。 
　　察罕嘗脫批藉草而寢。鴞鳴其旁，心惡之，撻以靴，有蛇自靴中墜出。歸，以其事聞太祖。太祖曰：「鴞人所惡者，在爾則爲喜神，宜戒子孫勿食鴞。」察罕子十人，長木華黎。 
　　木華黎，事憲宗，直宿衛。從攻釣魚山，以功授四斡耳朵怯憐口千戶。世祖至元四年，都元帥阿術攻宋襄陽，略地至安陽灘，宋兵扼我歸路，木華黎擊敗之。阿術墜馬，木華黎挾以超乘，力戰卻敵，特賜金二百五十兩，佩金虎符爲蒙古軍萬戶。五年，復從攻襄陽，卒于軍。贈推誠宣力功臣、榮祿大夫、平章政事、柱國，追封梁國公，諡武毅。次布兀剌裏辛子塔出，察罕弟阿波古子亦力撒合、立智理威，均有名。 
　　塔出，幼孤，長騎射。至元元牢，入侍世祖。四年，給察罕食邑賦稅之半，又還其逋戶二十。七年，降金虎符，授昭勇大將軍、山東統軍使，鎮莒、密、膠、沂、郯、邳、宿、即裏等州縣。統軍司改樞密院，授僉樞密院事。略地漣、海，獲人畜萬計，表言降人蔣德勝，宜加賞賚，以勸來者。詔賜黃金五十兩，白金倍之。十年，又改僉淮西等處行樞密院事。城正陽，以扼準海諸州，宋陳奕率安豐、廬、壽等州兵，數撓其役。塔出選精銳拒之，奕遁去。宋人復造戰艦於六安，欲攻正陽。率騎兵焚其戰艦，又敗宋兵於橫河口。 
　　十一年，改淮西行樞密院爲行中書省，以塔出爲鎮國上將軍、準西行省參知政事，略安豐、廬、壽等州，俘生口萬餘，賜葡萄酒二壺，仍以曹州官園爲第宅，給城南牧地。宋夏貴帥舟師十萬圍正陽，決淮水灌城幾陷。詔塔出援之，道出穎州，遇宋兵。塔出發公庫弓矢，驅市人出戰。預度穎之北關攻易破，乃徙民入城。伏兵以待，是夜，宋人果焚北關，火光燭天。塔出率衆從暗中射之，矢下如雨，宋軍退走。至沙河。大破之。明日長驅直入正陽。時方霖雨，堅壁不出，雨霽，與右丞阿塔海各帥所部渡淮，至中流，殊死戰。宋軍大潰，追奔數十里，奪戰艦五百餘艘，正陽圍解。塔出乃上奏：「方事之殷，宜明賞罰，俾將士有所懲勸。」帝納其言，頒賞有差。 
　　十二年，從丞相伯顏敗賈似道於丁家洲。順流東下，至建康、丹徒、江險、常州，皆望風迎降。時揚州未附，諜告揚州大將夜襲丹徒，守將乞援。塔出設伏以待。敵果夜至，塔出扼西津邀擊之，斬獲無算。入朝，賜玉帶，旌其功，授淮東左副都元帥，仍佩金虎符。 
　　十三年，改通奉大夫、參知政事，領淮西行中書省事。時沿淮諸州新附，塔出禁侵掠，撫瘡痍，境內帖然。俄遷江西都元帥。徵廣東，宣佈恩信，所至溪峒納款，廣東遂平。十四年，加賜雙虎符，以參知政事行江西宣慰使。宋益王昰、廣王昺走嶺海。復改江西宣慰司爲行中書省，遷治贛州，授資政大夫、中書右丞，行中書省事。 
　　十五年，帝命張宏範、李恆總兵攻崖山，塔出留後以供軍費。初江西甫定，帝命隳其城。塔出表言：「豫章諸郡皆瀕江爲城，霖潦泛溢，無城必至墊溺，隳之不便。」帝從之。端州張公明訴左丞呂師夔謀爲不軌，塔出廉知其誣，曰：「狂夫欲協求貨耳！若遽聞之朝廷，則大獄滋興，連及無辜。且師夔既居相位，詎肯爲狂悖之事，遲疑不決，恐彼驚疑，反生異謀。」乃斬公明而且聞。帝韙之。 
　　十七年，入覲，賜賚有加，覆命行省江西。以疾卒於京師，時年三十七。妻默□氏，以貞節稱，旌其門閭。 
　　二子：「宰牙，襲中奉大夫、江西宣慰使；必宰牙，遼陽行中書省右丞。」 
　　亦力撒合，事諸王阿魯忽，居西域。至元十年，召爲速古兒赤，甚見親倖。有大政時諮之，稱以秀才而不名。 
　　奉使河西，還諸王只必帖木兒用人太濫。帝嘉之。擢河東提刑按察使，劾平陽路達魯花赤泰不花。召還，賜黃金百兩、銀五百兩，以旌其直。進江南行合御史中丞。帝出寶刀賜之曰：「以鎮外臺。」時阿合馬子忽辛爲江浙行省平章政事，亦力撒合發其奸賊，奏劾之。並劾江淮釋教總攝璉真加諸不法事，諸道悚動。 
　　二十一年，改北京宣慰使。諸王乃顏鎮遼東，亦力撒合察其有異志，密請備之。二十三年，罷宣慰司，立遼陽行中書省，以亦力撒合爲參知政事。已而乃顏果反，帝自將討之。亦力撒合管饋運。遼東平，進行省左丞。二十七年；命尚諸算吉女，帝爲親制資裝，並賜玉帶一。改四川行省左丞。二十九年，再賜玉帶。成宗即位，入覲，卒於京師。弟立智理威。 
　　立智理威，爲裕宗東宮必闍赤。至元十八年，除嘉定路達魯花赤。時以墾田、均賦、弭盜、息訟諸事課守令，立智理威課最，使者交薦之。會盜起雲南，聲言欲寇成都。立智理威入覲，白其事。執政疑爲不然，帝曰：「雲南朕所經理，未可忽也。」乃賜御膳以勞之。又謂立智理威曰：「汝歸，以朕意告諸將，叛則討之，服則含之，毋多殺以傷生意，則人心定矣。」立智理威還，宣佈上意，境內帖然。 
　　俄召爲泉府卿，遷刑部尚書，有小吏誣告漕臣劉獻盜倉慄，宰相桑哥方事聚斂，衆阿宰相意，鍛鍊其獄，獻遂誣服。立智理威曰：「刑部天下持平，今漕臣以冤死，何以正方？」即以實聞，由是忤桑哥意，出爲江東道宣慰使。 
　　元貞二年，遷四川行省參知政事。有婦人弒其夫，獄數年不決，逮繫數十人。立智理威至，考訊得實，釋盡冤誣。 
　　大德三年，以參知政事爲湖南宣慰使，又改荊湖。部內公田爲民累，隨民所輸租取之，雖水旱不免。立智理威問民所不便，凡十餘事，上於朝，而言公田尤切。朝議遣使核之，卒不果行，七年，再遷四川行省參知政事。八年，進左丞雲南王入朝，道中以罪馬獵。立智理威曰：「驛馬所以傳命令，非急事且不得馳驛，況獵乎！」王聞之，爲之止獵。 
　　十年，入覲，賜白金對衣，加資德大夫，改湖廣行省左丞。湖廣，貢織布，以省臣領作，買絲他郡，多爲奸利，工官又加刻刻剝，故匠戶日貧，造幣益惡。立智理威不遣使，令工匠自買絲，工不魯病，歲省費數萬貫。他路仿其法，皆稱便焉。 
　　至大三年，卒，年五十七。贈資德大夫、陝西行省右丞、上護軍、寧夏郡公，諡忠惠。再贈推誠亮節崇德贊治功臣、榮祿大夫、中書平章政事、柱國、秦國公。 
　　二子：長買嘉奴，斡林學士承旨；次韓嘉訥，御史大夫。至正十二年有誣韓嘉訥與高昌王帖木兒補化謀害丞相脫脫，爲脫脫所貶死，海內冤之。 
　　史臣曰：「太祖復仇，塔塔凡種人高如車轄者盡殺之。忽都虎獨以仇種，收爲太后養子。察罕見棄於父，邂逅興王，得賜國姓，功名之立，殆有天幸歟？亦力撒合案髒吏、劾奸僧，立智理威辨漕臣之枉，當官奉法，棘棘不阿，賢矣哉

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

