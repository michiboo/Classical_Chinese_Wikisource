
闊闊不花，按攤脫脫里氏。魁岸，有膂力。太祖命木華黎伐金，分水馬赤爲五部，各置將一人，闊闊不花爲五部前鋒都元帥。性不嗜殺，以威信服人。略定濱、隸諸州，俘流民四百餘口，俱籍其姓名，遣歸鄉里。徇益都，守將迎降，悉以財物分賜將士。 
太宗四年，從大軍攻汴，分兵渡淮，略壽州，射書諭以禍福。城人感泣，以彩輿奉金公主開門送款。闊闊不花下令，軍士擅入城剽掠者死，城中帖然。公主，哀宗之姑，東海郡侯女，所謂小四公主者也。 
八年，太宗命五部將分鎮中原；闊闊不花鎮益都、濟南，按札兒鎮平陽、太原，孛羅鎮真定，肖乃台鎮大名，怯烈台鎮東平。括民匠，得七十二萬戶，以三千戶賜五部將。闊闊不花得戶六百，立官治其賦，俾置長吏，歲給五戶絲。以疾卒。 
子黃頭代爲木馬赤都元帥，從丞相伯顏伐宋，道卒。子東哥馬襲職，累遷右都威衛千戶，卒。 
按札兒，客列亦禿別千氏。從太祖伐金，尋隸國王木華黎摩下，充五先鋒之一，轉戰河北、山東、山西及遼左，無役不從。 
太祖十四年，河中府降，木華黎北還，以按札兒領前鋒總帥，攝國王事，統所部屯平陽。金將乞石烈牙吾答屯陝西，窺伺河東，畏按札兒成名，不敢犯。十七年，元帥石天應守河中，作浮橋於河，通陝西。明年正月二日，金將侯小叔自中條山乘夜來襲，城陷，天應死之。小叔燒浮橋以自守。按札兒自平陽進兵，攻殺小叔，復取河中。 
是年三月，木華黎卒，孛魯嗣國王，以平陽重地，仍令按札兒屯戍。太宗元年，金將武仙圍潞州，嗣國王塔思由大同南下援之。武仙退駐州東十餘里，塔思至，營壘未定。是夜，金將布哈來襲，我軍戰不利，按札兒之妻奴丹氏被獲，送於汴京。金主聞按札兒名，因召見奴丹氏，謂之曰：「今縱爾還，能偕爾夫來，當有厚賞。」奴丹氏佯諾之，遂得還。太宗聞而嘉之，詔奴丹氏預前鋒事。 
二年，按札兒從駕圍風翔，明年克之。四年正月，又從塔思會拖雷兵，破金師於鈞州三峯山。四月，車駕北還，留按札兒偕都元帥速不合圍汴。城中識按札兒旗幟，懼曰：「其妻猶勇且義，況其夫乎！」金亡，論功，賜平陽廣大百十有因、驅戶三十、獵戶四。未幾，卒。二子：曰忙漢，曰拙赤哥。 
至元十五年，忙漢爲管軍千戶。先後從徵乃顏、海都。二十七年，授蒙古侍衛親軍千戶，佩金符。元貞元年，命領探馬赤軍，從宗王出伯西征。改授昭信校尉、右都衛成千戶。大德元年，召還。至大四年，卒。子乃蠻襲。 
拙赤哥，從世祖渡江，圍鄂州。至元三年，從諸王不者克徵李璮，戰死。 
子闊闊術，爲御史臺都事。三十一年，國王速渾察之孫碩德既歿，家有故璽，將鬻之，命闊闊術以示中丞崔彧、御史楊桓辨，其文曰：「受命於天，既壽永昌」，以爲秦璽也。彧獻之皇太子妃，賜闊闊術鈔二千五百貫、金織文緞二。成宗嗣位，授闊闊術僉漢中道廉訪司事，終廉訪使。 
肖乃台，客列亦禿別干氏。以忠勇侍太祖左右。時木華黎、博爾本爲左右萬戶，太祖從容間肖乃台：「汝願誰屬？」對言：「願屬木華攀。」即賜金符，領蒙古軍，隸木華黎麾下爲前鋒。 
二十年，武仙殺史天倪，據真定以叛。監軍李伯佑求援於嗣國王孛魯，孛魯命肖乃台帥蒙古兵三千，與史大澤兵合進逼中山。仙遣驍將葛鐵槍來拒，肖乃台擊之，敗諸新樂。會日莫，阻水爲營。賊宵遁，遂取中山、無極，進拔趙州。仙棄真定，奔雙門砦。肖乃台與天澤入城，撫定其民。未幾，仙潛結水軍爲內應，夜開城南門納仙。肖乃台倉卒以步卒七十大逾垣奔藁城。遲明，部曲稍集，勢復振，還攻真定。仙奔西山抱犢寨。將士忿城民反覆，驅萬餘人出，將屠之。肖乃台曰：「反覆在賊，小民被其迫脅，何罪焉？若不勝一朝之忿，匪唯自屈其力，且堅他城下降之心。」殺叛者三百人，餘盡釋之。 
初，仙之叛也，其弟貴質國王中軍，聞而遁去。肖乃台遣弟撤寒遣及於紫荊關斬之，俘其妻子而還。肖乃台遂逾太行，拔太原長勝寨，斬仙治中盧奴。引兵而東，敗宋宋將彭義斌，追斬之。至大名，守將蘇椿以城降。進敗金安撫王立剛於陽谷，金東平行宮蒙古綱棄城遁，別將邀擊敗之，遂定東平。又與蒙古不花徇河北懷、衛、盂諸州。 
太宗四年，從大軍渡河，徇睢陽。至陽驛後，遇金將完顏兀裏及慶山奴，臨陣折兀裏。慶山奴走，馬躓，擒之。五年，金哀宗入蔡，塔察兒會宋師圍之。肖乃台與史天澤分攻城北面。六年正月，結筏渡汝水，血戰連日，克之。金亡，肖乃台功多，命並將史氏三萬戶軍，鎮東平。八年，賜食東平三百戶，且命嚴實爲治第宅，分拔牧地，日膳供二羊及衣糧等。以老病卒。子七人，抹兀塔凡、兀魯台最知名。 
抹兀培兒，從嗣國王忽林池行省於襄陽，略地兩淮。憲宗八年，從世祖渡江，攻鄂州。中統元年，從討阿藍答兒、渾都海，有功。二年，從敗阿里不哥於昔木士。三年，從平李璮。授提舉本投下諸色匠戶達魯花赤。卒。子四人，火你赤，江南行合御史大夫。 
肖乃台次子兀魯台，中統三年從百高山奉旨拘集探馬赤軍，授本軍千戶。至元八年，授武略將軍，佩銀符。十年，從攻樊城，以功換金符。十一年，從渡江伐宋，以功累進武節將軍。明年四月，卒于軍中。 
子脫落合察兒襲職，從參政阿刺罕攻獨鬆關，授宣武將軍，尋命管領侍衛軍。樞密院錄其渡江以來前後功，十八年進懷遠大將軍。二十年，江西行省命討武寧叛賊董琦，平之，換虎符，授江州萬戶府達魯花赤。二十四年，移鎮湖州，成張文惠、羅半天等嘯聚，奉江西行樞密院檄討之，斬成首羅大老、李尊長等。卒于軍。 
吾也而，撤勒只兀歹氏。父圖魯華察，以武勇稱。吾也而狀貌甚偉，腰大十圍。 
太祖六年冬，與者別襲破東京。十年，從木華黎取北京，即北京總管、權兵馬都元帥。金將撻魯據惠和漁河口不下，擊斬之。又帥史天祥禽趙守玉於興州。明年，木華黎討錦州張致，吾也而別將攻溜石山。致平，以功賞馬十匹、甲正事。十二年，興州監軍興兒叛，吾也而往討，所乘馬中箭殖，仍力戰破賊。十五年，從木華黎圍東平，先登陷陣，生挾二將以還。明年，從攻延安，不克，矢中右股。攻鄜州克之，禽金驍將張鐵槍以獻。又明年，從攻鳳翔不下。 
十八年，從嗣國王孛魯征西夏。明年，克銀州。二十一年三月。從郡王帶孫圍李全於益都，全降，所屬三十餘城悉下。太宗元年。入覲。命與札刺亦兒台豁兒赤徵遼東。三年，又同徵高麗，克受、開、龍、宣、泰、葭等十餘城。高麗懼，請和，乃還。既而復叛，再討之。十二年，攻拔昌、朔等州，高麗屢乞罷兵，吾比而諭之曰：「若能送質子則可。」十三年四月，王■〈日育攵〉乃以族子永寧公綧爲己子，充禿魯花，從吾也而入朝。以功爲北京、東京、廣寧、蓋州、平州、泰州、開元七路兵馬都元帥，佩虎符。 
定宗時，高麗歲貢不入。憲宗即位，召問其事。對曰：「臣雖老，倘藉威靈，指揮三軍，敵國猶可克，況東夷小醜乎？」帝壯其言，問飲酒幾何？對曰：「唯所賜。」時有一駙馬在側，素能飲，帝命與角飲爲笑，賜錦衣、名馬。俄謝病歸。七年，復來朝，憲宗閔其老，曰：「太祖時老臣，獨卿無恙。」賜賚甚厚，以其仲子阿海代之領軍。八年秋九月，卒，年九十有六。追封營國公，諡忠勇。子撒禮。 
撒禮子拔不忽，幼穎悟，其師周正方更名之曰介，字仲清。初爲同知北京轉運司事，累遷濮州尹、平灤路總管、江南浙西道提刑按察使，移山北淮東道，召爲刑部尚書，復除江東宣慰使。以病目去官，延名儒張須立、吳澄教其子。至大元年卒。 
槊直腯魯華，蒙吉克烈氏。率其部二百人從太祖徵乃蠻、西夏有功。及伐金，使爲木華黎前鋒，襲金羣牧監獲戰馬甚衆，分屬諸軍，軍勢大振。七年，從破遼東、西諸州，唯東京未下，獲金使，遣往諭之。槊直腯魯華曰：「東京，金舊都，備嚴而守固，攻之未易下，以計破之可也。請易眼與其使偕往說之，彼將不疑，俟其門開，以大軍赴之，則克矣。」如其計，遂取東京。後從攻大名，中流矢卒。武宗時，贈太傅，追封衛國公，諡武敏。子撒吉思卜華。 
撒吉思卜華，嗣其父職。太宗元年，賜金符，安輯河北、山東諸州。史天澤爲真定、河間、濟南、東平、大名五路萬戶，命撒吉思卜華佩金虎符以達魯花赤監其軍。 
金宣宗徙汴，立河平軍於新衛以自固。撒吉思卜華數攻之，不拔。四年正月，太宗自白坡濟河而南，撒吉思卜華渡自河陰，攻鄭州，守將馬伯堅降。及金哀宗出奔，帝命撒吉思卜華追躡之。會其節度使斜捻阿卜棄新衛赴汴，撒吉思卜華遂入而據之。明年正月，哀宗自黃陵岡濟河。撒吉思卜華與其將白撒戰於白公廟，敗之。 
哀宗走歸德，撒吉思卜華薄北門而軍，左右皆水。史天澤言於撒吉思卜華曰：「此非駐兵之地，彼若來犯，則進退失據矣。」不聽。先是，河北之戰，金將蒲察官奴之母爲蒙古軍所得，挾之採爲誘降計。官奴即因母與忒木合約和，詭言欲劫金主降。忒木台信之，還其母，因定和計。官奴日往來軍中講議，或乘舟中流會飲，探知撒吉思卜華營在王家寺。遂以五月五日，帥其忠孝軍四百五十人，出南門登舟，由東而北。我軍習見官奴往來，猶以爲議和也，不設備。是夜，殺我外堤邏卒，四更至王家寺斫營。我軍倉卒接戰，官奴軍小卻，以小船載其軍七十人自後夾攻。撒吉思卜華腹背受敵，一軍皆覆，溺水死者凡三千五百餘人。 
金亡，命大臣忽都虎料民分封功臣。撒吉思卜華妻楊氏自陳曰：「吾舅及失皆死國事，獨見遺，何也？」事聞，賜新衛民二百戶。撒吉思卜華贈太師，追封衛國公，諡忠武。弟明安答兒。 
明安答兒，善騎射。撒吉思卜華戰歿，嗣國王塔思承製以明安答兒領其行營。尋授蒙古漢軍萬戶。後從圍淮安，因糧於敵，未嘗匱乏，軍士咸樂爲用。憲宗三年，從昔烈門太子伐宋，卒於鈞州。贈太保，追封衛國公，諡武毅。 
子腯虎，從世祖北征叛王，挺戈出入其陣。帝壯之，賜號拔都，賜白金四百五十兩。從討李璮，亦有戰功。次子普蘭溪，光錄大夫、徽政使。 
乃丹，達裏伯氏。其部落在和林之外千餘里，世有都刺合之地。乃丹聞太祖起兵，率其衆來附，命隸國王木華黎部下，從收雲中、九原，取遼西，俱有功。卒。子二人：忻都、合刺。 
忻都，以材武從國王平河朔，早卒。子兒人：哈剌、朵忽蘭、瘦瘦兒、阿里罕、愛不哥察兒、忽里罕、萬奴、衆家奴、忙驢，皆有勇略，常爲諸軍冠。忽里罕、萬奴、阿里罕子高奴及合劉子紐鄰，俱戰及。愛不哥察兒，至大元年授宣撫將軍、韶州路達魯花赤，卒。子納懷，廉鎮端直，武宗聞其名拜監察御史，累官吉安路總管，兼管勸農事。 
忒木台，札利台氏。祖豁火察兒、父朔魯罕俱驍勇、善騎射。太祖親征，豁火察兒常爲前鋒。朔魯罕，從太祖敗金人於野狐嶺，中流矢，帝親爲傅藥。及卒，帝嘆息曰：「朔魯罕，吾之一臂，今亡矣。」賜其家馬四百匹、錦綺萬段。 
忒木台，從徵康裏，俘其部長以獻。又從太祖征西夏有功。木華黎卒，命忒木台以行省領兀魯、忙兀、怯烈、宏吉刺、札刺兒五部之衆。河南平，賜戶二千。從憲宗徵蜀，卒于軍。忒木台嘗屯兵河南、太原、平陽，民德之。及卒，皆爲立祠。子奧魯赤。 
奧魯赤，早事憲宗，特見親任，從攻釣魚山。至元五年，又從阿木攻襄陽，授蒙古軍萬戶。明年，賜虎符，襲父職，領蒙古軍四萬戶。十一年，從伯顏渡江，圍鄂州。遣許千戶同宋俘持金符抵城東南門招之，守將張晏然以城降。遷昭毅大將軍。大兵出獨鬆關，宋兵敗潰。 
十三年，宋主降，分討不下州郡，加鎮國大將軍、行省參知政事。未幾，行湖北道宣慰使，詔括逃亡；有司拘良民千餘人，無所歸，衆議隸於官。奧魯赤曰：「民被兵，幸而骨肉完聚，復羈之可乎？」悉縱爲民。徵詣闕，賜賚優渥，擢行省左丞，行宣慰使。十八年，移宣慰司於澧州，討平劇喊周龍等。復召入覲，進右丞，改荊湖行樞密院副使。 
二十三年，拜湖廣行省平章政事。夏四月，詔詣上都，命佐鎮南王徵交趾。以其子脫桓不花襲萬戶；既而，師出無功，改江西行省平章政事。二十六年，以疾乞退，不允，改同知行樞密院事。 
成宗即位，進光錄大夫、江西行省平章政事。大德元年，卒，年六十六。贈推忠開武協運佐治功臣、金紫光祿大夫、大司徒、上柱國，追封鄭國公，諡忠宣。二子：拜住、脫桓不花。 
拜住，蒙古親軍副都指揮使。 
脫桓不花，行省左丞、蒙古軍都萬戶。從世祖徵乃顏有功。又佐仁宗入定內難，拜湖廣行省平章政事，進左丞相。卒，贈守忠翊正濟美演德功臣、上柱國，追封鄭國公，諡宣簡。二子：普答刺吉、察罕估木兒。 
普答刺吉，襲都萬戶，樞密副使。卒，贈保忠經武致德宣惠功臣、江西行省右丞，追封常山郡公，諡榮襄。 
察罕估木兒，襲都萬戶。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

