
王構 〈士熙 士點〉  魏初  劉敏中  宋衜  焦養直  楊桓  尚野  〈師簡〉  李之紹  謝端  曹鑑
王構，字肯堂，東平人。父公淵，金末山東大亂，其三兄皆攜妻孥南遷，公淵獨願守墳墓，不肯從。
構少以詞賦入鄉學，行台從事賈居貞一見器之，使其子受學，遂從居貞至京師。
至元十一年，授翰林國史院編修官。丞相伯顔伐宋，命構草詔，聲其罪甚稱帝旨。宋亡，詔構與翰林學士李槃訪賢才。構至臨安，言於董文炳：「宋三館圖書及太常禮器鹵簿，宜輦於京師。」從之。宋實錄、國史得不亡。擢翰林應奉文字，遷修撰。構受業於東平李謙，推謙先擢應奉，構始受命，士論賢之。和禮霍孫拜司徒，辟爲司直。阿合馬死，和禮霍孫當國，剗除蠹弊，構之力居多。曆吏部、禮部郎中。改太常少卿，定親享太廟儀注。俄拜江北淮東道提刑按察副使，召見便殿，帝親授敕書，賜上尊以遣之。入爲治書侍御史。時桑哥秉政，嫉士之方直者，檄構與不忽木檢核燕南錢谷，限一月治辦。事竣已逾期，構謂不忽木曰：「有罪我當任之，不以累公也。」會桑哥伏誅，乃免。再入翰林爲侍講學士。
成宗即位，遷學士，參議中書省事。有請括江南田賦者，執政欲聽之，構與平章政事何榮祖力言不可，事獲已。後以病去官。久之，起爲濟南路總管。諸王官屬怙勢橫行，民莫敢忤視；構聞諸朝，徙王於北邊。武宗即位，以纂修國史，趣召人都，拜翰林學士承旨。卒，年六十六。
構文章典雅，練習朝廷掌故，撰追諡太祖冊、世祖諡冊、武宗立皇后冊，尤爲世所傳誦。好汲引寒士。孔顔孟學教授陳儼年幾五十，以構薦，擢爲監察御史，遷翰林直學士、國史院編修官。王愷年七十，請於朝，俾以待制致仕。其門下士官清要者，亡慮數十人。後贈大司徒，追封魯國公，諡文肅。有文集三十卷。
子士熙，字繼學。泰定中累官治書侍御史、中書參知政事。致和無年，泰定帝崩於上都，士熙與中書左丞朵朵等留守大都，僉樞密院事燕鐵木兒舉兵立文宗，執士熙等下獄，流於遠州，並籍其家。天厯二年，與朵朵等十二人放還鄉里。後起爲南參御史中丞。卒。
士點，字繼志，僉淮西廉訪司事，遷雲南廉訪使，再擢江東廉訪使。卒。贈中書平章政事，追封趙國公。士點善篆書，爲當時第一。
魏初，字大初，弘州順聖人。祖珪，金進士。父思廉，金甄官署令。從祖璠，金翰林修撰。世祖居潛邸，聞璠名，征至和林，訪以當世之務。璠條陳便宜三十餘事，如定官號、頒俸祿、功罪有賞罰、能否有升降、重農業、嚴告訐、杜僥倖，復漢之常平、宋之經筵，皆當時急務。又舉名士六十餘人以對。世祖嘉納之。以疾卒於和林。賜諡請肅。璠無子，以初爲後。
初，好讀書，尤長於《春秋》。中統元年，始立中書省，辟爲掾史，兼掌書記。未幾，以祖母老，辭歸隱居教授。會詔左丞許衡、學士竇默及京師諸儒各陳經史、前代帝王嘉言善政，選進讀之士，有司以初應詔。帝雅重璠名，詢知初爲璠孫，歎獎久之，即授國史院編修官。尋拜監察御史。首言：「法者，持天下之具，御史台則守法之司也。方今法有未定。百司無所持循，宜參酌考定，頒行天下，」時論韙之。
帝宴群臣於上都行宮，有不能酹大卮者，免其冠服。初上疏曰：「臣聞君猶天也，臣猶地也，尊插之禮，不可不肅。方今內有太常、有史官、有起居注、以議典禮、記言動；外有高麗、安南使者入貢，以觀中國之儀。昨聞錫宴大臣，威儀弗謹，非所以尊朝廷、正上下也。」疏入，帝嘉納之。時襄樊未下，將括民兵，或請自大興始。初言：「京師天下之本，要在殷盛，建邦這初詎宜騷擾！」從之。初又言：「舊制，常參官諸州剌史，上任三日，舉一人自代。況風紀之職與常員異，請自今監察御史、按察司官在任一歲，各舉一人自代，所舉不當有罰，不惟砥勵風節亦可爲國得人。」遂舉勸農副使劉宣自代。出僉陝西四川按察司事，曆陝西河東按察副使，入爲治書侍禦史。又以侍御史行御史台事於揚州，擢江西按察使。尋征拜侍御史。行台移建康，出爲中丞。卒年六十一。
子必復，集賢侍講學士。
劉敏中，字端甫，濟南章丘人。張榮行台掾劉鼎之孫也。幼卓異不凡，年十三，語其父景石曰：「昔賢足於學，而不求知，豐於功，而不自炫，此後人所弗逮者。」父奇之。敏中嘗與同儕言志曰：「自幼至老，相見而無愧色，乃吾志也。」至元十一年，由中書掾擢兵部主事，拜監察御史。權臣桑哥秉政，敏中劾其奸邪，不報，遂辭職歸。既而，起爲御史台都事。時同官王約以言去，敏中杜門稱疾，台臣請視事，敏中曰：「使約無罪而被劾，吾固不當出。誠有罪，則我既爲同僚，又爲交友，不能諫止，亦不爲無過也。」出爲燕南肅政廉訪副使。召拜國子司業，遷翰林直學士，兼國子祭酒。
大德七年，詔遣宣撫使巡行諸道，敏中出使遼東山北。守令恃貴幸貪暴者，一繩以法。錦州雨水爲災，輒發廩振之。事竣，除東平路總管。擢陝西行台治書侍御史。九年，召爲集賢學士，商議中書省事。上疏陳十事，曰整朝綱、省庶政、進善良、剔奸蠹、顯公道、杜私門、廣恩澤、實鈔法、嚴武備、舉封贈，帝嘉納之。
武宗即位，召敏中至上京，庶政多所咨訪。授集賢學士，兼太子贊善，仍商議中書省事。賜金幣有加。頃之拜河南行省參知政事。俄改中台侍禦中。出爲淮西肅政廉訪使，轉山東宣慰使。遂召爲翰林學士承旨。詔公卿集議弭災之道，敏中疏陳七事，皆當時要政。以疾還鄉里。
敏中義不苟進，進必有所匡救，授據今古，雍容不迫。或郁而弗伸，則戚形於色，中夜歎息至淚濕枕席。延祐五年卒，年七十六。贈光祿大夫、柱國，追封齊國公，諡文簡。
宋衜，字宏道潞州長子人。祖元吉，金兵部員外郎。衜幼好學，年十七避地襄陽。已而北歸，屏居河內者十有五年，趙璧經略河南，聞其名，禮聘之。
中統三年，擢翰林修撰。李璮畔	璧行中書省事於濟南，至元五年大兵圍襄陽，璧行元帥府事，衜皆從行，國事多所咨訪六年，高麗權臣林衍廢國王而立其弟溫，詔遣國王頭輦哥暨璧將兵討之，以衜爲行省員外郎，齎詔徙江華島居民於平壤。復命，帝甚悅，賜衣段。授河南路總管府判官，不赴。十三年，人爲太常少卿。屬省並官制，兼領籍田署事。
十六年，皇太子召見，應對詳雅，自是數蒙顧問。十八年，除秘書監。十九年，江西分地當署郡縣守令，太子皆命衜銓舉。二十年，初立詹事院，遷衜爲太子賓客。二十三年，卒。有《秬山集》十卷，行於世。
焦養直，字無咎，東昌堂邑人。夙以才器稱。至元十八年，世祖改符寶郎爲典瑞監，思得一儒者居之。近臣有以養直薦者，帝即命召見，奏對稱旨，以真定路儒學教授超拜典瑞少監。
二十四年，從征乃顔，自北道赴行在，路險梗，上甚憫之，賜生口、貂衣帽、玉帶、鑌刀各一。二十八年，賜宅一區。入侍帷幄，陳說帝王政治，帝聽之忘倦。嘗語及漢高帝起自側微，養直從容論辨，帝然之。
大德元年，成宗幸柳林，命養直進講《資冶通鑒》，因陳規諫之言，賜酒及鈔萬七千五百貫。二年，賜金帶、象珪。三年，遷集賢侍講學士，賜通犀帶。七年，詔傅太子於宮中，啓沃誠懇，帝聞之大悅。八年，代祀南海。九年，進集賢學士。十一年，遷太子諭德。
至大元年，授集賢大學士，告老歸，卒於家。贈資德大夫、河南等處行中書省左丞，諡文靖。
子德方，以蔭爲興國路總管府判官。
楊桓，字武子，兗州人。幼警悟，讀《論語》至宰予晝寢章，慨然有立志。由是終身非疾病未嘗晝寢。中統四年，近侍堅通使濟南，見桓賢，薦之補濟州教授。後由濟甯路教授召爲太史院校書郎。奉敕撰儀錶銘曆日序，文辭典雅，賜楮幣千五百緡，辭不受。遷秘書監丞。
至元三十年，拜監察御史。有得玉璽於木華黎曾孫碩德家者，桓辨識其文曰：「受命於天，既壽永昌」，乃頓首言曰：「此歷代傳國璽，亡久矣。今宮車宴駕，皇太孫龍飛，而璽復出，天其彰瑞應於今日乎！」即爲文述傳國璽始末，表上於徽仁裕聖皇后。
成宗即位，桓疏上時務二十一事：一曰郊祀天地。二曰親享太廟，備四時之察。三曰先定首相。四曰朝見群臣，訪問時政得失。五曰詔儒臣，以時侍講。六曰設太學及府州儒學，教養生徒。七曰行誥命，以褒善敘勞。八日異章服，以別貴賤。九曰正禮儀，以肅宮庭。十曰定官制，以省內外冗員。十一曰講究錢谷，以裕國用。十二曰訪求曉習音律者，以協太常雅樂。十三曰國子監不可隸集賢院，宜正其名。十四曰試補六部、寺、監及府、州、司、縣吏。十五曰增內外官吏俸祿。十六曰禁父子骨肉奴婢相告訐。十七曰定婚姻聘財。十八曰罷行用官錢營什一之利。十九曰復笞杖，以別輕重之罪。二十曰郡縣吏自中統前仁宦者，宜加優異。二十一曰爲治之道，宜各從本俗。疏奏，帝嘉納之。未幾，擢秘書少監，預修《大一統志》秩滿，歸兗州，以資業悉讓弟楷，鄉里稱焉。大德三年，以國子司業召，未赴，卒，年六十六。
桓爲人寬厚，事親篤教。博覽群籍，尤精篆籀之學。著《六書統》、《六書溯源、《書學正韻》，大抵推明許慎之說，皆行於世。
尚野，字文蔚，其先保定人，徙滿城。至元十八年，以處士征爲國史院編修官。二十年，兼興文署丞。出爲汝州判官。廉介有守，憲司屢薦之。二十八年，遷南陽縣尹。初至，獄訟充斥，野裁決如流，旬日遂無事。改懷孟河渠副使，會遣使問民疾苦，野建言水利有成法，宜隸有司，不宜復置河渠官。事聞於朝，河渠官遂罷。
大德六年，遷國子助教。諸生入宿衛者。歲從幸上都，丞相哈剌哈孫始命野分學於上都，以教諸生，仍鑄印給之。上都分學，自野始。俄遷國子博士。野謂諸生曰：「學未有得，徒事華藻，若持錢買水，所取有限。能自鑿井及泉而汲之，不可勝用矣。」士論稱之。
武宗即位，仁宗爲皇太子，召野爲太子文學，多所裨益。時從賓客姚燧、諭德蕭噲昺入見，太子爲加禮。至大元年，除國子司業。近臣奏分國學西序爲大都路學，帝已可其奏，野謂國學、府學同署，不合禮制，事遂寢。四年，拜翰林直學士、知制誥同修國史。詔野赴吏部試用蔭補官，野多所優假。或病其太寬。野曰：「今初設此法，冀將來者習《詩》、《書》，知禮義耳，非必責效目前也。」衆乃服。
皇慶元年，遷翰林侍講學士。延祐元年，改集賢侍講學士，兼國子祭酒。二年夏，移疾歸。滿城四方來學者益衆。六年，卒於家，年七十六。贈能奉大夫、太常禮儀院使、護軍，追封上黨郡公，諡文懿。野事繼母以孝聞。文辭典雅，一本經術。
子師易，蘄州路總管府判官；師簡，字虞仲，以薦爲大都學正，拜監察御史，至正初擢奎章閣侍書學士、同知經筵事，卒，贈翰林侍讀學士、護軍，追封上黨郡公，諡文肅。
李之紹，字伯宗，東平平陰人。自幼潁悟，從東平李廉學。家貧教授鄉里。至元三十一年，纂修《世祖實錄》，以廉與馬紹薦，授將仕佐郎，翰林國史院編修官。直學士姚燧欲試其才，凡翰林應制文字積十餘事，並付之。之紹援筆立成，燧驚喜曰：「可謂名下無虛士也！」
大德二年，聞祖母疾，辭歸。復除編修官，累遷太常博士。九年，丁母憂。起復，終不能奪。至大三年，仍授太常博士。遷翰林待制。皇慶元年，遷國子司業。延祐三年，擢奉政大夫、國子祭酒。四年，擢朝列大夫、同僉太常禮儀院事。六年，改翰林直學士，復以疾還。七年，召爲翰林直學士。
至治二年，遷翰林侍講學士、知制誥同修國史。三年，告老歸。泰定三年八月，卒，年七十三。子勖，蔭父職，同知諸暨州事。
謝端，字敬德，其先遂寧人，後徒武昌。祖父元賁，精於數學，制使孟珙敬禮之。一夜，叩門，謂珙曰：「流星出下階，沒西方，占爲天士亡，吾必當之。明年大將卒，公是也。」已而果然。
端，幼穎異，弱冠與尚書宋本同學，又同教授江陵城中，以文學齊名，時號謝、宋。史槓宣慰荊南，薦之姚燧。燧方以文章自負，少所許可，以所爲文示端。端一讀，即指擿其用意所在，燧歎獎不已。
延祐五年，擢進士乙科，授承事郎、同知湘陰州事。歲滿，入爲國子博士，遷太常博士。泰定四年夏四月，盜入太廟，失第八室黃金主。明日，當時享，衆議爲位祀之。端言：「四時之祭，皆用孟用，有故則用仲月。今盜入祏室，震驚神靈，當用仲月。」上從之。尋除翰林修撰，遷待制，以選爲國子司業遂爲翰直學士，階太中大夫。
端吏事精敏，在湘陰，猾吏束手，不敢舞文法。盜有殺賈人而攘其財，其家累訟於官，皆以無佐證不爲理。端自往捕之，盜不伏，鞫其妻，妻時時仰視屋椽。端曰：「賊在是矣！」發屋椽，獲髒，盜始吐實。一州神之。部使者行部旁郡，滯訟皆委端讞，端剖決如流，有能名。
其文章體裁嚴謹，居翰林久，至順、元統以來制冊，多出其手。預修文宗、明宗、甯宗三朝《實錄》及累朝功臣列傳。初，文宗建奎章閣，搜羅中外才俊置其中，嘗語阿榮曰：「當今學之士，朕惟未識謝端。」亡何，文宗崩，竟不及用端。端卒於後至元六年，年六十二。贈國子祭酒、陳留郡侯，諡文安。
曹鑑，字克明，大都宛平人。紀穎悟。既冠，通五經大義。大德五年，用翰林侍讀學士郝彬薦，爲鎮江路淮海書院山長。十一年，南行台中丞廉恆辟爲掾。除興文署令。伴送安南使者，應對捷敏，使者歎服，以爲中國有人。
至治二年，授江浙行省左右司員外郎。明年，奉旨括釋氏白雲宗田，不數月而事集，纖毫無擾。遷湖廣行省左右司員外郎。時丞相忽剌歹怙勢作威福，僚屬畏之，鑑遇事不爲回撓。湖北廉訪鑑司舉鑑宜居風紀，不報。
天厯元年，調江浙財賦府副總管。屬大水，鑑減其賦什六七，勢家因面詭免者，鑑核實，諭令首輸。
元統二年，擢同僉太常禮儀院。鑑明習掌故，集議明宗皇後社會袝廟，援據《禮經》，辯析精審君子多之。至元元年，以中大夫進禮部尚書。卒，年六十五。追封譙郡侯，諡文穆。
鑑性純孝，親族貧乏者周恤恐後。曆官三十餘年，僦屋以居，歿之日家無餘資惟蓄書數千卷，皆手自校定者。鑑官湖廣行省。有主簿顧淵白饋辰砂一包，鑑受之，未及啓封。後有同僚過鑑，欲求辰砂合藥，鑑取視之，乃黃金三兩，驚歎曰：「淵白以我爲何如人！」時淵白已卒呼其子歸之。其廉慎如此。
