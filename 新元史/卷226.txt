徐壽輝 陳友諒 理 明玉珍 升 
　　徐壽輝，一名貞一，蘄州羅田人。以販繒為業。往來蘄、黃間。 
　　初，袁州有妖僧彭瑩玉，用泉水治病多愈，遠近神之。至正十年，其徒周子旺以妖術惑眾，從之者五十餘人，僭稱國王，官王獲而殺之。瑩玉遁去，匿淮西民家，日夜密構異圖。 
　　壽輝浴於池，瑩玉之徒見其有赤光，異之。十一年八月，乃擁壽輝為主，聚眾剽掠。九月，陷蘄水縣，蘄州總管李孝先敗死。進陷黃州。壽輝僭稱皇帝，號天完國，都蘄州，改元治平。以麻城人鄒普勝為太師。其眾以紅巾裹首，與汝、穎妖賊同。 
　　十二年，竹山孟海馬志兵，陷襄陽、荊門以應壽輝，號南鎖紅巾。襄陽總管柴蘭及縣尹孛術遠俱敗死。壽輝將丁普郎等連陷漢陽、興國。曾法興等陷安陸，執知府丑驢，不屈，法興義而釋之。丑驢與其妻侯氏俱自經死。湖廣行省平章星吉，聞老將鄭萬戶知兵，令募兵為守御計。壽輝遣其眾千餘人至武昌降。星吉知其詐，使鄭萬戶伏兵邀之，獲六百人，械以俟命。會朝廷征星吉為司農，以和尚代之，納賊賄，釋其縛，反下鄭萬戶於獄。壽輝使趙普勝襲武昌，六百人為內應，城遂陷。沿江郡縣，皆望風奔潰。 
　　二月趙普勝乘武昌之捷，舳舫相銜，順流攻江西，江州總管李黼與主簿也孫帖木兒拒戰，大敗之。普勝又以舟師攻城，亦為黼所敗。普勝攻益急，城陷，黼死之。普勝遂陷南康。是月，孟海馬陷歸、峽、房諸州。壽輝別將陷岳州，徇忠、萬、夔諸州，皆下之。又有周伯者，起兵陷道州，以應壽輝。 
　　時湖南之地，多為壽輝所有。乃分道入江西，奸民乘勢應之。不旬日，眾輒數萬，率以天完將為名。行省右丞太不花兵至應山，廣水鎮巡檢王珪參其軍事，三上書於太不花毋玩寇，太不花怒，使珪為前鋒。珪連敗壽輝兵，以無後援，眾潰。珪率麾下數百人奔孝感，縣人劉禹、吳思明方舉義兵，聞珪至，從之，敗壽輝將王思明於蓮花寨。思明悉眾圍之，逾月，珪與禹等皆戰沒。 
　　是月，壽輝將歐普祥入萍鄉，遂陷袁州。分宜人彭繼凱與安福人袁明東擊走普祥，復袁州。已而繼凱為知府寶童所嫉，使客刺殺之，袁州復為普祥所據。彭瑩玉陷瑞州。陳普文陷吉安。閏三月，泰和州達魯花赤達里麻失理復吉安。達里麻失理所部號黃衫軍，壽輝兵畏之。未幾，項普略陷饒州、信州，游騎至婺源，江泊震恐。朝廷以亦憐真為江西行省右丞，將兵擊之。湖廣行省參政鐵傑以兵復岳州。四川行省平章咬住克忠、萬、夔、雲陽諸州。 
　　是月，壽輝兵攻南昌，靖安達魯花赤湖海大敗之。賊再至，湖海與勇士黃雲等且戰且守。連兵八月，皆戰死。壽輝兵圍撫州，州人木古丙、趙均保等倡義助官軍防守，賊不能克，遂引去。時江西諸路皆陷，獨撫州堅守不下。是月，咬住克歸州，進攻峽州，斬壽輝將李太素。壽輝別將陷池州，圍安慶，勢張甚。平章卜顏帖木兒等敗之於丁家洲，遂復池州。復敗，賊於白湄，斬其大將周驢。 
　　十三年五月，咬住復中興。建昌人戴良起兵，復建昌。咬住進克襄陽，殺賊將王權。六月，行省左丞火你赤復瑞州，執彭瑩玉斬而臠之。瑩玉攻城略地，所至無噍類，至是就戮，天下快之。七月，項普勝陷婺源州、徽州，自昱嶺關入浙西，遂陷杭州。八月，咬住與壽輝將俞君正戰於樓台，失利，咬住奔松滋，俞君正復陷中興，為荊門僧李皆等所襲敗，咬住還屯石馬。是時，項普勝分兵據宜興、歷陽、丹陽、句容，前鋒至鐘山，平章慶童以兵來援，始敗退。 
　　先是，承平日久，壽輝兵四出，州縣皆望風降附。已而民習見，不以為意，於是智通之士多思自奮，為朝廷討賊。壽輝所得杭州縣旋復失之，賊勢遂不振。是年，元帥董搏霄得州，受代去，壽輝兵復入昱嶺關，陷於潛。行省檄搏霄御之，事具《搏霄傳》。九月，官軍大集於中興，以攻壽輝。初，壽輝樹柵於黃州之闌溪口，積金帛其中，最號險固。至是，亦為官軍所克。十月，廣西元帥甄崇福復道州，周伯顏伏誅。十一月，卜顏帖木兒與中丞蠻子海牙等，率兵二十萬，分道攻蘄水縣。壽輝出戰，大敗，遁入黃梅山。官軍入城，擒其偽將相以下四百餘人，遂盡復武昌諸路及均房等州。朝廷以賊已潰敗，檄諸將班師。 
　　十四年，壽輝收合餘眾，饑民多附之，勢復振。 
　　十五年，壽輝將倪文俊敗威順王寬徹不花，縱橫湖、汀間，官軍屢為所挫。五月，文俊陷中興。自兵興以後，湖南北州縣相繼陷，獨茶陵州堅守數年。至是，亦為文俊所陷。七月，俊陷武昌、漢陽。 
　　十六年正月，文俊乃建都於漢陽，迎壽輝徙都之。壽輝性寬縱，權在群下。及鄒普勝死，以文俊為丞相，大權悉出其手，壽輝無如之何。是年，文俊連陷常德、澧州、衡州，又分兵陷岳州。 
　　十七年，壽輝將明玉珍陷重慶，壽輝以玉珍為隴西右丞。文俊怙侈自專，謀殺壽輝不果，奔黃州。壽輝偽元帥陳友諒襲殺之，並其眾，自稱平章。文俊生時，其母夢白虎入其室將死，其母復夢白虎斃。文俊驍勇善戰，官軍畏之，呼為倪蠻子。 
　　十八年，陳友諒陷安慶，龍興、信州諸路盡為所有，壽輝欲徙都安慶，友諒不奉命。 
　　十九年十二月，壽輝引兵至江州，友諒佯出迎壽輝，既入，門閉，悉殺其從者。自是，權歸友諒，壽輝僅有空名而已。 
　　二十年五月，友諒挾壽輝攻太平，舟至采石磯，使人詣壽輝白事，以鐵撾自後擊之，碎其首而死。陳友諒，沔陽黃蓬人。其先平吉州謝氏，為黃蓬陳芪贅婿，遂冒姓陳。父普才，以漁為業，生五子。 
　　友諒其次子也。讀書粗通大義，嘗為州吏，鬱鬱不樂。季父普文，從倪文俊作亂，友諒亦往從之。文俊用為簿書掾，尋為元帥，將兵。至正十六年，友諒襲殺文俊，自稱平章，壽輝因而命之。文俊黨在歸州者，保山柵自守，友諒使其弟友能及部將歐普祥等招之，久始降。是時，余闕守安慶，壽輝兵至輒敗，賊憚其威名。 
　　十七年，友諒合趙普勝、祝宗等攻之，友諒自上游引兵直搗小孤山，守將胡伯啟力戰四晝夜，奪還安慶，友諒遂逼城下。闕血戰當之。 
　　十八年，友諒與普勝等合圍，百道燕進，城遂陷，闕赴水死。友諒乘勝薄龍興，左丞火你赤望其軍，駭曰：「賊與往時異，是惡可當？」乃棄城走。友諒自駐龍興，規取江西，遣其將王奉國陷臨江及瑞州，熊天瑞陷吉安，又分兵攻撫州，圍三月，城始陷。友諒聞州人吳彤守城，多智略，令軍中有生致彤者，賞百金。及得彤，友諒釋而用之。八月，陷建昌。九月，遣其將辛文才陷贛州，又徇南安下之。是年，友諒之兵入福建者，其將為康泰等；陷汀州入廣東者，其將為熊天瑞，陷南雄州、韶州。十九年，王奉國陷信州。是時，明祖已稱吳國公，與友諒地接壤。明祖在池州，趙普勝引兵爭之，敗走。未幾，復敗吳兵於沙子港。明祖遣俞廷玉以水陸兵攻之，至樅陽。普勝潛橫鐵縆於水中，舟至，柁桂縆不行，普勝蹙之，一軍盡沒。普勝勇決，善戰，號雙刀趙，名聞敵國，友諒忌之。至是，友諒將弒壽輝，懼普不從，乃以會師為名，自江州猝至。普勝迎於雁汊，甫登舟，友諒殺普勝，並其軍。未幾，挾壽輝東下，攻太平，引巨舟薄城外，士卒緣柁尾登城，遂克之。弒壽輝於採石。乃以採石五通廟為行殿，僭號皇帝，國稱大漢，建元大義，以鄒普勝為太師，張必先為丞相。其黨班沙岸稱賀，值大風雨，不能成禮。 
　　友諒恃其兵強，欲東取集慶。吳人恐其與士誠連兵，乃用劉基策，使裨將康茂才偽降。友諒令速來，閽者齎書以往。茂才與友諒有舊，其閽者則嘗事友諒者也。友諒大喜，引舟師東下，至江東橋，連呼老康，無應者，始知見紿。即與其弟號五王者趨龍灣，遣萬人立柵岸上，勢銳甚。明祖伏兵於石灰山，突起，四面蹙之。友諒兵敗，走下岸，登舟。潮退，舟膠於河，溺死者又無算。其將張志雄、梁鉉、喻國興、劉世衍等皆降，友諒遁去。 
　　張志雄者，趙普勝部將也，怨友諒殺普勝，無鬥志。及降，言於明祖曰：「今降卒，皆安慶之兵。友諒敗走，安慶空虛，可取也。」明祖從之，使徐達、馮勝、張德勝等追友諒至慈湖，又敗之。友諒收兵再戰，張德勝敗死，友諒乃還。徐達等遂克太平。方友諒東下，吳人亟使衢州胡大海搗信州，以牽制之。大海克信州。十一月，友諒浮梁守將於光、鄱陽守將徐椿，以饒州降於吳。 
　　二十年六月，友諒將李明道、王漢寶攻信州，胡大海敗之，禽漢寶，明祖釋之，問友諒事，漢寶盡以虛實告之。八月，明祖以王漢寶為鄉導，率舟師逆流而上，以報龍江之役。攻安慶不克，劉基曰：「此不足取也。宜徑襲江州！」明祖至湖口，距江州五里，友諒不虞兵至，大驚，挈妻孥走武昌。明太祖遂入江州，友諒將傅友德、丁普郎皆以所部降。南康、龍興、袁州，皆送款於吳。 
　　二十一年，友諒改元大定。是時，江西諸路惟熊天瑞據贛州，為友諒固守。群盜附友諒者，樹白幟號為白軍；降於吳者，則易紅幟，號為紅軍；日夜相攻，死亡無算。 
　　二十二年四月，友諒復以舟師攻龍興，號高稍子戰船，甲士六十萬，載其妻孥百官，傾國而出。攻圍八十五日，不克。明祖率舟師二十萬以援龍興，友諒聞之，解圍東出鄱陽湖。 
　　六月戊子，大戰於康郎山。兩軍鼓譟，囂聲動天地，燃巨炮如震雷。至晡，友諒擲火燒明祖船，忽反風，自焚，十里之內，湖水盡赤。友諒叔父陳普略等皆死，吳將張志雄、丁普郎亦戰歿。已丑，徐達焚友諒平章蔣必勝船，死者千五百人。是日，戰數合。互有勝負。翌日，明祖見友諒兵強，有懼色，問劉基曰：「我氣色何如？」基以必勝對。辛卯，日光慘澹，兩軍咸震恐，戰不力。友諒弟友仁、友貴皆死，其驍將張定邊敢深入，中流矢敗退。自是，相持六晝夜。 
　　劉基勸明祖移軍湖口，期以金木相犯日決勝。吳人乃移舟入港。至夕，舟置一燈，首尾相銜。比曉，兵盡渡泊於左蠡，列柵南北江岸，置火筏於中流，水陸戒嚴。友諒亦稱移軍楮溪，綴亂使不得去。未見，友諒引兵次鞋山，吳兵亦次於湖口，相距十有五日。 
　　八月壬戍，友諒知乘樓船，率其軍下趨九江，常遇春以火筏御之。順流而下，至禁江口，炮擊明祖船，明祖適在地船，獲免。友諒兵謂已死，歡呼萬歲。明人遣使詐為諸將約降，友諒親出引見使者，為流矢所中，貫晴及顱而死。兵大潰，退至江口。癸亥，明祖乘勢蹙之，擒其太子善兒及平章張榮等，降士卒五萬人。友諒僭位四年，死年四十八。 
　　其太尉張定邊等，乘夜以小舟載友諒屍，及其少子理，走武昌。九月，理僭稱皇帝，改元德壽。明太祖征之，立柵逼其城，又聯船為水柵，以絕出入之路。 
　　二十三年，理計窮，悉眾出戰。其將陳僉同，驍捷，善用槊，直犯中軍，吳將郭英剌殺之。定邊等不敢復出。其丞相張必先以湖南兵赴援，戰於城下，兵敗，被執。城中之援始絕。明祖使降將羅復仁入城諭理降，理乃率其大將張定邊等出降。明祖封理為順德侯，普才為承恩侯，友諒史友寧歸仁伯，友直懷仁伯，追封友仁為康山王，立廟祀之。張定邊、張必筅等，尋皆誅死。普才徙滁州，理徙高麗，皆不知所終。明玉珍，隋州沔陽人，農家子也。身長八尺，目重瞳子，性明決，為鄉人所推服。 
　　十一年，穎州盜起，遠近響應。玉珍聚眾於青山，築柵自守。徐幫輝據蘄州，遣使招之。玉珍自度不能敵壽輝，遂以眾降，壽輝授為元帥，益其兵，使屯沔陽。 
　　十二年，與哈林禿戰，為流矢所中，眇其右目，人呼為明眼子。時沔陽連年饑饉。十五年春，玉珍以斗船五十艘，率所部糴糧於夔州。明年，辰州人楊漢率精兵五千人，降於重慶帥完者都。 
　　十七年，完者都襲殺漢，其眾東走夔州，遂歸於玉珍，目言重慶無重兵，守將哈林禿、完者都二人不協，兵至，可一鼓而下。玉珍疑而未行，其部將戴壽進曰：「爭兵輸糧於沔，以麾下率楊漢余襲重慶，濟則大事可成，不濟則掠其資財而歸，上策也。」玉珍從之。時重慶承平日久，見賊至，遠近震駭。完者都遁，獲哈林禿。城中父老以香花迎玉珍入城，玉珍禁侵掠，居民安堵如故，降附日眾。 
　　十八年二月，完者都自辰州會平章囊革歹、參政趙資，以兵次嘉定之大佛崖，規復重慶。玉珍遣明二攻之，潛師登烏牛山，陷嘉定。惟大佛崖官軍相持半載。玉珍自率兵攻之，遣明二倍道襲成都府，遂略定兩川郡縣。玉珍之出兵也，舟行過滬州，其部將劉澤民言於玉珍曰：「前進士劉禎，有策略，嘗官大名經歷，青巾賊李喜喜入蜀，禎避亂於此。公盍往見之？」玉珍曰：「爾與偕來。」澤民曰：「是不可屈，宜親往。」玉珍乃入山中訪之，語未華，玉珍喜不自勝曰：「吾得一也明矣！」拜為參謀。 
　　二十年，陳友諒弒壽輝自立，玉珍議討之，閉夔關不與友諒通。二十一年，劉禎勸玉珍自立，玉珍不許。戴壽、張文炳復勸之，玉珍咨於部眾，同心推戴。二十二年三月戊辰，遂僭稱皇帝，都重慶，號大夏國，建元大統。立妻彭氏為皇后，子升為太子。仿周制，設六官，以戴壽為冢宰，明二複姓萬，賜名勝，為司馬，張文炳為司空，向大亨、莫仁壽為司寇，鄒興為司徒，劉禎為宗伯。又以牟圖南為丞相，史天章為翰林學士。改知府曰刺史，知州曰太守。廢驛老，止奉彌勒佛教。定賦稅，十取其一，免力役之徵。 
　　二十三年，命萬勝、鄒興、芝麻李分道攻雲南，勝兵不滿萬人，鋒銳甚，遂入中慶。已而饋運不繼，士卒剽掠為糧，滇民叛之。梁王乞師於大理，累戰皆捷。勝度眾寡不敵，乃全師而返。 
　　二十三年，萬勝攻興元不克，遣鄒勝攻巴州，陷之。石柱安撫司馬克用叛，降於玉珍，乃改設永守宣慰司，及邑海溪洞軍民府。又立於茶永化軍民府。獨播州楊元晶堅守拒之，玉珍以重兵臨其境，元晶始降。 
　　二十四年，更六卿為中書省、樞密院，以戴壽、萬勝為左、右丞相，向大亨、張文炳知樞密院。鄒興守成都，吳友仁守保寧，莫仁壽守夔州，俱為平章。竇英守播州，為參政。時明祖已滅陳友諒，遣使通好，玉珍使其參政江儼報聘。明祖聞雲南之師敗還，復以書貽之。 
　　二十五年夏，玉珍死，年三十六。玉珍躬履節儉，好賢禮士，蜀人稱之。然無遠略，僅能自守而已。子升嗣。升僭立甫十歲，其母彭氏垂簾聽政，改元開熙。萬勝與張文炳有隙，勝密使人殺文炳。玉珍養子明昭等，矯彭氏命，召勝入，縊殺之。勝，黃陂人，有智勇，玉珍妻以弟婦，稱為明二。開國之功，勝居七、八。彭氏以劉禎為丞相。 
　　二十六年，吳友仁移檄遠近，言萬勝無辜受戮，諸將寒心，友仁不得已而叛明氏。遂據保寧，附於陝西李思齊。升遣兵攻之，皆敗還。 
　　二十七年，戴壽攻保寧，友仁登城，語壽曰：「使參政文彥彬來，吾即降。」及彥彬入城，友仁密與約曰：「明昭等不誅，丞相必不免，奈何舍此不圖，而加兵於我。我明氏舊臣，寧有他耶！」彥彬出告壽，壽然之。時昭等皆從壽討友仁，壽乃召諸將會議，執昭等殺之，友仁即詣軍門持壽而泣，偕壽至重慶謝罪，升慰諭之，復其位。明祖賜以璽書，又遣楊景往諭之，使奉土地入朝，升不從。二十八年，友仁攻興元，明人乃決意用兵。是秋，升丞相劉禎死。二十九年，明人假道伐雲南，升不許，乃遣湯和、廖永忠等伐之，又使傅友德由階、文逼成都。 
　　三十年，湯和等入峽，莫友仁以鐵鎖橫截瞿塘口，戴壽、向大亨鑿兩崖為飛橋，又置大木水中，戰艦將至，順流以大木沖之。和等不能克。友德入綿州，壽、大亨悉眾來援戰於漢州，敗走。永忠亦敗鄒興於峽口，興戰歿，遂入夔州。進次銅鑼峽，升面縛銜壁，率其群臣出降。友德進攻成都，壽等聞升降，亦出降。分兵克保寧，執吳友仁，送金陵殺之。壽、大亨至夔州，亦被誅。升僭立六年，父子據蜀十一年而亡。明封升為歸義侯，召彭氏入宮。後遷升於高麗，不知所終。
　
