
卷一百十五·列傳第十二
　
　　○特薛禪 
　　△孛禿 鎖兒哈 忽憐 
　　特薛禪，本名特因，時人以其賢智，呼爲薛禪，故又稱特薛禪。孛思忽兒宏吉刺氏，與斡勒忽納氏同宗異族。孛思者，板升之異譯，國語屋也；忽兒者，古闌之異譯，國語圈子也。特因之族。築室以居。與遊牧之俗稍異，謂之孛思忽兒，非氏族之名也。 
　　其先世出山，爲火傷其足，故子孫多足病。部人矜其門閥，自雲從金缸中出。始祖兄弟三人：長曰楚而魯忽蔑兒幹，其後爲宏吉剌氏；次曰哈拜失米，其後亦乞列思氏、兀而忽努氏；三日楚斯布陶，其後爲哈拉奴氏、宏格里約氏。楚而魯忽與弟不和，欲射之。哈拜失米畏而伏馬腹下，楚而魯忽憐之，射其耳環，故有蔑兒幹之號。其部居長城之北，近哈剌溫只山。特薛禪之父達爾罕生五子：曰特因，曰哈達，曰布奔，曰乃古塔爾，曰崔和爾；皆娶蒙古女。 
　　太祖年九歲。從也速該至舅家，將爲之乞婚，中道遇特薛禪，奇太祖狀貌，延也速該至其家，請婚焉，遂以光獻皇后孛爾臺歸太祖。事具《后妃傳》。特薛禪嘗言，「吾宏剌氏，向不與汝家爭人民、土地。生女既長，則乘大車駕黑駝，嫁汝貴族，往往爲可敦。」後太祖有命：「宏吉剌氏生女世爲後，生男世尚公主。」每歲四孟月宣讀此敕，世世勿絕焉。 
　　庚申，太祖敗泰亦兀赤。合塔斤、撒勒只兀特二部不自安，糾合朵兒邊等十部會於阿泐灰泉。潛師來襲，宏吉刺部亦從之，特薛禪之宗人帖兒格克額蔑勒、阿勒灰等與之同盟。特薛禪知其謀，遣使告變。太祖與王罕合兵御之，特薛禪率所部來會，大敗之。初，帖兒格克額蔑勒與太祖友善，太祖以女布亦塞克妻之，帖兒格克額蔑勒嫌其貌寢，稱如蝦蟆不欲娶，遂與太祖絕。至是爲太祖所殺。 
　　特薛禪三子：長曰按陳，次曰火忽，三曰冊。 
　　按陳率三千騎，從太祖平諸部。太祖元年，與弟火忽、子赤苦，俱封千戶。從合撒兒徇遼東，又從木華黎經略中原，爲十提控之一。大兵入陝西，別將斷潼關道。二十二年，從太祖平西夏，賜號國舅諾顏。太宗八年，賜東平五千二百戶爲食邑，授爲萬戶。九年，賜錢二十萬貫。按陳以外戚從征討，前後三十二戰，皆有功。卒，葬官人山。元貞元年，追封濟寧王，諡忠武。妻哈真，追封濟寧王妃。 
　　長子赤古，尚太祖第三女鄆國公主禿滿倫。太祖七年，大軍攻德興府失利，赤古與拖雷率所部再進，敵軍卻退，先登拔其城。追封寧濮郡王。 
　　赤古曾孫寧濮郡王昌吉，尚鄆國大長公主忙哥臺。昌吉第岐王脫脫木兒，尚桑哥不剌公主。 
　　按陳次子斡陳，太宗十年授爲萬戶，尚拖雷女魯國大長公主也速不花。斡陳卒，葬不海韓。 
　　弟納陳，尚魯國公主薛只幹。憲宗七年，襲爲萬戶，從憲宗伐宋，攻合州。又從世祖南伐，略地至大清口，獲戰艦百餘艘。又平山東濟、兗、單等州。中統二年，偕諸王御阿里不哥，以其子哈海、脫歡、斡羅陳等十人自從，至莽來，由失木魯與阿里不哥之黨八兒哈八兒思等戰，追北至孛羅克禿，復戰，自旦至夕，斬首萬級。卒葬末懷禿。 
　　斡羅陳，襲萬戶，尚完澤公主，公主卒，繼尚囊家真公主。至元十四年，斡羅陳弟只兒瓦臺叛，夾斡羅陳北去，並竊太祖所賜誓券。未幾，斡羅陳爲只兒瓦臺所殺，其左右張應瑞逃歸，世祖嘉之，賜鈔五百緡，命應瑞輔斡羅陳子諦瓦不剌，收其部衆。 
　　諦瓦不剌，亦譯爲周阿不刺，尚武宗妹皇姑徽文懿福貞壽大長公主祥哥剌吉，封魯王，開府應昌，以應瑞爲魯王傅，封薊國公。大德十一年，賜諦瓦不剌金印。至大二年，賜平江稻田一千五百頃。三年，諦瓦不剌卒，葬末懷禿。 
　　斡羅陳又一弟曰帖木兒，繼尚囊家真公主。至元十八年，襲萬戶。二十四年，乃顏叛，從車駕親征，以功封濟寧郡王，賜白傘蓋以寵之。明年。從成宗及玉昔帖木兒討哈丹禿魯幹，遇於貴列兒河，轉戰至惱河，殲其衆，以功賜號按察兒禿那顏。卒，葬末懷禿。 
　　子桑哥不剌幼，至元二十七年以其弟蠻子台襲萬戶，亦尚囊家真公主。成宗即位，封皇姑魯國大長公主，以金印封蠻子台爲濟寧王。率所部討海都、篤哇。賊未成列，單騎突其陣，往復數四，賊大擾，一戰克之。時武宗鎮北庭，詔蠻子台總領蒙古軍民官，輔武宗守莽來。囊家真公主卒，尚皇太子真金之女魯國大長公主喃哥不剌。蠻子台卒，年五十有二。 
　　阿里嘉室，利諦瓦不剌適子也。至大三年，甫八歲，襲萬戶。四年七月，襲封魯王，尚朵兒只班公主。元統元年，阿里嘉室利卒。至順間。加朵兒只班號肅雍賢寧公主。 
　　桑哥不刺，自幼奉世祖命養於斡可真公主，是爲不只兒駙馬。後襲領本部民四百戶。成宗時，尚普納公主，至順間封鄆安大長公主，賜桑哥不剌金印，封鄆安王，職千戶。元統元年，授萬戶。二年，加封鄆安公主號皇姑大長公主，進封桑哥不剌魯王。卒，年六十一。 
　　此皆以駙馬襲王封者也。 
　　按陳之子唆兒火都，以戰功遙授左丞相，爲千戶，仍賜塗金銀章及金銀海青圓符五、馹券六。 
　　其子曰阿哈駙馬，當憲宗時嘗率兵克徐州，以功受黃金一錠、白金十錠及銀鞍勒，仍命襲父官。 
　　至世祖時，詔，宏吉剌萬戶原受馹券、圓符皆仍舊，惟唆兒火都所受者收之。而唆兒火都諸孫若孛羅沙、伯顏、蠻子、添壽不花、大都不花、掌吉等，及阿哈之孫曰也速達兒，與按陳之弟名冊者，自太祖以來先後授本藩蒙古軍站千戶。 
　　冊之子曰哈兒哈孫，以平金功，賜號拔都兒。哈兒哈孫之孫曰都羅兒，至元四年授光祿大夫，以銀章封懿國公。 
　　有脫憐者，亦按陳之後，世祖授本藩千戶，仍賜馹券、圓符各四，命守怯魯連河。二十四年，從族父按答兒禿徵乃顏有功，亦賜號拔都兒。卒，子迸不剌嗣。迸不剌卒，子買住罕嗣。買住罕尚拜答沙公主。卒，弟孛羅帖木兒嗣。泰定二年，封郡王。至元五年，進封毓德王，賜金印。孛羅帖木兒卒，買住罕孫阿失襲千戶。 
　　有名醜漢者，按陳次子必哥之裔孫，尚臺忽魯都公主。仁宗朝，封安遠王，以兵守莽來有功。 
　　有答兒罕，亦特薛之裔孫，以戰功，世祖賜以拔都兒之號，加賜黃金一鍵。其子曰不只兒，從徵乃顏，擒其將金剛奴，世祖以金帶賜之。 
　　又按陳之孫納合，尚太宗唆兒哈罕公主。火忽之孫不只兒，尚斡可真公主。又特薛禪諸孫有名脫羅禾者，尚不魯罕公主。繼尚闊闊倫公主。 
　　此皆尚公主爲駙馬者也， 
　　凡其女之爲後者，自光獻翼聖皇后以降，憲宗貞節皇后諱忽都臺及後妹也速兒，皆按陳從孫忙哥陳之女。世祖昭睿順聖皇后，諱察必，濟寧忠武王按陳之女；其諱帖古倫者，按陳孫脫憐之女；諱喃必冊繼守正宮者，納陳孫仙童之女。成宗貞慈靜懿皇后諱實憐答裏，斡羅陳之女也。順宗昭獻元聖皇后諱答吉，則按陳孫渾都帖木兒之女。武宗宣慈惠聖皇后諱真哥，脫憐子迸不剌之女；其諱速哥失裏者，按陳從孫哈兒只之女。泰定皇后諱八不罕，按陳孫斡留察兒之女；其諱必罕、諱速哥答裏者，皆脫憐孫買住罕之女。明宗皇后諱不顏忽都者，孛羅帖木兒之女。文宗皇后諱不答失望，諦瓦不剌之女。他若仁宗莊懿慈聖皇后、寧宗皇后答裏也忒迷失、裕宗徽仁裕聖皇后、顯宗宣懿徽聖皇后，俱宏吉剌氏，而軼其所出。此是宏吉剌氏之爲皇后者也。 
　　初，宏吉剌氏族居於苦烈兒溫都兒、斤、迭烈不兒、也裏古納河之地。太祖九年，在迭蔑可兒之地，有旨分賜按陳及其弟火忽、冊等農土，若曰：「是苦烈兒溫都兒、斤，以與按陳及哈撒兒爲農土。」申諭按陳曰，「可木兒溫都兒、答兒腦兒、迭蔑可兒等地，汝則居之。」諭冊曰：「阿剌忽馬乞迤東，蒜吉納禿山、木兒速拓、哈海斡連直至阿只兒哈溫都、哈老哥魯等地。汝則居之。當以胡盧忽兒河北爲鄰，按赤臺爲界。」又諭火忽曰，「哈老溫迤東，塗河、潢河之間，火兒赤納慶州之地，與亦乞列思爲鄰，汝則居之。」又諭按陳之子唆魯火都曰：以汝父子能輸忠於國，可木兒溫都兒迄東，絡馬河至於赤山，塗河迤南與國民爲鄰，汝則居之。 
　　至至元七年，翰羅陳萬戶及其妃囊加真公主請於朝曰：「本藩所受農土，在上都東北三百里答兒海子，實本藩駐夏之地，可建城邑以居。」帝從之。遂名其城爲應昌府。二十二年，改爲應昌路。元貞元年，濟寧王蠻子台亦尚囊加真公主，與公主請於帝，以應昌路東七百里駐冬之地創建城邑，復從之。大德元年，名其城爲全寧路。 
　　宏吉剌之分邑，得任其陪臣爲達魯花赤者，有濟寧路及濟、兗、單三州，鉅野、鄆城、金鄉、虞城、碭山、豐縣、肥城、任城、魚臺、沛縣、單父、嘉祥、磁陽、寧陽、曲阜、泗水十六縣。此丙申歲之所賜也。至元六年，升濟州爲濟寧府，十八年始升爲路，而濟、兗、單三州隸焉。又汀州路長汀、寧化、清流、武平、上杭、連城六縣，此至元十三年之所賜也。又有永平路灤州、盧龍、遷安、撫寧、昌黎、石城、樂亭六縣，此至大元年之所賜也。若平江稻田一千五百頃，則至大二年所賜也。其應昌、全寧等路則自達魯花赤總管以下諸官屬，皆得專任其陪臣，而王人不與焉。 
　　此外，復有王傅府，自王傅六人而下，其羣屬有錢糧、人匠、鷹房、軍民、軍站、營田、稻田、煙粉千戶、總管、提舉等官，以署計者四十餘，以員計者七百餘。其五戶絲、金鈔之數，則丙申歲所賜濟寧路之三萬戶，至元十八年所賜汀州路之四萬戶，絲以斤計者，歲二千二百有奇，鈔以錠計者，歲一千六百有奇，此則所謂歲賜者也。 
　　孛禿，亦乞列思氏。父捏坤爲泰亦兀赤部下人。太祖嘗潛使術兒徹歹至也兒古納河，孛禿知爲帝所遣，留宿於家，殺羊以享之。術兒徹歹馬疲，復假以良馬，及還，孛禿待之有加禮。術兒徹歹具以告，帝大悅，許以皇妹帖木倫妻之。勃禿家遣也不堅歹等來請婚，且致詞曰：「聞威德所加，苦雲開見日，春風解凍，喜不自勝。」太祖問：「孛禿孽畜幾何？」對曰：「有馬三十匹，請以其半爲聘禮。」帝曰：「婚姻而論財，殆若商買矣。昔人有言，同心實難，吾方欲經營天下，汝等從孛禿效忠於我可也，何論財爲！」竟以皇妹妻之。 
　　及札木合等以兵三萬來襲，捏坤知其謀，遣波灤歹、磨裏禿禿來上變。太祖得先備之，於是有十三翼之戰。 
　　帖木倫卒，復妻以皇女火臣別吉，命哈兒八臺之子也可忽林圖帶弓箭以侍。哈兒八臺，火魯剌斯氏，與宏吉剌氏同宗異族，矜其門閥，乃曰：「吾兒豈能爲人奴隸，寧死不爲也。」太祖命孛禿率千人討之，哈兒八臺令月列等拒戰於碗圖河。孛禿擒月列，刺殺也可忽林圖。哈兒八臺走渡拙赤河，又擒之。 
　　癸亥，太祖爲王罕所敗，退至班朱尼河。時孛禿亦敗於火魯拉斯，與太祖相遇。火魯拉斯人搠斡思、察罕等來降。 
　　太祖即位，大封功臣，授孛禿千戶。從伐金，命孛禿取阿篤亦馬合等城，以功賜冠、懿二州爲分地。從平西夏。太祖崩旬日，孛禿亦卒。後追贈推忠宣力佐命功臣、太師、開府儀同三司、駙馬都尉、上柱國，進封昌王，諡忠武。子鎖兒哈襲封。次子帖堅幹，尚亦乞列思公主，繼尚茶倫公主。 
　　鎖兒哈，事太宗，擢萬戶。伐宋，克嘉州，遣使獻捷，帝曰：「若父宣力國家，膚昔見之。今鎖兒哈克光前烈。」賜以金錦、金帶、七寶鞍，召至中都，以疾卒。追贈宣忠保大翼運開國功臣、太師、開府儀同三司、駙馬都尉、上柱國、昌王、諡忠定。鎖兒哈先後尚皇子闊出之女安禿公主及宗女不海罕公主。安禿公主生女爲憲宗皇后。 
　　子札忽兒臣，從定宗討萬奴有功，太宗命親王按赤臺以女也孫真公主妻之。卒，贈推誠靖宣佐運贊治功臣、太師、開府儀同三司、駙馬都尉、上柱國，襲封昌王，諡忠靖。 
　　札忽兒臣二子：長月列臺，娶皇子賽因主卜女哈答罕公主，生脫別臺，與乃顏戰有功。次忽憐。 
　　忽憐，尚憲宗女伯牙魯罕公主。諸王脫黑帖木兒劫北平王那木罕以叛，世祖命忽憐討之，大戰終曰。脫黑帖木兒敗走。帝嘉之，復令尚憲宗孫女不蘭奚公主。宋平，以廣州爲其分邑。乃顏叛，世祖親征。薛徹堅等與乃顏黨哈丹屢戰，帝召忽憐至，值薛徹堅戰於程火失溫之地，哈丹衆甚盛，忽憐以兵二百迎敵，敗之。哈丹走度猱河。逾年，夏，帝覆命忽憐討之。至曲列兒、塔兀兒二河之間，大戰，其衆皆渡培兀河遁去。餘百人逃匿山谷，忽憐率兵三百徒步追之。薛徹堅止之日：「彼亡命者，安得徒行。」忽憐不聽，盡搜而殺之。薛徹堅以聞，賜金一鋌、銀五鋌。又逾年，復與哈丹遇於兀剌河。忽憐夜率千人淮入其軍，大敗之。帝賜鈔五萬貫、金一鋌、銀十鋌。忽憐卒，贈效忠保德輔運佐理功臣、太師、開府儀同三司、駙馬都尉、上柱國，追封昌王，諡忠宣。 
　　子阿失，事成宗。篤哇叛附海都，帝遣晉王甘麻剌並武宗帥師討之。大德五年，戰於哈剌答山，阿失射篤哇中其膝，擒殺甚多，篤哇號哭而遁。武宗解衣賜之。成宗加賜珠衣。阿失尚成宗女亦裏哈牙公主，復尚憲宗曾孫女買的公主。亦裏哈牙生二女：曰速哥八剌，爲英王后，曰亦憐真八剌，爲泰定帝正後。武宗即位，封阿失昌王，賜金印。仁宗時賜寧昌縣爲食邑，仍拜文豹及海青白鶻之賜。英宗即位，賜鈔二萬錠，西馬及七寶帶一。太皇太后加賜鈔萬錠。 
　　阿失卒，子八剌失裏襲封昌王，尚煙合牙公主。子沙藍朵兒，襲昌王，尚月魯公主。 
　　忽憐從弟不花，尚世祖女兀魯真公主。其弟鎖郎哈，娶皇子忙哥剌女奴兀倫公主，生女，是爲武宗仁獻章聖皇后，實生明宗。 
　　又忽憐從弟寧昌郡王唆都哥，尚魯魯罕公主，繼尚魯倫公主。子卜鄰吉歹，襲寧昌郡王，尚普顏可里美思公主。 
　　史臣曰：「周之諸侯，同姓曰伯父，異姓曰伯舅，不獨宗子維城，即異姓婚煙之國，其屏藩王室，無異同姓也。後世外戚之禍，史不絕書，能謹飭自守者已罕矣。惟蒙古宏吉剌氏、亦乞列思氏。世通婚姻，與國終始，其子孫皆能以功名自奮。自只兒瓦臺外，不聞有蹈於罪戾者。當時史臣以爲舅甥之貴，媲於周室，信矣哉！」
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

