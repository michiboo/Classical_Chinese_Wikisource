星吉 石抹宜孫 邁里古思 蘇友龍 也兒吉尼 陳有定 
　　星吉，字吉甫，河西人，曾祖朵吉、祖搠思吉朵兒只、父思吉，世為怯里馬赤。 
　　星吉襲怯里馬赤，給事仁宗潛邸。至治初，授中尚監丞，謹於出納，英宗獎其稱職。改右侍儀、同修起居注。泰定元年，拜監察御史。疏劾御史大夫倒剌沙，直聲震中外。三年，擢引進使、知侍儀事。四年，進侍儀使。 
　　文宗即位，拜江南行台治書侍御史，賜上尊二，衣一襲、鈔五十貫。至順元年，遷河東山西道廉訪使。復拜陝西行台治書侍御史，召還，除同知中政院事，改同知功德使司事。 
　　元統二年，出為淮西江北道廉訪使。明年，拜大都路總管府達魯花赤。擢太府卿。將作院乾沒錦綺一萬五千匹，星吉悉責償之，吏畏如神。崑山知州誣告總管道童，詭報歲災，帝命星吉按之。道童廉直，屬吏不能堪，故誣之，且倚前翰林學士阿魯灰為援。星吉廉知其狀，並治阿魯灰罪。於是三台交章薦之，特授資善大夫、大都留守，仍兼太府卿，旋加榮祿大夫。帝幸太府，見其簿籍精密，善之。時星吉侍階下，遇雨，帝命取御服油衫衣之，並賜金帶。旋擢宣微院使。四年，改湖廣行省平章政事，召還為中政院使。 
　　六年，賜金虎符，轉海西遼東合思罕等處打捕鷹房怯憐口萬戶府達魯花赤。累遷宣政院使。出為江南行台御史大夫，選剛明御史行十道，糾擿貪邪不少貸。秦檜裔孫奪民田，訟久不決，星吉曰：「秦檜何人也？」屬吏曰：「宋奸臣也。」星吉閱檜傳，乃署其狀曰：「檜之罪，百世有餘戮，基遺允敢為民害！」盡返其田。浙東僉事三寶住，廉吏也，御史誣劾之，星吉怒杖御史，而白其誣。丞相脫脫與御史有連，惡之，移湖廣行省平章政事。威順王寬徹不花好田獵，民病之，又起廣樂園，聚娼婦、賈人以網利，有司莫敢問。星吉至，謁王，王闔中門，啟左扉召之入。星吉引繩床，坐而言曰：「我受天子命為行省大臣，惡得從小門入！」閽者懼，告王，乃啟中門，星吉入，責王曰：「王，帝室之胄，不聞德音，而淫獵以為民病，竊為王危之。」王投幾，握星吉手謝之。 
　　十一年，汝、穎妖賊起，星吉召老將鄭萬戶，任以戰守。賊遣其黨二千人詣軍門降，鄭誘而殲之，械其酋數十人於獄。會星吉召為大司農，平章和尚受賊賂，乃誣鄭罪而釋其所械者。明年，賊大至，內外響應，城遂陷。城人泣曰；「大夫不去，吾豈為賊俘！」星吉入見，具言賊本末，帝喜，賜食及鈔三萬貫。 
　　脫脫以宿嫌，奏為江西行省平章政事，員外置。與浙西平章政事不顏帖木兒、御史中丞蠻子海牙守江州。時江州已陷，星吉建閫太平，賊漸逼，眾號百萬，官吏忷懼。星吉貸富室粟慕兵，一日行三千人，與賊戰於池州，賊之，復其城。至魯港，威順王之兵亦至。賊夜遁，遣裨將敗賊於白馬灣，賊走淮西。星吉部分諸將，躡其後，及地白湄，又敗之，擒其偽丞相周驢，奪戰船六百艘。 
　　已而賊竄池州，星吉率所部援之，聞賊攻陷石隸，夜趣之。賊陣於縣西嶽溪橋，有賊將乘驢挑戰，驍悍為官軍所畏，星吉引弓射之，應弦而殪，賊敗走，又以舟師二百艘來攻，使萬戶王惟恭敗之。乘勝進至望江清水灣。偵者告賊船四百順風而至，諸將失色，星吉曰：「吾有以勝之。」乃伏兵橫港中，風利賊船奄過，官軍鼓譟出其後，復破之。賊方圍安慶，捷聞，遽燒營走。星吉自駐鄱陽，命王惟恭守小孤山，扼江湖衝要以圖恢復。 
　　是時湖廣已陷，江浙兵屢敗，江西孤立無援。或曰：「東南完實，盍因糧以圖再舉？」星吉曰：「吾受命守江西，必死於此。」眾不敢復言。 
　　十二年九月賊以大船四面來攻，星吉麾眾殊死戰，從子伯不花死之。星吉猶堅坐不動，賊射之中目，乃昏仆。賊素聞其名，欲降之。明日少蘇，賊饋以食，星吉罵曰：「狂賊，我國家大臣，恨不能殺汝，何謂降也。」不食而卒，年五十七。贈開府儀同三司、上柱國、錄軍國重事、江西行省丞相，追封威寧王，諡忠肅。 
　　星吉公廉明決，在軍中與將士同甘苦，以忠義激發人心，故能以少擊眾，得人死力。 
　　子刺咱識理，利用監太卿；答里麻，僉遼東行樞密院事。 
　　石抹宜孫，字申之，契丹人。祖良輔、父繼祖，俱為沿海上副萬戶。 
　　官孫性警敏，嗜學，襲世職，及嫡母弟厚孫長，即讓之。至正十一年，方國珍起海上，江浙行省檄宜孫守溫州。是年，蘄、黃賊自閩犯龍泉，復檄宜孫御之。賊退，處州判官欲盡誅平民詿誤者，龍泉人章溢說宜孫曰：「貧民迫於凍餒，故從賊，誠得一循吏撫之，皆良民。今不出此，而肆行殺戮，是揚湯以止沸也。」宜孫曰：「善」即檄判官勿擅殺。以功擢浙東道宣慰使，守台州。海賊起黃岩，寧海亂民應之，圍台州。宜孫檄章溢以民兵赴援，溢得檄即起曰：「吾鄉非石抹公，人當盡死。此報德之時也。率精銳數百人抵城下，內外夾擊，賊潰走。頃之，處州屬縣賊並起，宜孫復率所部討之。 
　　十七年，行省左丞相達識帖木兒承制授宜孫行樞密院判官，分省治處州。以儒學副提舉劉基為經歷，蕭山縣尹蘇友龍為照磨。又辟章溢、胡深、葉琛參謀軍事。遣千戶曹勝安攻松陽賊，降之。又遣溢等討平麗水、青田、金華、東陽諸縣賊。尋擢同僉行樞密院事。 
　　十八年，二月，明兵逼婺州，宜孫母及弟厚孫俱在城中。宜孫泣曰：「食祿而不事其事，謂之無君；母在難而不赴，謂之無親；可立於天地間乎！」遣深等率民兵數萬援婺州，自以銳卒殿之，失利而還。其母與弟俱為明兵所獲，令為書招宜孫降，宜孫不應。時經略使李國鳳至浙東，承制拜宜孫行省參知政事，階中奉大夫。 
　　十九年，明將胡大海、耿再成間道攻處州。再成駐兵縉雲之黃龍山，四面斗絕。宜孫遣無帥葉琛屯桃花嶺，參謀林彬祖屯葛渡，鎮撫陣仲亨屯樊嶺，元帥胡深守龍泉，以拒之，士卒皆無鬥志。深棄軍降於大海，且言處州兵弱易攻。大海出兵樊嶺，與再成合攻之。桃花嶺最險，再成繞出其後，連拔桃花、葛渡二塞，遂薄城下。宜孫戰敗，走建寧，收集散卒，攻慶元，復為再成所敗。還建寧，半道遇亂兵，為所害。部將李彥文葬宜孫於龍泉。事聞，贈推誠宣力效節功臣，集賢大學士、榮祿大夫、上柱國，追封越國公，諡忠愍。宜孫幕府士劉基、章溢等皆為明用，獨蘇友龍始終不出。與宜孫同時守紹興者，有邁里古思。 
　　邁里古思，字善卿，寧夏人。至正十四年進士，授紹興路錄事司達魯花赤。撫字凋瘵，民愛之如父母。楊完者部將持露布至紹光，無故劫照磨陳修家。邁里古思怒，率吏捕之，民歡呼，人事擒斬數人，苗軍懼，不敢復至。 
　　江南行台移治紹光，檄邁里古思為行台鎮撫，募民二千作人，號曰果毅軍。處州山賊陷永康，掠東陽，邁里古思率所部討之，命部將黃中等以奇計給賊，擒賊首六人，斬六百餘級。賊復空寨出戰，邁里古思簡精兵，截其沖，賊潰，遂復永康。以功除江南浙西道廉訪司知事，又遷江東建康道經歷。行省丞相達識帖木兒承制授行樞密院判官，分院治紹興。 
　　時御史大夫拜住哥統軍三千，號台軍，紀律不嚴，民受其擾害者，訴於邁里古思，輒以法繩之，台軍怨怒。拜住哥黜貨，不為邁里古思所禮。或諫。邁里古思曰：「吾知上有君，下有民，遑問其它：「拜住哥銜之。會方國珍遣兵侵紹興屬縣，據上虞，邁里古思曰；「國珍本海賊，今即降，又為大官，而害吾民，可乎！」乃先遣黃中取上虞，自率親軍與國珍將馮萬戶戰，不利。是時朝廷方倚重國珍，資其糧運，拜住哥素與國珍通賄賂，情好甚篤，遂決意殺邁里古思。使人召至私第，與計事，既至，左右以鐵錘撾殺之。民聞其死，皆痛哭，持服設位祭之，私諡曰越民考。 
　　黃中率眾復仇，盡殺拜住哥家人及行台官吏，獨留拜住哥不殺。拜住哥自劾，納印綬去，尋遷宣政院使。御史真童劾其陰害帥臣，幾激大變，不法不忠，莫斯為甚，宜置之嚴刑。詔削拜住哥官職，安置湖州。邁里古思之冤始白，追封西夏郡侯，贈中奉大夫、江浙樞密院僉事，諡忠勇。 
　　邁里古思友董旭，錢塘人，字太初，方國珍欲用之，不肯屈，為國珍所殺。 
　　蘇友龍，字伯夔，金華人。江浙行省參政蘇天爵聞其名，闢為掾，遇事力爭，天爵敬憚之。 
　　賊犯杭州，省臣皆遁，參政樊執敬獨以死自誓。友龍說執敬曰：「明公以身殉國，義則得矣，如一城百姓何？今城中健兒不下數十萬，府庫銀絹以萬計，募兵戰而不勝，死未晚也。」執敬不能用，策馬赴賊而死。友龍與掾李樞慕民殺賊，一賊首償錢二百五十緡，數日內殺賊萬計。未幾，平章教化復杭州，友龍口不言功。 
　　考滿，遏選中書參議，汝中柏欲引為右曹掾，友龍辭不就，擢蕭山縣尹。縣民詭名匿其田，賦日不均。友龍令民自實，輯為冊，凡徵發皆據冊輕重之。縣糧輸衢、處二州，民憚其遠，屬吏代輸，吏遂緣為奸利。龍友為立法，每鄉置督運一人，趣民運於江濱，驗糧多寡僦舟以載，民便之。 
　　累遷行樞密院照磨，張士誠降，友龍持詔書往湖州，責其戍將潘允明行郊迎禮。允明欲西向坐，友龍正色曰：「君敢與詔書抗禮耶？」允明礱服，臨行贈米百斛、錦二十端，龍友辭不受。時士誠新授淮南平章政事，請於行省丞相曰：「詔使四出，惟蘇照磨介士，願得為幕僚。」友龍謝不往。 
　　擢江浙行省左右司都事。石抹宜孫分省處州，請友龍與青田劉基從。後幕下士多散去，部將胡深、章溢亦擁兵觀望。友龍獨左右之，復移書等等，惓惓以共濟國事為言。既而明兵下處州，怨家告友龍長子仕於陳有定，徒滁陽，明丞相李善長欲奏官之，友龍以年耄辭，卒年八十二。 
　　也兒吉尼，字尚文，唐兀氏。 
　　至正五年，由陝西行台監察御史，入為內台御史。劾丞相別兒怯不花不可為相者五事，章再上，出為僉浙西道廉訪司事，既拜命，復劾之。帝感悟，罷別兒怯不花為太保，也兒吉尼曰：「是不可以為相，而可以為師乎？吾為諫官，言不用則當去。」固辭前命。由是，謫別兒怯不花居渤海。也兒吉尼丁父憂，奪情起判中政院。十一年，遷廣西道肅政廉訪副使。 
　　十二年，紅巾賊陷潭州，鼓行而西。也兒吉尼乃議繕城郭，扼險要。捐俸貿易海鹽。數歲息至巨萬，經費以充。又集諸將謂之曰：「使賊長驅深入，則廣西危矣，宜出軍衡、湘以扼之。乃使萬戶黃祖顯率三千人為先鋒，都元帥甄崇福統五萬戶繼之。祖顯敗賊寺樟木鎮，賊走衡山，追之，連戰皆捷，斬首數萬級，潭、衡二州平。既而，道州賊周伯顏陷全州，也兒吉尼使萬戶孫思敬赴授，賊敗走，復進克道州，獲伯顏誅之。又使同知普顏帖木兒等平臨桂、賀州亂民，廣西始定，擢湖廣行省平章政事，兼廣西道肅政廉訪使。 
　　二十三年，立廣西行省，以也兒吉尼為平章政事。是時，江南諸行省多陷沒，惟也兒吉尼守廣西十有五年。 
　　二十八年，明將楊璟等克永州，進攻靖江，別將朱亮祖亦自平樂率師來會。也兒吉尼屢敗，使副使王暹乘驛至梧州，募兵無應者。復遣其子不花帖木兒至肇慶，告急於普顏帖木兒。饋以銀五千兩，使先歸。不花帖木兒中道為明兵所獲，縛至城下，招其父降。也兒吉尼登陴，下令曰：「有能射殺吾子者，賞五十金。」射之，無中者。六月，璟使降將皮彥高險購把水元帥張榮為內應，榮麾下裴觀縋城出，見璟約降。璟給白皮帽百餘，使為識，乘夜自寶賢門入，城遂陷。也兒吉尼出走，追執之，送於金陵，不屈死。部將陳瑜、劉永錫、曾尚賓，皆全家自殺。 
　　陳有定，字安國，汀州清流人。初病癧，及壯，儀表魁梧。家貧，傭於同里羅氏。翁奇其貌，欲妻之，媼不可，乃分資助之。有定不能居積益困，投身明溪寨為兵，人多服其勇略。 
　　至正中，天下兵起，遠近騷動。妖賊柳順據寧化之曹坊寨，擁眾萬餘。一日，索馬於明溪寨。有定設策，陽以牛酒犒之，潛收其兵械，悉戮之。賊怒，自將數千人來攻，寨中忷懼。有定擇壯士數百人，伏于山麓。迨順至，伏兵猝起，盜驚擾，有定馳出擊之，俘斬大半。乘勝攻拔曹坊，擒順歸，眾皆拜有定曰：「非公莫可以主吾寨者。」因推為長。 
　　至正十七年，授明溪巡檢。時鄰縣寇壘數十，有定悉平之。因險立寨三：曰南北，曰石龍，曰平安。練兵積粟，為一方障蔽。賊曹福山、馬文甫等以兵應紅軍，直犯汀州，勢甚銳，有定使巫揚言曰：「神當遣兵助我。」賊信之。有定乃引兵直薄其壘，馘二賊以還。福建行省表有定為清流尉，聲威漸著。是年春，義兵萬戶賽補丁、阿達黑丁據泉叛。蝗年，遣禮部員外郎姜碩自海道宣慰有定，遇寇而沒。未幾，他使至，拜有定延平總管。」 
　　二十一年，陳友諒既得江右之地，使其將鄧克明帥眾數萬破汀州、延平，遂圍建寧。時有定屯平安寨，潛師救建寧，與福州守將阮德柔合兵擊克明，破走之，追殲其眾，悉復所失地。友諒由此不敢窺閩。 
　　二十二年，安撫使李國鳳表有定功，授福建行省參知政事，有定辭。尚書李士贍以使事在閩，勸之，乃受命。福清路宣慰使陳端孫不附有定，臨以兵，端孫拒戰被執。有定脅之附已，端孫不從，殺之。 
　　未幾，平章普化帖木兒與泉州萬戶賽補丁構兵。普化帖木兒起前平章三旦八、前總管安童，分省於興化，以為已援，復賂泉州。亦思八夷酋阿迷里丁襲陷興化，執三旦八，安童遁去。阿迷里丁遂大掠而還。初，浦田林德隆與惠安陳從仁並禦寇有功，朝廷以德隆為興化總管，從仁為興化同知。二人素有隙，從仁乃計殺德隆，德隆黨復殺從仁。從仁之弟同及其戚柳柏順，與德隆子珙部將許瑛治兵相攻，同乞援於漳州羅良珙，又乞援於阿邊里丁、賽補丁，兵迭至，興化遂大亂。五月朔，賽補丁入福州，平章燕只不花敗之。賽補丁率餘眾航海返泉州。而阿巫那復殺阿迷里丁，敗同等，殺戮尤甚。皇太子聞亂，使孫觀為左丞，分省於泉州，阿巫那將聽令。觀處分乘刺，阿巫那益桀驁不可制。頃之，柳伯順與珙合，以兵拒阿巫那。阿巫那遣其將白牌馬合謀金阿里擊殺許瑛，且暴兵海濱。伯順乘虛入興化。白牌諸酋聞之，即還師攻城。圍既合，獨不向寧真門。 
　　時兵亂既久，朝廷檄有定討之。有定使其子宗海將兵，夜從寧真門入，外寇不知也。詰朝，宗海令開西南二城門。寇驟見門開，已懼，須臾城中整師而出，愈惶惑。宗海乃直前薄之，夷兵大敗，死以千計，追擒白牌諸酋斬之。有定尋至，收撫殘兵，勢益振，伯順、珙同受約束，各率所部聽命。遂進討泉州，州人執阿巫那、賽補丁迎降，有定斬之。興、泉罹寇禍殆十餘年，至是乃平、故二路之民皆深德有定。 
　　漳州羅良，先以左丞據漳，自以亦思八夷不敢犯其境，素不下有定。有定憤良不附已，攻之，良戰敗入城，城陷，良巷戰死。其妻陳氏亦赴水死。於是九路之地，悉歸有定矣。 
　　朝廷聞興、泉平，進有定為福建行省平章政事，其將佐皆拜官有差。有定以延平城險固，自居之，而以宗海鎮將樂，又使其族弟子琦守建寧，盡以部將控制諸路，吏事則聽朝廷所命官治之。有定不修威儀，常如為布衣時。為政有威惠，歲修貢賦，括閩中廢寺田租由海道輸於京師。惠宗嘉其忠，賜賚稠疊。時朝命獨通於閩，故臣、相帥及江右之士思勤國事者多入閩，有定皆禮而用之。初，宗海至泉，訪士人趙應嘉，應嘉說之曰：「夷狄為中國患，宜共驅之，柰何更為之用！」宗海然之，以告有定。有定乃聘至延平，咨以時務，應嘉多迂論，且勸有定立宗廟。有定笑其迂，而罷之。 
　　二十三年，陳友諒敗死，余賊熊天瑞據贛。有定遣江伯昂往說之，欲與之合從以抗金陵，天瑞不決。伯昂還吉水，蕭寅遇之，嘉其義，乃從伯昂入閩，復渡兩浙，歷金陵、楚、蜀，就故封州守解若鳳謀曰：「吾視君雄，獨有定忠義可依也。」復之閩。有定以寅同知邵武，令參其軍謀。有定用法嚴，誅戮亦濫，寅從容營解，多所全活。 
　　二十五年正月，有定兵至浙東。或言於明太祖曰：「閩兵脆弱，易攻之。」乃遣胡深率兵伐之。深攻下浦城、建陽，有定與阮德柔以兵四萬營於錦江，出深後。深還兵擊破之，因追奔逐利，閩人乘而薄之，深眾潰，被執。時明將朱亮祖攻崇安，聞深敗，引兵退保紫溪。有定初得深，敬禮之，無加害意。深勸有定降明，依竇融故事，有定不答。頃之，大都使者至，趣有定殺深以明無貳，有定乃設銅驢置深其上，熾斃之，且曰：「後有犯我者，當視此。」有定既統全閩，參政阮德柔自以元舊臣，不盡受節度，有定不能容。德柔懼不自安，密通款於金陵，且請兵自救。使未報，有定掩之，德柔戰死。柳伯順以破胡深功，驕蹇，有定亦忌而殺之。時陳同將兵守潮州，有定慮同以伯順故，必怨望，乃征同還處之福州。 
　　二十七年，朝廷以海道遼遠，出空名宣敕數十道付之，使承制封拜，勉以忠議，欲令牽制明師。有定雖受命，亦不敢輕動。是時福州鼓樓鴟吻吐氣、若煙霧，見者以為不祥。冬十月，明祖使湯和等伐有定，分兵三路：一出衢州；一出建昌；一出台、溫，自海道進。有定但防陸路，嚴兵守邵武、浦城，自提兵往來，為東、西應援。十二月，胡廷瑞、何文破破杉關，略光澤，守將李宗茂以邵武降。尋破崇安，守將曹復疇以建陽降。 
　　正月，明軍次建寧，守將同僉達里麻與參政陳子琦議曰：「金陵兵自破杉關，轉斗，鋒不可當。計吾兵不下萬人，以戰不足，以守有餘，且儲粟甚富，宜固守以老其師。彼攻城不克，必退，吾因而乘之，可以得志。」眾善之。廷瑞等圍城，數挑戰，不應，遂四面急攻之。達里麻自度不支，開門降。二將整兵入城，執陳子琦送京師。有定雖失建、邵，猶恃延平之固，方與明軍相持，而湯和海道之師奄至南台，陳同以伯順宿憤，首出降。福州守將平章曲出遁，左司郎中柏帖木兒死之，和遂克福州。 
　　於是延平孤立，首尾皆明軍。和等督大軍趨延平，屢遣使以詔旨招有定。有定殺使者，取血和酒中，與諸將飲之，堅守如故。和乃分兵攻其西門。有定見外兵甚銳，不敢出戰，和又堰劍水之下流，水漸及城，有定猶嚴備以伺間，晝夜巡邏不少息。其麾下皆請決戰，有定不許。數請不已，有定疑其有異志，殺數人。由是人心解體，多縋城遁去。和等悉兵攻之，有定益危蹙。城且陷，召其將鄧益、謝英輔等與訣曰：「公等善為計，吾自死元爾。」乃服朱雀血而死，未絕，英輔與達魯花赤亦具朝服，北面自經。其將賴正孫啟門納外兵，輿有定至神武門，雷震之而蘇，械至金陵。 
　　是月，湯和遣使諭興化將王恩義等，恩義殺使者，走泉州。興化民李子誠送款於和，殺恩義等，漳州達魯花赤合魯溫自殺。初，延平被圍，有定日望將樂之救，而宗海力不能援。延平破，單騎來歸，並縶送京師。明祖問有定曰：「元亡，汝為誰守？能降仍官汝，否則伏銅馬。」有定曰：「不降，願伏銅馬。」遂與宗海並遇害。宗海有膂力，善騎射，有定平賊，宗海之力居多，將樂既下，有定舊部曲據明溪、白頭、虎頭、黃龍、青龍諸寨，皆委兵降。 
　　六月，有定故將金子隆起兵攻延平，明將沐英破斬之。蕭寅從有定至京師，有定死，明祖欲官之，寅以親老辭，家居三十年而卒。陳同歸，吏侵之急，同不能容，遂假行省檄，集民兵得二千餘人，擁之以叛。泉州發兵討之，為同所敗，人多應之。明駙馬王克恭以大兵至，同敗走光澤，明兵擒斬之。 
　　史臣曰：「星吉、石抹宜孫，皆欲延攬英豪，以紓國難，迨勢窮援絕，人情乖阻，捨命不渝，無慚義烈。然宜孫幕府士，異日為明之佐命，擬跡良、平，非智於明，而不智於宜孫，憑藉之勢異也。元末雲南有梁王，福建有陳有定，廣西有也兒吉尼，可謂三忠，國亡而不改節。視何真、陳均義等，何如哉！」
　
