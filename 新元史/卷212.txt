王克敬 崔敬 韓鏞 蓋苗 歸暘 徐奭 
　　王克敬，字叔能，大寧人。幼穎悟，常嬉道傍。丞相完澤見之，左右曰：「是兒貌秀偉，異日必令器也。」大寧尚樸陋，克敬獨孜孜為經史之學。 
　　辟江浙行省照磨，擢檢校。徽州民汪俊上變誣富人反，省臣遣克敬往驗之。克敬察其言不實，中道為開陳福禍，俊後悔，將對簿，竟仰藥以死。調知順州，以內外艱不赴。服除，授江浙行省左右司都事。 
　　延祐四年，監四明倭人互市。先是，監者懼夷情叵測，必嚴兵自衛，克敬悉去之，撫以恩意，皆帖然受約束。有軍士陷於倭者，至是從至中國，訴於克敬，願還本鄉。或恐為他變，克敬曰：「豈有軍士還鄉，而不納邪？脫有釁，吾當坐。」事聞朝廷，嘉之。 
　　鄱陽大飢，總管王都中以以官倉米減價糶之，行省欲罪其擅發。克敬曰：「鄱陽距省千里，比待命，民且死，彼為仁而吾罪之，顧不自愧耶？」都中因得免。 
　　拜監察御史，用故事監吏部。選有履歷當升者，吏故抑之，問故，吏曰：「有過。」克敬曰：「法笞四十七以上不升轉，今不至是。」吏曰：「責輕，罪重。」曰：「失出在刑部，銓曹安知其罪重。」卒升之。治書侍御史張升曰：「往者監選，以減駁為能，今王御史乃論增品級，可為世道賀矣。」 
　　尋遷左司都事。時英宗厲精圖治，丞相拜住請更前政不便者，會議中會堂。克敬首言：「江南包銀，民貧有不能輸者，有司責之役戶，當罷之。兩浙煎鹽戶，當免其它役。」議定以聞，悉從之。 
　　泰定初，出為紹興路總官。郡中計口受鹽，民困於誅求。乃上言，乞減鹽五千引，運司弗從，因嘆曰：「使我為運使，當令越民少蘇。」行省檄克敬抽為舶貨，拗蕃者例籍之，商人以風水為解，有司不聽，克敬曰：「某貨出某國，地有遠近，貨有輕重，冒重險出萬死，舍近而趨遠，棄重而取輕，豈人情邪！」具以上聞，眾不能奪，商人德之。擢江西道廉訪司副使，轉兩浙鹽運司使。首減紹興民食鹽五千引。溫州逮犯私鹽者，以一婦人至。怒曰：「豈有逮婦人千百里外，與吏卒雜處者，污名教甚矣！自今母得逮婦人。」建議著為令。 
　　明年，擢湖南道廉訪使，調海道都漕運萬戶。是歲，泰定帝崩，燕帖木兒起兵於大都，立文宗，海漕舟後至直沽者，不果輸，復漕而南還，行省欲罪督運者，勒其還直沽，克敬謂：「督運者蹈萬死，完所漕而還，出於不得已，請令其計石數，附次年漕舟達京師。」省臣從之。 
　　召為參議中書省事，有以飛語中大臣者，下其事。克敬持古八議之法，謂勛貴可以不議，且罪狀不明而輕罪大臣，何以白天下。宰相傳命大長公主為皇外姑，賜錢若干，平雲南軍還賜錢若干，英宗皇后入覲賜錢若干，克敬乞覆奏。宰相怒曰：「參議乃敢格詔邪？」克敬曰：「用財宜有道。大長公主供給素優，今再賜錢出於無名，是不當也。自諸軍征討以來，賞格未下，平雲南省獨先受賞，是不均也。皇后遠來，徒御眾多，非大賜齎，恩意不能洽，今賜物少，是不周也。」宰相以聞，帝從其議。拜中奉大夫、參知政事，行省遼陽。俄除江南行台治書侍御史，又遷淮東道廉訪使。入為吏部尚書，乘傳至淮安，墜馬，居吳中養疾。 
　　元統元年，起為江浙行省參知政事，請罷富民承佃江淮田，從之。松江大姓，有歲漕米萬石獻京師者，其人死，子孫貧且行乞，有司仍歲征弗足，則雜置松江田賦中，令民包納。克敬曰：「匹夫妄獻米，徼名爵以榮一身，今身死家破，又已奪其爵，不可使一郡之人均受其害。」奏免之。江浙大旱，諸民田減租，惟長寧寺田不減，克敬移牘中書，謂不可忽天變而毒疲民。嶺海瑤賊竊發，朝廷調戍兵往討之，會提調軍馬官缺，故事，漢人不得與軍政，眾莫知所為。克敬抗言：「行省任方面之寄，假令萬一有重於此者，亦將拘法坐視耶？」乃調兵往捕之，軍行，給糧有差。事聞於朝，即令江西、湖廣二省給糧亦如之。 
　　視事五月，請老，年甫五十九。謂人曰：「穴趾而峻墉，必危無功，德而忝富貴，何以異此。」又曰：「世俗喜言勿認真，此非名言，臨事不認，豈盡忠之道乎？」故克敬歷官所至，俱有聲績，明稱名卿。著詩文、奏議，傳於世。三年卒，年六十一。贈中奉大夫、陝西等處行省參知政事，追封梁郡公，諡文肅。 
　　子時，以文學顯，歷仕中書參知政事至左丞，以翰林學士承旨致仕。 
　　崔敬，字伯恭，大寧惠州人。由掾史累遷至樞密院都事，拜監察御史。 
　　至元六年，既毀文宗廟主，削文宗後皇太后之號，徒東安州，又放文宗子燕帖古思於高麗，敬上疏曰：「文皇獲不軌之愆，已徹廟祀，叔母有階禍之罪，亦削洪名，盡孝正名，斯亦足矣。惟念皇弟燕帖古思太子年方在幼，罹此播遷，天理人情，有所不忍。明皇當上賓之日，太子在襁褓之間，尚未有知，義當矜憫，蓋武宗視明、文二帝皆親子也，陛下與太子皆嫡孫也，以武宗之心為心則子孫固無親疏。以陛下之心為心，未免有彼此之論。臣請以世俗喻之，常人有百金之產，尚置義田，守族困厄者為之教養，不使失所。況皇上貴為天下，富有四海，子育黎元，當使一夫一婦皆得其所，今乃以同氣之人，置之度外，適足貽笑夷狄，為中國之辱。臣原殺身以贖太子之罪，望陛下遣近臣歸太后太子，全母子之情，盡骨肉之義，天意回，人心悅，則宗社幸甚。」不報。 
　　又上疏諫巡幸上都曰：「世祖以上都為清暑之地，車駕行幸，歲以為常，閣有大安，殿有鴻禧、睿思，所以保養聖躬，適起居之宜，存畏敬之心也。今失刺斡耳朵乃先皇所以備宴遊非常時臨御之所，陛下方以孝治天下，屢降德音，祗行宗廟親祀之禮，雖動植無知，罔不歡悅。而國家多故，天道變更，臣備員風紀，以言為職，願大駕還大內，居深宮，嚴宿衛，與宰臣謀治道，萬機之暇，則使經筵進講，究古今盛衰之由，緝熙聖學，乃宗社之福也。 
　　時帝數以歷代珍寶分賜近侍，敬又上疏曰：「臣聞世皇時大臣有功，所賜不過盤革，重惜天手，為後世法，慮至遠也。今山東大飢，燕南亢旱，海潮為災，天文示儆，地道失寧，京畿南北蝗飛蔽天，正當聖主恤民之日。近侍之臣不知慮此，奏稟承請，殆無虛日，甚至以府庫百年所積之寶物，遍賜閽寺之流、乳稚童孩之子，帑藏或空。萬一國有大事，人有大功，又將何以為賜乎？乞追奪所賜，以示恩不可濫，庶允公論。」 
　　是年，出僉山北廉訪司事。按部全寧，有李秀以坐造偽鈔，連數十人，皆與秀不相識。敬疑而讞之，秀曰：「吾以訓童子為業，有司謂秀為造偽鈔者，捶楚之下，不敢不誣服。」敬詢知始謀者，乃大同王濁，有司誤以李秀為王濁也。移文至大同，果得王濁為真造偽鈔者。 
　　至正初，遷河南，又遷江東，除江西行省左右司郎中。入為諸路寶鈔提舉，改工部侍郎。十一年遷同知大都路總管府事。直沽河淤數年，中書省委敬浚治之。募工萬人，不三月告成。除刑部侍郎，遷中書左司郎中。十二年，歷兵部尚書，為樞密院判官。 
　　十四年，遷刑部尚書。廣東憲府相仇殺，科以大逆，當連坐家人。敬謂：「殺人者止一人論抵，不得連坐一家。」廷議韙之。十五年，復為樞密院判官，尋拜河南行省參知政事。復為兵部尚書，兼濟寧軍民屯田使，給鈔十萬錠，興立營屯，歲收百萬斛，以給邊防。 
　　十七年，召為大司農少卿。拜中書參知政事，與平章政事答蘭、參知政事俺普分省陵州，敬兼領兵、刑、戶、工四部事，供給諸軍，賜上尊。仍命便宜行事。敬以民力日疲，乃請行納粟補官之令，詔從之。積粟百萬石、綺段萬疋，民獲少蘇。 
　　十八年，除山東行樞密院副使，俄遷江浙行省左丞。卒，年六十七，贈資善大夫，江浙行省左丞如故，諡曰忠敏。 
　　史臣曰：惠宗援不共戴天之義，追討文宗之罪宜也；並殺文宗皇后及其弟燕帖古思，則過矣。崔敬之疏，直而不訐，即惠宗亦無以罪之。嗚呼！安得此愷弟之言乎。 
　　韓鏞，字伯高，濟南人。延祐五年進士，授將仕郎、韓林國史院編修官。尋遷集賢都事。泰定四年，轉國子博士，俄拜監察御史。當時由進士入官者，僅百之一，由吏致位顯要者，常十之九。帝欲以中書參議傅岩起為吏部尚書，岩起從吏入宮，鏞極言不可，事遂已。 
　　天曆元年，除僉浙西廉訪司事，擊奸暴、黜貪墨，特舉烏程縣尹干文傳治行為諸縣最，所至郡縣為之肅然。二年，轉江浙財賦副總管。至順元年，除國子司業，尋遷南行台治書侍御史，歷僉宣徽及樞密院事。 
　　至正二年，除真林侍講學士。既而拜侍御史，以剛介為時所忌，言事者誣以贓私，乃罷去。五年，起參議中書省事。 
　　七年，朝廷慎選守令，參知政事魏中立言於帝：「當今必欲得賢守令，無如鏞者。」帝乃特署鏞姓名，授饒州路總管。饒欲尚鬼，有覺山廟者，以禍福惑人，為盜賊者事之尤謹。將為盜，必卜之。鏞至，即毀其廟，沈士偶於江，人初大駭，已而皆嘆服。鏞居官廨，自奉澹泊，僚屬亦化之。先是，朝使至外郡者，供張其侈。一不厭其欲，即銜之，騰謗於朝。其出使饒州者，鏞延見郡舍中，供以糲飯，退皆無後言。有詔以織幣脆薄，遣使笞行省臣及諸郡長吏，獨鏞獲免。 
　　十年，拜中書參和政事。十一年，丞相脫脫當國，更張庶務，鏞言不見聽。人或以鏞優於治郡，而執政非其所長，遂出為甘肅行省參知政事。及脫脫罷，鏞遷陝西行台中丞，卒。 
　　蓋苗，字耘夫，大名元城人。幼聰敏好學。延祐五年進士，授濟寧路單州判官。州多繫囚，苗請決之，知州以為囚數已上部使者未報，不可決。苗曰：「使者問，請身任其責。」知州勉從之，使者果不以先決為罪。歲飢，總管遣苗至戶部請賑，戶部難之，苗伏中書堂下，以糠餅以示曰：「濟寧民率食此，況有不得此食者，坐視不救，可乎？」因泣下，宰相乃從其請。有陳官粟五百石，借於民，期秋熟還官。及期，郡責償甚急，苗曰：「官粟實苗所貰，今民飢不能償，苗請代還。」使者乃已。其責單州稅糧，歲輸館陶倉，距單五百餘里，民甚苦之。是秋，館陶大熟，苗先期令民糴粟倉下。十年初，倉券已至，省民力什之五。 
　　辟御史台掾，累擢江南行台監察御史。建言嚴武備以備不虞，簡兵卒以壯國勢，全功臣以隆大體，惜官爵以清銓選，考實行以抑奔競，明賞罰以杜奸欺，計利害以孚民情，去民賊以崇禮節，皆切於時務，公論韙之。 
　　天曆初，文詔以建康潛邸為佛寺，毀民居七十餘家，仍以御史大夫督其役。苗上封事曰：「臣聞使民以時，使臣以禮，自古未有不由斯道而致隆平者。陛下龍潛建業之時，居民因於供給，幸而獲睹今日之運，百姓跋足舉首以望非常之恩。今奪農時，以創佛寺，又廢民居，使之家破產盪，豈聖人御天下之道乎！昔漢高帝興於豐沛，為復兩縣。光武中興，南陽免稅三年。既不務此，而隆重佛氏，何以滿斯民之望。台臣職專糾察，表正百司，今乃委以修繕之役，豈其禮哉！」書奏，御史大夫遂免督役。 
　　入為監察御史。文宗幸護國仁王寺，泛舟玉泉，苗進曰：「今頻年不登，邊隅不靖，當恐懼修省，何暇逸游，以臨不測之淵。」帝嘉納之，賜以對衣、上尊、即日還宮。台臣擬苗僉淮東廉訪司事，帝曰：「仍留蓋御史，朕欲聞其讜言也。」以丁外艱去。免喪，除太禧宗禋院都事。 
　　用薦者出知毫州。修學，完州廨。有豪強占民田為己業，民五十餘人訴於苗，苗訊治之，豪民咸自引服。苗曰：「爾等罪甚重，然吾觀，皆有改過意。」遂從輕議。 
　　至元四年，入為左司都事。任左司僅十八日，已決數百事。丁內擾。宰相惜其去，重賻之。 
　　至正二年，起為戶部郎中。俄抉御史台都事。御史大夫欲以故人居言路，苗曰：「非其才也。」大夫不說，是晚，邀至私第以謝，人兩賢之。 
　　出為山東廉訪副使。益都、淄萊二路，舊產金礦已竭，民歲買金輸官，至是六十年矣。民有忤其官長者，輒謂所居地有金礦，掘地及泉後止，猾吏為奸利，莫敢誰何。苗建言罷之。 
　　三年，遷戶部侍郎。四年，由都水監遷刑部尚書。初盜殺河南省憲官，延坐五百餘家，已有詔：除首罪外，余從原宥。至是，宰相欲追加誅戮，苗堅持不可，事獲已。出為山東廉訪使，歲飢，上救荒弭盜十二事，劾宣使慰使骫骲不法者。有司援例，欲征苗所得職田，苗曰：「年荒民困，吾無以救之，尚忍征斂以肥己耶！」命勿征。 
　　六年，復入為治書待御史。遷侍御史，尋拜中書參知政事，同知經筵事。大臣以兩京馳道狹隘，奏毀民田廬廣之，苗執曰：「馳道創自至元初，何今日獨為隘乎？」又欲出宿衛士為郡吏，以養其貧，苗議曰：「郡吏所以牧民，豈養貧之地，果不能自存，賜之錢可也。」廷議俱從之。 
　　四川廉訪司事家人違例收職田，奉使宣撫坐其主人，宰相以為然，苗請付法司詳議，勿使憲司以為口實。於是，宰相顧謂僚佐曰：「所以引蓋君至此者，欲其相助也，乃每事相抗，何耶？今後有公務，毋白參政。」苗嘆曰：「吾以非才，待罪執政，中書之事，皆當與聞。今宰相言若此，不退何俟？」將引去，適拜江南行台御史中丞，然宰相怒苗終不解，比至，即改甘肅行省左丞。時苗已致仕歸，宰相復趣其卦任，苗舁疾就道，抵任，即上言：「西土諸王，為國藩屏，賜賚雖有常制，而有司牽於文法，使恩澤不以時及，有匱乏之優，非隆親厚本之意。」又言：「甘肅每歲中糧，奸弊百端，請以糧鈔兼給，則軍民咸利。」朝廷從之。 
　　遷陝西行御史台中丞，到官數日，即上疏乞骸骨還鄉里。明年卒。年五十八。贈攄誠贊治功臣、中書左丞、上護軍，追封魏國公，諡文獻。 
　　歸暘，字彥溫，汴梁開封人。將生，其母楊氏夢日出東山，上有輕雲掩之，故名暘。登至順元年進士第，授同知潁州事，有能名。山東鹽司遣奏差至潁，恃勢為不法，暘執以下獄。時州縣事鹽司甚謹，暘獨不為屈。轉大都路儒學提舉，未上。至元五年十一月，河南行省掾范孟端，詐為詔使至省中，殺平章政事月魯帖木兒等，以段輔為左丞，使暘北守河口。暘力世不從。賊怒，繫於獄，暘無懼色。已而賊敗，暘獲免。 
　　孟端，杞縣人，與其黨霍八失等，偽稱聖旨，乘昏夜入行省中堂，召平章政事月魯不花、左丞怯烈、理問金剛奴、郎中完者禿、黑的兒，都事拜住、廉訪使禿滿、萬戶完者不花、總管撒思等至，皆殺之，矯稱除孟端為河南都元帥。有馮甲者，孟端用為宣撫使，給事於外，馮叩孟端曰：「幸引我見朝廷官。」孟端醉，大言曰：「何者為朝廷官，我是也！」馮覺其偽，因隨孟端出，告都鎮撫閉城門勿納，遂殺孟端於城外，霍八失等俱伏誅。當孟端反時，眾官俯首聽命，獨暘不為賊污。民里有吳炳者，嘗以翰林待制征不起，賊以炳司卯酉歷，炳不敢辭。時人為之語曰：「歸暘出角，吳炳無光。」暘自此知名。 
　　明年，轉國子博士，拜監察御史。及入謝，台臣奏曰：「此即河南抗賊者也。」帝曰：「好事！卿宜數為之。」賜以上尊。已而辭官歸養。 
　　至正五年，起為僉河南廉訪司事，以法繩趙王府官屬之貪暴者，王三遣使請之，不為動。宣寧縣有殺人者，蔓引數十人，一讞得其情，盡釋之。沁州民郭仲玉為人所殺，有司以蒲察山兒當之，暘察其誣，蹤亦得殺人者，山兒遂免死。六年，轉僉淮東廉訪司事，改宣文閣監書博士，兼經筵譯文官。 
　　七年，遷右司都事。順江酋長樂孫求內附，請立宣撫司及置郡縣二十三處。暘曰：「古人有言，鞭雖長不及馬腹，使郡縣果設有事，不救則孤來附之意，救之則罷中國而事外夷，所謂獲虛名而受實禍也。」與左丞呂思誠抗辯甚力，丞相太平笑曰：「歸都事善戇，何相抗乃爾邪！然策將焉出？」暘曰：「其酋長可授宣撫，勿責其貢賦，使者賜以金帛，遣歸足矣。」卒從暘言。 
　　有訴太平馬前，太平索皮服予之，仍核在官所藏皮服之數，悉給貧民。暘曰：「宰相當以廣濟天下為心，皮服有幾何，而欲悉給之邪？莫若錄寒飢者賑之。」太平愧謝。 
　　湖廣行省左丞沙班卒，其子沙的方為中書掾，請奔喪。執政以沙的有兄弟，不許。暘曰：「孝者，人子之同情，以有兄弟而沮其情，非所以孝治天下也。」遂許之。 
　　廣海瑤賊入寇，詔朵兒只丹將思、播楊元帥軍以討之，暘曰：「易軍而將，不諳教令，恐不能決勝。若命楊就統其眾，彼悅於恩命，必能自效。所謂以夷狄攻夷狄，中國之利也。」帝不從，後竟無功。 
　　八年，遷左司員外郎。六月，遷參議樞密院事。時方國珍未附，詔江浙行省參知政事朵兒只丹討之，一軍皆沒，朵兒只丹被執，將罪之。暘曰：「將失利，罪固當誅。然所部皆北方步騎，不習水戰，是驅之死地也。宜募海濱之民習水者討之。」既而國珍遣人從朵兒只丹走京師，請降。暘曰：「國珍已敗我王師，又拘我王臣，力屈而來，非真降也。必討之以令四方。」時朝廷方事姑息，卒從其請。後果屢叛，如暘言。遷御史台都事，俄復參議樞密院事。十二月，擢樞密院判官。 
　　九年，轉河西道廉訪使，未上，改禮部尚書。會開端本堂，皇太子就學，召暘為贊善。未幾，遷翰林學士、同修國史，仍兼前職。暘言：「師傅當與皇太子東西相向授書，其屬亦以次列坐，虛其中座以待至尊臨幸。不然，則師道不立。」從之。俄以疾辭。帝遣基司郎中趙璉賜白金、文綺，不受。 
　　初，暘在上都時，脫脫自甘州還，且入相，中書參議趙期頤、員外郎李稷謁暘私第，致脫脫之命，屬草詔，暘辭曰：「丞相將為伊周事業，入相之詔當命詞臣視草，今屬筆於暘，恐累丞相之賢。」期頤曰：「若帝命為之，奈何？」暘曰：「事理不順，亦當固辭。」期頤知不可屈，乃已。 
　　十年正月，遷四川行省參知政事。十二年，除刑部尚書。十五年，再除刑部尚書。凡三遷，皆以疾辭。 
　　十七年，授集賢學士，兼國子祭酒。使者迫之。暘輿疾至京師，臥於南城，不起。時海內多故，暘上三策：一曰振紀綱，二曰選將材，三曰審形勢。洋洋數千言，朝廷不能用。十一月，以集賢學士、資德大夫致仕，給半俸終身，辭不受。明年，乞骸骨，僑居弘州。徒蔚州，後移居解州之夏縣。皇太子至冀寧，強起之，居數月，復還夏縣。二十七年卒，年六十三。 
　　徐奭，字周臣，彰德安陽人。由國子生為學錄，累遷戶部主事，擢員外。拜監察御史，劾台臣不稱職者。出僉浙西道肅政廉訪司事，為中台都事。再遷為浙東道肅政廉訪使，以靜治聞。入為戶部尚書，參議中書省事。拜治書侍御史，與言事者不合。謝病歸。後除禮部尚書，擢河東山西道宣慰使，拜河南江北等處行省參知政事，改集賢侍講學士。至正四年卒，年六十五。 
　　奭為人恂恂，至當官蒞事，意有不可，即言之，故屢為奸人所中雲。 
　　史臣曰：「王克敬之練達，崔敬、蓋苗之侃直，韓鏞、歸暘、徐奭之剛介，皆惠宗時名臣也。當時權在丞相，左右丞、參政一忤丞相意，即斥去，鏞與苗，並以忤丞相，不能久於其位，惜哉。」
