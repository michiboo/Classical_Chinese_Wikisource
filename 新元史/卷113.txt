
卷一百十三·列傳第十
　
　　○世祖諸子上 
　　△皇太子真金甘麻剌 梁王松山 王禪 答剌麻八剌魏王阿木哥 
　　世祖十一子：長朵兒只，早卒；次真金，次忙哥剌，次那木罕，皆察必皇后所出；次忽哥赤，次愛牙赤，次奧魯赤，次闊闊出，次脫歡，次忽都魯帖木兒，均不詳其母名氏；次鐵蔑赤，南必皇后所出。 
　　皇太子真金，少從姚樞、竇默授《孝經》，又命王恂伴讀。及卒業，世祖大悅，設酒食饗樞等。 
　　中統三年，封燕王，守中書令。丞相史天澤入白事，其金曰：我幼，未習祖宗法令，一旦當大任，公耆德宜有以弼我。「復謂贊善王恂曰：省臣所啓，爾宜與聞之。」四年，兼判樞密院事。至元二年，奉詔居潮河。是年八月還京師。 
　　七年秋，又命巡撫稱海。冬，還京師。間謂諸王札剌忽及從臣伯顏等曰：「吾今有暇，宜各誦所聞，俾吾效之。」於是撒里蠻曰：「太祖有訓：欲治身，先治心；欲責人，先責己。」伯顏曰：「皇上有訓：欺罔盜竊，人之至惡。一爲欺罔，則後雖出善言，人終弗信，一爲盜竊則事雖未覺，心常惴惴，若捕者將至。」札剌忽曰：「我祖有訓：長者杪，深者底，蓋言貴有終始，長必極其杪，深必究其底，不可中輟也。」王曰：「皇上有訓，毋持大心；持大心，事必隳敗。吾觀孔子之言，即與聖訓合也。」 
　　十年二月，立爲皇太子，仍兼中書令，判樞密院事。受玉冊文曰： 
　　皇帝若曰：諮爾皇太子其金，仰惟太祖皇帝遣訓，嫡子中有克嗣服繼統者，豫選定之。是用太宗英文皇帝，以紹隆丕構。自時厥後，爲不顯立冢嫡，遂啓爭端。朕上遵祖宗宏規，下協昆弟僉同之儀，乃從燕邸，立爾爲皇太子，積有日矣。比者，儒臣敷奏，國家立儲嗣，宜有冊命，此典禮也。今遣攝太尉、左丞相伯顏持節授爾玉冊金寶。於戲！聖武燕謀，爾其承奉。昆弟示親，爾其和協。使仁孝顯於躬行，抑可謂不負所託矣。尚其戒哉，勿替朕命。 
　　九月，立宮師府，設官屬三十有八員。十一年，太子下教中書，聘奉元處士楊恭懿，如漢惠帝聘四皓故事。 
　　太子嘗有疾，世祖臨幸，親和藥賜之。遣侍臣李衆禱祀嶽瀆及名山大川，太子戒衆所至羣縣，勿煩吏迎送，重擾民也。初，太子守中書令，將入省署，剌乳毋進新衣，笑卻之曰：「吾何事美觀也。」及爲太子，服綾袷被沈漬，命重加染治，左右請更制之。太子曰：「吾欲織百端，不難。顧是物未敝，豈宜棄之。」東宮香殿成，工請鑿石爲池，仿曲水流觴。太子曰：「古有肉林酒池，爾欲吾效之耶！」不許。每與諸王近臣習射之暇，輒討論經史。若《資治通鑑》、《貞觀政要》，許衡、王恂所述遼、金帝王行事要略，意所允愜，必爲之灑然動容。時侍經幄者，如王恂、白棟，皆朝夕不出東宮。待制李謙、太常宋道。亦時加諮訪。按察副使王惲進《承華事略》二十篇：一曰廣孝，二曰立愛，三曰端本，四曰進學，五曰擇術，六曰謹習，七曰聽政，八曰達聰，九曰撫軍，十曰明分，十一曰崇儒，十二曰親賢，十三曰去邪，十四曰納誨，十五曰幾諫，十六曰從諫，十七曰推惡，十八曰尚儉，十九曰戒逸，二十曰審官。宮臣進讀至漢成帝不絕馳道，唐肅宗改絳紗袍爲朱明服，大喜曰：「使我行之，亦當若此。」及說邢巒止齊太子食邪蒿，顧官臣曰：「菜名邪蒿，未必果邪。雖食之，豈遽使人不正耶？」張九思對曰：「古人設戒，義固當爾。」太子善其言，賜酒勞之。命宋衍擇可備顧同者，衍以郭佑、何瑋、餘琰、馬紹、楊居寬、何榮祖、楊仁風等爲言。太子曰：「是數人者，盡爲我致之，宜自近者始。」遂召瑋於易州，琰於東平，仁風於潞州。贊善王恂卒，太子聞之嗟悼，賜鈔二千五百緡。一日，顧謂左右曰：「王贊善當言必言。未嘗顧惜，隨事規正，裨益良多，今鮮有其匹也。」 
　　會議立門下省，世祖欲以廉希憲爲侍中，希憲辭以疾。太子遣人告之曰：「上命勿辭，羣小爲難，吾爲公除之。」然終爲阿合馬所阻。時阿合馬擅權，太子惡其奸，未嘗少假顏色。益都千戶王著等知阿合馬所畏憚者獨太子一人，因僞爲太子，夜入都城，召而殺之。及和禮霍孫入相，太子曰：「阿合馬死於盜手，汝任中書，有便國利民之事，毋憚更張，有阻撓者，我當力持之。」中書省啓以何瑋參議省事，徐琰爲左司郎中。瑋、琰入見，太子諭之曰：「汝等學孔子之道，今始得行，毋負平生所學也。」 
　　詔割江西龍興路爲太子分地，太子謂左右曰：「安得治民如邢州張耕者使之往，俾江南諸郡取法，民必安集矣。」於是召宋衍薦舉守令，慎加選擇。江西行省以歲課羨餘鈔四十七萬緡獻，太子怒曰：「朝廷令汝定百姓。百姓安，則錢糧何患不足；百姓不安，雖有羨餘，能自奉乎？」盡卻之。阿里以民官蒹稅課司，請歲附輸羊三百隻，太子以其違例，罷之。參政劉思敬遣其弟思恭以新民百六十戶來獻，太子問民所從來，以重慶俘獲對。太子蹙然曰：「歸語汝兄，此屬宜隨在放遣爲民，母重失人心。」烏蒙宣撫司進馬逾歲額，諭之曰：「去歲令汝勿多進馬，恐道路所經，重勞吾民也。自今其勿復然。」有司欲就威武營貸粟數萬石濟民飢，太子問王慶端可否，對曰：「兵民一體，何間焉。」即命與之。 
　　二十年冬，辟劉因於保定，因以疾辭，固辟之，乃至，拜右贊善大夫，以吏部郎中夾谷之奇爲左贊善大夫。是時，已立國子學，李棟、宋衍李謙皆以宮僚典教事。至是，命因專領之。嘗曰：「吾聞金章宗時，有司論太學生廩費太多，章宗謂養出一範文正，所償豈少哉。其言甚善。」會因復引疾去。二十二年，以長史耶律有尚爲國子司業。中庶子伯必以其子阿八赤入見，諭令就學，伯必令其子入蒙古學。逾年又見，太子問讀何書，阿八赤以蒙古書對，太子曰：「我命汝學漢文耳，其亟入胄監。」 
　　遣使聘宋工部侍郎倪堅於開元。既至，訪以古今成敗得失，堅對言：「三代得天下以仁，其失也以不仁。漢、唐之亡，以外戚閹宦。宋之亡，以奸臣。」太子甚悅，賜宴，日昃乃罷。諭德李謙、夾谷之奇嘗進言曰：「殿下方遵聖訓參決庶務。如視膳問安之禮，固無待於贊諭。至於軍民之利病，政令之得失，事關朝廷，責有臺院，有非宮臣所宜言者。獨有澄原固本，保守成業，殿下所宜留心，臣等不容緘口者也。敬陳十事：曰正心，曰睦親，曰崇儉，曰親賢，曰幾諫，曰戢兵，曰尚文，曰定律，曰正名，曰革敝。」太子皆嘉納之。 
　　太子在中書日久，明於聽斷，州郡科徵、挽漕、造作、和市，有爲民病者，聞之，即日奏罷。右丞盧榮以言利進，太子意深非之。嘗曰：「財非天降，安得歲取贏乎？豈惟民害，實國之大蠹。」其後世榮果坐罪死。桑哥素善世榮，聞太子有言，鉗口不敢論救。 
　　至元以來，天下太平，人才輩出，太子折節下交，非朝廷名德，則布衣志節之士，恩禮始終不衰。朱衍目疾，賜鈔千五百緡。王磐告老歸，官其婿於東平以養之。孔洙自江南入韉覲，則責張九思學聖人之道，不知有聖人之後。其親賢好學，本於天性，故中外歸心焉。世祖春秋高，江南行臺御史有奏請禪位於太子者，太子聞之懼。御史臺都事尚文寢其奏，不上。阿合馬黨塔即古阿散知之，奏聞。世祖震怒，敕宗正辭徹幹取其奏。丞相安童與月呂魯那延入白其事，帝怒稍解。太子仍尤懼不安，未幾遂卒，時二十二年十二月丁未，年四十有三。 
　　太子性至孝，嘗從幸宜興州，帝不豫，憂形於色，竟夕不寐。聞母后暴得風疾，即悲泣，衣不加帶而入省。及後崩，太子居喪，勺飲不入口者終日，設惡盧居之。 
　　及卒，太常博士議曰：「前代太子薨，梁武帝諡統曰昭明，齊武帝諡長懋曰文惠，唐憲宗諡寧曰惠昭，金世宗諡允恭曰宣孝。又別建廟以奉神主，準中祀，以陳登歌例，設令、丞，歲供灑掃。斯皆累代之典禮也。」中書、翰林諸老臣亦議宜加諡、立廟。遂諡曰明孝太子，作金主。三十年十月朔，袝明孝太子於太廟。成宗即位，追諡文惠明孝皇帝，廟號裕宗。三子：長晉王甘麻剌，次塔刺麻八剌，次成宗。 
　　甘麻剌，母曰徽仁裕聖皇后闊闊真，太子元妃也。少育於祖母察必皇后，日侍世祖，示嘗離左右，畏慎不妄言，言必無隱。 
　　至元中，奉命出鎮北邊。嘗巡邊駐金山，大雪，擁火坐帳中，顧謂左右曰：「今曰風雪如是，吾與卿等擁火尚有寒色，彼軍士亦人耳，腰弓矢、荷戟周盧之外，其寒可知。」遂命饔人爲肉糜，親嘗而遍賜之。暇日，則命也滅堅以國語講《資治通鑑》。誡近侍太不花曰：「朝廷以藩屏寄我，事有不逮，正賴汝輩輔助。其或依勢作威，不用吾命，輕者論遣，大者奏聞。宜各慎之。」 
　　二十六年，入朝。世祖以其居邊日久，特命獵於柳林。甘麻剌率衆至漷州，恐稟膳不均，令左右司其分給，仍飭衆曰：「汝等飲食既足，若復侵漁百姓，是汝自取罪謫，無悔。」衆皆如約束，民安之。北還，覲世祖於上都，帝勞之曰：「汝在柳林，民不知擾，朕實嘉焉。」明年冬，封梁王，賜獸紐金印，出鎮雲南。從卒駝馬以千計，所至未嘗橫取於民。 
　　二十九年，改封晉王，移鎮北邊，統領太祖四大斡耳朵及達達軍馬，更鑄晉王印賜之。中書省臣言：「諸王皆置傅，今晉王守太祖創業之地，視諸王宜有加，請置內史。」從之，遂以北安王傅禿歸、梁王傅木八剌沙、雲南行省平章賽陽併爲內史。明年，置內史府。又明年。世祖崩，甘麻剌奔喪至上都。諸王畢會，甘麻刺曰：「昔皇祖命我鎮撫北方，以衛社稷，歷事日久，願服厥職。母弟鐵木兒仁孝，宜嗣大統。」於是成宗遂即帝位。 
　　元貞元年，塔塔兒部飢，檄宣微院賑之，詔賜鈔一千萬貫及銀帛有差，皇太后復以雲南所貢金器賜之。是年冬，奉詔以知樞密院事札散、同知徽政院事阿里罕爲內史。二年，忻都言甘麻剌有異圖。樞密院鞠之無證驗，忻都賜死。大德元年，增所部屯田戶，又增位下內史、尚乘寺卿各一員。五年，以邊軍貧乏，分賜鈔一千萬貫。 
　　六年正月乙已，卒，年四十。甘麻剌性仁厚，御下有恩。元貞初，藩邸屬官審伯年老，請以子代其任。內史言之，甘麻剌曰：「惟天子所命。」其謹守如此，故尤爲朝廷所重焉。然崇尚浮屠，歲作佛事，耗財無算。三子：長泰定帝，次松山，次迭裏哥不花。仁宗即位，追諡甘麻剌曰獻武王。泰定帝入承大統，追諡光聖仁孝皇帝，廟號顯宗。文宗即位，毀其廟室。 
　　松山。至元三十年，以皇曾孫出鎮雲南，賜以其父粱王印。元貞二年，命位下怯薛歹討降元江賊。大德五年五月，雲南土官宋隆濟叛，遣行省平章政事幢兀兒、參知政事不蘭奚討之，斬賊酋月撒。未幾，有人作飛語，並以符讖之說進於松山。事聞，其人伏誅。九年三月，詔松山勿與雲南行省事，仍賜鈔千錠慰之。松山抑鬱不樂，漸成風疾。至大二年，封諸王老的罕爲雲南王，代鎮焉。未幾，卒。 
　　子王禪。英宗即位，封雲南王，繼其父任。泰定帝即位，詔赴闕廷。泰定元年，賜車、帳、駝、馬。十月，進封梁王，食益陽州六萬五千戶，仍以其子帖木兒不花襲封雲南王，代之鎮。三年，命與武寧王徹徹禿鎮撫北邊。致和元年，泰定帝崩，奔喪上都。八月，與石丞相塔失帖木兒等分兵討大都。九月，與燕鐵木兒弟撒敦戰於榆林，失利，退次杯來。復分兵襲破居庸關，前鋒與燕鐵木兒戰於榆河，塔失帖木兒有貳心，逗遛不進，王禪退駐紅橋，副樞阿剌帖木兒、指揮忽都帖木兒來援，兵復振。庚辰，與燕錢木兒戰於白浮，天霧斂兵入谷，相持數日。撒敦、脫脫木兒乘夜襲之，軍大潰，王禪單騎亡去。十一月，被獲，爲文宗所殺。至順元年，流其子帖木兒不花等於吉陽軍。 
　　迭裏哥不花。武宗即位，封北寧王，賜螭紐銀印。至大二年，以阿速衛五百人隸之，命駐和林。四年，改封湘寧王，換金印，食湘鄉州寧鄉縣六萬五千戶。至治末，卒。 
　　子八剌失裏襲。泰定帝即位，賜以湘寧王印。泰定元年，出鎮察罕淖爾。三年正月，移鎮兀魯斯部。六月，又移鎮阿難答之地。先是，安西王阿難答領開成路，及以罪誅，武宗以其地賜皇太子。至是，改命八剌失裏往鎮焉。四年，還鎮察罕淖爾。泰定帝崩，大都自立，八剌失裏與汝寧王忽剌台、駙馬趙王馬札罕起兵勤王，入冀寧，敗大都萬戶和尚援兵。及聞上都覆沒，退還馬邑，兵敗，爲也速答兒執送大都。與火兒忽答等十三人皆死。 
　　塔剌麻八剌。至元初，生於燕邸。及燕王爲皇太子，凡扈駕巡狩及朝會，必以答剌麻八剌從。二十二年，皇太子卒。二十八年，始奉命出鎮懷州，命待衛都指揮使唆都、尚書王倚輔之。至趙州，從卒有拔村民桑棗者，杖之，遣倚入奏。世祖嘉之。未至鎮，以疾召還。明年春，卒，年二十九。三子：長武宗，次仁宗，庶長子阿木哥。武宗即位，追諡昭聖衍孝皇帝，廟號順宗。 
　　阿木哥，母郭氏，本世祖宮人。答剌麻八剌稍長，世祖先以郭氏賜之，生阿木哥。大德六年，籍河西寧夏善射軍隸阿木哥麾下。武宗即位，封魏王，賜獸紐金印。仁宗即位，入觀。帝諭行省曰：「朕與阿木哥同父異母，朕不撫育之，彼將誰賴耶？賜鈔二萬錠，他勿援例。」明年，賜慶元路定海縣六萬五千戶爲食邑。尋以罪謫徒耽羅，復移於大青島。有術者趙子玉言於王府司馬曹脫不臺等曰：「阿木哥名應圖讖。」潛謀航海至大青島，迎阿木哥入都作亂。行次利津，事覺，子玉等伏誅。遂內徙阿木哥於大同。泰定元年，召赴闕。是年六月，卒。 
　　子阿魯，至順元年封西靖王，出鎮陝西；次孛羅帖木兒，襲封魏王，至正十三年與伯家奴同討河南妖賊，嗜酒不設備。爲賊所劫執，被害。 
　　史臣曰：「蒙古法不立太子，其嗣大位者，俟諸王大臣集議，然後定策，謂之忽里勒達。故覬覦與黨附者，彼此構煽，易爲亂階。世祖用當時儒者之言，冊立皇太子以植國本，遏爭端，聖矣哉！以真金之仁孝，而隕於憂懼，與粱昭明太子之事，無以異。然俱慶流允嗣，天之報施可謂不爽矣。」
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

