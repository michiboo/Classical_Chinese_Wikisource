
紐璘〈也速答兒  囊家台  答失八都魯  孛羅帖木兒〉  速哥〈探馬赤  塔海帖木兒〉
紐璘，珊竹帶氏。祖孛羅帶，爲太祖宿衛，從太宗平金。父太答兒，從憲宗征阿速、欽察等國有功，拜都元帥。率陝西、鞏昌諸軍伐宋，與總帥汪田哥立利州。憲宗八年，入重慶，獲宋統制張實。是年卒。紐璘，勇力絕人，多謀略，常從父軍中。六年，憲宗命將兵萬人略地，自利州下白水，過大獲山，出梁山，直抵夔門。七年，還釣魚山，引軍欲會都元帥阿答胡等於成都，宋制置使蒲擇之遣劉整、段元鑒等據遂甯江箭灘以斷東路。紐璘軍至，不能渡，自旦至暮，大戰，斬首二千七百餘級，長驅至成都。帝聞，賜金帛勞之。蒲擇之命楊大淵等守劍門及靈泉山，自將四川兵取成都。會阿答胡卒，諸王阿不幹與諸將脫林帶等謀曰；「今宋兵日逼，聞元帥死，必悉衆來攻，其鋒不可當。我軍去行在遠，待上命建大帥禦敵，恐無及。不若推紐璘爲長，以號令諸將，出彼不意，敵可破也。」衆然之，遂推紐璘爲帥。紐璘率諸將大敗宋軍於靈泉山，圍雲頂山城，扼宋軍歸路，其主將遂以衆降，城中食盡亦降。成都、彭、漢、懷、綿等州悉平，威、茂諸番亦來附。紐璘奉金銀、竹箭、銀銷刀，遣速哥入獻。帝賜黃金五十兩，即軍中真拜都元帥。
冬，帝進軍至大獲山，紐璘率步騎號五萬，戰船二百艘，發成都。遣張威以五百人爲前鋒，水陸並進，縛橋資州口以濟師。千戶暗都刺率舟師，紐璘將步騎，旌旗輜重百里不絕。蒲擇之遣兵分道要遮，遇輒敗之。紐璘至涪，造浮橋，駐軍橋南北，以禦宋援兵。聞大軍多虐疾，遣人進牛犬豕各萬頭。明年春，朝行在所，還討思、播二州，獲其將一人。宋將呂文煥攻涪浮橋，紐璘以士馬不習水土，遂班師。文煥追襲其後，紐璘戰卻之。
中統元年，大將渾都海據六盤，叛附阿里不哥。紐璘奧魯官欲以兵應之，中途爲宣撫使廉希憲年獲，釋不問。紐璘始無二志。事具《希憲偉》。是年入朝，賜虎符及黃金五十兩、白金二千五百兩、馬二匹。紐璘遣梁載立招降黎、雅、碉門、岩州、偏林關諸蠻，得漢、番二萬餘戶。未幾，詔速哥分西川兵及陝西諸軍屬紐璘，鎮秦、鞏、河西之地。三年，宋將劉整以瀘州降，呂文煥圍之。紐璘以兵往援，文煥敗走，遂徙瀘州民於成都、潼川。四年，爲劉整所譖，征至上都驗問無狀，詔釋之。還至昌平，卒。追封蜀國公，諡忠武。子也速答兒。
也速答兒，至元十一年，入見世祖以屬行樞密院火都赤，使習兵事。從圍嘉定，率三千人至三龜、九頂山、相形勢，敗宋安撫昝萬壽兵，斬首五百級。以功賜虎符，授六翼達魯花赤。昝萬壽尋遣部將李立以嘉定、三龜、九頂、紫雲諸城寨降。又從行樞密副使忽敦徇東川諸城，皆望風來附。會東川行樞密院合答圍重慶，歲餘不下，帝命任樞密院副使不花代將。不花將兵萬餘至城下，也速答兒率二十餘騎與宋都統趙安搏戰，也速答兒三入其軍，敵衆皆披靡，大兵繼之，斬首五百餘級，趙安開門降，制置使張玨遁。捷聞，帝賜玉帶、鈔五千貫，授西川蒙古軍馬六翼新附軍招討使，遷四川西道宣慰使，加都元帥。
十七年，羅氏鬼國亦奚大薛叛，詔四川會雲南、湖廣兵討之。至會靈關，羅氏酋阿察遣其將阿麻、阿懷至宣慰司，自言無反意。也速答兒分兵徑進，亦奚不薛酋遣其將阿侯拒戰，也速答兒先登，陷陣，挾阿侯出，斬之。亦奚不薛及阿察俱遁。也速答兒定議班師，命部將守之。賊窮困，二十年率所部五萬餘戶降。以功拜西川等處行中書省右丞，加賜金、帛、鞍轡。
西南夷雄左、都掌蠻得蘭右叛，也速答兒討降之，改四川等處行樞密院副使。是年冬，烏蒙蠻又陰結都掌蠻以叛，詔也速答兒會雲南行院拜答兒進討。也速答兒擒烏蒙蠻酋，賜玉帶、織金服，遷蒙古軍都萬戶，復賜銀鼠裘，進同知四川等處行樞密院事。元貞元年，拜四川等處行中書省平章政事。
武宗即位，遷雲南，加左丞相，仍爲平章政事。南征叛蠻，感瘴毒，遠至成都卒。
弟八刺，襲爲蒙古軍萬戶。八刺三子：囊家台；次伯顔，四川行省左丞；次不花台，蒙古軍都元帥。
囊家台，泰定初，以四川行省平章政事兼宣政院使，奉命征西番參卜郎，有功。
天順改元，不受大都朝命，本省平章寬徹有異議，殺之。自稱鎮西王，以左丞脫脫爲平章政事，前雲南廉訪使楊靜爲左丞，燒絕棧道。教授杜岩肖聞文宗已立，勸其罷兵入朝，囊家台以爲妄言惑衆杖一百七，禁錮之。
是年十二月，禦史台言，囊家台罪不容逭，宜追奪制敕。中書省臣請降詔，許其自新。天曆二年正月，近侍星吉班奉詔至四川，詔諭囊家台，不從。約鎮西武靖王搠思班同拒命。陝西蒙古軍都元帥不花台，囊家台弟也，囊家台遣使招之，不花台斬其使。囊家台遣兵南攻播州貓兒埡，宣慰使萬戶楊燕里不花開關納之，導四川兵進至烏江驛。川兵在烏江北岸者，爲入番元帥脫出所敗。是時囊家台自帥大軍出興元，焚雞武關大橋，並焚棧道。遂據雞武，奪三義、柴關等驛。以書招鞏昌總帥汪延昌。分兵東至金州，據白土送，進逼襄陽。
朝命陝西、湖廣兩行省督軍分討之，仍命宣慰撒忒迷失將本部蒙古軍衆從鎮西武靖王搠思班進討。時播州楊燕里不花已歸命，囊家台所遣守碉門安撫使布答思監等亦詣雲南行省降，朝廷調河南、江浙、江西、山東兵及左右翼蒙古侍衛軍，立行樞密院，以山東都萬戶也速答兒知院事，將之。也速答兒病不行，改命左丞躍里帖木兒、同僉樞密傅岩起代往。
會湖廣參政孛羅奉詔至四川，曲赦囊家台等罪，囊家台聽命，蜀地始平，諸路兵皆罷。
囊家台入朝。是年九月，坐指斥乘與，大不道，棄市，家産沒官，並藉楊靜等家。子答失八都魯。
史臣曰：阿里不哥自立於和林，東西川諸將鹹附之，獨紐璘歸心世祖，以翼戴之功，子孫世官其地。至囊加合乘時徼利，僭號稱王，與宋之吳曦無以異，非忠於天泰定帝者也。或謂其知逆順，過矣！
答失八都魯，以世襲萬戶鎮守羅羅宣慰司行。行省舉充船橋萬戶。征雲南，擢大理宣慰司都元帥。
至正十一年，特除四川行省參知政事，撥本部探馬赤軍三千，從平章咬住討賊於荊襄。咬住兵既平江陵，答失八都魯請自攻襄陽。十二年，進次荊門，招義丁二萬。進至蠻河，賊堅守要害，答失八都魯率奇兵由間道出其後，首尾夾攻，賊大敗。追至襄陽城南，擒賊將三十人，腰斬之。自是，賊不復出。
答失八都魯相視形勢，內列八翼，包絡襄城，外置八營，分屯峴山、楚山，截其援，自以中軍四千據虎頭山，以瞰城中。賊受圍日久，夜半，二人縋城叩營門，具告虛實，願爲內應。答失八都魯與之定約，至期，重繩以引官軍，先登者近十人。時賊船百餘艘在城北，陰募善水者鑿其底。天將明，城破，賊巷戰不勝，走就船，船壞，皆溺死。遂平襄陽。加資善大夫，賜上樽及黃金束帶，以其弟識里木爲襄陽達魯花赤，子孛羅帖木兒爲雲南行省理問。賊再犯荊門、安陸、沔陽，答失八都魯皆破之。尋詔益兵五千，以烏撒烏蒙元帥成都不花聽其調發。
十三年，克青山、荊門諸寨。九月，率兵略均、房，平谷城，拔武當山寨。十二月，進攻峽州，破木驢寨。遷四川行省右丞，賜金系腰帶。
十四年正月，復峽州。三月，遷四川行省平章政事，兼知樞密院事，總荊、襄諸軍。五月，命玉樞虎兒吐華代答失八都魯守中興、荊門，移兵赴汝寧。十月，詔與太不花會軍討安豐。是月，復鄭、鈞、許三州。十二月，復河陰、鞏縣。
十五年，命答失八都魯就管領太不花一應諸王藩將兵馬，許便宜行事。六月，拜河南行省平章政事。進次許州長葛，與劉福通戰，失利。九月，退屯中牟。賊復來劫營，掠其輜重，與其子孛羅帖木兒相失。劉哈剌不花來援，大破賊兵，獲孛羅帖木兒歸之。復進駐注梁東南青堽。十二月，大敗賊於太康，遂圍亳州。僞宋主小明王遁。
十六年，加金紫光祿大夫。帝使知樞密院脫歡來督戰。是時，賊勢猶強，官軍卻。答失八都魯墜馬，孛羅帖木兒救之獲免。十月，移駐陳留。十一月，克夾河劉福通寨。十二月，次高柴店，逼太康三十里。是夜，賊五百餘騎來劫營，以有備亟遁。追之，壯士緣城入，斬首數萬，擒僞將軍張敏、孫韓等九人。太康平。遣孛羅帖木兒告捷京師，帝賜勞內殿，拜河南行省左丞相，仍兼知樞密院事，識里木，雲南行省左丞，勃羅帖木兒，四川行省左丞，將校賞爵有差。
十七年三月，朝京師，加開府儀同三司、太尉、四川行省左丞相九月，復朝城、東明、長垣三縣。十月，詔遣知院達理麻失理來援，分兵屯濮州，既而達理麻失理爲劉福通所殺，諸軍皆潰。答失八都魯退駐石村。帝疑其玩寇，復遣使者督戰。賊覘知之，詐爲答失八都魯通賊書，遣諸道路，使者得之以聞。答失八都魯知其事，一夕憂憤卒。初，答失八都魯入朝，帝謂左右曰；「答失八都魯半死矣。」是年，果卒。子孛羅帖木兒。
孛羅帖木兒，從父討賊，屢立功。答失八都魯卒，引兵退駐井陘。至正十八年正月，授河南行省平章政事，仍領其父元管諸軍。三月，敗劉福通於衛輝，進克濮州。六月，自武安邀截沙劉二等，敗之。九月，統諸軍攻曹州。十月，參政匡福統苗軍自西門入，孛羅帖木兒自兒門入，克復曹州，擒僞官武丞相、仇知院、獲印信、金牌等物。
十九年二月，移屯代州，收山東潰軍。詔置大都督兵農司，專督屯種，以孛羅帖木兒領之。駐大同、豐州、雲內，與關先生戰於管城，大敗之。楊誠據蔚州，六月，詔孛羅帖木兒督兵討之，俄召還。十一月，再命討誠。
二十年正月，追誠至飛狐縣東關，誠棄軍遁，降欺潰卒。拜中書平章政事。進討上都程思忠，次興和，思忠奔潰。七月，敗田豐將王士誠於台州。詔領一應達達、漢軍，使宜行事。八月，命守石嶺關以北，察罕帖木兒守石嶺關以南。孛羅帖木兒不聽命，遣兵自石嶺關真趨冀寧，三日，復退屯交城。十月，詔孛羅帖木兒守冀甯，守者不納。察罕帖木兒來爭，爲孛羅帖木兒部將圖魯蔔所敗。
二十一年正月，命平章政事達實帖木兒、參政七十往諭解之，孛羅帖木兒罷兵還鎮，命於保定以東、河間以南屯田。
二十二年三月，孛羅帖木兒遣裨將也速不花等招兵五萬，戍大同。拜太尉、中書平章政事，位居第二。八月，孛羅帖木兒據延安。十月，侵護廓帖木兒守地，使其將參知政事朱希哲守宜川。
二十三年十月，復南侵護廓帖木兒守地，遂據真定。初，朝廷既黜禦史大夫老的沙，安置東勝州，帝別遣宦官密諭孛羅帖木兒留軍中。而皇太子累遣使索之，匿不遣。
二十四年正月，孛帖木兒陰使人殺其叔父左丞亦只兒不花，佯爲不知者。三月辛卯，詔罷孛羅帖木兒兵權，四川安置。孛羅帖木兒殺使者拒命，遣部將會知樞密院事禿堅帖木兒犯闕，揚言索右丞相搠思監、資正院使樸不花二人。
先是，朝廷立衛屯田，命中書右丞也先不花領之，與禿堅帖木兒分完之地相近，屢構嫌隙。也先不花乃譖禿堅帖木兒於朝廷，孛羅帖木兒與禿堅帖木兒友善，遣人白其誣。皇太子以其握兵跋扈，與禿堅帖木兒交通，又匿不軌之臣，與搠思監議：罷其兵權，不受命則使擴廓帖木兒討之。孛羅帖木兒知非帝意，遂舉兵。
四月壬寅，入居庸。癸卯，知樞密院事也速、詹事不蘭奚逆戰於皇后店。不蘭奚力戰，也速不援而退，不蘭奚幾爲所獲，遂大敗。乙巳，禿堅帖木兒至清河，帝遣達達國師、宣政院使蠻子問故，對以必得搠思監、朴不花方罷兵。乃命屏搠思監於嶺北，竄朴不花於甘肅。未幾，執二人送於軍中皆爲孛羅帖木兒所殺。庚戌，禿堅帖木兒陳兵自建德門入，見帝於延春閣，慟哭請罪，帝賜宴慰勉，詔赦其罪。仍以孛羅帖木兒爲太保、中書平章政事，兼知樞密院事，守大同；以禿堅帖木兒爲中書平章政事。辛亥，孛羅帖木兒還大同，皇太子再征擴廓帖木兒兵衛京師。
五月，詔擴廓帖木兒總諸道兵，分討大同。擴郭帖木兒自其父在時，與孛羅帖木兒連年相仇殺，朝廷累命講和，還兵，各守分地。至是，擴廓帖木兒乃發兵，分道攻大同，調麾下白鎖住守護京師，兵不滿萬，以其部下青軍楊同僉守居庸，擴廓帖木兒自將至太原，調督諸軍。
七月，孛羅帖木兒留兵守大同，自率諸將與禿堅帖木兒等復犯闕，京師震駭。丙戍，皇太子自將駐清河，丞相也速等屯昌平。也速軍無鬥志，青軍楊同僉又爲麾下所殺，皇太子還京師。丁亥，白鎖住脅宮僚從皇太子出奔太原。戊子，孛羅帖木兒兵至，營健德門外，欲追襲皇太子，老的沙力止之。入見於宣之閣，泣拜訴冤，帝亦爲之泣，乃賜宴。庚寅，就命孛羅帖木兒太保、中書左丞相，老的沙中書平章政事，禿堅帖木兒禦史大夫。部將布列台省。
八月壬寅，加開府儀同三司、上柱國、錄軍國重事太保、中書右丞相，節制天下軍馬。數遣使請皇太子還朝。
二十五年三月，皇太子謀除內難，承制調遣嶺北、甘肅、遼陽、陝西及擴廓帖木兒等軍進討。孛羅帖木兒怒，囚皇后奇氏於外。四月，擴廓帖木兒部將關保入大同。孛羅帖木兒遣禿堅帖木兒圍上都，調也速南禦擴廓帖木兒。也速次永平，西連太原，東結遼陽，軍聲大振。孛羅帖木兒患之，使驍將姚伯顔不花攻也速。至通州，河溢，營虹橋以待，也速乘其不備，襲破之，擒姚伯顔不花。孛羅帖木兒大恐，自將出通州，三日大雨而還。孛羅帖木兒先以疑忌，殺其將保安，既又失姚伯顔不花，鬱鬱不樂，酗灑殺人，喜怒不測。又索帝所愛宮嬪，帝曰；「欺我至此耶！」威順王子和尚，受帝密旨，與待制徐士本結勇士上都馬、金那海，伯達等陰圖之。七月乙酉，禿堅帖木兒遣人來告上都之捷，平章政事失烈門謂孛羅帖木兒曰：「好消息丞相宜入奏。」孛羅帖木兒推失烈門，失烈門強與同行，至延春閣側，有李樹枝掛其冠墜地，失烈門俯取之，孛國帖木兒曰：「咄，今日莫有事！」伯達兒突出斫之，中其腦，上都馬等竟前斫殺之。老的沙傷額，趨出，擁孛羅帖木兒母妻及子天寶奴北遁。未幾，與禿堅帖兒伏誅。
史臣曰：孛羅帖兒與察罕帖木兒爭冀甯，曲在孛羅帖木兒。惠宗不察曲直，而調停其事，以求姑息。由是孛羅帖木兒益桀傲不可制，至於稱兵犯闕，殺宰相，辱皇后。嗚乎！履霜堅冰，由來者漸，是以君子慎之於早也！
速哥，蒙古氏。父忽魯忽兒，國王木華黎麾下卒也。後隸塔海、帖哥。有口辯，令佩銀符，奏軍中機務，往返未嘗失期。太宗器之，賜名動哥居。詔：「動哥居奏事，朝至朝入奏，夕至夕入奏。」出金盤龍袍及宮女賜之。後卒於官。
速哥尤壯勇，憲宗命從都元帥帖哥火魯赤等伐蜀。五年，萬戶劉七哥、阿刺魯阿力與宋兵戰於巴州，失利，陷敵中，速哥弛入其軍，奪劉七哥歸。賜白金、名馬及紫羅圈甲。又從都元帥紐璘帳宋將劉整，克雲頂山。紐璘奉金銀、竹箭、銀銷刀，使速哥入獻，速哥以革爲舟，夜渡馬湖江，至大獲山行在所，奏道梗失期，帝慰遣之。未幾，復自涪州奏事，遇宋軍於三曹山，速哥衆僅百餘，奪擊，敗之。九年，宋兵攻涪州浮橋，部將火尼赤陷陣，速哥力戰出之。又白事於宗王末哥，復敗宋軍於三曹山。還至石羊，與劉整遇，又敗之。
世祖即位，賜白金、弓力、鞍勒。至元三年，從行院帖赤戰於九頂山。四年，行省也速答兒署爲本軍總管，從平滬州。五年，立德州，以速哥爲達魯花赤，擢陝西五路四川行省左右司員外郎。七年，從也速答兒敗宋軍於馬湖江。用平章政事賽典赤薦，遷行尚書省員外郎。九年，建都蠻叛，也速答兒請率六千人往討之，帝從其請。速哥將千人爲先鋒，破黎州水尾砦，攻連雲關，克之。進至建都，戰於東山，斬其酋布庫，復與元帥八兒禿迎合刺軍於不魯斯河。十年，討碉樓諸蠻，襲破連環城，還敗宋軍於七盤山，署新軍萬戶。
十一年，賜虎符，真授管軍萬戶，領成都高哇哥等六翼及京兆新軍，教習水戰。也速答兒進圍嘉定，速哥率舟師會平康城，築遠懷等寨守之。十二年，敗宋將昝萬壽於麻平。既而行樞密院副使忽敦等軍至，與也速答兒會於紅崖，遣速哥守龍壩。城中大震，守將率舟師遁，速哥追擊之，斬獲甚衆。遂與中使沈達罕徇滬、敘諸州，皆降之。進圍重慶，速哥以所部兵屯白水、馬湖江口。
十三年，帝遣脫朮、教化的諭宋臣使降，不聽乃分兵爲五道，水陸並進攻之。諸軍不利，惟速哥獲戰艦三百艘，俘其衆百三十人。涪州宋將遣書納降，速哥率千人往察其情僞。至涪州，受降而返。重慶守將張萬來襲，速哥一晝夜凡十八戰，斬首三百餘級，萬敗走。未幾，萬復以精兵三千人至，又敗之。
十四年，行院署爲鎮守萬戶，嘉定總管府達魯花赤。重慶守將趙安開門降，制置使張玨遁，速哥追擊之，虜百餘人及船二十餘艘。以功授成都水軍萬戶。尋改重慶、夔府等路宣撫、招討兩司軍民達魯花赤。十六年，除四川南道宣慰使，依前成都水軍萬戶，鎮重慶、夔、施、黔、忠、萬、雲、涪、瀘等州。
十九年，亦奚不薛叛，置順元等路軍民宣慰司，以速哥爲宣慰使，經理諸蠻。二十四年，遷河東陝西等路萬戶府達魯花赤，播州宣撫使楊賽因不花等赴闕請留之。降八番金竹百餘寨，得戶三萬四千，悉以其地爲郡縣，置順元路、金竹府、貴州以統之。東連九溪十八峒，南至交趾，西至雲南，鹹受節制。
二十九年，入朝，加都元帥，改河東、陝西等處萬戶府達魯花赤。三十一年，僉書四川行樞密院事。元貞元年，行院罷，速哥家居，數歲卒。
子壽不赤，襲河東陝西等處萬戶府達魯花赤。
同時爲紐璘、也速答兒部將者，有探馬赤、塔海帖木兒。
探馬赤，禿立不歹氏。從諸王沒赤征蜀，後以兵從塔海紺布、火魯赤、紐璘諸帥。紐璘攻涪州，還至馬湖江，宋兵連艦絕江不得進，探馬赤率精兵二千擊之，奪其舟以濟。又於橫江、嘉定、宣化三縣造浮橋，以達成都。紐璘以爲能，命將千人從萬戶昔力答克略地碉門、黎、雅。昔力答克卒，行院帖赤以探馬赤爲萬戶，領其軍。
中統四年，授蒙古、漢軍萬戶。至元九年，從行省也速答兒征建都，獨以銳卒千五百人與建都兵戰於梅子嶺，大敗之。夜與速哥會，直搗其營，獲其輜重以歸，復益兵三千人，與左丞曲立吉思乘勝進攻，建都降。又從行院注良臣、忽敦等，攻嘉定、重慶、滬、敘諸州，以功兼重慶府達魯花赤。十九年卒。子伯顔，襲蒙古軍萬戶，戍甘州。
塔海帖木兒，答答里帶氏。曾祖忒木勒哥世襲職，領太原以西八州，從都元帥塔海紺卜征蜀，歿於興元。祖紮刺帶嗣，紮剌帶率，父拜答兒尚幼，衆祖紮里、答朮相繼襲其職。紮里從都元帥大答兒征蜀，以所統軍二百人破宋軍於巴州，斬首三百級。答朮以西行樞密院檄，領兵三行人救碉門，大敗宋軍，斬首三百餘級，俘百餘人以歸。拜答兒既長，始以父官從千省也速帶兒征建都，死軍中。
塔海帖木兒襲兒職，初從行院忽敦圍嘉定，嘉定降。進圍重慶，敗守將張玨，塔海帖木兒力戰陷陣，功最多。十五年，又以拔都魯軍二百人破宋軍於白水江，奪戰船一，俘其衆十三人。升宣武將軍、管軍總管。從也速答兒征亦奚不薛，又從征都掌蠻，皆爲前鋒，殺獲甚衆。
九溪蠻、散貓、大盤蠻尚木的世用等叛，從行省曲立吉思帥師往討，皆擒之，殺其酋長頭狗等。也速答兒、藥剌罕率兵萬人會雲南兵討烏蒙蠻、至鬧竈，其酋長阿蒙率五百餘衆奔麻布，塔海帖木兒以四百人追至山箐中，大敗之，擒阿蒙以歸。二十六年，又從也速答兒西征，卒於軍中。
