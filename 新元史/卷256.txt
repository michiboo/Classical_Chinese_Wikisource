
木剌夷，非國名也，譯義為舍正路者，蓋其同教之人詆之如此。其人自稱則曰伊思馬耳哀。伊思馬耳哀者，天方教主阿里之後，其父曰札非而沙，卒，伊思馬耳哀嗣位，以嗜酒為教民所黜。十葉教民又奉伊思馬耳哀之子別為教主，是為伊思馬耳哀之教，其後遂為國名。 
北宋中，伊思馬耳哀教民相率至波斯之地，其酋曰哈山沙巴哈，居於低楞，自稱為東方之伊思馬裏惕，即後來之木剌夷也。宋哲宗五年，逐阿剌模忒堡酋，而奪其堡。西域塞而柱克王馬裏克沙，使鹿忒巴耳堡酋阿兒蘭阿旭就近討之，不克。未幾，馬裏克沙之相尼匝姆烏兒蔑裏克被刺死，馬裏克沙亦中毒卒，皆哈山沙巴哈為之。又築堡於裏海西南，及裏海東南苦亦斯單之地，聲威始盛。哈山沙巴哈教規：其徒黨必殺教主仇人，陰謀行刺，殺其人而後已。馬裏克沙之子散者耳嗣位，屢遣兵攻苦亦斯單諸堡。夜寢，有人卓刃於地，遺書於案上，散者耳見之大恐，始罷兵。哈山沙巴哈死，傳位於倫白塞而堡酋曰基牙布速而克烏米特，蓄刺客益眾。於所居堡內築宮室苑囿，務極華麗，供張豪侈，為出力殺人者乃得入。蓄童子自十二歲至二十，擇其有膽勇者，日諭以天堂福地享用之樂，既而醉以酒，乘昏迷時載之入，恣所欲為，俟飲醉仍載以出。其人醒，詢所遇，則告以謨罕默德所云天堂福地也，乃命往殺某某，事成復其故處，不幸身死，靈魂昇天，樂亦如是。故人人踴躍用命，或為商賈，為奴僕，不遠千里以行其志焉。 
宋寧宗慶元四年，復取可斯費音附近之阿斯蘭堡。貨勒自彌王喀塔施以兵至，偽請降，而夜從地道入，盡殺其兵。及兵再至，又乞降，請分先後行，以納還侵地。先行者不被殺，則以次出堡，否則死守，許之。迨前隊去後，無繼者，詗之，則已盡行矣。其詭譎類如此。 
基牙布速而克烏米特死，子基牙謨罕默德嗣位，死，子哈山第二嗣位。哈山第二性放誕，多嗜慾，且獎誘同惡者。於是，教徒始有木剌夷之名，哈山第二為其妻弟刺死，子謨罕默德第二嗣位，中毒死，子札拉兒哀丁哈山嗣位。 
太祖西征大軍渡阿母河，札拉兒哀丁哈山遣使來送款。明年，又中毒死，子阿剌愛丁嗣位。時貨勒自彌王札剌勒丁建國，使其將土而堪侵掠木剌夷，為刺客所殺。蒙古五將西伐之役，木剌夷乘機取塔密干城。札剌勒丁將伐之，木剌夷使者至，其相飲使者酒。及醉，使者曰：「公等軍中，皆有我國人，特公等不覺耳。不信，請証諸從者。」呼其五僕至，一為印度人，具言某月日某地，左右無他人，即可加刃，以未奉命，故不敢。其相大懼，札剌勒丁聞之，投五僕於火，議用兵，以輸賦納貢獲免。 
憲宗二年，以木剌夷兇悍無道，使皇弟旭烈兀討之，乃蠻人怯的不花率萬二千人先行。次年，怯的不花至苦亦斯單，攻下數堡。復進至塔密幹，攻吉兒都苦堡。其地高據山巔，為矢石所不及，怯的不花築壘兩重，使其將布裏守之，自引兵攻附近城堡。未幾，吉兒都苦人潛出，陷其壘，殺布裏，傷士卒甚眾。怯的不花聞之，引還，攻益急。吉兒都苦堡病疫，木剌夷酋阿剌愛丁謨罕默德遣精銳百餘人，持療疫藥，突圍入，仍堅守不降。 
五年冬，阿剌愛丁謨罕默德死，子兀克乃丁庫沙嗣位。阿拉愛丁謨罕默德之立甫九歲，既長，有心疾，清狂不慧。十八歲，生兀克乃丁庫沙，定為嗣，眾望屬之。而其父忌兀克乃丁庫沙得眾，待之虐，兀克乃丁庫沙告於部人：「我父不能理事，故民心渙散，致蒙古之兵禍。」眾然之。一日，阿剌愛丁謨罕默德醉臥，為人所殺。咸謂其子弒之。未幾，兀克乃丁庫沙遷居梅門迭司堡。 
六年，旭烈兀至西域，命怯的不花、庫喀、伊而喀分攻苦亦力斯單各城堡，遂克枯姆城。旭烈兀至噶部姍，遣使諭降。其相火者納昔兒哀丁，及數醫士，皆勸兀克乃丁庫沙降，乃遣其弟薩恆沙偕使者來謁。旭烈兀諭以盡墮城堡，親來納降，則汝父從前虐待蒙古人之咎，可以恕。已而兀克乃丁庫沙不至。旭烈兀進至波斯單，復遣使求寬期一歲，兀克乃丁庫沙當自來請命，吉兒都苦堡及他堡均諭以納款。旭烈兀知其意在緩兵，仍進攻各堡，抵迭馬溫脫城。再遣使招降，兀克乃丁庫沙始諭吉兒都苦堡出降，而仍不自至。梅斤迭司、阿剌模忒、倫白賽耳三大堡仍堅守如故。旭烈兀命布喀帖木兒、庫喀、伊而喀自馬三德蘭進，為北軍；臺古塔兒、怯的不花自胡瓦耳、西姆囊進，為南軍；旭烈兀將中軍自塔勒幹進。兀克乃丁庫沙又使其幼子來請降，尚未及十歲，旭烈兀遣歸。 
六年冬，進軍至梅斤迭司，諸將以冬寒，馬乏食，請班師。布喀帖木兒不從，復遣人諭兀克乃丁庫沙，限五日內出降，許以不死。兀克乃丁庫沙計窮，遂與火者納昔耳哀丁等出降，盡獻其金玉寶貨。旭烈兀命兀克乃丁庫沙遣人偕蒙古官諭下四十餘堡，盡隳之。而阿剌模忒、倫白賽耳二堡猶拒命。旭烈兀自至阿剌模忒，攻之，始降。阿來曷丁阿塔瑪裏克志費尼得其內藏書籍、測量儀器。分遣諸將圍倫白賽耳，久始克之。木剌夷人居於西里亞者亦來降。兀克乃丁庫沙從旭烈兀至哈馬丹，復遣至西利亞說降伊思馬裏哀諸堡。 
事定，旭烈兀欲殺之，恐負約為天下笑，遲未發。兀克乃丁庫沙內不自安，請入朝。既至，憲宗拒不見，遣歸，行至通噶脫山，並其從者皆為蒙古官所害。旭烈兀之出師也，憲宗諭盡除木剌夷人。故旭烈兀分其人隸於各營，俟其酋入朝，下令無少長悉行誅戮。在苦亦斯單，殺一萬二千人，他處亦如之，間有得脫者，皆竄匿山谷以自活。其居西里亞者，不曰木剌夷，曰哈施身，能以麻葉釀酒迷人。其葉名哈施設，故稱其人為哈施身，又訛為阿殺辛。西域人稱謀殺者曰阿殺辛，語本於此。木剌夷建國傳七世，共一百七十六年而滅。
報達，直波斯海灣西北，臨體格力斯河，天方教哈裏發之都城也。天方教創於阿剌比人謨罕默德，其族分二派：一為柯勒奚施，一為倭馬亞。謨罕默德則系出柯勒奚施。謨罕默德卒，其妻阿夷舍之父阿部倍殼耳嗣為教主，始名曰哈裏發，譯言代天治事也。阿部倍殼耳立二年卒，倭馬亞人倭馬爾嗣為哈裏發十年，為刺客所殺，謨罕默德之女婿奧自蠻嗣十二年，為其僚婿阿里所殺。阿里遂嗣為哈裏發。阿夷舍與奧自蠻同族大怒，集奧自蠻舊部，與阿里戰於蒲斯拉，不勝。丹馬斯克大酋謨阿費牙起兵助之，與阿里戰於西芬，相持不下。二人遂分國而治：謨阿費牙治達馬思格，阿里治苦法。未幾，阿里為阿孛賭阿滿所害，子哈山嗣。甫半年，部眾潰亂，哈山遜位，還居默德那。謨阿費牙乃獨握政權。謨阿費牙為倭馬亞人，故稱為倭馬亞國。十五傳至末而換第二，逐其兄伊孛拉希母，而奪其位。旋為謨罕默德族人阿蒲而阿拔斯所殺，稱為阿拔斯國。是時西里亞、埃及、阿非利喀、阿剌比、波斯、小亞細亞、阿昧尼亞等部，皆為哈裏發屬地。阿拔斯衣尚黑，唐人所謂黑衣大食是也。自末而換第二以前，則為白衣大食。唐代宗時，嘗借兵於大食，以平兩京之亂。至德宗貞元二年，哈裏發哈裡突以謨薩，始遷都於報達，故又以報達為國名雲。哈裡突以謨薩卒，三子曰阿敏、曰麻謨訥、曰謨阿塔遜，分國而治。阿敏攻謨阿塔遜，為其將他海爾所殺，立麻謨訥為哈裏發，卒，謨阿塔遜嗣，以土耳基人為左右親軍。浸久為親軍所挾制，其後哈裏發之廢立，率出於親軍大將之手，紀綱陵替，國勢日衰。 
太祖平西域，哈裏發東方屬國存者無幾。時哈裏發為那昔兒累丁，與西域主阿剌哀丁謨罕默德有隙，西域主以兵侵報達，至呼耳汪阻風雪而退，那昔兒累丁怨之，構於蒙古。太祖徵西域，阿剌哀丁謨罕默德竄於海島，死後五年，那昔兒累丁亦卒，子哀脫塔海壁拉立一年卒，子木司丹錫爾壁拉嗣十六年卒，子木司塔辛壁拉嗣。 
乃馬真皇后稱制四年，大將貝住攻克羅哈你夕班等部兵及舍海而蘇耳城，距報達僅八日程，鴿書告於哈裏發，報達大震。值盛暑，駝馬多斃，貝住遂班師。五年，貝住攻牙庫拔城，為報達兵所敗。定宗崩後一年，貝住復攻克達枯克城，殺報達所置官吏。是時蒙古屢侵其境。 
木司塔辛壁拉之十五年，憲宗即位六年也，旭烈兀既滅木剌夷，謀攻報達。木司塔辛壁拉嗜音樂，嘗患頭痛，伶人作新琵琶七十二絃，聽之病頓愈，其國事皆決於羣臣。屬國若羅馬，若法而斯，若克而漫，盡降於蒙古；若哀而陛耳，若毛夕耳等尚依違不定。報達有十葉教人聚居一地，木司塔辛壁拉縱親軍掠之。其用事大臣謨牙代丁亦奉十葉教，怨哈裏發殘其同類，遂輸誠於旭烈兀，願為大軍向導。旭烈兀懲貝住之失利，疑報達不易攻，又恐謨牙代丁為誘敵之計，貽書責以要約。謨牙代丁復其書，具以虛實告之，勸旭烈兀亟進兵，又勸哈裏發裁兵以省餉，有警則徵屬國之兵入衛。木司塔辛壁拉吝於財，從之。哈裏發之相曰低瓦答兒，置正副各一人，低瓦答兒之副名哀倍克，與哈裏發不協，謀廢立。謨牙代丁知其謀，哀倍克亦知謨牙代丁通蒙古，各言於木司塔辛壁拉，皆不問。 
旭烈兀遣使以書諭之曰：「我徵木剌夷，令汝助兵，非有他意，欲締好也，而汝之兵終不至。汝席祖業為哈裏發，但日入之後，月始有光，日出則月沒矣。我蒙古自我祖西征，滅貨勒自彌，服塞而柱克，平低楞，收撫諸阿塔畢。凡此諸國逃人入汝境者，汝開門納之。我蒙古人至，則稱兵以拒。今我自至，汝如見機，毀平城堡，親來納降，或先遣將相大臣來議，汝位得保，我兵自退。如欲戰，則速集眾以待。屆飛走路窮，汝無後悔。」 
木司塔辛壁拉復書曰：「汝以偶然得志，便藐視天下。自西自東，凡信上帝崇正教者，皆我管屬。我一震怒，則義而闌之人皆羣起逐汝，特我不願眾庶罹於鋒鏑，故相容耳。汝安得令我平毀城堡。」蒙古使者出城，報達人皆怒目視之，欲加刃，謨牙代丁以兵護之，始獲免。 
旭烈兀得書，議進兵，木司塔辛壁拉問計於謨牙代丁，勸以納賄行成，而哀倍克不允。久之始命其大將素黎曼沙集兵，謨牙代丁管財賦，不急籌兵餉，逾五月兵始集，而餉仍遷延不發。木司塔辛壁拉復遣二使往言，自來攻報達者無不受天譴，歷引列國故事為証。旭烈兀斥其妄。 
報達東界有山為義拉克阿剌比部分界之地，有得而屯克堡守將曰勿姆姍哀丁，以事怨哈裏發。旭烈兀知其事，招之，果來降，使攻奪旁堡，為大軍前驅。忽姆姍哀丁歸而悔之，旭烈兀聞其中變，使怯的不花誘擒忽姆姍哀丁，命招堡中人出降，怯的不花悉殺之，並殺忽姆姍哀丁。 
憲宗遣星者窪殺哀丁至軍前，詢攻報達事。窪殺哀丁曰：「如攻報達，日不出，雨不降，士馬亡，年歲荒，風霾地震，國有大喪。」旭烈兀問奉釋教人及將士，皆曰：「吉。」詢納昔兒哀丁，則素仇哈裏發，力言無此六殃，引往時哈裏發為人致死之事，以折窪殺哀丁。納昔兒哀丁者，為木剌夷酋近侍，以書獻哈裏發，報達之相致書木剌夷酋，謂其交通鄰國，乃拘納昔兒哀丁於阿剌模忒堡，後從木剌夷酋降於旭烈兀者也。 
旭烈兀乃決計深入，以貝住為右翼，自羅馬涉毛夕耳，自報達西北境進；不花帖木兒、蘇袞察兒，偕術赤孫三人曰布而嘎、曰土拉爾、曰庫裏，將別隊佐之。以怯的不花、庫圖遜為左翼，自報達東南羅耳之境進。旭烈兀將中軍，自報達東境進，庫喀、伊而喀、鄂勒克圖、阿而袞阿喀、喀而拉克筆帖齊、賽甫曷丁、火者納昔兒哀丁、阿拉哀丁阿塔瑪裏克志費尼皆從，法而斯之阿塔畢遣其侄謨罕默德率兵助之。 
七年冬，大軍躪乞裏茫沙杭城。召貝住等東渡體格力斯河上游，來議軍事。以羊胛骨卜之吉，旭烈兀進至呼耳汪河，貝住等仍西渡體格力斯河，率所部進發。是時，哈裏發遣哀倍克、費度曷丁、喀拉辛酷耳等守體格力斯河東之牙庫拔城及八奇賽裏城，聞貝住軍已在河西，行漸近，亦引兵西渡，遇前鋒將蘇袞察克於盎瓦拔耳城，蒙古軍敗退。費度曷丁老於軍事，持重不輕進，哀倍克不從。追及於堵者耳河，蒙古軍背水為陣，戰竟日，無勝負。及暮，兩軍皆營河上。報達營地低下，大軍夜決堤淹之。次日進攻，覆其眾，費度曷丁、喀拉辛酷耳死之，哀倍克逃歸報達。 
貝住等至報達西域外，據其街市。是時怯的不花已平羅耳，與貝住會兵城下。旭烈兀中軍進駐報達城東。圍遂合。報達跨體格力斯河，分東、西二城。西城有子城，東城壁尤峻厚，城上築敵臺百六十三。中軍營於阿鄭門，怯的不花等營於開而拔提門，布而嘎等營於蘇克蘇而灘門，皆圍東城軍也。西則不花帖木兒、貝住等軍於體格力斯河上下游，列炮船上游，以防其逸。築壘掘濠，一晝夜工畢，取居發屋甓為炮臺，攻具亦備。 
哈裏發懼，遣謨牙代丁等見旭烈兀，乞如前議納降。旭烈兀曰：「此我在丹馬時之議，今我在報達城下矣。速令素黎漫沙、低瓦答兒來見我。」遲日，又遣使至旭烈兀，拒不見。攻克阿鄭門敵臺，城遂陷。哈裏發先後遣長子、次子出城乞降，旭烈兀拒之如前，遣人召低瓦答兒及諸將出城，哈裏發來否聽之。哀倍克、素黎漫沙不得已乃出謁，旭烈兀悉誅之。越日，哈裏發挈其三子暨官吏三千人出降。時憲宗八年正月也。 
旭烈兀置哈裏發父子於怯的不花營，兵入城大殺掠，至第七日居民求免，乃下令停刃，死者已八十萬人。旭烈兀至哈裏發宮內，命畢獻庫藏復詰窖金，目於井而出之，黃金珠玉充牣其中。旭烈兀以城中伏屍積穢，移駐郊外，遣使招諭庫昔斯單。木斯塔辛壁拉自知不免，請沐浴就死，同死者其長子及宦者五人，皆裹以氈置衢路，驅戰馬蹴踏而斃。木司塔辛壁拉在位十六年，報達阿拔斯傳三十七世而滅。 
次日，又殺其次子及親族等。幼子謨拔來克沙以倭而採哈屯乞免，得不死，後娶蒙古女生二子焉。 
自謨罕默德創立天方教，從者風靡，招徠不至，濟以兵力，闢地萬餘里。東西各國俯首臣伏，莫敢抵抗。有國者非受其冊封，即無以自立於臣民之上。冊封之禮，哈裏發遣人賜以纏頭巾一、約指一、刀一、騾一，鞍轡備，飾以珠寶。使者至，官吏郊迎，國主迎於國門之內，以口嘬使者手背，如卑幼見尊屬，或雲以口嘬騾蹄雲。使者宣命，首以護衛其教為勖，國主聽命惟謹。歷六百餘年，而哈裏發之位始絕。 
先是，哀脫塔海而壁拉之子阿卜而喀辛阿黑昧脫逃至阿剌比，旋至西里亞境。世祖中統二年，埃及國王迎至國中，立為哈裏發，受其策封為蘇而灘，謀復報達。以騎兵二千及阿剌比兵護以東行，遇其族人哀而哈勤以眾七百人會之，攻克歇拉城。蒙古將喀拉布哈與報達守將阿里巴圖皆以兵至，戰於盎拔城，大敗之。阿卜而喀辛阿黑昧脫走死。哀而哈勤遁歸埃及，嗣為哈裏發。然竊號一隅，託人宇下，不復能自立矣。
西里亞，埃及屬國，以他木古斯為都城。埃及與蒙古隔絕，不通使命。憲宗初，西里亞酋納昔兒商拉哀丁耶思甫取埃及之塔木司古司之地，後為埃及蘇爾灘哀倍克所敗，納昔兒乃割基納斯列母克渣及納蒲列斯海岸以請平。 
初，埃及蘇爾灘散裏卒，瑪蔑裏忽之長哀倍克代立，瑪蔑裏忽，波斯語僱兵也。散裏之先祖曰散拉赤，有騎兵一萬二千，皆購突厥之奴以供役，稱為瑪蔑裏忽。至散裏，為第六世，乃重用瑪蔑裏忽，由是瑪蔑裏忽之威權日重。至哀倍克，遂代散裏為蘇爾灘。 
已而哀倍克之部下七百騎，及所統巴阿里亞兵，逃於西里亞。巴阿里亞兵官見納昔兒巽懦不足恃，乃約埃及別部酋摩黑德阿馬兒攻哀倍克殺之。摩黑德阿馬兒，埃及前蘇爾灘阿扎兒之子也。 
是時，納昔兒以蒙古強盛，遣其宰相塞伊哀丁耶兒哈甫基來貢方物。及旭烈兀平報達，納昔兒愈恐。憲宗七年，遣其幼子阿基斯，並乞毛夕耳酋貝特累丁羅魯，奉書於旭烈兀，為之和解。旭烈兀問：「納昔兒曷不自來？」答以納昔兒出境，恐鄰國乘虛襲之。旭烈兀命阿基斯等返，以書諭納昔兒降，不應。 
旭烈兀乃進兵攻西里亞，以毛夕耳酋篤老，使其子蔑裏克散裏伊思馬哀從行。怯的不花率沙古魯人為前鋒，貝住將右翼，蘇袞察克將左翼，旭烈兀自將中軍。 
八年，由巴喀克山入赤烏魯俾克，攻拔扎基勒圖。旭烈兀子臺古塔兒牙世摩特別將攻拔蔑雅爾克。伊思馬哀攻阿兀忒，不下，去之。旭烈兀進至哀甫拉特，西里亞人大震。 
納昔兒方與摩黑德構兵和議，甫成，返他木古斯。旭烈兀至哈兒納，會諸將，剋期決戰。納昔兒兵雖眾，內有阿剌伯人、突厥人，實不用命。其宰相勸納昔兒降，大將哀密伊耳卑伊巴兒斥之，議未決。納昔兒與其弟撒魯屯於他木古斯城外，西里亞之瑪蔑裏忽乘其無備圍之。卑伊巴兒遣使告於埃及蘇爾灘，又求援於摩黑德及加伊羅。會瑪蔑裏忽將綽馬哀丁等復請降，圍始解。 
是時旭烈兀已拔哀而陛忒，乃於瑪納扎亞克爾烏脫羅姆、哀而陛忒及吉爾札亞造橋樑，濟師進掠瑪勒忽，遂圍阿列娑城。大軍至阿列娑附近之沙米哀特城，以城中無兵，引去。敗西里亞兵於巴庫遜山，拔阿列娑北之阿沙司城。旭烈兀諭阿列娑守將降，不從，攻七日克之，殺戮五日，隳其城。其內城後一月始下，獲納昔兒之母及其子。 
當旭烈兀入哀而陛忒，其酋瑪斯爾謨罕默德奔他木古斯，代治木剌夷。及大兵克阿列娑，乃逐謨罕默德後裔哈瑪脫之貴族，至阿列娑請降。旭烈兀以波斯人木司列烏沙為哀而陛忒長官。 
納昔兒聞阿列娑已失，退至加扎耳，復求援於埃及。埃及蘇爾灘為哀倍克之子瑪司兒，僅遣將守他木古斯，令城人攜家貲避兵於埃及。納昔兒至半途，為大軍所襲敗，乃奔於哀而阿庫奚。其宰相塞伊哀丁裏列伊瑪伊布阿里，以他木古斯降，返旭烈兀之使者。旭烈兀受其降，下令城中安堵無恐。 
九月，旭烈兀率大軍入他木古斯，其內城仍堅守不下，久始克之。又諭降哈列姆城。旭烈兀返阿列娑。明年，聞憲宗大漸，乃班師，以怯的不花留鎮西里亞，甫魯哀丁為阿列娑長官，貝特那為他木古司長官。 
後旭烈兀與術赤後王伯勒克相攻，埃及蘇爾灘遂與伯勒克連合。旭烈兀卒，阿八哈嗣位，埃及復以兵奪西里亞濱海之地。阿八哈與埃及構兵十年，屢失利，事具《阿八哈傳》。
這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

