
○食貨六 
　　△常課 額外課 和糴 和買 斡脫官錢 
　　凡商賈之稅，歲有定額，謂之常課；無定額者，謂之額外課。 
　　太宗二年，立徵收課稅所，凡倉庫院務官，選有資產及謹飭者充之。所辦課程，每月赴課稅所輸納。有貿易借貸者，徒二年，杖七十；所官擾民貪婪者，罪亦如之。定諸路課稅雜稅，三十分取一。 
　　中統四年。用阿合馬等言，凡京師權勢之家爲商賈，及以官銀賣買者，並赴務納稅，入城不弔者引向匿稅論。 
　　至元七年，申明三十分取一之制，以銀四萬五千定爲額，有溢額者別作增餘。凡典賣田宅不納稅者，禁之。二十年，頒李報課程比附增虧事例。是年，定上都稅課六十分取一，由舊城市肆院務遷入都城者。四十分取一。二十二年，減上都課稅，一百兩之內取七錢半。二十六年，從桑哥言，增天下商稅腹裏爲二十萬定，江南二十五萬定。二十九年，定輸納之限，不許過四孟月十五日。三十一年，詔商稅有增餘者，毋作額。 
　　元貞元年，復增上都稅課。天曆二年商稅總入之數： 
　　大都宣課提舉司，十萬三千六定十一兩。 
　　大都路，八千二百四十二定九兩。 
　　上都留守司，一千九百三十四定五兩。 
　　興和路，七百七十定十七兩。 
　　永平路，二千二百七十定四兩， 
　　保定路，六千五百七定二十三兩。 
　　順德路，二千五百七定九兩。 
　　廣平路，五千三百七定二十兩。 
　　彰德路，四千八百五定四十三兩。 
　　大名路，一萬七百九十五定八兩。 
　　懷慶路，四千九百四十九定二兩。 
　　衛輝路，三千六百六十三定七兩。 
　　河間路，一萬四百六十六定四十七兩。 
　　東平路，七千一百四十一定四十八兩。 
　　東昌路，四千八百七十九定三十二兩。 
　　濟寧路，一萬二千四百三定四兩。 
　　曹州，六千七十定四十六兩。 
　　濮州，二千六百七十一定。 
　　高唐州，四千二百五十九定六錢。 
　　泰定州，二千十三定二十五兩。 
　　冠州，七百三十八定十九兩。 
　　寧海州。九百四十四定。 
　　德州，二千九百十九定四十二兩。 
　　益都路，九千四百七十七定十五兩。 
　　濟南路，一萬二千七百五十二定三十六兩。 
　　般陽路，三千四百八十六定九兩。 
　　大同路，八千四百三十八定十九兩。 
　　冀寧路，一萬七百十四定三十四兩。 
　　晉寧路，二萬一千三百五十九定四十兩。 
　　嶺北行省，四百四十八定四十兩。 
　　遼陽行省，八千三百七十三定四十一兩。 
　　河東行省，四萬五千五百七十九定三十九兩。 
　　四川行省，一萬六千六百七十六定四兩。 
　　甘肅行省，一萬七千三百六十一定三十六兩。 
　　江浙行省，二十六萬九千二十七定三十兩。 
　　江西行省，六萬二千五百十二定七兩。 
　　湖廣行省，六萬八千八百四十四定九兩。 
　　額外課，凡三十有二。其歲入之數，惟天曆二年可考。 
　　一曰歷日，總三百十二萬三千一百八十五本，計中統鈔四萬五千九百八十定三十二兩五錢。大曆二百二十萬二千二百三本，每本鈔一兩。小歷九十一萬五千七百三十五本，每本鈔一錢。回回曆五千二百五十七本，每本鈔一兩。 
　　二曰契本，總三十萬三千八百道，每道鈔一兩五錢，計中統鈔九千一百十四定。至元二十二年，中書省議：諸人典賣田宅、人口、頭匹所立文契，赴務設稅，隨即粘連契本給付買主，每本收寶鈔三錢。皇慶元年，契本舊制收中統鈔三錢，改收至元鈔三錢。至天曆二年，收一兩五錢。 
　　三曰河泊，總計鈔五萬七千六百四十三定二十三兩四錢。 
　　四曰山場，總計鈔七百十九定四十九兩一錢。至大元年，罷山場、河泊課程，聽民採取。 
　　五曰窯冶，總計鈔九百五十六定四十五兩九錢。瓷窯二八抽分。至元五年，均州軍戶韓玉芳乞三十分抽一，制國用使司不允。 
　　六曰房地租，總計鈔一萬二千五十三定四十八兩四錢。延祐二年，戶部議：軍戶諸色人等凡典賣田宅，皆從尊長畫字取問，有服房親次及鄰人典主不願者，限十日批退，違限決十七；願者限十五日批價，依例立契成交，違限決二十七。其親鄰典主取東畫字財物，決二十七，業主虛擡高價，不成交易者，決二十七。聽親鄰典之百日收贖，業主不交業者，決四十七。至元七年，令質押田宅者依例立契。元貞元年，中書省議：典賣田宅不赴官告給公據，私行交易者，痛行斷罪，田糧一半沒官，一半付告人充賞。 
　　七曰門攤，總計鈔二萬六千八百九十九定十九兩一錢。至元二十九年，湖南道縣尹李琮等上言：「民戶除納商稅、酒醋課程外，每戶一年滾納門抹地畝一兩二錢，驗地畝多寡科徵，亦有應納二十餘定之家，周歲計鈔二萬餘定，比之腹裏包銀，增加數倍。民戶貧窮無可送納，以致逃亡，嘯聚爲寇。所欠課程勒令官司揭借，或令見存民戶分納。乞概行除免，以拯官民之困。」比較錢糧官、戶部張侍郎議：「門攤課程仍通行依額認辦，除離城十里之內依舊例稅米外，十里之外驗有地畝均科，各家佃戶再不重復納稅，其無地下戶並行除免。」 
　　八曰池塘，總計鈔一千九定二十六兩。 
　　九曰蒲葦，總計鈔六百八十六定三十三兩四錢。 
　　十曰食羊等課，總計鈔一千七百六十定二十九兩七錢。 
　　十一曰獲葦，總計鈔七百二十四定六兩九錢。 
　　十二曰媒炭，總計鈔二千六百十五定二十六兩四錢。 
　　十三曰撞岸，又名岸例，總計鈔百八十六定三十七兩五錢。 
　　十四曰山查，總計鈔七十五定二十六兩四錢。 
　　十五曰曲，江浙省鈔五十五定三十七兩四錢。 
　　十六曰魚課，江浙省鈔一百四十三定四十兩四錢。江南魚戶自備工本辦課，認一百定課程。至元二十二年，改爲打算魚數，十分爲率，魚戶收三分，官收七分。 
　　十七曰漆課，總計一百十二定二十六兩。 
　　十八曰酵課，總計鈔二十九定三十七兩八錢。 
　　十九曰山澤，總計鈔二十四定二十一兩一錢。 
　　二十曰蕩課，平江路八百八十六定七錢。 
　　二十一曰柳課，河間路四百二定四兩八錢。 
　　二十二曰牙例，河間路二百八定三十三兩八錢。 
　　二十三曰乳牛，真定路二百八定三十兩。 
　　二十四曰抽分，黃州路一百四十四定四十四兩五錢。 
　　二十五曰蒲課，晉寧路七十二定。 
　　二十六曰魚苗，龍興路六十五定八兩五錢。 
　　二十七曰柴課，安豐路三十五定十一兩七錢。至元二十四年，罷江南柴薪、竹木、岸例、魚、牙諸課。 
　　二十八曰羊皮，襄陽路十四定四十八兩八錢。 
　　二十九曰瓷課，冀寧路五十八定三兩六錢。 
　　三十一曰姜課，興元路一百六十二定二十七兩九錢。 
　　三十二曰白藥，杉德路十四定二十五兩。 
　　和糴之名有二：曰市糴糧，曰鹽折草。 
　　市糴糧，始於中統二年，以鈔一千二百定於上都、北京、西京等處糴三萬石。四年，以解鹽引一萬五千道和市陝西軍儲，又命札馬刺丁糴糧，仍敕軍民官勿阻。五年，諭北京、西京等路市朵軍糧。至元三年，以南京等處和糴四十萬石。四年，命沔陽州等中納官糧，續還其直。八年，驗各路糧價，增十分之一和糴三十九萬四千六百六十石。六年，以兩淮鹽五道引，募客旅中糧。十九年，以鈔三萬定，市糴於隆興、德興府、宣德州。二十年，以鈔五千定市糴於北京，六萬定市糴於上都，二千定市糴於應昌。二十一年，以河間、山東、兩浙兩淮鹽引，募諸人中糧。又以鈔四千定，於應昌市糴。又發鹽引七萬道，鈔三萬定。於上都和糴。二十二年，以鈔五萬定，令木八刺沙和糴於上都。詔江南秋收。官爲定例收糴。次年，減價出糴。二十三年，發鈔五千定市糴沙、靜、隆興軍糧。二十四年，官發鹽引。聽民中糧，又以揚州、杭州鹽引五十萬道換民糧。二十七年，和糴京糧，其價每十兩之上，增一兩。延祐三年，中糴和林糧二十三萬石。五年、六年，又各和中二十萬石。 
　　鹽折草，始於大德八年。每年以河間鹽，令有司於五月預給京畿郡縣之民，至秋成，各驗鹽數輸草，以給京師襪馬之用。每鹽二斤，折草一束，重十斤。歲用草八百萬束，折鹽四萬斤。 
　　和買之法，其載於《至元新格》者，諸和買物須驗出產停頓去處，分均買，其官吏不得先以賤拘收，秋勒人戶。違者痛行斷罪，計其餘價。依數追還。諸和買須於收物處榜示見買物色及價鈔。物既到，官鈔即給示。仍須正官監之，置簿以備檢勘。至元十三年，敕上都總管府和顧和買，權豪與平民均輸。十八年，敕安西等處軍站，凡和顧和買，與民均役。十九年，合刺奴、脫脫等言：「古人任土作貢，必因其土地所生，風氣所宜，以爲之制。今日和買，不隨其所有，而強取其所無。和買請物，分文價鈔並不支給，百娃典象賣產、鬻子僱妻，多方尋買以供官司。而出產之處，知其物他處所無，此處所有，於是高擡價鈔。民戶應當官司，不能與較，惟命是聽。如此受苦不可勝言。乞明降指揮，今後應有和買，止於出產去處隨時收取，庶免生事害人，天下幸甚。」戶部依所議行之。 
　　二十九年，定和買折收物色，本路官司估直，從宣慰司差官檢覆，如有不實，廉訪司官依例體察糾治。 
　　至大三年，戶部議準：「州縣官司風聞和買諸物，暗令所佔佃戶，或緞匹，或絹布，督逼各戶織造。將百姓所納之物，百般疏駁，以己物添價送納，並其餘和買諸物，亦皆倚賴官勢，賤買貴賣，損民取利，或克除價直，或移換昏鈔，不得實價到民。所有今歲和買計置物色，擬令路府州縣長官色目、漢人各一員，與物主交易兩平收買，隨即交直。所用價鈔，於本處系官錢內放支。」 
　　至攢運官物，又有和顧之法。《至元新格》：諸和顧腳力皆盡行車之戶，少則於近上有車戶內和顧。仍籍其輸轉，勿使官吏挪攢作弊。 
　　大德五年，兵部議：遞運腳力兩平和顧，除大都至上都並五臺腳價外，其餘路分比附各處所擬千斤百里以中統鈔爲則。旱腳山路十五兩，平川十二兩。江南、腹裏河道水腳。上水八錢，下水七錢。江淮黃河，上水一兩，下水七錢。驗實有斤重，於系官錢內放支。中書省如所擬行之。 
　　斡脫官錢者，諸王妃主以錢借人，如期並其子母征之。元初，謂之羊羔兒息。時官吏多借西域賈人銀，以償所負，息累數倍，至沒其妻子猶不足償。耶律楚材奏令本利相侔，永爲定例。 
　　中統三年，定諸王投下取索債負人員，須至宣撫司，彼此對證，委無異詞，依一本一利還之。毋得將欠債官民人等強行拖拽，人口、頭匹准折財產，攪擾不安。違者罪之。 
　　至元八年，立斡脫所。以掌其追征之事。二十年，蠲昔刺斡脫所負官錢。是年，詔，「未收之斡脫錢，悉免之。」二十九年，復詔：「窮民無力者，本利免其追徵，中戶則徵其本而免其利。」 
　　元貞元年，詔：「貸斡脫錢而逃匿者罪之，仍以其錢賞首告者。」 
　　大德元年，禁權轟斡脫，大德二年，諸王阿只吉索斡脫錢，命江西行省籍負債者之子婦。省臣以江南平定之後，以人爲貨，久行禁止。移中書省，罷其事。五年，禁斡脫錢夾帶他人營運，違者罪之。六年，札忽真妃子、念木烈大王位下遣使人燕只哥歹等追徵斡脫錢物，不由中書省，亦無元借斡脫錢數目，止雲借斡脫錢人不魯罕丁等三人，展轉相攀，牽累一百四十餘戶。中書省議準：凡徵斡脫官錢者，開坐債負戶計人名、數目，呈中書省，轉諮行省官同爲徵理。照驗元坐取斡脫錢人姓名，依理追徵，毋致勾擾違錯，著爲令。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

