
卷一百一十·列傳第七
　
○太祖諸子五 拖雷下 
△阿里不哥藥木忽兒 撥綽 牙忽都 末哥 闊烈堅 也不幹 
阿里不哥，拖雷第七子，世祖同母弟也。 
憲宗伐宋，命世祖分兵趨鄂州，以阿里不哥留守和林，孛魯歡、阿藍答兒輔之。憲宗崩，以序以賢，世祖當立。先是，世祖受關中分地，阿藍答兒爲行省，鉤考陝西、河南財賦，多所譴責。事具《世祖本紀》。至是，阿藍答兒恐世祖追論其罪，乃與渾都海、脫火思、脫裏赤等謀立阿里不哥。 
中統元年，世祖即位於開平。阿里不哥亦僭號於和林城西按坦河，太宗後王海都，憲宗後王阿速帶、玉龍答失、昔里吉，察合臺後王阿魯忽，曲裏堅子阿而喀台，旭烈兀子出木哈兒等及拔都母庫托克臺可敦皆附之。獨斡赤斤大王謂，世祖應嗣大位。初，憲宗留輜重於六盤山，以大將渾都海守之。又分兵戍東、西川，其將爲怯的不花、明裏火者等，皆與阿里不可通。阿里不哥使霍魯歡、劉太平行省於關右，藉以抗命。詔宣撫使謙希憲執霍魯歡、劉太平殺之，屍諸市，並誅怯的不花於東川，明裏火者於西川。於是渾都海舉兵應阿里不哥，阿藍答兒自和林援之。世祖遣使諭阿里不哥。不奉命，殺諸王阿畢世喀，引兵而東，以出木哈兒、合剌札爲前鋒，遇世祖所遣亦孫哥之軍，一戰而潰。 
是年冬，車駕至和林。時阿藍答兒渾都海已伏誅，阿里不哥駐謙謙州，知不敵，遣使歸命，請俟馬肥入覲。且雲願約伯勒克、旭烈兀、阿魯忽三王同入朝。世祖允之，命速來，勿俟三王，以亦孫哥守和林待之。車駕還開平，遣散餘軍。 
二年秋，阿里不哥至和林，僞言歸順，出不意突攻亦孫哥，敗之，遂據和林，乘勝逾漠而南。帝聞警，亟徵兵，自將御之。冬十一月壬戌，戰於昔木土淖爾。國王塔察兒爲左翼，親王合丹、附馬納陳爲右冀，親王撥綽將中軍，斬其將合丹豁爾赤，阿里不哥大敗。敕勿窮追，俟其悔悟。阿里不哥見無追兵，越十日，回兵再戰於阿兒忒之地。自旦至晡，勝負未分，而阿里不哥退走。是時阿魯忽引兵至忽只兒之地，殺阿權裏不哥守將唆羅海，將歸命於世祖。阿里不哥因是亟引而西，欲攻阿魯忽，道過和林，不守而去。帝撫定和林，免其今年賦稅。十二月，車駕還大都。 
三年，阿里不哥之將哈刺不花與阿魯忽戰於布剌城及賽剌木淖爾，兵敗，哈剌不花沒於陣。阿魯忽恃勝輕敵，還駐亦剌八里，遣散其兵。未幾，阿速帶率第二軍繼至，入自鐵門，陷阿力麻裏城，阿魯忽敗走，逾天山而南，至兀丹、乞思閤兒。 
四年，阿里不哥兵復至，阿魯忽迎戰於渾八升，又敗退至撒馬爾幹。阿里不哥亦北還。其將士以阿里不哥多殺阿魯忽之衆，自戕蒙古同類，羣議其非。玉龍答失已反正，駐阿爾泰山。於是阿里不哥部衆多往投之。時天山南北戶口逃亡，餱糧無所出。阿里不哥飢因，恐阿魯忽乘其勢弱來攻，乃使合剌旭烈兀妃倭耳幹納偕馬思忽惕往議和。海都附阿里不哥攻阿魯忽，又爲所敗。 
阿里不哥失援，勢益蹙。至元元年正月，遣使乞降。帝預敕近邊，和糴以餉其衆。秋七月庚子，阿里不哥與玉龍答失、阿速帶、昔里吉至京師。入謁。帝熟視無言，既而哭，阿里不哥亦哭。帝曰：「試據理言之，我兄弟二人孰應嗣大位。」阿里不哥曰：「昔日我爲是，今日汗爲是耳。」諸王阿濟格謂阿速帶曰：「殺我兄弟阿畢世喀，非汝耶。」阿速帶曰：「此奉阿里不哥之命。今我臣服於汗，若汗命殺汝，我亦不能不從。「世祖禁止其爭，命阿里不哥坐於諸子之列。次日，使四親王、三大臣鞫其諸將。阿里不哥自引僭號與抗命之罪，與諸將無與。其部將最長者爲禿滿，奮然曰：「是我等之謀。請勿罪阿里不哥，而置我等於刑。」帝獎其忠，復詰阿里不哥。乃曰：「孛魯歡、阿藍答兒二人勸我：先帝已崩，兩兄將兵在外，我爲留守，義當嗣立。」於是誅孛魯歡、忽察、禿滿、阿里察、脫忽思等凡十人。諸王大臣議免阿里不哥、阿速帶之死，請告於旭烈兀、伯勒克、阿魯忽諸王，俾審議以聞。旭烈兀，伯勒克咸是廷議，阿魯忽則謂末受朝廷冊命，不置詞。 
三年，阿里不哥卒於大都。四子：曰明理帖木兒、藥木忽兒、乃剌忽不花、剌甘失甘。 
明理帖木兒，初從海都叛。大德十年，始棄察八兒降於武宗。明年正月，從安西王阿難答入朝。成宗崩，伯嶽吾皇后與左丞相阿忽台等謀立阿難答，仁宗執殺阿忽台，廢伯嶽吾皇后。明理帖木兒黨於阿難答，帥衆抗命。兵敗，執送上都，與阿難答同賜死。曾孫阿兒帖，嗣旭烈兀後王不賽因之汗位。 
藥木忽兒，至元八年從皇子北平王那木罕備北邊，駐阿力麻裏。十四年，諸王脫黑帖木兒與藥木忽兒及玉龍答失之子撒里蠻，合謀劫北平王執之，並械繫丞相安童，挾河平王昔里吉以叛，執益蘭州等五部斷事官劉好禮，盡據嶺北之地。諸王叛者相屬。 
秋七月，丞相伯顏視師和林，與昔里吉、藥木忽兒戰於斡魯歡河。相持既久，伯顏伺其懈擊敗之。兀魯兀特將哈答窮追昔里吉、藥木忽兒至野孫河，昔里吉、藥木忽兒遁走乞兒吉思。 
先是，斡魯歡河之戰，伯顏奪脫黑帖木兒輜重，昔里吉不能援；脫黑帖木兒怨之，遂附於撒里蠻，使告海都、忙哥帖木兒，且脅藥木忽兒從之。藥木忽兒與之戰，獲脫黑帖木兒，藥木忽兒勸昔里吉殺之。脫黑帖木兒善故，好乘白馬，謂戰血濺白馬，如婦人之施朱也。 
脫黑帖木兒死，撒里蠻失援，昔里吉執送於朮赤後王寬徹，爲其舊部所奪回，攻昔里吉、藥木忽兒，獲而執之，獻於朝。經斡赤斤後王分地，受藥木忽兒賂，劫之去，僅以昔里吉來獻。 
藥木忽兒旋附於海都。元貞二年秋，與昔里吉之子兀魯思不花俱來降。明年正月入朝，成宗大悅，爲之改元肆赦，命藥木忽兒屯田和林，與晉王甘剌麻同御海都，率阿速千戶玉哇失敗海都兵於巴阿鄰之地。 
大德三年，封定遠王，賜鋈金銀印龜紐。九年，改威定王，換金印駝鈕。至大元年，進封定王。三年，設王府官如例。尋卒。 
子薛徹幹嗣，至治三年泰定帝即位，授以其父金印。泰定三年，又增置定王總管府。 
乃剌忽不花子孛羅，大德六年以誣告濟南王，謫於四川八剌軍中自效。七年，以破賊有功，徵詣京師。十年，封鎮寧王，賜金印。延祐四年，進封冀王。 
剌甘失甘子那海，亦封鎮寧王。 
撥綽，拖雷第八子，亦譯爲不者克，又作哈必赤。母曰乃馬真氏。驍勇善射。 
從拔都徵奇卜察克。其別部酋八赤蠻爲大軍所敗，遁去，竄於亦的勒河林麓中，轉徙無常。憲宗與撥綽，各率小艦百艘，艘載百人，窮搜兩岸。見一老婦詢之。知八赤蠻已遁入海島，以無舟楫將返。忽大風起，卷海水去，大軍遂徒涉至島中，生獲八赤蠻。八赤蠻請憲宗手刃之，憲宗命撥綽斬之，旋師而東。撥綽與諸王昔班、不里再侵乞卜察克之蔑裏姆部，論功以撥綽與速不台居最，賜號拔都兒。 
中統元年，阿里不哥僭號和林，其將阿藍答兒率所部西，與渾都海兵合。世祖命撥綽與諸王合丹督便宜總帥汪良臣往討，大敗之，斬阿藍答兒、渾都海。 
明年冬，阿里不哥渡漠而南，撥綽從車駕親征，敗阿里不哥於昔木土淖爾，追北五十里。阿里不哥遁去。 
又明年，賜行軍印及金、銀海青符各二，總諸軍討李璮。璮退保濟南，築長圍困之，自四月至於七月，城破獲璮，縛至賬前磔之。 
至元三年，賜金素幣及銀鈔。未幾，卒。子薛必烈傑兒，早卒。 
薛必烈傑兒子牙忽都，年十三，世祖命襲其祖父之位。 
至元十二年，從北平王備邊於北庭。河平王昔里吉有異志，誘牙忽都，不從，益謹事北平王。八魯渾拔都兒粘闓與海都通，率所部引去；北平王遣牙忽都追禽之。明年，藥木忽兒等執北平王奉昔裏去以叛，囚牙忽都。牙忽都與那臺等謀逃歸，又爲所覺，那臺等皆死，復囚牙忽都，困辱備至。 
十四年，丞相伯顏討昔里吉等，戰於斡魯歡河。牙忽都潛結赤斤帖木兒，亂其陣，因得脫走。至京師，鬚髮盡白。世祖憫之，賞齎甚厚。 
明年，與土土哈討海都。牙忽都邏得諜者，知虛實，先登陷陣，破其精兵。海都遁，奪還俘口，以功賜鈔、幣、鎧甲、弓矢。 
二十四年，乃顏叛，遣使誘河間王也不幹。也不幹應之，引兵東趨太祖大斡兒朵。時北安王再出防邊，駐軍帖木兒河，遣親王闊闊出指揮土土哈等率衆追之。牙忽都將三百騎，進至阿赤怯之地。時怯必禿忽兒霍臺誘蒙古軍二萬從乃顏，牙忽都知之，夜襲其營，突入帳中，遇忽都滅兒堅，幾獲之，間道逸去。 
二十七年，海都入寇。時朵兒朵哈方守大斡兒朵。詔牙忽都同力御之。軍未戰而潰，牙忽都妻子及輜重悉爲藥木忽兒、明理帖木兒所掠，獨與十三騎奔還。世祖優加撫慰，封鎮遠王，賜鋈金銀印，妻以翁吉剌氏女。並厚賜資裝。覆命納裏忽、徹徹不花撫其部衆之被掠者。以籍沒桑哥之家財賜之，仍各賜白金五十兩、珠一卮，鈔幣稱是。又命牙忽都守北安王第二斡耳朵。王卒，帝命掌大斡耳朵，固辭。 
成宗即位，武宗以懷寧王撫軍漠北，命其子脫烈帖木兒從。五年，海都、篤哇入寇，大戰於迭怯裏古哈剌哈塔之地，王師失利，脫烈帖木兒翼衛武宗力戰，功多。 
成宗崩，安西王阿難答、明理帖木兒謀奉伯嶽吾皇后稱制，牙忽都以正義折之。武宗入繼大統，以其父子忠勤，未改元即進封牙忽都楚王，賜金印，置王傅，以叛王察八兒親屬賜之，仍令脫烈帖木兒襲封鎮遠王。 
至大三年六月，察八兒歸命入朝，武宗告祀太廟，大宴宗親。牙忽都即席言曰：「昔我成吉思可汗戡定三方，惟南服未平。至薛裨可汗，始混一四海。獨宗室諸王弗克同堂而燕。賴天之靈及陛下神武，拔都汗之裔首先效順。今察八兒又舉族來歸。人民境土悉爲一家，地大物衆，有可恃者，有不可恃者。臣聞成吉思可汗有訓，辭禪可汗誦之：「理亂絲者斷以刀，櫛亂髮者束以繩，治亂國者齊以法；所以辨上下，定民志。今末大不掉，僭亂屢作，因循不改，民將生心。乞畫一法令，俾有所懲勸。」武宗及諸王皆改容竦聽焉。 
牙忽都卒，仁宗命脫烈帖木兒嗣楚王。延祐中，明宗出鎮雲南，行次延安，王府常侍教化等與行省丞相阿思罕密謀擁戴。事敗，脫烈帖木兒坐累，徙吐番，沒家資之半。及明宗即位，詔曰：「脫烈帖木兒何罪，其復王封。人民財產悉歸之。」卒，子八都兒嗣。 
八都兒三子：曰燕帖木兒，曰速哥帖木兒，曰朵羅不花。八都兒卒，燕帖木兒嗣。 
末可，拖雷第九子。 
定宗崩，末哥與拔都等定議立憲宗。從憲宗伐宋，末哥別將一軍，由洋州入米倉關，承製得便宜行事，速哥、李庭諸將咸受節制。 
憲宗崩於合州，時世祖方圍鄂，末哥密使以凶問來告，且請北還。世祖班師至衛州，遣趙良弼如京兆，訪察秦蜀人情向背。良弼還報，稱末哥獨竭心翼戴，可以六盤及東西川軍事委之。世祖即位，推恩宗室，賜末哥銀三千五百兩。末幾，卒。 
子昌童嗣。初末哥賜印，稱皇弟之寶。中統二年，封昌童永寧王，改其父玉寶爲金印焉。大德四年，坐誣告濟南王，謫劉國傑軍中自效，以討賊有功，徵還。卒。 
子伯帖木兒嗣。至治三年，以不法，命宗正府及近侍鞫其王傅之罪。卒。子伯顏帖木兒嗣。 
闊列堅，母忽蘭皇后有寵。太祖愛闊列堅，視如嫡子。太宗七年，從拔都伐斡羅斯，中流矢座。 
四子，長曰忽察，嗣父封，卒。 
子忽魯歹嗣，至元二年封河間王，從皇子那木罕屯阿力麻裏。昔里吉劫那木罕以叛。忽魯歹自拔來歸。卒。 
子也不幹嗣。二十一年，那木罕再鎮北邊，屯塔密兒河上，也不幹從，二十四年，乃顏叛，也不幹率所部東走應之。駙馬潤裏吉思、大將土土哈疾追七晝夜，及於孛怯嶺，大敗之。也不幹奔客魯漣河。土土哈收其餘衆，沿河而下，遇叛王也鐵哥，擊敗之，禽叛王。哈兒魯、乞卜察克、康裏等部新附之民，至是來歸。明年冬，也不幹入寇，卜都馬失、塔不臺、忽剌忽、阿塔海等先後敗之。未幾，爲千戶答答呵兒所獲，伏誅。 
太祖諸幼子：曰察兀兒，曰本兒徹，曰兀魯察；俱早卒。 
史臣曰：「《春秋》傳曰：『緩追逸賊，親親之道。』世祖待阿里不哥，其合於《春秋》之義乎？或謂開平即位，背先朝之家法，故和林拒命，無以罪之。然桓公殺糾，太宗殺建成、元吉，推刃之時，曾無顧忌。嗚呼，視世祖何如哉！」

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

