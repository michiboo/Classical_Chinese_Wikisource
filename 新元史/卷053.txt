
元之運河，自通州至京師爲通惠河，自通州至直沽爲白河，自臨清至青沽爲御河，自東昌須城縣至臨清爲會通河，自三汊口達會通河爲揚州運河，自鎮江至常州呂城堰爲鎮江運河，南逾江淮，北至京師，爲振古所無雲。 
通惠河，一名阜通河，又名壩河，上源出於白浮、甕山諸泉。先是，中統三年，郭守敬面奏：「中都舊漕河，東至通州，引玉泉水以通舟，歲可省僱車錢六萬緡。」從之。迨至元二十八年，守敬復建言：「疏鑿通州至都漕河，改引渾水溉田，於舊閘河蹤跡導清水，上自昌平縣白浮村引神山泉，西折而南合雙塔、榆河、一畝、馬眼、玉泉諸水，繞出甕山後，匯爲七里濼，東入西水門，貫積水潭，東南出文明門，東至通州高麗莊入白河，總長一百六十里一百四步。塞清水口二十處，閘壩十處，共二十座，節水以通漕運，誠爲便益。」帝覽奏喜曰：「當速行之。」於是復置都水監，以守敬領之。首事於至元二十九年春，告成於三十年秋，賜名通惠河。凡役軍一萬九千二百二十八，工匠五百四十二，水手三百一十九，沒官囚奴一百七十二，計二百八十五萬，用鈔一百五十二萬錠。工興之日，命丞相以下皆親操畚閘爲之倡。置閘之處，往往於地中得舊時磚石，人皆歎服。船既通行，公私便之。 
其閘壩之名曰：「廣源閘；西域閘二，上閘在和義門外西北一里，下閘在水門西三步；海子閘，在都城內；文明閘二，上閘在麗正門處水門東南。下閘在文明門西南一里；魏村閘二，上閘在文明門東南一里，下閘西去上閘西去上閘一里；籍東閘二，在都城東南王家莊；郊亭閘二，在都城東南二十五里銀王莊；通州閘二，上閘在通州西門外，下閘在通州南門外；楊尹閘二，在都城東南三十里；朝宗閘二，上閘在萬億庫南百步，下閘去上閘百步。又築阜通七壩，潭溝壩九，王村壩二，鄭村壩一，西陽壩三，郭村壩二，千斯壩一，通州石壩一。宋本《都水監廳事記》，通州新壩作常廬壩。以大都至通州地勢相懸高下四丈，故多爲閘壩，以資蓄泄蔫。 
元貞元年，工部言：「通惠河創造閘壩，所費不資，全在守者上下照看修治，今擬設提領三員，管領人員專巡護之事，其西城閘改名會川，海子閘改名澄清。魏村閘改名惠和，籍東閘改名慶豐，郊亭閘改名平津，通州閘改名通流，河門閘改名廣利，楊尹閘改名溥濟。」 
大德六年，漕司言：「歲漕百萬，全藉船壩伕力。自冰開發運，至河凍時止，計二百四十日，日運糧四千六百餘石。所轄船伕一千三百餘人，壩夫七百二十人，佔役晝夜不息。今年水漲決壩堤六十餘處，雖經修畢，鞏霖雨衝圮，走泄運水。點視河堤，量加修築，計深溝壩一萬五千一百五十二工，王村壩七百十三工，鄭村壩一千一百二十五工，西陽壩一千二百六十二工，郭村壩一千九百八十七工，千斯壩下一處一萬工，總用工三萬二百四十。」議上，中書省如所請。 
至大四年，中書省臣言：「通州至大都運糧河閘，始務速成，故皆用木，歲久木朽，一旦俱敗，然後致力，將恐不勝其勞。今爲永固計，宜用磚石，以次修治。」從之。至泰定四年，工始竣。 
天曆三年，中書省臣言：「世祖時開挑通惠河，仝籍上源白浮、一畝等泉之水以通漕運。今諸寺觀及權勢之家，私決堤堰，灌田安磑，致河淤淺妨漕事，乞禁之。」詔：「白浮、甕山直抵大都運糧河堤堰，諸人毋抉勢偷決。」大司農、都水監嚴禁之。 
凡通惠河之上源，曰金水河，出於宛乎玉泉山，流至義陽門南水門入京城。至元二十九年，中書右丞馬忽速言：「金水河所經運石大河及高良河西河，俱有跨河跳槽，今已損壞，請新之。」從之。至大四年，敕引金水河注於光天殿西花園石山前舊池，置閘四，以節水勢，工成，役夫匠二十九，工二千七百二十三。 
曰雙塔河，出昌平縣孟村一畝泉，經雙塔店而東，至豐善村，合榆河，入通惠河，至元三年，巡河官言：「雙塔河時將泛溢，不早爲備，恐至潰決。」都水監乃差夫修治，凡合閉水口五處，用工二千一百五十五。 
曰白浮、甕山。白浮泉水，在昌平縣界，西折而東，經甕山湖，自西水門入都城。大德七年，甕山等處看閘提領言：「自閏五月，晝夜雨不止，六月九日，山水暴發，漫流堤，衝上決水口。」都水監自九月二十一日興工，至十月工竣，實役軍夫九百九十三人。十一年三月，白浮、甕山河堤崩三十餘里，編荊笆爲水口，以泄水勢，計笆口十一處，四月興工。十月工竣。皇慶元年，都水監言：「白浮、甕山提，多低薄崩陷處，宜修築。」來春二月入役，八月工竣，總修長三十七里二百十五步，計工七萬三千七百七十。延祐元年，都水監言：「自白浮、金山下至廣源閘堤堰，多淤，源泉不能通流。」會計工程，差軍夫千人疏瀹之。泰定四年八月，山水泛溢，沖決甕山諸處笆口。自八月二十六日興工修築，九月十二日工竣。役軍夫二千人，實役九萬工，四十五日。 
其西北諸泉之水匯於都城內者，爲積水潭，一名海子，以石甃其四圍。延祐六年。都水監計會前後，與舊石岸相接。用石三百五，各長四尺，寬二尺六寸，厚一尺，用工三百五，役丁夫五十，石工十九。至治三年，大都河道提舉司言：「海子南岸東西道路，當兩城要衝，金水河浸潤於上，海子衝齧於下，且道狹，多泥淖，車馬難行，如以石砌之，實長久之計。」從之。 
金水河，又謂之隆福宮前河。至治二年，敕：金水河在世祖時濯手有禁，今則洗馬者有之，比至秋疏滌，禁諸人毋得污穢。 
白河，源出塞外，經漷州爲潮河川，南流至通州潞縣，合榆、渾諸水，亦名潞河，又東南至香河縣，又過武清縣，達於靜海縣，至直沽入海。 
至元三十年九月，漕司言：「通州運糧河，全仰白、榆、渾三河之水合流，舟楫之行有年矣。今歲新開閘河，分引渾、榆二河上源之水。故自李二寺至通州三十餘里，河道淺澀。今春夏天早，有水深二尺處，糧船不通，改用小料船搬載，淹延歲月，致虧糧數。先是，都水監相視白河，自東岸吳家莊前，就大河西南，斜開小河二里許，引榆河合流至深溝壩下，以通漕舟。今丈量，自深溝、榆河上灣，至吳家莊龍王廟前白河，西南至壩河八百餘步。及巡視，知榆河上源築閉，其水盡趨通惠河，止有白佛、靈溝子母有二小河水人榆河，水淺不能勝舟。擬自吳家莊就龍王廟前閉白河，於西南開小渠，引水自壩河上灣入河榆，庶可漕運。又深溝樂歲五倉，積貯新舊糧七十餘萬石，站車挽運艱緩。訪視通州城北通惠河積水，至深溝村西水渠，去樂歲、廣儲等倉甚近。擬自積水處由舊渠北開四百步，至樂歲倉西北，以小料船載甚便。」中書省議，從之。 
大德五年五月，中書省言：「自楊村至河西務河堤三十五處，用葦一萬九千一百四十束，軍夫二千六百四十人，度三十日工畢。」都水監言：「分官自濠寨至楊村歷視壞堤，督軍夫修築，以霖雨水溢，故工役倍元料，自寺洵口北至蔡村、清口、孫家務、辛莊、河西務堤，就用元料葦草，修補卑薄，創築月堤。其楊村兩岸相對出水河口四處，葦草不敷，令軍夫採刈，至九月工竣。惟楊村堤岸隨修隨圮，蓋爲用力不固，徒煩工役，其未修者俟來春水涸興工。」 
延祐六年十月，中書省言：「漕運糧儲及南來商賈舟楫，皆由直沽達通惠河。今岸崩泥淺，不早疏浚，有礙舟行，必致物價騰貴。都水監職專水利，宜分官一員以時巡視，遇有頹圮淺澀，隨宜修築。如功力不敷，有司差夫助役，怠事者究治。「敕下都水監施行。 
至治元年正月，漕司言：「夏運海糧一百八十九萬餘石，轉漕往返，全藉河道通便。今小直沽汊河口潮汐往來，淤泥壅積七十餘處，漕運不能通行，宜移文都水監疏浚。」工部議：「農作方興，兼民多艱食，若不差軍助役，民力有所不逮。」樞密院言：「軍人不敷。」省議：「方東作之時，若差民丁，恐妨歲事。其令大都募民夫三千人，日給傭鈔一兩、糙粳米一升，委正官驗日文紿，令都水監及漕司督其役。」從之。 
泰定三年三月，都水監言：「河西務菜市灣水勢衝齧，與倉相近，將來爲患。宜於劉二總管營相對河東岸，截河築堤，改水道與舊河合，可杜水患。」四年正月，省臣奏準，樞府差軍五千，大都路募夫五千人，日支糙粳米五升、中統鈔一兩，都水監工部委官與前衛董指揮同監役。三月十八日興工，六月十一日工竣。 
天曆二年三月，漕司言：「元開劉二總管營相對河，北舊河運糧過遠，乞復浚舊河便。」四年，遣兵部員外郎鄧衡、都水監丞阿里、漕使太不花等督軍七千浚治。三年，又募民夫三千人助役，兵部改委辛侍郎監之。是年，浚漷州運河，至入通惠河。 
御河，出輝州蘇門山，經新鄉汲縣而東，至大名路濬州淇水入之，名爲御河。經凡城縣東北，流入濟寧路館陶縣西，與漳水合，又東北至臨清縣，與會通河合。從河間路交河縣北入清池縣界，永濟河入之。又北至清州靜海縣，會白河入于海。 
至元三年七月，都水監言：「運河二千餘里，漕公私物貨，爲利甚大。自兵興以來，失於修治。清州之南、景州之北，頹缺岸口三十餘處，河流淤塞。至癸巳年，朝廷役夫四千修築，乃復行舟。今又三十餘年，無官主領。滄州地分，水面高於平地，全藉堤防。其園圃之家掘堤作井，深至丈餘或二丈，引水灌園。復有瀕河居民，就堤取土，漸至缺壞，走泄水勢，不惟有妨糧運，或致漂沒田廬。其長蘆以北、索家馬頭以甫，水內暗藏樁橛，尤爲行舟之患。」工部議以濱河州縣佐貳之官兼河防事，沿河巡視，修補堤堰，拔去樁橛，仍禁居民毋穿堤作井，七年武清縣河溢，僉民夫浚之，歷八十日工竣。 
至大元年六月。左翼屯田萬戶府言：「五月十八日，水決會川縣孫家口岸約二十餘步，南流灌本管屯田。已移河間路、武清縣、清州有司，發丁夫修築。」於是，樞密院亦檄河間路左翊屯田萬戶府，差軍並工築塞。十月，大名路濬州言：「七月十一日連雨至十七日，清、石二水溢李家道口。詢之社長，稱水源自衛輝路汲縣東北，連本州淇門西舊黑蕩泊、溢流出岸，漫黃河古堤，東北流入本州齊賈泊，復入御河。竊計今歲水施逆行，乃下流漳水漲溢遏絕，以致如此，實非人力可勝。又七月十二日，御河水驟漲三尺，十八日復添四尺，其水逆流，明是下流壅遏，乞差官巡治。」 
延祐二年七月，滄州言：「往年景州吳橋縣御河水溢，沖決堤岸。萬戶千奴恐傷淇河屯田，差軍築塞舊泄水郎兒口，故水無所泄，浸民廬及巳熟田數萬頃。及七月四口，河決吳橋縣柳斜口東岸三十餘步，千戶移僧又遣軍堵塞郎兒口，水壅不泄，必致漂盪張管、許河、孟村三十餘村。本州摘官相視，移文約會開放。不從。「四年五月，都水監始遣官與河間路官相視郎兒口下流故河，至滄州約三千餘里，及減水故道名曰盤河。應增浚故河，決積水，由滄州城北達滹沱河以入于海。泰定元年九月，都水遣官督丁夫五千八百九十一人。是月興工，至十月工竣。 
會通河，起東昌路須城縣安民山之西南，由壽張西北至東昌，又西北至臨清，達於御河。 
至元十七年，江南平，置汶泗都漕運司，控引江、淮，以供億京師。自東阿至臨清二百里，舍舟而陸車運至御河，役民一萬三千二百七十六戶。經荏平具，地勢卑，夏秋霖潦，道路不通，公私病之。於是壽張縣尹韓仲暉、太史院令史邊源相繼言開河置閘，引汶水達於御河，較陸運利相什佰。詔廷臣議之。二十五年，遣都漕運副使馬之貞偕源按視地勢，之貞等圖上可開之狀。丞相桑歌奏言：「安民山至臨清，爲渠二百六十五里。若開浚之，爲工三百萬，當用鈔三萬定，米四萬石，鹽五萬斤。其陸運夫一萬三千戶復罷爲民，其賦入及芻粟之估，爲鈔六萬八千定，費略相當。然渠成，亦萬世之利，請來春浚之。」從之。二十六年春正月，詔出楮幣一百五十萬緡，米四百石，鹽五萬斤以爲傭直，徵旁縣丁夫三萬，以斷事官忙哥速兒、禮部尚書張孔孫、兵部郎中李處選等董其役。建閘三十有一，度高低，分遠邇，以節蓄泄，以六月辛亥工竣，凡用工二百五十一萬七百四十有八，賜名會通河，置提舉司職河渠事。元初，遏汶入洸，以益漕，汶始與洸、泗、沂合，獨未分於北。至元二十年，自濟寧新開河，分汶、泗諸水西北流至須城之安民山，入濟水，故瀆以達于海，而猶未通於御河。至是，又自安民山西南開河直達臨清，而泗、汶諸水始通於御河焉。 
二十七年，以霖雨岸崩，河淤淺，中書省臣奏，撥放罷輸運站戶三千，專供挑浚之役。是後，歲委都水監官一人，佩分監印，率令史、奏差、濠寨官巡視，且督工。易石閘，以工之緩急爲先後。至泰定二年，始克畢事雲。 
會通鎮閘三、土壩二，在監清北，頭閘，至元三十年建。中閘，南至隘船閘三里，元貞二年至大德二年建。隘船，南至李海務閘一百五十二里，延祐元年建。李海務，南至周家店閘十二里，元貞二年建。周家後，南至七級閘十二里，大德四年建。 
七級閘二：北閘，至南閘三里，大德元年建；南閘，至阿城閘十二里，元貞二年建。 
阿城閘二：北閘，至南閘三里，大德三年建；南閘。至荊門北閘十里，大德二年建。 
荊門閘二：北閘，至荊門南閘二里半，大德二年建；南閘，至壽張閘六十三里，大德六年建。 
壽張閘，南至安山閘八里，至元三十一年建。安山閘，南至開河閘八十五里，至元二十六年建。開河閘，南至濟州閘一百二十四里。 
濟州閘三：上閘南至中閘三里，大德元年建；中閘，南至下閘二里，至治元年建；下閘，南至趙村鋪六里，大德七年建。 
趙村閘，南至石佛閘七里，泰定四年建。石佛閘，南至辛店十三里，延祐六年建。辛店閘，南至師家店閘二十四里，大德元年建。師家店閘，南至棗林閘十五里，大德二年建。棗林閘，南至孟陽泊閘九十五里，延祐五年建。孟陽泊閘。南至金溝閘九十里，大德八年建。金溝閘，南至隘船閘十二里，大德十年建。 
沽頭閘二：北隘船閘，南至大閘二里，延祐二年建；南閘至徐州一百二十里，大德十一年建。徐州三汊口閘入鹽河，南至上山閘十八里，泰定三年建。 
然惠通河以汶、泗二水爲上源，故又於袞州立閘堰約泗水西流，堽城立閘堰，分汶水入河南，會於濟州，以六閘撙節水勢。 
至元二十七年，運副馬之貞言：「至元十二年，丞相伯顏訪問自江淮達於大都河道。之貞乃言宋、金以來汶、泗相通河道。郭都水按視，可以通漕。二十年，中書省奉委兵部李尚書等開鑿擬修石閘十四。二十一年，省委之貞與尚監察等同相視，擬修石閘八、石堰二。除已修畢外，有石閘一、石堰一、堽城石堰一，至今未修。」之貞又言：「據汶河堽城二閘、一堰，泗河撙州閘堰。濟州城南閘，乃會通河上源之喉襟。去歲堽城汶河土堰、袞州泗河土堰沖決，宜移文袞州、泰安州僉夫修築。又被水沖壞梁山一帶堤堰，走泄水勢，通入舊河，致新河水小，糧船滯澀，乞移文斷事等官轉下東平路修築，上流拔屬河淮漕司，下流屬之貞管領、若已後新河水小，直下濟州監閘官並泰安、袞州、東平修理。據袞州石閘一、石堰一、堽城石閘一，合用材物已行措置完備，乞移文江淮漕司修築。其泰安州、梁山一帶堤岸，濟州閘等處，雖撥屬江淮漕司，今後如水漲沖決堤堰，仍乞照會東平、濟寧、泰安，如承文字，亦仰奉行。」中書省依所議行之。 
延祐元年二月，中書省言：「江南行省起運諸物，皆由會通河以達於都，爲其河淺澀，大船充塞於中，阻礙餘船不得往來。每歲臺、省差人巡視。據差官言，始開河時，止許行百五十料船，近年權勢之人並富商大賈貪嗜貨利，造三四五料或五百料船，以致阻滯官民舟楫。如於沽頭置小石閘一，止許行百五十料船便。臣等議，宜依所言，中書及都水監差官於沽頭置小閘一，又於臨清相視宜置閘處，亦置小閘一，禁約二百料之上船，不許入河行運。」從之。 
至治三年四月，都水分監言：「會通河沛縣東金溝、沽頭諸處，地形高峻，旱則水淺舟澀。省部已準置二滾水壩。近延祐二年，沽頭閘上增置隘閘一，以限巨舟，每經霖雨，則三閘月河、截河土堰，盡爲沖決。自秋摘夫刈薪，至冬水落，或來歲春初修治，工夫浩大，動用丁夫千百，束薪十萬有餘，數月方完，勞費萬倍。又況延祐六年雨多水溢，月河、土堰及石閘雁翹日被衝齧，土石相離，深及數丈，其工倍多，至今未完。若運金溝、沽頭並隘閘三處現有之石，於沽頭月河內修一所堰閘，更將隘閘移置金溝閘月河或沽頭閘月河內，水大則大閘俱開，使水道動流，小則閉金溝大閘，上開隘閘，沽頭則閉隘閘，而啓正閘行舟。如此歲省修治之費，又可免丁夫冬寒入水之苦，誠爲一勞永逸。」會驗監察御史亦言：「延祐初，元省臣嘗請置隘閘以限巨舟，臣等議從之。至梭板等船，乃御河、江、淮行駛之物，宜遣出任其所之，於金溝、沽頭兩閘中置隘閘二，各闊一丈，以限大船。若欲於通惠、會通河行運者，止許一百五十料，違者罪之，仍投其船。其大都、江南紅頭花船，一體不許來往。」部議從之。 
泰定四年，御史臺臣言：「巡視河道，自通州至真、揚，會集都水分監及沿河州縣官民，詢考利弊，不出兩端：一曰壅決，一曰經行。自世祖屈羣策，濟萬民，疏河渠，引清、濟、汶、泗，立閘節水，以通江、淮、燕薊，實萬古無窮之利也。惟水性流變不常，久廢不修，舊規漸壞，雖有智者，不能善後。輒有管見，倘蒙採錄，責任都水監謹守勿失，能事畢矣。不窮利病之源，頻歲差人巡視，徒爲煩擾，無益。於是都水監元立南北隘閘。各闊九尺，二百料下船粱頭八尺五寸，可以入閘。愚民嗜利無厭，爲隘閘所限，改造減舷添倉長船至八九十尺，甚至百尺，皆五六百料，入至閘內，不能迴轉，動輒淺擱，蓋緣隘閘之法，不能限其長短。宜於隘閘下岸立石則，遇船入閘，必須驗亡，長不過則，然後放入，違者罪之。」中書省下都水監，委濠寨官與濟寧路、東昌路委官相視，如所議行之。 
揚州運河，亦名鹽河，北至三汊口，達於會通河。至元二十七年，江淮行省奏加疏浚。 
延祐四年，兩淮運司言：「鹽課甚重，運河淺澀無源，請浚之。」明年，中書省移河南行省，委都事張奉政及宣忠司、運司、州縣倉場官集議：「河長二千三百五十里，有司差瀕河有田戶傭夫修一千八百六十九里，倉場鹽司協濟有司修四百八十二里。運司言：「近歲課額增多，船竈戶日貧，宜令有司通行修治，省減官錢。」中書省議準：諸色戶內顧覓丁夫萬人，日支鹽糧錢二兩，計用鈔二萬定，以鹽司鹽課及減駁船款下協濟。 
練湖，在鎮江，爲運河之上源。運河自鎮江，南至常州呂城壩。 
至治三年，中書省臣言：「鎮江運河全藉練湖之水，官司漕運供億京師，及商賈販載、農民往來。其舟楫莫不由此。宋時專設人員，以時修浚。若運河淺阻，開放湖水一寸，則可添河水一尺。近年淤淺，舟楫不通，凡有官物，差民運遞，甚爲不便。鎮江至呂城壩，長百三十里，計役民萬五百十三人，六十日可畢。又用三千人浚練湖，九十日可畢。一夫日支糧三升、中統鈔一兩。行省、行臺分官監督。合行事宜，依江浙行省所擬。」敕從之。於是江浙行省委參政董中奉董其役。 
重中奉言：「練湖、運河非一事也。宜仿假山諸湖農民取泥之法，用船千艘，船三人，以竹萳撈泥，日可三載，月計九萬載，三月計通取二十七萬載。就用其泥增築湖堤。自鎮江城外程公壩至常州武進縣呂城壩，河長一百三十一里一百四十六步，河面闊五丈，底闊三丈，深四尺，與見有水二尺，共積深六尺。於鎮江、常州、江陰州、溧陽州田多上戶內均差伕役。若浚湖與開河二役並興，卒難辦集。宜先開運河，工畢就浚練湖。」中書省議從之。泰定元年正月，各監工官沿湖相視，上湖沙岡黃土，下湖茭根叢雜，泥堅硬不可萳取，又兩役並興，相去三百餘里，往來監督勞技，甚願先開運河，期四十七日工畢，次浚練湖，期二十日工畢。 
是年二月，省臣奏：「開浚運河、練湖、重役也，應依行省議，仍許便宜從事。」其後各濫工官言：「分運河作三壩，依元料深闊丈尺開浚，已於三月七日積水行舟。」又任奉議指劃元料，增築湖壩，共增闊一丈二尺，平面至高底灘腳，共量斜高二丈五尺。依中堰西石石達東舊堤臥羊灘修築，如舊堤已及所料之上。中堰西石石達至五百婆堤西上增高土一尺，有缺補之。五百婆堤至馬林橋堤水勢稍緩，不須修治。歸勘任水監元料，開運河夫萬五百十三人，六十日畢，浚練湖夫三千人，九十日畢，人日支鈔一兩、米三升，共該鈔萬八千十四定二十兩，米二萬七千二十一石六斗，實征夫萬三千五百十二人，共役三十二日，支鈔八千六百七十九定三十六兩，米萬三千十九石五斗八升，視原料省半焉。 
運河開未久，旋廢不用者，曰濟州河，曰膠萊河。濟州河，至元十二年，姚演建議開濟州河入大清河，至利津入海。阿合馬等議從之，命阿八赤董其役。十八年十二月，遣奧魯赤、劉都水及通算學者一人，給宣差印。往濟州，定開河伕役。令大名、衛州新軍助其工。然海口沙淤，船入入不便。既而右丞麥術丁奏：「阿八赤所開河，益少損多，敕候漕司忙古□至議之。海道便，則阿八赤河可廢。」未幾，忙古□自海道運糧至，濟州河遂度。 
膠萊河，亦名膠東河，在膠州東北，分南北流，南流自膠州麻灣口入海，北流至掖縣海倉口入海。至元十七年，姚演建議開新河，鑿地三百餘里，起膠西縣陳村海口西北，至掖縣海倉口，以達直沽。然海沙易壅，又水潦積淤，功訖不就。二十二年，以勞費不貲，罷之。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

