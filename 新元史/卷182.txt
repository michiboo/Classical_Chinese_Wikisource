

朱清  張瑄〈文虎 黃真  劉必顯等〉  羅璧  黃頭  咬童
朱清，字澄叔，揚州崇明人。宋末，瀕海姚劉沙初漲，清母集親舊十餘家縛蘆爲屋，捕魚以給衣食。
先是，宋宰相賈似道征相士張錦堂觀氣色，似道將坐拂幾茵者三，錦堂謬曰：「公憂民憂國，顔色未和，請俟異日。」似道使門客數請，輒曰：「未可。」後使親密問之，錦堂曰：「一塵尚不容，安能治天下。」似道怒，欲殺之。錦堂望紫氣在東北海上，乃易姓名潛至太倉，渡海寓於崇明，尋其地，乃新漲姚劉沙也。見三、五少年，皆頎偉，及見清，身長八尺，貌如彪虎，錦堂乃拜於地曰：「不圖今日得見貴人。」清母及諸婦爭笑之，錦堂所見少年，即黃、劉、殷、徐、虞五萬戶也。
張瑄，平江嘉定人。幼孤從母乞食。及長丰姿魁岸，膂力過人。好飲博，鄉里以惡少年目之。朱清販私鹽，入吳淞江，至新華鎮易米，遇瑄，結爲兄弟。爲巡鹽吏所獲，系平江軍獄，共十八年，提刑洪起畏來蒞斬，是夕夢二白虎率群虎伏於前，寤，以爲不祥。旦出視事，獄卒枷衆從囚跪廳下，孔目取准伏以筆付清，清塗五指尖以押紙，瑄亦如之。洪奇其狀貌，以爲應夢兆，乃諭之曰：「今中原大亂，汝輩皆健兒，當爲國家立恢復之功。」遂釋之。
清等歸，仍劫掠爲群盜。尉司捕之急，乃攜老幼，泛海至膠州，來降。世祖授清、瑄，俱爲管軍千戶。其從者亦授百戶、總把。
至元十三年，丞相伯顔以大軍趨臨安，清、瑄亦率所部克上海，入吳淞江。宋主納款，清、瑄運宋帑藏至大都。後從張宏範克崖山，真授千戶、武略將軍，佩金符。
十七年，從元帥阿塔海招海中群盜，又平陳吊眼於福建。
十八年，宋都統崔順有衆五千、戰艦百艘，數寇山東沿海州縣。冬，泊於紫霧島，世祖命清招撫之，問用兵多少。清曰：「但率壯士二人，及朱虎在此，不煩兵力。」虎，清之次子也。清乘舟至紫霧島，賊矢發如雨。清呼曰：「我朱相公也，皇帝命我招崔都統。從我者。共取富貴。」衆指一巨艦，爲都統舟，清等即登舟。順聞之，甲而出，清宣讀詔書，乘間即捽順首斬以徇，衆皆讋服請降。	時車駕駐天門鎮清上謁，賞賚甚厚。
二十年，命阿塔海統舟師，瑄爲招討使，清爲總管，東征日本。師至八角島，無功而返。
二十一年，仍與阿塔海率舟師一萬五千人伐占城。
二十二年，創行海運，從清、瑄之議也。乃以清行海道運糧萬戶府事，瑄爲海運千戶。二十四年，命清子濟，瑄子文虎，並爲千戶，運糧十七萬石討交趾。以海運勞，遙授清鎮國上將軍，真除江東道宣慰使，兼領漕事。二十七年，運遼陽、高麗糧，加驃騎衛上將軍，賜銀印以寵之。清奏蠲建康淘金稅役，免溧陽歲課，以蘇民力。又討平涇縣賊趙良繪。
元貞二年，授資善大夫、河南行省參知政事。大德三年，擢大司農。四年，遷行省左丞，賜玉帶。	瑄亦至資善大夫、江南行省參知政事，遷左丞。清、瑄並移居於太倉。太倉爲崑山惠安鄉之屬地，不滿百家。清、瑄營建第宅，開海道通於直沽，糧艘商舶雲集於市。清、瑄兩家子弟，佩金符者百餘人，蕃夷珍貨、文犀、翠羽充斥於府庫之內，富貴赫奕，爲東南之冠。
七年，僧祖芋訐二人有逆謀，樞密院斷事官曹拾得從中主之。詔籍其家，逮清、瑄至京師。清歎曰：「我世祖舊臣，寵渥逾衆，豈從叛逆。不過新進宰相圖我家資，欲以危法中我耳。」遂發憤，	以首觸石而死。年六十七。瑄與子文虎，清子虎，俱棄市。虎妻茅氏沒官，有千戶欲娶之。自縊死。至大三年，中書奏雪其冤，以清幼子完者都爲樞密院判官，子孫悉返太倉，還其田宅。
清子顯祖，海運千戶；虎，昭勇大將軍、都水監；旭，最知名。
瑄，豪橫甚於清，鄉人忤其意，則縛而投於海。其第四妾尤悍，瑄劈而畏之，爲建大第，號四夫人府。兩家田宅，遍於吳中。籍沒後，官立提舉司專掌其租賦。
瑄子文龍，流漠北。文龍子天麟，大德九年，伏闕訴冤，使中書召還文龍，董曰本賈舶。至大初，遷都水監，仍督海運。天麟，授絳州坑冶提舉，不就。延祐二年，詔還所籍，天麟晚通《易》學。	元統二年，	江浙平章玥璐不花薦之，仍不起，卒。
與清、瑄同事者有五萬戶：黃真，昭武大將軍，海道都漕運糧正萬戶，佩三珠虎符；劉必顯，信武將軍、海運副萬戶；徐興祖，昭勇大將軍、海運副萬戶，追封東海郡侯，諡宣惠；虞應文，清女婿也，海運副萬戶。朱明達，海運上千戶。朱日新，清之養子，宣武將軍、江州路總管。楊茂春，松江嘉定所千戶，佩金符。範文虎、柏良弼、黃成，俱海運千戶，佩金符。俱爲崇明人。
初清、瑄爲海盜，東行三日夜，得沙門島，又東北過高麗海口，見文登諸山，又北見碣石山，亡慮十五六往返，私念南北海道，此最徑直，又不逢淺角，識之。及朝廷議挽漕，清、瑄遂建言海運焉。
旭，字子陽，清第三子，事親以孝名，處富貴之中，泊如也。以大臣薦，授忠顯校尉、海道運糧千戶，佩金符。秩滿，不樂仕進，遂告歸。日與士大夫以詩酒爲樂，博涉經史。尤長於書法，早從趙孟頫學，已有書名，晚年所造益精。卒於家。文虎，字山雲，瑄中子，善騎射。至元十五年，授管軍總把，佩銀符。二十一年，遷管軍千戶，換金符，督餉輸京師。丞相引見，上嘉歎，詔去帽，撫其額曰：「真我國能臣也。」二十四年，從鎮南王伐安南，授交趾海船萬戶，佩虎符，轉餉至松柏灣，逆戰，賊敗走。王議罷兵，以文虎殿後，竟全師而返。二十五年，超授懷遠大將軍、慶遠路總管，佩三珠虎符。二十八年，行戶部尚書、海道都漕運府事。二十九年，拜湖廣行省參知政事。大德三年，改江浙行省。五年，鎮江淮財賦都總管。七年，坐父事。誅。
史臣曰：元之海運，創於朱清、張瑄，重利而輕民命，不仁莫甚焉。二子用此致富貴，然亦不免誅夷。君子鑒於作俑，有以哉！
羅璧，字仲玉，鎮江丹徒人。幼孤，事母以孝聞。長而魁偉，沈鷙，善騎射。從朱祀孫入蜀，累官武翼大夫、利州西路馬步軍副總管。祀孫移荊湖，璧從之。阿里海涯至江陵，璧從祀孫降，入覲，授宣武將軍、管軍千戶，隸阿朮麾下。從平歙寇，領本州安撫使事。
至元十五年，從張宏范定廣南。十七年，以功賜金符，擢明威將軍、管軍總管，鎮金山，居四年，海盜屏絕。徒上海，督造船六十艘，再月而畢。
廷議轉江南之粟實京師，下其事於行省，璧獨謂海道便，部漕舟從海道至楊村，不數十日達京師，賜金虎符，進懷遠大將軍、管軍萬戶，兼管海道運糧。
二十四年，乃顔叛，壁轉餉遼陽，浮海抵錦州小淩河，至廣寧。加昭勇大將軍。二十五年，督運至直沽倉。潞河水溢，倉幾壞。璧樹柵、築堤，以捍之。賜宴中書省，擢昭毅大將軍、同知淮西道宣慰司事。上便宜十二策，帝嘉納之。又請兩淮荒田給貧民，三年後量收其入。從之。歲得粟數十萬石。拜鎮國上將軍、海北海南宣慰使都元帥。
大德三年，除饒州路總管，兼府尹。改廣東道宣慰使、都元帥。初，峒蠻占奪民田，不納租稅。璧召其酋至，以禍福諭之，相率奉版籍聽命。北軍戍廣東，多瘴死，璧求良藥，給諸郡療之。有請加鹽額置轉運司者，璧力言其不可，民皆悅服。尋除都水監，換正奉大夫。通州多水患，鑿二渠以分水勢，又浚阜通河而廣其堤，歲增漕六十餘萬石。至大元年，奉命治徐、邳水災，又治兩淮屯田。得疾歸，卒於家，年六十六。
子坤載，以孝聞，璧病，坤載刲股爲粥以進，不仕卒。
黃頭，一名世雄，唐兀氏，後徙濮州鄄城，祖璉赤，山東道宣慰司副都元帥。父阿榮，襲璉赤職，累遷汀州總管、同知邵武路事，有惠政，轉德慶路總管、階懷遠大將軍，卒。黃頭，其長子也。以世襲職讓其弟山住。從弟朵國歹爲廣衍倉使，虧官粟，黃頭賣其宅以償之。辟浙西元帥府掾，累遷興國路大冶縣達魯花赤，調安豐路懷遠縣，兼領蒙城縣，鎮南王伐安南，道過其境，供張辦而民不擾。王善之。解所禦衣服弓矢以賜。擢嘉興等處運糧千戶，佩金符，在職八年，改溫台等處運糧千戶。
延祐元年，擢海道都漕運萬戶府副萬戶，運米二百七十萬至京師。遷海道都漕運萬戶，佩雙珠虎符，階武德將軍。前後九渡海，海運利弊，靡不周知。運船雇於瀕海，居民常以船壞失事。黃頭預以運費借之。使修船，由是失事者日少。運船受僱者直甚厚，船主貪飲博，或失期受責。黃頭爲之封識，時其當用給之。運船竊米者多，黃頭使漕兵、柁工、水手之屬得相收倚連坐，其弊遂除。自溫台至福建，皆雇民船載米至浙西，復還浙東入海。黃頭請移米慶元，自烈港入海，無迂道之費。溫、台運船水腳之費，歲於行省關撥，黃頭請給鈔於溫、台，使船人受訖即行。船行遲疾不一，舊例至直沽以次受之，先至者或食盡不得去。黃頭請於朝，至則受之，民以爲便。運船回空，樞密差官搜閱，因爲奸利，或誣執榜掠，罄其囊篋。黃頭請禁止之。運船過河間，監司率以鹽草爲辭，舟人無所得懥。黃頭請正鹽草地界，購其界外之薪。運船禱祠費，歲不給。黃頭請借官鈔千緡，收息供之。運船至直河，禁船人登岸。黃頭請寬其禁，使柁工、水手得飲食於市。凡所張弛之法，後人皆遵用之，以爲定例焉。未幾，卒。
子保童，崇仁縣達魯花赤，以轉輸至集慶海洋，海船人有識之者，驚曰：「此吾萬戶公子也。」相率羅拜，且衛之。其爲人所感戴如此。
咬童，阿魯威氏，由中書直省舍人出爲濟南總管府治中，拜陝西行台監察禦史，改內台。江淮再置財賦總管府，遷同知府事。至順三年，改海道都漕運副萬戶。
先是，春運先從浙西裝發。是歲，浙西大水，行省議撥江東糧十七萬石補之。咬童曰：「風信不可失，倘誤國計，非細故。請先發浙西所有，徐以江東糧補之。」行省韙其言，立爲改命。無錫州千戶玉倫赤不花不聽命，咬童劾按之。各所鹹儆戒，無敢後期。及達直沽，咬童復以禦糧情弊白於監察禦史，著爲令。會科撥海船，別給腳直，運遼東粟菽八萬石，舟人爭欲承載。咬童使拈鬮決之，衆乃帖服。事竣，入覲京師，道卒。咬童精悍勤敏，台省交章薦之，未及大用，時論深惜焉。
