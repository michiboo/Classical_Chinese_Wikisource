脫脫（合剌章） 
　　脫脫，字大用，蔑兒吉台氏。 
　　曾祖稱海，從憲宗征蜀，歿於軍中，贈太師，追封淮王，諡忠襄。 
　　祖謹只兒，總宿衛隆福太后宮，贈太師，追封鄭王，諡忠懿。 
　　父馬札爾台，扈從武宗，後侍仁宗於潛邸，以恭謹為仁宗所親信，及即位，授虎賁親軍都指揮使。泰定四年，拜陝西行台侍御史。文宗自立於大都，陝西行台附上都起兵，焚詔書，殺使者，及事定議罪，以其兄伯顏有功，特免之，命為上都留守，遷知樞密院事。伯顏罷黜，代為右丞相。未幾，以疾辭拜太師就第，封忠王，改封德王。至正七年，卒。長子脫脫，次也先帖木兒。 
　　脫脫，生而岐嶷。及就學，請於其師吳直方曰：「與其終日危坐讀書，孰若記古人之嘉言懿行而服習之。」乃扁其燕居之室曰道濟書院，延納學者，討論義理。稍長，膂力過人，能挽弓一石。充東宮怯薛口怯薛歹。至順二年，授忠翊侍衛親軍都指揮使。元統二年，遷同知樞密院事。至元初，唐其勢伏誅，其叔父答里擁兵以叛，脫脫討擒之。歷太禧宗禋院使，拜御史中丞，提調左阿速衛。 
　　四年，遷御史大夫。扈從上都，還至雞鳴山之渾河，帝將畋於保安州，馬驚，脫脫諫曰：「古者，帝五端居九重，日與宿儒大臣講求治道，飛鷹走狗，非其事也。」帝喜納之。 
　　是時，伯顏為中書右丞相，既誅唐其勢，益貪橫，帝積不能平。脫脫幼育於伯顏，數諫不聽，常憂之，私請於父曰：「伯父驕縱已甚，一旦天子震怒，吾族赤矣。曷若於未敗圖之，以報國家。」馬札兒台以為然。又決於其師吳直方，直方告以《春秋》之法，大義滅親。脫脫意始決。乘間言於帝，自陳忘身殉國之意，帝猶未之信。時左右皆伯顏黨與，猶世傑班、阿魯、楊瑀為帝心腹，因遣三人日與往復論難，知其忠義，始不疑之。 
　　五年秋，車駕留上都，伯顏出赴應昌，脫脫與世傑班、阿魯謀拒之，懼弗勝而止。會河南范孟端矯殺省芒，事連前廉訪使段輔，伯顏風台臣奏漢人不可為廉訪使。時別怯兒不花為御史大夫，畏人議己，辭疾不出，故其奏未上。伯顏促之，脫脫度不能止，乃先入告於帝，言漢人為廉訪使，祖制不可廢。及奏上，帝如脫脫言。伯顏聞之大怒，言於帝曰：「脫脫雖臣子，其心專右漢人，宜罪之。」帝曰：「此朕意也。」及伯顏殺郯王，擅貶宣讓、威順二王，帝益忿。一日，與脫脫語，相對泣下，歸，復謀於吳直方，直方曰：「此社稷安危所系，不得不密，議論之時左右為誰？」曰：「阿魯及脫脫木耳。」直方曰：「子伯父挾震主之威，若輩苟利富貴，語泄則主危身戮矣。」脫脫乃延二人於家，晝夜置酒張樂，不令出，欲俟伯顏入朝執之。戒衛士嚴宮門出入，殿陛間悉置兵仗。伯顏見之，驚問故。對曰：「天子所居，防禦不得不爾。」伯顏退，亦增兵自衛。 
　　六年二月，伯顏請帝出獵，脫脫勸帝以疾不往，伯顏乃挾太子燕帖古思畋於柳林。脫脫等謀，以所領忠翊軍及衛士拒之，拘諸門鍵鑰，分遣親信布列城門下，奉帝御玉德殿，召近臣及省院大臣入見，集午門聽命。又召楊瑀入草詔，數伯顏罪狀。詔成，夜己四鼓，命翰林學士承旨只瓦兒台齎詔赴柳林，黜伯顏為河南行省左丞相。伯顏使騎士至城下問故，脫脫坐城上應之曰：「有旨，逐丞相一人，余無所問。諸從官可各還本衛。」伯顏養子知樞密院事詹因不花、尚書洛失蠻，謂伯顏曰：「擁兵入宮，問奸臣為誰，尚未晚也。」伯顏曰：「為爾輩與脫脫不睦，致有今日，汝輩尚欲誤我邪？帝豈有殺我之意，皆脫脫賊子所為耳。」遂請入辭，使者曰：「皇帝命丞相即行，勿入辭。」於是伯顏遂至河南。詔馬札兒台入為右丞相，脫脫知樞密院事。馬札兒台秦貪鄙，於通州置糟房、酒館，日售萬餘石，又廣販長蘆、淮南鹽以牟利。脫脫病之，謂參知政事佛家閭曰：「吾父與君善，曷諫吾父使辭丞相，不然。人將議吾父篡兄之位。」佛家閭乘間言之，馬札兒台果辭職。詔馬札兒台拜太師，封忠王。 
　　至正元年，以脫脫為右丞相。脫脫悉更伯顏舊政，復科舉取士及太廟四時祭，雪郯王之冤，召還宣讓、威順二王使居舊藩位，弛馬禁，減鹽額，蠲負逋，開經筵，遴選儒臣勸講，中外翕然，稱賢相焉。 
　　三年，詔修遼、金、宋三史，命脫脫為都總裁官。又請修《至正條格》頒天下。脫脫欲帝親儒臣，詰學問，左右多沮撓者，一日，帝御宣文閣。脫脫取裕宗當日所授書以進曰：「設使經史不足觀，世祖豈以是教裕皇乎。」帝嘉納之。皇太子愛猷識理達臘嘗育於脫脫家，每有疾飲藥，必嘗之而後進。帝駐蹕雲州，遇暴風雨，山水猝至，車馬皆漂沒。脫脫抱皇太子單騎登山，乃免。皇太子至六歲始還宮。脫脫復以私錢造大壽元忠國寺，為皇太子祈福。 
　　四年，領宣政院事。時諸山主僧請復僧司，且曰：「州縣所苦，如坐地獄。」脫脫不許，曰：「若復僧司，何異地獄中，復置地獄耶！」是年，遼史成，脫脫奏上之，且請曰：「給事中所記陛下即位以來之聖政，亦宜漸加編葺，藏於石室金匱。」帝曰：「此事俟吾兒為之可也。」故元統以後之事，國史咸闕而不書，脫脫寢疾，體漸嬴，以術者言行年不利，遂抗表辭職，帝不允，表凡十七上，始從之。詔封為鄭王，食邑安豐，賞賚巨萬，俱辭不受，乃賜興江田，為立稻田提領所領之。 
　　七年，別怯兒不花為右丞相，以宿憾譖馬札兒台。詔徒馬札兒台於甘肅，脫脫請從。又移其父子於西域撒思嘉之地，至河，召還，使就養於甘州。馬札兒台尋卒。帝念脫脫勳勞，復拜太傅，總理東宮事。 
　　先是，脫脫在甘州，皇太子與脫脫子合剌章同歲，相親愛，故合剌章甾京師侍皇太子。一日，與皇太子嬉殿外，皇太子欲負合剌章，辭曰：「合剌章奴也。皇太子使長也，奴不敢今使長負。」皇太子怒撻之，合剌章啼。聲聞於帝，問之左右，具以事對，帝太息曰：「賢哉！此子也。」奇皇后因奏曰：「脫脫忠臣，不宜久在外。」帝頷之，會佛郎國貢天馬，置馬群中，高大如駱駝。帝曰：「人中有脫脫，馬中有天馬，皆一時傑出者也。」時哈麻在側，聞之，以為脫脫旦夕復相，因乘間薦脫脫之賢。帝曰：「彼學罪汝，杖汝一百七，奈何薦之？」對曰：「彼杖臣，臣之罪也。何怨之有。」奇皇后於殿屏後聞之，陰使人至甘州召脫脫。脫脫至京師，未見帝，皇后伺帝有喜色，因謂合剌章曰：「汝亦思汝父脫脫否？」合剌章跪曰：「思之。」帝謂皇后曰：「脫脫今何在？而汝使思之邪！」皇后起謝曰：「脫脫去國日久，思見至尊，今聞共至都矣。」帝遂使人召入，正色問曰：「我使汝侍汝父於甘州，誰召汝來耶？」皇后為之失色，脫脫徐對曰：「陛下使臣侍父，今臣父已卒，葬事畢，故來爾。」帝遽起抱之，相與泣下，翌日，遂有太傅之命。 
　　九年，丞相朵爾只、太平皆罷，覆命脫脫為右丞相，兼領本堂事，於是脫脫引用烏古孫良楨、龔伯璲、汝中伯、伯帖木兒等為官屬，委以腹心，無鉅細悉與之謀，省臣奉行文牘而已。帝以吳直方有協贊功，由長史超授集賢大學士，御史王士點劾其躐進，直方亦力辭，乃止。 
　　脫脫用吏部尚書偰哲篤言，更至正交鈔，詔廷臣集議。祭酒呂思誠亟言不可，脫脫不從，事具《思誠傳》。參議孛羅帖木兒、都水監傳佐，建議於都城外開河置閘，放渾河水引船至麗正門外，可運西山煤，省薪芻負擔之費。脫脫從之，役丁夫數萬，迄無成功，孛羅帖木兒、傳佐俱論死。然脫脫勇於任事，終不以此自悔。 
　　時黃河決白茅堤，又決金堤，五年不能塞。脫脫用賈魯計塞之，請身任其責，奏以賈魯為工部尚書，總治河防，使役河南北民十七萬，築決堤成，使復故道。凡八月功竣，事見《河渠志》。帝嘉其功，賜世襲答剌罕號，又敕儒臣歐陽玄制《河平碑》以紀之。仍賜淮安路為食邑。郡邑長吏聽其自用。 
　　是時，汝、穎盜起，以紅巾為號，蔓延襄、樊、唐、鄧間。十一年，脫脫奏以弟御史大夫也先帖木兒為知樞密院事，將禁衛兵討之。駐沙河，也先帖木兒素庸懦，軍中夜驚，左右鞚馬請留，也先帖木兒拔刀斫之曰：「我非性命耶！」乃先遁，大軍遂一時奔潰。也先帖木兒棄輜重，收散卒萬餘人，抵開封城外，文濟王蠻子在城上，遙謂之曰：「汝為大將，未見敵而奔，吾將劾汝，不能令汝入城。」乃屯於朱仙鎮。朝廷以脫脫故，不之罪，詔他將代之。也先帖木兒徑歸，仍為御史大夫。陝西行台監察御史二十人，劾其喪師辱國。脫脫聽弟言，遷西台御史大夫朵兒只班為湖廣平章政事，除十二人，各府添設判官，以杜言者之口。監察御史及河南分御史台、行院、廉訪司，鞏昌總帥府、陝西都府義兵萬戶府，復承旨交章言也先帖木兒有功，詔賞金帶、金挺各一，銀挺千、鈔五千貫、布帛百匹。脫脫又用龔伯璲等興大獄，以謀害大臣殺高昌亦都護及御史大夫韓嘉納，由是為時論所不與。 
　　十二年，紅巾賊芝麻李據徐州，眾數萬，僭號稱王。脫脫請自將討之。師次徐州，攻其西門。賊出戰，以鐵翎箭射中脫脫馬首。脫脫不為動。麾軍擊敗之，入其郛。翌日，賊棄城遁。遂復徐州。民大悅，請於朝。願為建生祠，從之。帝又為脫脫立勛德碑，遣大使加脫脫太師，趣回朝，凱旋，賜上尊、珠衣、白金、寶鞍，皇太子賜燕私第。 
　　十三年二月，脫脫用右丞烏古孫良楨、右丞悟良哈台議，屯田京畿，以良楨等兼大司農卿，而自領大司農事。西至山，東至遷民鎮，南至保定、河間，北至檀、順等州，凡官地屯田，皆募江南農夫佃種之，歲大稔。故海運不通。而京師之食自足。 
　　時張士誠據高郵，號召江淮，梗南北運道，連年用兵弗克。十四年，詔脫脫總制諸軍討之，一切聽便宜行事，台、省、院諸司聽選官屬從行，西域、土悉皆發兵來會，旌旗千里，出師之盛，前所未有。次濟寧，遣官詣闕里祀孔子，過鄒縣，祀孟子。十一月，至高郵，連戰皆捷。又用董搏霄計，分兵克天長、六合，賊勢大蹙。進破高郵外城，士誠震懼，自分亡在旦夕，俄有詔，罪其勞師費財，以河南行省左丞相太不花、中書平章政事月闊察兒、知樞密院事雪雪代將其兵，削脫脫官爵，安置淮安路。 
　　先是，脫脫深德哈麻，引為中書右丞。是時，汝中柏由左司郎中參議中書省事，平章以下曲意事之，議事莫敢異同。唯哈麻不為之下，中柏因譖哈麻於脫脫，改為宣政院使，故哈麻銜之。及脫脫將出師，中柏為治書侍御史，使輔也先帖木兒。中柏恐哈麻為後患，請去之。脫脫猶豫不決，令與也先帖木兒謀之，也先帖木兒不從。哈麻知之，乃譖脫脫於皇太子及奇皇后，謂脫脫不欲授皇子冊寶，俟正宮皇后生子立之，皇后及皇太子皆大怒。會也先帖木兒移疾家居，監察御史袁賽因不花等承哈麻風旨，劾脫脫出師三月，無尺寸功，傾國家之財為己用，並劾也先帖木兒。章三上，乃允之。奪也先帖木兒印，命出都門外待罪，以汪家奴為御史大夫，脫脫亦有安置淮安之命。 
　　詔至軍中，參議龔伯璲曰：「《春秋》之義，大夫出疆，有可以安國家、利社稷者，專之可也。將在外，君命有所不受。今江淮之盜，關社稷安危，丞相出師，嘗受密詔，便宜行事。今一意進討，賊破則讒言自息。詔書且勿開，開則大事去矣。」脫脫曰：「君命豈可抗也。」遂頓首受詔，曰：「臣至愚，荷天子恩寵，委以軍國重事，蚤夜戰競，懼弗克勝，一旦許釋重負，主恩所全多矣。」即出兵甲及名馬三千，分賜諸將，俾各帥所部聽新帥節制，軍中大哭。客省副使哈剌答曰：「丞相既去，我輩必死於他人之手，今寧死丞相前。」遂拔刀自刎死。先是，諸大臣弟子率所部從軍，哈麻陰遣使告之：詔書且至，不即散，罪至夷族，故一進迸潰，其無所歸者皆從賊。官軍精銳者為鐵甲軍，亦降於徐壽輝，賊將號鐵甲吳者，即脫脫之舊部也。未幾，詔移置脫脫於亦集乃路。 
　　十五年，三月，哈麻恐朝廷復用脫脫，風台臣疏其兄弟罪狀，謂罰不蔽辜。於是，詔流脫脫於雲南鎮西路，流也先帖木兒於四川碉門，脫脫長子合剌章肅州安置，次子三寶奴蘭州安置，家產簿錄入官。脫脫行至大理，騰衝府知府高惠欲以女事之，又欲為築室一程外，謂倘有加害者，臨時可以計自免。脫脫曰：「吾罪臣也，安敢念及此。」巽辭謝之。九月，再移置脫脫於阿輕乞之地。高惠以不受其女，慚怒，發兵圍之。十二月已未，合麻矯詔，遣使鴆之，死年四十有二。訃聞，中書遣尚吉卿七十六至其地，賜棺衾以斂。 
　　脫脫儀度雄偉，器宇閎深，不矜不伐，輕財好士，功在社稷，而始終不失臣節，有古大臣之風。惟信用汝中柏等，為僉人口實，君子惜之。 
　　二十三年，監察御史張沖等上章，雪其冤。詔復脫脫官爵，並給還家資。召哈剌章、三寶奴還朝，授哈剌章中書平章政事，封申國公，分省大同，三寶奴知樞密院事。時也先帖木兒已卒。是年，台臣復言：「脫脫向在中書，政務修舉，深懼滿盈。自求引退，加封鄭王。固辭不受。再秉鈞軸，克濟艱難，統軍討賊，平除州，收六合，大功垂成，浮言誣構，奉詔謝兵就貶以沒。已蒙錄用其子，還所藉田宅，乞憫其勛舊，還其所授宣命。」從之。二十六年，監察御史聖魯、也先、撒都失里等復言：「前者奸邪構害大臣，臨敵易將，致我國家將士由此沮挫，盜賊由此猖獗，生民由此塗炭。設使脫脫不黜，軍令不變，群賊早已蕩平，何至有今日之亂，乞封一字王爵，予諡，加功臣號。」朝廷然之，未及報而國亡。 
　　合剌章，以中書平章政事分省大同，未行，而明兵又逼。至正二十八年，帝御清寧殿，召見群臣，諭以巡幸上都。合剌章力言不可，謂車駕出城，則京師不可保。金宣宗南奔之事，可為殷鑑，請固守以待援兵。帝不聽，從帝北巡，拜樞密院事，請速召擴廓帖木兒入援，從之。嘗太息曰：「亡國之臣，不可與言恢愎，吾當與西北諸藩兵共圖此事耳。」明年，封除國公。未幾，加太保。後不知所終。 
　　史臣曰：「元季盜賊縱橫，將相大臣出總師千，輒望風奔潰。其忠於許國，而有戡亂之才者，脫脫一人而已，乃為奸人構陷，無辜而死，國亦亡焉。豈元之亡於盜賊，天實為之，非人力所能匡救者歟！然元統以後，宰相互相傾軋，成為風氣，雖以脫脫之賢，亦不免於任愛憎、售恩怨，此其所以敗也。」
