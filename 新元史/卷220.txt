
卷二百二十·列傳第一百十六
　
察罕帖木兒 擴廓帖木兒 李思齊 老保 魏 賽因不花 關關 關保 劉則禮
察罕帖木兒，字廷端，本乃蠻氏。曾祖闊闊臺，元初從大軍定河南。祖乃蠻臺、父阿魯溫，遂家河南爲穎州沈丘人，改姓李氏。察罕帖木兒幼篤學，應進士舉，有時名。身長七尺，修眉覆目，左頰有三毫，怒則豎立，慨然有當世之志。
至正十一年，盜發汝、穎。不數月，江淮各路皆陷。朝延徵兵討賊，無功。十二年，察罕帖木兒乃起義兵，從者數百人。與信陽羅山人李思齊合兵，復羅山。事聞，朝廷授察罕帖木兒汝寧府達魯花赤，自爲一軍，屯沈丘，與賊戰，輒克捷。
十五年，賊陷鄧、許諸州。察罕帖木兒轉戰而北，屯於虎牢，以遏賊鋒。賊北渡盟津，掠懷州，河北震動。察罕帖木兒進討，大敗之，殲賊黨柵河洲者。除中書刑部侍郎。苗軍以滎陽叛，察罕帖木兒夜襲之，虜其衆幾盡，乃東屯中牟。已而淮西賊號三十萬，掠汴梁以西，直搗中牟。察罕帖兒嚴陣待之，以死生利害諭士卒。皆賈勇決死戰。會大風起，察罕帖木兒乘風勢，率銳卒衝賊中堅，賊遂披靡不能支，夜遁，軍聲益振。
十六年，擢兵部尚收。賊入潼關，陷陝、虢二州。知樞密院事答失八都魯節制河南諸軍，調察罕帖木兒與李思齊赴援。察罕帖木兒西拔淆陵，立柵於交口。陝州阻山帶河，賊轉南山粟給食以堅守，攻之猝不可拔。察罕帖木兒乃焚馬矢營中，如爨煙以疑賊，夜率兵拔靈寶。城守既備，賊始覺，不敢動，乃渡河陷平陸，掠安邑，察罕帖木兒追襲之，蹙以鐵騎。賊回扼下陽津，溺死者從。相持數月，賊敗遁。遂復陝州及虢州。以功加中奉大夫、僉河北行樞密院事。
十七年賊出襄、樊，陷商州，攻武關，官軍失利。直趨西安，至灞上，分道掠同、華諸州，陝西省臺來告急。察罕帖木兒與李思齊自陝、虢援西安，與賊遇，殺獲萬計，賊餘黨入興元。朝廷嘉其功，進陝西行省左丞。未幾，賊陷興元，據鞏昌，遂入鳳翔。察罕帖木兒先分兵入守鳳翔，而遣諜者誘賊。賊果悉衆來攻，察罕帖木兒自將鐵騎，晝夜馳二百里赴之。去城裡許，分軍張左右翼掩擊之，城兵亦開門，鼓譟而出，內外合擊，呼聲動天地，賊大潰，自相踐蹂，伏屍百餘里。餘黨皆奔潰。關中悉定。
十八年正月，詔察罕帖木兒屯陝西，李思齊屯鳳翔。二月，復涇州、平涼，進保鞏昌。三月，賊陷晉寧路，察罕帖木兒遣賽因赤等擊敗之，復其城。已而大同諸縣相繼陷，復遣關保擊敗之。四月，與李思齊會張良弼、郭擇善、拜帖木兒、定住、汪長生奴等，共討賊李喜喜於鞏昌。李喜喜奔四川。五月，又遣董克昌復冀寧。拜陝西行省右丞，兼行臺侍御史、同知河南樞密院事。詔察罕帖木兒守禦關陝、晉、冀，便宜行閫外事。察罕帖木兒益練兵訓農，以平定四方爲已任。
是年，安豐賊劉福通等陷汴梁，號召羣賊。川、楚、江淮、齊魯、遼東所在兵起，勢相聯絡。察罕帖木兒乃北塞太行，南守鞏、洛，而自將中軍軍沔池。會叛將周全與福通合兵攻洛陽，察罕帖木兒以奇兵出宜陽，自率大軍發新安來援，賊至城下，見堅不可攻，即引去。察罕帖木兒追至虎牢，塞成皋諸險而還。拜陝西行省平章政事，仍兼同知行樞密院事。十九年正月，察罕帖木兒遣樞密院判官陳秉直、八不沙將兵二萬守冀寧。秉直分兵駐榆次，招撫太不花潰兵，遣部將屯田於河南。五月，察罕帖木兒率大軍次虎牢，遊騎出汴梁，南略歸、毫、陳、蔡，戰艦浮於河，水陸並下。又大發秦兵出潼關，過虎牢，晉兵出太行，逾黃河，俱會汴梁城下。自將鐵騎屯杏花營。諸將環城而壘，賊出戰輒敗，遂嬰城固守。乃夜伏兵城南，旦日，遣苗軍略城而過。賊易之，傾城以出，伏兵鼓譟起，大敗之。又令弱卒立柵城外，以餌賊。賊攻之，弱卒佯走，薄城西，因縱鐵騎擊之，悉擒其衆。賊自是益不敢出。八月，諜知城中食且盡，乃與諸將閻思孝、李克彝、虎林赤、賽因赤、答忽、脫因不花、呂文、完哲、賀宗哲、安童、張守禮、伯顏、孫翥、姚守德、魏賽因不花、楊覆信、關關等議，分門攻之。至夜，將士鼓勇登城，斬關而入。劉福通挾其僞主從數百騎出東門遁走。獲僞皇后及賊妻子數萬、僞官五千，符璽印章寶貨無算。不旬日，河南悉定。獻捷京師，歡聲動中外，以功拜河南行省平章政事，兼知河南行樞密院事、陝西行臺御史中丞，仍便宜行事，賜御衣、七寶腰帶。
先是，中原亂，江南海漕不通，京師苦飢。至是，河南既定，檄文達江浙，海漕復至。又請今年八月鄉試河南舉人，及他路儒士避亂者，不拘籍貫，依河南定額，就陝西置貢院考試。從之。
二十年正月，河南賊犯杞州，察罕帖木兒討平之，遣兵復永城縣。又復宿州，擒賊將樑綿住。察罕帖木兒既定河南，乃分兵守關陝、荊襄、河洛、江淮，而以重兵屯澤、潞，營壘旌旗千里相望。日修車船，繕兵甲，務農積穀，訓練士卒，謀大舉以復山東。
先是，山西晉、冀諸州，皆察罕帖木兒所定。而答失八都魯之子孛羅帖木兒，以兵駐大同，欲並據晉、冀，遂與察罕帖木兒相爭。詔以冀寧蜀孛羅帖木兒。察罕帖木兒以用兵數年，惟恃晉、冀兩路供軍餉，乃屯兵澤、潞以拒之，與孛羅帖木兒戰於東勝州，又戰於汾州。朝廷使中書平章政事達實帖木兒、參知政事七十，諭二人罷兵。時搠思監當國，與宦者撲不花黷貨無厭，視二人賂遺厚薄，而左右之。由是構怨日深，兵連不解。八月，詔孛羅帖木兒守石嶺關以北，察罕帖木兒守石嶺以南，二人始奉詔罷兵。二十一年，察罕帖木兒諜知山東羣賊相攻，六月，乃輿疾自陝西抵洛，大會諸將，議師期。發晉寧軍出井陘，遼、沁軍出邯鄲、澤、潞軍出磁州，懷、衛軍出白馬，及汴、洛軍，分道並進。察罕帖木兒建大將旗鼓，渡孟津，鼓行而東。七月，復冠州、東昌。八月，師至鹽河，遣其子擴廓帖木兒、閻思孝等，會關保、虎林赤，造浮橋以濟。拔長清，進搗東平。田豐遣崔世英等拒戰，大敗之，斬首萬餘級，直抵城下。察罕帖木兒以田豐據山東久，軍民服之，乃遺書諭以逆順之理。豐及王士誠，俞寶、楊誠等皆降，遂復東平、濟寧。時羣賊聚於濟南，其賊首劉珪屯齊河、禹城以拒官軍。察罕帖木兒分遣奇兵，間道出賊後，南略泰安，逼益都，北徇濟陽、章丘，中循瀕海郡縣。自將大軍渡河，與賊將戰於分齊鎮，大敗之。進逼濟南，齊河、禹城俱送款，南道諸將亦報捷。再敗益都兵於好石橋，圍濟南。三月，劉珪出降，詔拜中書平章政事、知河南山東行樞密院事、陝西行臺中丞如故。察罕帖木兒遂移兵圍益都，大治攻具，百道並進，復掘重塹，築長圍，遏南洋河以灌城中。
二十二年，山東俱定，獨益都猶未下。六月，田豐、王士誠陰結城中賊，圖作亂。初，豐等降，察罕帖木兒推誠待之，數獨入其營中。豐乃請察罕帖木兒巡營壘，衆以爲不可往。察罕帖木曰：「吾推赤心待人，安得人人防之。」左右請以力士自衛，又不許。以十一騎從行，至王信營，又至豐營，遂爲士誠所刺殺。事聞，帝震悼，京師及四方之士無不慟哭。
先是，有白氣如索，長五百餘丈，起危宿，掃太微垣。太史奏山東當大水，帝曰：「不然，山東必失一良將。」即遣敕使戒察罕帖木兒勿輕舉，使未至而及於難。詔贈推誠定遠宣忠亮節功臣、開府儀同三司、上柱國、河南行省左丞相，諡獻武。及葬，賜賻有加，改贈宣忠興運弘仁效節功臣，追封穎川王，改諡忠襄，食邑沈丘縣，所在立祠，歲時致祭。封其父阿魯溫汝陽王，後又進封樑王。
明太祖聞察罕帖木兒定山東，謂左右曰：「田豐爲人反覆，察罕帖木待如腹心，是其暗也。古之名將智謀宏運，使人不可測，察罕帖木兒豈足以知之！」後竟如明祖所料雲，察罕帖木兒無子，以甥擴廓帖木兒爲嗣。
擴廓帖木兒，本王氏，小字保保，惠宗賜名擴廓帖木兒。察罕帖木兒既被刺，詔以擴廓帖木兒爲銀青光祿大夫、太尉、中書平章政事、知樞密院事、太子詹事，仍便宜行事，總其父兵。擴廓帖木兒受命，即急攻益都，穴地以入，克之，戮田豐、王士誠，剖其心祭察罕帖木兒，而執送益都賊帥陳猱頭等二百餘人於京師。乘勝，使關保東取莒州，山東復定。是時，東自淄、沂、西逾關陝，無一賊。擴廓帖木兒乃駐兵河南，朝廷倚以爲重。孛羅帖木兒復以兵爭晉、冀。擴廓帖木兒至太原，與孛羅帖木兒構兵，相持不解。
二十三年，御史大夫老的沙與知樞密院事禿堅帖木兒得罪於皇太子，奔大同，爲孛羅帖木兒所匿。 
二十四年，搠思監、樸不花誣孛羅帖木兒、老的沙謀爲不軌，下詔罪狀。孛羅帖木兒遂與老的沙合禿堅帖木兒兵同犯闕。擴廓帖木兒部總將白鎖住，以萬騎衛京師，駐於龍虎臺，拒戰不利，奉皇太子奔太原，白鎖住仍屯保定，爲朝廷聲援。 
二十五年，擴廓帖木兒先以兵搗大同，取之。皇太子乃大舉討孛羅帖木兒，自與擴廓帖木兒率兵抵京師。會孛羅帖木兒伏誅，詔皇太子還京師，擴廓帖木兒亦扈從入朝。九月，拜伯撒裏右丞相，擴廓帖木兒左丞相。伯撒裏累朝舊臣，而擴廓帖木兒以新進晚出，乃與並相。居兩月，不自安，即請南還視師。 是時，中原雖定，而江以南皆非朝廷所有。皇太子累請出督師，帝難之，乃封擴廓帖木兒河南王，總天下兵馬，代之行，官屬之盛，幾與朝廷等。 
二十六年二月，擴廓帖木兒自京師還河南，欲廬墓終喪。左右咸謂，受命出師，不可中止。乃北渡居懷慶，又稱居彰德。時明太祖已滅陳友諒，盡有楚地。張士誠據淮東、浙西。擴廓帖木兒知南軍強，未可輕進，乃駐軍河南，檄關中李思齊、張良弼、脫列伯、孔興四將會師大舉。思齊，故與察罕帖木兒齒位相埒，及是擴廓帖木兒爲元帥，思齊心不平。而張良弼等亦各懷異見，得檄皆不聽命。擴廓帖木兒使部將討思齊等，思齊等亦會兵長安以拒之。擴廓帖木兒受命徵，而先攻思齊等，朝廷已疑之。皇太子之奔太原，欲用唐肅宗靈武故事自立，擴廓帖木兒不可。及還京師，皇后奇氏令擴廓帖木兒以重兵擁太子入城，意欲脅帝禪位。擴廓帖木兒知其意，比至京城三十里，即留軍城外，自將數騎入朝。皇太子益銜之，至是屢促其南征。擴廓帖木兒乃遣弟脫因帖木兒及部將守哲等率兵東出，而陝西諸將終不用命。帝又下詔爲之和解，擴廓帖木兒憤極，殺詔使天下奴等。於是廷臣譁然，言其跋扈。 
二十七年八月，帝下詔以皇太子親總天下兵馬，使擴廓帖木兒及思齊、良弼等分道出兵，收江淮、四川，以戢其爭。擴廓帖木兒不受分兵之命，皇太子亦止不行。而部將貊高叛，據彰德、衛輝，罪狀擴廓帖木兒於朝。先是，關保、貊高爲察罕帖木兒軍中驍將，擴廓帖木兒之討李思齊，使貊高從河中渡河，欲出不意覆思齊巢窟。貊高所將多孛羅帖木兒舊部，至衛輝而軍變，脅貊高叛擴廓帖木兒。貊高奏至，持太子乃立撫軍院，總制天下兵馬，以貊高知樞密院事，兼平章政事，領河北軍事，賜號忠義功臣。十月，乃削擴廓帖木兒兵柄，落其太傅、左丞相，以河南就食邑於汝州，以河南府爲樑王食邑，使其弟脫因帖木兒自隨其從行官屬悉令還朝。所總諸軍在帳前者，隸白鎖住與虎林赤；在河南者，隸李克彝；在山東者，隸也速；在山西者，隸沙藍答兒。擴廓帖木兒受詔至澤州，其將李景昌、關保亦自歸於朝廷，皆封爲國公。朝廷知擴廓帖木兒勢孤，始詔禿魯與關中四將東出關，合貊高之軍，聲罪討擴廓帖木兒。
二十八年，詔左丞孫景益分省太原，關保以兵戍之。擴廓帖木兒遂遣兵據太原，盡殺朝廷所置官吏。帝下詔盡削擴廓帖木兒爵邑，將吏效順者免罪。皇太子乃命魏賽因不花及關保，會李思齊等兵，夾攻澤州。二月，擴廓帖木兒退守平陽，關保進據澤、潞二州，與貊高軍合。擴廓帖木兒勢稍沮，而關中四將以明兵已盡取山東、河南地，察罕帖木兒父樑王阿魯溫又以汴梁降明兵，將入潼關，皆遣使詣擴廓帖木兒謝出師非本意，大掠而歸。獨關保、貊高進攻平陽，擴廓帖木兒堅壁不戰。諜知貊高分軍掠祁縣，乃夜出師，薄其營，擒關保、貊高皆殺之，朝廷大震，罷撫軍院，盡黜太子所用帖林沙、伯顏帖木兒、李國鳳等，以謝擴廓帖兒。擴廓帖木兒亦上疏自陳，詔復其官爵，令以兵也會速、思齊等南討。甫一月，明兵陷大都，帝北奔。擴廓帖木兒自太原人援，不及。 十月，進封擴廓帖木兒爲齊王。時明兵已定大都，使湯和徇山西，擴廓帖木兒拒之，敗明兵於韓店。會帝命擴廓帖木兒收復大都，擴廓帖木兒奉詔北出雁門，將逕居庸以窺大都。明徐達、常遇春乘虛襲太原，擴廓帖木兒還師救之。部將豁鼻馬潛約降於明，明兵夜劫其營，衆潰，擴廓帖木兒倉卒將十八騎北走。明兵遂乘勝西入陝西，降李思齊等故臣，遺土皆入於明矣。惟擴廓帖木兒擁兵塞上，時時侵略西北邊，明人患之。
二十九年正月，帝復拜擴廓帖木兒右丞相，欲以政事良之。十一月，擴廓帖木兒因陝西行省左丞王克勤赴行在，附奏請車駕速幸和林，勿以應昌爲恃之地。弗從。明年，擴廓帖木兒圍蘭州，斬其援將於光。明將徐達出西安，以搗定西，擴廓帖木兒趨赴之，大敗於沈兒峪，全軍覆沒。擴廓帖木兒獨與妻子數人逃，乘斷木濟河，遂奔和林。 時惠宗已崩，昭宗復以擴廓帖木兒柄國事。明太祖使徐達將十五萬兵，分道出塞，擊擴廓帖木兒至嶺北。擴廓帖木兒逆戰，大敗之，明師死者數萬人，達等皆奔還。自是，明人有戒心，不敢輕出。是年，擴廓帖木兒攻雁門，明人嚴爲之備。 宣光五年，擴廓帖木兒從昭宗徙金山。五月，卒於哈喇那。妻毛氏，自經以殉。
初，明太祖憚察罕帖木兒威名，遣使通好，以介於朝。會其被刺，事遂已。乃擴廓帖木兒視師河南，明人復遣使修好，凡七致書，擴廓帖木兒輒留使者不遣。既出塞，又以書招之，亦不應。明祖由是敬其爲人。劉基嘗言於明祖曰：「護廓未可輕也。」及嶺北之敗，明祖思其言，恆舉以爲戒。一日，大會諸將，問曰：「方今天下，孰爲奇男子？」皆對曰：「常遇春，將不過萬人，橫行天下，可謂奇男子矣！」明祖笑曰：「此固吾得而臣之，若王保保者，吾所不能臣，真天下奇男子也！」後冊其妹爲皇子妃。
擴廓帖木兒弟脫因帖木兒亦屢立戰功，官至陝西平章政事。帝之北巡，脫因帖木兒從赴行在，後終於漠北。
史臣曰：「察罕帖木兒，明太祖之所畏也。天不祚元，隕身降賊。擴廓帖木兒纔不及其父，然崎嶇塞上，卒全忠孝，明太祖謂之奇男子，諒矣哉。
李思齊，羅山人。與察罕帖木兒同舉義兵，克復羅山。有司奏其功，授思齊縣尹。惠宗曰：「人言國家輕漢人，果然！」乃授知汝寧府。從察罕帖木兒平河南、陝西。至正十七年，拜四川行省左丞。十八年，詔思齊屯鳳翔。察罕帖木兒與思齊會宣慰使張良弼、郎中郭擇善、宣慰同知拜帖木兒、平章政事定住、總帥汪長生奴，敗李喜喜於鞏昌。思齊駐斜坡，張良弼駐秦州，郭擇善駐崇信，拜帖木兒駐通渭，定住駐臨洮，各自除府州縣官，徵其賦爲軍需。未幾，思齊、良弼同謀襲殺定住及郭擇善，分總其兵，朝廷不能問。
二十一年，進克伏羌等縣，受韓林兒黨李武、崔德降。四川賊陷川東郡縣，詔思齊討之，遣知樞密院事禿堅帖木兒齎璽書獎諭，思齊乃進兵益門鎮。已而復歸鳳翔，與張良弼相攻，爲良弼所敗。二十三年，又與孛羅帖木兒相攻。二十五年正月，封思齊許國公。是年二月，皇太子復加思齊銀青光祿大夫、邠國公、陝西等處行中書省平章政事、太子詹事兼知四川等處行樞密院事、招討使。
二十六年，擴廓帖木兒遣關保攻張良弼，良弼遣子弟質于思齊，合兵拒關保。思齊請朝廷和解之。是年，禮部侍郎滿尚賓、吏部侍郎掩篤剌哈自鳳翔還京師。先是，尚賓等奉詔諭思齊開通蜀道，思齊不奉詔，尚賓等留鳳翔且一年，至是始歸。
二十七年，張良弼、脫烈伯、孔興與思齊會於含元殿基，推思齊爲盟主，同拒擴廓帖木兒。先是，擴廓帖木兒檄思齊等出兵，思齊得檄，大怒曰：「我與汝父同鄉里，汝父進酒猶三拜，然後飲。汝於我前無立地，今敢公然調我耶！」因與良弼等聯合，不職擴廓帖木兒節制。朝廷以禿魯爲陝西行省左丞相，思齊不說，遣其將鄭應祥守陝西，自還鳳翔。皇太子總天下兵馬，命思齊自鳳翔與侯伯顏、達世進規四川。未幾，覆命思齊副禿魯安撫關中，又中分關，以西屬思齊，以東屬擴廓帖木兒，思齊皆不奉詔。
二十八年，詔思齊討擴廓帖木兒，已而明兵至河南，思齊遁還關中，與張良弼會兵守潼關。會火焚良弼營，思齊移屯葫蘆灘，明兵入潼關，思齊棄輜重，奔鳳翔。是時，思齊部將虎林赤等據悛屋，商暠據武功，李克彝據岐山，任從政據隴州，思齊自據臨洮。未幾，皆降於明。明人授思齊江西平章政事。張良弼走寧夏，爲擴廓帖木兒所執。其弟良臣以慶陽降於明，已而復叛。明將徐達攻克慶陽，良臣投於井，引出斬之。其後，明祖遣思齊通好於擴廓帖木兒。始至，待以賓禮，尋使騎士送歸至塞下，辭曰：「主帥有命，請公留一物爲別。」思齊曰：「吾遠來無所齎。」騎士言：「願得公一臂。」思齊知不免，斷臂與之，還，未幾卒。
老保，姓李氏，一名保保，陽武人。察罕帖木兒起義兵，老保從之，以復羅山縣。授澤州路治中。從平方脫脫之亂，改授樞密院知院，守石州。又從察罕帖木兒攻取山東郡縣。察罕帖木兒爲田豐所害，老保與擴廓帖木兒共破田豐，擢平章政事，留守益都。明遣大將軍徐達攻益都，諭老保降，不從。達謂諸將曰：「老保所恃者河上援兵，吾已分兵拒黃河南岸，斷其臂矣。」即督兵填壩而進，拔其城，執老保與白鎖住送建康。平章普顏不花死之，老保降於明。後，明太祖遣老保招諭擴廓帖木兒，擴郭帖木兒鴆殺之。
魏賽因不花，息州人，幼卓犖不羣，善騎射。至正間，紅巾賊起，募義勇御之，以衆屬察罕帖木兒。嘗單騎殺賊百餘人，又從擴廓帖木兒討孛羅帖木兒於大同，破之。累官河南江北知樞密院事。又討奧禿堅帖木兒於嶺北，獲之，進拜中書平間政事，卒。
關關，字文祖，溫縣人。少沉鷙有材勇。察罕帖木兒舉兵，關關募義勇萬餘人附之，授招討上百戶，佩銀符。從破賊韓咬兒，攻拔汝寧、鈞、許等州，關關皆先登。深州賊犯河南，察罕帖木兒遣關關救之，賊遁走，擢上千戶。及賊據滎陽，關關大破之。賊復屯八角。時韓林兒據汴梁，分兵四掠，察罕帖木兒使關關定陝、虢等州，以功進穎、息招討五萬戶。賊敗走，入陝西，關關追至鳳翔，復移軍守高平。轉河東宣慰司副使，進河南行樞密院判，又進本院同僉。率所部守懷慶，綏輯流亡，遠近歸附。遷定遠大將軍。
尋改河南行省參知政事，從察罕帖木兒討山東賊，連拔高唐、虞城，擒賊驍將王達兒等。次濼陂，奪賊船二百餘艘，斷其糧道。進行省左丞。攻濟南，賊將劉平章等以三萬人來拒，關關率贏卒誘之，賊爭進，伏兵前後夾擊，斬獲無算。進右丞，賜金帶一。移守懷慶，進同知河南行樞密院事。卒，年五十三，追贈推忠協義宣力功臣，諡康定。
關保，河南人。至正間爲總兵野庵裨將。時山西盜起，調守澤、潞，與百戶虎林赤破賊於澤州。及高平，又擒賊首劉子才。擢後部侍郎，賜龍衣、金帛有差。從察罕帖木兒攻汴梁，以功如同僉檢樞密院事。二十七年，拜中書平章政事，分省濟寧。二十八年，朝廷以擴廓帖木兒抗命，封關保國公，命與貊高同攻擴廓帖木兒。師次太原，擴廓帖木兒自平陽來，襲禽貊高、關保，皆殺之。
劉則禮，臨江人。從答失八都魯平河南，擢安陸府同知，累遷河南行樞密院副使，鎮白羊口。擴廓帖木兒總兵南伐，授湖廣行省左丞。明兵入京師，則禮兵潰，率麾下百作人壁易州龍居山，間道謁擴廓帖木兒於大同。時將作院使田邁魯團結沿山民寨，留則禮共守。未幾，擴廓帖木兒敗於太原，則禮知事不可爲，欲擁衆赴行在，邁魯無去意。明兵至，邁魯迎降，欲授則禮以官，辭不受。寓薊州而卒。
這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

