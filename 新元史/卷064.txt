
卷六十四·志第三十一
　
　　○選舉一 
　　△學校 科舉 
　　自世祖以來，科舉議而未行，士之進身，皆由椽吏。其歲貢之法曰吏習儒書，儒通吏事。奉行既久，考選多不如法。仁宗即位，設科取士，論才首德行，衡文先經術，立法之善，易世不能廢也。惟以稔知吏弊，凡由吏出身着，限以一切之法。其後御史許有壬極論文，以爲通事、知印、宣使之屬尚獲優升，獨於椽吏待之過嚴，繩之過刻。然吾觀元之選格煩瑣凌雜，務在遷其仕進之途而已，匪獨仁宗之限吏爲弊法也。今爲《選舉志》區爲四事，曰：學枝、科舉、銓法、考課。讀史者可以甄其得失焉。 
　　太宗六年，以馮光宇爲國子總教，命侍鉅子弟十八人入學，是爲建置學校之始。 
　　中統二年八月，詔曰：「諸路學校久廢，無以作成人才。今擬選傅學洽聞之士，以教之。凡諸生進修者，仍選高業儒生教授，嚴加訓誨，務使成才，以備他日選擢之用。仍仰各路官司常切主領教勸。」 
　　至元六年四月，復詔日：「事在似緩而實急者，學校是也。蓋學校者風化之本，出治之原也。諸路雖設有學官，所在官司例皆視同泛常，不肯用心勉勵，以致學校之事有名無實。由是吏民往往不循理法，輕犯憲章，深不副朝廷宣明教化之意。今遍行各路，如遇朔望，自長次以下，各率僚屬俱詣文廟。焚香札畢，從學官詣講堂，同諸生及願從學者講論經史，更相授受。日就月將，教化可明，人材可出。所在鄉村鎮店，選有德望學問可爲師表者，於農隙之時，依法訓導，使長幼皆聞孝弟忠信之言，則禮讓既行，風化自厚矣。」是年十一月，設提舉學校及教授官。 
　　七年，命侍臣子弟十一人入學，以長者四人從許衡，七人從王恂。 
　　二十三年，集賢直學士程文海言：「臣聞國與天地必需才爲用，而人才之盛非自盛也，全在國家教育之勤。其衰也反是。參之歷代可考也。國家自中統建元以來，中外臣僚亦時聞表，表偉傑者，皆自往時故老宿儒薰陶浸灌而然。歷史既久。以次淪謝。臣不知更十餘年後，人物當如何瑣瑣也。而主論者恬不知怪，視學校爲不急，謂詩書爲無有，不知人才盛衰張本於此。蓋有旨行貢舉法，求好秀才。上意匪不敦切。而僉人輒陰沮之。應故事而集議，凡幾作輟矣。無怪乎選任之非才，政治之不理也。今已至此，後當若何。臣愚欲陛下明詔，有司重學校之事，慎師儒之選。京師首善之地，尤當興建國學，選一時名流爲國人矜式，優以餼廩，隆以禮貌，庶四方觀感有所興起。而名都大邑教官有闕，不但循常例收庸人而已。必使廷臣擇可以爲人表儀者，條具聞奏，令有祿可養，而不匱職，比親民而加優視。教化之廢興，爲考第之殿最。其諸生有經明行修者，特與蠲免賦役，依正降詔書施行。臣望國家教育有方，多士鼓舞不倦，他日隨取隨足，舞臨事乏才之嘆，天下幸甚。」奏上，帝韙之。 
　　二十四年，立國子學於大都，設博士通掌學事，分教三齋生員，講授經旨，是正音訓。復設助教同掌學事，而專守一齋。正、錄申明規矩，督習課業。凡讀書，必先《孝經》、《小學》、《論語》、《孟子》、《大學》《中庸》，次及《詩》、《書》、《禮記》、《周禮》、《春秋》、《易》。博士、助教親授句讀、音訓，正、錄、伴讀以次傳習之。講說則依所讀之序，正、錄、伴讀亦以次傳習之。次日，抽籤，令諸生復說其功課。對屬、詩章、經解、史評，則博士出題，生員具藁，先呈助教，俟博士既定，始錄附課簿，以憑考校。其生員之數，定二百人，先令一百人及伴讀二十人入學。其百人之內，蒙古半之，色目、漢人年之。是時集賢院並衆官會議學校事宜，定監官四員；祭酒一員周正平。司業二員耶律伯強，硯伯固，監丞一員王嗣能：學官六員：博士二員張仲安、滕仲理，助教四員謝弈、周鼎、靳泰亨、王載。伴讀二十人，公選通文學者充之。學生先設一百二十人，蒙古五十人，諸色目漢人五十人，年十一歲以上，伴讀十人，年十五歲以上。各用經史子集諸書於官書內，關學生飲食並一切所需，官爲應付，俟置學田訖，然後開支。一，國子監隸集賢院。一，文廟前件議得，合行創建。一，所先立學校，大都撥地與國學。一，同興築。一，外道學校生員成才者，申太學，茂異者，申集賢院，面奏區用。一，儒戶免差徭。迤北路分，除至元十三年進試外，據迤南新附去處在籍儒戶。若有別項各色別無定奪，其餘籍內儒戶，照納地稅商稅外，一切雜泛差徭，並行蠲免。詔從之。 
　　二十八年三月，命各路各縣學內設立小學，選請老成之士教之。或自願招師，或自從其父兄者，聽便。其他先儒講學之地，與好事之家出私錢贍學者，並立爲書院。書院設山長一員。凡師儒之命於朝廷者曰教授，路府上中州置之。命於禮部及行省及宣慰司者曰學正、山長、學錄、教諭，路州縣及書院置之。凡路府州書院設直學以掌錢穀，從郡守及憲府官試補，直學考滿，又試所業十篇，升爲學錄、教諭。凡學正、山長、學錄、教諭或由集賢院及臺憲等官舉充之。教諭、學錄歷兩考升學正、山長，又歷一考升散府上中州教授，又歷考升路教授。後又改直學考滿爲州教授。自京學及州縣學以及書院，凡生徒之肄業於是者，守令薦舉之，或用爲教官，或取爲吏屬雲。 
　　至歲貢之法，大德八年，始定國子生蒙古、色目、漢人三歲各貢一人。十年，國子學定蒙古、色目、漢人生員二百人，三年各貢二人。 
　　至大四年，定生員額二百人。是年，復立國子學試貢法，蒙古授官六品，色目正七品，漢人從七品。試蒙古之法宜從寬，色目生宜稍加密，漢人生則全科場之制。 
　　延祜二年，增生員百人，陪堂生二十人，用集賢學士趙孟頫、禮部尚書元明善等所書國子學貢試之法更定之。一日：升齋等第。六齋東西相向，下兩齋左曰遊藝，右曰依仁，凡誦書講說、小學屬對者隸焉。中兩齋左曰據德，右曰志道，講說《四書》、課肄詩律者隸焉。上兩左者曰時習，右曰日新，講說《易》、《書》、《詩》、《春秋》科，習明經義等程文者隸焉。每齋員數不等，每委考其所習經書課業，及不違規矩者，以次遞升。 
　　二日：私試規矩。漢人驗日新、時習兩齋，蒙古、色目取志道、據德兩齋，本學舉實歷坐齋二周歲以上，充貢舉。漢人私試，盂月試經疑一道，仲月試經義一道，季月試策問、表章、詔誥科一道。蒙古、色目人，盂月、仲月各試明經一經，季月試策問一道。辭理俱優者爲上等，準一分；理優辭平者爲中等。準半分。每歲終，通計其年積分，至八分以上者升充高等生員，以四十名爲額，內蒙古、色目各十名，漢人二十名。歲終試貢，員不必備，惟取實才。有分同闕少者，以坐齋月日先後多少爲定。其未及等，並雖及等無闕未補者，其年積分，並不爲用，下年再行積算。 
　　三曰：黜罰科條。應私試積分生員，其有不事課業及一切違戾規矩者，初犯罰一分，再犯罰二分，三犯除名，從學正、錄糾舉，其知而不糾舉者，從本監議罰。應己補高等生員，初級殿試一年，再犯除名，從學正、錄糾舉，其知而不糾舉者，亦從本監議罰。應在學生員，歲終實歷坐齋不清年歲者，並行除名。除月假外，其餘各假，並不準。學正、錄歲終通行考校應在學生員，除蒙古、色目外，其餘漢人生員三年不能通一經者及不肯勤學者，勒令出學。其餘責罰，並依舊規。 
　　泰定三年，更積分而爲貢舉，並依世祖舊制。其貢試之法，從監學所擬，大概與前法略同，而防閒較密雲。其學正、錄及司樂、典籍、管勾等貫，舊例舉積分生員充之，後以積分既革，於上齋舉年三十以上、學行堪範後學者爲正、錄，通曉音律、學業優贍者爲司樂、幹局通敏者爲典籍、管勾。其侍儀舍人，於上、中齋舉禮儀習熟、音吐洪暢、曾掌春秋釋奠、每月告朔明贊、衆見其能者充之。至伴讀員數，大德七年定四十人，歲貢八人。至大四年。定四十人，歲貢四人。延祐四年，定歲貢八人。是後，又命所貢生員與舉人同試於禮部，策於殿廷，又置備榜而力選擇焉。 
　　童子舉。 
　　唐宋始著於科，然亦無常員。 
　　成宗大德三年，舉童子楊山童、海重。五年，大都提舉學校所舉安西路張泰山，江浙行省舉張升甫。 
　　武宗至大元年，舉武福安。 
　　仁宗延祐三年，江浙行省舉前博孫馮帖哥。六年，河南路舉張答罕。學士完者不花舉丁頑頑。七年，河間縣舉杜山童。大興縣舉陳聃。 
　　英宗至治元年，福州路連江縣舉陳元麟，至治三年，河南行省舉張英。 
　　泰定四年，福州舉葉留田井，文宗天曆二年，舉杜夙靈。 
　　至順二年，制舉答不歹子買來的。 
　　皆以其天資穎悟，超出兒輩，或能默誦經文，書寫大字，或能綴緝辭章，講說經史，並令入國子學教育之。 
　　惟張泰山尤精篆籀，陳元麟能通性理。葉留田井問以四書大義，則對曰：「無過。事父母能竭其力，事君能致其身。」時人以遠大期之。 
　　蒙古字學。 
　　至元六年秋七月，置諸路蒙古字學。十二月，中書省定頒行條件。諸路府州官子弟入學，上路二人，下路二人，府一人，州一人。餘民間子弟，上路三十人，下路二十五人。願充生徒者，與免本身雜役。 
　　八年春正月，詔曰：「間者採近代之制，創爲國學，己嘗頒告天下，然學者尚少，今復立條畫，其令有司明諭四方，庶幾多所興起，以傳永久。一，京師設國子學，教授諸生，於隨朝百官、怯薛歹選擇子弟俊秀者入學。一，諸王位下及蒙古千戶所，依在前設畏吾兒八合赤例，設立學校。一，隨路所設學校，有願充生徒者，與免本身差役。回回、畏吾、河西人等，願學者聽，不在額設之數。一，翰林院見設諸官，譯寫《通鑑節要》，頒與國子學諸路教授。一，符寶郎設蒙古學閎者赤一員，驗人口實，一，省、部、臺、院諸印信及研發鋪馬札子，並用蒙古字。一，凡有行程文字，並用蒙古字標寫本宗事目。內外諸衙門，亦用蒙古字人員充槊者赤。一，省、部、臺、院凡有卷目，用蒙古字。一，二、三年後進擇習學生員，出策題試問，中選者約量授以官職。一，不得稱蒙古字爲新字。 
　　十九年，定路府州設教授，以國字在諸字之右。 
　　二十年五月，龍興路提學校官言：「大元一統，蒙古學雖興，而南北之民寡於攻習，蓋因施不廣、用不切之故。」於是中書省議，令諸衙門依例表章，並用蒙古字書寫。 
　　元貞元年，命廉訪司提調諸路蒙古學校。二年，命有司給諸路蒙古學生員餼廩。 
　　大德六年，定散府蒙古學生員二十人，上、中州十五人，下州十人。八年，定各路教官逕保生徒，不得逕申國子監，須經本處提調，總管府轉申訪林院，試驗考奪，無令似前濫保。十年春二月，增生員廩膳。通前三十員爲六十員。 
　　至大二年，定伴讀員四十人，以在籍生員學問優長者補之。 
　　延祐二年冬十月，以所設生員百人，蒙古五十人、色目二十人，漢人三十人，而百官子弟之就學者常不下二三百人，宜增其稟餼。乃減去庶民子弟一百十四員，聽陪堂學業，於見有生員一百名外，量借五十人，置蒙古二十人、漢人三十人，其生員筆札止給三十人，凡二次給之。 
　　至回回國子學，至元二十六年始置。是年五月，尚書省臣言：「亦思替非文字，宜施於用。今翰林院益福的哈魯丁能通其字學，乞授以學士之職。凡公卿大夫與富民之弟子，皆依漢人入學之制，日肄習之。」從之。八月，遂置國子學。 
　　至延祐元年，復立回回國子監。以其文字便於國防取會數目，令依舊制加意教授。 
　　泰定二年，以入學者衆，其學官及生員五十餘人己紿領膳者二十七人外，助教一人、生員二十四人廩膳，並令給之。 
　　醫學。 
　　中統三年，太醫院使王猷、副使王安仁言：「醫學久廢，後進無所師友。竊恐朝廷取人，學非其傳。爲害甚大。」乃授安仁金牌，俾往各處設立醫學。教授人員依例除免差發。醫學生員亦免本身檢醫差佔等雜役，俟學有所成，每月試以疑難，以所對優劣，量加懲勸。 
　　至元二十三年，命各過按察司檢察醫學，依每年降下十三科題目，令醫生每月習課醫義一道，年終本院考較優劣。 
　　大德九年，平陽路澤州知州王稱言：「竊聞爲世切務惟醫與刑，醫者司命於人，刑者弼教於世。人以風寒暑遘其疾，以放僻邪侈陷其心，須用醫以治，施刑以斷。醫欲明，須玩前賢之經訓，刑不濫，在究本胡之典章。今各路雖有醫師，學亦繫有名無實，宜督責各處有司，廣設學校，爲醫師者令一通曉經書，良醫主之，集後進醫生，講習《素問》、《難經》，仲景、叔和脈訣之類。然亦須通《四書》，不習《四書》者禁治不得行醫。務要成材，以備試驗擢用，實爲官民便益。」於是大醫院定考試之法：一，合設科目。一，各科合試經書。中書省依所議行之。 
　　是年，又定醫學官罰俸例，各處學校應設大小學。今後有不令坐齋肄業，有名無實者，初次，教授罰俸一月，正、錄罰中統鈔七兩；再次，教授罰俸兩月，正、錄倍罰，三次，教授、正、錄取招別議。其提調官視學官例減等，初次罰俸半月，再次一月，三次兩月。若大小生員在學，而訓誨無法，苟應故事者，初次，教授罰俸半月，正、錄各罰中統鈔五兩；再次，教授罰俸一月，正、錄罰中統鈔七兩；三次，教授、正、錄取招別議。提調官，初次罰俸十月，再次三月，三次一月。 
　　延祐三年，定試驗醫人條件依舊例，三年一遍設立科舉試。太醫，選舉三十以上、醫明行修、孝友忠信、爲衆所稱者，保結貢試。鄉試，不限員數，各科目通取一百人，會試取中三十人。所課醫義，量減二道。第一場，本經義一道，治法一道。第二場，本經義一道，藥性一道。不限字數。試中三十人內，一甲充太醫，二甲副於舉，三甲教授。 
　　陰陽學。 
　　至元二十八年，始置諸路陰陽學。依儒學、醫學之例，每路設教授以訓海之。其有術數精通者，每歲錄呈省府，赴都試驗，果有藝能，於司天監內許令近侍。 
　　延祐二年，令陰陽人授差依儒、醫例考試。其科目，曰：佔算，曰：三命，曰五星，曰：周易，曰：六壬，曰：教學，曰：婚元。佔才大義書，曰《宅元周易祕奧》，曰《人宅通真論》，曰《塋元地理新書》，曰《塋元總論》，曰《地理明真論》。 
　　太宗九年八月，詔胡都虎、塔靠忽□、訛魯不朵札魯火赤等：「自來精儒業者，二十年間學問方成。古昔張置學校，官爲廩給，養育人材。今名儒凋喪，文風不振，所據民間應有儒士，若高等學業轉相教授，庶幾人材日出。其中選者，並行蠲免差發。委斷事官術忽□與山西東路徵收課稅所長官劉中，遍行諸路，一同監試，仍將論及經賦、詞義分爲三科，作三日程試，專治一經爲一科，能兼者聽。但不失文義爲中選。其中選儒人與各處達魯花赤、管民官一同商量公事。以後照依先降條例，開闢舉場，考選人仕，續聽胡命。」於是得東平楊奐等四千三十人，多一時名士。初，耶律楚材請復科舉之制，郭德海亦言之，然爲用事者所尼，故詔書雖雲續聽朝命，事復中止。 
　　至元初，詔丞相史大澤條具當行之事，大澤首及科舉，亦不果行。四年九月，翰林學士王磐等言：「科舉取士，最爲切務，矧先朝舊典，尤宜追述。」帝曰：「此良法也。」命左三部尚書與翰林學士議定程式，又議依前代立國學，進蒙古官子弟百人，專命師儒教習經書，藝成然後試而用之。十一年十一月，省臣復啓皇太子，以所議科舉程式上。奉令旨，準蒙古進士科及漢人進士科，參酌時宜，以定法制。然其事迄未施行。二十一年九月，丞相哈剌合孫等言：十一月中書省臣言，皆以謂天下習儒者少，而由刀筆吏得官者多。帝曰：「將若之何？「對曰：「宜舉行貢舉法。凡蒙古人及儒吏、陰陽、醫術，皆令以考試進，則用心爲學矣。」帝然之。已而許衡亦議學校科學之法，罷詩斌，重經學，定爲新制。雖事未及行，而選舉之法已立焉。 
　　皇慶二年十月，中書省臣言：「科舉一事，世祖、裕宗累命舉行，成宗、武宗尋亦有旨，今不以聞，恐或有沮其事者。夫取士之法，經學實修己治人之過，詞賦乃攡章繪句之學，自隋、唐以來，取人專尚詞賦，故士習浮華。今臣等所擬將律賦省題詩小議皆不用，專立德行明經科，以此取士，庶可得人。「帝從之。十一月，詔曰：「我祖宗以神武定天下，世祖皇帝設官分職，徵用儒雅，崇學校爲育才之地，議科舉爲取士之方，規模宏遠矣。聯以眇躬，獲承丕祚，繼志述事，祖訓是式。若稽三代以來，取士各有科目，要其本來，舉人宜以德行爲首，試藝則以經術爲先，詞章次之。浮華過實，聯所不取。爰命中書省參酌古今，定其條例。其以皇慶三年八月，天下郡縣，興其賢者能者，賦於有司，次年二月會試京師，中選者朕將親策焉。其行事宜。 
　　一，科場，每三歲一次開試。舉人從本貫官司於路府州縣及諸色戶內推選，年二十五以上鄉黨稱其孝弟，朋友服其信義，經明行修之士，結狀舉保，以禮敦遣，貢諸路府。其或徇私濫舉，並應舉而不舉者，監察御史、肅政廉訪司體察究治。 
　　一、考試程式：蒙古、色目人，第一場經問五條，《大學》、《論語》、《孟子》、《中庸》內設問，義理精明，文辭典雅爲中選，用朱氏章句集註。第二場策二道，以時務出題，限五百字以上。漢人、南人，第一場明經經疑一問，《大學》、《論語》、《孟子》、《中庸》內出題，並用朱氏章句集註，復以己意結之，隈三百字以上；經義一邊，各治一經，《詩》以朱氏爲主，《尚書》以蔡氏爲主，《周易》以程氏、朱氏爲主，已上之經兼用古註疏，《春秋》許用《三傳》及胡氏《傳》、《禮記》古注琉，限五百字以上，不拘格律。第二場古賦詔誥用古體，章奏參古體、四六。第三場策一道，經史時務內出題，時務不矜浮藻，惟務直述。限一千字以上。 
　　一，蒙古、色目人，願試漢人、南人科目，中選者加一等注授。 
　　一，蒙古、色目人作一榜，漢人、南人作一榜。第一名賜進士及第，從六品，第二名以下及第二甲，皆正七品，第三甲以下，皆正八品，兩榜並同。 
　　一，所在官司遲誤開試日期，監察御史、肅政廉訪司糾彈治罪。 
　　一，流官子孫蔭敘，並依舊例，願試中選者，優升一等。 
　　一，在官未入流品，願試者聽。若中選，已有九品以上資級，比附加十等注授。若無品級，止依試例從優銓注。 
　　一，鄉試處所，並其餘條目，命中書省議行。 
　　延祐元年二月，中書省奏定科舉程式目： 
　　一，鄉試。中進者，各給解據、錄連取中科文，行省處移諮都省，送札部，腹裏宣慰司及各路關申禮部，監察御史、廉訪司依上錄連科文申臺，摶呈都省，照勘會試。八月二十日，蒙古、色目人，試經問五條；漢人、南人，明經經疑一問，經義二過。二十三日，蒙古、色目試策一道；漢人、南人古賦詔誥章表內科一道。二十六日，漢人、南人試策一道。 
　　一，會試。次年省部。依鄉試例，於二月初一日試第一場，初三日試第二場，初五日第三場。 
　　一，御試。三月初七日。前期奏委考試官二員、監察御史三員、讀卷官二員於殿廷考試。每舉子一名，委怯薛歹一人看守。漢人、南人，試策一道，限千字以上。蒙古、色目人，時務策一邊，限五百字以上。 
　　一，選考試官，行省與宣慰司鄉試。有行臺去處，行省官、行臺官一同商議選差；如不拘廉訪司去處，行省官與監察御史選差；山東、河東宣慰司，真定、東平路，同本道廉記司進差。上都、大都省部選差在內監察史御、在外廉訪司官一員監試。每處差考試官、同考試官一員，並於見任及在闈有德望文學常選官內選差；彌封官一員，謄錄官一員。選廉幹文資正官充。謄錄試卷並移行文字，皆用硃筆書寫，仍須設法關防，毋致容私作弊。省部會試，都省進委知貢舉、同知貢舉官各一員，考試官四員。監察御史二員，彌封、謄錄、對讀官、監試等官各一員。 
　　一，鄉試，行省十一：河南、陝西、遼陽、四川、甘肅、雲南、嶺北、征東、江浙、江西、湖廣。宣慰司二：河東冀寧路。山東濟甫路。直隸省部路分四：真定路、東平路、大都路、上都路。 
　　一，天下選合格者三百人赴會試，於內取中進者一百人，內蒙古、色目、漢人、南人分卷考試，各二十五人。蒙古取合格者七十五人：大都十五人，上都六人，河東五人，真定等路五人，東平等路五人，山東四人，遼陽五人，河南五人，陝西五人，甘肅三人，嶺北三人，江浙五人，江西三人，湖廣三人，四川一人，雲南一人，征東一人。色目人取合格者七十五人：大都十人，上都四人，河東四人，東平等路四人，山東五人。真定等路五人，河南五人，四川三人，甘肅一人，陝西三人，遼陽二人。雲南三人，江浙十人，湖廣七人。漢人取合格者七十五人，大都十人，上都四人，真定等路十一人，東平等路九人，山東七人，河東七人，河南九人，四川五人，雲南二人，甘肅二人，嶺北一人，陝西五人，遼陽二人，征東一人。南人取合格者七十五人：湖廣十八人，江浙二十四人，江西二十二人，河南七人。 
　　一，鄉會等試，許將《禮部韻略》外，餘並不許懷挾文字。差搜檢懷挾官一員，每舉人一名差軍一名看守，無軍人處差巡軍。 
　　一，提點試院廉幹官一員，度地安置席舍，務令隔遠，仍自試官入院後，常川供職，監把外門。 
　　一，鄉、會試、彌封、謄錄、對讀下吏人，於各衙門從便差遣。 
　　一，試卷不合格：犯御名廟諱偏犯者及文理紕繆、塗注五十字以上。 
　　一，謄錄所承受試卷，並用朱書謄錄正文，實計塗注各字數，標寫對讀無差，將硃卷送考試所。如硃卷有塗注字，亦皆標寫字數。謄錄官書押。俟考校合格，中選人數已定，鈔錄字號，寫上元卷，請監試官、知貢舉官、同試官，對讀開折。 
　　一，舉人試卷，各人自備三場文卷並草卷，各十二幅，於卷首書三代、籍貫、年甲，前期半月於印卷所投納。用印鈐縫訖，各還舉人。 
　　一，就試之日，日未出入場，黃昏納。受卷官送彌縫官，將字號彌縫訖。送謄錄所。 
　　一，若有各路歲貢及保舉儒人等文字到部，並令還付本鄉應試。 
　　一，娼優及患廢疾、若犯十惡爲盜之人。不許應試。 
　　一，舉人於試場內，毋得喧譁，違者治罪，仍殿二舉。 
　　一，舉人與考試官有五服內親者，自須迴避，仍令同試官考試。若應避而不自陳者，殿一舉。 
　　一，鄉、會試，若有懷挾及令人代作及代之者，漢人、南人居父母喪應舉者，並殿二舉。 
　　一，國子監學歲貢生員及伴讀出身，並依舊制，願試者聽。中選者於監學合得資而上從優選授。 
　　一，別路附籍蒙古、色目、漢人，大都、上都有恆產、住經年深者，從兩都官司，依上例推舉就試。其餘去處冒貫者治罪。 
　　其中選學人，三月初四日中書省臣奏準，以初七日御試於翰林國史院，定委監試官及諸執事。初五日。入院。初六口，撰策問進呈。初七日，執事者望闕設案於堂前，置策題於上。舉人入院，搜檢訖，蒙古人作一甲，序立，禮生導引，望闕兩拜，賜策題，又兩拜，各就次。色目人、漢人亦如之。日午，賜膳。進士納卷畢，出院。監試官同讀卷官，以所對策第其高下，分爲三甲進奏。賜進士及第，出身各有差。 
　　有元科目取士之制，大略如此。蓋創於太宗，定於至元，議於大德，而後成於延祐。是時平章政事李孟雅爲仁宗所委任，力言非科目不足以得士，故朝廷決意舉行焉。 
　　是年，丞相貼木迭兒等奏：「下第舉人年七十以上者，與從七品流官致仕；六十以上者，與教授；元有出身者於應得資品上優加之；無出身着，與山長、學正。嗣後概不爲例。有來遲不及應試者，未曾區用。取旨。」帝曰：「依下第例思之，勿著爲格。」 
　　泰定元年三月，中書省臣奏：「下第舉人，延祐中命中書省各授教官之職，以慰其歸。今改元之初，澤思宜溥。蒙古、色目人年三十以上並兩舉不第者，與教授：以下，與學正、山長。漢人、南人，年五十以上並兩舉不第者，與教授；以下，與學正、山長。不願仕者，令備國子員。後不爲例。」從之。 
　　元統二年三月，詔科舉取士，國子監積分。儒人免役，悉依累朝舊制。是年，增進士名額至百人，左右榜各三人，皆賜進士及第。元之取士，莫盛於此。 
　　迨至元元年，徹裏帖木兒爲中書平章政事，首議停科舉。參知政事許有壬爭之，不從。初，徹裏帖木兒爲河南行省平章政事，會驛請考官，供張甚盛，心滋不悅。故入中書省。以罷科舉爲第一要政雲。二年，禮部侍郎忽裏臺請復科舉取士之法，不聽。 
　　六年，脫脫爲右丞相當國。十二月，詔復行科舉及國子監積分法。生員三年一次，依科舉例會試，中者取十八名。至正三年，監察御史成遵言，請以終場下第舉人充學正、山長，國學生會試黜罷者與終場舉人同。從之。是年，又增鄉試備榜，授以學錄、教諭等官。十九年，詔定科舉流寓人名額，蒙古、色目、南人各十五名，漢人二十名。五月，察罕貼木兒言：「今歲八月鄉試，河南舉人及各路進兵者，訂不拘籍貫，依河南省元定額數，就陝西置貢院考試。」從之。 
　　二十年，會試舉人。知貢舉平章政事八都麻失裏，同知貢舉翰林學士承旨李好文、禮部尚書許從宗，考試官國子祭酒張翥、同考官太常博士傅亨等言：「舊例各處舉人三年一次，取三百人，會試取一百人。今歲鄉試所取比前數少，止有八十名，會試三分內取一分，合取三十名。如於三十名外，添取五名爲宜。從之。」 
　　二十六年，命燕南、河南、山東、陝西、河東等處舉人會試者，增其額數，進士及第以下遞升一官。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

