徹里帖木兒 別兒怯不花 定住 太不花 劉哈剌不花 老的沙 
　　徹里帖木兒，字通理，阿魯溫氏。由宿衛擢中書直省舍人，拜監察御中。時右丞相鐵木迭兒用事。徹里帖木兒抗言，歷底其奸。鐵木迭兒欲中傷之。未得間。會山東水，鹽課大損，遂出為山東轉運司副使。徹里帖木兒補其虧數皆足，鐵木兒無以為罪。轉刑部尚書。 
　　天曆元年，由同知樞密院事轉中書左丞。二年，除右丞。尋拜中書平章政事。出為河南行省平章政事。黃河清，有司以為瑞，請聞於朝。徹里帖木兒不可曰：「吾知為臣忠、為子孝，天下治、百姓安，為瑞，余非所知也。」歲大飢，徹里帖木兒議賑之，其屬謂必自縣上之府，府上之省，然後以聞。徹里帖木兒慨然曰：「民飢，死者已眾，乃欲拘常格耶！往復累月，民存無幾矣，」竟發倉稟賑之。文宗聞而嘉之，賜龍衣、上尊。 
　　至順元年，雲南伯忽叛，以知行樞密院事總兵討之，賊平，嘗賚甚厚。悉分賜將士。師旋，除上都留守。先是，上都官買商旅之貨，不即給值，商旅不得歸，至有饑寒死者，徹里帖木兒為之請，出鈔四百萬貫償之。遷浙江行省平章政事，尋拜御史中丞。 
　　至元元年，復拜中書平章政事，首議罷科舉，又欲減太廟四祭為一，監察御史呂思誠等劾之，不報，詔徹里帖木兒仍至省署事。時罷科舉詔巳書而未用寶，參政許有壬入爭之，太師伯顏怒曰：「汝風台臣言徹里帖木兒邪！」有壬曰：「太師以徹里帖木兒宣力之故，擢置中書。御史三十人不畏太師，而聽有壬，豈有壬權重於太師邪？」伯顏意解。有壬乃曰：「科舉若罷，天下人才觖望。」伯顏曰：「舉子多以贓敗，又有假蒙古、色目名者。」有壬曰：「科舉未行之先，台中贓罰無算，豈盡出於舉子？舉子不可謂無過，較之於彼則少矣。」伯顏因曰：「舉子中可用者，惟參政耳。」有壬曰：「若張夢臣、馬伯庸、丁文苑等，皆可任用大事。又加歐陽原功之文章，豈易及邪？」伯顏曰：「科舉雖罷，士欲求美衣美食者，皆自能向學，豈有不至大官者邪？」有壬曰：「所謂士者，初不以衣食為事，其事在治國平天下耳。」伯顏又曰：「今科舉取人，實妨選法」有壬曰：「古人有言，立賢無方。科舉取士，豈不愈於通事等出身者。今通事等凡三千三百二十五名，歲餘四百五十六人，玉典赤、太醫、控鶴皆入流品，又路吏及任子其途非一，今歲自四月至九月，白身補官受宣者七十二人，而科舉一歲僅三十餘人。太師試思之，科舉於選法果相妨邪。」伯顏心然其言，然議已定，不可中輟，乃為溫言慰解之，且謂有壬為能言。有壬聞之曰：「能言何益於事！」徹里帖木兒時在座，曰：「參政坐，毋坐言也。」有壬曰：「太師謂我風人劾平章，可共坐耶？」徹里帖木兒笑曰：「吾固未嘗信此語也。」有壬曰：「宜平章之不信也。沒有壬果風人劾平章，則言之必中矣。豈止如此。」眾皆笑而罷。翌日，崇天門宣詔，特令有壬為班首，以折辱之。有壬懼及禍，勉從之。治書侍御史普化誚有壬曰：「參政可謂過河折橋者矣。」有壬以為大恥，遂移疾不出。 
　　初，徹里帖木兒在江浙，見請考官供張甚盛，意不能平，故入中書以罷科舉為第一。事先，論貢士莊田租可給怯薛衣糧，動當國者，以發其機，至是遂論罷之。徹里帖木兒常指斥武宗為那壁，那壁者猶彼之謂也。又以妻弟阿魯渾沙女為己女，冒請珠袍等物。於是台臣復劾其罪，伯顏亦惡其忤己，欲斥之。詔貶徹里帖木兒於南安。久之，卒。徹里帖木兒以罷科舉為士大夫所不滿，然強直日遂，始忤鐵木迭兒，後忤燕鐵木兒，卒至於貶竄雲。至正二十三年，監察御史野仙帖木兒等辯其無罪，請依寒食國公追封王爵定諡加功臣之號，事不行。 
　　別兒怯不花，字大用，燕只吉觴氏。曾祖忙怯禿，以千戶從憲宗南征，有功。父阿忽台，事成宗為左丞相。成宗崩，與皇后謀立安西王阿難答，為仁宗所殺。後贈和寧王，諡忠獻。 
　　別兒怯不花蚤孤，八歲以興聖太后及武宗命，侍明宗於藩邸。尋入國子學為生。會明宗鎮雲南，別兒怯不花從行，至大同而還。仁宗召入宿衛。偉其儀榘，召對慰諭之。八番宣撫司長，共世職也。至治初，授懷遠大將軍、八番宣撫司達魯花赤。既至，宣布國家恩信，峒民感悅，皆喜曰：「吾賢帥子孫，其敢違命。」率其十四部來受約束。 
　　泰定三年，入為同知太常禮儀院事。尋拜監察御史。明年，行中書右司郎中。又明年，拜參議中書省事。久之，除吏部尚書。至順元年，其兄自當劾明里董阿子閭閭不當為監察御史，執政不悅，並出見別兒怯不花為廣西兩江道宣慰司都元帥。未幾，丁丙艱，還京。起復為浙江行省參知政事。尋除禮部尚書。遷徽政院副使，擢侍御史，特命領宿衛，晉榮祿大夫、宣徽使，加開府儀同三司。凡宿衛士有從掌領官薦用者，所舉多其親昵。別兒怯不花猶推擢歲久者，眾論翕服。至元四年，拜御史大夫。六年，以御史大夫、知經筵事，尋遷中書平章政事。 
　　至正元年，拜江浙行省左丞相。行至淮東，聞杭州大火燒官廨民廬幾盡，疾馳赴杭，錄被災者二萬三千餘戶，戶給鈔一錠，焚死者亦如之。人給月米二斗，幼稚給其半，又請日減酒課為千二二百五十緡，織坊減元額之半，軍器、漆器權停一年，泛稅皆停。事聞，朝廷從之。又大營省治，民居附其勞者，增直售之。民就役，則厚其傭直。又請歲減江浙、福建鹽課十三萬引。民賴以濟。以鎮二年，召還，除翰林學士承旨，仍掌宿衛。 
　　三年，拜中書左丞相。朝廷議選宣撫，使問民疾苦，察吏貪廉，以別兒怯不花習北藩風土，乃遣周行沙漠，慰喻諸王，賜以錦衣、重寶、命各撫其民，毋逾法制。使還。值歲大飢，流民載道，別兒怯不花命有司賑之，欲還鄉者給道糧，又錄以京貧民，日糶以賑之。帝至自上都，遣中使數輩趣使迎謁，比見，帝親酌酒勞之。 
　　七年，拜右丞相。別兒怯不花與脫脫有夙嫌，譖其父馬札兒台徒於甘肅，脫脫請侍父行，復移其父子於西域，人始惡其媢嫉。是年，御史劾別兒不花調燮失宜，災異屢見，請罷斥之，徽政院使高龍卜在帝側，為解釋，乃出御史大夫亦憐真班為江浙行處左丞相，中丞以下皆辭職，復加別兒怯不花太保。於是兩台御史交章論之，別兒怯不花益不自安，詔以太保就第。御史復劾其為逆臣之子，不可為師保，不從。八年，御史張禎又劾別兒怯不花黨附權奸，宜遠竄，乃謫別兒怯不花於渤海。十年正月卒，後贈弘仁輔治秉文守正寅亮同德功臣、開府儀同三司、上柱國、太師，追封冀王，諡忠宣。 
　　子達世帖木而，字原理，仕至中書平章政事，有學識，能世其家。 
　　定住，康里氏，由宿衛累官中書參知政事。至正三年罷，尋除翰林士承旨。七年，遷中書右丞。擢平章政事，兼治都水監事。時有司擅以通惠河閘戶配各驛，閘工日壞，金口河水勢泛濫，將衝決。定住以聞，詔復還閘戶千餘，州縣之擅役者悉禁絕之，河防始固。 
　　十四年，拜左丞相。十五年，晉右丞相。帝謂定住曰：「敬天地，尊祖宗，重事也。近年以來，缺於舉行，朕將親祀郊廟，務盡誠敬。卿等其議典禮以聞。」乃奏以右丞斡欒、左丞呂思誠領其事。是年，親祀上帝於南郊，以皇太子為亞獻，定住攝太尉為終獻。未幾，以病辭，拜太保就第治疾。 
　　十六年正月，復以疾辭太保，不允。是月，起為右丞相。二月，命定住依前太保，中書一切機務悉聽總裁。初，哈麻兄弟擅作威福，台臣劾之，帝念其宿衛舊臣，命討賊自贖。至是，定住與平章桑哥失里等劾其罪惡，帝命杖殺之，賜定住篤憐赤薛丹三十名。十七年，罷右丞相。十八年，復代搠思監為右丞相。卒。 
　　定住台閣三十餘年，清慎如一，熟知國家典章，世以雅量推之。 
　　太不花，宏吉剌氏，以世胃入官，累遷雲南行省右丞。歷通政使、上都留守、遼陽行省平章政事。至正八年，太平為丞相。薦太不花可大用。召入為中書平章政事。明年，太平罷，脫脫復相，太不花因黨於脫脫，背太平。 
　　十二年，盜起河南，知樞密院事老章出師久無功，拜太不花河南行省平章政事。加太尉，將兵往代之。未期月，平南陽、汝寧及唐、隨等州，又下安陸、德安等路，軍聲頗振。十四年，脫脫以太師、右丞相總大兵征高郵，尋詔奪其兵柄，擢太不花本省左丞相，與太尉月闊察兒、知樞密院事雪雪，代總其兵，山東、河北諸軍悉令太不花節制。太不花以糧運不靈，驕蹇不尊朝命，軍士又常剽掠為民患。十五年，監察御史也里忽都等劾之，詔盡奪其職。俾率領火赤溫，從平章政事答失八都魯征討。 
　　頃之，拜湖廣行省左丞相，節制湖廣、荊襄諸軍，招捕湖廣沔陽等處。會朝廷復相太平。太不花聞之，意不平。嘆曰：「我不負朝廷，朝廷負我矣。太平漢人，今居中書用事。受逸樂，乃使我在外勤苦耶！」賊且退，諸將皆欲乘勝渡江，太不花反逗撓，以養銳為名。其後賊犯汴梁，守臣請援兵，至十往反，太不花猶按兵不進，駐於彰德、衛輝。未幾賊竄晉冀，大同亦相繼陷沒，朝廷以為憂，兩遣重臣促之進兵，太不花不從。是時，其子壽童以同知樞密院事將兵分討山東，久無功，嘗以功入奏，語不遜。帝惡之。 
　　十八年，山東賊愈充斥，且逼近京畿，詔拜太不花右丞相，總兵討山東。既渡江，即上疏謂：「賊勢張甚，軍行宜以糧餉為先。昔漢韓信行軍，蕭何饋餉。方今措畫無如丞相太平者，令太平至軍中供給，事乃可滬。」其意實銜太平，欲其至軍中害之。時參知政事卜顏帖木兒、張晉分省山東，二人嘗劾壽童不進兵，太不花至，誣以罪黜之，又誣奏知樞密院事完者帖木兒，加以失誤之罪，擅改其官。事聞，廷議喧然。太平遂風監察御史迷只兒海：七十等劾其緩師拒命。於是帝前力言之。乃下詔削太不花官爵，安置蓋州，以樞密院事悟良哈台總其兵。 
　　太不花聞有詔，夜馳詣劉哈剌不花求援。劉哈剌不花者，太不花舊部將也，以破賊有功，拜河南行省平章政事，駐兵保定。見太不花來，因張樂大宴，舉酒慷慨言曰：「丞相國家柱石，有大勳勞，天子終不害丞相，是必讒言間之，我當見上言之，丞相勿憂。」哈剌不花即至京師，首見太平。問其來意，哈剌不花具告之，太平曰：「太不花大逆不道，今詔已下，爾敢妄言耶！」哈剌不花聞言，噤不能發。太平度太不花必在哈剌不花所，語之曰：「而能致太不花來，吾以爾見上，爾功不細矣。」哈剌不花許之。太平乃引入見帝，賜賚良渥。初，哈剌不花與倪晦同在太不花幕府，太不花偏信晦，哈剌不花多不聽，哈剌不花銜之。及是，知事已不可解，還縛太不花父子送京師，未至，皆殺之於保定。 
　　劉哈剌不花，本江西人，為探馬赤軍戶，至正二十年，太不花以河南行省平章政事討賊，哈剌不花上書於太不花，言攻守略。太不花大悅，闢為掾，旋奏除左右司都事，使統八翼軍為先鋒將，所向有功。 
　　是時，答失八都魯軍潰於長葛，哈剌不花援之，中途知賊已渡河，哈剌不花曰：「我行已緩，不及事。不如斷賊歸路，以覆之。」賊果掠答失八都魯輜重而歸，哈剌不花伏兵四起，賊大敗，盡奪其所獲而歸。 
　　十八年，毛貴由河間趨直沽，遂犯漷州。已而游騎至柳林，樞密副使達國珍敗死，京師大震。哈剌不花時為同知樞密院事，率所部拒之，大敗賊於柳林，貴走濟南。論功，哈剌不花為最。未幾，遷河南行省平章，卒。 
　　老的沙，罕祿魯氏，明宗徽裕皇后之弟也。至正十三年，以哈麻薦，入侍左右。哈麻與脫脫有隙，老的沙黨附哈麻，乃密譖脫脫於帝，又風太史院奏有星變，咎在宰相，後遂罷脫脫兵柄，安置淮南。 
　　十五年，哈麻為中書平章政事，老的沙等進秩有差。十七年六月，擢御史大夫。九月，拜中書平章政事。十八年，又改御史大夫，奉詔作新風紀。 
　　二十年正月，老的沙與御史中丞咬住奏便宜行事，官員毋得陰挾私仇，明為舉索，輒將風憲官擅自遷除，沮壞台綱。從之。三月，搠思監不右丞相，老的沙復拜平章政事。初，帝謀相於老的沙，老的沙欲自為之，而難於言，遂薦搠思監。帝從之。老的沙恃推薦之恩，數有請於搠思監，搠思監不答，二人遂不相能。俄改御史大夫。二十二年，老的沙辭職，帝不允。 
　　二十三年，監察御史也先帖木兒、傅公讓等劾宦者朴不花蠹國，老的沙奏其事。皇太子以奇後袒朴不花，貶也先帖木兒等。陳祖仁、李國鳳又上書劾之，帝大怒，左遷二人官。老的沙力爭其事，言不巳，太子惡之。奇後譖於帝，帝以老的沙母舅，故封為壅王，遣就國。老的沙遂奔孛羅帖木兒。太子深銜之，索於孛羅帖木兒，不與。朴不花見台臣無力，又與其黨謀曰：「十八家功臣子孫，朝夕在帝側，恐不利於我等。」搠思監曰：「彼皆老的沙黨也。」並執這，皆誣服。後以太子患喉痛，左右言：「諸人無罪，釋之則病或愈。」始緩其獄，謫諸人於外。朴不花怨孛羅帖木兒匿老的沙，又誣孛羅帖木兒與老的沙謀不軌。 
　　二十四年，詔以孛羅帖木兒謀為悖逆，解其兵權。孛羅帖木兒手裂詔書，囚使者，使知樞密院事禿堅帖木兒舉兵犯闕，帝不得已以搠思監、朴不花與之，禿堅帖木兒執二人送於孛羅帖木兒。頃之，孛羅帖木兒擁兵屯都門外，入見帝，請以己為中書左丞相，禿堅帖木兒為知樞密院事，老的沙為中書平章政事，帝唯唯而已。帝召見禿堅帖木兒、老的沙於宣文閣，二人訴非其罪，皆泣。帝亦泣，詔授老的沙等官。初，孛羅帖木兒犯闕，太了避之古北口，孛羅帖木兒欲追襲之，老的沙勸止，以故得免焉。 
　　二十五年，平章失烈門等誅孛羅帖木兒於延春閣下，老的沙傷額趨出，擁孛羅帖木兒母妻出都，將其軍合於禿堅帖木兒。帝命益王渾都帖木兒、樞密副使觀音奴，擒老的沙，誅之。禿堅帖木兒走嶺北八兒思之地，尋亦伏誅。
