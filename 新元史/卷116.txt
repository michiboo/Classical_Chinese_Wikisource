
卷一百十六·列傳第十三
　
　　阿剌兀思剔吉忽里〈（闊裏吉思、術忽難、術安）〉 巴而術阿而忒的斤亦都護〈（火赤哈兒的斤、紐林的斤、帖木兒補化、伯顏不花的斤）〉
　　阿剌兀思剔吉忽里，汪古部長也。蒙古語：汗之子弟爲剔吉，亦曰的斤，統數部之長爲忽里。阿剌兀思，則其名也。汪古部乃白達達十五部之一，本爲布而古特，亦曰貝而忽特，遼人稱爲烏而古，屢降屢叛。後爲金人所撫，屬西北路招討司。大定後，北族漸強，金塹山爲界，以限南北，烏而古部有帳四千，居界垣之衝要，屏蔽山後諸州。獲古謂長城曰盎古，又訛爲汪古雲。 
　　太祖既滅王汗，乃蠻太陽汗懼，遣使約阿剌兀思請爲右臂，助攻太祖。部衆有欲從之者，阿剌兀思聞太祖威名，度不敵，遣部將脫兒必塔失奉酒六樽，執送乃蠻使者，以其謀來告。時蒙古但飲湩酪，無酒。太祖飲三爵而止，曰：「是物少則發性，多則亂性。」使還，酬以馬五百、羊千，且謂阿剌兀思曰：「異日吾有天下。不報汝之功，天實鑑之。」遂定議同伐乃蠻。甲子，太祖親征乃蠻，阿剌兀思果先期以部衆來會。太祖元年，世襲千戶。六年，伐金。車駕先至其部，以阿剌兀思爲嚮導，南逾界垣。太祖命還鎮本部，爲其部衆欲從乃蠻者所殺，並殺其長子不顏昔班。後追封高唐王，諡忠武。 
　　不顏昔班尚太祖第三女阿剌罕公主。至是，公主同阿剌兀思之孫鎮國及幼子孛要合，夜遁至界垣，門己閉，守者縋而納之，遂避地於雲內州。及太祖平雲內，購得之，厚加賜與。以孛要合尚幼，先封鎮國爲北平王，以國俗尚阿剌罕公主。太祖征西域，以孛要合從，阿剌罕留漠南，號監國公主。公主明敏有智略，侍女數千人給事左右，軍國大事，雖木華黎國王亦諮稟而後行。 
　　鎮國卒，子聶古伯嗣。尚睿宗女獨木幹公主，略地江淮，卒于軍中，賜興州民千戶餘給其喪。 
　　孛要合自西域返，封北平王，仍約世婚，敦朋友之好，號按達忽答，譯言親好也。復尚阿剌罕公主。孛要合三子，皆侍妾所出，曰君不花，曰愛不花，曰拙裏不花。君不花尚定宗女葉裏密失公主，從憲宗攻宋合州。宋人乘壁而詬，有傍坐張蓋者，矢石莫能及。君不花一箭殪之，遂平其壘。卒，諡忠襄。三子：曰囊家台，曰喬鄰察，曰安童。 
　　囊家台尚亦憐真大長公主，封趙王，卒，諡忠烈。子馬札罕，尚桑哥八剌大長公主。泰定元年，封趙王，泰定帝崩，起兵討大都，兵敗被執而死。 
　　喬鄰察，尚宗王阿只吉女回鶻公主，封趙王。卒，諡康僖。 
　　愛不花，尚世祖季女月烈公主。中統初，從徵阿里不哥，敗叛將闊不花於按檀火爾歡。三年，從親王撥綽、諸王帖哥圍李璮於濟南，當城南一面。賊數出南門。輒爲愛不花所隙。璮伏誅，又從丞相伯顏征西北叛王，敗撒里蠻於孔古烈。卒，諡武襄。愛不花四子，皆月烈公主所出，曰闊裏吉思，曰也先海迷失，早卒，曰阿里八□，曰術忽難。愛不花卒，闊裏吉思嗣。 
　　拙裏不花，鎮雲南，卒。子火思丹，尚宗王卜羅出女竹忽真公主。 
　　闊裏吉思，性勇毅，習武事，尤篤好儒術，築萬卷堂於私第，日與諸儒討論經史，陰陽、術數，靡不通曉。在北邊爲廟以祀孔子，表賀聖節獨用漢文。尚裕宗女忽答迭迷失公主，繼室以成宗女愛牙失於理公主。奉命駐和林，防叛王海都。至元三十四年，諸王也不幹叛，東附乃顏。闊裏吉思率千餘騎，晝夜兼行，旬日追及之。方暑，北風大作，左右以風勢不順，請待之。闊時吉思曰：「夏得北風，天讚我也。」策馬徑進，賊大敗，也不幹以數騎遁走。闊裏吉思身中三矢，一矛斷其發。凱旋，賜黃金三斤、白金千五百斤。 
　　成宗即位，封高唐王，賜金印。駙馬封王，自闊裏吉思始也。是時，海都、篤哇屢擾北邊，闊裏思請往討賊，成宗不告許。再三請，乃許之。瀕行，誓曰：「不平西北，吾馬首不南。「大德元年，遇賊於伯牙思之地，衆請俟大軍畢至，與之戰。闊裏吉思曰：「大丈夫報國，而待人耶！」即整軍而進，大敗之。詔賜世祖所服貂裘、寶鞍，及繒錦七百匹，介冑軍器有差。 
　　二年，諸王將帥議防邊，皆曰：「賊往歲不冬出，可休兵境上。」闊裏吉思曰：「不然，今秋候騎漸少，所謂鷙烏將擊，必匿其形，備不可緩也。」衆不謂然，闊裏吉思獨嚴兵以待。是冬，篤哇、徹徹禿等果出兵，襲合剌合塔之地。闊裏吉思三戰三卻之，乘勝逐北深入，馬蹶被執。賊誘使降，不從，又欲以女妻之，闊裏吉思毅然曰：「我帝婿也，非帝後命而再娶可乎？」！賊不敢逼。成宗憫闊裏吉思陷賊，欲遣使詢其消息。其家臣有阿昔思者，衆稱其可用，乃遣阿昔思使於篤哇，遇之稠入中。闊裏吉思一見，即問：「兩宮安否？」次及其嗣子。語未畢，爲左右引去。闊裏吉思竟不屈而死。 
　　九年，贈推忠宣力崇文守正亮節保德功臣、太師、開府儀同三司、上柱國、駙馬都尉，諡忠獻。並追贈曾祖阿剌兀思高唐忠武王，祖孛要合高唐武毅王，父愛不花高唐武囊王。 
　　以子術安幼，詔闊裏吉思弟術忽難襲高唐王，尚宗王兀魯□女葉綿幹真公主，卒，繼尚宗王奈剌不花女阿實禿忽魯公主。術忽難才識英偉，善撫衆，境內又安。痛闊裏吉思死節，表請恩恤。又請翰林學士承旨閻復勒其事於碑。教養術安過於已子。至大元年，術忽難進封趙王。時術安已長，術忽難以王位讓之。術安既襲趙王，尚晉王甘剌麻之女阿剌的納八剌公主。一日，召王傅脫歡、司馬阿昔思謂之曰：「先王旅殯卜羅，荒遠之地，神靈靡託，吾痛不欲生，若得請於朝歸葬先塋，吾死瞑目無憾矣。」二人白其事於知樞密院事也裏吉尼，奏聞，武宗嘉歡曰：「術安孝子也。」賜阿昔思黃金一瓶，與脫歡子失忽都魯、術忽難子阿魯忽都、斷事官也先等十九人，馳馹以往，復賜從者鈔五百貫。淇陽王月赤察兒等遣兵六百人，護其行至殯所，啓視面如生，遂歸葬焉。 
　　阿里八□尚宗王完澤女奴倫公主。鎮國子聶古臺尚拖雷女獨木幹公主，襲北平王，追封鄃王，無子，以術忽難嗣。術忽難以趙王讓還術安，而己還襲鄃王，卒，諡忠襄。 
　　巴而術阿而忒的斤亦都護，亦都護者，畏兀兒國之王號也。畏兀兒即唐之回鶻，以和林爲王庭。會昌中，加鶻內亂，又爲鄰國所攻，焚其牙帳，諸部潰散。餘衆徒於火州，兼有別失八里之地，北至阿術河，南接夏之肅州，東至兀敦、甲石哈，西界吐番，改稱畏兀兒。至巴而術阿而忒的斤之父月仙帖木兒，爲西遼屬國。 
　　及巴而術阿而忒的斤嗣位，西遼主直魯古使其太師僧沙均監其國，恣睢自擅。巴而術阿而忒的斤不能堪，用國相仳理伽帖木兒計，結蒙古爲外援，遂殺沙均，遣其臣別吉思與阿鄰帖木兒等來納款，時太祖四年也。受命末行，適太祖遣使者安魯不也奴等至其國。巴而術阿而忒的斤大悅，厚禮之，命別吉思等偕使者入朝，至辭曰：「聞往來人言，可汗雄威大度，善撫百姓，方棄哈剌契丹舊好，遣使通誠，並以古兒汗國情上達。不意遠辱天使先臨下國，譬雲開見日，冰泮得水，喜不知勝。而今而後，願率部衆爲臣爲子。竭犬馬之勞。」 
　　是時，蔑兒乞脫黑脫阿中流矢死，其子忽禿等函其父首渡額兒的失河，將來奔，先遣其屬額不幹通款於畏兀兒，巴而術阿而忒的斤殺之。忽禿至，與畏兀兒人戰於嶄河，敗走。巴而術阿而忒的斤知蔑兒乞爲太祖深仇，別遣使者曰阿兒思蘭斡乞，曰忽察魯斡乞，曰孛羅的斤，曰亦難海牙，輕騎出別吉思等之前來告捷。既而別吉思等偕安魯不也奴等亦至。太祖大悅曰：「亦都護果能輸誠戮力於我，仍遣安魯不也奴等往勞，且徵方物。」尋遣使齎珍寶方物入貢。 
　　六年春，覲太祖於客魯漣行宮，奏言：「倘恩顧臣使遠近知臣得託陛下襟帶之間，附四子之末，幸甚！」太祖感其言，字以皇女阿勒可敦公主，序在第五子之列。 
　　十四年，車駕親征西域，巴而術阿而忒的斤率萬人從行，與皇子朮赤同克養吉干城。奉命率所部先歸。後又從征西夏，有功。初，太祖以阿勒可敦公主字巴而術阿而忒的斤。其正妃妒，不令娶。迨妃死，太宗即位，方議遣公主下嫁，公主旋卒。未幾，巴而術阿而忒的斤赤卒。 
　　子怯石邁因嗣。卒，弟薩侖的斤嗣。憲宗初，薩侖的斤來朝。別失八里有造飛語者謂：薩侖的斤欲盡殺奉天方教方之部民，其僕訐於官。時賽甫曷丁監治別失八里，要薩侖的斤歸，詢之，無其事。然其僕猶堅證之，事聞於朝，命忙哥撒兒覆按。刑訊薩侖的斤誣服，乃殺之。命其弟玉古倫赤的斤代立。憲宗方有慊於太宗子孫，凡太宗舊人在畏兀兒者，緣此斥逐殆盡。玉古論赤的斤卒，子馬木剌的斤嗣，率探馬赤萬人從憲宗入蜀，圍合州，師還，卒。 
　　至元三年，世祖命其子火赤哈兒的斤嗣。後爲都海所攻，畏兀兒部衆迸散，詔火赤哈兒的斤收撫之。二十二年，篤哇、卜思巴率兵十二萬，圍火洲，聲言：「阿只吉、奧魯赤有衆三十萬，猶不能抗我，汝敢以孤城拒我乎！」火赤哈兒曰：「吾祖宗世國於此，生爲吾家，死爲吾墓，終不能從爾也。」圍六月，不解。篤哇以書系矢射於城中曰：「我亦太祖諸孫，何以不附我。且汝祖曾尚公主，沒能以女與我，則罷兵。不然，且亟攻汝。」火赤哈兒曰：「吾豈惜一女，不救民命。合吾終不見之。」出其女也立亦黑迷失，厚載以茵，縋城下與之。篤哇乃解去。後火赤哈兒入朝，世祖嘉嘆。尚定宗女巴哈兒公主，並賜鈔二十萬錠賑其民。火赤哈兒以火州荒殘，徙於州南哈密力之地。兵力寡弱，北軍奄至，戰歿。三子：紐林的斤，次欽察臺，次雪雪的斤。 
　　紐林的斤尚幼，詣闕請兵爲父復仇，世祖壯其志。尚太宗女孫不魯罕公主，公主卒，尚其妹八卜叉公主。詔紐林的斤留永昌，俊與北征諸將同發。會吐番脫思麻作亂，命以榮祿大夫、平章政事，領本部探馬赤萬人鎮吐番。至大初，召還，嗣爲亦都護，賜金印。延祐三年，始稽故實，封爲高昌王，別賜駝紐金印，爲設王傅官。其王印行於漢地，亦都護印行畏兀兒境內。八卜叉公主卒，繼尚安西王阿難答女兀剌真公主。復立畏兀兒城。五年，卒。三子：曰帖木兒補化，曰籛吉，曰太平奴。 
　　帖木兒補化，大德中尚闊端太子女孫朵兒只思蠻公主。至大中，從父入朝，留備宿衛，又事皇太后於東胡。以中奉大夫領亦都護事。又出爲鞏昌等處都總帥達魯花赤，護王位於叔父欽察臺，辭不受，乃嗣爲高昌王。至治中，領甘肅諸軍仍治本部。泰定中，召還。自此畏兀兒之地入於察合臺後王。帖木兒補化旋奉命與威順王寬徹不花等分鎮襄陽，拜開府儀同三司、湖廣行省平章事。致和元年，以懷王命召至大都，佐平內難。時湖廣行省左丞有罪，詔誅之，帖木兒補化爲之申請，竟獲免。其人素與帖木兒補化不協，皆服其雅量。留拜開府儀同三司、上柱國、錄軍國重事、知樞密院事，以亦都護高昌王讓其弟籛吉。天曆二年，拜中書左丞相。三月，改太子詹事。十月，又拜御史大夫，改知樞密院。元統元年，再爲御史大夫。後至元六年，拜中書左丞相，監修國史。至正元年，罷。十一年，有譖帖木兒補化於丞相脫脫者，誣以謀害大臣，脫脫奏殺之，並殺御史大夫韓嘉納，又欲殺帖木兒補化弟太平奴。刑部尚書宋文瓚以無信讞駁之，始獲免。 
　　籛吉，至順二年以亦都護高昌王護太平奴。卒，子月魯帖木兒襲。卒，子桑哥襲。 
　　雪雪的斤，駙馬都尉、中書右丞相，封同昌王。子朵兒的斤，駙馬都尉、江浙行省丞相，封荊南王。朵兒的斤子伯顏不花的斤。 
　　伯顏不花的斤，字蒼崖，倜儻好學。初用父蔭，同知信州路事。又移建德路。徽州賊犯遂安，伯顏不花的斤將義兵敗之，又擒淳安叛賊方清之，以功擢本路總管。至正十六年，授衢州路達魯花赤。明年，行樞密院判官。阿魯灰引兵經衢州，軍無紀律，所過剽掠。伯顏不花的斤曰：「阿魯灰以官軍而爲民患，此國賊也。」乃帥兵逐之出境。遷浙東都元帥，守衢州。頃之。擢江東道廉訪副使。 
　　十八年二月，江西陳友諒遣賊黨王奉國等號二十萬寇信州。明年正月，伯顏不花的斤自衢引兵援之，奉國敗走。時鎮南王大聖奴、樞密院判官席閏等屯兵城中，聞伯顏不花的斤至，開門出迎，羅拜馬前。伯顏不花的斤登城四顧，誓以破賊自許。後數日，賊復攻城，伯顏不花的斤大饗士卒，約曰：「今曰破賊，不用命者斬。」乃命裨將大都閭將阿速諸軍及民兵爲左翼，出南門；高義、範則忠將信陽一軍爲右翼，出北門；自與忽都不花將沿海諸軍爲中軍，出西門。直入賊營。斬首數千級。賊亂，幾擒奉國。援賊突至，忽都不花復勒兵力戰破之。 
　　二月，友諒弟友德營於城東，繞城植木柵，攻我益急，又遣僞萬戶周伯嘉來說降。高義潛與賊通，紿忽都不花等，謂與奉國相見，則兵釁可解。忽都不花信之，率範則忠等十人往見，奉國囚之不遣。明日，奉國令高義以計來誘伯顏不花的斤。時伯顏不花的斤坐城上，見高義單騎來，伯顏不花的斤謂曰：「汝誘十帥，無一人還，今復來誘我耶？我頭可斷，足不可移」。乃數其罪斬之。由是，日夜與賊鏖戰。 
　　夏四月，有大呼於城下者曰：「有詔。」參謀海魯丁臨城問：詔自何來？」曰：「江西來。」海魯丁曰：「此賊耳。吾元朝臣子，可受爾僞詔乎？」呼者曰：「我主聞信州久不下，知爾忠義，故來詔，爾徒守空城欲何爲耶？」海魯丁曰：「汝聞張睢陽事乎？」僞使者不答而去。伯顏不花的斤笑曰：「賊欲我降爾，城存與存，城亡與亡，吾計之熟矣。」時軍民唯食草苗茶紙，既盡，括靴底煮食之，又盡，掘鼠羅雀以食。 
　　六月，奉國親來攻城，晝夜不息。賊穴地百餘道，或魚貫梯城而上。萬戶顧馬兒以所部叛，城遂陷。席閏降，大聖奴、海魯丁皆死之。伯顏不花的斤力戰不姓，乃自刎。 
　　其都將蔡試盡殺妻子，及蔣廣與賊巷戰。試遇害，廣爲奉國所執。賊愛廣勇敢，誘之降。廣曰：「我寧爲忠死，不爲降生。汝等草寇，吾豈屈汝乎？」賊怒磔之。 
　　有陳受者，信州人，伯顏不花的斤知受有膂力，募爲義兵。戰敗，爲賊擒，罵不屈，賊焚殺之。 
　　先是，伯顏不花的斤援信州，嘗南望泣下曰：「我爲天子司憲，知上報天子，下拯生民，餘皆無可恤，所念者太夫人耳」。即日入拜其母鮮于氏曰：「兒今不得事母矣。」母曰：「爾爲忠臣，吾即死復何憾？」鮮于氏，太常典簿樞之女也。伯顏不花的斤因命子也先不花奉其母間道入福建，以浙東廉訪司印送行御史臺，力守孤城而死。事聞，賜諡曰桓敏。 
　　史臣曰：「阿剌兀思、巴而術阿而忒的斤，咸早識真主，自託於肺附之列，宜可以憑藉恩寵，世爲藩臣。乃阿剌兀思部人所殺，亦都護之疆域亦見並於強鄰，雖其子孫不失富貴，然社稷則墟矣。殆所所謂積弱之餘，不能自振者歟。」
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

