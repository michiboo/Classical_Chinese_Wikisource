　奕赫抵雅爾丁 野訥 回回 瞻思 自當 篤列圖 完者都 達里麻識里丑的 
　　奕赫抵雅爾丁，字太初，回回氏。父伊速馬音，大都南北兩城兵馬都指揮使。奕赫抵雅爾丁幼穎悟嗜學，初為中書掾，以年勞授江西行省員外郎。入為吏部主事，固辭，擢刑部員外郎。四方所上獄牘，反覆披閱，多所平反。遷陝西漢中道肅政廉訪司僉事，不赴，改中書右司員外郎。尋擢郎中。 
　　一日，與同列議獄事，有持異同者，奕赫抵雅爾丁曰：「公等瀆律，苟不能變通以適事，宜譬之醫者雖熟於方書，而不能切脈用藥，則於病者奚益焉？」識者嘆為名言。 
　　大德八年，肆赦議，惟官吏受賕者不預，奕赫抵雅爾丁曰：「不可。贓吏固可嫉，比之盜賊，則有間矣。宥盜而不宥吏，何邪？」刑部有獄事上讞，既論決，已而丞相知其失，以譴右司主者。奕赫抵雅爾丁未嘗署其案，因取成案閱之，竊署名於其下。或訝之曰：「公實不與，丞相今方譴怒，而公反追署其案，何也？」奕赫抵雅爾丁曰：「吾雖不署此案，豈有與諸君同事，而獨求倖免者！」丞相聞而賢之，同列因以獲免。 
　　遷左司郎中。時左司缺一都事，平章梁德圭謂奕赫抵雅爾丁曰：「乾材易得，惟篤實不欺為難得，公當舉其所知。」奕赫抵雅爾丁薦王毅、李迪，時論稱之。又嘗論朝士，如高克恭、敬儼等可大用，後皆如其言。 
　　遷翰林侍進學士，兼修國史，轉中奉大夫、集賢大學士。未幾，除江東建康道肅政廉訪使。始視事，見以獄具陳列庭下，問之，乃前官創製以待有罪者。奕赫抵雅爾丁蹙然曰：「凡逮至臬司，皆命官及有出身之吏，廉得其情，彼自服罪，毋庸獄具也。」即屏去之。 
　　至大初，立尚書省，拜參議尚書省事，召至京師，懇辭不就，復拜參議中書省事，亦以疾辭。延祐元年卒，年四十七。 
　　野訥，回鶻爾氏。父脫烈，集賢大學士，野訥事仁宗於潛邸，成宗崩，仁宗將自懷州入都，左右或持不可，野訥屏人啟曰：「大行晏駕，社稷無主，邪謀方興。懷寧王及殿下人心所屬，宜急奉太后入都，迎立懷寧王以正神器。」仁宗即白太后，以二月至京師，遣使迎武宗於北邊。武宗即位，授嘉議大夫、秘書監，賜玉帶。仁宗為皇太子，以野訥兼太子右庶子。遷侍御史、崇禋院使，兼將作院使。福建文繡局工匠男女無別，吏夤緣為奸，野訥奏罷之，閩人感悅。尋兼太醫院使。 
　　仁宗即位，請召先朝舊臣，咨以時政，又請以中都苑囿還諸民。拜樞密院副使，進同知樞密院事。遷中書平章政事，辭不拜。 
　　野訥侍禁中，條時政得失，言無不納，然韜晦慎密，不泄其事於外。延祐四年卒，年四十。贈推誠保節翊運功臣、金紫光祿大夫、行中書省左丞相、上柱國，趙國公，諡忠靖。弟阿禮海涯，自有傳。 
　　回回，哈剌乞台氏。 
　　祖脫密剌溫，從世祖代宋，討阿里不哥，俱有功。又從討李璮。師還至信都，遂家焉。 
　　父那海，從定浙東西，以功授千戶，超授潭州萬戶府達魯花赤，遷宿州蒙古、漢軍上萬戶達魯花赤，卒。 
　　回回，通儒書。成宗即位，召見上都慈德殿，命宿衛皇太后。累遷左司郎中。至大二年擢中奉大夫、參議中書省事。仁宗在東宮，嘗稱回回為皇太后舊臣，宜供奉內廷，又嘉其在中書省能斷大事，賜東宮經史。及即位，轉大中大夫，仍參議中書省事。五月，驛奏便宜事於宣德行宮，仁宗獎納之，賜御衣一，質孫三十。遷兵部尚書，尋改禮部。九月，命工部尚書鄭允中錫金帶一。遷正議大夫、同僉樞密院事。 
　　皇慶二年，擢中奉大夫、昭文館大學士，仍同僉樞密院事。尋命代僉院劉方統兵江南，回回奏曰：「人臣宣力戎行，陛下不宜遽奪其官，臣亦不宜奪同僚官，請追還成命。」帝曰：「朕不食言也。」比劉歸，授為禮部尚書。九月，出為淮東道宣慰使，賜鈔二萬錠，固辭，又賜海東白鶻，且命曰：「遇天壽節、元正節，可馳驛見朕。」回回奏，國法無故不得馳驛。帝解御衣授之，以為信。回回至官，訪問民所疾苦，悉革之，江淮民大悅。 
　　延祐元年，還朝。二年，授河東陝西道宣慰使，平反冤獄百餘，治行為諸道最。擢宣徽副使，進通奉大夫。覆命核兩淮屯田，得田千七百餘頃，糧千四百餘石，鈔二萬四千餘錠。召還，拜行省參知政事。入為福壽院使。晉資善大夫。 
　　英宗即位，拜浙江行省參知政事。至治元年，考績，復為各行省最，賜織金段表里。丁父憂。丞相拜住奏起為大都路總管，兼大興府尹，乞終喪，不允。 
　　泰定帝即位，內府供億、邊臣賞賚，視常例十倍，回回倉卒立辦，民不知擾。泰定二年卒，年五十九。子奴奴、童童。 
　　回回曆事五朝，尤見知於仁宗。嘗朝仁宗別殿，見近臣疾趨出，回回徐入，仁宗默然，以手命回回啟戶，覆命闔之，又命取物以獻。明日，仁宗語平章蕭拜住曰：「朕端居深念，憂形於色，左右皆望而卻走，獨回回顏色如平時，彼走者皆內愧於心者也。回回自信無他，朕亦信之。」遂命工畫像賜之。回回家素貧，及卒竟無以為葬焉。 
　　瞻思，字得之，其先大食人，後徒豐州。祖魯坤，太宗時以材授真定、濟南等路監榷課稅使，又家於真定。 
　　瞻思幼警敏，弱冠以所業就正於翰林學士承旨王思廉，思廉甚譽之。泰定三年，詔以遺逸征至上都，見帝於龍虎台。時倒刺沙柄國，西域人多附焉。瞻思獨不往，倒剌沙屢使人招之，以養親辭歸。天曆三年，召為應奉翰林文字，賜對奎章閣，文宗問：「卿有著述否？」明日，進所著《帝王心法》，文宗稱善。詔預修《經世大典》，以議論不合求去，命奎章閣侍書學士虞集留之，瞻思堅以母老辭，乃賜幣遣之。後命集傳旨曰：「卿且暫還，行召卿矣。」至順四年，除國子博士，丁內艱不赴。 
　　後至元二年，拜陝西行台監察御史，論奏十事曰：「法祖宗，攬權綱，敦宗室，禮勛舊，惜名器，開言路，復科舉，罷衛軍，一刑章，寬禁綱。侍御史趙承慶見之，嘆曰：「御史言及此，天下之福也。」襄、漢流民聚居宋紹熙府故地，至數千戶，私開鹽井，自相部署。瞻思上言：「紹熙士饒利厚，流戶日增，若以其人散還本籍，恐為邊患，宜設官府以撫定之。」詔即其地置紹熙宣撫司。三年，除僉浙西肅政廉訪司事，按問都轉運鹽使、海道都萬戶、行宣政院等官贓罪，浙西郡縣無敢為貪墨者。復以猾民自稱道人、道民，行童者，皆託名以避徭役，使民力日耗，契勘嘉興一路，為數已二千七百，請勒歸本籍，俾供王賦，庶以少寬民力。朝廷韙之，著為令。四年，改僉浙東肅政廉訪司事，以病免歸。 
　　嘗與五府官決獄。咸寧民婦宋娥與鄰人通，鄰人謂娥曰：「我將殺而夫。」娥曰：「張子文行且殺之。」明日，夫果死，跡盜數日，娥始以張子文告其姑。五府官以為非共殺，且既經赦宥，宜釋之。瞻思曰：「張子文以為娥固許之矣，且娥夫死終旬始言之，是娥與張同謀，度不能終隱，故發之也，不可釋。」樞密判官曰：「平反活人，陰德也，御史勿執常法。」瞻思曰：「是謂故出人罪，非平反也。且公欲種陰德於生者，奈死者何？」乃獨上議，刑部卒正娥罪。 
　　至正四年，除江東肅政廉訪副使。十年，召為秘書少監議治河事。皆辭疾不赴。十一年卒，年七十四。二十五年，贈嘉議大夫、禮部尚書、上輕車都尉，追封恆山郡侯，諡文孝。著有《四書闕疑》、《五經思問》、《奇偶陰陽消息圖》、《老莊精詣》、《鎮陽風土記》、《讀東陽志》《重訂河防通議》、《西國圖經》、《西域異人傳》、《金哀宗記》《正大諸臣列傳》、《審聽要訣》，及文集三十卷。 
　　自當，燕只吉觴氏。英宗時，以速古兒赤擢監察御史。錄囚大興縣，有人見橐駝死道傍，舁至其家，醢之，置瓮中。會官橐駝被盜，捕索其亟，乃執而勘之，其人誣服。自當審其獄辭，疑為冤，即以上御史台。台臣以為贓已具，不聽，改委他御史讞之，竟處死。後數日，遼陽行省以獲盜聞，冤始白。人皆服其有識。 
　　泰定二年，扈從至上都，劾參知政事楊庭玉贓罪，不報，即納印還京師。帝遣使追之，俾復任，即再上章劾庭玉，竟罷之。又劾奏：「平章政事禿滿迭兒入怯薛之日，英宗被弒，必預逆謀。」不報，並賜禿滿迭兒黃金系腰，自當遂移疾去。改工部員外郎。中書省委開渾河，自當往視之，以為水性不常，民力亦瘁，難以成功，言於朝，河役始罷。 
　　會三皇后卒，命工部撤行殿車帳，皆新作之。自當未即興工。尚書曰：此奉特旨，員外有誤，則罪歸於眾矣。」自當曰：「即有罪，我獨任之。」未幾，帝果問成否，省臣乃召自當責問之。自當請入對，奏曰：「皇后行殿車帳尚新，若改作，恐勞民費財，且先皇后無惡疾，居之何嫌。必欲舍舊更新，則大明殿乃自世祖所御，列聖嗣位，豈皆改作乎。」帝大悅，語省臣曰：「國家用人，當如自當者，庶不誤大事。」物賜上尊、金幣。遷中書客省使，又改同僉宣政院事。 
　　文宗即位，除中書左司郎中。有使者自江浙還，言：行省臣意若不服。帝怒，將誅之。自當言於丞相燕帖木兒曰：「皇帝新即位，雲南、四川猶未定，乃以使者一言，殺行省大臣，恐非盛德事。」燕帖木兒言於帝，事乃止。既而，遷參議中書省事。燕帖木兒議封太保伯顏王爵，眾論附之，自當獨不言。燕帖木兒問故，自當曰：「太保位列三公，復加王爵，後再有大功，何以處之？且丞相封王，出上意，今欲加太保王封，丞相宜請於上，王爵非中書選法也。」議遂寢。拜治書侍御史。 
　　初，文宗在集慶潛邸，欲創天寧寺，令有司起民夫，江南行台監察御史亦乞剌台言曰：「太子為好事，宜出錢募夫，若欲役民，則朝廷聞之，非便也。」至是，文宗悉召江南行台監察御史，皆入為監察御史，而欲黜亦乞剌台。自當諫曰：「陛下在潛邸時，御史能為陛下諍臣，今無罪而黜之，非所以示天下也。」乃除亦乞剌台僉湖南廉訪司事。 
　　帝欲西湖，自當諫不聽，遂稱疾不從行。帝在舟中，顧謂台臣曰：「自當終不滿朕此游耶？」台臣嘗奏除目，帝以筆塗一人姓名，而綴將作院官閭閭之名，自當言：「閭閭詼諧無行檢，惟可任教坊司，若居風紀，則台綱掃地矣。」命遂不下。俄出為陝西行台侍御史。 
　　惠宗初，改福建都轉鹽使。先是，自當為左司郎中時，泰定帝欲以河間、江浙、福建鹽引賜中書參議撒迪，自當執不可，僅以福建鹽引二萬賜之。至是，自當復建言：「鹽引宜盡資國用，以紓民力。」時撒迪方為御史大夫，不以為怒，數遣人省自當母於京師，時人兩賢之。 
　　丁母憂。久之。起為浙西肅政廉訪使。時駙馬高昌王帖木兒補化為江浙行省丞相，其左右恃公主勢，強有可以賤直買民物，不從即毆之。有司來白自當，自當命械以示眾，自是豪奴為之斂戢。 
　　尋召為同僉樞密院事，復為治書侍御史、同知經筵事。惠宗欲加太后為太皇太后，下廷臣議之，自當以為不可。眾曰：「英宗何以加太后為太皇太后，自當曰：「英宗孫也，今上子也，安得同。」帝不從。 
　　寧夏人誣告買買等謀害太師伯顏，伯顏委自當與中書樞密等官往鞫問，事不實，以誣妄坐告者罪。伯顏怒，自當曰：「太師令吾三人勘之，以國法所在也，必欲罪吾三人，則自當實主其事，宜獨受之。」乃左遷自當同知徽政院事。 
　　自當歷事四朝，始終一節，有古遺直之風。然卒以是忤權貴，不復柄用。未幾，以病卒。 
　　弟別兒怯不花，中書右丞相，自有傳。同時以鯁直聞者，又有篤列圖。 
　　篤列圖，字敬夫，捏古氏，後徒永豐。父卜里也禿思，從文宗於潛邸，官靖江路總管。 
　　篤列圖，天曆三年，舉進士第一，文宗覽其對策曰：「是必世家子弟，何以知吾家事若是之詳？」授集賢修撰。御史中丞馬祖常以其妹妻之。累遷江南行台監察御史，按治湖廣、江浙諸路，咸有名跡。威順王寬徹不花素不法，奪山澤之利，民尤苦之，告於官，篤列圖一無所貸，劾王罪宜削爵土，會赦免。故事，御史按部至，官吏供張甚盛，篤列圖命撤去，及視事，莫不震懾，曰：「慎勿犯捏古狀元。」召為內台御史，以病卒，年三十七。 
　　完者都，朵魯伯禋氏，乃蠻太陽罕之族也。父札忽台，蘄縣翼上萬戶府達魯花赤。 
　　延祐初，完者都襲父職，以防海功，賜金織紋對衣二襲，階定遠大將軍。徽泰翼萬戶田特哥子安童與其兄珙爭襲爵，安童匿其符命，有司不能直者十有五年。行省檄完者都核其事，一訊面服，人以為神明。 
　　日本人四十餘乘夜入內港，完者都訊得其情，征所賂上官金還之。及出港，復掠商船十有四，劫民財百三十家，完者都乘巨艦追之，奪其所獲而返。 
　　歲旱，官吏有買饑民子女者，完者都要於路讓之曰：「爾等政令不修，民罹災害，尚忍奴人子女耶？」盡召其父母至，俾攜去。 
　　至元初，以親老辭。已而海寇竊發，詔完者都回任。完者都分兵水陸並進，賊大敗，漳州李志甫叛，完者都一戰擒之。賊聞小萬戶來，皆相顧失色。常追賊周曆千等，直抵琉球國界，舟幾覆，賊皆乞降。下令曰：「凡脅從者，皆釋罪。」財貨悉沉于海。賜上尊、金龍紫緞，以旌其功。拜浙東道宣慰使都元帥，加中奉大夫。至正四年卒，年四十六。 
　　達里麻識理，字遵道，怯烈台氏，居開平。父阿剌不花，江西行省參知政事，追封趙國公，諡襄惠。 
　　達里麻識理，幼穎敏。至正五年，經筵選充譯史。轉補御史台譯史，除照磨。十五年，拜監察御史。出僉山北道肅政廉訪司事，未行，留為詹事院都事。十七年，為太子家令。又四遷為中書左司郎中。十九年，除刑部尚書，提調兵馬南北司巡綽事。二十二年，拜中書參知政事、同知經筵事。二十三年冬，遷上都留守，兼開平尹。 
　　二十四年，塔失帖木兒以前平章來為留守。時孛羅帖木兒擁兵京師，達里麻識理與塔失帖木兒皆忠義許國，不附孛羅帖木兒。未幾，塔失帖木兒入為大司農，謂達里麻識理曰：「我至京師，則制於強臣，未易圖也。」因留不行。既而孛羅帖木兒以善安為上都留守，使徵兵於瓦吉剌部落。達里麻識理以禮待之，善安辭去。孛羅帖木兒復調帖木兒、托忽速哥至上都，以守御為名，實為牽制達里麻識理之計。達里麻識理密遣前宗正札魯忽赤月魯帖木兒潛通音問於行樞密院事益老答兒，又遣留守司照磨陳恭發興州兵，約束東西手八剌哈赤、虎賁司，糾集丁壯苗軍，什伍相聯，布列鐵幡竿山下，揚言四方勤王之師畢至，帖木兒等大驚，所將兵盡潰走，由是上都城守益嚴。 
　　二十五年，皇太子在冀寧，命立上都分省，以達里麻識理為右丞，便宜行事。七月，禿堅帖木兒以兵犯上都，先遣利用少監帖理哥赤來征餉，達里麻識理戮之於市。已而禿堅帖木兒兵至，旌旗蔽野，達里麻識里嬰城固守，夜遣死士縋城下，焚其攻具。又調副留守禿魯迷失海牙引兵出小東門，敗禿堅帖木兒軍於臥龍岡。未幾，孛羅帖木兒伏誅，禿堅帖木兒赤遁。拜中書右丞，兼上都留守，提調虎賁司，加光祿大夫，賜黃金系腰，仍命提調東西手八剌哈赤。分省罷，遙授平章政事、上都留守，位第一，力辭，不允。明年，召為大宗正也可札魯忽赤。又明年，拜太子詹事，遷翰林學士承旨，又遷知樞密院事，兼知大撫軍院事。未幾，卒。 
　　丑的，字子元，蒙古氏。祖德里山，河南行省右丞。父萬僧，江浙行省平章政事。丑的，寬仁有雅量，由宿衛拜江南行台監察御史，累遷翰林侍講學士。 
　　至正十六年，除江南浙西道肅政廉訪使，為政務持大體，慨然曰：「天下太平，則糾劾官邪，職也。今日之事，宜安靖以綏輯之。」會行台移杭州，吏白檄有司供給，丑的曰：「如此則擾民矣！」乃出公帑市於民，悉予其值。杭州三關曰昱嶺、獨松、千秋，控扼宣、歙諸郡，丑的議增築堡壘，嚴兵為守御計。後賊由宣、歙來犯，輒敗去。時苗軍暴橫，白晝殺市人，攫其金，聞丑的來，皆斂戢，且相戒曰：「監司大人不可犯也。」丑的語其帥，徒營於北關外，築五壘以居之，苗軍始戢。 
　　杭州司稅者多市井無賴，布於遠近，以漁獵商賈，丑的悉禁之，物價頓平，倉吏歲當更有司，輒視貧富為去取，丑的廉知其弊，革之，民大悅。張士誠乞降，行省議示決，丑的力贊其事。擢江浙行省右丞，賜上尊、金幣，慰勞甚厚。尋拜榮祿大夫、江浙行省平章政事。十八年，率師援安慶，台臣劾其逗撓，褫職安置陝西，道梗，為張士誠所留。明太祖滅士誠，丑的後卒於明。
