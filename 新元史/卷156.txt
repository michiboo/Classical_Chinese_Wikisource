
高智耀〈睿  納麟〉  李楨  劉容  闊闊出〈脫歡〉  朵兒赤〈仁通〉  暗伯〈亦憐真班〉
高智耀，字顯達，河西人。祖逸，夏大都督府尹。父良惠，夏右丞相，封甯國公。智耀登進士第，而國亡，遂隱於賀蘭山。太宗召見，將用之，固辭。
皇子闊端鎮平涼，知耀上言：「儒者給複已久，不宜與廝養同役，請除之。」皇子從之。憲宗即位，智耀入覲，奏言：「儒者所學堯、舜、禹、湯、文、武之道，自古有國家者，用之則治，不用則亂。然欲資其用，宜先養其材，蠲除徭役，因教育人材之先務也。」帝問：「儒者何如巫醫？」對曰：「儒以綱常治天下，豈方技所能比乎。」帝曰：「善。前未有以此告朕者。」詔複各路儒戶，徭役無所與。
世祖在潛邸已聞其名，及即位，尤加禮遇，呼爲高秀才而不名。命鑄印授之，凡儒戶給公文爲左驗。時士之被俘者，皆沒爲奴，智耀請朝廷贖之。即拜翰林學士，命巡行各路，贖免三千餘人左右。或言其詭濫，帝詰之，對曰：「士譬則金也，金色有淺深，謂之非金不可才藝有短長，謂之非士亦不可。」帝悅。智耀又言：「國初庶事草創，綱紀未立，宜仿前代置禦史台以司糾劾。」至元五年立禦史台，用智耀之言也。
未幾，拜西夏中興等路提刑按察使。會西北藩王遣使入朝，奏言：「蒙古舊俗與漢人不同，今留漢地，建城郭宮室，儀文制度遵用漢法，其故何如？」帝選使報聘諭之，智耀請行。至上京，病卒。
自太宗考選各路儒士後，所在不務存恤，仍與齊民無異。智耀前後上言，正戶籍，蠲力役，由是儒術始重，人才漸出。學校中多立祠祀之。後贈崇文贊治功臣、金紫光祿大夫、司徒、柱國、追封甯國公，諡文忠。子睿。
史臣曰：趙氏南遷，中原文獻掃蕩無餘，獨拓拔氏建國二百餘年，唐之故家遺俗尚有存者，如高智耀、李楨等皆是也。自智耀上言，正戶籍，蠲力役，中原之士始知向學。其祀於學校，宜哉！
睿，年十八，以父蔭授符寶郎，出入禁闥，恭謹詳雅。久之，除唐兀衛指揮副使，累遷禮部侍郎。
出爲嘉興路部管，遷江東道提刑按察使。盜發，聲言圍宣城，城門晝閉，睿召官吏責之曰：「賊勢方熾，吾先示弱，民何以賴？」命開門，聽民出入貿易，密治兵以備之。賊憚睿且知有備，不敢進，遂討平之。除同僉行樞密院事，遷浙西道肅政廉訪使。奸民有連結黨與，持官吏長短者，其魁曰十老，吏莫敢問，睿悉按法誅之，闔境稱快。拜江南行台侍禦史，進禦史中丞，又改淮東道肅政廉訪使。盜竊真州庫鈔三萬緡，有司大索，逮系良民數百。睿廉得其情，悉縱之。己而果獲真盜。複拜南台禦史中丞。延祐元年卒，年六十六。贈推忠佐理功臣、太傅、開府儀同三司，上柱國，追封甯國公，諡貞簡。子納麟。
納麟，大德六用丞相哈剌哈孫薦，入直宿衛，除中書舍人。至大四年，遷宗正府良中。皇慶元年，出僉河南道廉訪司事。延祐初，拜監察禦史。以言事忤旨，帝怒甚，中丞楊朵兒只力救之，始解。事具《楊朵兒只傳》。四年，遷刑部員外郎。出爲河南行省郎中。至治三年，入爲都漕運使。未幾，擢湖南湖北兩道廉訪使。天曆元年，除杭州路總管。
明年，改江西道廉訪使。歲饑，議發粟賑民，行省難之。納麟曰：「朝廷如不允，我願以家貲償之。」議始決，全活無算。又劾罷貪吏平章政事八失忽都，民尤頌之。至順元年，拜湖廣行省參知政事，召爲戶部尚書，未至，改江南行台侍禦史，尋擢只丞。
後至元元年，召拜中書參知政事。遷同知樞密院事。出爲江浙行事右丞，乞致仕，不允。除浙西道廉訪使，辭不赴。六年，除行宣政院使。上天竺僧彌戒、徑山僧惠洲犯法，納麟皆按治之。請行宣政院設崇教所，升行省理問官四品，以治僧獄。從之。尋拜江浙行省平章政事。至正三年，遷河南行省。明年，入爲中書平章政事。七年，出爲江南行台禦史大夫，複召拜禦史大夫。八年，進金紫光祿大夫，請老，不許，加太尉。旋爲禦史劾罷，退寓平江。
十二年，江淮盜起，複拜南台禦史大夫，兼太尉，總制江浙、江西、湖廣三省軍馬，詔遣直省舍人慰諭之，許便宜從事。會杭州失守，淮南行省平章失列門引兵來援，次於採石。納麟以宣城危急，請失列門先救之，調部將脫火赤率蒙古軍爲應，大敗賊於閟下門，宣城圍解。已而賊陷微州，遊兵至集慶，納麟命治書侍禦史左答納失里守城，禦史中孫伯家奴屯城外，遺監察禦史鄭噭徵兵於湖廣行省平章也先帖木兒。也先帖木兒時屯和州，引步騎二千人趨集慶，江浙行省平章三旦八、佛家紡驢亦引兵來會，賊始敗走。十三年，納麟固請謝事，從之。十六年，南台移紹興，複以納麟爲禦史大夫，兼太尉。十八年，召入都，至黑水洋，阻風而返。十九年，由海道趨直活，八月至京師，未幾卒，年七十。
九子：安安，判江浙行樞密院。納麟再爲南台禦史大夫，耄昏，政事皆決  於安安，爲當時所譏，時同知禿堅不花在餘姚團結民兵，與慈谿尹陳文昭、紹興達魯花赤邁里古思相犄角，安安忌之，恐三人不受制，紿禿堅不花至，夜半使人殺之。已而國珍亦執陳文昭沈於海。拜住馬代納麟爲禦史大夫，又殺邁里古思，紹興遂爲國珍所據。
李楨，字幹臣，其先西夏族子也。金末，楨以經童中選。既長，爲質子於蒙古。太宗嘉其文學，賜名玉出幹必堵赤。從皇子闊出伐宋，太宗命之曰：「凡軍事必咨於楨而後行。」闊出遣楨及吉登哥赴唐、鄧二州，料民實。兵後，連歲凶荒，民流亡殆盡。楨至，振恤饑寒，歸者如市。十年，又從察罕伐宋，以功賜金符，授軍前行中書省左右司郎中。楨奏：錄訪天下儒士，令所在優給之。
乃馬真皇后稱制六年，從察罕圍宋壽州，不克。進攻揚州，會霖雨，乃班師。楨表言：「襄陽，宋咽喉地，得之則可爲取宋之基。」定宗嘉納之，賜虎符授襄陽軍馬萬戶。憲宗六年，命楨巡哨襄樊。八年，憲宗伐蜀，召楨議事。秋九月，卒於合州，年五十九。劉容，字仲寬。其先西寧青海人。高祖阿勒華，西夏主尚食。西夏平，徙西寧民於雲內，容父海川在徙中，後遂爲雲內人。
容幼穎悟，稍長，喜讀書。國俗素尚武，容亦善騎射，然非所好。中統初，以國師薦，入侍皇太子  於東宮，命專掌庫藏。每退，直即詣國子祭酒許衡受學。至元七年，世祖駐蹕稱海，聞容知吏事，召至，命權中書省掾，以忠直稱。
十五年，奉命使江西，撫慰新附之民。或勸其受饋遺，歸賂權貴。容曰：「剝民以自利，吾心何安。」使還，惟載書籍數車，獻之皇太子。忌嫉者從而讒之，由是稍疏容。然容亦終不辯。會立詹事院，容上言曰：「太子，天下本，苟不得端人正士左右輔翼之，使傾邪側媚之徒進，必有損令德。」聞者是之，俄命爲太子司議。改秘書監，出爲廣平路總管。
富民有同姓爭産者，訟連年不決。容至，取譜籍考二人父祖名，得其實，立斷之。皇子雲南王至汴，道過廣平，達魯花赤欲厚斂以賄左右。容請自往，減其供張之費，民以不病。後卒於官，年五十二。
闊闊出，唐兀氏。祖小丑。太祖定西夏，括諸色人匠，小丑以治弓進，賜名怯延兀蘭，爲行營弓匠百戶，徙和林，卒。父塔爾忽台襲職。阿里不哥叛，塔爾忽台從戰於失畝里禿之地，死之。
塔爾忽台二子：長朵羅台，從萬戶也速觴兒、玉哇赤等累戰有功，授前衛親軍百戶，累官昭信校尉、芍陂屯田千戶所達魯花赤，以疾卒。
闊闊出，其弟也，亦爲弓，嘗獻所造弓。帝稱善，問其父何名，闊闊出對曰：「塔爾忽台，臣之父也。」帝見其狀貌魁偉，問能射否，左右對曰：「能。」試之果然，遂命侍左右。明年，武備寺複以其弓獻，且奏用之。帝曰：「孔子言三綱五常，人能自治，而後能治人，能齊家，而後能治國。汝可以此言諭闊闊出吾用之未晚也」俄擢爲大同路廣勝庫達魯花赤。廣勝庫貯兵器，時總管兀海涯以庫作公署，置甲仗於虛廩，爲蟲鼠所齧。闊闊出言於帝，複之，且責其償。使者薛綽不花、納速魯丁以檄取鷹房軍衣甲弓矢，闊闊出責其入文書。時副使速魯蠻已命有司封鑰其庫，將點視之，闊闊出不從。事聞，帝命笞速魯蠻，罷其官。
大德元年，遷大同路武州達魯花赤，兼管本州諸軍奧魯勸農事。又監建州、利州，改僉四川道廉訪司事。拜監察禦史，累官中大夫、大寧路總管。卒於官。
子脫歡，初直宿衛，累拜監察禦史，遷四川行省左右司員外郎，四川廉訪司僉事，樞密院都事、斷事官。在四川，嘗上疏曰：內外修寺，雖支官錢，而一椽、一瓦，皆勞民力，百姓嗟怨，感傷和氣，宜且停罷，仍減省供佛、飯僧之費，以紓國用，如此則上應天心，下合民志，不求福而福自至矣。回回戶計，多富商大賈，宜與軍民一體應役，如此則賦役均矣。爲國以善爲寶，凡子女、玉帛、羽毛、齒革、珍禽、奇獸之類，皆足以喪德、喪志，今後回回諸色人等，不許齎寶中賣，以虛國用，違者罪沒，如此則富商大賈無所施其奸僞，而國用有餘矣。
其辭懇直剴切，當時稱之。
朵兒赤，寧道明，西夏寧州人。曾祖斡道沖，爲西夏名儒，位至宰相。父斡紮簀，守西涼，大兵至，率父老以城降，太祖命副撒都忽爲中興路管民官。大後西征，督轉輸，無毫髮之私，時號曰滿朝清。世祖即位，斡紮簀卒，遺奏因高智耀以進，請慎名爵，節財用。帝嘉納焉。
朵兒赤，年十五，通《論語》、《孟子》、《尚書》。帝聞其聰敏，欲試用之，召見於香閣。帝曰：「朕聞儒者我嘉言。」朵兒赤奏曰：「陛下聖明仁智，奄有四海，惟當親君子，遠小人爾。古帝王未有不以用小人而亡者，惟陛下察焉。」帝曰：「朕  於戇直忠言，未嘗不悅而受之，違忤者亦不肯加罪，蓋欲養忠直，而退庚佞也。汝言甚合朕意。」因問欲何仕，朵兒赤對曰：「西夏營田，實占正軍，倘有調用，則又妨耕作，土瘠野曠，十未墾一。南軍屯聚以來，子弟蕃息稍衆，若以成丁者編入籍，以實屯戶，則地利辟而兵有餘矣。請爲其總管，以盡措畫。」帝然之，乃授中興路新民總管。至官，大興屯墾，寒黃河支流，浚其三以資灌溉。凡三載，賦額增位。就轉營田使，秩滿，入覲。帝大悅，擢潼川府尹。時公府無祿田，朵兒赤以官曠地給民，收其租爲官祿，潼川仕者有祿自此始。
未幾，台臣奏爲雲南廉訪副使，遷山廉訪副使，調雲南廉訪使。會行省丞相帖木疊兒貪暴，擅誅殺。羅織安撫使法花魯丁將置極刑。朵兒赤謂之曰：「生殺之柄，系  於天子，汝以方面之臣，而專殺，意欲何爲。小民罹法，且應審覆，況朝廷命史耶！」法花魯丁竟獲免，尋複其官。僰夷與蠻相仇殺，時省臣受賄，誣奏蠻反，殺良民。朵兒赤劾罷之。年六十二，卒於官。
子仁通，雲南省理問。天曆二年三月雲南諸王與萬戶伯忽等叛，仁通率官軍討之，沒  於陳。
暗伯，唐兀人。祖僧吉陀迎太祖  於不倫答兒哈納之地，太祖嘉其效順，命爲禿魯花必闍赤兼怯里馬赤。父禿兒赤襲職，事憲宗，累官至文州禮店元帥府達魯花赤。
暗伯性嚴重剛果，有大志。弱冠，娶婦  於敦煌，阻兵不得歸，乃住依宗王阿魯忽。世祖遣徹幹等使阿魯忽，以通好，阿魯忽留使者數年弗遺。暗伯以馬駝厚贐之，令逃去。薛徹幹等得脫歸，具以白世祖，世祖稱歎久之。既而，命元帥不花帖木兒等征  於闐，暗伯乘間至行營，見薛徹幹於帳中。薛徹幹曰：「公之忠義，已上聞矣。」言於不花帖木兒，遂承制暗伯權充樞密院客省使，護送其妻子來京師。未幾，宗王乃顔叛，世祖新征。暗伯在行間，命爲客流速、不魯合、不周兀等處萬戶，及諸王哈魯、駙馬禿綿答兒等叛，暗伯率所部戰  於客流速石巴禿之地，身中七創，所乘馬蠻中二矢，自旦至晡，鏖戰愈力，刺禿綿答兒殺之，生擒哈魯以獻。論功，命長唐兀衛，兼僉樞密院事。凡分立諸色五衛軍職、襲替屯戍之法，多所更定。曆同僉、副樞、同知，至知樞密院事，以疾卒於位。贈推忠保節功臣、資善大夫、甘肅等處行中書省右丞、上護軍、寧夏郡公，諡忠遂。
子阿乞剌，知樞密院事；次亦憐真班。
亦憐真班，性剛正，動有禮法。仁宗召見，令入宿衛。延祐六年，超拜翰林侍講學士。至治二年，調同知通政院事，擢虎符唐兀親軍都指揮使。泰定初，遷典瑞院使。天曆二年，選爲太子家令。尋擢資政大夫、同知樞密院事。遷侍禦史，仍兼指揮使。至順初，拜翰林學士承旨、榮祿大夫。遷功德使，指揮使如故。已而拜陝西行省平章政事，未行，複爲翰林學士承旨。時伯顔爲丞相，嫉其論事不阿，出爲江南行台禦史大夫。尋殺其子答里麻，謫亦憐真班  於海南。伯顔敗，始召還。
至正六年，拜禦史大夫。遷宣政院使。出爲甘肅行省平章政事。先事弭西羌之亂，民立石頌之，召還爲銀青榮祿大夫、知樞密院事，提調太醫院。尋加金紫光祿大夫，複爲禦史大夫、領經筵事，兼宣忠斡羅思扈衛親軍指揮使。奏言：「風俗人心日趨於薄，請禁故吏不許彈劾年事長官」。太師馬答兒台與子丞相脫脫謫居在外，時相欲傾之，嗾之告變，且扳台臣同時上奏。亦憐真班曰：「爲宰相者，孰無閑退之日，況脫脫父子在官無大咎，奈何迫之於險？」終不從。及監察禦史劾丞相別兒怯不花，帝不聽，亦憐真反復論奏。由是忤上意，出爲江浙行省平章政事。遷湖廣行省左丞相。複召知樞密院事。
十一年，潁亳盜起，亦憐真班數言行失，不聽。複拜江浙行省左丞相。十二年，移江西。時賊由蘄、黃陷饒州安仁縣，亂民應之。亦憐真班道出安仁，命子哈監朵兒只與江西右丞火你赤等，乘高縱火，攻敗之，餘賊皆降。先是，江西行省平章政事道童以寬容爲政。軍民懈弛。亦憐真班至，威聲大振。十四年八月，以疾卒於官。時論惜之。事聞，贈推忠佐運正憲乘義同德功臣，追封齊王，諡忠獻。
九子：長答里麻，爲伯顔所殺；普達失理，翰林學士承旨、知制誥兼修國史；桑哥八剌，同知稱海宣慰司事；哈藍朵兒只，宣政院使，桑哥答思，嶺北行省平章政事；沙嘉室理，嶺北行省參知政事；易納室理，大宗正也可答魯火赤；馬的室理，僉書樞密院事；馬剌室理，內八府宰相。
