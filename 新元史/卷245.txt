○列女中 
　　白氏 胡孝女 任仲文妻林氏 寧居斌妻獨吉氏 韓筠妻劉氏 傅賀妻陳氏　劉似之妻徐氏 張氏女 高氏 李景文妻徐氏 秦閏夫妻柴氏 鄭琪妻羅氏陳淑真 左幼白妻龍氏 焦士廉妻王氏 杜氏 蕭氏 柯節婦 月娥丁氏 鍾節婦 劉冀之 義烈女朵那 韓氏女 胡妙端 梁王女阿■〈礻蓋〉公主 女僧奴 脫脫懷氏 辛瑜妻傅氏 史五妻徐氏 張春兒 秦筆妻 吳妙寧 孔胥妻周氏 張貞　吳良正 賈善妻宋新 何婦賀氏 費元璓 楊節婦吳氏 陸燾婦趙氏 徐謝氏 李氏 黃元圭妻俞氏 謝氏 趙氏 林克成妻陳氏 劉公翼妻蕭氏 
　　白氏，太原人。夫慕釋氏，棄家為僧。白氏年二十。留養姑不去，績紝以供日膳。夫一日還，迫使他適。白斷髮誓不從，夫不能奪。乃去。姑年九十卒，竭力營葬。畫姑像祀之終身。 
　　胡孝女泰，海鹽人，匠氏女也。母沈氏，患手足攣，積年不愈。家人侍疾者咸厭倦，泰旦夕奉盥櫛。溲矢起臥，必抱扶之。兄娶妻，與母析居。泰遂及其婿，留母家以養母。至順間，歲荐饑，泰夜傭作織紝以養母，至翦發鬻之以贍不足。聞郡人戴甲母有疾，刲胸內療之得差，一日俟家人出，即引刃刲胸肉，雜他肉以進，因病創，沈氏年且七十病如故，泰侍疾三十餘年，益加謹。初，泰許嫁宋氏子，疾弗良。或謂泰宜離毀，泰不從，卒嫁之，執婦道甚謹。夫亦化其義，視外姑如母。 
　　又任仲文妻林氏，寧海人，家貧，年二十八而寡。姑患風疾，不良於行，林氏旦幕扶侍惟謹。撫育三子，皆有成。年百又三歲卒。 
　　寧居斌妻獨吉氏，楊州總管獨吉禮之女。居斌，河內人，為樞密院斷事官，卒於京師。獨吉氏扶其喪歸河內，廬墓下三年，禮部旌其門曰「貞節獨吉氏之門，」表其坊曰：「貞節坊。」 
　　又，韓筠妻劉氏，絳州正平人。筠父病，碾藥石墜傷足，竟中風死。劉氏撫一子、一女皆成立。筠死時，劉氏年二十七，嫠居六十年乃卒。禮部旌之。 
　　傅賀妻陳氏，東陽人。賀卒，陳氏年二十四，家貧，以紡績養其姑三年。姑又卒，陳氏哀毀逾常，內外因憐其無子而貧，勸之改適。陳氏矢於眾曰：「吾寧餓死，不肯幸生。」逾五年，奉舅姑與賀之柩而葬之，以從子為賀嗣，鄉黨賢之。 
　　又，劉似之妻徐氏，蘭溪人。歸似之逾年，有孕，而似之卒。俄舉一男，名潛。徐氏泣而誓曰：「劉氏之家，幸而不墜，吾敢有二心乎！」潛生二子、一女，亦早卒。姑婦俱以節行為鄉人所重。 
　　張氏女，高郵人。賊陷高郵，知女有姿，叩其家索之。女方匿複壁間，賊將害其父母，女不得已，乃出拜賊。賊即以女行，女欣然從之。過橋投水死。 
　　有高氏婦者，同郡人也。攜其女，從夫出避亂道旁空舍，脫金纏臂與女，且語夫令疾行。夫挈女稍遠，乃自經。賊至，焚其舍。夫抵儀真，夜夢婦來告曰：「我已死，彼焚其舍矣。」其精爽如此。 
　　李景文妻徐氏，然彩鸞，浦城徐嗣源之女。略通經史，每誦文天祥六歌，必為之感泣。 
　　至正十五年，青田賊寇浦城，徐氏從嗣源匿山谷。賊至，持刀欲害嗣源，徐前曰：「此吾父也，寧殺我！賊舍父而止徐氏，徐氏語父曰：「義女不受辱，今必死，父可速去。」賊拘徐氏至桂林橋，拾炭題詩壁間，有「惟有桂林橋下水，千年照見影形清」之句，乃厲聲罵賊，投於水。賊競出之，既而，乘間復投水死。 
　　秦閏夫妻柴氏，晉寧人。閏夫前妻遺一子，尚幼，柴氏撫養如己出。未幾，柴氏有一子。閏夫死，家事日微。柴氏辛勤紡織，遣二子就學。 
　　至正十八年，賊犯晉寧，其長子為賊所掠，既而得脫。初，在賊時，有惡少與縣人張福為仇，往滅其家。及官軍至，福訴其事，事連柴氏長子，法當誅。柴氏引次子詣官，泣訴曰：「往從惡者，吾次子，非長子也。」次子曰：「我之罪，可加於兄乎？」鞫之，至死不易其言。官反疑次子非柴氏所出，訊之他囚，始得其情。官義柴氏，為言曰：「婦執義不忘其夫之命，子趨死而能成母之志，此天理人情之至也。前免其長子，次子亦得不死。二十四年，有司旌其門，並復其家。 
　　鄭琪妻羅氏，名妙安，信州弋陽人。幼聰慧，能暗誦《列女傳》。年二十，歸琪。琪大家，同居百餘口。羅氏執婦道，無間言。琪以國功擢鉛山州判官，羅氏封宜人。 
　　至正二十年，信州陷，羅氏度戈陽去州不遠，必不免於難，輒取所佩刀，淬厲令甚。琪問何為，對曰：「時事如此，萬一遇難，為自全計耳。已而兵至，羅氏自刎死，持年二十九。 
　　陳淑真，富州陳璧女。璧故儒者，避亂移家龍興。淑真七能誦詩鼓琴。至正十八年，陳友諒該寇龍興，淑真見鄰媼倉皇來告，乃取琴坐牖下彈之，曲終泫然泣曰：「吾絕弦於斯矣。」父母怪問之，淑真曰：「城陷必遭辱，不如早死。」明日賊至，乃知自投湖，水淺不死。賊抽矢脅之上岸，淑真不從，賊射殺之。衣帶有刺繡字，詞曰：「海水群飛，不二其行。湖水澹澹，之子澄清。視刃視怡，見衣見清。」 
　　左幼白妻龍氏，永新人。幼曰少負才名，以父蔭為江西廣濟庫使，後至元丁發丑卒於軍。龍氏年二十九，即翦發，勺水不入口。柩至，迎於十里外，徒跣號痛，親挽舟以前，哭奠五年，不離幾席。嘗折海榴一枝，插瓶，供几上，旬日視之，根枿勃然。鄰婦感慕，皆效節不嫁。翰林承旨歐陽玄為書「榴萱」二字以表之。子二人，善詠，皆力學世其家。 
　　焦士廉妻王氏，博興人，養姑至孝。至正十七年，毛貴作亂，官軍競出虜掠。王氏被執，紹曰：「我家墓田有藏金，可取也。」信之，隨王氏至墓所。王氏哭曰：「此我死所，非藏金所也。」乃與妾杜氏皆遇害。 
　　又，劉公翼妻蕭氏，濟南人。至正十八年，毛貴陷濟南，蕭氏自縊死。 
　　柯節婦陳氏，長樂石樑人。至正二十一年，海賊劫石樑，其夫適在縣城，陳氏為賊所執，且行且罵。賊亂捶之，挾以登舟，罵不已，自投江中。其父方臥病，見女至，呼之不應，駭曰：「吾豈夢邪？」既而有自賊中歸者，言陳氏死狀，乃知其鬼也。明日，屍逆流而上，止石樑岸旁。時盛暑，屍已變，其夫驗其背有黑子，乃慟哭曰：「是吾妻也？」異斂之。 
　　月娥，丁氏，西域人孝子丁鶴年之姊，少聰慧，通經史。及長，歸葛通甫。冢婦盧，見月娥德逾於己，一日，率諸婦、諸女請曰：「願以諸婦、諸女屬之娣，幸早暮教之。」月娥告以婦道，及援引古烈女示以為則。既而豫章群盜起，城陷，月娥嘆曰：「吾生簪組世家，其忍出犬彘下邪！」遂抱所生女赴水死。諸婦、諸女咸曰：「彼之死，必安於義，吾可幸生乎！」亦相與死水中，凡九人。時夏暑，屍七日不沈，顏色如生。郡人駭異，議曰：「十節同志，死不可異壙。」乃於故居之南黃池裡作巨穴，同葬焉，題其石曰：「十節墓」。 
　　鍾節婦，宜陽黃氏女。年十六，為鍾秉敬妻。秉敬義議昭，雄勇。當紅巾賊起，鄉民賴保全者數萬戶。既而，賊大至，父子戰死。賊聞婦美，將強室之，以兵躪其里。婦隨里民匿石洞中，曰：「汝等同禍，以我故。然義不可令鄉里同死，吾當自為計。」遂出臨小石潭，怒自投潭中。眾遽救，幸不死。乃誑賊曰：「投潭中死矣。」賊大怒曰：「死以其首至。」眾懼，無計。或曰：「婢雪兒有貌，可令之代。」眾然之，乃飾婢使出拜，曰：「此鐘相公女也，願獻之將軍。」賊喜，擁之去，號曰娘子。婦得免，然竟以悸卒。 
　　劉冀之，衡水曹泰才之妻也。年十二，通古文《孝經》，見小學書，固請讀之，母不許。一日，聞諸兄誦內，則至，姆教，婉娩聽從。復請於母，曰：「此亦女子事。」遂通經義。及笄，適泰才。紅巾陷河朔，曹故大家，避後縣西聊城村。賊掩至，見劉美，驅之去。劉曰：「女人從一而終，二夫且不可，況賊乎！」賊乃出金珠置前，被以文綺，劉手裂之。賊擁上馬，墜地者數四。賊怒，繩其項，系馬後曳之。劉以爪據地，頭觸石流血，罵賊死。 
　　義烈女朵那者，杭州畏兀家女奴也。至正中，寇陷杭，至其家無所得，乃反接主婦柱下，拔刀礪頸上，諸婢皆散走。女獨身覆主婦，請代死，且謂賊曰：「汝利吾財，豈利殺人哉？凡家之貨寶，皆我所掌，主母固弗知。若免主母死，我當悉與汝不吝。」寇解主婦縛，女乃出金玉等置堂上，寇爭相攫取。已而又欲污之，女持刀自刎曰：「我主二千石，我誓不奴他姓，況汝賊乎？」賊舍之去，女泣拜主婦曰：「妾受命主管鑰，今全身而失主人之財物，非義也。」遂自殺，人莫不難其義烈。 
　　韓氏女，保寧人。年十七，遭明玉珍兵亂，韓為所掠。乃偽為男子服。既而果被獲，隸軍中。七年後，從玉珍兵攻雲南，遇其叔父，贖歸成都。適尹氏，猶處子也。人皆稱為韓貞女。 
　　胡妙端，嵊縣人，適剡溪祝氏。至正二十年春，為苗軍掠至金華，義不受辱。乘間齧指血，題詩壁上，赴水死。苗帥服其節，為立廟祀之。邑人顏曰烈女廟。 
　　梁王女阿■〈礻蓋〉公主，大理段功妻也。功初襲為蒙化知府。明玉珍自蜀分兵攻雲南，梁王及行省官皆走。功獨進兵敗之。梁王深德功，以公主妻之，授雲南行省平章政事。功自是不肯歸。 
　　或譖之梁王曰：「段平章心叵測，盍早圖之。」梁王密召公主，謂曰：「功志不滅我不已，今付汝孔雀膽，乘便可毒之。」主潸然，私語功曰：「我父忌阿奴，願與阿奴西歸。」因出毒示之，功不聽。明日，邀功東寺演梵，陰令番將格殺之。 
　　公主聞變，大哭，欲自盡。王防衛甚密。因悲憤作詩曰：「吾家住在雁門深，一片閒雲列滇海。心懸明月照青天，青天不語今三載。欲隨明月到蒼山，誤我一生路里彩。吐嚕吐嚕段阿奴，施宗施秀同奴歹。雲片波潾不見人，押不盧花顏色改。肉屏獨坐細思量。西山鐵立霜瀟灑。」竟死。 
　　功女僧奴，將適建昌阿黎氏，出手刺繡文旗，屬功子寶曰：「我自束髮，聞母稱父冤。限非男子，不能報，此旗所以識也。」人皆敬其志節。 
　　脫脫懷氏，樞密副使燕帖木兒妻。明兵入雲南，燕帖木兒敗，馳歸。氏閉門不納曰：「爾受梁王厚恩，兵敗不死，何以見為？」乃鴆其二子、一女、命侍者曰：「我死，爾舉火焚屋，毋令辱我。」遂飲鴆卒。 
　　辛瑜妻傅氏，諸既人。瑜以軍興期會迫死道上。傅匍伏抱屍歸，號泣三日夜。屍有腐氣，猶依屍呵舐，冀復甦。已入棺，至齧其棺成穴。及葬，投身壙中。母強挽之出，囑侍婢謹視之。閱數日，給婢具湯沐。既而，失所在。明日，婢汲井，見二足侄植井中，乃傅也。 
　　又史五妻徐氏，定遠人。五為義兵百夫長，兵至，五戰死。氏求夫積屍中，莫能識。以口吮血，辨驗得實，載之歸。治大棺，將殮，乃沐浴自經其側。 
　　張春兒，葉縣軍士李青妻也。青臨陣負傷歸，曰：「吾殆矣，汝可善事後人。」春兒截發示信曰：「妾生寒門，頗曉大義，君勿擾。」比青卒，哭之，垢面流血。旋諭匠者造大棺，盡納夫之衣服。匠如其言。將斂，春兒自經庭下。家人共殯之。 
　　秦筆妻，江陰人，失其姓氏。筆遭亂，挈妻依同郡朱判官璚居吳中。筆病卒，貧無以斂璚為具棺衾，且思所以恤養其妻。其妻泣謝曰：「良人以藝游搢紳間，《詩》》《書》禮義之教，妾亦嘗與聞矣。妾以未亡故，累鄉長者，其如義何？」璚加慰之。夜哭益哀，自經死。璚為合葬，而肯其墓。 
　　吳妙寧，上海人。年二十一，贅同里張氏子。邑大姓，以叛黨連坐其父，妙寧泣曰：「吾父苟無地為解，族其赤矣。吾不遄死，禍延良人，悔孰甚！」即投繯死。俄征系吏至，聞已沒，唶異而去。時人為之謠曰：「紅羊年，黑鼠月，張婦吳，儼遺烈。九山風酸泖波血，二氣舛錯愁雲結，一樹梅花驚飄雪。 
　　孔胥妻周芙，江陰人。孔素無鄉曲譽，眾以通賊訴於官。胥度不免，密書與妻早為計，庶免軍配。周神色不亂，言笑平常。乃具酒饌祭舅姑，延親戚劇飲。是夕，素服自縊死。 
　　張貞，建康張敘女，嫁海縣周曹，坐法下獄瘐死。先是，貞在徒籍中，懼配軍，投秦淮河而死。及周屍過秦淮河，貞涌浮水上，而如生。人皆曰：「此張訓導女也。」聞者哀之。 
　　吳良正，義烏儒家女。姑嗜酒，家固貧，必力致之。姑醉，乃已。姑座未殯，賊至，家人悉竄。吳獨侍側，人呼曰：「汝不愛頭。」吳曰：「姑未殯，妾就刃下，死不悔。」撫棺長慟。兵義之，釋去。 
　　又有烏傷里賈善妻宋新，性沉默。家饒於貲，平日事賈甚謹。明兵駐蘭溪，賈攜新避浦陽城竇山鄉。無賴乘時肆掠，俄突至，新懼侵己，擲袖銀於地，擲投絕澗死。 
　　何婦賀氏，永新州人。蘄兵陷吉安，殺其夫，將污之。賀曰：「妾聞師令嚴，淫虐者斬以徇，汝獨不懼死乎？」兵以言諸帥，帥義聘焉。屆期，帥且至，賀閉戶不納，齧指血，題詩曰：「涇渭難分清與濁，妾身不死死紅巾。孤兒尚忍更他姓，烈女何曾事二人！白刃自揮心似鐵，黃泉欲到骨如銀。荒村日落猿啼處，過客聞之亦愴神。」遂引刃，自斷其喉，猶端坐不仆。帥排戶入，見之驚去。 
　　費元璓，上海人，江陰知事楊州朱道存妻。先是，江陰亂，元璓依父居松江。苗軍掠郡城內，苗軍手刃將入犯之，元璓叱曰：「我夫見勤王事，汝輩奚敢犯我！」投釵珥於地，苗攫之去。既而苗沓至，欲驅迫就道。元璓度不免，乃攀堂楹厲聲曰：「苗狗母辱我！」遂遇害。斥入楹木，血沁於指。 
　　楊節婦吳氏，湖州人。年二十五，有殊色。至天丙午秋，明兵逼湖州，吳自度必不免，乃攜二子投苕水中。逾月，城破，父媼見其母子並浮水上，咸嗟異焉。 
　　陸燾妻趙氏，印縣人。燾與趙隱居瓢湖，兵猝至，燾夫婦舍舟登岸。兵逼之，傷刃者三，遂仆淖中。趙躍投淖同死。 
　　徐謝氏，名蠲，松江宦家女。素凝重，不妄言笑。苗兵毀掠，謝從夫逃，適與苗遇，驅之行。時里閈少艾被縶者相屬。謝阻板橋，遽厲聲曰：「橋有柱我，儂趨救可乎！」苗怒斫其肩，以號於眾。既而悔曰：「彼烏涇之清濟也。」相與唶唶而去。 
　　李氏，行軍鎮撫彭九萬妻，吉水人。至正戊申，五溪苗突入城，李及其子友諒皆被執。驅之行，不從；肋以刃，不動。問所求，李曰：「我命婦也，有死而已。」因語友諒曰：「刎無刃，經無索，奈何？」諒曰：「當激賊怒，以就死。」李乃極口大罵，苗怒殺之。 
　　有趙氏婦者，抱嬰兒匿縣學中，苗強污之，不可，死於禮殿南。血模糊，影留殿階不滅，鏟去復存。後人立石以志其處。 
　　又黃元珪妻俞氏，山陰人。賊火其廬，將擁氏去。氏躍入火中死。 
　　同時謝氏，為張彌遠妻，亦遭兵執，不屈而死。 
　　林克成妻陳氏，福寧人。至正末，兵亂，陳氏奉姑匿山洞中。後潛依母家，收克成一家遺骸葬之。時年二十四，母欲其改適，陳氏泣曰：「棄幼稚而改嫁，吾必不為也。」於是養姑撫子，卒存林氏之後。有司旌之。 
　　劉公翼妻蕭氏，濟南人。至正十八年，毛貴兵至，蕭氏曰：「妾誓先死。若城陷被執，悔將何追！」亡何，城陷，蕭縊死。
