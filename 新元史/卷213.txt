　呂思誠 武祺 成遵 賈魯 
　　呂思誠，字仲實，平定人。父允，僉漢中道廉訪司事。母馮氏夢見神人，及寤，思誠生，有光照室，人異之。 
　　長從蕭奭學，擢泰定元年進士第，授同知遼州事，未赴，丁內艱。改景州蓚縣尹，差民戶為三等，均其徭役，刻孔子象，令社學編祀之。春行田，樹畜勤敏者，賞以農器。印文簿畀社長，秀月報縣，不孝弟、不事生業者，悉書之，罰輸作。胥吏豪猾者，竄名職田戶，思誠悉革之。 
　　天曆初，軍興，豫貸鈔於富民造兵器，事先集，而民不擾。天旱，道士持青蛇曰：「盧師谷小青龍也。禱之雨。」思誠殺蛇，笞道士，即日雨。 
　　擢翰林國史院檢閱官，俄遷編修。文宗在奎章閣，敕取國史閱之，院長不敢言，思誠獨跪閣下，爭曰：「國史紀當代人君善惡，天子無閱之者。」事遂寢。累擢國子監丞、司業。 
　　拜監察御史，與斡玉倫徒等劾中書平章政事徹里帖木兒變亂朝政，疏留中不下。思誠納印綬殿前，遂出僉廣西廉訪司事。巡行郡縣，土官於元帥恃勢陵人，恐事覺，遣其子迓思誠於道。思誠縛至縣，痛懲之，一道震肅。移浙西道，達識帖睦邇為南台御史大夫，與江浙省臣有隙，嗾思誠劾之。思誠曰：「吾為天子耳目，非台臣膺犬。」不聽。已而聞平章左吉貪墨，思誠劾其罪流之海南。 
　　復召為國子司業，遷中書左司員外郎。盜殺河南省臣，詿誤者三十餘人，思誠言於朝，皆釋之。遷左司郎中，俄以事罷，起為右司郎中，拜刑部尚書。 
　　科舉復行，與僉書樞密院事韓鏞為御試讀卷官，改禮部尚書。御史台奏為治書侍御史。總裁遼、金、宋三史，擢侍御史。樞密院奏為副使，御史台又留為侍御史。會平章政事鞏卜班不法、監察御史劾之，御史大夫也先帖木兒曰：「姑徐之。」思誠趣入，奏罷鞏卜政。也先帖木兒銜思誠甚，思誠即謁告，朝廷知其事，出為河東道廉訪使。未幾，召為集賢侍講學士，兼國子祭酒。拜湖廣行省參知政事，中道授湖北道廉訪使。 
　　五年，入拜中書參知政事。六年，遷左丞。九年，轉御史中丞。再任左丞、知經筵事，提調國子監，兼翰林學士承旨、知制誥兼修國史，加榮祿大夫，總裁后妃功臣傳。會萃《六條政類》，賜玉帶。又為構密副使，仍知經筵事。復為中書左丞。御史大夫納麟誣參政孔思立受賕，或欲連中思誠，納麟曰：「呂左丞有廉名，勿及之。」遂止，拜集賢學士，仍兼國子祭酒。 
　　吏部尚書偰哲篤、右司都事武祺等建言更秒法，以由一貫文省權錢一千文為母，銅錢為子。詔命廷臣集議。思誠曰：「中統、至元，自有母子。上料為母，下料為子。譬之蒙古人以漢人子為後，皆人類也，尚終為漢人之子。豈有紙幣為父，而以銅錢為子者。」一座咸笑。思誠又曰：「錢鈔用法，以虛換實也。今歷代錢至正錢、中統鈔，至元鈔、交鈔，分為五項。若商賈藏其實而棄其虛，恐不利於國家。」偰哲篤曰：「至元鈔多偽，故更之。」思誠曰：「至元鈔不偽，人為偽爾。交鈔若出，亦有為偽者。且至元鈔猶故戚也，家之童奴識之；交鈔猶親戚，人未識也，其偽滋多。況祖宗之成憲，豈可輕改？偰哲篤曰：「祖宗法弊，亦可改。」思誠曰：「汝輩更法，又欲上誣世祖，是汝與祖爭高下也。且自世祖以來，諸帝皆諡曰孝，改成憲可謂孝乎？」偰哲篤曰：「錢鈔兼行何如？」思誠曰：「錢鈔兼行，輕重不倫，何者為母？何者為子？汝不通古今，徒道聽塗說耳！」偰哲篤忿曰：「我等策不可行，公有何策？」思誠曰：「我有三字策，曰：行不得！」丞相脫脫見思誠言直，狐疑未決。御史大夫也先帖木兒獨曰：「呂祭酒之言亦是，但不當在廟堂上大聲厲色爾。」監察御史承望風旨，劾思誠狂妄，奪其誥命並所賜玉帶。 
　　十四年，出為湖廣行省左丞，遣太醫院宣使秦初即其家迫遣之，初窘辱不遺餘力，思誠不為動。貽書參議龔伯遂曰：「去年許可用為河南左丞，今年呂思誠為湖廣左丞，世事至此，足下得無動心乎？」未幾，召還為中書添設左丞，進光祿大夫，兼司農卿。思誠去二日，武昌陷，為御史所劾，遂罷職。十五年六月，御史桑哥等復辦思誠無罪，詔給還宣命、玉帶。十七年三月卒，年六十五。追封齊國公，諡忠肅。有文集、《漢通紀》行於世。 
　　與思誠爭鈔法者，為偰哲篤、武祺。偰哲篤，附見《仳理迦帖木兒傳》。祺，字子春，太穀人。由掾吏遷知桐城縣，果斷有能名。入為戶部左司都事，建言議鈔法，曰：「鈔法自世祖時已行之，後除撥支料本，倒易昏鈔，以布天下外，有合支名目於寶鈔總庫料鈔轉撥，所以鈔法疏通，民受其利。比年以來，失祖宗原行鈔法本意，不與轉撥，故民間流轉者少，致偽鈔滋多。」廷議韙之，凡合支名目准於總庫轉支。至正十年，丞相脫脫銳意變法，祺與吏部尚書偰哲篤請更鈔法，以楮幣一貫文省權銅錢一千文為母，銅錢為子。脫脫從祺等議，立寶泉提舉司，鑄至正通寶銅錢，印造交鈔，通行天下。未幾，以軍興賞犒，印鈔日不暇給，物價騰湧逾十倍，度支益絀。祺尋授參議中書省事，轉戶部尚書，拜甘肅參知政事，以疾卒。 
　　成遵，字宜叔，南陽穰縣人。年十五喪父，貧不廢學。至順元年，至京師，受《春秋》於夏鎮，遂入國子監為諸生。助教陳旅數以語學士虞集，集方有目疾，見遵來，迫而視之，曰：「公輔器也，君當自受重。」 
　　元統改元，登進士第，授翰林國史院編修官。明年，預修泰定帝、明宗、文宗三朝《實錄》。後至元四年，擢應奉翰林文字。 
　　至正初，擢太常博士，轉中書檢校，尋拜監察御史。扈從至上京，上封事言：「天子宜慎起居，節嗜慾，以保養聖躬。聖躬安，則宗社安。」言甚迫切，帝改容稱善。又言台察四事：一曰差遣台臣，越職問事；二曰左遷御史，杜塞言路；三曰御史不思盡言，循敘求進；四曰體覆廉訪，聲跡不實，賢否混淆。帝皆嘉納之，諭台臣曰：「遵所言甚善，皆世祖風紀舊規也。」特賜上尊旌之。遵又言：「江浙火災宜賑恤」劾平章火魯忽赤不法十事，宜罷斥。皆從之。復上封事，言時務四事：一曰法祖宗，二曰節財用，三曰抑奔競，四曰明激勸。奏入，命中書議行。 
　　三年，自刑部員外郎出為陝西行省員外郎，以母病辭歸。五年，丁母憂。八年，擢僉淮東肅政廉訪司事、禮部郎中，奉使山東、淮北，察守令賢否，薦循良九人，劾罷貪懦者二十一人。九年，改刑部郎中。尋遷御史台都事。台臣嫉贓吏以父母之憂獲免，建議：「官吏凡被劾贓私，雖父母死，不許歸葬。」遵曰：「貪吏固可惡，然與人倫孰重？國家以孝治天下，寧失罪人，勿使為吏者不葬父母。」御史大夫是其言，擢戶部侍郎。十年，遷中書右司郎中。刑部獄久不決者積數百，遵與同僚分閱之，共議輕重，各當其罪。時輸粟補官者匿罪得七品雜流，為怨家所告，有司議不問，遵曰：「賣官鬻爵，巳非盛典，況買與有罪之人乎？必奪其敕，著為令。」省臣從之。 
　　除工部尚書。先是，河決白茅，鄆城、濟寧皆為巨浸，漕運使賈魯言：「必疏南河，塞北河，使復故道，役不大興，害無已時。」廷議莫能決，乃命遵偕大司農禿魯行視河，議其疏塞之方以聞。十一年春，自濟寧、曹、濮汴梁行數千里，掘井以量地之高下，測岸以究水之深淺，謂故道不可復，其議有八。而丞相脫脫先入賈魯之言，及遵與禿魯至，力陳不可，且曰：濟寧、曹、鄆連歲饑饉，民不聊生，若聚二十萬人於此地，恐後日之憂，有重於河患者。」脫脫怒曰：「汝謂民將反耶？」自辰至酉，辨論終不能入。明日，執政謂遵曰：「丞相意已定，且有人任其責矣，公幸毋多言。」遵曰：「腕可斷，議不可易也。」由是出為大都、河間等處都轉運鹽使。 
　　十四年，調武昌路總管。時大江上下皆劇盜，米直翔肖，遵言於省臣，假軍儲鈔萬錠，募勇敢之士且戰且行，糴粟於太平、中興，民賴以濟。會省臣出師，遵攝省事，乃遠斥候，塞城門，籍民為共得五千餘人，設萬夫長四，配守四門，號令嚴肅。賊船往來江中，終不敢近岸。 
　　十五年，擢江南行台治書侍御史，召拜參議中書省事。時河南賊數渡河焚掠，郡縣上下視若無事。遵率左右司，詣丞相言曰：「天下州縣，喪亂過半，河北之民稍安者，以黃河為之障，賊不能飛渡，視河南之民，猶得保其家室故也。今賊北渡河，而官軍不御，是大河之險，已不能守。河北之民，復何所恃？河北民心一搖，國勢將如之何？」語未畢，哽咽不能出聲，丞相已下皆為揮涕。乃入奏，詔遣使責防河將帥。自是，守御始固。 
　　湖廣賊倪文俊質威順王之子，遣人請降，求為湖廣行省平章。廷議欲許之，遵曰；「平章職亞宰相，承平時，雖德望漢人抑而不與。今逆賊挾勢要求，輕以與之，如綱紀何？」或曰：「王子，世皇嫡孫也，不許，是棄之與賊，非親親之道。」遵曰：「項羽執太公，欲烹之以挾高祖，高祖尚以分羹答之。奈何以王子故，廢天下大計？」廷議不能奪。除治書侍御史，俄復入為參知政事。 
　　十七年，擢中書左丞，階資善大夫。是年九月，改除御史中丞，與中書右丞也花不先奉使宣撫彰德、大名、廣平、東昌、東平、曹、濮等處。 
　　十八年，復拜中書右丞。時太平為右相，以事忤皇太子，皇大子深銜之。以遵及參知政事趙中皆黨於太平，遵與中去，則太平勢孤。十九年，用事者承望風旨，嗾寶坻縣尹鄧守禮弟鄧子初等，誣遵與參政趙中、參議蕭庸等六人受贓。皇太子命御史台、大宗正府等官雜問之，鍛練成獄，遵等俱坐杖死，中外冤之。 
　　二十四年，御史台臣辯明遵等誣枉，詔給還所授宣敕。 
　　賈魯，字友恆，澤州高平人。幼負志節。即長，才氣過人。泰定初，以鄉貢授東平路儒學教授。歷行省掾，除潞城縣尹，選丞相東曹掾。擢戶部主事，未上，一日覺心悸，尋得父書，即辭歸。及至家，父已得疾，未幾卒。魯服闋，起為太醫院都事。 
　　會詔修遼、金、宋三史，召魯為宋史局官。書成，選授奉使宣撫幕官，考最，遷中書省檢校官。上言：「十八河倉，近歲沒官糧百三十萬斛，其弊由富民兼併、貧戶流亡，非先正經界不可。然事體重大，宜處置盡善，勿輕發。」書累數萬言，切中其弊。俄拜監察御史，奏：「御史言事，應專達聖聰，不宜台臣先為可否。」擢都事，遷山北道廉訪副使，復召為工部郎中。 
　　至正四年，河決白茅堤，又決金堤，立行都水監專治河防，數年不就。九年，白茅河東注沛縣成巨浸，帝患之，遣使體驗，乃督大臣訪求治河方略。特命魯行都水監，魯循行河道，往複數千里，備得要領，為圖以進，且獻二策：其一，筑北堤，以制橫潰，功省；其一，疏塞並舉，挽河復故道，功數倍。會遷右司郎中，議未及上，又疏言時政二十一事。調都漕運使，復修上漕運二十事，朝廷取其八：一曰京畿和糴；二曰優恤漕司舊領漕戶；三曰接連委官；四曰通州總治，豫定委官；五曰船戶困於壩夫，海運壞於壩戶；六曰疏浚運河；七曰臨清運糧萬戶府當隸漕司；八曰宣忠船戶付本司節制。既而河水北侵安山湖，入運河，延袤濟南、河間，將隳漕司鹽場。 
　　太傅、右丞相脫脫復相，乃集廷臣議之，言人人殊。魯復以前二策進，脫脫韙其後策，與魯定議，以河事屬魯，固辭。脫脫曰：「此事非子不可！」乃入奏，大稱帝旨。十一年四月，命魯以工部尚書、總治河防使，進秩二品，領河南北諸路軍民，發汴梁、大名十三路民夫一十五萬，廬州等戍十八翼軍二萬供役，一切人事大小軍民官，咸受節度。十一月，諸埽、諸堤成，水土工畢，河復故道。事見《河渠志》。帝遣使報祭河伯，召魯還京師。魯以《河平圖》獻，超拜榮錄大夫、集賢大學士，賞賚金帛。敕翰林學士承旨歐陽元制《河平碑》，具載魯之方略，且宣付史館。 
　　十二年，拜中書左丞，從脫脫平徐州。明年，脫脫旋師，命魯剿余賊，攻濠州，同總兵官、平章月可察兒督戰。魯誓師曰：「吾奉旨統八衛漢軍，已頓兵七日，爾諸將同心協力，必以今日已午時克其城，然後食。」魯上馬指麾，抵城下，忽頭眩下馬，戒兵弗退，病亟，卻藥不肯汗。未幾，卒，年五十七。賜鈔五百錠以給葬事。 
　　初，潁川妖賊劉福通埋石人於黃陵岡，且為童謠曰：「石人一隻眼，挑動黃河天下反。」及魯治河，掘得石人，役夫轉相告語，民心震駭，福通等遂煽惑其眾以叛。議者謂元之亡由治河，然是時群盜蜂起，即無治河之役，天下亦大亂，魯固不任咎雲。 
　　史臣曰：「脫脫為宰相，慨然以天下為己任，其變鈔法、復黃河故道，皆是也。呂思誠、成遵迂儒，固不足言。然變法，鈔之弊愈甚；河平，盜賊之亂日起。何則？不治其本，而治其標，欲以療膏肓之疾，吾知為扁倉所竊笑也！」
