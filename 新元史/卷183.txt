
崔斌〈宋欽其〉  劉宣  秦長卿〈仲〉  楊居寬〈居簡〉  楊朵兒只〈教化  不花〉  蕭拜住
崔斌，字仲文，大同弘州人，一名燕帖木兒，性警敏，世祖在潛丘召見，應對稱旨，命佐卜鄰吉歹將遊騎戍淮南。蔔鄰吉歹甚敬禮之使斌覘敵形勢。斌潛襲之，多所俘獲。俄丁父憂，襲授金符，爲總管。中統元年，改西京參議宣慰司事。世祖嘗命安童舉漢人識治體者一人，安童舉斌，入見，陳時政得失，甚合帝意。
時帝銳意圖治，斌危言讜論，面斥是非，無所諱避。帝幸上都，嘗召斌，斌下馬步從。帝命之騎，因問爲治大體當何先。斌以任相對。帝曰：「汝爲我舉可爲相者。」斌以安童、史天澤對，帝默然良久。斌曰：「陛下豈以臣猥鄙，所舉未允公議，有所惑歟？今近臣鹹在，乞采衆言，陛下裁之。」帝俞其請，斌立馬揚言曰：「敕問安童爲相可否？」衆歡呼萬歲。帝悅，遂並相二人。除斌左右司郎中。每進見，必與近臣偕，其所獻替，雖執政大臣有不得聞者，故人多忌之。會阿合馬立制國用使司，專總財府，一以掊克爲事。斌曰：「與其有聚斂之臣，寧有盜臣」於帝前屢斥其奸。
至元四年，出爲東平路總管。五年，大兵南征，道壽張。兵士有撤民席，投其赤子於地以死，斥於斌，斌馳謂主將曰：「未至敵境，而先殺吾民，國有常刑，汝亦當坐。」於是下兵士於獄，自是衆莫敢犯。歲大祲，征賦如常年，斌馳奏免之復請於朝，得楮幣十萬緡以賑民饑。六年，除同僉樞密院事。
大軍圍襄陽，命斌僉河南行省事。方議攻鹿門山，斌曰：「自峴山西萬山，北抵漢江，築城浚塹，以絕餉援，則襄陽可坐制矣。」時調曹、濮民丁屯田南陽。斌議罷之補以近地兵，民以爲便。又議戶部給濱、棣、青、滄鹽券，付行省募民以米貿之，仍增價和糴。遠近輸販者輻輳，饋餉不勞而集。敕河南四路籍兵二萬以赴襄樊，斌馳奏曰：「河南戶少而調度繁，實不堪命，減其半爲宜。」從之，襄陽既下，轉嘉議大夫，仍僉行中書省事。
十一年，詔丞相伯顔伐宋，改行省爲河南宣慰司，加中奉大夫，賜金虎符，充宣慰使。伯顔既渡江，分命阿里海涯定湖南，以斌貳之，拜行中書省參知政事。
十二年十月，圍潭州，斌攻西北鐵壩。阿里海涯中流矢，不能軍，斌率諸將夜集壩下，黎明畢登，戰不利。斌曰：「彼小捷而驕，今焚其角樓斷其援道，塹城爲三周，則城可得。」諸將然之。乃銜枚以待鐵壩，人積芻稭梯其樓火之，且堅木柵壩上。詰旦，大軍布雲梯而上，斌挾盾先登，奪木柵據之。阿里海涯持酒勞曰：「取此城，公之力也。」斌曰：「潭人膽破矣。若斂兵不進，許其來降，則土地人民皆我有，自湖以南，連城數十，可傳檄而定，若縱兵急攻，彼無噍類，得空城何益！」阿里海涯從之，遣人開示禍福，城人出降。諸將怒其久抗，咸欲屠之。斌喻以興師本意，諸將曰：「百姓當如公說，兵必誅之。」斌曰：「彼各爲其主耳，宜旌之，以勸未附者。」諸將乃止。潭人德之，爲立生祠。
十三年，奉詔諭廣西。尋命還治湖南。安化、湘鄉賊周龍、張唐、張虎等，所在蜂起，及事平，同僚議盡戮降者，以懲反側。斌但按誅首惡，脅從者釋之。十四年，遷行省右丞，進階資善大夫。
十五年，召入覲。時阿合馬擅權，廷臣莫敢言。斌從帝至察罕淖爾，帝問：「江南各省吏治如何？」斌對以治安之道在得人，今所用多非其人。因極言阿合馬奸蠹，一門子弟並爲要官。帝乃令御史大夫相威、樞密副使孛羅按問之，黜其親黨，檢核其不法事，罷天下轉運司，海內稱快。斌又言：阿老瓦丁，台臣劾其盜官錢事猶未竟，今復授江淮參政，何以儆貪吏。詔罷之。適尚書留夢炎、謝元昌言：「江淮行事至重，而省臣無一人通文墨者。」乃遷斌江淮行省左丞。既至，凡蠹國病民之政，悉革之，仍條具以聞。阿合馬屏其疏不上。時江淮行省平章政事阿里伯亦與阿合馬有隙，阿合馬乃誣阿里伯與斌盜河南營田府府官糧四十萬石，命刑部尚書李子忠按其事，逮營田提控案牘宋欽其下獄。欽其不承。以酷刑訊之，不改辭。阿合馬益怒，復遣北京行省參知政事張澍等四人雜治之。斌與阿里伯俱論死。裕宗在東宮聞之，方食，投著惻然，遣吏止之，已不及矣。天下冤之。年五十六。至大初，贈推忠保節功臣、太傅、開府儀同三司，追封鄭國公，諡忠毅。
子三人：良知、威、恩，皆爲顯官。
宋欽其者，字敬之，申州人。初爲府掾，阿里海涯器之，擢河南營田府提控案牘。後要束木又緣事逮之，道卒。
子文瓚，天曆中爲禮部侍郎。
劉宣，字伯宣，其先潞州人，後徙陽曲。父訓金，河南省掾，博學知名，與元好問友善。宣沈毅清介，有經世之志。宣撫張德輝至河東，見而器之，還朝，薦爲中書省掾。遂從國子祭酒許衡受學，初命爲河北河南道巡行勸農副使。
至元十二年，入爲中書戶部郎中，改行省郎中。從丞相伯顔平江南。伯顔嘗使宣詣大都獻捷。世祖召見，應對稱旨，賜器服寵之。江南平，命宣沙汰江淮冗官，其所存革，悉合公論。除知松江府，未幾同知浙西宣慰司事。在官五年，威惠並著。遷江淮行省參議，擢江西湖東道提刑按察使。
二十二年，入爲禮部尚書，遷吏部。時將伐安南，宣上言曰：連年日本之役，百姓愁戚，官府擾攘。今春停罷，江浙軍民歡聲如雷。安南小邦，臣事有年。歲貢未嘗愆期。邊帥生事興兵，彼因避竄海島，使大舉無功，將士傷殘。今又下令再征，聞者莫不恐懼。自古興兵，必須天時。中原平土，猶避盛夏，交廣炎瘴之地，毒氣害人，甚於兵刃。今以七月，會諸道兵於靜江，比至安南病死必衆。緩急遇敵，何以應之？又安南無糧，水路難通，不免陸運。一夫擔米五鬥，往還自食外，官得其半。若十萬石，用四十萬人，止可供一二月。軍糧搬載，船料軍須，通用五六十萬人。廣西、湖南調度頻數，民多離散，戶令供役，亦不能辦。況湖廣密邇溪洞寇盜嘗多。萬一奸人伺隙，大兵一出，乘虛生變，雖有留後人馬疲弱衰老，卒難應變。請與彼中兵官深知事體者，商量萬全方略，不然將復蹈前轍矣。
及再征日本，宣又上言曰：近議復置征東行省，再興日本之師，此役不息，安危系焉。唆都建伐占城，阿里海涯言平交趾，三數年間，湖廣、江西供給船隻、軍須糧運，官民大擾，廣東群盜並起，官兵遠涉江海瘴毒之地，死傷過半，連兵未解。安南與我接境，蕞爾小邦，親王提兵深入未見報功，唆都爲賊所殺，自遣羞辱。況日本海洋萬里，疆土闊遠，非二國可比。今此出師，實爲履險，縱不遇風，可到彼岸，倭人徒衆猥多，彼兵四集，我師無援，萬一不利，欲發救兵，其能飛渡耶？隋伐高麗，三次大舉，喪師百萬太宗親征高麗，雖取數城而還，徒增追悔。且高麗平壤諸城，皆居陸地，去中原不遠，以二國之衆加之，尚不能克。況日本僻在海隅，與中國相懸萬里哉！疏入服聞。
二十三年十二月，中書省議更鈔用錢。宣獻議曰：原交鈔所起，漢、唐以來，皆未嘗有。宋紹興初，軍餉不繼，造此以誘商旅，爲沿邊糴買之計，比銅錢易於賚擎，民甚便之。稍有滯礙，即用見錢，尚存古人子母相權之意。日增月益，其法浸弊，欲求目前速效，未見良策。新鈔必欲創造，用權舊鈔，只是改換名目，無金銀作本稱提，軍國支用不復抑損，三數年後亦如元寶矣。鑄造銅錢，又當詳究。秦、漢、隋、唐、金、宋利病，著在史策，不待縷陳。國朝廢錢已久，一旦行之，功費不資，非爲遠計。大抵利民權物，其要自不妄用始。若欲濟丘壑之用，非惟鑄造不敷，抑亦不久自弊矣。適桑哥謀立尚書省，以專國柄，錢議遂罷。
二十五年，由集賢學士除御史中丞，行御史台事，時江浙行省丞相忙古台，悍戾縱恣，尤忌宣。一日，御史大夫與中丞出城點視軍船。有軍船載葦，御史張諒詰之，知爲行省官所使，詣揚州覆實。忙古台圖報，復遣伺台中違失，台官皆竦懼，陰求自解，惟宣屹然不動，忙古台怒，羅織宣之子系揚州獄。又令酒務、淘金等官及錄事司官以罪免者，誣告行台沮壞錢糧，聞於朝，必欲置宣死地。朝廷爲置獄於行省，鞫其事。宣及御史六人俱就逮，既登舟，行省列兵衛驅近之，至則分處，不使往來。九月朔，宣自剄於舟中。
宣將行，書後事緘付從自誠，令勿啓視。宣死，視其書曰「觸怒大臣，誣構成罪，豈能與經斷小人交口辯訟、屈膝於怨家之前。身爲台臣，義不受辱，當自引決，但不獲以身殉國爲恨耳。嗚呼！天乎！實鑒此心。」別有文書言忙古台罪狀，其稿塗抹不能識，宣友前治書侍御史霍肅爲敘次其文，讀者悲之。
宣既引決，行省白於朝，以爲宣知罪重自殺。前後構成其事者，郎中張斯立也。斯立，濟南章丘人，爲行省員外郎。宣爲參議，相得甚歡。斯立坐阻格江南鈔法，尚書省命宣杖之。宣爲任其事，貸斯立罰。至是斯立徇上官意，周納宣罪，時論薄之。延祐四年，自誠持上宣行實，御史台以聞，贈資善大夫、御史中丞、上護軍，追封彭城郡公，諡忠憲。
子自勉，上蔡、臨潁二縣尹；自得，杞縣主簿。
秦長卿，河南洛陽人。性倜俶有大志。世祖在京兆，已聞其名。既即位，以布衣徵至京師。長卿尚風節，好論事，與劉宣同在宿衛。
是時，尚書省立，阿合馬專政。長卿上書曰：「臣愚戇，能識阿合馬，其爲政擅生殺人，人畏憚之，固莫敢言，然怨毒亦已甚矣。觀其禁絕異議，杜塞忠言，其情似秦趙高，私蓄逾公家資，覬覦非望，其事似漢董卓。《春秋》人臣無將，請及其未發誅之。」事下中書省，阿合馬便佞，善伺人主意，左右變爲救解，事遂寢。然由是大恨長卿。除興和宣德同知鐵冶事，竟誣以折閱課額，逮長卿下吏，籍其家產償官，又使獄吏殺之。獄吏濡紙塞其口鼻，即死。未幾，王著殺阿合馬，帝悟其奸，斫棺戮屍。而長卿冤終不白。
長卿從子仲，字山甫，爲建康府判官，聞長卿冤狀，即自棄官歸。阿合馬伏誅，姚燧與執政言：「仲以諸父之冤，不肯仕，宜薦之。」行台侍御史裴道源舉爲昭州知州。至元三十年卒於官。
仲子從龍，仕至南台治書侍循史；從德，中書參知政事。從龍預修《經世大典》，夢其父問長卿事已言於史館否，從龍乃以歐陽玄所作家傳上之。
楊居寬，字子裕，東昌莘縣人。辟中書省掾，擢左右司郎中，累遷江浙行省參議，入爲中書省參知政事。性剛直。桑哥爲總制院使，幸進者入賄即得美官，居寬在中書省恆裁抑之。桑哥怒，及拜尚書右丞相，誣以罪殺之，籍其家，惟其子集賢直學士勳，不連坐。居寬死時，年五十五。
弟居簡，從世祖伐宋，累遷唐州知州，有能名。桑哥伏誅，上訴兄冤，詔還所籍産，官其二孫。居簡子升，翰林國史院檢閱官。居寬從弟居義，浦東場鹽司丞，亦有吏能。
楊朵兒只，河西寧夏人。父式臘唐兀台，給事裕宗，早卒。裕宗崩，隆福太后在東宮問左右曰：「式臘唐兀台有子否？」以朵兒只及其弟教化對。乃命教化侍武宗，朵兒只侍仁宗。
成宗崩，仁宗自懷慶入靖內難，先命朵兒只偕李孟至京師，與右丞相哈哈孫定計。及仁宗至，命朵兒只領禁衛，親解禦帶以賜。仁宗爲皇太子，授家令丞，旦夕侍側，至廢休沐。武宗聞其賢，召見之。皇太子爲先容曰：「此人誠可任大事，然剛直寡合。」帝然之。
仁宗即位，執朝臣誤國者將盡誅之，朵兒只曰：「爲政而尚殺，非帝王之治也。」仁宗感其言，止誅脫虎脫等。它日與中書平章李孟論元從人材，孟以朵兒呆爲第一，拜禮部尚書。初，尚書省改作至大銀鈔，一當中統鈔二十五，又鑄銅爲至大錢，至是議罷之。朵兒只曰：「法有便否，不當視立法之人爲廢置。鈔固當廢，錢與楮幣相權而用，古之道也。國無棄寶，民無失利，錢未可遽廢也。」言雖不盡用，時論韙之。遷宣徽副使，御史請爲台官，帝不許。
有言近臣受賄者，帝怒其非所當言，將誅之。御史中丞張珪叩頭諫，不聽，朵兒只從容言曰：「世無諍臣久矣，張珪真中丞也。」帝悅，竟用珪言，且拜朵兒只侍御史。嘗侍宴，群臣或談笑逾常度，而朵兒只獨正色，帝爲之改容。遷中丞。平章張閭以妻病，謁告歸江南，奪民河渡地，朵兒只以失大體，劾罷之。江東、西奉使斡來不稱職，朵兒只劾而杖之。
御史納璘以言忤旨，帝怒，朵兒只救之，一曰至八九奏，曰：「臣非偏護納璘，誠不願陛下有殺諫臣之名。」帝曰：「爲卿宥之，可左遷昌平令。」朵兒只又言：「以御史宰京邑，無不可者，但以言事左遷，恐後來引以爲戒，莫肯盡言矣。」它日帝讀《貞觀政要》，朵兒只侍側，帝顧謂曰：「魏徵古之遺直也，朕安得用之？」對曰：「直由太宗，太宗不聽，徵雖直奚益！」帝笑曰：「卿意在納璘耶？當赦之，成爾直名。」
有上書論朝廷闕失，而觸宰相者，宰相怒，將奏殺之。朵兒只曰：「詔書雲：言雖不當，無辜。今若此，何以示信於天下！果殺之臣亦負其職矣。」帝悟，釋之。加昭文館大學士。進階榮祿大夫。時位一品者，多乘間邀贈先世王爵。或謂朵兒只倚眷隆，宜奏請。曰：「家世微寒，幸際遇至此，已懼弗稱，況敢多求乎！且我爲之，何以風厲徼幸者！」遷中政院使。未幾，復爲中丞。
初，鐵木疊兒用興聖太后旨，召爲中書右丞相，非上意也，居兩載，有罪託病去。既而，衎緣近臣，再入相，恃勢貪虐，中外切齒，然莫敢發其奸。朵兒只慨然以糾劾爲己任。會張弼子獄起，朵兒只廉得鐵木疊兒受贓六萬貫，其大奴亦受數千，告監察御史玉龍帖木兒、徐元素按實入奏。而御史亦輦真別發其他私罪二十餘事。帝本惡鐵木疊兒，至是震怒，詔逮問，鐵木疊兒走匿太后宮中，帝爲不禦酒者數日，以待決獄，誅其大奴數人，鐵木疊兒終不能得，朵兒只持之急。徽政院臣以太后旨，召朵兒只至宮門責之。對曰：「待罪御史奉行祖宗法，必得罪人，非敢違太后旨也。帝仁孝。恐忤太后意，但奪其丞相印綬，而遷朵兒只集賢學士猶數以台事訪之，對曰：「非臣職事，不敢與聞。所念者，鐵木疊兒雖去君側，反爲東宮師傅，在太子左右，恐售其奸，則禍有不可勝言者。」
仁宗崩，英宗在諒暗中，鐵木疊兒復相，即宣太后旨，召朵兒只至徽政院，與微政使失列門、御史大夫脫忒哈雜鞫之，責以韙旨之罪，朵兒只曰：「恨不斬汝以謝天下，果違太后旨，汝尚有今日耶！」鐵木疊兒又使同時爲御史者二人證其獄，朵兒只顧二人唾之曰：「汝等皆備位風憲，顧爲犬彘事耶！」坐者皆慚俯首，即入奏。執朵兒只載於國門外，殺之。是日，晝晦，都人恟懼。英宗即位，詔天下，加以誣妄大臣之罪。
朵兒只少孤，與兄教化友愛。兄死，事寡嫂有禮，視兄子如己子，家人化之。及死，權臣欲奪其妻劉氏與人，劉氏剪發毀容，自誓以免。後贈思順佐理功臣、金紫光祿大夫、上柱國，追封夏國公，諡襄愍。
子不花，官至僉河東廉訪司事。有殺子誣怨家者，獄成，不花讞之曰：「以十歲兒受十一創，已可疑。有彼以斧殺仇人子，必盡力，何創痕之淺，反不入膚耶？」卒得其情，平反之。天曆初，陝西兵入河東，戰沒。二仆皆從死。教化，幼事武宗於潛邸。武宗總兵北邊，以成宗所賜玉印爲符令，使教化懷之。大德十年，教化入奏軍事，且請頒歲賜。太府卿持其券不下，教化憤怒，責之曰：「太子躬擐甲冑，防邊於萬里之外，賴歲賜以給軍旅之用，奈何靳之？恨不得面質汝罪於天子。」引所持撾擊之。
及成宗崩，教化疾至懷州，見仁宗，請即日入朝。內難遂平。武宗即位，群臣以次召見，問教化：「太府卿孰爲汝所擊者？」敕誅之，以其家產賜教化。對曰：「事在赦前，不可的失大信於人。至以其家產賜臣，臣尤不敢奉詔。」武宗嘉歎，從之。超拜同知太府院事。
至大二年，御史台奏爲江南湖北道肅政廉訪使，入辭，帝不悅曰：「此朕左右手，何可令遠去。」留爲將作院使。是年卒。年三十三。贈效節宣忠翊載功臣、大司徒、金紫光祿大夫、上柱國、夏國公，諡襄敏。子衍飭，監察御史。
蕭拜住，契丹石抹氏。
會祖丑奴，仕金爲古北口千戶。大兵南下，同戍之將招燈必舍遁，丑奴獨帥三千人，夜襲大營，力戰不克，乃開關遣納降。太祖命丑奴追襲招燈必舍，及諸平、灤，降之。從大軍攻取平、灤、檀、順、深、冀等州，下昌平縣及紅螺、平頂諸寨，又丙敗金兵於邦君甸，以功爲檀州軍民元帥。車駕西征，驛送竹箭、弓弩弦各一萬，擢擅、順、昌平萬戶，仍管打捕鷹房人匠。卒，官丑奴弟老瓦爲禿魯花，襲檀州節度，使與金人戰，沒。
祖青山，襲萬戶，從丞相伯顔平宋，官湖北提刑按察使。父哈剌帖木兒，少事太子真金，典東宮宿衛，出知擅州，卒。
拜住嘗從成宗北征，由知檀州入爲禮部郎中、同知大都路總管府事，又出知中山府，同憂去官。屬仁宗出居懷孟，道過中山，有同官譖於近侍，謂知府之去，憚迎候勞耳。仁宗頷之，適見田中老嫗，問府官孰賢，嫗對：「有蕭知府，奔喪還，禱其速來。」帝意乃釋。
武宗即位，起復中書省左司郎中，出爲河間路總管，召充右衛率使，遷戶部尚書，拜御史中丞。皇慶元年，遷陝西行中書省右丞。延祐三年，入拜中書平章政事，罷爲典瑞院使，曆崇祥院使，階銀青榮祿大夫。拜住在中書，頗牽制鐵木疊兒所爲，又發其奸贓諸辜。鐵木兒恨之，遂與朵兒只同被誣陷。英宗曰：「人命至重，不宜倉卒。二人罪狀未明，當白興聖宮，付當司詳讞，若果有罪，誅之未晚。」鐵木疊兒竟殺之，並籍其家。拜住死，有吳仲者，宋其屍三日不去，卒收葬之。
鐵木疊兒死，會地震風烈，敕廷臣集議弭災之道。集賢大學士張珪、中書參議回回，抗言於坐，謂蕭、楊及賀勝冤死，實致沴之端。聞者失色，言終不得達。及珪拜平章，告丞相拜住曰：賞罰不當，枉抑不伸，不可以爲治，若肅、楊等之冤，何可不亟爲昭雪？」遂請於英宗，贈楊朵兒只官諡。泰定初，贈拜住守正佐治功臣、太保、儀同三司、柱國，追封冀國公，諡忠湣。蕭、楊死後一年，御史鎖咬兒哈的迷失、觀音保，亦爲鐵木疊兒子瑣南所害。
史臣曰：「阿合馬殺崔斌、秦長卿，忙古台殺劉宣，皆緣吏事，中以危法。至鐵木疊兒殺蕭拜住、楊朵兒只，則矯母后之命，以快其報復之私，雖明如世祖，斷如英宗，不能燭其奸而戮之，嗚呼！長國家者，慎勿爲憸人所蔽哉。」
