
察合臺，太祖第二子也。太祖以其性剛，使闊闊思輔導搠之。其後分封西域，又使受教於博爾術。 
太祖十四年，親征貨勒自彌，瀕行，也遂皇后請擇諸子定嗣大位者。太祖韙其言，召諸子，首問術赤：「汝為長子，有何言？」術赤未及對，察合臺言：「彼蔑兒乞種，兒輩安能下之。」術赤大怒，謂察合臺：「汝除剛狠外，有何能？與汝較射，如勝我，則斬我拇指。與汝搏，如勝我，則我甘伏地不起。」兄弟洶洶相搏，太祖默然。闊闊搠思趨進，責察合臺。太祖亦曰：「術赤，我之長子，汝輩勿妄言。」察合臺微笑，乃白於太祖，請於術赤分任軍旅之事，窩闊臺敦厚可奉教訓嗣大位。於是太宗之位遂定。 
是年，太祖以大軍薄訛找剌，分兵四道，留察合臺與太宗攻之。城酋堅守，攻五月，入其外城。又一月，克內城，擒其酋哈那兒只克，檻送行在，誅之。十五年，又與術及太宗以右翼軍攻兀籠格赤城，術赤與察合臺不協，師久無功，各以軍事來告。太祖廉得其實，改命太宗總兵事。太宗和解二兄，軍復振，始克之。城人巷戰七晝夜，遺民尚十餘萬，以婦孺工匠從軍；餘則驅為前敵，凡蒙古兵一人分二十四人。十六年，太祖親攻塔裏堪城，察合臺與太宗自貨勒自彌上謁。太祖復進攻八米俺，察合臺長子莫圖根中流矢卒。太祖最愛此孫，及城破，遇生物悉戮之，名其地曰卯庫爾幹。察合臺不知莫圖根之死。一日，諸子侍食，太祖佯發怒，察合臺惶懼伏地，謂如不從父命則死太祖問：「汝此言誠否？」察合臺力矢不敢妄言，太祖乃告以莫圖根之死，令勿悲哀。察合臺聞言忍淚，侍食如故，既而出，痛哭野外而返。太祖自西域班師，攻西夏，命察合臺以本部兵防後路。 
太祖臨崩，遺命傳位太宗，且曰：「察合臺雖不在側，不至背吾遺命。」太宗即位之時，斡赤斤持太宗左手，察合臺持太宗右手，為諸王之長蔫。自斡赤斤以下，皆拜於堂下。察合臺問：「以兄拜弟，禮乎？」耶律楚材進曰：「王雖兄為臣，臣宜拜君。」察合臺始從之。太宗敬禮察合臺，每事必諮之。遣諸王長子從拔都徵斡羅斯，及立中外站赤，皆察合臺贊成其事。太宗崩，明年察合臺亦卒。察合臺長於聽訟明斷，人不敢欺，為部人所稱服。子曰莫圖根，曰也速蒙哥，曰貝達爾，曰撒巴。
察合臺卒，莫圖根子合剌旭烈兀監國，以私憾殺阿母河行省長官闊兒吉思，時論冤之。定宗即位，以傳孫不傳子為非，命也速蒙哥嗣父位。也也速蒙討淫湎，國事廢弛。定宗崩，拔都等擁立憲宗於斡難河，也速蒙哥後期不至。 
憲宗元年，命合剌旭烈兀殺也速蒙可代之。合剌旭烈兀奉命，未至其國而卒。其妃倭耳乾納殺也速蒙哥，自為監國，以俟朝命。 
察合臺卒，莫圖根子合剌旭烈兀監國，以私憾殺阿母河行省長官闊兒吉思，時論冤之。定宗即位，以傳孫不傳子為非，命也速蒙哥嗣父位。也也速蒙討淫湎，國事廢弛。定宗崩，拔都等擁立憲宗於斡難河，也速蒙哥後期不至。 
憲宗元年，命合剌旭烈兀殺也速蒙可代之。合剌旭烈兀奉命，未至其國而卒。其妃倭耳乾納殺也速蒙哥，自為監國，以俟朝命。
中統初，阿里不哥僭號和林，貝達爾之子阿魯忽附之，阿里不哥使嗣汗位。倭耳乾納歸於阿里不哥。既而，阿里不哥徵兵餉，阿魯忽不與，且殺其使者，乃來降。 
世祖中統三年，與定宗子禾忽大王合兵攻阿里不討，大敗之，斬其大將哈剌不花。阿魯忽恃勝不設備，又為阿里不哥所襲敗，事具《阿里不哥傳》。其後阿里不哥使倭耳幹那及馬思忽惕來議和，阿魯忽遂以國俗娶倭耳幹那為妃。
至元三年，阿魯忽卒，倭耳幹那復立合剌旭烈兀之子謨八里克沙，年少，世祖命其從父博拉克歸輔之，欲借其力以制叛王海都。博拉克廢謨八里克沙而自立。是時海都與術赤後王忙哥帖木兒相持，博拉克乘機侵其分地，海都乃乞和於忙哥帖木兒，回軍與博拉克戰於昔剌河，大敗。後忙哥帖木兒以兵五萬助之，始轉效為勝。博拉克退至昔剌河南，脅布哈爾、撒馬兒罕等城輸軍實以備再戰。太宗諸孫乞卜察克說與海都連和，於是布哈爾等地海都分其歲人。博拉克與海都修好，思攘阿母河南呼拉商部以益已封，海都許分兵助之。 
至元五年冬，博拉克遺馬思忽惕使於旭烈兀後王阿八哈，陽謂西域之地本屬公家。太祖四子皆得分其歲入，陰則探行軍之道路，偵阿八哈之虛實。既至，阿八哈厚款之，贈以太祖御服，出歲計簿示無餘財。馬思忽惕既獲歲計簿，不辭而去。追者及諸河，已在舟中矣。察合臺孫尼古塔爾將兵從旭烈兀西征，遂留事阿八哈，博拉克貽以箭，藏書簳中，約為內應。尼古塔爾所部萬人屯角兒只，自從阿八哈，既見書，奔還角兒只。阿八哈召之，慮事洩，不敢往，率其部曲欲從得而盆脫出裏海北，以歸博拉克，為希拉們所阻，戰敗，希拉們獲之，檻送阿八哈。馬思忽惕既返，博拉克遂出師，令察合臺後人曰阿赫每特，曰卜裏，曰匿貝克，曰牙爾孤，自忒耳昧城渡阿母河；定宗孫察拔特與奇卜察克、謨八里克沙自阿母葉城渡河；大將曰葛喀扯，曰貝那爾，自機窪渡河，大將格喀出自敏克世拉克渡河。博拉克悉括民馬，備戰騎，括民牛，剝皮以制盾。先遣使告布勤八脫吉斯曰：「嘎自尼及阿母河東居中之地皆應屬我祖察合臺，帶以相讓。」布勤八脫吉斯不應。博拉克自率大軍渡河，阿八哈將昔扯克先隸奇卜察克，聞舊主至，來降，且饋以馬。奇卜察克分飯於博拉克，其大將札拉兒臺誚奇卜察克自得良馬，以下駟贈人。奇卜察克怒而爭，詬博拉克祖，札拉兒臺不為剖曲直。奇卜察克夜率所部，北趨阿母河；追之不及。未幾，察拔符亦去。博拉克召海拉脫酋射姆沙丁至，許以呼拉商畀之，母助阿八哈，復令籍呼拉商富民姓名以獻。 
至元七年，阿八哈自阿特耳佩佔進兵。世祖使臣梅喀伯為博拉克所獲，乘間逸去，遇阿八哈，以敵情告。阿八哈進至徒思，使往議和，許割嗄自尼、起而漫二部。博拉克與諸將議之，約速耳謂：「可許」，茫孤耳謂：「已入敵境，宜乘勝而進，且阿八哈西邊多事，未必自至。」札拉兒臺亦謂：「既欲講好，何必渡阿母河。」博拉克乃遣諜三人往偵阿八哈至否，邏者獲之。阿八哈使偽為急遞，噪而入，言北兵已過得而盆脫，即倉皇傳令移營禦北兵，勿帶輜重，殺諜者故縱其一諜者，以所見聞歸報。博拉克亟進，見空營遺輜重，益信為實，前行將出山，突遇阿八哈大軍。阿拔臺將中軍，牙世摩特將左翼，布勤八脫吉斯將右翼，起兒漫、法而斯、羅耳諸部兵皆從之。然博拉克諸將猶力戰。牙世摩特之軍為札拉兒臺所敗，左翼將蘇納臺年逾九十，見事亟，下馬席地坐，麾兵再接，從益奮。博拉克大敗墜馬，援他騎而上，始得脫。敗兵過阿母河不能成列，至布哈爾僅有五千人。博拉克以墜馬受傷，肩輿入城，使弟亦速爾往告海都。海都拘之，旋引兵自至。海都至，而博拉克已卒，或雲中毒死。諸將立撒巴子聶古伯。九年，聶古伯自將與海都戰，殞於陣。察合臺四世孫託喀帖木兒嗣，十一年卒。
海都立博拉克之子篤哇，由是篤哇甘心從叛，海都勢益張。自至元二十年至大德末，數與海都入寇，事具《海都傳》。海都死，部下欲立其子斡羅思，篤哇以已之得國，藉察八兒之力，遂援立察八兒。是時篤哇兵屢敗，乃與察八兒、明理帖木兒聚謀。以大德七年通款於武宗。事聞，成宗遣諸王滅怯禿、月魯帖木兒便於察八兒。八年，篤哇、察八兒皆遣使歸命。既而篤哇與察八兒因子弟構釁，十年戰於忽氈、撒馬兒罕之界，察八兒敗。再戰，篤哇敗，乃議和。篤哇乘其無備襲之，武宗又使月赤察兒掩取察八兒之部眾，察八兒以三百騎降於篤哇，漬眾亦多歸之。自是，海都分地盡為篤哇所有。是歲，篤哇卒。 
子寬闍嗣。至大元年，寬闍遣萬戶也列門合散進呈太祖時所造西域戶口青冊，賜金銀鈔幣有差。寬闍卒，其族父達裏忽嗣，察合臺曾孫也。未幾，篤哇次子怯伯乘其宴飲殺之。怯伯暫攝國事。國人立篤哇長子也先不花。時皇慶二年也。
也先不花與旭烈兀後王合兒班答構兵，殺其人貢使者，復引兵入寇，事具《合兒班答傳》。仁宗遣萬戶拜住以金印賜合兒班答大臣薄拉，並見合兒班答議事，中途遇也先不花，疑為間諜，執之。拜住曰：「皇帝遣使者通歲時聘問禮，無他意。」也先不花左右曰：「使者往來，皆有啟邊生事形跡，汝此行宜得要領，不實言則榜掠汝。」 
拜住曰：「王所問。實不知，且王從何處得此言？」也先不花曰：「阿必失哈嘗言之。」且曰：「合兒班答，上近支，吾等疏屬，存與否不可知，後使者當有處分。今汝往彼，必生事，其速吐情實。」拜住力辯阿必失哈之言不可信。左右曰：「彼統兵九萬，豈詭辭求免者。」乃縛拜住兩手撻之。拜住出璽書示之。始曰：「彼果無罪。」遂奪其虎符，囚於也先不花營中。延佑元年，也先不花入寇。謂拜住曰：「我已人汝境矣」。拜住曰：「兄弟之國天內外，此地亦王地也，王何所疑。」因徐言：「太祖有訓：人不可以信讒，讒言入則親戚乖高，貽笑鄰國。使者妄生異同，致王有疑心，皆拜住等之罪，敢請死」。也先不花解顏曰：「吾遣汝通好，何如？」拜住謝不勝任。未幾，也先不花卒。
弟怯伯復立，效寇邊。延佑七年，遣拜住入朝，仁宗復遣拜住以都元帥使於怯伯。怯伯受命，拊膺謝曰：「強宇敉安自此始矣。」拜住又言：「昔定宗欲徵拔都王，因滅穀真薛裨諫，遂中輟。拜住不才，願踵滅穀真薛裨後，以效死。」怯伯從其言入奏，兵事始弭。至治元年，拜住歸，至上都，入見嘉禧殿，拜浙東道宣慰使。怯伯亦奏。除拜事非吾所預，請語朝廷大臣，使拜住得建牙纛。為諸侯表率雲。是年，怯伯卒。子燕只吉臺嗣，未幾卒。
弟篤來帖木兒嗣。至治二年，遣使來朝貢文豹，又貢海東青鶻。三年，遣使貢蒲萄酒。英宗曰：「朕非欲其土地人民，但吾民不罹邊患，軍士免於勞役，斯幸矣。今既來降，當厚賜以安之。」卒。 
弟答裏麻失裏與其子桑札兒同為汗。天歷元年，明宗南還京師，漠北諸王皆勸進，答兒麻失裏以兵扈從。篤來帖木兒晚年，呼拉商人忽辛郭耳忒以察合臺後王不奉摩哈默得教，起兵抗命，據呼拉商以叛。答失麻失裏合諸王兵討之，以國相喀斯庚汗總其軍。元統元年，克呼拉商，忽辛敗遁。明年，答失麻失理卒，從子真吉賽嗣，卒，弟不站嗣，卒，罵哇孫額不堅子也速帖木兒用。 
自怯伯以後，札剌亦兒、速勒都思、巴魯剌思、阿魯剌惕四族專權，境內分為二十五汗國。也速帖木兒卒，太宗後人阿里以奉摩哈默得教為國人所推，嗣汗位，不稱汗而稱蘇爾灘。卒，國人立寬闍孫謨罕默德，卒，立不裏五世孫合佔。國相喀斯庚罕叛之，合佔敗死。喀斯庚汗立太宗後裔達尼斯乃赤，未幾喀斯庚汗又殺之，立篤哇曾孫巴顏合裏，導廢巴顏合裏，立也孫帖木兒之子帖木兒沙，後又廢帖木兒沙而立阿密而。喀斯庚汗與不賽音奎爾德部構兵，敗死。時阿密而亦卒，子德克爾克帖木兒嗣，卒，子義利阿斯赫戛，嗣。 
初，德克爾克帖木兒使義利阿斯赫戛守撒馬爾罕，以喀斯庚汗駙馬帖木兒佐之。其子義律亞斯與帖木不協，帖木兒謀殺其父子，事洩，出奔。及議利阿斯赫戛嗣位，帖木兒勢復振，使義律亞斯攻之，大敗，事具《帖木兒傳》。義利阿斯赫戛卒，帖木兒乃廢義律亞斯，立燕只吉歹孫喀普爾西阿特為汗。是時主權日替，人稱普喀爾西稈特為草稈阿王，言其中空易折，至明洪武三年為帖木兒所廢，國亡。
貝達爾，察合臺第三子。從拔都徵奇卜察克、斡羅斯諸部。拔都分軍五路人波蘭，貝達爾將北路一軍，留攻森地米爾，敗其援兵。進至拉諦波而，由梅崙入奧斯馬加，至白呂門之屬部謨拉費牙。白呂門王曰文測斯拉物，留兵守其都城及勞昔司城，以五千騎援謨拉費牙，其將曰斯德姆貝而克，有勇名，文測斯拉物戒以勿野戰，但守鄂而謀次、白倫二城。斯德姆至白倫，見城守已固，分城兵千人與已所部至鄂而謀次。時貝達爾前鋒已至城外，城上縛草為人以誑敵。須臾，集矢如蝟。攻三日不下。貝達爾誘誠兵出，又不應，以為敵不足慮，遂分兵四掠。斯德姆乘其無備，夜襲之，大軍失利，貝達爾歿於陣。子阿魯忽嗣合剌旭烈兀為汗。阿魯忽二子，曰出班、基顏，常率所部從篤哇攻海都。
不裏，莫國根長子。從拔都平阿速等部。拔都奏捷，大宴亦的勒河上。拔都自以年長，先舉盞自酌。不裏與定宗皆怒，不終宴上馬去。不裏言：「拔都與我齊位，乃妄自尊大。彼婦人有髯者，我舉踵可以蹴之。」定宗與額勒只吉歹之子合兒合孫亦附合不裏，詆拔都。拔都奏其事。時定宗奉太宗命入朝，太宗大怒，不見定宗，欲謫定宗及合兒合孫皆為探馬赤，且命拔都遣使告於察合臺。時諸王蒙哥與廷臣晃豁兒臺、掌吉等建議曰：「成吉思汗有訓：閫外事從外斷，閫內事從內斷。今不裏等事在閫外。乞委拔都處置為宜。」 
太宗怒稍息，召定宗切責之，仍使與合兒合孫至撥都處聽其處分，不裏事告察合臺知之。定宗及不裏等遂與拔都有隙。定宗崩，拔都翼戴憲宗，不裏附失列門，與其逆謀。憲宗二年，殺定宗皇后用事諸臣，以不裏付拔都。先是，不裏與其部將言，與拔都同為太祖子孫。不如拔都得額提勒河岸之遊牧地。拔都聞而憾之。至是，詰以醉時敢呼我名當斬，遂殺之。 
不裏子：曰阿卜失哈，曰哈薩兒，曰帖木兒不花，曰阿只吉。 
中統元年，世祖遣阿卜失哈，哈薩兒守察合臺分地，以防阿里不哥。行至陝西，為叛黨所獲致於阿里不哥，殺之。
帖木兒不花，至元二十八年封肅遠王。元貞二年，從遼王脫脫討吐蕃。 
阿只吉，封威遠王，以翊戴世祖特被信任。北平王那木罕為叛王脫黑帖木兒等所劫執，世祖命阿只吉率所部鎮別失八里，自太和嶺至別失八里置新驛以速郵遞。後叛王篤哇擾天山南北，阿只吉與西平王奧魯赤御之失利，以舊恩不之罪也。卒，子禿剌襲領其軍。
禿剌，少以勇力聞。大德十一年，成宗崩，左丞相阿忽台等譖謀立安西王阿難答，推皇后伯牙吾氏稱制，中外洶洶。仁至自懷慶，引禿剌入內縛阿忽台等誅之，大事遂定。武宗即位，第功封越王，賜金印，以紹興路為其分地。禿剌怏怏，有怨望意。至大元年秋，武宗幸涼亨，將乘舟，禿剌前止之。帝曰：「爾何為？朕欲登舟。」禿剌曰：「人有常言，一箭中麇，毋曰自能，百兔未得，不可遽止。」蓋國俗相勒之語也。帝由是銜之。既而大宴萬歲山，禿剌醉。解其腰帶擲於地，嗔目謂帝曰：「爾與我者止此耳！」帝益疑其有異志。二年春，命楚王牙忽都、丞相脫脫、平章赤因鐵木兒鞫之，辭伏，遂賜死。
子西安王阿剌忒納失裏，至大三年，寧王闊闊出謀為不軌，事連可剌忒納失裏竄於諸王伯帖木兒分地。泰定元年，命阿剌芯納失裏鎮沙州，賜鈔三千錠。四年，又賜六千錠。天歷二年十一月，因翊戴有勞，以其父越王印賜之。至順二年，中書省行言：「越王禿剌，在武宗時，以紹興路為食邑，歲賜本路租賦鈔四萬錠。今其子阿剌忒納失裏襲王封，宜歲給其半。」從之。子答裏麻以軍功封西安王。 
禿剌弟忽都鐵木兒，至治三年封威遠王，賜金印。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

