
阿里海涯〈貫雲石〉  阿剌罕〈速疊兒〉  忙兀台  完者拔都
阿里海涯，回鶻人。胞生剖而出之，其父也先火者欲棄之，母不妨，及長，雄武有膽略。家貧，躬耕養母，喟然曰：「大丈夫當立功萬里，何至效細民從事畎畝間乎。」釋耒去，求國書讀之，逾月盡其師學。大將卜憐吉歹使其子忽魯不花從阿里海涯受國書，又薦於世祖潛邸，直宿衛。憲宗九年，從世祖濟江。世祖射虎未殪，阿里海涯挺矛剌殺之。攻鄂州，先登，流矢貫其喉。賜銀五十兩。憲宗崩，諸王大臣議所立。先是，宗王塔察兒有書勸進，世祖忘而置之，及問左右，阿里海涯對曰：「在臣所。」出示群臣，議遂定。世祖甚稱之。
中統三年，授中書省郎中，至元元年，加朝請大夫、參議中書省事。二年，僉南京、河南、大名、順德等路行中書省事，轉廉訪使，易虎符。尋領諸路鷹師獵戶，再兼領中都路欄遺。四年，拜僉制國用司使。
五年，劉整議取襄取，世祖然之，別置行中書省，以阿里海涯同僉行省事。乃築長圍，起萬山，包百丈、楚山，盡鹿門，雙斷襄陽援兵。敗宋將範文虎於灌灘。時兵事劇，阿里海涯專入奏，能日馳八百里。六年，拜參知河南等路行尚書省事。七年，兼漢軍都元帥，分將新軍，尚書省罷，復參知行中書省事。宋遺都統張貴、張順將舟師送袍甲犒城中。自萬山接戰二十餘里，斬順。貴以餘衆入城。後貴乘水漲宵遁，阿里海涯復追斬貴於櫃門關。
九年，破樊城外城，會有西域人獻新炮。十年正月，以西域炮攻樊城，拔而屠之。移攻襄陽，一炮中其譙樓，聲如雷震，城中洶洶，諸將多逾城降。劉整欲立碎其城，執守將呂文煥，以逞其意。阿里海涯獨不欲攻，乃身至城下，與文煥言曰：「汝以孤軍拒守數年，今飛走路絕，上嘉汝忠於所事，若降必尊官厚賜，以勸來者，決不殺汝也。」文煥狐疑未決又折矢與之誓。文煥感而出降。詔阿里海涯偕文煥入朝，拜中書參知政事。
十一年，進中書左丞、行荊湖等路樞密院事。阿里海涯奏曰：「襄陽爲自古用武之地，今幸而克之，宜乘勝順流東下，宋可必平。」平章阿朮亦贊其事。世祖命丞相史天澤議之，天澤曰：「朝廷若遣重臣如丞相安童、同知樞密院事伯顔者一人，都督諸軍，則四海混同，可以立待也。」乃拜伯顔爲行中書省左丞相。阿里海涯進行省右丞，賞鈔二百錠。
九月，會師襄陽，進攻郢州。宋人築新郢，夾江爲城。伯顔使阿里海涯將數十騎覘新郢虛實，宋范、趙兩都統伏兵葭林中，阿里海涯奮擊，大破之，斬兩都統而歸，而其腦撓酒飲之。
十二月，次沙武口，宋制置使夏貴守諸隘甚固，承阿里海涯麾兵攻陽邏保，敗貴援兵，遂拔陽邏及青山白湖諸堡。鄂州守將張宴然、王該等以城降。阿里海涯禦軍嚴整，州民安堵，無奪菜秉者。於是漢陽、壽昌、信陽、德安諸州縣皆望風款服。伯顔與諸將會於鄂州，議曰：「鄂襟帶江山，江南要區，且兵糧皆備，今江陵、潭、嶽皆未下，不以大將鎮之，上流一動，則鄂非吾有也。」乃使阿里海涯將兵四萬人戍鄂州。
十二年春，略地江陵，與宋將高世傑遇於巴陵。世傑將艨艟千六百艘、兵二萬規襲鄂，阿里海涯遣張榮實、解汝楫敗之，追至桃花灘，世傑降，遂克嶽州。承制以降將孟之紹爲安撫使。四月，進兵沙市，縱火攻之，城陷，宋宣撫朱禩孫、制置高達出降。乃入江陵。傳檄郢、隨、歸、峽、常德、澧、辰、沅、靖諸郡，皆下之。籍其戶口財賦來上。世祖喜，大宴三日，謂左右曰：「伯顔東下，阿里海涯以孤軍戍，朕甚憂這。今荊湖定，吾東兵無後患矣。」乃親作手詔褒之，賜龍鳳禦服、禦帽又珠衣、玉帶、貂裘。又別賜金晶一，曰；「俟汝至，當合樂飲之。」以世傑窮而歸命，殺之，禩孫征至京師，死，籍其妻孥。命阿里海涯還鄂，以沿江新附州縣委之。
阿里海涯至鄂，招潭州守將李芾，不聽。乃移兵長沙，拔湘陰。潭人植混淆柱江中，自喬口至城下，凡十有五。皆斷之，又拔城西柵，射書城中示芾，曰：「速降以活州民，否則屠矣。」芾仍不答。阿里海涯部分諸路，以炮攻之，中流矢，創甚，督戰益急。城陷，潭人復作月城以自守。十三年春正月，芾力屈自殺，其將劉孝品等以城降。諸將欲屠之，阿里海涯曰：「漂州戶口數百萬，屠之非上諭伯顔以曹彬不殺意，其屈法貸之。」復發倉廩食饑者。
遣使徇郴、全、道、桂陽、永、稀、武岡、定慶及袁、韶、南雄諸郡，其守將皆奉表迎降。
獨經略使馬暨據靜江不下。使俞全等招之，皆爲所殺。會宋主降，阿里海涯入覲，拜平章政事。世祖使賚手詔至靜江諭之。阿里海涯錄上所賜詔以示暨，暨焚之，並殺使者。攻三十餘日，城陷。暨與其將黃文政、張虎等突圍走，追執之。阿里海涯恐靜江民復叛，悉坑之，斬暨等於市。分遣萬戶禿哥不花徇賓、融、柳、欽、橫、邕、慶遠，齊榮祖徇鬱林、貴、廉、象，托里徇容、藤、梧，皆下之。特磨酋穠士貴、南丹州酋莫大秀，皆請內附。
既而宋益、衛二王稱海上，全、永諸州與潭州屬縣民文喻才等咸起兵應之，舒、黃蘄相斷煽動。詔阿里海涯討之。阿里海涯斬喻才等，逾嶺至柳州，天署，軍病渴，所乘時跑地出泉，一軍飲之，至今名馬蹄泉。時宋將趙與珞戍瓊州之白沙港，阿里海涯航海攻之，執與珞與冉安國、黃之紀等，皆磔以徇，瓊州遂降。八番羅甸蠻酋龍文貌入覲，置宣慰司。八番羅甸、臥龍、羅番、大龍、渴蠻、蘆番、小龍、石番、方番、璠番，僮番，並置安撫司以鎮之。
十八年，奏請徙行省於郢州。所定荊南、淮西、江西、海南、廣西之地，凡得州五十有八，峒夷山獠不可勝計。其取民，悉從輕賦，所在立祠祀之。
二十一年，敕阿里海涯調漢軍七千、新附軍八千從鎮南王伐安南。阿里海涯自請至海濱，收集占城潰卒，再使南征，且趣其未行者。拜安南行中書省左丞相。會湖廣省臣奏請緩師。世祖從之，詔阿里海涯返。
二十三年，入朝，加光祿大夫、湖廣行省左丞相。湖廣行省左丞要束木，丞相桑哥之姻黨也。劾阿里海涯侵盜錢谷，桑哥從中主之。阿里海涯亦劾要束木貪婪。遣參政禿魯罕等推驗，皆希桑哥旨，謂要束不事不實，阿里海涯贓據有徵。阿里海涯方以疾留上都。世祖敕尚醫診視，恩禮有加，聞推驗者右要束木，竟忿而自殺，以暴卒聞，年六十。禿魯罕言，阿里海涯雖卒，事之是非仍宜暴白。世祖命竟其事，籍阿里海涯家資運於京師，後贈開府儀同三司、上柱國，追封楚國公，諡武定。至正八年，追封江陵王，改諡武宣。
阿里海涯喜薦人才，由麾下偏裨及降將爲相者二人：曰蒙古歹，曰阿剌罕；爲平章政事者十一人：曰奧魯赤、虎都帖木兒、阿里、史格、呂文煥、帖木兒不花、李庭、劉國傑、程鵬飛、史弼；右丞四人，曰唆都、完顔那懷、闊闊出、柔落野訥；左丞四人，曰塔出、唐兀帶、劉深、趙修；參知政事十三人，曰賈文備、鄭鼎、何瑋、張鼎、樊楫、朱國寶、張榮實、囊家歹、烏馬兒、孛羅，合答兒、高達、馬應龍、雲從龍。人才之衆，一時莫及焉。
惟自陳功比伯顔，應賜養老戶，禦史藤魯瞻劾之。阿里海涯遣使至行台，逮禦史。行台禦史大夫相威奏其欺謾，事始寢，爲士論所訾雲。
妻特里氏。世祖復敕以陳、亳、潁元帥郝謙女爲次妻、卒，又以其妹繼之。自陳州召至京師，順聖皇后爲加幗服。
六子，知名者：忽失海涯，湖廣行省左丞；貫只哥，湖廣行省參知政事；追封楚國公，諡忠惠；和尚，湖南道宣慰使，監潭州軍，賜玉帶、一品服。貫只哥子貫雲石。
史臣曰：阿里海涯平湖廣，使伯顔東下無返顧之憂，功名與阿朮相伯仲。乃爲要束木所迫脅，至於自裁，以世祖之待功臣，尚有覆盆之獄，讒人罔極。籲，可畏哉！
貫雲石，字酸齋，神極秀異。年十二三，膂力絕人，善騎射。稍長，折節讀書，爲文不蹈襲故常，簡峭有法。
襲兩淮萬戶府達魯花赤，鎮永州。初貫只哥禦下寬，衆玩之。雲石濟以威嚴，行伍肅然。一日，呼弟忽都海涯語之曰：「吾宦情素澹，然祖父爵不敢不襲。今已數年，宜讓汝。」即解金虎符佩之。」
北從姚燧學，燧見其詩文，大異之。仁宗爲皇太子，聞雲石讓爵於弟，謂左右曰；「將相家子弟能如此，誠不易得。」未幾，雲石以所著《孝經直解》進，甚稱帝旨，命侍英宗爲說書秀才。仁宗即位，拜翰林學士、知制誥同修國史。奏陳六事：一曰釋邊戍以修文德，二曰教太子以正國本，三曰設諫官以輔聖德，四曰表姓以旌勳胃，五曰定服色以變風俗，六曰舉賢才以佐治道。帝覽而善之，未報。
一日，雲石忽喟然歎曰：「辭尊居卑，昔賢所尚。今侍從之官，與所讓軍資，孰貴？人將議吾後矣。」乃移疾去官，賣藥於錢塘市，變易姓名，人無識之者，嘗過梁山濼，見漁父緝蘆花絮爲被，愛之，欲易以紬。漁父曰：「君欲吾被，當更賦詩。」雲石援筆立就，忻然持被被而去，遠近傳之，稱爲蘆花道人。泰定元年卒，年三十九。贈集賢學十、中奉大夫、護軍，追封京兆郡公，諡文清。
子阿思蘭海涯，慈利州達魯花赤；次八思海涯。
阿剌罕，答剌兒氏。
祖撥徹，事太祖爲火兒赤，又爲博兒赤。數有虞功，太宗即位，從征並隴，戰歿。追贈威佐運功臣、光祿大夫、司徒，封曹南王，諡忠定。
父也柳干，幼隸皇子岳里吉爲衛士長。從皇子闊出伐宋。累功，授萬戶，遷都元帥。及大將察罕卒，以也柳干代之，拜諸翼軍馬都元帥。憲宗八年，攻揚州，戰歿，追贈宣忠靖遠佐運功臣、中書右丞相，封曹南王，諡桓毅。
阿剌罕襲爲諸翼蒙古軍馬都元帥。從世祖渡江，圍鄂州。世祖即位，阿里不哥自立於和林，大將阿藍答兒、渾都海等叛應之。世祖命阿剌罕帥所部西討，有功。中統二年，又從世祖敗阿里不哥於昔門禿，賜金五十兩。三年，從諸王不者克討李璮於濟南，阿剌罕與璮戰於老倉口，敗之。璮伏誅，授都元帥，易金虎符、銀印。至元四年春，改上萬戶，從都元帥阿朮伐宋。九月，師次襄陽西安陽灘，逆戰，敗宋兵。五年，大軍圍襄、樊，阿剌罕守南面百丈山、漫河灘，累敗宋兵。十年春，襄陽降。
十一年秋，丞相伯顔與阿朮會師襄陽，遣阿剌罕率諸翼軍攻郢、復諸州。十月，奪郢州南門堡。丞相伯顔親率騎兵行視漢陽城壁，欲從漢口渡江。宋人以精兵扼漢口，乃遣阿速罕帥蒙古騎兵位道兼行，攻破沙洋堡。遂渡江，取鄂州。阿剌罕同斷事官楊仁風東略壽昌，得米四十萬斛。統左翼軍，順流東下，沿江州郡悉降。
十二年五月，加昭毅大將軍、蒙古漢軍上萬戶，屯建康。丞相伯顔受詔赴闕，以阿剌罕留治行省事。拜中奉大夫、參知政事。伯顔還，分軍爲三道並進，阿剌罕由西道，趨溧水、溧陽，攻破銀樹東壩，至護牙山，敗宋軍，斬首七千級。又擒其將祝亮並裨校七十二人，斬首三千級。又與宋兵戰，斬首七千級。又敗其都統等三人，斬首三千級。克建平縣，進攻廣德軍獨松關。先是，宋廣德守將張濡殺國信使廉希賢、嚴忠範等於獨松關，及阿剌罕軍次安吉州上柏鎮，濡率兵拒戰。大敗之，斬首二千級，生擒其副將馮翼，斬於軍前，俘裨將四十二人，濡遁。
十三年春，宋降，詔阿剌罕同左丞董文炳率高興等，攻浙東溫、台、衢、婺、處、明、越、及閩中諸郡，追襲宋嗣秀王趙與擇至福州。與擇以軍三萬拒戰，阿剌罕身先士卒率高興、撒里蠻等渡江鏖戰，斬其步帥觀察使李世達。生擒與擇及將吏百八十人。悉斬之。泉州蒲壽庚降，閩、浙平，以參知政事，佩虎符，行江東宣慰使。
十四年，入覲，進資善大夫、行中書省左丞。俄遷右丞，仍宣慰江東。十八年，召拜光祿大夫、中書左丞相，行中書省事，統蒙古軍征日本，行次慶元，卒於軍中，年四十九。贈協謀佐理功臣、太師、開府儀同三司、上柱國、曹國公，諡武定。進贈推誠宣力定遠佐運功臣、太師、開府儀同三司、上柱國，追封曹南王，諡忠宣。
二子：也速疊兒，襲蒙古軍萬戶。天厯初，有擁戴功，由河南行省參知政事拜知樞密院事。帥所部敗上都將禿滿疊兒於通州，梁王王禪於北皇后店。又從燕鐵木兒，敗忽都帖木兒等於白浮村，敗昔寶赤兵於昌平州北，留守居庸北口。錄行院事，禦陝西軍，獲其西台禦史大夫也先帖木兒。明年，復拜山東，河北蒙古軍萬戶，奉命討囊家台，以病不行。十月，拜河南行省平章政事，兼山東蒙古軍大都督，入爲集賢大學士。卒。
脫歡，江西、河南行省左丞，拜南行台禦史大夫。後至元六年，拜中書平章政事。
初，阿剌罕卒，也速疊兒尚幼，以阿剌罕兄弟之子拜降襲職。拜降，累遷江浙行中書省平章政事。仍領本軍萬戶。拜降卒，也速疊兒始襲焉。
忙兀台，達達兒氏。祖塔思火兒赤，從太宗定中原，爲東平路達魯花赤，位在嚴實上。忙兀台，事世祖，爲博州路奧魯總管。至元七年，又爲監戰萬戶，佩金虎符。八年，改鄧州新軍、蒙古萬戶，治水軍於萬山南岸。九月，從圍襄樊，拔古城，又敗宋軍於安陽灘，轉戰八十里，禽其將鄭高。俄分軍五道攻樊城，忙兀台當其一，率五翼軍以進。焚南岸舟，堅雲梯於北岸櫃子城，奪西南角樓。既入城，命部將先據倉廩。功在諸將右，賜金百兩。襄陽降，同宋安撫呂文煥入覲，賜銀五十兩及翎根甲。
十一年，從丞相伯顔、平章阿朮伐宋，命與萬戶史格率麾下會鹽山嶺，遇宋兵，敗之。自郢州黃家原入湖，至沙洋堡，堅雲梯先登，焚其樓櫓，拔羊角壩，遂克沙洋。擒宋將王虎臣等直抵新城，鏖戰，自晨至晡，大敗之。宋復州守將翟貴以城降。乃率舟師經鬥龍口，至武沙入江，遇宋兵三百餘艘分道來拒，擊走之。次武磯堡，宋將夏貴堅守不下。十月乙卯，平章阿朮率萬戶晏徹兒、史格、賈文備，同忙兀台四軍，雪夜溯流西上。黎明，至青山磯背，萬戶史格先渡，宋將程鵬飛拒戰，格，被三創，戰士二百人皆沒。諸將繼進，大戰中流，鵬飛被七創，敗走，舟泊中洲。宋兵阻水不得近，伯顔復遣萬戶張榮貴等來援，遂拔陽邏堡，斬守將王達事具《阿朮傳》。己未，伯顔次鄂州，遣忙兀台諭宋守臣張宴然以城降。十二年正月，復遣忙兀台諭蘄、黃、安慶、池州諸路，皆下之。又與宋降將範文虎諭降和州及無爲、鎮巢二軍。宋降將趙溍叛於溧陽，伯顔命忙兀台討之。戰於豐登莊，斬首五百餘級，擒其將三人，復招降湖州守將二人。十二月，行省第其功，承制授行兩浙大都督府事。
十四年，改閩廣大都督，行都元帥府事。時宋二王逃入海，忙兀台率諸軍，與江西右丞塔出追之。次漳州，諭降宋，守將何清降。將王用言：宋言晸已死，張世傑等復立其弟昺於碙洲，其地無糧儲，聞瓊州宋將欲運糧一萬石海道，灘不淺急難運，止有杏磊浦可通舟。忙兀台聞其言，即命諸將以兵守之。由是世傑衆饑困，遂敗死。
十五年，師還，拜參知政事，詔與唆都等行省福州，鎮撫瀕海八郡。十月，召赴闕，遷左丞。十六年七月，沙縣盜起，詔忙兀台復行省事討平之。初，忙兀臺北還，左丞唆都行省福建。一日，帝命召唆都、李庭，言：「若召唆都，則行省無人，宜令建康阿剌罕往。」帝曰：「何必阿速罕，其舍忙兀台往，候唆都還，令移潭州可也。」未幾，中書省臣言：「唆都在福建，所部擾已，攻南劍等路，往往殺長吏，及忙兀台至，招來七十二寨，建寧、漳、汀稍安。若移之他處，使唆都復往，恐重勞民。」詔忙兀台仍鎮閩。十八年，轉右丞。
二十一年，拜江淮行省平章政事。初潮州人陳義、宋末兄弟五人聚衆剽劫號五虎。及大兵入廣東義等迎降屢有功。至是，福建省臣言其有反側意，請除之。帝使忙兀台察之。忙兀台攜義入朝，保其無事，且乞寵以官爵。丞相伯顔亦以爲言。乃授義同知廣東道宣慰司事。其裨將林雄等十一人並爲百戶。
二十二年，脫忽思、樂實傳諭中書省，悉代江浙省臣，中書復奏，帝曰：「朕安得此言，傳者妄也。如忙兀台之通曉政事，亦可代耶？」俄以言者召赴闕，封其家資，遣使按驗，無狀，進拜銀青榮祿大夫、行省左丞相，還鎮江浙。
二十三年，奏：「以販鬻私鹽者，皆海島民。今征日本，可募爲水工」從之。賜鈔五千貫。役既罷請以戰艦付海漕。又言：「省治在杭州，其兩淮、江東財賦軍實，既南輸於杭，復自杭北輸京師，往返勞頓不便。請移省治於揚州。」又言：「淮不近地宜置屯田，歲入糧以給兵食，兼餉京師。」帝悉從其言。二十五年，詔江淮管內，並聽忙兀台節制。
二十六年，廷議以中原民轉徙江南，令有司遣還。忙兀台言其不可，遂止。閩越盜起，詔與不魯迷失海牙等合兵討之。禦史大夫玉速帖木兒請選將，帝曰：「忙兀台已往，無慮也。」未幾，盜平，忙兀台屢以病，疏乞骸骨，乃召還。
二十七年，以江西平章奧魯赤不稱職，特命爲丞相，兼樞密院事，往代之。至官四十日，卒。記兀台在江浙，專愎自用，誣劾行台中丞劉宣，宣自剄死。又易置戍兵，平章不憐吉台言其變更伯顔、阿朮成法。帝每戒敕之。既卒。台臣劾郎中張斯立罪狀，而忙兀台逼劉宣死及其屯田無成效，始聞於帝焉。
三子：帖木兒不花，孛蘭奚，襲萬戶；亦剌出，中書參知政事。
完者拔都，欽察人，父哈喇火者，從憲宗征討有功。憲宗九年，完者拔都從世祖攻鄂州，以先登受賞。中統三年，從諸王合必赤討李璮，兩戰皆敗之。至元四年，從萬戶木花里略地荊、襄，還至安陽灘，遇宋師，敗之。又從阿朮圍樊城，梯城而上，焚其樓櫓，以功授武略將軍、彰德南京新軍千戶。
十一年，從伯顔攻克沙洋、新城，由沙蕪口渡江。賜金符，領伯顔帳前合必赤軍。十二年，與宋將孫虎臣戰於丁家洲，大敗之。進武義將軍。從大軍戰於楊子橋及焦山，克常州，攻泰州新城，俱有功。宋平，入覲，帝謂左厯曰：「真壯士也。」賜名拔者兒，賜金符。遷信武將軍、管軍總官、高郵軍達魯花赤。軍升路，仍爲達魯花赤。	十六年，進昭勇大將軍、管軍萬戶。漳州陳吊眼聚衆數萬，掠汀、漳。七年未平。十七年，樞密副使孛邏請使完者拔都討之。加鎮國上將軍、福建等處征蠻副元帥，賜翎根甲，獎諭甚至。時黃華聚衆三萬，屯建寧，號頭陀軍，請降。完者拔者慮其反側，因大獵以耀軍容，有一雕起，完者拔者仰射之，應弦而落。華悅服，承制授華征蠻副元帥，使爲前驅。十九年，追陳吊眼至千壁嶺，擒之。斬於漳州市，餘黨悉平。
入覲，賜金銀、鞍勒、弓矢，授管軍萬戶、高郵路總管府達魯花赤。二十年，改高郵萬戶府達魯花赤。二十三年，以疾召至京師，遣中使存問，仍命良醫視之。疾愈，帝大悅，賜醫鈔萬貫。初，江淮行樞密院阿答海率舟師征日本，有司請以完者拔都代之。未命，而行院罷。福建置行中書省，復奏爲左丞。帝以道遠難之。至是，拜驍騎衛上將軍、江浙行省左丞，兼管軍萬戶。
浙西售私鹽，吏莫能禁。完者拔都自至松江、上海，收販鹽者五千人隸軍籍，私鹽遂戢。未幾，行省遷楊州，置浙西宣慰司，以中書左丞行浙西宣慰使。二十五年，遙授尚書左丞，兼管本萬戶軍馬，宣慰如故，二十七年，擢資德大夫、江西等處行樞密院副使，兼廣東宣慰使。元貞元年，以疾作，召還。未幾，授榮祿大夫、江浙行省平章政事。大德元年，卒，年五十九。
完者拔都廣顙豐頷，髯長過腹，驍勇絕人。大小十七戰，未嘗敗衂。及官高郵路，興學勸農，有循吏之風。四方之民繈負而至高郵，立生祠祀之。至大初，贈效忠宣力定遠功臣、開府儀同三司、太尉、上柱國，追封林國公，諡武宣。
五子：帖木禿古思，襲高郵上萬戶府達魯花赤，遷資德大夫、遙授中書右丞、淮東淮西道宣慰使；別里怯都，江浙行省左丞，遷資善大夫、燕南河北道肅政廉訪使；插都，無錫州達魯花赤；別里怯，長興州達魯花赤；徹里帖木兒，高郵條捕屯田提舉。
