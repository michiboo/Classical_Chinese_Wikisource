旭邁傑 倒剌沙 
　　旭邁傑，宗室諸王也，事泰定帝於潛邸。至治三年八月，泰定帝獵於土剌河，鐵失等謀弒英宗，密遣斡羅思以其事告於倒剌沙，且言：「汝與馬速忽知之，勿令旭邁傑得聞。」旭邁傑不與倒剌沙等黨附，故鐵失之言如此。泰定帝執斡羅思，遣使赴上都告變。未至，英宗已為鐵失等所弒。 
　　泰定帝即位於龍居河，以旭邁傑為宣政院使，及還上者，拜中書右丞相，遣至大都，執鐵失、失都兒、赤斤鐵木兒、脫火赤、章台等誅之，並戮其子孫，籍入家資。未幾，命旭邁傑兼阿速衛達理花赤。是年十二月，旭邁傑言：「近也先鐵木兒之變。諸王買奴奔赴潛邸，願效死力，且言不除元兇，則陛下討賊之名不著天下。後世何從聞知。上契聖衷，嘗蒙獎諭，今臣等議：宗戚之中能自拔逆黨，盡忠朝廷者，惟有買奴，請加封賞，以示激勵。」詔以泰寧縣五千戶封買奴為泰寧王。未幾，賞討逆功，賜旭邁傑金十錠、銀三十錠，鈔七十錠。時倒剌沙已拜左丞相，位次旭邁傑，帝常責之曰：「朕即位以來，無一人能執法為朕言者，知而不言則不忠，且陷於罪。自今凡有所知，宜為朕言之。」又曰：「凡事防之於小則易，救之於大則難，爾其以朕言告於眾，俾知所慎。」倒剌沙雖為帝所親愛，然敬禮則不及旭邁傑雲。 
　　泰定元年春，以風災地震，中書省臣兀鐵都剌、張珪、楊廷玉皆抗疏乞罷。旭邁傑言：「比者災異，陛玻憂天下為心，遵祖宗聖訓修德慎行，敕各勤乃職。手詔至大都，居守省臣引罪自劾。臣等才識愚黯，當國大任無所贊襄，以致天災，咎在臣等，所當罷黜。諸臣無罪。」帝曰：「卿等皆引避而去，國家大事朕孰與圖之，宜各相諭，以勉乃職。」秋，奏言：「東宮衛士，先朝止三千人，今增萬七千人，請命詹事院汰去，仍依舊制。」從之。 
　　二年，又言：「江南民貧僧富。諸寺觀之田。非宋舊制並累朝所賜者，請與民均役。」又言：「國用不足，宜罷不急之費。」冬，以歲祲旭邁傑又請罷皇后營繕。皆從之。是年十二月卒。 
　　泰定帝誅逆臣鐵失等，旭邁傑實佐這，既秉政，謹守先朝法度，節用愛民。為一時賢相焉。 
　　倒剌沙，西域人。事泰定帝於潛邸，為王府內史，深見親信。仁宗時，以其子合散事丞相拜住，得入宿衛，常以朝廷機事報王。 
　　至治三年三月，鐵失遣宣徽使探忒來為倒剌沙言：「主上將不容於晉王，汝盍思之。」八月二日，晉王獵於土剌河，鐵失復遣斡羅思告倒剌沙曰：「我與阿散、也先鐵木兒、失都兒等謀已定，推王為帝。」子聞之，囚斡羅思，遣別烈彌失赴上都，以逆謀告，未至，英宗又遇殺。諸王按梯不花、淇陽王也先鐵木兒奉皇帝璽綬來迎。九月癸巳，帝即位，以倒剌沙為平章政事。是年冬，車駕至大都，拜中書左丞相，旋改御史大夫。 
　　時倒剌沙擅威福，其黨與受賕，御史台都事李思明奏其事，倒剌沙怒，欲沮之。會參知政事李庭玉亦以官市錦受賕，事覺，詞連倒剌沙婿。倒剌沙奏請御史台與中書省、宗正合鞫之。台臣言：「世祖之制，官吏貪墨者，惟令御史台劾治。今與中書省、宗正共之，是違祖宗舊制。」章屢上，帝始從之。庭玉等伏辜，倒剌沙益怒。 
　　已而御史奏天下水旱，貧民流徒，乃執政大臣不能調燮之咎。倒剌沙袖其封事，入見曰：「曩者，丞相拜住與御史大夫鐵失議論異同，構成大禍。今御史誣詆大臣，紊亂朝綱，宜鞫問。」乃矯制下御史中丞及侍史亦憐真等於獄，無敢白其冤者。侍御史韓若愚以國制宰相必歷御史大夫，乃奏丞相倒剌沙未入台，請遷為御史大夫。倒剌沙悅，獄始解。十一月，復由御史大夫拜左丞相，加開府儀同三司、平章軍國重事。 
　　二年，旭邁傑卒，倒剌沙以左丞相當國，帝寵任之。倒剌沙與平章兀伯都剌皆西域人，黨於賈胡。有胡人售寶石求增其值，同知大禧宗禋院事傅岩起力爭之，倒剌沙不聽。 
　　三年，倒剌沙言：「比郡縣旱蝗，臣等不能調燮，故天災屢降。今當恐懼修省，力行善政，亦冀陛下祗敬闕德，閔恤生民。」帝嘉納焉。四年，復以天災乞罷黜，不允，以倒剌沙兼內史府、四斡耳朵事。 
　　致和元年，倒剌沙請蒙古、色目人效法漢人丁憂者除名，從之。 
　　秋七月庚午，帝崩於上都，倒剌沙受顧命立皇太子阿速吉八，年甫九歲，時諸王大臣未會集，故未頒即位詔。僉知樞密院事燕帖木耳留守大都，謀立武宗之子，遂於八月甲午協諸王大臣，遣使分道，迎懷王於江陵，迎周王於漠北，嚴兵守居庸關、古北口、大和嶺、潼關，河南行省平章政事伯顏舉兵應之。倒剌沙奉皇后命，發兵討燕帖木兒，遣梁王王禪、右丞相塔失帖木兒、御史大夫紐澤、太尉不花等以兵次榆林，戰屢不利。燕帖木兒陰使人約上都諸王滿禿、阿馬剌台，大臣闊闊出、買驢等為內應。事覺，倒剌沙悉誅之。 
　　九月，頒即位詔於四方，改元天順。陝西行省殺燕帖木兒所遣使者，以應上都，分兵入河中府。諸王失剌，平章政事乃馬台，詹事欽察等與大都兵戰，失利。復遣諸王也先帖木兒、平章禿滿迭兒以遼東兵攻入遷民鎮，又遣諸王忽剌台攻崞州。梁王王禪襲破居庸關，游兵至大口，燕帖木兒與戰於紅橋之北，又大戰於白浮之野，梁王敗走昌平，倒剌沙復遣知樞密院事竹溫台以兵入古北口。又遣靖安王闊不花等將陝西兵襲潼關南水門，入之。分據陝州，進攻洛陽。遼東兵復敗脫脫木兒兵於薊州，遂抵大都，燕帖木兒分兵守御。陝西行台御史大夫也先帖木兒引兵從大慶關渡河，河東吏皆棄城走。是月，懷王已至大都，稱尊號，改天元歷。四方多拒不受命。 
　　冬十月，湘寧王八剌失里聞難，與趙王馬札罕、諸王忽剌台各率兵勤王。湘寧王入冀寧。陝西行省官再焚大都詔書，下其使於獄，遼東兵復入古北口。燕帖木兒以上都兵南下，守備空虛，覆其根本，則四方瓦解，乃遣齊王月魯帖木兒徑襲上都，梁王王禪遁，遼王脫脫戰死。倒剌沙肉袒奉玉璽出降，至京師，下之獄。籍沒倒剌沙及其兄馬某少，子潑皮、木八剌沙家資。十二月，倒剌沙及馬某沙等皆棄市，磔其屍。 
　　史臣曰：「旭邁傑、倒剌沙俱為泰定潛蕃之舊，而賢否不同。帝執斡羅思告變於上都，固免於亂賊之誅。然倒剌沙則與聞乎故者也，不然鐵失之謀何獨告於倒剌沙，而不使旭邁傑知之乎？旭邁傑卒，倒剌沙當國，無勘亂之才，而任託孤寄命之重，卒為奸雄所篡，肉袒乞降，身嬰大戮，悲夫！小人乘時徼利，未有善其始終者矣。」
