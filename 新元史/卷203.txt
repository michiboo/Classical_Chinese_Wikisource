王利用 劉事義 郭明德 馬煦 韓若愚 尉遲德誠 劉德溫 吳鼎 劉潤　陳端 卜天璋 王艮 吳恭祖 宋崇祿 
　　王利用，字國賓，通州潞縣人。遼贈中書令籍之七世孫。高祖以下皆仕金。 
　　利用幼穎悟，弱冠與魏初同學，遂齊名。初事世祖於潛邸，中書省闢為掾，辭不就。 
　　中統初，命監鑄百司印。歷太府內藏官，出為山東經略司詳議官。遷北京奧魯同知，歷安肅、汝、蠡、趙四州知州，入拜監察御史。薊州有禁地，民不得射獵其中，邏者誣州民冒禁，籍其家。利用糾之，邏者訴於上，利用辯愈力，卒以所沒入悉歸之民。擢翰林待制，兼光文署。奉命程試上都、隆興等路儒士。遷直學士，與耶律鑄同修《實錄》。出為河東、陝西、燕南三道提刑按察副使，四川提刑按察使。都元帥塔海抑巫山縣民數百口為奴，民屢訴不決，利用承檄覆問，盡出為民。 
　　大德二年，改安西、興元兩路總管。在興元，減職田租額，站戶之役於他郡者悉除之。有婦毒殺其夫，問藥所從來，吏教婦指為富商所貨。獄上，利用曰：「家富而貨毒藥，豈人情乎？」卒雪其冤。未幾，致仕，居漢中。 
　　武宗即位，起為太子賓客，首以切於時政者疏上十七事，曰：謹畏天戒，取法祖宗，孝事母后，敬奉至尊，撫愛百姓，敦本抑末，清心聽政，寡慾養身，酒宜節飲，財宜節用，有功必賞，有罪必罰，杜絕讒言，求納直諫，官職量材而授，工役相時而動，近侍時赴經筵講讀經史。帝及皇太子皆嘉納之。皇后聞之，命錄別本以進，利用以老病不能朝，帝遣醫診視之。利用謂弟利貞、利亨曰：「吾受國厚恩，愧不能報，死生有命，藥不能為也。」遂卒，年七十七。 
　　利用每自言平生讀書，深得力於恕字。廉希憲，當時名相，簡重，慎許可，嘗語人曰：「方今文章政事兼備者，王國賓其人也。」仁宗即位，以宮僚舊臣，贈榮祿大夫、柱國、中書平章政事，追封潞國公，諡文貞。 
　　劉事義，字伯宣，濟南鄒平人。曾祖信，其母失明，信日汲進水浸敵舐之，月余遂愈，人謂孝思所感，祖震，有學行，為嚴實行台令。實雅重之。後擢鄒平縣詳議官，又改監本府稅。父壁，京畿都漕運司知事，遷經歷。時漕司贓私狼籍，至以空鑰相授受，壁盡革其弊，冒濫無所施。時論稱其廉敏。累擢建德路推官，卒。 
　　事義，少好學，鯁亮有風概。由禮部掾，辟中書省掾。時當國者遇下嚴，掾吏多罹刑辱，事義以勤慎，猶無所及。出為大都酒課副提舉，遷禹城縣尹。有訟，庭決之，蠹吏斂手，不得為奸利。產嘉禾一莖，九穗，民勒德政碑紀之。遷遼陽行省左右司都事。 
　　累擢監察御史。先是，山東宣慰使樂實暴橫，事義尹禹城時，知其惡。及為御史，發其奸狀以聞，卒按誅之。未幾，轉中書省右司都事，改秘書少監。執政以秘書散局，非事義所宜，復奏授兵部郎中，階中順大夫。又以大都宣課提舉司所入多不實，命事義監之，稅課果增倍蓰，賚銀幣有差。遷太中大夫、浙西廉訪副使，改兩浙鹽運使，以病去官，起為陝西行台治書侍御史，改嘉議大夫，湖南廉訪使。 
　　至治三年，拜江南行台治書侍御史。晉中奉大夫，改陝西行台侍御史，又拜陝西行省參知政事。卒，年六十七。 
　　郭明德，字德新，中山無極人。至元初，大兵圍襄陽，募民兵。明德應募中選，縣尹馮岵試以策論，署為總管府掾。從討乃顏，擢斷事官知事。 
　　大德初，累遷工部員外郎。五年，京師大水，蘆溝河決牙梳堰，中書省檄明德塞之，伐荊為巨圍，實石於中，以殺水勢，堤遂固。六年，叛王海都入寇，拜宣慰使，上疏陳邊備曰： 
　　安邊之策，務在屯田積穀，且耕且戰。今兵屯北邊，運米一石，值中統鈔百餘貫，使山後每歲有秋輸米者，僅可供一歲之用。苟或不然，利害非細。今和林之北，地宜麥禾，農器所在有之，京師六衛，每年抽步兵二人屯田，可供八人之食。和林寒苦，非漢軍所能堪，若於蒙古諸軍揀其富強者戍邊，貧弱者教之稼穡，俟其有成，如漢軍法以相資養。和林之錢或不足償，以江浙鹽引償之，則數萬之粟可坐而致矣。此外別立轉運，買牛萬頭、車一萬輛，用兵四千人，月給米三斗。自大同至和林，止四千里。百里置一驛，用兵百人、車五百輛，配牛五百頭，可運米二千五百石。三日一返，一月運米二萬五千石，何患軍需之不足也。 
　　又曰： 
　　海都之眾，不及國家百分之一，反能為患，何哉？號令不專，人心不一，機會失宜故也。中統初，令宗王征李璮，出金銀符數十，賞有功者，矧今日邊防，非璮可比。若仍前制授之將帥，使賞罰明信，則士卒可倍其勇，何有於克敵乎？」 
　　又曰： 
　　守邊之道，必當高城深塹。今沿邊無城堡，欲屯田積粟以備敵，是委肉於虎也。近年兵少失利，以應固守之地，逡巡引退千有餘里，致令敵人深入。今當規度敵所必由之路，或五十里，或百里，各築一城，俟秋熟則貯芻粟於中，分兵屯守。如敵來攻，各城抽兵救之。則我有守備之資矣。 
　　廷議韙之。 
　　未幾，謝病歸。復起為左司都事，進拜同僉樞密院事。至大元年卒。年六十一。 
　　馬熙，字得昌，磁州滏陽人。父和，磁州提領勸農官。煦幼從鄉人楊震亨學，與兄曙、弟昕並有時名。 
　　至元初，辟御史掾。十五年，拜行台監察御史。時行省官私籍良民為奴至萬餘家，莫敢詰問，煦按籍還之。軍興，運餉者匿粟五萬石，以覆溺為辭，煦劾其侵冒，時論稱之。秩滿，僉江西提刑按察司事。 
　　二十二年，除荊湖行省員外郎。改滬州同知。宋亡，正江南戶口版籍，期限嚴急，民多驚擾。煦令州民以紙疏丁口、產業之實，揭門外，遣吏取之，即日事竣。 
　　二十六年，遷江淮行省理問官。擢江西行省郎中。值行省復為中書，盡去尚書舊史，猶留煦一人。先是，尚書省以聚斂病民，擇甲戶主倉庫，歲滿，往往償累負至破產。煦曰：「富民狃於安逸，不敗何待！宜以精強吏代之。」著為令，由是倉庫官無累負，吏更以年勞進用。 
　　元貞元年，改山南道廉訪司副使。三遷為中書左司郎中。大德六年，出為濟寧路總管。 
　　至大元年，移湖州路，富商雇舟師至他郡，溺死。其妻訟商殺其夫，吏索商賄，不與，誣商抵罪。又豪客毆人至死，納進中，賄吏經溺聞。煦皆平反其獄，胡安定墓奪於浮屠，煦遷葬高原，為立祠，置守冢三家，哈剌哈孫為行省丞相，雅敬煦，使其子師事之。三年，召拜刑部尚書。 
　　延祐三年，以戶部尚書致仕，是年卒，年七十三。 
　　兄曙，河南儒學提舉。弟昕，國子助教。 
　　韓若愚，字希賢，保定滿城人，由武衛府史授通惠河道所都事，開河有功，賜錦衣一襲。遷留守司都事，尋升經歷，出知薊州，改中書左司都事。時監燒昏鈔者，欲取能名，概以新燒鈔為偽鈔，使管庫者誣服。獄既具，若愚知其冤，覆之，得免列者十餘人。遷刑部郎中、提舉諸路寶鈔庫，擢吏部郎中。 
　　仁宗即位，故事，凡潛邸官不次遷轉，若愚以歲月定其資品，遂著為令。皇慶元年，遷內台都事。改刑部侍郎，尋擢中書左司郎中。時議禁民田獵，犯者抵死。若愚曰：「昔齊宣王之囿，方四十里，殺其麋鹿者如殺人之罪，孟子非之。」眾以為然，遂改從輕律。參政曹鼎新辭職。帝曰：「若效韓若愚廉勤足矣，何辭為？」繼命若愚參議中書省事。 
　　鐵木迭兒為右丞相，以憎愛進退百官，恨若愚不附己。羅織以事。帝知其枉，不聽，拜戶部尚書。延祐六年，命理河間等路囚，輕重各得其情。復拜參議中書省事。鐵木迭兒再入相，以舊憾誣若愚罪，欲殺之，帝不從，復奏奪其官，除名歸鄉里，至治三年，詔雪其冤。 
　　泰定元年，命復官，尋拜刑部尚書。遷湖廣行省參知政事。未行，改詹事丞。八月，命定撫江浙，留為侍御史。時左丞相倒剌沙擅威福，以事誣侍御史亦憐真等下獄，無敢言其冤者。故事，朝廷重臣必為御史大夫，若愚乃奏請以左丞相倒剌沙為御史大夫，事遂解。三年，擢浙西廉訪使，未行，拜河南行省左丞。 
　　從文宗平內難，進資政大夫。天曆三年，遷淮西江北道廉訪使。九月卒，年六十八。贈資德大夫、江浙等處行中書省左丞、上護軍，追封南陽郡公，諡貞肅。 
　　尉遲德誠，字信甫，絳州人。祖天澤，仕金為庫官。郡王帶孫拔絳州，天澤降，道見兵死者。輒收瘞之。帶孫令佩金符，授霍州御衣局人匠總管。父鼐，潞州知州。 
　　德誠，歷官太子率更丞，至大元年，改詹事院都事。二年，遷家令司丞。仁宗以為謹恪，常賜酒帛。數薦士。出則未嘗語人。擢家令。四年，選為河東山西道宣慰司同知，上計京師，入見，帝方食，賜以餕餘。擢工部尚書，未拜，改陝西行台治書侍御史。 
　　延祐元年，遷京畿都漕運使。二年，拜遼東道肅政廉訪使，上疏條時政，曰：勞諸王以篤宗親，防出入以嚴宮禁，立諫宮以遠讒佞，崇科舉以求人材，立常平以備荒年，汰僧道以寬民力，舉賢良以勵忠孝，抑奢侈以厚風俗，及拯鈔法、裁冗官等事，未報而卒，年五十三。 
　　劉德溫，字純甫，大都大興人。初為中書省宣使。在德十一年，以年勞，授內宰司照磨，監建興聖宮，調掌儀署令。未幾，擢內宰司丞，奉中旨，徵河南逋糧，德溫平其價，使民輸鈔以償，民便之。轉延福寺丞，代祀岳瀆。 
　　遷同知大都路總管府事，輦轂之下，供億浩繁，德溫再措置有方，民以不擾，累擢同知上都留守司事。省檄和糴，民恐不償其值，彼此觀望，德溫下令曰：「糧入價出，吏敢為弊，罪不赦。」於是不逾期糧集。 
　　轉大司農丞，德溫以耕藉之儀未備，欲孝據典禮，集為一書，未畢，出為永平路總管。灤漆二水為患，有司歲發民築堤，德溫曰：「流亡始集而又役之，是重困吾民。」遂罷其役。然水亦不復至。 
　　永平，古孤竹國，元初郡守楊阿台請於朝，諡伯夷曰清惠，叔齊曰仁惠，為廟祀之。至是，德溫復奏請春秋具牢禮致祭。著為令，賜廟額曰聖清。至順四年卒，年六十九。贈正議大夫、禮部尚書、上輕車都尉，朝城郡侯，諡清惠。 
　　吳鼎，字鼎臣，大都大興人。至元十七年，見裕宗於東宮，命入宿衛。二十五年，授織染雜造局總管府副總管。後積官至禮部尚書、宣徵副使。大德十一年，山東諸郡飢，詔鼎往賑之。朝廷議發米四萬石、鈔千錠折米一萬石，鼎謂同使者曰：「民得鈔，將何從易米。」曰：「朝議已定，恐不可復得。」鼎曰：「人命豈不重於米耶！」言於朝，卒從所請。 
　　至大元年，改正奉大夫、保定路總管。時皇太后欲幸五台，言者請開保定西五回嶺以取捷徑，遣鼎相視地形、計工費，鼎言：「荒山斗入，人跡久絕。非乘輿所宜往。」還報，太后喜，為寢其役。 
　　三年，召授資善大夫、同知中政院事。兩浙財賦隸中政者巨萬計，前往者率多取其嬴，鼎治之，一無私焉。朱清、張瑄多貸與民錢，其後清、瑄誅沒，而券之已償者亦入於官。官惟驗券征理，民不堪命。鼎力為辯白，始獲免。四年，改京畿漕運使。皇慶二年，覆命僉宣徽院事。四月，進資政大夫、崇祥院使。延祐三年，卒，年五十三。贈榮祿大夫、平章政事、柱國，追封薊國公，諡孝敏。 
　　劉潤，字澍甫，河間鹽山人，辟吏部掾，累遷工部主事。武宗城中都，事訖，賜銀勞之，辭不受。擢奉訓大夫、工部員外郎。至大三年，改奉議大夫、同提舉萬億廣源庫。潤曰：「世謂管庫之任易致污累，苟無所私，適足以昭吾潔耳。」住事數年，無毫髮之浼。時吏部銓選，訟不平者眾，吏至不敢夜行。執政奏潤為吏部主事，人咸服其公允。 
　　延祐二年，遷朝列大夫、遼陽行省左右司郎中。先是，惠州民孫讓殺人，賂長吏為誤殺，由赦得出。潤廉知其事，移官覆訊，論如律。方旱而雨，人謂決獄所感。五年，晉中順大夫、大都路同知，俄拜監察御史，改工部侍郎。明年，又拜左司郎中，出為山東都運鹽使。至治二年，卒。年五十八。 
　　子榮祖，保定路總管府判官；光祖，樞密院掾。 
　　陳端，字正卿。汴梁原武人。由掾吏累遷工部員外郎，擢左司都事，占對詳敏，成宗大器之，敕中書省凡事必與陳都事俱。端姿容白晰，帝稱為察罕細立篤必闍赤，譯言白晰掾也。俄遷戶部郎中，出為大名路治中，有能名。仁宗為皇太子，雅知端，擢湖廣行省郎中，階奉政大夫。延祐二年，以朝散大夫，同僉徽政院事。三年，拜吏部尚書。四年，擢中書參知政事。 
　　英宗即位，出為湖廣行省參知政事，進中奉大夫。至治元年，奉旨理算鹽政于海南、北兩道。二年，又理算市舶於泉州。入為集賢侍讀學士。泰定元年，拜同知宣政院事。二年，引疾歸。起為四川行省左丞，固辭，士論賢之。卒於家。子士杞，唐州知州。 
　　卜天璋，字君璋，河南洛陽人。 
　　父世昌，仕金為河南孔目官，憲宗南征，率眾款附，授鎮撫，統民兵二千戶，擢真定路官民萬戶。憲宗六年，籍河北民徒河南者三千餘人，俾專領之，遂家於汴。 
　　天璋，幼穎悟，長負直氣。至元中，為南京府史。時河北饑民數萬人，集河上，欲南徒。詔令民復業勿渡，眾洶洶不肯還。天璋慮其生變，勸總管張國寶聽其渡，國寶從之。河南按察使程思廉察其賢，闢為憲史，後為中台掾。有御史發侍御史奸贓，天璋主文牒，未及奏，反為所譖，俱拘內廷。御史對食悲哽，天璋問故，御史曰：「吾老，唯一女，心憐之，聞吾系不食數日矣，是以悲耳。」天璋曰：「死職，義也，奈何為兒女泣。」御史慚謝。俄見原免。 
　　大德四年，為工部主事，蔚州有劉帥，豪奪民產，吏不敢決。省檄天璋往徇之，田竟歸民。五年，以樞密副使暗伯薦，授都事，引見，賜錦衣、鞍轡、弓刀。後以扈從勞，加奉訓大夫，賜侍燕服二襲。秩滿，當代，樞密院奏留之，特以其代者為增員。 
　　累遷刑部郎中。時盜賊充斥，吏議犯者並家屬咸服青衣巾，以別民伍。天璋曰：「赭衣塞路，秦弊也。尚足法耶！」有告諸王謀不軌者，敕天璋訊正之，賞賚優渥。尚書省臣得罪，仁宗召天璋入見。時興聖太后，帝指曰：「此不貪賄卜天璋也。」因問：「今何官？」天璋對曰：「臣待刑部郎中。」復問曰：「誰所英者？」對曰：「臣不才，誤蒙擢用。」帝曰：「先朝以謝仲和為尚書，卿為郎中，皆朕親薦也。卿宜奉職勿怠。」即以中書刑部印章付之。既視事，入覲，賜酒隆福宮，及錦衣三襲。後被命治謀反獄，帝顧左右曰：「君璋廉慎人也，必得其情。」已而天璋察其冤誣，果為平反。 
　　皇慶初，出為歸德知府，時群盜據河津渡，商旅不通，天璋擒百數人，悉磔以徇，盜為止息，擢浙西道廉訪副使，到任閱月，以更田制，改授饒州路總管。天璋既至，聽民自實，事無苟擾，民大悅，牘籍為清。省臣妄作威福，郡縣爭賂之，覬免譴，猶饒州賂不至，省臣銜之，將中以危法，求其罪無所得。縣以飢告，天璋命發稟，僚佐持不可，天璋曰：「民飢如是，必俟得請而後賑，民且死矣。」竟發稟賑之。以治行第一，遷廣東廉訪使。先是豪民瀕海築堰，停商舶以射利，官得賂置不問，天璋至，發卒決去之，嶺南地素無冰，天璋至，始有冰，人謂政化所致雲。尋乞致事。 
　　天曆二年，拜山南廉訪使。是時谷價翔涌，乃下命勿損谷價，聽民自便。於是舟車爭集，米價頓減。復止憲司贓罰庫緡錢，留賑饑。御史至，民遮道稱頌。會詔三品官言時政得失，因列上二十事，凡萬餘言，目之曰中興濟治策，因自引去。既歸，以余祿施其族党家，無石。至順二年卒。贈通議大夫、禮部尚書、上輕車都尉，河南郡候，諡正獻。 
　　王艮，字止善，紹興諸暨人。由廉訪司書吏調盧州錄事司判官，淮東宣慰使司闢為令史。詔遣都水監浚運河，艮從宣慰副使之鹽城。有司部夫役三千人，束手以候都水之來，艮言，不宜坐縻稟食，促令興工。立法：每十夫，一治爨，九操畚鍤。比都水至，河可行舟已四十五里，自新興、五祐兩場屬於高郵，次第訖功。他州役尚未定，乃准艮潔行之。 
　　累遷江浙行省掾史。會復立市舶司，艮建言：買舊船以付船商，則費省而工易集。從之。省官錢五十餘萬緡。再遷兩浙都轉運鹽使經歷。紹興路總管王克敬以民苦計口食鹽，言於行省，未報，克敬遷轉運使，議減額以紓民力。沮之者皆謂：有成籍不可改。艮毅然曰：「艮實寡，而多賦之，今逃亡已眾，猶據成籍而輕棄民命乎？且均其賦於商旅，何不可之有？」於是歲減鹽額五千六百餘引，丁憂歸，服闕，擢海道漕運者萬戶府經歷。 
　　累遷江浙行省檢校官。有訟松江瞿氏包隱田土為糧一百七十餘萬石，沙盪秋鈔五百餘萬緡，請立行大司農司營田水利總管府以收之。中書移行省，議遣使者核其地。松江地占十九，艮至松江，七日而歸，具言：「奸人之意，不過欲多樁田盪鈔，以竦朝廷之聽，而報宿怨耳。萬一民心搖動，變生不測。願國家培養根本，為長治久安之計。」行省以艮言上中書，事遂寢。 
　　遷廣州市船司提舉，擢江西行省左右司員外郎。安福州奸吏誣州民詭寄田租九十餘石，官按驗，知其虛誑，猶勒民具報合征糧六百餘石。艮言於行省，悉蠲之，州民感頌，相率立生祠祀之。未幾，以中奉大夫、淮東宣慰副使致仕。至正八年卒，年七十一。 
　　子仲揚，如皋縣主簿；仲至，福建宣慰司令史；仲淮，大寧路儒學正。 
　　吳恭祖，字景壯，孟州河陽人。祖益，以醫術侍世祖左右。 
　　恭祖，年十八，近臣也里失班、賀伯顏引見，帝一見奇之，曰：「是兒不類漢人。」賜名忙古甔，命直宿衛。至元二十九年，徹里出為福建行省平章政事，奏請以恭祖為理問官，大德二年，遷台州路治中，換衢州。至大二年，擢中順大夫、福寧州尹，以廉平聞。累遷興化路總管，丁憂。 
　　泰定二年，起為汀州路總管。初至，吏以空牘請署，恭祖署訖覺之，取而納州於佩囊。吏愕然，謂必不免笞已。而恭祖竟不問，由是吏悅服，不忍為欺。地瘠，官仰稟不往返之資，率不問豐歉，責成數於民，民苦之。恭祖下令，田租視歲事登耗無額，民皆感頌。 
　　至順初，改福州路總管。富民鄭氏素恣睢，恭祖逮置於法。有行省掾，素觴鄭，數風示恭祖論鄭死，恭祖執法不從。掾讒於行省，責恭祖縱馳。恭祖太息曰：「總管司一路之平，刑罰宜當其罪，彼雖惡人其罪止於是而已，何可加耶？」使吏抱案牘詣行省，具白其事，省臣悅服，稱恭祖平允焉。未幾，謝病歸。後至元五年卒，年七十，至正四年，特贈兵部尚書、上輕車都尉，追封渤海郡侯，諡正肅。 
　　宋崇祿，字壽卿，滑州白馬人。幼為左丞何瑋所知，由中書掾除同知樂平州事，以決斷稱，凡他縣難決之獄，皆屬之。出松江民匿田租四萬五千餘石，以活常州饑民。正饒州貧民代大姓輸田租。民尤頌之。調處州路推官，擢浙江行省都事，入為戶部主事，升員外郎。節省金谷以百萬計，御史台奏為都事。因檢察省部事，為省臣所怒，以文法中傷之。既而事白，擢燕南道廉訪副使，賜文綺。黜郡縣吏之不法者，甚有能名。 
　　遷潭州路總管，三月決九百餘事。改都漕運使，潭民詣闕留之。拜江南行台治書侍御史，改山南道廉訪使。入為戶部尚書，丁母憂。服除，授四川、江西廉訪使，皆以疾辭。起為陝西行台治書侍御史，進侍御史。延祐初，行限吏之法，崇祿請展至三品，以疏滯才。未幾，致仕。至正八年，卒，年八十五。崇祿屢陳時政得失及救荒之法，為時名臣。 
　　子訥，至正中進士，鹽山縣尹，入明為文淵閣大學士。
　
