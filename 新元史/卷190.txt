
趙孟頫〈趙與熛  趙大訥〉  葉李
趙孟頫，字子昂，湖州歸安人。宋太祖裔孫秀王子稱五世孫也。幼聰敏，讀書目成誦。
宋亡，益自力於學。吏部尚書夾谷之奇薦爲翰林編修，不就。侍御史程鉅夫奉詔搜江南遺逸，又薦之。入見。孟頫神采秀異，民祖稱爲神仙中人，使坐於右丞葉李上。御史中丞奏：「孟頫亡宋宗室，不宜侍左右。」鉅夫曰：「立賢無方，乃陛下之盛德，此言將陷臣於不忠。」帝曰：「彼何知！」命左右宣敕逐之出。
會立尚書省，使孟頫草詔頒天下。帝覽之，喜曰：「卿言皆吾所欲言者。」詔集百官於刑部議贓律，以至元鈔二百貫爲滿，論死。孟頫曰：「始造鈔時以銀爲本，虛實相權，今則輕重相去至數十倍，故改中統鈔爲至元鈔。異日至元鈔必復
如中統，計鈔抵法，疑於太重。古律以米、絹論贓，謂之二實，最爲適中。鈔乃宋人所造，施於邊郡，今襲用之，以此斷人死命，恐非良法。」或以孟頫南人年少，議國法不便，厲色責之。孟頫曰：「人命至重，立法不當，人將不得其死。孟頫奉詔與議，不敢不言。」其人默然。議罷，出謝曰：「吾失在不學。細思之公言是也。」執政擬孟頫爲吏部侍郎，參議高明持不可。
二十四年，授兵中部郎中。至元鈔滯不行，詔遣尚書劉宣與孟頫乘驛至江南，責行省慢令之罪，左右司及諸路官則徑笞之。孟頫不笞一人，復命。桑哥爲丞相，鍾初鳴，即坐尚書省治事，六曹官後至者笞。孟頫一日後至，斷事官引受笞。孟頫入訴於右丞葉李，李責桑哥曰：「古者，刑不上大夫，所以養入廉耽。公笞郎中，是辱朝延也。」桑哥慚，慰遣孟頫。自後，惟曹史以下始受笞。孟頫行東禦牆外，道狹，馬躓附於河。帝聞之，賜鈔五十錠，命移築禦牆。其爲帝眷厚如此。
二十七年，拜集賢直學士。是歲地震之，北京尤甚。帝幸龍虎台，深憂之，遣平章阿剌渾撒里馳還上者，召問集賢、翰林兩院官致災之由，戒毋令桑哥知。兩院官畏桑哥，莫敢言。孟頫與阿剌渾撒里善密告之曰：「今理算錢糧，民不聊生。
地震之變，殆由於此。宜大赦天下，盡與蠲除，庶幾天變可弭。」阿剌渾撒里入奏，帝從之，已草詔，桑哥怒謂必非上意。孟頫曰：「凡錢糧未征者，其人死亡已盡，何所從取？不及是時免之，他日言事者以失陷錢糧數千萬歸咎尚書省，丞相何以自解？」桑哥悟，乃曰：「吾料不及此。」詔下，民大悅，鹹額手相慶。
宋故相留夢炎降，帝用爲禮部尚書。一日，帝問夢炎與葉李優劣，孟頫對曰：「夢炎，臣之父執，其人重厚，篤於自信，好謀而能斷，有大臣器。李所讀之書，臣皆讀之，所知所能，臣皆知之能之。」帝曰：「卿以夢炎賢於李耶？夢炎在宋爲狀元，位至丞相，賈似道誤國罔上，夢炎依阿取容；李布衣，乃伏闕上書，請斬似道；是李賢於夢炎，明矣！卿以夢炎父執，不欲斥言，可賦詩剌之。」孟頫賦詩曰：「狀元曾受宋家恩，國困臣強不盡言。往事已非那可說，且將忠直報皇元。」帝稱善。
孟頫退謂奉禦徹里曰：「上論賈似道誤國，責留夢炎不言。今桑哥誤國之罪，甚於似道，我等不言，他日何以辭責？然我疏遠之臣，言必不聽，公爲上所親任，讀書知義理，能爲天下除殘賊，真仁者之事也。公必勉之。！」既而徹里至帝前數桑哥罪惡，帝怒命衛士批其頰，血湧口鼻，仆於地。少間，復呼而問之，徹里執奏如初。會大臣亦有繼言者，帝大悟，遂按誅桑哥。後徹里與孟頫論及此事，歎曰：「使我有萬世名，子昂之力也！」尚書省罷，執政多以罪去。
中書參知政事賀勝以不通文字，請帝早簡輔相。帝周視左右，乃屬目於孟頫曰：「卿可至中書參決庶務。」孟頫固辭。帝問閻復、宋渤何如？孟頫對曰；「皆非相才。」詔孟頫出入宮門無禁，且謂孟頫曰：「朕年老，聰明有所不逮。大臣奏事，卿必與俱入，或欺罔，卿即爲朕言之。」孟頫謝不對，後乃力請補外。
二十九年，出爲同知濟南路總管府事。僉廉訪司事哈剌哈孫素苛虐，孟頫不相能，以事中之。會修《世祖實錄》召孟頫至京師，乃解。大德二年，除汾州知州，未行，召書金字《藏經》，仍命舉能書者自隨。事竣，改集賢直賢士，行浙江等處儒學提舉。至大元年，遷泰州尹。仁宗在東宮，素知孟頫賢，召爲翰林侍讀學士、知制誥同修國史。及即位。擢集賢侍讀學士。皇慶元年，改翰林侍講學士，轉集賢侍讀學士。是年，河間路進嘉禾，有一莖數穗者，詔孟頫繪圖，藏於秘府。延祐元年，遷集賢學士、資德大夫，進拜翰林學士承旨、榮祿大夫。帝眷孟頫甚厚，字而不名，嘗以孟頫比唐李白、宋蘇軾，又言孟頫過人者數事：一帝胄，二美姿儀，三博學，四操履純正，五文詞高古，六書畫絕倫，七旁通佛老之學。或言孟頫爲趙太祖子孫，帝作色曰：「汝言趙子昂，豈家世不及汝耶！」其人惶懼而退。又有言國史載兵謀戰策，不宜使孟頫與聞。帝曰：「趙子昂，世祖所簡拔，朕憫其老，隆以禮貌，使典司著作，傳之後世，汝輩妨之何也？」孟頫常累月不朝，帝問左右，對以年老畏寒，敕禦府賜溪鼠翻披。
初，孟頫用程鉅夫薦起家，後鉅夫以翰林學士承旨致仕，孟汧代之，先往拜鉅夫，而後入院，時入稱爲衣冠盛事。六年，謁告歸。帝遣使賜衣幣，趣之還朝，以疾不果行。至治元年，詔孟頫即其家，書《孝經》。賜上尊及衣二襲。是歲卒年六十九。贈江浙中書省平章政事，追封魏國公，諡文敏。有《松雪齋文集》十三卷。
楊載稱孟頫之才爲書畫所掩，知其書畫，不知其文章，知其文章，不知其經濟之不。人以爲知言。孟頫妻管氏、子雍，並以書畫知名。仁宗取孟頫及管氏與雍所書，裝爲一帙，識之曰：「使後世知我朝有一家善書者。」雍官至集賢待制。孟頫弟孟籲，字子俊，亦工書畫。
宋宗室仕元者，又有趙與熛、趙大訥。
趙與熛，字晦叔，宋宗室子。登進士第，爲鄂州教授。至元十一年，伯顔渡江，與熛率其族人詣軍門上書，力陳不殺人可以一天下，且乞全其宗族。後伯顔入朝，世祖問宋宗室這賢者，伯顔以與熛對。
十三年秋九月，遣使召至上都，與熛幅巾深衣以見，言宋亡由於誤用奸臣，詞旨激切，世祖爲之感動。即授翰林待制，進直學士，轉侍講。疏陳江南科斂，及發宋攢宮，宜禁之。帝雖不能用，然不以爲忤也。
二十七年，京師霧塞，明年正月甲寅，虎入南城。與熛又疏言權臣專政之咎，退而家居待罪。未幾桑哥敗，平章不忽木奏與熛貧窶有守，世祖曰：「得非指權臣爲虎者耶？」賜鈔萬三千貫，歲給其妻子糧。累遷翰林學士。成宗即位，特命官其子孟實以終養。
大德七年卒，命有司賻鈔五千貫。贈通議大夫、禮部尚書、上輕車都尉、天水郡侯，諡文簡。
趙大訥，一名良勝，字敬漢，浦陽人。宋周王元儼十世孫。有學行。由全州錄事，累轉龍溪尹。俗尚鬼，壘石爲紫衣神祠，黠者藉爲奸利。大訥投其像江中，移石修孔子廟。邑豪殺人，郡守其賕出之。大訥抱案牘詣府，歷數其奸；守怒，中以他罪。改永春尹。
俄調永嘉。永嘉計口賦鹽，民病之，大訥建議令富商轉售瑞安，猾吏僞爲官書，誣貧民盜販，民自殺者三人。計下大訥訊之，卒正猾吏罪。除溫、台等海運千戶，改知永新州。境內鵠湖、羅陂爲群盜淵數，大訥用奇計獲其渠魁，餘黨奔散。後告老歸，卒於家。民爲立生祠。
葉李，字太白，一字舜玉，杭州錢唐人。少受學於義烏施南，補京學生。宋景定五年，彗出於柳，理宗下詔罪已，求直言。是時，世祖南伐，命賈似道禦之。會憲宗崩，世祖班師，似道自詭以爲己功，益驕肆，創置公田關子，其法病民甚，中外毋敢言者。李與同舍生康棣等八十三人，伏闕上書，劾似道。似道大怒，知稿出於李，嗾臨安尹劉良貴，誣李僭用金飾齋扁，鍛煉成獄，竄漳州。似道既敗，乃放還，與似道遇諸塗，李以小詞贈之。宋亡，歸隱富春山。江淮行省辟署蘇、杭等郡教授，不應。
至元十四年，世祖命御史大夫相威行台江南，且求遺逸，以李姓名上。初，李劾似道書，世祖習聞之，每拊掌稱歎。及是，以姓名聞，世祖大悅，即授浙西道儒學提舉。李聞命，欲遁去，而使者致丞相安童書，有雲：「先生在宋，以忠言讜論著，簡在帝心。今授以五品秩，士君子當隱見隨時，其尚悉心，以報殊遇。」李乃就職。
二十三年，侍御史程文海奉命搜江南遺逸。世祖諭之曰：「此行必致葉李來。」李既至京師敕集賢大學士阿爾渾薩里，館於院中。及召見香殿勞問「卿遠來良苦」，又詢治道安出？李右陳自古帝王得失成敗之由。世祖嘉納之，賜坐錫宴，更命五日一入議事。一日議事朝堂，李病足不在列，帝命以所禦五龍車召之。李奏請復立提舉司提調學官，課諸生講明治道，而上其成才者，以備錄用，凡心徭役一切蠲免。從之。
是時，乃顔叛，詔李庭討之，將校多用國人，或其親昵，立馬相向語，輒釋仗不戰，逡巡退卻。帝患之。李密奏請以漢軍列前步戰，而聯大軍斷其後。安定用其謀，師果奏捷。自是，帝益奇李。每罷朝，必召見論事。
二十四年，特拜御史中丞，兼商議中書省事。李以足疾辭，帝笑曰：「卿足艱於行，心豈不可用耶？」李固辭，因奏：「若監察御史奏疏、西南兩台咨稟，事關軍國，利及生民，宜信便宜上聞，以廣視聽。臣請詔台臣言事各許實封，幸甚。」又曰：「憲臣以繩衍絆繆爲職，苟不自檢，於擊搏何有！有貪惏敗度之人，宜付法司增條科罪，以懲欺罔。」由是台憲得實封言事，其受賕者付法司科斷。
會議立尚書省，李奏：「平章政事桑哥宜爲右丞相。」帝從之。桑哥既爲右丞相，奏以李爲尚書左丞，李固辭，謂「臣之資格，這宜遽至此。」帝曰：「商用伊尹，周舉太公，豈循資格耶？卿其勿辭。」賜大、小車各一，許乘小車入禁中，仍給扶升殿。始定至元鈔法，並取鈔樣頒行。又薦周砥等十人爲祭酒等官。帝皆從之。帝欲徙江南宋宗室及大姓於北方，李乘間言：「宋已歸命，其民安于田。今無故遠徙，必將疑懼，萬一有奸人乘釁而起，非國之利也。」帝悟，事遂寢。遷右丞，轉資德大夫。時淮、浙饑饉，穀價騰躍，李奏免江淮租稅之半，運湖廣、江西糧十七萬石至鎮江，以振饑民。帝伐安南，召李入議，李以爲：「軍旅一興，糜費鉅萬今深入敵境，萬一蹉跌，非所以威示遠人。」帝不聽。
二十五年，遷平章政事，李又固辭，賜以玉帶，秩視一品，及平江田四千畝。時桑哥專國政，李與之同事，無所匡救。會桑哥敗，事頗連及同列。久之，李以疾得請南還。揚州儒學正李淦上書言：「葉李本一黥徒，受皇帝簡知，可謂千載一遇。而才近天光，即以舉桑哥爲第一事，禁近侍言事，以非罪殺參政郭佑、楊居寬，逼御史中丞劉宣自殺，變鈔法，拘學糧，征軍官俸，減兵士餉，立行司農司、木棉提舉司，增鹽酒醋稅課，官民皆受其禍。尤可痛者，要束木禍湖廣，沙不丁禍江淮，木呼里禍福建。又鈎考錢糧，民怨而盜發，天怒而地震，水災洊至。尚賴皇帝聖明，更張政化。人皆知桑哥誤國之罪，而不知葉李舉桑哥之罪。李雖罷相權刑戮未加，宜斬李以謝天下。」書聞，驛召淦詣亦師。
二十九年二月，李南還，至臨清，帝復召爲平章政事，佐丞相完澤治省事，李上表力辭。尋卒，年五十一。李既卒，而淦至，詔以淦爲江陰路教授，以旌直言。
李前後賜賚雖多，自奉甚儉，嘗戒其子曰：「吾世業儒，甘貧約。汝曹其清慎自持，勿增吾過。」指所賜物曰：「此終當還官也。」比卒，悉表上之。至正八年，贈資德大夫、江浙等處行中書省右丞、上護軍，追封南陽郡公，諡文簡。
史臣曰：「趙孟頫以宋宗室之俊，委贄事元，躋於通顯。其在《大雅》之詩曰：『殷土膚敏，裸將於京。』劉向以爲憫微子之朝周，故君子不責孟頫，而爲趙氏憫也。葉李以劾賈似道受知於世祖，及爲宰相，黨附桑哥，不發其奸。傳曰：『君子不以言舉人』，信夫！」
