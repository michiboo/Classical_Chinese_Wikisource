○忠義二 
　　鄭玉 金普庵撒里 哈海赤 王榮忠 周鏜 謝一魯 聶炳 明安達爾劉阱孫 燾孫 碩興孫 俞述祖 桂完澤 金德 丑閭 馮三 孛羅帖木兒 馬哈失力 彭庭堅 王伯顏 相楨 陳陽盈 劉浚 健 朵里不花 達蘭不花 哈乞 陳君用 卜理牙敦 上都 潮海 民安圖 黃紹 黃雲 胡斗元 魏中立 於大本 章善 
　　鄭玉，字子美，徽州歙縣人，祖安。至元中，官兵討歙賊李世達，欲屠城，安至軍門，與主將言之，一城獲免。授歙縣尹，卒，民立祠祀之。父千齡，休寧縣尹。母洪氏，少寡，以節行稱。 
　　玉生，光照一室，鄰里異之。及長，覃思六經，尤邃《春秋》之學，文章嚴而有法，虞集、揭奚斯皆推重焉。再應進士，舉不第，即絕意仕進，築室歙縣師山開門講授，弟子日眾，所居至不能容。 
　　至正十三年，江浙行省平章三旦八知其名，欲薦之，玉以病辭。十四年，以丞相定住薦，遣使者謝嘉卿齎上尊、禮幣，如為翰林待制，階奉議大夫。徽州達魯花赤按敦海牙偕使者至山中，玉固辭宣命，請以布衣入覲，行至海上，疾作，草謝表，授使者而返。因上書於定住曰： 
　　昔周公之為輔相，一沐三握其發，一飯三吐其哺，急於得賢，以共天位，故能致成周之治，為三代之隆。然求賢之道，在於公天下之選，不可徇耳目聞見之偏，而隳朋黨之弊也。 
　　伏維閣下，以宰相之重，朝夕求賢，惟恐不及，其視周公，誠不多讓。然天之職在擇相，相之職在擇百官。主上擇於眾，而相閣下，可謂得人矣。閣下之所以擇百官者，則未聞其人也。 
　　邇者，朝廷以玉隱居不仕，上尊出自光祿，束帛賁於丘園，拔之深山窮谷之中，置之玉堂金馬之上，豈所謂公天下之選哉。蓋玉自幼知無用世之才，故躬耕隴畝，自良其力，暇則誦詩讀書，以著述為業。非敢不仕無義，廢人之大倫也。好事相傳，目為隱逸，流布京師，至徹閣下之聽。閣下又不察之，而以上聞，玉聞命以來，揣分量才，逃避無所，仰愧俯作，寢食不安。 
　　竊維方今戰士暴露，而賞賜不加，賢人在野，而弓旌不舉。乃使玉謬膺恩龐，傳笑四方，為閣下累，誠非所望於閣下者也。欲乞朝廷繳還翰林之命，俾玉以布衣躬詣閣下，吐其狂愚，少抒報效，移其恩數，以之賞戰士，則盡其力，以之招賢，則得其用。削平盜賊，坐致太平，實天下之望，抑亦玉之願也。以此不敢祗受，而使者敦迫，必欲令玉面自辭繳，玉優患餘生，昏耄成疾，行至海上，夏感風痹，不能前進。用是略布私衷，伏望鈞慈特為陳奏，遂其初心，實切幸甚。 
　　又與三執政書曰： 
　　竊維士君子之於世，固在乎人相知之深，尤在乎己自信之篤。夫以夫子之睿聖，察弟子之學行，而許漆雕開以仕，其知之不為不深矣。及至開以吾斯未之能信告，則夫子為之喜說。豈夫子之知不如開哉，顧有人己之殊，而開之不自欺為可貴也。 
　　玉江東之鄙人也，投棄山林，甘與樵牧為伍。重以鄉郡累經寇盜，室廬焚毀，妻子離散，憂患驚心，遂成疾疫，景迫桑榆，昏耄日甚。近者，朝廷急於得人，不核其實，遂以隱逸見舉，即所居拜翰林待制。玉自愧非才，乞讓名爵，求以布衣應召，而使者堅拒不允，令自入都辭繳恩命，逼迫登程，舊患增劇。 
　　伏維三先生以中州文獻之宗，任廊廟柱石之重，愛人以德，不尚虛文，敢乞經邦論道之餘，達衰朽顛連之狀，使玉得老于山林，優遊斯世，上不妨朝廷進賢之路，下不屈匹夫自信之心，雖不能有補聖明之治，尚呆以少息奔競之風。豈惟玉之私幸，亦世道之幸也。 
　　十七年，明兵破徽州，主將必欲致玉。玉曰：「吾知死期矣。二雉飛入吾室，是其兆也。」吏卒逼玉見之，玉不為禮，主將曰：「爾何為不至？」玉曰：「吾豈事二姓者！」抗辭不屈，主將命囚之。玉七日不食，猶作詩文，從容如平日，為書諭門人曰：「人言食人之食，則死其事，不食其食，奚死？然揆之吾心，未獲所安，士臨事惡可不盡其本心哉！」玉妻程氏，使人謂之曰：「君死，吾相從地下。」玉曰：「吾無遺憾矣。」明日，具衣冠，北面再拜，自縊死。著有《周易大傳附註》、《程朱易契》、《春秋經傳闕疑》、《餘力藁》，行於世。 
　　全普庵撒里，字子仁，高昌人，初為中書省檢校。時太師汪家奴擅權用事，台諫無敢言者，普庵撒里獨於眾中歷數其過，諤諤無懼色。拜監察御史，即首劾汪家奴十罪，出為廣東廉訪使，尋除兵部尚書，未幾，授贛州路達魯花赤。至郡，發摘奸惡，一郡肅然。 
　　至正十一年，穎州盜起，即修築城壘。旬月之間，守御之具畢備，募勇士得兵三千人，日練習之。屬邑有為賊所陷者，遣兵復之，境內悉安。十六年，以功拜江西行省參政，分省贛州。十八年，江西下游諸郡皆為陳友諒所據，乃與總管哈海赤戮力同守。友諒遣其將幸文才率兵圍贛，使人脅之降，普庵撒里斬其使，擐甲登城拒之。力戰凡四月，兵少食盡，義兵萬戶馬合某沙欲舉城降賊，普庵撒里不從，遂自剄。事聞，朝廷贈諡儆哀。 
　　哈海赤，守贛尤有功。城陷之日，賊將脅之使降，哈海赤謂之曰：「與汝戰者，我也！」爾賊毋殺贛民，當速殺我耳！」遂見殺。 
　　王榮忠，岳州人。全普庵撒里出為贛州路達魯花赤，薦榮忠為總管府判官。 
　　至正十二年，賊由撫州趨贛州，陷寧都據之，全普庵撒里遣榮忠御賊於小庄，連戰皆捷。進屯女冠山，三路並進，遂復寧都，未幾，賊再至，榮忠又敗之，州境以安。全普庵撒里復檄榮忠分防興國，敗賊於方石，斬獲三百餘人。賊退，建尊經閣下教士，曰：「學不可廢也。」 
　　明年，會昌陷，遣榮忠分治雩都，以援之。二月，復會昌，三月，招降石城賊十五寨。賊自循梅來攻雩都，編竹箕，負以攻城，矢石不能入，榮忠冶銅汁以灌之，賊始敗退。 
　　十八年，陳友諒攻陷贛州，全普庵撒里死之，榮忠率所部入援，亦戰死。 
　　周鏜，字以聲，瀏陽人。篤學，能《春秋》，登泰定四年進士第，授衡陽縣丞。再調大冶縣尹。有豪民持官府短長，號為難治，鏜狀若尪儒，而毅然有威不可犯。抑豪強，惠窮民，治行為諸縣最。累遷國子助都。會修功臣列傳，擢翰林國史編修官。 
　　出為四川行省儒學提舉，便道還家。無何盜起，湖南北郡縣皆陷。瀏陽無城守，盜至，民皆驚竄。鏜告其兄弟，使遠引，自謂：「我受國恩，脫不幸，必死，毋相累也。」賊至，得鏜，欲推以為主。鏜瞠目厲聲大罵，賊知其不可屈。乃殺之。 
　　同時有謝一魯，字至道，亦瀏陽人，鄉貢進士，嘗為石林書院山長。賊陷潭州，縛一魯，一魯罵賊甚厲，舉家咸遇害。 
　　聶炳，字韞夫，江夏人。元統元年進士，授承事郎、同知平昌州事。炳早孤，其母改適，自平昌還，始知之，即迎其母以歸。久之，轉寶慶路推官。會峒瑤寇邊，湖廣行省右丞禿赤統兵討之，屯於武岡，以炳攝分省理問官。悍卒所至掠民為俘，炳言於禿赤，釋其無驗者數千人。 
　　至正十二年，遷知荊門州。賊陷荊門，炳出募士兵，得眾七萬，復之，又與四川行省平章政事咬住復江陵，其功居多。既而，賊將俞君正合兵來攻荊門，炳率孤軍晝夜血戰。援絕，城陷，為賊所執，極口罵不絕。賊以刀抉其齒盡，乃斷左臂而支解之。 
　　未幾，賊陷潛江縣，達魯花赤明安達爾率士兵御之，擒其偽將劉萬戶，進營蘆洑，賊眾奄至，戰死，其家殲焉。一子桂山海牙，懷印綬去，得免。明安達爾，唐兀氏，字士元，炳同年進士，由宿州判官，再轉為潛江達魯花赤。 
　　劉阱孫，字存吾，茶陵州人。至順元年進士，授承事郎、桂陽路臨武縣尹。臨武近蠻獠，阱孫至，召父老告之曰：「吾儒士也。今為汝邑尹，爾父老當體吾，教訓其子弟孝弟力田，暇則事詩書，毋自棄以干吾政。」乃為建學校，設俎豆，三年文化大興。邑有茶課，歲不過五錠，後增至五十錠。阱孫言於朝，除其額。歷建德、徽州、瑞州三路推官，所至詳讞疑獄，政績卓然。 
　　至正十二年春，蘄、黃賊攻陷湖南，阱孫傾家資，募義兵以援茶陵，賊至，輒卻，故茶陵久不失守。十五年，轉寧國路推官。歲飢，勸富民發粟賑之，活者萬計。會長槍瑣南班、程述、謝璽等攻寧國。阱孫日署府事，夜率兵乘城固守。江浙行省遣參知政事吉尼哥兒來援。城恃有援，不為備。瑣南班知之，夜四鼓引眾緣堞而上，城遂陷。阱孫力戰遇害。 
　　弟燾孫，以國學生下第，授常寧州儒學正，湖南陷，常寧長吏棄城走，民奉印請燾孫為城守，城賴以完。後外援俱絕，死之。長子碩，為武昌江夏縣魯湖大使。起義兵援茶陵，亦死之。弟興孫，官豐州同知，與寇戰，仗節死於台城。 
　　俞述祖，字紹芒，慶元象山人。由翰林書寫，考滿，調廣東元帥府都事。入為國史院編修官。已而出為沔陽府推官。至正十二年，蘄、黃賊至，述祖率民兵守緣水洪，並力捍禦之。兵力不支，城陷，述祖為賊所執。械至其偽主徐壽輝所，誘之使降，述祖罵不輟。壽輝怒，支解之。有子方五歲，亦死。事聞，贈奉訓大夫、禮部郎中。 
　　桂完澤，永嘉人。嘗從江西左丞李朵兒至京師，授平江路管軍鎮撫，為仇家所訴，免官。會賊攻昱嶺關，行省遂假前官，令從征。完澤勇於討賊，凡再戰關下，皆勝。尋又與賊斗，為所執，其妻弟金德亦被擒，皆反縛於樹，臨以白刃降之。金德意未決，完澤呼曰：「金舅，男子即死不可聽賊。」德曰：「此言最是。」因大罵。賊怒，剖二人之腹而死。 
　　丑閭，字時中，蒙古氏。元統元年進士，累官京畿漕運副使。出知安陸府。至正十二年，蘄賊魯法興犯安陸，時丑閭募兵得數百人，帥以拒賊，敗賊前隊，乘勝追之。而賊自他門入，亟還兵，則城中火起，軍民潰亂。乃歸，服朝服，出坐公堂。賊脅以白刃，丑閭猶喻以逆順。一賊排丑閭下，使拜，不屈，且怒罵。賊酋不忍害，拘之。明日，又逼其從亂，丑閭疾叱曰：「吾守土臣，寧從汝賊乎！」賊怒，以刀斫丑閭左脅斷而死。賊憤其不降，復以布囊囊其屍，異置其家。丑閭妻侯氏出大哭，因置酒肉款賊，給賊使不防己，至夜，自經死。事聞，贈丑閭河南行省參知政事，侯氏寧夏郡夫人，表其門曰雙節。 
　　有馮三者，湖廣省公使也。素不知書。湖廣賊起，誘三從，三辭曰：「賊名惡，我等豈可為！」眾初強之，終不從，乃縛三於十字木，異之以行，而刲其肉。三益罵不止，抵江上，斷其喉委去。其妻隨三號泣，俯拾刲肉，納布裙中，伺賊遠，收三血骸，脫衣裹之，大哭，投江而死。 
　　孛羅帖木兒，字國賓，高昌人，由宿衛累遷江東廉訪副使，以選為襄陽路達魯花赤。 
　　至正十一年，盜起汝、穎，均州鄖縣人田端子等亦聚眾殺官吏，孛羅帖木兒捕斬之。未幾，行省、廉訪司同檄孛羅帖木兒，以所部兵會諸軍於均、房，討賊，賊始退。而谷城、光化以急告，即帥兵趨谷城，分遣樊城主簿脫因等趨光化。且遣使求糧於襄陽。不應，遣同知也先不花促之，又不應。軍乏食，不能行，及駐於柴店，復遣從子馬哈失力往告急。廉訪分司王僉事、本路總管柴順禮怒其責望，械之，適紐真來獻光化所獲首級，且言孛羅帖木兒在谷城，與賊相持，未知存歿，宜濟其糧，少緩，恐弗及。於是脫二人械，遣還，命也先不花與萬戶也先帖木兒率數千人，會孛羅帖木兒以討賊。 
　　明年正月，襄陽失守，也先不花等聞之奔潰。孛羅帖木兒率義兵二百人，且戰且退，至監利縣，遇沔陽府達魯花赤咬住、同知三山、安陸府同知燕只不花、荊襄提舉相哥失力之師。時濱江有船千餘，乃糾合諸義兵丁壯、水工五千餘人，水陸繼進。至石首縣，聞中興路亦陷，議趨岳州，就元帥帖桀，而道阻不得前，仍趨襄陽。賊方駐楊湖港，乘其不虞擊之，獲船二十七艘，生擒賊黨劉咬兒。進次潛江縣，又斬賊數百級，獲三十餘船，梟賊將劉萬戶、許堂主等。是日，兵未食，而賊大至，與戰，抵暮，咬住等軍各當一面不能救，孛羅帖木兒被重創。麾馬哈失力使去，曰：「吾以死報國，汝無留此。」馬哈失力泣曰：「死生從叔父。」既而孛羅帖木兒被執，賊請同為逆，孛羅帖木兒怒罵之，遂遇害。馬哈失力帥家奴求其屍，復與賊戰，俱歿。舉家死者凡二十六人。 
　　彭庭堅，字允誠，溫州瑞安人。至正四年進士，授承事郎、同知沂州事。毀牛皇神祠，驅鄰縣上馬賊，免橫急征斂，民甚便之。俄以平反獄囚，忤上官意，遂棄去。十年，詔選守令，起為建寧路崇安縣尹。十一年，擢同知建寧路總管府事。江西寇熾，庭堅率民兵克復建陽，又進兵克浦城。十二年，攝僉都元帥府事，與邵武路總管吳按攤不花夾攻邵武。庭堅設雲梯、火炮，盡夜攻城，寇遁，追斬賊將董元帥等，邵武平，遷同知福建道宣慰司副都元帥，鎮邵武。冬，寇陷建寧縣。十三年，庭堅統建陽、崇安、浦城三縣民兵，次泰寧，賊懼請降，復建寧縣，還師邵武。江浙行省檄庭堅節制建寧、邵武二郡諸軍。十四年，賊入政和、松溪、江南行台中丞吳鐸督軍建寧。庭堅部將鎮撫萬戶岳煥素悍，縱卒為暴，庭堅繩以法。煥懼，乘其不備，詐為賊，突攻之，眾潰，庭堅獨留不去，遂遇害。死年四十三。故吏張椿等奉柩還崇安，民哀泣如喪父母，立祠歲時祭禱，數有靈應，旁邑立祠亦如之。贈中奉大夫、福建道宣慰使、都元帥，諡忠愍。 
　　王伯顏，一名簡，字伯敬，濱州霑化人。由湖廣省宣使，歷永州祁陽、湖州烏程縣尹，信州推官。至正九年，遷和福寧州。居三歲，擢福建鹽運副使，將行，憲府留伯彥，仍領州事。未幾，賊自邵武間道逼福寧，乃與監州阿撒都刺募士兵五萬，分扼險阻。賊至楊梅嶺立柵，伯顏與子相馳破之。賊帥王善擁眾直壓州西門，胥隸皆奔散。伯彥麾下惟士兵數百人，賊以長槍舂伯顏馬，馬仆，遂見執。 
　　善說伯顏曰：「聞公有惠政，此州那可無尹，分為我尹可乎？」伯顏訶善曰：「我天子命官，不幸失守，義當死，肯從汝反乎！」善怒，叱左右扼之跪，弗屈，遂歐之。伯顏嚼舌出血，噀善面，罵曰：「反賊，殺即殺，何以毆為？吾民，天民也，汝不可害。大丞相親討叛逆，百萬之師雷擊電掃，汝輩小丑將無遣種，顧敢爾邪！」賊亦執阿撒都剌至，善厲聲責其拒斗，噤不能對。伯顏復唾善曰：「我殺賊，何言拒邪？我死，當為神以殺汝！」言訖，挺頸受刃，頸斷，涌白液如乳。暴屍數日，色不變。州人哭聲連巷。 
　　賊既殺阿撒都剌，欲釋相官之，相罵曰：「吾與汝不共戴天，恨不寸斬汝。我受汝官邪？」賊殺之。相妻潘氏，挈二女，為賊所獲，亦罵賊，母子同死。 
　　伯顏既死，賊時睹其引兵出入，明年，州有僧林德誠者起兵討賊，乃望空呼曰：「王州尹，宜率陰兵助我斬賊。」時賊正祠神，睹紅衣軍來，以為偽帥康將軍，亟往迎之，無有也。官軍四集，賊大敗，斬其酋江二蠻。福寧遂平。事聞，贈嘉議大夫、濟南路總管、上輕車都尉，追封太原郡侯。 
　　長子楨，往收得父母屍，藁葬烏程。朝命以襲父爵，除紹興路總管。張士誠陷紹興，楨不屈死。 
　　又有陳陽盈，字子謙，佚其籍，官泉州稅課使，從伯顏率民兵拒賊，被執，亦不屈死。 
　　劉浚，字濟川，其先興州人。曾祖海金，進士第一人，仕至河南府尹，死於國難，子孫遂家河南，浚由廉訪司書吏，調連江縣寧善鄉巡檢。 
　　至正十三年，江西賊帥王善寇閩，官軍守羅源縣拒之。羅源與連江接壤。浚妻真定史氏故相家女也，有才識，謂浚曰：「事急矣，可聚兵以捍一方。」於是盡出奩中物，募壯士百餘，命仲子健將之，浹旬間，眾至數萬。賊尋破羅源，分兩道攻福州。浚拒之辰山，三戰三捷。俄聞福州陷，眾多潰去。浚率兵遇賊於中麻，突其陣。斬前鋒五人。賊兵大至，鏖戰三時頃，浚中箭墮馬，健下馬掖之，俱被獲。浚忿，戟手大罵，賊縛浚階下，先斫手一指，罵彌厲，再斫一指，亦如之。指且盡，斫兩腕，次及兩足，浚色不少變，罵聲猶不絕，遂割其喉舌而死。 
　　健亦以死拒賊，善舍健，使斂浚屍瘞之。健歸，請兵于帥府以復父仇，弗聽。盡散家資，結死士百人，詐為工、商、流丐，入賊中。夜半，發火大噪，賊驚擾，自相屠戮。健手斬殺其父者張破四，並擒善及賊首陳伯祥來獻，磔之。事聞，贈浚福建行省檢校官，授健古田縣尹。官為浚立祠福州北門外，有司歲時致祭。 
　　朵里不花，字端甫，蒙古人。始為宿衛官，累擢遼陽行省右丞、平章政事。陳友諒陷江西，詔拜江西行省平章政事，與平章政事阿兒渾沙等分道進討。遂由海道趨廣東，駐揭陽，降士寇金元佑，招復循、梅、惠三州，承制官其酋長，俾治賦以給兵食。又募粟四千石，輸送京師。自是英、肇、欽、連諸郡皆附，且治兵，由梅嶺以圖江西。 
　　而元佑有異志，托以鎮服鄉土，遮道固留。先是制書命劉巨海僉廣東元帥府事，未發，元佑竊取，易其名，私畀徭賊劉文元，誘與偕亂。事覺，文遠伏誅，而元佑及其弟元泰子榮竄匿不獲。 
　　俄榮率外賊突入，奪符信，殺官吏。變起倉卒，眾莫能支，朵里不花與參政楊泰元等勒兵拒戰。賊益眾，朵里不花為槍所中，創甚，其子達蘭不花率麾下力與抗，死之。朵里不花遂被執，擁至太平橋，罵不絕口，遂為賊殺。 
　　其妻卜顏氏、妾高麗氏在側不去，皆大罵曰：「我平章遇爾父子厚矣，爾父子何暴逆至此。」亦皆遇害。其部將哈乞、吳普顏、阿剌不花、歹不花等，俱戰死。 
　　陳君用，字子材，延平人，少負氣，勇猛過人。紅巾入閩，閩帥授君用南平縣尹，給錢五萬緡，俾募千兵。君用散家財繼之，導官軍復建陽、浦城等縣，以功授同知建寧路事。亡何，賊圍福州，君用率兵往援，大敗賊眾。廉訪僉事郭興祖使權同知副都元帥，遂引兵逾北嶺，至連江，阻水而陣。君用曰：「今日不盡殺賊，吾不復生還矣？」乃率壯北士六十人，徒涉，賊稍潰。既而複合，君用大呼轉戰，中槍死。事聞。贈懷遠大將軍、浙東道宣慰司同知副元帥、輕車都尉、穎州郡侯，諡忠毅。 
　　卜理牙敦，北庭人，累官至山南廉訪使，治中興。至正十二年，寇犯中興，卜理牙敦以兵與抗，射賊多死，賊稍退。明日，復擁眾來襲東門，卜里牙敦兵潰被執，不屈而死。 
　　又明日，賊復來攻，前中興判官上都統兵出擊之。既而東門失守，上都倉黃反斗，力屈，賊執之，使降。上都大罵，賊怒，刳其腹而死。 
　　潮海，札剌台氏。由國子生入官為靖安縣達魯花赤。至正十二年，蘄、黃賊起，潮海與縣尹黃紹，同集義兵，為御賊計。未幾，賊數萬，由武寧來寇，紹赴行省求援。潮海獨率眾與戰於象湖，大破之。乃起進士胡斗元、塗淵、舒慶元、甘棠等共城守，而以勇士黃云為前鋒。自二月至於八月，戰屢捷，擒賊將洪元帥。賊黨益盛，雲戰死，潮海遂被圍，尋被賊所執殺於富州。 
　　子民安圖，襲父職為本縣達魯花赤。十三年，帥眾敗賊，復縣治。十四的，賊復至，民安圖戰敗，賊執而剮之。 
　　紹，字仲先，臨川人。至正八年，進士，以求援出靖安，遇官軍，護紹得入龍興。而龍興亦被圍。其後圍解，紹乃與民安圖招諭叛黨，過建昌之高坪，遇賊，紹正衣冠，怒罵，為賊所害。 
　　斗元，字元浩，靖安人。至正十年，領江西鄉薦第一，下第，署鰲溪書院山長，賊至靖安，掠斗元鄉里，斗元以鄉兵擊敗之。與潮海共圖戰守。及被執，賊脅之使降，斗元罵不屈。乃以土埋其腰，不死。又縛置暗室，斗元仆牆以出，遁入深山，忿恚而卒。 
　　黃雲，撫州人，寓靖安。以勇捷稱。每接戰，猶以身當敵，嘗為數十人所圍。即奮身躍出。至是，身中數十槍，噴血罵賊死。 
　　魏中立，字伯時，濟南人。由國子伴讀，歷官至陝西行台御史中丞，遷守饒州。賊既陷湖廣，分攻州郡，官軍多疲懦不能拒。所在無賴子，多乘間竊發，不旬日，眾輒數萬，皆短衣草履，齒木為杷，削竹為槍，截緋帛為巾襦，彌野皆赤。中立率壯丁，分塞險要，戒守備。俄而賊至，達魯花赤馬來出戰，不能發一矢。中立以義兵擊卻之。已而賊複合，遂為所執，以紅衣被其身。中立叱之，須髯盡張。賊執歸蘄水，欲屈其從己。中立大罵不已，遂被害。 
　　未幾，賊又犯信州，信州總管於大本以士兵備御，賊入，執大本至蘄水。徐壽輝釋其縛，畀偽印一紐，且命以官。大本投印於地。痛詈之。遇害。大本字德中，密州人，由儒學教諭入官。 
　　章善，字立賢，吉安龍泉人。性耿介，尚氣節。攝龍泉令完者帖木兒嘗授學於善。至正十二年，盜賊蜂起，善說完者帖木兒籍民兵，修城，為固守計。明年，賊攻圍日蹙，城中糧盡，至取草根木皮食之，猶堅守不下。一日，山水暴至，完者帖木兒挈妻子乘小舸夜循。比旦，城陷，善父士璧年八十餘，自投北江，其妻李氏與子婦相挽赴井死，善亦投江而死。
