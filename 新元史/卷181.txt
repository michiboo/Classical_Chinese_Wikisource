
史弼  高興  亦黑迷失
史弼，字君佐，一名塔剌渾，蠡州博野人。曾祖彬，有膽勇，木華黎兵南下，蠡州閉城自守，彬率鄉人數百家詣營門請降，木華黎書帛爲符，遣還。既而城破，獨彬與同降者得免。
弼長通國語，膂力絕人，能挽強弓，里門有石獅重四百斤，弼舉之，置數步外。潼關守將王彥弼奇其材，妻以女，又薦於左丞相耶律鑄。弼從鑄至北京，近侍火里台見弼所挽弓，以名聞世祖。召之，試以射，連發中的，令給事左右，賜馬五匹。
中統末，授金符、管軍總管。從劉整伐宋，攻襄、樊。出挑戰，射殺二人，因橫刀大呼曰：「我史奉禦也！」宋兵卻退。至元十年，諸將分十三道圍樊城，弼攻東北隅，凡十四晝夜，破之，殺其將牛都統。襄陽降，上其功，賜銀及衣錦、金鞍、進懷遠大將軍、副萬戶。十一年，從丞相伯顔東下，攻沙洋堡，飛矢中臂，城拔，血濡襟袖，事聞，賜金虎符。軍至陽羅堡，伯顔誓衆曰：「先登南岸者爲上功。」史格一軍先渡，爲宋將程鵬飛所敗。弼率所部繼進，鵬飛敗走，擒其將高邦顯等。大軍登南岸，論弼功第一，擢定遠大將軍。鄂州平，進至大孤山，大風，伯顔命弼禱於山神，風立止。
大兵駐瓜州，阿塔海言：「揚子橋乃揚州出入之道，宜立柵，選驍將守之。」伯顔授弼三千人立木柵，據其地。弼遽以數十騎抵揚州城，或止之曰：「宋將薑才倔強，未可易也。」弼曰：「吾柵揚子橋，據其所必爭之地，才乘未固，必來攻我，則我之利也。」才果以萬衆，乘夜來攻，人挾束薪填塹。弼戒軍士無嘩，俟其至，發檑木、炮石擊之，殺千餘人，才乃退。弼出兵追之。會相威、阿朮兵繼至，大戰，才敗走，擒其將張都統。
十三年六月，才復以兵夜至，弼三戰三勝。天明，才見弼兵少，進圍弼，弼復奮擊之，騎士二人挾火槍剌弼，弼揮刀禦之皆左右仆。」及出圍，追者尚數百騎，弼殿後，敵不敢近，才奔泰州。及守將朱煥以揚州降，使麥朮受其降於南門外，而弼從數騎由保城入揚州，出南門與之會，以示不疑。授昭勇大將軍、揚州諸路總管府達魯花赤，兼萬戶。冬，遷黃州等路宣慰使。
十五年，入朝，遷中奉大夫、江淮行中書省參知政事，行黃州等路宣慰使。盜起淮西據司空山，弼討平之。十七年，南康都昌盜起，弼戮其黨與數十人，宥其脅從者。江州宣課司稅及米，米商不至，民皆罷市，弼立蠲之。十九年，改浙西宣慰使。二十一年，黃華反建寧，春復霖雨，米價湧貴，弼發米十萬石，平價糶之，而後聞於行省，省臣欲增其價，弼曰：「吾不可失信寧輟吾俸以足之。」省臣不能奪，益出十萬石，民得不饑。改淮東宣慰使，弼凡三蒞揚州，民刻石頌之，號《三至碑》。遷僉書沿江行樞密院事，鎮建康。
二十六年，平臺州盜楊鎮龍，拜尚書左丞，行淮東宣慰使。冬，入朝。時世祖欲征爪哇，謂弼曰：「諸臣爲吾腹心者少，欲以爪哇事付汝。」對曰：「陛下命臣，臣何敢自愛！」二十七年，遙授尚書省左丞，行浙東宣慰使，平處州盜。
二十九年，拜榮祿大夫、福建等處行中書省平章政事，率諸將征爪哇，以亦黑迷失、高興副之。付金符百五十、幣帛各二百匹，以待有功。十二月，弼以五千人發泉州，風急，舟掀簸，士卒皆數日不能食。過七洲洋、萬里石塘，曆交趾、占城界，明年正月，至東董西董山、牛崎嶼，入混沌大洋橄攬嶼，假裡馬答、勾闌等山，伐木造小舟以入。時爪哇與領國葛郎構怨，爪哇酋哈只葛達那加剌，已爲葛郎酋哈史葛當所殺，其婿土罕必闍耶攻哈只葛當，	不勝，退保麻喏八歇，聞弼等至，遣使以其國山川、戶口及葛郎國地圖迎降，求救。弼與諸將進擊葛郎兵，大破之，哈只葛當走歸國。高興言：「爪哇雖降，倘中變，與葛郎合，則孤軍懸絕事不可測。」弼遂分兵三道，與興及亦黑迷失各將一道，攻葛郎。至答哈城，葛郎兵十餘萬迎敵，自旦至午，葛郎兵敗，入城自守，遂圍之。哈只葛當出降，並取其妻子官屬以歸。
土罕必闍耶乞歸易降表，及所藏珍寶入朝，弼與亦黑迷失許之，遣萬戶擔只不丁、甘州不花，以兵二百人護之歸國。土罕必闍耶於道殺二人以叛，乘軍還，夾路攘奪。弼自斷後，且戰且行三百里，得登舟，曆六十八日夜，達泉州，士卒死者三千餘人。有司數其俘獲金寶香布等，直五十餘萬，又以沒理國所上金字表，及金銀犀象等物進。朝廷以弼亡失多，杖十七，沒家資三之一。
元貞元年，月兒魯那延奏：「弼等以五千人渡海二十五萬里，入近代未嘗至之國俘其酋及諭降傍近小國，宜加矜憐。」遂詔以所籍還之。至大三年，起同知樞密院事，出爲江西等處行中書省右丞。延祐五年，擢中書平章政事，加銀青榮祿大夫，封鄂國公。卒，年八十六。
高興，字功起，蔡州人。少慷慨，多大節。力挽二石弓。嘗獵南陽山中，遇虎，衆驚走，興神色自若，發一矢斃之。至元十一年冬，挾八騎詣州，謁宋制置陳奕。奕使隸麾下，且奇興相貌，以甥女妻之。
十二年，丞相伯顔伐宋至黃州，從奕出降，伯顔承制授興千戶。從破瑞昌之烏石堡、張家寨，進拔南陵。行省上其功，世祖命興專將一軍，常爲先鋒。宋張濡殺使者嚴忠范等於獨松關，伯顔使興問罪。師次溧陽，再戰，斬其將吳、李、杜三總管，擒裨將祝亮等四十二人，遂破溧陽，斬首七千級，授金符，爲管軍總管。從攻銀墅，拔建平，由間道奪獨松關，進至武康，獲張濡。
十三年春，宋降，伯顔北還，留興以兵取郡縣之未下者，降建德宋方回、婺州守劉怡。衢、婺二州已降復叛，章淯自爲婺守，興以五千人討之。七戰，至破溪，相持四十餘日。興兵少，力戰，潰圍出，至建德，與援兵合。進戰蘭溪，斬首三千級，復取婺州，擒章猶斬之。又戰衢州城下，斬首五百級，連戰赤山、陳家山園、江山縣，斬首三千級，虜五百人，獻魏福興等七人於行省，餘盡戮之，衢州平。追宋嗣秀王與擇入閩，與擇據橋，陣水南，興率奇兵奪橋進戰。殺其觀察使李世達，擒與擇父子及裨將二，獲印五、馬五百匹。下興化，降宋參知政事陳文龍、制置邱德傳等百四十人，獲海舶七千餘艘。遷鎮國上將軍、管軍萬戶。
十四年春，還鎮婺州，佩元降虎符，充招討使。東陽、玉山群盜張念九、強和尚等殺宣慰使陳佑於新昌，興捕斬之。復從都元帥忙古台平福、建、漳三州，破敏陽寨，屠福成寨。十五年夏，詔忙古台立行省於福建，興立行都元帥府於建寧以鎮之。政和人黃華，邵武人高日新、高從周聚衆叛，皆討降之，以招討使行右副都元帥。
十六年秋，入朝，侍燕大明殿，悉獻江南所得珍寶，世祖曰：「卿何不少留以自奉！」對曰：「臣素貧賤，今幸富貴，皆陛下所賜，豈敢隱盜賊之物！」帝悅曰：「直臣也。」興奏：「臣部五千人冒死百戰，乞官之。」帝命興定其差等，頒爵賞。遷興浙東道宣慰使，賜西錦服、金線鞍轡。
十七年，漳州盜數萬據高安寨，官軍討之二年不能下。詔以興爲福建等處征蠻右副都元帥，與完者都等討之。直抵其壁，賊乘高瞰下。興命人挾束薪自蔽，至山半，棄薪而退，如是六日，誘其矢石盡，乃燃薪焚其柵，遂平之。十八年，盜陳吊眼聚衆十萬，連五十餘寨，扼險自固。興攻破其十五寨，吊眼走保千壁嶺。興上至山半，誘與語，掣其手下斬之，州境悉平。
十九年，入朝，賜銀五百兩、鈔二千五百貫及錦衣、鞍轡、弓矢。改浙西道宣慰使。降人黃華復叛，有衆十萬興與戰於鉛山，獲八千人。華攻建寧，興疾趨，與福建軍合，華走江山洞。追至赤岩，華敗走，赴火死。二十一年，改淮東道宣慰使。二十三年，拜江淮行中書省參知政事。平婺州盜施再十。改浙東道宣慰使。
二十四年，尚書省立，拜行尚書省參知政事，捕斬盜首柳分司於婺州。丁母憂。詔起復，討處州盜詹老鷂、溫州盜林雄。興潛由青田搗其巢穴，戰葉山，擒老鷂及雄，斬於溫州市。又奉省檄平徽州盜汪千十等。二十八年，罷福建行省，以參知政事行福建宣慰使，諭漳州盜毆狗降之。召入朝，拜江西行省左丞。
二十九年，復立福建行省，拜右丞。爪哇黥使者孟祺，詔興爲平章政事，與史弼、亦黑迷失討之，賜玉帶、錦衣、甲冑、弓矢、大都良田千畝。三十年春，浮海抵爪哇。亦黑迷失將水軍，興將步軍，會八節澗，爪哇酋婿土罕必闍耶降。進攻葛郎國，降其酋哈只葛當。又諭降諸小國。哈只葛當子昔剌八的、昔剌丹不合，遁入山谷，興獨帥千人深入，虜昔剌丹不合。還至答哈城，史弼、亦黑迷失已遣使護土罕必闍耶歸國，	具入貢禮。興深言其失計。土罕必闍耶果殺使者以叛，	合衆來攻，興等力戰卻之遂誅哈只葛當父子以歸。詔治縱爪哇者，弼與亦黑迷失皆獲罪，興獨以不預議，且功多，賜金五十兩。
成宗即位，復拜福建行省平章政事，賜玉帶，號拔都魯。大德三年，汀州總管府同知阿里，挾怨告興不法，召入對，盡得其誣狀，阿里論死。改江浙行省平章政事，賜海東青鶻，命其子伯顔入宿衛。四年，遣使賜海東白鶻、蒲萄酒、良藥。八年，授樞密副使。十年，進同知樞密院事，皆兼平章。改河南行省平章政事。
武宗即位，召見，拜左丞相，商議河南省事，賜以先朝禦服。興素與張瑄善，瑄父子坐法死，興歎息曰：「海軍無張、朱，陸軍無劉二拔都則吾死亦久矣。」哭之慟，至失明。皇慶二年秋九月，卒，年六十九。贈推忠效順佐理功臣、開府儀同三司、上柱國，追封梁國公，諡武定。元統三年，加封南陽王。
子六人：久住，泉州總管；長壽，同知建甯路總管府事；忙古台，襲萬戶；伯顔，同知建國路總管府事；完者都，辰州路總管；寶哥，治書侍禦史。
亦黑迷失，畏吾兒人。至元二年，入備宿衛。九年，奉世祖命使海外，入孛羅國。十一年，偕其國人，以珍寶奉表來朝，帝嘉之，賜金虎符。十二年，再使其國，與其國師以名藥來獻，賞賜甚厚。十四年，授兵部侍郎。
十八年，拜荊湖占城等處行中書參知政事，招諭占城。二十一年，召還，復命使海外僧迦剌國，觀佛缽舍利，賜以玉帶、衣服、鞍轡。二十二年，自海上還，以湖廣行省參知政事管領鎮南王府事，復賜玉帶。與行省右丞唆都征占城，亦黑迷失言於鎮南王，請屯兵大浪湖，觀釁而後動。王以聞，詔從之。竟全軍而歸。
二十四年，使馬八兒國，取佛缽舍利，浮海阻風，行一年乃至。得其良醫善藥，遂與其國人來貢方物，又以私錢購紫檀木殿材並獻之。嘗侍帝於浴室。問曰：「汝逾海者凡幾？」對曰：「臣四逾海矣。」帝憫其勞，又賜玉帶，改資德大夫，遙授江淮行尚書省左丞，行泉府太卿。
二十九年，召入朝，盡獻其所有珍異。時方議征爪哇，立福建行省，亦黑迷失與史弼、高興並爲平章政事。詔軍事付弼，海道事付亦黑迷失，仍諭之曰：「汝等至爪哇，當遣使來報。汝等留彼，其餘小國即當自服，可遣使招徠之。彼若納款，皆汝等之力也。」軍次占城，先遣郝成、劉淵諭降南巫里、速木都剌、不魯不都、八剌剌諸小國。
三十年，攻葛郎國，降其酋哈只葛當。又遣鄭珪招諭木由來諸小國，皆遣子弟來降。爪哇酋婿土罕必闍耶既降，歸國復叛。諸將議班來師，亦黑迷失欲如帝旨，先遣使入奏，弼不從，遂引兵還，以所俘及諸小國降人入見。帝罪其與弼縱土罕
必闍耶，沒家資三之一，杖十七。尋還其家資。以榮祿大夫、平章政事爲集賢院使，兼會同館事，告老家居。仁宗念其屢使絕域，詔封吳國公。卒。
史臣曰：「世祖不得志於安南，復討爪哇。海道懸絕，以五千之衆貿然深入，可謂行險僥倖，輕於一擲者矣。其喪師辱國，非諸將之罪也。」
