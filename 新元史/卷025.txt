
卷二十五·本紀第二十五　
　　○惠宗三
十一年春正月乙卯，有事於太廟。庚申，江浙行省左丞孛羅帖木兒以兵討方國珍。是月，清寧殿災。
二月，立湖南分元帥府於寶慶路。
三月庚戌，立山東分元帥府於登州。丙辰，廷試進士八十三人，賜朵列圖、文允中等及第、出身有差。壬戌，徵建寧處土彭斌為端本堂說書，不至。
夏四月壬午，賈魯為工部尚書、總治河防使，發民夫十五萬、兵二萬，開河合於故道，凡二百八十餘里。乙酉，有事於太廟。封河瀆神為靈源神祐宏濟王。改永順安撫司為宣撫司。丁酉，孟州地震。辛丑，師壁安撫司蠻酋田驢什用、盤順府蠻酋墨奴什用降。是月，罷沂州分元帥府。車駕幸上都。
　　五月己酉朔，日有食之。辛亥，穎州妖賊劉福通作亂，陷穎州。壬申，同知樞密院事禿赤以兵討劉福通。
六月，劉福通陷朱皋及羅山、上蔡等縣。字羅帖木兒討方國珍，兵敗，為國珍所執。
　　秋七月丙辰，廣西大水。命大司農卿達識帖睦邇、江浙行省參知政事樊執敬招諭方國珍。
　　八月丁丑朔，中興地震。戊寅，祭社稷。丙戌，蕭縣妖賊芝麻李等作亂，陷徐州。是月，車駕至自上都。羅田妖賊徐壽輝等作亂。
九月壬子，御史大夫也先帖木兒知樞密院事，與衛王寬徹合兵討河南妖賊。壬戌，廢高麗王迷思監朵兒只，以前王弟伯顏帖木兒襲高麗國王。是月，劉福通陷汝寧府及光、息二州。徐壽輝陷黃州路。
　　冬十月己卯，有事於太廟。癸未，知樞密院事老章以兵討河南妖賊。辛卯，中書參知政事鬆壽分省濟寧。
十一月丁巳，河功告成，召賈魯入朝，授集賢大學土，脫脫世襲答剌罕。是月，徐壽輝僭號天完國皇帝，建元治平。
十二月丙戌，治書侍御史烏古孫良楨為中書參知政事。辛丑，也先帖木兒覆上蔡縣，獲賊將韓咬兒，誅之。十二年春正月戊申，竹山賊孟海馬陷襄陽路總管柴肅死之。己酉，有事於太廟。庚戌，宣政院使月魯不花為中書平章政事。丙辰，徐壽輝遣其將丁普郎等陷漢陽。丁巳，陷興國府。己未，徐壽輝將鄒普勝陷武昌，威順正寬徹不花、湖廣行省平章政事和尚棄城走。刑部尚書阿魯以兵討山東妖賊。乙丑，徐壽輝將魯法興陷安陸府，知府醜驢及其妻侯氏死之。丙寅，以河平，大赦天下。辛未，徐壽輝陷沔陽府。推官俞述祖死之。壬申，陷中興路，山南道廉訪使卜禮牙敦敗績，死之。是月，逯魯曾為準東添設元帥，討徐州賊。四川行省平章政事月魯帖木兒為總兵官，與右丞長吉討興元、金州賊。知樞密院事月赤察機率兵馬指揮使寶童討徐州賊。
二月己亥朔，定遠人郭子興作亂，陷濠州​​。丁丑，集賢大學士賈魯為中書添設左丞。江北河南道廉訪使哈藍朵兒只為荊湖北道宣慰使都元帥，守襄陽。癸未，命諸王禿堅鎮揚州，寧王牙安沙鎮四川。乙酉，徐壽輝陷江州，總官李黼死之，遂陷南康路。丙戌徐壽輝陷岳州，遂分兵陷歸州。戊子，赦徐州賊。立安東、安豐分元帥府。辛丑，鄧州賊王權陷澧州，指揮使俺都刺哈蠻等復之。褒贈死事者宣徽使帖木兒等二十七人。壬寅，御史大夫納麟為江南行臺御史大夫，仍兼太尉。命諸王孛蘭奚與翰林學士承旨八剌守大名。是月，徐壽輝將歐普祥陷袁州。中書參知政事帖裡帖木兒分省濟寧。
三月丁未，徐壽輝將陶九陷瑞州。壬子，河南行省平章政事太不花復南陽府。癸丑，行納粟補官法。辛酉，諸王阿兒麻以兵討商州等處賊。鞏卜班知行樞密院事。甲子，徐壽輝將項普略陷饒州，遂陷徽州、信州，饒州知州魏中立、信州總管於大本俱死之。丁卯，江南行臺御史大夫帖木哥為甘肅行省平章政事。戊辰，詔依世相舊制，用南人為中書省、樞密院、御史臺官。江浙行省左丞相亦憐真班為江西行省左丞相，以兵討饒、信諸州賊。庚午，台州路達魯花赤泰不花與方國珍戰於黃巖之州港，死之。隴西地震百餘日，改走西為安定州，會州為會寧州。是月，徐壽輝寇南昌，平章政事道童等敗之。
閏三月甲戌朔，鍾離人朱元璋從郭子興於濠州。壬午，大理宣慰使答失八都魯為四川行省添設參知政事，與平章政事咬住討山南湖廣賊。乙酉，徐壽輝將陳普文陷吉安路，吉安人羅明遠起兵復之。立淮南江北行中書省，治揚州。壬辰，大都留守兀忽失為江浙行省添設右丞，以兵討饒、信賊。丁酉，湘廣行省參知政事鐵傑復岳州。戊戌，翰林學士承旨晃火兒不花、湖廣行省平章政事失列門並為準南江北行省平章政事，淮東元帥蠻子為右丞，燕南道廉訪使秦從德為左丞，陝西行臺侍御史答失禿、山北道廉訪使趙璉為參知政事。庚子，樞密副使悟良哈合為中書添設參知政事。是月，四川行省平章政事咬住復忠、萬、夔、雲陽等州。方國珍不肯降，江浙行省左丞左答納失裏以兵討之。也先帖木兒軍潰於沙河，以中書平章政事蠻子代之。召也先帖木兒還，仍為御史大夫。陝西行臺御史大夫朵爾直班、監察御史蒙古魯海牙、範文等劾其喪師辱國，不報。左遷朵爾直班為湖廣行省平章政事，蒙古魯海牙等為各路添設佐貳官。
　　夏四月癸朔，日有食之。臨川賊鄧忠陷建昌路。己酉，有事於太廟。甲寅，御史大夫搠思監為中書平章政事。丙辰，宜黃賊塗佑、建寧賊應必達陷邵武路，總管吳按攤不花討斬之。建寧賊復陷福寧州，知州王伯顏死之。辛酉翰林學士承旨渾都海牙為中書平章政事，四川行省參知政事桑哥失理復渠川。辛未，荊門州知州聶炳復荊門州。是月，車駕幸上都。四川行省平章政事咬住復歸州，與峽總管趙餘褫敗賊將李大業等，遂復峽州。畏兀兒亦都護月魯帖木兒、豫王阿剌忒納失裡等以兵討襄、鄧、南陽賊。
五月壬申朔，答失八都魯復襄陽。戊寅，台州人陳子由等率民兵夾攻方國珍，命行臺御史大夫納麟給以宣敕。己卯，咬住復中興路。安置瀛國公子和尚趙完普於沙州，禁與人交通。癸未，建昌人戴良以民兵復建昌路。是月，答失八都魯敗賊於襄陽。
六月己丑，遙授紹慶路宣慰使楊延禮不花湖廣行省左丞。丙申，周伯顏陷道州。
　　秋七月丁丑，有事於太廟。庚辰，項普略陷杭州路，參知政事樊執敬死之。濟寧路總管董摶霄復杭州，遂復徽州。辛己，通政院使答兒麻失理、樞密副使禿堅不花以兵討徐州賊。己丑，周伯顏陷寶慶路。庚寅，右丞相脫脫請親討徐州賊，許之。辛卯，脫脫為行樞密院使。丁酉，杜秉彝為中書添設參知政事。湖南副元帥小雲失海牙、總管兀顏思忠以兵復寶慶路。是月，徐壽輝將王善陷福安、福寧等縣。
八月癸卯，方國珍寇台州，浙東元帥也忒迷失、福建元帥黑的兒敗之。甲辰，同知樞密院事哈麻為中書添設右丞。己酉，知樞密院事咬咬、中書平章政事搠思監、也可札魯忽赤福壽並從脫脫討賊。壬子，札撒溫孫為河南行省右丞，偰哲篤為淮南行省左丞。丙辰，禿思迷失為淮南行省平章政事。丁卯，詔脫脫以答剌罕、中書右丞相分省於外，節制各處軍馬，聽便宜從事。是月，車駕至自上都。徐壽輝將俞君正復陷荊門州，知州聶炳死之。其別將黨仲達復陷岳州。
九月乙亥，俞君正復陷中興路，判官上都死之。咬住與俞君正戰於樓臺，敗績。丁丑，只興人範中率民兵復中興路。乙酉，脫脫至徐州。丁亥，命知行樞密院事阿剌吉從脫脫討賊。辛卯，脫脫復徐州，李二伏誅，其黨彭大、趙君用奔濠州。庚子，脫脫加太師，振旅還京師。
　　冬十月丁未，有事於太廟。甲寅，知樞密院事阿乞剌為太尉、淮南行省平章政事。乙丑，霍山崩。
十一月辛未，江浙行省平章政事慶章以兵討常州賊。癸未，江浙行省右丞帖裡帖木兒以兵討方國珍。
十二月辛亥，詔以杭、湖、常、信、廣德諸路皆克復，赦詿誤者，蠲其夏稅、秋糧，命有司撫卹之。辛酉，卜顏不花、阿兒灰復潭、嶽等州。
　　是年，海運不通。立都水庸田司於汴梁路。十三年春正月庚午朔，中書添設左丞哈麻為中書右丞，中書添設參知政事悟良臺為添設右丞，烏古孫良楨為中書左丞。壬申，陝西行省平章政事卜答失裏為總兵官。癸酉，有事於太廟。乙亥，中書右丞禿禿以兵討商州賊。丙子，方國珍降。庚辰，杜秉彝為中書參知政事。庚寅，知樞密院事老章復襄陽及唐州。
　　二月丁未，祭先農。
　　三月己卯，命脫脫以太師開府。是月，命帖裏木兒、左答納失裡同招諭方國珍。
夏四月庚子，甘肅行省平章政事鎖南班為永昌路宣慰使，以兵討叛蠻愚魯罷等，仍給平章政事俸。乙巳，有事於太廟。是月，車駕幸上都。
五月辛未，江西行省左丞相亦憐真班、江浙行省右丞老老，元帥韓邦彥、哈迷同復饒州，蘄黃賊皆奔潰。癸酉，太尉阿剌吉為嶺北行省左丞相。封知行樞密院使柏家奴為武國公，同諸王孛羅帖木兒討賊。壬午，中書右丞賈魯卒於軍中。乙未，泰州人張士誠作亂，陷泰州興化縣，遂陷高郵，知府李齊死之。士誠僭號大周國誠王，建元天祜。
　　六月丙申朔，置詹事院。丁酉，立皇子愛猷識理達臘為皇太子，告祀天地、宗廟。右丞相脫脫兼太子詹事。庚子，知樞密院事失剌拔都、平章政事答失八都魯同復安陸府。甲辰，以立皇太子，大赦。己酉，高昌王月魯帖木兒卒於軍中。辛亥，諸王完者都及張士誠戰於泰州，死之。諸王八禿及劉福通戰於毫州，死之。
　　秋七月丁卯，有事於太廟。壬申，湖廣行省參知政事阿魯輝復武昌及漢陽府。壬辰，諸王只兒哈忽卒於軍中。
　　九月乙丑朔，日有食之。乙亥，廣平王咬咬坐討賊無功，削其王爵，降為河南行省平章政事。壬辰，南臺御史大夫納麟致仕，仍為太尉。丁酉，有事於太廟。
冬十月丁未，廣西元帥甄崇福復道州，周伯顏伏誅。庚戌，授方國珍徽州路治中，國珍不受命。立水軍都萬戶府於崑山州。是月，江浙行省平章政事卜顏帖木兒等討徐壽輝於蘄水，大敗之，壽輝遁，獲其偽官四百餘人。
十一月丁亥，江西行省右丞火你赤復富州、臨江府，遂復瑞州。
十二月癸丑，西安王阿剌忒納失進封豫王，封其弟答兒麻為西安王，鎮崇吉兒之地。陝西行省平章政事李羅等復均、房諸州。彭大子早住僭稱魯淮王，趙君用僭稱本義正。
　　是歲，自六月不雨，至於八月。十四年春正月辛未，有事於太廟。丙戌，宣政院使答兒麻監藏遙授陝西行省平章政事，整治西番。是月，答失大都魯復峽州。
　　二月戊戌，祭社稷。己未，湖廣行省平章政事苟兒為準甫行省平章政事，以兵討張士誠。是月，呂思誠為湖廣行省左丞。湖廣行省右丞伯顏普化、江南行臺御史中丞蠻子海牙等會湖廣行省平章政事也先帖木兒討沿江賊。立鎮江水軍萬戶府，江浙行省右丞佛家閭領之。
　　三月癸亥朔，日有食之。己巳，廷試進士六十二人，賜薛朝晤、牛繼誌等及第、出身有差。甲戌，諸王速哥帖木兒以兵討宿州成。丙子，劉福通陷穎州。是月，答失八都魯為四川行省平章政事，兼知行樞密院事，總荊襄各路軍馬從宜調遣。
夏四月癸巳朔，介休縣地定、水湧。是月，車駕幸上都。江西、湖廣大饑。江浙行省參知政事阿兒溫沙為行省右丞，浙東宣慰使恩寧普為行省參知政事，以兵討方國珍。
五月，安豐賊圍廬州，湖廣行省參知政事阿兒灰為行省右丞，以兵援廬州。命荊王答兒麻失理鎮河西，討西番賊。郭子興將朱元璋陷全權縣。
　　六月辛卯朔，張土誠寇揚州。丙申，達識帖睦邇敗績於揚州，諸軍皆潰。詔佛家閭會達識帖睦邇復進兵。己酉，趙君用、彭早住陷盱眙縣。庚戌，陷泗州。
秋七月壬申，刑部尚書阿魯募兵於汝寧州，討泗州賊。
　　八月，車駕至自上都。江西行省左丞相亦憐真班卒。
九月庚申，湖廣行省左丞呂思誠為中書右丞。辛酉，知樞密院事月赤察兒為平章政事。詔脫脫以太師、中書右丞相，總制諸王、諸行省、各翼軍，討張士誠。甲子，封高麗國王脫脫不花為沈王。將作院使臧卜為中書參知政事。
　　冬十月甲午，有事於太廟。戊戌，答失八都魯、太不花等會討安豐賊。
十一月丙寅，敕中書省、樞密院、御史臺，凡奏事先啟皇太子。辛未，脫脫大敗張士誠於高郵。乙酉，脫脫分兵復六合縣。是月，答失八都魯復鄭、均、許三州。
十二月丙申，中書平章政事定住為左丞相，宣政院使哈麻、永昌宣慰使鎖南班為中書平章政事。御史大夫也先帖木兒罷，宣徽使汪家奴為御史大夫。丁酉，削太師、右丞相脫脫官爵，安嚴淮安路，其弟也先帖木兒安置寧夏路。河南行省平章政事太不花為行省左丞相，中書平章政事月闊察兒加太尉，集賢大學士雪雪知樞密院事，同領諸路徵進軍馬。戊戌，中政院使桑哥失裏為中書添設右丞。庚子，冀國公禿魯加太尉。己酉，紹興路地震。是月，命威順正寬徹不花仍鎮湖廣。甘肅行省右丞嵬的以兵討西蕃城。徭賊寇衡州，萬戶許脫因死之。京師大饑，有父子相食者。十五年春正月戊午，宣徽使黑廝為中書平章政事，河南行省左丞許有壬為集賢大學士，遼陽行省左丞奇伯顏不花為行省平章政事。癸亥，有事於太廟。甲子，諸王禿堅帖木兒卒於軍中。丁丑，徐壽輝將倪文俊復陷沔陽府。威順正寬徹不花子報恩奴及倪文俊戰於漢川，死之，寬徹不花奔陝西。是月，安置脫脫於亦集乃路。郭子興陷和州。
閏月壬寅，調右衛軍人屯田京畿，以本管萬戶督其勤惰。
二月己未，劉福通立韓林兒為皇帝，僭號宋，又稱小明王，建元龍鳳。戊辰，太傅、御史大夫汪家奴為中書右丞相，平於政事定住為左丞相。庚午河南行省平章政事咬咬為遼陽行省左丞相。壬申，立淮東等處宣慰使司都元帥府。丙子，達識帖睦邇為中書平章政事。是月，以刑部尚書董銓等與江西行省平章政事火你赤專任征討，先降曲赦，諭以禍福，如執迷不悛，剋日進兵。
　　三月癸巳，徐壽輝陷襄陽路。甲午，汪家奴攝太尉，持節授皇太子玉冊，錫冕服九旒，謁太廟。辛丑，改竄脫脫於雲南鎮西路，籍其家。是月，中書右丞相汪家奴罷。
夏四月乙丑，中書右丞臧卜、左丞烏古孫良楨分省彰德路。癸酉，中書左丞相定住為右丞相，平章政事哈麻為左丞相，太子詹事桑可失裏為中書平章政事，雪雪為御史大夫。丁丑，知樞密院事眾家奴加太傅。是後，車駕幸上都。遣翰林待制烏馬兒、集賢待制孫撝招諭張士誠，為士誠所殺。寧國路山崩。
五月壬辰，答失八都魯復襄陽路。削河南行省左丞相大不花官爵，仍命從答失八都各徵進。壬寅，蠻子海牙與朱元璋戰於峪溪口，敗績。庚戌，倪文俊陷中興路。都元帥朵兒只班死之。是月，命淮南行省平章政事咬住、淮東道廉訪使王也先迭兒招諭張士誠。
六月癸酉，四川行省平章政事答失八都各為河南行省平章政事。乙亥，諸王倒吾卒於軍中。己卯，陝西行省平章政事禿禿加號答刺罕。丁亥，遣將作院判官烏馬兒等招諭朱元璋，章佩監丞普顏帖木兒等招諭倪文俊。是月，朱元璋陷太平路，總管靳義死之，其另將徐達陷溧水州。國王朵兒只卒於軍中。
　　秋七月辛卯，有事於太廟。壬辰，朱元璋攻集慶路。壬寅，倪文俊復陷武昌、漢陽等路。
八月戊辰，中書平章政事達識帖睦邇為江浙行省左丞相，便宜行事。甲戌，大宗王府札魯忽赤迭裡迷失為甘肅行省平章政事。雲南蠻死可伐降，置平緬軍民宣撫司。四種蠻酋向思勝降，改安定州為軍民安撫司。是月，車駕至自上部。淮南行省左丞相太平統諸軍討淮南賊。蘄黃賊陷宣州，致仕禮部尚書汪澤民死之。
九月癸未，知嶺北行樞密院​​事紐的該為中書平章政事。戊戌，朱元璋將郭天敘等攻集慶路，敗死。己亥，倪文俊圍岳州。是月，移脫脫於阿輕乞之地。
冬十月丁已，立淮南行樞密院於揚州。甲子，命中書左丞斡欒、前中書右丞呂思誠議親祀郊廟典禮。中書右丞拜住為平章政事。丙子，以郊祀，命皇太子告祀太廟。己卯，翰林學士丞旨慶童為準南行省平章政事。
十一月壬辰，有事於南郊，皇太子為亞獻，攝太尉右丞相走住為終獻。甲午，太不花為湖廣行省左丞相，討湖廣賊，還所奪河南行省左丞相宣命。戊申，右丞相定住以太保致仕。庚戌，徐壽輝陷饒州路。辛亥，高麗王伯顏帖木兒賜號親仁輔義宣忠奉國彰惠靖遠功臣。河南賊陷懷慶路。是月，答失八都魯敗劉福通於夾河。
十二月丁巳，中書參知政事月倫失不花、陳敬伯分省彰德。己未，哈麻矯詔殺脫脫於阿輕乞之地。乙亥，下罪已詔，大赦。是月，答失八都魯敗劉福通於太康，遂圍毫州。韓林兒奔安豐。立興元路宣慰使司都元帥府於興元路。中書平章政事拜住分省濟寧。十六年春正月壬午，改福建宣慰使司都元帥府為福建行中書省。戊子，有事於太廟。乙巳，遼陽行省左丞相咬咬為太子詹事，翰林學士丞旨朵列帖木兒同知詹事院事。戊申，雲南蠻酋阿蘆來獻方物。庚戌，左丞相哈麻有罪免。辛亥，御史大夫雪雪有罪免。復以定住為右丞相，搠思監為御史大夫。是月，倪文俊迎徐壽輝，建偽都於漢陽。
　　二月壬子朔，張士誠陷平江路。甲寅，右丞相定住仍兼太保，總裁中書一切機務。丙辰，安置哈麻於惠州，雪雪於肇州，尋皆杖殺之。甲戌，封蠻蠻為靖安王。丙子，蠻子海牙及朱元璋戰於採石，敗績。己卯，遣集賢直學十楊俊民致祭曲阜孔廟。是月，張士誠據平江，遂陷松江、常州諸路。
　　三月壬午，徐壽輝寇襄陽。庚寅，朱元璋陷集慶路。行臺御史大夫福壽、行省平章政事阿魯灰、參知政事百家奴、治書侍御史賀方、達魯花赤達尼達思俱死之。丙申，倪文俊陷常德路。丁酉，朱元璋將徐達等陷鎮江路，平章政事定定、守將段武俱死之。立行樞密院於杭州，行省左丞相達識帖睦邇兼知行樞密院事，節制諸軍，許以便宜從事。戊申，方國珍復降，授海道運糧萬戶。
夏四月辛亥，搠思監為中書左丞相。壬子，張士誠陷湖州。癸丑，朱元璋陷金壇縣。丙辰，資政院使普化為御史大夫。庚申，河南行省左丞卜蘭奚為湖廣行省平章政事。丁卯，陝西行臺御史大夫朵朵為陝西行省左丞相。大司農咬咬為遼陽行省左丞相。知樞密院事實理門分院濟寧。是月，車駕幸上都。
　　五月丙申，倪文俊陷澧州路。
六月乙卯，朱元璋將鄧愈等陷廣德路。
秋七月己卯朔，朱元璋稱吳國公，總江南行中書省事。遣中書省斷事官撒迪罕諭高麗國王發兵討賊。是月，張士誠遣其弟士德陷杭州，行省平章政事左答納失裡死之。未幾，苗軍元帥楊完者、萬戶普賢奴與士德戰，大敗之，遂復杭州。
八月丙​​辰，奉元路判官王淵以義兵復商州。庚午，倪文俊陷衡州路，都元帥甄崇福死之。甲戌，彗星見於張。是月，車駕至自上都。河決山東，大水。
九月庚戌，汝穎賊李武等陷潼關，參知政事述律傑死之。壬午，豫王阿剌忒納夫裏、同知樞密院事定住以兵復潼關。丙申，潼關再陷，阿刺忒納夫裏又克之。戊戌，賊陷陝州及虢州。太尉納麟復為江南行臺御史大夫，遷行臺於紹興路。是月，兵部尚書察罕帖木兒復陝、虢二州。
冬十月丁未朔，星墮於大名路，化為石如狗頭。是月，中書右丞呂思誠罷為大司農卿。乙丑，趙君用陷淮安路，廉訪使褚不花死之，鎮南王孛羅不花被執，不屈，與其妻俱赴水死。是月，太尉也先帖木兒罷。
　　十一月，置分樞密院於沂州。劉福通略山東、河北，京師大震。
十二月庚申，達識帖睦邇大破劉福通於太康。倪文俊陷岳州路，威順王子歹帖木兒死之。湖廣行省參知政事也​​先帖木兒、左江義兵萬戶王祖勝，合兵復衡州。十七年香正月丙子朔，日有食之。伯顏禿古思為大司徙。
二月癸丑，以河南諸軍屢捷，赦天下。戊辰，知樞密院事脫歡復邳州。壬申，毫州賊毛貴陷膠州，知樞密院事脫歡死之。甲戌，倪文俊陷陝州。是月，李武、崔德陷商州。察罕帖木兒與李思齊援陝西，以察罕帖木兒為陝西行省左丞，李思齊為四川行省左丞。
三月乙亥，義兵萬戶賽甫丁、阿迷裏丁據泉州叛。庚辰，毛貴陷萊州，山東宣慰副使釋加納死之。甲午，毛貴陷益都路，前海南海北道宣慰使王英死之。丁酉，毛貴陷濱州。戊戌，中書平章政事帖裡帖木兒為御史大夫，悟良哈臺、斡欒並為中書平章政事。是後，詔河南行省左丞相答失八都魯至京師，加開府儀同三司、太尉，改四川行省右丞相。
　　夏四月乙卯，毛貴陷莒州。辛酉，咬咬為甘肅行省左丞相。丁卯，朱元璋將徐達陷寧國路，百戶張文貴死之。是月，車駕幸上都。封江西行省平章政事火你赤為營國公。
五月戊寅，平章政事赤老溫、帖木兒復武安州等三十餘城。壬午，池州路總管陶起祖叛降於朱元璋。丙申，搠思監為右丞相，太平為左丞相，詔天下。免今歲糧稅之半。
六月甲辰朔，實理門為中書右丞，分省濟寧。己未，帖裡帖木兒、老的沙並為御史大夫。庚申，朱元璋將趙繼祖陷江陰州。是後，劉福通分其兵為三道：關先生、破頭潘、馮長舅、沙劉二、王士誠寇山西，白不信、大刀敖、李喜喜寇陝西，毛貴寇山東，聲勢大振。
秋七月庚辰，朱元璋將胡大海陷徽州路，建德路萬戶吳訥死之。戊子，李稷為御史中丞。丙申，胡大海陷休寧縣，行省參知政事楊完者敗績。己丑，黃河義兵萬戶田豐叛，陷濟寧路，義兵萬戶孟本周敗之，遂復濟寧。甲午，御史中丞完者帖木兒為中書右丞，河南道廉訪使俺普為中書參知政事。是月，立四方獻言詳定使司。歸德府知府林茂、萬戶時公權叛，降於劉福通。
八月癸丑，劉福通陷大名路，遂陷衛輝路。乙丑，陝西行臺御史中丞伯嘉訥為陝西行省平章政事；淮南行省參知政事餘闕為準南行省左丞，參知政事楊完者為右丞，方國珍為江浙行省參知政事。是月，車駕至自上都。知樞密院事紐的該以兵討山東賊。朱元璋將繆大亨陷揚州路。張士誠降，以士誠為太尉，其弟士德為準南行省平章政事。
九月癸酉，婺源州元帥汪同、祁門元帥馬國奕，俱叛降於胡大海。甲戌，江浙行省平章政事夏章亦叛降。丙子，老的沙為中書平章政事。戊戌，太不花復大名路。辛丑，詔中書右丞也先不花、御史中丞成遵宣撫形德、大名等路。是月，紐的該加太尉，統諸軍守東昌。徐壽輝將陳友諒殺倪文俊。
閏月丙午，右丞相搠思監、左丞相太平，並加開府儀同三司。乙丑，關先生、破頭潘等陷潞州。丙寅，進寇冀寧，察罕帖木兒敗之。
冬十月辛未朔，朱元璋將常遇春陷池州。戊寅，設分詹事院。是月，白不信、李喜喜等陷興元，遂寇鳳翔，察罕帖木兒、李思齊屢敗之，賊入四川。知樞密院事答裡麻失裡與賊戰於曹州，敗績，答裡麻失裡死之。靜江路山崩、地陷。
十一月壬寅，察罕帖木兒敗賊於壺關。戊午，河南行省平章政事答蘭為中書平章政事，御史中丞李獻為中書左丞，陝西行臺中丞卜顏帖木兒、樞密副使哈刺那海、司農少卿崔敬、侍御史陳敬伯皆為參知政事。己巳，參知政事八都麻失裏為中書右丞。
　　十二月丁酉，象山縣山崩。庚子，四川行省右丞相答失八都魯卒於軍中。
　　是歲，倪文俊將明玉珍入四川。義兵萬戶餘寶殺知樞密院事寶童，叛降於毛貴。河南大饑。
十八年春正月丙午，陳友諒陷安慶，淮南行省右丞餘闕及萬戶李宗可死之。乙卯，朱元璋將鄧愈陷婺源州。甲子，不蘭奚知樞密院事。丙寅，田豐陷東平路。丁卯，不蘭奚及毛貴戰於好百橋，敗績。是月，字羅帖木兒為河南行省平章政事，統其父答失八都魯原管軍馬。
二月己巳朔，中書右丞塔失帖木兒、左丞烏古孫良楨提調酉山民寨，分守要害。毛貴陷滄州。癸酉，毛貴陷濟南路，達魯花赤愛的死之。河南行省右丞董摶霄與毛貴兵戰於南皮之魏家莊，死之。辛巳，太不花為中書右丞相，討山東賊。壬午，田豐復陷濟寧路。甲申，陷輝州。丙戌，紐的該棄東昌走，復拜中書添設左丞相。丁亥，察罕帖木兒復涇州、平涼。戊子，田豐陷東昌路。辛卯，安童為中書參知政事。
三月己亥朔，右丞相搠思監加太保。庚子，毛貴陷般陽路。癸卯。王士誠陷晉寧路，總管杜賽因不花死之。甲辰，察罕帖木兒復晉寧路。己酉，李羅帖木兒復濮州。庚戌，毛貴陷薊州。征四方兵入衛京師​​。乙卯，毛貴寇漷州，樞密副使達國珍敗績於棗林，死之。同知樞密院事劉哈剌不花敗毛貴於柳林，貴走濟南。丙辰，朱元障將鄧愈陷建德路，參知政事不花待棄城走。丁巳，田豐陷益都路。
夏四月庚午，淮南行省右丞楊完者敗績於徽州。辛巳，暢完者攻建德路，復敗。壬午，田豐陷廣平路，詔元帥方脫脫復廣平。癸未，頒軍民事宜十一條。甲申，陳友諒陷龍興路，遣其將康泰寇邵武路。庚寅，翰林學士承旨蠻子為嶺北行省平章政事。甲午，陳友諒將王奉國陷瑞州路。是月，車駕幸上部。李思齊、張良弼殺同知宣慰司事拜帖木兒。
五月戊戌朔，察罕帖木兒復冀寧路。方國珍為江浙行省左丞，兼海道運糧萬戶。李思齊殺同金樞密院事郭擇善。庚子，察罕帖木兒為山西行省右丞，兼行臺侍御史、同知河南行樞密院事。壬寅，劉福通陷汴梁，迎偽主韓林兒都之。甲辰，太尉阿吉刺為甘肅行省左丞相，乙巳，察罕帖木兒部將關保敗於高平。庚戌，陳友諒陷吉安路。乙卯，削太不花官爵，安置益州。知行樞密院事悟良哈臺節制河北諸軍，河南行省平章政事周全節制河南諸軍。辛酉，陳友諒陷撫州路。
　　六月戊辰朔，日有食之。劉哈刺不花執太不花送京師，中道殺之。察罕帖木兒為陝西行省平章政事。庚辰，關先生、破頭潘陷遼州，遂陷晉寧路及汾州，晉寧人喬彝、王佐，汾州人國子助教張巖起，俱不屈死。是月，江南行臺御史大夫拜住哥殺紹興路達魯花赤邁裏古思。
秋七月丁酉朔，周全以懷慶路叛降於劉福通。丁未，不蘭奚復般陽路，未幾復陷。丙寅，完不花、脫脫木兒為中書平章政事。是月，京師大水。
八月乙丑，江浙同簽樞密院事員成叛降於朱元璋。庚辰，陳友諒陷建昌路。辛己，王士信以勝州叛降於毛貴。庚寅，老的沙為御史大夫。
　　九月丁酉朔，關先生等陷完州。壬寅，命中書參知政事慶章為江南行臺御史大夫。丙午，關先生等陷平定州。乙丑，陳友諒陷贛州，江南行省參知政事全普庵撒裏及總官哈海赤死之。
冬十月辛未，胡大海陷蘭溪州，執廉訪使趙秉中。壬午，右丞相搠思監為御史燕赤不花所劾，詔收其印綬。乙酉，御史答裡麻失裡等復劾之，不報。壬辰，關先生等陷大同路。
十一月乙未，普化木兒帖木兒為福建行省平章政事。癸卯，陳友諒陷汀州路。丁未，田豐陷順德路。
　　十二月乙丑朔，日有食之。癸酉，關先生等陷上都，焚宮闕。壬午，朱元璋攻婺州，行省參知政事石抹宜孫以兵來援，敗績。甲申，同僉樞密院事寧安、安慶都事李相以婺州叛降於朱元璋，浙東廉訪使楊惠、達魯花赤僧住​​死之。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

