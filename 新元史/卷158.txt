
商挺〈琥  琦〉  趙良弼  楊果  宋子貞  趙璧  張雄飛
商挺，字孟卿，曹州濟陰人，其先本殷氏，避宋諱改焉。父衡，金進士，秦藍總帥府經歷官，河潼失守，爲北軍所得，不屈死。挺年二十四，東平嚴實聘爲諸子師。實卒，其子忠濟辟爲經歷。
世祖在潛邸，聞其名，遣使征至鹽川。入對稱旨，挺因言，李璮城朐山，東平當饋米萬石，率十石致一石，且天久雨，路淖，車運後期罪至死，不若輸沂州，使璮衆取食，便。世祖從之。
陝西四川宣撫使楊惟中辟挺爲郎中，挺請減關中常賦之半，以蘇民困。又佐惟中誅大猾郭千戶，群吏畏服。明年，惟中罷，挺馳奏，關陝重地，非廉希憲不能鎮撫中外。遂以希憲爲宣撫使，擢挺爲副使。尋命兼轄懷孟，境內大治。
憲宗八年，宣撫司罷，挺還東平。會憲宗征蜀，世祖將趨鄂漢，次小濮，召挺問軍事，對曰：「蜀道險遠，萬乘豈易輕動。」世祖曰：「卿言正契吾心。」憲宗崩，世祖北還。道遣張文謙與挺計事。挺曰：「軍中當嚴符言，以防奸僞。」文謙還奏，世祖大悟曰：「非商孟卿，無人能見及此。」未幾，阿里不哥之使果至，乃執而斬之。世祖召挺至開平。挺與廉希憲密贊大計。
及即位，復以希憲爲陝西四川宣撫使，挺爲副使。時渾都海駐六盤山，以兵應阿里不哥。挺謂希廉曰：「爲六盤，有三策：悉銳而東，直搗京兆，上策也；聚兵六盤，觀而動，中策也；重裝北歸，以應和林下策也。」希憲曰：「彼將何從？」挺曰：「必出下策。」已而果然。乃與希憲定議，令八春、汪良臣等禦之。時阿藍答兒、渾都海等已至山丹，八春戰不利，賊陷涼州，犯甘州。良臣以兵來會，聽諸王合丹節制，大敗賊於甘州，阿藍答兒自殺，渾都海亦伏誅，關隴遂平。
中統三年，改宣撫司爲行中省，進希憲爲右丞相，挺爲僉行省事，復擢參知政事。初挺薦王文統可大用，璮反，文統與璮通謀。至是，興元判官費正寅訟挺爲文統黨，遂逮至上都。世祖召挺便殿。責之曰：「卿在關中，累著治效，而毀言日至，何也？且比年論王文統者甚衆，卿何無一言？」挺頓道謝曰：「臣在陝西三年，多過失，然功成歸己，事敗分咎於人，臣必不敢，請就戮。」會置四川行樞密院，姚樞薦挺，乃授挺行樞密院副使，佩虎符。
至元元年，召拜參知政事。二年，丞相恥律鑄行省河東，以挺副之。六年，同僉樞密院事，累遷樞密副使。挺定軍官品級，給軍吏四千人屯田，開墾三萬畝，收其獲以餉親軍。汰不勝軍者戶三萬，戶一丁者亦汰之，丁多業寡、業多丁寡者，許財力相資，合出一軍。著爲令。
九年，封皇子忙哥剌爲安西王，以挺爲王相，王曰：「關中事有不便者，可悉更張之」。挺進十策，曰：「睦親鄰，安人心，敬民時，備不虞，厚民生。一事權，清心源，謹自治，固根本，察下情。王爲置酒嘉納焉。十五年，王薨，王妃使挺請命於朝，以子阿難答嗣。世祖曰：「阿難答年少，未習祖宗之訓，卿姑行王相府事。」
十七年，運使郭琮、郎中郭叔雲誣陷王相趙炳，妃命囚炳於平涼獄，琮、叔雲毒殺之。世祖廷鞫其事，琮等皆伏誅。王府女奚徹徹，臨刑以曖昧語連挺及其子瓛。世祖怒，拘挺，而下瓛於獄。且謂炳子曰：「商孟卿，老書生，可與諸儒共讞其罪。吏部尚書青陽夢炎以議勳奏，世祖疑其朋黨。符寶郎董文忠曰：「夢炎素不知挺，臣以其推載之功語之。」世祖良久曰：「其事果何如？文忠對曰：「臣固聞之，殺炳之謀，挺不與也。」世祖默然。十八年春，詔藉挺家。是冬，始釋挺及瓛。二十年，復起爲樞密副使，俄以疾免。三十一年，炳子復訟父冤，挺坐系，百餘日乃釋。遂築室於都城南左山，自號左山老人。二十五年，卒。年八十。延祐初，贈推誠協謀代運功臣、太師、開府儀同三司、上柱國、魯國公，諡文定。
子五：琥、璘、瑭、瓛、琦。
琥，字台符。至元十四年，以姚樞、許衡存，拜江南行禦史台監察禦史。二十七年，征拜中台監察禦史。屬地震，琥疏言：「主文帝時有此異，而無其應。蓋以躬行德化而弭。」因條漢文時政以進。」又言：「爲國之道，在立法、任人而已。法不徒立，須人而行，人不濫用。惟賢是擇。」因薦天下名士十餘人，世祖皆召用之。三十年，遷國子司業。卒。有《彜齋文集》。
瑭，字禮符。爲大衛屯田千戶。年三十三，即辭祿養親。築室曰晦道堂，取其七世祖宋太子中舍人宗弼，年五十致仕所築堂名也。
琦，字德符，成宗召入宿衛。仁宗在東宮，奏授集賢直學士。出爲大名路治中，不赴。皇慶元年，授集賢侍進學士。延祐四年，擢侍讀官、通奉大夫，賜錢二萬五千貫。泰定元年，遷秘書卿。謝病，卒於家。
史臣曰：「商孟卿以書生受世祖之知，功參佐命，耄而智昏，黨附奸人。雖曰無交通之跡。然坐視冤誣，焉用彼相。其晚節不終，幾陷刑戮，非不幸也。」
趙良弼，字輔之。趙州贊皇人，本女直朮要甲氏，訛爲趙家，因以趙爲氏。父愨，金威勝軍節度使，兼義活州管內觀察使、右監軍、行元帥府事。與大兵戰於高邑，被禽不屈死。子良貴，嵩汝招討使：良貴子讜，許州兵官；愨從子良材，守太原；皆以戰敗死。
良弼，愨之次子也。明敏多智略。崔之亂，良弼奉母還趙州，渡河爭舟者挺刃及良弼母首，良弼捍以臂，幾折，有兵士見而哀之，手援以登，母子始獲免。已而試儒士中選。教授趙州。世祖在潛藩，召見，占對稱旨。會立邢州安撫司，擢良弼爲判官。良弼區畫有方，事或掣制，則請於藩邸。二年，凡六往返，所請無不人。脫脫以斷事官鎮邢州。事多沮撓，良弼弛驛白其事，遂罷脫脫，邢大治。世祖分地在關中，奏以廉希憲、商挺宣撫陝西，擢良弼宣撫司郎中。憲宗使劉太平等鈎校京兆錢谷，死者二十餘人，衆皆股慄，獨宣撫司一無所坐。
世祖南征，召參議元帥府事，兼江淮安撫使。率士卒先進，五戰皆捷，禁焚盧舍、殺降民，所至宣佈恩德，民皆安堵。既渡江，攻鄂州，聞憲宗崩，世祖北還，良弼陳時務十二事。世祖嘉納之。遣至京兆，察訪秦蜀人情向背。不逾月，具得實以報，曰：「宗王穆哥無他心，宜以西南事委之。渾都海屯六盤，士馬精強，鹹思北歸。恐事有不測。紐璘總秦、川蒙古諸軍，年少鷙勇，輕去就，當寵以重職。解其兵柄。劉太平、霍魯歡，行尚書省事。陰有據地之志，仍家奴、劉黑馬、汪惟正兄弟，夙蒙因德，並悉心俟命。」其言皆見採用。
良弼凡五上書勸進，曰：「今中外皆願大王早正宸位，以安天下，事勢如此，豈容中止，社稷安危，間不容髮。」世祖既即位，立陝西四川宣撫司。復以希憲、商挺爲使、副，良弼爲參議，良弼先行，言於斷事官八春曰：「今劉太平思合於渾都海，紐璘遷延不行當先遣使促紐璘入朝，劉太平還京兆。」八春從其議。至則紐璘果移屯將入涇州，劉太平將趨六盤。聞命乃止。
渾都海叛，良弼與汪惟正、劉黑馬議，執其黨乞台不花、密利火者誅之。希憲、挺慮有擅殺名，遣使入奏待罪。良弼具密狀授使者。言：「始捕二帥時，止令囚以俟報，臣竊以爲張皇不便，宜急誅之，擅殺在臣，實不在宣撫司，若上怒希憲等，願使者出此奏。」帝竟不問。使者以奏白政府，鹹謂良弼爲長者。是年，改宣撫司爲行中書省，拜良弼陝西四川宣撫使、參議行省事。蜀人費正寅以私憾誣廉希憲、商挺京兆有異志者九事，以良弼爲征。帝召良弼詰問，良弼泣曰：「三臣忠良，保無是心，願剖臣心以明之。」帝意不釋。會平李璮，得王文統與璮交通書，益疑挺等。又以良弼多智略，疑爲文統遊說，械繫良弼，下於獄，至欲斷其舌，姚樞奏：「踐阼之初，非良弼滴事關中，恐陛下有西顧之憂。其人忠於陛下，安得與文統蓄異志者比。」帝意始解，赦出之。
至元七年，起良弼爲經略使，領高麗屯田。良弼言屯田不便，固辭，遂以良弼奉使日本。先是，數遣通日本，不得要領，於是良弼請行，帝憫其老，不許，良弼固請，乃授秘書監，充國信使。良弼奏：「臣父兄四人死事於金，乞命翰林撰碑文，臣雖死絕域無憾。」帝曰：「人臣各爲其主，苟忠於所事，雖在前朝，朕亦嘉之，況有賢子爲朕使萬里之外乎！」命學士王磐撰趙氏家廟碑，給良弼衛兵三千。固辭，獨書狀官二十四人從行。
八年，與高麗通事徐稱、周金貯，至日本築前金津。金津人以爲賊，欲攻之。良弼登岩喻旨。守吏延入板屋，以兵環之，滅燭大噪，良弼泰然自若。明日，其國太宰府官率兵至，問使者來狀。良弼數其不恭罪，仍喻以禮意。太宰官求國書，良弼曰：「必見汝國王，始授之。不然，則授之大將軍。」良弼國書於篋，鍵鎖甚嚴。越數日，復來求書，且曰：「我國自太宰府以東，上古使臣未有至者。今大朝遣使至此，而不以國書見授，何以示信？」良弼曰：「隋文帝遣裴清來，王郊迎成禮，唐太宗、高宗時，遣使皆見，王何獨不見大朝使臣乎？」詰難數四，至以兵協良弼。良弼終不與，但出錄本示之。日本太宰府見國書錄本，以爲不遜，卻良弼不納。良弼使書狀官張鐸先歸，太宰府送良弼於對馬島。
九年，張鐸與日本人彌四郎等十二人至京師。良弼本意欲見日本王，說以罷兵修好，既見拒，乃與太宰府守護官議。守護官亦恐兵連禍結，與良弼定約，遣彌四郎僞稱使介，修飾其詞，偕張鐸報命。帝召見張鐸，宴勞之，鐸奏良弼遣使臣入奏，與日本人彌四郎等，至太宰府，其守護官雲：「曩爲高麗所給，屢言上國來伐，豈意皇帝先遣行人下示璽書，然王都去此尚遠，願先遣人從使者回報，故良弼使鐸同日本人入覲。」帝疑之，命翰林學士承旨和禮和孫問於姚樞、許稀衡等皆對曰：「誠如聖算，彼懼我加兵，故使此輩伺吾強弱耳，不宜聽其入覲。」帝從之。是年，遣禦史康之邵護彌四郎等還日本。
十年，良弼復至太宰府，仍爲所拒，乃歸至京師。帝召見，問日本事本末，深加褒獎，曰：「卿可謂不辱君命矣。」後帝將討日本，問於良弼，對曰：「臣居日本歲餘，睹其民俗，狠勇嗜殺，不知有父子之親、上下之禮。其地多山水，無耕桑之利，得其人不可役，得其地不加富。況舟師渡海，風濤莫測，是謂以有用之民力。填無窮之巨壑也臣謂勿擊便。」帝不聽。
十一年十二月，以良弼同僉書樞密院事。丞相伯顔伐宋，良弼言：「宋重兵在揚州，宜以大軍徑搗錢塘。」又言：「宋亡，江南士人多廢學，宜設經史科，以育人材，定律令，以戢奸吏。」後皆用其議。
良弼屢以疾請告，十九年，奉敕居懷孟。良弼別業在溫縣。在地三千畝，乃析爲二，六於懷州，四與孟州，皆隸廟學。又立贊皇廟學，市學田六百畝，立趙州廟學。市學田一千六百畝。以贍生徒，或問爲治，良弼曰：「易發而難制者，惟怒爲甚。必克已，然後可以制怒，必順理，然後可以忘怒，能忍，容所難容，事斯濟矣。」二十三年卒，年七十。贈推忠翊運功臣、太保、儀同三司，追封韓國公，諡文正。子訓，陝西行省平章政事。
史臣曰；異哉趙良弼之奉使也，日本拒而不納，則持國書以返耳；乃使彌四郎等僞稱使介，以罔其君，而驕其敵，是諼也。稱爲不辱君命可乎！
楊果，字正卿，祁州蒲陰人。幼失父母，轉徙居許州，以章句授徒爲業。金正大中，登進士第。會參政李蹊行大司農於許，果以詩送之，蹊大稱賞，薦爲偃師令。到官，以廉幹稱。
金亡，楊奐征河南課稅，起果爲經歷。未幾，史天澤經略河南，果爲參議。時兵餘，法度草創，果隨宜贊畫，民賴以安。中統元年，設十道宣撫使，以果爲北京宣撫使。既至任事，果爲喻以自嘲曰：「田婦、越賈，相爲室家，言語不通，以意求之，十裁得其一二。每夕，歸焚香，祝天而言，越賈不之知。有曉田語者，釋之曰：注祿神官，獨不能徒遠以從近也。」語聞宰相，笑之。明年，拜參政知事。及例罷，猶詔與左丞姚樞等日赴省議事，至元六年，出爲懷孟路總管。大修廟學。以嘗爲中書省執政官，移文申部，特不署名。後致仕，卒於家，年七十五，諡文獻。
果性聰敏，美風姿，工文章，尤長於樂府，外若沈默，內懷智用。微時避亂河南。娶羈旅中女，後登科。曆顯仕，竟與偕老，人以是稱之，有《西庵集》行於世。
宋子貞，字周臣，潞州長子人。貌清奇，耳聳過眉一寸，相者以爲必壽且貴。好學，工詞賦，弱冠，與族兄知柔同補太學生，俱有名於時，人以大、小宋稱之。
金末，潞州亂，子貞避地大名。宋將彭義斌守大名，辟爲安撫司計議官。義斌死，子貞率衆歸東平行台。嚴實素聞其名，用爲詳議官，兼提舉學校。先是，實每令人請事於朝，因近侍奏決，不經中書，與宰相耶律楚材有違言，子貞至，勸實通殷勤於楚材，凡奏請必先白楚材。自是，交歡無間，實因此益委信子貞。
太宗四年，實戍黃陵，與金人戰不利，曹、濮以南皆震。有自敵中歸者，言兵且大至，人情凶懼。子貞請於實，斬揚言者首以令諸城，境內乃安。大軍入汴梁，饑民北徙，餓殍盈道。子貞多方賑救。全活者萬餘人。士之流寓得，悉引見周給，且薦用之。拔名儒張特立、劉肅、李昶輩於羈旅，與之同列。四方之士聞風而至。
七年，太宗命子貞爲行台右司郎中。中原略定，事多草創，行台所統五十餘城，子貞仍前代觀察採訪之制，分三道糾察官吏，立爲程式，黜貪墮，將廉勤，官府始有紀綱。東平將校占民爲部曲戶，謂之腳寨，擅其賦役，幾四百所。子貞請罷歸州縣。實初難之，子貞力言乃聽，人以爲平。
實卒，子忠濟嗣，尤敬子貞。請於朝，授參議東平路事。兼提舉太常禮樂。子貞延前進士康曄、王磐爲教官，自孔、顔、孟子孫外，招致生徒幾百人，出粟贍之。每季親臨課試。士風爲之一變。
世祖南伐，召子貞至漢州，問以方略。對曰：「本朝威武有餘，仁德未洽。所以拒命者，特畏死爾，若降者不殺，脅從者勿治，則宋之郡邑可傳檄而定也。」世祖善其言。
中統元年，授益都路宣撫使。未幾。入覲，拜右三部尚書。時新立省部，典章制度，多子貞同裁定。李璮叛據濟南。詔子貞參議軍前行中書省事。子貞單騎至濟南，觀璮形勢，因說丞相史天澤曰：「璮擁衆東來，坐守孤城，宜增築外城，防其奔突，彼糧盡援絕，不攻自破矣。」議與天澤合，遂擒璮。
子貞還，上書陳便宜十事，大略謂：「官爵，人主之柄，選澤宜盡歸吏部。律令。國之紀綱，宜早刊定。監司總統一路，用非其材，不厭人望，乞選公廉有才德者爲之，今州縣官相傳以世，非法賦斂，民窮無告。宜遷轉以革其弊。」又請建國學教胄子，敕州郡提學課試諸生，三年一貢舉。命中書次弟施行之。至元二年，始罷州縣官世襲。遣子貞與左丞相耶律鑄行山東，遷調所部官。還，授翰林學士、參議中書省事。奏請班俸祿，定職田，三年二月，拜中書平章政事，復陳時務之切要者十二策。帝頗悔用子貞晚。
未幾，以年老求退，帝曰：「卿氣力未衰。勉爲朕留，措置大事，俟百司差有條理，聽卿自便。」十一月，退辭，乃得請，特敕中書，凡有大事，即其家訪問。子貞私居，每聞朝廷事不便。必密陳得失，愛君憂國，不在進退異。卒，年八十一。始病，家人進醫藥，卻之曰：「死生有命，吾年逾八十，何以藥爲？」病危，請子請遺言，子貞曰：「吾平昔教汝者不少，今尚何言耶？」
子渤，字齊彥，有才名，官至集賢學士。
趙璧，字寶仁，大同懷仁人，世祖在潛邸，聞其金名召見，呼秀才而不名，使皇后製衣賜之，試服不稱，輒爲損益，寵遇無與爲比，命弛驛四方，聘名士王鶚等。又令蒙古生十人，從璧授儒書。敕璧習國語，譯《大學》、《中庸》、《論》、《孟》諸書，時從馬上聽璧陳說。
憲宗即位，召璧問：「天下何如而治？」對曰：「請先誅近侍之不法者。」憲宗不悅。璧退，世祖曰：「秀才，汝渾身是膽！吾亦爲汝握兩手汗也。」一日，斷事官牙老瓦赤持印請於帝曰；「此先朝所賜，今陛下登極，將仍用舊印耶，抑易以新者？」時璧侍左右，斥之曰：「用汝與否，取自聖裁。汝敢以印爲請耶？」奪其印，置帝前。帝默然久之，既而曰：「朕亦不能爲此。」
憲宗二年，授河南經略使。河南萬戶劉福貪暴，郡中婚嫁，必行賂之，得請而後行。其黨董主薄，強取民女有色者三十餘人。璧至按其罪，立斬之，盡還民女。劉大驚。時天大雪。因詣璧相勞苦，且酌酒賀曰：「經略下車，誅鋤強猾，故雪爲瑞應。」璧曰：「如董主簿比者，尚有其人，俟盡誅之，瑞應將大至矣。」劉屏氣不敢復言而歸。
世祖伐宋，以璧爲江淮荊湖宣撫使。大兵圍鄂州，宋賈似道遣使來說和，璧請行。世祖曰：「汝登城，必謹視吾旗。旗動，即速歸。」璧登城，宋交宋京曰：「北兵若旋師，願以江爲界，且歲奉銀、絹疋兩各二十萬。」璧曰：「大軍至濮州時，誠有是請，猶或見從。今已渡江，是言何益！賈制置今焉在耶？」璧適見世祖旗動，乃曰：「俟他日復議可也。」遂還。
世祖即位，拜燕京宣慰使。時供給蜀軍，府庫已竭，及有用兵北邊，璧經畫，饋運不絕。中書省立，授平章政事；加答刺罕之號，力辭不就。中統二年，從征阿里不哥以平章政事兼大都督，領蒙古、漢軍。是年，始制太廟雅樂。樂工黨仲和、郭伯達以知音律在選中，爲造僞鈔者連坐，系獄。璧曰：「太廟雅樂，大饗用之，豈可系及無辜，而廢雅樂之成。」奏請原之。三年二月，復拜中書平章政事。李璮反，親王合必赤討之，以璧督饋運。璮平，以平章政事行省山東。
至元元年，官制行，加榮祿大夫。帝欲作文檄宋，執筆者數人，皆不稱旨，乃召璧爲文。帝大稱善，曰：「惟秀才能曲盡我意。」六年，改樞密副使，雖左遷，璧處之泰然，不以爲意。六年，宋邊臣遣間使約降，帝命璧詣鹿門山都元帥阿朮營密議。以璧同行漢軍都元帥府事。時阿朮臥病，營屯遇雨漲沒殆盡，宋將夏貴率兵五萬，饋糧三十艘，自武昌援襄陽，璧據險設伏待之，貴果中夜潛上，璧策馬出鹿門山，行二十餘里，奪其五舟，大呼曰：「南船已敗，我水軍宜速進。」貴懾不敢動。明旦，阿朮命諸將渡江以騎兵截貴，璧與水軍萬戶解汝楫等追貴舟師。遂合戰於虎尾洲，貴敗走，士卒溺死甚衆，奪戰艦五十艘，擒將士三百餘人。
高麗王植爲其臣林衍所逐，帝召璧還，改中書左丞。同國王頭輦哥行東京等路中書省事，駐兵平壤。時衍已死，璧與國王議曰：「高麗遷居江華島有年矣。外雖插辭臣貢，內恃其險，故使權臣無所畏忌，擅逐其主。今衍已死，王實無罪，若朝廷遣兵護王歸於舊京。可以罷兵息民，策之上者也。」因遣使以聞，帝從之。
師還，遷中書右丞。冬祀太廟，有司失黃幔，得於神庖竈下，己汙壞。帝聞，大怒曰：「是應坐大不敬律，當斬！」璧爭曰：「法止杖斷遠流。」其人竟得不死。九年，復拜平章政事。璧平居寡言語，及論政事，必反覆詰難，務究其利弊而後已。世祖嘗稱爲秀才舌雲。十三年卒，年五十七。大德三年，贈大司徒，諡忠亮。
子二人：仁榮，中書參知政事；仁恭，集賢直學士。孫二人：崇，郊祀署令；弘，左藏庫提點。
張雄飛，字鵬舉，沂州臨沂人。父琮，仕金守盱眙。金主疑之，罷其兵，徒居許州，尋復命守河陰，留家人於許。雄飛幼失母，琮妾李氏養之。大兵屠許州，惟工匠得免，有田姓者，琮故吏也。自稱能爲弓，且詐以雄飛及李氏爲家人，由是獲全，遂徙朔方，雄飛甫十歲。至霍州，李欲逃，恐其累己，雄飛知之，頃刻不去左右，李乃變服與雄飛俱還，寓潞州。雄飛既長，往師前進士王寶英於趙州。金亡，雄飛不知父所在，求之十餘年，終費得。遂入大都，居數歲，盡通諸部語。
至元二年，廉希憲薦於世祖，召見，陳當世之務，世祖大悅。授同知平陽路轉運司事，搜抉蠹弊悉除之。帝問處士羅英，誰可大用者，對曰：「張雄飛真公輔器。」帝然之，命驛召雄飛至，問以方今所急，對曰：「太子天下本，願早定以系人心，閭閻小人有升鬥之儲，尚知付託，天下至大，社稷至重，不早建儲貳，非至計也。向使先帝知此，陛下能有今日乎？」帝方臥，矍然起，稱善者久之。
他日，與江孝卿同召見，帝日：「今任職者非材，政事廢弛，譬大廈將傾，非良工不能搘柱，卿輩能任此乎？」孝卿謝不敢當。帝顧雄飛，雄飛對曰：「古有禦史台。爲天子耳目，凡政事得失、民間疾苦，皆得言，百官奸邪、貪穢不職者，即糾劾之。如此則紀綱舉、天下治矣。」帝曰：「善。」乃立禦史台，以前丞相塔察兒爲禦史大夫，雄飛爲侍禦史，且戒之曰：「卿等既爲台官，職在直言，朕爲汝君，苟所行未善，亦當極諫，況百官乎！汝宜知朕意。人雖嫉汝，朕能爲汝地也。」雄飛益自感勵，知無不言。
參議樞密院事費正寅素憸狡，密遣人通於宋。事覺，詔丞相線真等與雄飛雜治之。請託交至，雄飛無所顧，盡得其罪狀以聞，正寅與其黨管如仁等皆伏誅。會議立尚書省，雄飛力爭，忤旨，左遷同知京兆總管府事。宗室公主有家奴逃渭南爲民贅婿。主過臨潼，識之，捕其奴與妻及妻之父母，皆械繫之，盡沒家資。雄飛與主爭辨，辭色俱厲。主不得已以奴妻及妻之父母、家資還之，惟挾其奴以去。
入爲兵部尚書。平章阿合馬在制國用司時，與亦麻都丁有隙，至是，羅織其罪，同僚爭相附會，雄飛不可曰：「所犯在制國用司時，平章獨不預耶？」衆無以答，秦長卿、劉仲澤亦以忤阿合馬，皆下吏，欲殺之，雄飛亦持不可。阿合馬使人啖之曰：「能殺此三人，當以參政相處。」雄飛曰：「殺無罪以求大官，吾不爲也。阿合馬怒，奏出雄飛爲澧州安撫使，三人竟死獄中。
澧州有巨商二人，犯匿稅及毆人事，僚佐受賂，欲寬其罪，雄飛繩之益急。或曰：「此細事，何執之堅？」雄飛曰：「吾非治匿稅毆人者，欲改宋弊政懲不畏法者爾。」貧民以乏食，群聚發富家廩，所司欲論以強盜，雄飛曰：「此盜食，欲救死耳，非強也。」寬其獄，全活者百餘人。澧西南接溪洞，徭人乘間抄掠，雄飛遣楊應中等往諭以威德，諸徭悉感服。
十四年，改安撫司爲總官府，命雄飛爲達魯花赤，遷荊湖北道宣慰使。有告常德富民十餘家，與德山寺僧將爲亂，衆議以兵討之。雄飛曰；「告者必其仇也。且新附之民，當以靜鎮之，兵不可遽用。苟有他，吾自任其責。」遂止，徐察之，果如所言。十五年，荊湖行省阿里海牙以降民千戶沒入爲家奴，自置吏治之，歲責租賦，有司莫敢言。雄飛言於阿里海牙，請歸其民於有司。不從。雄飛入朝奏其事，詔還籍爲民。
十六年，拜禦史中丞，行禦史台事。阿合馬以子匆忙辛爲中書右丞，行省江淮，恐不爲所容，奏留雄飛不遣，改陝西漢中道提刑按察使。未行，阿合馬死。朝臣皆以罪去。拜參知政事。阿合馬用事日久，賣官鬻獄，紀綱大壞，雄飛乃先在降一偕，於是僥倖超躇躐者皆降黜。忽辛有罪，敕中貴人及中書雜問，忽辛曆指宰執曰：「汝曾使我家錢物，何得問我？」雄飛曰：「我曾受汝家錢物否？」曰：「惟公獨否。」雄飛曰：「如是則我當問汝矣」忽辛遂伏辜。二十一年春，冊上尊號，議大赦天下。雄飛諫曰；「古人言：無敕之國，其刑必平。故赦者，不平之政也。聖明在上，豈宜數赦！」帝嘉納之，語雄飛曰：「大獵而後見善射，集議而後知能言，汝所言者是，朕今從汝。」遂止降輕刑之詔。
未幾，盧世榮以言利進，雄飛與諸執政同日皆罷。二十三年，起爲燕南河北道宣慰使，卒於官。
五子：師野、帥諤、師白、師儼、師約。師野，宿衛東宮。荊湖行省平章政事阿里海牙入覲，言之宰相，欲白皇太子，請以師野爲荊南總管，雄飛固止之。歸謂師野曰：「今日有欲官汝者，汝宿衛日久，固應得官，然我方爲執政，天下必以我私汝，我一日不去此位，汝輩勿望有官也。」其介慎如此。
史臣曰：「張鵬舉剛明廉直，材任宰相。世祖用盧世榮，罷鵬舉政事，可謂棄蘇合而寶蟛蜣之糞矣。豈好利之心，不能自克，遂爲逢君者所蠱惑歟！」
