

　　高麗自後唐明宗長興元年，王建始代高氏，明宗封建為高麗國王，世次俱見前史。自建傳至㬚，三百餘年未易姓。
　　太祖十一年，㬚即位之三年也，契丹人鵝兒乞奴等叛，蒙古引兵數萬渡鴨綠江，侵寧朔，是時，金宣撫使蒲鮮萬奴據遼東，僭稱天王，國號大真。金人再牒高麗乞糶，以濟軍儲，高麗不應。鵝兒乞奴等進寇安、義、龜三州，據江東城，移書高麗，自稱大遼。西京兵拒戰，互有勝負。
　　十二年，金人再牒曰：「叛賊萬奴本與契丹同心，右並兵以侵入貴國，其患不小，請彼此夾攻之。」既而，萬奴果以兵陷大夫營。
　　十三年，太祖遺哈真及札剌亦兒台率兵一萬，與萬奴所遣完顏子淵兵二萬，合攻契丹。
　　十四年春，㬚遣大將趙衝、金汝礪率兵，會哈真等圍江東城，契丹開門出降。哈真遣蒲里岱完等十人賚太祖手詔來議和，㬚遣侍御史樸時允迎之。蒲里貸完至館外，遲留不入，請國王出迎，譯者再三敦譬，始就館。明日，引見蒲里岱完上殿，出懷中書，執㬚手授之。㬚變色，左右皆遑遽。及還，贈金銀器、綢布、水獺皮有差。是年，哈真遣屬官十一人，萬奴亦遣使九人，至高麗督歲幣。
　　十六年，斡赤斤大王遣著古與等十三人來頒詔書於高麗，與萬奴使同至。著古與等索獺皮萬領、綢三千匹、綿一萬斤，他物稱是。乃下殿，各出懷中物投於地，前年所貢粗細布也。又出元帥札剌亦兒台書，亦索獺皮、綢、棉諸物。未幾，斡赤斤又遣使者別將命至，㬚欲拒之，其群臣曰：「彼眾我寡，不可侮也。」㬚不悅。
　　十九年，萬奴牒高曰：「成吉思老師絕域，不知存亡。斡赤斤貪暴不仁，請絕其使命。」㬚不從。斡赤斤遣札古也來等十人，又遣著古與等十一人至，俱徵歲幣。
　　二十一年，著古與等返至鴨綠江，為盜所殺。札剌亦兒台疑㬚所為，遂絕好。
　　太宗三年，札剌亦兒台來討殺使者之罪，圍咸新鎮，克鐵州，屠之。進圍西京，高麗兵拒戰，敗之。㬚遣使犒師，札剌亦兒台乃自稱權皇帝，責之曰：「汝國能守則守，能戰則戰，以投降則降，宜速決！」自十月至十二月，大兵攻西京不下，議和。㬚遣其淮安公侹以金銀器及獺皮遺札剌亦兒台，又遺唐古迪巨及札剌亦兒台之子銀紵鞍馬。札剌亦兒台遣使，以太宗璽書來索金銀、衣服，馬二萬匹，男女各千人；乃以黃金七十斤、白金一千三百斤、襦衣一千領、馬一百七十匹及獺皮等物遺之，又以金銀等物贈其妻子及麾下諸將，奉表稱臣。
　　四年，復遣通事池義深等致書於札剌亦兒台。四月，遣上將軍趙叔昌、侍御史薛慎如奉表來朝，獻土物。札剌亦兒台執義深等送於行在。是年，權臣崔瑀脅㬚遷都江華島，瑀遣宦者尹複昌至北邊諸城，逐蒙古所置達魯花赤。複昌為宣州達魯花赤所射殺。閔曦與崔滋溫謀殺西京達魯花赤，城民叛執崔滋溫等來降。是年，札剌亦兒台攻處仁城，有一僧避兵城內，射殺之。
　　五年，太宗以高麗五罪，佈告遠近曰：「自平契丹賊，殺札剌亦兒台之後，未嘗遣使赴闕，罪一也。命使賚訓言省諭，輒敢射回，罪二也。爾等謀殺著古與，乃稱萬奴部眾殺之，罪三也。命汝入朝，爾敢抗拒，竄於海島，罪四也。汝等民戶不拘執見數，輒敢妄奏，罪五也。」是年，西京人畢賢甫、洪福源等殺宣諭使鄭毅、樸祿金，以西京叛。崔瑀遣其家兵，與閔曦討之，獲賢甫，腰斬於市，福源來奔，擒其父大純及弟百壽，遷遺民於海島，西京遂為邱墟。
　　八年，大兵渡義州江，克黃州，掠介定慈諸州。十年，大兵至東京，㬚遣其將軍金寶鼎、御史宋彥琦來乞和，且上表自辨。十一年，太宗遣甫可阿叱等二十人，又遣甫加波等一百三十七人，賚璽書諭㬚入朝。明年，又遣多可等十七人賚璽書諭之，㬚乃以族子永寧公綧為己子，率大臣子十人八質為禿魯花。
　　乃馬真皇后稱制二年，再遣使來獻方物。
　　定宗二年，元帥阿母侃以兵入鹽州。
　　憲宗二年，遣多可阿士等三十七人來，憲宗密敕使人曰：「汝至，國王出迎於陸，雖百姓未出，亦可恕。不然，當俟汝歸，發兵討之。」及多可等至，㬚遣其宗子新安公佺出迎，請使者從梯浦館，㬚乃出見。多可等怒，不成禮而還。帝乃使阿母侃、洪福源等分道伐高麗。元帥也窟大王遣人傳詔於㬚，以六事責之，㬚復書於也窟曰：「小邦臣服上國以來，一心無二，竭力供職，庶蒙庇蔭。不意天兵奄臨敝邑，舉國況惕，罔知其由，惟大王哀憐之也。」窟謂使者崔東植曰：「皇帝慮國王託病不朝，欲辨其真偽耳。」㬚復遣其大將軍高悅致書於也窟，也窟留悅及崔東植，遣其副歸。 㬚召其文武四品以上議卻兵之策，皆曰：「宜請太子使於蒙古。」三月，㬚傳位於太子倎倎尊㬚為上王，遣其子暠及大臣金文稀入朝，留暠為禿魯花。也窟與㬚書，欲置達魯花赤及毀江東城，使者胡化亦索金銀、獺皮。 㬚答也窟書曰：「前者僕射金寶鼎還，大王諭以若能出迎，使者即當回軍。竊惟出迎使者，近無基例，況值天寒風勁，以老病之軀，豈能涉海。然大王之教不敢違也，率臣僚出迎使者，意為大王違舊約，即日班師。今承明教，有留兵一萬，置達魯花赤之語。若果如此，安得保無後患，請寢此事，以惠東民。又小邦俗不露居，兼防海賊鹵掠，是以未即墮毀城垣，後當如令。」十二月，遣安慶公淳入朝。
　　明年，淳至營中，設宴犒師阿母侃等南還。也窟又遣多可等來，諭以陸侍中、崔沅等不出，未為真降。㬚徵趙邦彥等議其事。是年，大軍所過，俘男女二十餘萬，死者不可勝計，郡縣皆為煨燼焉。
　　六年，㬚聞大軍將攻諸島，遣李廣等率舟師御之，大軍戰不利。永寧公綧等遣使來言，若國王迎使者，太子入朝，兵可罷。 㬚曰：「倘得退兵，何惜一子。」已而群臣請遣太子講和，㬚又不聽。自是，使命往返。
　　至八年四月，始遣太子倎奉表入朝，以李世材、金寶鼎等四十人從之。倎至虎川，大雨，從者請留，倎不許，遂至東京。東京人曰：「大軍明日將赴江華，幸早至一日也。」倎見松吉大王，松吉曰：「王京猶在江華，安能罷兵。」倎曰：「大王嘗言，太子入朝則罷兵，故今日我來。兵如不罷，百姓畏懼逃竄，後雖敦諭，誰復聽大王之言者。」松吉等然之，遣使來言墮城之事。於是墮江都外城，使者督役急，百姓不堪其苦。俄又墮內城，使者始返。是年六月，㬚卒。　㬚在位凡四十六年，諡曰安孝王。　㬚既卒，其大臣金仁俊以倎入朝，乃戎服率甲士奉大孫諶入宮，權監國事，遣樸天植來告哀。七月，大兵入青松安岳豐海諸州，憲宗賜諶詔曰：「每年爾以出島為言，依爾所奏居於陸地，已降宣諭訖。爾自違原奏，屢發狂詞，將不恤生靈之命。今崔令公已行殺訖，爾未降時，凡歸附之高麗人，令爾管領或不令管領，臨時朕自裁焉。」崔令公者，崔誼也，擅政權。是年，柳璥金仁俊等誅，祖復政於㬚，故詔書及之。初，樸希實等入貢，覲憲宗於行在，帝曰：「爾國王每食言，爾等何為來耶？」希實具陳㬚意，仍奏請罷西京義州屯兵。帝曰：「爾等既誠心歸附，何憚兵駐爾境內。且西京嘗為我兵駐處，第勿令侵擾耳。太子之行，不出爾國，可與俱還。如入吾境，其單騎來朝。」是年，憲宗崩。
　　明年，世祖自鄂班師，倎赴憲宗行在，道過潼關，官吏迎於華清宮，請浴溫泉。倎謝曰：「此唐玄宗所浴者，雖異代人臣安敢褻乎！」至六盤山，聞憲宗崩，遂南謁世祖於襄陽。世祖驚喜曰：「高麗萬里之國，自唐太宗親征不能服之，今其世子自來歸我，此天意也！」命倎從車駕至開平府，及聞㬚卒，乃命達魯花赤東里帶等護送倎返高麗。江淮宣撫使趙良弼言於世祖曰：「高麗雖名小國，依山阻海，國家用兵二十餘年，尚未臣附。及太子來朝，適先帝西征，留滯者二年矣。供張疏薄，無以懷輯其心，一旦得歸，將不復至，宜厚其館穀，待以親藩之禮。今聞其父已死，誠能立倎為王，送之還國，必感恩戴德，原修臣職。是不勞一兵，而得一國也。」陝西宣撫使希憲亦言之。世祖然之，即日命改館禮遇有加。未幾，使荊節等二十五人齎璽書賜高麗曰：
　　時世祖尚未即位，聞倎至西京，留八九日，疑有變故，故肆赦以安反側雲。四月，倎即位，世祖復遣奇朵台以璽書賜之，倎流其刑部侍郎李凝於遠島，初凝從倎至磊都，謂永寧公綧曰：「公若欲為王，誰曰不可？」倎銜之，故及於罪。倎為世子時有美譽，及嗣位，聚宮女於水房，恣為淫�。其御史大夫金仁俊乃移置水房於外。是年，倎改名禃。
　　中統三年，遣其判秘書省事樸倫等來貢方物。四年，遣其禮賓卿朱英、郎將鄭卿甫來獻獺皮等物，又遣其大司成韓就來賀正旦，兼謝賜羊。明年，就還，帝以曆日及西錦賜之。
　　至元元年，禃入朝。九月。至大都，世祖禃賜駱駝千頭。十二月，禃還。
　　至元三年，帝遣黑的、殷弘齎璽書賜禃曰：
　　禃乃命宋君斐等偕黑的、殷弘至日本。
　　四年，黑的等至巨濟松邊浦，畏風濤而返。禃又命君斐從黑的入朝，奏其事。世祖復使黑的等來，禃遣舍人潘阜齎璽書及高麗國書如日本，日本不答。
　　五年，世祖使也孫脫、孟甲等來，諭禃以大軍伐宋，量助兵力船艦。禃奏調徵發萬人，其戰船則委沿海官吏營造。是年，黑的、殷弘又齎璽書賜禃，遣其知門下省事申思佺等偕黑的、殷弘如日本。黑的等至對馬島，執日本二人以歸。
　　十年，權臣林衍率三別抄等詣發慶公縕，第奉縕為王，逼遷禃於別宮。衍遣舍人郭汝弼進禃遜位表，縕尊禃為太王。世祖疑之，遣斡脫兒不花、李諤與世子書狀官金應文偕來，察其事之真偽。詔有敢將國王世子併其親屬加害者，鐐無赦。是年，兵馬使營記官崔坦等以誅林衍為名，聚眾入椴島，殺分司御史沈元濤等以叛。未幾，又殺西京留守及龍、靈、鐵、宣、慈五州官，西北諸城皆沒於賊。坦詭言於使者脫朵兒曰：「高麗捲土將入海島，吾故殺諸城長吏，欲入告於上國。」於是執義州副使金孝巨等二十三人來降。十一月，世祖詔諭高麗臣民曰：「頃以王禃稱疾，擅令王縕權總國事，遣使者詢問。今使者還言，林衍稱此事俱傳臣之所為。臣位在七人之下，有何楷和能行此事？朕不信其言，王可與縕及林衍同詣闕下面陳實情，朕聽其是非，自有區處。且聞禃無恙，禃之存亡示可保，必待赴闕，朕方信之。已遣頭輦哥國王率兵壓境，如逾期不至，即當進兵。」衍懼，會百官廢縕，復立禃為王。禃入朝，過西京，崔坦等獻酒依，禃不受。
　　十一年春，林衍疽發背死，洪文系、宋松禮等誅其子惟茂。禃還，仍者王京，其宮嬪亦自江畢至。頭輦哥國王遣朵剌歹，以兵二千至江華。禃請勿入，朵剌歹不從，縱兵大掠。時宮室未備，禃與其群臣皆列幕以居。六月，將軍裴仲孫叛，率三別抄等，立承化侯溫為王。三別抄人據珍島，金方慶與蒙古元帥阿海以兵討之。阿海懦不敢戰，方慶為賊所圍。將軍楊東茂援之，圍始解。世祖召阿海還，免其官。
　　明年，以忻都、史樞代之。裴仲孫使告忻都，有密議，請暫臨珍島。忻都曰：「我不受帝命何敢入！」奏言叛臣斐仲孫負固不服，乞與忽林赤、王國昌分道討之，帝從之。四月，忻都、洪茶邱與金方慶大敗賊於珍島，斬王溫，賊黨金通精走耽羅。
　　十三年，世子諶入朝。及歸，辨髪胡服，國人皆嘆息泣下。世祖問討耽羅之策於洪茶邱，奏言：「金通精之黨多在王京，招之不從，用兵未晚。從之。茶邱遣通精之侄金贊等諭之，通精不肯降。禃以帝許世子諶婚，遣帶方侯澄、諫議大夫郭汝弼入謝。忻都與金方慶至耽羅，賊敗潰，留兵戍其地而還。五月，世子諶尚帝女忽都揭里迷失公主。六月，禃卒，在位十五年，年五十六，諡曰順孝王，後贈諡忠敬。時諶方入覲，其群臣遙立為王。八月，諶還。十月，使金方慶等從元帥忽敦征日本，敗日本兵於一岐島，以兵少引還。忽都揭里迷失公主至，諶與公主同輦入城，父老相慶以為復見太平。達魯花赤來詰曰：「稱宣旨，稱朕，稱赦，何僭也？」諶使金方慶對曰：「非敢僭，但循祖宗之舊耳。」於是改宣旨曰王旨，朕曰孤，赦曰宥，奏曰呈。
　　十五年，帝遣忽剌歹召諶及公主入朝。有投匿名書誣告貞和宮主詛咒公主，又言齊安公淑、金方慶等四十二人將謀不軌。於是囚貞和宮主及淑、方慶等。柳璥泣涕力諫，公主感悟，皆釋之。
　　十六年，韋得儒等又誣告金方慶謀叛，諶與忻都、洪茶邱鞫之，方慶不服。流方慶於大青島。諶與公主入朝，次香河。帝遣皇子脫歡，皇后遣皇女心哥歹及阿伊哥赤大王妃。來迎於三十里之地。又設大穹廬於開平府東門外待之。七月甲申，諶上謁，奏曰：「日本島夷，恃險不庭，敢抗王師，臣自念無以報德，原造船積欲，聲罪致討。」帝曰：「王歸與宰相熟計，遣人奏之。」又奏曰：「陛下降以公主，撫以聖恩，小邦之民方有聊生之望。然茶邱在焉。臣之為國不亦難乎？如茶邱者，只宜理會軍事，至於國家之政，皆欲擅斷，非臣所知也。上國如欲置軍於小邦，寧以達達、漢兒，如茶邱之軍，惟乞召還。」帝曰：「此易事耳。」既而曰：「惟堯、舜、禹，湯能行帝王之道。其後君弱臣強，衣食皆仰於臣。昔有一君食羊，其臣與之則食，不與則不食。宋度宗在，此幼兒之父也。賈似道擅權，使度宗出其愛妾，不得已從之。安有君而畏臣，去其寵妾者乎？王之父，亦不免於林衍之廢立。朕聞王亦信宰相之言，如此面能治國則固善，如其不能，可勿愧乎？」對曰：「茶邱之訊言。」諶又奏曰：「今奸人以金方慶為謀叛，告於忻都，忻都引兵入王京，執而訊之，無他，惟東征將十有不納兵器於官者，臣咎其疏慢，流於海島。然此乃有憾於方慶者所讒也。後有若此者，臣請罪之。」帝曰：「然。」又謂人大臣曰：「可速召茶邱還。」諶又告平章政事哈伯，王京達魯花赤鐵滿，請以郎哥歹代之。哈伯奏聞。帝曰：「何用達魯花赤郎哥歹麼麼小人也，亦不勝任。」帝賜諶海青一、駙馬金印、鞍馬，諶辭歸。九月，至王京。是行也，凡其國不便事一切奏而除之，國人感泣。十二月，諶復求朝，帝賜以亡宋寶器、鳳瓶、玉笛等九十事，又賜諶及從臣彩幣。
　　十六年二月，諶還，帝賜馬一百五十匹，命郎哥歹送之。
　　十七年，遣校尉鄭之演來貢環刀三百七十八口。夏，又遣中郎將簡有之來貢方物。平章政事阿合馬求美女。殿直張仁冏請以其女行。於是除仁冏中郎將。阿合馬以張氏非高麗名族，不受。八月，諶入朝上都。先是，諶使樸義奏曰「東征之事，臣請入朝稟旨。」帝許之。至是，諶以七事奏：「一，以高麗兵戊耽羅者，補東征之軍。二，減高麗漢國，使闍里迭木兒益發蒙古軍以進。三，勿加洪茶邱職任，待其成功賞之未晚。四，小國軍官，皆賜牌面。五，以濱海之漢人充艄工、水手。六，遣按察使廉問百姓疾苦。七，臣躬至合浦閱邊軍。」帝優詔答之。九月，諶還，以將國趙仁璠女歸阿合馬。既而金方慶與日本人戰，斬首三百級。再戰，茶邱敗績。范文虎亦以戰艦三千五百艘來會。值大風，敗績。自是，屢詔諶備國糧造戰船，以圖再舉，耗費不貲，國人始怨矣。
　　二十五年，諶聞乃顏叛，遣將軍柳庇來，請舉兵討之。諶親率前軍出，次開城，諶潛然泣下，左右皆掩泣。及乃顏平，公主遣使來，請與諶俱入朝。
　　二十六年，帝以乃顏餘黨復叛，命高麗以兵戍東沈，詔以諶為征東行省左丞相。時右丞塔出遣使，請發兵五千及軍糧赴建州。建州距高麗三千餘里，餉道不通。諶召群臣議，皆曰：「從之則力不堪，違之則恐負前奏之意。宜聲言發兵助戰，以緩運糧。」乃使吳仁永等來貢方物，並奏其事。
　　二十七年，帝以海者犯邊，親討之，遣阿旦不花來徵兵。十一月，諶及公主世子入朝，是年，哈丹以餘眾奔高麗，闍里帖木兒來戍雙城。諶與公主世子至自上都，帝詔曰：「討賊軍至高麗，則道里回遠，宜自威平出南京海陽，截賊歸路。」諶遣大將軍柳庇來乞師，且奏避賊江華。哈丹陷和、登二州，脯人肉為糧。
　　明年，哈丹逾鐵嶺入交州道，攻陷揚根城。帝命諸王乃蠻台將兵一萬討之，諭使者吳仁永曰：「爾國，唐太宗新徵尚不克，今此小寇，何畏之甚耶？」仁永奏曰：「古今強弱不同耳。」哈丹略地至王京，大將薛闍幹擊敗之。又戰哈丹復大敗，與其子老的潰圍遁去。薛闍幹軍令嚴肅，士卒用命，所過秋亳不犯。聞城逼京，並日而行，出賊不意，故連戰皆捷。
　　三十年，諶及公主來朝，至大都，帝疾篤不能召見，寵賚之厚，諸王、駙馬無與倫比。是年，改名烥。
　　三十一年春正月，帝崩，烥與公主以羊十、馬一祭於殯殿。國制，非蒙古人不能入殯殿，惟高麗得與焉。成宗即位，以烥年高，詔出入乘小車至殿門。
　　元貞二年，烥與公主再來朝。
　　大德元年，公主卒。烥有寵妾曰無比，世子謜疑公主之死由無比，乃殺之，又殺閹人陶成器等數十人。謜尚寶塔實憐公主，晉王甘麻剌之女也。謜上表，請傳位於謜。
　　二年正月，成宗授謜開府儀同三司、征東征中書省左丞相、駙馬、上柱國、高麗國王。加封烥逸壽王，以示優崇。是時，烥踐位二十四矣。謜嬖趙妃有寵，寶塔實憐公主妒之。公主乳媼與左右潛謀，以公主失愛，使闊闊不花、闊闊歹與大將軍金精、吳挺圭等訴於皇太后。帝遣孛魯兀等召謜及公主入朝。八月，烥餞謜於金郊，酒酣，孛魯兀傳帝命，取國王印授烥。於是，烥復為國王，謜留京師宿衛凡十年。帝詔烥曰：「聞謜蒞政以來，處決失宜，眾心疑懼，蓋以年未及壯，經歷尚少，故未能副聯親任之意。卿宜依前統理國政，使謜入侍闕庭，明習一事。」孛魯兀來十日，國人不知有此詔也。
　　三年，帝以闊里吉思為征東行省平章政事，耶律希逸為左丞。時使者哈敬還奏，烥不不能服其眾，朝廷宜遣官佐之，故帝有是命。闊時吉思不能和輯國人，又多受賄賂。五年，復罷之。烥表請改嫁寶塔實憐公主，使者至京都，不敢進表而返。
　　七年，烥聞朝廷欲復謜王位，乃表請入朝，又欲以公主改嫁瑞興侯玢。帝不許，遣刑部尚書塔察兒翰林直學士王約來。約謂烥曰：「天地間至親者父子，至重者君臣，彼小人但知自利，肯為王國家地耶？」烥感泣，謝曰：「臣老耄，聽信僉邪，是以至此。願改過，且請謜復位。」乃執宋璘、吳祈等，囚於行省。塔察兒、王約詢於眾，流吳演等十餘人於海島，釋宋璘。
　　八年，帝復遣參知政事忽憐、翰林直學士林元來。明年，忽憐疾篤，有進藥者，忽憐曰：「汝國奸臣執命，父子相仇，故帝遣我來監汝國。若我飲藥死，其得無後言乎？」竟不飲而卒。
　　十年，烥來朝。王維紹、宋邦英、宋璘等譖謜，又言下場皇后及左丞相阿忽台、平章政事八都馬辛，欲使謜羊發為僧，以瑞興侯玢繼尚寶塔實憐公主。崔有□等詣中書省，論維紹奸惡，省臣執維紹囚之。高世全等勸烥還國，烥不可曰：「我聞謜遣人於路要我，沉於河。我雖老，獨不畏死乎？」既而，朝廷趨烥，乃服藥致痢，自夏至秋不起。
　　十一年，謜奉皇太子命，遷烥於慶壽寺。自是，國政復稟命於謜。五月，烥歸國。明年，卒。烥在位三十五年，年七十三，賜諡忠烈。謜又名璋，蒙古名曰益智禮普化，齊國大長公主子也。
　　至大元年，謜來朝，留大都二年。崔有□等上箋請謜歸，時武宗及皇太子待謜甚寵，三年，謜信左右之讒，殺其世子鑑及鑑從官金重義。
　　仁宗即位，復詔謜還國，不欲行，請俟至秋，冬。帝允之。
　　皇慶二年，謜以子燾入見，請傳位於燾，帝策燾為高麗國王。謜又以其侄暠為沈王世子焉。謜構萬卷堂於燕邸，招致姚燧、趙孟頫、店集等，與之遊，以典籍自娛。右丞相禿魯罷，帝欲以謜為相，謜固辭。燾，謜之第二子，蒙古名阿剌訥忒失里。燾既嗣位，尊謜為上王，奉謜及公主歸。
　　延祐元年，謜復入朝。
　　明年，謜奏請傳沈王位於世子暠，自稱太尉。王燾入朝，謁帝於上都，尚營王女亦憐真八剌公主。先是，魏王阿木哥流於大青島，其庭磚光彩班爛。有人白燾曰：「魏王庭中磚，皆成牡丹諸花卉狀。」謜甚喜，命圖之。事聞於帝，遣吏部尚書卜顏、必闍赤買驢來責問，並慰藉魏王。
　　延祐六年，謜降香於江南，行至金山。英宗趣召謜返命，甲士擁之以行，從臣皆奔竄。謜至大都，命中書省護送還本國，謜仍遲留不即行。十月，下謜於刑部獄。既而，祝其髪置之石佛寺。十二月，流謜於吐藩撒思吉之地。高麗群臣止書於中書省，訟謜之冤。是年，詔燾入朝，以燾不奉行帝敕，遣翰林待制沙的等訊之。
　　至治三年，帝命量移謜於朵思麻之地。是年，泰定帝即位，大赦天下，召謜還。
　　泰定元年，敕燾還國，復賜國王印。以金元祥、趙延燾等貳於沈王，並杖流海島。是年十二月，謜卒於大都。謜在位五年，年五十一，賜諡忠宣。時沈王暠之黨柳清臣、吳潛詣中書省，誣燾盲聾喑啞，不親政事，且云：「上王奏仁宗皇帝，以燾為高麗王，以暠為世子，已有定命。至英宗時，燾與伯顏禿古思令金怡止王，奪暠世子印，又奪暠田宅。」帝遣買驢質問，燾辭疾不出迎。買驢意燾實聾啞，徑入王宮，宣詔詰問。燾對曰：「世祖皇帝賜我先王高麗王世子印，武宗皇帝又授以沈王爵，未幾襲封高麗王。洪重喜來曰：「一身不宜兼綰兩王印，奏於帝，命我為高麗王，延祐三年，我入朝，先王授我世子印，謂曰：『世祖皇帝賜些印曰：待允子長，傳與之。』今黨暠者言：先王聽金怡言，以印與我。然仁宗賓天二年，先王竄吐蕃時，予在國，何暇與伯顏禿古思謀。且印為延祐三年所受，而言英宗時所與，廖妄如此，但願吾父子相夷耳。先王以世祖外甥，又有累朝佐命之功，重喜尚曰：『一身不可兼兩王。』況暠有何功德，既為沈王，又索高麗世子印耶？先王田宅，已與暠者，曾有帝命，敦敢違異？但懿州所置廨、典庫、店鋪、江南田土，先王所與者，文契俱在。營城、宣城兩埽裏，世祖為高麗王朝見往來供給置之，子不得傳之於父，而他人有之，豈其禮也？」買驢見燾禮容嚴肅，言辭有敘，乃曰：「帝所以命臣來者，察王疾也。以今所見，向者之言皆誣。」於是頔等皆怕愧。時使人絡繹，燾皆不接見。其人擅作威福，多納賄賂，買驢疾其所為，並趨之速返。
　　天曆二年，燾之下安君琮賀文宗復位，又遣金之鏡請傳位於世子禎。
　　明年，帝冊禎為高麗王，遣七十堅來取國璽授之。禎，燾之長子也，蒙古名普塔失里，尚諸王焦八女德寧公主。是年五月，帝遣禎之國。
　　至順三年，遼陽行省來索朱帖木兒、趙高伊二人。先是，二人誣譖禎於帝曰：「遼陽與高麗謀奉妥權帖木兒太子叛。」已而來奔。未幾，盜殺二人於市。二月，帝遣王問郎中蔣伯祥等來，禎郊陷害，伯祥傳帝命曰：「已命上王復位。」燾及左右皆失色。伯祥收國璽，封於庫，燾遂入朝。初，禎以世子來朝，丞相燕帖木兒悅之，視如已子。伯顏惡燕帖木兒專權，不禮禎，惠宗即位，燕帖木兒卒，伯顏待禎益薄。禎與唐其勢等淫湎，伯顏益惡之，目為潑皮，奏言：「王禎無行檢，不宜宿衛。」帝從之。
　　元統三年，燾以夢，改名為卍，後至元五年，燾卒，在位二十五年，年四十六，賜諡忠肅。燾遺命傳位於禎，伯顏寢其事不奏，且言：「王燾本非好人，且有疾，宜死久矣。潑皮雖嫡長，說不必復為王。惟暠可。」
　　明年，伯顏貶死，脫脫奏復禎王位。是年，禎始還高麗。
　　至正三年，李芳、曹益清等上書中書省，極言禎荒淫無道，請立行省以安百姓。冬十月，帝遣資政院使高龍普、太監樸帖木兒不花，賜禎龍衣御酒。十一月，又遣乃住等八人來，又以頒赦遣大卿朵赤、郎中別失哥六人來。禎欲託疾不迎，龍普曰：「帝嘗謂王不敬，若不出迎，帝疑滋甚。」禎乃率百官朝服郊迎，聽宣詔於征東省。朵赤、乃住等蹴禎縛之。禎急呼高院使，龍普叱之，使者皆拔刃，百官奔避。朵赤掖禎，載一馬馳去。至京師，詔以檻車流禎於揭陽縣。諭禎曰：「爾剝民已甚，雖以爾血館天下之狗，猶不蔽肆。然朕不嗜殺，是用流爾揭陽，爾無我怨。」
　　四年正月，禎行至岳陽縣卒，或雲遇鴆焉。禎死，高麗人無憫之者。禎在位六年，年三十六，後賜諡忠惠。長子昕，蒙古名八思麻朵兒只，母為德寧公主。昕性聰慧，高龍普抱之見帝。帝問曰：「汝學父乎？抑學母乎？」對曰：「願學母。」帝稱其好善、惡惡，遂命襲王位，時年八歲。五月，遣李麻、泰瑾冊昕為高麗國王。至正八年卒，在位四年，年十二，賜諡忠穆。昕卒，德寧公主命德成府院君奇轍、政丞王煦攝行征東省事。王煦等遣李齊賢來，表請以禎母引祺、禎庶子㫝，皆可為國王，請簡一人以嗣。
　　九年詔以元子㫝嗣高麗國王。
　　十一年，帝又以江陵大君祺為國王，遣斷事官完者不花來封倉庫宮室，取國璽以歸。 㫝遜於江華，未幾遇鴆而卒，在位三年，年十四，後賜諡忠定。祺，蒙古名伯顏帖木兒，尚魯國公主。既嗣位，命李齊賢攝政丞，權征東征省事。齊賢綜核名實，進賢黜佞，聲舉翕然。
　　十二年，日本兵船至，王京大震。先是，日本屢犯高麗境。至是，乃大舉入寇，境內騷然。
　　十三年，冊立皇太子，赦天下，遣太府監山童等來頒詔。太子，奇皇后所出也。奇氏，高麗人，本賤。至是，帝追封皇后父榮安王，母李氏為榮安王夫人，皇后兄子奇轍授為大司徒，富貴震一時。轍尤驕橫，祺不能堪。
　　十六年，有密告轍潛通雙城叛民謀逆，祺殺之，夷其族。適帝使直省舍人送大司徒宣命、印章於轍，西北面兵馬副使辛詢遇諸塗，奪其宣命、印章，殺傔從，使者逃歸。事聞，遣斷事官撒迪罕、奉御朵歹宣詔，詢問情偽。祺斬其西北兵馬使以謝，並附奏奇轍之罪狀。自是，使命通好無間。
　　十九年冬，紅巾賊渡鴨綠江，陷義州，又陷靜州、麟州及西京。
　　二十年，祺卜遷都避之，不吉，仍營白岳宮闕為新京，移居之。
　　二十一年，紅巾賊潘誠、沙劉、關先生等率眾十餘萬渡鴨綠江，祺走福州，遂陷王京。
　　至次年，安祐、崔瑩等合兵二十萬，圍王京，賊大敗，斬沙劉。關先生餘黨渡鴨綠江而去，賊遂平。
　　二十三年，皇太子欲為奇皇后復仇，乃立德興君塔思帖木兒為國王，奇三寶奴為太子，發遼陽行省兵送之。先遣李家奴齎詔來。祺聞其事，陳兵衛以迎之，以百官耆老上中書省書，付李家奴。其書曰：「世祖皇帝嘉我忠敬王先天下朝覲之功，厘降帝女於忠烈王，且許以不革國俗，以至於今。塔思帖木兒，乃忠宣王出宮入嫁白文舉所產者也，奸臣崔濡誣告朝廷，奪我王位，至煩天兵。其如世為甥舅之義何？伏望敷奏天聰，執塔思帖木兒、崔濡等歸之小邦，以快國人之憤。」
　　二十四年，崔濡、塔思帖木兒以大兵一萬圍義州，為崔瑩等所敗，一軍皆沒。十月，遣翰林學士承旨奇田龍詔王復位，送崔濡於高麗，祺殺之。
　　二十五年，公主卒，祺更名顓。
　　二十八年，明兵至，帝與皇后奔上都，遣利用監卿蠻子罕來。命顓分遣諸將以圖恢復。顓使李成瑞至上都賀朔。
　　二十九年，遣使進顓右丞相。是年五月，顓奉表於明太祖，以停至紀元告於國中，自是遂與元絕。
