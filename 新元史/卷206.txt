元善明 鄧文原 虞集 槃 揭傒斯（汯） 黃溍 歐陽玄 
　　元明善，字復初，大名清河人。父貢，有學行，累官樞密院昭磨，贈吏部尚書，追封清河郡公，諡孝靖。 
　　明善少穎悟，讀書過目成誦，及冠，遊學江南，受業於吳澄，僉行樞密院事。董士選聞其名，闢為掾，待以賓禮。士選遷江西行省左丞，又闢為行省掾。從士選討平贛州賊劉貴，士選俘黨三百人，明善議貸其詿誤，得全活者百三十人。賊籍贛、吉二州民丁十萬，有司獲其籍，欲株連為利，明善請火之以滅跡，二郡遂安。遷江南行台掾，擢樞密院照磨，又轉中書省左右曹椽。先是，明善在江西，張瑄為行省參政，借明善馬留之，致米三十斛償其直。後瑄敗，籍其家，薄載送元復初米三十斛，不言償馬直，明善坐免官。久之，事得白，復為省曹掾。 
　　仁宗在東宮，擢為太子文學。及即位，授翰林待制，兼國史院編修官。時姚燧以翰林學士承旨修成宗、順宗《實錄》，使明善總之。明善所述者，燧略為竄易而已。燧嘗謂有題文，吾能為之，無題者惟元復初能為之。其推重如此。擢翰林直學士、知制誥同修國史。詔節《尚書》經文，譯以進，明善與直學士文升同譯。升，宋丞相天祥子也。每奏讀一篇，帝輒稱善曰：「二帝三王之道，非卿莫聞。」皇太后既受尊號，廷臣議肆赦，明善曰：「數赦非善之人福，宥過可也。」 
　　奉命賑山東、河南飢，余錢四萬緡。明善見彭城、下邳諸驛保馬民飢，欲賑之，或曰：「此為流民，非為驛也。」明善曰：「民與驛有分乎？《春秋》之義，大夫出疆，可以專命。」卒賑之。及覆命，執政多其明決。 
　　皇慶二年，修《武宗實錄》。明年，遷翰林侍講學士，階中奉大夫。延祐二年，會試天下進士，明善充考試官。殿試，又充讀卷官。改禮部尚書，正孔氏宗法，以五十四世思晦襲衍聖公事，上如所議。擢參議中書省事，為御史孛術魯翀所劾，復入翰林侍讀學士。拜湖廣行省參知政事。 
　　英宗即位，召為集賢侍讀學士。晉翰林學士。晉階資善大夫，修《仁宗實錄》。百官迎全宗御容，有卿雲見，詔明善為文紀之。帝親享太室，禮官進祝冊，請署御名，帝命代署者三，眷遇優渥，當世莫並焉。至治二年卒，年五十四。泰定初，贈資善大夫、河南行省左丞，追封清河郡公，諡文敏。 
　　明善早以文章自豪，出入秦、漢之間，晚所造益邃，與姚燧並為一代文宗。著有《清河集》三十九卷。 
　　二子：晦、暠。晦由典瑞院判出為峽州路同知。早卒。 
　　鄧文原，字善之，杭州錢唐人，其先本綿州人。文原早慧，年十五，試浙西轉運司，冠其曹。至元二十七年，行省辟署杭州路儒學正。秩滿，調崇德州儒學正。 
　　大德五年，擢應奉翰林文字、同知制誥，兼國史院編修官。翰林學士承旨閻復於後進少所假借，獨推重文原，凡大撰著皆屬之。遷修撰。成宗崩，預修《實錄》，姚燧、王構等閱文原稿，互有指擿，後數日，復取視之，不能易一字，始嘆服。出為江浙儒學提舉。 
　　皇慶元年，召除國子司業。建議更學校法，與執政意不合，移病去。延祐四年，擢翰林待制，兼國史院編修官。 
　　出僉江南浙西道肅政廉訪司事。平江僧憾其府判官理熙。告熙贓，已誣服，文原廉問得實，杖僧而釋熙。湖州民犯夜禁，被執而逃，追者剚其右肋仆地，其兄問殺汝者誰，曰：「白衣冠長身者。」語畢死，其兄訴於有司。問直初更者，曰：「張福兒。」遂坐福兒殺人罪，械繫三年，文原閱其牘，曰：「福兒不滿六尺，非長身，且素用左手，何以傷右肋？」鞫之，真殺人者張甲也，福兒之冤始白。建德民戴汝惟獲盜，夜有火其居者，失汝惟所在，文原曰：「此有故。」責有司推驗，得其妻弟葉甲謀殺汝惟狀。人以為神。 
　　六年，移僉江東建康道肅政廉訪使。寧國諸路茶課鈔三千錠，後增至十八萬錠，皆鑿空取之。民間民逋欠，則轉運使以失察罪有司，凡五品以下官皆杖決。文原言：「宜罷茶司，使州縣領之。」不報，饒州有告欺隱官糧者事，連數百人，數年不決，文原曰：「是不難知，以官租為民田交易，抄戶時因之定差徭，經理時因之定租稅耳。」命據籍為證，訟始息。徽州民造楮幣於僧寺，有避雨者見之，共人啖以利。使佐烘焙，事覺當死。文原曰：「偽造當死者有七等，烘焙應比行使加等杖罪而已。」事聞，卒從文原所擬。州民謝蘭家僮死，蘭侄回賂其族人，誣蘭殺之，獄已具。文原覆案後，即釋蘭，而坐回。其他平所反多類此。 
　　至治二年，召拜集賢直學士。地震，詔議弭災之道。文原奏言：「今治獄之官，惟受成於吏，死囚歲上刑曹，類延緩不報，庚死者多。宜慎選刑官，死囚應決即決，寬則釋之，河北流民復業，朝廷雖計口給錢，而有司奉行不實，宜算計海運支發之羨餘，隨處置倉以備凶年。」又言：「茶法病民，乞並罷轉運思。經弭人怨，召天和。」時論韙之。晉奉政大夫，兼祭酒，依前直學士。 
　　泰定元年，知貢舉，並充讀卷官。特命與半章政事張珪、翰林學士吳澄同為經筵官。俄乞病歸。二年，召拜翰林侍講學士、中奉大夫、知制誥同修國史。旋擢嶺北湖南道肅政廉訪使，以病不赴。天曆元年卒，年七十一。 
　　至正九年，文原門人、集賢院大學士馮思溫奏：文原經筵舊臣，宜加恩禮。贈中奉大夫、江浙行省參知政事、護軍，追封南陽郡公，諡文肅。初，太常議諡壯康，因思溫之請，改諡文肅焉。 
　　文原家貧而行廉。安南入貢，以黃金、丹砂、象齒為私覿之禮，文原卻之。其人曰：「清白物也。」文原曰：「爾物清白，自我受之則污矣。」為文精深典雅，施於誥命者，尤溫潤有體。有《巴西集》十卷。工書，與趙孟頫齊名。子衍，江浙儒學副提舉。 
　　虞集，字伯生，其先成都人，宋丞相允文五世孫也。父汲，宋黃岡縣尉，宋亡，僑居臨川崇仁，遂為崇仁人。集三歲即知讀收，母楊氏口授《論語》、《孟子》、《左氏傳》，聞輒成誦。及長，從吳澄受學。董士選除南台中丞，延集家塾。 
　　大德初，始至京師，以大臣薦，授大都路儒學教授。除國子助教，即以師道自任，諸生時其退，每挾策趨門下卒業，他館生多相率詣集聽講。丁內艱，服除，再為助教，除博士，監祭殿上，諸生有醉而失禮者，集請削其籍。大臣為乞免，集持不可，曰：「國學，禮義之所出也，此而不治，何以為教？」仁宗在東宮，諭集勿竟其事，集以狀移詹事院，竟黜其人，仁宗更以集為賢。 
　　仁宗擢吳澄為司業，又命參知政事許師敬綱領國子監事，皆欲有所更張，以副帝意，集力贊之。後為異論所撓，澄投檄去，集亦以病免。未幾，除太常博士，丞相住方為院使。間從集問禮，集為言先王製作，以及古今因革治亂之由，拜住嘆息，益信儒者有用。 
　　遷集賢修撰，因會議學校，集上議：「宜使守令求經明行修者身師之，庶有所觀感。其次則求操履近正，而不為詭異駭俗者，確守先儒經說，而不敢為奇論者，眾所敬服，而非鄉愿之徒者，延之以教學者，則他日亦當有所成就。共次則取鄉貢至京師罷歸者，其議論文藝猶足以聳動後學。」時論韙之。六年，除翰林待制，兼國史院編修官，仁宗嘗對左右嘆曰：「儒者皆用矣，惟虞伯生未顯擢爾。」 
　　英宗即位，拜住為相，集以憂還江南，拜住不知也。乃言於上，遣使求之於蜀，又求這於江西。集聞命趨朝，英宗已崩。泰定初，除國子司業，遷秘書少監，天子幸上都，以講臣多高年，命集與集賢侍讀學士王結，執經以從。自是，常年扈從。拜翰林直學士，俄兼國子祭酒。嘗因講罷，論京師恃東南運糧，竭民力以航不測，非所以寬遠人而因地利。京東瀕海數千里，萑葦之場也，海潮日至，淤為沃壤，若築堤捍水為田，聽富民欲得官者合其眾分授以地，能以萬夫耕者，授以萬夫之田，為萬夫長，千夫、百夫亦如之。一年、二年勿征三年視其成，以地之高下定額徵之，五年命以官，十年佩之符印，得以傳子孫，如軍官之法。可以寬東南海運，紓疲民。帝韙其言，下省部議，為廷臣所尼。 
　　文宗在潛邸，已知集名。既即位，命集仍兼經筵。以先世邱隴在江南，乞一郡自便。帝曰：「汝材何所不堪，顧今未可去爾。」除奎章閣侍書學士。時關中大飢。帝問集何以救民，對曰：「承平日久，人情宴安，有志之士，急於近效，則怨讟興焉。不幸大災之後，正君子為治作新之機也。若遣一二知民事者稍寬其禁令，使得有所為，隨郡縣擇可用之人。因舊民所在，定城郭，修閭里，治溝洫，限畎畝，薄征斂，則流亡漸至，春耕秋斂皆有所助，一、二歲間，勿征勿徭，封域既正，友望相濟，四面而至者，均齊方一，截然有法，則三代之民將見出於空虛之野矣。」帝稱善。因進曰：「幸假臣一郡，試以此法行之，三、五年間，必有以報朝廷。」左右或間於帝曰：「虞伯生欲以此去爾。」議遂寢。有敕諸兼職不過三，免國子祭酒。 
　　集以入侍燕間，無益時政，且媢嫉者多，乃與大學士忽都魯兒迭失等進曰：「陛下出獨見，建奎章閣，覽書籍，置學士員，以備顧問，臣等備員，殊無補報，竊恐有累聖德，乞容臣等辭職。」帝曰：「朕無生知之明，於國家治體，豈能周知？故立奎章閣，置學士員，以祖宗明訓、古昔治亂得失，日陳於前，卿等其悉所學，以輔朕。若軍國機務，自有省、院、台任之，非卿等責也。其勿復辭。」 
　　敕采輯本朝典故，仿唐、宋《會要》修《經世大典》，以集與中書平章政事趙世延，同為總裁官。集薦禮部尚書馬祖常諳習舊章，國子司業楊宗瑞素治曆象、地理之學，皆可任總裁；翰林修撰謝瑞、應奉蘇天爵、太常博士李好文、國子助教陳旅、前詹事院照磨宋褧、通事舍人王士點，俱有見聞，可裨撰錄；庶幾是書早成。帝以嘗修遼、金、宋三史，無成績，今修《大典》，令學士專率其屬為之。集請以翰林國史院修祖宗實錄時百司所具事跡參訂。國史院臣言於帝曰：實錄，法不得傳於外，事績不當示人。」又請國書《脫卜赤顏》增修太祖以來事績，承旨塔失海牙曰：「《脫卜赤顏》不可傳於外人。」二事皆格不行。俄世延歸，集專領其事，再閱歲，書成，凡八百帙。既奏進，以目疾丐解識，不允，乃舉治書侍御史馬祖常自代，不報。 
　　御史中丞趙世安乘間為集請曰：「虞伯生居京師久，甚貧，又病目，幸假一外任，便醫。」帝怒曰：「一虞伯生，汝輩不容耶？」帝方向用文學，以集宏才博職，故重聽其去。集每承詔有所述作，必以帝王之道從容諷切，問及古今政治得失，尤委曲盡言，隨事規諫。一日，命集草制封乳母夫為營都王，使阿榮、巙巙傳旨。二人忌集，繆言制封營國公，集具稿，俄丞相索制詞甚急，集以稿以進，丞相愕然問故，集知為所紿，即請易稿進，終不自言。 
　　龔伯璲以才俊為馬祖常所喜，欲集為薦引，集曰：「是子雖小有才，然非遠大器，亦恐不得令終。」祖常不以為然。一日，邀集過其門，設宴，酒半，出薦牘求署，集固拒之，祖常不樂而罷。文宗崩，集在告，欲南還，弗果。大臣將立妥歡帖穆爾為太子，用至大故事，召諸老臣赴上都議政，集在召列。祖常使人告之曰：「御史有言矣。」乃謝病歸臨川。初，文宗在上都，將立其子阿剌忒納答剌為皇太子，乃以妥歡帖穆爾乳母夫言，明宗在日，素謂太子非其子，黜之江南，驛召翰林學士承旨阿鄰帖木兒、奎章閣大學士忽都魯兒迷失書其事於《脫卜赤顏》，又命集草詔，布告中外。至是，省、台官皆文宗素所信用者，御史變不敢斥言其事，祖常意在諷集速去而已。伯璲後以用事敗，殺其身，世乃服集知人。 
　　元統元年，遣使賜上尊酒、金織文錦二，召集還，疾作不能行。左右有以舊詔為言者，帝不懌曰：「此我家事，豈由彼書生耶？」至正八年五月卒，年七十有七。贈江西行中書省參知政事、護軍，追封仁壽郡公，諡文靖。 
　　集家素貧，歸老後，登門之士相望於道，好事者起邸舍以待之。然碑誌之文，未嘗苟作。南昌富民伍氏娶諸王女為妻，充本位下總管。既卒，其子屬豐城甘愨求集銘父墓，奉中統鈔五百錠，集不許，愨愧嘆而去。早歲，與弟槃辟書舍為二室，左室書陶淵明詩，題曰陶庵，右室書邵堯夫詩，題曰邵庵，故世稱邵庵先生。集文章為代之冠，論者以唐這韓愈、宋之歐陽修比之。有《道圍學古錄》五十卷。子安民，官吉州路安福州知州。 
　　槃，字仲常。延祐五年進士，授吉安永豐縣丞。丁父憂，服除，授湘鄉州判官。有富民殺人賂他人坐之，己定讞，槃猶不署，殺人者卒論抵。有巫至其州，稱神降，曰：「某方火。」即火，長吏以下皆迎巫至家，禮敬之。槃得放火者一人，訊之，知為巫所使。召巫至，無敢施鞭箠者。槃謂左右曰：「此將為大亂，宜急治之。」一訊而服，乃論巫並其黨如法。秩滿，除嘉魚縣尹，槃已卒。 
　　揭傒斯，字曼碩，龍興富州人。父來成，宋鄉貢進士，為世名儒。至元初，賜諡貞文先生。傒斯幼貧，讀書晝夜不懈，父子自為師友，早有文名，大德間，客湖南，都元帥趙淇號知人，見之曰：「君他日翰苑名流也。」程鉅夫、盧摯先後為湖南廉訪使，咸重之，鉅夫因妻以從妹。 
　　延祐元年，摯表薦於朝，特授翰林國史院編修官。時平章政事李孟監修國史，見其所撰功臣列傳，嘆曰：「是方可謂之史筆，若他人直謄吏牘爾！」擢應夫翰林文字，仍兼編修。遷國子助教，復留為應奉。五年，請假歸。泰定元年，召還，又以丁母憂歸。 
　　天曆二年，開奎章閣，擢為授經郎，以教勛戚子弟。傒斯每徒行入直，受學者欲為買馬，傒斯聞之，乃自置一馬，尋復屏去，以示不苟取於人。文宗幸閣中，有所咨訪，恆以字呼之。中書奏用儒臣，必問曰：「其材何如揭曼碩？」間出所上《奎章政要》，以示台臣曰：「此朕授經郎揭曼碩所進也。」傒斯以翰墨寶受知於帝，其寵待亞於虞集、柯九思。 
　　富州地不產金，官府惑奸民言，募淘金戶三百。其人采他縣金以獻，歲課增至四十九兩。歷年既久，三百戶所存無什一，又貧不聊生，有司責受役於官者代輸之，多以是破產。蠲斯言於省臣，蠲其賦，州人德之。 
　　與修《經世大典》，文宗取所撰《憲典》讀之，顧謂近臣曰：「此豈非《唐律》乎！」擢藝文監丞，參檢校書籍事，屢稱其純實，欲大用之，會帝崩而止。 
　　惠宗即位，召對便殿，慰諭良義，賜以諸王所服表里各一，遷翰林待制，擢集賢學士，階中順大夫。先是，儒學官赴吏部選，必移集賢院考較。院下其事於國子監，監又下於博士，文移往復，動輒累月，傒斯奏改其法，以事付本院，人皆便之。 
　　至元元年，奉詔祀北嶽、濟瀆、南鎮，便道歸龍興，伯顏當國，屢招之，傒斯引疾固辭。未幾，帝擢為奎章閣供奉學士。乃即日就道，未至，改翰林直學士。及開經筵，再為侍講學士、同知經筵事，以對品進階中奉大夫。時新格超升不越二等。獨傒斯進四等，轉九階，異數也。 
　　至正三年，以年七十致仕去，詔遣使追及於漷州。又賜上尊，乃還，奉敕撰《明宗神御殿碑》，賜楮幣萬緡、白金五十兩，中宮賜白金亦如之。復求去，不許，命丞相脫脫及執政大臣面諭之。傒斯曰：「使揭傒斯有一得之獻，諸公用其言，而天下蒙其利，雖死於此，不恨。不然，何益之有？」脫脫因問致治所先，傒斯曰：「儲材為先，養之於位望未隆之時，而用之於周密庶務之後，則無失材廢事之患矣。」一日，集議朝堂，傒斯抗言：「當兼行新舊銅錢，以救鈔法之弊。」執政持不可，傒斯辨論愈力，脫脫雖不用其言，亦不以為忤也。 
　　詔修遼、金、宋三史，傒斯與為總裁官。四年，遼史成，奉敕獎諭，仍命早成金、宋二史。傒斯留宿史館，因得寒疾，七日卒，年七十一。時方有使者至自上京，賜宴史局，以傒斯卒，改日。使者以聞，帝為嗟悼，賜楮幣萬緡，仍給驛護其喪歸。六年，贈護軍，追封豫章郡公，諡文安。 
　　傒斯為文章，敘事嚴整，語簡而當。詩尤情婉麗密。善楷行、行、草。朝廷大典冊及元勛舊德應得碑銘者，必以命傒斯。殊方絕域，咸慕其名，得其文莫不以為榮雲。有文集五十卷。子汯。 
　　汯，字伯防，少從父至京師。補太學生。六館士咸敬憚之，或譁笑，聞汯履聲輒止。以蔭授秘書郎，遷翰林國史院編修轉博士，再入翰林為修撰，仍兼國史院編修。代祀北嶽、北鎮還，拜江南行台監察御史，未行，字為禮部員外郎。 
　　至元十八年，奉詔諭江西。會陳友諒已陷江西，不得往，改僉江西湖東道肅政廉訪司事，治建寧。己而友諒兵入杉關，進圍建寧，大軍退守福州，官吏相繼出奔，維經略使普顏不花尚在。汯謁之，普顏不花曰：「僉事猶未行也？」汯憤曰：「此吾與經略致死時，去將何之。」乃共議城守事，命建寧總管阮德柔將千人出戰，以民兵助之，戰屢捷。城外有黃華山，汯恐賊登山窺城中虛實，起層樓蔽之。命守者鍛鐵為長鈎，又儲水樓下以俟。及賊據山顛，爇火燒樓，守者以長鈎曳之，隨濡以水，火尋熄。賊穿地道攻城，汯命燎煙於隧熏之，隧中賊盡死。相持數月，汯曰：「賊氣已餒，可擊也。」乃槌牛勞將士，眾皆踴躍請戰。汯戎服督戰陣後，士卒殊死斗，焚賊三柵，明日，福州援兵繼至，賊宵遁。事平，經略上諸將功，不及汯，汯亦不以為意。 
　　改江西行省郎中，未行，召為工部郎中，浮海趨遼東，轉之山東。制下，擢秘書少監。時察罕帖木兒在洛陽，遣使招之，承制授刑部侍郎，汯不就。二十八年，至京師，未幾，明兵入城，凡仕者例徒南京，汯稱疾不往。洪武六年卒年七十三。 
　　黃溍，字晉卿，婺州義烏人。母童氏，有娠，夢大星墜於懷，歷二十四月乃生溍。溍幼而穎異，迨學，為文下筆數千言如宿稿。弱冠後，從隱士方鳳游，絕意仕進，凡辟舉皆不就。 
　　延祐二年，中進士第，廷對，以用真儒、行仁義為言。授台州寧海縣丞。縣地瀕鹽場，亭戶不隸於有司，與民戶隸漕司、財賦府者，皆暴橫自恣，溍一繩以法。吏以利害白，弗顧也。有後母告前妻子弒父，獄將具，溍變衣冠訪察之，知與與奸僧殺共夫，而誣告其子，遂平反其獄。有名在盜籍，而實未行劫者，邑大姓執之，圖中賞格。考治無證，佐溍論如本律，免死者三十餘人。部使者董士恆廉知溍治狀，凡獄訟咸委溍聽決，兩告畏服，雖老吏自以為不及也。遷石堰西場鹽運。石堰視諸場尤難治，居官者率以稱盤折閱及疏縱私販被譴。溍蒞任四年，無一事幹吏議。 
　　擢紹興路諸暨州判官。巡海官船率三年一修，官費絀，責足於民，嬴則總事者私取之。溍撙節浮蠹，以余錢還民，皆歡呼而去。奸民以偽鈔結黨，詐取人財，官吏聽其謀。事覺，株連數百家，府檄溍鞫治。官吏除名，同謀者各予杖，其餘盡釋之。捕卒陰置偽鈔於民家，白縣往索之，從者百餘人，溍遇諸野，叱曰：「卒額僅三十，安得此曹！可縛送於州。」皆相率遁去。有賊系錢塘獄，奸民賂獄吏私縱之，假署文書，自詭為官緝賊，逮捕二十餘家。溍疑而訊之，具得其實，遠近以為神明。 
　　至順二年，御史中丞馬祖常薦之，召為應奉翰林文字、同知制誥兼國史院編修官，轉國子博士。出為江浙等處儒學提舉。年六十有七，亟請致仕。俄召修遼、金、宋三史，丁母憂不赴。溍性至孝，營冢墓，有馴虎之祥。服除，以秘書少監致仕。未幾，中書右丞相阿爾直班、左丞相太平力薦之，復拜翰林直學士、知制誥同修國史，尋兼經筵講官。召見慈仁殿，帝語朵爾直班曰：「文臣年老，正宜在朕左右。」八年，擢侍講學士，上疏求歸田裡，不俟報而行。帝遣使者追之，及武林驛，敦迫還職。九年夏，始得請南還，江浙行省丞相達識帖睦爾承制起溍商議中書省事，以疾固辭。卒，年八十有一。贈江西行省參知政事、護軍，追封江夏郡公，諡文獻。 
　　溍天姿介特，在州縣以清白自持，月俸不給，至鬻產佐之。及為侍從，挺立無所附，不登權要之門，世稱溍清節如冰壺玉尺，纖塵弗污。其學博極群書，剖析疑難，多先儒所未發。文章布置謹嚴，援據精切。凡典冊誥命，鋪述功德之辭，多出溍手。海內求文者，日踵於門，雖殊方絕域，亦知實重焉。有《白損齋稿》三十三卷，《義烏志》七卷，筆記一卷。子梓，杭州路同知海鹽州事。 
　　歐陽玄，字原功，其先本廬陵人，後徒瀏陽。父龍生，刲股以療母疾。左丞相崔斌聞其名，招之，以母老辭。官道州路教授，卒。玄幼岐嶷。八歲，母李氏授以《孝經》、《論語》、小學諸書，俱成誦。部使者行縣，玄以童子見，命賦梅花詩，立成十首，晚歸，增至百首，見者嘆異之。稍長，從宋故老習為詞章，經史百家靡不研究。 
　　延祐二年，登進士第，授岳州路平江州同知，調太平路蕪湖縣尹。縣多疑獄，久不決。玄察其情，皆為平反，民翕然頌之。改武岡縣尹。蒞任甫逾月，赤水、太清兩洞蠻聚眾相攻。玄單騎、從二人，徑抵其地諭之，獠人棄兵伏，羅拜馬首曰：「我曹非不畏法，緣訴事於縣，縣官不為直，反以差繇賦斂困我，乃發憤就死耳。不意煩我清廉官自來。」玄喻以禍福，兩洞蠻皆聽命。 
　　召國子博士，遷國子監丞。致和元年，遷翰林待制，兼國史院編修官。時文宗自立於大都，玄掌印，攝院事，日直內廷，典發詔令書檄。既而改元天曆，效廟、建後、立儲、肆赦之文，皆玄所撰擬，復條時政數十事以聞，多為帝所採納。明年，置藝文監。以清望官居之，文宗親署玄為藝文少監。奉詔篡修《經世大典》，遷太監，檢校書籍。 
　　元統元年，改僉太常禮儀院事，拜翰林直學士，編修四朝《實錄》，俄兼國子祭酒。召赴中都議事，擢侍講學士，復兼國子祭酒。後至元五年，以病乞歸。帝不允，拜翰林學士，復求去。帝仍不允，免其朝賀禮。至正改元，更張庶政事，有不便者集議廷中，玄極言無隱。科目之復，沮者甚眾，玄爭之尤力。未幾，謝病歸，復起為翰林學士。 
　　詔修遼、金、宋三史，命為總裁官。凡史之論、贊及進呈表、奏，皆玄自為之，他人莫能屬筆。五年，帝以玄歷仕累朝，且有修史功，諭丞相超授爵秩，擬拜翰林學士承旨，及入奏，上稱快再三。已而乞致仕，帝復不允。御史台奏除福建廉訪使，行次浙西，疾作，乃請假歸。復拜翰林學士承旨，奉敕定刑律，尋乞致仕，陳情懇切，特授湖廣行中書省右丞致仕，賜白玉束帶，給俸賜以終其身。將行，帝復降旨留之，仍前翰林學士承旨，進階光祿大夫。 
　　十四年，汝、潁盜起，蔓延南北，玄上招捕之策千餘言，當時不能用。十七年春，再乞致仕。時將大赦天下，宣赴內府，玄久病不能步履，丞相傳詣肩輿至延春閣下，異數也。是年十二月，卒，年八十五，贈崇仁昭德推忠守正功臣、大司徒、柱國，追封楚國公，諡曰文。 
　　玄歷官四十餘年，兩為祭酒，六入翰林，三拜承旨，兩知貢舉，及讀卷官。朝廷高文典冊，多出玄手。文宗時詔為許衡神道碑，當世知名之士，皆斂手推玄，以為文章道德非玄不稱也。及請假南歸，起為翰林學士承旨，玄固辭，時冊立皇太子，惠宗手詔諭玄曰：「朕有一要事，待卿至贊成之。」玄始力疾入都，其為帝所寵眷如此。玄無子，以從子達老為後，先玄卒。玄文集百餘卷，毀於兵，僅存《圭齋集》十五卷，出於後人之掇拾雲。 
　　史臣曰：「元明善諸人，行義之方雅，議論之侃直，政事之明通，可謂台閣名臣，不獨以文學擅名當世也。其後危素由書生致位宰相，尤負文學重名，晚節不終，並其文為後世所菲薄，惜哉！」
