
卷七十九·志第四十六
　
　　○食貨十二 
　　△賑恤上 
　　賑恤之法有二：曰蠲免，曰賑貸。以恩免者：朝廷有大慶則免之；有盜喊之亂、軍旅供給之費，則免之；逃亡復業者，則免之；軍民站戶困弊，則免之。以恩賑者：曰鰥寡孤獨，曰諸王部衆之貧乏。其餘則恩免所及者，賑亦及之。至於災免、災賑，則以水旱疫癘，救生恤死，尤荒政之最亟者。今類共事，分著於後。 
　　恩免： 
　　世祖中統元年，量減絲料、包銀分數。 
　　二年，詔：減免民間差發，免平陽、太原軍站戶重租稅科。詔：十路宜撫使。量免民間課程，弛諸路山澤之禁。 
　　三年，以軍興，人民勞苦，敕停公私逋負毋徵，以米千石、牛三百給西京蒙古戶。北東等路。以兵興供給繁重，免本歲絲料、包銀。蠲濱、棣今歲田租之半，東平蠲十分之二。復蒙古軍站戶。差戶、農民包銀，徵其半。俘戶止令輸絲。民戶輸賦之月，毋徵私債。敕濟南官吏，凡軍民公私逋負，權住毋徵。三叉沾竈戶，經宋兵焚掠，免今年租賦。以濟南路遭李璮之亂，軍民皆飢，盡免差發。 
　　四年，以西涼民戶值渾都海之亂，人民流散，免差稅三年。 
　　至元元年。詔：減明年包銀十分之三，無業者試十分之七，逃戶復業者免差稅三年。 
　　三年，減中都包銀四分之一。 
　　七年，諸路課程，減十分之一，以紓民力。 
　　八年，詔：四川民力困弊，免茶鹽課稅。 
　　十二年，蠲免包銀絲綿鈔，免河南路包銀三分之二，其餘路分亦免十分之五。 
　　十三年，敕減今歲絲賦之半，免大都醫戶十二年絲銀。 
　　十七年，敕和州等處爲叛兵所掠者，賜鈔給之。仍免民差役三年。 
　　十八年，免福州路今年稅二分。十八年，以前租稅並免徵。 
　　十九年，免諸路民戶明年包銀、俸鈔及逃移戶差稅。 
　　二十年，免大都、平灤民戶絲綿俸鈔。二十年，免福建歸附後未徵苗稅，免京畿所括田舊稅三分之二，新稅三之一。 
　　二十一年，蠲江南今年田租十分之二，其十八年以前逋欠悉免之。 
　　二十二年，除民間包銀，三年不使帶納俸鈔，盡免大都地稅。 
　　二十四年，免唐兀衛河西地元籍徭役，免東京等處軍民徭賦。 
　　二十五年，免遼陽、武平等差發，以武岡、寶慶二路薦經寇亂，免今年酒稅課及前歲逋租。以南安、瑞、贛三路，連歲盜起，民多失業，免逋歲萬二千六百石。湖頭賊張治國掠泉州，免泉州今歲田。 
　　二十六年，蠲汀、漳二州田租。宜章縣爲廣東寇所掠，免今歲田租。 
　　二十七年，常寧州過寇亂，免其田租。廣州、韶州以遭寇亂，並免其田租。減河間、保定、平灤三路絲綿銀。 
　　二十八年，免江淮貧民至元十二年至二十五年所逋田租二百九十七萬六千餘石，及二十六年未輸田租十三萬石、鈔一千一百五十錠、絲五千四百斤、綿千四百三十餘斤。二十八年，免腹裏諸路包銀俸鈔，其大都、上都、隆興、平灤、大同、太原、河間、保定、武平、遼陽十路鈔鋃併除之。 
　　二十九年，以上都、隆興、平灤、河間、保定五路供給，視他路爲甚，宜免今歲公賦。免寶慶路田租萬三千九百七十三石。置會同、安定二縣隸瓊州，免其田租。 
　　至元三十一年，成宗即位，除大都、上都兩路差稅一年，其餘減丁地稅十分之三，系官逋欠一切蠲免，民戶逃亡者差稅皆除之。以上世祖皇后裕宗尊號，免所在本年包銀俸鈔，及內郡地稅、江淮以南商稅。 
　　元貞元年，除大都民戶絲料、包銀、稅糧。 
　　大德元年，免上都、大都、隆興差稅三年。 
　　大德二年，免今年上都、隆興絲銀，大都差稅、地租。 
　　四年，詔頒寬令，免上都、大都、隆興大德五年絲銀稅糧，附近秣養馬駝之郡免稅糧十分之三，其餘免十分之一，江北荒田許人耕種者並展稅限一年。著爲令。 
　　七年，以轉輸軍餉勞，免思、播二州及潭、衡、辰、沅等路稅糧一年，常、澧三分之一，淘金站戶無種佃者免雜役。 
　　九年，又下寬免之令，以恤大都、上都、隆興、腹裏、江淮之民。 
　　十年，免大都今年租，逃移復業者免差稅三年。 
　　十一年，免上都、大都、隆興差稅三年，其餘路分量輕重優免。免雲南八番等地面差發一年，其積年逋欠蠲之，逃移復業者免三年。 
　　至大二年，上尊號，詔：毋令見戶包納差稅，被災百姓內郡免差稅一年，江淮免夏稅三年，免大部、上都、中都秋稅，其餘今歲被災人戶，依上蠲免，至大二年以前民間欠差稅課程。並行豁免。 
　　四年，免腹裏包銀及江南夏稅十分之二。又免大都、上都、中都差稅三年。 
　　延祐元年，以改元，免上都十大都差稅二年，其餘經賑者免一年，流民復業者免差稅三年。 
　　二年，免各差稅、絲料，延祐元年瀘陽、麻陽二縣以土賊作亂，蠲其田徂。 
　　七年，減天下租賊二分，包銀二分。免上都、大都、興和三路差稅三年，又免稅糧、包銀、絲料、合有差發。 
　　至治二年，免大都、興和差稅三年，八番、思、播、兩廣洞寨差稅二年，江淮創科包銀三年，四川、雲南、甘肅秋糧三分，河南、陝西、遼陽絲銀三分，賑恤雲南、廣海等處。 
　　泰定元年，免天下和買雜役三年，蛋戶差稅一年。 
　　二年，除江淮創科包銀，流民復業者免差役三年。 
　　二年，免各路差絲科。 
　　天曆元年，免諸路差稅、絲料有差及海北鹽課二年，免民間逋賦無可追徵者，免奉元路商稅一年，免永平總管府田租二年，免達達軍站之貧乏者及各路差租有差，免人民逋欠官錢。 
　　至順元年，以改元，免諸路稅差有差，詔：河南、懷慶、衛輝、普寧四路今歲差發全行蠲免；其餘路分，腹裏差發、江淮復稅，亦免三分，免海北鹽課三年，免雲南行省田租。 
　　三年，免大都、上都、興和三路差稅三年，腹裏差發免，其餘諸郡不納差去處免稅糧十分之二，江淮以南夏稅亦免二分。 
　　至正元年，免天下稅糧五分。 
　　六年，免天下差稅三分，水早之地全免。 
　　災免： 
　　中統元年，以各處被災。驗實免科差。四年，以秋旱霜災，減大名等路稅稂。 
　　至元三年，開元等路飢，減戶賦布二匹，秋稅減其半，水達達戶，減青鼠二，其租稅，被災者免徵。真定等路旱蝗，其代輸築城役人戶，悉免之。 
　　五年，東勝旱，免其租賦。 
　　八年，以去歲東平及西京旱蝗水潦，免其租賦。 
　　七年，益都登萊早蝗，詔減其今年包銀之半。東京路飢兼造船勞役，免今年絲銀十之三。 
　　南京、河南等路蝗，減今年絲銀十之三。以南京、河南旱蝗，減今年差賦十之三。 
　　十八年，保定路清苑縣旱，高店、夏津、武城等縣蟊害稼，免今年程計六千四百四十八石。 
　　十九年，免鞏昌等處積年所欠田租課。 
　　二十四年，大都飢，免今歲俸鈔，諸路半征之。瀋州飢，又經乃顏兵蹂躪，免其今年絲鋃、租賦。浙西諸路水，免今年田租十之二。 
　　二十五年，益州旱，蠲其租四千七百石。平江水，免所負酒課。睢陽霖雨害稼，免其租千六百石有奇。以考城、陳留、通許、杞、太康五縣大水，及河溢沒民田，免其租萬五千二百石。保定霖雨害稼，免今歲田租。漷州等處霖雨吉稼，免今年田租。安西省大飢，免田租二萬一千五百石有奇，仍貸粟賑之；嘉樣、魚臺、金鄉三縣霖雨害稼，免其租五千石。鞏昌路荐饑，免田租之半，仍以鈔三千錠點其貧者。 
　　二十六年，紹興大水·免未輸田租。泰發寺屯明大水，免今歲租。濟寧、東平、汴粱、濟南、棣州、順德、平灤、真定霖雨害稼·免田租十萬五千七百四十九石。兩淮屯田雨雹害稼，免今歲田租。大都路霖雨害稼。免今歲田租，仍減價糶諸路倉糧。臺、婺二州飢，免今年田租。武平路飢，免今年田租。無爲州大水，免今年田租。 
　　二十七年，晉陵、無錫二縣霖雨害稼，並免其田租。芍陂霖雨害稼，免其租。以荐饑，免今歲銀、俸鈔，其在上都、大都、保定、河間、平灤者萬一百八十錠，在遼陽省者千三百四十八錠有奇。平山、真定、棗強三縣早，靈壽、元氏二縣大雨雹，並免其租。江陰大水，免田租萬七百九十石。河溢太康，沒民田三十一萬九千八百餘畝，免其租八千九百二十八石。棣州厭次、河陽大風雹害稼，免其租。免河間、保定、平灤歲賦絲之半。懷孟路武陟縣、汴梁路祥符縣皆大水，免田租八千八百二十八石。終南等屯霖雨害稼萬九千六百餘畝，免其租。廣濟署洪濟屯大水，免其租萬三幹二百四十一石。興、鬆二州隕霖殺禾，免其租。隆興路隕霜殺稼，免其田租五千七百二十三石。免大都、平灤、保定、河間自至元二十四年至二十六年逋租十三萬五百六十二石。大同路民多流移，免其田租二萬一千五百四石。 
　　二十八年，上都、太原飢，免至元十二年至二十六年所逋田租三萬八千五百餘石。武平路飢，免其去年租田。凡州郡田嘗被災者，悉免其詛，不被災者免十之五。太原、杭州飢，免今歲田租。撫州路飢，免去歲田租四千五百石，大名之清河、南樂諸縣霖雨害稼，免田租萬六千六百六十九石，婺州水，免田租四萬一千六百五十石。景州、河間等州霖雨害稼，免田租五萬六千五百九十五石。以歲荒，免平灤屯田，免大都今年田租。保定、河間、平灤三路大水，被災都全免，收成者半之。武平飢，免今年田租。廣濟署大昌等屯水，免田租萬九千五百石。以武平地震，全免去年稅四千五百三十六錠，今年量輸之，止徵二千五百六十九錠。 
　　二十九年，京畿荐饑，免今歲田租。龍興路南昌、新建、進賢三縣水，免田租四千四百六十八石。平江、湖州、常州、鎮江、嘉興、松江、紹興等路水，免至元二十八年田租十八萬四千九百二十八石。大寧路惠州連年水旱，詔給鈔二千錠及糧一月賑之。太平、寧國等六路飢，發粟賑之。高麗飢，賜米十萬石。廣濟署屯田既蝗覆水，免今年田租九千三百十八石。平灤路大水且霜，免田租二萬四千四十一石。 
　　三十年，營田提舉司屯田爲水所沒，免其租四千七百七十二石。湖州、平江、嘉興、鎮江、揚州、寧國、太平等路大水，免田租百二十五萬七千八百八十三石。岳州華容縣水，免田租四萬九百六十二石。遼陽、瀋州、廣寧、開元等路雹害稼，免田租七萬七千九百八十八石。岳州華容縣水，免田租四萬九百六十二石。 
　　三十一年，常德、嶽、鄂、漢陽四州水，免其田租。 
　　元貞二年，象食屯水，免其田租。 
　　大德元年，歸德、徐、邳、汴梁諸縣水，免其田租二年。以水旱，減州郡田租十分之三，甚者盡免之，老病單弱者差稅並免三年。順德旱，大風損麥，免田租一年。 
　　三年，揚州、淮安，免其田租。以江陵、沔陽、廬、隨、黃等州旱，汴梁、歸德、永、隴、陝蝗，並免其出租。 
　　五年，平灤路水，免今年田租，仍賑粟三萬石。遣官分道賑恤各路，被災重者，免其差一年，貧乏之家計口賑之。順德路水，免其田租。江陵、常德、皆旱，並免其門攤、酒課。 
　　七年，盡除內郡饑荒所在差稅，仍令河南省賑恤流民。各道宜撫使言：「去歲被災人戶未經賑濟者，宜免其差役。」從之。浙西淫雨，民飢者十四萬，賑糧一月，仍免今年夏稅，並各戶酒醋課。免大德七年民間逋稅。 
　　八年，免平陽、太原差其差稅三年，及隆興、上都、大同等路被災人戶二年。大都、保定、河間路免一年。江南佃戶私租太重，以十分爲率，減二分，永爲定例。柳林屯田被水，其逋租及民貸食者皆勿徵。陳州霖雨，免其田租。以順德、恩州去歲霖雨，免其民租四千餘石。大名、高唐去歲霖雨，免其田租二萬四千餘石。冀、孟、輝、雲內諸州，去歲霖雨，免其田租二萬二千一百石。 
　　九年，以陝西渭南、櫟陽諸縣旱，免其田租。免晉寧、冀寧三年商稅之半。揚州之泰興、江都，淮安之山陽水，免其田租九千餘石。 
　　十一年，陝西行省吉：「開成路前者地震，民力重困，已免賦二年，請再免今年。」從之。 
　　至大元年，江淮大飢。免今年作賦及夏稅。益都飢，免今年差徭，仍以本路課稅及發米汪利詩兩倉粟賑之。江南北水旱饑荒，免至大元年差發、官稅。免紹興、廣元、台州、建康、廣德諸路田徂，又免酒課十分之三。紹興災甚，凡田戶止輸田租十分之四。 
　　至大二年，以徐、邳連年大水，百姓流離，悉免今年差稅。東平、濟寧荐饑，免其民差稅之半，下戶悉免之。 
　　三年，濟南、東平符處飢，免曾經賑恤諸戶今歲差稅，其未經賑恤者量減其半。 
　　四年，浙西水災，免漕江浙糧四分之一。 
　　皇慶元年，益都飢，免所貸官糧二十四萬石。 
　　皇慶二年，免大寧路金稅、鹽課。 
　　延祐元年，免上都、大都差稅二年，其餘被災曾經賑濟人戶免其稅一年。免蒙古地差稅二年。 
　　三年，甘肅等州飢，免田租。 
　　至治元年，滁州霖雨傷稼，免其田租。臨江路旱，免其田租。高郵興化縣水，免其田租。雷州路海康、遂溪二縣海溢，壞民田，免其稅二年。河間、陝西十二縣民飢，免其徂之半。涇州雨雹，免被災者租。南陽西穰等屯風雹，洪澤芍陂屯田去年旱蝗，並免田租。免德安府被災民租。睢、許二州，去年水早，免其租。淮安路去歲大水，遼陽路隕霜殺禾，南康路旱，並免其租。安豐縣霖雨害稼，免其租。揚州旱，免其租。新安、上蔡二縣水，免其租。淮安路水，免其租。 
　　泰定三年，大都、河間、保定、永平、濟甫、常德諸路飢，免其田租之半，廬州、鬱林州及洪澤旱，免其租。光州水，中山安喜縣雨雹傷稼，大昌屯河決，大寧、廬州、德安、梧州、中慶諸路屬縣水旱，並免其租。沔陽府阜，免其租。永平路大水，免其租，仍賑稂一月。亳州河溢，免其田租。 
　　四年，永平路飢，免其租，仍賑糧兩月。汴梁屬縣飢，免其租。延安府縣旱，免其租。龍興屬縣旱，免其租。大都、保定、真定、東平、濟南、懷慶諸路旱、免其田租之半。 
　　致和元年，免河南自實田租一年，被災州郡稅糧一年，流民復業者差稅三年。 
　　天曆二年，免陝西延安諸屯逋糧千九百七十石。永平屯田昌同、濟民、豐贍諸署以蝗及水災，免今年租。以淮安海寧州、鹽城、山陽諸處去年水，免今年租。黃州及思州旱，免其田租。 
　　至順元年，以河南、懷慶旱，其門攤課程及逋欠差稅皆免徵。 
　　至順二年，安慶之望江，淮安之山陽縣皆水，免其田租。常德府枕源州水，免其田租。以揚州泰興、江都二縣雨害稼，免其田租。德安府水，免其田租。辰州、興國二路蟲，歸德府雨傷稼，並免其田租。高郵府水，免今年租。 
　　元統二年，免天下民租之半。 
　　恩賑： 
　　中統元年，詔天下鰥寡孤獨者廢疾不能自存之人，命所在官司以糧贈之。 
　　至元元年，詔病者給藥，貧者給糧。 
　　八年，令各路設濟衆院以居貧民。敕諸路鰥寡孤獨疾病不能自存者，官給廬舍薪米。 
　　十年，以官吏破除人己，凡糧薪並敕於公廳給散。 
　　十七年，賜四川貧民及兀刺帶等牛馬羊價鈔。賜禿渾貧民糧及八剌合赤等羊馬鈔。十八年，上都南四站人畜睏乏，賜鈔給之。 
　　十九年，各路立養濟院一所，仍委憲司點治。 
　　二十年，給京師南城孤老衣糧房食。給水達達鰥寡孤獨者絹千匹、鈔三百錠。 
　　二十一年，賜貧乏者阿魯渾、玉龍帖木兒等部衆，共鈔七千四百八十錠。賜貧乏者押失、忻都察等鈔一萬四千三錠。賜蒙古貧乏者也裏古、怯列海、察兒等鈔十二萬四千七百二十三錠，又賜蒙古貧乏者兀馬兒等鈔二千八百五錠。 
　　二十二年，以伯敕八等貧乏，給鈔七萬六千五百二錠。賜合達裏貧民及合剌和合丹民牛種，給鈔萬六千三百錠。 
　　二十四年，給諸王巴八所部貧乏者鈔萬一千錠。 
　　二十五年，濟寧投下蔡古軍乏食，詔遼陽省給米萬石賑之。以咸平薦經兵亂，發瀋州倉賑之。兀良臺饑民多殍，給三月糧。西安王阿難荅來告飢，詔給米六千石及橐駝百。 
　　二十六年，拔都不倫部民千一百四十八戶貧乏，賜銀十萬五千一百五十兩。檢視請王按灰部貧民，給以糧。乞兒乞思戶，驗其貧者賑之。遼陽自乃顏叛，民疲敝，發鈔五千八百錠賜之，賜也速帶兒所部萬人鈔萬錠。 
　　二十七年，命驗大都路貧病之民在籍者二千八百三十七人，發粟三百石賑之。 
　　二十八年，給寡婦冬夏衣，賜薛徹溫都兒等九驛貧民三月糧。 
　　二十九年，給貧民柴薪，日五斤。 
　　三十年，周貧乏，鈔三萬七千五百二十錠。 
　　三十一年，賜京師貧民米絹。以東勝等處牛遞戶貧乏，賜鈔三千餘錠。卜阿思民，爲海都所掠，喝鈔三萬九千九百餘錠。 
　　元貞元年，以蠻子臺所部貧乏，賜鈔十八萬錠。以諸王亦憐真部驛人貧乏，賜鈔千錠。賜章河至苦鹽驛分乏戶鈔一萬二千九百餘錠。給塞下貧民鈔二萬四千錠。以博爾赤、荅剌赤貧乏，賜鈔二萬九千餘錠。賜諸王巴撒爾等三部鈔四萬八千五百餘錠。 
　　二年，詔各處孤老人布帛各一匹賑之。賜遼陽行省糧三萬石。安西王部貧乏，給糧萬石賑之。 
　　大德元年，給也只所部六千戶糧。 
　　二年，以糧十萬石賑北邊內附貧民。給西平王奧魯赤所部民糧。 
　　三年，詔：遇天壽節，人給中統鈔一貫，著爲令。駙馬蠻子臺所部匱乏，以糧十三萬石賑之。遼東開元、咸平蒙古、女真等人乏食，以糧二萬五千石賑之。 
　　四年，賜諸王也只裏部鈔二萬錠，八憐脫思所隸戶六萬五千餘錠。賜出伯所部鈔萬五千四百餘錠，賑之。 
　　五年，給和林貧軍鈔二十萬錠，諸王藥忽木所部鈔萬五千九百餘錠。紿札忽而真妃子所部鈔二萬錠，又給札忽而真及諸王出伯軍鈔四十萬錠。賜定遠王所部鈔十四萬三千錠。減直糶米賑京師貧民，其老幼廩給之。 
　　五年，始行紅貼糧法於大都、上都，令有司籍貧戶，置半印號簿文貼，各書姓名口數，逐月對貼，以給大口三斗，小口半之，視賑糶之直三分減一，每年撥米二十萬四千九百餘百。 
　　六年以雲南站戶貧乏，以銀鈔優恤之。京師民乏食，計口賑之。發通州倉米賑貧民，給死者棺木錢。賑那海貧乏戶米八千石。賜諸王合荅孫等部鈔四萬五千八百餘錠。 
　　七年，賑鳳翔、秦、鞏、甘州、合迷裏貧乏戶。七年，賜諸王脫鐵木兒之子也先博怯所部等鈔六千九百餘錠。賜諸王阿只吉所部鈔二萬餘錠、糧萬石。 
　　八年，賜西平王奧魯赤、合帶等部民鈔萬錠，朵耳思等站戶鈔二千二百錠、銀三百九十兩有奇。 
　　九年，賜諸王完渾、撒都失裏、別不花等所部鈔。五萬六千九百錠，幣帛有差。免大都、上都、隆興差稅，內郡包銀、俸鈔一年。江淮以南租稅及佃種官田者，均免十分之二。九年，紿脫脫所部乞而吉思民糧五月。九年，賜西寧王出伯所部鈔三萬錠。 
　　十年，以沙都而所部貧乏，給糧兩月。以京畿雷家站戶貧乏，賜鈔五百錠。 
　　十一年，賜晉王部貧民鈔五萬錠。 
　　至大元年，以大都難食，糶米十萬石減其價以賑之。詔開寧路及宣德、雲州工役浩繁，除賦稅已免二年外，更免一年。 
　　三年，楚王牙忽都所隸戶貧乏，以米萬石、鈔六千錠賑之。賜晉王也孫鐵木兒所部貧民鈔三千錠。 
　　四年，賜大都路民九十者二千三百三十一人。帛二匹；八十者八千三百三十一人，帛一匹。賜湘寧王所部鈔三萬二千錠。 
　　皇慶二年，以米五千石賑阿只吉都之貧乏者。 
　　延祐元年，西番諸王貧乏。給鈔萬錠。曲魯部畜牧耗，賜鈔八百七十三錠。營王也先鐵木兒支屬貧乏，賑糧兩月。荅即乃所部匱乏，給糧二萬石。 
　　二年，諸王脫列鐵木兒所部缺食。以鈔七千五百錠賑之。發粟三百石，賑諸王按鐵木兒等部貧民。奉元、龍興、吉安、察罕腦兒諸驛乏食。給糧賑之。 
　　三年，諸王按灰部乏食，給米三千二百八十六石賑之。 
　　四年，給天下鰥募孤寡獨鈔，減免各處田租有差。以諸王部經脫火赤之亂，百姓貧乏，給鈔十六萬六千錠、米萬石賑之。賜諸王禿滿鐵木兒等部金一千三百兩、銀七千七百兩、鈔一萬七千七百、幣帛二千匹。 
　　五年，賜晉王等部貧乏者二月糧。五年，賑遼東貧民。諸王雍吉部衆乏食。賑米三千石。諸王按塔木兒等部衆乏食，賑糧兩月。敕樞密院覈實蒙古貧乏者，存恤之。 
　　六年，賑晉王部貧民，給鈔四十萬錠。賑合剌赤部貧民三十萬錠。賑諸位怯憐口。賜左右鷹房及合剌赤等貧乏鈔十四萬錠。東平、濟寧水陸驛乏食，戶紿麥千石。敕上都、大都冬夏設食於路，以食飢者。 
　　七年，市羊五十萬、馬十萬，賑北方貧乏者。市馬三萬、羊四萬給進軍貧乏者。以昌平、灤汨十三驛供億繁重，給鈔三十萬貫賑之。 
　　至治二年，嶺北戍卒貧乏，賜鈔三千二百五十萬貫、帛五十萬匹。給蒙古子女貧乏者鈔七百五十貫，又賜百五十貫。 
　　三年，賑北邊軍鈔二十五萬錠、糧二萬石。 
　　泰錠元年，徹徹火兒火思之地五千戶貧乏，賑之，給鈔三千錠散與貧者。 
　　三年，賑昌王八剌失所部鈔四萬錠。賑潛邸貧民鈔二十萬錠。 
　　天曆二年，賑保錠路被兵之民百四十五戶糧一月。真定民三千七百四十八戶及開平縣民被兵者，並賑之。以米五萬石賑糶京師貧民。 
　　至順元年，發米十萬石賑糶京師貧民。命以賑糧十萬石濟京師貧民。賑上都怯憐口萬五千七百戶，糧二萬石。賑襄鄧畏兀民被兵者六十三戶，戶給鈔十五錠、米二石；被兵掠者五百七十七戶，戶給鈔五錠、米二石。 
　　三年，賑糶米五萬石濟京師貧民。給諸王也先鐵木兒所部二千石。賑暗伯拔都軍屯東邊者糧兩月。賑金蘭站戶不能自存者糧兩月。賑遼陽千戶小薛幹所部貧乏者糧。安西王阿難荅、西平王奧魯赤所部皆乏食。給米有差。速哥察兒等十三站乏食，給鋃。 
　　至正元年，臨賀縣被徭寇掠，發義倉賑之。 
　　至正六年，發米二十萬石賑糶上都貧民。 
　　八年，遺使賑湖南北被寇人民，死者鈔五錠，傷者三錠，毀所居屋者一錠。 
　　十六年，詔沿海州縣爲賊所掠者，免田租三年。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

