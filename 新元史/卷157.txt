
劉秉中〈秉恕〉  張文謙  竇默  姚樞〈煒  燉〉
劉秉忠，字仲晦，初名侃，因從釋氏，又名子聰，拜官後始改今名，其先瑞州人，後徙邢州。太祖十五年，木華黎取邢州，立都元帥府，以其父潤爲都統。事定，改署州錄事，厯巨鹿、內丘兩縣提領。
秉忠風骨秀異，志氣英爽不羈。八歲入學，日誦數百言。年十七歲，爲節度使府令史。居常鬱鬱不樂。一日，投筆歎曰：「吾家累世衣冠，乃爲刀筆吏乎！丈夫遇不於世，當隱居以求志耳。」即棄去，隱武安山中，久之，天寧僧虛照招爲弟子，使掌書記，後遊雲中，居南堂寺。
世祖在潛邸，僧海雲被召，過雲中，聞其博學多材藝，邀與俱行。既入見，應對稱旨，屢承顧問。秉忠於書無所不讀，尤邃於《易》及邵氏《經世書》，至於天文、地理、律厯、六壬遁甲之屬，靡不精通。世祖大愛之，海雲南還，秉忠遂留藩邸。後數歲，奔父喪，賜金百兩，仍遣使送至邢州，秉忠初丁毋憂，毀瘠骨立，衣一敝裘。三年不易。及父卒。雖從天竺之教，然哀感幾於滅性，與執通喪者無以異。服除。復召還和林，上書於世祖曰：典章、禮樂、法度、三綱五常之教，備於堯、舜，三王因之，五霸假之。漢興以來。至於五代，一千三百餘年，由此道者，漢文、景、光武、唐太宗、玄宗五君，而玄宗不能有終也。然治亂之道，系乎天而由乎人。天生成吉思皇帝，起一旅，降諸國，不數年而取天下，勤勞憂苦，遺大寶於子孫。
愚聞之曰「以馬上取天下，不可以馬上治之。」昔武五，兄也；周公，弟也。周公思天下善事，夜以繼日，每得一事，坐以待旦，以保周天下八百餘年，周公之力也。今皇帝，兄也；大王，弟也。思周公之故事而行之。千載一時，不可失也。
君之所任，在內莫大乎相，在外莫大乎將。內外相濟，天下之急務也。然天下之大，非一人所能及；萬事之細，非一心所能察。當擇開國功臣之子孫，分爲京府州郡監守，督責舊官，以尊王法，仍差按察官守，治者升，否者黜，則賢能奮而人才出。
天下戶過百萬，自忽都那演斷事之後，差徭役甚大，加以軍馬調發，使臣煩擾，官吏乞取，民不能當，是以逃竄，宜比舊減半，或三分去一，就見在之民以定差稅，招逃都復業，再行定奪。官無定次，清潔者不遷，汙濫者不黜。可比附古例。定百官爵祿儀伏，使家給身榮。有犯於民，設條定罪，威福者君之權，奉命者臣之職。今百官自行威福，進退生殺惟意之從，宜從禁治。
天下之民未聞教化，見在囚人宜從赦免，明施教令，使之知畏，則犯者自少。教令既設，又不宜繁，因大朝舊例，增益民間所宜設者十數條足矣。教令既施，罪不至死矣。皆提察然後決；犯死刑者，覆奏然後斷；不致刑及無辜。
天子以天下爲家，兆民爲子，國不足，取於民，民不足，取於國，相須知魚水，有國家者。置府庫、倉廩，亦爲助民；民營産業，亦爲資國用也。今宜打算官民所欠債負，若實爲應當差發所借，宜依合罕皇帝聖旨，一本一利，官司歸還。凡賠償無名，虛契所負，及還過元本者，並行赦免。
納糧就遠倉，有一廢十者，宜從近倉以輸爲便。當驛路州城，飲食祗待偏重，宜計所費以准差發。關市津梁正稅十五發分取一，宜從舊制，禁橫取，減稅法，以利百姓。倉庫而耗甚重，宜令權量度均爲一法，使錙銖圭撮尺寸皆平，以存信去詐。金銀所出，掏砂煉石，實不易爲。一旦以飾皮革，塗木石，取一時之華麗，廢爲無用，甚可惜也，宜從禁治。除帝胄功臣大官以下章服有制處，無職之人不得僭越。今地廣民稀，賦斂繁重，民不聊生，何力耕耨以厚産業？宜差勸農官二員，率天下百姓務農桑，營産業。
古者庠序學校未嘗廢，今郡縣雖有學，並非官置，宜從舊制，修建三學，教士以經義爲上，詞賦論策次之，兼科舉之設，已奉合罕皇帝聖旨，因而舉之，易行也。開設學校，宜擇開國功臣了孫受教，選達才任用。
關西、河南地廣土沃，以軍馬之所出入，荒蕪不治，宜設官招撫，不數年民歸土辟，以資軍馬之用，實國之大事，移剌中書拘榷鹽鐵諸産、商賈酒醋貨殖諸事，以定宣課，雖使從實恢辦，不足亦取於民，已不爲輕。奧魯合蠻奏請於舊額加位榷之，往往科取民間，科榷並行，民無所措手足，宜從舊例辦榷，更或減輕。罷繁碎，止科征，勿任獻利之徒削民害國，鰥寡孤獨廢疾者，誼設孤老院，給衣糧以爲養。使臣到州郡，宜設館，不得於官衙民家安下。
孔子爲百王師，立萬世法，今廟學雖廢，存者尚多，宜令州郡祭祀，釋奠如舊儀。近代禮樂崩壞，宜刷征太常舊人教引後學，使器備人存，實太平之基，王道之本。今天下廣遠，雖成吉思皇帝威福所被，亦天地神明之佑也。宜訪名儒，循舊禮，奠祭上下神祇，和天地之氣，順時序之行。
見行遼厯，日月交食頗差，聞司天臺改成新厯，未見施行。宜因新君即位，頒厯改元。令京府州郡置更漏，使民知時。國滅史存，古之常道。宜修《金史》令一代君臣事業不附於後世。
國家廣大如天，萬中取一，以養天下名士宿儒之無營運産業者，使不致因窮，或有營運産業，應輸差稅，其餘大小雜泛並行蠲免，使自給養，實國家養才勵人之大者，明君用人，如大匠用材，隨其巨細長短，以施規矩繩墨。孔子曰：「君子不可小知而可大受小人不可大受而可小知。」蓋君子所存者大，不能盡小人之事，小人所拘都狹，不能同君子之量。盡其才而用之，成功之道也。君子不以言廢人，不以人廢言。大開言路，所以成天下、安兆民。天地之大，日月之明，而或有所蔽，且蔽天之明者，雲霧也；蔽人之明者，私慾佞說也。常人有之，蔽一心，人君有之，蔽天下。宜先左右諫臣，使諷諭於未形，防維於至密。君子之心，一於理義，小人之心，一於利慾。君子得位，可容小人，小人得勢，必排君子。不可不辨也。孔子曰：「遠佞人」，又曰「惡利口之覆邦家者」，此之謂也。
今言利者人，非圖利國，實欲殘民而自利也。宜將國中場冶，付各路課稅所，以定榷辦，其餘言利者並行罷去。古者治世均民産業，自廢井田爲阡陌。後世遂不能復。今窮乏者益損，富盛者增加。宜禁居官在位者忽侵民利，商賈與民交易，勿擅奪欺罔，真國家之利也。
笞箠之制，宜斟酌古今，均爲一法，使無敢過越。禁私置牢獄，及鞭背之刑，以彰好生之德。立朝省以統百官，分有司以禦衆事，以至京府州縣親民之職無不備，紀綱正於上，法度行於下，天下可不勞而治矣。
世祖覽其書而善之，及即位多見施行。秉忠又言：「邢州舊萬餘戶，兵興以來不滿數百，凋壞日甚，得良牧守如真安張耕、洛水劉肅者治之猶可完復。」世祖即以耕爲邢州安撫使。肅爲安撫副使。由是流民復業，戶口日增。
憲宗三年，秉忠從世祖征大理，恆以天地好生之德勸世祖，故克城之日，不妄戮一人，從伐宋，復爲世祖言之，所至全活不可勝計。
中統元年，世祖即位，問以治天下之大經、養民之良法，秉忠采祖宗舊典，參以古制之宜於今者，條列以聞。於是下詔建元紀歲，立中書省、宣撫司。金淅舊臣及山林遺逸之士，鹹見錄用，文物粲然一新。
秉忠雖居左右，猶不改舊服，時人稱之爲聰書記。至元元年，翰林學士承旨王鄂奏言：「秉忠久侍藩邸，積有歲年，參幄帷之密謀，定社稷之大計，忠勤勞績，宜被褒崇。聖明禦極，萬物惟新，而秉忠猶仍其野服散號，深所未安。宜正其衣冠，崇以顯秩。」奏上，即日拜光祿大夫、太保，參預中書省事，詔以翰林侍讀學士竇默之女妻之，賜第奉先坊，給以少府宮籍監戶。秉忠即受命。以天下爲己任，事無巨細。凡有關於國家大體者，知無不言，言無不聽，帝寵任愈隆，燕閑顧問，輒推薦人物可備器使者，凡所甄拔，後悉爲名臣。
初，帝命秉忠相地於桓州東灤水北，建城郭於龍岡，三年而畢，名曰開平府。繼升爲上都，而以燕爲中都。四年，又命秉忠築中都城，始建宗廟、宮室。八年，奏建國號曰大元，以中都爲大都。他如頒章服、起朝儀、給俸祿、定官制，皆自秉忠發之，爲一代成憲。
帝嘗以錢幣之制問秉忠，對曰：「錢用於陽，褚用於陰。國家龍興朔漠，宜用褚幣，子孫世守之。若用錢，天下將不靖。」帝從之。後武宗鑄錢，旋廢不用。惠宗再鑄錢，而天下亡於盜賊。果如秉忠之言。
十一年，扈從至上都，其地有南屏山，築精舍居之。秋八月，秉忠無疾端坐而卒，年五十九。帝聞驚悼，謂群臣曰：「秉忠事聯三十餘年，小心慎密，不避險阻，言無隱情，其陰陽朮數之精占事知來若合符契，惟朕知之他人莫得聞也。」出內府錢具棺殮，遣禮部侍郎趙秉溫護其喪還葬大都。十二年，贈太傅，封趙國公，諡文貞，成宗時，贈推誠協謀同德翊運功臣、太師、開府儀同三司、上柱國，諡文正。仁宗時，又追封常山王。
秉忠自幼好學，至老不衰，雖位極人臣，而齋居蔬食，終日澹然，不異平昔。自號藏春散人，每以吟詠自適，其詩蕭散閑淡，類其爲人。有文集十卷。無子，以弟秉恕子蘭璋後。
秉恕，字長卿。好讀書，受《易》於劉肅，秉忠事世祖，以薦士自任，嫌於私親，獨不及秉恕。左右以聞，召見，遂同侍潛邸，世祖嘗賜秉忠白金千兩，辭曰：「臣山野鄙人，僥倖遭際，器服翻出尚方，金無所用。」世祖曰：「卿獨無親故遺之邪？」辭不允，乃受而散之，以二百兩與秉恕，秉恕曰：「史勤勞有年，宜蒙茲賞，秉恕無功，敢冒恩乎？」終不受。
中統元年，擢禮部侍郎、邢州安撫副使。二年，賜金符，遷吏部侍郎。三年，各升爲順德府，賜金虎符。爲順德路安撫使。至元元年，改嘉議大夫、，厯彰德、懷孟、淄萊、順天、太原五路總管。淄萊府有死囚六人，獄已具，秉如疑之，詳讞得其實。六人賴以不死。召除禮部尚書，出爲淮西宣慰使，會省宣慰司，厯湖州、平陽兩路總管。平陽饑，輒開倉以賑之，全活者衆。年六十，卒於官。贈禮部尚書，諡文定。
張文廉，字仲卿，邢州沙河人。父英，金邢州軍盜庫使。文廉幼聰敏，與劉秉忠同學。既而欲習吏事，英召而責之，謝曰：「仰衣食於父母，竊不自安，故勉爲此。今聞命矣，願改業。」乃專心儒術。
太宗十年，試天下儒士，文謙中選，免本戶徭役。世祖居潛邸，受邢州分地，秉忠薦文謙可用。召見，應對稱旨，命掌王府書記，日見信任。邢州初分二千戶爲勳臣食邑，歲遣人監領，徵求百出，民不甚命。或訴於王府，文謙與秉忠言於世祖曰：「今民生困弊，莫邢爲甚。盍擇人往治之，責其成效，使四方取法則天下均受王之賜矣。」世祖從之，先安撫使張耕、副使劉肅及李簡往。三人協心爲治，流亡復歸，戶增數倍。由是世祖益重儒者，任之以政，其端實自文謙發之。
世祖征大理國，其相高祥拒使，殺信使遁去。世祖怒，將屠城。文謙與秉忠、姚樞諫曰：「殺使拒命者，高祥爾，非民之罪，請宥之」。大理之民賴以全活。世祖伐宋，文廉與秉忠言：「王者之師，有徵無戰，當一視同仁，不可嗜殺。」世祖曰：「期與卿等守此言。」既入宋境，分命諸將毋妄殺，毋焚人室廬，所獲生口悉縱之。
中統元年，世祖即位，立中書省，首命王文統爲平章政事，文謙爲左丞。文統素忌克，議論之際屢相可否。文謙遽求出，詔以本官行大名等路宣撫司事。臨發，語文統曰：「民困日久，況當大旱，不量減稅賦，何以慰來蘇之望？」文統曰：「上新即位，國家經費止仰稅賦，苟復減損，何以供給？」文謙曰：「百姓足，君孰與不足？俟時和歲豐，取之未晚也。」乃蠲常賦什之四，商酒稅什之一。
二年春，來朝，復留居政府。三年，阿合馬領左右部，總司財用，欲秦請，不關白中書，詔延臣議之，文謙曰：「分制財用，古有是理，中書不預，無是理也。若中書弗問。天子將親蒞之乎？」帝曰：「仲卿言是也。」
至元元年，詔文謙以中書左丞行省西夏中興等路。羌俗素鄙野，文謙得蜀士陷於俘虜者五六人，使習吏事，旬月間簿書有品式，子弟亦知讀書，俗爲一變。浚唐來、漢延二渠，溉田十數萬頃，人蒙其利。
三年，入朝。諸勢家言有戶數千，當役屬爲私奴者，議久不決。文謙謂以乙未歲戶帳爲斷，奴未占籍者，歸之勢家可也。其良民無爲奴之理。議遂定。四年六月，裁執政，降爲參知政事。五年，淄州妖人胡王惑衆，事覺，逮捕百餘人，丞相安童以文廉言奏曰：「愚民無知，爲所誑誘，誅其首惡足矣。」詔即命文謙往決其獄，惟三人坐棄市，餘皆釋之。
七年二月，立司農司，以參知政事兼司農卿。十二月，改爲大司農。復拜大司農卿，奏立諸道勸農司。巡行勸課，請開籍田，行祭先農先蠶等。復與竇默請立國子學。詔以許衡爲國子祭酒，選貴胄子弟教之。時阿合馬議拘民間鐵，鑄農器，高其價以配民，創立行戶部於東平、大名以造鈔，及諸路轉運司蠹政害民，文謙悉於帝前極論罷之。
十三年，遷禦史中丞。阿合馬慮文謙發其奸，乃奏罷諸道按察司，以風示台臣。文謙奏復之，然自知爲奸臣所忌，力求去。會修新厯，乃授文謙昭文館大學士，領太史院，以總其事。十九年，復拜樞密副使。首議肅兵政，汰冗員，選擇將士而優恤其家。未及施行。二十年三月，以疾卒，年六十七。
文謙蚤從劉秉忠洞究術數；晚交許衡，尤粹於義理之學。爲人剛明簡重。數忤權幸，不以爲意。中統初，國學之育人才，司農之勤民事，太史之授人時。凡出於文謙規畫者，皆爲一代成憲。成宗即位，贈光祿大夫、大司徒，諡忠宣。累贈推誠同德佐運功臣、太師、開府儀同三司、上柱國，追封魏國公。
二子：晏，侍裕宗於東宮，爲府正司丞。世祖以宴功臣子，選充邢部郎中。累遷大司農丞。成宗即位，命進講經史。擢集賢侍講讀學士、參議樞密院事，遷大學士、樞密判官。出爲陝西行台禦史中丞。卒，贈陝西行省平章政事追封魏國公，諡文靖。次子杲，侍儀司進使。
竇默，字子聲，初名傑，字漢卿，廣平肥鄉人，幼力學，毅然異於常兒。大兵伐金，默與同行三十人俱被俘，惟默得脫歸。南走渡河，醫者王翁妻以女，使業醫，轉客蔡州。遇名醫李浩，授以銅人針法。金主遷蔡州，默恐兵且至，又走德安。孝感令謝憲子以伊洛性理之書授之，學日進。適中書楊惟中招集儒、道、釋之士，默乃北歸，隱於大名，與姚樞、許衡講學，至忘寢食。
世祖在潛邸，遣召之，默變姓名以自晦。使者從其友人往見，默不得已，乃拜命。既至，問以治道，默首以三綱五常爲對。世祖曰：「人道之端孰大於此。失此，則無以立於世矣。」默又言：「帝王之道，在誠意正心，心既正，則朝廷遠近莫敢不一於正。」一日凡三召見，奏對稱旨。自是敬待加禮，不令去左右。世祖問今之明治道者。默薦姚樞，即召用之。俄命皇太子真金從默學，賜以玉帶鈎，諭之曰：「此金內府故物，汝老人，佩之爲宜，且使真金見之如我也。」久之，請南還，命大名、順德各給田宅，有司歲給衣物。
世祖即位，召至上都，問曰：「朕欲求如唐魏徵者，有其人乎？」默對曰：「犯顔諫諍剛毅不屈，則許衡其人也。深識遠虛，有宰相才，則史天澤其人也。」天澤時宣撫河南，帝即召拜右丞相，以默爲翰林侍講學士。時初建中書省，平章政事王文統頗見委任，默上書曰：「臣事陛下十有餘年，數承顧問與聞聖訓，有以見陛下急於求治，未嘗不以利生民安社稷爲心。時先帝在上，奸臣檀權，總天下財，操執在手，貢進奇貨，炫耀紛華，以娛悅上心，其扇結朋黨、離間骨肉者，皆此徒也。此徒當路，陛下所以不能盡其初心。
今天順人應，誕登大寶，天下生民莫不歡欣踴躍，引領盛治，然平治天下，必用正人端士，唇吻人小一進時功利之說，必不能定立國家基本，爲子孫久遠之計。其賣利獻勤、乞憐取寵者，使不得行其志，斯可矣。若夫鈎距揣摩，以利害動人主之意者，無他，意在擯斥諸賢，猶執政柄耳，此蘇、張之流也。惟陛下察之。伏望別選公明有道之士，授以重任，則天下幸甚。
他日默與王鄂、姚樞俱在帝前，復面斥文統曰：「此人學朮不正，久因相位，必禍天下。」帝曰：「然則誰可相者？」默曰：「以臣觀之，無如許衡。」帝不悅而罷。文統深忌之，乃請以默爲太子太傅。默辭曰：「太子位號未正，臣不敢先受太傅之名。」復爲翰林侍講學士，事具《許衡傳》。未幾，默謝病歸，及文統伏誅，帝追憶其言，謂近臣曰：「曩言王文統不可用者，惟竇漢卿一人，向使更有一二人言之，朕寧不之思耶？」召還，賜第京師，命有司月給廩祿。國有大政輒訪之。
默與王磐等請分置翰林院，專掌蒙古文字，以翰林學士承旨撒的迷底里主之；其翰林兼國史院，仍舊纂修國史，典制誥，備顧問，以翰林學士承旨、兼修起居注和禮霍孫主之。默又言：「三代所以風俗淳厚，歷數長久者，皆設學養士所致。今宜建國學，博選貴族子弟教之，以示風化之本。」帝並從之。默嘗與劉秉忠、姚樞、劉肅、商挺侍上前，默言：「君有過舉，臣當直言，都俞籲咈，古之所尚。今則不然，君曰可『臣亦以爲可，君曰否』臣亦以爲否，非善政也。」明白，復侍帝於幄殿，獵者失一鶻，帝怒，近侍揚言宜加罪責。帝惡其迎合，命杖之，釋獵者不問。既退，秉忠等賀默曰：「非公，安能感悟至此。」
至元十二年，默年八十，公卿皆往賀，帝聞之，拱手曰：「此輩賢者，惜老矣。安得請於上帝常留事朕，共治天下。」悵然者久之。默雖不視事，帝數遣中使以珍玩及器物存問之。十七年，加昭文館大學士，卒，年八十五。帝嗟悼，厚加贈賜，皇太子亦賻以鈔二千貫，命有司護喪歸。
默爲人樂易，平居未嘗臧否人物，與人居，溫然儒者也。至論國家大計。面折廷諍，人謂汲黯無以過之。帝嘗謂侍臣曰：「朕求賢三十年，惟得竇漢卿及李俊民二人。」又曰：「如竇漢卿之心，姚公茂之才，合而爲一，斯可謂全人矣。」後累贈太師，封魏國公，諡文正。
子履，累官中書左丞、集賢大學士。方直有父風。卒。有遣腹子棄於外，集賢大學士王約奏，宜收養歸宗爲履後。詔竇氏收養之。
姚樞，字公茂，本柳城人，後遷河南洛陽。少力學，讀書夜分不輟。其母恐過勞，止之；乃塞窗不使見燭。漏三下，方就枕。金末內翰宋九嘉有當時重名，一見樞，稱其有王佐之才。太宗選儒者十八人，即長春宮教之，使楊惟中監其事。樞與惟中有舊，往從之。五年，惟中偕樞覲太宗於和林，帝甚重之。大軍南伐，詔樞從惟中即軍中求儒、道、釋及醫、卜之士，至拔德安，獲名儒趙復，始獲見程頤，朱熹之書。
十三年，賜金符，爲燕京行台郎中，時行台牙魯瓦赤黷貨，以樞幕長，分及之。樞一切拒絕，因棄官去。攜家至輝州蘇門山，爲廟，奉孔子及宋儒周、程、張、邵、司馬諸賢，刊群經，惠學者。許衡在魏州，至蘇門就錄程、朱著述以歸。謂其徒曰：「曩所授受皆非也。今始聞進學之序。」
世祖在潛邸，遣趙璧召樞至，大喜，待以客禮。詢及治道，樞爲書數千言以進，首言治國平天下之大經，彙爲八目，曰：修身、力學、尊賢、親親、畏天、愛民、好善、遠佞。次及救時之弊，爲條三十，曰：立省部，則庶政出於一途。辟才行，舉遺逸，慎銓選，汰職員，則不專世爵而人才奮。班俸祿，則贓穢塞而公道開。定法律，審刑獄，則收生殺之權，諸侯不得而專以。設監司，明黜陟，則善良奸窳可得而舉剌。閣征斂，則部族不橫於誅求。簡驛傳，則州郡不困於需索。修學校，崇經朮，旌節孝，以爲育人才、厚風俗、美教化之基。重農桑，寬賦稅，省徭役，禁遊惰，則民力紓，且不趨於浮僞。肅軍政，使田裡不知行營往復之擾攘。周匱乏。恤鰥寡，使顛連無告者有養。布屯田，以實邊戍。通漕運，以廩京都。倚債負，則賈胡不得以子爲母。破稱貸之家。廣儲畜、復常平，以待凶荒。立平準，以權物估，卻利便以塞幸門。杜告訐以訟原。各疏張馳之方於下，世祖嘉納焉。
憲宗即位，詔凡軍民在赤老溫山南者，聽有世祖領之。世祖即奉詔，宴群臣，酒罷，遣人止樞，問曰：「頃者諸臣皆賀，汝獨默然，何耶？」對曰：「今天下土地之廣，人民之殷，財賦之阜，有加於漢地者乎？軍民吾盡有之，天子何爲？異時廷臣間之，必悔而見奪，不若但總兵權，供億之需取之有司，計之上者也。」世祖大悟，曰：「此吾慮所不及者。」樞又請置屯田經略司於汴以圖宋，置都運司於衛以轉粟於河南。世祖俱從之。憲宗大封同姓，敕世祖於南京、關中自擇其一。樞曰：「南京土薄水淺，不若關中古稱天府。」於是世祖願有關中。憲宗二年夏，從世祖征大理，至曲先腦兒之地，夜宴，樞陳宋曹彬取南唐不殺一人、市不易肆事。明白，世祖據鞍呼曰：「汝昨言曹彬不殺，吾能爲之！」樞賀曰：「聖人之心，仁明如此，民之幸也！」明年，王師入大理，飭樞裂帛爲旗，書止殺之令，分佈城中，由是民獲完保。
六年，憲宗遺阿藍答兒置局關中。以百四十二條鈎考經略宣撫司官吏下及征商，曰：「俟終局日入此罪者，惟劉黑馬、史天澤以聞，餘悉誅之」。世祖聞之不樂。樞曰：「帝，君也，兄也；大王爲皇弟，臣也。事難與較，莫若卒王邸妃主自歸朝廷。疑將自釋。」世祖初難之，後思之數日，乃謂樞曰：「從汝，從汝！」時憲宗在河西，聞之不信曰：「是有異心，」曰：「來，詐也。」及世祖見憲宗相持泣下，竟不令有所白而止，因罷鈎考局。
世祖即位，立十道宣撫使，以東平嚴忠濟強橫難制，乃命樞使東平。既至，置勸農，檢察二司，以監之。均賦役，罷鐵官，思濟不敢抗。中統三年，拜太子太師。樞固辭。改大司農。樞奏曰：「昔孔子五十一代孫元措襲封衍聖公，卒，其子與族人爭求襲爵，訟之潛藩。帝曰：『第往力學，俟有成德達才，我則官之。』又曲阜有太常雅樂，憲宗命東平守臣輦其歌工與俎豆祭服至日月山，帝親臨觀之，飭東平守臣，員闕充補，勿爲肄習。且陛下閔聖賢之後，與凡庶等，既命楊庸選孔、顔、孟三族俊秀者教之。乞真授庸教官，以成國家育材之美。」王鏞練習故實，宜令提舉禮樂，使不致崩壞。」皆從之。詔赴中書議事。兼修條格，諭曰：「姚樞辭台司，朕甚嘉焉。省中庶務。須賴一二老成同心贊畫，可與尚書劉肅往盡乃心，其尚無隱。」及條格成，與丞相史天澤奏之。
李璮叛，帝問：「卿料何如？」對曰：「使璮乘吾北征之釁，瀕海搗燕京，閉居庸關，惶駭人心，爲上策。與宋連和，負固持久，數擾邊，使吾罷於奔命，爲中策。如出兵濟南，待山東諸候應援，此成擒耳。」帝曰：「今賊將安出？」對曰
「出下策。」初，帝嘗論天下人材，及王文統，樞曰：「此人學朮不純以遊說幹諸侯，他日必反。」至是，文統果與璮通謀，伏誅。時回回人乘間上言：「回回雖盜國家錢物，不至如秀才敢爲叛逆。」帝曰：「昔姚公茂嘗言王文統必反，竇漢卿亦屢發其奸，秀才豈盡反者。」然文統之相，實商挺薦之。至是費寅訟挺爲文統羽翼，引陝西行省部事趙良弼爲證。於是囚挺上都。而系良弼於獄。會遣阿脫行樞密院於成都，使臣擇其副。樞奏：「惟商挺與趙良弼可，幸陛下寬其前罪用之。」帝乃赦良弼，用爲行院副使。
至元三年，行省事於西京、平陽、太原諸路。四年，拜中書左丞，奏罷世襲官。置牧守。或言中書政事大壞，帝怒，大臣罪且不測，樞上言：太祖開創，跨越前古，施治未遑。自後數朝，官多刑濫，民困財殫。陛下天資仁聖，自昔在潛，聽聖典，訪老成，日講治道。如邢州、河南、陝西、皆不治之其者，爲置安撫、經略、宣撫三使司，頒俸以養廉，去汙濫以清政，勸農桑以富民，不及三年，號稱大治。諸路之民望陛下之拯己。如赤子之求母。先帝陟遐，國難並興，天開聖人，纘承大統，即用歷代遺制，內立省部，外設監司，自中統至今五、六年間，外侮內叛相繼不絕，然能使官離債負，民安賦役，府庫粗實，倉廩粗完，鈔法粗行，國用精足，官吏遷轉，政事更新，皆陛下信用先王之法所致。
今正宜上答天心，下副民望，睦親族以固本，建儲副以重祚，定大臣發當國，開經筵以格心，修邊備以防虞，蓄糧餉以待歉，立學校以育才，勸農桑以厚生。乃可以光先烈，成帝德，遺子孫，流遠譽。以陛下才略，行此有餘。邇者伏聞聰聽日煩，朝廷政令日改月異，如木始栽而復移，屋既架而復毀。遠近臣民不勝戰懼，竊恐大本一廢，遠業難成，惟陛下圖之。帝爲霽怒。
十年，拜昭文館大學士，詳定禮儀事，其年，襄陽下，遂議取宋。樞奏如求大將，非右丞相安童、知樞密院伯顔不可。伯顔既渡江，遣使奏事至。世祖夜召見樞。憂形於色，曰：「昔朕濟江，而家難作。今伯顔雖濟江，天意與否，尚未可知。宋家三百年天下，天命未在吾家，先在於彼，勿易視之。所有事宜，可書以進。」樞請嚴兵守鄂，勿使荊閫斷陽邏渡，選遣使責負歲弊留行人之罪。帝從之。
十一年，樞言：「陛下降不殺人之詔。伯顔濟江，兵不逾時，降城三十，戶逾百萬，自古平江南，未有如此之速者。今自夏祖秋，一城不降，皆由軍官不體陛下之深仁，利財剽殺所致。揚州、焦山、淮安，人殊死戰，我雖克勝，所傷亦多。宋之不能爲國審矣，而監安未肯輕下，好生惡死，人之常情，蓋不敢也。宜申止殺之詔，使賞罰必立，恩信必行，則聖慮不勞。軍力不費矣。」又請禁宋鞭背黥面之刑。帝並從之。十三年，拜翰林學士承旨。詔亡宋侍從之臣入見者，先使謁樞，詢其學行以備異日之任用。十七年，卒，年七十八。諡曰文獻。成宗即位，加贈嘉猷程世舊學功臣、太師、開府儀同三司，追封魯國公。
子煒，樞從子燧、燉。燉，官至僉江西湖東道提刑按察司事。
煒，字光甫，累官河南行省左丞。泰定二年，奏請禁屯田吏蠶食屯戶，及勿進增羨以廢裕民之意，又以河屢決，請立行都水監於汴梁，仿古法捍禦瀕河州縣，正官皆兼知河防事。從之。遷陝西行台禦史中丞。三年，奏請集世祖嘉言善行，以時省覽。帝嘉納之。煒議論侃侃，爲當時名臣，拜陝西行省平章政事。卒，贈推忠秉德佐治功臣、光祿大夫、河南行省平章政事、柱國，追封魯國公，諡文忠。
燧，字端甫。生三歲而孤，育於伯父樞。樞教育督甚急，燧不能堪，楊奐馳書止之曰：「燧，令器也。長自有成，何以急爲？」且許事以女，年十三，見許衡於蘇門。十八，始受學於長安。時未嘗爲文，視流輩所作，惟見其不如古人，則心弗是也。年二十四，始讀韓退之文，試習爲之，人謂有作者風，稍就正於衡。衡亦賞其辭，且戒之曰：「弓矢爲物，以待盜也；使盜得之，亦將待人。文章固發聞士子之利器，然先有能名，何以應人之役。非其人而與之，與非其人而拒之，均罪也。豈周身之道乎？」
至元八年，衡爲國子祭酒，奏召弟子十二人。燧自河內驛致館下，時年三十八。由秦王府文學，授奉議大夫，兼提舉陝西四川中興等路學校。十二年，以秦王命，安輯四川。明年，漢嘉新附，入諭其民。又奉命招王立於合州。又明年，撫循夔府。凡三使蜀，皆稱職。十七年，除陝西漢中道提刑按察司副使，錄囚延安。逮系詿誤。皆縱釋之。人服其明決。調山南湖北道。二十三年，自湖北入朝。明年，爲翰林直學士。二十七年，授大司農丞。
元貞元年，以翰林學士召修《世祖實錄》。初置檢閱官，究核故事，燧與侍讀高道凝爲總裁，書成。大德五年，授中憲大夫、江東道廉訪使。九年，拜中奉大夫、江西行省參知政事。未幾，謝病歸。
仁宗居藩邸，開宮師府。燧年已七十，遣正子呂洙，如漢漢四皓故事，起燧爲太子賓客。尋拜太子少傅。武宗面諭燧，燧拜謝曰：「昔臣先伯父樞除是官，尚不敢拜，何況於臣？」明年，授榮祿大夫、翰林學士承旨、知制誥兼修國史。四年，告歸，中書以承旨召；明年，復召。燧以病，俱不赴。卒於家，年七十六。諡曰文。
燧與絳州姬文龍友善。遺命喪禮勿徇流俗，使文龍主其喪，悉遒古禮焉。燧之學得於許衡，爲世名儒。其文豪而不宕，剛而不大，舂容盛大，有西漢之風。三十年間將相名臣，懿行碩德，皆燧所書。時高麗瀋陽王父子連姻帝室，傾資求燧讀文。燧靳不與。至奉詔乃與之。王贈謝弊帛、金玉、名畫五十筐，燧即時分於屬官及胥吏，金銀付翰林院爲公用。燧一無所取。人問之。燧曰：「彼小國之君，惟重貨利。吾能輕之，使知大朝不以是爲意」其器識豪邁如此著有《牧庵文集》五十卷。
子三：壎、圻、城。
史臣曰：「劉秉忠、張文謙、竇默、姚樞，皆世祖潛邸賓僚，贊帷幄之謀，以成大業。默請罷王文統，相許衡，世祖不用其言，而事後思之，又蔽於阿合馬之奸，不相衡，而文謙亦爲阿合馬所擠。嗚呼！君子難進易退，自古則然矣。」
