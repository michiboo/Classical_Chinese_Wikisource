
卷八十二·志第四十九
　
　　○禮二 
　　△郊祀中 
　　壇壝：地在麗正門外丙位，凡三百八畝有奇。壇三成，每成高八尺一寸，上成縱橫五丈，中成十丈，下成十五丈。四陛午貫地子午卿酉四位陛十有二級。外設二壝。內壝去壇二十五步，外壝去內壝五十四步。壝各四門，外垣南櫺星門三，東西櫺星門各一。圓壇周圍上下俱護以甓，內外壝各高五尺，壝四面各有門三，俱塗以赤。至大三年冬至，以三成不足以容從祀版位，以青繩代一成。繩二百，各長二十五尺，以足四成之制。 
　　燎壇在外壝內丙巳之位，高一丈二尺，四方各一丈，周圓亦擬以甓，東西南三出陛，開上南出戶，上萬六尺，深可容柴。香殿三間，在外壝南門之外，少西，南向。饌幕殿五間，在外壝南門之外，少東，南向。省饌殿一間，在包壝東門之外，少北，南向。 
　　外壝之東南爲別院。內神廚五間，南向；祠祭局三間，北向；酒庫三間，西向。獻官齋房二十間，在神廚南垣之外，西向。外壝南門之外，爲中神門五間，諸執事齋房六十間以翼之，皆北向。兩翼端皆有垣，以抵東西周垣，各爲門，以便出入。齋班廳五間，在獻官齋房之前，西向。儀鸞局三間，法物庫三間，都監庫五間，在外垣內之西北隅，皆西向。雅樂庫十間，在外垣西門之內，少南，東向。演樂堂七間，在外垣內之西南隅，東向。獻官廚三間，在外垣內之東南隅，西向。滌養犧牲所，在外垣南門之外，少東，西向。內犧牲房三間，南向。 
　　神位：昊天上帝位天壇之中，少北，皇帝祗位次東，少卻，皆南向。神席皆緣以繒，綾褥素座，昊天上帝色皆用青，皇地祗色皆用黃，藉皆以槁秸。配位居東，西向。神席綾褥錦方座，色皆用青，藉以薄越。 
　　其從祀圓壇，第一等九位。青帝位寅，赤帝位巳，黃帝位未，白帝位申。黑帝位亥，主用柏，素質元書；大明位卯，夜明位酉，北極位醜，天皇大帝位戌，用神位版，丹質黃書。神席綾褥座各隨其方色，藉皆以槁秸。 
　　第二等內官位五十有四。鉤星、天柱、元枵、天廚、柱史位於子，其數五。女史、星紀、御女位於醜，其數三。自子至醜，神位皆西上。帝座、歲星、大理、河漢、析木、尚書位於寅，帝座居前行，其數六，南上。陰德、大火、天槍、元戈、天牀位於卯，其數五，北上。太陽守、相星、壽星、輔星、三師位於辰，其數五，南上。天一、太一、內廚、熒惑、鶉尾、勢星，天理位於巳，天一、太一居前行，其數七，西上。北斗、天牢、三公、鶉火、文昌、內階位於午，北斗居前行，其數六。填星、鶉首、四輔位於未，其數三。自午至未，皆東上。太白、實洗位於申，其數二，北上。八谷、大梁、槓星、華蓋位於酉，其數四。五帝肉座、降屢、六甲、傳舍位於戌，五帝內座居前行，其數四。自酉至戌，皆南上。紫微垣、辰星、陬訾、鉤陳位於亥，其數四，東上。神席皆藉以莞席，內壝外諸神位皆同。 
　　第三等中官百五十八位。虛宿、牛宿、織女、人星、司命、司非、司危、司祿、天津、離珠、羅堰、天桴、奚仲、左旗、河鼓、右旗位於子，虛宿、女宿、牛宿、織女居前行，其數十有七。月星、建星、斗宿、箕宿、天雞、輦道、漸臺、敗瓜、扶筐、匏瓜、天弁、天弁、帛度、屠肆、宗心、宗人、宗正位於醜，月星、建星、斗宿、箕宿居前行，其數十有七。自子至醜，皆西上。日星、心宿、天紀、尾宿罰星、東咸、列肆、天市垣、斛星、鬥星、車肆、天江、宦星、市樓、候星、女牀、天龠位於寅，日星、心宿、天紀、尾縮、居前行，其數十有七。南上。房宿、七公、氐宿、帝席、大角、亢宿、貫索、鍵閉、鉤鈐、西咸、天乳、招搖、醒河、亢池、周鼎位於卯，房宿、七公、氐宿、帝席、大角、亢宿居前行，其數十有五，北上。太子星、太微垣、軫宿、角宿、攝提、常陳、倖臣、謁者、三公、九卿、五內諸侯、郎位、郎將、進賢、平道、天田位於辰，太子星、太微垣、軫宿、角宿、攝提居前行，其數十有六，南上。張宿、翼宿、明堂、四帝座、黃帝座、長垣、少微、靈臺、虎賁、從官、內屏位於巳，張宿、翼宿、明堂居前行，其數十有一，西上。軒轅、七星、三臺、柳宿、內平、太尊、積薪、積水、北河位於午，軒轅、七星、三臺、柳宿居前行，其數九。鬼宿、井宿、參宿、天尊、五諸侯、鉞星、座旗、司怪、天關位於未，鬼宿、井宿、參宿居前行，其數九。自午至未，畢東上。畢宿、五車、諸王、觜宿、天船、天街、礪石、天高、三柱、天潢、咸池位於申，畢宿、五車、諸王、觜宿居前行，其數十有一，北上。月宿、昴宿、胃宿、積水、天讒、捲舌、天河、積屍、太陵、左更、天大將軍、軍南門位於酉，月宿、昴宿、胃宿居前行，其數十有二。婁宿、奎宿、壁宿、右更、附路、閣道、王良、策星、天廄、土公、雲雨、霹靂位於戌，婁宿、壁宿居前行，其數十有二。自酉至戌，皆南上。危宿、室宿、車府、墳墓、虛梁、蓋屋、臼星、杵星、土公吏、造父、離宮、雷電、騰蛇位於亥，危宿、室宿居前行，其數十有三，東上。 
　　內壝內外官一百六位。天壘城、離瑜、代星、齊星、周星、晉星、韓星、秦星、魏星、燕星、楚星、鄭星位於子，其數十有二。越星、趙星、九坎、天田、狗國、天淵、狗星、鱉星、農丈人、杵星、糠星位於醜，其數十有一。自子至醜，皆西上。車騎將軍、天輻、從官、積卒、神宮、傅說、龜星、魚星位於寅，其數八，南上。陣車、車騎、騎官、頡頏、折威、陽門、五柱、天門、衡星、庫樓位於卯，其數十，北上。土司空、長沙、青丘、南門、平星位於辰，其數五，南上。酒旗、天廟、東甌、器府、軍門、左右轄位於巳，其數六，西上。天相、天稷、爟星、天記，外廚、天狗、南河位於午，其數七。天社、矢星、水位、闕丘、狼星、弧星、老人星、四瀆、野雞、軍市、水府、孫星、子星位於未，其數十有三。自午至未，皆東上。天節、九州殊口、附耳、參旗、九斿、玉井、軍井、屏星、伐星、天廁、天矢、丈人位於申，其數十有二，北上。天園、天陰、天廩、天苑、天廩、芻槁、天庚、天倉、鐵鑕、天溷位於酉，其數十。外屏、大司空、八魁、羽林位於戌，其數四。自酉至戌，皆南上。哭星、泣星、天線、天綱、北落師門、敗臼、斧鉞、壘壁陣位於亥，其數八，東上。 
　　內壝外衆星三百六十位，每辰神位三十自第二等以下，神位版皆丹質黃書。內官、中官、外官則各題其星名。內壝外三百六十位，惟題曰衆星位。凡從祀位皆內向，十二微左旋，子居子陛東，午居午陛西，卯居卯陛南，酉居酉陛北。 
　　器物這等，其目有八： 
　　一曰圭幣。昊天上帝蒼璧一，有繅藉，青幣一，璙王一，帛地祗黃琮一，有繅藉，黃幣一。配帝青幣一，黃帝黃琮一，青帝表圭一，赤帝赤璋一，白帝白琥一，黑帝元璜一，幣皆如其方色。大明青圭有邸，夜明白圭有邸，天皇大帝青圭有卿，北極元圭有卿，幣皆如其玉色。內官以下皆青幣。 
　　二曰尊罍。上帝太尊、著尊、犧尊、山罍各一，在壇東南隅，皆北向，西上。設而不酌者，象尊、壺尊各二，罍四，在壇下午陛下東，皆北向，西上。皇地祗亦如之，在上帝酒尊之東，皆北向，西上。配帝著尊、犧尊、象尊各二，在地祗酒尊之東，皆北向，西上。設而不酌者，犧尊、壺尊各二，山罍四，在壇下酉陛之北，東向，北上。五帝、日月、北極、天昊，皆太尊一、著尊二。內官十二次，各象尊二。中官十二次，各壺尊二。外官十二次，各概尊二。衆星十二次，各散尊二。凡尊各設於神座之左而右向，皆有坫，有勺，加冪，冪之繪以雲，惟設而不酌者無勺。 
　　三曰籩豆俎。昊天上帝、皇地祗及配帝，籩豆皆十二，登三，簋二、簠二，俎八，皆有七箸，玉幣篚二，匏爵一，有坫，沙池一，青瓷性盤一。從祀九位，籩豆皆八，簠一，簋一，登一，俎一，匏爵一，有坫，沙池一，玉幣篚一。內官位五十四，籩豆皆二，簋一，簠一，登一，俎一，匏爵有坫，有沙池、幣篚，十二次各一。中官百五十八，皆籩一，豆一，簋一，簠俎一，匏爵，有坫、沙池、幣篚，十二次各一。外官位一百六，皆籩一，豆一，簋一，簠一，俎一，匏爵、坫、沙池、幣篚，十二次各一。衆星位三百六十，皆籩一，豆一，簋一，簠一，俎一，匏爵、坫、沙池、幣篚，十二次各一。此籩、豆、簠、簋、登、爵、篚之數也。凡籩之設，居神位左，豆居右，登、簠、簋居中，俎居後，籩皆有巾，巾之繪以斧。 
　　四曰酒齊。以太尊實泛齊，著尊實醴齊，犧尊實盎齊，山簠實三酒，皆有上尊。馬湩設於尊罍之前，注於器而祗之。設而不酌者，以象尊實醴齊，壺尊實沈齊，山罍二實三酒，皆有上尊，以祀昊天上帝。皇地祗亦如之。以著尊實泛齊，犧尊實醴齊，象尊實盎齊，山罍實清酒，皆有上尊。馬湩如前設之。設而不酌者，以犧尊實醍齊，壺尊實沈齊，山罍實清酒，皆有上尊，以祀配帝。以太尊實泛齊，以著尊實醍齊，皆有上尊，九位同，以祀五帝、日月、北極、天皇大帝。以象尊實醴齊，有上尊，十二次同，以祀內官。以壺尊實沈齊，有上尊，十二次同，以祀中官，以概尊實清酒，有上尊，十二次同，以祀外官。以散尊實昔酒，有上尊，十二次同，以祀衆星。凡五齊之上尊，必皆實明水。山罍之上尊，必皆實元酒。散尊之上尊，亦實明水。 
　　五曰牲齊庶器。昊天上帝蒼犢，皇地祗黃犢，配位蒼犢，大明青犢，夜明白犢，天皇大帝蒼犢，北極元犢皆一，馬純色一，鹿十有八，羊十有八，野豕十有八，兔十有二，蓋參以國禮。割牲爲七體。〈（左肩臂臑兼代脅、長脅爲一體，右肩臂臑、代脅、長脅爲一體，右髀肫胳爲一體，脊連背膚短脅爲一體，膺骨臍腹爲一體，項脊爲一體，馬首報陽升煙則用之。毛血盛以豆，或青瓷盤。）〉饌未入置俎上，饌入徹去之。籩之實，魚鱐、糗餌、粉餈、棗、乾橑、形鹽、鹿脯、榛、桃、菱、芡、慄。豆之實，芹菹、韭菹、筍菹、脾折菹、■〈拖，魚代扌〉、食、魚醢、豚拍、鹿臡、菁醢、糝食。凡籩之用八者，無糗餌、粉餈、菱、慄。豆之用八者，無脾折菹、■〈拖，魚代扌〉食、兔醢、糝食。用皆二者，籩邊鹿脯、乾棗，豆以鹿臡、菁菹。用皆一者，籩以鹿脯，豆以鹿臡。凡簠、簋用皆二者，簋以黍、稷、簠以稻、梁。用皆一者，簋以稷，簠以黍。實登以太羹。 
　　六曰香祝。洗位正位香鼎一，香合一，香案一，祝案一，皆有衣，拜褥一，盥爵洗位一，罍一，洗一，白羅巾一，親祀罍二，盤二。地祗配位咸如之。香用龍腦沈香，祝版長各二尺四寸，闊一尺二寸，厚三分，木用楸柏。從祀九位，香鼎、香合、香案、綾拜褥皆九，褥各隨其方之色，盥爵洗位二，罍二，洗二，巾二。第二等，盥爵洗位二，罍二，洗二，巾二。第三等亦如之。內壝內，盥爵洗位一，罍一，巾一。內壝外亦如之。凡巾，皆有篚。從祀而下，香用沈檀隆真，鼎用陶瓦。第二等十二次而下，皆紫綾拜褥十有二。親祀御版位一，飲福位及大小次盥洗爵洗版位各一，皆青質金書。亞獻、終獻飲福版位一，黑質黃書。御拜褥八，亞終獻飲福拜褥一，黃道裀褥寶案二，黃羅銷金案衣，水火鑑。 
　　七曰燭燎。天壇椽燭四，皆銷金絳紗籠。自天壇至內壝外及樂縣南通北道，絳燭三百五十，素燭四百四十，皆降紗籠。御位椽，燭六，銷金絳紗籠。獻官椽燭四，雜用燭八百，米凡盆二百二十，有架。黃桑條去膚一車，束之置燎壇，以焚牲首。 
　　八曰獻攝執事。亞獻官一，終獻官一，攝司徒一，助奠官一，大禮使一，侍中二，門下侍郎二，禮儀使二，殿中監二，尚輦官二，太僕卿二，控馬官六，近侍官八，導駕官二十有四，典寶官四，侍儀官五，太常卿丞八，光祿卿丞二，刑部尚書二，禮部尚書二，奉玉幣官一，定撰祝文官一，書讀祝冊官二，舉祝冊官二，太史令一，御奉爵官一，奉匜盤官二，御爵洗官二，執巾官二，割牲官二，溫酒官一，太官令一，太官丞一，良醞令丞二，廩犧令丞二，糾儀御史四，太常博士二，郊祀令丞二，太樂令一，大樂丞一，司尊罍二，亞終獻盥洗官二，爵洗官二，巾篚官二，奉爵官二，祝史四，太祝十有五，奉禮郎四，協律郎二，翦燭四，禮直官管勾一，禮部點視儀衛官二，兵部清道官二，拱衛使二，大都兵馬使二，齋郎百，司天生二，看守米凡盆軍官一百二十。 
　　儀注之節，其目有十： 
　　一曰齋戒。祀前七日，皇帝散齋四日於別殿，致齋三日，其二日於大明殿，一日於大次，有司停奉刑罰文字。致齋前一日，尚舍監設御幄於大明殿西序，工向。致齋之日質明，諸衛勒所部屯門列仗。晝漏上水一刻，通事舍人引侍享執事文武四品以上官，俱公服，詣列殿奉迎。晝漏上水二刻，侍中版奏請中嚴，皇帝服通天冠、絳紗袍。晝漏上水三刻，侍中版奏外辦，皇帝結佩出別殿，乘輿華蓋傘扇侍衛如常儀，奏引至大明殿御幄，東向坐，侍臣夾侍如常。一刻頃，侍中前跪奏：「臣某言，請降就齋」，俯伏興。皇帝降座入室，解嚴，侍享執事官各還本司，宿衛者如常。凡侍祠官受誓戒於中書省，散齋四日，致齋三日。守壝門兵衛與大樂工人，具清齋一宿。光祿卿以陽燧取明火供爨，以方諸取明水實尊。 
　　二曰告配。祀前二日，攝太尉與太常禮儀院官恭詣太廟，以一獻禮奏告太祖法天啓運聖武皇帝之室。寅刻，太尉以下公服自南神門東偏門入，至橫街南，北向立定。奉禮郎贊曰：「拜」，禮直官承傳曰：「鞠躬」，曰：「拜」，曰：「興」，曰：「拜」，曰：「興」，曰：「平立」。又贊曰：「各就位。」禮直官詣太尉前曰：「請詣盥洗位」，引太尉至盥洗位，曰：「盥手」，曰：「帨手」，曰：「詣爵洗位」，曰：「滌爵」，曰：「拭爵」，曰：「請詣酒尊所」，曰：「酌酒」，曰：「請詣神座前，。」曰：「北向立」，曰：「稍前」，曰：「搢笏」，曰：「跪」，曰：「上香」，曰：「再上香」，曰：「三上香」，曰：「授幣」，曰：「奠幣」，曰：「執爵」，曰：「祭酒」，曰：「祭酒」，曰：「三祭酒。」祭酒於沙池訖，曰：「讀祝。」舉祝官搢笏，跪對舉祝版。讀祝官跪讀祝文畢，舉祝官奠祝版於案，執笏興，讀祝官俯伏興。禮直官贊曰：「出笏」，曰：「俯伏興」，曰：「拜。」曰：「興」，曰：「拜」，曰：「興」，曰：「平立。」曰：「復位」，司尊彝、良醞令從降復位，北向立。奉禮郎贊曰：「拜」，禮直官承傳再拜畢，太祝捧祝幣降自太階，詣望瘞位。太尉以下俱詣坎位焚瘞訖，自南神門東偏門以次出。 
　　三曰車駕出宮。祀前一日，所司備儀從內外仗，侍祠官兩行序立於崇天門外，太僕卿控御馬立於大明門外，諸侍臣及導駕官二十有四人，俱於齋殿前左右分班立俟。通事舍人引侍中，奏請中嚴，俯伏興。皇帝服通天冠、絳紗袍。少頃，侍中版奏外辦，皇帝出齋室，即御座。羣臣起居訖，尚輦進輿，侍中奏請皇帝升輿，華蓋傘扇侍衛如常議。導駕官導至大明門外，侍中進當輿前，跪奏請降輿乘馬，導駕官分左右步導。門下侍郎跪奏請進發，俯伏興，前稱警蹕。至崇天門外，門下侍郎奏請權停。敕衆官上馬，侍中承旨稱「制可」，門下侍郎傳制稱「衆官上馬」，贊者承傳「衆官出櫺星門外上馬」。門下侍郎奏請進發，前稱進嘴。華蓋傘扇儀仗與衆官分左右前引，教坊樂鼓吹不作。致郊壇南櫺星門外，侍中傳制「衆官下馬」，贊者承傳「衆官下馬」。下馬訖，自卑而尊，與儀仗倒卷而北，兩行駐立。駕至櫺星門，侍中奏請皇帝降馬，步入櫺星門，由西偏門稍西。侍中奏請升輿。尚輦奉輿，華蓋傘扇如常儀。導駕官前導皇帝乘輿至大次前，侍中奏請降輿。皇帝降輿入就次，簾降，侍衛如式。通事舍人承旨，敕衆官各還齋次。尚食進膳訖，禮儀使以祝冊奏請御署訖，奉出，郊祀令受之，各奠於坫。 
　　四曰陳設。祀前三日，尚舍監陳大次於外壝西門之道北，南向。設小次於內壝西門之外道南，東同。設黃道裀褥，自大次至於小次，版位及壇上皆設之。所司設兵衛，各具器服，守衛壝門，每門兵官二員。外垣東西南櫺星門外，設蹕街清路諸軍，諸軍旗服各隨其方之色。去壇二百步，禁止行人。祀前一日，郊祀令率其屬掃除壇之上下。太樂令率其屬設登歌樂於壇上，稍南，北向。設宮縣二舞，位於壇南內壝南門之外，如式。奉禮郎設御版位於小次之前，東向。設御飲福位於壇上，午陛宛西，亞終獻飲福位於午陛之東，皆北向。又設亞終獻、助奠門下侍郎以下版位壇下御版位之後，稍南東向，導位重行，以北爲上。又設司徒太常卿以下位於其東，相對北上，皆如常儀。又分設糾儀御史位於其東西二壝門之外，相向而立。又設御盥洗、爵洗位於內壝南門之內道西，北向。又設亞終獻、盥洗、爵洗位於內壝南門這外道西，北向。又設省牲饌等位，如常儀。未後二刻，郊祀令同太史令俱公服，升設昊天上帝位於壇上北方，南向，席以槁秸，加神席褥座。又設配位於壇上西方，東向，席以蒲越，加神席褥座。禮神蒼璧置於繅藉，青幣設於篚，正位之幣加燎玉，置尊所。俟告潔畢，權徹。畢祀日醜前重設。執事者實柴於燎壇，及設籩豆、簠簋、尊罍、匏爵、俎坫等事，如常儀。 
　　五曰省牲器。祀前一日未後二刻，郊祀令率其屬掃除壇之上下，司尊罍、奉禮郎庇祠祭局以祭器入設於位。郊祀令率執事者以禮神之玉，置於神位前。未後三刻，廩犧令與諸太祝、祝史以牲就位，禮直官分引太常卿、光祿卿丞、監祭、監禮官、太官令丞等詣省牲位，立定。禮直官引太常卿、監祭、監禮由東壝北偏門入，自卯陛升壇，視滌濯。司尊罍跪舉冪曰：「潔」。告潔畢，俱復位。禮直官稍前曰：「請省牲」。太常卿稍前，省牲畢，復位。次引廩犧令巡牲一匝，西向折身曰：「充」。告充畢，復位。諸太祝俱巡牲一匝，復位。上一員出班，西向折身曰：「腯」。告腯畢，復位。禮直官引太常卿、光祿卿丞、太官令丞、監祭、監禮詣省饌位，東西相向立。禮直官請太常卿省饌畢，退還齋所。廩犧令與諸太祝、祝史以次牽牲詣廚，授太官令。次引光祿卿、監祭、監禮等詣廚，省鼎鑊，視滌溉畢，還齋所。晡後一刻，太官令率宰人以鸞刀割牲，祝史各取血及左耳毛實於豆，仍取牲首貯於盤，用馬首。俱置於饌殿，遂烹牲。刑部尚書蒞之，監實水納烹之事。 
　　六曰習儀。祀前日未後三刻，獻官諸執事各服其服，習儀於外壝西南隙地。其陳設、樂架、禮器等物，並加行事之儀。 
　　七曰奠玉幣。祀日醜前五刻，太常卿設燭於神座，太史令、郊祀令各服其服，升設昊天上帝及配位神座，執事者陳玉巾於篚，置尊所。禮部尚書設祝冊於案。光祿卿率共屬，入實籩豆、簠簋、尊罍如式。祝史以牲首盤設於壇，大樂令率工人二舞入就位。禮直官分引監祭禮、郊祀令及諸執事官、齋郎入就位。禮直官引監祭禮按視壇之上下，退復位。奉禮讚再拜。禮直官承傳，監祭禮以下皆再拜訖，又贊各就位。太官令率齋郎出詣饌殿，俟於門外，禮直官分引攝太尉及司徒等官入就位。符寶郎奉寶陳於官縣之側，隨地之宜。太尉之將入也，禮直官引博士，博士引禮儀使，對立於大次前。侍中版奏請中嚴，皇帝服大裘袞冕。侍中奏外辦，禮儀使跪奏禮儀使臣某請皇帝行禮，俯伏興。凡奏二人皆跪，一人贊之。簾卷出次，禮儀使前道，華蓋傘扇如常儀。至西壝門外，殿中監進大圭，禮儀使奏請執大圭，皇帝執圭。華蓋傘扇停於門外。近侍官與大禮使皆後從帝入門，宮縣樂作。請就小次，釋圭，樂止。禮儀使以下分立左右。少頃，禮儀使奏有司謹具，請行事。降神樂作，《天成之曲》六成。太常卿率祝史捧馬首，詣燎壇升煙訖，復位。禮儀使跪奏請就版位，俯伏興。皇帝出次，請執大圭，至位東向立，再拜。皇帝再拜，奉禮讚衆官皆再拜訖，奉玉幣官跪取玉幣於篚，立於尊所。禮儀使奏請行事，遂前導，宮縣樂作，由南壝西偏門入，詣盥洗位，北向立，樂止。搢大圭，盥手。奉匜官奉匜沃水，奉盤官奉盤承水，執巾官奉巾以進。盥帨手訖，執大圭，樂作，至午陛，樂止。升階，登歌樂作，至壇上，樂止。宮縣《欽成之樂》作，殿中監進鎮圭〈（殿中監二員，一員執大圭，一員執鎮圭）〉。禮儀使奏請晉大圭，執鎮圭，請詣昊天上帝神位前，北向立。內侍先設繅席地地，禮儀使奏請跪奠鎮圭於繅席。奉玉幣官加玉於幣以授侍中，侍中西向跪進，禮儀使奏請奠玉幣。皇帝受奠訖，禮儀使奏請執大圭，俯伏興，少退再拜。皇帝再拜興，平立。內侍取鎮圭授殿中監，又取繅藉置配位前。禮儀使前導，請詣太祖皇帝神位前，西向立，奠鎮圭及幣並如上儀。樂止。禮儀使前導，請還版位。登歌樂作，降階，樂止。宮縣樂作，殿中監取鎮圭、繅藉以授有司。皇帝至版位，東向立，樂止。請還小次，釋大圭。祝史奉毛血豆，升自午陛，以進正位，升自卯陛，以進配位。太祝各迎奠於神座前，俱退立尊所。 
　　八曰進饌。皇帝奠玉幣還位，祝史取毛血豆以降，禮直官引司徒、太官令率齋郎奉饌入自正門，升殿如常儀。禮儀使跪奏請行禮，俯伏興。皇帝出次。宮縣樂作。請執大圭，前導由正門西偏門入，詣盥洗位，北向立，樂止。搢寺盥手如前儀。執圭，詣爵洗位，北向立，搢圭。奉爵官跪取匏爵於篚，經授侍中，侍中以進皇帝，受爵。執罍官酌水洗爵，執巾官授巾拭爵訖，侍中受之，以授捧爵官。執圭，樂作，至午陛，樂止。升階，登歌樂作，至壇上，樂止。詣正位酒尊所，東向立，搢圭。捧爵官進爵，皇帝受爵。司尊者舉冪，侍中贊酌太尊之泛齊。以爵授爵官，執圭。宮縣樂作，奏《明成之曲》。請詣昊天上帝神座前北向立，搢圭跪，三上香，侍中以爵跪進皇帝。執爵，三祭酒，以爵授侍中。太官丞注馬湩於爵，以授侍中，侍中跪進皇帝。執爵，亦三祭之，今有葡萄酒與尚醞馬湩名祭一爵，爲三爵。以爵授侍中，執圭，俯伏興，少退立。讀祝，舉祝官搢笏跪舉祝冊，讀祝官西向跪讀祝文，讀訖，俯伏興。舉祝官奠祝於案，奏請再拜。皇帝再拜興，平立。請詣配位酒尊所，西向立。司尊者舉冪，侍中贊酌著尊之泛齊。以爵授爵官，執圭。請詣太祖皇帝神位前西向立。宮縣樂作。侍中贊搢圭跪、三上香、三祭酒及馬湩訖，贊執圭，俯伏興，少退立。奠祝版訖，奏請再拜。皇帝再拜興，平立。樂止。請詣飲福位北向立。登歌樂作。太祝各以爵酌上尊福酒，合置一爵以授侍中，侍中西向以進。禮儀使奏請再拜，皇帝再拜興。奏請搢圭、跪受爵。祭酒啐酒以爵授侍中，付中再以溫酒跪進。禮儀使奏請受爵。皇帝飲福酒訖，侍中受虛爵興，以授太祝。太祝又減神前胙肉加於俎，以授司徒。司徒以俎西向跪進皇帝，受以授左右。奏請執圭，俯伏興，平立，少退。奏請再拜，皇帝再拜訖，樂止。禮儀使前導，還版位。登歌樂作，降自午陛，樂止。官縣樂作，至位，東向立，樂止。請還小次，至次釋圭。文舞退，武舞進，宮縣樂作，奏《和成之曲》，樂止。禮直官引亞終獻官升自卯陛，行禮如常儀，惟不讀祝，皆飲福而無胙俎。降自卯陛，香位。禮直官贊太祝徹籩豆。登歌樂作，奏《寧成之曲》，卒徹，樂止。奉禮讚腸胙，衆官再拜，在位者皆再拜。禮儀使奏請詣版位，出次執圭，至位東向，再拜。皇帝再拜。奉禮讚曰：「再拜。」贊者承傳「在位都皆再拜」。送神樂作，《天成之曲》一成，止。禮儀使奏禮畢，遂前導皇帝還大次。宮縣樂作，出門樂止，至大次釋圭。 
　　九曰望燎。皇帝既還大次，禮直官引攝太尉以下監祭禮詣望燎位，太祝各捧篚詣神位前，進取燔玉、祝幣、牲俎並黍稷、飯籩、爵酒，各由其陛隆詣燎壇，以祝幣、饌物置柴上，禮直官贊「可燎半柴」，又贊「禮畢」，攝太尉以下皆出。禮直官引監祭禮、祝史、太祝以下從壇南，北向立定，奉禮讚曰：「再拜」，監祭禮以下皆再拜訖，遂出。 
　　十曰車駕還宮。皇帝既還大次，侍中奏請解嚴。皇帝釋袞冕，停大次。五刻頃，所司備法駕，序立於櫺星門外，以北爲上。侍中版奏請中嚴，皇帝改服通天冠、絳紗袍。少頃，侍中版奏外辦，皇帝出次升輿，導駕官前導，華蓋傘扇如常儀。至櫺星門外，太僕進御馬如式。侍中前奏請皇帝降輿乘馬訖，太僕卿執御，門下侍郎奏請車駕進發，俯伏興退。車駕動，稱警蹕。至櫺星門外，門下侍郎跪奏曰：「請權停，敕衆官上馬。」侍中承旨曰：「制可」，門下侍郎傳制，贊者承傳。衆官上馬畢，導駕官及華蓋傘扇分左右前導。門下侍郎跪請車駕進發，俯伏興。車駕動，稱警蹕。教坊樂鼓吹振作。駕至崇天門櫺星門外，門下侍郎跪奏曰：「請權停，敕衆官下馬」。侍中承旨曰：「制可」，下侍郎俯伏興，退傳制，贊者承傳。衆官下馬畢，左右前引入內，與儀仗倒卷而北駐立。駕入崇天門，至大明門外，降馬升輿以人。駕既入，通事舍人承旨敕衆官皆退，宿衛官率衛士宿衛如式。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

