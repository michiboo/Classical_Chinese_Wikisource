
卷一百十二·列傳第九
　
　　○定宗諸子 
　　△忽察 腦忽 禾忽 禿魯 憲宗諸子班禿 阿速台 玉龍答失 撒里蠻徹徹禿 昔里吉 兀魯思不花 晃火帖木兒 定宗三子：長忽察，次腦忽，次禾忽。 
　　忽察，以定宗長子覬覦父位，而衆望不屬。及拔都等定議，立憲宗，忽察心不能平，謀作亂。憲宗即位，大會諸王，忽察與弟腦忽、從兄失烈門，藏兵車中，載以至。事覺，訊鞫得實，忽察、腦忽免死，定置於和林西失剌豁羅罕之地。忽察子完者也不幹。腦忽無子。 
　　禾忽，襲定宗大名路歲賜，故時稱大名王，其分地在葉密立，亦定宗潛邸之分地。阿里不哥僭號，脅禾忽從之，然禾忽實欲東覲世祖。中統三年，徙於忽只兒之地，與察合臺後王阿魯忽，合兵拒阿里不哥。未幾，還葉密立。阿里不哥兵至，又徙於孛劣撒裏，輾轉至不剌城，留妻孥輜重於徹徹裏澤剌山。阿里不哥將哈剌不花來襲，禾忽與阿魯忽合兵敗之，斬哈刺不花，函其首告捷。四年春，阿里不哥兵復至，禾忽與阿鰭忽拒戰於渾八升城，失利。阿里不哥以糧盡引還，遂與禾忽、阿魯忽議和。五年，與諸王八剌同時賜帛六萬匹。海都叛，禾忽附之，爲丞相安童所襲，盡失其輜重。 
　　子禿魯，至元九年從皇子西平王奧都赤徵建都蠻，封南平王，賜龜紐銀印，仍賜金、銀符各五，及所部有功者三十五人銀鈔定，衛士人各馬三匹，從者一匹。明年，換駝紐鋈金銀印，命鎮守六盤山。及聞其父禾忽已附海都，即於十四年冬舉兵反。安西王遣鞏昌總帥汪惟正等西討，敗禿魯於武川，獲之。 
　　憲宗四子，長班禿，次阿速台，次玉龍答失，次昔里吉。 
　　班禿。憲宗七年，與弟玉龍答失、昔里吉從車駕渡漠，至玉龍棧赤。八年，卒于吉河之南，無子。泰定三年，詔以憲宗明裏忽都魯皇后守班禿營帳。 
　　阿速台。初與玉龍答失、昔里吉俱附阿里不哥。察合臺後王阿魯忽敗阿里不哥將哈剌不花，恃勝輕敵，還駐亦剌八里，不設備。阿速台率所部襲之，入自鐵門，奪其阿力麻裏城。至元元年，從阿里不哥歸命至京師，世祖宥之。 
　　玉龍答失。初附阿里不哥。中統未，阿里不哥失勢，部衆多棄之而從玉龍答失。阿里不哥藏憲宗玉璽，玉龍答失索取之。至元元年，奉璽來歸。世祖悅，賜印，並賞以先朝獵戶。三年，以阿速台原賜衛輝路爲其分地。二子：曰撒里蠻，曰完澤。 
　　撒里蠻。至元十四年從河平王昔里吉叛。已而相攻。十九年，執昔里吉來獻。世祖宥其罪，乃賜以地。 
　　完澤。元貞二年賜印。九年封衛安王，賜金印。至大三年，進封衛王，扶獸紐金印。完澤二子：曰徹徹禿，曰寬徹哥。 
　　徹徹禿。至治二年，奉命總兵北邊。是年十二月，封武寧王，賜駝紐金印。三年，泰定帝入繼大統，命徹徹禿月修佛事於嶺北，以禳寇兵。泰定元年，命統其父完澤所部，給以衛王印。天曆元年，奉文宗命迎明宗於金山。明年，明宗即位於和林之北，遣徹徹禿與平章哈八兒禿自行在致命京師，立文宗爲皇太子。至順二年，以淮安路寧海爲之朐山、贛榆、沐陽三縣爲徹徹禿食邑。進封郯王，換獸紐金印。明年，徙鎮遼陽。後至元二年，以江南太平路戶鈔益徹徹禿歲賜。三年，又以完者帖木幾位下蘇州水田二百頃賜之。五年冬，爲丞相伯顏誣構，矯詔賜死。伯顏，蔑兒乞氏，其先世本隸於憲宗爲家奴。凡家奴稱主人曰使長，貴賤不易其稱。徹徹禿爲憲宗曾孫，伯顏見徹徹禿宜稱使長。至是，怒曰：「吾位極人臣豈尚有使長。」遂誣奏徹徹禿謀爲不軌，殺之。是日，大風霾，延臣皆冤之。脫脫爲右丞相，始奏雪其冤，復爵邑。 
　　寬徹哥。至順間。襲封衛王。後至元二年，以衛輝路五戶絲賜之。至正十一月，與知樞密院事也先帖木兒討河南妖賊，擒韓咬兒送京師誅之。 
　　昔里吉。至元元年，從阿里不哥至京師。五年六月，封河平王，賜駝紐金印。末幾，從皇子北平王那木罕備邊，駐阿力麻裏。十四年，諸王脫黑帖木兒、藥木忽兒、撒里蠻合謀劫北平王，械繫丞相安童，奉昔里吉以叛，犯和林。詔丞相伯顏總諸軍討之。河間王忽魯臺始從之，及是率所屬來歸，與伯顏軍合。昔里吉等與伯顏夾斡魯歡河而軍，相持未戰。諸王牙忽都爲昔里吉所囚，潛使人以敵情來告。及戰。牙忽都自後亂其陣，昔里吉敗走。明年，土土哈率千騎逾金山追之，擒其將札忽臺，進戰於寬徹哥，又敗之。昔里吉走乞兒吉思，至野孫河，又爲哈答所追。敗遁額兒的失河。脫黑帖木兒欲奉撒里蠻爲主，脅藥木忽兒，不從，而與之戰。擒脫黑帖木兒歸昔里吉殺之。昔里吉遂執撒里蠻，致於朮赤後王寬徹，追過訛跡刊，爲撒里蠻舊部所要，奪還，攻昔里吉。時昔里吉爲斡赤斤後王別裏帖木兒所襲敗，部衆迸散，爲撒里蠻所執。十九年，獻於朝，流海島而卒。三子：曰兀魯思不花，曰晃火帖木兒，曰火兒忽。 
　　兀魯思不花。其父被執後，率餘衆附於海都。元貞二年，與藥木忽兒等棄海都來歸。大德無年，入朝，增兀魯思不花與藥木忽兒歲賜鈔千錠。是年三月，又賜金百兩，賜其母阿不察等金五百兩，以乳牛、牝馬賑其部饑民。四月，賜兀魯思不花圓符。十一月，賜金千兩。明年六月，又賜兀魯思不花及其母金千兩，銀有差。成宗加意撫慰，以勸未至者，故賞賚獨優焉。至治三年，預鐵失逆謀，流於海島，死。 
　　晃火帖木兒。延祐五年，封嘉王，賜獸紐金印。泰定二年，徙封並王，仍賜獸紐金印，以嘉王印賜其弟火兒忽。至順三年，以安陸府爲並王食邑。後至元元年，燕帖木兒子唐其勢怨望，謀廢帝而立晃火帖木兒。事覺，唐其勢伏誅，晃火帖木兒自殺，謫其子孫戍邊。明年，賜其母答裏鈔千錠。至正二年，赦其子徹裏帖木兒歸。封爲撫寧王。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

