
卷一百二·志第六十九
　
　　○刑法上 刑律上 
　　元之刑法，論者，謂得之仁厚，失之縱弛；是不然。蒙古初入中原，百司裁決率依金律。至世祖，始取見行格例，頒之有司，爲《至元新格》。然帝臨時裁決，往往以意出入增減，不盡用格例也。其後挾私用譎之吏，夤緣放效，骫法自專，是謂任意不任法，非縱弛之過也。嗚乎！以世祖之仁明，成宗之寬恕，不能損益古今，權衡中外，以制一代之刑典。乃謂古今不必相沿，中外不必強同。其去整齊畫一之規遠矣。今博採舊聞，爲《刑法志》，俾後之人有以推究其得失焉。 
　　太祖六年，敗金人於烏沙堡，得金降將郭寶玉，寶玉上言，建國之初，宜頒新令。帝從之。於是頒條畫五章，如出軍不得妄殺，刑獄惟重罪處死，其餘雜犯量情笞決，是也。是爲一代製法之始。 
　　及中原略定、州縣長吏生殺任情，甚至沒人妻女。耶律楚材奏曰：「囚當大辟，必待報。違者論死。」從之。 
　　太宗即位，楚材又條便宜十八事，如：州縣非奉上令敢擅行科差者，罪之。蒙古、回鶻、河西人種地不納稅者，死；監主自盜官物者，死；應犯死罪者，具由申奏待報，然後行刑；皆著爲令。 
　　六年，帝在達蘭達巴之地，大會諸王、百官，頒條令曰： 
　　凡當會不赴而私宴者，斬。 
　　諸入宮禁，從者男女，以十人爲限。 
　　軍中十人，置一甲長，聽其指揮，專擅者罪之。 
　　其甲長以事來宮中，即置權攝一人、甲外一人，二人不得擅自往來，違者罪之。 
　　諸公事非當言而言者，拳其耳；再犯，笞；三犯，杖；四犯，論死。 
　　諸千戶越萬戶前行者，以木鏃射之。百戶、甲長、諸軍有犯者，其罪同。不遵此法者，斥罷之。 
　　諸人或居室，或在軍中，毋敢喧呼。 
　　盜馬一、二匹者，即論死。 
　　諸人馬不應絆於克□蘇嚕克內者，輒沒與畜虎豹人。 
　　諸婦人制濟遜燕服不如法者，及妒者，乘以以驏牛徇部中，論罪，即聚財爲更娶。 
　　憲宗時，世祖在潛邸。駐蹕桓、撫二州，燕京斷事官伊囉斡齊與布智兒等，一日殺二十八人。其一人盜馬者，巳杖而釋之。有獻環刀者，乃追還杖者，手試刃斬之。帝聞而責之曰：「凡死罪，當詳讞而後行刑。今一日殺二十八人，冤溢多矣。況已杖而復斬之。此何刑也。」布智兒慚懼不能對。 
　　及即位，頒建元詔書內一款：「凡犯罪至死者，如府州審問獄成，便行處斷，則死者不可復生，斷者不可復續。案牘繁冗，須臾斷決，萬一差誤，人命至重，悔將何及。膚實哀之。今後凡有死刑，仰所在有司推問得實，具情事始末及斷定招款，申宣撫司再行審復無疑，呈中書省奏聞，待報處決。」 
　　中統四年，中書省奏準條畫：鞠、勘罪囚，仰達魯花赤、管民官一同研問，不得轉委通事、必闍赤人等推勘；婦人犯罪有孕應拷及決杖笞者，須候產後百日決遣；臨產者，召保聽候出產二十日，復追入獄，無保及犯死罪者。令婦人入禁省視。 
　　五年，頒立中書省詔書內一款：「諸州司縣，但有疑惑，不能決斷者，與隨即申解本路上司，若仍有疑惑不能決者，申部，犯死罪枷杻收禁，婦人去杻，杖罪以下鎖收。」又頒建都詔書內一款：「失盜，勒令當該弓手立三限收捕。如限內不獲，其捕盜官，強盜停俸兩月，竊盜一月外。弓手如一月不獲強盜的，決一十七下，竊盜七下；兩月，強盜再決二十七下，竊盜一十七下；三月，強盜再決三十七下，竊盜二十七下。如限內獲賊及半者，全免本罪。 
　　至元八年，始禁用金《泰和律》。 
　　十一年，禁用宋鞭背黥面及諸溢刑。 
　　十六年，御史中示崔彧言：「憲曹無法可守，是以奸人無所顧忌，宜定律令以爲一代之法。」命與御史大夫月呂魯那演議之。 
　　二十三年，中書省臣言：「比奉旨爲盜者毋碎，今竊盜數貫及佩刀微物與童幼竊物者，悉令配役。臣等議：一犯者杖釋，再犯依法配役爲是。」帝曰：「朕以漢人徇私，用《泰和律》處斷，致盜賊滋衆，故有是言。人命至重，今後非詳讞者，勿輒殺人。」 
　　二十七年，江淮行省平章政事沙不丁以倉庫官盜竊官糧，請依宋法黥面、斷其碗。帝曰：「此回回法也。」不聽。 
　　是年，命中書參知政事何榮祖以公規、治民、御盜、理財等十事，輯爲一書，名曰《至元新格》。二十八年，書成，敕刻板頒行，俾百司遵守。其刑律條件之可考者： 
　　諸杖罪五十七以下，司縣斷決；八十七以下，散府、州、軍斷決；一百七以下，宣慰司、總管府斷決。 
　　配流、死罪，依例勘審完備，申刑部待報，申札魯忽赤者亦同。 
　　諸季報罪囚，當該上司，皆須詳視，但有淹滯，隨即舉行。 
　　其各路推官，既使專理刑名，察獄有不平者，即聽推問明白，諮申本路改正。若推問已成，他司審理或有不實、不盡，聽招狀問實待報。若犯人翻案，家屬稱冤，聽牒本路移推，其證驗已明者，不在移推之例。 
　　諸見禁罪囚，各處正官每月分輪檢視，凡禁系不究，淹滯不決，患病不治，並囚糧依時不給者，須隨時訊問，肅政廉訪司依上審察。 
　　其京師獄囚，中書省、刑部、御史臺、札魯忽赤各須委問官一員，審理冤者，辨明遲者，督催釋者，斷遣。 
　　諸鞠問罪囚，必先參照元發事件，詳審研窮，並用證佐追究。若事情疑似，贓伏已明，而隱匿不招者，與連職官員同署依法拷問。其指告不明，無證佐可據者，須以理推尋，不得輒加拷掠。 
　　諸行省、行院，凡於所屬，若管民官撫治不到，以致百姓逃亡，營軍官鎮守不嚴，以致盜誠滋興，須審其所由，依理究治。 
　　諸行院到任，取會所管地方，見有草賊起數，嚴諭各處軍民官，各使鎮守有法，招捕得宜。仍將見有起數，先行報院。每季具已未招捕起數，諮院呈省施行。 
　　諸草賊招捕，既平之後，仍須區處得宜，嚴責各管官司，毋令疏失。 
　　諸捕盜官，如能巡警盡心，使境內盜息者爲上；雖有過失起數，而限內全獲者爲次。其因失盜，累經責罰，未獲數多者爲下。到選之日，考其實際，以定升降。 
　　其江南現有草賊去處，若平治有法，另議聞奏升擢。 
　　諸獄訟原告明白，易爲窮治。官司凡受詞狀，即須仔細詳審。若指陳不明，及無證驗者，省會別具的實文狀，以憑勾問。其所告情事重大，應掩捕者不拘此例。 
　　諸獄訟之繁，婚、田爲甚。其各處官司，宜使媒人通曉不應成婚之例，使牙人知買賣田宅違法之例，寫狀詞人知應告不應告之例，仍取管不違甘給文狀，以塞起訟之源。 
　　諸訴婚姻家財田宅債負，若不繫違法重事，並聽社長以理諭解；免使妨廢農務，煩擾官司。 
　　諸詞訟，若證驗無疑。斷例明白，而官吏看詳，故有枉錯者，雖事已改正，其原斷情由，仍須究治。 
　　諸官司聽訟事理，自始初究問，及中間施行，至末後歸結，另置簿朱銷。其肅政廉訪司專行照刷，無致淹滯。大致取一時所行事例，編爲條格，而已不比附舊律也。 
　　三十一年，刑部尚書尚文以遠近稟決獄制不一。請依古律令以定憲章。不報。 
　　元貞元年，御史臺臣言：「先朝決獄，隨罪輕重，笞杖異施，今止用杖，乞如舊制。」帝不允。 
　　二年，命中書參知政事何榮祖等更定律令。帝諭榮祖曰：「律令，良法也。宜早定之。」對曰：「臣所擇者三百八十條，一條有該三四事者。」帝曰：「古今異宜，不必相沿，但取宜於今者。」 
　　大德五年，詔：「凡獄囚禁系，累年疑不能決者，令廉訪司申省臺詳讞。」仍爲定例。是年，定強竊盜條格：凡盜人孽畜者，取一償九。 
　　七年，定諸改補鈔罪例：爲首者杖二百有七，從者減二等；再犯，從者杖與首同。詔：凡爲匿名書，辭語重者，誅之；輕者，配流；皆沒其妻子。定大都南北兵馬司奸盜等罪，六十七以下付本路。七十七以上，付也可札魯忽赤。是年，諭中書省、樞密院、御史臺，內外大小衙門官吏軍民人等曰：「慶賞刑罰，國之大柄，二者不可偏廢。朕自即位以來。恪遵世祖成憲。優禮臣下，期於履正奉公，以稱朕懷，不務出此。若平章政事伯顏，暗都剌，右丞八都馬辛等，營私納賄，獲蔽上下，以致政失其平，民受其弊。今已籍沒家資，役戍邊遠，明正其罪。是用更張，以清庶務。以近年所定贓罪條例，互有重輕，特敕中書省集議，酌古準今，爲十二章，自今伊始，凡內外有官守者，其洗心滌慮，奉職忠勤，無俾吾民重困，式符委任責成之意。「所謂十二章者，枉法五章，曰：一貫至十貫，四十七下，不滿貫者，量情決斷，依例除名；曰：十貫以上至二十貫，五十七下；曰：二十貫以上至三十七貫，七十七下；曰：「三十貫以上至一百貫，八十七下；曰：二百貫以上，一百七下。不枉法七章：一貫至二十貫，四十貫本等敘，不滿貫者，量情斷罪，解見任別行求仕；二十貫以上至五十貫，五十七下，注邊遠一任；五十貫以上至一百貫，六十七下，降一等；一百貫以上至一百五十貫，七十七下，降二等；一百五十貫以上至二百貫，八十七下，降三等；二百貫以上至三百貫，九十七下，降四等；三百貫以上，一百七下，除名不敘。所謂枉法者，斷令有理，一受訖無理人錢物；一受訖有罪人錢物脫放；一受訖有罪人錢物，刑及無辜；一教令有罪人妄指平民，取受錢物；一違例賣官，及橫差民戶充倉庫官、祗待、頭目、鄉里正等，詐取錢物。不枉法者：一，饋獻率斂津助人情推收過割，因事索要勾事紙筆等錢，及倉庫院務搭帶分例關津批驗等錢，其事多端。不能盡舉；一，與錢人本宗事無理或有罪，買囑官吏求勝脫免，雖已受贓，其事未曾枉法結絕，合從不枉法論，其贓物結沒，一，與錢人本宗事無理，或買囑官吏求勝脫免者，不論其事已末結絕及自首，俱合沒官；一，與錢人本宗事雖有理，用錢買囑官吏，要將對訟人凌虐重斷，不遂其意，告發到官，即系行賕，亦合沒官；一，營求勾當贓錢，及求仕人雖依理合用，當該官吏不曾刁蹬乞取行賕，疾早定奪，或不遂其意告發到官者；一，騙脅科斂等錢，畸零不能給散，或不能盡見出錢，入花名隨事議設；一，與錢人本宗事有理，官吏刁蹬取受，告發到官，合給主。終元之世，科贓罪皆依十二章決罰，屢申明其制。以儆官吏焉。 
　　八年，詔：「內郡、江南人，凡爲盜黥，三次者，謫戍遼陽；諸色人及高麗三次，免黥，謫戍湖廣。」未幾，仍禁黥面法不用。 
　　至大二年，皇太子言：「宣政院先奉旨，毆西僧者，截其手，詈者斷其舌。此法昔所未聞，有乖國典，乞更其令。」從之。是年，申書省臣言：「律令者，治國之急務，當以時損益。世祖有旨：金《泰和律》勿用，令老臣通法律者參酌古今，從新定製。至今尚未行。臣等謂，律令重布，未可輕議。請自世祖即位以來所行條格，校讎歸一，遵而行之。」未幾，尚書省臣又言：「國家地廣人衆，古所未有，累朝格例前後不一，執法之吏輕重任意。請自太祖以來所行政令九千餘條，刪除繁冗，使歸於一。」並從之。於是刑律之出入牴牾者，始稍稍改正雲。 
　　仁宗即位，又命右丞相阿散，平章政事、商議中書省事劉正等，擇開國以來法制事例，彙集折衷，以示所司。其大綱有三：一曰詔制，二曰條格，三曰斷例。經緯于格例之間，非內外職守所急者，亦時載之，名曰別敕。延祐三年，書成，敕摳密院、御史臺、翰林國史、集賢院諸臣相與是正之。至治三年，又命樞密副使完顏納丹、侍御史曹伯啓、也可札魯忽赤普顏、集賢學士欽察、翰林直學士曹元用等，就前書而損益之，名曰《大元通制》，仍取延祐二年以後所未類者附著焉。凡詔製爲條九十四，條格爲條一千一百五十有一，斷例爲條七百一十有七，令類五百七十有七，共二千五百三十九條。其類二十有一：曰名例，曰衛禁，曰職制，曰祭令，曰學規，曰軍律，曰戶婚，曰食貨，曰十惡，曰姦非，曰盜賊，曰詐端，曰訴訟，曰鬥毆，曰殺傷，曰禁令，曰雜犯，曰捕亡，曰恤刑，曰平反，曰贖刑。 
　　名例爲法之本：一曰五刑，笞刑六，自七下至五十七，每十爲一等加減；杖刑五，自六十七至一百七，每十爲一等加減；徒刑五，徒一年，杖六十七，年半，杖七十七，二年，杖八十七，二年半，杖九十七，三年，杖一百七，每杖十及徒半年爲一等加減；流刑三，二千里比徒四年，二千五百里比徒四年半，三千里比徒五年；死刑二，斬、凌遲處死。 
　　一曰五服：斬衰，三年子爲父，婦爲夫之父之類；齊衰有三年杖期，不杖期，五月、三月之別，爲母，爲夫之父母之類；大功，有九月殤七月之別，爲同堂兄弟。爲姑姊妹適人者之類；小功，五月，爲伯叔祖父母、父母，爲再從兄弟之類；緦麻，三月，爲族兄弟，爲族曾父母之類。 
　　一日十惡：謀反，謂謀危社稷；謀大逆，謂毀宗廟山陵及宮闕；謀叛，謂叛背國從僞；惡逆，謂毆及謀殺祖父母、父母殺伯叔父母、姑兄姊、外祖父母、夫之祖父母父母者；不道，謂殺一家非死罪三人及支解人、造畜、蠱毒、魘魅者；大不敬，謂盜大祀神御之物、乘輿服物，盜及僞造御寶，合和御藥誤，不如本方，及封題誤，若造御膳誤犯食忌，御幸舟船誤不牢固，指斥乘輿及對捍制使而無人臣之禮者；不孝，謂告言詛詈祖父母、父母，及祖父母、父母在，別籍異財，若供養有闕，居父母喪身自嫁娶，若作樂釋服從吉，聞祖父母、父母喪，匿不舉哀，詐稱祖父母、父母死者；不睦，謂謀殺及賣緦麻以上親，毆告夫及大功以上親，小功尊屬；不義，謂本屬府主、刺史、縣令、見受業師吏卒殺本部五品以上官長，及聞夫喪匿不舉哀，若作樂釋服從吉，及改嫁者；內亂，謂奸小功以上親父祖妾及與和者。 
　　一曰八議：議親，謂皇帝祖免以上親及太皇太后、皇大後緦麻以上親，皇后小功以上親；議故，謂故舊議賢，謂有大德行議能，謂有大才業議功，謂在大功勳議貴，謂職事官三品以上、散官二品以上及爵一品者議勤，謂有大勤勞議賓，謂承先代之後爲國賓者。 
　　至獄具，則有枷、杻、鎖、鐐、杖五者之制。枷長五尺以上、六尺以下，闊一尺四寸以上、一尺六寸以下。杻長一尺六寸以上、二尺以下，闊三寸，厚一寸。鎖長八尺以上、一丈二尺以下。鐐連環重三斤。杖長三尺二寸，毋以筋膠裝釘。凡三等：笞杖，大頭徑二分七釐，小頭徑一分七釐；杖徒，大興徑三分二釐，小頭徑二分二釐；訊杖，大頭徑五分五釐，小頭徑二分二釐。決訊者，並用小頭。 
　　笞杖以七起數者：世祖建元以前，斷獄皆用成數，如匿稅者笞五十，犯私盜者杖七十，私宰馬牛者杖一百，舊法猶有存者。大德中。刑部尚書王約言：「國朝用刑寬恕，笞杖十減其三，故笞一十減七，今之杖一百者，宜止九十七，不當又加十也。」議者憚於改正，其事遂寢。 
　　至於死刑，有斬無絞，以絞斬相去不至縣絕，且從降一等言之，斬之降即爲杖一百七籍流，猶有幸不至死之理焉。 
　　延祐六年，更定諸盜例： 
　　一，強盜持杖傷人，雖不得財，皆死。不傷人、不得財，斷一百七，徒三年，但得財，斷一百七，交出軍。二十貫，爲首者敲，爲從者一百七，出軍，不持杖傷人，造意爲首下手者敲。不曾傷人、不得財，斷八十七，徒二年。十貫以下，斷九十七，徒二年半。至二十貫，斷一百七，徒三年。至四十貫，爲首者敲，餘人斷一百七，出軍。 
　　一，因盜而奸，同強盜傷人論。餘人依例斷罪。 
　　一，兩次作賊者，敲。 
　　一，初犯偷盜駝、馬、牛，爲首者斷一百七，出軍；爲從斷九十七，徒三年。 
　　一，盜驢騾，爲首者斷八十七，徒二年；爲從斷七十七，徒一年半。 
　　一，盜羊豬，爲首者斷七十七，徒一年半；爲從斷七十七，徒一年。 
　　一，盜財物三百貫以上者，斷一百七，出軍。一百貫以上者，斷一百七，徒三年。自一百貫至四十貫，凡四等，共杖以十爲差，徒以半年爲差。十貫以上者，斷六十七，徒一年；以下者，六十七，斷放；爲從者，減一等斷配，以至元鈔爲則。已行不得財者，五十七；謀而未行者，四十七，斷放。 
　　一，曾經出軍徒配再犯者，敲。 
　　一，經斷放，十貫以下者，再犯，爲首者出軍，爲從，徒三年。 
　　一，籍記拘檢者，經五年不犯，聽保甲除籍。如能告及捕獲強盜者，一名減二年，二名除籍；竊盜，一名減一等，五名除籍。除籍後再犯，終身拘籍。 
　　天曆二年，更定遷徒例，凡應徒者，驗所居遠近，移之千里，在途遇赦，皆得放還。如不悛再犯，徙於本省不毛之地，十年無過，則量移之。其人死，妻子聽歸原籍。著爲令。 
　　元統元年，定婦人犯私鹽罪，著爲令。 
　　後至元元年，中書員外郎陳思謙言：「強盜但傷事主者，皆得死罪。而故殺從而加功之人，與鬥而殺人者，例杖一百七下，得不死，與私宰牛馬之罪無異。是視人與牛馬等也。法應加重。因姦殺者，所奸妻妾同罪，律有明文。今止科奸罪，似失推明。」敕刑部改定，著爲令。 
　　二年，詔：「強盜皆死。盜牛馬者劓。盜騾驢者鯨額，再犯劓。盜羊豕者墨項，再犯鯨，三犯劓。劓後再犯者死。盜諸物者，倍價償之。」著爲令。 
　　自大德以來，竊盜依例刺斷，只鯨面而已，無劓法。元之末造，欲重懲盜竊，以遏亂源，至用古肉刑之法，然無救於亡也。 
　　贖刑之例四：諸牧民官公罪之輕者，諸職官犯夜者，諸年老七十以上者、幼十五以下不任杖責者，請罪人癃篤殘疾不任杖責者。元貞元年刑都議準，每杖笞一下，擬罰贖中統鈔一貫。
　

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

