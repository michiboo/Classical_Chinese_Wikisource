方國珍 何真 邵宗愈 李質 陳均義 陳舜隆 陳良玉 歐普祥 鄧克明　熊天瑞 王宣信 
　　方國珍，黃岩洋山澳人，後避明太祖字，改名谷珍。初與兄國馨、國璋，弟國瑛，皆以販鹽海上為業。國珍與州人蔡亂頭以爭鹽販相仇，州不與直。已而蔡聚眾海上剽掠漕運，再殺使者，勢張甚。行省懸格捕之。國珍欲捕蔡以應賞格，蔡懼，自歸於官。總管焦鼎納蔡賂薄其罪。國珍恚曰：「蔡能為盜，我顧不能耶！」適以逋租，遣巡檢往捕之，國珍方食，左執食案，右持挺，格殺巡檢，遂與其兄弟亡入海，劫糧艘，梗運道。時至正八年十一月也。 
　　行省參政朵兒只班討之，追至福州。國珍焚舟將遁，官軍自相驚潰，朵兒只班為國珍所執，使請於朝，授國珍海運千戶，不受。 
　　十年十一月，率水賊千艘，泊松門港，索糧。十二月，攻溫州及沿海諸縣，行省左丞孛羅帖木兒擊之。 
　　十一年六月，官軍至大閭洋，國珍縱火焚之，官軍大敗，赴水死者過半。孛羅帖木兒及郝萬戶皆被執，二人乃為飾詞，以國珍求招安上聞。郝故出奇皇后位下，請託得行，遂議立巡防千戶所，設長貳等官，授其兄弟及黨與數十人。復遣大司農達識帖木兒黃岩，招降，國珍兄弟皆登岸羅拜，退舍民居。紹興總管泰不華欲遣壯士襲殺之，達識帖木兒曰：「我受命招降，公欲擅命耶！」事乃止。 
　　明年，貶泰不華為台州路達魯花赤。時官軍方討徐州，募舟師防江，國珍疑懼，復入海。泰不華遣方大用往諭國珍留之，遣其黨陳仲達來議降。泰不華具舟，建受降旗，至澄江，與國珍遇於黃林港，呼仲達申前議。仲達目動氣索，泰不華知有變，手斬之，即前攻國珍船。賊黨麇集，擁泰不華入其船，泰不華瞋目叱之，為國珍所殺。六月，國珍據定光觀，悉毀黃岩官居民舍。八月，進攻台州，以舟師誘總管趙琬至黃岩，舍於白龍澳，琬不食而死。 
　　十三年，遣行省左丞帖里帖木兒、南台侍御史左答納失里招諭之。二人奏國珍已降，遂降金符，授其兄弟，黨與官有差，伐石立宣德碑，國珍仍不受命。時州人潘有光挺身說國珍降，國珍使盜要於路殺之，遂據台、溫、慶元三路。行省無可如何，奏以國珍為海道萬戶。 
　　明年，又遷為都鎮撫，兼行樞密院判官。自後，汝、穎兵起，海內大亂，累遷國珍浙江省參知政事，詔使討張士誠，士誠遣其將史文炳、呂珍，率兵七萬御國珍。文炳與珍陳於崑山，仍以步騎夾岸為陣，士誠命游兵往來，旌旗數十里不絕。國珍曰：「瀕海之地，非通衢可比，士誠參用步騎，兵雖盛，不足畏也。」國珍舟師僅五萬，自率壯士數百趨萌子橋。文炳使十將軍搏戰，矢石如雨。國珍戒其眾持葦席，塗泥，冒矢石而入。士誠兵以火箭攢射之，國珍燎及鬚髮，橫刀大呼，殺兩將軍及十餘人，士誠兵大潰。國珍與將士追擊，輳其中堅，步騎訖不得成列，文炳、珍皆棄馬而遁。明日以戰，七戰七捷，直至平江城下。士誠遣使納款，請奉元正朔，國珍乃還。累擢至太尉、行省左丞。初國珍作亂，朝廷出空名宣敕數十道，募人擊賊。海瀕壯士多應募立功，所司邀重賄，不輒與，有一家死數人，卒不得官者。國珍再受招諭，遽至大官。則是民慕為賊，從國珍者益眾。國家既失江淮，藉國珍舟師以通海運，重以官爵羈縻之，國珍愈橫。 
　　十八年，明人取婺州，遣主簿蔡元剛招國珍，國珍欲藉為聲援，以觀事變。十九年二月，遣其郎中張仁本奉書獻黃金五十斤、白銀百斤、文綺百匹。明祖復遣鎮撫曾養浩報之，國珍請獻溫、台、慶元三路，且以次子關為質。明祖曰：「古者慮人不從則為質，今既誠心歸順，何以質子為！」厚賜關而遣之，拜國珍福建行省平章政事。 
　　是年，朝廷亦授國珍行省平章政事，已又改為淮南行省左丞。是時，國珍歲治海運，舟漕張士誠粟十餘萬石至京師，於是封國珍為衢國公，官為江浙行省左丞相，分省慶元。 
　　明祖累以書諭之，國珍陽為恐怖謝罪，以金寶飾鞍馬獻，明祖卻之。已而苗帥蔣英殺胡大海，持其首奔於國珍，國珍不受。國璋為蔣英所殺，明祖遣使弔祭。及胡深克瑞安，進兵溫州，國珍懼，請歲輸白銀三萬犒軍，俟杭州下，即納士。明祖詔深班師。國珍數通使於擴廓帖木兒及陳友定，圖為犄角。明人知其事，移書數其十二罪，復責軍糧二十萬石。國珍日夜運珍寶，治舟楫，為航海計。 
　　迨明人取平江，朱亮祖攻台州，進右溫州，湯和以大軍直抵元，國珍走入海。追敗之盤嶼，國珍始遣子關乞降。明祖賜書，許寡其罪，國珍乃謁和於軍門。和送國珍等超至建康入朝，明祖譙讓之，國珍頓首謝罪，且曰：「臣聞天下無道，乘桴浮于海，天下有道，束帶立於朝。」明祖笑而宥之，授廣西行省左丞，食祿，不之官。數歲卒。疾革，遣內史問所欲，國軫以子孫愚魯，願賜保全為對。明祖憫之，為文賜祭葬，官其子禮衛指揮僉事，關衛千戶所鎮撫。關弟行，明敏善詩，宋濂嘗稱之。 
　　先是，有周必達者，隱天台山，國珍造其居問之，必達曰：「當今四方大亂，君能舉義除盜，名正言順，富貴可致，余非我所知。」國珍不聽。及屢敗，始悔曰：「不意黃毛野人，能料事如此。」由是國珍頗敬禮文士，薩都剌等皆入其慕府。 
　　何真，字邦佐，東莞員岡人。少孤，事母以孝聞。為人美須髯，音若洪鐘。嘗有相者謂曰：「君材兼文武，霸王器也。惜生南方，微帶火色，位不過封侯耳。」至正初，官河源務副使、淡水鹽場管勾。會增城盜朱光卿起，湖廣蠻蔣丙又攻破連、桂二詐，真乃棄官歸。 
　　至正十二年，王成、陳仲玉作亂於東莞，真請於行省，舉義兵討之，自擒仲玉以歸。成築寨自守，真使弟迪及驍將黃從簡、高彬圍之，募能生縛成者，賞鈔十千。既而，成奴縛以獻，真釋之，引成坐，謂曰：「何養虎自貽患？」成掩面愧謝曰：「始以為犬，孰知其為虎耶？」奴請賞，真如數與之，而使人具湯鑊，駕轉輪車，置奴其上，督奴妻烹之，數人鳴鉦以號於眾，一號則眾應之曰：「四境之上，有以奴縛主求榮利者，視此奴也。」由是眾心畏服。行省上其功於朝，未報。 
　　居一年，惠州人黃仲剛與叛將黃常據惠州，民怨其虐，迎真守惠州。真乃逐常，殺仲剛，遂有循、惠二州之地。興寧人謝以文倔強不服，真又擊滅之。朝廷授真惠州路同知，尋進廣東都元帥、宣慰使。 
　　至正二十一年，邵宗愚入廣州，戕殺官吏，真帥師來援，遂入廣州，秋毫無犯，州人大悅。擢廣東行省參知政事。真乃遣何迪擊香山、增城諸盜，皆於之，未幾，江西、福建合為一省，改授江西福建行省左丞，仍治廣州。 
　　二十四年，宗愚復挾廉訪使廣寧圍廣州，真拒守數月，城中糧盡，民煮蕉頭、麻根以食，終無叛志。二十五年二月，真將張鎮撫以兵入援，敗宗愚於城北。宗愚再戰，會真次子富入援，又敗之。宗愚憤甚，仍堅壁不退，恃其眾，日夜攻。七月，誘真將博羅、馬丑寒叛真，率兵攻惠州，且絕廣州糧道。真聞之，使廉訪副使黑的兒守城，自將兵夜從間道出，救惠州。宗愚知真去，攻陷廣州。真至惠州，圍解，執博羅、馬丑寒戮之，復攻諸壘之與宗愚合者。靖康李維東，諸文，七小響寨張伯寧，翁源大小張諸賊帥，或走或降，惠州境內悉平。 
　　二十七年四月，真率兵復攻廣州，宗愚不能抗，棄城走，廣寧死於亂兵。真遂再入廣州。朝廷進真行省右丞。始真與宗愚相軋，各倚行省以為重。二人皆再入廣州，然州人莫不苦宗愚之暴，而樂屬真。 
　　及明祖定天下，遣湯和、廖永忠次於閩，先檄真使降。會永忠航海趨廣東，而裨將陸仲亨亦自大庚嶺入。真使都事劉克佐、檢校梁浚初，詣永忠軍，上其印綬，永忠再以檄諭之真遂迎降。明封為東莞伯，卒。 
　　與真同據廣東者，有邵宗愚、李質。 
　　邵宗愚，南海三山人。至正二十一年，廣東都元帥世傑班謀殺廉訪使百家奴，事覺，僉事八撒刺不花執而戮之。八撒刺不花亦專恣自用。詔除八撒刺不花江南行台侍御史，而以完者篤代之。八撒刺不花怒，殺完者篤等數人，擁兵自衛。廣州內外凶懼不安。於是宗愚起三山，羅實善起龍潭，秦德用起清遠，王可成起增城，皆據地自稱元帥。而香山人李祖二，亦聚眾攻掠縣城。宣差朵羅歹不能御，縣人鄭榮叟徙治於古羅寨，實善數以兵攻之。廣東大亂。 
　　二十二年冬十月，江西平章朵列不花移檄討八撒刺不花，宗愚聲言承檄討賊進攻廣州，元帥何深力戰死之，城遂陷，殺八撒刺不花。詔除宗愚江西福建行省參知政事。及何真入廣州，宗愚復爭之，再取廣州，殺掠尤甚。既而復不能守，奔還三山。 
　　二十七年，江西右丞鐵里迷失按廣州，宗愚遣人迎之，且指真為僭據，誘之攻真。鐵里迷失遂入三山，竟為宗愚所殺。四月，明兵臨廣東，宗愚遣其將羅元祥詣廖永忠軍約降，以覘之，實無降意。永忠語之曰：「欲降則降，毋以虛言相款。」宗愚終遷延不至。永忠夜攻破其寨，擒之，與其徒皆斬於廣州市。 
　　宗愚據三山，貪殘嗜殺，鄰境咸被其毒。再入廣州，廣州民尤恨之。及面縛入城，爭唾其面。然真與宗愚俱受命於朝廷，真迎降而宗愚死，議者亦有取焉。 
　　李質，字文彬，德慶人。通經史，有器局，浮慶府掾中。至元中，廣東大亂。質亦聚眾保鄉里，據有肇沈、封川、新會等州縣之地。一時三山、龍潭諸賊，莫能與爭。朝廷嘉之，授廣東樞密同僉。何真恐質圖之，遣其幕士孫賁說與連和。質每以安民為念，雅好儒學，衣冠之士多往從之。如江西伯顏子中、茶陵劉善、建安張智等，皆見賓禮。後亦降於明，仕至江浙行省參政，卒。 
　　時樂昌有小張元帥者，出沒鄰境。廖永忠兵至虎頭門，張亦迎降。 
　　陳均義，桂陽臨武人。沈毅有勇略，家豐於資。至正初，洞寇出沒，均義召募士兵千餘，從參知政事哈剌帖木兒等收捕之。 
　　十二年，紅巾賊廖景知等攻陷臨武，均義將所募兵及陳舜隆等二千餘人，破走景知。賊將唐雲龍復以藍山偽帥陳淵等來寇，城再陷，均義在家聞變，復率兵擒殺雲龍，淵等遁去。 
　　十七年，淵及艾舜等再至，眾萬餘，屯於界上，均義出戰，陳斬舜及偽鎮撫梁國安等二十餘人，淵敗死。湖廣行省以均義領義兵萬戶，判臨武縣事。復以所部，合彬州義兵，攻復宜章，走偽元帥歐陽平泰。遷永州路同知總管府事。廣東廉訪使八撒刺不花檄均義攻巢韶、廉諸寇，以功遷授武略將軍、同知南雄路事。是時，潭州諸路相繼陷沒，朝廷從行省議，開設屯田水軍元帥府，以均義領水軍萬戶，從右丞榮祿攻克長衡等路，進江西等處征行副元帥。巢偽帥黃景中等克之，又以本官兼湖南宣慰使副都元帥。均義攻破永興偽太平賊巢，因諭下彬、桂、韶、連未附諸郡，朝廷即以均義領之。 
　　二十七年，授湖南宣慰使、都元帥，總領湖南兵事。均義以萬戶屢立戰功，嶺南、北，方千里，皆聽節制。陳友諒僭據荊楚，均義控制要隘，友諒不能下。明興，湖南諸路以次平定，均義率所部歸附。未幾，卒。明祖以前功錄其部將陳以宣等，賜官有差。 
　　同均義俱起者有陳舜隆，以功授桂陽路同知，後從元帥李伯顏攻下韶、連等路，斬獲賊首李三良等，累進征行副都元帥，年五十卒。族子陳良玉，少從舜隆重斬獲有功，授英德路同知，又兼常寧州判官，累官元帥、都鎮撫。 
　　均義等始與楊璟部將力戰十餘年，天下盡平，然後自歸，明人雖授官羈縻之，頗以為憾焉。 
　　歐普祥，黃州黃岡人。至正十一年，從徐壽輝以燒香起兵，為元帥，人稱為歐道人。引兵掠江西諸郡，攻陷袁州。既而分宜人彭繼凱與元帥別速堅起義兵復袁州，普祥怒，復往攻之，不克，乃陷分宜、新喻等縣。 
　　十三年二月，復攻袁州，元帥別速堅與萬戶寶同等堅守。十二月，城陷，普祥遂據之。分兵攻陷安福、上高等縣，屢敗元兵。壽輝累加普祥左丞、大司徒、袁國公。 
　　普祥性殘暴，所過焚掠無遺。陳友諒弒壽輝，徵兵於普祥，普祥不聽。明兵取江西，普祥令其子廣迎降。明太祖厚賜之，命率所部守袁州。未幾卒。 
　　時賊將降明者，又有鄧克明、熊天瑞。 
　　鄧克明，新淦人。自少無賴，恣橫鄉里。紅巾賊陷臨江，克明與弟志明亦聚眾而起，陷樂安、崇仁等縣，自稱元帥。後降於陳友諒，遂陷建昌。道順昌、光澤，以攻建寧，不克，還據撫州。明兵逼撫州，克明出降。明將鄧愈遣志明還新淦，收其部曲。志明據麻嶺、沙坑、牛陂為寨，明兵攻破之，與克明並誅死。 
　　熊天瑞，荊州人。初以樂工從徐壽輝起兵。後攻陷臨江、吉安，又攻陷贛州，據之。造戰艦，欲引兵東下，署其幟曰：「無敵」，自稱金紫光祿大夫、司徒、平章軍國重事，兼侍衛親軍都指揮使。陳友諒攻江西，檄天瑞以兵來援，天瑞坐觀勝負，不應命。友諒敗死，乃佯遣其子元震赴援。已而與龍泉彭師中相攻。 
　　又欲規取廣東，乃攻陷韶州，使其黨袁仁仲守之，自率舟師數萬攻廣州。時何真據廣州，以兵逆於胥江，天瑞大破之，意廣東可不戰而下。忽天晝晦大雨，雷震其檣，舟師不能進。天瑞懼，仰天祝曰：「若廣東非吾所當有，則天為明霽，當即日還師。」祝華，天果霽。 
　　既歸贛州，望氣者言將有外兵至，可厭之。天瑞不之信。是年，攻陷湖南桂陽諸山寨。明兵克臨江，天瑞遣元震築壘太壺湖頭，為守御計。九月，明兵圍贛州，浚長濠困之。元震竊出覘兵勢，明將常玉春亦從數騎出，卒與相遇。元震不知其為遇春也，過之。及遇春還，元震始覺，奮鐵撾來追。遇春遣裨將揮雙刀以拒之，元震且斗且卻，遇春曰：「壯男子也。」舍之。圍五月，城中食盡，天瑞率元震肉袒詣軍門降。後叛歸於張士誠。士誠敗，天瑞伏誅。 
　　元震，天瑞養子，本姓田氏，遇春薦其才勇，入明為指揮。 
　　王宣，楊州興化人。初為司農掾。會黃河決，行省募淮揚才能之士，使召集民夫疏浚之。宣挺身自薦，授淮南淮北都元帥府都事，齎楮幣至揚州市竹篾，募丁夫。數月間，得丁夫三萬餘，就令宣統之。數月，河工竣。時徐州滎麻李據州城，命宣為招討使，率丁夫，從知樞密院也速復徐州。尋擢淮南淮北義兵都元帥，守馬陵。調滕州鎮御，且耕且戰，以給軍食。移鎮山東益都。田豐寇益都。宣子信從察罕援之，還鎮沂州，授宣父子俱為平章。 
　　二十九年，明太祖遣徐達等伐中原，達以書諭宣父子，宣遂納款。明授宣江淮行省平章政事。宣外請降，陰持兩端，令信密往莒、密等州募兵，又遣其員外郎王仲剛、信妻父老馮等來犒明兵，達受而遣之。仲剛等還，宣以兵劫使者徐唐臣，欲殺之。唐臣脫走，達聞之，即日率師抵沂州。宣自度不能支，乃開門出降。達令宣為書，遣鎮撫孫惟德招降信。信殺之，與其兄仁奔山西。達以宣反覆，並怒信殺惟德，遂執宣，杖而戮之，並殺王仲剛等。
　
