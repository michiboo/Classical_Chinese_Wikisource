李黼 韓准 泰不華 樊執敬 汪澤民 福壽 賀方 褚褚不華 普化帖木兒劉鶚 
　　李黼，字子威，穎州人。父守中，工部尚書。守中遇諸子嚴，每飲酒，輒半月醉不解。黼百計承順，跪而自訟，常達旦不寐。 
　　泰定四年，進士及第，授翰林修撰。明年，代祠西嶽。公燕，黼坐省臣上，省臣曰：「敕使每後我，今可易邪？」黼曰：「王人雖微，序於諸侯之上，《春秋》之義也。」省臣不能對。 
　　改河南行省檢校官，遷禮部主事。拜監察御史，首言：「禴祠烝嘗，古今大祭，今太廟惟一祭，而日享佛祠神御，非禮也。宜據經典行之。成均教化之基，不當隸集賢，宜中書省領之。諸侯王歲賜，宜有定額。分封易代之際，陳請恩例，世系親疏無成書可考，宜仿先代修正玉牒。」皆不報。轉江西行省郎中。入為國子監丞，遷宣文閣鑒書博士，兼經筵官。 
　　尋中書省命黼巡視河渠，黼上言曰：「蔡河源出京西，宋以轉瑜之故，平地作堤，今河底填淤，高出地面，秋霖一至，橫潰為災。宜按故跡修浚，他日東河或有不測之阻，江淮運物可分道達於京師，此萬世之利也。」亦不報。遷秘書太監，拜禮部侍郎。敕詳定中外所上封事。已而廷議內外官通調，授黼江州路總管。 
　　至正十一年夏一月，盜起，陷蘄、黃，焚掠數千里，造船江北岸，銳意南攻。江州為大江咽喉之地，黼治城濠，募丁壯分守要害，且上攻守策。於江西行省請屯兵江北，北扼賊沖，不報。黼嘆曰：「吾不知死所矣！」 
　　十二年正月，賊將趙普勝渡江，陷武昌，威順王及省臣相繼遁去。賊船蔽江而下，遂陷瑞昌。右丞孛羅帖木兒亦遁。黼雖孤立，然志氣愈壯。黃梅縣主簿也先帖木兒願出擊賊，黼大喜，向天灑酒與之誓。時賊已至，黼軍倉卒無號，墨士卒面以統之，出戰，黼身先士卒，也先帖木兒繼之，賊大敗，逐北六十里，鄉丁依險阻遏賊歸路，殺獲二萬餘人。黼計賊不利於陸，必由水道來薄，乃冒鐵椎於木杪，植沿岸水中，逆刺賊舟，謂之七星樁。會西南風急，賊舟揚帆至，遇樁莫能動。倉惶失措。官軍發火箭射之，焚溺無算。行省上黼功，拜江西行省參知政事，江州、南康等處軍民都總管，便宜行事。普勝屢敗，憤甚，乃益兵環攻之，黼守孤城，提孱兵，無日不與賊戰，中外援絕。 
　　二月，賊薄城下，平章政事禿堅不花啟北門遁，黼引兵登陴。賊已至甘棠湖，焚西門，乃張弩射之。賊轉攻東門，遂入城，黼引兵巷戰，揮劍叱賊曰：「殺我，無殺百姓。」賊刺黼墜馬，黼與從子秉昭，萬戶黃德隆俱罵賊死，年五十五。 
　　百姓聞黼死，哭聲震天，相率具棺槨葬於東門外。事聞，贈攄忠秉義效節功臣、資德大夫、淮南江北等行中書省左丞、上護軍，追封隴西郡公，諡忠文。詔立廟江州，賜額曰崇烈。官其子秉方集賢待制。黼兄冕居穎州，亦死於賊。秉昭，冕季子也。 
　　與黼同時在江西者有韓准，亦知名。准，字公衡，濟州沛縣人，登進士第，授同知孟州事。三遷至太常博士。拜監察御史，出為南康路總官，擢本路廉訪使。 
　　至正十二年，蘄、黃賊入江西，平章以下皆遁，獨准與右丞章伯顏固守相持五十四日，賊卒敗退。十八年，陳友諒陷龍興，來見准，准面壁臥。友諒曰：「向為縣吏，已知公名。」准不答。展轉遁至福建，拜江西行省參知政事。准志在收復，輿疾以往，寓於順昌。旋改行台治書侍御史，遂上章告老，以行省左丞致仕。既而順昌亦陷，准籍藁堂以，以喪禮自處，有疾，不服藥而卒，年七十三。 
　　泰不華，字兼善，伯牙吾台氏。初名達普化，文宗賜以今名。世居白里山。父塔不台，入直宿衛，歷台州台州錄事判官，遂家台州。 
　　家貧，好讀書，集賢待制周仁榮養而教之。登進士第，授集賢修撰，轉秘書監著作郎。拜江南行台監察御史。時御史大夫脫歡貪暴，泰不華劾罷之。文宗建奎章閣學士院，擢為典簽。改中台監察御史。 
　　惠宗即位，加文宗皇后太皇太后之號，泰不華率同列上疏爭之。太后怒，欲殺言者，泰不華語眾曰；「此事我自發之，不敢累諸公。」已而，太后怒解，賜金幣以旌其直。出僉河南廉訪司事，俄移淮西，又遷江南行御史台經歷，辭不赴。轉江浙行省左右司郎中。浙西大水，言於中書省，免其租。擢秘書監，改禮部侍郎。 
　　至正元年，授紹興路總管。除沒官牛租，令民自實田輕均賦役。行鄉飲酒禮，教民興讓。民德之。召入史館，與修遼、金、宋三史，書成，授秘書卿，改禮部尚書，兼會同館事。 
　　八年，台州黃岩民方國珍作亂，劫掠漕運，詔江浙參政朵兒只班總舟師捕之。官軍自相驚潰，朵兒只班被執，為所逼，秦國珍乞降。朝廷從之，國珍兄弟皆授官，國珍仍不肯赴，勢益橫。九年，詔泰不華察其事。泰不華上招捕之策，不聽。尋除江東道廉訪使，改侍講學士，知制誥，同修國史，出為都水庸田使。 
　　十年十二年，國珍寇沿海諸路。十一年二月，詔孛羅帖木兒為江浙行省左丞，總兵至慶元。遷泰不華浙東道宣慰使都元帥，分兵溫州，夾攻賊師。未發，賊寇溫州，泰不華縱火筏焚之，遁去。孛羅帖木兒與泰不華約，以六月乙未合兵進討。壬辰，孛羅帖木兒先期至大閭洋，兵敗被執，國珍飾詞上聞，泰不華聞之痛憤，數日不食。帝復遣大司農達識帖木兒等至黃岩招之，國珍兄弟皆登岸羅拜。是夕，泰不華欲命壯士襲殺之，密白於達識帖木兒，達識帖木兒曰：「我奉詔招降國珍，君欲擅殺乎？」乃檄泰不華至海濱，散其部眾，授國珍兄弟官。尋遷台州路達魯花赤。 
　　十二年，國珍兄弟復入海叛，泰不華發兵扼澄江，遣義士王大用至賊所示約信，使其來歸。國珍留大用，以小舸二百突入舟港，泰不華語眾曰：「吾以書生致位顯貴，誠恐負所學。汝輩助我討賊，克則汝功，不克則我死以報國。」眾皆踴躍請行。時賊將陳仲達往來計議，偽言賊可降。泰不華率眾，張受降旗，乘潮而至，與賊船遇，呼仲達申前議，仲達色變。泰不華知有異，即手斬之，直前攻賊船，身死五人，殺登船賊二人。賊欲擁泰不華過船，泰不華瞋目叱之，奪其刀，復殺二人。賊攢槊刺之，中頸死，猶植立不仆。賊投其屍于海，年四十九。時十二年三月庚子也。 
　　其家僮抱琴及臨海尉李輔德，千戶赤盞、義士張君璧皆死之。泰不華死後，除江浙行省參知政事，行台州路達魯花赤事，不及聞命。後三年，追贈榮祿大夫、江浙行省平章政事、柱國，封魏國公，諡忠介。立廟台州，賜額崇烈。 
　　泰不華為人尚氣節。初太平為台臣劾貶，泰不華獨餞送都門外。太平曰：「公且止，無以我故累公。」泰不華毅然不從。後雖為時相所擯斥，人皆義之。篆書溫潤遒勁，師徐鉉、張有，稍變其法，自成一家。著《重訂復古編》十卷，行於世。 
　　樊執敬，字時中，濟寧鄆城人。少穎敏好學，由國子生擢授經郎。見帝師不拜，或問之曰：「帝師，天下所崇重，王公大臣見，必俯首為禮。君獨不拜何也？」執敬曰：「吾孔氏之徒，豈拜異教者！」歷官至侍御史。至正七年，擢山南道廉訪使，移湖北道。十年，拜江浙行省參知政事。 
　　十二年二月，督海運於平江，將發，官宴犒，有客船自外至，驗共券信，不虞乃海寇也，入港即縱火燔民居。時變起倉卒，軍民擾亂，賊劫糧以去。執敬走崑山。 
　　及還省，而江西之賊已至昱嶺關，平章政事月魯帖木兒引軍拒之，賊不得進。會月魯帖木兒以疾卒，賊遂破昱嶺關，犯餘杭。 
　　執敬與平章政事定定治事，省中掾吏蘇友龍素伉直，進言於執敬曰：「賊且至，城內空虛無備，標何」」執敬曰：「吾當殺賊報國，倘不克，有死而已，何畏哉！」 
　　俄賊入，執敬上馬率眾出，中途遇賊，射死二人。賊逐之，又射死三人。已而賊來愈眾，呼執敬降，執敬怒叱曰：「逆賊！守關吏不謹，汝得至此。恨不碎汝萬段，何降也！」中槍墜馬，仆田也先馳救之，亦中槍，與執敬俱死。 
　　事聞，贈翰林學士承旨、榮祿大夫、柱國，追封魯國公，諡忠烈。 
　　汪澤民，字叔志，字國宣城人。少警悟，家貧力學。登延佑五年進士第，授同知岳州路平江州事。州民李甲死，其妻誓不改適，兄利其財，使人誣以奸私。婦不勝搒掠，自誣服。澤民至，廉知其枉而直之。朝廷征江南包銀，府檄澤民分辦，民不擾而事集。秩滿，題春帖云：「及瓜當此日，行李似來時。」人以為信然。 
　　尋遷南安路總管府推官。萬戶朵兒赤跋扈自用，其府吏擅笞大庚令，令訴於府，同官不敢發一辭。澤民獨捕府吏下獄，朵兒赤賂行台御史，召澤民詰之。澤民曰：「奸吏路人皆知，公欲骫法耶？卒治其罪。 
　　潮州府判官錢珍挑推官梁楫妻，不從，誣楫冒糴官米，殺之。事連廉訪副使劉安仁，逮系二百餘人，中書檄澤民訊之。獄具，珍自殺，詔戮其屍，安仁坐受賕除名，江西湖東道廉訪使聞其名，命巡南安、贛州二路，事得專決，旋擢信州路總管府推官，丁內艱。 
　　服除，授平江路總管府推官。僧淨廣與他僧有隙。一日，邀廣飲，其弟子夜殺廣，而誣他僧殺之。他僧誣服。獄上，澤民閱其刀，有鐵工名，召工問之，乃其弟子佩刀，遂釋他僧，而置弟子於法。嘉定土豪朱、管二姓為奸利，澤民與總管道童籍其家，及征帳簿，備列官吏受賕數，惟澤民與道童名下疏曰：「不受。」丁母憂，去官。 
　　服闋，起濟寧路兗州知州。衍聖公階三品，澤民奏請增其品級，以示褒崇先聖之意，廷議韙之。 
　　至正三年，入為翰林侍制，與修遼、宋、金三史。書成，遷國子司業、集賢學士，階大中大夫。未二月，即移書告老。大學士和尚曰：「集賢、翰林，養老尊賢之地，先生遽去何也。」澤民曰：「吾以布衣，榮叨三品，志願已足，尚何求邪？」遂以禮部尚書致仁歸。 
　　十三年，蘄、黃盜起，廉訪使道童問計於澤民，告以收人心、振士氣、築城、浚濠、儲糧、簡卒、凡數十事。寇再至，皆卻之。 
　　十六年夏六月，長槍叛帥瑣南班、程述等渡江，欲襲宣城。城中兵不滿數百，或勸澤民避去，廉訪使木八沙、周伯琦亦以為言，澤民曰：「昔江萬里寓鄱陽，大兵來，猶坐守不去，況父母之邦乎？」軍費不給，澤民從容一言，獲鈔萬錠，米三千斛。八月，江浙行省參政吉尼哥兒遣兵來援，城中恃援至，守懈，賊乘夜攀堞以上。城陷，執澤民逼之降，罵賊不屈，遂遇害，年八十三。瑣南班等敬其節，具衣冠葬之。事聞，贈資善大夫、江浙行省左丞、上護軍，追封譙郡公，諡文節。 
　　子用敬、用和、皆痛父，不食，卒。 
　　福壽，唐兀特氏。幼俊邁，讀書知大義。以宿衛年勞授長寧寺少卿，累遷引進使、同知侍儀使、正使。出為饒州路達魯花赤，擢淮西廉訪副使。入為工部侍郎、僉太常禮儀院事，拜監察御史，遷戶部侍郎、尚書。出為燕南道廉訪使，又五遷為同知樞密院事。 
　　至正十一年，穎州盜發，事聞，時車駕在上都，執政欲驛奏其事。福壽曰：「比得請，則已不及事。」乃遣衛官哈剌章等講討之，奏上，惠宗嘉之，以為知緩急。 
　　明年，改也可札魯忽赤，出為淮南行省平章政事。是時，賊陷濠、泗，勢張甚，福壽築集慶城，劃江自守。 
　　十五年，遷江南行台御史大夫。初，湖廣平章阿魯灰率苗軍援集慶有功，駐揚州。至是，為下所殺。苗軍日事劫掠，不來援。及高郵、滁、和等州俱陷，人情益震恐，福壽乃練民兵為城守計，令有資者助餉。朝廷知其勞，數加賞賜。是年九月，賊將郭天敘、張天佑來攻，其黨陳野仙殺二人以降，野仙導為民兵所殺。從子兆先其眾屯方山，與中丞蠻子海牙相犄角。 
　　十六年二月，朱元璋敗蠻子海牙於採石。三月，進圍集慶，擒兆先，降其眾。福壽督兵出戰，敗於蔣山，城遂陷。福壽獨據胡床，坐鳳皇台下，或勸之去，叱曰：「吾與城為存亡，去將何之？」時百司奔潰，惟達魯花赤達尼達思就福壽問事，留弗去。俄而亂兵至，福壽與達尼達思、參政百家奴皆死之。事聞，贈福壽金紫光祿大夫、浙江行省左丞相、上柱國，追封衛國公，諡忠肅。時殉難者，又有侍御史賀方。 
　　賀方，字伯京，晉寧人。幼聰慧，日誦千餘言，人呼為小學士。由國學生累官翰林直學士，出為江南行台漢書侍御史。城陷，死之。 
　　褚不華，字君實，隰州石樓人，沈默有器局。泰定初，補中瑞司譯史。授海道副千戶，轉嘉興路治中，累遷西台、南台監察御史，僉河西道廉訪司事，稱淮東，未幾擢副使。 
　　汝穎資起，不華行郡至淮安，先事為守御計，且請知樞密院老章、判官劉甲守韓信城，相犄角為聲援。復上章劾總兵及諸將逗撓之罪，以功遷廉訪使，階中奉大夫。甲有智勇，攻賊輒勝，賊憚之，號曰劉鐵頭，不華恃為援。總兵者銜不華劾已，乃調甲使別出賊，以困不華。甲去，韓信城陷，賊築長圍以困淮安。 
　　俄而天長青軍普顏帖木兒所部黃軍皆叛從賊，賊率以來攻，不華退入哈剌章營。賊稍引去，乃出抵楊村橋。賊奄至，殺廉訪副使不答失里，啖其屍，不華以余兵入淮安。 
　　時城東、西、南三面皆賊，惟北門通沐陽，阻赤鯉湖，指揮使魏岳、楊羅駐兵沐陽，淮安倚其爭奪餉，未幾，赤鯉湖復為賊所據，沐陽路絕。賊遂進柵南鎖橋，不華與元帥張存義、僉事忽都不花突賊柵，殊死戰。賊敗走，追北二十里。 
　　城中食且盡，元帥吳德璓運糧萬斛至，為賊所掠，德璓僅以身免。賊攻城日急，總兵者按兵不救。城中餓莩仆道上，即取啖之，一切草木、魚蟲、鳥獸及靴皮、鞍鞫、敗引之筋皆食盡，後老稚更相食。撤屋為薪，人多露宿，坊陌生荊棘。力盡城陷，不華中傷，見執，賊臠之。次子伴哥冒刃護之，亦見殺。時至正十六年十月乙丑。 
　　不華守淮安五年，人比之張巡。明年御史哈剌章言不華徇忠盡節，宜加褒贈。詔贈翰林學士承旨、榮祿大夫、柱國，追封衛國公，諡忠肅。賻鈔二百錠，以恤其家。 
　　普化帖木兒，字兼善，答魯乃蠻氏。父帖木哥，江南行台御史大夫。 
　　普化帖木兒，累官江浙行省平章政事。至元十八年，改福建行省。十九年，陳友諒遣其將鄧克明由建昌分三道寇閩。二十年，延平陷，進圍建寧。時經略使伯顏不花守建寧，普化帖木兒合諸縣兵援之。秋七月，克延平，建寧圍始解。二十一年，鄧克明復導渠帥胡廷瑞等大舉入寇。三月，邵武陷，復圍建寧。普化帖木兒與平章完者帖木兒、參知政事帖木烈思議，檄汀州總管陳有定援建寧。有定部將帖木烈思率數十騎突入城中，人心始固。已而有定復邵武，胡晚敗遁，建寧前後被圍一百七十餘日，城卒完。詔賜普化帖木兒御衣上尊，加銀青榮祿大夫，用便宜如故事。是年八月，遷江行台御史大夫。時行台移紹興，張士誠弟士信據杭州，普化帖木兒不能有所設施。 
　　二十二年，士誠諷行台請於朝封已吳王，弗從，即遣人索行台印。普化帖木兒置其印於庫曰：「我頭可斷，印不可得。」又逼之登舟曰：「我可死，弗可辱也。」從容沐浴更衣，與妻子訣，乃飲藥死，擲杯地上曰：「我死，逆賊當踵我而死。」時士誠幽丞相達識帖木兒於紹興，達識帖木兒聞普化帖木兒自殺，嘆曰：「大夫死矣，吾不死何為？」亦飲鴆死。 
　　劉鶚，字楚奇，吉安永豐人。少力學，吳澄愛重之。皇慶初，為揚州學錄。 
　　至正元年，擢湖廣儒學提舉。學田為有力者所據垂三十年，鶚至，白於台省而復之。未幾，入為秘書郎，擢翰林修撰，丁憂歸。 
　　十二年，除江州路總管。紅巾賊起，江西瓦解，鶚練兵為恢復計，威聲甚著。 
　　十七年，遷廣東廉訪副使。上書論江西、廣東事宜曰： 
　　伏以比歲逆賊嘯聚，併合醜類，多方告警，焚我蘄、黃，陷我江州，諸路守臣皆棄城逃遁。總管李黼，以無援而戰死。臣履任之日，浚治城池，繕修器械，召慕丁壯，分守要害，偕諸將士百計捍禦。數年之內，強寇稍卻，民得安居。 
　　十七年，荷蒙聖恩，授臣廣東廉訪副使。聞命之日，星夜奔馳，度嶺而南，修城濠，繕甲兵，仰仗天威，軍士初集，民志用寧。 
　　十九年，遷臣守韶州，整飭軍旅，撫緩地方，城郭完固，瑤獠遁避。謹將江西、廣東兩省事宜為陛下直陳之。 
　　江西以鄱陽為襟喉，以江州為輔臂，袁、臨、吉、贛當楚、越之要衝，撫、建、廣、饒控閩、越之關隘。至於龍興，名為省會，居中應外，宜慎簡良帥，增設重兵。諸郡有警，則分兵援之。其在各府，則修築城池，固守要隘，團練堵截，餉糧既裕，兵氣自奮。又於九江、湖口各增設一營，備兵捍禦，兼置戰船百艘，相為應援，則荊、揚諸盜不敢窺竊矣。 
　　若乃廣東，五嶺之外，號為四塞，由南雄可向荊、吳，由惠、潮可制閩、越，由高、廉可控安南。總廣東一省，列郡為十，今分為三路：東惠、潮，中嶺南，西高、廉，三者皆要衝也。為今之計，東路官軍必屯柘林，以固要津，中路之虎頭門等澳，宜嚴防也。而南頭更為尤甚，重兵鎮衛不可能已西路等對，邏羅諸番變生肘腋，是更當急為經畫者也。臣所言悉地方之要害。 
　　臣窩慮，今日大勢，亦岌岌矣。自紅巾賊起汝、穎，大為心腹之患，是不獨江西一省也。方國珍焚掠沿海諸郡，是又不獨江西一省也。天下之敝，大抵起於因循而成於蒙蔽。臣願陛下嚴簡擢之法，省參督之制，核功賞之實，奮刑威之斷。舉一將，則眾論必孚：任一人，則群疑莫奪。賞一功則疏遠不棄；罰一罪則貴近不貸。如是，則盜賊可樣，區區江、廣又何足慮哉。 
　　疏入，不報。 
　　二十年，擢廣東道宣慰使，秩中奉大夫。二十二年，拜嘉議大夫、江西行省參知政事。寇至，屢擊卻之。二十四年，韶州洞獠為亂，鶚分兵討之。疏請益師，不報。而江西贛州賊數萬猝至，鶚守御數月，城陷，被執。幽於贛州慈雲寺，罵賊不屈而死，年七十五。著《惟實集》四卷。 
　　史臣曰：「劉向有言：『士有殺身以成仁，觸害以立義，非勇斷孰能行之？』李黼、褚不華等，城孤援絕，甘以身殉。汪澤民無守土之責，郊死而弗去。泰不華討方國珍，普化帖木兒抗張士誠。義烈言言，皆以勇斷行之者也。嗚呼！向可謂知言之君子矣。」
