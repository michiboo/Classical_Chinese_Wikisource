　○忠義四 
　　伯顏 朱春 谷廷珪 買住 張鳳儀 儀 子萬里 熊義山 羅邦佐 曹彥可 陳道夫 梅實 呂復 堵簡 囊果歹 完者都 趙資 周冕 劉公禮 羅輝 王成 游宏道 木薛飛 羅武德 王英 普顏不花 申榮 閔本 拜住 趙宏毅 恭 張正蒙 徐猱頭 堇哻 鄧烈 朴賽因不花 張庸 段楨郭庸 丁好禮 朱公選 孫德謙 葉蘭 孫昶 伯顏子中 王翰 蔡子英 狄琮　夏侯尚元 
　　伯顏，一名師聖，字宗道，哈剌魯氏。世居開州濮陽縣。伯顏生三歲，常以指畫地，或三或六，若為卦者。六歲，授《孝經》《論語》即成誦。稍長，受業宋進士建安黃坦。坦曰：「此子穎悟過人，非諸生可比。」因命以顏為氏，且名而字之。久之，坦辭曰：「余不能為爾師。群經有朱子說具在，歸而求之可也。」至正四年，以隱士征至京師，授翰林待制，預修《金史》，既畢，辭歸。已而復起為江西廉訪僉事。數月，以病免。及還，四方來學者至千餘人。十八年，河南賊蔓延河北，伯顏言於省臣，將結鄉同為什伍為自保。俄賊兵大至，伯顏乃渡漳水北行，鄉人從之者數十萬。至磁州，與賊遇，賊知伯顏名士，生劫之，以見賊將，誘以富貴，伯顏罵不屈，引領受刃，與妻子俱死之，年六十四。人或破其腹，見其心數孔，曰：「古稱孔聖人心有七竊，此非賢士乎！」乃覆牆而掩之。有司上其事，贈奉議大夫、僉太常禮儀院事，諡文節。太常諡議曰：「以城守論之，伯顏無城守之責而死，可與江州守李黼一律，以風紀論之，伯顏無在官之責而死，可與西台御史張桓並駕。以平生之用有學，成臨義不奪之節，乃古之所謂君子人者。」時以為確論。 
　　朱春，佚其籍貫。三原尹，明兵克奉元，春謂其妻曰：「吾當以死報國。」妻曰：「君盡忠，吾豈不能盡節。」俱投崖死。 
　　同時，谷廷珪，襄陽尹。鐵木哥兵入境，官吏皆遁走，廷珪與主簿張德獨不走，被執，不降，死之。 
　　買住，韶州路同知，以廉介聞，至正間，郴賊陷樂昌，買住率義兵敗賊，復樂昌、乳源諸縣。寢疾，歿於軍中，郡人義而祀之。 
　　經歷張鳳儀率義兵追賊，兵潰，被執，不屈死。子萬里，獲賊酋，劈其肝食之。尋補父官，及贛賊圍城，出戰，被數創，罵賊而死。 
　　熊義山，安鄉人，累官至萬戶。倪文俊兵至，執縣尹張繼和，義山保黃山寨，一縣歸之。又二年，文俊襲陷之，逼使降，義山罵不絕口，文俊剖其腹殺之。 
　　又，羅邦佐，石城人。平海寇，授廉州總管。子震，敦化州總管；次子奇，曹州路同知；子奇子元，廉州路同知；一門父子兄弟皆死節。曹彥可，毫州人。妖賊起，群至彥可門，逼之寫旗。彥可罵曰：「我儒者，知有君父，寧死耳！肯從妝輩耶？」遇害，賜諡節愍。同時，陳道夫，懷寧人，余闕闢為懷寧尹。屢抗賊，城陷，死之。 
　　梅實，宣城人，集慶路總管府照磨。至正中，明兵圍城，乃會友人李端曰：「事急矣，當以死殉國。」城陷，合門遇害。 
　　又，呂復，福清人，攝長樂縣尹。明兵入福州，復曰：「學古世食君祿，不以死報國，無以見先人於地下。」自縊死。 
　　又，堵簡，字無傲，金壇人，善詩歌。元末為江浙行省檢校官，平章慶童闢為參議，兵敗，為賊所執，不屈死。 
　　囊果歹，四川行省平章政事。明玉珍據重慶，囊果歹與右丞完者都、參知政事趙資，各以兵次嘉定之大佛寺，規復重慶。玉珍使其弟明二攻之，相持半年，玉珍遣明二倍道趨成都，陷之，獲囊果歹、趙資妻子，送於玉珍。囊果歹之妻謂舟人曰：「吾家三世受羊皮宣命，吾為平章夫人，今遭辱如此，何面目見祖宗於地下！」遂自沉於江。趙資妻至，玉珍待以禮。資方守凌雲山，因諷妻招資降。將戰，玉珍驅資妻陣前，攜子呼資曰：「妾與鎖兒受擒，明元帥待妾母子以禮，君宜早歸，以全妾母子之命。」子亦呼父救，號泣，兩軍莫不墮淚，資控馬彎弓，厲聲曰：「痴婦，汝不死何待？汝不見平章夫人耶！」一矢殪之。復欲射其子，兵擁去獲免。玉珍揮兵進戰，官軍大敗，完者都、囊果歹、趙資皆被執，玉珍勸之降。囊果歹曰：「我元之懿親，固無降理。一死之外，尚何言也！」資曰：「吾為參政，不能平賊，罪不容於死，敢助賊乎！惟速死為幸。」完者都惟俯首長吁而已。後皆為玉珍所殺，蜀人謂之三忠。 
　　周冕。安時中，廬陵龍湖人。少讀書，自負奇偉。由文學起家，至連山縣尹。以廉介稱。賀州峒賊周滿反，官兵討之不克。曰：「周縣尹來，即降。」冕往，賊羅拜迎降。歷官亞中大夫、廣東宣慰使。至正中。監郡納速兒丁起冕及前松江府同知劉公福，領兵至龍湖。賊大至，陽使人納款。冕開懷受之。遂遇害，公福亦死之。納速兒丁立祠祀之。 
　　又廬陵人羅輝，字明遠，以字行。性侗儻好義。聞紅巾賊至，即散家財，招死士為戰守計。賊攻吉安，明遠率敢死士三百餘人，與賊戰於城東。賊敗走，郡城立復。明遠陣歿。 
　　王成，雷州人，素驍勇，號帽兒王。瑤賊時或侵境，成常戴一皮帽，先登陷陣，瑤賊輒奔潰。他人或戴其帽臨陣，賊亦駴走。瑤賊侵雷州，元帥張不兒罕孛溫率所部御之。賊間道徑至城下，官軍還救，成先驅，連斬數賊，大破之。恃勝，不設備，余賊發毒矢，中成而卒。軍民附祀成於黑神祠。 
　　游宏道，江西人。通判化州，為政廉而不苛。九年，海賊犯合浦，宏道出資購賞，率義兵吳川張友明等七百餘人，會諸郡兵，御賊于澄邁之石獲港。友明等戰甚力。俄而瑤兵鳧水走，賊乘勝圍之。宏道與主簿木薛習、同知羅武德及張友明，俱戰死。 
　　王英，字邦傑，益都人，性剛果，有大節。膂力絕人，善騎射。襲父職為莒州翼千戶。父子皆用雙刀，人號曰刀王。 
　　至元二十九年，江西行樞密院檄討南雄賊丘太老。賊突至，英力戰，大破之。斬其渠帥劉把東。 
　　元貞元年，從左丞董士選討大山賊劉貴，擒之。 
　　延祐二年，寧郡賊起，行省檄英率各萬戶軍討之。英屢戰皆勝，斬獲甚多。行省平章李世安遣英迓江浙平章張閭於境上。至木麻坑，擒賊蔡五九。又追賊至上虎嶂，遇賊三千餘人，盡殲之。 
　　至治元年，以大臣薦，授忠武校尉、益都淄萊萬戶府副萬戶。天曆元年，授宣武將軍。至順二年，行省檄英招捕桂陽州賊張思進等二千餘人。英布以威信，皆相率請降。 
　　元統元年，授懷遠大將軍、同知海北海南道宣慰使司事。至元三年，萬安軍賊吳汝期等作亂，英至，賊皆就擒。未幾，李志甫起漳州，劉虎仔起潮州，詔江西行省右丞燕帖木兒討之。時英已致仕，平章政事伯撒里謂僚佐曰：「非刀王行，不能平此賊。其人雖老，可以義激。」乃使迎致之。及賊平，英功居多。 
　　至正中，毛貴陷益都，英年九十有六，乃謂其子弘曰：「吾老不能報天子，忍食異姓之粟以求生乎！」水漿不入口者數日，遂卒。毛貴聞之，使具棺衾以葬。將斂，舉其屍不動。焚香祝曰：「公子弘請公歸葬先塋。」祝畢，屍遂起，觀者莫不驚異。山東宣慰使及憲司請恤典於朝，有曰：「不食寇粟，餓死芹泉，有夷、齊之風。」芹泉谷，英所居也。 
　　普顏不花，字希古，蒙古氏，侗儻有大志。至正五年，由國子生登右榜進士第一人，授翰林修撰，調河南行省員外郎。十一年，遷江西行省左右司郎中。蘄、黃賊徐壽輝來寇，普顏不花戰守之功為多。十六年，除江西廉訪副使。頃之，召還，授益都路達魯花赤。遷山東廉訪使，再轉為中書參知政事。 
　　十八年，詔與治書侍御史李國鳳同經略江南，至建寧。江西陳友諒遣鄧克明來寇，平章政事阿魯溫沙等皆夜遁。國鳳時分鎮延平，城陷，遁去。普顏不花曰：「我承制來此，去將何之？誓與此城同存亡耳！」命築各門瓮城，前後拒戰六十四日，城卒完。明年，召還，授山東宣慰使，再轉知樞密院事、行事平章，守益都。明兵壓境，普顏不花力戰，城陷，平章保保出降。普顏不花還告其母曰：「兒忠孝不能兩全矣！有二弟養母。」拜母，趨官舍，坐堂主。主將素聞其賢，召之再三，不往。既而縛之，普顏不花曰：「我元朝進士，官至極品，臣各為其主！」不屈死之。 
　　先是，其妻阿魯真，歷呼家人告之曰：「我夫受國恩，我亦封齊國夫人，今事至此，唯有死耳。」家人莫不嘆息泣下。已而普顏不花二弟之妻，名抱幼子及婢妾投井死。比阿魯真欲下井，已不能容，遂抱子投舍北井，其女及妾女、孫女皆從死。時有申榮者，山東行省平章守東昌，榮見列郡皆降，告其父曰：「人生世間，不能全忠孝者，兒也。」父曰：「何為？」榮曰：「城中兵少不敵，戰則萬人之命由兒而殞，但有一死報國耳。」遂自經。 
　　閔本，字宗先，河內人。性剛正，早歲得推擇為禮部令史，御史大夫不花奇本之才，闢為掾，平反冤獄有聲，擢御史台照磨。累遷樞密院都事，拜監察御史，五轉為吏部尚書，移刑、戶二部。本素貧，且有目疾，嘗上章乞謝事，不允，詔授集賢侍講學士。明兵薄京師，本謂其妻程氏曰：「國事至此，吾知之久矣。愧不能立功補報，敢愛六尺軀苟活哉！」程氏曰：「君能死忠，我尚有愛於君乎！」本乃朝服，與程氏北向再拜，大書於屋壁曰：「元中奉大夫、集賢侍講學士閔本死。」遂各縊。二女：長真真，次女女；見本死，亦皆自縊。 
　　拜住，康里人，字聞善，累官至翰林國史院都事、太子司經。兵至，拜住謂家人曰：「吾始祖海藍伯封河東公者，與太祖同事王可汗。太祖取王可汗，收諸部落，吾祖引數十騎馳西北而去。太祖使人追問之，曰：『昔者，與皇帝同事王可汗。王可汗今已滅，欲為之報仇，則帝乃天命，欲改事帝，則吾心有所不忍，故避之於遠地，以沒餘生耳。』此吾祖之言也。且吾祖生朔漠，其言尚如此，今吾生長中原，讀書國學，可不知大義乎？況吾上世受國厚恩，至吾又食祿。與其苟生，不如死。」遂赴井死。其家人瘞之舍東，焚其書以為殉。 
　　趙宏毅，字仁卿，真定晉州人。少好學，家貧無書，傭於巨室，晝則服役，夜則借書讀之。後受經於臨川吳澄。始辟翰林書寫，再轉為國史院編修官，調大樂署令。明兵入京城，宏毅嘆息曰：「忠臣不二君，烈女不二夫，古語也。我今力不能救社稷，但有一死報國耳。」乃與妻解氏皆自縊。 
　　其子恭，中書管勾，與妻子訣曰：「今乘輿北奔，我父子食祿，不能效尺寸力。今父母已死，吾敢惜死乎！」或止之曰：「我曹官卑，何自苦如此。」恭叱曰：「爾非我徒也。」遂公服，北向再拜，亦自縊。 
　　恭女官奴，年十七，見恭死，方泣，適鄰嫗來，相率出避，曰：「我未適人，避將何之？」不聽，嫗欲力挽之，女曰：「人生在世，便百歲亦須一死。」乃潛入中堂，解衣帶自經。 
　　同時，張正蒙，山陰人，官稅務提領。明兵入，正蒙謂妻韓氏曰：「吾為元臣，義當死。韓氏曰：「君死忠，吾死節可也。」乃相對縊死。其女池奴，投崖死。次女越奴，日夜守父母屍側，竟餓死。徐猱頭，大興人。兵至，妻岳氏曰：「寇來，恐被污，奈何？」猱頭曰：「惟有死耳！」夫婦俱自焚。其母王氏及二子、一女，亦同死。 
　　堇哻，字殷士，撫州金溪人。博學明經，善屬文，尤長於詩。至正十七年，用左丞相太平奏，授淮南行省照磨，未行，除國子助教。遷太常博士，轉國子博士，升監丞，擢翰林待制。兼國史院編修官。二十八年，京城既破，哻嘆曰：「我以儒致身，累蒙國恩，為胃子師，代言禁林。今縱無我戮，何面目見天下士乎！」遂赴井而死。年六十一。有詩文傳於世。 
　　同縣鄧烈，字季謨。至正間寇犯金溪，率族子石，力戰死。 
　　同時，餘干李弁、臨州劉德余，並以起義戰死。朴賽因不花，字德中，肅良谷台氏。有膂力，善騎射。由速古兒赤授利器庫提點，再轉為資正院判官。累遷同知樞密院事，遷翰林學士，尋擢承旨，賜虎符，兼巡軍合浦全羅等處軍民萬戶都元帥。除大司農，出為嶺北行省右丞，擢平章政事。至正二十四年，甘肅行省以孛羅帖木兒殺皇后、皇孫，遣人白平章政事也速答兒，即欲署榜諭眾。朴賽因不花持不可，曰：「此大事，何得輕信，況非符驗公文。」卒不署。既而，果妄傳，會皇太子撫軍冀寧，承制拜朴賽因不花翰林學士承旨，遷集賢大學士。又為宣政院使，遂拜中書平章政事。明兵逼京師，詔朴賽因不花以元官守順承門，其所領兵僅數百羸卒而已。乃嘆息謂左右曰：「國事至此，吾但知與此門同存亡也！」城陷，被執，見主將，唯請速死，不少屈。主將命留營中，終不屈，乃殺之。 
　　是時有張庸者，字存中，溫州人，精太乙數。會世亂，以策干經略使李國鳳，承制授庸福建行省員外郎，治兵杉關。頃之。計事赴京師因進《太乙數圖》。帝善之，擢秘書少監。皇太子立大撫軍院，命庸團結房山，遷同僉將作院事，又除刑部尚書。諸寨既降。庸守駱駝谷，遣從事段禎請援於擴廓帖木兒，不報。庸獨拒戰累日。已而寨民李世傑執庸出降，以見主將。庸不屈，與禎同被殺。 
　　郭庸，字允中，蒙古人。由國學生歷西台監察御史，劾丞相脫脫弟也先帖木兒，左遷興中府添設判官。脫脫敗，召還，累擢中書參知政事。明兵入京師。異至齊化門，叱之拜，庸曰：「臣各為其主，何拜之有！」不屈死。 
　　丁好禮，字敬可，蠡州人。精律算，辟中書省掾，授戶部主事。擢江南行台監察御史，入為戶部員外郎。拜監察御史，又遷戶部郎中，升侍郎。除京畿漕運使。建議置司於通州，講求漕運利弊。著為成書。除戶部尚書。拜參議中書省事。遷治事侍御史，出為遼陽行省左丞，未行，留為樞密副使。至正二十年，拜中書參知政事。京師大飢，值元壽節，朝廷仍依故事大燕。好禮言：「民有父子相食者，當修省以弭天災，不宜宴會。」不聽，乞謝事，以集賢大學士致仕，給全俸。擴郭帖木兒饋麥百石，不受。二十七年，復起為添設平章。尋以議論不合，謝政去。特封趙國公。明兵陷兵師，或勸好禮往謁主將，好禮叱曰：「我小吏致位極品，今老矣，所欠惟一死耳！」後數日，主將召之，不肯行。異至齊化門，抗辭不屈，遇害，年七十五。 
　　朱公選，字克用，樂平人。累官臨察御史。明兵逼京師，惠宗集三宮，議避兵北行。宦者趙伯顏不花慟哭，諫曰：「天下者，世祖之天下。陛下當以死守，奈何棄之？」不聽，夜半開門北遁。公選以疏留弗獲，乃匍匐送帝出國門，歸而自裁。 
　　孫德謙，睢州人，官大同行省平章政事。大都既陷，惠宗北奔，明兵圍大同。謙嬰城固守，自知力不支，乃手書自決，作詩數章，詞義激烈，飲藥自殺。 
　　葉蘭，字楚庭，鄱陽人，官太常禮儀院奉禮。明初，周伯琦應召入金陵，蘭以詩諷之。後伯琦以其名薦，蘭曰：「吾世為元臣，義不可仕。」赴石橋水死。張昶，宛平人，累官戶部尚書。奉使招諭明祖，為明祖所留，愛其才敏，授參知政事。昶外示款城，與楊憲、胡惟庸皆友善。自以元之舊臣，心常怏怏，嘗語所親曰：「吾仍思歸故土也。」朝廷謂昶已死，贈官諡，錄用其子。會李文忠於杭州，擒元平章丑的、長壽等至，明祖釋之，遣歸京師。昶陰托二人，奏密疏於惠宗，且寄書其子存仁。會昶疾，憲候之於昶臥內，得疏稿，遂奏之。明祖令都督府接問。昶書八字曰：「身在江南，心思塞北。」乃殺昶。 
　　伯顏子中，其先西域人。後徙江西。少好學，有司薦，不弟。行省辟授東湖書院山長。遷建寧路教授。會江西盜起，行省拜子中都事，使守贛州。子中從諸生趣贛，贛已破，子中倉卒募吏民，與賊戰於城下。兵敗，子中由間道走福建。汀州帥陳有定固熟子中名。授行省員外郎。子中出奇計，以有定兵復建昌。因浮海抵大都獻捷。遷行省郎中，再進吏部侍郎。持節發廣西何真兵，使救閩。至則何真已降明。子中墜馬，折一足不死。至軍中，主將義而釋之。 
　　子中遂變姓名，冠黃冠，遊行江湖間，明祖數訪求子中，不得，錄其妻子，沒掖庭。子中竟自匿不顧，曰：「吾元臣，死元固吾分，何妻子言哉！」出購鴆自隨，曰：「此以志也。」未幾，子中遁還江西，布政使沈元密言之明祖，遣使者齎璽書以幣聘子中。使者至，子中大哭曰：「死晚矣，乃以詔污我。」祭祖父、師友畢，仰藥死。 
　　王翰，字用文，又名那木罕，本河西人。先世以千戶鎮廬州，遂為廬州人。 
　　翰襲世職為千戶，有能名。台省薦之，改除廬州路治中。又改福建路。適三魁盜起，翰造其壘，諭降之。遷同知，又遷理問。綜理永福、羅源二縣。泉州土官柳莽跋扈，連結旁郡，翰至，悉解散之。擢行省郎中、潮州路總管。 
　　元亡，屏居永福山中，黃冠野服，號友石山人。有上書薦之者，聞命下，嘆曰：「女豈可更適人哉！」即病，不服藥，有司迫就道，引刃自絕。遺詩與友人吳海曰：「昔在潮陽我欲死，宗嗣如絲我無子，彼時我死作忠臣，覆宗絕嗣良可恥。今年辟書親到門，丁男屋下三人存。寸刃在手顧不惜，一死了卻君親恩。」 
　　翰性強舒介精敏，持身刻苦，歷官二十餘年，家無餘積。行政以愛人為主。平居喜讀書為詩。有《友石稿》行世。子稱，有才名。 
　　蔡子英，永寧人。至正中。舉進士。時擴廓帖木兒略定河南，開府，辟子英參軍事。累遷行省參政，猶不離丞相幕。擴廓帖木兒兵敗，子英單騎入關中，遁於南山。 
　　明有司捕得之。傳詣京師。渡江，一夕脫走。變姓名為人賃春，久之，得見捕，械送湯和。子英長揖不拜，和怒，抑使膝坐，不肯，火燎其須且盡，嫚罵自如。五英有妻流落河南，至是欲見子英，子英謬曰：「吾故鰥耳。」卒不見其妻。 
　　至京師，明祖令置外舍，欲官之。子英上書曰： 
　　皇帝恢復郭宏度，曲宥亡國之臣，不自死，慚負皇帝。往者，軍敗，漏命刃下，荊棘之息延及七載，重勞吏卒搜捕，自外大化，復忤貴臣，萬分不足以辱膏斧。皇帝不即下司敗，使得以衣冠待罪外舍，感上恩德，死且不朽。 
　　臣有痼疾，迷於心志，藥石匪解，竊惟少本書生，奮志行伍，過辱北帥知薦，仕底七命，躍馬食肉，十有五年，進不能效尺寸，陪國家之論，退不能畢命抱鼓，以愧封圉之臣。一遘板蕩，靦顏失節。 
　　皇帝既丕昭武功，踐華苞宇，窮髮臣向堅甲利兵，宿積陳廩，猶以為歉於志。下有司飭學校褒予死節，風示後世，豈肯令亡命俘虜，玷維新之化哉。皇帝幸哀憐臣，毋血槁街，而以投瘴海，御魑魅無人之境。臣若茹薺。 
　　書上，明祖益異之，陰戒守者謹事子英，旦夕問起居，毋令天下謂我有殺義士名。一誑，子英大哭不止。人問之曰：「吾自念故主耳。」乃具狀聞，明祖嘆曰：「吾何苦一蔡子薦，令彼喋喋泉下訾我哉。」送之出塞。 
　　狄琮，字子玉，保德州人。軀幹魁梧，尚氣節，讀書能知大義。裕宗在東宮，召為晉王宿衛。王開藩雲南，擢奉議大夫、王府司馬。府中事，咸咨之。王鎮西邊，轉朝列大夫、內史府司馬。未幾，進大中大夫。琮因事納規，知無不言。王薨，琮慟哭，哎血而卒。臨卒，召子東山戒之曰：「為人臣子，惟忠孝爾！其勿違。」 
　　東山剛正，有父風，授中書舍人，進監察御史，出為同知大都路總管。以材選授禮部郎中，進大中大夫、同僉宣徽院事。卒。 
　　夏侯尚元，字文卿，松江華亭人。年十六，夢神人有所授，由是為文詞下筆立就。 
　　後游京師，翰林學士承旨趙孟頫薦之，入見仁宗。英宗為皇太子，召為說書。即位，授侍儀司典薄。英宗遇弒，尚元棄官歸。 
　　及明宗南還，尚元謁於和林。明宗暴崩，尚元為武平王鐵忽思不花所留。王卒，其史嘉王晃火帖木兒又留之。郯王徹徹禿禿聞其名，召見，厚禮之。徹徹禿嚴重，寡言笑，與尚元語則劇談終日不倦。王嘗謂左右：「吾得斯人，如執法御史，吾有過，彼且直言，況汝輩乎！」由是左右嫉之。尚元乃謝病歸。 
　　至元四年，徹徹禿入朝，丞相伯顏為子請婚，徹徹禿不從。伯顏怒，與知樞密院事者延不花，謀構禍反於徹徹禿。明年，使人說昌王實藍朵兒只，告郯王謀反。時徹徹禿在和林，征下樞密院獄，鞫其家怒，無證驗。十二月，伯顏矯詔殺徹徹禿於光熙門外。 
　　明年二月，伯顏以罪免，尚元至京師上書曰：「郯王守國北門，十有九年，忠孝之心，神明所鑒，而乃誅戮其身，放逐其子孫，銜冤抱屈，上無由知。今知樞密院事脫脫大義滅親，殫心國事，乞遣脫脫為郯王立廟祭祭。」又上書言：「郯王統大軍十八萬，其將帥皆素所信任者，設有他志，當與之謀，豈有走千里之外，與異姓王圖之，雖兒童亦知其不然。況昌王素與郯王有隙，其言豈可呼乎！」俱不報，尚元復上書，號哭闕下。執政皆嘆曰：「古之義士也！」為言於上。七月，詔天下雪郯王之冤，遣使致奠，還其資產於子孫。尚元慨然曰：「吾報主事畢，可行矣。」遂歸卒於家。
