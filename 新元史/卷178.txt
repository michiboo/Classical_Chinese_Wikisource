
伯帖木兒  玉哇失  哈答孫〈塔海〉  乞台〈哈贊赤〉  答答呵兒  答失蠻曷剌〈不花〉  明安  忽林失  徹里
伯帖木兒，欽察人。至元中，充哈剌赤，入備宿衛，以忠謹，授武節將軍、僉左衛親軍都指揮使司事。二十四年，從禦史大夫玉昔帖木兒征乃顔，敗賊於忽爾阿剌河，追至海剌兒河，又敗之。乃顔將金剛奴別不台率衆走山前，追戰於答剌馬篤河。至夢哥山，賊復敗，金剛奴遁。
二十五年夏，成宗率諸軍討叛王火魯火孫。是時。哈丹禿魯幹駐兀魯灰河，伯帖木兒從玉昔帖木至貴列兒河，哈丹來拒，伯帖木兒戰卻之，獲其將駙馬阿刺渾。成宗說，以賊將兀忽兒妻賜之。至霸郎兒，與忽都禿魯幹戰，生獲忽都。九月，玉昔帖木兒使伯帖木兒至納兀河東，招集逆黨乞答直一千戶、女真押兒撒及達達百姓五百戶。是年冬，又從諸王乃蠻台哈討丹於斡麻坫、兀剌阿，連敗其將阿禿八剌哈赤，輔戰至帖麥哈必兒哈，又敗之。進至明倫安城，哈丹遁，追敗賊於忽蘭葉兒，一日三戰，至帖里揭，挺身陷陣，中三十餘矢而還。是役也，王師失利，伯帖木兒創甚，玉昔坫木兒親視其創，罪諸將之不救者。
二十六年春正月，師還，復遣戍也真大王分地。五月，海都謀內犯，敕伯帖木兒以其軍來會。行至怯呂連河，值拜要叛。伯帖木兒即移兵討之，獲其將伯顔。帝深加將諭，賜以所得伯顔女茶倫。是年冬，立東路蒙古軍上萬戶府，統欽察，乃蠻、捏古思、那牙勤等四千餘戶。擢懷遠大將軍、上萬戶、佩三珠虎符。
二十七年，哈丹入高麗。伯帖木兒偕徹里帖木兒進討。二十八年正月，至鴨?江，與哈丹子老的戰，失利。伯帖木兒以聞，帝命乃蠻台、薛徹幹等授之，仍命伯帖木兒爲先鋒。薛徹千軍先至禪春州，擊敗哈丹。逾數日，乃蠻台以兵至，合攻哈丹，又敗之。伯帖木兒將百騎追哈丹，虜其妻孥。哈丹尚有八騎，伯帖木兒餘三騎，再戰，兩騎士皆重傷，不能進。伯帖木兒單騎追之，至一大山，日暮，哈丹遂遁去。乃蠻台嘉其勇，賞以老的妻完者。事聞，賜金帶、衣服、鞍馬、弓矢、銀器皿，並厚賚其軍。
二十九年，叛王捏怯兒烈在濠來倉，伯帖木兒以輕騎襲之，虜其妻子畜産，追至陳河，捏怯兒烈以二十餘騎脫走。得所管女直戶五百餘以聞，帝命充漁戶。伯帖木兒度地置馬站七，令歲捕魚以進。成宗即位，幸上都。征其兵千人從，歲以爲常。
皇慶元年。加榮祿大夫。延祐三年，拜中書平章政事。天厯二年，知樞院事。至順二年，出爲遼東行省左丞相。卒。
後至元四年，賜宣忠濟美協誠經正功臣、太傅，開府儀同三司、上柱國，追封文安王，諡忠憲。
玉哇失，阿速人。父也烈拔都兒，從其國王來歸。充宿衛。從憲宗征蜀，爲遊兵，前行至重慶，戰數有功。嘗出獵遇虎於隘，下馬搏虎，虎張吻噬之，以手探虎口，抉其舌，拔佩刀剌殺之。帝壯其勇，賞黃金五十兩，別立阿速一軍，使領之。從世祖征阿里不哥，又從親王哈必失征李璮，俱有功，賜金符，授本軍千戶。從克襄陽，又從下沿江諸郡。宋將洪福僞請降，誘其入城宴飲，乘醉殺之。長子也速歹人詣代領其軍，從攻揚州，中流矢卒。
玉哇失襲父職，爲阿速軍千戶。從丞相伯顔平宋，賜巢縣二千五十二戶。只兒瓦歹叛，率所部兵擊之懷魯哈都，擒其將失剌察兒斬之。又從丞相伯顔討叛王昔里吉等，進至斡耳罕河，無舟，躍馬亂流而渡，俘獲甚衆。對北平王爲昔里吉等所劫執，勢張甚，玉哇失力戰卻之，追至金山而返。賜銀、鈔，改賜金虎符，進定遠大將軍、前衛親軍都指揮使。
乃顔叛，世祖親征，玉哇失爲前鋒。乃顔遣哈丹領兵萬人來拒，擊敗之。追至不里古都伯塔哈，乃顔兵號十萬，玉哇失先登力戰，又敗之。追至失列門林。遂擒乃顔。賜金帶、只孫、錢幣有差。乃顔將塔不歹、金剛奴聚兵滅捏該，從大軍討平之。既而哈丹復叛於曲連江，追敗其軍，哈丹渡江遁。又與海都將八憐人帖里哥歹、必里察等戰於亦必兒失必兒，皆有功。
成宗出鎮金山，玉哇失率所部從之。又從皇子闊闊出、丞相朵兒朵懷擊海都軍，突陣而入，大敗之。復從諸王藥木忽兒、丞相朵兒朵懷敗海都將於八憐。海都以禿苦馬領精兵三萬人趨撒刺思河，欲據險以襲我師。玉哇失率善射者三百人守其隘，全軍而歸。賜鈔萬五千緡、金織緞三十匹。武宗鎮北邊，海都復入寇，至兀兒朵，玉哇失販之，獲其駝馬、器仗以獻。時海都圍答魯花赤孛羅帖木兒於小谷，武宗命玉哇失援出之，謂諸將曰：「今日大丈夫之事，舍玉哇失誰能之？縱以黃金包其身，猶未足以厭吾志也。」武宗南還，命玉哇失殿後，因留之戍邊。賜金察刺二，玉束帶、渾金段各一，仍賜秫米七十石，使爲酒以犒其軍。後海都子察八兒遣人詣闕請和，朝廷許之，撤邊備，玉哇失乃還。帝錄其功，賜鈔五萬貫，進鎮國上將軍，仍舊職。
大德十年五月，卒。子亦乞里歹襲。亦乞里歹卒，子拜住襲。
哈答孫，本關中人，其父剌真，從憲宗至和林，遂家焉。哈答孫，年十五侍世祖於潛邸，以謹篤稱。中統初，命掌尚食局，久之，遷生料庫提點。
至元二十四年，從討乃顔，有功，加武略將軍。從幸杭海，值歲饑，哈答孫請於帝賑之，不足濟以私財，全活甚衆。
大德元年。擢懷遠大將軍、淮東淮西屯田捕打總管。武宗即位，拜淮東淮西道宣慰使。
至大四年，賊起四明，賜三珠虎符，授中書右丞、浙東道宣慰使，兼都元帥，往討之，哈答孫驅賊入海，安集流亡，境內帖然。俄感瘴癘卒，年六十五。延祐初，贈推忠效義佐理功臣、太傅、開府儀同三司、上柱國，追封秦國公，諡昭宣。子塔海。
塔海，方數歲，世祖一見奇之，命肄業國子監。成宗即位，授樞密院斷事官。大德末，輔立武宗，轉同僉樞密院事。擢樞密副使。尋遷大司農、同知宣徽院事。仁宗在東宮，或建議立黑軍衛率府，塔海力諫，仁宗嘉納之。及即位，遷集賢大學士，太醫、宣徽院使，進翰林學土承旨、知制誥兼修國史。卒。

乞台，察台氏。世祖時爲欽察衛百戶，從士土哈征失烈吉及乃顔有功，賜金符，擢千戶。從征忽剌出，戰於阿里台之地。元貞二年，卒。
子哈贊赤，初從土土哈征哈丹罕，戰於貴烈兒，有功。大德五年，從征杭愛。又從武宗討哈剌阿答。又從床兀兒征不別、八憐，爲前鋒，以功受賞。皇慶二年，賜金符，爲千戶。延祐四年，從周王舉兵，與諸王禿滿帖木兒戰於失剌答兒馬，不勝。王北奔金山，哈贊赤從王居其地十有三年。天厯二年，周王即位，賜金符，授昭勇大將軍、同知大都督府事。卒。
答答呵兒，脫脫忒氏。父孛兒速，世祖時直宿衛，扈駕征哈賴刺章。還，世祖駐蹕商阜，見河北有乘船至者顧謂左右曰：「此賊也，奈何？」孛兒速解衣徑渡，揮戈刺殺舵手二人，拖其船近岸，賊悉就擒。以功受賞。
答答呵兒襲父職，從征孛可有功，進武德將軍、揭只揭烈溫千戶所達魯花赤。從征乃顔、也不幹等，擒也不幹，收其所管欽察戶。武宗時，進懷遠大將軍、都元帥。卒。
答失蠻，哈刺魯氏。曾祖馬馬，太祖六年從其部長阿爾思蘭來朝於龍居河。馬馬子阿里，前卒，以其孫哈只爲質子。哈只，後事太宗爲寶兒赤，以恭謹爲太宗所信任。從世祖取雲南、伐宋，俱有功。以疾卒。
答失蠻襲父職爲寶兒赤，世祖甚重之。是時，阿合馬秉政，答失蠻侍左右，因極論其奸，帝怒而呵之曰：「無預汝事！」答失蠻徐對曰：「犬馬知報其主，巨世荷國恩，豈敢知而不言？」其後阿合馬敗，帝思其直，賜玉環及鈔二千五百貫，諭以後有所知，仍盡言無隱。
二十四年，從討乃顔有功，以蒙古女脫脫倫氏妻之。帝幸杭海，使答失蠻督饋餉。晉王軍乏食，以便宜輸米給之。師還，自劾專擅，帝嘉歎不已，賜銀、鈔有差。
二十七年，復立尚書省，答失蠻上疏切諫，言尤剴切。及桑哥伏誅。其言悉驗。詔賜宅一區。固辭，仍賜玉環及只孫服以旌之。
成宗即位，以奉議大夫領供膳司事。車駕親征海都，敕倍道兼行，答失蠻慮後軍不繼，請俟大衆集，而後進，帝韙之。尋擢司農丞，進職爲卿，與其子買奴侍帝瘓，數月衣不解帶。成宗崩，答失蠻迎武宗於野馬川。仁宗爲皇太子，以答失
蠻先朝舊臣，奏爲中書參知政事，仍兼司農卿，賜金犀帶、七寶笠、珠帽、珠衣、金五百兩、田二千畝。仁宗即位，命僉宣徽院事，同列以出納不謹陷於贓汙，答失蠻獨不與其事。累遷宣徽院使，階榮祿大夫，嘗侍坐侑食。帝問先朝舊事。答失蠻奏對稱旨，賜玉帶、海東白鶻，且命畫工繪像於內廷。延祐四年，卒，年六十。臨卒，告其諸子曰：「人之隕其世業者，必自貧與侈始，汝曹戒之！」贈推誠宣力守正功臣、太保、金紫光祿大夫、上柱國，追封定國公，諡忠亮。
子買奴，河南行省中書平章政事，以斡林學士承旨、榮祿大夫致仕；忻都，上都留守，兼本路都總管府達魯花赤；怯來。同知宣徽院事。
曷剌，兀速兒吉氏。至元九年，世祖召見，命入直宿衛。從討乃顔，賜金幣、甲胃、橐駝、鞍馬。
成宗即位，命曷刺使高麗、和林、江西、福建，皆稱旨，授忠勇校尉、中書直省舍人，出爲息州達魯花赤，晉奉訓大夫。
武宗即位，詔曰：「曷剌，世祖舊臣，可授奉議大夫、都水監。」明年，晉嘉議大夫，金虎符，兼直東水韃靼、女直萬戶府達魯花赤。延祐元年，特授資善大夫、遼陽等處行中書省左丞，仍監其軍。三年，詔爲榮祿大夫、大司農。卒，年六十三。贈推誠宣力保德功臣、太師、儀同三司、上柱國，追封薊國公，諡安穆。子不花。
不花，宿衛仁宗潛邸，及即位，授中順大夫、中書直省舍人，改直省副使。遷大中大夫、同知典瑞院。改左司員外郎、參議中書省事。延祐三年六月，拜中奉大夫、中書參知政事。十二月，罷爲資德大夫、宣徽副使、同知宣徽院事。改典瑞院使。兼襲其父監軍，佩金虎符。又改斡林學士。
至治元年，仍翰林學士，監軍，領東蕃諸部軍事。後爲鐵失所譖，下獄死。泰定二年，與中政使普顔篤、指揮使卜顔忽里等，俱贈功臣及階勳、爵諡。
明安，康里氏。至元十三年，領貴赤軍，歲扈駕出入。二十年，授定遠大將軍、中衛親軍都指揮使。明年，賜佩虎符，領貴赤軍北征。又明年，立貴赤親軍都指揮使司，命爲本衛達魯花赤，領蒙軍古八千北征。明年，至別失八剌哈思之地，與海都軍戰，有功。
二十六年冬十二月，別乞憐叛，劫取官拓、脫脫火孫塔刺海等，明安率所都追擊，五戰五捷，悉還之。至杭海，亂民闊闊台、撒兒塔臺等奪三站地，劫脫脫火孫，明安又引兵追敗之。
二十七年秋七月，布四麻，當先別乞失、出春伯駙馬、兀者台、朵羅台、兀兒答兒，答里雅赤等，掠四怯薛牛馬畜牧，及劫滅烈後王背博赤並斡脫、布伯各投下民殆盡。明安將兵追擊於汪吉昔博赤之城，賊軍敗走，還所掠之民並獲其牛馬畜牧等以歸。對出伯、伯都所領軍乏食，以明安所獲畜牧濟之。
二十九年，以功擢定遠大將軍、貴赤親軍都指揮使司達魯花赤。別失八刺哈孫群盜起，詔以兵討之，戰於別失八里禿兒古蘭，有功，又敗賊於忽蘭兀孫。
大德二年，復將兵北征，與海都戰。七年，卒於軍。
子曰帖哥台，曰孛蘭奚。帖哥台，初爲昭勇大將軍、貴赤親軍都指揮使司達魯花赤，及改充萬戶，則以其叔父脫疊出代之。帖哥台後以萬戶改中衛親軍都指揮使，進銀青榮祿大夫、平章政事。子曰普顔忽里，曰善住。普顔忽里，懷遠大將軍、貴赤親軍都指揮使司達魯花赤。善住，初直宿衛，曆中書省舍人，諸色人匠達魯花赤，遷奉議大夫、僉中衛親軍都指揮使司事。天厯元年九月，賜佩一珠虎符，從丞相燕帖木兒禦敵於檀州。又率家奴那海十一人，自出乘馬，與遼東軍戰，俘八十四人以歸。
孛蘭奚，昭武大將軍、中衛親軍都指揮使。積官銀青榮祿大夫、太尉。至治元年，封知國公。子桑兀孫，中衛親軍都指揮使。桑兀孫卒，弟乞答海襲職。
忽林失，八魯剌礙氏。曾祖不魯罕罕答，事太祖，從平諸國，充八魯刺思千戶。與太赤溫等戰，重傷墜馬。帝勒兵救之，以功升萬戶。賜黃金五十兩、白金五百兩。俾直宿衛。祖許兒台，年十五，以勇略稱，從定宗平欽察，爲千戶。又從世祖伐宋，至亳州，敗宋軍。父甕吉剌帶，初爲軍器監官。從世祖親征阿里不哥，俄奉旨，使西域籍地産，悉得其實。帝欲大用之，不及而卒。
忽林失，初直宿衛。後以千戶從征乃顔，身被三十三創，世祖以克宋所得銀甕及金酒器等賜之，命領太府監。又以千戶從皇子闊闊出及武宗，與海都、都瓦等戰有功，擢翰林學士承旨。俄改萬戶，與叛王斡羅思、察八兒等戰，又以功授榮祿大夫、司徒，賜銀印。武宗嘗曰：「群臣中能爲國宣力，如忽林失者，實鮮，其厚賚之。」於是，遣使召見。未幾，武宗崩，仁宗即位，念其舊勳，嘗賚特厚，未幾，卒。
子燕不倫，初奉興聖太后旨，充千戶。俄改充萬戶，代其父職。尋罷歸英文所受司徒印及萬戶符於有司，仍直宿衛。致和元年秋八月，在上都，潛謀奉迎文宗。會同事者見執，乃率其屬奔還大都。特賜龍農一襲，命爲通政院使。天厯元年九月，同丞相燕帖木兒敗王裨等於紅橋，又戰於白浮，戰於昌平東，戰於石槽，皆有功。拜榮祿大夫、知樞密院事，以世祖常禦金帶賜之。未幾，卒。
徹里，阿速氏，父別吉八，從憲宗攻釣魚山，以功受賞。徹里，事世祖充火兒赤。從征海都，揮戈斬其前鋒，以功受賞。後從征杭海，獲其牛馬畜牧，悉以紿軍食。帝嘉之，賞鈔三千五百錠，仍以分賚士卒。
成宗時，盜據博落脫兒之地。命將兵討之，獲三千餘人，誅其酋長。還，奉命同客省使拔都兒等往八兒胡之地，以前所獲人口畜牧，悉給其主。軍還，帝特賜鈔一百錠。武宗居潛邸，亦以銀酒器賞之。
至大二年，立左阿速衛，授本衛僉事，賜金符。皇慶二年，從湘甯王北征，以功賜一珠虎符。
子失列門，直宿衛。致和元年秋八月。從知院脫脫木兒至潮河川，獲完者八都兒、愛的斤等十二人。戮八人，執四人歸京師。復於宜興遇失剌、乃馬台等，敗之，賞白金、楮幣。天厯元年，從擊禿滿台兒之兵於兩家店，又從戰薊州及檀子山，俱有功。授左衛阿速親軍都指揮使。卒。
