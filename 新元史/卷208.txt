張起岩 許有壬 宋本（褧） 王結 仇浚 王思誠 
　　張起岩，字夢臣，其先章邱人，徒家濟南，高祖迪，迪子福，附見《張榮傳》。起岩，福曾孫也。祖鐸，東昌領事推官。父范，四川行省儒學提舉。 
　　起岩弱冠，以按察司舉為福山縣學教諭。值縣官捕蝗，攝縣事，聽斷明允，民頌之。登延祐二年進士第一，除同知登州事，特旨改集賢修撰。轉國子博士，累遷翰林待制，兼國史院編修官。丁內艱。 
　　服除，選為監察御史。中書參知政楊廷玉以墨敗，台臣奉敕就省中逮之下吏，丞相倒剌沙疾其摧辱同列，誣台臣罔上，欲置之重辟。起岩抗章論曰：「台臣按劾百官，論列朝政，職使然也。今以奉職獲戾，風紀解體，忠良寒心，非盛世之事，且世皇建台閣，廣言路，維持治體。陛下即位詔旨，動法祖宗。今台臣坐譴，何認法祖耶？」章三下，不報。起岩廷爭愈急，帝感悟，事始科釋，猶皆坐免官。 
　　遷中書右司員外郎，進右司郎中，兼經筵官，拜太子左贊善。丁外艱，服除，改燕王府司馬，拜禮部尚書。文宗親郊，起岩充大禮使，導引從容，帝嘉之，則賚優渥。轉參議中書省事。寧宗崩，有妄男子上變，言部使者謀不軌。按問皆虛，法司謂唐律告叛者不坐。起岩謂同列曰：「今嗣君未立，人情危疑，不亟誅此人以杜奸謀，恐妨大計。」趣有司具獄。省臣列坐銓選，起岩薦一士可用，丞相燕帖木兒不悅，起岩即攝衣而起。燕帖木兒以為忤己，左遷翰林侍講學士、知制誥兼修國史。預篡三朝《實錄》，加同知經筵事。 
　　御史台奏除浙西廉訪使，不允。己而擢陝西行台侍御史，將行，留為侍講學士。拜江西行台侍御史，召入中台為侍御史。轉燕南道廉訪使，搏擊豪強，不少容貸。升江貢行台御史中丞，拜翰林學士承旨，知制誥兼修國史、知經筵事。右丞相別怯兒不花為台臣所糾去位，未幾，再入相，諷翰林官言台劾之非，起岩執不可，聞者壯之。俄拜御史中丞，論事剴直，無所顧忌，與同僚多不合。 
　　詔修遼、金、宋三史，覆命入翰林為承旨，充總裁官。積階至榮祿大夫，年始六十有五，上疏乞骸骨以歸。後四年卒，諡文穆。 
　　起岩面如紫玉，美髯方頤，眉目清揚，望而知為雅量君子。及臨政決議，意所背向，屹然不可回奪，廷臣憚之，名聞四裔。安南使者致其世子之辭，必候起岩起居。起岩博學能文，善篆隸。有《華峰漫稿》、《華峰類藁》、《金陵集》行於世。 
　　許有壬，字可用。其先世居潁州，後徒湯陽。父熙載，會福院照磨。 
　　有壬幼潁悟，讀書一目五行，嘗閱衡州淨居院碑，一覽輒能背誦。年二十，暢師文薦入翰林，不報，授開寧路學正。遷教授，未上，辟山北道廉訪司書吏。擢延祐二年進士第，授同知遼州事。會周王舉兵，關中大亂，鄰州聽民出避。有壬猶閉城門，率民失固守，一州晏然。有追逮，不用胥隸，惟令執里役者呼之，民安而事集，州大治。六年，除山北道廉訪司經歷。 
　　至治元年，遷吏部主事。二年，轉江南行台監察御史。行部廣東，以貪墨劾罷廉訪副使哈只、蔡衍。至江西，會廉訪使苗好謙監焚昏鈔，人畏其嚴，率剔真為偽，有壬覆視之，真物也，遂留其大半，召拜監察御史。 
　　八月，英宗遇弒，賊臣鐵失遣使者自上都至，封府庫，收百官印。有壬知事急，速往告御史中丞董守庸。寧庸謂宮禁事，非外廷所當問，有壬即疏守庸及經歷朵爾只班、監察御史郭也先忽都阿附鐵失之罪以俟。十月，鐵失伏誅，泰定帝發上都，御史大夫紐澤先還京師，有壬袖疏上之。及帝至，復上章言：「鐵木迭兒之子瑣南與聞大逆，乞正典刑，其兄弟勿令出入宮禁。中書平章政事王毅、右丞高昉橫罹貶黜，四川行省平章政事趙世延受禍尤慘，皆請雪冤復職。」繼上正始十事：一曰輔翼太子，宜先訓導；二曰遴選長官，宜先培養；三曰通籍宮桂，宜別貴賤；四曰欲謹兵權，宜罷兼領；五曰武備廢弛，宜加修飭；六曰賊臣妻妾，宜禁勢官征索，七曰前赦，權以止變，宜再詔以正名；八曰鐵木迭兒諸子，宜籍沒以懲惡；和曰考驗經費，以減民賦；十曰撙節浮蠹，以舒國用。帝多從之。 
　　泰定元年，初立詹事院，選為中議，改中書左司員外郎。京畿飢，有壬請振之，同列讓曰：「子言固善，其如虧國帑何：」有壬不聽，卒白於丞相，發糧四十萬斛以振饑民。國學舊法，積分次弟，貢以出官。執政用監丞張起嚴議，欲廢之，以推擇德行為務，有壬折之曰：「積分雖未盡善，然可得博學能文之士。若日惟德行之擇，其名固佳，恐皆厚貌深情、專意外飾，則人才益窳不可用。」議久不決。三年六月，遷右司郎中，起岩議遂行，已而復寢。獲盜例有賞，論者多疑其偽，有淹四十餘年者，群訴於馬首。有壬曰：「盜賊方熾，緩急何以使人？但經部覆核者，皆予官。」俄移左司郎中，每遇公議，有壬屢急得失。都事宋本退語人曰：「此貞觀，開元間議事也。」明年，丁父憂。 
　　天曆三年，擢兩淮都轉運鹽司使。先是，鹽法壞，廷議非有壬不能稱職，故有命。有壬詢究弊端，立法維持，國課遂登。至順二年二月，召能議中書省事。未幾，以丁母憂去。 
　　元統元年，復以參議召，明年，拜治書侍御史，轉奎章閣學士院侍書學士，仍治台事。會御史劾福建達魯花赤完卜，完卜藏御史大夫家，有壬捕而讞之。九月，拜中書參知政事、知經筵事。帝召群臣議上皇太后尊號為太皇太后，有壬曰：「皇上於皇太后，母子也；若加太皇太后，則為孫矣。非禮也。」眾弗從，有壬曰：「今制，封贈祖父母，降於父母一等，蓋推恩之法，近重而遠輕，今尊皇太后為太皇太后，是推而遠之，豈所謂尊之邪！」又弗聽。 
　　中書平章政事徹里帖木兒奏罷進士科，有壬廷爭甚苦，不能奪，遂稱疾在告。帝強起之，拜侍御史。廷議欲行古劓法，立行樞密院，禁漢人、南人勿學蒙古畏吾兒字書，有壬皆爭止之。 
　　後至元初，長蘆韓公溥因家藏兵器，興大獄，株連台省，多以贓敗，猶無有壬名，由是忌者益甚。有壬遂謝病歸。至元六年，召入中書，仍為參知政事。 
　　明年改元至正，有壬極論帝當親祀太廟；母后虛位，徽政院當罷；改元、命相當合為一詔；冗職當沙汰；錢糧當裁節。人皆韙之。轉中書左丞。二年，囊加慶善八及孛羅帖木兒獻議，開金口導渾河，逾京城，達通州以通漕運。丞相脫脫主之，有壬曰：「渾河之水，湍悍易決，足以為害，又淤淺不能行舟，況地勢高下不同，徒勞民費財耳！」不聽，後卒如有壬言。 
　　先是，有壬父熙載官長沙，設議學，課諸生。有壬母卒於長沙，旅殯城外，有壬廬墓三年。後諸生即有壬廬墓之地，立東岡書院，旌其孝，且以廣熙載教士之澤。南台監察御史木八剌沙，緣睚眥之怨，言書院不當立，並劾有壬及其二弟有儀、有孚。有壬復稱病歸。 
　　四年，改江浙行省左丞，辭。六年，召為翰林學士，既上，又辭，監察御史累章辯其誣。俄拜浙西道廉訪使，未上，復以翰林學士承旨召，仍知經筵事。明年夏，授御史中丞，賜白玉束帶及御衣一襲。未幾，又以病歸。 
　　十三年，起為河南行省左丞。十五年，遷集賢大學士。尋改極密副使，復拜中書左丞。有僧自高郵來，言張士誠乞降，眾幸事且成，皆大喜，有壬獨疑其妄，呼僧諸之，果語塞不能對。轉集賢大學士，兼太子左諭德，階至光祿大夫。有壬前朝舊德，太子頗敬禮之。一日，入見，方臂鷹為樂，遽呼左右屏去。 
　　十七年，以老病乞致任。久之，始得請，給俸賜以終其身。二十四的卒，年七十八。贈推誠守正昭德佐理勸臣，銀青光祿大夫、中書平章政事、上柱國，追封魯郡公，諡文忠，著有《至正集》八十一卷。 
　　有壬歷事七朝，垂五十年，遇國家大事，無不盡言。當權臣恣睢時，稍懺意，輒誅竄隨之，有壬不為巧避，事有不便，明辯力諍，不知有死生利害，君子多之。 
　　初，有壬舉進士，知貢舉、平章政事李孟，讀卷官參知政事趙世延，集賢學士趙孟頫，第有壬高下未定。世延曰：「觀此策，異日必為名臣，請置第二甲。」孟不許，世延辯論不已。孟頫立請曰：宋東南一隅，一科取數百人。以國家疆哉之廣，正七品多取一人，不為濫也。孟乃從之。後有壬卒為名臣，世以趙世延為知人云。 
　　宋本，字誠夫，大興人。自幼警拔，異群兒。至治元年，延策天下士，本為第一，賜進士及第，授翰林修撰。 
　　泰定元年春，除監察御史，首言：「逆賊錢失等雖伏誅，其黨樞密副使阿散躬為弒逆，以告變得不死，乞早正天罰。盜竊仁宗廟主，本言：民間失盜，捕違期不獲猶治罪，太常及應捕官皆當罷斥。又言：「中書宰執日趨禁中，兼旬不至中書，機務壅滯，乞戒傷臣僚，非入宿衛日，必詣本署治事。」又言：「司空、太尉之職濫假僧徒，及會禮、殊祥二院並辱名爵，請罷之。」皆不報。 
　　調國子監丞，夏，風烈地震，詔集百僚議弭災之法。時宿衛士自北來者，在桓州藉劫殺人，既逮捕，丞相旭邁傑奏釋之。蒙古千戶奪民朱甲妻女，甲訴於中書，旭邁傑庇不問。本抗言：「鐵失餘黨未誅，仁宗廟主盜未得，桓州盜未治，朱甲冤未申，刑政失度，民憤天怨，災異之見，職此之由。」詞氣激奮，眾皆聳聽焉。冬，遷兵部員外郎。二年，轉中書左司都事。故將李庭之子嘗假兵部尚書，從諸王征鬱林州瑤，中道納妾，逗留不進，兵敗歸。樞密副使卜鄰吉台言：「李平瑤有功，當遷官。」本曰：「李納妾逗留，宜置諸法，況遷官耶！」卜鄰吉台色沮，不敢復言。 
　　旭邁傑卒，左丞相倒剌沙當國，與平章烏伯都剌，皆西域人，西域賈人以其地寶石名闌者來獻，估鉅萬，未酬其直，又官吏為御史劾罷者，多出其門下，求復官。三年冬，烏伯都剌自禁中至政事堂，以星孛地震赦天下，命中書酬累朝獻物之直，擢用為御史所劾罷者，使左司員外郎以詔稿示本，本曰：「獻物直未酬，有司細故，載於王言，貽笑天下。司憲褫有罪者官，世祖法令，上即位，累詔法世祖，若擢用之，是反汗前言，後再有奸贓，將治之耶？抑置不問耶？」宰執聞本言，相視嘆息罷去。明日，宣詔，本稱疾不出。 
　　四年春，遷禮部郎中。天曆地年冬，擢吏部侍郎，二年，改禮部。是年，文宗開奎章閣，置藝文監檢校書籍，本遷大監。至順元年，進奎章閣學士院供奉學士。二年冬，出為河西道廉訪副使，未行，擢禮部尚書。三年冬，寧宗崩，惠宗未至，皇太后在興聖宮，正旦，議循故事行朝賀禮。本言：「宜主表興聖宮，罷朝賀。」從韙而從之。元統元年，兼經筵官。二年夏，轉集賢直學士，兼國子祭酒，兼經筵如故。是年冬十月，卒，年五十四，贈翰林直學士、范陽郡侯，諡正獻。 
　　本性高抗不屈，持論堅正，不可干以私，尤以扶植文學自任。知貢舉，取進士滿百人額，為讀卷官，增第一甲為三人，及卒。執紼者至三千人，皆門生、故吏及國子諸生，時論榮之。著有《至治集》四十卷，弟褧。 
　　褧，字顯夫，文學與本齊名，人稱之曰二宋。延祐中，從本至京師，清河元明善、濟南張養浩、東平蔡文淵、王士熙爭薦之，登泰定元年進士第，授秘書監校書郎。安南遣使入貢，選充館伴使。使者以金為贐，褧卻之。改翰林國史院編修、詹事府照磨。尋辟御史台掾，辭。轉大禧宗正院照磨，遷翰林修撰。 
　　至元三年，擢監察御史。時災異洊至，褧上言：「一歲之內日月簿蝕、星文垂象，正月元日千步廓火，六月河朔大水，八月京師地震，毀宗廟，震驚神靈，皆朝政未修，民瘼未愈所致。宜集廷臣，講求弭災之法。」從之。 
　　出僉山南道廉訪使事。宜城民急刈麥，共毆田主死，賂縣尹，使一人承之。褧廉知其事，坐尹及共毆者。安陸寡婦有罪自刎，誣夫兄殺之。已誣服。褧發墓驗之，寡婦尚繩擊其頸，夫兄之冤始雪。制獲盜五人得官，應山民被劫，巡徼執五人坐之。褧疑而訊之，皆良民，乃釋之，坐巡徼者罪，眾服其明允。改陝西行台都事，旋召為翰林待制，遷國子監司業。與修遼、金、宋三史。拜翰林直學士，尋兼經筵講官。卒，年五十三，贈國子祭酒、范陽郡候，諡文靖。著《燕石集》十五卷。 
　　王結，字儀伯，易州定興人。祖逖勤，以質子從太祖西征，娶阿魯渾氏，自西域徒家中山。父德信，陝西千台監察御史，與台臣議不合，即棄官歸。不復出。 
　　結生而聰穎，讀書數行俱下，從名儒董朴受經。廉訪使王仁見之，曰：「公輔器也。」 
　　年二十餘，游京師，上執政書，陳時政八事，曰：「立經筵以養君德，行仁政以結民心，育英材以備貢舉，擇守令以正銓銓衡，敬賢士以厲名節，革冗官以正職制，辨章程以定民志，務農桑以厚民生。宰相不能盡用。 
　　時仁宗在潛邸，或薦結充宿衛，乃集歷代君臣行事善惡可為鑑戒者，日陳於前。武宗即位，仁宗為皇太子，置東宮官屬，以結為典牧太監，階太中大夫。近侍以俳優進，結言：「昔唐庄宗好此，卒致禍敗。殿下方育德春宮，視聽宜謹。」仁宗嘉納之。 
　　仁宗即位，遷集賢直學士，出為順德路總管。屬邑鉅鹿、沙河有唐魏徵、宋璟墓，乃祠二人於學，以風勵學者。遷揚州路，又遷寧國路，以從弟紳僉江東廉訪司事，辭不赴。改東昌路。會通河堤遏舊黃河下流，夏月潦不，壞民田，結疏為斗門，以泄之，民獲耕作之利。 
　　至治二年，參議中書省事。時拜住為丞相，結言：「為相之道，當正己以正君，正君以正天下。除惡不可猶豫，猶豫恐生它變。服用不可奢僭，奢僭則害及身家。」拜住是其言，未幾，除吏部尚書，薦名士宋本、韓鏞等十餘人。 
　　泰定元年春，廷試進士，以結充讀卷官。遷集賢侍讀學士、中奉大夫。會有日食、地震、烈風之異，結昌言於朝曰：「今朝廷君子、小人混淆，刑政不明，官賞太濫，故陰陽錯謬，咎徵荐臻，宜修政事以弭天變。」是歲，詔結知經筵，扈從上都，結援引古訓證時政之失，異帝有所感悟。中宮聞之，亦召結等進講，結以故事辭。明年，除浙西道廉訪使，中途以疾還。歲余，拜遼陽行省參知政事。遼東大水，結請於朝，發粟數萬石以賑饑民，召拜刑部尚書。 
　　文宗即位，拜陝西行省參知政事，改同知儲慶司事。二年，拜中書參知政事，入謝光天殿，以親老辭。帝曰：「忠孝能兩全乎？」是時，明宗未至，文宗以皇太子奉迎，近侍有求除拜賞賚者，結曰：「俟天子至議之。」四川行省平章囊家歹拒命，廷議發兵討之，結曰：「蜀遠，恐不知朝廷近事，可遣使諭之，如不從，討之未晚。」後囊家歹果來朝，近侍爭求籍沒妻孥資產，結復論之。近侍怒，譖詆日甚。遂罷政，改集賢侍讀學士。丁內艱，不起。 
　　元統元年，復除浙西道廉訪使，未行，召拜翰林學士、資善大夫、知制誥同修國史，與張起岩、歐陽玄修泰定、天曆兩朝《實錄》。拜中書左丞，中宮命僧尼於慈福殿作佛事，已而殿災，結言：「僧尼褻瀆，當罪之。左丞相撒敦疾革，家人請釋重囚禳之，結極陳其不可，先時有罪者，北人則徒廣海，南人則徒遼東，去家萬里，往往道死，結請更其法，移鄉者止千里外，改過聽還其鄉，著為令，職官坐罪者，多從重科，結曰：「古者刑不上大夫，今貪墨雖多，然士之廉恥不可以不養也。」時論稱春得體，後至元元年，以疾罷為翰林學士。二年正月卒，年六十有二。 
　　結立言制行，皆法古人。張珪曰：「王結非聖賢之書不讀，非仁義之言不談。」識者以為名言，晚邃於《易》，著《易說》一卷，臨川吳澄讀而善之。四年五月，詔贈資政大夫、河南江北等處行中書省右丞、護軍，追封太原郡公，諡文忠。有詩文集十五卷，行於世。子敏修，社稷署丞。 
　　仇浚，字公哲，大都大興人。 
　　父諤，字彥中，以布衣謁安西五，王善其占對，命給事左右，授武備院庫使。至元十五年，擢知威州。民張氏兄弟爭財，吏受賕，事久不決，諤召諭之曰：「兄弟與吏，孰親？」曰：「兄弟親。」諤曰：「謁兄弟之財以賂吏，可謂智乎？」張氏兄弟感悟，俱叩頭謝罪。累遷福建閩海道副使，行省議采銀征賦，閩無銀，礦民買銀納之。諤劾行省欺罔，罷其役，民大悅。後卒於官，年五十一。 
　　浚早孤，從舅氏戶部尚書郝彬還京師。武宗即位，太保曲樞引見便殿，命侍仁宗說書，至大二年，授資國院照磨，轉集賢院掾。延祐中，累遷中書左司掾。至治元年，擢太廟署丞。英宗新享太室，浚進退甚稱上意，改禮部主事。 
　　泰定元年，拜監察御史。先是他御史劾參知政事楊廷玉贓罪，宰相倒剌沙庇之，奏命台省宗正府雜治。浚曰：「御史台職糾劾，今宰相欲變亂祖宗成法，不可。誓以死請。」竟從台鞫，廷玉杖免。二年，河決，百生流殍，又地震、蝗旱，浚與同列上封事，謂：「地宜靜今動，由宰相失於調燮。又兵亦陰象，或軍政不修所致。」章三上，不報，又劾御史大夫禿忽魯奸忽不忠，曲庇楊廷玉，自隳紀綱，不勝重任，移文上都及行台御史，事聞，詔罷禿忽魯，執政滋不悅，激帝怒，逮捕治書侍御史二人，系詔獄置對。眾懼禍不測，浚泰然自若。久之，事得釋，置浚等不問。浚又劾也先帖木兒在樞密院受賕，不當知筵事；經太子詹事輔導元良，不當以宦者為之；奸臣帖木迭兒罪應籍沒，不當給回資產；廉訪使王結素廉直，為御史挾私妄論，當申雪；處士吳炳、史約當召赴館閣；內外官有文行者參政張升、八辰等當任以風憲。言皆切直，為時論所稱。四年，遷戶部員外郎。明年，進郎中。 
　　天曆元年，除僉燕南河北道肅政廉訪司事。未幾，改禮部郎中。明年，遷右司員外郎，改刑部侍郎，階亞中大夫。俄又改中政院判官，內批進階中大夫以獎之。至順元年，復除江北淮東道廉訪司副使。再遷吏部侍郎，命參議樞密院事。二年，拜陝西行台治書侍御史。未幾，引疾歸，卒於家，年五十二。 
　　王思誠，字致道，兗州嵫陽人。天資過人，七歲從師授《孝經》、《論語》，即能成誦。兗後從汶陽曹元用游，學大進。登至治元年進士第，授管州判官。召為國子助教，改翰林國史院編修官。尋遷應奉翰林文字，再轉為待制。 
　　至正元年，遷奉義大夫、國子司業。二年，拜監察御史。上疏言：「京畿去年秋不雨，冬無雪，方春首月，蝗生，黃河水溢。蓋不雨者陽之亢，水涌者陰之盛也。嘗聞一婦銜冤。三年大旱。往歲伯顏專擅威福，仇殺不辜。郯王之獄、燕鐵木兒之宗黨，死者不可勝數。非直一婦之冤而已。宜昭雪其罪，敕有司禱於百神，陳牲幣，祭河伯，發卒塞之，被災之家死者給葬，庶幾可以召陰陽之和，消水旱之變。」 
　　又言：「採金鐵冶提舉司設司獄，掌囚之應徒配者，鈦趾以春金礦，舊嘗給衣與食。天曆以來，因水壞金冶，罷之。齧草飲水死者三十餘人，瀕死者又數千人。夫罪不至死，乃拘囚至於飢死，不若加杖而使速死之愈也。況州縣俱無囚糧，輕重囚不決者多死獄中，吏妄報治病日月，用藥次第。請定瘐死多寡罪，著為令。又至元十六年開壩河，設壩夫戶八千三百七十有七，車戶五千七十，出車三百九十兩，船戶九百五十，出船一百九十艘。壩夫累歲逃亡，十損四五，而運糧之數，十增八九，船止六十八艘，戶止七百六十有一，車之存者二百六十七兩，戶之存者二千七百五十有五，晝夜奔馳，猶不能給壩夫戶之存者一千八百三十有二。一夫日運四百餘石，肩背成瘡，僬悴如鬼，甚可哀也。河南、湖廣等處打捕鷹房府打捕戶尚玉等一萬三千二百二十五戶，阿難答百姓劉德元等二千三百戶，可以僉補，使勞佚相資。」 
　　又言：「燕南、山東密邇京師，比歲饑饉，群盜縱橫，巡尉、弓兵與提調捕盜官會鄰境以討之，賊南則會於北，賊西則會於東，及與賊遇，望風先遁。請立法嚴禁之。」 
　　又言：「初開海道，置海仙海鶴哨船四十餘艘往來警邏。今敝船十數，止於劉家港口以捕盜為名，實不出海，以致寇賊猖獗，宜即萊州洋等處分兵守之，不令泊船島嶼，禁鎮民與梢水為婚，有能捕賊以船畀之，獲賊首者賞以官。仍移江浙、河南行省列戍江海諸口，以詰海商還者，審非寇賊，始令泊船。下年糧船開洋之前，將士乘海仙鶴於二月終旬入海，庶幾海道寧息。」朝廷多韙其議。 
　　松州官吏誣構良民，以取賂，訴於台者四十人，選思誠鞫問。思誠密以他事入松州境，執監州以下二十三人，皆罪之。還至三河縣，一囚訴不已，俾其黨異處，使之言。囚曰：「賊同盜某芝麻，某追及剌之，幾死。賊以是圖復仇。今弓手欲滿捕獲之數，適中賊計。其贓實某妻裙也。」思誠以裙示失主，主曰：「非吾物。」其黨詞屈，遂釋之。豐潤縣一囚年最少，械擊瀕死，疑而問之，曰：「昏暮，三人投宿，約同行，未夜半，趣行至一冢，間見數人如有宿約者，疑之，眾以為盜，告不從，協以白刃，驅之前至一民家，眾皆入。獨留戶外，遂潛奔赴縣，未及報而被收。」思誠正有司罪，少年猶免。 
　　出僉河南山西道肅政廉訪司事，行部武鄉縣，監縣來迓。思誠私語吏屬曰：「此必贓吏。」未幾，果有訴於道側者，問曰：「得無訴監縣奪汝馬乎？」其人曰然，監縣抵罪。吏屬問思誠先知之故，曰；「衣敝衣，乘駿馬，非詐而何？」陝西行台言，欲鑿黃河三閘，立水陸站以達於關陝，使思誠會陝西、河南省台官及郡縣長吏視之，皆畏險阻欲以虛辭覆命，思誠怒曰：「吾屬自欺，何以責人？諸君少留，吾當身歷其地。」眾惶恐從之，沿河灘磧百有餘里，礁石錯出，路窮，舍騎徒行，藤葛以進，凡三十里，度不可行，乃止，作詩上之執政，議遂寢。 
　　召修遼、金、宋三史，調秘書監丞。會國子監諸生因事哄於學，覆命思誠為司業。思誠黜為首者五人。罰而降齋者七十人，勤者升，惰者黜。士習為之一變。超拜兵部侍郎，丁內憂。甫■〈衤覃〉，朝廷行內外通調法，起思誠太中大夫、河間路總管。磁河決鐵燈干，真定境也。召其長吏責之，盡夜督工，期月而塞。復外築夾堤，使瀕河民及弓手廬於上，以防盜決。南皮民瀕御河種柳，輸課於官，曰柳課一河決，柳盡沒，官猶征課，子孫貧不能償。思誠白其事於朝，罷之。景州廣川鎮，漢董仲舒故里也。河間尊福鄉，長萇故里也，皆請建書院，設山長。召拜禮部尚書。 
　　十二年，帝以民多失業，選名臣巡行勸課，以思誠巡河間及山東諸路。奏進二麥碗豆，帝嘉之，賜上尊二。召還，遷國子祭酒。俄復為禮部尚書，知貢舉。遷集賢侍講學士，兼國子祭酒。應詔言事：一曰置行省丞相，以專方面；二曰寬內郡征輸，以固根本；三曰汰冗兵，以省糧運；四曰改祿秩，以養官廉；五曰罷行兵馬司，以便詰捕；六曰復倚郭縣，以正紀綱；七曰設常選，以起淹滯。其言多見施行。尋出為陝西行台治書侍御史。辭以老病，不允。 
　　十七年春，約巾陷商州，奪七盤，進據藍田縣。思誠移書於察罕帖木兒曰：「河南為京師之庭戶，陝西實內郡之藩籬，兩省相望，互為唇齒，陝西危則及於河南矣。」察罕帖木兒新復陝州，得書大喜，以輕騎五千倍道來援。賊敗遁。己而河南總兵官詰思誠擅調，遣思誠亟請於朝。命察罕帖木兒專防關陝，仍便宜行事，詔從之。行樞密院掾史田甲受賂事覺，匿豫王邸，監察御史捕之急，並系其母。思誠曰：「古者罪之不孥，況母乎！吾不忍以子而累其母。」令釋之，不從，思誠因自劾不出。諸御史謁而謝之。初監察御史有封事，自中丞相以下惟署紙尾，莫敢問其由。思誠曰：「若是，則上下之分安在？」乃與御史約，凡上奏，必拆視其不可行者，以台印封置架閣庫，後遂為例。 
　　十七年，召拜國子祭酒。時臥疾，聞命即行，至朝邑，疾復作。十月卒，年六十七。思誠當官蒞事，力矯詭隨，故所至有名績，時論以不為宰相惜之。 
　　史臣曰：「張起岩諸人之奏議，事核而詞直，切於當時之務，嘉謨嘉猷，庶幾無愧。王結謂：除惡不可猶豫，恐生他變。使拜住用其言，豈有南坡之禍，嗚呼！可謂知幾君子矣。」
