
李庭  劉國傑
李庭，小字勞山，本金人蒲察氏，金末改稱李氏，家於濟陰，後徒壽光。
至元六年以才武遷隸軍籍，權管軍千戶。從伐宋，圍襄陽，宋將夏貴率戰船三千艘來援，泊鹿門山西岸，諸翼水軍攻之，相持七日。庭時將步騎，自請與水軍萬戶解汝楫擊之，斬其裨將王圯，元勝。河南行省承制授庭益都新軍千戶。宋襄陽守將呂文煥以萬五千人來攻萬山堡，萬戶張宏范方與接戰，庭單騎橫槍入陣，殺二人，槍折，倒持回擊一人附馬，庭亦中二槍，裹創力戰，敗之。
八年春，真除益都新軍千戶，賜號拔都兒，與宋兵戰襄陽城下，流失中左股。九年春，攻樊城外郭，炮傷額及左右手，奪其土城，進攻襄陰東堡，炮傷右肩，焚其樓，破一字城。文煥麾下有胖山王總管者，驍將也，庭設伏擒之，以功授金符。十年春，大軍攻樊城，庭運薪芻土牛填城壕，立雲梯，城上矢石如雨，庭屢中炮，墜城下，絕而復蘇，裹創再登，殺獲甚衆，樊城下，以功授金虎符爲管軍總管。
十一年九月，從伯顔伐宋，次郢州，郢在漢水東，宋人復於漢水西築新城、沙洋二堡，以遏我軍。黃家灣有溪通藤湖，至漢水數里，宋兵亦築堡守之。庭與劉國傑先登，拔之，進攻沙洋、新城，炮傷左脅，破其外堡，復中炮墜城下，矢貫於胸，氣垂絕，伯顔命部水牛腹納其中，良久乃蘇。以功加明威將軍，授益都新軍萬戶。師次漢口，宋將夏貴銷戰艦，橫截江面，軍不得進。乃用庭及馬福等計，由沙蕪口入江。宋兵守武磯堡，四面皆水，庭決其水而攻之，大軍渡江，武磯堡亦破。遂從阿朮轉戰至鄂州，順流而東。十二年春，與宋將孫虎臣戰丁家洲，宋軍敗潰，以功加宣威將軍。宋兵斷真州江路，庭焚其船二百，敗其護岸軍。聞夏貴欲由太湖援臨安，亟出兵逆戰裕溪口，敗之。諸軍攻常州，庭鏖戰，奪北門而入。
十三年春，至臨安、宋主降，伯顔命庭等護其內城，收集符印珍寶，仍令庭與唐兀台等防護宋主赴燕。世祖以庭功，大宴會，命坐於左手諸王之下、百官之上，賜金百錠，金、珠衣各一襲，仍諭之曰；「劉整在時，不曾令坐於此，爲汝有功，故加殊禮，汝子孫宜謹志之勿忘。」繼有敕；「汝在江南，多出死力，男兒立功，要在西北。今有違我太祖成憲者，汝其往討之。」乃別降大虎符，加鎮國上將軍、漢軍都元帥，仍命其次子大椿襲萬戶。庭至哈剌和林、晃兀兒之地，剌越嶺北，與撒里蠻諸叛王大戰，敗之。移軍援河西，敗叛將霍虎，追之，逾大磧而還。復引兵會諸王納里忽，渡塔迷兒河，擊走叛王昔里吉餘黨兀斤末台、要朮忽兒等，河西平。
十四年，入朝，世祖勞之，賜益都官莊爲居第，鈔萬五千貫及弓矢諸物，拜福建行中書省參知政事。改福建道宣慰使。召赴闕，備宿衛。
十七年，拜驃騎衛上將軍、中書參知政事，征日本。十八年，軍次竹島，遇風，船盡壞，庭抱壞船板漂流抵岸，收餘衆，由高麗還京師。丁父憂，歸益都。召拜中書左丞、司農卿，不赴。
二十四年，宗王乃顔叛，驛召至上都，統諸衛漢軍，從帝親征。塔不台、金剛奴來拒戰，衆號十萬，帝親麾諸軍圍之，庭調阿速軍繼進，流失中胸貫脅，裹創復戰，帝遣止之，乃已。帝問庭：「彼今夜當何如？」庭奏：「賊必循去。」乃引壯士十人負火炮，夜入其陣，炮發，賊果潰散。帝問何以知之，庭曰：「賊雖多，無紀律，見車駕駐此而不戰，必疑有大軍在後，是以知其將逃。」帝大喜，賜以金鞍良馬。庭奏：「苦得漢軍二萬從臣便宜用之乃顔可擒也。」帝命月兒魯那演將蒙古軍，與庭並進，遂縛乃顔以獻。帝既南還，庭又追獲塔不台、金剛奴，以功加龍虎衛上將軍、遙授中書左丞。
二十五年，乃顔餘黨哈禿魯幹復叛於遼東。詔庭及樞密副使塔答討之。大小數十戰，流矢中庭左脅及右股，追至一大河，夜選銳卒負火炮，溯上流發之，賊馬皆驚擾，大軍潛於下流畢渡。天明，賊望見官軍，不戰而潰，俘斬二百餘人，哈丹禿魯幹走高麗。拜資德大夫、尚書左丞，商議樞密院事，官其長子大用，仍賜鈔二萬五千貫。庭因奏：「今漢軍之力困於北征，若依江南軍每歲二八放散，以次番上，甚便。」帝俞其奏，著爲令。海都將犯邊，伯顔以聞，帝命月兒魯那演與庭議。庭請下括馬之令，凡得馬十一萬匹，軍呂賴之。拜榮祿大夫、平章政事，仍商議樞密院事，提調諸衛屯田事。
三十一年春，世祖崩，月兒魯那演與伯顔等定策立成宗，庭有翊贊之功。成宗與大後眷遇甚至，每進食必分賜之，仍命序坐於左手諸王之下、百官之上，賜以珠帽、珠半臂、金帶各一，銀六錠，莊田稱是。敕視江浙軍馬五百三十一所，還，入見，帝賜禦衣慰勞之。
武宗出鎮北邊，庭請從行，帝憫其老，不許，賜鈔五萬貫，依前榮祿大夫、平章政事，商議樞密院事，提調諸衛屯田，兼後衛新軍都指揮使。未幾，從討懷都，至野馬川而還。有敕使拘漢軍馬，以濟蒙古軍，且焚其鞍轡、行糧。庭因感疾，詔內醫二人診視之，疾稍間，扈從上都。大德八年二月卒。至大二年，贈推忠翊衛功臣、儀同三司、太保、柱國，追封益國公，諡武毅。三子：大用，同知歸德府事，以哀毀卒；大椿，襲職佩金虎符爲宣武將軍、益都新軍萬戶，戍建康；大誠，襲職後衛親軍都指揮使。

劉國傑，字國寶，本女真烏古論氏。曾祖廷心，金樞密使。祖鎬，金都統。父德甯，始改姓劉氏，爲宗王幹臣必闍赤，副蒙古官合剌溫，管領益都路軍民總管達魯花赤，進龍虎衛上將軍。遂爲益都人。國傑，貌雄偉，善騎射。以門閥從軍，攻漣海有功，擢爲馬隊長。至元六年，王師伐宋，國傑應募選爲新軍千戶，從張宏范屯萬山堡。宋人伺我軍樵採，發兵萬五千來攻，國傑以數百人敗之，斬首四千餘級，由是知名。已而攝萬戶，別將二千人略荊南、歸、峽等州，轉戰數百里，俘獲萬計。還，破宋兵於襄陽城下。從攻樊城之東土城，國傑躡雲梯先登，炮傷左股，裹創力戰，遂拔之。賜金符，進武略將將軍。宋人制輪船數百，結筏相連，儼如城堡，以機輪運之，自襄陽順流赴郢。國傑逆擊之，鏖戰三十餘里，舟中之血沒踝，生獲其將張貴。貴，宋之名將，所謂矮張都統者也。再攻樊城，宋人植巨椿於漢水上，造浮橋以濟援兵。國傑率舟師溯流而上。鋸其椿斷之，又毀樊城南面木柵，進攻外城，選銳卒坎其墉而上，破之。未幾，襄陽亦下。是役也，國傑身被數創。世祖聞其勇，召入朝，賞銀百兩及內府錦衣、弓矢、鞍轡，遷琥德將軍、管軍總管。
復從伯顔南伐，次郢州。宋人築黃家灣堡，以阻我師。國傑率三百人攻拔之。郢將趙文義潛兵來襲，國傑還擊，走之，斬首七百級，獲文義。詔賜金虎符，加武節將軍。從破沙洋、新城二堡，進至洋洛渡，國傑以五十艘敗其守兵，賞銀二百五十兩，從敗宋將孫虎臣於丁家洲，直抵蕪湖，超授管軍萬戶。又從阿朮取淮南，詔國傑以五千人壁揚子橋，斷宋人糧援。宋將張林來攻，國傑奮擊，破之，生獲林。詔加懷遠大將軍，賜號拔都，因呼爲劉二拔都而不名。揚州援絕，守將李庭芝棄城走，追襲庭芝於泰州，斬首千餘級，擒之。又與董文炳等敗宋半張世傑於焦山，追奔至圌山，奪黃鵠、白鷂數百艘。
宋平，進懷遠大將軍。入朝，擢僉書四川行樞密院事，未行，詔統侍衛新軍鎮撫北邊。師還，遷鎮國上將軍、漢軍都元帥，世祖解禦衣，加玉帶賜之，及寶鈔五年緡。十五年，復領侍衛軍萬人戍金山，屯田和林，安集流氓，全活數萬口。十六年，叛王脫脫木寇和林，國傑選輕騎襲之。脫脫木爲其下所殺，餘衆悉降。十八年，遷輔國上將軍。
十九年，再遷征東行中書省左丞。先是，征日本失利，世祖怒，將盡罷大小將校。國傑既至，諫曰：「師出無功，罪在元帥，倘蒙聖慈宥諸將之罪，必人人感奮，思雪敗軍之恥。」
世祖從之，詔諸將復官，從國傑立功自贖。會建甯管軍總
管黃華反，詔國傑率征東兵會江淮參政伯顔討之。國傑攻拔赤岩寨，華自殺。福建行省左丞忽刺出欲搜捕逃賊，盡戮之。國傑曰：「華一人倡亂，餘皆脅從，諭之不來，誅未晚也。
既而逃賊果相率出降。征東省罷，授僉書江淮行樞密院事，又改四川行院，未幾，仍還江淮行院。征東省復立，仍爲左丞，行省罷，仍僉書江淮行院。二十一年冬入朝。
二十三年，拜湖廣行省左丞。國傑至，首擒湖南盜李萬一。明年，肇慶盜起，其魁鄧太獠據前寨，劉太獠據後寨，相爲表里。國傑先搗後寨破之，遂拔前寨，斬二人。進資德大夫。二十五年，湖南盜詹一仔據四望山，衡、永、武岡三州亂民爭附之。國傑討斬一仔，將校請盡殺降賊以除後患。國傑曰：「吾有以處之。」乃相險要之地立三屯：在衡州曰清化，在就州曰烏符，在武岡州曰白倉，遷其衆居之。其有田宅者還之，無者使墾辟汙萊，以爲己業，遂皆爲良善。
移討江西群盜。十一月，破蕭太獠於陳古水，進克懷集諸寨。二十六年春，東入肇慶，破淨太獠於清遠，還擒蕭太獠於懷集。四月，破曾太獠於金林。會士卒感瘴癘多病，國傑說病，乃移軍道州。奩臣請賜屯官虎符，詔問：「卿等忘劉二拔都耶？」對曰；「劉已授。」上曰：「昔之授爲酬功，今之授爲世襲。」遣使持節即軍中佩之。廣東盜陳大獠寇道州，國傑討擒之，遂攻拔赤水寨。
二十七年，江西龍泉盜起，國傑將討之，諸將諫曰：「此他省益也，曷爲煩吾兵力。」國傑曰；「縱盜釀亂，豈可以彼此言耶！」乃簡輕兵，偃旗息鼓，一日夜至賊境。賊見軍容不整，易之。國傑率數十騎陷陣，衆從之，賊大敗，奪所掠男女無算。別盜鍾太獠據南安，國傑乘霧突入其寨，擒之。二月，龍泉盜復起，國傑還軍襲之，賊退保大井山，乃分兵三路而入，天大雨，賊不爲備，盡爲國傑所擒。八月，永州盜李末子千七殺其監郡，寇全州，國傑復擒之，梟其首而還。以前後功，遷湖廣行尚書省左丞。
二十八年，置湖廣等處行密院，遷副使。秋，廣東盜再起，國傑還軍道州。時上恩州蠻酋黃聖許叛，二十九年，詔國傑討之。賊勁悍，出入岩洞如飛鳥，發毒矢，中人輒死。國傑連敗之，賊退據象山，乃列柵圍之，槎山通道以進，聖許走交趾，擒其妻子。國傑三以書責交趾，獻聖許，交趾竟匿不與。師還，大興屯墾，募土著耕之，以爲兩江遮罩。後蠻人謂其屯爲省地，莫敢鈔掠。詔遣使即軍中以玉帶錫之。是時哈剌哈孫爲行省平章政事，與國傑相得，嘗謂國傑曰：「文字惟漢人之學最精，惜我不知耳。」國傑曰：「以公之聰明，任賢使能，即是讀書。使子孫習經史，即公自讀也。哈剌哈孫嘉納之。
三十年，入朝。世祖謂左右曰：「湖廣重地，惟劉二拔都能鎮之，無徙他官。」世祖召見世傑，曰：「爪哇既得復失，卿蓋爲朕一行。」對曰：「爪哇旨末物，安南掌中物也，臣請爲陛下取之。」帝曰：「此事如癢在心，非爬搔所及。卿言深合吾意。」議興兵十萬。國傑奏：「萬人已足用。」帝曰：「萬人太少。」以番兵五萬人付之。國傑請近臣爲監，帝令自擇。時親王亦乞剌歹在側，國傑以請。帝允之，授湖廣安南行省平章政事。會世祖崩，乃止。
成宗即位，復置行樞密院於衡州，仍除副使。初，施溶州蠻酋田萬頃等降而復叛。至是赦天下，並赦萬頃，仍不肯降。成宗命國傑討之。九月，國傑攻明溪，蠻酋魯萬醜擁衆來援，千戶崔忠等戰死。十月，國傑敗萬醜於桑木溪。明日，復戰，百戶李旺率死士陷陣，衆從之，賊大敗，遂平其寨，焚之。進攻施溶，部將田榮祖請曰：「施溶，萬頃之腹心，石農次、三羊峰，其左右臂也，宜先斷其臂，而後腹心可圖。」國傑曰：「善。」麾諸軍攻石農次，賊棄寒遁，遂進拔施溶，擒萬頃斬之。
元貞元年，即軍中加榮祿大夫、湖廣行省平章政事。初，宋設民屯以防蠻寇，在澧州者日隘丁，在辰州者曰寨兵。宋亡，屯悉廢。國傑復之。又經劃衡、郴、道、茶陵、桂陽諸州，置戍三十有八，分屯南北要隘，控制諸蠻，盜賊遂息。六月，入朝，錫衣、玉帶、弓矢。台臣言國傑罄家資以充軍賞，成宗命倍償之，部曲立功者遷秩有差。
大德五年，羅鬼女子蛇節反，諸蠻皆叛。詔國傑將諸翼兵，合四川、雲南、思播之兵以討之。官兵戰失利，國傑令人持一盾，布釘盾上，俟陣合，即棄盾走。賊逐之，馬遇盾而躓，遂大敗。既而糾合餘黨，復請戰，國傑堅壁不出，數日，度其懈，一鼓破之。七年春，追斬蛇節、宋隆濟、阿女等，貴州平。詔領其將士入見，賜錦衣二襲，玉帶一，金鞍勒、弓矢，褚二百五十緡，進光祿大夫，命還益都上塚。八年，還鎮，病篤。平章卜鄰吉歹率僚屬問之，國傑曰：「交賊不臣，若病小愈，得滅此逆賊，雖死無憾。問以家事，不言。二月卒，年七十二。贈推忠定遠效力功臣、光祿大夫、湖廣等處行中書省平章政事、司徒、上柱國，追封齊國公，諡武宣。初，世祖以國傑力戰有功，聽子弟一人襲爵，遂以兄子漢臣襲管軍萬戶，佩虎符。
二子：脫歡，四川行省平章政事，尚惠宗孫子；脫出，中書參知政事。
史臣曰：「李庭、劉國傑從伯彥伐宋，攻城野戰之功，未必居諸將右。其後庭擒叛王，國傑平溪洞蠻夷，遂俱爲時之名將。有發蹤指示者，而後見獵犬之能，有世祖之知人善任，而後見庭與國傑之智勇。功名之立，豈偶然哉！」
