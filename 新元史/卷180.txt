

唆都  百家奴  李恆  世安  來阿八赤  樊楫  李天祜  唐琮
唆都，紮剌兒氏。驍勇善射，宿衛世祖潛邸。從征大理。李璮叛，又從諸王哈必赤平之。還言於胡曰：「郡縣奸民多從間道鬻馬於宋境，乞免其罪，籍爲兵。」從之。得兵三千人，以千人隸唆都爲千戶，命守蔡州。
至元五年，阿朮等圍襄陽，命唆都巡邏，奪宋金剛台、筲基窩、青澗寨、大洪山、歸州洞諸隘。猝遇宋兵，敗之，斬首三百餘級。七年，宋將範文虎率舟師駐礶子灘，丞相史天澤命唆都拒卻之。明年，又敗文虎於湍灘，擢總管，分東平卒八百隸之。十年，攻樊城，唆都先登。襄陽降，再與五千人，賜弓矢、襲衣、白金等。入覲，擢郢、復等州招討使。十一年，移戍郢州之高港。敗宋師。斬苜五百級，獲裨校九人。從大軍濟江。
十二年，建康降。參政塔出命唆都入城招撫，改建康安撫使。十三年，攻平江、嘉興，皆下之。帥舟師，會伯顔於臯亭山。宋平，詔伯顔以宋主入朝。留參政董文炳守臨安，令自擇副。文炳請留唆都，從之。時衍、婺諸川皆起兵，文炳謂唆都曰：「嚴州不守，臨安必危。公往鎮之。」至州，方十日，衢、婺、徽連兵來攻，唆都一戰敗之，獲章知府等二十二人，復婺州。又敗宋將陳路鈐於梅嶺，斬首三千級，又復龍遊縣。攻衢州，衢守備其嚴，唆都親率諸軍先登，拔其城。宋丞相留夢炎降。攻處州，斬首七百級。又攻建寧府松溪、懷安等縣，皆下之。
十四年，遷福建道宣慰使，行征南元帥府事，聽右丞相塔出節制。塔出令唆都取道泉州，泛海會於廣州之富場。將行，信州守臣來求援曰：「元帥不來，信不可守，今邵武方屯兵觀釁，元帥旦往，邵武兵夕至矣。」唆都告於衆曰：「若邵武不下，則腹背受敵，豈獨爲信州之患乎。」乃遣周萬戶等往招降之。唆都趨建甯，遇宋兵於崇安，軍容甚盛。令其子百家奴及楊庭璧等數隊夾擊之。范萬戶以三百人伏祝公橋，移刺答以四百人伏北門外。庭璧陷陣深入，宋兵敗走，伏兵起邀擊之，斬首千餘級。宋丞相文天樣、都督張清合兵，將襲建寧。唆都夜設伏敗之。轉戰至南劍州，敗張清。知州王積翁走福安，遂以城降。進攻興化軍，知軍陳瓚已乞降，復閉城拒守，唆都臨城諭之，矢石雨下。乃造雲梯，攻拔其城，巷戰終日，斬首三萬餘級，獲瓚，支解以在徇。分兵授百家奴，裝大艦追世傑。自將攻清州，知州何清降。進攻潮州，知州馬發固守不下，唆都恐失官場之期，乃舍之去。
十五年，至廣州，塔出令還攻潮州。發城守益備，唆都塞塹填濠，造雲梯、鵝車，日夜急攻，發潛遣入焚之，二十餘日不能克。唆都令於衆曰：「能先登者白身拜官有官者增秩。」總管兀良哈耳先登，諸將繼之，戰至夕，宋兵潰，發死之，遂取潮州。進拜參知政事，行省福州。征入覲，帝以江南既定，將有事于海外，遷左丞，行省泉州，命招諭島夷諸國。十八年，改右丞，行省占城。
十九年，卒戰船千艘出廣州，浮海伐占城，分東南北三道攻之，占城兵敗，官軍入其木城，其酋遁入山谷，僞請降，詔之，不至。唆都進討鳥里、越里諸小夷，皆下之，屯田積穀以給軍食。二十一年，鎮南王脫歡征交趾，詔唆都帥師會之。敗交趾兵於清化府，奪義安關。脫歡命唆都屯天長，以就食，與大營相距二百餘里。二十二年，脫歡引兵還，唆都不知也。交趾人告之，弗信，及至大管，已空矣。賊據乾滿江，斷其歸路，唆都力戰，死之。事聞，贈榮祿大夫，諡襄湣。子百家奴。
百家奴，至元五年，從元帥阿朮攻襄陽，築新城。七年，以質子從郡王合達，敗宋兵於礶子灘。八年夏四月，宋殿帥範文虎等督糧運，輸襄陽，晝夜不絕，百家奴乘戰船順流至鹿門山，塞宋糧道，拒文虎，累有功，河南行省命爲管軍總把。後隸丞相伯顔麾下。擢爲知印。
從攻鄂州，百家奴深入，身被數創。從破沙洋堡，以立雲梯於東角樓，功第一，賜弓矢，衣甲。又從破新城，宋將王安撫棄城宵遁。伯顔以百家奴前後戰功上內，世祖大悅，曰：「此人之名，朕心不忘，兵還時大用之，朕不食言也，今且以良家女及銀碗一賜之，以爲券。」從圍漢陽，自沙武口曳船入江，宋制置夏貴來拒戰，百家奴與暗答孫突入敵陳擊之，宋兵奔潰，遂登江南岸，獲其戰船、器甲甚衆。轉戰至黃州，日暮，追擊夏貢至白虎山，夜分乃還，未幾，復攻破金牛壩。
十二年春正月，與千戶薛赤千取雞籠洞，還至瑞昌縣，進夏貴潰兵，復敗之，是時，宋遣兵救瑞昌，未至而城已下，復擊宋救兵，得宋所執北兵五人，圍江州，宋安撫呂師夔以城降。東下池州，從大軍敗宋平章賈似道於丁家洲，奪戰船五，擒宋統制王文虎。又從伯顔略地宣州，百家奴爲前鋒，與敵兵戰喃呢湖，敗之，李其戰船三百。伯顔令謁只里第諸將戰功，賞百家奴銀幣以旌之，仍命爲管軍總把。俄從伯顔入朝，加進義校尉。賜銀符，攻丹陽、呂城，破常州，皆有功。至平江，都統王邦傑以城降。嘉興、湖州皆不煩兵而下。
十三年，領新附軍守鎮江。未幾，復從右丞相博魯歡攻秦、壽二州，中流矢，創甚。後數日，與萬戶葉了虔將兵攻泰州新城，百家奴裹創先登，破之，復被兩創。從阿朮攻下揚州，得宋制置李庭芝、都統薑才，擢武略將軍，換金符，爲管軍總管，鎮高郵白馬湖。是時，行省以百家奴襲父唆都建康安撫使，仍領本翼軍
頃之，略地福建，定衢、婺、信等州。至新安縣，擊斬宋趙監軍、詹知縣，擒江通判。道與佘軍遇，敗之。鼓行而東，沈安撫以建寧府降。攻拔南創州，張清、聶文慶遁去。至福州王安撫率衆出降。進拔興化，擒成安撫及白牒都統。張世傑軍於泉州，乘戰船入海。百家奴追世傑於惠州甲子門。進至同安縣答關寨，瀕海縣鎮悉招諭下之。白望丹等以戰船三千艘來降。十三年十二月，宋益王昰遣倪宙奉表詣軍門降。
明年春正月，振旅而還。三月，偕宙奉降表來朝，未至，授昭勇大將軍，賜虎符，管軍萬戶。七月，湖於上都，升鎮國上將軍、海外諸蕃宣慰使，兼福建道市舶提舉，仍領本翼軍守福建，俄兼福建道宣慰使都元帥。是時，福建多水災，百家奴出私錢市米以賑，貧民全活甚衆。十一年，朝京師，改正奉大夫、宣慰使、都元帥。
二十二年，從父唆都征交趾，唆都戰歿，百家奴從脫歡引兵還。二十七年，除建慶路總管。武宗即位，遷鎮江路總皙。至大四年，金瘡發，卒於家。
李恆，字德卿，西夏宗室子也。太祖伐西夏，其祖守兀納剌城，城陷，不屈死。子惟忠，方七歲，求從父死，宗王哈答爾留養之。從嗣王移相哥伐金，有功。移相哥封淄川，以惟忠爲達魯花赤，佩金符。惟忠生恆，移相哥妃愛其穎異，撫之爲子。
時宗王例遣府官一人，參決尚書事，恆代其兄爲之。李璮謀逆有跡，恆從惟忠入京師告變，璮系其家人獄中，璮誅，得出，授恆淄萊路奧魯總管，佩金符。
至元七年，改宣武將軍、益都淄萊路新軍萬戶，從圍宋襄陽，卒所部築萬山堡，扼其陸路。甯將呂文煥以小舟潛渡漢水偵軍勢，恆設伏敗之，於是水路亦斷。十年春，攻樊城，恆以銳卒先登。樊城陷，襄陽遂降。捷聞，世祖賜以寶刀，遷明威將軍，佩虎符。十一年，從丞相伯顔伐宋，進至郢州。宋人以重兵戍郢，鎖戰艦爲陣。伯顔鑿黃灣拖舟泛藤湖以出唐港，棄郢去，留恆爲後拒，敗宋追兵，進拔沙洋，新城。復敗宋將夏貴於陽邏口，恆先登陷陣，額中流矢，伯顔止之，恆戰益力，射殺貴子松。鄂、漢俱下，遷宣威將軍，賜白金五百兩。
十二年，宋將高世傑窺漢、沔，乃遣恆還守鄂州。十三年，從右丞阿里海涯敗宋師於荊口，禽高世傑。遂拔嶽州及沅州之沙市。傳檄歸、峽、辰、沅、靖、澧、常德諸州，皆下之。徙鎮常德。
阿里海涯徇地湖南，伯顔在浙西，世祖以地遠授疏，詔恆與宋都礙、呂師夔等開元帥府於江西，以恆爲左副都元帥。禽宋將熊飛於建昌。進圍隆興，宋將劉槃請降，恆覺其詐，陰備之，槃果以精兵來襲，恆大破之。槃乃降。軍中有得宋丞相文天祥與建昌吏民書，恆焚之人心始靖。宋吉州知州周天慎、廣東經略徐直諒皆請降，前江西制置使黃萬石亦以邵武降。
會陣宜中、張世傑等立益王昰於閩，州縣回應。恆敗吳浚兵於南豐。世傑進裨將張文虎與浚合，恆敗之兜港。浚走從天祥於瑞金，恆又敗之，天祥走汀州。恆遣鎮撫孔遵追之。並敗趙孟頫兵，取汀州而還。隆興帥府誣富民與賊通，已戮百餘有，恆察其枉，盡釋之。帥府改宣慰司，加昭勇大將軍、同知江西宣慰司事。尋加鎮國上將軍、福建宣慰使。又改江西宣慰使。天祥再取汀州，圍贛州，或言天祥墳墓在吉州，若發之則天祥自敗。恆不從，分兵援贛，自率精兵襲天祥於興國。天祥走，追至空坑，獲天祥妻女，降其衆二十萬。詔與右丞阿剌罕、左丞董文炳合兵追益王。衆謂宜趨福建，恆曰：「諸軍盡趨福建，若彼竄廣東，則江西非我所有，宜從閩、廣夾攻。」衆然之。兵逾梅嶺，果與宋師遇，大敗之，益王走硐州。十四年，拜江西行省參知政事。
十五年，宋益王殂，張世傑等復立衛王昺，詔以恆爲蒙古漢軍元帥經略廣東。恆進克英德府與廣州之清遠縣，敗其將王道夫、淩震。遂入廣州。世傑等移屯崖山。時江淮行省都元帥張宏范舟師未至，恆按兵不動，分遣諸將略定梅、循諸州。淩震復寇廣州，恆敗之，禽將吏宋邁以下二百人。十六年二月，宏範至自漳州，恆率所部赴之，大破世傑等於崖山，陵秀夫抱其主昺蹈海死。是日黑氣如霧，有乘舟南遁者，恆以爲宋主昺追至高化，詢降人，始知昺已死，遁者，乃張世傑。世傑俄亦溺死於海陵港。嶺海悉平，恆入覲，世祖賞勞甚厚，將士預宴者二百餘人。
十七年，拜資善大夫、荊湖行省左丞。十九年，乞解軍職，命其長子散木船襲本軍萬戶。是年，大軍討占城，詔恆供給軍資。二十一年，詔恆從皇子鎮南王假道於交趾，以討占城。其王陳日烜拒命。二十二年，恆等縛筏爲橋，渡富良江，破其天長府。日烜航海遁。恆欲城天長，儲糧待賊來攻。衆議不果，會盛暑霖潦，軍中疫作。遂班師。王命恆殿後，且戰且行。賊閉永平關。以藥弩射恆貫膝，負創夯關出。至思明州，毒發卒。年五十。
恆純孝，瀕死謂左右曰：「爲吾語昆弟妻子，吾不得以時喪父，今棄吾母而死，吾目不瞑矣。」恆卒，家人秘之，不使其母知。恆再見夢於母曰：「兒已戰死日南。」其母泣言：「吾再夢如是，豈誠然耶？」家人始以情告之。贈銀青榮祿大夫、平章政事，諡武湣，再贈推忠靖遠功臣、太保、儀同三司，追封滕國公。
三子：世安，一名散木礙；世雄，一名囊家歹。益都淄萊萬戶；世顯，一名宋都礙，同知湖南宣慰司事。
世安，字彥豪。從恆定江南，授廣州路達魯花赤。敗宋兵於海珠寺，又從恆破崖山，論諸將功賞，中書省抑之。世安言於執政曰：「非重賞，無以得人死力。大功既成，不可失信。」執政從之。以金銀符畀世安散給。遷新軍萬戶。尋擢同知江西宣慰司使。特旨世襲益都淄萊上萬戶。恆卒，起復僉江西等處行中書省事，兼本軍萬戶。
至元二十四年，立尚書省，世安僉行尚書省事。黠借誣告宋故相章鑒匿國璽及宋宗室。詔世安率所部捕之。世安以百騎至鑒家；搜索無驗，請坐僧誣告，又發其脅取富室寶貨事，桑哥庇之，事寢不報。
二十五年，獠賊反，命世安討之。世安冒大雨夜行五十里至信豐。出賊不意，斬馘殆盡。擢尚書省參知政事。二十七年，獠復叛，使裨將解青搗其巢穴，一戰平之。南豐、廣昌賊繼起，使弟世雄往，諭以禍福。賊降，世安誅首惡六人，餘盡貸之。尚書省罷，獨留世安一人改中書參知政事。先是，官差民戶典倉庫，往往虧折，填償至於破産。世安擇府史代充其役，著爲令，民德之。三十年，省院以所獲盜四百餘人，使世安蒞殺，世安與都事周元德詳爲讞定。僅戮二人。
元貞初，出爲江浙行行參知政事，改河南行省。秩滿，遷湖廣行省左丞，供平章劉國傑西征饋運。道路險惡，率鬥粟運費十餘石，世安與役夫均其勞苦往返，期年，軍興不乏。
至大初，召入，加榮祿大夫、平章政事，商議樞密院事，提調諸衛屯田。皇慶元年，賜只孫順金繡段、金鞍轡、弓箭，日給世安母尚醞一壺。二年，拜江西行省平章政事。
延祐二年，寧都縣以經理錢糧激民變，省臣遣兵討之，堅守不下，乃請世安往。世安以不兼提調兵馬之職，非所當任，同僚固請不己，世安移咨樞密而後往，月余獲其渠魁，餘悉不向。賜三珠虎符。
三年，以母年九十，乞養歸。至順元年，詔給一品全俸。二年，卒。
四子：屺，翰林直學士；嶼，懷遠大將軍，襲萬戶；岩，棲霞縣達魯花赤；嶸，江西行省理向。
初，世安以本軍萬戶讓其弟世雄。世雄在職十年，復讓還於嶼。嶼卒讓於世雄子繁。繁曰：「父讓而子奪之，可乎？」不肯就，乃使世安孫保襲父職，保又讓於嶼子順。時論美之。來阿八赤，河西人。父朮速忽里歸太祖，選居宿衛，繼命
掌膳事。憲宗大舉伐宋，攻釣魚山，命諸將議進取之計。朮速忽里言於帝曰：「川蜀之地三分，我有其二，所未附者巴江已下數十州而已。地削勢弱，兵糧皆仰給東南，故死守以抗我。蜀地岩險，重慶、合州又其藩屏，皆新築之城，依險爲固。今頓兵堅城之下，未見其利。曷若城二郡之間，選銳卒五萬，命宿將守之，與成都舊兵相出入，不時擾之，以牽制其援師。然後大軍乘新集之銳，用降人爲向導，水陸東下，被忠、涪、萬、夔諸小郡，俟冬水涸，瞿唐三峽不日可下。出荊楚，與鄂州渡江諸軍合勢。如此則東南之事一舉可定，其上流重慶、合州孤危無援，不降即走矣。」諸將曰：「攻城則功在頃刻。」反以其言爲遷。卒不用。
以阿八赤往監元帥紐鄰軍，遏宋人援兵，駐重慶上流之銅羅峽，夾江據崖爲壘。宋都統甘順自州溯流西上來攻，阿八赤預積薪於二壘，然火鼓譟，矢石如雨，順流而進。宋人力戰，不能支，退保西岸。斂兵自固。黎明復至，阿八赤身率精兵，緣崖而下，宋人敗走，斬獲千人。帝聞而壯之，賜銀二錠。憲宗崩，阿八赤從父歸。世祖即位，問以川蜀之事，阿八赤曆陳始末，誦其父前言以對。世祖撫掌曰：「當時若從此策，東南其足平乎？朕在鄂渚，日望上流之聲勢也。」
至元七年，大軍圍襄樊，發河南、北糧儲聚於淮西之義陽。慮宋人剽掠，命阿八赤督運。二日而畢。既還，世祖大悅，以銀一錠賜之。十四年，立尚膳院，授中順大夫、同知尚膳院事。十八年，佩三珠虎符，受通奉大夫、益都等路宣慰使、都元帥。發兵萬人開運河，有兩卒自傷其手以示不可用。阿八赤奏聞斬之。二十年，以與姚演侵用官鈔二千四百錠，折閱糧米七十三萬石，詔征償，仍議罪。二十一年二月，罷阿八赤開河之役。是年，調同僉宣徽院事，復降虎符，投征東招討使。二十二年。授征東宣慰使都元帥。
皇子鎮南王征交趾，授湖廣等處行中書省右丞，召見，世祖親解衣衣之。並賜金玉束帶及弓矢、甲冑。二十三年，改徵交趾行省右丞。二十四年，又改湖廣等處行尚書省右丞，詔江淮、江西、湖廣、雲南四省所發士馬，俾阿八赤閱視。九月，領中衛親軍千人，從皇子至思明州。賊阻險拒守，與賊戰於女兒關，斬馘萬計，余衆棄關走。於是大軍深入，進至王城，陳日煊空城而遁。阿八赤曰：「賊棄巢穴匿山海者，待吾之敝而乘之耳。將士多北人，春夏之交瘴癘作，賊弗就擒，吾不能久待矣。今出兵分定其地，招降納附，勿縱士卒侵掠，急捕日煊，此策之善者也。」時日煊屢遣使約降，欲以賂緩我師。諸將皆信其說，且修城以居而待其至。久之。軍乏食，日煊不降，擁衆據竹洞、安邦海口。阿八赤牢兵往攻之。屢與賊遇，賊兵敗遁。會將士疾疫不能進，降人復叛，所得關隘皆失守，乃議班師。且戰且行，日數十合，賊據高險，發毒矢，士卒裹瘡以戰，護皇子出賊境，阿八赤中毒矢三，首項股皆腫，遂卒。
子寄僧，爲水達達屯田總管府達魯花赤。乃顔叛，戰於高麗雙城。調萬安軍達魯花赤。平黎蠻有功，遷雷州路總管，卒。
孫完者不花，同知潮州路總管府事；次禿滿不花、也先不花、太不花。
樊楫，冠州人。初爲軍吏，從阿里海涯下鄂州、江陵有功，以行省命爲都事。宋平，改員外郎。從阿里海涯定廣西有功，擢郎中。從張宏範攻崖山，進參議行中書省事、同知湖南宣慰司。
二十一年，擢僉荊湖占城行中書省事，從阿里海涯征交趾，未至而還。
二十四年，復討交趾，進行中書省參知政事。時三路進兵，鎮南王與右丞程鵬飛分二路：一入雲平，一入女兒關。楫與參政烏馬兒將舟師入海，與賊船遇於安江口。楫擊之，斬首四千級，遂至萬劫山，與鎮南王兵會。十二月，進攻王城，陳日烜棄城走噉喃堡。二十五年正月，楫攻啖喃堡，破之，日烜走入海。交趾人皆匿其粟而逃，軍乏食。二月，王命班師。楫與烏馬兒將舟師還，賊邀遮於白藤江，舟膠淺，力戰，自卯至酉，楫被創，投水中，賊鈎致殺之。
烏馬兒與其妻妾及楫之妻妾皆爲交趾人所獲。烏馬兒旋病卒。後交趾人歸楫與烏馬兒之喪並其妻妾，誑言楫亦病死雲。初楫爲阿里海涯軍吏，擢至行省參政。及阿里海涯卒，楫與湖南宣慰使張鼎新，同以黨附阿里海涯免官，命下，楫已戰歿。
至順二年，贈楫推忠宣力效節功臣、江浙行省、上黨郡公，諡忠定。
楫部將李天祜，清平人，以行省都事從楫征交趾。楫使天祐追陳日烜至宏縣，敗之。進次塔山洋，又敗之，斬首二千級，從楫班來師，至白藤江，兵潰，天祐等俱被執。交趾人斷其發囚之。守者懈，天祐遂脫還。官至象山尹。卒。
時死事者又有唐琮。琮，內鄉人，父慶，宋諸軍統制，來降，官江漢軍民安撫使。琮襲父職，賜金虎符，進管軍總管。至元二十年，改授唐州萬戶。二十四年，移屯道州。從鎮南王征交趾，戰於三江口，兵敗，歿於陣。年四十九，琮待士卒有恩，及戰死，有刲股肉以祭之者。子世忠襲。
史臣曰：「世祖使脫歡伐安南，可謂以其所不愛及其所愛者矣。精兵猛將殞身鋒鏑，唆都、李恆死，來阿八赤、樊楫等繼之。脫歡之獲免，蓋幸爾，孟子之言，何其不爽耶！」
