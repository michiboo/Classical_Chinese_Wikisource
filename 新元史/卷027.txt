
元至順中，修經世大典，奎章閣學士虞集請賜《脫卜赤顏》。翰林學士承旨塔失海牙曰：『《脫卜赤顏》不可以傳外人。』事格不行。故其《帝繫篇敘錄》曰：『國家宗係，外廷不得而知，就簡牘之可見者，謹著之。』舊史《世系表》，實本於《經世大典》，宜其疏舛也。《脫卜赤顏》，今之《秘史》。與《秘史》相出入者，又有拉施特之書。拉施特見蒙古金字族譜者也。蓋《脫卜赤顏》與拉施特所見者，皆當時所禁秘，今得據之以討論得失，亦庶幾信史矣。若昭宗以下之世次，則泰西人所著《蒙古錢譜》具載之，證以《蒙古源流》，不合者蓋尠，故備著於篇，以資考訂焉。太祖分封子弟填服荒遠，其後乃顏、海都雖有鬩墻之釁，然昭宗北走和林，不失舊物歷二三百年。成吉思汗之族，雄長北邊，至今日猶爲中國之藩服，然後知先王封建之制，爲不可易也。作《宗室世表》。

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

