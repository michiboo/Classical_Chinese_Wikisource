阿禮海涯 脫因納 和尚 剌剌拔都兒 教化者燕不花 萬家驢 闍里帖木兒 兀魯思 
　　阿禮海涯，回鶻氏。父脫烈，集賢大學士。脫烈生二子：長野納，次阿禮海涯。 
　　阿禮海涯，早事武宗為宿衛，以清慎受知。皇慶元年九月，參議中書省事，擢參政知事。二年，晉左丞。延祐三年，遷右丞。四年，拜平章政事。七月，罷為湖廣行省平章政事。至治初，歷河南、陝西行省。入為翰林學士旨。丁父憂去官。 
　　天曆元年秋，文宗入承大統，阿禮海涯至汴上謁，即拜河南行省平章政事。是時，靖安王闊不花與陝西行省平章政事探馬赤起兵應上都，東攻潼關。阿禮海涯使參知政事禿列禿、廉訪副使萬家閭犒軍洛陽御之，又使都鎮撫卜伯巡行高門、武關、荊子口諸隘，萬戶孛羅守潼關。闊不花等潛由水門入，孛羅走，分軍據閿鄉、靈寶諸城，河南大震。 
　　阿禮海涯曰：「汴在南北之交，使西人至此，則江南之道不通，必為天下大患。」乃征湖廣之平陽、保定兩翼軍，與河南之鄧州新翼，廬州、沂、郯之炮弩手諸軍，以備虎牢，裕州哈喇婁、鄧州孫萬戶兩軍以備武關、荊子口，以芍陂等處屯兵自襄、鄧放州來田者，還之，益以民丁，使守襄陽、白土、峽州諸隘。府庫不足，命郡縣貸於富室。安豐等郡之粟溯黃河運於陝州，糴於汴、汝，近者則運於榮陽，以達虎牢。使廉訪使董守中、僉事沙沙屯南陽，右丞圖卜帖木兒、廉訪使伯顏屯虎牢，以聽調用。 
　　是月，西軍逼河南，戰於鞏縣之石渡，兩軍殺傷相等，西軍遂入虎牢。阿禮海涯聲色不動，揚揚如平時，眾賴以安。 
　　會使者自京師還，言齊王已在上都，奉天子寶璽來歸。阿禮海涯大喜，遣人賚書入西軍諭之，西人猶傍掠使者，訊其虛實，而朝廷亦遣月魯帖木兒奉詔放散西軍，西人殺其從者之半，械月魯帖木兒送於荊王。朝廷又使參政馮不花親諭之。闊不花兵始退，河南解嚴。阿禮海涯斂余財以還民，從西軍贖民之被俘者歸其家，凡數千人。陝西將吏之被獲者，亦還之。以功遷陝西行台御史大夫。 
　　二年正月，入為中書平章政事，改太禧宗禋院使。至順元年，復拜中書平章政事。二年正月，以本官廉侍正。是年，敕河南行省為立政績碑。元統二年，出為河南行省丞相。三月，改江浙行省左丞相。卒。 
　　脫因納，答答拉氏。從世祖征乃顏有功，大德七年，授欽察衛親軍千戶所達魯花赤，賜金符。八年，改太僕少卿，兼前職。至大二年，拜甘肅行省參知政事。階通奉大夫。四年，入為太僕卿。皇慶元年，授阿魯兒萬戶府、襄陽漢軍達魯花赤，仍領太僕卿。延祐三年，拜甘肅行省右丞。至治二年，改通政使。轉會福院使。尋復為通政使。 
　　致和元年，扈從上都。秋七月，泰定帝崩。文宗自立於大都，諸王滿禿等應文宗。脫因納預其謀，事覺，為倒剌沙所殺。天曆元年，特贈宣力守義功臣、榮祿大夫、上柱國、國書平章政事，追封冀國公，諡忠景。子定童、只沈哈朗。 
　　定童，襲父職阿兒魯萬戶府兼襄陽萬戶府達魯花赤，佩金虎符。 
　　只沈哈朗，初授欽察親軍千戶所達魯花所，佩金符，改朝列大夫、通政院副使，歷同知，擢院使，累官中奉大夫，卒。 
　　和尚，乃蠻台氏。 
　　伯父兀魯不花，至元七年從大軍伐宋，以功擢百戶，從阿里海涯攻樊城。十一年，從攻新城，又從攻鄂州東門，屢立戰功。二十五年，賜銀符，授後衛軍百戶。卒，弟怯烈吉襲。 
　　怯烈吉卒，子和尚襲。至大三年，進後衛親軍副千戶，賜金符。延祐三年，江西寧都賊起，從元帥乞住等討之，生擒賊酋蔡五九。 
　　致和元年八月，從丞相燕帖木兒擒平章政事烏伯都剌等。九月，戰於通州，以功賞名馬。又從燕帖木兒與上都樞密副使阿剌帖木兒、指揮忽都帖木兒戰於紅橋。阿剌帖木兒槊刺燕帖木兒，燕帖木兒以刀格其槊，就斫之，中左臂。和尚擊忽都帖木兒，亦中左臂。二人皆上都驍將也，敵為奪氣。又與紐鄰等戰於白浮，和尚言於燕帖木兒曰：「兩軍相對，宜有辨。今號纓俱黑，我軍宜易白。」從之。戰於昌平栗園，又與亞失帖木兒戰於石橋，又從擊禿滿迭兒於檀州南桑口，俱有功，擢萬戶。 
　　十月，湘寧王八剌失里引兵入冀寧，敕和尚將兵由故關援之。冀寧守將募民兵迎敵，和尚殿之，殺獲甚眾。會上都援兵至，和尚退至故關，冀寧遂陷。十一月，命領八衛把總金鼓，都領祭祠事。 
　　後至元元年，伯顏殺唐其勢，和尚從答里舉兵反，兵敗伏誅。 
　　又燕帖木兒部將剌剌拔都兒，素驍悍，率所部屯上都，伯顏率三百騎自往襲之，短兵接，剌剌拔都兒拔刀與鞘，刀已折，遂為伯顏所殺。 
　　教化，阿速氏。 
　　祖捏古剌，憲宗朝與也里牙、阿速三十人來歸。後從征釣魚山、討李瑄，皆有功。 
　　父阿塔赤，世祖時圍襄陽、下江南及征乃顏，皆以功受賞。仁宗時歷官至左阿速衛千戶，卒。 
　　教化，初為速古兒赤。繼襲父職，從討必里阿禿，平之，凱還，賜衣一襲。天曆元年八月，從丞相燕帖木兒戰居庸北，有功。九月，進拱衛直都指揮使。尋遷章佩卿。卒。 
　　子者燕不花，初事仁宗為速古兒赤。英宗時，為進酒寶兒赤。天曆元年，迎文宗於河南，賜白金、彩段，命為溫都赤。九月，往居庸關偵敵，道逢二人，謂探馬赤諸軍曰：「今北兵且至，其避之。」者燕不花恐搖眾心，即拔所佩刀斬之。授兵部郎中，招集阿速軍四百餘人。十月，進兵部尚書，賜雙珠虎符，領軍六百人，從丞相燕帖木兒於檀子山擊敗禿滿迭兒。遷大司農丞，卒。 
　　萬家驢，准台氏。父撒喀都，福州新軍千戶。萬家驢當襲父職，讓於弟納罕。由宿衛累遷陝西行台監察御史，轉僉雲南肅政廉訪司事。麗江路達魯花赤燕只不花橫甚，激叛洞蠻。懼而亡匿。萬家驢奏罷之，叛者皆聽命。建廟學二十有四，以興文教。丁母憂。改江西道，又改燕南道，皆以母喪辭。 
　　天曆初，河南行省授為行省郎中，俾守潼關。未幾，除河南道廉訪副使。潼關陷，萬家驢夜馳還行省，發蒙古軍四千人，又僉民丁，假貸富室，以濟軍興。賜上尊、幣帛。也先捏將兵御上都，屯於彰德，士卒以芻粟不給，將大掠。萬家驢開諭之，也先捏率所部移駐衛輝，民始安堵。 
　　擢同僉中政院事，仍賜銀幣。改儲政院判官，拜監察御史。遷戶部郎中，剔除積弊，甚有能名。累遷同知江西榷茶都轉運司事。入為戶部侍郎，復通州倉米三十萬石。改河間路總管。卒。 
　　萬家驢疾惡嚴，因是忤權貴，不至大用。然篤於行義，有顯官逐其子，其孫已十歲。一日，萬家驢遇之，與言父子天倫，其人蹙然問曰：「君之子幾歲？」萬家驢曰：「尚少，當令出拜。」明日，挈其孫往，顯官撫愛不置。萬家驢曰：「此君之孫也。」遂大慟，召其子還，卒為父子如初。 
　　闍里帖木兒，札剌兒氏。其先世別出古，蒙古軍千戶，從滅金伐宋有功。卒，子札剌兒台留北邊，弟孛羅台襲職。孛羅兒台卒，仍命札剌兒台襲，賜金符，為相副萬戶，兼本所千戶，從圍襄陽，卒於軍。子帖木兒及哈八兒俱幼，妻孛魯罕以所受虎符納之官。及帖木兒長，仍賜虎符，襲父職，從伯顏平宋有功。至元十四年，進明威將軍，征廣東，以疾卒，無子。哈八兒嗣，移戍廣州。皇慶元年卒。 
　　子那海嗣，無子，以弟闍里帖木兒嗣。授武德將軍、河南淮北蒙古軍都萬戶。尋加萬戶，階宣武將軍。致和元年秋八月，奉西安王命守河中，九月，敗陝西軍，生擒九十八人。天曆元年十一月，又敗陝西軍於南陽，以功賜三珠虎符。卒。 
　　兀魯思，欽察氏。伯父別魯古，至元二十三年，立欽察衛，充本衛僉事，佩金符。武宗鎮北庭，從征杭愛，命總扈駕軍為萬戶，力戰有功。尋復為欽察衛僉事，卒。子脫歡不花襲，卒，無子。以兀魯思襲伯父職。天曆元年秋九月，從討倒剌沙有功，賜名拔都兒。二年，從燕帖木兒護送國璽，迎明宗於漠北，賜虎符。擢明威將軍大都督府副使。卒。
