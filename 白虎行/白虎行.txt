火烏日暗崩騰雲，秦皇虎視蒼生群。
燒書滅國無暇日，鑄劍佩玦惟將軍。
玉壇設醮思沖天，一世二世當萬年。
燒丹未得不死藥，拏舟海上尋神仙。
鯨魚張鬣海波沸，耕人半作征人鬼。
雄豪氣猛如燄煙，無人為決天河水。
誰最苦兮誰最苦，報人義士深相許。
漸離擊築荊卿歌，荊卿把酒燕丹語。
劍如霜兮膽如鐵，出燕城兮望秦月。
天授秦封祚未移，袞龍衣點荊卿血。
朱旗卓地白虎死，漢皇知是真天子。
