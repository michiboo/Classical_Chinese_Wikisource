
桂嶺千崖斷，湘流一派通。
長沙今賈傅，東海舊於公。
章甫經殊俗，離騷繼雅風。
金閨文作字，玉匣氣成虹。
翰墨時招侶，丹青夙在公。
主恩留左掖，人望積南宮。
巧拙循名異，浮沈顧位同。
九遷歸上略，三已契愚衷。
責謝庭中吏，悲寬塞上翁。
楚材欣有適，燕石愧無功。
山曉重嵐外，林春苦霧中。
雪花翻海鶴，波影倒江楓。
去札頻逢信，回帆早掛空。
避賢方有日，非敢愛微躬。

