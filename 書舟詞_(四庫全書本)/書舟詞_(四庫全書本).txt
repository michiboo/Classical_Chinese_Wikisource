　　欽定四庫全書　　　　　集部十
　　書舟詞　　　　　　　　詞曲類一〈詞集之屬〉提要
　　〈臣〉等謹案書舟詞一巻宋程垓撰垓字正伯眉山人其家有擬舫名書舟見本集詞注古今詞話謂號虛舟葢字之誤馬氏經籍考載垓書舟詞一巻傳本或作書舟雅詞二巻而宋史藝文志乃作陳正伯書舟雅詞十一巻則又誤程為陳誤二為十一矣此本為毛晉所刻仍作一巻前有王稱序與陳振孫書録解題所載合序雲尚書尤袤曽稱其文過於詩詞今其詩文無可考而詞頗有可觀楊慎詞品最稱其酷相思四代好折秋英數闋葢垓與蘇軾為中表耳濡目染有自來也集內攤破江神子娟娟霜月又侵門一闋諸刻多作康與之江城梅花引詞僅字句小有異同按此調相傳為前半用江城子後半用梅花引故合雲江城梅花引今前半自首句至花又惱為江城子後全不似梅花引至過變以下更與兩調俱不合考詞譜載江城子一名江神子應以名攤破江神子為是詳其句格亦屬垓本色其題為康作當屬傳譌又巻末毛晉跋雲意難忘一剪梅等俱定為蘇作悉行刪正今考東坡詞內已増入意難忘一首而一剪梅尚未載入其詞亦仍載此集中未嘗刋削然數詞語意淺俚在垓亦非佳製可信其必非軾作晉之所云未詳其何所據也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　書舟詞原序
　　程正伯以詩詞名鄉之人所知也余頃嵗遊都下數見朝士往往亦稱道正伯佳句獨尚書尤公以為不然曰正伯之文過於詩詞此乃識正伯之大者也今鄉人有欲刋正伯歌詞求余書其首余以此告之且為言正伯方為當塗諸公以制舉論薦使正伯惟以詞名世豈不小哉則曰古樂府亦文爾初何損於正伯之文哉余用是樂為書之雖然昔晏叔原以大臣子處富貴之極為靡麗之詞其政事堂中舊客尚欲其捐有餘之才覬未至之徳者蓋叔原獨以詞名爾他文則未傳也至少游魯直則已兼之故陳無巳之作自雲不減秦七黃九是亦推尊其詞爾余謂正伯為秦黃則可為叔原則不可紹熈甲寅端午前一日王稱季平序



　　欽定四庫全書
　　書舟詞
　　宋　程垓　撰
　　摸魚兒
　　掩淒涼黃昏庭院角聲何處嗚咽矮窓曲屋風燈冷還是苦寒時節凝竚切念翠被熏籠夜夜成虛設倚闌愁絶聽鳯竹聲中犀幃影外𫂙𫂙釀寒雪　傷心處卻憶當年輕別梅花滿院初發吹香弄蕊無人見惟見暮雲千疊情未徹又誰料而今好夢分胡越不堪重説但記得當初重門鎖處猶有夜深月
　　洞庭春色
　　錦字親裁淚巾偷裛細説舊時記笑桃門巷妝窺寳靨弄花庭榭香溼羅衣幾度相隨遊冶去任月細風尖猶未歸多少事有垂楊眼見紅燭心知　如今事都過也但贏得雙鬢成絲歎半妝紅豆相思有分兩分青鏡重合難期惆悵一春飛絮亂夢悠颺教人分付誰銷魂處又梨花雨暗半掩重扉
　　南浦
　　金鴨嬾薰香向晚來春酲一枕無緒濃綠漲瑤窓東風外吹盡亂紅飛絮無言竚立斷腸惟有流鶯語碧雲欲暮空惆悵韶華一時虛度　追思舊日心情記題葉西樓吹花南浦老去覺懽疎傷春恨都付斷雲殘雨黃昏院落問誰猶在憑闌處可堪杜宇空只解聲聲催他春去
　　水龍吟
　　夜來風雨囪囪故園定是花無幾愁多愁極等閒孤負一年芳意栁困花慵杏青梅小對人容易算好春長在好花長見元只是人顦顇　回首南池舊事恨星星不堪重記如令但有看花老眼傷時清淚不怕逢花瘦只愁怕老來風味待繁紅亂處留雲借月也須𢬵醉
　　四代好
　　翠幙東風早蘭窓夢又被鶯聲驚覺起來空對平階弱絮滿庭芳草厭厭未欣懷抱記栁外人家曾到憑畫闌那更春好花好酒好人好　春好尚恐闌珊花好又怕飄零難保直饒酒好未扺意中人好相逢盡𢬵醉倒況人與才情未老又豈關春去春來花愁花惱
　　朩蘭花慢〈春怨〉
　　倩嬌鶯婉燕説不盡此時情正小院春闌芳園晝鎖人去花零慿高試囘望眼奈遙山逺水隔重雲誰遣風狂雨橫便教無計留春　情知雁杳與鴻冥自難寄丁寧縱栁院顰深桃門笑在知屬何人衣篝幾囘忘了奈殘香猶有舊時熏空使風頻巻絮為他飄蕩花城
　　念奴嬌〈秋夜〉
　　秋風秋雨正黃昏供斷一窓愁絶帶減衣寛誰念我難忍重城離別轉枕褰帷挑燈整被總是相思切知他別後負人多少風月　不是怨極愁濃只愁重見了相思難説料得新來魂夢裏不管飛來蝴蝶排悶人間寄愁天上終有歸時節如今無奈亂雲依舊千疊
　　閨怨無悶
　　天與多才不合更與殢栁憐花情分甚總為才情惱人方寸早是春殘花褪也不料一春都成病自失笑因甚腰圍半減淚珠頻搵　難省也怨天也自恨怎免千般思忖倩人説與又卻不忍𢬵了一生愁悶又只恐愁多無人問到這裏天也憐人看他穩也不穩
　　八聲甘州
　　問東君既解遣花開不合放花飛念春風枝上一分花減一半春歸忍見千紅萬紫容易漲桃溪花自隨流水無計追隨　不忍憑高南望記舊時行處芳意菲菲嘆年來春減花與故人非縱使梁園賦猶在奈長卿老去亦何為空搔首亂雲堆裏立盡斜暉
　　滿庭芳〈時在臨安晚秋登臨〉
　　南月驚烏西風破雁又是秋滿平湖採蓮人盡寒色戰菰蒲舊信江南好景一萬里輕覓蓴鱸誰知道吳儂未識蜀客已情孤　憑高增悵望湘雲盡處都是平蕪問故鄉何日重見吾廬縱有荷紉芰製終不似菊短籬疎歸情逺三更雨夢依舊遶庭梧
　　玉漏遲
　　一春渾不見那堪又是花飛時節忍對危闌數曲暮雲千疊門外星星栁眼看誰似當時風月愁萬結憑誰為我慇懃低説　不是慣卻春心奈新燕傳情舊鶯饒舌冷篆餘香莫放等閒消歇縱使繁紅褪盡猶自有酴醿堪折魂夢切不耐飛來蝴蝶
　　滿江紅〈憶別〉
　　門掩垂楊寳香度翠簾重疊春寒在羅衣初試素肌猶怯薄靄籠花天欲暮小風送角聲初咽但獨褰幽幌悄無言傷離別　衣上眉間月滴不盡顰空切羨棲梁歸燕入簾雙蝶愁緒多於花絮亂柔腸過似丁香結問甚時重理錦囊書從頭説
　　又
　　水逺山明秋容淡不禁搖落況正是樓臺高處晚涼猶薄月在衣裳風在袖氷生枕簟香生幙算四時佳處是清秋須行樂　東籬下西窓角尋舊菊催新酌笑廣平何事對秋蕭索搖葉聲聲深院宇折荷寸寸閒池閣待歸來閒把朩犀花重熏卻
　　又
　　葺屋為舟身便是煙波釣客況人間元似泛家浮宅秋晚聲篷背穏夜深月影窓櫺白有滿船詩酒滿船書隨宜索　也不怕雲濤隔也不怕風帆側但獨醒還睡自歌還歇臥後從教鰍鱔舞醉來一任乾坤窄恐有時撐向大江頭占風色
　　雪獅兒
　　斷雲低晚輕煙帶暝風驚羅幙數㸃梅花香倚雪窓搖落紅爐對謔正酒面瓊酥初削雲屏煗不知門外月寒風惡　迤邐慵雲半掠笑盈盈閒弄寳箏絃索煗極生春已向橫波先覺花嬌栁弱漸倚醉要人扶著低告訢早把被香熏卻
　　攤破江城子
　　娟娟霜月又侵門對黃昏怯黃昏愁把梅花獨自泛清樽酒又難禁花又惱漏聲逺一更更總斷魂　斷魂斷魂不堪聞被半溫香半溫睡也睡也睡不穏誰與溫存只有床前紅燭伴啼痕一夜無眠連曉角人瘦也比梅花瘦幾分
　　驀山溪
　　老來風味是事都無可只愛小書舟賸圍著琅玕幾個呼風約月隨分樂生涯不羨富不憂貧不怕烏蟾墮三盃徑醉轉覺乾坤大醉後百篇詩儘從他龍吟鶴和升沈萬事還與本來天青雲上白雲間一任安排我
　　最高樓
　　舊心事説著兩眉羞記得憑肩遊緗裙羅襪桃花岸薄衫輕扇杏花樓幾番行幾番醉幾番留　也誰料春風吹已斷又誰料朝雲飛亦散天易老恨難酬蜂兒不解知人苦燕兒不解説人愁舊情懷消不盡幾時休
　　瑤堦草
　　空山子規呌月破黃昏冷簾幙風輕綠暗紅又盡自從別後粉銷香膩一春成病𨚗堪晝閒日永　恨難整起來無語綠萍破處池光淨悶理殘妝照花獨自憐瘦影睡來又怕飲來越醉醒來卻悶看誰似我孤另
　　上平曲〈惜春〉
　　愛春歸憂春去為春忙旋㸃檢障雲防遮紅䕶綠翠幃羅幙任高張海棠明月杏花天更惜濃芳　喚鶯吟招蝶拍迎栁舞倩桃妝盡呼起萬籟笙簧一觴一詠儘教陶寫繡心腸笑他人世漫嬉遊擁翠偎香
　　孤鴈兒
　　在家不覺窮冬好向客裏方知道故園梅子正開時記得清樽頻倒高燒紅蠟㬉熏羅幌一任花枝惱　如今客裏傷懷抱忍雙鬢隨花老小窓獨自對黃昏只有月華飛到假饒眞個雁書頻寄何似歸來早
　　又〈有尼從人而復出者戱用張子野事賦此〉
　　雙鬟乍綰橫波溜記當日香心透誰教容易逐雞飛輸卻春風先手天公元也管人憔悴放出花枝瘦　幾宵和月來相就問何處春山鬬祇應深院鎖嬋娟枉卻嬌花時候何時為我小梯橫閣試約黃昏後
　　一樷花〈閨怨　或刻御街行〉
　　傷春時候一憑闌何況別離難東風只解催人去也不道鶯老花殘青牋未約紅綃忍淚無計鎖征鞍　寳釵瑤鈿一時閒此恨苦天慳如今直恁拋人去也不念人瘦衣寛歸來忍見重樓淡月依舊五更寒
　　祝英臺近〈晩春〉
　　墜紅輕濃綠潤深院又春晚睡起厭厭無語小妝懶可堪三月風光五更魂夢又都被杜鵑催趲　怎消遣人道愁與春歸春歸愁未斷閒倚銀屏羞怕淚痕滿斷腸瀋水重熏瑤琴閒理奈依舊夜寒人逺
　　碧牡丹
　　睡起情無著曉盡春寒弱酒盞飄零幾日頓疎行樂試數花枝間此情何若為誰開為誰落　正愁卻不是花情薄花元笑人蕭索舊觀千紅至今泠夢難託燕麥春風更幾人驚覺對花羞為花惡
　　小桃紅
　　不恨殘花嚲不恨殘春破只恨流光一年一度又催新火縱青天白日繫長繩也留春得麼　花院從教鎖春事從教過燒筍園林嘗梅臺榭有何不可已安排珍簟小胡床待日長閒坐
　　紅娘子
　　小小閒窓底曲曲深屏裏一枕新涼半床明月留人歡意奈梅花引裏喚人行苦隨他無計　幾㸃清觴淚數曲烏絲紙見少離多心長分短如何得是到如今留下許多愁枉教人憔悴
　　天仙子
　　慘慘霜林冬欲盡又是溪梅寒弄影矮窓曲屋夜香燒人已靜燈垂燼㸃滴芭蕉和雨聴　約個歸期猶未定一夜夢魂終不穏知他勾得許多情眞個悶無人問説與畫樓應不信
　　青玉案〈用賀方囘韻〉
　　寳林巖畔凌雲路記藉草尋梅去詠綠書紅知幾度行雲歸後碧雲遮斷寂寞人何處　一聲長笛江天暮別後誰吟倚樓句勻面照溪心已許欲憑錦字寫人愁去生怕梨花
　　芭蕉
　　過涼生藕葉晩庭消盡暑渾無熱枕簟不勝香滑爭奈寳帳情生金尊意愜　玉人何處夢蝶思一見氷雪須寫個帖兒丁寧説試問道肯來麼今夜小院無人重樓有月
　　酷相思〈惜別〉
　　月掛霜林寒欲墜正門外催人起奈離別如今眞個是欲住也留無計欲去也來無計　馬上離情衣上淚各自供憔悴問江路梅花開也未春到也須頻寄人到也須頻寄
　　漁家傲〈彭門道中早起〉
　　野店無人霜似水清燈照影寒侵被門外行人催客起因個事老來方有思家淚　寄問梅花開也未愛花只有歸來是想見小喬歌舞地渾含喜天涯不念人憔悴
　　又
　　獨朩小舟煙雨溼燕兒亂㸃春江碧江上青山隨意覓人寂寂落花芳草催寒食　昨夜青樓今日客吹愁不得東風力細拾殘紅書怨泣流水急不知𨚗個傳消息
　　攤破南鄉子
　　休賦惜春詩留春住説與人知一年已負東風瘦説愁説恨數期數刻只望歸時　莫怪杜鵑啼眞個也喚得人歸歸來休恨花開了梁間燕子且教知道人也雙飛
　　破陣子
　　小小紅泥院宇深深翠色屏幃簇定熏爐酥酒軟門外東風寒不知恰疑三月時　釵影半欹綠子歌聲輕度紅兒醉裏不愁更漏斷更要梅花看幾枝起來霜月低
　　折紅英〈即釵頭鳯正伯更名折紅英〉
　　桃花煗楊花亂可憐朱戶春強半長記憶探芳日笑憑郎肩殢紅偎碧惜惜惜　春宵短離腸斷淚痕長向東風滿憑青翼問消息花謝春歸幾時來得憶憶憶
　　一剪梅
　　舊日心期不易招重來孤負幾個良宵尋常不見儘相邀見了知他許大無聊　昨夜梅花揷翠翹影落清溪應也魂消假饒真個住山腰𨚗個金章換得漁樵
　　又
　　小㑹幽歡整及時花也相宜人也相宜寳香未斷燭光低莫厭盃遲莫恨歡遲　夜漸深深漏漸稀風已侵衣露已沾衣一盃重勸莫相違何似休歸何自同歸
　　又
　　斗轉參橫一夜霜玉律聲中又報新陽起來無緒賦行藏只喜人間一線添長　簾幙埀埀月半廊節物心情都付椒觴年華漸晩鬢毛蒼身外功名休苦思量
　　臨江仙〈合江放舟〉
　　送我南來舟一葉誰教催動鳴榔高城不見水茫茫雲灣纔幾曲折盡九囘腸　買酒澆愁愁不盡江煙也共淒涼和天瘦了也何妨只愁今夜雨更做淚千行
　　又
　　濃綠鎖窓閒院靜照人明月團團夜長幽夢見伊難瘦從香臉薄愁到翠眉殘　只道花時容易見如今花盡春闌畫樓依舊五更寒可憐紅繡被空記合時歡
　　鳯棲梧〈客臨安連日愁霖旅枕無寐起作〉
　　九月江南煙雨裏客枕淒涼到曉渾無寐起上小樓觀海氣昏昏半約漁樵市　斷鴈西邊家萬里料得秋來笑我歸無計劒在床頭書在幾未甘分付黃花淚
　　又
　　有客錢塘江上住十日亝居九日愁風雨斷送一春彈指去荷花又遶南山渡　湖上幽尋君已許消息不來望得行雲暮芳草夢魂應記取不成忘卻池塘句
　　又
　　門外飛花風約住消息江南已釀黃梅雨蜀客望鄉歸不去當時不合催南渡　憂國丹心曽獨許縱吐長虹不奈斜陽暮莫道春光難攬取少陵辦得尋花句
　　又〈南窓偶題〉
　　薄薄窓油清似鏡兩面疎簾四壁文書靜小篆焚香消日永新來識得閒中性　人愛人嫌都莫問絮自沾泥不怕東風𦂳只有詩狂消不盡夜來題破窓花影
　　又〈送子㢘姪南下〉
　　九月重湖寒意早目斷黃雲冉冉連衰草慘別臨江愁滿抱酒樽時事都相惱　聞道吳天消息好鵷鷺西池咫尺君應到若見故人相問勞為言未分書舟老
　　又〈下十闋或另刻蝶戀花〉
　　日下船篷人未起一個燕兒説盡傷春意江上殘花能有幾風催雨促成容易　湖海客心千萬里著力東風催得人行未相次桃花三月水菱歌誰伴西湖醉
　　又
　　滿路梅英飛雪粉臨水人家先得春光嫩樓底杏花樓外影牆東栁線牆西恨　擷翠揉紅何處問㬉入眉峰已作傷春困歸路月痕彎一寸芳心只為東風損
　　又〈春風一夕浩蕩曉來栁色一新〉
　　寒意勒花春未足只有東風不管春拘束楊栁滿城吹又綠可人青眼還相屬　小葉星星眠未熟看盡行人唱徹陽關曲心事一春何計續芳條未展眉先蹙
　　又〈自東江椉晴過蟇頥渚園小飲〉
　　晴帶溪光春自媚繞翠縈青來約東風醉雲補斷山疎復綴囘綠野清還麗　掛杖不妨舒客意臨水人家問有花開未江左風流今有幾逢春不要人憔悴
　　又
　　翠幙成隂簾拂地池館無人四面生涼意荷氣竹香俱細細分明著莫清風袂　玉枕如氷笙似水纔軃橫釵早被鶯呼起今夜月明人未睡只消三四分來醉
　　又
　　畫閣紅爐屏四向梅擁寒香次第侵帷帳燭影半低花影幌修眉正在花枝傍　殢粉偎香羞一晌未識春風已覺春情蕩醉裏不知霜月上歸來已踏梅花浪
　　又
　　樓角吹花煙月墮的皪韶妍又向梅心破釵上綵旛看一個賞心已覺春生坐　莫恨年華風雨過人日嬉遊次第連燈火翠幄高張金盞大已𢬵醉袖隨香嚲
　　又
　　小院菊殘煙雨細天氣淒涼惱得人憔悴被㬉橙香羞早起玉釵一任慵雲墜　樓上珠簾鈎也未數尺遙山供盡傷高意竚立不禁殘酒味繡羅依舊和香睡
　　又〈月下有感〉
　　小院秋光濃欲滴獨自鈎簾細數歸鴻翼鴻斷天高無處覓矮窓催暝蛩催織　涼月去人纔數尺短髮蕭騷醉傍西風立愁眼望天收不得露華衣上三更溼
　　又
　　晴日溪山春可數水遶池塘知有人家住盡日尋花花不語舊時春恨還如許　苦恨東風無意緒只解催花不解催人去日晩荒煙迷古戍斷魂正在梅花浦
　　醉落魄〈賦石榴花〉
　　夏園初結綠深深處紅千疊杜鵑過盡芳菲歇只道無春滿意春猶愜　折來一㸃如猩血透明冠子輕盈帖芳心蹙破情尤切不管花殘猶自揀雙葉
　　又〈別少城舟宿黃龍〉
　　風催雨促今番不似前歡足早來最苦離情毒唱我新詞掩著面兒哭　臨行只怕人行速慇勤更寫多情曲相逢已是腰如束從此知他還減幾分玉
　　又
　　晩涼時節翠梧風定蟬聲歇有人睡起香浮頰倚著闌乾笑揀青荷葉　如今往事愁難説曲池依舊閒風月田田翠蓋香羅疊留得露痕都是淚珠結
　　南鄉子
　　幾日訴離樽歌盡陽關不忍分此度天涯真個去銷魂相送黃花落葉村　斜日又黃昏蕭寺無人半掩門今夜粉香明月淚休論只要羅巾記舊痕
　　浪淘沙
　　纔合又輕離心事多違小窓燈影記親移可奈酒酣花困處不省人歸　山翠又如眉腸斷幽期相思有夢阿誰知莫遣重來風絮亂不似當時
　　又
　　老去嬾尋花獨自生涯幾枝疎影浸窓紗昨夜月來人不睡看盡橫斜　門外欲啼鴉香意凌霞從渠千樹遶人家世上一枝元也足不要隨他
　　鵲橋仙〈秋日寄懷〉
　　角聲吹月風聲落枕夢與柔腸俱斷誰教當日太情濃颺不下新愁一段　黃花開了梅花開未曾約𨚗時相見莫教容易負幽期怕真個孤他淚眼
　　虞美人〈春愁〉
　　輕紅短白東城路憶得分襟處栁絲無賴舞春柔不繫離人只解繫離愁　如今花謝春將老栁下無人到月明門外子規啼喚得人愁爭似喚人歸
　　朩蘭花
　　疎枝半作窺窓老又是一年春意早風低小院得香遲月傍女牆和影好　去年苦被離情惱今日逢花休草草後時花紫盡從他且趂先春𢬵醉倒
　　又〈二江得書作〉
　　別時已有重來願誰料情多天不管分明咫尺是青樓抵死濃雲遮得徧　寄聲只倚西飛雁雁落書囘空是怨領愁歸去有誰知水又茫茫山又斷
　　瑞鷓鴣〈瑞香〉
　　東風冷落舊梅臺猶喜山花拂面開紺色染衣春意淨水沈熏骨晩風來　柔條不學丁香結矮樹仍參茉莉栽安得方盆載幽植道人隨處作香材
　　又〈春日南園〉
　　門前楊栁綠成隂翠塢籠香徑自深遲日㬉熏芳草眼好風輕撼落花心　無多春恨鶯難語最晩朝眠蝶易尋惟有狂酲不相貸釀成憔悴到如令
　　鷓鴣天
　　昨夜思量直到明拂明心緒更愁人風枝露葉高低怨冷雨寒煙各自經　休賴酒莫求神為誰教爾許多情如今早被思量損好更當時做弄成
　　又
　　朩落江空又一秋大寒幾日不登樓紅綃帳裏橙猶在青瑣窓深菊未收　新畫閣小書舟篆煙熏得晩香留只因貪伴開爐酒惱得紅兒一夜謳
　　又〈寄少城〉
　　淚溼芙蓉城上花片飛何事苦參差鎖深不奈鶯無語巢穏爭如燕有家　情未老鬢先華可憐各自淡生涯楊花不解知人意猶自沾泥也學他
　　浪淘沙
　　山盡兩溪頭水合天浮行人莫賦大江愁且是芙蓉城下水還送歸舟　魚雁兩悠悠煙斷雲收誰教此水卻西流載我相思千㸃淚還與青樓
　　雨中花令
　　聞説海棠開盡了怎生得夜來一笑顰綠枝頭落紅㸃裏問有愁多少　小院閉門春悄悄禁不得瘦腰如嫋豆蔲濃時酴醿香處試把菱花照
　　又
　　舊日愛花心未了𦂳消得花時一笑幾日春寒連宵雨悶不道幽歡少　記得去年深院悄梁畔一枝香嫋嫋説與西樓後來明月莫把梨花照
　　又
　　巻地芳春都過了花不語對人含笑花與人期人憐花病瘦似人多少　聞道重門深悄悄愁不盡露啼煙嫋斷得相思除非明月不把花枝照
　　望江南〈夜泊龍橋灘前遇雨作〉
　　蓬上雨蓬底有人愁身在漢江東畔去不知家在錦江頭煙水兩悠悠　吾老矣心事幾時休瀋水熨香年似日薄雲埀帳夏如秋安得小書舟〈家有擬舫名書舟〉
　　望秦川〈早春感懷〉
　　栁弱眠初醒梅殘舞尚癡春隂將冷傍簾幃又是東風和恨向人歸　樂事燈前記愁腸酒後知老來無計遣芳時只有閒情隨分品花枝
　　又
　　竹粉翻新籜荷花拭靚妝斷雲侵晩度橫塘小扇斜釵依約傍牙床　蘸蜜分紅茘傾筒瀉碧香醉時風雨醒時涼明月多情依舊過西廂
　　又
　　翠黛隨妝淺銖衣稱體香好風偏與十分涼卻扇含情獨自遶池塘　碧藕絲絲嫩紅榴葉葉雙牽絲摘葉為誰忙情到厭厭𢬵醉又何妨
　　南歌子
　　雨燕翻新幙風鴉遶舊枝畫堂春盡日遲遲又是一番平綠漲西池　病起尊難盡腰寛帶易埀不堪村落子規啼問道行人一去幾時歸
　　又〈楊光輔又寄示尋春〉
　　淡靄籠青瑣輕寒薄翠綃有人憔悴帶寛腰又見東風不忍見柔條　悶酒尊難盡閒香篆易銷夜來溪雪已平橋溪上梅魂憑仗一相招
　　又〈早春〉
　　梅塢飛香定蘭窓翠色齊水邊沙際又春歸領略東風能有幾人知　愛月眠須晩尋花去未遲誰家庭院更芳菲費盡才情休負一春詩
　　又
　　荷蓋傾新綠榴巾蹙舊紅水亭煙榭晩涼中又是一鈎新月靜房櫳　絲藕清如雪幮紗薄似空好懐今夜與誰同喚取玉人來共一簾風
　　又
　　野水尋溪路青山踏晩春偶來相值卻鍾情一樹瓊瑤洗盡客衣襟　曲沼通詩夢幽窓淨俗塵何時散髮伴襜裙後夜相思生怕月愁人
　　入塞
　　好思量正秋風半夜長奈銀釭一㸃耿耿背西窓衾又涼枕又涼　露華淒淒月半床照得人真箇斷腸窓前誰𣹰朩犀黃花也香夢也香
　　西江月
　　衆綠初圍夏䕃老紅猶駐春妝畫簾燕子日偏長靜看新雛來往
　　〈原缺後段〉
　　又〈或與上文混作一闋非　茲調雖有後段更韻者玩此詞文情逈非一闋〉
　　〈原缺前段〉
　　汲井漫隨蘭炷心情半怯羅衣粉香銷盡
　　無人覻只門外子規啼
　　又
　　牆外雨肥梅子堦前水遶荷花隂隂庭戶薰風滿水紋簟怯菱芽　春盡難憑燕語日長惟有蜂衙沈香火冷珠簾暮箇人在碧窓紗
　　眼兒媚
　　一枝煙雨瘦東牆真箇斷人腸不為天寒日暮誰憐水逺山長　相思月底相思竹外猶自禁當只恐玉樓貪夢輸他一夜清香
　　朝中措
　　矮窓西畔翠荷香人在小池塘何事未拈棋局卻來閒倚胡床　金盆弄水玉釵嚲鬢妝嬾何妨莫道困來不飲今宵恰恨天涼
　　又〈茶詞〉
　　華筵飲散撤芳尊人影亂紛紛且約玉驄留住細將團鳯平分　一甌看取招囘酒興爽徹詩魂歌罷清風兩腋歸來明月千門
　　又〈湯詞〉
　　龍團分罷覺芳滋歌徹碧雲詞翠袖且留纎玉沈香載捧水甆　一聲清唱半甌輕啜愁緒如絲記取臨分餘味圖教歸後相思
　　又〈詠三十九數〉
　　真遊六六洞中仙騎鶴下三天休道日斜嵗暮行年方是韶華　相逢一笑此心不動須待明年要得安排穏當除非四十相連〈樂天詩有行年三十九嵗暮日斜時之句〉
　　又
　　片花飛後水東流無計挽春留香小誰栽杜若夢囘依舊揚州　破𤓰年在嬌花艷冶舞栁纎柔莫道劉郎霜鬢才情未放春休
　　烏夜啼
　　楊栁拖煙漠漠梨花𣹰月溶溶吹香院落春還盡憔悴立東風　只道芳時易見誰知密約難通芳園遶徧無人間獨自拾殘紅
　　又〈醉枕不能眠〉
　　白酒欺人易醉黃花笑我多愁一年只有秋光好獨自卻悲秋　風急常吹夢去月遲多為人留半黃橙子和詩巻空自伴床頭
　　又
　　綠外深深栁巷紅間曲曲花樓一春想見貪遊冶不道有人愁　三月東風易老幾宵明月難留酴醿白盡窓前也還肯醉來否
　　又
　　靜院槐風綠漲小窓梅雨黃埀欲看春事留連處惟有夜寒知　夢裏閒消午醉埽花共坐風涼歸來窓北胡床興在羲皇以上
　　虞美人影
　　粉霜拂拂凝香砌醞釀梅花天氣月上小窓如水冷𣹰人無寐　平生可慣閒憔悴擔負新愁不起消遣夜長無計只倚薰香睡
　　一落索
　　門外鶯寒楊栁正減歡疎酒春陰早是做人愁更何況花飛後　莫倚東風消瘦有酴醿入手儘偎香玉醉何妨任花落愁依舊
　　又〈歌者索詞名一東〉
　　小小腰身相稱更著人心性一聲歌起繡簾隂都遏住行雲影　聞道玉郎家近被春風勾引從今莫怪一東看自壓盡人間韻
　　憶秦娥
　　青門深海棠開盡春陰陰春陰陰萬里雲水一寸歸心玉樓深鎖煙消沈知他何日同登臨同登臨待收紅
　　淚細説如今
　　又
　　情脈脈半黃橙子和香擘和香擘分明記得袖香薰窄別來人逺關山隔見梅不忍和花摘和花摘有書無
　　雁寄誰歸得
　　又
　　愁無語黃昏庭院黃梅雨黃梅雨新愁一寸舊愁千縷杜鵑呌斷空山苦相思欲寄人何許人何許一重雲
　　斷一重山阻
　　好事近〈資中道上無雙堠感懷作〉
　　別夢記春前春盡苦無歸日想見鵲聲庭院誤幾囘消息　萬重離恨萬重山無處説思憶只有路傍雙堠也隨人孤隻
　　又〈待月不至〉
　　天淡一簾秋明月幾時來得何事桂低香近把清光邀勒　人間明晦總由天何必問通塞且為人如月好醉莫分南北
　　又
　　煙盡戌樓空又是一簾佳月何事山城留滯負好花時節　燒燈剪綵沒心情應有翠娥説欲借好風吹恨奈亂雲愁疊
　　又
　　急雨鬧氷荷銷盡一襟煩暑趂取晩涼幽㑹近翠隂濃處　風梢危滴亂珠璣灑面得新句莫惜玉壺傾盡待月明歸去
　　清平樂
　　山城桃李催促春無幾日日為花須早起猶惜花無計阿誰留得春風長教遶綠圍紅莫遣十分芳意輸他
　　萬㸃愁容
　　又〈酬王靜父紅朩犀詞〉
　　秋香誰買散入琉璃界㸃綴小紅全不礙還卻鉛華餘債　夜來月底相期一枝未覺香遲恰似青綾帳底絳羅初試裙兒
　　又〈詠雪〉
　　疎疎整整風急花無定紅燭照筵寒欲凝時見篩簾玉影　夜深明月籠紗醉歸掠面香斜猶有惜梅心在滿庭誤作吹花
　　又
　　綠深紅少栁外橫橋小雙燕不知幽夢好驚起碧窓春曉　起來瞢𩮰多時玉臺金鏡慵移多少春愁未説卻來閒數花枝
　　謁金門〈杏花〉
　　春悄悄紅到一枝先巧酒入半腮微帶丣粉寒香未飽芳意枝頭偏鬧困盡蜂鬚鶯爪擬倩玉纎和露抝情
　　多愁易攪
　　又〈荼䕷〉
　　花簇簇觸眼萬條埀玉小院春深窓鎖綠水沈風斷續明月又侵樓曲羞向枕囊拘束只待夜深清影足醉
　　來花底宿
　　又〈陪蘇子重諸友飲東山〉
　　烏㡌側行徧杏花春色野意青青分隴麥人家煙水隔春事莫催行客彈指青梅堪摘醉倚暮天江拍拍雨
　　晴沙路白
　　又〈病起〉
　　花半溼一霎晩雲籠密天氣未佳風又急小庭愁獨立酒病起來無力懊惱篆煙鎖碧一晌春情無處覓小
　　屏山數尺
　　又
　　春夜雨催潤栁塘花塢小院深深門幾許畫簾香一縷獨立晩庭凝竚細把花枝閒數燕子不來天欲暮説
　　愁無處所
　　又
　　風陣陣吹落楊花無定酒病厭厭三月盡花檀紅自隠新綠軒窓清潤月影又移牆影手撚青梅無處問一
　　春長悶損
　　又
　　濃睡醒驚對一簾秋影楓葉乍零風不定半窓疎雨影愁與年光不盡老入星星雙鬢只擬上樓尋逺信雁
　　遙煙水瞑
　　卜算子
　　枕簟暑風消簾幙秋風動月到宵來愁處明只照團衾鳯　去意杳無憑別語愁難送一紙魚牋枕底香且做新來夢
　　又
　　獨自上層樓樓外青山逺望到斜陽欲盡時不見西飛雁　獨自下層樓樓下蛩聲怨待到黃昏月上時依舊柔腸斷
　　又
　　幾日賞花天月淡荼䕷小寫盡相思喚不來又是花飛了　春在怕愁多春去憐歡少一夜安排夢不成月墮西窓曉
　　霜天曉角
　　幾夜瑣窓揭素蟾光似雪恰恨照人欹枕紗㡡爽簟紋滑　迤邐篆香裛好懷誰共説若是知人風味來分付半牀月
　　又
　　玉清氷様潔幾夜相思切誰料濃雲遮擁同心帶甚時結　囪囪休惜別還有來時節記取江隂歸路須共踏夜深月
　　減字朩蘭花
　　雙雙相並一㸃紅邊偏照映玉剪雲裁不比浮花共蒂開　幾囘心曲選勝摘來情自足揷向雲鬟要與仙郎比並看
　　菩薩鬘
　　和風映日西郊路遊人又踏青山去何處碧雲衫映溪纔兩三　疎松分翠黛故作羞春態囘首杏煙消月明歸渡橋
　　又
　　春囘綠野煙光薄低花矮栁田家樂隴麥又青青喧蜂閒趂人　野翁忘近逺怪識劉郎面斷卻小橋溪怕人溪外知
　　又〈訪江東外家作〉
　　畫橋拍拍春江緑行人正在春江曲花潤接平川有人花底眠　東風元自好只怕催花老安得萬埀楊繫教春日長
　　又
　　平蕪冉冉連雲綠斜陽襯雨明溪足小鴨睡晴沙翠烘三兩花　春光閒婉娩盡日無人見試著小屏山圖歸雲際看
　　又〈正月三日西山即事〉
　　山頭翠樹調鶯舌山腰野菜飛黃蝶來為等閒休去成多少愁　小庭花朩改猶有啼痕在別後不曾看怕花和淚殘
　　又
　　羅衫乍試寒猶怯妬花風雨連三月燈冷閉門時有愁誰得知　此情真個苦只為當時語莫道絮沾泥絮飛魂亦飛
　　又
　　夜來花底鶯饒舌把人心事分明説許大好因緣只成容易傳　春闌無好計惟有歸來是從此玉臺前曉妝休太妍
　　又
　　小窓䕃綠清無暑篆香終日縈蘭炷氷簟漲寒濤清風一枕高　有人團扇卻門掩庭花落少待月侵床照教魂夢涼
　　又〈囘文〉
　　暑庭消盡風鳴樹樹鳴風盡消庭暑橫枕一聲鶯鶯聲一枕橫　扇紈低粉面麵粉低紈扇涼月淡侵床床侵淡月涼
　　又
　　東風有意留人住熏風無意吹人去去住兩茫然相逢成短緣　平生花栁笑過後關心少今日奈情何為伊饒恨多
　　又
　　去年恰好雙星節鵲橋未渡人離別不恨障雲生恨他真個行　天涯消息近不見椉鸞影栁外鷓鴣聲幾囘和夢驚
　　又
　　淺寒帶暝和煙下輕陰挾雨隨風灑翠幙䕶重簾篆香銷半奩　平生風雨夜怕近芭蕉下今夕定愁多蕭蕭聲奈何
　　又
　　客窓曾剪燈花弄誰教來去如春夢冷落舊梅臺小桃相次開　人間春易老只有山中好閒卻槿花籬莫教溪外知
　　又
　　曉煙籠日浮山翠春風著水囘川媚逺近碧重重人家山色中　野花香自度似識幽人處安得著三間與山終日閒
　　又
　　扶犂野老田東睡揷花山女田西醉醉眼東西看看桃滿溪　耕桑山下足紈綺人間俗莫管舊東風從教吹軟紅
　　浣溪沙〈病中有以蘭花相供者戲書〉
　　天女慇勤著意多散花猶記病維摩肯來丈室問云何腰佩摘來煩玉筍鬢香分處想秋波不知真個有情
　　麼
　　又
　　遙想當年出鳯雛王〈闕〉風有未全疎祇今朱紱為誰紆芳草池塘春夢後粉香簾幙曉晴初一簪華髮要人
　　梳
　　又
　　翠葆扶疎傍藥闌亂飄綠沼滿書單清明時節又看看小雨勒成春尾恨東風偏作夜來寒琴心老盡不須
　　彈
　　又
　　薄日移陰午暑空一杯何事便潮紅扇紈揮盡卻疏慵早睡情懷氷枕外夜涼消息雨荷中不須留燭房
　　櫳
　　又
　　閒倚前榮小扇車晩妝無力嚲雲鵶凝情看落一庭花笑挽清風歸玉枕嬾隨缺月傍窓紗羞紅兩臉上嬌
　　霞
　　㸃絳唇
　　梅雨收黃暑風依舊閒庭院露荷輕顫只有香浮面掛起西窓月澹無人見幽情逺墮釵低扇好個涼方便
　　愁倚闌令〈三榮道上賦〉
　　山無數雨蕭蕭路迢迢不似芙蓉城下去栁如腰　夢隨春絮飄飄知他在第幾朱橋説與杜鵑休喚怕魂銷
　　又
　　春猶淺栁初芽杏初花楊栁杏花交映處有人家　玉窓明㬉烘霞小屏上水逺山斜昨夜酒多春睡重莫驚他
　　生查子
　　溪光曲曲村花影重重樹風物小桃源春事還如許情知送客來又作尋芳去可惜一春詩總為閒愁賦
　　又
　　長記別郎時月淡梅花影梅影又橫窓不見江南信無心換夕香有分憐朝鏡不怕瘦稜稜只怕梅開盡
　　又〈春日閨情〉
　　蘭帷夜色高繡被春寒擁何事玉樓人屢踏楊花夢分明相見遲不道幽情重乞個好因緣莫待來生種
　　長相思
　　對重陽感重陽身在西風天一方年年人斷腸　景淒涼客淒涼縱有黃花祇異鄉晩雲連夢長
　　又
　　酒孤斟客孤吟戲馬臺荒露草深英雄何處尋　愛登臨莫登臨定是愁來關客心莫天煙水沈
　　又
　　風敲窓雨敲窓窓外芭蕉雲作幢聲聲愁對床　對銀釭㸃銀釭夢採芙蓉隔一江幾時蝴蝶雙
　　如夢令
　　風入藕花翻重夜氣與香俱縱月又帶風來涼意一襟誰共情重情重可惜短宵無夢
　　憶王孫
　　蕭蕭梅雨斷人行門掩殘春綠䕃生翠被寒燈枕自橫夢初驚窓外啼鵑催五更




　　書舟詞
