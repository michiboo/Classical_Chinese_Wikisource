巴蛇蟠窟穴，穴下有巢蜂。
近樹禽垂翅，依原獸絕蹤。
微遭斷手足，厚毒破心胸。
昔甚招魂句，那知眼自逢。
梨笑清都月，蜂遊紫殿春。
構脾分部伍，嚼蕊奉君親。
翅羽頗同類，心神固異倫。
安知人世裏，不有噬人人。
蘭蕙本同畹，蜂蛇亦雜居。
害心俱毒螫，妖焰兩吹噓。
雷蟄吞噬止，枯焚巢穴除。
可憐相濟惡，勿謂禍無餘。
