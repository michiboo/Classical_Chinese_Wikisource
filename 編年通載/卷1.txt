起居舍人、直集賢院同知審官西院事兼判史舘 臣 章衡 上進
帝堯〈謚法，「翼善傳聖」曰「堯」〉，伊祁姓。帝嚳，娶陳鋒氏慶都，生放勲，以唐侯升爲天子，號曰「陶唐氏」，都平陽。《樂》曰「大章」，孔子曰：「大哉！堯之爲君也。巍巍乎，唯天爲大，唯堯則之；蕩蕩乎，民無能名焉！」堯子丹朱，不肖，以天下授之舜，二十八載而殂落，凡在位九十八年。〈皇甫謐曰：「堯以甲申歲生，甲辰即帝位，甲午用舜，甲寅舜攝政，辛巳終，壽百一十六歳，皇覽曰『堯』，冢在濟隂城陽。〉
帝舜〈謚法，「仁聖盛明」曰「舜」〉，姚姓，帝髙陽七世孫，父曰瞽瞍，母曰握登，年二十以孝聞，三十登庸，三十在位，歷試二年，攝政二十八年，受終於文祖，天下號曰「有虞氏」，都蒲坂。《樂》曰「大韶」，孔子曰：「韶，盡美矣，又盡善也！君臣相敕，維是幾安，而股肱不良，萬事墮壞，故天下明德皆自舜始。」五十載，陟方乃死。〈皇甫謚曰：「舜以甲子歳生，甲午登用，壬午即真，癸卯終，葬於蒼梧之野。〉
夏禹〈謚法，「受襌成功」曰「禹」〉，姒姓，父曰鯀，母有莘氏脩巳。禹治水有功，舜子商均亦不肖，乃薦禹於天，而授之位天下，號曰「夏后氏」，都安邑。《樂》曰「大夏」，孔子曰：「禹菲飲食而致孝乎鬼神，惡衣
而致羙乎黻冕，卑宮室而盡力乎溝洫」。在位十年，東巡狩，至於㑹稽而終。〈皇甫謐曰：「年百歳」。〉子啓嗣。
啓〈其母塗山氏之女。啓與有扈戰於甘之野，作《甘誓》。皇甫謐曰：「啓元年甲辰，十年癸丑終」。〉
太康〈啓之子，在位二十九年，畋於洛，十旬弗反。有窮后羿距於河，厥弟五人御其母，徯於洛之汭，述大禹之戒以作歌，太康遂失國而死。〉
仲康〈太康之弟。羿廢太康而立之。羲和湎淫、廢厥職，命師徂征。仲康在位十三年。〉
相〈仲康之子，徙都商丘。在位二十八年。〉
　　　　有窮氏羿〈羿逐相而簒其位，立二年，爲其臣寒浞所滅。〉
　　　　寒浞〈殺羿自立十年，爲夏臣靡所誅。〉
少康〈相之子，母有仍氏之女，有田一成，有衆一旅，復禹舊跡，祀夏配天，在位四十九年。〉
寧〈少康之子，一作「杼」，在位十七年。〉
槐〈寧之子，在位二十六年。〉
芒〈槐之子，在位十八年。〉
泄〈芒之子，在位十六年。〉
不降〈泄之子，在位五十九年。〉
扄〈不降之弟，在位二十一年。〉
廑〈扄之子，在位二十年。〉
孔甲〈不降之子，好鬼神，淫亂，諸侯叛之。御龍氏懼而去，在位三十一年。〉
臯〈孔甲之子，在位十一年。〉
發〈臯之子，墓在殽南陵，在位十年。〉
（缺2頁）
太甲〈太丁之子，旣立，㒹覆湯之典刑。伊尹放諸桐三年，悔過思庸。伊尹復政，厥辟歸於亳，享國三十三年，年百歳。廟稱「太宗」。〉
沃丁〈太甲之子，在位三十年。八年伊尹卒，沃丁葬之於亳。〉
太庚〈沃丁之弟，在位二十五年。〉
小甲〈太庚之子，在位十七年，以七年二月甲申朔旦起曆。〉
雍己〈小甲之弟，在位十二年。〉
太戊[1]〈雍己之弟，以伊尹之子陟爲相，亳有祥，桑榖共生於朝，太戊懼而脩德，二木死。享國七十五年，廟稱「中宗」。〉
仲丁〈太戊之子，遷都於嚻，在位十一年。〉
外壬〈仲丁之弟，在位十五年。〉
河亶甲〈外壬之弟，居於相，在位九年。〉
祖乙〈河亶甲之子，遷於耿，巫賢任職，商復興，在位十九年。〉
祖辛〈祖乙之子，在位十六年。〉
沃甲〈柤辛之弟，在位二十五年。〉
祖丁〈祖辛之子，在位三十二年。〉
南庚〈沃甲之子，在位二十九年。〉
陽甲〈祖丁之子，在位十七年。自仲丁以來，廢適更立諸弟子。弟子或爭相代立，比九世亂，諸侯莫朝。〉
盤庚〈陽甲之弟，自湯至盤庚，五遷國都。盤庚復居於亳，作《盤庚》三篇，行湯之政，商復興。在位十八年。〉
小辛〈盤庚之弟，在位二十一年。〉
小乙〈小辛之弟，在位二十年。〉
武丁〈小乙之子，以傅說爲相，修政行德，天下咸驩，享國五十九年，年百歳，廟稱「髙宗」。〉
祖庚〈武丁之子，在位七年。〉
祖甲〈祖庚之弟，淫亂政衰，在位十六年。〉
廩辛〈祖甲之弟，在位六年。〉
庚丁〈廩辛之弟，在位二十一年。〉
武乙〈庚丁之子，徙居河北。無道、慢神，獵於河渭間，暴雷震死，在位四年。〉
太丁〈一曰「文丁」，武乙之子，在位三年。〉
乙〈太丁之子，商益衰，在位三十七年。〉
辛紂〈乙長子啓，啓母賤，不得嗣。少子辛立，一名受，嬖妲己，用費中、惡來，天下謂之「紂」。武王伐之，赴火而死。在位三十三年。〉
商湯，自庚戍建國盡戊寅，十七世、三十王，凡六百二十九年。
周文王昌，姬姓，其先后稷。始封於邰，至於慶節，立國於豳。古公亶父止於岐下。古公有子：太伯、虞仲、季歷。季歷生昌，有聖瑞，古公曰：「我世當有興者，其在昌乎？」太伯、虞仲知古公欲立季歷以傳昌，乃亡如荊蠻。其後，昌立，是爲西伯。徙都於豐。三分天下有其二，猶服事商。享國五十年，壽九十七。〈武王追尊古公爲「太王」，西伯爲「文王」。〉
太子發立，是爲「武王」。以太公望爲師，周公旦爲輔，召公、畢公爲左右。九年觀兵至於盟津。十一年一月戊午，伐紂，遂戰於牧野。革商受命，天下號曰「周」，都鎬京。《樂》曰「大武」，在位七年，壽九十三。〈從黃帝至武王十九世。〉
　　魯〈武王克商，封弟周公旦於曲阜，爲魯公。公留輔王室，使子伯禽歸國。淮夷徐戎爲寇，伯禽征之，作《費誓》。子考公酋。焬公熙。幽公宰。微公㵒。厲公擢。獻公具。愼公濞。〉
　　齊〈姜姓，侯爵，武王封太公望呂尚於營丘，曰「齊成王」。又命之曰：「五侯九伯，汝得征之，以夾輔周室」。子丁公伋。伋子乙公得。得子癸公慈母。慈母子哀公不辰，胡公靜，獻公山。子武公壽。〉
　　吳〈子爵，武王求太伯仲雍之後，得其曾孫周章。周章已君吳，因而封之。至壽夢，始大稱王。〉
　　陳〈侯爵，武王求舜後，得虞遏父之子滿，封之於陳，賜姓曰「嬀」，號「胡公」，以奉舜祀。子申公犀侯，相公皋羊。孝公突。愼公圉戎。幽公寧。〉
　　曹〈伯爵，武王封弟叔振鐸於陶丘，曰「曹」。子太伯脾立。仲君平。宮伯侯。孝伯雲。夷伯喜。〉
　　北燕〈姬姓，伯爵，武王封召公奭於北燕。成王時爲三公，自陜以西，召伯主之。居鹿陽、薊縣，至簡公欵。〉
成王誦〈武王太子，即位年少，其叔父周公旦攝政當國。管叔、蔡叔流言曰：「公將不利於孺子」，乃與武庚作亂，周公奉王命征之，誅武庚、管叔，放蔡叔，天動威以彰公之德，成王寤逆，公卒相，乃營洛邑，制禮作樂。七年歸政於王。〉
　　宋〈子姓，公爵。武王伐紂而封其子武庚，以紹商後。武庚旣誅，成王更封微子啓爲「宋公」，以奉先祀，都商丘。微仲衍。宋公稽。子閔公共。焬公熈。丁公申。厲公鮒。〉
昭王瑕〈康王子。王道微缺，南廵守，卒於江上。其卒，不赴告，諱之也。在位五十一年。〉
穆王滿〈昭王子，即位年已五十，犬戎荒服者不至命。甫侯訓夏贖刑。在位五十五年，年百四歳。〉
共王扈〈穆王子，在位十二年。〉
懿王囏〈共王子。王室衰，詩人興刺。在位二十五年。〉
孝王〈共王弟。在位十五年。〉
　　秦〈其先伯翳，佐舜有功，賜姓曰「嬴」。後有非子，事周孝王，使之養馬於涇渭間，封爲附庸，邑於秦。非子曾孫秦仲，宣王命爲大夫，至襄公始列爲諸侯。〉
夷王爕〈懿王太子，在位十六年。〉
厲王胡〈夷王子。好利，近榮夷公，暴虐、弭謗，國人叛襲之，出奔於彘而死。在位三十七年。〉
　　　　共和十四年〈厲王出，召公虎、周公二相行政，號曰「共和」，凡十四年，始於庚申，止於癸酉。〉
（以下缺）


