史學之不講乆矣漢魏巳來以是名家者不
過數人歷世旣逺載籍漫汗學者披文考古
如乗桴渉海而欲窮其津涯未易得也至有
皓首疲精弊弊於編簡文字之間問其前代因
革之端紀年號名之同異何者爲正何者爲
僞一治一亂姦雄割據天下之所以離與其所
以合之由茫然不能對者多矣嗚呼天地之
理求於簡易而可以得六合之廣據於㑹要
而可以觀不居其簡而欲致其詳不執其要
而欲㑹其衆斯亦惑矣族姪衡子平以文辭
舉進士當
仁宗朝擢爲第一自布衣時巳留心於茲學
㑹蕞經傳諸家之所載研磨編綴積二十餘
年而後書成列爲十卷名之曰編年通載斷
自帝堯以訖於
皇宋丁未之歳緫三千四百年推曆甲子以
冠其首而爲之次第焉史有訛謬爲刋正之
事有疑誤爲明辨之若夫世數之代易歷統
之相傳年名國號散殊重複凡廢興治亂之
兆割裂合併之因災祥善惡罔不具載開卷
推跡粲然如黒白之在目其論譔有條理得居
簡執要之術蓋歷代史籍之管轄也夫以二
十萬言而包括三千四百年之事上下馳騁
靡有缺漏措意初若煩勞而卒㑹於簡易
非敏識好學篤志而強力烏能爲之哉是書
也甲寅歳甞進御於
神宗皇帝備
乙夜之覽當時頗蒙稱獎子平祕而不以示
人予病近時儒者篤於窮經而未皇及傳記
簡䇿之學間有從事於斯者如前之云云因
募工鏤板以廣其傳庶幾讀之者用力甚少
而收功彌愽噫士之不欲知古昔則巳如欲
從容間燕上論其丗視數千百歳之逺如在
掌上捨此書何以哉又如
朝廷作新法令更易制度凡禮樂刑政之所
關敎化㳂革之所自紀元立號於此質疑上
則資
人主之顧問次則備平居之遺忘據舊鑒新
可以縷數然則補助學問豈尺寸之功歟愽

