　　欽定四庫全書　　　　　子部十
　　提要
　　潁川語小二卷　　　　雜家類二〈雜考之屬臣〉等謹案潁川語小二卷宋史藝文志及諸家書目皆不著録其散見永樂大典中者惟題為陳叔方撰而不著時代書中稱呂祖謙為呂成公考宋史列傳祖謙卒未得諡至理宗時始追爵開封伯賜諡曰成則是書在理宗以後矣周宻癸辛雜識載有叔方二事稱其字曰節齋宋無名氏詩家鼎臠載有節齋陳昉叔方宮詞一首在趙葵之後王邁之前宋詩紀事亦稱陳昉字叔方號節齋溫州平陽人以父蔭入官累除吏部尚書端明殿學士卒謚清惠此一陳叔方也又倪瓚清閟閣集有與陳叔方書二首鄭元祐僑吳集有元故慎獨處士陳君墓誌銘一首稱吳有隠君子曰陳君叔方其名曰植為宋遺民寧極先生陳深之子此又一陳叔方也是書無一字及元事其宋之陳昉所撰歟其考究典籍異同朝廷掌故酷似洪邁容齋隨筆其論文多辨別經史句法又頗似陳騤文則其中疎舛之處如謂履端為閏月之名則未考左傳疏及史記注謂叵羅不知何器則未考北史祖珽傳及李白岑參詩謂隻字毛詩以外別無所出則未考楚詞大招謂䤩尾訛為獺尾由黃幡綽則未考王建詩及王得臣麈史謂林逋詩郭索鉤輈用本草語則未考揚子法言及李羣玉詩較之王觀國學林王應麟困學紀聞皆為少遜然大致考據詳核如辨女媧補天非鍊石則取張湛之説辨同姓不必同氏則從許慎之論以及名稱字義沿訛習謬而不知者皆一一訂正尤足以砭流俗之非較之誌俳諧述神怪者有益多矣裒而録之亦考正家之所取裁也叔方舊本卷帙無徵今即永樂大典所存者略以類從編為二卷乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









