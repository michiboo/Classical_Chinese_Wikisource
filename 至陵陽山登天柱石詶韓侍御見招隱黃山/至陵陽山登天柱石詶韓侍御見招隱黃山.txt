
韓衆騎白鹿，西往華山中。
玉女千餘人，相隨在雲空。
見我傳祕訣，精誠與天通。
何意到陵陽，遊目送飛鴻。
天子昔避狄，與君亦乘驄。
擁兵五陵下，長策遏胡戎。
時泰解繡衣，脫身若飛蓬。
鸞鳳翻羽翼，啄粟坐樊籠。
海鶴一笑之，思歸向遼東。
黃山過石柱，巘崿上攢叢。
因巢翠玉樹，忽見浮丘公。
又引王子喬，吹笙舞松風。
朗詠紫霞篇，請開蘂珠宮。
步綱繞碧落，倚樹招青童。
何日可攜手，遺形入無窮。

