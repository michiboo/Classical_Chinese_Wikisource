
暫出東陂路，過訪北巖前。
蔡經新學道，王烈舊成仙。
駕鶴來無日，乘龍去幾年。
三山銀作地，八洞玉爲天。
金精飛欲盡，石髓溜應堅。
自悲生世促，無暇待桑田。
上月芝蘭徑，中巖紫翠房。
金壺新練乳，玉釜始煎香。
六局黃公術，三門赤帝方。
吹沙聊作鳥，動石試爲羊。
緱氏還程促，瀛洲會日長。
誰知北巖下，延首詠霓裳。
結衣尋野路，負杖入山門。
道士言無宅，仙人更有村。
斜溪橫桂渚，小徑入桃源。
玉牀塵稍冷，金爐火尚溫。
心疑遊北極，望似陟西崑。
逆愁歸舊里，蕭條訪子孫。
真經知那是，仙骨定何爲。
許邁心長切，嵇康命似奇。
桑疎金闕迥，苔重石樑危。
照水然犀角，遊山費虎皮。
鴨桃聞已種，龍竹未經騎。
爲向天仙道，棲遑君詎知。


