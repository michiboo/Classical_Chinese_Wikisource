　　欽定四庫全書　　　　　集部八
　　古文苑　　　　　　　　總集類
　　提要
　　〈臣〉等謹案古文苑二十一巻不著編輯者名氏書録解題稱世傳孫洙巨源於佛寺經龕中得之唐人所藏所録詩賦襍文自東周迄於南齊凡二百六十餘首皆詩傳文選所不載然所録漢魏詩文多從藝文類聚初學記刪節之本石鼔文亦與近本相同其真偽葢莫得而明也南宋淳熙間韓元吉次為九巻至紹定間章樵為之注釋明成化壬寅福建巡按御史張世用為刋行之樵序稱有首尾殘缺者姑從舊編復取史冊所遺以補其數釐為二十巻又有襍賦十四首頌三首以其文多不全別為一巻附於書末共為二十一巻則已非經龕之舊本矣中間王融二詩題為謝朓葢因附見朓集而誤又文木賦出西京襍記乃吳均所為見段成式酉陽襍俎亦不能辨別則編録未為精核至於柏梁一詩顧炎武日知録據所註姓名駁其依託錢曽讀書敏求記則謂舊本但稱官位自樵増註妄以其人實之因啟後人之疑又如宋玉釣賦蜎淵誤作元洲曹夫人書官綿誤作官錦皆傳寫之訛而註復強為之解王應麟困學紀聞亦辨之則註釋亦不能無失然唐以前散佚之文間賴是書以傳故前人多著於録亦過而存之之意歟據此書所題樵字升道臨安人以朝奉郎知吳縣事成化杭州府志則作昌化人知處州事宋詩紀事亦作昌化人其號曰峒麓嘉定元年進士厯官知漣海軍授朝散郎知處州葢昌化即臨安屬縣此書舉其郡名處州乃所終官此書則其知吳縣時所註也乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀













　　古文苑序
　　古文苑者唐人所編史傳所不載文選所不録之文也歌詩賦頌書狀勅啓銘記雜文為體二十有一為萹二百六十有四附入者七始於周宣石皷文終於齊永明之倡和上下一千三百年間世道之升降風俗之醇漓政治之得失人才之髙下於此而槩見之可謂萃衆作之英華擅文人之巨偉也至別而觀之如岐陽蒐狩實肇中興之羙勒石紀功詞章渾厚足以補詩雅之遺佚泗水碑銘鋪揚興王之盛敘功攷徳表裏名實足以續閎散之芳烈揚子雲倣虞作箴官箴王闕所以輔正心術警戒㡬㣲殆與聖賢盤盂几杖之銘爭光千古有國家者宜保之以為⻱鑑所謂傑然詩書之後詎容徒以文章論哉世代隃邈遺文彫耗若昔賢所欲輿致太學以助講切之真蹟今既不可復得而浮磬之刻蔚宗之注與隋唐藝文目録所載諸家文集亦淪落十九莫可尋訪千載而下學者得以想像細繹古人述作之懿者猶幸佛書龕中之一編復出於人間而其中句讀聱牙字畫竒古未有音釋加以傳録舛訛讀者病之有聴古樂恐臥之嘆樵學製呉門竊簿書期會之暇續以燈火餘工玩味參訂或裒斷簡以足其文或較別集以證其誤推原文意研覈事實為之訓註其有首尾殘缺義理不屬者姑存舊編以俟廋攷復取漢晉間文史冊之所遺以補其數凡若干篇釐為二十巻將質諸慱洽君子以求是正焉紹定壬辰七月日朝奉郎知平江府吳縣事武林章樵升道序






