　　欽定四庫全書　　　　　史部六
　　盡言集　　　　　　　　詔令奏議𩔖二〈奏屬〉議〈之〉提要
　　〈臣〉等謹案盡言集三十巻宋劉安世撰安世字器之大名人少師事司馬光哲宗初以光薦除秘書省正字又以呂公著薦除右正言遷左諫議大夫紹聖初落職知南安軍又貶新州別駕英州安置徽宗立移衡州尋以濮州團練副使鼎州居住後復直龍圖閣卒事跡具宋史本傳安世有集二十巻今未見傳本此集皆其奏劄不知何人所編前有隆慶辛未石星張應福序皆雲得抄本於西亭王孫家西亭者朱睦㮮也星序稱是集凡三巻而此本實十三巻與序不合然證以永樂大典所載一一相符殆校讐偶殊三字脫十字也史稱安世忠孝正直似司馬光而剛勁則過之故彈擊權貴盡言不諱當時有殿上虎之稱集中所論諸事史不具載頗足以考見時政其中稍有遺議者如吳處厚之劾蔡確本出羅織而安世申處厚之説章凡一十二上務欲置確於死地殊不免意見之偏然由其嫉惡太嚴至於已甚故徒知確為僉邪而不察處厚非善𩔖見無禮於君者遂如鷹鸇之逐實非故相排擠之比觀歐陽棐為蘓軾所善程子為蘓軾所讐而安世論棐差遣不當章凡九上倂程子詆為五絶無所區別於其間是亦其孤立無黨之一證不足以為疵瑕也惟是氣質用事詞或過激故王偁東都事畧論之曰為君子不能深思逺慮優游浸漬以消小人之勢而痛心疾首務以口舌爭之事激勢變遂成朋黨是為平允之論至朱子作名臣言行録於王安石呂惠卿皆有所採録獨以安世嘗劾程子之故遂不載其一字則似乎有意抑之矣要其於朝廷得失知無不言言無不盡嚴氣正性凜凜如生其精神自足以千古固非人力所能磨滅也乾隆四十六年十月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官　〈臣〉　陸　費　墀









　　盡言集原序
　　余少聞長者言元城先生直言被竄事心竊壯之稍長為儒生至郡謁先生祠輙低囬留之不能去則私臆以為先生在當時目為殿上虎其忠言讜議當有著成編帙皎皎在人聞見者何宋史之寥廓也及讀其門人所為語録則又蕪漫不足發而文詞亦不少槩見於心甚弗當豈所謂殿上虎者固盡是耶去嵗銅梁張㠠山公憲副來鎮吾郡亟慕先生欲標榜以式後進求先生遺言不可得博搜之乆乃得其盡言集於大梁宗藩西亭處則大喜而集仍手抄不便傳誦因命郡守暘谷王君清戎雲嶽朱君司理龍陽蔡君梓之成㑹公以文武才擢陜叅政治行有日猶以序命余曰公先生里中人公敢言𩔖先生是序公不得辭且集湮沒二三百載今始顯出詎謂無待余承命逡巡曰唯唯否否何敢當苐先生之所以盡言與公之所以刻是集者則不可以不之序也序曰夫古稱盡言者至龍逢比干極矣在漢則有汲長儒在唐則有魏陸二公在宋則有先生而先生之為諫議正當熈寧元祐章惇蔡京諸黨進退之間而宋北狩南渡未然之際乃先生之所建白毎以辯是非邪正進君子退小人為急其攻擊章蔡諸䟽至二三十上不止甚或犯主顔色雷霆震怒旁觀縮朒先生則少停復奏不為竦撓嗚呼其亦若且危矣語曰知無不言言無不盡其先生謂乎使先生之説果行則章蔡可以不橫元祐可以不蠱徽欽可以不北而髙孝可以不南宋之社稷至今存可也奈之何鑿枘之不入而春循梅新髙竇雷化諸蠻煙瘴雨之區卒為先生奉母延喘之所也悲夫然於先生則何病矣徒令後之論國是者惟三致嘆於當時之君臣而巳且先生之所以能盡言若此者蓋縁先生乆從司馬公㳺得誠之一言為盡心行巳之要而求誠之功又始不妄語所得固非淺鮮者故能誠以事主引是非爭天下大體死生禍福視如浮漚而將與孟子剛大不動心者埓矣由是觀之先生誠何如人哉先生誠何如人哉今去先生乆矣而鄉後進小子仰先生如太嶽北斗之不可即縉紳大夫㳺吾郡者聞先生風則思願為之執鞭而有不能孰謂忠義之心果古今殊乎夫君子愛其人則思永其傳希其蹤則思踐其實茲集出將使後之論先生者得與龍逢比干諸公同㳺而鄉後進與縉紳之仰止先生者各砥礪其亷隅節槩以無負先生而時事國運且有賴斯固㠠山公與郡太守諸君刻布是集之意巳然㠠山公蜀人也昔蘇長公稱先生為真鐵漢至今名為確言乃公亦炳播是集殆又為先生之鍾期乎然余則非其人胡足為先生序亦少致嚮慕之私雲集凡三巻刻之郡署中隆慶辛未正月吉日賜同進士出身前吏科給事中郡後學石星序
　　古人所謂不朽者三而言居其一言非難盡言為難盡言非難盡言於君尤難噫若劉元城先生者其殆能人之所尤難者耶先生魏人也宋時舉進士初除諫官即欲以直諫報主又慮坐是罹罪貽母氏憂乃入白母太夫人慾辭職終養即是可以覘先生之孝母太夫人述先君子欲為諫官而不獲之故再四勉慰強使就職先生拜謝教及入諫垣遇事極言畧無顧避即是可以知先生之忠古人謂出處可卜事業先生忠孝根於天性故其出處大致如此閲盡言集中如論胡宗愈除職不當至二十一䟽論章惇蔡確強買譏訕各至十一二䟽他多𩔖是正言儻論百折不回必斥其人寢其事而後言乃已於乎以一介士而與萬乘之君角勝負校是非於雷霆之下斧鉞之前真乃批龍鱗觸忌諱濵九死而不回者廷臣所謂殿上虎坡公所謂真鐵漢蓋以是與龍逢比干而下如先生者廼僅見焉龍逢比干不幸而死於諫先生幸而得不死於諫雖竄逐炎荒遍歴惡域㡬十數年而卒得全軀以歸然則所學於司馬公之誠至是益可騐矣或曰集名盡言取言無不盡意也得無與不妄語者相戾乎余曰世之髙談闊論者孰肯吐肝披膽於君前而犯顔敢諫之臣多得之深沉不伐之士吾是以知盡言者固自不妄語中來也是集也廬山張公祖購之四方者累年一旦於汴中宗藩西亭氏得之如獲拱璧然時尚抄本也迨隆慶庚午公以蜀中鉅儒奉命節鉞天雄下車即訪元城故里遂録而鋟諸梓與先生語録行録並傳於世旣成囑余敘諸簡端余曰先生之芳聲偉績直與天地齊日月炳奚俟余敘為者第余忝與先生同桑梓而髙山仰止之思不能一日釋諸懐且張公之誠心直道大𩔖元城而一念秉彝好德之衷又勃勃然有不能已者余兩重之是以敢忘蕪陋而謬為之敘若廬山公之芳聲偉績與元城同垂不朽者又自有太史公筆也余何容贅焉明隆慶辛未春二月朔賜進士出身承德兵部職方司主事前行人司行人魏人右川張應福序

