　　欽定四庫全書　　　　　集部五
　　蒲室集　　　　　　　　別集類四〈元〉
　　提要
　　〈臣〉等謹案蒲室集十五卷元釋大訢撰大訢字笑隱南昌陳氏子居杭州之鳯山遷中天竺又主建康集慶寺是集詩六卷文九卷前有虞集序謂其如洞庭之野衆樂並作鏗宏軒昂蛟龍起躍物怪屏走沉㝠發興至於名教節義則感厲奮激老於文學者不能過雖稱之少溢其量然其五言古詩實足揖讓於士大夫間餘體亦不含蔬筍之氣在僧詩中猶屬雅音又文宗入繼大統改建康潛邸為集慶寺特起大訢居之授太中大夫故雖𨽻緇流頗諳朝廷掌故若所著王可毅尚書厯任記證以元史文宗本紀皆相符合惟本紀謂至治元年五月中政使約爾珠〈原作咬住今改正〉告妥歡徹爾〈原作脫歡察児今改正〉等交通親王於是出文宗居海南而是記則謂至治二年讒慝搆禍文宗遷海南與本紀相差一年或傳寫誤元為二故與史異耶集中多與趙孟頫柯九思薩都拉〈原作薩都刺今改正〉髙彥敬虞集馬臻張翥李孝光往來之作而第九卷中杭州路金剛顯教院記第十二卷金陵天禧講寺佛光大師徳公塔銘並註曰代趙魏公作則孟頫亦嘗假手於大訢知非俗僧矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　蒲室集原序
　　天地之相感而文生焉氣神周流物象變化而不可已者亦猶文章之出乎人者矣故夫以髙下厚薄肥磽荒易之地以通乎風雨雷霆霜露之用摩盪消息起伏各因其所在而發焉千態萬狀之跡其可窮哉是故必以聰明特達之材而充其周普融攝之識徹乎天人古今之變以達其浩博精要之理而後可以為之也嗟乎鮮矣彼侷促於呫嗶之間每不足以得之而妙契心要於形骸之外者庶幾言之而無愧執之而無方以縱橫出入於當時者乎南昌訢公早有得於其宗精神所及六藝百家殆不足學也故其説法之餘肆筆為文莫之能禦以予所知自其先師北磵簡公物初觀公晦機熙公相繼坐大道塲開示其法然皆有別集汪洋紆徐辨博瓌異則訢公之所為有自來矣我文皇建大剎於潛邸之舊處特起訢公居之天縱神明度越前代取一士而表異之冠於東南之叢林其遇合之故尊禮之意豈凡庸所得窺其萬一訢公於是吸江海於硯席肆風雲於筆端一坐十年應四方來者之求則一代人物之交見於篇章簡什者殆無虛日豈尋常根器之所能哉予與訢公相知二十年天厯至順間一再邂逅京師殊未暇及茲事歸臥山中五六載方外之士相遭於淡泊時得見其一二已不勝其驚喜髙上人乆從公游不鄙予之衰朽而來過焉乃盡得其所為蒲室集者數巨帙惜予有子夏丘明之疾危坐虛室使善讀書者琅然誦之如洞庭之野衆樂並作鏗宏軒昂蛟龍起躍物怪屏走沉冥發興至於名教節義則感厲奮激老於文學者不能過也何其快哉何其快哉豈期寂寥遲暮之餘而有此獲也故題其編末而歸之至元四年嵗在戊寅四月八日蜀郡虞集敘


