
　　稗史之行於天下者，不知幾何矣？或作詼奇譴譎之詞，或為豔麗淫邪之說。其事未必盡真，其言未必盡雅。方展卷時，非不驚魂眩魄。然人心入於正難，入於邪易。雖其中亦有一二規戒之語，正如長卿作斌，勸百而諷一，流弊所極，每使少年英俊之才，非慕其豪放，即迷於豔情。人心風俗之壞，未必不由此。可勝歎哉！
　　至若因報應之書，非不足以勸人，無如侃侃之論。人所厭聞，不以為釋、老之異教，即以為經生之常談，讀未數行，卷而棄之矣，又何益歟！
　　草亭老人家於玉山之陽，讀書識道理。老不得志，著書自娛。凡目之所見，耳之所聞。心有感觸，皆筆之於書，遂成卷帙，名其編曰《娛目醒心》。考必典核，語必醇正。其間可驚可愕、可敬可慕之事，千態萬狀，如蛟龍變化，不可測識，能使悲者流涕，喜者起舞，無一迂拘塵腐之辭，而無不處處引人於忠孝節義之路。既可娛目，既可醒心。而因果報應之理，隱寓於驚魂眩魄之內，俾閱者漸入於聖賢之域而不自知，於人心風俗不無有補焉。餘故急為梓之以問世，世之君於幸匆以稗史而忽之也！
　　乾隆五十七年，歲在壬子，五月十有二日，自怡軒主人書
