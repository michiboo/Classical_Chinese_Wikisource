羲和騁六轡，晝夕不曾閒。
彈烏崦嵫竹，抶馬蟠桃鞭。
蓐收既斷翠柳，青帝又造紅蘭。
堯舜至今萬萬歲，數子將為傾蓋間。
青錢白璧買無端，丈夫快意方為歡，臛蠵臛熊何足雲？
會須鍾飲北海，箕踞南山。
歌淫淫，管愔愔，橫波好送雕題金。
人生得意且如此，何用強知元化心？
相勸酒，終無輟，
伏願陛下鴻名終不歇，子孫綿如石上葛。
來長安，車駢駢，
中有梁冀舊宅、石崇故園。

