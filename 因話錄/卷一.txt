
玄宗柳婕妤，余母之叔曾祖姑也。生延王玢。婕妤有學問，玄宗甚重之。肅宗每見王，則語左右曰：「我與王，兄弟中更相親，外家皆關中貴族。」柳氏乃尚書右丞範之女，睦州刺史齊物之妹也。柳氏姻眷，奕葉貴盛，而人物盡高，方與公、康城公，皆《北史》有傳。睦州刺史諱齊物，尚書右丞之子。右丞諱範，國史有傳，少而俊邁，風格精異，能為江南折桂書生，詠調精絕，見媚於時。自周隋之後，家富有財。嘗因調集至京師，有名娼嬌陳者，姿藝俱美，為士子所奔走。睦州君詣之，悅焉。嬌陳曰：「第中有錦帳三十重，即奉事終身。」蓋將以斯言戲之耳。翌日，遂如數載席帳以行。嬌陳大驚，且賞其奇特，竟如約，入柳氏之家，執僕媵之禮，為中表所推。玄宗在人間，常聞嬌陳名。訪之，及召入宮，涕泣稱痼疾且老。上知其不可強也，許其歸。因語曰：「我聞柳氏多賢子女，可以稱內職者，可言之。」嬌陳以睦州君女弟對。遂納之，立婕妤，生延王及一公主焉。睦州君閨門士行，為官政績，載於家傳，此偶因嬌陳事書之。
肅宗在春宮，嘗與諸王從玄宗詣太清宮。有龍見於殿之東梁，玄宗目之，顧問諸王：「有所見乎？」皆曰：「無之。」問太子，太子俛而未對。上問：「頭在何處？」曰：「在東。」上撫之曰：「真我兒也。」
安祿山入覲，肅宗屢言其不臣之狀，玄宗無言。一日，召太子諸王擊毬，太子潛欲以鞍馬傷之。密謂太子曰：「吾非不疑，但此胡無尾，汝姑置之。」
政和公主，肅宗第三女也，降柳潭。肅宗宴於宮中，女優有弄假官戲，其綠衣秉簡者，謂之參軍樁。天寶末，蕃將阿布思伏法，其妻配掖庭，善為優，因使隸樂工。是日遂為假官之長，所為樁者，上及侍宴者笑樂，公主獨俛首嚬眉不視。上問其故，公主遂諫曰：「禁中侍女不少，何必須得此人？使阿布思真逆人也，其妻亦同刑人，不合近至尊之座。若果寃橫，又豈忍使其妻與羣優雜處為笑謔之具哉？妾雖至愚，深以為不可。」上亦憫惻，遂罷戲，而免阿布思之妻。由是賢重公主。公主即柳晟之母。
代宗獨孤妃薨，贈貞懿皇后，將葬。尚父汾陽王在邠州，以其子尚主之故，欲致祭。遍問諸從事，皆云：「自古無人臣祭皇后之儀。」汾陽曰：「此事須得柳侍御裁之。」時予外伯祖殿中侍御史，諱芳，字伯存。掌汾陽書記，奉使在京，即以書急召之。既至，汾陽迎笑曰：「有切事，須藉侍御為之。」遂說祭事。殿中君初亦對如諸人，既而曰：「禮緣人情，令公勳德不同常人，且又為國姻戚，自令公始，亦謂得宜。」汾陽曰：「正合子儀本意。」殿中君草祭文，其官銜之首稱：「駙馬都尉郭曖父。」其中敍特恩許致祭之意，辭簡禮備，汾陽覽之大喜。其文列於左：
維某年月日，駙馬都尉郭曖父，關內河東副元帥、司徒、兼中書令、汾陽郡王臣子儀，謹遣上都進奏院官傅濤，敢昭告於貞懿皇后行宮：伏惟德曜坤靈，明齊月魄，母儀萬國，化洽六宮，光輔聖人，贊成陰教，載榮史策，式播謳謠。奄違聖日，上仙靈界，遐邇痛憤，宮闈哀慕。臣幸忝諸親，男尚貴主，天人之美，鞠育所鍾，姻戚光榮，宗族咸戴。今園陵禮備，祖載及期，臣限守方鎮，不獲陪侍行宮，瞻望靈駕，不勝摧慕。伏荷皇恩，眷以國戚。許申祭禮，超越等夷，古今所絕，獨開聖造，無任惶恐銘戴之至。謹獻牲牢庶羞之奠。尚饗！
代宗以郭尚父勳高，兼連姻帝室，常呼為大臣而不名。每中使內人往來，必詢其門內休戚。尚父二愛姬，或雲南陽夫人及李夫人。嘗競寵爭長，互論其公私佐助之功，忿媢不相面，尚父不能禁。上知之，賜金帛及簪鐶，命宮人載酒以和之。方飲，令選人歌以送酒。一姬怒未解，歌未發，遽引滿置觴於席前曰：「酒盡不須歌。」
郭曖嘗與昇平公主琴瑟不調，曖駡公主：「倚乃父為天子耶？我父嫌天子不作。」質詞別有所呼，不言父。公主恚啼，奔車奏之。上曰：「汝不知，他父實嫌天子不作。使不嫌，社稷豈汝家有也？」因泣下，但命公主還。尚父拘曖，自詣朝堂待罪。上召而慰之曰：「諺云：『不癡不聾，不作阿家阿翁。』小兒女子閨幃之言，大臣安用聽？」錫賚以遣之。尚父杖曖數十而已。
德宗初嗣位，深尚禮法。諒闇中，召韓王食馬齒羹，不設鹽酪。皇姨有寡居者，時節入宮，粧飾稍過，上見之極不悅。異日如禮，乃加敬焉。
德宗初登勤政樓，外無知者。望見一人衣綠乘驢戴帽至樓下，仰視久之，俛而東去。上立遣宣示京尹，令以物色求之。尹召萬年捕賊官李鎔，使促求訪。李尉佇立思之曰：「必得。」及出，召幹事所由於春明門外數里內，應有諸司舊職事伎藝人，悉搜羅之，而綠衣者果在其中。詰之，對曰：「某天寶教坊樂工也。上皇時數登此。每來，鴟必集樓上，號隨駕老鴟。某自罷居城外，更不復見。今羣鴟盛集，又覺景象宛如昔時，心知聖人在上，悲喜且欲泣下。」以此奏聞。敕盡收此輩，卻係教坊。李尉亦為京尹所擢用，後至郡守。
德宗嘗暮秋獵於苑中。是日天色微寒，上謂近臣曰：「九月衣衫，二月衣袍，與時候不相稱，欲遞遷一月，何如？」左右皆拜謝。翌日，命翰林議之，而後下詔。李趙公吉甫，時為承旨，以聖人能上順天時，下盡物理，表請宣示萬方，編之於令。李相程初為學士，獨不署名。具狀奏曰：「臣謹按《月令》，十月始裘。《月令》是玄宗皇帝刪定，不可改易。」上乃止。由是與吉甫不協。
德宗躬親庶政，中外除授，無不留神。余伯父自監察裏行浙東觀察判官，特授高陵縣令。裴尚書武，亦自鄜坊監察宰櫟陽，二人同制。後數日，因游苑中，有執役者，上問：「何處人？」云：「是高陵百姓。」上曰：「汝是高陵人也，我近為汝揀得一好長官，知否？」伯父諱傪，貞元三年進士及第，當年制策登第。
憲宗初，徵柳宗元、劉禹錫至京，俄而以柳為柳州刺史，劉為播州刺史。柳以劉須侍親，播州最為惡處，請以柳州換。上不許。宰相對曰：「禹錫有老親。」上曰：「但要與惡郡，豈繫母在？」裴晉公進曰：「陛下方侍太后，不合發此言。」上有愧色。既而語左右曰：「裴度終愛我切。」劉遂改授連州。
憲宗知權文公甚真。後權長孺知鹽鐵福建院，贓汚盈積，有司以具獄奏。上曰：「必致極法。」崔相羣救之云：「是德輿族子。」上曰：「德輿必不合有子弟犯贓，若德輿在，自犯贓，朕且不赦，況其宗從也？」及知其母年高，乃免死，杖一百，長流康州。
文宗將有事南郊，祀前，本司進相撲人。上曰：「我方清齋，豈合觀此事？」左右曰：「舊例皆有，已在門外祗候。」上曰：「此應是要賞物，可向外撲了。」即與賞物令去。又賞觀鬭雞，優人稱歎大好雞，上曰：「雞既好，便賜汝。」
文宗賜翰林學士章服，續有待詔欲先賜本司者以名上。上曰：「賜君子小人不同日，且待別日。」
文宗欲以韋宣州溫為翰林學士。韋以先父遺命，懇辭。上後謂次對官曰：「韋溫，朕每欲用之，皆辭訴，又安用韋溫？」聲色俱厲。戶部崔侍郎蠡進曰：「韋溫稟其父遺命耳。」上曰：「溫父不令其子在翰林，是亂命也。豈謂之理乎？」崔曰：「凡人子能遵理命，已是至孝，況能稟亂命而不改者，此則尤可嘉之，陛下不可怪也。」上曰：「然。」乃止。
文宗時，有正塔僧履險若平，換塔杪一柱，傾都奔走，皆以為神。上聞之曰：「此塔固由人工所成，當時匠者，豈亦有神？」沙門後果以妖妄伏法。
文宗對翰林諸學士，因論前代文章。裴舍人數道陳拾遺名，柳舍人璟目之，裴不覺。上顧柳曰：「他字伯玉，亦應呼陳伯玉。」
武宗時，李崖州嘗面奏處士王龜，志業堪為諫官。上曰：「龜是誰子？」對曰：「王起之子。」曰：「凡言處士者，當是山野之人。王龜父大僚，安得居山野？不自合有官。」李無以對。又將賜杜悰之子無逸衣，所司條列數目，其衫色未奉進旨，上久之言曰：「我不可賜其白衫，年小未有官，又難假其服色，但賜青衣無衫可也。」
宣宗朝，兩省官對。上曰：「卿等皆朕諍臣，切須各務公道，但無私黨。所論事，必與卿行。若苟近私，雖直無益。」時予任補闕在外。
大中七年冬，詔來年正月一日，御含元殿受朝賀。璘時為左補闕，請權御宣政殿。疏曰：伏以新正大慶，萬國來朝。華夷願覩盛儀，士庶固嘗胥悅。但竊聞關輔之內，頻歲不登。自冬已來，降雪極少。尚須祈禱，方軫聖慈。伏見去歲之初，權御宣政。從宜之制，出自宸衷。事簡禮全，人心為便。伏乞且推此例，停御含元。待至豐年，卻依舊典。所冀觴稱萬壽，不愆元會之期；禮酌一時，益表聖明之美。臣官忝諫列，合陳管見。疏奏之明日，聞上謂宰臣曰：「有諫官疏，來年御含元殿事如何？莫須罷否？」宰臣魏公謩奏曰：「元年大慶，正殿稱賀，亦是常儀，況當無事之時。陛下肆覲百辟，朝廷盛禮，不可廢闕。」上曰：「近華州奏，光化賊劫下邽縣。又關輔久無雨雪，皆朕之憂。豈謂之無事？須與他罷。假如權御宣政，亦何不可也？」宰臣奉詔，方欲宣下，而日官奏太陽當虧，遂罷之。其後宰相因奏對，以遺補多闕，請更除八人。上曰：「諫官但要職業修舉，亦豈在多。只如張道符、牛業、趙璘輩三數人足矣，使朕聞所未聞。」
