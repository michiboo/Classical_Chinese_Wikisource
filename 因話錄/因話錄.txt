唐趙璘撰。璘字澤章。據《唐書·宰相世系表》，稱南陽趙氏，後徙平原。璘即德宗時宰相宗儒之從孫，而昭應尉伉之子也。開成三年進士及第。大中七年為左補闕，後為衢州刺史。並見本書及《唐書·藝文志》。明商維濬刻此書入《稗海》，題為《員外郎》，未詳所據也。其書凡分五部：一卷宮部，為君，記帝王；二卷、三卷商部，為臣，記公卿百僚；四卷角部，為人，凡不仕者咸隸之；五卷徵部，為事，多記典故，而附以諧戲。六卷羽部，為物，凡一時見聞雜事無所附麗者，亦並載焉。璘家世顯貴，又為西眷柳氏之外孫，能多識朝廷典故。《東觀奏記》載唐宣宗索科名記，鄭顥令璘采訪諸家科目記，撰成十三卷上進，是亦嫻於舊事之明徵。故其書雖體近小說，而往往足與史傳相參。其間如記劉禹錫徙播州刺史一條，稱柳宗元請以柳易播，上不許，宰相裴度為言之，始改連州。司馬光《通鑒考異》以為宗元墓誌乃將拜疏而未上，非已上而不許。又禹錫除播州時，裴度未嘗入相，所記皆失事實。又記大中七年詔來年正月一日御含元殿，以太陽當虧，罷之。今考《通鑒》是年文宗實以風疾不視朝，日食在二月朔，不應預罷朝賀，所載亦不免於緣飾。然其他實多可資考證者，在唐人說部之中。猶為善本焉。

