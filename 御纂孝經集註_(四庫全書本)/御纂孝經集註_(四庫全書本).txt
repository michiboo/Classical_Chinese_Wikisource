　　御纂孝經集注序
　　孝經者聖人所以彰明𢑴訓覺悟生民溯天地之性則知人為萬物之靈敘家國之倫則知孝為百行之始人能孝於其親處稱惇實之士出成忠順之臣下以此為立身之要上以此為立教之原故謂之至徳要道自昔聖帝哲王宰世經物未有不以孝治為先務者也恭惟聖祖仁皇帝纘述
　　世祖章皇帝遺緒
　　詔命儒臣編輯孝經衍義一百卷刋行海內垂示永久顧以篇帙繁多慮讀者未能周徧朕乃命專譯經文以便誦習夫孝經一書詞簡義暢可不煩註解而自明誠使內外臣庶父以教其子師以教其徒口諷其文心知其理身踐其事為士大夫者能資孝作忠名顯親為庶人者能謹身節用竭力致養家庭務敦於本行閭里胥嚮於淳風如此則親遜成化和氣薫蒸躋比戶可封之俗是朕之所厚望也夫
　　欽定四庫全書　　　　經部六
　　御纂孝經集註　　　　　　孝經類
　　提要
　　〈臣〉等謹案孝經集註一卷
　　世宗憲皇帝御纂雍正五年
　　製序頒行我
　　朝
　　列聖相承宏敷孝理故於是經闡𤼵尤備
　　世祖章皇帝既為之註復有衍義之輯而
　　聖祖仁皇帝纘成之本末條貫義無遺藴
　　世宗憲皇帝慮其篇帙浩富或未能家喻戶曉乃命約為此註專釋經文以便誦習而詞㫖顯暢俾讀者賢愚共曉其體例悉仿朱子四書章句集註為之洵萬古説經教孝之至極矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　欽定四庫全書
　　御纂孝經集註
　　開宗明義章第一〈此章開張一經之宗本顯明五孝之義理故以開宗明義名章〉
　　○仲尼居曽子侍子曰先王有至徳要道以順天下民用和睦上下無怨女知之乎曽子辟席曰參不敏何足以知之子曰夫孝徳之本也教之所由生也復坐吾語女〈女音汝下同辟音避夫音扶語去聲　仲尼孔子字名丘曽子孔子弟子名參字子輿居燕居閒暇之時侍侍坐也至者至善之義要者簡約之名道也徳也一也自其得於心而言曰徳自其行於身而言曰道徳之至即所以為道之要順者謂先王以此至美之徳要約之道順天下人心而教化之故天下之人被服其教自相和協而親睦上下尊卑舉無所怨也辟席者離坐席而起對也禮師有問則辟席起對敏達也孝即所謂至徳要道也人之百行如章中所言忠順敬讓之類凡得於心者無徃非徳然一孝立而百善從是孝為百行之根基故曰徳之本至於君子盡孝於親而所以教家教國教天下者又靡不自此推之舉天下之大事事皆從吾孝中出故曰教之所由生也命之復坐者以孝之義甚大非立談所能盡故使復位而坐詳以告之也〉身體膚髮受之父母不敢毀傷孝之始也立身行道揚名於後世以顯父母孝之終也夫孝始於事親中於事君終於立身〈夫音扶　身謂一身體謂四體髪毛髮膚肌膚也凡人之身舉其大而言則一身四體舉〉
　　〈其細而言則毛髮肌膚此皆受之於父母者為人子者愛吾父母因以愛吾父母所遺之身常須戰兢戒慎不敢少有毀傷此行孝之始也又須以道修身卓然自立大行於天下流聲於萬世使萬世而下賢其子因推本其所生之自而以光顯其父母此行孝之終也故夫所謂孝者始於聚百順以事親中於盡一心以事君而終於敦百行以立身葢孝以事親猶為人子之常必其得君而事能以親之身廣親之志移孝以為忠乃全事親之道然一行未敦而身有不立則即為忠孝之虧故其終尤在能立其身斯為宇宙之完人而稱孝道之極也〉大雅雲無念爾祖聿修厥徳〈聿以律切同遹　詩有風雅頌之三經大雅小雅其二也無念二語見大雅文王篇無念念也聿述也引詩之意言凡為人子者當常念爾之先祖常述修其功徳而勉於行孝也〉
　　天子章第二〈前章雖通貴賤言之其跡未著此章至下庶人章凡五章謂之五孝各説行孝奉親之事而立教焉天子至尊故標居其首〉
　　○子曰愛親者不敢惡於人敬親者不敢慢於人愛敬盡於事親而徳教加於百姓刑於四海蓋天子之孝也〈惡去聲　親謂父母也惡憎惡也為愛之反慢敖慢也為敬之反徳教謂至徳之教刑儀刑也天子之身乃徳教之所自出故為天子而愛其親者必其於人無所不愛而不敢有所惡於人敬其親者必其於人無所不敬而不敢有所慢於人夫惟不敢惡人而以無所不愛之心愛其親不敢慢人而以無所不敬之心敬其親然後愛敬為盡於事親而天子以此至徳要道之教行於一人加於百姓則四海之大皆知有所視效儀刑趨愛趨敬而同歸於孝民用和睦上下無怨此乃天子之孝當為如是而非諸侯卿大夫之可比也〉甫刑雲一人有慶兆民賴之〈甫音輔　甫刑尚書作呂刑一人謂天子慶善也言天子一人有善則兆庶皆倚賴之善則愛敬是也二語所以通結上文之義〉
　　諸侯章第三〈次天子之貴者諸侯也故次及於諸侯〉
　　○在上不驕髙而不危制節謹度滿而不溢髙而不危所以常守貴也滿而不溢所以長守富也富貴不離其身然後能保其社稷而和其民人蓋諸侯之孝也〈離去聲在上在一國臣民之上驕矜肆也危傾危也制節制財用之節限謹度謹守法度也溢奢侈泛溢也社土神稷穀神國之主也言諸侯在一國臣民之上其位髙矣若能不敢自為矜肆則身雖居髙而不至於傾危積一國之賦稅其財充滿矣若能制立節限謹守法度則財雖充滿而不至於泛溢又言居髙位而不危則不失其位之尊顯而貴是所以長守此貴也處充滿而不溢則不失其財之盈足而富是所以長守此富也夫惟富貴長乆如此乎不離其身然後方能保有其社稷而和調其民人謂社稷以此安而一國之民亦用和睦上下亦為無怨也此則諸侯之孝當如是也〉詩云戰戰兢競如臨深淵如履薄冰〈詩小雅小旻之篇引之重以戒勉諸侯也葢諸侯如不念先世積累之艱勒而一或驕溢以至失其富貴而不能保其社稷人民則辱及其親而不孝為大矣戰戰恐懼兢兢戒謹臨淵恐墜履氷恐陷也〉
　　卿大夫章第四〈次諸侯之貴者卿大夫也故次及於卿大夫　按王朝侯國其卿大夫之位分雖不同然章中乃統論其當行之孝不必泥引詩以事一人之詞而謂專示王國之卿大夫也〉
　　○非先王之法服不敢服非先王之法言不敢道非先王之徳行不敢行是故非法不言非道不行口無擇言身無擇行言滿天下無口過行滿天下無怨惡三者備矣然後能守其宗廟葢卿大夫之孝也〈德行擇行行滿之行並去聲惡去聲　法服禮法之服法言禮法之言德行道徳之行先王葢古之以孝治天下者故其服爲法服其言爲法言其行爲徳行也無擇謂言行皆與道法相合而無可選擇也非先王之法服不敢服惟恐服之不衷爲身之災也非先王之法言不敢言惟恐言輕而招辜也非先王之徳行不敢行惟恐行輕而招辱也以此之故非法則不言言則必合於法非道則不行行則必中於道出於口者無可擇之言行於身者無可擇之行是以言之多至於徧滿天下而無口過行之多至於徧滿天下而無怨惡也服法服道法言行徳行三者旣全備矣斯能長守其宗廟以奉其先祖之祭祀此則卿大夫之孝當如是也〉詩云夙夜匪懈以事一人〈詩大雅蒸民篇夙早也匪猶不也懈惰也一人天子也引詩之意葢言卿大夫當早起夜寐以事天子而不得懈惰也此乃深致其勸勉之意〉
　　士章第五〈古有上士中士下士之三等然其位總居卿大夫之下故以士名章〉
　　○資於事父以事母而愛同資於事父以事君而敬同故母取其愛而君取其敬兼之者父也故以孝事君則忠以敬事長則順忠順不失以事其上然後能保其祿位而守其祭祀葢士之孝也〈長上聲　資取也長謂卿大夫上則兼長與君言之也資於事父以事母而愛同謂取事父之道以事母而愛母同於愛父資於事父以事君而敬同謂取事父之道以事君而敬君同於敬父也母取其愛君取其敬者葢母主於恩而君主於義故事母雖未嘗不敬而專取其愛事君雖未嘗不愛而專取其敬合愛與敬而兼之者則惟父然也爲士者移事父之孝以事君則爲忠移事父之敬以事長則爲順守其忠順而不失以事其上然後能長保其祿位永守其祭祀此則爲士之孝當如是也　諸侯言社稷卿大夫言宗廟士言祭祀各以其所事爲重也若下文庶人則薦而不祭又非士之比矣〉詩云夙興夜寐無忝爾所生〈忝音腆　詩小雅宛之篇忝辱也所生謂父母也引詩以深惕爲士者當早起夜寐以行孝無致祿位不保而祭祀不守以辱其父母也〉
　　庶人章第六〈庶人泛指衆人學爲士而未受命與農工商賈之屬皆是也一雲兼府史胥徒言之〉
　　○用天之道分地之利謹身節用以養父母此庶人之孝也〈養去聲　天之道謂春生夏長秋斂冬閉四時之天運也地之利謂土地之高下燥濕生植農桑之利也謹身者謹修其身不妄爲也節用者省節飲食衣服喪祭之財用不妄費也庶人未受命爲士旣不得以事君所事者惟父母而已故以能養父母爲孝其用天之道而耕耘收穫一順乎時令分地之利而禾黍菽麥一任乎土宜又必謹守其身而不敢放縱省節其用而不敢奢侈以此爲事奉養其父母則不徒能養父母之口體而養志亦無不足矣此則庶人之孝所當然也〉故自天子至於庶人孝無終始而患不及者未之有也〈上節與前四章分論天子諸侯卿大夫士庶人當行之孝此則總言以結之言上自天子以下至庶人其尊卑雖殊而事親之孝當無終始之異若或有始無終而自患己身不能及於孝者未有此理也葢爲決言以勉人之力於行孝〉
　　三才章第七〈天地人謂之三才孔子陳説五等之孝旣畢而曽子歎孝道之大因言天經地義民行之事可教化於人故以三才名章次五孝之後〉
　　○曾子曰甚哉孝之大也子曰夫孝天之經也地之義也民之行也天地之經而民是則之則天之明因地之利以順天下是以其教不肅而成其政不嚴而治〈夫音扶行去聲　經常也天以生覆爲常故曰經義宜也地以承順利物爲宜故曰義則法也因憑也依也肅戒肅也嚴威嚴也曽子因夫子陳說五孝而深歎其大故夫子以彌大之義告之言孝之爲道雖出於人心然天爲乾父不能外之以爲生覆之經地爲坤母不能外之以爲承順利物之義民生天地之間不能外之以爲慈愛敬順之行是孝乃天之經地之義民之行也夫以孝爲天地經常之理而民於此取法而爲行則孝本天下人心之所本然固有者故聖人上法天道之常明下因地道之義利惟順乎天下本然愛敬之孝而導之是以敷之爲教則不待戒肅而自成發之爲政則不假威嚴而自治也〉先王見教之可以化民也是故先之以博愛而民莫遺其親陳之以徳義而民興行先之以敬讓而民不爭導之以禮樂而民和睦示之以好惡而民知禁〈行去聲好惡並去聲　先王泛指古先帝王見教之可以化民承上因天地之常經而其教不肅而成其政不嚴而治來遺猶棄也興起也睦和之至也言先王身行博愛之道以率先斯民則人知愛親而無有遺棄其親者陳説徳義之美以教誨斯民則人爲興起而未有不勉於行者先之以恭敬謙讓而爲斯民之倡則人相敬讓而不爭導之以五禮六樂而施陶淑之教則人皆秩然有禮雍然順適而和睦又示之以爲善者之必好爲不善者之必惡則人知國禁而不犯總見先王之順天下以化民而民之速化如此以結上文其教不肅而成其政不嚴而治之義也〉詩云赫赫師尹民具爾瞻〈詩小雅節南山之篇赫赫明盛貎師尹周太師尹氏也引詩之意葢言先王之在上者能教以化民而爲民所瞻仰故民爲之速化也此借師尹以深贊夫先王也〉
　　孝治章第八〈前章明先王因天地之常經順天下以爲教此章則言明王以孝而治天下也故卽以孝治名章次三才之後〉
　　○子曰昔者明王之以孝治天下也不敢遺小國之臣而況於公侯伯子男乎故得萬國之懽心以事其先王〈昔者謂先代明王明哲之君遺忽忘也小國之臣謂土地褊小如附庸之君之類公侯之地方百里伯七十里子男五十里乃國之大者萬國極言其多先王卽行孝明王之祖考也夫子言昔者明王之以孝道而治理天下也推其愛敬之心至於附庸小國之臣尚不敢有所遺忽而況於公侯伯子男大國之臣乎以此之故所以合天下大小萬國之衆而皆得其懽悅之心以此事奉其先王則尊養之至而明王能以孝道倡其化於上矣〉治國者不敢侮於鰥寡而況於士民乎故得百姓之懽心以事其先君〈鰥姑頑切　老而無妻曰鰥老而無夫曰寡二者所謂天下之窮民而無告者侮慢忽也一命以上爲士諸侯皆有卿大夫止言士者舉小以見大耳百姓謂百官族姓先君始受命爲國君者也夫子言諸侯分治一國者也當體明王孝治天下之心而亦以孝治其國推其愛敬之心以及於國人卽至於鰥寡之微亦不敢侮慢之而況於士民乎以此之故所以合國中百官族姓之衆無不得其懽悅之心以此事奉其先君則可謂能體明王孝治之心以爲心而成其化於國矣〉治家者不敢失於臣妾而況於妻子乎故得人之懽心以事其親〈臣妾婢僕也賤而疎者妻子貴而親者親謂父母也夫子又言卿大夫各治一家者也亦當體明王孝治天下之心而以孝治其家推其愛敬之心卽下及於臣妾曾不敢少失其心彼疎賤者尚如此而況於妻子之親貴者乎以此之故所以合一家之衆無貴無賤無親無疎而皆得其懽悅之心以此事其父母則可謂能體明王孝治之心以爲心而成其化於家矣〉夫然故生則親安之祭則鬼享之是以天下和平災害不生禍亂不作故明王之以孝治天下也如此〈夫音扶　生謂父母存時祭謂沒後奉祀安者其心無憂享者其魂來格也人死曰鬼氣屈而歸也災害如水旱疾疫之類生於天者禍亂如賊君弒父之類作於人者上文旣言天子諸侯卿大夫皆以孝治天下國家而得人之懽心以事其先王先公與親此又總承上文而言夫惟如此故其生而養則親安之沒而祭則鬼享之是以普天之下和睦太平和則無乖戾之氣而災害不生平則無悖逆之爭而禍亂不作總由明王身爲率行孝道於上而諸侯以下化而行之故明王之以孝治天下也有如此之美也〉詩云有覺徳行四國順之〈行去聲　詩大雅抑之篇覺大也義取天子有大徳行則四方之國順而行之以贊美明王之孝治也〉
　　聖治章第九〈曾子聞明王孝治以致和平因問聖人之徳更有大於孝否孔子因問而説聖人之治故以名章次孝治之後〉
　　○曾子曰敢問聖人之徳無以加於孝乎子曰天地之性人爲貴人之行莫大於孝孝莫大於嚴父嚴父莫大於配天則周公其人也〈行去聲　聖人以在位者言之嚴尊敬也配合也周公名旦文王之子武王之弟成王之叔父食采於周位居三公故稱周公前章夫子陳説明王之孝治天下能致災害不生禍亂不作是言徳行之大故曾子有推廣之思而爲此問天地之性人爲貴者謂天地生人與物皆有一副當然之理是之謂性然人得其全物得其偏是人爲天地之心而萬物之靈故云然也人之百行多端而以孝爲本故曰人之行莫大於孝承之以孝莫大於嚴父嚴父莫大於配天者言人子之孝其親者無所不至而莫大於尊敬其父尊敬其父者亦無所不至而莫大於配享上天也葢上天之尊尊無與對而能以已之父與之配享則所以尊敬其父者至矣極矣不可以復加矣然仁人孝子愛親之心雖無窮而立經陳紀制禮之節則有限自古及今惟周公輔佐成王始行配天之禮故曰則周公其人也〉昔者周公郊祀后稷以配天宗祀文王於明堂以配上帝是以四海之內各以其職來祭夫聖人之徳又何以加於孝乎〈郊祀祭天也祭天於南郊故曰郊宗祀謂宗廟之祭也后稷名棄周之始祖舜嘗命爲稷正使教民播種百穀始封於邰爲諸侯以君其國故稱曰后稷也文王名昌武王之父明堂王者出政布治之堂也天以形體言上帝以主宰言天也帝也一也郊祀后稷以配天宗祀文王以配上帝謂郊祀祭天則以后稷配祭而尊后稷猶乎天宗祀祭上帝則以文王配祭而尊文王猶夫上帝也周公之所以尊敬其祖父者如此是以徳教刑於四海而四海之內爲諸侯者各以其職之所當然皆來助祭敬供郊廟之事夫以孝推之至於配天而又盡得四表之懽心以事其親孝之大也誠可謂至極矣則夫聖人之徳又有何者可以加於孝乎〉故親生之膝下以養父母日嚴聖人因嚴以教敬因親以教愛聖人之教不肅而成其政不嚴而治其所因者本也〈夫子答曾子之問書矣此復申言聖人教人以孝之故也親親愛也膝下謂孩笑之時也言人子親愛父母之情已生於膝下孩笑之時以此至情而養其父母然隨其年之漸長則日加尊敬而尊卑之際又自有一定不可忽之分在焉此人子良心之發最爲眞切人皆有之不待學而能者聖人之立教亦惟因嚴以教敬因親以教愛循其人性之固然而不加矯強故其教不待戒肅而自成其政不待威嚴而自治民之大順有不期然而然者葢孝爲徳之本而聖人之因嚴教敬因親教愛總因之以立教焉是其所因者本也〉父子之道天性也君臣之義也父母生之續莫大焉君親臨之厚莫重焉〈此承上文所因者本也句而發明人子愛敬之情所以當盡之故父子之道爲天性謂父子之愛原於天率於性而本於所固有然子之事父猶臣之事君其尊卑之分又自有截然不可忽者是父子之間又有君臣之義也續者繼先傳後之謂也續莫大者父母生子子以生孫人倫繼續於此微父母則吾何所託生而人類幾乎滅矣然則人倫之大孰有大於父母者乎厚莫重者以父之親等君之尊而臨乎人子則恩義之㒺極與天同高與地同厚莫有重焉者矣此可見人子愛敬之當先所以莫有甚於父母也〉故不愛其親而愛他人者謂之悖徳不敬其親而敬他人者謂之悖禮以順則逆民無則焉不在於善而皆在於凶徳雖得之君子不貴也〈此反説爲上者愛敬之失而悖徳悖禮之事不愛其親而愛他人不敬其親而敬他人謂君自不愛其親而令他人愛親自不敬其親而令他人敬親也悖徳悖禮雲者徳主於愛禮主於敬故也夫人君惟身能愛敬而後以政教及人斯順天下之人心今則自逆不行而翻使天下之人法行於逆道故人無所取法而爲準則斯乃不在於善而皆在於凶徳如此之君雖曰得志於民上乃古先哲王聖人君子之所不貴也在謂心之所在凶謂害於徳禮也〉君子則不然言思可道行思可樂徳義可尊作事可法容止可觀進退可度以臨其民是以其民畏而愛之則而象之故能成其徳教而行其政令〈行去聲樂音洛　此承君子不貴句而表明君子之不然君子泛指聖帝明王道行也作爲也容主動止主靜言思可道謂必其言之可行於民者而後言行思可樂謂必其行之爲民所懽悅者而後行徳義可尊謂立徳行義不違正道而可爲民之尊崇作事可法謂製作事業動得物宜而可爲民之式法容止可觀謂威儀容貎合於規矩而可爲民之觀瞻進退可度謂周旋動靜不越繩尺而可爲民之軌度君子之謹其言行慎其動止舉措如此由是以其身而臨蒞斯民則民畏其威而敬如神明愛其徳而親如父母會極歸極如衆星之共北長無不法則而象效之故徳教以此而成政令以比而行也〉詩云淑人君子其儀不忒〈忒音特　詩曹風鳲鳩篇淑善也忒差也詩言原美善人君子盛徳之威儀此則藉以贊美君子之能順人心而成其徳教〉
　　紀孝行章第十〈前數章俱統論乎孝道孝治此章則詳述乎孝子當行之事也故以紀孝行名章次於聖治之後〉
　　○子曰孝子之事親也居則致其敬養則致其樂病則致其憂喪則致其哀祭則致其嚴五者備矣然後能事親〈居謂平居致者推之而致其極也病謂疾之甚也孝子之事親當無一時無一事而不念及於親者其必平居則禮儀祇肅盡其恭敬而不敢忽奉養則承顔順志盡其歡樂而不敢違病則行止語嘿何所不致其憂喪則哭泣擗踴何所不致其哀祭則潔俎豆肅駿奔何所不致其嚴持此五者以事親而生存死沒咸備其道庶幾盡志於親而無媿於子矣故曰能事親也　此節乃紀孝子當行之善以示勉也〉事親者居上不驕爲下不亂在醜不爭居上而驕則亡爲下而亂則刑在醜而爭則兵三者不除雖日用三牲之養猶爲不孝也〈醜等類也三牲牛羊豕也居上則當莊敬以臨下而不可驕矜爲下則當恭謹以事上而不可悖亂在醜則當和順以處衆而不可爭競此論人子保身以事親之常居上而驕則失道而取亡爲下而亂則犯分而致刑在醜而爭則啟釁而召兵此論人子危身以及親之禍三者不除雖日用三牲之養猶為不孝者謂驕亂爭三者之不能除則危亡之禍必至雖日具牛羊豕三牲之養以進於親親得安坐而食乎故曰猶為不孝也　此節又紀不善之行以示戒也〉
　　五刑章第十一〈聖王之教雖不肅而成其政雖不嚴而治然世有驕亂忿爭而自罹於罪惡者刑辟亦不可不加也故以五刑名章次於紀孝行之後〉
　　○子曰五刑之屬三千而罪莫大於不孝要君者無上非聖人者無法非孝者無親此大亂之道也〈要平聲五刑墨劓剕宮大辟也三千合五刑條例之總數也呂刑曰墨罰之屬千劓罰之屬千剕罰之屬五百宮罰之屬三百大辟之罰其屬二百五刑之屬三千夫子之言葢本於此要脅也無上無君也非詆毀也無法謂弁髦法度也無親謂蔑視其親也葢君者臣之所稟令也而敢於要脅之是爲無上聖人者法之所從出也而敢於非詆之是爲無法人莫不有父母之當孝也而敢以孝道爲非是爲無親此三者乃大亂之道而總爲不孝刑辟之加葢不容緩矣〉
　　廣要道章第十二〈首章略雲至徳要道之事而未爲詳悉於此復申而演之故云廣也要道先於至徳者謂以要道施化化行而後徳彰亦明道德相成所以互為先後也〉
　　○子曰教民親愛莫善於孝教民禮順莫善於悌移風易俗莫善於樂安上治民莫善於禮禮者敬而已矣故敬其父則子悅敬其兄則弟悅敬其君則臣悅敬一人而千萬人悅所敬者寡而悅者衆此之謂要道也〈此夫子述廣要道之義言孝所以愛其親也然欲教民以相親相愛則莫有善於孝悌所以敬其長也然欲教民以有禮而順則莫有善於悌樂斯二者之謂樂然欲移改民風而變易其俗則莫有善於樂節文斯二者之謂禮然欲上安其君而下治其民則莫有善於禮若禮之爲禮則主於敬而已矣嘗爲推廣乎敬之功用以此之敬而敬人之父則凡爲之子者無不悅以此之敬而敬人之兄則凡爲之弟者無不悅以此之敬而敬人之君則凡爲之臣者無不悅夫此之敬止加於一人而彼則千萬人悅所敬者寡而悅者衆誠所謂守者約而施者博也此之謂要道之義也〉
　　廣至徳章第十三
　　○子曰君子之教以孝也非家至而日見之也教以孝所以敬天下之爲人父者也教以悌所以敬天下之爲人兄者也教以臣所以敬天下之爲人君者也〈此夫子述廣至徳之義言君子之教人以孝也非必家至而為之喻日見而為之督也教之以孝使凡爲人子者皆知盡事父之道以敬其父是卽我之所以敬天下之爲人父者也推而教之以悌使凡爲人弟者皆知盡事兄之道以敬其兄是卽我之所以敬天下之爲人兄者也又推而教之以臣使凡爲人臣者皆知盡事君之道以敬其君是卽我之所以敬天下之爲人君者也夫致吾之敬者雖有限而能使人各自致其敬者則無窮此孝之所以爲至徳也〉詩云愷悌君子民之父母非至徳其孰能順民如此其大者乎〈愷音凱　詩大雅泂酌之篇愷樂也悌易也葢言君子有如此愷悌樂易之徳民愛之如父母葢能以至徳為教順天下之心故其效如此其大也〉
　　廣揚名章第十四〈首章略言揚名之義而未審而於此廣之故以名章次廣要道至徳之後〉
　　○子曰君子之事親孝故忠可移於君事兄悌故順可移於長居家理故治可移於官是以行成於內而名立於後世矣〈長上聲行去聲　此夫子述廣揚名之義言君子之事親苟極其孝矣以之事君則為忠故忠可移於君事兄苟極其悌矣以之事長則為順故順可移於長居家苟極其理矣以之居官則必治故治可移於官孝悌忠順齊治之道其相通有如此故士人惟患內之所以事親事兄居家者行未成耳夫苟孝悌修齊之行成於內必其忠順治理之勲猷著於外彪炳宇宙輝映竹帛而後世之名曷有極哉顯親之孝此焉寓矣〉
　　諫諍章第十五〈曽子旣聞揚名以上之義而又問子從父之令夫子以令有善惡不可盡從乃爲述諫諍之事故以名章次廣名之後〉
　　○曾子曰若夫慈愛恭敬安親揚名則聞命矣敢問子從父之令可謂孝乎〈夫音扶令去聲　慈愛恭敬安親名是曽子包攝夫子之所已言者言之又以子從父之令可謂孝乎爲問者葢為子者原一以順從為孝但於父母之命令若不問可否而悉從之又恐有違於道此其所以疑於心而問也　慈愛如養致其樂恭敬如居致其敬安親如不近兵刑名如立身行道名於後世之類〉子曰是何言與是何言與昔者天子有爭臣七人雖無道不失其天下諸侯有爭臣五人雖無道不失其國大夫有爭臣三人雖無道不失其家士有爭友則身不離於令名父有爭子則身不陷於不義故當不義則子不可以不爭於父臣不可以不爭於君故當不義則爭之從父之令又焉得爲孝乎〈與平聲爭諍同離令並去聲　爭與諍同葢是非必爭可否必辯所謂面折廷諍不欺而犯者也令善也焉何也兩言是何言與深明父令之不可一於從也昔者以下是推廣而言為臣子者若見君父之過皆不可以苟順而不諌諍天子之爭臣以七人諸侯之爭臣以五人大夫之爭臣以三人者葢位有崇卑責有輕重政有煩簡故爭臣有多寡也然天子有天下者也故云不失其天下諸侯有國者也故云不失其國大夫有家者也故云不失其家總之以諌諍之得人故雖無道不亟至於亡也士無臣所有惟友故云士有爭友不離令名謂事無謬誤而善名以彰不陷不義謂所事合宜而行義以得也先言故當不義則子不可以不爭於父臣不可以不爭於君是總言為臣子者當諫爭其君父又曰故當不義則爭之從父之令又焉得為孝乎所以結一章之㫖而終是何言與之義見爲子者不可一於從父之令也〉
　　感應章第十六〈此章明明王孝悌感應之事雖為天子言之諸侯以下亦當自知勉朂也〉
　　○子曰昔者明王事父孝故事天明事母孝故事地察長幼順故上下治天地明察神明彰矣〈長上聲　易曰乾天也故稱乎父坤地也故稱乎母則天有父道地有母道原與父母之道相通者古昔明王能事父以孝則卽通於事天之道故其事天也明事母以孝則卽通於事地之理故其事地也察又推事父事母之孝心以順家之長幼故凡四海之中上而尊長下而卑幼又罔不就吾之均調而上下以治夫惟明王極孝之所至至於事天明事地察如此則三光明寒暑序而天道以清川流岳峙奠其常鳥獸魚鱉若其性而地道以寧其神明功用之彰見葢有極其盛者哉〉故雖天子必有尊也言有父也必有先也言有兄也宗廟致敬不忘親也修身愼行恐辱先也宗廟致敬鬼神著矣孝悌之至通於神明光於四海無所不通〈行去聲　承上文而言明王不特以事父母之孝事天地而致神明之彰已也雖以天子之尊必知有父之當尊與有兄之當先矣其在宗廟承祭之時則嚴威衹肅致其恭敬而不敢有忘親之心及夫平居無事之時則修身愼行極其檢攝而惟恐招辱先之譴明王不過自謂率其孝道之常也不知以修身愼行之主兼又致敬於宗廟對越之時先王在天之靈洋洋乎有如在其上如在其左右者而鬼神精爽之所著其視神明之彰見又何如其盛哉夫孝悌之道原始於家庭然和順之至精誠之極至於神明彰鬼神著卽幽而神明可以感通如此則遠而四海必將和氣充洽光輝普被又何有不通者乎〉詩云自西自東自南自北無思不服〈詩大雅文王有聲之篇自從也義取四方皆感其徳化無有思而不服者以明光於四海無所不通之意也〉
　　事君章第十七〈此章論君子事君之道葢為在朝之卿大夫言也而士亦在其中矣〉
　　○子曰君子之事上也進思盡忠退思補過將順其美匡救其惡故上下能相親也〈上謂君也進謂進見於君退謂旣見而退匡正救止也君子之事君無一念而不在於君者進而入告則思竭盡其忠而不敢有所欺退而公餘則思補塞主過而不敢有所狥至於君有為善之美意方在將萌未萌之界則從而將順之俾君之美以成君有匪彝之惡意方在將發未發之頃則從而匡救之俾君之惡以消是君臣之相悅猶夫魚水之相懽鹽梅之相濟吾知其上下交而徳業成矣其所爲相親也豈其微哉〉詩云心乎愛矣遐不謂矣中心藏之何日忘之〈詩小雅隰桑篇引此以明君子忠愛之心久而不替葢其天王聖明之念藏之中者已篤以故其一進一退一順一匡舉不敢忘乎君有如此也〉
　　喪親章第十八〈章中雲生事愛敬死事哀戚生民之本盡矣死生之義備矣孝子之事親終矣故以喪親名章終之於末〉
　　○子曰孝子之喪親也哭不偯禮無容言不文服美不安聞樂不樂食㫖不甘此哀戚之情也三日而食教民無以死傷生毀不滅性此聖人之政也喪不過三年示民有終也〈喪去聲偯隱綺切音倚又音伊不樂樂字音洛　㫖甘也毀哀毀也孝子喪親哀痛之極其哭也不偯氣竭而盡不能委曲也其禮也無容觸地跼蹐不能為容也其言也不文內憂無情不能為文也服衣之美有所不安聞樂之和有所不樂食味之㫖有所不甘凡若此者乃孝子自然哀戚之情非有所勉強而為之也禮人子於父母之始死也水漿不入口者三日然過三日則傷生矣教民三日而食粥使之無以哀死而至於傷生雖毀瘠而不至於滅性此聖人之爲政所以為生民立命也喪則定為三年而不過者孝子報親之心雖無限量聖人為之中制以示民有終極之期也〉爲之棺槨衣衾而舉之陳其簠簋而哀戚之擗踴哭泣哀以送之卜其宅兆而安厝之爲之宗廟以鬼享之春秋祭祀以時思之〈簠音府簋音鬼擗音辟踴音勇厝音措　棺內棺槨外槨衾被也簠簋祭器也方曰簠圓曰簋擗拊心也踴跳躍也皆哭泣之貎宅墓穴兆塋域也安厝猶言安置也當親之始死也爲之棺以周衣槨以周棺衣衾以周身然後舉而斂之其將葬也陳其簠簋奠以素器則傷痛而哀戚之其祖餞也女擗男踴號哭涕泣則悲哀而往送之為墓於郊則卜其宅兆必得吉而安厝之四者慎終之禮也為廟於家則三年喪畢遷主於廟以鬼而禮享之及其久也寒暑變遷益用増感春秋祭祀以寓時思二者追遠之禮也此皆聖人之政因人之情而為之節文者也〉生事愛敬死事哀戚生民之本盡矣死生之義備矣孝子之事親終矣〈此又合始終而言之以結一書之㫖謂孝子之事親生則事之以愛敬死則事之以哀戚如此生民之道以孝為本於此而盡矣養生送死其義為大於此而備矣孝子事親之道於是而終矣或問孝子之事親終矣豈自是而後可遂已乎曰非也孝子之心無窮身在一日則思在一日古者大孝所以有終身之慕也此雲終者畢之謂也謂生盡其養死永其思然後子職畢盡無遺非謂從今日後遂不必容心也〉








　　御纂孝經集註
