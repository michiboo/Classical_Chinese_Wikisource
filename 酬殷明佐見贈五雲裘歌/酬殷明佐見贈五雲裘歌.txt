
我吟謝朓詩上語，朔風颯颯吹飛雨。
謝朓已沒青山空，後來繼之有殷公。
粉圖珍裘五雲色，曄如晴天散彩虹。
文章彪炳光陸離，應是素娥玉女之所爲。
輕如松花落金粉，濃似苔錦含碧滋。
遠山積翠橫海島，殘霞飛丹暎江草。
凝毫採掇花露容，幾年功成奪天造。
故人贈我我不違，著令山水含清暉。
頓驚謝康樂，詩興生我衣。
襟前林壑斂暝色，袖上雲霞收夕霏。
羣仙長歎驚此物，千厓萬嶺相縈鬱。
身騎白鹿行飄颻，手翳紫芝笑披拂。
相如不足跨鷫鸘，王恭鶴氅安可方。
瑤臺雪花數千點，片片吹落春風香。
爲君持此凌蒼蒼，上朝三十六玉皇。
下窺夫子不可及，矯首相思空斷腸。

