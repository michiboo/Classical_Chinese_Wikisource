　　御製詠桯史隆興按鞠事
　　孝宗初受禪鋭志期復古宮中戒宴安習勞御鞍馬〈葉〉擊鞠殿庭中張帟避風雨一日馬覺疲奔逸入殿廡馬馳上擁楣垂立扶而下〈葉〉夾陛驚失色繼乃頌神武嗚呼有是哉殿豈試馬所然而有其對乃曽經目覩召南齊侍郎授經諸皇子〈葉〉下直乗馬歸馬入齊罥梠失魄遂致病休致還田裡〈葉〉二事正相同一笑掌堪拊岳珂方譽之謂符厥藝祖〈岳珂載孝宗此事謂與藝祖抵城挽鬃若合符節以譽孝宗之英武誠不值一噱如珂所紀善持控者必不若此乃至首觸於楣猶復擁楣垂立其無能已可概見尚何足譽之有若藝祖因試惡馬且不施銜勒馬逸上城觸楣墜地徐起追馬騰上事載宋史其可稱在於騰馬而不在觸楣孝宗何堪比擬適與齊召南之騎馬入門罣楣傷腦同資笑柄耳〉





　　欽定四庫全書　　　　　子部十二
　　桯史　　　　　　　　　小説家𩔖一〈雜事之屬〉提要
　　〈臣〉等謹案桯史十五卷宋岳珂撰珂字肅之號倦翁又號亦齋湯陰人武穆王飛之孫敷文閣待制霖之子官至戶部侍郎淮東總領制置使是書載南北宋事凡一百四十條各有標目其間雖多俳優詼謔之詞然惟金華士人看命司諸條不出小説習氣為自其書耳餘則大㫖主於寓褒刺明是非借物論以明時事非他書所載徒資嘲戲者比所記遺事惟張昌劉豫三冊文可以不存至於石城堡寨一條汴京故城一條皆有闗於攻守形勢施宜生一條趙希光節概一條葉少藴內製一條乾道受書禮一條范石湖一言悟主一條紫宸廊食一條燕山先見一條大散論賞書一條秦檜死報一條鄭少融遷除一條任元受啓一條陳了翁始末一條開禧北征一條二將失律一條愛莫助之圖一條黃潛善一條皆比正史為詳備所録詩文亦多足以旁資考証在宋人説部之中亦邵博王明清之亞也惟其以桯史為名不甚可解考工記曰輪人為葢達常為圍三寸桯圍倍之注曰桯車槓也説文解字曰桯牀前幾也皆與著書之義不合至廣韻訓為碓桯集韻訓與楹同義更相逺疑以𫝊疑闕所不知可矣毛晉刻本末有附錄一卷前為岳飛𫝊及飛遺文併珂詩文各一首已與此書無闗又附明劉瑞孝娥井銘王公詞記各一篇尤足驗非此書所舊有今併刪之庶不溷簡牘焉乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














