　　欽定四庫全書　　　　　子部五
　　傷寒兼證析義　　　　　醫家類
　　提要
　　〈臣〉等謹案傷寒兼證析義一卷
　　國朝張倬撰倬字飛疇吳江人著醫通之張璐即其父也專論傷寒而挾雜病者分中風虛勞中滿腫脹噎膈反胃內傷宿食咳𠻳咽乾閉塞頭風心腹痛亡血多汗積聚動氣疝氣淋濁瀉痢胎産凡十七種設為問答以發明之按傷寒論所謂合病併病止言六經兼症而不及雜病醫家不明兼證之意往往於脈證參差之際或顧彼而失此或治此而妨彼為害頗深此書一一剖析使治病者不拘於一隅不惑於多岐亦可謂有功於傷寒矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀















　　欽定四庫全書
　　傷寒兼證析義
　　長洲張倬撰
　　中風兼傷寒論
　　晨窓雪霽光射四壁張子被褐方起誦雪嶠熟煑春風劈爛椽之句客有量屐過我而進苦雪篇者中有凍餒相繼倒一語憮然久之因呼從事爐頭相與平章風雅杯斚內論及醫道之難而傷寒為最難傷寒而挾雜病者尤難是以亙古絶無兼該之例後世不能兼善其術也余曰安有滔滔江漢不通潮汐者乎苟能純一其道則圎機在我活法隨人何慮兼證之不克哉客舉手稱善請析中風兼傷寒義始
　　問中經絡兼傷寒
　　曰傷寒邪從外入中風風從內召雖同具汗下和解之法而虛實之機微有不同傷寒悉從外邪起見故必分營衛經絡一毫不可混淆中風外內合邪故攻表必兼養正如小續命中芎歸參附之類即兼傷寒者亦當顧慮正氣為主若率意攻表則營熱轉甚在裏之津液勢必隨表藥外泄而為燥癢枯竭之證矣
　　問中血脈
　　曰中血脈即傷寒之半表裏證傷寒邪未深入但須和解中風隂血先虧故必養血兼除風熱所謂血行風自滅是也在兼傷寒者和解藥中稍加調血之味以滋血燥不得任用滋隂涼血藥
　　問中府兼傷寒
　　曰中府多見閉證與傷寒之裏實脹閉不殊傷寒邪熱入府灼爍隂津故用承氣以泄其熱不得雜一味表藥恐引熱勢上蒸也中風是裏熱生風木邪乗土故攻裏必兼袪風熱如三化湯中用羗活之義閉證而見痰鳴喘脹面赤口張為正氣暴絶此必不治
　　問中藏兼傷寒
　　曰中藏多見脫證與直中隂經之自利無異古法用三生飲治脾肺之中地黃飲子治腎肝之中侯氏黑散治心與包絡之中然用以治藏虛受邪之證誠為聖藥若卒中昏迷手撒遺尿真隂失守之脫證雖有合劑不能復起況兼傷於寒者乎
　　問類中兼傷寒
　　曰類中大綱有三曰氣衰曰火暴曰痰逆總皆陽虛邪害空竅所致河間之地黃飲子為下虗上盛隂火暴逆而設東垣之三生飲為脾肺氣衰痰積於中而設丹溪之星香二陳為形盛氣阻痰盛於外而設在兼傷寒者三法俱不可效惟和營衞中隨證加養氣𨗳火豁痰藥斯為兼得之法
　　問中風本有六經形證與兼感客邪何異
　　曰中風六經形證是指口眼喎斜肢體麻瞀等證而言與傷寒六經見證不同然亦間有惡寒發熱之𠉀但中風雖有惡寒必常時凜凜或經日不止不似外感之驟然惡寒發熱如燔也中風雖有火炎痰濕頭痛必時甚時減或晝甚或夜甚不似外感之頓然發熱大痛晝夜不分也中風雖有肢體煩疼必麻痺不仁或久臥床褥所致不似外感之忽然肚熱無汗骨節煩疼也中風雖有表虛自汗必時常濈濈不似外感之驀然發熱頭痛自汗也中風雖有往來寒熱必常常若此不似外感之發熱頭痛三四日而轉入少陽也中風雖有大便枯約必平昔至圊艱難不似外感之大熱數日熱邪入裏而燥結不通也中風雖有小水短濇必向來不利或見頻數不似外感之熱結膀胱煩渴引飲小腹脹閉也以此審辨則中風之本證兼證可瞭然心目矣
　　問有少年體肥之人平素左半身無汗脇下一片常冷數日前索逋下鄉是日天氣暴寒舟中食飯一箸隨食隨冷便覺凜凜畏寒登崖失足顛仆扶挾解帶而寢是夜即發熱頭痛喘鳴胸滿遍體煩疼腰脊左脇尤甚左半身不能轉動仍冷不熱手足亦微冷第三日扶病而歸其脈左手細右手遲滑絶不似外感之𠉀因見脈脇痛與小柴胡二服不應又似半肢風發與小續命亦不應檢方書中半身無汗例當二陳四物合用按法治之亦無效今舌上微有薄胎而左畔白滑右畔微黃得病後大便已去二次去亦無多小便畧見黃濇䆒竟此屬何證當與何藥
　　曰此人素有寒飲結聚脇下更兼內外感寒加以驚仆痰逆則發熱喘鳴頭痛胸滿身疼勢所必至其右半經脈貫通處受邪則從陽而化為熱左半寒飲積結之界平時尚且無汗縱有寒邪湊泊亦必從隂而釀寒陽氣不到之所自然重著難移陽氣不行於脈自然細指至於右脈遲滑手足微寒皆縁脾氣向衰熱勢不盛所以舌胎不能乾燥大便不能結鞭其小便黃濇一證雖因肺胃氣化不行亦見下焦真陽未艾斯人向後必天目今尚可挽囘當與五積散晝夜三進總藉辛溫解散之力可以內消寒滯中溫血脈外逐表邪一舉而有三得其外可用白芥子川烏薑滓炙熱包熨之俟表邪分解裏氣調和然後用六君子加辛附薑桂之屬徐溫中氣可也
　　虛勞兼傷寒論
　　問虛勞之人兼感風寒者何以辨之
　　曰必先明受病之三綱見證之五常然後參詳脈證以辨客邪三綱者房勞傷思鬱傷醫藥傷五常者骨蒸欬嗽吐血泄瀉男子失精女子不月此皆本病之常他證雖繁莫如此五者為甚如平時骨蒸勞熱時重時輕火炎則面熱頰赤兩角隠隱掣痛忽然壯熱頭疼不分晝夜是感客邪也平時欬嗽聲怯痰涎不應忽然鼻塞聲重涕唾稠粘是感客邪也平時闗尺脈忽然人迎浮盛是感客邪也醫不達此每認本病變重日與調補助邪深入傷殘之餘立刻告竭究竟不知其為風寒而反歸咎於飲食居處不亦寃乎
　　問房勞傷者先見何證兼客邪者當用何藥
　　曰房勞傷者作強太過而傷其先天也世俗謂之隂虛而實兼傷隂中陽氣故曰先天若雲腎水受傷致病則有質之精依然後天水榖所化安得謂之先天乎惟素稟虛寒陽氣不振恣餌金石熱毒入於腎藏傷耗真隂者乃為隂虛其證皆從下而上由腎肝而至於脾或先失血或見遺精次見欬嗽骨蒸等證真陽虧者乏氣少食後見泄瀉而危真隂虧者強中熱中必發癰腫而斃故治本病之陽虛八味腎氣異攻保元等藥兼外感者黃蓍建中本病之隂虛六味都氣補隂虎潛之類有藥毒者滋腎丸洗滌之兼客邪者小建中加丹皮先吐血者為營血受傷黃蓍建中加當歸先遺精者為封藏不固桂枝加龍骨牡蠣湯雖有外邪無逾上法但須參邪之盛衰從少從多以為活法可也
　　問思鬱所傷較斵喪所致者孰重孰輕證治與房勞何異
　　曰斵喪是精氣受傷可用填補之劑思鬱是神氣受困七情之火交煎真隂不久告匱豈藥石之所能療哉惟蚤適其志為第一義此病起於腎闗乎心而迫肺傷肝及脾再交水火謂之七傳初起骨蒸乾欬繼則亡血失精女子不月至死而面色不衰以其隂火蒸騰津液於上所以肢體日削神采愈鮮不似房勞之精氣先傷而形神枯索也在初起真隂未耗時急宜調治如地黃丸逍遙散歸脾湯之類若經閉不行而氣體尚強可用玊燭散疏滌其熱次以金匱下瘀血湯作丸歸脾湯下之倒經血溢於上者亦然男子失血遺精都氣丸加鰾膠與四烏鰂骨一藘茹丸間服有外感者通宜小建中加大劑牡丹皮服後熱不除合當歸補血湯自止若誤與羗防升柴等藥多致昏熱痞悶變害不測慎之慎之
　　問醫藥傷者傷在何經治用何藥更加傷寒尚可挽囘否
　　曰此皆表邪發散不清病留肺絡而致欬嗽纒綿醫者不察誤認隂虛肺熱而與寒涼清肺降火滋隂其邪從皮毛入肺而及心胃為從上而下亦有因寒涼傷胃胃輸寒氣於肺咸必先嗽而後寒熱也復有風熱認作風寒誤投辛散而傷少隂之經者必先欬唾膿血而後泄利又有汗下太過失於調養而成此則營衞受傷必先微寒數熱而後欬嗽凡此皆能致虛若於本門求治百不一效惟用傷寒捜滌之法庶或可圗但得形氣未衰脈證相符縱加客證亦有成法如邪留肺絡而喘咳不休脈見浮緊浮數者大小青龍射十麻黃選用喘咳有血者和劑欵冬花散之類服二三劑而見鼻塞聲重有似傷風之狀者此邪從上泄也即當以保元異攻少加細辛調理中氣兼六味丸加桂枝滋其下元若服二三劑不應反加喘欬脈疾或腹痛聲啞者難已如寒涼傷胃而欬畏寒少食氣口脈見緊細沉大劑桂枝人參湯服四五劑而見下血或有積沬小腹微痛喜得溫按者邪從下泄也小劑理中湯和之七日不止者難治風熱誤用辛溫者麻黃升麻湯萎蕤湯消風散隨輕重而施已上等法皆是因風寒久伏故與兼客邪者同治惟汗下太過者當助正氣如十全大補大建中人參養營酌用倘邪乗虛入而見表證新加湯桂枝加附子湯柴胡桂枝湯諒寒熱施治可也
　　問虛勞之因不同而所見之證則一其故何也
　　曰致病之因雖異其所受病者不過隂陽血氣而已故凡治療必察隂陽如骨蒸勞熱之晡發夜盛善渴易飢者隂虛也晝日煩熱至夜稍安者陽虛也欬嗽咽乾欬甚畧有粘痰者隂虛也嗽多清痰嗽甚則嘔水者陽虛也吐血紫赤濃厚光澤或有結塊星縷者隂虛也血色晦淡無光吐久不凝或雖有瘀結多帶痰水者陽虛也泄瀉臭穢身熱煩渴或兼膿血者隂虛也瀉下純清水或白沬者陽虛也失精夢寐不寧二便引急隂虛也隂頭寒而精出不知或溺後常有滑精者陽虛也經閉發熱欬嗽五心煩熱者隂虛也小腹引痛而背微惡寒者隂氣有餘循經而乗陽位必有乾血若經雖不行但少食倦怠腰腹不痛者陽虛也陽虛則氣衰不能生血經雖不通必無結血此病機之最要者勿以其繁而忽諸大都隂虛則熱陽虛則寒隂陽俱虛則寒熱之證錯雜而見又當審其偏勝而為處方設不知此日以不寒不熱之劑投之則偏者愈偏勝者愈勝永無均適之期矣故智者臨病務在調其所偏察其所變診察之際其脈忽然鼓大證異平時便當推原飲食起居以辨有無客邪之應又有忽然惡寒發熱脈無常𠉀乃隂陽倚伏亢極反害之大虛證豈可亦認風寒而與開泄不旋踵而告變矣歴觀此證但陽虛可服參蓍者十全五六隂虛不服參蓍者十難救一若年在三旬向外者其人質幹已固尚可斡旋如在二十上下非特筋骨柔脆抑且性情難制縱極力圗治終難克效也
　　中滿腫脹兼傷寒論
　　問脹滿兼傷寒當與何藥
　　曰先察其脹之屬寒屬熱詳其邪之在表在裏方可議藥
　　問諸脹腹大皆屬於熱恐無屬寒之理
　　曰曷觀罈中之水氷則脹脹甚則裂豈非寒極脹閉之一騐乎
　　問脹滿之寒熱何以為辨
　　曰諸病水液澄澈清冷皆屬於寒氷液渾濁皆屬於熱然亦有本寒標熱而大便不實小便赤濇者大抵中滿當辨痰飲食積水腫當辨陽水隂水鼓脹當辨氣血蟲積此為大綱
　　問腫脹之表證寒者何治熱者何治
　　曰中滿腫脹之人痰濕素盛中氣先傷更加傷寒未有不先犯胸膈而為煩擾不寧喘脹嘔逆之患外證雖有頭痛發熱人迎未必緊盛然往往有氣口反大於人迎者倘醫者不加辨察只認本病變重而與清熱利水恣邪深入輾轉誤藥不死不已邪在表時切不可動其痼疾亦不可恣用表藥惟當和其營衞為主如寒脹用桂枝加附子湯五積散熱脹用桂枝加厚朴杏子仁湯芎蘇散之類本寒標熱者膀胱津氣大虧慎不可用利水藥惟茯苓桂枝白朮甘草湯加蔥白最當若溺閉小腹鞭滿者合用春澤湯以五苓開結導水四君滋其化源此瀉中寓補之義也
　　問見半表裏證何治
　　曰此病本在裏邪復向裏如大小柴胡之類皆無妨礙
　　問見裏證何治
　　曰宿病雖有虛實寒熱之不同若更加外邪乗機內入雖正氣本虛亦當微導以泄其熱或通幽門或疏水道隨其攸利若以其虛而禁攻則邪氣流連漫無解期矣至於真元虛憊者神丹不可復起也
　　問中滿水腫鼓脹兼傷寒者治各有異否
　　曰三者皆屬裏證或禁升發而中滿者汗劑中宜加痰氣之藥則不致於逆滿水腫則可用開鬼門之法惟極虛隂水與隂本陽標者戒汗若鼓脹則大忌發汗當理中兼調營衞多有浹然汗出而解者若用表劑則熱轉劇脹轉甚必無得汗之理至其𫝊裏當各隨本病之氣血痰水兼以養正藥治之慎勿以其虛而驟進壅補亦不可因脹而擅用峻攻此治虛中實邪之大法也
　　噎膈反胃兼傷寒論
　　問噎膈反胃異名同類倘復為客邪所傷其治亦彷彿否
　　曰噎者食即帶痰而出有時屈曲而下膈者膈塞閉絶上下不通反胃者飲食如常後必傾囊而出三證雖各有辨而致病之由總不離乎鬱結故其治亦不甚相逺潔古以上焦吐者從乎氣言食則暴吐心下嘈雜皆痰飲鬱火所致中焦吐者從乎積每吐則膈間隱隱刺痛必有死血好飲熱酒人每多犯此若黙黙如癡者為蟲積靈樞所謂蟲為下膈是也下焦吐者從乎寒食久不消經日必吐乃火衰不能生土土不制水之𠉀王太僕雲食不得入是有火也食入反出是無火也觀噎膈反胃證雖不一其可治不可治可一言而知在老人中氣久衰血液枯槁更加鬱結而成真膈者即不兼傷寒百不一療惟血氣未衰之人因痰飲死血結為患者縱加表證尚可圗治其證雖發熱頭痛而足必冷傷於寒則鼻燥身疼而脈微緊中於風則鼻鳴乾嘔而脈微數以中氣久衰不能鼓動其脈熱勢亦不能盛與鼓脹之中藴濕熱者不同是以辨治尤難治此者雖當散邪為急然必先安中氣如甘草乾薑湯加桂枝薑棗之類切不可雜一味耗氣破血攻伐宿病之藥若胃虛而逆大半夏湯藿香安胃散皆以人參助胃氣行藥力也胃中痰濕上逆腸鳴膈痞者半夏瀉心湯以乾薑黃連和其寒熱則不致於捍格也反胃嘔吐而渴欲飲水者茯苓澤瀉湯以澤瀉引桂枝乾薑之辛入膀胱行布水精於五經也若腎虛水逆而嘔金匱腎氣丸減半地黃倍用桂枝兼散邪以收攝之熱吐酸水噦逆橘皮竹茹湯下佐金丸如見裏證不妨用下奪之法使氣下而不止正與本病相合如半夏生薑大黃湯人參利膈丸皆可應用但胃中寒冷者又為切戒故仲景有客熱不能消榖胃中寒冷則吐之論當效理中加枳實加附子等法治之
　　內傷兼傷寒論
　　問勞力感寒與傷寒證治何異
　　曰勞力是內傷其氣氣傷者補之傷寒是外傷其形形傷者瀉之此形氣俱傷內虛外實有攻補兩難之勢復有兼停宿食者尤為扼腕設醫者素無成見於胸中必致發汗以傷其表則外熱轉盛消尅以傷其裏則痞脹益堅輾轉戕伐計無所施惟有極力攻下而已深可慨也夫內傷一證因勞動太過陽氣亢極而化為火火氣內盛隂氣先虧陽愈盛而隂愈衰乃致清氣不升濁氣不降隂陽交錯榖氣少進胸中之陽既不能內守勢必上逆外擾而為身熱頭痛有似乎傷寒之證而實非外感之邪內經所謂隂虛生內熱陽盛則外熱是也後世惟東垣深得其㫖因立補中益氣湯以升舉清陽補益中氣則濁隂不降而降矣此方雖專為內傷脾胃而設然邪乗虛入非兼補則必不解即於此湯稍加表藥熱服取汗最㨗兼停宿食者桂枝人參湯若傷寒重而內傷輕黃蓍建中湯至若始為熱中當確遵東垣補中益氣之法末𫝊寒中則又不能出仲景理中湯之範圍也
　　問仲景形作傷寒其脈不緊而弱弱者發渴夫脈弱則無熱邪何故發渴又何以知其為傷寒
　　曰傷寒一科原以證為主脈㕘之此因勞形作力而感寒發熱故以形作傷寒目之今世所謂勞力感寒者是也夫傷寒之脈法當緊今因勞力傷其津氣氣傷不能鼓運其脈所以反弱津耗不能上蒸於咽所以作渴雖非熱邪灼爍使然而津液受傷則一也按切脈之道古人原合望聞問三法而言今之病家不達此理深居幃幄惟以切脈試醫醫者又恥於詳問每多忽畧設遇此證此脈得無誤治之失乎況人所稟之脈與面目性情不殊有偏大偏小純隂純陽反闗四出種種異狀皆生成本脈豈可悉歸之於病𠉀耶客雲向謂醫道之難莫甚於脈今聞是言則知診法又不在七表八裏而在活法推詳㡬㡬乎難言之矣余曰醫無難察脈難辨證難用方難夫察脈雖難於活法而實無外乎䂓矩不過原其人之清濁貴賤形志苦樂與脈𠉀之符與不符便可推測病情之逆順譬諸塾師講學得其㫖者自然不逺於理用方如儒者作文人一其㫖能有㡬人合局辨證如釋氏㕘禪未悟已前舉止障礙既徹已後觸處靈通信手拈來頭頭是道然後方可自信而為人司命也宿食兼傷寒論
　　問傷寒何以見有宿食
　　曰傷寒而見胷前大熱額顱脹胸腹滿按之痛或嘔逆或泄利或腹痛皆是停食之𠉀若右闗脈見遲滑為宿食傷胃濇伏為脾隂受傷數盛為食積發熱往往有脈見促結證見足冷乃宿食妨礙經脈流行之道而然不可遂認為代脈隂證大抵傷寒有發熱頭疼雖見脈沉足冷陽道痿縮皆是陽證夾隂合用溫中兼消導之劑宿食一通胃氣敷布又當從陽證例治也若誤認隂證而與四逆則熱勢轉亢真隂立槁多致亡血躁亂而死誤作實治而與承氣則真隂下脫虛陽上逆多致喘脹開泄而死近有一醫治尤徳昭霍亂四逆煩渴脈伏誤與溫中藥遂呃逆發斑屢更四醫雜治罔效第七日求救於大人曰六脈洪滑而促呃聲頻併斑色焮赤舌本紫腫證脈俱陽始先所見厥利脈伏皆宿食阻塞於中脾氣遏絶之𠉀腸中之垢雖下胃中之實未除與涼膈散去硝加犀角黃連一服斑退呃止而愈復有少年患夾食傷寒足冷麵戴陽醫用發汗藥致動隂血而見四逆嘔泄無度他醫用枳實理中夜半陽囘足煖前醫復用消導收功極詆參術為非病家反以為然詎知此證之生金賴溫中之力耳一同道之室傷寒夾食自用疎表消導四五日後邪熱入裏而煩渴引飲水道黃赤與五苓散一服遂致水逆不入小便㳙滴不通晝夜懊憹不安下問於余令用大劑五苓散隨吐隨灌繼用梔子豉湯灌吐稠痰水飲數升二便隨至是夜即得寧寢而安彼謂與自用之藥未嘗有異但力未到不得收功安知其為先前誤用五苓引邪犯本故仍用五苓灌吐領之外泄其先後進退之機難為世俗言也
　　問傷寒夾食何者宜消何者當下
　　曰大法先撤外邪繼除裏實在胃則宜消在腸則當下若不分經府內外並治必致引邪內犯故有表證未除不可攻裏之戒然人之所稟不無偏勝宿食亦有寒熱不可一途而取如胷中痰濕素盛必兼理氣豁痰胃虛不能藴熱必兼溫中消導有寒食伏久而化熱者當兼清食積之火有過用消尅傷胃者當溫養中氣以資健運之能若夫下證之緩急豈特三陽明三承氣而已如虛寒壊病非假人參之力則攻之不應寒積固結非藉附子行經則下之不解濕熱脹閉前後不通下證最急非用木香苓半開發痰氣則推之愈逆大約水道不利腸鳴腹滿之證必無燥結大黃必須薑製芒硝斷不可施與夏秋腸澼同法然有一下即安者有下後腸空胃中之實得下而復結者即製劑之大小亦當師以成法如大承氣以蕩實熱大黃不妨頓用兩許雙解散分解內外藴熱和雜藥不過二三錢必續續而進漸取開結之功枳實梔子䜴湯治食復所加大黃不過博碁子大五六枚臨證處方之際苟非講明有素必難合轍也
　　問傷寒停食證治四時有異否
　　曰非但四時證治有異病名傳變各各不同而水土方隅亦是不一如西北土地髙厚風寒凜冽患傷寒者非特冬時春夏恆多有之嘗有北人在南感寒二三日尚惡寒不止直待服表藥後方發熱脈浮者若嶺南炎方瀕海冬月不寒陽氣常泄四時多患瘴癘總無傷寒之病在大江以南水土卑弱寒煖不時傷寒與冬溫常間雜而發舉世不察㮣與辛溫發汗致變風溫而死者多矣亦有邪伏經中至春夏而發為溫病熱病者至於春夏非時暴露之證與傷寒迥殊冬月寒水司令其邪雖必從太陽而入實由陽維而斜次三陽隂維而斜次三隂蓋邪氣滿溢必注溝渠所以不從十二經而隨入脈也其有宿食者則必併諸陽明以其經上貫額顱是以必脹即府實熱蒸頭痛亦然若夫春時感冒則司令已屬風木必先少陽受邪少陽在中陽明太陽在外受則三經俱受故治感冒之藥皆不分經絡如芎蘇神術正氣之類為停食感冒之的方春時陽氣方升致汗頗易與蟄藏之令自是不同夏月津本外泄表氣先虛雖或觸冒風露消暑藥中畧兼透表即解若恣用風藥不無鼓動痰濕之虞如更加停食必致喘脹逆滿矣大抵停食感寒無論何時何證但氣口脈顯滑盛而手足溫和者皆為易治若脈見短濇而四肢逆冷者必難克效此為總訣
　　素患欬家兼傷風寒論
　　問雜病以欬嗽為重傷寒以欬嗽為輕請明其故曰雜病之繁冗難明者莫如欬嗽為最然究其源不過胃氣不清隂火上乗二者而已內經雖分五藏六府諸欬而所重尤在聚於胃闗於肺六字此內因之大綱也外感之欬嗽有風從皮毛而入於肺者有寒從背俞而入於肺者有素患欬嗽復加風寒及形寒飲冷所致者外感乃暴傷經絡之邪一表即清故為輕雜病積久而發且有寒熱虛實新久之不同即善察病機者急難獲效故為重若夫外內合邪邪正交互藏府糾結之證斷非見病醫病者之可以克任也
　　問胃氣不清之欬其病在胃客邪所傷在經治當從府乎從經乎
　　曰胃為藏府之總司肺為諸欬之門戶不但五藏之久欬乃移於六府即諸府之氣靡不本之於胃故凡藏府諸欬咸聚於胃而闗於肺也所謂胃氣不清者言水榖之氣不能如霧上蒸於肺而轉溉諸藏勢必留積於胃隨熱氣而化為痰隨寒氣而化為飲胃中既為痰飲所滯則輸肺之氣亦必不清而為諸欬之患矣其有六淫外感之邪者又必兼經而治如肺胃素有寒熱痰飲諸嗽皆用上焦陽分之藥則與風寒無礙但虛嗽久嗽之兼風寒者則難於補歛稍費周旋耳外感諸欬中惟風熱風燥二證世所難明如冬時先傷非節之煖復加風寒外遏而致欬嗽痰結咽腫身重自汗脈浮者風熱也治此者當辛潤以解其邪如萎蕤湯之類切勿誤與辛熱發汗致變風溫溫毒自利發斑種種危殆至於風燥一證辨治尤難蓋燥為秋氣令不獨行必假風寒之威而令乃振欬乃發也然考之於經則不曰秋傷於燥而言秋傷於濕何也夫秋令本燥以長夏濕土鬱蒸之餘氣漸漬身中隨秋令收斂而伏於肺胃之間直待秋深燥令大行與濕不能相容至冬而為欬嗽也此證有肺燥胃濕兩難分解之勢古方中惟千金麥門冬湯千金五味子湯二方獨得其秘不知者以為斂散不分燥濕雜出則又置而不用總未達分解風燥之義耳喻嘉言先生不明濕氣內伏燥令外傷之意直雲內經獨遺長夏傷於濕句致令秋傷於燥誤為傷濕殊失內經精微之奧矣
　　問隂虛欬逆之人龍火易於炎上若更感風寒而用升散之藥則虛火愈炎為之柰何
　　曰胃氣不清之痰嗽證類繁多若隂虛火炎之乾欬惟有房勞傷精思鬱傷脾兩途審係精傷則宜補精神傷則當養神一定法也有客邪加臨而見表證頻與小劑桂枝湯和其營衛然必倍芍藥以䕶隂増膠飴以潤燥使中氣有權則隂火不致於上炎以共襄建中之功況芍藥得桂無酸寒收斂之虞桂得芍藥無妄動隂血之患如氣虛畏寒手足寒者則加黃蓍血虛煩熱手心熱者則加牡丹皮實隂虛感寒之神丹即欬而小便利若失小便者亦不出是湯也至若夏秋隂虛感冒莫如蔥白香豉湯最宜兼可以救溫病熱病時行疫癘之隂虛者家大人嘗言崇禎辛巳嵗飢民困江南疫癘大行凡服發表攻裏之藥者皆死惟用敗毒散補中益氣湯多有得生者馮長年孝亷素患隂虛欬嗽而犯時氣遂用蔥白香豉湯加人中黃童便三日而安又一地師宿有血證亦感是氣即用前湯更加犀角丹皮服後大便下血而愈此皆時氣中之變證也近王公峻先生治一孕婦風熱欬嗽已經發散後胎上逼心上氣倚息欬則遺尿用紫蘇飲去芎藭腹皮加萎蕤白薇三劑而胎始寧家昆誕先治一少年隂虛而傷秋燥常時火炎乾欬五心煩熱妄夢失精小水時白時黃杪秋忽大欬嗽坐間徧地清痰周身凜凜畏寒肌表微微發熱欬甚則嘔嘔則鼻衂如注大便枯燥小水如淋先用異功散去術加山藥次與六味丸加麥冬五味半月而嗽方止歴推諸騐未有不重在本病者大抵火炎乾欬悉是隂虛古人雖有腎肝同治之論然細格病情多屬腎水枯竭肝藏多火之證所以只宜壯水制陽若導火之法斷斷不可輕試也
　　問形寒飲冷所傷與停食感冐何異
　　曰停食感冒是三陽經受病食雖停而未嘗固結胃府未必受傷故但於解表藥中畧兼運痰理氣其食自消此形受寒氣胃傷冷食內外併傷乃致移寒於肺而為欬隣國尚然為壑同氣連枝之脾能無寒中之患乎此一經一府二藏同時受病非桂枝人參湯枳實理中湯四逆加人參湯等不能圗治豈停食感冒之可與比例哉
　　宿病咽乾閉塞兼傷寒論
　　問人有素患咽中閉塞者復傷於寒則汗下俱禁有平時咽喉乾燥而患傷寒則但禁汗而不禁下何也曰乾燥與閉塞二者輕重懸殊素常咽中閉塞是腎藏精血空虛生陽之氣不能隨經上循喉嚨所以汗之則血隨虛陽上脫而厥冷踡臥下之則氣隨真隂下脫而下利身疼水漿不下也平昔但乾燥而不閉塞乃胃中津液不充所以不宜發汗設不知此而與汗劑重傷津液不待經𫝊入府而為燥結之患矣故善治者一見裏證即當微下以泄其熱若待結定而下則與延冦入室何異哉
　　問虛人不宜發汗者並用建中以和之如胃燥而用膠飴之潤愚所易知若夫腎虛而用建中反實土以勝水能無愈傷其隂之慮乎
　　曰所謂建中者原在建立中土而隄腎水方中全賴芍藥內䕶其隂使虛陽無泛上之虞則桂枝輩可以建辛甘發散之功更加膠飴以滋中氣之燥而助其作汗豈香燥助脾而有傷犯腎水之慮乎
　　問咽喉閉塞之見裏證當用何藥咽喉乾燥之見裏證當用何藥
　　曰仲景豬膚湯治咽中閉塞之裏證神驗外編用童子小便調生白蜜加豬膽汁隔湯熱服面戴陽者去蜜和蔥湯亦佳咽喉乾燥者用蜜煎導熱甚用豬膽汁導臍腹按之痛用小承氣急下以救胃中之津液所以仲景但禁汗而不禁下也
　　問咽痛非有大熱即為大寒寒者何以致痛請明其故曰熱則火氣鬱蒸血液燔灼寒則經絡閉塞陽氣不通皆能致痛其證雖繁大約不出胃熱隂火寒犯少隂三種如痛而喉舌赤腫痰氣壅塞身熱煩悶前後不通渴欲飲水其脈實大有力或沉伏而滑皆胃中痰濕挾心包之火為患此為實邪或涌或泄或砭皆能取效如咽喉雖赤而不甚焮腫面上時有怫鬱之色而手足不熱二便不閉渴喜熱飲或口中時有清涎上湧此龍火上騰而吸引隂津於上最危之兆若左脈數者隂虛水不制火惟宜壯水制陽若六脈數疾無倫或右尺瞥瞥虛大者虛陽游散於上也又當用導火歸源之法此皆雜病即有壯熱不得以傷寒目之其驟痛無熱而不腫不赤不渴舌淡青紫或嘔泄清水二便清利脈來沉緊者此大寒入犯少隂之經也若二三日而見煩熱躁亂面赤足冷脈變虛大者隂極似陽虛陽發露之𠉀急宜通脈四逆白通加豬膽汁湯溫之遲則不救
　　頭風兼傷寒論
　　問有患傷寒者屢用發散汗出身涼而頭痛愈劇徹夜呌號至夜則有微熱此屬何故
　　曰此必素有頭風或血虛風熱而過汗重傷血液所以其痛益甚也
　　問治此者仍當祛風乎清火乎抑宜養血乎
　　曰風火相煽額與眉稜目珠俱痛當用選竒湯兼清風熱久鬱成頭風者清空膏茶調散之類大寒犯腦痛連齒頰鬱閉成火者非兼調寒熱則火不散如本事玊真丸寳鑑石膏散隨表裏而開發之痛久不除須防目瞖之患肥人濕上盛者半夏白朮天麻湯𤓰蒂散清理濕熱為要若兩太陽痛連目梢者為血虛雖宜養血為主然有火則兼清火有邪則兼散邪如四物湯加細辛蒼耳芽茶當歸補血湯加蔥䜴薑棗皆前人已驗之良法
　　問一婦素稟羸弱産育過多常患頭痛背上畏寒之極夏月必用綿絮裏首複衣掩背初冬傷寒發熱頭痛異常周身痛楚膝下與手臂皆不溫而手心獨熱胸膈無恙二便如常或用表藥熱勢不減畏寒轉増胸膈迷悶二便艱濇李懷茲先生用補中益氣加蔓荊子微汗而安愚謂此婦雖虛然既犯傷寒法當解表何乃汗之不愈補之即安幸明示以開茅塞
　　曰此婦素常陽氣不升而頭疼背寒復與發散傷其衞氣所以熱不除而轉加畏寒也用補中益氣以升舉清陽衞得參蓍之力自能袪邪外散非深得東垣之㫖者不能也
　　問一老婦久患偏頭風諸治不效春間復感風寒方士用火鍼刺風池合谷等穴鍼處皆發赤腫氣從小腹上衝不時頭面赤熱諸醫莫解其故因延瘍醫治之用消毒藥腫愈堅大施元蒨先生用桂枝湯數劑而平細繹此證似屬邪熱而辛溫之藥反效何也
　　曰此即燒鍼令其汗鍼處被寒核起而赤之成法賴有施子能用知仲景之學尚不至於全廢也
　　問今有一少年形體肥盛患傷寒昏熱或用表藥不得汗遂讝妄躁亂愚用涼膈散加黃連而熱除但頭痛經月不止晝則目珠與眉祾太陽俱痠疼夜則大痛引急如掣目中如有風吹狀以熱掌按之即稍覺爽快寐則頭與胸前大汗如漉左脈緊細右脈浮緩服茶調散用搐鼻法不應與養血藥亦不應不識此為何病何藥可以收功
　　曰此熱邪雖從內泄而寒痰襲於經中因體肥不能外泄所以流連不解內經所謂其人肥則為目風眼寒是也治當解營分鬱閉之火除經絡沉沍之寒授以三因芎辛湯加生石膏半兩數日必能獲效服之果然
　　心腹諸痛兼傷寒論
　　問凡宿有心腹諸痛因外感之邪觸動而發若欲先治表證裏痛勢難刻緩若欲兼治其痛又恐有礙於表歴考方論中素無成法可師幸顯示至理以補昔賢之未逮
　　曰諸痛皆有表裏氣血虛實寒熱之分其痛在肌表者中間不無裏證如胃脘留伏痰飲之臂痛腎虛足不任地之腳心痛腎衰風襲之下體痿弱骨節疼痛豈非痛在外而病根於裏者乎然病雖從內而發其實痛在經絡所以治表之藥總無妨於本病但不可不顧慮血氣以虛其虛痛必轉劇也其胸脇肩背諸痛證雖不一以大綱論之悉為陽分之疾縱有傷寒表證而痛楚不堪者不妨兼治其痛並無引邪入犯三隂之虞即使隂邪上逆不過先溫其裏若腎心痛之與背相控如從後觸其心者仍無礙於表證也觀仲景太陽例中傷寒醫下之續得下利清榖不止身疼痛急當救裏後身疼痛清便自調者急當救表則知內有虛寒者必當先溫其裏而後解表乃正治也至於腰臍少腹諸痛雖皆隂分之患然既有表證則當從表治之如腰痛而兼外感亦須桂枝湯以分解太陽之邪則裏氣亦得疏通而痛必少緩寒者則加附子以溫之腹痛用小建中為土中伐木之聖藥血虛而氣散者尤宜有寒則加乾薑寒甚則加附子虛寒則用桂枝人參湯寒極而嘔金匱大建中湯少腹痛用當歸四逆湯寒加呉茱茰最妙此皆兼理外內之良法也大抵有宿病之人不得用峻汗峻攻之法必㕘其人之形氣盛衰客邪微甚本病之新久虛實向來之宜寒宜熱宜補宜瀉宜燥宜潤宜降宜升或近日服過何藥之相安不相安其間或挾痰或挾血或挾火或挾氣或挾水或挾積務在審證詳明投劑果決自然隨手克應矣故凡智者用方法法不離古人而實未嘗執古人之成法也
　　問一少年素有便血自言觸穢腹痛經日不止因覔土毉刺委中出血如注是夜即大發寒熱頭痛如搗腹脇滿痛不能轉側讝語如見鬼狀一館師以大柴胡下之而愈愈後不時寒熱欬嗽服滋隂清肺之藥兩月餘其欬愈甚近日飲食少進大便作瀉而兼下血左右闗尺皆細而數未識此證尚可圗治否
　　曰此必刺委中時感冒風寒因其人素有便血邪乗虛入而為熱入血室如陽明病下血讝語之例非獨婦人經水適來適斷而有是證也用大柴胡得愈者是偶中痛隨利減之效原非正治所以愈後不時寒熱欬嗽脾胃清陽之氣下陷而肺失通調輸化之氣也斯時不與調補脾胃反與寒涼清肺則脾氣愈傷不能統血而為下脫泄瀉之患虛損已成雖可久復生恐難為力矣蓋腹痛一證舉世咸謂沙脹或刮或刺或飲冷水種種為害非淺曽見有隂虛停食腹痛誤飲冷水吐利不止周身青黑而斃者有經水將行作痛亦飲冷水經閉不通而成蠱脹者與夫痛痺一證靈樞謂之賊風後世方書名為痛風亦曰白虎歴節風近來呼為箭風例禁湯液恣用鍼艾火焠愚夫無知被其煽惑而受非刑固不足訝即明哲之士亦常以箭風二字鑿鑿而談且有自任時醫者身有所痛必倩村中叟嫗挑焠咒水吞符無所不至吾將以靈素痺論金匱胸痺血痺諸例請用從火庶不致與俗全違耳
　　亡血家兼傷寒論
　　問仲景太陽篇中有亡血家不可發汗發汗則寒慄而振有衂家不可發汗汗出則額上陷脈急緊直視不能眴不得眠夫亡血是統諸失血而言何衂家另設一例且血為隂血亡則隂傷隂傷則陽盛何故汗之反寒慄而振衂家何獨不然又為額上陷脈急緊等證
　　曰血之與氣異名同類血雖屬隂實為陽氣之根與氣相為維附一息不能相離凡人身中有氣不到處則血凝不流而為刺痛痛處必熱有血不行處則水飲襲入而為腫痛痛上必寒素有血證之人復發汗以奪其血寒慄而振勢所不免血既消亡於內則陽氣無根所以諸亡血家驟脫不止必用大劑人參斂其神氣氣斂則血有所統無復再脫之虞斯時雖不敢望其陽生隂長但得扶定胃氣以進飲食即是生長之基設不知此而用血藥惟有膩膈傷中而為奪食泄瀉之患也至於衂血一證皆由陽明經火氣逆行而至故曰衂行清道不知者以清道指肺遂有衂血出於肺之說大可噴飯詳衂血一證十二經惟手足陽明太陽四經有之即使因肺致衂亦必由手陽明經而至肺雖清肅之藏業常少血且經脈不行於鼻孔其血從何而至哉蓋陽明多氣多血是以患其證者恬不知怪然慣衂之人稍有勞動或煩心過飲受熱感寒血必隨火而行熟徑蓋火即氣氣隨血散久之經氣並傷更加奪汗則血不榮筋而為兩額之動脈收引眥急不能卒視也其所以不得眠者虛火藴隆於胃胃不和則臥不安此皆亡血人復發其汗之𠉀若因傷寒而致亡血又當隨證施治如太陽證失汗邪留經中而衂非麻黃湯汗之不解有熱𫝊營分而為吐血則當清解其內如犀角地黃湯黃連阿膠湯之類凡此種種未遑盡述姑就宿病傷血之人傷寒表證而言如衂血則宜小建中加犀角丹皮咯血則宜小建中加丹皮童便吐血則冝黃蓍建中加童便阿膠伏氣發溫而為吐衂皆從內而至經絡胃府通宜涼膈解毒三黃石膏加蔥頭童便之屬若感冒風熱之衂則宜蔥白香䜴湯加童便若素有便血而兼傷寒則宜千金內補當歸建中寒加竈土炮薑熱用白頭翁湯婦人宿患血崩而感客邪則宜金匱三物旋復花湯加香䜴或當歸建中加黃蓍防風蔥豉最妙至若邪熱𫝊裏而觸動隂血無論宿病新病皆無表證糾纒但須詳從何道而至或稠或清或鮮或晦自可直清本病竟行無礙矣
　　問亡血家衂家證見於外尚有發汗之誤其血畜於內而顯發熱頭痛者得無誤汗之患乎
　　曰凡畜血必有見證可察而知其所患處有三畜於胃脘之內則胸膈隱隱刺痛甚則牽引於背畜於厥隂之經則脇下痛引腰脊畜於膀胱之府則少腹急痛若小便不利者並傷氣分也其辨治之法須詳新久虛實寒熱大率新者多實實則宜攻久畜必虛虛當兼補寒則非煖不散最忌酸寒熱則宜於寒下然必加辛溫以為嚮導亦有證顯虛熱而所畜屬寒者必畏寒而喜熱飲不可因其假證而誤與寒涼攻血多致發呃脫瀉而死其治畜血之兼傷寒表證輕則小建中香蘇散之類重則五積散隨上下寒熱而為裁酌至見半表及𫝊入裏皆與本病無礙但久畜虛人不可輕動其血此為切禁
　　問鄒孔昭之弟費仲雪之女皆患失血何以知其必死而辭之
　　曰孔昭昆仲俱患喘欬吐血肩息不得臥孔昭之脈尺部雖而寸闗卻浮證雖隂火迫肺脈則兼感客邪且審其所吐之血多帶痰水知必從胃而出故先與小建中加丹皮和其營衛續與異功去術加薯蕷丹皮下靈砂丹收攝隂火則肺胃自清於昭之脈闗尺皆細如循刀刃血色正赤如凝硃為少隂守藏之血故知必死費仲雪先生久患膈塞嘔逆中脘攪痛如刺或時痰中帶血六脈沉細如絲自謂六隂之脈及按至神門別有一脈上至陽谿迢迢應指知胃氣未竭尚可苟延其令愛不過欬血一二次尚能梳洗出診脈得純細數此胃氣已竭安有復生之理
　　問郭孝聞之室血崩聞用金鈴子而愈何也
　　曰孝聞夫人暑月經行時涼臥風中先患淋瀝加以惱怒跌哭遂崩脫不止小腹中如線一條貫心掣痛常發熱頭痛遍體煩疼服止血諸藥不應而進參蓍忽然昏憒不省崩脫愈甚深夜急遽邀往脈得大而芤獨左寸丸滑知衝任二脈受病明是風入胞門所致久之風從木化血愈傷而火愈熾非旋復花湯金鈴子散兼進不能清其風熱降其逆氣也況此證多有火淫血室濕結子戶及鬱結傷脾怒動肝火驚恐失跌種種不同若用通套升發補斂之藥烏能獲效哉
　　問兵道李石臺內姪之傷寒更七醫而轉篤皆不識為何證尊大人何以知其為血而下之
　　曰曽公乗於夏月從陸來呉途中中暍受傷有之大暑中何有傷寒之證醫見壯熱昏憒便與發汗發汗不已兼之消導消導不已繼進參術主見雜出補瀉徧嘗正氣轉傷畜積愈固而見善忘如狂身汗如油直視不眠脣反不收齒齦腐穢七晝夜喃喃不休手足動掉不寧脈得純而豁大中芤明是畜血而兼狐惑之證急與犀角地黃湯加黃連烏梅清其胃安其蟲腹中之黑物自下而神識頓清從未嘗用攻血之藥也
　　多汗家兼傷寒論
　　問汗家不宜發汗則邪從何解
　　曰所謂汗家不當發汗是指平昔腠理不固不時傷風自汗者而言即仲景例中汗家重發汗必恍惚心亂小便已隂疼一條不過言衞虛營氣常泄之人汗之復傷其營乃有如是變證非謂多汗之人一㮣不可發汗也嘗見隂虛盜汗者發汗不得汗則乾熱不巳汗出則足冷而戴陽陽虛自汗者發汗則惡寒不食甚至冷汗厥逆蓋隂虛則血熱其汗亦熱陽虛則氣寒其汗常冷且有胃氣虛寒者常出淡汗凡此皆以發汗為禁惟小建中為主隂虛加丹皮陽虛加黃蓍隂陽俱虛二味並加胃虛自汗不止則加人參又有血虛心痛則加當歸血虛寢汗熱不止則合當歸補血湯皆萬舉萬當百不失一者若夫濕熱素盛之人舉動則渾身汗出設有客邪表證亦謂其虛而禁發汗則表邪與內濕固結難分當乗邪未入裏時急與表散但表法與尋常不同必兼辛涼淡泄之味則胃熱方化非但無痰逆氣滿之虞並可以杜風熱內入之患如越脾加半夏湯小青龍加石膏湯麻杏甘石湯麻黃連軺赤小豆湯之類若治稍失時邪一入內即當隨證用瀉心湯諸法復有濕熱多汗之人而兼隂虛者汗之則喘汗胸滿上熱下寒而上脫下之則溺閉腹脹五液注下而下脫兼陽虛者汗之則額上與手背冷汗不止而上脫下之則呃逆嘔噦暴下不止而下脫所以犯此皆死余嘗用小陷胸合豬苓湯治隂虛濕熱小陷胸合理中湯治陽虛濕熱每多見效倘隂虛下利不止用赤石脂禹餘糧湯陽虛下利不止用桃花湯間有生者此皆平時多汗復感客邪之𠉀若因外感而見自汗者則與上法無預也積聚動氣兼傷寒論
　　問積聚動氣三者皆腹中痼疾其受病之原有異否曰積乃寒氣客於五藏之膜血氣不行所生聚則汁沬聚於六府之廓溢畜不瀉而成動氣為無形之氣受病所以忽有忽無與積聚之有形質者不同
　　問有動氣之人不可汗下其有積聚者亦有所禁乎曰動氣是脾衰氣失統運之𠉀汗下先動脾津故為切禁非若積聚初起之可用攻擊者若久病氣衰亦必兼補而攻始應嘗見有積聚誤汗則津液外泄固結隨表藥而上升者誤攻則氣隨下脫隂邪無制而愈逆者亦有下之便利不止水道濇痛如淋者內經所謂此風根也不可動動之為水溺濇之病是也
　　問已誤汗下者為之奈何
　　曰誤汗虛陽擾亂而氣上衝或欬吐愓或心煩惡寒者通宜五苓散去術多加棗仁降斂之誤下虛陽不禁而氣下奪或身熱踡臥或下利汗出者金匱大建中湯呉茱茰湯附子理中加桂苓湯急溫其裏則虛熱不治自息矣
　　問三證之表法
　　曰積之兼表者以溫血為主如甘草乾薑湯加桂枝薑棗感冒則香蘇散蔥白香豉湯聚之兼表者以滌飲為先如小半夏茯苓湯加桂枝薑棗或四七湯芎蘇散之類動氣之兼表者以安中為務如小建中黃蓍建中最當非若積之芍藥助隂有礙聚之膠飴助濕難投也若營傷無汗者則合香蘇凡表藥皆升而香蘇獨降也
　　問三證之和法
　　曰和法總不出小柴胡然於本方中宜除去參芩積加細辛乾薑聚加茯苓橘皮動氣但去黃芩加木香桂心之類又須知中虛挾邪之人胸多寒熱不和常有痞滿之患當於三瀉心湯黃連湯旋復代赭石湯選用若待脹滿喘急而治難為力矣
　　問三者治失其宜而見裏證當何法以除之
　　曰大約中氣久虛及有宿病之人先用導法如積用蜜煎加川烏末導聚用豬膽加薑汁導動氣用醬薑導若裏熱勢劇不下必死者積用大黃附子湯聚用厚朴七物湯動氣理中湯去術加桂苓薑製大黃微利之庶免隂氣逆上之虞至於伏氣發溫雖有積氣當用涼膈散大柴胡及三黃石膏加大黃急下之以熱毒從內而發裏先受邪所以不禁內奪非導法所能蕩滌其熱也
　　疝證兼傷寒論
　　問七疝之名各有不同且所治諸藥多寒熱錯雜此屬何意
　　曰疝瘕之證因內經有任脈為病男子內結七疝句致元方子和各立七疝之名咸非內經所謂內經以邪留諸經腹中引急諸痛通名曰疝近世惟以睪丸之病為疝外此皆置而不論也詳經中雖有藏府諸疝統而言之不離任與厥隂蓋肝則任之生化任之隂氣為疝肝之陽氣為風故治疝多用風藥觀金匱大烏頭煎烏頭桂枝湯並不用附而用烏義可見矣夫疝之受病多由寒熱不和所以經脈緩急即使濕熱必因寒束而痛伏寒必由火鬱而發但須詳偏寒則從寒偏熱則從熱如烏頭梔子湯治本寒標熱少腹中緩急痛引心脇之疝蒼術五苓加楝實檗皮湯治㿗癃脹墜之疝皆寒為熱引熱為寒導之法然其證各有所挾必非空氣作痛故有血則兼攻血有積則兼攻積能識此義方可與言治疝諸法
　　問疝證多兼風治表證自可無慮不識裏證有所禁否曰在無客邪時治其本病多兼風藥若一有風寒則表藥反難恣用常見有疝瘕人服羗防柴葛之類升動隂邪每致喘脹嘔呃善治者必兼桂苓楝實等味於香蘇芎蘇小建中蔥白香䜴諸方中則陳氣不致於上逆若有陳寒必加烏附細辛薑桂之屬裏氣不溫外邪必不得散倘見裏證切禁苦寒峻攻與積聚等法無異
　　淋濁兼傷寒論
　　問諸淋皆腎虛膀胱受熱何古方中多有用熱藥者曰淋之為病小便如粟狀方書分膏石氣血勞五種丹溪謂諸淋皆忌補氣氣得補而愈脹血得補而愈濇熱得補而愈甚惟勞淋則宜補氣但須兼利州都則水道之熱方化然多有腎虛囊中受寒者證必先寒凜而後溲便血淋亦有屬寒者其色必瘀晦無光不鮮不紫是皆膀胱虛寒陽不化隂之𠉀觀金匱治小便不利有水氣而渴用栝蔞瞿麥丸消渴之飲一斗溲一斗溲上如脂用腎氣丸一屬腎氣不開一屬腎氣不闔並用附子以司開闔之權豈可㮣謂膀胱受熱乎
　　問濁帶之證丹溪謂胃中濁痰滲入膀胱而所下常有赤色者何
　　曰肥人固多濁帶而痩人亦恆患此且多有隂中不潔敗濁襲入精竅者辨治之法大約以乾掩竅端者為火不乾掩者為濕小水赤濇而痛或濁有赤色者為小腸濕熱小水不赤不痛而所下色白或滲利轉甚者為脾氣下陷莖中癢痛而發寒熱或有結痛者為毒邪所侵若此種種詎止痰濕一端而已
　　問淋濁皆前隂之疾設有是證而更傷於寒其治亦相類否
　　曰淋為精病濁為氣病安得相類精病則宜黃蓍建中熱加丹皮寒加附子下消走精二味並加精滑不止或夢中走泄桂枝加龍骨牡蠣湯氣病則宜香蘇散濕加苓半木香熱加蔥豉滑石虛加升柴參蓍水氣上逆而渴五苓散灌吐取汗最㨗此皆治淋濁兼外感之良法復有兼雜他證者如苕溪田孟先久患膏淋溲中有塊如橘核狀外裹血膜中包黃水乃醉後入房酒濕流入腎藏所致遍服利水固精藥不應溽暑中忽然増寒發熱喘促悶亂腰背煩疼脈見浮濡沉細是淋久隂傷暑氣襲虛之證先與生料六味加川萆薢作湯下消暑丸次用前湯送本事豬苓丸八服諸證霍然江右孝亷蔡允恭嚴冬患濁小腹結硬大發寒熱巔痛自汗脈得左緩右濇兩尺緊細乃風挾毒邪入犯厥隂之經與當歸四逆湯熱服覆汗而熱除即以前方除去通草薑棗加蠍梢陵鯉甲麝臍丸服不令作汗數日塊消痛止但濁猶未淨或令嚼生銀杏而痊世人咸謂銀杏濇精殊不知其専滌敗濁也瀉利兼傷寒論
　　問泄瀉皆脾胃之疾何內經有風寒濕熱之泄且治瀉多有兼用風藥者
　　曰六氣中除燥氣外皆能為瀉其邪咸從經絡入犯中土所以治瀉多用風藥即內因之瀉亦常兼用如脾虛氣陷作瀉用補中益氣必加𦍑防以勝濕乃正治也其五更腎瀉昔人皆謂腎虛而用四神五味補歛之藥服之未必悉應殊不知此皆酒濕入傷水藏所致余嘗用金匱澤瀉湯加薑辛五味萆薢之屬往往獲效又有脾腎俱虛之瀉若小便清利倍常則泄瀉大作此降泄多而升氣少切不可用苓澤之類且闗門失守腎氣空虛亦不得用升柴等藥惟宜附子理中加紫石英赤石脂紅豆以固歛之如素有酒積食積痰濕水飲或積兼氣滯頓瀉而兼感外邪者並宜香蘇散為主酒積合澤瀉湯食積合平胃散痰濕合二陳湯水飲合五苓散氣滯合四七湯瀉證繁多聊舉一二為例餘可類推矣
　　問滯下以通利為務若兼感風寒而與通利能無妨於表證乎
　　曰痢疾多患於夏秋本無傷寒之理然初秋常有非時暴寒或久痢延至冬時及休息痢多有兼外感者既有表證自應救表但須審本病之新久虛實或氣分受傷或血分受傷或血氣並傷㕘酌而治可也夫痢之通利不過乗初起濕熱全盛時乃為相宜然在元氣虛人傷犯胃氣多有呃噦不食下利不止而危者當知積滯原係腸中津液因氣不統運而為敗垢惟當宣通其氣則失統之敗垢自下未傷之津液自安後重窘迫自除矣近世但守痛隨利減一語㮣以通利瀉氣之劑施之久痢虛痢吾未見有得愈者況兼客邪為治乎方書中原有胃風湯治風毒下痢參蘇飲治下痢發熱白頭翁湯治熱痢下重敗毒散治疫痢壯熱陽旦湯治血痢身熱脈浮隂旦湯治血痢瘀晦腹痛當歸四逆湯治下痢身熱手足冷五苓散治下痢有熱水道閉升麻葛根加犀角湯治下痢身熱發斑調中飲治下痢胸前手足隂斑三竒湯治久痢後重不除補中益氣湯治久痢元氣虛陷及瘧後病後一切虛痢皆先哲之成則未嘗不用傷寒之法也然非博聞廣識之士難以語此
　　問一人隂虛發熱下痢赤白至夜煩渴不寧或用涼血攻積藥而死一人隂虛發熱下痢五色胸中常覺飢狀得食則脹或用補中益氣而死一人隂虛發熱下痢不食郭友三先生用豬苓湯黃連阿膠湯而痊二方並非下痢門中藥而用之輒應何也
　　曰世患隂虛下痢者頗多古人從未闡發其證未有不發熱不煩渴不畏食不見紅不夜甚者蓋隂氣內亡勢必虛陽外擾故治隂虛之痢涼血死攻積死補氣亦死惟清解熱毒兼滋隂血庶可保全此用仲景少隂例中救熱存隂之法與金匱治産後下痢虛極用白頭翁加甘草阿膠湯不殊也
　　胎産兼傷寒論
　　問孕婦百病以胎産為主若有外感客邪黃苓白朮仍宜用否
　　曰古人用黃苓安胎是因子氣過熱不寧故用苦寒以安之脾為一身之津梁主內外諸氣而胎息運化之機全賴脾土故用白朮以助之然惟形痩血熱營行過疾而胎常上逼過動不安者乃為相宜若形盛氣衰胎常下墜者非人參舉之不安形盛氣實胎常不運者非香砂耗之不安血虛火旺腹常急痛者非歸芎養之不安體肥痰盛嘔逆暈者非苓半豁之不安此皆治母氣之偏勝也又有父氣虛羸或有宿病而胎稟不固者則當如父調理自安若因風寒所傷而胎不安者則桂枝湯香蘇散蔥白香豉湯諒所宜而用之和解則小柴胡柴胡四物裏證則大柴胡小承氣涼膈散隨上下輕重而施伏邪時氣尤宜急下此即安胎之要訣內經所謂有故無隕是也下藥中獨芒硝切不可犯凡胎死腹中及誤斷臍帶胞衣上升壯實人並用平胃散加芒硝虛人理中湯因外感傷胎者五積散並加芒硝服之胞胎即縮小而下走血之性可知其半夏大黃雖言孕婦忌服然用之得宜皆安胎聖藥若有客邪而用芩術使熱邪留戀不解反足傷胎觀紫蘇飲治孕婦風寒惱怒喘脹腹痛諸疾即於本方除去芎藭生薑而加白朮為達生散痩胎飲則以芩術為君而加枳殻滑石豈二味專主安胎又能滑胎耶蓋痩胎飲一方特為奉養太過胎肥不能轉運而設今人不達此理無故服之傷耗其氣臨産無力送胎反致難産及釀成産後諸患者不少良由不明虛實補瀉故爾
　　問産後以行血為務若有表邪而與行血得無引邪傷營之患乎
　　曰産後諸疾非行血則邪不去即諸虛證亦須血行其氣乃復第行之有方不可過峻凡産後危證莫如三衝三急三衝者敗血之衝肺衝心衝胃也三急者新産之嘔吐泄瀉多汗也其用藥則有三禁禁佛手散以芎藭能發汗也禁四物湯以地黃能作濕也禁小柴胡以黃岑能阻惡路也然皆産後之常法設有風寒危急亦將守此坐令致斃乎嘗讀金匱産後之例有大承氣湯下瘀血湯陽旦湯三物黃芩湯等方不能使人無訝及見家嚴所治金聖祥婦産後敗血衝肺發熱面赤喘脹人事不省用二味參蘇飲倍蘇木加芒硝惡露即通而甦宋孝先次孫媳産後發熱頭疼腹中急痛死絶復甦者再與當歸內補建中湯得汗而痊其長孫媳臨産下痢産後膿血無度更兼感冒客邪而發熱頭痛此血液大脫胃氣逮盡非但難勝藥力即益母湯亦傷胃難用惟借金匱黃土湯之法令以伏龍肝炒黑查肉炒焦砂糖炒焦陳米入薑棗煎成不時熱服取枯以去垢而有溫中止痢之功薑棗以和營散邪三日熱退痢減思進糜飲七日而痢全瘳矣鄭墨林夫人亦臨産下痢用連理湯加木香二服而止止後即産産後嘔吐大汗以抵聖散去赤芍加炮薑黃連而康徐日升婦草蓐中發露得風壯熱頭痛面赤胸煩用香蘇散加荊芥蔥頭而熱除但手足心熱不時煩擾善食易飢二便不利與三物黃芩湯而安以上等治未嘗不用汗下不用寒涼而暴病勢緊不得不猛治者下手稍輭去生便逺其病久氣衰者非但不可峻攻峻補亦是不可必緩劑輕調以俟胃氣之復務在臨證權宜若拘世俗之見而禁汗下專事血藥以治胎産之疾我未敢信以為然經脈
　　經脈出自靈樞本當全篇融貫熟讀為醫門之實學第苦覼縷交加難於誦記於是稍為裁削畧其繁辭兼取軒岐仲景切於經脈之文參入一二以為決診之㨗法若言筆削聖經則我何敢
　　肺手太隂之脈起於中焦下絡大腸還循胃口上膈〈膈膜遮膈濁氣使不上薰心肺〉布胸中屬肺從肺系橫出腋下循臑內下肘中循臂內入寸口循魚際出大指其支者從腕後直出次指內亷出其端○是動〈邪在氣氣為是動〉則病肺脹滿膨膨然而喘欬〈其脈布胸中故病喘欬肺宜溫潤燥則病寒亦病〉胸中痛缺盆中痛〈缺盆乃手足陽明脈氣所發肺病則胃氣不升大腸之氣不降故氣不行而痛〉甚則交兩手而瞀〈瞀麻木不仁也〉是主肺所生病者〈邪在血血為所生病〉欬上氣喘渴煩心胸滿臑臂內前亷痛氣盛有餘則喘渴胸盈仰息肩背痛風寒汗出中風小便數而欠〈風寒在表故汗出中風邪傷其氣故小便數而欠欠少也〉氣虛則肩背痛寒少氣不足以息溺色變〈氣虛則陽病故為痛為寒而怯然少氣金衰則水涸故膀胱氣化不行而溺色黃赤也〉氣絶則皮毛焦爪枯毛折盛者寸口大三倍於人迎虛者寸口反小於人迎也
　　大腸手陽明之脈起於大指次指之端〈肺脈出次指大腸脈即受肺交而起食指〉出合谷兩骨之間上入兩筋之中循臂上亷入肘外亷上臑外前亷上肩出髃〈音腢〉骨之前亷上出柱骨之㑹上下入缺盆絡肺下膈屬大腸〈大腸上接小腸下接迴腸傳送不潔之物必待肺氣下行故與肺為表裏〉其支者從缺盆上頸貫頰入下齒挾口交人中左之右右之左上挾鼻孔○是動則病齒痛〈必惡熱飲〉頰腫是主津所生病者〈大腸與肺為表裏肺主氣津由氣化故凡大腸之或泄或閉皆津所生之病也〉目黃口乾衂喉痺〈能言〉腹中雷鳴切痛感寒則泄氣常衝胸瘧〈日發而渴〉肩前臑痛次指不用氣有餘則當脈所過者熱腫皮膚𣹬𣹬然堅腫而不痛虛則寒慄不復肩背肘臂外痛盛者人迎大三倍於寸口虛者人迎反小於寸口也
　　胃足陽明之脈起於鼻之交頞中入上齒挾口環脣出大迎〈穴名在面〉絡於目〈陽明主肉其脈挾鼻絡於目〉上耳前循髪際至額顱其支者下人迎〈穴名在頸動脈應手〉循喉嚨入缺盆下膈屬胃絡脾其直者從缺盆下乳挾臍入氣街中〈氣衝穴也〉其支者起胃口循腹裏下氣街中而合以下髀闗抵伏兎〈伏兎在膝上六寸髀闗在伏兎後〉下膝臏中循脛外亷下足胕入中指內間其支者下膝入次指外間〈按足陽明厲兊內庭陷谷皆在次指靈樞甲乙脈經俱作中指誤〉其支者別跗上入大指間出其端○是動則病灑灑振寒善伸數欠顔黑〈伸欠顔黑土勝水也〉惡人與火〈胃實則熱熱則惡火〉聞木音則惕然而驚〈土惡木邪故驚〉心欲動獨閉戶塞牖而處甚則欲上髙而歌棄衣而走〈陽盛則四肢實實則能登髙也〉肚響腹脹〈火盛與水相激故激有聲即腸鳴也本輸篇雲大腸小腸皆屬於胃〉罵詈不避親疎〈土熱鬱蒸於心胸神明之亂也〉是主血所生病者〈陽明多氣多血是主血所生病〉狂瘧〈間日發而不渴〉濕淫〈濕濁下滲也〉隂痿足廢〈衝督帶三脈皆聚陽明陽明主潤宗筋宗筋主束骨而利機闗也〉汗出衂脣漯漯口難言甚則不能言面腫齒痛〈必惡清飲〉口喎脣胗〈人中闕腫也〉　頸腫喉痺〈不能言〉大腹水脹〈土病不能制水也〉膝臏腫痛膺乳氣街股骭外亷足跗上皆痛次指不用腹䐜脹胃脘當臍而痛上支兩脇膈塞不通飲食不下胃中不和則不能正偃腹中鳴身重難以行胃熱則宗氣喘數〈胃之大絡名虛里出左乳下其動應衣宗氣也〉氣盛則身以前皆熱消榖善飢溺色黃〈此陽明實熱在經在府之辨也〉氣不足則身已前皆寒慄胃中寒則脹滿〈此陽明虛寒在經在府之辨也〉盛者人迎大三倍於寸口虛者人迎反小於寸口也
　　脾足太隂之脈起於大指之端上內踝〈音哇〉循股內前亷入腹屬脾絡胃上膈挾咽連舌本散舌下其支者復從胃別上膈注心中○是動則病舌本強食則嘔〈脾氣煖則健故食易消寒則衰故食不化而嘔逆〉胃脘痛腹脹善噫〈脾脈入腹屬脾絡胃故為痛為脹隂盛而上走陽明故氣滯而為噫〉得後與氣則快然如衰〈便後失氣則快然如病衰但倦怠耳〉身體皆重〈脾濕之氣下流也〉是主脾所生病者舌本痛〈氣病則強血病則痛〉煩心心下急痛寒瘧溏瘕泄〈脾寒則為溏泄脾滯則為瘕瘕〉水閉黃癉不能臥〈水氣逆滿傷氣也〉善飢善味肉痿足不收行善瘈強立股膝內腫厥大指不用寒〈闕〉則厥而響響然腹中𣹬𣹬便溲難心痛引背不得息實則腹脹涇溲不利身盡痛虛則四肢不用五藏不安百節皆縱腹大腸鳴飱泄面黃不嗜食食不化怠惰嗜臥九竅不通身體不能動搖當臍上下左右動氣氣絶則脈不營肌肉舌萎人中滿脣反盛者寸口大三倍於人迎虛者寸口反小於人迎也
　　心手少隂之脈起於心中出屬心系下膈絡小腸其支者從心系上挾咽繫目系其直者復從心系上肺出腋下下肘內循臂內後亷入掌內循小指之內出其端〈八系有二一則上與肺通為心包絡之系一則下絡小腸為周身血脈之總司〉○是動則病嗌乾心痛渴而欲飲〈心火炎則心液耗故渴而欲飲〉善笑善忘昡仆煩心善驚不寐是主心所生病者目黃膺背肩脇滿痛臑臂內後亷痛厥掌中熱而啘浸淫瘡瘍舌乾焦苦消渴舌破心胸間汗實則笑不休虛則悲胸腹大脇下與腰相引而痛氣絶則脈不通血不流髦色不澤面黑如漆柴盛者寸口大再倍於人迎虛者寸口反小於人迎也小腸手太陽之脈起於小指之端循手外側上腕循臂骨下亷出肘內側兩筋間上循臑外後亷交肩上入缺盆上衝心貫肝肺絡心循咽下膈抵胃屬小腸其支者從缺盆循頸上頰至目銳眥卻入耳中其支者別頰上䪼〈音拙〉抵鼻至目內眥○是動則病嗌痛頷腫不可以顧〈痛在頸側也〉肩似拔臑似折是主液所生病者〈小腸主泌別清濁病則清濁不分而流衍無制是主液所生病也〉耳聾目黃頰腫鼻衂〈不成流〉頸頷肩臑肘臂外後亷皆痛虛則小腹控睪〈音髙〉自腰脊上衝心而痛盛者人迎大再倍於寸口虛者人迎反小於寸口也
　　膀胱足太隂之脈起於目內眥〈睛明穴也〉上額交巔其支者從巔至耳上角其直者從巔入絡腦還出別下項循肩髆內挾脊抵腰中入循膂絡腎屬膀胱其支者從腰中下貫臀入膕中其支者從髆內左右別下貫脾挾脊內過髀樞下合膕中以下貫踹內〈踹音湍足跟也〉至小指外側○是動則病衝頭痛〈邪循經上而痛也〉目似脫項似抜〈痛在項後不可俛仰〉脊痛腰似折〈痛上寒〉髀不可以曲膕如結踹如裂是主骨所生病者〈腎主骨膀胱為腎之府故亦主之世本作是主筋所生病者誤〉痔瘧〈虛則痔盛則瘧〉狂癲疾〈邪入於陽也〉頭顖〈音信〉項痛目黃〈為畜血〉淚出衂〈則成流〉小腹偏腫而痛以手按之即欲小便而不得胞痺少腹按之內痛若沃以湯濇於小便上為清涕膀胱不利為癃不約為遺溺項背腰尻膕踹腳皆痛小指不用盛者人迎大再倍於寸口虛者人迎反小於寸口也
　　腎足少隂之脈起於小指之下斜走足心循內踝後別入跟〈闕〉出膕內亷上股內後亷貫脊屬腎絡膀胱其直者從腎上貫肝膈入肺中循喉嚨挾舌本其支者從橫骨中挾臍循腹上行而入肺〈橫骨一名下極〉從肺出絡心注胸中〈腎藏有二其脈交通水火左者直上入肺而循喉挾舌右者直行臍腹而上絡心包越人以右腎為命門非也〉○是動則病飢不欲食〈隂火上乗雖飢不欲食也〉面如漆柴〈腎水枯也〉欬唾則有血〈真隂損而延及其母也〉喝喝而喘〈腎水不能上通於肺也〉口乾咯血坐而欲起〈隂虛陽擾而不能靜也〉目𥉂𥉂如無所見〈目之明在瞳子瞳子者骨之精腎氣內奪故目𥉂𥉂如無所見也〉心如懸若飢狀〈心腎不交則精神離散故心如懸隂虛則內餒故常若飢狀〉氣不足則善恐心惕惕如人將捕之〈腎在志為恐腎氣怯故惕惕如人將捕之〉是主腎所生病者耳鳴遺泄口熱舌乾咽腫上氣嗌乾及痛〈厥氣走而不能言手足青大便自利口熱如膠〉煩心心痛〈痛引腰脊欲得嘔〉黃癉〈水虛土實故為癉其額上必黑〉腸澼〈腎開竅於二隂故為腸澼寒則利清榖熱則便膿血〉脊股內後亷痛痿厥嗜臥泄利下重足下熱而痛小腹急痛腰下冷痛自言腹脹滿而實不滿脛腫煩寃〈煩為煩擾寃為寃熱〉骨痿不能起䏚中青〈䏚音抄季脇下也〉指青黑青厥意不樂四肢不收身重寢汗出憎風氣絶則肉軟卻齒長而垢髮無澤盛者寸口大再倍於人迎虛者寸口反小於人迎也
　　心主手厥隂心包絡之脈起於胸中出屬心包絡〈諸邪之在心者皆心包絡受之〉下膈歴絡三焦其支者循胸出脇下腋循臑內入肘中下臂行兩筋間入掌中循中指其支者別掌中循小指次指出其端〈無名指也〉○是動則病手心熱臂肘攣急腋腫甚則胸脇支滿心中憺憺大動面赤目黃喜笑不休是主脈所生病者〈諸脈雖屬於心而行太隂肺部脈之運動皆由包絡之火故又為心包所主〉煩心心痛〈痛引腋脇欲得欬〉掌中熱〈脈起心胸入掌中也〉盛者寸口大一倍於人迎虛者寸口反小於人迎也
　　三焦手少陽之脈起於小指次指之端上出兩指之間循手錶腕出臂外兩骨間上貫肘循臑外上肩入缺盆布膻中散絡心包下膈循屬三焦其支者從膻中上出缺盆上項繫耳後出耳上角以屈下頰至䪼其支者從耳後入耳中出耳前交頰至目銳眥〈三焦有上中下之名其形則一在七節兩腎之中所謂上焦如霧中焦如漚下焦如瀆是言三焦之用非實有三也〉○是動則病耳聾渾渾焞焞而痛嗌腫喉痺〈三焦之氣通於喉喉不和則痺腫矣〉往來寒熱是主氣所生病者〈三焦為決瀆之官水病必由於氣也〉汗出目銳眥痛頰痛耳鳴耳後肩臑肘臂外皆痛小指次指不用腹氣滿小腹尤堅不得小便溢則水留即為脹盛者人迎大一倍於寸口虛者人迎反小於寸口也
　　膽足少陽之脈起於目銳眥上抵頭角下耳後循頸至肩上入缺盆其支者從耳後入耳中出走耳前至目銳眥後其支者別銳眥下大迎合手少陽抵䪼下頰車下頸合缺盆以下胸中貫膈絡肝屬膽循脇裏出氣街遶毛際橫入脾厭中〈即脾樞〉其直者從缺盆下腋循胸過季脇下合髀厭中出膝外亷循足跗入小指次指之間其支者別足跗入大指間○是動則病口苦〈膽病則液泄故口苦〉嘔宿汁善太息〈膽鬱則氣不舒故善太息〉驚惕心下憺憺恐人將捕之嗌中介介然數唾心脇痛不能轉側〈足少陽之別貫心循脇裏故病則不能轉側〉耳無所聞甚則面有微塵體無膏澤〈瞻病則春升之令不行如木之枝葉凋瘁而色枯槁也〉足外反熱是為陽厥〈病本屬火故為陽厥〉是主筋所生病者〈肝主筋膽為肝之府故亦主之世本作是主骨所生病者誤〉頭角頷痛目銳眥痛缺盆中腫痛腋下腫馬刀挾癭汗出振寒瘧〈膽居表裏之半隂勝則振寒陽勝則汗出故瘧〉胸脇膝脛踝前諸節皆痛小指次指不用少陽終者耳聾百節盡縱目系絶盛者人迎大一倍於寸口虛者人迎反小於寸口也
　　肝足厥隂之脈起於大指上循足跗上膕內亷循隂股環隂器抵小腹挾胃屬肝絡膽上貫膈布脇肋循喉嚨之後上入頏顙連目系上出額與督脈㑹於巔其支者從目系下頰裏環脣內其支者復從肝別貫膈上注肺○是動則病閉目不欲見人腰痛不可以俛仰〈痛上熱〉丈夫頽疝婦人少腹腫甚則咽乾面塵脫色淅淅時寒熱兩脇下痛引少腹上下無常處淋溲便難脇痛支滿手足青面青脣黑是主肝所生病者胸滿嘔逆作酸飱泄狐疝遺溺閉癃頰腫喉痺〈吐膿血〉吐血下血〈暴湧不止〉瘈瘲惡風渾身痠痲疼痛四肢滿悶筋痿不能起隂縮兩筋急轉筋足逆冷脛痠隂癢盛則善怒忽忽冒〈運也〉而巔疾〈巔頂痛也〉氣逆則頭痛耳聾目赤腫痛虛則目𥉂𥉂無所見耳無所聞善恐如人將捕之〈善恐如人將捕有三足少隂是腎藏陽氣虛衰足少陽是膽虛寒涎漬沃足厥隂是肝虛神魂不寧一屬精傷一屬涎沬一屬血虛不可不辨〉氣絶則筋急引舌與卵脣青盛者寸口大一倍於人迎虛者寸口反小於人迎也
　　竒經
　　脈有竒常十二經者常脈也所見諸證皆平常無竒其竒經八脈交加中外絡繹諸經所見諸證皆忽起忽伏脈亦倐去倐來故謂之竒舊說以為竒偶之竒恐非至當若爾則不應有隂陽維蹻〈音竅平聲〉之偶矣所謂督脈督於身後諸陽任脈任於身前諸隂衝為諸脈之海又為血海陽維維絡諸陽主一身之表隂維維絡諸隂主一身之裏陽蹻得足太陽之別主一身左右諸陽隂蹻得足少隂之別主一身左右諸隂二蹻皆起跟中使人蹻㨗帶脈橫束季脇約束諸脈為諸經之別貫各有專司蓋人身之氣血常行於十二經而後及於八脈若受邪則先傷八脈而後𫝊次六經所以越人譬之溝渠溝渠滿溢諸經不能復拘也
　　督脈起於下極之俞〈音輸〉並於脊裏上至風府〈項中央之脈督脈也名曰風府〉入屬於腦陽脈之海也其絡循隂器合簒間繞簒後繞臋至少隂與巨陽中絡者合少隂上股內後亷貫脊屬腎與太陽起於目內𦙼上額交巔上入絡腦還出別下項循肩膞內挾脊抵腰中入循膂絡腎其男子循莖下至簒與女子等少腹直上者貫臍中央上貫心入喉上頥環脣上繫兩目之內中央○動苦少腹上衝心而痛不得前後為衝疝其女子不孕癃痔遺溺嗌乾卒口噤背反張瘈瘲腰背強痛不得俛仰脊強反折及痛頭重不舉大人癲疾小兒風癎其脈直上直下而中央浮或尺寸俱強直而浮者督脈也
　　任脈起於中極之下以上毛際循腹裏上闗元至咽喉上頥循面入目絡舌隂脈之海也同足三隂並行腹裏其浮於外者出毛際循闗元石門〈即丹田〉氣海而歴三脘循膻中至缺盆〈缺盆之中任脈也名曰天突〉○動苦少腹繞臍引隂中切痛〈入房太過衝督任受傷多此〉男子內結七疝女子帶下瘕聚月事不以時下腹皮急腹中有氣如指上搶心不得俛仰拘急〈志慾不遂隂火上乗多此〉其脈橫寸口邉丸丸緊細而長或出寸口上魚際而丸滑者任脈也
　　衝脈起於少腹之內胞中為血之海也其浮於外者起於氣街〈即氣衝在少腹〉並足少隂之經〈難經雲並足陽明之經以穴考之足陽明挾臍各二寸而下行與衝脈㑹於宗筋足少隂挾臍五分而上行鍼經所載衝脈在腹闗元等穴皆屬少隂非陽明也明矣〉挾臍上行至胸中而散衝脈任脈皆起於胞中上循背裏為經絡之海○動苦逆氣裏急氣上衝咽喉不得息喘息有音不得臥腹中刺痛拘急寒氣客於衝脈則脈不通故喘動應手有寒疝痛則上引胸中也其脈直上直下而中央牢者衝脈也凡人兩手脈浮之俱有陽沉之俱有隂隂陽皆盛此衝督之脈也〈衝主沉牢督主浮革〉衝督為十二經之道路衝督用事則十二經不復朝於寸口其人恍惚癡狂刺衝督陽維起於諸陽之㑹〈諸陽皆㑹於頭〉主持衛氣其脈發於足太陽外踝循膝外亷上髀闗抵少腹側循脇肋斜上肘㑹手足太陽陽蹻於臑俞〈在背後胛上谷中〉上循耳㑹督脈於風府上腦空下至風池與諸陽㑹於頭○動苦寒熱〈陽維為病在表故苦寒熱而足太陽少陽始終聯附故二經為病苦寒熱〉腰痛痛上怫然腫又腰痛不可以欬欬則筋縮急肌肉痺癢皮膚痛下部不仁汗出而寒羊癎倒仆〈多發於目〉手足相引甚者不能言若陽維不能維於陽則溶溶不能自收持〈溶溶緩縱貎〉其脈從尺外斜上至寸而浮者陽維也
　　隂維起於諸隂之交〈諸隂皆交於胸〉主持營血其脈發於足少隂內踝循股內亷上行入少腹㑹足三隂上腹裏〈去腹中行四寸半〉循脇㑹足厥隂於期門〈直乳下一寸半〉上胸脇挾咽與任脈㑹於頸○動苦心痛〈隂維為病在裏故苦心痛隂維雖交三隂實與任脈同歸故心痛腹痛多屬少隂而兼隂維任脈也〉脇滿腰痛甚則悲以恐癲疾失音〈多發於夜〉肌肉痺癢汗出惡風身洗洗然〈洗與灑同〉若隂維不能維於隂則悵然失志其脈從尺內斜上至寸而沉實者隂維也
　　陽蹻起於跟內出外踝直上循股外亷循脇後胛上行肩膞外上挾口吻至目內上行髪際後入風池○動苦緩縱不收隂緩而陽急〈陽蹻脈急當從外踝以上急內踝以上緩〉腰背痛羊癎倒仆〈多發於目〉惡風偏枯𤸷痺體強目瞋不得瞑其脈寸口左右彈浮而細綿綿者陽蹻也
　　隂蹻起於然谷之後上內踝之上直上循隂股入隂中上循胸裏入缺盆上出人迎之前入鼻屬目內眥至咽喉交貫衝脈○動苦拘急不弛陽緩而隂急〈隂蹻脈急當從內踝以上急外踝以上緩〉少腹痛裏急腰痛相引隂中男子隂疝女子漏下不止癲疾寒熱〈多發於夜〉皮膚淫痺風痙瘈瘲目閉不能開其脈尺內左右彈沉而細綿綿者隂蹻也
　　帶脈起於季脇圍身一周如束帶然與足少隂㑹於十四椎〈自上而下則十四椎自下而上則七節〉十二經與竒經七脈皆上下周流惟帶脈橫束如帶而衝任二脈循腹脇夾臍傍傳流於氣衝屬於帶脈絡於衝脈衝督任三脈同起而異行一源而三岐皆絡帶脈○動苦腹滿腰溶溶若坐水中腰腹縱如囊水狀婦人腰痛少腹痛裏急瘈瘲牽引季脇下空輭處月事不調赤白帶下其脈中部左右彈而橫滑者帶脈也
　　運氣
　　諺雲不讀五運六氣檢遍方書何濟所以稍涉醫理者動以司運為務曷知天元紀等篇本非素問原文王氏取隂陽大論補入經中後世以為古聖格言孰敢非之其實無闗於醫道也況論中明言時有常位而氣無必然猶諄諄詳論者不過窮究其理而已縱使勝復有常而政分南北四方有髙下之殊四序有非時之化百步之內晴不同千里之外寒暄各異豈可以一定之法而測非常之變耶故余僅取司運規例詳釋其義以資顧問其六元正紀中之某嵗某氣當見某病世所最重者㮣不採録
　　甲己之嵗土運統之乙庚之嵗金運統之丙辛之嵗水運統之丁壬之嵗木運統之戊癸之嵗火運統之五運之化有常數主客之運有遞代蓋六氣之有主客五運亦有主客主運皆起於角以次相生如木主春令而為角火主夏令而為徴土主長夏而為宮金主秋令而為商水主冬令而為羽每運得七十三日五刻與六步主氣同但嵗氣有隂陽主運分太少假如甲年為陽土則主運始太角而生少徴太宮少商太羽已為隂土則主運始少角而生太徴少宮太商少羽此主運之氣必始於角而終於羽也客運亦一年五步假如甲巳為土運甲屬陽土甲年則太宮為初運少商為二運太羽為三運少角為四運太徴為終運巳屬隂土巳年則少宮為初運太商為二運少羽為三運太角為四運少徴為終運太少相生凡十年一主令而竟天干也但主運則必始於角而終於羽客運則以本年中運為初運以次相生此主運客運之所以有異也
　　子午之嵗上見少隂丑未之嵗上見太隂寅申之嵗上見少陽卯酉之嵗上見陽明辰戌之嵗上見太陽巳亥之嵗上見厥隂
　　主氣者地氣也如厥隂風木主初氣少隂君火為二氣少陽相火為三氣太隂濕土為四氣陽明燥金為五氣太陽寒水為終氣君相二火相隨為一嵗之主有常無變故少陽相火繼君火行令循序而生濕土所以太隂土居相火之後氣之順行者也客氣者天氣也如子午則太陽為初氣厥隂為二氣少隂為三氣太隂為四氣少陽為五氣陽明為終氣丑未則厥隂為初氣寅申則少隂為初氣卯酉則太隂為初氣辰戌則少陽為初氣巳亥則陽明為初氣蓋初氣皆起地之左間也而客氣之濕土居相火之前乃隂陽先後之數也○按六氣分正化對化如子丑寅卯辰巳為對化對司化令之虛則勝而有復午未申酉戌亥為正化正司化令之實則勝而不復
　　帝曰勝復之動時有常乎氣有必乎岐伯曰時有常位而氣無必也帝曰願聞其道也岐伯曰初氣終三氣天氣主之勝之常也四氣盡終氣地氣主之復之常也有勝則復無勝則否
　　帝曰天地之氣何以𠉀之岐伯曰天地之氣勝復之作不形於診也脈法曰天地之變無以脈診此之謂也帝曰間氣如何岐伯曰隨氣所在期於左右帝曰期之奈何岐伯曰從其氣則和違其氣則病不當其位者病迭移其位者病失守其病者危尺寸反者死隂陽交者死先立其年以知其氣左右應見然後乃可以言死生逆順也
　　論言人迎與寸口相應若引繩大小齊等命曰平隂之所在寸口何如岐伯曰視嵗南北可知矣
　　〈甲子甲午〉南政少隂司天陽明在泉則兩寸不應
　　〈初氣太陽二氣厥隂三氣少隂四氣太隂五氣少陽終氣陽明〉
　　〈己巳己亥〉南政厥隂司天少陽在泉則右寸不應
　　〈初氣陽明二氣太陽三氣厥隂四氣少隂五氣太隂終氣少陽〉
　　〈己丑己未〉南政太隂司天太陽在泉則左寸不應
　　〈初氣厥隂二氣少隂三氣太隂四氣少陽五氣陽明終氣太陽〉
　　〈己卯己酉〉南政少隂在泉陽明司天則兩尺不應
　　〈初氣太隂二氣少陽三氣陽明四氣太陽五氣厥隂終氣少隂〉
　　〈甲寅甲申〉南政厥隂在泉少陽司天則左尺不應
　　〈初氣少隂二氣太隂三氣少陽四氣陽明五氣太陽終氣厥隂〉
　　〈甲辰甲戌〉南政太隂在泉太陽司天則右尺不應
　　〈初氣少陽二氣陽明三氣太陽四氣厥隂五氣少隂終氣太隂〉
　　〈丙戊庚壬子午〉北政少隂司天陽明在泉則兩尺不應
　　〈初氣太陽二氣厥隂三氣少隂四氣太隂五氣少陽終氣陽明〉
　　〈乙辛丁癸巳亥〉北政厥隂司天少陽在泉則左尺不應
　　〈初氣陽明二氣太陽三氣厥隂四氣少隂五氣太隂終氣少陽〉
　　〈乙辛丁癸丑未〉北政太隂司天太陽在泉則右尺不應
　　〈初氣厥隂二氣少隂三氣太隂四氣少陽五氣陽明終氣太陽〉
　　〈乙辛丁癸卯酉〉北政少隂在泉陽明司天則兩寸不應
　　〈初氣太隂二氣少陽三氣陽明四氣太陽五氣厥隂終氣少隂〉
　　〈丙戊庚壬寅申〉北政厥隂在泉少陽司天則右寸不應
　　〈初氣少隂二氣太隂三氣少陽四氣陽明五氣太陽終氣厥隂〉
　　〈丙戊庚壬辰戌〉北政太隂在泉太陽司天則左寸不應
　　〈初氣少陽二氣陽明三氣太陽四氣厥隂五氣少隂終氣太隂〉
　　諸不應者反其診則見矣
　　司天在泉四間氣者客氣之六步也凡初氣為左間二氣為右間三氣為司天四氣為左間五氣為右間終氣為在泉故曰司左右者為間氣每氣各主一步又司天主上半年在泉主下半年故曰嵗半已前天氣主之嵗半以後地氣主之
　　南北政者即甲巳為南政餘為北政是也謂南政之年南面行令其氣在南故寸為上而尺為下左右俱同北政之嵗北面受令其氣在北故尺應上而寸應下是以司天應兩尺在泉應兩寸也
　　脈不應者指少隂所居之處而言故曰隂之所在而三隂以少隂居中太隂居左厥隂居右隨南北二政以定上下也故曰諸不應者反其診則見矣反其診者謂南北相反而診之北政之年少隂司天則兩尺不應太隂司天則少隂在右所以右尺不應厥隂司天則少隂在左所以左尺不應南政之年少隂在泉則兩尺不應太隂在泉則少隂在右所以右尺不應厥隂在泉則少隂在左所以左尺不應也
　　厥隂司天其化以風少隂司天其化以熱太隂司天其化以濕少陽司天其化以火陽明司天其化以燥太陽司天其化以寒以所臨藏位命其病者也
　　厥隂之至其脈少隂之至其脈鈎太隂之至其脈沉少陽之至大而浮陽明之至短而濇太陽之至大而長至而和則平至而甚則病至而反者病至而不至者病未至而至者病隂陽易者死
　　大寒至春分為初之氣厥隂風木主令其脈乍大乍小乍短乍長○春分至小滿為二之氣少隂君火主令其脈浮大而短○小滿至大暑為三之氣少陽相火主令其脈洪大而長○大暑至秋分為四之氣太隂濕土主令其脈緩大而長○秋分至小雪為五之氣陽明燥金主令其脈緊細而微○小雪至大雪為終之氣太陽寒水主令其脈沉短而敦
　　方宜
　　醫以天下民生為己任當具通天下之才識非膠執一己之見固守一隅之法者之所能管窺也吾呉為五方雜處之地南北士商雲集苟未明水土之剛柔風氣之強弱資稟之偏勝而欲妄治遐方遊客或客游他地治病則與圎枘方鑿何異哉況客游治病與治遊客之病其法懸殊設游藝他方惟隨其地之風土若遐方流寓又須詳彼處之資稟此地之風土方始合宜故經有一病而治各不同地勢使然之語圎機之士能於是觸類旁推匪特行之方內雖廣諸異域可以無間然矣
　　東方發育之地土膏氣澤冬鮮凜冽之寒四序常行春令俗尚華而少實病多熱中疎理而無真中風寒即使外感內傷總由理疎邪入中熱氣傷所致詳熱中疎理四字已道盡東方元氣病情矣按呉越皆居東方而江南元氣最薄病則虛熱居多溫順為宜苦寒切禁江北則接壤東魯其間元氣虛實兼半寒熱補瀉隨宜江左地氣稍厚畧覺奈病勝藥江右則南近閩粵內連荊楚得火土之餘氣是以不任溫補然亦不勝峻攻惟清理中外為宜大抵東方所稟孱弱宜宗東垣復菴而丹溪則宜於江之左右新甫則偏宜江南若河間戴人之法非西北資稟剛厚人斷斷不可效用也
　　南方長養之處陽盛氣泄窮冬恆服絺衣四序常行夏令繆仲淳雲陽燠既泄則使人本氣不堅民雖緻理而霧露不時蒸發人觸之者未免多攣痺之患其稍不緻者則有瘴癘之虞矣即居恆無病之人氣多上壅而少下降以故時嚼檳榔唾皆赤色是以土人有天蠻不下雪地蠻不落葉人蠻口唾血之語其患瘴癘之證亦發熱顱脹胸滿嘔逆與傷寒相似但治法與傷寒迴異感之輕者但食檳榔袪㪚滯氣胸膈寛舒即愈重則必需芳香正氣之劑開發中氣為主若誤行發表則陽氣愈泄表氣愈虛邪氣虛擾發熱愈無底止矣凡嶺南煙瘴之鄉天晴亦多霧露罕見日色嵐濕與晻曖交升蠱毒與鬼蜮並虐感之必內應濕土中氣先傷故瘴癘之治與邪癘彷彿但廣粵正向離明黔滇斜臨坤位咸多濕熱氣蒸閩雖未踰梅嶺已得南方氣𠉀水土皆泄而不收縱有大頭瘟蝦蟇瘟等疫悉屬陽邪其毒亦易解散非若北方之地脈堅厚隂邪積而不發發則旦發夕死如疙瘩瘟黑骨瘟等證之暴絶也
　　西方收引之界金沙之域地髙土厚多風四序常行秋令其俗剛毅而不阿其民不衣而褐薦華食而脂肥則知西蜀稟賦與闗西無異然蜀直指兊澤元氣與人文俱厚有三峽倒流之勢闗西正當北斗地氣與人材俱偉有劒倚崆峒之㮣以其材質俱儁表裏俱充故邪弗能傷之也惟是內氣壅盛故病宜毒藥如西域倒倉子和涌下等法觀內經病生於內治宜毒藥一方風氣主治了無餘藴矣
　　北方閉藏之境隂盛氣沉春夏草木不生四序常行冬令民稟坎水而生故常以水為事且性好乳食所以藏寒生滿則內因之證也至於樂野處冒風沙歴氷雪其寒可以斷指裂膚反不言傷寒之病者以緻理慣拒嚴寒雖有大風苛毒弗之能害即得傷之其氣堅固不能便入於裏故感之輕者但需雞湯麫食助其肝實其胃自能袪邪作汗若傷之重者竟行辛熱表散裏氣壅滯便與苦寒峻攻非若東南之元氣瘠薄投劑稍重便致變證蜂起也惟是腎氣素勞之人邪乗虛入而為卒中之患者是必峻用溫補然煤火內藴須兼苦降之味以防火炎竭澤之虞蓋煤為水土之精人食其㸑長氣於隂中之陽所以力能壯火傷隂可不預為調制乎復有車塵馬足之勞不內外因之𠉀又宜導氣和中不宜升發溫補若以南方內傷勞倦例治之愈益其壅滿矣然燕與晉魯皆北燕則左河右岱地氣最厚魯雖偏居艮土風氣已北晉抵闗西惟一河之限元氣之充實大率相類其治亦相類
　　中央正中之位水土平濕萬類各得其和四序各行其令民雖食雜不勞而多痿厥寒熱者良由水土平濕使然以其食雜不勞元氣平治所傷亦輕故導引按蹻便可愈之不必毒藥內治鍼石外治也然此言平氣所致若傷寒卒病其可拘於此例乎蓋中央雖居正位四維八埏之氣皆得干之所以仲景有寒熱補瀉之不同立法皆隨病制宜以為天下萬世則而於中州更宜按仲景為南陽聖醫吏治長沙皆不離洛楚之地夫洛與楚皆居中央而楚則交界江右稍偏於南所以一切溫補皆為掣肘以其地氣渾厚民多溫飽是以不須補益洛則水土平濕平濕則氣柔氣柔則受補矣經言治所以異而病皆愈者得病之情知治之大體也





　　傷寒兼證析義
