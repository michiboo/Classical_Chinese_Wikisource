　　欽定四庫全書　　　　　集部三
　　河東集　　　　　　　　別集類二〈宋〉
　　提要
　　〈臣〉等謹按河東集十五巻宋栁開撰開字仲塗大名人開寳六年進士厯典州郡終於如京使事蹟具宋史文苑傳開少喜讀書巻慕韓愈栁宗元為文因名肩愈字紹先既又改名改字自以為能開聖道之塗也集中東郊野夫補亡先生二傳自述甚詳集十五巻其門人張景所編附以景所撰行狀一巻蔡絛鐵圍山叢談記其在陜右為刺史喜生膾人肝為鄭文寳所按賴徐鉉救之得免則其人實酷暴之流石介集有過魏東郊詩為開而作乃推重不遺餘力絛説固多虛餙介亦名心過重好為詭激不合中庸其説未知孰確今第就其文而論則宋朝變偶儷為古文實自開始惟體近艱澀是其所短耳盛如梓恕齋叢談載開論文之語曰古文非在詞澁言苦令人難讀在於古其理高其意王士禎池北偶談譏開能言而不能行非過論也又尊崇揚雄太過至比之聖人持論殊謬要其轉移風氣於文格實為有功謂之明而未融則可王士禎以為初無好處則己甚之詞也乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





