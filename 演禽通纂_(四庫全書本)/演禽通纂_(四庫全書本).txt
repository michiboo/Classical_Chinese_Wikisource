　　欽定四庫全書　　　　　子部七
　　演禽通纂　　　　　　　術數類五〈命書相書之屬〉提要
　　〈臣〉等謹案演禽通纂二巻不著撰人姓名乃以演禽法推人祿命之書也相傳謂出於黃帝七元之説唐時有都利聿斯經本梵書五巻貞元中李彌乾將至京師推十一星行歴知人貴賤至宋而又有秤星經者演十二宮宿度以推休咎亦以為出於梵學晁公武讀書志復有鮮鶚經十卷以星禽推知人吉凶言其性情嗜好説者謂本神仙之説故載於道蔵其書均已失傳而詳溯源流要皆為談演禽者所自祖今世亦頗有通其術者則以為本於明之劉基然其中如甲子寶瓶之類與回回歴所載名目相近似其源亦出於西域蓋即秤星鮮鶚之支流傳者忘其自來遂舉而歸之於基非其實也其書上卷載三十六禽喜好吞㗖干支取化及旬頭胎命流星十二宮行限入手之法下卷鑒形賦具論窮達夀夭吉凶變幻之理其詞為俗師所綴集大抵鄙俚不文而其法則相承已久可與三命之學相為表裏故存之以備一家至鑒形賦世或別為一書名之曰星禽直指其實上卷提其綱下卷竟其用為説相輔今仍合為一集雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




