
僕本修文持筆者，今來帥領紅旌下。 
不能無事習蛇矛，閒就平場學使馬。 
軍中伎癢驍智材，競馳駿逸隨我來。 
護軍對引相向去，風呼月旋朋先開。 
俯身仰擊復傍擊，難於古人左右射。 
齊觀百步透短門，誰羨養由遙破的。 
儒生疑我新發狂，武夫愛我生雄光。 
杖移鬃底拂尾後，星從月下流中場。 
人不約，心自一。 
馬不鞭，蹄自疾。 
凡情莫辨捷中能，拙目翻驚巧時失。 
韓生訝我為斯藝，勸我徐驅作安計。 
不知戎事竟何成，且愧吾人一言惠。

