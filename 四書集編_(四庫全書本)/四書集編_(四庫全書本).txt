　　欽定四庫全書　　　　　經部八
　　四書集編　　　　　　　四書類
　　提要
　　〈臣〉等謹案四書集編二十六卷宋真徳秀撰徳秀字希元浦城人慶元五年進士中詞科紹定中拜叅知政事進資政殿直學士卒諡文忠事蹟具宋史道學傳此書惟大學一卷中庸一卷為徳秀所手定大學章句序後有題記一行稱寳慶三年八月丁夘後學真徳秀編於學易齋者其成書年月也其子志道序亦惟稱大學中庸而雲論語孟子集註雖已㸃校集編則未成咸淳九年〈案原本作咸寜九年宋無此年號今改正〉劉才序始稱西山所編惟中庸大學論孟二書闕焉叩之庭聞則雲已經㸃校但未編集是論孟固未嘗無成書一旦論諸堂上學正劉樸谿承謂讀書記中所載論孟處與今所刋中庸大學凡例同其他如文集衍義等書亦有可採摭者因勉其彚集成書凡五閲月而帙就又五閲月而刋成云云是論語十卷孟子十四卷皆劉承以徳秀遺書補輯成之者也朱子以大學中庸論語孟子合為四書其章句多出新意其集註雖多參取舊文而亦與諸儒異其所以去取之意散見或問語類文集中不能一一載也而或問語類文集又多一時未定之説與門人記錄失真之處故先後異同重複顛舛讀者往往病焉是編博採朱子之説以相發明復間附已見以折衷訛異志道序述徳秀之言自稱有銓擇刋之功殆非虛語趙順孫四書纂疏備列徳秀所著諸書而不載其目蓋至宋末始刋其出最晚順孫未之見也自是以後踵而作者汗牛充棟然其學皆不及徳秀故其書亦終不及焉乾隆四十六年十一月恭校上
　　總纂官〈臣〉紀昀〈臣〉陸鍚熊〈臣〉孫士毅
　　總　校　官〈臣〉陸　費　墀













　　四書集編原序
　　朱子四書郡庠舊所刋也自壬子水蕩之後遂為闕里一大欠事近得西山所編中庸大學本之朱子集注附以諸儒問辯閒又斷之以已意會粹詳采擇精誠後學所願見者已鋟之梓為衍其傳惟論孟二書闕焉扣之庭聞則雲已經㸃校但未編集是論孟固未嘗無成書也一旦論諸堂上學正劉樸谿承謂讀書記中所載論孟處與今所刋中庸大學凡例同其他如文集衍義等書亦有可採摭者因勉其彚集成書凡五閱月而帙就又五閲月而刋畢至是西山所編之四書為大全不惟有以成西山㸃校之初志抑使天下學者得是書而讀之皆曰自吾建學始庶知沿流而遡源夫豈小補云乎哉咸寜九年至日後學廸功郎建泠掾劉才之謹序



　　學庸集編原序
　　大學中庸集編先公手所定也公每晨起坐堂上炷香開巻必㸃校一章從而演說其義子姪皆立侍焉既終篇呼志道而前告之曰大學中庸之書至於朱子而理盡明至予所編而説始備雖從或問輯略語録中出然銓擇刋潤之功亦多閒或附以已見學者儻能潛心焉則有餘師矣然又須先熟乎諸書然後知予用功深採取精此亦自博而約之義也志道拜受此書銘記於懐於今三紀不敢失墜挈之郛居閒以語同志而郡博士謝君聞之來請甚勤且曰刋之泮宮俾家有其書人傳其學豈不公溥志道有感其言遂出授之且著其說於下方使得此書者必深思而力踐之斯為善讀庶亦不負謝君𥝠淑之意謝君莆之名士於斯道有聞故於學政知所先務雲如論語孟子集注雖已㸃校而集編則未成咸淳辛未季冬嗣子眞志道謹識

　　大學章句原序
　　大學之書古之大學所以教人之法也蓋自天降生民則既莫不與之以仁義禮智之性矣然其氣質之稟或不能齊是以不能皆有以知其性之所有而全之也一有聰明睿智能盡其性者出於其閒則天必命之以為億兆之君師使之治而教之以復其性此伏羲神農黃帝堯舜所以繼天立極而司徒之職典樂之官所由設也三代之隆其法寖備然後王宮國都以及閭巷莫不有學人生八歲則自王公以下至於庶人之子弟皆入小學而教之以灑埽應對進退之節禮樂射御書數之文及其十有五年則自天子之元子衆子以至公卿大夫元士之適子與凡民之俊秀皆入大學而教之以窮理正心修己治人之道此又學校之教大小之節所以分也夫以學校之設其廣如此教之之術其次第節目之詳又如此而其所以為教則又皆本之人君躬行心得之餘不待求之民生日用彝倫之外是以當世之人無不學其學焉者無不有以知其性分之所固有職分之所當為而各俛焉以盡其力此古昔盛時所以治隆於上俗美於下而非後世之所能及也及周之衰賢聖之君不作學校之政不修教化陵夷風俗頽敗時則有若孔子之聖而不得君師之位以行其政教於是獨取先王之法誦而傳之以詔後世若曲禮少儀內則弟子職諸篇固小學之支流餘裔而此篇者則因小學之成功以著大學之明法外有以極其規摹之大而內有以盡其節目之詳者也三千之徒蓋莫不聞其說而曽氏之傳獨得其宗於是作為傳義以發其意及孟子沒而其傳泯焉則其書雖存而知者鮮矣自是以來俗儒記誦詞章之習其功倍於小學而無用異端虛無寂滅之教其髙過於大學而無實其他權謀術數一切以就功名之説與夫百家衆技之流所以惑世誣民充塞仁義者又紛然雜出乎其閒使其君子不幸而不得聞大道之要其小人不幸而不得䝉至治之澤晦盲否塞反覆沈痼以及五季之衰而壊亂極矣天運循環無徃不復宋徳隆盛治教休明於是河南程氏兩夫子出而有以接乎孟氏之傳實始尊信此篇而表章之既又為之次其簡編發其歸趣然後古者大學教人之法聖經賢傳之指粲然復明於世雖以熹之不敏亦幸私淑而與有聞焉顧其為書猶頗放失是以忘其固陋采而輯之閒亦竊附已意補其闕略以俟後之君子極知僭踰無所逃罪然於國家化民成俗之意學者修己治人之方則未必無小補雲淳熙已酉二月甲子新安朱喜序






