
禁柳煙中聞曉烏，風吹玉漏盡銅壺。
內官先向蓬萊殿，金合開香瀉御鑪。



玉樓天半起笙歌，風送宮嬪笑語和。
月殿影開聞夜漏，水晶簾卷近銀河。

玉階容衛宿千官，風獵青旂曉仗寒。
侍女先來薦瓊蘂，露漿新下九霄盤。

九重天樂降神仙，步舞分行踏錦筵。
嘈囋一聲鐘鼓歇，萬人樓下拾金錢。

金吾持戟護新簷，天樂聲傳萬姓瞻。
樓上美人相倚看，紅妝透出水精簾。

長樂宮連上苑春，玉樓金殿豔歌新。
君門一入無由出，唯有宮鶯得見人。


