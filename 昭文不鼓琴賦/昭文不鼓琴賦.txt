息弦軫兮，大樸元同，忘琴音兮，至人守中。道不緣情，則去聲而外寂；德惟抱素，故含和而內融。於是見高士之心，出常人之境，其養貴默，其伎尚靜。及卷懷而克順，反不鼓而是逞。蘊藝如何，元德靡他，知迷則達，用晦實多。虛張不彈，俾指節而交暢；全聲入妙，吻心曲而同和。且人心靜為常，琴心虛為主，將寧體於道樞，亦寧器於德宇。懷之無故，常寂響而有餘；用之則虧，乃含音而莫吐。故自適於胸臆，亦何用於角羽，顏子所以如愚，昭文由是不鼓。近情好樂，尚德養空。罷奏南音，悟人間之客寄；不操三峽，體山下之泉蒙。斯懷柔之古者，竟生白於仙宮。
夫動極則靜，音繁不複，守樸外真，含虛內肅。施弦罔舉，則見素而如絲；沈聲莫發，乃繁根而猶木。因雅韻而不奏，識道情之所蓄。此則恬然誰與？寂爾自耽，希夷既造，妙理難探。栗裏無弦，淵明則矯，王門碎質，安道更慚。是以飾外者貴其體備，厚內者尚其包含。於戲！琴心懸解，幽響何答？於以閑和，於以虛納。十指攸措，鹹制動而是宜；五音知常，各處寂而不雜。故琴默而美昭，信仁靜而道合。
