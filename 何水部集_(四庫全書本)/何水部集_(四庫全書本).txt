　　欽定四庫全書　　　　　集部二
　　何水部集　　　　　　　別集類一〈梁〉
　　提要
　　〈臣〉等謹案何水部集一巻梁何遜撰遜字仲言東海郯人官至水部員外郎故自唐以來稱何水部事蹟具梁書本傳王僧孺嘗輯遜詩編為八巻宋黃伯思東觀餘論有遜集跋稱為春明宋氏本葢宋敏求家所傳其巻數尚與梁書相符而伯思雲杜甫所引昏鴉接翅歸金粟裹搔頭等句不見集中則當時已有所佚脫今舊本久亡所謂八巻者不可復睹即永樂大典所引遜詩亦皆今世所習見則元明間已不存矣此本為正徳丁丑松江張紘所刋者列遜小傳凡詩九十五首附載范雲劉孝綽同作擬古二首聨句十三首末載黃伯思跋後附七召一篇末復有紘跋稱舊與隂鏗集偕刻紘以二家體裁各別不當比而同之公暇獨取是集刪其繁蕪同寅毘陵陸懋之永嘉李升之捐俸共刻然則是集又經紘刋削有所去取歟玉臺新詠載遜學青青河邊草一首此本標題作擬青青河畔草轉韻體為人作其人識節工歌與玉臺新詠不同考六朝以前之詩題無此體格顯為後人所妄加又青青河堤草為蔡邕之作青青河畔艸為枚乗之作六朝人所擬截然有別此傚邕體而題作畔字又題為後人據十九首而妄改復以古詩不換韻此詩換韻妄増轉韻體云云也蓋字句亦多所竄亂非其舊矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

　　欽定四庫全書
　　何水部集
　　梁　何遜　撰
　　行經孫氏陵
　　昔在零陵厭神器若無依逐兔爭先㨗掎鹿競因機呼噏開伯道叱咤掩江畿豹變分竒略虎視肅戎威長虵衂巴漢驥馬絶淮淝交戰無內禦重門豈外扉成功舉已棄凶徳愎而違水龍忽東騖青葢乃西歸朅來已永久年代曖㣲㣲苔石疑文字荊墳失是非山鶯空曙響隴月自秋暉銀海終無浪金鳬㑹不飛閴寂今如此望望沾人衣
　　登石頭城
　　關城乃形勢地險差非一馬嶺逐紆回犬牙傍隆窣百雉極襟帶億庾兼量出至理歸無為善守竟何恤眺聽窮耳目逺近備幽悉擾擾見行人暉暉視落日連檣入廻浦飛葢交長術天暮逺山青潮去遙沙出薄宦恧師表屬辭慙愈疾願乗觳觫牛還隱䝉蘢室
　　九日侍宴
　　皇徳無餘譲重規入帝勛垂衣封比屋睠顧慎為君翾飛悅有道卉木荷平分宸襟動時豫嵗序屬涼氛城霞旦晃朗槐靄晩絪緼鸞輿和六龍鳳駕啓千羣羽觴懽湛露佾舞奏承雲禁林終宴晩華池物色曛疎樹翻髙葉寒流聚細紋晴軒連瑞氣同惹御香芬日斜迢逓宇風起嵯峨雲運偶參侯服恩洽厠朝文於焉藉多幸嵗莫仰遊汾
　　哭呉興柳惲
　　南荊擅荊梓上國稱羽儀伊人以戴徳李公傷在期逺識內無慍深衷外有窺清文窮麗則𢎞論盡髙竒多能誠所貴小善聊復為百步均射葉八體妙臨池曲悟仝神解⻱謀信有知入朝耿長劍出牧盛層麾納言信加首豐貂亦在移霞區兩借冦貪泉一舉巵翰飛矯未極朝露溘先危以茲舊館想況乃西日垂蔓草生車轍枯木臥崩坻樽酒誰為滿靈衣空自披眷言尋惠好慟哭悲路岐含毫徒有屬搦管竟無摛
　　贈族人秣陵兄弟
　　吾宗昔多士文雅高縉紳小子無學術丁寧困負薪傍枝實紛亂領袖寄親姻名價齊兩許閨門比三陳風力咸通邁藝業並紛綸元方振高羽落令初解巾自爾典名郡所在號清淳齊兒敢為俗蜀物豈隨身祿俸不妻子謳吟乃吏民孰雲穢明徳惟在中聖人若能遺酌我稱首當屬仁仲將本特達坎壈猶賤貧方成天下士豈伊席上珍外情或簡易內鑒甚人倫時然臨下邑摘伏信如神顧余晩脫略懐抱日湮淪遊宦疲年事來往厭江濵十載猶先職一官乃任真土牛竟不進芻狗空重陳覊旅無儔匹形影自相親蕭索高秋暮砧杵鳴四鄰霏霏入窗雨漠漠暗牀塵所思不可見邈若胡與秦願子加餐飯良㑹在何辰
　　贈江長史別
　　二紀歴茲辰投分敦遊處況事兼年徳宴交無爾汝中嵗多乖違由來難具敘及吾相藩牧伊子客梁楚出國乃參差㑹歸同處所以茲篤惠好可用忘覊旅重得申平生何年更暌阻籠禽恨跼促逸翮超容與餞道出郊坰把袂臨洲渚長飈落江樹秋月照沙漵逺送子應歸棹開帆欲舉離舟懽未極別至悲無語安得生羽毛從君入宛許
　　落日前墟望贈范廣州雲
　　縁溝緑草蔓扶援樵華舒輕煙澹柳色重霞映日餘遙遙長路逺寂寂行人踈我心懐碩徳思欲命輕車高門盛遊侶誰肯進畋魚
　　胡興安夜別
　　居人行轉軾客子暫維舟念此一筵笑分為兩地愁露濕寒塘草月映清淮流方抱新離恨獨守故園秋
　　行經范僕射故宅
　　旅葵應蔓井荒藤已上扉寂寂空郊莫無復車馬歸㶑灧故池水蒼茫落日暉遺愛終何極行路獨沾衣
　　入東經諸暨縣下淛江作
　　疲身不自量溫腹無恆擬未能守封植何能固廉恥一經可人言三冬徒戲爾虛信蒼蒼色未究㝠㝠理得彼既宜然失之良有以常言厭四壁自覺輕千里日夕聊望逺山川空信美歸飛天際沒雲霧江旁起安邑乏主人臨卭多客子鄉鄉自風俗處處皆城市所見無故人含意終何已
　　日夕出富陽浦口和朗公
　　客心愁日莫徙倚空望歸山煙涵樹色江水映霞暉獨鶴凌空逝雙鳬出浪飛故鄉千餘里茲夕寒無衣
　　塘邊見古塜
　　行墳塘一孤路成墳欲毀空疑年代積不知陵谷徙幾逢秋葉黃驟見春流瀰金蠶不可織玉樹何時蕊陌上驅馳人笑歌自侈靡今日非明日所念誰憐此
　　下方山
　　寒鳥樹間響落星川際浮繁霜白曉㟁苦霧黒晨流鱗鱗逆去水瀰瀰急還舟望鄉行復立瞻途更近修誰能百里地縈繞千端愁
　　秋夕仰贈從兄寘南
　　堦蕙漸翻葉池蓮稍罷花高樹北風響空庭秋月華寸心懐是夜寂寂漏方賖撫乏歡娛臨觴獨歎嗟悽愴戸涼入徘徊櫩影斜無為淹戚里見就還田家
　　酬范記室雲
　　林密戶稍隂草滋堦欲暗風光蕊上輕日色花中亂相思不獨懽佇立空為嘆清談莫共理繁文徒可玩高唱子自輕繼音予可憚
　　仰贈從兄興寧寘南
　　家世傳儒雅真白仰餘徽宗派已孤狹財産又貧㣲棲息同蝸捨出入共荊扉松筆時臨沼蒲簡得垂帷幸逢四海泰日月耀増輝相顧無羽翮何由總奮飛一朝異言宴萬里就暌違逺江飄素沫高山鬱翠㣲相思對淼淼相望隔巍巍死灰終不然長岑且未歸當憐此分袂脈脈淚沾衣
　　見征人分別
　　淒淒日暮時親賔俱竚立征人㧞劍起兒女牽衣泣𠉀騎出蕭闗追兵赴馬邑且當橫行去誰論裹屍入劉愽士江丞朱從事同顧不值作詩云爾
　　故人篤久要新知從暮室﨑嶇枉道過邂逅幽人出心期不㑹面懐之成首疾向夕敞山扉臨窓玩餘帙蜘蛛正網戶落花紛入膝浸滛水上風蔽虧霞中日良辰一擕手住坐無儔匹劉侯務屬書江生勤下筆朱君博辭理去去追名實是顧一參差何能更蓬蓽吾人少拘礙得性便遊逸方欲俟褰裳相從懽道術
　　贈王左丞僧儒
　　櫩外鶯啼罷園裏日光斜遊魚亂水葉輕燕逐風花長墟上寒靄曉樹沒歸霞九華暮已隱抱鬱徒交加
　　七夕
　　仙車駐七㐮鳳駕出天潢月映九㣲火風吹百和香來懽暫巧笑還淚已沾粧依稀如洛汭倐忽似高唐別離未得語河漢漸湯湯
　　與蘇九徳別
　　宿昔夢顔色咫尺思言偃何況杳來期各在天一面踟躇暫舉酒倐忽不相見春草似青袍秋月如團扇三五出重雲當知我憶君萋萋若被逕懐抱不相聞
　　答高博士
　　北窓涼夏首幽居多卉木飛蜨弄晩花清池映疎竹為宴得快性安閒聊鼓腹將子厭囂塵就予開耳目
　　學古贈丘永嘉征還
　　龍馬魚膓劍𨇾蹀起風塵結客蔥河返喧喧動四鄰入墟猶憶舊徳巻復疑新窺見應門出遙識下機人相悲淚欲下離別方自陳
　　送韋司馬別
　　送別臨曲渚征人慕前侶離言雖欲繁離思終無緒憫憫分手畢蕭蕭行帆舉舉舉越中流望別上高樓予起南枝怨子結北風愁邐邐山蔽日洶洶浪隱舟隱舟邈已逺徘徊落日晩歸衢並駕奔別館空筵巻相子斂眉去知予銜淚返銜淚心依依薄暮征人稀曖曖入塘港蓬門已掩扉簾中㸔月影竹裡見螢飛螢飛飛不息獨愁空轉側北窓倒長簟南鄰夜聞織棄置勿復陳重陳長嘆息
　　學古三首
　　長安美少年羽騎暮連翩玉覊碼碯勒金絡珊瑚鞭陣雲橫塞起赤日下城圓追兵待都䕶烽火望祁連虎落夜方寢魚麗晩復前平生不可念空信蒼浪天
　　又
　　鞏落上東門薄暮川流側渾渾車馬道行人不相識日夕棲鳥逺浮雲起新色寸心空延竚對面何由即飛輪倘易去易去因風力
　　又
　　昔隨張博望辭帝長楊宮獨好西山勇思為北地雄十年事河外雪𩯭別闗中季月邊秋重嚴野散寒蓬日隱龍城霧塵起玉闗風全狐君已復半菽我猶空欲因上林鴈一見平陵桐
　　王尚書瞻祖日
　　昱昱丹旐振亭亭素葢立金鐸懽已鳴龍輀將復入華臺日未徙荒墳路行濕已矣將何如賔馭皆灑泣
　　詠舞
　　管清羅薦合絃歌雪袖遲逐唱回纎手聽曲動蛾眉凝情盼墮珥㣲睇託含辭日暮留嘉客相㸔愛此時從主移西州寓直齋內霖雨不晴懐郡中遊聚
　　寓直慚虎賁沉迷豈職事祈祈寒枝動濛濛秋雨駛不見眼中人空想山南寺雙桐傍櫩上長楊夾門植夙昔搆良遊接膝同懽志東西忽為阻向隅懐獨思颯颯履聲喧擾擾郡分異臥聞復雷響坐視重扃秘欲寄一行書何解三秋意
　　苦熱
　　昔聞草木焦今窺沙石爛曀曀風逾靜曈曈日漸旰習靜閟衣巾讀書煩几案臥思清露浥坐待高星燦蝙蝠戶中飛蠛蠓窓間亂實無河朔飲空有臨淄汗遺金不自拾惡木寧無𠏉願以三伏晨催促九秋換
　　西州直示同員
　　日長禁戸倦即事思短晨漏盡唱聲急此理復傷人矛盾交為論光璧帶成珍誓將收飲啄得得任心神
　　擬輕薄篇
　　城東美少年重身輕萬億柘彈隋珠丸白馬黃金飾長安九逵上青槐䕃道植轂擊晨已喧肩排暝不息走狗通西望牽牛亙南直相期百戲傍去來三市側象牀沓繡被玉盤傳綺食倡女掩歌扇小婦開簾織相看獨隱笑見人還斂色黃鵠悲故羣山川詠新識鳥飛過客盡雀聚行龍匿酌羽方厭厭此時懽未極
　　聊作百一體
　　靈轍困桑下於陵拾李螬歴齒方嗟賤炙背豈知豪傭耕乏膂力倚市憚劬勞曠日無豆飯方冬缺緼袍清旦開蓬蓽舉目想煎熬樞機慎僕𨽻媒櫱畏朋曹萬途皆自僻一事豈他褒匆匆昨不定負杖出蓬蒿逢施同溝壑值設乃糠糟生途稍冉冉逝水日淊淊咸言等木石誰當出羽毛
　　㸔伏郎新婚
　　霧夕蓮出水霞朝日照梁何如花燭夜輕扇掩紅粧良人復灼灼席上自生光所悲高駕動環珮出長廊
　　野夕答孫擢郎
　　山中氣色滿墟上孤煙露杳杳星出雲啾啾雀隱樹虛館無賔客幽居乏懽趣思君意不窮長如流水注
　　下直出谿邊望答虞丹徒敬
　　夫君美章句席丈珍梁楚伊余忝攝官含毫亦禁阻直廬去咫尺心期得宴語休沐乃幽棲別離未幾許佇立日將暮相思忽無緒谿比映初星橋南望行炬九重不可越三爵何由舉
　　和司馬博士詠雪
　　凝堦夜似月拂樹晩疑春蕭散忽如晝徘徊已復新暫蔽巻紈質復慚施粉人若逐㣲風起誰言非玉塵
　　石頭答庾郎丹
　　高樹䕃樓密細草緑成被黃鸝隱葉飛蛺蝶縈空戲隂岑日爾悅寂寥予罕寄相如阻禁闈何由從簡易
　　詠娼婦
　　曖曖高樓暮華燭帳前明羅帷雀釵影寳瑟鳳雛聲庭花枝上發新月霧中生誰念當窓牖相望獨盈盈
　　登禪岡寺望和虞記室
　　南望南郭門拱樹梢雲密北窓北湊道重樓霧中出接樹隱高蟬交枝承落日光隂不可捨懐抱何由悉
　　車中見新林分別甚盛
　　金谷寳遊盛青門冠葢多隔林望行幰下阪聽鳴珂於時春未歇麥氣始清和還入平原逕窮巷可張羅
　　同虞記室諸人詠扇
　　如珪信非㸃學月但為輪機杼蘼蕪妾裁縫篋笥人揺風入素手占曲掩朱唇羅袖幸拂拭㣲芳聊可因
　　同虞記室登樓逺歸
　　登樓慾望逺遙遙見白衣白衣猶逺逺言是稍知非對窓看寳瑟入戸弄鳴機無令日光晚門閣掩重扉
　　臨行與故㳺夜別
　　歴稔共追隨一旦辭羣匹復如東注水未有西歸日夜雨滴空堦曉燈暗離室相悲各罷酒何時同促膝
　　照鏡
　　朱𬖄旦初巻綺機晨未織玉匣開鑑影寳臺靜臨飾對影獨含笑看花時轉側聊為半蠒眉試染夭桃色寳釵若何間金鈿長相逼蕩子行未歸啼粧坐沾臆
　　初發新林
　　伊昔負薪暇慕義游梁楚短翮忘連翩追飛羨容與優遊沐道教漸漬淹寒暑大徳本無酬輕生竊自許舟歸屬海運風積如鵬舉浮水暗舟艫合㟁喧徒侶凜凜窮秋暮初寒入洲渚鐃吹響清江懸旗出長嶼危檣逈不進沓浪高難拒回首泣親賔中天望宛許帝城猶隠約家園無處所去矣方悠悠含意將何語
　　夜夢故人
　　客心驚夜魂言與故人同開簾覺水動映竹見牀空浦口望斜月洲外聞長風九秋時未晩千里路難窮已如擁腫木復似飄颻蓬相思不可寄直在寸心中
　　別沈助教
　　可憐玉匣劍復此飛鳬舄未覺愛生憎忽見雙成隻一朝別笑語萬事成疇昔道遒若波瀾人生異金石願君深自愛共念悲無益
　　渡連圻
　　北山多靈異峻岨實非恆洑流自回糾激瀨視奔騰懸崖抱竒崛絶壁駕崚嶒硣磟上爭險岞崿下相崩百年積死樹千尺掛寒藤詭怪終不測廻沈意難登願欲書聞見聊以寄親朋
　　宿南洲浦
　　幽棲多暇豫從役知辛苦解纜及朝風落帆依暝浦違鄉已信次江月初三五沈沈夜㸔流淵淵朝聽鼓霜洲度旅鴈朔飈吹宿莽夜淚坐滛滛是夕偏懐土
　　望星月示同覊
　　初宿長淮上破鏡出雲明今夕千餘里雙蛾映水生的的與沙靜灧灧逐波輕望鄉皆下淚非我獨傷情
　　望廨前水竹答崔録事
　　蕭蕭藂竹映澹澹平湖凈葉倒漣漪文水漾檀欒影相思不會面相望空延頸逺天去浮雲長墟斜落景幽痾與嵗積賞心隨事屏鄉念一邅廻白髪生俄頃
　　與沈助教同宿湓口夜別
　　我為潯陽客戒旦乃西遊君隨春水駛鷄鳴亦動舟共泛湓之浦旅泊次城樓華燭已消半更人吹唱籌行人從此別去去不淹留
　　入西塞示南府同僚
　　霜清曉風冷天曙江晃爽薄雲巖際出初月波中上黯黯連嶂隂騷騷急沫響廻楂急礙浪羣飛爭戲廣伊余本覊客重暌復心賞望鄉惟一路懐歸成二想在昔愛名山自知懽獨往情遊乃落魄得性隨怡飬年事已蹉跎生平任浩蕩方還譲夷路誰知羨魚網
　　答丘長史
　　宿昔敦逺遊名分乃異路千里泝波潮一朝披雲霧從容捨密勿繾綣論禁趣披文極詆訶析理窮章句明鍾信有待巨海誰能喻奔景驟西傾還途忽東騖黃花發㟁草赤葉翻高樹漁舟乍廻歸沙禽時獨赴宴年時未幾離歌倐成賦伊我念幽闗夫君思賛務短翮方息飛長轡日先驅曝鰓〈原闕〉走逸翮康時務握手異沈浮佳期安可屢
　　還杜五洲
　　我行朔已晦泝水復沿流戎傷初不辦動黙自相求睠言還九派廻艫出五洲蕭散煙霧晩淒清江漢秋沙汀暮寂寂蘆㟁晩修修以茲南浦夜重此北門愁方圓既齟齬貧賤豈怨尤
　　日夕望江山贈魚司馬
　　湓城帶湓水湓水縈如帶日夕望高城耿耿青雲外城中多宴賞絲竹常繁㑹筦聲已流悅聲復淒切矜黛慘如愁舞腰凝欲絶仲秋黃葉下長風正騷屑早鴈出雲歸故燕辭檐別晝悲在異縣夜夢還洛汭洛汭何悠悠起望西南樓的的帆向浦團團月映洲誰能一羽化輕舉逐飛浮
　　與崔録事別兼敘擕手
　　去夏予回首言乃重行行今春遊𣲖澨訪子猶武城暫別年逾半同歸月未盈復道中寒食彌留曠不平道術既為務懽悰苦未並及爾沈痾愈值茲秋序明石磧沿江靜沙流繞㟁清川平看鳥逺水淺見魚驚逝將窮履歴方欲恣逢迎何言聚易散鄉棹爾孤征我本倦遊客心念似懸旌聞離常屑涕是別盡淒情況此忘懐地相愛猶弟兄脈脈留南浦悠悠返上京欲鑷星星𩯭因君示友生
　　銅雀妓
　　秋風木葉落蕭瑟管絃清望陵歌對酒向帳舞空城寂寂簾宇曠飄飄帳幔輕曲中相顧起日暮松栢聲
　　詠白漚兼嘲別者
　　可憐雙白漚朝夕水上遊何言異棲息雌住雄不留孤飛出岫浦獨宿下滄洲東西從此別影響絶無由擬青青河畔草轉韻體為人作其人識節工歌
　　春蘭日應好折花望逺道秋夜苦復長抱枕向空牀吹臺下促節不言於此別歌筵掩團扇何時一相見絃絶猶依軫葉落纔下枝即此雖雲別方我未成離
　　南還道中送贈劉諮議別
　　一官從府役五稔去京華逐春流返歸帆得望家天末靜波浪日際歛煙霞岸薺生寒葉村梅落早花遊魚上急水獨鳥赴行楂目想平陵柏心意青門𤓰曲陌背通垣長墟底狹斜善鄰談穀稼故老述桑麻寢興從閒逸視聽絶喧譁夫君日高興為樂坐驕奢室墮傾城佩門交接限車入塞長雲雨出國暫泥沙握手分岐路臨川何怨嗟
　　和劉諮議守風
　　彌旬苦凌亂揆景𠉀阡陌晝想汝陽津夜夢邯鄲驛憤風急驚㟁屯雲仍觸石蕭條疾帆流碨礧衝波白息榜易雲久維梢晨已積蒼蒼極浦潮杳杳長洲夕本慙佽飛劍寧慕澹臺璧纎羅若不御跂予中上澤
　　春夕早泊和諮議落日望水
　　旅人嗟倦遊結纜坐春洲日暮江風靜中川聞棹謳草光天際合霞影水中浮單艫時向浦獨檝乍乗流孌童泣垂釣妖姬哭蕩舟客心自有緒對此空復愁
　　早朝車中聽望
　　詰旦鐘聲罷隠隠禁門通蘧車響北闕鄭履入南宮宿霧開馳道初日照暄風胥徒紛絡繹騶御各西東暫喧耳目外還保性靈中方驗遊朝市此說不為空
　　秋夕嘆白髪
　　絲白不難染蓬生直易扶唯見星星𩯭猶與衆中殊昔年十四五率性頗㢘隅直是安被褐非敢慕懐珠何言志事晩疲拙嬰殊軀逢時乃倐忽失路亦斯須郊郭勤二項形體憩一廡涸蚌困魚目籠禽觸四隅宵長壁立靜廓處謝懽愉月色臨窓樹蟲聲當戶樞飛蛾拂夜火墜葉舞秋株逐物均乗鶴違俗等雙鳬故人倘未棄求我谷之嵎
　　寄江州禇諮議
　　自與君別離四序紛廻薄分手清江上念別猶如昨追憶邊城遊奚尋平生樂俱登巃嵸嶺共坐逶迤閣清吹或忘歸繁文時間作連鑣戲淺草遊幰遵長薄五載同衣裘一朝異暌索夫君頗留滯驂騑未沃若伊家從入闕終是填溝壑早秋正悽愴餘暉晩銷鑠林葉下仍飛水花披未落如何隔千里無由舉三爵因君奏采蓮為余吟別鶴
　　嘲劉郎
　　房櫳滅夜火窓外映朝光奼女褰帷去𨇾蹀初下床雀釵橫曉𩯭蛾眉艷宿粧稍聞玉釧逺猶憐翠被香寧知早朝客差池已鴈行
　　臨行公車
　　擾擾排曙扉鱗鱗驅早駕禁門儼猶閉嚴城方警夜道勝即増榮拙薄終難化以茲畎澮質重與滄溟舍纚舟去濁河揆景辭清灞平生多意緒懐抱皆徂謝對此將如何撫心獨悲咤
　　贈韋記室黯別
　　故人儻送別停車一水東去帆若不見試望白雲中促膝今何在銜盃誰復同水夜看初月江晩泝歸風無因生羽翰千里暫排空
　　敬酬王明府
　　星稀初可見月出未成光澄江照逺火夕霞隠連檣賤軀臨不測玉體畏垂堂念別已零淚況乃思故鄉
　　詠春雪寄族人治書思澄
　　可憐江上雪廻風起復滅本欲映梅花翻悲似玉屑朝鶯日弄響暮條行可結咸言不適時安知非矯節
　　渡連圻
　　連圻連不極極望在雲霞絶壁無走獸窮㟁有盤楂糾紛上巃嵸穿壑下嵓牙魚遊若擁劍猿掛似懸𤓰隂㟁生駮蘚伏水拂澄沙客子行行倦年光處處華石蒲生促節嵓樹落高花暮潮還入浦夕鳥飛向家寓目皆鄉思何時見狹斜
　　曉發
　　早霞麗初日清風消薄霧水底見行雲天邊看逺樹且望沿泝劇暫有江山趣疾兔聊復起爽池豈能賦
　　贈諸逰舊
　　弱操不能植薄技竟無依淺智終已矣令名安可希擾擾從役倦屑屑身事㣲少壯輕年月遲暮惜光輝一塗今未是萬緒昨如非新枝雖已樂舊愛盡暌違望鄉空引領極目淚沾衣旅客長憔悴春物自芳菲㟁花臨水發江燕繞檣飛無由下征帆獨與暮潮歸
　　道中贈桓司馬季珪
　　晨纜雖同解晩洲阻共入猶如征鳥飛差池不可及本願申覊旅何言異翔集君渡北江時詎今南浦泣
　　春暮喜晴酬袁戸曹苦雨
　　振衣喜初霽褰裳對晩晴落花猶未倦時鳥故餘聲春芳空悅目遊客反傷情鄉園不可見江水徒自清願得同擕手歸望對都城
　　和蕭諮議岑離閨怨
　　曉河沒高棟斜月半空庭窗中度落葉簾外隔飛螢含悲下翠帳掩泣閉金屏昔期今未返春草寒復青思君無轉易何異北辰星
　　暮秋答朱記室
　　游揚日色淺騷屑風音勁寒潭見底清風色極天淨寸隂坐銷鑠千里長遼逈桃李爾繁華松栢余本性故心不存此高文徒可詠
　　夕望江橋示蕭諮議楊建康江主簿
　　夕鳥已西渡殘霞亦半銷風聲動密竹水影漾長橋旅人多憂思寒江復寂寥爾情深鞏洛予念返漁樵何因適歸願分路一揚鑣
　　詠早梅
　　兔園標物序驚時最是梅銜霜當路發映雪擬寒開枝橫卻月觀花繞凌風臺朝灑長門泣夕駐臨卭杯應知早飄落故逐上春來
　　門有車馬客
　　門有車馬客言是故鄉來故鄉有書信縱橫印檢開開書看未極行客屢相識借問故鄉來潺湲淚不息上言離別久下言望應歸寸心將夜鵠相逐向南飛
　　離夜聽琴
　　別離既有緒琴瑟返成悲美人多怨態亦復慘長眉
　　詠春風
　　可聞不可見能重復能輕鏡前飄落粉琴上響餘聲
　　邊城思
　　柳黃未吐葉水緑半含苔春色邊城動客思故鄉來
　　昭君怨
　　昔聞白鶴弄已自軫離情今來昭君曲還悲秋草生
　　為人妾怨絶句
　　燕戲還檐際花飛落枕前寸心悲不見拭淚坐調絃
　　為人妾思二絶句
　　魂銷形已去釵落猶依枕欲去淚無眥不㸔悲復甚
　　又
　　機中刺繡所窗下朝粧處未憶神已傷欲忘悲不去
　　相送絶句
　　客心已百念孤遊重千里江暗雨欲來浪白風初起
　　閨怨絶句二首
　　竹葉響南窓月光照東壁誰知夜獨覺枕前雙淚滴
　　又
　　閨閣行人斷房櫳月影斜誰知北窓下猶對後庭花
　　苑中絶句
　　苑門閉千扇苑戶開萬扉樓殿聞珠履竹樹隔羅衣
　　擬古三首
　　家本青山下好上青山上青山不可上一上一惆悵
　　右遜
　　匣中一明鏡好鑒明鏡光明鏡不可鑒一鑒一情傷
　　右雲
　　少知雅琴曲好聽雅琴聲雅琴不可聽一聽一沾纓
　　右孝綽
　　往晉陵聯句
　　臨別我傷悲送歸子自適劉金不可散葢何由惜〈遜〉從來重分隂未曽輕尺璧故任情一異於是望三益〈髙爽〉爾自高樓寢予返東臯陌寄語落毛人非復平原客〈遜〉問舍且求田音亂無可擇勝門成好事盤紆欲何索〈爽〉
　　范廣州宅聯句
　　洛陽城東西郤作經年別昔去雪如花今來花似雪〈雲〉濛濛夕煙起奄奄殘暉滅非君愛滿堂寧我安車轍〈遜〉
　　相送聯句
　　寸隂常可惜別至倍傷神予瞻天際水子望路中塵〈韋黯〉憫憫岐路側去去平生親一朝事千里流涕向三春〈遜〉
　　又
　　昔共入門笑今成送別悲君還舊聚處為我一嚬眉〈王江乗〉於今還促膝自此客江湄願子俱停駕看我獨解維〈遜〉
　　慈母磯
　　暮煙起遙㟁斜日照安流一同心賞夕暫解去鄉憂野㟁平沙合連山逺霧浮客悲不自已江上望歸舟
　　至大雷聯句
　　高談良㑹夕滿酒對覊情閔閔風煙動蕭蕭江雨聲〈遜〉密雲窮浦暗飛電逺洲明若非今宴適詎使客愁輕〈劉孺〉遙舟似連鴈逺火若廻星江潭望如此銜巵共君傾〈桓季珪〉
　　賦詠聯句
　　𡚁履常決踵眉高起半額曼倩爾何為獨嘆長安索〈遜〉工商既慚巧農仕聊相易蝘腹有餘資鴻肩方可拍〈江革〉攝職愧握蘭濫官悲執㦸連章既不敏高談豈能劇〈孺〉逸翮任奮飛窘步事覊勒還鳥余能繫流言爾無惑〈革〉憂懐乃千載永懽常數刻直是悲別離非闗念通塞遜日照汀沙素山影波浪黒爾限大江南余歸茂陵北〈孺〉
　　臨別聨句
　　臨別情多緒送歸涕如霰君望長安城予悲獨不見〈遜〉爾來同去國予歸方異縣懐別心獨憂手淚方濺濺〈孺〉
　　贈新曲相對聯句
　　酒闌日隠樹上客請調嬌人挾瑟至逶迤未肯前〈劉孝勝〉舊愛今何在新聲徒自憐有曲無人聽徙倚高樓前〈何澄〉徘徊映日照轉側被風吹徒為相思響傷春君不知〈劉綺〉月昏樓上坐含悲望別離已切空牀怨復看花柳枝〈遜〉
　　照水聯句
　　揷花行理鬢遷延去復歸雖憐水上影復恐濕羅衣〈遜〉臨橋看黛色映渚媚鉛暉不顧春荷動彌畏小禽飛〈綺〉
　　折花聯句
　　笑出春園裏望花聯褰纈欲以間珠鈿非為相思折〈遜〉日照爛成綺風來聚疑雪試采一枝歸願持因逺別〈綺〉
　　揺扇聯句
　　紈扇已新製蕩婦復新粧欲掩羞中笑還飄袖裏香〈遜〉在握時揺動當歌掩抑揚誰雲減羅袂影日聊自障〈綺〉
　　正釵聯句
　　竹臺歸欲礙花林出未通度簮先分影轉珥忽瞻風〈遜〉雙橋耀寳鈿闐闐密復叢羞令桂纓闕整揷補餘空〈綺〉右春明宋氏遜集舊本八巻特完因借録之遜秀句殊多如九日侍宴雲疎樹翻高葉寒流聚細文日斜迢逓宇風起嵯峨雲答高博士雲幽蝶弄晩花清池映疎竹還渡五洲雲蕭散煙霞晩淒清江漢秋答庾郎雲蛺蝶縈空戲日暮望江雲水影漾長橋贈崔録事雲河流繞㟁清川平看鳥逺送行雲江暗雨欲來浪白風初起庾子山輩有所不逮如早梅雲枝橫卻月觀花遶凌風臺銅雀妓雲曲中相顧起日暮松栢聲句殊雄古而顔黃門謂其毎病辛苦饒貧寒氣無乃太貶乎少陵嘗引昏鴉接翅歸金粟裹搔頭等語而此集無有猶當有軼者集中若團團月隠洲輕燕逐風花野㟁平沙合連山逺霧浮㟁花臨水發江燕遶檣飛遊魚上急瀨薄雲巖際宿等語子美皆采為己句但小異耳故曰能詩何水曹信非虛賞武陽黃伯思長睿䟦
　　七召八首
　　假氏先生負茲勁挺狀羣飛之喪侶似獨行之㨗徑神忽忽而若忘意衝衝而不定監丹綠其無主聞鐘鼓以失聽至乃冬霰積庭室靡人聲春花滿野地無行者圜堵常閉曲突無煙同生芻之有束共死灰之曀然篤論公子聞而崛起雖道術之可忘亦切磋之可恥命徒御以絡繹將有事乎巖中車焴爚而流水馬泮渙以追風乃踰汗漫入朦朧至深潭之澳溟有洞室之穹崇居隠磷而出沒望嶔岑而下上竹鉅石以袤通水韻松而合響地不寒而蕭瑟月無雲而曭朗於是整容投刺屣履排門揚眉就席舉袂而言曰若五秀稟其生靈六情通其愛惡憎共集於鄙老嗜同歸於美樂今足下羣鳥獸以為娯處貧賤而不怍欲賔實於孤介乃貽譏於隕穫至乃𠹍𠹍死於道邊貿貿填於溝壑削松筆以畫虎鼓鉛刀而刻鵠身既勞而不勌事可感而莫懲欲模名而帶索豈知命於泥䋲何異走長衢而避影煎流水以求氷今欲導足下以衛生之祕術怡神之妙道譬愈我於沉痾若起屍於仙草寧願聞乎先生曰有為之生已逼無益之慮常勞若見明於凝滯幸求教於肓膏
　　宮室
　　公子曰千門始構百洞常啟激渚開渠疏山抗址延袤水陸廣望東西下臨江海上屬雲霓百丈杳㝠以飛跨九層鬱律以階梯步三休而未半塗中宿而方迷雕牆屈曲以交牙網戶周流以重積既隂岑而影響亦呌嘯而迴易沙版金鋪紫柱玉舄煒煌熻赩硱磳摶敝圗雲霧之蔽虧壯神仙之來往璧璫自耀珠綴嘗響蜉蝣動而晝喧熠燿飛而夜朗既臨下以漻泬亦憑高而泱漭聞疾雷於階枒弄奔星於帷幌亙以曲堂周以洞房北負連闥南注長廊綺疏交映漏檻相望燕飛蓮井日照杏梁陽烏騫其將動雲鳳矯而欲翔若乃凌沼開源延石崇壌疑崐閬之鬱岪侔滄溟之瀇瀁其中別有桂宮栢寢呉臺柘館複道耿介而連雲阿閣穹窿而仰漢望虬欄之映水見丹鶴之出㟁艷草竒色嘉樹珍名長生靈壽男華女貞河柳垂葉山榴發英翫竒花之春滿摘甘實於夏成此實宮苑之壯麗豈能從我而為榮先生曰多言返道辨口傷實懼貽敝於蔀家且自求乎容膝
　　餚饌
　　公子曰銅鉼玉井金釜桂薪六彝九鼎百果千珍熊蹯虎掌鷄跖猩唇潛魚兩味立犀五肉拾卵鳳巢剖胎豹腹三臠甘口七葅愜目蒸餅十字湯官五熟海椒魯豉河鹽蜀薑劑水火而和調糅蘇蔱以芬芳脯追復而不盡犢稍割而無傷黿羮流歠蜒醬先嘗鱠溫湖之美鮒切丙穴之嘉魴落爼霞散逐刃雪揚輕同曵蠒白似飛霜蔗有盈丈之名桃表兼斤之實杏積魏國之貢菱為巨野所出衡曲黃梨汶垂蒼栗隴西白柰湘南朱橘荔枝沙棠蒲萄石蜜𤓰稱素腕之美棗有細腰之質並抗吻以除煩永咀牙而消疾於是三雅陳席百味開印玉璣星稀蘭英縹潤既夷志於坎壈亦忘懐於鄙吝此葢滋旨之極珍豈從余而並進先生曰不貴媮食豈甘醇酒既深悟於腐腸豈自迷於爽口
　　聲色
　　公子曰秦氏獨立燕姬絶世如短如長不穠不細信耳目之珍冶乃古今之佳麗妍姿艷逸淑性閒華效施朱於宋里結墮馬於梁家相纎腰以㣲步呈皓腕於輕紗臨池正領拂鏡看花觀堵墻以䬃沓傾城國以喧譁墨欲歸而抽軫惠將返而廻車至乃鄭衛繁聲抑揚絶調定使風雲變動性靈感召擊哀響則春臺之人愴然而雪泣起懽情則崩城之婦粲然而㣲笑嶰谷調鳳之管龍門獨鵠之柯綠珠絳樹宋臈韓娥青春婉娩上客經過開洞房以命賞召人才而合宴舉輕幔以徐來隔珠簾而可見牀披象簟戸垂羅薦聽促柱之方遒聞度聲之始囀郤想象以頓足腕蹁蹮而拂面託斜視於遺簮寄含情而舉扇俄而夕鶩來返落日西懸綺霞映水蛾月生天解鴛鴦之繡被拂蛩蚷之長氊燭中帷而動爛香出帳而㣲煙願橫施以自昵脫斜領於君前此乃聲色之妖蕩將不從我而流連先生曰淫聲非篤論之旨麗色乃余情所棄伐國不問仁人此言何從而至
　　佃遊
　　公子曰嵗晩農收時閒務隙山火已燎野霜初白聊效殺於秋冬將從禽於草澤蜀地五丁齊都二子氣動山漂汗揮雨起渥窪流頳䕶蘭泄血躡飛影於未形奔流星於欲滅革車隱隱轂騎闐闐鼓譟喧而振地烝徒駭而䀨天割玉之刀飲石之箭罝羅布其一目罟網周其三面犬號螭鷹名奔電暫離已合忽隱仍見赴逈趨危衝林䟦險草隨足起山從眼轉跨躡谿澗電舉陵阪鳥不及飛獸不遑伏既前躙而後掎亦左排而右蹴跖實駭而自救騰靈亂而相撲視灑血之丹地見飛毛之暗目傍窮刧欹勢極捜求文皮坐裂膬尾生抽手覊鐡頂足批銅頭象折齒而陵貊拉幽而夷猶擒高樓之度索走大樹之神牛鴈聞而跕墮猿抱木而啾啁笑楚王之雲夢恥漢帝之中流此武才之趫猛豈能從我而佃遊先生曰馳騁傷仁好殺非勇幸內教之豐樂何禽荒之足重
　　神仙
　　公子曰跋烏始照宮槐遽而欲舒顧兔裁滿庭英紛而就落譬光景於飛浮比生靈於棲托擾擾摩肩轔轔方駕空怵迫於毀譽獨殷勤於用捨嗟向有而今無歎後榮而前謝清歌雅舞暫同於夢寐廣廈高堂俄成於幻化若夫洗精服食慕道遊仙尋玉塵於萬里守金竈於千年三屍可度九轉難傳飛騰水陸咀嚼靈𤣥若乃壁上真詞枕中祕要彈射神吐納靈妙既變醜以成妍亦反老而為少虬駕夭矯而出沒霓裳颯沓而容與接鶴馭於後乗追鳳簫於前侶雨散漂以沾服雲霏㣲而襲予瞰芝闕以窈窕見玉臺之相拒葢排煙而漸滅旌拖風而未舉值解珮於江濵逢弄珠於湘渚薄遊𤣥圃弭節泰華列神童於羽帳倚玉女於仙車澗采兮危實苑㧞兮迴花聽弱水之晨浪望崑山之夕霞窮北辰而比壽指中嶽以為家此神仙之恍惚豈從我而蠲邪先生曰捕影之言莫測繫風之論難盡未嘗留意於死生豈復稍論於椿菌
　　儒學
　　公子曰洙泗遺文鄒魯餘烈其道未迷其風不絶方領圜冠金口木舌談章句之逺㫖搆紛綸之雅說陳五禮明六詩貫穿㣲妙辨析毫釐既待問於重席亦覃思而下帷醖藉豈弟和樂緝熙生徒肅肅賔友師師並接跡以聞道俱援手而授辭心絶內戰事無外欲橫經者比肩擁篲者繼足醜申韓之法令陋桓文之風俗六郡湊其衣冠五陵窮其軌躅信斯文其若水實斯人之如玉若夫珠璣産於蚌蛤珪璧出於山淵未有玉不瑩而為寳人不學而稱賢葢持身之筦籥進徳之舟船響如鐘而待叩明似鏡以長懸此見重於經術寧降志於吾賢先生曰誠此言之甚美此道之為曠恥見嘲於腐儒豈求珍於席上
　　治化
　　公子曰我大梁之啓基方䆳古而無匹則先天定始比殷商而餘裕揖譲受終考唐虞而不失道徳有序憲章咸秩六府孔修百司盡畢搜求儒雅招拾遺逸昃食思治雖聞之於昔談昧旦臨朝乃見之乎茲日蕩蕩薰風泱泱大典道含洪而廣被澤汪濊而傍闡採輿人之片言納匹夫之小善事在㣲而必照物無幽而不顯若夫下車布徳伐罪弔民風無偃稼雨不破塵覩勝殘於朞月見成俗於浹辰含羣生兮若海養萬類兮猶春鄉無豕食之𨽻野靡狼顧之民樵者目金以知恥耕者譲畔以成仁何大庭之足競豈栗陸之能鄰璧水道庠序之風石渠啟珪璋之盛竒士輻輳而騁足異人間出而效命小大之獄無寃民翻飛之物無夭性故能睦之以九世齊之以七政坦坦恢恢巍巍赫赫政徳被於霜風教義窮於足跡望雲氣而款闗𠉀海水而重譯所謂府不輟貢吏無虛帛天瑞磊砢而相尋地符氛氳而不少收六穂於征賦玩九莖於池沼三足應感而來儀一角知時而自擾映景星於初蓂聆鳳音於將曉若乃亭毒坱圠合天地而並施陶鈞日月與造化而齊功故非言辭之可盡筆札之能窮懐真獨往之夫奔走而從事滅跡藏名之士顛倒而向風二漢有同於兒戲魏晉無礙於胸中言未畢先生攝衣而起曰子前所說似玉巵之無當徒費辭而難領譬猶背日而視秋毫卻行而求鄢郢一聞皇王之盛豁然神悟而理攄志無時而可巻邦有道而宜舒敢以淺智請從後車
　　此梁水部何仲言集也自仲言以詩名而張文昌輩繼起於是例作水曹遂為詩家故實然夷攷古詩自謝朓一變已有唐風延至於今近體歌行盈天下而五言幾廢矣間有作者類詆齊梁不知其又出齊梁下也齊梁舍文選外隂何徐庾最著余友臨江龔師顔嘗評四家以何為上庾次之徐隂又次之葢出雄渾於婉麗仲言猶為近古也何詩舊與隂偕刻余謂二家體裁各出不當比而同之公暇獨取是集芟其繁蕪録藏焉同寅毘陵陸懋之永嘉李升之咸以為然因共捐俸刻寘郎署中有闕誤則因之而不敢益或者見雲林子亟稱仲言遂拈隂句若以抗之要之自有定價非狥獨見者所能了也正徳丁丑孟冬雲間張紘䟦








　　何水部集
