　　欽定四庫全書　　　　　子部一
　　二程外書　　　　　　　儒家類
　　提要
　　〈臣〉等謹案二程外書十二卷亦二程子門人所記而朱子編次之成於乾道癸巳六月在遺書之後五年後序稱遺書二十五篇皆諸門人當時記録之全書足以正俗本紛更之謬而於二先生之語則不能無所遺於是取諸人集録參伍相除得此十二篇以為外書凡採朱光庭陳淵李參馮忠恕羅從彥王蘋時紫芝七家所録又胡安國游酢家本及建陽大全集印本三家又傳聞雜記自王氏麈史至孔文仲疏凡一百五十二條均採附焉其語皆遺書所未録故每卷悉以拾遺標目其稱外書者則朱子自題所謂取之之雜或不能審所自來其視前書學者尤當精擇審取者是也中間傳聞異辭頗不免於叢錯如程氏學拾遺卷內以望道未見為望治道太平一條黃震日抄謂恐於本文有増又時氏本拾遺卷內以老子天地不仁萬物芻狗之說為是一條震亦謂其說殊有可疑蓋皆記録既䌓自不免或失其本旨要其生平精語亦多散見於其中故但分別存之而不能盡廢如呂氏童𫎇訓記伊川言僧家讀一卷經要一卷經道理受用儒者讀書都無用處一條又明道至禪寺見趨進揖遜之盛嘆曰三代威儀盡在是一條朱子語録嘗謂其記録未精語意不圓而終以其言足以警切學者故並収入傳聞雜記中無所刋削其編録之
　　意亦大畧可見矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　欽定四庫全書
　　二程外書目錄
　　卷一
　　朱公掞録拾遺〈朱光庭字公掞從二先生學元祐中為給諫此篇本與師訓入闗等篇相雜疑朱公自記所聞又抄諸人所記以附其後今不可考特拾其遺如此雲〉
　　卷二
　　朱公掞問學拾遺〈本別為一篇而多與前篇重複今已刪去〉
　　卷三
　　陳氏本拾遺〈延平陳淵字幾叟楊文靖公門人〉
　　卷四
　　程氏學拾遺〈李參錄參端伯之弟學於伊川先生此書十卷其五卷乃劉質夫春秋解其五卷雜有端伯質夫入闗諸篇〉
　　卷五
　　馮氏本拾遺〈汝州馮理字聖先學於伊川先生自號東臯子其子忠恕字貫道學於尹氏編此雜有入闗等篇〉
　　卷六
　　羅氏本拾遺〈延平羅從彥字仲素楊文靖公門人〉
　　卷七
　　胡氏本拾遺〈胡文定公家本又有別本文其言而每章冠以子曰字者今亦取其不見於諸篇者附於此〉
　　卷八
　　游氏本拾遺〈游定夫察院家本〉
　　卷九
　　春秋錄拾遺〈呉人王蘋信伯學於伊川先生集錄諸言春秋者為此篇〉
　　卷十
　　大全集拾遺〈建陽印本〉
　　卷十一
　　時氏本拾遺〈時紫芝所集號程子㣲言凡二十五卷多改易本語者〉
　　卷十二
　　傳聞雜記　　〈王氏麈史　呂氏家塾記發明義理　酬酢事變范公日記　朱公手帖　邵氏見聞錄上蔡語錄　⻱山語錄　庭聞藁錄候子雅言　涪陵記善　和靖語錄震澤語錄　晁景迂集　晁氏客語〉
　　〈呂氏童䝉訓　　雜志汪端明記　孔文仲疏〉















　　右程氏外書十二篇熹所序次可繕寫始熹序次程氏遺書二十五篇皆諸門人當時記錄之全書足以正俗本紛更之繆而於二先生之語則不能無所遺也於是取諸集錄參伍相除得此十有二篇以為外書夫先生之言非有精粗之異而兩書皆非一手所記其淺深工拙又未可以一槩論其曰外書雲者特以取之之雜或不能審其所自來其視前書學者尤當精擇而審取之耳乾道癸巳六月乙亥新安朱熹謹書







