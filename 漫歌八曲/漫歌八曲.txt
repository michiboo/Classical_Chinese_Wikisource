
漫惜故城東，良田野草生。
說向縣大夫，大夫勸我耕。
耕者我爲先，耕者相次焉。
誰愛故城東，今爲近郭田。

江北有大洲，洲上堪力耕。
此中宜五穀，不及西陽城。
城畔多野桑，城中多古荒。
衣食可力求，此外何所望。

樊水欲東流，大江又北來。
樊山當其南，此中爲大回。
回中魚好遊，回中多釣舟。
漫欲作漁人，終焉無所求。

叢石橫大江，人言是釣臺。
水石相衝激，此中爲小回。
回中浪不惡，復在武昌郭。
來客去客船，皆向此中泊。

將牛何處去，耕彼故城東。
相伴有田父，相歡惟牧童。

將牛何處去，耕彼西陽城。
叔閑修農具，直者伴我耕〈叔閑，漫叟韋氏甥。直者，漫叟長子也〉。

將船何處去，釣彼大回中。
叔靜能鼓橈，正者隨弱翁〈叔靜，漫翁李氏甥。正者，漫翁次子也〉。

將船何處去，送客小回南。
有時逢惡客，還家亦少酣。


