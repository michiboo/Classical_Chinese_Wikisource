　　欽定四庫全書　　　　　史部十一
　　北河紀　　　　　　　　地理類四〈河渠之屬〉提要
　　〈臣〉等謹案北河紀八卷紀餘四卷明謝肇淛撰肇淛有史觹已著錄此書乃其以工部郎中視河張秋時作明史藝文志著錄卷數與此本同前列河道諸圖次分河程河源河工河防河臣河政河議河靈八紀詳疏北河源委及厯代治河利病捜採頗備條畫亦頗詳明至山川古蹟及古今題詠之屬則別為四卷附後名曰紀餘葢河道之書以河為主與州郡輿圖體例各不侔也
　　國朝順治中管河主事閻廷謨益以新製作北河續紀四卷雖形勢變遷小有同異要其大致仍皆以是書為藍本葢其發凡起例具有條理故續修者莫能易焉肇淛著作甚夥而明史於文苑傳中獨載此書稱其具載河流原委及厯代治河利病其必有以取之矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　北河紀序
　　國家漕東南以輸天府浮㑹通河畫地而分三都水郎以時飭其隄防近稍増置厥員乃其遡魚䑓而亙天津旁瀹乎汶泗洸沂濟漯淇衛漳洺滹沱諸水而悉節制之以為吾用則北河之履延袤特逺奉璽書以提衡諸路蓋其任若斯之重也頼天子神聖河伯効靈使者按故牘以時疏壅塞決而無復事矣去黃稍逺不藉其利亦不食其害乃盱衡而尋故轍則亦有奪張秋蝕榖亭漶南陽負薪沈璧之不暇者嵗時小梗𠎥箸尤厪藉非涉厯深攷究覈胸中具有全河庸詎捐金錢而役徒𨽻漫以填陽矦之壑為吾譬之人身凡河渠之支諸經絡也河使引鍼石𨗳治者也已事其醫案也二百年來病不一症治不一方案脈理而檢禁方而湯液灼熨之用吾可以無它求矣䳘河之南北釃也豈其眀德必禹之功戊巳築而張秋奠夏村濬而新河通蠱而後有事焉行乎其不得不行猶之乎行所無事也蛇已成贅足焉薪不從爛額焉不事事與太多事兩者皆譏已執其咎而復貽囏於後之人是經絡方術之未諳而徒以人費者也謝君在杭夙負通才華實兼茂閲厯既深成績可紀分曹北河幸平成之多暇訪古河渠溝洫之志而更充拓之釐為八紀信而可徴詳而有體繩繩乎有用之文也嗣斯職者展卷而周防蓄洩之術禁圉調集之規方程稍食之覈局以內思過半哉神而眀之即漕河全局猶是矣或曰古今無同局奈何曰治水猶治厯也天官者流雖有定度必時而測之禹躬胼胝豈無父書程於舊章而周爰荒度以勤於其官又余所佇望時賢而共期𤣥圭之錫者





　　北河紀序
　　北河紀者謝大夫在杭治北河之所著也其稱北河者國家轉漕之路自維揚至天津畫而為三而此直其北也三河皆治以部使者而北河所轄千餘里於賜履最廣其治所在張秋即宋景徳鎮眀興河屢決其地徐武功劉忠宣先後奉命築塞費金錢無算易鎮名安平葢其重也自忠宣而後稍有寧宇然而汶濟之間南北建瓴漕艘徃來倚諸泉為命涓滴供之尾閭洩之土脈一枯泉源立涸故河之患患在水少清源以北漳衛合流注以滹沱灌以瀛海□然巨浸淫雨一零千丈立潰故河之患患在水多以嵗之而列之曰河程河源河工河防河臣河政河議河靈事詳而不枝記繁而不濫曰吾在河言河耳河之外非吾職也在昔為河書者始於禹貢禹貢所敘次首九河次濟漯孟氏謂䟽之㵸之以為禹功者大較皆大夫部內九河故道雖乆已湮沒而總之倂入於衛河今不用䟽而用隄濟水自任城漯水自東郡皆達河入海今皆逆而為漕用泗上諸泉不見於禹貢亦濟漯之支也今雖用㵸而兼用積其治法與禹不盡同孟氏稱禹行所無事無事雲者順水之性為之先驅以聼其所徃耳非能有損益於水也今水少者欲使多水多者欲使少禹以人為水用今以水為人用㣲但人苦即水亦甚苦之由茲以談有事耶無事耶使禹生於今日將安施耶禹之史臣而紀今日之河事其能無意於茲編耶要於率用舊章因勢順流毋隳已成之績毋徼難冀之功無事有事有事無事使河與人兩相習而不相害則大夫之志也大夫自為諸生即工古文辭所為聲詩靚深婉麗近世罕見其倫居官所至惟好讀書頃在都門日從余借秘閣書本抄録讐校窮日夜不休此其人宜置石渠天祿間乃通籍二十餘年更兩郡厯兩都皆舉其職而尚淹郎曹杜陵以工部稱何遜以水部著造物者殆以此官重大夫著述甚多皆必傳於世在河言河亦掌故家所不能廢者屬余謝事道安平大夫出以相示使效一言余不習河事何以復大夫然嘗往來河上有槩於衷故臆而論之如此亦談河渠者之一吷也













　　北河紀目録
　　卷首
　　北河全圖
　　安平鎮圖
　　卷一
　　河程紀
　　卷二
　　河源紀
　　卷三
　　河工紀
　　卷四
　　河防紀
　　卷五
　　河臣紀
　　卷六
　　河政紀
　　卷七
　　河議紀
　　卷八
　　河靈紀
　　是紀也無所取裁大率以河事為主而文附焉其它山川往蹟以及古今志詠別為四卷命曰紀餘附於其後葢欲徴文以取信或未免掛一而漏萬也潤色損益以俟後之君子晉安謝肇淛識








　　北河全圖















<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
<史部,地理類,河渠之屬,北河紀,北河全圖>
