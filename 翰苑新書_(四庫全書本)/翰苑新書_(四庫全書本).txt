　　欽定四庫全書　　　　子部十一
　　翰苑新書　　　　　　　類書類
　　提要
　　〈臣〉等謹案翰苑新書前集七十卷後集上二十六卷後集下六卷別集十二卷續集四十二卷原本不著撰人名氏㨿明陳文燭序亦但穪為宋人今別有刋本題宋謝枋得撰者坊賈所贋托也文燭序稱是書舊無𫝊本分宜袁煒為大學士時始從內閣録出而日乆佚其首卷後得華亭徐階所録本乃足成之其書分前後別續四集疑未必出一人之手前集皆為書啓之用自一卷至六十卷皆以職官分目下至鹽官酒官之類亦皆備載六十一卷至七十卷則以家世閥閲座生門生之類分目毎門之中皆冠以厯代事實次以宋朝事實次以自敘次以旁引次以羣書精語次以前賢詩詞次以四六警語後集上備表牋之用一卷至十九卷以大典禮分目而附以謝恩陳乞二十卷至二十六卷則録宋代表箋之文後集下一卷至五卷為類姓六卷則惟列發舉詞科入學諸目葢補前集之遺別集皆録宋人劄狀致語朱表表文青詞疏語冊文祝文祭文之屬其劄子以五提頭七提頭九提頭分目蓋當時之式其朱表則青詞類也續集録宋人書啓一卷至二十三卷以官分目二十四卷至四十二卷以事分目又以廣別集未備之體耳其書本為應酬而作惟取便檢用不免傷於煩複而於宋代典故事實最為賅備披沙㨂金徃徃見寳較孔𫝊續六帖之類反為有資考證也乾隆四十四年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














