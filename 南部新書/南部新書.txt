宋錢易撰。舊本卷首題籛後人，蓋以《姓譜》載錢氏出籛鏗也。易，字希白，吳越王倧之子。真宗朝官至翰林學士。是書乃其大中祥符間知開封縣時所作。皆記唐時故事，間及五代，多錄軼聞瑣語，而朝章國典，因革損益，亦雜載其中。故雖小說家言，而不似他書之侈談迂怪，於考證尚屬有裨。晁公武《讀書志》作五卷，焦竑《國史經籍志》作十卷。今考其標題，自甲至癸、以十干為記，則作十卷為是。公武所記，殆別一合併之本也。世所行本，傳寫者以意去取，多寡不一。別有一本，從曾慥《類說》中摘錄成帙，半經刪削，闕漏尤甚。此本共八百餘條，首尾完具，以諸本兼校，皆不及其全備，當為足本矣。
先君尚書，在章聖朝祥符中，以度支員外郎直集賢院，宰開封。民事多閑，潛心國史。博聞強記，研深覃精。至於前言往行，孜孜念慮，嘗如不及。得一善事，疏於方冊，曠日持久，乃成編軸，命曰《南部新書》。凡三萬五千言，事實千，成編五，列卷十。其間所紀，則無遠近耳目所不接熟者，事無纖巨善惡足為鑒誡者，忠鯁孝義可以勸臣子，因果報應可以警愚俗，典章儀式可以識國體，風誼廉讓可以勵節概。機辯敏悟，怪奇迥特，亦所以誌難知而廣多聞。《爾雅》為六藝鈐鍵，而采謠誌、考方語；周《詩》形四方，風雅比興，多蟲魚草木之類。小子不肖，叨繼科目，嘗踐世宦，假字宮鑰，浚涸事休，閱繹家集；因以新書次為門類，繕寫凈本，致於鄉曲，以圖刊鏤。昔班氏家有賜書而擅史學，王涯之以左右舊事緘於青箱，卒用名代，敢跂而及，聊緝先誌雲。子翰林侍讀學士錢明逸序。
嘉祐元年十一月十二日

