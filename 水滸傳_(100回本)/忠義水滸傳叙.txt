　　太史公曰：「《說難》，《孤憤》，賢聖發憤之所作也。」由此觀之，古之聖賢，不憤則不作矣。不憤而作，譬如不寒而顫，不病而呻吟也。雖作，何觀乎？
　　《水滸傳》者，發憤之所作也。蓋自宋室不兢，冠屨倒施，大賢處下，不肖處上，馴致夷狄處上，中原處下。一時君相，猶然處堂燕雀，納幣稱臣，甘心屈膝於犬羊已矣！施、羅二公，身在元，心在宋。雖生元日，實憤宋事。是故憤二帝之北狩，則稱大破遼以泄其憤；憤南渡之茍安，則稱滅方臘以泄其憤。敢問泄憤者誰乎？則前日嘯聚水滸之強人也！欲不謂之忠義不可也，是故施、羅二公傳水滸而復以「忠義」名其傳焉。
　　夫「忠義」何以歸於水滸也？其故可知也。夫水滸之眾，何以一一皆忠義也，所以致之者可知也。今夫小德役大德，小賢役大賢，理也。若以小賢役人，而以大賢役於人，其肯甘心服役而不恥乎？是猶以小力縛人，而使大力縛於人，其肯束手就縛而不辭乎？其勢必至驅天下大力大賢而盡納之水滸矣。則謂水滸之眾，皆大力大賢、有忠有義之人可也。
　　然未有忠義如宋公明者也。今觀一百單八人者，同功同過，同死同生，其忠義之心，猶之乎宋公明也。獨宋公明者，身居水滸之中，心在朝廷之上，一意招安，專圖報國，卒至於犯大難，成大功，服毒自縊，同死而不辭，則忠義之烈也，真足以服一百單八人者之心。故能結義梁山，為一百單八人之主。最後南征方臘，一百單八人者，陣亡已過半矣。
　　又智深坐化於六和，燕青涕泣而辭主，二童就計於混江。宋公明非不知也，以爲見幾明哲，不過小丈夫自完之計，決非忠於君、義於友者所忍屑矣。是之謂宋公明也，是以謂之「忠義」也。
　　《傳》，其可無作歟？《傳》，其可不讀歟？故有國者不可以不讀。一讀此《傳》，則「忠義」不在水滸，而皆在於君側矣。賢宰相不可以不讀。一讀此《傳》，則「忠義」不在水滸，而皆在於朝廷矣。兵部掌軍國之樞，督府專閫外之寄，是又不可以不讀也。茍一日而讀此《傳》，則「忠義」不在水滸，而皆爲干城心腹之選矣。否則，不在朝廷，不在君側，不在干城腹心，烏在乎？在水滸。此《傳》之所爲發憤矣。若夫好事者資其譚柄，用兵者藉其謀畫，要以各見所長，烏睹所謂忠義者哉！
溫陵卓吾李贄撰
庚戌仲夏日虎林孫檏書於三生石畔

（所據底本爲日本內閣文庫所藏容與堂本）