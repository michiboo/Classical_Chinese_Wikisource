　　欽定四庫全書　　　　　集部二
　　王右丞集箋注　　　　　別集類一〈唐〉
　　提要
　　〈臣〉等謹案王右丞集箋注二十八巻附録一巻
　　國朝趙殿成撰殿成字松谷仁和人王維集舊有顧起經分類注本但注詩而不及文詩注亦間有舛漏殿成是本初定稿於雍正戊申成書於乾隆丙辰鉤稽考訂定為古體詩六巻近體詩八巻皆以元劉辰翁評本所載為斷其別本所増他書互見者則為外編一巻其雜文則釐為十三巻併為箋注又以王縉進表代宗批答唐書本傳世系遺事及同時唱和後人題詠為一巻弁之於首以詩評畫録年譜為一巻綴之於末其年譜亦本傳世系之類後人題詠亦詩評畫録之類而一置於後一置於前編次殊為未協又集外之詩既為外編其論畫諸篇亦集外之文疑以傳疑者而混於文集不復分別體例亦未畫一然排比有緒終較他本為精審其箋注往往捃拾類書不能深究出典即以開巻而論閶闔字見楚詞而引三輔黃圖八荒字見淮南子而引章懐太子後漢書註胡牀字見世説新語桓伊戴淵事而引張端義貴耳集朱門字亦見世説新語支遁語而引程大昌演繁露雙鵠字自用古詩願為雙黃鵠語而引謝維新合璧事類絶跡字見莊子而引曹植與楊修書皆未免舉末遺本然於顧註多所訂正又維本精於佛典顧注多未及詳殿成以王琦熟於三藏屬其助成亦頗補所未備固可與顧注相輔而行也乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　王右丞集箋注序
　　傳稱詩以道性情人之性情不一以是發於謳吟歌詠之間亦遂參差其不同蓋有不知所以然而然者唐之詩傳者幾百家其善為行樂之詞與工為愁苦之什相半雖於性情各得所肖而求其不悖夫溫柔敦厚之教者未易數數覯也右丞崛起開元天寳之間才華炳煥籠罩一時而又天機清妙與物無競舉人事之升沉得失不以膠滯其中故其為詩真趣洋溢脫去凡近麗而不失之浮樂而不流於蕩即有送人逺適之篇懐古悲歌之作亦復渾厚大雅怨尤不露茍非實有得於古者詩教之㫖焉能至是乎乃論者以其不能死祿山之難而遽譏議其詩以為萎弱而少氣骨抑思右丞之服藥取痢與甄濟之陽為歐血苦節何殊而一則竟脫於樊籠一則不免於維縶者遇之有幸有不幸也普施拘禁凝碧悲歌君子讀其詞而原其志深足哀矣即謂揆之致身之義尚少一死至於詞章之得失何與而亦波及以微辭焉毋乃過歟又古今來推許其詩者或稱趣味澄夐若清流貫達或稱如秋水芙蕖倚風自笑或稱出語妙處與造物相表裏之類詡亦為曲當若其詩之溫柔敦厚獨有得於詩人性情之美惜前人未有發明之者詩註雖有數家頗多舛鑿至於文筆類皆缺如鄙心有所未盡爰是校理舊文芟柞浮蔓捜遺補逸不欲為空謬之談亦不敢為深文之說總期無失作者本來之㫖而已獨是能薄材謭讀書未廣縱有一隅之見譬之管窺筐舉所得幾何幸而生逢
　　聖世文教誕敷炳炳麟麟典籍於今大備而博物洽聞之彥接武於蘭臺麟閣之間可以折中而問難行將訪其所末知訂其所未合以定斯編之闕失其或有雌霓謬呼金根妄易薪歌延瀨之未詳者茍有見聞克以應時改定是固區區之志焉矣仁和趙殿成

