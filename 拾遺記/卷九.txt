
武帝為撫軍時，府內後堂砌下忽生草三株，莖黃葉綠，若總金抽翠，花條苒弱，狀似金䔲。時人未知是何祥草，故隱蔽不聽外人窺視。有一羌人，姓姚名馥，字世芬，充廄養馬，妙解陰陽之術，云：「此草以應金德之瑞。」馥年九十八，姚襄則其祖也。馥好讀書，嗜酒，每醉時好言帝王興亡之事。善戲笑，滑稽無窮，常嘆云：「九河之水不足以漬麴糵，八藪之木不足以作薪蒸，七澤之麋不足以充庖俎。凡人稟天地之精靈，不知飲酒者，動肉含氣耳，何必木偶於心識乎？」好啜濁糟，常言渴於醇酒。群輩常弄狎之，呼為「渴羌」。及晉武踐位，忽思見馥立於階下，帝奇其倜儻，擢為朝歌邑宰。馥辭曰：「老羌異域之人，遠隔山川，得遊中華，已為殊幸，請辭朝歌之縣，長充養馬之役，時賜美酒，以樂餘年。」帝曰：「朝歌紂之故都，地有美酒，故使老羌不復呼渴。」馥於階下高聲而對曰：「馬圉老羌，漸染皇化，溥天夷貊，皆為王臣，今若歡酒池之樂，更為殷紂之民乎？」帝撫玉幾大悅，即遷酒泉太守。地有清泉，其味若酒。馥乘醉而拜受之，遂為善政，民為立生祠。後以府地賜張華，猶有草在，故茂先《金䔲賦》云：「擢九莖於漢庭，美三株於茲館。貴表祥乎金德，比名類乎相亂。」至惠帝元熙元年，三株草化為三樹，枝葉似楊樹，高五尺，以應「三楊」擅權之事。時有楊駿、楊瑤、楊濟三弟兄，號曰「三楊」。馬圉醉羌所說之驗。
錄曰：不得中行，狂狷可也。淳于、優孟之儔，因俳說以進諫。至如姚馥，才性容貌，不與華同，片言竊諷，媚足規範。及其俳諧詭譎，推辭指誡，因物而刺，言之者無罪，抑亦東方曼倩之儔歟！夫心胃之逸朽，故有腐腸爛腸之嗜，是以「五味令人口爽」，老氏以為深誡。未若甘並桂石，美斯松草，含吐煙霞，咀食沆瀣，迅千靈於一朝，方塵劫於俄頃，乎可淫此酣樂，忘彼久視者乎？夫物有事異而名同者，自非窮神達理，莫能遙照。豈可假於詖辭，專求於邪說。天命有兆，歷運攸歸，何可妄信於謠訛，指怪於纖草？將溺所聞，信諸厥術，可為嗟乎！
咸寧四年，立芳蔬園於金墉城東，多種異菜。有菜名曰「芸薇」，類有三種，紫色者最繁，味辛，其根爛熳，春夏葉密，秋蕊冬馥，其實若珠，五色，隨時而盛，一名「芸芝」。其色紫者為上蔬，其味辛；色黃者為中蔬，其味甘；色青者為下蔬，其味鹹。常以三蔬充御膳。其葉可以藉飲食，以供宗廟祭祀，亦止人渴飢。宮人採帶其莖葉，香氣曆日不歇。
錄曰：《大雅》云：「言採其薇。」此之類也。《草木疏》云：其實如豆。」昔孤竹二子避世，不食周粟，於首陽山採薇而食，疑似卉。或雲神類非一，彌相惑亂。可以療飢，其色必紫，百家雜說，音旨相符。論其形品，詳斯香色，雖移植芳圃，芬美莫儔。故薰蘭有質，物性無改，產乖本地，逾見芬烈，譬諸薑桂，豈因地而辛矣！當此一代，是謂仙蔬，實為神異。
張華為九醞酒，以三薇漬麴糵，糵出西羌，麴出北胡。胡中有指星麥，四月火星出，麥熟而獲之。糵用水漬麥三夕而萌芽，平旦鷄鳴而用之，俗人呼為「鷄鳴麥」。以之釀酒，醇美，久含令人齒動。若大醉，不叫笑搖蕩，令人肝腸消爛，俗人謂為「消腸酒」。或雲醇酒可為長宵之樂，兩說聲同而事異也。閭里歌曰：「寧得醇酒消腸，不與日月齊光。」言耽此美酒，以悅一時，何用保守靈而取長久。至懷帝末，民間園圃皆生蒿棘，狐兔遊聚。至元熙元年，太史令高堂忠奏熒惑犯紫微，若不早避，當無洛陽。及詔內外四方及京邑諸宮覌林衛之內，及民間園囿，皆植紫薇，以為厭勝。至劉、石、姚、苻之末，此蒿棘不除自絕也。
晉太康元年，白雲起於灞水，三日而滅。有司奏云：「天下應太平。」帝問其故，曰：「昔舜時黃雲興於郊野，夏代白雲蔽於都邑，殷代玄雲覆於林藪，斯皆應世之休徵，殊鄉絕域應有貢其方物也。」果有羽山之民獻火浣布萬匹。其國人稱：「羽山之上，有文石，生火，煙色以隨四時而見，名為『淨火』。有不潔之衣，投於火石之上，雖滯污漬涅，皆如新浣。」當虞舜時，其國獻黃布；漢末獻赤布，梁冀制為衣，謂之「丹衣」。史家云：「單衣今縫掖也。」字異聲同，未知孰是。
錄曰：帝王之興，葉休祥之應，天無隱祥，地無蓄寶，是以因神物以表運，見星雲以覌德。按《周官》有馮相氏，以覌祥錄之數。晉以金德，故白雲起於灞水。《山海經》及《異物志》云：「燃洲之獸，生於火中，以毛織為布，雖有垢膩，投火則潔淨也。」兩說不同，故偕錄焉。
因墀國獻五足獸，狀如獅子；玉錢千緡，其形如環，環重十兩，上有「天壽永吉」之字。問其使者五足獸是何変化，對曰：「東方有解形之民，使頭飛於南海，左手飛於東山，右手飛於西澤，自臍以下，兩足孤立。至暮，頭還肩上，兩手遇疾風飄於海外，落玄洲之上，化為五足獸，則一指為一足也。其人既失兩手，使傍人割裡肉以為兩臂，宛然如舊也。」因墀國在西域之北，送使者以鉄為車輪，十年方至晉。及還，輪皆絕銳，莫知其遠近也。
太始元年，魏帝為陳留王之歲，有頻斯國人來朝，以五色玉為衣，如今之鎧。其使不食中國滋味，自賫金壺，壺中有漿，凝如脂，嘗一滴則壽千歲。其國有大楓木成林，高六七十里，善算者以里計之，雷電常出樹之半。其枝交蔭於上，蔽不見日月之光。其下平淨掃灑，雨霧不能入焉。樹東有大石室，可容萬人坐。壁上刻為三皇之像：天皇十三頭，地皇十一頭，人皇九頭，皆龍身。亦有膏燭之處。緝石為床，床上有膝痕深三寸。床前有竹簡長尺二寸，書大篆之文，皆言開闢以來事，人莫能識。或言是伏羲畫卦之時有此書，或言是倉頡造書之處。傍有丹石井，非人之所鑿，下及漏泉，水常沸湧，諸仙欲飲之時，以長綆引汲也。其國人皆多力，不食五穀，日中無影，飲桂漿雲霧。羽毛為衣，髮大如縷，堅韌如筋，伸之幾至一丈，置之自縮如蠡。續人發以為繩，汲丹井之水，久久方得升之水。水中有白蛙，兩翅，常來去井上，仙者食之。至周，王子晉臨井而窺，有青雀銜玉杓以授子晉，子晉取而食之，乃有雲起雪飛。子晉以衣袖揮雲，則雲雪自止。白蛙化為雙白鳩入雲，望之遂滅。皆頻斯國之所記，蓋其人年不可測也。使圖其國山川地勢瑰異之屬，以示張華。華云：「此神異之國，難可驗信。」以車馬珍服送之出關。
張華字茂先，挺生聰慧之德，好覌秘異圖緯之部，捃採天下遺逸，自書契之始，考驗神怪，及世間閭里所說，造《博物志》四百卷，奏於武帝。帝詔詰問：「卿才綜萬代，博識無倫，遠冠羲皇，近次夫子。然記事採言，亦多浮妄，宜更刪翦，無以冗長成文。昔仲尼刪《詩》、《書》，不及鬼神幽昧之事，以言怪力亂神。今卿《博物志》，驚所未聞，異所未見，將恐惑亂於後生，繁蕪於耳目，可更芟截浮疑，分為十卷。」即於御前賜青鉄硯，此鉄是于闐國所出，獻而鋳為硯也。賜麟角筆，以麟角為筆管，此遼西國所獻。側理紙萬番，此南越所獻。後人言「陟里」，與「側理」相亂，南人以海苔為紙，其理縱橫邪側，因以為名。帝常以《博物志》十卷置於函中，暇日覽焉。
惠帝元熙二年，改為永平元年，常山郡獻傷魂鳥，狀如鷄，毛色似鳳。帝惡其名，棄而不納，復愛其毛羽。當時博物者云：「黃帝殺蚩尤，有貙、虎誤噬一婦人，七日氣不絕，黃帝哀之，葬以重棺石槨。有鳥翔其冢上，其聲自呼為傷魂，則此婦人之靈也。」後人不得其令終者，此鳥來集其國園林之中。至漢哀、平之末，王莽多殺伐賢良，其鳥亟來哀鳴。時人疾此鳥名，使常山郡國彈射驅之。至晉初，干戈始戢，四海攸歸，山野間時見此鳥。憎其名，改「傷魂」為「相弘」。及封孫皓為歸命侯，相弘之義，葉於此矣。永平之末，死傷多故，門嗟巷哭，常山有獻，遂放逐之。
太始十年，有浮支國獻望舒草，其色紅，葉如荷，近望則如卷荷，遠望則如舒荷，團團似蓋。亦云，月出則荷舒，月沒則葉卷。植於宮中，因穿池廣百步，名曰望舒荷池。愍帝之末，移入胡，胡人將種還胡中。至今絕矣，池亦填塞。
祖梁國獻蔓金苔，色如黃金，若螢火之聚。大如鷄卵，投於水中，蔓延於波瀾之上，光出照日，皆如火生水上也。乃於宮中穿池，廣百步，時覌此苔，以樂宮人。宮人有幸者，以金苔賜之，置漆盤中，照耀滿室，名曰「夜明苔」；著衣襟則如火光。帝慮外人得之，有惑百姓，詔使除苔塞池。及皇家喪亂，猶有此物，皆入胡中。
石季倫愛婢名翔風，魏末於胡中得之。年始十歲，使房內養之。至十五，無有比其容貌，特以姿態見美。妙別玉聲，巧覌金色。石氏之富，方比王家，驕侈當世，珍寶奇異，視如瓦礫，積如糞土，皆殊方異國所得，莫有辨識其出處者。乃使翔風別其聲色，悉知其處。言西方北方，玉聲沉重而性溫潤，佩服者益人性靈；東方南方，玉聲輕潔而性清涼，佩服者利人精神。石氏侍人，美豔者數千人，翔風最以文辭擅愛。石崇嘗語之曰：「吾百年之後，當指白日，以汝為殉。」答曰：「生愛死離，不如無愛，妾得為殉，身其何朽！」於是彌見寵愛。崇常擇美容姿相類者十人，裝飾衣服大小一等，使忽視不相分別，常侍於側。使翔風調玉以付工人，為倒龍之珮，縈金為鳳冠之釵，言刻玉為倒龍之勢，鋳金釵象鳳皇之冠。結袖繞楹而舞，晝夜相接，謂之「恆舞」。欲有所召，不呼姓名，悉聽珮聲，視釵色，玉聲輕者居前，金色艷者居後，以為行次而進也。使數十人各含異香，行而語笑，則口氣從風而颺。又屑沉水之香，如塵末，布象床上，使所愛者踐之。無跡者賜以真珠百琲，有跡者節其飲食，令身輕弱。故閨中相戲曰：「爾非細骨輕軀，那得百琲真珠？」及翔風年三十，妙年者爭嫉之，或者雲「胡女不可為群」，競相排毀。石崇受譖潤之言，即退翔風為房老，使主群少，乃懷怨而作五言詩曰：「春華誰不美，卒傷秋落時。突煙還自低，鄙退豈所期！桂芳徒自蠹，失愛在娥眉。坐見芳時歇，憔悴空自嗤！」石氏房中並歌此為樂曲，至晉末乃止。
石虎於太極殿前起樓，高四十丈，結珠為簾，垂五色玉珮，風至鏗鏘，和鳴清雅。盛夏之時，登高樓以望四極，奏金石絲竹之樂，以日継夜。於樓下開馬埒射場，周回四百步，皆文石丹沙及彩畫於埒旁。聚金玉錢貝之寶，以賞百戲之人。四廂置錦幔，屋柱皆隱起為龍鳳百獸之形，雕斫眾寶，以飾楹柱，夜往往有光明。集諸羌互於樓上。時亢旱，舂雜寶異香為屑，使數百人於樓上吹散之，名曰「芳塵」。台上有銅龍，腹容數百斛酒，使胡人於樓上嗽酒，風至望之如露，名曰「粘雨台」，用以灑塵。樓上戲笑之聲，音震空中。又為四時浴室，用鍮石珷玞為堤岸，或以琥珀為瓶杓。夏則引渠水以為池，池中皆以紗縠為囊，盛百雜香，漬於水中。嚴冰之時，作銅屈龍數千枚，各重數十斤，燒如火色，投於水中，則池水恆溫，名曰「燋龍溫池」。引鳳文錦步障縈蔽浴所，共宮人寵嬖者解媟服宴戲，彌於日夜，名曰「清嬉浴室」。浴罷，泄水於宮外。水流之所，名「溫香渠」。渠外之人，爭來汲取，得升合以歸，其家人莫不怡悅。至石氏破滅，燋龍猶在鄴城，池今夷塞矣。
錄曰：居室見妒，故亦奸巧之恆情，因嬌湎嬖，而菲錦之辭入。至於惑聽邪諂，豈能隔於求媚；憑歡藉幸，緣和嫟而相容。是以先寵未退，盛衰之萌兆矣；一朝愛退，皎日之誓忽焉。清奏薄言，怨刺之辭乃作。石崇叨擅時資，財業傾世，遂乃歌擬房中，樂稱「恆舞」，季庭管室，豈獨古之貶乎！石虎席捲西京，崇麗妖虐，外僭和鵉文物之儀，內修三英、九華之號，靈祥遠貢，光耀舊都，珠璣丹紫，飾備於土木。自古以來，四夷侵掠，驕奢僭暴，擅位偷安，富有之業，莫此比焉。

