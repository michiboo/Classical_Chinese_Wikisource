東晉王嘉撰。嘉字子年，隴西安陽人。事跡具《晉書·藝術傳》。故舊本系之晉代。然嘉實苻秦方士，是時關中雲擾，與典午隔絕久矣。稱晉人者，非也。其書本十九卷，二百二十篇。後經亂亡失殘缺，梁蕭綺搜羅補綴，定為十卷，並附著所論，命之曰錄，即此本也。綺序稱文起羲、炎以來，事迄西晉之末。然第九卷記石虎燋龍至石氏破滅，則事在穆帝永和六年之後，入東晉久矣。綺亦約略言之也。嘉書蓋仿郭憲《洞冥記》而作。其言荒誕，證以史傳皆不合。如皇娥宴歌之事，趙高登仙之說，或上誣古聖，或下獎賊臣，尤為乖迕。綺錄亦附會其詞，無所糾正。然歷代詞人，取材不竭，亦劉勰所謂事豐奇偉，辭富膏腴，無益經典，而有助文章者歟？《虞初》九百，漢人備錄。六朝舊笈，今亦存備采掇焉。
蕭綺
《拾遺記》者，晉隴西安陽人王嘉字子年所撰，凡十九卷，二百二十篇，皆為殘缺。當偽秦之季，王綱遷號，五都淪覆，河洛之地，沒為戎墟，宮室榛蕪，書藏堙毀。荊棘霜露，豈獨悲於前王；鞠為禾黍，彌深嗟於茲代！故使典章散滅，黌館焚埃，皇圖帝冊，殆無一存，故此書多有亡散。文起羲、炎已來，事訖西晉之末，五運因循，十有四代。王子年乃搜撰異同，而殊怪必舉，紀事存樸，愛廣尚奇。憲章稽古之文，綺綜編雜之部。《山海經》所不載，夏鼎未之或存，乃集而記矣。辭趣過誕，意旨迂闊，推理陳跡，恨為繁冗。多涉禎祥之書，博採神仙之事，妙萬物而為言，蓋絕世而弘博矣！
世德陵夷，文頗缺略。綺更刪其繁紊，紀其實美，搜刊幽秘，捃採殘落，言匪浮詭，事弗空誣。推詳往跡，則影徹經史；考驗真怪，則葉附圖籍。若其道業遠者，則辭省樸素；世德近者，則文存靡麗。編言貫物，使宛然成章。數運則與世推移，風政則因時回改。至如金繩鳥篆之文，玉牒蟲章之字，末代流傳，多乖曩跡，雖探研鎸寫，抑多疑誤。及言乎政化，訛乎禎祥，隨代而次之。土地山川之域，或以名例相疑；草木鳥獸之類，亦以聲狀相惑。隨所載而區別，各因方而釋之，或変通而會其道，寧可採於一說。今搜檢殘遺，合為一部，凡一十卷，序而錄焉。

　　《晉書．藝術傳》曰：王嘉，字子年，隴西安陽人也。輕舉止，醜形貌，外若不足，而內聰慧明敏。便滑稽好語笑，不食五穀，不衣美麗，清虛服氣，不與世人交遊。隱於東陽谷，鑿崖穴而居，弟子受業者百人，亦皆穴處。石季龍之末，棄其徒眾，至長安，潛隱於終南山，結庵盧而止。門人問而候之，乃遷於倒獸山。堅累徵不赴，公侯已下咸躬往參詣，好尚之士無不師宗之。問當世事，皆隨問而對。好為譬喻，狀如細調；言未然之理，辭如識記，當時鮮能曉悟之，過了皆驗。堅將南征，遣使者問之。嘉曰：「金剛火強。」乃乘使者馬，正衣冠，徐徐東行百步，而策馬馳返，脫衣服，棄冠履而歸，下馬踞牀，一無所言。使者還以告，堅不悟，復遣問之，曰：「吾世祚云何？」嘉曰：「未央。」咸以為吉。明年癸未，敗於淮南，所謂未年而有殃也。人候之者，至心則見之，不至心則隱形不見。衣服在架，履仗猶在地，或取其衣者，終不及，企而取之，衣架踰高，而屋亦不大，履仗之物亦如之。及姚萇之入長安，禮嘉如符堅故事，適以自隨，每事諮之。萇既與符堅相持，問嘉曰：「吾得殺符堅定天下不？」嘉曰：「略得之。」萇怒曰：「得當雲得，何略之有！」遂斬之。先釋道安疾殛，使謂嘉曰：「世故方殿，可以同行矣。」嘉答曰：「師先行，吾負償於人，未果去得。」俄然道安亡而嘉戮，可謂「負債」乎。符登聞嘉死，設壇哭之，贈太師，諡文定公。及姚萇死，其子興，字子略，方殺堅以定天下，「略得」之謂也。嘉死之日，人有隴上見之。其所造《三章歌識》，事過皆驗，累世又傳之。又著《拾遺記》十卷，其事多詭怪，今行於世。


