
夫子保藥命，外身得無咎。
日月不能老，化腸爲筯否。
十年前見君，甲子過我壽。
於何今相逢，華髮在我後。
近而知其遠，少見今白首。
遙信蓬萊宮，不死世世有。
玄石采盈擔，神方秘其肘。
問家惟指雲，愛氣常言酒。
攝生固如此，履道當不朽。
未能太玄同，願亦天地久。
實腹以芝朮，賤形乃芻狗。
自勉將勉余，良藥在苦口。

