　　恭
　　進貴州通志表

　　題為纂修貴州通志告成恭呈
　　御覽事〈臣〉等誠惶誠恐稽首頓首上言伏以
　　堯天廣運弗遺膏澤於要荒
　　舜日重華普被照臨於邊徼
　　統車書而隆製作萬國同揆
　　采志乗以備裁成八紘在握風聲所樹無非康濟之仁典冊攸存不外化成之義竊惟宅中馭大聿陳王㑹之圖視逺惟明用辨職方之掌人文克顯政教斯通粵考黔中昔居化外星分參井虛垂列宿之光地接荊梁難畫方輿之界七旬格於大禹苗地未詳三年克於髙宗鬼方終棄自莊蹻將兵而道通沅水唐䝉奉使而郡置犍為旋封夜郎之王復設牂牁之守馬忠為郡始於丞相之渡瀘東謝來朝盛於貞觀之開洞八校尉之擊九部落之歸僅可羈縻紅□狫之名紫薑苗之種率多翻覆二路十二部至宋而有貴州之稱八畨十八衛至明而有專藩之設顧經營粗立雖經始於前朝而氣象維新實備隆於
　　昭代椎髻卉衣之屬咸效國風烏羅銀甸之鄉盡開王路朱旗畵㦸啟都府於鰲磯龍洞之間雲宇山楹觀蔀屋於天馬貴人之上然而山不列於益記水不注於桑經閒吟太白之詩空懷遷客細讀孟堅之論未悉土風白水留題不涉封圻之要典碧雲紀勝徒饒月露之叢談若非修葺羣言曷以宣揚
　　聖教乃因甫輯而遽值祲氛或已增修而尚叅疑似厯年既乆考證尤難編帙殊繁捜羅不易欽惟
　　世宗憲皇帝
　　道光四表
　　徳潤羣生
　　仁義兼施萬物熙而六幽盡闢
　　恩威並濟三才正而九土咸開
　　精神旁達乎邊隅無微不照
　　雨露均濡於雜俗有惠皆行黔州之被澤尤深蠻峒之
　　流風非昔
　　綸音特沛通志全修伏遇我
　　皇上
　　建極承乾
　　膺符出震
　　文謨武烈悉推時憲之聰明
　　玉振金聲並著大成之條理
　　通神機於淵黙視萬里如在目前
　　制權變於張弛運天下不殊掌上
　　移風易俗既取效於頑苗克靖之餘
　　履信踐忠復加勉於險地悉平之後城郭修而清時有備倉廩實而歉嵗無虞逋負頻蠲戰士勵捐軀之志租庸屢免耕農興鼓腹之歌申法令而戒嚴刑人懷三尺飭亷隅而加厚祿官凜四知蘂榜添花既廣秋闈之額黌宮煥彩復
　　頒內府之書膠庠盡植楩楠文風丕振溪洞皆栽棫樸陋習潛消山土爭開已食餘糧之利桑田試種佇生挾纊之春凡茲
　　聖主之鴻圖盡屬
　　熙朝之典則〈臣〉等欽承載筆實愧無文損故益新祗恐修辭之不立發凡起例惟期義類之相從事必證諸古今務闕疑而存信言有關乎治忽寧就簡而刪繁規模溯因創之源流制度考廢興之顛末雖管窺蠡測未足形
　　聖治之光華而潄潤含芳竊欲效輿人之採訪伏願文摛周鼎
　　道契羲繩
　　聖聖同符執一中以立極人人遵路合四海而從風藉記誌以廣薫陶奚啻三苗丕敘盡經綸而宏化育永看萬彚咸亨臣等無任瞻
　　天仰
　　聖激切屏營之至謹奉
　　表隨
　　進以
　　聞








　　貴州通志凡例
　　一貴州舊志為綱三十二以類附見者十二如關梁附見於山川郵傳附見於城池義類殊未妥協今列天文地理等八綱用統衆目以類相從似覺有條不紊
　　一舊志輿圖之說止載全省總圖各府俱缺今黔省幅𢄙割楚蜀粵西府州縣衛以附益之漸為恢擴因推廣舊志之意每圖各係以說
　　一建置舊志載在大事考所序太畧粵稽上古黔雖不通中國自唐宋以來所置覊縻州縣頗有沿革可考今悉據歴代地理志補入
　　一疆域舊志止有東西南北四至而無四隅考建置郡邑犬牙相入者甚多詳列四隅所以正經界也今悉為補入
　　一山川舊志方向先後無一定次第今倣一統志體例先城內次城外先東次東南次南次西南次西次西北次北次東北俱先近而後逺其山水之名亦分先後以類相從凡山先山次峯嶺岡坡次巖崖石壁次墱坪阪原次囤箐谷洞逕其名不經見者俱次於後若一山中又有坡嶺巖洞者即連而及之不另為類凡水先江次河海次川湖灘溪次澗潭水泉次洲渚峽洪次灣泊池塘次堰陂壩閘渠溝井其名不經見者倣山例
　　一古蹟如廢城古戍之類必須註明在城何方去城逺近庶有蹟可考今從各府州縣志冊及明一統志續文獻通考諸書叅考互訂得其方向者十之五六備列於前其無可考者彚載於末以俟博識者
　　一苗蠻種類雖夥其形狀服食究亦相去不遠舊志每種各繪一圖似轉覺支離不如刪去葢其性情風俗備於紀載不必按圖而考索也
　　一風俗原與教化移易黔自元以前本屬苗徼自明以後始漸被文明然前此椎結侏𠌯之俗固不可沒也因考漢唐宋以來西南夷南詔各傳中有屬在黔地者書之於前庶有原委
　　一學校舊志附載樂儀夫黔之有志以志黔事也若
　　聖朝禮樂乃天下所同固可不載其各府州縣義學俱註
　　明建於何地以補舊志之畧
　　一田賦舊額新墾歴年各異今照乾隆四年徴收賦役開載其省府總數及州縣細數一一詳書至苗疆屯田類附於後以備查考
　　一黔省財賦無多經費嘗仰給外省查舊志惟兵餉一項載在兵防驛站工食載在郵傳然官役俸工師生餼廩鞭春祭祀之屬既皆著於令甲不宜缺而不書今設經費一門以免遺漏
　　一周禮地官之屬遺人掌邦之委積以待施惠即今常平倉之遺法我
　　國家令天下直省府州縣皆設立義倉以備荒歉誠重積貯以厚民生之至意今黔省各府州縣皆有積貯而舊志獨不載殊為缺然特為補入
　　一物産舊志於貴陽首府列通産於前專産於後而間見雜出未免眉目不清今以通産盡列於前方列專産於後其通産專産次序首榖次蔬次貨次果次藥次草次花木次羽毛鱗介各府俱照此彚編以免參差
　　一職官舊志文自知縣以上武自副將以上方錄今因之
　　一名宦與鄉賢俱祀於學宮載在祀典近奉
　　特㫖慎重查核去留皆有冊籍今將前朝中已載舊志者照舊載入其舊志所遺而郭青螺黔記及各省通志所載鄉賢而宦於黔與名宦而黔籍者悉為補入至於
　　國朝名宦惟以冊為據冊所不收及冊所汰去者雖載舊志亦不敢收入
　　一黔省自明世設立衞所多以土人為流官〈如指揮千戶之類〉其有政績者或入名宦或入鄉賢湏有一定之例舊
　　志未加分晰如同一千戸也貴築朱暹陳銑則入人物龍里井孚則入名宦同一威清指揮也張貴張晟則入人物楊遵則入名宦不特此也一毛勝也既入名宦又入人物張信亦然一井孚呉徳也既入名宦又入忠烈錯雜重複如此類者難以悉數竊意名宦當以官為主人物當以地為主以土人為土官〈如宣慰宣撫長官司土同知通判之類〉有功於其土者則列之人物以土人為流官有功於其土及隣郡縣者則列之名宦其已見者即不復重書似為清晰
　　一黔省自明世始設流官故載在名宦者惟明最多舊志雖以年代為次然文武錯列崇卑無序今倣職官例文武分編以官職憲綱為序其中仍各照年代編次
　　一黔省未立郡縣以前皆土司也既設郡縣後屢勤征討者亦土司也舊志止載現在承襲者一人未免太畧今照承襲之冊詳書其世系即已革除者亦取其始末書之以備查考而水西安氏播州楊氏其為害尤鉅詳其本末附於後
　　一大事考一門諸志所無昉於郭青螺黔記其中所載即兵防田賦職官中諸事若詳載則嫌於重複簡截又苦於漏遺今將所載事蹟分入各門中惟土司苖蠻為黔患之最鉅自殷宗伐方三年乃克嗣後尋於干戈以行征討無代無之今設師旅考一門附於武備志之內其中或剪除於未萌或招徠懐服不煩撻伐者悉記之葢上兵伐謀與不戰而屈人之兵皆師旅中善之善者也
　　一舊志無鄉賢名目葢即以人物為鄉賢也不知孝義勇烈隱逸之士孰非人物乎即外來流寓方外仙釋之屬皆人物之選也今立人物為綱以統鄉賢孝義諸目
　　一舊志設勇烈一門凡流官及土人死事者俱載其內禮曰聖人之制祭祀也以死勤事則祀之能死其官即不愧名宦之目不必別以烈名且烈者必勇而忠實烈之本也今易勇烈曰忠烈凡土人之有爵位而能死事者悉載焉其士庶人之致命遂志者則列之孝義國於天地必有與立忠臣義士所以為天地扶植綱常者故居宦蹟文學之前一冊中汰去之鄉賢亦有歴官頗著聲稱因無功徳於鄉里而去之者然宦轍所至政績可紀馳聲藝苑掞藻天庭雖無徳於鄉未始不足增鄉邑之色若竟擯置不録是反不如小道之方技異端之仙釋得以有傳也今設宦蹟文學二門為人物之目庶於
　　國典鄉評兩不相悖
　　一列女凡舊志所載者仍之新收者以
　　題旌年分先後為次其未經
　　題旌而年分合例苦節可風據府州縣志冊及申詳藩司廵撫衙門現在陸續具
　　題者悉為編載庶潛徳幽光不致終於冺沒
　　一流寓須其人名重當時事蹟可傳於後者方為收録庶㡬地以人傳舊志中有止載某人以某官謫來並不書其事蹟者黔雖僻遠亦奚藉此無足重輕之遷客以溷紀載乎今遍加查考有事蹟可傳者書之其無可傳者削去其謫官而能舉其官之職者收入名宦若王守仁之倡明理學雖係謫官仍載流寓葢其功業固不闗龍塲驛丞也









　　貴州通志修輯官員
　　總裁
　　〈臣〉鄂爾泰
　　〈臣〉尹繼善
　　〈臣〉元展成
　　〈臣〉張允隨
　　〈臣〉張廣泗
　　監修
　　提督貴州全省學政陞江蘇布政使司布政使〈臣〉晏斯盛提督貴州全省學政雲南道監察御史〈臣〉鄒一桂督修
　　貴州等處承宣布政使司布政使今陞總漕〈臣〉常　安貴州等處承宣布政使司布政使陞湖南廵撫〈臣〉馮光署貴州等處承宣布政使司布政使〈臣〉陳惪榮貴州等處提刑按察使司按察使今陞廣西廵撫〈臣〉方　顯署貴州等處提刑按察使司按察使〈臣〉宋　厚督理貴州清軍糧驛傳道事務按察司副使〈臣〉錢元昌分　廵　貴西道按察使司副使〈臣〉介鍚周分　廵貴東道按察使司副使〈臣〉王　玠
　　署分廵兵備道按察使司副使〈臣〉徐永祐
　　采輯
　　貴　　陽　　府　　知　　府〈臣〉甘士琇思　　州　　府　　知　　府〈臣〉史歩髙思　　南　　府　　知　　府〈臣〉孔傳堂鎮　　遠　　府　　知　　府〈臣〉趙之壇石　　阡　　府　　知　　府〈臣〉杜　理銅　　仁　　府　　知　　府〈臣〉姚　謙黎　　平　　府　　知　　府〈臣〉孫紹武安　　順　　府　　知　　府〈臣〉崔　傑南　　籠　　府　　知　　府〈臣〉楊　滙都　　勻　　府　　知　　府〈臣〉曾朝聘平　　越　　府　　知　　府〈臣〉孟周衍大　　　定　　府　　知　　府〈臣〉牛天申遵　　　義　　府　　知　　府〈臣〉陳玉□纂修
　　翰林院庶吉士原署姚州知州〈臣〉靖道謨
　　原　任　仁　懐　縣　知　縣〈臣〉杜　詮分修
　　原　任　遵　義　縣　知　縣〈臣〉梁學新原　任　錦　屏　縣　知　縣〈臣〉廖　貞畢　節　　縣　　知　　　縣〈臣〉謝國史施　　秉　　縣　　知　　縣〈臣〉董良材原　任　甕　安　縣　知　縣〈臣〉張　荃原　　署　水　　城　通　判〈臣〉王　澐原　任　畢　節　縣　知　縣〈臣〉葛　荃原　任　餘　慶　縣　知　縣〈臣〉蘇大忠原　任　錦　屏　縣　知　縣〈臣〉呂賡雅原　任　龍　泉　縣　知　縣〈臣〉樊仲琇原　任　南　寧　縣　知　縣〈臣〉王　橒歲　貢　生　𠉀　選　訓　導〈臣〉李　專監刻
　　貴　　築　　縣　　知　　　縣〈臣〉彭居仁校對
　　㧞　貢　生　𠉀　選　教　諭〈臣〉姜文澤











　　欽定四庫全書　　　　　史部十一
　　貴州通志目録　　　　　地理類三〈都會郡縣之屬〉天文
　　卷一
　　星野　氣𠉀　祥異
　　地理
　　卷二
　　輿圖
　　卷三
　　建置
　　卷四
　　疆域　形勝
　　卷五
　　山川
　　卷六
　　闗梁　郵傳
　　卷七
　　風俗　苗蠻　古蹟　邱墓
　　營建
　　卷八
　　城池　公署
　　卷九
　　學校　貢院　書院　義學
　　卷十
　　壇廟　寺觀
　　食貨
　　卷十一
　　戸口
　　卷十二
　　田賦
　　卷十三
　　田賦
　　卷十四
　　課程
　　卷十五
　　經費　蠲恤　積貯　物産
　　秩官
　　卷十六
　　官制
　　卷十七
　　職官
　　卷十八
　　職官
　　卷十九
　　名宦〈總部〉
　　卷二十
　　名宦〈分部〉
　　卷二十一
　　土司
　　武備
　　卷二十二
　　兵制
　　卷二十三
　　師旅考
　　卷二十四
　　師旅考
　　卷二十五
　　苗疆師旅始末
　　人物
　　卷二十六
　　選舉
　　卷二十七
　　選舉
　　卷二十八
　　鄉賢
　　卷二十九
　　忠烈　孝義
　　卷三十
　　宦蹟　文學　隱逸
　　卷三十一
　　列女
　　卷三十二
　　流寓　仙釋　方技
　　藝文
　　卷三十三
　　勅　詔　諭
　　卷三十四
　　奏䟽
　　卷三十五
　　奏䟽
　　卷三十六
　　奏䟽
　　卷三十七
　　狀　頌　贊　箴　銘　書　論　解　考辯
　　卷三十八
　　傳
　　卷三十九
　　序　紀事
　　卷四十
　　記
　　卷四十一
　　碑記
　　卷四十二
　　碑記
　　卷四十三
　　文　議　教　説
　　卷四十四
　　賦　詩
　　卷四十五
　　詩
　　卷四十六
　　雜記
　　〈臣〉等謹案貴州通志四十六卷
　　國朝大學士鄂爾泰等撰葢其為雲貴總督時奉
　　詔所輯與雲南通志同時纂次司其事者姚州知州靖道謨繼之者則仁懷知縣杜恮也其視各省志成書為最後至乾隆六年刋刻始竣總督管巡撫事張廣泗等奉表上之貴州僻在西南苗蠻雜處明代始建都指揮司後改布政司分立郡縣與各行省並稱而自唐宋以前不過羈縻弗絶尚未能盡闢狉獉故從來紀載視他省最為荒略明趙瓚創修貴州新志葢亦以昔所未有故以新志為名其後若謝東山郭子章及
　　本朝衛既齊等遞事増修終以文獻難徵不免缺漏惟田雯之黔書筆力頗稱奇偉而意在修飾文采於事實亦未臚具此書綜諸家著述彚成一編在黔省輿圖差稱詳備矣乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




