　　欽定四庫全書　　　　經部二
　　洪範明義　　　　　　書類
　　提要
　　〈臣〉等謹案洪範明義四卷明黃道周撰道周有三易洞璣別著録是編乃崇禎十年官左諭徳掌司經局時纂集進呈之書其自序曰上卷言天人感召性命相符及好徳用人之方下卷言陰隲相協彝倫條貫旁及陰陽厯數之務初終兩卷乃正定篇章分別倫序道周之學深於天文律呂其以水火金木土之汨敘類集厯代災異意存鑒戒不免沿襲伏生董仲舒劉向相傳之説至於八政疇序以食配坤以貨配巽以祀配離以司空配兌以司徒配艮以司㓂配坎以賔配震以師配乾已屬牽合又配以六十四卦先後天圖更屬傅會其最異者至以河圖洛書配厯數而曰自某年至某年為稼穡初際中際末際以至從革曲直潤下炎上莫不有初際中際末際其説更不可究詰至於改農用為晨用衍忒為衍弌六極為六殛更屬臆説其章段次第自蘇軾洪邁張九成葉夢得王柏吳澄金履祥胡一中歸有光皆疑其舛錯各為更定道周兼採衆説㕘以已見亦未見其必然惟其論天人相應之理意存鑒戒較王安石之解洪範以天變為無與於人事者固為勝之讀者取其立言之大㫖可也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　洪範明義原序
　　臣觀五帝三皇之道備在易象自易象而外惟有洪範一書爲堯舜所授於禹湯周公所得於箕子者易於明夷之卦推崇箕子明羲文之道在箕子非他作者之所敢望也漢興伏鼂口授不真厥後諸儒皆因伏鼂以證古簡是以訛舛相沿失其倫脊五十九篇之中時有依託先後間出然皆史家述記之言雖巔末稍殊無傷大義如武成洛誥先儒之所正定後人不以爲非獨洪範一書以理義古奧條貫錯綜沿二千年未之有改使禹箕之結撰與史記同觀神聖之㣲言爲耄口所亂良可惜也臣攷篇中有錯簡者三訛字者三錯簡如五紀三德敷言錯而在後威福建極敷言錯而在前訛字如晨爲農弌爲忒殛爲極之類皆伏鼂之所不稽鄭孔所未說宋元諸儒稍發其端明興諸賢未竟厥緒臣下愚迂昧繹思此義近二十年幸逢聖主留神經籍奉㫖纂輯乃復不揣爲明義四卷其上卷皆言天人感召性命相符及好德用人之方下卷皆言隂隲相協彛倫條貫旁及隂陽厯數之務初終兩卷乃正定篇章分別倫序以及聖神授受之統凡八萬七千六百餘言臣下愚迂昧私意以爲古今典籍自易象春秋而外所可敦崇紬繹未有過於斯書者也黃道周序










