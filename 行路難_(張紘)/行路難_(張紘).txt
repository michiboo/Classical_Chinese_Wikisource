
君不見溫家玉鏡臺，提攜抱屋九重來。
君不見相如綠綺琴，一撫一拍鳳凰音。
人生意氣須及早，莫負當年行樂心。
荊王奏曲楚妃歎，曲盡歡終夜將半。
朱樓銀閣正平生，碧草青苔坐蕪漫。
當春對酒不須疑，視日相看能幾時。
春風吹盡燕初至，此時自爲稱君意。
秋露萎草鴻始歸，此時衰暮與君違。
人生翻覆何常定，誰保容顏無是非。

