
吳山開，越溪涸，三金合冶成寶鍔。
淬綠水，鑒紅雲，五采焰起光氛氳。
背上銘爲萬年字，胸前點作七星文。
龜甲參差白虹色，轆轤宛轉黃金飾。
駭犀中斷寧方利，駿馬羣騑未擬直。
風霜凜凜匣上清，精氣遙遙斗間明。
避災朝穿晉帝屋，逃亂夜入楚王城。
一朝運偶逢大仙，虎吼龍鳴騰上天。
東皇提昇紫微座，西皇佩下赤城田。
承平久息干戈事，僥幸得充文武備。
除災辟患宜君王，益壽延齡後天地。

