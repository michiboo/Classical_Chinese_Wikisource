　　欽定四庫全書　　　　　子部十一
　　廣博物志　　　　　　　類書類
　　提要
　　〈臣〉等謹案廣博物志五十卷明董斯張撰斯張字遐周烏程人國子監生以洽聞周見有聲於時所著述甚多此書名為廣張華博物志而作其實分門𨽻事名目瑣碎頗近後世類家與博物志原例不甚相合書中分大目二十有二子目一百六十有七所載始於三墳迄於隋代詳畧互見未能首尾賅貫其徴引諸書皆標列原名綴於每條之末體例較善而中間亦有舛駮者如太平御覽太平廣記皆採摭古書原名具在乃斯張所引出自二書者徃徃但題御覽廣記之名而沒所由來殊為不明根據又圖經不言某州地誌不言某代隨意剽掇亦頗近於稗販又漢雜事秘辛為楊慎偽作世所共知乃好異喜新雜然並載更不免疎於持擇至若孔疏鄭箋牽連滿幅道經釋典採録盈篇愛博貪多尤傷枝蔓然其蒐羅既富唐以前之遺文墜簡裒聚良多在明代類書中固猶為有資於淹雅者矣乾隆四十五年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







