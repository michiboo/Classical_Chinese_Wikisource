《周官》保氏教國子以六藝，禮、樂、射、御、書、數之謂也。書之為教，古者以參於禮樂，惡可置哉！自秦變六體，漢興有章草，英儒承承，故得不廢，寢興於西京、曹魏之際，而極盛於晉、宋、隋、唐之間，窮精殫妙，變態百出，無以尚矣。當彼之時，士以不工書為恥，師授家習，能者益眾，形於簡牘，耀於金石，後人雖相去幹百齡，得而閱之，如揖其眉宇也。下至於五代，天下罹金革之優，不遑筆札。神宋受命，聖聖繼明，雲章宸翰，藝出天縱，炳如日月，發如龍鸞。天下多士，向風趨學，間有俊哲，自為名家。古文則郭忠恕、句中正，篆簡則徐騎省、邵餗、章友直，分隸則王原叔，真革則楊少師、王御史、李西台、宋宣獻、石曼卿、周千發、蘇子美、蔡君謨，咸有遺蹟，可以觀述。雖然，學者猶來及晉、唐之間多且盛者何也？蓋經五季之潰亂，而師法罕傳，就有得之，秘不相授，故雖志於書者，既無所宗，則復中止，是以然也。夫書者，英傑之餘事，文章之急務也。雖其為道，賢不肖皆可學，然賢者能之常多，不肖者能之常少也，豈以不肖者能之而賢者遽棄之不事哉！若夫尺牘敘情，碑板述事，惟其筆妙則可以珍藏，可以垂後，與文俱傳；或其繆惡，則旋即棄擲，漫不顧省，與文俱廢，如之何不以為意也。予雖不能，每悵然為之嘆息，於是集古今字法書論之類為《墨池編》。其善品藻者得三家焉：曰庾肩吾、曰李嗣真、曰張懷瓘，而懷瓘者為備。然自開元以來，未有紀錄，而唐初諸公，或雖有其傳而事蹟缺略，或未嘗立傳，於此編為缺。於是用懷瓘品例，綴所聞見，斷自唐興以來，以至於本朝熙寧之間，作《續書斷》，庶近時抱藝君于于此具見，而不學者觀之亦思勉焉，其所缺漏，當嗣而益諸。熙寧七年八月六日灊溪隱夫序。
續書斷上
品書論 宸翰述
神品三人
顏真卿 張長史 李陽冰
妙品十六人
唐太宗 虞世南 歐陽詢 歐陽通
褚遂良 陸柬之 徐嶠之 徐浩
釋懷素 柳公權 沈傳師 韓擇木
徐騎省 石曼卿 蘇子美 蔡君謨
品書論
昔庾肩吾定張芝至於法高一百二十有八人為九品，李嗣真錄李斯至於張正見八十一人為十等，其間有兩存者，有互見者。網羅前哲，固以博矣。然肩吾，梁人也，其去羲、獻米遠，其所評，遠者必有據依，近者皆所親見也。而嗣真得承群賢之緒餘，而又益以隋、唐之近跡，故可以錙銖以權之，尺寸以度之，列為數品。然太繁則亂，其升降失中者多矣，其說止於題評譬喻，不求事實，虛言潤飾，孰為準繩。至張懷瓘乃討論古今，自史籀至於唐之盧藏用，為神、妙、能三品，人為一傳，兼王、袁之評，庾、李之品，而附之以名字、郡邑、爵位之詳。品簡則易推，事明則可考，此足為學者之便也。然其或失於折衷，或傷於鄙俚，而敘古人之行事未備，其猶病諸。予欲不踵懷瓘，別為一書，然自度僻處，而去古益遠，其所見聞皆不及懷瓘之博且詳也，雖復增損，其能甚異哉！於是續而補之。自隋以前，能書者雖懷瓘所不錄，而雜見於庾、李《書品》，竇臮《述書賦》，跡絕難考，此不復載也。懷瓘，開元中嘗為翰林供奉，工書之外無聞焉。不以人廢言，此謂神、妙、能者，以言乎上中下之號而已，豈所謂聖神之神、道妙之抄、賢能之能哉！就乎一藝，區以別矣，傑立特出，可謂之神；運用精美，可謂之妙；離俗不謬，可謂之能。據所傳睹，精為著定，苟好惡之異，離榷之差，以俟來哲。然同品之間，固有優劣，覽之可以自知焉。
