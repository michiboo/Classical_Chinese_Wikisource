　　欽定四庫全書　　　　經部四
　　補饗禮　　　　　　　　禮類二〈儀禮之屬〉提要
　　〈臣〉等謹案補饗禮一卷
　　國朝諸錦輯錦字襄七號草廬秀水人雍正甲辰進士改庶吉士散館授知縣乾隆丙辰
　　召試博學鴻詞授翰林院編修官至左春坊左贊善錦以儀禮十七篇有燕禮有公食大夫禮而獨無饗禮然其見於周官春秋傳戴記者猶可得而考見元吳澄作纂言及考注嘗有補經八篇補傳十五篇獨於饗禮之文未有特著葢縁第八第十聘覲篇中俱兼及饗食謂其可以相通而略之殊不知饗之為禮也大非一聘所能該有祭帝祫祭之大饗復有天子享元侯兩君相見及凡享賓客之不同使不自為一篇則雖諸書可考亦無自而察其全因據周官賔客之禮聨事而比次之並取左傳戴記中相發明者條注於其下為補饗禮一卷葢是編以周官為宗周禮固儀禮綱領以經補經固無訾於不類至其分注之傳記證佐天然咸有條理尤非牽強附㑹之比至薦籩不薦籩之異文庭燎門燎掌於閽人甸人之殊説並兩存其義不生穿鑿亦勝於空談意勝之學焉雖寥寥不足二十葉而古典所存足資考證未可以其篇帙之少而廢之也乾隆四十四年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　欽定四庫全書
　　補饗禮
　　左賛善諸錦輯
　　儀禮十七篇有燕禮公食大夫禮而無饗禮饗禮亡矣其見於周禮春秋傳戴記者猶可考也今據周官賓客之聨事而比次之並取傳記中相發明者條注扵其下以補亡竢説禮者取裁焉
　　饗禮大宰掌賓客之式幣帛之式好用之式
　　春秋傳昭五年朝聘有圭享頫有璋小有述職大有廵功設機而不倚爵盈而不飲宴有好貨飱有陪鼎入有郊勞出有贈賄禮之至也
　　膳夫王賓客食則徹王之胙俎燕飲則為獻主
　　春秋傳宣十六年晉侯使士㑹平王室王享之原襄公相禮殽烝武子私問其故王聞之召武子曰季氏而弗聞乎王享有體薦宴有折俎公當享卿當宴王室之禮也武子歸而講求典禮以修晉國之法〈餘見國語〉
　　內饔掌割亨之事外饔共凡賓客之飱饔亨人共大羮鉶羮獸人共其死獸生獸入於臘人䱷人共其魚之鱻薧臘人共其脯臘凡乾肉之事
　　聘義酒清人渴而不敢飲也肉乾人飢而不敢食也日莫人倦齊莊正齊而不敢解惰以成禮節
　　酒正共禮酒共後之致飲於賓客之禮醫酏糟皆使其士奉之酒人共禮酒飲酒而奉之漿人共稍禮共夫人致飲於賓客之禮清醴醫酏糟而奉之
　　春秋傳莊十八年虢公晉侯朝王王饗禮命之宥僖二十八年王享禮命晉侯宥
　　凌人共氷
　　案傳昭四年古者日在北陸而蔵氷其出之也朝之祿位賔食於是乎用之
　　籩人共其薦籩羞籩
　　案禮器諸侯相朝無籩豆之薦與此異
　　醢人共醢五十罋醯人共酼五十罋
　　郊特牲恆豆之菹水草之和氣也其醢陸産之物也加豆陸産也其醢水物也
　　鹽人共其形鹽散鹽
　　春秋傳僖三十年王使周公閲來聘饗有昌歜白黒形鹽辭曰國君文足昭也武可畏也則有備物之饗以象其徳薦五味羞嘉穀鹽虎形以獻其功吾何以堪之
　　內宰凡賓客之祼獻瑤爵皆贊致後之賓客之禮坊記禮非祭不交爵以此坊民陽侯猶殺繆侯而竊其夫人故大饗廢夫人之禮注夫人之禮使人攝
　　閽人設門燎蹕宮門廟門
　　案燎地燭也束葦纒布以蜜塗之天子百公五十侯伯子男皆三十記曰庭燎之百由齊桓公始也又春秋傳襄三十一年諸侯賓至甸設庭燎周禮甸師帥其徒以薪蒸役外內饔之事是知門燎又甸人掌也又案郊特牲鄭註雲賓入大門謂朝聘之賓行朝聘既畢燕饗之時燕則大門是寢門也饗則大門是廟門也
　　寺人帥女宮而致於有司內豎為內人蹕牛人共其膳羞之牛
　　郊特牲天子適諸侯諸侯膳用犢諸侯適天子天子賜之禮大牢貴誠之義也大饗尚腶脩而已矣疏設大牢之饌先薦腶脩於前注亦不饗味也
　　川衡共川奠澤虞共澤物之奠
　　案此備物之饗以象其德已見前鹽人下
　　囿人共其生獸死獸之物場人共其果蓏舍人共簠簋實之陳之舂人共其食米𩟄人共其簠簋之實
　　案春秋傳羞嘉糓見前
　　大宗伯以饗燕之禮親四方之賔客大賓客則攝而載果小宗伯辨六尊之名物以待賔客以時將瓚果肆師涖筵几築䰞贊果將共設匪罋之禮饗食授祭鬱人掌果事
　　郊特牲諸侯為賓灌用鬱鬯灌用臭也
　　雞人夜嘑旦以百官司几筵掌幾席大饗射
　　郊特牲大饗君三重席而酢焉三獻之介君專席而酢焉此降尊以就卑也
　　典瑞掌果圭有瓚以果賓客璋邸射以造贈賓客凡賔客之事共其玉器而奉之內宗薦加豆籩及以樂徹則佐傳豆籩外宗佐王后薦玉豆眡豆籩及以樂徹亦如之王后以樂羞齍則贊
　　春秋傳僖二十二年楚子入饗於鄭九獻庭實旅百加籩豆六品昭六年季孫宿如晉晉侯享之有加籩武子退使行人告曰小國之事大國也苟免於討不敢求貺得貺不過三獻今豆有加下臣弗堪無乃戾也韓宣子曰寡君以為驩也對曰寡君猶未敢況下臣君之𨽻也敢聞加貺固請徹加而後卒事晉人以為知禮
　　案疏楚實子爵以霸主自許故鄭以上公極禮待之饗受皆非也
　　大司樂宿縣遂以聲展之出入則令奏王夏肆夏昭夏春秋傳襄四年穆叔如晉晉侯享之金奏肆夏之三不拜工歌文王之三又不拜對曰三夏天子所以享元侯也使臣弗敢與聞文王兩君相見之樂也臣不敢及
　　樂師序其樂事令奏鍾鼓令相大師帥瞽登歌令奏擊拊下管播樂器令奏鼔𣌾小師登歌擊拊下管擊應鼓鍾師奏燕樂笙師共鍾笙之樂鎛師鼓金奏之樂韎師掌韎樂帥屬舞旄人舞其燕樂籥師鼔羽籥之舞典庸器帥其屬而設筍簴陳庸器司干授舞器既舞則受之仲尼燕居子曰禮有九大饗有四焉苟知此矣雖在畎畆之中事之聖人已兩君相見揖譲而入門入門而縣興揖譲而升堂升堂而樂闋下管象武夏籥序興陳其薦俎序其禮樂備其百官如此而後君子知仁焉行中規還中矩和鸞中采齊客出〈句〉以雍徹〈句〉以振羽是故君子無物而不在禮矣入門而金作示情也升歌清廟示徳也下而管象示事也是故古之君子不必親相與言也以禮樂相示而已　郊特牲賓入大門而奏肆夏示易以敬也卒爵而樂闋孔子屢歎之奠酬而工升歌發徳也歌者在上匏竹在下貴人聲也樂由陽來者也禮由隂作者也隂陽和而萬物得
　　大司馬羞牲魚授其祭小司馬饗射掌其事量人制其從獻脯燔之數量大僕賓客正王之服位詔灋儀小臣饗食如大僕之灋齊僕朝覲宗遇饗食皆乘金路其灋儀各以其等為車送逆之節
　　士師諸侯為賓帥其屬而蹕於王宮訝士帥其屬而為之蹕職金饗諸侯共其金版
　　案鄭康成注帥蹕兼饗食時而言
　　大行人掌大賓之禮大客之儀上公之禮廟中將幣三享王禮再祼而酢饗禮九獻食禮九舉諸侯廟中將幣三享王禮壹祼而酢饗禮七獻食禮七舉諸伯如諸侯之禮諸子廟中將幣三享王禮壹祼不酢饗禮五獻食禮五舉諸男如諸子之禮小行人掌邦國賓客之禮籍以待四方之使者司儀掌九儀之賓客詔王儀南鄉見諸侯土揖庶姓時揖異姓天揖同姓及其擯之各以其禮公於上等侯伯於中等子男於下等其將幣亦如之賓饗食如將幣之儀賓拜饗食賓繼主君皆如主國之禮大夫饗食如將幣之儀諸侯諸伯諸子諸男之相為賓也各以其禮相待也如諸公之儀諸公之臣相為國客凡侯伯子男之臣以其國之爵相為客而相禮其儀亦如之凡四方之賓客禮儀辭命餼牢賜獻以二等從其爵而上下之凡賓客送逆同禮凡諸侯之交各稱其邦而為之幣以其幣為之禮掌訝前驅聚𣝔待事掌交通事案鄭康成注繼主君儐主君也若饗食主君及燕亦速焉賈氏公彥疏儐者報也報主君為儐聘禮賓無饗食速主君者臣於君雖他國亦不敢速君故記雲大夫饗君非禮是也若兩君有儐皆得速主君案春秋傳莊二十一年鄭伯享王於闕西辟樂備郊特牲雲天子無客禮莫敢為主焉君適其臣升自阼階不敢有其室也
　　春秋傳莊十八年虢公晉侯朝王王饗醴命之宥皆賜玉五㲄馬三匹非禮也　僖二十四年宋成公入鄭鄭伯將享之皇武子曰宋先代之後也於周為客天子有事膰焉有䘮拜焉豐厚可也鄭伯享宋公有加禮　二十八年王享醴命晉侯宥䇿命晉侯為侯伯賜之大輅之服戎輅之服彤弓一彤矢百玈弓矢千秬鬯一卣虎賁三百人　文三年公如晉晉侯享公賦菁菁者莪荘叔以公降拜曰小國受命於大國敢不慎儀君貺之以大禮何樂如之抑小國之樂大國之惠也晉侯降辭登成拜公賦嘉樂　四年衛甯武子來聘公與之宴為賦湛露及彤弓不辭又不答賦使行人私焉對曰臣以為肄業及之也昔諸侯朝正於王王宴樂之於是乎賦湛露則天子當陽諸侯用命也諸侯敵王所愾而獻其功王於是乎賜之彤弓一彤矢百玈弓矢千以覺報宴今陪臣來繼舊好君辱貺之其敢幹大禮以自取戾　宣十六年晉侯使士㑹平王室定王享之原襄公相禮殽烝武子私問其故王聞之召武子曰季氏而弗聞乎王享有體薦宴有折俎公當享卿當宴王室之禮也武子歸而講求典禮以修晉國之法　成九年季文子如宋致女復命公享之賦韓奕之五章穆姜出於房再拜曰大夫勤辱不忘先君以及嗣君施及未亡人先君猶有望也敢拜大夫之重勤又賦綠衣之卒章而入　十四年衛侯享苦成叔苦成叔傲甯子曰古之為享食也以觀威儀省禍福也故詩曰兕觵其觩㫖酒思柔彼交匪傲萬福來求今夫子傲取禍之道也　襄八年晉范宣子來聘且拜公之辱告將用師於鄭公享之賓將出武子賦彤弓宣子曰城濮之役我先君文公獻功于衡雍受彤弓於㐮王以為子孫藏匄也先君守官之嗣也敢不承命君子以為知禮　二十八年蔡侯歸自晉入於鄭鄭伯享之不敬子産曰蔡侯其不免乎日其過此也君使子展迋勞於東門之外而傲吾曰猶將更之今還受享而惰乃其心也君小國事大國而惰傲以為已心將得死乎　昭三年鄭伯如楚子産相楚子享之賦吉日子産乃具田備
　　掌客掌四方賓客之牢禮餼獻飲食之等數王合諸侯而饗禮則具十有二牢庶具百物備諸侯長十有再獻凡諸侯之禮上公五積皆眡飱牽三問皆脩羣介行人宰史皆有牢飱五牢食四十簠十豆四十鉶四十有二壺四十鼎簋十有二牲三十有六皆陳饔餼九牢其死牢如飱之陳牽四牢米百有二十筥酼醢百有二十罋皆陳車米眡生牢牢十車車秉有五籔車禾眡死牢牢十車車三秅芻薪倍禾皆陳乘禽日九十雙殷膳大牢以及歸三饗三食三燕若弗酌則以幣致之凡介行人宰史皆有飱饔餼以其爵等為之牢禮之陳數唯上介有禽獻夫人致禮八壺八豆八籩膳大牢致饗大牢食大牢卿皆見以羔膳大牢侯伯四積皆眡飱牽再問皆脩飱四牢食三十有二簠八豆三十有二鉶二十有八壺三十有二鼎簋十有二腥二十有七皆陳饔餼七牢其死牢如飱之陳牽三牢米百筥醯醢百罋皆陳米三十車禾四十車芻薪倍禾皆陳乘禽日七十雙殷膳大牢三饗再食再燕凡介行人宰史皆有飱饔餼以其爵等為之禮唯上介有禽獻夫人致禮八壺八豆八籩膳大牢致饗大牢卿皆見以羔膳特牛子男三積皆眡飱牽壹問以脩飱三牢食二十有四簠六豆二十有四鉶十有八壺二十有四鼎簋十有二牲十有八皆陳饔餼五牢其死牢如飱之陳牽二牢米八十筥醯醢八十罋皆陳米二十車禾三十車芻薪倍禾皆陳乘禽日五十雙壹饗壹食壹燕凡介行人宰史皆有飱饔餼以其爵等為之禮唯上介有禽獻夫人致禮六壺六豆六籩膳眡致饗親見卿皆膳特牛凡諸侯之卿大夫士為國客則如其介之禮以待之
　　案此條不專言饗備載之
　　春秋傳僖十二年王以上卿之禮饗管仲管仲辭曰臣賤有司也有天子之二守國髙在若節春秋來承王命何以禮焉陪臣敢辭　成二年晉侯使鞏朔獻齊捷於周王使委於三吏禮之如侯伯克敵使大夫告慶之禮降於卿禮一等王以鞏伯宴而私賄之使相吿之曰非禮也勿籍　成十二年晉郤至如楚聘子反相至登金奏作驚而走出賓曰世之治也諸侯閒於天子之事則相朝也於是乎有享宴之禮享以訓共儉宴以示慈惠共儉以行禮而慈惠以布政政以禮成民是以息百官承事朝而不夕此公侯之所以扞城其民也　㐮十九年公享晉六卿於蒲圃賜之三命之服軍尉司馬司輿尉候奄皆受一命之服賄荀偃束錦加璧乗馬先吳夀夢之鼎　季武子如晉拜師晉侯享之范宣子賦黍苗武子興再拜稽首曰小國之仰大國也如百榖之仰膏雨焉若常膏之其天下輯睦豈唯敝邑賦六月　二十年季武子如宋報聘也禇師段逆之以受享賦常棣之七章以卒宋人重賄之歸復命公享之賦魚麗之卒章公賦南山有臺武子去所曰臣不堪也　二十六年鄭伯賞入陳之功享子展賜之先路三命之服先八邑賜子産次路再命之服先六邑子産辭邑曰自上以下隆殺以兩禮也臣之位在四且子展之功也臣不敢及賞禮請辭邑公固予之乃受三邑　二十七年鄭伯享趙孟於垂隴子展伯有子西子産子大叔二子石從趙孟曰七子從君以寵武也請皆賦以卒君貺武亦以觀七子之志　昭元年趙孟叔孫豹曹大夫入於鄭鄭伯兼享之子皮戒趙孟禮終趙孟賦瓠葉子皮遂戒穆叔且告之穆叔曰趙孟欲一獻子其從之及享具五獻之籩豆於幕下趙孟辭私於子産曰武請於冢宰矣乃用一獻趙孟為客禮終乃宴　二年韓宣子來聘公享之季武子賦緜之卒章韓子賦角弓季武子拜曰敢拜子之彌縫敝邑寡君有望矣
　　凡禮賓客國新殺禮凶荒殺禮札䘮殺禮禍烖殺禮在野在外殺禮凡賓客死致禮以喪用賓客有䘮唯芻稍之受遭主國之䘮不受饗食受牲禮
　　春秋傳昭十二年晉侯享諸侯子産相鄭伯辭於享請免䘮而後聼命晉人許之禮也
　　聘禮記凡致禮皆用其饗之加籩豆無饔者無饗禮注士介無饗禮
　　案嚴陵方氏慤曰禮之言大饗者十有一而其別有五祭帝一也祫祭先王二也天子饗元侯三也兩君相見四也凡饗賓客五也若月令季秋大饗帝禮器郊特牲大饗腥祭帝之大饗也禮器又言大饗其王事與大饗之禮不足以大旅祫祭先王之大饗也郊特牲又言大饗尚腶脩天子饗諸侯之大饗也郊特牲又言大饗君三重席而酢仲尼燕居言大饗有四坊記言大饗廢夫人之禮兩君相見之大饗也大司樂言大饗不入牲雜記言大饗卷三牲之俎凡饗賓客之大饗也大約饗禮以天子饗諸侯為正詩小雅彤弓覲禮同姓大國伯父異姓伯舅同姓小邦叔父異姓叔舅饗禮乃歸是也若大夫而饗君非禮也由三桓始也其後以漸而凌替矣







　　補饗禮
