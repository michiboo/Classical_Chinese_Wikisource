
卷二  尚書吏部
吏部尚書一人侍郎二人
郎中二人員外郎二人主事四人令史三十人
書令史六十人亭長八人掌固十三人
司封郎中一人
員外郎一人主事二人令史四人書令史九人
掌固四人
司勛郎中一人
員外郎二人主事四人令史三十三人書令史六十七人掌固四人
考功郎中一人
員外郎一人主事三人令史十五人書令史三十人掌固四人
吏部尚書一人，正三品；(周之天官卿也。《漢舊儀》雲：「尚書四人，為四曹：一曰常侍曹，二曰二千石曹，三曰民曹，四曰客曹。成帝增置三公曹，為五曹。其常侍曹主丞相、御史、公卿事。後漢光武又分為六曹；常侍曹為吏部曹，主選舉、齋祀事。漢末，又改吏部為選部，專掌選舉事。靈帝以梁鵠為選部尚書。魏改選部為吏部。歷晉，至宋孝武大明二年，置二吏部尚書，廢五兵尚書，尋復舊名。齊、梁、陳、後魏、北齊皆曰吏部尚書。後周依《周官》，置大冢宰卿一人，正七命。隋復曰吏部尚書。然此官歷代班序常尊，不與諸曹同也。」《漢官儀》：「尚書秩六百石，次補二千石。」《晉令》：「吏部尚書五時朝服，納言幘，進賢兩梁冠，佩水蒼玉，乘軺車皂輪。」《袁子正書》曰：「尚書佩契刀囊，執版，加簪筆焉。」自魏至粱並第三品。梁秩加至中二千石；後定十八班，班多為貴，吏部尚書班第十四，諸曹尚書班第十三。陳因梁。後魏、北齊、隋吏部尚書並正第三品，皇朝因之，掌文官選舉。龍朔二年改為司列太常伯，鹹亨元年復為吏部尚書。光宅元年改為天官尚書，神龍元年復故。)侍郎二人，正四品上。(周之天官小宰中大夫也。漢已來尚書侍郎，今郎中之任也。後周依《周官》。隋煬帝三年，尚書六曹吏部、禮部、兵部、刑部、民部、工部各置侍郎一人，以貳尚書之職，並正第四品。皇朝諸曹侍郎降為正四品下，惟吏部侍郎為正四品上。龍朔二年改為司列少常伯，鹹亨元年復為吏部侍郎。總章元年，與兵部各增一員。光宅、神龍並隨曹改復。)吏部尚書、侍郎之職，掌天下官吏選授、勛封、考課之政令。凡職官銓綜之典，封爵策勛之制，權衡殿最之法，悉以咨之。其屬有四：一日吏部，二日司封，三日司勛，四日考功；尚書、侍郎總其職務而奉行其制命。凡中外百司之事，由於所屬，皆質正焉。凡選授之制，每歲孟冬，以三旬會其人：去王城五百里之內，集於上旬；千里之內，集於中旬；千里之外，集於下旬。以三銓分其選：一曰尚書銓，二曰中銓，三曰東銓。以四事擇其良：一曰身，二曰言，三曰書，四曰判。(每試判之日，皆平明集於試場，識官親送，侍郎出問目，試判兩道。或有糊名，學士考為等第。或有試雜文，以收其俊乂。)以三類觀其異：一曰德行，二曰才用，三曰勞效。德鈞以才，才鉤以勞。其優者擢而升之，否則量以退焉。所以正權衡，明與奪，抑貪冒，進賢能也。然後據其狀以竅之，量其資以擬之。五品已上以名聞，送中書門下，聽制授焉。六品已下常參之官，量資註定；其才識頗高，可擢為拾遺、補闕、監察御史者；亦以名送中書門下，聽敕授焉。其餘則各量資註擬。若都畿、清望，歷職三任，經十考已上者，得隔品授之。不然則否。(謂監察御史、左·右拾遺、大理評事、畿縣丞·簿·尉三任十考已上，有隔品授者。)凡出身非清流者，不註清資之官。(謂從流外及視品出身者。其中書主書、門下錄事，尚書郡事，歷任考詞、使狀有清幹及德行、言語，兼書、判、吏用，經十六考已上者，聽擬寺·監丞、左·右衛及金吾長史。)凡註官皆對面唱示。若官、資未相當及以為非便者，聽至三註。三註不伏註，至冬檢舊判註擬。凡伎術之官，皆本司銓註訖，吏部承以附甲焉。(謂秘書、殿中、太僕寺等伎術之官，唯得本司遷轉，不得外敘。若本司無闕者，聽授散官，有闕先授。若再經考滿者，亦聽外敘。)凡同事聯事及勾檢之官，皆不得註大功已上親。凡皇親及諸軍功，兼註員外官。(其內外員外官及檢試官，本司長官量閑劇取資歷清正舊人分判曹事，自外則不判。若長官及別駕、長史、司馬等官，則不在此例。)凡註官階卑而擬高則曰「守」，階高而擬卑則曰「行」。凡三銓註擬訖，皆當銓團甲以過左、右丞相。若中銓、東銓，則亦先過尚書訖，乃上門下省。給事中讀，黃門侍郎省，侍中審，然後進甲以聞。(若尚書、丞相、門下批「官不當」者，則改註，亦有重執而上者。)凡大選終季春之月。(若有選人身在軍旅，則軍中試書、判，封送吏部而註擬。亦或春中不解而後集，謂之春選。若優勞人有敕即與處分及即與官者，並聽非時選，一百日內註擬畢。)所以定九流之品格；補萬方之闕政，官人之道備焉。
郎中二人，從五品上；(《周官》太宰屬官有下大夫，蓋郎中之任也。秦有郎中，以其為郎，侍衛居中，故曰郎中。漢選尚書郎初從三署郎次補之。初入尚書臺，稱郎中；滿歲，稱侍郎。故郎中之名，猶因三署舊號也。按：吏部郎中，後漢置之，職在選舉。魏、晉用人，妙於時選，其諸曹郎功高者遷為吏部郎。其吏部朗歷代品秩皆高於諸曹郎。魏晉、宋、齊吏部郎品第五，諸曹郎第六。梁吏部郎品第四，班第十一。諸曹郎班第十。陳因梁。後魏、北齊吏部郎品正第四上，諸曹郎品正第六上。後周依《周官》。隋初，二十四司並為侍郎，品從第五。煬帝三年，置六司侍郎，諸曹侍郎並改為郎，又改吏部為選部郎，異於六侍郎之名。皇朝為吏部郎中。龍朔二年改為司列大夫，鹹亨、光宅，神龍並隨曹改復。)員外郎二人，從六品上；(《周官》太宰屬官有上士，蓋今員外郎之任也。《宋百官階次》有員外郎，美遷為尚書郎。後周依《周官》。隋文帝開皇六年，尚書二十四司各置員外郎一人，品從第六，謂曹郎本員之外復置郎也。煬帝三年，又廢二十四司員外郎，每司減一郎，置承務郎一人，同開皇員外郎之職；曰選部承務郎，一人。皇朝尚書諸曹各置員外郎一人，吏部置二人。龍朔、鹹亨、光宅、神龍並隨曹改復。)主事四人，從八品下。(隋煬帝初置，為從九品下。開元二十四年，升為八品。)郎中一人，掌考天下文吏之班、秩、品、命。凡敘階二十九：從一品曰開府儀同三司，(後漢殤帝延平元年，鄧騭馬車騎將軍、儀同三司，「儀同」之名，自此始也。又呂布有平董卓之勛，開府如三司；魏黃初三年，黃權為車騎將軍、開府儀同三司，「開府」之名，自此始也，其品第一。梁班第十七，陳氏秩萬石，北齊從一品。後周置上開府儀同三司、開府儀同三司、上儀同三司、儀同三司等十一號，以酬勤勞。隋氏因之。皇朝初，惟置開府儀同三司，為散官品。)正二品曰特進，(二漢及魏、晉以為加官，從本官服，無吏、卒，品第二，位次諸公下，在開府、驃騎上，進賢兩梁冠、黑介幘、五時朝服，無章綬。又《漢朝雜事》雲：「諸侯功德優盛，朝廷所敬異，有賜位特進，在三公下，平冕、玄衣，侍祠郊廟。」《宋百官階》次：「江左皆兼官。晉傅鹹奏特進品第二，執皮帛，坐侍臣之下。」梁班第十七。北齊特進第二品。隋特進為正二品，散官。皇朝因之。)從二品曰光祿大夫，(秦郎中令屬官有中大夫，漢氏因之。武帝太初元年更名光祿大夫，秩比二千石，掌論議，無員。後漢因之。自魏以來，諸公卿告老，多加其位。晉太始初，分為左、右光祿大夫，皆無員；若致仕，又給六尺床、帳、簟、蓐。宋氏因之。濟光祿勛府有左、右光祿大夫，皆銀章、青綬；若加金章、紫綬者，為金紫光祿大夫。王晏乞一片金，乃啟轉金紫。梁、陳並因之，光祿大夫十三班。後魏左、右光祿大夫從第一品；太和二十三年，第二品。北齊因之。後周左、右光祿大夫正八命。隋為正二品，散官。煬帝改光祿大夫為從一品，左光祿大夫正二品，右光祿大夫從二品。皇朝初，猶有左、右之名，貞觀之後，唯有光祿大夫。)正三品曰金紫光祿大夫，(本兩漢光祿大夫也。至魏、晉，有加金章、紫綬者，則謂為金紫光祿大夫。晉則金紫、銀青、左、右四職並置，假金章、紫綬及加金章、紫綬並秩第二，祿賜、班位、冠幘、車服、佩玉及諸所賜給皆與特進同。自晉已後，皆為兼官，少有正授。梁金紫光祿大夫為第十四班，陳為中二千石，北齊從二品，隋氏因為散官，煬帝為正三品，皇朝因之。)從三品曰銀青光祿大夫，(本末與金紫同。晉有銀青光祿大夫王翹之。宋、齊之後，或置或省。梁、陳無職。北齊三品。隋正三品，散官；煬帝改為從三品。皇朝因之。然而加金章、紫綬及銀章、青綬則尊崇之，合居光祿之上，隋氏定令誤，遂因仍不改。)正四品上曰正議大夫，(隋煬帝置，為正四品，散官。蓋取秦大夫官論議，故置正議、通議之名。)正四品下曰通議大夫，(隋煬帝置，正四品。)從四品上曰太中大夫，(秦太中大夫秩比千石，掌論議。漢氏因之。梁班第十一，陳秩千石。北齊從第三品。皇朝為散官。)從四品下曰中大夫，(秦置中大夫。漢武帝太初元年，改為光祿大夫。北齊中大夫第四品。皇朝為散官。)正五五品上曰中散大夫，(後漢有中散大夫，六百石，無員。魏、晉因之。《齊職儀》：「品第七，絳朝服，進賢一梁冠。」梁班第十，陳秩千石。皇朝為散官。)正五品下曰朝議大夫，(《漢宮儀》：「大夫以上得奉朝議。」則其義也。隋文帝置朝議大夫，為從三品，散官。)從五品上曰朝請大夫，(漢諸將軍、公卿年高德重者，得以列侯就第，特進，奉朝請，則其義也。隋煬帝置朝請大夫，為正五品，散官。)從五品陽下曰朝散大夫，(隋文帝置朝散大夫，為正四品，散官；煬帝改為從五品下。)正六品上曰朝議郎，(宋、齊、梁、陳、後魏、北齊，諸九品散官皆以將軍為品秩，謂之加戎號。隋開皇六年，始置六品已下散官，並以郎為正階，尉為從階：正六品上為朝議郎，下為武騎尉；從六品上為通議郎，下為屯騎尉；正七品上為朝請郎，下為驍騎尉；從七品上為朝散郎，下為遊騎尉；正八品上為給事郎，下為飛騎尉；從八品上為承奉郎，下馬旅騎尉；正九品上為儒林郎，下為雲騎尉；從九品上為文林郎，下為羽騎尉。煬帝又置八郎、八尉。六品置建節尉、奮武尉，七品置宣惠尉、綏德尉，八品置懷仁尉、守義尉，九品置奉誠尉、立信尉，並為正從。又，六品置承議郎、通直郎，七品置宣德郎、朝散郎，八品置登仕郎、將仕郎，九品置常從郎、奉信郎，亦為正從。皇朝以郎為文職，尉為武職，遂采開皇、大業之制，以為六品已下散官。)正六品下曰承議郎，(隋煬帝置，為正六品。)從六品上曰奉議郎，(隋文帝置通議郎，皇朝改焉。)從六品下曰通直郎，(晉、宋以來，諸官皆有通直，蓋謂官有高下，而得通為宿直者。隋煬帝置通直郎三十人，從六品。)正七品上曰朝請郎，(晉、架、齊、梁、陳並有奉朝請員。)正七品下曰宣德郎，(隋煬帝置宣德郎三十人，正七品。)從七品上曰朝散郎，(隋文帝置。)從七品下曰宣義郎，(梁有宣義將軍。隋文帝置遊騎尉，皇朝改焉。)正八品上曰給事郎，(隋文帝置。)正八品下曰徵事郎，(隋煬帝置。)從八品上曰承奉郎，(隋文帝置。)從八品下曰承務郎，(隋煬帝尚書二十四司各置承務郎一人，類今尚書員外郎也。皇朝因其名而置。)正九品上曰儒林郎，(前史各有《儒林傳》，取其義也。)正九品下曰登仕郎，從九品上曰文林郎，(北齊置文林館，徵文學之士以充之，取其義也。)從九品下曰將仕郎。凡散官四品已下、九品已上，並於吏部當番上下。(其應當番四十五日。若都省須使人送符及諸司須使人者，並取兵部、吏部散官上。經兩番已上，聽簡入選；不第者依番，多不過六也。)凡敘階之法，有以封爵，(謂嗣王、郡王初出身，從四品下敘；親王諸子封郡王者，從五品上，國公，正六品上；郡公，正六品下；縣公，從六品上；侯及伯、子、男並遞降一等。若兩應敘者，從高敘也。)有以親戚，(謂皇親緦麻已上及皇太後周親，正六品上敘；皇太後大功親、皇後周親，從六品上；皇袒免親、皇太後小功·緦麻、皇後大功親，正七品上；皇後小功·緦麻親、皇太子妃周親，從七品上。其外戚各依本服降二等敘。娶郡主，正六品上；娶縣主，正七品上。郡主子，出身從七品上；縣主子，從八品上敘。)有以勛庸，(謂上柱國，正六品上敘；柱國已下，每降一等，至騎都尉，從七品下；驍騎尉、飛騎尉，正九品上；雲騎尉、武騎尉，從九品上。)有以資蔭，(謂一品子，正七品上敘，至從三品子，遞降一等。四品、五品有正、從之差，亦遞降一等；從五品子，從八品下敘。國公子，亦從八品下。三品以上蔭曾孫，五品已上蔭孫；孫降子一等，曾孫降孫一等。贈官降正官一等，散官同職事。若三品帶勛官者，即以勛官品同職事蔭；四品降一等，五品降二等。郡、縣公子，準從五品孫；縣男已上子，降一等。勛官二品子，又降一等。二王後子孫，準正三品蔭。)有以秀、孝，(謂秀才上上第，正八品上；已下遞降一等，至中上第，從八品下。明經降秀才三等。進士、明法甲第，從九品上；乙第，降一等。若本蔭高者，秀才、明經上第，加本蔭四階；已下遞降一等。明經通二經已上，每一經加一階；及官人通經者，後敘加階亦如之。凡孝義旌表門閭者，出身從九品上敘。)有以勞考，(謂內外六品已下，四考滿，皆中中考者，因選，疊一階；每二中上考，又進兩階；每一上下考，進兩階。若兼有下考，得以上考除之。)有除免而復敘者；皆循法以申之，無或枉冒。(謂官人犯除名限滿應敘者，文、武三品已上奏聞；正四品於從七品下敘，已下遞降一等，從五品於從八品上敘；六品、七品，從九品上敘；八品、九品，從九品下敘。若出身品高於此法者，仍從高。)凡應入三品、五品者，皆待別制而進之，不然則否。(謂應入三品者，皆須先在四品已上官，仍限三十考已上、本階正四品上、無痕累者，奏聽進止。應入五品者，皆須先在六品已上官及左·右補闕、殿中侍御史、太常博士、詹事司直、京兆·河南·太原府判司，皆限十六考已上、本階正六品上；伎術官本司無六品官，頻任三政七品者，仍限二十考已上。並所司勘責訖，上中書門下重勘訖，然後奏聞，別制以授焉。)凡文武百僚之班序，官同者先爵，爵同者先齒。(謂文武朝參行立：二王後位在諸王侯上，余各以官品為序。致仕官各居本色之上。若職事與散官、勛官合班，則文散官在當階職事者之下，武散次之，勛官又次之。官同者，異姓為後。若以爵為班者。亦準此。其男巳上任文、武官者，從文、武班。若親王、嗣王任卑官職事者，仍依王品。郡王任三品已下職事者，在同階品上。自外無文、武官者，嗣王在太子太保下，郡王次之，國公在正三品下，郡公在從三品下，縣公在正四品下，侯在從四品下，伯在正五品下，子在從五品上，男在從五品下。若前官被召見及預朝參者，在本品見任上；以理解者，在同品下；其在本司參集者，各依職事。若散官三品已上在京者，正、冬朝會依百官例。)凡京師有常參官，(謂五品以上職事官、八品已上供奉官、員外郎、監察御史、太常博士。)供奉官，(謂侍中，中書令，左、右散騎常侍，黃門、中書侍郎，諫議大夫，給事中，中書舍人，起居郎，起居舍人，通事舍人，左·右補闕、拾遣，御史大夫，御史中丞，侍御史，殿中侍御史。)諸司長官，(謂三品已上長官。若敕喚諸司長官及賜者，開府儀同三司、特進、光祿大夫、太子賓客、尚書左·右丞相、諸司侍郎、中書門下五品已上官、御史中丞，並同長官例。若別賜物，中書門下官正三品準二品，四品準三品，五品準四品；同中書門下平章事並同中書門下正三品。)清望官，(謂內外三品已上官及中書·黃門侍郎、尚書左·右丞、諸司侍郎，並太常少卿、秘書少監、太子少詹事、左·右庶子、左庶子、率及國子司業。四口陰已下、八品已上清官。四品謂太子左、右諭德，左·右衛、左·右千牛衛中郎將，左、右副率，率府中郎將。五品謂御史中丞，諫議大夫，給事中，中書舍人，贊善大夫，太子洗馬，國子博士，諸司郎中，秘書丞，著作郎，太常丞，左、右衛郎將，左、右率府郎將。六品謂起居郎、舍人，太子司議郎、舍人，諸司員外郎，侍御史，秘書郎，著作佐郎，太學博士，詹事丞，太子文學，國子助教。七品：左、右補闕，殿中侍御史，太常博士，詹事司直，四門博士，太學助教。八品：左、右拾遣，監察御史，四門助教。)每日以六品已上清官兩人待制於衙內。(若供奉官、宿衛官，不在此例。)凡授左·右丞相、侍中、中書令、六尚書已上官，聽進讓，其四品已上清望官，才職相當，不應進讓。(按：舊制御史大夫、六尚書已上要官皆進讓。臣林甫等伏以為進讓之禮，朝廷所先，兩省侍郎及南省諸司侍郎、左·右丞，雖在四品，職居清要，亦合讓也。)凡職事官應覲省及移疾，不得過程。(謂身有疾病滿百日，若所親疾病滿二百日及當侍者，並解官申省以聞。其應詩人才用灼然、要籍驅使者，令帶官侍養。)年七十以上應致仕，若齒力未衰，亦聽厘務。(若請致仕，五品已上，皆上表聞；六品已下，申尚書省奏聞。)凡官人身及同居大功已上親自執工商，家專其業，皆不得入仕；風疾、使酒；不得任侍奉之官。凡內外官清白著稱、強幹有聞，若上第，則中書門下改授：(清白著稱，皆須每任有使狀一「清」、考詞二「清」，經三任為第一等，兩任為第二等，一任為第三等。其都督、刺史既無考詞，每使狀有一「清」字，亦準任數為等第。強幹有聞科等第亦準此，其科等第一等同清白第二等。)五品已上，量加進改；六品已下，至冬選量第加官。若第二、第三等人，五品已上，改日稍優之；六品已下，不待秩滿，聽選，加優授焉。其嶺南、黔中三年一置選補使，號為「南選」。(應選之人，各令所管勘責，具言出身、由歷、選數，作簿書預申省。所司具勘曹名、考第，造歷子，印署，與選使勘會，將就彼銓註訖，然後進甲以聞。)凡天下官吏各有常員。(開元二十三年，敕以為諸色補署，頗多繁冗，停廢諸司、監、署，府十餘所，減冗散官三百餘員。其見在員數，已具此書，各冠列曹之首；或未該者，以其繁細，亦存乎令、式。)凡諸司置直，皆有定製。(諸司諸色有品直：吏部二人，兵部三人，考功、職方、庫部、戶部、度支、駕部、比部各一人，門下省明法一人、能書二人、裝潢一人，刑部明法一人，弘文館學直四人、造供奉筆二人，造寫禦書筆二人、裝書一人、拓書一人，修史館裝書一人，中書省明法一人、能書四人、裝制敕一人、翻書譯語十人、乘驛二十人，集賢院能書六人、裝書十四人、造筆四人，大理寺明法二人，太常寺三十人，光祿寺十人，鴻臚寺譯語並計二十人，金銀作一人，漆作一人，太府、太僕、衛尉、司農寺各三人，沙苑監一人，少府監十四人，將作監五十人，殿中省尚食局·尚藥局各十人、尚乘局二十人、尚輦局三人、尚舍局四人、尚衣局一人，秘書省圖畫一人、丹青五人、造筆一人，太史監五人，國子監明五經一人、文章兼明史一人，崇文館拓書一人，內侍省一百人，內坊四人，仆寺十人，家令寺七人，教坊二十人，總監十四人，軍器監四人，隴右六使孳課一十二人，太原府監牧役使孳課二人。外官直考者，選同京官。其前官及常選人，每年任選。若散官、三衛、勛官直諸司者，每年與折一番。)內外官吏則有假寧之節，(謂元正、冬至各給假七日，寒食道清明四日，八月十五日、夏至及臘各三日。正月七日·十五日、晦日、春·秋二社、二月八日、三月三日、四月八日、五月五日、三伏日、七月七日·十五日、九月九日、十月一日、立春、春分、立秋、秋分、立夏、立冬、每旬，並給休假一日。五月給田假，九月給授衣假，為兩番，各十五日。私家祔廟，各給假五日。四時祭，各四日。父母在三千里外，三年一給定省假三十五日；五百里，五年一給拜掃假十五日，並除程，五品已上並奏聞。冠，給三日；五服內親冠，給假一日，不給程。婚嫁，九日，除程。周親婚嫁，五日；大功，三日；小功，一日，不給程。齊衰周，給假三十日；葬，三日；除服，二日。小功五月，給假十五日；葬，二日；除服，一日。緦麻三月，給假七日；葬及除服皆一日。周已上親皆給程。若聞喪舉哀，並三分減一。私忌給假一日，忌前之夕聽還。五品已上請假出境，皆吏部奏聞。)行李之命。(凡別敕差使事務繁劇要重者，給判官二人，每判官並使及副使各給典二人；非繁劇者，判官一人、典二人，使及副使各給典一人；四品已上清望官，別給孔目官一人。凡吏部差使，各循其次。若員外郎及鴻臚、太府、司農、將作、少府、軍器等監、寺丞，及押當兵馬、倉庫、園廚、苑囿、邑司、伎術、當作等官，皆不在差限。)簿書景跡，功賞殿最，具員皆與員外郎分而理焉。郎中一人，掌小選。凡未入仕而吏京司者，復分為九品，通謂之行署。其應選之人，以其未入九流，故謂之流外銓，亦謂之小銓。其校試銓註，與流內銓略同。(謂六品已下、九品已上子及州縣佐吏。若庶人參流外選者，本州量其所堪，送尚書省。)其在吏部、兵部、考功、都省、御史臺、中書、門下，是為「前行要望」，目為「七司」；其餘則曰「後行閑司」。(謂流外轉遷者始自府、寺而超授七司者，以為非次。長安中，畢構奏而革之，應入省者，先授閑司及後行，經兩考，方轉入七司，便為成例。)凡擇流外職有三：一曰書，二曰計，三曰時務。其工書、工計者，雖時務非長，亦敘限；三事皆下，則無取焉。每經三考，聽轉選，量其才能而進之；不則從舊任。(其考滿，有授職事官者，有授散官者。舊則郎中專知小銓，開元二十五年敕銓試訖，應留、放，皆尚書、侍郎定之。)員外郎一人，掌選院，謂之南曹。(其曹在選曹之南，故謂之南曹。)每歲，選人有解狀、簿書、資歷、考課，必由之以竊其實，乃上三銓，其三銓進甲則署焉。員外郎一人，掌判曹務。凡當曹之事，無巨細，皆與郎中分掌焉。應簡試，如貢舉之制。(舊，齊郎隸太常，則禮部簡試。開二十五年，隸宗正，其太廟齋郎則十月下旬宗正申吏部，應試則帖《論語》及一大經。)
司封郎中一人，從五品上；(北齊置主爵郎中一人，隋文帝為主爵侍郎，煬帝改為主爵郎。武德初，為主爵郎中。龍朔二年改為司封大夫，鹹亨元年復故。光宅元年改為司封郎中，神龍元年復故。開元二十四年，復為司封。)員外郎一人，從六品上；(隋文帝置，煬帝改為主爵承務郎。武德初，為主爵員外郎。龍朔、鹹亨、光宅、神龍、開元並隨曹改復。)主事二人，從九品上。司封郎中、員外郎掌邦之封爵。凡有九等：一曰王，正一品，食邑一萬戶。二曰郡王，從一品，食邑五千戶。三曰國公，從一品，食邑三千戶。四曰郡公，正二品，食邑二千戶。五曰縣公，從二品，食邑一千五百戶。六曰縣侯，從三品，食邑一千戶。七曰縣伯，正四品，食邑七百戶。八曰縣子；正五品，食邑五百戶。九曰縣男，從五品，食邑三百戶。(五等之爵，蓋始於黃帝，其《傳》言：「置左、右大監，監於萬國。」書堯典雲：「協和萬邦。」又雲：「輯五瑞。」即五等諸侯所執玉也。夏、殷已上，其制難詳。至周，則雲「列爵惟五，分土惟三」，始有封國大小之制。戰國之時，又有雜號封君，謂商君、平原君等。秦又立二十等爵，以當軍功。漢置王、侯二等，其二十等爵亦存；亦有「君」，謂稷嗣、奉春等。後漢又有鄉、亭侯之號。魏氏五等，皆以鄉、亭，多假空名，不食本邑。及司馬宜王誅曹爽，封舞陽侯。至晉，復五等之制。宋、齊之後，或置或廢，亦不常也。隋氏始立王、公、侯已下制度，皇朝因之。然戶、邑率多虛名，其言食實封者，乃得真戶。舊制，戶皆三丁以上一分入國。開元中定製，以三丁為限，租賦全入封家。)皇兄弟、皇子皆封國，謂之親王。親王之子承嫡者，為嗣王。皇太子諸子並為郡王。親王之子承恩澤者亦封郡王，諸子封郡公。其嗣王、郡王及特封王子孫承襲者，降授國公。諸王、公、侯、伯、子、男若無嫡子及罪、疾，立嫡孫。無嫡孫，以次立嫡子同母弟；無母弟，立庶子。無庶子，立嫡孫同母弟；無母弟，立庶孫。曾、玄已下亦同此。無後者，國除。凡名山、大川及畿內縣皆不得以封。至郡公，有餘爵，聽回授子孫。其國公皆特封焉。凡內命婦之制：貴妃、淑妃、德妃、賢妃並為夫人，皆正一品；昭儀、昭容、昭媛、充儀、充容、充嬡並為嬪，正二品；婕妤九員，正三品；美人九員，正四品；才人九員，正五品；寶林二十七員，正六品；禦女二十七員，正七品；采女二十七員；正八品。(按：黃帝有四妃，帝譽亦然，帝堯因之。蓋象後妃四星，其一明者為正妃，餘三小者焉次妃。至舜不告而娶，不立正妃，但三妃而已，謂之三夫人。夏後氏增以三三而九，合十二人。《春秋說》雲：「天子娶十二人。」即夏制也。《禮記》曰：「古者，天子立六宮、三夫人、九嬪、二十七世婦、八十一禦女，以聽天下之內理。」此蓋以象三公、九卿之數，則殷制也。《周官》曰：「九嬪掌婦學之法。」至漢初，有夫人、美人及姬之號。武帝制婕妤、侄娥、容華、充衣，各有爵位。元帝加昭儀之號，凡十四等。光武乃有貴人、才人之號。《晉諸公贊》曰：「舊制：貴嬪、夫人比三公，假金紫；淑媛、淑儀、修容、修儀、婕妤、容華、充華為九嬪，比九卿，假銀青。」後魏孝文改定內官，各有視品。宋、齊、梁、陳、北齊、後周多依古制，或有增損，事則不經。隋氏定製，則依《周官》之制，皇朝因之，為百二十一人。)皇太子良娣二員，正三品；良嬡六員，正四品；承徽十員，正五品；昭訓十六員，正七品；奉儀二十四員，正九品。(《漢書》曰：「太子有妃，有良娣，有孺子，妻、妾三等。」歷代因之。至宋明帝，更為太子置內職二等，有保林、良娣。齊建元中，太子宮置三內職：良娣比關內侯，保林比五等侯，才人比駙馬都尉。隋初定製也，皇朝因之。)外命婦之制：皇姑封大長公主，皇姊妹封長公主，皇女封公主，皆視正一品；皇太子之女封郡主，視從一品；王之女封縣主，視正二品。(《公羊傳》曰：「天子將嫁女於諸侯，必使同姓諸侯主之，」故曰「公主」。《詩》曰：「何彼穠矣，美王姬也。雖則王姬，亦下嫁於諸侯。車服不系於其夫，下王後一等。」漢家公主所食曰邑；諸王女曰翁主，亦曰王主。後漢皇女皆封縣公主，儀服同列侯；尊崇者加號為長公主，乘赤罽車馬，與諸侯同。雨漢皆列侯尚主。自魏、晉已來，尚主皆拜駙馬都尉。晉、宋已來，皇女皆封郡公主，王女皆封縣主。)王母、妻為妃。一品及國公母、妻為國夫人；三品已上母、妻為郡夫人；四品、若勛官二品有封，母、妻為郡君；五品、若勛官三品有封，母、妻為縣君。散官並同職事。勛官四品有封，母、妻為鄉君。其母邑號皆加「太」字。各視其夫及子之品，若兩有官爵者，皆從高。若內命婦一品之母為正四品郡君，二品母為從四品郡君，三品、四品母並為正五品郡君。凡婦人不因夫及子而別加邑號，夫人雲「某品夫人」，郡君為「某品郡君」，縣君、鄉君亦然。(古者，諸侯之妻，邦人稱之曰「夫人」，亦曰「小君」。《春秋傳》曰：「惠公元妃孟子。」則妃及夫人、郡君、縣君、鄉君之號皆起於此。漢高祖封蕭何夫人為酇君，景帝封王皇後母曰平原君。後漢安帝封乳母王聖為野王君，獻帝封董卓母為池陽君。晉封虞潭母孫氏武昌侯太夫人，加金章、紫綬。太康元年，封羊祐夫人為鄉君。孝武時，哀帝外祖母高安鄉君進封宣城郡廣德君。宋高祖母蕭氏初封豫章國太夫人，妻減氏為國夫人。《晉令式》雲：「郡公·侯太夫人、夫人，銀印、青綬，佩水蒼玉。」宋、齊之後，多用其制。至隋氏始定品格，皇朝因之。)凡庶子有五品已上官封，皆封嫡母；無嫡母，即封所生母。凡二王後夫人、職事五品已上、散官三品已上、王及國公母·妻朝參，各視其夫及子之禮。凡親王孺人二人，視正五品；媵十人，祝正六品。嗣王、郡王及一品媵十人，視從六品；二品媵八人，視正七品；三品及國公媵六人，視從七品；四品媵四人，視正八品，五品媵三人，視從八品。降此已往皆為妾。(古者，諸侯一娶九女，其嫡者為夫人，余為侄、娣、孺人及媵，蓋因此。)凡皇家五等親及諸親三等存亡、升降，皆立簿籍，每三年一造。除附之制，並載於宗正寺焉。
司勛郎中一人，從五品上；(周官有司勛上士二人，凡有功者，司勛詔之。後周夏官有司勛上士一人，掌六勛之賞。隋文帝立司勛侍郎二人，煬帝改為司勛郎。武德初，為司勛郎中。龍朔二年改為司勛大夫，鹹亨元年復故。)員外郎二人；從六品上；(隋文帝置，煬帝改為司勛承務郎，皇朝復為司勛員外郎。龍朔、鹹亨、光宅、神龍並隨曹改復。)主事四人，從九品上。司勛郎中、員外郎掌邦國官人之勛級。凡勛十有二等：十二轉為上柱國，比正二品；(柱國，楚官也。項梁為楚上柱國，又陳嬰為上柱國，又蔡賜為上柱國。至西魏之末，始置柱國，用旌戎秩。時隴西郡公李諱、廣陵王元欣、趙郡公李弼、河內郡公獨孤信、南陽公趙貴、常山公於謹、彭城公侯莫陳崇與周太祖為八柱國。至後周建德四年，初置上大將軍、上開府儀同三司、開府儀同三司、上儀同三司、儀同三司、上柱國、柱國之秩，以賞勤勞。始以齊王憲、蜀公尉遲迥為上柱國是也。隋高祖受命，又采後周之制，置上柱國為從一品，柱國為正二品，上大將軍從二品，大將軍正三品，上開府儀同三司從三品，開府儀同三司正四品，上儀同三司從四品，儀同三司正五品，大都督正六品，帥都督從六品，都督正七品，總十一等，以酬勤勞。皇朝改以勛轉多少為差，以酬勛秩。)十一轉為柱國，比從二品；(戰國時，楚有柱國昭陽，楚、漢之際，共敖為柱國也。)十轉為上護軍，比正三品；九轉為護軍，比從三品；(秦有護軍都尉。漢高祖以陳平為護軍中尉，盡護諸將。文帝時，韓安國為護軍將軍。平帝元始元年，更名護軍都尉為護軍。魏武帝以牽招為中護軍將軍。晉中護軍將軍、護軍將軍等並銀章、青綬，武冠，絳朝服，品第四。宋、齊、梁、陳並有護軍將軍、中護軍之職。梁武廬江置鎮蠻護軍，武陵置安遠護軍。皇朝采之，為勛官品職。)八轉為上輕車都尉，比正四品；七轉為輕車都尉，比從四品：(漢武帝以公孫賀為輕車將軍。漢又有輕車校尉。梁、陳、後魏、北齊、隋皆有輕車將軍。)六轉為上騎都尉，比正五品；五轉為騎都尉，比從五品；(漢武帝置騎都尉。《漢書》雲：「拜李陵為騎都尉。」更始時，謠曰：「爛羊胃，騎都尉。」晉、宋、齊、梁、陳、隋並有其名。)四轉為驍騎尉，比正六品；三轉為飛騎尉，比從六品；二轉為雲騎尉，比正七品；一轉為武騎尉，比從七品。(隋文帝置驍騎、飛騎、雲騎、武騎尉，為文散階，皇朝采為勛品。)凡有功效之人合授勛官者，皆委之覆定，然後奏擬。(凡征、鎮勛未授身亡者，其勛依例加授。其餘泛勛未授身亡者，不在敘限。)
考功郎中一人，從五品上；(《漢官儀》：「曹郎二人，掌天下歲盡集課。」魏尚書郎曹有考功郎中一人。宋、齊並置功論郎中，梁有秩論侍郎，並考功郎中之任也。北齊有考功郎中。隋文帝置考功侍郎，煬帝改為考功郎，皇朝改為考功郎中。龍朔二年改為司績大夫，鹹亨元年復故。)員外郎一人，從六品上；(隋文帝置，煬帝改為承務郎，皇朝復為員外郎。龍朔二年改為司績員外郎，鹹亨元年復故。)主事三人，從九品上。考功郎中、員外郎之職，掌內外文武官吏之考課。凡應考之官，皆具錄當年功過、行能，本司及本州長官對眾讀，議其優劣，定為九等考第，各於其所由司準額校定，然後送省。內外文武官，量遠近，以程限之有差。(京師百僚，九月三十日已前校定，十月一日送省。外官去京一千五百里內，八月三十日；三千里內，七月三十日；五千里內，五月三十日；七千里內，三月三十；萬里內，正月三十日已前校定。)其外官附朝集使送簿至省。(凡流內、流外官考前厘務不滿二百日者，不考。)每年別敕定京官位望高者二人，其一人校京官考，一人校外官考。又定給事中、中書舍人各一人，其一人監京官考，一人監外官考。郎中判京官考，員外郎判外官考。其檢覆同者，皆以功過上使。京官則集應考之人對讀註定，外官對朝集使註定訖，各以奏聞。其親王及中書門下與京官三品已上、外官五大都督，並以功過狀奏，聽裁。凡考課之法有四善：一曰德義有聞，二曰清慎明著，三曰公平可稱，四曰恪勤匪懈。善狀之外，有二十七最：一曰獻替可否，拾遺補闕，為近侍之最；二曰銓衡人物，擢盡才良，為選司之最；三曰揚清激濁，褒貶必當，為考校之最；四曰禮制儀式，動合經典，為禮官之最；五曰音律克諧，不失節奏，為樂官之最；六曰決斷不滯，與奪合理，為判事之最；七曰部統有方，警守無失，為宿衛之最；八曰兵士調習，戎裝充備，為督領之最；九曰推鞫得情，處斷平允，為法官之最；十曰讎校精審，明於刊定，為校正之最；十一曰承旨敷奏，吐納明敏，為宣納之最；十二曰訓導有方，生徒充業，為學官之最；十三曰賞罰嚴明，攻戰必勝，為將帥之最；十四曰禮義興行，肅清所部，為政教之最；十五曰詳錄典正，詞理兼舉，為文史之最；十六曰訪察精審，彈舉必當，為糾正之最；十七曰明於勘覆，稽失無隱，為句檢之最；十八曰職事修理，供承強濟，為監掌之最；十九曰功課皆充，丁匠無怨，為役使之最；二十曰耕耨以時，收獲剩課，為屯官之最；二十一曰謹於蓋藏，明於出納，為倉庫之最；二十二曰推步盈虛，究理精密，為歷官之最；二十三曰占候醫卜，效驗居多，為方術之最；二十四譏察有方，行旅無壅，為關津之最；二十五曰市鄽不擾，奸濫不行，為市肆之最；二十六曰牧養肥碩，蕃息孳多，為牧官之最；二十七曰邊境肅清，城隍修理，為鎮防之最。一最已上有四善為上上；一最已上有三善，或無最而有四善為上中；一最已上有二善；或無最而有三善馬上下；一最已上有一善，或無最而有二善為中上；一最已上，或無最而有一善為中中；職事粗理，善最弗聞為中下；愛憎任情，處斷乖理為下上；背公向私，職務廢闕為下中；居官諂詐，貪濁有狀為下下。若於善最之外別可嘉尚，及罪雖戍殿、情狀可矜，雖不成殿而情狀可責者，省校之日，皆聽考官臨時量定。(諸官人犯罪負殿者，計贖銅一斤為一負，公罪倍之。十負為一殿。當上上考者，雖有殿不降，此謂非私罪。自上中已下，率一殿降一等。即公座殿失應降，若當年勞劇有異於常者，聽減一殿。)內外官從見在任改為別官者，其年考從後任申校。(其別敕賜考，限當年附校。如不及當年，及當年無考，於以次有考年限。)百司量其閑劇，諸州據其上下，進考之人皆有定限。茍無其功，不要充數；功過於限，亦聽量進。(諸食祿之官，考在中上已上，每進一等，加祿一季；中下已下，每退一等，奪祿一季。若私罪下中已下，公罪下下，並解見任，奪當年祿，追告身；周年，聽依本品敘。)其流外官，本司量其行能、功過，立四等考第而勉進之。(清謹勤公，勘當明審為上；居官不怠，執事無私為中；不勤其職，數有愆犯為下；背公向私，貪濁有狀為下下。每年對定，具簿上省。其考下下者，解所任。)凡親、勛、翊衛皆有考第。考第之中，略有三等。(專勤謹慎，宿衛如法，便習弓馬者為上；番期不違，職掌無失，雖解弓馬，非是灼然者為中；違番不上，數有犯失，好請私假，不習弓馬者為下。)諸衛主帥，如三衛之考。(凡統領有方。部伍整肅，清平謹恪，武藝可稱者為上；居官無犯，統領得濟，雖有武藝，不是優長者為中；在公不勤，數有愆失，至於武用，復無可紀者為下。)其監門校尉、直長，如帥之考。(正色當官，明於按察，監當之處，能肅察奸非者為上；居官不怠，檢校無失，至於監察，未是灼然者為中；不勤其職，數有愆違，檢校之所，事多疏漏者為下。)其謐議之法，古之通典，皆審其事，以為不刊。(諸職事官三品已上、散官二品已上身亡者，其佐史綠行狀申考功，考功責歷任勘校，下太常寺擬縊訖，覆申考功，於都堂集省內官議定，然後奏聞。贈官同職事。無爵者稱「子」。若蘊德丘園，聲實明著，雖無官爵，亦奏賜謐曰「先生」。)員外郎掌天下貢舉之職。(開元二十四年，敕以為權輕，專令禮部侍郎一人貢舉。然以舊職故，復敘於此雲。)凡諸州每歲貢人，其類有六：一曰秀才，二曰明經，三曰進士，四曰明法，五曰書，六曰筭。其弘文、崇文生各依所習業隨明經、進士例。其秀才試方略策五條，文、理俱高者為上上，文高理平、理高文平者為上中，文、理俱平者為上下，文、理粗通為中上，文劣理滯為不第。(此條取人稍峻，自貞觀後遂絕。)其明經各試所習業，文、註精熟，辨明義理，然後為通。正經有九：《禮記》、《左傳》為大經，《毛詩》、《周禮》，《儀禮》為中經，《周易》、《尚書》、《公羊》、《穀梁》為小經。通二經者，一大一小，若兩中經；通三經者，大、小、中各一；通五經者，大經並通。其《孝經》、《論語》並須兼習。(諸明經試兩經，進士一經，每經十帖。《孝經》二帖，《論語》八帖。每些三言。通六已上，然後試策：《周禮》、《左氏》、《禮記》各四條，余經各三條，《孝經》、《論語》共三條、皆綠經文及註意為問。其答者須辨明義理，然後為通。通十為上上，通八為上中，通七為上下，通六為中上。其通三經者，全通為上上，通十為上中，通九為上下，通八為中上，通七聖經通五為不第。)其進士帖一小經及《老子》，(皆經、註兼帖。)試雜文兩首，策時務五條，文須洞識文律，策須義理愜當者為通。(若事義有滯、詞句不偷者為不。其經、策全通為甲，策通四、帖通六已上為乙，已下為不第。)其明法試律、令各一部，識達義理、問無疑滯者為通。(粗知綱例、未究指歸者為不。所試律、令，每部試十帖。策試十條：律七條，令三條。全通者為甲，通八已上為乙，已下為不第。)其明書則說文六帖，《字林》四帖。(諸試書學生帖試通訖，先口試，不限條數，疑則問之，並通，然後試策。)其明筭則《九章》三帖，《海島》、《孫子》、《五曹》、《張丘建》、《夏侯陽》、《周髀》、《五經》等七部各一帖。其《綴術》六帖，《緝古》四帖。(錄大義本條為問。答者明數造術，辨明術理，然後為通。記遺三等數，讀令精熟，試十得九為第。其試《綴術》、《輯古》者，《綴術》七條，《緝古》三條。諸及第人並錄奏，仍關送吏部。書、筭於從九品下敘排。)弘、崇生雖同明經、進士，以其資蔭全高，試亦不拘常例。(弘、崇生習一大經、一小經者，兩中經者，習《史記》者，《漢書》者，《東觀漢記》者，《三國誌》者，皆須讀文精熟，言音典正。策試十道，取粗解註義，經通六，史通三。其試時務策者，須識文體，不失問目意，試五得三。皆兼帖《孝經》、《論語》共十條。)應簡齊郎，準貢舉例貼試。(太常解申禮部勘責，十月內送考功，帖《論語》及一大經，及第者，奏聞。)國子監大成二十員，取貢舉及第人聰明灼然者，試日誦千言，並口試，仍策所習業，十條通七，然後補充，各授官，依色令於學內習業，以通四經為通。(其祿俸、賜會準非伎術直例給。業成者於吏部簡試，《孝經》、《論語》共試八條，余經各試八條，間日一試灼然明練精熟為通。口試十通九、策試十通七為第。所加經者，《禮記》、《左傳》、《毛詩》、《周禮》各加兩階，余經各加一階。及第者放選，優與處分；如不及第，依舊任。每三年一簡。九年業不成者，解退，依常選例。業未成、年未滿者，不得別選及充余使。若經事故，應敘日，還令覆上。其先及第人慾加經、及官人請試經者亦準此。)
