
卷二十七  太子家令寺  太子率更寺  太子仆寺
太子家令寺
家令一人丞二人主簿一人錄事一人府十人史二十人亭長四人掌固六人
食官署
令一人丞二人府二人史四人掌膳十二人供膳四百人奉觶三十人掌固四人
典倉署
令一人丞二人府三人史五人掌固四人園丞二人史二人典事六人
司藏署
令一人丞二人府三人史五人典事四人掌固四人
太子率更寺
令一人丞一人主簿一人錄事一人府三人史四人伶官師二人漏刻博士二人掌漏六人漏童六十人典鼓二十四人亭長四人掌固四人
太子仆寺
仆一人丞一人主簿一人錄事一人府三人史五人亭長四人掌固四人
廄牧署
令一人丞二人府三人史五人典乘四人典事六人牧長四人翼馭十五人駕士三十人獸醫二十人掌固四人
太子家令寺：家令一人，從四品上；(秦、漢詹事屬官有太子家令、丞。張晏雲：「太子稱家，故曰家令。」又《茂陵中書》：「太子家令，秩八百石。」後漢太子少傅屬官有太子家令，秩一千石，主倉谷、飲食，又領食官令、丞。魏因之。晉家令品第五，銅印、墨綬，進賢兩梁冠，絳朝服，比司農、少府。晉太康八年，詔曰：「太子家令、率更令、仆，東宮之達官也，宜進品第五，與中庶子、二率同。」宋太子家令主內茵蓐、床幾諸供中之物，又知官奴婢月用錢、內庫米鹽、車牛、刑獄。齊因之。自宋、齊已來，清流者不為之。梁天監六年，武帝以三卿陵替，乃詔革選，家令視通直常侍，率更，仆視黃門。陳因之。後魏太子三卿從三品上，太和二十二年降為從四品上。北齊詹事領家令，有丞、功曹、主簿，領食官、典倉、司藏等三署令、丞，又領內坊令、丞。隋家令寺掌刑法、食膳、倉庫等事，領食官、典倉、司藏三署令、丞。煬帝改為司府令，皇朝復為家令。龍朔二年改為宮府寺大夫，鹹亨元年復舊。)丞二人，從七品上；(漢家令有丞。後漢、魏無聞。《宋書》雲：「家令丞一人，晉代置。」宋、齊因之。梁、陳家令丞一人；位不登十八班者別為七班，家令丞七班。後魏太和二十二年，太子三卿丞第九品下。北齊家令丞一人。隋家令丞二人，皇朝因之。龍朔二年改為宮府丞，鹹亨元年復舊。)主簿一人，正九品下。(晉家令置主簿，宋、齊因之。《齊職儀》：「家令主簿一人，四品勛位，掌總署諸曹事。」梁、陳、後魏無聞。北齊家令有主簿員。隋家令主簿一人，皇朝因之。)家令之職，掌皇太子之飲膳、倉儲、庫藏之政令，總食官、典倉、司藏三署之官屬。凡皇太子備禮出入，則乘軺車，具威儀，先諸臣以導引。若祭祀、賓客，則供酒食，以為獻主。若進獻、賜與，則奉金玉、貨幣，而以法式贊之。凡宮坊府署廨宇及床幾、茵蓐席、器物不供於將作、少府者，皆供之。丞掌判寺事。凡食官、典倉、司藏之出納，籍其名數，以時刺於詹事。凡莊宅、田園，必審其頃畝，分其疆界，置於籍書；若租稅，隨其良瘠而為收斂之數，以時入之，禁其逋違者。若宮、朝、坊、府有土木營繕，則下於司藏，命典事以受之。主簿掌印及勾檢稽失。凡寺、署之出入財物，役使工徒，則刺詹事，上於尚書；有所隱漏，言於司直；事若重者，舉咨家令，以啟聞。
食官署：令一人，從八品下；(漢詹事屬官有食官令、長、丞。後漢太子少傅屬官有太子食官令一人，秩六百石，主飲食。晉太子食官令職如太官令。宋中庶子屬官有食官今，齊詹事屬官有太子食官令。《齊職儀》：「食官令一人，三品勛位，掌廚膳之事。」梁庶子有食官局，陳因之。後魏太子食官令五品上。北齊食官令、丞又別領器局、酒局二丞。隋家令寺統食官令、丞，皇朝因之。)丞二人，從九品下。(兩漢食官皆有丞，魏、晉、宋無聞。齊建元中，置食官丞四人。《梁選簿》有東宮食官丞，為三品蘊位。後魏、北齊太子食官丞一人。隋食官丞二人，皇朝因之。)食官令掌飲膳之事；丞為之貳。凡為酒醴，必辨其麴蘗、黍秫、粳稻之宜，陶器、水火之用，以成乎沈浮、清濁之良；凡為膳羞，必辨其牲牢、禽獸之名物，割烹、煎和之制度，以協乎五味、五香之正，然後可以供其享獻焉。凡四時之令節，供進及設食，得專營造，不用啟聞。其六品已下官於家令廚食者，元正、冬至、寒食亦供焉。左、右廂牙前坐日，職事官三品以上供十盤；宮臣六參日二十五盤；其食有餘，賜左·右春坊供奉官、詹事司直。若非坐日，供三盤。丞判署事。
典倉署：令一人，從八品下；(後漢太子少傅屬官有太子倉令一人，秩六百石，主倉谷。魏、晉已下無聞。後魏有太子倉令，第五品中。北齊家令寺領典倉署令、丞，典倉署又別領園丞。隋家令寺統典倉令、丞，皇朝因之。)丞二人，從九品下。(隋典倉丞二人，皇朝因之。)典倉署令掌九穀入藏之數，及醯醢、庶羞、器皿、燈燭之事，舉其名數，而司其出納；丞為之貳。凡諸園圃樹藝者，皆受令焉。每月籍其出納之數，以上於寺，歲終則申詹事府。凡戶奴婢及番戶、雜戶皆給其資糧及春、冬衣服等，數如司農給付之法；若本司用不足者，則官給。丞判署事。
司藏署：令一人，從八品下；(晉家令有主物吏四人。梁庶子屬官有錫庫局丞；又有東宮衛庫丞，為三品勛位。北齊家令寺領司藏署令、丞，司藏又別領仗庫、典作二局丞。隋家令寺統司藏署令、丞，皇朝因之。)丞二人，從九品下。(隋有司藏丞二人，皇朝因之。)司藏令掌庫藏財貨出納、營繕之法式。凡諸司應納財物者，皆受而藏之；應出給者，則監而付之。其財物之出於庫藏，無眾寡，皆具其給賜之名數，每月上寺，歲終則以貨幣出入之數會之。丞判署事。
太子率更寺：令一人，從四品上；(漢詹事府屬官有太子率更令、丞。後溪太子少傅屬官有太子率更令，秩千石，主庶子、舍人更直，職似光祿勛。魏因之。晉詹事屬官有太子率更令一人，銅印、墨綬，進賢兩梁冠，絳朝服；掌宮殿門戶之禁，郎將屯衛之士；局擬光祿勛、衛尉。太康八年，進品第五。宋、齊因之。梁率更令視黃門，陳因之。後魏太和二十二年為從四品上。北齊詹事率更令有丞、功曹、主簿，領中盾署令、丞各一人，掌周衛禁防，漏刻鐘鼓。隋率更寺令一人，皇朝因之。龍朔二年改為司更大夫，鹹亨元年復舊。)丞一人，從七品上；(後漢率更丞一人，秩四百石。魏、晉、陳、齊、梁、陳皆一人。後魏太子三卿丞第九品下。北齊、隋皆一人，皇朝因之。)主簿一人，正九品下。(晉率更令置主簿一人，宋代無聞。《齊職儀》：「太子率更令主簿，四品勛位。」梁、陳、後魏無聞。北齊、隋太子率更寺主簿一人，皇朝因之。)率更令之職，掌宗族次序，禮樂、刑罰及漏刻之政令。凡皇太子釋奠於先聖先師，講學齒胄，皆總其儀註，而為之導引。若皇太子備禮出入，則乘軺車，位亞家令焉。
凡張樂，軒縣之制：鎛鐘之虡三，編鐘之虡三，編磬之虡三，凡九虡。每位各建鼓凡三人，柷敔二人；鐘、磬，虡各一人。每編鐘下笙、竽、笛、虡、塤各一人。每編磬下歌二人，琴、瑟、箏、築各一人。文、武二舞各六佾。其虡、虡皆金三博山，飾以崇牙、流蘇、樹羽。其樂器應漆者，皆朱漆之：鐃鼓、節鼓朱漆畫，加五彩重蓋；大鼓、小鼓及余鼓吹並朱漆，羽葆鼓飾以羽葆。長鳴、中鳴、大·小橫吹五彩衣幡，緋掌，畫蹲豹五彩腳；大角幡亦如之。其大鼓、長鳴、大橫吹、節鼓及橫吹後笛、簫、篳篥、笳等工人皆服緋地苣文袍、褲及帽。金鉦、扛鼓皆加六角紫傘。小鼓、中鳴等，小橫吹及鐃，及橫吹後笛、簫、篳篥、笳等工人皆服青地苣文袍、褲及帽。鐃鼓及簫、笳工人服並武弁、朱構衣、革帶。大角工人平巾幘、緋衫、白布大口褲。
凡鐘、鼓新成，並以羊、豕各一釁之。若皇太子親戎，則以猳、豚以釁鼓。
教樂，淫聲、過聲、兇聲、慢聲皆禁之。
凡漏刻，令博士以教之；掌漏以典之；漏童司刻，分時以唱之。晝夜之刻百：冬至則晝四十，夜六十；夏至則晝六十，夜四十；春、秋分則晝、夜五十。
凡諸坊、寺、府之有犯者，令其主司定罪，庶人杖已下決之，官吏杖已下皆送於大理。若皇太子未立及未即東宮，其宮、坊、寺、府之犯罪者，皆斷於大理。
丞掌判禮樂、刑獄之事。凡官臣有犯理於率更者，皆親問之，乃斷其罪，而上於詹事。主簿掌印及勾檢稽失。凡宗族不序，禮儀不節，音律不諧，漏刻不審，刑名不法，皆舉而正之。若所司決囚，與其丞同監之。
太子仆寺：仆一人，從四品上；(漢詹事屬官有太子仆、長、丞。後漢太子少傅屬官有太子仆一人，秩千石，主車馬，職如太僕。太子五日一朝；非入朝日，遣仆及中允朝朝入，請問起居。魏因之。晉詹事屬官有太子仆，銅印、墨綬，進賢兩梁冠，絳朝服；主輿馬、親族，局擬太僕、宗正；太康八年，進品第五。宋、齊品秩·冠服同家令寺；從駕乘安車，次家令。梁太子仆視黃門，陳因之。後魏品同家令。北齊詹事領太子仆；仆寺置丞、功曹、主簿，領廄牧署令、丞，又別有車輿局丞。隋仆寺仆一人，掌宗族親疏，車輿騎乘；領廄牧署令、丞。皇朝因之。龍朔二年改為馭仆大夫，鹹亨元年復舊。)丞一人，從七品上；(梁太子仆有丞，陳因之。後魏太子三卿丞第九品下。北齊、隋太子仆丞一人，皇朝因之。)主簿一人，正九品下。(晉太子仆置主簿，宋無聞。《齊職儀》：「太子仆主簿，四品勛位。」梁、陳、後魏無聞。北齊、隋有太子仆主簿一人，皇朝因之。)太子仆之職，掌車輿、騎乘、儀仗之政令及喪葬之禮物，辨其次敘與其出入，而供給之。
皇太子之車輅三，一曰金輅，二曰軺車，三曰四望車。金輅：赤質，金飾諸末，重較箱，畫苣文鳥獸，黃屋，伏鹿軾，龍輈，金鳳一在軾；前設障塵，朱蓋黃裹；畫輪朱牙；左建旗九旒，右載闟戟；旗首金龍頭，銜結綬及鈴綏；駕赤騮四；八鑾在衡，二鈴在軾；金鍐方釳，翟尾五焦；鏤錫，鞶纓九就；從祀享、正·冬大朝、納妃則供之。軺車：金飾諸末；紫油通幰，紫油纁朱裏；駕一馬；五日常朝及朝饗宮臣出入行道則供之。四望車：金飾諸末；紫油通幰，紫油薰朱裏；朱絲絡網；駕一馬；吊臨則供之。凡皇太子備禮而出，則率廄牧令進輅，仆親馭焉。
丞掌判寺事。凡車輿、儀仗有虧闕，則移於主司，以修補之。凡馬及雜畜之料應供於外司者，每歲季夏，上於詹事。芻粟貯掌於廄所者，以時出入之，而節其數。主簿掌印及勾檢稽失。凡廄牧之畜養，車騎之駕馭，儀仗之付受，喪葬之供給，各有其程，違則糾正之。
廄牧署：令一人，從八品下；(漢詹事屬官有太子廄長、丞。後漢太子少傅屬官有太子廄長一人，秩四百石，主車馬。魏、晉因之。《齊職儀》雲：「東宮屬官有內廄局、外廄局。」梁、陳因之。後魏有太子廄長，從九品上。隋太子仆寺統廄牧署令、丞，皇朝因之。)丞二人，從九品下。(漢有太子廄丞，自後闕文。齊置太子內廄、外廄丞各一人，粱、陳因之。北齊有太子廄牧署丞、車輿局丞。隋太子仆寺統廄牧丞二人，皇朝因之。)廄牧署令、丞掌車馬、閑廄、牧畜之事。凡皇太子將備禮而出，則率典乘先期調習輅馬，率駕士駕馭車乘。及出，則進輅或軺車於西合門外，南向以候皇太子之升。禮畢，皇太子降輅，則自西閤之外以輅及軺歸於署。其隴右群牧隸於東宮者，皆受其政令焉。
