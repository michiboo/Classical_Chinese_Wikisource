唐六典三師三公尚書都省卷第一
御撰
集賢院學士兵部尚書兼中書令脩國史上柱國開國公〈臣〉李林甫等奉敕注上
三師
太師一人
太傅一人
太保一人
三公
太尉一人
司徒一人
司空一人
尚書都省
令一人、左丞相一人、右丞相一人、左丞一人、右丞一人、左司郎中一人、右司郎中一人、左司員外郎一人、右司員外郎一人、都事六人、主事六人、令史十八人、書令史三十六人、亭長六人、掌固十四人。
太師一人，正一品；太傅一人，正一品；太保一人，正一品。〈《尚書》云：「成王既黜殷命。滅淮夷，歸酆，作《周官》。立太師、太傅、太保，茲爲三公，論道經邦，燮理陰陽。」孔安國曰：「師，天子所師法；傅，傅相天子；保，保安天子於德義。」《禮記》云：「設四輔及三公，不必備，惟其人。言使能也。」漢承秦制，不置三公。漢末，以大司馬、大司徒、大司空爲三公，師傅之官，位在三公上。後漢因之，師、傅尊號曰「上公」，置府僚。魏、晉、江左皆然。後魏太師、太傅、大保尊號曰「三師」，後周又爲三公。隋氏又爲三師，皇朝因之。《漢書》云：「太師、太傅、太保皆古官，金印、紫綬。」《漢官儀》云：「俸月三百五十斛。」《齊職儀》云：「品第一，金章、紫綬、進賢三梁冠，絳朝服，佩山玄玉。」周武王以太公爲太師，《詩》云：「維師尚父，時維鷹揚。」成王以周、召爲之，《書》云：「召公爲保，周公爲師，相成莊，爲左右。」漢高后元年置太傅，以右丞相王陵爲之，後省；八年復置，尋省。哀帝元壽二年復置。平帝元始元年置太師、太保，孔光以太傅遷太師，王舜以車騎將軍爲太保，王莽以大司馬領太傅，又置少傅，爲四輔。莽篡位，以太傅、太保、國師、國將爲四輔焉。漢光武唯置太傅，有府僚，拜故密令卓茂爲之。明帝以鄧禹爲之。章、安已下，初卽位皆置太傅錄尚書事，其人亡，因罷。迄於漢末，獻帝初平二年，又置太師，以相國董卓爲之。魏氏以鍾繇、司馬宣王爲太傅，鄭沖爲太保，太師不見其人。晉以景王名師，乃係《周官》名，置太宰以代之。武帝以安平王孚爲太宰，鄭沖爲太傅，王祥爲太保。江左太師並因晉爲太宰。梁制十八班，班多者爲貴，上公班第十八，秩萬石。陳以爲贈官。後魏三師正一品，非勳德崇重不居焉。北齊因之。後周依《周官》，以太師、太傅、太保爲三公，不置府僚。隋氏依後魏爲三師，因後周不置府僚，初拜，於尚書省上。煬帝三年廢三師官。皇朝復置，儀制依隋氏。〉三師，訓導之官也，其名卽周之三公。漢哀、平間，始尊師傅之位在三公上，謂之「上公」，明雖天子必有所師。其後或廢或置，大抵無所統職。至後魏，特稱三師，以正其名。然非道德崇重則不居其位，無其人則闕之，故近代多以爲贈官。皇朝因之，其或親王拜者，但存其名耳。
太尉一人，正一品；〈《月令》云：「命太尉，贊桀俊。」《漢書百官表》云：「太尉，秦官。」應劭曰：「自上安下曰『尉』。」《齊職儀》云：「太尉，品第一，金章、紫綬，進賢三梁冠，絳朝服，佩山玄玉。郊廟冕服、七旒，玄衣纁裳，服七章。」《春秋合誠圖》云：「堯坐舟中，與太尉舜臨觀鳳凰授圖。」《運斗樞》云：「舜以太尉爲天子。」然緯書通人皆疑其僞，故班氏所不取，而大國亦有其職。漢初或置或省，盧綰、周勃、灌嬰、周亞夫、田蚡並爲之。武帝元狩四年，置大司馬，當太尉之職。至後漢建武二十七年，省大司馬，又置太尉，以太僕趙熹爲之，而與司徒、司空爲三公。靈帝末，劉虞爲大司馬，而太尉如故，二職始兩置矣。漢制，三公府分部九卿，太尉所部太常、衛尉、光祿三卿。三公並置官屬，俸月三百五十斛。獻帝建安十三年，省三公官，置丞相。魏初又置，而兼置大司馬。晉以司馬望爲太尉。歷宋、齊、梁、陳、後魏、北齊，並爲三公，置府僚。宋有大將軍則不置太尉。齊以大司馬爲贈官。梁氏三公加秩至萬石，班第十八。陳正第一品，而與大司馬兩置。後魏有大將軍，不置太尉，正光已後，又並置之。隋置太尉、司徒、司空爲三公，正一品，置府僚；尋省府僚，置公則於尚書省上，皇朝因焉。武德初，秦王兼之；永徽中，長孫無忌爲之。其後，親王拜三公者皆不視事，祭祀則攝者行焉。〉司徒一人，正一品；〈《左傳》云：「昔少昊氏以鳥名官，祝鳩氏爲司徒。」《尚書》：「舜命契曰：『百姓不親，五品不遜，汝作司徒，敬敷五教在寬。』」周則爲卿官。《書》云：「御事：司徒、司空、司馬。」又云：「司徒掌邦教，敷五典，擾兆人。」秦置丞相，省司徒。漢因之。至哀帝元壽二年，更名大司徒，與大司馬、大司空爲三公。建武元年，以前將軍鄧禹爲大司徒。二十七年，朱祐議：「契作司徒，禹作司空，並無『大』字。」遂下二府去焉。漢制，司徒所部太僕、鴻臚、廷尉三卿。漢末罷三公，置丞相。魏罷丞相，置三公，以華歆爲司徒。晉以何曾爲司徒。趙王倫篡位，以梁王肜爲丞相，省司徒；肜遷，復舊。永嘉元年，王夷甫爲司徒，東海王越爲丞相，則始兩置矣。成帝以王導爲丞相，以司徒府爲丞相府；導薨，復舊。宋有丞相，又置司徒。齊以丞相爲贈官，梁又兩置，陳氏以丞相為贈官，後魏正光之後復兩置。北齊廢丞相，乾明中又兩置。後周並廢。隋廢丞相，置司徒。皇朝因之。歷代品秩、章服皆同太尉。〉司空一人，正一品。〈《左傳》云：「少昊氏以鳲鳩氏為司空。」《書》：「舜命禹：『汝作司空，平水土，惟時懋哉！』」孔安國曰：「司空主空土以居人。」案：空，穴也，古者穴居。周以司空爲冬官，掌邦事。秦置御史大夫，省司空。漢因之。至成帝綏和元年，御史大夫何武建議依古置三公官，改御史大夫爲大司空。時，議者以縣、道官獄有司空，故加「大」字以別之。哀帝建平二年，朱博駁議：「古之帝王不必相襲。」五年，罷大司空，置御史大夫；元壽二年，復爲大司空。故與御史大夫不兩置。建武元年，用讖言，以野王令王梁爲大司空。二十七年，以朱祐議，去「大」字。獻帝建安十三年，又省司空，置御史大夫。漢制，司空所部宗正、少府、司農三卿。魏省御史大夫，置司空。景初二年，以司隸校尉崔林爲司空。晉以荀顗為司空。歷宋、齊、梁、陳、後魏、北齊，皆省御史大夫，置司空。後周二職並廢。隋氏諱「忠」，以御史中丞之職為大夫，故又置司空，品、職並同太尉。皇朝因之。〉三公，論道之官也。蓋以佐天子，理陰陽，平邦國，無所不統，故不以一職名其官。然周、漢已來，代存其任。自隋文帝罷三公府僚，皇朝因之，其或親王拜者，亦但存其名位耳。
尚書令一人，正二品。〈秦置尚書，有令、丞，屬少府。漢因之。武、昭後，其任稍重。《漢書》云：「宣帝時任中尚書官。元帝時，弘恭、石顯相繼為中書令；元帝被疾，不親政事，遂委任焉。及前將軍蕭望之領尚書事，知顯專權邪辟，建言以為『尚書，百官之本，國家樞機，宜以通明公正處之。武帝遊燕後庭，故用宦者，非古制也。宜罷中尚書宦官』。」中尚書，謂中書及尚書也，中書典尚書奏事，故連言之。及光武親總吏職，權歸尚書，三公但受成事而已。《漢官儀》云：「尚書令主贊奏事，總典綱紀，無所不統，秩千石；故公爲之者，朝會不陛奏事，增秩二千石。天子所服五時衣賜尚書令、僕射。其三公、列卿、將軍、大夫、五營校尉行複道中，遇尚書令、僕射、左·右丞、郎，皆迴車預避。衛士傳呼，不得紆臺官；臺官過，乃得去。每朝會，尚書令、御史中丞、司隸校尉各獨座，故京師號曰『三獨座』。」晉氏尚書令假銅印、墨綬，冠進賢兩梁，納言幘，五時朝服，佩水蒼玉；受拜則策命之，以在端右故也。及賈充爲尚書令，以目疾表置省事吏四人。自魏至晉、宋、齊，秩皆千石，品並第三。梁加秩中二千石，班第十六。陳加品至第一。後魏、北齊及隋品皆第二，皇朝因之。服鷩冕、八旒，七章，三梁冠。後漢以尚書令、僕射及六曹尚書爲八座。魏氏省為五曹，則僕射有二；若僕射省一，則尚書有六，率以爲常。今則以二丞相、六尚書爲八座。然後漢尚書稱臺，魏、晉已來爲省，皇朝因之。龍朔二年改為中臺，咸亨元年復舊。光宅元年改爲文昌臺，長安三年又爲中臺，神龍初復舊。〉尚書令掌總領百官，儀形端揆。其屬有六尚書，法周之六卿，一曰吏部，二曰戶部，三曰禮部，四曰兵部，五曰刑部，六曰工部，凡庶務皆會而決之。初，秦變周法，天下之事皆決丞相府，置尚書於禁中，有令、丞，掌通章奏而已。漢初因之。武、宣之後，稍以委任。及光武親總吏職，天下事皆上尚書，與人主參決，乃下三府，尚書令為端揆之官。魏、晉已來，其任尤重。皇朝武德中，太宗初爲秦王，嘗親其職，自是闕不復置，其國政樞密皆委中書，八座之官但受其成事而已。〈自太師已下，皆古宰相之職，今不常置，故備敘之。〉
尚書左丞相一人，右丞相一人，並從二品。〈左、右丞相，本左、右僕射也。《漢書‧百官表》云：「僕射，秦官，自侍中、尚書、博士、郎皆有僕射。古者重武官，有主射以督課，因所領之職以為號。」若尚書則曰「尚書僕射」。漢因秦。後漢建安四年，以執金吾榮邵爲尚書左僕射，分置左、右，蓋自此始。《漢官儀》：「僕射，秩六百石；公爲之，加至二千石。」自晉以後，給省事吏三人。魏、晉、宋、齊秩皆六百石，品並第三。梁品猶第三，秩中二千石，班第十五。陳品加至第二。後魏、北齊及隋品皆從第二。自魏、晉以來，置二則爲左、右僕射；或不兩置，但曰尚書僕射。《宋百官階次》云：「尚書僕射，勝右減左，望在二者之間。僕射職為執法，置二則曰左、右執法。又與列曹尚書分領諸曹郎。令闕，則左僕射為省主。自東晉以來，祠部尚書多不置，以右僕射主之。若左、右僕射並闕，則置尚書僕射以掌左事，置祠部尚書以掌右事。」然則尚書僕射、祠部尚書不常置矣。隋置左、右僕射，從二品，皇朝因之。自漢已來，章服並與令同。龍朔二年改爲左、右匡政，咸亨元年復爲僕射。光宅元年更名左、右相，神龍元年復爲僕射。開元初，改為左、右丞相。〉左、右丞相掌總領六官，紀綱百揆，以貳令之職，今則專統焉。〈初亦宰相之職也。開元中，張說兼之，後罷知政，猶爲丞相。自此已後，遂不知國政。〉
左丞一人，正四品上，右丞一人，正四品下。〈司馬彪《續漢書》云：「尚書丞一人，秦所置，漢因之。至成帝建始四年置列曹尚書，更置丞四人。至光武減其二，惟置左、右丞各一人。」丞者，承也，言承助令、僕總理臺事也。然漢列曹尚書四人，成帝加至五人，彪言成帝置列曹尚書，恐誤也。《漢宮儀》云：「尚書令、左丞，總領綱紀，無所不統；僕射、右丞，掌領廩假錢穀。」晉傅咸云：「左丞得奏彈八座。」魏、晉已來，左丞主臺內禁令，宗廟祠祀，朝儀禮制，選用置吏，糺諸不法，無所迴避；右丞掌庫藏、廬舍，凡諸器用之物，刑獄、兵器。然則右減於左，其來尚矣。魏、晉、宋已來，左、右丞銅印、墨綬，絳朝服，進賢一梁冠。自魏至宋、齊，品皆第六，秩四百石。梁左丞班第九，右丞班第八，並第四品，秩六百石。陳因之。後魏、北齊左丞正四品下，右丞從四品上。隋初，左丞從四品上，右丞從四品下；煬帝左、右丞並正四品。皇朝左丞正四品上，右丞正四品下；服絺冕、六旒，三章，兩梁冠。龍朔二年改為左、右肅機，咸亨元年復爲左、右丞。永昌元年為爲從三品，神龍二年復故。〉左、右丞掌管轄省事，糺舉憲章，以辨六官之儀制，而正百僚之文法，分而視焉。〈若左闕，則右兼知共事；右闕，則左亦如之。若御史有糺劾不當，兼得彈奏。〉
左司郎中一人，右司郎中一人，並從五品上；〈尚書郎，漢初置四人：一人主匈奴單于營部，一人主羌夷吏民，一人主戶口墾田，一人主財帛委輸。光武分尚書爲六曹郎，合三十四郎，而史闕曹名。魏有殿中、吏部、駕部、金部、虞曹、比部、南主客、祠部、度支、庫部、農部、水部、儀曹、三公、倉部、民曹、二千石、中兵、外兵、別兵、都兵、考功、定課、都官、騎兵，凡二十五曹郎。晉氏又加直事、屯田、起部、車部、左士、右士、運曹，其民曹、中兵、外兵分為左、右，主客又分為左、右、南、北，無農部、定課、考功，凡三十五曹，置郎二十三人，更相統攝。東晉置殿中、祠部、吏部、儀曹、三公、比部、金部、倉部、度支、都官、左民、駕部、庫部、中兵、外兵十五曹。宋高祖加騎兵、主客、起部、水部，合為十九曹。元嘉以後，又增刪定、功論二曹，而省騎兵，凡二十曹郎。齊因之。梁加騎兵、虞曹、屯田，合二十三曹。陳省梁二曹，不知省何曹也。後魏有三十六郎，史闕曹名。北齊有吏部、考功、主爵、殿中、儀曹、三公、駕部、祠部、主客、虞曹、屯田、起部、左中兵、左外兵、右中兵、右外兵、都兵、都官、二千石、比部、水部、膳部、度支、倉部、左民、右民、金部、庫部二十八曹郎。隋開皇初，有吏部、主爵、司勛、考功、禮部、祠部、主客、膳部、兵部、職方、駕部、庫部、都官、刑部、比部、司門、度支、戶部、金部、倉部、工部、屯田、虞部、水部二十四曹郎；三年，以刑部領都官，民部領度支。煬帝改六曹，具於本司。至龍朔二年，改吏部爲司列，主爵爲司封，考功爲司績，禮部爲司禮，祠部爲司禋，膳部爲司膳，主客爲司藩，戶部爲司元，度支爲司度，倉部爲司庾，金部爲司珍，兵部爲司戎，職方爲司城，駕部爲司輿，庫部爲司庫，刑部爲司刑，都官爲司僕，比部爲司計，工部爲司平，屯田爲司田，虞部爲司虞，水部爲司川，唯司勛、司門依舊。咸亨元年復故。《漢書‧天文志》：「南宮二十五星曰『哀烏郎位』。」漢明帝時，館陶公主爲子求郎，不許，而賜錢千萬；謂羣臣曰：「郎官上應列宿，出宰百里，非其人則民受其殃。」漢制：尚書郎主作文書起草，更直於建禮門內。臺給青縑白綾被，或以錦被，帷帳，氊蓐，畫通中枕。太官供食物，湯官供餅餌、五熟果食，五日壹美食，下天子一等。給尚書郎指使二人、女侍史二人，皆選端正，執香爐、香囊，從入臺，護衣服。奏事建禮門內，得神僊門；神僊門內，得明光殿、神僊殿，因得省中。省中皆胡粉塗壁，畫古賢列女，以丹漆地，謂之丹墀。尚書郎握蘭，含雞舌香，奏事與黃門侍郎對揖，黃門侍郎稱「已聞」，乃出。丞、郎月賜赤管大筆一雙，隃麋墨一枚。御史中丞、侍御史行復道中，遇尚書丞、郎，皆避車執板往揖，丞、郎坐車舉手禮之，車過，乃去。及晉、宋、齊、梁，尚書官上朝及下禁斷行人，猶其制也。《漢宮儀》：「丞，郎見令、僕射，執絜拜；朝賀，封揖。丞、郎見尚書，執絜對揖，稱曰『明時』。郎見左、右丞，對揖，呼曰『左、右君』。」漢制：八座、丞、郎初拜，並集都堂交禮；遷，又解交。至宋已後，唯八座解交，而丞、郎不解交也。自晉已後，八座及丞、郎多不奏事。梁武帝天監初，詔曰：「自禮闈陵替，歷茲永久，郎署備員，無取職事，粃糠文案，貴尚虛閑，空有趨墀之名，了無握蘭之實。曹郎可依昔奏事。」自是始奏事矣。初，秦置郎中令，其屬官有五宮中郎將，左·右中郎將，秩皆比二千石，是爲三署。署中有中郎、侍郎、郎中。郎中秩比三百石，侍郎秩比四百石，中郎秩比六百石，並無員數，多至千人，分隸三署，主執戟宿衛宮殿門，出充車騎。漢因之。故馮唐爲郎中署長，揚雄爲侍郎，並其任也。《漢官》云：「尚書郎初從三署郎選詣尚書臺試，每一郎缺，則試五人，先試牋、奏。初入臺，稱郎中；滿歲，稱侍郎；視事五年，遷大縣令。亦參用孝廉爲之。其郎中、侍郎之名，皆因三署舊號也。客曹郎主胡羌事，劇遷二千石或刺史；其次遷爲縣令，秩滿自占縣，詔書賜錢三萬，與三臺祖餞。」然漢言郎者，多非尚書郎。漢文時，直不疑買金償同舍郎；漢武時，顏駟爲郎，三代不遇；及諸言以貲爲郎，父任爲郎，兄任爲郎，皆三署郎也。至後漢，二署猶難分，有尚書及曹名冠首者，郎尚書郎也。魏、二晉以後，無三署郎矣。自漢以來，尚書諸曹並通謂之尚書郎。漢代兩置，其職則同。魏、晉、宋、齊惟置郎中，梁、陳兩置，後魏、北齊惟置郎中。隋開皇初，唯置侍郎；至開皇六年，每司各置員外郎。煬帝三年，改諸曹侍郎但曰「郎」，每曹各置二郎；尋又省一郎，置承務郎，同開皇員外之職。皇朝改郎為郎中，又每曹置員外郎。案：左、右司郎中，前代不置。煬帝三年，尚書都司始置左、右司郎各一人，品同諸曹郎，從五品，掌都省之職。皇朝因改曰郎中。至龍朔二年，改爲左、右承務；咸亨元年復故。其服章與諸司郎中並同：玄冕、五旒，衣無章，裳刺黻一章，兩梁冠。〉左司員外郎一人，右司員外郎一人，並從六品上；〈天后永昌元年置。時，顧琮自侍御史除，元懷貞以洛州司戶遷。神龍元年省，二年又置。其職務與郎中分掌。其朝服與諸司員外郎並爵弁，玄纓，簪導，青衣、熏裳，一梁冠。〉都事六人，從七品上。〈都事，本尚書都令史之職。沈約《宋書》云：「令史，蓋前漢官也。」史記：「趙禹補中都官，用廉爲令史。」是也。華嶠《後漢書》：「韋彪上疏曰『有楚獄事繁』，故置尚書令史以助郎。」又云：「郎主文案，與令史不殊。」《續漢書》：「尚書置令史十八人，後增列曹三人，合二十一人。」《漢官儀》云：「能通《蒼頡》、《史篇》，補蘭臺令史；滿歲，補尚書令史；滿歲，爲尚書郎；出，亦與郎同宰百里。郎與令史分職受事。令史見僕射、尚書，執版拜；見丞、郎，執版揖。」《齊職儀》云：「自魏、晉、宋、齊，正令史、書令史皆有品秩，朱衣，執版，進賢一梁冠。」楊楞伽《北齊鄴都故事》云：「尚書郎判事正坐，都令史側坐，書令史過事。洛京、鄴都令史皆平揖郎，由來無拜。吏部郎選試高第及工書者奏補，皆加戎號。」案：歷代令史皆有品秩。漢尚書臺令史秩二百石。魏氏令史皆八品。《晉百官公卿表》云：「尚書都令史八人，秩二百石，與左、右丞總知都臺事。」宋、齊八人，梁、陳五人，品並第八。梁武天監初，制曰：「尚書五都，職參政要，非但總領眾局，亦乃方軌二丞。頃雖求才，未臻妙簡。可革用士流，每盡時彥，庶同持領，秉此羣目。」於是，以都令史視奉朝請。太學博士劉納、司空法曹參軍劉顯、太學博士孔虔孫、司空法曹參軍蕭軌、宣毅墨曹參軍王顒並以才地兼美，首膺茲選矣。隋開皇初，改都令史為都事，置八人，正八品上。皇朝置六人。自晉、宋、齊、後魏、北齊、隋，都令史置八者，當八座之數。梁、陳置五者，南朝多不置祠部尚書，當五曹之數。皇朝置六者，當六曹之數。〉左、右司郎中·員外郎各掌付十有二司之事，以舉正稽違，省署符目；都事監而受焉。
凡都省掌舉諸司之綱紀與其百僚之程式，以正邦理，以宣邦教。凡上之所以逮下，其制有六，曰：制、敕、冊、令、教、符。〈天子曰制，曰敕，曰冊。皇太子曰令。親王、公主曰教。尚書省下於州，州下於縣，縣下於鄉，皆曰符。〉凡下之所以達上，其制亦有六，曰：表、狀、牋、啓、牒、辭。〈表上於天子，其近臣亦爲狀。箋、啓於皇太子，然於其長亦爲之，非公文所施。九品已上公文皆曰牒。庶人言曰辭。〉諸司自相質問，其義有三，曰：關、刺、移。〈關謂關通其事，刺謂刺舉之，移謂移其事於他司。移則通判之官皆連署。〉凡內外百司所受之事皆印其發日，爲之程限：一日受，二日報。〈其事速及送囚徒，隨至卽付。〉小事五日，〈謂不須檢覆者。〉中事十日，〈謂須檢覆前案及有所勘問者。〉大事二十日，〈謂計算大簿帳及須諮詢者。〉獄案三十日，〈謂徒已上辨定須斷結者。〉其急務者不與焉。小事判勾經三人已下者給一日，四人已上給二日；中事，每經一人給二日；大事各加一日。內外諸司咸率此。〈若有事速及限內可了者，不在此例。其文書受、付日及訊囚徒，並不在程限。〉凡尚書省施行制、勅，案成則給程以鈔之；〈通計符、移、關、牒二百紙已下限二日。過此已往，每二百紙已上加二日，所加多者不得過五日。〉若軍務急速者，不出其日。若諸州計達於京師，量事之大小與多少以爲之節：二十條以上，二日；倍之，三日；又倍之，四日；又倍之，五日；雖多，不是過焉。凡制、敕施行，京師諸司有符、移、關、牒下諸州者，必由於都省以遣之。〈若在京差使者，令使人於都省受道次符、牒，然後發遣。若諸方使人慾還，亦令所由司先報尚書省，所有符、牒，並令受送。〉凡文案既成，勾司行朱訖，皆書其上端，記年、月、日，納諸庫。凡施行公文應印者，監印之官考其事目，無或差繆，然後印之；必書於曆，每月終納諸庫。〈其印，每至夜，在京諸司付直官掌；在外者，送當處長官掌。〉凡尚書省官，每日一人宿直，都司執直簿一轉以爲次。〈凡諸司長官應通判者及上佐、縣令皆不直也。〉凡內外百僚日出而視事，既午而退，有事則直官省之；其務繁，不在此例。凡天下制敕、計奏之數，省符、宣告之節，率以歲終爲斷。京師諸司，皆以四月一日納於都省。其天下諸州，則本司推校以授勾官，勾官審之，連署封印，附計帳使納於都省。常以六月一日都事集諸司令史對覆，若有隱漏、不同，皆附於考課焉。
主事六人，從九品上；〈《漢官》云：「光祿勳有南、北廬主事、三署主事，於諸郎之中察茂才高第者爲之，秩四百石，次補尚書郎，出宰百里。」謝承《後漢書》：「胡伯蕃、范滂、公沙穆並以俊才舉孝廉，除郎中、光祿勳主事。」後魏尚書吏部、儀曹、三公、虞曹、都官、二千石、比部各量事置掌故主事員，門下置主事令史，並從八品上。隋初，諸臺、省並置主事令史。煬帝三年，並去「令史」之名，其主事隨曹閑劇而置，每十令史置一主事，不滿十者亦置一人，雜用才術之士。顏慜楚文學名家，爲內史主事，其後尋罷之。皇朝並用流外入流者補之。〉令史十八人，書令史三十六人。〈自魏、晉已來，令史之任，用人常輕。梁、陳、後魏、北齊雖預品秩，益又微矣。其革選卑降，始自乎隋。開皇初著令，有流外勳品、二品、三品、四品、五品、六品、七品、八品、九品之差，皇朝因之，諸臺、省並曰令史。其尚書都省令史、書令史並分抄行署文書。食貯□□□日□十錢，給三口糧。國初限八考已上入流；若六考已上□上□考六上，並入流爲職事。初，隋氏革選，令史為流外，得官者少，年限亦深。武德初，天下始定，京師穀價貴，遠人不願仕流外，至調州佐史及朝集典充選，不獲已，相資而往，故促以年考，優其敍次，六、七年有至本司主事及上縣尉。近革選，限□考六上入流。每府史三考、令史兩考聽轉選，續前勞也。〉亭長六人，〈漢因秦制，每十裏一亭，亭有長。高祖為泗上亭長。隋文帝始採古亭長之名以爲流外之號，皇朝因之。主守省門，通傳禁約。〉掌固十四人。〈《史記》云：「郡國有好文學、敬長上、肅政教、順鄉里者，詣太常受業如博士弟子，課能通一藝已上，補文學掌故。」又：「東方朔云：『曾不得掌故，安敢望侍郎乎？』」掌故，主故事也，《史》、《漢》本亦爲此「固」字。《隋令》稱「掌事」，皇朝稱「掌固」。主守當倉庫及廳事鋪設，職與古殊。與亭長皆爲番上下，通謂之番官。轉入府史，從府史轉入令史，選轉皆試判。〉
