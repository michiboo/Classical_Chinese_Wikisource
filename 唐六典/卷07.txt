
卷七  尚書工部
郎中一人員外郎一人主事三人令史十二人書令史二十一人計史一人亭長六人掌固八人
屯田郎中一人
員外郎一人主事二人令史七人書令史十二人計史一人掌固四人
虞部郎中一人
員外郎一人主事二人令史四人書令史九人掌固四人
水部郎中一人
員外郎一人主事二人令史四人書令史九人掌固四人
工部尚書一人，正三品；（周之冬官卿也。漢五曹尚書，其三曰民曹。後漢以民曹兼主繕修、功作、鹽池、園苑之事。自晉、宋、齊、梁、陳，營宗廟則權置起部尚書，事畢省之。後周依《周官》，置大司空卿一人。隋開皇二年始置工部尚書，皇朝因之。龍朔二年改為司平太常伯，鹹亨元年復為工部尚書。光宅元年改為冬官尚書，神龍元年復故。）侍郎一人，正四品下。（蓋周之冬官小司空中大夫也。漢已來尚書侍郎，今郎中之任也。後周依《周官》。隋煬帝置工部侍郎，皇朝因之。龍朔二年改為司平少常伯，鹹亨、光宅、神龍並隨曹改復。）工部尚書、侍郎之職，掌天下百工、屯田、山澤之政令。其屬有四：一曰工部，二曰屯田，三曰虞部，四曰水部；尚書、侍郎總其職務而奉行其制命。凡中外百司之事，由於所屬，鹹質正焉。
郎中一人，從五品上；（蓋《周禮》大司空屬官下大夫，郎中之任也。晉、宋、齊、後魏、北齊皆有起部郎中，梁、陳改置起部侍郎，後周置冬官小司空下大夫。隋初為工部侍郎，煬帝除「侍」字，又改工部為起部，皇朝因之。武德三年改為工部郎中。龍朔二年改為司平大夫，鹹亨元年復為工部郎中。光宅、神龍並隨曹改復。）員外郎一人，從六品上；（後周依《周禮》，置小司空上士，蓋員外郎任也。隋開皇六年置工部員外郎、煬帝改為起部承務郎，皇朝改為工部員外郎。龍朔二年改為司平員外郎，鹹亨、光宅、神龍並隨曹改復。）主事三人，從九品上。郎中、員外郎掌經營興造之眾務，凡城池之修浚，土木之繕葺，工匠之程式，鹹經度之。
京城左河、華，右隴坻，前終南，後九。南面三門：中曰明德，左曰啟夏，右曰安化。東面三門：中曰春明，北曰通化，南曰廷興。西面三門：中曰金光，北曰開遠，南曰延平。（今京城，隋文帝開皇二年六月詔左僕射高頻所置，南直終南山子午谷，北據渭水，東臨川，西次澧水。太子左庶子字文愷創制規謀，將作大匠劉龍、工部尚書賀婁子幹、太府少卿高龍義並充檢校。至三年三月，移入新都焉，名曰大興城。東西十八裏一百一十五步。南北十五裏一百七十五步，墻高一丈八尺。皇城之南，東西十坊，南北九坊；皇城之東、西各一十二坊，兩市居四坊之地；凡一百一十坊。開元十四年，又取東面兩坊為興慶宮。）
皇城在京城之中。（東西五裏一百一十五步，南北三裏一百四十步，今謂之子城。）南面三門：中曰朱雀，左曰安上，右曰含光。（朱雀門正南當明德門，正北當承天門，門外橫街正東直春明門，正西直金光門。）東面二門：北曰延喜，南曰景風。（延喜門則承天門外橫街，東直通化門。）西面二門：北曰安福，南曰順義。（安福門西直門遠門。）其中左宗廟，（在安上門內之東。）右社稷，（在含光門內之西。）百僚廨署列乎其間，凡省六、寺九、臺一、監四、衛十有八，（六省謂尚書，中書，門下，秘書，殿中，內侍省；九寺謂太常，宗正，司農，太府，鴻臚，衛尉，光祿，太僕，大理寺；一臺謂禦史臺；四監謂少府，將作，國子，都水監；十八衛謂左、右衛，左、右金吾衛，左、右驍衛，左、右武衛，左、右威衛，左、右領軍衛，左、右監門衛，左、右千牛衛，左、右羽林軍衛。今按：中書門下凡有三所，並在宮城之內；國子監在皇城之南；左、右金吾衛在皇城之東、西；左、右羽林軍在玄武門之北。）東宮官屬凡府一、坊三、寺三、率府十。（一府謂詹事府；三坊謂左、右春坊，內坊；三寺謂家令，率更，仆寺；十率謂左、右衛率府，左、右清道率府，左、右司禦率府，左、右內率府，左、右監門率府。）
宮城在皇城之北。南面三門：中曰承天，東曰長樂，西曰永安。（承天門，隋開皇二年作。初曰廣陽門，仁壽元年改曰昭陽門，武德元年改曰順天門，神龍元年改曰承天門。）若元正、冬至大陳設，燕會，赦過宥罪，除舊布新，受萬國之朝貢，四夷之賓客，則禦承天門以聽政。（蓋古之外朝也。）其北曰太極門，其內曰太極殿，朔、望則坐而視朝焉。（蓋古之中朝也。隋曰大興門、大興殿。煬帝改曰虔福門，貞觀八年改曰太極門。武德元年改曰呔極殿。有東上、西上二合門，東、西廊，左延明、右延明二門。）次北曰朱明門，左曰虔化門，右曰肅章門，肅章之西曰暉政門，虔化之東曰武德西門。（其內有武德殿，有廷恩殿。）又北曰兩儀門，其內曰兩儀殿，常日聽朝而視事焉。（蓋古之內朝也。隋曰中華殿，貞觀五年改為兩儀殿。承天門之東曰長樂門，北入恭禮門，又北入虔化門，則宮內也。承天門之西曰廣運門、永安門，北入安仁門，又北入肅章門，則宮內也。）兩儀殿之東曰萬春殿，西曰千秋殿。兩儀之左曰獻春門，右曰宜秋門。宜秋之右曰百福門，其內曰百福殿。百福之西曰承慶門，內曰承慶殿。獻春之左曰立政門，其內曰立政殿。立政之東曰大吉門，其內曰大吉殿。兩儀之北曰甘露門，其內曰甘露殿。左曰神龍門，其內曰神龍殿；右曰安仁門，其內曰安仁殿。（又有興仁、宣猷、崇道、惠訓、昭德、安禮、正禮、宣光、通福、光昭、嘉猷、華光、暉儀、壽安、綏福等門，薰風、就日、翔鳳、鹹池、臨照、望仙、鶴翔、乘龍等殿，淩煙、翔鳳等閣。）
大明宮在禁苑之東南，西接宮城之東北隅。（龍朔二年，高宗以大內卑濕，乃於此置宮。）南面五門：正南曰丹鳳門，東曰望仙門，次曰廷政門，西曰建福門，次曰興安門。（南當皇城之啟夏門，舊京城入苑之北門，開皇三年開。餘四門並與宮同置。）丹鳳門內正殿曰含元殿，（殿即龍首山之東趾也。階上高於平地四十餘尺，南去丹鳳門四百餘步，東西廣五百步。今元正、冬至於此聽朝也。）夾殿兩閣，左曰翔鸞閣，右曰棲鳳閣。（輿殷飛廊相接夾殿，東有通乾門，西有觀象門。閣下即朝堂，肺石、登聞鼓，如承天之制。）其北曰宣政門；門外東廊曰齊德門，西廊曰興禮門；內曰宣政殿。殿前東廊曰日華門，門東門下省，省東南北街，南直含耀門，出昭訓門。宣政殿前西廊曰月華門，門西中書省，省西南北街，南直昭慶門，出光範門。宣政之左曰東上合，右曰西上合。次西曰延英門，其內之左曰延英殿，右曰含象殿。宣政北曰紫宸門，其內曰紫宸殿，（即內朝正殿也。）殿之南面紫宸門，左曰崇明門，右曰光順門；殿之東曰左銀臺門，西曰右銀臺門，次北曰九仙門；殿之北面曰玄武門，左曰銀漢門，右曰青霄門。（其內又有麟德、凝霜、承歡、長安、仙居，拾翠、碧羽、金鸞、蓬萊，含涼、珠鏡、三清、含冰、水香、紫蘭等殿，玄武、明義、大角等觀，郁儀、結鄰、承雲、修文等閣也。）
興慶宮在皇城之東南，東距外郭城東垣。（即今上龍潛舊宅也。開元初，以為離宮。至十四年，又取永嘉、勝業坊之半以置朝堂，自大明宮東夾羅城復道，經通化門磴道潛通焉。）宮之西曰興慶門，其內曰興慶殿；（即正衙殿。有龍池殿。）次南曰金明門，門內之北曰大同門，其內曰大同殿。宮之南曰通陽門，北入曰明光門，其內曰龍堂。通陽之西曰花萼樓，（樓西即寧王第，故取詩人棠棣之義以名樓焉。）東曰明義門，其內曰長慶殿。宮之北曰躍龍門，其內左曰芳苑門，右曰麗苑門。南走龍池，曰瀛洲門，門內曰南薰殿。瀛洲之左曰仙雲門，北曰新射殿。（又有同光、承雲、初陽、飛軒、玉華等門，飛倫、交泰、同光、榮光等殿。初，上居此第，其裏名協聖諱，所居宅之東有舊井，忽湧為小池，周襲才數尺、常有雲氣，或見黃龍出其中。至景龍中，潛復出水，其沼浸廣，時即連合為一，未半歲而裏中人悉移居，遂鴻洞為龍池焉。蓋符命之先也。）
禁苑在大內宮城之北，北臨渭水，東拒川，西盡故都城，（其周一百二十裏。）禽獸、蔬果，莫不毓焉。若祠礻龠嘗四時之薦，蠻夷戎狄九賓之享，則搜狩以為儲供焉。
東都城左成臯，右函谷，前伊闕，後邙山。南面三門：中曰定鼎，左曰長夏，右曰厚載。東面三門：中曰建春，南曰永通，北曰上東。北面二門：東曰安喜，西曰徽安。（都城，隋煬帝大業元年詔左僕射楊素、右庶子宇文愷移故都創造也。南直伊闕之口，北倚邙山之塞，東出水之東，西出澗水之西，洛水貫都，有河、漢之象焉。東去故都十八裏。煬帝既好奢靡，愷又多奇巧，遂作重樓曲閣，連闥洞房，綺繡瑰奇，窮巧極麗。大業末喪亂，為王充所據。武德四年平充，乃詔焚乾陽殿及建國門，廢東都，以為洛州總管府。尋以宮城、倉庫猶在，乃置陜東道大行臺。武德九年復為洛州都督府。貞觀六年改為洛陽宮。十一年，車駕始幸洛陽。明慶二年，復置為東都。龍朔中，詔司農少卿田仁汪隨事修葺，後又命司農少卿韋機更加營造。光宅中，遂改為神都，漸加營構，宮室、百司，市裏、郛郭，於是備矣。東面十五裏二百一十步；南面十五裏七十步；西面連苑，距上陽宮七裏；北面距徽安門七裏。郛郭南廣北狹，凡一百三坊，三市居其中焉。開元十二年廢西市，取厚載門之西一坊地及西市入苑。）西連禁苑，苑西四門：南曰迎秋，次曰遊義，次曰籠煙，北曰靈溪。
皇城在都城之西北隅，南面三門，中曰端門，左曰左掖門，右曰右掖門；東面一門，曰賓耀；西面二門，南曰麗景，北曰宣耀。東城在皇城之東，東曰宣仁門，南曰承福門。皇城在東城之內。百僚廨署，如京城之制。
皇宮在皇城之北。（東西四裏一百八十步，南北二裏八十五步，周回十三裏二百四十一步。）南面三門：中曰應天，左曰興教，右曰光政。（應天門，端門，若西京承天之門。）其內曰乾元門。（若西京之太極門，東廊有左延福門，西廊有右延福門。）興教之內曰會昌，其北曰章善。光政之內曰廣運、其北曰明福。乾元之左曰萬春，右曰千秋，其內曰乾元殿。（則明堂也。證聖元年營造，上圜下方，八囟四達，高三百尺。元正、冬至，有時而禦焉。）殿之左曰春暉門，右曰秋澄門。北曰燭龍門。明福之東曰武成門，其內曰武成殿；明福之西曰崇賢門，其內曰集賢殿。武成之北曰仁壽殿。集賢之北曰仙居殿，其東曰億歲殿，又東曰同明殿。（其內又有觀禮、歸義、收成、光度等門，廷祥、延壽、觀文、六合等殿，宜春、仙居、迎祥、六合等院也。）其西北出曰洛城西門，其內曰德昌殿，北曰儀鸞殿。德昌南出曰延慶門，又南曰韶暉門。西南曰洛城南門，其內曰洛城殿，又北曰飲羽殿。（洛城南門之西有麗景夾城，自此潛通於上陽焉。）
上陽宮在皇城之西南。（苑之東垂也。南臨洛水，西拒谷水，東面即皇城右掖門之南。上元中營造，高宗晚年常居此宮以聽政焉。）東面二門：南曰提象門，（即正衙門。）北曰星躔門。提象門內曰觀風門，南曰浴日樓，北曰七寶閣，其內曰觀風殿。（殿東面。其內又有麗春臺、耀掌亭、九洲亭。）其西則有西上陽宮，（兩宮夾谷水，虹橋以通往來。）北曰化成院，西南曰甘露殿，殿東曰雙曜亭。又西曰麟趾殿，東曰神和亭，西曰洞玄堂。觀風之西曰本枝院，又西曰麗春殿，殿東曰含蓮亭，西曰芙蓉亭，又西曰宜男亭，北曰芬芳門，其內曰芬芳毀。（又有露菊亭、互春、妃嬪、仙杼、冰井等院散布其內。）宮之南面曰仙洛門。又西曰通仙門，（並在苑中。）其內曰甘湯院。次北東上曰玉京門，門內北曰金闕門，南曰泰初門。玉京之西曰客省院、蔭殿、翰林院，又西曰上陽宮，宮西曰含露門。玉京西北出曰仙桃門，又西曰壽昌門，門北出曰玄武門，門內之東曰飛龍廄。
禁苑在皇都之西，北拒北邙，西至孝水，南帶洛水支渠，谷、洛二水會於其間。（東面十七裏，南面三十九裏，西面五十裏，北面二十裏，周回一百二十六裏。中有合璧、冷泉、高山、龍鱗、翠微，宿羽、明德、望春、青城、黃女、陵波十有一宮，芳樹、金谷二亭，凝碧之池。開元二十四年，上以為谷、洛二水或泛溢，疲費人功，遂敕河南尹李適之出內庫和雇，修三陂以禦之，一曰積翠。二曰月陂。三曰上陽。爾後，二水無力役之患。）京、都之制備焉。凡興建修築，材木、工匠，則下少府、將作，以供其事。（少府監匠一萬九千八百五十人，將作監匠一萬五千人，散出諸州，皆取材力強壯、伎能工巧者，不得隱巧補拙，避重就輕。其驅役不盡及別有和雇者，徵資市輕貨，納於少府、將作監。其巧手供內者，不得納資，有闕則先補工巧業作之子弟。一入工匠後，不得別入諸色。其和雇鑄匠有名解鑄者，則補正功。凡計功程者，夏三月與秋七月為長功，冬三月與春正月為短功，春之二月。三月、秋之八月。九月為中功。其役功則依《戶部式》。）
屯田郎中一人，從五品上；（漢尚書郎四人，其一人主戶口墾田，蓋兼屯田之任也。故泛勝之為侍郎，教田三輔是也。魏有農部郎曹，晉始置屯田郎中，東晉及宋、齊並左民郎中兼知屯田事，後魏、北齊並置屯田郎中。梁、陳、隋並焉侍郎，亦郎中之任也。煬帝曰屯田郎。後魏、北齊祠部尚書領屯田，陳左戶部尚書領屯田，隋則工部尚書領之，皇朝因稱郎中。龍朔二年改為司田大夫，鹹亨元年復故。）員外郎一人，從六品上；（隋開皇六年置，煬帝改曰承務郎，武德三年改曰員外郎，龍朔，鹹亨隨曹改復。）主事二人，從九品上。屯田郎中、員外郎掌天下屯田之政令。凡軍、州邊防鎮守轉運不給，則設屯田以益軍儲。其水陸腴瘠，播植地宜，功庸煩省，收率等級，鹹取決焉。諸屯分田役力，各有程數。（凡營稻一頃，料單功九百四十八日；禾，二百八十三日；大豆，一百九十二日；小豆，一百九十六日；烏麻，一百九十一日；麻，四百八十九日；┒黍，二百八十日；麥，一百七十七日；喬麥，一百六十日；藍，五百七十日；蒜，七百二十日；蔥，一千一百五十六日；瓜，八百一十八日；蔓青，七百一十八日；苜蓿，二百二十八日。）凡天下諸軍、州管屯，總九百九十有二，（河東道大同軍四十屯，橫野軍四十二屯，雲州三十七屯，朔州三屯，蔚州三屯，嵐州一屯，蒲州五屯。關內道北使二屯，鹽州監牧四屯，太原一屯，長春一十屯，單於三十一屯，定遠四十屯，東城四十五屯。西城二十五屯，勝州一十四屯，會州五屯，鹽池七屯，原州四屯，夏州二屯，豐安二十七屯，中城四十一屯。河南道陳州二十三屯，許州二十二屯，豫州三十五屯，壽州二十七屯。河西道赤水三十六屯，甘州一十九屯，大鬥一十六屯，建康一十五屯，肅州七屯，玉門五屯，安西二十屯，疏勒七屯，焉耆七屯，北庭二十屯，伊吾一屯，天山一屯。隴右道渭州四屯，秦州四屯，成州三屯，武州一屯，岷州二屯，軍器四屯，莫門軍六屯，臨洮軍三十屯，河原二十八屯，安人一十一屯，白水十屯，積石一十二屯，富平九屯，平夷八屯，綏和三屯，平戎一屯，河州六屯，鄯州六屯，廓州四屯，蘭州四屯，南使六屯，西使一十屯。河北道幽州五十五屯，清夷一十五屯，北郡六屯，威武一十五屯，靜塞二十屯，平川三十四屯，平盧三十五屯，安東一十二屯，長陽使六屯，渝關一十屯。劍南道州八屯，松州一屯。開元二十二年，河南道陳、許、豫、壽又置百餘屯；二十五年，敕以為不便，並長春宮田三百四十餘頃，並令分給貧人。）大者五十頃，小者二十頃。凡當屯之中，地有良薄，歲有豐儉，各定為三等。凡屯皆有屯官、屯副。（屯官取前資官，嘗選人、文武散官等強幹善農事，有書判，堪理務者充；屯副取品子及勛官充。六考滿，加一階，聽選；得三上考者，又加一等。）
凡在京文武職事官有職分田，（一品一十二頃，二品一十頃，三品九頃，四品七頃，五品六頃，六品四頃，七品三頃五十畝，八品二頃五十畝，九品二頃。）京兆、河南府及京縣官亦準此。（其地子應入前人、後人，皆同外官，具在戶部。）凡在京諸司有公廨田，（司農寺二十六頃，殿中省二十五頃，少府監二十二頃，太常寺二十頃，京兆、河南府各一十七頃，太府寺一十六頃，吏部、戶部各一十五頃，兵部及內侍省各一十四頃，中書省及將作監各一十三頃，刑部、大理寺各一十二頃，尚書都省、門下省、太子左春坊各一十頃。工部、光祿寺、太僕寺、秘書省各九頃，禮部、鴻臚寺、都水監、太子詹事府各八頃，禦史臺、國子監、京縣各七頃，左。右衛、太子家令寺各六頃，衛尉寺、左。右驍衛、左。右武衛、左。右威衛、左。右領軍衛、左。右金吾衛、左。右監門衛、太子右春坊各五頃，太子左。右衛率府、太史局各四頃。宗正寺、左。右千牛衛、太子仆寺、左。右司禦率府、左。右清道率府、左。右監門率府各三頃，內坊、左。右內率府、率更寺各二頃。其有管署、局、子府，各準官品、人數均配。）皆視其品命，而審其分給。
虞部郎中一人，從五品上；（《周禮地官》有山虞、澤虞，蓋虞部之職也。魏始有虞曹郎中一人，晉因之，宋、齊省，梁、陳為侍郎。後魏、北齊並有虞曹郎中，後周冬官有虞部下大夫一人，隋虞部侍郎，煬帝但曰虞部郎。梁、陳、後魏、北齊並祠部尚書領之，隋工部尚書領之，皇朝因為。武德三年加「中」字。龍朔二年改為司虞大夫，鹹亨元年復故。）員外郎一人，從六品陽上；（後周依《周官》，有山虞、澤虞中士，蓋今虞部員外郎之任也。隋開皇六年置，煬帝改曰承務郎，皇朝復改為虞部員外郎。龍朔、鹹亨隨曹改復。）主事二人，從九品上。虞部郎中、員外郎掌天下虞衡、山澤之事，而辨其時禁。凡采捕、畋獵，必以其時。冬、春之交，水蟲孕育，捕魚之器，不施川澤；春、夏之交，陸禽孕育，飠柔獸之藥，不入原野；夏苗之盛，不得蹂藉；秋實之登、不得焚燎。若虎豹豺狼之害，則不拘其時，聽為檻阱，獲則賞之，大小有差。（諳有猛獸處，聽作檻阱，射窠等，得即於官，每一賞絹四匹；殺豹及狼，每一賞絹一匹。若在牧監內獲豺，亦每一賞絹一匹。子各半匹。）凡京兆、河南二都，其近為四郊，三百裏皆不得弋獵、采捕。（每年五月、正月、九月皆禁屠殺、采捕。）凡五嶽及名山能蘊靈產異，興雲致雨，有利於人者，皆禁其樵採，時禱祭焉。
凡殿中、太僕所管閑廄馬，兩都皆五百裏供其芻槁。其關內、隴右、西使、北使、南使諸牧監馬、牛、馳、羊皆貯槁及茭草。（高原槁支七年，茭草支四年；平地槁支五年，茭草支三年；下土槁支四年，茭草支二年。）其柴炭、木ㄅ進內及供百官、蕃客，並於農隙納之。（供內及宮人，起十月，畢二月；供百官、蕃客，起十一月，畢正月。）
水部郎中一人，從五品上；（魏置水部郎中。歷晉、宋、齊、後魏、北齊並有水部郎中，梁、陳為侍郎。後周冬官府有司水中大夫，隋文帝為水部侍郎，煬帝但曰水部郎。宋、齊、梁、陳、後魏、北齊並都官尚書領之，隋工部尚書領之，皇朝因焉。武德三年加「中」字。龍朔二年改為司川大夫，鹹亨元年復故。）員外郎一人，從六品上；（後周冬官府有小司水上士，則水部員外郎之任也。隋開皇六年置，煬帝改為承務郎，皇朝復為水部員外郎。龍朔、鹹亨隨曹改復。）主事二人，從九品上。水部郎中、員外郎掌天下川瀆、陂池之政令，以導達溝洫，堰決河渠。凡舟楫、溉灌之利，鹹總而舉之。凡天下水泉三億三萬三千五百五十有九，其在遐荒絕域，殆不可得而知矣。其江、河自西極達於東溟，中國之大川者也；其餘百三十有五水，是為中川者也；（桑欽水經所引天下之水百三十七，江、河在焉。）其千二百五十有二水，斯為小川者也。（酈善長註水經，引其枝流一千二百五十二。）若渭、洛、汾、濟、漳、淇、淮、漢，皆亙達方域，通濟舳艫，徙有之無，利於生人者矣。其餘陂澤，魚龜、莞蒲、粳稻之利，蓋不可得而備雲。
凡水有溉灌者，碾不得與爭其利；（自季夏及於仲春，皆閉鬥門，有餘乃得聽用之。）溉灌者又不得浸人廬舍，壞人墳隧。仲春乃命通溝瀆，立堤防，孟冬而畢。若秋、夏霖潦，泛溢沖壞者，則不待其時而修葺。凡用水自下始。
凡天下造舟之梁四，（河三，洛一。河則蒲津；大陽；盟津，一名河陽。洛則孝義也。）石柱之梁四，（洛三，灞一。洛則天津、永濟、中搞，灞則灞橋也。）木柱之梁三，（皆渭川也。便橋、中渭橋、東渭橋，此舉京都之沖要也。）巨梁十有一，皆國工修之。其餘皆所管州縣隨時營葺。（河陽橋所須竹索，令宣、常、洪三州役工匠預支造，宣、洪二州各大索二十條，常州小索一千二百條。大陽、蒲津竹索，每年令司竹監給竹，令津家、水手自造。其供橋雜匠，料須多少，預申所司，其匠先配近橋人充。浮橋腳船，皆預備半副；自余調度，預備一副。河陽橋船於潭、洪二州造送；大陽、蒲津橋於嵐、石、隰、勝、慈等州采木，送橋所造。河陽橋置水手二百五十人，大陽橋水手二百人，仍各置木匠十人，蒲津橋一十五人。孝義橋所須竹索，取河陽橋退者以充。）其大津無梁，皆給船人，量其大小難易，以定其差等。（白馬津船四艘，龍門、會寧、合河等闕船並三艘，渡子皆以當處鎮防人充；渭津關船二艘，渡子取永豐倉防人充；渭水馮渡船四艘，涇水合涇渡、韓渡、劉控阪渡、眭城阪渡、覆籬渡船各一艘，濟州津、平陰津、風陵津、興德津船各兩艘，洛水渡口船三艘，渡子皆取側近殘疾、中男解水者充。會寧船別五人，興德船別四人，自余船別三人。薪州江津渡、荊州洪亭松滋渡、江州馬頰檀頭渡船各一艘，船別六人；越州。杭州浙江渡、洪州城下渡、九江渡船各三艘，船別四人，渡子並須近江白丁便水者充，分為五番，年別一替。）
