
卷十七  太僕寺
卿一人少卿二人丞四人主簿二人錄事二人府十七人史三十四人獸醫六百人獸醫博士一人學生一百人亭長四人掌固六人
乘黃署
令一人丞一人府一人史二人典事八人駕士一百四十人羊車小史八人掌固六人
典廄署
令二人丞二人府四人史八人主乘六人典事八人執馭一百人駕士八百人掌固六人
典牧署
令三人丞四人府四人史八人監事八人典事十六人主略七十四人駕士一百六十人掌固四人
車府署
令一人丞一人府一人史二人典事四人馭士一百七十五人掌固六人
諸上牧監
監各一人副監二人丞二人主簿一人錄事一人府三人史六人典事八人掌固四人
中牧監副監丞府各減一人史典事減二人
下牧監典事掌固減二人
沙苑監
監一人副監一人丞一人主簿一人錄事一人府三人史六人典事四人掌固二人
太僕寺：卿一人，從三品；(《周禮》有太僕下大夫二人。穆王命伯冏為太僕正。《漢書百官表》雲：「太僕，秦官，掌輿馬，秩中二千石，有兩丞。屬官有大廄、未央廄、家馬三令，各五丞、一尉；又車府、路軨、騎馬、駿馬四令、丞；又龍馬、閑駒、橐泉、騊駒、承華五監長、丞；又邊郡六牧師苑令，各三丞。又有中太僕，掌皇太後輿馬，不常置。」《漢官儀》雲：「天子駕出，太僕禦屬車八十一乘。」後漢有車府、未央廄、長樂廄令·丞、魏因之。晉太僕銀章、青綬，五時朝服，進賢兩梁冠，佩水蒼玉，品第四；丞一人，部丞五人；置功曹、主簿、五官等員；統典農·典虞都尉、典虞丞、牧官都尉、左·右·中典牧都尉、典牧令、諸羊牧丞、乘黃·驊騮·龍馬三廄令。過江省，其後又置。成帝永和七年，省並宗正。蓋有事則權置，無事則省。宋因晉不置，若如祀，則權置太僕執轡，事畢省。齊亦如之。梁天監七年置十二卿，太僕與太府、少府為夏卿，統南牧、左·右牧、龍廄、內·外廄，班第十。陳因之。後魏太僕卿第二品上，又置少卿；太和二十二，九卿並第三品。北齊太僕寺統驊騮、左·右龍、左·右牝、駝牛、司羊、乘黃、車府等署。後周依《周官》。隋太僕寺統驊騮、乘黃、龍廄、車府、典牧、牛羊等署。煬帝降卿為從三品，減驊騮署入殿內省尚乘局，改龍廄曰典廄署，又有左、右駮皂二廄，加置主乘、司庫、司廩官，罷牛羊署。皇朝因之，而省駮皂等諸官。龍朔二年改為司馭寺正卿，成亨中復舊。光宅元年改為司仆寺，神龍元年復故。)少卿二人，從四品上。(後魏太和十五年，九卿各置少卿一人，品第三上；二十二年，降為正四品上。北齊因之。隋加至二員，煬帝降為從四品上，皇朝因之。龍朔、鹹亨、光宅、神龍隨寺改復。)
太僕卿之職，掌邦國廄牧、車輿之政令，總乘黃、典廄、典牧、車府四署及諸監、牧之官屬，少卿為之貳。凡國有大禮、大駕行幸，則供其五輅屬車之屬。凡監、牧所通羊、馬籍帳，則受而會之，以上於尚書駕部，以議其官吏之考課。凡四仲之月，祭馬祖、馬步、先牧、馬社。
丞四人，從六品上；(秦、漢太僕有兩丞，秩千石。後漢一人，魏、晉並因之，東晉或省或置，宋、齊省。梁天監七年置十二卿，各有丞；列卿丞通視朝請，班第三。陳因之。後魏列卿丞從五品中，太和末，降為七品下。北齊丞一人，正七品下。隋太僕丞三人，品同北齊；大業五年，加為從五品。皇朝復為從六品上。武德中減置二人，永徽中加一人，開元初又加一人。領獸醫博士、學生等。)主簿二人，從七品上；梁天監七年，十二卿各置主簿一人；位不登十八班者別置七班，主簿班第三。陳因之。北齊置一人，隋置二人，皇朝因之。武德中，品正第八，貞觀中，加至從七品上。錄事二人，從九品上。丞掌判寺事。凡補獸醫生皆以庶人之子，考試其業，成者補為獸醫，業優長者，進為博士。主簿掌印，勾檢稽失，省署抄目。錄事掌受事發辰。
乘黃署：令一人，從七品下；(乘黃，古神馬名，亦曰飛黃，背有角，日行萬里。《六韜》雲：「乘黃震死。」《淮南子》雲：「天下有道，飛黃伏皂。」然車馬職仝。後漢有未央廄令、長樂廄丞。至魏，遂改為乘黃廄，晉因之。宋太常屬官有乘黃令一人，掌乘輿金根車及安車、追鋒諸馬車。《齊職儀》雲：「乘黃，獸名也，龍翼馬身，黃帝乘之而仙，因以名廄。乘黃令品第七，秩四百石，銅印、墨綬，進賢一梁冠，絳朝服。」梁太常屬官有乘黃令、丞，三品勛位。陳因之。後魏有乘黃令、丞。北齊掌諸輦輅。隋太僕寺統乘黃署令、丞，皇朝因之，領駕士、羊車小史等。)丞一人，從八品下。(魏有乘黃丞，晉因之。宋、齊並有乘黃令，無丞。梁、陳、後魏、北齊、隋並有乘黃丞，皇朝因之。)乘黃令掌天子車輅，辨其名數與馴馭之法；丞為之貳。凡乘輿五輅：(《周禮》：「巾車氏掌王五輅。」有玉、金、象、革、木之制。至秦，唯乘金根車。漢承秦制，以為乘輿。晉武帝始備五輅，為天子法車。宋、齊、梁、陳相因不絕。後魏五輅各依方色，並駕五馬。後周設六官，置司輅之職。皇帝之輅十有二等：一曰蒼輅，二曰青輅，三曰朱輅，四曰黃輅，五曰白輅，六曰玄略，七曰玉輅，八曰碧輅，九曰金輅，十曰象輅，十一曰革輅，十二曰木輅。後閱視武庫，得魏舊物，有乾象輦，駕二十四馬；又有大樓輦車，駕二十牛；又有象輦，初駕二象，後以六駝代之，皆魏天興中之所制也。宣帝以來，皆服禦之，兼以賜皇後。隋開皇元年，以魏、周輿輦非古之制，皆廢毀，改造五輅也。)一曰玉輅，祭祀、納後則乘之；二曰金輅，饗射、郊征還、飲至則乘之；三曰象輅，行道則乘之；四曰革輅，巡狩、臨兵事則乘之；五曰木輅，田獵則乘之。(凡玉輅青質，以玉飾諸末，駕六蒼龍；金輅赤質，以金飾諸末，駕六赤騮；象輅黃質，以黃飾諸末，駕六黃騮；革輅白質，挽之以革，駕六白駱；木輅黑質，漆之，駕六黑騮也。五輅皆重輿，左青龍，右白獸，金鳳翅，畫苣文鳥獸；黃屋，左纛，金鳳一，在軾前；十二鑾，在衡；二鈴，在軾；龍輈前設鄣塵；青蓋三層，裏黃，繡飾，上設博山方鏡，下圓鏡。)樹羽輪，金根、朱班、重牙；左建旗十有二旒，皆畫升龍，其長曳地，青繡綢槓；右載闟戟，長四尺，廣三尺，黻文，旗首金龍，頭銜錦結綬及緌帶，垂鈴；金鍐、方釳，插翟尾五焦；鏤錫，鞶纓十二就。旌旗、蓋、鞶、纓皆從輅質。耕根車青質，三重蓋，余如玉輅。安車金飾；重輿曲壁；八鑾在衡；紫油通幰，紫油纁朱裏，朱絲絡網，朱鞶纓，朱覆發具絡。四望車制同安車，金飾；八鑾在衡；青油通幰，青油纁朱裏，朱絲絡網。(大駕，則太僕卿馭；五輅駕士各三十二人，並平巾幘、青衫、大口褲；千牛將軍一人陪乘。)
五輅皆有副車。(按：蔡邕《獨斷》雲：「五格之外，復設五色安車、立車各一乘，皆駕四馬，是為五時副車。」故張良擊始皇，中副車。魏誌雲：「天子命太祖駕金根，六馬，設五時副車。」江左乃闕，至梁始備。隋開皇十四年始造五輅及副，皇朝因之。)又有指南車、(崔豹《古今註》雲：「指南車，舊說雲周公所作也。周公理致太平，越裳氏重譯來獻，使者迷其歸路，周公錫以軿車五乘，皆為司南之制，使越裳氏載之，周年而至其國。故常為先導，示服遠人，而正四方也。」秦、漢其制無聞。後漢張衡始復創造，漢末喪亂，其法不存。沈約《宋書》雲：「魏明帝始令博士馬鉤造之，晉亂又亡。石虎使解飛、姚興使令狐生又造，宋武平關中，得之。其制如鼓車，設木人於車上，舉手指南。車驟回轉，所指微差。」至齊，祖沖之又造之。歷梁、陳、隋，無所變改，皇朝因之。駕四馬，正道，先啟而行。匠一人，駕士十四人。)記裏鼓車、(崔豹《古今註》雲：「車上為二層，皆有木人執槌。行一里，下一層擊鼓；行十里，上一層擊鐲。亦名大章車，所以識道裏也。」)白鷺車、(《隋誌》名鼓吹車。上施層樓，樓上有翔鷺棲焉。)鸞旗車、(《晉誌》雲：「鸞旗車，先格所載也。鸞旗者，謂析羽旄而編之，十二旒，列系幢傍也。」)辟惡車、(崔豹《古今註》雲：「秦制也，桃弓、葦矢，所以禳祓不祥。」太卜令一人在車，執弓箭，平巾幘、緋禰襠、大口褲。)皮軒車、(《晉誌》：「以獸皮為軒。」左金吾衛隊正一人在車，執弩，服同太卜令。自指南車皆駕四馬，正道，匠一人，駕士一十四人。)耕根車、(《晉誌》雲：「建赤旗十有二旒，天子親耕所乘也。一名芝車，一名三蓋車。置耒耜於軾上。」駕六馬，駕士三十二人。)安車、(《晉·輿服誌》雲：「座乘謂之安車，倚乘謂之立車，各一乘，名五時車，俗謂之五帝車。」駕四馬，駕士二十四人。)四望車、(《晉誌》雲：「陽遂四望、穗窗、皂輪、小形車，駕牛。」《晉中朝大駕鹵簿》曰：「禦四望車，駕牛，中道。」皇朝駕四馬也。)羊車、(《周遷輿服雜事》曰：「羊車，一名輦車，其上如軺，伏兔箱，漆畫輪軛。小兒衣青布褲褶，紫碧<木攀>青耳屩，五辨鬢，數人引之，今代名為羊車小史。而漢代或以人牽，或以駕果下馬。」《晉誌》曰：「武帝乘羊車於後宮，恣意所之，宮女掛竹葉、楊條，候帝之來。」)黃鉞車、(崔豹《古今註》雲：「黃鉞，三代通用以斷斬，今以黃鉞為乘輿之飾。武王以黃鉞斬紂，故王者以為戒。」駕二馬，左武衛隊正一人在車執之，武弁、朱衣、革帶。駕士一十二人。)豹尾車，(崔豹《古今註》雲：「豹尾車，周制也，所以象君子豹變。尾，言謙也。古軍正建之，今唯乘輿得建焉。」《漢書》曰：「成帝以幸姬趙飛燕置屬車間豹尾中。」駕二馬，右武衛隊正一人在車執之，武弁、朱衣、革帶。駕士十二人也。)屬車一十有二，(屬車一曰副車，一曰貳車，一曰佐車。漢因秦制：大駕屬車八十一乘，行則中央、左、右分之；法駕屬車三十六乘，最後車懸豹尾，皆皂蓋、朱裏。蔡邕《獨斷》曰：「古者，諸侯貳車九乘。秦滅九國，兼其車服，故為八十一乘。溪武祠太乙、甘泉皆盡用之，明帝上原陵又用之。法駕三十六乘，小駕一十二乘。」大業初，備八十一乘；三年，帝嫌其多，問閻毗，毗曰：「此起於秦，遂為後式。宋孝建時，議準旗旒之數，設十二乘。今憲章往古，大駕依秦，法駕依漢，小駕依宋。」帝曰：「大駕宜三十六，法駕宜用十二，小駕除之可也。」皇朝因之，置十二乘，駕牛，駕士各八人。自指南車駕士皆平巾幘、緋衫、大口褲，唯耕根車青衫，羊車服則殊也。)大駕則用之。若法駕，則減五副車、白鷺、辟惡、安車、四望車，四分屬車之一，余同大駕。若小駕，又減象輅、革輅、木輅、指南車、記裏鼓車、鸞旗、皮軒、耕根、羊車、屬車、黃鉞、豹尾等車，余同法駕。若有大禮，則以所禦之輅進內；既事，則受而藏之。
凡將有事，尤期四十日，尚乘供馬，馬如輅色，率駕士預調習。指南等車亦如之。
典廄署：令二人，從七品下；(《周禮》有校人、圉師、趣馬，掌天子十有二閑之馬。漢太僕屬官有大廄、未央廄令。後漢太僕屬官有未央廄令，主乘輿及宮中諸馬；其後，置左駿廄令，別主乘輿禦馬。魏有驊騮廄令。晉太僕統乘黃、驊騮、龍馬等廄令，過江之後，或省或置；哀帝時，省驊騮為門下之職。宋、齊因之。梁太僕統龍廄、內外廄，陳因之。後周有左、右廄，各上士一人。北齊太僕寺統驊騮、左·右龍等署。隋太僕寺統龍廄署，皇朝改為典廄署令，領執馭、駕士等。)丞二人，從八品下；(隋有龍廄丞，皇朝改為典廄丞，武德中四人，今減二人。)主乘六人，正九品下。(隋置，皇朝因之。)典廄令掌系飼馬牛，給養雜畜之事；丞為之貳。凡象一給二丁，細馬一、中馬二、駑馬三、駝·牛·騾各四、驢及純犢各六、羊二十各給一丁，(純謂色不雜者。若飼黃禾及青草，各準運處遠近，臨時加給也。)乳駒、乳犢十給一丁。凡象日給槁六圍，馬、駝、牛各一圍，羊十一共一圍，(每圍以三尺為限也。)蜀馬與騾各八分其圍，驢四分其圍，乳駒、乳犢五共一圍；青芻倍之。凡象日給稻、菽各三斗，鹽一升；馬，粟一斗、鹽六勺，乳者倍之；駝及牛之乳者、運者各以鬥菽，田牛半之；施鹽三合，牛鹽二合；羊，粟、菽各升有四合，鹽六勺。(象、馬、騾、牛、駝飼青草日，粟、豆各減半，鹽則恆給；飼禾及青豆者，粟、豆全斷。若無青可飼，粟、豆依舊給。其象至冬給羊皮及故氈作衣也。)
典牧署：令三人，正八品上；(《周禮》：「牧師下士四人，掌牧馬而頒之。」秦、漢太僕屬官有牧師苑令，皆在邊郡。歷魏、晉已下，皆牧監之職。隋太僕寺統典牧署、牛羊署等令、丞，皇朝因之。武德中二人，今加置三人，領主輅、駕士等。)丞四人，正九品上；(隋置，皇朝因之。武德史三人，今加至四人。)監事八人，從九品下。典牧令掌諸牧雜畜給納之事；丞為之貳。凡群牧所送羊、犢皆受之，而供於廩犧、尚食之用；諸司合供者，亦如之。
車府署：令一人，正八品下；(秦置車府令，以趙高為之。漢太僕屬官有車府令、丞，後漢主乘輿諸車，魏、晉因之。宋、齊、梁、陳並尚書駕部領。後魏闕文。北齊太僕寺領車府令、丞，遂輿乘黃令分職；隋因之。皇朝因隋。)丞一人，正九品下。(秦、漢已來，車府署並有丞一人，隋車府丞二人，皇朝省置一人。)車府令掌王公已下車輅，辨其名數及馴馭之法；丞為之貳。凡王公已下車輅：一曰象輅，二曰革輅，三曰木輅，四曰軺車。(象輅以象飾諸末；朱班輪；八鑾在衡；左建旗，畫龍，一升一降；右載闟戟。革輅以革飾諸末，左建通帛為旃，余同象輅。木輅以漆飾之，余同革輅。三輅皆朱質，朱蓋，朱旗旃。一品九旒，二品八旒，三品七旒，四品六旒，其鞶纓就數亦如之。軺車，曲壁、青通幰、碧裏也。)凡春秋二時謁陵、冊命王公及內外職事四品已上拜官、正·冬朝會、婚葬、奉使，皆視其品秩而給之：親王以象輅，三品已上以革輅，五品已上以木輅。京縣令以軺車，道大駕及初上給之。其婚葬則從京官三品已上給其馭。(給駕士：親王十有八，一品十有六，二品十有四，各駕以馬、駱四，輅車一；三品十有二，四品、五品十，京縣令六也。)凡輅車之馬率馭士預調習之，然後入輅及車；以牛駕者亦如之。
上牧，監一人，從五品下；(《漢舊儀》：「太僕牧師諸苑三十六所，分佈北邊、西邊，以郎為苑監，官奴婢三萬人分養馬三十萬頭，擇取教習，給六廄；牛、羊無數，以給犧牲。中興省。漢陽有牧馬苑令，羽林郎監領。」魏置牧官都尉，晉因之。宋、齊闕文。梁太僕統南牧、左·右牧等丞，陳因之。後魏闕文。北齊太僕寺統左·右牝、駝牛、司羊等署令、丞。後周有典牡、典牝上士一人·中士一人；又有典駝、典羊、典牛，各有中士一人。隋太僕寺統典牧署、牛羊署等令、丞。皇朝因分為牧監。)副監二人，正六品下；丞二人，正八品上；主簿一人；正九品下。(並皇朝置。)
中牧，監一人，正六品下；副監一人，從六品下；丞一人，從八品上；主簿一人，從九品上。
下牧，監一人，從六品下；副監一人，正七品下；丞一人，正九品上；主簿一人，從九品下。
諸牧監掌群牧孳課之事。凡馬五千匹為上監，三千匹已上為中監，已下為下監。凡馬、牛之群以百二十，駝、騾、驢之群以七十，羊之群以六百二十，群有牧長、牧尉。(補長，以六品已下子、白丁、雜色人等為之；補尉，以散官八品已下子為之。品子八考，白丁十考，隨文、武簡試輿資也。)
凡馬有左、右監以別其粗良，以數紀為名，而著其簿籍；細馬之監稱左，粗馬之監稱右。(其雜畜牧皆同下監，仍以土地為其監名。)凡馬各以年、名籍之，每歲季夏造。至孟秋，群牧使以諸監之籍合為一，(諸群牧別立南使、北使、西使、東使，以分統之。)常以仲秋上於寺。
凡馬以季春遊牝。(《月令》：「季春乃合，累牛騰馬，遊牝於牧。」)其駒、犢在牧，三歲別群。(若與本群同牧，不別給牧人。)馬牧牝馬四遊五課，駝四遊六課，牛、驢三遊四課，羊三遊四課。(四、三者，皆言其歲而遊牝也，羊則當年而課之。其課各有率，謂：牛、馬、驢之牝百，而歲課駒、犢各以六十；馬二十歲則不課；三歲遊牝而生駒者，仍別簿申；騾駒半之。若馬從外蕃而至者，初年課以四十，二年五十，三年全課。牝駝百而三年之課七十。羔羊之白者七十，羖者八十。)凡監牧孳生過分則賞；(謂馬剩駒一，則賞絹一匹；駝、騾之剩倍於馬，驢、牛之剩三，白羊之剩七，羖羊之剩十，皆與馬同。共賞物二分入長，一分入牧子。牧子謂長上專當者。其監官及牧尉各通計所管長、尉賞之。通計謂尉官管十五長者，剩駒十五匹，賞絹一匹；監官管尉五者，剩駒七十五匹，賞絹一匹之類。計加亦準此。應賞者，準印後定數，先填死耗足外，然後計酬之。)其有死耗者，每歲亦以率除之。(謂駝，馬百頭以七頭馬耗，騾以六，牛、驢、羖羊以十，白羊以十五。從外蕃而新至者，馬、牛、驢、羖羊皆除二十，二年除十五；駝除十四，二年除十，騾除十二，二年除九；白羊除二十五，二年除二十；三年，皆同耗也。)若歲疫，以私畜準同者以疫除。(準牧側近私畜疫死數，同則聽以疫除。馬不在疫除之例。即馬、牛一十一歲以上，不入耗除限。若緣非時霜雪死多者，錄奏。)凡官畜在牧而亡失者，給程以訪，過日不獲，估而徵之。(謂給訪限百日，不獲，準失處當時估價徵納，牧子及長各知其半。若戶奴無財者，準銅，依加杖例。如有闕及身死，唯徽見在人分。其在廄失者，主帥準牧長，飼丁準牧子。其非理死損，準本畜徵納也。)
凡在牧之馬皆印。(印右膊以小「官」字，右髀以年辰，尾側以監名，皆依左、右廂。若形容端正，擬送尚乘，不用監名。二歲始春，則量其力，又以「飛」字印印其左髀、膊。細馬、次馬，以龍形印印其項左；送尚乘者，尾側依左、右閑印以「三花」。其餘雜馬送尚乘者，以「風」字印印左膊，以「飛」字印印左髀。騾、牛、驢則官名誌其左膊，監名誌其右髀。駝、羊則官名誌其頰，羊仍割耳。若經印之後簡入別所者，各以新入處監名印其左頰。官馬賜人者，以「賜」字印；配諸軍及充傳送驛者，以「出」字印，並印左、右頰也。)
凡每歲進馬粗良有差。使司每歲簡細馬五十匹、敦馬一百匹進之。若諸監之細馬生駒，以其數申所由司次入寺。其四歲以下粗馬，每年簡充諸衛官馬。凡馬、牛皮·脯及筋·角之屬，皆納於有司。
每年終，監牧使巡按孳課之數，以功過相除，為之考課焉。
沙苑監：監一人，從六品下；(沙苑在同州。)副監一人，正七品下；丞一人，正九品上，主簿一人，從九品下。沙苑監掌牧養隴右諸牧牛、羊，以供其宴會、祭祀及尚食所用，每歲與典牧分月以供之；丞為之貳。(凡屠宰，國忌廢務日、立春前後一日、每月一日·八日·十四日·十五日·十八日·二十三日·二十四日·二十八日·二十九日·三十日、每歲正月·五月·九月皆罷之。諸雜畜及羖羊有孕者，雖非其日月，亦免之。)若百司應供者，則以時皆供之。凡羊毛及雜畜皮、角皆具數申送所由焉。(□本雲：「太僕屬官有沙苑監，開元二十三年省。」)
