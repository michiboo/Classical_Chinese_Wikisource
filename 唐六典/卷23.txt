
卷二十三  將作監  百工監、就谷監、庫谷監、太陰監、伊陽監  都水監
將作監
大匠一人少匠二人丞四人主簿二人錄事二人府十四人史二十八人計史三人亭長四人掌固六人
左校署
令二人丞四人府六人史十二人監作十人
右校署
令二人丞三人府五人史十人監作十人典事二十四人
中校署
令一人丞三人府三人史六人監事四人典事八人掌固一人
甄官署
令一人丞二人府五人史十人監作四人典事十八人
百工監
監一人副監一人丞一人錄事一人府一人史三人監作四人典事二十人
就谷監
監一人副監一人丞一人錄事一人府一人史三人監作四人典事二十人
庫谷監
監一人副監一人丞一人錄事一人府一人史三人監作四人典事二十人
太陰監
監一人副監一人丞一人錄事一人府一人史三人監作四人典事十人
伊陽監
監一人副監一人丞一人錄事一人府一人史三人監作四人典事十人
都水監
使者二人丞二人主簿一人錄事一人府五人史十人亭長一人掌固四人
舟楫署
令一人丞二人府三人史四人監漕四人漕史二人典事三人掌固三人
河渠署
令一人丞一人府三人史六人河堤謁者六人典事三人掌固四人長上魚師十人短番魚師一百二十人明資魚師一百二十人
諸津
每津令一人丞一人錄事一人府一人史二人典事三人津吏五人
將作監：大匠一人，從三品；(《左傳》雲：「少昊氏五雉為五工正。」周官冬官掌百工之職。《漢書百官表》雲：「將作少府，秦官，掌治宮室，有兩丞、左·右中候。景帝改曰將作大匠，秩二千石。屬官有石庫、東園主章、左·右·前·後·中校七令、丞，又主章長、丞。武帝改東園主章曰木工。成帝省中候及左、右、前、後、中校五丞。」後漢光武中元二年省，常以謁者兼之；至章帝建初元年又置。魏因之。晉將作大匠置功曹、主簿、五官等員，掌土木之役。過江後及宋、齊並不常置。梁天監七年置十二卿，改將作大匠為大匠卿，是為秋卿，班第十，品正第五。陳因之。後魏太和初，將作大匠從第二品下；二十二年，降為從三品。北齊因之。後周有匠師中大夫一人，掌城郭、宮室之制及諸器物度量；又有司木中大夫一人，掌木工之政令。隋將作寺置大匠一人，從三品；開皇二十年改為將作監，以大匠為大監。煬帝大業五年，正四品；十三年，又改大監為令。皇朝改置大匠、少匠、丞、主簿等員。龍朔二年改為繕工監，鹹亨元年復舊。光宅元年改為營繕監，神龍元年復舊。)少匠二人，從四品下。(後周官有小匠師下大夫一人。隋初，將作無少匠；開皇二十年改寺為監，大匠為大監，始置副監一人。煬帝改副監為少監；大業三年，改少監為少匠；五年，又改少匠為少監，正五品；十三年，又改為少令。皇朝改置少匠二人。龍朔、鹹亨、光宅、神龍隨監改復。)將作大匠之職，掌供邦國修建土木工匠之改令，總四署、三監、百工之官屬，以供其職事；少匠貳焉。凡西京之大內、大明·興慶宮，東都之大內、上陽宮，其內外郭、臺、殿、樓、閣並仗舍等，苑內宮、亭，中書、門下、左·右羽林軍、左·右萬騎仗、十二閑廄屋宇等，謂之內作。凡山陵及京·都之太廟、郊社諸壇·廟，京、都諸城門，尚書·殿中·秘書·內侍省、禦史臺、九寺、三監、十六衛、諸街使、弩坊、溫湯、東宮諸司、王府官舍屋宇，諸街、橋、道等，並謂之外作。凡有建造營葺，分功度用，皆以委焉。凡修理宮廟，太常先擇日以聞，然後興作。
丞四人，從六品下；(漢將作有丞二人，秩六百石。後漢置一人，魏、晉因之。東晉、宋、齊有事則置，無事則罷。梁天監七年置大匠丞一人，班第三。陳因之。後魏從五品中；太和二十二年，第七品下。北齊丞四人，從第七品上。後周匠師上士一人。隋將作丞二人，從六品，大業十三年加至從五品。皇朝加丞至四人，從六品下。)主簿二人，從七品下；(晉將作置主簿員。江左有事則置，無事則省。梁天監七年復置將作主簿一員，七班中第三。北齊將作寺有功曹、主簿員；若有營作，又別立長史、司馬、主簿各一員。隋將作主簿二人，皇朝因之。)錄事二人，從九品上。丞掌判監事。凡內外繕造，百司供給，大事則聽制、敕，小事則換省符，以諮大匠，而下於署、監，以供其職。凡諸州匠人長上者，則州率其資納之，隨以酬顧。凡功有長短，役有輕重。(凡計功程者，四月、五月、六月、七月為長功，二月、三月、八月、九月為中功，十月、十一月、十二月、正月為短功。)凡啟塞之時，火土之禁，必辨其經制，而舉其條目。(凡四時之禁：每歲十月以後，盡於二月，不得起冶作；冬至以後，盡九月，不得興土工；春、夏不伐木。若臨事要行，理不可廢者，以從別式。)凡營造修理，土木瓦石不出於所司者，總料其數，上於尚書省。凡營軍器，皆鐫題年月及工人姓名，辨其名物，而閱其虛實。主簿掌印，勾檢稽失。凡官吏之申請糧料、俸食，務在、假使，必由之以發其事。若諸司之應供四署、三監之財物器用違闕，隨而舉焉。錄事掌受事發辰。
左校署：令二人，從八品下；(《周官》有攻木之工七，謂輪、輿、弓、廬、匠、車、梓也。秦、漢有左、右、前、後、中校五令·丞。後漢唯置左、右校令·丞各一人，令六百石；又有材官校尉。魏並左校於材官。晉過江，省將作大匠，而左、右校隸少府；又改材官校尉為將軍，罷左校令。宋、齊、梁、陳又有左校令、丞，別置材官將軍、司馬。北齊太府寺有左校署令、丞。後周有掌材上士。隋將作領左校署令二人，皇朝因之。)丞四人，正九品下；(漢成帝省左、右、前、後、中五校丞。後漢置左、右校丞各一人，秩三百石。魏因之。東晉隸少府。宋、齊、粱、陳、北齊皆有丞。後周有掌材中士二人。隋左校丞四人，皇朝因之。)監作十人，從九品下。左校令掌供營構梓匠之事，致其雜材，差其曲直，制其器用，程其功巧；丞為之貳。凡宮室之制，自天子至於士庶，各有等差。(天子之宮殿皆施重栱、藻井。王公、諸臣三品已上九架，五品已上七架，並廳廈兩頭；六品已下五架。其門舍三品已上五架三間，五品已上三間兩廈、六品已下及庶人一間兩廈。五品已上得制烏頭門。若官修者，左校為之。私家自修者，制度準此。)凡樂縣簨虡，兵仗器械，及喪葬儀制，諸司什物，皆供焉。(簨虡謂鎛鍾、編鍾、編磬之屬。器械謂仗床、戟架、杻械之屬。喪儀謂棺槨、明器之屬。什物謂機案、櫃檻、敕函、行槽、剉碓之屬。)
右校署：令二人，從八品下；(後漢安帝廷光三年，置左校令、右校丞，其後又置右校令。魏因之。晉少府屬官有左校，無右校，其職蓋並於左校矣。宋、齊、梁、陳皆無。北齊太府寺管左校，亦無右校。隋置右校署令、丞，掌營構工作之事。皇朝因之。)丞三人，正九品下；(漢右校丞一人，三百石。魏因之。宋、齊、梁、陳並置，北齊省。隋右校置丞三人，皇朝因之。)監作十人，從九品下。右校令掌供版築、塗泥、丹雘之事；丞為之貳。凡料物支供皆有由屬，審其制度而經度之。(凡修補之料，每歲京北、河南及諸州支送麥麰三萬圍、麥面一百車、麻禱二萬斤；其石灰、赤土之屬，須則市供，不恆其數。)
中校署：令一人，從八品下；(漢將作左、右、前、後、中五校皆有令、丞，自後不置，皇朝置之。)丞三人，正九品下；(漢成帝省，皇朝復置。)監事四人，從九品下。中校令掌供舟車、兵仗、廄牧、雜作器用之事。凡行幸陳設供三梁竿柱，閑廄系飼則供剉碓、行槽、鞍架，禱祠祭祀則供棘葛、竹墼，內外營造應供給者，皆主守之；丞為之貳。(舊，將作寺百工署掌營棘葛、槍子、土磚、石作之事。開元十五年，改百工署為監，其職掌各分入諸署：槍子入左校，石作入甄官，棘葛、土磚等入於此署。)凡監、署役使車牛皆有年支草、豆，據其名簿，閱其虛實，受而藏之，以給於車坊。
甄官署：令一人，從八品下；(《周禮》摶埴之工二，謂陶與旊也。後漢將作大匠屬官有前、後、中甄官令·丞。晉少府領甄官署，掌磚瓦之任。宋、齊有東、西陶官瓦署督、令各一人。北齊太府寺統甄官署，甄官又別領石窟丞。後周有陶工中士一人，掌為樽、彜、簠、簋等器。隋太府寺統甄官署令、丞二人，皇朝改屬將作。)丞二人，正九品下；(後漢前、後、中三甄官各丞一人，晉有甄官丞，後周有陶工下士一人。隋甄官丞二人，皇朝因之。)監作四人，從九品下。甄官令掌供琢石、陶土之事；丞為之貳。凡石作之類，有石磬、石人、石獸、石柱、碑碣、碾磴，出有方土，用有物宜。凡磚瓦之作，瓶缶之器，大小高下，各有程準。凡喪葬則供其明器之屬，(別敕葬者供，余並私備。)三品以上九十事，五品以上六十事，九品已上四十事。當壙、當野、祖明、地軸、<革延>馬、偶人。其高各一尺；其餘音聲隊與僮僕之屬，威儀、服玩，各視生之品秩所有，以瓦、木為之，其長率七寸。
百工監、就谷監、庫谷監、太陰監、伊陽監
百工、就谷、庫谷、太陰、伊陽監：監各一人，正七品下；副監一人，從七品下；丞一人，正八品上；(《周禮》：山虞、林衡並掌斬伐林木之事。歷代皆有其官，皇朝取其義而並置之。庫谷監在鄠縣，就谷監在盩厔縣，百工監在陳倉，太陰監在陸渾縣，伊陽監在伊陽縣。)錄事各一人；監作各四人，從九品下。(太陰監，伊陽監各典事十人。)百工等監，掌採伐材木之事，辨其名物而為之主守。凡修造所須材幹之具，皆取之有時，用之有節。
都水監
都水監：使者二人，正五品上。(本《周官》川衡之職。漢太常、大司農、少府、內史、主爵中尉其屬官各有都水長、丞。武帝置水衡都尉，掌上林苑，有五丞，其屬官有上林、均輸、禦羞、禁圃、輯濯、鍾官、辯銅令·丞；又衡官、水司空、都水、農倉，又甘泉上林·都水七官長·丞皆屬焉。至成帝，以都水官多，置左、右使者各一人，則劉向護左都水使者是也。至哀帝，罷之。王莽改水衡都尉曰予虞。後漢省都水以屬郡國，而置河堤謁者五人。魏因之，又兼有水衡都尉，主天下水軍舟船器械。晉置都水臺都水使者一人，掌舟楫之事，官品第四；又有左、右、前、後、中五水衡。《晉起居註》及《元康百官名》：陳慎、戴熊俱以都水使者領水衡都尉。宋孝武帝省都水臺，置永衡令。齊氏復置都水臺使者一人。梁武帝天監七年改為太舟卿，為冬卿，班第九，吏員依晉，又加當關四人。陳因之。後魏亦二官並置建，都水使者正第四品中，水衡都尉從五品中；太和二十二年，都水使者從五品，而省永衡。北齊都水臺使者二人，後周有司水中大夫一人。隋都水臺使者二人，從第五品，有丞、參軍、河堤謁者、錄事，掌船局都水尉、諸津尉·丞·典作·津長等。開皇三年，省都水入司農，十三年復置。仁壽元年，改為都水監；煬帝復為使者，正五品，統舟楫、河渠二署。大業五年，又改使者為監，加至四品；又置少監，為五品。復改監為令，從三品；少監為少令，從四品。皇朝改為都水署，隸將作，令從七品下。貞觀中，復改為都水使者，從五品上。龍朔二年改為司津監，鹹亨元年復為都水使者。光宅元年改為水衡都尉，神龍元年復舊。)都水使者掌川澤、津梁之政令，總舟楫、河渠二署之官屬，(舟楫署開元二十三年省。)辨其遠近，而歸其利害；凡漁捕之禁，衡虞之守，皆由其屬而總制之。凡獻享賓客，則供川澤之奠。凡京畿之內渠堰陂池之壞決，則下於所由，而後修之。每渠及鬥門置長各一人，(以庶人年五十已上並勛官及停家職資有幹用者為之。)至溉田時，乃令節其水之多少，均其灌溉焉。每歲，府縣差官一人以督察之；歲終，錄其功以為考課。
丞二人，從七品上；(《漢書》都水、水衡皆有丞。後漢省。晉初置都永使者，有參軍二人，蓋丞之職也。宋因之。孝武帝省都水臺，置水衡令，亦無丞。梁天監七年置太舟卿，始置丞一人，班第一。陳因之。後魏都水有參事六人，北齊有參事十人，並丞之任也。隋初，置都水臺，有丞二人，正第八品上；大業三年，加從七品。皇朝改為都水署，丞從八品下。貞觀中，改為使者，以署為監，加丞秩至從七品上。)主簿一人，從八品下。(《晉令》：「水衡都尉置主簿一人。」又：「左、右、前、後、中五水衡皆有主簿。」梁天監七年，太舟主簿七班之中第三，與宗正主簿同。後魏、北齊並不置。大業中置主簿一員，皇朝因之。)丞掌判監事。凡京畿諸水，禁人因灌溉而有費者，及引水不利而穿鑿者；其應入內諸水，有餘則任王公、公主、百官家節而用之。主簿掌印，勾檢稽失。凡運漕及漁捕之有程者，會其日月，而為之糺舉。
舟楫署：令一人，正八品下；(漢中尉屬官有都船令、丞，水衡都尉有輯濯令。晉水衡令各有舷曹吏。齊職儀有船官典軍一人。後周有舟工中士一人。隋都水使者領掌船局都尉二人，煬帝改為舟楫署令一人，皇朝因之。)丞二人，正九品下。(漢有都船丞、輯濯丞。隋煬帝置舟楫署丞二人，皇朝因之。)舟楫令掌公私舟船及運漕之事；丞為之貳。諸州轉運至京、都者，則經其往來，理其隱失，使監漕監之。
河渠署：令一人，正八品下；(秦及兩漢都水、水衡屬官有河堤謁者，則河渠署令也。隋煬帝取史記河渠書之義以名署，置令一人，皇朝因之。領河堤謁者、魚師。)丞一人，正九品下。(隋煬帝置河渠署丞一人，皇朝因之。)河渠令掌供川澤、魚醢之事；丞為之貳。凡溝渠之開塞，漁捕之時禁，皆量其利害而節其多少。每日供尚食魚及中書門下官應給者。若大祭祀，則供其乾魚、魚醢，以充籩、豆之實。凡諸司應給魚及冬藏者，每歲支錢二十萬送都水，命河渠以時價市供之。
諸津：令一人，正九品上；(《列女傳》有道津吏女，自後無聞。晉今：「諸津渡二十四所，各置監津吏一人。」北齊三局尉皆分司諸津、橋之事。後周有掌津中士一人，掌津渡、川瀆之制，而為之橋梁。隋都水領諸津：上津，每尉一人、丞二人；中津，尉、丞各一人；下津，尉一人。每津典作一人、津長四人。皇朝改置令、丞。)丞一人，從九品下。(皇朝因隋置。諸津在京兆、河南界者隸都水監，在外者隸當州界。)諸津令各掌其津濟渡舟梁之事丞為之貳。
