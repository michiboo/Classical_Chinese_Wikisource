
卷三十  三府都護州縣官吏
京兆河南太原三府官吏
大都督府中都督下都督官吏
上州中州下州官吏
京縣畿縣天下諸縣官吏
大都護上都護府官吏
鎮戍嶽瀆關津官吏
京兆、河南、太原府：牧各一人，從二品；(昔舜分九州為十二州，始置十二牧。大禹鑄鼎，貢金九牧。《周禮》八命作牧。秦分天下為三十六郡，京為內史，漢武帝改為京兆尹，秩二千石。後漢都洛陽，為河南尹，魏、晉因之。歷代所都皆為尹：江左為丹陽尹，北齊為清都尹，後周及隋復為京兆尹。始秦分天下，令御史監郡，漢省之，丞相遣史分刺諸州。武帝初置部刺史十三人，掌奉詔條察州，秩六百石，類今之十道使也；又置司隸校尉，部三輔、三河、弘農，類今之京畿按察使也。成帝更名刺史為牧，秩二千石。後漢復為刺史，後復為牧。魏、晉已下皆為刺史。晉武帝罷司隸校尉，置司州牧。江左為揚州刺史，後魏、北齊皆為司州牧。後周置雍州牧，隋因之。大業三年，罷州置郡，京兆、河南皆為尹，則兼牧之任矣。皇朝又置雍州牧。洛州初為都督府，及置都，亦為牧。開元初，復為京兆、河南尹。)尹一人，從三品；(漢京兆尹有都尉、丞，皆詔除。都尉比二千石，典武職；丞秩六百石。後漢省都尉，州又置別駕、治中，皆刺史自辟除。魏、晉已下皆因之。隋文帝罷郡，以州統縣，改別駕、治中為長史、司馬。煬帝罷州置郡，罷長史、司馬，置贊治，後改為丞；又置通守以貳太守，京兆、河南等為內史。皇朝置雍州別駕，永徽中，改為長史，正四品下。開元初，改長史為尹，從三品。然親王為牧，皆不知事，職務總歸於尹，亦漢氏京尹之任也。)少尹二人，從四品下。(魏、晉已下有治中，隋文帝改為司馬，煬帝改為贊治，後改為丞。皇朝復曰治中，後避高宗諱，改曰司馬。開元初，改為少尹，置二員。)司錄參軍事二人，正七品上；(漢、魏已來及江左，郡有督郵、主簿，蓋錄事參軍之任也，皆太守自辟除。後魏、北齊、後周、隋氏，州皆有錄事參軍。及罷郡，以州統縣，皆吏部選除。煬帝罷州置郡，有東、西曹掾及主簿。皇朝省掾、主簿，置錄事參軍。開元初，改為司錄參軍。)錄事四人，從九品上；(隋置京兆錄事四人，皇朝因之。)府、史各二人。功曹參軍事二人，正七品下，(漢、魏已下，司隸校尉及州、郡皆有功曹、戶曹、賊曹、兵曹等員。北齊諸州有功曹、倉曹、中兵、外兵、甲曹、法曹、士曹、左戶等參軍事。隋諸州有功曹、戶曹、兵曹等參軍事，法曹、士曹行參軍；郡有西曹、金曹、戶曹、兵曹、法曹、士曹等。及罷郡置州，以曹為名者，改日司。煬帝罷州置郡，改司功、司倉、司戶、司兵、司法、司士等為書佐。皇朝因其六司，而改書佐為參軍事。開元初，為功曹參軍。)府六人，史十二人。倉曹參軍事二人，正七品下；(北齊諸州有倉曹參軍事，隋文帝改為司倉參軍，煬帝改為司倉書佐，皇朝復為倉曹參軍。)府八人；史十六人。戶曹參軍事二人，正七品下；(漢、魏已來，州、郡皆有戶曹掾，或為左戶。隋有戶曹參軍，文帝改為司戶參軍，煬帝為司戶書佐，皇朝因為司戶參軍。開元初，為戶曹參軍。)府十一人；史二十二人；帳史一人。(景雲初置。)兵曹參軍事二人，正七品下；(漢、魏已下，諸州皆有兵曹，或為中兵、外兵、騎兵。北齊已下，改復並與功曹同。)府九人；史十八人。法曹參軍事二人，正七品下；(漢、魏已下，州、郡有賊曹、決曹掾，或法曹，或墨曹。自隋已下，改復並與上同。)府九人；史十八人。士曹參軍事二人，正七品下；(北齊諸州有士曹行參軍。已下改復，並與上同。)府七人；史十四人。參軍事六人，正八品下。(註見王府參軍文下。)執刀十五人。典獄十八人。問事十二人。白直二十四人。經學博士一人，從八品上；助教二人；(魏、晉已下，郡、國並有文學，即博士、助教之任。並皇朝置。)學生八十人。(皇朝置。)醫學博士一人；助教一人；(開元初置。)醫學生二十人。(貞觀初置。)
大都督府：都督一人，從二品。(魏黃初二年，始置都督諸州軍事，或領鎮戎、總夷校尉；三年，上軍大將軍曹真都督中外諸軍事。司馬宣王征蜀，加號大都督。自此之後，歷代皆有。至隋，改為總管府。皇朝武德四年，又改為都督府。貞觀中，始改為上、中、下都督府。)長史一人，從三品；(秦、漢邊郡有長史。魏、晉已來，諸州皆有別駕、治中。至北齊，八命、七命、六命州刺史各有長史，隋九等州亦有長史。開皇三年，改雍州別駕為長史；煬帝罷州置郡，又改為別駕，唯都督府則置長史。永徽中，始改別駕為長史，大都督府長史仍舊正四品下，開元初始增其秩。)司馬二人，從四品下。(北齊及隋九等州各有司馬。開皇三年，改雍州贊治為司馬。皇朝改郡為州，各置治中一人，其都督府則置司馬。永徽中，改治中為司馬。)錄事參軍事二人，正七品上；錄事二人，從九品上；史四人。功曹參軍事一人，正七品下；府四人；史六人。倉曹參軍事二人，正七品下；府四人；史八人。戶曹參軍事二人，正七品下；府五人；史十人；帳史一人。兵曹參軍事二人，正七品下；府四人；史八人。法曹參軍事二人，正七品下；府四人；史八人。士曹參軍事一人，正七品下；府四人；史八人。參軍事五人，正八品下。執刀十五人。典獄十六人。問事十人。白直二十二人。市令一人，從九品上；(漢代諸郡、國皆有市長，晉、宋已後皆因之。隋氏始有市令。皇朝初，又加市丞。戶四萬已上者，省補市令。)丞一人；佐一人；史二人；帥三人；倉督二人，史四人。(北齊九等州、縣各有倉督員，隋因之。)經學博士一人，從八品上；助教二人；學生六十人。醫學博士一人，從八品下；助教一人；學生十五人。(若中、下都督府戶滿四萬已上者，官員同此，唯減司馬一人。)
中都督府：都督一人，正三品。別駕一人，正四品下；(漢司隸校尉有別駕從事，校尉一人行部則奉引，主錄眾事。舊解以為別乘傳車，故曰別駕。諸州刺史亦有之。元帝時，條州大小，為設吏員，別駕、治中、諸部從事秩皆百石。後漢改曰別駕從事史，三國因之。晉代諸州各置別駕、治中從事史一人，宋、齊、梁、陳、後魏、周、隋因而不改，皇朝因之。永徽中，改別駕為長史。垂拱初，又置別駕員，多以皇家宗枝為之。神龍初罷，開元初復置，始通用庶姓焉。)長史一人，正五品上；司馬一人，正五品下。錄事參軍事一人，正七品下；錄事二人，從九品上；史四人。功曹參軍事一人，從七品上；府三人；史六人。倉曹參軍事一人，從七品上；(涼州加一人，仍加府一人、史二人。)府三人；史六人。戶曹參軍事一人，從七品上；府四人；史七人；帳史一人。兵曹參軍事二人，從七品上；府四人；史八人。(若管內無軍團，雖有軍團唯管三州已下者，省兵曹一人。)法曹參軍事一人，從七品上；府四人；史八人。士曹參軍事一人，從七品上；府三人；史六人。參軍事四人，從八品上。執刀十五人。典獄十四人。問事八人。白直二十人。市令一人，從九品上；丞一人；佐一人；史二人；帥三人；倉督二人，史四人。經學博士一人，從八品下；助教二人；學生六十人。醫學博士一人，正九品下；助教一人；學生十五人。(下都督府戶滿二萬已上者，官員亦準此。)
下都督府：都督一人，從三品。(戶不滿二萬為下都督。)別駕一人，從四品下；長史一人，從五品上；司馬一人，從五品下。錄事參軍事一人，從七品上；錄事二人，從九品上；史三人。功曹參軍事一人，從七品下；府二人；史二人。(州管戶不滿一萬者，不置功曹，其事隸入倉曹。)倉曹參軍事一人，從七品下，府三人；史六人。戶曹參軍事一人，從七品下；府四人，史七人；帳史一人。兵曹參軍事一人，從七品下；府三人，史六人。法曹參軍事一人，從七品下；(兼掌士曹事。)府三人，史六人。參軍事三人，從八品下。(管戶不滿一萬者，省一人。)執刀十五人。典獄十二人。問事六人。白直十六人。市令一人，從九品上；丞一人；佐一人；史二人；帥二人；倉督二人，史三人。經學博士一人，從八品下；助教一人；學生五十人。(若邊遠僻小州不滿五千戶者，四分減一。)醫學博士一人；助教一人；學生十二人。
上州，(凡戶滿四萬已上為上州。)刺史一人，從三品。(秦置御史監郡，漢初省之，丞相遣史分刺諸州，亦不常置。至武帝元封五年，初置部刺史十三人，掌奉詔條察諸州，秋、冬入奏，居無常所。後漢則皆有定所。屬官有別駕·治中·主簿·功曹從事、諸曹掾等員，皆自辟除；以刺眾官及萬人非違，故謂之刺史。自漢、魏已來，或為牧，或為刺史，皆管郡。隋初，上州有刺史、長史、司馬、錄事參軍、功曹·戶曹·兵曹等參軍事、法曹·士曹等行參軍、典簽、州都、光初主簿、郡正主簿、西曹書佐、祭酒從事、部郡從事、倉督、市令·丞等員並佐史等；郡置太守、丞、尉、正、光初功曹、光初主簿、縣正功曹、主簿、西曹、金·戶·兵·法·士等曹、市令等並佐史員；州、郡皆為九等。三年，罷郡，以州統縣，改別駕、贊治為長史、司馬。舊周、齊州郡縣職，自州都，縣正已下皆自調用以理事，至是不知事，直謂之鄉官，別置品官，皆吏部選除；佐官以曹為名者，皆改為司。十四年，改九等州、縣為四等。十五年，罷鄉官。煬帝三年，罷州置郡，置太守，罷長史、司馬、置贊治以貳之。後又置通守，改贊治為丞。錄事已下，並見於上。)別駕一人；從四品下；長史一人，從五品上；司馬一人，從五品下。錄事參軍事一人，從七品上；錄事二人，從九品上，史三人。司功參軍事一人，從七品下；佐三人；史六人。司倉參軍事一人，從七品下；佐三人；史六人。司戶參軍事二人，從七品下；佐三人；史七人；帳史一人。司兵參軍事一人；從七品下；佐三人；史六人。司法參軍事二人，從七品下；佐四人；史八人。司士參軍事一人，從七品下；佐三人；史六人。參軍事四人。執刀十五人。典獄十四人。問事八人。白直二十人。市令一人，從九品上；丞一人；佐一人；史二人；帥三人；倉督二人，史四人。經學博士一人，從八品下；助教二人；學生六十人。醫學博士一人，正九品下；助教一人；學生十五人。
中州，(戶二萬已上。)刺史一人，正四品上。別駕一人正五品下；長史一人，正六品上；司馬一人，正六品下。錄事參軍事一人，正八品上；錄事一人，從九品下；史二人。司功參軍事一人，正八品下；佐二人；史四人。司倉參軍事一人，正八品下；佐二人；史四人。司戶參軍事一人，正八品下；佐三人；史五人；帳史一人。司兵參軍事一人，正八品下；佐三人；史四人。司法參軍事一人，正八品下；(兼掌司士事。)佐三人；史六人。參軍事三人，正九品下。執刀十人。典獄十二人。問事六人。白直十六人。市令一人；丞一人；佐一人；史二人；帥二人；倉督二人；史三人。經學博士一人，正九品上；助教一人；學生五十人。醫學博士一人，從九品下；助教一人；學生十二人。
下州，(戶不滿二萬者為下州。)刺史一人，正四品下。別駕一人，從五品上；司馬一人，從六品上。錄事參軍事一人，從八品上；錄事一人，從九品下；史二人。司倉參軍事一人，從八品下；(兼掌司功事。)佐二人；史四人。司戶參軍事一人，從八品下；(兼掌司兵事。)佐三人；史五人；帳史一人。司法參軍事一人，從八品下；(兼掌司士事。)佐二人；史四人。參軍事二人，從九品下。執刀十人。典獄八人。問事四人。白直十六人。市令一人；佐一人；史一人；帥二人；倉督一人，史二人。經學博士一人，正九品下；助教一人；學生四十人。醫學博士一人，從九品下；學生一十人。
京兆、河南、太原牧及都督、刺史掌清肅邦畿，考核官吏，宣布德化，撫和齊人，勸課農桑，敦諭五教。每歲一巡屬縣，觀風俗，問百姓，錄囚徒，恤鰥寡，閱丁口，務知百姓之疾苦。部內有篤學異能聞於鄉閭者。舉而進之；有不孝悌，悖禮亂常，不率法令者，糺而繩之。其吏在官公廉正己清直守節者，必察之；其貪穢諂諛求名徇私者，亦謹而察之，皆附於考課，以為褒貶。若善惡殊尤者，隨即奏聞。若獄訟之枉疑，兵甲之徵遣，興造之便宜，符瑞之尤異，亦以上聞。其常則申於尚書省而已。若孝子順孫，義夫節婦，誌行聞於鄉閭者，亦隨實申奏，表其門閭；若精誠感通，則加優賞。其孝悌力田者，考使集日，具以名聞。其所部有須改更，得以便宜從事。若親王典州及邊州都督、刺史不可離州局者，應巡屬縣，皆委上佐行焉。
尹、少尹、別駕、長史、司馬掌貳府、州之事，以紀綱眾務，通判列曹；歲終則更入奏計。
司錄、錄事參軍掌付事勾稽，省署杪目。糺正非違，監守符印。若列曹事有異同，得以聞奏。
功曹、司功參軍掌官吏考課、假使、選舉、祭祀、禎祥、道佛、學校、表疏、書啟、醫藥、陳設之事。凡差使，先差州官；不充，取縣官，率一半已上；不充，取前資官。其上佐、錄事參軍、縣令不得充使出境。凡州、縣及鎮倉督，縣博士、助教，中、下州市令及縣市令，嶽、瀆祝史，并州選，各四周而代。(州、鎮倉督，州、縣市令，取勛官五品已上及職資九品者；若無，通取勛官六品已下，倉督取家口重大者為之。州市令不得用本市內人，縣市令不得用當縣人。博士、助教部內無者，得於旁州通取。縣錄事通取部內勛官五品已上；若無堪任者，並佐、史通取六品已下子及白丁充之。)凡貢舉人有博識高才，強學待問，無失後選者，為秀才；通二經已上者，為明經；明閑時務，精熟一經者，為進士；通達律令者，為明法。其人正直清修，名行孝義，旌表門閭，堪理時務，亦隨賓貢為孝弟力田。凡貢人，上州歲貢三人，中州二人，下州一人。若有茂才異等，亦不抑以常數。凡貢人行鄉飲酒之禮，牲用少牢。若州縣春、秋二社及釋奠之禮，亦皆以少牢。凡諸州每年任土所出藥物可用者，隨時收采，以給人之疾患。(皆預合傷寒、時氣、瘧、痢等藥，部內有疾患者，隨須給之。)
倉曹、司倉參軍掌公廨、度量、庖廚、倉庫、租賦、徵收、田園、市肆之事。每歲據青苗徵稅，畝別二升，以為義倉，以備兇年；將為賑貸，先申尚書，待報，然後分給。又，歲豐，則出錢加時價而羅之；不熟，則出粟減時價而耀之，謂之常平倉，常與正、義倉帳具本利申尚書省。
戶曹、司戶參軍掌戶籍、計帳，道路、逆旅，田疇、六畜、過所、蠲符之事，而剖斷人之訴競。凡男女婚姻之合，必辨其族姓，以舉其逢。凡井田利害之宜，必止其爭訟，以從其順。凡官人不得於部內請射田地及造碾磑，與人爭利。
兵曹、司兵參軍掌武官選舉，兵甲器仗，門戶管鑰，烽候傳驛之事。(凡驛馬以「驛」字印印左肘，以州名印印項左。)每歲貢武舉人有智勇謀略強力悍材者，舉而送之。試長垛、馬槍、翹關、擎重，以為等第之上下，為之升黜，從文舉行鄉飲酒之禮，然後申送。
法曹、司法參軍掌律、令、格、式，鞫獄定刑，督捕盜賊，糺逖奸非之事，以究其情偽，而制其文法。赦從重而罰從輕，使人知所避而遷善遠罪。
士曹、司士參軍掌津梁、舟車、舍宅、百工眾藝之事。啟塞必從其時，役使不奪其力，通山澤之利以贍貧人，(凡州界內有出銅、鐵處，官未采者，聽百姓私采。若鑄得銅及白鐵，官為市取；如欲折充課役，亦聽之。其四邊，無問公私，不得置鐵冶及采銅。自余山川藪澤之利，公私共之。)致環異之貨以備國用，是以官無禁利，人無稽市。(凡知山澤有異寶、異木及金、玉、銅、鐵、彩色雜物處堪供國用者，奏聞。)
參軍事掌出使檢校及導引之事。
市令、丞掌市廛交易，禁斥非違之事。
經學博士以五經教授諸生。
醫學博士以百藥救療平人有疾者。下至執刀、白直、典獄、佐、史，各有其職。州、府之任備焉。
萬年、長安、河南、洛陽、奉先、太原、晉陽，令各一人，正五品上。(殷、周已往，五等諸侯皆自理其人。及周衰，諸侯相並，大國則別置邑、縣、鄙，以君其人。齊、晉謂之大夫，魯、衛謂之宰，楚為公、尹，秦曰令、長。《漢書》雲：「縣長皆掌理其縣。萬戶已上為令，秩千石至六百石；減萬戶為長，秩五百石至三百石。皆有丞、尉，秩四百石至二百石，是為長吏。百石以下，有佐史之秩，為少吏。」漢京兆尹統長安令，後漢河南尹統洛陽令，魏、晉已後皆因之。隋初，兩京置四縣，增秩為正五品，皇朝因之而不改。天後時，東都又置來庭、永昌二縣，以太原為北都，尋亦罷。開元十一年置北都，以晉陽、太原為京縣。十七年巡陵，又以奉先同京縣。)丞二人，從七品上。(漢氏縣丞、尉多以本郡人為之，三輔縣則兼用他郡。及隋氏革選，盡用他郡之人。漢已下皆一人。皇朝置京縣丞二員，北京太原、晉陽各置一丞。)主簿二人，從八品上。(自漢以來，主簿皆令、長辟除。周、隋長安縣令、丞已下有功曹主簿，西曹、兵·倉·戶·法·士等曹主簿。皇朝京縣置二人，太原、晉陽各一員。)錄事二人，從九品下；(隋長安縣置錄事二人。)佐二人，史二人。尉六人，從八品下。(漢氏長安有四尉，分為左、右部：城東、南置廣部尉，是為左部；城西、北置明部尉，是為右部。並四百石，黃綬、大冠。主追捕盜賊，伺察奸非。後漢洛陽置四尉，皆孝廉作，有東部、南部，西部、北部尉。魏氏因之。晉洛陽置六部尉，過江，亦於建康置六部尉，宋、齊、梁、陳並因之。北齊鄴縣亦置三尉。隋氏長安無尉，有正；煬帝後置尉。皇朝武德初，始置尉六人。)司功佐三人，史六人。司倉佐四人，史八人。司戶佐五人，史十人。司兵佐三人，史六人。司法佐五人，史十人。司士佐四人，史八人。典獄十四人。問事八人。白直十八人。博士一人，助教一人，學生五十人。
京兆、河南、太原諸縣，令各一人，正六品上；(丞一人，正八品下。主簿一人，正九品上·隋九等縣丞、尉已下皆有，以本縣人為之，高宗始為品官，令吏部選授。尉二人，正九品下。後漢置尉，大縣二人，小縣一人，主捕盜賊。三國、晉、宋之後並因之。隋氏九等縣則上縣二人，中、下縣一人；煬帝改為縣正，又為書佐。皇朝復為縣尉，畿縣戶不滿四千者亦置二人，萬戶已上置三人。諸州上縣令從六品上；丞一人，從八品上；主簿一人，正九品下；尉二人，從九品上。中縣令一人，正七品上；丞一人，從八品下；主薄一人，從九品上；尉一人，從九品下，縣滿四千戶增置一人。中下縣令一人，從七品上；丞一人，正九品上；主簿一人，從九品上；尉一人，從九品下。下縣令一人，從七品下；丞一人，正九品下；主簿一人，從九品上；尉一人，從九品下)丞一人，正八品下；(註見上文。)主簿一人，正九品上；(隋九等縣丞、尉已下皆有光初功曹、光初主簿，功曹主簿，西曹、金·戶·兵·法·士等曹佐及市令等員，正九品下，皆本縣人為之。高宗始為品官，令吏部選授。)尉二人，正九品下；錄事二人，史三人；司功佐三人，史五人，司倉佐四人，史七人；司戶佐四人，史七人，帳史一人。(萬戶已上增置佐二人、史四人、帳史一人。)司法佐四人，史八人；(萬戶已上增置佐一人、史二人。)司士佐四人，史八人；典獄十人；問事四人；白直十人；市令一人，佐一人，史一人，帥二人；經學博士一人，助教一人，學生四十人。
諸州上縣，令一人，從六品上；丞一人，從八品下；主簿一人，正九品下；蔚二人，從九品上；錄事二人，史三人；司戶佐四人，史七人，帳史一人；(萬戶已上增置二人、史四人、帳史一人。)司法佐四人，史八人；(萬戶已上增置佐一人、史二人，余同畿縣。)典獄十人；問事四人；白直十人；市令一人，佐一人，史一人，帥二人，倉督二人；博士一人，助教一人，學生四十人。
諸州中縣，令一人，正七品上；丞一人，從八品下；主簿一人，從九品上；尉一人，從九品下；錄事一人，史二人；司戶佐三人，史五人，帳史一人；(四千戶增置佐一人、史二人、帳史一人。)司法佐三人，史六人；(四千戶增置佐一人、史二人。)典獄八人；問事四人；白直八人；市令一人，佐一人，史一人，帥二人，倉督一人；博士一人，助教一人，學生二十五人。
諸州中下縣，令一人，從七品上；丞一人，正九品上；主簿一人，從九品上；尉一人，從九品下；錄事一人；司戶佐二人，史四人，帳史一人；司法佐二人，史四人；典獄六人；問事四人；白直八人；市令一人，佐一人，史一人，帥二人；(無市則闕。)博士一人，助教一人，學生二十五人。
諸州下縣，令一人，從七品下；丞一人，正九品下；主簿一人，從九品上；尉一人，從九品下；錄事一人；司戶佐二人，史四人，帳史一人；司法佐二人，史四人；典獄六人；問事四人；白直八人；市令一人，史一人，帥二人；(無市則闕。)博士一人，助教一人，學生二十人。
京畿及天下諸縣令之職，皆掌導揚風化，撫字黎氓，敦四人之業，崇五土之利，養鰥寡，恤孤窮，審察冤屈)躬親獄訟，務知百姓之疾苦。所管之戶，量其資產，類其強弱，定為九等。其戶皆三年一定，以入籍帳。若五九、(謂十九、四十九、五十九、七十九、八十九。)三疾(謂殘疾、廢疾、篤疾。)及中、丁多少，貧富強弱，蟲霜旱澇，年收耗實，過貌形狀及差科簿；皆親自註定，務均齊焉。若應收授之田，皆起十月，裏正勘造簿歷；十一月，縣令親自給授，十二月內畢。至於課役之先後，訴訟之曲直，必盡其情理。每歲季冬之月，行鄉飲酒之禮，六十已上坐堂上，五十已下立侍於堂下，使人知尊卑長幼之節。若籍帳、傳驛、倉庫、盜賊、河堤、道路，雖有專當官，皆縣令兼綜焉。縣丞為之貳。
主簿掌付事勾稽，省署抄目，糾正非違，監印，給紙筆、雜用之事。
錄事掌受事發辰，句檢稽失。
縣尉親理庶務，分判眾曹，割斷追催。收率課調。
博士掌以經術教授諸生。二分之月，釋奠於先聖、先師。
大都護府，大都護一人，從二品；副大都護一人，從三品；副都護二人，正四品上。(漢武帝開西域，安其種落三十六國，置使者、校尉以領護之。宣帝時，鄭吉為西域都護，始立幕府；都護之名，自吉始也。至章帝時，廢西域都護，令戊己校尉領之。魏、晉之間，有都護左·右軍、都護將軍之號，遂廢都護之名。皇朝永徽中，始置安南、安西大都護。景雲二年，又置單於都護。開元初，置北庭都護。今有單於副都護。)長史一人，正五品上；(漢宣帝置西域都護長史一人，自後不絕，今單幹則不置。)司馬一人，正五品下。(漢武帝置護烏桓校尉、護羌校尉，各司馬二人；元帝置戊己校尉，亦置司馬一人，皆都護司馬之任也。)錄事參軍事一人，正七品上；錄事二人，從九品上；史二人。功曹參軍事一人，正七品下；府二人；史二人。倉曹參軍事一人，正七品下；府二人；史二人。戶曹參軍事一人，正七品下；府三人；史三人；帳史一人。兵曹參軍事一人，正七品下；府三人；史四人。法曹參軍事一人，正七品下；府三人；史四人。參軍事三人，正八品下。(單於唯有兵曹、蒼曹兩員。)
上都護府，都護一人，正三品；副都護二人，從四品上。長史一人，正五品上；司馬一人，正五品下。錄事參軍事一人，正七品下；錄事二人；史三人。功曹參軍事一人，從七品上；府二人；史二人。倉曹參軍事一人，從七品上；府二人；史二人。戶曹參軍事一人，從七品上；府三人；史三人；帳史一人。兵曹參軍事一人，從七品上；府三人；史四人。參軍事人，從八品上。
都護、副都護之職，掌撫慰諸蕃，輯寧外寇，覘候奸誘，征討攜離；長史、司馬貳焉。諸曹如州、府之職。
上鎮，將一人，正六品下；鎮副一人，正七品下。(魏有鎮東、鎮西、鎮南、鎮北將軍之名，晉、宋已後皆因之。隋有鎮將、鎮副，皇朝因之。)錄事一人；史二人。倉曹參軍事一人，從八品下；(職同諸州司倉。)佐一人；史二人。兵曹參軍事一人，從八品下；佐二人；史二人。倉督一人；史二人。
中鎮，將一人，正七品上；鎮副一人，從七品上。錄事一人。兵曹參軍事一人，正九品下；佐一人；史四人。倉督一人，史二人。
下鎮，將一人，正七品下；鎮副一人，從七品下。錄事一人。兵曹參軍事一人，從九品下；佐一人；史二人。倉督一人；史一人。
上戍，主一人，正八品下；戍副一人，從八品下。(左傳曰齊侯使公子無虧戍曹，又使連稱、管至父戍葵丘。至後魏孝文，使趙遐為梁城戍主。又王榮世為三城戍主，遇賊陷城，與戍副鄧元興等皆不屈節，被害。《宋書》雲：「劉德願為遊擊將軍，領石頭戍事。」宋檀道濟以護軍領石頭戍事。宋、齊已下至隋，皆有其官，皇朝因之。)佐一人；史二人。
中戍，主一人，從八品下；史二人。
下戍，主一人，正九品下；史一人。
鎮將、鎮副掌鎮捍防守，總判鎮事。
錄事掌受事句稽。
倉曹掌儀式、倉庫，飲膳、醫藥，付事勾稽，省署抄目，監印，給紙筆，市易、公廨之事。
兵曹掌防人名帳，戎器、管鑰，差點及土木興造之事。
戍主、戍副掌與諸鎮略同。
五嶽、四瀆，令各一人，正九品上。(古者，神祠皆有祝及祭酒，或有史者。令，蓋皇朝所置。)祝史三人；齋郎三人。(並皇朝所置。)
廟令掌祭祀及判祠事。
祝史掌陳設、讀祝、行署文案。
齋郎掌執俎豆及灑掃之事。
上關，令一人，從八品下；(按：《周禮》有司關上士二人，又有尹喜為關令；漢有寧成為關都尉，並其職也。隋代立制，皇朝因之。)丞二人，正九品下。(皇朝置。)錄事一人，府二人，史四人，典事六人，津吏八人。
中關，令一人。正九品下；丞一人，從九品下。錄事一人，府一人，史二人，典事四人，津吏六人。
下關，令一人，從九品下。府一人，史二人，典事二人，津吏四人。
關令掌禁末遊，伺奸慝。凡行人車馬出入往來，必據過所以勘之。
丞掌付事勾稽，監印，省署抄目，通判閱事。
錄事掌受事發辰，勾檢稽失。
典事掌巡船鋪及雜當。
津吏掌橋艙之事。(無津則不置。)
《唐六典》載古官制度，備因革，成一王書，可為後世標準。比緣兵火，所在闕文。棫承乏永嘉，得本於州學教授張公，同以白太守徽學新安程公，一見肅然，日：「周公之典，所謂設官分職，以為民極，蓋具體矣。其階品有制，其尊卑有序，其名官有義。公等能廣其傳，則朝廷於焉若稽，縉紳於焉矩儀，士子於焉講究，一舉三得，不其偉歟！」因命張公校其訛闕，而棫募工鏤板，幾年有成，乃藏諸學，以傳久遠，資其直以養士類。
紹興四年，歲次甲寅，七月戊申朔。左文林郎充溫州州學教授張希亮校正，左宣教郎知溫州永嘉縣主管勸農公事詹棫題誌
