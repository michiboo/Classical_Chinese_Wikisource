
卷十六  衛尉寺  宗正寺
衛尉寺
卿一人少卿二人丞二人主簿二人錄事一人府六人史十一人亭長四人掌固六人
兩京武庫
令各一人丞一人府一人史六人監事一人典事二人掌固四人
武器署
令一人丞二人府二人史六人監事一人典事二人掌固四人
守宮署
令一人丞二人府二人史四人監事二人掌設六人幕士一千六百人掌固四人
宗正寺
卿一人少卿二人丞二人主簿二人錄事一人府五人史九人亭長四人掌固四人
崇玄署
令一人丞一人府二人史三人典事六人掌固二人
衛尉寺：卿一人，從三品；(《漢書百官表》雲：「衛尉，秦官也，掌宮門衛屯兵。漢因之。景帝中六年，更名中大夫令；後元年，復為衛尉。屬官有公車司馬、衛士、旅賁三令、丞；又諸屯衛侯司馬二十二官皆屬焉。又有長樂、建章、甘泉衛尉，各掌其宮之職，不常置。」後漢衛尉又有南宮、北宮衛士令、丞，余同前漢。荀綽百官表：「衛尉，品第三，銀章、青綬，五寺朝服，武冠，佩水蒼玉。」過江省，宋孝建元年復置，齊因之。梁天監七年置十二卿，衛尉與廷尉、大匠為秋卿，班第十二，位視侍中，兼統武庫令。陳因之。後魏衛尉卿從第一品下，太和二十二年降為第三品，北齊因之。隋衛尉掌軍器、儀仗、帳幕，以監門衛掌宮門屯兵。煬帝降卿為從三品，皇朝因之。龍朔二年改為司衛寺正卿，鹹亨中復舊。光宅元年又改為司衛寺卿，神龍元年復故。)少卿二人，從四品上。(後魏太和十五年初置少卿官，第三品上；二十二年，降為正四品上，北齊因之。隋煬帝降為從四品，皇朝因之。貞觀中置二人。龍朔、鹹亨、光宅、神龍並隨寺改復。)衛尉卿之職，掌邦國器械、文物之政令，總武庫、武器、守官三署之官屬；少卿為之貳。凡天下兵器入京師者，皆籍其名數而藏之。凡大祭祀、大朝會，則供其羽儀、節鉞、金鼓、帷簾、茵席之屬。其應供宿衛者，每歲二時閱之，其有損弊者，則移於少府監及金吾修之。
丞二人，從六品上；(秦、漢衛尉丞一人，比千石。魏、晉並同。宋孝建元年增置一人。梁、陳各一人。梁選簿：「列卿丞班第三。」後魏列卿丞從五品中；太和二十二年，第七品上。北齊衛尉丞一人，從六品下。隋衛尉丞二人，品同北齊；大業五年，復為從五品。皇朝改為從六品上。)主簿二人，從七品上；(《漢官儀鹵簿篇》：「衛尉駕四馬，主簿前車八乘，有鈴下、侍閤、辟車、騎吏等員。」《晉令》：「衛尉主簿二人。」宋、齊衛尉並有主簿員。梁天監七年，十二卿各置主簿，位三班。陳因之。北齊衛尉寺有主簿。隋主簿二人。皇朝武德中置二人，正八品；貞觀中減置一人，從七品上。後又置二人。)錄事一人，從九品上。丞掌判寺事。凡器械出納之數，大事則承制敕，小事則由省司。主簿掌印，勾檢稽失。錄事掌受事發辰。
武庫令：兩京各一人，從六品下；(《周禮》有司甲下大夫、司弓矢下大夫、司兵中士、司戈盾下士，並武庫之任也。漢屬執金吾。後漢太僕屬官有考工令、丞，主作兵器，弓、弩、刀、鎧之屬，成則付執金吾入武庫。又雲：「武庫令，六百石。」魏、晉因之。宋尚書庫部屬官有武庫令，掌軍器；齊因之。梁衛尉卿統武庫令。北齊衛尉寺統武庫署令、丞，掌甲兵及吉兇儀仗。後周依《周官》。隋衛尉寺統武庫署令二人，皇朝因之，後減一人。)丞一人，從八品下；(漢、魏、晉時並有武庫丞，北齊亦同。隋有武庫丞二人，皇朝因之，後減一人。)監事一人，正九品上。武庫令掌藏天下之兵仗器械，辨其名數，以備國用；丞為之貳。凡軍鼓之制有三：一曰銅鼓，二曰戰鼓，三曰鐃鼓。(《世本》曰：「巫鹹作鼓。」《周官》雲：「鼓人掌教六鼓、四金之音聲。以節聲樂，以和軍旅，以正田役。以鞀鼓鼓軍事。」然鼓名實繁，享祀所用，並具太樂、鼓吹署令。銅鼓蓋南中所置。軍旅之間，即有戰鼓，復有鐃鼓焉。)金之制有四：一曰錞，二曰鐲，三曰鐃，四曰鐸。(《周禮》雲：「以金錞和鼓，以金鐲節鼓，以金鐃止鼓，以金鐸通鼓。」鄭玄雲：「鐲，鉦也，軍行鳴之以節鼓。鐃，如鈴無舌，鳴之以止鼓。鐸，大鈴，振以通鼓。」《司馬職》曰：「卒長執鐃，兩司馬執鐸，公司馬執鐲，司馬振鐸。行軍，鳴鐲鼓；退，嗚鐃且卻。兵戰，擊鼓以進之，擊金以止之。」)弓之制有四：一曰長弓，二曰角弓，三曰稍弓，四曰格弓。(《釋名》曰：「弓，穹也，張之穹然。其末曰『肅』，言肅邪也；以骨為之曰『弭』。中央曰『柎』，所撫持也。」今長弓以桑柘，步兵用之；角弓以筋角，騎兵用之；稍弓，短弓也，利於近射；格弓，彩飾之弓，羽儀所執。)弩之制有七：一曰擘張弩，二曰角弓弩，三曰木單弩，四曰大木單弩，五曰竹竿弩，六曰大竹竿弩，七曰伏遠弩。(《釋名》曰：「弩，怒也，有怒勢也。其柄曰『臂』，似人臂也。鉤弦者曰『牙』，似牙齒也。牙外曰『郭』，為牙之規郭也。合名之曰『機』，言如機之巧也；亦言如門戶樞機，開闔有節也。」蔡邕曰：「冀州強弩，幽州突騎，天下之精也。」《漢書》有《遠望連弩射法》十五篇。華嶠《後漢書》雲：「陳敬王寵善弩射，其秘法以天覆地載參連為奇；又有三微、三小，三微為經，三小為緯，萬勝之方。然要在機牙，其射至十發十中，皆仝孔。」《魏氏春秋》曰：「諸葛亮損益連弩，謂之『元戎』。以鐵為矢，矢長八寸，一弩十矢俱發。」《周禮》：「司弓掌六弓、四弩。」今擘張弩、小弩，步兵所用；角弓弩，騎兵所用；木單、竹竿、伏遠等弩，其力益大，所及漸遠。)箭之制有四：一曰竹箭，二曰木箭，三曰兵箭，四曰弩箭。(《周禮》：「司弓矢掌八矢之法：枉矢、絜矢利火射，用諸守城、車戰；殺矢、鏃矢用諸近射、田獵；矰矢、茀矢用諸弋射；恆矢、痺矢用諸散射。」《方言》曰：「自關而東謂之矢，江、淮之間謂之鏃。關西謂之箭。」其本曰「鏑」，體曰「幹」，其旁曰「羽」，其矢末曰「栝」，其栝旁曰「義」。又《通俗文》曰骨鏃，曰骲鐵鏃，曰鏑鳴箭，曰骹霍葉，曰紕，皆古之制也。竹箭以竹為笴，諸箭亦通用；木箭以木為笴，唯利射獵；兵箭剛鏃而長，用之射甲；弩箭皮羽而短，用之陷堅也。)刀之制有四：一曰儀刀，二曰鄣刀，三曰橫刀，四曰陌刀。(《釋名》曰：「刀末曰『鋒』，其本曰『環』。」今儀刀蓋古班劍之類，晉、宋已來謂之禦刀，後魏曰長刀，皆施龍鳳環；至隋，謂之儀刀，裝以金銀，羽儀所執。鄣刀蓋用鄣身以禦敵。橫刀，佩刀也，兵士所佩，名亦起於隋。陌刀，長刀也，步兵所持，蓋古之斷馬劍。)槍之制有四：一曰漆槍，二曰木槍，三曰白幹槍，四曰樸頭槍。(《釋名》曰：「矛，冒也，刃下冒矜也。長八尺曰『槊』，馬上所執。」蓋今之漆槍短，騎兵用之；木槍長，步兵用之，白幹槍，羽林所執；樸頭槍，金吾所執也。)甲之制十有三：一曰明光甲，二曰光要甲，三曰細鱗甲，四曰山文甲，五曰鳥鎚甲，六曰白布甲，七曰阜絹甲，八曰布背甲，九曰步兵甲，十曰皮甲，十有一曰木甲，十有二曰鎖子甲，十有三曰馬甲。(甲，似物之浮甲以自衛也。《史記》曰：「楚人鮫革以為甲。」《漢書》曰：「魏氏武卒衣三屬之甲。」謂上身一，髀禪一，兜鍪一，凡三屬也。今明光、光要、細鱗。山文、烏鎚、鎖子皆鐵甲也，皮甲以犀兕為之，其餘皆因所用物名焉。)彭排之制有六：一曰膝排，二曰團排，三曰漆排，四曰木排，五曰聯木排，六曰皮排。(《釋名》曰：「彭，旁也，在旁排敵禦寇也。」《纂文》曰：「鹵，大柏也，今謂之彭排。故諸葛亮曰：『帳下持彭排百枚。』」其膝、團、漆、木、皮，皆古制也，蓋亦因其所用物為名焉。)旗之制三十有二：一曰青龍旗，二曰白獸旗，三曰朱雀旗，四曰玄武旗，五曰黃龍負圖旗，六曰應龍旗，七曰龍馬旗，八曰玉馬旗，九曰鳳凰旗，十曰鸞旗，十一曰鵕鸃旗；十二曰太平旗，十三曰麒麟旗，十四曰飛麟旗，十五曰飛黃旗，十六曰駃騠旗，十七曰白澤旗，十八曰五牛旗，十九曰犀牛旗，二十曰金牛旗，二十一曰兕旗，二十二曰三角獸旗，二十三曰角端旗，二十四曰吉利旗，二十五曰騼<馬蜀>旗，二十六曰騶牙旗，二十七曰黃鹿旗，二十八曰白狼旗，二十九曰赤熊旗，三十曰辟邪旗，三十一曰苣文旗。三十二曰刃旗。(《周禮》：「司常掌九旗之名物：日月為常，交龍為旂，通帛為旃，雜帛為物，熊虎為旗，鳥隼為旟，龜蛇為旐，全羽為旞，析羽焉旌。」《列子》曰：「黃帝與炎帝戰於阪泉之紓，以雕、鶡、鷹、鳶為旗。」今白澤旗、朱雀、辟邪、玄武等旗，金吾隊所執；青龍、白獸、麒麟、角端、赤熊等旗，左、右衛隊所執；鳳凰、飛黃、吉利、咒旗、太平等旗，驍衛隊所執；五牛、飛麟、駃騠、鸞旗、犀牛、鵕鸃、騼<馬蜀>等旗，武衛隊所執；應龍、三角獸、玉馬、白狼、龍馬、金牛等旗，領軍隊所執；黃龍負圖、黃鹿、騶牙、蒼烏等旗，威衛隊所執。苣文旗，腳為苣文；刃旗，火爛燔也。)袍之制有五：一曰青袍，二曰緋袍，三曰黃袍，四曰白袍，五曰阜袍。(《說文》曰：「袍，襺也。以絮曰襺，以縕曰袍。」今之袍皆繡畫以武豹、鷹鸇之類，以助兵威也。)器用之制有八：一曰大角，(《樂錄》曰：「角者，說雲：『蚩尤氏率魍魎與黃帝戰於涿鹿，帝乃始命吹角為龍鳴以禦之。」至魏武北征烏丸，度沙漠，而軍士思歸，於是減馬中鳴，而尤更悲矣。胡角者，本以應胡笳之聲，後漸用之。故有長鳴、中鳴、胡角。凡三部。今唯有大角，金吾主之也。)二曰纛，(後漢有纛頭，每天子行幸及大軍征伐，則建於旗上。隋陽帝親征遼左，每百人置一纛，皇朝因而用之。)三曰鉞斧，(《石氏星經》曰：「天鉞一星，在井旁。」《輿服誌》曰：「鉞，黃帝所造，塗以黃金，行則載以車，可以斬戮。」《傳》雲：「湯伐昆吾，躬把大鉞。武王入商國，周公把大鉞，畢公把小鉞，以夾王。」以鐵為之。《六韜》雲：「武王軍中有大柯斧，刃廣八寸，重八斤，名為天鉞。」即今之大鉞也。魏、晉已來，上公親征，猶假其器。)四曰鐵蒺莉，(《漢書》：晁錯上疏雲「磊石、渠荅」，註雲「渠荅，鐵蒺莉也」。至隋陽帝征遼，布鐵菱於地，亦其類也。)五曰捧，(太公《六韜》曰：「方扇及鐵棓，重十二斤，柄長五尺，千二百枚。一名天棓。」《星占》雲：「天棓五星，天之杖也。」)六曰鉤，(《越絕書》雲：「船軍之備，必備長斧、長鉤。」長鉤者，所以鉤引敵船也。)七曰鐵盂，(古謂之盂，蓋今之鐵鍋也，為軍中食器也。)八曰水鬥。(《漢書》雲：「鬥，所以量多少。」今軍中用鬥以汲水。)
凡諸道行軍皆給鼓、角：三萬人已上，給大角十四具、大鼓二十面；二萬人已上，大角八具、大鼓十四面；萬人已上，大角六具、大鼓十面；萬人已下，臨事量給。其鎮軍則給三分之二。凡大駕親征及大田、巡狩，以羝羊、猳豬、雄雞釁鼓；若皇太子親征及大將軍出師，則用猳肫。凡有赦則先建金雞，兼置鼓於宮城門之右，視大理及府、縣囚徒至，則撾其鼓。(《關東風俗傳》雲：「宋孝王嘗問先達司馬膺之雲後魏、北齊赦日建金雞事。膺之曰：『按《海中星占》：天雞星動，必當有赦。』蓋王者以雞為赦候。」按其所設，其制始於後魏，不知起自何帝也。《隋書刑法誌》曰：「北齊赦日，皆武庫令設全雞及鼓於闕門右，撾鼓千聲，宣赦，釋囚徒。」隋因之。牛弘《大興記》曰：「赦日建金雞，自後魏以來常然，或雲起於呂後，未之詳也。」)
武器署：令一人，正八品下；(隋行臺尚書省有武器監令、錄事。皇朝永徽中始置其署，以主器仗。)丞二人，正九品下；(隋置，皇朝因之。)監事一人，從九品下。武器署令掌在外戎器，辨其名物，會其出入；丞為之貳。凡大祭祀、大朝會、大駕巡幸，則納於武庫、供其鹵簿。若王公、百官拜命及婚、葬之禮應給鹵簿，及三品已上官合列啟戟者，並給焉。
守宮署：令一人，正八品下；(漢少府屬官有守宮令、丞，主禦紙、筆、墨，及財物諸用，並封泥之事。晉光祿勛屬官有守宮令，梁、陳光祿卿屬官有守宮令員。北齊光祿寺統守宮令、丞，掌凡張設之事。隋衛尉寺統守宮署令二人，皇朝減一人。)丞二人，正九品下，(隋守宮丞四人，皇朝減置二人。)監事二人，從九品下。守宮署令掌邦國供帳之屬，辨其名物，會其出入，丞為之貳。凡大祭祀、大朝會、大駕巡幸，則設王公、百官位於正殿南門外。若吏部、禮部、兵部、考功試人，則供帳幕之屬。若王公婚禮，亦供其帳具。
宗正寺
宗正寺：卿一人，從三品；(《石氏星經》雲：「宗正二星，在帝座東南。」《周禮》：「小宗伯掌三族之別，以辨親疏。」《漢百官表》雲：「宗正，秦官，掌親屬。平帝元始四年，更名宗伯。王莽並其官於秩宗。」光武復置。《續漢書百官誌》：「宗正掌序錄王國嫡庶之次，宗室親屬遠近。」漢宗正之官不以佗族，楚元王子郢客、劉辟強、劉德等遞為之。魏亦以宗室居之。晉桓溫奏省屬太常，宋、齊並不置，梁天監七年乃置焉。宗正，春卿，位視列曹尚書，皆以宗室為之，班第十三。陳因之。後魏亦曰宗正卿，第二品上。北齊第三品。隋開皇初，宗正卿正三品，煬帝為從三品，皇朝因之。光宅元年改為司屬，神龍初復為宗正。)少卿二人，從四品上；(後魏太和中初置少卿，第三品；二十三年，為第四品。隋初，正四品。煬帝降為從四品，皇朝因之。)丞二人，從六品上；(漢宗正有丞，秩千石，歷魏、晉亦如之。東晉省，宋、齊因之。梁宗正丞為四班。陳六百石，第八品。後魏第七品，北齊因之。隋初丞二人，並七品下；煬帝大業五年，增為從五品。皇朝置二人，從六品上。)主簿二人，從七品上；(梁天監七年置，為七班。陳因之，北齊同。隋置二人，皇朝置一人，開元二十五年加一人。自卿以下，並於宗室中擇才行者補授也。)錄事一人，從九品上。宗正卿之職，掌皇九族、六親之屬籍，以別昭穆之序，紀親疏之列，並領崇玄署；少卿為之貳。九廟之子孫，其族五十有九：光皇帝一族，定州刺史乞豆；景皇帝之族六，譙、蔡、畢、雍、郇、鄭；(譙王、蔡王二族無後。)元皇帝之族三，梁、蜀、漢；(梁王、漢王二族無後。)高祖之族二十有一，隱太子、衛、巢、楚、荊、漢、酆、周、徐、韓、彭、鄭、霍、號、道、鄧、舒、魯、江、密、滕；(隱太子、衛王、巢王、楚王、荊王、漢王、酆王、周王八族無後。)太宗之族十有三，恆山、楚、吳、濮、齊、蜀、蔣、越、紀、代、江、趙、曹；(楚王、齊王、蜀王、越王、江王、代王、趙王七族無後。恆山王，貞觀中降為庶人；開元二十四年，孫適之為禦史大夫，朝政肅清，多所綱紀，上嘉其才能，因追雪而復舊焉。)高宗之族六，梁、許、澤、郇、孝敬、章懷；(梁王、許王、孝敬三族無後，郇王追封許王。)中宗之族四，懿德、庶人、節閔、殤帝；(懿德太子、庶人重福、殤帝並無後。)睿宗之族五：寧王、惠莊、惠文、惠宣、隋王。(隋王無後。)
凡太皇太後、皇太後、皇後之親分五等，皆先定於司封，宗正受而統焉。凡皇周親、皇後父母為第一等，準三品；皇大功親、皇小功尊屬、太皇太後、皇太後、皇後周親為第二等，準四品；皇小功親、皇緦麻尊屬、太皇太後、皇太後、皇後大功親為第三等，準五品；皇緦麻親為第四等，皇袒免親、太皇太後小功卑屬、皇太後、皇後緦麻親及舅母、姨夫為第五等，並準六品。其籍如州縣之法。
凡大祭祀及冊命、朝會之禮，皇親、諸親應陪位豫會者，則為之簿書，以申司封。若皇親為王公，子孫應襲封者，亦如之。
丞掌判寺事。主簿掌印及勾檢稽失。
崇玄署：令一人，正八品下；(北齊有昭玄寺，掌釋、道二教，置大統一人、都維那三人，亦有主簿、功曹員，以管諸州、縣沙門，又鴻臚寺統典寺署，有丞一人。後周有司寂上士、中士，掌法門之政；又有司玄中士、下士，掌道門之政。隋置崇玄署令、丞。煬帝改佛寺為道場，改道觀為玄壇，各置監、丞。皇朝又為崇玄署令。又置諸寺、觀監，隸鴻臚寺，每寺、觀各監一人。貞觀中省。開元二十五年，敕以為「道本玄元皇帝之教，不宜屬鴻臚。自今已後，道士、女道士並宜屬宗正，以光我本根」，故署亦隨而隸焉。其僧、尼別隸尚書祠部也。)丞一人，正九品下。(北齊典寺署有僧只部丞。隋崇玄署丞一人，皇朝因之。)崇玄署令掌京、都諸觀之名數，道士之帳籍，與其齋醮之事，丞為之貳。
