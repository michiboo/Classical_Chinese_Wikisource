
卷二十二  少府監  諸冶監  軍器監  諸鑄錢監  諸互市監
少府監
監一人少監二人丞四人主簿二人錄事二人府二十七人史十七人計史三人亭長八人掌固六人
中尚署
令一人丞四人府九人史十八人監作四人典事四人掌固四人
左尚署
令一人丞五人府七人史二十人監作六人典事十八人掌固十四人
右尚署
令一人丞四人府七人史二十人監作六人典事三人掌固十人
織染署
令一人丞二人府六人史十四人監作六人典事十一人掌固五人
掌冶署
令一人丞二人府六人史十二人監作二人典事二十三人掌固四人
諸冶監
每冶監各一人丞各一人錄事各一人府各一人史各二人監作四人典事二人掌固四人
北都軍器監
監一人少監一人丞二人主簿一人錄事一人府十人史十八人典事四人亭長二人掌固四人
甲坊署
令一人丞一人府二人史五人監作二人典事二人
弩坊署
令一人丞一人府二人史五人監作二人典事二人
諸鑄錢監
監各一人副監各一人丞各一人監事各一人錄事各一人府各三人史各四人典事各五人
諸互市監
每市監一人丞各一人錄事各一人府各二人史各四人價人各四人掌固八人
少府監：監一人，從三品；(《漢書百官表》雲：「少府，秦官，掌山海池澤之稅，以給供養，有六丞。其屬官有尚書、符節、太醫、太官、湯官、導官、樂府、若盧、考工室、左弋居室、甘泉居室、左·右司空、東織、西織、東園匠十六官令·丞，又胞人、都水、均官三長·丞，又上林中十池監，又中書謁者、黃門、鉤盾、尚方、禦府、永巷、內者、宦者八官令·丞，諸僕射、署長、中黃門皆屬焉。」少府者，天子之私府，所以供奉之職皆在焉。王莽改曰共工。後漢復為少府，其尚書、侍中、符節皆屬焉，余職多所並省。《漢官解詁》雲：「少府主供養，陂池、禁錢，服禦、口實，掖庭、中宮。」魏因之。晉置功曹、主簿、五官等員；少府，銀章、青綬，五時朝服，進賢兩梁冠，絳朝服，佩水蒼玉，品第三，統材官校尉、中·左·右三尚方、中黃·左·右藏、左校、甄官、平準、奚官等令，左校坊、鄴中黃·左·右藏、油官等丞。及過江，唯置一尚方，又省禦府。至哀帝時，桓溫表省少府，以並於丹陽尹。孝武復置。宋少府領左，右尚方、禦府、東冶、南冶、平準等令、丞。齊又加以領左、右尚鍛署。梁以少府為夏卿，統材官將軍、左·中·右尚方、甄官、平水、南塘、邸稅庫、東·西冶、中黃、細作、炭庫、紙官、柴署等令、丞，班第十一，品從第四。陳因之。後魏少府、宗正、太僕、廷尉、司農、鴻臚為六次卿，第二品上；太和末，改少府為太府。北齊不置少府，其左·中·右三尚方、司染、諸冶及細作、甄官等署並隸太府寺。至隋煬帝大業五年，始分太府為少府監，置監一人，從三品；少監一人，從四品；丞二人；統左尚、右尚、內尚、司織、司染、鎧甲、弓弩、掌冶等署。其後又改監為令，少監為少令，並司織、司染為織染署，廢鎧甲、弓弩二署。皇朝因為監。龍朔二年改為內府監，鹹亨元年復為少府監。光宅元年改為尚方監，神龍元年復舊。開元初，分甲鎧、弓弩別置軍器監；十一年省軍器監，其作並歸少府；尋又於北都置軍器監。)少監二人，從四品下。(隋煬帝置少卿一人，從第四品，皇朝因置二人。龍朔、鹹亨、光宅、神龍並隨監改復。)少府監之職，掌百工位巧之政令，總中尚、左尚、右尚、織染、掌冶五署之官屬，庀其工徒，謹其繕作；少監為之貳。凡天子之服禦，百官之儀制，展采備物，率其屬以供焉。
丞四人，從六品下；(漢置丞六人，比千石。後漢置一人，以明法補。魏、晉因之。宋、齊、粱、陳皆一人，梁班第四。後魏少府丞一人，從五品中。隋煬帝分太府寺置少府監，置丞二人。皇朝加至六人。龍朔、鹹亨、光宅、神龍並隨監改復。開元二十三年減一人。)主簿二人，從七品下；(晉令：「少府置主簿二人。」宋、齊因之。梁主簿七班之中第三。隋煬帝置主簿一人，皇朝加置四人。龍朔、鹹亨、光宅、神龍並隨監改復，開元二十三年減二人。)錄事二人，從九品上。丞掌判監事。凡五署所修之物須金石、齒革、羽毛、竹木而成者，則上尚書省，尚書省下所由司以供給焉。凡五署之所入於庫物，各以名數並其州土所生以籍之，季終則上於所由，其副留於監；有出給者，則隨註所供而印署之。凡教諸雜作，計其功之眾寡與其難易而均平之，功多而雞者限四年、三年成，其次二年，最少四十日，作為等差，而均其勞逸焉。(凡教諸雜作工，業金、銀、銅、鐵鑄、釒寫、鑿、鏤、錯、鏃所謂工夫者，限四年成；以外限三年成；平慢者，限二年成。諸雜作有一年半者，有一年者，有九月者，有三月者，有五十日者，有四十日者。)主簿掌勾檢稽失。凡財物之出納，工人之繕造，簿帳之除附，各有程期；不如期者，舉而按之。錄事掌受事發辰。
中尚署：令一人，從六品上；(漢少府屬官有尚方令、丞。後漢尚方令一人，六百石，掌上手工作禦刀劍、諸好器物及寶玉作器。和帝時，蔡倫為尚方令，作秘劍，皆有龍泉、太阿之目；及諸器械，靡不牢固。其後分為中、左、右三尚方。魏氏因之。晉過江左，唯置一尚方，哀帝以隸丹陽尹，孝武帝復舊。晉代掌造軍器。宋高祖踐阼，以相府部配臺，謂之左尚方，而本署謂之右尚方，令、丞各一人。孝武帝改右尚方曰禦府，又置中署，隸右尚方。齊置左、右尚方令·丞各一人。梁置左、中、右尚方三令、丞，其令並從九品；其後廢中尚方，唯存左，右而已。陳因之。北齊太府寺管左、中、右三尚方。隋開皇中，有內、左、右三尚方署，猶屬太府寺。內尚方令二人，正八品下，掌諸織作。煬帝分屬少府。皇朝因置二人，省「方」字，但曰中尚、左尚、右尚。開元十八年省一人，升為從六品上。)丞四人，從八品下；(漢、魏已來皆隨署省置。後漢丞一人，四百石。魏、晉、來、齊皆隨署改易。梁位在七班之下，為三品勛位。隋置丞四人，正九品下。皇朝因之。開元中升其品。)監作四人，從九品下。中尚署令掌供郊祀之圭璧，(凡冬至祀昊天上帝以蒼璧，孟春祈谷、孟夏雩祀、季秋明堂祀並以四圭有邸，夏至祭皇地只以黃琮，祀日、月以圭邸，祀東方青帝以青圭，南方赤帝以赤璋，西方白帝以騶虞，北方黑帝以玄璜，中央黃帝以黃琮，祭神州及嶽、鎮、海、瀆、大社、大稷皆以兩圭有邸。)及歲時乘輿器玩，中宮服飾，雕文錯彩，珍麗之制，皆供焉；丞為之貳。(每年二月二日，進鏤牙尺及木畫紫檀尺；寒食，進毯，兼雜彩雞子；五月五日，進百索綬帶；夏至，進雷車；七月七日，進七孔金細針；十五日，進盂蘭盆；臘日，進口脂、衣香囊。每月進筆及檮衣杵。琴·瑟·琵琶弦、金·銀紙，須則進之，不恆其數也。)其所用金木、齒革、羽毛之屬。任所出州土以時而供送焉。(其紫檀、櫚木、檀香、象牙、翡翠毛、黃嬰毛、青蟲真珠、紫礦、水銀出廣州及安南，赤麖皮、瑟瑟、赤圭、琥珀、白玉、碧玉、金剛鉆、盆灌、鍮石、胡桐律、大鵬砂出波斯及涼州、麝香出蘭州，銅缽銅出代州，赤生銅出銅源監也。)
左尚署：令一人，正七品下；(後漢末，分尚方為三：中、左、右。魏、晉因之。晉過江，唯尚方而已。宋、齊、梁、陳有左、右尚方。晉、宋已來並四百石，梁班第一，從九品。北齊太府寺左、中、右尚方。隋開皇中，三尚方並屬太府寺，左尚令三人，掌造車輦、傘扇、槊毦、弓箭、弩戟、器仗、刀鏃、膠漆、竹木、骨角、畫素、刻鏤、蠟燭等。皇朝置一人，開元十八年為正七品下。)丞五人，從八品下；(前·後漢、魏、晉、宋、齊、梁、陳皆隨署置省。《梁選簿》：「左尚丞為三品勛位。」隋左尚方丞八人，正九品下。皇朝置五人，開元十八年為從八品下。)監作六人，從九品下。左尚署令掌供天子之五輅、五副、七輦、三舉、十有二車，大小方圓華蓋一百五十有六，諸翟尾及大小傘翰，辨其名數而頒其制度；丞為之貳。凡皇太後、皇後、內命婦之重翟、厭翟、翟車、安車、四望、金根等車，皇太子之金輅、軺車、四望車，王公已下象輅、革輅、木輅、軺車，公主、王妃、外命婦一品厭翟車，二品、三品犢車，其制各有差。其用金帛、膠漆、材竹之屬，所出方土以時支送。(漆出金州，竹出司竹監，松出嵐、勝州，文柏出隴州，梓楸出京兆府，紫檀出廣州，黃楊出荊州。)
右尚署：令一人，正七品下；(後漢分尚方為三：中、左、右。魏、晉因之。晉過江，唯尚方而已。宋、齊、梁、陳有左、右尚方。北齊亦有三尚方。隋左、右尚方屬太府寺，令三人，正八品下；煬帝始改隸少府焉。皇朝因置令二人，掌造甲冑、具裝、刀、斧、鉞及皮毛雜作、膠墨、紙筆、薦席等事。開元十八年省一人，升為正七品下。)丞四人，從八品下；(漢、魏已來，與左尚方同。隋右尚方丞六人，皇朝置四人，開元十八年為從八品下。)監作六人，從九品下。右尚署令掌供天子十有二閑馬之鞍轡，(每歲，京兆、河南製革、理材、爍金以為之，送之於署，令工人增飾而進焉。)及五品三部之帳，備其材革，而修其制度；丞為之貳。凡刀劍、斧鉞、甲冑、紙筆、茵席、履舄之物，靡不畢供。其用綾絹、金鐵、毛革等，所出方土以時支送。(白馬尾，白氂牛尾出隴右諸州，翟尾、孔雀尾、白鷺鮮出安南、江東，貂皮出諸軍州。)
織染署：令一人，正八品上；(《周官》九職，「嬪婦化理絲帛」。《考工記》：「理絲麻而成之，謂之婦功。」漢少府屬官有東織、西織，成帝河平元年省東織，更名西織曰織室。後漢有織室丞一人，此後無聞。北齊中尚方領涇州、雍州絲局丞，定州綾局丞。後周有司織下大夫一人，掌凡機材之工。隋煬帝置司只署令、丞，後與司染署並為織染署。《周禮》天官有「染人，掌染絲帛。凡染，春暴練，夏纁玄」；冬官有「設色之工五，謂畫、繪、鍾、筐、慌也」。韋昭《辨釋名》雲：「平準令主染，有常平之法，故準而酌之。」兩漢並隸司農。晉平準令有監染吏六人，初隸司農，後屬少府。宋順帝名準，始改曰染署令。齊復為平準令，梁、陳為平水令。北齊太府寺有司染署，長秋寺有染局丞。後周有染工上士一人，又有司色下大夫一人。隋初有司染署，隸太府寺，煬帝分屬少府。大業五年，合司織、司染為織染署，令二人。皇朝置一人。丞二人，正九品上；漢、魏已來，並具於本署。隋並司織、司染為一署，丞四人。皇朝因之，置二人。)監作六人，從九品下。織染署令掌供天子、皇太子及群臣之冠冕，辨其制度，而供其職務；丞為之貳。
天子之冠二，一曰通天冠，二曰翼善冠；冕六，一曰大裘冕，二曰袞冕，三曰驚冕，四曰毳冕，五曰絺冕，六曰玄冕；弁二，一曰武弁，二曰皮弁；幘二，一曰黑介幘，二曰平巾幘；帽一，曰白紗帽。太子之冠三，一曰三梁冠，二曰遠遊冠，三曰進德冠；冕二，一曰袞冕，二曰玄冕，弁一，曰皮弁；幘一，曰平巾幘。臣下之冠五，一曰遠遊冠，二曰進賢冠，三曰獬豸冠，四曰高山冠，五曰卻非冠；冕五，一曰袞冕，二曰驚冕，三曰毳冕，四曰絺冕，五曰玄冕；弁二，一曰爵弁，二曰武弁；幘三，一曰介幘，二曰平巾幘，三曰平巾綠幘。
凡織紝之作有十，(一曰布，二曰絹，三曰糸施，四曰紗，五曰綾，六曰羅，七曰錦，八曰綺，九曰繝，十曰褐。)組綬之作有五，(一曰組，二曰綬，三曰絳，四曰繩，五曰纓。)線之作有四，(一曰，二曰線，三曰弦，四曰綱。)練染之作有六。(一曰青，二曰絳，三曰黃，四曰白，五曰皂，六曰紫。)凡染大抵以草木而成，有以花、葉，有以莖、實，有以根、皮，出有方土，采以時月，皆率其屬而修其職焉。
掌冶署：令一人，正八品上；(《周禮冬官》：「攻金之工六，謂築、冶、鳧、桌、段、桃也。」秦及漢，諸郡國出鐵者，置鐵官長、丞。晉衛尉屬官有冶令、丞各一人，掌工徒鼓鑄；過江，省衛尉，而冶令始隸少府。宋有東冶令·丞、南冶令·丞，齊因之。梁有東冶令，西冶令，從九品下。《選簿》：「舊，東冶重，西冶輕。」然則梁朝之西冶，蓋宋、齊南冶也。陳因之。後魏無聞。北齊太府寺有司冶令、丞。後周有冶工中士一人，又有鐵工中士一人。隋太府寺統掌冶署，令二人，掌金、銀、銅、鐵器之屬，並管諸冶；煬帝改屬少府，令從八品上。皇朝因之，省一人。丞二人，正九品上；秦、漢已來具上註。隋太府寺統掌冶丞四人，煬帝改屬少府，皇朝因之，省二人。)監作二人，從九品下。掌冶署令掌鎔鑄銅鐵器物之事；丞為之貳。凡天下諸州出銅鐵之所，聽人私采，官收其稅。若白鐵錯，則官為市之。其西邊、北邊諸州禁人無置鐵冶及采釒丱，若器用所須，則具名數，移於所由，官供之；私者，私市之。凡諸冶所造器物，皆上於少府監，然後給之。其興農冶監所造者，唯供隴右諸牧監及諸牧使。
諸冶監
諸冶監：監各一人，正七品下；(秦、漢內史及諸郡有鐵者，則置鐵官長、丞。《晉令》：「諸冶官庫各置督監一人。」《宋書》雲：「江南諸郡縣有鐵者，或置冶令，或丞，皆吳時置也。」齊、梁有梅根諸冶令。北齊諸冶皆有局丞。隋諸冶皆置監，監有上、中、下三等，皇朝因之，掌鑄兵農之器，以給軍旅、屯田、居人焉。)丞一人，從八品上；監作四人，從九品下。諸冶監掌鎔鑄銅鐵之事，以供少府監；丞為之貳。
軍器監
北都軍器監：監一人；正四品上；(開元初令少府監置，十六年移向北部。)少監一人，正五品上，丞二人，正七品上；主簿一人，正八品上；錄事一人，正九品下。軍器監掌繕造甲弩之屬，辨其名物，審其制度，以時納於武庫；少監為之貳焉。丞掌判監事。凡材革出納之數，工徒眾寡之役，皆督課焉。主簿掌印及勾檢稽失。錄事掌受事發辰。
甲坊署：令一人，正八品下；(《周禮考工記》曰：「函人為甲：犀甲七屬，兕甲六屬，合甲五屬。凡為甲，先必為容，然後製革，權其上旅與其下旅，而重若一。」隋少府有甲鎧署，皇朝改焉。)丞一人，正九品下；監作二人，從九品下。
弩坊署：令一人，正八品下；(《周禮》：「司弓矢掌四弩。凡弩，夾庾利攻守，唐大利車戰、野戰。」《考工記》：「弓人取六材必以其時。幹也者，以為遠；角也者，以為疾；筋也者，以為深；膠也者，以為和；絲也者，以為固；漆也者，以為受霜露也。凡取幹之道有七：柘為上，檍次之，檿桑次之，橘次之，木瓜次之，荊次之，竹為下。」隋有弓弩署，皇朝改焉。)丞一人，正九品下；監作二人，從九品下。
甲坊令、弩坊令各掌其所修之物，督其繕造，辨其粗良；丞為之貳。凡財物之出納，庫藏之儲備，必謹而守之。
諸鑄錢監
諸鑄錢監：監各一人。(《周禮》：「泉府上士四人，掌市之徵布。」又：「司市以商賈阜貨而行布，以泉府同貨而斂賒。國兇荒紥喪，則市無征而作布。」鄭玄雲：「市不稅，為民乏困也。金、銅無兇年，因物貴，大鑄泉以饒民。」布及泉，謂錢也。《漢書食貨誌》曰：「太公為周立九府圜法。錢圜函方，輕重以銖，故貨實於金，利於刀，流於泉，布於布，束於帛。周景王鑄大錢，文曰『寶貨』，肉好皆有周郭。秦兼天下，銅錢文曰『半兩』，重如其文。漢興，以秦錢重難用，令人鑄榆莢錢。文帝以錢益輕，更鑄四銖錢，文為『半兩』，除《盜鑄錢令》，使民放鑄。及武帝初，鑄三銖錢，重如其文，禁人盜鑄。有司言三銖錢輕，更請郡國鑄五銖錢，文曰『五銖』，周郭其質。又以人多奸鑄，令京師鑄官赤仄，一當五。其後赤仄錢又廢。於是，悉禁郡國毋鑄錢，專令上林三官鑄錢。自武帝元狩五年三官初鑄五銖錢，至平帝元始中，成錢二百八十億萬余。王莽變漢制，始造大錢，徑寸二分，重十二銖，文曰『大錢五十』；後又多所改作。」及公孫述於蜀鑄錢，人不便之，故謠曰：「黃牛白腹，五銖當復。」後漢光武除王莽所造，復五銖錢。靈帝鑄四出錢。魏初專以粟、帛為貨，明帝復立五銖錢，至西晉不改。吳孫權鑄大錢一當五百文，又鑄一當千錢。蜀劉備鑄一直百錢。東晉沈充鑄小錢，謂之「沈郎錢」。宋文帝又鑄四銖錢，體完厚。孝武帝四銖，形小薄。廢帝鑄二銖，謂之耒子錢；又有綖環錢，貫之以縷，入水不沈。南齊亦用四銖。梁武帝乃鑄二種錢：肉好周郭，文曰「五銖」，重如其文；又除肉郭，謂之女錢。百姓私用古錢，有直百五銖、女錢、太平百錢、定平一百、五銖稚錢、五銖對文等號，輕重不一。普通中，議罷銅錢，鑄鐵錢。陳初，有梁末兩柱及鵝眼錢，時雜用之；文帝改鑄五銖，宣帝又鑄大貨六銖。後魏太和十九年鑄錢，文曰「太和五銖」；永安二年改鑄，文曰「永安五銖」。東魏齊文襄以錢文「五銖」，名須稱實，一文重五銖，計百錢重一斤四兩二十銖。北齊文宣帝鑄常平五銖，重如文。周武帝鑄布泉錢，以一當五，與五銖並行；建德中，復鑄五行大布，一當十。宣帝又鑄永通萬國，以一當千。隋高祖以天下錢貨不等，更鑄新錢，背面肉好，皆有周郭，文曰「五銖」，重如其文，每一千重四斤二兩。自漢至隋，雖時或輕重，皆用五銖。皇朝武德中，悉除五銖，更鑄開通元寶錢。乾封初，又鑄乾封泉寶錢，尋廢。開元中，以錢濫惡，江、淮間尤甚，有敕禁斷，令禦史往江、淮間收斂，納官鎔之。其求稍廣，州縣恐共錢數不充，隨以好錢繼之，自是，百姓財幣耗損，禦史坐是左遷。舊法每一千重六斤四兩，近所鑄者多重七斤，錢文本歐陽詢所書。錢官，漢氏初屬少府，後屬水衡；後漢屬司農；魏、晉已下，或屬少府，或屬司農。皇朝少府置十爐，諸州亦皆屬焉。及少府罷鑄錢，諸州遂別。今絳州三十爐，楊、宣、鄂、蔚各十爐，益、鄧、郴各五爐，洋州三爐，定州一爐。)諸鑄錢監以所在州府都督、刺史判之；副監一人，上佐判之；丞一人，判司判之；監事一人，參軍及縣尉知之；錄事、府、史，土人為之。
諸互市監
諸互市監監各一人，從六品下；(漢、魏已降，緣邊郡國皆有互市，與夷狄交易，致其物產也。並郡縣主之，而不別置官吏。至隋，諸緣邊州置交市監，視從第八品；副監，視正第九品。皇胡因置之，各隸所管州、府。監加至從六品下；改副監為丞，品第八下。光宅中改為通市監，後復舊為互市監。)丞一人，正八品下。(隋置交市副監，皇朝改為互市監丞。)諸互市監各掌諸蕃交易之事；丞為之貳。凡互市所得馬、駝、驢、牛等，各別其色，具齒歲、膚第，以言於所隸州、府，州、府為申聞。太僕差官吏相與受領，印記。上馬送京師，餘量其眾寡，並遣使送之，任其在路放牧焉。每馬十匹，牛十頭，駝、騾、驢六頭，羊七十口，各給一牧人。(若非理喪失，其部使及遞人，改酬其直。)其營州管內蕃馬出貨，選其少壯者，官為市之。
