
卷二十  太府寺
卿一人少卿二人丞四人主簿二人錄事二人府二十五人史五十人計史四人亭長七人掌固七人
兩京諸市署
令各一人丞二人錄事一人府三人史七人典事二人掌固一人
平準署
令二人丞四人錄事一人府六人史十三人監事六人典事二人價人十人掌固二人
左藏署
令三人丞五人府九人史十八人監事八人典事十二人掌固八人
右藏署
令二人丞三人府五人史十三人監事四人典事七人掌固十人
常平署
令一人丞二人府四人史八人監事五人
○典事五人掌固六人
太府寺：卿一人，從三品；(《周禮》天官有太府下大夫、上士、下士，「掌九貢、九賦、九功之貳，以受其貨賄之入，頒其貨於受藏之府，頒其賄於受用之府。凡官府、都鄙之吏及執事者，受財用焉」。則今太府之任也。秦、漢已下不置其官，其職並於司農、少府。梁天監七年始置太府卿，班第十三，掌金帛、府帑，統左·右藏令、上庫丞、太市·南市·北市令，關津亦皆屬焉。陳因之，品第三。後魏太和中，始改少府為太府卿，品第三。北齊因之。後周有太府中大夫，又有計部中大夫。隋太府寺卿一人，正三品，統左藏、左·內·右三尚方、司染、右藏、黃藏、掌冶、甄官等署，各置令、丞。至煬帝，分太府寺置少府監，管三尚方及司染、掌冶等署，而太府寺管左·右藏及兩市、平準等署焉。大業四年降為從三品，皇朝因之。至龍朔二年改為外府正卿，鹹亨元年復故。光宅元年改為司府寺，神龍初復舊。)少即二人，從四品上。(後魏孝文帝改少府為太府，置少卿一人，第四品上。北齊因之。隋煬帝加至一人，降為從四品。皇朝減一人，貞觀中復置二人。龍朔、鹹亨、光宅、神龍並隨寺改復。)太府卿之職，掌邦國財貨之政令，總京·都四市、平準、左·右藏、常平八署之官屬，舉其綱目，修其職務；少卿為之貳。以二法平物：一曰度量，(度謂分、寸、尺、丈，量謂合、升、鬥、斛。)二曰權衡。(權，重也，衡，平也。)金銀之屬謂之寶，錢帛之屬謂之貨。絹曰匹，布曰端，綿曰屯，絲曰絢，麻曰綟；金銀曰鋌，錢曰貫。凡四方之貢賦，百官之俸秩，謹其出納，而為之節制焉。(諸州庸、調及折租等物應送京者，並貯左藏；其雜送物並貯右藏。庸、調初至京日，錄狀奏聞。每旬一奏納數。)
凡絹、布出有方土，類有精粗。絹分為八等，布分為九等，所以遷有無，和利用也。(宋、亳之絹，復州之糸寧，宣、潤、沔之火麻，黃州之貲，並第一等。鄭、汴、曹、懷之絹，常州之糸寧，舒、蘄、黃、嶽、荊之火麻，廬、和、晉、泗之貲，並第二等。滑、衛、陳、魏、相、冀、德、海、泗、濮、徐、兗、貝、博之絹，楊、湖、沔之糸寧，徐、楚、廬、壽之火麻，絳、楚、滁之貲，並第三等。滄、瀛、齊、許、豫、仙、棣、鄆、深、莫、洺、邢、恆、定、趙之絹，蘇、越、杭、蘄、廬之糸寧，澧、朗、潭之火麻，澤、潞、沁之貲，並第四等。潁、淄、青、沂、密、壽、幽、易、申、光、安、唐、隨、黃之絹，衢、饒、洪、婺之糸寧，京兆、太原、汾之貲，並第五等。益、彭、蜀、梓、漢、劍、遂、簡、綿、襄、褒、鄧之絹，郢、江之糸寧，褒、洋、同、歧之貲，並第六等。資、眉、邛、雅、嘉、陵、閬、普、壁、集、龍，果、洋、渠之絹，臺、括、撫、睦、歙、虔、吉、溫之糸寧，唐、慈、坊、寧之貲，並第七等。通、巴、蓬、金、均、開、合、興、利、泉、建、閩之絹，泉、建、閩、袁之糸寧，登、萊、鄧之貲，並第八等。金、均，合之貲，並第九等。)
凡供祀昊天上帝幣以蒼，配帝亦如之；皇地只幣以黃，配帝亦如之。祀大明幣以青；夜明幣以白；神州幣以黃；太社、太稷之幣皆以玄，後稷亦如之；先農幣以青；先蠶幣以玄。蠟祭神農幣以赤，伊祁氏幣以玄。祀五方帝、五帝、五官、內官、中官、外官、五星、二十八宿及眾星、嶽、鎮、海、瀆、山、林、川、澤、丘、陵、墳、衍等之幣皆以其方色。祈告宗廟之幣及孔宣父、齊太公皆以白。凡幣皆長一丈八尺。
丞四人，從六品上；(《梁選簿》：「太府丞一人，品從弟七。」陳因之。後魏亦一人，品第七下。後周太府上士一人，亦丞之任也。隋太府丞六人，正七品下；大業五年，增為從五品。皇朝置四人，從六品上。垂拱中省一人，開元又加焉。)主簿二人，從七品上；(梁置太府主簿一人，七班之中為第三；陳因之。後魏主簿一人。隋四人，從七品。皇朝置三人，至太極中省一人。太府寺管木契七十隻：十隻與左藏東庫合，十隻與左藏西庫合，十隻與右藏內庫合，十隻與右藏外庫合，又十隻與東都左藏庫合，十隻與東都右藏庫合，各九雄、一雌。九雄，太府主簿掌；一雌，庫官掌。又，五隻與左藏朝堂庫合，五隻與東都左藏朝堂庫合，各四雄、一雌。其契以次行用。)錄事二人，從九品上。丞掌判寺事。凡左、右藏庫帳禁人之有見者。若請受、輸納，人名、物數皆著於簿書。每月以大摹印紙四張為之簿，而丞、眾官同署。月終，留一本於署。每季錄奏，兼申所司。凡元正、冬至所貢方物應陳於殿庭者，受而進之。凡會賜及別敕錫賚六品已下，即於朝堂給之。主簿掌印，省署抄目，勾檢稽失。凡置木契九十五隻：二十五隻與少府、將作、苑總監合，七十隻與庫官合。十五隻刻「少府監」字，十四隻雄，付少府監；五隻刻「將作監」字，四隻雄，付將作監；五隻刻「苑總監」字，四隻雄，付苑總監，皆應索物。雌留太府寺。凡官私鬥、秤、度尺，每年八月詣寺校印署，無或差繆，然後聽用之。(《禮記月令》雲：「仲春、仲秋，日夜分，則同度量，平權衡，正鉤石，角鬥甬。」)錄事掌受事發辰。
兩京諸市署：各令一人，從六品上；(昔神農、祝融氏始作市易，曰：「日中為市。」致天下之民，聚天下之貸，交易而退，各得其所，蓋取諸噬嗑。《石氏星經》：「天市垣二十二星。」《周禮》地官有司市下大夫、上士、中士、下士，其屬有質人、鄽人、胥師、買師、司暴、司稽、肆長，蓋諸市官也。漢改秦內史為京兆尹，其屬官有長安市長、丞。後漢河南尹屬官有雒陽市長、丞，魏、晉因之。東晉隸丹陽尹，宋、齊因之。梁始隸太府。《梁選簿》：「太市令屬四品市職之任，不容過卑，天監三年革其選。」陳因之。後魏京邑市令從五品中。北齊司州牧領東、西市署令·丞。後周司市下大夫一人。隋司農寺統京市令、丞。陽帝三年，改京市隸太府寺，京師東市曰「都會」，西市曰「利人」；東都東市曰「墨都」，南市曰「大同」，北市曰「通遠」。皇朝因之。京置東、西、南三市。按：東都西市則隋南市也，南市則隋東市也。都南市舊兩坊之地，武德中減為坊半焉。垂拱中省京南市，開元十年又省都西市。)丞各二人，正八品上。(後漢雒陽市丞一人，二百石。魏、晉、宋、齊因之。粱有太、南、北三市丞，位在七班之下；陳因之。後魏闕文。北齊有東、西市丞。後周有小司市上士、下士一人。隋有京市丞，皇朝因之。)京、都諸市令掌百族交易之事；丞為之貳。凡建標立候，陳肆辨物，(按《周禮》：「肆長各掌其肆之政令，陳其貨賄，名相近者，相遠也；實相近者，相邇也，而平正之。」)以二物平市，(謂秤以格，鬥以概。)以三賈均市。(精為上賈，次為中賈，粗為下賈。)凡與官交易及懸平贓物，並用中賈。其造弓矢、長刀，官為立樣，仍題工人姓名，然後聽鬻之；諸器物亦如之。以偽濫之物交易者，沒官；短狹不中量者，還主。(《周禮》：「司市偽飾之禁，在人者十有二，在商者十有二，在賈者十有二，在工者十有二。」《王制》亦雲：「用器、兵、車不中度，布帛精粗不中數，幅廣狹不中量，奸色亂正色，五穀不時，果實未熟，木不中伐，禽獸魚鱉不中殺，皆不鬻於市。」)凡賣買奴婢、牛馬，用本司、本部公驗以立券。凡賣買不和而榷固，(榷謂專略其利，固謂鄣固其市。)及更出開閉共限一價，(謂賣物以賤為貴，買物以貴為賤。)若參市而規自入者，並禁之。(謂在傍高下其價以相惑亂也。)凡市以日午，擊鼓三百聲而眾以會；日入前七刻，擊鉦三百聲而眾以散。(《周禮》：「大市，日昃而市，百族為主；朝市，朝時而市，商賈為主；夕市，夕時而市，販夫販婦為主。」)丞兼掌監印、勾稽。錄事掌受事發辰。
平準署：令二人，從七品下；(周禮有質人中士、下士，主平定物價也。漢大司農屬官有平準令、丞。韋昭《辨釋名》雲：「平準，主平物價，使相依準。」《史記》雲：「桑弘羊領大農令，以諸官各自市相爭，以故物多騰躍，乃請置大農部丞數十人，分部主郡國；置平準於京師，受天下委輸，盡籠天下之貨物，貴則賣之，賤則買之，如此則富商大賈無所牟大利矣。所以置平準焉。」故趙廣漢廉潔下士，州舉茂才，為平準令。後漢大司農屬官有平準令、丞各一人，令六百石，丞三百石，掌知物價及主練染，作采色。至和帝改平準為中準，以宦者為令、丞，列於內署。自是，諸署令悉用宦人。魏氏闕文。晉少府屬官有平準令、丞。宋順帝諱「準」，改曰染署。齊少府有平準令、丞。梁、陳有平水令、丞。後魏闕文。北齊司農寺統平準令、丞。後周有平準中士、下士。隋司農屬官有平準署令、丞。煬帝三年，改平準署隸太府寺。皇朝因之。)丞四人，從八品下；監事六人，從九品下。平準令掌供官市易之事；丞為之貳。凡百司不任用之物，則以時出貨；其沒官物者，亦如之。
左藏署：令三人，從七品下；(《周禮》有外府中士，主泉藏之在外者，掌邦布之出入，以供百物，而待邦用也；又有職幣上士、中士，主貨幣之入也，並今左藏之職也。至秦、漢，則分在司農、少府。後漢少府屬官有中藏府令、丞各一人，掌巾藏幣帛、金銀，貨物。魏氏因之。晉少府屬官有左、右藏令。東晉御史九人，各掌一曹，有庫曹御史，後復分庫曹置外左庫、內左庫。宋文帝省外左庫，而內左庫直雲左庫，孝武帝復置，前廢帝又省。齊、粱、陳有右藏庫，無左藏。後魏闕文。北齊太府寺統左、右藏令·丞。後周有外府上士、中士二人，掌絹帛、絲麻、錢物、皮角、筋骨之藏。隋有左藏署令、丞，皇朝因之。左藏有東庫、西庫、朝堂庫，又有東都庫、東都朝堂庫，各掌木雌契一，與太府主簿合之。)丞五人，從八品下；(隋有四人，皇朝加一人。)監事八人，從九品下。左藏令掌邦國庫藏之事；丞為之貳。凡天下賦調，先於輸場簡其合尺度斤兩者，卿及御史監閱，然後納於庫藏，皆題以州縣、年月，所以別粗良，辨新舊也。凡出給，先勘木契，然後錄其名數及請人姓名，署印送監門，乃聽出。若外給者，以墨印印之。(凡官物應入私，已出庫而未給付；若私物當供官之物，或雖不供官，而皆掌在其官，並同官物之例也。)凡藏院之內禁人然火及無故而入者。院內常四面持仗為之防守，夜則擊柝分更以巡警焉。
右藏署：令二人，正八品上；(《周禮》有內府中士，主良貨賄，藏在內也；又有職內上士、中士，主泉貨所入，並今右藏之職。至秦、漢已來，則分在司農、少府，其職掌、廢置並與左藏同。隋太府寺統右藏令、丞各三人，皇朝因之。右藏有內庫、外庫、東都庫，各木雌契一隻，與太府寺主簿合之。)丞三人，正九品上；(隋有二人，皇朝置三人。)監事四人，從九品下。右藏暑令掌邦國寶貨之事；丞為之貳。(雜物州土：安西於闐之玉，饒、道、宣、永、安南、邕等州之銀，楊、廣等州之蘇木、象牙，永州之零陵香，廣府之沈香、霍香、薰陸·雞舌等香，京兆之艾納香、紫草，宣、簡、潤、郴、鄂、衡等州之空青、石碌，辰、溪州之硃砂，相州之白粉，巖州之雌·雄黃，絳、易等州之墨，金州之梔子、黃檗，西州之高昌礬石，益府之大小黃·白麻紙、弓弩弦麻，杭、婺、衢、越等州之上細黃·白狀紙，均州之大模紙，宣、衢等州之案紙、次紙，蒲州之百日油細薄白紙，河南府、許、衛、懷、汝、澤、潞等州之兔皮，鄜、寧、同、華、號、晉、蒲、絳、汾等州之貍皮，越州之竹管，涇、寧、邠、龍、蓬等州之蠟，蒲、絳、鄭、貝等州之氈，河南府、同、鄧、許等州之膠，蒲、同、號等州之席，涇、丹、鄜、坊等州之麻，京兆、岐、華等州之木燭。)凡四方所獻金玉、珠貝、玩好之物皆藏之；出納、禁令；如左藏之職。
常平署：令一人，從七品下；(《漢書食貨誌》：「管仲相桓公，通輕重之權，曰：『歲有兇穰，故谷有貴賤；令有緩急，故物有輕重。人君不理，則畜買遊於市，乘人之不給，百倍其本矣。故萬乘之國必有萬金之賈，千乘之國必有千金之賈者，利有所並也。計本量委則足矣，然人有饑餓者，谷有所藏也。人有餘則輕之，故人君斂之以輕；人不足則重之，故人君散之以重。凡輕重斂散以時即準平。』」「李悝曰：『糴甚貴傷民，甚賤傷農，民傷則離散，農傷則國貧，故甚貴、甚賤，其傷一也。是故善平糴者，必也謹觀。藏有上、中、下熟，故大熟則上糴三而舍一，中熟則糴二，下熟則糴一。小饑則發小熟之所斂，中饑則發中熟之所斂，大饑則發大熟之所斂而糶之。故雖遇饑饉水旱，糴不貴而人不散。』」孟子曰：「狗彘食人食而不知檢，塗有餓莩而不知發。」蓋並常平之義。漢宣帝即位，歲數豐穰，谷至石五錢，農人少利，大司農中丞耿壽昌遂白令邊郡皆築倉，以谷賤時增其價而雜，谷貴時減其價以糶，名「常平倉」，人便之。後漢明帝永平五年，歲比登稔，作「常滿倉」，立粟市於城東，粟斛直錢三十。晉武帝泰始四年乃立常平倉，豐則糴，豐則糶，以利百姓。東晉、宋、齊無聞。梁有常平倉而不糶，陳亦如之。後魏太和十二年，有司上言：請京都度支歲用之餘，各立官司，年豐，糴貯於倉；時儉，加私之二，糶之於人。北齊諸州郡皆別置「富人倉」。初立之日，準所領中、下之戶數、口數，得支一年糧，逐次當州谷價賤時，斟量割當年義租充入。谷貴，下價軀之；賤則還用所糶物依時價糴貯。隋開皇三年，於河西勒百姓立堡，營田積谷；京師置常平監。又以倉庫尚虛，衛州置黎陽倉，洛州置河陽倉，陜州置常平倉，華州置廣通倉，轉相委輸，漕關東之粟以給京師。又募人能於洛陽運米四十石，經砥柱達於常平倉者，免其征戍，以此通轉運，亦非糶糴。皇朝垂拱初，兩京置常平署，天下諸州亦置之。)丞二人，從八品下；監事五人，從九品下。常平令掌平糴倉儲之事；丞為之貳。凡歲豐穰，谷賤，人有餘，則糴之，歲饑饉，谷貴，人不足，則糶之，與正、義倉帳具其本利同申。凡出納、禁令如左藏之職焉。
