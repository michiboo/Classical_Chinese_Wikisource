
卷十八  大理寺  鴻臚寺
大理寺
卿一人少卿二人正二人丞六人主簿二人錄事二人府二十八人史五十六人獄丞四人獄史六人亭長四人掌固十八人問事一百人司直六人史十二人評事十二人史二十四人
鴻臚寺
卿一人少卿二人丞二人主簿一人錄事二人府五人史十人亭長四人掌固六人
典客署
令一人丞二人掌客十五人典客十三人府四人史八人賓仆十八人掌固二人
司儀署
令一人丞一人司儀六人府二人史四人掌設十八人齋郎三十三人掌固四人幕士六十人
大理寺：卿一人，從三品；(《尚書》雲：「帝曰：『咎繇，汝作士，五刑有服。』」孔安國《註》曰：「士，理官也。」《周官》為司寇。《韓詩外傳》雲：「晉文公使李離為理。」理，謂察理刑獄也。《史記天官書》：『鬥魁四星，貴人之牢，曰大理。《漢書百官表》雲：「廷尉，秦官，掌刑辟，有正、左·右監。景帝更名大理，秩中二千石。武帝復為廷尉。宣帝置左、右廷尉平，哀帝復為大理。王莽改曰『作士』。」後漢復為廷尉。魏初為大理，後復為廷尉。置律博士。晉置丞、主簿、明法、掾。歷宋、齊，皆為廷尉。梁為秋卿，班第十一。陳因之。後魏置少卿、司直。北齊及隋為大理寺，隋置評事，皇朝因之。龍朔二年改為詳刑寺正卿，鹹亨元年復為大理。光宅元年改為司刑寺，神龍元年復故。兩漢卿秩中二千石，魏、晉、宋、齊、梁、陳俱第三品。後魏第二品上，太和以後降為第三品。隋正第三品，皇朝降為從三品。)少卿二人，從四品上。(後魏置，為第三品上；太和以後，降為第四品上。北齊第四品，隋因之。皇朝置二人，降為從四品上。)大理卿之職，掌邦國折獄詳刑之事。以五聽察其情：一曰氣聽，二曰色聽，三曰視聽，四曰聲聽，五曰詞聽。以三慮盡其理：一曰明慎以讞疑獄，二曰哀矜以雪冤獄，三曰公平以鞫庶獄。少卿為之貳。凡諸司百官所送犯徒刑已上，九品已上犯除、免、官當，庶人犯流、死已上者，詳而質之，以上刑部，仍於中書門下詳覆。(其杖刑已下則決之。)若禁囚有推決未盡、留系未結者，五日一慮。若淹延久系，不被推詰；或其狀可知，而推證未盡；或訟一人數事及被訟人有數事，重事實而輕事未決者，鹹慮而決之。凡中外官吏有犯，經斷奏訖而猶稱冤者，則審詳其狀。(開元八年敕：「內外官犯贓賄及私坐成殿、公坐官當已上有合許雪及減罪者，並令大理審詳犯狀，申刑部詳覆；知實冤濫，乃錄送中書門下。其有遠年斷雪，近請除痕，亦準此。其餘具《刑部格》。」)凡吏曹補署法官，則與刑部尚書、侍郎議其人可否，然後註擬。
大理正二人，從五品下；(秦置廷尉正一人，漢因之，與「監」及「平」謂之廷尉三官，秩千石。魏氏第六品。晉置二人，宋、齊、梁、陳並一人，品同魏氏。後魏第六品上，北齊及隋並正第六品。煬帝增置六人。皇朝置二人。龍朔二年改為詳刑大夫，鹹亨元年改為大理正。光宅元年改為司刑正，神龍初復舊。)丞六人，從六品上；(晉武帝鹹寧中，曹誌上書請廷尉置丞，自此始也。宋、齊、梁各置一人，第七品。陳第八品，後魏第七品。大業三年，改丞為勾檢。皇朝置六人，增品從六品上。)主簿二人，從七品上；(魏、晉、宋、齊、梁、陳大理皆有主簿，晉至陳俱二人，正七品上，皇朝因而降之。)錄事二人，從九品上；獄丞四人，從九品下；(《晉令》有獄左、右丞各一人，宋、齊因之，史闕其品秩。梁、陳置獄丞二人，第七品；後魏、北齊亦二人，正九品下。隋置獄掾八人。歷代並以卑微士為之。皇朝置四人，以流外入仕者為之。)司直六人，從六品上；(後魏永安三年，禦史中尉高穆奏置司直十人，視五品，隸廷尉，位在正、監上，不署曹事，唯覆理禦史檢劾事。北齊及隋因之，並置十人，從第五品下。皇朝置六人，降為從第六品上。)評事十二人，從八品下。(《漢書》雲：「宣帝地節三年，置廷尉平，秩六百石，員四人。」其務在平刑獄，故曰廷平。至後漢光武省右平。唯置左平。魏、晉以來，不復雲「左」，但雲廷尉平。宋、齊各一人，第六品。陳第七品。後魏、北齊及隋各置一人，正第六品下，官為評事，皇朝因之，置十二人，從八品下。)大理正掌參議刑獄、詳正科條之事。凡六丞斷罪有不當者，則以法正之。凡內外官及爵五品已上犯罪至棄市者，並監決。若車駕巡幸在京，則都一人留守，以總卿貳之職；在都，則京亦如之。丞掌分判寺事。凡有犯，皆據其本狀以正刑名。(六丞判尚書六曹所統百司及諸州之務，其刑部丞掌押獄。每一丞斷事，五丞同押，若有異見，則各言不同之狀也。)徒已上，各呼囚與其家屬，告以罪名，問其狀款；不伏，則聽其自理。(無理者，便以元狀斷定，上刑部。刑部覆有異同者，下於寺，更詳其情理以申，或改斷焉。)主簿掌印，省署抄目，勾檢稽失。凡官吏之負犯並雪冤者，則據所由文牒而立簿焉。凡私坐而贖銅者。一斤為一負；公坐而贖銅者，二斤為一負。各十負為一殿。其有犯人未附而會恩免者，本犯至免官已上及犯贓賄入己恩前獄成者，仍以景跡論。錄事掌受事發辰。獄丞掌率獄吏，知囚徒。貴賤、男女異獄。五品以上月一沐，暑則置漿。禁紙筆、金刃、錢物、杵梃入者。囚病給醫藥，重者脫械、鎖，家人入侍。司直掌承制出使推覆，若寺有疑獄，則參議之。評事掌出使推按。凡承制而出推長吏，據狀合停務及禁錮者，先請魚書以往，據所受之狀鞫而盡之。若詞有反覆，不能首實者，則依法栲之。凡大理斷獄，皆連署焉。
鴻臚寺
鴻臚寺：卿一人，從三品；(《周官》：「大行人掌大賓客之禮。」秦官有典客，掌諸侯及歸義蠻夷。漢改為鴻臚。景帝中二年令：諸侯王薨、列侯初封及之國，大鴻臚奏謚、誄、策；列侯薨及諸侯太傅初除之官，大行奏謚、誄策。中六年，改大鴻臚為大行令。武帝太初元年，更名大鴻臚，又更名其屬官行人為大行令。秦時又有典屬國官，掌蠻夷降者，漢因之。成帝河平元年省之，並大鴻臚。後漢大鴻臚卿一人，諸王入朝，當郊迎，典其禮儀，及郡國上計；余職與漢同。凡皇子拜王，贊授印綬；及拜諸侯，諸侯嗣子及四方夷狄封者，臺下鴻臚召拜之。王薨，則使使吊之及拜王嗣。魏及晉初皆有之。自東晉至於宋、齊，有事則權置兼官，畢則省。梁初猶依宋、齊，無卿名。天監以光祿勁勛為光祿卿，大鴻臚為鴻臚卿，都水使者為太舟卿、三卿是為冬卿。鴻臚卿位視尚書左丞，掌導護贊拜，班第九。陳品第三。後魏大鴻臚卿第二品上；太和二十三年，降為第三品。北齊鴻臚寺卿一人，掌蕃客朝會，吉兇弔祭；統典客、典寺、司儀等署令，丞。後周司寇有蕃部中大夫，掌諸侯朝覲之敘；有賓部中大夫，掌大賓客之儀。隋初鴻臚寺卿一人，正第三品，統典客，司儀、崇玄等三署。開皇三年省並太常，十二年復舊。煬帝降卿為從三品，皇朝依焉。龍朔二年改為同文正卿，鹹亨元年復曰鴻臚。光宅元年改為司賓寺卿，神龍元年復舊。舊屬官有崇元署，開元二十五年，敕改隸宗正寺。)少卿二人，從四品上。(後魏太和十五年，九卿各置少卿一人，第三品上；二十三年，降為正四品上。北齊因之。後周有小賓部下大夫一人。隋依北齊。煬帝加置少卿二人，降為從四品。皇朝武德中置一人，貞觀中加置二人。龍朔、鹹亨、光宅、神龍並隨寺改復。)鴻臚卿之職，掌賓客及兇儀之事，領典客、司儀二署，以率其官屬，而供其職務；少卿為之貳。凡四方夷狄君長朝見者，辨其等位，以賓待之。凡二王之後及夷狄君長之子襲官爵者，皆辨其嫡庶，詳其可否，以上尚書。若諸蕃大酋渠有封建禮命，則受冊而往其國。凡天下寺觀三網及京都大德，皆取其道德高妙為眾所推者補充，上尚書祠部。凡皇帝、皇太子為五服之親及大臣發哀臨吊，則贊相焉。凡詔葬大臣，一品則卿護其喪事；二品則少卿；三品，丞一人往，皆命司儀，以示禮制也。
丞二人，從六品上；(秦有典客丞，漢因之。武帝改曰大鴻臚丞，比千石；魏、晉皆因之。東晉省。梁鴻臚丞班第二，陳因之。後魏列卿丞從五品中，太和二十二年，降為第七品。北齊為第七品下。後周賓部有上士一人。隋鴻臚丞二人，正七品下；大業五年，加為從五品。皇朝為從第六品上。)主簿一人，從七品上；(《漢官儀鹵簿篇》：「鴻臚駕四馬，主簿。」《晉令》：「大鴻臚置主簿、錄事、史。」梁天監七年，十二卿各置主簿；位不登十八班者，別為七班，主簿班第三。陳因之。後魏闕文。北齊有功曹、五官、主簿。隋鴻臚寺主簿二人，皇朝因之。武德中，正八品，貞觀中減置一人，從七品上。)錄事二人，從九品上。丞掌判寺事。主簿掌印，勾檢稽失。錄事掌受事發辰。
典客署：令一人，從七品下；(《周禮》有掌客上士二人。漢鴻臚屬官有行人，武帝改為大行令；魏改曰客館令，晉改曰典客。宋永初中，分置南、北客館令·丞。齊有客館令。梁有典客館令、丞，在七班之下，為三品勛位。陳因之。後魏典客監從五品；太和十五年，置主客令。北齊鴻臚寺統典客署。後周有東、南、西、北四掌客，各上士一人。隋鴻臚卿統典客署令、丞。煬帝改曰典蕃署，又於建國門外置四方館，以待四方使客，各掌其方國及互市事。皇朝以四方館隸中書，改典蕃曰典客署。)丞二人，從八品下；(《周禮》掌客有下士四人，漢大行令有丞，北齊有典客丞，隋有典客丞二人，皇朝因之。)掌客十五人，正九品上。(隋置，皇朝因之，有典客、賓仆等員。)典客令掌二王後介公、酅公之版籍，及東夷、西戎、南蠻、北狄歸化在蕃者之名數；丞為之貳。凡朝貢、宴享、送迎預焉，皆辨其等位而供其職事。凡酋渠首領朝見者，則館而以禮供之。(三品已上準第三等，四品、五品準第四等，六品已下準第五等。其無官品者，大酋渠首領準第四等，小酋渠首領準第五等。所乘私畜抽換客舍放牧，仍量給芻粟。若諸蕃獻藥物、滋味之屬，入境州縣與蕃使苞匭封印，付客及使，具其名數牒寺。寺司勘訖，牒少府監及市，各一官領識物人定價，量事奏送；仍牒中書，具客所將獻物。應須引見、宴勞，別聽造止。)若疾病，所司遣醫人給以湯藥。若身亡，使主、副及第三等已上官奏聞。其喪事所須，所司量給；欲還蕃者，則給舉遞至境。(首領第四等已下不奏聞，但差車、牛送至墓所。)諸蕃使主、副五品已上給帳、氈、席，六品已下給幕及食料。丞一人判廚事，季終則會之。若還蕃，其賜各有差，給於朝堂，典客佐其受領，教其拜謝之節焉。
司儀署：令一人，正八品下；(《周禮》有司儀上士、中士，漢大鴻臚有治禮郎，後魏太和十五年置司儀官。北齊鴻臚寺統司儀令、丞。後周司儀上士一人、中士二人。隋鴻臚卿統司儀署令、丞，皇朝因之，領司儀、齋郎、掌設、幕士等。)丞一人，正九品下。(北齊有司儀丞一人，隋有二人，皇朝減一人。)司儀令掌兇禮之儀式及供喪葬之具；丞為之貳。(若皇帝、皇太後、皇後、皇太子為五服之親舉哀，本服周年者，三朝哭而止；大功者，其日朝晡哭而止；小功已下，及皇帝為內命婦二品已上者、百官執事及散官一品喪，皇太後、皇後為內命婦三品已上喪，皇太子為三師、三少及宮臣三品已上，並一舉哀而止。皇帝臨臣之喪，一品服錫縗，三品已上緦縗，四品已下疑縗。皇太子臨吊三師、三少則錫縗，宮臣四品已上緦縗，五品已下疑縗。)凡京官職事三品已上、散官二品已上遭祖父母、父母喪，京官四品及都督、刺史並內外職事若散官以理去官五品已上在京薨、卒，及五品之官死王事者，將葬，皆祭以少牢，司儀率齋郎執俎豆以往；三品已上又贈以束帛，一品加乘馬。既引，又遣使贈於郭門之外，皆以束帛，一品加璧。凡百官以理去職而薨、卒者，聽斂以本官之服；無官者，介幘、單衣。婦人有官品者，亦以其服斂。(應佩者，皆用蠟代玉。)凡設鬲及銘旌、轜車之屬有差。(一品縣鬲六，五品已上四，六品已下二。凡銘旌，三品已上長九尺，五品已上八尺，六品已下七尺，皆書雲「某官、封、姓名之樞」。其轜車三品已上油幰，朱絲絡網，施襈，兩廂畫龍，幰竿諸末垂六旒蘇；七品已上油幰，施襈，兩廂畫雲氣，四旒蘇；八品已下無旒蘇。男子幰、襈、旒蘇皆用素，婦女皆用彩。庶人鰲甲車，無幰、襈、畫飾。)凡引、披、鐸、翣、輓歌、方相、魌頭、纛、帳之屬亦如之。(三品已上四引，四披，六鐸，六翣；輓歌六行三十六人；有輓歌者，鐸依歌人數，已下準此。五品已上二引，二披，四鐸，四翣，輓歌四行十有六人。九品已上二鐸，二翣。其執引、披者皆布幘、布深衣；輓歌者白練幘、白褠衣，皆執鐸、披。其方相四目，五品已上用之；魌頭兩目，七品已上用之；並玄衣、朱裳，執戈、循，載於車。其纛五品已上竿長九尺，六品已下五尺。其下帳五品已上用素繒。六品已下用練，婦人用彩。)凡五品已上薨、卒及葬合弔祭者，應須布深衣·幘、素三梁六柱舉皆官借之；其內外命婦應得鹵簿者亦如之。(凡葬禁以石為棺槨者。其棺槨禁雕鏤、彩畫、施戶牖欄檻者，棺內禁金寶珠玉而斂者。)凡職事五品已上葬者，皆給營墓夫。(一品百人，每品以二十人為差，五品二十人，皆役功十日。)凡以理去官及散官三品已上與見任職事同，其五品已上減見任職事之半，致仕者同見任。(其百官薨、卒喪事及葬應以官供者，皆所司及本屬上於尚書省，尚書省乃下寺，寺下司儀，司儀準品而料上於寺。)凡五品已上薨、卒及三品已上有周已上親喪者，皆示其禮制焉。
