
卷十五  光祿寺
卿一人少卿二人丞二人主簿二人錄事二人府十一人史二十一人亭長六人掌固六人
太官署
令二人丞四人府四人史八人監膳十人監膳史十五人供膳二千四百人掌固四人
珍羞署
令一人丞二人府三人史六人典事八人錫匠五人掌固四人
良醞署
令二人丞二人府三人史六人監事二人掌醞二十人酒匠十三人奉觶一百二十人掌固四人
掌醢署
令一人丞二人府二人史四人主醢十人醬匠二十三人酢匠十二人豉匠十二人菹醢匠八人掌固四人
光祿寺：卿一人，從三品；(《漢書百官表》雲：「郎中令，秦官，武帝太初元年，更名光祿勛，掌宮殿門戶，秩中二千石。」今雖取其名，職務則別。後漢兼掌郊祀三獻。獻帝末，又改為郎中令。魏文帝黃初元年，復為光祿勛。晉光祿勛有署丞、功曹、主簿、五官等員。東晉哀帝興寧二年，省並司徒；孝武帝寧康元年，復置。魏、晉已來無三署郎，光祿勛不復居禁中，宮殿門戶猶屬焉。宋、齊因之。梁置十二卿，除「勛」字，光祿卿為冬卿，班第十一。陳因梁。後魏光祿卿從第一品下；太和二十二年重次職令，九卿並第三品。北齊光祿寺置卿，掌諸膳食、帳幕、器物、餚藏。隋光祿寺置卿、少卿、丞、主簿、錄事等員，統太官、餚藏、良醞等署令、丞。開皇三年廢光祿入司農，十二年復置。煬帝即位，降卿為從三品，皇朝因之。龍朔二年改為司宰寺正卿，鹹亨中復舊。光宅元年改為司膳寺卿，神龍元年復舊。)少卿二人，從四品上。(後魏太和十五年，初置少卿官，第三品上；至二十二年，降為正四品上。北齊因之。隋初依北齊，煬帝即位，加置一人，降為從四品。皇朝置一人，貞觀中，加置二人。龍朔、鹹亨、光宅、神龍並隨寺改復。)光祿卿之職，掌邦國酒醴膳羞之事，總太官、珍羞、良醞、掌醢四署之官屬，修其儲備，謹其出納；少卿為之貳。凡國有大祭祀，則省牲、鑊，視濯、溉。若三公攝祭，則為之終獻。朝會、燕饗，則節其等差，量其豐約以供焉。
丞二人，從六品上；(漢光祿勛丞一人，秩比千石。魏、晉因之，銅印、黃綬。宋、齊列卿丞並視朝請；梁天監七年，改視員外郎，陳因之。後魏列卿丞從五品中；太和二十二年，第七品上。北齊光祿寺丞一人，從六品；隋因之，加置三人，大業五年加為從五品。皇朝改為六品。主簿二人，從七品上；《漢官儀》光祿有主簿，《晉令》亦置主簿，宋、齊因之。梁天監七年，位不登十八班者別置七班，主簿位三班；陳因之。後魏闕文。北齊光祿寺有功曹、五官、主簿。隋光祿寺主簿二人，皇朝因之。武德中，正八品上，貞觀之後遂改焉。)錄事二人，從九品上。(《晉令》光祿勛置錄事史。北齊光祿寺置錄事等員。隋光祿寺錄事三人，並流外為之。皇朝置二員。)丞掌判寺事。主簿掌印，勾檢稽失。錄事掌受事發辰。
太官署：令二人，從七品下；(《周禮》有庖人外饔中士，蓋其任也。秦、漢少府屬官有太官、湯官令·丞，太官主膳食，湯官主餅餌。《漢官儀》：「太官令秩一千石。」桓帝延熹元年，使太官令得補二千石，置四丞。魏氏因之。晉光祿勛屬官有太官令。宋侍中屬官有太官令一人，齊因之。梁門下省領太官，陳因之。後魏、北齊分太官令為尚食、中尚食。尚食，門下省領之；中尚食，集書省領之；太官，光祿卿領之。尚食、中尚食掌知禦膳，太官掌知百官之饌。後周有典庖中士一人。隋光祿寺統太官署令、丞。皇朝置令二人。)丞四人，從八品下；(《周禮》庖人外饔有下士，秦有太官丞，漢太官二丞。後漢太官丞一人，三百石；又有左丞、甘丞、湯官丞、果丞。桓帝時，太官置四丞，又有左、右丞。魏、晉、宋、齊並有太官丞。梁有四人，又有市買丞、正廚丞。後魏、北齊有太官丞一人。後周內膳有中士四人。隋太官署有丞八人，皇朝置四人。)監膳十人，從九品下；(晉太官令有廚史二十四人，後周內膳有主食十二人，隋太官有監膳十一人。武德中，太官有監膳八人；貞觀中，加至十二人。開元二十三年減二人。)監膳史十五人，(皇朝貞觀中置。)供膳二千四百人。(隋太官供膳二千人，皇朝武德中置一千五百人，永徽中加至二千四百人。)
太官令掌供膳之事；丞為之貳。凡祭之日，則白卿諧諸廚省牲、鑊，取明水於陰鑒，取明火於陽燧，(火以供爨，水以實尊。)帥宰人以鑾刀割牲，取其毛、血，實之於豆，遂烹牲焉。又帥進饌者實簠、簋，設於饌幕之內。凡冬至圓丘之祀吳天上帝，籩、豆各十二，簠、簋、㽅、俎各一；配帝亦如之；五方帝，籩、豆各去其二；大明、夜明，又去其二；內官、中官，籩、豆各二，簠、簋、俎各一；外官眾星，籩、豆各一，簠、簋、俎各一。孟春祈谷之祀昊天上帝、配帝、五方帝，如冬至之儀。孟夏雩祀昊天上帝、配帝、五方帝，如祈谷之儀；五帝，籩、豆各八，簠、簋、㽅、俎各一；五官，籩、豆各二，簠、簋、俎各一。季秋享明堂如雩祀。五郊迎氣：正坐、配坐，篷、豆各十二，籃、簋、甄、俎各一；五星、十二辰、二十八宿、五官，籩、豆各二，簠、簋、俎各一。蠟祭大明、夜明，籩、豆各十，簠、簋、俎各一；神農、伊耆，籩、豆各四，簠、簋、俎各一；五星已下凡九十八坐，籩、豆各二，簠、簋、俎各一；丘陵已下凡八十五坐，籩、豆各一，簠、簋、俎各一。朝日、夕月，籩、豆各十，簠、簋㽅、、俎各一。風師、雨師、靈星、司中、司命、司人、司祿，籩、豆各八，簠、簋、俎各一。夏至方丘祭皇地只，籩、豆各十二，簠、簋、㽅、俎各一；配帝亦如之。神州，籩、豆各四，簠、簋、㽅、俎各一；嶽、鎮已下，籩、豆各二，簠、簋、俎各一；丘陵已下，籩、豆各一，簠、簋、俎各一。孟冬祭神州，籩、豆各十二，簠、簋、㽅、俎各一；配帝亦如之。太社、太稷，籩、豆各十，簠、簋、㽅、俎各二；配帝亦如之。馬祖、馬社、先牧、馬步，籩、豆各八，簠、簋、俎各一。時享太廟，每室籩、豆各十八，簠二，簋二，三，鈃三，俎三；七祀及配享功臣，每坐籩、豆各二，簠、簋、俎各一。(舊制籩、豆十二，開元二十四年加籩、豆各六。)帝社、先蠶，籩、豆各十，簠二，簋二，三，鈃三，俎三；配坐亦如之。司寒，籩、豆各八，簠、簋、俎各一。五龍祠，每坐籩、豆各八，簠、簋、㽅、鈃、俎各一。釋奠於孔宣父，籩、豆各十，簠、簋各二，、鈃、俎各三；配坐亦如之；從祀八十六坐，籩、豆各二，簠、簋、俎各一。釋奠於齊太公，籩、豆、各十，簠、簋各二，、鈃、俎各三；配坐亦如之。凡籩之實有石鹽、魚脯、棗、栗、菱、芡、白餅、黑餅、糗餌、粉餐；豆之實有殖、醢、飽食、糝食、豚舶；簠、簋之實有黍、稷、稻、粱；實大羹，鈃實肉羹。(凡祭有牲者，皆豚右胖體十一：前節三，肩、臂、<月霝>，後節二，肫、胳；正脊一；脡脊一；橫脊一；長脅一；短脅一；代脅一；皆二骨以並。脊，從前為正；脅，傍中為正。)
凡朝會、燕饗，九品已上並供其膳食。凡供奉祭祀、致齋之官，則依其品秩，為之差、降。若國子監春、秋二分釋奠，百官之觀禮，亦如之。(左、右廂南牙文武職事五品已上及員外郎供饌百盤，余供中書、門下供奉官及監察禦史，每日常供具三羊，六參之日加一羊焉。行幸從官供六羊，釋奠觀禮具五羊。冬月則加造湯餅及黍膣，夏月加冷淘粉粥，寒食加餳粥，正月七日、三月三日加煎餅，正月十五日、晦日加糕糜，五月五日加粽<米壹>，七月七日加斫並，九月九日加糕，十月一日加黍胺，並於常食之外而加焉。)凡行幸從官應供膳食，亦有名數。(其南、北牙從官，弘文、崇文館、史館、集賢殿書院學士及修撰、校理官吏，並供五品。)凡宿衛當上及命婦朝參、燕會者，亦如之。
珍羞署：令一人，正八品下；(《周禮》有籩人奄一人、女籩十人、奚二十人，掌四籩之實，則朝事之籩、饋食之籩、加籩、羞籩之實也。後漢少府屬官有甘丞，主膳具；果丞，主果。晉太官令有餳官史二人，又有果官二人。北齊光祿寺有餚藏令。後周有餚藏中士一人、下士一人。隋光祿有餚藏令，皇朝因之。長安中改為珍羞署，神龍初復為餚藏署，開元初又改焉。領餳匠五人。)丞二人，正九品下；(後周有餚藏下士一人，北齊有餚藏署丞，隋餚藏署丞二人。武德中置一人，貞觀中加至二人。長安、神龍、開元並隨署改復。)典事八人；(隋餚藏署有掌事十人。武德中有典事十四人，貞觀中減之。)餳匠五人。(皇朝置。)珍羞令掌供庶羞之事，丞為之貳，以實籩、豆。陸產之品曰榛、栗、脯、修，水物之類曰魚、鹽、菱、芡，辨其名數，會其出入，以供祭祀、朝會、賓客之禮。
良醞署：令二人，正八品下；(《周禮》有酒正中士、下士，掌酒之政令，以式法授酒材，辨五齊、三酒之物；又有酒人奄十人、女酒三十人、奚百人，掌為五齊、三酒，以供祭祀、賓客。後漢少府有湯官丞，主酒。晉太官有監釀吏四人；酒丞一人，四百石。《齊職儀》：「食官局有酒吏一人。」梁有酒庫丞。北齊光祿寺有清漳令、丞，主造酒，冬、春萬石，夏、秋半之。後周有酒正中士二人、下士四人。隋有良醞署令二人。皇朝武德中置一人，貞觀中加至二人，領掌醞、酒匠、奉觶等。)丞二人，正九品下；(隋有良醞丞四人，皇朝二人。)監事二人，從九品下；(皇朝置。)掌醞二十人；(隋有五十人。)酒匠十三人；(皇朝置。)奉觶一百二十人。(隋置一百人。)良醞令之職，掌供邦國祭祀五齊、三酒之事；丞為之貳。五齊：一曰泛齊，二曰醴齊，三曰盎齊，四曰醍齊，五曰沈齊。三酒：一曰事酒，二曰昔酒，三曰清酒。凡郊祀之日，帥其屬以實尊、罍：太尊為上，實以泛齊；箸尊次之，實以醴齊；犧尊次之，實以盎齊；象尊次之，實以醍齊；壺尊次之，實以沈齊；山罍為下，實以三酒。配帝，箸尊為上，實以沈齊；犧尊次之，實以醍齊；象尊次之，實以盎齊；山罍為下，實以清酒。五帝、日、月，俱以太尊，實以沈齊。其內官之象尊，實以醴齊；中官之壺尊，實以沈齊；外官之概尊，實以清酒；眾星之散尊，實以昔酒。齊加明水，酒加玄酒，各實於上尊。若享太廟，供其郁鬯之酒，以實六彜。若應進者，則供春暴、秋清、酴醵、桑落等酒。(今內有郢州春酒，本因其州出美灑。初，張去奢為刺史，進其法。今則取郢州人為酒匠，以供禦及特燕賜。)
掌醢署：令一人，正八品下；(《周禮》有醢人奄二人、女醢二十人、奚四十人，掌四豆之實，則朝事之豆、饋食之豆、加豆、羞豆之實也；又有醯人奄二人、女醯二十人、奚四十人，掌五齏、七菹，以供祭祀、賓客之事。《齊職儀》：「諸公府有釀倉典軍二人。」後周有掌醢中士一人、下士十二人。隋掌醢署令一人，皇朝因之，領主醢、醬匠、酢匠、豉匠、菹醢等匠。)丞二人，正九品下；(隋置，皇朝因之。)主醢十人。(隋有掌醢十人。武德中為主醢，加至十四人，貞觀中減焉。)掌醢令掌供醯醢之屬，而辨其名物；丞為之貳。一曰鹿醢，二曰兔醢，三曰羊醢，四日魚醢，和其麴蘗，視其多少，而為之品齊。凡祭神只，享宗廟，用菹醢以實豆；燕賓客，會百官，用醯醬以和羹。
