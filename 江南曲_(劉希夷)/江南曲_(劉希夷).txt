
暮宿南洲草，晨行北岸林。
日懸滄海闊，水隔洞庭深。
煙景無留意，風波有異潯。
歲遊難極目，春戲易爲心。
朝夕無榮遇，芳菲已滿襟。

豔唱潮初落，江花露未晞。
春洲驚翡翠，朱服弄芳菲。
畫舫煙中淺，青陽日際微。
錦帆衝浪濕，羅袖拂行衣。
含情罷所採，相歎惜流暉。

君爲隴西客，妾遇江南春。
朝遊含靈果，夕採弄風蘋。
果氣時不歇，蘋花日自新。
以此江南物，持贈隴西人。
空盈萬里懷，欲贈竟無因。

皓如楚江月，靄若吳岫雲。
波中自皎鏡，山上亦氤氳。
明月留照妾，輕雲持贈君。
山川各離散，光氣乃殊分。
天涯一爲別，江北不相聞。

艤舟乘潮去，風帆振早涼。
潮平見楚甸，天際望維揚。
洄泝經千里，煙波接兩鄉。
雲明江嶼出，日照海流長。
此中逢歲晏，浦樹落花芳。

暮春三月晴，維揚吳楚城。
城臨大江汜，回映洞浦清。
晴雲曲金閣，珠樓碧煙裏。
月明芳樹羣鳥飛，風過長林雜花起。
可憐離別誰家子，於此一至情何已。

北堂紅草盛䒠茸，南湖碧水照芙蓉。
朝遊暮起金花盡，漸覺羅裳珠露濃。
自惜妍華三五歲，已歎關山千萬重。
人情一去無還日，欲贈懷芳怨不逢。

憶昔江南年盛時，平生怨在長洲曲。
冠蓋星繁江水上，衝風摽落洞庭淥。
落花兩袖紅紛紛，朝霞高閣洗晴雲。
誰言此處嬋娟子，珠玉爲心以奉君。

