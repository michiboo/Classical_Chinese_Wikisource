追悲謝靈運，不得殊常封。
縱然孔與顏，亦莫及此松。
此松天格高，聳異千萬重。
抓拏巨靈手，擘裂少室峰。
擘裂風雨獰，抓拏指爪傭。
道入難抱心，學生易墮蹤。
時時數點仙，嫋嫋一線龍。
霏微嵐浪際，遊戲顥興濃。
品松徒高高，雌鳴詎嗈嗈。
賞異尚可貴，賞潛誰能容。
名華非典實，翦棄徒纖茸。
刻削大雅文，所以不敢慵。
