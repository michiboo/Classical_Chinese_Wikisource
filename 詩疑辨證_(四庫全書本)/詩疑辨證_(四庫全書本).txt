　　欽定四庫全書　　　　　經部三
　　詩疑辨證　　　　　　　詩類
　　提要
　　〈臣〉等謹案詩疑辨證六卷
　　國朝黃中松撰中松字仲嚴上海人是書主於考訂名物折衷諸説之是非故以辨證為名然亦間有疎舛如古説雎鳩為雕類鄭樵及朱子則以為鳬類左傳雲王雎司馬也馮復京規朱傳雲江淮所有當年恐未入詩人之目已為定論至爾雅雲雎鳩王鳩郭註雕類今江東呼之為鶚好在江渚山邊食魚爾雅又雲揚鳥白鷢郭註似鷹尾上白是則二鳥明矣乃揚雄許慎皆以白鷢釋雎鳩是傎也中松並存其説未免兩歧黍稷一條獨載雷禮黍貴稷賤黍早稷晚之説按后稷以官名社稷以壇名稷為五穀之長諸書皆然稷並不賤也月令以稷為首種尚書緯雲春鳥星昏中以種稷夏火星昏中以種黍是稷亦非晚也中松乃取其説又引家語之文以廢羣議不知家語王肅偽撰不足據也韓奕之梁山韓城王應麟兩存舊説而其意以在晉為主中松本王肅之説謂皆在燕地持論自確而又疑梁山在晉地且不明乾州之梁山與夏陽者本一山綿亙孔疏最明乃用胡渭雍州有二梁山之説並疑梁山宮為三梁山則支離繳繞𡚁亦與應麟等矣應田不取鄭箋田當作𣌾聲轉字誤之説按陳之為田此聲轉也𣌾之變陳此字誤也中松徒疑𣌾非引而曰讀為引以為費力不知𣌾與□同説文解字曰□擊小鼓引樂聲也其文甚明何足為疑乎至全書之中考正訛謬校定異同其言多有依據可謂詳於陸璣而典於蔡卞瑕不掩瑜亦近人中之留心考證者矣乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











