　　欽定四庫全書
　　欽定平定臺灣紀畧
　　提要
　　〈臣〉等謹案
　　欽定平定臺灣紀畧七十卷乾隆五十三年奉勅撰臺灣孤懸海外自古不入版圖然寔閩粵兩省屏障明代為紅毛所據故外無防禦倭患蔓延後鄭芝龍據之亦負嵎猖獗誠重地也
　　聖祖仁皇帝七徳昭宣削平鯨窟
　　命靖海侯施琅等俘鄭克塽而郡縣其地設官置戍屹為海上金城徒以山箐叢深百産豐溢廣東及漳州泉州之民爭趨其地雖繁富日増而姦宄亦因以竄跡故自朱一桂以後針蝟斧螳偶或竊發然旋亦撲滅惟林爽文莊大田等逆惡鴟張兇徒蟻附致稽藳街之誅仰頼
　　神謨指揮駕馭乃渠首就檻炎海永清蓋始由官吏之貪黷司封疆者未察繼由將帥之觀望議攻守者多岐致賊得招聚逋逃葺營巢穴而其所以蕩平者則仰藉
　　皇上坐照幾先扵鮫室鯨波視如指掌事事皆預
　　為䇿及早設周防又
　　睿鑒精詳物無匿狀申明賞罰百度肅清弛者改
　　而奮怯者改而勇並凜凜
　　天威近猶咫尺而重臣宿將乃得以致力其間生
　　傳䝟㺄以申
　　國憲
　　威稜所慴併內臺生畨亙古未通中國者亦先驅
　　效命助翦元兇稽首
　　闕廷䖍修職貢中外臣民跽讀
　　御製紀事語二萹咸以手加額謂軒轅之戮蚩尤猶親在行間武丁之克鬼方非路經海外今
　　皇上運籌九天之上而
　　坐照萬里之外亙古聖帝明王更無倫比至江漢常武諸什僅在近地者更無足道矣奏凱之後廷臣敬録
　　諭㫖
　　批荅奏章分析月日編排始末勒成是編以垂示
　　萬古〈臣〉等回環跽讀仰見
　　聖神文武經緯萬端雖地止一隅而險阻重深委
　　曲
　　籌畫寔與伊部回部金川三大事
　　功烈相等載筆之下彌覺歌頌之難罄也乾隆五
　　十四年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

