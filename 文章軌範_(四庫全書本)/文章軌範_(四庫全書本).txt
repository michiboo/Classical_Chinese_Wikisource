　　欽定四庫全書　　　　　集部八
　　文章軌範　　　　　　　總集類
　　提要
　　臣等謹案文章軌範七巻宋謝枋得編枋得有疊山集已著録是集所録漢晉唐宋之文凡六十九篇而韓愈之文居三十一栁宗元歐陽修之文各五蘇洵之文四蘇轍之文十二其餘諸葛亮陶潛杜牧范仲淹王安石李覯李格非辛棄疾人各一篇而已前二巻題曰放膽文後五巻題曰小心文各有批註圈㸃其六巻岳陽樓記一篇七巻祭田橫文上梅直講書三槐堂銘表忠觀碑後赤壁賦阿房宮賦送李願歸盤谷賦七篇皆有圈㸃而無批註葢偶無獨見即不填綴以塞白猶古人淳實之意其前出師表歸去來詞乃併圏㸃亦無之則似有所寓意其門人王淵濟跋謂漢丞相晉處士之大義清節乃枋得所深致意非附㑹也前有王守仁序稱為當時舉業而作然凡所標舉動中窽㑹要之古文之法亦不外此矣舊本以王侯將相有種乎七字分標七巻近刻以九重春色醉仙桃七字易之觀第三巻批有先熟王侯兩集之語則此本為枋得原題近刻乃以意改竄之雖無闗大義亦足見坊刻之好改古書不可據為典要也乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　欽定四庫全書　　　　　集部八
　　文章軌範目録　　　　　總集類
　　巻一〈侯集〉
　　放膽文
　　巻二〈王集〉
　　放膽文
　　巻三〈將集〉
　　小心文
　　巻四〈相集〉
　　小心文
　　巻五〈有集〉
　　小心文
　　巻六〈種集〉
　　小心文
　　巻七〈乎集〉
　　小心文
　　文章軌範原序
　　宋謝枋得氏取古文之有資於塲屋者自漢迄宋凡六十有九篇標掲其篇章句字之法名之曰文章軌範蓋古文之奧不止於是是獨為舉業者設耳夫自百家之言興而後有六經自舉業之習起而後有所謂古文古文之去六經逺矣由古文而舉業又加逺焉士君子有志聖賢之學而専求之於舉業何啻千里然中世以是取士士雖有聖賢之學堯舜其君之志不以是進終不大行於天下蓋士之始相見也必以贄故舉業者士君子求見於君之羔雉耳羔雉之弗飾是謂無禮無禮無所庸扵交際矣故夫求工於舉業而不事扵古作弗可工也弗工扵舉業而求於倖進是偽飾羔雉以網其君也雖然羔雉飾矣而無恭敬之實焉其如羔雉何哉是故飾羔雉者非以求媚於主致吾誠焉耳工舉業者非以要利於君致吾誠焉耳世徒見夫由科第而進者類多狥私媒利無事君之實而遂歸咎於舉業不知方其業舉之時惟欲釣聲利弋身家之腴以茍一旦之得而初未嘗有其誠也鄒孟氏曰恭敬者幣之未將者也伊川曰自灑埽應對可以至聖人夫知恭敬之實在於飾羔雉之前則知堯舜其君之心不在於習舉業之後矣知灑埽應對之可以進於聖人則知舉業之可以達於伊傳周召矣正徳丙寅仲秋既望餘姚王守仁序









