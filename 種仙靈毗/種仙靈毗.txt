窮陋闕自養，癘氣劇囂煩。隆冬乏霜霰，日夕南風溫。
杖藜下庭際，曳踵不及門。門有野田吏，慰我飄零魂。
及言有靈藥，近在湘西原。服之不盈旬，蹩躠皆騰鶱。
笑忭前即吏，為我擢其根。蔚蔚遂充庭，英翹忽已繁。
晨起自採曝，杵臼通夜喧。靈和理內藏，攻疾貴自源。
擁覆逃積霧，伸舒委餘暄。奇功苟可徵，寧復資蘭蓀。
我聞畸人術，一氣中夜存。能令深深息，呼吸還歸跟。
疏放固難效，且以藥餌論。痿者不忘起，窮者寧復言。
神哉輔吾足，幸及兒女奔。

