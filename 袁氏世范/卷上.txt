人之至親，莫過於父子兄弟。而父子兄弟有不和者，父子或因於責善，兄弟或因於爭財。有不因責善、爭財而不和者，世人見其不和，或就其中分別是非而莫名其由。蓋人之性，或寬緩，或褊急，或剛暴，或柔懦，或嚴重，或輕薄，或持檢，或放縱，或喜閑靜，或喜紛拏，或所見者小，或所見者大，所稟自是不同。父必欲子之強合於己，子之性未必然；兄必欲弟之性合於己，弟之性未必然。其性不可得而合，則其言行亦不可得而合。此父子兄弟不和之根源也。況凡臨事之際，一以為是，一以為非，一以為當先，一以為當後，一以為宜急，一以為宜緩，其不齊如此。若互欲同於己，必致於爭論，爭論不勝，至於再三，至於十數，則不和之情自茲而啟，或至於終身失歡。若悉悟此理，為父兄者通情於子弟，而不責子弟之同於己；為子弟者，仰承於父兄，而不望父兄惟己之聽，則處事之際，必相和協，無乖爭之患。孔子曰：「事父母，幾諫，見志不從，又敬不違，勞而無怨。」此聖人教人和家之要術也，宜孰思之。
人之父子，或不思各盡其道，而互相責備者，尤啟不和之漸也。若各能反思，則無事矣。為父者曰：「吾今日為人之父，蓋前日嘗為人之子矣。凡吾前日事親之道，每事盡善，則為子者得於見聞，不待教詔而知效。倘吾前日事親之道有所未善，將以責其子，得不有愧於心！」為子者曰：「吾今日為人之子，則他日亦當為人之父。今父之撫育我者如此，畀付我者如此，亦云厚矣。他日吾之待其子，不異於吾之父，則可以俯仰無愧。若或不及，非惟有負於其子，亦何顏以見其父？」然世之善為人子者，常善為人父，不能孝其親者，常欲虐其子。此無他，賢者能自反，則無往而不善；不賢者不能自反，為人子則多怨，為人父則多暴。然則自反之說，惟賢者可以語此。
慈父固多敗子，子孝而父或不察。蓋中人之性，遇強則避，遇弱則肆。父嚴而子知所畏，則不敢為非；父寬則子玩易，而恣其所行矣。子之不肖，父多優容；子之願愨，父或責備之無已。惟賢智之人即無此患。至於兄友而弟或不恭，弟恭而兄不友；夫正而婦或不順，婦順而夫或不正，亦由此強即彼弱，此弱即彼強，積漸而致之。為人父者，能以他人之不肖子喻己子；為人子者，能以他人之不賢父喻己父，則父慈愛而子愈孝，子孝而父亦慈，無偏勝之患矣。至如兄弟、夫婦，亦各能以他人之不及者喻之，則何患不友、恭、正、順者哉！
自古人倫，賢否相雜。或父子不能皆賢，或兄弟不能皆令，或夫流蕩，或妻悍暴，少有一家之中無此患者，雖聖賢亦無如之何。譬如身有瘡痍疣贅，雖甚可惡，不可決去，惟當寬懷處之。能知此理，則胸中泰然矣。古人所以謂父子、兄弟、夫婦之間人所難言者如此。
子之於父，弟之於兄，猶卒伍之於將帥，胥吏之於官曹，奴婢之於僱主，不可相視如朋輩，事事欲論曲直。若父兄言行之失，顯然不可掩，子弟止可和顏幾諫。若以曲理而加之，子弟尤當順受，而不當辯。為父兄者又當自省。
人言居家久和者，本於能忍。然知忍而不知處忍之道，其失尤多。
蓋忍或有藏蓄之意。人之犯我，藏蓄而不發，不過一再而已。積之既多，其發也，如洪流之決，不可遏矣。不若隨而解之，不置胸次。曰：此其不思爾。曰：此其無知爾。曰：此其失誤爾。曰：此其所見者小爾。曰：此其利害寧幾何。不使之入於吾心，雖日犯我者十數，亦不至形於言而見於色，然後見忍之功效為甚大，此所謂善處忍者。
骨肉之失歡，有本於至微而終至不可解者。止由失歡之後，各自負氣，不肯先下爾。朝夕群居，不能無相失。相失之後，有一人能先下氣，與之話言，則彼此酬復，遂如平時矣。宜深思之。

興盛之家，長幼多和協，蓋所求皆遂，無所爭也。破蕩之家，妻孥未嘗有過，而家長每多責罵者，衣食不給，觸事不諧，積忿無所發，惟可施於妻孥之前而已。妻孥能知此，則尤當奉承。
年高之人，作事有如嬰孺，喜得錢財微利，喜受飲食、果實小惠，喜與孩童玩狎。為子弟者，能知此而順適其意，則盡其歡矣。
人之孝行，根於誠篤，雖繁文末節不至，亦可以動天地、感鬼神。
人當嬰孺之時，愛戀父母至切。父母於其子嬰孺之時，愛念尤厚，撫育無所不至。蓋由氣血初分，相去未遠，而嬰孺之聲音笑貌自能取愛於人。亦造物者設為自然之理，使之生生不窮。雖飛走微物亦然，方其子初脫胎卵之際，乳飲哺啄必極其愛。有傷其子，則護之不顧其身。然人於既長之後，分稍嚴而情稍疏。父母方求盡其慈，子方求盡其孝。飛走之屬稍長則母子不相識認，此人之所以異于飛走也。然父母於其子幼之時，愛念撫育，有不可以言盡者。子雖終身承顏致養，極盡孝道，終不能報其少小愛念撫育之恩，況孝道有不盡者。凡人之不能盡孝道者，請觀人之撫育嬰孺，其情愛如何，終當自悟。亦由天地生育之道，所以及人者至廣至大，而人之報天地者何在？有對虛空焚香跪拜，或召羽流齋醮上帝，則以為能報天地，果足以報其萬分之一乎？況又有怨咨於天地者，皆不能反思之罪也。
人之有子，多於嬰孺之時愛忘其丑。恣其所求，恣其所為，無故叫號，不知禁止，而以罪保母。陵轢同輩，不知戒約，而以咎他人。或言其不然，則曰小未可責。日漸月漬，養成其惡，此父母曲愛之過也。及其年齒漸長，愛心漸疏，微有疵失，遂成憎怒，撫其小疵以為大惡。如遇親故，裝飾巧辭，歷歷陳數，斷然以大不孝之名加之。而其子實無他罪，此父母妄憎之過也。愛僧之私，多先於母氏，其父若不知此理，則徇其母氏之說，牢不可解。為父者須詳察之。子幼必待以嚴，子壯無薄其愛。
人之有子，須使有業。貧賤而有業，則不至於饑寒；富貴而有業，則不至於為非。凡富貴之子弟，耽酒色，好博弈，異衣服，飾輿馬，與群小為伍，以至破家者，非其本心之不肖，由無業以度日，遂起為非之心。小人贊其為非，則有啜錢財之利，常乘間而翼成之。子弟痛宜省悟。

大抵富貴之家教子弟讀書，固欲其取科第及深究聖賢言行之精微。
然命有窮達，性有昏明，不可責其必到，尤不可因其不到而使之廢學。
蓋子弟知書，自有所謂無用之用者存焉。史傳載故事，文集妙詞章，與夫陰陽、卜筮、方技、小說，亦有可喜之談，篇卷浩博，非歲月可竟。
子弟朝夕於其間，自有資益，不暇他務。又必有朋舊業儒者，相與往還談論，何至飽食終日，無所用心，而與小人為非也。
人有數子，飲食、衣服之愛不可不均一；長幼尊卑之分，不可不嚴謹；賢否是非之跡，不可不分別。幼而示之以均一，則長無爭財之患；幼而教之以嚴謹，則長無悖慢之患；幼而有所分別，則長無為惡之患、今人之於子，喜者其愛厚，而惡者其愛薄。初不均平，何以保其他日無爭？少或犯長，而長或陵少，初不訓責，何以保其他日不悖？賢者或見惡，而不肖者或見愛，初不允當，何以保其他日不為惡？
人之兄弟不和而至於破家者，或由於父母憎愛之偏，衣服飲食，言語動靜，必厚於所愛而薄於所憎。見愛者意氣日橫，見憎者心不能平。
積久之後，遂成深仇。所謂愛之，適所以害之也。茍父母均其所愛，兄弟自相和睦，可以兩全，豈不甚善！
父母見諸子中有獨貧者，往往念之，常加憐恤，飲食衣服之分或有所偏私，子之富者或有所獻，則轉以與之。此乃父母均一之心。而子之富者或以為怨，此殆未之思也，若使我貧，父母必移此心於我矣。

人於子孫，雖見其作事多拂己意，亦不可深憎之。大抵所愛之子孫未必孝，或早夭，而暮年依託及身後葬祭，多是所憎之子孫。其他骨肉皆然。請以他人已驗之事觀之。
同母之子，而長者或為父母所憎，幼者或為父母所愛，此理殆不可曉。竊嘗細思其由，蓋人生一二歲，舉動笑語自得人憐，雖他人猶愛之，況父母乎？才三四歲至五六歲，恣性啼號，多端乖劣，或損動器用，冒犯危險，凡舉動言語皆人之所惡。又多癡頑，不受訓誡，故雖父母亦深惡之。方其長者可惡之時，正值幼者可愛之日，父母移其愛長者之心而更愛幼者，其憎愛之心從此而分，遂成迤邐。最幼者當可惡之時，下無可愛之者，父母愛無所移，遂終愛之，其勢或如此。為人子者，當知父母愛之所在，長者宜少讓，幼者宜自抑。為父母者又須覺悟，稍稍回轉，不可任意而行，使長者懷怨，而幼者縱欲，以致破家。

父母於長子多不之愛，而祖父母於長孫常極其愛。此理亦不可曉，豈亦由愛少子而遷及之耶？
凡人之子，性行不相遠，而有後母者，獨不為父所喜。父無正室而有寵婢者亦然。此固父之昵於私愛，然為子者要當一意承順，則天理久而自協。凡人之婦，性行不相遠，而有小姑者獨不為舅姑所喜。此固舅姑之愛偏，然為兒婦者要當一意承順，則尊長久而自悟。或父或舅始終於不察，則為子為婦無可奈何，加敬之外，任之而已。
兄弟子侄同居至於不和，本非大有所爭。由其中有一人設心不公，為己稍重，雖是毫末，必獨取於眾，或眾有所分，在己必欲多得。其他心不能平，遂啟爭端，破蕩家產。馴小得而致大患。若知此理，各懷公心，取於私則皆取於私，取於公則皆取於公。眾有所分，雖果實之屬，直不數十金，亦必均平，則亦何爭之有！
兄弟子侄同居，長者或恃其長，陵轢卑幼。專用其財，自取溫飽，因而成私。簿書出入不令幼者預知，幼者至不免饑寒，必啟爭端。或長者處事至公，幼者不能承煩，盜取其財，以為不肖之資，尤不能和。若長者總提大綱，幼者分干細務，長必幼謀，幼必長聽，各盡公心，自然無爭。
兄弟子侄貧富厚薄不同，富者既懷獨善之心，又多驕傲，貧者不生自勉之心，又多妒嫉，此所以不和。若富者時分惠其餘，不恤其不知恩；貧者知自有定分，不望其必分惠，則亦何爭之有！
朝廷立法，於分析一事非不委曲詳悉，然有果是竊眾營私，卻於典賣契中，稱系妻財置到，或詭名置產，官中不能盡行根究。又有果是起於貧寒，不因祖父資產自能奮立，營置財業。或雖有祖宗財產，不因於眾，別自殖立私財，其同宗之人必求分析。至於經縣、經州、經所在官府累十數年，各至破蕩而後已。若富者能反思，果是因眾成私，不分與貧者，於心豈無所慊！果是自置財產，分與貧者，明則為高義，幽則為陰德，又豈不勝如連年爭訟，妨廢家務，必資備裹糧，與囑托吏胥，賄賂官員之徒廢耶？貧者亦宜自思，彼實竊眾，亦由辛苦營運以至增置，豈可悉分有之？況實彼之私財，而吾欲受之，寧不自愧？茍能知此，則所分雖微，必無爭訟之費也。

人有兄弟子侄同居，而私財獨厚，慮有分析之患者，則置金銀之屬而深藏之，此為大愚。若以百千金銀計之，用以買產，歲收必十千。十餘年後，所謂百千者，我已取之，其分與者皆其息也，況百千又有息焉！用以典質營運，三年而其息一倍，則所謂百千者吾已取之，其分與者皆其息也，況又二年再倍，不知其多少，何為而藏之篋笥，不假此收息以利眾也！余見世人有將私財假於眾，使之營家久而止取其本者，其家富厚，均及兄弟子侄，綿綿不絕，此善處心之報也。亦有竊盜眾財，或寄妻家，或寄內外姻親之家，終為其人用過，不敢取索及取索而不得者多矣。亦有作妻家、姻親之家置產，為其人所掩有者多矣。亦有作妻名置產，身死而妻改嫁，舉以自隨者亦多矣。凡百君子，幸詳鑒此，止須存心。

兄弟同居，甲者富厚，常慮為乙所擾。十數年間，或甲被破壞，而乙乃增進；或甲亡而其子不能自立，乙反為甲所擾者有矣。兄弟分析，有幸應分人典賣，而己欲執贖，則將所分田產丘丘段段平分，或以兩旁分與應分人，而己分處中，往往應分人未賣而己先賣，反為應分人執鄰取贖者多矣。有諸父俱亡，作諸子均分，而無兄弟者分後獨昌，多兄弟者分後浸微者；有多兄弟之人不願作諸子均分而兄弟各自昌盛，勝於獨據全分者；有以兄弟累眾而己累獨少，力求分析而後浸微，反不若累眾之人昌盛如故者；有以分析不平，屢經官求再分，而分到財產隨即破壞，反不若被論之人昌盛如故者。世人若知智術不勝天理，必不起爭訟之心。「譯述」兄弟生活在一起，甲方富裕，常常害怕被乙方擾亂。十數年之間，或者甲方被破壞，而乙方日漸有所增益；或者甲方亡故，他的兒子卻不能自立門戶、勤奮創業，乙方反而又被甲方所擾亂，這種現象也是有的。兄弟在分割財產之時，有人把別人典賣財產看作幸事，自己趁機購置贖買。將父輩遺留下來的田產按丘丘段段平均分配，有的人把兩旁的地分給兄弟，而自己的那一份居於當中，常常是兄弟的田產還沒有賣而自己已先賣出，反被兄弟們就近贖買，這是常有的事。有的人家父輩們紛紛都去世了，兄弟子侄們便開始均分財產，其中沒有兄弟、只單獨一人的家庭，分到遺產之後，獨獨過得昌盛繁榮，兄弟多的家庭，將財產平均分割之後卻越過越慘，直至衰微；有兄弟多的家庭不願意把財產平均分配，但是兄弟們各自過得都很興旺發達，遠遠勝於獨自佔有財產的。有的看到家中兄弟們人口眾多，而自己家人口少，拖累輕，吵嚷著盡力分割財產，日子卻越過越冷清，最終衰落下去，反倒不如人口多、拖累重的人過得仍像從前一樣興旺。有的人因為感到財產分割不均，屢次打官司要求官府進行重新分配，分到財產之後隨即破壞，反倒不如被告發的兄弟們過得好。生存於世間的人如果都能明白權謀智術是勝不過天理的，那麼一定不會起爭財訴訟之心了。

兄弟義居，固世之美事。然其間有一人早亡，諸父與子侄其愛稍疏，其心未必均齊。為長而欺瞞其幼者有之，為幼而悖慢其長者有之。顧見義居而交爭者，其相疾有甚於路人。前日之美事，乃甚不美矣。故兄弟當分，宜早有所定。兄弟相愛，雖異居異財，亦不害為孝義。一有交爭，則孝義何在？

兄弟子侄有同門異戶而居者，於眾事宜各盡心，不可令小兒、婢僕有擾於眾。雖是細微，皆起爭之漸。且眾之庭宇，一人勤於掃灑，一人全不知顧，勤掃灑者已不能平，況不知顧者又縱其小兒婢僕，常常狼藉，且不容他人禁止，則怒詈失歡多起於此。

同居之人，有不賢者非理相擾，若間或一再，尚可與辯。至於百無一是，且朝夕以此相臨，極為難處。同鄉及同官亦或有此，當寬其懷抱，以無可奈何處之。

父之兄弟，謂之伯父、叔父；其妻，謂之伯母、叔母。服制減於父母一等者，蓋謂其撫字教育有父母之道，與親父母不相遠。而兄弟之子謂之猶子，亦謂其奉承報孝，有子之道，與親子不相遠。故幼而無父母者，茍有伯叔父母，則不至無所養；老而無子孫者，茍有猶子，則不至於無所歸。此聖王制禮立法之本意。今人或不然，自愛其子，而不顧兄弟之子。又有因其無父母，欲兼其財，百端以擾害之，何以責其猶子之孝！故猶子亦視其伯叔父母如仇仇矣。

人有數子，無所不愛，而為兄弟則相視如仇仇，往往其子因父之意遂不禮於伯父、叔父者。殊不知己之兄弟即父之諸子，己之諸子，即他日之兄弟。我於兄弟不和，則己之諸子更相視效，能禁其不乖戾否？子不禮於伯叔父，則不幸於父亦其漸也。故欲吾之諸子和同，須以吾之處兄弟者示之。欲吾子之孝於己，須以其善事伯叔父者先之。

凡人之家，有子弟及婦女好傳遞言語，則雖謂舅姑、伯父、妯娌皆假合，強為之稱呼，非自然天屬。故輕於割恩，易於修怨。非丈夫有遠識，則為其役而不自覺，一家之中乖變生矣。於是有親兄弟子侄隔屋連墻，至死不相往來者；有無子而不肯以猶子為後，有多子而不以與其兄弟者；有不恤兄弟之貧，養親必欲如一，寧棄親而不顧者；有不恤兄弟之貧，葬親必欲均費，寧留喪而不葬者。其事多端，不可概述。亦嘗見有遠識之人，知婦女之不可諫誨，而外與兄弟相愛常不失歡，私救其所急，私周其所乏，不使婦女知之。彼兄弟之貧者，雖深怨其婦女，而重愛其兄弟。至於當分析之際，不敢以貧故而貧愛其兄弟之財者，蓋由見識高遠之人不聽婦女之言，而先施之厚，因以得兄弟之心也。婦女之易生言語者，又多出於婢妾之間。婢妾愚賤，尤無見識，以言他人之短失為忠於主母。若婦女有見識，能一切勿聽，則虛佞之言不復敢進；若聽之信之，從而愛之，則必再言之，又言之。使主母與人遂成深仇，為婢妾者方洋洋得志。非特婢妾為然，仆隸亦多如此。若主翁聽信，則房族、親戚、故舊皆大失歡，而善良之仆佃皆翻致誅責矣。

房族、親戚、鄰居，其貧者才有所闕，必請假焉。雖米、鹽、酒、醋，計錢不多，然朝夕頻頻，令人厭煩。如假借衣服、器用，既為損污，又因以質錢。借之者歷歷在心，日望其償；其借者非惟不償，以行行常自若，且語人曰：「我未嘗有纖毫假貸於他。」此言一達，豈不招怨怒。「譯述」一個大家族中、眾親戚中，或眾鄰居中，必然有些經濟拮據、生活窘迫、日用不夠的人。一旦有所缺，一定會向富裕家庭求借。雖然米麵、鹽酒醬醋之類，值錢不多，但如果頻繁地求借，也會令人感到厭煩。如果求借衣服器皿等物事，既容易被污損，又容易被拿出去換錢。所以一旦東西借出之後，主家便會時常記掛在心上，每天盼望求借者快快歸還；如果求借東西的人不但不快快歸還，反而看上去象是若無其事、毫不掛懷。並且對人說：「我從來沒有向他借過一針一線。」這話如果傳到物主耳朵里，豈能不招來物主的怨恨之情！

子孫有過，為父祖者多不自知，貴宦尤甚。蓋子孫有過，多掩蔽父祖之耳目。外人知之，竊笑而已，不使其父祖知之。至於鄉曲貴宦，人之進見有時，稱道盛德之不暇，豈敢言其子孫之非！況又自以子孫為賢，而以人言為誣，故子孫有彌天之過而父祖不知也。間有家訓稍嚴，而母氏猶有庇其子之惡，不使其父知之。富家之子孫不肖，不過耽酒、好色、賭博、近小人，破家之事而已。貴宦之子孫不止此也。其居鄉也。強索人之酒食，強貸人之錢財，強借人之物而不還，強買人之物而不償。親近群小，則使之假勢以凌人；侵害善良，則多致飾詞以妄訟。鄉人有曲理犯法事，認為己事，名曰擔當；鄉人有爭訟，則偽作父祖之簡，干懇州縣，求以曲為直；差夫借船，放稅免罪，以其所得為酒色之娛。殆非一端也。其隨侍也，私令市賈買物，私令吏人買物，私托場人買物，皆不償其直；吏人補名，吏人免罪，吏人有優潤，皆必責其報；典賣婢妾，限以低價，而使他人填賠；或同院子游狎，或干場務放稅。其他妄有求覓亦非一端，不恤誤其父祖陷於刑辟也。凡為人父祖者，宜知此事，常關防，更常詢訪，或庶幾焉。
子弟貪愚勿使仕宦
子弟有愚繆貪污者，自不可使之仕宦。古人謂治獄多陰德，子孫當有興者，謂利人而人不知所自則得福。今其愚繆，必以獄訟事悉委胥輩，改易事情，庇惡陷善，豈不與陰德相反？古人又謂我多陰謀，道家所忌，謂害人而人不知所自則得禍。今其貪污，必與胥輩同謀，貨鬻公事，以曲為直，人受其冤無所告訴，豈不謂之陰謀！士大夫試歷數鄉曲三十年前宦族，今能存者僅有幾家？皆前事所致也。有遠識者必信此言。

同居父兄子弟，善惡賢否相半，若頑狠刻薄不惜家業之人先死，則其家興盛未易量也；若慈善長厚勤謹之人先死，則其家不可救矣。諺云：「莫言家未成，成家子未生；莫言家未破，破家子未大。」亦此意也。

貧者養他人之子當於幼時。蓋貧者無田宅可養暮年，惟望其子反哺，不可不自其幼時衣食撫養以結其心；富者養他人之子當於既長之時。令世之富人養他人之子，多以為諱故，欲及其無知之時撫養，或養所出至微之人。長而不肖，恐其破家，方議逐去，致其爭訟。若取於既長之時，其賢否可以粗見，茍能溫淳守己，必能事所養如所生，且不致破家，亦不致爭訟也。

多子固為人之患，不可以多子之故輕以與人。須俟其稍長，見其溫淳守己，舉以與人，兩家獲福。如在襁褓，即以與人，萬一不肖，既破他家，必求歸宗往往興訟，又破我家，則兩家受其禍矣。
養異姓之子，非惟祖先神靈不歆其祀，數世之後，必與同姓通婚姻者，律禁甚嚴。人多冒之，至啟爭端。設或人不之告，官不之治，豈可不思理之所在？江西養子，不去其所生之姓，而以所養之姓冠於其上，若復姓者。雖於經律無見，亦知惡其無別如此。同姓之子，昭穆不順亦不可以為後。鴻雁微物，猶不亂行，人乃不然，至於叔拜侄，於理安乎？況啟爭端。設不得已，養弟養侄孫以奉祭祀，惟當撫之如子，以其財產與之。受所養者，奉所養如父。如古人為嫂制服，如今人為祖承重之意，而昭穆不亂亦無害也。
賢德之人，見族人及外親子弟之貧，多收於其家，衣食教撫如己子。
而薄俗乃有貪其財產，於其身後，強欲承重，以為某人嘗以我為嗣矣。
故高義之事使人病於難行。惟當於平昔別其居處。明其各稱。若己嗣未立，或他人之子弟年居己子之長，尤不可不明嫌疑於平昔也。娶妻而有前夫之子，接腳夫而有前妻之子，欲撫養不欲撫養，尤不可不早定，以息他日之爭。同入門及不同入門，同居及不同居，當質之於眾，明之於官，以絕爭端。若義子有勞於家，亦宜早有所酬。義兄弟有勞有恩，亦宜割財產與之，不可拘文而盡廢恩義也。

寡婦再嫁，或有孤女年未及嫁，如內外親姻有高義者，寧若與之議親，使鞠養於舅姑之家，俟其長而成親。若隨母而歸義父之家，則嫌疑之間多不自明。

中年以後喪妻，乃人之大不幸。幼子幼女無與之撫存，飲食衣服，凡閨門之事無與之料理，則難於不娶。娶在室之人，則少艾之心，非中年以後之人所能御。娶寡居之人。或是不能安其室者，亦不易制。兼有前夫之子，不能忘情，或有親生之子，豈免二心！故中年再娶為尤難。
然婦人賢淑自守，和睦如一者，不為無人，特難值耳。

婦人有以其夫蠢懦，而能自理家務，計算錢穀出入，人不能欺者；有夫不肖而能與其子同理家務，不致破家蕩產者；有夫死子幼而能教養其子，孰睦內外姻親，料理家務至於興隆者，皆賢婦人也。而夫死子幼，居家營生最為難事。托之宗族，宗族未必賢；托之親戚，親戚未必賢。
賢者又不肯預人家事。惟婦人自識書算，而所託之人衣食自給，稍識公義，則庶幾焉。不然，鮮不破家。

人之男女，不可於幼小時便議婚姻。大抵女欲得托，男欲得偶，若論目前，悔必在後。蓋富貴盛衰，更迭不常。男女之賢否，須年長乃可見。若早議婚姻，事無變易，固為甚善，或昔富而今貧，或昔貴而今賤，或所議之婿流蕩不肖，或所議之女狠戾不檢。從其前約則難保家，背其前約則為薄義，而爭訟由之以興，可不戒哉！

男女議親，不可貪其閥閱之高，資產之厚。茍人物不相當，則子女終身抱恨，況又不和而生他事者乎！

有男雖欲擇婦，有女雖欲擇婿，又須自量我家子女如何。如我子愚癡庸下，若娶美婦，豈特不和，或有他事；如我女丑拙狠妒，若嫁美婿，萬一不和，卒為其棄出者有之。凡嫁娶因非偶而不和者，父母不審之罪也。

古人謂「周人惡媒」，以其言語反復。給女家則曰男富，給男家則曰女美，近世尤甚。給女家則曰：男家不求備禮，且助出嫁遣之資；給男家則厚許其所遷之賄，且虛指數目。若輕信其言而成婚，則責恨見欺，夫妻反目，至於仳離者有之。大抵嫁娶固不可無媒，而媒者之言不可盡信。如此，宜謹察於始。

嫁女須隨家力，不可勉強。然或財產寬余，亦不可視為他人，不以分給。今世固有生男不得力而依託女家，及身後葬祭皆由女子者，豈可謂生女之不如男也！大抵女子之心最為可憐，母家富而夫家貧，則欲得母家之財以與夫家；夫家富而母家貧，則欲得夫家之財以與母家。為父母及夫者，宜憐而稍從之。及其男女嫁娶之後，男家富而女家貧，則欲得男家之財以與女家；女家富而男家貧，則欲得女家之財以與男家。為男女者，亦宜憐而稍從之。若或割貧益富，此為非宜，不從可也。

人言「光景百年，七十者稀」，為其倏忽易過。而命窮之人，晚景最不易的過，大率五十歲前過二十年如十年，五十歲後過十年不啻二十年。而婦人之享高年者，尤為難過。大率婦人依人而立，其未嫁之前，有好祖不如有好父，有好父不如有好兄弟，有好兄弟不如有好子侄；其既嫁之後，有好翁不如有好夫，有好夫不如有好子，有好子不如有好孫。故婦人多有少壯享富貴而暮年無聊者，蓋由此也。凡其親戚，所宜矜念。「譯述」人常說：「光景可以達百年，人活七十古來稀。 」這是時光易過，人生短暫。然而，命運不濟的人，到年老的時候，光景最難過。大約地說五十歲以前過二十年像過十年，五十歲以後過十年就好像不止過了二十年。那些婦道人家中高壽的，更是難過，因為婦道之人都依靠別人過活。沒出嫁前，對她來說，有好祖父不如有個好父親，有好父親不如有個好兄弟，有好兄弟不如有個好侄子。出嫁以後，對她而言，則是有好公公不如有好丈夫，有好丈夫不如有好兒子，有好兒子不如有好孫子。
所以婦道人中存在許多早年享受富貴榮華，晚年卻光景慘淡的，原因就在這里。只要是其親戚，都應想到這一點而多給她些關照。

人之姑、姨、姊、妹及親戚婦人，年老而子孫不肖，不能供養者，不可不收養。然又須關防，恐其身故之後，其不肖子孫卻妄經官司，稱其人因饑寒而死，或稱其人有遺下囊篋之物。官中受其牒，必為追證，不免有擾。須於生前令白之於眾，質之於官，稱身外無余物，則免他患。大抵要為高義之事，須令無後患。

父祖高年，急於管幹，多將財產均給子孫。若父祖出於公心，初無偏曲，子孫各能戮力，不事游蕩，則均給之後，既無爭訟，必至興隆。
若父祖緣有過房之子，緣有前母后母之子，緣有子亡而不愛其孫，又有雖是一等子孫，自有憎愛，凡衣食財物所及，必有厚薄，致令子孫力求均給，其父祖又於其中暗有輕重，安得不起他日之爭端！若父祖緣其子孫內有不肖之人，慮其侵害他房，不得已而均給者，止可逐時均給財谷，不可均給田產。若均給田產，彼以為己分所有，必邀求尊長立契典賣，典賣既盡，窺覷他房，從而婪取，必至興訟，使賢子賢孫被其擾害，同於破蕩，不可不思。大抵人之子孫或十數人皆能守己，其中有一不肖，則十數均受其害，至於破家者有之。國家法令百端，終不能禁；父祖智謀百端，終不能防。欲延家祚者，鑒他家之已往，思我家之未來，可不修德熟慮，以為長久之計耶？

遺囑之文，皆賢明之人為身後之慮。然亦須公平，乃可以保家。如劫於悍妻黠妾，因於後妻愛子中有偏曲厚薄，或妄立嗣，或妄逐子，不近人情之事，不可勝數，皆所以興訟破家也。
父祖有慮子孫爭訟者，常欲預為遺囑之文，而不知風燭不常，因循不決，至於疾病危篤，雖心中尚瞭然，而口不能言，手不能動，飲恨而死者多矣。況有神識昏亂者乎！
