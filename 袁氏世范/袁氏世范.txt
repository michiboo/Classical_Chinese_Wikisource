《袁氏世范》三卷，宋袁采撰。考衢州府志，采字君載，信安人，登進士第三，宰劇邑，以廉明剛直稱，仕至監登聞檢院。陳振孫《書錄解題》稱：采嘗宰樂清，修縣志十卷。王圻績《文獻通考》又稱：其令政和，時著有《政和雜志》、《縣令小錄》。今皆不傳。是編即其在樂清時所作，分睦親、處己、治家三門，題曰：《訓俗》。府判劉鎮為之序，始更名《世范》。其書於立身處世之道，反覆詳盡。所以砥礪末俗者，極為篤摯。雖家塾訓蒙之書，意求通俗，詞句不免於鄙淺，然大要明白切要，使覽者易知易從，固不失為《顏氏家訓》之亞也。明陳繼儒嘗刻之秘笈中，字句訛脫特甚。今以《永樂大典》所載宋本互相校勘，補遺正誤。仍從《文獻通考》所載，勒為三捲雲。乾隆四十六年九月恭校上。
