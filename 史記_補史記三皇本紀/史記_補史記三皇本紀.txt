太皞庖犧氏，風姓，代燧人氏繼天而王。母曰華胥，履大人跡於雷澤，而生庖犧於成紀。虵身人首，〈按︰伏犧，風姓，出國語。其華胥已下，出帝王世紀。然雷澤，澤名，卽舜所漁之地，在濟陰。其成紀，亦地名。按︰天水有成紀縣。〉有聖德。仰則觀象於天，俯則觀法於地，旁觀鳥獸之文與地之宜，近取諸身，遠取諸物，始畫八卦，以通神明之德，以類萬物之情。造書契，以代結繩之政。於是始制嫁娶，以儷皮爲禮。〈按︰譙周古史考︰「伏犧制嫁娶，以儷皮爲禮也。」〉結網罟，以敎佃漁，故曰宓犧氏。按︰事出漢書厤志。宓，音伏。養犧牲以〔庖廚，故曰〕庖犧。有龍瑞，以龍紀官，號曰龍師。作三十五弦之瑟。木德王，注春令。故易稱「帝出乎震」，月令孟春「其帝太皞」是也。按︰位在東方，像日之明，故稱太皞。皞，明也。都於陳，東封太山，立一百一十一年崩。〈按︰皇甫謐︰「伏犧葬南郡。」或曰冢在山陽高平之西也。〉其後裔當春秋時有任、宿、須、勾、顓臾，皆風姓之胤也。
女媧氏亦風姓，虵身人首，有神聖之德。代宓犧立，號曰女希氏。無革造，惟作笙簧。〈按︰禮明堂位及系本皆雲「女媧作笙簧」。〉故易不載，不承五運。一曰女媧亦木德王，蓋宓犧之後，已經數世，金木輪環，周而復始，特舉女媧，以其功高而充三皇，故（類）〔頻〕木王也。當其末年也，諸侯有共工氏，任智刑以強，霸而不王，以水承木，乃與祝融戰，不勝而怒，乃頭觸不周山崩，天柱折，地維缺。女媧乃鍊五色石以補天，斷鼇足以立四極，聚蘆灰以止滔水，以濟冀州。〈按︰其事出淮南子也。〉於是地平天成，不改舊物。
女媧氏沒，神農氏作。〈按︰三皇說者不同，譙周以燧人爲皇，宋均以祝融爲皇，而鄭玄依春秋緯以女媧爲皇，承伏犧，皇甫謐亦同，今依之。〉炎帝神農氏，姜姓，母曰女登，有蟜氏之女，爲少典妃，感神龍而生炎帝，人身牛首，長於姜水，因以爲姓。〈按︰國語，炎帝、黃帝皆少典之子，其母又皆有媧氏之女。據諸子及古史考，炎帝之後，凡八代五百餘年，軒轅氏代之。豈炎帝、黃帝是昆弟而同母氏乎？皇甫謐以爲少典、有女媧氏，諸侯國號。然則姜、姬二帝同出少典氏，黃帝之母又是神農母氏之後代女，所同是有媧氏之女也。〉火德王，故曰炎帝，以火名官。斲木爲耜，揉木爲耒，耒耨之用，以敎萬人。始敎耕，故號神農氏。於是作蜡祭，以赭鞭鞭草木。始嘗百草，始有毉藥。又作五弦之瑟。敎人日中爲市，交易而退，各得其所。遂重八卦爲六十四爻。初都陳，後居曲阜。〈按︰今淮陽有神農井。又左傳「魯有大庭氏之庫」是也。〉立一百二十年崩，葬長沙。神農本起列山，故左氏稱「列山氏之子曰曰柱」，亦曰厲山氏，禮曰「厲山氏之有天下」是也。〈按︰鄭玄雲︰「厲山，神農所起，亦曰有列。」皇甫謐曰︰「厲山今隨之厲（卿）〔鄕〕也。」〉
神農納奔水氏之女，曰聽訞，爲妃。生帝魋，魋生帝承，承生帝明，明生帝直，直生帝氂，氂生帝哀，哀生帝克，克生帝榆𦊀。凡八代，五百三十年，而軒轅氏興焉。按︰神農之後凡八代，事見帝王代記及古史考。然古典亡矣，況譙、皇二氏「前氏傳」、「前聞君子考」，按古書而爲此說，豈至今鑿空乎？此紀亦據以爲說。其易稱「神農氏沒」，卽榆𦊀，榆𦊀猶襲神農之號也。其後有州、甫、甘、許、戲、露、齊、紀、怡、向、申、呂，皆姜姓之後，並爲諸侯，或分掌四岳。當周室，甫侯、申伯爲王賢相，齊、許列爲諸侯，霸於中國。蓋聖人德澤廣大，故其祚胤繁昌久長雲。
一說，三皇謂天皇、地皇、人皇爲三皇。旣是開闢之初，君臣之始，圖緯所載，不可全棄，故兼序之。
天地初立，有天皇氏，十二頭。澹泊（自）無所施爲，而俗自化。木德王，歲起攝提。兄弟十二人，立各一萬八千歲。〈蓋天地初立，神人首出行化，故其年世長久也。然言十二頭者，非謂一人之身有十二頭，蓋古質，比之鳥獸頭數故也。〉地皇十一頭，火德王，姓十一人，興於熊耳、龍門等山，亦（合）〔各〕萬八千歲。人皇九頭，乘雲車，駕六羽，出（吞）〔谷〕口。兄弟九人，分長九州，各立城邑，凡一百五十世，合四萬五千六百年。〈天皇下皆出河圖及三五厤也。〉
自人皇已後，有五龍氏，〈五龍氏兄弟五人，並乘龍上下，故曰五龍氏也。〉燧人氏，〈按︰其君鑽燧出火，敎人熟食，在伏犧氏前，譙周以爲三皇之首也。〉大庭氏，柏皇氏，中央氏，卷須氏，栗陸氏，驪連氏，赫胥氏，尊盧氏，渾沌氏，昊英氏，有巢氏，朱襄氏，葛天氏，陰康氏，無懷氏，斯蓋三皇已來有天（地）〔下〕者之號，〈按︰皇甫謐以爲大庭已下一十五君，皆襲庖犧之號。事不經見，難可依從。然按古封太山者，首有無懷氏，乃在太昊之前，豈得如謐所說？〉但載籍不紀，莫知姓王、年代，所都之處。而韓詩以爲「自古封太山、禪梁甫者，萬有餘家，仲尼觀之，不能盡識」，管子亦曰「古封太山七十二家，夷吾所識十有二焉」。首有〔無〕懷氏，然則無懷之前，天皇已後，年紀悠邈，皇王何昇而告？但古書亡矣，不可備〔論〕，豈得謂無帝王耶？故春秋緯稱「自開闢至於獲麟，凡三百二十七萬六千歲，分爲十紀，凡世七萬六百年。一曰九頭紀，二曰五龍紀，三曰攝提紀，四曰合雒紀，五曰連通紀，六曰序命紀，七曰修飛紀，八曰因提紀，九曰禪通紀，十曰流訖紀。」〔蓋流訖〕當黃帝時，制九紀之間，是以錄於此，補紀之也。
