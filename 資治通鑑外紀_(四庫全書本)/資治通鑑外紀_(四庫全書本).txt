　　欽定四庫全書　　　　　　史部二
　　資治通鑑外紀　　　　　　編年類
　　提要
　　〈臣〉等謹案資治通鑑外紀十卷目錄五卷宋劉恕撰恕字道原其先京兆萬年人祖受為臨川令𦵏於髙安因家焉宋史本𫝊稱其舉進士入髙等不著何年考司馬光作此書序稱恕卒於元豐元年九月年四十七則當生於明道元年又稱其登第時年十八則皇祐元年進士也初授鉅鹿主簿遷知和川翁源二縣㑹司馬光受詔修資治通鑑奏以恕同司編纂轉著作郎熙寧四年以忤王安石乞終養改秘書丞仍令就家續成前書遂終於家此書乃其臨沒所成也蓋修資治通鑑時恕欲與司馬光採宋一祖四宗實錄國史為後紀而摭周威烈王以前事跡為前紀㑹遭憂遘疾右肢痺廢知逺方不可得國書後紀必不能就乃口授其子羲仲以成此書改名曰外紀凡包羲以來紀一卷夏紀商紀共一卷周紀八卷又目錄五卷年經事緯上列朔閏天象下列外紀之卷數悉與司馬光通鑑目錄例同金履祥作通鑑前編頗詆其好竒今觀其書周成王元年丙戌稱周公攝王之元年越七年癸巳始稱成王元年則周公竟類新莽之為又稱魯恵公為隠公娶於宋見其女好而自納之生桓公是恵公先有衛宣之醜如斯之類頗為不經又如齊桓觀龍殆如戲劇熊渠射虎何預勸懲雖曰細大不捐亦未免貪多務得履祥所論未可謂之吹求然外紀於上古之事可信者大書其異同舛互以及荒逺茫昧者或分註或細書未嘗不具有別裁目錄於共和以後據史記年表編年共和以前皆謂之疑年不標嵗陽嵗隂之名倂不縷列其數亦特為審慎且其自序稱陶潛豫為祭文杜牧自撰墓誌夜臺甫邇歸心若飛不能作前後紀而為外紀他日書成公為前後紀則可刪削外紀之繁冗而為前紀以備古今一家之言云雲則恕作此書特剏為草稿儲材備用如通鑑之有長編以待司馬光之刋定耳履祥不察當日書局編纂之例遽加輕詆操之未免已蹙矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　資治通鑑外紀序
　　道原好著書志欲籠絡宇宙而無所遺其著資治通鑑外紀十卷未以𫝊人病亟猶汲汲借人書以叅校已之書是正其失氣垂盡乃口授其子羲仲為書凡使撰外紀序皇祐初有詔士能講經義者聴別奏名其中所對最精詳先具疏次引先儒異說末以己意斷而論之凡二十問所對皆然主司驚異擢為第一及發糊名迺進士劉恕年十八矣光以是慕重之始與相識道原乃其字也釋褐鉅鹿主簿遷和川令英宗雅好稽古詔光編次厯代君臣事仍謂光曰卿自擇館閣英才共修之光對曰館閣之士誠多至於専精史學臣未得而知所識者惟和川劉恕一人而已上曰甚善即奏召之共修書凡數年史事之紛錯難治者則以諉之光仰成而已今上即位賜名曰資治通鑑道原所編之事皆在通鑑之前故曰外紀焉光尋判西京留臺奏遷書局後數年道原至洛歸局中以元豐元年九月戊戍終官至袐書丞年止四十七嗟乎以道原之耿介其不容於人齟齬以沒固宜天何為復病而夭之耶此益使痛惋惝怳而不能忘者也道原其先萬年人祖度為臨川令卒官葬髙安因家焉元豐元年十月日涑水司馬光君實序












　　資治通鑑外紀序
　　夫計億兆者始於一總衆異者歸於同古今兼載則竹帛不能紀撮其機㑹則事盡於終卷六經具而諸子興文籍煩而譜諜作太史公雲黃帝以來皆有年數咸不同乖異歴漢魏晉去古益逺衆言不本於經夸者務為詭誕包犧前後逮周厲王競列年祀更相違背遼邈無據安能考質存其一說備列於下與刪棄不取者莫知孰得孰失焉疑年茫昧借日名甲子以紀之共和以後則用嵗陽嵗名而著於上示相別也班固謂三統厯最宻杜元凱推春秋當時之厯見二百五十五年晦朔閏及日食而雲三統厯術比諸家最疏推經𫝊朔日皆不諧合也京兆萬年劉恕撰
　　劉恕曰孔子作春秋筆削美刺子遊子夏門人之髙弟不能措一辭魯太史左丘明以仲尼之言高逺難繼而為之作𫝊後之君子不敢紹續焉惟陸長源唐春秋尹洙五代春秋非聖人而作經猶春秋吳楚之君僣號稱王誅絶之罪也左氏𫝊據魯史因諸侯國書繫年敘事春秋所貶損大人當世君臣有威權勢力其事實皆形於𫝊故隠其書而不宣以免時難後漢獻帝以班固漢書文繁難省命荀恱依左𫝊體為漢紀言約事詳大行於世晉太康初汲郡人發魏襄王冢得紀年文意大似春秋其所記事多與左氏符同諸儒乃知古史記之正法自是袁宏張璠孫盛於寶習鑿齒以下為編年之書至唐五代其流不廢漢晉起居注梁唐實録皆其遺制也國語亦左丘明所著載內𫝊遺事或言論差殊而文詞富美為書別行自周穆王盡晉知伯趙襄子當貞定王時凡五百餘年雖事不連屬於史官葢有補焉七國有戰國策晉孔衍作春秋後語並時分國其後絶不録焉唐栁宗元採摭片言之失以為誣淫不槩於聖作非國語六十七篇其說雖存然不能為國語輕重也司馬遷始撰本紀年表八書世家列𫝊之目史臣相續謂之正史本朝去古益逺書益煩雜學者牽於屬文専尚西漢書博覽者乃及史記東漢書而近代士頗知唐書自三國至隋下逮五代懵然莫識承平日乆人愈怠惰莊子文簡而義明𤣥言虛誕而似理功省易習陋儒莫不尚之史學寖㣲矣案厯代國史其流出於春秋劉歆敘七畧王儉撰七志史記以下皆附春秋荀朂分四部史記舊事入丙部阮孝緒七録記𫝊録紀史𫝊由是經與史分夫今之所以知古後之所以知今因善惡以明褒貶察政治以見興衰春秋之法也使孔子贊易而不作春秋則後世以史書為記事瑣雜之語春秋列於六藝愚者莫敢異說而終不能曉也恕皇祐初舉進士試於禮部為司馬公門生侍於大儒得聞餘論嘉祐中公嘗謂恕曰春秋之後迄今千餘年史記至五代史一千五百卷諸生厯年莫能竟其篇第畢世不暇舉其大畧厭煩趨易行將泯絶予欲託始於周威烈王命韓魏趙為諸侯下訖五代因丘明編年之體倣荀恱簡要之文網羅衆說成一家書恕曰司馬遷以良史之才敘黃帝至秦漢興亡治亂班固已下世各名家李延夀總八朝為南北史而言詞卑弱義例煩雜書無表志沿革不完梁武帝通史唐姚康復統史世近亡軼不足稱也公欲以文章論議成厯世大典髙勲美徳褒贊流於萬世元兇宿姦貶絀甚於誅殛上可繼仲尼之經丘明之𫝊司馬遷安可比擬荀恱何足道哉治平三年公以學士為英宗皇帝侍講受詔修厯代君臣事跡恕䝉辟寘史局嘗請於公曰公之書不始於上古或堯舜何也公曰周平王以來事包春秋孔子之經不可損益曰曷不始於獲麟之嵗曰經不可續也恕乃知賢人著書尊避聖人也如是儒者可以法矣熙寜三年冬公出守京兆明年春移帥潁川固辭不行退居洛陽恕褊狷好議論不敢居京師請歸江東養親公以新書未成不廢刋削恕亦遙𨽻局中嘗思司馬遷史記始於黃帝而包犧神農闕漏不録公為厯代書而不及周威烈王之前學者考古當閱小說取捨乖異莫知適從若魯隠之後止據左氏國語史記諸子而増損不及春秋則無與於聖人之經包犧至末命三晉為諸侯比於後事百無一二可為前紀本朝一祖四宗一百八年可請實録國史於朝廷為後紀昔何承天樂資作春秋前後𫝊亦其比也將俟書成請於公而為之熙寜九年恕罹家禍悲哀憤鬱遂中癱痺右肢既廢凡欲執筆口授稚子羲仲書之常自念平生事業無一成就史局十年俛仰竊祿因取諸書以國語為本編通鑑前紀家貧書籍不具南徼僻陋士人家不藏書臥病六百日無一人語及文史昬亂遺忘煩簡不當逺方不可得國書絶意於後紀乃更前紀曰外紀如國語稱春秋外𫝊之義也自周共和元年庚申至威烈王二十二年丁丑四百三十八年見於外紀自威烈王二十三年戊寅至周顯徳六年己未一千三百六十二年載於通鑑然後一千八百年之興廢大事坦然可明昔李𢎞基用心過苦積年疾而藥石不繼盧昇之手足攣廢著五悲而自沈潁水予病眼病創不寐不食才名不逮二子而疾疹艱苦過之陶潛豫為祭文杜牧自撰墓誌夜臺甫邇歸心若飛聊敘不能作前後紀而為外紀焉佗日書成公為前後紀則可刪削外紀之煩冗而為前紀以備古今一家之言恕雖不及見亦平生之志也










