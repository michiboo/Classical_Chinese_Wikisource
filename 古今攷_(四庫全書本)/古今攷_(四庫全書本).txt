　　欽定四庫全書　　　　　子部十
　　古今攷　　　　　　　　雜家類二〈雜考之屬〉提要
　　〈臣〉等謹案古今攷一卷宋魏了翁創稿續古今攷三十七卷元方回補輯了翁以古制多不可考兩漢諸儒惟據叔孫通所定曰猶今之某物孔賈諸疏則又謂去漢乆逺雖漢制亦不可攷乃即漢書本紀所載隨文辨證作古今攷前有自序一則然其書未成僅得二十條又有録無書者四條咸淳丁夘回得手稿於了翁之子乃推衍其意續成是編首載了翁原書而回又附論於後以鶴山先生曰紫陽方氏曰別之其無書四條回亦補之其劉媼夢與神通一條併發例於下曰鶴山原書有此題而文缺今回以意補之加紫陽方氏曰五字後此皆回所撰不再書此五字或引古於前則復書之云云案回之所續亦以漢書本文摽目而於厯代制度推類以盡其餘如拔劍斬蛇條下則附廣劍考范増舉玉玦條下則附玉佩考蓋特借漢制中一物之名以推求古制而與史家本文則絶不相涉也然了翁所考多在制度回則以在宋之日獻媚賈似道似道勢敗又先劾之既反覆隂狡為世所譏及宋亡之時又身為太守舉城降元得官總管益為清議所不齒老而無聊乃倡講道學以謀晚蓋故於中多參以理語如髙帝紀寬仁愛人四字牽引程朱以來諸大儒論仁之語至列目一十二篇一字之義幾盈一卷未免涉於支離然回人品心術雖不足道而見聞尚屬賅洽所考多有可取者併了翁書録之亦不以人廢之義也乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　古今攷原序
　　敘曰渠陽山中暇日編校經傳自兩漢諸儒去古未逺已不能盡識三代遺制凡冕服車旗類以叔孫通所作漢禮器制度為據其所臆度者無以名之則曰猶今之某物然孔賈諸儒為之疏義則又謂去漢久逺雖漢法亦不可攷因嘆三代遺制始變於周末大壞於秦漢而盡亡於魏晉以後雖名物稱謂字義音釋亦鮮有存者故使經生學士白首窮經而疲𡚁於訓詁佔畢之末有終其身而不能盡知者嗚呼是誰之咎歟解之繇曰無所徃其來復吉有攸徃夙吉漢承秦𡚁大難既解是無所徃也而昧於來復夙徃之戒徒能隨世就事為秦漢以後規模賈誼所謂建久安之勢成長治之䇿葢欲及時定製盡復三代之舊為萬世太平計而一時君臣不足以知此至董仲舒王吉則寖逺寖疎葢自是人情習於簡陋古制葢不可攷矣姑即漢紀隨文辯證作古今攷魏了翁序
