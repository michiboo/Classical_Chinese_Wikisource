寄靜不寄華，愛茲嵽嵲居。
渴飲濁清泉，饑食無名蔬。
敗菜不敢火，補衣亦寫書。
古雲儉成德，今乃實起予。
戇叟戇不足，賢人賢有餘。
役生皆促促，心竟誰舒舒。
萬馬踏風衢，眾塵隨奔車。
高賓盡不見，大道夜方虛。
臥有洞庭夢，坐無長安儲。
英髦空駭耳，煙火獨微如。
厚念恐傷性，薄田憶親鋤。
承世不出力，冬竹肯抽菹。
外物莫相誘，約心誓從初。
碧芳既似水，日日詠歸歟。
