
淨明忠孝全書卷之五
淨明傳教法師黃元吉編集
嗣派弟子徐慧校正
或問：太上未形口訣，群仙未著丹經以前，昆蟲草木皆知變化，若墮言詮，轉沒交涉。切聞教中有所謂淨明忠孝之書，毋乃支於說而費於辭乎？
先生曰：吾教中有大中至正之道、千聖不傳之祕、出於言語文字之外者，子亦嘗得聞乎？夫書之行也，乃權法也，非實法也。實法者，一而已矣。何謂一？太上之淨明，夫子之忠恕，瞿曇之大乘，同此一也。推而論之，帝譽之執中，堯之允執厥中，舜之精一，禹之洪範，湯之聖敬日躋，文王之純亦不已，伊尹之一德，孟子之養氣，子思之中庸，皆此一也。立言雖殊，其道則一。聖人知道之不可言，而因言以顯道，知道之不可傳，而因心以契道。其曰抱元守一，窮理盡性，明心見性，為未忘心法者，言也。唯吾淨明大教，先聖後聖，以神合真，以心契道，不墮言詮，不落法塵。其所以流演密義，以言為倡者，亦豈得己而為之，政欲使學者，從博而約，從修而證，回後天而先天，復有名而無名，符淨明無為一也。到此時，則聖人之權法，亦猶經者徑之義也。
先生曰：人心之動，因物有遷，當於物接之初，返觀以遏其源，所謂復也。凡物之理，動無不復，雷轟風動，興行萬變，終歸於寂，乃其本也。
先生曰：無極者，即太上所謂穀神，言其體也。太極者，即玄牝，蓋言其用也。谷虛而善應，神靈而無方，以至靈之物，藏至虛之所。能如是矣，則乾道變化，各正性命，此玄牝之所以為天地根也。
先生曰：大道生我於無，置我於虛，確然一靈，根於太始。故視而可見者，色也。而求其所以見色者，不可得。聽而可聞者，聲也。而求其所以聞聲者，不可得。夫人之耳目手足，皆形之於有，必藉其中無形者運之，猶虛空無形，以萬物之形為形是也。惟無也，故能包萬有而無餘，以成大道之體。惟有也，故能顯一無之妙，用以成大道之功。
先生曰：道寓於物，混成無間，此常道也。道散於物，辯物制名，非常道也。無極而太極，太極而兩儀，兩儀而五行，自無而之有，一本萬殊也。五行一陰陽，陰陽一太極，太極本無極，自有而之無，萬殊一本也。唯反身而誠，復歸於一，則萬物皆備於我矣。
先生曰：淨明先天大道，原於一炁。一炁運行，晝夜不息，周流升降，物資以始，此形而上者，天也。大塊流形，盤礴厚載，洪識高下，物資以生，此形而下者，地也。道立其中黃，法布於八極，一正八治，天清地寧，此中立於兩間者，人也。天地萬化，人民品物，自生自化，自存自亡，昭然一理，孰為主宰。向非淨明以忠孝立教，扶植綱常，則彝倫教而生理息矣。雖然，志學之士大忠大孝，根於天性，安而行之，不勉而中，則我淨明之教，無一字可傳。迨乎時丁叔運，世鼓澆風，有為者萬殊千致，故太上推好生之德，憫人生之不齊，不得不彰其法耳。都仙真君曰：上士以文立忠孝，以言為天下倡。所謂文，所謂言，乃縛律也。使中人以下守此律，以不失為君子，而中人以上，自是以上達也。果能如是，又當以斯道參贊化育，推以及人，故有祈晴禱雨，治病驅邪之法。凡法中一符一印，皆陰陽之靈文，天地神明之信也。體之則一字不立，用之則萬法皆通。凡我法子，臻精真之極者，當於未舉筆以先體究，一念纔動，便屬後天。蓋天人相與，靡間一息，至誠所感，如矢中的，所謂至誠一念未動以先是也。凡有投詞，當屏除衆務，澄湛一真，則行事之時，縱橫妙用，無所不通，符印云乎哉？所謂斂之方寸，太極在躬，施之萬事，妙用無窮也。
先生曰：都仙玉真教主先生，於宋紹興辛亥間，授經於何真公等。有曰：下士呼符水，治藥餌，己人之一疾，救人之一病，謂之功，非功也，道家方便法門耳。吾之忠孝淨明者，以之為相，舉天下之民躋於仁壽，措四海而歸於大平，使君上安而民自阜，萬物莫不自然。以之為將，舉三軍之衆，而歸於不戰以屈人之兵，則吾之兵常勝之兵也。以吾之忠，教不忠之人盡變為忠，以吾之孝，教不孝之人盡變為孝，其功可勝計哉。
又曰：上士非必入山，絕人事、去妻、入閒曠、捨榮華，而謂之服鍊。當服鍊其心性。心明性達，孝悌不虧，與山澤之癯童者異矣。忠孝之道，非必長生，而長生之性存，死而不昧，列於仙班，謂之長生。有曰養炁延年者，特未得其一二耳。君子之致乎道者八，八寶是也。比乾死諫謂之忠，大舜終身謂之孝，善卷殺身謂之廉，南容復圭謂之慎；榮期安貧謂之寬，顏回簞瓢謂之裕，叔度洪量謂之容，公藝恕己謂之忍。如是之人，位列仙班。後世失道之人，不忠不孝，以亂其國家，國家敗，無所容身，乃假名入山學道，是捨廈屋而入炎火也。子不見乎，民之不忠，天生聚斂之臣，子之不孝，婦產敗家之孫。又有曰：上士以文立忠孝，以言為天下倡。中士以志立忠孝，以行為天下先。下士以力致忠孝，以身為衆人率。如此則淨明院注籍昇仙，而忠孝之道終矣。
先生曰：塊桴土鼓，汙尊壞飲，禮樂存焉。故有無聲之樂，無體之禮，樂之鐘磬，金聲而玉振之也。修齋設醮，必擊磬以格天神，鳴鐘以召地祇。始終調理，貴在和澹。和而躁心釋，淡而慾念平。如是則心正意誠，合乎無為，故與天地一。今人未明此理，叩擊音聲，務求宏厲，慆堙心耳，令人慾動情勝，宜其天人間隔矣。又化財設供，不過表誠，貧士志誠，酌水亦可。所謂東鄰殺牛，不如西鄰之禴祭，故曰大音希聲，大禮必簡。
先生曰：科法中建齋行道，只是積誠，以期醮祭之時，天人響答。每見朝醮行事太煩，及至祭享，則齋主法衆誠意已怠。修齋之士，可不審之。
先生曰：道不可名，所可名者物而已矣。道不可傳，所可傳者教而已矣。雖然，道在天下未嘗無名，未嘗無傳。道之有名，如殘朴以為器，凡器之中，有形而上者存焉。道之有傳，如大鈞元氣行於四時，萬物各遂其生，凡物之生，有執其機者焉。吾淨明大教，推本太上，究其言詮，則精一執中之旨。正一斬邪，三五飛步，先天五雷，一暘鍊度，皆可名可傳之大者也。求道之方，雖不在是，亦不外是。
先生曰：今人無德有道，未戒先齋，可謂抱薪救火。
先生曰：性猶日也，身猶月也。星家以人所生之時，推日出之時為立命，即我之性也。以月之所在為安身，即我之身也。身命稟炁，自相依附，何也？日之所寓為月，性之所寓為身，人性之靈明知覺，非父母之靈，乃自性之靈也。其未生以前，精爽遊揚太空，去來無得。纔出母胎，則此性欻然感附，而身命不相離者，亦猶月之生魄，必先與日相會，謂之合璧，此欻然感附之時也。月本無光，附日以明。日之光明，即我性之靈明也。以日之遠近，為月之盈虧。月之盈虧，即我之生死。
生生曰：天命流行，化育萬物，無非道也。日月星辰，昭布森列，無非經也。雷轟霆擊，霜清雪明，無非法也。細而幽林烏噪，碧澗魚跳，雲片翕張，瀑聲嗚咽，如是景象，無非示人入處。故復卦以動之端，為見天地之心處。
先生曰：上古之時，陰陽和暢，風雨順調，民物阜康，鬼神不擾，皆是太和之氣感召，亦大人過化存神之效也。
先生曰：忠孝者，臣子之良知良能，人人具此天理，非分外事也。若以為有德於君父，而鈎名邀譽，是亦華士元、少正卯之流耳。
先生曰：處臣子最難之地，而能通乎權變，以成天下之大經，立天下之大本，大舜比干是也。故申生之待烹以成其恭，非不孝者，而獨稱舜，不陷父於不慈也。微子之去殷以存宗祀，非不忠者，而獨稱比干，能全臣之大節也。臣子之忠孝，而身不免乎戮，有幸與不幸也。大舜、申生、微子、比干，易地則皆然。
先生曰：物理之相感，有不疾而速，不行而至者，燧諸水火，穹壤匪遙，磁石引鍼，隔得潛通，知法家之符印為燧諸，而一己之靈為真水火，則可與語道法矣。非惟物理為然，人亦有之，其母齧指，其子心動，此氣類之相感也。
或問：儒家是有為之學，道家是無為之學，儒家之用是範圍天地之內，道家之用是超越天地之外，此說可得聞與？
曰：子未知有為之學，又安能知無為之學哉。
或問：淨明大教，始於忠孝立本，中於去欲正心，終於真至淨明。然息心甚難，況日月之間，天理人心互為雄長，為之奈何？
曰：前念為念，後念為照。念起不著，淨心守一。但滅動心，不滅照心。但凝空心，不凝住心。湛然常寂，是名空心。止動歸止，是名照心。寂照兩全，洞合道源。淨極明生，玄之又玄。
先生曰：寂然不動是無極，感而遂通是太極。無極者，淨明之謂三界上者也。然天黃大陽，即天界之無極，吳天上帝為太極。地黃太陰，即地界之無極，后土氏為太極。人黃丹扃，即人界之無極，盤古王為太極。又萬物之中，各具太極，非知道之深，不可語此。
先生曰：喜怒哀樂不失於正，於道無傷，但須發之各有攸當，不致乖戾耳。
先生曰：雷祖者，神霄九宸之無極也。九宸者，雷霆之九炁。九司者，九宸之餘炁耳。
先生曰：今奉新縣浮雲山華林八百洞，政為龍沙八百弟子而設，即八百群真之總會洞也。洞主乃太上老君，今稱李真人，又稱李八百。又云：日行八百里，壽至八百歲，其說皆非。自天地開闢以來即有此洞，以待後之列仙也。
先生曰：世傳《石函記》、《金鎖記》及《醉思仙歌》等類，皆非真君所作。真君之文，無非發明忠孝之道，學者審之。
先生曰：弟子授受之後，當秉孝誠，具列上世亡名，投師超度。或自行鍊法，是亦報本也。詳見一暘鍊度法中。
先生曰：吾淨明大教，示人以簡易之理，而人猶難之。甚矣，道之不明也。學道之士，當篤信心，萬一懷疑，便有室得。己且昏惑，何以明人？夫天與之而不能守，守之而不能行，是棄天也。自卑以求幸其言，自鬻以求售其學，是褻天也。棄天褻天，是謂背道。凡我法子，戒之慎之。
