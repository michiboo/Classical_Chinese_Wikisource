
淨明忠孝全書卷之一
淨明傳教法師黃元吉編集
嗣法弟子徐慧校正
真君姓許氏，名遜，字敬之。曾祖琰，祖玉，父肅，世為許昌人，高節不仕，穎陽由之後也。父漢末避地於豫章之南昌，因家焉。吳赤烏二年己未，母夫人夢金鳳銜珠墜於掌中，因是有娠而生真君焉。生而穎悟，姿容秀偉，少小通疏，與物無忤。嘗從獵，射一麀鹿中之，子墮，鹿母猶顧舐之，未竟而斃。因感悟，即折棄弓矢，剋意為學。博通經史，明天文、地理、律曆、五行、讖緯之書，尤嗜神仙修鍊之術，頗臻其妙。聞西安吳猛得至人丁義神方，乃往師之，悉傳其祕。遂與郭璞，訪名山，求善地，為棲真之所。得逍遙山金氏宅，遂徙居之。日以修鍊為事，不求聞達。鄉黨化其孝友，交遊服其德義。嘗有售鐵燈檠者，因見漆剝處，視之金也，翌日訪其主還之。
朝廷屢加禮命，不得已，乃於太康元年起為蜀旌陽縣令，時年四十二。視事之初，誡吏胥，去貪鄙，除煩細，脫囚縶，悉開諭以道，教以忠孝慈仁，忍慎勤儉，吏民悅服，咸願自新。先是歲飢，民無以輸租，郡邑繩以法，率多流移。真君乃以神丹，點瓦礫為金，令人潛瘞於縣圃，籍民之未輸者，使服役於圃，民钁地獲金，得以輸納。屬歲大疫，死者十七八，真君以所授神方拯治之，符咒所及，登時而愈，至於沈痾，無不痊者。他郡病而至者，日以千計，於是標竹於郭外十里之江，置符水於其中，俾就竹下飲之，其不能自至者，汲歸飲之亦安。蜀民為之謠曰：人無竊盜，吏無奸欺，我君活人，病無能為。真君知晉室將亂，乃棄官東歸，民感惠，贏糧而送者蔽野，有至千里始還者，有隨至其家，願服役不返者。乃於宅東之隙地，結茨以居，狀如營壘，多改氏族以從真君之姓，故號許家營焉。
真君嘗至新吳，憩於梧樹林，有女童五人，各持寶劍來獻，真君識其劍仙也，異而受之，故獲神劍之用。乃於丹陽縣黃堂靖，問道於諶母，毋以所受孝道明王之法，併蘭公所付孝悌王銅符鐵券、金丹寶經授之。且謂吳君曰：君昔以神方為許君之師，今孝道明王之道，獨許君得傳，君當返師之。二君辭謝，方心期每歲必來謁姆，姆覺之，曰：子勿來，吾即還帝鄉矣。因取香茅一根，南望擲之，曰：子歸認茅落處，立吾祠，歲秋一至足矣。二君還，於所居之南，尋訪其茅，已叢生矣。遂建祠，亦以黃堂名之。厥後復遇日月二帝君，授以淨明靈寶忠孝之道。真君嘗過黃堂，見鄉民烹宰祀神，且相詫曰：祭不腆則神怒降禍矣。真君曰：怪祟敢爾耶。夜宿逆旅，召風雷伐之。又見民有遠汲者滿道，乃以杖刺社前涸澤，出泉以濟之，雖旱不竭。因渡江抵朱氏之肆，主人雖貧，迎接甚敬，真君戲畫一松於其壁而去，其家即日利市加倍。嘗鍊神丹於艾城之黃龍山，有蛟魅輒作洪水，欲漂丹室，真君遣神兵擒之，針於石壁。丹成祭於幕阜葛仙石室，然後服之。至修川，愛其湍急味堅，遂磨神劍於澗傍之石。過西安縣，分寧縣也。社伯出謁，真君請其地分有妖物害民者，其神匿之。過一小廟，廟神迎告曰：此有蛟孽，害民，知仙君來，故往鄂渚，後將復還。真君躡跡追至橋側，勑吏兵驅出誅之。怒西安社伯之不職，錮其祠門，止其祭祀，今分寧城隍廟常閉，開有火災。今祀小廟。今封協佑侯。真君聞新吳有蛟為孽，因往捕之，蛟懼入溪穴，乃以巨石書符以禁之。
時海昏之上遼，有巨蛇據山為宂，吐氣成雲，亙四十里，人觸在其氣中者，即被吸吞，江湖舟船亦遭覆溺，大為民害。真君乃集弟子，將往誅之。初入其界，遠近居民競來告懇。真君曰：世運周流，當斯厄會，吾之此來，當為汝曹除之，誓不與此蛇俱生也。於是，卓劍於地，默禱於天，良久飛泉湧出，有赤烏飛過，遂前至蛇所，蛇懼入宂。乃飛符，召海昏社伯驅之不能出，復召南昌社公助之。蛇出舉頭，高十餘丈，目若火炬，吐毒衝天。乃嘯命風雷，指呼兵吏，以攝伏之。吳君乃飛步踏其首，以劍劈其顙。施君、甘君引劍裂其腹，有小蛇自腹中出，長數丈，奔行六七里，聞鼓譟聲，猶返顧母。弟子請追戮之，真君曰：彼未為害，不可妄誅，五百年後若為民害，吾當復出誅之，以吾壇前松栢為驗，其枝拂地乃其時也。又預讖云：吾仙去後一千二百四十年間，五陵之內當出弟子八百人，其師出於豫章，大揚吾教。郡江心忽生淵，掩過沙井口者，是其時也。若此時小蛇為害，彼八百人自當誅之。苟無害於物，亦不可誅也。蛇子遂入江。今新建縣吳城山是也。大蛇既死，其骨成洲。今號蛇骨洲。真君於經行之處，立七靖以鎮之，時晉懷帝永嘉六年壬申歲也。真君道術高妙，求為弟子者數百人，卻之不可，乃化炭為美婦人以試之，其不為所染污者，唯十人耳，凡周遊江湖，無不從焉。
真君歸郡，周覽城邑，有一少年美風度，衣冠甚偉，通謁自稱姓慎，禮貌甚恭，應對敏給，遽告去。真君謂弟子曰：適者非人，老蛟之精來見試也。吾故愚之，庶盡得其醜類耳。跡其所之，乃化為黃牛，臥於砂磧之上。真君乃剪紙，化黑牛往鬥之。令施岑持劍，俟其鬥酣，即揮之，中其股。牛奔入城南井中，真君遣符吏尋其蹤乃知，直至長沙。於賈誼井中出化為人，即入賈玉史君之家。先是蛟精慕玉之女美，化為一少年謁之，玉愛其才，以女妻之，居數歲，生二子。常以春夏之交孑然而出，至秋則重載寶貨而歸，蓋覆舟所獲也。是秋陡還，詒玉云：為盜所劫，且傷左股。真君乃為醫士謁玉，至其堂叱曰：江湖蛟精，害物非一，吾尋蹤至此，豈容逃遁，速出速出。蛟精計窮，乃見本形，為吏兵所誅。二子亦皆為小蛟，併誅之。賈女亦幾變形，真君給以符，故得不變。真君謂玉曰：蛟精所居，其下即水，可速徙居。玉從之，其地果陷為潭，深不可測。真君復還豫章，蛟之餘黨心不自安，乃化為人，訪真君弟子曰：聞賢師有神劍，願聞其功。弟子曰：吾師神劍，指天天裂，指地地拆，指星辰則失度，指江湖則逆流，萬邪莫敢當，神聖之寶也。曰：亦有不能傷者乎。弟子戲之曰：惟不能傷冬瓜葫蘆耳。蛟以為誠然，盡化其屬為冬瓜葫蘆，浮泛滿江，妖氣甚盛。乃使施岑履水斬之。真君曰：此地蛟螭所居，不有鎮之，後且為患。乃役鬼神於城南井，鑄鐵為柱，下施八索，鈞鎖地脈，祝之曰：鐵柱若亞，其妖再興，吾當復出。由是水妖屏斥，城邑無虞。岧曉山頂有蛟湖三所，其孔宂透大江，通饒信。真君誅其蛟，立玉陽靖以鎮之。又鑄鐵符鎮鄱陽湖口，杜絕蛟魅出入之路。鑄鐵蓋，覆廬陵元潭，制其淵藪，仍以鐵符鎮之，留一劍在焉。明年，復遊長沙郴衡諸郡，所至為民除害，凡立靖七十餘所。
明帝太寧二年，將軍王敦舉兵內向，次於湖。真君與吳君往謁，冀說止之。時郭璞先在幕府，乃因璞見之，處仲延飲而問曰：予夢以一木破天君，等以為如何。吳君曰：木上破天，乃未字也，公其未可妄動。處仲已變，令璞筮之，璞曰：無成。仲曰：予壽幾何？璞曰：公若舉事，禍將不久。仲怒曰：君壽幾？何璞曰：壽盡在今日日中。仲大怒，令武士擒璞斬之。真君舉杯擲起，化為白鴿，飛繞梁間。仲一舉目，已失二君。處仲竟敗。二君還至金陵，召龍挾舟，從廬山紫霄峰金闕洞還。至天寶洞，遂歸舊隱。日與弟子講究真詮，數十年間，不復以時事關意。平時出處，不異常人，但所居鳴鶴飛翔景雲旋繞而已。至孝武帝寧康二年甲戍八月朔旦，有雲仗自天而下，二仙降庭宣玉皇詔，曰：上詔學仙童子許遜卿，在多劫之前，積修至道勤苦備悉，經緯逾深，萬法千門，罔不斯歷。救災拔難，除害蕩妖，功濟生民，名高玉曆，衆真推仰，宜有甄昇，可授九州都仙太史兼高明大使，賜紫綵羽袍瓊旌寶節玉膏金丹各一合。詔至奉行。真君再拜，登階受詔。一仙曰：余乃玉真上公崔子文。一仙曰：余乃元真上卿瑕丘仲。告真君以沖舉之期遂去。真君乃召門弟子與鄉曲耆老，諭以行期，設飲宴以敘別。又與十一弟子，各為五言一韻，勸誡詩十首。是月聖日，大營齋會，少長畢至，日中遙聞音樂之聲，祥雲四布，羽蓋龍車，從官兵衛，仙童綵女，前後導從。二詔使又至，復宣詔曰：上詔學仙童子許遜，脫子前世貪殺匿不祀先祖之罪録。子今生行符咒水、治病罰惡、馘毒之功已仰。潛山司命官傳金丹於下界，閉債封形，迴子身及家口廚宅百好歸三天。子急淨穢，背土凌空，左大力天丁與流金火鈴，照辟中黃，無或散漫。仍封遠祖由玉虛僕射，曾祖琰太微兵衛大夫，先祖玉太極把業録籍典者，父肅中嶽仙官。賜所居宅，曰仙曹左府。玉真上公曰；卿門弟子雖衆，惟六人合從行，餘各自有超舉之日。乃揖真君昇龍駕命，陳勳時荷持冊前導，周廣曾亨驂御，黃仁覽與其父族侍從，盱烈與其母部從，仙眷四十二口同時昇舉，雞犬亦隨逐飛騰。留下修行鐘並一石函曰：世變時遷，即為陳跡，聊以為記。有僕許大者，與其妻市米於西嶺，聞真君飛昇，即奔馳而歸，車覆遺米於地，米皆復生。比至哀泣，求從行。真君乃授以地仙之術，夫婦皆隱于山中。仙仗既舉，有頃墜下藥臼車轂各一，又墜一雞籠並鼠數枚，墮地雖拖腸而不死，意其嘗竊食丹藥也。後人見之，必為瑞應焉。初真君回自旌陽，奉蜀錦於諶姆，製以為殿帷，至是忽飛來旋繞於故宅之上，復入雲霄。真君生於吳大帝赤烏二年己未正月二十八日，住世一百三十六年。凡參學淨明弟子，皆尊之曰道師君。
真君既飛昇之後，里人與其族孫簡，就其地立祠，以所遺詩一百二十首寫之竹簡，令人探取以卜吉凶，名曰聖籤。其鐘車函臼，並藏於祠。隋煬帝時，焚脩中輟。唐永淳中，天師胡惠超重興建立，明皇尤加寅奉。宋朝太宗、真宗、仁宗皆賜御書，改賜額曰玉隆，仍禁名山樵釆，蠲租賦。政和二年，徽宗降玉冊，上尊號曰神功妙濟真君。政和六年，改觀為宮，仍加萬壽二字。五月一日，旨付禮部云：朕因看書於崇政殿，恍然似夢，見東華門北一道士，戴九華冠，披絳章服，左右童子持劍紼，皆衣青，後有二使者綵衣道裝，捧印杖前至丹墀，起簡揖朕，攀左龍尾上殿。朕疑非人間道士，因問：卿何人，不詔而至。對曰：吾為許旌陽，權掌九天司職，上帝詔往按察西瞿耶國，經由故國，觀見妖氣，故來相訪。朕請坐而問曰：此患為何？答曰：湖南湖北三十六萬絹綱入水，此實小龍為害，蓋先朝不合封此子為王，當永嘉之戮，自拆毋腹而奔走，未及害人，因而赦之。今乃輒為國家之患俟，吾還當有處分，不令住於江淮間矣。朕夢中謝之，復問曰：朕患安息瘡，諸藥不能愈，真菉有藥否？即取小瓢傾藥一粒，如菉豆大，呵咒抹於瘡上，覺如流酥灌體，入骨清涼。遂揖而去，行數步復回顧曰：吾弊舍久矣寥落，願聖皇舉目一看為幸。朕豁然而覺。不數日，有司奏到，果然絹綱被風濤覆沒，即取圖經考之，見分寧縣梅山有許氏磨劍池，詔畫像如夢中所見者，賜上清儲祥宮，以係省官錢新換。數月後，復夢真君回如初，謝上曰：分寧乃昔經行之處，重勞建造，吾卜地西山遺跡俱存，但屋宇隘陋，不足副四方瞻視，幸陛下一修整之耳。上寤，即詔洪州改修玉隆萬壽宮。建炎中，金人寇江左，慾火宮庭，俄而水自楹桶間出，火不爇。虜酋大驚，乃書壁云：金國龍虎上將軍來獻忠，被授元帥府上畔都統，大軍毀玆，遍觀聖像，裝嚴華麗，不敢焚燬。時天會八年正月初二日記。主觀想知，悉戢兵而去。
凡真君所遺物，皆有神守護，不可觸犯。殿前手植栢，其榮悴常兆宮之盛衰，剪以煎湯，無疾不療。丹井舊有神龍出沒，後胡洞真以符石，鎮之鐵柱。唐嚴譔作州牧，心頗不信，嘗令發掘，俄迅雷烈風，江波泛溢，城郭震動，譔懼叩頭悔謝，久而後止。又強取修行鐘，置之僧寺，擊之聲如土木，乃送還宮。車轂州牧徐登，令取至府，猶未及觀，即夕飛還。石函雖有窾縫，而不可開。唐張善安竊據洪州，強鑿開之，其蓋內丹書云：五百年狂賊張善安開之。善安懼，磨洗其字，終不能滅，遂藏其蓋。凡真君遺跡，有異處。如龍沙側之磨劍池，其沙壁立略不湮塞。新建縣之嘆早湖，水蛭至多，以藥投之永絕，松湖市之旅邸，至今無蚊蚋。豐城縣杪針洞，蛟入其中，以杉木楔之，至今不朽。奉新縣之藏溪，蛟藏其中，以劍劈裂溪傍巨石，書符鎮之。如此等類，莫可殫舉。元成宗皇帝加封號曰：至道玄應神功妙濟真君。
經師姓張，名氳，號洪崖。又名蘊，字藏真。世代皆莫詳，與赤松子俱為神農師。《真誥》雲；洪崖先生，今為青城仙伯是也。隋時，復出現於晉陽之姑射山，又現於豫章之西山，讀書釣魚於城西河岸之石磯，今釣魚臺是也。開皇九年，改豫章為洪州，以先生故也。先生身長七尺五寸，眉目疏秀，語音如鐘，善琴書，喜長嘯。嘗遇日月二君，授以淨明靈寶忠孝之道。時戴烏帽，或時角巾，或櫳榛巾，被鹿裘，或衣紅焦葛衫，烏犀帶短靿靴。每行則乘一白騾，曰雪精。從五童子，名狀並怪，曰橘、栗、木、葛、柮。負六角扇，垂雲笠，又曰白藤笠。方木鐙、二玄書、木如意、笻竹杖、長生瓢、魏惠壺、不柱杓。又曰長盈壺、長滿杯，自然流酌。出入城郭，朝來暮去，人莫測其蹤。唐武后聖曆中，召不赴。玄宗開元中，復召見於湛露殿。上從容問曰：聞先生善長嘯，可得聞乎。於是應聲而發，音韻清絕。上曰：朕何如堯舜？先生何似許由？先生對曰：陛下道超堯舜，臣德謝許由。昔堯召許由而不至，今陛下召臣而臣來。上嘉之，拜太常卿，累至司徒，皆不受。一日奏曰：陛下何惜一山一水，不令臣追蹤巢由。乃詔還山，遂絕粒服氣，時時出沒往來於西山姑射二山，多遊終南太華青城王屋山中，與東羅二大師為侶，每述金丹華池之事，易形鍊化之術，人莫究其微妙焉。又每旦，乘白騾，領僕從，由西山渡章江入洪城，人未有見其返者。一日章江舟人心切疑之，遂戒其子躡蹤觀其所以。乃賣藥周遊市中，卒之晉尚書潛惠武陽彭仙故宅，華福地，今彭真觀是也。與其學仙之徒，掃石焚香，談玄閱祕，圍棋握槊，諷詠逾時。已而乘白騾與僕從，俱入彭仙舊鍊丹井中而去。舟人子復躡其後，而先生未之知。其中道塗坦然，行未久忽聞櫓聲，舟人子曰：此我舟中櫓聲也。先生始覺問之，乃實告其故，復問曰：汝願偕往否？曰：不願。於是令其瞑目，以手摩其頂，舟人子即在舟中矣。自是不復入城。如此者九十三年，後隱去不知所終。今西山有洪崖井，與烏晶源為鄰，深不可測。無冬夏飛流奔瀉，若雷殷地中，人雖對語，亦莫能聽，三伏炎蒸，寒氣襲人，毛髮森豎，古傳與彭仙丹井通焉。井畔多楓樹，先生丹成，跨雪精從楓樹升雲鄉，至今樹上有雪精遺跡。井之西有紫清宮，舊為應聖宮，即先生棲真所也。有三詩刻於石，其一曰：去歲無田種，今春乏酒材。從他花烏笑，佯醉臥樓臺。其二曰：下調無人釆，高心又被嗔。不知時俗意，教我若為人。其三曰：入市非求利，過朝不為名。有時陪俗物，相伴且營營。嘗注《老子》《周易》《三禮》《穀梁傳》行於世。凡參學淨明者，尊為經師君。
先生姓胡，名慧超，一名化俗，字拔俗。不知何許人，亦莫詳其年，人問之則曰今年五十二歲，後數十載問之，亦復雲。然容貌雄偉，氣宇魁岸，獨處則無異於常人，在衆中則獨出人一頭，故時人稱之曰胡長仙。逢人不執手板，擎拳而已。嘗遇日月二君，授以淨明靈寶忠孝之道，神妙無方，人莫能測。唐初，隱於洪州西山之洪井，時往來洪城。一日散步市中，見一民家悲戚，先生問之，答曰：城側有廟神，歲擇女子以配，吾女明日當行，是以悲也。先生曰：吾當為汝除之。於是，嘯命風雷，焚擊神廟，併廟側一巨樟，根下白骨無數，拔其根擲於江中，逆流而上，至清江境，今樟樹鎮即其地也。州人感激，於廟所立觀，今豫章玄妙觀是也。唐貞觀中，太宗皇帝聞風召之，不赴。高宗即位，復召先生，乃赴，館于禁中。時宮中有妖，夜出傷人。上曰：禁中有妖，師能除之否？先生曰：諾。乃徧行宮中，至西掖垣下，指曰：妖在此。命武士掘之，入地數尺，得老狐十數隻，併白骨甚多，殺之妖乃絕。上大悅，賞賜皆不受，力求還山，上許之，詔百官祖餞，御製詩為別，乃還居西山遊幃觀。時觀荒廢，先生因問主觀，胡不修葺，答以乏財力。先生徑往，不逾月，以木栰至高安樟木，江口距九十里，命筏人緊繫縛，各就宿江岸，臨暮飛墨符一道，中夜烈風雷雨，比明筏已在壇下矣。浚抹嶺谷所當之路，林木披靡。又於山下發一窖，出錢三百千，為工役之所需應。殿宇非人所為者，皆夜役鬼神為之。門外鑿七井，以禁火災。則天復召見於武成殿，問神仙事。先生止陳道德帝王治化之源，即辭乞還山，勑遣使齎金璧送歸。行次，單父賜書曰：先生道德高尚，早出塵俗，如軒曆之廣成，漢朝之河上。遂能不遠千里，來赴三川。日御先開，望霓裳之漸遠。天津後渡，瞻鶴蓋以方遙。空睇風雲，惆悵無已。還於洪崖先生古壇鍊丹，首尾三年，詔趣詣闕，館于禁中，一朝遁去。上歎恨久之，遣使齎贈甚厚，還居西山盱母靖。曰：吾昔到此，客於盱母，今已數百年。長安三年，命弟子於遊幃觀之西北伏龍，造磚墳，藏太玄真符二，七星劍、靈寶策杖各一，三日而訖。先生正衣冠，坐繩床，空中雲鶴旋繞，墻外人馬之聲不絕，而先生已化矣。州具以聞朝，命賜謚曰洞真先生。凡參學淨明弟子，皆尊之曰法師君。
先生姓郭，名璞，字景純，河東人也。好經術，博學，有奇才，而訥於言論。善詞賦，為東晉之冠。好古文奇字，妙於陰陽術數。有郭公者，客河東，精於卜筮，先生往師之。公以《青囊書》九卷授之，由是洞達五行天文地理卜筮之術。為人禳災轉禍，妙用無方。惠懷之際，先生知中原將亂，乃避地東南。抵將軍趙固，會固所乘良馬死，固惜之，不接賓客。先生曰：吾能活馬。吏入白，固出求教。先生曰：今健夫二三十輩，皆持長竿，東行三十里有丘林社廟，便以竿拍之，當得一物，急持以歸，得此活馬矣。固如其言，果得一物如猴，持以歸。此物見死馬，即噓吸其鼻，頃之，馬起如常，物忽不見。元帝渡江後，王導辟為參軍。先生事母至孝，母死自卜葬地於暨陽，去水纔百步，人以近水為言，先生曰：即為陸矣。未幾沙漲，去墓數十里，皆為桑田。明帝大明二年甲申，王敦舉兵反，次於湖。先生往見之，敦曰：吾夢以一木破天，此何祥也？先生曰：一木破天，乃未字也。明公舉事，必敗無成。因極言忠孝之大義。敦怒曰：吾壽幾何？先生曰：若恪守臣節，壽未可量。若改之不速，禍將不久。敦曰：君壽幾何？先生曰：吾命盡今日日中。敦愈怒，命斬之。即有見先生於丹陽市者，世以為兵解雲。所著詩賦誅煩數萬言，《洞林經》六十卷，《新林》十卷，《卜韻》一篇，註《爾雅》、《三蒼》、《方言》、《穆天子傳》、《山海經》皆傳於世。凡參學淨明弟子，皆尊曰監度師君。
先生姓劉，諱玉，字頤真，玉真子，其號也。其先番昜石門人，高祖宗翰，遷南康建昌，名所居里曰石門，示不忘本也。宋紹興中擢第，授滁州來安簿，世傳詩禮。父剛，母鄔氏，以寶祐丁巳八月二十日生先生。是早，紅霞覆屋，鄰曲駭異，其父再遷隆興新建忠孝鄉。先生夙有卓識，五歲就學讀書，務通大義，弱冠父母繼亡，居喪盡禮，家貧力耕而食，視塵世事不足為，篤志於神仙之學。
初，都仙太史許真君，以晉寧康甲戍歲，於豫章西山昇仙，嘗留讖記云：吾仙去後一千二百四十年間，五陵之內當出弟子今作地仙誤也八百人，師出豫章河西岸，大揚吾教，郡江心忽生沙洲，掩過沙井口者，是其時也。至建炎戊申，僅七百年，兵禍煽結，民物塗炭。何真公等致禱真君，丐垂救度，既而降神渝川，諭以辛亥八月望，當降玉隆宮。至期迎俟，日中雲霧欎勃，自天而下，由殿西徑升玉冊殿，降授《飛仙度人經淨明忠孝大法》。真公得之，建翼真壇，傳度弟子五百餘人，消禳厄會，民賴以安。迨今二百餘年，其法寢微。
至元壬午，朝命改隆興路為龍興。其年五月，章江門外一洲。是秋，先生經行西山瀉油岡，遇洞真天師胡君，告以姓字，先生拜問曰：天師胡為在此？曰：龍沙已生，淨明大教將興，當出八百弟子，汝為之師。歲在丙申臘月庚申，真君下降子家，子際遇如何真公，時今在子夜，故來告子。言訖不見。先生心竊自喜。明年春，復於玉隆禁山遇之，即下拜。胡君曰：吾今再來，實傳真君之旨，可尋西山中黃堂山烏晶原，建玉真壇以棲隱。當知真君即太陽帝君化生，仙傳謂生身有金鳳，銜珠夢兆者，非也。乃日中金烏流精，在天為氣，在地成形，鴻濛開闢，降於洪井，卻至海藏。至真君降世，乃由扶桑之墟，下貫崑崙之頂，乃從風輪水淵，由地中行，騰出洪崖之井，以應西山之氣，故其地名曰烏晶原。蓋日月二君屬記真君，以為後代傳道之信，其所在之處，萬靈護持，出沒變化，非容人力。真君降於吳赤烏己未歲正月二十八日戊午。己未為火，在天上初元戊午表太陽也，二年己未表餘氣化生也，正月表人道始於寅也，二十八日表近晦而續明也。天啟仙運，年符赤烏，其後海昏誅蛇，有赤烏飛過，亦應此耳。今仙運將周，烏晶出現，其在青羊之歲上元之辰紫清宮中，子得以鎮靖廬，大教興矣。因與言淨明之旨，踰時而別。及出山，已越兩日。
先生自是益加精進，又於孝行里立騰勝道院，以善道勸化，遠近聞知，仰嚮從遊者衆。甲午十一月甲子，遇水府仙伯郭君，教以經山緯水之術。遂遊黃堂山烏晶原尋訪，果得魏道人故居，乃昔日真君修真之所，而又洪崖先生張君舊隱地，隸紫清。以田易之而卜築，且定居焉。靈官鄧君貽詩有曰：洪崖尋舊跡，合讖於松沙者，謂此也。元貞己未正月甲寅，先生神遊玉真府，遇真君與張君、胡君，玉真朝元回。先生作禮，真君顧令先生，求見陽烏，張君袖出三足烏示之。上元庚申，先生往紫清，與弟子王真定，方公成，登拍洪樓，焚香默禱，聞硫氣郁烈，倚闌候望，倏有流光飛墜鑪間，俯視則烏晶在焉。大如椰子，非鐵非石，而黑潤沈重，受而藏之。是夕，胡君授以大道，說明年歲晚，復至紫清，告諸弟子，以師君將降，約同候迎。十二月庚申，王真定、方公成、胡次由輩，同集先生之舍。先生曰：有一士緣重，當不召而至。是夕，雪大作，初更時，玉隆宮法子黃元吉忽至，先生曰：天寒歲晚，遠來何為？元吉曰：夜來夢胡天師告曰，劉玉真家有盛事，汝可速往，故來。先生於是與諸弟子，明燎爇薰，至誠以俟。夜將半，先生凝望虛空，倏忽間，師君至。亟率弟子下階迎拜，黃氣瀰漫，非煙非霧，擁升堂上，降授《玉真靈寶壇記》，紙尾署云：弟子劉玉真，丁酉正月甲子朔旦，登山巔授至道。頃之，光景豁散。既而，郭君授以壇疏。除夕寒雪陰霾，先生清齋以待，夜過半，山堂門開，介冑神人至前曰：真君召子。乃篝燈躋攀而上，仰視天星朗然。少焉仙駕降，先生瞻禮，以栢葉藉棗橘以進。真君告曰：玆山前俯鸞岡，後據鶴嶺，吾昔修真時，於此朝禮太上，太上命日月二君降此，授吾至道，是名靈寶朝天壇。吾今亦於此授此中黃大道八極真詮，子當敬受。吾八百弟子，汝為首英，名氏悉在華林八百洞天久矣，刻書青琅，高揭丹崖。更當勉勵弟子，不昧心君，不戕性命，忠孝存心，方便濟物，異日功成果滿，胥會洞中，顧不樂歟。此外精心奉教，隨所修積，各享其報，終不沈墮。若有不自提策，勤始怠終，則有風刀之考。子今恢演教法，積累功勳，再世三生，鍊消陰滓，登晨白日，如吾無異。勉之勉之。言畢高舉，先生拜送，瞻望極日而還。十月甲午，寓玉隆清逸堂。丙申，胡君復來授以道法，說及三五飛步正一斬邪之旨。
由是開闡大教，誘誨後學。其法以忠孝為本，敬天崇道，濟生度死為事，簡而不繁。諸弟子問曰：昔何真公所傳稍繁，今先生所授極簡，何其不同？先生曰：昔紹興之時，仙期懸隔，權以救世，以法弘教，故繁。今龍沙已生，仙期迫近，急於度人，以道宏教，故約。此所以異，然其至則一，無庸疑。因謂曰：吾與若輩，幸以宿因，遭逢大教，喜慶難言。今靖廬粗備，相與首致華封之祝，以寓吾忠，次伸追遠之誠，以昭吾孝。修身慎行，植德行道，可無愧矣。今為若輩懇師君，請降日精月華，鍊度先亡，以除冥累。十月堅，乃登朝天壇，露香敷奏，席地存神，置二陶器於壇上。俄東西布飛光二道，如金線，自天際注器中，左液如丹，右津如汞，用以書符，訖事無餘。越七日，弟子咸夢先亡，言感真君拯拔陶鑄，返陰生陽，已升仙階矣。明年十月庚申，郭君復至，授以法說，而鄧君數來談《易》，故先生於《易》尤邃。方公成嘗言爻象，夜分風動燭滅。先生一噓，而燭復然。公成驚問，先生徐曰：子言紙上之《易》，而未知身中之《易》。如知之，則已滅者可復明，又何所怪。公成下拜，願卒為弟子。居常與群仙接對，而張、胡、郭、鄧為密。張君嘗招之過洪井，擲扇水中，命之浮渡。又與如意丹方，令釆洪井石蒲為藥，以施病者。郭君嘗引遊水府，見門下鎖一巨青猴，指曰：此神禹所禁巫支祁也。
先生雖道行日隆，而益自韜晦，間為人祈禬禳解，無不出奇。隱真洞真靖廬次第興建，諸品祕要相繼授受。至大戊申正月丁卯，投烏晶於洪井，曰：緣重者得之。即以傳教之任付黃元吉，謂曰；吾此生為大教初機而來，異時再出，當與八百弟子俱會。今陽數將終，身謝之後，以吾遺體靜夜火之，復骨於招賢之原，三年將遷瘞海島。二月癸巳，如紫清宮翠岩寺告別。甲午示疾，弟子畢集。丙申，晨興端坐榻上，日正中，舉手拱揖，就榻側臥而逝。春秋五十有二。弟子遵遺旨而送終，後三年啟窆視之，唯存空函。先生之學，本於正心誠意，而見於真踐實履。不矯亢以為高，不詭隨以為順，不妄語不多言，言必關於天理世教於三教之旨瞭然解悟而以老氏為宗。有《玉真語録》、《淨明秘旨》，凡一百三十七品雲。
黃君元吉，宇希文，豫章豐城名族。父良俊，母吳氏。年十二入玉隆萬壽宮，事清逸堂朱尊師。朱歿，其師王月航尊師，愛而教之。王尊師嚴潔清儉，有古人之意，善醫藥，施謝之積粗瞻，即閉戶絕來求醫者。希文請授其術以為業，王尊師不可，曰：吾非有靳於子也。顧醫道甚精微，識慮稍不至，則人由我而死，非易事也。將以此為利益不宜，吾幸得舍此，不為冀寡過耳。誠慮返累子，不如歸求清靜，以自致也。王尊師沒。久之，西山中有劉玉真先生者，本質行老儒，隱居深僻，有神明之遇，曰：晉旌陽許君千年龍沙之記，今及其時，而劉則八百仙人之首雲。獨重希文，以為可托，及去世以其傳囑焉。蓋其說以本心淨明為要，而制行必以忠孝為貴而已。希文事劉先生如父，事其夫人如母，苟遠去飲食必祝之。而後嘗奉其言，如臨天地鬼神，乃即其山擇地立玉真隱真洞真之壇，以授弟子。至治三年，又以其說遊京師，公卿大夫士多禮問之，莫不歎異。明年太定改元，嗣漢三十九代張天師朝京，廷臣薦希文者曰：中黃先生剛介堅騺，長於幹裁響。嘗都監其宮，治衆嚴甚，人或不樂，而土田之入廬舍之完，公而成功。昔為忤者，更交譽之親之，其後從玉真先生得旌陽忠孝之教。蓋折節就沖，澹為達人，鉅公前席宜表異之。乃為書，請希文為淨明崇德弘道法師教門高士。玉隆萬壽宮焚，修提點未行，玄教大宗師留之崇真萬壽宮。期年，將以其名上聞奏，且上有爾書之賜，而希文翛然高居，唯以發明其師說為己事。有所謂清虛日來滓穢盡淨者，蓋庶幾焉。十二月十一日，為書寄別其弟子陳天和等，而命從者曰：今夜子時，當報我及期。從者以告，希文曰：吾返玉真之墟矣。明日，用火淨吾骨於城東門外，薪盡火絕有風南來者，吾報汝也。已而果然，從者負其遺劍，將歸藏西山。希文在世五十五年，為道士四十年，度弟子陳天和、劉真傳、熊玄暉、劉思復、黃通理，授淨明忠孝之教者，人衆不可備列。中山趙先生，有道之士也。嘗與希文俱來，為之言曰：子為銘，其藏予。重趙君之請，故為之銘曰：西山之墟古仙宅，奇蹤一隱兩五百。陽精發輝表靈赫，我與受書繼玄德。長生不死為世則，忽焉去之不可測。鏘金為音玉為畫，表歸真土填無極。
丹扃子姓徐氏，名異，一名慧，字子奇。至元辛卯八月二十七日寅時生，娶劉氏，生子師晉。其先為豐城望族，仕廬陵，因家焉。其大父愚谷先生，典刑愽雅，前宋試場屋有聲，二子俱早世。子奇幼孤即穎異，恥與俗子友，閉戶讀書，危坐竟日，養吾劉先生，為須溪冢嫡，時稱為文章司命人物權衡得其許可者，如登龍門。始八月旦，子奇嘗侍大父往謁之，一見問所學，即令以詩題，子奇援筆立就。先生大加賞歎，因取少陵徐卿二子生絕奇之語，改字子奇。且為序其所作詩集，稱其五言，高處春容淡泊，頗近古意，至於近體亦變化流麗，蓋其天分之高而學所致也。其推許之意，槩可見矣。戊午春，慨然為金臺遊，首以文墨見知於御史李一飛、典瑞院使馬九臯、右丞齊峰、平章大慈都，由是鈞樞臺閣名公鉅卿多所接禮。癸亥春，英廟詔書金經試，字中書者數百人，子奇首中前列，未幾經事竟寢。子奇聞中黃先生得都仙淨明之道，駐於崇真宮，遂往師焉。中黃一見曰：夜夢子，今子來，似有夙契，當宏吾教。自是盡得中黃八極之妙，又參藍真人於長春宮得全真無為之旨，賜號淨明配道格神昭效法師。由是，人爵無復介其心胸，雖中朝貴人交剡互辟，恬不能動其心矣。甲子春，以母老竟歸，圖為色養，計其所以，婉容娛侍，曲意順承，無所不用。其極如是者，二十餘年迨終，喪葬盡禮。初歸之日，家適病疫，或曰：未可歸。子奇曰：安有及門而不升堂拜母者乎？竟歸。其所謂神明憑依者，皆辟易解散若未病，然自非道高德重安能殄息若此其速也。是歲大旱，鄉人請禱於里之吉安撟旋慰霓望。自是弟子益衆，及其門者，皆文學特達之士。雖六七十翁，皆願從焉，曰：吾師道也。子奇倜儻，尚氣節慷慨，尚然諾導悟。學者剖決玄微，海竭河傾，源窮派析，犁然有當於人心。數十年間，千百里內，水旱豐凶，請禱即往，神動天隨，雷電隨應，其所以化赤地為豐年掃積陰為霽景者，不知其幾焉。至如來病，士庶是以為瘧，豕人之啼泣，木客之憑凌，雲篆一飛，陰怪旋屏，若此者尤衆也。是其操存持守之不息，故光輝昭著之，自然有諸中形諸外也。士君子常稱奇峰先生，又稱丹扃道人。蓋其為室也，清虛明淨，扁以丹扃。留國張公，書而記之，詩集曰《盃水玉霄》滕公序之。所傳淨明忠孝諸書，先以刊行。至於手譔科文，正大雅潔，凡若干卷傳於世。庚寅春，寄內師府羅文奎詩云：憶昔長廊聽雨時，黃金染筆寫烏絲。百年似夢我先覺，萬事如雲子尚癡。天上故人天上老，里中野客里中嬉。臨風聊致拳拳意，老病無才懶賦詩。又寄臺使盛熙明詩云：向來風雨意，俛仰十年餘。雖有千山隔，寧無數字書。棲運吾分耳，富貴易交乎。珍重平生學，風雲展壯圖。又寄別弟子鍾彥文詩云：花甲今年恰一周，安心安分更何求。夢回池草春生筆，吟到江梅月滿樓。生數又從今日始，老懷不及少年遊。還丹鍊就身如葉，洞府名山任去留。又自贊其像曰：生前我即汝，死後汝即我。於是二中間，誰曾識真我咦。月輪元不在波心，四海五湖無不可。至。五月朢日，命弟子蕭尚賢代謝師仙將吏，為濟食以召鄉黨朋友話別，對坐客云：天香繞屋家肥潤，玉宇開基仕顯超明。旦日中，索紙筆留頌云：這箇臭皮袋，撇了無窒礙。烈焰紅爐中，明月清風外。擲筆端坐，鼻流玉筋尺餘，移時視之，則已去矣。留形住世六十年，度弟子數百人。
