伏以榷率救弊，起自幹戈，天下無虞，所宜蠲省。況稅茶之事，尤出近代。貞元中不得不爾，今四海鏡靜，八方砥平，厚斂於人，殊傷國體。其不可一也。而又茶為食物，無異米鹽，人之所資，遠近同俗，既蠲渴乏，難舍斯須。至於田閭之間，嗜好尤切。今收稅既重，時估必增，流弊於人，先及貧弱。其不可二也。且山澤之饒，出無定數，量斤論稅，所冀售多。若價高則市者稀，價賤則市者廣，歲終上計，其利幾何？未見阜財，徒聞斂怨。其不可三也。臣不敢遠徵故事，直以目前所見陳之。伏惟陛下暫留聰明，稍垂念慮，特追成命，更賜商量。則嗷嗷萬姓，皆荷福利。臣又竊見陛下愛人育物，動感神明，即位之初，已懲聚斂，外官抽貫，旋有詔停。洋洋德音，千古不朽。今者榷茶加稅，頗夫人情。臣忝職諫司，豈敢緘默，塵黷旒扆，戰越伏深。
