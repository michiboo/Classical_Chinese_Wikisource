　　欽定四庫全書　　　　史部七
　　松亭行紀　　　　　　傳記𩔖四〈雜録之屬〉提要
　　〈臣〉等謹案松亭行紀二卷
　　國朝髙士竒撰康熙辛酉二月癸酉
　　聖祖仁皇帝恭奉
　　太皇太后行幸溫泉四月戊子
　　駕出喜峰口士竒皆扈從因記其往來所經謂喜峰口為古松亭闗故以名書然松亭闗在喜峰口外八十里士竒合而一之未詳攷也所述灤河源流亦不明至溫泉有硃砂礬石硫黃三種
　　聖祖御製㡬暇格物編中言之甚明士竒日侍禁闥典文翰之職不應不睹乃仍襲宋唐庚揣測之説殆不可解以其敘出山川風景足資考證而附載詩文亦皆可觀故所著塞北小抄別存其目而此編則仍録之焉乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











