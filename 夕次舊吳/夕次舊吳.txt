
維舟背楚服，振策下吳畿。
盛德弘三讓，雄圖枕九圍。
黃池通霸跡，赤壁暢戎威。
文物俄遷謝，英靈有盛衰。
行歎鴟夷沒，遽惜湛盧飛。
地古煙塵暗，年深館宇稀。
山川四望是，人事一朝非。
懸劍空留信，亡珠尚識機。
鄭風遙可託，關月眇難依。
西北雲逾滯，東南氣轉微。
徒懷伯通隱，多謝買臣歸。
唯有荒臺露，薄暮濕征衣。

