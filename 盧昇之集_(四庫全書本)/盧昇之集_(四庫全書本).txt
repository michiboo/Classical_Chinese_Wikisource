　　欽定四庫全書　　　　　集部二
　　盧昇之集　　　　　　　別集類一〈唐〉
　　提要
　　〈臣〉等謹案盧昇之集七巻唐盧照隣撰照隣范陽人昇之其字也唐書文苑傳稱照隣初為鄧王府典籖調新都尉以病去官後手足攣廢竟自沉潁水而死考集中相樂夫人檀龕序稱乾封紀嵗當為乾封元年丙寅對蜀父老問稱龍集荒落當為縂章二年已已皆在益州時所作病梨樹賦序稱癸酉之嵗臥病長安則其罷官當在咸亨四年以前計其覊棲一尉僅五六年又窮魚賦序稱曾以橫事被拘將致之深議則中間又遭非罪其病廢以後與洛陽名流朝士乞藥值書至每人求乞錢二千其貧亦可想見葢文士之極坎軻者故平生所作大抵歡寡愁殷有騷人之遺響亦遭遇使之然也史又稱王楊盧駱以文章齊名楊炯嘗謂愧在盧前恥居王後張説則曰盈川文如懸河酌之不竭優於盧而不減王恥居後信然愧在前謙也今觀照隣之文似不及王楊駱三家之宏放疑説之論為然然所傳萹什獨少未可以一斑槩全豹杜甫均以江河萬古許之似難執殘編㫁簡以強定低昻況張鷟朝野僉載亦記是語而作照鄰謂喜居王後恥在駱前文人品目多一時興到之言尤未可據為定論也其集晁氏陳氏書目俱作十巻此本僅七巻則其散佚者已多又窮魚賦序稱嘗思報徳故冠之萹首則照鄰自編之集當以是賦為第一而此本列秋霖馴鳶二賦後其與在朝諸賢書亦非完本知由後人掇拾而成非其舊帙矣乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













