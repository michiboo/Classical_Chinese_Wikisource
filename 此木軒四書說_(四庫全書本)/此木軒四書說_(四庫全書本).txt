　　御製題此木軒四書説
　　雲間績學衆傳諸經説方成又説書一剎不容有二佛此言果可説書歟
　　按袁熹書説論者謂其較所作經説為優其中固不無可節取閲及孟子以予觀於夫子章謂孔子不特春秋之世不容有二從是以後更數千嵗六經四子書苟未凘滅亦不得生如孔子其人葢猶一剎不容有二佛也意在推崇孔子而儗不於倫尊之固如是乎且以釋氏語闌入儒書尤乖説書之體昔昌黎謂荀大醇而小疵余謂袁熹此書乃小醇而大疵耳






　　欽定四庫全書　　　　　經部八
　　此木軒四書說　　　　　四書類
　　提要
　　〈臣〉等謹案此木軒四書說九卷
　　國朝焦袁熹撰據其子以敬以恕所作凡例袁熹手定者十之六以敬等掇拾殘稿補綴成編者十之四故與所作經說偶有重複然較經說多可取其中強傅古義者如大學章句中常目在之自為所在之在乃從尚書訓為察中庸如鼓瑟琴即本詩亦但言聲和耳乃以為琴屬陽瑟屬隂喻隂陽之和論語女弗能救自是匡救乃引周禮司救註解為防禁天將以夫子為木鐸自取覺世之義乃引明堂位天子振木鐸謂夫子當有天下達巷黨人本無名氏乃因史記有童子二字指為項槖雖不免賢智之過然其他皆疏理簡明引據典確間與章句集註小有出入要能釐然有當於人心自明以來講四書者多為時文而設袁熹是書獨能深求於學問原序稱其心師陸隴其終身不名不字而不走其門蓋志不近名宜其言之篤實矣乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








　　此木軒四書説原序
　　四書説九卷雲間焦先生之所著也乾隆癸亥先生長君以庶常出宰洪洞呈是書求為之序余固素知先生者受而讀之既卒業作而歎曰是又繼陸清獻而起者也先生於書無所不窺而尤致力於六經四子目之所遊心之所觸不苟同不苟異有所見則筆之積年既多遂成卷帙觀其所論天人義命之間是非疑似之際直截簡浄決不可以絲毫借蓋真得程朱之心印而出之若不經意知先生之於道㴱矣是固當與清獻之松陽講義並傳而或以坊肆講章徒資舉業者同類而等視之則大過也余家毘陵去雲間五百里而近聞之也詳故知之也稔先生幼而嗜學弱冠即有志聖賢之事心師清獻而不走其門終其身不名不字也孝於親友於兄弟篤於夫婦朋友遇人無愚智必以誠不為一切世俗文飾語以是自其鄉之賢士大夫以至於婦人孺子販夫賈豎狡黠頑悍之徒見先生則無有不獻其忱而息其詐者嗚呼自非有道之士何以得此於人耶所説經傳義亦有微與程朱異者而大㫖所歸則惟程朱是奉其於經世之學靡不講究特以祖母母兩太夫人夀皆九十而先生又寡兄弟故寧以縻我身焉迨兩太夫人即世而先生亦已老矣終身畎畝泊如也余嘗聞桐城張少宗伯之稱先生也曰謂之君子即是君子謂之學者即是學者如余豈足以定先生特恐後生末學讀其書而不悉其人則是書亦不能讀也故並具簡端以告夫世之讀是書者先生姓焦氏諱袁熹字廣期舉康熙丙子賢書
　　聖祖仁皇帝時嘗奉
　　召以侍親不能出居金山縣黃浦之南故學者稱為南浦先生乾隆八年嵗次癸亥冬月武進劉於義序



　　凡例
　　一先君子四書説手錄成帙者什之六其什之四或在他書或在散𥿄今並鈔入成九卷
　　一先君子自康熙己已志𢎞聖學大指見刻陸清獻公稿序及所著述志賦中當時已有論撰今之所輯斷自康熙辛巳迄扵乙夘從手錄本以為據也
　　一先君子心如渟水有觸斯動有見則書茲之所錄有一意而再三言之者固以非一時所書故今以疊見則意益明顯故惟全同則刪小異則並存之以俟當代君子折衷焉
　　一間有與集註小異或集註未有明文而與今刻文異解者皆載於篇廣異聞求的義固學者之事也唯舉業試塲或不必依用耳
　　一間有但引彼文未自下語如周禮以賓射之禮親故舊朋友云云周禮疏四月正雩云云之類蓋博引經籍以為佐證則意自明也故並鈔入
　　一是編據先君子手定纂錄而決疑辨誤多有在時文跋語者嗣當搜輯續刋以補未及













