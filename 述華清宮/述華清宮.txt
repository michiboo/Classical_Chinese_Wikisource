
上在蓬萊宮，莫若居華清。
朝朝禮玄閣，日日聞體輕。
大聖不私己，精禋爲羣氓。
上出蓬萊時，六龍儼齊首。
長道舒羽儀，彤雲暎前後。
天聲殷宇宙，真氣到林藪。
昔在軒轅朝，五城十二樓。
今我神泉宮，獨在驪山陬。
羣方趨順動，百辟隨天遊。
正月開陽和，通門緝元化。
穆穆睟容歸，豈爲明燈夜。
高山大風起，肅肅隨龍駕。
上林神君宮，此地即明庭。
山開鴻濛色，天轉招搖星。
三雪報大有，孰爲非我靈。

