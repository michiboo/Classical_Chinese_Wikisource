　　欽定四庫全書　　　　經部九
　　皇言定聲録　　　　　　　樂類
　　提要
　　〈臣〉等謹案
　　皇言定聲錄八卷
　　國朝毛奇齡撰其書皆闡論樂律凡一百餘條為圖者十六自稱推本
　　聖祖仁皇帝論樂之明訓而抒其所見故以名書其所齗齗致辨者乃九聲七調之説合五聲及宮清商清角清徵清為九聲合五聲及變宮變徵為七調謂曲聲不用二變而器色以七調之色字應之故九聲為聲七調為調因又辨昔人以變宮在宮前變徵在徵前為非而移二變於二正後葢熟於吹簫笛者翻宮換調以宮逐羽聲則羽為宮而宮當商商當角角當徵徵當羽皆差一位故變宮本在羽後
　　宮前者變而居宮後商前矣變徵本在角後徵前者變而居徵後羽前矣此今管色字所常用並非奇齡以獨創得之者也其餘自行已意往往攻駁古人辭氣亦不免太過以其議論頗見辨博姑存之以備參考焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







