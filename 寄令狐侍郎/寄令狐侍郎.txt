
三山有瓊樹，霜雪色逾新。
始自風塵交，中結綢繆姻。
西掖方掌誥，南宮復司春。
夕燕華池月，朝奉玉階塵。
衆寶歸和氏，吹噓多俊人。
羣公共然諾，聲問邁時倫。
孤鴻既高舉，燕雀在荊榛。
翔集且不同，豈不欲殷勤。
一旦遷南郡，江湖渺無垠。
寵辱良未定，君子豈緇磷。
寒暑已推斥，別離生苦辛。
非將會面目，書札何由申。

