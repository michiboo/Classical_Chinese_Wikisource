
揚清歌，發皓齒，北方佳人東隣子。
且吟白紵停綠水，長袖拂面爲君起。
寒雲夜卷霜海空，胡風吹天飄塞鴻。
玉顏滿堂樂未終，館娃日落歌吹濛。

月寒江清夜沈沈，美人一笑千黃金。
垂羅舞縠揚哀音，郢中白雪且莫吟。
子夜吳歌動君心，動君心，冀君賞。
願作天池雙鴛鴦，一朝飛去青雲上。

吳刀剪綵縫舞衣，明妝麗服奪春暉。
揚眉轉袖若雪飛，傾城獨立世所稀。
激楚結風醉忘歸，高堂月落燭已微，玉釵掛纓君莫違。

