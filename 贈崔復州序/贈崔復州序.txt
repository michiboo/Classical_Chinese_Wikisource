
公此序，大概與《送許郢州》之意同。郢、復在唐皆隸山南東道，兩序皆言於公頔，又皆言民窮斂急，意必有所屬也。頔時為山南東道節度使云。
有地數百里，趨走之吏，自長史、司馬已下數十人。[1]其祿足以仁其三族及其朋友故舊。樂乎心，則一境之人喜；不樂乎心，則一境之人懼。丈夫官至刺史，亦榮矣。[2]
雖然，幽遠之小民，其足跡未嘗至城邑，茍有不得其所，[3]能自直於鄉里之吏者鮮矣，況能自辨於縣吏乎？能自辨於縣吏者鮮矣，況能自辨於刺史之庭乎？由是刺史有所不聞，小民有所不宣。賦有常而民產無恆，水旱癘疫之不期，民之豐約懸於州。[4]縣令不以言，連帥不以信，民就窮而斂愈急，吾見刺史之難為也。[5]
崔君為復州，其連帥則於公。崔君之仁足以蘇復人，[6]於公之賢足以庸崔君，有刺史之榮，而無其難為者，將在於此乎？
愈嘗辱於公之知，而舊游於崔君，慶復人之將蒙其休澤也，於是乎言。
