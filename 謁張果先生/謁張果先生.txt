
先生穀神者，甲子焉能計。
自說軒轅師，於今幾千歲。
寓遊城郭裏，浪跡希夷際。
應物雲無心，逢時舟不繫。
餐霞斷火粒，野服兼荷製。
白雪淨肌膚，青松養身世。
韜精殊豹隱，鍊骨同蟬蛻。
忽去不知誰，偶來寧有契。
二儀齊壽考，六合隨休憩。
彭耼猶嬰孩，松期且微細。
嘗聞穆天子，更憶漢皇帝。
親屈萬乘尊，將窮四海裔。
車徒徧草木，錦帛招談說。
八駿空往還，三山轉虧蔽。
吾君感至德，玄老欣來詣。
受籙金殿開，清齋玉堂閉。
笙歌迎拜首，羽帳崇嚴衞。
禁柳垂香鑪，宮花拂仙袂。
祈年寶祚廣，致福蒼生惠。
何必待龍髯，鼎成方取濟。

