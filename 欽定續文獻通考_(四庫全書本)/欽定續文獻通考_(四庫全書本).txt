　　欽定四庫全書
　　欽定續文獻通考總目
　　田賦考〈凡六卷〉
　　卷一〈至〉卷六
　　錢幣考〈凡五卷〉
　　卷七〈至〉卷十一
　　戶口考〈凡三卷〉
　　卷十二〈至〉卷十四
　　職役考〈凡三卷〉
　　卷十五〈至〉卷十七
　　征𣙜考〈凡七卷〉
　　卷十八〈至〉卷二十四
　　市糴考〈凡三卷〉
　　卷二十五〈至〉卷二十七
　　土貢考〈凡二卷〉
　　卷二十八〈至〉卷二十九
　　國用考〈凡四卷〉
　　卷三十〈至〉卷三十三
　　選舉考〈凡十三卷〉
　　卷三十四〈至〉卷四十六
　　學校考〈凡四卷〉
　　卷四十七〈至〉卷五十
　　職官考〈凡十四卷〉
　　卷五十一〈至〉卷六十四
　　郊社考〈凡十二卷〉
　　卷六十五〈至〉卷七十六
　　羣祀考〈凡三卷〉
　　卷七十七〈至〉卷七十九
　　宗廟考〈凡五卷〉
　　卷八十〈至〉卷八十四
　　羣廟考〈凡二卷〉
　　卷八十五〈至〉卷八十六
　　王禮考〈凡十四卷〉
　　卷八十七〈至〉卷一百
　　樂考〈凡二十卷〉
　　卷一百一〈至〉卷一百二十
　　兵考〈凡十四卷〉
　　卷一百二十一〈至〉卷一百三十四
　　刑考〈凡六卷〉
　　卷一百三十五〈至〉卷一百四十
　　經籍考〈凡五十八卷〉
　　卷一百四十一〈至〉卷一百九十八
　　帝系考〈凡七卷〉
　　卷一百九十九〈至〉卷二百五
　　封建考〈凡四卷〉
　　卷二百六〈至〉卷二百九
　　象緯考〈凡六卷〉
　　卷二百十〈至〉卷二百十五
　　物異考〈凡十三卷〉
　　卷二百十六〈至〉卷二百二十八
　　輿地考〈凡八卷〉
　　卷二百二十九〈至〉卷二百三十六
　　四裔考〈凡十四卷〉
　　卷二百三十七〈至〉卷二百五十止
　　〈臣〉等謹案
　　欽定續文獻通考二百五十卷乾隆十二年奉敕撰馬端臨文獻通考斷自宋寧宗嘉定以前採摭浩博綱領宏該元以來未有纂述明王圻起而續之體例糅雜舛錯叢生遂使數典之書變為兎園之䇿論者病焉然終明之世亦無能改修豈非以包括歴朝委曲繁重難於蒐羅而條貫之哉我
　　皇上化洽觀文道隆稽古
　　特命博徵舊籍綜述斯編黜上海之野文補鄱陽之巨帙合宋遼金元明五朝事跡議論彚為是書大抵事跡先徵正史而參以説部雜編議論博取文集而佐以史評語録其採取王圻舊本者十分不及其一至於考證異同辨訂疑似王書固為疎陋即馬書亦略而未詳茲皆本本元元各附案語一折衷於
　　聖裁典核精密纎悉不遺尤二書所不逮初議於馬氏原目外增朔閏河渠氏族六書四門嗣奉
　　敕續修通志以天文略可該朔閏地理略原首河渠氏族六書更鄭樵之舊部三通既一時並輯兩笈即無庸複陳茲惟於郊社宗廟內析出羣祀羣廟廣為二十六門此則仍馬氏之舊例變通而匡正之者也乾隆五十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
<史部,政書類,通制之屬,欽定續文獻通考,通考總目>
　　職名
　　三通館總裁
　　經筵日講起居注官大學士兼翰林院掌院學士〈臣〉嵇　璜經　筵　講　官　　吏　部　尚　書　　　〈臣〉劉　墉經筵講官戶部右侍郎兼管順天府府尹事務　〈臣〉曹文埴
　　纂修兼總校官
　　日講起居注官翰林院侍講學士　　　　　〈臣〉曹仁虎
　　翰　　林　　院　　侍　　讀　　　　〈臣〉莊承籛詹　事　府　右　春　坊　右　贊　善〈臣〉陳昌齊
　　翰　　林　　院　　編　　修　　　　〈臣〉祝徳麟
　　武　英　殿　纂　修　翰　林　院編　修〈臣〉陳嗣龍
　　翰　　林　　院　　編　　　　　　修〈臣〉黃瀛元
　　翰　　林　　院　　編　　　　　　修〈臣〉翟　槐
　　翰　　林　　院　　編　　　　　　修〈臣〉吳錫麒纂修兼校對官
　　翰　　林　　院　　編　　　　　　修〈臣〉勵守謙翰　　林　　　院　　編　　修〈臣〉秦　泉翰　　林　　　院　　編　　修〈臣〉周厚轅翰　　林　　　院　　編　　修〈臣〉余　集翰　林　院　編修革職留　　任〈臣〉汪　鏞翰　　林　　　院　　編　　修〈臣〉王春煦翰　　林　　　院　　編　　修〈臣〉徐如㴻翰　　林　　　院　　編　　修〈臣〉何　循翰　　林　　　院　　編　　修〈臣〉周　瓊翰　　林　　　院　　檢　　討〈臣〉饒慶㨗翰　　林　　　院　　編　　修〈臣〉蔡廷衡翰　　林　　　院　　編　　修〈臣〉呉　璥翰　　林　　　院　　編　　修〈臣〉馮敏昌翰　　林　　　院　　編　　修〈臣〉程昌期
　　武　英殿纂修翰　林院　編　　修〈臣〉陸伯焜翰　　林　　　院　　編　　修〈臣〉甘立猷翰　　林　　　院　　編　　修〈臣〉劉汝謩翰　　林　　院　　編　　修〈臣〉陳萬青翰　　林　　院　　編　　修〈臣〉秦承業翰　　林　　院　　編　　修〈臣〉俞廷掄翰　　林　　院　　編　　修〈臣〉王　受翰　　林　　院　　編　　修〈臣〉盧䕃溥翰　　林　　院　　編　　修〈臣〉萬承風翰　　林　　院　　編　　修〈臣〉曠楚賢翰　　林　　院　　編　　修〈臣〉邵　瑛
　　文　淵　閣檢　閱內　閣　中書〈臣〉顧宗泰翰　　林　院　庶　吉　　士〈臣〉陳萬全翰　　林　院　庶　吉　　士〈臣〉王錫奎翰　　林　院　庶　吉　　士〈臣〉溫汝適翰　　林　院　庶　吉　　士〈臣〉崔景儀滿纂修官
　　理　　藩　　院　　主　　事〈臣〉巴逹爾呼工　　部　　筆　　帖　　式〈臣〉齡　椿內　　　閣　　　中　　　書〈臣〉嵩　年候　　補　　筆　　帖　　式〈臣〉嵩　年提調官
　　內　　　閣　　　侍　　　讀〈臣〉西精額
　　文淵閣校理　武英殿提調翰林院檢討〈臣〉彭元珫收掌官
　　刑　　　部　　　主　　　事〈臣〉伊　敏翰　　林　院　筆　帖　　式〈臣〉庫䝉額








　　欽定續文獻通考凡例八則
　　一書契已來通史之著者唐杜佑作通典宋鄭樵作通志司馬光作通鑑通鑑詳於理亂興衰典志詳於典章經制尚已馬端臨仿杜氏成規離析其門類增廣其闕略撰文獻通考為卷三百四十有八為門二十有四曰田賦曰錢幣曰戶口曰職役曰征𣙜曰市糴曰土貢曰國用曰選舉曰學校曰職官曰郊社曰宗廟曰王禮曰樂曰兵曰刑曰經籍曰帝系曰封建曰象緯曰物異曰輿地曰四裔治天下之道不外理財用人王者富教既行人才既得則一代之文物聲明犁然具舉故其次第節目如此今奉
　　命續輯自宋寧宗以後訖明莊烈帝以前貫穿五朝條
　　分件繫體例門目自當悉遵其舊
　　一馬氏所著訖於宋之嘉定明臣王圻起而繼作為續文獻通考二百五十四卷門類頗多增擴然識解乖駮援引蕪雜往往因類遞推駢枝錯出如河渠以作地險原非僅資灌溉經流通塞或可自立専門以附水利田之後則舛矣封建馬氏不載異姓圻書於宋末泛及異姓外戚並李璮陳日照外國封爵且以魏了翁文天祥之空言續馬書藩鎮俱不免賣菜求益之誚若輿地考馬氏以九州為綱原以郡縣可遷山川不易故以禹蹟所統為準而上下沿泝之圻書専主明之郡縣繫遼金元故跡於其下則綱領倒置矣至於忠孝節義道統方外之屬各史自有類𫝊端臨所謂無庸參稽互察為者增輯尤為冗贅其書誇多炫博諸如此類舉無足取間有一二可從者亦採掇所不遺要無悖於馬氏原例而已
　　一馬考體局完整未易訾議而亦有踈畧失當者如宗廟考私親條以唐之章懐四廟與漢之悼戾定陶並列一則情篤本生一則禮隆儲嫡雖彝典略似而尊卑較殊今於追尊追祔各廟外別析出太子廟列諸侯宗廟之前入羣廟考〈説見下條〉體例始協帝系考附載太皇太后皇太后上尊號冊寶天子納後冊後冊立皇太子皇太子納妃公主受冊公主下嫁各儀此五禮中之嘉禮也入之帝系門轉為牽混當循王圻續考之例移入王禮又遼金事蹟實與宋代相終始當時南北分疆文獻不足通考一書成於宋末元初咨訪多所不逮故輿圖沿革止詳宋地遼樂八部僅存踏鎚今諸史粲然具備蒐討㑹通可以彌縫其闕較原書益精審焉
　　一本館前進
　　皇朝文獻通考稿本仰䝉
　　聖明指示以端臨宗廟考附入歴代帝王及臣下家廟於體例未安當別立羣廟門館〈臣〉既遵
　　㫖析編復推繹
　　聖意以郊社考於郊壇大祀後附以八蜡五祀各小門其義例亦未為盡善因析出高禖八蜡五祀先農先蠶及襍祠淫祠別為羣祀考庶典有専崇禮無旁溷今五朝郊社宗廟亦依此類編以歸畫一
　　一馬氏作錢幣考以銅適用而通行原以錢為主有宋中葉始有交子㑹子嘉定以後復有川引湖㑹之法然鈔法啟於金源至元専用鈔而錢幾廢明初鈔法雖壊而使用則猶與錢並行今纂述各朝錢幣自金以下先鈔而後錢以時尚為變通不必從馬書次第至象緯考祗言占驗不詳推步日月薄食星辰凌犯往來皆可推算而得所謂茍求其故千嵗之日至可坐而致也較之占驗實信而有徴故言天文者必以推步而後精言人事者亦以推步而加警今續考不廢占驗之説更詳推步之法庶相為表裏雲
　　一歴代設官有因有創或名同而實異或職是而稱殊如遼之官號多以國語裕越視三公多囉倫穆騰視禮部伊勒希巴視刑部金之光祿寺寄宣徽院元之都䕶府即大理寺明革中書省而殿閣大學士其後遂為宰輔之職他若給事中自唐以來主封駮金為內侍寄祿之官則有合於漢少府將作二監元則互易其掌若此之類因流溯源無不可詳其沿革今仍仿馬氏列目而以各朝建置分屬於下其增省異同或別類臚陳〈如元明之太醫院明之上林苑無可附屬則增立其條〉或因文移隸〈如殿中監衛尉卿之職已分綴各條則節省其目〉各詳加案語使之燦若列眉至宦豎執役宮廷原不得䙝溷班聯妄假名器謹遵前奉續通典
　　聖諭存內侍省官稱以明其職使而於品秩中階銜則
　　槩從刪汰
　　一馬氏以文獻名書經史百家為文名臣奏議及先儒評讚為獻葢謂杞宋足徵郯聃有藉然端臨生南宋播遷之末又未窺金匱石室之藏見聞終為淺狹我
　　朝右文稽古
　　皇上敕儒臣採輯永樂大典並訪求遺佚彚為四庫全書瓊笈琅函無美不備以遼金元而論則正史外如契丹國志金國志元典章諸書均資采録明則集禮㑹典而外一代之實録具存禮樂刑政詔諭疏奏無不可按嵗而稽簡編之完富亙古未有今以四庫總目校覈端臨經籍考宋代之書其未及著録者尚多既為一一補輯而敘述四朝以來或刪併舊目或更易新名有稍變馬氏原例者一以四庫全書為準其散亡者則不録
　　一自宋以後諸家經解史評奏稿文集不乏體要之辭足禆考證之助我
　　皇上御批通鑑輯覽議論正大洞燭古今迥非墨守諸儒所能闚見毫末允足垂萬世之法戒今各門中有闗涉
　　聖論者敬謹節録以昭
　　彝訓而警瞶聾遼金元三史人地官名作史者未諳音
　　譯妄肆詆諆今各名業邀
　　欽定更正續考悉遵照改書仍於卷尾備載舊名以便尋繹至王圻所書廟號年號漏躐百出茲就各卷中年號之初見者冠以某宗字様餘即不書廟號以省繁複〈續通典續通志仿此〉




