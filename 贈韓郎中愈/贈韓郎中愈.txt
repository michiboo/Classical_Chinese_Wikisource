何以定交契，贈君高山石。
何以保貞堅，贈君青松色。
貧居過此外，無可相彩飾。
聞君碩鼠詩，吟之淚空滴。
碩鼠既穿墉，又齧機上絲。
穿墉有閑土，齧絲無餘衣。
朝吟枯桑柘，暮泣空杼機。
豈是無巧妙，絲斷將何施。
眾人尚肥華，志士多饑羸。
願君保此節，天意當察微。
前日遠別離，今日生白髮。
欲知萬里情，曉臥半床月。
常恐百蟲秋，使我芳草歇。
