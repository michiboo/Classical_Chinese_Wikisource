
君不見梁孝王脩竹園，頹牆隱轔勢仍存。
嬌娥曼臉成草蔓，羅帷珠簾空竹根。
大梁一旦人代改，秋月春風不相待。
池中幾度雁新來，洲上千年鶴應在〈梁園中有雁池、鶴洲〉。
梁園二月梨花飛，卻似梁王雪下時。
當時置酒延枚叟，肯料平臺狐兔走。
萬事翻覆如浮雲，昔人空在今人口。
單父古來稱宓生，祗今爲政有吾兄〈家兄時宰單父〉。
輶軒若過梁園道，應傍琴臺聞政聲。

