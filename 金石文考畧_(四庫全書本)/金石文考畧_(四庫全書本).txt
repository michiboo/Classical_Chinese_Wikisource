　　欽定四庫全書　　　　　史部十四
　　金石文考畧　　　　　　目錄類二〈金石之屬〉提要
　　〈臣〉等謹案金石文考畧十六卷
　　國朝李光暎撰光暎字子中嘉興人嘉興之收藏金石者前有曹溶古林金石表後有朱彝尊吉金貞石志彝尊所藏金石刻又歸於光暎光暎遂裒輯所得集諸家之論而為此書前有雍正七年金介復序稱其不減曹氏古林之富然古林金石表間有參差矛盾且無論説不及此書之有條理至吉金貞石志未見傳帙疑彝尊當日本未成書而此書內乃有引吉金貞石志一條則或存其殘稿之什一未可知也所採諸家集録金石之書凡四十種文集地誌説部之書又六十種可謂勤且博矣惟於濟寧諸碑不引張弨釋文於天發神䜟碑不引周在浚釋文於蘭亭序不引俞松續考是為漏畧耳自昔著錄金石之家皆自據見聞為之評説惟宋陳思寳刻叢編一書則雜取諸道金石録復齋碑錄諸書薈稡而為之是書亦同此式每條下各注所出之書間有光暎自識者什一而已金石著録之富無過歐陽趙洪三家而是書於𨽻釋所引不及十之一於集古金石二錄所引亦不甚詳至𨽻續暨婁機漢𨽻字原則皆未之及葢諸書以攷證史事為長而是書則以品評書跡為主故於漢𨽻則宗鄭簠之評於唐碑則取趙崡之論雖同一著錄金石而著書之宗㫖則固區以別矣乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　金石文攷畧原序
　　七情慾居其一人所不能無而足以為累者也然非必為累也視所欲何如耳觀妙主人李子子中一切聲色貨利澹然皆無所欲獨於書籍及名流筆墨遺跡與夫金石文字自謂平生之欲存焉計積累所収碑刻搨本視曹氏古林金石表不減其數可謂富矣好手裝潢時出把玩乃偕其姊夫王子典在博採諸家之論録之以互證其然否間附已說於其後成書一十六卷可謂勤矣自非甚有欲於此悉能搜羅之富而攷訂之勤如是夫人各有欲欲在彼聲色貨利則志氣日以昏欲不在彼而在此則志氣日以清此觀妙主人之所以能觀其妙也老子云常無欲以觀其妙茲則有欲以觀其妙不亦與道徳之㫖可相㕘也與雍正七年歳次屠維作噩十月朔同里心齋老人金介復題

