　　欽定四庫全書　　　　　史部八
　　通鑑總𩔖　　　　　　　史鈔𩔖
　　提要
　　〈臣〉等謹按通鑑總𩔖二十卷宋沈樞撰樞字持要徳清人紹興間進士官至太子詹事光祿卿謚憲敏是書乃其致仕時所編取司馬光資治通鑑事跡仿冊府元龜之例分為二百七十一門每門各以事標題依時代前後為次亦間採光議論附之所分門目頗為繁碎如賞罰門外又立貶責功賞二門外戚門外又立貴戚一門近習門外又立寵倖一門隠逸門外又立髙尚一門積善門外又立隂徳一門者不一而足又如安重榮奏請踰分不過驕蹇乃以此一條別立僭竊一門則配𨽻不確東周下迄五代興廢不一乃獨取申徹論燕必亡黃論燕必復二條立為興廢一門則疎漏太甚然通鑑浩博猝難盡覽司馬光嘗言惟勝之曾讀一過餘人不能數卷即已倦睡則採摭菁華區分事𩔖使考古者易於檢尋其書雖陋亦不妨過而存之也乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀









　　通鑑總𩔖序
　　資治通鑑不刋之書也司馬公自言精力盡於此書而士大夫鮮有能徧讀者始則以科舉而求簡便世所𫝊節本自謂得此足矣名宦既成則又多汩扵利名之塲益視為長物矣貳卿袁公樞集為紀事本末孝宗一見以為精要至取嚴陵官本以備乙覽盛矣故詹事光祿沈憲敏公少而嗜學晚益不倦𫾻厯中外入從出藩年登九秩神明不衰素無聲色之奉形清氣和望之如神僊然既掛衣冠向來功名政事付之昨夢而筆力勁敏不減少年書生取司馬公所著各以事𩔖編之為二百七十一門首曰治世曰知人終曰辯士曰烈婦而後自戰國以迄五代一千三百餘年之事彚聚昈分粲然易見繁詞細故悉刪去之古所謂耄期稱道不勌者見公之謂乎公之季子守潮陽欲鋟板以廣其𫝊以承先公之志俾鑰序之鑰晚出試郡永嘉實守蕭規以自免於戾荷公忘年定交知予甚厚又與公之子都官洎永州昆仲㳺為書卷首以示後之君子使知前輩之學問雲嘉定元年仲冬朔旦四明樓鑰序













