
貞寂慮兮淮山幽，憐芳若兮�中洲。
崩湍委咽日夜流，孤客危坐心自愁。
矧鶴唳兮風曉，復猿鳴兮霜秋。
熠耀飛兮蟋蟀吟，倚清瑟兮橫涼琴。
擷瑤芳兮弔楚水，弄琪樹兮歌越岑。
山碕礒兮隈曲，水涓漣兮洞汩。
金光延起兮驟興沒，青苔竟兮綠蘋歇。
綠蘋歇兮凋朱顏，美人寂歷兮何時閑。
君不見可憐桐柏上，丰茸桂樹花滿山。

