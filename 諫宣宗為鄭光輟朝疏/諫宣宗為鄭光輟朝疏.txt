鄭光是陛下親舅，外族之愛，誠軫聖心。況皇太後哀切之時，理合加等。而賜之粟帛，隆其第宅，自家刑國，允謂合宜。今以輟朝之數，比於親王公主，則前例所無，縱有亦不可施用。何者？先王制禮，所以防微。大凡人情，於外族則深，於宗廟則薄。所以先王制禮，割愛厚親，士庶猶然，況當萬乘。親王公主宗屬也。舅氏外族也，今朝廷公卿以至庶人，據開元禮，外祖父母及親舅，喪服小功五月；若親伯叔、親兄弟，即服齊縗周年。所以疏其外而密於內也。有天下者，尢不可使外戚強盛。故西漢有呂氏之侈，幾滅劉氏；國朝有則天之篡，殆革唐命。豈非一朝一夕，其所由來漸也。今鄭光輟朝日數，與親王公主同，設使陛下速改詔命，輟朝一日或兩日，示其升降有差，恩禮無僭。使四方見陛下欽明之德，青史傳陛下制度之文。垂之百王，播之芳烈。臣愚不肖，謬竊恩私，實願陛下處於堯、舜之上，羲、軒之列。所以甘心鼎鑊，伏進危言。
