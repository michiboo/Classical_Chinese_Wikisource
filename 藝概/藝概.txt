孫過庭《書譜》雲:「篆尚婉而遇。"余謂此須婉而愈勁，遇而愈節，乃可。不然，恐涉於描字也。 
篆書要如龍騰鳳翥，觀昌黎歌《石鼓》可知。或但取整齊而無變化，則槧人優為之矣。篆之所尚，莫過於筋，然筋患其弛，亦患其急。欲去兩病，赲筆自有訣也。
書之有隸，生於篆，如音之有徵，生於宮。故篆取力¤氣長，隸取勢險節短，蓋運筆與奮筆之辨也。
隸形與篆相反，隸意卻要與篆相用，以峭激蘊紆餘，以倔強寓款婉，斯征品量。不然，如撫劍疾視，適足以見其無能為耳。
他書法多於意，草書意多於法。故不善言草者，意法相害；善言草者，意法相成。草之意法，與篆、隸、正書之意法，有對待，有傍通。若行，因草之屬也。
移易位置，增減筆畫，以草較真有之，以草較草亦有之。學草者移易易知，而增減每不盡解。蓋變其短長肥瘦，皆是增減，非止多一筆少一筆之謂也。
草書結體貴偏而得中。偏如上有偏高偏低，下有偏長偏短，兩旁有偏爭偏讓皆是。
庸俗行草結字之體尤易犯者，上與左小而瘦，下與右大而肥。其橫豎波磔，用筆之輕重亦然。
古人草書，空白少而神遠，空白多而神密。俗書反是。
懷素自述草書所得，謂觀夏雲多奇峰，嘗師之。然則學草者徑師奇峰可乎?曰:不可。蓋奇峰有定質，不若夏雲之奇峰無定質也。
昔人言為書之體，須入其形，以若坐、若行、若飛、若動、若往、若來、若臥、若起、若愁、若喜狀之，取不齊也。然不齊之中，流通照應，必有大齊者存。故辨草者，尤以書脈為要焉。
草書尤重筆力。蓋草勢尚險，凡物險者易顛，非具有大力，奚以囿之?
草書之筆畫，要無一可以移入他書，而他書之筆意，草書卻要無所不悟。
地師相地，先辨龍之動不動，直者不動而曲者動，蓋猶草書之用筆也。然明師之所謂曲直，與俗師之所謂曲直異矣。
草書尤重筋節，若筆無轉換，一直溜下，則筋節亡矣。雖氣脈雅尚綿亙，然總須使前筆有結，後筆有起，明續暗斷，斯非浪作。
草書渴筆，本於飛白。用渴筆分明認真，其故不自渴筆始。必自每作一字，筆筆皆能中鋒雙鉤得之。
正書居靜以治動，草書居動以治靜。
草書比之正書，要使畫省而意存，可於爭讓向背間悟得。
欲作草書，必先釋智遺形，以至於超鴻濛、混希夷，然後下筆。古人言「匆匆不及草書",有以也。
凡，書要筆筆按，筆筆提。辨按尤當於起筆處，辯提尤當於止筆處。
書家於提、按二字，有相合而無相離。故用筆重處正須飛提，用筆輕處正須實按，始能免墮，飄二病。
書有振、攝二法。索靖之筆短意長，善攝也；陸柬之之節節加勁，善振也。
行筆不論遲速，期於備法。善書者雖速而法備，不善書者雖遲而法遺。然或遂貴速而踐遲，則又誤矣。
古人論用筆，不外疾、澀二字。澀非遲也，疾非速也。以遲速為疾澀而能疾澀者，無之!
用筆者皆習聞澀筆之說，然每不知如何得澀。惟筆方欲行，如有物以拒之，竭力而與之爭，斯不期澀而自澀矣。澀法與戰掣同一機竅，第戰掣有形，強效轉至成病，不若澀之隱以神運耳。
結字疏密須彼此互相乘除，故疏不嫌疏，密不嫌密也。然乘除不惟於疏密用之。
字形有內抱，有外抱。如上下二橫，左右二豎，其有若弓之背向外，弦向內者，內抱也。背向內，弦向外者，外抱也。篆不全用內抱，而內抱為多；隸則無非外抱。辨正、行、草書者，以此定其消息，便知於篆隸孰為出身矣。
字體有整齊，有參差。整齊，取正應也;參差，取反應也。
書要曲而有直體，直而有曲致。若弛而不嚴，剽而不留，則其所謂曲直者誤矣。
書一於方者，以圓為模稜；一於圓者，以方為徑露。蓋思地矩天規，不容偏有取捨。
書宜平正，不宜欹側。古人或偏以位欹側勝者，暗中必有撥轉機關者也。《畫訣》有「樹木正，山石倒；山石正，樹木倒」,豈可執一後一木論之。

