夫象之大者曰天地，理之廣者曰陰陽。分八極，懸三光；不言而化，有形而彰。雖羲氏代掌，初聞乎欽若；而疇人離散，覆亂其紀綱。魏滅晉紹，易齊為梁；莫革其弊，有失其方。將以事極則反，否泰何常；故渾儀之制，而新之我皇。則天工協謀，鳧氏畢至；煽洪爐以效役，鎔珍金以為器。管之應一十二律，罔極為期；天之列二十八宿，各分爾位。然仰觀俯察，以參以稽；森羅乎象緯，窮極乎端倪。視朔於初，時必書於雲物；履端於始，歲如得乎攝提。候月不殊於螢草，測景方異乎土圭；侔漢曆之黍累不失，同舜年之風雨不迷。且人之常性也，重更改，貴因循；罔知失善，是與謀新。更苟有利，何憚釐革？循苟有失，何必相因？故天乖象，聖人以審度；曆乖次，聖人以創陳。亦將利物安下，適時補政；齊上方之鬥極，為來代之龜鏡。其義既美，於斯為盛；恐貽誚於不談，故形之乎賦詠。
