梁吳均撰。均事跡具《梁書》本傳。《唐·藝文誌》作吳筠。案唐有道士吳筠，乃大歷時人。是書《隋誌》著錄，杜公瞻《荊楚歲時記》註、歐陽詢《藝文類聚》巳先引其文，非筠明甚。《唐誌》蓋傳寫之訛。吳琯刊本有元陸友跋曰：《齊諧》誌怪，蓋莊生寓言。今均所續，特取義雲爾，前無其書也。案《隋書·經籍誌·雜傳類》，均書之前有宋散騎侍郎東陽《無疑齊諧記》七卷，《唐誌》小說家亦並載之，然則均書實續無疑。友謂前無其書，亦為失考。所記皆神怪之說。然李善註《文選》，於陸機豫章行，引其田氏三荊樹一條，於謝惠連七月七日夜詠牛女詩，引其成武丁一條，韋絢劉禹錫《嘉話》引其霍光金鳳轄一條，蔣潛通天犀導一條，張彥遠《歷代名畫記》引其徐邈畫鯔漁一條，是在唐時巳援為典據，亦小說之表表者矣。惟劉阮天臺一事，徐子光註李瀚《蒙求》引《續齊諧記》之文，述其始末甚備，而今本無此條。豈原書久佚，後人於《太平廣記》諸書內抄合成編，故偶有遺漏歟。
漢宣帝以皂蓋車一乘，賜大將軍霍光，悉以金鉸具。至夜，車轄上金鳳凰輒亡去，莫知所之，至曉乃還。如此非一。守車人亦嘗見。後南郡黃君仲北山羅鳥，得鳳凰，入手即化成紫金，毛羽冠翅，宛然具足，可長尺餘。守車人列上云：「今月十二日夜，車轄上鳳凰俱飛去，曉則俱還。今則不返，恐為人所得。」光甚異之，具以列上。後數日，君仲詣闕上鳳凰子，云：「今月十二夜，北山羅鳥所得。」帝聞而疑之，置承露盤上，俄而飛去。帝使尋之，直入光家，止車轄上，乃知信然。帝取其車，每遊行，即乘御之。至帝崩，鳳凰飛去，莫知所在。[1]
京兆田真兄弟三人，共議分財。生資皆平均，惟堂前一株紫荊樹，共議欲破三片。明日，就截之，其樹即枯死，狀如火然。真往見之，大驚，謂諸弟曰：「樹本同株，聞將分斫，所以憔悴。是人不如木也。」因悲不自勝，不復解樹。樹應聲榮茂，兄弟相感，合財寶，遂為孝門。真仕至太中大夫。[2]
弘農楊寶，性慈愛。年九歲，至華陰山，見一黃雀為鴟梟所搏，逐樹下，傷瘢甚多，宛轉復為螻蟻所困。寶懷之以歸，置諸樑上。夜聞啼聲甚切，親自照視，為蚊所嚙，乃移置巾箱中，啖以黃花。逮十餘日，毛羽成，飛翔，朝去暮來，宿巾箱中，如此積年。忽與群雀俱來，哀鳴繞堂，數日乃去。是夕，寶三更讀書，有黃衣童子曰：「我，王母使者。昔使蓬萊，為鴟梟所搏，蒙君之仁愛見救，今當受賜南海。」別以四玉環與之，曰：「令君子孫潔白，且從登三公，事如此環矣。」寶之孝大聞天下，名位日隆。子震，震生秉，秉生彪，四世名公。及震葬時，有大鳥降，人皆謂真孝招也。[3]
魏明帝遊洛水，水中有白獺數頭，美靜可憐，見人輒去。帝欲見之，終莫能遂。侍中徐景山曰：「獺嗜鯔魚，乃不避死。」畫板作兩生鯔魚，懸置岸上。於是群獺競逐，一時執得，帝甚佳之。曰：「聞卿善畫，何其妙也！」答曰：「臣亦未嘗執筆，然人之所目，可庶幾耳。」帝曰：「是善用所長。」[4]
張華為司空，於時燕昭王墓前有一斑狸，化為書生，欲詣張公。過問墓前華表曰：「以我才貌，可得見司空耶？」華表曰：「子之妙解，無為不可。但張公制度，恐難籠絡。出必遇辱，殆不得返。非但喪子千年之質，亦當深誤老表。」狸不從，遂見華。見其容止風流，雅重之。於是論及文章聲實，華未嘗勝。次復商略三史，探貫百氏，包十聖，洞三才，華無不應聲屈滯。乃嘆曰：「明公乃尊賢容眾，嘉善矜不能，奈何憎人學問？墨子兼愛，其若是也？」言卒便退。華已使人防門。不得出。既而又問華曰：「公門置兵甲闌錡，當是疑僕也。恐天下之人捲舌而不談，知謀之士望門而不進。深為明公惜之。」華不答，而使人防禦甚嚴。豐城令雷煥，博物士也。謂華曰：「聞魅鬼忌狗所別者，數百年物耳。千年老精，不復能別。惟千年枯木，照之則形見。昭王墓前華表，已當千年，使人伐之。」至，聞華表言曰：「老狸不自知，果誤我事。」於華表穴中得青衣小兒，長二尺餘。使還，未至洛陽，而変成枯木。遂燃以照之，書生乃是一斑狸。茂先嘆曰：「此二物不值我，千年不復可得。」
東海蔣潛，嘗至不其縣。路次林中，露一屍已自臭爛，鳥來食之。輒見一小兒，長三尺，驅鳥，鳥即起，如此非一。潛異之，看見屍頭上著通天犀纛，揣其價，可數萬錢。潛乃拔取。既去，見眾鳥集，無復驅者。潛後以此纛上晉武陵王晞，晞薨，以襯眾僧。王武剛以九萬錢買之，後落褚太宰處。復以餉齊故丞相豫章王。王薨後，內人江夫人遂斷以為釵。每夜輒見一兒繞床啼叫，云：「何為見屠割？必訴天，當相報！」江夫人惡之，月餘乃亡。
桓玄篡位後來朱雀門中，忽見兩小兒，通身如墨，相和作《籠歌》，路邊小兒從而和之者數十人。歌云：「芒籠茵，繩縛腹。車無軸，倚孤木。」聲甚哀。無歸。日既夕，二小兒入建康縣，至閤下，遂成雙漆鼓槌。吏列云：「槌積久，比恆失之，而復得之，不意作人也。」明年春，而桓敗。車無軸，倚孤木，桓字也。荊州送玄首，用敗籠茵包之，又芒繩束縛其屍沈諸江中，悉如所歌焉。
陽羨許彥，於綏安山行，遇一書生，年十七八，臥路側，雲腳痛，求寄鵝籠中。彥以為戲言。書生便入籠，籠亦不更廣，書生亦不更小，宛然與雙鵝並坐，鵝亦不驚。彥負籠而去，都不覺重。前行息樹下，書生乃出籠，謂彥曰：「欲為君薄設。」彥曰：「善。」乃口中吐出一銅奩子，奩子中具諸餚饌，珍饈方丈。其器皿皆銅物，氣味香旨，世所罕見。酒數行，謂彥曰：「向將一婦人自隨，今欲暫邀之。」彥曰：「善。」又於口中吐一女子，年可十五六，衣服綺麗，容貌殊絕，共坐宴。俄而書生醉臥，此女謂彥曰：「雖與書生結妻，而實懷怨。向亦竊得一男子同行，書生既眠，暫喚之，君幸勿言。」彥曰：「善。」女子於口中吐出一男子，年可二十三四，亦穎悟可愛，乃與彥敘寒溫。書生臥欲覺，女子口吐一錦行障，遮書生。書生乃留女子共臥。男子謂彥曰：「此女子雖有心，情亦不甚，向復竊得一女人同行，今欲暫見之，願君勿洩。」彥曰：「善。」男子又於口中吐一婦人，年可二十許，共酌，戲談甚久。聞書生動聲，男子曰：「二人眠已覺。」因取所吐女人，還內口中。須臾，書生處女乃出，謂彥曰：「書生欲起。」乃吞向男子，獨對彥坐。然後書生起，謂彥曰：「暫眠遂久，君獨坐，當悒悒邪？日又晚，當與君別。」遂吞其女子，諸器皿悉內口中。留大銅盤，可二尺廣，與彥別曰：「無以藉君，與君相憶也。」彥大元中為蘭台令史，以盤餉侍中張散。散看其銘題，雲是永平三年作。
汝南桓景隨費長房遊學累年，長房謂曰：「九月九日，汝家中當有災。宜急去，令家人各作絳囊，盛茱萸，以繫臂，登高飲菊花酒，此禍可除。」景如言，齊家登山。夕還，見鷄犬牛羊一時暴死。長房聞之曰：「此可代也。」今世人九日登高飲酒，婦人帶茱萸囊，蓋始於此。
晉武帝問尚書郎摯虞仲洽：「三月三日曲水，其義何旨？」答曰：「漢章帝時，平原徐肇以三月初生三女，至三日俱亡，一村以為怪。乃相與至水濱盥洗，因流以濫觴，曲水之義，蓋自此矣。」帝曰：「若如所談，便非嘉事也。」尚書郎束晳進曰：「摯虞小生，不足以知此。臣請說其始。昔周公成洛邑，因流水泛酒，故逸詩云：羽觴隨波流。又秦昭王三月上巳，置酒河曲，見金人自河而出，奉水心劍曰：令君制有西夏。及秦霸諸侯，乃因此處立為曲水。二漢相緣，皆為盛集。」帝曰：「善。」賜金五十斤，左遷仲洽為城陽令。
桂陽成武丁，有仙道，常在人間，忽謂其弟曰：「七月七日，織女當渡河，諸仙悉還宮。吾向已被召，不得停，與爾別矣。」弟問曰：「織女何事渡河？去當何還？」答曰：「織女暫詣牽牛，吾復三年當還。」明日失武丁，至今雲織女嫁牽牛。
弘農鄧紹，嘗八月旦入華山採藥。見一童子，執五彩囊承柏葉上露，皆如珠，滿囊。紹問曰：「用此何為？」答曰：「赤松先生取以明目。」言終，便失所在。今世人八月旦作眼明袋，此遺象也。
屈原五月五日投汨羅水，楚人哀之，至此日，以竹筒子貯米投水以祭之。漢建武中，長沙區曲忽見一士人，自雲「三閭大夫」，謂曲曰：「聞君當見祭，甚善。常年為蛟龍所竊，今若有惠，當以楝葉塞其上，以彩絲纏之。此二物，蛟龍所憚。」曲依其言。今五月五日作粽，並帶楝葉、五花絲，遺風也。
吳縣張成，夜起，忽見一婦人，立於宅上南角，舉手招成。成即就之。婦人曰：「此地是君家蠶室，我即是此地之神。明年正月半，宜作白粥泛膏於上祭我也，必當令君蠶桑百倍。」言絕，失之。成如言作膏粥，自此後，大得蠶。今正月半作白膏粥，自此始也。
吳興故鄴縣東三十里，有梅溪山。山根直竪一石，可高百餘丈，至青而圓，如兩間屋大。四面斗絕，仰之干雲外，無登陟之理。其上復有盤石，圓如車蓋，恆轉如磨，聲若風雨，土人號為石磨。轉快則年豐，轉遲則歲儉。欲知年之豐儉，驗之無失。
錢塘徐秋夫，善治病。宅在湖溝橋東。夜，聞空中呻吟，聲甚苦，秋夫起，至呻吟處，問曰：「汝是鬼邪？何為如此？飢寒須衣食邪？抱病須治療邪？」鬼曰：「我是東陽人，姓斯，名僧平。昔為樂遊吏，患腰痛死，今在湖北。雖為鬼，苦亦如生。為君善醫，故來相告。」秋夫曰：「但汝無形，何由治？」鬼曰：「但縛茅作人，按穴針之，訖，棄流水中，可也。」秋夫作茅人，為針腰目二處，並復薄祭，遣人送後湖中。及暝，夢鬼曰：「已差。並承惠食，感君厚意。」秋夫宋元嘉六年為奉朝請。
會稽趙文韶，為東宮扶侍，坐清溪中橋，與尚書王叔卿家隔一巷，相去二百步許。秋夜嘉月，悵然思歸，倚門唱《西夜烏飛》，其聲甚哀怨。忽有青衣婢，年十五六，前曰：「王家娘子白扶侍，聞君歌聲，有門人逐月遊戲，遣相聞耳。」時未息，文韶不之疑，委曲答之，亟邀相過。須臾，女到，年十八九，行步容色可憐，猶將兩婢自隨。問：「家在何處？「舉手指王尚書宅，曰：「是聞君歌聲，故來相詣，豈能為一曲邪？」文韶即為歌《草生盤石》，音韻清暢，又深會女心。乃曰：「但令有瓶，何患不得水？」顧謂婢子：「還取箜篌，為扶侍鼓之。」須臾至，女為酌兩三彈，泠泠更增楚絕。乃令婢子歌《繁霜》，自解裙帶繫箜篌腰，叩之以倚歌。歌曰：「日暮風吹，葉落依枝。丹心寸意，愁君未知。歌《繁霜》，侵曉幕。何意空相守，坐待繁霜落。」歌闋，夜已久，遂相佇燕寢，竟四更別去。脫金簪以贈文韶，文韶亦答以銀碗白琉璃匕各一枚。既明，文韶出，偶至清溪廟歇，神坐上見碗，甚疑；而委悉之屏風後，則琉璃匕在焉，箜篌帶縛如故。祠廟中惟女姑神像，青衣婢立在前，細視之，皆夜所見者，於是遂絕。當宋元嘉五年也。
[5]

