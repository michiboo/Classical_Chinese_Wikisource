　　御製書通鑑續編宋主答徐鉉事
　　藝祖志一統命師伐江南卑辭徐鉉來稱如事父嚴父子而兩家不可何待占緩師復遣求論辯徒詹詹榻側難容睡按劔叱何慙嫚罵如沛公創業多直談更能用曺彬禁暴恢海𣶬一時王業定太平引養恬時泰作廣義吹求致苛纎謂徐鉉辱君䛕頌失太謙更為設若詞包茅問貢拈濶論名有無詭辯逞呫諵有如愛二毛宋師無救殱辭費申臆見史義何曽探昌黎有定評責人詳已亷







　　命皇子及軍機大臣訂正通鑑綱目續編諭
　　朕披閲
　　御批通鑑綱目續編內周禮發明張時㤗廣義於遼金元事多有議論偏謬及肆行詆毀者通鑑一書闗係前代治亂興衰之跡至綱目祖述麟經筆削惟嚴為萬世公道所在不可涉偏私試問孔子春秋內有一語如發明廣義之肆口嫚罵所云乎向命儒臣編纂通鑑輯覽其中書法體例有闗大一統之義者均經朕親加訂正頒示天下如內中國而外夷狄此作史之常例顧以中國之人載中國之事若司馬光朱子義例森嚴亦不𬨨欲辨明正統未有肆行嫚罵者朕扵通鑑輯覽內存𢎞光年號且將唐王桂王事蹟附録扵後又諭存楊維禎正統辨使天下後世曉然於春秋之義寔為大公至正無一毫偏倚之見至於東夷西戎南蠻北狄因地而名與江南河北山左闗右可異孟子云舜為東夷之人文王為西夷之人此無可諱亦不必諱但以中外𬨨為軒輊逞其一偏之見妄肆譏訕無論桀犬之吠固屬無當即區別統系昭示來許亦並不在乎此也況前史載南北朝相稱互行詆毀此皆當日各為其主或故為此訕笑之詞至史筆係千秋定論豈可騁私臆而廢公道乎夫厯代興亡前鍳不逺人主之道惟在敬
　　天勤民兢兢業業以綿億萬載之丕基所謂天難諶命靡常常厥徳保厥位誠不在乎區區口舌爭之若主中國而不能守如宋徽欽之稱臣稱姪於金以致陵夷南渡不乆宗社為墟即使史官記載曲為掩飾亦何補耶所有通鑑綱目續編一書其遼金元三朝人名地名本應按照新定正史一體更正至發明廣義內三朝時事不可更易外其議論詆毀之處著交諸皇子及軍機大臣量為刪潤以符孔子春秋體例仍令粘簽進呈候朕閱定並將此諭冠之編首交武英殿照改本更正後發交直省督撫各一部令各照本抽改將此通諭中外知之特諭

　　欽定四庫全書　　　　　史部二
　　通鑑續編　　　　　　　編年類
　　提要
　　〈臣〉等謹案通鑑續編二十四卷元陳桱撰桱字子經奉化人流寓長洲官至翰林學士桱祖著宋時以秘書少監知台州嘗作書名厯代紀統其父沁為校官又續有撰述世傳史學桱以司馬氏通鑑朱子綱目並終於五代其周威烈王以上雖有金履祥前編而亦㫁自陶唐因著此書首述盤古至髙辛氏以補金氏所未備為第一卷次摭契丹在唐及五代時事以志其得國之故為第二卷其二十二卷皆宋事始自太祖終於二王以繼通鑑之後故以續編為名然大書分注全仿綱目之例當名之曰續綱目仍襲通鑑之名非其實也沈周客座新聞載桱著此書時書宋太祖雲匡𦙍自立而還未輟筆忽迅霆擊其案桱端坐不懾曰霆雖擊吾手終不為之改易也云云此雖小說附㑹之談亦足見桱以褒貶自任後人乃造作此說也今觀其義例於宋自太平興國四年平北漢後始為大書繫統鄭瑗井觀瑣言稱其本晦翁語録持論已偏至於金承麟稱末帝立僅一日未成為君乃為之紀年西遼自徳宗以下諸主但傳年號並無事蹟可紀亦一一詳為分注亦不免循名失實明史何喬新傳載喬新年十一時侍父京邸修撰周旋過之喬新方讀通鑑續編旋問書法何如對曰呂文煥降元不書叛張世傑溺海不書死節曹彬包拯之卒不書其官而紀羲軒多採怪妄似未有當云云亦未始不中其失也他如取宋太祖燭影斧聲之訛載文天祥黃冠故鄉之語漫無考正輕信傳聞陳耀文學林就正又謂桱誤以范仲淹赴桐廬郡至淮遇風詩為唐介作併改詩中強楚為狂楚盡室為今日蛟黿為魚龍則引據未免疎舛黃溥簡籍遺聞又謂桱紀其先戶部尚書顯吏部尚書伸工部尚書徳剛諸事為宋史所不載成化間續綱目者亦皆削去疑其或出於妄托則挾私濫載尤不協至公然自通鑑綱目以後繼而作者實始於桱其後王宗汶薛應旂等雖遞有增修而才識卒亦無以相勝姑存以備㕘考亦未為不可乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　通鑑續編書例
　　大書以便覽非竊有褒貶詳註以載事無變乎舊文國之興亡世之治亂帝王將相言政之得失后妃世子立廢之原本輔臣用舍賢士出處土地分並制度因革災祥之騐於事者疏議之行於時者則書不然則否
　　盤古至高辛以世紀逺不可得詳也
　　契丹安巴堅事備於唐宋太祖事備於周志其得國之故也
　　契丹建國而繫於梁唐晉漢周尊華夏也
　　宋建隆至太平興國三年係於甲子志其無異五代也
　　宋太平興國四年以後繫之統志其同於漢唐也遼年繫於宋統之下尊無二上也其帝稱主外之也夏稱帝則書與遼同皆外之也
　　遼年志夏改元乃書大小之別也
　　金承遼故例同也
　　宋渡江而猶繫之統同於東晉也
　　元滅金夏有中國而反繫於宋明天命之未絶也帝王國鎮必志其地備事也











