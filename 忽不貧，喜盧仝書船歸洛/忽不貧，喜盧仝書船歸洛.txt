貧孟忽不貧，請問孟何如？
盧仝歸洛船，崔嵬但載書。
江潮清翻翻，淮潮碧徐徐。
夜信為朝信，朝信良卷舒。
江淮君子水，相送仁有餘。
我去官色衫，肩經入君廬。
喃喃肩經郎，言語傾琪琚。
琪琚鏗好詞，鳥鵲躍庭除。
書船平安歸，喜報鄉里閭。
我願拾遺柴，巢經於空虛。
下免塵土侵，上為雲霞居。
日月更相鎖，道義分明儲。
不願空岧嶢，但願實工夫。
實空二理微，分別相起予。
經書荒蕪多，為君勉勉鋤。
勉勉不敢專，傳之方在諸。
