
　　〔先聲憶秦娥〕調
　　詞曰：
　　　　紫泥封，天街雨露浙西東。浙西東，忠魂慰否，一王一公。
　　　　血灑海濱斧鑕中，身前冤殺身後榮。身後榮，九泉含笑，十五年終。
　　張昆向曹昆說：「當日趙文華圍住我家，胡宗憲圍住你家，幾乎一網打盡。幸有義僕張洪救我潛逃；義將李忠與子替死，義將童喜救出賢弟。今日封王封公。愚兄奉旨查抄趙家，賢弟查抄胡家。罪人斯獲，得復父仇。此真天網恢恢疏而不漏者也。
　　我們如今連名奏請，將趙、胡二賊剮心瀝血，祭墓復仇。聖上以孝教天下，必然准行。並將義僕張洪、義將李忠、童喜、三歲李兒請旨旌揚，以報撫育之恩。賢弟以為何如？」曹昆說：「小弟正有此意。仁兄若奏聞聖上，情願連名。」遂與張昆列名具摺。

　　 奏章：
　　東浙王臣張昆、英勇公臣曹昆跪奏：
　　為請復父仇，剮心祭墓事。臣等查拿國賊，謹遵諭旨施行。臣等伏思趙文華、胡宗憲約寇獻城，幾僨國事，理宜旨下立誅，豈容暫活？但臣父張經、臣父曹邦輔前此征倭效力，二賊攘功海濱冤戮，至今未報深仇。臣等哀吁聖恩，欽賜諭葬，重建墓塋，剮出二賊之心血和祭酒，用泄終天之忿，隱慰忠魂，庶使臣等得盡人子之餘哀，永荷聖人之大德。伊子趙懌思、伊子胡彪，倚父作威，橫行鄉裏，種種不法，一死不足以蔽辜。臣請准情定罪，重懲奸頑。又有瀆者：二賊欺罔先帝，殘害忠良。當戮臣父之時，臣等甫三歲，幸有義僕張洪救出臣張昆。義將李忠與子替死，義將童喜因此得救臣曹昆，艱難撫育，恩等再生。臣等跪乞天恩，欽與旌揚，以彰忠義，以厲人心。臣張昆臣曹昆謹奏。

　　批：候部議

　　 奏章：
　　東浙王臣張昆跪奏：
　　為剖晰忠奸，從寬宥罪事。臣奉旨剿滅趙、胡二賊，夷其三族，無少長男婦皆棄市等因。臣當即委臣曹昆領兵前往，拿獲胡宗憲並三族人等。臣親領兵拿獲趙文華並三族人等。臣見趙家居室僭擬王儀，督工拆毀。及查至後園，見二女，一名陳素娥，係臣微時聘妻，被趙懌思強娶，為伊妻嚴氏拘囚別室，賴懌思之妹趙麗貞百計維持，得免污辱。且伊父文華、伊兄懌思奸謀詭計，麗貞苦口切諫，無如伊父、兄皆係大惡，一女雖忠不能挽回奸計。伏思素娥幽困趙家，實非趙黨，麗貞雖為趙女，亦不同謀。忠奸既屬殊途，功罪自當異致。是否一並處斬抑或從寬免刑，臣不敢擅專，請旨定奪。臣昆謹奏。

　　批：候部議

　　 刑工二部奉
　　上諭：東浙王張昆、英勇公曹昆父仇必報，忠孝可嘉，准其改葬伊等父墓，用王公儀制，宏敞規模。張經賜謚忠愍，妻梁氏追贈一品夫人，謚貞烈，側室崔氏追贈一品夫人，謚義烈，俱晉封王後。曹邦輔賜謚忠襄，妻追贈夫人，晉封德妃。均給銀一百兩，春秋致祭。即將趙文華、胡宗憲綁跪墓門，剮心致奠。義僕張洪賜謚貞靖，義將李忠賜謚英烈，童喜賜謚武成，並三歲李兒俱准擇地營墳，建坊旌獎，各給銀五十兩，春秋官祭，每年俱在藩庫支銷，欽此欽遵。

　　 禮部奉
　　上諭：陳素娥既係東浙王張昆微時聘妾，禮宜正位王后。

　　趙麗貞既不與伊父兄同謀，又能救護素娥以全恩義，實屬可嘉，即賜與東浙王為妻，無分妾媵，俱受王后之封。欽此欽遵。

　　 工部奉
　　上諭：趙文華叛產，所有僭擬宮室制度，不必拆毀，即賜東浙王張昆開府。胡宗憲叛產即賜英勇公曹昆開府。欽此欽遵。　　兵部發火牌令箭，飛報到杭，張、曹同接聖旨謝恩。張昆又接賜姻聖旨，謝恩已畢，料理營建諭葬事件，竣工限十五日告成。
