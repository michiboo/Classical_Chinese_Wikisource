
我從銅州來，見子上京客。
問我故鄉事，慰子羈旅色。
子問我所知，我對子應識。
朋遊總強健，童稚各長成。
華宗盛文史，連牆富池亭。
獨子園最古，舊林間新坰。
柳行隨堤勢，茅齋看地形。
竹從去年移，梅是今年榮。
渠水經夏響，石苔終歲青。
院果早晚熟，林花先後明。
語罷相歎息，浩然起深情。
歸哉且五斗，餉子東皐耕。

