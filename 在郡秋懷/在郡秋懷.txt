
秋風入前林，蕭瑟鳴高枝。
寂寞遊子思，寤歎何人知。
宦成名不立，志存歲已馳。
五十而無聞，古人深所疵。
平生去外飾，直道如不羈。
未得操割效，忽復寒暑移。
物情自古然，身退毀亦隨。
悠悠滄江渚，望望白雲涯。
露下霜且降，澤中草離披。
蘭艾若不分，安用馨香爲。
庭蕪生白露，歲候感遐心。
策蹇慙遠途，巢枝思故林。
小人恐致寇，終日如臨深。
魚鳥好自逸，池籠安所欽。
掛冠東都門，採蕨南山岑。
議道誠愧昔，覽分還愜今。
憮然憂成老，空爾白頭吟。

