
明州士人陳生，失其名，不知何年間赴舉京師。家貧，治行後時，乃於定海求附大賈之舟，欲航海至通州而西焉。時同行十餘舟。一日，正在大洋，忽遇暴風，巨浪如山，舟失措。俄視前後舟覆溺相繼也，獨相寄之舟，人力健捷，張篷隨風而去，欲葬魚腹者屢矣。凡東行數日，風方止，恍然迷津，不知涯涘，蓋非常日所經行也。俄聞鐘聲春容，指顧之際，見山川甚邇，乃急趨焉，果得浦漵，遂維矴近岸。陳生驚悸稍定，乃登岸，前有徑路，因跬步而前。左右皆佳木薈蔚，珍禽鳴弄。行十里許，見一精舍，金碧明煥，榜曰「天宮之院」。遂瞻禮而入。長廊幽閑，寂無歡嘩。堂上一老人據床而坐，龐眉鶴髮，神觀清臞，方若講說。環侍左右皆白袍烏巾，約三百餘人，見客皆驚，問其行止。告以飄風之事，惻然憫之。授館於一室，懸錦帳，乃饌客焉。器皿皆金玉，食飲精潔，蔬茹皆藥苗，極甘美而不識名。老人自言我輩皆中原人，自唐末巢寇之亂，避地至此，不知今幾甲子也。中原天子今誰氏，尚都長安否。陳生為言自李唐之後，更五代，凡五十餘年，天下泰定。今皇帝趙氏，國號宋，都於汴，海內承平，兵革不用，如唐虞之世也。老人首肯嘆嗟之，又命二弟子相與遊處。因問二人此何所也，老人為誰，曰：「我輩號處士，非神仙，皆人也。老人唐丞相裴休也。弟子凡三等，每等二百人，皆授學於先生者。」復引登山觀覽，崎嶇而上，至於峻極，有一亭，榜曰「笑秦」，意以秦始皇遣徐福求三山神藥為可笑也。二人遙指一峰，突兀干霄，峰頂積雪皓白，曰：「此蓬萊島也。山腳有蛟龍蟠繞，故異物畏之，莫可犯干也。」陳生留彼久之，一日西望，浩然有歸思，口未言也。老人者微笑曰：「爾乃懷家耶？爾以夙契，得踐此地，豈易得也？而乃俗緣未盡，此別無復再來矣。然爾既得至此，吾當助爾舟楫，一至蓬萊，登覽勝境而後去。」遂使具舟，倏已至山下。時夜已暝，曉見日輪晃曜，傍山而出。波聲先騰沸，洶湧澎湃，聲若雷霆，赤光勃鬱，洞貫太虛。頃之天明，見重樓復閣，翬飛雲外，迨非人力之所為。但不見有人居之，唯瑞霧蔥蘢而已。同來處士云：「近世常有人跡至此，群仙厭之，故超然遠引鴻蒙之外矣。唯呂洞賓一歲兩來，臥聽松風耳。」乃復至老人所，陳生求歸甚力。老人曰：「當送爾歸。」山中生人參甚大，多如人形，陳生欲乞數本，老人曰：「此物為鬼神所護惜，持歸經涉海洋，恐貽禍也。山中良金美玉，皆至寶也，任爾取之。」老人再三教告，皆修心養性為善遠惡之事，仍云：「世人慎勿臥而語言，為害甚大。」又云：「《楞嚴經》乃諸佛心地之本，當循習之。」陳生再拜而辭。復令人導之登一舟，轉盻之久，已至明州海次矣。時元祐間也。比至里門，則妻子已死矣。皇皇無所之，方悔其歸，復欲求往，不可得也，遂為人言之。後病而狂，未幾而死，惜哉！予在四明，見郡人有能言此事者。又聞舒信道常記之甚詳，求其本不獲，乃以所聞書之。
睦寇方臘未起之前一年，歙州生麟即死。後十日，州人葉世寧夢乘麟而登山，山東北有洞，乃舍麟而登入。二武士執而問之，世寧以實對，且言幸得放還，當有重報。一武士笑曰：「誤矣，吾即歙州某橋南停紙朱慶也，與子不熟，頗識其面。此洞有三堂四室，試令子觀之。」遂引而前。中堂垂簾，曰：「此堂待陳公。」文帳堆壅，吏不敢登。左堂簾卷其半，慶曰：「天符已差羅浮天王居此，諸司往迓矣。」既升有牌，牌有三字，世寧惟記一「定」字。右堂無簾，上有衣紫袍曳杖而行，吏數十輩隨之。二武士止世寧立。世寧熟視，即尚書彭公汝礪也。遽出拜之，公勞之曰：「近到饒州否？」曰：「去歲到饒州，公無恙，公何以至此？」公曰：「吾位高，不當治獄，以吾最知本末，故受命至此。汝何能來也？」世寧驟對乘洞前石馬而來。公曰：「獸今安在？」二武士趨出曰：「介獸誤取去。」公曰：「杖之百。」朱慶者唯而出。一武士領世寧欲去，世寧曰：「願一觀四室，不敢泄於人。」公逡巡首肯。一吏持鑰而下，引世寧往。開東室，有十餘人露首愁坐，竹器數十，封鑰甚固，旁有金帶十餘條。持鑰者復開一室，架大木於兩楹之間，有官者九人，亦露頂蹲踞其上，見人皆泣下。持鑰者未嘗少佇。世寧請入他室，持鑰者曰：「西有貴臣、閹人及前唐、後唐未具獄囚，法嚴，不可輒近。」言未既，忽有聲如雷震。見巨蛇自屋東垂首而下，火舌電目，口鼻氣出如煙。世寧懼而走，持鑰者曰：「東將入西室矣。此類甚多，豈可近耶？」世寧因問何以至是，曰：「籲，吾姓嚴，前唐宦者。親見當時中官勢盛，士人知有中官，不知有朝廷。吾私竊笑而薄之。有能言中官太盛者，吾必起嗟嘆。嘗聞近代亦然，業力所招也。」世寧不盡記，大略如此。復往謝彭公，則堂已虛矣。世寧不敢問，心動求出。持鑰者復曰：「吾在此司無過，即世後凡三領江淮要職；此事了，則吾為地下主者矣。汝到人間，為吾誦《金光明經》，具疏燒與嚴直事，吾能報汝。」世寧拜辭，獨與武士出洞。見朱慶騎麟自山頂來，下而揖世寧，撫麟乃石也。慶曰：「山高不可陟，遵河甚徑。煩語慶家人：蘄黃間卜居甚善，鄉中當大亂。慶亦自以夢報，得子言，當信而不疑也。」一武士曰：「《金光明經》亦望垂賜，得免追取之勞，幸矣。」世寧曰：「仍為公等設醮及水陸。」二人以手加額。世寧曰：「此洞何名？」慶曰：「洞名金源，司名某，凡四字。」世寧不曉而問之，忽失足墜河而寤，汗浹背，病瘖三日而愈。其後歙人稍稍聞之。
宣和改元，揚州學吏嚴清晝寢。夢人叩門呼之，清一手挈帽以趨，見植牌於康莊，清不暇讀。斯須入一門，兵衛森然，吏引造庭，鞠躬曰：「嚴清至。」清戰汗，伏不能拜。自上擲一巨板，縱橫萬釘，布如棋局，斜倚於階，傳呼令上。一人袞冕而坐，紫衣侍左，朱衣侍右，清竊視之：袞冕者乃前太守劉尚書極也，朱衣者兩浙運副劉何也。尚書問清茶鹽法更張否，對曰：「清學吏耳，茶鹽法所不知。」又問學法更張否，對曰：「仍舊，但近日興建道學。」遂命朱衣取簿，令清自閱其姓名。每葉大書一人姓名、鄉里，其下有細書若功與過，一有識者。中一葉乃清姓名，細書極少。尚書曰：「後十旬汝當來此。」又命紫衣導清過西壁，以手排之，壁間見眾罪人雜老幼男女，或汙血其衣，帶系其頸，悲哀愁苦，幽咽墮淚，可畏可憐。紫衣復導清出。尚書曰：「汝當治此獄，俟取某人及淮南鹽香提舉黃敦信。」清逡巡攝衣，循板而下。吏以手招清使出。清過舊路，仰視其牌，書曰「辯正司」。既寤，言其事於教官錢耜良仲。時黃敦信一路氣焰赫然，未幾，盛怒間暴得疾，一夕而卒。清後臥病果死。揚人多知之，予數詢鄉人，乃得其詳。
秦少遊侍兒朝華，姓邊氏，京師人也。元祐癸酉歲納之，嘗為詩云：「天風吹月入欄桿，鳥鵲無聲子夜閑。織女明星來枕上，了知身不在人間。」時朝華年十九也。後三年，少遊欲修真斷世緣，遂遣朝華歸父母家，資以金帛而嫁之。朝華臨別泣不已。少遊作詩云：「月霧茫茫曉柝悲，玉人揮手斷腸時。不須重向燈前泣，百歲終當一別離。」朝華既去二十餘日，使其父來云：「不願嫁，卻乞歸。」少遊憐而復取歸。明年，少遊出倅錢唐，至淮上，因與道友論議，嘆光景之遄。歸謂華曰：「汝不去，吾不得修真矣。」亟使人走京師，呼其父來，遣朝華隨去，復作詩云：「玉人前去卻重來，此度分攜更不回。腸斷龜山離別處，夕陽孤塔自崔嵬。」時紹聖元年五月十一日。少遊嘗手書記此事，未幾遂竄南荒去。
歐陽文忠公與韓子華、吳長文、王禹玉同直玉堂，嘗約五十八歲即致仕，子華書於柱上。其後過限七年，方踐前志，作詩寄子華曰：「俗諺云：也賣弄得過裏。」其詩曰：「人事從來無處定，世塗多故踐言難。誰知潁水閑居士，十頃西湖一釣竿。」
劉貢父《詩話》云：文士用事誤錯，雖為缺失，然不害其美。杜甫詩云：「功曹無復漢蕭何。」按《光武紀》：帝謂鄧禹曰：「何以不掾功曹。」又曹參嘗為功曹。雲酇侯非也。貢父之意，直以少陵誤耳。然《前漢·高紀》云：單父人呂父善沛令，辟仇從之客，因家焉。沛中豪傑吏聞令有重客，皆往賀。蕭何為主吏主進，令諸大夫曰：「進不滿千錢，坐之堂下。」云云。註：孟康曰：主吏，功曹也。然則少陵用此非誤也，第貢父偶思之未至耳。
嘉州《淩雲寺大像記》，韋臯文，張綽書，其碑甚豐，字畫雄偉。頃於潘義榮處見之。
閬州州治大廳梁間有一函書，前後人莫敢取視者。有一太守之子必欲開之，人勸之不從。竟取之，乃三國蜀時斷一大辟案文耳。復置舊所，未幾守遂死。
河南縣尉司印，前後相傳，不敢開匣。開必境內有盜起，但以一木朱記用代，行移新舊官交易，但易匣之封耳。商州州治廳角有一刻成壓角石兔，以碧紗籠護之，吏輩獻紙錢者堆積焉，人不敢正視，吏輩輒視者必遭刑。（積甚憚之，雲夜即相馳逐於圃中。三事皆聞之耿宗醇彥純雲。
徐州有營妓馬盼者，甚慧麗。東坡守徐日，甚喜之。盼能學公書，得其彷彿。公嘗書《黃樓賦》未畢，盼竊效公書「山川開合」四字。公見之大笑，略為潤色，不復易之。今碑中四字，盼之書也。
崔鶠德符潁昌陽翟人。元祐中，畢漸榜登科，不汲汲於仕宦。宣和中，監西京洛南稻田務。時中官容佐掌宮鑰於洛，郡僚事之，惟恐不及，惟德符不肯見之，容極銜之。德符一日送客於會節園，時梅花已殘，與客飲梅下。已而容奏陳以會節園為景華御苑，德符初不知也。明年暮春，復騎瘠馬，從老兵徑入園中，梅下哦詩曰：「去年白玉花，結子深林間。小憩藉清影，低顰啄微酸。故人不復見，春事今已闌。繞樹尋履跡，空餘土花斑。」徘徊而去。次日，容見地有馬跡，問園吏，吏以崔對。容怒其輕己，遂劾奏鶠徑入御苑，以此罪廢累年。靖康初，起為右正言，未幾卒，贈直龍圖閣，歸葬郟城，詩文甚高。
東坡為翰苑，元祐三年，供端午帖子，有云：「上林珍木暗池臺，蜀產吳苞萬里來。不獨盤中見盧橘，時於粽裏得楊梅。」每疑「粽裏楊梅」之句。《玉臺新詠》徐君《舊共內人夜坐守歲詩》：「酒中喜桃子，粽裏覓楊梅。」今人未見以楊梅為粽，徐公乃守歲詩，楊梅夏熟，歲暮安有此果，豈昔人以幹實為之耶？東坡以角黍為午日之饌，故借言之耳。
無錫惠山泉水久留不敗，政和甲午歲，趙霆始貢水於上方，月進百樽。先是，以十二樽為水式泥卵置泉亭中，每貢發，以之為則。靖康丙午罷貢，至是開之，水味不變，與他水異也。寺僧法皥言之。
北京壓沙寺梨謂之御園，其栽接之故，先植棠梨木與棗木相近，以鵝梨條接於棠梨木上，候始生枝條，又於棗木大枝上鑿一竅，度接活梨條於其中，不一二年即生合，乃斫去棗之上枝，又斷棠梨下幹根脈，即梨條已接於棗本矣。結實所以甘而美者以此。頃又見北人云：以胡桃條接於柳本，易活而速實。
章聖時煉丹一爐，在翰林司金丹閣，日供炭五秤，至熙寧元年猶養火不絕。劉袤延仲之父被旨裁減百司，此一項在經費之數，有旨罷之，其丹作鐵色，詔藏天章閣。張忠定公安道居南都，煉丹一爐，養火數十年，丹成不敢服。時張芻聖民守南都，嬴瘠殊甚，聞有此丹，堅求餌之。安道云：「不敢吝也，但此丹服火之久，不有大功，必有大毒，不可遽服。」聖民求之甚力。乃以一粒如粟大以與之，且戒宜韜藏，慎勿輕餌。聖民得之即吞焉，不數日便血不止，五臟皆糜潰而下，竟死雲。二事聞之劉延仲。
宣和間，有旨蘇軾追復職名。時衛仲達達可當行詞，因戲之云：「達可宜刻意為此詞，蓋須焚黃耳。」聞者莫不大笑。
許道寧京兆人，少亦業儒，性頗跌宕不羈。畫山水，法李成，獨造其妙，可與營丘抗衡。亦工傳神，每見人寢陋者，必戲寫貌於酒肆，識者皆笑之，為其人毆擊之，碎衣敗面而竟不悛。後遊太華，見其峰巒崷崒，始有意於山水，清潤高秀，穠纖得法，不愧前人矣。杜祁公帥長安，道寧恃其技犯公，公怒捕之。道寧懼，欲竄避。或謂道寧曰：「杜公嚴毅，汝乃干犯，汝將何之？雖走夷狄，必獲汝矣。」時種師誼守環州，道寧乃往投誼。杜公聞之笑曰：「道寧真善自為謀者。」乃遺書種公，俾善遇之。在環歲餘乃歸。環學從祀弟子，乃道寧所作筆也。予舅吳順圖有道寧畫《終南積雪圖》八幅，真絕品也。亡於兵火，惜哉！長安涼榭大屏面亦道寧所作，殊奇偉也。
晁無咎謫玉山，過徐州時，陳無己廢居里中。無咎置酒，出小姬娉娉舞《梁州》。無己作《減字木蘭花》長短句云：「娉娉裊裊，芍藥梢頭紅樣小。舞袖低回，心到郎邊客已知。金樽玉酒，勸我花前千萬壽。莫莫休休，白髮簪花我自羞。」無咎嘆曰：「人疑宋開府鐵石心腸，及為《梅花賦》，清艷殆不類其為人。無己清通，雖鐵石心腸不至於開府，而此詞已過於《梅花賦》矣。」
元祐六年七夕日，東坡時知揚州，與發運使晁端彥、吳倅晁無咎大明寺汲塔院西廊井與下院蜀井二水，校其高下，以塔院水為勝。
玫瑰油出北方，其色瑩白，其香芬馥，不可名狀，用為試香，法用眾香煎煉。北人貴重之，每報聘，禮物中只一合，奉使者例獲一小罌。其法秘不傳也。宣和間，周武仲憲之使敵過磁州時，葉著宣遠為守，祝周云：「回日願以此油分餉。」既反命，以油贈之。葉云：「今不須矣。近禁中厚賂敵使，遂得其法，煎成賜近臣，色香勝北來者。婦翁蔡京新寄數合，且云：公還朝必有取者，今反獻一合。」周亦不受也。北人方物不過一合，貴惜如此，而貴近之家，贈遺若此之多，足知其侈靡之甚也。
蔡肇天啟久官京師，日有藪澤之思，常於尺素作平岡老木，極有清思。因授李伯時，令於餘地加遠水歸雁，作扁舟以載天啟，及題小詩曰：「鴻雁歸時水拍天，平岡老木尚寒煙。付君餘地安漁艇，乞我寒江聽雨眠。」伯時懶不能竟。他日王漁之彥舟取去，以示宗子令戩，即取筆點染如詩中意。天啟見之，愛其佳。後天啟泛舟宿橫塘遇雨，閉篷而臥，夜分不寢，聞歸雁聲，因復為詩云：「平野風煙入夢思，殷勤作畫更題詩。扁舟臥聽橫塘雨，恰遇江南歸雁時。」此畫後入貴家，予嘗見之，渺然有江湖之思。
晁無咎作《慶州使宅記》，黃魯直云：「大為佳作。」蘇明允作《成都府張公安道畫像記》，魯直讀之云：「司馬子長復出也。」王逢原作《過唐論》，介甫云：「可方賈誼《過秦論》不及，而馳騁過之。」
裴鉶《傳奇》載，成都古仙人吳彩鸞善書小字，嘗書《唐韻》鬻之。今蜀中導江迎祥院經藏，世稱藏中《佛本行經》六十卷，乃彩鸞所書，亦異物也。今世間所傳《唐韻》猶有闕旋風葉，字畫清勁，人家往往有之。
建炎庚戍二月二十五日，敵兵陷平江府。兩浙宣撫使周望移軍退保崑山縣，泊舟馬鞍山下湖邊。吏方用印，忽有風旋轉入舟，印與文移盡卷墮水。相視駭愕，使水工探之不獲。望懼北兵之來襲也，欲亟走屯惠通鎮，為失印所撓，留吏求之。吏禱於馬鞍山神曰靜濟侯者，曰：「茍不獲，且將得罪，必焚廟而行。」縣宰亦懼，乃作堰捍水，以踏車涸之。畚插如雲，鑿數尺始得之，已淪於泥中矣。
頃有一士人，每於班列中好與秘閣諸公交語，好事者戲目之為館職裏行。
李廌方叔《祭東坡文》有云：「皇天后土，鑒平生忠義之心；名山大川，還千古英靈之氣。」
兵部郎中莫卞居場屋日，因赴浙漕，夢人就旅邸報姓莫人作狀元，卞出迎之，乃雲名儔，非卞也。時卞已投卷，是舉登科，明年得子，因名儔。後二十四年儔作大魁，卞對賀客言之。
朱勔喪父，作黃籙醮請茅山道士陳亦夷字彥真拜章，回得報應，但見金甲神人杖劍叱云：「朱勔父子罪惡貫盈，上天不赦，汝焉得為拜章？」彥真不敢言於勔，私為親密者道。不逾三年勔敗。
李去偽紹聖初知通州靜海縣，至夜即入一室判冥，外人皆聞訊問枷鎖聲，因目為李見鬼。去替密邇，會集同官，出二子拜縣尉陳噩，噩不敢當。乃云：「去偽老矣，不及見公之貴。若長子儔，雖自成立，不能遠大；次子僖，異日與公有恩契，當令今日先識面耳。」眾皆罔測。政和初，噩為司勛郎官，主銓試文，僖中乙授西京偃師簿。又三年為噩婿，果符恩契之言。噩終徽猷閣待制，僖終朝請大夫，儔登科，未及祿而卒。
崇寧間，平江府天平山白雲寺有數僧行山間，得蕈一叢，共煮食之。至夜發吐，內三人急取鴛鴦草生啖，遂愈，其二人不啖者，吐至死。鴛鴦草藤蔓而生，黃白花對開，傍水依山，處處有之。治癰疽腫毒尤妙，或服或傅皆可。蓋沈存中良方所載金銀花，又曰老翁須者，《本草》名忍冬。
山谷詩云：「爭名朝市魚千里。」予問諸學士「魚千里」，多云：此《齊民要術》載范蠡種魚事，法池中作九墩。然初無「千里」字，心頗疑之。後因讀《關尹子》云：以盆為沼，以石為島，魚環遊之，不知其幾千萬里不窮也。乃知前輩用事，如此該博，字皆有來處。
班行李質，人材魁岸磊落甚偉，徽廟朝欲求一人相稱者為對，竟無可儷。當時同列目為察只子。京師俚語謂無對者為察只。建炎三年，擢權殿帥。
蘇黃門子由薨於許下，王鞏定國作輓詞三首。其一云：「憶昔持風憲，防微意獨深。一時經國慮，千載愛君心。坤道存終始，乾綱正古今。當時人物盡，惆悵獨知音。」註云：元祐中，議冊後，宣仁御文德殿發冊。公語餘密告呂丞相微仲；母后御前殿，茲不可啟。微仲明日留身，宣仁詔宮中本殿發冊，時人無知者。二云：「已矣東門路，空悲未盡情。交親逾四紀，憂患共平生。此去音容隔，徒多涕淚橫。蜀山千萬疊，何處是佳城。」註云：公前年寄書約予至許田曰：「有南齋翠竹滿軒，可與定國為十日之飲。」此老年未盡之情也。其三云：「靜者宜膺壽，胡為忽夢楹。傷嗟見行路，優典識皇情。徒泣巴山路，終悲蜀道程。弟兄仁達意，千古各垂名。」註云：公與子瞻嘗泊巴江，夜雨，相約伴還蜀，竟不果歸。今子瞻葬汝，公歸眉。王祥有言：歸葬，仁也；留葬，達也。右三詩，予在高郵於公之子處見其遺稿，因錄之，皆當時事。今公之後邈然，家集不復存，惜其亡也，因附於此。
晏叔原聚書甚多，每有遷徙，其妻厭之，謂叔原有類乞兒般漆碗。叔原戲作詩云：「生計唯茲碗，般擎豈憚勞。造雖從假合，成不自埏陶。阮杓非同調，顏瓢庶共操。朝盛負餘米，暮貯藉殘糟。倖免墦間乞，終甘澤畔逃。桃宜筇作杖，捧稱葛為袍。儻受桑間餉，何堪井上螬。綽然真自許，嘑爾未應饕。世久輕原憲，人方逐子敖。願君同此器，珍重到霜毛。」
