　　欽定四庫全書　　　　　子部十二
　　朝野僉載　　　　　　　小説家𩔖一〈雜事之屬〉提要
　　〈臣〉等謹案朝野僉載六卷舊本題唐張鷟撰鷟有龍筋鳯髓判已著録此書新唐書藝文志作三十卷宋史藝文志作僉載二十卷又僉載補遺三卷文獻通考則但有僉載𥙷遺三卷此本六卷㕘考諸書皆不合晁公武讀書志又謂其分三十五門而今本乃逐條聫綴不分門目亦與晁氏所紀不同又莫休符桂林風土記載鷟在開元中姚崇誣其奉使江南受遺賜死其子上表請代減死流嶺南數年起為長史而卒計其時尚在天寳之前而書中有寳厯元年資陽石走事寳厯乃敬宗年號又有孟宏微對宣宗事時代皆不相及案尤袤遂初堂書目亦分朝野僉載及僉載補遺為二書疑僉載乃鷟所作補遺則為後人附益凡闌入中唐後事者皆應為補遺之文而陳振孫所謂書本三十卷此其節畧者當即此本葢嘗經宋人摘録合僉載補遺為一刪併門𩔖已非原書又不知何時析三卷為六卷也其書皆紀唐代故事而於諧噱𮎰怪纎悉臚載未免失於𤨏雜故洪邁容齋隨筆譏其記事𤨏屑擿裂且多媟語然耳目所接可據者多故司馬光作通鑑亦引用之兼收博採固未嘗無稗於見聞也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


