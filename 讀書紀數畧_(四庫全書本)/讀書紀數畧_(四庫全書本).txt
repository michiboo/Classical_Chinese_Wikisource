　　欽定四庫全書　　　　　子部十一
　　讀書紀數畧　　　　　　𩔖書𩔖
　　提要
　　〈臣〉等謹案讀書紀數畧五十四卷
　　國朝宮夢仁編夢仁字定山泰州人康熙戊戌進士官至福建廵撫康熙四十六年
　　聖駕南廵夢仁方罷官里居因恭迎
　　六御以此書奏呈
　　御覽得
　　㫖刋行遂併板繳
　　進至今存貯於
　　內府亦儒生之榮遇也前冠以
　　奏摺二通摺稱五十二卷此本實五十四卷或鋟木時析其兩卷歟其書分天地人物四大綱天部分子目四地部分子目十人部分子目二十九物部分子目十一凡諸書所載故實有數可紀者各以𩔖從大抵以王應麟小學紺珠張九韶羣書拾唾為藍本而稍摭宋元明事附益之較二家之書頗為賅備每𩔖先標目録亦較二家之書為易檢尋雖載籍極博未能包括無遺所載諸事又或不注所出然凡例稱數之可紀既數不勝數而汗牛充棟之書更難盡讀茲不過就耳目所及見聞懼其畧而弗詳故名之曰畧又稱題下必注某書示不忘本也其間多有不注者大約世所習見之書亦或鈔時偶忘若原本所未注則彼先失記相沿已久且難徧考云云則夢仁固己自言之無庸執以相病矣乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　欽定四庫全書　　　　　子部十一
　　讀書紀數略總目　　　　𩔖書𩔖
　　天部
　　卷一
　　理氣𩔖
　　卷二
　　象緯𩔖
　　卷三
　　嵗時𩔖
　　卷四
　　歴律𩔖
　　地部
　　卷五
　　廣輪𩔖
　　卷六
　　土田𩔖
　　卷七
　　都邑𩔖
　　卷八
　　城關𩔖
　　卷九
　　邊鎮𩔖
　　卷十
　　屬域𩔖
　　卷十一
　　山川𩔖
　　卷十二
　　名勝𩔖
　　卷十三
　　朝廟𩔖
　　卷十四
　　宮室𩔖
　　人部
　　卷十五
　　統紀𩔖
　　卷十六
　　老年𩔖
　　卷十七
　　瑞異𩔖
　　卷十八
　　稱號𩔖
　　卷十九
　　世系𩔖
　　卷二十
　　族望𩔖
　　卷二十一
　　才賢𩔖
　　卷二十二
　　輔佐𩔖
　　卷二十三
　　事蹟𩔖
　　卷二十四
　　法戒𩔖
　　卷二十五
　　美刺𩔖
　　卷二十六
　　好尚𩔖
　　卷二十七
　　辨名𩔖
　　卷二十八
　　倫品𩔖
　　卷二十九
　　形體𩔖
　　卷三十
　　資學𩔖
　　卷三十一
　　經籍𩔖
　　卷三十二
　　藝術𩔖
　　卷三十三
　　治道𩔖
　　卷三十四
　　𨕖課𩔖
　　卷三十五
　　爵秩𩔖
　　卷三十六
　　貢賦𩔖
　　卷三十七
　　食貨𩔖
　　卷三十八
　　軍政𩔖
　　卷三十九
　　禮制𩔖
　　卷四十
　　樂制𩔖
　　卷四十一
　　刑律𩔖
　　卷四十二
　　釋氏𩔖
　　卷四十三
　　道家𩔖
　　物部
　　卷四十四
　　車旂𩔖
　　卷四十五
　　珍寳𩔖
　　卷四十六
　　禮器𩔖
　　卷四十七
　　樂器𩔖
　　卷四十八
　　文房𩔖
　　卷四十九
　　武備𩔖
　　卷五十
　　雜具𩔖
　　卷五十一
　　冠服𩔖
　　卷五十二
　　飲食𩔖
　　卷五十三
　　鳥獸𩔖
　　卷五十四
　　草木𩔖














　　奏進書摺
　　原任巡撫福建都察院右副都御史〈臣〉宮夢仁謹
　　奏為微〈臣〉粗輯讀書紀數略恭先繕進
　　御覽仰祈
　　聖訓事伏惟我
　　皇上天縱生知孳孳好學
　　宸章睿藻無一不出聖而入神乃猶裒集簡編網羅茂異宏開館局廣事纂修固邇言而不遺亦片善之必録此真大造生成之徳無私覆載照臨者矣〈臣〉章縫鄙儒忻遇
　　親政首復制藝登鄉薦領南宮
　　欽𨕖庶常旋改御史新進不識時務如礦洞必不可開
　　急濬淮海口等疏皆賴
　　皇上𢎞慈涵鑒轉補河南督糧道酌議節省每年漕項
　　銀五萬餘兩加〈臣〉二級後不拘開列
　　簡用校士鄒魯內陞洊歴卿貳兩次
　　特㸃武殿試讀卷官
　　霽顏下詢年齒籍貫
　　命撫閩省允〈臣〉便道焚黃四世榮施涖任一載自知封疆重謭劣難勝兼之背疽昏憒中愆尤日積
　　皇上不加重譴祗令歸田即便効力永定河髙加堰復
　　邀
　　恩敘癸未乙酉兩迓
　　鑾輿於東界仰承
　　天語垂問
　　頒賜眀月松間照清泉石上流
　　御書敬懸中堂慶溢閭里〈臣〉胞弟鴻歴又𫎇
　　皇上𨕖授翰林院庶吉士胞姪懋諒又䝉
　　皇上考取
　　武英殿修書伏念生平知遇皆出自
　　聖眀㧞擢豢養四十年舉家叨沗涓埃未報感激涕零雙耳禦聰頹齡屆耋退居卻埽不敢衣食坐縻輯有讀書紀數略併玉海𨕖兩書謹將紀數略全部先行繕冩進
　　呈共計五十四卷大指具悉例言在
　　聖天子包羅宇宙囊括古今儒生常談何足上塵黼座〈臣〉竊惟事有鉅細精粗而理實一本茲固不克與司馬通鑑真氏義同日而語其於天地人物辨名析𩔖頗事採輯但恐學識粗疎見聞淺尠伏冀
　　聖恩俯賜披閲
　　特示訓誨開其耄愚俾雜俎羣言信今而𫝊後則雖蠡測管窺不勝冒昧是懼實自頂戴稽古遭逢為曠世所罕覯矣其玉海𨕖校訂粗完緣卷帙稍多未能刻期竣事倘〈臣〉不即就衰憊
　　皇上再次南巡得以捧覲
　　天嚴是又望外之幸謹具摺竝書奏
　　聞
　　奏鋟式摺
　　原任巡撫福建都察院右副都御史〈臣〉宮夢仁謹
　　奏為微〈臣〉欽奉
　　兪旨刋刻讀書紀數略謹呈鋟式恭請
　　欽定書名事竊〈臣〉至愚陋質近耋迂儒伏處偏隅心常存乎瞻就蔽聰卻埽力不任乎馳驅惟恐玩愒嵗時無以仰答
　　髙厚幸值
　　右文之世敢不困學自期所輯紀數一編適當繕寫初竣意等集狐之腋有羙必收識慚窺豹之斑無長可取用覆瓿而不足思獻曝其奚堪祇以咫尺
　　天顔冀
　　訓詞之下濟因致妄塵
　　宸鑑懼冒昧之上干迺
　　皇上知本生知聖不自聖量弗遺於問察采亦及乎芻
　　蕘猥𫎇
　　甄收遂令付梓俾碎金屑玉肆布寰區且昔聖先賢
　　重輝簡冊發𫎇震聵盡沐
　　君師啓牖之功廣見洽聞均沾
　　天地生成之徳〈臣〉非特意料所莫及實亦遭際之至竒
　　稽古叨榮於斯為盛聞
　　命甫下忭怍難名謹先鋟書式一卷伏𠉀
　　聖裁恭請
　　欽定書名冠冕首頁俟齎全書進
　　呈仰請
　　御製書序𫝊諸天下後世庶永昭文籍之光華更使〈臣〉
　　子若孫得咸寳
　　天章之巍煥矣謹具摺倂鋟式奏
　　聞伏祈
　　睿覽俯兪施行〈臣〉不勝惶悚待命之至謹
　　奏
　　凡例〈計十一則〉
　　一〈臣〉之輯是編也以紀數名古聖人剙制前民名以命之數以紀之之義也周禮九數列於六藝保氏掌之教國子而養之於道史律志曰紀於一恊於十長於百大於千於萬沿漢及唐用以設科取士不獨小學所不廢矣特數之可紀既數不勝數而汗牛充棟之書更讀難盡讀茲不過就耳目所及見聞者耳懼其略焉而弗詳故名之曰略
　　一〈臣〉玉海𨕖既竟見小學紺珠亦宋王尚書應麟隨手偶記之書故其間頗鮮倫次繼復得眀初張侍講九韶分門殘帙名以羣書備數而似多未備他若秋擎省𫎇之強作韻語原為㓜學而設則又端緒然矣爰是有志得即書之不數載至六千餘條三四倍於兩集恐其乆而散佚輯以成編
　　一紀與𨕖不同𨕖則刪繁就簡紀則積少成多自開闢來極古今變蕃之數上天下地中而人物盡之矣故分天地人物為四部亦猶甲乙丙丁之為四庫也四庫𩔖凡四十有四茲亦疏為五十有四依𩔖以求庶不致混淆眯目或舉一説而得半忘半或執其一説而不知其又有一説一手是編皆可稽考
　　一是編蒐羅雖廣收錄頗嚴大約經史子集居其強半而稗官野乘卮言𤨏説中即不盡有典有則茍無傷大雅者亦及之其過於纖巧如東坡之二紅歐陽之三上等近於俚褻如妻三可畏三等待客等更如鹽有五色榖有五色等非不數有可紀然雜見他書不欲臆𢰅名目故皆登而復黜至竒幻不經則謹遵夫子不語怪之教未敢妄録也
　　一朝代與書籍自當分序前後但有兩𩔖可作一𩔖如天部之歴律物部之車旂等是也則難序有一𩔖可兼數類如地部之廣輪人部之事蹟等是也又難序就一𩔖中一名言之如象緯之有日有月有風雲美刺之為珠為璧為龍鳯不能必此名皆前彼名皆後也更難序故一𩔖之中不盡通分前後祗可於一名之中各分前後非竟後來居上也
　　一宋景徳慶歴間召羣臣觀國學漆板書始命書未有板者悉皆雕刻故昔人所藏每多鈔本學者從而口授心維如徐筠之受周禮延篤之借左氏王充閱市肆之篇李邕搜祕閣之卷或記憶偶誤或㸃畫偶差多寡詳略之間異同所自起也加以屢經繕稿勘對之時忽不及察則語雲校書如埽落葉此從來通𡚁不專魯魚亥豕之故矣
　　一古人以姓名𫝊有止稱姓如智趙魏韓及房李魏與周程張朱之屬者有止稱名如信越良平止稱字如元直幼宰之屬者有兩字名止稱一字如臯益之屬者再以爵諡為榮如燕公代公文成忠武之屬在君父而諱如談為同桓為亙恆為常虎為武之屬諸本皆沿流至今昭昭在人耳目間不等於不知姓名錄故不加疏釋
　　一聖經既出易古文為今文則六書八法尚已是編如法為灋暴為虣隸為昃為⿴筮為賈之並作價估等是不一字大約周禮漢書居多悉依原本鈔寫未遂為之更易者昔劉歆學竒字於子雲似法古趨時古人原不妨並行而不相悖也
　　一題下必注某書示不忘本也其間多有不注者大約世所習見之書似可無庸亦或抄時偶忘耳若原本所未注則彼先失記相沿已乆要難遍考且古人引用經𫝊前後詳略之際每多大同小異之文故雖知之亦不便妄為擬議致有郢書燕説之譏
　　一題以數稱者必有目以實之如武王至殷郊五人御於前分唐叔懐姓九宗職官五正與夫文仲置六關等雖有其數而名目皆無從考則亦何取於是而紀焉間或有而不全姑且置而不不録即不如郭公夏五之闕庶不蹈掛一漏萬之嫌
　　一凡著述縱極浩繁竣即可以釋手是編如紺珠備數兩書於宋元多未究竟〈臣〉既就一己之見聞為之増益更復粗舉前眀以備一代不過補所未及究難免於不備不純故雖經成書詎敢遽以成書自命天假之年或尚能操觚而事續紀耳
　　皇清康熈四十有六年嵗在丁亥上元榖旦原任巡撫福建都察院右副都御史〈臣〉宮夢仁薫沐拜識
