
迢遞太行路，自古稱險惡。
千騎儼欲前，羣峰望如削。
火雲從中出，仰視飛鳥落。
汗馬臥高原，危旌倚長薄。
清風竟不至，赤日方煎鑠。
石枯山木燋，鱗窮水泉涸。
九重今旰食，萬里傳明略。
諸將候軒車，元兇愁鼎鑊。
何勞短兵接，自有長纓縛。
通越事豈難，渡瀘功未博。
朝辭羊腸阪，夕望貝丘郭。
漳水斜遶營，常山遙入幕。
永懷姑蘇下，遙寄建安作。
白雪和難成，滄波意空託。
陳琳書記好，王粲從軍樂。
早晚歸漢廷，隨公上麟閣。

