元始無量度人上品妙經內義
宋  蕭應叟
經名：元始無量度人上品妙經內義。南宋道士蕭應叟撰。五卷。底本出處：《正統道藏》洞真部玉訣類。
臣應叟言：謹按《靈寶度人妙經》，撰著內義成書，鋟木流傳者。元始祖劫，是謂先天，靈寶本章，故曰上品。造化獨還丹可擬，範圍非大梵誰能？已遂刊行，敢忘昭告。臣誠惶誠恐，稽首頓首。竊惟湛湛一真，乾坤並體；紛紛萬化，生死同根。雖雲含靈有識之殊，皆本契虛合無之妙。夫何名利勃志，意氣繆心？源一而流分，性近而習遠。皆緣執幻，安有知常？五色亂目，誰肯回光？萬變紛葩，誰能轉物？謂壑舟藏之已固，奈曦馭駐之不留。與其哀夭而貪生，莫若修真而重命。故我虛皇聖主，演妙道於空劫之前；玉晨至尊，受真詮於黍珠之內。度人無量，介福奚窮。顧大道無非正中，自後世因仍踳駮，觀妙至為之金鎖，迷源有類於盆魚。談虛無清諍，溺於苦空；論砂汞鉛銀，執於固有。非明祖炁之造化，曷證大梵之幽微。按真經以為之宗，暢玄機不泄其旨。在昔鳥焉成馬，未免糾紛；於今目無全牛，觸知戒止。挽迷車而回指南之鄉，障狂瀾而順從下之流，普令下民，鹹躋仁壽。恭惟太上昊天至尊玉皇上帝玉陛下，巍巍莫量，蕩蕩難名，大公無私，至幽靡察，利物常善救物，度人故無棄人。遂令蕞爾之材，輒肆菲然之作。倘有裨於萬一，願鑑勤誠；若無補於毫釐，冀原狂妄。所有內義一部，分為二卷，鏤版印集，申納都省，乞賜敷奏外，謹具表上告以聞。冒犯天威。臣誠惶誠恐，稽首頓首。謹言。
寶慶二年太歲丙戌七月甲寅朔初七日庚申，上清大洞玄都三景法師臣蕭應叟上表。
太上者，無極至尊也，元始之始也。即父母未生以前，一點真陽之精，二炁相感而生兩腎；兩腎既生，便生兩目。然後鑽簇五臟，已圓其容，方有身也。始曰於洞。洞者，形骸具足，降生成人，即見其身耳。玄者，玄一之精也。身既存，即精守於關元；精既守於關元，則氣周流；氣周流則神全耳。神全則百竅開關，萬物感矣。眼通光，則能視萬物；鼻開孔，則能聞香氣；耳開關，則能聽音聲；口通心，則能味百物。此四者備足，則靈矣。所謂萬物之中，惟人最靈，此之謂也。然而人靈不悟。夫人所以長生不老者，能以一靈不泄於外。令眼不視於色，其魂守之於肝，固木氣，不泄於外；令鼻不聞於香，則魄守於肺，固金氣，不泄於外；令耳不聽於聲，則精守於腎，固水氣，不泄於外；令口不言語，則神守於心，固火氣，不泄於外；令一身端坐，四大不動，則意守於脾；固土氣，不泄於外。五方固蒂，則神氣精混合為一，返本還元，歸根復命，則萬神會聚，化為嬰兒。棄離幻殼，出入與造物了不相干，與道合真，即寶矣。人得此寶於身，出入縱橫，飄然自在，長春不老，與天齊休。布真炁而能化土石，土石為寶；布真炁而能起枯骨，枯骨成人；布真炁而能救萬病，萬病自痊；布真炁而能辟妖邪，妖邪自滅；布真炁而能動風雷，風雷自震。布真炁而能扶萬物，萬物自暢；布真炁而能拔幽魂，幽魂自拔，此即無量度人矣。上品者，大乘之法也。妙者，玄奧之捷也。經者，修真之徑路也。若能口誦其經，心悟其奧，則隨念有玄應耳。至於修真學道，濟生度死，無不在此矣。密而行之，方得成道。
《靈寶妙經》義宏理奧，非鉤深索隱，通玄究微者，未易窺測。愚曰不然。故經有云：苟得一，萬事畢。天尊豈作艱難事，以惑人乎？凡人日用常行，皆此經也。善究竟者，如富貴之觀飲器，雖觥觴盃斝錯落盈前，知其金也。為何難哉！不善觀者，隨器所轉，得不惑歟！是經也，道而已；妙談玄理，幽演洪名，無非梵炁分根，真空闡化。人作境會，散漫難入。欲明是經者，莫若以我與造化同揆，彼亦如是，我亦如是，熟觀諦思，必有所契。非特此經為然；一大藏教皆如是也。老泉蘇公有言：天之所以與我者，豈偶然哉。夫其所以與我者，必有以用我也。我知之不得行之，不以告人，天固用之，我實置之，其名曰棄天。自卑以求幸其言，自小以求用其道，天之所以，與我何如？而我如此也，其名曰褻天。棄天，我之罪也；褻天，亦我之罪也。愚每以此為戒，自惟天幸，師友琢磨，而於靈寶之宗，竊有所觀，是亦天其與我矣。既得之，力行之，不敢棄天也。詳言之，謹藏之，不敢褻天也。不棄不褻，遊於斯，息於斯，修於斯，藏於斯，此其願矣。同志或知之，俾與衆共，愚懼其褻天而辭焉。彼乃曰：子不聞李光玄之事乎？昔光玄精勤求道，積有
年矣。一日，於少室山遇異人，告之：爾今求道，唯當提拔世人耶？唯當只了自己耶？若止為一身，神仙不取矣。又不聞宋之愚人乎？昔宋之愚人得燕石，藏之以為寶。周客聞而觀焉，胡盧而笑曰：此特燕石也，其與瓦甓不殊。愚人大怒，守之愈固。若子之言是，即與李光玄同科；若子之說非，即蹈宋愚人之轍。儻與衆共，大方之家，或能糾子繆戾，開子寂啟，非特益人，天之果於子有得，亦豈淺哉。愚雖不敏，謹奉斯語，仍取嚴、薛、成、李四家註解，撮其明白者，並以師友之說，繼於句下，正卷中小字是，以明經旨。若夫義因象明，象因義顯，經旨丹道，一致無殊者，並附象說，書之於後。管窺天、蠡測海，雖未能以究涓埃，蓋亦見量如是也。嗚呼！孔子曰：知我者，其惟春秋乎。罪我者，其惟春秋乎。
寶慶二年歲在丙戌，七月甲寅朔，觀復道子蕭應叟識。
混洞赤文，無無上真，此所謂無極而太極也。元始祖劫，化生諸天，開明三景，是為天根。上無復祖，唯道為身，此所謂太極動而生陽。動極而靜，靜而生陰，靜極復動；一動一靜，互為其根，分陰分陽，兩儀立焉。
五文開廓，此所謂陽變陰合而生水、火、木、金、土，五炁順布，四時行焉。五行，一陰陽也；陰陽，一太極也。太極本無極也，五行之生，各一其性。普植神靈，無文不光，無文不明，無文不立，無文不成，無文不度，無文不生。此所謂無極之真，二五之精，妙合而凝。乾道成男，坤道成女，二炁交感，化生萬物。萬物生生而變化無窮焉。學者當究其辭、索其意，則先天之道不謀而契，造化之妙可得而窺。故儒者知幽明之故，周乎萬物，原始反終，窮理盡性，得不休死生之妙。老氏則曰：深根固蒂，長生久視。蓋各有所宗也。夫如是，何以致之？經曰：知其雄，守其雌，復歸於嬰兒。知其白，守其黑，復歸於無極。此乃金液還丹之道，故能深根固蒂，長生久視矣。
譬喻
此身為天地爐鼇，中宮為鼎，身外乃太虛。乾官髓海，坤宮精房，神室丹鼎，名曰三宮。乾坤者，天地之綱紀也。陰陽運乎其中。天地為大冶，陰陽為化機，一炁為藥物。凡鍊丹憑乾坤、牝牡之炁，運養周星而為鼎器；金母居中，以妙化發生之炁，遞互感激，名曰修鍊。陽精日熾，真神化生，謂之聖胎。陰剝陽純，謂之嬰兒。所謂太一含真、契合虛無、復歸無極者也。神室之所、運養之機，輕泄有愆，誓盟授受。為其師者，明指以告，毋誤志士，墮迷津耳。
第一環八卦者，地也。八卦成象，互用也。
第二環二十八宿者，天也。明用周天行度大數，起天元也。
第三環三十圓缺者，一月火數，應六十卦，互用也。
第四環一百白點、黑點者，陰符陽火刻漏，應天符動靜也。
第五環十二卦者，爻象進退，龍虎起伏也。
第六環十二辰者，火候升降，鑽天符也。
第七環者顯周天之大數，感合四時五行，應內象也。
第八環者，列陰陽五行萬象入鼎中，輔助金火龍虎，離女坎男，陰陽夫妻，交媾生成真砂真汞，而為神丹也。
右真一子彭曉所撰大還心鏡火候之圖，取以明大梵隱語之用。
誦經訣
有五戒、十無益之言。
夫誦經之訣，不可不知，齋潔沐浴，捐去情慮，欲表裹相映，則為善也。嘗見太極葛仙公誦經之法，有五戒、十無益之言。高人求善，能遵斯語，則利益無涯。豈止一身昇度，必福流後裔也。
夫五戒者：第一不得口誦心違。第二不得輕慢辭理。第三不得自作生人我想。第四須謙退師問。第五慈惠接引，更相發明。
十無益者：不忠於君，不孝於親，不慈於物，執無明、較人我，嫉諸賢、妬勝己，訕良善、辱孤貧，惡口兩舌，欺心害物，嗜酒肉、好邪淫，生貪嗔、起憎愛。儻能遵此，則何災不滅，何罪不消？諸天錄名，魔王保舉。不然，則雖終身誦之，欲求福慧，不可得也。高人達士，宜鑑而慎焉。
凡誦經之人，不拘道俗、男女。清齋內無雜想，外絕肥葷。入靖，謂淨潔之室也。整其法服，衫揹皆可，但須潔淨。啄齒啄正中板齒，日鳴法鼓，集身神。焚香，豐香烈火，通達誠心。心拜東南西北四方，次拜東北方、東南方、西南方、西北方、上方、下方，方各一拜。拜訖，東向平座。拜十方者，經文關涉故也。身拜不如心拜。東向者，昇天之序，自東西上。平座，正座也。或蟠膝，或垂足，初無拘限。次啄齒，誦淨心口呪，及淨身呪，戒飾身神。次啄齒念淨天地呪，開經玄蘊呪。
誦此呪畢，然後開卷誦經。其餘訣目，一一詳註，備具於後。
觀復子蕭應叟學
饉按《靈寶大法》，明《度人經》中七事，大略區貫云：元始祖炁，無形之先，作何比擬？降質成炁，化生萬寶，今世作何體狀？復釆鍊此炁為寶，餌之登真。竊觀先真上聖，示此一條，實生死之上機，乃性命之大要。若非金液還丹之道，曷明元始祖炁之玄？罄索幽微，推尋奧妙，濬發神澤，灌溉芝田耳。
太上洞玄靈寶無量度人上品妙經
惟此經萬聖尊崇，衆真欽仰，無上可上，玄之又玄。且洞玄靈寶，是品秩之總名；無量度人，即此卷之篇目。諸經所宗，故曰上品；由玆明道，是謂妙經。
我朝真宗禦製序曰：大易垂教，先於至神；混元著書，本於妙道。契陰陽之不測，標沖默之難名。蓋以闡無為之為，著無象之象，範圍幽贊，藏用而顯仁；怳惚窈冥，化民而育物。雖古今而異制，誠訓導以同歸。若乃藏室靈文，昭臺祕籍，紛綸玉笈，充溢丹函。龜關墉城，自高真而降授；赤明龍漢，應劫運以流傳。斯固超視聽之先，在名言之表，弼成至治，漸漬羣生。首出於九流，抗行於百代，干戈俶擾之際，用之而豈遑？蟲魚鹹若之辰，拾之而孰可？《度人經》者，元始之妙言，玉晨之寶誥。浮黎真境，紀談受之初，紫微上宮，顯械藏之跡。實諸天之隱韻，為大梵之仙章。八角垂芒，本由於神翰；千祇列衛，普度於人靈。其或育質圓方，稟和天壤，少私寡慾，背偽歸真，端慮以潔齊，洗心而成誦。精專外積，純粹內充，可以自晦而明，無幽不燭。類虛室之生白，同溫泉之盪邪，熙熙而陟春臺，濟濟而躋壽域。至誠所極，介福何窮。
猗歟偉哉，夫靈寶者，或曰靈即聖化也，寶即珍尚也。或曰靈者，衆聖之通稱，寶者，衆聖之所珍。或曰變化無方曰靈，欽崇貴愛曰寶。或曰在天曰靈，在地曰寶。或甌神降為靈，炁聚為寶。所謂仁者見之謂之神，知者見之謂之知，百姓日用而不知，故強為之容，以應化設教，禦物利生也。炁而精至於無形，大至於不可圍。若夫遠取諸物，近取諸身，則大而為天地，微不離肖翹；明則為日月，隱則為陰陽；在儒為仁義，在釋為知慧，在人為神炁，在丹為汞鉛。寓萬物為性情，統元炁為造化，其實皆道也。惟達者能一貫之，然其執幻迷真，任情逐物，遂使靈源決蕩，妙本支離，不能返老還童，以至衰壞。故《生神章》云：夫人得還生於人道，濯形太陽，驚天駭地，貴亦難勝。天真地神，三界齊臨，亦不輕也；當生之時，亦不為陋也。但人得生而自不能尊其炁，貴其形，寶其命，愛其神，自取死壞，離其本真耳。《西昇經》云：生我於虛，置我於無；生我者神，殺我者心；積氣聚血，成我身耳。身乃神之車，神之舍，神之主。安靜，神則居之；躁動，神則去之。《黃庭經》云：長生至慎房中急，何為死作令神泣。寸田尺宅可治生，若當決海百瀆傾。葉去樹枯失青青，氣亡液漏非已形。《莊子》曰：吾生也有涯，而知也無涯；以有涯隨無涯，殆矣。又日：夫人生炁之聚也。聚則為生，散則為死。形勞而不休則弊，精用而不已則勞，勞則竭矣。太史公曰：凡人所生者，神也。所託者，形也。神太用則竭，形太勞則弊。形神離則死，死者不可復生，離者不可復返，故聖人重之。諦觀斯言，皆知返本還源者也。所以自然靈寶之道，金液大還之旨，達者嚮慕，代不乏人。太上啟接引之方而詔人曰：常無欲以觀其妙，常有欲以觀其微。而釋氏亦云：人被物轉，若能轉物，即同如來。故道、釋二教，各有超越死生之理。釋氏以性為宗，故修禪定；道家以神為主，故鍊金丹。禪定之極，寂乎陰；金丹之極，歸乎陽。此兩者同出而異用，皆由所生之本而成正真，非假外物而造作者也。神之與性，可以意會，不可以理析。析之則紛擾是非，有物我之殊；會之則契合異同，無彼此之別。此乃無上正真之妙道，故萬法千門，無非靈寶。《混元實錄》云：昔老君龍漢以來，分身教化，出真文於中天大福堂國、南極赤明國、東極浮黎國、西極西那國、北極鬱單國，此五之內皆稟靈寶之教。又在夏時以靈寶五符、靈寶真文授禹。又化胡王曰：吾在中華，常以道法開化世人。王曰：何謂道法？老君曰：道法者，乃太上靈寶，生於天地之先，大無不包，細無不納。天不得此，無以耀明；地不得此，無以表形；神不得此，無以入冥；人不得此，無以生成，是以萬物芸芸，以道為根。蛇得之為龍，禽得之為鳳，獸得之為麟，凡得之為仙人。能修之，逍遙太空，改易五內，變化形容，役使鬼神，隱顯無常，上仙之道也。王曰：所說靈寶，固為稀有，由是觀之，所謂得之修之，果何物？乃知靈寶、金丹，同出而異名也。又《靈寶經》者，乃是天真皇人於峨媚山授於軒轅黃帝。又天真皇人授帝譽牧德之臺，夏禹鹹降於鍾山，闔閭竊窺於勾曲。其後有葛孝先之類，鄭思遠之徒，師資相承，蟬聯不絕，此乃經旨出教也。
道言：
太上玉晨道君，靈寶天尊之言也。昔受經於虛皇元始天尊，紀錄成編，藏於玄都紫微上宮，道君傳付玄一真人而流傳焉。
昔於始青天中，
東方九炁，青天也。始者，五方建始之名；青者，東方之色。
碧落空歌大浮黎土，
此天炁青碧，霞廓落，故雲碧落。靈風瓊樹，空中鼓歌，故雲空歌。大浮黎土者，即東極大浮黎之國也。
受元始度人無量上品。
道君謂我昔在此天此國，受虛皇天尊妙經，廣度人天，功德不可稱計，是為上品真詮矣。
《內義》曰：夫天地之大，肖翹之微，凡囿形隸數者，無非體造化而生成。靈寶天尊叔經首云：始青天中，碧落空歌大浮黎土者，示人造化之端也。物生於土，終於土，故《陰符經》云：火生於木，禍發必尅。知之修鍊，謂之聖人。夫木中有火，發而不制，則灰飛煙滅，無復本性。能制之者，雖火刑木燼，則聚而為土；既為之土，本性存矣。始青之天，禾之方也；碧落空歌，火之象也。
東極大浮黎地皆碧玉，常生碧霞。又有青林之樹，風吹樹聲皆作洞章，燦爛朗徹太空。夫浮黎國者，屬東北玉隆之天。東北寅位，火生之地也。青林之樹風吹者，青即木之色，林字兩木也。關尹曰：兩木摩火生，樹亦木也。木風，巽也。麻衣道者曰：地二生火者，離之炁孕於巽木也。燦爛朗徹太空者，即火光明之象。碧霞廓落，火性虛明，類乎空中之聲。故曰碧落空歌也。大浮黎土，土之本也。土者，是為還丹之基。還丹者，返本還元之道也。經曰：致虛極，守靜篤，萬物並作，吾以觀其復。夫物芸芸，各復歸根。歸根曰靜，靜曰復命，此乃返還之理。《易》之復卦是矣。復者，陰陽返還之道也。故曰：復其見天地之心乎。天地者，陰陽之體；心者，明其所用也。天動地靜，陽動陰靜，天動極而陰生，地靜極而陽生，蓋剝於上而復於下，動靜消長，此所以見其心也。人亦然耳。復之為卦，一陽在王陰之下，其體震下坤上。震木者，始青之天也。木生火，碧落空歌也。火生土，故坤土者，大浮黎土也。碧落空歌，以經而言，乃炁之與聲，蓋從無而入有。以丹而言，震木坤土，各有實體，於中虛而見火之象。以此推明，足知經旨，丹道自然，造化契合矣。土為造化之本，故土生金，名為空炁。金胎實先天之祖炁，故曰受元始度人無量上品。元始者，祖炁也。乃自已曩劫不壞元神，名日真鉛，以是作丹之母。《龍虎經》曰：金火者，真鉛也。丹術著明，莫大乎金火。張紫陽真人《悟真篇》云：火生於木、木藏鋒，不解鑽研莫強攻。禍發只因斯害己，要須制伏覓金公。
又曰：離坎若還無戊己，雖含四象不成丹；皆緣彼此懷真土，遂使金丹有返還。由是推明丹道，可以果見也。趙州和尚云：金佛不度爐，木佛不度火，泥佛不度水，如何度得我。若要度得我，除非我度我。是以此道乃返我之神，復我之性，而度我之身。人自為度，無不度者。初無限數，是為上乘。故曰度人無量上品也。
元始天尊
此乃虛皇之應號，從真起應，則曰證修。妙思幽源，乃自性獨有。《洞神經》云：妙象無形，應感有體者也。
當說是經，
經，徑也。謂由是而行，可以造道。《內義》曰：元始天尊即法身之祖炁，所謂本來面目，不壞元神，名曰真鉛者也。當說是經者，明祖炁為丹之體。老君謂尹真人曰：子能知一萬事畢，閉塞情歡入奧室，鍊金食炁為第一，子能知之守勿失。又曰：紅鉛黑錫大丹頭，從紅入黑是真修；黑中取精赤取髓，解取赤黑藥無比。用赤入黑保長生，用黑入赤天仙矣。又曰：一者是鉛鉛為君，二者是汞汞為臣。若鉛不真，其汞難親；若鉛是親，不失家臣。青腰使者，赤血將軍。和合兩姓，異放同羣。白汞作腦，黃芽為根。化鉛為粉，鍊汞成塵。陰居陽位，陽數陰勻。月盈日反，寒暑區分。開設法象，赫然有文。唯吾此道，天地長存。當說是經之理，此可見矣。或問經中唯言修持讀誦，濟生度死，曷嘗有龍虎坎離、砂汞鉛銀之理？答曰：大道無方，寓物顯理。有如易之為書，始於一炁，判為陰陽，剛柔交索，變化無窮。伏羲畫之以明道，神農擬之而制器。堯用之南嚮為君，舜行之北面為臣。文王演之，而盡造化之妙；孔子廓之，而極天地之蘊。伯陽假之述丹旨，麻衣託之言化機。圖南分象數，挺之言性命，康節究先天，濂漢造太極。或窮物理，或推卜筮，圓機萬化，寧拘一端。此經之道，曷異是乎？傳曰：知禮而不知神者，非長生之士也。超理入神，混合於炁，無為而無不為者，我真宗之道也。故尹真人曰：善吾道者，即一物中，知天盡神，造玄至命；失之殉異，名析同實，得之契同，實志異名矣。
周回十過，以召十方。
《內義》曰：說經十徧以周者，召天地真聖高尊也。修丹十月而成者，運陰陽精粹造化也。所以周回十過者，乃生數五，成數五也。天一水，地二火，天三木，地四金，天五土也。地六鉛，天七汞，地八砂，天九銀，地十丹也。以召十方者，乃一、三、五、七、九陽也；二、四、六、八、十，陰也。此乃還丹之妙用，若夫幽微造化，則詳著於後。
始當詣座，
虛皇天尊登就於座。
天真大神、上聖高尊、妙行真人、元鞅數衆，
乃五億諸天，八圓世界，三元九聖，
九真九仙，日月星宿，天真地祇也。
乘空而來，飛雲丹霄，
三素之雲，絳霞之炁。
綠輿瓊輪，羽蓋垂蔭。
昔西王母授經漢武，凡服器文物，一從漢制；觀今知古，故不詳言。
流精玉光，五色鬱勃，洞煥太空，
流精乃日月星暉，玉光即仙真圓象，五彩交錯，通明太虛也。
《內義》曰：始當詣座者，金母就室也。金母在室，則追二無於黃道，會三性於元宮。鑽簇五行，合和四象，是謂天真大神、上聖高真、妙行真人、元鞅數衆，乘空而來也。以神攝炁，以炁鍊神，鉛汞相投，陰陽奔奏，金母耀彩於神室，銀精吐輝於丹房。虛室生白，神宇泰定，則飛雲丹霄，綠輿瓊輪，羽蓋垂蔭，流精玉光，五色鬱勃，洞煥太空之謂也。
七日七夜。諸天日月星宿，璿璣玉衡，一時停輪。神風靜默，山海藏雲。天無浮翳，四炁朗清，一國地土，山川林木，緬平一等，無復高下。
凡言諸天者，皆三十二天也。諸天之中，各有日月。其精光本化，皆此境分根。璿璣玉衡者，北斗七星也。四炁朗清者，天地日月之炁也。夫真之傳真，聖之授聖；故得三光息輪，山海納炁，風伯不敢鳴條，雲將埋無翳景；天地開朗，日月清明，山川坦然，泯平一等。既稱停輪，那復有夜？即以常時準量，七日七夜之頃矣。玄師曰：此乃大定，神光湛然，見玉清境。
《內義》曰：《易大傳》曰：剛柔者，晝夜之象也。說者雲晝則陽剛，夜則陰柔。伊川曰：剛柔一炁之往來，也。人之一炁往來者，呼吸是也。夫一呼一吸，而為一息；一息之間，則分陰陽。呼而明為陽為晝，吸而晦為陰為夜。七竅之呼，七日也。七竅之吸，七夜也。金母功行，天機不動，神凝目定，脈住心停，故曰七日七夜，諸天日月星宿，璿璣玉衡，一時停輪。神風靜默者，息不出入也。山海藏雲者，炁無升降也。天無浮翳者，華念妄緣不生也。四炁朗清者，動靜有無俱遣也。以至忘形絕慮，萬有皆空，無我無人，湛然體性。故曰一國地土，山川林木，緬平一等，無復高下矣。
土皆作碧玉，無有異色。前則天瑞，此乃地應。
《內義》曰：土者，性清也。性虛化而生神，存於室中曰戊土，炁感激而有情，攝於釜內。曰己土，神怡炁寂，性復情冥，如色之碧無瑕，如玉之真無雜，故曰土地皆作碧玉，無有異色也。
衆真侍座。
《內義》曰：用志不分，乃凝於神矣。
元始天尊玄座空浮五色師子之上，
此一者，天尊道相也。
《內義》曰：元始天尊者，元神也。玄座者，神室也。空浮者，法身也。五色者，妙化之炁也。師子者，心知也。元神在室，運心攝炁，法身虛寂，心知明妙神之禦炁，心以象師，得非天尊道相乎？
說經一徧，諸天大聖同時稱善。是時一國男女聾病，耳皆開聰。
《內義》曰：說經一徧者，天一生水也。乃坎之炁孕於乾金。諸天大聖同時稱善者，萬神一時俱暢也。一國男女者，法身陰陽二炁也。聾病者，坎為耳，故屬之。夫人神炁相養，神昏則炁滯，炁亂則神濁，冥冥濛濛，有如聾聵。行功通暢，炁靜神清，覺所未覺，故曰開聰。此乃初階入道之漸，若夫身體之疾，遇值經法而痊癒，不待釋註可知矣。
說經二徧，盲者目明。
《內義》曰：說經二徧者，地二生火也。乃離之炁孕於巽木，離為目，目應心，心昧於物。暗而若盲，依道而行，心開意悟，物莫能蔽，邪正可知，如目之明，由路而趨也。
說經三徧，喑者能言。
《內義》曰：說經三徧者，天三生木也。乃震之炁孕於艮水。艮為山，山高土厚，水泉出焉。此乃麻灰之說。夫言者，音聲也，金性有焉。天三生木，而說經三徧，雲喑者能言，何也？此明木中有金之象。夫木絕於申而胎於酉，雖金剋木而木反寄胎於金鄉。蓋金生水，水生木，故金乃木之祖。天三生木，金之三傳而見木，如甲子乙丑海中金是也。以金在海，而水生子醜是也。水生木，甲乙是也。陽生於子，三陽從地長。故《莊子》曰：赫赫發乎地也。由下而生，上象震變兌，明木中有金矣。
說經四徧，跛痾積逮，皆能起行。
積逮者，世傳此疾，流引相及也。《內義》曰：說經四徧者，地四生金也。乃兌之炁孕於坤土。起行者，乃植立之狀，木性有焉。地四生金，而說經四徧，雲跛痾積逮，皆能起行者，何也？明金中有木之象。夫金絕於寅而胎於卯，金乃木之鬼，寄胎於木鄉者，蓋木生火，火生土，土生金，故木乃金之元。地四生金木之四傳而見金，如甲午乙未沙中金是也。甲乙，木也，生火；午未，火也，生土；沙石，土也，生金。陰生於午，三陰從天降。故《莊子》曰：肅肅出乎天也。由上降下，象兌變震，明金中有木。以此推明，可見金木間隔之理。然造化幽微，固非紙上工夫可得而盡。
說經五徧，久病痼疾，一時復形。
《內義》曰：說經五徧者，天五生土也。乃離寄戊，而土炁孕於離也。凡物生於土而終於土，如上乃五行之生數也。久病痼疾者，按《道藏》曰：人者，物之靈也。壽本四萬三千二百餘日，其神三萬六千元陽真炁。本重三百八十四銖，內應乎乾。不知保而政之散，是以中道夭閼。乾者，六陽具而未知動作施洩，知此修行即神仙也。自十五歲至二十五，施洩不止，則真炁虧四十八銖，存者其應乎姤二。嗜欲之甚，加十歲則又虧四十八銖，存者其應乎遯。又不知養，更加十歲，又虧四十八銖，存者其應乎否。至此乃天地之中炁，又不知養，更加十歲，其虧七十二銖，存者其應乎觀。又不知養，更加五歲，其虧九十六銖，存者其應乎剝。又不知養，八八六十四卦，元炁終矣。其應乎坤。坤者，純陰也。唯安穀氣而生，故名苟壽。人至於此，去死不遠，不復能修丹，其或戕敗之甚者，又不逮此而盡也。元炁消減，豈非久病痼疾乎。一時復形者，既修此道，真神日壯，元炁日盛，復命返本，安樂長年，此之謂也。
說經六徧，髮白反黑，齒落更生。
《內義》曰：說經六徧者，天一生水，地六成之。居北積坎陰正炁為鉛，乃乾坎合而水成於金。鉛者，金之母，鉛黑而金白，謂髮白返本還元也。齒落更生者，已枯復榮也。
說經七徧，老者返壯，少者皆強。
《內義》曰：說經七徧者，地二生火，天七成之。返南往離宮為汞，乃巽離合而火成於木。蓋汞從砂而抽也。夫南方，火也，汞亦火也。火而又火，炎炎不息之象。經曰：物壯則老，是謂不道。不道早已，若不知返還之道，則火炎煙飛，無復故存，豈得壯而不老乎？既達返還之理，斡旋窮極之用，還而復元，極而歸本，是以老而壯，少而強也。
說經八徧，婦人懷妊，鳥獸含胎，已生未生皆得生成。
《內義》曰：說經八徧者，天三生木，地八成之。歸東處震為砂，乃艮震合而木成於水。砂者，汞感鉛炁而結也。砂含汞質，象類懷胎。夫汞遇鉛而凝結，炁遇神而混合。此炁非身中後天陰炁，乃妙化發生先天之炁。學者不可不察也。已結之炁日益壯盛，發生神炁又復混凝，不隨物化，長養聖胎，故曰已生未生，皆得生成也。
說經九徧，地藏發泄，金玉露形。
《內義》曰：說經九徧者，地四生金，以天九成之。還西兌方為金，乃坤兌合而金成於土。蓋汞歸土釜而成寶也。《參同契》曰：金來歸性初，乃得名還丹，所謂一炁還元者也。夫天一之水，始因空炁金胎而生，未見金質。地四生金，猶為化機，至此則還元復性，居於中宮，是為丹體而有玄象。中宮，土也。土為地，金母居其中，故曰地藏發泄，金玉露形也。
說經十徧，枯骨更生，皆起成人。
《內義》曰：說經十徧者，天五生土，地十成之。乃離於己而土成於火，居中作萬物生成之本，而為丹體。道經曰：沖無以為和。夫炁之中和，所以能生萬物。天五之土，乃陽土地十之土，乃陰土兩土相疊，金居其中。故還丹有刀圭之號，夫還丹之妙，返老還童，超凡入聖，世人期於有死，舉而目之，皆行屍也。既得此道，修之長生，不為泉壤之魂，豈非枯骨更生，皆起成人乎？此乃五行之成數也。漢天師序《金液神丹經》云：神仙之趣，要妙之言，無理之至理，不然之大然。已具載於淵宗，非一毫之所宣也。太上亦復暢此沖虛妙道者也。
是時一國是男是女，莫不傾心，皆受護度，鹹得長生。
明得其道，則長生不死。當此之時，其國若男若女，無老無少，皆受聖恩，普得濟度。生者不死，死者更生也。
《內義》曰：一國猶一身，男女猶陰陽也。傾心，類相投也。護度，得所養也。陰陽相投，神炁得養，身安道隆，長生之理也。
觀復子蕭應叟學
道言：是時元始天尊
說經一徧，東方無極無量品至真大神無鞅之衆，浮空而至。
說經二徧，南方無極無量品至真大神無鞅之衆，浮空而至。
說經三徧，西方無極無量品至真大神無鞅之衆，浮空而至。
說經四徧，北方無極無量品至真大神無鞅之衆，浮空而至。
說經五徧，東北無極無量品至真大神無鞅之衆，浮空而至。
說經六徧，東南無極無量品至真大神無鞅之衆，浮空而至。
說經七徧，西南無極無量品至真大神無鞅之衆，浮空而至。
說經八徧，西北無極無量品至真大神無鞅之衆，浮空而至。
說經九徧，上方無極無量品至真大神無鞅之衆，浮空而至。
說經十徧，下方無極無量品至真大神無鞅之衆，浮空而至。
《內義》曰：以經而言，天尊說經十徧，十方大神至者，乃三元九聖、九真九仙，高真上聖，天神地祇，俱會始青天浮黎國聽法也。以丹而言，元始說經，即真鉛為藥祖，玄精作丹基也。十徧者，天地生成之數。十方者，五行配合之數。一三五七九，天數二十有五，陽精也。二四六八十，地數三十，陰華也。一二三四五，應四正上方；六七八九十，應四維下方。陽之生數五，五行之本也。陰之成數十，萬化之根也。一九、四六，各合為十，金水同宗；二八、三七，各合為十，木火同體。總而言之，五十有五，分隸五方。一六居北，二七居南，三八居東，四九居西，五十居中。以法除之，五方除一二三四五，乃水火木金土之元也。又除一二三四五，乃五行之本也。除外五方各剩五數，共而二十有五，為五行之根，是真陽戊土之體也。復將根數二十有五，除去五方之本，北一、南二、東三、西四、中五。即見北剩四數，象金，金本生水。金反自水而生，如鉛自銀炁而有，鉛中生銀，乃兒產母也。金，虎也。金在水中，乃虎向水中生也。南剩三數，象木，木本生火，木反自火而有，如汞感鉛炁結砂，砂自汞成，乃兒產母也。木，龍也。乃龍從火裹出也。東剩二數，象火，火生於木，砂中抽汞，乃七返硃砂返本也。西剩一數，象水，水自金生，一炁還元，是九還金液還真也。中央虛元以四象相合而成十，乃見真陰己土自然妙用。故張紫陽曰：震龍汞自出離鄉，兌虎鉛生在坎方。二物總因兒產母，五行全要入中央。又曰：赤龍黑虎各西東，四象交加戊己中。復妬自玆能運用，金丹誰道不成功。太一真人曰：五行顛倒術，龍從火裹出。五行不順行，虎向水中生者，此也。無量大神至者，乃取乾坤真純潛運之跡而為法象，分三百八十四爻，循環火內，運五星二十八宿，環列鼎中，蹙三千六百之正炁，回七十二候之要津，驅六十四卦之陰符，鼓二十四炁之陽火。幽微詳密，見於隱語心鏡。故天地不能匿造化之機，陰陽不能藏亭育之本，由是神變無方，化生純粹，盡歸把握之內，混合空洞之中矣。或問程伊川云：聖人不師仙，厥術異也。聖人能為此等事否？曰：此是天地間一賊，若非竊造化之機，安能延年。故《陰符經》曰：人，萬物之盜。所謂竊造化盜萬物，則天地間皆吾所有，取之無禁，用之不竭。
十徧周竟，十方無極天真大神，一時同至。一國男女，傾心歸仰，來者有如細雨密霧。無鞅之衆，迮國一半，土皆偏陷，非可禁止。
天尊開國，萬聖鹹集，威德崇重，厚載不勝，故至偏陷。蓋有非常之事，則有非常之應。牛頭法融禪師講《大般若經》，至成靜品，地且為之震動，況虛皇演化乎！
《內義》曰：十徧周竟，十方天真大神，一時同至者，乃息住神凝，炁歸室也。一國男女，傾心歸仰者，一身陰陽之炁，混合融鍊也。神炁之聚，薰蒸蓊鬱。《參同契》曰：金砂入五內，霧散若風雨。金者，天地之至精，乃神也。砂者，陰陽之純粹，乃炁也。故曰：來者有如細雨密霧，無鞅之衆，至於金精肘後，真炁過陽關，乃性情相盪，天機默運，陰陽感激，真神化生。雖曰體自然而運用，尚在作為之境，不能無躁勝寒、靜勝熱之變。蓋由持而盈之，性情未冥。性情屬土，故曰走國一半，土皆偏陷，非可禁止。
元始懸一寶珠，大如黍米，在空玄之中，去地五丈。
寶珠喻道，懸於空玄，亦同玄珠之義。於內傳經則寶中更寶，玄中又玄，真中之真，道中之道。去地五丈者，令人去五濁之世，脫五行之用。五濁皆出，自無衆息，五行不用，永離相剋。是故五行不相剋，萬物悉可全，自然長生久視，得道成真。玄師曰：此乃玉清寶珠，神化胎仙之道。
《內義》曰：元始懸珠者，神與道俱也。向來說經獅子之上者，是神凝室中，從無求有者也。今此懸珠空玄之中者，乃超神物外，出有入元也。天尊慮後世末學，不達此理，徒守頑空，故顯示妙化，明其至無之中，有至真至精者存。經曰：杳兮冥兮，其中有精，其精甚真，其中有信。以理而言，乃神冥性復，卓爾圓明，豁然無覆，空然無基。熙熙怡怡，昏昏默默，固非五行之數可得而拘，五濁之境可得而溷。川老云：有相有求俱是妄，無形無見墮偏枯。堂堂密密何曾間，一道寒光爍太虛。
元始登引天真大神、上聖高尊、妙行真人，十方無極至真大神，元鞅數衆，俱入寶珠之中，天人仰看，唯見勃勃從珠口中入，既入珠口，不知所在。
天尊施玄妙大化，懸珠在空玄之中，莫測所懸之系，登引三元九聖、九真九仙，俱入其中。其一切天人，非天真上聖真人，故難隨無為化機，不能同入空玄之妙，祇仰看而已。見勃勃從珠口中而入，既入珠口，不知所在。且如下格小仙有芥納須彌之妙，壺懸天地之境，何況大聖天尊敷宣大化，示現神變也。所言寶珠大如黍米，已是微妙；更去五丈，能見寶珠在空玄之中者，非天人，亦無此明慧。又況見其珠口者，實天尊登引聖真入妙有虛無之境；當時隨天尊入於寶珠之時，天人仰看，即見入寶珠之中，不能見珠內玄妙之化。
《內義》曰：真神既冥，炁亦隨寂，契虛合無，升玄入妙。所謂斂萬有於一息，散一息於萬有。迎之不見其首，隨之不見其後。其來無從，其去無在。
國人廓散動，地還平正靜；元復欹陷。
《內義》曰：動靜兩忘，有無俱遣。
元始即於寶珠之內，說經都竟。
《內義》曰：元始者，神寶珠即性。說經者，指明祖炁為丹之體。都竟者，謂神性圓明，了無一物。
衆真監度，以授於我。
《內義》曰：衆真者，妙化發生之炁。我即道君也。
當此之時，喜慶難言。法事粗悉，諸天復位。絛欻之間，寂元遺響。
《內義》曰：行功之際，妙應難述。如人飲水，冷暖自知。工夫已竟，萬神還元，恍惚之中，遺明息照。
是時天人遇值經法，普得濟度，全其本年，無有中傷。
《內義》曰：考古鎰今，其則不遠。經法丹道，一理無殊。六祖有言：我今說法猶如時雨，溥潤大地。汝等佛性，譬諸種子，遇玆沾洽，悉得發生。此乃值遇經法，普得濟度之理。內象之作體，此意矣。得之者，知其神而愛之，明其炁而寶之，可以全其本年，無有中傷。本年者，不遭橫天之謂，若夫向上一著，當進步焉。
傾土歸仰，咸行善心。不殺不害，不嫉不妬，不淫不盜，不貪不欲，不憎不，言無華綺，口無惡聲，齊同慈愛，異骨成親。
《斷命》曰：殺殘傷為害，惡他勝己曰嫉，憎同儔曰妬，男女不以禮交為淫，竊人之物曰盜，無曰責，嗜好曰欲，嫌人曰憎，猜疑曰妒。十惡既滅，則異骨成親，萬行玄同，則聲無勃戾。○淫之一節，謂男女不以禮交者，蓋欲正人倫也。若修行之士，當屏絕之，故《太微靈書》以淫慾為十敗之首，昔紫虛君與君校勘天下真仙得失之事，頓落者四十七人，復上者纔二人，蓋為抱淫慾之心，行上真之道，非止頓落，又將被考於三官。求長生者，豈宜不絕此念乎？盜之一節，非止竊人之物，但得之不以道，皆是也。欲之一節，非止嗜好，蓋謂私己也。太上曰：罪莫大於可欲，咎莫大於欲得。夫欲心一萌，我則有已如上諸惡。皆因此致以致黷亂國經，羣生失寧，利用之心，可不戒乎！
《內義》曰：人心皆善，無不善者，因物慾所蔽，昧其本初。一聞道要，諸惡冰消，人我一如，親疏無間。如上諸事，《感應篇》言之持詳，乃世人日用錯處。蜀士李昌齡解釋報應因緣十萬餘言，讀之寒慄，毫髮之私，不敢萌於心端，有益於世教也。諦觀經旨，謂咸行善心，不殺不害云云者，乃絕無惡念也。若毫芒惡念，濳蘊於心，不得謂之善矣。何則？玉有微瑕，謂之良玉可乎？蓋善惡不待見於行事，一念纔興，神明已錄。昔衛仲達為館職，被攝至冥司，冥官命吏呈其善惡二錄。比至，則惡錄盈庭，善錄如筯。冥官變色，索秤稱之，而小軸乃能壓起惡錄，地為之動。官乃喜曰：君可出。衛曰：某年未四十，安得過惡如是之多乎？官曰：不然。但念不正，此即書之，不待其犯也。衛曰：然則小軸所書何事？官曰：朝廷嘗大興工役，修三山石橋，君上疏練止之，此諫藳也。衛曰：某雖言之，朝廷初不從，於事何益，而能有如是之力乎？官曰：朝廷雖不從，然念之在君者，已是。向使聽從，則君善力何止如是？將見乘此立獲度世，尚君乎！奈何惡念太多，力已減半，不可復望大拜矣。嗚呼，空有其念，尚在損福，況真犯乎。夫善惡報應，難以盡錄，但觀范文正公述竇諫議《陰德錄》，足以知其善可為也。或曰：我雖待之以善，彼為不善報我，豈能平乎？不然，若知南嶽赤君之言，則炁自平矣。南嶽赤君曰：人若遇我以禍，但以福往，自然福德之炁常生於我，害炁重殃自生於彼。此學道之大行矣。南嶽赤君豈誑人者乎。
國安民豐，欣樂太平。
此乃咸行善心之所致也。
《內義》曰：按老君授干吉真人太平之道，其要曰，夫人之生也，天付之神，地付之精，中和付之炁；人能保精愛神護炁，內則保身長生，外則致國太平。又曰：人臣之行，當上愛其君，欲其長生。為人子者，當念父母，畏其將死，風化其意，使之入道，常為求索奇方殊術，以奉君親。為人弟子者，當念錄師恩。夫人生於父母，成道德於師，得尊君。每念君、父、師，將老無以復，或行學更事，賢明求奇方異法而資益之，此乃應太古上皇最善忠臣、孝子、順弟子也。人皆為之，則天下太平矣。夫有其內，必有其外，故善行著而謂之福，神性明而謂之慧。福慧雙修，內外兼濟。則國猶身也，民猶炁也，君，身則有心。君治則民安，心正則炁和。經曰：我無為而民自化，我好靜而民自正，我無事而民自富，我無欲而民自樸。治國修心，其政一也。
經始出教一國，以道預有至心，宗奉禮敬，皆得度世。
《內義》曰：經出教立，人依道行，預之為言，先也、前也。人稟道炁而生，是心寧無有乎？蓋由耽著幻妄，迷昧昏蒙，一遇經法，此心復明，謂如今之指出丹體，乃人人本來之物，非昔無而今有。雖得之於聞經聞道之後，實先有於聞經聞道之前，故曰：預有至心也。所謂宗者，祖其道也。奉者，崇其文也。禮者，尊其法也。敬者，欽其德也。故《本起經》云：夫為道者，當知道德經行之法；道謂路，道德謂善功；經謂徑路，行謂行步，法謂有成。道經可修而得道也，謂有成道路可隨而行、之也。人能依是而行，必皆得度世矣。
道言：元始天尊說經中所言，並是諸天上帝內名隱韻之音，即天帝玉字內音是也。亦是魔王內諱、百靈之隱名也，非世之常辭。
《內義》曰：所謂上帝內名隱韻、魔王內諱、百靈隱名者，亦如《丹經》云：日魂月魄，庚虎甲龍，水銀硃砂，紅鉛黑錫，黃芽白雪，奼女嬰兒，黃婆金公，爐竈鼎器之類。雖名殊號異，並是先天一炁，非別陰雜之物也。
上聖已成真人，通玄究微。
《內義》曰：上聖修行妙道，已得成功。真人洞明奧旨，識達玄微。蓋有實用，非執虛文。如混洞赤文，元始祖劫開明三景，大行梵炁，皆知其底蘊，得其要機，則天地造化之妙、生死有無之理，都在睫前，不遠身外也。
能悉其章，誦之十過，
《內義》曰：既能通玄究微，則能知其道，十過之效，功齊元始。以丹而言，十過者，功則十月入室，理則九轉。
諸天遙唱，讚其功。萬帝設禮。尊其經。河海靜默，
周公居政，海不揚波。真人誦經，河清海晏。事殊理一，功異德同。
山嶽藏雲。
蓄雲為雨，澤及萬物。
日月停景，璿璣不行。
十過之效，功齊元始，此之謂也。
羣魔束形，鬼精滅爽。
經謂束，送妖魔精，斬馘六鬼鋒是也。
回屍起死，白骨成人。
老君起徐甲枯骨是也。
《內義》曰：諸天遙唱，萬帝設禮者，《莊子》所謂澹然無極，而衆美從之，天地之德，聖人之道者也。河海靜默者，愛河苦海也。皆人之心妄幻所有，愛從情生，苦由識致。既已德合天地，道同聖真，則愛河靜息，苦海淵默。山嶽藏雲者，《黃庭經》曰：五嶽之雲炁，彭亨即五臟雲炁也。真人者，其息深深，五臟炁盈，如山嶽之蓄雲也。日月，兩目也。景，光也。光即神也。真人神不外馳，目雖視物而凝然之不動，故曰停景。璿璣，鬥極也。人心象之極者，旋而不移，視而察之，似若不動。真人者，任其自然，心雖應物而湛然常寂，故曰不行也。羣魔者，紛紜萬緒，惑亂我心者也。既任其自然，則應之若無事，是謂束形也。鬼精者，三屍也。三屍不去，道無由而成。能體純素，三屍自絕，故謂滅爽也。回屍起死，白骨成人者，丹成之士，非特獨善其身，更宜推功及物，故淨明法云：吾丹既成，變化自在。所不足者，上帝之詔未至，於是積功以期真命焉。幾羣品有善，可與延年益筭。不幸病死者，救以活之，如吳猛真君起於慶之死是也。
至學之士，
至學之士，心堅如鐵石，操列於水火，天地不能逾，鬼神不能惑，行人之所不能行，太極之上，有真名者也。又至學者，不待念起事至而後學，故能於有念無念，有事無事之間力行也。此之真人，抑又次焉。
誦之十過，則五帝侍衛，三界稽首。
此經乃妙炁結成靈文，是為萬炁之宗，在處有五行之炁，從之五炁之神，謂之帝。故曰五帝侍衛。季康子問五帝於孔子，孔子答：以五行佐成上帝，而稱五帝。三界者，即三界大魔也。至學之篤行積功立，三界魔王保而敬之，故曰三界稽首也。
魔精喪眼，鬼妖滅爽。
大魔既已保敬，鬼神焉敢正視，亦束形滅爽之理也。
濟度垂死，絕而得生。
《內義》曰：五帝，五臟之神也。肝魂、肺魄、心神、腎精、脾意；此五者，若人恬淡則神定魂清，意安魄寧，精不走失。若人躁競，則神疲魂濁，意亂魄散，精逐潰耗。夫人非不欲安而壽，然而日日應酬，神稍疲倦，則三屍九蟲作我蠡賊。所以絳宮之真，為其所擾；修鍊之士，則屍蟲消絕；五臟之神，各安其職，故曰侍衛也。三界，三屍也。乃人身三部陰濁昏邪之氣，以屬三徒之界。上屍彭踞居人頭，中屍彭躓居人腸，下屍彭蹻居人足。人之嗜欲貪淫，種種不善之事，皆屍鬼所使，至於庚申之日，則詣天曹，言人罪過，毫髮不遺。欲人速死，彼則欣躍。故葛稚川曰：子能絕三彭之仇乎？三彭者，三屍也。除絕之法極多，備載《道藏》庚申部。然不若金丹為妙。古詩曰：窮盡世間無限法，除非丹藥殺三屍。張真人曰：由來庚甲申明令，殺盡三屍道可期。此乃鑄惡成仁，化頑從善，被其制伏，故曰稽首也。魔精鬼妖者，乃九蟲六賊之類。三屍是渠魁，蟲賊是徒伴，勦其渠魁則徒伴自潰，故曰喪眼滅爽也。若然者，故能延垂死之年，續已絕之命，則神炁壯盛，學者勉而行之，其功不言可知矣。
所以爾者，學士穢氣未消，體未洞真，召制十方，威未制天政。德可伏禦地祇，束縛魔靈，但卻死而已，不能更生。
《內義》曰：學者欲心未絕，性理未明，探鍊雖勤，玄虛未達，只可保神嗇炁，制伏陰魔，駐景延年，辟卻疾病。長生之道，未可冀矣。
輕誦此章，身則被殃。
謂不整形服，不按科儀，行立眠臥，聊耳誦念。若夫誦而不敬，不若不誦而敬矣。
《內義》曰：輕誦此章，謂輕行是道。夫金丹之要，全在燮調，首則動於釆取，次則戒於持盈，以俟鼎器圓成，藥物全備，則運符進火，添抽汞鉛，時晷相符，節侯無爽。故得陰陽炁足，離坎珠圓，神化成真，長生久視。若乃情躁心怠，妄作謾為，緯候相差，符節不應，則隆冬大暑，盛夏嚴霜，婉女逃亡，赤龍奔逸。神精既失，金液難求，氣索體贏，形衰身歿矣。
供養尊禮，門戶興隆。世世昌熾，與善因緣。萬災不幹，神明護門。
《內義》曰：若修行篤敬，外則宅合昌盛，內則身心安寧。日新其德，動與吉會，禍息無侵，神明衛護。
斯經尊妙，獨步玉京。度人無量，為萬道之宗。巍巍大範，德難可勝。
《內義》曰：《七籤·經教部》雲，夫三洞者，蓋是一乘之妙旨，三境之玄言。了達則上聖可登，曉悟則高真斯陟。龍章鳳篆，顯至理之良詮，玉簡金書，引還源之要術。所謂斯經尊妙，獨步玉京者，又為三洞之冠矣。從古至今，仙真上聖未有不由是而修證者。錄籍具載，莫知幾何。萬法千門，靡不出此。巍巍蕩蕩，非可以名言思議。
道言：凡誦是經十過，諸天齊到，億曾萬祖，幽魂苦爽，皆即受度，上昇朱宮。
凡誦者不限高下之格，是能依法精心誦持十過者，則諸天齊到，衆聖降集於房廟，拔祖襧之幽魂，及昆宗之苦爽，下離北府，上入南宮也。
格皆九年，受化更生，得為貴人，而好學至經功滿德就，皆得神仙。飛昇金闕，遊宴玉京也。
格皆九年者，即九年之格，法三火之數，三三如九。朱宮是南方屬火，以火鍊形，故雲三火。九年受其鍊化，然後更生貴族。生則便修此經，昔需習之仍在，萬徧之功既滿，三千之德復圓，遂超然昇度，徑得神仙，登金闕而事聖君，遊玉京而謁元始。按《三元品誡》朱陵度人之格有三等。大福三年，中福九年，小福二十四年。九年者，約中福之格也。
《內義》曰：此言十過者，則月之理也。諸天齊到者，萬神混歸元一也。億曾萬祖，乃父母假合之物；幽魂苦爽，即有身之後，昏濁之炁，皆即受度。上昇朱宮者，乃鍊化假合昏濁之氣，超入靈明炳煥之域。格皆九年受化更生。得為貴人者，謂融鍊假合昏濁之氣，俱化陽神，更生真炁，萬神為一神，萬炁為一炁，長養聖胎也。學士到此地位，已得神全炁足，延生長年，所謂仙者未可言也。故曰：而好學至經，功滿德就，皆得神仙，更須進修，內功成就，德行庶可以冀。內功者，火候脫胎神化之道。修行之法詳著於後。德行者，要在濟物利人，如漢天師區別人鬼，葛仙翁普度幽魂，君誅剪蛟蛇是矣。經云：學者雖守道，不作功德，亦不能得道。昔漢天師丹成未服，謂王長真人曰：神丹成就，若服餌之，當必沖天，便為真人。然吾未有大德，宜須為國為民、除害興利，後可服丹輕舉上昇。臣事三境則無愧矣。如是，方能飛昇金闕，遊宴玉京也。
上學之士，修誦是經，皆即受度，飛昇南宮。
上學者聞道勤行，見法必學，始終不替，寒暑無虧，此太清九宮以下有仙名者。既修誦此經，使身得道而飛昇仙域，受鍊南宮朱陵之府。夫魂魄升仙，則火鍊鬼質；生舟得道，則火鍊垢穢，是故皆入南宮；然後登真本位矣。
世人受誦，則延壽長年，後皆得作屍解之道，魂神暫滅，不經地獄，即得返形，遊行太空。
世人即常流之人，非出羣之士。既以祖因福淺，身業功微，生前享壽遐齡，歿後解形暫滅。然不拘三官之制，不受九府之艱，期限數登，則神歸形復；既改形容於三宮之館，易童顏於九鍊之房，故不入南上之宮，便歷太空之境矣。○屍解有四種。一者兵解，若嵇康寄戮於市，淮南則託形於獄。二者文解，若次卿易質於履，長房假形於竹。三者水火鍊質，若馮夷溺於大川，封子焚於火樹。四者太陰鍊質，視其已死，足不青、皮不皺、目光不毀，屈伸從人，亦屍解也。肉皆百年不朽，更起成人。《真誥》云：屍解仙不得御華蓋，乘飛龍、登太極、遊九宮，但不死而已。《內義》曰：修誦雖殊，成功則一。金丹之道，難遇易成。儻宿命合真，得之者努力而行，必經旨，無疑矣。
此經微妙，普度無窮。一切天人，莫不受慶。無量之福，生死蒙惠。
《內義》曰：此經隱奧，是道玄微，廣濟有情，普度無量。經功滿足，丹道圓成，先亡蒙解脫之恩，兆身被生成之澤。
上天所寶，不傳下世。至士齋金寶效心，盟天而傳。輕洩漏慢，殃及九祖，長役鬼官。
長役鬼官者，死魂被謫於天徒驅雷役電官，地徒擔沙負石官，水徒撻汲溟波官。
《內義》曰：三洞真經列於金格，玄都所祕，萬劫一開，傳授效盟，經有明旨。在昔劫數蹇屯，世運否塞，西臺龜母有請玉京，由是降授，用濟斯民。玉晨道君付於玄一真人，玄一真人付太極徐真人，徐真人付葛仙公，傳行於世。法有內外，事仍兩存。以丹而言，禁戒尤重。須嚴盟誓，不敢漏洩，內象之作，已露機緘，告天而行，廣用提拔。凡得此者，切勿慢輕，威神護持，靈官司察。若違此祝，身必禍殃貽累九玄，冥責難追。
侍經五帝、五帝巳解在前。玉童玉女，各二十四人，營衛神文，保護受經者身。
童女都四十八人，既常營衛神經，亦兼保護誦者。必薦舉精誠，司察慢泄，受誦之士宜慎之焉。若出入遊行，必宜攜帶，使持文而護身，免災而無慮。
《內義》曰：經者，祖炁也。五帝者，妙化五行之無也。玉童玉女二十四人者，內外二景真神，真炁也。保養元神，是謂營衛神文，保護受經者。
道言：正月長齋，誦詠是經，為上世亡魂斷地逮役，度上南宮。
正月，上元大慶之月，故能福及上世祖曾，幽魂苦爽，斷鬼神連逮之役，受仙官技度之慶。齋者，謂身無雜務，心不外想，內外清虛，抱元守一，終乎此月，故言長齋。南官，已解在前。《內義》曰：正月者，寅也。修丹採藥以寅申為起伏之候。寅乃陽起之候，欲於申時行功，則於寅時先守，以至申時施用。長齊者，清心也。誦經者，攝炁也。謂之採藥。上世亡魂，乃陰炁也。陽炁雖曰子時發生，一陽尚在五陰之下。至於寅時，猶陰陽相半，陰上陽下，鬱而未暢，故曰逮役。至於申時以法薰蒸，陽炁奮發上騰，入於離宮，得不謂之斷地逮役，度上南宮乎？
七月長齋，誦詠是經，身得神仙，諸天書名，黃錄白簡，削死上生。
七月，中元大慶之月。中及己身，諸天上生名於白簡，酆都落死籍於黑書。身得神仙，位登天府。黃籙白簡者，以黃金為書，白玉為簡也。凡修道之法，普度九窮，通濟生死。
《內義》曰：七月者，申也，乃陽伏之候。欲於寅時行功，則於申時先守。至寅時運汞投鉛，入鼎成寶。亦名採藥，亦鑄鼎器，如此則陽炁日盛，陰炁日消，所謂純陰鬼也，純陽仙也。陽炁既壯，即修仙之漸，功滿炁足，神化長生，故曰身得神仙。凡得道之士，皆酆岱落名，移注仙籍，膺圖受錄，乃獲上昇，故曰諸天書名，黃籙白簡；削死上生也。
十月長齋，誦詠是經，為國王帝主、君臣父子，安鎮國祚，保天長存，世世不絕。君，安鎮其方，民稱太平。
正月寅為鬼道，故拔先亡：七月申為人門，故度己身；十月亥為天門，故上為帝王安鎮國祚，永保太平。
《內義》曰：探藥足備，鑄鼎圓成。預先十月入室，調和神炁，去冬至十五日為始，饉存神腎見，謂之築固靈根，使根元本始神炁俱生。國者，身也。神為身之主，炁為神之臣。神滿炁盈，百骸俱理，丹成質蛻，久視長生，骨肉同飛，形神俱妙，一如經之謂矣。
八節之日，誦詠是經，得為九宮真人。
八節日，元始分遣天尊天君天帝神仙兵馬教化人間，開度羣品。北斗南辰四司五帝亦復下降，條錄罪福；含炁之流，每至是日，各有變化，翾飛蠕動，草木飛沉，隨緣感應，改故易新。輕或更重，重或更輕。善惡回換，炁象之運，自然而然。上學之士，每於此日，自當存想祈謝，因變行化，習吉除凶，進善黜惡，陞明棄暗，入正去邪，鍊偽成真，勵思登真，開度羣品，生成萬彙。夫八節與八卦九宮相表裹，故八節誦經，得為九官真人矣。
《內義》曰：八節八卦入室運符進火，以冬至之日、子時為首，起火神，存在腎。陽火運行，其神隨逐而進。腎中，根也。神室，蒂也。自根至蒂，根帶相連，結胎成果矣。一舉三時，自子至寅末住，金火逼，逐至神室。其丹漸結，應冬至立春節，坎艮卦。卯時沐浴，辰時進火，至巳末住。金火逼逐至髓海，應春分立夏節，震巽卦。陽火至極，午時運符，至申末住。金水推運，從雙關鵲橋入室，玄珠漸兆，應夏至、立秋節，離坤卦。酉時沐浴，戌時運符，至亥末住。真炁歸元，一陽來復，應秋分、立冬節，兌乾卦。周而復始，循環不已，蓋促一年之功於一日之內，以應八節，用符八卦，凡此運用陽火陰符，皆歸中宮。長養聖胎，十月炁足，寶鼎功成，脫胎神化，是為真人。夫八卦環列，外實中虛。《易》曰：八卦成列，象在其中矣。此其所以為九宮真人。
本命之日，誦詠是經，魂神澄正，萬炁長存，不經苦惱，身有光明，三界侍衛，五帝司迎，萬神朝禮，名書上天，功滿德就，飛昇上清。
人身有三魂：一魂居直，本屬宿官；一魂居地府，一魂居形內，七魄常住而不散也。遇本命日，魂神降體就屍，合同循環，歸降不絕，則生人安穩，災病不生。若其日清淨身心，不酒不色，著新衣服，焚香習善，更於其日眠睡少時，即魂與魄合，陰與陽並，道炁內隆，命根堅固。若嗜酒色，昏亂形體，則魂當歸時，去身三步之遠，取合不能，穢惡衝射，魂復而往。若三度昏亂，魂不合魄者，則陽衰陰旺，魄靈與陰鬼交通，致使遊夢衆惡，耽睡迷亂，災病俱生，將至於死。人能於本命齋誦，則有如上感應，功滿德就，則飛昇也。既以我本命之日修誦，故能存我神炁，聖人作則，皆有由然。以此推之，則修真之理自明矣。
《內義》曰：火候畢，行脫胎神化之道，聖胎存於髓海之中。以周星六十日為期，本命一周以合周星之數。忽然如霹靂之聲，天門裂開，聖胎脫出，凡蛻為仙，長生不死，魔王保舉，諸天奉迎，功備德隆，飛騰可待。李昌齡曰：功者，日用之謂；德者，日新之謂。苟能閔閔然如農夫之望歲，汲汲然如商賈之營財，今日積德，明日又積德，今日累功，明日又累功，所謂天仙一千三百善，行之只在四年；地仙三百善，行之只在一年。第人不能，多至中廢，不聞穿石禮樹之說乎？紫虛君日：昔有先生者，自少好道，入焦山石室中。積七年，忽遇太極真人，授以木鑽，使之穿一磬石。戒曰：石透，吾當度汝。石厚五尺餘，傅穿之不息，積四十七年。石忽穿透，太極真人果來度之。又南嶽夫人曰：昔有人勵志於道，然不知求道之方，唯日夕禮一枯樹，求丐長生，如是不已。積二十八年，樹忽生花，有汁如蜜，其人取花並汁吞之，遂獲度世。嗚呼！鑽石、禮樹，尚得度世，況持經行妙道，寧有不得者乎？
道言：行道之日，皆當香湯沐浴，齋戒入室，東向叩齒三十二通，上聞三十二天，心拜三十二過。
誦經之日，先被服盥漱，置經於案。然後焚香禮請，跪啟修誦之意。即東向正坐，焚香披讀，注心歷目，微聲誦詠，若或錯悞，則卻上三十字讀，忽使匆速，苟貪徧數，翻為失功，悞人不少。調聲誦詠，令神魂和暢，常令香炁不絕於室。叩齒者，當以中齒上下兩兩相叩，令響，內以集神，外以徹天。《真語》云：叩齒以集神，咽津以和真。次則存拜三十二天，每想天帝，存一拜之。從東北方首始，東行左旋，止於西北。
閉目靜思，身坐青黃白三色雲炁之中。
玄炁青，元炁黃，始炁白。
內外蓊冥，有青龍、白虎、朱雀、玄武、獅子、白鶴，羅列左右，日月照明，洞煥室內，項生圓象，光映十方，如此分明。
青龍左，白虎右，朱雀前，玄武後；獅子左右各兩行，行有其八，對坐相望；白鶴亦然。日在額左，月在額右。光明一室，項生圓象；九色相間，青、赤、黃、白、黑、綠、紅、紫、紺，照徹十方，存令分明如睹。
密呪曰：密者，口動而無聲也。
貪羅鬱羅，符無蘇陀。太沖太極，陰陽包和。出有入無，出生入死。鬼神莫測，變化自如。元始混炁，玄中又玄。上幹有頂，下洞太淵。誦之一徧，沉痾自痊。鍊魂浴魄，真陽自全。齋戒禮誦，萬過飛仙。元上祕呪，萬神綿綿。心中心呪，重復宣傳。貪羅洞明，與道合真。玉清上極，梵炁氤氳。分靈布炁，降注臣身。形神俱妙，變化飛昇。一如令格，統攝萬靈。急急如律令。元上三天玄元始三炁太上道君。
玄元始三炁化生三寶君，各居一天。三天在人額上髮際。中為清微天，天寶君治之；左為禹餘天，靈寶君治之；右為太赤天，神寶君治之。凡誦經，當存思三帝君。
召出臣身中三五功曹、左右官使者、侍香金童、傳言玉女、五帝直符、直日香官，各三十六人出。
上、中、下三境，每境八人，三八二十四人，並三魂七魄、陰君，共三十六人。
關啟所言，
受法籙者，即具位。如未受法籙，即稱奉道弟子，當盡心中所欲言詞。然亦貴在簡當，至誠默奏。 
今日吉慶，長齋
今某日吉慶，隨其日言之。如長齋即言長齋，如不長齋即不言也。
清堂，修行至經，
若知三洞中盟之道，見行事即言修行至經，自非此人即不言修行至經。但言清堂誦經。 
無量度人。
或為一事而誦，即言為某事誦經。若為十方普度，乃可言無量度人。 
臣及甲乙，轉經受生，
若常時自誦，即言臣及祖考。若為他人，即言臣為某人。但以意而陳述。甲乙者，某人某人之理也。 
願所啟上徹，徑禦元上三十二天元始上帝至尊幾前。
元始上帝者，即非元始天尊，乃上帝高尊，位齊元始者。或雲元始上帝即天尊也。畢，引炁三十二過，引者，以鼻引而咽之。三十二過者，東南西北方，每方八天，各一引。東方青黑，納於肝；南方赤黑納於心，西方白黑，納於肺；北方玄黑，納於腎。洞徹五內，然後誦經。
東向誦經。
東方乃長生之方，諸天所尊重。誦經之格，初一徧從序誦起，至此存思畢，即誦後經。第二徧，則宜從元始元量度人上品妙經起誦。每十徧為一過，若欲禳襘濟拔，須得十徧為佳，以遵十回度人之義。或有事務暫起，亦得若經時稍久，即須依前法。
《內義》曰：如上發爐，密呪乃誦經，行持啟出官將通奏齋意，以祈感格。若夫三炁蓊冥，六神侍衛，日月洞煥，圓象照明，皆備內象之中矣。萬法皆有內外，事仍兩存，有內無外，皆非大道，乃屬旁門，內修祕密，外用顯明。是故太上微示內修，彰顯外用，令人泝流尋源，窮末知本，使其自悟自得，兼而行之，以取仙道也。
觀復子蕭應叟學
元始無量度人上品妙經
皇人曰：此乃道君標目也。
《內義》曰：玉笈瓊章，分為三洞，日洞真、洞玄、洞神。總而言之，是為一乘也。此經屬洞玄，為衆經之冠，故太上道君叔經於前，題曰太上洞玄靈寶也。此則直標元始無量度人上品妙經者，以明虛皇天尊所說。在經，故以此名篇；在丹，則金液還丹也。
元始洞玄，靈寶本章。
此是皇人所題內號。元，先也，先天而生。始，結也，元炁始結。洞，通也，通達無窮。玄，空也，杳然空洞。謂元炁始結而成玉字，在空玄之中，通照乎四方，空玄為靈，入藏為寶也。又曰：始生一，一，天也。天從始而元，明始亦元也。會合於元，元生之時，無天無地，無神無鬼，溟涬鴻濛，無所分別，元始結而成玉字。玉者，自然之精，精出而發光，以成天地，日月星辰所以化成。元始尊神者，明其有靈也。化生天地日月星辰者，欲以生養萬物也。天地萬物生後而有號者，明元始造化也。號元始者，示人知終始歸趣也。
《內義》曰：元始者，虛無自然先天祖炁洞通也，玄妙也。通則通貫一切，妙則妙用無窮。靈二寶者，金丹異名。本者，根也。章者，文也。謂虛無自然先天祖炁，通貫一切，妙用無窮，而為金液還丹之根，宗演而為文，以顯其跡也。
上品妙首，十迴度人。
龍漢之年，玉字始出，日月始明，天地亦分。衆聖列位，元始出法度人，說經十徧，周迴十方，度人無量。元始因撰作十部妙經，以紫筆書著空青之林，衆聖所崇，為經之祖宗，故曰上品妙首者也。
百魔隱韻，離合自然。
此四句乃皇人總明一經之宗旨。
《內義》曰：上品妙首者，金液還丹為無上妙道之冠。十迴度人者，十月之功，度世為仙。此乃入室＋月工夫。百魔隱韻，如丹藥異名；離合自然，猶金木間隔，復能互並，水火相剋，復成既濟，自然而成造化。
混洞赤文，無無上真。
混者，混沌之名；洞者，洞陽之炁；赤文者，赤書真文也。齊混沌之初，在天地之先，凝化空洞之上，鬱結太無之中。太無之無，亦無其無；既無其無，是謂無無，故日無無上真。
《內義》曰：混洞赤文，萬化之本源，衆生之真性。在道，則為一炁之祖；在人，則為萬神之宗。先天地萬物，莫知其首初，故曰元始；成天地萬物，莫知其神妙，故曰靈寶；統天地萬物，莫知其廣大，故曰道德；示人達本而行，故曰妙經；攝人返本而修，故曰還丹。演為三乘，立為三教，無窮法門，皆此化也。唐明皇製《混元贊》曰：大哉至道！元為自然，劫終劫始，先地先天，含光默默，永劫綿綿。東訓尼父，西化金仙，百王取法，萬聖攸傳。大教之祖，玄之又玄。故《道德經》云：有物混成，先天地生，不知其名，字之曰道。《西昇經》曰：虛無生自然，自然生道。夫道者，無形無體，則先天一炁是也。而化生萬物，實天地造化之本。修金丹者，體循造化，以虛無自然、先天純精真一之炁，名曰空炁金胎，生金母而作丹基。夫純精真一之炁，父母未交之前，與混沌同體。《道德經》曰：元名，天地之始者是也。在經故曰混洞。因父母媾精之始，此炁欻然感附，強名曰神，謂之陽精，喻為銀礦。是元神也，藏在坤宮。兩腎間。故謂之性，乃我本來面目。未生之前謂之陰金，已生之後謂之陽鉛，是為五金之母。天地萬彙未有不因此炁而能成立者也。《道德經》曰：有名，萬物之母。是矣。真一子彭真人叔《參同契》曰：徑指天地之靈根，將為藥祖，明示陰陽之聖母，用作丹基者，此也。因日用妙化發生之炁運歸中宮，而為丹母，故曰道生一，象乎祖炁，結而成玉字也。在經則曰赤文，是為金火，金者，先天自然之炁，金胎也。火者，日用發生之陽炁也。同出一源而為體用者矣。此乃無上可上，至真妙道，故曰無無上真也。
元始祖劫，化生諸天。
祖，始也。玄元始炁於祖劫之初，欻然而造化五億諸天。按天地一成一敗，謂之一劫。言始劫者，謂世界初生，未經成敗也。
《內義》曰：周濂漢曰：大哉乾元！萬物資始，誠之源也。乾道變化，各正性命，誠斯立焉。故元始祖劫者，乃大哉乾元，萬物資始者也。是真之源也。化生諸天者，乃乾道變化，各正性命者也。則真斯立焉。原夫化生諸天之祖，自一炁而立三境，由三境而生九天；三境九天各又下生三天，合三十六天；次下四種民天，次分三界二十八天，次八梵天，以至化生五億諸天、八圓世界，而人之生亦類是也。父母精血相包自己本有，而成性命。人初結胎在母腹中，精血未凝，飛濳不定，如珠似露。凝結之後，生形三瓣，頭與四肢。男子先生左腎，次生右命門。女則反是。本性繼種於兩腎之間，名曰坤宮，日用妙化之炁自此發生。次則上生兩瞳神水，以至化生五臟六腑。憑母呼吸，炁足而生。故老君曰：天地媾精，陰陽布化。一月為胞，精血凝也；二月為胎，形兆胚也；三月陽神為三魂，動以生也；四月陰靈為七魄，靜鎮形也；五月五行分五臟，以安神也；六月六律定六腑，用資靈也；七月七精開七竅，通光明也；八月八景神具，降真靈也；九月官室羅布，以定精也；十月炁足，萬象成也。夫人雖與天地同造化，而不得並其長久者，何耶？蓋由不能復其本也。本者，祖炁也。本於一心，專一炁而致柔，修一心而成道。若能通而會之，則閉戶造車，出門合轍，返本還元，形神俱妙。故傅大士頌釋迦曰：六年雪嶺為何因，只為調和炁與神。一百刻中為一息，方知大道是全身。通而會之，此頌是也。所以道冠、儒履、釋袈裟，非徒為者也。
開明三景，是為天根。
二儀分形，三光垂曜，皆稟始炁，故為天根矣。
《內義》曰：經曰，道生一、一生二、二生三、三生萬物。故《虛無自然本起經》曰，夫道得三乃成。故曰三合成德，道不滿三，諸事不成。《繫辭》曰：易有太極，是生兩儀。由一炁而分清濁，是為三也。《九天生神章經》云：三炁合生九炁，三炁為天地之宗，九炁為萬物之根，因三成九，為物之根，謂之三生萬物。三合成德，在道，為三炁；在物，為三才；在天，為三光；在人，為三元。皆元始之祖炁，作萬物之本根。故曰開明三景，是為天根。以內而言，假設法象，則曰鉛、汞、砂也。直指其物，則是本有之性，與夫日用妙化陰陽之二炁也。人雖知本有之性，而莫知二界之用者，亦不免其衰謝也。鍾離真人曰：有無交入名丹本，隱顯相符是水金；莫謂此身緣是道，獨脩一物是孤陰。夫天地間之萬物，先有本而後有根，若果之有核是其本也，種之於土，陰陽激薄，則甲坼勾萌，而生根，故能長茂華實，生生不窮。若無根株，而欲其本之久存者，未之有也。是故天尊先指祖炁而為道之本，次明三境而為道之根，由是降本流末而生萬物。人能常無欲以觀其妙，反身而誠，則範圍天地，造化自我。經曰：宇宙在乎手，萬化生乎身。非孟浪之說也。
上無復祖，唯道為身。
妙本自成，無復先祖，括囊無外，盡是道身。道以虛無為宗，自然為本，以道為身也。然此三者，悉無形相，尋考其理，乃是真空。真中有精，本無名稱，聖人將立教跡，不可無宗，故舉虛無為道之祖。其實三體俱會一真，形相都無，能通衆妙也。
《內義》曰：天地人物品類雖殊，無別根宗，獨道所化。故《老子西昇經》曰：道者，元炁虛元，混沌自然，無表無裹，無有高下。天地從之而生，萬物資之而形。又曰：有形之類，皆自道生。《西昇經》曰：天地與人物本皆道之源，俱出於太素虛無之始端。故金液還丹亦同是而為體也。
五文開廓，普植神靈。無文不光，無文不明，無文不立，無文不成，無文不度，無文不生。
五篇真文開廓形狀，普生天地，安置神靈。若無真文開廓，則日月不得光，星辰不得明，乾坤不得立，世界不得寧，幽魂不得度，枯骨不得生。
《內義》曰：五文在丹為五物，先天一炁之所化，依時存於室中為鉛水，妙用發生之炁感而為砂木。陽極生陰名日汞，火。陰歸陽室而為銀，金。中宮生成而為丹。土。分佈五行，散化萬神，皆一炁之妙用，為萬道之根宗。故曰五文開廓，普植神靈。目非此而不光，心非此而不明，身非此而不立，丹非此而不成，生非此而不度，死非此而不生。
是為大梵，天中之天，
《內義》曰：此兩句總結前文，是謂大道玄中之玄，以丹而言，金丹之道，散在諸經，或以清靜為宗，或以虛無為宗，或言陰陽，或言造化，或言龍虎鉛汞，或言神炁水火。此經總衆體而大備，析至理而無遺，故曰是為大梵天中之天也。得之者，可以探本求源，窮神知化，宴息玄虛之境，逍遙靈寶之場，四威儀中，無非行道也。
鬱羅蕭臺，玉山上京。
鬱者，盛也。羅者，大羅也。大羅天上有玉京山，山上有七寶玄臺，在七寶城中。中有玉清之殿，高上玉皇治其中。○玉清之上有九層之臺，窮於高際，參於太無，故映鬱大羅之上，蕭然九層之臺。大無即大羅，以玉為山，故雲玉山。山上有京，故曰上京，亦名玉京，亦名玉清，皆因玉而得名。此即通謂之玄都玉京也。
上極無上，大羅玉清。
大羅玉清之境，窮高極遠，更無一物在其上，能包羅衆天，故曰大羅。其上無塵，豁然太空，無為之道場也。
眇眇劫仞，若亡若存。
眇眇者，高遠也。劫者，譬如巨石，方圓四百里。又如空城，方圓四百里。上下齊等，滿中芥子，天人百年一度，取一芥子。又羅衣拂巨石，石消芥子盡，名為一劫。故《步虛經》曰：仰觀劫仞臺，此之謂也。七寶之臺，非地仙所見，況凡人乎。睹之則言有，不見則言無，故日若亡若存。若亡若存者，非定相也。亦雖有形而無其體，真精造化，自然而然也。
《內義》曰：鬱羅蕭臺者，腦際也。玉山上京者，泥九也。上極無上大羅玉清者，泥丸之上太玄也。內祕一機，謂之日月高奔，神化脫胎之要。《黃庭經》曰：高奔日月吾上道，乃見玉清虛無老者也。眇眇劫仞，若亡若存者，性也，非象數、方色可以窺測，又非芒昧全然無物，有同太虛，恍惚窈冥，故眇眇劫仞，不可窺測也。若亡若存，恍惚窈冥也。經曰；視之不足見，聽之不足聞，用之不可既。張真人曰：視之不可見其形，及至呼時又卻應，莫道此聲如穀響，若還無谷有何聲。
三華離便，大有妙庭。
三華者，金華、玉華、九華三宮。離便者，三宮乃玉清境離宮便殿。大有，即高上大有。玉清宮，天尊所禦，故曰妙庭。《內義》曰：泥丸腦際，謂之離宮，亦謂之午位，亦謂之乾宮。三者，南方之數。華者，華蓋，亦名圓蓋，乃百關總會之穴，萬神朝宗之所，即泥丸腦際是矣。離者，南方午位也。便者，變也，陽炁至巳而極，變而生陰，陰始於午。《龍虎經》曰：陽爻畢於巳，正陰，發離午者也。大有者，《易》曰：火在天上大有。離午，火也。乾宮，天也。妙，玄也，庭，中也。玄則玄炁也。玄元始之玄炁。中則腦中也。中者，四方之中，以指內事，則腦中、心中、脾中是也。玄炁居於腦中，即是真陰生於離午。以爻而言，柔居尊位，諸陽應之，象虛皇天尊凝寂玉清之上，而天地萬物自然造化，生成於下者也。
金闕玉房，森羅淨霐。
黃金之闕，森然煥邈，以周羅白玉之房，則精潔嚴凝而光瑩。
《內義》曰：太玄金華玉女曰：土之精生石，石之陰精為玉，石之陽精為金。故《金經》曰：一石之中分陰陽，為金玉，一陰一陽之謂道矣。金闕，日也；玉房，月也。森羅，星宿也；淨霐，日月星宿，瑩淨霐澄也。夫日月者，陰陽之精，坎離之體，乾坤之用。日中有烏象，離中有陰月，中有兔象。坎中有陽，陽無陰不能自燿，其魂陰無陽不能自瑩。其魄列宿環布周天為經，日月五星躔度為緯，推移寒暑，造化萬物。在丹道則為化機至藥、符火妙用，故《參同
契》引《易》而言天地設位，而易行其中矣。天地者，乾坤也。設位者，列陰陽配合之謂也。易謂坎離。坎離者，乾坤二用。二用無爻位，周流行六虛，往來既不定，上下亦無常。又曰：坎戊月精，離己日光，日月為易，剛柔相當。易者，象也。懸象著明，莫大乎日月。窮神以知化，陽往則陰來。又曰：混沌既交，接權輿、樹根基，經營養鄞鄂，凝神以成軀。真一子註曰：天地設位者，以其既濟鼎器象乾坤也。易行乎其中，陰陽離坎運於其中也。中安金母，外施水火，運轉動靜，周流六虛，更為變化之宗，互作生成之本。坎戊月精。月，陰也；戊，陽也。乃陰中之陽，象水中有金虎。離己日光。日，陽也；己，陰也。乃陽中之陰，象火中有汞龍也。故易者，象藥也。日月相合而成也。金液大丹，合日月陰陽之精炁而成，故陰陽之炁，出入卷舒，晝夜循環，周而復始。符火進退，陰來陽往，陽伏陰施。混沌者，神室也。陰陽龍虎在混沌之中，承交感之化炁，樹立根基，長養鄞鄂，以至凝神成軀，終為精物。故鼎室之中，別一天地日月之用妙矣。
大行梵炁，周迴十方。
玉清真道梵炁大行於十方之域，周流諸天之境。
中有度人不死之神，
諸天十方有此神主，司度世不死之事，非言神不死也。
中有南極長生之君，
即南極長生大君，主治生錄者。
中有度世司馬大神，
南官有度世司馬，有度世大神，並治宮中，主司度世。
中有好生君丈人。
好生君諱猷，治南昌上宮。君乃神中之尊，謂之丈人，監長生籍者。
中有南上司命司錄、延壽益筭、度厄尊神，
南上，洞陽宮之別名。尊神，即南斗六君也。
迴骸起死，無量度人。
此二句通結上文，從中有度人至此諸司真官，皆能迴骸起死，劫劫度人成道。
《內義》曰：大行梵炁者，即先天純精真一之炁藏於坤宮者也。妙化發生，上至乾宮，陽極陰生，下降還元；升降循環，流行不息；故曰周迴十方也。張真人曰：只是水銀，一味周流，經歷諸辰。道光曰：循行十二位，赤腳猛將軍者矣。由是陽炁日盛，長養聖胎以至度世長生，脫胎神化，修之則得，無有限量，豈非中有度人不死之神、長生之君、度世大神、好生君、司命司錄、延壽益筭度厄尊神、迴骸起死、無量度人者乎！．玄師曰：金母居西龜之山、言金之體也；亦曰龍山，言木之道也。乃元炁之根紐，真土之淵府。西北之角，亥子之間，中有梵炁之主，雌一真母居焉。萬炁日夜上朝，若稍有塵心，則失大行，梵炁不能彌羅一身，修真之士可不謹哉。已上正經，乃元始所說正文。
今日校錄，諸天臨軒。
今日乃赤明劫初，在浮黎國中開圖校錄之日。校是比量罪福錄，是記錄功過。
《內義》曰：此時行功，萬神聚室者也。
東方無極飛天神王長生大聖無量度人，
玄都玉京山八方諸天，皆有三千大千世界。東方無極諸天安大堂鄉大千納賢世界。
南方無飛天神王長生大聖無量度人，
南方諸天宛黎城大千棄賢世界。
西方無極飛天神王長生大聖無量度人，
西方諸天福堂洲大千鹹行世界。
北方無極飛天神王長生大聖無量度人，
北方諸天鬱單野大千清淨世界。
東北無極飛天神王長生大聖無量度人，
東北諸天福集都大千長安世界。
東南無極飛天神王長生大聖無量度人，
東南諸天元福田大千用賢世界。
西南無極飛天神王長生大聖無量度人，
西南諸天延福鄉大千仁靜世界。
西北無極飛天神王長生大聖無量度人，
西北諸天福德野大千延賢世界。
上方無極飛天神王長生大聖無量度人，
無極無上玄都玉京紫微之中，無鞅之衆飛天神王。
下方無極飛天神王長生大聖無量度人，
下方五嶽五帝洞陰清靈北都諸宮府之衆也。
《內義》曰：以身而言，上自泥丸，下至湧泉，五臟三田，百千關節之神炁也。萬神聚為一神，萬炁混為一炁，挈提天地，把握陰陽之理也。
十方至真飛天神王長生度世，無量大神。
此乃總結前文，此十方真聖並主監得道成真長生度世之事。故云：大聖無量度人。
並乘飛雲，丹輿綠輦，羽蓋瓊輪，驂駕一朱鳳，五色玄龍，建九色之節，十絕靈旛。
飛雲者，三素雲。神王各乘丹霞之輿，碧霞之輦，朱雀鳳凰以為蓋，七寶瓊玉為輪轂。玉女建九色之節，真人持十絕之旛。
前嘯九鳳齊唱，後吹八鸞同鳴。
前有嘯歌，則九鳳齊唱；後吹管籥，則八鸞同鳴也。
師子白鶴，嘯歌邕邕。
此鈞天樂也。天一左宮有樂器，子日玉女能吹笙竽，醜日玉女能嘯歌，寅日玉女能鼓瑟，卯日玉女能擊築，辰日玉女能鼓琴，巳日玉女能撞鐘擊磬，午日玉女能吹簫，未日玉女能吹笳，申日玉女能為九音之歌，酉日玉女能為六變之歌，戌日玉女能作百獸鳴，亥日玉女能為天下新聲之曲。名與世同，音與俗異，而俗音淒思以促命，天音和暢以延生。
五老啟途，羣仙翼轅。
十方大聖、道位高尊乃感五帝前引，羣仙驂乘。五老者，東方青靈始老，姓關，諱開，字靈威仰，和春炁生萬物。南方丹靈真老，姓洞浮，諱極炎，字赤熛弩，和夏炁長萬物。中央元靈元老，姓通班，諱元氏，字含樞紐，和土炁上載九天。西方皓靈皇老，姓上金，諱昌開，字耀魄寶，和秋炁成萬物。北方五靈玄老，姓黑節，諱靈會，字[隱侯局，和冬炁藏萬物，皆天真自然之神，故曰元始五老。非後學而成真者，自受符命，各治一方，大劫交周，其位乃易。
億乘萬騎，浮空而來。
《內義》曰：十方大神者，法身之神炁，神之禦炁，陰陽雜還，萬億法象，俱備其中，故曰並乘飛雲，丹輿綠輦，羽蓋瓊輪，縿駕朱鳳，五色玄龍也。乃若九色之節，陽精也；十絕靈旛，陰華也；前鳳陽，先唱也；後鸞陰，後隨也。師乃獸王，象心；鶴乃靈禽，類性。嘯歌邕邕，神思熙熙也。五老，啟途者，祖炁妙化而為五行發暢上騰也。羣仙翼轅者，萬神鑽簇於元宮也。億乘萬騎，浮空而來者，三部八景陽魂陰魄、千二百形影、萬二千精光，一時混化，歸於元一者也。
傾光迴駕，
傾光者，流精玉光，互相輝煥。迴駕者，飛雲輪轂，迴旋法座。
監真度生。
十方上聖朝集帝所，監領衆真而拔度羣生也。
《內義》曰：傾光迴駕者，坎離既濟，陰陽交泰之象。夫陽升陰隨，會歸鼎室，造化收攝，二炁混合，即前所謂神之禦炁，陰陽雜還，法象俱備者也。二炁，坎離陰陽也。坎中陽爻下交離中陰爻，陽光之下傾也，故日傾光。陰隨陽升，象車駕物，內陰求攝外陽，外陽慕戀內陰，陰陽交互，故曰迴駕。由是至精感激，衆陽通暢，正炁滋榮，真神化生，故曰監真度生。
諸天丞相、南昌上宮，
丞炁、相炁，能立造化。丞相乃大羅天之神公。南昌上宮，即朱陵宮，在於赤明和陽天中者也。
韓司主錄、監生大神，
韓司，司命也，主得受鍊度之錄。監生大神，主度九幽之魂者。
《內義》曰：以內而言，象法身大梵、妙化發生之炁，雖真神居於室內，若無此炁，亦莫得而生也。
執錄把籍，齊到帝前。
《內義》曰：錄籍者，記功罪也。諸天司職主宰大神、齋執同會虛皇天尊之前者，乃校功量福，普度人天也。象乎妙化之炁，歸乎神室，資育生化之理，太虛之先，寂寥何有！祖炁既判，而陰陽分焉。混沌之初，杳冥無朕，三才既立，而文籍生焉。顯諸仁，則為錄籍；藏諸用，則為陰陽。若幽明無錄籍，功罪何所記？天地無陰陽，造化何由成？夫陰陽者，丹道之用，離析異名，莫能盡錄。
略而言之，象交馳曰龍虎，類藥物曰汞砂，為化機曰坎離，在升降曰水火。諸家殊號，以類求焉。前者即中宮神室之所，陰陽乃金丹之妙用。神室則金丹之樞紐，帝之所禦，四海朝貢，莫不輻湊。神之所舍，萬炁感附，莫不混凝。神為君炁，為臣神，居室內，萬炁俱聚，故曰執錄把籍，齊到帝前也。張真人曰：夫鍊丹者，須洞曉陰陽，深明造化，方能追二炁於黃道，會三性於元宮。攢簇五行，合和四象，龍吟虎嘯，夫唱婦隨，玉鼎湯煎，金爐火熾，玄珠有象，太一歸真。由是觀之，還丹之要，無出乎陰陽，本生於道。道生一、一生二、二生三、三生萬物。《悟真篇》云：道自虛無生一炁，便從一炁產陰陽。陰陽再合生三體，三體重生萬物昌。夫丹者，體循造化而修之也。其餘百千異名，無窮妙義，皆從陰陽而出，如丸走盤，縱橫曲直，莫得而測其實，不出其盤矣。若夫不體造化，不循陰陽，雖有要妙之言，玄微之論，只是旁門小法，豈得與金丹同日而語哉。然修丹之士，且當遷善改過，守戒防非，又其要在於去詐息機，清心寡欲。機詐運變於中，則神亂氣昏；身中炁候，與天地不相符合，藥無由探。聲色愛慕於外，則神馳炁散，內外造化，不相交涉，鼎無由成。有志之士，不能去此，是卻行而求前矣。嗟夫世人逐末忘本，賤命輕身。英雄豪傑者，為功名事業所役；聰明特達者，為進取富貴所誘；衣食豐足者，為營求計筭所惑；貧窮不給者，為口體交累所苦。其有出塵之士，衹樂逸豫之康，以此謂清靜無為，誤矣。是皆當面蹉過，殊不念張平叔有志士，若能修鍊，何妨在市居朝之語。使世人能以此道自任，日日撥置，少頃為之，勤行不退，必有成效，應機接物之間，毋忘迴光返照，則金丹光明、常現爍爍，縱未打成一片，亦是安樂法門，益壽延年，不被業轉。如能確志，道不負人，故鍾離真人有曰：皇天若負道心人，令我三徒為下鬼。真人者，豈誑言乎？經曰：從事於道者，道者同於道，德者同於德，失者同於失。同於道者，道亦樂得之；同於德者，德亦樂得之；同於失者，失亦樂得之。信不足焉，有不信焉。若夫機緘，不敢輕泄，略開線路，用啟後人。葛仙公歌曰：流珠流珠，役我區區。奔馳四海，歷徧萬書。焚盡金石，燒竭汞珠。彼尋不見，情思若愚。賴師傳授，元炁虛無。杳冥中起，恍惚中居。真陰真陽，一吸一呼。先存金鼎，次辦玉爐。離火激發，坎水規模。玉液灌溉，洞房流酥。真人度人，要大丈夫。念玆在玆，語吾記吾。彭真人曰：至道希夷微且深，燒丹先認大還心。日爻陰偶生真汞，月卦陽奇產正金。女妊硃砂男育雪，癸藏熒丙含壬。兩端的指鉛金祖，莫向諸般取次尋。天先生曰：神若出便收來，神返身中炁自回。如此朝朝還暮暮，自然赤子產真胎。
浮丘伯原道歌云：虎伏龍亦藏，龍藏先伏虎。但畢河車功，不用隄防拒。諸子學飛仙，狂迷不得住。君臣，四物相念護。乾坤法象成，自有真人顧。雖曰不漏機緘，歌詩之中，要領已備。倘有志者，研必得之。此乃天之所授也。
隨所應度，嚴校諸天。
隨功輕重，應事開度，嚴校諸天，罔有遺失。《內義》曰：金丹之道，與他術不同。一得永得，隨功受報。十分工夫，有十分受用；其或滅裂，則報亦滅裂。然所修至密，無聲無臭，而眇眇大羅之境，寥寥虛廓之鄉，無所不關，無所不達。謹嚴校錄，毫髮不遺。倘勤篤無倦，叉臻度世矣。已上正文玉晨道君序述。
普告三界，無極神鄉。
三界者，欲界、色界、無色界也。無極者，十方無極世界也。
泉曲之府，北都羅酆。
下方正北有一大海，穢惡腥黑，莫測邊際。中有一山，高十萬六千里，上參碧落，下入風泉，名日北都羅酆山。近水面有一大洞，名曰陰景天宮，周迴三萬六千里，中有三十七獄。主此洞者，名曰太陰天君。山上又別有六洞六天，大魔各主其一，即太陰天君外六曹，曹吏合有三十六萬人。第一洞名紂絕陰天宮，第二洞名泰殺諒事宗天宮，第三洞名明晨耐犯武城天宮，第四洞名恬照罪氣天宮，第五洞名宗靈七非天宮，第六洞名敢司連宛天宮。若能持此六宮名，常生敬畏者，魔王保舉，削落罪名，生死受賴，獲福無窮。此羅酆在天地之北外癸地。
三官九署、
三官者，天、地、水三官。三官有九官，故曰九署。上元天官，隸玉清境，置三官九府、三十六曹。官僚皆結自然之炁，而為人總主。上真自然玉虛高皇上帝、諸天帝主、上聖大神、千真已得道，及男女生命錄籍，及已得道未得道百姓男女仙錄罪福。中元地官，隸上清境，置三宮九一府四十二曹，官僚皆死者，有功德之魂，受度得任，各有年限，功滿德就，昇為天府仙官。功未滿者，還生人中也。中宮總主五帝五嶽、諸真人、諸地神、仙已得道者。左宮主地上九土、土皇八極諸靈官、及生命錄籍。右宮主地上諸靈官，下元水官，隸泰清境。置三宮九府四十二曹，官僚與中元同。是有功德之魂，補充中宮，總主水帝，暘穀神王九江水府河伯神仙、水中大神，及仙錄簿籍。左宮主水中萬精蛟龍鯨魷，又會水母龍門度數之期，及人命錄籍生死功過。右宮主水中精魂百鬼萬靈。其詳載《三元品戒經》。
十二河源。
十二河源者，月為太陰之精，諸水之母，井是天河之源，衆水之泉。每一月一周天，一年十二月皆過東井，沃黃華，濯天人之容。
上解祖考，億劫種親。
每三官校錄，子孫有大功，玉帝即超
度其玄祖也。
疾除罪簿，落滅惡根。
一身受度，則九祖蒙恩，故令疾除於罪簿。惡根者，惡念根性，雖死猶存，當以鍊度為之滌蕩也。
不得拘留，逼合鬼羣。
《內義》曰：以身而言，三田為三界，上自泥丸，下至湧泉，為無極神鄉。大腸小腸為泉曲之府，腎之下為北都羅酆。三屍九蟲，乃三官九署，十二經絡為十二河源，如上諸處，各皆有神。《黃庭》、《大洞》二經，備著詳悉，然此諸神皆後天之物，華競所撓，嗜欲所汨，昏濁況滯，不得清明。有如人之先亡祖禰，拘繫幽陰，不得超度之比。若修鍊之士，則萬炁朝生門，百神守死戶，頓超塵境，了悟無為，不致沉迷，淪墜苦趣矣。
元始符命，時刻昇遷。北都寒池，部衛形魂。制魔保舉，度品南宮。死魂受鍊，仙化成人。生身受度，劫劫長存。隨劫輪轉，與天齊年。永度三徒五苦八難，超淩三界，逍遙上清。
此元始降勃，北帝衛送，幽魂制告，魔王保度，南宮受鍊注生。若死魂在世有功德，形神暫滅，鬼質受鍊仙化。或無功德，遇會受鍊，即生人界。修行至經，生身受度，劫劫長存。或生死之根未斷，但劫劫不失人身，了悟此因，善根習熟，則永度三徒五苦八難，超淩三界，逍遙上清矣。三徒者：第一色慾門，上屍道天徒界。第二愛欲門，中屍道人徒界。第三貪欲門，下屍道地徒界。此名三惡，遏人學仙之路。五苦者：第一色累苦心門，曰泰山地獄苦道；第二愛累苦神門，日風刀苦道；第三食累苦形門，曰提石負山苦道；第四華競苦精門，曰填海作河苦道；第五身累苦魂門，曰吞火食炭鑊湯苦道。三徒五苦，故曰八難，總八般難也。
《內義》曰：元始符命，即元始祖炁也。是炁出陰入陽，隨刻隨時，昇騰生化。子時一陽於坤官發生，是為復卦，一陽祖諿所化。乾始於坤六陰柔爻之下，變一剛爻，陽炁用事，漸漸上騰，故曰元始符命，時刻昇遷。北都寒池，五陰之下也。部衛形魂。一陽之昇也。陽炁上騰，巳時至離官，六陰化為純乾，故曰制魔保舉，度品南宮。死魂受鍊，純陰。仙化成人。純陽。生身受度者，先天一炁感附於父母搆精之初，而有此身。故曰生身。有知之後，情竇一開，元炁日喪，以至老死。達人志士則不然，復我之性，返我之宗，斡造化之玄微，運陰陽之妙理，有如陽極於巳而陰生於午。六陽剛爻之下變一柔爻，陰炁用事，漸漸下降，則收斂於中宮，使聖女靈男交陰陽於神室。飛龍伏虎，搆魂魄於母胎，故曰受度。劫劫者，日日之謂。陽昇陰降，復命歸根，妙化無窮，周而復始，故曰劫劫長存。夫陽剝於上，而復生於下，循環不息，與身終始，故曰隨劫輪轉，與天齊年。功用不輟，火侯無差，則形神俱妙，與道合真，故曰永度三徒五苦八難，超淩三界，逍遙
上清。上清之天，天帝玉真，元色之景梵行。
《內義》曰：薛幽棲曰：上清之天天帝者，即三十六天帝。最尊極者，道齊元始，位列玉清，故曰玉真。此即上清以下三十六天，不同三十二天也。有景無色，故雲梵行。梵行者，道中之道，天中之天，出入無間，真空無礙也。以內而言，丹成純陽乾金之象，乾用九金，數四九四三十六矣。道齊元始，均一炁也。位列玉清，妙一貫也。金歸性初，故得有景無色，還丹之功到此則羣陰剝盡，陽體純全，心識瑩然，升玄入妙，如秋空之澄碧，若寒潭之靜淵。稍異毫芒，則眯人目。安能造於無色之景梵行者乎？
太黃皇曾天帝鬱繿玉明，正音云：開玄攝明天炁黃，係梵炁。
太明玉完天帝須阿那田，正音云：保玄道靈天炁綠，係璧宿。
清明何童天帝元育齊京，正音云：明生九真天炁青，係室宿。
玄胎平育天帝劉度內鮮，正音云：飄翰默然天炁赤，係危宿。
元明文舉天帝醜法輪，正音云：開生舒天炁蒼，係虛宿。
上明七曜摩夷天帝恬懀延，正音云：延虛明天炁黑，係女宿。
虛無越衡天帝正定光，正音云：鏡無翹天炁碧，係牛宿。
太極濛翳天帝曲育九昌，正音云：阿難洋明天炁紫，係斗宿。
赤明和陽天帝理禁上真，正音云：治安保仙天炁白，係梵炁。
玄明恭華天帝空謠丑音，正音云：飛音洞靈天炁黃，係箕宿。
曜明宗飄天帝重光明，正音云：翹貞英天炁綠，係尾宿。
竺落皇笳天帝摩夷妙辯，正音云：難玄明天炁青，係心宿。
虛明堂曜天帝阿婁生，正音云：彌綸玄明天炁赤，係房宿。
觀明端靖天帝鬱密羅千，正音云：朗觀曜明天炁蒼，係氏宿。
玄明恭慶天帝龍羅菩題，正音云：威清道玄天炁黑，係亢宿。
太煥極瑤天帝宛黎無延，正音云：洞真永觀天炁碧，係角宿。
元載孔昇天帝開真定光，正音云：開光竟真天炁紫，係梵炁。
太安皇崖天帝婆婁阿貪，正音云：暉莫阿魂天炁白，係診宿。
顯定極風天帝招真童，正音云：回翹威天炁黃，係翼宿。
始皇孝芒天帝薩羅婁王，正音云：君華大權天炁綠，係張宿。
太皇翁重浮容天帝閔巴狂，正音云：惠威光天炁青，係星宿。
無思江由天帝明梵光，正音云：朗法元天炁赤，係柳宿。
上揲阮樂天帝勃勃監，正音云：鬱元真星天炁蒼，係鬼宿。
無極曇誓天帝飄弩穹隆，正音云：飛天虛英天炁黑，係井宿。
皓庭霄度天帝慧覺昏，正音云：無清明天炁碧，係梵炁。
淵通元洞天帝梵行觀生，正音云：法權道先天炁紫，係參宿。
太文翰寵妙成天帝那育醜瑛，正音云：虛薰慧光天炁白，係貲宿。
太素秀樂禁上天帝龍羅覺長，正音云：陽威耀靖天炁黃，係畢宿。
太虛無上常融天帝總監鬼神，正音云：攝靈真天炁綠，係勗宿。
太釋玉隆騰勝天帝眇眇行元，正音云：空微道明天炁青，係胃宿。
龍變梵度天帝運上玄玄，正音云：相靈妙光天炁赤；係婁宿。
太極平育賈奕天帝大擇法門。正音云：永玄九生天炁蒼，係奎宿。
《內義》曰：此諸天玉諱玉音，皆以赤晶之玉，碧字刻之，祕於上清宮中。持經之士，不請讀誦。三十二天之中，天中之人壽命有數，且如皇曾天人壽九百萬歲，從此向上，每天皆一倍因之，則太明玉完天人壽一千八百萬歲。又倍因之，何童天人壽三千六百萬歲。倍而因之，至秀樂禁上天，人壽一千二百七萬七千九百五十七萬一千二百萬歲。此二十八天，是為三界，即欲界、色界、無色界也。欲界者，下界也。欲界有六天，自黃曾至七曜天是。此天之人，有形有欲，觸物染著。初上二天以身交為欲，次二天以執手為欲，第五天以口說為欲，第六天以眼視為欲。謂有色慾，交接陰陽，人民胎生，故雲欲界。一歌根淨，上進一天，六欲根淨，即登色界。色界者，中界也。色界有十八天，自越衡天至曇誓天是。此天之人有形無欲，而有六色十八塵，曰六麤塵、六細塵、六輕塵。一麤塵淨，上進一天，六麤塵淨，則進六天。又六細塵，一細塵淨上進一天，六細塵冷復進六天。又六輕塵，一輕塵凈，上進一天，六輕塵淨，升入無色之界。無色界者，上界也。無色界四天，自皓庭至秀樂天是。《太真科》曰：無色界之中，至真無情，不交陰陽，人民化生，但噉香炁，無復形質之息。故色慾俱空，修至第一天，唯存心識以入炁，觀炁觀道，成即升一天。尚有心識，若能捨除心識，以至無為，復升一天。前因都忘，心識即居此天。此天不使都忘，故應用即有不為，即無若空，有都無即，失真中之應。以其空中有真，真中有應，生成萬象，皆出於空；萬法在心，亦無形相；將令學者觀心，若有若無，又升一天。炁觀轉妙，結習都忘，洞入自然，即升種民之天。《太真科》曰：無色界中，人身微妙，無復形色；或形長數百丈，而人不見，唯真人能見之。以其無形可見，故雲無色。但三界之人，生死之根未斷，陰陽之炁猶存，尚隸乎數。壽歲有盡，或升入上境，或下生人中，隨功高下，輪轉無窮。唯得道乃己自常融，至平育天，曰四種民天，壽數亦因倍而見。一云：此四天人出二炁之外，無年壽之限，喜樂清靜。故《本際經》云：結習已盡，超種民位。謂煩惱為結，學業為習。《太真科》曰：上升四天，洞入道境，隨炁升降，災所不及。以上三十二天炁及所係星宿，見《洞神經》。人壽歲數、根塵染淨，見《龍蹻經》。其餘見李少微、成玄英之註釋矣。數者，始於一炁，道生一、太極生兩儀是也。既隸乎數，叉有其終，此其所以難逃生死也。天人壽數可得而推者是隸數也。故不免有輪迴墜墮所以傅大士曰：饒經百萬劫，終是落空亡。釋氏謂十種仙是矣。此乃有為小乘，即緣覺、聲聞之儔，以其未造清靜無為之故。若金丹者，契虛合無，形神俱妙，出於炁數之表，豈生死、壽歲、形相可得而拘乎！薛幽棲曰：四方之天三十二者，謂四梵天也。天帝高尊，形相宛然，雖有真相，猶如虛空；出入無間，不閡於物。饉按經云：元始祖劫，化生諸天。則三十二天皆一炁之所化。還丹之修，本於一炁，功成道備，空洞無跡，亦若諸天帝尊雖有真相，猶如虛空者也。然諸天之寶諱為券，可以濟拔苦爽；而一炁之還元成丹，是能度脫凡軀。事異道同，功殊理一。已上正文，元始天尊所說。
三十二天，三十二帝，諸天隱諱，諸天隱名，天中空洞，自然靈章。諸天隱韻，天中之音，天中之尊，天中之神，天中大魔，天中之靈，九和十合，變化上清。無量之奧，深不可詳。敷落神真，普度天人。
《內義》曰：諸天諸帝，隱諱隱名，靈章音韻，神尊魔靈者，象一炁所化，而為鉛銀、砂汞、龍虎、水火、丹藥異名之類也。九和十合，即陰陽交締，相生相成。變化上清，乃陽極於乾，陰生於午矣。造化無跡，陰陽無端，玉晨道主猶云：無量之奧，深不可詳。況末學乎！．關令有言：譬如大海能變化億萬蛟魚，水一而已。我之與物，蒼然鬱然，在大化中，性一而已。由此觀之，故造化之機可得而窺，所以究經道之玄微，依返還之妙理，推尋藥物，本認丹基。明鉛銀砂汞之機，運日月陰陽之用，期以長年度世，入聖登真，流傳真諦，自利利他，此所謂敷落神真、普度天人耳。已上正文，玉晨道君序述。
今日欣慶受度，歷關諸天，今日謂元始以經授付道君之日。請滅三惡，謂三徒也。斬絕地根，謂地獄也。飛度五戶，謂五苦也。名列太玄，謂玄都也。魔王監舉，無拘天門。
《洞神經昇天券》，出皇人文中第六十八字，以清素帶身。道士臨升天之日，五嶽不見此券，則拘人魂魄，不得同升。江河淮海不得此券，則留人血液，不得同升。地官不得此券，則拘人形，不得升度。天官不得此券，則拘閉天門，不使升進。天門史士呵禁求券，得券則前入紫府，見大道君，然後一切諸神不敢拘制也。
《內義》日：今日欣慶受度者，丹成也。丹成者，陽神萃於乾宮，直登三界。陰黑剝於坤戶，超脫五行，故曰歷關諸天，請滅三惡，斬絕地根。飛度五戶，名列太玄者，乃聖胎存於髓海，魔試不幹，神靈贊佑，天門忽震，身外有身，是謂魔王監舉，無拘天門。已上正文，元始天尊所說。
東斗主筭，西斗記名，北斗落死，南斗上生，中斗大魁，總監衆靈。
《東斗長生護命經》云：東斗五星。
《西斗大計護身經》云：西斗四星。
《北斗本命延生經》云：北斗七星。
《南斗延壽度人經》云：南斗六星。
《中斗大魁掌筭伏魔經》云：中斗三星。或以東西南北七宿為四方之
斗，以今人所謂北斗為中斗，引《天官書》而證之，曰斗為帝車，運於中央，臨制四方，以察妖祥。以神州之人居極之南，自北而觀，故曰北斗。《真一口訣》云：斗中自有五斗，陽明為東斗，陰精為西斗，丹元為南斗，北極為北斗，天關為中斗。所說不同，故並存之。
《內義》曰：得度之人，丹成之士，則四斗為之主筭記名，落死上生。中斗則總統其事。
青帝護魂，白帝侍魄，赤帝養氣，黑帝通血，黃帝中主，萬神無越。
青帝姓常，諱精明。白帝姓混，諱蓐收。赤帝姓炎，諱洞丹。黑帝姓玄，諱明萌。黃帝姓麻，諱忠偵。五帝在天，主領飛仙；在地，鎮於五嶽，主領鬼神；在人，主領五藏五神、肝藏魂、肺藏魄、心藏氣、腎藏血；脾處中宮，主於肌肉也。《內義》曰：得度之人，更生受胎，則五帝降氣，化生五臟，成其五行。丹成之士，長生不死，則五帝降神，與之混合，脫其五行也。《上清大洞通靈五帝錄》云：五帝與天地同存，陰陽剖判，化生五行。結自然之炁，宴景瓊宮，徘徊上清。遊觀常陽正元，於中促五行以推運，釆後學以補真，典生死之圖藉，主筭祿於天年。五帝內真通靈之文，生於九玄之中，結青陽之炁以成玉文，輔於五帝，神光煥乎紫虛，流真鬱乎玉清。五行混合，洞耀瓊宮。金木水火土，變化雌雄，分靈散景，出玄入微，洞達無窮，炁包天地，精貫太空。能離能合，能陰能陽，能上能下，能死能生，能有能無，能敗能成。諦觀此文，則盡還丹之道也。
青天魔王巴元醜伯，赤天魔王負天擔石，白天魔王反山六目，黑天魔王監醜朗馥，黃天魔王橫天擔力。
五帝魔王，上四言位號也，中二言諱也，下二言字也。一雲別有姓諱，並衣玄文之衣，頭戴橫天之冠，腰帶龍頭之劍，常乘羽輪，飛行雲中；常作謠歌三千言，亂敗後學，太上故書其曲，在《消魔經》中。
《內義》曰：舊說謂魔王作謠歌以亂後學，靖而思之，不然。魔王非故亂敗學者，蓋試之也。《色界魔王章》曰：我界難度，故作洞文，變化飛空，以試爾身。身雖好道而信不篤者，多矣。徒慕虛名，不為實行，魔王安得不試之也。試之過者，保舉成真；其敗亂者，亦秉持不堅之過，於魔王亦何怪焉。
五帝大魔，萬神之宗。
此別是五帝之下有大魔王，別有姓名，非前五天魔王也。
飛行鼓從，總領鬼兵，麾幢鼓節，遊觀太空，自號赫奕，諸天齊功。
《內義》曰：《玉清隱書》云：五帝魔王領官屬，與天同生，常惱亂學人，不欲成道。又自矜與諸天上帝齊其聖功，後因龍漢開圖，乃服元始之化。故《步虛頌》曰：魔王敬受事，故能朝諸天。由是而言，若學者堅持素志，如矢一發往而不回，道富丹成，則魔王敬奉，反為之用，又何敢而魔障哉。
上天度人，嚴攝北酆。
《內義》曰：欲界飛空之音卒章曰：北都泉曲府中有萬鬼羣，但欲遏人筭，斷絕人命門。阿人歌洞章以攝北羅酆，束送妖魔精，斬誠六鬼鋒。諸天炁蕩蕩，我道日興隆。蓋北酆鬼神乃職司殺，樂於遏筭絕命。天尊開度，魔王順化，勒攝鬼帝，普告關盟，宣約處分，毋輒肆虐，丹成之士，故亦如之。
神公受命，普掃不祥。八威吐毒，猛馬四張。
大羅天神公命五帝大魔掃除不祥，防衛學者。八威神龍，天靈陸馬也。
天丁前驅，大帥仗旛，擲火萬里，流鈴八衝。
得道昇度，帝敕大帥神君，仗旛而前驅，天丁力士、火鈴大將以左右，一如妙濟君故事。
敢有幹試，拒遏上真，金鉞前戮，巨天後刑。屠割鬼爽，風火無停。千千截首，萬萬剪形。魔無干犯，鬼無妖精。
《內義》曰：功圓道備，內外一致也。
三官北酆，明檢鬼營。不得容隱，金馬驛呈。普告無窮，萬神鹹聽。三界五帝，列言上清。
《內義》曰：三官九府，北都羅酆，乃考校世人罪惡之司。道成之士，慮綰宿業，未解於彼，或先亡祖襧罹其中，未蒙原宥，有滯甄昇，故令明加檢討，鬼營罪錄，應有冤咎，鹹與蠲除。勿政稽留，驛馬呈上，亦若妙濟真君帝賜錄功宥過之理，徧告十方一切神靈，鹹使聞知。悉如命令三界五帝，諸天大魔，保舉列言，馳奏上清矣。已上正文，元始天尊所降之令，乃道君紀錄也。
觀復子蕭應叟學
元洞玉曆：
此章論劫運成壞。按《龜山玄錄》曰：天尊結元洞之炁，為玉曆之書。《內義》曰：《太極妙化神靈混洞赤文章》云：九霄總梵，八帝治天，非混洞赤文，不能攝化九陽而明天度。此九霄九天皆混洞赤文之所開化，故赤文化混洞，混洞化彌羅，五劫開化。《元洞玉曆章》云：昔混元溟涬，大梵彌羅，諸天未分，九陽冥合。三因九轉，六變七回，元始肇形，五劫初化。乃命道君筆錄天元，運乘五劫。故元洞者，以明祖炁；玉曆者，以紀天元。劫運五周，復歸其一，是以五劫既周，昊天成象也。即此而推混洞赤文，而曰太極妙化。神靈者，先天自然之道也。元洞、玉曆而曰五劫開化者，後天修證之理也。故李少微謂此章論劫運成壤是也。以丹而言，元洞乃先天虛無之祖炁，空炁金胎是矣。玉曆則炁之結而成象，乃我之本來面目，丹基藥祖也。與混洞赤文一理無殊，故曰元洞以明祖炁，玉曆以紀天元。天元則人之根本是也。即此而修證真道者矣。
龍漢延康，
劫之名號。龍者，神也；漢者，大也；延者，長也；康者，安也。
《內義》曰：嚴東云：元炁始結而成玉字，顯乎龍漢，隱乎延康，光乎赤明，耀乎開皇，逮至上皇也。夫龍漢之劫，玉字初顯，類乎人之分炁初生也。延康之劫，玉字淪隱，類人身之沒也。赤明之劫開圖，玉字復光，類乎人之再出世也。開皇上皇之劫，玉字耀明，類乎人之處世也。所謂劫運五周，復歸其一，五劫既周，昊天成象者也。天地以三界空壞為劫，人身以死為劫。天地不知幾經成敗，人身不知幾度生死，而虛無自然之炁歷劫常存。劫終之後，三界空壞，萬物精爽，長在太空。人之老死，百骸枯朽，一靈真性，亦復如是。《西昇經》曰：上世無始以來，所更如沙塵，動則有載劫，自惟甚苦勤，所以為生死之根本，升沉六道，苦輪不息，唯得道乃己。
渺渺億劫，混沌之中。
言此二劫，眇邈久遠，莫知歷數，在於溟涬之中矣。
上無復色，下無復淵。
每劫運終，三光冥暗，天地混沌，上有何色，下有何淵？
《內義》曰：《陰符經》云：立天之道，以定人也。《上清經》云：大運之交也，天炁窮於太陰，地炁極於太陽。陽極則孛，陰極則否。陽極則其精化為水，陰極則其精化為火。先焚以大火，次漂以大水，上至九天之下，下至九地之內，毫末無遺，然後元炁復合，謂之混沌。混沌再分，亦如初劫。如比變革，總名為元炁離合。夫龍漢延康之前，與夫此身之先，不知其幾經變革離合，歸乎空洞而無色無淵矣。
風澤洞虛，金剛乘天。
風澤者，道之炁。金剛者，精之炁。道炁至柔則洞洽於虛，精炁至剛則運乘於天。
《內義》曰：風者，有炁無形；澤者，有形無質，乃虛無自然之理也。薛幽棲雲：道之炁是矣。《易》曰：澤上有風，中孚。其為卦也，內外皆實而中空，象乎虛無。《道德經》云：天地之間，其猶橐籥乎？虛而不屈，動而愈出。乃能順信一切，造化萬物。故曰說而巽，孚乃化邦也。《麻衣》曰：中孚則始生之理也。道之炁，豈非始生之理乎？金者，亙古不變；剛者，堅貞不壞。是純真至妙之精。薛云：精之炁是矣，乃合乾道。夫乾者，六爻皆陽，反覆顛倒，其體不變。四德俱備，萬物以之亨長遂成。《麻衣》曰：乾者，造化之樞機。精之炁豈非造化樞機乎？此兩者，《道德經》所謂惚兮恍
兮，其中有象；恍兮惚兮，其中有物，窈兮冥兮，其中有精。其精甚真，其中有信。自古及今，其名不去者也。即是人之一靈妙有。夫劫運變革，三界消壞，而種民之上，寂然不動，故此炁洞虛無之妙，乘不壞之天，分化開圖，成立三界，如人一靈復胚胎而生身者也。是炁也，金液還丹之基本矣。
天上天下，無幽無冥，無形無影，無極無窮。
謂天上天下，不可觀測，唯混成自然而獨立也。
《內義》曰：類人之死，殞其形骸，真性獨存者也。《道德經》曰：視之不見名曰夷，聽之不聞名曰希，搏之不得名曰微。夫如是，故曰無幽無冥，無形無影，無極無窮，不可得而致詰，故混而為一，是謂大行梵無也。
溟涬大梵，寥廓無光。
劫壞之後，唯有大梵之炁，溟涬寥廓，三景無光矣。
《內義》曰：張子平《靈憲》曰：太素之前，厥中惟虛，厥虛惟無。斯謂溟涬道之根也。玄師曰：人自溟涬大梵而生，亦自溟涬大梵而死。夫溟涬大梵者，乃自然之炁，渾沌未分者也。父母搆精之始，此炁欻然感附成胎，強名曰神。於混洞赤文下詳註。自是而生者，此也。寥廓無光者，乃混沌未分，陰陽屈鬱，日月滅景，天地冥然，象人受胎於母腹之中，未出世也。及其生也，動之死也。故《莊子》曰：南海之帝為鯈，北海之帝為忽，中央之帝為渾沌。鯈與忽時相遇於渾沌之地，而渾沌待之甚善。鯈與忽謀報渾沌之德，曰：人皆有七竅，以視聽食息，此獨無有。嘗試鑿之，日鑿一竅，七日而渾沌死。註云：鯈，有象也；忽，無形也。渾沌乃清濁未分，喻自然也；其鑿之者，不順自然，強開耳目矣。蓋喻七情開發，走失大梵祖炁而致衰朽，所謂自是而死者也。
赤明開圖，運度自然。
元始於延康之中，開啟赤明之運，開圖籙之煥爛，運陰陽之分度，因此遂號赤明之劫也。
《內義》曰：赤明者，劫壞之後，陽炁復肇，立劫之名也。開圖者，劫運再立，天尊開演圖籙，運度自然之道。圖籙者，混洞赤文，元洞玉曆是也。由是天地成立，日月光明，羣生遂性，萬彙亭育。以人而言，出離母胎，立劫之始也。性識萌動，開圖之理也。口言目視，鼻嗅耳聞，手執足行，心明意達，乃運度自然之道也。而愚者不及，知者過之，以是失中，自然之道喪矣。
元始安鎮，敷落五篇，赤書玉字，
祖炁復肇，安天鎮地，五文開廓，混洞赤文，宣佈復出。
八威龍文。
乃八威召龍之錄，能禦伏妖異，策役神靈。
保制劫運，使天長存。
大樸既散，炁結成文。有無相資，顯仁藏用。經曰：有之以為利，無之以為用。在道則造化不忒，在天地則長久不壞，在人則長生不死。故曰保制劫運，使天長存。
《內義》曰：元始安鎮，乃純精一炁，鎮靜坤宮，敷落五篇，乃妙化五行。簇置神室，赤書玉字，乃元精真炁。八威龍文，乃八景陽神，保度此身，不終之劫，超越生死，使與天而長存。夫人之稟生，有命有性，命有限而性不滅。性雖不滅，庸愚之流，命終之後，不能無淪蕩。達者戒慎修持，死生一政，命雖有終，性無革變。然雖如是，不若金丹之道，形神俱妙。故彭真人云：將無涯之元炁，續有限之凡軀。元炁乃天地長生真精、聖父母之無也。凡軀乃陰陽短促濁亂，凡父母之身也。故將此聖父母之炁變化，凡父母之身，為純陽真精之形，乃得與天地同壽矣。
梵炁彌羅，萬範開張。
《內義》曰：道炁彌綸，包羅太虛，萬物軌範，由此開張。如日月星辰人民品彙，皆因梵炁生成肇化也。按《開化置品經》曰：吾於無名無形，濛頭溟涬之中，開導玄黃，分靈散炁，從大羅下生三境，次生九天，立九天帝為三寶之玄津，二十七天為境界之修品，三十六部為三景之玄根，下為三十六天之域宅。次三十二天、三十二帝濳運開化，下分三界，傍貫璿璣，二十八宿五星躔度以明五方。清炁上騰，重濁下凝，下生九地，中生九人，天地人物，無不備焉。故陽和正炁，化生上聖高真；柔和沖靜之炁，化生君聖後、仙妃玉女；剛烈英勇之炁，化生天丁力士、神兵將史；陰陽五行之炁，化生男女；雜謬之炁，化生禽默。鹹承一炁，萬種不同，隨其生化。夫太虛既在道炁彌綸包羅之內，則此身亦在其中矣。如萬物軌範日月星辰人民品彙者，類一炁升降而應陰陽，寒暑推運而為砂汞鉛銀者也。此蓋無中化有，強名法象，若執而有之，即非妙道；返而合元，是為丹矣。
元綱流演三十二天，輪轉無色，周回十方。旋鬥歷箕，回度五常，三十五分，總炁上元。八景冥合，炁入玄玄。
五常者，五行也。三十五分者，日月五星及二十八宿也。
《內義》曰：元始祖炁，綱維一體，三官升降，往來無窮。是謂元綱流演三十二天，輪轉無色，周回十方也。旋鬥歷箕、回度五常者，明大梵祖炁始旋於斗，終歷於箕，周回天度而成五行也。鬥、箕屬東北之方，艮寅之位。以人身而測天度，則下丹田之上是矣，元炁初發，沖漠幽隱。寅時於下丹田之上，始得舒暢。當是之際，以鉛攝汞，以陰召陽，類大鈞之播物，無不發生者也。《參同契》曰：混洞鴻濛，牝牡相從，滋液潤澤，施化流通。始於東北斗箕之鄉，旋而右轉，嘔輪吐萌，濳潭見象，發散精光者也。然後陽炁上升，陽極生陰，陰炁下降，返本歸源，匝繞周身，運化五行。故易玄子云：還丹命可延，返覆陰陽炁。父子與君臣，循還歸一位。春仁煦於木，夏火存於禮。秋則義屬金，冬以水為智。君獨守信，土符稱戊己。此是真五行，五行固同類，道德甚分明，祖師專味是耳。夫一日之間，一年節炁天地萬物皆備於我。元炁發而陰陽分，陰陽分而四時成，四時成而炁節周，炁節周而五行備，五行備而造化成。陰陽二炁，日月也。四時者，四象也。二十四節炁，火候也。五行，藥物也。陰陽五行，應北斗四時。二十四炁，應二十八宿。是謂三十五分。造化成者，皆由一炁綱維，八卦變化，密運妙機，濳符玄理。故曰三十五分，總炁上元，八景冥合也。不可以致詰，故混而為一，繩繩兮不可名，復歸於無物，故曰無入玄玄。
玄中太皇，上帝高真。
凡稱皇者，即天尊之號，與元始之齊位。
《內義》曰：玄中者，仙中之仙，真中之真，聖中之聖，道中之道。太皇即元始也，上帝即道君也，高真即老君也。紀云：元始是大羅天人，道君是西那國人，老君乃元生之至精，兆形之至靈也。三號雖殊，其道則一。以內而言，元始大羅天人者，祖炁也；道君西那國人者，金母也；老君元生之至精、兆形之至靈者，丹體也。皆我真性，初非別物。道經云：無狀之狀，無物之像是矣。釋氏所謂自性具三身者也。六祖云：清淨法身，汝之性；圓滿報身，汝之智；千百億化身，汝之行。儒書亦然。《中庸》曰天命之謂性，元始也。率性之謂道，道君也。修道之謂教，老君也。一以貫之，皆道也。儒者以之治世、禮君臣、正上下，功及於物，亦能度世。故《元始上仙記》云：自古至忠至孝、至貞至康者，不同常流，皆擢仙職。釋氏以之出世，故曰：諸行無常是生滅法，生滅滅已，寂滅為樂。玄門則有無互用，虛實相通，聚則成形，散則成炁。故曰玉符保神，金液鍊形，形神俱妙，與道合真也。
汎景太霞，嘯詠洞章。
汎者，浮也；景者，身也。言天尊汎景霞霄而吟詠洞章也。
《內義》曰：汎景者，經所謂大道汎兮，其可左右之理。太霞者，常陽之炁，蓋道無不在，汎兮所至，無非常陽之域而嘯詠洞章，乃雍容自適之理。若人之真性，涵泳於元和之中，熙熙怡怡者也。《莊子》曰：遊心於淡，合炁於漠之謂也。
金真朗鬱，流響雲營。玉音攝炁，靈風聚煙。紫虛鬱秀，輔翼萬仙。
金真者，自然之章，流響慶雲之宮。玉音，玉光之章，侍晨一嘯而靈風聚煙。
《內義》曰：金真朗鬱，真神明盛也。流響雲營，炁歸神室也。玉音攝炁，鉛炁感汞也。靈風聚煙，真汞結砂也。紫虛鬱秀，輔翼萬仙，乃陽神隱煥，萬炁簇擁，居於神室之中。是謂金丹之體。故先生《讚紫虛陽光錄》曰：虛元無上紫虛祕錄，乃三洞之玄根，天地之真祖，至高至極，至妙至靈，修之長年；神仙行之，還淳返樸。諦觀此言，紫虛之道，金丹無殊矣。
千和萬合，自然成真。
《內義》曰：千神和為一神，萬炁合為一炁。自然之理，契合成真。
真中有神，長生大君，
《內義》曰：即性中之真神，長生不死之本道。經所謂其精甚真，其中有信，自古及今，其名不去者也。是謂金液還丹矣。
無英公子，白元尊神，太一司命，桃康合延。
無英公子乃肝神也，白元乃肺神也，太一乃百神之主，司命為南上之真，桃康、合延乃左右腎神也。
《內義》曰：帝一混合法曰：白元、無英、桃君、司命、太一，混合五神，捧籍列侍。五神，各有所主，混合九變，三五洞化。於是三宮鎮真，百節受靈。帝君寶籍，宿命無傾。周旋虛煙，啟通玄精。二十四真，忽然化生。上開上元，下開八冥。左朝六甲，右使六丁。玉華引日，太一併形。千乘萬騎，舉身登晨。修帝一真道，功成百神混合，如此金丹之理道備亦然。
執符把籙，保命生根。
《內義》曰：符籙者，以有象而言，則文字也；以無象而言，則靈炁也。修丹之士，把握陰陽，挈提天地，明造化之妙用，運鉛汞之玄微，神全炁備，與道合真，真神保其性命，靈炁護其生根。
上遊上清，出入華房。八冥之內，細微之中。下鎮人身，泥丸絳宮。中理五炁，混合百神。十轉回靈，萬炁齊仙。
華房，玉清三華房也。八冥，即八極也。細微，毫芒也。泥丸，腦宮也。絳宮，心也。此等真神乙太一為主，則遊行三清，出入三華之房，周於八極之內，徧於毫芒之中。下鎮人身，則太一在腦，總衆神也。司命處心，納生元也。無英在肝，制三魂也。白元在肺，拘七魄也。桃君處臍，保精根也。延康居腎，守命門也。中在空洞，則理於炁，和合百神，《易》曰神元方，陰陽不測之謂。然則神無不在，所在皆無不可以識，智知不可以有無定。
《內義》曰：內外之理，一致無殊；上清華房，八冥細微，此乃外象，一炁所化泥凡絳宮，五炁百神，此乃內象，亦一炁所化。夫無，大無不包，細無不入，神之為物，不疾而速，不行而至。《孟子》曰：浩然之炁熙，塞乎天地之問。《莊子》曰：精神四達並流，無所不極。上際於天，下蟠於地。若乃順而養之，則三部八景、三關五臟六腑、九宮金樓玉室、十二重門紫戶玉閤、三萬六千關節，根源本始，神全炁足，是謂道純素者也。故曰能體純素。謂之真人，則遊躋上清，出入華房，大包八冥，細入毫芒，聚則為形，散則為炁，天關為之十轉，諸真為之度靈。萬炁還元，俱成仙道。
仙道貴生，無量度人。上開八門，飛天法輪。罪福禁戒，宿命因緣。普受開度，死魂生身。身得受生，上聞諸天。諸天之上，各有生門。
天中有無量大聖衆，常簡學仙之人生死錄籍，開度九幽之魂，升入八方法輪之門也。已上正文；元始天尊所說。
《內義》曰：仙道所貴，唯在長生。初無限量，應度即度。《感應篇》曰：欲求長生者，是道則進，非道則退；積德累功，慈心於物；忠孝友悌，正己化人。所謂善人，人皆敬之，天道佑之，福祿隨之，衆邪遠之，神靈衛之，所作必成，神仙可冀。欲求天仙者，當立一千三百善；欲求地仙者，當立三百善。諸惡莫作，衆善奉行。故吉人語善、視善，行善一日有三善，三年，天必降其福。凶人語惡、視惡、行惡，一日有三惡，三年，天必降其禍。人之善惡，皆由心造。夫心者，出入以象，其門運動以象。其輪心機成於內，天機應於外，由是有八方法輪之門，中有罪福之場，禁戒事跡，因緣所由，具載《法輪經》。雖曰大慈之化，善開濟度，而福有淺深，報應有差等，是謂夙命皆聞，上天隨其善功，稟賦受生，死魂則有隨果受生之門，生身則有仙階高下之品。
中有空洞謠歌之章，魔王靈篇，辭參高真。
《內義》曰：上文諸天之上，各有生門。道君繼而述云：中有空洞謠歌之章。或雲空洞者，三界總名；或雲即洞章之理。合而言之，三界者，諸天在其中，蓋諸天之中，有空洞歌章，乃三洞經錄所載，天真著述，讚頌之類，玄文妙理，開悟後學者也。魔王所作飛空歌音，義在做戒，理契天真。道君叔述於左，即非靈寶本章，故不在內象之列，唯釋其義矣。已上正文，玉晨道君叔述。
第一欲界飛空之音：
《內義》曰：欲界魔王作歌，凡人口業淨盡，有十善功，上生欲界六天。人道眇眇，輕浮。仙道莽莽，難明。鬼道樂兮，當人生門。邪僻趨死。天道貴生，欲人長生。鬼道貴終。欲人終死。仙道常自吉，知常，明，故吉也。鬼道常自凶。妄作，是以凶也。高上清靈爽，悲歌朗太空。唯願仙道成，不欲人道窮。
《內義》曰：謂明則高真上聖，幽則清靈精爽。哀憫世人，聲明物理，警覺至學之士，昭彰天地之問。唯願仙道成，不欲人道窮也。古德云：幽林鳥叫，碧澗魚跳。雲片展張，瀑聲嗚咽。如是景象，示人入處。由是觀之，紛紜萬化，無非悲歌。洞山云：若將耳聽終難會，眼裹聞聲始得知。《莊子》曰：無聽之以耳，而聽之以心。有如湍水逝川，白駒過隙，日鳥月兔，顯示丹基；蛇脫蟬蛻，彰明解理。靈龜服炁，蜣蜋轉丸；漆園濠上之魚，濂溪窗前之草，皆可心領意會，目擊道存。是謂不言之教，無聲之聞也。
北都泉曲府，中有萬鬼羣。但欲遏人筭，斷絕人命門。
《內義》曰：羅酆之職，主治罪罰，收錄愆過，削奪壽筭。壽筭既除，命限滅絕。饉按，經云：人之受生，所謂之筭。記在諸天，太上勅勒，諸天諸地、日月星斗、天真上聖、將軍使者、大神童子、天地飛仙、三界四司、嶽瀆官屬執籙把籍，巡行考案。三日一言，十日一奏，百日一結。三元八節，五臘三會，考較功過，不輟須臾。若修善則延年，為惡則喊筭，錄送羅酆，毫分無失。
阿人歌洞章，以攝北羅鄧。束送妖魔精，斬馘六鬼鋒。諸天炁蕩蕩，我道日興隆。
《內義》曰：外奸除則諸天炁蕩蕩，內行著則我道日興隆。
第二色界魔王之章：
《內義》曰：色界魔王作歌，凡人身業淨盡，有三百善功，上生色界十八天。
落落高張，天也。明炁四騫。炁也。梵行諸天，周迴十方。梵炁匝繞。無量大神，皆由我身。諸得道者．皆自魔王保舉成真。董示學人陞黜之意，使其知所懲戒也。我有洞章，萬徧成仙。
《內義》曰：洞章乃龜山丹黃飛玄紫文。昔尹真人道成，老君與之西道毫臺，入七寶園，觀其文，修之有法，具載靈寶經法中，功成為靈寶真人，即非魔王之歌也。萬徧成仙，萬乃一之積，非一朝夕能造乎，是故在積習而致之。昔定錄真君謂君曰：學道如穿井，井愈深，土愈難出。若不堅心正行，豈得見泉源邪？此乃積習之理也。
仙道貴度，鬼道相連。
修仙所貴長生度世，否則身歿炁散，魂神被考，累及祖宗，可不饉哉！
天地眇莽，穢氣氛氛。三界樂兮，過之長存。身度我界。體入自然。此時樂兮，薄由我恩。
《內義》曰：物形之大，無出天地，而穢濁之氣亦盈其中。太虛廓然，不礙紛觸。大慧有言，太虛空中還有一物，礙得他否？雖不受物礙，而不妨諸物往來。人若性天虛廓，不滯於物，以象太空之含容，則離六根六塵而超欲界、色界、無色界，結習都忘，不復淪墜。骨肉同飛，昇入無形，得至於此，真樂長存。雖由修進，功滿德就，亦自魔王保舉。此乃修行經力成道者。若丹道功成，不歷階級，即登上品之仙。
龍漢蕩蕩，何能別真。
龍漢者，初劫之名。是時大道淳樸，徒有其化，難可為雜，人之本性亦如然。
《內義》曰：受性之初，如嬰兒之未孩，安有精粗之別？夫本有之性，湛然清淨，因情識迷幻，故有染著。太上曰：吾有大息，為吾有身；及吾無身，吾有何息？有身者，有識情也。無身者，無識情也。夫識情皆因惑於妄幻；能知妄幻，識情自除。《圓覺經》云：知幻即離，離幻即覺。亦不須強生排遣，則性復心冥，渾然龍漢之初。經云：專炁致柔，能如嬰兄。如是，則真亦何有？
我界難度，故作洞文。
我界，即色界也。洞文，即此歌也。蓋魔王欲人成道而作歌以勉之。
變化飛空，以試爾身。
《內義》曰：關尹子云：物來無窮，我心有際。故我之良心，受制於情；我之本情，受制於物。夫世緒紛紛，類似妨道，隨機而應，勿留於心。故曰物非我物，不得不應；我非我我，不得不養。雖應物，未嘗有物；雖養我，未嘗有我。若夫所不免者，衣食也。然衣食者，人之涉世舟楫。若到彼岸，亦無所用。萬事已定，浮生自忙，功名隨分，軒冕倘來，故非力取巧得，隨世緣可也。其或迷惑聲色、輕棄精神、決性命之情、造生死之業者，意逐物遷，神識流蕩；於至無中，執以為有；於至變中，執以為常。經曰：耳目聲色，為子留愆；鼻口所喜，香味是冤。身為惱本，痛癢寒溫；意為形累，愁毒憂煩；弗疾去之，壽命不延。君子見幾而作，不俟終日，何待其試乎！
成敗懈退，度者幾人？笑爾不度，故為歌音。
《內義》曰：成敗懈退，四字之中，一利而三害。倘不以輪迴生死為念者，則通道不篤，進寸退尺，必矣。故經曰：民之從事，常於幾成而敗之。饉終如始則無敗事，謂其鮮克有終也。
第三無色界魔王歌曰：
《內義》曰：無色界魔王作歌，凡人心業淨盡，有六百善功，生無色界四天。
三界之上，眇眇大羅。
三界之上，即種民四天也。種民之上，即大羅天也。
上無色根，雲層峨峨。
大羅天上有玉京山，無根而生，據空而停。山上有九層雲樓，高而峨峨也。
唯有元始，浩劫之家。部制我界，統乘玄都。
元始天尊自空劫以來，宅居其中，總治三界者也。
有過我界，身入玉虛。
《內義》曰：我界即無色之界，玉虛乃虛無玉京。修行之人，得度無色之界，以入四種民天之上、玉京虛無道境，方無墜墮。未得過者，猶滯輪迴；蓋生死之根未斷，陰陽之炁猶存，尚隸乎數，或陞或墜，輪轉無窮，唯得道乃已。
我位上王，匡禦衆魔。空中萬變，穢氣紛葩。保真者少，迷惑者多。
《內義》曰：保真者，乃任常不渝；迷惑者，即居幻易遷。有如蘭麝之馨，達者謂之妖淫穢氣也；是非之場，達者謂之罪福紛擾也；粉黛之容，達者謂之鳩毒葩華也。舉世樂為，故曰迷惑者多。
仙道難固，鬼道易邪。
仙道恬淡無為，雖設禁戒，鮮有堅守。世事縱心快慾，不待教誘，自然從靡也。
人道者心，諒不由他。
《內義》曰：三教皆由心地發明。儒曰存心，仙曰修心，佛曰明心。或曰正心、洗心；或曰虛心、靜心；或曰息心、降心，無非令人淑此以復其善。故儒者修身、齊家、治國、平天下，皆由心正而後身修。推此及彼，綽然有裕，豈外乎心！《書》曰：人心惟危，道心惟微；惟精惟一，允執厥中。若夫致知、格物，亦自正心而得矣。道家云：生我於虛，置我於無；生我者神，殺我者心。又曰：衆生受諸惡業，皆由自心妄想類倒，不悟無為。一切罪根，皆由心造。天堂快樂，自由心生；三界沉淪，亦從心起。佛家云：若人慾了知三世一切佛，應觀法界性，一切惟心造。又曰：百千法門，同歸方寸；河沙妙德，總在心源。一切戒門、定門、慧門，神通變化，悉自具足，不離汝心。馬祖所謂：即心是佛也。《圓覺經》云：是諸衆生清淨覺地。裴休曰：真淨明妙，虛徹靈通，卓然而獨存者，心也。背之則凡，順之則聖；迷之則生死始，悟之則輪迴息。楊龜山曰：孟子一書，只是要正人心，教人存心養性，收其放心。千變萬化，只說從心上來。人能正心，則事無足為者矣。邵康節曰：天向一中分造化，人從心上起經綸。又曰：身生天地後，心在天地前；天地自我出，其餘何足言。由是觀之，信乎不由他矣。其要在於謹獨，非禮勿視，非禮勿聽，非禮勿言，非禮勿動；不見可欲，使心不亂。靜定棲神，毋生雜想。抱一守真，神和炁清。死灰其心，槁木其形。外景不入，內景自扃。勿逐勿染，萬慮自澄。專炁致柔。復性如嬰。其或反此，徒取苦辛耳。
仙道貴實，見素抱樸，復命曰常。人道貴華。如享太牢，如登春臺。爾不樂仙道，三界那得過。其欲轉五道，我當復奈何。
《內義》曰：不樂仙道者，人道貴華也。為貪世樂，不知輪迴之苦。按《本起經》云：思想不能復，還反於道，便入五道無休息時。何謂五道？一道者，神上天為天神；二道者，神入骨肉形為人神；三道者，神入禽獸為禽獸；四道者，神入薜荔為餓鬼；五道者，神入泥犁地獄中考。嗚呼！大聖慈悲，諄諄告戒，倘或悟世樂之非樂，度三界之為樂者，叉不忍輪迴於五道矣。已上正文，道君叔述。
此三界之上，飛空之中，魔王歌音，音參洞章。誦之百徧，名度南宮。誦之千徧，魔王保迎。萬徧道備，飛昇太空；過度三界，位登仙公。有聞靈音，魔王敬形。
靈音謂靈寶本章，道君嘆美魔王歌章，誦之尚得成真入道，況我靈寶本章乎！
《內義》曰：心與經通，行與經合，唯善為一，杜絕諸緣者，誦之方如經旨。
敕制地祇，侍衛送迎，拔出地戶五苦八難，七祖昇遷，永離鬼宮。魂度朱陵，受鍊更生。右敕制乃元始天尊所降，道君紀錄。
《內義》曰：敕制乃元始天尊之命令元始祖炁也。命令，造化也。地，土也；衹，神也，喻祖炁造化、真土之性而生神。侍衛者，養正持盈、守雌抱一也。送迎者，坎流於戊，離就於己也。此乃功成而丹就也。故《悟真篇》曰：取將次位心中實，點化離宮腹裹陰。從此變成乾健體，濳藏飛躍自由心。如是則陽炁純全，陰炁剝盡，離五行之數，脫八卦之機，故曰拔出地戶五苦八難也。陰炁絕於坤戶，故曰七祖昇遷，永離鬼官。陽神聚於離宮，故曰魂度朱陵，受鍊更生。此乃脫胎神化、長生神仙也。
是謂無量，普度無窮，有祕上天文，諸天共所崇。泄慢墮地獄，禍及七祖翕。
《內義》曰：大而天地，微而昆蟲，此道具足，初無欠闕。不以貴而與，不以賤而抑。其所祕者，蓋恐人之輕瀆，倘能尊敬奉行，獲福無量；或有不饉，冥憲具存耳。
道言：此二章並是諸天上帝、及至靈魔王隱祕之音，皆是大梵之言，非世上常辭。言無韻麗，曲無華宛，故謂玄奧，難可尋詳。
《內義》曰；此二章，混洞赤文、元洞玉曆是也。一明先天之道，一明後天之理。隱祕之音，大梵之言，丹藥玄微，理亦如之。非世言辭，難以尋究，不因師旨，其可易為乎？
上天所寶，祕於玄都紫微上宮，依玄科四萬劫一傳。若有至人齎金寶質心，依舊格告盟十天，然後而付焉。
萬劫如昨夜，千春如今朝。則四萬劫一傳，亦非久遠，此乃天真之格，非人世傳受之期限也。
《內義》曰：此經此道，上天寶祕，授受有格，其可輕邪。
道言：夫天地運度，亦有否終。
否者，陽九百六之厄。終者，三界消亡也。
日月五星，亦有虧盈。至聖神人，亦有休否。末學之夫，亦有疾傷。
天地聖人尚有休否，況末學之夫，寧無疾傷？倘有遭遇，甘之勿怨。
凡有此災，同氣皆當，齊心修齋，六時行香，十徧轉經，福德立降，消諸不祥。無量之文，普度無窮。
《內義》曰：人與天地萬物，均一炁也。故太上謂四衆曰：凡彼有災，同氣皆當齊心修齋，行香誦經者，欲其一體同觀也。為人者詎宜以靈臺置人我於其間？曾子曰：夫子之道，忠恕而已。盡己之謂忠，推己之謂恕。然則我之欲安，彼寧不欲安乎？故當己欲立而立人，己欲達而達人；則不殺不害，不嫉不妬，不淫不盜，不貪不欲，不憎不，言無華綺，口無惡聲。齊同慈愛，異骨成親，由此而致。所謂欲為地仙，當立三百善；欲為天仙，當立一千三百善，是不難也。苟能遵行，何特成仙，太平之道畢矣。
道言：夫末學道淺，或仙品未充，運應滅度，身經太陰，臨過之時，同學至人為其行香誦經十過，以度屍形如法。魂神徑上南宮，隨其學功，計日而得更生。轉輪不滅，便得神仙。
《內義》曰：學力未至，數不可逃。委蛻此形，視其已死。然而足不青、皮不皺、目光不毀，屈伸從人。依科作度屍之法，則神經陰鍊，隨其功業之淺深，準其年月之多少，時限既畢，神歸返形，復得更生。外雖終歿，經時積稔，有同時頃。從玆已往，便得神仙，此亦得屍解之道也。
道言：夫天地運終，亦當修齋，行香誦
經。星宿錯度、日月失昏，亦當修齋，行香誦經。四時失度，陰陽不調，亦當修齋，行香誦經。
此三者，造化不能逃乎數，假人力而助之，人力不能政其功，而道與之。
國主有災，兵革四興，亦當修齋，行香誦經。疫毒流行、兆民死傷，亦當修齋，行香誦經。師友命過，亦當修齊，行香誦經。
此三者，天不能神其用；人成之，人不能極其摯，亦道與之也。
夫齋戒誦經，功德甚重，上消天災，保鎮帝王，下禳毒害，以度兆民。生死受賴，其福難勝。故曰無量，普度天人。
《內義》曰：人肖天之貌．－身處陰陽之間，未離範圍，寧免屯否。造化濳運，寒暑密移，倘不以時消息，忽罹沴疫，豈無疾息乎？以內而言，所謂天地運終者，則數之盡也。星宿錯度，日月失昏者，乃神氣濁亂，心目眩悸也。四時失度、陰陽不調者，則燥濕寒溫失宜、二炁乖理也。所謂修齋行、香、誦、經者，即虛心鍊炁，頤神葆真也。可以濟世垂死，弭患蠲疾矣。其或國主有災，兵革四興，疫毒流行，兆民死傷，師友命過，當奮發忠誠，慈悲惻隱，禳禬消度，拯救濟技，以資善果，積著陰功。故曰齋戒誦經，功德甚重。夫齋者，齋其心也。顏子不飲酒，不茹葷，孔子謂祭祀之齋，非心齋也。心齋者，虛其心也。《道藏紀算錄》云：清齊一旬，增筭一紀；清齋一日，增筭十旬。清齋即心齋是矣。戒者，老君曰：夫學上道，不奉大戒而誦經行呪、佩符析神、合丹服藥、隱處山林、求昇仙之舉，恐未可希也。若能全戒於內，和光於外，乃庶幾於靈標之崖矣。非修行難，奉戒難耳。子能全戒，念及十方，太上將保爾登仙矣。戒全而誦寶經，佩大符而行事，若復不仙，則天下無有不死之道矣。我所慨世，求其人難得耳。夫有經而無戒，猶涉海而無舟楫，猶有口而無舌，何緣度兆身也。夫道要在行合真科、積善內足，然後始涉大道之境界。弗能耳者，皆為徒勞於風塵，無益於生命之修短也。故戒有別文，略具其目：老君五戒，授尹真人一百八十戒，授幹真人天師七十二戒，太清二十四戒，修齋行道十二戒，修真十戒，九真妙戒，靈寶九戒，正一五戒，其他具載經懺，不可盡名。無非檢心律己，止惡防非。約而言之，思無邪、毋不敬而已。所最急者，淫慾為先。故曰淫慾為十敗之首，殺又次之。其他行妨於道事，礙於理，皆應去之。經曰：損之又損，以至於無為。凡行戒者，須當精詳修習，或有不解，或有遺忌，或有謬誤，或眉禁故，皆招愆罪，悉名破戒。即應懺悔首謝。西王母曰：夫好道慕仙者，精誠志念，齊戒思愆，輒除過一百，克己反善，奉敬真神，存真守一。行此一月，輒除過一千。如是則過者化、存者神、濟世福國，其以美利利天下，陰陽和靜，鬼神不擾，羣生遂性，萬物不傷。外應如是，內應可知。得不謂上消天災，保鎮帝王，下禳毒害，以度兆民，生死受賴，其福難勝？故曰無量普度天人乎。
觀復子蕭應叟學
道言：凡有是經，能為天地帝主兆民行是功德，有災之日，發心修齋，燒香誦經十過，皆諸天記名，萬神侍衛，右別至人，克得為聖君金闕之臣。
《內義》曰：前雲天地運度否終、日月五星虧盈、至聖休否、末學疾傷，皆當修齋誦經。又云：齋戒誦經，可消天災、保帝王、禳毒害、度兆民，行是功德，皆諸天記名，萬神侍衛，右別至人，得為聖君金闕之臣。是則功歸於我也。故前輩謂善之一字，最能成就一切行。願人發善願，天上聞之，聲如爆竹，上真諸聖無不主持，心契故也。經曰：既以為人己愈有，既以與人己愈多。觀經之旨，豈欺我哉！. 
諸天記人功過，毫分無失。天中魔王，亦保舉爾身得道者，乃當洞明至言也。
舊註曰：修行是道，功德積著，諸天錄善，魔王保舉，自然玄解體真、通達經旨。
諸天中大梵隱語無量音
《內義》曰：大梵者，元始大梵之炁，離合以成音。梵之言汎，六合無處不同。隱語者，謂隱祕天中，世人不解。無量音者，殊方異類，普聞妙義，無有限極。幾二百五十六字，分置三十二天，各八字。又書玄都宮闕及諸天樓觀。若能服其字，則隨人所習，乘炁各歸其處也。按《內音經》云：元始天尊於赤明世界栢陵舍座，是時，雲霧鬱勃，三日三夜，玄陰不解。五老上白天尊曰：今日侍座，所未曾見。天尊演教，則河海靜默，山嶽藏雲。今白日晝陰，天人惶懼，不審何故？天尊曰：今日諸天發瑞，靈應自然，玉字煥斕，障蔽天光。鹹令四座暝目伏聽。俄頃，天炁頓啟，冥暗豁消，五色光明洞照十方。忽有靈書字方一丈，見於空玄之上，文彩煥爛，八角垂芒，精光奪
目，不可得看。天尊普告曰：此靈書八會，字無正形，其趣宛奧，難可尋詳，可註解之。於是天真皇人受天尊明命，註解其音，以付道君，使教諸天應得道成真、有仙名者也。
元始靈書中篇　　道君撰
《內義》曰：靈書所標白字，乃卦炁法象、節候時晷，先真謂此靈書合於大易六十四卦。此經在天地之先，在有卦之前。西王母以九日導乾坤毋東覆兩卦顯之，故乾坤二卦始於此，繼以屯蒙，終於既未，為造化之綱維也。次列六十甲子於下者，明炁數始終循環也。次係月建節候十二卦者，以表一年陰陽伐謝、寒暑推遷也。復別朔望盈虧者，以明一月也。又標十二時辰者，以准一日火候，水符進退也。蓋以一年之節，陷於一月，兩日半准一月。復以十二卦，以應十二時者，又促一月歸於一日也。一時准兩日半。故上下卦象所用皆殊，甲子節候，其義亦別。綜而言之，上卦甲子，經也；下卦節候時晷，緯也。志士但觀動靜起伏、消息盈虛，自然得意忘言，幽微之理盡在是矣。仍依天真皇人內音訓釋，或刪繁取要，或加字益文以註之，蓋欲使人皆曉意義耳。
亶婁阿蒼，豫丁醜
舊註曰：亶者，坦然曠遠貌。婁者，玉京山下長樓，上承玄都宮。阿者，玄都宮阿那之神名也。掌樓上之監，主大梵之炁，炁數交周，則阿那鳴樓都之鼓，集衆真、朝元始，日三周而一鳴，以為常節。蒼者，帝君遊臺之名，蒼鬱華秀也。
無惒觀音。隨戊寅　春分節應大壯卦，日應卯時。
舊註曰：無者，太無也。言太無之中，自然能生真聖。惒者，日月門戶名。觀，覺也，是天中帝君之諱。音乃八字之音，能誦則真人乘金輪以開冥，玉女揚華凡旛以披鈕。觀覺主長夜之錄，四冥拔九幽之府，七祖披朗，朽骸還生。此八字，乃黃曾天內音也。
須延明首，蠱己卯
舊註曰：須延者，玉完西北闕名。大劫數交，須延而開，玉真上聖於是而回。明首者，元始之都侯也。元始開運，則都候啟道梵行，諸炁倏忽自朗。
法攬笠口曇。臨庚辰
舊註曰：法輪，罪福之場。攬，覺也，是天中帝君之諱，主度魂更生。菩，菩提也，執九色之麾。曇，曇頤也，把十絕之旛，並上元真人也。人能常誦洞章，則法輪引籍於司命，攬覺度魂於更生，菩提轉九色以輪運，曇頤旋十絕以停椿。天地得之不傾，萬物得之長存。此八字乃玉完天內音。以下每八字為一天內音，從東行南轉西至北止平育賈奕天矣。
稼那阿奕，觀辛巳　　建辰月清明節。
舊註曰：稼那者，天中主圖先生之號也；領人生死圖錄，總主神仙之籍。阿奕者，乃七寶林中樹木之名也。彌覆四方，實上聖之遊圃，真人
之戲園也。
忽訶流吟。噬嗑壬午
舊註曰：忽，覺也，飛天神名也。訶，訶摩也，天中呼元始天尊為訶摩。流吟者，流布歌吟。劫運既終，訶摩開化教法，普度天人，將來劫壞，真經隱藏，天尊已知，預為歌吟也。人能常誦洞章，則主圖先生削罪錄於長夜，註生名於南宮也。
華都曲麗，賁癸未　穀雨節，應夬卦，日應辰時。
舊註曰：華都者，天中太極宮青華門別令。曲者，天中有梵天神人飛行太極之上，爽靈風之炁，歌洞章之曲。麗是太和玉女之名也。
鮮菩育臻。剝甲申
舊註曰：鮮者，鮮雲，即慶雲也。菩者，菩樓，即天中樓名也。育者，帝君隱名。臻，至也。育帝常乘八景之輪，遊觀八極之外，至於鬼神之家，回十絕之旛以召天魔，舉度天人也。人能常誦洞章，則飛天遙唱，三界司迎，七祖出離長夜，上昇南宮。
答落大梵，復乙酉
舊註曰：答者，天中玉闕名。落，落然也。大者，大宥也。天尊開運之初，皆放大赦，謂之大宥。梵者，梵行之炁，開龍漢之劫，運赤明之辰矣。
散煙慶雲，無妄丙戌　　建巳月立夏節。
舊註曰：散煙者，真人散香於玉闕。慶雲者，五色備也。慶雲接乎紫館，飛天舞乎空輪。
飛灑玉都，大畜丁亥
舊註曰：飛者，飛天神人之號。天地改運，淪於延康，冥冥無開，飛天啟光，於是散暉，諸天受炁也。灑者，龍漢一會，倏欻而迴。玉者，玉真主開長夜之聖號。都者，九幽之酆都。人有善功，則玉真開長夜之戶，酆都度八難之場。七祖還生，幽魂揚光也。
明魔上門。頤戊子　　小滿節應乾卦，日應巳時。
舊註曰：明者，解八字之義。魔者，魔王。上者，上帝也。門者，門下也。人能明識八字之義，則魔王敬服，上帝育養於始生之神門。門下有君司命司錄、度筭於南宮，慶流九族，生死蒙恩也。
無行上首，大過己醜
舊註曰：無者，上道也。言元始之炁，開明元上之道。行者，天元之綱紀，維羅八極，梵炁彌布，流行不息也。上首者，北斗之罪宮也。
回蹶流玄。坎
坎者，水也。玄，龜也。化，機也。陰內含陽象，鉛中有真銀，陰無陽不能自瑩其魄，故名雄金；屬北方，謂之坎男。
舊註曰：回，轉也。蹠，履也。劫運之初，元始則履空而輪轉，布化於十方。流者，流晨之光，照長夜之府。玄者，空也。越衡天上玄都之景，有空峰之山，萬聖之所遊，生死之所歸，道未足備，身應滅度，魂昇空峰，受鍊而度南宮也。
阿陀龍羅，離
離者，火也，朱雀也，化機也。陽內
含陰，象砂中有真汞。陽無陰不能自耀其魂，故名雌火，屬南方，謂之離女。
舊註曰：阿者，天中有九折之山，連阿相屬。陀者，山上之樓，上通玉清之炁，以望三界之鄉。帝君常遊阿丘之嶺，下監萬生之罪。龍者，龍山與阿陀相去九億萬里。羅者，日月之名。上清九天真人呼日為濯。羅，言山勢相交，日月明於峰上。
四象籲員。鹹庚寅
鹹，感也。乃中宮交會之所。四象籲員，合此卦者可見經旨符契，真精元炁。至於中宮龍虎交締，陰陽得類，金水停均，坎離既濟，甘露降、黃芽生、是為還丹之質。鹹之為卦，艮下兌上，經曰地藏發泄，金玉露形，玆足明矣。
舊註曰：四者，四極之宮。謂東華、南極、西靈、北真也。四極真人主生死命籍。象者，象輪之車，真人常乘象輦，遊行三界，校人生死罪錄，開度學道之人。籲，育也，是天帝諱，為南君主，鍊度朽魂也。員者，童也。是日中生童，主灌津於天人也。人能誦詠洞章，則玉名入於帝籙，生死度於南宮，四極給自然之羽車，七祖歡遊於福堂也。已上六十四字係東方八天真文。
南爓洞浮，恆辛卯　　建午月、芒種節。
舊註曰：南爓者，南方有流火之庭，廣七萬里，飛焰煥乎八方。洞浮者，洞陽之宮，流火之炁，炎而浮流也。
玉眸詵詵。遯壬辰
舊註曰：玉眸者，流火之膏，鍊身體、生玉光、明如眸子。南極真人理於宮內，諸學人始得道者，皆詣流火之庭。南極真人以火膏洗鍊，蕩除塵垢，即與真人為侶。詵詵者，衆多也。
梵形落空，壯癸巳　　月望。
舊註曰：梵形者，元始天尊在龍漢時號也。赤明世號無名君，上皇開運號元始丈人。梵炁隨劫化生，以一神而見，不受胎生。落空者，謂元始自空而生也。
九靈推前。晉甲午　　夏至節，應媾卦，月虧日，應午時。
一陰始生，乃砂中抽汞。《龍虎經》曰：正陰發離午，赤水流為汞者也。真陰下降，如月之象，復還中宮，陰歸陽室，汞來投鉛矣。
舊註曰：九靈者，南宮九華真人也。王九幽宿對死魂。推前者，真人主命錄推筭死魂前生功德，
譯落菩臺，明夷乙未　　澤音託，落亦作@、音壑。
舊註曰：澤者，天中山窟。其山上有衆龍之窟，黃房之室。落者，真晨道君之內名。理於黃房，混大劫而不終，經龍漢而更明。菩者，飛天真人之隱號，有無數之衆。臺者，玉臺也，處凙山之陽。
綠羅大千。家人丙申　　建未月、小暑節。
舊註曰：綠羅者，月中天人，字羅英理，在日月之宮，上乘大羅之天，梵行之炁，運度之關，以應天地之數，終於大劫。既受交於日月，則會於玉臺之上。大千者，世界之數。陸
先生云：以千數至千，即千千為小千，小千數至千，為中千，中千數至千，為大千也。人能誦詠洞章，則得駕羽輪之車，昇黃房之室，遊玉臺之上，覽大千之境也。
眇莽九醜，睽丁酉
舊註曰：眇者，玉字翳而不彰，眇眇然也。莽者，其文復明，莽莽然也。遇真道，男女並皆壽三萬六千歲；其運之極，又經一劫，九炁各生一獸，以害惡民。其劫既開，而九獸號九醜之鬼，北帝上真主生死圖錄，故立九醜以輔三官。數極九九八十一萬，度天炁之交，九醜當得輔，號為九都使者。
韶謠緣邅。賽戊戌　　大暑節、應遁卦，日應未時。
舊註曰：韶者，皇笳天神霄王內名。神霄王是魔王之神，主常試學道之人正與不正，作謠歌以亂人心。心固者，王即保舉，昇上皇笳天也。緣邅者，南北二鬥君之內諱。人有善功則列言於南斗，南斗即度三界之難，技九幽之苦，告下魔王，不敢害敗之也。人有惡則三官列罪於北斗，北斗即告下魔王，滅魂付九幽之下，充長夜之役，萬劫無期矣。
雲上九都，解己亥
舊註曰：雲上者，飛天神王之內諱。開龍漢劫，啟赤明運，敷自然之書，立天地之根也。九都者，三象既分，而有九層之臺，處乎玉京之山，煥乎玄空之上，飛天神人常散百合之香，流五雲之華以觀飛天真人。臺上有太真玉郎，一日三迴十絕之旛，迴旛一周，則諸天上帝三朝玄臺，繞臺三匝，誦詠洞章。
飛生自騫。損庚子
舊註曰：飛生者，南上更生之神。學士能誦洞章，飛生即為開不死之路，流長生之炁，下鍊五魂，則八景存焉。騫者，騫林也。既共舉人身上昇玄臺，遊於騫林之下，佩天書、誦洞章，二十四年，得上朝玄都。
那育鬱馥，益辛醜　　建申月、立秋日。
舊註曰：那者，天王侍郎之內名。主天四時之炁，梵行虛無之綱以正端靖天中分度。育者，天關空輪之名。郁馥乃鬥中靈童之名，常運育輪，以召真。天關十轉則十方大聖上朝玉帝，萬神齊到，而鬱馥唱禮焉。
摩羅法輪。夬壬寅
舊註曰：摩羅者，天中大魔內諱也。郁馥一唱，魔王束形。學者知四時之起炁，十轉之關，則入法輪之門，駕輿昇乎玉清，而朝紫微之臺。
霐持無鏡，媾癸卯　　處暑節，應否卦，日應申時。
至於庚時，名曰水半斤，陰歸陽室，汞來投鉛，其質肖母，而成白銀。古經云：君始鍊汞，神室含洞虛。玄白生金公，巍巍見始初。謂金來歸性初，始可名還丹者也。
舊註曰：霐者，天上都監神內名。持者，龍淵之名。衆龍蟠乎其中，銜金嬰運東井之華，常灌天真也。無鏡者，飛天神王出無色之光，總生死之籍，開度學道之人。
攬姿運容。萃甲辰
舊註曰：攬姿者，三界門名。人知此號，則神王開長夜之府，拔九幽之魂，以度三界門也。運容者，玄和玉女名也。得度攬姿則運容以朱靈之炁，導之於形，太和之津灌之於神，上昇福德之堂。
馥朗廓奕，升乙巳
舊註曰：馥朗者，天中玉京臺別號也。西靈真人常誦洞章以遊其上。廓奕者，天中神公內名。與元始同生，為玄炁之範，教學仙之人，能明八字之音，則神公為開長冥之戶，昇更生門而登玉京臺也。
神纓自宮。困丙午　　建酉月、白露節。
舊註曰：神纓者，紫微靈童也。主滅度之屍。若得神纓歌無量之章，則返形於三鍊之房，受自然之炁，歡無窮之齡也。
已上六十四字，係南方八天真文。
刀利禪猷，井丁未
舊註曰：刀利者，南方無極世界之號也。禪是刀利之國，亦曰禪黎。其國有洞陽之宮，流火之庭，靈文始於流火，受鍊既明之後，刀利改為福德之堂。猷者，南上好生君之內名也。苦魂皆得度入洞陽之宮。
婆泥咎通。革戊申　　秋分節，應觀卦，日應酉時。
舊註曰：婆泥乃火鍊池靈童也。若人得度洞陽之宮，皆詣火池，受鍊更生福德之國。咎通，是刀利世界魔神，常遏人生路。人知好生君名，及詣靈童受鍊，即生福德之國，則魔神奉焉。人能誦八字之音，則刀利無極靈官侍衛其身，徑造南宮，仙人司迎，三年必能策丹霄之輪，昇三炁之天。
宛藪滌色，鼎己酉
舊註曰：宛藪者，皇崖天帝之內名也。主開大漠之經，以明八字之文。滌色者，乃色界飛天真人也。常乘車駕龍，出入玉清之中，開度善人。
太渺之堂，震庚戌
震，木也，龍也，火之化機也間隔幽微之理，巳釋於前矣。
舊註曰：太渺之堂即化生堂也。空洞之化，結自然之章，坦然廣大，開度萬生之曆也。學人通八字之音，則飛天真人降雲車，載兆上昇化生之堂。
流羅梵萌，艮辛亥　　建戌月、寒露節。
艮，土也，生成之本，造化之根。妙義已解於前矣。
舊註曰：流者，天王之內名，處於紫霄之上，遊觀玉京之山。羅者，月女之諱，主王遊宴之儀。梵者，飛天真人名也。主回九天之關。萌者，元始天神也，固極風之根。
景蔚蕭嵎。漸壬子
舊註曰：景者，景黃也，是四極上真人也。蔚者，蔚秀也，景霄仙人也。並理玉京臺，常歷校長夜之中開度善根之魂。蕭，仞也。是君之宮。嵎者，蕭仞之嵎，對賓之所。人能常誦洞章，乃得駕九色之雲，而上昇景黃之臺矣。
易邈無寂，歸妹癸醜　　霜降節、應剝卦，日應戌時。
舊註曰：易邈者，孝芒天王之號也。無寂者，虛無寂寂之庭也。言天王從龍漢而來，至赤明而出，居乎虛無之內寂寂之庭。
宛首少都。豐甲寅
舊註曰：宛首者，太上道君內號也。道君常開元始玄奧，演大法以度人。少都者，日中靈童之名，常散日精以灌真流，飛華以拂塵。學人知八字之音，則天王飛景雲之輿，降三素之耕，度身三界之上，進入寂寂之庭也。
阿繿鬱竺，旅乙卯
舊註曰：阿繿者，天王隱名也。常乘景霄之輪，遊九層之臺，處玉樓之上，唱洞章以伏魔王。郁者，默鬱是天中魔王隱名。竺，欲也。是魔王都伯常在砍界之上，詠空謠之歌。
華漠延由。巽丙辰　　建亥月、立冬節。
巽者，風也。凡物之生，賴其吹噓而．得長養華實。陰非風不凝，陽非風不融。《易》曰：隨風，巽。君子以申命行事，服夫申命行事，亦陰陽施用之理也。
舊註曰：華者，言色界光華也。漠者，言欲界渺漠不可尋也。延是束鬼之庭，由是禁鬼之房。天王登雲樓之上，詠無量之章，則天魔應響而束身，群鬼詣由而伏形。奉之者九祖開泰，修之者灰骸更生也。
九開自辯，兌丁巳
兌者，金虎也。金者，水之化機。間隔幽微之理，已釋於前矣。
舊註曰：九開自辯者，大演之初，天地未封，輪轉三炁，開為九分。九度既明，九位乃列，陰陽萬品於是可而生，自然明辯也。
阿那品首。渙戊午　　小雪節，應坤卦，日應亥時。
舊註曰：阿者，阿丘天王內名也。常駕龍軿，登龍山之嶺，遊觀九玄之中。那者，那邪飛天神人隱名也。飛行三界，歷校長夜，技度善人之魂，有知八字之音，則天王品度兆身，首化枯骨，成童子之顏矣。
無量扶蓋，節己未
舊註曰：無量者，無量大聖之始神也。總統飛天之神人，皆受其品量而得昇遷也。扶者，更生真人內名。常校幽夜之錄，簡善惡之根。蓋者，玄中福堂之號也。
浮羅合神。中孚庚申
舊註曰：浮者，幽魂受真人開度，謂之浮也。羅者，大羅也。開大千之界，召更生之賓，詣大羅之天，定籍削死。合者，合慶也。神者，神公也。是大羅丞相，人能知八字之音，與神公合慶，度為更生之賓，勿故曰合神。
玉誕長桑，小過辛酉　　建子月、大雪節。
舊註曰：玉誕者，曇誓天中玉都名也。長桑者，天中騫林亦名桑林也。
栢空度仙。既濟壬戌
既濟者，砂也。汞感鉛炁而結砂。坎，鉛也。離，汞也。水火既濟，則坎離交而為砂之象。
舊註曰：騫林覆蔭東華之宮，葉上有大洞之章，紫書玉字，煥乎上清。下有扶桑之樹，上森騫木之叢，碧雞
鳴其蓋，青霞翠其峰，神風流反香之草，桑林鼓百籟之音，神風一鼓，洞章成音，故曰柏空度仙者也。飛天神人簡學仙之人，度九幽之魂也。
已上六十四字，係西方八天真文。
玃無自育，未濟癸亥　　月晦。
未濟者，汞也。水火異處，汞未成砂，離坎還元，汞復本性。
舊註曰：玃無者，龍漢之時，飛天神也。元始始開之炁，溟涬無色之中，玃無乘運而出，凝炁而立，霄度既立，自抗不終之劫。育者，霄度天王內名也。
九日導乾。乾乾者，萬物之始，虛無自然。純精真一之炁。號曰空炁。金胎喻為銀鍍，因父母搆精，感附受胎，藏於腎中，謂之元神。因一炁化歸中宮而為丹母，金火運推，返本還元，是為銀也。金者，先天自然之炁。金，胎也。火者，日用建生之陽炁也。同出異名而為體用，初非二物矣。
舊註曰：九者，育王乘象輪之車，遊九玄之門，轉九機之度，應劫會之期。日者，天中日童導引和炁，日童當天運之終，則停光拔度學者，灌以水母之精，導乙太和之炁，洗鍊五神，進入朱宮。
坤母東覆，坤
坤者，萬化之成；受胎之後，神藏腎中，是謂坤宮。謂之性，曰鉛；化機運歸中官；化機乃日用發生之陽炁。而為丹基藥祖，謂之元精；收攝砂汞，而為丹質。夫造化者，從元生有，故坤因乾而立，乾因坤而成。乾坤相互而生成，初無先後。伊川曰：造化無端，陰陽無始。譬若鉛因銀而生，銀因鉛而成之理。按，道經曰：此兩者同出而異名。如是先真上聖推物理而明造化，強以鉛、銀、砂、汞而喻丹旨者何也？蓋欲後世易以明矣。
舊註曰：坤母者，太陰都候九靈母也。理東海扶桑暘穀之淵，常總地機，轉輪元炁，上應天關；天關轉、地機動，周天一度，水則湧溢三千三百度。天地炁交，九海冥一，水則彌天。東者，東海。受會制期河源也。覆者，水神理於崑崙山，填固巨海，遏斷東井，則地機不泄，保劫長存。
形攝上玄。屯甲子　　冬至節，應復卦，月朔，日應子時。
一陽來復，妙用之炁，自坤宮而發生。古經曰：陽炁黑發坤，日晷南極，五星連珠，日月合璧。又曰：金精一化，青龍受符，陽爻是池。真陽上昇，如日之象。至於中宮，金母收攝，是為砂也。砂者，木也。木者，龍也。此青龍受符也。
舊註曰：形攝者，災交之時，坤母形出東河之上，攝召鳥母，以鳳車迎學仙之人，上崑崙之墟。鳥母，乃水之候神。上者，坤母上詣帝君，申劫會之期，度學仙之人，言名於玄都也。
陀羅育邈，蒙乙丑
舊註曰：陀者，天帝內名，與妙成天俱生在雲阿之嶺。羅是月始生之名，陀在雲嶺之上，抱月而明。育是神王名，總統十方，飛天之神。邈是天中羽林監神名。神王常使匡禦三
界，簡人生死之籍，令魔王保度得道之人也。
眇炁合雲。需丙寅　　建醜月、小寒節。
舊註曰：眇炁者，人得保度，詣羽林監受符昇天，眇眇行雲炁也。合者，合景也。既入羽林，結雲炁成衣，遂與諸天合景上飛也。
飛天大醜，訟丁卯
舊註曰：飛天者，飛玄之炁，結成洞空之經。飛天神王常誦之，以接學者。大者，三界都錄，主生死圖籍。醜，伯也。是三界大魔，受事於大醜。學士識八字之音，則魔王保真而身騰三清矣。
總監上天。師戊辰　　大寒節、應臨卦、日應醜時。
舊註曰：總是飛天都統之官，常攝八會之炁以保天地之運，監領長夜之官，開度幽魂。人知天中之音，則天魔列言，大醜勒錄仙部，上昇禁上天也。
沙陀劫量，比己巳
舊註曰：沙者，常融天內紫微別館沙蘭之宮。陀者，陀丘之衆，有巨億萬人，並是新得道受度者，功德未備，停散宮中。劫量者，每至劫運一交，此陀丘之衆計功量德，昇朱陵之宮，受福而仙也。
龍漢瑛鮮。小畜庚午
舊註曰：龍漢，初劫之名也。瑛者，龍漢時飛天神名也。常開度幽魂，昇沙蘭之官。鮮者，南宮之童也。學人得度而鮮童鍊其容也。
碧落浮黎，履辛未　　建寅月、立春節。
舊註曰：碧者，玉隆天常生碧霞之炁。落者，空中飛天神名。一日三時，引天中衆聖上朝七寶宮。浮黎者，天王內名。衆聖上朝則天王稱慶也。又洞章云：騰勝碧童雲，羅落耀上玄，蓋非特神名也哉。
空歌保珍。泰壬申
舊註曰：空者，天中侍晨名也。歌者，洞章之曲。侍晨一嘯，靈風既奏，音成洞章，故曰空歌保珍也。學人知八字之音，則昇南宮為飛天之賓。保此不終之劫，珍其自然之文，故曰保珍也。
惡弈無品，否癸酉　　雨水節，應泰卦、日應寅時。
泰者，天地交而萬物生也。至於申時，名曰金半斤。龍虎交締，陰陽得類。古經云：陰陽混交接，精液包元炁，萬象憑虛生，感化各有類。乃聖胎形兆之象。
舊註曰：惡弈，一作奕。天王內名也。昔於龍漢中，諸緣並盡，過度三界，昇太虛之館，受九仙之籙，登大聖之號。至赤明開運，元始錫為梵度天王。無者，太無真人也。真人受天王之府，度長夜之魂。品者，品量幽魂之罪福也。
洞妙自真。同人甲戌
舊註曰：洞妙自真者，太無真人度九幽之魂，洞識宿命，惡緣並盡，度入妙化之堂。自者，與也。與飛天而合真也。
元梵恢漠，大有乙亥
舊註曰：元梵者，元始大梵風澤之炁，抗舉澄漢之精，高而洞浮，懸而
不落。恢漠者，遠而無礙，有而若無，微而不可名，妙而不可尋也。
幽寂度人。謙丙子　　建卯月、驚墊節。
舊註曰：幽寂者，幽兮寂兮，不可聞見，其中有真，真中有精，冥度天人也。天真皇人曰：諸天內音，自然玉字者，皆結飛玄之炁，合五方之音，生於元始之上，挺於空洞之中。其文宛奧，難可尋詳。天尊獎勸而敕令解義。夫玄科有制，不敢違命，按筆之日，神沖太霄，精之與粗，極乎心慮。皇道既明，諸天稱慶；寶之者真降，修之者表遷，威靈恢廓，難可名焉。
已上六十四字，係北方八天真文也。
道言：此諸天中大梵隱語無量之音，
隱語是天帝之名，隱而不顯。無量之音者，真洞章，自然響徹諸天也。
《內義》曰：大梵隱語，無量之音，乃自然妙炁結而成文。凡天地之道，皆在其中。虛實相通，象數可見，以九日導乾推之，理無遺矣。夫乾始於北者，即陽生於子也。甲子配乾，子為黃鍾，故甲子始於冬至。《漢志》曰：伏犧之作《易》者，紀陽炁之初，以為律法，建日冬至而聲以黃鍾為官，此聲炁之元也。《國朝會要》曰：古者，黃鍾為萬事根本，由是觀之，九日導乾位，即梵炁之始，甲子之首也。一炁所播，萬彙均被，四時生成，豈外是炁隱語之道，造化亦然。還丹者，循體大梵而修爾。四象五行、三元八卦、日月龍虎、砂汞鉛銀隱語之中，俱備至於陰符。火候溫養，抽添非依卦炁昇降，甲子循環，茫然無憑，何以取則。故乾、坤、坎、離四卦而象天、地、日、月，包囊萬物，為鼎器藥物樞紐根宗。餘六十卦以應甲子之數，準則春秋，推移寒暑，分二十四炁，擘七十二候，以一年十二月之節，歸於一月之內；以一月之候陷於一晝夜十二時中，定刻漏、正時晷、明子午、按陰陽、通晦朔、合龍虎，依天地之大數，葉陰陽之化機。故卦有三百八十四爻，火有三百八十四銖，由是萬化憑虛而生。不知虛之生我歟，我之生虛歟？大梵之理，其道大矣。
舊文字皆廣長一丈，天真皇人昔書其文，以為正音。隱
語舊來本文，字廣一丈，八角垂芒。天真皇人於龍漢中書寫，仍訓釋之。
有知其音，能齋而誦之者，諸天皆遣飛天神王下觀其身，書其功勤，上奏諸天、萬神朝禮，地祇侍門。大勳魔王保舉，上仙道備，尅得遊行三界，昇入金門。此音無所不辟，無所不禳，無所不度，無所不成，天真自然之音也。
《內義》曰：此無量之音，能辟逐一切精邪，能消禳一切災害，能度脫一切生死，能成就一切天人。故謂之天真靈書、自然玉字。至若金丹之道，乃大梵自然元精妙氣，契虛合無。修之者，諸天鑑觀，萬神默佑，功圓道備，叉證神仙。所謂丹者，既曰契虛合無，固非有形有質。妄者云：大若彈丸，色同朱橘，何謬之甚！是不識金丹為何物也。若雲無
亦非也，有亦非也；或有或無，亦非也；非有非無，亦非也。然雖如是，畢竟若何？蓋金丹者，寓物見質，麗物無形。何謂寓物見質？故《清靜經》云：大道無形，生育天地，道雖無形，天地可見其形也。大道無情，運行日月，道雖無情，日月可察其情也。大道無名，長養萬物，道雖無名，萬物可識其名也。何謂麗物無形？內觀其心，心無其心，不著也。故虛外觀其形，形無其形，不有也。故無遠觀其物，物無其物，不礙也。故空此見丹道契虛合無，無餘蘊矣。皆由體自然而然，不強為而為，所以大梵隱語謂天真自然之音。故能無所不辟，無所不禳，無所不度，無所不成。合大易，準甲子，成造化，契金丹。無所不辟者，永離無有也。無所不禳者，照用皆空也。無所不度者，超越生死也。無所不成者，造化天地也。略言其大，則小者可知矣。
故誦之，致飛天下觀，上帝遙唱，萬神朝禮，三界侍軒，羣祆束首，鬼精自亡，琳琅振響。
金書玉字，故曰琳琅也。誦詠樞吟，故曰振響也。
十方肅清，河海靜默，山嶽吞煙，萬靈振伏，招集羣仙。
誦此則瓊林振天籟之響，十方晏三景之明，河海風浪而澄靜，山嶽吞納乎雲煙，伏萬靈而震懾，招羣仙而詣室也。
天無氛穢，地無祆塵。
天無氛穢之氣，地無祆塵之災也。
《內義》曰：功滿行圓，道成德就者，飛天下觀書功也。上帝遙唱，稱讚也。萬神朝禮，敬仰也。三界侍軒，翼衛也。羣妖束首，魔賊伏也。鬼精自亡，屍蟲滅也。琳琅振響，自然感應也。十方肅清，純素無雜也。河海靜默，性情冥也。山嶽吞煙，神息定也。萬靈振伏，衆聖欽也。招集羣仙，無非真也。天無氛穢，陽無愆也。地無祆塵，陰無伏也。
冥慧洞清，大量玄玄也。
《內義》曰：此明諸天內音，冥通慧照之力也。冥者，幽深不測；慧者，通照無窮。慧能照空，故曰冥慧。高而不極謂之洞，煥耀三清謂之清。洞，空也。清，靜也。無邊無際，謂之大量。大量之內，唯有真空。真中有精，其中有信，能生真聖，非有非無，常住湛然，微妙莫測，究竟其理，不可尋詳。玄中更玄，故曰玄玄也。上聖慈憐下界，降此真經，列以玄科，開人度物。誦詠之者，上感諸天，佩服靈文，即隨炁所至，功圓行滿，昇為金關之臣。是如積學通真入聖，生天生地，應用無窮；能知玉字之音，骨肉同飛有日矣。上學之士，勤而勉之。○天尊敘經首，言造化於始，末言大梵於終。此其所以體用循環而無窮也。恐學者不悟，常清常靜之理，墮於執有執無之見。故明詔之曰：冥慧洞清，大量玄玄。夫冥則契虛合無，慧則圓明妙智，洞則通達無礙，清則澄瑩無形。大量則無所不容，難以測度；玄玄則妙
中更妙，不可思議。若然者，言龍虎不滯於弄精魂，談性命不偏於執空寂，十方通徹，八面玲瓏。經曰：用其光，復歸其明；此之謂也。夫道之於人，不啻慈母之愛赤子，覆之載之，生之育之，至於分身降世，陳綱立紀，禮君臣、正上下，生有所養，死有所藏。其或出類拔萃者，則與相為終始；若乃華目以隨世，畏死而希仙者，因其學功而成就之。片善不遺，可謂至矣。人能體道，皆無懷葛天氏之民；經不必出，教不必立可也。惟其不仁，則我有己經，由是出教，由是立焉。故有天堂、地獄之報，是亦為勸善懲惡之權耳。或者謂一死則已，更有何物？天堂地獄皆無是事。斯言也，達則達矣，其奈若何！今夫人死之後，或夢之，或見之，或附人而言，或憑物而靈；由是觀之，固不得謂一死則已、更有何物也。神清之洞，清燕之堂，白骨埋形，水獄陰慘，又不可謂天堂地獄，皆無是事也。天尊曰：衆生未悟，故有攝因；衆生既悟，攝因何在？地獄天堂，孰非假合？此皆人心自造，豈得一切撥為無因果乎。太上常善救，人故不愛道。誘諭世俗，勿錯用心，使其返性冥情，舍惡從善，上可超凡入聖，次可解化登真，又其次隱逐長生；下則延年安樂，生生世世不失人身，熏習性根，亦證仙道。比之疾病嬰纏、夭傷危厄、非命橫亡、沉淪惡趣者，孰得孰失，達士必能詳擇焉。
元始靈書下篇　　天真皇人撰
《後釋》曰：饉按，《靈寶度人上品妙經》，漢元封中，西王母下降，授武帝，已為第七授。中間傳授，經傳不顯，其在天卷秩繁多，此纔一品。至晉，太極左官仙公，於會稽上虞，上感太極真人徐來勒所受《度人經》，即有《靈書下篇》，及《太極真人後序》，授經衆真，聚集終散之文，方成全篇。自後以兵火之變，抱朴子葛洪於鄭真人思遠所受，其後止於大量玄玄也。其下篇遺失，不可考復，故世無全經，莫可而得。今昌運流行，天吏下降，以其闕文續於經末。誦詠之者，得本經二章三篇之妙範；修用之者，備全品十過十方之殊功，齋戒遵行，則上清可躋矣。《五牙經》曰：天真皇人者，不知其得道之始，然是前劫修真極道之人也。身長九尺，玄毛被體，皆長尺餘。黃帝時在峨眉山絕陰之下，蒼玉為屋，黃金為座，張華羅旛，然千和之香，侍者仙童玉女，座賓三人，皆稱太清仙王。黃帝再拜問道，授以五牙三一之文。
東方八天
森角儲雲，九魂鍊精。枳默窺玦，浮枚臼。鹿幾楊房，碧提酇回。池滇黨負，蚑逭謁攜。澡章變瑜，蘭泮璧壞。亢滂野生，極中昆清。曜展洞涸，寂無眇凝。素倚虛羅，皇達元靈。
南方八天
炎鍍綽堂，太霄瑤隅。歷遐薦漪，周扃加圖。披嶢蹊臄，觚亶渾都。戟芸荼炫，井欺持蒲。掌維迮儀，奕洸琅璀。扁縷益但，幽微畢雷。涓湟實東，赤曜叢稽。玉玄演侯，栢璖至規。
西方八天
鎬正左適，婆泥殺靈。悲招均疆，洎南纏魁。靜夷損光，混元覺緣。道守岑遙，綿徵知宣。太靈湮漠，昺和盧隨。哲京常華，墟咸堅沙。栗鐸黜株，會衍球裴。卓雲青府，業睹般基。
北方八天
窪孩蒙甘，翠宇九闌。蕭鉤漣興，龍汾神關。溝淪泬魔，豁蠻祈通。玄寥亢息，無知肆明。蟒脩吉夕，馥壇時畎。湯長敷昌，匪庸謹濟。朝康聖寬，祕法侈宜。廣帝理生，衛肇宏人。
《後釋》曰：此與中篇隱語為相類，非如中篇有皇人內訓可考。然東方森字從木，南方炎字從火，西方鎬字從金，北方窪字從水、土。水、土俱旺於北，而孩字從亥從子，必關涉天地造化之妙理。得道者乃當洞明至言也。
天真皇人梵炁玄遼天寶自然八合之音，主治世會地壘洪澤、災變厄難。誦詠之者，禳辟祆殃，清靜道炁，無不寧也。地官奉書，百靈畏敬，神朱寫文，服佩明驗。施之於至學，不宣於下俗也。
太極真人頌曰
神雲煥層虛，梵羅屯碧霄。元始九龍駕，皇人按青軺。靈光集萬真，珠影闓陽寥。出示靈寶篇，福德由是招。洞玄隱高嚴，玉音泛雲璈。無量匪得思，道海生波濤。法義同涓流，滋植成嘉苗。用以賬窮饑，教興衛中朝。帝尊壽億年，太平滅兵刀。稽首望玉晨，靈華散金毫。
太極真人曰：
太上玉晨大道君居紫霞之上七映之天，紀錄玄文，玉妃捧經，金童散香，太一執巾，玉郎侍筵。龍吟虎嗥，慶雲蒙靄。十方天真大神、上聖高尊、妙行真人、無極飛天神王、三界大魔、九天丈人、無鞅數衆，吟詠玉經，歸依太上靈寶妙法。昌運流行，億劫長存。
誦經十徧畢，叩齒三十六通，心拜十方而起，南面下座，東向立。心禮三拜，密呪曰：
臣誦經已竟，向來所出身中三五功曹、左右官使者、侍香金童、傳言玉女、五帝直符、宜日香官，各三十二人，請還入臣身中，復於宮室，毋令差互。後召復到，一如故事。
次精思身中諸神各還官訖，叩齒三通，咽液三過，上香密呪曰：
向來聽經聖衆，解壇散席，各復所司。神風靜默，山海肅清，千邪伏匿，百靈護形。
次自東為始，存天真上昇，每方心拜三拜，三叩齒送之。次鼻引三色雲炁，咽入五臟，想四獸復本位，叩齒三通，咽液三過。然後收經出室，語言無礙。誦經如不依此，不若不誦，而免怠慢之愆。或謂丹旨何須載此，蓋道存內外，不得不然。庶幾人知崇重，各招福德也。
門人梅巖林元鼎正夫述
靈寶正文，即大聖元始天尊寶珠所說，以授玉晨道君者也。經中叔述及《靈書中篇》，乃道君以所受於元始者，演而申之也。其文雖異，其道則一。觀復先生《內義丹旨玄契章》云：係三十一章。元始大羅天人者，祖炁也。道君西那國人者，金母也。老君元生之至精，兆形之至靈者，丹體也。皆我真性，初非別物。諦觀此言，通貫一切，皆前聖所未發者，是豈蹈習鑿空而得之，必行著實地，而後能究竟及此。然所引異名，學者不能無惑。且如庚虎甲龍、日魂月魄、紅鉛黑錫、硃砂赤汞，雖則皆是先天一炁，而驟見者，得不惑歟？元鼎不揆疏謬，混合異同，著為綱目舉要，非別增益附會，只以所得於先生者，直言指出。文無韻麗，理要分明，非惟先生之道，抑使覽者無惑雲。
祖炁
先天虛無自然祖炁者，在經謂之虛皇元始天尊，在人謂之曩劫不壞元神，在丹謂之空炁金胎也。亦曰金母、曰銀精、曰銀鑪、曰陽精、曰丹體。化機運歸中宮，曰丹母，曰丹基；感妙化之炁而有質，曰玄珠，日聖胎，曰嬰兒。即《靈寶經》云：混洞赤文元洞玉曆者也。丹道謂之真鉛，鉛中有銀。乃人之一靈真性是矣，性中有神。
真鉛
真鉛者，性中之神，陰中之陽也。《參同契》所謂坎戊月精，《悟真篇》所謂負陰卻抱陽魂是也。在物理則為鉛中銀，在五行則為水中金，在人身則是性中神。千名萬狀，不離一性。人能返本求源，其理不遠。《靈寶經》云：混洞赤文，無無上真，元始祖劫，化生諸天，開明三景，是為天根，皆祖炁之本元也。然名殊號異，不能無惑。如金公、戊土、黑虎、黃芽、白雪，皆鉛之異名也。總謂之本來面目。今為同學分明指破，只是人之一性而已。性本因虛元空炁降質而有，譬如鉛因銀鑛而產，水生於金者也。《化書》所謂虛化神外，此皆是閑話，不必虛費心神。經云：道生一；又云：得一萬事畢。一，此是也。《靈寶經法區貫》云：元始祖炁，無形之先，作何比擬，苟能知此，又何難比擬哉。
真汞
真汞者，非後天陰雜之物，乃先天祖炁。每日發生，陽炁上升，感鉛炁而凝結，強名曰砂。陽極陰降謂之砂中抽汞。汞者，陽中之陰也。《參同契》所謂離己日光，《悟真篇》所謂雄裹內含雌質是也。在物理則為砂中汞，在五行則為木生火，在人身則是炁流形。名號雖殊，其實一炁。人能返本，以根合之，丹斯成矣。《靈寶經》云：大行梵炁，周迴十方，梵炁彌羅，萬範開張是也。其如奼女、赤龍、流珠、水銀、己土，皆汞之異名也，總謂之藥物。今謂同學分明指出，只是陽精發生之炁而已。炁本因神而化生，感激遞互而有情，如砂因鉛結、砂中抽汞、水乃生木，木中生火者也。外此求道，是啟情識。《化書》所謂神化炁矣。經云：一生二、二生三，此是也。《區貫》云：化生萬寶，降質成炁，今世作何體狀？苟能知此，又何難體狀哉。
還返
鉛汞二物，實同一源。如鉛生於銀，砂因鉛結，砂中抽汞，此物理也。如水生於金，水能生木，木中生火，此造化也。砂汞互感，投鉛而成銀；木火相伐，成土而生金，喻人身中之神因虛無，兆質而有，曰性炁。因性成形而動，曰情；以性攝情，歸性復情，冥復歸虛，無此乃返還之道也。然世俗之人，不知道要，認性為情，緣情生識，情識一啟，遂失本性。殊不知神之與炁，性之與情，皆是虛元空炁、降質成形，強名分別。人能以根合之，在師口傳心授。則復還其初矣。夫所謂根者，又非別物，亦只是神性而已。依時存於室內者，曰戊土，謂之性。一炁循環，感激互生者，曰己土，謂之情。性以攝情，情來歸性，如是則有無相入，隱顯相符，虛實相通，動靜相養而丹質成矣。謂之純乾，亦曰玄體。純乾者，剛健中正，純粹精也。玄體者，聚則成形，散則成炁也。到此方可謂金液還丹之道。《參同契》云：金來歸性，初始得名還丹。又曰坎流於戊，離就於己。《悟真篇》云：取將坎位心中實，點化離宮腹裹陰。從此變成乾健體，濳藏飛躍盡由心。即此而論，則經中所謂傾光迴駕，監真度生，敕制地祇，侍衛送迎之理不約而合。《區貫》云：復釆鍊此炁，為寶餌之登真者，理蓋如此也。
法象
諸家丹經，法象異名，不可枚舉。此只按內象所引者，指出以示。
二炁乃陰陽異名，坎離水火，夫婦男女，庚虎甲龍，日魂月魄。
三性乃元神、元炁、元精，異名鉛、汞、砂。
三宮，謂乾宮髓海，異名午位離宮，華蓋華房，南方。○坤宮精房，異名子位，北方。○中官神室，異名鼎器，黃道元宮，丹房土釜。
四象謂青龍、木之化。白虎、金之化。朱雀火之化。玄龜、水之化也。
五行謂四象會於中宮，化而歸土，謂之五行。《悟真篇》所謂：四象會時玄體就。又曰：五行全處虎龍蟠。此乃神炁純素，性情返元，所以謂之還丹矣。
還丹
金丹之道，只要人見性明心，歸根復命，還其本初，返於虛無，斯謂之道。道也者，視不見我，聽不得聞，離種種邊之謂也。雖視不見我而道未嘗不見，聽不得聞而道未嘗不聞。此即內象所謂寓物見質，麗物無形之理也。學者不深體究，或以為有，或以為無，或以為似有似無，或以為非有非無，皆過矣。請試言之。今旁門別法，皆以鉛汞為陰陽，精液為藥物，口鼻為玄牝，心腎為坎離。簧鼓競吹，朱紫難辯，妄亂誤謬，不可縷數。夫豈知情識一動，是為精魂；既弄精魂，即失本性；性既昧矣，道安在哉！故釋氏云：學道之人不識真，只為從來認識神；無量劫來生死本，癡人喚作本來身者，正謂此也。金丹之道，有本有根，有體有用，既明本性，心徹情冥。吾儒所謂正心誠意，致知格物，克己復禮，反身而誠，豈外乎此？以之事君，則忠；以之奉親，則孝；以之接物，則誠；以之治身，則正。契虛合無，常清常靜，真空妙有，虛徹圓通。故太上曰：強名曰道。謂之丹者，又何物哉？《悟真篇》云：更能性上究根宗，決了無生妙用同。人能於此究竟，則內象所解，土皆作碧玉，無有異色。與夫天帝玉真無色之景梵行者，斯可見矣。《詩》曰：上天之載，無聲無臭。誠之至也。經云：冥慧洞清，大量玄玄，真之至也。嗚呼盡矣。
釋太極妙化神靈混洞赤文圖
太極圖乃濂溪先生所作，明造化難明之蘊，傳先聖不傳之祕。觀復先生契以丹旨，玄機妙用，冥合無間，故知先天之道，不謀而合，標之經首，發明鉛汞同出之本。
釋體象譬喻圖
此圖名內象，譬喻人身中關節脈絡、鼎器宮室。修丹之士必須洞達此圖，然後知爐鼎設象之基，鉛汞歸元之地。神室要機，禁戒至重，不敢輕泄。然先生於圖中亦已顯露旨要，智者能於經中參考，必有得焉。
釋大還心鏡火候圖
先生以彭真人《大還心鏡火候圖》，發明大梵隱語之用，非天下之至通，孰能究竟及此？或曰：天下之理至當歸一，隱語之上，既有六十四卦，又於其下重以十二卦者，何耶？答曰：子獨不見先生之言乎？隱語上卦甲子者，經也；下卦節候時晷者，緯也。經緯之義甚明，何疑之有，夫謂之經者，《龍虎經》，所謂水火各一方，守界成寒暑者也。以南北分天地之經，即《易》天尊地卑、乾坤定矣是也。謂之緯者，乃經所謂東西表仁義，五行變四時者也。以東西交陰陽之緯，即《易》日月運行、一寒一暑是也。《悟真篇》云：先把乾坤為鼎器，次將烏兔藥來烹。此其所以別經緯也。然而義同文異，學者不能無疑，今析言之。夫心鏡第三環三十圓缺者，乃一月三十日也。以六十四卦除乾、坤、坎、離四卦為鼎器藥物，餘六十卦，每一日分直兩卦，則三十日管六十卦，以合六十甲子也。第四環一百黑白點者，乃一日一百刻也。以一百刻點列於三十日之上，又保一月歸一日也。則《隱語》上卦甲子是矣。第五、第六環二十四炁十二辰者，即先生所係於《隱語》下者也。以明寒暑之往來，年促歸月，月促歸日之義，明矣。第七、第八環者，乃鑽簇五行，合和四象，歸入中宮，交搆生成而成丹質，則先生於隱語下所釋上八卦之義是也。學者但以《心鏡圖》第三環晦朔中截開引直而伸之，則是《隱語》之上下數甲子也。援曲而圓之，則為《大還心鏡火候圖》也。植而竪之，則合體象譬喻之圖；幽微之理，於是顯然，玄哉妙哉，復何疑哉！
觀復先生闡揚經旨，契合丹機，以《太極圖》標於篇首。《心鏡圖》綜於篇終，所以明體用之道，顯生成之理。然學者循跡而觀，多有矛盾，元鼎再為同志舉似。夫《太極圖》者，乃明鉛汞同出之本，故自內而之外，自無而之有。《心鏡圖》者，乃明鉛汞返本之義，自外而返內，自有而歸無。經始同條，體用一致，發盡造化機緘，無復餘蘊。修身能事，畢於此矣。
內義丹旨綱目舉要
梅巖作是書，簡易明白。雖《還丹金鑰匙》、《紅鉛黑虎論》，未能若也。置之篇首，學者不待問塗牧馬童子，而造具茨之山，見大隗矣。觀復道子蕭應叟書。
