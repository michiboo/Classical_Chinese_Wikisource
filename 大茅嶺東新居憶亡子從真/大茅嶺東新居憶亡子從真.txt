
谷鳥猶呼兒，山人夕霑襟。 
懷哉隔生死，悵矣徒登臨。 
東門憂不入，西河遇亦深。 
古來失中道，偶向經中尋。 
大象無停輪，倏忽成古今。 
其夭非不幸，鍊形由太陰。 
凡欲攀雲階，譬如火鑄金。 
虛室留舊札，洞房掩閒琴。 
泉源登方諸，上有空青林。 
彷佛通寤寐，蕭寥邈微音。 
軟草被汀洲，鮮雲略浮沈。 
赬景宣疊麗，紺波響飄淋。 
石窟含雲巢，迢迢耿南岑。 
悲恨自茲斷，情塵詎能侵。 
真靜一時變，作起唯從心。

