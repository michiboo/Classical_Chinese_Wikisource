　　
　　
　　夫七十二候，呂不韋載於《呂氏春秋》，漢儒入於《禮記•月令》，與六經同傳不朽。後魏載之於歷，欲民皆知，以驗氣序。然其禽獸草木，多出北方，蓋以漢前之儒皆江北者也。故江南老師宿儒，亦難盡識。況陳澔之註，多為謬說，而康成、穎達，亦有訛處。予因是廣取諸家之解，並《說文》《埤雅》等書，而又詢之農牧，似得所歸。然後並將二十四氣什之於槀，以俟博識者鑑焉。 
　　○立春 
　　立春，正月節。立，建始也。五行之氣往者過來者續於此。而春木之氣始至，故謂之立也。立夏、秋、冬同。 
東風解凍。凍結於冬，遇春風而解散；不曰春而曰東者，《呂氏春秋》曰：東方屬木，木，火母也。然氣溫，故解凍。 
蟄蟲始振。蟄，藏也；振，動也。密藏之蟲，因氣至，而皆蘇動之矣。鮑氏曰：動而未出，至二月，乃大驚而走也。 
魚陟負冰。陟，升也。魚當盛寒伏水底而遂暖，至正月陽氣至，則上遊而近冰，故曰負。 
　　○雨水 
　　雨【去聲】水，正月中。天一生水，春始屬木，然生木者，必水也，故立春後繼之雨水，且東風既解凍，則散而為雨水矣。 
獺祭魚。獺，一名水狗，賊魚者也。祭魚，取魚以祭天也。所謂豺獺知報本，歲始而魚上遊，則獺初取以祭。徐氏曰：獺祭圓鋪，圓者，水象也；豺祭方鋪，方者，金象也。 
候鴈北【《月令》、《漢書》作鴻鴈北】。鴈，知時之鳥。熱歸塞北，寒來江南，沙漠乃其居也。孟春陽氣既達，候鴈自彭蠡而北矣。 
草木萌動。天地之氣交而為泰，故草木萌生發動矣。 
　　○驚蟄 
　　驚蟄，二月節。《夏小正》曰：正月啟蟄，言發蟄也。萬物出乎震，震為雷，故曰驚蟄。是蟄蟲驚而出走矣。 
桃始華【《呂氏春秋》作桃李華】。桃，果名，花色紅，是月始開。 
倉庚鳴，庚亦作鶊，黃鸝也。詩所謂『有鳴倉庚』是也。《章龜經》曰：倉，清也；庚，新也；感春陽清新之氣而初出，故名。其名最多，《詩》曰黃鳥，齊人謂之搏黍，又謂之黃袍，僧家謂之金衣公子，其色鵹黑而黃，又名鵹黃。諺曰黃栗畱、黃鶯鶯兒，皆一種也。 
鷹化為鳩。鷹，鷙鳥也，鷂鸇之屬。鳩，即今之布穀，《章龜經》曰：仲春之時，林木茂盛，口啄尚柔，不能捕鳥，瞪目忍飢如癡而化，故名曰鳲鳩。《王制》曰鳩化為鷹，秋時也。此言鷹化為鳩，春時也。以生育肅殺氣盛，故鷙鳥感之而變耳。孔氏曰：化者，反歸舊形之謂。故鷹化為鳩，鳩復化為鷹，如田鼠化為鴽，則鴽又化為田鼠。若腐草為螢，鴙為蜃，爵為蛤，皆不言化，是不再復本形者也。 
　　○春分 
　　春分，二月中。分者，半也。此當九十日之半，故謂之分。秋同義。夏、冬不言分者，蓋天地閒二氣而已。方氏曰：陽生於子，終於午，至卯而中分，故春為陽中，而仲月之節為春分，正陰陽適中，故晝夜無長短雲。 
元鳥至。元鳥，燕也。高誘曰：春分而來，秋分而去也。 
雷乃發聲。陰陽相薄為雷，至此，四陽漸盛，猶有陰焉，則相薄乃發聲矣。乃者，《韻會》曰：象氣出之難也。註疏曰：發，猶出也。 
始電。電，陽光也，四陽盛長，值氣泄時而光生焉，故《歷解》曰：凡聲陽也，光亦陽也。《易》曰：雷電合而章。《公羊傳》曰：電者，雷光是也。《徐氏》曰：雷陽陰電，非也。蓋盛夏無雷之時，電亦有之，可見矣。 
　　○清明 
　　清明，三月節。按《國語》曰：時有八風。歷獨指清明風為三月節，此風屬巽故也。萬物齊乎巽，物至此時皆以潔齊而清明矣。 
桐始華。桐，木名。有三種：華而不實者曰白桐，《爾雅》所謂榮桐木是也；皮青而結實者曰梧桐，一曰青桐，《淮南子》曰梧桐斷角是也；生於山岡、子大而有油者曰油桐，毛詩所謂梧桐不生山岡者是也。今始華者，乃白桐耳。按《埤雅》：桐木知日月、閏年，每一枝生十二葉，閏則十三葉，與天地合氣者也。今造琴瑟者，以花桐木，是知桐為白桐也。 
田鼠化為鴽【音如】。按《爾雅》註曰：鼫鼠，形大如鼠，頭似兔，尾有毛，青黃色，好在田中食粟豆，謂之田鼠。《本草》《素問》曰：鴽，鶉也，似鴿而小。《爾雅•釋鳥》：鴽，鴾母。郭註：{酓鳥}也，青州人呼為鴾母。鮑氏曰：鼠，陰類；鴽，陽類；陽氣盛故化為鴽，蓋陰為陽所化也。 
虹始見【去聲】。虹，虹蜺也，詩所謂螮蝀，俗讀去聲也。註疏曰：是陰陽交會之氣，故先儒以為雲薄漏日，日照雨滴則虹生焉，今以水噀日，自劍視之則暈為虹。朱子曰：日與雨交，倏然成質，陰陽不當交而交者，天地淫氣也。虹為雄，色赤白，蜺為雌，色青白，然二字皆從蟲。《說文》曰：似螮蝀狀。諸書又云：嘗見虹入溪飲水，其首如驢。恐天地閒亦有此種物也，但虹氣似之借名也。 
　　○穀雨 
　　穀雨【去聲】，三月中。自雨水後，土膏脈動，今又雨其穀於水也。雨讀作去聲，如『雨我公田』之雨，蓋穀以此時播種自上而下也。故《說文》雲雨本去聲，今風雨之雨在上聲，雨下之雨在去聲也。 
萍始生。萍，水草也，與水相平，故曰萍。漂流隨風，故又曰漂。《歷解》曰：萍陽物，靜以承陽也。 
鳴鳩拂其羽。鳩，即鷹所化者，布穀也。拂，過擊也；《本草》云：拂羽飛而翼拍其身，氣使然也。蓋當三月之時，趨農急矣，鳩乃追逐而鳴，鼓羽直刺上飛，故俗稱布穀。 
戴勝降於桑。戴勝一名戴鵀，《爾雅註》曰：頭上有勝毛。此時恆在於桑，蓋蠶將生之候矣。言降者，重之若天而下，亦氣使之然也。 
　　○立夏 
　　立夏，四月節。立字解見春。夏，假也。物至此時皆假大也。 
螻蟈鳴。螻蟈，小蟲，生穴土中，好夜出，今人謂之土狗是也；一名螻蛄，一名石鼠，一名螜【音斛】，各地方言之不同也。《淮南子》曰：螻蟈鳴，邱螾出，陰氣始而二物應之。《夏小正》：三月螜則鳴是也。且有五能，不能成一技：飛不能過屋；緣不能窮木；泅不能渡谷；穴不能覆身；走不能先人。故《說文》稱鼫為五技之鼠。《古今註》又以螻名鼫，鼠可知。《埤雅》《本草》俱以為臭蟲，陸德明、鄭康成以為蛙，皆非也。 
蚯蚓出。蚯蚓即地龍也【一名曲蟺】，《歷解》曰：陰而屈者，乘陽而伸見也。 
王瓜生。《圖經》云：王瓜處處有之，生平野、田宅及牆垣，葉似栝樓、烏藥，圓無丫缺，有毛如刺，蔓生，五月開黃花，花下結子如彈丸，生青熟赤，根似葛，細而多糝，又名土瓜，一名落鵶瓜，今藥中所用也。《禮記》鄭元註曰：即萆挈。《本草》作菝葜，陶隱居以辨其謬，謂菝葜自有本條，殊不知王瓜亦自有本條，先儒當時如不檢書而謾言者，可笑。 
　　○小滿 
　　小滿，四月中。小滿者，物至於此小得盈滿。 
苦菜秀。《埤雅》以荼為苦菜，《毛詩》曰：誰謂荼苦【荼即茶也，故韻今茶註本作荼】。是也。鮑氏曰：感火之氣而苦味成。《爾雅》曰：不榮而實，謂之秀，榮而不實，謂之英。此苦菜宜言英也。蔡邕《月令》以謂苦蕒菜，非。 
靡草死。鄭康成、鮑景翔皆雲靡草葶藶之屬，《禮記註》曰：草之枝葉而靡細者。方氏曰：凡物感陽而生者則強而立，感陰而生者則柔而靡，謂之靡草，則至陰之所生也，故不勝至陽而死。 
麥秋至。秋者，百穀成熟之期，此於時雖夏，於麥則秋，故云麥秋也。 
　　○芒種 
　　芒種【上聲】，五月節。謂有芒之種穀可稼種【去聲】矣。 
螳螂生。螳螂，草蟲也，飲風食露，感一陰之氣而生，能捕蟬而食，故又名殺蟲；曰天馬，言其飛捷如馬也；曰斧蟲，以前二足如斧也，尚名不一，各隨其地而稱之。深秋生子於林木閒，一殼百子，至此時則破殼而出，藥中桑螵蛸是也。 
鵙【音局】始鳴。鵙，百勞也，《本草》作博勞；朱子《孟》注曰：博勞，惡聲之鳥，蓋梟類也。曹子建《惡鳥論》：百勞以五月鳴，其聲鵙鵙然，故以之立名，似俗稱濁溫。故《埤雅》禽經註云：伯勞不能翺翔，直飛而已。《毛詩》曰：七月鳴鵙。蓋周七月夏五月也。 
反舌無聲。諸書以為百舌鳥，以其能反復其舌故名，特註疏以為蝦蟆，蓋蛙屬之舌尖向內，故名之。今辨其非者，以其此時正鳴，不知失者也，《易通卦驗》亦名為蝦蟆無聲，若以五月正鳴，殊不知初旬見形後，形亦藏矣。陳氏曰：螳螂、鵙皆陰類，感微陰而或生或鳴，反舌感陽而發，遇微陰而無聲也。 
　　○夏至 
　　夏至，五月中。《韻會》曰：夏，假也；至，極也；萬物於此皆假大而至極也。 
鹿角解【音駭】。鹿，形小山獸也，屬陽，角支向前與黃牛一同；麋，形大澤獸也，屬陰，角支向後與水牛一同。夏至一陰生，感陰氣而鹿角解。解，角退落也。冬至一陽生，麋感陽氣而角解矣，是夏至陽之極，冬至陰之極也。 
蜩【音調】始鳴【《月令》註疏作蟬始鳴】。蜩，蟬之大而黑色者，蜣螂脫殼而成，雄者能鳴，雌者無聲，今俗稱知了是也。按蟬乃總名，鳴於夏者曰蜩，即《莊子》雲『蟪蛄不知春秋者』是也。蓋蟪蛄夏蟬，故不知春秋。鳴於秋者曰寒蜩，即楚辭所謂寒螿也。故《風土記》曰：蟪蛄鳴朝，寒螿鳴夕。今秋初夕陽之際，小而綠色聲急疾者俗稱都了是也。故《埤雅》各釋其義，然此物生於盛陽，感陰而鳴。 
半夏生。半夏，藥名，居夏之半而生，故名。 
　　○小暑 
　　小暑，六月節。《說文》曰：暑，熱也。就熱之中，分為大小，月初為小，月中為大，今則熱氣猶小也。 
溫風至。至，極也，溫熱之風至此而極矣。 
蟋【音悉】蟀【音率】居壁。一名蛬【音拱】，一名蜻蛚，即今之促織也。《禮記註》曰：生土中。此時羽翼稍成，居穴之壁，至七月則遠飛而在野矣。蓋肅殺之氣初生則在穴，感之深則在野而鬬。 
鷹始擊【《禮記》作鷹乃學習】。擊，搏擊也。應氏曰：殺氣未肅，鷙猛之鳥始習於擊，迎殺氣也。 
　　○大暑 
　　大暑，六月中。解見小暑。 
腐草為螢。曰丹良，曰丹鳥，曰夜光，曰宵燭，皆螢之別名。離明之極，則幽陰至微之物亦化而為明也。《毛詩》曰：熠燿宵行。另一種也，形如米蟲，尾亦有火，不言化者，不復原形，解見前。 
土潤溽【音辱】暑。溽，濕也，土之氣潤，故蒸鬱而為濕；暑，俗稱齷齪，熱是也。 
大雨時行。前候濕暑之氣蒸鬱，今候則大雨時行，以退暑也。 
　　○立秋 
　　立秋，七月節。立字解見春。秋，揫也。物於此而揫斂也。 
涼風至【禮記作盲風至】。西方淒清之風曰涼風，溫變而涼氣始肅也。《周語》曰火見而清風戒寒是也。 
白露降。大雨之後，清涼風來，而天氣下降，茫茫而白者，尚未凝珠，故曰白露。降示秋金之白色也。 
寒蟬鳴。寒蟬，《爾雅》曰寒螿，蟬小而青紫者。馬氏曰：物生於暑者，其聲變之矣。 
　　○處暑 
　　處暑，七月中。處，止也。暑氣至此而止矣。 
鷹乃祭鳥，鷹，義禽也。秋令屬金，五行為義，金氣肅殺，鷹感其氣始捕擊諸鳥，然必先祭之，猶人飲食祭先代為之者也。不擊有胎之禽，故謂之義。 
天地始肅秋者，陰之始，故曰天地始肅。 
禾乃登。禾者。穀連藁秸之總名。又，稻秫苽粱之屬皆禾也。成熱曰登。 
　　○白露 
　　白露，八月節。秋屬金，金色白，陰氣漸重，露凝而白也。 
鴻【淮南子作候】鴈來。鴻大鴈小，自北而來南也。不謂南鄉，非其居耳。詳見雨水節下。 
元鳥歸。元鳥，解見前，此時自南而往北也。燕乃北方之鳥，故曰歸。 
羣鳥養羞【 淮南子作羣鳥翔】。三人以上為眾，三獸以上為羣；羣，眾也。《禮記註》曰：羞者，所羹之食；養羞者，藏之以備冬月之養也。 
　　○秋分 
　　秋分，八月中。解見春分。 
雷始收聲。鮑氏曰：雷二月陽中發聲，八月陰中收聲入地，則萬物隨入也。 
蟄蟲壞【音培】戶。淘瓦之泥曰壞，細泥也。按《禮記註》曰：壞益其蟄穴之戶，使通明處稍小，至寒甚乃墐塞之也。 
水始涸。《禮記註》曰：水本氣之所為，春夏氣至故長，秋冬氣返故涸也。 
　　○寒露 
　　寒露，九月節。露氣寒冷，將凝結也。 
鴻鴈來賓。鴈以仲秋先至者為主，季秋後至者為賓。《通書》作來濱。濱，水際也，亦通。 
雀入大水為蛤。雀，小鳥也，其類不一，此為黃雀。大水，海也，《國語》云：雀入大海為蛤。蓋寒風嚴肅，多入于海。變之為蛤，此飛物化為潛物也。蛤，蚌屬，此小者也。 
菊有黃華。草木皆華於陽，獨菊華於陰，故言有桃桐之華皆不言色，而獨菊言者，其色正應季秋土旺之時也。 
　　○霜降 
　　霜降，九月中。氣肅而凝露結為霜矣。《周語》曰：駟見而隕霜。 
豺祭獸【《月令》作豺乃祭獸戮禽】。祭獸，以獸而祭天，報本也。方鋪而祭，秋金之義。 
草木黃落。色黃而搖落也。 
蟄蟲咸俯【淮南子作俛】。咸，皆也；俯，垂頭也。此時寒氣肅凜，蟲皆垂頭而不食矣。 
　　○立冬 
　　立冬，十月節。立字解見前。冬，終也，萬物收藏也。 
水始冰。水面初凝，未至于堅也。 
地始凍。土氣凝寒，未至於拆。 
雉入大水為蜃。雉，野雞；鄭康成、《淮南子》、高誘俱註蜃為大蛤。《玉篇》亦曰：蜃，大蛤也。《墨子》又曰：蚌，一名蜃，蚌非蛤類乎？《禮記之註》曰蛟屬，《埤雅》又以蚌、蜃各釋，似非蛤類。然按《本草》車螯之條曰：車螯，是大蛤，一名蜃，能吐氣為樓臺，又嘗聞海旁蜃氣成樓垣。《章龜經》曰：蜃大者為車輪島嶼，月閒吐氣成樓，與蛟龍同也。則知此為蛤，明矣。況《爾雅翼》引周禮諸家，辯蜃為蛤甚明。《禮記之註》以謂雉，由於蛇化之說，故以雉子為蜃，《埤雅》既曰似蛇而大，腹下盡逆鱗，知之悉矣，然復疑之：一曰狀似螭龍，有耳，有角，則亦聞而識之，不若《本草》、《章龜經》為是，即一物耳。大水，淮也，晉語曰：雉入於淮為蜃。 
　　○小雪 
　　小雪，十月中。雨下而為寒氣所薄，故凝而為雪。小者，未盛之辭。 
虹藏不見。《禮記註》曰：陰陽氣交而為虹，此時陰陽極乎辨，故虹伏。虹非有質，而曰藏，亦言其氣之下伏耳。 
天氣上升，地氣下降。 
閉塞而成冬。天地變而各正其位，不交則不通，不通則閉塞，而時之所以為冬也。 
　　○大雪 
　　大雪，十一月節。大者，盛也。至此而雪盛矣。 
鶡鴠不鳴。《禽經》曰：鶡，毅鳥也。似雉而大，有毛角，鬬死方休，古人取為勇士，冠名可知矣，《漢書音義》亦然。《埤雅》云：黃黑色，故名為鶡。據此，本陽鳥，感六陰之極不鳴矣。若郭璞《方言》：似雞，冬無毛，晝夜鳴，即寒號蟲。陳澔與方氏亦曰求旦之鳥，皆非也。夜既鳴，何為不鳴耶？《丹鉛餘錄》作鴈，亦恐不然。《淮南子》作鳱鴠，《詩》註作渴旦。 
虎始交。虎，猛獸。故《本草》曰能避惡魅，今感微陽氣，益甚也，故相與而交。 
荔挺出。荔，《本草》謂之蠡，實即馬薤也。鄭康成、蔡邕、高誘皆雲馬薤，況《說文》云：荔似蒲而小，根可為刷，與《本草》同。但陳澔註為香草，附和者即以為零陵香，殊不知零陵香自生於三月也。 
　　○冬至 
　　冬至，十一月中。終藏之氣至此而極也。 
蚯蚓結。六陰寒極之時，蚯蚓交相結而如繩也。 
麋角解。說見鹿角解下。 
水泉動。水者，天一之陽所生，陽生而動，今一陽初生故云耳。 
　　○小寒 
　　小寒，十二月節。月初寒尚小，故云。月半則大矣。 
鴈北鄉【去聲】。鄉，向導之義。二陽之候，鴈將避熱而回，今則鄉北飛之，至立春後皆歸矣，禽鳥得氣之先故也。 
鵲始巢。喜鵲也，鵲巢之門每向太歲，冬至天元之始，至後二陽已得來年之節氣，鵲遂可為巢，知所向也。 
雉雊【音姤】。雉，文明之禽，陽鳥也；雊，雌雄之同鳴也，感於陽而後有聲。 
　　○大寒 
　　大寒，十二月中。解見前。 
雞乳。育也，馬氏曰：雞木畜，麗於陽而有形，故乳在立春節也。 
征鳥厲疾。征，伐也；殺伐之鳥，乃鷹隼之屬；至此而猛厲迅疾也。 
水澤腹堅。陳氏曰：冰之初凝，水面而已，至此則徹，上下皆凝。故云腹堅。腹，猶內也。
