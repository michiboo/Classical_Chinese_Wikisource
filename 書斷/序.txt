昔庖犧氏畫卦以立象，軒轅氏造字以設教，至於堯舜之世，則煥乎有文章。其後盛於商周，備夫秦漢，固夫所由遠矣。文章之為用，必假乎書。書之為徵，期合乎道，故能發揮文者，莫近乎書。若乃思賢哲於千載，覽陳蹟於縑簡，謀猷在覿，作事粲然，言察深衷，使百代無隱，斯可尚也。及夫身處一方，舍情萬里，標拔志氣，黼藻精靈，披封睹蹟，欣如會面，又可樂也。爾其初之為也，蓋因象以曈矓，眇不知其變化，範圍無體，應會無方，考沖末以立形，齊萬殊而一貫。合冥契，吸至精，資運動於風神，頤浩然於潤色，爾其終之彰也。流芳液於筆端，忽飛騰而光赫，或體殊而勢接，若雙樹之交葉，或區分而氣運，似兩井之通泉，庥蔭相扶，津澤潛應，離而不絕。曳獨繭之絲，卓爾孤標，竦危峰之石。龍騰鳳翥，若飛若驚，電烻霩{火隻}，離披爛熳，翕如雲布，曳若星流，朱焰綠煙，乍合乍散，飄風驟雨，雷怒霆激，呼籲可駭也。信足以張皇當世，軌範後人矣。
至若磔髦竦骨，裨短截長，有似夫忠臣抗直，補過匡主之節也，矩折規轉，卻密就疏，有似夫孝子承順，慎終思遠之心也。耀質含章，或柔或剛，有似夫哲人行藏，知進知退之行也。固其發跡多端，觸變成態，或分鋒各讓，或合勢交侵，亦猶五常與五行，雖相剋而相生，亦相反而相成，豈物類之能象賢，實則微妙而難名。《詩》云：鐘鼓欽欽，鼓瑟鼓琴，笙磬同音，是之謂也。使夫觀者玩跡探情，循由察變，運思無已，不知其然，瓌寶盈矚，坐起東山之府，明珠曜掌，頓傾南海之資。雖比跡以緘，而遺情未盡。心存目想，欲罷不能，非夫妙之至者，何以及此。且其學者，察彼規模，采其玄妙，技由心付，暗以目成。或筆下始思，困於鈍滯，或不思而製，敗於脫略，心不能授之於手，手不能受之於心，雖自己而可求，終杳茫而無獲，又可怪矣。及乎意與靈通，筆與冥運，神將化合，變出無方，雖龍伯挈鼇之勇，不能量其力，雄圖應籙之地，不能抑其高。幽思入於毫間，逸氣彌於宇內，鬼出神入，追虛補微，則非言象筌蹄，所能存亡也。
夫幼童而守一藝，白首而後能言，固不可待才曜識，以為率爾可知也。且知之不易，得知有難，千有餘年，數人而已。昔之評者，或以今不逮古，質於醜妍，推察疵暇，妄增羽翼，自我相物，求諸合已，悉為鑒不圓通也。亦由蒼黃者唱首，冥昧者唱聲，風議混然，罕詳孰是，及兼論文字始祖，各執異端，臆說蜂飛，竟無稽古，蓋眩如也。懷瓘質蔽愚蒙，識非通敏，承先人之遺訓，或紀錄萬一，輒欲芟夷浮議，揚搉古今，拔狐疑之根，解分挐之節，考窮乖謬，敢無隱於昔賢，探索幽微，庶不欺於玄匠。
爰自黃帝史籀，蒼頡迄於皇朝，黃門侍郎盧藏用，凡三千二百餘年。書有十體源流，學有三品優劣。今敘其源流之異，著十贊一論，較其優劣之差，為神妙能三品，人為一傳，亦有隨事附者，通為一評，就其臧否，分成上中下三卷，名曰書斷，其目錄如此，庶儒流君子之小學亦務焉。
