
淮南望江南，千里碧山對。
我行倦過之，半落青天外。
宗英佐雄郡，水陸相控帶。
長川豁中流，千里瀉吳會。
君心亦如此，包納無小大。
搖筆起風霜，推誠結仁愛。
訟庭垂桃李，賓館羅軒蓋。
何意蒼梧雲，飄然忽相會。
才將聖不偶，命與時俱背。
獨立山海間，空老聖明代。
知音不易得，撫劒增感慨。
當結九萬期，中途莫先退。

