　　欽定四庫全書　　　　　集部十
　　中原音韻　　　　　　　詞曲類五〈南北曲之屬〉提要
　　〈臣〉等謹案中原音韻二巻元周德清撰德清字挺齋髙安人是書成於泰定甲子原不分巻帙考其中原音韻起例以下即列諸部字數正語作詞起例以下即列作詞諸法蓋前為韻書後為附論畛域顯然今據此釐為二巻以便省覽其音韻之例以平聲分為隂陽以入聲配𨽻三聲分為十九部一曰東鐘二曰江陽三曰支思四曰齊㣲五曰魚模六曰皆來七曰真文八曰寒山九曰桓歡十曰先天十一曰蕭豪十二曰歌戈十三曰家麻十四曰車遮十五曰庚青十六曰尤侯十七曰侵尋十八曰鹽咸十九曰亷纎蓋全為北曲而作考齊梁以前平上去無別至唐時如元稹諸人作長律尚有遺風惟入聲則各自為部不葉三聲然如檀弓稱君辱與彌牟之弟逰注謂文子名目緩讀之則為彌牟又古樂府江南曲以魚戲蓮葉北韻魚戲蓮葉西注亦稱北讀為悲是以入葉平已蒙於古又春秋盟於蔑榖梁作盟於昧春秋定姒卒公羊作定弋卒是亦方言相近故上去入可以轉通也北音舒長遲重不能作收藏短促之聲凡入聲皆讀入三聲自其風氣使然樂府既為北調自應歌以北音德清此譜蓋亦因其自然之節所以作北曲者沿用至今言各有當此之謂也至於因而掊擊古音則拘於一偏主持太過夫語言各有方域時代遞有變遷文章亦各有體裁三百篇中東陽不葉而孔子象傳以中韻當老子道經以聾韻盲此叅用方音者也楚騷之音異於風雅漢魏之音異於屈宋此隨時變轉者也左思作三都賦純用古體則純用古音及其作白髪賦與詠史招隱諸詩純用晉代之體則亦純用晉代之音沈約詩賦皆用四聲至於冠子祝文則化字乃作平讀又文章用韻各因體裁之明鏡也詞曲本里巷之樂不可律以正聲其體創於唐然無詞韻凡詞韻與詩皆同唐初回波諸篇唐末花間一集可復按也其法宻於宋漸有以入代平以上代平諸例而三百年作者如雲亦無詞韻間或叅以方音但取歌者順吻聽者悅耳而已矣一則去古未逺方音猶與韻合故無所出入一則去古漸逺知其不合古音而又諸方各隨其口語不可定以一格故均無書也至元而中原一綂北曲盛行既已別立専門自宜各為一譜此亦理勢之自然德清乃以後來變例據一時以排千古其傎殊甚觀其瑟注音史塞註音死今日四海之內寧有此音不又將執此以排德清哉然德清輕詆古書所見雖謬而所定之譜則至今為北曲之準繩或以變亂古法詆之是又不知樂府之韻本於韻外別行矣故今録存其書以備一代之學而併論其源流得失如右乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　中原音韻原序
　　樂府作而聲律盛自漢以來然矣魏晉隋唐體製不一音調亦異往往於文雖上於律則弊宋代作者如蘇子瞻變化不測之才猶不免製詞如詩之誚若周邦彥姜堯章軰自製譜曲稍稱通律而詞氣又不無卑弱之憾辛㓜安自北而南元裕之在金末國初雖詞多慷慨而音節則為中州之正學者取之我朝混一以來朔南暨聲教士大夫歌詠必求正聲凡所製作皆足以鳴國家氣化之盛自是北樂府出一洗東南習俗之陋大抵雅樂之不作聲音之學不傳也乆矣五方言語又復不類吳楚傷於輕浮燕冀失於重濁秦隴去聲為入梁益平聲似去河北河東取韻尤逺吳人呼饒為堯讀武為姥說如近魚切珍為丁心之類正音豈不誤哉髙安周徳清工樂府善音律自製中原音韻一帙分若干部以為正語之本變雅之端其法以聲之清濁定字為隂陽如髙聲從陽低聲從隂使用字者隨聲髙下措字為詞各有攸當則清濁得宜而無凌犯之患矣以聲之上下分韻為平仄如入聲直促難諧音調成韻之入聲悉𣲖三聲誌以黒白使用韻者隨字隂陽置韻成文各有所協則上下中律而無拘拗之病矣是書既行於樂府之士豈無補哉又自製樂府若干調隨時體製不失法度屬律必嚴比事必切審律必當擇字必精是以和於工商合於節奏而無宿昔聲律之弊矣余昔在朝以文字為軄樂律之事毎與聞之嘗恨世之儒者薄其事而不究心俗工執其藝而不知理由是文律二者不能兼美毎朝㑹大合樂樂署必以其譜來翰苑請樂章唯吳興趙公承㫖時以屬官所撰不協自撰以進並言其故為延祐天子嘉賞焉及余偹員亦稍為櫽括終為樂工所哂不能如吳興時也當是時茍得徳清之為人引之禁林相與討論斯事豈無一日起予之助乎惜哉余還山中眊且廢矣徳清留滯江南又無有賞其音者方今天下治平朝廷將必有大製作興樂府以協律如漢武宣之世然則頌清廟歌郊祀攄和平正大之音以揄揚今日之盛者其不在於諸君子乎徳清勉之前奎章閣侍書學士虞集書













　　中原音韻起例
　　青原蕭存存博學工於文詞毎病今之樂府有遵音調作者有增襯字作者有陽春白雪集徳勝令花影壓重簷沉煙裊繡簾人去青鸞杳春嬌酒病懨眉尖常鎻傷春怨忺忺忺的來不待忺綉唱為羞與怨字同押者有同集殿前歡白雪窩二叚俱八句白字不能歌者有板行逢雙不對襯字尤多文律俱謬而指時賢作者有韻腳用平上去不一一雲也唱得者有句中用入聲不能歌者有歌其字音非其字者令人無所守泰定甲子存存托其友張漢英以其說問作詞之法於予予曰言語一科欲作樂府必正言語必宗中原之音樂府之盛之府之盛之偹之難莫如今時其盛則自搢紳及閭閻歌詠者衆其偹則自關鄭白馬一新製作韻共守自然之音字能通天下之語字暢語俊韻促音調觀其所述曰忠曰孝有補於世其難則有六字三韻忽聼一聲猛驚是也諸公已矣後學莫及何也葢其不悟聲分平仄字別隂陽夫聲分平仄者謂無入聲以入聲𣲖入平上去三聲也作平者最為𦂳切施之句中不可不謹𣲖入三聲者廣其韻耳有才者本韻自足矣字別隂陽者隂陽字平聲有之上去俱無上去各止一聲平上去有三聲有上平聲有下平聲上平聲非指一東至二十八山而言下平聲非指一先至二十七咸而言前輩為廣韻平聲多分為上下巻非分其音也殊不知平聲字字俱有上平下平之分但有有音無字之別非一東至山皆上平一先至咸皆下平聲也如東紅二字之類東字下平聲屬隂紅字上平聲屬陽隂者即下平聲陽者即上平聲試以東字調平仄又以紅字調平仄便可知平聲隂陽字音又可知上去二聲各止一聲俱無隂陽之別矣且上去二聲施於句中施於韻腳無用隂陽惟慢詞中僅可曳其聲爾此自然之理也妙處在此初學者何由知之乃作詞之膏肓用字之骨髓皆不傳之妙獨予知之嘗屢揣其聲病於桃花扇影而得之也吁考其詞音者人人能之究其詞之平仄隂陽者則無有也彼之能遵音調而有協音俊語可與前軰頡頏所謂成文章曰樂府也不遵而增襯字名樂府者自名之也徳勝令綉字怨字殿前歡八句白字者若以綉字是珠字誤看則煙字唱作去聲為沉宴裊珠簾皆非也呵呵忺忺者何等語句未聞有如此平仄如此開合韻腳徳勝令亦未聞有八句殿前歡此自已字之開合平仄句之對偶短長俱不知而又妄編他人之語奚足以知其妍媸歟嗚呼言語可不究乎以板行謬語而指時賢作者皆自為之詞將正其已之是影其已之非務取媚於市井之徒不求知於髙明之士能不受其惑者幾人哉使真時賢所作亦不足為法取之者之罪非公噐也韻腳用三聲何者為是不思前軰某字某韻必用某聲卻雲也唱得乃文過之詞非作者之言也平而仄仄而平上去而去上去上而上去者諺雲鈕折嗓子是也其如歌姬之喉咽何入聲於句中不能歌者不知入聲作平聲也歌其字音非其字者合用隂而陽陽而隂也此皆用盡自已心徒快一時意不能久傳深可哂哉深可憐哉惜無有以訓之者予甚欲為訂砭之文以正其語便其作而使成樂府恐起爭端矧為人之學乎因重張之請遂分平聲隂陽及撮其三聲同音兼以入聲𣲖入三聲如碑字次本聲後葺成一帙分為十九名之曰中原音韻並起例以遺之可與識者道秋九日髙安挺齋周徳清書








