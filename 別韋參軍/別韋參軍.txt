
二十解書劒，西遊長安城。
舉頭望君門，屈指取公卿。
國風沖融邁三五，朝廷歡樂彌寰宇。
白璧皆言賜近臣，布衣不得干明主。
歸來洛陽無負郭，東過梁宋非吾土。
兔苑爲農歲不登，雁池垂釣心長苦。
世人遇我同衆人，唯君於我最相親。
且喜百年有交態，未嘗一日辭家貧〈以下英華另作一首〉。
彈棊擊築白日晚，縱酒高歌楊柳春。
歡娛未盡分散去，使我惆悵驚心神。
丈夫不作兒女別，臨岐涕淚沾衣巾。

