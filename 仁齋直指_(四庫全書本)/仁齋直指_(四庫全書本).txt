　　欽定四庫全書　　　　子部五
　　仁齋直指　　　　　　醫家類
　　提要
　　〈臣〉等謹案仁齋直指二十六卷傷寒類書七卷俱宋楊士瀛撰士瀛字登父仁齋其號也福州人始末無考前有自序題景定甲子甲子為景定五年次年即度宗咸淳元年則宋末人矣此本為嘉靖庚戌所刻前有佘鋟序稱直指列為二十八卷析七十九條今考七十九條之數與序相符而其書止二十六卷焦竑國史經籍志載有此書亦作二十六卷葢序文偶悞然士瀛所撰本名仁齋直指其毎條之後題曰附遺者則明嘉靖中朱崇正所續加崇正字宗儒徽州人即刋刻此本者也焦志既題曰仁齋直指附遺方乃惟註楊士瀛撰則併附遺歸之士瀛亦未免小誤也其傷寒類書七卷焦志不著錄據仁齋直指自序其成書尚在直指前此本以卷帙較少故刻於後卷首標題亦稱朱崇正附遺然核其全編毎條皆文義相屬絶無所謂附遺者惟卷一活人證治賦後有司天在泉圖五運六氣圖傷寒脈法指掌圖標目上冠一附字耳或因此一卷有附遺而牽連題及七卷或因直指有附遺而牽連題及此書均未可定宋槧舊本既已不存今亦無從考正姑疑以𫝊疑可矣乾隆四十二年五月恭校上總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀




　　仁齋直指原序
　　余始撰活人總括嬰兒指要俗皆以沽名譏及脈書一行於是斂肅而相告曰誠不易也誰肯傾囷竭廩以徇人哉余曰而亦知有天乎天將寓夫濟人利物之心故資我以心通意曉之學既得於天還以事之是蓋造物初心之所期也或者隙光自耀藏諸已而不漙諸人政恐玉毀櫝中草木俱腐矣雖然人有四百四病或出於前三冊之外者可不原證擇方掲為直指之捷徑乎眀白易曉之謂直發蹤以示之謂指剖前哲未言之藴摘諸家已效之方濟以家𫝊參之肘後使讀者心目瞭然對病識證因證得藥猶繩墨誠陳之不可欺庶㡬仁意周流亹亹相續非深願歟余嘗慨而作曰天之予人以是物必使之有以用是物有是物而不能用非唯咈天抑亦自棄其天者也併書此為同志勉景定甲子良月朔三山楊士瀛登父序
　　醫家者流自有神農本經粵𫝊於茲聖賢師授格言星煥於是洩隂陽之祕運變化之機窺盛衰之理操従逆之宜可以事親養生可以仁民愛物故自一指之外而兼乎六合之內至徳要道偕需於此拘方之士不可以同語也允矣鼎湖既昇越人亦逝長沙不作叔和遂湮思邈東垣子微守真相繼名世生逢之者宜若可以盡年而乃有不𫎇其澤不慊其術者豈其猶未通於要妙之理耶景定時楊仁齋以濟人利物之誠得心通意曉之學著書總括爰修直指列為二十八卷析之七十九條刻以遺世予自嘉靖庚子得善本閱之不欲釋手考其撰次㫖逺義陳類分語悉上自本草素難之微言下及脈病證治之肯綮搜元剔訣燦若珠璣睟盤示兒隨其所取乃若自序任重之言豈其矜哉噫仁齋已矣其如蒼生何今其說存使擅醫業者皆仁齋之學讀仁齋之書者皆不欲釋手心存理得而直達要妙不難矣將以同躋斯民於仁夀之域豈小補之功爾耶昔朱丹溪沒世其門人戴元禮刻心法附以方論而朱氏之學益光仁齋於丹溪為先達師表鮮有能繼之者然猶幸斯文之未喪也今朱氏恵齋校而刻之附之以所遺其用心亦勤矣繼仁齋之學者將不在於茲舉乎披覽新刻樂而玩之致敬以序嘉靖庚戌夏日徽郡余鋟撰











