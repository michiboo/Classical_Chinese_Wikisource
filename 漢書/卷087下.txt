
﻿明年，上將大誇胡人以多禽獸，秋，命右扶風發民入南山，西自襃斜，東至弘農，南敺漢中，〈師古曰：「襃斜，南山二谷名也。漢中，今梁州也。斜音弋奢反。」〉張羅罔罝罘，捕熊羆豪豬虎豹狖玃狐菟麋鹿，〈師古曰：「狖似獮猴，仰鼻而長尾。玃亦獮猴類也，長臂善搏。玃身長，金色。狖音弋授反。玃音钁。」〉載以檻車，輸長楊射熊館。〈師古曰：「長楊，宮名也，在盩厔縣，其中有射熊館。」〉以罔爲周阹，〈李竒曰：「阹，遮禽獸圍陳也。」師古曰：「阹音袪。」〉縱禽獸其中，令胡人手搏之，自取其獲，上親臨觀焉。是時，農民不得收斂。雄從至射熊館，還，上《長楊賦》，聊因筆墨之成文章，故藉翰林以爲主人，子墨爲客卿以風。〈師古曰：「藉，借也。風讀曰諷。」〉其辭曰：
﻿哀帝時丁、傅、董賢用事，諸附離之者或起家至二千石。〈師古曰：「離，著也，音麗。」〉時雄方草《太玄》，有以自守，泊如也。〈師古曰：「泊，安靜也，音步各反。」〉或謿雄以玄尚白，〈師古曰：「玄，黑色也。言雄作之不成，其色猶白，故無祿位也。」〉而雄解之，號曰《解謿》。其辭曰：
﻿雄以爲賦者，將以風之，〈師古曰：「風讀曰諷，下以諷刺上也。」〉必推類而言，極麗靡之辭，閎侈鉅衍，競於使人不能加也，〈師古曰：「言專爲廣大之言。」〉旣迺歸之於正，然覽者已過矣。〈師古曰：「言其末篇反從之正道，故觀覽之者但得浮華，而無益於諷諫也。」〉往時武帝好神仙，相如上《大人賦》，欲以風，〈師古曰：「風讀曰諷。」〉帝反縹縹有陵雲之志。〈師古曰：「縹音匹昭反。」〉繇是言之，〈師古曰：「繇讀與由同。」〉賦勸而不止，明矣。又頗似俳優淳于髡、優孟之徒，〈師古曰：「髡、孟皆滑稽。」〉非法度所存，賢人君子詩賦之正也，於是輟不復爲。〈師古曰：「輟，止也。」〉而大潭思渾天，〈師古曰：「潭，深也。渾天，天象也。渾音胡昆反。」〉參摹而四分之，〈蘇林曰：「三析而四分天之宿度甲乙也。」〉極於八十一。旁則三摹九據，〈晉灼曰：「據，今據字也。據猶位也，處也。」〉極之七百二十九贊，亦自然之道也。故觀《易》者，見其卦而名之；觀《玄》者，數其畫而定之。《玄》首四重者，非卦也，數也。其用自天元推一晝一夜陰陽數度律曆之紀，九九大運，與天終始。故玄三方、九州、二十七部、八十一家、二百四十三表、七百二十九贊，分爲三卷，曰一二三，與《泰初曆》相應，亦有顓頊之曆焉。𢶅之以三策，〈蘇林曰：「三三而分之。」師古曰：「𢶅音食列反。」〉關之以休咎，絣之以象類，〈晉灼曰：「絣，雜也。」師古曰：「絣，併也。音並。」〉播之以人事，〈師古曰：「播，布也。」〉文之以五行，擬之以道德仁義禮知。無主無名，要合《五經》，苟非其事，文不虛生。爲其泰曼漶而不可知，〈張揖曰：「曼音滿。漶音緩。」師古曰：「曼漶，不分別貌，猶言濛鴻也。曼音莫幹反。漶音奐。」〉故有《首》、《衝》、《錯》、《測》、《攡》、《瑩》、《數》、《文》、《掜》、《圖》、《告》十一篇，〈晉灼曰：「攡音離。」服虔曰：「掜音睨。」師古曰：「攡音摛。」〉皆以解剝《玄》體，離散其文，章句尚不存焉。〈師古曰：「玄中之文雖有章句，其旨深妙，尚不能盡存，故解剝而離散也。」〉《玄》文多，故不著；觀之者難知，學之者難成。客有難玄大深，衆人之不好也，雄解之，號曰《解難》。其辭曰：
﻿雄見諸子各以其知舛馳，〈師古曰：「舛，相背。」〉大氐詆訾聖人，即爲怪迂，析辯詭辭，以撓世事，〈師古曰：「大氐，大歸也。詆訾，毀也。迂，遠也。析，分也。詭，異也。言諸子之書，大歸皆非毀周孔之敎，爲巧辯異辭以攪亂時政也。訾音紫。迂音於。撓音火高反，其字從手也。」〉雖小辯，終破大道而或衆，使溺於所聞而不自知其非也。及太史公記六國，歷楚漢，訖麟止，不與聖人同，是非頗謬於經。〈師古曰：「頗音普我反。」〉故人時有問雄者，常用法應之，譔以爲十三卷，〈師古曰：「譔與撰同。」〉象《論語》，號曰《法言》。《法言》文多不著，獨著其目：〈師古曰：「雄有序，著篇之意。」〉
﻿贊曰：雄之自序雲爾。〈師古曰：「自法言目之前，皆是雄本自序之文也。」〉初，雄年四十餘，自蜀來至游京師，大司馬車騎將軍王音竒其文雅，召以爲門下史，薦雄待詔，歲餘，奏羽獵賦，除爲郎，給事黃門，與王莽、劉歆並。哀帝之初，又與董賢同官。當成、哀、平閒，莽、賢皆爲三公，權傾人主，所薦莫不拔擢，而雄三世不徙官。及莽篡位，談說之士用符命稱功德獲封爵者甚衆，雄復不侯，以耆老乆次轉爲大夫，恬於埶利迺如是。〈師古曰：「恬，安也。」〉實好古而樂道，其意欲求文章成名於後世，以爲經莫大於《易》，故作《太玄》；傳莫大於《論語》，作《法言》；史篇莫善於倉頡，作《訓纂》；箴莫善於《虞箴》，作《州箴》；〈晉灼曰：「九州之箴也。」〉賦莫深於《離騷》，反而廣之；辭莫麗於相如，作四賦：皆斟酌其本，相與放依而馳騁雲。〈師古曰：「放音甫往反。」〉用心於內，不求於外，於時人皆曶之；〈師古曰：「曶與忽同，謂輕也。」〉唯劉歆及范逡敬焉，〈師古曰：「逡音千旬反。」〉而桓譚以爲絕倫。〈師古曰：「無比類。」〉
﻿王莽時，劉歆、甄豐皆爲上公，莽旣以符命自立，即位之後，欲絕其原以神前事，而豐子尋、歆子棻復獻之。〈師古曰：「棻亦枌字也。音扶雲反。」〉莽誅豐父子，投棻四裔，辭所連及，便收不請。〈師古曰：「不須奏請。」〉時雄校書天祿閣上，治獄使者來，欲收雄，雄恐不能自免，迺從閣上自投下，幾死。〈師古曰：「幾音鉅依反。」〉莽聞之曰：「雄素不與事，何故在此？」〈師古曰：「與讀曰豫。」〉閒請問其故，〈師古曰：「使人密問之。」〉迺劉棻甞從雄學作竒字，〈師古曰：「古文之異者。」〉雄不知情。〈師古曰：「不知獻符命之事也。」〉有詔勿問。然京師爲之語曰：「惟寂寞，自投閣；爰清靜，作符命。」〈師古曰：「以雄解謿之言譏之也。今流俗本云：『惟寂惟寞，自投於閣；爰清爰靜，作符命。』妄增之。」〉
﻿雄以病免，復召爲大夫。家素貧，耆酒，〈師古曰：「耆讀曰嗜。」〉人希至其門。時有好事者載酒肴從游學，而鉅鹿侯芭常從雄居，〈服虔曰：「芭音葩。」〉受其《太玄》、《法言》焉。劉歆亦甞觀之，謂雄曰：「空自苦！今學者有祿利，然尚不能明《易》，又如《玄》何？〈師古曰：「言無柰之何。」〉吾恐後人用覆醬瓿也。」〈師古曰：「瓿音部。小甖也。」〉雄笑而不應。年七十一，天鳳五年卒，侯芭爲起墳，喪之三年。
﻿時大司空王邑、納言嚴尤聞雄死，謂桓譚曰：「子甞稱揚雄書，豈能傳於後世乎？」譚曰：「必傳。顧君與譚不及見也。〈師古曰：「顧，念也。」〉凡人賤近而貴遠，親見揚子雲祿位容皃不能動人，故輕其書。昔老耼著虛無之言兩篇，〈師古曰：「謂《道德經》也。」〉薄仁義，非禮學，然後好之者尚以爲過於五經，自漢文景之君及司馬遷皆有是言。今揚子之書文義至深，而論不詭於聖人，〈師古曰：「詭，違也。聖人謂周公、孔子。」〉若使遭遇時君，更閱賢知，〈師古曰：「更音工衡反。」〉爲所稱善，則必度越諸子矣。」〈師古曰：「度，過也。」〉諸儒或譏以爲雄非聖人而作經，猶春秋吳楚之君僭號稱王，蓋誅絕之罪也。〈師古曰：「絕謂無胤嗣也。」〉自雄之沒至今四十餘年，其《法言》大行，而《玄》終不顯，然篇籍具存。
