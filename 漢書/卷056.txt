
﻿董仲舒，廣川人也。少治春秋，孝景時爲博士。下帷講誦，弟子傳以乆次相授業，或莫見其面。〈師古曰：「言新學者但就其舊弟子受業，不必親見仲舒。」〉蓋三年不窺園，其精如此。〈師古曰：「雖有園圃，不窺視之，言專學也。」〉進退容止，非禮不行，學士皆師尊之。
﻿武帝即位，舉賢良文學之士前後百數，〈師古曰：「數音所具反。」〉而仲舒以賢良對策焉。
﻿仲舒對曰：
﻿天子覽其對而異焉，乃復冊之曰：
﻿仲舒對曰：
﻿於是天子復冊之。
﻿仲舒復對曰：
﻿對旣畢，天子以仲舒爲江都相，事易王。易王，帝兄，素驕，好勇。仲舒以禮誼匡正，王敬重焉。乆之，王問仲舒曰：「粵王句踐與大夫泄庸、種、蠡謀伐吳，〈師古曰：「種，大夫種也。蠡，范蠡也。種音之勇反。蠡音禮。」〉遂滅之。孔子稱殷有三仁，寡人亦以爲粵有三仁。〈師古曰：「泄庸一也，大夫種二也，范蠡三也。」〉桓公決疑於管仲，寡人決疑於君。」仲舒對曰：「臣愚不足以奉大對。〈師古曰：「大對，謂對大問也。」〉聞昔者魯君問柳下惠：〈師古曰：「魯大夫展禽也。柳下，所食采邑之名。惠，謚也。」〉『吾欲伐齊，何如？』柳下惠曰：『不可。』歸而有憂色，曰：『吾聞伐國不問仁人，此言何爲至於我哉！』徒見問耳，且猶羞之，〈師古曰：「徒，但也。」〉況設詐以伐吳虖？繇此言之，粵本無一仁。夫仁人者，正其誼不謀其利，明其道不計其功，是以仲尼之門，五尺之童羞稱五伯，〈師古曰：「伯讀曰霸。次下亦同。」〉爲其先詐力而後仁誼也。苟爲詐而已，故不足稱於大君子之門也。〈張晏曰：「仲尼之門，故稱大也。」〉五伯比於他諸侯爲賢，其比三王，猶武夫之與美玉也。」〈應劭曰：「武夫，石而似玉者也。」〉王曰：「善。」
﻿仲舒治國，以春秋災異之變推陰陽所以錯行，故求雨，閉諸陽，縱諸陰，其止雨反是；〈師古曰：「謂若閉南門，禁舉火，及開北門，水灑人之類是也。」〉行之一國，未甞不得所欲。中廢爲中大夫。先是遼東高廟、長陵高園殿災，仲舒居家推說其意，屮稾未上，〈師古曰：「所作起草爲稿也。」〉主父偃候仲舒，私見，嫉之，竊其書而奏焉。上召視諸儒，〈師古曰：「視讀曰示。」〉仲舒弟子呂步舒不知其師書，以爲大愚。於是下仲舒吏，當死，詔赦之。仲舒遂不敢復言災異。
﻿仲舒爲人廉直。是時方外攘四夷，〈師古曰：「攘，卻也。」〉公孫弘治春秋不如仲舒，而弘希世用事，〈師古曰：「希，觀相也。」〉位至公卿。仲舒以弘爲從諛，弘嫉之。膠西王亦上兄也，尤縱恣，數害吏二千石。弘乃言於上曰：「獨董仲舒可使相膠西王。」膠西王聞仲舒，〈師古曰：「素聞其賢也。」〉大善待之，仲舒恐久獲辠，病免。凡相兩國，輒事驕王，正身以率下，數上疏諫爭，敎令國中，所居而治。及去位歸居，終不問家產業，以脩學著書爲事。
﻿仲舒在家，朝廷如有大議，使使者及廷尉張湯就其家而問之，其對皆有明灋。自武帝初立，魏其、武安侯爲相而隆儒矣。及仲舒對冊，推明孔氏，抑黜百家。立學校之官，〈師古曰：「校音下敎反。」〉州郡舉茂材孝廉，皆自仲舒發之。年老，以壽終於家。家徙茂陵，子及孫皆以學至大官。
﻿仲舒所著，皆明經術之意，及上疏條敎，凡百二十三篇。而說春秋事得失，聞舉、玉杯、蕃露、清明、竹林之屬，〈師古曰：「皆其所著書名也。杯音布回反。蕃音扶元反。」〉復數十篇，十餘萬言，皆傳於後世。掇其切當世施朝廷者著於篇。〈師古曰：「掇，採拾也，音丁活反。」〉
﻿贊曰：劉向稱「董仲舒有王佐之材，雖伊呂亡以加，〈師古曰：「伊，伊尹。呂，呂望也。」〉筦晏之屬，伯者之佐，殆不及也。」〈師古曰：「筦，筦仲也。晏，晏嬰也。伯者，齊桓、晉文之屬也。伯讀曰霸。」〉至向子歆以爲「伊呂聖人之耦，〈師古曰：「耦，對也。」〉王者不得則不興。故顏淵死，孔子曰『噫！天喪余。』〈師古曰：「事見《論語》。噫，歎聲也。言失其輔佐也。噫音於其反。」〉唯此一人爲能當之，自宰我、子贛、子游、子夏不與焉。〈師古曰：「與讀曰豫。」〉仲舒遭漢承秦滅學之後，六經離析，下帷發憤，潛心大業，令後學者有所統壹，爲群儒首，然考其師友淵原所漸，猶未及虖游夏，〈師古曰：「漸，浸潤也。游，子游。夏，子夏也。」〉而曰筦晏弗及，伊呂不加，過矣。」至向曾孫龔，篤論君子也，以歆之言爲然。

