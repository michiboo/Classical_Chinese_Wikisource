
〈師古曰：「近代之讀相如賦者多矣，皆改易文字，競爲音說，致失本真，徐廣、鄒誕生、諸詮之、陳武之屬是也。今依班書舊文爲正，於彼數家，並無取焉。自喻巴蜀之後分爲下卷。」〉
司馬相如字長卿，蜀郡成都人也。少時好讀書，學擊劔，〈師古曰：「擊劔者，以劔遙擊而中之，非斬刺也。」〉名犬子。〈師古曰：「父母愛之，不欲稱斥，故爲此名也。」〉相如旣學，慕藺相如之爲人也，更名相如。〈師古曰：「藺相如，六國時趙人也，義而有勇，故追慕之。」〉以訾爲郎，事孝景帝，爲武騎常侍，非其好也。〈師古曰：「訾讀與貲同。貲，財也。以家財多得拜爲郎也。武騎常侍秩六百石。」〉會景帝不好辭賦，是時梁孝王來朝，從游說之士齊人鄒陽、淮陰枚乘、吳嚴忌夫子之徒，〈師古曰：「嚴忌本姓莊，當時尊尚，號曰夫子。史家避漢明帝諱，故遂爲嚴耳。」〉相如見而說之，〈師古曰：「說讀曰悅。」〉因病免，客游梁，得與諸侯游士居，數歲，乃著子虛之賦。
會梁孝王薨，相如歸，而家貧無以自業。素與臨邛令王吉相善，吉曰：「長卿乆宦遊，不遂而困，〈師古曰：「遂，達也。」〉來過我。」於是相如往舍都亭。〈師古曰：「臨邛所治都之亭。」〉臨邛令繆爲恭敬，〈師古曰：「繆，詐也。」〉日往朝相如。相如初尚見之，後稱病，使從者謝吉，吉愈益謹肅。
臨邛多富人，卓王孫僮客八百人，〈師古曰：「僮謂奴。」〉程鄭亦數百人，〈師古曰：「程鄭，亦人姓名。言其家富亞王孫也。」〉乃相謂曰：「令有貴客，爲具召之。〈師古曰：「具謂酒食之具。召，請也。」〉並召令。」令旣至，卓氏客以百數，至日中請司馬長卿，長卿謝病不能臨。臨邛令不敢甞食，身自迎相如，相如爲不得已而強徃，〈師古曰：「示衆人以此意也。」〉一坐盡傾。〈師古曰：「皆傾慕其風采也。」〉酒酣，臨邛令前奏琴曰：〈師古曰：「奏，進也。」〉「竊聞長卿好之，願以自娛。」相如辭謝，爲鼓一再行。〈師古曰：「行謂曲引也。古樂府長歌行短歌行，此其義也。」〉是時，卓王孫有女文君新寡，好音，故相如繆與令相重而以琴心挑之。〈師古曰：「寄心於琴聲以挑動之也。挑音徒了反。」〉相如時從車騎，雍容間雅，〈師古曰：「間讀曰閑。」〉甚都。〈張揖曰：「甚得都士之節也。」韋昭曰：「都邑之容也。」師古曰：「都，閒美之稱也。張說近之。詩鄭風有女同車之篇曰『洵美且都』，山有扶蘇之篇又雲『不見子都』，則知都者，美也。韋言都邑，失之遠矣。」〉及飲卓氏弄琴，文君竊從戶窺，心說而好之，〈師古曰：「說讀曰悅。悅其人而好其音也。」〉恐不得當也。〈師古曰：「當謂對偶之。」〉旣罷，相如乃令侍人重賜文君侍者通殷勤。文君夜亡奔相如，相如與馳歸成都。家徒四壁立。〈師古曰：「徒，空也。但有四壁，更無資產。」〉卓王孫大怒曰：「女不材，我不忍殺，一錢不分也！」人或謂王孫，王孫終不聽。文君乆之不樂，謂長卿曰：「弟俱如臨邛，〈文穎曰：「弟，且也。」張揖曰：「如，往也。」師古曰：「弟，但也，發聲之急耳。酈食其曰『弟言之』，此類甚多，義非且也。」〉從昆弟假貣，〈師古曰：「貣音吐得反。」〉猶足以爲生，何至自苦如此！」相如與俱之臨邛，盡賣車騎，買酒舍，乃令文君當盧。〈郭璞曰：「盧，酒盧。」師古曰：「賣酒之處累土爲盧以居酒瓮，四邊隆起，其一面高，形如鍛盧，故名盧耳。而俗之學者，皆謂當盧爲對溫酒火盧，失其義矣。」〉相如身自著犢鼻褌，〈師古曰：「即今之衳也，形似犢鼻，故以名雲。衳音之容反。」〉與庸保雜作，〈師古曰：「庸即謂賃作者。保謂庸之可信任者也。」〉滌器於市中。〈師古曰：「滌，灑也。器，食器也。食已則灑之，賤人之役也。酒音先禮反。」〉卓王孫恥之，爲杜門不出。〈師古曰：「杜，塞也。」〉昆弟諸公更謂王孫曰：〈師古曰：「更，互也，音工衡反。」〉「有一男兩女，所不足者非財也。〈師古曰：「言不患少財也。」〉今文君旣失身於司馬長卿，長卿故倦遊，〈文穎曰：「倦，疲也。言疲厭游學，博物多能也。」〉雖貧，其人材足依也。且又令客，柰何相辱如此！」〈師古曰：「言縣令之客，不可以辱也。」〉卓王孫不得已，〈師古曰：「已，止也。」〉分與文君僮百人，錢百萬，及其嫁時衣被財物。文君乃與相如歸成都，買田宅，爲富人。
居乆之，蜀人楊得意爲狗監，〈師古曰：「主天子田獵犬也。」〉侍上。上讀《子虛賦》而善之，曰：「朕獨不得與此人同時哉！」得意曰：「臣邑人司馬相如自言爲此賦。」上驚，乃召問相如。相如曰：「有是。然此乃諸侯之事，未足觀，請爲天子游獵之賦。」上令尚書給筆札，〈師古曰：「札，木簡之薄小者也。時未多用紙，故給札以書。札音壯黠反。」〉相如以「子虛」，虛言也，爲楚稱；〈師古曰：「稱說楚之美也。」〉「烏有先生」者，烏有此事也，〈師古曰：「烏，於何也。」〉爲齊難；〈師古曰：「難詰楚事也。」〉「亡是公」者，亡是人也，〈師古曰：「亡讀曰無。下皆類此。」〉欲明天子之義。故虛藉此三人爲辭，〈師古曰：「藉，假也。」〉以推天子諸侯之苑囿。其卒章歸之於節儉，〈師古曰：「卒，終也。謂終篇之言，若隤牆填塹之比者。」〉因以風諫。〈師古曰：「風讀曰諷。」〉其辭曰：
賦奏，天子以爲郎。亡是公言上林廣大，山谷水泉萬物，及子虛言雲夢所有甚衆，侈靡多過其實，且非義理所止，故刪取其要，歸正道而論之。〈師古曰：「言不尚其侈靡之論，但取終篇歸於正道耳，非謂削除其辭也，而說者便謂此賦已經史家刊剟，失其意矣。」〉
