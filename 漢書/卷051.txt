
賈山，潁川人也。祖父袪，故魏王時博士弟子也。〈師古曰：「六國時魏也。」〉山受學袪，所言涉獵書記，不能爲醇儒。〈師古曰：「涉若涉水，獵若獵獸，言歷覽之不專精也。醇者，不雜也。」〉甞給事潁陰侯爲騎。〈師古曰：「爲騎者，常騎馬而從也。」〉
孝文時，言治亂之道，借秦爲諭，名曰至言。其辭曰：
其後文帝除鑄錢令，山復上書諫，以爲變先帝法，非是。又訟淮南王無大罪，宜急令反國。又言柴唐子爲不善，足以戒。〈鄧展曰：「淮南傳棘蒲侯柴武太子柴竒與士伍開章謀反。」〉章下詰責，〈師古曰：「以其所上之章，令有司詰問。」〉對以爲「錢者，亡用器也，而可以易富貴。富貴者，人主之操柄也，〈師古曰：「操，持也，音千高反。」〉令民爲之，是與人主共操柄，不可長也。」〈師古曰：「長謂畜養也。言此事宜速禁絕，不可畜養。」〉其言多激切，善指事意，然終不加罰，所以廣諫爭之路也。其後復禁鑄錢雲。
鄒陽，齊人也。漢興，諸侯王皆自治民聘賢。吳王濞招致四方游士，陽與吳嚴忌、枚乘等俱仕吳，皆以文辯著名。乆之，吳王以太子事怨望，稱疾不朝，陰有邪謀，陽奏書諫。爲其事尚隱，惡指斥言，故先引秦爲諭，因道胡、越、齊、趙、淮南之難，然後迺致其意。其辭曰：
吳王不內其言。
是時，景帝少弟梁孝王貴盛，亦待士。於是鄒陽、枚乘、嚴忌知吳不可說，皆去之梁，從孝王游。
陽爲人有智略，忼慨不苟合，〈師古曰：「忼音口朗反。」〉介於羊勝、公孫詭之閒。〈師古曰：「介謂間厠也。」〉勝等疾陽，惡之孝王。〈師古曰：「惡謂讒毀也。其下亦同。」〉孝王怒，下陽吏，將殺之。陽客游以讒見禽，恐死而負絫，〈師古曰：「絫音力瑞反。」〉迺從獄中上書曰：
書奏孝王，孝王立出之，卒爲上客。
初，勝、詭欲使王求爲漢嗣，王又甞上書，願賜容車之地徑至長樂宮，自使梁國士衆築作甬道朝太后。爰盎等皆建以爲不可。〈師古曰：「建謂立議。」〉天子不許。梁王怒，令人刺殺盎。上疑梁殺之，使者冠蓋相望責梁王。梁王始與勝、詭有謀，陽爭以爲不可，故見讒。枚先生、嚴夫子皆不敢諫。〈師古曰：「先生，枚乘。夫子，嚴忌。」〉
及梁事敗，勝、詭死，孝王恐誅，迺思陽言，深辭謝之，齎以千金，令求方略解罪於上者。陽素知齊人王先生，〈師古曰：「素與相知也。」〉年八十餘，多竒計，即往見，語以其事。王先生曰：「難哉！人主有私怨深怒，欲施必行之誅，誠難解也。以太后之尊，骨肉之親，猶不能止，況臣下乎？昔秦始皇有伏怒於太后，羣臣諫而死者以十數。得茅焦爲廓大義，〈鄭氏曰：「齊人也。」應劭曰：「茅焦諫云：『陛下車裂假父，有嫉妬之心；囊撲兩弟，有不慈之名；遷母咸陽，有不孝之行。臣竊爲陛下危之。臣所言畢。』乃解衣趨鑊。始皇下殿，左手接之曰：『先生起矣！』即迎太后，遂爲母子如初。」〉始皇非能說其言也，〈師古曰：「說讀曰悅。」〉迺自強從之耳。茅焦亦廑脫死如毛氂耳，〈師古曰：「廑，少也。言纔免於死也。廑音巨刃反。」〉故事所以難者也。今子欲安之乎？」〈師古曰：「安，焉也。之，往也。」〉陽曰：「鄒魯守經學，齊楚多辯知，韓魏時有竒節，吾將歷問之。」王先生曰：「子行矣。還，過我而西。」
鄒陽行月餘，莫能爲謀，還過王先生，曰：「臣將西矣，爲如何？」王先生曰：「吾先日欲獻愚計，以爲衆不可蓋，〈師古曰：「蓋，覆蔽也。」〉竊自薄陋不敢道也。若子行，必往見王長君，士無過此者矣。」鄒陽發寤於心，曰：「敬諾。」辭去，不過梁，徑至長安，因客見王長君。長君者，王美人兄也，後封爲蓋侯。鄒陽留數日，乘閒而請曰：〈師古曰：「閒謂空隙無事之時。」〉「臣非爲長君無使令於前，故來侍也；〈師古曰：「使令，謂役使之人也。令音力成反。」〉愚戇竊不自料，願有謁也。」〈師古曰：「料，量也。謁，告也。」〉長君跪曰：「幸甚。」陽曰：「竊聞長君弟得幸後宮，天下無有，〈師古曰：「言獨一耳，無所比類也。」〉而長君行跡多不循道理者。今爰盎事即窮竟，梁王恐誅。如此，則太后怫鬱泣血，無所發怒，〈師古曰：「怫鬱，蘊積也。怫音佛。」〉切齒側目於貴臣矣。臣恐長君危於絫卵，〈師古曰：「絫卵者，言其將隤而破碎也。」〉竊爲足下憂之。」長君懼然曰：〈師古曰：「懼讀曰瞿，音居具反。瞿然，無守之貌。」〉「將爲之柰何？」陽曰：「長君誠能精爲上言之，得毋竟梁事，長君必固自結於太后。太后厚德長君，入於骨髓，而長君之弟幸於兩宮，〈如淳曰：「太后宮及帝宮也。」〉金城之固也。〈師古曰：「言其榮寵無極不可壞，故取喻於金城也。」〉又有存亡繼絕之功，德布天下，名施無窮，願長君深自計之。昔者，舜之弟象日以殺舜爲事，〈師古曰：「言日日欲殺也。」〉及舜立爲天子，封之於有卑。〈服虔曰：「音畀予之畀也。」師古曰：「地名也，音鼻，今鼻亭是也，在零陵。」〉夫仁人之於兄弟，無臧怒，無宿怨，厚親愛而已，是以後世稱之。魯公子慶父使僕人殺子般，〈師古曰：「慶父，莊公弟也。子般，莊公太子也。僕人，即鄧扈樂也。父讀曰甫。般字與班同。」〉獄有所歸，〈師古曰：「歸罪於鄧扈樂也。」〉季友不探其情而誅焉；〈師古曰：「季友，慶父之弟，不探慶父本情而誅扈樂。」〉慶父親殺閔公，季子緩追免賊，〈師古曰：「慶父出奔，季友縱而不追，免其賊亂之罪。」〉春秋以爲親親之道也。〈師古曰：「公羊之說也，言季友親其兄也。」〉魯哀姜薨於夷，孔子曰『齊桓公法而不譎』，以爲過也。〈師古曰：「哀姜，莊公夫人也，淫於二叔，而豫殺閔公，齊人殺之於夷。夷，齊地也。法而不譎者，言守法而行，不能用權以免其親也。」〉以是說天子，徼幸梁事不奏。」長君曰：「諾。」乘閒入而言之。及韓安國亦見長公主，事果得不治。
初，吳王濞與七國謀反，及發，齊、濟北兩國城守不行。漢旣破吳，齊王自殺，不得立嗣。濟北王亦欲自殺，幸全其妻子。齊人公孫玃謂濟北王曰：〈師古曰：「玃音俱略反。」〉「臣請試爲大王明說梁王，通意天子，說而不用，死未晚也。」公孫玃遂見梁王，曰：「夫濟北之地，東接彊齊，南牽吳越，北脅燕趙，此四分五裂之國，〈張晏曰：「四方受敵，濟北居中央爲五。」晉灼曰：「四分，即交五而裂，如田字也。」〉權不足以自守，勁不足以扞寇，〈師古曰：「扞，禦也，音胡旦反。」〉又非有竒怪雲以待難也，〈如淳曰：「非有竒材異計欲以爲亂逆也，但假權許吳以避其禍耳。」晉灼曰：「非有以怪異之心而城守，須待變難而應吳也。」師古曰：「二說皆非也。此言權謀勁力旣不能扞守，又無竒怪神靈可以禦難，恐不自全，故墜言於吳也。」〉雖墜言於吳，非其正計也。〈蘇林曰：「墜猶失也。」〉昔者鄭祭仲許宋人立公子突以活其君，非義也，春秋記之，爲其以生易死，以存易亡。〈師古曰：「祭仲，鄭大夫祭足也，事鄭莊公，爲公娶鄧曼，生昭公，故祭仲立之。而宋大夫雍氏以女妻莊公而生突。昭公旣立，宋人誘祭仲而執之，曰：『不立突，將死。』祭仲與宋人盟，以厲公歸而立之。昭公奔衞，言足脅於大國，苟順其心，欲以全昭公也。祭音側界反。」〉鄉使濟北見情實，示不從之端，〈師古曰：「鄉讀曰嚮。見謂顯也。」〉則吳必先歷齊畢濟北，〈張晏曰：「歷，過。畢，盡收濟北之地。」〉招燕、趙而緫之。如此，則山東之從結而無隙矣。〈師古曰：「從音子容反。」〉今吳楚之王練諸侯之兵，敺白徒之衆，〈師古曰：「練，選也。敺與驅同。白徒，言素非軍旅之人，若今言白丁矣。」〉西與天子爭衡，濟北獨厎節堅守不下。使吳失與而無助，跬步獨進，〈師古曰：「半步曰跬，音空絫反。」〉瓦解土崩，破敗而不救者，未必非濟北之力也。夫以區區之濟北而與諸侯爭彊，〈師古曰：「區區，小貌也。」〉是以羔犢之弱而扞虎狼之敵也。守職不橈，可謂誠一矣。〈師古曰：「橈，曲也，音女敎反。」〉功義如此，尚見疑於上，脅肩低首，〈師古曰：「脅，翕也，謂斂也。」〉絫足撫衿，使有自悔不前之心，〈張晏曰：「悔不與吳西也。」〉非社稷之利也。臣恐藩臣守職者疑之。臣竊料之，〈師古曰：「料，量也。」〉能歷西山，徑長樂，抵未央，攘袂而正議者，〈師古曰：「西山，謂崤及華山也。抵，至也。攘，卻也。袂，衣袖也。攘袂，猶今人云掉臂耳。」〉獨大王耳。上有全亡之功，下有安百姓之名，德淪於骨髓，〈師古曰：「淪，入也。」〉恩加於無窮，願大王留意詳惟之。」〈師古曰：「惟，思也。」〉孝王大說，〈師古曰：「說讀曰悅。」〉使人馳以聞。濟北王得不坐，徙封於淄川。
枚乘字叔，淮陰人也，爲吳王濞郎中。吳王之初怨望謀爲逆也，乘奏書諫曰：
吳王不納。乘等去而之梁，從孝王游。
景帝即位，御史大夫鼂錯爲漢定製度，損削諸侯，吳王遂與六國謀反，舉兵西鄉，〈師古曰：「鄉讀曰嚮。」〉以誅錯爲名。漢聞之，斬錯以謝諸侯。枚乘復說吳王曰：
吳王不用乘策，卒見禽滅。
漢旣平七國，乘由是知名。景帝召拜乘爲弘農都尉。乘久爲大國上賔，與英俊並游，得其所好，不樂郡吏，以病去官。
復游梁，梁客皆善屬辭賦，乘尤高。孝王薨，乘歸淮陰。
武帝自爲太子聞乘名，及即位，乘年老，迺以安車蒲輪徵乘，〈師古曰：「蒲輪，以蒲裹輪。」〉道死。〈師古曰：「在道病死也。」〉詔問乘子，無能爲文者，後迺得其孽子皐。〈師古曰：「孽，庶也。」〉
皐字少孺。乘在梁時，取皐母爲小妻。乘之東歸也，皐母不肯隨乘，乘怒，分皐數千錢，留與母居。年十七，上書梁共王，〈師古曰：「恭王名買，孝王之子也。」〉得召爲郎。三年，爲王使，與冗從爭，〈師古曰：「冗從，散職之從王者也。冗音人勇反。」〉見讒惡遇罪，〈師古曰：「惡謂冗從言其短惡之事。」〉家室沒入。皐亡至長安。會赦，上書北闕，自陳枚乘之子。上得大喜，召入見待詔，皐因賦殿中。詔使賦平樂館，善之。拜爲郎，使匈奴。皐不通經術，詼笑類俳倡，〈李竒曰：「詼，嘲也。」師古曰：「俳，雜戲也。倡，樂人也。詼音恢。俳音排。嘲音竹交反。」〉爲賦頌，好嫚戲，〈師古曰：「嫚，褻汙也，音慢。」〉以故得媟黷貴幸，〈師古曰：「媟，狎也。黷，垢濁也，音瀆。」〉比東方朔、郭舍人等，而不得比嚴助等得尊官。〈師古曰：「尊，高也。」〉
武帝春秋二十九迺得皇子，羣臣喜，故皐與東方朔作皇太子生賦及立皇子禖祝，〈師古曰：「禮月令『祀於高禖』。高禖，求子之神也。武帝晚得太子，喜而立此禖祠，而令皐作祭祀之文也。」〉受詔所爲，皆不從故事，重皇子也。
初，衞皇后立，皐奏賦以戒終。〈師古曰：「令慎終如始也。」〉皐爲賦善於朔也。
從行至甘泉、雍、河東，東巡狩，封泰山，塞決河宣房，游觀三輔離宮館，臨山澤，弋獵射馭狗馬蹵鞠刻鏤，〈師古曰：「蹴，足蹴之也。鞠以韋爲之，中實以物，蹴蹋爲戲樂也。蹴音千六反。鞠音臣六反。」〉上有所感，輒使賦之。爲文疾，受詔輒成，故所賦者多。司馬相如善爲文而遟，故所作少而善於皐。皐賦辭中自言爲賦不如相如，又言爲賦迺俳。見視如倡，自悔類倡也。故其賦有詆娸東方朔，〈如淳曰：「娸音欺。詆猶刑辟也。」師古曰：「詆，毀也。娸，醜也。詆音丁禮反。」〉又自詆娸。其文骫骳，〈師古曰：「骫，古委字也。骳音被。骫骳，猶言屈曲也。」〉曲隨其事，皆得其意，頗詼笑，不甚閑靡。凡可讀者百二十篇，其尤嫚戲不可讀者尚數十篇。
路溫舒字長君，鉅鹿東里人也。父爲里監門。使溫舒牧羊，溫舒取澤中蒲，截以爲牒，編用寫書。〈師古曰：「小簡曰牒，編聯次之。」〉稍習善，求爲獄小吏，因學律令，轉爲獄史，縣中疑事皆問焉。太守行縣，見而異之，署決曹史。又受春秋，通大義。舉孝廉，爲山邑丞，〈蘇林曰：「縣名，在常山。」晉灼曰：「地理志常山有石邑，無山邑。」師古曰：「山邑不知其處。今流俗書本雲常山石邑丞，後人妄加石字耳。」〉坐法免，復爲郡吏。
元鳳中，廷尉光以治詔獄，〈張晏曰：「光，解光。」〉請溫舒署奏曹掾，守廷尉史。會昭帝崩，昌邑王賀廢，宣帝初即位，溫舒上書，言宜尚德緩刑。其辭曰：
上善其言，遷廣陽私府長。〈師古曰：「藏錢之府，天子曰少府，諸侯曰私府。長者，其官之長也。」〉
內史舉溫舒文學高第，遷右扶風丞。時，詔書令公卿選可使匈奴者，溫舒上書，願給廝養，暴骨方外，〈師古曰：「求爲卒而隨使至匈奴也。」〉以盡臣節。事下度遼將軍范明友、太僕杜延年問狀，罷歸故官。〈師古曰：「以其言無可取，故罷而遣歸故官。」〉乆之，遷臨淮太守，治有異跡，卒於官。
溫舒從祖父受歷數天文，以爲漢厄三七之閒，〈張晏曰：「三七二百一十歲也。自漢初至哀帝元年二百一年也，至平帝崩二百十一年。」〉上封事以豫戒。成帝時，谷永亦言如此。〈師古曰：「永上書所謂『涉三七之節絕』者也。」〉及王莽篡位，欲章代漢之符，著其語焉。溫舒子及孫皆至牧守大官。
贊曰：春秋魯臧孫達以禮諫君，君子以爲有後。〈師古曰：「臧孫達，魯大夫臧哀伯也。桓公取郜大鼎於宋，哀伯諫之。周內史聞之，曰：『臧孫達其有後於魯乎！君違，不忘諫之以德。』」〉賈山自下劘上，〈孟康曰：「劘謂剴切之也。」蘇林曰：「劘音摩，厲也。」師古曰：「剴音工來反。」〉鄒陽、枚乘游於危國，然卒免刑戮者，以其言正也。路溫舒辭順而意篤，遂爲世家，宜哉！〈師古曰：「謂子孫爲大官不絕。」〉

