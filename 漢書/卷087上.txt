
〈師古曰：「自《長楊賦》以後分爲下卷。」〉
﻿揚雄字子雲，蜀郡成都人也。其先出自有周伯僑者，以支庶初食采於晉之揚，〈師古曰：「采，官也。以官受地，謂之采地。」〉因氏焉，不知伯僑周何別也。〈師古曰：「別謂分系緒也。」〉揚在河、汾之閒，〈應劭曰：「左傳霍、揚、韓、魏皆姬姓也。揚，今河東揚縣。」〉周衰而揚氏或稱侯，號曰揚侯。會晉六卿爭權，韓、魏、趙興而范中行、知伯弊。當是時，偪揚侯，〈晉灼曰：「漢名臣奏載張衡說，雲晉大夫食采於揚，爲揚氏，食我有罪而揚氏滅。無揚侯。有揚侯則非六卿所偪也。」師古曰：「晉說是也。雄之自序譜諜蓋爲疏謬，范中行不與知伯同時滅，何得言當是時偪揚侯乎？偪，古逼字。」〉揚侯逃於楚巫山，〈師古曰：「巫山，今在荊州西南也。」〉因家焉。楚漢之興也，揚氏遡江上，處巴江州。〈李竒曰：「江州，縣名也，巴郡所治也。」師古曰：「遡謂逆流而上也，音素。」〉而揚季官至廬江太守，漢元鼎閒避仇復遡江上，處㟭山之陽曰郫，〈師古曰：「㟭山，江水所出也。山南曰陽。郫，縣名也。㟭音旻。郫音疲。」〉有田一壥，〈晉灼曰：「周禮，上地夫一壥，一百畝也。」〉有宅一區，世世以農桑爲業。自季至雄，五世而傳一子，故雄亡它揚於蜀。〈師古曰：「蜀諸姓揚者皆非雄族，故言雄無它揚。」〉
﻿雄少而好學，不爲章句，訓詁通而已，〈師古曰：「詁謂指義也。」〉博覽無所不見。爲人簡易佚蕩，〈張晏曰：「佚音鐵。蕩音讜。」晉灼曰：「佚蕩，緩也。」〉口吃不能劇談，〈鄭氏曰：「劇，甚也。」晉灼曰：「或作遽。遽，疾也。口吃不能疾言。」師古曰：「劇亦疾也，無煩作遽也。」〉默而好深湛之思，〈師古曰：「湛讀曰沈。」〉清靜亡爲，少耆欲，〈師古曰：「耆讀曰嗜。」〉不汲汲於富貴，〈師古曰：「汲汲，欲速之義，如井汲之爲也。」〉不戚戚於貧賤，不脩廉隅以徼名當世。〈師古曰：「徼，要也，音工堯反。徼字或作激。激，發也，音工歷反。」〉家產不過十金，乏無儋石之儲，〈師古曰：「儋石，解在蒯通傳。」〉晏如也。自有大度，非聖哲之書不好也；非其意，雖富貴不事也。顧甞好辭賦。〈師古曰：「顧，反也。」〉
﻿先是時，蜀有司馬相如，作賦甚弘麗溫雅，雄心壯之，每作賦，常擬之以爲式。〈師古曰：「擬謂比象也。」〉又怪屈原文過相如，至不容，作《離騷》，自投江而死，悲其文，讀之未甞不流涕也。以爲君子得時則大行，不得則龍蛇，〈應劭曰：「易曰『龍蛇之蟄，以存身也』。」師古曰：「大行，安步徐行。」〉遇不遇命也，何必湛身哉！〈師古曰：「湛讀曰沈。謂投水而死。」〉迺作書，往往摭《離騷》文而反之，〈師古曰：「摭，拾取也，音之亦反。」〉自㟭山投諸江流以弔屈原，名曰《反離騷》；又旁《離騷》作重一篇，〈師古曰：「旁，依也，音步浪反。其下類此。重音直用反。」〉名曰《廣騷》；又旁《惜誦》以下至《懷沙》一卷，名曰《畔牢愁》。〈李竒曰：「畔，離也。牢，聊也。與君相離，愁而無聊也。」師古曰：「《惜誦》、《懷沙》皆屈原所作《九章》中之名也。」〉《畔牢愁》、《廣騷》文多不載，獨載《反離騷》，其辭曰：
﻿孝成帝時，客有薦雄文似相如者，上方郊祠甘泉泰畤、汾陰后土，以求繼嗣，召雄待詔承明之庭。〈師古曰：「承明殿在未央宮。」〉正月，從上甘泉，還奏《甘泉賦》以風。〈師古曰：「風讀曰諷。」〉其辭曰：
﻿甘泉本因秦離宮，〈師古曰：「本秦之林光宮也。」〉旣奢泰，而武帝復增通天、高光、迎風。宮外近則洪厓、旁皇、儲胥、弩阹，遠則石關、封巒、枝鵲、露寒、棠棃、師得，遊觀屈竒瑰偉，〈師古曰：「棠棃宮在甘泉苑垣外，師得宮在櫟陽界，其餘皆甘泉苑垣內之宮觀也。阹音袪。」〉非木摩而不彫，牆塗而不畫，周宣所考，般庚所遷，夏卑宮室，唐虞棌椽三等之制也。〈師古曰：「小雅斯干之詩序曰：『宣王考室也。』考謂成也。般庚，殷王名也。遷謂遷都亳也。唐虞謂堯舜也。棌，柞木也。三等，土階三等，言不過也。棌音采，又音菜，其字從木。」〉且其爲已乆矣，非成帝所造，欲諫則非時，欲默則不能已，故遂推而隆之，迺上比於帝室紫宮，〈師古曰：「帝謂天也。」〉若曰此非人力之所爲，黨鬼神可也。〈師古曰：「黨音它莽反。」〉又是時趙昭儀方大幸，每上甘泉，常法從，〈師古曰：「法從者，以言法當從耳，非失禮也。一曰從法駕也。」〉在屬車閒豹尾中。〈服虔曰：「大駕屬車八十一乘，作三行，尚書御史乘之。最後一乘縣豹尾，豹尾以前皆爲省中。」〉故雄聊盛言車騎之衆，參麗之駕，〈師古曰：「參，三神也。麗，偶也。」〉非所以感動天地，逆釐三神。又言「屏玉女，郤虙妃」，以微戒齋肅之事。賦成奏之，天子異焉。
﻿其三月，將祭后土，上迺帥羣臣橫大河，湊汾陰。〈師古曰：「橫，橫度之也。湊，趣也。」〉旣祭，行遊介山，回安邑，〈師古曰：「介山在汾陰東北。回謂遶過。」〉顧龍門，覽鹽池，〈師古曰：「龍門山在今蒲州龍門縣北。鹽池在今虞州安邑縣南。」〉登歷觀，〈師古曰：「歷山上有觀也。」晉灼曰：「在河東蒲阪縣。」〉陟西嶽以望八荒，跡殷周之虛，眇然以思唐虞之風。〈師古曰：「陟，升也。西嶽華山之上高峻，故言以望八荒。殷都河內，周在岐豐，堯都平陽，舜都蒲阪，皆可相見，故云跡殷周之墟，思唐虞之風也。虛讀曰墟。」〉雄以爲臨川羨魚不如歸而結罔，〈師古曰：「言成帝追觀先代遺跡，思欲齊其德號，故雄勸令自興至治，以儗帝皇之風。」〉還，上《河東賦》以勸，其辭曰：
﻿其十二月羽獵，〈服虔曰：「士負羽。」〉雄從。以爲昔在二帝三王，〈應劭曰：「二帝，堯、舜。三王，夏、殷、周。」〉宮館、臺榭、沼池、苑囿、林麓、藪澤財足以奉郊廟，御賔客，充庖廚而已，〈師古曰：「財讀與纔同。御，侍也。充，當也。」〉不奪百姓膏腴穀土桑柘之地。女有餘布，男有餘粟，國家殷富，上下交足，故甘露零其庭，醴泉流其唐，〈應劭曰：「《爾雅》『廟中路謂之唐』。」〉鳳皇巢其樹，黃龍游其沼，麒麟臻其囿，神爵棲其林。昔者禹任益虞而上下和，屮木茂；〈師古曰：「益，臣名也，任以爲虞。虞，主山澤之官也。上，山也。下，平地也。屮，古草字。」〉成湯好田而天下用足；文王囿百里，民以爲尚小；齊宣王囿四十里，民以爲大：裕民之與奪民也。〈師古曰：「裕，饒也。」〉武帝廣開上林，南至宜春、鼎胡、御宿、昆吾，〈晉灼曰：「鼎胡，宮也，黃圖以爲在藍田。昆吾，地名也，有亭。」師古曰：「宜春近下杜，御宿在樊川西也。」〉旁南山而西，〈師古曰：「旁音步浪反。」〉至長揚、五柞，北繞黃山，瀕渭而東，〈師古曰：「循渭水涯而東也。瀕音頻，又音賔。」〉周袤數百里。〈師古曰：「袤，長也，音茂。」〉穿昆明象滇河，〈師古曰：「滇音丁賢反。」〉營建章、鳳闕、神明、馺娑，〈師古曰：「殿名也。馺音先合反。娑音先河反。」〉漸臺、泰液，〈師古曰：「漸臺在泰液池中。漸，浸也，言爲池水所浸也。」〉象海水周流方丈、瀛洲、蓬萊。〈服虔曰：「海中三山名。法效象之。」〉游觀侈靡，窮妙極麗。雖頗割其三垂以贍齊民，〈師古曰：「贍，給也。齊人，解在食貨志。」〉然至羽獵田車戎馬器械儲偫禁禦所營，〈師古曰：「營謂圍守也。」〉尚泰奢麗誇詡，〈師古曰：「詡，大也，音許羽反。」〉非堯、舜、成湯、文王三驅之意也。〈師古曰：「三驅，古射獵之等也。一爲籩豆，二爲賔客，三爲充君之庖也。」〉又恐後世復脩前好，不折中以泉臺，〈服虔曰：「魯莊公築泉臺，非禮也，至文公毀之，公羊譏云：『先祖爲之而毀之，勿居而已。』今揚雄以宮觀之盛，非成帝所造，勿修而已，當以泉臺折中也。」〉故聊因《校獵賦》以風，〈師古曰：「校獵謂圍守禽獸而大獵也。風讀曰諷。」〉其辭曰：
