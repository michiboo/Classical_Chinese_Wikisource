藹藹鳯凰宮，蘭臺玉署通。
夜霜凝樹羽，朝日照相風。
官附三台貴，儒開百氏宗。
司言陳禹命，侍講發堯聦。
香卷青編內，鉛分綠字中。
綴籖從太史，鏘珮揖羣公。
池接天泉碧，林交御果紅。
寒龜登故葉，秋蝶戀疎藂。
顔謝徵文並，鐘裵直事同。
離羣驚海鶴，屬思怨江楓。
地遠姑蘇外，山長越絶東。
慙當哲匠後，下曲本難工。
