
家住東京裏，身投南海西。
風煙萬里隔，朝夕幾行啼。
聖主謳歌洽，賢臣法令齊。
忽聞銅柱使，走馬報金雞。
棄市沾皇渥，投荒漏紫泥。
魂疲山鶴路，心醉跕鳶溪。
天鑒誅元惡，宸慈恤遠黎。
五方思寄刃，萬姓喜然臍。
自幼輸丹懇，何嘗玷白圭。
承言竄遐魅，雪枉間深狴。
墳壠無由謁，京華豈重躋。
炎方誰謂廣，地盡覺天低。
百卉雜殊怪，昆蟲理賴暌。
閉藏元不蟄，搖落反生荑。
瘧瘴因茲苦，窮愁益復迷。
火雲蒸毒霧，陽雨濯陰霓。
周乘安交趾，王恭輯畫題。
少寬窮涸鮒，猶愍觸藩羝。
配宅隣州廨，斑苗接野畦。
山空聞鬬象，江靜見游犀。
翰墨思諸季，裁縫憶老妻。
小兒應離褓，幼女未攀筓。
夢蝶翻無定，蓍龜詎有倪。
誰能竟此曲，曲盡氣酸嘶。

