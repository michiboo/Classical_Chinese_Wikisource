
鄉路風雪深，生事憂患迫。 
天長波瀾廣，高舉無六翮。 
獨立寒夜移，幽境思彌積。 
霜月照膽淨，銀河入簷白。 
沽酒聊自勞，開樽坐簷隙。 
主人奏絲桐，能使高興劇。 
清機暫無累，獻酢更絡繹。 
慷慨葛天歌，愔愔廣陵陌。 
既醉萬事遺，耳熱心亦適。 
視身兀如泥，瞪目傲今昔。 
故人間城闕，音信兩脈脈。 
別時前盟在，寸景莫自擲〈先是畢贈及詩云：洪鑪無火停，日月速若飛。忽然衝人身，飲酒不須疑〉。 
心與白日鬥，十無一滿百。 
寓形薪火內，甘作天地客。 
與物無親疏，斗酒勝竹帛。 
何必用自苦，將貽古賢責。

