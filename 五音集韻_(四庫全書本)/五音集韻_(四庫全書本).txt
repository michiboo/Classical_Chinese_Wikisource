　　欽定四庫全書　　　　　經部十
　　五音集韻　　　　　　　小學類三〈韻書之屬〉提要
　　臣等謹案五音集韻十五卷金韓道昭撰道昭字伯暉真定松水人世稱以等韻顛倒字紐始於元黃公紹韻㑹然是書以三十六母各分四等排比諸字之先後已在其前所收之字大抵以廣韻為藍本而増入之字則以集韻為藍本考廣韻卷首雲凡二萬六千一百九十四言集韻條例雲凡五萬三千五百二十五言新増二萬七千三百三十一言是書亦云凡五萬三千五百二十五言新増二萬七千三百三十言合計其數較集韻僅少一字殆傳寫偶脫廣韻註十九萬一千六百九十二字是書雲註三十三萬五千八百四十言新增十四萬四千一百四十八言其増多之數則適相符合是其依據二書足為明證又廣韻註獨用同用實仍唐人之舊封演聞見記言許敬宗奏定者是也終唐之世下迄宋景祐四年功令之所遵用未嘗或改及禮部韻畧頒行始因賈昌朝請改併韻窄十有三處今廣韻各本儼移豏檻之前釅移陷鑑之前獨用同用之註如通殷於文通隠於吻皆因韻畧頒行後竄改致舛是書改二百六韻為百六十而併忝於琰併檻於豏併儼於范併㮇於艶併鑑於陷併釅於梵足證廣韻原本上去聲末六韻之通為二與平聲入聲不殊其餘如廢不與隊代通殷隠焮迄不與文吻問物通尚仍唐韻之舊未嘗與韻畧錯互故十三處犁然可攷尤足訂重刋廣韻之訛其等韻之學亦深究要眇或以顛倒音紐之次第過相詬病非通方之論矣乾隆四十五年七月恭校上
　　總纂官臣紀昀臣陸錫熊臣孫士毅
　　總　校官臣陸費墀












