《建康實錄》二十卷，〈江蘇巡撫採進本。〉唐許嵩撰。嵩自署曰高陽，蓋其郡望。其始末則不可考。書中備記六朝事跡，起吳大帝，迄陳後主，凡四百年，而以後梁附之。六朝皆都建康，故以爲名。其積算年數，迄唐至德元年丙申而止，則肅宗時人也。前有自序，謂「今質正傳，旁採遺文，具君臣行事。事有詳簡，文有機要，不必備擧。若土地山川城池宮苑，各明處所，用存古蹟。其異事別聞，辭不相屬，則皆註記，以益見知，使周覽而不煩，約而無失」云云。蓋其義例主於類敍興廢大端，編年紀事，而尤加意於古蹟。
其間如晉以前諸臣事實，皆用實錄之體，附載於薨卒條下。而宋以後復沿本史之例，各爲立傳，爲例未免不純。又往往一事而重複牴牾。至於名號稱謂，略似《世說新語》，隨意標目，漫無一定，於史法尤乖。然引據廣博，多出正史之外。唐以來考六朝遺事者，多援以爲徵。如張彥遠《歷代名畫記》引以證曹不興、顧愷之、陸探微畫品；鄭文寶《南唐近事》引以證玄武湖；劉羲仲《通鑑問疑》載《宋書‧高祖紀》景平二年書日食舛誤；劉恕修《長編》定日食在是年二月癸巳朔。皆取此書爲據。又陳後主時，覆舟山及蔣山松柏常出木醴，俗呼「雀餳」之類，《陳書》遺漏不載，王鞏《甲申雜錄》亦取此書爲據。謝尚謂蔡謨讀《爾雅》不熟，幾爲《勸學》死。〈案《勸學》，《荀子》第一篇。蟹有六跪二螯，卽是篇之語。〉《晉書》誤作「勤學」，姚寬《西溪叢語》亦據此書駁正。又裴子野《宋略》，當時所稱良史，沈約自以爲不及者，今已不傳。《資治通鑑》載有論贊數條，亦多首尾不具。而是書於劉宋一代，全據爲藍本，竝子野論贊之詞，尚存什一。是亦好古者所宜參證矣。
《新唐書·志》載入雜史類，蓋見所載非一代之事，又不立紀傳之名，尚爲近理。《郡齋讀書志》載入實錄類，已不免循名失實。馬端臨《經籍考》載入起居注類，則乖舛彌甚。至鄭樵《藝文略》編年一類，本案代分編，乃以此書係諸劉宋之下，與《宋春秋》、《宋紀》並列，尤爲紕繆。今考所載，惟吳爲僭國，然《三國志》已列正史，故隸之於別史類焉。
司馬子長善敘事，古稱良史，然班固嫌其疎略，是非頗謬於聖人，言論數篇，以為所蔽。嵩述而不作，竊思好古，今質正傳，旁採遺文，始自吳，起漢興平元年，終於陳末禎明三年。而吳黃龍已前，雖引漢曆二十餘年，其實吳之首事，及晉平吳，太康之後三十餘載，復涉西晉之年。洎瑯琊東遷，太興即位元年，始為東晉首年，東晉一十一帝一百二年而禪於宋，宋八帝六十年而禪於齊，齊七帝二十四年而禪於梁，梁五帝五十六年而入於陳，陳五帝三十三年止隋開皇元年。陳建首號，梁之末年；梁稱元年，齊之季年；齊初即位，宋之餘年，則四家終始，共用三年。而吳四帝五十九年，南朝六代四十帝三百三十一年，通西晉革吳之年，幷吳首事之年，總四百年間。著東夏之事，勒成二十卷，名曰《建康實錄》。具六朝君臣行事，事有詳簡，文有機要，不必備舉。若土地山川，城池宮苑，當時制置，或互興毀，各明處所，用存古跡。其有異事別聞，辭不相屬，則皆注記，以益見知。使周覽而不煩，約而無失者也。

《建康實録 (四庫全書本)》
