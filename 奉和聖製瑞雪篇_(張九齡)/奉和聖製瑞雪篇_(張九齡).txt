
萬年春，三朝日，上御明臺旅庭實。
初瑞雪兮霏微，俄同雲兮蒙密。
此時騷切陰風生，先過金殿有餘清。
信宿嬋娟飛雪度，能使玉人俱掩嫮。
皓皓樓前月初白，紛紛陌上塵皆素。
昨訝驕陽積數旬，始知和氣待迎新。
匪惟在人利，曾是扶天意。
天意豈雲遙，雪下不崇朝。
皇情玩無斁，雪委方盈尺。
草樹紛早榮，京坻宛先積。
君恩誠謂何，歲稔復人和。
預數斯箱慶，應如此雪多。
朝冕旒兮載悅，想籉笠兮農節。
倚瑤琴兮或歌，續薰風兮瑞雪。
福浸昌，應尤盛，瑞雪年年常感聖。
願以柏梁作，長爲柳花詠。

