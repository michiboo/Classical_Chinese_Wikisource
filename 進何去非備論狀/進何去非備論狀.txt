元祐五年十月十八日，龍圖閣學士左朝奉郎知杭州蘇軾狀奏。右臣自揣虛薄，叨塵侍從，常求勝己，以為報國。恭惟先皇帝道配周孔，言成典謨，雲漢之章，藻飾萬物，而臣子莫副其意，蓋嘗當食不禦，有才難之嘆。伏見承奉郎徐州州學教授何去非，文章議論，實有過人，筆勢雄健，得秦漢間風力。元豐五年，以累舉免解，答策廷中，極論用兵利害，先帝覽而異之，特授右班殿直，使教授武學，不久遂為博士。臣竊揆聖意，必將長育成就，以待其用，豈特以一博士期去非而已哉？而去非立誌強毅，不茍合於當時，公卿故莫為一言推轂成就之者。臣任翰林學士日，嘗具以此奏聞，乞換文資，置之太學。雖蒙恩換承奉郎，而今者乃出為徐州教授，比於博士，乃似左遷。非獨臣人微言輕，不足取信，亦恐朝廷不見其文章議論，無以較量其人。謹繕寫去非所著《備論》二十八篇附遞進上，乞降付三省執政考覽。如臣言不謬，乞除一館職。非獨以收羅逸才，風曉士類，亦以彰先帝知人之明，一經題品，決無虛士，書之史冊，足為光華。若不如所舉，甘伏朝典。謹錄奏聞，伏候敕旨。
