1.含玄
　　晉明帝殺力士含玄。玄謂持刀者曰：「我頸多筋，斫之必令即斷，吾將報汝。」持刀者不能留意，遂斫數瘡，然後始絕。尋後見玄絳冠朱服，赤弓丹矢射之，持刀者呼曰：「含玄緩我。」少時而死。(《法苑珠林》卷三六)
2.徐光
　　徐光在吳世，常行幻術於市鄽間。種棗橘栗，立得食之，而市肆賣者，皆已耗失。凡言水旱，甚驗。常過大將軍孫綝門，褰裳而趨，左右唾踐。或問其故，答曰：「流血覆道，臭腥不可。」綝聞而怒，殺之。斬其首，無血。及綝廢幼帝，更立景帝，將拜蔣陵。有大飄風如廩，從空中墜綝車上，車為之傾頓。顧見徐光在松樹上，拊手指撝，嗤笑之。綝問左右．無見者。綝惡之。俄而景帝誅綝，兄弟四人，一旦為戮。(《法苑珠林》卷四一)
3.諸葛覆
　　宋琅琊諸葛覆，永嘉年為九真太守，家累悉在揚都，唯將長子元崇述職。覆於郡病亡，元崇年始十九，送喪欲還。覆門生何法僧貪其資貨，與伴共推元崇墮水而死，因分其財。爾夜元崇母陳氏夢元崇還，具敘亡父事及身被殺委曲，「屍骸流漂，怨酷無雙．違奉累載，一旦長辭，銜悲茹恨，如何可說？」歔欷不能自勝。又云：「行速疲極，困臥窗下牀上，以頭枕窗。母視兒眠處，足知非虛矣。」陳氏悲怛驚起，把火照兒眠處，沾濕猶如人形。於是舉家號泣，便始發問。於時徐森之始除交州，徐道立為長史。道立，即陳氏從姑兒也。具以所夢，託二徐撿之。二徐道遇諸葛喪船，驗其父子亡曰，如鬼語，乃收其行兇二人，即皆款服。依法殺之，更差人送喪達都。(《法苑珠林》卷四四)
4.莊子儀
　　燕臣莊子儀無罪，而簡公殺之。子儀曰：「死者無知則已，若其有知，不出三年，當使君知之。」期年，簡公將祀於祖澤。燕之有祖澤，猶宋之有桑林，國之大祀也。男女觀之。子儀起於道左，荷朱杖擊公，公死於車上。(《法苑珠林》卷五七)
5.漢王如意
　　漢王如意，漢高帝第四子也。呂后生長子也，立為皇太子，而如意母戚夫人，得寵於帝。帝數欲替太子而立如意，群臣爭之，故遂封如意於趙。呂后以是嫉之。及高帝崩。呂后候如意到長安而拉殺之，又支斷戚夫人手足，號為人彘。後呂后袚除於灞上，還。道中見物如蒼狗攫後腋，忽而不見。卜之云：「趙王如意為崇。」遂病腋傷而崩。(《法苑珠林》卷五七)
6.夏侯玄
　　魏夏侯玄，字太初，亦當時才望，為司馬景王所忌而殺之。玄宗族為之設祭，見玄來靈座，脫頭置其傍，悉取果食酒肉以內頸中；既畢，還自安頭，言曰：「吾得訴於上帝矣，司馬子元無嗣也。」尋而景王薨，遂無子，其弟文王封次子為齊王，繼景王後；攸薨，攸子冏嗣立，又被殺。及永嘉之亂，有巫見宣王泣云：「我家傾覆，正由曹爽、夏侯玄二人訴怨得申故也。」(《法苑珠林》卷七八)
7.于吉
　　漢孫策既定會稽，引兵迎漢帝。時道人于吉在策軍中，遇天大旱，船路艱澀，策嘗自出，督切軍中人。每見將士多在吉所，因憤怒曰：「吾不如吉乎？」收吉，縛置日中，令其降雨，如不能者，便當受誅。俄頃之間，雲雨滂沛；未及移時，川澗湧溢。時並來賀吉，免其死。策轉忿恚，意使殺之。因是策頗愍常，每髣髴見吉。後出射獵，為刺客所傷，治療將差，引鏡自窺，鏡中見吉，顧則無之，如是再三，遂撲鏡大叫，瘡皆崩裂，須臾而死。(《法苑珠林》卷七九)
8.彭生
　　魯桓公夫人文姜者，齊襄公之妹也。桓公與文姜俱朝於齊，襄公通其妹焉。桓公譴責文姜，文姜告襄公；襄公怒，乃與桓公飲酒。桓公出，襄公使公子彭生送桓公於車，彭生多力，乃抵桓公脅，桓公薨於車上。魯人告於齊曰：「寡君畏君之威，不敢寧居，來修舊好。禮成而不反，無所歸咎。惡所辭以告於諸侯？請以彭生除恥辱也。」齊人歸罪於彭生而殺之。後襄公獵於貝丘，有大豕，從者曰：「臣見豕乃彭生也。」襄公怒曰：「彭生何敢見乎？」射之。豕乃人立而啼公。公懼，墜於車，傷足而還。其臣連稱、管至甫二人作亂，遂殺襄公焉。(《法苑珠林》卷八十)
9.公孫聖
　　吳王夫差殺其臣公孫聖而不以罪。後越伐吳，吳敗走，謂太宰嚭曰：「吾前殺臣公孫聖，投於胥山之下，今道當由之。吾上畏蒼天，下慚於地。吾舉足而不能進，心不忍往。子試唱於前，若聖猶在，當有應。」嚭乃向餘杭之山，呼曰：「公孫聖。」聖即從上應曰：「在。」三呼而三應。吳王大懼，仰天歎曰：「蒼天蒼天，寡人豈可復歸乎！」吳王遂死不反。(《法苑珠林》卷八四)
10.張璀
　　晉安定張祚以永和中作涼州刺史，因自立為涼王。河州刺史張璀士眾強盛，祚猜忌之，密遣兵進圖璀，璀率眾拒祚，祚遂為璀所殺。璀後數見祚來，部從鎧甲，舉手指璀云：「底奴！要當截汝頭。」璀入姑臧，立張玄靖為涼王，自為涼州牧，又謀廢玄靖而自王。事未遂間，與玄靖同車出城西門，橋梁牢壯，而忽摧折。刺史舊事，正旦放鳥。璀所放，出手輒死。有鸛來巢廣夏門，彈逐不去，自往看之。燉煌宋混遣弟澄即於巢所害璀。璀臨命，語澄曰：「汝荷婚姻，而為反逆，皇天后土，必當照之。我自可死，當令汝劇我矣。」混自為尚書令，輔政，有疾，晝曰見璀從屋而下，奄入柱中。其柱狀若火燒，掘土則無所見，混因病死。澄又然燈，油變為血；廄中馬，一夕無尾；二歲小兒作老公聲．呼曰：「宋混、澄．斫汝頭。」又城東水中出火。後三年，澄為張邕所殺。(《法苑珠林》卷八四)
11.鞠儉
　　前涼晉西域校尉張頎以怨殺鞠儉。儉臨死有恨言。後頎夜見白狗，自拔劍斫之，不中。頎便倒地不起，左右見儉在傍，遂以暴卒。(《法苑珠林》卷八四)
12.太樂妓
　　宋元嘉中，李龍等夜行劫掠。於時丹陽陶繼之為秣陵縣令，微密尋捕，遂擒龍等。龍所引一人是太樂妓，忘其姓名。劫發之夜，此妓攜同伴往就人宿，共奏音聲。陶不詳審，為作款引，隨例申上。及所宿主人士貴賓客，並相明證。陶知枉濫，但以文書已行，不欲自為通塞，遂幷諸劫十人，於郡門斬之。此妓聲藝精能，又殊辯慧，將死之曰，親鄰知識看者甚眾。妓曰：「我雖賤隸，少懷慕善，未嘗為非，實不作劫。陶令已當具知，枉見殺害。若死無鬼則已，有鬼必自陳訴。」因彈琵琶，歌曲而就死。眾知其枉，莫不殞泣。經月餘日，陶遂夜夢妓來至案前，云：「昔枉見殺，實所不分；訴天得理，今故取君。」便入陶口，仍落腹中。陶即驚寤，俄而倒絕，狀若風顛，良久方醒。有時而發，發輒天矯頭反著背，四曰而亡。亡後家便貧顇，一兒早死，餘有一孫，窮寒路次。(《法苑珠林》卷八四)
13.鄧琬
　　宋泰始元年，江州刺史鄧琬立刺史晉安王子勛為帝以作亂。初南郡太守張悅得罪，鎖歸楊都，及湓口，琬赦之，以為冠軍將軍，與共經紀軍事。琬前軍袁顗既敗，張悅懼誅，乃稱暴疾，伏甲而召鄧琬，既至，謂之曰：「卿首唱此謀,今事忽矣,計將安出?」琬曰：「斬晉安王以待王師，或以得免。」悅怒曰：「卿始此禍，而欲賣罪少帝乎？」命斬於牀前，幷殺其子，以琬頭降。至五年，悅寢疾，見琬為厲，遂死。(《法苑珠林》卷八四)
14.蕭嶷
　　齊豫章王蕭嶷亡後，忽見形於沈文季曰：「我病未應死，皇太子加膏中十一種藥，使我癕不差；湯中復加藥一種，使我痢不斷。吾已訴先帝帝許還東邸，當判此事。」便懷出青紙文書示文季云：「與卿少舊，為呈主上也。俄而失所在。文季懼，不敢傳，少時，文惠太子薨。(《法苑珠林》卷八四)
15.元徽
　　魏城陽王元徽初為孝莊帝畫計殺爾朱榮，及爾朱兆入洛害孝莊，而徽懼，走投洛陽令寇祖仁。祖仁父叔兄弟三人為刺史，皆徽之力也。既而爾朱兆購徽萬戶侯，祖仁遂斬徽送之，幷匿其金百斤，馬五十疋。及兆得徽首，亦不賞侯。兆乃夢徽曰：「我金二百斤、馬百疋，在祖仁家，卿可取也。」兆覺曰：「城陽家本巨富，昨令收捕，全無金銀。此夢或實。」至曉，即令收祖仁，祖仁又見徽曰：「足得相報矣。」祖仁欵得金百斤、馬五十疋，兆不信之。祖仁私斂戚屬，得金三十斤，馬三十疋輸兆，猶不完數。兆乃發怒，懸頭於樹，以石硾其足，鞭捶殺之。(《法苑珠林》卷八四)
16.竇嬰
　　漢竇嬰，字王孫，漢孝文帝竇皇后從兄子也。封魏其侯，為丞相，後乃免相。及竇皇后崩，嬰益疏薄無勢，黜不得志，與太僕灌夫相引薦，交結甚歡，恨相知之晚乎。孝景帝王皇后異父同母弟田蚡為丞相，親幸縱橫，使人就嬰求城南田數頃。嬰不與，曰：「老僕雖棄，丞相雖貴，寧可以勢相奪乎？」灌夫亦助怒之。蚡皆恨之。及蚡娶妻，王太后詔列侯宗室皆往賀蚡。灌夫為人狂酒，先嘗以醉忤蚡，不肯賀之。竇嬰強與俱去。酒酣，灌夫行酒至蚡，蚡曰：「不能滿觴。」灌夫因言辭不遜，蚡遂怒曰：「此吾驕灌夫之罪也。」乃縛灌夫，謂長史曰：「有詔召宗室，而灌夫罵，坐不敬。」幷奏其在鄉里豪橫。處夫棄市。竇嬰還，謂其妻曰：「終不令灌夫獨死，而嬰獨生。」乃上事，具陳灌夫醉飽事，不足誅。帝召見之。嬰與蚡互相言短長。帝問朝臣：「兩人誰是？」朝臣多言嬰是，王太后聞，怒而不食，曰：「我在，人皆凌籍吾弟；我百歲後，當魚肉之乎？」及出，蚡復為嬰造作惡語，用以聞上。天子亦以蚡為不直，特為太后故，論嬰棄市。嬰臨死，罵曰：「若死無知則已，有知，要不獨死！」後月餘，蚡病，一身盡痛，若有打擊之者，但號呼，叩頭謝罪。天子使視鬼者瞻之，見竇嬰、灌夫共守笞蚡。蚡遂死。天子亦夢見嬰而謝之。(《法苑珠林》卷八七)
17.刁玄亮
　　晉大將軍王敦枉害刁玄亮。及敦入石頭，夢白犬自天下而噬之。既還姑孰，遇病，白日見刁乘軺車，道從吏卒來，仰頭瞋目，乃入攝錄敦。敦大怖，逃不得脫，死。(《法苑珠林》卷八七)
18.經曠
　　河間國兵張鹿、經曠二人，相與諧善。晉太元十四年五月五曰，共升鍾嶺，坐于山椒。鹿酗酒失性，拔刀斬曠。曠母爾夕夢曠，自說為鹿所殺，投屍澗中，脫褌覆腹，尋覓之時，必難可得，當令褌飛起以示處也。明晨追捕，一如所言。鹿知事露，欲規叛逸。出門輒見曠手執雙刀，來擬其面，遂不得去。母其告官，鹿以伏辜。(《法苑珠林》卷八七)
19.萬默
　　晉山陰縣令石密先經為御史，枉奏殺典客令萬默。密白曰見默來，殺密遂死。(《法苑珠林》卷八七)
20.殷涓
　　晉大司馬桓溫功業殊盛，負其才力，久懷篡逆。廢晉帝為海西公，而立會稽王，是為簡文帝。太宰武陵王晞，性尚武事，好犬馬遊獵，溫常忌之，故加罪狀，奏免晞及子綜官，又逼新蔡王晃，使列晞、綜及前著作郎殷涓、太宰長史庾清等謀反，頻請殺之。詔特赦晞父子，乃徙新安。殷父浩先為溫所廢，涓頗有氣尚，遂不詣溫，而與晞遊，溫乃疑之；庾清坐有才望，且宗族甚強，所以並致極法。簡文尋崩，而皇太子立，遺詔委政於溫，依諸葛亮、王導舊事。溫大怨望，以為失權，僭逼愈甚。後謁簡文高平陵，方欲伏，見帝在墳前，舉體莫衣，語溫云：「家國不造，委任失所。」溫答：「臣不敢，臣不敢。」既登車，為左右說之。又問殷涓形狀，答以肥短。溫云：「向亦見在帝側。」十餘曰便病，因此憂懣而死。(《法苑珠林》卷八七)
21.苻永固
　　秦姚萇字景茂，赤亭羌也。父戈仲，事石勒。石氏既滅，萇隨其兄襄與苻永固戰於三原。軍敗，襄死，萇乃降永固，即受祿位，累加爵邑，及轉龍驤將軍，督梁、益州諸軍事，永固謂之曰：「朕昔以龍驤建業，此號未曾假人。今持山南委卿，故特以相授。」其蒙寵任優隆如此。後隨永固子叡討慕容泓，為泓所敗，叡獨死之。萇遣長史詣永固謝罪，永固怒既甚，即戮其使。萇益恐懼，遂奔西州邀聚士卒而自樹置。永固頻為慕容沖所敗，沖轉侵逼；永固又見妖怪屢起，遂走五將山。萇即遣驍騎將軍吳忠圍永固，忠執永固以送萇，即曰囚之，以求傳國璽及令禪讓。永固不從，數以叛逆之罪，萇遂殺之，遂稱帝。後又掘永固屍，鞭撻無數，裸剝衣裳，薦之以棘，掘坎埋之。及萇遇疾，即夢永固將天官使者鬼兵數百，突入營中。萇甚悚愕，走入後帳，宮人逆來刺鬼，誤中萇陰。鬼即相謂曰：「正著死所。」拔去矛刃，出血石餘。忽然驚寤，即患陰腫。令醫刺之，流血如夢。又狂言曰：「殺陛下者臣兄襄耳，非臣萇罪，願不賜枉。」後三曰萇死。(《法苑珠林》卷八七)
22.李期
　　李雄既王於蜀，其第四子期，從叔壽襲期，而廢為邛都公，尋復殺之，而壽自立。壽性素兇狠猜忌，僕射蔡興等以正直忤旨，遂誅之。無幾壽病，恆見李期、蔡興而為祟，嘔血而死。(《法苑珠林》卷八七)
23.張超
　　宋高平金鄉張超，與同郡翟願不和。願以宋元嘉中為方與令，忽為人所殺，咸疑是超。超後除金鄉縣職，解官還家，入山伐林。翟兄子銅烏，執弓持矢，幷賫酒醴，就山貺之。斟酌已畢，銅烏曰：「明府昔害民叔，無緣同戴天曰。」引弓射之，即死。銅烏其夜見超云：「我不殺汝叔，枉見殘害。今已上訴，故來書報。」引刀刺之，吐血而死。(《法苑珠林》卷八七)
24.張稗
　　宋下邳張稗者，家世冠族，末葉衰微。有孫女姝好美色，鄰人求聘為妾。稗以舊門之後，恥而不許。鄰人忿之，乃焚其屋，稗遂燒死。其息邦先行不在，後還，亦知情狀，而畏憐人之勢，又貪其財，而不言，嫁女與之。後經一年，邦夢見稗曰：「汝為兒子，逆天不孝，棄親就怨，潛同兇黨。」便捉邦頭，以手中桃杖刺之，邦因病，兩宿，嘔血而死。邦死之曰，鄰人又見稗排門直入，張目攘袂曰：「君恃貴縱惡，酷暴之甚，枉見殺害。我已上訴，事獲申雪；卻後數曰，令君知之。」鄰人得病，尋亦殂歿。(《法苑珠林》卷八七)
25.呂慶祖
　　宋世永康人呂慶祖，家甚溫富。嘗使一奴名教子，守視墅舍。以元嘉中慶祖自往案行，忽為人所殺。族弟無期先大舉慶祖錢，咸謂為害。無期賫羊酒脯至柩所而咒曰：「君荼酷如此，乃雲是我。魂而有靈，使知其主。」既還，至三更，見慶祖來云：「近履行,見教子畦疇不理，許當痛治奴，奴遂以斧斫我背，將帽塞口；因得齧奴三指，悉皆破碎。便取刀刺我頸，曳著後門。初見殺時，諸從行人亦在其中。奴今欲叛，我已釘其頭著壁。」言畢而滅。無期早旦以告其父母，潛視奴所住壁，果有一把髮，以竹釘之，又看其指，並見破傷。錄奴詰驗，臣伏。又問：「汝既反逆，何以不叛？」奴云：「頭如被繫，欲逃不得。」諸同見者，事事相符，即焚教子幷其二息。(《法苑珠林》卷八七)
26.牛牧寺僧主
　　宋高祖平桓玄後，以劉毅為撫軍將軍、荊州刺史。到州，便收牛牧寺僧主，雲藏桓家兒，度為沙彌，幷殺四道人。後夜，夢見此僧來云：「君何以枉見殺貧道？貧道已白於天帝，恐君亦不得久。」因遂得病，不食，曰彌羸瘦。當發楊都時，多有諍競，侵陵宰輔。宋高祖因遣人征之，毅敗，夜單騎突出，投牧牛寺。僧曰：「撫軍昔枉殺我師。我道人自無報仇之理，然何宜來此？亡師屢有靈驗，雲天帝當收撫軍於寺殺之。」毅便歎咤，出寺後崗上大樹，自縊而死也。(《法苑珠林》卷九一)
27.蘇娥
　　漢世何敞為交阯刺史，行部到蒼梧郡高要縣，暮宿鵲奔亭。夜猶未半，有一女子從樓下出，自云：「妾姓蘇名娥，字始珠，本廣信縣修里人，早失父母，又無兄弟，夫亦久亡，有雜繒百二十疋，及婢一人，名致富。妾孤窮羸弱，不能自振，欲往傍縣賣繒，就同縣人王伯賃車牛一乘，直錢萬二千，載妾幷繒，令致富執轡。乃以前年四月十曰，到此亭外。於時日暮，行人既絕，不敢前行，因即留止。致富暴得腹痛，妾往亭長舍乞漿取火，亭長龔壽操刀持戟，來至車傍，問妾曰：『夫人從何所來？車上何載？丈夫安在？何故獨行？』妾應之曰：『何故問之？』壽因捉妾臂曰：『少愛有色，寧可相樂耶？』妾時怖懼，不肯聽從。壽即以刀刺脅，一創立死；又殺致富。壽掘樓下，埋妾幷婢，取財物去；殺牛燒車，車釭及牛骨貯亭東空井中。妾死痛酷，無所告訴，故來自歸於明使君。」敝曰：「今欲發汝屍骸，以何為驗？」女子曰：「妾上下皆著白衣，青絲履猶未朽也。」掘之，果然。敞乃遣吏捕壽，拷問具服；下廣信縣驗問，與娥語同。收壽父母兄弟，皆繫獄。敝表：「壽殺人，於常律不至族誅，但壽為惡隱密經年，王法所不能得；鬼神自訴，千載無一，請皆斬之，以助陰教。」上報，聽之。(《法苑珠林》卷九二)
28.王忳
　　漢時有王忳，字少林，為郿縣令。之縣，到釐亭，亭常有鬼，數數殺人。忳宿樓上，夜有女子，稱：「欲訴冤，無衣自蓋。」忳以衣與之，乃進曰：「妾本涪令妻也。欲之官，過此亭宿。亭長殺妾大小十餘口，埋在樓下，奪取衣裳財物。亭長今為縣門下遊徼。」忳曰：「當為汝報之，勿復妄殺良善耶！」鬼投衣而去。忳旦收遊徼，詰問，即服。收同謀十餘人，幷殺之。掘取諸喪，歸其家殯葬，亭永清寧。人謠曰：「信哉少林世無偶，飛被走馬與鬼語。」飛被走馬，別為他事，今所不錄。(《法苑珠林》卷九二)
29.徐鐵臼
　　宋東海徐某甲，前妻許氏，生一男名鐵臼，而許亡，某甲改娶陳氏。陳氏兇虐，志滅鐵臼。陳氏產一男，生而咒之曰：「汝若不除鐵臼，非吾子也。」因名之曰鐵杵；欲以杵擣鐵臼也。於是揰打鐵臼，備諸苦毒。饑不給食，寒不加絮。某甲性闇弱，又多不在，後妻恣意行其暴酷。鐵臼竟以凍餓被仗而死，時年十六。亡後旬餘，鬼忽還家，登陳牀曰：「我鐵臼也。實無片罪，橫見殘害。我母訴怨於天，今得天曹符來取鐵杵。當令鐵杵疾病，與我遭苦時同。將去自有期曰。我今停此待之。」聲如生時，家人賓客，不見其形，皆聞其語。於是恆在屋樑上住。陳氏跪謝搏頰，為設祭奠，鬼云：「不須如此。餓我令死，豈是一餐所能對謝？」陳氏夜中竊語道之，鬼厲聲曰：「何敢道我？今當斷汝屋棟！」便聞鋸聲，屑亦隨落，拉然有響，如棟實崩。舉家走出，炳燭照之，亦了無異。鬼又罵鐵杵曰：「汝既殺我，安坐宅上以為快也！當燒汝屋。」即見火然，煙焰大猛，內外狼狽，俄爾自滅，茅茨儼然，不見虧損。曰曰罵詈，時復歌謠，歌云：「桃李華，嚴霜落柰何？桃李子，嚴霜早落已。」聲甚傷切，似是自悼不得成長也。於是鐵杵六歲，鬼至便病．體痛腹大，上氣妨食，鬼屢打之，處處青黶，月餘而死。鬼便寂然。(《法苑珠林》卷九二)

30.宋皇后
　　漢靈帝宋皇后無寵而居正位，後宮幸姬眾共譖毀。初，中常侍王甫枉誅勃海王悝及妃，妃即後之姑也。甫恐後怒之，乃與大中大夫程何，共搆後執左道咒詛。靈帝信之，遂收後璽綬，後自致暴室，而以憂死。父及兄弟，並被誅。諸常侍小黃門在省閣者，皆憐宋氏無罪。帝後夢見桓帝曰：「宋皇后無罪，而聽用邪嬖，使絕其命。勃海王悝既已自貶，又受誅斃。今宋後及悝自訴於天，上帝震怒，罪在難救。」夢殊明察。帝既覺而懼，以事問羽林左監許永：「此為何祥？其可禳乎？」永對以宋後及勃海王無辜之狀，宜並改葬，以安冤魂，返宋家之徙，復勃海之封，以消災咎。帝弗能用，尋亦崩焉。(《法苑珠林》卷九三)
31.王淩
　　魏司馬宣王功業曰隆，又誅魏大將軍曹爽，篡奪之跡稍彰。王淩時為揚州刺史，以魏帝制於強臣，不堪為主；楚王彪年長而有才，欲迎立之。兗州刺史黃華以淩陰謀告宣王。宣王自將中軍討淩，掩然卒至。淩自知勢窮，乃單船出迎宣王。宣王送淩還京師，淩至項城，過賈逵廟側，淩呼曰：「賈梁道，吾固盡心於魏之社稷，唯爾有神知之。」淩遂飲藥死，三族皆誅。其年，宣王有疾，白曰見淩來，幷賈逵為祟。因呼淩字曰：「彥雲，緩我！」宣王身亦有打處，少曰遂薨。(《法苑珠林》卷九四)
32.支法存
　　支法存者，本是胡人，生長廣州，妙善醫術，遂成巨富。有八尺毾毾，作百種形像，光彩曜曰；又有沈香八尺板，居常芬馥。王淡為廣州刺史，大兒劭之屢求二物，法存不與。王淡因狀法存豪縱，殺之而籍沒家財焉。死後形見於府內，輒打閣下鼓，似若稱冤。如此經月。尋王淡得病，恆見法存守之。少時遂亡。劭之至揚都，又死。(《法苑珠林》卷九四)
33.沮渠蒙遜
　　宋沮渠蒙遜時，有沙門曇摩讖者，博達多識，為蒙遜之所信重。魏氏遣李順拜蒙遜為涼王；仍求曇摩讖。蒙遜吝而不與。摩讖意欲入魏，屢從蒙遜請行。蒙遜怒，殺之。既而左右白曰見摩讖以劍擊蒙遜，囚病而死。(《法苑珠林》卷九六)
34.杜伯
　　
　　周杜國之伯名曰恆，為周大夫。宣王之妾曰女鳩，欲通之，杜伯不可。女鳩訴之宣王曰：「恆竊與妾交。」宣王信之，囚杜伯於焦，使薛甫與司工錡殺杜伯。其友左儒九諫，而王不聽，左儒死之。杜伯既死，即為人見王曰：「恆之罪何哉？」王召祝而以杜伯語告之。祝曰：「始殺杜伯，誰與王謀之？」王曰：「司工錡也。」祝曰：「何不殺錡以謝之？」宣王乃殺錡，使祝以謝杜伯。杜伯猶為人而至，言其無罪。司工錡又為人而至曰：「臣何罪之有？」宣王告皇甫曰：「祝也與我謀而殺人。吾所殺者，又皆為人而見，當奈何乎？」皇甫曰：「殺祝以謝之。」宣王乃殺祝以兼謝焉，又無益也。皆為人而至。祝亦曰：「我焉知之？奈何以此為罪，而殺臣也？」後三年，宣王遊於圃田，從人滿野。日中，杜伯乘白馬素衣。司工錡為左，祝為右。朱衣朱冠起於道左，執朱弓朱矢射宣王。中心，折脊，伏於弓衣而死。(《法苑珠林》卷一一零)
35.王濟左右
　　晉王濟左右嘗於闈中就婢取濟衣物。婢欲奸之，其人云：「不敢。」婢言：「若不從我，我當大叫。」此人卒不肯。婢遂呼云：「某甲欲奸我。」濟即令人殺之。此人具自陳訴，濟猶不信，故牽將去。顧謂濟曰：「枉不可受，要當訟府君於天。」後濟乃病，忽見此人語之曰：「前具告實，既不見理，今便應去。」濟數曰卒。(《法苑珠林》卷一一零)
36.游殷
　　漢時游殷字幼齊，漢世為羽林中郎將。先與司隸校尉胡軫有隙，軫遂誣構煞之。殷死月餘，軫得病，目睛脫，但言：「伏罪！伏罪！游幼齊將鬼來。」於是遂死。(《法苑珠林》卷一一零)
37.孫元弼
　　晉富陽縣令王範有妾桃英，殊有姿色，遂與閤下丁豐、史華期二人奸通。範嘗出行不還，帳內都督孫元弼聞丁豐戶中有環珮聲，覘視，見桃英與同被而臥。元弼叩戶扇叱之，桃英即起，攬裙理鬢，躡履還內。元弼又見華期帶佩桃英麝香。二人懼元弼告之，乃共謗元弼與桃英有私。範不辨察，遂殺元弼。有陳超者，當時在座，勸成元弼罪。後範代還，超亦出都看範。行至赤亭山下，值雷雨曰暮。忽然有人扶超腋，逕曳將去，入荒澤中，電光照見一鬼，面甚青黑，眼無瞳子，曰：「吾孫元弼也，訴怨皇天，早見申理，連時候汝，乃今相遇。」超叩頭流血，鬼曰：「王範既為事主，當先殺之。賈景伯、孫文度在太山玄堂下，共定死生名錄。桃英魂魄，亦收在女青亭者。是第三地獄名，在黃泉下，專治女鬼。」投至天明，失鬼所在。超至揚都詣範，未敢說之。便見鬼從外來，逕入範帳。至夜範始眠，忽然大厭，連呼不醒。家人牽青牛臨範上，幷加桃人、左索。向明小穌，十許曰而死；妾亦暴亡。超亦逃走長干寺，易姓名為何規。後五年三月三曰，臨水酒酣，超云：「今當不復畏此鬼也。」低頭，便見鬼影已在水中，以手搏超，鼻血大出，可一升許。數曰而殂。(《法苑珠林》卷一一零)
38.陰鑒
　　晉時張駿據有涼州，忌害鎮軍將軍武威陰鑒，以其宗族強大而多功也，遂諷其主簿魏纂，使誣鑒謀反。駿逼鑒自殺。後三年纂病，見鑒在側，遂死。(《法苑珠林》卷一一零)

39.簡良
　　晉時羊聃字彭祖，晉世廬陵太守。為人剛克麤暴，恃國姻親，縱恣尤甚，睚呲之嫌，輒加刑煞。征西大將軍庾亮檻送，具以狀聞。有司奏聃殺郡將吏及民簡良等二百九十人，徒謫一百餘人，應棄市。依八議，請宥。顯宗詔曰：「此事古今所未有。此而可忍，孰不可忍？何八議之有？可獄所賜命。」聃兄子賁，先尚南郡公主，自表解婚，詔不許。琅琊孝王妃山氏，聃之甥也，苦以為請。於是司徒王導啓：「聃罪不可容恕，宜極重法。山太妃憂感動疾，陛下罔極之恩，宜蒙生全之宥。」於是詔下曰：「山太妃唯此一舅，發言摧鯁，乃至吐血，情慮深重。朕丁荼毒，受太妃撫育之恩，同於慈親。若不堪難忍之痛，以致頓弊，朕亦何顏以寄?今便原聃生命，以慰太妃渭陽之思。」於是除名為民。少時疾病，恆見簡良等曰：「枉豈可受？今來相取，自申黃泉。」經宿而死。(《法苑珠林》卷一一零)
40.孔基
　　晉時會稽孔基，勤學有志操，馮結族人孔敞。敞使其二子，以基為師。而敞子並兇猥，趣向不同，基屢言之於敝，此兒常有忿恚。敞尋喪亡，服制既除，基以宿舊，乃賫羊酒往看二子，二子猶懷宿怨，潛遣奴於路側煞基。奴還未至，仍見基來，張目攘袂，厲聲言曰：「姦醜小豎，人面獸心。吾蒙顧在昔，敦戢平生，有何怨惡，候道見害？慢天忘父，人神不容，要當斷汝家種。」從此之後，數數見形孔氏。無幾，大兒向廁，忽便絕倒，駱驛往看，已斃於地；次者尋復病殂。兄弟無後。(《法苑珠林》卷一一零)

41.陶侃
　　晉時庾亮誅陶稱後，咸康五年冬，節會，文武數十人，忽然悉起，向階拜揖。庾驚問故，並云：「陶公來。」陶公是稱父侃也。庾亦起迎。陶公扶兩人，悉是舊怨，傳詔左右數十人，皆操伏戈。陶公謂庾曰：「老僕舉君自代，不圖此恩，反戮其孤，故來相問陶稱何罪？身已得訟於帝矣。」庾不得一言，遂寢疾。六年一月死。(《法苑珠林》卷一一零)
42.諸葛恪
　　吳幼帝即位，諸葛恪輔政，孫峻為侍中、大將軍。恪強愎傲物，峻嶮側而好權。建興二年，恪攻新城，無功而還，峻將以幼帝響恪而殺之。其日，恪精神擾動，通夕不寐。張約、騰胤以峻謀告恪，恪曰：「豎子其何能為？不過因酒食，行酖毒耳。」將親信人，以解藥酒自隨。恪將入，畜犬追銜其衣裾，不得去者三。恪顧拊犬頭曰：「怖那，無苦也。」既入，峻伏兵殺之。峻後病，夢為恪所擊，狂言常稱見恪，遂死。(《法苑珠林》卷一一三)
43.王宏
　　漢王宏，字長文，為扶風太守，與司徒王允俱為李傕等所害。宏素與司隸校尉胡仲不相能，仲因就獄促竟其事。宏臨死歎曰：「胡仲小子，勿樂人之禍，禍必及汝！」仲後病，頭不得舉。眼若睡，見宏來，以大杖擊之。數日死。(《太平廣記》卷一一九)
44.魏輝儁
　　北齊陽翟太守張善，苛酷貪叨，惡聲流布。蘭臺遣御史魏輝儁，就郡治之。贓賄狼籍，罪當合死。善於獄中，使人通訴，反誣輝儁為納民財，枉見推縛。文宣帝大怒，以為法司阿曲，必須窮正。令尚書令左丞盧斐覆驗之。斐遂希旨，成輝儁罪狀，奏報，於州市斬決。輝儁遺語令史曰：「我之情理，是君所見，今日之事，可復如何？當辦紙百番，筆二管，墨一錠，以隨吾死，若有靈祗，必望報盧。」令史哀悼，貨賣衣裳，為之殯殮，並備紙筆。後十五日，善得病，唯云：「叩頭。」未旬日而死。纔兩月，盧斐坐譏駮《魏史》，為魏收奏，文宣帝鴆殺之。(《太平廣記》卷一一九)
45.真子融
　　真子融，北齊世嘗為井陘關檢租使。贓貨甚，為人所糾。齊主欲以行法，意在窮治，乃付并州城局參軍崔法瑗，與中書舍人蔡暉，共拷其獄。然子融罪，皆在赦前，法瑗等觀望上意，抑為赦後。子融臨刑之際，怨訴百端，既不得理，乃誓曰：「若使此等平直，是無天道！」後十五日，法瑗無病死。經一年許，蔡暉患病，膚肉爛墮都盡，苦楚百許日方死。(《太平廣記》卷一一九)
46.羊道生部曲
　　梁太山羊道生，為邵陵王中兵參軍。其兄海珍，任溠州刺史。道生乞假省之。臨別，兄於近路設頓，祖送道生。道生見縛一人於樹，就視，乃故舊部曲也。見道生，涕泣哀訴云：溠州欲賜殺，乞求救濟。道生問：「汝何罪？」答云：「失意，逃叛。」道生便曰：「此最可忿。」即下馬。以佩刀刳其眼睛吞之。部曲呼天大哭。須臾海珍來。又囑兄決斬。至座良久，方覺眼睛在喉內，噎不肯下。索酒燕之，頓盡數盃，終不能去。轉覺脹塞，遂不成醼而別。在路數日死，當時見者，莫不以為有天道焉。(《太平廣記》卷一二零)
47.釋僧越　
　　梁東徐州刺史張皐，僕射永之孫也，嘗因敗入北。有一土民，與皐盟誓，將送還南。土民遂即出家，法名僧越，皐供養之。及在東徐，且隨至任。恃其勳舊，頗以言語忤皐。皐怒，遣兩門生，夜往殺之。爾後忽夢見僧越，云：來報怨。少時出射，而箭栝傷指，纔可見血，不以為事。後因破梨，梨汁浸漬，乃始膿爛。停十許日，膊上無故復生一瘡，膿血與指相通，月餘而死。(《太平廣記》卷一二零)
48.劉某
　　江陵陷時，有關內人梁元暉，俘獲一士大夫，姓劉，此人先遭侯景亂喪，失其家口，唯餘小男，始數歲，躬自擔負，又著連枷，值雪泥，不能前進。梁元暉監領入關，逼令棄兒。劉甚愛惜，以死為請。遂彊奪取，擲之雪中，杖棰交下，驅蹙使去。劉乃步步迴顧，號叫斷絕。辛苦頓弊，加以悲傷，數日而死。死後，元暉日日見劉伸手索兒，因此得病。雖復對之悔謝，來殊不已。元暉載病到家而卒。(《太平廣記》卷一二零)
49.張延康
　　梁廬陵王蕭續，為荊州刺史。時有武寧太守張延康，甚便弓馬，頗為人伏，代下將還。王要伏事，延康意貪進，上辭不肯留。王遂尋延康為郡時罪，鎖繫在獄，發使啓申，意望朝廷委州行決。梁主素識延康，兼疑王啓不實，乃敕送都。王即懷恨，又懼延康申雪，翻復獲罪，乃未宣敕。使獄卒說延康曰：「如聞王欲見殺，君何不拔身還都自理？若能去，當為方便。」延康然之，遂夜逃。王遣游軍設伏，刺延康於城下，乃表叛獄格戰而死。又有枝江令吳某，將還揚州，被王要結，亦不肯住，遂使人於於道繫殺之。舉家數十口，並從沈溺。後數年，王得疾，日夜常見張、吳二人，王但曰：「寬我！寬我！」少時而薨。(《太平廣記》卷一二零)
50.樂蓋卿
　　廬陵王在荊州時，嘗遣從事量括民田。南陽樂蓋卿，亦充一使。公府舍人韋破虜，發遣誡敕，失王本意。及蓋卿還，以數誤得罪，破虜惶懼，不敢引愆，但誑蓋云：自為分雪，無勞訴也。數日之間。遂斬於市，蓋卿號叫，無由自陳，唯語人以紙筆隨殮。死後少日，破虜在槽上看牛，忽見蓋卿挈頭而入，持一碗蒜虀與之。破虜驚呼奔走，不獲已而服之，因爾得病，未幾卒。(《太平廣記》卷一二零)
51.康季孫
　　康季孫性好殺，滋味漁獵，故是恆事；奴婢愆罪，亦或死之。常病，夢人謂曰：「若能斷殺。此病當差；不爾必病。」即於夢中，誓不復殺。驚悟戰悸，汗流浹體，病亦漸瘳。後數年，三門生竊其兩妾以叛，追獲之，即並毆殺。其夕，復夢見前人來曰：「何故負信？此人罪不至死，私家不合擅殺，今改亦無濟理。」迨明嘔血，數日而卒。(《太平廣記》卷一二零)
52.張絢部曲
　　梁武昌太守張絢，嘗乘船行。有一部曲，役力小不如意，絢便躬捶之，杖下臂折，無復活狀，絢遂推置江中。須臾，見此人從水而出，對絢撫手曰：「罪不當死，官枉見殺，今來相報。」即跳入絢口，絢因得病，少日而殂。(《太平廣記》卷一二零)
53.楊思達
　　梁楊思達為西陽郡守，值侯景亂，時復旱歉。饑民盜田中麥。思達遣一部曲守視，所得盜者，輒截手腕，凡戮十餘人。部曲後生一男，自然無手。(《太平廣記》卷一二零)
54.弘氏
　　梁武帝欲為文皇帝陵上起寺，未有佳材，宣意有司，使加採訪。先有曲阿人姓弘，家甚富厚，乃共親族，多齎財貨，往湘州治生。經年營得一桴，可長千步，材木壯麗，世所稀有。還至南津，南津校尉孟少卿，希朝廷旨，乃加繩墨。弘氏所賣衣裳繒綵，猶有殘餘，誣以涉道劫掠所得，幷劾造作過制，非商賈所宜，結正處死，沒入其財充寺用。奏遂施行。弘氏臨刑之日，敕其妻子，可以黃紙百張，幷具筆墨置棺中。死而有如，必當陳訴。」又書少卿姓名數十吞之。經月，少卿端坐，便見弘來，初猶避捍，後乃款服，但言：「乞恩！」嘔血而死。凡諸獄官及主書舍人，預此獄事及署奏者，以次殂歿，未及一年，零落皆盡。皇基寺營搆始訖，天火燒之，略無纖芥，所埋柱木，亦入地成灰。(《太平廣記》卷一二零)
55.朱貞
　　梁秣陵令朱貞，以罪下獄。廷尉平虞獻考覈其事，結正入重。貞遣相知謂獻曰：「我罪當死，不敢祈恩，但猶冀主上萬一弘宥耳。明日即是國家忌曰，乞得過此奏聞，可乎？」獻答曰：「此於理無爽，何謂不然？謹聞命矣，而朱事先入明日奏束。」獻便遇客共飲，頗醉，遂忘抽文書。旦日，家人合束，內衣箱中，獻復不記。比至帝前，頓束香案上，次第披之，方見此事，勢不可隱，便爾上聞。武帝以為合死。付外詳決。貞聞之，大恨曰：「虞小子，欺罔將死之人。鬼若無知，固同灰土；儻其有識，必報之。」貞於市始當命絕，而獻已見其來。自爾之後，時時恆見，獻甚惡之。又夢乘車在山下行，貞於山上推石壓之。居月餘，獻除曲阿令，拜之明日。詣謝章門下。其婦平常，於宅暴卒，獻狼狽而還，入室哭婦，舉頭見貞在樑上，獻曰：「朱秣陵在此，我婦豈得不死！」於時屋無故忽崩，獻及男女婢使十餘人，一時併命。右丞虞騭是其宗室，助喪事，見獻還，暫下堂避之，僅乃得免。(《太平廣記》卷一二零)
56.齊文宣帝
　　北齊文宣高洋既死，太子嗣位，年號乾明。文宣母弟常山王演，本在幷州，權勢甚重。因文宣山事，隨梓宮出鄴，以地望見疑，仍留為錄尚書事。王遂忿怒，潛生異計。上省之日，內外官僚，皆來奔集。即收縛乾明腹心，尚書令楊遵彥等五人，皆為事狀，奏斬之。尋廢乾明而自立，是為孝昭帝。後在幷州，望氣者奏鄴中有天子氣。平秦王高歸彥，勸殺乾明，遂錄向幷州，盡之。其年，孝昭數見文宣作諸妖怪，就其索兒，備為厭禳，終不能遣而死。(《太平廣記》卷一二零)
57.梁武帝
　　陳霸先初立梁元帝第九子晉安王為主，而輔戴之。會稽虞騭本梁武世為中書舍人、尚書右丞。於時夢見梁武帝謂騭曰：「卿是我舊左右。可語陳公，莫殺我孫，篡殺於公不利。」事甚分明。騭即未見篡殺形，不敢言之，數日，復夢如此，並語騭曰：「卿若不傳我意，卿亦不佳！」騭雖嗟惋，決無言理。少時之間，太史啓云：「殿內當有急兵。」霸先曰：「急兵正是我耳。」倉卒遣亂兵害少主而自立。爾後騭便得病，又夢梁武曰：「卿不能為我語陳主，致令禍及，卿與陳主，尋當知也。」騭方封啓報夢之由。陳主為人，甚信鬼物。聞此大驚，遣輿迎騭，面相詢訪，乃尤騭曰：「卿那不道，奇事，奇事！」六七日騭死，尋有韋戴之事。(《太平廣記》卷一二零)
58.韋載
　　陳武帝霸先既害梁大司馬王僧辯，次討諸將。義興太守韋載，黃門郎政之第四子也，為王公固守。陳主頻遣攻圍，不克。後重征之。誘說載曰：「王公親黨，皆已殄滅，此一孤城，何所希冀？過爾相拒耶？若能見降，不失富貴。」載曰：「士感知己，本為王公，所以抗禦大軍，致成讎敵。今亦承明公盡定江左，窮城自守，必無路活。但鋒刃屢交，殺傷過甚，軍人忿怨，恐不見全。老母在堂，彌懼禍及，所以苟延日月，未能束手耳。必有誓約，不敢久勞神武。」乃遣刑白馬盟，戴遂開門，陳主亦示寬信，還揚都。後陳主即位，遣載從征，以小遲晚，因宿憾斬之。尋於大殿視事，便見戴來，驚走入內，移坐光嚴殿，載又逐入，顧訪左右，皆無所見，因此得病死。(《太平廣記》卷一二零)
59.後周宮女
　　後周宣帝在東宮時，武帝訓督甚嚴，恆使宦者成慎監察之。若有纖毫罪失，匿而不奏，慎當死。於是慎常陳太子不法之事，武帝杖之百餘。及即位，顧見髀上杖瘢，乃問成慎所在。慎於時已出為郡，遂敕追之；至便賜死。慎奮厲曰：「此是汝父所為，成慎何罪？悖逆之餘，濫以見及，鬼若有如，終不相放。」於時宮掖禁忌：相逢以目，不得輒共言笑。分置監官，記錄愆罪。左皇后下有女子，欠伸淚出，因被劾，謂有所思憶，便敕對前拷訊之。初擊其頭，帝便頭痛；更擊之，亦然。遂大發怒曰：「此冤家耳！」乃使拉折其腰，帝復腰痛。其夜出南宮，病漸重。明旦還，腰痛不得乘馬，御車而歸。所殺女子之處，有黑暈如人形，時謂是血，隨掃刷之，旋復如故。如此再三。有司掘除舊地，以新土填之，一宿之間如故。因此七八日，舉身瘡爛而崩。及初下屍，諸曲腳床，牢不可脫，唯此女子所臥之床，獨是直腳，遂以供用，蓋亦鬼神之意焉。帝崩去成慎死，僅二十許日焉。(《太平廣記》卷一二九)
60.郭祖深
　　梁人郭祖深，上樑武帝一十八條事，請廢墎內小寺及無案業僧尼。梁武不納。後夢見神唾之，遂著白癩，雖悔不差。(《辯正論》卷七注)
61.王奐妾
　　濟琅琊王奐。仕齊至尚書左僕射。甚信釋典，而妒忌之深，便忘弘恕。嘗在齋內使愛妾治髭，忽有烏銜黃梅過庭而墜。奐猜妾有密期，擲果為戲，使奴出外覘。遇見一士，向籬私遊，奴即往擒捉。此人言瞋汙媟，便邇迸走。奴還白之。奐謂彌用有實，苦加覈問；妾備自陳。終不見察。即遣下階笞殺之。妾解衣誓曰：「今日之死，實為枉橫。若有人天道，當令官知。」爾後數見妾來訴怨。俄而出為雍州刺史，性漸狂異。如有憑焉。無故打殺小府長史劉興祖，誣其欲反，為御史中丞孔稚珪所奏。世祖遣中書舍人呂文顯、直閤將軍曹道剛領齊仗兵收奐。奐子彪，素稱凶剽，及女婿殷叡遂勸奐曰：「曹、呂今來，不見真敕，恐為奸變。政宜錄取，馳以奏聞。」奐納之，便配千餘人仗，閉門拒守。彪遂輒與官軍戰。彪敗而走。寧蠻長史裴叔業於城內舉兵攻奐，斬之。時人以為妾之報也(《法苑珠林》卷九二)
62.杜嶷妾
　　杜嶷，梁州刺史懷寶第二子也，任西荊州刺史，性甚豪忌。新納一妾，年貌兼美。寵愛殊深。妾得其父書云：比日困苦，欲有求告。妾倚簾讀之。嶷外還，而妾自以新來，羞以上事聞嶷，因嚼吞之。嶷謂是情人所寄。遂令剖腹取書。妾氣未斷，而書已出。嶷看訖，歎曰：「吾不自意，怱怱如此，傷天下和氣，其能久乎？」其夜見妾訴。嶷旬日而死。襄陽人至今以為口實。(《法苑珠林》卷九五)
63.梁孝元帝
　　周文帝宇文泰，初為魏丞相，值梁朝喪亂。梁孝元帝為湘東王，時在荊州，時遣使通和，禮好甚至，與泰斷金立盟，結為兄弟。後平侯景，孝元即位，泰猶人臣，不加崇敬，頗行倰侮。又求索無厭，或不愜意，遂遣兵襲江陵，虜繫朝士，至於民庶，百四十萬口，而害孝元焉。又魏文帝先納茹茹主郁久閭阿那壞女為後，和親殊篤。害梁主之明年，瓌為齊國所敗，破國，率餘眾數千奔魏。而突厥舊與茹茹怨讎，即遣餉泰馬三千疋，求誅瓌等。泰遂許諾。伏突厥兵，與瓌謳會，醉便縛之。即日滅郁久閭一姓五百餘人，流血至踝。茹茹臨死。多或仰天而訴。明年冬，泰獵於隴右，得病，見孝元及瓌為祟。泰發怒肆罵，命索酒與之，兩月日死。(《法苑珠林》卷九五)
64.裴植
　　
　　梁裴植隨其季叔叔業自南兗州入北，仕於元氏，位至尚書。植同堂妹夫韋伯昕有學業。恃壯氣，自以才智，常輕陵植，值憎之如讎。後於洛下，誣告植謀為廢立，植坐此死。百許日，伯昕病，向空而語曰：「裴尚書死，不獨見由，何以見怒也。」須臾而卒。(《法苑珠林》卷九五)
65.郭祚
　　萬紐於忠者，北伐人，仕魏，世為侍中、領軍。以立明帝勳，專權在內。尚書僕射郭祚、尚書裴植，乃共勸高陽王雍出忠。忠聞之，逼有司奏其罪。矯詔立並殺之。朝野憤怨．莫不切齒。二年，忠得病，見裴、郭為崇，尋死。(《法苑珠林》卷九五)
