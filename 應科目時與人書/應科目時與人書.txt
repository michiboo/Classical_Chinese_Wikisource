月日，愈再拜：天池之濱，大江之濆，曰：有怪物焉，蓋非常鱗凡介之品彙匹儔也。其得水，變化風雨，上下於天不難也。其不及水，蓋尋常尺寸之間耳，無高山大陵曠途絕險為之關隔也。然其窮涸，不能自致乎水。為獱獺之笑者，蓋十八九矣。如有力者，哀其窮而運轉之，蓋一舉手一投足之勞也。然是物也，負其異於眾也，且曰：爛死於沙泥，吾寧樂之。若俛俯首帖耳，搖尾而乞憐者，非我之志也。是以有力者遇之，熟視之若無睹也。其死其生，固不可知也。今又有有力者當其前矣，聊試仰首一鳴號焉。庸詎知有力者不哀其窮，而忘一舉手一投足之勞，而轉之清波乎？其哀之，命也。其不哀之，命也。知其在命而且鳴號之者，亦命也。愈今者，實有類於是；是以忘其疏愚之罪，而有是說焉，閣下其亦憐察之！
