漢五業主事宋衷始為《玄》作《解詁》，吳鬱林太守陸績作《釋正》晉尚書郎范望作《解贊》，唐門下侍郎平章事王涯注《經》及首、測，宋興都官郎中直昭文館宋惟幹通為之注，秦州天水尉陳漸作《演玄》，司封員外郎吳秘作《音義》。慶歷中，光始得《太玄》而讀之，作《讀玄》。自是求訪此數書，皆得之，又作《說玄》。疲精勞神，三十餘年，訖不能造其藩籬。以其用心之久，棄之似可惜，乃依《法言》，為之《集注》。誠不知量，庶幾來者或有取焉。其直雲宋者，仲子也；雲小宋者，昭文郎中也。元豐五年六月丁丑序。
