
之虛，皇帝之閭，乃□先王九觀，以詔後世〈此複是登名山有所銘勒封建也。殘缺字多不可推考耳〉。
己巳，天子□征，舍於菹台。
辛未，獵菹之獸〈《管子》曰「菹菜之壤」，今吳人呼田獵茸草地為菹，音罝〉，於是白鹿一遻，[C121]逸出走〈言突圍出。牾，觸也，或曰所駕鹿迕，猶驚也〉。天子乘渠黃之乘□焉〈自此已上，疑說逐得鹿之狀〉。天子丘之〈丘，謂為之名號，方言耳〉，是曰五鹿官人之□是丘，□其皮是曰□皮，□其脯是曰□脯。天子飲於漯水之上〈漯水，今濟陰漯陰縣，音遝〉，官人膳鹿，獻之天子。天子美之，是曰甘〈自此以上，皆因鹿以名所在地，用記之也。今元城縣東郭有五鹿墟，晉文公所乞食於野人處者也〉。
癸酉，天子南祭白鹿於漯，□乃飲於草中〈草野之中〉，大奏廣樂〈大，謂盛作之也〉，是曰樂人〈亦以紀之〉。
甲戌，天子西北□，姬姓也，盛柏之子也〈盛，國名。疑上說姬事，《公羊傳》曰「成者何？盛也者，為諱之盛，諱滅同姓也」〉，天子賜之上姬之長〈令今盛柏為姬姓之長。位，位在上也〉，是曰盛門。天子乃為之台〈為盛姬築台也〉，是曰重璧之台〈言如狀如壘璧〉。
戊寅，天子東田於澤中，逢寒疾〈言盛姬在遇風寒得疾〉。天子舍於澤中，盛姬告病，天子憐之，□澤曰寒氏〈以名澤也〉。盛姬求飲，天子命人取漿而給〈得之速也。《傳》曰「何其給也」〉，是曰壺輲〈壺器名輲，音遄，速也，與遄同〉。天子西至於重璧之台，盛姬告病，□天子哀之〈上疑說盛姬死也〉，是曰哀次〈哭泣之位次〉。天子乃殯盛姬於穀丘之廟〈先王之廟有在此者，漢氏亦所在有廟焉〉。□壬寅，天子命哭〈令群臣大臨也〉，啟為主〈為之喪主，即下伊扈也。上啟疑為開殯出棺也〉。祭阝父賓喪〈儐贊禮儀〉，天子王女叔坐為主〈叔坐，穆王之女也，音痤〉。天子□賓之命終哀禮〈今持喪終禮也〉，於是殤祀而哭〈殤，未成喪，盛姬年少也〉，內史執策〈所以書贈賵之事。內史，主冊命者〉。官人□丌職曾祝敷席設幾〈敷，猶鋪也，《周禮》曰「喪事仍幾」〉，盛饋具〈饋具奠也〉，肺鹽羹〈肉也，當以音行〉，胾〈大胾〉脯、棗、〈粥清也，音移〉、醢〈肉醬也〉、魚臘〈乾魚〉、糗〈寒粥也〉、韭〈韭殂〉，百物〈言備有也〉，乃陳腥俎十二，乾豆九十，鼎敦壺尊四十〈敦似盤，音堆〉，器〈雜器皿也〉，曾祝祭食〈禮雖喪祭，皆祭食，示有所先也〉，進肺鹽，祭酒〈以肺扌耎鹽中以祭，所謂振祭也，禮以肺，見《少牢饋食》也〉。乃獻喪主伊扈，伊扈拜受，□祭女，又獻女主叔坐。叔坐拜受。祭□祝報祭觴大師〈樂官〉，乃哭即位〈就喪位也〉，畢哭，內史□策而哭〈策上宜作讀《既夕禮》曰「主人之史讀賵」是也〉，曾祝捧饋而哭〈捧，兩手持也〉，禦者□祈而哭〈待禦者，《禮》曰「禦者入浴」〉，抗者觴夕而哭〈抗，猶舉也。《禮記》曰「小臣四人抗衾也」〉，佐者承鬥而哭〈佐斂者也。鬥，斟水杓也〉，佐者〈佐飲食者〉衣衾佩□而哭，樂□人陳琴瑟□竽〈疑竽上宜作笙，笙亦竽屬〉，籥〈如笛，三孔〉，{⺮狄}〈今戟吏所吹者〉，筦〈筦如並兩笛，音管〉而哭。百□眾官人各□其職事以哭〈百眾，猶百族也〉，曰：士女錯踴九□乃終〈錯，互也，哭則三踴，三哭而九踴，所謂成踴者也〉，喪主伊扈，哭出造舍〈倚廬也〉，父兄宗姓及在位者從之。佐者哭〈佐，斂者也〉，且徹饋，及壺鼎俎豆〈皆佐者主為之〉，眾官人各□其職，皆哭而出〈事畢〉，井利□事後出而收〈井利所以獨後出者，典喪祭器物狀斂之也。或曰井利稽慢出不及輩，故收縛之〉。
癸卯，大哭殤祀而載〈載，祖載也〉。
甲辰，天子南葬盛姬于樂池之南〈即玄池也〉。天子乃命盛姬□之喪，視皇后之葬法〈視，猶比也〉。亦不拜後於諸侯〈疑宇錯誤，所未詳也〉。河濟之間共事〈供，給喪事也〉，韋穀黃城三邦之事輦喪〈輦，謂挽輪車發三國之眾，以示榮侈〉，七萃之士抗即車〈舉棺以就車〉，曾祝先喪〈導也〉，大匠禦棺〈為棺禦也。《周禮》曰「喪祝為禦」，《禮記》曰「諸侯禦樞以羽保」，謂在前為行止之節〉，日月之旗，七星之文〈言旗上畫日月及北斗星也。《周禮》「日月為常」，旗亦通名〉，鼓鐘以葬，龍旗以□，鳥以建鼓，獸以建鍾。龍以建旗。曰喪之先後及哭踴者之間，畢有鐘旗□百物喪器，井利典之，列於喪行，靡有不備〈行，行伍〉。擊鼓以行喪，舉旗以勸之〈令盡哀也〉，擊鐘以止哭，彌旗以節之〈為節，音節。彌，猶低也〉，曰□祀大哭九而終喪。出於門，喪主即位〈就哭位也〉。周室父兄子孫倍之〈倍，倍列位也〉。諸侯屬子〈宗屬群子〉，王吏倍之。外官王屬，七萃之士倍之〈外官，所主在外者〉。姬姓子第倍之〈盛姬之族屬也〉。執職之人倍之〈執職，猶執事也〉。百官眾人倍之。哭者七倍之〈列七重〉，踴者三十行，行萃百人〈百人為一倍。萃，聚也〉。女主即位，嬖人群女倍之〈嬖人，王所幸愛者〉。王臣姬姓之女倍之〈疑同姓之女為大夫士妻者，所謂內宗也〉。宮官人倍之〈宮官為內〉，宮賢庶妾倍之〈庶妾，眾散妾也〉。哭者五倍，踴者次從〈以次相從〉，曰天子命喪，一裡而擊鐘止哭。曰匠人哭於車上〈禦棺不得下也〉，曾祝哭於喪前，七萃之士哭於喪所。曰小哭，錯踴，三踴而行，五裡而次〈次，猶止也〉。曰喪三舍至於哀次，五舍至於重璧之台〈三十裡為舍也。《傳》曰「避君三舍」〉，乃休〈休，駐也〉。天子乃周姑繇之水以圜喪車〈決水周繞之也。繇，音遙。圜，音員〉。是曰圜車〈以號水也〉，曰殤祀之〈於此複祭〉。
孟冬辛亥，邢侯、曹侯來吊〈曹國，今濟陰定陶縣是也〉，內史將之以見天子，天子告不豫而辭焉〈不豫，辭病也。《尚書》曰「武王不豫」〉。邢侯、曹侯乃吊太子，太子哭出廟門，以迎邢侯〈曹侯不進〉，再拜勞之〈問勞之也〉，侯不答拜〈謙不敢與太子抗禮〉，邢侯謁哭於廟〈謁，告也〉。太子先哭而入，西向即位。內史賓侯〈儐相〉北向而立，大哭九，邢侯厝踴三而止〈與太子拾踴〉。太子送邢侯至廟門之外，邢侯遂出，太子再拜送之。曹侯廟吊入哭，太子送之亦如邢侯之禮〈雖吊異而禮同〉。
壬子，天子具官見邢侯、曹侯〈具官，備禮相見〉，天子還返〈將歸〉，邢侯、曹侯執見拜天子之武一〈義所未聞〉，天子見之。乃遣邢侯、曹侯歸於其邦，王官執禮共於二侯如故〈言不以喪廢禮〉，曰：天子出憲〈憲，命〉，以或襚賵〈此以上似說賵贈事，衣物曰襚，音遂〉。
癸丑，大哭而□。
甲寅，殤祀，大哭而行。喪五舍於大次，曰喪三日於大次〈停三日也〉，殤祀如初。
辛酉，大成，百物皆備〈送葬之物俱備〉。
壬戍，葬史錄繇鼓鐘以亦下棺〈窆也〉，七萃之士□士女錯踴九□喪下〈下謂入土〉。昧爽，天子使嬖人〈所愛幸者〉，贈用文錦明衣九領〈謂之明衣，言神明之衣〉，喪宗伊扈贈用變裳〈宗亦主，變裳，裳名也〉。女主叔坐贈用茵組〈茵，褥〉，百嬖人官師畢贈〈言盡有襚賵也。官師，群士號也。《禮記》曰「官師一廟 」〉，井利乃藏〈藏之於墓所〉。報哭於大次〈報，猶反也。大次，有次神次也〉，祥祠□祝喪罷哭，辭於遠人〈辭，謝遣歸〉。為盛姬諡曰哀淑人〈恭人短折曰哀〉，天子名之〈為丘作名〉，是曰哀淑之丘。
乙丑，天子東征，舍於五鹿，叔坐思哭〈思哭盛姬〉，是曰女坐之丘〈因以名五鹿也〉。
丁卯，天子東征，釣於漯水，以祭淑人，是曰祭丘。
己巳，天子東征，食馬於漯水之上。乃鼓之棘，是曰馬主〈未詳所雲〉。
癸酉，天子南征，至於菹台。
甲戌，天子西征，至於因氏〈國名〉。天子乃釣於河，以觀姑繇之木〈姑繇，大木也。《山海經》雲「尋木長千里，生河邊」，謂此木之類〉。
丁丑，天子北征。
戊寅，舍於河上，乃致父兄子弟王臣姬□祥祠畢哭〈上雲王臣姬姓之女，疑此亦同也〉，終喪於囂氏〈服閼〉。
己卯，天子西濟於河，囂氏之遂。
庚辰，舍於茅尺〈地名〉，於是禋祀除喪。始樂素服而歸〈哀未忘也〉，是曰素氏，天子遂西南。
癸未，至於野王〈今河內縣〉。
甲申，天子北升於大北之隥〈疑此太行山也〉，而降休於兩柏之下〈有兩柏也〉。天子永念傷心，乃思淑人盛姬，於是流涕。七萃之士，葽豫上諫於天子曰：自古有死有生，豈獨淑人。天子不樂，出於永思。永思有益，莫忘其新〈言思之有益者，莫忘更求新人〉。天子哀之，乃又流涕〈聞此言，愈更增感也〉。是日輟，己未乙酉，天子西絕鈃隥〈即鈃山之阪。一雲癸巳游於井鈃之山，吉日癸巳〉，乃遂西南。
戊子，至於鹽〈鹽，鹽池，今在河東解縣。鹽，音古〉。己丑，天子南登於薄山窴軨之隥〈今橋西南懸絕，中央有兩道〉，乃宿於虞〈虞，國名，今大陽縣〉。
庚寅，天子南征，吉日辛卯，天子入於南鄭。
