四庫總目提要晉郭璞注，前有荀勖序。按《束晳傳》雲，太康二年，汲縣人不准盜發魏襄王墓，得《竹書·穆天子傳》五篇，又《雜書》十九篇，周食田法、周書論楚事、周穆王美人盛姫事。按今盛姫事載《穆天子傳》第六卷，蓋即《束晳傳》所謂雜書之一篇也。尋其文義，應歸此傳。《束晳傳》別出之，非也。此書所紀，雖多誇言寡實，然所謂西王母者，不過西方一國君。所謂縣圃者，不過飛鳥百獸之所飲食，為大荒之圃澤，無所謂神仙怪異之事。所謂河宗氏者，亦僅國名，無所謂魚龍變見之說，較《山海經》、《淮南子》猶為近實。郭璞注《爾雅》，於西至西王母句，不過曰西方昏荒之國；於河出崑崙墟句，雖引《大荒西經》而不言其靈異。其注此書，乃頗引志怪之談。蓋釋經不敢不謹嚴，而箋釋雜書則務矜博洽故也。（案：《穆天子傳》舊皆入《起居注類》，徒以編年紀月，敘述西遊之事，體近乎起居注耳，實則恍惚無徵，又非逸周書之比。以為古書而存之可也，以為信史而錄之，則史體雜，史例破矣。今退置於《小說家》，義求其當，無庸以變古為嫌也。）

