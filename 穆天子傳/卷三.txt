
○古文
吉日甲子。天子賓於西王母〈西王母如人，虎齒，蓬發戴勝，善嘯。《紀年》「穆王十七年，西征，至崑崙丘，見西王母。其年來見，賓於昭宮」〉。乃執白圭玄璧，以見西王母〈執贄者，致敬也〉好獻錦組百純，□組三百純〈純，匹端名也。《周禮》曰「純帛不過五兩」。組，綬屬。音祖〉西王母再拜受之。□。乙丑，天子觴西王母於瑤池之上。西王母為天子謠〈徒歌曰謠〉，曰：白雲在天，丘陵自出。道裡悠遠，山川間之〈間音諫〉，將子無死〈將，請也〉，尚能複來〈尚，庶畿也〉。天子答之曰：予歸東土，和治諸夏。萬民平均，吾顧見汝〈顧，還也〉。比及三年，將複而野〈複反此野而見汝也〉。西王母又為天子吟曰：徂彼西土〈徂，往也〉，爰居其野。虎豹為群，於鵲與處〈於，讀曰烏〉。嘉命不遷〈言守此一方〉，我惟帝女〈帝，天帝也〉。彼何世民，又將去子。吹笙鼓簧〈簧在笙中〉，中心翱翔（憂無薄也）。世民之子，惟天之望〈所瞻望也〉。天子遂驅升於弇山〈弇山，弇茲山，日入所也〉，乃紀丌跡於弇山之石〈銘題之〉而樹之槐。眉曰：西王母之山〈言是西王母所居也〉。
丁未，天子飲於溫山。□考鳥〈《紀年》曰「穆王見西王母，西王母止之曰，有鳥人」，疑說此鳥，脫落不可知也〉。己酉，天子飲於溽水之上〈溽，音淑〉。乃發憲命〈憲，謂法令〉，詔六師之人□其羽。爰有□藪水澤，爰有陵衍平陸〈大阜曰陵，高平曰陸〉，碩鳥解羽。六師之人畢至於曠原〈言將獵也。下雲「北至曠原之野，飛鳥之所解其羽」，《山海經》雲「大澤方千里，群鳥之所生及所解」，《紀年》曰「穆王北征，行積羽千里」，皆謂此野耳〉。曰：天子三月舍於曠原，天子大饗正公、諸侯、王，勤七萃之士〈勤，猶勞也〉，於羽琌之上〈下有羽陵，疑亦同〉，乃奏廣樂。□。六師之人翔畋於曠原〈翔，猶遊也〉，得獲無疆〈無疆，無限也〉，鳥獸絕群〈言取盡也〉。六師之人大畋九日，乃駐於羽陵之□，收皮效物〈物，謂物色也。《詩》雲「九十維物」〉，債車受載〈債，猶借也〉。天子於是載羽百車〈十羽為箴，百羽為縳，十縳為緷。見《周官》〉。己亥，天子東歸，六師□起。
庚子，至於□之山，而休以待六師之人。
庚辰，天子東征。
癸未，至於戊□之山。智氏之所處，□智□往天子於戊□之山，勞用白驂二匹〈驂，騑馬也〉，野馬野牛四十，守犬七十〈任守備者〉。乃獻食馬四百，牛羊三千，曰：智氏□。天子北游於子之澤。智氏之夫獻酒百□於天子，天子賜之狗采〈疑玉名〉，黃金之罌二九，貝帶四十，朱丹三百裹，桂薑百□，乃膜拜而受。
乙酉，天子南征，東還。己丑，至於獻水，乃遂東征，飲而行。乃遂東南。己亥，至於瓜纑之山，三周若城〈言山周匝三重，狀如城壘〉。閼氏胡氏〈閼，音遏〉之所保。天子乃遂東征，南絕沙衍〈沙衍，水中有沙者〉。
辛丑。天子渴於沙衍〈沙中無水泉〉，求飲未至。七萃之士曰高奔戎刺其左驂之頸，取其清血以飲天子〈今西方羌胡刺馬咽取血飲，渴亦愈〉。天子美之，乃賜奔戎佩玉一隻，奔戎再拜稽首。天子乃遂南征。甲辰，至於積山之，爰有柏。曰：餘之人命懷〈命懷，人名〉獻酒於天子。天子賜之黃金之罌。貝帶朱丹七十裹。命懷乃膜拜而受。乙巳，□諸飦獻酒於天子〈諸飦，亦人名。音犍牛之犍〉，天子賜之黃金之罌，貝帶朱丹七十裹。諸飦乃膜拜而受。
