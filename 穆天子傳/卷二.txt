
□柏夭曰：□封膜晝於河水之陽，〈膜晝，人名。膜音莫。〉以爲殷人主。〈主，謂主其祭祀，言同姓也。〉
丁巳，天子西南升□之所主居。〈似說古之賢聖所居。〉爰有大木碩艸〈碩，大也。〉爰有野獸，可以畋獵。戊午，□之人居慮〈古疇字，居慮名。〉，獻酒百□於天子〈百下脫盛酒器名。〉天子已飲而行，遂宿於崑崙之阿，赤水之陽〈崑崙山有五色水，赤水出東南隅而東北流。皆見《山海經》。〉爰有<垔鳥>鳥之山〈<垔鳥>音甄，一音栴。〉，天子三日舍於<垔鳥>鳥之山。□吉日辛酉，天子升於崑崙之丘，以觀黃帝之宮〈黃帝巡遊四海，登崑崙山，起宮室於其上。見《新語》。〉，而封□隆之葬〈隆上字疑作豐，豐隆，筮禦雲得大壯卦，遂爲雷師。亦猶黃帝橋山有墓。封，謂增高其上土也，以標顯之耳。〉，以詔後世〈詔謂語之。〉
癸亥，天子具蠲齊牲全，以禋□崑崙之丘〈蠲者，潔也。潔齊祭神曰禋。《書》「天子禋於六宗」。蠲，音圭。〉
甲子，天子北征，舍於珠澤〈此澤出珠，因名之雲。今越巂平澤出青珠是。〉，以釣於氵不水。曰：珠澤之藪，方三十里〈澤中有草者爲藪。〉爰有萑葦、莞蒲〈莞，蔥蒲，或曰莞蒲，齊名耳。關西雲莞。音丸。〉、茅萯〈萯今菩字，音倍。〉、蒹〈蒹，薕也，似萑而細，音兼。〉葽〈莠屬。《詩》曰「四月秀要」。〉珠澤之人乃獻白玉，□只，□角之一，□三，可以□沐，乃進食，□酒十，□姑劓九，□亓味中麋胃而滑（中猶合也）。因獻食馬三百〈可以供廚膳者。〉，牛羊三千。天子□崑崙〈此以上似說封人於崑崙山旁。〉，以守黃帝之宮。南司赤水而北守舂山之珤〈欲以崇表聖德，因用顯其功跡。〉天子乃賜□之人□吾，黃金之環三五〈空邊等爲環。〉，朱帶貝飾三十〈《淮南子》曰「貝帶鵕鸃」，是也。〉，工布之四。□吾乃膜拜而受〈今之胡人禮佛，舉手加頭，稱南膜拜者，即此類也。音模。〉天子又與之黃牛二六〈以爲犠牲種。〉以三十□人於崑崙丘。
季夏丁卯，天子北升於舂山之上，以望四野，曰：舂山，是唯天下之高山也。孳木華不畏雪。天子於是取孳木華之實，持歸種之（孳音滋），曰：舂山之澤，清水出泉，溫和無風〈炁條適也。〉，飛鳥百獸之所飲食，先王所謂縣圃〈《淮南子》曰：「崑崙去地一萬一千里，上有曾城九重，或上倍之，是謂閬風；或上倍之，是謂玄圃。」經相及。《山海經》雲：明明崑崙玄圃各一山，但相近耳。又曰：實爲帝之平圃也。〉天子於是得玉榮枝斯之英〈英，玉之精華也。《屍子》曰「龍泉有玉英」，《山海經》曰「黃帝乃取密山之玉榮而投之鐘山之陽」，是也。〉，曰：舂山，百獸之所聚也，飛鳥之所棲也。爰有□獸食虎豹，如麇而載骨，盤□始如麕，小頭大鼻〈麕，獐是也。〉爰有赤豹、白虎〈《詩》曰「赤豹黃羆」。〉、熊羆、豺狼、野馬、野牛、山羊、野豕〈今華陰山有野牛、山羊，肉皆千斤。〉爰有白鶽青雕，執犬羊，食豕鹿〈今之雕亦能食麕鹿。〉曰：天子五日觀於舂山之上。乃爲銘跡於縣圃之上，以詔後世〈謂勒石銘功德也。秦始皇、漢武帝巡守登名山，所在刻石立表，此之類也。〉

壬申，天子西征。
甲戌，至於赤烏。赤烏之人丌獻酒千斛於天子。食馬九百，羊牛三千，穄麥百載〈穄，似黍而不黏。〉天子使祭父受之，曰：赤烏氏先出自周宗〈與周同始祖。〉，大王亶父〈即古公亶父字也。〉之始作西土〈言作興於岐山之下。今邑在扶風美陽是也。〉，封其元子吳太伯於東吳〈太伯讓國入吳，因即封之於吳。〉，詔以金刃之刑〈南金精利，故語其刑法也。〉，賄用周室之璧〈賄，贈賄也。〉，封丌璧臣長季綽於舂山之虱，妻以元女，詔以玉石之刑〈崑崙山出美玉石處，故以語之。〉，以爲周室主。天子乃賜赤烏之人丌默乘四〈周禮，大夫乘墨車。〉，黃金四十鎰〈二十兩爲鎰。〉，貝帶五十，朱三百裹。丌乃膜拜而受〈裹，音罪過之過。丌，名。赤烏，人名也。〉，曰：□山，是唯天下之良山也。珤玉之所在。嘉穀生之，草木碩美。天子於是取嘉禾，以歸樹於中國〈漢武帝取外國香草美菜種之中國。〉曰：天子五日休於□山之下。乃奏廣樂，赤烏之人丌好獻二女於天子〈所以結恩好也。〉，女聽、女列，以爲嬖人〈一名聽，名失，一女名下文。〉曰：赤烏氏，美人之地也。珤玉之所在也。己卯，天子北征，趙行□舍〈趙，猶超騰。舍，三十里。〉
庚辰，濟于洋水〈洋水，出崑崙山西北隅而東流。洋，音詳。〉
辛巳，入於曹奴之人戲，觴天子于洋水之上〈戲，國人名也。〉，乃獻食馬九百，牛羊七千，穄米百車。天子使逢固受之〈逢固，周大夫。〉天子乃賜曹奴之人戲□黃金之鹿，白銀之麕〈今所在地中，得玉肫金狗之類，此皆古者以賂夷狄之奇貨也。〉，貝帶四十，朱四百裹。戲乃膜拜而受。
壬午，天子北征，東還〈從東頭而還歸。〉
甲申，至於黑水〈水亦出崑崙山西北隅而東南流。〉，西膜之所謂鴻鷺〈西膜，沙漠之鄉。以言外域，人名物與中華不同。春秋叔弓敗莒師於濆水，《穀梁傳》曰「狄人謂濆泉失名，號從中國，名從主人」之類也。〉，於是降雨七日，天子留骨六師之屬〈穆王馬駿而禦良，故行輒出從眾前。〉天子乃封長肱於黑水之西河〈即長臂人也。身如中國，臂長三丈，魏時在赤海中得此人裾也。長腳人國，又在赤海東，皆見《山海經》。〉，是惟崑崙鴻鷺之上，以爲周室主。是曰留胥之邦〈因以名之。〉
辛卯，天子北征，東還，乃循黑水。癸巳，至於群玉之山〈即《山海經》：玉山，西王母所居者。〉，容成氏之所守。曰：群玉田山，□知，阿平無險〈言邊無險阻也。〉，四徹中繩（言皆平實），先王之所謂策府（言往古帝王以爲藏書冊之府，所謂藏之名山者也），寡草木而無鳥獸〈言純玉石也。〉爰有□木，西膜之所謂□，天子於是攻其玉石，取玉版三乘，玉器服物〈環珮之屬。〉，載玉萬隻〈雙玉爲瑴，半瑴爲只。見《左氏傳》。〉天子四日休群玉之山〈休，遊息也。〉，乃命邢侯待攻玉者〈待留之也。邢，今廣平襄國縣。〉
孟秋丁酉，天子北征，□之人潛旹〈潛旹，名也。〉，觴天子於羽陵之上，乃獻良馬牛羊。天子以其邦之攻玉石也，不受其牢〈重慎費其牢牲，禮也。〉柏夭曰：□氏，檻□之後也。天子乃賜之黃金之罌三六〈即盂也，徐州謂之罌。〉，朱三百裹。潛旹乃膜拜而受。
戊戌，天子西征。
辛丑，至於剞閭氏〈音倚。〉天子乃命剞閭氏供食六師之人〈天子六軍。《詩》曰「周王於邁，六師及之」。〉於鐵山之下。壬寅，天子登於鐵山，祀於郊門。乃徹祭器於剞閭之人〈以祭餘胙賜之。〉溫歸乃膜拜而受〈溫歸，名也。〉天子已祭而行，乃遂西征。
丙午，至於鄄韓氏（鄄，之然切）。爰有樂野溫和，穄麥之所草〈此字作下早，疑古茂字。〉，犬馬牛羊之所昌〈昌，猶盛也。〉，珤玉之所□。丁未，天子大朝於平衍之中〈衍，墳之下者，見《周禮》。〉，乃命六師之屬休。己酉，子大饗正公、諸侯、王、吏、七萃之士於平衍之中。鄄韓之人無鳧乃獻良馬百匹，服牛三百〈服，可服用者。〉，良犬七千〈良調習者。〉，牥牛二百，野馬三百，牛羊二千，穄麥三百車。天子乃賜之黃金銀罌四七，貝帶五十，朱三百裹。變□雕官。無鳧上下乃膜拜而受〈疑古上下字，今夷狄官多複名。〉庚戌，天子西征，至於玄池。天子三日休於玄池之上，乃奏廣樂，三日而終，是曰樂池〈因改名爲樂池，猶漢武改桐鄉爲聞喜之類。〉天子乃樹之竹〈種竹池邊。〉，是曰竹林〈竹木盛者爲林。〉
癸丑，天子乃遂西征。
丙辰，至於苦山，西膜之所謂茂苑。天子於是休獵，於是食苦〈苦，草名，可食。〉
丁巳，天子西征。己未，宿於黃鼠之山，西□，乃遂西征。癸亥，至於西王母之邦。
