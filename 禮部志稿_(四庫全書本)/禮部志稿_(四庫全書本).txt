　　欽定四庫全書　　　　　史部十二
　　禮部志稿　　　　　　　職官類一〈官制之屬〉提要
　　〈臣〉等謹案禮部志稿一百卷為明泰昌元年官修首列纂修姓氏自禮部尚書林堯俞至司務顧氏碞等四十人次列批委纂修自東閣大學士前禮部尚書孫如游至儀制司員外郎張光房等六人次列巡按直𨽻蘇松等處御史據松江府知府掲薦生員俞汝楫纂禮部志書公移併禮部准聘赴書局批文則成書實出汝楫之手明史藝文志有俞汝楫禮儀志一百卷當即此書此曰禮部志稿葢其草創初成尚未定名之本也卷首汝楫名後併列上海生員俞廷教名為薦舉公移所無殆入局以後續招協修故初揭不載歟其書首聖訓六卷為洪武至隆慶詔諭次建官建署一卷次總職掌一卷次儀司職掌十六卷次祠司職掌十卷次客司職掌四卷次膳司職掌及司務職掌共二卷次厯官表四卷次奏疏五卷次列傳八卷次儀司事例二十一卷次祠司事例九卷次客司事例三卷次膳司事例一卷次總事例七卷前列凡例三則其溯初制一則稱研討典故要在尋流溯源其理條貫一則稱典故之編不急於薈萃而急於貫通其慎稽考一則稱網羅舊聞非獨掛漏是懼而攷正謬誤亦編摩第一義其言皆深得纂輯要領故其書敘述詳贍首尾該貫頗有可觀如釋菜薦舉諸詔為明實錄所不載祈雪建宮諸訓為嘉靖祀典所未録王妃冠服百官常服及大宴樂章較明史禮樂志為詳貢舉起送之額誥勅表章之式較明會典為備經筵侍班員額拾明集禮之所遺朝覲賞賚諸制補星槎勝覽西域行程之所闕雖案牘之文稍傷冗襍而取備掌故體例與著書稍殊固不能以是病之也乾隆四十五年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校官〈臣〉陸　費　墀










　　禮部志稿纂修姓氏
　　太子少保禮部尚書兼翰林院學士林堯俞右　侍　郎　兼　翰　林院侍讀學士溫體仁儀　制　清　吏　司　　郎　　　中周應期
　　員　　　　　　外　　　　　　　郎盧洪珪
　　鄧良知
　　主　　　　　　　　　　　　　　事莫儼臯
　　孔榮宗
　　劉應賓
　　張時
　　張翼明
　　祠　祭　清　　吏　司　郎　　　中周以謙
　　員　　　　　　外　　　　　　　郎周　鏘
　　主　　　　　　　　　　　　　　事張天麟
　　丘履嘉
　　李𦙍華
　　陳　耀
　　南居益
　　荊養喬
　　主　客　清　　吏　司　郎　　中虞徳隆
　　員　　　　　　外　　　　　　郎鄭國昌
　　主　　　　　　　　　　　　　事畢自肅
　　張𢎞襟
　　丁魁楚
　　李之茂
　　韓　琳
　　李長徳
　　李其紀
　　孫際可
　　精　膳　清　　吏　司　郎　　中蕭應坤
　　董　暹
　　員　　　　　　外　　　　　　郎張國柱
　　王象晉
　　主　　　　　　　　　　　　　　事張文運
　　王曰善
　　李日華
　　李　芬
　　何應奎
　　沈景初
　　司　　務　　　㕔　　司　　　　務周　迪
　　顧民碞







　　禮部志稿批委纂修
　　東　閣　大　學　士　前　禮　部　尚　書　孫如㳺前禮部尚書兼翰　林　院　　學　士孫慎行前禮部左侍郎兼翰林院侍　讀　學士周道登恊理府事禮部尚書前　禮部　右侍郎周〈闕名〉尚寳司少卿前儀　制　清　吏司郎中湏之彥前　儀　制　清　吏　司員　外　郎張光房









　　奉委輯録直𨽻松江府儒學生員俞汝楫
　　直𨽻松江府上海縣　儒學生員俞廷敎














　　禮部委纂修公移
　　欽差提督學政巡按直𨽻蘇松等處監察御史毛為禮制綱維政教志乗闗繫憲章謹薦學行宿儒以備纂修取用事奉都察院東學字二十五號勘劄准禮部咨儀制清吏司案呈奉本部送據𧺫復原任松江府知府莊毓慶掲稱竊聞本朝禮法大備咸統扵寅清直亮之臣從來搜輯舊聞必需夫修行積學之士查得萬厯三十七年選司袁員外見吏部志缺擇委貢生宋啟眀收羅㪚帙慱採羣編纂成志書三十冊現奉堂批付梓永為一代章程而吏禮並稱鴻鉅纂修允資端方切見松江府學生員俞汝楫學術醇正操履髙貞屬以考古証今必能刪蕪輯漏況典重郊廟大禮沿革皆當並稽而部設南北両都彼此亦宜互証查本生萬厯甲寅南部聘修祠乗十卷雖未梓行而□先典故已備考鏡又查本生曽經修撰焦竑委纂名賢列傳預魁萬卷之琅函常熟縣延修虞山志書亦具一方之紀事至扵母歿二十餘年因遷葬而廬墓荒山泣聲同永夜猿啼家徒存四壁勤課誦而糊口硯田苦節迸末流羶好行砥頹波言無枝葉職自初第司鐸雲間目擊當年之礪志距十載𠕂守舊逰更覘末路之有成聞見最真秉彛不昧今因服闋赴部躬逢吏志告完而春曹載筆伊始心切憐才誼難緘黙等因具掲到部奉批夲部未有志乗誠為缺典第纂輯之任頗難其人今莊使君所薦雲間俞生文行俱優正本部所願得以充纂輯者亟宜委任以成盛典志成之日紀錄酬勞尚圖優議等因送司奉此看得本部典禮㝡稱繁鉅而紀載缺焉無稽厯朝掌故㡬同藏壁之書四署文移半是存羊之朔掛漏未暏其全敝舛莫知其自志書一節不可謂非本部之缺典也今據原任松江府知府莊毓慶所舉松江府學生員俞汝楫行擬閔曾才追班馬即其修輯志乗業已窺見一斑知其慱古凖今當必素𡢃三禮倘假數月之暇得徼筆硯之靈勒成一書俾傳不朽豈直羽翼典禮真可鼓吹休明當不止本部之拜賜也𠉀書成之日應比照南昌生員章潢事例舉用以酬其勞仍知㑹提學官先採訪其文行特為優議以示旌異並轉行府縣動支學租銀八両以充聘資等因呈部㸔得本部志書得有學朗識之士為之纂輯誠不朽盛事也即咨彼處學臺優奬並轉行府縣偹禮銀捌両充聘俟纂輯完日薦用酬勞擬合就行為此合資貴院煩為轉逹直隸督學御史先將俞汝楫優奬仍轉行該府縣學照數動支學租銀両送充聘禮施行等因到院准此填給巡按直𨽻東學二十五號勘合備劄到院依奉查照即便施行等因奉此㸔得松江府學生員俞汝楫吟𥦗下一經峻槩樓頭百尺力行古道夙負時名今令聞已逹家邦即纂輯有光志乗為此案仰本府即支學租銀八両封給本生作為該部聘禮𠕂動前銀六両併置匾一座上書鼓吹休明四字送至其家以示優奬之意仍將支用過銀數取囬掲同抄案依准呈來湏至案者泰昌元年十月三十日纂志凡例
　　一遡初制
　　夫研討典故要在沿流遡源我朝一代之禮皆繇聖祖剙定即位之初甫闢乾坤而新日月亟孜孜三重隆儒引誼撰著禮書以昭示極攷其時所最先成者曰大眀集禮其書取周官吉凶軍賔嘉五禮為綱而加以冕服鹵簿儀仗律樂字學且多繪圗焉自後十餘年間則有曰國朝禮制曰稽古定製曰國朝製作曰大禮要議曰皇眀禮制曰禮儀定式曰大眀禮制曰洪武禮制曰禮制集要曰禮制節文曰太常集禮曰孝慈録其不專扵禮而禮政居多者曰皇眀祖訓曰大誥曰大眀令曰教民榜文曰諸司職掌典禮之盛徹今古通幽明極天地和上下優優大哉不可以加矣列聖纉承先□一揆即如世皇天徳通達聖學淵深銳意修眀靡神不舉寜出祖制之矩矱哉故㑹典深得此義每類首列國初諸籍之文次乃後來憲令本末燦然可暏已今茲之纂一遵其義例初制見行必窮其著令之始初制廢閣務識其沿革之繇將率循者與振舉者咸易考見焉此臣子以纂述為憲章之義也
　　一理條貫
　　夫典故之編不急扵薈萃而急扵貫通不急於廣慱而急扵提挈頥事摶沙意緒棼絲安所得其要領哉茲者擬門類則立網以總之立目以疏之扵目之中又枝分縷析以悉之此為定局之大勢也擬名目則依彷職掌而不盡泥職掌有宜分而合者為別之有宜合而分者為一之有創立遺漏者為益之有先後失次者為序之又為布列之大凡也擬書法則朝廷所䧏曰詔曰令曰命臣所奏曰奏准曰奏定曰議准曰議覆皆以年月先後次第著之有創舉者曰謀事之始有舉而旋廢者曰今罷曰某年罷其儀注小有損益者隨文註之小同大異者隨代列之又為載筆之大意也連篇累牘若三千三百本天淆地而提綱挈領則為輕為曲臚若列眉累世不能殫其學者一朝可以舉其槩矣
　　一慎稽攷
　　夫綱羅舊聞匪獨掛漏是懼而攷正謬誤亦編摩第一義也茲幸從詞林鉅公請累朝金櫃石室之副逖捜慱採膏晷為繼又節蒙當事名公示以本曹掌故諸牘稔得熟聞徃事謂可藉手以報塞筆扎之役扵萬一頋簡編浩穣案牘紛拏一事而衆冊畢書不免彼此矛盾一編而事端兩見間亦先後牴牾蓋語有曰郢書燭舉筆端燭影則知搦管者之不難脫畧也又曰字經三寫焉烏成馬則知傳録者之不難失真也彚録之際每賈勇從事凡有舛錯參互攷訂蓋不遺餘力矣其有無從是正者則存舊文以俟亦竊附扵郭公夏五之遺意乎
