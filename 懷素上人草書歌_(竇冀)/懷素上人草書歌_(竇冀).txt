
狂僧揮翰狂且逸，獨任天機摧格律。
龍虎慚因點畫生，雷霆卻避鋒鋩疾。
魚牋娟素豈不貴，只嫌侷促兒童戲。
粉壁長廊數十間，興來小豁胸襟氣。
長幼集，賢豪至，枕糟藉麴猶半醉。
忽然絕叫三五聲，滿壁縱橫千萬字。
吳興張老爾莫顛，葉縣公孫我何謂。
如熊如羆不足比，如虺如蛇不足擬。
涵物爲動鬼神泣，狂風入林花亂起。
殊形怪狀不易說，就中驚燥尤枯絕。
邊風殺氣同慘烈，崩槎臥木爭摧折。
塞草遙飛大漠霜，胡天亂下陰山雪。
偏看能事轉新奇，郡守王公同賦詩。
枯藤勁鐵媿三舍，驟雨寒猨驚一時。
此生絕藝人莫測，假此常爲護持力。
連城之璧不可量，五百年知草聖當。

