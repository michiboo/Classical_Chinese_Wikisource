　　欽定四庫全書　　　　　集部二
　　曲江集　　　　　　　　別集類一〈唐〉
　　提要
　　〈臣〉等謹案曲江集二十卷唐張九齡撰九齡字子夀韶州曲江人官至尚書右丞相貶荊州長史卒贈荊州大都督諡文獻事跡具唐書夲傳徐浩作九齡墓碑稱其學究精義文㕘㣲旨而不及其文集巻數唐宋二史藝文志俱載有九齡文集二十巻其後流播稍稀惟明文淵閣書目有曲江文集一部四冊又一部五冊而外間多未之覩成化間邱濬始從內閣録出韶州知府蘇韡為刋行之其巻目與唐志相合蓋猶宋以來之舊夲也九齡守正嫉邪以道匡弼稱開元賢相而文章髙雅亦不在燕許諸人下新唐文藝傳載徐堅之言謂其文如輕縑素練實濟時用而窘邉幅今觀其感遇諸作神味超軼可與陳子昂方駕文筆宏博典實有垂紳正笏氣象亦具見大雅之遺堅局於當時風氣以富艷求之不足以為定論至所撰制草明白切當多得王言之體夲傳稱為秘書少監時㑹賜渤海詔而書命無足為者乃命九齡為之被詔趣成尋遷工部侍郎知制誥今檢集中有渤海王大武藝書當即其時所作而其他詔命亦多可與史傳相㕘考如集中有勅奚都督右金吾衛大將軍歸誠王李歸國書而核之唐書外國傳所載奚事自開元以後僅有李大酺魯蘇李詩延寵姿固請名而不及歸國知記載有所脫漏是尤可以補史之闕矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
