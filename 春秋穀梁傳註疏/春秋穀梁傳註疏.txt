晉范寧集解，唐楊士勛疏。其《傳》則士勛《疏》稱，穀梁子名俶，字元始，一名赤。受《經》於子夏，為《經》作《傳》則當為穀梁子所自作。徐彥《公羊傳疏》又稱，公羊高五世相授，至胡母生乃著竹帛，題其親師，故曰《公羊傳》。《穀梁》亦是著竹帛者題其親師，故曰《穀梁傳》。則當為傳其學者所作。按《公羊傳》「定公即位」一條引「子沈子曰」，何休《解詁》以為後師（按此註在《隱公十一年》所引子沈子條下。）此《傳》「定公即位」一條，亦稱「沈子曰」。公羊、穀梁既同師子夏，不應及見後師。又「初獻六羽」一條，稱「穀梁子曰」。《傳》既穀梁自作，不應自引已說。且此條又引「屍子曰」，屍佼為商鞅之師，鞅既誅，俊逃於蜀。其人亦在穀梁後，不應預為引據。疑徐彥之言為得其實，但誰著於竹帛，則不可考耳。《漢書·藝文誌》載《公羊》、《穀梁》二家《經》十一卷，《傳》亦各十一卷。則《經》、《傳》初亦別編。范寧《集解》，乃並《經》註之，疑即寧之所合。《定公元年》「春王三月」一條，發《傳》於「春王」二字之下，以「三月」別屬下文，頗疑其割裂。然考劉向《說苑》，稱文王似元年，武王似春王，周公似正月。向受穀梁《春秋》，知《穀梁經》文以「春王」二字別為一節，故向有此讀。至「公觀魚於棠」一條、「葬桓王」一條、「杞伯來逆叔姬之喪以歸」一條、「曹伯廬卒於師」一條、「天王殺其弟侫夫」一條，皆冠以「《傳》曰」字。惟「桓王」一條與《左傳》合，餘皆不知所引何《傳》。疑寧以《傳》附《經》之時，每條皆冠以「《傳》曰」字，如鄭玄、王弼之《易》有「彖曰」、「象曰」之例，後傳寫者刪之。此五條，其削除未盡者也。寧《註》本十二卷，以兼載門生故吏子弟之說，各列其名，故曰《集解》。《晉書》本傳稱寧此書為世所重，既而徐邈復為之註，世亦稱之。今考書中乃多引邈《註》，未詳其故。又《自序》有「商略名例」之句，《疏》稱寧別有《略例》百餘條，此本不載。然《註》中時有「傳例曰」字。或士勛割裂其文，散入《註》、《疏》中歟？士勛始末不可考。孔穎達《左傳正義序》，稱與故四門博士楊士勛參定，則亦貞觀中人。其書不及頴達書之賅洽。然諸儒言《左傳》者多，言《公》、《穀》者少，既乏憑藉之資。又《左傳》成於眾手，此書出於一人，復鮮佐助之力。詳略殊觀，固其宜也。其《疏》「長狄眉見於軾」一條，連綴於「身橫九畝」句下，與《註》相離。蓋邢昺刊正之時，又多失其原第，亦不盡士勛之舊矣。

