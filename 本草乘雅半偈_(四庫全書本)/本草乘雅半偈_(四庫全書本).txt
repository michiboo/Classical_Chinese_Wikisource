　　欽定四庫全書　　　　　子部五
　　本草乘雅半偈　　　　　醫家類
　　提要
　　〈臣〉等謹案本草乘雅半偈十卷明盧之頤撰其説謂神農本經三百六十五種應周天之數無容去取但古有今無者居三之一因於本經取二百二十二種又於厯代名家所纂自陶宏景別録至李時珍綱目諸書內採取一百四十三種以合三百六十五之數未免拘牽附㑹然考據該洽辨論亦頗明晰於諸家藥品甄録頗嚴雖辭稍枝蔓而於本草究為有功其曰乘雅者四數為乘此書初例有覈有參有衍有㫁每藥之下其目有四故曰乘也又曰半偈者明末兵燹佚其舊藁之頤追憶重修乃以覈參該衍㫁已非原書之全故曰半也立名亦可謂僻澀矣案杭世駿所作之頤𫝊稱其父復精於醫理嘗著本草綱目博議有椒菊雙美之疑不能決得之頤私評而決因令面判七藥皆有至理病亟趣令之頤成之厯十八年而本草乘雅始出中冠以先人字者即博議也則此書實繼其父書而作惟此本十卷而世駿𫝊作十二卷則不知其何故矣乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　本草乗雅半偈原序
　　余質性黑暗又不能多取師承然以黑暗故益不自知其為黑暗毎閲本草艱苦殊甚間亦弋獲記之側理夫自寫其一得爾而稍稍為人物色嵗在庚午武林諸君子大集余舍舉仲景兩論及靈素秘奧期餘一人為之闡發余謝不能然亦不欲自秘其師承也於是時計此書之成自丙寅至庚午僅得十之二自庚午至癸酉僅得十之三而以誦説故幾不能竣事會春風座中狂飈拂面余遂絶念世紛専意筆墨自丙寅至癸未凡歴十八春秋而此書始成原分參覈衍斷四種故名其書為乗雅數四為乗非取載之義也明年甲申方事剞劂又明年乙酉五月會有兵變挈家而逃流離萬狀諸楚偹嘗沿至丙戌之十月始得生還而家徒四壁則板帙之零落殆盡可知已既慕古人破甑弗顧之意而仍自懐千金敝帚之思勉輯舊業僅能完參覈之殘缺衍斷倍多何能補漏雖余之始意亦欲中分四種謂參覈可該衍斷遂又名其書為乗雅半偈尋又念一生精力何忍自藏其半語詳義例中而今則姑俟之矣余平生實不能負笈逺遊師承殊少於家庭則有先大人荷薪之訓於父執則有紹隆王先生金匱之心傳象先陳先生薛案之私淑於往來則有仲淳繆先生之指示而李不夜先生嚴忍公先生則文章道誼之宗模也𢆲耽禪學於聞谷憨山二大師得其南車於離言和尚得其㸃醒而雲間施笠澤古婁潘方孺邵陽𡩋比玉亦皆宇內名流既已不逺而來豈少起予之益故余之言雖不乏道脈持黑暗之資恐猶是摸索語耳將以就正海內即以貽笑海內而前所稱武林諸君子咸以是書出殊可為人師承余不敢冒其稱也余特不敢不稱述其師承者也錢塘盧之頤書於無恆業


　　夲草乘雅半偈原序
　　本草乗雅半偈義例
　　圖説覈
　　自炎帝嘗藥形質始晳惟徳刑異齊而厥狀縁以區分先賢著為圖説間以差別大率三統相承風氣代變且聲教漸逺而物性亦移或古之所産今無取焉倘按舊圖靡施新效余謹從先賢序述名類中妄加辯覈間取數十種躬蒔齋圃求其甲孕癸終之𠉀敢曰旁通誠以術重安人機殊相馬方則猶是而投或罔功者繇辯之有未辯也芟繁就簡多仍舊文語有之見色見心設繇是而循所以生成之序以返而探所以生成之原如良將用兵務使兵識將意將識兵情斯靡投不善矣作圖説覈本經參
　　本經言簡意盡精義入神其範圍曲成之妙非古之聰明睿智而神聖者何以與此先賢多得其精引而不發後世曲士見外遺內取觕舍精或守其一隅而乖其全體斯精義裂矣余早嵗獲聆先人之緒論扞格鮮解久之從一品一節中稍見一班因遡求本經所以亡名之意與後人隨事異稱之故其徳性氣味功能之殊具溫涼寒熱燥濕之異齊剛柔升降開闔發歛之互用固君臣佐使之所繇分也然張弛縱橫之妙如善兵者因敵為變以操其分合之神故多亦勝少亦勝動亦勝靜亦勝設未能直參古聖精義入神之奧雖自謂了了余知其不無茫茫矣余顓愚謭陋積嵗茫茫然偶有一得輙妄憶之而妄言之覬海內髙明庶有因鄙説而起予者作本經參
　　別録衍
　　別録葢陶隠居就本經而稍廣之所謂衍也始余因本經立名而稍得所以敷陳治理之義觸類興思偶窺一班載閲別録業已引而伸之矣於此麤自信所見之或可與古為徒也別録既衍本經余復敢為別録衍顧余與隠居何能為役雖然推此志也使人知別録與本經非二説余則幸矣作別録衍
　　附方斷
　　在昔賢聖莫不深晳本經精義入神之奧是以因病立方各有深意顧人之病證雖同而所以受病或異倘按方以合病合其幸也不合且以病試方矣故於諸方之次謬為之斷俾察政者更審證之所從來庶弗至以人儌倖耳然㣲茫變動之介其輕重緩急有似是而非似非而是者謬在千里差則毫釐尤不可不深思而熟講也故能精研本經之奧則我可以立方矧有古方之可循者乎不則余懼其操方以希合也作附方斷盧之頤識





　　夲草乘雅半偈義例
　　本草乗雅半偈凡例
　　一本草立名聖賢各有深意以徳以性以色以味以體以用為品不同要使後人顧名思義即一端而得其大全如六書之指事㑹意八卦之設象通變原有至理存焉古之名家精識洞徹未有不深窺本草之奧者故常以一種而治多病自藥性有賦人安苟簡執一端而遺大全求其苦心刻意能深探本草所以立名之義者累十數百年而不少㮣見矣則聖賢深意晦蝕已久是編不揣非敢強為附㑹務就一端而求大全所謂其次致曲固曲士之㣲誠也
　　一是編皆就本草綱目以為闡葢綱目一書李氏父子博集精研近代之篤志本草者無出其右矣苐良工苦心惟恐掛漏不無泛愛葢以後人而推求前人之所未盡自易為力然意在相成以惠養後世總欲立欲達之一念也如有肆然思葢前人之意則鬼神將呵責之矣況是編之未盡實多千里比肩端祈指駁
　　一是編所重在參原夫本經立名居要其主治亦獨挈綱宗乃後人未達深㫖故隠居有別録之述正從綱宗中再加演暢耳所以愚竊謂別録為本經之衍也然愚所以竊重於參者惟能參本草之真徳用斯於古人立方之意隨病之輕重緩急而常變不一處始堪措手今之執古方而未盡效者豈方有未善哉未能變通而輕重布之耳
　　一君臣佐使之説聖有明謩較若畫一無可移易然亦借國體喻之如人主清境內而授之將則君且委責於臣矣顧此適足以彰主之明而成主之重又如人臣出疆有利社稷安國家者専之可也此適以見使之不辱而君之善任耳凡此皆所以措國於不傾者也然則本經立名雖有定品苟不精參其妙以時措之宜亦鮮濟矣
　　一藥産古今不同姑以人參言之相傳皆稱上黨往時皆用遼之清河若上黨則絶無矣間有朝鮮者頗不適用今則大率皆鮮産矣古人用藥取之中原而有餘今多採之遐方逺裔其近産者絶不足用至於良楛不侔更宜甄察然以良較楛其賈往往倍蓰什百是其取效亦必倍蓰什百世人類多畏良取楛無力者不必論奈何有力家視身之輕也至於醫者亦苟就之直欲執梃而撻堅利愚竊於此頗三致意
　　一所附諸方頗有得將在外及大夫出疆之義者設方與證合取效甚㨗然取效之後尤宜加謹培養所謂逆取而順守也方中不能一一備陳此義惟精參而嚴辯之毋拘毋忽
　　一先人肆力本草著有博議葢沒齒無倦也然於諸欵之下有予有奪故曰議其議或一或二至於六七不局局然為定額故曰博今亦備列編中不敢言淵源聊以明不賢之識小至於家授諸方間亦附見統公海內
　　一諸説中間引釋典縁先君與王紹隆先生皆從紹覺法師講惟識論因有所悟愚小子竊聆餘緒遂知仲景立論之法暗與惟識相契且其妙有超於先天者用是不敢避流俗譏嫌畧取一二以俟躍如
　　一藥産苟非目擊徒取耳聞不無盡信書之蔽即愚數十年來所睹稍多葢不俟五十而知四十九年之非矣所望髙明深心遐覽者有以命之不妨刋正
　　一愚之參囿於知聞猶之井觀已耳況數千年未抉之奧豈易備闡然先儒訓詁實後儒之藉惟是異時有因之觸發者獲為之藉其幸大矣
　　一姬公爾雅専為釋名後之曰翼曰埤種種稱述其説始廣是編雖主於顧名思義而或翼或埤亦妄意竊取雲爾
　　一藥品雖有徳性色體味用之不一然其要惟在能妙其用若識其妙用斯於升降出入之法可以大投可以輕取無不如意矣主治立論實與內經相表裏愚於參中頗引內經者以此然有一病而數藥兼用及可互用者亦有一病而必賴一藥獨治者夫善事必先利器固矣苟器之未習而徒抱臨淵之羨俾病者醫者兩蒙譏焉惡乎可











　　夲草乘雅半偈凡例
　　本草乘雅半偈采録諸書大意
　　神農本經三百六十五種恰應周天之數天度無虧此藥何容去取惟是古有今無存空名者居三之一故於本經實得二百二十二種
　　今之人知有神農本經而不知其有食經然亦三卷中存茗艸一條而後之人始知有食經也夫本經已亂於張華而食經又歸於剝蝕故以茗艸寓存羊之意殊不必於此一條再如本經爭所自出矣葢淮南世紀皆以本經出自黃帝既出黃帝而神農之稱又何以傳之千萬而無改惟陶隠居則信以為烈山氏之書在漢書亦云本草不知斷自何代而作猶疑之耳未嘗確言其出於軒轅氏也總之神聖開天之筆非二帝不能作即隨屬一人亦可或者書契未作之先口耳相授至後而始有筆傳也此非余之言而先哲之言也今食經以剝蝕故人無置喙則幸矣
　　陶宏景字通明於本經已各有別録數如本經而又於本經之外復収采漢魏以下諸名家所用之藥三百六十五種亦名別録上之梁武按宏景在宋末為諸王侍讀尋歸隠勾曲山房號華陽隠居梁武每有大事輙往咨訪故時人又號為山中宰相卒年八十五謚貞白其書首敘藥性之源論病名之診次分玉石等部又有名未用者三品今於三百六十五藥之中采五十種
　　唐本艸者出自唐髙宗時故系之以唐初髙宗以陶隠居所註本經精麤溷収特命英國公李勣等主纂修之事勣等亦稍有增損故又謂之英國公唐本艸顯慶中有監門長史蘇㳟等以重加訂釋請帝復命趙國公長孫無忌等與恭等互相采訪則又增入新藥一百二十四種分類諸品及有名未用者列十一部合目録及圖經共五十三卷世又謂之唐新定本草今於其中録其功用者凡二十種
　　藥性本艸即藥性論非陶隠居之筆而唐甄權之筆也權扶溝人仕隋為秘省正字唐太宗時春秋百二十嵗矣帝幸其第訪以藥性因上此書其他著述尚有脈經明堂人形圖今從藥性中取神麯土茯苓二種
　　唐孫思邈撰千金備急方三十卷亦采靈素扁鵲諸書所論補養諸説及本草之闗於食用者分類而系之名曰千金食治夫思邈隠居太白隋唐徵辟皆不就年百餘而卒則其所得必不止服食也而服食亦足以㮣所得矣尚有千金翼方枕中素書攝生真録福祿論三教論老莊註為世所重而余録其食治中㹈酥一種正為切於觀頤耳
　　唐開元中三原尉陳藏器撰本艸拾遺亦以本經雖有補集而遺沉尚多故別為此書今按藏器為吾浙之四明人其書博極羣書精覈物類訂繩謬誤捜羅幽隠自本艸以來一人而已而世猶有怪僻之誚此與指槖駝為腫背馬者何異人胞一種功用最大特亟采之
　　蜀後主昶命翰林學士韓保昇等取唐本草重再訂釋間有增補別為圖經凡二十卷昶自為文以弁其首謂之蜀本草其生成形狀更覈於陶蘇諸家即増補金櫻子為世要藥特録之
　　宋太祖開寳六載命尚藥奉御劉翰道士馬志等取唐蜀本草及拾遺諸書而參校之馬志註解學士盧多遜等刋正七年復詔志等重定學士李助等看詳此書凡兩經參訂今取凡三十一種
　　宋仁宗嘉祐二年詔光祿卿直秘閣掌禹錫尚書祠部郎中秘閣校理林億等重修本草所増定共九十九種計一千八百條謂之嘉祐本草秉筆者意在兼収務從該博以副詔㫖而於秘奧實無大發明今為采十種
　　日華諸書本草開寳中人撰不著姓氏但云日華大明序集諸家本草按千家姓大姓出東萊則其人乃姓大名明也或又言田姓雲其於藥之主治功能頗稱詳悉凡三十卷今取蓬砂一種
　　用藥法象為李東垣先生筆先生諱杲字明之真定人其祖嘗見神女從地湧出謂汝有賢孫當以鴻術名世後得先生果有倍年之覺受業於潔古老人即盡得其學祖潔古珍珠囊而增以義例嚮導活法著為此書中亦間有補遺如所采通脫木一種是已嘗嗟世人不辨脈證溷同治病著辨惑論其遺稿實多皆門人集成不無出入惟脾胃一論謂其以一臟具五臟體一氣備五氣用發人未發真千古之卓見也
　　本草衍義補遺乃朱震亨所著震亨元末人字彥修世稱為丹溪先生雲震亨嘗從羅太無學醫而此書則因冦氏之衍義而推衍之者也幾二百種亦多所發明但時泥舊説而又以諸藥分配五行恐不無牽強之失今采紅麯一種
　　本草㑹編出祁門汪機手機字省之嘉靖時人懲王氏本草不収草木形狀乃削去上中下三品以類相從菜榖通為草部果品通為木部合諸家序例共二十卷故有㑹編之名其撮約似乎簡便而混同反難檢閱薺在菜部中最為微品而取以為冠何其陋也掩去諸家更覺零碎臆度疑似殊無實見僅有數條可録取蟲白蠟一種
　　嘉靖末年祁門陳嘉謨撰本草蒙筌其部次一宗王氏集要每品具氣味産采治療方法創成對偶以便誦記間附己意頗有發明便於兒讀故名𫎇筌秋石一種亦屬新增取之
　　本草綱目者乃明楚府奉祠勑封文林郎李時珍之所撰也珍字東璧蘄州人其書蒐羅百代訪采四方分五十二卷列一十六部部各分類類凡六十標名為綱列事為目增藥三百七十四種今采六種
　　本經藥品惟本經及別録得依三品且不敢紊次自別録而下為草為木為果為榖為蟲豸不無後先者以各自成帙故耳
　　從來本草命名雖殊而各有增入故損益之權非一手一足之所能操也言操損益者豈有意乎損益哉知荒榖貴玉之説則知不佞采録之意矣所録切要藥品各附諸家本條下
　　歴代本草幾四十家除食經及本經不論外今所録者止一百四十三種合之農經仍是三百六十五種上契週天下備人用亦既優然有餘矣盧之頤子繇甫識







　　夲草乘雅半偈大意
