　　御製題王元傑春秋讞義
　　聴訟吾猶人無訟以為本春秋經世書道徳齊禮謹尊王而賤霸賴是以示準人心與天理藉斯以不冺讞有評獄義獄實刑之引春秋豈其然求精失之逺夢得〈葉〉已一誤〈宋葉夢得嘗作春秋讞不揆經世之意而専以評獄解經已失春秋本㫖至元王元傑復撰讞義蓋未見夢得原本而名與相複其書編輯程朱緒言復刪掇胡安國𫝊分綴經文之下而於三家末別標已意曰讞其於朱子一無異詞蓋墨守前説一字不敢芟削實難免重儓之誚雲〉元傑〈王〉重儓允後賢議前賢辯駁恣口吻類此各標長充棟奚能盡









　　欽定四庫全書　　　　　經部五
　　春秋讞義　　　　　　　春秋類
　　提要
　　〈臣〉等謹按春秋讞義九卷元王元傑撰元傑字子英呉江人至正間領薦兵興不仕教授於其鄉昔程子作春秋傳未成朱子之論春秋亦無專書元傑乃輯其緒言分綴經文之下復刪掇胡安國傳以盡其意安國之書在朱子前而其説皆列朱子後欲別所尊故不以時代拘也其間如隠公四年州吁條下備録朱子邶風擊鼔篇傳於春秋書法無關亦以意所推崇一字不欲芟削耳三家之末元傑以已意推闡別標曰讞如桓公四年紀侯大去條下程子以大為紀侯之名意主責紀不責齊元傑之讞則委曲恕紀不従程子之説而全書之內於朱子無一異詞其宗㫖概可見矣昔葉夢得作春秋讞多得經意元傑蓋未見其書故名與相複其所論斷亦不及夢得之精而守一先生之言不踰尺寸所見雖淺所學猶篤實差勝明代諸儒無師瞽説以至洸𣻌自恣者原書十二卷乆無刊板今諸家傳寫之本並闕後三卷既無従校補姑仍舊本繕録焉乾隆四十二年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　春秋讞義原序
　　聖人達天徳而語王道春秋為萬世立王法敦典庸禮命徳討罪本原於天其用則王者之事也周徳既衰王者弗克若天人慾橫流綱淪法斁亂亦極矣夫子生乎斯時慨聖人之不作慮斯道之將墜豈不曰文王既沒文不在茲乎於是假魯史以修春秋示褒貶以寓王法其義則總攝萬事大本始於尊王蓋尊卑之分明綱常之道立然後有以定其是非而不舛春秋者王道之日月也典禮隳臣下僣春秋定尊卑而王道明春秋者王道之權衡也刑賞濫法度差春秋明貴賤而臣道立易曰天尊地卑乾坤定矣卑髙以陳貴賤位矣經書元年加王於正聖人繫易之始辭作經之大法也故其詞約而深其㫖微而逺深有不言之意微有不形之道聖人之心見於經猶元之妙賦於物大而化之之謂也於一草一木以求化工之神於一語一言以窺聖人之用亦云難矣然聖人行事本於道聖人之道本於心事有萬變之不同理有萬殊之或異大公至正之道貫萬事於一心百王異世而同神萬象異形而同體聖人贊易以盡事物之變窮其理也作春秋以行法度之權著其事也文王作易於殷世之末夫子作春秋於周徳之衰有其理則有其事體用一原也有其事則有其理顯微無間也由辭以達理因理以見事天下之變故盡矣前乎千百世之已徃後乎千百世之未來此理此心未嘗外於語言文字間也河洛二程紫陽朱子續正學於千載之上易書詩禮俱著訓辭獨於是經未聞註釋中呉王元傑子英氏家世業儒有志經學放求易經本義詩傳訓辭禮經制度四書集註集義語録紫陽宗㫖凡釋經引證之言師友講明之論其有𤼵明春秋之㫖者具載本經證以胡氏釋辭目曰春秋讞義旁搜取證竭慮窮思甫及成書㡬二十載學者引而伸之觸類而長之則知聖經賢傳並行而不悖矣若夫天人相與之原古今事物之變微辭奧義何敢仰窺聖域之淵微其於尊君父之大倫正人心之大義典章法度之正是非善惡之公舉而措之未必無涓埃之助雲爾至正十年嵗在庚寅仲夏下澣嘉議大夫禮部尚書致仕呉郡干文傳夀道序











