
洛陽處天下之中，挾殽黽之阻，當秦隴之咽喉，而趙魏之走集，蓋四方必爭之地也。天下當無事則已，有事則洛陽先受兵。余故嘗曰：「洛陽之盛衰，天下治亂之候也。」方唐貞觀開元之間，[1]公卿貴戚，開館列第於東都者，號千有餘邸。及其亂離，繼以五季之酷；其池塘竹樹，兵車蹂蹴，[2]廢而為丘墟；高亭大榭，煙火焚燎，化而為灰燼；與唐共滅而俱亡，無餘處矣。余故嘗曰：「園囿之興廢，洛陽盛衰之候也。」且天下之治亂，候於洛陽之盛衰而知；洛陽之盛衰，候於園囿之興廢而得。則《名園記》之作，余豈徒然哉！嗚呼，公卿大夫，方進於朝，放乎一己之私，自為之而忘天下之治忽，欲退享此得乎？唐之末路是已。
《古文評註》：【評】過高候曰：即名園之興衰，推到天下之治亂，是小題大做法。


