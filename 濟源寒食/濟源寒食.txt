風巢嫋嫋春鴉鴉，無子老人仰面嗟。
柳弓葦箭覷不見，高紅遠綠勞相遮。
女嬋童子黃短短，耳中聞人惜春晚。
逃蜂匿蝶踏地來，拋卻齋糜一瓷碗。
一日踏春一百回，朝朝沒腳走芳埃。
饑童餓馬掃花喂，向晚飲溪三兩杯。
莓苔井上空相憶，轆轤索斷無消息。
酒人皆倚春鬚綠，病叟獨藏秋髮白。
長安落花飛上天，南風引至三殿前。
可憐春物亦朝謁，唯我孤吟渭水邊。
枋口花間掣手歸，嵩陽為我留紅暉。
可憐躑躅千萬尺，柱地柱天疑欲飛。
蜜蜂為主各磨牙，咬盡村中萬木花。
君家甕甕今應滿，五色冬籠甚可誇。
