
○偽吳楊氏先主行密。渥。渭。溥。
○偽唐李氏先主升。嗣主景。後主煜。
○前蜀王氏先主建。後主衍。
○後蜀孟氏先主知詳。後主昶。
偽吳先主吳王行密，廬州合淝人。力舉三百斤。微時，居常獨處，必見黑衣人侍其側。後既有眾，遂令部兵悉以黑繒冪其首，號曰「黑雲都」。行密之妻兄朱延壽，始為行密稱薦，旋至壽州節帥。而延壽潛以宗姓通於梁祖，將規淮甸。行密乃謀去之，且慮召之不至，遂詐為目疾，凡三年。其妻旦夕視其動靜，以為信。至於私於隸仆，悉避餘人，唯不避行密。密一日謂其妻曰：「吾目疾不瘳矣。諸兒且不克省軍府之事，當屬於舅。汝宜召之。」其妻自以書召延壽。既至，行密處正廳，潛兵以見之，俄而開目，曰：「數年不見舅，今旦果相睹。」延壽惶駭。遂叱勇士執而殺之，仍廢其妻焉。行密雄豪而頗有度量。蘇州刺史成及為部所叛，執送行密。密以其厚重伉直，頗重之，舍於正廳之後。房室間亦有劍甲之類。而行密盛暑中，日以單衣而至，與及飲膳，了無疑忌之色。及又嘗抵行密內室，見行密方起盥漱，而右手擎一沙羅，可百餘兩水，滿其中而洗項，則力舉三百斤不謬矣。
渥，密長子。既襲父位，遂舉兵克江西，虜鍾氏而歸。先是，謠言云：「楊老抽嫩鬢，堪作打鍾槌。」聲猶未率，不堪嗣父事。乃同謀害之而立其弟渭，槌折之言蓋冥符也。
初，溫之與顥同謀害渥，實戊辰歲夏六月也。議既定，其夕將暝，顥已先入。而溫使告顥曰：「今非番直，不欲俱入，慮其謀漏泄。」請顥獨訖其事，然後見報。顥諾之。其夕，既殺渥，遂召溫。溫乃詣城門，大哭，曰：「張顥弒逆，殺害老令公郎君矣。」軍眾皆為之哭。其夕，遂殺顥，立楊渭。渭以溫兼左右軍政焉。渭既為主，至己卯歲，建偽號。先是，梁受唐禪，楊氏遂不復朝貢，因稱天祐十六年為武義元年。間一年，渭卒。乃以其弟丹陽王溥襲位，偽諡渭為宣皇帝焉。
朱瑾者，楊氏之名將也。徐溫既出鎮潤州，以其子知訓知廣陵政事，謂之政事僕射。瑾與知訓有通家之好，嘗使知客詣知訓之第。知訓才二十餘，頗以聲色為務，而潛與知客通，取其所佩綃巾。知客懼，歸以告瑾。瑾頗銜之。一日，楊氏會鞠於廣場。知訓與瑾立馬觀之，馬首相接。瑾因揖知訓曰：「那日綃巾希以見還。」知訓知事泄，且慮瑾為變。翌日，遂諷楊氏出瑾為歷陽。瑾知為知訓所排，將整行計，密有圖知訓之意。及知訓指瑾告別時，盛暑，瑾以水遍灑廳事，皆汪洋不可駐足，乃直抵其內。瑾大設宴以待之，出愛姬姚氏薦酒，乃獻名馬。知訓納拜於瑾。瑾以手板擊殺之，截其首，提入以見。楊氏聞變，乃閉諸門，且曰：「伊自有阿爺處置是事。」瑾以楊氏不見納，遂逾城而出，因墮城下，折足，乃自剄。吳人暴其屍於市，蟲蛆不犯。即日，其事聞於昇州知誥。誥謀於宋齊丘。丘曰：「請明公即今渡江定其事。仍馳聞令公，則政事之任歸公矣。不然令公當以諸子入代，明公無望矣。」知誥立從之。溫聞知誥已入，遂因而許之。
知誥既代知訓，以厚重清儉鎮撫時俗，頗革知訓之道矣。徐溫嘗入覲，知誥密聞於楊氏曰：「溫雖臣之父，忠孝有素，而節鎮入覲，無以兵仗自從之例。請以臣父為始。」乃命溫悉去兵仗而入。既洎知誥之第，侍奉彌謹。初更睡覺，見有侍於床前者，問之。曰：「知誥。」溫因遣其休息，知誥不退。及再寤，又見之，乃曰：「汝自有政事，不當如此以廢公家之務。」知誥乃退。及溫中夕而興，又見一女子侍立，問之。曰：「知誥新婦。」亦勞而遣之。他日，溫謂諸子曰：「事在二哥矣。汝輩當善事之。」溫好被白袍。知誥每遇溫生日必獻。一日既獻，而座客有諂溫者曰：「白袍不如黃袍好。」知誥遂斥之，而謂溫曰：「令公忠孝之德，朝野所仰。一旦惑諂佞之說，聞於中外，無乃玷烜赫之名願令公無聽其邪言。」溫亦然之。知誥慮溫急於取國，而己非其嫡，不得以嗣，故以是言之。然內謀其家，外謀其國，勞心役慮，數倍於曹馬矣。
宋齊丘既在知誥賓席，溫甚疑之。有石頭大師者，溫頗加待遇。而齊丘亦寓於石頭之精舍。一日，溫謂石頭曰：「宋措大在吾兒子門下，甚非純信之士。慮其近習，不以忠孝為務。師其察之。」石頭乃伺其所為。而齊丘已察其意，自是，晨出暮返，歸必大醉，或以花間柳曲謳歌之辭以示之。石頭乃謂溫曰：「宋措大蓋狂漢耳，不足為慮。」溫由是不介意。
知誥之兄知詢，以徐溫既卒，乃代為金陵節制，為政暴急，仍與知誥爭權。知誥患之，乃紿以楊氏將申輔相之命，使知詢入朝。知詢信之，亟請入覲。及至江都，舍於知誥之第，且不得見。知詢詰之，知誥曰：「吾兄為政暴急，上知之，將加譴責。希待罪於私第，尚恐未暇，況欲見乎」知詢由是始悔入覲，尋處環衛之列焉。
行密四子：渥、渭悉襲偽位，唯濛為溥之長，而長於弓馬。徐氏忌之，故不立而終構其罪，自臨川王廢為曆陽公，幽於曆陽。濛聞將有禪讓，遂殺監守者，與其下二馳赴廬江，指周本。本之子祚閉門不納。本聞之，曰：「我家郎何以不見」祚不答，因執濛官之於外。濛因殺數人而卒。徐氏使溺其家於江中。
知誥在相府，嘗一日不悅。其夫人問之。知誥乃告曰：「夜夢不吉，以是為憂耳。」夫人曰：「夢無吉凶，在人諼之耳。有善諼者，請召之，庶解憂慮。」知誥因出廳事，俄見周宗於庭下，乃謂曰：「我昨夢過順天門，俄而仆地，非凶邪」宗亟拜，賀曰：「此明公宜令人策立也。」知誥大悅，及宗入內室，與夫人同席而飲。後使宗知鹽鐵職務，家遂大富，官至侍中焉。
徐氏將移楊氏之祚，乃以昇州為大吳西都，揚州為東都，聲言將遷楊氏於江南，改白沙為迎鑾鎮。俄而逼禪，稱楊氏欲入道，乃營室於茅山，遷溥居之，冊曰：「受禪老臣臣知誥謹上尊號曰『高尚思元崇古讓皇帝』。」溥既渡江，賦詩，略曰：「煙凝楚岫愁千點，雨滴吳江淚萬行。兄弟四人三百口，不堪端坐細思量。」及將遇弒，方誦佛書於樓上。使者前趨，溥以香爐擲之，俄而見害。
李氏以海陵為泰州，置永寧宮於州之門右，遷其族以處，使親信褚仁規為刺史，以專防護。後周世宗渡淮，李氏急使人赴海陵，盡害之。
知誥自以取國艱難，乃誌勤儉，金陵雖升都邑，但以舊衙署為之，唯加鴟尾、欄檻而已。其餘女伎、音樂、園苑、器玩之屬，一無增加。故宋齊丘為其挽辭曰：「宮砌無新樹，宮衣無組繡，宮樂盡塵埃。」皆其實也。宋齊丘既以徐氏啟慶開國之宴，遂乘醉大詬於筵上，百僚悚然，知誥隱忍而已。籲，開國祚，首啟宴樂，台臣為之酗酒，《晉史》所謂「我使庾純罵爾於席上，爾又不改」，此之類也。由是言之，蓋非國祚延遠之兆耳。
知誥疾革，以其子景達類己，欲立之。時景達為成王，居守東都。知誥乃密為書，以召景達，使入，將付後事。醫官吳庭紹與知誥診侯，知其將終，且召景達之事，遂密告李景，使人追回其書。俄而，知誥殂。景乃即位。其後吳庭紹迭內職。人罕知其由。
景在位嘗構一小殿，謂之「龜頭」，居常處之以視事。人有偵其所在，必問曰：「大家何在。」「在龜頭裏。」及後有內附之事，人始悟焉。景即位，改元保大。壬子癸丑間，有狂人遍揚州市詬罵市人：「待顯德三年總殺之。」又曰：「不得韓白二人，殺之無噍類。」時朝廷廣順年也，人皆莫測顯德之號。俄而周太祖南郊改元顯德，世宗襲位，因仍其號，至三年丙辰，王師遂入淮南。時韓侍衛令坤、白太師重遇，並為戒帥。王師既入，將屠其城，而二公戢兵。淮人得過江而南者尤眾，悉如狂人之言。周師未南征，而淮南市井小兒普唱曰：「檀來也。」眾頗怪之。及揚州建春門有鼉出於水次，眾以為應矣。未幾，王師入，先鋒騎兵皆唱蕃歌。其首句曰：「檀來也。」方明其兆。
偽侍中周宗既阜於家財，而販易，每自灘上通商，以市中國羊馬。及世宗將謀渡淮，乃使軍中人蒙一羊皮，人執一馬，偽為商旅，以渡浮橋而守，繼以兵甲，遂入臨淮。雖金陵弛於邊防，亦周宗務於貪黷，破國之釁有若此者，為臣之咎，不亦深乎？
煜，景之次子，本名從嘉，嗣偽位，乃更今名。有辭藻，善筆劄，頗亦有惠性，而尚奢侈。嘗於宮中以銷金紅羅冪其壁，以白銀釘玳瑁而押之；又以綠鈿刷隔眼，糊以紅羅，種梅花於其外；又於花間設彩畫小木亭子，才容二座。煜與愛姬周氏對酌於其中。如是數處。煜善音律，造《念家山》及《振金鈴曲》。破言者，取要而言之《家山破》、《金鈴破》。又建康染肆之榜多題曰「天水碧」。尋而皇家蕩平之，悉前兆也。初，煜建隆二年七月二十九日襲偽位於金陵，因登樓建金雞以肆赦。太祖聞之大怒，因問其進奏使陸昭符。符素辯給，上頗憐之。是日，對曰：「此非金雞，乃怪鳥耳。」上大笑，因而不問。昭符之對，雖涉滑稽，而能取悅上情，免其君僭上之責，亦其忠也。
偽蜀先主建，許州舞陽人也，世為餅師。嘗葬其父，乃發地數尺而瘞，其棺躍出，有神人謂曰：「此天子之地。女小民何容卜葬」建不聽，但瘞之。棺復躍出，如是者三，乃得葬。其後為忠武軍部將，討尚君長於山東，力戰馬斃，剖之得蛇於馬腹，由是自負。建初以唐朝之命，析黎、雅、邛、蜀四州，為永平軍節度，旋領兩川，封蜀王。及梁太祖受禪，乃僭大號。梁祖以其俱為唐朝勳舊，不敢傲之。又以岐隴不附，欲假建為腹背之患，乃與之通和，使介交質，情好尤篤。建初復書於梁祖曰：「七十州自可指揮，八千里罕因開拓。」又曰：「俱非恃強逼禪，皆以行道濟時」雲。建在位，有漢州人郭迥，耕得古銅牌以獻，有「王建王元」，膺以下六十餘字。建乃改其長子名元膺，以應其事。識者曰：「膺者，胸也；胸者，凶也，皆非吉兆。」俄而，元膺以延巧之夕，將請建宴於東宮，遂謀作亂。事發，元膺伏誅。乃立其少子鄭王衍，是為後主。建在偽位十有二年，凡五改元：曰武成，曰永平，曰通正，曰天漢，曰光天，仍以其偽號易錢文而鑄之。建急於督責，雖倉廩充溢，而聚斂不已。蜀中每春三月為蠶市。至時貨易畢集，闤闠填委。蜀人稱其繁盛。而建嘗登樓望之，見其貨桑栽者不一，乃顧左右曰：「桑栽甚多，儻稅之，必獲厚利。」由是言出於外。民懼，盡伐其桑柘焉。建末年，若於痢疾，疼楚尤劇，但坐錦囊。而疾中顧左右曰：「我見百姓無數，列於床前，詬我曰：『重賦厚斂，以至我傷害而死。今已得訴於帝矣。』」建曰：「我實不知外間如此，今如之何。」未幾而殂。
衍即偽位，荒淫酒色，出入無度。嘗以繒彩數萬段，結為彩樓。山上立宮殿亭閣，一如居常棟宇之制。衍宴樂其中，或逾旬不下。又別立一彩亭於山前，列以金銀、錡釜之屬，取禦廚食料，烹燀於其間。衍憑彩樓以視之，謂之「當麵廚。」彩山之前，復穿一渠，以通其宮中。衍乘醉，夜下彩山，即泛小龍舟於渠中，使宮人乘短畫船，倒執炬蠟千餘條，逆照水面，以迎其船。歌樂之聲，沸於渠上。及抵宮中，復酣宴至曉。彩樓山遇風雨霜雪所損，及重易之，無所愛惜。又好擊鞠，常引二錦障以翼之，往往至於街市，衍為步障所蔽而亦不知，乃齊東昏高障之類也。好戴大裁帽，蓋欲混己，而人以為泥首包羞之兆耳。衍好燒香，沈檀蘭麝之類，芬馥氤氳，晝夜不息。既而厭之，乃取皂角燒之。其奢縱皆此類也。
初，建立衍為嗣，鑄銅鐘於佛寺，虛懸之，其聲洪遠，建乃謂其下曰：「吾立此鐘，為立太子故也。今聲洪遠，是必東宮將來之慶。」俄而才及八日，其鐘殞地，龍首摧落。建聞之不懌。衍襲偽號，果八年而亡國。衍之末年，率其母后等同幸青城，至成都山上清宮。隨駕宮人皆衣畫雲霞，道服。衍自製《甘州曲辭》，親與宮人唱之曰：「畫羅裙，能結束，稱腰身，柳眉桃臉不勝春，薄媚足精神。可惜許淪落在風塵。」宮人皆應聲而和之。衍之本意以神仙而在凡塵耳。後衍降中原，宮妓多淪落人間，始驗其語。初，莊宗即位，與通好，命客省使李嚴使於蜀。衍建上清道宮，塑玄元及唐朝列帝宮中，偽尊王子晉為「聖祖至道玉宸皇帝」，塑其形，仍塑建與愆侍立其側，召嚴以觀之。衍因備法駕行朝謁獻享之禮，而亦享唐之列聖。羅人以為朝唐之列聖，蓋歸中原之兆也。謁享之曰，蜀中士女夾道觀之，珠翠簾幕為之照耀。及嚴回，乃言可取之狀。
嘉王宗壽者，王氏宗室中最為賢王。嘗因重陽，衍召宗室及近臣宴於宣華苑，自旦至於繼火，沉湎尤甚。宗壽因以社稷之事言之，涕淚交落。而佞臣藩在迎、顧在珣韓昭等數輩以為嘉王酒悲，因為諧謔，笑玩而罷。及蜀亡，宗壽至洛，表請以公禮葬衍。朝廷因追封衍為順正公。出葬之日，宗壽步從之。尋為淄州刺史，復為青州節度使，以壽終。蜀之王公，亡國之後多所淪喪。而宗壽獨保其終，以見上天福善之道。後唐既平蜀土，乃以太原節度使孟知祥走馬入蜀以鎮撫之。及明宗時，安重誨用事。知祥及絕朝貢，尋以長興五年，遂僭大號。初，王氏在蜀建創宮殿，皆紀大匠孟德名氏於梁。俄而終為孟氏所處。
知祥僭號才七月而終，其子昶嗣偽位。昶尚年少，乃與其母后同宮數年餘，遂遷新宮而居。以其宮宇稍廣，乃選民間女子有殊色者充之。及有司引至後苑，昶親選擇佳者，亦賜諸王。餘則縱去，而民間懼其搜選，皆立求媒伐而嫁之，謂之「驚婚」焉。昶之幼年，有日者周元豹視之，謂知祥曰：「此兒骨法非常，宜愛之。」知祥不聽，後又遣元豹同昶於戲劇之處熟視之。既而告曰：「此四十年偏霸之主，非等閑也。」知祥始喜，由是特加愛念。昶之母后即後唐積慶公主之從車也，嘗在并州，累從征伐，備歷艱難，由是頗務慈儉，常戒昶以固福壽為懷。而昶亦能稟之，寢處惟紫羅帳、紫碧綾帷褥而已，無加錦繡之飾。至於盥漱之具，亦但用銀，兼以黑漆木器耳。每決死刑，多所矜減。而儉止一身，仁唯容惡，乃匹夫之小節耳。然仁道至大，元鑒孔昭，及歸皇朝，終吉天命。遠視李氏，近觀王衍，禍福之道，蓋相方焉。蜀之末年，百官競執長鞭，自馬至地。婦人競戴高冠，子皆謂之「朝天」。又製新曲，名之曰《萬里朝天》，意謂萬里皆朝於己。及歸降之後，崎嶇川陸；至於京師，乃「萬里朝天」之驗矣。昶性畏懦，在位唯每年春一拜知祥之陵，及十一月誕日幸佛寺燒香而已。他無所適。每出則乘步輦，垂以重簾，環結珠香囊，至於四角，香聞數里。人亦不能見其面。故三十年不南郊，不放燈，率由懼非常也。昶後體重，遂不乘馬。內廄惟飼一打球馬，而久不按習，亦不堪乘跨。其餘名馬，多屬之親王近臣耳。

○偽漢彭城氏先主岩。第二主玢。第三主晟。後主鋹。
○偽閩王氏忠懿王審知。延翰。延鈞。延羲。延政。宗屬王延稟、王延彬。朱文進、卓儼明、李孺贇、婁從效。張漢思、陳洪進。
偽漢先主名岩，後名，其先上蔡人，徙閩之仙遊，復遷番禺，因家焉。父謙，為賀水鎮將。既卒，以其子隱嗣。隱即岩之兄也。先時，唐末天下藩鎮不受代。而薛王知柔以石門扈蹕，功授唐廣帥。丞相齊公徐彥若復代知柔，隱皆迎納，朝論嘉之。尋自為廣帥。隱卒，岩代其任。初，岩之正母韋氏頗妒，聞其生，乃仗劍於中門，使取其兒至，將殺之。家人不敢匿，乃持去。既見之後，劍輒墜地，乃跪而抱之，曰：「此我家之寶。」遂取為己子。梁朝命冊南平王，以中原多事，乃僭號，改元乾亨，封其子十有八人為王。九年八月，白虹入其偽三清殿中，頗憂畏，中外震懼。會有詞臣王宏欲說岩，乃以白虹為白友見上，賦以賀之。岩大悅，乃改元白龍，更名謙初為封州刺史，而其母段氏生岩。有日者視之，謂謙曰：「公之諸子，唯少者貴耳。」
又岩性嚴酷，果於殺戮。每視事，則垂簾於便殿，使有司引罪人於殿下，設其非法之具而屠膾之，故有湯鑊、鐵床之獄。又有投湯鑊之後，更加日曝，沃以鹽醋，肌體腐爛，尚能行立，久之乃死。其餘則錘鋸互作，血肉交飛，腥穢之氣、冤痛之聲，充沸庭廡。而岩之唇吻必垂涎及熙頷，若噏膏血之氣者。久之方復常態。有司俟其復常，乃引罪人而退。蓋妖蜃毒龍之類，非可待以人倫也。岩暴政之外，惟以治官殿為務，故作昭陽諸殿、秀華諸官，皆極槐麗。昭陽殿以金為仰陽，銀為地面。簷楹榱桷，亦皆飾之以銀。殿下設水渠，浸以真珠。又琢水晶、琥珀為日月，列於東西二樓之上。岩親書其榜，其餘宮室、殿宇悉同之。每引嶺行商以示奢。亦由之而稱強盛，涼台之寶不亦疏乎
岩末年，乃天福壬寅歲。是歲夏四月，避署於甘泉宮。時長星見，乃誦宋孝武萬歲之說，未幾而殂焉。
岩既卒，子玢嗣位，是為殤帝，昏暴益甚，為長夜之飲。二年春三月，其弟晟因人之情，乃使壯士夜以角牴進，因而弒之於長春宮。
玢卒，晟乃襲偽位，改元應乾。江南李氏因湖湘之勢，遂以兵侵其境，為晟所敗。獲其敗卒，盡減去一臂，以歸之江南，由是絕南顧之意。晟僻在一隅，自為強大，以中國帝王為洛州刺史。每宴會，則獨處殿庭之間，侍宴臣僚皆結彩亭，列坐於殿之兩隅。宴酣則有司以檻獸而進。兩傍翼以戈戟。晟親持弓矢下殿。有司引獸檻而前，逡巡，獸出，移庭而上。晟引弓射之，兩旁戈戟競進，獸乃斃。其為樂皆類此耳。晟晚年猜忌，功臣、宗室，誅戮相繼。陳道庠者，嘗為角牴以弒殤玢者。晟既忌之，欲其自退，乃賜之《漢紀》一部。庠受賜，莫知其由，因以問內侍鄧申。申曰：「殺韓信、醢彭越之謂也。」庠因稱疾。晟聞之，反怒申以漏泄，乃兼誅之。晟每誅親族，其子皆鴆死，女有色，遂置嬪御之列。晟之所為雖蠻夷不足以論理，而人倫之內，聞所忍聞焉。
鋹，晟之長子也。年十七，襲偽位，改元大寶。委政內官龔澄樞及才人盧瓊仙。又引巫樊鬍子，自言玉皇大帝附其身，服遠遊冠，妖言以陳禍福。鋹於內殿設帷幄、陳物玩以奉之。鬍子為大帝言謂鋹曰：「盧瓊仙等皆我命之以為爾輔，爾當盡心委之，無得妄有疑慮。」鋹再拜而聽。由是內外淫亂。鋹踵父之奢縱，立萬政殿，飾一柱，凡用銀三千兩。又以銀為殿衣，間以雲母。無名之費，日有萬千。末年，野蕈生於宮殿、禦井，石自行百餘步，狐鳴鬼哭，妖怪日作，至於亡國焉。鋹既為天兵所敗，其下乃燔爇府庫。寶貨之外，其真珠至美者，凡四十有六甕焉。及至京師，鋹乃自結真珠龍鳳鞍靶以獻。太祖謂群臣曰：「聞鋹所貢，悉皆手製。其所善止如此。不亡何待邪」鋹在南越，偽封衛王。及歸朝，封恩赦侯，旋改彭城郡公。又進封衛國公。及薨，追封南越王焉。籲，彭城氏非積善之家，以淫刑為政，加之內理無復禮度，雖滅亡也，而猶獲其令終者，不亦幸乎」
閩忠懿王，諱審知，光州固始人也。長兄潮，次兄圭及審知，軍中號為「三龍」。皆以唐末起兵，為黃巢部伍。巢敗，乃領其眾入泉州，旋自泉州復入福州。初，碎石僧為讖辭曰：「岩高潮水沒，潮退矢口出。」蓋言潮破福州陳岩，而審知終嗣其地也。潮當使日者視己兄弟，曰：「一個勝一個。」審知方侍其側，沾汗而退。審知性儉約，嘗衣。一日，褲敗，乃取酒庫官袋而補之。又嘗使南方回者以玻璃瓶獻之。審知看玩久之，因擲於地，謂左右曰：「好奇尚異，乃奢侈之本。今沮之貴，後代無為漸也。」或雲延鈞僭立，以御服被於審知之廟。審知寓夢於延鈞，責之，不肯服。
延翰，審知子也，襲父位，逾年而終。翰妻，博陵氏之女，性悍妒而殘忍。嘗以練縛姬侍而鞭之，練染血赤乃止。又置木掌摑人。一日盛署，天無纖雲，而霆電擊博陵，斃於中庭。或曰，忠懿暴終，博陵之鴆故也。
延鈞，審知次子。延翰殂，遂襲其位，無奇能。故其初數年，頗亦善守，比及季運，乃僭稱大號。號國曰大閩，改元龍啟。即位日，既被袞冕，遂恍惚不能自知。久之，方蘇。乃心許飯僧三百萬、繕經三百藏，尋而稍安，乃托其禮，復於諸寺賽，所許願文疏中明述其事。聞者哂之曰：「大閩之應天順人有如此者。」延鈞既僭位，改名鏻。鏻將死，有赤虹入其室，飲以金盆水，吸之俄盡。又芝生殿門。俄而遇弒。鏻死，金陵以閩人語訛戲之，因送綾遂以為花絹，意以鏻為綾，避其諱也。鈞初議僭號，不欲盡兼尊，欲為閩國皇。偽翰林學士周維岳進曰：「陛下俗稱國皇，臣亦止稱翰林學。」又為赦書，有日行五十里之說，聞者哂之。
延稟者，審知之養子，眇一目。人亦謂之獨眼龍，延鈞之兄也。翰既死，稟自泉州率兵而至。因延鈞為主，自還泉州，將行，謂鈞曰：「善守之，無煩老兄再至。」鈞憾其言，後因詐疾，以死訃於稟。稟復來，遂以兵迎於南台江，斃之舟中。取其首至，而責之曰：「果煩老兄再至矣。」因梟之無諸市。稟之子繼升、繼倫皆奔浙中。初，延稟自光山赴建州，入一山寺劫掠，有僧但誦《法華經》，見稟不起。稟怒，殺之。後常見僧現其形，細視之，乃延鈞耳。稟由是心疑，至是果驗其冤。
昶，本名繼鵬，偽封福王，即鈞之長子也。鈞既為皇城使李仿所弒，而立昶。昶遂改元通文。性狂狷，嘗欲練兵襲金陵。乃於殿庭設大砂羅，於射堋示眾曰：「一發中之，當平定江南。」射堋去庭階才五六十步，砂羅復甚大，果一發中之。其下皆賀，曰：「此一箭定天下矣」。遂發兵至於境上。金陵聞之無所詬責，但曰：「湣其有此大志耳。」昶立，而忠懿王之勳舊悉屏去之，衙兵先號威武軍者，亦棄不用。威武軍，忠懿王之親兵也，以軍額而名之。因召市井屠沽輩，別立宸衛軍名，衣以羅襦銀帶，飲食之器悉皆中金所給，俸賜復數倍於威武。威武頗怒。一日，潛匣劍，遂取延義於私第而立之。延羲，審知第二十八子也。先時得罪於昶，昶囚之私第。有庭石一根。一日，有白煙一穗起於石上，久之方散。延羲懼，乃密召道士陳守元，即偽號陳天師者也，使禳克之。守元曰：「未必不為嘉兆也。」是夕，兵至其門而迎之。延羲謂昶使人收之，乃逃於廁中，久方出。
延羲即位，改元永隆，移書於鄰國曰「六軍踴躍於門前，群臣歡呼於日下」是也。延羲在位，為長夜之飲，煉銀葉為酒杯，以賜飲群下。銀葉即柔弱，因目之為冬瓜片，又名之曰醉如泥。酒既盈，即不許復置他所，惟飲盡乃可舍。自宗室洎宰臣而下，多以拒命見誅。嘗一夕醉甚，命其偽宰相李準棄市。而準方大醉，臥於市中，唯呼其婢春鶯而已。行刑者不敢殺，因致之他所。明日，延羲視朝，使召準。左右以夜來之命對之。延羲都不能知，乃急召，仍復其位。是日，又宴翰林學士周維岳，復被怒下獄。獄吏拂榻而迎之曰：「尚書無苦憂。昨夕相公方宿此。今亦無恙。」既醒，果然。又嘗會飲極酣。侍者皆退，惟羲與維岳在坐，因顧左右曰：「維岳身軀甚小，而能飲如許酒。」左右對曰：「臣聞酒有別腸，非可以肌體而論之。」延羲欣然曰：「果有別腸。」即使拽維岳下殿，將取別腸視之。左右善對曰：「今侍奉飲樂，唯維岳最有殊量，取其別腸，是無可陪奉者。」延羲然之，遂獲免。其荒淫暴虐率皆此類。延羲末年，為偽客省使朱文進所弒。遇弒之日，延羲將與其偽妃上官，出上官之私第，首篸數花，自九龍殿褰簾而出。三為簾所拂，花墜於地。延羲復整花上馬，馬驚躍不能上者數四。既而不逾數步，為衛士以金槍而害之。閩人每出，衙仗必木為刃，以四金槍衛於馬前，至是乃以此為亂。王氏遂滅。
忠懿嘗問懿山僧國祚修短。僧曰：「大王騎馬來，騎馬去。」忠懿以丙午得閩，至開運丙午歲而國亡。其言驗矣。
延政，延羲弟也。延羲即位，乃請以建州為威武軍。延羲不許，因授延政為建州鎮安軍節使。延政乃自更為鎮武，後復僭號稱大商皇帝，改元天德。以其廳為太和殿。雖服赭袍，而早晚參衙及見四方使介，如藩郡之禮。延羲遇害，閩人有迎延政於建州者。會延政為淮兵所攻，不能下，使其子繼雄至，復為文進拒而殺之。延政終歸於江南，封自在王，尋改光山王，終鄱陽焉。
延彬，圭之子，忠懿之猶子也。圭死。襲其父，封於泉州。頗與延鈞篤，兄弟之分，性多藝而奢縱。日服一巾櫛，日易一汗衫。既醉，必以龍腦數器覆之。無病則亭午方起，能為詩，亦好說佛理。詩人、禪客謁見，多為所沮。宅中聲妓，皆北人。將求妓，必圖己形而書其歌詩於圖側，曰：「才如此，貌如此。」以是冀其見慕。初，圭領兵至泉州，舍於開□寺，始生延彬於寺之堂。既生，而有白雀一，棲於堂中。迄延彬之終，方失其所在。凡三十年，仍歲豐稔。每發蠻舶，無失墜者，人因謂之招寶，侍郎進士徐寅，嘗為《人生幾何賦》云：「任是三皇五帝，不死何歸。」後因修合，求藥於延彬。延彬即書其賦辭於紙尾而報之，其風味又類此也。朝廷授延彬雲州節度使。及卒，復贈侍中，葬雲台山。迄今閩人謂之雲台侍中。其詩有尤者曰：「兩衙前後訟堂清，軟錦披袍擁鼻行。雨後綠苔侵履跡，春深紅杏鎖鶯聲。因攜久醞松醪酒，自煮新抽竹筍羹。也解為詩也為政，儂家何似謝宣城。」人多誦之。
偽朱文進者，王氏時為客省使，既弒其君延羲，乃稱藩於朝廷，行天福年號。朝廷授文進福州節度使同中書門下平章事，封閩國王。泉州指揮使婁從效殺文進所署刺史黃紹頗，以王繼勳代之，遙應建州。文進發兵攻之，為泉人所敗。連重遇乃殺文進，傳首建州，以從子繼昌來守福州，為淮兵所阻，不得進。指揮使李儒贇乃推僧卓儼明為主。卓儼明本神光寺僧，住上方。達將自立，懼人情不附，乃假立之示眾，曰：「儼明在神光寺上方，嘗睡庵中，有赤蛇出入其鼻中。此異人也，當迎立之。」眾從其議，未幾殺之。遂自立。既自立，乃表朝廷，授檢校太尉同平章事，充福建節度使，知閩國事。後求爵於朝廷，不允，遂歸江南，編入屬籍，賜名「義」，預其偽皇子之列。既而召之，使入覲。孺贇復不聽命，遂為江南所攻，告急於浙兵，救之圍解，乃覲於浙，改「孺贇」。未幾，還本任。復謀叛，為浙兵所戮。其弟孺賓亦誅焉。
婁從效，泉州桃林人也，父諱璋，初與董思安、張漢思、陳洪進等俱為本州偏將。及朱文進篡滅王氏，以其將黃紹頗守泉州。從效等因殺紹頗，而立王繼勳，以應建州。文進舉兵攻之，不克。及江南克建州。從效首請江南之命，累授從效至檢校太尉兼中書令、泉州清源軍節度使、鄂國公。十數年間，頗亦強盛。建隆壬戌歲，從效自五月發疽，至於七月不愈，中外音問不通。群校頗有異議。一日，先鋒指揮使王請入省疾，而從效危篤，乃以關踣之。從效死，眾立張漢思為帥，以洪進副之，使王出守漳州，不聽，又遣戍蒲田，亦不聽，因使眾擊之，垂困，送同安縣羈縻之。未幾而斃。
初，從效有泉南之地。洪進為其大將，與張漢思同列。從效死，漢思有其郡。且請節制於江南，以洪進為節度副使，而頗忌洪進。一日，設筵將害洪進，俄而地震，漢思惶惑。洪進遂起出。他日，洪進率子弟徑入衙署，取其符印而廢之，送家莊。洪進因請命於朝廷，授以平海軍節度使。太宗即位，乃修朝覲，改授徐州節鎮兼使相，封岐國公，終贈中書令，諡曰「忠順」。
