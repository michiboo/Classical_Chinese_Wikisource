
乳燕入巢筍成竹，誰家二女種新穀。
無人無牛不及犁，持刀斫地翻作泥。
自言家貧母年老，長兄從軍未娶嫂。
去年災疫牛囤空，截絹買刀都市中。
頭巾掩面畏人識，以刀代牛誰與同。
姊妹相攜心正苦，不見路人唯見土。
疏通畦隴防亂苗，整頓溝塍待時雨。
日正南岡下餉歸，可憐朝雉擾驚飛。
東鄰西舍花發盡，共惜餘芳淚滿衣。

