　　欽定四庫全書　　　　　集部六
　　洹詞　　　　　　　　　別集類五〈明〉
　　提要
　　〈臣〉等謹案洹詞十二巻明崔銑撰銑有讀易餘言已著録是集題曰洹詞以銑家安陽境有洹水故也一巻二巻曰館集三巻曰退集四巻曰雍集五巻至十巻曰休集十一巻十二巻曰三仕集皆編年排次不分體裁襍著筆記亦㕘錯於其間銑力排王守仁之學謂其不當舍良能而談良知故持論行已一歸篤實其爭大禮劾張璁桂萼風節表表亦不愧其言所作政議十篇準今酌古無儒生迂濶之習他若漫祀十條可以補宋史之未備譌傳兩則可以靖明代之浮言而岳飛論一篇稱飛之急宜奉詔班師尤識大體葢不特文章自可傳也第十一巻中有嚴嵩鈐山堂集序似涉南園作記之疑然嵩集載此序題嘉靖己亥據明史嵩傳是時方為禮部尚書未操國柄尚無由預識其姦是猶司馬光之於王安石非陸游之於韓侂胄矣乾隆四十四年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








