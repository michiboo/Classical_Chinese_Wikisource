
天地爲橐籥，周流行太易。
造化合元符，交媾騰精魄。
自然成妙用，孰知其指的。
羅絡四季間，綿微無一隙。
日月更出沒，雙光豈雲隻。
奼女乘河車，黃金充轅軛。
執樞相管轄，摧伏傷羽翮。
朱鳥張炎威，白虎守本宅。
相煎成苦老，消鑠凝津液。
髣髴明窗塵，死灰同至寂。
擣冶入赤色，十二周律曆。
赫然稱大還，與道本無隔。
白日可撫弄，清都在咫尺。
北酆落死名，南斗上生籍。
抑予是何者，身在方士格。
才術信縱橫，世途自輕擲。
吾求仙棄俗，君曉損勝益。
不向金闕遊，思爲玉皇客。
鸞車速風電，龍騎無鞭策。
一舉上九天，相攜同所適。

