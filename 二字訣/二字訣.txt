李華，監察御史、右補闕。擅長古文，和蕭穎士齊名。原有文集十捲，已散佚，後人輯有《李遐叔文集》。《二字訣》一段，或作《論書》。《書苑菁華》題下注云：汝瑮謹案：《書畫譜》標題作「唐李華二字訣」標題之次行有「截拽」二字，即所謂二字訣也。
截拽
或有人示以文卷者，中有《小學說》一篇，其略曰：鴻文先生坐於堂上，手執經一卷，弟子以次立。先生講既已，而為文焉，示於眾子，則不善書也。小學家流曰：「先生通儒也，而弗能字，學何哉？」鴻文先生方隱幾，聞是言也，笑而召之。責曰：「夫儒之立身以學乎？以書乎？苟其書，則孔子無以加也。且止雲典籍，至是則無聞也。爾徒學書，記姓名而已。已乎，已乎。」華既覽之，心膹膹然，思有以喻，故作論云：
夫六藝中，此為難事，人罕曉其奧；予非能也，亦嘗聞其旨。蓋用筆在乎虛掌而實指，緩衄而急送，意在筆前，字居筆後，其勢如舞風翔鸞，則其妙也。大抵字不可拙，不可巧，不可今，不可古，華質相半可也。鐘、王之法悉而備矣。近世虞世南深得其體，別有婉媚之態，凡雲八法，學者悉善。予有二字之訣，至神之方，所謂「截拽」也。苟善斯字，逸少、伯英』彼何人哉！噫，諒哉!書功之深，人之難能知也。是歟曷可已乎！
