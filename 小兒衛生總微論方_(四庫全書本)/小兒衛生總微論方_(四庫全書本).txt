　　欽定四庫全書　　　　　子部五
　　小兒衛生總微論方　　　醫家類
　　提要
　　〈臣〉等謹案小兒衛生總微論方二十卷不著撰人名氏凡論一百條自初生以至成童無不悉備論後各附以方前有嘉定丙午和安大夫特差判太醫局何大任序稱家藏是書六十餘載不知作者為誰博加搜訪亦未嘗聞此書之流播因鋟於行在太醫院以廣其傳按宋錢乙仲陽以治小兒得名其藥證真訣一書僅有傳本亦不免缺略其他如晁陳二氏所著録者有兒童寶鏡小兒靈秘方小兒至訣小兒醫方小兒斑疹論諸書皆不可得見是書詳載各症如梗舌鱗瘡之類悉近時醫書所未備其議論亦篤實明晰無明以來諸醫家黨同伐異自立門戶之習誠保嬰之要書也此本為明𢎞治已酉濟南朱臣刻於寧國府者改名保幼大全今據嘉定本原序復題本名臣序又稱得之醫者鄭和和稱得之古冢中其説迂怪蓋方技家自神其授受亦無取焉乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　小兒衛生總微論方原序
　　余先君有小兒衛生總㣲論方二十卷家藏甚久今六十餘載矣不知作者謂誰博加捜訪未嘗聞此書之流播也自嬰孩初育以至成童所謂保衛其生總括精微視古今方書極為詳盡仁哉著書者之心也宗族親舊間㓜稚有疾余毎口傳指授効如影響又取其可以通用於大人者増湯劑而用之尤為神異豈此書不言之妙有待於余而發耶烏可掩為一家之寶而不與人共之於是集二三同志訂正其騰冩之舛鋟於行在太醫局以廣其傳得此者敬而用之當知余言不繆或未免畫蛇添足之譏不暇顧矣吁齊魯大臣史失其名恨不得詳其人也嘉定丙午立春日和安大夫特差判太醫局何大任序


