　　欽定四庫全書　　　　　集部十
　　提要
　　梅溪詞　　　　　　　詞曲類一〈詞集之屬臣〉等謹案梅溪詞一巻宋史達祖撰達祖字邦卿號梅溪汴人田汝成西湖志餘稱韓侂胄堂吏史達祖擅權用事與之名姓皆同今考集中齊天樂第五首註中秋宿真定驛滿江紅第二首註九月二十一日東京懷古水龍吟第三首註陪節欲行留別社友鷓鴣天第四首註衛縣道中惜黃花第一首註九月七日定興道中核其詞意必李璧使金之時侂胄遣之隨行覘國故有諸詞知撰此集者即侂胄所用之史達祖又考周宻齊東野語玉津園事張鎡雖預其謀而鎡實侂胄之狎客故於侂胄嬖妾滿頭花生辰得移㕑張樂於其邸此編前有鎡序足證其為侂胄黨序末稱數路得人恐不特尋美於漢亦足證其實為掾史確非兩人惟序作於嘉泰元年辛酉而集中有壬戍立春一首序稱初識達祖出詞一編而集中有與鎡倡和詞二首則此本又後來所編非鎡所序之本矣陳振孫書録解題稱是編又有姜䕫序此刻不載亦傳刻佚脫也達祖人不足道而詞則頗工鎡稱其分鑣清真平睨方回而紛紛三變行輩不足比數清真為周邦彥之號方回為賀鑄之字三變為栁永之原名推奬未免稍溢然清詞麗句在宋季頗屬錚錚亦未可以其人掩其文矣
　　散花菴詞　　　　　　詞曲類一〈詞集之屬臣〉等謹案散花菴詞一巻宋黃昇撰昇字叔暘號王林又號花菴詞客以所居有玉林又有散花菴也毛晉刋本以昇作昃以叔暘作叔陽而諸本實多作黃昇考花菴絶妙詞選舊傳刻本題曰黃易又詩人玉屑前有昇序世所傳翻刻宋本猶鉤摹當日手書亦作黃易檢詞選序末尚有當時姓名小印實作昇字蓋許慎説文昇字篆文作昇昇特以篆體署名故作易字晉不考六書妄改作昃殊為舛謬至叔陽乃盧炳之字炳有鬨堂詞巳別著録晉乃移而為昇之字益桃僵李代矣昇所選絶妙詞末附以已詞四十首蓋用王逸編楚詞徐陵編玉臺新詠芮挺章編國秀集之例此本全録之惟旁摭他書増入三首耳昇早棄科舉雅意歌詠曽以詩受知游九功見胡徳方所作詞選序其詞亦上逼少游近摹白石九功贈詩所云晴空見冰柱者庶幾似之徳方序又謂閩帥樓秋房聞其與魏菊莊相友以泉石清士目之按菊莊名慶之建安人即撰詩人玉屑者梅澗詩話載慶之過玉林詩絶句雲一步離家是出塵幾重山色幾重雲沙溪清淺橋邊路折得梅花又見君則昇必慶之同里隠居是地故獲見稱於閩帥又游九功亦建陽人其答叔暘五言古一首尚載在詩家鼎臠是昇為閩人可以考見朱彛尊詞綜及近時厲鶚宋詩紀事均未及詳其里籍今附著於此焉乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　梅溪詞原序
　　關睢而下三百篇當時之歌詞也聖師刪以為經後世播詩章於樂府被之金石管絃屈宋班馬繇是乎出而自變體以來司花傍輦之嘲沈香亭北之詠至與人主相友善則世之文人才士遊戲筆墨於長短句間有能瓌竒警邁清新閒婉不流於𧦧蕩汙淫者未易以小伎言也余埽軌林扃草長門逕一日聞剝啄聲園丁持謁入視之汴人史生邦卿也迎坐竹陰下郁然而秀整俄起謂余曰某自冠時聞約齋之號今亦既有年矣君身益湮晦達以是來見無他求袖出詞一編余驚笑而不荅生雲始取讀之大凡如行帝苑仙瀛輝華絢麗欣眄駭接因掩巻而歎曰有是哉能事之無遺恨也蓋生之作辭情俱到織綃泉底去塵眼中妥帖輕圓特其餘事至於奪苕艷於春景起悲音於商素有瓌奇警邁清新閒婉之長而無𧦧蕩汙淫之失端可以分鑣清真平睨方囘而紛紛三變行輩幾不足比數山谷以行誼文章宗匠一代至序小晏詞激昻婉轉以伸吐其懷抱而楊花謝橋之句伊川猶稱可之生滿襟風月鸞吟鳯歗鏘洋乎口吻之際者皆自潄滌書傳中來況欲大肆其力於五七言迴鞭溫韋之塗掉鞅李杜之域躋攀風雅一歸於正不於是而止雖然余方以耽泥聲律而顛踣擯棄令又區區以勉生非惑耶若覽斯集者不梏於𤣥黃牝牡哀沈而悼未遇實繫時之所尚余老矣生鬚髪未白數路得人恐不特尋美於漢生姑待之生名達祖邦卿其字雲嘉泰歲辛酉五月八日張鎡功甫序







　　欽定四庫全書
　　梅溪詞
　　宋　史達祖　撰
　　綺羅春〈詠春　或作沁園春非〉
　　做冷欺花將煙困栁千里偷催春暮盡日㝠迷愁裏欲飛還住驚粉重蝶宿西園喜泥潤燕歸南浦最妨它佳約風流鈿車不到杜陵路　沉沉江上望極還被春潮晩急難尋官渡隱約遙峰和淚謝娘睂嫵臨斷岸新綠生時是落紅帯愁流處記當日門掩梨花剪燈深夜語
　　雙雙燕〈詠燕〉
　　過春社了度簾幙中間去年塵冷差池欲住試入舊巢相竝還相雕梁藻井又軟語商量不定飄然快拂花梢翠尾分開紅影　芳徑芹泥雨潤愛貼地爭飛競誇輕俊紅樓歸晩看足栁昏花暝應自棲香正穩便忘了天涯芳信愁損翠黛雙蛾日日畫欄獨憑
　　陽春曲
　　杏花煙梨花月誰與暈開春色坊巷曉愔愔東風斷舊火銷處近寒食少年蹤跡愁暗隔水南山北還是寶絡雕鞍被鶯聲喚來香陌　記飛葢西園寒猶凝結驚醉耳誰家夜笛燈前重簾不掛殢華裾粉淚曽拭如今故里信息賴海燕年時相識奈芳草正鎖江南夢春衫怨碧
　　海棠春令
　　似紅如白含芳意錦官外煙輕雨細燕子不知愁驚墮黃昏淚　燭花偏在紅簾底想人怕春寒正睡夢著玉環嬌又被東風醉
　　夜行船〈正月十八日聞賣杏花有感〉
　　不剪春衫愁意態過收燈有些寒在小雨空簾無人深巷已早杏花先賣　白髮潘郎寛沈帶怕看山憶它睂黛草色拖裙煙光惹鬢常記故園挑菜
　　東風第一枝〈詠春雪〉
　　巧沁蘭心偷黏草甲東風慾障新㬉謾凝碧瓦難留信知暮寒輕淺行天入鏡做弄出輕鬆纎軟料故園不捲重簾悞了乍來雙燕　青未了栁囘白眼紅欲斷杏開素麵舊遊憶著山陰後盟遂妨上苑寒爐重㬉便放慢春衫針線恐鳯靴挑菜歸來萬一灞橋相見
　　又〈壬戌開臈望雨中立癸亥春與髙賓王各賦〉
　　草腳愁蘇花心夢醒鞭香拂散牛土舊歌空憶珠簾綵筆倦題繡戶黏雞貼燕想占斷東風來處暗惹起一掬相思亂若翠盤紅縷　今夜覓夢池秀句明日動探花芳緒寄聲沽酒人家預約俊遊伴侶憐它梅栁怎忍後天街酥雨待過了一月燈期日日醉扶歸去
　　又〈燈夕清坐或作元夕〉
　　酒館歌雲燈街舞繡笑聲喧似簫鼓太平京國多歡大酺綺羅幾處東風不動照花影一天春聚耀翠光金縷相交苒苒細吹香霧　羞醉玉少年豐度懷艷雪舊家伴侶閉門明月關心倚窻小梅索句吟情慾斷念嬌俊知人無㨿想袖寒珠絡藏香夜久帶愁歸去
　　玉樓春〈社前一日〉
　　遊人等得春晴也處處旗亭堪繫馬雨前穠杏尚娉婷風後殘梅無顧藉　忌拈針線還逢社鬭草贏多裙欲缷明朝雙燕定歸來叮囑重簾休放下
　　又〈賦梨花〉
　　玉容寂莫誰為主寒食心情愁幾許前身清淡似梅粧遙夜依微留月住　香迷蝴蝶飛時路雪在鞦韆來徃處黃昏著了素衣裳深閉重門聽夜雨
　　喜遷鶯
　　月波凝滴望玉壺天近了無塵隔翠眼圏花冰絲織練黃道寶光相直自憐詩酒瘦難應接許多春色最無賴是隨香趂燭曽伴狂客　蹤跡謾記憶老了杜郎忍聽東風笛栁院燈疎梅㕔雪在誰與細傾春碧舊情拘未定猶自學當年游歴怕萬一悞玉人夜寒簾隙
　　萬年歡〈春思〉
　　兩袖梅風謝橋邊岸痕猶帶陰雪過了囪囪燈市草根青發燕子春愁未醒悞幾處芳音遼絶煙谿上采綠人歸定應愁沁花骨　非干厚情易歇奈燕臺句老難道離別小徑吹衣曽記故里風物多少驚心舊事第一是侵堦羅襪如今但栁髪晞春夜來和露梳月
　　阮郎歸
　　龍香吹袖白藤鞭帽簷衝栁煙一春幾度畫橋邊東風聽筦絃　花活計酒因縁從人嘲少年眞須吟就綠楊篇灣頭寄小憐
　　又〈月下感事〉
　　舊時明月舊時身舊時梅蕚新舊時月底似梅人梅春人不春　香入夢粉成塵情多多斷魂芙蓉孔雀夜溫溫愁痕即淚痕
　　眼兒媚〈寄贈〉
　　潘郎心老不成春風味隔花塵簾波浸筍窗紗分栁還過天津　近時無覓湘雲處不記是行人樓髙望逺應將秦鏡多照施顰
　　又〈代荅〉
　　兒家七十二鴛鴦珠珮鎖瑤箱期花等月秦臺吹玉賈袖傳香　十年白玉堂前見直是剪柔腸將愁去也不成今世終誤王昌
　　憶瑤姬〈騎省之悼也〉
　　嬌月籠煙下楚領香分兩朶湘雲花房漸密時弄杏牋初㑹歌裏殷勤沉沉夜久西窗屢隔蘭燈幔影昏自綵鸞飛入芳巢繡屏羅薦粉光新　十年未始輕分念此飛花可憐柔脆銷春空餘雙淚眼到舊家時郎謾染愁巾袖止說道凌虛一夜相思玉様人但起來梅發窗前哽咽疑是君
　　南歌子
　　采綠隨雙槳看山藉一笻關南桃樹幾番紅昨夜詩情頻在雨聲中　花逕無雲隔苔垣只夢通舊歡一餉可過從試覓鴛鴦新杏簡春風
　　風流子
　　紅樓橫落日蕭郎去幾度碧雲飛記窗眼逓香玉臺妝罷馬蹄敲月沙路人歸如今但一鶯通信息雙燕説相思入耳舊歌怕聽金縷斷腸新句羞染烏絲　相逢南溪上桃花嫩嬌様淺澹羅衣恰是怨深腮赤愁重聲遲悵東風巷陌草迷春恨軟塵庭戶花悞幽期多少寄來芳字都待還伊
　　又
　　飛瓊神仙客因游戲誤落古桃源藉吟牋賦筆試融春恨舞裙歌扇聊應塵緣遣人怨亂雲天一角弱水路三千還因秀句意流江外便隨輕夢身墮愁邊　風流休相悞尋芳縱來晩尚有它年只為賦情不淺彈淚風前想霧帳吹香獨憐奇俊露盃分酒誰伴嬋娟好在夜軒涼月空自團圓〈月軒其號也〉
　　金盞子
　　奬綠催紅仰一番膏雨始張春色未踏畫橋煙江南岸應是草穠花密尚憶濺裙蘋溪覺詩愁相覓光風外除是倩鶯煩燕謾通消息　梨花夜來白相思夢空闌一林月深深栁枝巷陌難重遇弓彎兩袖雲碧見説倦理秦箏怯春蔥無力空遺恨當時留秀句蒼苔蠧壁
　　杏花天〈清明〉
　　軟波拖碧蒲牙短畫橋外花晴栁㬉今年自是清明晚便覺芳情較嬾　春衫瘦東風剪剪過花塢香吹醉面歸來立馬斜陽岸隔岸歌聲一片
　　又
　　古城官道花如霰便恰限花間再見雙睂最現愁深淺隔雨春山兩㸃　囘頭但垂楊帶苑想今夜銅駞夢逺行人去了鶯聲怨此度關心未免
　　又
　　細風微月垂陽院記年少春愁一㸃棲鶯未覺花梢顫踏損殘紅幾片　長安共日邊近逺況老去芳情漸減屏山幾夜春寒淺卻將因而夢見
　　又
　　扇香曽靠腮邊粉舊塵埋月輪有暈南風未似愁來近前事臨窗隱隱　涼花畔雲歌露飲夢斷了終難再問鴛鴦帶上三生恨將淚揩磨不盡
　　三姝𡡾
　　煙光揺縹瓦望晴簷風裊栁花如灑錦瑟橫床想淚痕塵影鳯常下倦出犀帷頻夢見王孫驕馬諱道相思偷理綃裙自驚腰衩　惆悵南樓遙夜記翠箔張燈枕肩歌罷又入銅駞遍舊家門巷首詢聲價可惜東風將恨與閒花俱謝記取崔徽模様歸來暗寫
　　壽樓春〈尋春服感念〉
　　裁春衫尋芳記金刀素手同在晴窗幾度因風殘絮照花斜陽誰念我今無腸自少年消磨疎狂但聽雨挑燈歌床病酒多夢睡時粧　飛花去良宵長有絲欄舊曲金譜新腔最恨湘雲人散楚蘭魂傷身是客愁為鄉算玉簫猶逢韋郎近寒食人家相思未忘蘋藻香
　　于飛樂〈鴛鴦怨曲〉
　　綺翼⿰⿰問誰常借春陂生愁近渚風微紫山深金殿㬉日暮同歸白頭相守情雖定事卻難期　帶恨飛來煙埋秦草年年枉夢紅衣舊沙間香頸冷合是單棲將終怨魄何年化連理芳枝
　　南浦
　　玉樹曉飛香待倩它和愁㸃破籹鏡輕嫩一天春平白地都䕶雨昏煙暝幽花露溼定應獨把闌干憑謝屐未蠟安排共文鵷重遊芳徑　年來夢裏揚州怕事隨歌殘情趂雲冷嬌眄隔東風無人㑹鶯燕暗中心性深盟縱約盡同晴雨全無定海棠夢在相思過西園鞦韆紅影
　　探芳信
　　謝池曉被酒滯春眠詩縈芳草正一堦梅粉都未有人掃細禽啼處東風軟嫩約關心早未燒燈怕有殘寒故園稀到　説道試籹了也為我相思占它懷抱靜數窗櫺最懽聽鵲聲好半年白玉臺邊話屢見鈎小指芳期夜月花陰夢老
　　祝英臺近〈或在第九句阻幽㑹下分段下二闋倣此〉
　　栁枝愁桃葉恨前事怕重記紅藥開時新夢又溱洧此情老去須休春風多事便老去越難囘避　阻幽㑹應念偷剪酴醿柔條暗縈繫節物移人春暮更顦顇可堪竹院題詩蘚堦聽雨寸心外安愁無地
　　又〈薔薇〉
　　綰流蘇垂錦綬煙外紅塵逗莫倚莓牆花氣釅如酒便愁醺醉青虬蜿蜿無力戲穿碎一屏新綉　謾懐舊如今姚魏俱無風標較消瘦露㸃揺香前度剪花手見郎和笑拖裙囪囪欲去驀忽地罥留芳袖
　　又
　　落花深芳草暗春到斷腸處金勒驕風欲過大堤去翠樓葛嶺西邊恰如曽約畫闌映一枝瓊樹　正凝佇芳意欺月矜春渾欲便偷許多少鶯聲不敢寄愁與謝郎日日西湖如今歸後幾時見倚簾吹絮
　　釵頭鳯〈向刻清商怨誤○寒食飲綠亭〉
　　春愁逺春夢亂鳯釵一股輕塵滿江煙白江波碧栁戶清明燕簾寒食憶憶憶　鶯聲曉簫聲短落花不許春拘管新相識休相失翠陌吹衣畫樓橫笛得得得
　　西江月〈閨思〉
　　西月澹窺樓角東風暗落簷牙一燈初見影窗紗又是重簾不下　幽思屢隨芳草閒愁多似楊花楊花芳草遍天涯綉被春寒夜夜
　　又〈賦木犀香數珠〉
　　三十六宮月冷百單八顆香懸只宜結贈散花天金粟分身顯現　指嫩香隨甲影頸寒秋入雲邊未忘靈鷲舊因緣贏得今生圓轉
　　又
　　一片秋香世界幾層涼雨闌干青天不惜爛銀盤借與先生為勸　酒喚詩來酒外人言身在人間如何得似碧雲閒且共嫦娥相伴
　　又〈舟中趙子楚有詞見調即意和之〉
　　裙摺綠羅芳草冠梁白玉芙蓉次公筵上見山公紅綬欲啣雙鳯　已向冰奩約月更來玉界乘風凌波襪冷一尊同莫負彩舟涼夢
　　慶清朝
　　墜絮孳萍狂鞭孕竹偷移紅紫池亭餘花未落似供殘蝶經營賦得送春詩了夏帷攛斷綠陰成桑麻外乳鳩穉燕別様芳情　荀令舊香易冷歎俊遊疎嬾枉自銷凝塵侵謝屐幽徑斑駁苔生便覺寸心尚老故人前度謾丁寧空相悞祓蘭曲水挑菜東城
　　桃源憶故人〈或刻虞美人影〉
　　雙鴛蹙月天津近歸後嫩情常剰燈市一年愁凝心共梅花冷　網塵洞戶春沉靜衰盡冶遊情性羞見素娥嬌影明似愁鸞鏡
　　又〈賦桃花〉
　　明霞烘透春機杼春在明霞多處我是有詩漁父一夢秦天古　栁枝巷陌深朱戶牆外風流一樹十五年來凝佇彈盡胭脂雨
　　花心動
　　風約簾波錦機寒難遮海棠煙雨夜酒未蘇春枕猶歌曽是悞成歌舞半褰薇帳雲頭散奈愁味不隨香去儘沈靜文園更渴有人知否　嬾記溫柔舊處偏只怕臨風見他桃樹繡戶鎖塵錦瑟空絃無復畫眉心緒待拈銀管書春恨被雙燕替人言語意不盡垂楊幾千萬里
　　解佩令
　　人行花塢衣沾香霧有新詞逢春分付屢欲傳情奈燕子不曽飛去倚珠簾詠郎秀句　相思一度穠愁一度最難忘遮燈私語澹月梨花借夢來花邊廊廡指春衫淚曽濺處
　　菩薩蠻〈夜景〉
　　梨花不礙東城月月明照見空欄雪雪底夜香微褰簾拜月歸　錦衾幽夢短明日南堂宴宴罷小樓臺春風來不來
　　又〈賦玉蕊花〉
　　唐昌觀裏東風軟齊王宮外芳名逺桂子典刑邊梅花伯仲間　籠茸鎪㬉雪瑣細雕晴月誰駕七香車綠雲飛玉沙
　　又〈賦軟香〉
　　廣寒夜搗𤣥霜細玉龍睡重癡涎墜鬭合一團嬌偎人㬉欲消　心情雖軟弱也要人摶搦寶扇莫驚秋班姬應更愁
　　賀新郎
　　花落臺池靜自春衫閒來老了舊香荀令酒既相違詩亦可此外雲沉夢冷又催喚官河蘭艇軋岸煙霏吹不斷望樓陰欲帶朱橋影和草色入輕暝　裙邊竹葉多應賸怪南溪見後無箇再來芳信蝴蝶一生花裏活難制竊香心性便有段新愁隨定落日年年宮樹綠墮新聲玉笛西風勁誰伴我月中聽
　　又
　　綠障南城樹有髙樓銜城樓下芰荷無數客自倚闌魚亦避恐是持竿伴侶對別浦扁舟容與楊栁影間風不到倩詩情飛過鴛鴦浦人正在斷腸處　兩山帶著冥冥雨想低簾短額誰見恨時睂嫵別為清尊眠錦瑟怕被歌留愁住便欲趂採蓮歸去前度劉郎雖老矣奈年來猶道多情句應笑殺舊鷗鷺
　　又
　　鵲翅西風淺乍疎雲垂幔近月銀鈎將捲天上應閒支機石前度芳盟誰踐便好織囘文錦獻乞得穠歡今夜裏算盈盈一水曽何逺寧不㑹暗相見　綵樓吹斷閒針線想幽情嫩約別有蘚庭花院青鳥沉沉音塵絶煙鎖蓬萊宮殿漸木杪參旗西轉不怕天孫成間阻怕人間薄倖心腸變又學得易分散
　　又〈六月十五日夜西湖月下〉
　　同住西山下是天地中間愛酒能詩之社舩向少陵佳處放塵世必無知者暑不到雪宮風榭楚竹忽然呼月上被東西幾葉雲縈惹雲散去笑聲罷　清尊莫為嬋娟瀉為狂吟醉舞毋失晉人風雅踏碎橋邊楊栁影不聽漁樵閒話更欲舉空盃相謝北斗以南如此幾想吾曹便是神仙也問今夜是何夜
　　又〈湖上高賓王趙子埜同賦〉
　　西子相思切委蕭蕭風裳水珮照人清越山染蛾眉波㬅睩聊可與之娛悅便莫賦湘妃羅襪怕見綠荷相倚恨恨白鷗占了涼波濶揀涼處放舩歇　道人不是塵埃物縱狂吟魂魄吹亂一巾涼髪不覺引盃澆肺渴正要清歌駭發更坐上其人冰雪截取斷虹堪作釣待玉奩今夜來時節也勝釣石城月
　　夜合花〈賦笛〉
　　冷截龍腰偷拏鸞爪楚山長鎖秋雲梅華未落年年怨入江城干嶂碧一聲清杜人間兒女簫笙共淒涼處琵琶湓浦長嘯蘇門　當時低度西鄰天澹闌干欲暮曽賦髙情子期老矣不堪帶酒重聽纖手靜七星明有新聲應更魂驚夢囘人世寥寥夜月空照天津
　　又
　　栁鎖鶯魂花翻蝶夢自知愁染潘郎輕衫未攬猶將淚㸃偷藏念前事怯流光早去春窺酥雨池塘向銷凝裏梅開半面情滿徐籹　風絲一寸柔腸曽在歌邊惹恨燭底縈香芳機瑞錦如何未織鴛鴦醉扶人月依牆是當初誰敢疎狂把閒言語花房夜久各自思量
　　留春令〈金林檎詠〉
　　秀肌豐靨韻多香足綠勻紅注剪取東風入金盤斷不買臨卭賦　宮錦機中春富裕勸玉環休妬等得明朝酒消時是閒澹雍容處
　　又〈詠梅花〉
　　故人溪上掛愁無奈煙梢月樹一涓春水㸃黃昏便沒頓相思處　曽把芳心深相許故夢勞詩苦聞說東風亦多情被竹外香留住
　　瑞鶴仙
　　杏煙嬌溼鬢過杜若汀洲楚衣香潤囘頭翠樓近指鴛鴦沙上暗藏春恨歸鞭隱隱便不念芳盟未穩自簫聲吹落雲東再數故園花信　誰問聽謌窗罅倚月釣欄舊家輕俊芳心一寸相思後總灰盡奈春風多事吹花揺栁也把幽情喚醒對南溪桃蕚翻紅又成瘦損
　　又〈賦紅梅〉
　　館娃春睡起為發籹酒煗臉霞輕膩氷霜一生裏厭從來冷澹粉腮重洗胭脂暗試便無限芳穠氣味向黃昏竹外寒深醉裏為誰偷倚　嬌媚春風模様霜月心腸瘦來肌體孤香細細吹夢到杏花底被髙樓橫筦一聲驚斷卻對南枝灑淚謾相思桃葉桃根舊家姊妹
　　㸃絳唇
　　花落苔香斷無人肯行鵷甃晚風翻繡吹醒東窗酒獨臥氍毹明月知人瘦香消後亂愁依舊開〈闕〉醲酥手
　　又〈六月十四夜與社友泛湖過西陵橋已子夜矣〉
　　山月隨人翠蘋分破秋山影約舩歸盡橋外詩心逈多少荷花不蓋鴛鴦冷西風定可憐潘鬢偏浸秦臺鏡
　　青玉案
　　蕙花老盡離騷句綠染遍江頭樹日午酒消聽驟雨青榆錢小碧苔錢古難買東君住　官河不礙遺鞭路被芳草將愁去多定紅樓簾影暮蘭燈初上夜香初炷猶自聽鸚鵡
　　浣溪沙
　　不見東山月露香姚家借得小芬芳亂鶯隨趂過宮牆香珀碾花嬌有意綠茸綉葉澀無光御封春酒幾時
　　嘗
　　蝶戀花
　　二月東風吹客袂蘇小門前楊栁如腰細胡蝶識人遊冶地舊曽來處花開未　幾夜湖山生夢寐評泊尋芳只怕春寒裏令歲清明逢上已相思先到濺裙水
　　臨江仙
　　草腳青囘細膩栁梢綠轉條苖舊遊重到合魂銷棹橫春水渡人憑赤闌橋　歸夢有時曽見新愁未肯相饒酒香紅被夜迢迢莫教無用月來照可憐宵
　　又
　　倦客如今老矣舊時不奈春何幾曽湖上不經過看花南陌醉駐馬翠樓歌　逺眼愁隨芳草湘裙憶著春羅枉教裝得舊時多向來簫鼓地猶見栁婆娑
　　又〈閨思〉
　　愁與西風應有約年年同赴清秋舊遊簾幙記揚州一燈人著夢雙雁月當樓　羅帯鴛鴦塵暗澹更須整頓風流天涯萬一見溫柔瘦應因此瘦羞亦為郎羞
　　漢宮春〈友人與星娘雅有舊分別去則黃冠矣托予寄情〉
　　花隔東垣詠燕臺秀句結帶謀歡匆匆舊盟有限飛夢重關南塘夜月照湘琴別鶴孤鸞天便遣清愁易長春衣常恁香寒　唐昌故宮何許頓剪霞裁霧擺落塵緣一聲步虛婉婉雲駐天壇淒涼故里想香車不到人間羞再見東陽帶眼教人依舊思凡
　　蘭陵王〈南湖同碧蓮見寄走筆次韻〉
　　漢江側月弄仙人珮色含情久揺曳楚衣天水空濛染嬌碧文漪簟影織涼骨時將粉飾誰曽見羅襪去時㸃㸃波間冷雲積　相思舊飛鷁謾想像風裳追恨瑤席涉江幾度和愁摘記雪映雙腕刺縈絲縷分開綠蓋素袂溼放新句吹入　寂寂意猶昔念淨社因緣天許相覓飄蕭羽扇揺團白屢側臥尋夢倚欄無力風標公子欲下處似認得
　　風入松〈茉莉花〉
　　素馨柎蕚太寒生多剪春冰夜深綠霧侵涼月照晶晶花葉分明人臥碧紗㡡淨香吹雪練衣輕　頻伽銜得墮南薰不受纎塵若隨荔子華清去定空埋身外芳名借重玉爐沉炷起予石鼎湯聲
　　隔浦蓮
　　紅塵飛不到處此地知無暑亂竹分幽徑虛堂中自囘互陰壑生暗霧飛泉注氣入閒尊俎快風度　齊宮楚榭如今空鎖煙樹何人伴我夢賦雪車冰柱惟有蟬聲助冷語驚寤飛雲來獻涼雨
　　又〈荷花〉
　　洛神一醉未醒俯檻窺紅影萬緣森相衛西風靜不放冷侵曉鷗夢穩非塵境棹月香千頃錦機靚　亭亭不語多應嗔賦玉井西湖遊子慣識雨愁煙恨只恐吳娃暗折贈耿耿柔絲容易縈損
　　鳯來朝〈五日感事〉
　　暈粉就妝鏡掩金閨綵絲未整趂無人學指鴛鴦頸恨誰踏蘚花逕　一夢蒲香葵冷墮銀瓶脆䋲掛井扇底並團圓影只此是沈郎病
　　玉簟涼
　　秋是愁鄉自錦瑟斷有淚如江平生花裏活奈舊夢難忘藍橋雲樹正綠料抱月幾夜眠香河漢阻但鳯音傳恨欄影敲涼　新妝蓮嬌試曉梅瘦破春因甚卻扇臨窗紅巾衘翠翼早弱水茫茫柔指各自未剪問此去莫負王昌芳信凖更敢尋紅杏西廂
　　鵲橋仙〈七夕舟中〉
　　河深鵲冷雲髙鸞逺水珮風裳縹緲卻推離恨下人間第一個黃昏過了　舟行有限愁來無限去去長安漸杳應將巧思入相思覺淚比銀灣較少
　　湘江靜
　　暮草堆青雲浸浦記囪囪倦篙曽駐漁榔四起沙鷗未落怕愁沾詩句碧袖一聲謌石城怨西風隨去滄波蕩晚菰蒲弄秋還重到斷魂處　酒易醒思正苦想空山桂香懸樹三年夢冷孤吟意短屢煙鍾津鼓屐齒厭登臨移橙後幾番涼雨潘郎漸老風流頓減閒居未賦
　　玲瓏四犯
　　雨入愁邊翠樹晩無人風葉如剪竹尾通涼卻怕小簾低捲孤坐便怯詩慳念後賞舊曽題遍更暗塵偷鎖鸞影心事屢羞團扇　賣花門館生秋草悵弓彎幾時重見前歡盡屬風流夢天共朱樓逺聞道秀骨病多難自任從來恩怨料也和前度金籠鸚鵡說人情淺
　　又〈京口寄所思〉
　　濶甚吳天頓放得江南離緒多少一雨為秋涼氣小窗先到輕夢聽徹風蒲又散入楚空清曉問世問愁在何處不離澹煙衰草　簟紋獨浸芙蓉影想淒淒欠郎偎抱即今臥得雲衣冷山月仍相照方悔翠袖易分難聚有玉香花笑待雁來先寄新詞歸去且教知道
　　八歸
　　秋江帶雨寒沙縈水人瞰畫閣愁獨煙簔散響驚詩思還被亂鷗飛去秀句難續冷眼盡歸圖畫上認隔岸微茫雲屋想半屬漁市樵村欲暮競燃竹　須信風流未老憑持酒慰此淒涼心目一鞭南陌幾篙官渡賴有歌眉舒綠只匆匆眺逺早覺閒愁掛喬木應難禁故人天際望徹淮山相思無雁足
　　過龍門
　　一帶古苔牆多聽寒螿篋中針線早銷香燕尾寶刀窗下夢誰剪秋裳　宮漏莫添長空費思量鴛鴦難得再成雙昨夜楚山花簟裏波影先涼
　　又〈春愁〉
　　醉月小紅樓錦瑟箜篌夜來風雨曉來收幾㸃落花饒栁絮同為春愁　寄信問晴鷗誰在芳洲綠波寧處有蘭舟獨對舊時攜手地情思悠悠
　　玉蝴蝶
　　晩雨未摧宮樹可憐閒葉猶抱涼蟬短景歸秋吟思又接愁邊漏初長夢魂難禁人漸老風月俱寒想幽歡二花庭甃蟲網闌干　無端啼蛄攪夜恨隨團扇苦近秋蓮一笛當樓謝娘懸淚立風前故園晩強留詩酒新雁逺不致寒暄隔蒼煙楚香羅袖誰伴嬋娟
　　齊天樂〈白髮〉
　　秋風早入潘郎鬢斑斑遽驚如許㬉雪侵梳晴絲拂領栽滿愁城深處瑤簪謾妬便羞揷宮花自憐衰暮尚想春情舊吟淒斷茂陵女　人間公道惟此歎朱顔也恁容易墮去涅了重緇搔來更短方悔風流相悞郎潛幾縷漸疎了銅駞俊遊儔侶縱有黟黟奈何詩思苦
　　又〈秋興〉
　　闌干只在鷗飛處年年怕吟秋興斷浦沉雲空山掛雨中有詩愁千頃波聲未定望舟尾拖涼渡頭籠暝正好登臨有人歌罷翠簾冷　悠然魂墮故里奈閒情未了還被吹醒拜月虛簷聽蛩壞砌誰復能憐嬌俊憂心耿耿寄桐葉芳題冷風新詠莫遣秋聲樹頭喧夜永
　　又〈賦橙〉
　　犀紋隱隱鶯黃嫩籬落翠深偷見細雨重移新霜試摘佳處一年秋晩荊江未逺想橘友荒涼木奴嗟怨就說風流草泥來趂蟹螯健　並刀寒映素手醉魂沉夜飲曽倩排遣沆瀣含酸金甖裹玉蓛蓛吳鹽輕㸃瑤姬齒軟待惜取團圓莫教分散入手溫存帕羅香自滿
　　又〈湖上即席分韻得羽字〉
　　鴛鴦拂破蘋花影低低趂涼飛去畫裏移舟詩邊就夢葉葉碧雲分雨芳遊自許過栁影閒波水花平渚見説西風為人吹恨上瑤樹　闌干斜照未滿杏牆應望斷春翠偷聚淺約挼香深盟搗月誰是窗間青羽孤箏幾柱問因甚參差蹔成離阻夜色空庭待歸聽俊語
　　又〈中秋宿眞定驛〉
　　西風來勸涼雲去天東放開金鏡照野霜凝入河桂溼一一冰壺相映殊方路永更分破秋光盡成悲境有客躊躇古庭空自弔孤影　江南朋舊在許也能憐天際詩思誰領夢斷刀頭書開蠆尾別有相思隨定憂心耿耿對風鵲殘枝露蛩荒井斟酌姮娥九秋宮殿冷
　　燕歸梁
　　楚夢吹成樹外雲乍雁影斜分黃花心事一簾塵但頻憶小腰身　今宵素壁冰冷怕彈斷沈郎魂秋衣因甚滿愁痕是午預幾黃昏
　　又
　　獨臥秋窗桂未香怕雨㸃飄涼玉人只在楚雲傍也著淚過昏黃　西風今夜梧桐冷斷無夢到鴛鴦秋鉦二十五聲長請各自奈思量
　　月當㕔
　　白壁舊帶秦城夢因誰拜下楊栁樓心正是夜分魚鑰不動香深時有露螢自照占風裳可喜影麩金坐來久都將涼意盡付沉吟　殘雲事緒無人捨恨囪囪藥娥歸去難尋綴取霧窗曽唱幾拍清音猶有老來印愁處冷光應念雪翻簪空獨對西風𦂳弄一井桐陰
　　秋霽
　　江水蒼蒼望倦栁愁荷共感秋色廢閣先涼古簾空暮㕍程最嫌風力故園信息愛渠入眼南山碧念上國誰是鱠鱸江漢未歸客　還又歲晚瘦骨臨風夜聞秋聲吹動岑寂露蛩悲清燈冷屋翻書愁上鬢毛白年少俊遊渾斷得但可憐處無奈苒苒魂驚採香南浦剪梅煙驛
　　滿江紅〈中秋夜湖〉
　　萬水歸陰故潮信盈虛因月偏只到涼秋半破鬬成雙絶有物揩磨金鏡淨何人拏攫銀河決想子胥今夜見嫦娥沉寃雪　光直下蛟龍穴聲直上蟾蜍窟對望中天地洞然如刷氣已能驅粉黛舉盃便可吞吳越待明朝說似與兒曹心應折
　　又〈書懐〉
　　好領青衫全不向詩書中得還也費區區造物許多心力未暇買田清潁尾尚須索米長安陌有當時黃巻滿前頭多慙德　思徃事嗟兒劇憐牛後懷雞肋奈稜稜虎豹九重懸隔三徑就荒秋自好一錢不直貧相逼對黃花常待不吟詩詩成癖
　　又〈九月二十一日東京懐古〉
　　緩轡西風歎三宿遲遲行客桑梓外鋤耰漸入栁坊花陌雙闕逺騰龍鳯影九門空鎖鴛鸞翼更無人擫笛傍宮牆苔花碧　天相漢民懷國天厭亂臣離德趂建瓴一舉並收鰲極老子豈無經世術詩人不預平戎策辦一襟風月看昇平吟春色
　　戀繡衾
　　吳梅初試澗谷春夜幽幽江雁叫雲人正在孤窗底被穠愁醺破醉魂　雨窗只剰殘燈影伴羅衣無限淚痕瘦骨怕紅綿冷說年時斗帳夜分
　　又
　　黃華驚破九日愁正寒城風雨怨秋愁便是秋心也又隨人來到畫樓　因緣幸自天安頓更題紅不禁御溝待寫與相思話為怕奴顦顇且休
　　又〈席上夢錫漢章同賦〉
　　天風入扇吹薴衣小紅樓夜氣正微有人在冰絃外水精簾花影自移　陽臺只是虛無夢便不成涼夜誤伊想閒了瑠璃簟就一身明月伴歸
　　換巢鸞鳯〈梅意　花菴作春情〉
　　人若梅嬌正愁橫斷塢夢繞谿橋倚風融漢粉坐月怨秦簫相思因甚到纎腰定知我今無魂可銷佳期晚謾幾度淚痕相照　人悄天眇眇花外語香時透郎懷抱暗握荑苖乍嘗櫻顆猶恨侵堦芳草天念王昌忒多情換巢鸞鳯教偕老溫柔鄉醉芙蓉一帳春曉
　　惜奴嬌
　　香剝酥痕自昨夜春愁醒髙情寄冰橋雪嶺試約黃昏便不悞春昏信人靜倩嬌娥留連秀影　吟鬢簪香已斷了多情病年年待將春管領鏤月描雲不枉了閒心性謾聽誰敢把紅顔比竝
　　龍吟曲〈即水龍吟○問梅劉寺〉
　　夜寒幽夢飛來小梅影下東風曉蝶魂未冷吾身良是悠然一笑竹杖敲苔布鞵踏凍歲常先到傍蒼林卻恨儲風養月須我輩新詩弔　永以南枝為好怕從今逢花漸老愁消秀句寒囘斗酒春心多少之子逃空伊人遯世又還驚覺但歸來對月髙情耿耿寄白雲杪
　　又〈雪〉
　　夢囘虛白初生便疑冷月通窗戶不知夜久都無人見玉妃起舞銀界囘天瓊田易地晃然非故想兒童健意生愁霽色情頻在窺簾處　一片樵林釣浦是天教王維畫取未如授簡先將髙興收歸妙句江路梅愁灞陵人老乂騎驢去過章臺記得春風乍見倚簾吹絮
　　又〈陪節欲行留別社友〉
　　道人越布單衣興髙愛學蘇門嘯有時也伴四佳公子五陵年少歌裏眠香酒酣喝月壯懷無撓楚江南每為神州未復欄干靜慵登眺　今日征夫在道敢辭勞風沙短帽休吟稷穗休尋喬木獨憐遺老同社詩囊小窗針線斷腸秋早看歸來幾許吳霜染鬢騐愁多少
　　鷓鴣天
　　睡袖無端幾摺香有人丹臉可占霜半窗月印梅猶瘦一律缾笙夜正長　情艷艷酒狂狂小屏誰與畫鴛鴦解衣恰恨敲金釧驚起春風傍枕囊
　　又〈燈市書事〉
　　御路東風拂醉衣賣燈人散燭籠稀不知月底梅花冷只憶橋邊步襪歸　閒夢淡舊遊非夜深誰在小簾幃罘罳兒下團爐坐明處將人立地時
　　又
　　搭桞闌干倚佇頻杏簾蝴蝶繡床春十年花骨東風淚幾㸃螺香素壁塵　簫外月夢中雲秦樓楚殿可憐身新愁換盡風流性偏恨鴛鴦不念人
　　又〈衛縣道中有懷其人〉
　　雁足無書古塞幽一程煙草一程愁帽簷塵重風吹野帳角香銷月滿樓　情思亂夢魂浮緗裙多憶弊貂裘官河水靜闌干㬉徙倚斜陽怨晩秋
　　惜黃花〈九月七日定興道中〉
　　涵秋寒渚染霜丹樹尚依稀是來時夢中行路時節正思家逺道仍懷古更對著滿城風雨　黃花無數碧雲欲暮美人兮美人兮未知何處獨自捲簾櫳誰為開尊俎恨不得御風歸去
　　玉燭新
　　疎雲縈碧岫帶晩日揺光半江寒皺越溪近逺空頻向過雁風邊囘首酸心一縷念水北尋芳歸後輕醉醒隄月籠沙鞍鬆寶輪飛驟　秦樓屢約芳春記扇背題詩帕羅沾酒瘦愁易就因驚斷夢裏桃源難又臨風話舊想日暮梅花孤瘦還靜倚修竹相思盈盈翠袖
　　一剪梅
　　誰寫梅谿字字香沙邊幽夢常恁芬芳不如花解伴昏黃只怕東風吹斷人腸　小閣無燈月浸窗香吹羅袖酒映宮妝如今竹外怕思量谷裏佳人一片冰霜
　　又〈追感〉
　　秦客當樓泣鳯簫宮衣香斷不見纎腰隔年心事又今宵折盡冰絃何用鸞膠　些子輕魂幾度銷蘭騷蕙些無計重招東窗一段月華嬌也帶春愁飛上梅梢
　　醉落魄
　　鴛鴦意愜空分付有情眉睫齊拋蓮子黃金葉爭比秋苔靴鳯幾番躡　牆陰月白花重疉匆匆軟語屢驚怯宮香錦字將盈篋雨長新寒今夜夢魂接
　　又〈浙江送人時子振之官越幕〉
　　江痕妥貼日光熨動黃金葉闌干直下愁相接一朶紅蓮飛上越人檝　鯉魚波上丁寧切詩筒如綫不曽別明年好箇春風客五鶚交飛身在玉皇闕
　　醉公子〈詠梅寄南湖先生〉
　　神仙無膏澤瓊裾珠珮巻下塵陌秀骨依依誤向山中得與相識溪岸側倚髙情自鎖煙翠時㸃空碧念香襟沾恨酥手剪愁今後夢魂隔　相思暗驚清吟客想玉照堂前樹三百雁翅霜輕鳯羽寒深誰䕶春色詩鬢白總多因水村攜酒煙墅留屐更時帶明月同來與花為表德
　　步月
　　剪栁章臺問梅東閣醉中攜手初歸逗香簾下璀璨鏤金衣正依約冰絲射眼更荏苒蟾玉西飛輕塵外雙鴛細蹙誰賦洛濱妃　霏霏紅霧繞步揺共鬢影吹入花圍管絃將散人靜燭籠稀泥私語香櫻乍破怕夜寒羅襪先知歸來也相偎未肯入重幃












　　梅溪詞
　　梅溪詞原跋
　　余㓜讀雙雙燕詞便心醉梅溪今讀其全集如醉玉生春栁髪梳月等語則栁昏花暝之句又不足多矣姜白石稱其竒秀清逸有李長吉之韻蓋能融情景於一家㑹句意於兩得豈易及耶湖南毛晉識











　　欽定四庫全書
　　散花菴詞
　　宋　黃昇　撰
　　賀新郎〈題雙溪馮熙之交遊風月之樓〉
　　倦整摩天翼笑歸來㸃畫亭臺按行泉石落落元龍湖海氣更著高樓百尺收攬盡水光山色曽駕飈車蟾宮去幾囘批借月支風敇斯二者慣相識　玲瓏窗戶青紅溼夜深時寒光爽氣洗清肝膈似此交遊真灑落判與升堂入室有萬象來為賔客不用笙歌輕㸃涴看仙翁手搦虹霓筆吟思逺兩峰碧〈樓對兩峰甚竒〉
　　又〈乙巳正月十日雙溪攜酒遺蛻亭桃花方開主人浩歌酌客歡甚即席作此〉
　　風送行春步漸行行山囘路轉入雲深處問訊花梢春幾許半在詩人杖屨㸃㸃是祥煙膏露中有瑤池千嵗種整嚴粧來作巢仙侶相嫵媚試凝竚　風流座上揮談麈更多情多才多調緩歌金縷趂取芳時同宴賞莫惜清樽緩舉有明月隨人歸去從此一春須一到願東君長與花為主泉共石聞斯語
　　又〈菊〉
　　莫恨黃花瘦正千林風霜搖落莫秋時𠉀晩節相看元不惡采采東籬獨秀試攬結幽香盈手幾刼修來方得到與淵明千載為知舊同冷淡比蘭友　柴桑心事君知否把人間功名富貴付之塵垢不肯折腰營口腹一笑歸歟五栁悵此意而今安有若得風流如此老也何妨相對無盃酒詩自可了重九
　　又〈梅〉
　　自埽梅花下問梢頭冷蕋疎疎幾時開也間者闊焉今久矣多少幽懷欲寫有誰是孤山流亞香月一聨真絶唱與詩人千載為嘉話餘興味付來者　清癯不戀華亭榭待與君白髪相親竹籬茆舍喜甚今年無酒禁溜溜小槽壓蔗巳凖擬雪天霜夜自醉自吟仍自笑任解冠落珮從嘲罵書此意寄同社
　　木蘭花慢〈{{{1}}}〉
　　自沈香夢斷風雨外失餘春悵袍錦淋漓金鑾論奏四海無人蛾眉古來見妬奈昭陽飛燕亦成塵惟有空梁落月至今能為傳神　神遊八表跨長鯨誰是再來身愛雲月溪頭玉環一曲筆力千鈞人間不堪著眼但香名百世尚如新乞我九霞蜚珮梯空共上秋旻
　　又〈乙巳病中〉
　　問潘郎兩鬢更禁得幾番秋悵病骨臞臞幽懷渺渺短髪颼颼雲邊一聲長笛這風情多屬趙家樓欹枕困尋藥裹𡼡衣慵訊香篝　悠悠老矣復焉求何止賦三休念少日書淫中年酒病晚嵗詩愁巳攀桂花作證便從今把筆一齊勾只有煙霞痼疾相陪風月交遊
　　又〈懷舊〉
　　問春春不語謾新緑滿芳洲記歴歴前遊看花南陌命酒西樓東風翠紅圍繞把功名一笑付糟丘醉裏了忘身世吟邊自負風流　風流莫莫復休休白髪漸盈頭悵十載重來略無歡意惟有閒愁多情向人似舊但小桃婀娜栁纎柔望斷殘霞落日水天拍拍飛鷗
　　南柯子〈丁酉清明〉
　　天上傳新火人間試裌衣定巢新燕覓香泥不為繡簾朱戶説相思　側帽吹飛絮憑欄送落暉粉痕銷淡錦書稀怕見山南山北子規啼
　　又〈丙申重九〉
　　蘭佩秋風冷茱囊曉露新多情多感怯芳辰強折黃花來照碧粼粼　落帽參軍醉空樽靖節貧世間𨚗復有斯人目送歸鴻西去一傷神
　　行香子〈梅〉
　　寒意方濃㬉信才通是晴陽暗拆花封氷霜作骨玉雪為容看體清癯香淡濘影朦朧　孤城小驛斷角殘鐘又無邊散與春風芳心一㸃幽恨千重任雪霏霏雲漠漠月溶溶
　　賣花聲〈己亥三月一日〉
　　鸎蝶太囪囪惱殺衰翁牡丹開盡狀元紅俯仰之間増感慨花事成空　垂栁緑隂中粉絮濛濛多情多病轉疎慵不是東風孤負我我負東風
　　又〈憶舊〉
　　秋色滿層霄剪剪寒飈一襟殘照兩無聊數盡歸鴉人不見落木蕭蕭　往事欲魂消夢想風標春江緑漲水平橋側帽停鞭沽酒處栁軟鸎嬌
　　長相思〈秋懐〉
　　天悠悠水悠悠月印金甌曉未收笛聲人倚樓　蘆花秋蓼花秋催得呉霜㸃鬢稠香箋莫寄愁
　　又〈秋夜〉
　　砧聲齊杵聲齊金井欄邊敗葉飛夜寒烏不棲　風淒淒露淒淒影轉梧桐月巳西花冠窓外啼
　　又〈春晩〉
　　惜春歸愛春歸脫了羅衣著薴衣緑隂黃鳥啼　酒醒時夢醒時清簟疎簾一局棊丁東風馬兒
　　感皇恩〈送饒溪臺游浙〉
　　騎鶴上揚州腰纒十萬拈起詩人舊公案看山看水此去勝遊須徧煩君收拾取歸吟巻　少日風流莫年蕭散佳處何妨小留欵沙河塘上落日繡簾爭捲也須拂拭起看花眼
　　蝶戀花〈春感〉
　　百計留春春不住褪粉吹香日日催教去心事欲憑鸎語訴流鸎剗地無憑據　緑玉䦨干圍綺戶一㸃柔紅應在深深處想倚翠簾吹栁絮淺顰惆悵芳期誤
　　月照梨花〈閨怨〉
　　晝景方永重簾花影好夢猶酣鸎聲喚醒門外風絮交飛送春歸　脩蛾畫了無人問幾多別恨淚洗殘粧粉不知郎馬何處嘶煙草萋迷鷓鴣啼
　　摸魚兒〈為遺蛻山中桃花作寄馮雲月〉
　　問山中小桃開後曽經多少晴雨遙知載酒花邊去唱我舊歌金縷行樂處正蝶繞蜂圍錦繡迷無路風光有主想倚杖西阡停盃北望望斷碧雲莫　花知道應倩蜚鴻寄語年來老子安否一春一到成虛約不道樹猶如此煩説與但嵗嵗東風粧㸃紅雲塢劉郎老去待有日重來同君一笑拈起看花句
　　水龍吟〈贈丁南隣〉
　　少年有志封侯彎弓欲掛扶桑外一朝斂縮蕭然清興了無拘礙袖裏隂符枕中鴻寶功名蟬蛻看舌端霹靂劇談𤣥妙人間世疑無對　閬苑醉鄉佳處想當年緑隂猶在羣仙寄語不須㸃勘神功罪碧海千尋赤城萬丈風高浪快待踞⻱食蛤相期汗漫與煙霞㑹
　　西河〈巳亥秋作○舊分三段非〉
　　天似洗殘秋未有寒意何人短笛弄西風數聲壯偉倚欄感概展雙眸離離煙樹如薺少年事成夢裏客愁付與流水筆床茶具　老空山未妨肆志世間富貴要時賢深居宜有餘味大江東去日西墜想悠悠千古興廢此地閲人多矣且揮寄興氛埃之外目送蜚鴻歸天際
　　清平樂〈宮怨〉
　　珠簾寂寂愁背銀缸泣記得小年初選入三十六宮第一　當年掌上承恩而今冷落長門又是羊車過也月明花落黃昏
　　又〈宮詞〉
　　深深禁籞霽日明鸎羽風動槐龍交翠舞恰恰花隂亭午　一簾㬉絮悠颺金爐旋炷沈香天子方看諫疏內人休鬬新粧
　　酹江月〈戲題玉林〉
　　玉林何有有一彎蓮沼數間茆宇斷塹疎籬聊補葺𨚗得粉牆朱戶禾黍秋風雞豚曉日活脫田家趣客來茶罷自挑野菜同煑　多少甲第連雲十眉環座人醉黃金塢囘首邯鄲春夢破零落珠歌翠舞得似衰翁蕭然陋巷長作溪山主紫芝可採更尋岩谷深處
　　又〈夜涼〉
　　西風解事為人間洗盡三庚煩暑一枕新涼宜客夢飛入藕花深處氷雪襟懷琉璃世界夜氣清如許劃然長嘯起來秋滿庭戶　應笑楚客才高蘭成愁悴遺恨傳千古作賦吟詩空自好不直一盃秋露淡月䦨干微雲河漢耿耿天催曙此情誰㑹梧桐葉上疎雨
　　浣沙溪〈醮壇〉
　　鐘磬泠泠夜未央梨花庭院月如霜步虛聲裏拜瑤章紫極清都雲渺渺紅塵濁世事茫茫未知誰有返魂
　　香
　　鷓鴣天〈莫春〉
　　瀋水香銷夢半醒斜陽恰照竹間亭戲臨小艸書團扇自揀殘花揷淨瓶　鸎宛轉燕丁寧晴波不動晩山青玉人只怨春歸去不道槐雲緑滿庭
　　又〈張園作〉
　　雨過芙蕖葉葉涼摩挲短髪照橫塘一行歸鷺拖秋色幾樹鳴蟬餞夕陽　花側畔柳旁相微雲澹月又昏黃風流不在談鋒勝袖手無言味最長
　　秦樓月〈秋夕〉
　　心如結西風老盡黃花節黃花節塞鴻聲斷冷煙淒月漢朝陵廟唐宮闕興衰萬變從誰説從誰説千年青
　　史幾人華髪
　　重疊金〈壬寅立秋〉
　　西風半夜驚羅扇蛩聲入夢傳幽怨碧藕試初涼露痕啼粉香　清氷凝簟竹不許雙鴛宿又是五更鐘鴉啼金井桐
　　又〈冬〉
　　南山未解松梢雪西山巳掛梅梢月説似玉林人人間無此清　此身元是客小住娯今夕拍手憑闌干霜風吹鬢寒
　　又〈除日立春〉
　　銀幡綵勝參差剪東風吹上釵頭燕一笑繞花身小桃先報春　新春今日是明日新年至擘繭莫探官人間行路難
　　謁金門〈初春〉
　　花事淺方費化工勻染牆角紅梅開未徧小桃纔數㸃人在莫寒庭院閒續茶經香傳酒思如氷詩思嬾雨
　　聲簾不捲
　　南鄉子〈夏夜〉
　　多病帶圍寛未到衰年巳鮮歡夢破小樓風馬響珊珊缺月無情轉畫欄　涼入薴衾單起探燈花夜欲闌書冊滿床空伴睡慵觀拈得漁樵笛譜看
　　又〈冬夜○或刻秦少游〉
　　萬籟寂無聲鈴鐵稜稜近五更香斷燈昏吟未穏淒清只有霜華伴月明　應是夜寒凝惱得梅花睡不成我念梅花花念我關情起看清氷滿玉瓶
　　花發沁園春〈芍藥㑹上〉
　　曉燕傳情午鸎喧夢起來撿挍芳事荼𧃲褪雪楊柳吹綿迤邐麥秋天氣翻階傍砌看芍藥新粧嬌媚正鳯紫勻染綃裳猩紅輕透羅袂　晝㬉朱䦨困倚是天姿妖嬈不減姚魏隨蜂惹粉趂蝶棲香引動少年情味花濃酒美人正在翠紅圍裏問誰是第一風流折花簪向雲髻
　　阮郎歸〈傚姜堯章體〉
　　粉香吹㬉透單衣金泥雙鳯飛閒來花下立多時春風酒醒遲　桃葉曲栁枝詞芳心空自知湘皋月冷佩聲微雁歸人不歸
　　鵲橋仙〈春情〉
　　青林雨歇珠簾風細人在緑隂庭院夜來能有幾多寒巳瘦了梨花一半　寶釵無據玉琴難托合造一襟幽怨雲窗霧閣事茫茫試與問杏梁雙燕
　　木蘭花慢
　　鸎啼啼不盡燕語語難通這一㸃芳心十年不斷惱亂東風重來故人何處但依前流水小橋東記得同題粉壁而今壁破無蹤　蘭皋空漲緑溶溶流眼落花紅念著破春衫當時送別燈下裁縫相思謾令自苦嘆雲煙過眼總成空落日楚天無際憑闌目送歸鴻
　　水調歌頭〈題李季九侍郎鄂州吞雲樓〉
　　輪奐半天上勝概壓南樓籌邊獨坐豈欲登覽快雙眸浪説胸吞雲夢直把氣吞殘冦西北望神州百載好機㑹人事恨悠悠　騎黃鶴賦鸚鵡謾風流嶽王祠畔楊栁煙鎖古今愁整頓乾坤手段指授英雄方畧雅志㫺為酬盃酒不在手雙鬢怨驚秋
　　滿庭芳〈楚州上巳萬栁池應監丞飲客〉
　　三月春光羣賢勝踐山隂何似山陽鵝池墨妙曲水記流觴自許風流丘壑何人共擊楫長江新亭上山河有異舉目恨堂堂　使君經世志十年邊上兩鬢風霜問池邊楊栁因甚淒涼萬樹重新種了株株在桃李花旁仍須待賸栽蘭芷為國洗河湟
　　又〈元夕上邵武王守子文〉
　　艸木生春樓臺不夜團團月上雲霄太平官府民物共逍遙指㸃江梅一笑幾番負雨秀風嬌今年好花邊把酒歌舞醉元宵　風流賢太守青雲志氣玉樹丰標是神仙班裏舊日王喬出奉版輿行樂金蓮照十里笙簫收燈後看看丹詔催入聖明朝
　　清平樂〈呉國軍呈李司直〉
　　今朝欲去忽有留人處説與江頭楊栁樹繫我扁舟且住　十分酒興詩腸難禁冷落秋光借取春風一笑狂夫到老猶狂








　　散花菴詞
