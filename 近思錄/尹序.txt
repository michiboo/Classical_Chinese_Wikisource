子朱子有言，修身大法，小學書備矣，義理精微，近思錄詳之，誠以二書固聖道之階梯，學者所宜亟盡心也，自人騖詞章，此二書或罕寓目，欲以入道，難矣。余備官淮海，以商士請，因安定故祠闢書院，延余同年友王䍐皆太史為師，既進諸生，屢申小學，尤欲以近思錄與講明而切究焉。儀封張先生集解，致為曉暢，惜版已漫滅，迺與太史故書商量重鋟之。蓋太史故嘗講學於先生之門，而余亦獲交嗣君西銘憲副，竊聞庭訓，得藉手茲編，廣先生教澤，余二人實厚幸焉。按集解舊節四十餘條，先生當自有意，願念後出晚進，未睹朱子原編。茲悉為增列，採宋葉平巖先生輯注參補之，欲學者得盡見此書之全也。謹序。
乾隆元年丙辰夏五，博陵後學尹會一書於維揚使院
