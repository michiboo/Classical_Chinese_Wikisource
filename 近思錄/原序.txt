集群聖之成者，孔子也，刪定往訓，垂為六經，而道統治法備焉。集諸儒之成者，朱子也，採摭遺書，作近思錄，而性功王事該焉。夫以畫舜禹湯文武周公之聖，使不得孔子繼起而紹述之，則詩書禮樂，雖識大識小之有人，而殘缺滅裂之餘。誰為闡聖冒於來禩，以周子程子張子諸儒之賢，使不得朱子會萃而表章之，則微文大義，所與及門授受而講貫者，即未盡泯沒於廬山之阜，伊洛之濱、關中之所傳貽。然而斯人徒與，寥落幾何，一脈綿延，安恃不墮。況其時又有介甫之堅僻，楊劉之纖巧，佛老之寂滅虛無，浸淫漸染，卒難剗除，其勢皆足為吾道敵，惟朱子承先啟後，崇正闢邪，振寰宇之心思，開一時之聾聵，亟取周子二程子張子各書，採其關於大體，切於日用者，輯為是錄，俾學者尋繹玩味，心解力行，庶幾自近及遠，自卑升高，而詖淫邪不能淆，訓詁詞章不得而汨沒焉。此則許魯齋所稱為入聖之基，而朱子亦謂四子、六經之階梯。近思錄，又四子之階梯者也。噫！堯舜禹湯文武周公雖聖，得孔子而益彰，周子二程子張子雖賢，不亦得朱子而益著哉？我皇上德邁唐虞，學配孔孟，性功與王猷並懋，道統借治法兼隆。故六經四子而外，每於濂洛關閩四氏之書，加意振興，以宏教育，近復特頒盛典，俎豆宮牆，躋朱子於十哲之次，誠以集羣聖之成者孔子，用是師表於萬世，集諸儒之成者朱子，故能啟佑乎後人也。伯行束髮受書，垂五十餘年，兢兢焉以周程張朱為標準，而於朱子是錄，尤服膺弗失。閒嘗篡集諸說，謬為疏解，極知淺陋無當。然藉是以與天下之有志者，端厥趨向，淬厲濯磨，母厭卑近而騖高遠，毋覬淩躐而遁虛無，然後優柔厭飫，有先後次序。所謂江海之浸，膏澤之潤，渙然冰釋，怡然理順，以不負先儒諄復誨誘之心也。於是乎士希賢而賢希聖，其以維持道脈，光輔聖朝，斯文之盛未艾矣。爰命李生丹桂史生大範校梓，而書此以為序。 
康熙四十九年庚寅仲夏穀旦，儀封後學張伯行題於姑蘇之正誼堂
