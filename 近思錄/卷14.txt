1、明道先生曰：堯與舜更無優劣。及至湯武便別，孟子言性之反也。自古無人如此說，只孟子分別出來。便知得堯舜是生而知之，湯武是學而能之。文王之德則似堯舜，禹之德則似湯武。要之皆是聖人。
2、仲尼，元氣也。顔子，春生也。孟子並秋殺盡見。仲尼無所不包，顔子視不違如愚之學於後世，有自然之和氣，不言而化者也。孟子則露其材，蓋亦時然而已。仲尼，天地也。顔子，和風慶雲也。孟子，泰山岩岩之氣象也。觀其言皆可見之矣。仲尼無跡，顔子微有跡，孟子其跡著。孔子儘是明快人，顔子盡豈弟，孟子盡雄辯。
3、曾子傳聖人學，其德後來不可測，安知其不至聖人？如言"吾得正而斃"，且休理會文字，只看他氣象極好，被他所見處大。後人雖有好言語，只被氣象卑，終不類道。
4、傳經爲難。如聖人之後，才百年，傳之已差。聖人之學，若非子思孟子，則幾乎息矣。道何嘗息，只是人不由之，道非亡也，幽厲不由也。
5、荀卿才高，其過多。揚雄才短，其過少。
6、荀子極偏駁，只一句性惡，大本已失。揚子雖少過，然已自不識性，更說甚道？
7、董仲舒曰："正其義，不謀其利。明其道，不計其功。"此董子所以度越諸子。
8、漢儒如毛萇董仲舒最得聖賢之意，然見道不甚分明。下此即至揚雄，規模又窄狹矣。
9、林希謂揚雄爲祿隱，揚雄後人只爲見他著書，便須要做他是，怎生做得是？
10、孔明有王佐之心，道則未盡。王者如天地之無私心焉，行一不義而得天下不爲。孔明必求有成而取劉璋。聖人甯無成耳，此不可爲也。若劉表子琮將爲曹公所並，取而興劉氏可也。
11、諸葛武侯有儒者氣象。
12、孔明庶幾禮樂。
13、文中子本是一隱君子，世人往往得其議論，附會成書。其間極有格言，荀揚道不到處。
14、韓愈亦近世豪傑之士。如原道中言語雖有病，然自孟子而後，能將許大見識尋求者，才見此人。至如斷曰："孟子醇乎醇。"又曰："荀與揚，擇焉而不精，語焉而不詳。"若不是他見得，豈千餘年後，便能斷得如此分明？
15、學本是修德，有德然後有言。退之卻倒學了。因學文日求所未至，遂有所得。如曰："軻之死，不得其傳。"似此言語，非是蹈襲前人，又非鑿空撰得出。必有所見，若無所見，不知言所傳者何事。
16、周茂叔胸中灑落，如光風霽月。其爲政，精密嚴恕，務盡道理。
17、伊川先生撰明道先生行狀曰：先生資稟既異，而充養有道。純粹如精金，溫潤如良玉。寬而有制，和而不流。忠誠貫於金石，孝悌通於神明。視其色，其接物也，如春陽之溫。聽其言，其入人也，如時雨之潤。胸懷洞然，徹視無間。測其蘊，則潔乎若滄溟之無際。極其德，美言蓋不足以形容。
先生行己，內主於敬，而行之以恕。見善若出諸己，不欲弗施於人。居廣居而行大道，言有物而動有常。先生爲學，自十五六時，聞汝南周茂叔論道，遂厭科舉之業，慨然有求道之志。未知其要，泛濫於諸家，出入於老釋者，幾十年。返求諸六經，而後得之。明於庶物，察於人倫。知盡性至命，必本於孝悌。窮神知化，由通於禮樂。辨異端似是之非，開百代未明之惑。秦漢而下，未有臻斯理也。
謂孟子沒而聖學不傳，以興起斯文爲己任。其言曰："道之不明，異端害之也。昔之害近而易知，今之害深而難辨。昔之惑人也乘其迷暗，今之入人也因其高明。自謂之窮神知化，而不足以開物成物。言爲無不周遍，實則外於倫理。窮深極微，而不可以入堯舜之道。天下之學，非淺陋固滯，則必入於此。自道之不明也，邪誕妖異之說競起，塗生民之耳目，溺天下於污濁。雖高才明智，膠於見聞，醉生夢死，不自覺也。是皆正路之蓁蕪，聖門之蔽塞，闢之而後可以入道。"
先生進將覺斯人，退將明之書。不幸早世，皆未及也。其辨析精微，稍見於世者，學者之所傳耳。先生之門，學者多矣。先生之言平易易知，賢愚皆獲其益。如群飲於河，各充其量。先生教人，自致知至於知止，誠意至於平天下，灑掃應對至於窮理盡性，循循有序。病世之學者舍近而趨遠，處下而窺高，所以輕自大而卒無得也。
先生接物，辨而不問，感而能通。教人而人易從，怒人而人不怨。賢愚善惡，咸得其心。狡僞者獻其誠，暴慢者致其恭。聞風者誠服，覿德者心醉。雖小人以趨向之異，顧於利害，時見排斥，推而省其私，未有不以先生爲君子也。
先生爲政，治惡以寬，處煩以裕。當法令繁密之際，未嘗從衆爲應文逃責之事。人皆病於拘礙，而先生處之綽然。衆憂以爲甚難，而先生爲之沛然。雖當倉卒，不動聲色。方監司競爲嚴急之時，其待先生率皆寬厚。設施之際，有所賴焉。先生所爲綱條法度，人可效而爲也。至其道之而從，動之而和。不求物而物應，未施信而民信，則人不可及也。
18、明道先生曰：周茂叔窗前草不除去，問之，："與自家意思一般。"
19、張子厚聞生皇子，甚喜。見餓莩者，食便不美。
20、伯淳嘗與子厚在興國寺講論終日，而曰不知舊日曾有甚人於此處講此事。
21、謝顯道云："明道先生坐如泥塑人，接人則渾是一團和氣。"
22、侯師聖云： "朱公掞見明道於汝，歸謂人曰：'光庭在春風中坐了一個月。'"
遊楊初見伊川，伊川瞑目而坐。二子侍立，既覺，顧謂曰："賢輩尚在此乎？日既晚，且休矣。"及出門，門外之雪深一尺。
23、劉安禮云："明道先生德性充完，粹和之氣，盎於面背。樂易多恕，終日怡悅。立之從先生三十年，未嘗見其忿厲之容。
24、呂與叔撰明道先生哀辭云：先生負特立之才，知大學之要。博文強識，躬行力究。察倫明物，極其所止。渙然心釋，洞見道體。其造於約也，雖事變之感不一，知應以是心而不窮。雖天下之理至衆，知反之吾身而自足。其致於一也，異端並立而不能移，聖人復起而不與易。其養之成也，和氣充浹，見於聲容。然望之崇深，不可慢也。遇事優爲，從容不迫。然誠心懇惻，弗之措也。其自任之重也，甯學聖人而未至，不欲以一善而成名。寧以一物不被澤爲己病，不欲以一時之利爲己功。其自信之篤也，吾志可行，不苟潔其去就。吾義所安，雖小官有所不屑。
25、呂與叔撰橫渠先生行狀云：康定用兵時，先生年十八，慨然以功名自許。上書謁范文正公，公知其遠器，欲成就之，乃責之曰："儒者自有名教，何事於兵？"因勸讀《中庸》。先生讀其書，雖愛之，猶以爲未足。於是又訪諸釋老之書，累年，盡究其說。知無所得，反而求之六經。嘉佑初，見程伯淳正叔於京師，共語道學之要。先生渙然自信，曰："吾道自足，何事旁求？"於是盡棄異學，淳如也。晚自崇文移疾西歸。
橫渠終日危坐一室，左右簡編，俯而讀，仰而思，有得則識之。或中夜起坐，取燭以書。其志道精思，未始須臾息，亦未嘗須臾忘也。學者有問，多告以知禮成性，變化氣質之道。學必如聖人而後已，聞者莫不動心有進。嘗謂門人曰："吾學既得於心，則修其辭。命辭無差，然後斷事。斷事無失，吾乃沛然。精義入神者，豫而已矣。"
先生氣質剛毅，德成貌嚴，然與人居久而日親。其治家接物，大要正己以感人。人未之信，反躬自治，不以語人。雖有未諭，安行而無悔。故識與不識，聞風而畏。非其義也，不敢以一毫及之。
26、橫渠先生曰：二程從十四五時，便脫然欲學聖人。
