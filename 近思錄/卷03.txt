1、伊川先生答朱長文書曰：心通乎道，然後能辨是非，如持權衡以較輕重，孟子所謂"知言"是也。心不通乎道，而較古人之是非，猶不持權衡而酌輕重。竭其目力，勞其心智，雖使時中，亦古人所謂"億則屢中"，君子不貴也。
2、伊川先生答門人曰：孔孟之門，豈皆賢人，固多衆人。以衆人觀聖賢，弗識者多矣！惟其不敢信己而信其師，是故求而後得。今諸君於頤言才不合則置不復思，所以終異也。不可便放下，更且思之，致知之方也。
3、伊川先生答橫渠先生曰：所論大概，有苦心極力之象，而無寬裕溫厚之氣。非明睿所照，而考索至此，故意屢偏，而言多窒，小出入時有之。更願完養思慮，涵泳義理，他日自當條暢。
4、欲知得與不得，於心氣上驗之。思慮有得，心氣勞耗者，實未得也，強揣度耳。嘗有人言，比因學道，思慮心虛曰：人之血氣，固有虛實。疾病之來，聖賢所不免。然未聞自古聖賢，因學而致心疾者。
5、今日雜信鬼怪異說者，只是不先燭理。若於事上一一理會，則有甚盡期。須只於學上理會。
6、學原於思。
7、所謂"日月至焉"，與久而不息者，所見規模雖略相似，其意味氣象迥別。須潛心默識，玩索久之，庶幾自得。學者不學聖人則已，欲學之，須熟玩味聖人之氣象，不可只於名上理會。如此只是講論文字。
8、問：忠信進德之事，固可勉強，然致知甚難。伊川先生曰：學者固當勉強，然須是知了方行得。若不知只是覰卻堯，學他行事。無堯許多聰明睿智，怎生得如他動容周旋中禮？如子所言，是篤信而固守之，非固有之也。未致知，便欲誠意，是躐等也。勉強行者，安能持久？除非燭理明，自然樂循理。性本善，循理而行，是順理事，本亦不難，但爲人不知，旋安排著，便道難也。知有多少般數，煞有深淺。學者須是真知，才知得是，便泰然行將去也。某年二十時，解釋經義，與今無異，然思今日覺得意味與少時自別。
9、凡一物上有一理，須是窮致其理。窮理亦多端，或讀書講明義理，或論古今人物，別其是非，或應接事物而處其當，皆窮理也。
或問：格物須物物格之，還只格一物而萬理皆知？曰：怎得便會貫通？若只格一物便通衆理，雖顔子亦不敢如此道。須是今日格一件，明日又格一件。積習既多，然後脫然自有貫通處。
10、思曰睿，思慮久後，睿自然生。若於一事上思未得，且別換一事思之不可專守著這一事。蓋人之知識，於這裏蔽著，雖強思亦不通也。
11、問：人有志於學，然知識蔽固，力量不至，則如之何？曰：只是致知，若知識明，則力量自進。
12、問：觀物察己，還因見物反求諸身否？曰：不必如此說。物我一理，才明彼，
即曉此，此合內外之道也。
又問：致知先求諸四端，如何？曰：求之性情，固是切於身，然一草一木皆有理，須是察。
13、"思曰睿，睿作聖。"致思如掘井，初有渾水，久後稍引動得清者出來。人思慮始皆溷濁，久自明快。
14、問：如何是近思？曰：以類而推。
15、學者先要會疑。
16、橫渠先生答范巽之曰：所訪物怪神奸，此非難語，顧語未必信耳。孟子所論"知性知天"，學至於知天，則物所從出，當源源自見。知所從出，則物之當有當無，莫不心諭，亦不待語而後知。諸公所論，但守之不失，不爲異端所劫，進進不已，則物怪不須辨，異端不必攻，不逾期年，吾道勝矣！若欲委之無窮，付之以不可知，則學爲疑擾，知爲物昏。交來無間，卒無以自存，而溺於怪妄必矣。
17、子貢謂"夫子之言性與天道，不可得而聞"，既言夫子之言，則是居常語之矣。聖門學者"以仁爲己任"，不以苟知爲得，必以了悟爲聞，因有是說。
18、義理之學，亦須深沈方有造，非淺易輕浮之可得也。
19、學不能推究事理，只是心粗。至如顔子未至於聖人處，猶是心粗。
20、博學於文者，只要得"習坎心亨"。蓋人經歷險阻艱難，然後其心亨通。
21、義理有疑，則濯去舊見，以來新意。心中有所開，即便劄記，不思則還塞之矣。更須得朋友之助。一日間朋友論著，則一日間意思差別。須日日如此講論，久則自覺進也。
22、凡致思到說不得處，始復審思明辨，乃爲善學也。若告子則到說不得處遂已，更不復求。
23、伊川先生曰：凡看文字，先須曉其文義，然後可求其意。未有文義不曉而見意者也。 
24、學者要自得。《六經》浩眇，乍來難盡曉。且見得路徑後，各自立得一個門庭，
歸而求之可矣。
25、凡解文字，但易其心，自見理。理只是人理甚分明，如一條平坦底道路。《詩》曰："周道如砥，其直如矢。"此之謂也。
或曰：聖人之言，恐不可以淺近看他。曰：聖人之言，自有近處，自有深遠處。如近處怎生強要鑿，教深遠得？揚子曰："聖人之言遠如天，賢人之言近如地。"頤與改之曰：聖人之言，其遠如天，其近如地。
26、學者不泥文義者，又全背卻遠去。理會文義者，又滯泥不通。如子濯孺子爲將之事，孟子只取其不背師之意，人須就上面理會事君之道如何也。又如萬章問舜完廩浚井事，孟子只答他大意，人須要理會浚井如何出得來，完廩又怎生下得來。若此之學，徒費心力。
27、凡觀書不可以相類泥其義。不爾，則字字相梗。當觀其文勢上下之意，如"充實之謂美"，與《詩》之"美"不同。
28、問：瑩中嘗愛文中子："或問學易，子曰：終日乾乾可也。"此語最盡。文王所以聖，亦只是個不已。先生曰：凡說經義，如只管節節推上去，可知是盡。夫"終日乾乾"，未盡得易。據此一句，只做得九三使。若謂乾乾是不已，不已又是道，漸漸推去，自然是盡。只是理不如此。
29、"子在川上曰：逝者如斯夫。"言道之體如此，這裏須是自見得。張繹曰：此便是無窮。先生曰：固是道無窮，然怎生一個無窮，便道了得他？
30、今人不會讀書。如"誦詩三百，授之以政，不達。使於四方，不能專對。雖多，亦奚以爲？"須是未讀詩時，不達於政，不能專對。既讀詩後，便達於政，能專對四方，始是讀詩。"人而不爲周南召南，其猶正牆面。"須是未讀詩時如面牆，到讀了後便不面牆，方是有驗。大抵讀書只此便是法。如讀《論語》，舊時未讀，是這個人，及讀了，後來又只是這個人，便是不曾讀也。
31、凡看文字，如七年、一世、百年之事，皆當思其如何作爲，乃有益。
32、凡解經，不同無害，但緊要處不可不同爾。
33、淳處到，問爲學之方。先生曰：公要知爲學，須是讀書。書不必多看，要知其約。多看而不知其約，書肆耳。頤緣少時讀書貪多，如今多忘了。須是將聖人言語玩味，入心記著，然後力去行之，自有所得。
34、初學入德之門，無如《大學》，其他莫如《語》《孟》。
35、學者先須讀《論》《孟》。窮得《論》《孟》，自有要約處，以此觀他經甚省力。《論》《孟》如丈尺衡量相似，以此去量度事物，自然見得長短輕重。
36、讀《論語》者，但將諸弟子問處，便作己問。將聖人答處，便作今日耳聞，自然有得。若能於《論》《孟》中深求玩味，將來涵養成，甚生氣質。
37、凡看《語》《孟》，且須熟讀玩味，將聖人之言語切己，不可只作一場話說。人只看得此二書切己，終身盡多也。
38、《論語》有讀了後全無事者，有讀了後其中得一兩句喜者，有讀了後知好之者，有讀了後不知手之舞之足之蹈之者。
39、學者當以《論語》《孟子》爲本。《論語》《孟子》既治，則《六經》可不治而明矣。讀書者，當觀聖人所以作經之意，與聖人所以用心，與聖人所以至聖人。而吾之所以未至者，所以未得者，句句而求之，晝誦而味之，中夜而思之。平其心，易其氣，闕其疑，則聖人之意見矣。
40、讀《論語》《孟子》而不知道，所謂"雖多，亦奚以爲？"
41、《論語》《孟子》只剩讀著，便自意足。學者須是玩味。若以語言解著，意便不足。某始作此二書文字，既而思之，又似剩。只有寫先儒錯會處，卻待與整理過。
42、問：且將《語》《孟》緊要處看，如何？伊川曰：固是好，然若有得，終不浹洽。蓋吾道非如釋氏，一見了便從空寂去。
43、"興於詩"者，吟詠性情，涵暢道德之中而歆動之，有"吾與點"之氣象。
44、謝顯道云：明道先生善言詩，他又渾不曾章解句釋，但優遊玩味，吟哦上下，便使人有得處。"瞻彼日月，悠悠我思。道之云遠，曷云能來？"思之切矣。終曰："百爾君子，不知德行。不忮不求，何用不臧？"歸於正也。
45、明道先生曰：學者不可以不看詩，看詩便使人長一格價。
46、"不以文害辭"。文，文字之文。舉一字則是文，成句是辭。詩爲解一字不行，卻遷就他。如說"有周不顯"，自是作文當如此。
47、看書須要見二帝三王之道。如二典，即求堯所以治民，舜所以事君。
48、中庸之書，是孔門傳授，成於子思、孟子。其書雖是雜記，更不分精粗，一袞說了。今人語道，多說高，便遺卻卑。說本，便遺卻末。
49、伊川先生《易傳·序》曰：易，變異也，隨時變異以從道也。其爲書也廣大悉備，將以順性命之理，通幽明之故，盡事物之情，而示開物成物之道也。聖人之憂患後世，可謂至矣。去古雖遠，遺經尚存。然而前儒失意以傳言，後學誦言而忘味。自秦而下，蓋無傳矣。予生千載之後，悼斯文之湮晦，將俾後人沿流而求源，此傳所以作也。"易有聖人之道四焉：以言者尚其辭，以動者尚其變，以制器者尚其象，以卜筮者尚其占。"吉凶消長之理，進退存亡之道，備於辭。推辭考卦，可以知變，象與占在其中矣。"君子居則觀其象而玩其辭，動則觀其變而玩其占。"得於辭，不達其意者有矣，未有不得於辭而能通其意者。至微者，理也。至著者，象也。體用一源，顯微無間。"觀會通以行其典禮"，則辭無所不備。故善學者求言必自近，易於近者，非知言者也。予所傳者辭也，由辭以得意，則在乎人焉。
50、伊川先生答張閎中書曰：易傳未傳，自量精力未衰，尚覬有少進爾。來書云："易之義，本起於數。"謂義起於數則非也。有理而後有象，有象而後有數。易因象以明理，由象以知數，得其義則象數在其中矣。必欲窮象之隱微，盡數之毫忽，乃尋流逐末。數家之所尚，非儒者之所務也。
51、知時識勢，學易之大方也。
52、大畜初二，乾體剛健，而不足以進。四五陰柔而能止。時之盛衰，勢之強弱，學易者所宜深識也。
53、諸卦二五，雖不當位，多以中爲美。三四雖當位，或以不中爲過。中常重於正也，蓋中則不違於正，正不必中也。天下之理末善於中，於九二六五可見。
54、問：胡先生解九四作太子，恐不是卦義。先生云：亦不妨，只看如何用，當儲貳則做儲貳使。九四近君，便作儲貳，亦不害。但不要拘一。若執一事，則三百八十四卦，只作得三百八十四件事便休了。
55、看易且要知時。凡六爻人人有用，聖人自有聖人用，賢人自有賢人用，衆人自有衆人用，學者自有學者用。君有君用，臣有臣用，無所不通。因問坤卦是臣之事，人君有用處否，先生曰：是何無用？如"厚德載物"，人君安可不用？
56、易中只是言反復往來上下。
57、作易自天地幽明，至於昆蟲草木微物。
58、今時人看易，皆不識得易是何物，只就上穿鑿。若念得不熟，與上添一德，亦不覺多。就上減一德，亦不覺少。譬如不識此兀子，若減一隻腳，亦不知是少。若添一隻，亦不知是多。若識，則自添減不得也。
59、遊定夫問伊川"陰陽不測之謂神"，伊川曰：賢是疑了問？是揀難底問？
60、伊川以《易傳》示門人曰：只說得七分，後人更須自體究。
61、伊川先生《春秋傳·序》曰：天之生民，必有出類之才，起而君長之。治之而爭奪息，導之而生養遂，教之而倫理明，然後人道立，天道成，地道平。二帝而上，聖賢世出，隨時有作。順乎風氣之宜，不先天以開人，各因時而立政。暨乎三王疊興，三重既備，子醜寅之建正，忠質文之更尚，人道備矣，天運周矣。聖王既不復作，有天下者，隨欲仿古之跡，亦私意妄爲而已。事之繆，秦至以建亥爲正；道之悖，漢專以智力持世。豈復知先王之道也？夫子當周之末，以聖人不復作也，順天應時之治不復有也，於是作《春秋》爲百王不易之大法。所謂"考諸三王而不謬，建諸天地而不悖，質著鬼神而無疑，百世以俟聖人而不惑"者也。先儒之傳曰："遊夏不能贊一辭。"辭不待贊也，言不能與於斯耳。斯道也，惟顔子嘗聞之矣。"行夏之時，乘殷之輅，服周之冕，樂則韶舞。"此其準的也。後世以史視春秋，謂褒善貶惡而已。至於經世之大法，則不知也。春秋大義數十，其義雖大，炳如日星，乃易見也。惟其微辭隱義，時措從宜者爲難知也。或抑或縱，或與或奪，或進或退，或微或顯，而得乎義理之安，文質之中，寬猛之宜，是非之公，乃制事之權衡，揆道之模範也。夫觀百物然後識化工之神，聚衆材然後知作室之用。於一事一義而欲窺聖人之用心，非上智不能也。故學《春秋》者，必優遊涵泳，默識心通，然後能造其微也。後王知《春秋》之義，則雖德非禹湯，尚可以法三代之治，自秦而下，其學不傳。予悼夫聖人之志不明於後世也，故作傳以明之。俾後之人，通其文而求其義，得其意而法其用，則三代可復也。是傳也，雖未能極聖人之蘊奧，庶幾學者得其門而入矣。
62、詩書載道之文，春秋聖人之用。詩書如藥方，春秋如用藥治病。聖人之用，全在此書，所謂"不如載之行事，深切著明"者也。有重疊言者，如征伐盟會之類。蓋欲成書，勢須如此。不可事事各求異義，但一字有異，或上下文異，則義須別。
63、《五經》之有《春秋》，猶法律之有斷例也。律令唯言其法，至於斷例，則始見其法之用也。
64、學《春秋》亦善。一句是一事，是非便見於此。此亦窮理之要。然他經豈不可以窮理？但他經論其義，《春秋》因其行事是非較著，故窮理爲要。嘗語學者，且先讀《論語》《孟子》，更讀一經，然後看《春秋》。先識得個義理，方可看《春秋》。《春秋》以何爲准？無如《中庸》。欲知《中庸》，無如"權"，須是時而爲中。若以手足胼胝，閉戶不出，二者之間取中，便不是中。若當手足胼胝，則於此爲中。當閉戶不出，則於此爲中。權之爲言，秤錘之義也。何物爲權？義也，時也。只是說得到義，義以上更難說，在人自看如何。
65、《春秋》傳爲按，經爲斷。
66、凡讀史不徒要記事跡，須要識其治亂安危興廢存亡之理。且如讀《高帝紀》，便須識得漢家四百年終始治亂當如何。是亦學也。
67、先生每讀史，到一半，便掩卷思量，料其成敗，然後卻看。有不合處，又更精思。其間多有幸而成，不幸而敗。今人只見成者便以爲是，敗者便以爲非。不知成者煞有不是，敗者煞有是底。
68、讀史須見聖賢所存治亂之機，賢人君子出處進退，便是格物。
69、元祐中，客有見伊川者，幾案間無他書，惟印行《唐鑒》一部。先生曰：近方見此書，三代以後無此議論。
70、橫渠先生曰：序卦不可謂非聖人之緼。今欲安置一物，猶求審處，況聖人之於易？其間雖無極至精義，大概皆有意思。觀聖人之書，須遍佈細密如是。大匠豈以一斧可知哉！
71、天官之職，須襟懷洪大，方得看。蓋其規模至大，若不得此心，欲事事上致曲窮究，湊合此心如是之大，必不能得也。釋氏錙銖天地，可謂至大，然不嘗爲大，則爲事不得。若畀之一錢，則必亂矣。又曰：太宰之職難看。蓋無許大心胸包羅，記得此，復忘彼。其混混天下之事，當如捕龍蛇搏虎豹，用心力看方可。其他五官便易看，止一職也。
72、古人能知詩者惟孟子，爲其以意逆志也。夫詩人之志至平易，不必爲艱險求之。今以艱險求詩，則已喪其本心，何由見詩人之志？
73、《尚書》難看，蓋難得胸臆如此之大。只欲解義，則無難也。
74、讀書少，則無由考校得精義。蓋書以維持此心，一時放下，則一時德性有懈。讀書則此心常在，不讀書則終看義理不見。
75、書須成誦。精思多在夜中，或靜坐得之。不記則思不起。但貫通得大原後，書亦易記。所以觀書者，釋己之疑，明己之未達。每見每知新益，則學進矣。於不疑處有疑，方是進矣。
76、《六經》須迴圈理會。義理盡無窮，待自家長得一格，則又見得別。
77、如《中庸》文字輩，直須句句理會過，使其言互相發明。
78、《春秋》之書，在古無有，乃仲尼自作。惟孟子能知之。非理明義精，殆未可學。先儒未及此而治之，故其說多鑿。
