1、濂溪先生曰：仲由喜聞過，令名無窮焉。今人有過，不喜人規。如護疾而忌醫，寧滅其身而無悟也。噫！
2、伊川先生曰：德善日積，則福祿日臻。德逾於祿，則雖盛而非滿。自古隆盛，未有不失道而喪敗者。
3、人之於豫樂，心說之故遲遲，遂至於耽戀不能已也。豫之六二，以中正自守。其介如石，其去之速，不俟終日，故貞正而吉也。處豫不可安而久也，久則溺矣。如二，可謂見幾而作者也。蓋中正，故其守堅，而能辨之早，去之速也。
4、大君致危亡之道非一，而以豫爲多。
5、聖人爲戒，必於方盛之時。方其盛而不知戒，故狃安富則驕侈生，樂舒肆則綱紀壞，忘禍亂則釁孽萌。是以浸淫，不知亂之至也。
6、復之六三，以陰躁處動之極，復之頻數，而不能固者也。復貴安固。頻復頻失，不安於復也。復善而屢失，危之道也。聖人開遷善之道。與其復而危其屢失，故云"厲無咎"。不可以頻失而戒其復也。頻失則爲危。屢復何咎？過在失而不在復也。
7、睽極則弗戾而難合，剛極則躁暴而不詳，明極則過察而多疑。睽之上九，有六三之正應，實不孤。而其才性如此，自睽孤也。如人雖有親黨，而多自猜疑，妄生乖離，雖處骨肉親黨之間，而常孤獨也。
8、解之六三曰："負且乘，致寇至，貞吝。"傳曰：小人而竊盛位，雖勉爲正事，而氣質卑下，本非在上之物，終可吝也。若能大正，則如何？曰：大正非陰柔所能爲也。若能之，則是化爲君子矣。
9、益之上九曰："莫益之，或擊之。"傳曰：理者天下之至公，利者衆人所同欲。苟公其心，不失其正理，則與衆同利。無侵於人，人亦欲與之。若切於好利，蔽於自私，求自益以損於人，則人亦與之力爭，故莫肯益之而有擊奪之者矣。
10、艮之九三曰："艮其限，列其夤，厲薰心。"傳曰：夫止道貴乎得宜。行止不能以時，而定於一。其堅強如此，則處世乖戾，與物睽絕，其危甚矣。人之固止一隅，而舉世莫與宜者，則艱蹇忿畏，焚擾其中，豈有安裕之理？"厲薰心"，謂不安之勢，薰爍其中也。
11、大率以說而動，安有不失正者？
12、男女有尊卑之序，夫婦有倡隨之理，此常理也。若徇情肆欲，唯說是動，男牽欲而失其剛，婦狃說而忘其順，則凶而無所利矣。
13、雖舜之聖，且畏巧言令色。說之惑人易入而可懼也如此。
14、治水，天下之大任也。非其至公之心，能舍己從人，盡天下之議，則不能成其功，豈方命圯族者所能乎？鯀雖九年而功弗成，然其所治，固非他人所及也。惟其功有敘，故其自任益強，弗戾圯類益甚。公議隔而人心離矣。是其惡益顯，而功卒不可成也。
15、君子"敬以直內"。微生高所枉雖小，而害則大。
16、人有欲則無剛，剛則不屈於欲。
17、"人之過也，各於其類。"君子常失於厚，小人常失於薄。君子過於愛，小人傷於忍。
18、明道先生曰：富貴驕人，固不善。學問驕人，害亦不細。
19、人以料事爲明，便侵侵入逆詐億不信去也。
20、人於外物奉身者，事事要好。只有自家一個身與心，卻不要好。苟得外面物好時，卻不知道自家身與心，卻已先不好了。
21、人於天理昏者，是只爲嗜欲亂著他。莊子言"其嗜欲深者，其天機淺"，此言卻最是。
22、伊川先生曰：閱機事之久，機心必生。蓋方其閱時，心必喜。既喜則如種下種子。
23、疑病者，未有事至時，先有疑端在心。周羅事者，先有周事之端在心。皆病也。
24、較事大小，其弊爲枉尺直尋之病。
25、小人小丈夫。不合小了他。本不是惡。
26、雖公天下事，若用私意爲之，便是私。
27、做官奪人志。
28、驕是氣盈，吝是氣歉。人若吝時，於財上亦不足，於事上亦不足。凡百事皆不足，必有歉歉之色也。
29、未知道者如醉人，方其醉時，無所不至，及其醒也，莫不愧恥。人之未知學者，自視有爲無缺，及既知學，反思前日所爲，則駭且懼矣。
30、刑恕云："一日三檢點。"明道先生曰：可哀也哉！其餘時理會甚事？蓋仿三省之說錯了，可見不曾用功，又多逐人面上說一般話。明道責之，刑曰："無可說。"明道曰：無可說，便不得不說。
31、橫渠先生曰：學者舍禮義，則飽食終日，無所猷爲。與下民一致，所事不逾衣食之間，燕遊之樂爾。
32、鄭衛之音悲哀，令人意思留連，又生怠惰之意，從而致驕淫之心。雖珍玩奇貨，其始感人也，亦不如是切，從而生無限嗜好。故孔子曰："必放之。"亦是聖人經歷過，但聖人能不爲物所移耳。
33、孟子言反經，特於鄉原之後者。以鄉原大者不先立，心中初無主，惟是左右看，順人情，不欲違。一生如此。
