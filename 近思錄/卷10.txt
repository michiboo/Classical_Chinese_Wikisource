1、伊川先生上疏曰："夫鍾怒而擊之則武，悲而擊之則哀。"誠意之感而入也，告於人亦如是，古人所以齋戒而告君也。臣前後兩得進講，未嘗敢不宿齋預戒，潛思存誠，覬感動於上心。若使營營於職事，紛紛其思慮，待至上前，然後善其辭說，徒以頰舌感人，不亦淺乎？
2、伊川答人示奏稿書云：觀公之意，專以畏亂爲主。頤欲公以愛民爲先。力言百姓饑且死，丐朝廷哀憐，因懼將爲寇亂可也。不惟告君之體當如是，事勢亦宜爾。公方求財以活人，祈之以仁愛，則當輕財而重民。懼之以利害，則將恃財以自保。古之時，得丘民則得天下。後世以兵制民，以財聚衆。聚財者能守，保民者爲迂。惟當以誠意感動，覬其有不忍之心而已。
3、明道爲邑，及民之事，多衆人所謂法所拘者，然爲之未嘗大戾於法，衆亦不甚駭。謂之得伸其志則不可，求小補，則過今之爲政者遠矣。人雖異之，不至指爲狂也。至謂之狂，則大駭矣。盡誠爲之，不容而後去，又何嫌乎？
4、明道先生曰：一命之士，苟存心於愛物，於人必有所濟。
5、伊川先生曰：君子觀天水違行之象，知人情有爭訟之道。故凡所作事，必謀其始。絕訟端於事之始，則訟無由生矣。謀始之義廣矣！若慎交結，明契券之類是也。
6、師之九二，爲師之主。將專則失爲下之道，不專則無成功之理，故得中爲吉。凡師之道，威和並至，則吉也。
7、世儒有論魯祀周公以天子禮樂，以爲周公能爲人臣不能爲之功，則可用人臣不得用之禮樂，是不知人臣之道也。夫居周公之位，則爲周公之事，由其位而能爲者，皆所當爲也。周公乃盡其職耳。
8、大有之九三曰："公用享於天子，小人弗克。"傳曰：三當大有之時，居諸侯之位，有其富盛，必用享通於天子。謂以其有爲天子之有也，乃人臣之常義也。若小人處之，則專其富有以爲私，不知公己奉上之道。故曰"小人弗克"也。
9、人心所從，多所親愛者也。常人之情，愛之則見其是，惡之則見其非。故妻孥之言，雖失而多從。所憎之言，雖善爲惡也。苟以親愛而隨之，則是私情所與，豈合正理？故隨之初九"出門而交，則有功"也。
10、隨九五之象曰："孚於嘉吉，位正中也。"傳曰：隨以得中爲善。隨之所防者，過也。蓋心所說隨，則不知其過矣。
11、坎之六四曰："樽酒簋貳用缶，納約自牖，終無咎。"傳曰：此言人臣以忠信善道，結於君心，必自其所明處乃能入也。人心有所蔽，有所通。通者明處也，當就其明處而告之，求信則易也。故曰："納約自牖。"能如是則雖艱險之時，終得無咎也。且如君心蔽於荒樂，唯其蔽也，故爾雖力詆其荒樂之非，如其不省何？必於所不蔽之事推而及之，則能悟其心矣。自古能諫其君者，未有不因其所明者也。故訐直強勁者，率多取忤，而溫厚明辨者，其說多行。非唯告於君者如此，爲教者亦然。夫教必因人之所長，所長者，心之所明也。從其心之所明而入，然後推及其餘，孟子所謂成德達才是也。
12、恆之初六曰："浚恆貞吉。"象曰："浚恆之凶，始求深也。"傳曰：初六居下，而四爲正應。四以剛居高，又爲二三所隔，應初之志，異乎常矣。而初乃求望之深，是知常而不知變也。世之責望故素，而至悔咎者，皆浚恆者也。
13、遁之九三曰："系遁，有疾厲。畜臣妾吉。"傳曰：系戀之私恩，壞小人女子之道也。故以畜養臣妾則吉。然君子之待小人，亦不如是也。
14、睽之象曰："君子以同而異。"傳曰：聖賢之處世在人理之常，莫不大同。於世俗所同者，則有時而獨異。不能大同者，亂常拂理之人也。不能獨異者，隨俗習非之人也。要在同而能異耳。
15、睽之初九，當睽之時，雖同德者相與，然小人乖異者至衆，若棄絕之，不幾近天下以仇君子乎？如此則失含弘之義，致凶咎之道也，又安能化不善而使之合乎？故必見惡人，則無咎也。古之聖王，所以能化奸凶爲善良，革仇敵爲臣民者，由弗絕也。
16、睽之九二，當睽之時，君心未合，賢臣在下，竭力盡誠，期使之信合而已。至誠以感動之，盡力以扶持之。明義理以致其知，杜蔽惑以誠其意，如是宛轉，以求其合也。遇非枉道逢迎也。巷非邪僻由徑也。故象曰："遇主於巷，未失道也。"
17、損之九二曰："弗損益之。"傳曰：不自損其剛貞，則能益其上，乃益之也。若失其剛貞而用柔說，適足以損之而已。世之愚者，有雖無邪心，而惟知竭力順上爲忠者，蓋不知弗損益之之義也。
18、益之初九曰："利用爲大作，元吉無咎。"象曰："元吉無咎，下不厚事也。"傳曰：在下者本小當處厚事，厚事，重大之事也，以爲在上所任。所以當大事，必能濟大事，而致元吉，乃爲無咎。能致元吉，則在上者任之爲知人，己當之爲勝任。不然，則上下皆有咎也。
19、革而無甚益，猶可悔也，況反害乎？古人所以重改作也。
20、漸之九三曰："利禦寇。"傳曰：君子之與小人比也，自守以正。豈唯君子自完其己而已乎？亦使小人得不陷於非義。是以順道相保，禦止其惡也。
21、旅之初六曰："旅瑣瑣，斯其所取災。"傳曰：志卑之人，既處旅困，鄙猥瑣細，無所不至。乃其所以致悔辱，取災咎也。
22、在旅而過剛自高，致困災之道也。
23、兌之上六曰："引兌。"象曰："未光也。"傳曰：說既極矣，又引而長之，雖說之之心不已，而事理已過，實無所說。事之盛則有光輝，既極而強引之長，其無意味甚矣，豈有光也？
24、中孚之象曰："君子以議獄緩死。"傳曰：君子之於議獄，盡其忠而已。於決死，極於惻而已。天下之事，無所不盡其忠，而議獄緩死，最其大者也。
25、事有時而當過，所以從宜。然豈可甚過也？如過恭過哀過儉，大過則不可。所以小過爲順乎宜也。能順乎宜，所以大吉。
26、防小人之道，正己爲先。
27、周公至公不私，進退以道，無利慾之蔽。其處己也，夔夔然存恭畏之心。其存誠也，蕩蕩焉無顧慮之意。所以雖在危疑之地，而不失其聖也。詩曰："公孫碩膚，赤舄幾幾。"
28、采察求訪，使臣之大務。
29、明道先生與吳師禮談介甫之學錯處，謂師禮曰：爲我盡達諸介甫，我亦未敢自以爲是，如有說，願往復。此天下公理，無彼我。果能明辨，不有益於介甫，則必有益於我。
30、天祺在司竹常愛用一卒長，及將代，自見其人盜筍皮，遂治之無少貸。罪己正，待之復如初，略不介意。其德量如此。
31、因論口將言而囁嚅曰：若合開口時，要他頭也須開口。須是"聽其言也厲"。
32、須是就事上學蠱。"振民育德"然，有所知後，方能如此。何必讀書然後爲學。
33、先生見一學者忙迫，問其故，曰："欲了幾處人事。"曰：某非不願周旋人事者，曷嘗似賢急迫？
34、安定之門人往往知稽古愛民矣，則"於爲政者何有"。
35、門人有曰："吾與人居，視其有過而不告，則於心有所不安。告之而人不受，則奈何？"曰：與之處而不告其過，非忠也。要使誠意之交通，在於未言之前，則言出而人信矣。
又曰：責善之道，要使誠有餘而言不足，則於人有益，而在我者無自辱矣。
36、職事不可以巧免。
37、"居是邦，不非其大夫。"此理最好。
38、克勤小物最難。
39、欲當大任，須是篤實。
40、凡爲人言者，理勝則事明，氣忿則招拂。
41、居今之時，不安今之法令，非義也。若論爲治，不爲則已，如復爲之，須於今之法度，內處得其當，方爲合義。若須更改而後爲，則何義之有？
42、今之監司，多不與州縣一體。監司專欲伺察，州縣專欲掩蔽。不若推誠心與之共治。有所不逮，可教者教之，可督者督之。至於不聽，擇其甚者去一二，使足以警衆可也。
43、伊川先生曰：人惡多事，或人憫之，世事雖多，儘是人事。人事不教人做，更責誰做？
44、感慨殺身者易，從容就義者難。
45、人或勸先生以加禮近貴。先生曰：何不見責以盡禮，而責之以加禮？禮盡則已，豈有加也？
46、或問："簿，佐令者也。簿所欲爲，令或不從，奈何？"曰：當以誠意動之。今令與簿不和，只是爭私意。令是邑之長，若能以事父兄之道事之，過則歸己，善則惟恐不歸於令，積此誠意，豈有不動得人？
47、問："人於議論多欲直己，無含容之氣，是氣不平否？"曰：固是氣不平，亦是量狹。人量隨識長，亦有人識高而量不長者，是識實未至也。大凡別事，人都強得，惟識量不可強。今人有斗筲之量，有釜斛之量，有鍾鼎之量，有江河之量。江河之量亦大矣，然有涯。有涯亦有時而滿，惟天地之量則無滿。故聖人者，天地之量也。聖人之量，道也。常人之有量者，他資也。天資有量須有限。大抵六尺之軀，力量只如此。雖欲不滿，不可得也。如鄧艾位三公，年七十，處得甚好。及因下蜀有功，便動了。謝安聞謝玄破苻堅，對客圍棋，報至不喜，及歸折屐齒，強終不得也。更如人大醉後益恭謹者，只益恭謹，便是動了。雖與放肆者不同，其爲酒所動一也。又如貴公子位益高，益卑謙。只卑謙便是動了。雖與驕傲者不同，其爲位所動一也。然惟知道者量自然宏大，不勉強而成。今人有所見卑下者，無他，亦是識量不足也。
48、人才有意於爲公，便是私心。昔有人典選其子弟系磨勘，皆不爲理。此乃是私心。人多言古時用直，不避嫌得。後世用此不得，自是無人，豈是無時？
49、君實嘗問先生曰："欲除一人給事中，誰可爲者？"先生曰：初若泛論人才，卻可。今既如此，頤雖有其人，何可言？君實曰："出於公口，入於光耳，又何害？"先生終不言。
50、先生云：韓持國服義最不可得。一日，頤與持國、范夷叟於潁昌西湖。須臾，客將云，有一官員上書，謁見大資。頤將謂有甚急切公事。乃是求知幾。頤云大資，居位卻不求人，乃使人倒來求己，是甚道理？夷叟云："只爲正叔太直。求薦章，常事也。"頤云：不然。只爲曾有不求者不與，來求者與之，遂致人如此。持國便服。
51、先生因言今日供職，只第一件便做他底不得。吏人押申轉運司狀，頤不曾簽。國子監自系台省，台省系朝廷官。外司有事，合行申狀。豈有台省倒申外司之理？只爲從前人只計較利害，不計較事體，直得憑地。須看聖人慾正名處，見得道名不正時，便至禮樂不與。是自然住不得。
52、學者不可不通世務。天下事，譬如一家。非我爲則彼爲，非甲爲則乙爲。
53、"人無遠慮，必有近憂。"思慮當在事外。
54、聖人之責人也常緩。便見只欲事正，無顯人過惡之意。
55、伊川先生曰：今之守令，唯制民之産。一事不得爲。其他在法度中，甚有可爲者，患人不爲耳。
56、明道先生作縣，凡坐處皆書"視民如傷"四字。常曰："顥常愧此四字。"
57、伊川每見人論前輩之短，則曰：汝輩且取他長處。
58、劉安禮云，王荊公執政，議法改令，言者攻之甚力。明道先生嘗被旨赴中堂議事。荊公方怒言者，厲色待之。先生徐曰：天下之事，非一家私議。願公平氣以聽。荊公爲之醜屈。
59、劉安禮問臨民。明道先生曰：使民各得輸其情。問御吏。曰：正己以格物。
60、橫渠先生曰：凡人爲上則易，爲下則難。然不能爲下，亦未能使下。不盡其情，僞也。大抵使人常在其前，己嘗爲之，則能使人。
61、坎維心亨，故行有尚。外雖積險，苟處之心亨不疑，則雖難必濟，而往有功也。今水臨萬仞之山，要下即下，無復疑滯。險在前，惟知一義理而已，則復何迴避？所以心通。
62、人所以不能行己者，於其所難者則惰。其異俗者，雖易而羞縮。惟心弘，則不顧人之非笑，所趨義理耳，視天下莫能移其道。然爲之，人亦未必怪。正以在己者義理不勝，惰與羞縮之病，消則有長，不消則病常在。意思齷齪，無由作事。在古氣節之士，冒死以有爲。於義未必中，然非有志概者莫能。況吾於義理已明，何爲不可？
63、姤初六："羸豕孚謫躅。"豕方羸時，力未能動。然至誠在於躑躅，得伸則伸矣。如李德裕處置閹宦，徒知其帖息威伏，而忽於志不忘逞。照察少不至，則失其幾也。
64、人教小童，亦可取益。絆己不出入，一益也。授人數數，己亦了此文義，二益也。對之必正衣冠，尊瞻視，三益也。常以因己而壞人之才爲憂，則不敢惰，四益也。
