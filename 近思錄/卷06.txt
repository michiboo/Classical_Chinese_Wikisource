1、伊川先生曰：弟子之職，力有餘則學文。不修其職而學，非爲己之學也。
2、孟子曰："事親若曾子可也。"未嘗以曾子之孝爲有餘也。蓋子之身所能爲者，皆所當爲也。
3、幹母之蠱不可貞。子之於母，當以柔巽輔導之，使得於義。不順而致敗蠱，則子之罪也。從容將順，豈無道乎？若伸己剛陽之道，遽然矯拂，則傷恩，所害大矣，亦安能入乎？在乎屈己下意，巽順相承，使之身正事治而已。剛陽之臣，事柔弱之君，義亦相近。
4、蠱之九三，以陽處剛而不中，剛之過也，故小有悔。然在巽體不爲無順。順，事親之本也。又居得正，故無大容。然有小悔，已非善事親也。
5、正倫理，篤恩義，家人之道也。
6、人之處家，在骨肉父子之間，大率以情勝禮，以恩奪義。惟剛立之人，則能不以私愛失其正理。故家人卦大要以剛爲善。
7、家人上九爻辭，謂治家當有威嚴。而夫子又復戒云："當先嚴其身也。"威嚴不先行於己，則人怨而不服。
8、歸妹九二，守其幽貞，未失夫婦常正之道。世人以媟狎爲常，故以貞靜爲變常，不知乃常久之道也。
9、世人多慎於擇婿，而忽於擇婦。其實婿易見，婦難知。所系甚重，豈可忽哉！
10、人無父母，生日當倍悲痛，更安忍置酒張樂以爲樂？若具慶者可矣。
11、問：行狀云："盡性至命，必本於孝弟。"不識孝弟何以能盡性至命也？曰：後人便將性命別作一般事說了。性命孝弟，只是一統底事，就孝弟中便可盡性至命。如灑掃應對與盡性至命，亦是一統底事，無有本末，無有精粗，卻被後來人言性命者，別作一般高遠說。故舉孝弟，是於人切近者言之。然今時非無孝弟之人，而不能盡性至命者，由之而不知也。
12、問：第五倫視其子之疾與兄子之疾不同，子謂之私，如何？曰：不待安寢與不安寢，只不起與十起，便是私也。父子之愛本是公，才著些心做，便是私也。
又問：視己子與兄子有間否？曰：聖人立法，曰："兄弟之子猶子也。"是欲視之猶子也。
又問：天性自有輕重，疑若有間然。曰：只爲今人以私心看了。孔子曰："父子之道，天性也。"此只就孝上說，故言父子天性。若君臣兄弟賓主朋友之類，亦豈不是天性？只爲今人小看卻，不推其本所由來，故爾。己之子與兄之子所爭幾何？是同出於父者也。只爲兄弟異形，故以兄弟爲手足。人多以異形故，親己之子異於兄弟之子，甚不是也。
又問：孔子以公冶長不及南容，故以兄之子妻南容，以己之子妻公冶長。何也？曰：此亦以己之私心看聖人也。凡人避嫌者，皆內不足也。聖人自至公，何更避嫌？凡嫁女，各量其才而求配。或兄之子不甚美，必擇其相稱者爲之配。己之子美，必擇其才美者爲之配。豈更避嫌耶？若孔子事，或是年不相若，或時有先後，皆不可知。以孔子爲避嫌，則大不是。如避嫌事，賢者且不爲，況聖人乎？
13、問：孀婦於理似不可取，如何？曰：然。凡取，以配身也。若取失節者以配身，是已失節也。
又問：或有孤孀貧窮無托者，可再嫁否？曰：只是後世怕寒餓死，故有是說。然餓死事極小，失節事極大。
14、病臥於床，委之庸醫，比之不慈不孝。事親者亦不可不知醫。
15、程子葬父，使周恭叔主客。客飲酒，恭叔以告先生。曰：勿陷人於惡。
16、買乳婢多不得已，或不能自乳，必使人。然食己子而殺人之子，非道。必不得已，用二子乳食三子，足備他虞。或乳母病且死，則不爲害，又不爲己子殺人之子。但有所費，若不幸致誤其子，害孰大焉？
17、先公太中諱珦，字伯溫。前後五得任子，以均諸父子孫。嫁遣孤女，必盡其力。所得俸錢，分贍親戚之貧者。伯母劉氏寡居，公奉養甚至。其女之夫死，公迎從女兄以歸。教養其子，均於子侄。既而女兄之女又寡，公懼女兄之悲思，又取甥女以歸嫁之。時小官祿薄，克己爲義，人以爲難。公慈恕而剛斷，平居與幼賤處，惟恐有傷其意。至於犯義理，則不假也。左右使令之人，無日不察其饑飽寒燠。
取侯氏，侯夫人事舅姑以孝謹稱，與先公相待如賓客。先公賴其內助，禮敬尤至。而夫人謙順自牧，雖小事未嘗專，必稟而後行。仁恕寬厚，撫愛諸庶，不異己出。從叔孤幼，夫人存視，常均己子。治家有法，不嚴而整。不喜笞撲奴婢，視小臧獲如兒女。諸子或加呵責，必戒之曰："貴賤雖殊，人則一也。汝如是大時，能爲此事否？"先公凡有所怒，必爲之寬解。唯諸兒有過，則不掩也。常曰："子之所以不孝者，由母蔽其過，而父不知也。"夫人男子六人，所存惟二，其愛慈可謂至矣，然於教之之道，不少假也。才數歲，行而或踣，家人走前扶抱，恐其驚啼，夫人未嘗不呵責曰："汝若安徐，寧至踣乎？"飲食常置之坐側，常食絮羹，即叱止之曰："幼求稱欲，長當如何？"雖使令輩，不得以惡言罵之。故頤兄弟平生，於飲食衣服無所擇，不能惡言罵人，非性然也，教之使然也。與人爭忿，雖直不右，曰："患其不能屈，不患其不能伸。"及稍長，常使從善師友遊。雖居貧，或欲延客，則喜而爲之具。夫人七八歲時，誦古詩曰："女子不夜出，夜出秉明燭。"自是日暮則不復出房閣。既長，好文，而不爲辭章，見世之婦女以文章筆劄傳於人者，則深以爲非。
18、橫渠先生嘗曰：事親奉祭，豈可使人爲之！
19、舜之事親有不悅者，爲父頑母囂，不近人情。若中人之性，其愛惡若無害理，姑必順之。親之故舊，所喜者，當極力招致，以悅其親。凡於父母賓客之奉，必極力營辦，亦不計家之有無。然爲養又須使不知其勉強勞苦，苟使見其爲而不易，則亦不安矣。
20、《斯幹》詩言："兄及弟矣，式相好矣，無相猶矣。"言兄弟宜相好，不要相學。猶，似也。人情大抵患在施之不見報則輟，故恩不能終。不要相學，己施之而已。
21、人"不爲周南召南，其猶正牆面而立"。常深思此言誠是。不從此行，甚隔著事，向前推不去。蓋至親至近，莫甚於此。故須從此始。
22、婢僕始至者，本懷勉勉敬心，若到所提掇更謹。慢則棄其本心，便習以性成。故仕者入治朝則德日進，入亂朝則德日退，只觀在上者有可學無可學爾。
