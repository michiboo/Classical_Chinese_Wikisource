
洛都遊宦日，少年攜手行。
投杯起芳席，總轡振華纓。
關塞有佳氣，巖開伊水清。
攀林憩佛寺，登高望都城。
蹉跎二十載，世務各所營。
茲賞長在夢，故人安得幷。
前歲守九江，恩詔赴咸京。
因塗再登歷，山河屬晴明。
寂寞僧侶少，蒼茫林木成。
牆宇或崩剝，不見舊題名。
舊遊況存歿，獨此淚交橫。
交橫誰與同，書壁貽友生。
今茲守吳郡，綿思方未平。
子復經陳跡，一感我深情。
遠蒙惻愴篇，中有金玉聲。
反覆終難答，金玉尚爲輕。

