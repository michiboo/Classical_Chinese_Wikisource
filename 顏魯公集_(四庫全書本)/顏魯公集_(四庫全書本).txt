　　欽定四庫全書　　　　　集部二
　　顏魯公集總目　　　　　別集類一〈唐〉
　　巻一
　　奏議
　　巻二
　　表上
　　巻三
　　表下
　　巻四
　　碑
　　巻五
　　碑
　　巻六
　　碑
　　巻七
　　碑
　　巻八
　　碑
　　巻九
　　碑
　　巻十
　　墓碣墓誌
　　祭文
　　巻十一
　　書帖
　　讃
　　題名
　　巻十二
　　序
　　巻十三
　　記
　　巻十四
　　記
　　巻十五
　　詩
　　巻十六
　　補遺
　　〈臣〉等謹案顏魯公集十五巻補遺一巻唐顔真卿撰後附以年譜及碑狀真卿事蹟具唐書本傳其集見於藝文志者有興觀集十巻廬陵集十巻臨川集十巻至北宋皆亡有吳興沈某者採掇遺佚編為十五巻劉敞為之序但稱沈侯而不著名字嘉祐中又有宋敏求編本亦十五巻見館閣書目江休復筆録極稱其採録之博至南宋時又多漫漶不完嘉定間留元剛守永嘉得敏求殘本十二巻失其三巻乃以所見真卿文別為補遺併撰次年譜附之詳為考訂而宋沈所編全書皆不存後人復分元剛之十二巻為十五巻以當之迨明而流傳益罕今世所行本乃明萬厯中真卿裔孫允祚重刋脫漏舛錯盡失其舊獨此本為錫山安國所刻雖已分十五巻然猶元剛原本也真卿大節炳著史冊而文章典博莊重稱其為人集中廟享議等篇說禮尤為精審特遺文在宋散佚已多故元剛所編亦不免缺畧今去唐益逺而其文之見於石刻者尚間有可採謹詳加搜輯得殷府君夫人顏氏碑銘一首尉遲迥廟碑銘一首太尉宋文貞公神道碑側記一首贈祕書少監顏君廟碑碑側記碑額陰記各一首竹山聨句詩一首奉使蔡州書一首皆有碑帖現存又政和公主碑殘文顏元孫墓誌殘文二篇見江氏筆録陶公栗里詩見困學紀聞今俱採出増入補遺巻內至留元剛所録禘祫議其文既與廟享議複見而篇末時議者舉然云云乃新唐書陳京傳敘事之辭亦非真卿本文又干祿字書序乃顏元孫作真卿特書之刻石元剛遂以為真卿文亦為舛誤今並從刋削焉後附年譜一巻舊亦題元剛作而譜中所列詩文諸目多集中所無疑亦元剛因舊本増輯也元剛字茂潛丞相留正之子官終起居舍人云乾隆四十五年八月恭
　　校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀





　　顏魯公集原序
　　魯公極忠不避難臨難不違義是其塵垢糠粃猶祗飾而誦習之將以勸事君況其所自造之文乎然魯公沒且三百年未有祖述其書者其在舊史施之行事葢僅有存焉而雜出傳記流於簡牘則百而一二銘載功業藏於山川則十而一二非好學不倦周流天下則不能徧知而盡見彼簡牘者有盡而山川者有壞不幸而不傳則又至於千萬而一二未可知也吳興沈侯哀魯公之忠而又佳其文懼久而有不傳與雖傳而不廣也於是採掇遺逸輯而編之得詩賦銘記凡若干篇為十五巻學者可觀焉葢君子多見則守之以約沈侯好學喜聚書聚書至三萬巻若是多矣然猶常汲汲如不足者至其集魯公之文使必傳於天下必信於後世可謂守之以約而尚友者乎予是以序其意劉敞

