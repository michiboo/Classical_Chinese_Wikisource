
溪口水石淺，泠泠明藥叢。 
入溪雙峰峻，松栝疏幽風。 
垂嶺枝嫋嫋，翳泉花蒙蒙。 
夤緣霽人目，路盡心彌通。 
盤石橫嚴崖，前流殊未窮。 
回潭清雲影，瀰漫長天空。 
水邊一神女，千歲為玉童。 
羽毛經漢代，珠翠逃秦宮。 
目覿神已寓，鶴飛言未終。 
祈君青雲秘，願謁黃仙翁。 
嘗以耕玉田，龍鳴西頂中。 
金梯與天接，幾日來相逢。

