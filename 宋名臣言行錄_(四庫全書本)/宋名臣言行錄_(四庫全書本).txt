　　欽定四庫全書　　　　　史部七
　　宋名臣言行錄　　　　　傳記類三〈總錄之屬〉提要
　　〈臣〉等謹案宋名臣言行錄前集十巻後集十四巻續集八巻別集二十六巻外集十七巻前集後集並朱子撰續集別集外集李幼武所補編㓜武字士英廬陵人據其續集序文蓋理宗時所作其始末則未詳觀其外集所錄皆道學宗派則亦講學家矣趙希弁讀書附志載此書七十二巻今合五集計之實七十五巻殆傳刻者誤以五為二歟朱子自序謂讀近代文集及紀傳之書多有禆於世教於是掇取其要聚為此書乃編中所錄如趙普之陰險王安石之堅僻呂惠卿之姦詐與韓范諸人並列莫詳其㫖明楊以任序謂是書各臚其實亦春秋勸懲之㫖非必専以取法又解名臣之義以為名以藏偽有敗而不敗者其置詞頗巧然劉安世氣節凜然爭光日月盡言集元城語錄今日尚傳當日不容不見乃不登一字則終非後人所能喻考呂祖謙東萊集有與汪尚書書曰近建寧刻一書名五朝名臣言行錄〈案祖謙所見係前集故但稱五朝〉雲是朱元晦所編其間當考訂處頗多近亦往問元晦未報不知曽過目否晦庵集中亦有與祖謙書曰名臣言行錄一書亦當時草草為之其間自知尚多謬誤編次亦無法初不成文字因看得為訂正示及為幸云云則是書瑕瑜互見朱子原自不諱講學家一字一句尊若春秋恐轉非朱子之意矣又葉盛水東日記曰今印行宋名臣言行錄前集後集續集別集外集有景定辛酉浚儀趙崇硂引雲其外孫李㓜武所輯且雲朱子所編止八朝之前士英所編則南渡中興之後四朝諸名臣也今觀後集一巻有李綱二巻有呂頤浩三巻有張浚皆另在巻前不在目錄中又缺殘脫板甚多頗疑其非朱子手筆為後人所増損必多葢朱子纂輯本意非為廣聞見期有補於世教而深以虛浮怪誕之説為非今其間呂夷簡非正人而記翦髭賜藥之詳余襄公正人而有杖臀懐金之恥蘇子瞻蘇木私鹽等事亦無甚闗繫若此者葢不一也李居安所謂翦裁纂要是之謂歟嘗見章副使繪有此書巾箱小本又聞叔簡尚寳家有宋末廬陵鍾堯俞所編言行類編舉要十六巻前後集尚俟借觀以祛所惑云云則盛於此書亦頗有所疑顧就其所錄觀之宋一代之嘉言懿行畧具於斯旁資檢閲固亦無所不可矣㓜武所補大扺一歩一趨無甚出入其所去取不足以為重輕以原本附驥而行今亦姑並存之備考核焉乾隆四十四年正月恭校上
　　總纂官〈臣〉紀昀〈臣〉陸鍚熊〈臣〉孫士毅
　　總　校　官　〈臣〉陸費墀











　　宋名臣言行錄前集原序
　　予讀近代文集及記事之書觀其所載國朝名臣言行之跡多有補於世教者然以其散出而無統也既莫究其始終表裏之㑹而又汨於虛浮怪誕之說予常病之於是掇取其要聚為此書以便記覽尚恨書籍不備多所遺闕嗣有所得當續書之新安朱熹序









