楚人千萬戶，生死系時君。
當璧便為嗣，賢愚安可分。
干戈長浩浩，篡亂亦紛紛。
縱有明在下，區區何足雲。

陶虞事已遠，尼父獨將明。
潛穴龍無位，幽林蘭自生。
楚王謀授邑，此意復中傾。
未別子西語，縱來何所成。

平王漸昏惑，無極轉承恩。
子建猶相貳，伍奢安得存。
生居宮雉閟，死葬寢園尊。
豈料奔吳士，鞭屍郢市門。

懼盈因鄧曼，罷獵為樊姬。
盛德留金石，清風鑒薄帷。
襄王忽妖夢，宋玉復淫辭。
萬事捐宮館，空山雲雨期。

宜僚南市住，未省食人恩。
臨難忽相感，解紛寧用言。
何如晉夷甫，坐占紫微垣。
看著五胡亂，清談空自尊。

誰恃王深寵，誰為楚上卿。
包胥心獨許，連夜哭秦兵。
千乘徒虛爾，一夫安可輕。
殷勤聘名士，莫但倚方城。

梁業雄圖盡，遺孫世運消。
宣明徒有號，江漢不相朝。
碑碣高臨路，松枝半作樵。
唯餘開聖寺，猶學武皇妖。

江陵南北道，長有遠人來。
死別登舟去，生心上馬回。
榮枯誠異日，今古盡同灰。
巫峽朝雲起，荊王安在哉。

三峽連天水，奔波萬里來。
風濤各自急，前後苦相推。
倒入黃牛漩，驚沖灩澦堆。
古今流不盡，流去不曾回。

八荒同日月，萬古共山川。
生死既由命，興衰還付天。
棲棲王粲賦，憤憤屈平篇。
各自埋幽恨，江流終宛然。
