
野興城中發，朝英物外求。
情懸朱紱望，契動赤泉遊。
海燕巢書閣，山雞舞畫樓。
雨餘清晚夏，共坐北巖幽。
逕轉危峰逼，橋回缺岸妨。
玉泉移酒味，石髓換粳香。
綰霧青絲弱，牽風紫蔓長。
猶言宴樂少，別向後池塘。
攜琴遶碧沙，搖筆弄青霞。
杜若幽庭草，芙蓉曲沼花。
宴遊成野客，形勝得仙家。
往往留仙步，登攀日易斜。
攢石當軒倚，懸泉度牖飛。
鹿麛衝妓席，鶴子曳童衣。
園果嘗難遍，池蓮摘未稀。
卷簾唯待月，應在醉中歸。
賞翫期他日，高深愛此時。
池分八水背，峰作九山疑。
地靜魚偏逸，人閑鳥欲欺。
青溪留別興，更與白雲期。

