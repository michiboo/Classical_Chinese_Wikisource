垂老抱佛腳，教妻讀黃經。
經黃名小品，一紙千明星。
曾讀大般若，細感肸蠁聽。
當時把齋中，方寸抱萬靈。
忽復入長安，蹴踏日月寧。
老方卻歸來，收拾可丁丁。
拂拭塵幾案，開函就孤亭。
儒書難借索，僧簽饒芳馨。
驛驛不開手，鏗鏗聞異鈴。
得善如焚香，去惡如脫腥。
安得顏子耳，曾未如此聽。
聽之何有言，德教貴有形。
何言中國外，有國如海萍。
海萍國教異，天聲各泠泠。
安排未定時，心火競熒熒。
將如庶幾者，聲盡形元冥。
