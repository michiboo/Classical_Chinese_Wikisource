　　欽定四庫全書　　　　　經部七
　　十三經義疑　　　　　　五經縂義類
　　提要
　　〈臣〉等謹案十三經義疑十二卷
　　國朝呉浩撰浩字養齋華亭人是書取諸經箋注訂之用力頗勤如季本讀禮疑圖以萬人為一軍浩襲其説於詩公車千乗公徒三萬不主鄭箋舉成數之解而引司馬法文以一乗總三十人定千乗當三萬人而疑賈疏附㑹此法為畿內之制今考大司馬萬有二千五百人為軍小司徒五人為伍五伍為兩四兩為卒五卒為旅五旅為師五師為軍天子諸侯同制小司徒疏謂司馬法成百井三百家革車一乗士十人徒二十人至同方百里萬井三萬家革車百乗士千人徒二千人乃天子畿內采地法又司馬法甲士三人歩卒七十二人乃是畿外邦國法此周之定製也齊語管子制國五家為軌故五人為伍十軌為里故五十人為小戎四里為連故二百人為卒十連為鄉故二千人為旅五鄉為師故萬人為軍韋昭注萬人為軍齊制也周則萬二千五百人為軍此春秋列國之變制也僖公之頌正當齊桓之時或其時即用齊法亦未可知浩據以疑周禮則非也浩又於儀禮聘禮引崔靈恩之説謂諸侯三卿司徒兼冡宰司馬兼宗伯司空兼司冦諸侯雖立卿猶不敢稱大史記謂魯以孔子為大司冦若然豈魯有六卿如天子耶宋二王之後故有大司馬楚之有大司馬也因僭稱王耳今考管子王言篇甯戚藝粟盡地利立為大司徒王子城父為大司馬則春秋時諸侯正卿明稱大而稱大司馬者又不止楚宋矣又左氏傳曰向為人為大司冦則宋稱大者又不特司馬矣魯司冦為司空兼官本非正卿或止得稱司冦而概謂諸侯正卿皆不得稱大則亦弗之考也又周禮乃立春官宗伯鄭注引夏父弗忌為宗人浩謂春秋內外傳俱作我為宗伯宗人雖亦掌禮之官但位卑權輕焉能擅為逆祀今考宗人之名通於上下左傳哀公二十四年使宗人釁夏獻其立夫人之禮對曰無之公怒曰汝為宗司尊之曰宗司是非卑位矣又文王世子公族其在宗廟之中則如外朝之位宗人授事以爵以官注宗人掌禮及宗廟與鄭氏周禮大宗伯注宗官典國之禮與其祭祀合又大戴禮諸侯遷廟禮祝宗人及從者皆齊宗人擯與周禮大宗伯職相合鄭注宗伯為宗人葢即據此此天子諸侯之宗人也魯語公父文伯之母饗其宗老韋昭注亦曰宗宗人此卿大夫之宗人也浩以宗人為位卑權輕是以卿大夫之宗人與天子諸侯之宗人合為一也考核頗疎其他如釋左傳得祐於槖中謂大夫士亦有主與蔡謨之説合而引説文大夫以石為主則出前儒所引之外釋爾雅昏強也謂昏當作昬書不昬作勞昬音閔與暋同強也又爾雅夏曰復胙郭注未見所出浩引榖梁楊疏雲復胙者復前日之禮有司徹賈疏雲復胙者復昨日之胙祭則均可補郭注其説亦頗有可採者葢於註疏之學雖未能貫通融會而研究考證具有根柢視剽剟語錄枵腹談經徒以大言臆斷者則勝之逺矣乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　十三經義疑原序
　　載籍之有五經猶天之有五星也地之有五行也人非五榖不生學非五經不殖舍此而他求吾不知所従焉夫經者常也法也徑也若徑路之無所不通可常行也自漢以五經𨽻學宮而經之名著益之以周禮孝經論語為九經益之以儀禮左氏春秋爾雅為十三經而大戴禮不與焉備矣美矣其名定矣有漢唐宋諸儒為之註疏正義解釋於是經之義昭然若日月之麗天沛然若江河之行地填填然若洊雷之啓蟄而授杖於肓者也其禆益學者實閎矣哉夫讀書不能無疑疑必待晰而後明鶻突不解久則轖結於中若癥瘕然雖有文摯不為功使穿鑿傅㑹率臆而武斷之其病尤甚〈浩〉幸生聖世得優游婆娑以丘園老日取諸經研究之寤寐勿諼寒暑無間忘寢食者三十餘年或有揆之理而未甚確斟之情而未甚安毎摘而出之博採先儒之説而合訂焉必求其義之合乎理近乎情凖之常道而至當而後取而詳説之曷敢曰與先儒抗衡辨異同乎亦盡我稽古之心以俟同志者之相叅用晰疑焉雲爾華亭後學吳浩序












