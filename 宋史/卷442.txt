
穆修，字伯長，鄆州人。幼嗜學，不事章句。真宗東封，詔舉齊、魯經行之士，修預選，賜進士出身，調泰州司理參軍。負才，與眾齟齬，通判忌之，使人誣告其罪，貶池州。中道亡至京師，叩登聞鼓訴冤，不報。居貶所歲餘，遇赦得釋，迎母居京師，間出遊匄以給養。久之，補潁州文學參軍，徙蔡州。明道中，卒。
修性剛介，好論斥時病，詆誚權貴，人慾與交結，往往拒之。張知白守亳，亳有豪士作佛廟成，知白使人召修作記，記成，不書士名。士以白金五百遺修爲壽，且求載名於記，修投金庭下，俶裝去郡。士謝之，終不受，且曰：「吾寧糊口爲旅人，終不以匪人汙吾文也。」宰相欲識修，且將用爲學官，修終不往見。母死，自負櫬以葬，日誦《孝經》、《喪記》，不飯浮屠爲佛事。
自五代文敝，國初，柳開始爲古文。其後，楊億、劉筠尚聲偶之辭，天下學者靡然從之。修於是時獨以古文稱，蘇舜欽兄弟多從之遊。修雖窮死，然一時士大夫稱能文者必曰穆參軍。
慶曆中，祖無擇訪得所著詩、書、序、記、誌等數十首，集爲三卷。
石延年，字曼卿，先世幽州人。晉以幽州遺契丹，其祖舉族南走，家於宋城。延年爲人跌宕任氣節，讀書通大略，爲文勁健，於詩最工而善書。
累舉進士不中，真宗錄三舉進士，以爲三班奉職，延年恥不就。張知白素奇之，謂曰：「母老乃擇祿耶？」延年不得已就命。後以右班殿直改太常寺太祝，知金鄉縣，有治名。用薦者通判乾寧軍，徙永靜軍，爲大理評事、館閣校勘，歷光祿、大理寺丞，上書章獻太后，請還政天子。太后崩，范諷欲引延年，延年力止之。後諷敗，延年坐與諷善，落職通判海州。久之，爲祕閣校理，遷太子中允，同判登聞鼓院。
嘗上言天下不識戰三十餘年，請爲二邊之備。不報。及元昊反，始思其言，召見，稍用其說。命往河東籍鄉兵，凡得十數萬，時邊將遂欲以捍賊，延年笑曰：「此得吾粗也。夫不教之兵勇怯相雜，若怯者見敵而動，則勇者亦牽而潰矣。今既不暇教，宜募其敢行者，則人人皆勝兵也。」又嘗請募人使唃廝囉及回鶻舉兵攻元昊，帝嘉納之。
延年喜劇飲，嘗與劉潛造王氏酒樓對飲，終日不交一言。王氏怪其飲多，以爲非常人，益奉美酒肴果，二人飲啖自若，至夕無酒色，相揖而去。明日，都下傳王氏酒樓有二仙來飲，已乃知劉、石也。延年雖酣放，若不可攖以世務，然與人論天下事，是非無不當。
初，與天章閣待制吳遵路同使河東，及卒，遵路言於朝廷，特官其一子。
劉潛，字仲方，曹州定陶人。少卓逸有大志，好爲古文，以進士起家，爲淄州軍事推官。嘗知蓬萊縣，代還，過鄆州，方與曼卿飲，聞母暴疾，亟歸。母死，潛一慟遂絕，其妻復撫潛大號而死。時人傷之，曰：「子死於孝，妻死於義。」
同時以文學稱京東者，齊州歷城有李冠，舉進士不第，得同《三禮》出身，調乾寧主簿，卒。有《東皐集》二十卷。
蕭貫，字貫之，臨江軍新喻人。俊邁能文，尚氣概。舉進士甲科，爲大理評事，通判安、宿二州，遷太子中允、直史館。仁宗即位，進太常丞、同判禮院。歷吏部南曹、開封府推官、三司鹽鐵判官，爲京東轉運使。
時提舉捉賊劉舜卿善捕盜，號「劉鐵彈」，恃功爲不法，前後畏其兇悍，莫敢治。貫至，發之，廢爲民。徙江東，改知洪州，累遷尚書刑部員外郎。坐前使江東不察所部吏受賕，降知饒州。
有撫州司法參軍孫齊者，初以明法得官，以其妻杜氏留里中，而紿娶周氏入蜀。後周欲訴於官，齊斷髮誓出杜氏。久之，又納倡陳氏，挈周所生子之撫州。未踰月，周氏至，齊捽置廡下，出偽券曰：「若傭婢也，敢爾邪！」乃殺其所生子。周訴於州及轉運使，皆不受。人或告之曰：「得知饒州蕭史君者訴之，事當白矣。」 周氏以布衣書姓名，乞食道上，馳告貫。撫非所部，而貫特爲治之。更赦，猶編管齊、濠州。遷兵部員外郎，召還，將試知制誥，會營建獻、懿二皇太后陵，未及試而卒。
貫臨事敢爲，不苟合於時。初，感疾，夢綠衣中人召至帝所，賦《禁中曉寒歌》，詞語清麗，人以比唐李賀。
蘇舜欽，字子美，參知政事易簡之孫。父耆，有才名，嘗爲工部郎中、直集賢院。舜欽少慷慨有大志，狀貌怪偉。當天聖中，學者爲文多病偶對，獨舜欽與河南穆修好爲古文、歌詩，一時豪俊多從之遊。
初以父任補太廟齋郎，調滎陽縣尉。玉清昭應宮災，舜欽年二十一，詣登聞鼓院上疏曰：
又上書曰：
尋舉進士，改光祿寺主簿，知長垣縣，遷大理評事，監在京店宅務。康定中，河東地震，舜欽詣匭通疏曰：
范仲淹薦其才，召試，爲集賢校理，監進奏院。舜欽娶宰相杜衍女，衍時與仲淹、富弼在政府，多引用一時聞人，欲更張庶事。御史中丞王拱辰等不便其所爲。會進奏院祠神，舜欽與右班殿直劉巽輙用鬻故紙公錢召妓樂，間夕會賓客。拱辰廉得之，諷其屬魚周詢等劾奏，因欲搖動衍。事下開封府劾治，於是舜欽與巽俱坐自盜除名，同時會者皆知名士，因緣得罪逐出四方者十餘人。世以爲過刻，而拱辰等方自喜曰：「吾一舉網盡矣。」
舜欽既放廢，寓於吳中，其友人韓維責以世居京師而去離都下，隔絕親交。舜欽報書曰：
二年，得湖州長史，卒。舜欽數上書論朝廷事，在蘇州買水石作滄浪亭，益讀書，時發憤懣於歌詩，其體豪放，往往驚人。善草書，每酣酒落筆，爭爲人所傳。及謫死。世尤惜之。妻杜氏，有賢行。
兄舜元，字才翁，爲人精悍任氣節，爲歌詩亦豪健，尤善草書，舜欽不能及。官至尚書度支員外郎、三司度支判官。
尹源，字子漸，少博學強記，與弟洙皆以文學知名，洙議論明辨，果於有爲。源自晦，不矜飾，有所發即過人。初以祖蔭補三班借職，稍遷殿直。舉進士，爲奉禮郎，累遷太常博士，歷知芮城、河陽、新鄭三縣，通判涇州。時知滄州劉渙坐專斬部卒，降知密州。源上書言：「渙爲主將，部卒有罪不伏，笞輒呼萬歲，渙斬之不爲過。以此謫渙，臣恐邊兵愈驕，輕視主將，所係非輕也。」渙遂獲免。
嘗作《唐說》及《敘兵》十篇上之。其《唐說》曰：
其《敘兵》曰：
餘文多不錄。
趙元昊寇定川堡，葛懷敏發涇原兵救之，源是時通判慶州，遺懷敏書曰：「賊舉國而來，其利不在城堡，而兵法有不得而救者，宜駐兵瓦亭，擇利而後動。」懷敏不聽，以敗。范仲淹、韓琦薦其才，召試學士院。源素不喜賦，請以論易賦，主試者方以賦進，不悅其言，第其文下，除知懷州，卒。
黃亢，字清臣，建州浦城人也。母夢星隕於懷，掬而吞之，遂有娠。少奇穎過人，年十五，以文謁翰林學士章得象，得象奇之。遊錢塘，以詩贈處士林逋，逋尤激賞。時王隨知杭州，奏禁西湖爲放生池，亢作詩數百言以諷，士人爭傳之。亢爲人侏儒，不飾小節，對人野率，如不能言。然嗜學強記，爲文詞奇偉。卒，鄉人類其文爲十二卷，號《東溪集》。
黃鑒，字唐卿，與亢同鄉里，少敏慧過人。舉進士，補桂陽監判官，爲國子監直講。同郡楊億尤善其文詞，延置門下，由是知名。累遷太常博士，爲國史院編修官。嘗詔館閣官後苑賞花，而鑒特預召。國史成，擢直集賢院。以母老，出通判蘇州，卒。
楊蟠，字公濟，章安人也。舉進士，爲密、和二州推官。歐陽修稱其詩。蘇軾知杭州，蟠通判州事，與軾倡酬居多。平生爲詩數千篇，後知壽州，卒。
顏太初，字醇之，徐州彭城人，顏子四十七世孫。少博學，有雋才，慷慨好義。喜爲詩，多譏切時事。天聖中，亳州衛真令黎德潤爲吏誣構，死獄中，太初以詩發其冤，覽者壯之。文宣公孔聖祐卒，無子，除襲封且十年。是時有醫許希以鍼愈仁宗疾，拜賜已，西向拜扁鵲曰：「不敢忘師也！」帝爲封扁鵲「神應侯」，立祠城西。太初作《許希詩》，指聖祐事以諷在位，又致書參知政事蔡齊，齊爲言於上，遂以聖祐弟襲封。山東人范諷、石延年、劉潛之徒喜豪放劇飲，不循禮法，後生多慕之，太初作《東州逸黨詩》，孔道輔深器之。太初中進士後，爲莒縣尉，因事忤轉運使，投劾去。久之，補閬中主簿。時范諷以罪貶，同黨皆坐斥，齊與道輔薦太初，上其嘗所爲詩，召試中書，言者以爲此嘲譏之辭，遂報改臨晉主簿。
前此有太常博士宋武通判同州，與守爭事，恚死，守憾之，捃構其子以罪，發狂亦死，父子寓骨僧舍。時守方貴顯，無敢爲直冤。太初因事至同州，葬武父子，蘇舜欽表其事於墓左。後移應天府戶曹參軍、南京國子監說書，卒。著書號《洙南子》，所居在鳧、繹兩山之間，號「鳧繹處士」。有集十卷，《淳曜聯英》二十卷。
子復，嘉祐中，本郡敦遣至京師，召試舍人院，爲奉議郎。
郭忠恕，字恕先，河南洛陽人。七歲能誦書屬文，舉童子及第，尤工篆籀。弱冠，漢湘陰公召之，忠恕拂衣遽辭去。周廣順中，召爲宗正丞兼國子書學博士，改《周易》博士。
建隆初，被酒與監察御史符昭文競於朝堂，御史彈奏，忠恕叱臺吏奪其奏，毀之，坐貶爲乾州司戶參軍。乘醉毆從事范滌，擅離貶所，削籍配隸靈武。其後，流落不復求仕進，多遊岐、雍、京、洛間，縱酒跅弛，逢人無貴賤輒呼「苗」。有佳山水即淹留，浹旬不能去。或逾月不食。盛暑暴露日中，體不沾汗，窮冬鑿河水而浴，其傍淩澌消釋，人皆異之。
尤善畫，所圖屋室重復之狀，頗極精妙。多遊王侯公卿家，或待以美醞，豫張紈素倚於壁，乘興即畫之，苟意不欲而固請之，必怒而去，得者藏以爲寶。太宗即位，聞其名，召赴闕，授國子監主簿，賜襲衣、銀帶、錢五萬，館於太學，令刊定歷代字書。
忠恕性無檢局，放縱敗度，上憐其才，每優容之。益使酒，肆言謗讟，時擅鬻官物取其直，詔減死，決杖流登州。時太平興國二年。已行至齊州臨邑，謂部送吏曰：「我今逝矣！」因掊地爲穴，度可容其面，俯窺焉而卒，稾葬於道側。後累月，故人取其屍將改葬之，其體甚輕，空空然若蟬蛻焉。所定《古今尚書》並《釋文》並行於世。
