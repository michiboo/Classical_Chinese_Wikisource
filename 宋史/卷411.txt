
湯璹，字君保，瀏陽人。淳熙十四年進士，調徳安府學教授，轉三省樞密院架閣，遷國子博士。
時召朱熹為侍講，未幾辭歸，朝廷從其請，予祠，璹上疏言：「熹以正學為講官，四方顒望，其有啓沃之益；曾未踰時，輙聴其去，必駭物論，宜追召熹還，仍授講職。」疏上不報，由是浸惡權相意，而璹之直聲亦大聞於時。歴禮部、駕部二郎官，出知常州，入為大理少卿，進直徽猷閣，卒。
璹負直槩，與韓侂胄、陳自強不合，故屢嗾言者中傷。璹生平奉祠閒居之日多於揚歴，其在禮曹，例掌三省奏記，臨安大火，寧宗遇災，避正殿，中書三表請復，不許，璹屬辭，務持大體，不為阿曲，言者摭其語涉訕上，而朝廷實知其無他，故起復制詞有「清風峻節」之語。璹嘗擇壻，得蔣重珍，後舉進士第一。
蔣重珍，字良貴，無錫人。嘉定十六年進士第一，簽判建康軍。丁母憂，改昭慶軍，尋以公事，與部使者異議，請祠，易簽判奉國軍。紹定二年，召入對，首以自天子至於庶人所當先知者，本心、外物二者之界限為言，界限明，則知有天下治亂而已，何樂其尊；知有生民休戚而已，何樂其奉。且論：「苞苴有昔所未有之物，故吾民罹昔所未有之害；苞苴有不可勝窮之費，故吾民有不可勝窮之憂。」
遷祕書省正字，屢乞祠，以伯父䘮，予告，遷校書郎，辭，不可。明年，待命霅川，移文閣門請對，當路憚之，添差通判鎮江府，辭，會行都火，應詔曰：
上讀之感動，授寳章閣，主管雲臺觀，則告吏部，不受貼職祿，不願貼職恩。它日，星變求言，復申前說。又慮柄臣或果去位，君心易縱，大權旁落，則進《為君難》六箴。召為祕書郎，兼莊文府教授。端平初，入對，上五事，且曰：「隠蔽君徳，昔咎故相，故臣得以專詆權臣；昭明君徳，今在陛下，故臣得以責難君父。乞召真徳秀、魏了翁用之。」帝謂之曰：「人主之職無他，惟辨君子小人。」重珍對曰：「小人亦指君子為小人，此為難辨，人主當精擇人望，處之要津，正論日聞，則必知君子姓名，小人情狀矣。」兼崇政殿說書，戒家事勿以白，務積精神以寤上意，每草奏，齋心盛服，有密啟，則手書削槀，帝稱其平實。遷著作佐郎。
邉帥以《八陵圖》來上，詔百官集議，重珍言：「史嵩之既失相位，危於幕巢，猶欲邀功自固其位，請擇賢帥，如漢用充國，使之親至邉境，審度事勢，條上便宜。」丞相主出師關洛，重珍力爭，會邉帥議和戰不一，復召集議，重珍奏：「曩乞専意備守，不得已則用應兵，今不敢變前說。」不聴，遂自劾以密勿清光，乃不能遏兵端，乞免說書職。遷著作郎，兼權司封郎官、起居舍人，言：「近者當侍講席，旋命止之，或曰是日道流生朝。夫輟講，偶以他故，則當知聖躬舉措之難，或所傳果得其實，則當知聖心持守之難。」帝曰：「非卿，不聞此言。」
闗洛師大衂，復進兵，重珍言：「若恥敗而欲勝之，則心不平而成忿，氣不平而成怒，生靈之命，豈可以忿怒用哉？」又言：「邇來用臺諫，頗主不必矯激之說，似畏剛方太過之士。竊窺選用之意，正謂其平易而省事耳！然數月之間，一失於某，再失於某，借曰慎重臺綱，而憂其激，亦當以平正者居之。」又論禁旅貧弱，教習頻嚴，輙不能堪，不稍變通，非消變之道。兼國史院編修官、實錄院檢討官，言：「更化以來，舊𡚁未去者五：徇私、調停、覆護、姑息、依違是也。今又益之以輕易。」遷起居郎，以疾求去，以集英殿修撰，知安吉州，權刑部侍郎，三辭，不許，自劾其不能取信朝廷之罪，乞鐫斥，置閒散，促覲愈力，而疾不可起，詔守刑部侍郎致仕，贈朝請大夫，謚「忠文」。
牟子才，字存容，井研人。八世祖允良，生期歲，淳化間盜起，舉家殱焉，惟一姑未筓，以甕覆之得免。子才少從其父客陳咸，咸張樂大宴，子才閉戶讀書，若不聞見者，咸異之。學於魏了翁、楊子謨、虞剛簡，又從李方子——方子，朱熹門人也。
嘉定十六年，舉進士，對策，詆丞相史彌逺，調嘉定府洪雅縣尉，監成都府𣙜茶司賣引所，辟四川提舉茶馬司凖備差遣，使者魏泌衆人遇之，子才拂衣竟去，泌以書幣謝，不受，改辟總領四川財賦所幹辦公事。詔李心傳即成都修《四朝會要》，辟兼檢閱文字。制置司遣之文州，視王宣軍饟，鄧艾縋兵處也，道遇宣曰：「敵且壓境，宣已退矣，君無庸往。」子才不可，遂至州視軍庾而還，甫出境，文州䧟。辟知成都府溫江縣事，未上，連丁內外艱，時成都已破，遂盡室東下，免䘮，心傳方修《中興四朝國史》，請子才自助，擢史館檢閱。入對，首言大臣不公不和六事，次陳備邉三策，理宗顧問甚悉，將下殿，復召與語，翼日，帝諭宰相曰：「人才如此，可峻擢之。」左丞相李宗勉擬祕書郎，右丞相史嵩之怨子才言己，遽曰：「姑遷校勘。」
俄宗勉卒，嵩之獨相，亟請外，通判吉州，轉通判衢州。日食，詔求言，上封事萬言，極陳時政得失，且乞早定立太子。入為國子監主簿兼史館校勘。踰年，遷太常博士。鄭清之再相，子才兩上封事，言今日有徽欽時十證，又請為濟王立後，以回天怒。校書郎徐霖言諫議大夫鄭宷、臨安府尹趙與𥲅，不報出關，子才言：「陛下行霖言，則霖留；不然，則不留也。二人之中，宷尤無恥，請先罷之。」寀去。至若嵩之謀復相，清之誤引嵩之之黨別之傑共政，皆歴歴為上言之。作書與孔光、張禹，切責清之，清之復書媿謝。謁告，還安吉州寓舍。遷祕書郎，屢辭，主管崇道觀。踰年，遷著作佐郎，又辭。
清之卒之明日，詔子才還朝，遷著作郎，左丞相謝方叔、右丞相吳潛交書道上意，趣行益急，乃至。兼崇政殿說書，子才隨事奏陳，舉朝誦子才奏疏，皆曰有徳之言也。兼國史院編修官、實錄院檢討官，兼權禮部郎官。時修《四朝史》，乃復兼史館檢討。信州守徐謂禮奉行經界，苛急，又以脊杖比校催科，饑民嘯聚為亂，子才言於上，立罷經界，謫謂禮浙東。福建九郡同日大水，子才言：「今日納私謁、溺近習、勞土木、庇小人、失人心五者，皆蹈宣和之失，苟不恐懼修省，臣恐宣和京城之水將至矣。燮理隂陽，大臣之事，宜諭大臣，息乖爭以召和氣，除壅蔽以通下情。今遣使訪問水災，徳至渥也，願出內帑振之。」又言：「君子難聚而易散，今聚者將散其幾有十。」又言：「諡以勸懲，當出自朝廷，毋待其家自請。」左司徐霖言諫議大夫葉大有，帝大怒，逐霖，給事中趙汝騰繳之，徙他官，汝騰即出闗，子才上疏留之，大有遂劾汝騰，子才上疏，訟汝騰誣，及大有之欺，未幾，罷大有言職。
故事：早講，講讀官皆在；晩講，惟說書一員。宰相懼子才言己，並晩講於早，自是不得獨對矣。遷軍器少監，御史蕭泰來劾髙斯得、徐霖，右司李伯玉言泰來所劾不當，上切責伯玉，降兩官罷，子才言：「陛下更化，召用諸賢。今汝騰、斯得、霖相繼劾去，伯玉又重獲罪，善人盡矣！」除兼侍立、修注官，力辭。行都大火，子才應詔上封事，言甚切直。兼直舍人院，會泰來亦遷起居郎，恥與泰來同列，七疏力辭，上為出泰來，而子才亦請去不已，曰：「泰來既去，臣豈得獨留。」上不允，又言：「蜀當以嘉、渝、夔三城為要——欲保夔，則巴蓬之間，不可無屯以控扼之；欲保渝，則利閬之間不可無屯以遏絶之；欲守嘉，則潼遂之間不可無屯以掎角之。屯，必萬人而後可。」升兼侍讀。御史徐經孫劾府尹厲文翁，不報出闗，子才奏留之，文翁改知紹興府，又繳其命。伯玉降官已逾年，舍人院不敢行詞，子才曰：「故事：文書行不過百刻，即為書行，以為敘復地。」帝曰：「謫詞皆褒語，可更之。」子才不奉詔，丞相又道帝意，子才曰：「腕可斷，詞不可改。丞相欲改，則自改之。」乃已。淮東制置使賈似道以海州之捷，子才草奬諭詔，第述軍容之盛，不言其功，且語多戒敇，似道不樂。又言：「全蜀盛時，官軍七八萬人，通忠義為十四萬。今官軍不過五萬而已，宜招新軍三萬，並撫慰田、楊二家，使歲以兵來助，如此則蜀猶可保；不，則不出三年，蜀必亡矣！」湯漢、黃蛻召試學士院，子才發䇿，蛻譽嵩之，罷蛻正字去。遷起居郎，言：「外郡以進奉易富貴，左右以土木蠱上心，小人以譁競朋比䧟君子，此天災所以數見也。」明堂禮成，帝將幸西太乙宮欵謝，實欲遊西湖爾，子才力諫止。皇子冠，面諭作樂章，禮部言：「古者，適子一醮，無樂；庶子三醮，有樂，用樂非是。」子才言：「嫡庶之分，特以所立之地不同，非適専用醴，庶専用醮也，樂章乃學士院故事，況面諭，臣不敢不作。」詔從之。又言：「首蜀尾吳幾二萬里，今兩淮惟賈似道，荊蜀惟李曾伯二人而已，可為寒心。」謂宜於合肥別立淮西制置司，江淮別立荊湖制置司，且於漣、楚、光、黃、均、房、巴、閬、緜、劒要害之郡，或築城，或増戍以守之，似道聞之怒曰：「是欲削吾地也！」正月望，召妓入禁中，子才言：「此皆董宋臣輩壊陛下素履。」權兵部侍郎，屢辭，帝不允。升同修國史、實錄院同修撰，御史洪天錫劾宋臣、文翁及謝堂等，不報出闗，子才請行其言，文翁別與州郡，堂自請外補，宋臣自請辭內轄職，而宋臣録黃竟不至院，蓋懼子才復有言也。吳子聰之姑知古為女冠，得幸，子聰因之以進，得知閤門事，子才繳之曰：「子聰依憑城社，勢燄薰灼，以官爵為市，搢紳之無恥者，輻湊其門，公論素所切齒，不可用。」帝曰：「子聰之除，將一月矣，乃始繳駁，何也？可即為書行。」子才曰：「文書不過百刻，此舊制也。今子聰録黃，二十餘日乃至後省，蓋欲俟其供職，使臣不得繳之耳。給舍，紀綱之地，豈容此輩得以行私於其間。」於是子聰改知澧州，待次，子才力辭去，帝遣檢正姚希得挽留之，不可，以集英殿修撰，知太平州。前是例兼提領江淮茶鹽，子才以不諳財懇免。
至郡，首教民孝弟，以前人《慈竹》、《義木》二詩刻而頒之，間詣學，為諸生講說經義。修採石戰艦百餘艘，造兵仗以千計。前政負上供綱，及總所綱七十萬緡，悉為補之。蠲黃池酒息六十餘萬貫、三縣秋苗畸零萬五千餘石、夏稅畸零紬帛四千五百餘匹、絲七百餘兩、綿一萬三千餘兩、麥二千餘石。郡有平糴倉，以米五千石益之，又以緡錢二十六萬，創抵庫，歲收其息，以助糴本。召入對，權工部侍郎。時丁大全與宋臣表裏，濁亂朝政，子才累疏辭歸。
初，子才在太平建李白祠，自為記曰：「白之斥，實由髙力士，激怒妃子以報脫鞾之憾也。力士方貴倨，豈甘以奴𨽻自處者，白非直以氣陵亢而已，蓋以為掃除之職，固當爾，所以反其極重之勢也，彼昏不知，顧為逐其所忌，力士聲勢益張，宦官之盛，遂自是始。其後分提禁旅，蹀血宮庭，雖天子且不得奴𨽻之矣！」又寫力士脫鞾之狀為之贊，而刻諸石，屬有拓本遺宋臣，宋臣大怒，持二碑泣愬於帝，乃與大全合謀，嗾御史交章，誣劾子才在郡公燕及餽遺過客為入已，降兩官猶未已，帝疑之，密以槧問安吉守吳子明，子明奏曰：「臣嘗至子才家，四壁蕭然，人咸知其清貧，陛下無信讒言。」帝語經筵官曰：「牟子才之事，吳子明乃謂無之，何也？」衆莫敢對，戴慶炣曰：「臣憶子才嘗繳子明之兄子聰。」帝曰：「然。」事遂解，蓋公論所在，雖仇讐不可廢也。未幾，大全敗，宋臣斥，誣劾子才者，悉竄嶺海外，乃復子才官職，提舉玉隆萬夀宮。
帝即欲召子才，會似道入相，素憚子才，又憾草詔事，僅進實章閣待制、知溫州，又嗾御史造飛語，目子才為潛黨，將中以危禍，上意不可奪，遂以禮部侍郎召，屢辭，不許，乃賜御筆曰：「朕久思見卿，故有是命，卿其勿疑，為我彊起。」故事：近臣自外召者，必先見帝乃供職。子才至北闗，請內引奏事，宦者在旁沮之，帝特令見，大說，慰諭久之。時似道自謂有再造功，四方無虞皆其力，故肆意逸樂，惡聞讜言，子才言：「開慶之時，天下岌岌殆矣。今幸復安，不知天將去疾，遂無復憂耶？抑順適吾意，而基異時不可測之禍也，奈何懐宴安以鴆毒，而不明閒暇之政刑乎？忠厚者，我朝之家法也；乃者小人妨國，始用一切以戕其胍，今當反其所為，奈何愈益甚乎！」謂「宜悉取祖宗所以待士愛民，祈天永命者，循而行之。言論者，國之元氣也，今言及乘輿，尚見優假；事闗廊廟，忿怒斯形。朝政之闕失，臣下之蔽蒙，何由上達乎？」帝曰：「非卿不聞此言。」宣坐賜茶，問外事甚悉，子才具以田裡疾苦對，帝顰蹙久之，即兼侍讀，尋兼同修國史、實録院同修撰。宋臣有內侍省押班之命，舉朝爭之不能得，子才入疏，詰朝，帝出其疏示輔臣，皆曰：「子才有憂君愛國之真，無要譽沽名之巧。」擢權禮部尚書。祀明堂，子才為執綏官，帝問漢唐文物，占對詳贍。時士大夫小迕權臣，輙竄流，子才請重者量移，輕者放還。兼直學士院，前是，儤直多以疾免，子才始復舊制，帝賜詩褒賞，每直，輙召對內殿，語至夜分，或就賜酒果。兼給事中，彗星見，應詔上封事，請罷公田，更七司法。正為尚書，力辭，不許，升修國史實錄院修撰。徐敏子以星赦量移，似道惡其為潛所用，諷後省繳之，子才不可。葉李、呂宙之等上書攻似道，似道怒欲殺之，以他事下天府獄，子才請宥之，又遺書似道，似道復書，辭甚忿，徑從天府斷遣，不復以聞，蓋懼子才再有所論駁也。度宗在東宮，雅敬子才，言必稱先生，即位，授翰林學士、知制誥，力辭不拜，請去不已，進端明殿學士，以資政殿學士致仕，卒，贈四官，官其後二人。
子才事親甚孝，弟子方客死公安，挾其柩葬安吉。女弟在眉山，抜其家於兵火，致之安吉。在吉州，文天祥以童子見，即期以逺大。所薦士，若李芾、趙卯發、劉黻、家鉉翁，後皆為忠義士。平江守吳淵籍富民田，以千餘畝遺子才，皆郤之。身後家無餘貲，賣金帯乃克葬。有《存齋集》、內製、外製、《四朝史槀》、奏議、經筵講義、口義故事四尚易編、春秋輪輻
子：獻，大理少卿
朱貔孫，字興甫，浮梁人。淳祐四年進士，授臨江軍學教授。丞相史嵩之聞貔孫名，欲致之館下，以祿未及親辭。䘮父，服除，授福州學教，授差充江東安撫司幹辦公事，制置使王埜、丘岳、馬光祖、趙與陋皆薦之。丁大全在臺，勢燄熏灼，天久隂雨，貔孫貽書政府，言：「回積隂之道，去姦邪，罷手實，蠲米稅。」姦邪，指大全也，丞相董槐得書嘉歎。主管尚書刑工部架閣文字。宦者董宋臣寵幸用事，貔孫發策試胄子，極論宦寺專權之患，宋臣諷言者論罷之。
光祖辟添差江東安撫司機宜文字，擢史館校勘，時大全執政，使其黨許以驟用，貔孫力拒之，且謁告歸省。遷太學博士，屬帝親擢監察御史，兼崇政殿說書，首疏論大全，權姦誤國之罪，倡言學校六士之寃，又以翕聚人才，凝固人心，精擇人言，增禁旅以壯帝畿，擇良守以牧內郡，選全才以守江面，嚴舟師以防海道，因地募兵以應突至之敵，並力合勢以援必守之地。時有建議遷都四明者，貔孫亟上疏言：「鑾輿若動，則三邉之將士瓦解，而四方之盜賊蠭起，必不可。」遂止。
貔孫在講筵，言及宋臣撓政事，忤㫖，遷大理少卿，又遷司農少卿，兼太子右諭徳，詔許乘馬赴講。貔孫諭導得體，衍說經義有闗於君道者，必委曲敷暢，隂寓警戒，太子每為之改容。兼國史院編修官、實錄院檢討官，兼權直舍人院，時大禮成，封命叢委，吏持詞頭下，每夕無慮數十，貔孫運筆如飛，夜未中已就，皆溫潤典雅。遷宗正少卿。丁母憂，服除，授祕書監兼太子左諭徳，改監察御史兼崇政殿說書，姓名已付外矣，尋復改命浙西。行公田，吏並縁為姦，貔孫疏其𡚁。推《春秋》尊王絀覇之㫖，勸帝崇仁政，用吉士，行正論，賜賚甚渥。擢殿中侍御史兼侍講，請嚴京師淫聲奇服之禁，他所論苗耗役害及經理川蜀，皆當世急務。宋臣覆出，朝論紛然，貔孫因對，力斥其姦，卒奪祠。升侍御史兼侍講，長星出東方，貔孫力詆外戚、內臣，及進奉羨餘失人心者，且曰：「回天心自回人心始。」辭㫖懇切，帝為之感動。升侍讀，貔孫之再入臺，屬疆場多事，屢陳備禦之策。理宗春秋髙，倚成賈似道，似道擅命，貔孫隨事進諫，不肯阿附，至若行公田之政，屢於經筵密以告帝，似道自是深忌之，貔孫累疏求去。理宗崩，度宗即位，擢右諫議大夫，賜紫金魚袋兼賜章服、犀帯，以疾乞辭言職，遷吏部尚書，不拜，帝以舊學故，雅欲留貔孫，使者旁午於道，而貔孫辭益力。
以華文閣學士，知寧國府，似道諷言者論罷，久之，提舉太平興國宮，復華文閣學士、知袁州，至郡宣布徳意，以戢暴禁貪為先務，郡倉受租，舊倚斛面取贏，吏加漁取，貔孫知其𡚁，悉榜除之，許民自槩量，宿𡚁頓革，田裡歡聲。興學校以勸士。升敷文閣學士、知福州、福建安撫使，未㡬，卒於袁之郡治，贈四官，與恩澤，並令所在給䘮事。有文集、奏議行世。
歐陽守道，字公權，一字迂父，吉州人。初名巽，自以更名應舉，非是當祭必稱巽。少孤貧，無師，自力於學，里人聘為子弟師，主人瞷其每食舍肉，密歸遺母，為設二器馳送，乃肯食肉，隣媼兒無不歎息感動。年未三十，翕然以徳行為鄉郡儒宗。江萬里守吉州，守道適貢於鄉，萬里獨異視之。
淳祐元年，舉進士，廷對，言：「國事成敗在宰相，人才消長在臺諫。昔者當國惡箴規，言者疑觸迕，及其去位，共謂非才。或有迎合時宰，自效殷勤，亦有疾惡乖方，苟求疵纇，以致忠邪不辨，黜陟無章。」唱名，徐儼夫為第一，儼夫握守道，起曰：「吾愧出君上矣。君文未嘗不在我上也。」授雩都主簿。丁母憂，服除，調贑州司戶。其次十年後，萬里作白鷺洲書院，首致守道為諸生講說。湖南轉運副使吳子良聘守道為嶽麓書院副山長，守道初升講，發明孟氏「正人心，承三聖」之說，學者悅服。宗人新及子必泰，先寓居長沙，聞守道至，往訪之，初猶未識也，晤語相契，守道即請於子良，禮新為嶽麓書院講書，新講《禮記》「天降時雨，山川出雲」一章，守道起曰：「長沙自有仲齊，吾何為至此？」仲齊，新之字也。踰年，新卒，守道哭之慟，自銘其墓，又薦其子必泰於當道。子良代，守道復還吉州，里有張基，䘮其父，小祥，而舅氏訟以事，繫之獄，使不得祭，邀其售已地以葬，守道聞之，歎曰：「吾惟痛斯子之不得一哭其父也，且其痛奈何！」明日，告之邑令，曰：「此非人心，濱祭而縛之，撓𦵏而奪之，舅如此，是自食其肉也，請任斯子出祭而復獄。」令亟出之，其舅醜誣守道，守道亦不自辨。
轉運使包恢為請祠於朝，萬里入為國子祭酒，薦為史館檢閲，召試館職，授祕書省正字。安南國王陳日照傳位其子，求封太上國王，下省官議，守道謂：「太上者，漢髙帝以尊其父，累朝未之有改。若賜詔書，稱太上國王，非便。南越尉佗嘗自稱蠻夷大長老，正南夷事也。《禮》方伯自稱曰天子之老，大夫致仕曰老，自稱亦曰老；自夷蠻言之，則有尉佗之故事，自中國言之，亦方伯致仕者之常稱。漢亦有老上單于之號，易『太』以『老』，無損，或去上字存其太字，太王則有古公三太、三少、太宰、少宰，太所以別於少也。謂父為太，則子為少矣。太以尊言，則太后、太妃、太子、太孫，以卑言，則太史、太卜、太祝、樂太師、太圉，上下所通用也。」時病足不及與議，遷校書郎兼景憲府教授，遷祕書郎。轉對，言：「欲家給人足，必使中外臣庶無復前日言利之風，而後可風化，惟反諸身化之以儉，而彼不為儉，吾惟有卑宮室、菲飲食化之以㢘，而彼不興㢘，吾惟有不貴難得之貨，不厚無益之蔵。」以言罷，守道徒步出錢塘門，唯書兩篋而已。理宗遺詔聞，守道與其徒相嚮哭踴，僮奴、孺子各為悲哀。咸淳三年，特㫖與祠，詔大臣舉賢才，少傅呂文徳舉九十六人，守道預焉。添差通判建昌軍，以書謝廟堂，曰：「史贊大將軍不薦士，今大將軍薦士矣。而某何以得此於大將軍哉？幸嘗蒙召擢，備數三館，異時，或者謂其放廢無聊，託身諸貴人，虧傷國體，則寧得而解，願仍賦祠祿足矣。」遷著作佐郎兼崇政殿說書，兼權都官郎官，經筵所進，皆切於當世務，上為動色。遷著作郎。卒，家無一錢。
守道之兄之妻蚤䘮，其子演五歲餘，且多病，浚生甫數月，守道三十未有室，顧無能乳哺者，日夜抱二子泣，里巷憐之，演既長，出莫知所之，守道哭而求諸野，終不能得，三年不食肉，顦顇不釋者終身。吉有賢守，而大家怨之，厚誣以贓者，下其事常平使者，㑹旱甚，禱雲騰，守道曰：「無以禱也。雲騰之神，唐郡守吳侯也。寃莫甚於前守，寃不直而吳侯於禱，侯有辭矣。匹婦藏寃，旱或三年，寃在民牧，害豈其小。」反覆千餘言，或迂笑之，守道不改，告來者不倦，守卒以得直。所著有易故文集。

論曰：湯璹立朝蹇諤，蔣重珍自擢巍科，既居盛名之下而能樹立於當世，可為難矣！牟子才、朱貔孫直聲著於中外。歐陽守道，廬陵之醇儒也。

