　　御製讀杜牧集
　　茂學本工文清辭每出羣雖稱有竒節未覺副髙聞錦字常懸壁朱樓喜夢雲〈二語㸃竄牧之句〉所輸老杜者一飯不忘君
　　乾隆戊子仲夏
　　〈右謹依御製詩三集恭録〉










　　欽定四庫全書　　　　　集部二
　　樊川文集　　　　　　　別集類一〈唐〉
　　提要
　　〈臣〉等謹案樊川文集二十巻外集一巻別集一巻唐杜牧撰牧字牧之京兆萬年人太和二年登進士第官至中書舍人事蹟附載新唐書杜佑傳內是集為其甥裴延翰所編唐藝文志作二十巻晁氏讀書志又載外集一巻王士禎居易録謂舊藏杜集止二十巻後見宋版本雕刻甚精而多數巻考劉克莊後村書話雲樊川有續別集三巻十八九皆許渾詩杜牧仕宧不至南海而別集乃有南海府罷之作則宋本外集之外又有續別集三巻故士禎云然也此本僅附外集別集各一巻有裴延翰序又有宋熙寧六年田概序較克莊所見別集尚少二巻而南海府罷之作不收焉則又經後人刪定非克莊所見本矣范據雲溪友議曰先是李林宗杜牧言元白詩體舛雜而為清苦者見嗤因茲有恨牧又著論言近有元白者喜為淫言媟語鼓扇浮囂吾恨方在下位未能以法治之後村詩話因謂牧風情不淺如杜秋娘張好好諸詩〈案杜秋詩非艷體克莊此語殊誤〉青樓薄倖之句街吏平安之報未知去元白㡬何比之以燕伐燕其説良是新唐書亦引以論居易然考牧集無此論惟平盧軍節度使官李戡墓誌述戡之言曰嘗痛自元和以來有元白詩者纎艷不逞非莊士雅人多為其所破壊流於民間疏於屏壁子父女母交口教授淫言媟語冬寒夏熱入人肌骨不可除去吾無位不得用法以治之欲使　後代知有發憤者因集國朝以來類於古詩得若干首編為三巻目為唐集為序以導其志云云然則此論乃戡之説非牧之説或牧嘗有是語及為戡誌墓乃藉以發之故攄以為牧之言歟平心而論牧詩冶蕩甚於元白其風骨則實出元白上其古文縱橫奧衍多切經世之務罪言一篇宋祁作新唐書藩鎮傳論實全録之費袞梁谿漫志載歐陽修使子棐讀新唐書列傳臥而聴之至藩鎮傳敘嘆曰若皆如此傳筆力亦不可及識曲聴真殆非偶爾即以散體而論亦逺勝元白觀其集中有讀韓杜集詩又冬至日寄小姪阿宜詩曰經書刮根本史書閲興亡髙摘屈宋濃濃薫班馬香李杜泛浩浩韓栁摩蒼蒼近者四君子與古爭強梁則牧於文章具有本末宜其薄視長慶體矣乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　　校　　官〈臣〉陸費墀















　　樊川集原序
　　長安南下杜樊鄉酈善長注水經實樊川也延翰外曾祖司徒岐公之別墅在焉上五年冬仲舅自吳興守拜考功郎中知制誥盡吳興俸錢創治其墅出中書直亟召昵宻往遊其地一旦談啁酒酣顧延翰曰司馬遷雲自古富貴其名磨滅者不可勝紀我適稚走於此得官受俸再治完具俄及老為樊上翁既不自期富貴要有數百首文章異日爾為我序號樊川集如此顧樊川一禽魚一草木無恨矣庶千百年未隨此磨滅矣明年冬遷中書舍人始少得恙盡搜文章閱千百紙擲焚之纔屬留者十二三延翰自撮髮讀書學文率承導誘伏念始初出仕入朝三直太史筆比四出守其間餘二十年凡有撰制大手短章塗藁醉墨碩夥纎屑雖適僻阻不遠數千里必獲寫示以是在延翰久藏蓄者甲乙籖目比校焚外十多七八得詩賦傳録論辯碑誌序記書啓表制離為二十編合為四百五十首題曰樊川文集嗚呼雖當一時戲感之言孰見魄兆而果驗白耶嘻文章與政通而風俗以文移在三代之道以文與忠敬隨之是為理具與運高下探採古作者之論以屈原宋玉賈誼司馬遷相如揚雄劉向班固為世魁傑然騷人之辭怨刺憤懟雖援及君臣教化而不能霑洽時論相如子雲瑰麗詭變諷多要寡漫羨無歸不見治亂賈馬劉班乘時君之善否直豁已臆奮然以拯世扶物為任纂緒造端必不空言言之所及則君臣禮樂教化賞罰無不包焉竊觀仲舅之文髙騁夐厲旁紹曲摭潔簡渾圓勁出橫貫滌濯滓窳支立欹倚呵摩皸瘃如火煦焉爬梳痛癢如水洗焉其抉剔挫偃敢斷果行若誓牧野前無有敵其正視嚴聽前衡後鑾如整冠裳祇謁宗廟其聒蟄爆聾發不慓若大呂勁鳴洪鐘橫撞撐裂噎喑戞切韶濩其砭熨嫉害堤障初終若濡槁於未焚膏癰於未穿栽培教化翻正治亂變醨養瘠堯醲舜薰斯有意趨賈馬劉班之藩牆者邪其文有罪言者原十六衛者戰守二論者與時宰論用兵論江賊二書者上獵秦漢魏晉南北二朝逮貞觀至長慶數千百年兵農刑政措置當否皆能採取前事凡人未嘗經度者若繩裁刀解粉畫線織布在眼見耳聞哉其譎往事則阿房宮賦刺當代則感懐詩有國欲亡則得一賢人決遂不亡則張保皋傳尚古兵柄本出儒術不専任武力者則注孫子而為其序褒勸賢傑表揭職業則贈莊淑大長公主及故丞相奇章公汝南公墓誌標白厯代取士得才率由公族子弟為多則與高大夫書諌諍之體非訐醜惡與主鬭激則論諫書若一縣宰因行徳教不施刑罰能舉古風則謝守黃州表一存一亡適見交分則祭李處州文訓勵官業告東君命擬古典謨以寓誅賞則司帝之誥其餘述喻讃誡興諷愁傷易格異狀機鍵雜發雖綿遠窮幽醲腴魁礨筆酣句健窕𦕈碎細包詩人之軌憲整揚馬之衙陣聳曹劉之骨氣掇顔謝之物色然未始不撥斸治本縆幅道義鈎索於經史觝禦於理化也故文中子曰言文而不及理是天下無文也王道何從而興乎嘻所謂文章與政通而風俗以文移果於是以卜盛時理具踔三代而䕃萬古若躋太華臨溟渤但觀乎積高而㳫深不知其磅礴澶漫所為遠大者也近代或序其文非有名與位則文學宗老小子既就其集寐寤思慮顛倒反覆不翅〈音試〉逾年苟墜承顧付與之言雖晦顯兩不相解在他人無知狀者然以高有天幽有神隂有宰物者可自抱誣以甘罰殛邪故揔條目強自作序至於裁判風雅宰制典刑標翌時濟物之才編志業名位之實則恭俟叔父中書公於前序將仕郎守京兆府藍田縣尉充集賢殿校理裴延翰撰




