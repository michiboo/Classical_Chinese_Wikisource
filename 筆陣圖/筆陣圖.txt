夫三端之妙，莫先乎用筆；六藝之奧，莫重乎銀鉤。昔秦丞相斯，見周穆王書，七日興嘆，患其無骨。蔡尚書邕，入鴻都觀碣，十旬不返，嗟其出群。故知達其源者少，喑於理者多。近代以來，殊不師古，而緣情棄道，才記姓名，或學不該贍，聞見又寡，致使成功不就，虛費精神，自非通靈感物，不可與談斯道矣。今刪李斯筆妙，更加潤色，總七條並作其形容，列事如左，貽諸子孫，永為模範，庶將來君子時復覽焉。筆要取崇山絕仞中兔毛，八九月收之。其筆頭長一寸，管長五寸，鋒齊腰強者。其硯取前涸新石，潤澀相兼，浮津耀墨者。其墨取廬冊之松煙，代郡之鹿膠，十年以上，強如石者為之。紙取東陽魚卵，虛柔滑凈者。凡學書字，先學執筆，若真書去筆頭二寸一分，若行草書去筆頭三寸一分執之。下筆點畫波撇、屈曲，皆須盡一身之力而送之。初學先大書，不得從小。善鑒者不寫，善寫者不鑒。善筆力者多骨，不善筆力者多肉，多骨微肉者謂之筋書，多肉微骨者謂之墨豬。多力豐筋者聖，無力無筋者病。一一從其消息而用之。

右七條筆陣出入斬斫圖，執筆有七種：有心急而執筆緩者，有心緩而執筆急者。若執筆近而不能緊者，心手不齊，意後筆前者敗。若執筆遠而急，意前筆後者勝。又有六種用筆：結構員備如篆法，飄飄灑落如章草，兇險可畏如八分，窈窕出入如飛白，耿介特立如鶴頭，郁拔縱橫如古隸。然心存委曲，每為一字各象其形，斯造妙矣，書道畢矣。永和四年上虞制記。
