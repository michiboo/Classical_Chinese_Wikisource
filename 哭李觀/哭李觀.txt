志士不得老，多為直氣傷。
阮公終日哭，壽命固難長。
顏子既殂謝，孔門無輝光。
文星落奇曜，寶劍摧修鋩。
常作金應石，忽為宮別商。
為爾吊琴瑟，斷弦難再張。
偏轂不可轉，只翼不可翔。
清塵無吹噓，委地難飛揚。
此義古所重，此風今則亡。
自聞喪元賓，一日八九狂。
沉痛此丈夫，驚呼彼穹蒼。
我有出俗韻，勞君疾惡腸。
知音既已矣，微言誰能彰。
旅葬無高墳，栽松不成行。
哀歌動寒日，贈淚沾晨霜。
神理本窅窅，今來更茫茫。
何以蕩悲懷，萬事付一觴。
