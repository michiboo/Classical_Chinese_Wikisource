隋杜公瞻注
《荊楚歲時記》一卷，〈兩江總督採進本。〉舊本題晉宗懍撰。《書錄解題》作梁人。考《梁書‧元帝本紀》載承聖三年秋七月甲辰，以都官尚書宗懍爲吏部尚書。又《南史‧元帝本紀》載武陵之平，議者欲因其舟艦遷都建鄴，宗懍，黃羅漢皆楚人，不願移。此書皆記楚俗，當卽其人。舊本題晉人，誤也。《唐》、《宋志》皆作一卷，與今本合，而《通考》乃作四卷。考《書錄解題》載懍自序曰︰「傅元之《朝會》，杜篤之《上巳》，安仁《秋興》之敍，君道《娛蠟》之述，其屬辭則已洽，其比事則未宏，率爲小說，以錄荊楚歲時風物故事。自元日至除日，凡二十餘事。」然則必無四卷，知《通考》爲傳寫之譌。又檢今本，實有三十六事，幷知陳振孫所記懍序，亦以三字譌爲二字。然周密《癸辛雜識》引張騫乘槎至天河見織女得支機石事，雲出《荊楚歲時記》，今本無之，則三十六事，尚非完本也。其註相傳爲隋杜公瞻作，故多引開皇中杜臺卿《玉燭寶典》。然《唐志》宗懍《荊楚歲時記》一卷下，又出杜公瞻《荊楚歲時記》二卷。豈原書一卷，公瞻所註分二卷，後人又合之歟？
正月一日，是三元之日也，謂之端月。
鷄鳴而起。
先於庭前爆竹，以辟山臊惡鬼。
帖畫雞，或斵鏤五采及土鷄於戶上。造桃板著戶，謂之仙木。繪二神貼戶左右，左神荼，右鬱壘，俗謂之門神。
於是長幼悉正衣冠，以次拜賀，進椒柏酒，飲桃湯，進屠蘇酒，膠牙餳，下五辛盤，進敷於散，服卻鬼丸，各進一雞子。凡飲酒次第從小起。梁有天下，不食葷，荊自此不復食雞子，以從常則。
熬麻子、大豆，兼糖散之。
又以錢貫繫杖腳，廻以投糞掃上，雲「令如願」。
正月七日為人日，以七種菜為羹，翦綵為人，或鏤金箔為人，以貼屏風，亦戴之以頭鬢，亦造華勝以相遺，登高賦詩。
立春之日，悉翦綵為鷰以戴之，帖「宜春」二字。
立春日，為「施鈎」之戲，以緶作篾纜相罥，綿亙數里，鳴鼓牽之。
又為打毬鞦韆之戲。
正月十五日，作豆糜，加油膏其上，以祠門戶。
其夕，迎紫姑，以卜將來蠶桑，並占衆事。
正月夜，多鬼鳥度，家家槌床打戶，捩狗耳，滅燈燭以禳之。
正月未日夜，蘆苣火照井廁中，則百鬼走。
元日至於月晦，並為酺聚飲食，士女泛舟，或臨水宴會，行樂飲酒。
晦日送窮。
二月八日，釋氏下生之日，迦文成道之時，信捨之家，建八關齋戒，車輪寶蓋，七變八會之燈，平旦執香花，遶城一匝，謂之行城。
春分日，民並種戒火草於屋上，有鳥如烏，先雞而鳴，架架格格，民候此鳥鳴，則入田以為候。
社日，四鄰並結宗會社，宰牲牢，為屋於樹下，先祭神，然後享其胙。
去冬節一百五日，即有疾風甚雨，謂之寒食，禁火三日，造餳大麥粥。
寒食挑菜。
鬬雞，鏤雞子，鬬雞子。
三月三日，四民並出江渚池沼間，臨清流，為流杯曲水之飲。
是日，取黍麴菜汁作羹，以蜜和粉，謂之龍舌䉽，以厭時氣。
四月有鳥名獲榖，其鳴自呼，農人候此鳥鳴，則犂杷上岸。
四月八日，諸寺各設齋，以五色香水浴佛，共作龍華會，以為彌勒下生之徵也。
四月十五日，天下僧尼是日就禪剎掛搭，謂之「結夏」，又謂之「結制」。
五月俗稱惡月，多禁。忌曝牀薦席，及忌蓋屋。
五月五日，謂之浴蘭節。四民並蹋百草之戲，採艾以為人，懸門戶上，以禳毒氣。以菖蒲或鏤或屑以泛酒。
是日競渡，採雜藥。
以五綵絲繫臂，名曰「辟兵」，令人不病瘟。又有條達等組織雜物以相贈遺，取鴝鵒，教之語。
夏至節日，食糉。
是日，取菊為灰，以止小麥蠹。
六月，必有三時雨，田家以為甘澤，邑里相賀，曰「賀嘉雨」。
伏日，並作湯餅，名為辟惡餅。
七月七日，為牽牛織女聚會之夜。
是夕，人家婦女結綵縷，穿七孔針，或以金銀鍮石為針，陳几筵酒脯瓜菓於庭中，以乞巧，有喜子網於瓜上，則以為符應。
七月十五日，僧尼道俗，悉營盆供諸仙。
八月雨，謂之荳花雨。
八月十四日，民並以朱墨點小兒頭額，名為天灸，以壓疾，又以錦綵為眼明囊，遞相遺餉。
九月九日，四民並籍野飲宴.
十月朔日，家家為黍臛，俗謂之秦歲首。
仲冬之月，采擷霜蕪菁、葵等雜菜，乾之，家家並為鹹菹。
冬至日，作赤豆粥，以禳疫。量日影。
十二月八日為臘日。《史記‧陳勝傳》有臘日之言，是謂此也。諺言︰「臘鼓鳴，春草生。」村人並繫細腰鼓，戴胡公頭，及作金剛力士，以逐疫，沐浴轉除罪障。
其日，並以豚酒祭竈神。
歲前又為藏彄之戲，始於鈎弋夫人。
歲暮，家家具餚蔌，〈一作核。〉詣宿歲之位，以迎新年。相聚酣飲，留宿歲飯，請為送歲。至新年十二日，則棄之街衢，以為去故納新也。孔子所以預以蠟賓一歲之出，盛於此節。
閏月，不舉百事。
