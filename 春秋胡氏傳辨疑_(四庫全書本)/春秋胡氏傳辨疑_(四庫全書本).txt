　　欽定四庫全書　　　　　經部五
　　春秋胡氏傳辨疑　　　　春秋類
　　提要
　　〈臣〉等謹案春秋胡氏傳辨疑二卷明陸粲撰前有自序謂胡氏說經或失於過求詞不厭煩而聖人之意愈晦故著此以論辨之大㫖主於信經而不信例其言曰不以正大之情觀春秋而曲生意義將焉所不至矣又曰昔之君子有言春秋無達例如以例言則有時而窮惟其有時而窮故求其說而不得從而為之辭又曰春秋褒善貶惡不易之法今用此說以誅人又忽用此說以賞人使後世求之而莫識其意是直舞文吏所為而謂聖人為之乎其抉摘三傳以來說經之𡚁皆洞中癥結故所正胡氏之悞凡六十餘條無不精切近理其中如謂楚子麋寔弒而書卒徒使圍得倖免而簒弒之賊不可主盟義終不白於天下故言楚圍弒郟敖所謂天下之惡歸之又謂齊歸鄆讙⻱陰田為和好之後反魯侵地非盡由畏孔子亦非夫子自序其績此類皆立說明確足破穿鑿瑣碎之習非後儒所能及自來學春秋者攻擊胡氏不一而足然辨訐太過反或自生障礙若粲之和平通達誠可為說經家指南矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





　　春秋胡氏傳辨疑原序
　　昔仲尼作春秋㫖微而顯至胡氏說經庶㡬得之惜其或失於過求辭不厭繁委而聖人之意愈晦矣余嘗欲著之論辨而未能也今謫居多暇復披誦其傳遇有疑處輙書焉乆而成帙以視從游之士多有駭而問者余語之曰吾為此非敢異於胡氏也實不敢異於孔子爾奚其昧焉而莫之信耶雖然余敢遽以為是哉當質諸深於春秋者儻取二三䇿乎否則無惑乎諸君病吾言也陸粲序






