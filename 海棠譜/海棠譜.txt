
世之花卉種類不一，或以色而艷，或以香而妍，是皆鍾天地之秀，為人所欽羨也，梅花占於春前，牡丹殿於春後，騷人墨客特注意焉，獨海棠一種，風姿艷質固不在二花下，自杜陵入蜀，絕吟於是花，世因以此薄之，其後都官鄭谷已為舉似〈谷詩，浣花溪上空惆悵，子美無情為發揚〉本朝列聖品題雲章奎畫烜燿千古，此花始得顯聞於時盛傳於世矣，今採取諸家雜錄及彚次唐以來諸人詩句，以為一編目，曰海棠譜，雖繤集未能詳盡，聊預眾譜之列雲，開慶改元長至日敘。

