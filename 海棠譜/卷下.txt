海棠譜卷下
　詩下
　　商山海棠　　王元之
錦里名雖盛，商山艷更繁。
別疑天與態，不稱土生根。
淺著紅蘭染，深於降雪噴。
待開先讓酒，怕落預呼魂。
香裏無勍敵，花中是至尊。
桂須辭月窟，桃合避僊源。
浮動冠頻側，霓裳袖忽翻。
望夫臨水石，窺客出牆垣。
贈別難饒柳，忘憂肯讓萱。
輕輕飛燕舞，脈脈息媯言。
蕙陋虛侵逕，梨凡浪占園。
論心留蝶宿，低面厭鶯喧。
不忝神僊品，〈好事者作花品以此為神僊〉
何辜造化恩。
自期栽御苑，誰使擲山村。
綺季荒祠畔，僊娥古洞門。
煙愁思舊夢，雨泣怨新婚。
畫恐明妃恨，移同卓氏奔。
秪教三月見，不得四時存。
繡被堆籠勢，燕脂浥淚痕。
貳車春未去，應得伴芳樽。

　　別堂後海棠　　同前
一堆紅雪媚青春，惜別須教淚滿巾。
好在明年莫憔悴，校書兼是愛花人。
〈此花余去後是推官王校書移入〉

　　題錢塘縣羅江東手植海棠　　王元之
江東遺跡在錢塘，手植庭花滿縣香。
若使當年君顯位，海棠今日是甘棠。

　　寓居定慧院之東雜花滿山有海棠
　　一株土人不知貴也　　　　蘇軾
江城地瘴蕃草木，只有名花苦幽獨。
嫣然一笑竹籬間，桃李漫山總麄俗。
也知造物有深意，故遣佳人在空谷。
自然富貴出天姿，不待金盤薦華屋。
朱唇得酒暈生臉，翠袖卷紗紅映肉。
林深霧暗曉光遲，日暖風輕春睡足。
雨中有淚亦悽愴，月下無人更清淑。
先生食飽無一事，散步逍遙自捫腹。
不問人家與僧舍，柱杖敲門看脩竹。
忽逢絕艷照衰朽，歎息無言揩病目。
陋邦何處得此花，無乃好事移西蜀。
寸根千里不易到，銜子飛來定鴻鵠。
天涯流落俱可念，為飲一樽歌此曲。
明朝酒醒還獨來，雪落紛紛那忍觸。

　　海棠　　前人
東風嫋嫋泛崇光，香霧霏霏月轉廊。
只恐夜深花睡去，高燒銀燭照紅粧。

　　遊海棠西山示趙彥成　　邵康節
東風吹雨過溪門，白白朱朱亂遠村。
灘石已無回棹勢，岸楓猶出繫船痕。
時危不厭江山僻，客好惟知笑語溫。
莫上南崗看春色，海棠花下卻銷魂。

　　海棠　　韓持國
濯錦江頭千萬枝，當來未解惜芳菲。
而今得向君家見，不怕春寒雨濕衣。

　　在禁林時有懷荊南舊遊　　元厚之
去年曾醉海棠叢，聞說新枝發舊紅。
昨夜夢回花下飲，不知身在玉堂中。

　　海棠　　洪覺範
酒入香腮笑不知，小粧初罷醉兒癡。
一株柳外牆頭見，卻勝千叢著雨時。

　　海棠　　崔德符
渾是華清出浴初，碧綃斜掩見紅膚。
便教桃李能言語，要比嬌妍比得無。

　　海棠〈並序〉　　梅聖俞
　　　道損司門前日過訪別且雲計程二月到郡正
　　　看暗惡海棠頗見太守風味因為詩以送行
蜀州海棠勝兩川，使君欲賞意已猛。
春露洗開千萬株，燕脂點素攢細梗。
朝看不足夜秉燭，何暇更尋桃與杏。
青泥劒棧將度時，跨馬莫辭霜氣冷。

　　海棠　　同前
江鷰入朱閣，海棠繁錦條。
醉生燕玉頰，瘦聚楚宮腰。
曾不分香去，尤宜著意描。
誰能共吹笛，樹下想前朝。
〈予嘗於宋宣狄宅見固畫明皇於海棠花下臥吹觱篥寧王吹笛黃幡綽拍〉

　　又
要識吳同蜀，須看線海棠。
燕脂色慾滴，紫蠟帶何長。
夜雨偏宜著，春風一任狂。
當時杜子美，吟徧獨相忘。

　　海棠　　王荊公
綠嬌隱約眉輕掃，紅嫩妖嬈臉薄粧。
巧筆寫傳功未盡，清才吟詠興何長。

　　移岳州去房陵道中見海棠　　張芸叟
馬息山頭見海棠，羣僊會處錦屏張。
天寒日晚行人絕，自落自開還自香。

　　和何靖山人海棠　　文與可
為愛香苞照地紅，倚欄終日對芳叢。
夜深忽憶南枝好，把酒更來明月中。

　　晁二家有海棠去歲花開晁二呼杜卿家
　　小娃歌舞花下痛飲今春花開復欲招客
　　而杜已出守戲以詩調之　　　張文潛
頗疑蜂蝶過鄰家，知是東牆去歲花。
駿馬無因迎小妾，鴟夷何用強隨車。

　　雨中對酒庭下海棠經雨不謝　　陳參政
巴陵二月客添衣，草草杯盤恨醉遲。
燕子不禁連夜雨，海棠猶待老人詩。
天翻地覆傷春色，幽豁頭童祝聖時。
白竹籬前湖海濶，茫茫身世兩堪悲。

　　陪粹翁舉酒於君子亭亭下海棠方開　　同上
世故驅人殊未央，即從地主借繩牀。
春風浩浩吹遊子，暮雨霏霏濕海棠。
古國衣冠無態度，隔簾花葉有輝光。
使君禮數能寛否，酒味撩人我欲狂。

　　和冬曦海棠　　程金紫
花中名品異，人重比甘棠。
苞嫩相思密，紅深琥珀光。
好風傳馥郁，凡卉愧芬芳。
爛漫雲成瑞，葳蕤女有嬙。
生來先蜀國，開處始朝陽。
賞即笙歌地，題稱翰墨埸。
煙霞容易散，蜂蝶等閒忙。
誰是多情侶，欄邊重舉觴。

　　今朝秋氣蕭瑟不意海棠再開因
　　書二絕期好事者和　　　同前
曾逐狂飈取意飛，一時春色便依稀。
舊叢還有香心在，卻被西風管領歸。

露濕燕脂淚臉寒，獨將幽恨倚欄干。
精神不比籬邊菊，莫把尋常醉眼看。

　　雨中海棠
玉脆紅輕不耐寒，無端風雨苦相干。
曉來試卷珠簾看，蔌蔌飛香滿畫欄。

　　惜海棠晚開　　同前
今年春色可勝嗟，二月山中未見花。
長憶去年今夜月，海棠花影到窻紗。

　　海棠　　僧如壁
賣花檐上爭桃李，頓使春工不直錢。
莫怪海棠不受折，要令雲髻絕塵緣。

　　江左謂海棠為川紅　　吳中復
靚粧濃淡蘂蒙茸，高下池臺細細風。
卻恨韶華偏蜀土，更無顏色似川紅。
尋香只恐三春暮，把酒欣逢一笑同。
子美詩才猶閣筆，至今寂寞錦城中。

　　海棠　　劉子翬
幽姿淑態弄春晴，梅借風流柳借輕。
種處靜宜臨野水，開時長是近清明。
幾經夜雨香猶在，染盡燕脂畫不成。
詩老無心為題佛，至今惆悵似含情。

　　海棠　　郭震
又隨桃李一時榮，不逐東風處處生。
疑是四方嫌不種，教於蜀地獨垂名。

　　海棠
西蜀傳芳日，東君著意時。
鮮葩猩薦血，紫萼蠟融脂。
降闕疑流落，瓊欄合護持。
無詩任工部，今有省郎知。

　　和東坡海棠　　趙次公
露氣熹微帶曉光，枝邊燦煥映迴廊。
細看素臉元無玉，初點燕脂駐靚?。

　　和東坡定惠院海棠　　同前
化工妙手開羣木，酷向海棠私意獨。
殊姿艷艷雜花裏，端覺神僊在流俗。
睡起燕脂懶未勻，天然膩理還豐肉。
繁華增麗態度遠，婀娜含嬌風韻足。
豈唯婉孌形管姝，真同窈窕關雎淑。
未能奔徃白玉樓，要當貯以黃金屋。
顧雖風暖欲黃昏，脈脈難禁倚脩竹。
可憐俗眼不知貴，空把容光照山谷。
此花本出西南地，李杜無詩恨遺蜀。
高才沒世孰雕龍，後輦補亡難刻鵠。
貂裘季子客齊安，相逢忽慰羈人目。
當年甫白君可繼，為花重賦陽春曲。
把酒因澆礨磈胷，搜句輒傾空洞腹。
多情恐作深雲收，兒童莫信來輕觸。

　　海棠　　康肅吳公芾
海棠元自有天香，底事時人故謗傷。
不信請來花下坐，惱人鼻觀不尋常。

　　和澤民求海棠　　同前
君是詩中老作家，笑將麗句換名花。
花因詩去情非淺，詩為花來語更嘉。
須好栽培承雨露，莫令憔悴困塵沙。
他年爛漫如西蜀，我欲從君看綺霞。

　　見市上有賣海棠者悵然有感　　同前
連年蹤跡滯江鄉，長憶吾廬萬海棠。
想得春來增絕麗，無因歸去賞芬芳。
偶然檐上逢人賣，猶記樽前為爾狂。
何日故園修舊好，賸燒銀燭照紅粧。

　　和陳子良海棠四首　　同前
春來人物盡熙熙，紅紫無情亦滿枝。
正引衰翁詩思動，舉頭那更得君詩

花開春色麗晴空，惱我狂來只遶叢。
試問妖嬈誰與比，一株勝卻萬株紅。

雨後花頭頓覺肥，細看還是舊風姿。
坐餘自有香芬馥，不許凡人取次知。

十年栽種滿園花，無似茲花艷麗多。
已是譜中推第一，不須還更問如何。

　　寄朝宗　　同前
海棠已試十分粧，細看妖嬈更異常。
不得與君同勝賞，空燒銀燭照紅粧。

　　所思亭海棠初開折贈兩使者　　張栻
未須比擬紅深淺，更莫平章香有無。
過雨夕陽樓上看，千花容有此膚腴。

東風著物本無私，紅入花梢特地奇。
想得霜臺春思滿，一枝聊遣博新詩。

　　黃海棠　　洪适
漢宮嬌半額，雅淡稱花僊。
天與溫柔態，粧成取次妍。

　　垂絲海棠　　同前
脈脈似崔，朝朝長看地。
誰能解倒懸，扶起雲鬟墜。

　　次韻陸務觀海棠　　文簡程公〈天昌〉
喚回殘睡強矜持，淺破朱唇倚笛吹。
千古妖妍磨不盡，長隨春色上花枝。

　　題苦竹寺海棠洞　　相山王之道
翠袖朱唇一笑開，倚風無力競相偎。
陽城豈是僧家物，端恐齊奴步障來。

　　海棠　　陸游
誰道名花獨故宮，〈謂故蜀燕王宮〉
東城盛麗足爭雄。
橫陳錦幛闌干外，盡吸紅雲酒醆中。
貪看不辭持夜燭，倚狂直欲擅春風。
拾遺舊詠悲零落，瘦損腰圍擬未工。
〈老杜不應無海棠詩意其夫傳爾〉

　　又
十里迢迢望碧雞，一城晴雨不曾齊。
今朝未得平安報，便恐飛紅已作泥。

　　又
蜀地名花擅古今，一枝氣可壓千林。
譏彈更到無香處，常恨人言太刻深。

　　張園觀海棠　　同前
朝陽照城樓，春容極明媚。
走馬蜀錦園，名花動人意。
嚴粧漢宮曉，一笑初破睡。
定知夜晏歡，酒入妖骨醉。
低鬟羞不語，困眼嬌欲閉。
雖艷無俗姿，太息真富貴。
結束吾方歸，此別知幾歲。
黃昏廉纖雨，千點裛紅淚。

　　夜宴賞海棠醉書　　同前
便便癡腹本來寬，不是天涯強作歡。
燕子歸來新社雨，海棠開後卻春寒。
醉誇落紙詩千首，歌費纏頭錦百端。
深院不聞傳夜漏，忽驚蠟淚已堆盤。

　　病中久止酒有懷成都海棠之盛　　同前
碧雞坊裏海棠時，彌月兼旬醉不知。
馬上難尋前夢境，樽前誰記舊歌辭。
目窮落日橫千嶂，𦼳斷春光把一枝。
說與故人應不信，茶煙禪榻鬢成絲。

　　春晴懷故園海棠　　楊萬里
故園今日海棠開，夢入江西錦繡堆。
萬物皆春人獨老，一年過社燕方回。
似青如白天濃淡，欲墜還飛絮徃來。
無那風光消不得，遣詩招入翠瓊杯。

　　張子儀太守折送秋日海棠　　同前
新樣西風較劣此，重陽還放海棠花。
春紅更把秋霜洗，且道精神佳不佳。

木渠木菊總無光，秋色今年付海棠。
為底夜深花不睡，翠紗袖上月如霜。
