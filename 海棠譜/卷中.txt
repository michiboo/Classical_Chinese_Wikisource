海棠譜卷中
　詩上
　　海棠　　太宗
每至春園獨有名，天然與染半紅深。
芳菲占得歌臺地，妖艷誰憐向日臨。
莫道無情閒笑臉，任從折戴上冠簪。
偏宜雨後看顏色，幾處金杯為爾斟。

　　海棠　　真宗
春律行將半，繁枝忽競芳。
霏霏含宿霧，灼灼艷朝陽。
戲蝶棲輕蘂，遊蜂逐遠香。
物華留賦詠，非獨務雕章。

　　又　　同前
翠萼凌晨綻，清香逐處飄。
高低臨曲檻，紅白間纖條。
潤比攢溫玉，繁如簇絳綃。
盡堪圖畫取，名筆在僧繇。

　　會僚屬賞海棠偶有題詠　　光宗
濃淡名花產蜀鄉，半含風露浥新粧。
嬌嬈不減舊時態，誰與丹青為發揚。

　　觀海棠有成　　同前
東風用意施顏色，艷麗偏宜著雨時。
朝詠暮吟看不足，羨他逸蝶宿深枝。

　　唐薛許昌能海棠詩並序
蜀海棠有聞而詩無聞杜工部子美於斯有之矣得非
興象不出歿而有懷何天之厚余獲此遺遇僅不敢讓
用當其無因賦五言一章二十句學陳梁之紫妍漢魏
之朱不以彼物擇其功不以陳言踵其趣或其人之適
此有若韓宣子者風雅盡在蜀矣吾其庶幾又花植於
府之古營因刻貞石以遺吾黨將來君子業詩者苟未
變於道無賦耳咸通七年十二月二十三日敘

酷烈復離披，玄功莫我知。
青苔浮落處，暮柳間開時。
醉帶遊人插，連陰彼叟移。
晨前清露濕，晏後惡風吹。
香少傳何計，妍多畫半遺。
島蘇連水脈，庭綻雜松枝。
偶泛因沈硯，閒飄欲亂棊。
遶山生玉壘，和郡徧坤維。
負賞慙休飲，牽吟分失饑。
明年應不見，留此贈巴兒。

　　又七言
四海應無蜀海棠，一時開處一城香。
晴來使府低臨檻，雨後人家散出牆。
閒地細飄浮淨蘚，短亭深綻隔垂楊。
從來看盡詩誰苦，不及懽遊與畫將。

　　海棠　　鄭谷
春風用意勻顏色，銷得攜觴與賦詩。
濃麗最宜新著雨，嬌嬈全在欲開時。
莫愁粉黛臨窻懶，梁廣丹青點筆遲。
朝醉暮吟看不足，羨他蝴蝶宿深枝。

　　蜀中賞海棠　　鄭谷
濃淡方春滿蜀鄉，半隨風雨斷鶯腸。
浣花溪上空惆悵，子美無情為發揚。
〈杜工部旅兩蜀詩集中無海棠之題〉

　　擢第後入蜀經羅利路見海棠
　　盛開偶題　　　　晏樞相〈殊〉
上國休誇紅杏艷，沈溪自照綠苔磯。
一枝低帶流鶯睡，數片狂和舞蝶飛。
堪恨路長移不得，可無人與畫將歸。
手中已有新春桂，多謝煙香更入衣。

　　奉知真宗後苑雜花海棠
　　　　　　　　晏樞相〈殊〉
太液波才綠，靈和絮未飄。
霞文光啟旦，珠琲密封條。
積潤涵仙露，濃英奪海綃。
九陽資造化，天意屬喬繇。

　　同和　　劉內翰〈荺〉
遲景烘初綻，鮮風惜未飄。
蝶魂迷密逕，鶯語近新條。
芳蕙薰宮錦，丹漿暈海綃。
惟時奉宸唱，賡奉愧咎繇。

　　海棠
輕盈千結亂櫻藂，占得年芳近碧櫳。
逐處間勻高下萼，幾番分破淺深紅。
煙晴始覺香纓綻，日極猶疑䗶蔕融。
數夕朱欄未飄落，再三珍重石尤風。

　　又
杳靄何驚目，鮮妍欲蕩魂。
向人無限思，當晝不勝繁。
浩露晴方浥，遊蜂暖更暄。
只應春有意，留贈子山園。

　　又
昔聞遊客話芳菲，濯錦江頭幾萬枝。
縱使許昌詩筆健，可能終古絕妍辭。

　　又
濯錦江頭樹，移根藥砌中。
只應春有意，偏與半粧紅。

　　和樞密侍郎因看海棠憶禁苑
　　此花最盛　　　　　晏樞相
青鎖曾留眄，珍藂宛未移。
幸分霖雨潤，猶見艷陽姿。
岸幘來朱檻，攀條憶絳蕤。
能令人愛樹，不獨召南詩。

　　又　　郭待制〈楨〉
朱欄明媚照橫塘。芳樹交加枕短牆。
傳得東君深意態，染成西蜀好風光。
破紅枝上仍施粉，繁翠陰中旋撲香。
應為無詩怨工部，至今含露作啼粧。

　　又　　石學士〈延年〉
君看海棠格，羣花品詎同。
嬌嬈情自富，蕭散艷非窮。
舊縠斑吳苑，梅羅碎蜀宮。
錦窠杯裏影，繡段隟前烘。
心亂香無數，莖柔動滿叢。
意分巫峽雨，腰細漢臺風。
盛若霞藏日，鮮于血灑空。
高低千點赤，深淺半開紅。
粧指朱纔布，膏唇檀更融。
色焦無可壓，體瘦不成豐。
枝重輕浮外，苞疎密閙中。
難勝蜂不定，易入蝶能通。

　　蜀地海棠繁媚有思加膩幹豐條苒弱可愛北方
　　所未見諸公作詩流播西人予素好玩不能自默
　　然所道皆在前人陳跡中如國風中章亦無媿雲
　　　　　　　　　　　　　宋景文公
蜀國天餘煦，珍葩地所宜。
濃芳不隱葉，併艷欲然枝。
襞影分羣萼，均霞點萬蕤。
回文錦成後，夾煎燎烘時。
蜂蘂迎街密，鶯梢向坐危。
淺深雙絕態，啼笑兩妍姿。
絳節排煙竦，丹紅落帶垂。
童容鄣畏薄，便面到憂遲。
媚日能徐照，暄風肯遽吹。〈蜀少疾風故花愈盛〉
惜歡當晼晚，留恨付離披。
麗極都無比，繁多僅自持。
損香饒麝栢，照影欠瑤池。
畫要精侔色，歌須巧騁辭。
舉樽頻語客，細摘玩芳期。

　　和晏尚書海棠
媚柯攢仄倚春暉，
封植寧同北枳移。〈花自西蜀流種而穠麗不變〉
台嶺分霞爭抱萼，蜀宮裁錦鬭纏枝。
不憂輕露蒙時潤，正恨炎風獵處危。
把酒憑欄堪併賞，莫容私恨為披離。

　　海棠
西域流根遠，中都屬賞偏。
初無可並色，竟不許勝妍。
薄暝霞烘爛，平明露濯鮮。
長衾繡作地，密帳錦為天。吳人語㡩覆為帳天。
淺影才欹檻，柯橫欲照筵。
愁心隨落處，醉眼著繁籩。
的的誇粧靚，番番持笑嘕。
何嘗間蘭媚，要是掩櫻然。
艷足非他譽，香輕且近傳。
所嗟名後出，遺載楚臣篇。

　　又　　〈三首並同前〉
萬萼霞乾照曙空，向來心賞已多同。
未如此日家園樂，數徧繁枝袞袞紅。

　　暮春月內署書閣前海棠花盛開率爾
　　七言八韻寄長卿諫議　　　　張洎
去歲海棠花發日，曾將詩句詠芳妍。
今來花發春依舊，君已雄飛玉案前。
驟隔清塵樞要地，獨攀紅蘂艷陽天。
疎枝高映銀臺月，嫩葉低含綺閣煙。
花落花開懷勝賞，春來春去感流年。
清辭早綴巴人唱，妙翰猶緘蜀國牋。
共仰壯圖方赫耳，自嗟衰鬢轉皤然。
因憑鶯蝶傳消息，莫忘蓬萊有病僊。

　　海棠　　程琳
海外移根灼灼奇，風情閒麗比應稀。
晶熒寶萼排珠琲，旖旎芳叢簇繡惟。
繁極只愁隨暮雨，飄多何計駐春暉。
浣花溪上年年意，露濕煙霞拂客衣。

　　海棠　　學士李定
青帝行春信自專，精心知向海棠偏。
不霑工部風騷力，猶占勾芒造化權。
倚檻半開紅朶密，遶池初應翠枝連。
誰人與拔栽瓊苑，看與花王鬭後先。

　　海棠　　著作石揚休
化工裁剪用功專，濯錦江頭價最偏。
酷愛幾思憑畫手，難題渾覺挫詩權。
艷凝絳纈深深染，樹認紅綃密密連。
因想當年武平一，枝枝眷賜侍臣先。

　　海棠　　直講范鎮
不知真宰是誰專，生得韶光此樹偏。
吟筆偶遺工部意，賦辭今職翰林權。
風飜翠暮晨香入，霞照危牆夕影連。
移植上園如得地，芳名應在紫薇先。

　　又　　石揚休
開盡妖桃落盡梨，淺荂深萼照華池。
都緣西蜀盤根遠，豈是東君屬意遲。
煙慘別容曛宿酒，露凝啼臉失臙脂。
須知賈相風流甚，曾許神僊品格奇。

　　和　　學士李定
輕紅如杏素遮梨，直似佳人照碧池。
已是化工教艷絕，莫嫌青帝與開遲。
煙滋綽約明雙臉，雨借妖饒入四脂。
西蜀有名須得地，瓊林高壓百花奇。

　　和燕龍圖海棠　　推官楊諤
西漢欺盧橘，東陽愛野棠。
許昌奇此遇，子美欠先揚。
杜宇三春艷，蠶叢一國香。
燕脂點亂雨，生色麗斜陽。
富艷東君節，暄妍白帝方。
錦樓祈水色，玉壘換山光。
風格林檎細，腰支郁李長。
天生笑容質，時樣舞衣裳。
少吐深深染，全開淡淡粧。
煙媒護綠蔕，風陣損朱房。
旋失因臨水，閒飄弗過牆。
佩亡愁殺甫，簪脫即連姜。
蝶舞菱花照，鶯啼罨畫堂。
僊如弄玉少，墜似綠珠常。
不見還成悔，相思幾欲狂。
春深濯錦水，日晚浣沙方。
臥對移簾柙，吟看近筆牀。
池清滿園倒，鳥起一枝昻。
紫燕銜泥急，黃蜂趂蜜忙。
化工真用意，銷得與攜觴。

　　海棠　　殿丞高惟幾
故國庸岷外，孤根楚苑中。
使梅休妬白，僊杏已饒紅。
旋恐陽城破，尋憂下蔡空。
幾時夢巫峽，獨立怨春風。

　　海棠　　高覿
錦里花中色最奇，妖嬈天賦本來稀。
綺霞忽照迷紅障，縠露輕籠設翠幃。
繁朶有情粧媚景，纖枝無力帶殘暉。
好將繡向羅裙上，永作香閨楚楚衣。

　　海棠　　凌景陽
名園封植幾經春，露濕煙梢畫不真。
多謝許昌傳雅什，蜀都曾未識詩人。

　　海棠　　學士張冕
海棠栽植徧塵寰，未必成都欲詠難。
山木瓜開千顆顆，水林檎發一攢攢。
〈大約木瓜林檎花初發皆與海棠相類但花稀而先葉耳惟山木瓜水林檎尤似山木瓜揚州有之楮木叢也〉
初疑紅豆爭頭綴，忽覺燕脂眾手丸。
西蜀僧家根撥小，南荊官舍樹支寬。
高穿羣木無因蔽，平倚危樓最好看。
十𤱔園林渾似火，數方池面悉如丹。
錦袍萬丈仍連袂，〈白傳〉
珠被齊光更合歡。〈楚詞〉
風嫋細腰粧正罷，〈楚宮〉
露睎銅雀淚新乾。
晨㬢遠借彤雲暖，秋魄微侵甲帳寒。
會讌豈勞供幄幙，採香應見費龍檀。
穠燒游女青絲髮，殷染妖姬白玉冠。
賓席半移隈茜綬，使車多熱簇雕鞍。
層層排朶縈飛蝶，密密交柯宿翠翰。
詩客早慙矜縷管，畫工誰敢衒霜紈。
本期相伴千場醉，可忍輕邀百卉殘。
川路尚移隨迅瀨，蕃船猶折出長瀾。
飄零絳雪深盈尺，收拾晴霞散結團。
時去獨應賢者識，色空潛有達人觀。
譜為僊子終須美，〈花譜以海棠為神僊王禹偁海僊詩序〉
實作寒梅況不酸。〈寒梅事具序中〉
五六年來離別恨，
春宵頻夢石臺盤。〈荊王石臺盤在後園海棠林下至今存焉〉

　　西園海棠　　范純仁
丹葩翠葉競妖濃，蜂蝶翻翻弄暖風。
濯雨正疑宮錦爛，媚晴先奪曉霞紅。
芬菲劒外從來勝，歡賞天涯為爾同。
卻想鄉關足塵土，只應能見畫圖中。

　　英韶在前徒矜下里之曲風雅未喪豈繫擊轅之
　　音不圖綴綺靡之辭抑將導敦厚之旨耳海棠雖
　　盛於蜀人不甚貴因暇偶成五言百韻律詩一章
　　四韻詩一章附於卷末知我者無加焉　　沈立
岷蜀地千里，海棠花獨妍。
萬株佳麗國，二月艷陽天。
叢萼勻如布，脩蕤巧似編。
彤雲輕點綴，赤玉碎雕鐫。
瑟瑟光輸瑩，猩猩血借鮮。
淺深相向背，疎密遞勾牽。
輕蒨重重染，丹砂細細研。
蘂纖金粟拱，鬚嫰紫絲拳。
紅蠟隨英滴，明璣著顆穿。
初莖爭裊娜，翹共蹁蹮。
絕代知無價，生香不減𥴈。
分靈應桂苑，鍾粹定星躔。
木帝經邦相，花王入室賢。
祥飈加剪拂，卿靄共陶甄。
真宰陰推轂，勾芒與著鞭。
不須憂薄命，好為惜流年。
贊翼施生柄，扶持煦嫗權。
主張韶令正，調燮淑威宣。
和氣高低洽，芳心次第還。
金釵人十二，珠履客三千。
雲雨迷巫峽，風波怨洛川。
姘婷宜住楚，妖冶合居燕。
綉被通宵展，華燈徹曙燃。
橫披前檻外，半出假山巔。
暗羨遊蜂採，偷輸蟻穴沿。
瘦嫌蛛網織，柔怯女蘿纏。
蓄恨憑誰訊，無言只自憐。
文君酒壚伴，揚子草堂前。
品格生來別，風流到老全。
繁中生悵望，眾裏見喧闐。
暄暖精神出，晴明意態便。
關關鶯對語，兩兩燕高鶱。
天上宜封殖，人間偶佇延。
共櫻圍別館，與杏擁斜阡。
清暖簾爭卷，黃昏幕尚褰。
低籠金轣𨌠，高映畫鞦韆。
忽認梁園妓，深疑閬苑仙。
怱怱來蕙圃，遠遠別芝田。
羞隱暝濛霧，輕如淡蕩煙。
乍逢開羽扇，初喜下雲軿。
髣髴向星靨，依稀帶翠鈿。
五銖衣宛轉，七寶帳翩翾。
獨立挨霓節，成行列彩旃。
困宜欹虎枕，步好襯金蓮。
舞定休回袖，粧濃不傅鈆。
蓋張松鬱鬱，茵藉草芊芊。
馥郁蘭供夢，扶疎柳共眠。
軀輕彌綽約，腰細更便嬛。
婭奼常顒若，幽柔自灑然。
侍兒羅白芷，婢子列芳荃。
口口濃檀注，腮腮薄粉填。
解圍施葉幄，買笑有榆錢。
旖旎環瑤席，婆娑匝玳筵。
嬌依屏曲曲，泣對露涓涓。
南陌輕埃蔽，東郊夕照連。
幾時休縹緲，從此識嬋娟。
是處遺簪珥，誰家不管絃。
妬姬貪恐失，戲稚惜何顛。
折閃搔頭褪，擎摐約腕揎。
戴遮鬟上鳳，裝壓鬢邊蟬。
汲引新懽聚，消磨宿忿蠲。
縱觀須倒載，命宴必加籩。
翻曲教歌媛，更詞送酒船。
鄉心須暫解，病眼當時痊。
迢遞來油壁，從容住錦韀。
雅宜交讓比，穠興棣華聯。
不憤參朱槿，寧甘混木綿。
酴醿潛失色，躑躅敢差肩。
素柰思投跡，夭桃恥備員。
梧桐愧金井，芍藥濫花磚。
併壓辛夷俗，潛排寶馬蔫。
天恩無久恃，人寵莫長專。
布影交三徑，敷榮遍一廛。
凝眸方曄曄，迴首旋翩翩。
可忍驚飈挫，胡煩急景煎。
珊瑚隨手碎，絳雪繞枝旋。
拂漢霞初散，當樓月自圓。
飄零隨蠛蠓，散亂逐漪漣。
灼灼龜城外，亭亭錦水邊。
抱愁應慘蹙，有淚即潺湲。
午影迷蝴蝶，朝寒怨杜鵑。
物情元倚伏，人意莫拘攣。
擢秀高羣木，稱珍極八埏。
未開獨脈脈，憂落固悁悁。
別著新文紀，重尋舊譜箋。
共知紅艷好，誰辨赤心堅。
實事陪朱李，根宜灌醴泉。
栽須隣竹栢，樹莫繞烏鳶。
恥託膏腴茂，當隨富貴遷。
為多猶底滯，因遠尚迍邅。
客思易成亂，心期未省愆。
畫思摩詰筆，吟稱薛濤牋。
醉目休頻送，詩情豈易緣。
薛能誇麗句，鄭谷賞佳篇。
止感芳姿美，那憐託地偏。
山經猶罕記，方志未多傳。
巧詠憂才竭，冥搜得意滇。
遐陬寡真賞，僻境忍輕捐。
抽秘慙非據，探奇敢讓先。
援毫敘名卉，聊用放懷焉。

　　又
占斷香與色，蜀花徒自開。
園林無即俗，蜂蝶落仍來。
青帝若為意，東風無限才。
古今吟不盡，百韻愧空裁。
