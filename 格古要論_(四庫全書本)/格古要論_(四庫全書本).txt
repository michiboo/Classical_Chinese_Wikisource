　　欽定四庫全書　　　　　子部十
　　格古要論　　　　　　　雜家類四〈雜品之屬〉提要
　　〈臣〉等謹案格古要論三卷明曹昭撰昭字明仲松江人其書成於洪武二十年凡分十三門曰古銅器曰古畫曰古墨跡曰古碑法帖曰古琴曰古硯曰珍竒曰金鐵曰古窯器曰古漆器曰錦綺曰異木曰異石每門又各分數目多者三四十條少者亦五六條其於古今名玩器具真贋優劣之辨皆能剖析微至又諳悉典故一切源流本末無不指掌瞭然故其書頗為賞鑒家所重郎瑛七修類稿嘗議其琴論後當入古笙管淳化帖後當收譜系一卷珍寳門欠楚母緑聖銕異石類欠大理仙姑異木欠伽藍香古銅中欠布刀等錢古紙欠藏經紙且珍竒後當設一羽皮如狐貉孔雀翡翠豹兕之類而文房門亦不可不論云云其言雖似有理然其書不過自抒聞見以為後來考古之資固與類書𨽻事體例有殊要未可以一二事之偶未賅備遽訾其脫漏也乾隆四十五年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　格古要論原序
　　先子貞隠處士平生好古博雅素蓄古法帖名畫古琴舊硯彛鼎尊壺之屬置之齋閣以為珍玩其售之者往來尤多餘自幼性本酷嗜古侍於先子之側凡見一物必遍閲圖譜究其來歴格其優劣別其是否而後已迨老至猶弗怠特患其不精耳常見近世紈袴子弟習清事者必有之惜其心雖好而目未之識因取古銅器書畫異物分高下辨真贗舉其要略書而成編析門分類目之曰格古要論以示世之好事者然其間或有繆誤尚冀多識君子幸加正之洪武二十年三月望日雲間曹昭明仲序




　　格古要論原序
