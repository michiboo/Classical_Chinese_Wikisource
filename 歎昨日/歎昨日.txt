昨日之日不可追，今日之日須臾期。
如此如此複如此，壯心死盡生鬢絲。
秋風落葉客腸斷，不辦斗酒開愁眉。
賢名聖行甚辛苦，周公孔子徒自欺。

天下薄夫苦耽酒，玉川先生也耽酒。
薄夫有錢恣張樂，先生無錢養恬漠。
有錢無錢俱可憐，百年驟過如流川。
平生心事消散盡，天上白日悠悠懸。

上帝板板主何物，日車劫劫西向沒。
自古賢聖無奈何，道行不得皆白骨。
白骨土化鬼入泉，生人莫負平生年。
何時出得禁酒國，滿甕釀酒曝背眠。
