建文四年夏六月乙丑，帝知金川門失守，長吁，東西走，欲自殺。翰林院編修程濟曰：「不如出亡。」少監王鉞跪進曰：「昔高帝升遐時，有遺篋，曰：『臨大難，當發。』謹收藏奉先殿之左。」羣臣齊言：「急出之！」俄而舁一紅篋至，四圍俱固以鐵，二鎖亦灌鐵。帝見而大慟，急命舉火焚大內。皇后馬氏赴火死。程濟碎篋，得度牒三張：一名應文，一名應能，一名應賢。袈裟、帽鞋、剃刀俱備，白金十錠。朱書篋內：「應文從鬼門出，餘從水關御溝而行，薄暮，會於神樂觀之西房。」帝曰：「數也！」程濟即為帝祝髮。吳王教授楊應能願祝髮隨亡。監察御史葉希賢毅然曰：「臣名賢，應賢無疑。」亦祝髮。各易衣披牒。在殿凡五六十人，痛哭仆地，俱矢隨亡。帝曰：「多人不能無生得失。有等任事著名，勢必究詰；有等妻子在任，心必縈繫，宜各從便。」御史曾鳳韶曰：「願即以死報陛下！」帝麾諸臣，大慟，引去若干人。九人從帝至鬼門，而一舟艤岸，為神樂觀道士王昇，見帝，叩頭稱萬歲，曰：「臣固知陛下之來也。疇昔高皇帝見夢，令臣至此耳！」乃乘舟至太平門，昇導至觀，已薄暮矣。俄而楊應能、葉希賢等十三人同至。共二十二人：兵部侍郎廖平，襄陽人；刑部侍郎金焦，貴池人；編修趙天泰，三原人；檢討程亨，澤州人；按察使王良，祥符人；參政蔡運，南康人；刑部郎中梁田玉，定海人；監察御史葉希賢，松陽人；程濟，績谿人；中書舍人梁良玉、梁中節，俱定海人；宋和，臨川人；郭節，連州人；刑部司務馮㴶，黃巖人；所鎮撫牛景先，沅人；王資、楊應能、劉仲，俱杞縣人；翰林待詔鄭洽，浦江人；欽天監正王之臣，襄陽人；太監周恕，和州人；徐王府賓輔史彬，吳江人。帝曰：「今後但以師弟稱，不必拘主臣禮也。」諸臣泣諾。廖平曰：「諸人願隨固也；但隨行不必多，更不可多。就中無家室累，並有膂力足捍衛者，多不過五人，餘俱遙為應援可耳。」帝曰：「良是。」於是環坐於地，道士進夜饍，約定左右不離者三人：楊應能、葉希賢俱稱比丘，程濟稱道人。往來道路，給運衣食者六人：馮㴶時稱塞馬先生，時稱馮翁，時稱馬公，時稱馬二子；郭節時稱雪菴，後稱雪和尚；宋和時稱雲門僧，時稱稽山主人，時稱槎主；趙天泰適衣葛，即稱衣葛翁，時稱天肖子；王之臣家世補鍋，欲以作生計，號老補鍋；牛景先號東湖樵夫，亦稱東湖主人。帝曰：「吾今往滇南，依西平侯。」史彬曰：「大家勢盛，耳目眾多；況新主意尚未釋，能無見告？不若往來名勝，東西南北，皆吾家也。臣等中有家給足備旦夕者，即駐錫於茲，有何不可？」帝曰：「良是。」於是更主七家：廖平、王良、鄭洽、郭節、王資、史彬、梁良玉。帝曰：「此可暫不可久，況郊壇所在，明旦必行，何所之？」眾擬浦江，而鄭亦巨族，且忠孝可居也。夜分，帝足脛痛，度不能行。微明，景先與彬步至中河橋，謀所以載者。有一艇，為吳人，急叩之，則彬家所遣，以偵彬吉凶者也。彬與景先亟迎帝，且至彬家。諸人聞之，且悲且喜。同載八人，為程、葉、楊、牛、馮、宋、史，餘俱散走，期以月終更晤。取道溧陽，八月，始至吳江之黃溪史彬家。彬奉帝居所居之西偏，曰清遠軒，眾出拜，帝改題水月觀，親筆篆文。閱三日，諸臣至彬家相聚，五日，帝命歸省。成祖即位，編籍在任諸臣遯去者四百六十三人，俱命削籍。八月，命禮部行文州縣，追繳革除誥敕。至是，蘇州府遣吳江邑丞鞏德至史彬家追奪，且曰：「建文皇帝聞在君家。」彬曰：「無之。」微哂而去。次日，帝同兩比丘、一道人行，餘俱星散，時八月十六日也。帝附舟至京口，過六合，陸行至襄陽。十月，至廖平家，適有詗其跡，遂決意往滇。
成祖永樂元年春正月十三日，建文帝至雲南永嘉寺。初，帝期從亡臣以三月復至廖平家，至是，留永嘉寺，頗安適，將以明年游天台，而諸臣以帝舊約，俱集於襄陽廖平家。適馮㴶自雲南來，傳帝命止之，令諸臣無煩往來，各散去。
二年春正月，建文帝離雲南，由重慶抵襄陽，六月入吳，八月八日復至史彬家。時天將暝，彬家已舉火矣。帝突至，彬及家人出拜，舉酒半酣，帝曰：「我明晨當即去。」彬云：「臣掃門而俟久矣，即有不肅，亦乞見原。欲留師數月，明晨何遽耶？」先是，帝命從亡者俱師弟稱，故彬等呼為師。帝泣曰：「彼方急圖我。昨於西安道中，見冠蓋來者，瞪目視我；此臣我自善之，彼必有以奏也。東南逋臣，屈指先汝，我去政為汝計。」對哭久之，且曰：「此近宮闕，不便。」彬曰：「亦無害。」視帝衣履敝甚，固留三日，命家人製布衣而去。帝為兩浙之游，杭州計游二十三日，天台、雁蕩計游三十九日。會馬二子、稽山主人、金焦亦來石樑間，且云：「諸臣俱約至此，然終不見。」時天氣寒，帝返雲南，固卻諸臣而去。
三年春二月，建文帝至重慶之大竹善慶里，有杜景賢築室與居，尋舍之而去。嘗聞金陵諸臣慘死事，泫然曰：「我獲罪於神明矣！諸人皆為我也。」
四年夏四月，建文帝至西平侯沐晟家，留旬日。
五月，結茆白龍山。
五年冬十二月，建文帝祭死難諸人，自為文哭之。時朝廷偵帝甚密，戶科都給事胡濙訪求張三丰，蓋為帝也。帝知之，遂遁跡不出。
六年夏六月，白龍菴災，程濟出山募葺。
七年春正月，命太監鄭和航海，通西南諸國。時胡濙、鄭和數往來雲、貴間，蹤跡建文帝。帝東行，三月，至善慶里，五月，復至襄陽。廖平家已徙蜀，帝還滇。
八年春三月，建文帝復至菴。工部尚書嚴震使安南，密訪帝，震忽與帝遇於雲南道中，相對而泣。帝曰：「何以處我？」對曰：「上從便，臣自有處。」夜縊於驛亭中。帝復結菴於白龍山，顏色憔悴，形容枯槁，夏月患痢，因有戒心，不能出山覓膳，狼狽殊甚。適史彬、程亨、郭節訪至，帝相對大慟，隨問曰：「汝等攜有方物否？」各為獻。史彬獨有僮，而所獻豐，且當年職居禁近，知帝所好。帝遍嘗之，曰：「不食此已三年矣！」三人相留許久，帝遣之歸，別時痛哭失聲。帝屬曰：「今後勿再來。道路阻修，一難；關津盤詰，二難；況我安居，不必慮也。」彬等叩首頷命而去。後帝復舍白龍菴他去。
九年春，有司毀菴。
夏四月，建文帝至浪穹鶴慶山，其地頗佳，因募建一菴，名大喜。
十年春三月，應能卒，四月，希賢卒，建文帝因納一弟子，名應慧。
十一年夏五月，建文帝南行至甸，六月還。
冬十二月，渡馬嶺，遇寇，適官軍至，僅免。
十二年夏四月，遣程濟募糧。
秋九月，建文帝學《易》數。
十三年秋八月，建文帝游衡山。冬十月，還菴。
十四年夏六月，建文帝足疾發，程濟乞藥於城西，三日乃反，帝飲獲愈。
冬十一月，帝命濟錄述從亡傳，藏之山巖中，帝自為敍。
十五年春二月，史彬復至白龍故道，了不見菴，山旁詢一老婦，則曰：「官司毀之矣。」問僧徒，曰：「不知所之。」至是，彬忽與帝遇於鶴慶之大喜菴，深林密樹，不下數里。先是，楊應能、葉希賢所建者，甫落成，而兩人死，即於菴東葬之。十一月，帝避囂東行，至衡山。
十六年春三月，建文帝還至黔。
十七年夏六月，建文帝始觀佛書。
十八年夏六月，建文帝命程濟移居菴西偏。
冬十月，帝入蜀，程濟從，徧游諸勝，登峨眉，有詩云：「登高不待東翹首，但見雲從故國飛。」
十九年秋七月，建文帝入粵，遊海南諾勝。十一月，帝還菴。
二十年夏四月，建文帝避囂於菴南四十里，名淥泉。
二十一年春二月，建文帝入楚，程濟從，登章臺山，賦弔古詩：「楚歌趙舞今何在？惟見寒鴉繞樹啼。」六月，帝遊漢陽，登晴川樓，吟云：「江波猶湧憾，林靄欲翻愁。」七月，帝留大別山。
二十二年春二月，建文帝東行，冬十月，與史彬相遇於旅店，言及榆木川，稍色喜。史彬問道路起居狀，答曰：「近來強飯，精爽倍常。」即同彬下江南，至彬家。彬具酒肴於所居之重慶堂，帝上座，程濟東列，彬西列。彬有從叔祖名弘者，嘉興縣史家村人也，直入，至堂上，彬不得已，亦與坐。問：「師何來？」彬未答。即起趨出，招彬曰：「此建文皇帝也。」彬曰：「非也。」弘曰：「吾曾於東宮見之。當吾家籍沒時，非帝，吾無死所矣。帝實活我，恩無以報。」彬不得已，實告之。即頓首堂下，涕泣問向來狀。帝曰：「賴諸從亡者給我衣食，周旋險阻之間，二十年來，戰戰兢兢。」復大慟。慟已，曰：「今想可老終矣！」弘曰：「帝今欲何之？」曰：「游天台諸勝。」弘曰：「吾當具一日之積隨行。」居數日，帝行，戒彬曰：「有叔在，爾勿往也。」弘從之去。十一月，至寧波渡蓮花洋。
仁宗洪熙元年春正月，建文帝謁大士於潮音洞。五月，自閩、粵還山，止程濟從。聞仁宗崩，帝曰：「吾心放下矣！今後往來亦少如意也。」且悲且喜。
宣宗宣德元年秋八月，建文帝祭從亡諸臣於菴前。
二年春正月，建文帝移居鶴慶之靜室。
秋八月，滇寇亂，帝入蜀，程濟從。冬十月，宿永慶寺，題詩云：「杖錫來遊歲月深，山雲水月傍閑吟。塵心消盡無些子，不受人間物色侵。」
三年夏五月，建文帝遊神女廟。
秋七月，遊黃牛磯。
冬十月，遊漢中。
四年春正月，建文帝至成都，再宿而去。
五月，帝還浪穹。
六月，至鶴慶山中。
五年夏四月，建文帝欲稍廣其菴，程濟等出募。
六年春二月，建文帝往陝西。
夏四月，至延安。
秋七月，南行入蜀。
九月，至夔，阻雪。
七年春正月，建文帝入楚，至公安。
夏五月，至武昌。
秋八月，下九江。
九月，游杭州吳山。
冬十一月，游天台。
八年春正月，建文帝在赤城。
九年夏五月，建文帝復至吳江史彬家，程濟從。時彬已死，帝悲悼久之，慰勞其子倍至。復為會稽之游，八月，還。
十年春三月，建文帝往粵西。
英宗正統元年秋八月，建文帝還至滇，卜築舊日之浪穹。
二年夏五月，建文帝復游峨眉。
冬十一月，還至浪穹。
三年秋七月，建文帝欲往粵西，不果，會有弟子亡去，帝恐跡露，遂有粵西之行。
四年夏四月，程濟勸建文帝還滇，不聽。
五年春三月十三日，建文帝謂程濟曰：「我決意東行，子盍為我蓍？」得《兌》之《歸妹》，濟拊幾大呼曰：「大凶！今太歲干支皆金，火必尅之，行夏之時，其危乎！」帝好文章，能為詩歌，嘗賦詩曰：「牢落西南四十秋，蕭蕭白髮已盈頭。乾坤有恨家何在？江、漢無情水自流。長樂宮中雲氣散，朝元閣上雨聲收。新蒲細柳年年綠，野老吞聲哭未休。」後至貴州金竺長官司羅永菴，嘗題詩壁間，其一曰：「風塵一夕忽南侵，天命潛移四海心。鳳返丹山紅日遠，龍歸滄海碧雲深。紫微有象星還拱，玉漏無聲水自沈。遙想禁城今夜月，六宮猶望翠華臨。」其二曰：「閱罷《楞嚴》磬懶敲，笑看黃屋寄團瓢。南來瘴嶺千層逈，北望天門萬里遙。款段久忘飛鳳輦，袈裟新換袞龍袍。百官此日知何處？唯有羣烏早晚朝。」至是，出亡蓋三十九年矣。會有同寓僧者，竊帝詩，自謂建文帝，詣思恩知州岑瑛，大言曰：「吾建文皇帝也。」瑛大駭，聞之藩司，因繫僧，並及帝，蜚章以聞，詔械入京師，程濟從。八月，至金陵，九月，至京，命御史廷鞫之。僧稱：「年九十餘，且死，思葬祖父陵旁耳。」御史言：「建文君生洪武十年，距正統五年，當六十四歲，何得九十歲！」廉其狀，僧實楊應祥，鈞州白沙里人。奏上，僧論死，下錦衣獄，從者十二人，戍邊。而帝適有南歸之思，白其實，御史密以聞。閹吳亮老矣，逮事帝，乃令探之。建文帝見亮，輒曰：「汝非吳亮耶？」亮曰：「非也。」建文帝曰：「吾昔御便殿，汝尚食，食子鵞，棄片肉於地，汝手執壺，據地狗餂之，乃雲非是耶？」亮伏地哭。建文帝左趾有黑子，摩視之，持其踵，復哭不能仰視，退而自經。於是迎建文帝入西內，程濟聞之，歎曰：「今日方終臣職矣。」往雲南焚菴，散其徒。帝既入宮，宮中人皆呼為老佛，以壽終；葬西山，不封不樹。
