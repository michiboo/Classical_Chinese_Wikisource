編年之史自春王，序傳之史自子長，而紀事之史古無聞焉。然而賈誼、賈山借秦為喻，《千秋金鏡》述古作鑒，說者謂其言甚類紀事，特微焉而不彰，略焉而不詳，故於世罕稱道。至有宋袁樞，紀事始著，自此以來，史體遂三分矣。夫考一代之統系，必在編年；尋一人之終始，必存序傳。若夫捆車載乘，至可汗牛，充棟集帷，尤難衡石，一事而散漫百年之中，一事而縱橫數人之手，斷非紀事不為功，宜其書公卿樂得而為討論，朝廷樂得而備顧問也。
有明三百年，事如棼絲，若其經營之弘遠，纘緒之英偉，君臣一德而昌，上下暌否而亡，宦寺執柄而孽延數世，女戎造妖而禍發盈朝，大禮聚訟而思假天饗祖之難，盜賊蠭生而思守令險阸之要，賈子有云：「前事不忘，後事之師。」一代興衰之緒，實志古者考鏡得失之林也。
穀子霖蒼夙有網羅百化之志，既膺簡書，督學於浙，以其衡文之暇，搜輯明世全史，分紀其事，得八十篇，復各列為論斷，次見於後。閱其紀事而汙隆興廢之故，賢奸理亂之形，洞如觀火，較若列眉。更讀其論斷諸篇，又無不由源悉委，揣情攄實。賈昌之說故事，歷歷目前，馬援之畫山川，曲折具見，洵一代良史也。皇上右文求治，博購羣書，金繩玉檢，重趼而至。行見事畢還朝，挾中郎之枕秘，遇聖天子止輦諮詢，因得從容為《過秦》、《金鏡》之詞，自附於二賈、九齡之後，垂光史冊，著美熙朝，余且得簪筆而記其後也。是為序。
時順治戊戌嘉平，太子太保武英殿大學士兼兵部尚書聊城傅以漸撰。
《通鑑紀事本末》者，創自建安袁樞，而北海馮琦繼之。其法以事類相比附，使讀者審理亂之大趨，跡政治之得失，首尾畢具，分部就班，較之盲左之編年，則包舉而該浹，比之班、馬之傳志，則簡練而櫽括，蓋史外之別例，而溫公之素臣也。沿及明代，迄無成書，蒐釐條貫，蓋其難哉。余謬承學政之役，兼值右文之朝，夙夜兢兢，廣稽博採，勒成一編，以補前史。
緬惟高皇智勇天錫，成祖雄姿英毅，撥亂反正，風驅電掃，可不謂隆焉。仁、宣之間，綱舉目張，吏治蒸蒸，明良液洽，歌詠太平，繼體之休風也。英宗御極，耆舊罷政，閹豎擅權，遂至翠華輕出，乘輿北狩，自非樞臣畫謀，景帝踐祚，則虞淵之日墜地而已。及乎南內奪門，忠直被誅，宗社卒賴焉。憲宗嗣服，不修儲怨，更加謚號，寬身之仁也。乃憸相柄權，大璫羅織，祈於登明，亦云恧矣。孝皇恭仁莊敬，虛懷納諫，朝多藎臣，野無兵革，至其晚年，尤勤宣問，歷選列辟，稱郅理焉。武宗巡遊無度，寵任逆瑾，晚乃芟除，寘鐇、宸濠禍變接踵，顛而不亡，亦其幸爾。世廟藩服入纂，綜核察察，奸輔蔽之，僅乃獲鋤，國體傷矣。穆宗守文，俺答封貢，乃輟朝日久，中旨竊叢，無足數也。神宗乘運，豫大豐亨，征徭既繁，百工叢脞，揆厥亂源，所自來爾。光宗危懼之餘，克膺大寶，善政初舉，天命不祐，良足悲也。熹廟拱手，權歸宦寺，玄黃之戰，毒流縉紳，胚胎禍亡，於斯酷矣。懷宗沖齡，手剪凶貂，父老喁喁，聿觀厥化，乃以數乘陽九，寇弄潢池，僚宷營私，將士選懦。及乎刃及宮闈，身殉社稷，則庶幾亡國之正也。嗟乎！周治盛於文、武，漢道大於高、光，此前世之所以興隆也。孔子傷心幽、厲，武侯痛恨桓、靈，此後世之所以衰微也。綜觀明政，何莫不然。
昔湯臣進規，鑒於有夏，姬朝作諷，戒在殷商。惟我皇清，開天初造，攬勝國之惠逆，察已事之明驗，保世滋大，毋亦於斯鏡見焉。余不敏，泛瀾眾家，編綴是書。比於九齡之《千秋金鑑》、德秀之《大學衍義》，雖材智不逮，亦復竭其愚忠雲爾。
順治戊戌冬十月，提督兩淅學政僉事豐潤谷應泰譔。
