嘉靖二十九年夏六月，俺答寇大同境，潰牆入。悉精兵伏溝壑中，而以老弱百騎往來為餌。偵騎信之，報總兵張達。達素以果銳敢入至大將，意輕之。合兵，兵未合，而遽率麾下馳擊之。伏發，圍達數匝。馬蹶，遂見殺。副帥林椿聞達被圍，不介馬而馳，救達不克，亦死之。達、椿皆驍勇善戰，俺答得二將首，輒引去。事聞，逮總督侍郎郭宗臯、巡撫都御史陳耀下獄。耀杖死，宗臯謫戍遼左。贈達左都督，椿都督同知，賜祀立祠，春秋祀之。
八月，俺答入薊州塞。初，張達敗沒，乃起復翁萬達代郭宗臯總督，趙錦代陳耀巡撫。以仇鸞為宣大總兵。萬達家居未至，命侍郎蘇佑攝其事。佑抵鎮，即上疏請益兵食，未報。而俺答、狼台吉復擁眾窺大同。初，仇鸞坐廢，居京師邸，以賄嚴世蕃得總兵宣大。至是，惶懼無策，廝養時義、侯榮者，說鸞曰：「主勿憂，吾為主解之。」乃為鸞持重賂賂俺答，令移寇他塞，勿犯大同。俺答受貨幣，遺之箭纛以為信，而與之盟，遂東去。諜者復白敵中語，欲寇宣府東，遼左西。兵部尚書丁汝夔謂帝厭警報，不悉以聞，但申飭薊州撫、鎮，使嚴備。已而警報漸甚，乃發諸邊兵萬二千騎、京營兵二萬四千騎，分佈宣、薊諸關隘。邊兵取符驗期會，未即至。而京兵悉市井傭保子，識者知其必敗。
秋八月乙亥，俺答帥部下至古北口，以數千騎攻牆。都御史王汝孝悉眾出，火礮矢石下攻之。俺答乃佯督兵綴薊師，而別遣精騎從間道黃榆溝潰牆出師後。京兵大驚潰，爭棄甲及馬，竄山谷林莽中。寇遂大殺掠懷柔、順義吏士無算，長驅入內地。巡按順天御史王忬聞報，度兵弱無能禦者，夜草疏言：「敵兵慓悍若風雨，而古北口距京師僅七舍，漫衍無衞戍瞭望。神京陵寢，萬一蕩搖，事係非小。請速集廷臣，議戰守策。」而身出駐通州，召吏民給仗，聽約束。收漕舟艤潞河西，勿使為敵用。甫畢，而夜半敵兵果至，營河東二十里孤山、汝口諸處。忬復為疏，縋城使使來京師請援。京師震恐，急集諸營兵城守。少壯者已悉出邊堠敗喪，僅餘四五萬人，而老弱半之。又半役總兵、提督、太監家，不令出伍。倉卒從武庫索甲仗，武庫閹又援例需價，不時發，久之不能軍。丁汝夔乃以聞，帝大驚，詔吏部左侍郎王邦瑞、定西侯蔣傅提督九門文武大臣，各十三人守一門。又別遣都御史商大節督科、道官，募民間材力者，蒼頭、義軍垂四萬，及坊甲保伍，分置諸門睥睨間。集天下應武試者千餘人，分從諸大臣策應。檄召諸鎮兵勤王。時寇騎逼通州數日，前阻水未能渡。王忬日夜乘城守，不能支，連告急，詔遣都御史王儀往援。
己卯，咸寧侯仇鸞得勤王檄，以大同兵二萬入援。先是，寇既東行，時義、侯榮謂鸞曰：「賊騎東，公宜自請入，可以為功，而上結於天子。」鸞悅，即佯奏：「臣偵賊東犯薊鎮，誠恐京師震驚，請以便宜應援，或隨賊搏戰，或徑趨居庸為防守。」帝壯之，詔留駐居庸關，聞警入援。而俺答果由薊鎮攻古北口，入犯京師，帝益信鸞，詔入援。鸞與副總兵徐珏、遊擊張騰等率兵馳至，陳通州河西，帝大喜。時保定都御史楊守謙以五千騎至，延綏副將朱楫以三千騎至，人心稍安。已而河間、宣府、山西、遼陽諸將各以兵先後至，凡七鎮五萬餘人。帝內視稍彊，各賜璽書襃獎，予金帛，令躡賊。而拜咸寧侯仇鸞為［平虜］〈據《鴻猷錄》卷十六補。〉大將軍，諸道兵悉屬焉。賜襲衣玉帶上尊及千金，又賜《封記》，文曰：「朕所重唯卿一人，得密啓奏進。」以楊守謙為兵部左侍郎，總督各路戎務，衞京師。都督陸炳提督皇城諸門，譏察不虞。都御史商大節督巡五城，防內釁。太子太保、禮部尚書徐階奏釋故參將戴綸、歐陽安等繫，令從軍自效。分遣京營諸將，營於城內外各巷陌間。京營兵素未見敵，驅之出，不敢前。城外及近地居民擁入，連日夜不絕，多被血淋漓至者。都督陸炳請出太倉米，減直濟流徙老弱。俱報可。時變起倉卒，諸務未備。勤王師各輕騎馳至，未齎糗糧。制下犒師牛酒諸費，皆不知所出。戶部文移往復［越］〈據《鴻猷錄》卷十六補。〉二三日，軍士始得數餅餌。開庾發粟，則囊［橐］〈據《鴻猷錄》卷十六補。〉釜甑皆無所需［索］，〈據《鴻猷錄》卷十六補。〉故士卒饑疲。都督陸炳言：「戶部臣失預計。軍興，糧餽不支，士多餒死。」帝怒，奪尚書李士翱以下諸官職，戴罪辦事。
俺答兵自白河東渡潞水西北行，大掠村落居民，焚燒廬舍，火日夜不絕。郊民扶傷集門下，門閉不得入，號痛之聲徹於西內，帝命啓而納之。是日，俺答掠婦女，大飲演武堂上，遊騎往返六門外。仇鸞率勤王諸兵不敢擊，時時遣義、榮與之通，許貢市以自安。辛巳，至東直門，執御廄內八人以去。不殺，縛之見俺答，踞坐氈帳中，謂曰：「若歸見天子，好為我致書。」自解送歸見帝，啓書多嫚語，求入貢。壬午，帝召大學士嚴嵩、李本，尚書徐階對於西苑，出書示之，曰：「何以應之？」嵩曰：「此禮部事。」階曰：「事雖在臣，唯上主之。」帝曰：「正宜商議。」階曰：「寇駐兵近郊，而我戰守之策一無所有，宜權許以款，第恐將來要求無厭耳。」帝曰：「苟利社稷，皮幣珠玉皆非所愛。」階曰：「止於皮幣珠玉則可，萬一有不能從，將奈何？」帝竦然曰：「卿可謂遠慮。」階因請以計款之，言：「其書皆漢文，難信，且無臨城脅貢之禮。可令退出大邊外，別遣使齎番文，因大同守臣為奏，事乃可從。往返間四方援兵計皆可至，我之戰守有備矣。」帝曰：「卿言是。」命出集廷臣議。日午，羣臣畢集，階出俺答書，言欲以三千人入貢，許之則緩兵，否則益兵破京師。羣臣相顧莫敢發，因陳筆劄，令各書所見，奏請上裁。國子司業趙貞吉抗言曰：「此不必問，問則奸邪之臣必有以和說進者。萬一許貢，則彼必入城。三千之眾，恐烏蠻驛中莫之容也。且彼肆深入，內外夾攻，何以禦之，不幾震驚宮闕乎？不務驅逐，而畏其恐喝，迫而許之，何異城下盟！」檢討毛起謂：「時事孔棘，宜暫許之。邀使出塞，而後拒之。」貞吉力叱起，羣臣俱難之，奏入乃止。是夕，火光燭天，德勝、安定門北，人居皆燬。上在西內，大震懼。聞中官稍稍道貞吉語，乃馳使召入對。給筆札，命疏所欲言。貞吉上言：「陛下宜御奉天門，下詔罪己。追獎故都督周尚文之功，以勵邊帥；釋給事沈束於獄，以開言路。輕損軍之令，重賞功之格。飭文武百司，共為城守。遣官宣諭諸營兵，使力戰。且士不力戰，以主將多冒首功，今誠得首功一，即予金百，捐金不十萬，賊且盡矣。」帝壯之，擢貞吉為左春坊左諭德兼河南道監察御史，稱詔齎五萬金，宣諭行營將士。通政使樊深條禦寇七事，中言：「仇鸞未聞一戰，非士不用命，即主將養寇要功，乞密遣近侍詰狀。」書奏，上大怒，黜為民。
癸未，寇由鞏華城犯諸陵，轉掠西山、良鄉以西，保定皆震。時帝久不視朝，吏部尚書夏邦謨疏言：「人情洶洶，非上躬御正朝，廷見廷臣，不足以塞天下望，振威武。」許之。是日，文武大臣具服，待命闕下。晡時，帝始出御奉天殿，降敕切責諸大臣，還宮。羣臣就午門跪聽宣敕，皆惴慄，計有處分。迨散，門且下鍵矣。乃敕遣官校，逮繫駐守通州都御史王儀、巡撫薊遼都御史王汝孝及薊州總兵羅希韓，詣京即訊。已而儀至，下獄，以畏懦不戰，削籍去。汝孝以道梗不及逮。
初，儀至通州，命營兵屯戍城外，而身閉閣臥城中。會仇鸞引兵至，敵少卻。鸞兵往掠食諸村落，儀發兵捕執下獄，死者十數人。鸞兵大譁，欲甘心儀。時巡廒御史上其狀，帝怒，故逮治之。尋以巡按御史王忬為僉都御史，代儀守通州。
甲午，執兵部尚書丁汝夔及左侍郎楊守謙下詔獄。初，寇逼通州，汝夔聞警，束手無措。遣募哨敵虛實者，出城不十數里，道遇扶傷者，輒奔還，妄言見敵某所，城中輒震。已而言不信，汝夔不加罰，復募他卒偵之如故，城中數震。而成國公朱希忠理京營兵，多役占，行伍不足。恐兵少，見且獲罪，乃東西調掣為掩飾計。士疲不得息，多出恚語，而莫曉誰調，爭詈汝夔，欲魚肉之。語稍聞禁中。時宣府、延綏、遼陽、山西援兵悉集，廩餉不能給，兵饑怨望。仇鸞大同軍尤無律，往往推髻劫掠村落中，時被逋獲，或自詭為遼陽軍。遼陽軍者，朶顏諸部也。先是，有傳賊中語「遼陽實導我來者」，故京師訛言遼陽軍叛。而鸞方被寵遇，雖獲大同行掠者，有司不敢置之理，必以聞。帝謂大同軍首入援，行掠亦出饑疲，令付鸞自處，鸞復置不聞。汝夔不得已，乃下令勿捕大同軍。大同軍益無忌，民苦之甚於賊。大同軍既自詭為遼陽［軍］，〈據《鴻猷錄》卷十六補。〉民間不知，遂謂汝夔山東人，以鄉曲故庇遼陽叛軍。及寇薄城下，汝夔益惶急，恐喪師，令諸將勿輕戰。諸軍故恇怯不敢戰，皆諉言汝夔禁不發，民間益歸罪汝夔。而鸞機譎，謀於大學士嵩，嵩謂「敗於邊可隱，敗於郊不可隱。飽將自去，惟堅壁為上策」。鸞數稱率兵往擊賊，賊實在城下，顧遠屯郊坰外不敢近，城中莫知鸞擊與否。鸞得死賊首六級，奪馬十餘，詐謂戰得之。守謙被命屯城下，又以兵少，故不敢一擊賊。帝聞之，益謂鸞遠出禦敵，而守謙畏懦不出師，與汝夔並，切責之。諸中貴園墅在城外，又多所殘毀，爭泣訴帝前，謂守謙、汝夔貳於賊。帝時從高望城外火，已心恚諸治兵者。聞是益奮怒，不誅一大臣亡以懲，乃捕汝夔下詔獄，就廷訊。使使自軍前逮守謙入，下法司議罪以聞。命王邦瑞攝兵部，艾希淳代將守謙兵。於是刑部侍郎彭黯、左都御史屠喬、大理寺少卿沈良才等論汝夔、守謙罪當斬，而爰書宂長，錄不速竟。帝坐齋宮趣獄具不得，謂黯等比周，將有所規免，俱逮繫獄，各廷杖有差。汝夔、守謙俱棄市，流其妻三千里外，子戍鐵嶺衞。
謫左諭德趙貞吉荔蒲縣典史。初，貞吉廷議罷，盛氣謁嚴嵩於西苑直房。嵩不見，貞吉怒叱門者。通政趙文華趨入，顧曰：「公休矣，天下事當徐議之。」貞吉怒曰：「權門犬何知天下事！」嵩聞大恨，乃佯薦貞吉出城齎銀勞軍。方北騎充斥，徵發旁午，戶、工二部官皆得罪，犒銀不時發。諸軍分屯城外，貞吉僦民車致銀仇鸞所，鸞不受。敵騎已稍遠，貞吉計無所出，齎敕巡城外，徧給諸營而還復命。嵩謂貞吉狂誕，追論其申理周尚文、沈束非是，下獄，杖九十，有是謫。
己卯，俺答引而西，前後所掠男女驘畜金帛財物既滿志，捆載去。欲西奪白羊口出塞，而留餘眾京師外，以為疑兵。諸道兵悉屬［平虜］〈據《鴻猷錄》卷十六補。〉大將軍，凡十餘萬騎，相視莫敢前發一矢。俺答至白羊口，守將扼險禦，不得出，稍棄牛羊婦女等。復擁眾東南行，至昌平北，猝與鸞兵遇。鸞出不意，倉卒幾不能軍。敵縱騎蹂陣而入，殺傷千餘人，幾獲鸞。以裨將戴綸、徐仁力救，僅以身免。乃更取平民首上之，自以為功。寇騎遂長驅至天壽山，總兵趙國忠列陣紅門前，不敢入，奪道循潮河川由古北口故道出，京師解嚴。
九月辛卯朔，俺答悉眾出塞，疲甚。又顧戀輜重，不能軍。諸將故怯，兼白羊之敗，愈不敢逼，徐尾其後，至石匣城及張家、古北等口外而還。其前後禦敵有功者：大同遊擊王祿戰懷來，斬十七級，獲馬十二匹；山西遊擊戰昌平，奪還男婦二百四十二人；都督仇鸞戰海店，生擒四人。既而鸞報功八十餘級，以捷聞，帝優詔慰鸞，加太保，賜金幣。
遣戶部侍郎駱顒賑撫被寇諸郡縣，掩骼埋胔，慰集瘡痍。
罷京營提督太監高忠、成國公朱希忠、遂安伯陳鏸。改十二團營為三大營：曰五軍，曰神樞，曰神機。總三營曰戎政府，以咸寧侯仇鸞入理之，為製印章重其任。以王邦瑞協理戎政，為鸞副。邦瑞奏用兵部主事二人，給事中、御史各一人，議論多牾鸞。主事申燧復持法不為屈，疏京營弊政，乞釐革之。鸞怒，密陷燧出補外，乃言京營用給事中、御史不便，皆革之。
置薊遼總督大臣，以薊州、保定、遼東三鎮隸焉。改孫禬為兵部侍郎，總督薊遼。未幾，以何棟代之。
冬十月，募諸道兵入衞京師，山東、山西、河南諸府歲集京師，練備秋防，秋後復散去，以是為常，如踐更卒例。復選各邊鎮銳卒入衞京師，以京營將分練邊兵，從咸寧侯鸞之請也。兵部覆言：「二鎮京師之門戶。禦寇者不於門戶，而與之格鬬於堂奧之間，鮮不危矣。」帝不聽，第免二鎮卒不預徵。於是各邊共選六萬八千餘人班上京師，與京營兵雜練之。塞上有警，邊將不得徵集，而京師在邊者，不任邊責，恣意朘削自營，人人自危矣。
仇鸞請駐師宣、大間，整飭兵甲。俟冬月大舉，以紓華夏之氣。乃班師入衞，以備秋防。帝嘉之，命兵部會官集議。兵部左侍郎史道、戶部尚書孫應奎、工部尚書胡松等上議曰：「俺答犯順，深入郊圻，震驚陵寢，荼毒元元，罪在不赦。皇上深懷大計，欲興問罪之師。而復有敵愾禦侮如鸞者，身任其事。臣等僉謀，俱如鸞議。即今整齊士馬，臣道等之職；預儲軍餉，臣應奎等之職；利精器械，臣松等之職。」帝悅，從之。
十一月，仇鸞請易置三輔重臣，以大同總兵徐珏駐易州，以徐仁代守大同，而宣府、薊鎮總兵李鳳鳴、成勳互易其地。帝命兵部從之，於是王邦瑞上言：「予奪者，朝廷之大權；命將者，天子之重柄。祖宗時，總兵正副官，皆兵部會同府部大臣集議。每上一人，恭候裁定。所以慎重，防杜其漸，示臣下不敢專也。今鸞坐名擬任，更易四將，則九邊握兵柄者，有不目屬心向，妄生覬覦者乎？皇上聖明，推心賢帥，何所不可。臣愚以為國家典制，關係非輕。聖人舉動，萬世作則。臣待罪本兵，不敢不言。」帝曰：「戎政初修，忠賢是託。況朕有密咨，非鸞專權。爾兵部若隨事效忠，用無不當，不待更易，矧勞朕心耶！一籌未發，而攻毀之，謀國之忠，固若是乎？」復諭廷臣曰：「昔吾太祖兵柄，多委任諸大將，未有作謗者。邦瑞以敵退未受加擢，故為是言，是翟鵬之怨上也。夫破格舉事，而盡忠者乃不能容，倘敵再至，其效汝夔之誤國乎？」邦瑞聞諭，莫知所措。仇鸞帥諸鎮兵出宣、大，聲言搗巢，歷久不擊。乃稍出近塞，夜襲敵營，斬老弱數級而還。鸞自劾無功，上不問。乃復請廣集兵糧，以明年大舉北征。命戶部遣使盡括南都及各省布政司貯積，且督歷年逋賦。時鸞恃寵作威福，所上疏，既自內批行之，不下兵部議。王邦瑞屢疏辯之，鸞擠之，遂落職去。禮部尚書徐階極言北征事難以成功，且後患有不可測，議乃稍寢。
