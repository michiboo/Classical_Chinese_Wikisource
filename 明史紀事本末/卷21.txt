成祖永樂元年春二月，遣使齎璽書往諭韃靼可汗鬼力赤，賜金綺四，並敕太師右丞相馬兒哈（㕷）〔咱〕、〈據《永樂實錄》卷十六改。〉太傅右丞相也孫台、太保樞密知院阿魯台等以遣使往來意，各賜文綺二。未幾，犯遼東塞。十月，寇永平。是時鬼力赤非元種，其臣不肯下。已而鬼力赤與阿魯台擊瓦剌馬哈木，戰大敗。馬哈木、阿魯台皆遣人入貢。
閏十一月，阿魯台寇灰溝村、黃甫川。
三年春正月，阿魯台部落掃胡兒來歸，且告鬼力赤聞兀良哈內附，遂相猜防，數遣人伺塞下。令謹備之。
四年春三月，書諭鬼力赤汗，不報。時諸部不服鬼力赤，阿魯台執而殺之，遂迎立蒙古族本雅失里，以阿魯台為大師，始與中國不通。瓦剌馬哈木與阿魯台勢不相一，遂各相讐殺。
六年春三月，遣鴻臚寺丞劉帖木兒不花以織金文綺，持璽書，諭本雅失里，不報。都督僉事吳允誠子答蘭、柴秉誠子別立哥請出塞自效，從之。允誠初名把都帖木兒，秉誠初名倫都兒灰，皆降人也。
七年夏四月，遣都督指揮金塔卜歹、給事中郭驥以綵幣齎書諭本雅失里，並賜阿魯台、馬兒哈（㕷）〔咱〕、脫火赤、哈失帖木兒等綵幣，竟殺驥。
五月，封瓦剌馬哈木為順寧王。
秋七月，以淇國公丘福為大將軍，武城侯王聰為左副將軍，同安侯火真為右副將軍，靖安侯王忠、安平侯李遠為左右參將，帥師北征。陛辭，上密授以方略，且戒之曰：「毋失機，毋輕犯，毋為所紿。一舉未捷，俟再舉，爾等慎之。」
八月，丘福出塞，率千餘騎先至臚朐河南，遇游兵與戰，敗之。福遂乘勝渡河，又獲間我者尚書一人，福飲之酒，問：「本雅失里今安在？」尚書詐言：「本雅失里聞王師來，北遁，去此未遠，可三十里。」福大喜曰：「當疾馳擒之。」時諸軍未集，諸將皆恐，李遠曰：「將軍輕信諜者，孤軍深入，進必不利，莫若結營自固，以待我軍畢至。」王聰亦力言不可。福不聽，先馳馬揮士卒行，諸將不得已，與之俱行，大眾奄至，圍之，李遠、王聰率五百騎突陣，聰戰死，丘福及火真、王忠、李遠竝被執死，全軍皆沒。事聞，上大怒，以書諭皇太子曰：「比遣丘福北征，以其久在兵間，必能任事，何意福違棄朕言，孤軍輕進，安平侯等泣諫不從，遂皆陷沒。若不早舉殄滅之，邊患未已，今選將練兵，來春朕決意親征。」
冬十月，詔戶部尚書夏原吉議北征糧運。上曰：「近工部所造武剛車，足可輸運，然道遠人力為難。朕欲以所運糧，沿途築城貯之，量留兵守，以候大軍之發。」於是原吉議用武剛車三萬輛，約運糧二十萬石，踵大軍行。每十日程築一城，斟酌貯糧，以候軍還。上然之。
八年春正月，以皇長孫留守北京，命夏原吉兼掌行在六部及都察院事輔之。丁未，車駕發北京親征，學士胡廣、庶子楊榮、諭德金幼孜從。
三月，出塞，次凌霄峰，登絕頂，望漠北，萬里蕭條，顧廣等曰：「元盛時，此皆民居也。」至清水原，其地水鹹苦，不可飲，人馬皆渴。明日，營西北二里，有泉湧出，甚甘冽，軍中賴以不困。上取親嘗之，賜名神應泉。
四月，次長清塞，地極北，夜望北斗已在南矣。師次闊濼海，其水周圍千餘，斡難、臚朐，凡七河水注其中。
五月丁卯朔，入臚朐河，哨馬略黃峽，遇寇騎，得箭一矢、馬四匹而還。甲戌，指揮款台略玉華峯，擒一騎譯之，始知寇在兀古兒札河，大兵遂渡飲馬河。乙亥，以清遠侯王友駐兵河上，留金幼孜營中。上以輕騎前進，人齎二十日糧，以方賓、胡廣隨。戊寅，至兀古兒札河，本雅失里先遁，夜倍道追之。己卯，至斡難河，元太祖始興之地也。本雅失里率眾拒戰，上麾前鋒迎擊，一鼓敗之，本雅失里棄輜重，以七騎渡河遁去。
六月，班師。至飛雲壑，阿魯台復來戰，上率精騎衝陣，大呼奮擊，阿魯台墮馬復上，我師乘之，追奔百餘里，斬其名王以下百數十人，阿魯台攜家屬遠遁。時熱甚乏水，軍士饑渴，遂收兵還營。己酉，車駕發廣漠，時殘騎尚出沒尾我，上命伏兵河曲，佯以數人載輜重誘之，上按精兵千餘最後發。寇望見大兵渡河，貪所載物，競趨而至，伏發，倉皇走，上率兵扼之，奔渡河，馬陷入泥淖，生擒數十人，遂無敢窺我後。師次擒（狐）〔胡〕山，〈據《鴻猷錄》卷八改。〉上令勒銘曰：「瀚海為鐔，天山為鍔，一掃（風）〔胡〕塵，〈據《鴻猷錄》卷八改。〉永清沙漠。」次清流泉，又勒銘曰：「於鑠六師，（禁暴止侮）〔用殲醜虜〕。〈據《鴻猷錄》卷八改。〉山高水清，永彰我武。」會軍士乏食，上令以所儲供御糧（鈔）〔炒〕〈據《鴻猷錄》卷八改。〉散給之，下令軍中糧（鈔）〔炒〕〈據《鴻猷錄》卷八改。〉多者許借貸，還京倍酬其直，軍中賴之。上在師中，每日暮猶未食，中官具進膳，上曰：「軍士未食，朕何忍先飽！」
七月，還次開平，宴勞將士。上曰：「朕自出塞，久素食，非乏肉也。念士卒艱食，朕食肉豈能甘味，故寧已之。」車駕還至北京。
九年冬十二月，阿魯台遣使來納款，且請得部署女直、吐蕃諸部。上以問左右，多請許之，黃淮獨不可，曰：「此屬分則易制，合則難圖矣！」上顧左右曰：「黃淮如立高岡，無遠不見。諸人處平地，所見惟目前耳！」乃不許阿魯台之請。
十年秋九月，瓦剌順寧王馬哈木滅本雅失里，立其族答里巴，馬哈木實專政。
十一年秋七月，上巡北京，敕阿魯台無以丘福事懷慮，比之漢呼韓邪、唐阿史那社爾，賜金錦諭意。先是，阿魯台為瓦剌攻敗，窮蹙，以其妻孥部落奔竄而南，保息塞外。於是遣使奉表稱臣，貢駝馬，上言馬哈木滅本雅失里之罪，請討之。上曰：「阿魯台勢窮來歸，非其本心。然天地覆育，豈有所擇。納其貢使，封為和寧王，賜金帛，仍居漠北。」瓦剌馬哈木怨阿魯台朝貢，不至。
十二年春二月，詔親征瓦剌，以安遠侯柳升、武安侯鄭亨將中軍，寧陽侯陳懋、豐城侯李彬領左右哨，成山侯王通、都督譚清領左右掖，都督劉江、朱榮為前鋒。
三月，車駕發北京，皇太孫從，上謂侍臣曰：「朕長孫聰明英睿，勇智過人。今肅清沙漠，使躬歷行陣，見將士勞苦，征伐不易。」又謂胡廣、楊榮、金幼孜曰：「每日營中閒暇，爾等即以經史於長孫前講說，文事武備，不可偏廢。」夏四月，駐蹕興和，大閱，五軍盡出塞。五月，師次楊林城。上閱武之暇，皇太孫侍，語及創業守成之難。
六月三日甲辰，師至撒里怯兒之地，前鋒劉江遇敵三峽口，擊走之。上度其必大至，嚴陣以待。乙巳，獲諜，知馬哈木距此百里，兼程赴之。戊申，發蒼厓峽，次〔忽〕蘭忽失溫。〈據《國榷》卷十六補。〉答里巴、馬哈木、太平、孛羅掃境以三萬人來戰，頓山巔不敢發。上遣鐵騎挑之，敵奮而下，安遠侯升以神機砲斃其騎數百，上率鐵騎乘之，遂敗卻。武安侯亨追擊，中流矢退；寧陽侯懋、成山侯通率兵薄其右掖，不動；豐城侯彬、都督青攻其左，敵殊死戰，都指揮滿都死。上遙見，率鐵騎馳擊，呼聲動天地，馬哈木不能支，大軍乘之，遂大潰走。追至土剌河，生擒數十人，馬哈木乘夜北遁。時瓦剌雖大創去，然殺傷亦略相當。夜二鼓，上還帳中，遂下令班師。壬子，師出三峽口，餘眾復聚山上，數百人據海子，諸軍以火銃擊之遁去。還至飲馬河，阿魯台遣頭目鎖住等來朝，言阿魯台有疾，不能至。上遣使賜之米百石、驢百匹、羊百牽，別賜其部屬米五千石，慰撫甚厚。是役也，內侍李謙恃勇，引皇太孫於九龍口臨戰，幾危，上大驚，急追回大營，謙懼罪，自經死。師次黑山峪，頒詔天下。己亥，駐蹕沙河，皇太子遣兵部尚書金忠等迎表至。八月，上還北京。
十三年冬十月，瓦剌馬哈木遣使貢馬謝罪。瓦剌使者言馬哈木慮阿魯台與中國和好，將為己害，擬率眾至斡難河北，俟冬襲阿魯台。敕鎮守寧夏寧陽侯陳懋防邊，大同、開平、遼東皆如之。
十四年春三月，阿魯台遣使奏戰敗瓦剌，獻所俘人馬，特使宴勞彩幣。
秋九月，瓦剌順寧王馬哈木、賢義王太平、使臣觀音奴不花來朝，辭還。賜鈔為道里費，遣使齎璽書同往，諭以順逆福禍之道，賜綵幣。
十五年秋八月，瓦剌順寧王馬哈木死，以其子脫歡襲順寧王。
十九年冬十月，阿魯台叛，數寇邊。初，阿魯台為瓦剌所攻，窮蹙南竄。久之，生聚蕃富，遂桀驁。每朝使至，輒嫚侮或拘留苦之。時時部落出沒塞下，為寇。上嘗諭其使還語阿魯台，竟不悛。至是，大舉圍興和，都指揮王祥戰死，上遂議親征。
十二月，上命大臣集議，戶部尚書夏原吉等共議，宜且休養兵民，嚴敕邊將備禦，未奏。會上召兵部尚書方賓，賓言：「今糧儲不足，未可興師。」遂召原吉問邊儲多寡，對曰：「僅給將士備禦之用，不足以給大軍。」且言：「頻年師出無功，戎馬資儲，十喪八九。災眚間作，內外俱疲。況聖躬少安，尚須調護，勿煩六師。」上不懌，令原吉往視開平糧儲。既而刑部尚書吳中入對，與方賓同，上益怒。賓懼，自縊。命錦衣官取原吉還，至則方啟廒理儲，錦衣促之，原吉曰：「姑俟畢此，不然，恐有侵盜。死吾安之，不以累公。」及至，上問親徵得失，具對如初。上令同中繫於掖庭獄。時禮部尚書呂震數乘間言賓與中、原吉皆憸邪誣罔，上信之，命戮賓屍。將殺原吉，召楊榮問原吉平昔所為，榮力言其無他，怒稍釋，置不問。
二十年春二月，命英國公張輔等議北征餽運，輔等議分前後運，前運隨大軍行，後運繼之。前運總督官三人，隆平侯張信、尚書李慶、侍郎李昶。車運騾運各分官領之，領車運者二十六人，泰寧侯陳愉、都御史王彰等，領驢運者二十五人，鎮遠侯顧興祖、尚書趙羾等。後運總督官二人，保定侯孟謨、遂安伯陳英等。各率騎兵千人，步兵五千人護行。凡前後運用驢三十四萬，車一十七萬七千五百七十三輛，挽車民夫二十三萬五千一百四十六人。運糧凡三十七萬石，並出塞分貯。
三月丁丑，親征阿魯台。戊寅，車駕發北京。辛巳，師次鷄鳴山。阿魯台聞上親征，遂夜遁。諸將請追之，上曰：「彼非有他計，譬諸狼貪，一得所欲，急走，追之徒勞。少俟草青馬肥，道開平，踰應昌，出其不意，直抵窟穴，破之未晚。」
四月辛丑，師次龍門，戍卒言阿魯台倉卒遁去，遺馬二千餘匹於洗馬嶺。敕宣府指揮王禮盡收入城。
五月辛酉，師次獨石。端午，賜隨徵文武羣臣宴。乙丑，師度偏嶺，命將士獵於道旁山下。丁卯，大閱諸將。戊辰，觀士卒射，有一卒三發皆中，賜牛羊銀鈔。上親製《平戎曲》，俾將士歌之。辛未，師發隰寧西涼亭。西涼亭者，故元往來巡遊之所。上望其頹垣遺址，樹木鬱然，謂侍臣曰：「元氏創此，將遺子孫為不朽之圖，豈計有今日？《書》云：『常厥德，保厥位，厥德靡常，九有以亡。』況一亭乎！」因下令禁軍士斬伐樹木。癸酉，次閔安，下令軍中樵牧不得出長圍外。時營陣大營居中，營外分駐五軍，建左右哨掖以總之。步卒居內，騎卒居外，神機營在騎卒之外，神機營外有長圍周二十里。癸未，師發威鹵鎮，次行州，命戶部以山西、河南、山東所運糧六萬餘石儲于山海。
六月癸巳，師次威遠川，開平來報阿魯台進攻萬全，諸將請分兵還擊之，上曰：「此詐也。彼方慮吾搗巢，故為牽制之術。」疾驅之，果遁去。
七月己未，師次煞胡原，前鋒都督朱榮等獲阿魯台部屬，送御營，備言︰「阿魯台聞大軍發，所部日憂懼，有散去者，其母及妻皆駡曰：『大明皇帝何負爾，而必欲為逆？』阿魯台盡棄其馬駝牛羊輜重於闊灣海，與其家屬北走矣。」上曰：「獸窮則走，然或挾詭謀，示弱誤我，不可不備。」前哨繼獲其部曲，亦言悉眾夜遁，乃召都督朱榮、吳成等還，發兵盡收所棄牛羊駝馬，焚其輜重，命旋師。簡精兵還擊兀良哈，大破之。〈事見《設立三衛》。〉詢降騎，言屈裂兒河東北深谷，有賊千餘人，令寧陽侯懋以騎兵五千追之。懋率精騎伏隘中，以羸兵輜重誘之。方接戰，發伏，大潰走，斬獲過半。
八月，以班師，遣書諭皇太子，頒詔天下。
九月，上入居庸關，次龍虎臺，饗隨征將校，京師文武大臣迎見，上乘法駕入京城。（十二月，阿魯台殺其主本雅失里，自稱可汗。）〈按︰永樂十年九月，本雅失里已被殺，此係衍文。〉
二十一年夏四月，瓦剌脫歡攻阿魯台，敗之。
秋七月，諜報阿魯台將犯邊，上曰：「去秋親征，彼意吾不能復出，當亟馳塞外待之。」命安遠侯柳升、遂安伯陳英將中軍，武安侯鄭亨、成國公朱勇、英國公張輔、成山侯王通將左右軍，寧陽侯陳懋將前鋒，從征阿魯台。
八月壬子，宴大營五軍諸將，因大閱。癸丑，發京師，命大學士楊榮兼軍中機務。丙寅，發宣府，次沙嶺，賜諸將內廐馬。戊辰，次萬全。
九月，師次沙城，知院阿失帖木兒、古納台等率其妻子來降，言：「今夏阿魯台為瓦剌所敗，部屬潰散無所屬。今聞大軍復出，必疾走遠避，豈復萌南向之意。」上命賜之酒，俱授正千戶。
冬十月，師次上莊堡，先鋒陳懋知寇在飲馬河北，為瓦剌所敗，追至宿嵬山口，遇韃靼王子也先土干率妻子部屬來歸。懋引入見，上喜，謂羣臣曰：「遠人來歸，宜有以旌異之。」乃封為忠勇王，賜姓名金忠，以其甥把罕台為都督，其部屬察卜等七人皆為都指揮，賜冠帶織金襲衣。上曰：「昔唐突厥頡利入朝，太宗言胡、越一家，有矜大自得之意，朕所不取。唯天下之人，皆遂其生，邊境無患，兵甲不用，斯朕志也。」遣書諭皇太子，以也先土干納款之故，遂下詔班師，發萬全。十一月，次懷來。甲申，還京師。
二十二年春正月，阿魯台寇大同。初，忠勇王金忠來歸，屢言：「阿魯台弒主殘民，數為邊患，請討之，願為前鋒自效。」上曰：「卿意甚善，但師出須有名，文帝嘗言漢過不先，姑待之。」至是，大同守將奏阿魯台侵塞，遂大閱，議北征。命安遠侯柳升將中軍，遂安伯陳英副之；英國公張輔領左掖，成國公朱勇副之；成山侯王通領右掖，興安伯徐亨副之；武安伯鄭亨領左哨，保定侯孟瑛副之；陽武侯薛祿領右哨，新寧伯譚忠副之；寧陽侯陳懋、忠勇王金忠為前鋒，從征阿魯台。
夏四月戊申，詔命皇太子監國，發京師，大學士楊榮、金幼孜從。庚午，師次隰寧，忠勇王金忠所部指揮同知把里禿等獲諜者，言：「阿魯台去秋聞朝廷出兵，挾其屬遁。及冬，大雪丈餘，人畜多死，部曲離散。比聞大軍且至，復遁往答蘭納木兒河，趨荒漠以避。」遂命諸將速進。以獲諜功，陞把里禿為都指揮僉事。
五月己卯，次開平，遣中官伯力哥齎敕往諭阿魯台部落曰：「王師之來，止罪阿魯台一人，頭目以下輸誠來朝者，優與恩賚。」命柳升率軍士拾道中遺骸，為叢塚瘞之，上親為文祭焉。
六月戊午，進次玉沙泉，上以答蘭納木兒河已近，令諸將各嚴兵以俟。己未，命陳懋、金忠率師前進，戒之曰：「兩軍相當，彼投戈下馬者皆良民，勿殺。如其來敵，先以神機銃攻之，長弓勁弩繼其後。遇阿魯台亦生擒以來。」庚申，懋等遣人奏言：「臣等已到答蘭納木兒河，彌望惟荒塵野草，車轍馬跡亦多漫滅，其遁已久。」上遣張輔、王通等分兵山谷大索。仍命陳懋、金忠前行覘賊，車駕進駐河上以俟。張輔等相繼引兵還奏：「臣等分索山谷，周圍三百餘里，一人一騎之跡無睹者。」癸亥，陳懋、金忠亦還奏：「引兵抵白邙山無所遇，以糧盡故還。」張輔奏：「願假臣一月糧，率騎深入，罪人必得。」上曰：「今出塞已久，人馬俱勞，北地早寒，一日有風雪之變，歸途尚遠，不可不慮。卿等且休矣，朕更思之。」甲子，召輔等諭旋師。時軍士乏食，楊榮請供御之贏盡給之，令軍中有餘者貸不足，入塞官倍償之，眾賴以濟。上悅。秋七月庚辰，清水源道旁有石崖數十丈，命大學士楊榮、金幼孜刻石紀功，曰：「使萬世後知朕親征過此也。」丁亥，次翠微岡，上御幄殿，凴幾而坐，大學士楊榮、金幼孜侍。上顧內侍海壽問曰：「計程何日至北京？」對曰：「其八月中矣。」上頷之。既而諭楊榮曰：「東宮涉歷年久，政務已熟。還京後，軍國事悉付之。朕惟優游暮年，享安和之福。」戊子，上次雙流濼，遣禮部尚書呂震齎書諭皇太子，並詔告天下。己丑，次蒼崖，上不豫，下令大營五軍將士嚴部伍，謹哨瞭。庚寅，次榆木川，上大漸，召英國公張輔受遺命，傳立皇太子。辛卯，上崩。
