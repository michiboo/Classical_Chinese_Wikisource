成祖永樂二十二年秋七月，上北征，崩於榆木川。眾倉卒，莫知所措。大學士楊榮曰：「六師去京尚遠，不宜發喪，所至宜上食如常儀。」時有議欲借他事齎璽書馳訃者。榮曰：「大行皇帝在稱敕，今稱敕，是詐也。罪孰當之？」乃作啟先馳報，皇太子遣皇太孫往迎梓宮。時京兵皆隨征，城中空虛，浮議藉藉，慮趙王兵為變。皇太孫辭行，啟曰：「出外有封章白事，非印識無以防偽。」皇太子然之，急未有所與，以問大學士楊士奇。士奇言：「上所用東宮圖書，今暫假之，歸即進納。」太子悟，乃曰：「卿言誠是。昔大行臨御，儲位久未定。吾今即以付之，浮議何由興！」
八月，皇太子即皇帝位，大赦天下。楊士奇草詔，如下西洋寶船、雲南取寶石、交趾採金珠、撒馬兒等處取馬，並採辦燒鑄進供諸務，悉皆停罷。
出戶部尚書夏原吉、刑部尚書吳中、侍郎楊勉、右春坊大學士黃淮、洗馬楊溥、正字金問於獄，復其官。以大學士楊榮為太常寺卿，金幼孜為戶部侍郎仍兼前職，左春坊大學士楊士奇為禮部右侍郎兼華蓋殿大學士，黃淮為通政使兼武英殿大學士。榮、幼孜、士奇、淮俱掌內制，備顧問，不預所陞職務。洗馬楊溥為翰林院學士，正字金問為翰林院修撰。初，上嘗諭士奇曰：「自今朝廷事，仗蹇義與汝。」士奇對曰：「漢文即位，首進宋昌，史以為貶。臣兩人侍陛下日久，雖聖恩不遺，不應先及臣等。」上益重之。
命減惜薪司賦棗之半。初，楊士奇入謝新命畢，聞惜薪司奏准歲例，賦北京、山東棗八十萬斤，為宮禁香炭之用，將復入奏。時蹇義、夏原吉奏事未退，上見士奇，顧義等曰：「新華蓋學士來奏事，必有理，試共聽之。」士奇因言：「詔下才兩日，今聞惜薪司傳旨，賦棗八十萬斤，得無過多？雖係歲例，然詔書所減除者，皆歲例也。」上喜曰：「吾固知學士言有理。吾數日來，宮中叢脞，此是急遽中答之，不暇致審。」即命減其半。復語義等曰：「卿三人朕所倚，宜盡言，匡朕不逮。」命吏部汰冗官。
九月，上念山林川澤，皆與民共，命自居庸以東，與天壽山相接，禁樵採，餘俱弛禁。河南黃河溢，令右都御史王彰往撫軍民，免今年糧稅。工部奏修軍器，請徵布漆於民。命給鈔市之。上曰：「古者土賦，隨地所產，不強其所無。比年如丹漆、石青之類，所司不究物產，概下郡縣徵之。小民鳩歛金幣，博易輸納，而吏胥因以為奸。其一切禁止。」
禮部尚書呂震請即吉，不從。時上喪服已踰二十七日，震請如太祖倣漢制，易吉服。上未答。震退，徧語羣臣，令釋服。楊士奇謂震曰：「洪武中有遺詔，今未可援以為例。且仁孝皇后崩，太宗衰服後，仍服素衣冠絰帶月數日。今可遽即吉乎？明旦，君臣宜素衣冠黑角帶。」遂以上聞，上亦未答。已而視朝，上素冠麻衣麻絰。文臣惟學士，武臣惟英國公如上所服。上歎曰：「張輔知禮，六卿乃反不及，士奇所執是也。」
以靈壁縣丞田誠為州判官，仍佐靈壁縣事。誠居官廉能，撫字九年，考滿，父老詣闕留之，遂有是命。
長沙府民自宮，求為內侍。上以其游惰不孝，發為卒戍邊。
以太常寺卿周訥為交趾升華府知府。訥永樂中為祠祭司郎中，請封禪，太宗不聽。後以方賓薦入太常。上曰：「諛佞之人，宜置遠徼，不可以玷朝行。」遂有是
命。
治水左通政樂福奏蘇、松、常、杭、嘉、湖六府水災，請俟來歲並徵。命以鈔布代輸。直隸廣宗縣水溢，命賑給之。諭兵部尚書李慶，以太僕寺馬分給諸衛所，及沿邊戍卒牧養。上念民力，恐廢耕桑也。
賜蹇義、楊士奇、楊榮、金幼孜「繩愆糾謬」圖書。
冬十月，革戶部及南京戶部行用庫。初建行用庫，專市民間金銀，至是罷革之。
賜衍聖公孔彥縉宅。初，彥縉來朝，館於民間。上聞之，顧近臣曰：「四裔來朝之使，至京皆有公館，先聖子孫，乃寓民家，何以稱崇儒重道之意。」命工部賜宅。
山東登、萊諸郡水災，蠲逋租。蘇州、徐州水災，免今年稅。浙江於潛、樂清民饑，命發倉賑之。
大理寺卿虞謙上言七事：「曰慎用人。用得其人則治道興，非其人則治道隳。曰興學校。教育之道，本於師範，不在於備而在得人。曰端風憲。都察院綱紀之職，今俾耑治獄，非設官本意。曰廣儲蓄。國用空乏，宜預為備。曰惜民力。畿南之兵，困於牧養，宜分給無馬郡縣。曰通貨財。鈔法不行，由於出多而入少。但多方收之而不輕出，則自能流通。曰治奸宄。畿民多盜賊，宜編里甲相覺察，犯者坐。」命議行之。
大理寺奏決囚。命同大學士審錄，召楊士奇等諭以欽恤至意。
命翰林院嚴考歲貢生。上諭楊士奇曰：「百姓不蒙福者，由守令匪人；守令匪人，由學校失教；自今宜嚴試之。五經四書義，不在文辭之工拙，但取其明理者。或人材難得，即數百人中得一人亦可。蓋取之嚴，則不學者不敢萌僥倖之望。」
十一月，宥建文諸臣家屬。上嘗語廷臣曰：「方孝孺輩皆忠臣。」遂及寬典。
改大理寺卿楊時習交趾按察司，復虞謙為大理卿。先是，謙奏事，侍臣有言其當密請，不宜於朝中敷奏沽名者。又言其屬官楊時習導之密陳，而謙不納。上乃降謙，擢時習為卿。至是，楊士奇從容言之，且曰：「謙歷三朝，得大臣體，今犯過極小。」上曰：「吾亦悔之。顧時習其人若何？」對曰：「雖起於吏，然明習法律，公正廉潔。」上喜曰：「吾有以處之。」遂有是命。
召太監馬騏還京。騏還未幾，矯旨下內閣書敕，復往交趾辦金珠。內閣復請，上正色曰：「朕安得有此言！騏在交趾，荼毒軍民，卿等獨不聞乎？自騏召還，交人如解倒懸，豈可再遣！」然亦不誅騏也。
遣監察御史分巡天下，考察官吏。進戶部尚書郭資太子太師，命致仕。蹇義、夏原吉言其偏執妨事，且多病。上問楊士奇，對曰：「資強毅能守廉，人不得干以私。但性偏執，甚至沮格恩澤，不得下究。」上問其故。對曰：「詔書數下蠲免災傷租稅。不聽開除，必令有司依額徵納，此其過之大者。」遂有是命。
賜戶部尚書夏原吉「繩愆糾謬」圖書。上諭夏原吉曰：「古者寓兵於農，民無轉輸之勞，而兵食足。後世莫善於漢之屯田。先帝立屯種法甚善，但所司數以征徭擾之。自今天下衛所屯田軍士，毋擅役妨其農務，違者治之。」
命都察院捕治湖廣副使舒仲成，以楊士奇言罷之。上監國時，仲成為御史，常奉旨理木植歲課之弊，忤旨。至是，因吏部奏仲成他事，命捕治之。士奇上疏曰：「向來小臣得罪者眾，陛下即位以來，皆已宥之，今復追理前事，則詔書不信。漢景帝為太子時，召衛綰，稱疾不赴，即位，進用綰，前史美之。」上覽疏喜，即有旨罷仲成，而降璽書褒士奇，賜鈔幣，面諭之曰：「卿盡心如此，朕復何憂。」
上嘉羣臣能言，謂楊士奇曰：「朕嘗處事有過，退朝思之，方自悔，而廷臣已有言者，甚愜朕意。」士奇對曰：「宋臣富弼有言，願不以同異為喜怒，不以喜怒為用舍。」上曰：「然。《書》云：『有言逆於汝心，必求諸道。』羣臣所言，有咈意者，朕退必自思。或朕實有失，亦未嘗不悔。」士奇曰：「成湯改過不吝，所以為聖人。」上曰：「朕有不善，患未知耳。知之，不難於改。」
十二月，諭吏部慎選師儒。令吏、兵二部書各都司、布政司、按察司官姓名於奉天門內西序。上諭蹇義等曰：「庶官賢否，軍民休戚之所係也。昔唐太宗書各刺史於屏間，有善政，則各書於下。皇考亦嘗書中外官姓名於武英殿，時復觀之。今五府、六部之臣，朕朝夕接見，詢察其賢否。而在外諸司官，既久不能不忘。為臣有善而上忘之，誰肯自勉；有不善而上忘之，誰復自戒。爾吏部、兵部具各司官姓名，揭諸西序，朕將考其行事而黜陟焉。」
罷海子、西湖巡視官。上謂蹇義曰：「朕之心，苟可推以利民，雖府庫之儲不吝，況山澤之利哉！」命戶部，被災田土，分遣人馳諭各郡縣，停免催徵糧稅。命刑部、都察院、通政司，自今內外官貪贓者，錄其姓名藏於官，以便稽閱。
仁宗洪熙元年春正月壬申朔，上御奉天殿，朝羣臣，命禮部、鴻臚寺不作樂。先是，禮部尚書呂震請於上，宜受賀作樂如朝儀，上不從。震固請之，大學士楊士奇、楊榮、黃淮、金幼孜皆言陛下言是。震曰：「四方萬國之人，遠朝新主，皆欲一觀天顏，固聖孝誠至，亦宜勉徇下情。」上顧士奇等曰：「禮過矣。」對曰：「誠如聖諭，必欲俯徇輿情，亦不宜備禮。」上從之。明日，召士奇等諭曰：「為君以受直言為明，為臣以能直言為忠。如昨日朝會從震言，今悔何及。自今朕行有未當，但直言之，毋以不從為慮。」各賜鈔文幣。
南京龍山產靈芝，禮部尚書呂震請賀，不許。
建弘文閣于思善門，命翰林學士楊溥掌閣事。上親舉印授溥曰：「朕命卿等於左右，非止幫助學問，亦欲廣知民事。即有建白，封識以進。」
大祀天地於南郊。頒詔天下，罷山場、園林、湖池、坑冶，聽民採取，悉照洪武年間例辦納。
罷給朝覲官孳牧馬。初，兵部尚書李慶言於上曰：「民間牧馬蕃衍，已散之軍伍，尚餘數千。請令朝覲官領之，太僕苑馬，歲課其息。有虧，罰與民同。」楊士奇不可，慶忿不納。士奇奏曰：「朝廷求賢任官，今乃使養馬而課，責與民同。且所散不及三千，而朝廷負此名於天下，豈貴賢賤畜之意乎？」上許出內批罷之，已而不聞。明日，士奇又言之，上曰：「偶忘之。」有頃，上御思善閣，召士奇諭曰：「內批豈真忘之！朕聞呂震、李慶等皆忿卿，朕念卿孤立，恐為眾所傷，不欲因卿言而罷，今有名矣。」出示章，則陝西按察使陳智言畜馬不便，命士奇據此草敕止之。士奇頓首言：「陛下知臣，臣不孤矣。」上謂士奇曰：「繼今令有不便，惟密與朕言。李慶、呂震輩不識大體，不足語也。」
二月，舞陽、清河、睢寧民饑，命發本縣倉粟賑之。
大理寺少卿弋謙言事過激，呂震等交奏其沽名，上頗厭之。楊士奇以主聖臣直，從容為上言之，且曰：「謙雖昧於大體，蓋亦感恩圖報耳。」上因免謙朝參而視事如故。士奇復進曰：「四方朝覲之臣咸在，豈能盡知謙過。傳之於遠，將謂朝廷不能容直言。」上惕然曰：「此呂震誤朕也。朕非惡言事，謙言自有過者。卿可以朕言諭眾人。」士奇曰：「此非臣所能諭，當以璽書開喻之。」上遂命士奇書敕引過，而待謙如初，命百官毋以謙為戒。已而召謙為副都御史。時有中官採木四川擾民者，召謙諭曰：「爾素清直，其為朕窮治之，勿懷疑畏。」
三月，諭三法司，自今誹謗者悉勿治。
樂亭、連城、萊蕪、蓬萊、黃巖民饑，命發本縣倉賑之。
夏四月，詔免山東、淮安、徐州今年夏稅之半。停罷一切官買物料。時有至自南京者，言徐、淮、山東民多乏食，而有司催科方急。上問蹇義，義對亦同。上命楊士奇草詔蠲恤。士奇言：「不可不令戶部、工部與聞。」上曰：「姑徐之，救民如拯溺，不可須臾緩。有司慮國用不足，必持不決。」因命中官給筆札，士奇就西角門草詔。上覽畢，即遣使齎行，顧士奇曰：「卿今可語部臣，朕悉免之矣。」左右或言宜有分別，庶不濫恩。上曰：「恤民寧過厚。為天下主，可與民較錙銖耶！」大名府民饑，命發長垣倉粟賑之。河南鎮、汝、鈞、許四州，延津、襄城等二十二縣，及山東昌邑，直隸邢臺等縣民饑，命所在發倉粟賑之。
時近臣有進言太平之政者，楊士奇進曰：「流徙未歸，瘡痍未復，遠近猶有艱食之民，須休養數年，庶幾人得其所。」上嘉納之。復諭蹇義等曰：「曩與卿『繩愆糾謬』銀章，惟士奇封入五疏，餘皆無有，豈朝政果無闕，生民果皆安乎？」諸臣頓首謝。
太常寺卿兼學士楊溥上言犧牲少，請遣官市。上曰：「愛人而後可以事神，其令有司監市，毋擾民。」
五月，諭吏部慎選御史，以清風紀，咨訪可任都御史以聞。上曰：「都御史，十三道之表，都御史廉，御史雖不才，亦知畏憚。今不才者無復畏憚矣。」時左都御史劉觀有貪名。
上崩。洪武中，上隨文皇入侍，太祖令閱皇城衛卒。還奏遲。問：「何後也？」對曰：「旦寒甚，衛士方食，俟食畢乃閱，以故遲。」太祖曰：「善。孺子知恤下乎！」又令閱奏疏，多取言民瘼者上白，太祖曰：「兒生長深宮，乃知民間疾苦。」嘗問：「堯九年水，湯七年旱，百姓何所恃？」對曰：「恃聖人有恤民之政耳。」太祖大喜，稱善。文皇即位，為皇太子監國，多仁政。既即位，天下益歸心。每邊將陛辭，輒戒曰：「民力罷矣，毋貪功。脫擾塞下，驅之而已。」用法尚寬厚，然深惡贓吏，每戒法司曰：「國家恤民，必自去贓吏始。」在位僅十月，而百政俱舉雲。
六月，皇太子即皇帝位。
罷浙江布政司參議王和、袁昱、陝西按察司僉事韓善為民。和等坐贓遇赦，吏部奏擬還職，上曰：「士大夫當務廉恥，三人皆貪汙，豈可復任方面！」
河南新安知縣陶鎔奏民饑，借驛糧千石賑救，秋成償還。上謂夏原吉曰：「有司拘文法，饑荒必申報賑濟，民饑死久矣。陶鎔先給後聞，能稱任使，毋責其耑擅。」
定會試分南、北卷取士例。先是，仁宗嘗與侍臣論科舉之弊。楊士奇曰：「科舉當兼取南、北士。」仁宗曰：「北人學問遠不逮南人。」士奇曰：「長才大器，俱出北方，南人雖有才華，多輕浮。」仁宗曰：「然則將何如？」士奇曰：「試卷例緘其姓名，請於外書『南』、『北』二字，如當取百人，則南六十，北四十，南北人才，皆入彀矣。」仁宗曰：「然。往年北士無入格者，故怠惰成風。今如是，則北方學者亦感奮興起。」命與禮部議聞，未上而仁宗崩。上即位，遂行之。後復定南、北、中卷。北卷則北直隸、山東、河南、山西、陝西，中卷則四川、廣西、雲南、貴州及鳳陽、廬州二府，徐、滁、和三州，餘皆南卷。
御史何文淵言：「太祖令州縣設老人，以年高有德者為之。比年所用，多非其才，或出自僕隸，憑藉官府，肆虐閭閻。」上命戶部申舊制，違者並有司置之法。
冬十月，思州府通判檀凱九載考滿，其民詣闕乞留，令予正五品俸以優之。
十一月，工部尚書吳中言：「製造御用器物不足，請買於民間。」上曰：「漢文服御帷帳無文繡，史稱其恭儉愛民。朕方以儉約率下。」命止之。
宣宗宣德元年二月，禮部進《籍田儀注》，上觀之，謂侍臣曰：「先王制籍田，率天下務農，天子公卿躬秉耒耜，貴有實心耳。不然，三推五推，何益於事！」侍臣頓首曰：「先王制禮有本有文，陛下言及此，蒼生之福也。」
夏四月，戶部奏青州借官糧賑饑，乞復勘，然後給。上曰：「民饑無食，當如拯溺救焚，即命就便分給。」
五月，論三法司審錄繫囚，務在平恕。御左順門，諭廷臣遵守皇祖舊典。上曰：「皇太祖肇建國家，皇祖考相承，謀慮深遠。子孫遵而行之，猶恐未至。世之作聰明，亂舊章，馴至敗亡，往事多有可鑒。古人云：『商、周子孫，能守先王之法。』至今存可也。」
秋七月，命六科給事中，凡內官傳旨，皆須復奏，然後行。
朶顏衛朝貢不至，遼東總兵武進伯朱榮請掩擊之。上曰：「馭夷之道，毋令擾邊而已。」不許。
八月，漢王高煦反，上親征，高煦降。尚書陳山請移師彰德襲趙王，楊士奇力止之。〈詳《高煦之叛》。〉
冬十月，復李時勉翰林侍讀。先是，洪熙中，時勉言事過激，仁宗怒，命武士撲以金瓜，斷脅不死，繫獄。時上面訊釋之，復召入翰林。
二年二月，上御文華殿，賜輔臣蹇義、夏原吉、楊士奇、楊榮、胡濙範銀圖書。義曰「忠厚寬弘」，原吉曰「含弘貞靖」，士奇曰「清方貞靖」，榮曰「方正剛直」，濙曰「清和恭靖」。
上御左順門，夏原吉等侍。上曰：「讒慝小人，直能變白為黑。聽其言若忠，究其心則險。汲黯正直，奸邪寢謀，卿等所宜法也。」原吉等頓首受命。
八月，禁有司沮格詔令。
九月，命浙江按察使林碩復職。碩振舉憲法不稍貸，中官裴可立督事浙江，以沮格詔令誣之。上遣人逮碩至，親問之曰：「爾毋怖，但盡實對。」碩叩頭具言故，立命馳驛復任，而降敕切責可立。
冬十月，上御文華殿，儒臣講《易觀大象》畢，上曰：「古者帝王有巡狩之禮，後世何以不行？」對曰：「古之君臣，上下往來，以通禮意。至秦尊君抑臣，斯禮遂廢。」上曰：「亦時勢不同也。舜時五載一巡狩，《虞書》所載一年徧天下。後世人君一出，千乘萬騎，百姓騷驛。成周十二年一巡，已與虞時不同矣，況後世乎！予謂治貴實效。巡狩之禮，考制度，觀民風，明黜陟，此其大節也。誠能體帝王之心，選賢任良，不患不振。若以後世侍衛之眾，徵求之廣，欲行時巡之禮，難矣。」時征交趾屢失利，上密問英國公張輔，輔請益發兵誅之。楊士奇、楊榮力言棄交趾便。上從之，赦交趾罪。〈詳《議棄交趾》。（按當作詳《安南叛服》。）〉
三年二月，易皇后胡氏，冊妃孫氏為皇后。先是，上嘗召張輔、蹇義、夏原吉、楊士奇、楊榮諭之曰：「朕年三十未有子，今幸貴妃生子，母從子貴，古亦有之。但中宮宜何如處置？」因舉中宮過失數事。榮曰：「舉此廢之可也。」上曰：「廢后有故事否？」義曰：「宋仁宗降郭后為仙妃。」上問輔、原吉、士奇何無言？士奇對曰：「臣於帝後，猶子事父母。今中宮母也，羣臣子也，子豈當議廢母！」上問輔、原吉云何？二人依回其間，曰：「此大事，容臣詳議以聞。」上問：「此舉得不貽外議否？」義曰：「自古所有，何得議之！」士奇曰：「宋仁宗廢郭后，孔道輔、范仲淹率臺諫十數人入諫被黜，至今史冊為貶，何謂無議！」既退，榮、義語原吉、士奇曰：「上有志久矣，非臣下所能止。」原吉曰：「但當議處置中宮。」士奇曰：「今日所聞中宮過失，皆非當廢之罪。」議不決。明旦，上召士奇、榮至西角門，問：「議云何？」榮懷中出一紙，列中宮過失二十事進，皆誣詆，曰：「即此可廢也。」上覽二三事，遽艴然變色曰：「彼曷嘗有此，宮廟無神靈乎？」顧士奇：「爾何言？」對曰：「漢光武廢后，詔書曰：『異常之事，非國休福。』宋仁宗廢后，後來甚悔。願陛下慎之。」上不懌而罷。他日又詔問，士奇曰：「皇太后必有主張。」上曰：「與爾等語，太后意也。」一日，獨召士奇至文華殿，屏左右，諭曰：「若何處置為當？」士奇因問：「中宮與貴妃若何？」上曰：「甚和睦，相親愛。但朕重皇子，而中宮祿命不宜子，故欲正其母以別之。中宮今病踰月矣，貴妃日往視，慰藉甚勤也。」士奇曰：「然則乘今有疾，而導之辭讓，則進退以禮，而恩眷不衰。」上頷之。數日，復召士奇曰：「爾前說甚善，中宮果欣然辭。貴妃堅不受，太后亦尚未聽辭。然中宮辭甚力。」士奇曰：「若此，則願陛下待兩宮當均一。昔宋仁宗廢郭后，而待郭氏恩意加厚。」上曰：「然，吾不食言。」其議遂定。敕曰：「皇后胡氏，自惟多疾，不能承祭養，重以無子，固懷謙退，上表請閑。朕念夫婦之義，拒之不從。而陳詞再三，乃從所志，就閑別宮。其稱號、服食、侍從悉如舊。貴妃孫氏，皇祖太宗選嬪於朕。十有餘年，德義之茂，冠於後宮。實生長子，已立為皇太子。羣臣咸謂《春秋》之義，母以子貴，宜正位中宮。今允所請，冊妃孫氏為皇后。」
上御文華殿，諭侍臣曰：「治民有本末，制田裡，設學校，本也。不幸而有愚頑者，然後刑之。然觀肉刑，則過於慘。」侍臣曰：「古人用肉刑，則人人自愛而重犯法。至漢文帝除之，自是人輕冒法。」上曰：「古人教民之道周備，故犯法者少，後世教民之道不至，故犯法者多，未必係肉刑之存否。舜法有流宥金贖，而四凶之罪止於流放竄殛，可見當時被肉刑者，必當重罪。況漢承秦敝，以不教之民而遽斷其支體，刻其肌膚，傷殘者多矣。隋、唐以後，以笞杖徒流死為五刑，亦良法也。」又曰：「漢文除肉刑，唐太宗觀《明堂針灸圖》，禁鞭背，皆後世仁政。漢、唐享國長久，有以哉！」
三月，召蹇義、夏原吉、楊士奇、楊榮等十有八人遊萬歲山，命乘馬，中官導引，登山周覽。上指御舟曰：「以操以濟，羣卿之力也。」義等叩頭呼萬歲。上喜，特召士奇、榮諭曰：「天下無事，雖不可流於安逸，然古人遊豫之樂，不可廢也。」復命乘馬遊小山。中官出酒饌，皆珍奇。及歸，醉，出西安門，天已暝。
工部侍郎李新自河南還，言：「山西民饑，流徙至南陽諸郡，不下十餘萬。有司遣人捕逐，民死亡者多。」上諭夏原吉曰：「民饑流亡，豈其得已。昔富弼知青州，飲食居處醫藥，皆為區畫，山林河泊之利，聽民取之，全活五十餘萬人。今乃驅逐使之失所，不仁甚矣。」乃遣官往山西、河南賑濟，禁捕治。
夏四月，吏部尚書蹇義請裁內外冗員，從之。
寧王權奏乞賜南昌土田。上曰：「王者食租衣稅，今有歲祿足矣。一鄉之田，民所衣食，不當奪以自養。」
五月，巡撫大理卿胡槩請增設杭、嘉、湖管糧布政司官一員。上曰：「糧稅自有常賦，朕方裁抑冗濫。古語：『省事不如省官。』」不許。
六月，出左都御史劉觀，以通政使顧佐為左都御史。上罷朝，諭朝臣：「貪濁奈何？」楊士奇對曰：「貪風始永樂末，今更甚。」上問：「何如？」對曰：「太宗自十五六年，數疾不視朝，扈從之臣，請託賄賂，公行無忌。」楊榮曰：「當是時，惟方賓有貪名。」上即顧榮問：「今日貪者誰甚？」對曰：「莫甚劉觀。」士奇曰：「風憲所以肅百僚。憲長如此，則不肖御史皆效之。御史奉巡四方，則不肖有司皆效之。」上歎息曰：「除惡務本，顧觀去，誰代觀者？」士奇曰：「通政使顧佐廉公有威。」榮曰：「佐為京尹，能禁防下吏，政清弊革。」上喜曰：「顧佐乃能如是！」閱數月，乃命觀巡閱河道，而以佐代之。尋下觀獄。工部尚書吳中，以官木磚瓦私遺太監楊慶作私第，甚弘壯。上登皇城，遙望見之，詰左右，得其實，下中獄。尋釋之。
上閱《皇明祖訓》，諭侍臣遵舊法。侍臣對曰：「誠如聖諭。但躬蹈當自陛下始。」上嘉納之。
秋七月，召蹇義、夏原吉、楊士奇、楊榮遊東苑，賜宴於東廡。上與義等語良久，乃曰：「此中復有草舍，朕致齋之所。非敢比茅茨不剪之意，然庶幾不忘乎儉矣。卿等可徧觀。」上臨河舉網取魚，令中官賜食。
青州民劉中等奏：「自永樂中歲歉，流徙畿南棗強縣凡二百餘戶，居二十年，已成家業。今有司遣還山東，乞附籍棗強。」上謂夏原吉曰：「彼此皆吾土，但得民安即已。唐宇文融括流民，過期不首者謫邊。州縣承風勞擾，百姓逃竄。爾其申飭有司，以此為戒。」
八月，上御文華殿，與侍臣論歷代戶口盛衰。上曰：「戶口之盛衰，足以見國家之治忽。其盛也本於休養生息，其衰也必有土木兵戈。漢武承文、景之餘，煬帝繼隋文之後，開元之盛，遂有安史之亂，豈非恃富庶不知儆戒乎？漢武末年乃悔輪臺，煬帝遂以亡國，玄宗卒至播遷，皆足為世大戒。」
車駕巡邊，發京師，英國公張輔、陽武侯薛祿帥師從。駐蹕虹橋，諭諸將曰：「朕深居九重，豈不自逸，但朝夕思念保民，故有此行。今渡河道路所經，皆水潦之後，秋田無穫，朕甚憫焉。其將士有擾民者，殺無赦！」
九月庚戌朔，駐蹕薊州，進州官諭之曰：「此漢漁陽郡也。昔張堪為政，民有樂不可支之謠，爾曹勉之！」又進耆老諭曰：「今歲豐稔，無他虞，善訓厲子孫，務禮義廉恥，毋安溫飽自棄。」眾叩頭退。
四年春正月，上御齋宮，召大學士楊溥諭曰：「朕每念創業難，守成不易，夙夜惓惓。今幸百姓稍安，顧禍亂生於不虞。邇來羣臣好進諛辭，令人厭聞，卿宜勉輔朕。」溥頓首謝：「臣不敢忘報。」上曰：「直箴朕過，報朕多矣。」溥又頓首謝曰：「直言求之非難，受之為難。」上曰：「然。」
二月，南京守備襄城伯李隆獻騶虞二，出滁州來安縣石固山，禮部尚書吳濙請上表賀。上曰：「朕嗣位四年，民生未能得所，騶虞之祥，於德弗類。」不許。
夏四月，上御便殿，問侍臣：「漢、唐諸君在位孰久？」對曰：「漢之武帝，唐之玄宗。」上曰：「漢武好大喜功，海內虛耗，末年能懲前過。玄宗初政，有貞觀之風，久而縱欲，遂致禍亂。武帝猶為彼善於此。」又曰：「武帝以田千秋為賢，玄宗以李林甫為賢，此治亂所由異也。」
工部尚書吳中言：「山西圓果寺，為國釐祝之所。舊塔損壞，乞役民為之。」上曰：「卿欲藉此求福乎？朕以安民為福。」不許。
五月，諭六部、都察院戒濫差擾民，巡按御史及按察使不察舉者同罪。命工部尚書吳中申飭郡縣，務及時修築陂池隄堰，慢令者罪之。
六月，裁湖廣採辦竹木。先是，命侍郎黃宗載往湖湘採宮殿大材。至是，上聞湖廣災，諭吳中曰：「百姓艱難宜恤。比聞工部採辦竹木，動以萬計，不為國家愛惜民力，而勞擾如此，其斟酌裁之。寬一分，則民受一分之賜。」
秋七月，戶部上戶口登耗之數，上曰：「隋文帝戶口繁殖，自漢以來，皆莫能及。議者以當時必有良法，享國不永，故無傳焉。此未必然。夫法存乎人，理財國之大務，漢、唐初政，立法未嘗不善，而子孫力役繁興，費用無度，天下不能不凋弊。隋文克勤克儉，足致富庶，豈徒以其法哉！秦法多非先王之制，後世猶有存者，亦未嘗計其享國長短也。大抵人君恭儉，則生齒日繁，財賦自然充足。」
廣東海陽縣進白烏二，胡濙請率羣臣上表賀。不許。
謫御史沈潤戍遼東。潤受金出死罪，事覺。上曰：「御史朝廷耳目，受重賂縱死罪，是耳目蔽矣。」時事在赦前，特命謫戍。
九月，命戶部申明栽種桑棗舊令。自洪武來，栽種之令，多廢不講。上曰：「古人宅不毛者罰布，其申明之。務求成效，毋具文。」
冬十月，上再幸文淵閣，命增直字，設飲饌器用。大學士楊士奇等上表謝。降璽書，賜詩褒答。
改大學士張瑛南京禮部尚書，陳山專授小內史書。上御左順門，望見山，謂楊士奇曰：「山為人何如？」士奇頓首對曰：「君父有問，不敢不盡誠以對。山雖侍陛下久，其人寡學多欲，而昧大體，非君子也。」上曰：「然，趙王事幾為所誤。近聞於諸司徵求不厭，當不令溷內閣也。」數日，遂有是命。山、瑛俱東宮舊臣，瑛行事亦類山。朝士皆多上明決雲。
十一月，奸吏捃左都御史顧佐過，謂受皂隸賂放歸，訴通政司以聞。上密示楊士奇，且曰：「爾不舉佐廉乎？」對曰：「所訴事，誠有非誣。蓋朝臣月俸，止給米一石，薪炭、馬芻，咸資於皂，不得不遣半歸，使備所用。而皂亦皆樂得歸耕，實官皂兩便。此京師臣僚皆然，臣亦不免。仁宗皇帝知之，增朝臣俸，蓋為此也。」上曰：「朝臣之艱如此。」因怒訴者，欲罪之。士奇曰：「此末事，不足干聖怒。但付佐自治，恩與法並行矣。」士奇退，上召佐以狀授之，諭之曰：「此京官皆然，不足為過。小人不樂檢束，誣陷正人，汝自治之。」佐頓首退，召吏示之狀。吏惶恐請死，佐曰：「汝但改行為善。」竟不治。上聞之，喜曰：「佐得大體矣。」時又有囚告佐枉法者，上怒，召楊士奇、楊榮諭曰：「此必有重囚教之陷佐。」因命法司窮治之。得千戶臧清，殺無罪三人，當死，教之誣告。上曰：「不誅之，佐何以行事！」立命磔清於市。上明決類如此。
五年春正月，吏部奏選官。上曰：「省官，安民之道。唐、虞建官惟百，夏、商官倍，秦、漢以下，設官益多何也？」侍臣對曰：「時不同也。」上曰：「唐、虞、三代，事簡民淳，不可比擬。唐太宗定內外官七百三十員，去古未遠，亦可為法。」侍臣對曰：「然必君心清，則事簡；事簡，則官可省；官省，則民安矣。若政務龐雜，小人倖進，則冗食者多。」上嘉納之。
二月，上御齋宮，召大學士楊士奇議寬恤。士奇首以蠲災傷田租進，因及寬馬畜、免薪芻、蠲采買、恤刑獄、覈工匠、清糧運數事。詔下，民大悅。
三月，上奉皇太后謁陵，命召張輔、蹇義、楊士奇、楊榮、金幼孜、楊溥六臣。太后曰：「卿等先朝舊臣，勉輔嗣君。」太后退謂上曰：「先帝曩在宮時，議諸臣優劣。輔武臣，達大義，厚重小心，但多思少斷。士奇能持正，不避忤意，每議事，先帝數不樂，後竟從士奇言。」帝還京師，道中見耕者，以數騎往視之。下馬從容詢稼穡事，因取所執耒三推。耕者初不知上也，中官語之，乃驚，羅拜。上顧侍臣曰：「朕三舉耒，已不勝勞，況常事此乎！人恆言勞苦莫如農，信矣。」命耕者隨至營，人賜鈔六十錠。已而道路所經農家，悉賜鈔如之。既還京，因錄其語，作《耕夫記》以示蹇義、楊士奇等。
夏四月，江西、淮安饑，吉水民胡有初、山陽民羅振出穀千餘石賑濟。命行人齎璽書旌為義民，復其家。
工部尚書黃福請：「濟寧以北，衛輝、真定以南，近河之地，役軍民十萬人，屯田積穀，以省漕粟。」下戶、兵部議。尚書郭資、張本皆言：「屯田便。鳳陽、淮安以北，及山東、河南、北直隸近河二百里內通舟楫處，擇荒閑地，以五萬頃為率，發附近軍民五萬人耕之，官給牛器。但山東邇年饑旱，流徙初復，宜遣官行視，以示開墾。」上從之，遣郎中趙新等經理，而以福總其事。已而有言：「軍民各有常業，恐分屯滋勞擾。」竟寢不行。
五月，上以除郡守由資格，多不稱任。命部、院大臣各舉薦擢用之。禮部郎中況鍾以楊士奇薦，知蘇州，御史何文淵以顧佐薦，知溫州，皆有善政，而鍾出吏員尤有聲。
豹房勇士奏與民分居。上曰：「勇士在京師十年，安得今尚無居！此必民居寬好，欲舍而就民。民何罪！」命杖之，荷校示警。召六科給事中諭曰：「此曹敢犯法，恃中官為之救解也。自今中官傳朕言釋有罪人，須覆奏。」
六月，上御文華殿，召楊士奇，屏左右言：「張瑛嘗言：『楊榮畜馬甚富。』今察之，皆邊將餽榮，榮大負朕。」士奇對曰：「榮屢從文皇北征，典兵馬，以故接諸將。今內閣臣知邊將才否、阨塞險易遠近及寇情順逆，臣等皆不及榮遠甚。」上笑曰：「朕初即位，榮數短汝，非義、原吉，汝去內閣久矣。汝顧為榮地耶？」士奇頓首曰：「願陛下以曲容臣者容榮，使改過。」
秋七月，諭吏部甄別郡縣守令。上曰：「郡縣守令，所使安民者，若賢否溷淆，無所激勸，則中才之士皆流而忘反。吏部以進退為職，未聞有所甄別，何也？」因降璽書申諭。
八月，日食，陰雨不見。禮部尚書胡濙請率羣臣賀。上曰：「日食，天變之大者。陰雨不見，得非朕昧於省過而然歟！古人云：『京師不見，四方必有見者。』其止勿賀。」
上罷朝，諭吏部尚書郭璡等曰：「東漢初，竇融保河西，以孔奮為姑臧長。姑臧最富饒，而奮守甚潔。光武知之，擢奮武都郡丞。夫激濁揚清，為治之道，光武即位未幾，舉卓茂，又舉孔奮，故東漢多循吏。卿其甄別以聞。」
上與學士楊溥論人才，溥對曰：「嚴薦舉，精考課，不患不得。」上曰：「此恐非探本之論。若不素教預養，則人才已壞，猶濁其源而求其流之清也。」溥頓首稱善。
九月，初設巡撫。
冬十月，車駕巡近郊，駐蹕雷家站，召楊士奇、楊榮、金幼孜、楊溥問曰：「唐太宗過此，非征遼時乎？」眾對曰：「然。」上曰：「太宗恃其英武而勤遠略，此行所喪不少，帝王之鑒戒也。」
廣平、大名水災，命蠲其租。
六年二月，逮江西巡按御史陳祚下錦衣衛獄。祚上疏勸上務帝王實學，退朝之暇，命儒臣講說真德秀《大學衍義》一書。上覽疏怒曰：「朕不讀書，《大學》且不識，豈堪作天下主乎！」命緹騎逮至京，並其家下錦衣獄，禁錮者五年。時上方以博綜經史自負，祚之措詞，若上未嘗學問者，故怒不可解。
敕賜少師蹇義、少傅楊士奇、楊榮等御製《招隱歌》及《喜雨詩》。
令北直隸地方，如洪武間山東、河南事例，民間新開荒田，不問多寡，永不起科。
秋七月，帝幸楊士奇宅。時上頗微行，夜半，從四騎至士奇家。比出迎，上已入門，立庭中。士奇悚懼，俯伏地下言：「陛下奈何以宗廟社稷之身自輕？」上笑曰：「思見卿一言，故來耳。」明早，遣太監范弘問：「車駕幸臨，曷不謝？」對曰：「至尊夜出，愚臣迨今中心惴慄未已，豈敢言謝！」又數日，遣弘問：「堯不微行乎？」對曰：「陛下恩澤豈能徧洽幽隱，萬一有怨夫寃卒窺伺竊發，誠不可無慮。」後旬餘，錦衛獲二盜，嘗殺人，捕急，遂私約候駕之玉泉寺，挾弓矢伏道旁林叢中作亂。捕盜校尉變服如盜，入盜羣，盜不疑，以謀告，遂為所獲。上歎曰：「士奇愛我。」遣弘賜金綺。賜蹇義、楊士奇、楊榮等御製《豳風圖詩》。圖，元趙孟頫所繪也。
九月，宛平民以地施崇國寺，請蠲其稅。上曰：「民地衣食之資，乃以施僧，且求免稅，甚無謂。」令亟以還之民。
十一月，敕賜蹇義、楊榮、楊士奇御製《喜雪歌》。
太監袁琦假公務擅遣內使，事發伏誅。
七年二月，上御文華殿，召大學士楊士奇諭曰：「憶五年二月，共爾齋宮論寬恤事，今兩閱歲矣，民事不更有可恤者乎？」對曰：「誠有之，即五年官田減租額一事，璽書已下，戶部格而不行。」上怒曰：「戶部可罪也。」對曰：「此永樂末年循習之弊，往年高煦反，以夏原吉為罪首，亦指此事。」上怒稍解，曰：「今必舉此為第一事，如再格不行，朕必罪之。卿試言今日更當寬恤者。」對曰：「所在官司不能容逃民，則相結為非。宜令郡縣撫恤。不願歸者，聽附籍為民，亦弭患於未萌。」又言：「方面郡守，小民安危係焉。吏部往往循資格陞受，不免賢愚雜進。請自今令京官三品以上及布政、按察使薦用，犯贓者坐。又乞極刑之家，有賢子弟勿棄。」上皆從之。士奇請更得一人論此事，上曰：「胡濙謹厚，汝與之密議。」於是士奇等議增十數事以進。上悅。
三月，賜大臣御製《猗蘭操》及《招隱詩》。
五月，上御便殿觀《宋史》，曰：「宋有國三百餘年，武事終於不振，何也？」侍臣對曰：「宋太祖、太宗以兵定天下，其子孫率流於弱，致武備不飭。」上曰：「宋之君，誠失之弱。將帥雖才，亦不得展，蓋為小人所壞。大抵宋之亡，柄用小人之過也。」
六月，巡按湖廣御史朱鑑上言：「洪武間，郡縣皆置東西南北四倉，以貯官穀，設富民守之，遇水旱饑饉，以貸貧民。今廒倉廢弛，贖穀罰金，有司皆掩為己有，深負朝廷仁民之意。」上從其言，命違者從按察使、監察御史劾奏。
秋七月，賜大臣御製《祖德詩》九章。上曰：「朕與卿等當思祖宗創業之難，守成不易。國家安，卿等亦與有榮焉。」又賜《織婦詞》一篇。上曰：「朕非好為詞章，昔真西山有言：『農桑，衣食之本也。』朕作為詩歌，使人誦於前。又繪圖揭於宮掖戚里，令皆知民事之艱，是以賦此。」
上登萬歲山，坐廣寒殿。上曰：「此元之故都也。世祖知人善任使，故能成帝業。泰定以後，享祚不久。順帝荒淫，紀綱蕩然。使長守祖宗之法，天下豈為我有！」侍臣頓首曰：「桀、紂之跡，殷、周之鑒也。」上曰：「然。」
八月，釋故城縣丞陳銘復任。先是，上聞內官奉使者，多貪縱為民害。以太監劉寧清謹，命同御史馳往各郡，盡收所差內官資橐，並其人解京師。既還，道經故城。縣丞陳銘聞有內官至，不問從來，輒奮前捽寧，手擊之。御史奏丞無狀，逮至。上曰：「丞固可罪。朕以其一時偏於所惡，姑宥之。」侍臣言：「縱赦之，亦不可使復任。」上曰：「朕既釋之，彼當知所改過也。」
冬十月，八百大甸宣慰司刁之雅貢方物，且雲波勒來侵掠，乞發兵討之。上曰：「八百去雲南五千里，荒服之地也，豈能勞中國為遠人役乎！」不許。
八年春正月，天下朝覲官在京，賜宴溫州知府何文淵等七人於廷，以《招隱詩》賜之。命致仕大學士黃淮與張輔、蹇義、楊士奇等十人遊西苑，賜宴萬歲山之麓。
淮尋辭歸，上宴之於太液池，親灑宸翰送之。
夏四月，畿內、河南、山東、山西旱，詔賑恤之。上作《閔旱詩》示羣臣。
八月，南海諸國獻麒麟四，景星見天門。少傅楊士奇等進頌，上謙不自居，降璽書推功天地宗廟，而勵羣臣勿恃以驕。
十一月，命楊士奇、楊榮試吏部引進庶官六十八人，錄其優者：知縣孔友諒，進士廖莊、胡莊禎、宋璉，教諭黃純、徐惟超，訓導晏昇七人。命吏部改進士為庶吉士，知縣、教諭歷事六科備用。
巡撫南直隸工部侍郎周忱奏定濟農倉之法，令諸縣各設倉，擇縣官之廉公有威與民之賢者司其籍。每歲種蒔之際量給之，秋成還官。明年，江南大旱，諸郡發濟農米以賑貸，民不知饑。
九年三月，廬陵民陳謙出穀一千二百石賑饑，遣行人齎敕旌為義民。
上御便殿，觀《晉史》，上曰：「晉武開創之主，不為遠圖，託付非才。羌、胡、鮮卑雜處內郡，不能以時區處。國禍方殷，戎寇遽至。東晉僅能立國，而逆臣接跡，然猶延數世者，亦有賢人為之用也。」又曰：「帝王維持天下，以禮教為本。兩晉風俗淫僻，教化蕩然，豈久安之道！」
九月，上臨朝諭曰：「天下雖安，不可忘武。今穡事既成，朕將親帥六師，以行邊塞，飭武備。」於是車駕發居庸關，駐蹕宣府洗馬林。晚御幄殿，楊士奇、楊榮侍，上曰：「人君馭世之權孰重？」榮對曰：「命德討罪。」上曰：「然，二者天下公器。舜舉十六相，誅四凶，而天下服，以天下之好惡為好惡也。齊威王烹阿，封即墨，不以左右之好惡為好惡也。」二臣頓首稱善。
十二月，瓦剌順寧王脫歡使臣昂克等來朝貢，請並獻前元玉璽。降敕褒諭曰：「王克紹爾先王之志，遣使來朝進馬，具悉王意。所得玉璽，朕觀前代傳世之久，歷年之多，皆不在此。王既得之，可自留用，其毋獻。」
時有僧自陳修寺祝延聖壽，上斥之，謂侍臣曰：「人情莫不欲壽。古之人君，若商中宗、高宗、祖甲、周文王享國最久，其時豈有僧道神仙之說！秦皇、漢武求神仙。梁武帝、宋徽宗崇僧道，效驗可見。世人不悟，可歎也！」上御文華殿，召楊士奇等，出御書《洪範篇》及御製序文示之。上曰：「所論或未當，卿等當直言無隱。」士奇等對曰：「聖論真得古人之精蘊。」上曰：「朕在宮中，雖寒暑不廢書冊。」對曰：「帝王學問，則宗社生民有賴矣，惟願陛下始終此心。」上嘉納之。
宣德十年春正月，上崩。皇太子即皇帝位。時太子方九歲，大學士楊溥復入內閣，首言：「聖帝明王，莫不務學。先帝在時，屢諭臣等勸學東宮，遺音尚在。皇上肇登寶位，必明堯、舜之道，以圖唐、虞之治。乞早開經筵，擇老成識大體者輔之。太皇太后、皇太后為皇上慎選左右侍從之臣，涵養本源，輔成德性。」太皇太后喜。時中官王振，故青宮舊侍，上即位，命掌司禮監。一日，太皇太后坐便殿，上西面立，召三楊及國公輔、尚書濙諭曰：「卿等老臣，嗣君沖年，幸同心協力，共安社稷。」又召溥前諭曰：「先帝每念卿忠，屢形愁歎，不謂今日復得見卿。」溥伏地泣，太皇太后亦泣，左右皆悲愴。蓋先是永樂中，上巡幸北京，太子居守，以讒故，官僚大臣輒下詔獄，陳善、解縉等相繼死，而溥及黃淮一繫十年。仁宗每與後言，輒慘然泣下，以故太皇太后為言。又顧英宗曰：「此五臣，三朝簡任貽皇帝者。非五人所言，不可行也。」又召王振至，欲寘之死。英宗跪請得免。〈詳《王振用事》。〉踰年，太后崩。時蹇、夏皆先卒，而三楊相繼老，振漸居中用事，仁、宣之業衰焉。
