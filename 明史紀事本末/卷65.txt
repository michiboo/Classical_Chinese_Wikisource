神宗萬曆二年二月，太監張誠等求領真定木稅，工部執論不許。
七年七月，給事中顧九思、王道成請撤浙、直織造內臣，上以示大學士張居正。居正曰：「地方多一事，則有一事之擾；寬一分，則受一分之惠。災地疲民，不堪催督，撤之便。」上從之。
十一月，命浙、直織造添織七萬三千。張居正言：「添織之費，不下四、五十萬金，在庫藏則竭，在小民則疲。浙、直水災，蒙恩蠲濟，方撤織監，又復加派，非聖意所以愛養元元也。」上命減其半。
八年九月，太監王效稱缺歲額銀硃等料。戶部尚書張學奏：「登極一詔，盡損不急之務，宜量停罷。」上從之。
十年四月，順天府尹張國彥請豁房稅。不報。
十一年正月，戶部請停買金、珠。不報。
十二年六月，四川巡撫雒遵奏採木之害。
八月，房山人史錦請開礦，命下撫、按。
十四年四月，南京工部尚書陰武卿乞減免織造，燒造瓷器，停解花梨、杉、枏。不聽。
九月，戶部侍郎張國彥言：「蘇、杭之織造，江西之瓷器，公主之廣求珠寶，得無與漢文百金之費相類乎？」不聽。
十六年十一月，遣內臣禱祠五臺山還，奏言：「紫荊關外廣昌、靈邑，可定礦砂作銀冶，奸民張守清擅其利。」一日，上視朝畢，召大學士申時行等於皇極殿，語及之。時行等請勅部行撫、按，查問禁戢。上是之，命逮守清伏法，閉塞礦洞。
十八年九月，易州民周言請開礦，玉田、豐潤民復以請，部未報。上遣文書官至閣速之，輔臣因言開礦之害。御史邵以仁亦力言其不可。
二十四年六月，府軍前衞副千戶仲春請開礦助大工。從之。命戶部、錦衣衞各一，同仲春開採。給事中程紹工、楊應文言：「嘉靖二十五年七月，命採礦，自十月至三十六年，委官四十餘，防兵千一百八十人，約費三萬餘金，得礦銀二萬八千五百，得不償失。」不聽。
七月，錦衣衞百戶陸松、鴻臚寺隨堂官許龍、順天府教授馮時行、經歷趙鳳等，各言開礦助大工。從之。
戶部尚書楊俊民言：「真、保、薊、易、永平開礦，恐妨天壽山龍脈。」上謂距陵遠，且皇祖嘗開之，不聽。
命戶部郎中戴紹科、錦衣僉書楊宗吾開礦汝南。
八月，詹事府錄事曾長慶、錦衣衞百戶吳應騏請山西夏邑開礦，府軍後衞指揮王中允請青、沂等開礦。從之。
招礦盜開採，仍編富民為礦頭，從太監王虎請也。
錦衣衞百戶汪文通言沂州礦，指揮郝承爵言費縣礦，指揮劉鑑言棲霞、招遠等礦，指揮馬清言文登縣礦，千戶趙良將言沂水、蒙陰、臨朐礦。命太監陳增同府軍指揮曾守約開採。
九月，巡撫山西魏允貞請停開礦。不報。太監王虎論保定巡撫李盛春阻撓開採，下旨切責。
十一月，戶部郎中戴紹科進礦砂銀。自後進者踵至。
十二月，遣太監張忠往山西，曹金往兩浙，趙欽往陝西，各開礦。
輔臣沈一貫言：「留守中衞王一清請稅煤炭為民害。」不報。先是，奸人王君錫奏開易州礦，旨下戶部議。尚書林材執奏，且上言：「山冶之害，小則爭掠，大則嘯聚，盜之囮，寇之藪也。」遂幡然從之，逐君錫令勿潛住生奸計。至是，新建張位秉政，以為利出於天地之自然，可益國，無病民，採之便，上遂從其言。
二十五年春正月，御史況上進、給事中楊應文言建採木之害，人夫渡瀘觸瘴死者被野，吏胥假公行私，毒流百姓。不報。戶科程紹言開礦事變多端，疏凡五上，俱不報。
二月，給督徵天津等處店租內官關防。
三月，浙江巡按王業弘言礦稅不便者六，乞停罷。不報。
四月，刑部侍郎呂坤言：「洮蘭之絨，山西之紬，浙、直之緞、絹，積於無用。若服有定期，歲用千匹，而江南、山、陝之人心收。採木之害，饑渴瘴疫，死者亡論。乃一木初臥，千夫難移，遭險蹉跌，死嘗百人。倘減其尺寸，少其數目，而川、貴、湖廣之人心收。礦稅無利，勒民間納銀，民不能支，括庫銀代，豈開礦之初意哉？誠勅各省使臣，嚴禁散砂，不許借解，而各省之人心收。自趙承勛造四千之說而皇店開，朝廷有內官之遣而事權重。且馮保八店，為屋幾何，而歲四千金，不奪市民，將安取乎？誠撤各店之內官，而畿內之人心收。」不報。
九月，太監陳增劾福山知縣韋國賢阻撓開採，逮下獄。巡撫萬象春奪俸。
山西巡撫魏允貞奏言：「巨璫出領礦稅，為民鑿齒窫窬，而礦為尤甚。」璫亦反噬，以激上怒。允貞又上書言朝廷得失，譏切宰臣不能輔導，致使刑餘之人播惡。上切責之。
二十六年六月，命內監李敬採珠廣東。
七月，神武衞千戶朱仁等奏湖口船稅，可萬餘金。鴻臚寺主簿田應璧言兩淮沒官餘鹽。命內監李道督稅湖口，魯保經理淮鹽，俱許節制有司。戶科給事包見捷上言開礦之害：「陛下謂徒取諸山澤，在礦使實奪取之閭閻。搥擊入山者十二載，虎狼出柙者半天下。」科臣趙完璧、郝敬，道臣許聞造、姚思仁，交章言之。不報。
奪保定巡撫李盛春等俸，以天津店稅銀解進遲延，故罰。
八月，太常寺少卿傅好禮言近郊假官抽稅。不報。越三日，好禮伏文華門求面對。上怒，降廣昌典史。大理寺卿吳定疏救，削籍。而假官二十八人下鎮撫司。
惜薪司柴炭，歲兵、工二部二十餘萬。至是，求益。給事賈維春言：「歲進物料，上用什之二三，餘盡入谿壑，今復求益不已，豈真為國家計盈縮哉！」不報。
九月，益都知縣吳宗堯奏：「礦務太監陳增，罔上營私。益都有鉛砂無銀礦，增強之入銀，業非法矣。更強採者代納，稍緩，逮及吏民。陛下所得十一，而增私橐十九。」山東巡撫尹應元參增罪狀二十餘條，忤旨，奪俸。宗堯下鎮撫司，削籍。
十月，雲南大理採石。
二十七年春正月，分遣御馬監高寀榷京口，供用庫官暨祿榷儀真。
二月，百戶張宗仁請復浙江市舶，命太監劉成榷稅浙江。
千戶陳保請榷珠，命內監李鳳採珠廣州，兼徵市舶司稅課。設福建市舶司。
命御馬監高寀兼礦務。
命內監楊榮開採雲南，陳奉徵荊州店稅，陳增徵山東店稅，孫隆帶徵蘇、杭等處稅課，魯坤帶徵河南，孫朝帶徵山西。時奸弁馮綱等望風言利，皆朝奏夕遣。
湖口稅監李道參南康知府吳寶秀、星子知縣吳一元僨侵國稅。命緹騎逮下理。寶秀至任，纔十六日。初任大理，廉平有聲，至是忤道被逮。妻陳氏自縊檻車旁。
內監丘乘雲徵稅四川兼礦務，梁永徵稅陝西，各以原奏千戶翟應泰、樂綱等往。御馬監潘相督理江西瓷廠。前珠池太監李敬兼廣東礦稅。輔臣沈一貫言：「中使衙門皆創設，並無舊緒可因。大抵中使一員，其從可百人，分遣官不下十人，此十人各須百人，則千人矣。此千人每家十口為率，則萬人矣。萬人日給千金，歲須四十餘萬。及得，纔數萬，徒斂怨耳。今分遣二十處，歲糜八百萬，聖思偶未之及也，乞盡撤之。」不報。尋諸省皆併稅於礦使。
三月，內監王忠徵稅密雲，張燁徵稅蘆溝橋。
太監陳增、馬堂爭稅。命堂稅臨清，增稅東昌。
命錦衣衞千戶韋夢麒同御馬監奉御陳奉徵收湖廣等處店稅，徵銀六萬有奇。上以湖廣、荊州原有辛效忠店房，曾經遼藩竊據，後張居正私意革免。命撫、按奏明。巡撫支可大奏：「湖楚內錯江湖，故稱澤國，物產非有縑纁綺繡之奇也，厥貢非有璆琳琅玕之珍也。比歲採木重役，焚林竭澤，十室九空。舊有各項稅課，如荊州遼府張居正店房已經沒入變價解京，盡屬民間之業。今僅於沙市徵收稅銀及各府原設有稅課司，有門攤商稅，有茶鹽油布雜稅，內以給解京濟邊之用，外以充宗藩吉凶之資，大之供官軍俸錢科舉兵餉之需，小之作紙劄、公費、工食、衣糧之數，紀載甚明。今若併前項收入內帑，則百用乏絕矣。若迫於用詘，復議加派，則下民怨咨矣。此猶以在官言之也。至其在民，行貨有稅矣，而算及舟車；居貨有稅矣，而算及廬舍；米麥菽粟饔飱也而稅；鷄豚肉食也而稅；耕牛騾驢一畜產也而稅；搜刮於十五郡之中，遍及於一百十六州縣之內。一歲之中，驛遞錢糧，動益千計，雖欲不擾地方，不可得矣。楚故獷悍，又以橫政驅之，有莫知其所底止者！」不報。
戶科給事包見捷疏論礦店滋蔓。又疏論臨清稅使擾民，必致生變。又疏遼左阽危，礦市為患尤烈。一月三疏，指數內使切直，時論韙之。謫貴州布政司都事。未幾，臨清百姓變，毆稅使馬堂幾死。見捷言若左券。
歙縣監生吳養晦投稅監魯保言，大父守禮逋鹽課工十五萬，乞追入給占產。從之。
左春坊左庶子葉向高請罷礦使。不報。
大學士趙志臯病篤，特疏請停礦稅。不報。
四月，河南礦監魯坤言礦砂嬴縮不一，請均派官民。從之。
十月，南京守備太監郝隆、劉朝用，採寧國、池州等礦。
戶科給事李應策、姚文蔚以播警乞停中官礦稅。不報。
八月，錦衣衞總旗申敏奏湖廣興國州礦洞丹砂。命陳奉開採。
逮荊州府推官華鈺、黃州府經歷車任重，降荊州知府李商耕、黃州知府趙文煒、荊門知州高則巽各一級，以稅監陳奉誣劾也。初，奉由武昌抵荊州，商民鼓譟者數千人，飛磚擊石，勢莫可禦。道、府諸臣身犯其衝，殫力防護。獨華鈺以公事至夷陵，奉疑之。又惡其禁革差官冠帶，阻截司役書算，故受誣尤烈。又稅課襄陽，商人聚徒鼓譟，知府李商耕治其參隨。開鎮荊門，增設稅課。而荊門故非巨鎮，往來商船頗少。誣知州高則巽阻撓，俱降調。
雲南稅監李榮虐諸生見詬，榮劾巡撫陳用賓，命下諸生於理。
九月，戶部進大珠、龍涎香。
十月，驍騎衞百戶請徵湖廣郡縣積貯羨銀。又興國州人漆有光報徐鼎等掘古墓，得黃金巨萬，命陳奉同撫、按查解。
十二月，命應天府取簾屏、龍旗、龍簾諸上供物。府丞徐申上疏，言：「費將巨萬，弊不可言，必不得已，請增爐鼓鑄以濟急。」報可。
武功衞百戶韓應桂奏：「土民夏國瑚報，湖廣京山具有真礦鉛砂、大青等物。」是時，興國、麻城開採，止得鉛砂，得不償失，即陳奉亦經營勞瘁，苦於奉行。巡撫支可大疏參應桂欺罔，請置法。上免其罪，撤回。雲南道御史葉永盛奏：「差璫播虐，請誅首禍。」不報。
二十八年春正月，武昌、漢陽民千餘，集撫、按門，陳稅監陳奉之毒。撫、按不敢理，民情益憤。
貴州巡按宋興祖請停採木，專力討播。
逮西安府同知宋言，稅監梁永劾其激眾倡亂也。
二月己卯，命太監暨祿兼徵鳳陽、安慶、徽、廬、常、鎮稅。前止徵應天、太平、寧國、淮、揚，至是，從羽林千戶王承德、金吾百戶王鎮請也。
南京守備太監邢隆稅沿江洲田。
辛巳，內監魯坤開彰德、衞輝、懷慶、開封等礦洞，以武驤衞百戶張欽請也。
戊子，錦衣衞百戶王體仁奏徵長江船稅。從之。
三月戊申，四川貢扇不至，左布政使程正誼等五人俱降調。
庚戌，兩淮鹽務少監魯保，參稅監陳增委官程守訓，假武英殿中書舍人恣虐。不報。
廣洋衞鎮撫戴君恩奏廣東遺鹽及名馬、天鵝絨、鎖袱、黎錦、珠寶皆土產，上即命徵收。總督戴耀極言之，不聽。
四月甲申，雲南礦稅寶井內監楊榮，參雲南知府蔡如川、趙州知州甘學書等。
乙酉，珠池市舶稅務內監李鳳激變新會縣，因參鄉官吳應鴻等，命逮治。
鳳陽巡撫李三才請停礦稅，曰：「自礦稅繁興，萬民失業。陛下為斯民主，不惟不衣之，且併其衣而奪之；不惟不食之，且併其食而奪之。征榷之使，急於星火，搜括之令，密如牛毛。今日某礦得銀若干，明日又加銀若干；今日某處稅若干，明日又加稅若干；今日某官阻撓礦稅拏解，明日某官怠玩礦稅罷職。上下相爭，惟利是聞。如臣境內：抽稅徐州則陳增，儀真則暨祿，理鹽揚州則魯保，蘆政沿江則邢隆。千里之區，中使四布。加以無賴亡命，附翼虎狼。如中書程守訓尤為無忌，假旨詐財，動以萬數。昨運同陶允明自楚來云：『彼中內使，沿途掘墳，得財方止。』聖心安乎不安乎？且一人之心，千萬人之心也。皇上愛珠玉，人亦愛溫飽；皇上愛萬世，人亦戀妻孥。奈何皇上欲黃金高於北斗，而不使百姓有糠粃升斗之儲？皇上欲為子孫千萬年，而不使百姓有一朝一夕？試觀往籍，朝廷有如此政令，天下有如此景象而不亂者哉！」不報。辛未，三才復奏：「數月以來，章奏但繫礦稅，即束高閣。臣前疏非泛常，國脈民命之所關，天心祖德之所在也。人主能為萬姓之主，然後奔走禦侮。若休戚不關，威力是憑，劫奪之已耳！斬刈之已耳！孤人之子，寡人之妻，拆人之產，掘人之墓，即在敵國讎人，猶所不忍，況吾袵席之赤子哉！窮困無聊，遂生窺竊，如徐州趙古元之類是已。夫天下非小弱也，草澤之人至廣且眾也，欲為古元者何限？獨以朝廷處置得宜，欲乘之而無釁，故俛首降心，從教從令耳。今乃驅之使亂，臣懼萬姓不肯為朝廷屈也。」
南京守備太監下廬州，問六安州礦有無狀。知府具地圖，上言：「六安有礦，高皇帝恐人盜採，有傷皇陵來脈，故六安衞特重巡山之任，不敢妄議開採。」詔止之。
六月戊戌，礦監趙欽劾富平知縣王正志。逮訊。
七月，稅監王虎劾通州同知邵光庭、香河知縣焦光卿，降調。戊申，稅監陳奉訐江防參政沈孟化、蘄州知州鄭夢楨，降調。戊午，巡按御史王立賢奏稅監陳奉貪暴激變。不報。時陳奉道承天之金花灘，勒居民黃金，拷及婦人，並拘鍾祥知縣鄒堯弼，遠近大震。
八月，把總韓應龍奏四川成都、龍安產鹽茶，重慶馬湖產名木。命內監丘乘雲往徵。
十二月辛丑，湖廣稅監陳奉遣荊州衞王指揮開礦穀城，不獲，責貸主簿脅庫金若干。邑人大懼，羣擊之。指揮走免，餘俱溺江中。
二十九年二月，天津稅監馬堂進大西洋利瑪竇方物。禮部言：「大西洋不載《會典》，真偽不可知。且所貢《天主女圖》，既屬不經，而囊有神仙骨等物。夫仙則飛昇，安得有骨！韓愈謂：『凶穢之餘，不宜令入宮禁。』宜量給冠帶，令還，勿潛住京師。」不報。
己丑，武昌兵備馮應京參陳奉大逆十罪，逮至京，下司理，削籍。奉欲開礦青山，棗陽知縣王之翰以近顯陵，拒之。因誣及襄陽通判邸宅、推官何棟如，俱削籍，逮下獄。之翰尋斃。
三月，武昌民變，逐陳奉。奉列兵殺二人，匿楚府中。命甲騎三百餘，射死數人，傷二十餘人。奉踰月不敢出，眾執奉左右六人，投之江。奉自焚公署門。事聞，謫知府王禹聲、知縣鄒堯弼為民。沈一貫論陳奉激變。不報。
四月，督理直隸、儀真等稅御馬監暨祿言：「臣徵廬、鳳、徽、安遺稅，並沿江船稅，各撫、按皆云：『重疊不敷，題請寬處。』臣未敢憑。二項共二十萬金，今徵不滿萬。始信撫、按為可據，而原奏人無憑也。乞軫念民瘼，以實徵解上，毋拘原奏人揣摩之數。」上從之。時榷使奇暴，獨暨祿請寬卹，凡五上。
六月己巳，太監孫隆採稅浙、直，駐蘇州，激變市人，殺其參隨黃建節等數人。撫、按詰亂民，有葛成獨引服，不及其餘，下獄論死。
直隸巡按御史劉日梧行部徽州，見程守訓豎坊曰「特旨」，下書「咸有一德」，即收之。守訓訐奏日梧短。不報。
七月，陝西撫、按奏：「歲貢羊絨四千匹，奉命改織盤綾。又降柘黃暗花二則，每匹長五丈八尺。日織一寸七分，半年得匹，豈能如額？乞悉改織。」不報。
九月，起禮部尚書沈鯉大學士入閣辦事。鯉陛見，具疏：「望上以言致治。」又極陳礦稅之害。尋值長至節，上使太監陳矩宴之。語及開礦事，鯉言：「洩山川靈氣，傷陵脈，關係聖躬與聖子神孫不細。」上頷之。
禮部侍郎郭正域疏言：「世宗朝，罷內臣鎮守及珠池貢物擾驛遞、濫奏帶開銀場者，按問、譴戍不貸，備在《寶錄》、《寶訓》。幸罷諸中使，以杜亂萌。」不報。
十月，以內監魯保司兩淮鹽政兼浙直織造。請專勅與關防。禮部侍郎郭正域持不可，往白內閣。朱賡曰：「勅去矣，勅中多勸戒語。」正域曰：「今文武臣奉勅者，孰無勸戒？能一一奉行否？何望於閹！」退而具疏力爭，關防得無給。
三十年二月己卯，上偶不豫，急召輔臣沈一貫入，諭以勉輔太子併及罷礦稅、起廢、釋禁諸事。翌日，上安，諸事遂寢。停稅諭已出，上悔，急令追之。太監田義諫曰：「諭已頒行，不可反汗。」上怒，幾欲手刃義，義不為動。一貫恐，亟繳前諭，義唾之。始，吏部尚書李戴、左都御史溫純約即日奉行，且頒天下。刑部謂弛獄須再請。亡何，而旨格矣。
饒州景德鎮民變，稅監潘相舍人激之。相誣劾通判陳奇，逮下獄。三月，雲南稅監楊榮肆虐激變，滇人不勝憤，火廠房，殺委官張安民，撫、按以聞。上怒，持其章不下。大學士沈鯉揭言：「定亂宜速，久且生變。」又具列榮罪狀，得毋株及。五月戊辰，太監劉成徵稅蘇、松、常、鎮激變。江西稅監潘相掠諸生及輔國將軍謀（託）［圫］，〈據《國榷》卷七十九改。〉各宗大鬨，抉門入，相走免。誣劾上饒知縣李鴻報怨，鴻除名。禮部侍郎馮琦上言：「礦稅之害，滇以張安民故，火廠房矣。粵以李鳳釀禍，欲剸刃其腹矣。陝以委官迫死縣令，民洶洶不安矣。兩淮激變地方，劫燬官舍錢糧矣。遼左以余東翥故，碎屍抄家矣。土崩瓦解，亂在旦夕，皇上能無動心乎？」不報。
應天大風，拔富家樹成穴。魯保誣以盜礦，府尹徐申力白富家寃，而盛言帝京王氣不可鑿。保不能奪。
九月，揚州富民吳時修獻銀十四萬兩，詔授其子弟各中書舍人。
三十一年九月，雲南稅監楊榮責麗江土官木增退地聽開採。巡按御史宋興祖上言：「麗江古荒服也。木氏世知府，守石門以絕西域，守鐵橋以斷土番，不宜自撤其藩，貽誤封疆。」不報。
三十二年三月，都御史溫造言礦稅毒虐，乞逮廣東稅使李鳳，撤陝西稅使梁永、雲南稅使楊榮。不報。
八月丙午，武驤百戶陳起鳳請採大木。以覬利除名，盡逐其黨。時大雨，都城崩壞。戶部尚書趙世卿言：「蒼生糜爛已極，天心示警可畏。礦稅貂璫，掘墳墓，姦子女。皇上嘗曰：『朕心仁愛，自有停止之日。』今將索元元於枯魚之肆矣。」不報。
九月戊申，翰林檢討蔡毅中上《皇明祖訓節略》，內關礦稅者，為註疏二十二卷。不報。
三十三年春正月壬辰，廣東撫按戴燿、林秉漢奏稅監李鳳，憾潮州推官姚會嘉，遮辱於廣州。不報。
二月丙午，巡按廣西楊芳國言：「稅監沈永壽以土產金、銀、鉛、錫派有司包解。永康、思、恩等州原無礦洞，亦派多金，宜免。」不報。
八月，禮部侍郎馮琦上言：「礦使出而天下苦，更甚於兵；稅使出而天下苦，更甚於礦。皇上欲通商而彼專欲困商，皇上欲愛民而彼必欲害民，皇上戒以勿信撥置而撥置愈多，皇上責以不報繹騷而繹騷更甚。皇上之心，但欲裕國，不欲病民。羣小之心，必自瘠民，方能肥己。」疏留中。
十二月壬寅，詔罷採礦，以稅務歸有司，釋礦稅在獄承天諸生沈機等十二人。
三十四年春正月癸巳，逮咸陽知縣宋時隆下獄。時命停礦，稅監梁永堅執咸陽、潼關委官不宜罷，益樹黨布虐，巡撫顧其志捕惡黨置之法，永大恨之。永又檄時隆取絨氊千五百，時隆不予，遂誣時隆劫稅。閣臣揭沮，不報。
二月己未，南京內官監丞徐壽偽造印牒，稱中旨徵南工部杉枋三千，部報詳，詐窮，下守備太監劉朝用訊之。
三月己巳朔，大學士沈鯉、朱賡言：「秦人恨梁永甚，宜撤。」不報。乙亥，江西礦務太監潘相以停稅移景德鎮請專陶。從之。丁丑，仍以江西湖口稅務歸稅監李道。己卯，雲南礦務太監楊榮被殺。榮久於滇，恣行威福，杖斃數千人，榜掠指揮樊高明等，盡捕六衞官，人人自危。指揮賀世勳、韓光大遂倡眾焚其署，徒黨輜重皆燼。事聞，上怒不食，曰：「榮不足惜，何紀綱頓至此！」罪其首事。罷中使不遣，以稅課歸四川稅使丘乘雲。世勳下獄死，光大戍邊。
五月，巡撫鳳陽李三才言：「恩詔中格，流傳二說：一、新政原非聖意，故旋開旋閉。一、沈一貫恐沈鯉、朱賡妨位，恥事不出己，計傾左右，致善事不終。」上怒，奪俸三月。一貫奏辯，不問。
三十五年七月壬辰，撤陝西稅監梁永還京。初，巡按陝西御史王基洪，劾稅監梁永陳兵殺傷吏民。巡撫顧其志奏至，平甚，上疑之。梁永遂訐奏咸陽知縣滿朝薦承御史意，伏兵渭南劫貢。上怒，命逮朝薦。廷臣論救，不聽。時緹騎止灞上，宗室士民毋慮數萬人，圍永署。朝薦間道就檻車。藍田知縣王邦才亦發奸剔蠹，與永相左，並為永誣逮。至是，中旨撤永還。
十一月，巡撫福建徐學聚、戶科給事中江灝，劾稅監高寀不法。不報。初，寀肆虐閩中，舊撫袁一驥捕其爪牙，置之法。寀造樓船艅艎，治戎器，招集亡命，徵集百貨，將出與諸番市。閩人集其門詬之。寀所殺傷百餘人，焚民居無算。一驥力輯之，乃定。已，又招紅裔入市，殺戮商漁，漸窺內地，故學聚奏之。
三十六年五月甲寅，遼東稅監高淮激變錦州。淮恃寵恣橫，吏民小拂意，父子老弱係累相屬幹道。徵稅私賦倍之。每開市，奪其善馬，駑者強勒堡軍，以重價購償。自疏調度兵將，詡其功伐。總督蹇達劾奏，內臣不得豫政典兵。不報。至是，索賄錦州軍戶，軍戶殺其使，激眾千人圍之。淮倉皇逃入山海關。吏部左侍郎楊時喬、戎政尚書李化龍力言：「遼東重困，危在旦夕，皆高淮擾民激變，以資禍患。」上命撤淮還京。
四十一年六月，初，廣東珠池，自萬曆三十二年停採，至是，金吾右衞指揮倪英上章請開。刑科給事中郭尚賓論開採之害。不報。
四十二年二月，命各省稅課減三分之一。
四十三年八月，命內官呂貴，暫提督浙江織造。江西稅監潘相，檄催福建、廣東稅課。閣臣言之。不聽。
九月丁丑，江西湖口稅廨火，大學士吳道南請罷湖口商稅。不報。
四十四年四月丙午，雷火焚通州稅監張燁樓居。御史金汝諧以聞，請罷稅使。不報。
八月，萬壽節，加稅監河南胡江、江西潘相、通灣張燁、天津馬堂、四川丘乘雲、南京劉朝用歲祿，賜呂貴飛魚服。
四十七年五月，吏部候選儒士蔣定國奏採山西夏縣等礦。疏不由通政司，通政使姚思仁糾之。時遼東三路敗，兵餉告急，歙人曹致廉等奏乞同內監搜江南富家，借餉數百萬。思仁復疏爭之。
四十八年七月，上崩，遺詔罷一切礦稅，並新增織造、燒造等項。建言廢棄及礦稅詿誤諸臣，酌量起用。奉皇太子令旨，盡行停止，稅監張燁、馬堂、胡江、潘相、丘乘雲等撤還京。
