元順帝至正十二年，盜起海上，勢且及汀。元汀州判蔡公安募吏士乘城。福清人陳友定以明溪驛卒談軍事，公安奇之，授黃土寨巡檢，從討延平、邵武諸山賊，平之，遷清流簿，尋為清流令。友定一名有定，字安國，從福清徙居清流。少孤，病頭瘡，傭於富室羅氏。常與羣兒樵，設隊伍為戲。羅奇之，將以為壻，媼不悅，曰：「頭病郎足壻耶！」因失鵝而奔於隣，隣家夢虎踞門，得友定，大喜，召飲食，乞於羅媼，竟壻之。俾習商販，善敗，大困。然其為人勇沈，喜游俠擊斷，不問家人有無，要以借軀徇急，行其志而已。眾憚服之，爭願為之役。
十九年，陳友諒遣其將康泰取邵武，鄧克明寇汀州。友定以總管禦之，戰於黃土，盡獲其部眾，克明逃去，遷行省參政。
二十年二月庚申，元福建行省參政袁天祿以福寧州來歸。先是，福建義兵萬戶賽甫丁、阿里迷丁據泉州，陳友諒兵入杉關，攻陷邵武、汀州、延平諸郡縣，羣盜乘勢竊發，閩地騷動，天祿輩知元勢不振。至是，見明師下浙東，方國珍歸附，天命有在，遂遣古田縣尹林文廣納款。時福清同知張希伯亦遣其屬來降，太祖賜書褒嘉之。
二十一年，鄧克明復寇汀州，陳友定逆戰，敗之，遂開省於汀州，遷左丞。
二十二年夏，元以陳友定守汀州。友定兵勢日盛，縣倉庫悉入其家，元行省平章燕只不花擁虛位而已。
二十四年，陳友定開省延平，遷行省平章政事。時元大都道絕，友定遣貢舶，多由海道取登、萊，十達三四，元主下詔褒美。方國珍來寇，擊敗之。
二十五年二月，陳友定侵處州，參軍胡深擊之，遁，復追敗之。己丑，遂下浦城。
四月乙丑，參軍胡深進攻建寧之松溪，克之，獲陳友定守將張子玉，餘眾敗奔崇安。深請發廣信、撫州、建昌三路兵併攻之，因取八閩。太祖如深言，遣廣信衛指揮朱亮祖由鉛山，建昌左丞王溥由杉關，會深進兵擊之。
五月，胡深等進兵克浦城，遂與友定將賴元帥大戰於浦城之南，敗之。
六月，會朱亮祖克崇安、建陽，遂進攻建寧。大兵次城下，亮祖即欲攻之，深視氛祲不利，謂亮祖曰：「天時未協，將必有災，未可與戰。」亮祖曰：「參軍何得以災為解！師已至此，庸可緩乎？且天道玄遠，山澤之氣，變態無時，何作徵也？」迫深進兵，深猶執不可。會建寧守將阮德柔以兵四萬屯錦江，逼深陣後，亮祖咎深，督戰益急。深不獲已，遂引兵鼓譟進擊之，破其二門。德柔盡率精銳扼深軍，圍之數重。時日已暮，深知營壘未安，而兵圍不解，難以持久，即突圍出。德柔伏兵忽起，深馬蹶被執。友定頗禮遇之，深為具道朝廷威德，並陳天命所在，且援竇融歸漢故事諭之。友定初無害深意，會元遣使者至，督迫之，遂殺深。先是日中有一黑子，劉基奏曰：「東南當失一大將。」至是，深果敗沒。深有文武才，守處州五年，威惠甚著。太祖聞報，痛惜之，遣使賜祭，追封縉雲郡伯。
二十六年八月，元以陳友定既敗胡深，命為福建行省平章政事，兼守八閩。友定有勝兵萬人，益發取諸郡縣，遠近瓦解，無敢角。而長汀人羅良者，故亦以散資募士，為元捕殺漳山寇，提兵解福州圍，為閩將第一。良數從海道漕元，元爵良晉國公。貽友定書曰：「足下向為參政，國大臣。汀州之復，固本職。燕只平章，足下僚長也，足下迫之；郡邑之長，出自朝命，足下竄之；百司，朝廷之役，足下臣妾之。足下所收復郡邑，得其倉庫，入為家資。口言為國，心實身耳。跬步之間，真偽甚明。不審足下將為郭子儀，抑為曹孟德？」友定大怒，發兵攻漳。良使三千人操弩毒矢，伏險待之。千長石古違良節制，友定兵得渡柳營江。良迎戰馬岐山，敗績，進圍漳。良堅守旬月，死之。友定據漳，使人鑿山道，城守自固。
十二月，友定建寧守將阮德柔遣使來納款。
太祖吳元年，元至正二十七年也。十月甲子，命中書平章胡廷美為征南將軍，江西行省左丞何文輝為副將軍，率師取福建，以湖廣參政戴德隨征。諭廷美曰：「汝以陳氏丞相來歸，事吾數年，忠實無過，故命汝總兵往取福建。何文輝為汝之副，湖廣參政戴德從汝調發。二人皆吾親近之人，勿以此故廢軍政。凡號令征戰，一以軍法從事。吾昔微時，在行伍中，見將帥統馭無法，心竊非之。及後握兵柄，所領一軍，皆新附之士。一日驅之野戰，有二人犯令，即斬以徇，眾皆股慄，莫敢違吾節制。人能立志，何事不可為！聞汝往年嘗攻閩中，必深知其地理險易，今總大軍征進，凡攻圍城邑，必擇便利可否為之，進退無失機宜。克定之功，全賴於汝。」廷美拜命出。
十一月壬寅，胡廷美度杉關，略光澤縣，下之。己酉，廷美克邵武，元守將李家茂以城降。丁巳，廷美克建陽，元守將曹復疇亦降。
戊午，勅征南將軍湯和、副將軍廖永忠率舟師自海道取福州。
庚午，湯和克福州。初，友定環福州城外皆築壘為備，每五十步更築一臺，嚴兵守之。聞我師入杉關，乃留同僉賴正孫、副樞謝英輔、院判鄧益以眾二萬守福州，友定自率精銳守延平。時湯和偕廖永忠、吳禎等自明州乘東北風，不數日，奄至福州五虎門，駐師南臺，遣人入城招諭，為元平章曲出所殺。大兵登岸，將圍城，曲出領眾出南門拒戰，指揮謝得成等擊敗之，眾潰，入城拒守。是夜，參政袁仁密遣人納款。黎明，大兵蟻附登城，遂開南門。和擁兵入，鄧益拒戰於水部門，擊殺之。正孫、英輔自西門出走延平。曲出、搭海木兒、抗者不花、左丞鄧住、中丞鐵木烈思等皆懷印綬，挈妻子遁去。參軍尹克仁赴水死。時僉樞栢鐵木兒居官，聞大軍攻城急，曰：「戰守非吾得為，無以報國。」乃積薪樓下，殺其妻妾及兩女，縱火焚之，遂自刎。湯和入省署，撫輯軍民，獲馬六百餘匹，海舟一百五艘，糧一十九萬餘石。和遣袁仁暨員外余善招諭興化、漳、泉諸路。其福寧等州縣之未附者，分兵徇之。
太祖洪武元年春正月，元興化守將葉萬戶棄州遁，耆民李子成等率眾詣湯和降。和遣都指揮俞良輔往守之。於是莆田等十三縣皆降，和進攻延平。
胡廷美、何文輝等率師至建寧，元守將同僉達里麻、參政陳子琦集僚佐謀曰：「聞明兵驍勇，自入杉關，諸鎮望風瓦解，其鋒不可當。今吾城中軍士，不下萬餘。儲蓄尚富，可以拒守，不可與戰。彼攻吾城不克，必將自逸。吾因而乘之，可以得志。」眾皆曰：「然。」由是備禦甚堅。廷美等進圍之，數挑戰，達里麻等固守不出。廷美督兵環其四門，晝夜急攻之。達里麻不能支，夜潛至副將軍何文輝營納款。詰旦，總管翟也先不花亦率眾詣文輝降，廷美怒二人不詣己，欲屠其城。文輝曰：「與公同受命至此，為安百姓耳！城降，欲以私忿殺人，可乎！」乃止。壬辰，整軍入，秋毫無犯。執參政陳子琦送京師，獲將士人馬銀糧以萬計，命指揮費子賢領兵守之。
湯和、廖永忠等進兵取延平。垂發，先遣使招諭友定。友定大會諸將，殺使者，取血置酒中盟諸將，慷慨飲之，誓以死報元。大兵遂至延平，隔水而陣。分一軍渡水，攻其西門。友定戰不利，歸謂諸將：「敵千里遠鬬，氣銳，慎毋戰；戰徒殺吏士耳。吾墉山塹壑，蓄犀器，飽士，為持久計困之。」眾曰：「善。」遂乘城守。日夜勒吏士擊刁斗，被甲偶立，不得更番休息，守者怨甚。會諸將欲出戰，友定不許。數請不已，友定遂疑其部將蕭院判、劉守仁有攜貳心。收蕭院判殺之，奪守仁兵。守仁降，士卒多踰城走者。圍十日，城中軍局火砲聲發，明兵疑有內應，急擊破之。友定知事已迫，乃與樞密副使謝英輔、參政文殊海牙訣曰：「公等善為計，吾為元死耳！」坐省堂，按劍仰藥飲盡。英輔與達魯花赤白哈麻具服北向拜，自經死。文殊海牙、賴正孫等開門降。
庚子，大兵入城，輿友定出。俄值大雷雨，復蘇。其子海自將藥來就死，並執送京師。太祖面詰曰：「元已亡，若為誰守？殺我胡將軍，又不內使者，今何憊也。」友定恚曰：「已矣，毋多談，安得加我死乎！」遂併其子棄市。
胡廷美等進兵克興化。遣建陽降將曹復疇招諭汀州及寧化、連城等縣。元汀州守將陳國珍納款。於是泉州、漳州、潮州郡縣相繼降。置延平衛，廷美以部將蔡玉守之。六月甲子，友定故將金子隆、馮谷保等復率眾寇延平，玉擊敗之，追至沙縣青雲寨，子隆負險自守。會建寧指揮沐英攻鉛山，上命英以兵會和。丙寅，英引兵夾攻破之，擒谷保。戊辰，命平章李文忠率兵討金子隆等。
閏七月，李文忠帥師攻清化、寧化諸山寨，擒金子隆及其餘黨，誅之，閩地悉平。
