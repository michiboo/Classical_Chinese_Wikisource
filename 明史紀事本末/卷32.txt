英宗正統八年夏四月，瓦剌太師順寧王脫歡死，子也先嗣。自脫歡殺阿魯台，併吞諸部，勢浸強盛，至也先益橫，屢犯塞北，邊境自此多事。
十二年春正月，巡撫宣大僉都御史羅亨信上言：「瓦剌也先專候釁端，圖入寇，宜預於直北要害，增置城衛土城備之。不然，恐貽大患。」奏聞，兵部尚書鄺埜畏王振，不敢主議。時參將石亨欲以大同四州七縣之民，三丁籍一兵。又有敕令軍餘盡撥屯種，量畝起科。亨信奏言：「瓦剌方驕，邊民疲甚。兼以邊地鹻薄，若如所言，是絕衣食而逼其竄也。且當今事勢，正宜布恩信以結人心，苟絕其衣食，未有得其心者。」詔從之。
十四年春二月，也先遣使二千餘人進馬，詐稱三千人。王振怒其詐，減去馬價，使回報，遂失和好。先是，也先遣人入貢，通事輩利其賄，告以中國虛實。也先求結婚，通事私許之，朝廷不知也。至是，貢馬，曰：「此聘禮也。」答詔無許姻意，也先益愧忿，謀寇大同。
夏六月丙辰，夜雷電大震，風雨驟作。謹身殿火起，延奉天、華蓋二殿，奉天諸門皆燬。自王振擅權，災異疊見，振略不警畏，狠恣愈甚，且諱言天變。時浙江紹興山移於平地，官不敢聞。又地動，白毛遍生，奏入不省。陝西二處山崩，壓沒人家數十戶，山移有聲，三日不絕，移三里，不敢詳奏。黃河改往東流于海，淹沒人家千餘戶。又振宅新起，未踰時，一火而盡。南京宮殿火，是夜大雨，殿基上荊棘二尺高。始下詔赦天下。
秋七月，也先圖犯邊，其勢甚張。侍講徐珵語其友劉溥曰：「禍不遠矣！」亟命妻子南歸，皆重遷，有難色。珵呈怒曰：「爾不急去，不欲作中國婦耶！」乃行。八日，也先大舉入寇，兵鋒銳甚。大同兵失利，塞外城堡，所至陷沒。邊報日至，乃遣駙馬都尉井源等四將，各率兵萬人出禦之。源等既行，太監王振勸上親征。命下，二日即行，事出倉卒，舉朝震駭。命太師英國公張輔、太師成國公朱勇率師以從，戶部尚書王佐、兵部尚書鄺埜、學士曹鼐、張益等扈征。吏部尚書王直及大小羣臣，伏闕懇留，不允。十七日，命太監金英輔郕王居守，每旦於闕左門西面受羣臣謁見。遂偕王振並官軍五十餘萬人，至龍虎臺駐營。方一鼓，眾軍訛相驚亂，皆以為不祥。明日，出居庸關，過懷來，至宣府。連日風雨，人情洶洶，聲息愈急。隨駕諸臣連上章留，振怒，悉令掠陣。未至大同，兵士已乏糧，僵屍滿路。寇亦佯避，誘師深入。
八月戊申朔，至大同。振又欲進兵北行，鄺埜請回鑾，振矯旨令與王佐隨老營。埜乘馬蹀躞而前，墜地幾殆。王佐竟日跪伏草中請還。欽天監正彭德清斥振曰：「象緯示警，不可復前。若有疎虞，陷乘輿於草莽，誰執其咎？」學士曹鼐曰：「臣子固不足惜，主上係天下安危，豈可輕進！」振怒曰：「倘有此，亦天命也！」於是井源等報敗踵至。會暮，復有黑雲如繖罩營，雷雨大作，王振惡之。會前軍西寧侯朱瑛、武進伯朱冕全軍覆沒，鎮守大同中官郭敬密言于振，勢決不可行，振始有還意。明日班師，大同總兵郭登告學士曹鼐等，車駕入，宜從紫荊關，庶保無虞。王振不聽。振，蔚州人，因欲邀駕幸其第；既又恐損其禾稼，行四十里，復轉而東。還至狼山，追騎且及。十三日庚申，遣朱勇等率三萬騎禦之。勇無謀，進軍鷂兒嶺，敵于山兩翼邀阻夾攻，殺掠殆盡。是日，駕至土木，日尚未晡，去懷來僅二十里。眾欲入保懷來，以王振輜重千餘兩未至，留待之。鄺埜再上章請車駕疾驅入關，而嚴兵為殿。不報。又詣行殿力請，振怒曰：「腐儒安知兵事！再妄言必死！」埜曰：「我為社稷生靈，何得以死懼我！」振愈怒，叱左右扶出。遂駐土木。旁無水泉，又當敵衝。十四日辛酉，欲行，敵已逼，不敢動。人馬不飲水已二日，飢渴之甚，掘井深二丈不得水。其南十五里有河，已為也先所據。也先分道自土木傍麻谷口入，守口都指揮郭懋拒戰終夜，敵益增。時楊洪總兵在宣府，或勸洪急以兵衝敵圍，駕可突出，竟閉城不出。十五日壬戌，敵遣使持書來，以和為言。遂召曹鼐草敕與和，遣二通事與北使偕去。振急傳令移營，踰塹而行，廻旋之間，行伍已亂。南行未三四里，敵復四面攻圍，兵士爭先奔逸，勢不能止。鐵騎蹂陣而入，奮長刀以砍大軍，大呼解甲投刀者不殺。眾裸袒相蹈藉死，蔽野塞川，宦侍、虎賁矢被體如蝟。上與親兵乘馬突圍不得出，被擁以去。英國公張輔，尚書鄺埜、王佐，學士曹鼐、張益而下數百人皆死。從臣得脫者蕭惟禎、楊善等數人。軍士脫者踰山墜谷，連日飢餓，僅得達關。騾馬二十餘萬，並衣甲器械輜重，盡為也先所得。太監喜寧降於也先，盡以中國虛實告之。初，師既敗，上乃下馬盤膝面南坐，惟喜寧隨侍。有一胡索衣甲，不與，欲加害，其兄來曰：「此非凡人，舉動自別。」擁出雷家站，見也先之弟賽刋王。上問曰：「子其也先乎？其伯顏帖木兒乎？賽刋王乎？大同王乎？」聞其語大驚，馳見也先，曰：「部下獲一人甚異，得非大明天子乎？」也先乃召使中國二人問是否，二人見，大驚曰：「是也。」也先喜曰：「我常告天，求大元一統天下，今果有此勝。」問眾何以為計？其中一人名乃公，大言曰：「天以仇賜我，不如殺之。」伯顏帖木兒大怒，呼也先為「那顏」，「那顏」者，華言大人也。「安用此人在傍！」摧其面，曰：「去！」因力言：「兩軍交戰，人馬必中刀箭，或踐傷壓死。今大明皇帝獨不踐壓中刀箭，而問那顏，問我等，無驚恐怨怒。我等久受大明皇帝厚恩賞，雖天有怒，推而棄之地下，而未嘗死之，我等何反天！那顏若遣使告中國，迎反天子，那顏不有萬世好男子名乎？」眾皆曰：「者。」胡語雲「者」，然辭也。於是也先以上送伯顏帖木兒營，令護之。時惟校尉袁彬侍，命彬遣前使臣梁貴持手書，示懷來守臣，言被留狀，且索金帛。城閉不可入，縋之上。守臣遣人送至京，以是夜三更從西長安門入報。十七日，百官集闕下，頗聞敗報，私告語，驚懼。出朝見敗卒裹創纍纍至，訊之，皆不知上所在。是日，皇太后遣使齎重寶文綺，載以八騎，皇后錢氏盡括宮中物佐之，詣也先營請還車駕。不報。
