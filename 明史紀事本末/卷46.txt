武宗正德三年冬十月，四川保寧賊藍廷瑞、鄢本恕起漢中，攻陷郡縣。起右副都御史林俊巡撫四川，兼贊理軍務，督兵討之。初，廷瑞行山中，得古棄印，亡何，又得一劍，自謂有天命，遂與其黨惑愚民倡亂。時保寧賊劉烈亦聚眾作亂，侵掠陝西漢中等處。
四年十二月，藍廷瑞自稱順天王，鄢本恕自稱刮地王，廖惠自稱掃地王，合眾十萬，入寇湖廣、鄖陽等處。已而聞巡撫林俊督兵捕勦，因流侵他境。
劉烈等復還至四川。初，烈等四出剽掠，侵陝西漢中，勢頗猖獗，至是復還。勅巡撫都御史林俊相機勦賊。未幾，劉烈為亂兵所殺，餘黨廖麻子、喻思俸復熾。
五年春正月，命刑部尚書洪鐘兼左都御史總督川、陝、湖廣、河南四省軍務，征勦四川等處流賊。
夏四月，藍廷瑞、廖惠等破通江縣，林俊遣官兵及調儸、回石砫等處土兵攻敗之，殺溺死者六千餘人，生擒廖惠。藍廷瑞奔紅口與鄢本恕合兵，過陝西漢中三十六盤，至大巴山。俊復遣兵追及，大敗之，賊棄輜重走。
六年春正月朔，江津賊曹甫自稱順天王，攻圍縣治，僉事吳景被殺。巡撫都御史林俊聞報馳赴，乘元日賊方醉酒，不設備，乃夜半蓐食，銜枚往圍燒之，賊奔潰。又於山坪、伏子岸等連戰敗之。抵賊營，殺死曹甫等。先後擒斬三千餘人，收回被掠男婦七百餘口，獲馬騾器仗無算。
五月，鄢本恕、藍廷瑞等縱掠蓬、劍二州。命總制尚書洪鐘同巡撫林俊、總兵楊宏相機勦捕，以靖地方。復勅巡視都御史高崇熙、鎮守太監韋興同洪鐘、林俊會勦劇賊藍廷瑞、鄢本恕。
六月，洪鐘至四川，與林俊議多不合，軍機牽制，不得速進。藍廷瑞招集散亡，勢復大振，攻燒營山縣治，殺僉事王源。鐘乃會俊督四川兵，陝西巡撫都御史藍章督陝西兵，及檄湖廣、河南兵，分路進勦，鐘與俊親監督之。湖廣兵先追及於陝西石泉縣熨斗壩，賊見追急，求招撫，令至四川東鄉縣金寶寺聽撫。鐘給榜示並檄召廷瑞等，約日出降。賊意在緩師，延至六月十四日始至信地，依出駐營。廷瑞、本恕俱不出，但使人來言欲得營山縣治，或臨江市駐其眾，方出見，且要取旗牌官為質，鐘等俱許之。鄢本恕來見回營，藍廷瑞始復來見，且降且肆殺掠。仍於松樹埡劫掠民家，計欲脫走。官兵分七哨扼之，不得間，賊窘甚，漸潰散。十五日，廷瑞以所掠女子詐為己女，嫁與領兵土舍彭世麟為妾，結歡世麟。世麟白軍門受之，遂邀賊首至營宴會。鐘令廷瑞所親鮮于金說廷瑞及本恕於十六日帥諸賊二十八人同至，彭世麟赴宴，伏兵盡擒之。眾聞變，遂大潰，四出奔逸山谷。鐘等遣諸路兵分道追勦之，擒斬溺死並俘獲老弱兵仗騾馬甚眾。未盡者，許自首撫之。惟賊首廖麻子未獲。捷聞，加鐘太子太保，俊、章陞賚有差。
江津賊曹甫餘黨方四、任鬍子、麻六兒等擁眾走綦江，入思南、石阡等府。方四偽稱總兵，任鬍子偽稱御史，賊首三十餘人偽稱評（士）［事］〈據《鴻猷錄》卷十三改。〉等名。貴州兵敗之於思南，播州兵敗之於三跳等處，先後擒斬三千人。賊由貴州復入四川。
八月，賊攻南川、南頸、雀子岡等關，官兵禦之。又攻東鄉、永澄諸處，儸、回兵禦之，前後頗有斬獲。會百戶柳芳等陣沒，官軍卻，賊遂聲言欲取江津、重慶、瀘州、敍州，以攻成都，遠近震駭。林俊駐江津，高崇熙駐瀘州，太監韋興駐成都，都御史王綸駐重慶。檄副使何珊、都指揮鄒慶帥兵由合江進。副使李鉞、知府曹恕率兵由江津進，夾攻之。
九月，賊攻江津，會石砫兵至，並力禦之，賊敗走。追至合小坪，破其四營。賊以八千人舁攻具復攻江津，林俊、李鉞、曹恕督酉陽、播州、石砫等兵，三道迎擊之。賊敗，追至高觀山，斬首五百餘級，俘獲二百餘人。官兵乘勝追擊，賊乃乘高下石，不得進。賊復擁眾，時出衝擊，李鉞幾不免，賴從吏何士昻等力戰得解。林俊見賊勢猶盛，遣降賊周大富入營招撫之。方四偽令其黨李廷茂出降，竟不出。高崇熙知賊首皆仁壽人，遣人詣仁壽，取各賊家屬入營，招之。方四等殺其族屬，不聽撫。遣人來言，聽其自散去乃從。翼日，李鉞督諸將校，分兵為六哨，由大埡、小埡、月埡關並進，直衝高梁，賊不能支。六面皆合，破其中堅，斬賊首任鬍子等，賊大敗。追殺三十餘里，斬首一千八百餘級，生擒方四妻妾，俘獲男婦三千四百餘人。餘眾墜崖填壑數里，奪獲馬騾四千五百有奇。土兵乘勝追勦，又殺二百餘人。賊見官兵少，還擊，殺千戶田宣、冉廷質等。方四妻妾復逸去，遂率餘賊二千餘人遁入思南境內。
巡撫右副都御史林俊乞致仕，許之。時宦者用事，各邊征勦必以其弟姪私人，寄名兵籍，冒功陞賞。俊一切拒絕，權倖惡之。又與洪鐘議多不合，因乞致仕。疏上，忌者謂盜已平，內批即允之。臺諫疏留，不報。俊歸，蜀人號哭追送。未幾，麻六兒、喻思俸、駱松祥、范藻等賊復熾，內江、崇慶之境，騷然踰年，不能定矣。
命巡撫都御史高崇熙調兵討方四、廖麻子、麻六兒等。
七年二月，江津賊方四等，自去年正月奔貴州，八月復聚，至是劫掠南川等縣，高崇熙連戰敗走之。
閏五月，方四自南川破綦江，僉事馬昊敗之，奔婺川，眾遂散。乃變姓名潛走，開縣義官李清獲之，送於官。
十一月，漢中賊廖麻子、喻思俸，內江賊駱松祥，崇慶賊范藻等分劫州縣，眾號二十萬。洪鐘分勦不暇給，御史王綸劾鐘縱寇殃民，罷職。命右都御史彭澤總制軍務，同總兵時源征之。
八年二月，巡撫四川右都御史高崇熙以盜賊不盡滅，逮下獄。以右僉都御史馬昊巡撫四川。
夏四月，彭澤率苗兵攻漢中劇賊廖麻子，破之。眾遯竄山寨，多伏匿箐棘中。澤分兵搤出入，奪水道渡，開一面縱賊，夾誅之且盡。廖有異術，能隱形，事急跳身遁，購之卒不獲。因移兵內江討松祥，平之。
九年春正月，彭澤率兵討崇慶劇賊范藻等，平之。四川羣盜悉定，加總制軍務彭澤為太子太保，左都御史時源為左都督。
