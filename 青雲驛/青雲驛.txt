岧嶢青雲嶺，下有千仞溪。
裴回不可上，人倦馬亦嘶。
願登青雲路，若望丹霞梯。
謂言青雲驛，繡戶芙蓉閨。
謂言青雲騎，玉勒黃金蹄。
謂言青雲具，瑚璉雜象犀。
謂言青雲吏，的的顏如珪。
懷此青雲望，安能復久稽。
攀援信不易，風雨正淒淒。
已怪杜鵑鳥，先來山下啼。
才及青雲驛，忽遇蓬蒿妻。
延我開蓽戶，鑿竇宛如圭。
逡巡吏來謁，頭白顏色黧。
饋食頻叫噪，假器仍乞醯。
向時延我者，共舍藿與藜。
乘我牂牁馬，蒙茸大如羝。
悔為青雲意，此意良噬臍。
昔游蜀門下，有驛名青泥。
聞名意慘愴，若墜牢與狴。
雲泥異所稱，人物一以齊。
復聞閶闔上，下視日月低。
銀城蕊珠殿，玉版金字題。
大帝直南北，群仙侍東西。
龍虎儼隊仗，雷霆轟鼓鼙。
元君理庭內，左右桃花蹊。
丹霞爛成綺，景雲輕若綈。
天池光灩灩，瑤草綠萋萋。
眾真千萬輩，柔顏盡如荑。
手持鳳尾扇，頭戴翠羽笄。
雲韶互鏗戛，霞服相提攜。
雙雙發皓齒，各各揚輕袿。
天祚樂未極，溟波浩無堤。
穢賤靈所惡，安肯問黔黎。
桑田變成海，宇縣烹為齏。
虛皇不願見，雲霧重重翳。
大帝安可夢，閶闔何由躋。
靈物可見者，願以諭端倪。
蟲蛇吐雲氣，妖氛變虹霓。
獲麟書諸冊，豢龍醢為臡。
鳳凰占梧桐，叢雜百鳥棲。
野鶴啄腥蟲，貪饕不如雞。
山鹿藏窟穴，虎豹吞其麛。
靈物比靈境，冠履寧甚睽。
道勝即為樂，何慚居稗稊。
金張好車馬，於陵親灌畦。
在梁或在火，不變玉與鵜。
上天勿行行，潛穴勿淒淒。
吟此青雲諭，達觀終不迷。
