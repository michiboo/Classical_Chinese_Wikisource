
天開之會，一統同文。宜春舊有書版，鐍於郡齋，其在今日，搜放失、補殘斷莫先焉。至元辛巳秋仲，府尹張公國紀發其藏歸校官，若《春秋分記》、《紫陽四書》、《昌黎文》、《黃陳詩註》、《折獄龜鑒》、《廉吏傳》，並有先儒講義、洎南陽活人書與局方醫書，咸切於用，而滅裂亾完者。越半歲，同知郝公居正來蒞郡事，以敦化善俗為己任，顓命刊補，於是悉備。文學掾趙君炞石書來諗予，因惟聖賢託憲，言貽後人，所以共天命，樹民彜也。善鋟以廣其傳，此良師帥職分所在。曷厄於時，多有缺軼。《易》曰：湯武革命，順天應人。此邦之人，粗識事理，金城夾附，未嘗有烽火之警，眂他路貯書宜如舊；奈何脫落無善本，殆不可曉。幸而今之從政者作興斯文，獨劬精而成之。繼今共學之士相與朂勵，養根竢實，加膏希光，毋敝口耳，以負初意。
