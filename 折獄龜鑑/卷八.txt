
前漢時，沛縣有富家翁，貲二千萬。一男才數歲，失母，別無親屬；一女不賢。翁病困，思念恐其爭財，兒必不全，遂呼族人為遺書，悉以財屬女，但餘一劍，雲兒年十五付之。後亦不與。兒詣郡訴，太守何武因錄女及婿，省其手書，顧謂掾史曰：「女既強梁，婿復貪鄙。畏賊害其兒，又計小兒正得此財不能全護，故且付女與婿，實寄之耳。夫劍，所以決斷。限年十五，智力足以自居。度此女婿不還其劍，當聞州縣，或能證察，得以伸理。此凡庸何思慮深遠如是哉！」悉奪其財與兒？曰：「弊女惡婿溫飽十年，亦已幸矣。」聞者嘆服。〈舊出風俗通。〉
按：張詠尚書，知杭州。先有富民，病將死，子方三歲，乃命婿主其貲，而與婿遺書云：「他日欲分財，即以十之三與子，七與婿。」子時長立，以財為訟，婿持書詣府，請如元約。詠閱之，以酒酹地曰：「汝之婦翁，智人也。時以子幼，故此囑汝，不然子死汝手矣。」乃命以其財三分與婿，七分與子，皆泣謝而去。〈見李畋虞部所撰忠定公語錄。〉
此正類何武事也。夫所謂嚴明者，謹持法理，深察人情也。悉奪與兒，此之謂法理；三分與婿，此之謂人情。武以嚴斷者，婿不如約與兒劍也；詠之明斷者，婿請如約與兒財也。雖小異而大同，是皆嚴明之政也。
後漢鐘離意，為會稽北部督郵。有烏程男子孫常，與弟並分居，各得田四十頃。並死，歲饑，常稍以米粟給並妻子，輒追計直作券，沒取其田。並兒長大，訟常。掾史皆言：「並兒遭餓，賴常升合，長大成人，而更爭訟，非順遜也。」意獨議曰：「常身為伯父，當撫孤弱，而稍以升合，券取其田，懷挾奸詐，貪利忘義。請奪其田，畀並妻子。」眾議為允。〈見通典。不著出處。舊集不載。〉
按：聽獄者，或從其情，或從其辭。夫常取並妻子田，固有辭矣，奈其懷挾奸詐，貪利忘義之情何？意獨以情責常，是不從其辭，而從其情也，可不謂之嚴明乎！
魏陳矯為魏郡太守時，繫囚千數，有至歷年。矯以為周有三典之制，漢約三章之法，今惜輕重之理，而忽久系之患，可謂繆矣。自覽罪狀，一時論決。〈出魏志本傳。舊集不載。〉
按：此蓋罪狀已定，而輕重有疑，吏不敢決者也。使有罪不論，無罪久系，自古以為患矣。然拘文之吏，每每如此，繆可知也。易曰：「君子以明慎用刑，而不留獄。」矯自覽罪狀，所謂「明慎」也；一時論決，所謂「不留獄」也。若罪狀未定者，慮有冤誣，理當考核，豈可取快一時耶？君子於此宜盡心焉。
南齊王敬則，為吳興太守。錄得一偷，召其親屬於前鞭之，令偷身長掃街路。久之，乃令舉舊偷自代。諸偷恐為所識，皆逃去，境內以清。〈出南史本傳。舊集不載。〉
按：偷之冒法，初不畏罪，設此二事，令其厭苦，庶或可戢也。
後周裴俠為戶部中大夫時，有奸吏主守倉儲，積年隱沒至千萬者。及俠在官，勵精擿發，旬日之間，奸盜略盡。轉工部中大夫。有大司空掌錢物典悲泣，或問其故，對曰：「所掌錢物，多有費用，裴公清嚴，懼遭罪責。」俠聞之，許其自首。〈出北史本傳。舊集不載。〉
按：彼未知懼也，俠則治之；此已知懼也，俠則宥之。其治之者，可以為嚴矣；其宥之者，可以為明矣。明者無他，灼見物情也。
隋趙煚，為冀州刺史。嘗有人盜煚田中蒿，為吏所執。煚曰：「此乃刺史不能宣風化，彼何罪也。」慰諭遣之，令人載蒿一車賜盜者，愧恥過於重刑。〈見北史本傳。舊集不載。〉
按：嚴明者不必厲威刑也，察見物情，中其忌諱，有過於市朝之撻者，煚載蒿賜盜，蓋以此耳。不然，則彼將玩侮，尚何愧恥哉。
唐王鍔，為淮南節度使。有遺匿名書於前者，左右取以授鍔，鍔納之靴中。靴中先有他書以雜之，吏退，鍔探取他書焚之，人信其匿名書亦焚也。既歸，而省所告。異日，以他微事連所告者，禁系按驗以譎其眾，下吏以為神明。〈出唐書本傳。舊集不載。〉
按：南齊豫章王嶷，不樂聞人過失，左右投書相告，置靴中，竟不視，取焚之。
鍔蓋樂聞人過失者，則其譎也，不若嶷之正也。昔朱博每遷徙易官，所到輒取奇譎，以明示下為不可欺者，鍔豈慕其為人歟？
晉張希崇，鎮邠州。有民與郭氏為義子，自孩提以至成人。後因乖戾不受訓，遣之。郭氏夫婦相繼俱死，有嫡子，已長，郭氏諸親教義子訟，雲「是真子」，欲分其財，前後數政不能決。希崇判曰：「父在已離，母死不至。雖雲假子，辜二十年養育之恩；儻是親兒，犯三千條悖逆之罪。甚為傷害名教，豈敢理認田園！其生涯盡付嫡子，所有訟者與其朋黨，委法官以律定刑。」聞者皆服其斷。〈舊不著出處。〉
按：唐制，選人試判三條，辭理愜當，決斷明白，乃為合格，謂之「拔萃」。希崇之判，蓋本於此，惟其愜當明白，是故聞者皆服也。
張齊賢丞相在中書時，戚裏有爭分財不均者，更相訴訟，又因入宮自理於上前。更十餘斷，不服。齊賢曰：「此非臺府所能決也，臣請自治之。」上既許，乃坐相府，召訟者，問曰：「汝非以彼所分財少乎？」皆曰：「然。」即命各供狀結實，且遣兩吏趣徙其家，令甲家入乙舍，乙家入甲舍，貨財皆安堵如故，文書則交易之，訟者乃止。明日奏狀，上大悅，曰：「朕固知非卿莫能定也。」〈出司馬光丞相涑水紀聞。〉
按：曾肇內翰撰王延禧朝議墓誌云：延禧任岳州沅江令時，有兄弟分財者，弟弱，所得田下，訴不均。詰其兄，曰：「均矣。」即令二人以所得更取之。兄訴於州，州守笑曰：「此張詠尚書斷獄法也。」豈彼所聞異乎？
燕肅侍郎，知明州。俗輕悍喜鬥。肅推先毆者，雖無傷必加以罪，後毆者非折跌支體，皆貸之。於是鬥者為息。〈見本傳。〉
按：民之鬥毆，傷有輕重，理有曲直，不治其傷，而治其理者，乃息鬥之術也。若折跌支體，則理雖直而傷已甚，斯不可貸矣。譬猶鬥殺用刃以故殺論，蓋其情重也。
沈括內翰說：鞠真卿知潤州時，民有鬥毆者，本罪之外，別令先下手者出錢以與後應者。小人靳財，兼不甘輸錢於敵人，終日紛爭，相視無敢先下手者。蓋無賴之民，不畏杖責，故設此事以折伏之，與王敬則治獄之術同也。〈見筆談。〉近時州縣間固有使民輸下拳錢者，然官自取之，則不足以懲惡，而適所以招怨，斯失其本矣。豈若不治其傷，而治其理之簡易乎？
韓琚司封，嘗通判虔州。其民善訟，或偽作冤狀，悲憤叫呼，似若可信者。會守缺，琚行郡事，究其風俗，考其枉直，下莫能欺，辭伏者自以為不冤。終於兩浙轉運使。魏公琦之兄也。〈見尹洙龍圖所撰墓誌。〉
按：沈括內翰說，江西人好訟，有一書名鄧思賢，皆訟牒法也。其始則教以侮文；侮文不可得，則欺誣以取之；欺誣不可得，則求其罪以劫之。鄧思賢，人名也。始傳此術，遂名其書。村校中往往以授生徒。〈見筆談。〉
然則琚所以究其風俗，考其枉直者，豈特下莫能欺，蓋亦人不可劫。不可劫，所以為嚴也；莫能欺，所以為明也。彼其辭伏者，自以為不冤，非此故歟？
葛源郎中，初以吉州太和簿攝吉水令。他日，令始至，猾吏誘民數百訟庭下，設變詐以動令，如此數日，令厭事，則事常在吏矣。源至，立訟者兩廡下，取其狀視，有如吏所為者，使自書所訴，不能書者吏受之。往往不能如狀，窮輒曰：「我不知為此，乃某吏教我所為也。」悉捕劾，致之法，訟以故少，吏亦終不得其意。〈見王安石丞相所撰墓誌。〉
按：為政者茍欲戢吏，惟嚴明可。夫民雖好訟也，若非吏與交通，亦焉能獨為欺誣、劫持之計耶？吏不得其意，則民訟宜少矣。源使民自書所訴，不能書者吏受之，乃鞫民情、核吏奸之術也。彼既奸滑，自當畏戢。操術如此，不亦可乎？
劉敞侍讀知永興軍時，大姓範偉冒武功令祚為祖，穿祚墓，以己祖母祔之，規避徭役者五十年，數犯法至徒、流，輒以贖免，長安人共患苦之。然吏莫敢治。敞按其事，獄未具而召，由是辭屢變，證逮數百人，獄連年不決。詔取付御史臺驗治，卒如敞所發。〈見本傳。〉
按：範偉之橫，人患苦之，然敞按其冒蔭避役，證逮數百人，連年不決者何也？彼與黨與結之厚矣，乃敢爾也。證逮之人，其黨與也，豈易鞫哉？且長安人共患苦之，然吏莫敢治，則桀黠可知也。非按者嚴明，不能發其事；非鞫者嚴明，不能得其實。是故奸民多倖免也。獄辭屢變，蓋以此與？
許元待制，初為發運判官，患官舟多虛破釘鞠之數，蓋以陷於木中，不可秤盤，故得為奸。元首至船場，命曳新造舟，縱火焚之，火過，取其釘鞠秤之，比所破才十分之一，自是立為定額。〈見魏泰東軒筆錄。〉
按：元不治虛破之罪，而但立為定額，可也。然亦異乎劉晏矣。蘇軾尚書說：晏為江淮發運使時，於揚州造船，每隻載米一千石，破錢一千貫，而實費不及五百貫，或譏其枉費，晏曰：「大國不可以小道理。凡所創制，須謀經久。船場執事者非一，有餘剩衣食可以養活眾人，則私用不窘，而官物牢固。」由是船場人皆富贍，五十餘年饋運不闕。至咸通末，有吳堯卿者，始勘驗每船合用物料實數，估給其直，無復寬剩，而船場自此破壞，饋運自此闕絕。晏言「大國不可以小道理」，良可信也。〈見東坡奏議。〉元定釘鞠額，無乃類吳堯卿乎？雖幸而不至敗事，然其嚴明乃俗士所誇，君子所鄙，不可為後世法也。
張式郎中，初為南劍州將樂縣主簿。有銀冶，坐歲課不足，系者常數十百人。式籍其人，使貧富財力相兼，課遂有羨，人無系者。〈見王安石丞相所撰墓誌。〉
按：式知銀冶歲課所以不足，蓋緣冶戶或有財而無力，或有力而無財，於是籍其人，使富貧財力相兼，則富者不患力乏，貧者不患財窘，課遂有羨，理宜然也。昔之系者常數十百人，今則人無系者矣。嚴明之政，不當如是乎？
孫甫待制為華州觀察推官時，州倉粟惡，吏當負錢數百萬。轉運使李紘以吏屬甫，乃令取鬥粟舂之，可棄者十才一二，又試之亦然，吏遂得弛，負錢數十萬而已。紘因薦之。〈見曾鞏舍人所撰行狀。〉
按：嚴明者，非若世俗以苛為嚴，以刻為明也；持循事理，照察物情之謂也。以事理言之，則倉粟雖惡，不應盡可棄也；以物情言之，則負錢數百萬，將何以償耶？甫取鬥粟舂之，可棄者十才一二，但負錢十萬而已，吏既得弛重負，官亦獲保舊積，是持循照察之效也。可不謂之嚴明乎？
周沆侍郎，嘗為河東轉運使。自慶歷以來，河東行鐵錢，民多盜鑄，吏以峻法繩之，抵罪者日繁，終不能禁。沆乃命高估鐵價，盜鑄者無利，不禁自息。〈見司馬光丞相所撰神道碑。〉
按：沆知慶州時，邊民多闌出塞販青鹽。沆請損官鹽之價，犯者稍衰。〈見本傳。〉
夫或高鐵估，或損鹽價，法異而意同，皆治其本也。治其末者，雖繩以峻法，而終不能禁，徒為苛刻耳；治其本者，雖處以平法，而奸盜自止，豈非嚴明乎？茍欲嚴行政理，要惟明見事情，然後政不苛暴，事不刻核，而獄訟省矣。彼籍冶而課羨，春粟而負少者，亦猶是也。
王罕大卿，知潭州。民有與其族人爭產者，辯而復訴，前後十餘年。罕一日悉召立庭下，謂曰：「諸家皆裏富人，無乃厭追逮之苦？今無狀子寒饑不能以自存，況析產之券有不明，以故久不決。人能少資之，令其遠去，後復何患乎？」皆泣聽罕命，自言方對吏時，雖欲求為此，顧不可得。於是遷所訴者於旁州，獄訟為之衰止。〈見王圭丞相所撰墓誌。〉
按：嚴明之術，在於察見物情，裁處事體。彼爭產者，困於寒饑；析產者，苦於追逮。理之曲直，何足深校；茍或可已，無不聽命。於是人少資之，令其遠去，則析產者所損不多，而免追逮之苦；爭產者所獲不少，而脫寒饑之困。州民獄訟，亦為衰止。豈非能察見而善裁處乎？儻忿其辯訴，加以峻罰，則物情不無所傷，而事體亦有所害，稱為嚴明，斯失之矣。若君子，則雖昭然深察，毅然決行，而從容中理，無傷害也。豈非嚴明之懿者乎？
後漢袁安，為河南尹。政號嚴明，然未曾以贓罪鞫人。常稱曰：「凡學仕者，高則望宰相，下則希牧守。錮人於聖世，尹所不忍為也。」聞者皆感激自勵。在職十年，京師肅然。〈出《後漢書》本傳。舊集不載。〉
按：安之政號嚴明，必不容奸矣，其未嘗以贓罪鞫人，蓋疾夫案吏者務為深刻，文致於贓也。若彼贓狀自露，非我鞫而出之，雖繩以法，亦何憾焉？
魏司馬芝，為大理正。有盜官練置廁中者，吏疑女工，遂收付獄。芝曰：「刑戮之失，在於苛暴。今先得贓物，後訊其辭，若不勝楚掠，或至誣服，豈可折獄？且簡而易從，大人之化也；不失有罪，庸世之治耳。今宥所疑，以隆易從之化，不亦可乎！」太祖從其議。〈舊出《魏志》本傳。〉==
晉王坦之，襲封藍田縣侯。時卒士韓悵逃亡歸首，雲「失牛故叛」。有司劾悵偷牛，考掠服罪。坦之以為：「悵束身自歸，而法外加罪。懈怠失牛，事或可恕；加之木石，理有自誣。宜附罪疑從輕之例。」遂以見原。〈出《晉書》王湛傳。坦之，其曾孫也。舊集不載。〉
按：訊盜練，劾偷牛，皆慮自誣，而遂見宥，合矜謹之義矣。
南齊竟陵王子良為會稽太守時，山陰人孔平詣子良，訟嫂市米負錢不還。子良嘆曰：「昔高文通與寡嫂訟田，義異於此。」乃賜米錢以償之。〈出南史本傳。舊集不載。〉
按：梁御史中丞任昉，彈中軍參軍劉整，因兄寅第二庶息師利。往整田上，經十二日，整便責寡嫂範米六斗哺食，米未展送，忽至戶前，攘拳大罵，突進屋中，屏風上取車帷準米去。亦引高鳳事為彈文。蓋鳳，隱者也，太守連召，恐不得免，自言本巫家，不應為吏，又詐與寡嫂訟田，遂不仕。若整與平，意實忘義，固異於此。然昉請免整，收治其罪；而子良但賜米錢以償之，不治平罪。何也？責士之法，不以責民，是亦所以為矜謹也。
梁陸襄，為鄱陽內史時，妖賊鮮于琮敗獲之後，鄰郡豫章、安成等守宰案其黨與，因求貨賄，皆不得實，或有善人盡室罹禍，惟襄郡境枉直無濫。人歌之曰：「鮮于抄後善惡分、人無橫死賴陸君。」〈出《南史》陸慧曉傳。襄，其從孫也。舊集不載。〉
按：推窮賊黨者，茍不矜謹，必至枉濫。彼使善人盡室罹禍，與賊何異哉？襄之用心，獨異於彼，宜其人歌之也。
北齊宋世軌，為廷尉少卿。洛州人聚結，欲劫河橋。吏捕按之，連諸元徒黨千七百人。崔昂以為反，數年不斷。及世軌為廷尉少卿，判其事為劫，唯殺魁首，余從坐悉舍焉。〈出《北史》宋隱傳。世軌，其族孫也。舊集不載。〉
按：蘇瓊為三公郎中時，頻有告謀反，付瓊推檢，事多申雪。崔昂為尚書，謂瓊曰：「若欲立功名，當更思余理。乃數雪反逆，身命何輕耶？」瓊正色曰：「但雪冤枉，不放反逆。」昂大慚。
夫崔昂亦善折獄，其意如此，乃寒伯奇所謂「考囚者鹹共言妖惡大故，臣子所宜同疾，今出之不如入之，可無後責。是以考一連十，考十連百」者也。且昂於此獄數年不斷，豈非求反狀未得乎？世軌判為劫事，理所當然，斯可以無慚於瓊矣，是皆矜謹之君子也。
隋郎茂，初授衛州司錄，有能名，尋除衛國令。〈隋諸王置國官，有令一人，至煬帝時改國令為家令。〉有部人張元預，與從父弟思蘭不睦，丞、尉請加嚴法，茂曰：「元預兄弟本相憎嫉，又坐得罪，彌益其忿，非化人之意也。」乃遣縣中耆舊，更往敦諭，道路不絕。元預等各生感悔，詣縣頓首請罪。茂曉之以義，遂相親睦，稱為友悌。〈出北史郎基傳。茂，其子也。舊集不載。〉
按：梁陸襄，為鄱陽內史。有彭、李二家，先因忿爭，遂相誣告。襄引入內室，不加責誚，但和言解諭之。二人感恩，深自咎悔。乃為設酒食，令其盡歡，酒罷同載而還，因相親厚。〈出《南史》本傳。舊集亦不載。〉
夫異姓之疏也，誣告之怨也，猶可和解，使相親厚，況親族之不睦者乎？彼猶未容責誚，此可遽加嚴法乎？矜謹之士，宜鑒於茲，故並著焉。
張詠尚書，再知益州。民有負販者，翁役其婦，婦違之，翁怒，翦其發曰：「我作婢使汝。」其子自外歸，作鬧，所由具事領過。或謂其子曰：「翁翦婦發何罪？子若執父，汝罪不輕。」至廳下，詠詰之，翁云：「婦自翦發泥。」其子亦云：「妻自翦發泥翁。」詠察其誑，即於解狀後判云：「雖然子為父隱，其奈執辭不定。既不可窮詰於尊長，又不可抑斷於卑幼。仰責新婦狀，今後再不侍養，別具狀領過。並放。」詠謂掾屬曰：「五服之內，卑幼條至重。親民之官，所宜盡心。」〈見李畋虞部所撰忠定公語錄。〉
按：王質待制知荊南，有媼訴其婦薄於養，婦言：「舅亡姑嫁，既窮而歸。且奉事無不謹。」質曰：「姑雖不良，獨不顧夫耶？」因取家人衣以衣媼，又給以廩粟，使歸養之。皆感泣而去。〈見本傳。〉此其翁姑理皆不直，然家人之義，當責卑幼，但不可遽繩以法耳。是故恕其罪，而責之養也。
薛奎參政，知益州。有婦人訟其子不孝，詰之，乃曰：「貧無以養。」奎因出俸錢，與為資業而遣之。〈見本傳。〉
按：後漢仇覽，為蒲亭長。有陳元者，獨與母居，而母訟元不孝。覽驚曰：「吾近過元舍，廬落整頓，耕耘以時，此非惡人，當是教化未及耳。母守寡養孤，苦身投老，奈何肆忿一朝，欲致子以不義乎？」母感悟，涕泣而去。覽乃親到元家，與其母子飲，因為陳人倫孝行，譬以禍福之言，元卒成孝子。〈見後漢書本傳。〉
唐韋景駿，為貴鄉令。有母子相訟者，景駿曰：「令少不天，常自痛。爾幸有親，而忘孝耶？教之不孚，令之罪也。」因嗚咽流涕，付授孝經，使習大義。於是母子感悟，請自新，遂為孝子。〈見唐書本傳。〉
此皆與奎出俸錢為資業之意同矣。茍繩以法，子罪不輕，今律所謂「可從而違，堪供而闕」者是也，得不謂之矜謹乎？
任布副樞，知越州。民有被酒罵其祖者，祖既訴之，已而大悔，哭於庭曰：「老無子，賴孫以為命。」布特貸出之，且上書自劾。朝廷亦不之問。〈見本傳。〉
按：孫罵祖，法當死，特貸出之，理宜自劾，此乃矜其失教而謹於用刑者也。
蘇渙郎中知鄢陵縣時，歲荒盜起，有兄殺弟而取其衣者，弟偶不死，與父偕往訴之。渙閔其窮而為奸，問之曰：「汝殺而弟，知其不死而舍之者，何也？」兄喻其意，曰：「適有見者，不敢再也。」由是得不死。父子皆感泣。及渙罷去，負任從之數千里。〈見蘇轍門下所撰墓表。〉
按：古之聽獄者，求所以生之；不得其所以生之者，乃刑殺焉。孫罵祖，有可生之理，以其被酒，且祖自悔也；兄殺弟，有可生之理，以其苦饑，且弟不死也。布之貸出其孫，渙之慮問其兄，皆得其所以生之者也，可無愧於古人矣。
李士衡觀察，初釋褐，為京兆鄠縣主簿。府知其才，俾權獄掾。咸陽縣有民殺人，具獄以送府，父子五人，其為從者皆服加功之罪。士衡告於尹曰：「彼殺人者止一人耳，餘四人掩其骸，可坐以加功、置之重辟乎？」尹喜從其議，曰：「四人者，非子之明，則冤於地下矣。」〈見范仲淹參政所撰神道碑。〉
按：以掩骸為加功，是深文也。罪不應死而文致之，何其忍哉！嘗聞用法殺人，無異用刃殺人。深文之罪縱或倖免，鬼得而誅之也。
高化太尉，雖起行伍，頗知民事。晚守相州，部有大獄，皆當論死，化疑之，命移他獄訊，蒙活者三人。殆亦以掩骸為加功之類歟？此矜謹者所以盡心也。
王博文副樞知密州時，負海有濤落鹽場，歲歉，民多盜鬻，吏捕逐之，輒起捍鬥，皆坐法當死。博文上言：「請權弛鹽禁，俟歲豐如舊。」從之。〈見本傳。〉
按：周禮：「荒政十有二。」其曰「緩刑」，曰「舍禁」，曰「去幾」者，博文所請義與合焉。茍非通達古今，豈能矜謹如是耶？
王質待制，嘗通判蘇州，以病在告。知州黃宗旦來省問，因言：「獄有盜鑄錢者百餘人，吾陰以術鉤得之。」質曰：「弋不射宿，惡陰中於物也。今殺數人，而徒流者又數十人，公陰中之也。」宗旦瞿然，為貸其死罪，而余悉輕出之。〈見本傳。〉==
陳執方大卿通判江州時，民饑，有刈人之禾而傷其主，法當死者。執方以為：「古之荒政，所以恤人者盡矣，然尚緩刑，況於今哉！」即奏貸其死。〈見王安石丞相所撰墓誌。〉
按：李士衡觀察，權知天雄軍。民有盜瓜傷主者，法當死，士衡以歲饑奏貸之。自是著為例。執方之奏，蓋用此例也。〈見本傳。〉==
陳巽賓客，初為常州團練推官。盜有棄財走者，巽以為不應死，通判不肯用其言，巽力爭而讞之，盜卒得不死。〈(見曾鞏舍人所撰神道碑。)〉
按：盜非傷主，計贓為罪，棄財走者，豈復應死？通判不肯用其言，必持深刻之說，故失矜謹之義也。
胡向少卿，為袁州司理參軍時，有盜七人，皆當死，向疑其有冤，乃留訊之。則二人者，果不同謀，始受其傭，而中道被脅以行。卒得免死。〈見呂大防丞相所撰墓誌。〉
按：捕獲盜者七人乃合格，故以被脅為同謀，蓋希賞耳。斯不仁哉！宜其留訊而卒免之也。
張奎密學，初為常州推官，轉運使舉監衢州酒稅。婺州有滯囚，法當死，獄成，再問輒不服，命奎覆案，一視牘而辯之，得不死，人皆服。
按：奎一視牘而辯之者，謂辯其情理也。人有跡狀重而本情輕者，昔既酌情而立法，今當原情以定罪，安得不辯情理而抵之死耶？此其精明，固能服人。至於矜謹，尤可傳世。
王濟郎中，為澶州司理掾。時州獄有重囚，臨刑稱冤，濟覆案之，亦得不死。與此類矣。豈非哀矜折獄而然歟？〈二事並見本傳。〉==
李允元給事，通判寧州時，州卒謀亂，事發，連逮者眾。允元極意辯析，止坐首惡數人，誅之。〈見本傳。〉
按：後漢袁安，舉能理劇，拜楚郡太守。時楚王英謀為逆，事下郡考核，辭所連及系者數千人，顯宗怒甚，吏案之急，迫痛自誣，死者甚眾。安到郡，不入府，先往案獄，理其無明驗者，條上出之。府丞、掾史皆叩頭爭，以為阿附反虜，法與同罪，不可。安曰：「如有不合，太守自當坐之，不以相及也。」遂分別具奏。帝感悟，即報許，得出者四百餘家。
允元殆有袁安之心歟？事在州郡，辯析固易，然其矜謹亦可嘉也。
李應言諫議為侍御史時，鄆州民傳妖法者，其黨與凡百餘人，捕者欲邀功賞，而誣以不軌。命應言往按其事，止誅首謀數人，余悉全活之。
按：榮諲大監為開封府判官時，太康縣捕民數十人，事浮屠法，相聚祈禳，名「白衣會」。知府賈黯疑其有妖，請殺為首者，余悉流之。諲以為本無妖。黯具奏，並諲議奏之。朝廷以諲議為是，乃流其首，餘皆杖之。蓋鄆州之民傳妖法，無不軌事；太康之民事浮屠法，本無妖，故輕重之差如此。若非矜謹，則或以為不軌，而盡誅其黨；或以為有妖，而特殺其首，不無枉濫矣。
吳育參政知蔡州時，京師歡言，有妖人數千在州界，詔遣中使名捕者十人。至則請以巡檢兵趨確山索之，育謂曰：「使者欲得妖人還報耶？請留，勿往。此鄉民依浮屠法相聚耳，可走一介，召之立至。今以兵往，人心驚疑，奈何？」中使以為然。召之，果至，械送闕下，皆以無罪得釋，而告者遂伏辜。此又矜謹之大者也。
夫太康所捕有罪，而蔡州所送無罪，何也？事浮屠法，相聚祈禳，名「白衣會」，法所禁也；依浮屠法相聚，無祈禳事，非「白衣會」，法所不禁也。茍非矜謹之至，豈能不濫如此哉！〈三事並見本傳。〉==
王琪侍郎，知復州。民有毆佃客死者，吏將論如法，忽夢有人持牒叩庭下，曰：「某事未可遽以死論也。」琪疑之，因留獄未決。有司曰：「無足疑者。」琪曰：「第留之。」後十餘日，果有新制下：「凡主人毆佃客死，聽以減死論。」吏民莫不神服。〈見王圭丞相所撰墓誌。〉
按：此非思慮所及，蓋平時矜謹，故感於夢寐。記曰：「至誠之道，可以前知。」其此之謂歟？
王延禧朝議，初為岳州沅江令。歲饑，盜起，親獲十餘人，贓皆應死，法得遷官。延禧嘆曰：「是皆良民，窮而為盜。令既無以業之，又利其死，以為己功，亦何忍哉？」諭被盜者悉裁其贓，盜得不死，延禧，王黃州孫也。〈見曾肇內翰所撰墓誌。〉
按：周禮荒政曰：「除盜賊。」謂饑饉盜賊多，不可以不除也。延禧親獲十餘人，蓋以此耳。邀功希賞，非其本心，故諭被盜者悉裁其贓，使得不死。夫捕盜之官，利盜之死，譬猶「矢人惟恐不傷人」，其術使之然也。雖遷一官，而殺數人，榮不足言，愧何可勝？君子豈忍為是哉！若殘民害物，罪不可赦，非窮而為盜，計贓抵死者，則其獲賊受賞，義在懲勸，君子可以無憾也。延禧所捕，實與此異，故竊嘆雲爾。
折獄龜鑒終於矜謹，惻隱之心，人皆有之，為物所遷，斯失之矣。故有利人之死為己之功者，或文致於大辟，或誣入於極典，寧復能存不忍之心，以貸應死之命乎？故著此事矜謹篇末，庶幾覽者有所警焉。
觀易之象，雷電皆至，豐，而曰「君子以折獄致刑」；山下有火，賁，而曰「君子以明庶政，無敢折獄」。蓋獄者民之命，折獄者貴乎明，而尤不敢輕用其明。龜鑒有書，所以推廣其明，而示人以謹重之意也。宜春郡齋舊有折獄龜鑒，歲久，字畫漫漶，覽者病之。余叨守既數月，獄訟簡清，公暇出篋中所藏一編參訂，遴匠重刊，俾覽者充拓聞見，如龜決疑，如鑒燭物，是亦惟良折獄之一助雲。景定辛酉四月上浣天臺趙時槖謹書。

