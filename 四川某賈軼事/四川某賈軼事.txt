　　蜀商某者，受主人托，代為營運。紅白花蠟，販負來申，計資八千金。詎料某自抵申後，被玉餐珠，花天酒地，儼然貴介弟，來作狎邪游也。昵某姬，有白頭約，具千金脫其籍。將謀金屋，傾想吳門，遂偕鄉人鄭某，買棹姑蘇，營宅虎阜，蓋已盡其資矣。川中得耗，乃東間關而至，冀收桑榆。乃燕去鴻來，中途相左，茫茫前路，唯有涕泗滂沱而已。
　　某則摒擋既畢，復來申迎姬，將圖偕老。至則有酒食徵逐者流，以情告某。某乃匿跡姬家，料量衣飾，急擬赴蘇潛避。日者，艤船江岸，某與姬肩輿二乘，魚貫而出。某之車不下簾鉤，防人識面也。當路出寶善街，適丹桂園演劇將散之際，車馬擁擠，久不得前，而某之簾衣已墜，真面已呈。某方肆漫罵，而乃東正側足其間，趾而望之，伊人宛在。於是挽以下車。某曰：「事已至此，請從我登舟榷算耳。」將抵吳門，某以阿芙蓉膏畢命。姬念前因後果，一旦成空，不覺淚下沾衣，於是夕亦仰藥舟中，合歡地下雲。乃東將其衣飾變賣，以為收斂之費，而八千金則飛去無跡矣。
　　方乃東之來也，時值炎暑，人皆紗羅，而彼猶大布為裳，則平日之儉樸可想。乃以己之節嗇，而供人之揮霍，守錢奴其亦何以為情哉？

