
景公飲酒數日而樂，去冠披裳，自鼓盆甕，謂左右曰：「仁人亦樂是乎？」梁丘據對曰：「仁人之耳目，亦猶人也，夫奚為獨不樂此也。」公曰：「趣駕迎晏子。」晏子朝服而至，受觴再拜。公曰：「寡人甚樂此樂，欲與夫子共之，請去禮。」晏子對曰：「君之言過矣，群臣皆欲去禮以事君，嬰恐君之不欲也。今齊國五尺之童子，力皆過嬰，又能勝君，然而不敢亂者，畏禮義也。上若無禮，無以使其下；下若無禮，無以事其上。夫麋鹿維無禮，故父子同麀。人之所以貴於禽獸者，以有禮也。嬰聞之，人君無禮，無以臨邦；大夫無禮，官吏不恭；父子無禮，其家必凶；兄弟無禮，不能久同。詩曰：『人而無禮，胡不遄死。』故禮不可去也。」公曰：「寡人不敏，無良左右，淫蠱寡人，以至於此，請殺之。」晏子曰：「左右何罪，君若無禮，則好禮者去，無禮者至；君若好禮，則有禮者至，無禮者去。」公曰：「善。請易衣革冠，更受命。」晏子避走立乎門外，公令人糞灑改席，召晏子，衣冠以迎。晏子入門，三讓，升階，用三獻禮焉，嗛酒嘗膳，再拜，告饜而出。公下拜，送之門，反，命撤酒去樂，曰：「吾以彰晏子之教也。」
景公置酒於泰山之上，酒酣，公四望其地，喟然歎，泣數行而下，曰：「寡人將去此堂堂國而死乎？」左右佐哀而泣者三人，曰：「臣細人也，猶將難死，而況公乎！棄是國也而死其孰可為乎？」晏子獨搏其髀，仰天而大笑曰：「樂哉！今日之飲也。」公怫然怒曰：「寡人有哀，子獨大笑，何也？」晏子對曰：「今日見怯君一，諛臣三，是以大笑。」公曰：「何謂諛怯也？」晏子曰：「夫古之有死也，令後世賢者得之以息，不肖者得之以伏。若使古之王者如毋有死，自昔先君太公至今尚在，而君亦安得此國而哀之？夫盛之有衰，生之有死，天之分也。物有必至，事有常然，古之道也，曷為可悲？至老尚哀死者，怯也；左右助哀者，諛也。怯諛聚居，是故笑之。」公慚而更辭曰：「我非為去國而死哀也。寡人聞之，彗墾出其所向之國，君當之。今彗墾出而向吾國，我是以悲也。」晏子曰：「君之行義回邪，無德於國。穿池沼，則欲其深以廣也；為台榭，則欲其高且大也。賦斂如捴奪，誅僇如仇讎。自是觀之，茀又將出。彗星之出，庸可懼乎？」於是公懼。乃歸，填池沼，廢台榭，薄賦斂，緩刑罰，三十七日而彗星亡。
景公瞢見彗星，明日，召晏子而問焉，曰：「寡人聞之，有彗星者，必有亡國。夜者，寡人瞢見彗星，吾欲召占瞢者使占之。」晏子對曰：「君居處無節，衣服無度，不聽正諫，興事無已，賦斂無厭，使民如將不勝，萬民懟怨，茀星又將見瞢，奚獨彗星乎？」
景公飲酒，樂。公曰：「古而無死，其樂若何？」晏子對曰：「古而無死，則古之樂也，君何得焉？昔爽鳩氏始居此地，季{艸則}因之，有逢伯陵因之，蒲姑氏因之，而後太公因之。古若無死，爽鳩氏之樂，非君所願也。」
景公至自畋，晏子侍於遄合，梁丘據造焉。公曰：「維據與我和夫！」晏子對曰：「據亦同也，焉得為和？」公曰，「和與同異乎？」對曰：「異。和如羹焉。水、火、醯、醢、鹽、梅，以烹魚肉，炶之以薪，宰夫和之，齊之以味，濟其不及，以泄其過，君子食之，以平其心。君臣亦然，君所謂可，而有否焉，臣獻其否，以成其可；君所謂否，而有可焉，臣獻其可，以去其否，是以政平而不幹，民無爭心。故詩曰：『亦有和羹，既戒且平，鬷嘏無言，時靡有爭。』先王之濟五味，和五聲也，以平其心，成其政也。聲亦如味，一氣、二體、三類、四物、五聲、六律、七音、八風、九歌，以相成也。清濁、大小、短長、疾徐、哀樂、剛柔、遲速、高下、出入、周疏，以相濟也。君子聽之，以平其心，心平德和，故詩曰：『德音不瑕』。今據不然，君所謂可，據亦曰可；君所謂否，據亦曰否，若以水濟水，誰能食之？若琴瑟之專一，誰能聽之？同之不可也如是。」公曰：「善。」
齊有彗墾，景公使祝禳之。晏子諫曰：「無益也，祇取誣焉。天道不謟，不貳其命，若之何禳之也？且天之有彗，以除穢也。君無穢德，又何禳焉？若德之穢，禳之何損？詩云：『維此文王，小心翼翼，昭事上帝，聿懷多福，厥德不回，以受方國。』君無違德，方國將至，何患於彗？詩曰：『我無所監，夏後及商，用亂之故，民卒流亡。』若德回亂，民將流亡，祝史之為，無能補也。」公說，乃止。
景公疥遂痁，期而不瘳。諸侯之賓，問疾者多在。梁丘據、裔款言於公曰：「吾事鬼神，豐於先君有加矣。今君疾病，為諸侯憂，是祝史之罪也。諸侯不知，其謂我不敬。君盍誅於祝固史囂以辭賓。」公說，告晏子。晏子對曰：「日宋之盟，屈建問范會之德於趙武，趙武曰：『夫子家事治，言於晉國，竭情無私，其祝史祭祀，陳信不愧，其家事無猜，其祝史不祈。』建以語康王，康王曰：『神人無怨，宜夫子之光輔五君，以為諸侯主也。』」公曰：「據與款謂寡人能事鬼神，故欲誅於祝史，子稱是語何故？」對曰：「若有德之君，外內不廢，上下無怨，動無違事，其祝史薦信，無愧心矣，是以鬼神用饗，國受其福，祝史與焉。其所以蕃祉老壽者，為信君使也，其言忠信於鬼神，其適遇淫君，外內頗邪，上下怨疾，動作辟違，從欲厭私，高臺深池，撞鐘舞女，斬刈民力，輸掠其聚，以成其違，不恤後人，暴虐淫縱，肆行非度，無所還忌，不思謗讟，不憚鬼神。神怒民痛，無悛於心，其祝史薦信，是言罪也，其蓋失數美，是矯誣也。進退無辭，則虛以求媚，是以鬼神不饗，其國以禍，祝史與焉。其所以夭昏孤疾者，為暴君使也，其言僣扌叚於鬼神。」公曰：「然則若之何？」對曰：「不可為也，山林之木，衡鹿守之；澤之萑蒲，舟鮫守之；藪之薪蒸，虞候守之；海之鹽蜃，祈望守之。縣鄙之人，入從其政；逼邇之關，暴征其私。承嗣大夫，強易其賄。布常無藝，征斂無度，宮室日更，淫樂不違，內寵之妾，肆奪於市；外寵之臣，僣令於鄙，私慾養求，不給則應。民人苦病，夫婦皆詛。祝有益也，詛亦有損，聊攝以東，姑尤以西，其為人也多矣。雖其善祝，豈能勝億兆人之詛。君若欲誅於祝史，修德而後可。」公說，使有司寬政，毀關去禁，薄斂已責。公疾愈。
景公賞賜及後宮，文繡被台榭，菽粟食鳧雁。出而見殣，謂晏子曰：「此何為而死？」晏子對曰：「此餧而死。」公曰：「嘻！寡人之無德也甚矣。」對曰：「君之德著而彰，何為無德也。」景公曰：「何謂也？」對曰：「君之德及後宮與台榭；君之玩物，衣以文繡；君之鳧雁，食以菽粟。君之營內自樂，延及後宮之族，何為其無德？顧臣願有請於君，由君之意，自樂之心，推而與百姓同之，則何殣之有？君不推此，而苟營內好私使財貨，偏有所聚。菽粟幣帛，腐於囷府，惠不遍加於百姓，公心不周乎萬國，則桀紂之所以亡也。夫士民之所以叛，由偏之也。君如察臣嬰之言，推君之盛德，公佈之於天下，則湯武可為也，一殣何足恤哉！」
景公登箐室而望，見人有斷雍門之橚者。公令吏拘之，顧謂晏子趣誅之。晏子默然不對。公曰：「雍門之橚，寡人所甚愛也。比見斷之，故令夫子誅之，默然而不應，何也？」晏子對曰：「嬰聞之，古者人君出，則辟道十里，非畏也。冕前有旒，惡多所見也；纊糸厷充耳，惡多所聞也；泰帶重半鈞，舄履倍重，不欲輕也。刑死之罪，日中之朝，君過之，則赦之。嬰未嘗聞為人君，而自坐其民者也。」公曰：「赦之，無使夫子復言。」
景公坐於路寢，曰：「美哉室，其誰將有此乎！」晏子對曰：「其田氏乎，田無宇為垾矣。」公曰：「然則奈何？」晏子對曰：「為善者，君上之所勸也，豈可禁哉！夫田氏，國門擊柝之家，父以托其子，兄以托其弟，於今三世矣。山木如市，不加於山；魚鹽蚌蜃，不加於海，民財為之歸。今歲凶饑，蒿種芼斂不半，道路有死人。齊舊四量，四升為豆，豆四而區，區四而釜，釜十而鐘。田氏四量，各加一焉。以家量貸，以公量收，則所以糴，百姓之死命者澤矣。今公家驕汰，而田氏慈惠，國澤是將焉歸？田氏雖無德，而有施於民。公厚斂，而田氏厚施焉。詩曰：『雖無德與汝，式歌且舞。』田氏之施，民歌舞之也，國之歸焉，不亦宜乎！」
景公宿於路寢之宮，夜分，聞西方有男子哭者，公悲之。明日朝，問於晏子曰：「寡人夜者，聞西方有男子哭者，聲甚哀，氣甚悲，是奚為者也，寡人哀之。」晏子對曰：「西郭徒居布衣之士，盆成適也，父之孝子，兄之順弟也，又嘗為孔子門人，今其母不幸而死，祔柩未葬，家貧身老子孺，恐力不能合祔，是以悲也。」公曰：「子為寡人吊之，因問其偏祔何所在。」
== 晏子奉命往吊，而問偏祔之所在。盆成適再拜，稽首而不起，曰：「偏祔寄於路寢，得為地下之臣擁劄摻筆，給事宮殿中右陛之下，願以某日送，未得君之意也。窮困無以圖之，布唇枯舌，焦心熱中。今君不辱而臨之，願君圖之。」晏子曰：「然。此人之甚重者也，而恐君不許也。」盆成適蹶然曰：「凡在君耳。且臣聞之，越王好勇，其民輕死；楚靈王好細腰，其朝多餓死人。子胥忠其君，故天下皆願得以為臣。孝己愛其親，故天下皆願得以為子。今為人子而離散其親戚，孝乎哉：足以為臣乎！若此而得祔，是生臣而安死母也。若此而不得，則臣請挽屍車，而寄之於國門外宇溜之下，身不敢飲食，擁轅執輅，木乾鳥棲，袒肉暴骸，以望君湣之。賤臣雖愚，竊意明君哀而不忍也。」
== 晏子入，復平公，公忿然作色而怒曰：「子何必患若言，而教寡人乎？」晏子對曰：「嬰聞之，忠不避危，愛無惡言。且嬰固以難之矣。今君營處為遊觀，既奪人有，又禁其葬，非仁也。肆心傲聽，不恤民憂，非義也，若何勿聽？」因道盆成適之辭。公喟然太息曰：「悲乎哉！子勿復言。」乃使男子袒免，女子髽者，以百數。為開凶門，以迎盆成適。適脫衰絰，冠條纓，墨緣，以見乎公。公曰，「吾聞之，五子不滿隅，一子可滿朝，非乃子耶？」盆成適於是臨事不敢哭，奉事以禮，畢，出門，然後舉聲焉。
景公築長庲之台，晏子侍坐，觴三行，晏子起舞，曰：「歲已暮矣，而禾不獲，忽忽矣若之何！歲已寒矣，而役不罷，惙惙矣如之何！」舞三而涕下沾襟。景公慚焉，為之罷長庲之役。
景公好弋，使燭鄒主鳥而亡之。公怒，召吏欲殺之。晏子曰：「燭鄒有罪三，請數之以其罪而殺之。」公曰：「可。」於是召而數之公前曰：「燭鄒，汝為吾君主鳥而亡之，是罪一也；使吾君以鳥之故殺人，是罪二也；使諸侯聞之，以吾君重鳥以輕士，是罪三也：』數燭鄒罪已畢，請殺之。公曰：「勿殺，寡人聞命矣。」
景公問晏子曰：「治國之患，亦有常乎？」對曰，「佞人讒夫之在君側者，好惡良臣，而行與小人，此治國之常患也。」公曰：「讒佞之人，則誠不善矣，雖然，則奚曾為國常患乎？」晏子曰：「君以為耳目而好謀事，則是君之耳目繆也。夫上亂君之耳目，下使群臣皆失其職，豈不誠足患哉！」公曰：「如是乎？寡人將去之」晏子曰：「公不能去也。」公忿然作色不說，曰：「夫子何少寡人之甚也！」對曰：「臣何敢撟也？夫能自周於君者，才能皆非常也。夫藏大不誠於中者，必謹小誠於外，以成其大不誠。入則求君之嗜欲能順之，君怨良臣，則具其往失而益之；出則行威以取富，夫何密近，不為大利變，而務與君至義者，此難見而且難知也。」公曰：「然則先聖奈何？」對曰：「先聖之治也，審見賓客，聽治不留，患日不足，群臣皆得畢其誠，讒諛安得容其私？」公曰：「然則夫子助寡人止之，寡人亦事勿用矣。」對曰：「讒夫佞人之在君側者，若社之有鼠也，諺言有之曰：『社鼠不可熏，去此乃治矣。』讒佞之人，隱君之威以自守也，是故難去焉。」
景公與晏子立於曲潢之上，望見齊國，問晏子曰：「後世孰將踐有齊國者乎？」晏子對曰：「非賤臣之所敢議也。」公曰：「胡必然也，得者無失，則虞夏常存矣。」晏子對曰：「臣聞見足以知之者，智也；先言而後當者，惠也。夫智與惠，君子之事，臣奚足以知之乎？雖然，臣請陳其為政。君強臣弱，政之本也；君唱臣和，教之隆也。刑罰在君，民之紀也。今夫田無宇，二世有功於國，而利取分寡，公室兼之，國權專之，君臣易施，而無衰乎。嬰聞之，臣富主亡，由是觀之，其無宇之後為幾，齊國，田氏之國也。嬰老，不能待公之事，公若即世，政不在公室。」公曰：「然則奈何？」晏子對曰：「維禮可以已之，其在禮也。家施不及國，民不懈，貨不移，工賈不變，士不濫，官不謟，大夫不收公利。」公曰：「善。今知禮之可以為國也。」對曰：「禮之可以為國也久矣，與天地並立。君令臣忠，父慈子孝，兄愛弟敬，夫和妻柔，姑慈婦聽，禮之經也。君令而不違，臣忠而不二，父慈而教，子孝而箴，兄愛而友，弟敬而順，夫和而義，妻柔而貞，姑慈而從，婦聽而婉，禮之質也。」公曰：「善哉，寡人乃今知禮之尚也。」晏子曰：「夫禮，先王之所以臨天下也，以為其民，是故尚之。」
晏子聘於吳，吳王問：「君子之行何如？」晏子對曰：「君順懷之，政治歸之。不懷暴君之祿，不居亂國之位。君子見兆則退，不與亂國俱滅，不與暴君偕亡。」
晏子使吳，吳王曰：「寡人得寄僻陋蠻夷之鄉，希見教君子之行，請私而無為罪。」晏子蹴然辟位。吳王曰：「吾聞齊君，蓋賊以僈，野以暴，吾子容焉，何甚也！」晏子遵循而對曰：「臣聞之，微事不通，粗事不能者必勞；大事不得，小事不為者必貧；大者不能致人，小者不能至人之門者必困，此臣之所以仕也。如臣者，豈能以道食人者哉！」晏子出，王笑曰：「嗟乎！今日吾譏晏子，猶裸而訾高撅者也。」
司馬子期問晏子曰：「士亦有不幹君，不恤民，徒居無為，而取名者乎？」晏子對曰：「嬰聞之，能足以贍上益民而不為者，謂之不仁。不仁而取名者，嬰未得聞之也。」
高子問晏子曰：「子事靈公莊公景公，皆敬子，三君之心一耶？夫子之心三也？」晏子對曰：「善哉問，事君嬰聞一心可以事百君，三心不可以事一君。故三君之心非一也，而嬰之心非三心也。且嬰之於靈公也，盡復而不能立之政，所謂僅全其四支以從其君者也。及莊公陳武夫，尚勇力，欲辟勝於邪，而嬰不能禁，故退而野處。嬰聞之，言不用者，不受其祿；不治其事者，不與其難，吾於莊公行之矣。今之君，輕國而重樂，薄於民而厚於養，藉斂過量，使令過任，而嬰不能禁。嬰庸知其能全身以事君乎？」
晏子治東阿，三年，景公召而數之曰：「吾以子為可，而使子治東阿，今子治而亂，子退而自察也，寡人將加大誅於子。」晏子對曰：「臣請改道而行，而治東阿三年。不治，臣請死之。」景公許之。於是明年上計，景公迎而賀之曰：「甚善矣，子之治東阿也。」晏子對曰，「前臣之治東阿也，屬托不行，貨賂不至，陂池之魚，以利貧民。當此之時，民無饑者，君反以罪臣。今臣後之治東阿也，屬托行，貨賂至，並重賦斂，倉庫少內，便事左右；陂池之魚，入於權家。當此之時，饑者過半矣，君乃反迎而賀臣。臣愚不能復治東阿，願乞骸骨，避賢者之路。」再拜，便辟。景公乃下席而謝之曰：「子強復治東阿，東阿者，子之東阿也，寡人無復與焉。」
景公問太卜曰：「汝之道何能？」對曰：「臣能動地。」公召晏子而告之曰：「寡人問太卜曰：『汝之道何能？』對曰：『能動地。』地可動乎？」晏子默然不對，出，見太卜曰：「昔吾見鉤星在四心之間，地其動乎？」太卜曰：「然。」晏子曰：「吾言之，恐子之死也；默然不對，恐君之惶也。子言，君臣俱得焉。忠於君者，豈必傷人哉！」晏子出，太史走入見公曰：「臣非能動地，地固將動也。」陳子陽聞之曰：「晏子默而不對者，不欲太卜之死也。往見太卜者，恐君之惶也。晏子仁人也，可謂忠上而惠下也。」
晏子相景公，其論人也，見賢而進之，不同君所欲；見不善則廢之，不辟君所愛。行己而無私，直言而無諱。有納書者，曰：「廢置不周於君前，謂之專，出言不諱於君前謂之易，專易之行存，則君臣之道廢矣，吾不知晏子之為忠臣也。」公以為然。晏子入朝，公色不說，故晏子歸，備載，使人辭曰：「嬰故老悖無能，毋敢服壯者事。」辭而不為臣，退而窮處，東耕海濱，堂下生藜藿，門外生荊棘。七年，燕、魯分爭，百姓惛亂，而家無積。公自治國，權輕諸侯，身弱高國。公恐，復召晏子。晏子至，公一歸七年之祿，而家無藏。晏子立，諸侯忌其威，高、國服其政，燕、魯貢職，小國時朝，晏子沒而後衰。
晏子使高糾治家，三年而辭焉。儐者諫曰：「高糾之事夫子三年，曾無以爵祿而逐之，敢請其罪。」晏子曰：「若夫方立之人，維聖人而已。如嬰者，仄陋之人也。若夫左嬰右嬰之人，不舉四維，四維將不正。今此子事吾三年，未嘗弼吾過也，吾是以辭之。」
景公謂晏子曰：「昔吾先君桓公，予管仲狐與穀，其縣十七，著之於帛，申之以策，通之諸侯，以為其子孫賞邑。寡人不足以辱而先君，今為夫子賞邑，通之子孫。」晏子辭曰：「昔聖王論功而賞賢，賢者得之，不肖者失之，禦德修禮，無有荒怠。今事君而免於罪者，其子孫奚宜與焉。若為齊國大夫者，必有賞邑，則齊君何以共其社稷，與諸侯幣帛，嬰請辭。」遂不受。
景公賜晏子狐之白裘，玄豹之茈，其貲千金，使梁丘據致之。晏子辭而不受，三反，公曰：「寡人有此二，將欲服之。今夫子不受，寡人不敢服，與其閉藏之，豈如弊之身平？」晏子曰：「君就賜，使嬰修百官之政，君服之上，而使嬰服之於下，不可以為教。」固辭而不受。
晏子相景公，布衣鹿裘以朝。公曰：「夫子之家，若此其貧也，是奚衣之惡也，寡人不知，是寡人之罪也。」晏子對曰：「嬰聞之，蓋顧人而後衣食者，不以貪味為非，蓋顧人而後行者，不以邪僻為累。嬰不肖，嬰之族，又不如嬰也，待嬰以祀其先人者五百家。嬰又得布衣鹿裘而朝，於嬰不有飾乎！」再拜而辭。
仲尼曰：「靈公汙，晏子事之以整齊。莊公壯，晏子事之以宣武。景公奢，晏子事之以恭儉。晏子，君子也，相三君而善不通下，晏子，細人也。」晏子聞之，見仲尼，曰：「嬰聞君子有譏於嬰，是以來見。如嬰者，豈能以道食人者哉！嬰之宗族，待嬰而祀其先人者數百家，與齊國之簡士，待嬰而舉火者數百家。嬰為此仕者也。如嬰者，豈能以道食人者哉！」晏子出，仲尼送之以賓客之禮，再拜其辱，反，命門弟子曰：「救民之姓而不誇，行補三君而不有，晏子，果君子也。」

