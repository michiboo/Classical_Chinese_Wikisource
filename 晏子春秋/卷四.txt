
景公出遊，問於晏子曰，「吾欲觀於轉附朝舞，遵海而南，至於琅琊，寡人何修則夫先王之遊？」晏子再拜曰：「善哉！君之問也。嬰聞之，天子之諸侯為巡狩，諸侯之天子為述職。故春省耕而補不足者謂之遊，秋省實而助不給者謂之豫。夏諺曰：『吾君不遊，我曷以休；吾君不豫，我曷以助？一游一豫，為諸侯度。』今君之游不然，師行而糧食，貧者不補，勞者不息。夫從下歷時而不反謂之流，從高歷時而不反謂之連，從獸而不歸謂之荒，從樂而不歸謂之亡。古者聖王無流連之遊、荒亡之行。」公曰：「善。」命吏計公稟之粟，藉長幼貧氓之數，吏所委，發廩出粟，以予貧民者三千鐘，公所身見癃老者七十人，振贍之，然後歸也。
景公問於晏子曰：「昔吾先君桓公善飲酒，窮樂，食味方丈，好色，無別辟，若此，何以能率諸侯以朝天子乎？」晏子對曰：「昔吾先君桓公變俗以政，下賢以身。管仲，君之賊也。知其能，足以安國濟功，故迎之於魯郊，自禦，禮之於廟。異日，君過於康莊，聞甯戚歌，止車而聽之，則賢人之風也，舉以為大田。先君見賢不留，使能不怠，是以內政則民懷之，征伐則諸侯畏之。今君聞先君之過，而不能明其大節，桓公之霸也，君奚疑焉？」
景公問晏子曰：「昔吾先君桓公，從車三百乘，九合諸侯，一匡天下。今吾從車千乘，可以逮先君桓公之後乎？」晏子對曰：「桓公從車三百乘，九合諸侯，一匡天下者，左有鮑叔，右有仲父。今君左為倡，右為優，讒人在前，諛人在後，又焉可逮桓公之後乎？」
景公問晏子曰：「廉政而長久，其行何也？「晏子對曰：「其行水也。美哉，水乎清清，其濁無不雩途，其清無不灑除，是以長久也。」公曰：「廉政而速亡，其行何也？」對曰：「其行石也。堅哉，石乎落落，視之則堅，循之則堅，內外皆堅，無以為久，是以速亡也。」
景公問晏子曰：「請問為臣之道。」晏子對曰：「見善必通，不私其利，薦善而不有其名。稱身居位，不為苟進；稱事受祿，不為苟得。體貴側賤，不逆其倫；居賢不肖，不亂其序。肥利之地，不為私邑；賢質之士，不為私臣。君用其所言，民得其所利，而不伐其功，此臣之道也。」
景公問晏子曰：「人性有賢不肖，可學乎？」晏子對曰：「詩云：『高山仰之，景行行之』，之者，其人也。故諸侯並立，善而不怠者為長；列士並學，終善者為師。」
景公問晏子曰：「富民安眾，難乎？」晏子對曰：「易。節欲則民富，中聽則民安，行此兩者而已矣。」
景公問晏子曰：「國如何則可謂安矣？」晏子對曰：「下無諱言，官無怨治，通人不華，窮民不怨，喜樂無羨賞，忿怒無羨刑，上有禮於士，下有恩於民。地博不兼小，兵強不劫弱。百姓內安其政，外歸其義，可謂安矣。」
景公問晏子曰，「當今之時，諸侯孰危？」晏子對曰：「莒其先亡乎？」公曰：「何故？」對曰：「地侵於齊，貨竭於晉，是以亡也。」
晏子聘於吳，吳王曰：「子大夫以君命辱在敝邑之地，施貺寡人，寡人受貺矣，願有私問焉。」晏子逡遁而對曰，「嬰，北方之賤臣也，得奉君命，以趨於末朝。恐辭令不審，譏於下吏，懼不知所以對者。」吳王曰：「寡人聞夫子久矣，今乃得見，願終其問。」晏子避席對曰，「敬受命矣。」吳王曰：「國如何則可處，如何則可去也？」晏子對曰：「嬰聞之，親疏得處其倫，大臣得盡其忠，民無怨治，國無虐刑，則可處矣。是以君子懷不逆之君，居治國之位，親疏不得居其倫，大臣不得盡其忠，民多怨治，國有虐刑，則可去矣。是以君子不懷暴君之祿，不處亂國之位。」
晏子聘於吳，吳王曰：「敢問長保威強勿失之道若何？」晏子對曰：「先民而後身，先施而後誅，強不暴弱，貴不淩賤，富不傲貧，百姓並進，有司不侵，民和政平。不以威強退人之君，不以眾強兼人之地。其用法為時禁暴，故世不逆其志；其用兵為眾屏患，故民不疾其勞，此長保威強勿失之道也，失此者危矣。」吳王忿然作色，不說。晏子曰：「寡君之事畢矣，嬰無斧鑕之罪，請辭而行。」遂不復見。
晏子使魯，見昭公，昭公說曰：「天下以子大夫語寡人者眾矣，今得見而羨乎所聞，請私而無為罪。寡人聞大國之君，蓋回曲之君也，曷為以子大夫之行，事回曲之君乎？」晏子逡循對曰：「嬰不肖，嬰之族又不若嬰，待嬰而祀先者五百家，故嬰不敢擇君。」晏子出，昭公語人曰：「晏子仁人也，反亡君，安危國，而不私利焉；僇崔杼之屍，滅賊亂之徒，不獲名焉；使齊外無諸侯之憂，內無國家之患，不伐功焉。鍖然不滿，退托於族，晏子可謂仁人矣。」
晏子聘於魯，魯昭公問焉曰：「吾聞之，莫三人而迷。今吾以一國慮之，魯不免於亂，何也？」晏子對曰：「君之所尊舉而富貴，入所以與圖身，出所以與圖國，及左右逼邇，皆同於君之心者也。撟魯國化而為一心，曾無與二，其何暇有三。夫逼邇於君之側者，距本朝之勢，國之所以殆也。左右讒諛，相與塞善，行之所以衰也。士者持祿，遊者養交，身之所以危也。詩曰：『芃芃棫樸，薪之槱之，濟濟辟王，左右趨之』，此盲古者聖王明君之使以善也。故外知事之情，而內得心之誠，是以不迷也。」
晏子聘於魯。魯昭公問曰：「子大夫儼然辱臨敝邑，竊甚嘉之，寡人受貺，請問安國眾民如何？」晏子對曰：「嬰問傲大賤小則國危，慢聽厚斂則民散。事大養小，安國之器也；謹聽節斂，眾民之術也。」
晏子使晉，晉平公饗之文室，既靜矣，以宴，平公問焉，曰：「昔吾子先君得眾若何？」晏子對曰：「君饗寡君，施及使臣，禦在君側，恐懼不知所以對。」平公曰，「聞子大夫數矣，今乃得見，願終聞之。」晏子對曰：「臣聞君子如美淵澤，容之，眾人歸之，如魚有依，極其游泳之樂。若淵澤決竭，其魚動流，夫往者維雨乎，不可復已。」公又問曰：「請問莊公與今君孰賢？」晏子曰：「兩君之行不同，臣不敢知也。」公曰：「王室之不正也，諸侯之專制也，是以欲聞子大夫之言也。」對曰：「先君莊公，不安靜處，樂節飲食，不好鐘鼓，好兵作武，與士同饑渴寒暑。君之強，過人之量。有一過不能已焉，是以不免於難。今君大宮室，美台榭，以辟饑渴寒暑，畏禍，敬鬼神，君之善足以沒身，不足以及子孫矣。」
晏子使於晉，晉平公問曰：「吾子之君，德行高下如何？」晏子對以小善。公曰：「否，吾非問小善，問子之君德行高下也。」晏子蹴然曰：「諸侯之交，紹而相見，辭之有所隱也。君之命質，臣無所隱。嬰之君無稱焉。」平公蹴然而辭，送，再拜而反：曰：「殆哉吾過，誰曰齊君不肖，直稱之士，正在本朝也。」
晏子使於晉，叔向從之宴，相與語。叔向曰：「齊其何如？」晏子對曰：「此季世也，吾弗知，齊其為田氏乎？」叔向曰：「何謂也？」晏子曰：「公棄其民，而歸於田氏。齊舊四量：豆、區、釜、鐘，四升為豆，各自其四，以登於釜，釜十則鐘。田氏三量，皆登一焉，鐘乃巨矣。以家量貸，以公量收之。山木如市，弗加於山；魚鹽蜃蛤，弗加於海。民參其力，二入於公，而衣食其一。公積朽蠹，而老少凍餒。國之都市，屨賤而踴貴。民人痛疾，或燠休之。昔者殷人誅殺不當，僇民無時，文王慈惠殷眾，收恤無主，是故天下歸之。民無私與，維德之授。今公室驕暴，而田氏慈惠。其愛之如父母，而歸之如流水，欲無獲民，將焉避之。箕伯、直柄、虞遂、伯戲，其相胡公大姬，已在齊矣。」叔向曰：「雖吾公室，亦季世也，戎馬不駕，卿無軍行，公乘無人，卒列無長，庶民罷弊，宮室滋侈，道殣相望，而女富溢尤。民聞公命，如逃寇讎。欒、郤、胥、原、狐、續、慶、伯，降在皂隸，政在家門，民無所依，而君日不悛，以樂慆憂，公室之卑，其何日之有？讒鼎之銘曰：『昧旦丕顯，後世猶怠』，況日不悛，其能久乎。」晏子曰：「然則子將若何？」叔向曰：「人事畢矣，待天而已矣。晉之公族盡矣。肸聞之，公室將卑，其宗族枝葉先落，則公從之。肸之宗十一族，唯羊舌氏在而已，肸又無子，公室無度，幸而得死，豈其獲祀焉。」
叔向問晏子曰：「齊國之德衰矣，今子何若？」晏子對曰：「嬰聞事明君者，竭心力以沒其身，行不逮則退，不以誣持祿；事惰君者，優遊其身以沒其世，力不能則去，不以諛持危。且嬰聞君子之事君也，進不失忠，退不失行。不苟合以隱忠，可謂不失忠；不持利以傷廉，可謂不失行。」叔向曰：「善哉，詩有之曰：『進退維谷』，其此之謂歟？」
叔向問晏子曰：「正士之義，邪人之行，何如？」晏子對曰：「正士處勢臨眾而不阿私，行國足養而不忘故，通則事上使恤其下，窮則教下使順其上。其事君也，盡禮行忠，不為苟祿，不用則去而不議；其交友也，諭身行義，不為苟戚。不同則疏而不誹，不毀進於君，不以刻民尊於國。故用於上則民安，行於下則君尊。故得眾上不疑其身，用於君不悖於行，是以進不喪己，退不危身，此正士之行也。邪人則不然，用於上則虐民，行於下則逆上。事君苟進不道忠，交友苟合不道行。持諛巧以匄祿，比奸邪以厚養，矜爵祿以臨人，誇體貌以華世。不任於上則輕議，不篤於友則好誹。故用於上則民憂，行於下則君危，是以其事君近於罪，其交友近於患，其得上辟於辱，其為生僨於刑，故用於上則誅，行於下則弒，是故交通則辱，生患則危，此邪人之行也。」
叔向問晏子曰：「事君之倫，徒處之義，奚如？」晏子對曰：「事君之倫，知慮足以安國，譽厚足以導民，和柔足以懷眾。不廉上以為名，不倍民以為行，上也；潔於治己，不飾過以求先，不讒諛以求進，不阿以私，不誣所能，次也；盡力守職，不怠奉官，從上不敢惰，畏上故不苟，忌罪故不辟，下也。三者，事君之倫也。及夫大賢，則徒處與有事，無擇也，隨時宜者也。有所謂君子者，能不足以補上，退處不順上，治唐園，考菲履，共恤上令，弟長鄉里，不誇言，不愧行，君子也。不以上為本，不以民為憂，內不恤其家，外不顧其遊，誇言愧行，自勤於饑寒，不及醜儕，命之曰狂僻之民，明上之所禁也。進也不能及上，退也不能徒處，作窮於富利之門，畢志於畎畝之業。窮通行無常處之慮佚於心，通利不能，窮業不成，命之曰處封之民，明上之所誅也。有智不足以補君，有能不足以勞民，俞身徒處，謂之傲上。苟進不擇所道，苟得不知所惡，謂之亂賊。身無以與君，能無以勞民，飾徒處之義，揚輕上之名，謂之亂國。明君在上，三者不免罪。」叔向曰，「賢不肖，性夫！吾每有問，而未嘗自得也。」
叔向問晏子曰：「世亂不遵道，上辟不用義，正行則民遺，曲行則道廢。正行而遺民乎？與持民而遺道乎？此二者之於行何如？」晏子對曰，「嬰聞之，卑而不失尊，曲而不失正者，以民為本也。苟持民矣，安有遺道；苟遺民矣，安有正行焉？」
叔向問晏子曰：「意孰為高？行孰為厚？」對曰：「意莫高於愛民，行莫厚于樂民。」又問曰：「意孰為下，行孰為賤？」對曰：「意莫下於刻民，行莫賤於害身也。」
叔向問晏子曰：「嗇、吝、愛之於行何如？」晏子對曰：「嗇者，君子之道，吝愛者，小人之行也。」叔向曰：「何謂也？」晏子曰：「稱財多寡而節用之，富無金藏，貧不假貸，謂之嗇。積多不能分人，而厚自養，謂之吝。不能分人，又不能自養，謂之愛。故夫嗇者，君子之道；吝愛者，小人之行也。」
叔向問晏子曰：「君子之大義何若？」晏子對曰：「君子之大義，和調而不緣，溪盎而不苛，莊敬而不狡，和柔而不銓，刻廉而不劌，行精而不以明汙，齊尚而不以遺罷。富貴不傲物，貧窮不易行，尊賢而不退不肖，此君子之大義也。」
叔向問晏子曰：「進不能事上，退不能為家，傲世樂業，枯槁為名，不疑其所守者，可謂能行其道乎？」晏子對曰：「晏聞古之能行道者，世可以正則正，不可以正則曲。其正也，不失上下之倫；其曲也，不失仁義之理。道用與世樂業，不用有所依歸。不以傲上華世，不以枯槁為名。故道者，世之所以治，而身之所以安也。今以不事上為道，以不顧家為行，以枯槁為名，世行之則亂，身行之則危。且天之與地，而上下有衰矣。明王始立，而居國為制矣。政教錯而民行有倫矣。今以不事上為道，反天地之衰矣；以不顧家為行，倍先聖之道矣；以枯槁為名，則世塞政教之途矣。有明上不可以為下，遭亂世不可以治亂。說若道謂之惑，行若道謂之狂。惑者狂者木石之樸也，而道義未戴焉。」
叔向問晏子曰：「何若則可謂榮矣？」晏子對曰：「事親孝、無悔往行；事君忠、無悔往辭。和於兄弟，信於朋友，不謟過，不責得，言不相坐，行不相反。在上治民，足以尊君；在下蒞修，足以變人。身無所咎，行無所刨，可謂榮矣。」
叔向問晏子曰：「人何以則可謂保其身？」晏子對曰：「詩曰：『既明且哲，以保其身，夙夜匪懈，以事一人。』不庶幾，不要幸，先其難乎而後幸，得之時其所也，失之非其罪也，可謂保其身矣。」
曾子問晏子曰：「古者嘗有上不諫上，下不顧民，退處山谷，以成行義者也？」晏子對曰：「察其身無能也，而托乎不欲諫上，謂之誕意也。上惛亂，德義不行，而邪辟朋黨，賢人不用，士亦不易其行，而從邪以求進，故有隱有不隱。其行法士也？乃夫議上則不取也。夫上不諫上，下不顧民，退處山谷，嬰不識其何以為成行義者也。」
梁丘據問晏子曰：「子事三君，君不同心，而子俱順焉，仁人固多心乎？」晏子對曰：「嬰聞之，順愛不懈，可以使百姓；強暴不忠，不可以使一人。一心可以事百君，三心不可以事一君。」仲尼聞之曰：「小子識之，晏子以一心事百君者也。」
柏常騫去周之齊，見晏子曰：「騫，周室之賤史也，不量其不肖，願事君子，敢問正道直行，則不容於世；隱道危行，則不忍。道亦無滅，身亦無廢者，何若？」晏子對曰：「善哉！問事君乎？嬰聞之，執一浩倨，則不取也；輕進苟合，則不信也；直易無諱，則速傷也；新始好利，則無不敝也。且嬰聞養世之君子，從輕不為進，從重不為退，省行而不伐，讓利而不誇，陳物而勿專，見象而勿強，道不滅，身不廢矣。」

