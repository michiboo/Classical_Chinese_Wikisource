
景公好婦人而丈夫飾者，國人盡服之。公使吏禁之，曰：「女子而男子飾者，裂其衣，斷其帶。」裂衣斷帶，相望而不止。晏子見，公問曰：「寡人使吏禁女子而男子飾者，裂斷其衣帶，相望而不止者，何也？」晏子對曰：「君使服之於內，而禁之於外，猶懸牛首於門而賣馬肉也。公何以不使內勿服，則外莫敢為也。」公曰：「善。」使內勿服，不逾月，而國人莫之服。
齊人甚好轂擊，相犯以為樂，禁之不止。晏子患之，乃為新車良馬，出與人相犯也，曰：「轂擊者不祥，臣其祭祀不順，居處不敬乎！」下車棄而去之。然後國人乃不為。故曰禁之以制，而身不先行，民不能止。故化其心，莫若教也。
景公敗於梧丘。夜猶早，公姑坐睡，而夢有五丈夫，北面韋廬稱無罪焉。公覺，召晏子而告其所瞢。公曰：「我其嘗殺無罪邪？」晏子對曰：「昔者先君靈公畋，有五丈夫來駭獸，故並斷其頭而葬之，命曰五丈夫之丘，此其地邪？」公令人掘而求之，則五頭同穴而存焉。公曰：「嘻！」令吏厚葬之。國人不知其瞢也，曰：「君憫白骨，而況於生者乎，不遺餘力矣，不釋餘知矣。」故曰人君之為善易矣。
景公為路寢之台，成，而不踴焉。柏常騫曰：「君為台甚急，台成，君何為而不踴焉？」公曰：「然。有梟，昔者鳴，其聲無不為也，吾惡之甚，是以不踴焉。」柏常騫曰：「臣請禳而去之。」公曰：「何具？」對曰：「築新室，為置白茅焉。」公使為室，成、置白茅焉。柏常騫夜用事，明日，問公曰：「今昔聞梟聲乎？」公曰，「一鳴而不復聞。」使人往視之，梟當陛，布翼伏地而死。公曰：「子之道若此其明也，亦能益寡人之壽乎？」對曰：「能。」公曰：「能益幾何？」對曰：「天子九，諸侯七，大夫五。」公曰：「子亦有徵兆之見乎？」對曰：「得壽，地且動。」公喜，令百官趣具騫之所求。柏常騫出，遭晏子於塗，拜馬前。騫辭曰：「為君禳梟而殺之，君謂騫曰：『子之道若此其明也，亦能益寡人之壽乎？』騫曰能，今且大祭，為君請壽，故將往，以聞。」晏子曰：「嘻！亦善矣，能為君請壽也。雖然，吾聞之，維以政與德而順乎神，為可以益壽。今徒祭，可以益壽乎？然則福兆有見乎？」對曰：「得壽地將動。」晏子曰：「騫，昔吾見維星絕，樞星散，地其動，汝以是乎？」柏常騫俯，有間，仰而對曰，「然。」晏子曰：「為之無益，不為無損也。汝薄斂，毋費民，且無令君知之。」
景公新成柏寢之室，使師開鼓琴。師開左撫宮，右彈商，曰：「室夕。」公曰：「何以知之？」師開對曰：「東方之聲薄，西方之聲揚。」公召大匠曰：「立室何為夕？」大匠曰：「立室以宮矩為之。」於是召司空曰：「立宮何為夕？」司空曰：「立宮以城矩為之。」明日，曼子朝，公曰：「先君太公以營丘之封立城，曷為夕？」晏子對曰：「古之立國者，南望南斗，北戴樞星，彼安有朝夕哉？然而以今之夕者，周之建國，國之西方，以尊周也。」公蹴然曰：「古之臣乎！」
景公病水，臥十數日，夜瞢與二日鬥，不勝。晏子朝，公曰：「夕者，吾瞢與二日鬥，而寡人不勝，我其死乎？」晏子對曰：「請召占瞢者。」立於閨，使人以車迎占瞢者。至曰：「曷為見召？」晏子曰：「夜者，公瞢與二日鬥，不勝，恐必死也，故請君占瞢。是所為也。」占瞢者曰：「請反具書。」晏子曰：「毋反書，公所病者，陰也；日者，陽也。一陰不勝二陽，公病將已。以是對。」占瞢者入，公曰：「寡人瞢與二日鬥而不勝，寡人死乎？」占瞢者對曰：「公之所病，陰也。日者，陽也。一陰不勝二陽，公病將已。」居三日，公病大愈，公且賜占瞢者。占瞢者曰：「此非臣之力，晏子教臣也。」公召晏子，且賜之。晏子曰：「占瞢者以臣之言對，故有益也，使臣言之，則不信矣，此占瞢者之力也，臣無功焉。」公兩賜之曰：「以晏子不奪人之功，以占瞢者不蔽人之能。」
景公病疽，在背。高子國子請公曰：「職當撫瘍。」高子進而撫瘍。公曰：「熱乎？」曰：「熱。」「熱何如？」曰；「如火。」「其色何如？」曰：「如未熟李。」「大小何如？」曰：「如豆。」「墮者何如？」曰：「如屨辨。」二子者出，晏子請見，公曰：「寡人有病，不能勝衣冠，以出見夫子，夫子其辱視寡人乎。」晏子入，呼宰人具盥，御者具巾，刷手溫之，發席傅薦，跪請撫瘍。公曰：「其熱何如？」曰：「如日。」「其色何如？」曰：「如蒼玉。」「大小何如？」曰：「如璧。」「其墮何如？」曰：「如珪。」晏子出，公曰：「吾不見君子，不知野人之拙也。」
晏子使吳，吳王謂行人曰：「吾聞晏嬰，蓋北方辯於辭，習於禮者也。命儐者曰：『客見則稱天子請見。』」明日，晏子有事。行人曰：「天子請見。」晏子蹴然。行人又曰：「天子請見。」晏子蹴然。又曰：「天子請見。」晏子蹴然者三，曰：「臣受命弊邑之君，將使於吳王之所，以不敏而迷惑，入於天子之朝，敢問吳王惡乎存？」然後吳王曰：「夫差請見。」見之以諸侯之禮。
晏子使楚，楚人以晏子短，為小門於大門之側而延晏子。晏子不入，曰：「使狗國者，從狗門入，今臣使楚，不當從此門入。」儐者更道，從大門入。見楚王，王曰：「齊無人耶？使子為使？」晏子對曰：「齊之臨淄三百閭，張袂成陰，揮汗成雨，比肩繼踵而在，何為無人？」王曰：「然則何為使子？」晏子對曰：「齊命使，各有所主。其賢者使使賢主；不肖者使使不肖主，嬰最不肖，故宜使楚矣。」
晏子將使楚，楚王聞之，謂左右曰：「晏嬰，齊之習辭者也。今方來，吾欲辱之，何以也？」左右對曰：「為其來也，臣請縛一人，過王而行，王曰：『何為者也？』對曰：『齊人也。』王曰：『何坐？』曰：『坐盜。』」晏子至，楚王賜晏子酒，酒酣，吏二縛一人詣王。王曰：「縛者何為者也？」對曰：「齊人也，坐盜。」王視晏子曰：「齊人固善盜乎？」晏子避席對曰：「嬰聞之，橘生淮南，則為橘；生於淮北，則為枳，葉徒相似，其實味不同，所以然者何？水土異也。今民生長於齊不盜，入楚則盜，得無楚之水土，使民善盜耶？」王笑曰：「聖人非所與熙也，寡人反取病焉。」
景公使晏子於楚，楚王進橘，置削，晏子不剖而並食之。楚王曰：「橘當去剖。」晏子對曰：「臣聞之，賜人主前者，瓜桃不削、橘柚不剖。今者萬乘之主無教令，臣故不敢剖。不然，臣非不知也。」
景公飲酒，田桓子侍，望見晏子而復於公曰：「請浮晏子。」公曰：「何故也？」無宇對曰：「晏子衣緇布之衣，麋鹿之裘，棧軫之車，而駕駑馬以朝，是隱君之賜也。」公曰：「諾。」晏子坐，酌者奉觴進之曰：「君命浮子。」晏子曰：「何故也？」田桓子曰：「君賜之卿位以顯其身，寵之百萬以富其家，群臣之爵，莫尊於子，祿莫重於子。今子衣緇布之衣，麋鹿之裘，棧軫之車，而駕駑馬以朝，則是隱君之賜也，故浮子。」晏子避席曰：「請飲而後辭乎？其辭而後飲乎？」公曰：「辭然後飲。」晏子曰：「君賜之卿位以顯其身，嬰非敢為顯受也，為行君令也；寵之百萬以富其家，嬰非敢為富受也，為通君賜也。臣聞古之賢君，臣有受厚賜，而不顧其困族，則過之。臨事守職，不勝其任，則過之。君之內隸，臣之父兄，若有離散，在於野鄙，此臣之罪也。君之外隸，臣之所職，若有播亡，在於四方，此臣之罪也。兵革之不完，戰車之不修：此臣之罪也。若夫弊車駑馬以朝，意者非臣之罪乎。且以君之賜，父之黨，無不乘車者；母之黨，無不足於衣食者；妻之黨，無凍餒者；國之簡士，待臣而後舉火者數百家。如此者，為彰君賜乎？為隱君賜乎？」公曰，「善。為我浮無宇也。」
田桓子見晏子獨立於牆陰，曰：「子何為獨立而不憂？何不求四方之學士可者而與坐？」晏子曰：「共立似君子，出言而非也。嬰惡得學士之可者，而與之坐。且君子之難得也，若華山然，名山既多矣，松柏既茂矣，望之𡢘𡢘然，盡目力不知厭。而世有所美焉，固欲登彼𡢘𡢘之上，仡仡然不知厭。小人者與此異，若部婁之未登，善。登之無蹊，維有楚棘而已，遠望無見也，俛就則傷要，嬰惡能無獨立焉？且人何憂，靜處遠慮，見歲若月，學問不厭，不知老之將至，安用從酒？」田桓子曰：「何謂從酒？」晏子曰：「無客而飲，謂之從酒。今若子者，晝夜守尊，謂之從酒也。」
欒氏高氏欲逐田氏鮑氏，田氏鮑氏先知而遂攻之。高強曰：「先得君，田鮑安往？」遂攻虎門。二家召晏子，晏子無所從也。從者曰：「何為不助田鮑？」晏子曰：「何善焉其助之也？」「何為不助欒高？」曰：「庸愈於彼乎？」門開，公召而入。欒高不勝而出，田桓子欲分其家，以告晏子。晏子曰：「不可。君不能飭法，而群臣專制，亂之本也。今又欲分其家，利其貨，是非制也，子必致之公。且嬰聞之，廉者，政之本也；讓者，德之主也。欒高不讓，以至此禍，可毋慎乎！廉之謂公正，讓之謂保德。凡有血氣者，皆有爭心，怨利生孽，維義為可以長存。且分爭者不勝其禍，辭讓者不失其福，子必勿取。」桓子曰：「善。」盡致之公，而請老於劇。
慶氏亡，分其邑，與晏子邶殿，其鄙六十，晏子勿受。子尾曰：「富者人之所欲也，何獨弗欲？」晏子對曰：「慶氏之邑足欲，故亡。吾邑不足欲也，益之以邶殿，乃足欲，足欲，亡無日矣，在外不得宰吾一邑。不要邶殿，非惡富也，恐失富也。且夫富，猶布帛之有幅焉、為之制度使無遷也。夫民生厚而用利，於是乎正德以幅之，使無黜慢，謂之幅利。利過則為敗，吾不敢貪多，所謂幅也。」
景公祿晏子以平陰與槁邑，反市者十一社。晏子辭曰：「吾君好治宮室，民之力弊矣；又好盤遊玩好以飭女子，民之財竭矣；又好興師，民之死近矣。弊其力，竭其財，近其死，下之疾其上甚矣，此嬰之所為不敢受也。」公曰：「是則可矣。雖然，君子獨不欲富與貴乎？」晏子曰：「嬰聞為人臣者，先君後身，安國而度家，宗君而處身，曷為獨不欲富與貴也！」公曰：「然則曷以祿夫子？」晏子對曰：「君商漁鹽，關市譏而不征，耕者十取一焉，弛刑罰，若死者刑，若刑者罰，若罰者免。若此三言者，嬰之祿，君之利也。」公曰：「此三言者，寡人無事焉，請以從夫子。」公既行若三言，使人問大國，大國之君曰：「齊安矣。」使人問小國，小國之君曰：「齊不我加矣。」
晏子相齊三年，政平民說。梁丘據見晏子中食而肉不足，以告景公。旦日，封晏子以都昌，晏子辭而不受，曰：「富而不驕者，未嘗聞之。貧而不恨者，嬰是也。所以貧而不恨者，以若為師也。今封，易嬰之師。師已輕，封已重矣，請辭。」
晏子方食，景公使使者至，分食食之，使者不飽，晏子亦不飽。使者反，言之公，公曰：「嘻，晏子之家，若是其貧也。寡人不知，是寡人之過也。」使吏致千金與市租，請以奉賓客。晏子辭，三致之，終再拜而辭曰：「嬰之家不貧。以君之賜，澤覆三族，延及交遊，以振百姓，君之賜也厚矣，嬰之家不貧也。嬰聞之，夫厚取之君而施之民，是臣代君君民也，忠臣不為也。厚取之君而不施於民，是為筐篋之藏也，仁人不為也。進取於君，退得罪於士，身死而財遷於它人，是為宰藏也，智者不為也。夫十總之布，一豆之食，足於中免矣。」景公謂晏子曰：「昔吾先君桓公，以書社五百封管仲，不辭而受，子辭之何也？」晏子曰：「嬰聞之，聖人千慮，必有一失；愚人千慮，必有一得。意者管仲之失，而嬰之得者耶？故再拜不敢受命。」
晏子相齊，衣十升之布，食脫粟之食，五卵、苔菜而已，左右以告公，公為之封邑，使田無宇致台與無鹽。晏子對曰：「昔吾先君太公受之營丘，為地五百里，為世國長。自太公至於公之身，有數十公矣，苟能說其君以取邑，不至公之身，趣齊搏以求升土，不得容足而寓焉。嬰聞之，臣有德益祿，無德退祿，惡有不肖父為不肖子，為封邑以敗其君之政者乎！」遂不受。
景公賜晏子邑，晏子辭。田桓子謂晏子曰：「君歡然與子邑，必不受以恨君何也？」晏子對曰：「嬰聞之，節受於上者，寵長於君；儉居於處者，名廣於外。夫長寵廣名，君子之事也，嬰獨庸能已乎？」
景公欲更晏子之宅，曰：「於之宅近市，湫隘囂塵，不可以居，請更諸爽塏者。」晏子辭曰：「君之先臣容焉，臣不足以嗣之，於臣侈矣。且小人近市，朝夕得所求，小人之利也，敢煩裡旅？」公笑曰：「子近市，識貴賤乎？」對曰：「既竊利之，敢不識乎？」公曰：「何貴何賤？」是時也，公繁於刑，有鬻踴者，敵對曰：「踴貴而屨賤。」公愀然改容，公為是省於刑。君子曰：「仁人之言，其利博哉！晏子一言，而齊侯省刑。詩曰：『君子如祉，亂庶遄已。』其是之謂乎！」
晏子使魯，景公為毀其鄰，以益其宅。晏子反，聞之，待於郊，使人復於公曰：「臣之貪頑而好大室也，乃通於君，故君大其居，臣之罪大矣。」公曰：「夫子之鄉惡而居小，故為夫子為之，欲夫子居之，以慊寡人也。」晏子對曰：「先人有言曰：『毋卜其居，而卜其鄰舍。』今得意於君者，慊其居則毋卜。已沒氏之先人卜與臣鄰，吉，臣可以廢沒氏之卜乎？夫大居而逆鄰歸之心，臣不願也，請辭。」卒復其舊宅。公弗許，因陳桓子以請，乃許之。
景公謂晏子曰：「寡人慾朝昔相見，為夫子築室子閨內，可乎？」晏子對曰：「臣聞之，隱而顯，近而結，維至賢耳。如臣者，飾其容止以待命，猶恐罪戾也。今君近之，是遠之也，請辭。」
景公有愛女，請嫁於晏子。公乃往燕晏子之家，飲酒，酣，公見其妻曰：「此子之內子邪？」晏子對曰：「然，是也。」公曰：「嘻！亦老且惡矣。寡人有女，少且姣，請以滿夫子之宮。」晏子違席而對曰：「乃此則老且惡，嬰與之居故矣，故及其少而姣也。且人固以壯托乎老，姣托乎惡，彼嘗托而嬰受之矣。君雖有賜，可以使嬰倍其托乎？」再拜而辭。
晏子朝，乘弊車，駕駑馬，景公見之曰：「嘻！夫子之祿寡邪？何乘不佼之甚也？」晏子對曰：「賴君之賜，得以壽三族，及國遊士，皆得生焉。臣得暖衣飽食弊車駑馬以奉其身，於臣足矣。」晏子出，公使梁丘據遺之輅車乘馬，三返不受。公不說，趣召晏子。晏於至，公曰：「夫子不受，寡人亦不乘。」晏子對曰：「君使臣臨百官之吏，臣節其衣服，飲食之養，以先齊國之民，然猶恐其侈靡而不顧其行也。今輅車乘馬，君乘之上，而臣亦乘之下，民之無義，侈其衣服飲食，而不顧其行者，臣無以禁之。」遂讓不受。
晏子相景公，食脫粟之食，炙三弋、五卵、苔菜耳矣。公聞之，往燕焉，睹晏子之食也。公曰：「嘻！夫子之家，如此其貧乎！而寡人不知，寡人之罪也。」晏子對曰：「以世之不足也，免粟之食飽，士之一乞也；炙三弋，士之二乞也；苔菜、五卵，士之三乞也。嬰無倍人之行，而有參士之食，君之賜厚矣。嬰之家不貧。」再拜而謝。
梁丘據謂晏子曰：「吾至死不及夫子矣！」晏子曰：「嬰聞之，為者常成、行者常至。嬰非有異於人也，常為而不置，常行而不休者，故難及也？」
晏子相景公，老辭邑。公曰：「自吾先君定公至今用世多矣，齊大夫未有老辭邑者。今夫子獨辭之，是毀國之故，棄寡人也，不可。」晏子對曰：「嬰聞古之事君者，稱身而食，德厚而受祿，德薄則辭祿。德厚受祿，所以明上也；德薄辭祿，可以潔下也。嬰老，德薄無能而厚受祿，是掩上之明，汙下之行，不可。」公不許曰：「昔吾先君桓公，有管仲恤勞齊國，身老，賞之以三歸，澤及子孫。今夫子亦相寡人，欲為夫子三歸，澤至子孫，豈不可哉？」對曰：「昔者管子事桓公，桓公義高諸侯，德備百姓。今嬰事君也，國僅齊於諸侯，怨積乎百姓，嬰之罪多矣，而君欲賞之，豈以其不肖父為不肖子厚受賞，以傷國民義哉！且夫德薄而祿厚，智惛而家富，是彰汙而逆教也，不可。」公不許。晏子出，異日朝，得間而入邑，致車一乘而後止。
晏子病，將死，其妻曰：「夫子無欲言乎？」晏子曰：「吾恐死而俗變。謹視爾家，毋變爾俗也。」
晏子病，將死，鑿楹納書焉，謂其妻曰：「楹語也，子壯而示之。」及壯，發書，書之言曰：「布帛不可窮，窮不可飾；牛馬不可窮，窮不可服；士不可窮，窮不可任；國不可窮，窮不可竊也。」

