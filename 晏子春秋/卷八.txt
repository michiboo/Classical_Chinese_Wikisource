
仲尼之齊，見景公，景公說之，欲封之以爾稽，以告晏子。晏子對曰：「不可。彼浩裾自順，不可以教下；好樂緩於民，不可使親治；立命而怠事，不可使守職；厚葬，破民貧國；久喪，循哀費日，不可使子民。行之難者在內，而儒者無其外，故異於服，勉於容，不可以道眾，而馴百姓。自大賢之滅，周室之卑也，威儀加多，而民行滋薄；聲樂繁充，而世德滋衰。今孔丘盛聲樂以侈世，飾弦歌鼓舞以聚徒，繁登降之禮以示儀，務趨翔之節以觀眾。博學不可以儀世，勞思不可以補民，兼壽不能殫其教，當年不能究其禮，積財不能贍其樂。繁飾邪術以營世君，盛為聲樂以淫愚民。其道也不可以示世；其教也不可以導民。今欲封之以移齊國之俗，非所以導眾存民也。」公曰：「善。」於是厚其禮，留其封，敬見而不同其道。仲尼乃行。
景公上路寢，聞哭聲，曰：「吾若聞哭聲，何為者也？」梁丘據對曰：「魯孔丘之徒鞠語者也。明於禮樂，審於服喪，其母死，葬埋甚厚，服喪三年，哭泣甚疾。」公曰：「豈不可哉！」而色說之。晏子曰：「古者聖人，非不知能繁登降之禮，制規矩之節，行表綴之數，以教民，以為煩人留日，故制禮不羨於便事，非不知能揚干戚鐘鼓竽瑟以勸眾也，以為費財留工，故制樂不羨於和民；非不知能累世殫國以奉死，哭泣處哀以持久也，而不為者，知其無補死者，而深害生者，故不以導民。今品人飾禮煩事，羨樂淫民，崇死以害生，三者，聖王之所禁也。賢人不用，德毀俗流，故三邪得行於世，是非賢不肖雜，上妄說邪，故好惡不足以導眾，此三者，路世之政，單事之教也，公曷為不察，聲受而色說之？」
仲尼游齊，見景公。景公曰：「先生奚不見寡人宰乎？」仲尼對曰：「臣聞晏子，事三君而得順焉，是有三心，所以不見也。」仲尼出，景公以其言告晏子，晏子對曰：「不然，非嬰為三心，三君為一心故。三君皆欲其國家之安，是以嬰得順也。嬰聞之，是而非之，非而是之，猶非也。孔丘必據處此一心矣。」
仲尼之齊，見景公而不見晏子。子貢曰：「見君不見其從政者，可乎？」仲尼曰：「吾聞晏子事三君而順焉，吾疑其為人。」晏子聞之，曰：「嬰則齊之世民也，不維其行，不識其過，不能自立也，嬰聞之，有幸見愛，無幸見惡，誹譽為類，聲響相應，見行而從之者也。嬰聞之，以一心事三君者所以順焉，以三心事一君者不順焉。今未見嬰之行，而非其順也。嬰聞之，君子獨立不慚於影、獨寢不慚於魂。孔子拔樹削跡，不自以為辱；身窮陳蔡，不自以為約。非人不得其故，是猶澤人之非斤斧，山人之非網罟也。出之其口，不知其困也。始吾望儒而貴之，今吾望儒而疑之。」仲尼聞之曰：「語有之，言發於邇，不可止於遠也；行存於身，不可掩於眾也。吾竊議晏子，而不中夫人之過，吾罪幾矣。丘聞君子過人以為友，不及人以為師。今丘失言於夫子，夫子譏之，是吾師也。」因宰我而謝焉，然仲尼見之。
景公出田，寒，故以為渾，猶顧而問晏子曰：「若人之眾，則有孔子焉乎？」晏子對曰：「有孔子焉則無有，若舜焉則嬰不識。」公曰：「孔子之不逮舜為間矣，曷為有孔子焉則無有，若舜蔫則嬰不識？」晏子對曰：「是乃孔子之所以不逮舜。孔子行一節者也。處民之中，其過之識，況處君子之中乎！舜者處民之中，則自齊乎士；處君子之中，則齊乎君子；上與聖人，則固聖人之林也。此乃孔子之所以不逮舜也。」
仲尼相魯，景公患之，謂晏子白，「鄰國有聖人，敵國之憂也。今孔子相魯，若何？」晏子對曰：「君其勿憂。彼魯君，弱主也；孔子，聖相也。君不如陰重孔子，設以相齊。孔子強諫而不聽，必驕魯而有齊，君勿納也。夫絕於魯，無主於齊，孔子困矣。」居期年，孔子去魯之齊，景公不納，故困於陳蔡之間。
景公問晏子曰：「有臣而強，足恃乎？」晏子對曰：「不足恃。」「有兄弟而強，足恃乎？」晏子對曰：「不足恃。」公忿然作色曰：「吾今有恃乎？」晏子對曰：「有臣而強，無甚如湯；有兄弟而強、無甚如桀。湯有弒其君，桀有亡其兄，豈以人為足恃，可以無亡也。」
景公游於牛山，少樂，曰：「請晏子一願。」晏子對曰：「不，嬰何願？」公曰：「晏子一願。」對曰：「臣願有君而見畏，有妻而見歸，有子而可遺。」公曰：「善乎！晏子之願也。載一願。」晏子對曰：「臣願有君而明，有妻而材，家不貧，有良鄰。有君而朋，日順嬰之行；有妻而材，則使嬰不忘；家不貧，則不慍朋友所識；有良鄰，則日見君子，嬰之願也。」公曰：「善乎！晏子之願也。載一願。」晏子對曰：「臣願有君而可輔，有妻而可去，有子而可怒。」公曰：「善乎！」晏子之願也。」
景公為大鐘，將縣之，晏子、仲尼、柏常騫，三人朝，俱曰：「鐘將毀。」沖之、果毀。公召三子者而問之，晏子對曰：「鐘大，不祀先君而以燕，非禮，是以曰鐘將毀。」仲尼曰：「鐘大而縣下，沖之，其氣下回而上薄，是以曰鐘將毀。」柏常騫曰：「今庚申，雷日也，音莫勝於雷，是以曰鐘將毀也。」
田無宇見晏子獨立於閨內，有婦人出於室者，髮斑白，衣緇布之衣，而無裡裘，田無宇譏之曰：「出於室何為者也？」晏子曰：「嬰之家也。」無宇曰：「位為中卿，食田七十萬，何以老妻為？」對曰：「嬰聞之，去老者謂之亂，納少者謂之淫。且夫見色而忘義，處富貴而失倫，謂之逆道。嬰可以有亂淫之行，不顧於倫，逆古之道乎？」
有工女，託於晏子之家者，曰：「婢妾，東郭之野人也，願得入身，比數於下陳焉。」晏子曰：「乃今而後自知吾不肖也。古之為政者，士農工商異居，男女有別而不通，故士無邪行，女無淫事。今僕託國主民，而女欲奔僕，僕必色見而行無廉也。」遂不見。
景公蓋姣，有羽人視景公僣者。公謂左右曰：「問之，何視寡人之僣也？」羽人對曰：「言亦死，而不言亦死，竊姣公也。」公曰：「合色寡人也！殺之。」晏子不時而入見曰：「蓋聞君有所怒羽人。」公曰：「然。色寡人，故將殺之。」晏子對曰：「嬰聞拒欲不道，惡愛不祥，雖使色君，於法不宜殺也。」公曰：「惡，然乎！若使沐浴，寡人將使抱背。」
景公謂晏子曰：「東海之中，有水而赤，其中有棗，華而不實，何也？」晏子對曰：「昔者秦繆公，乘龍舟而理天下，以黃布裹烝棗，至東海而捐其布，彼黃布，故水赤；烝棗，故華而不實。」公曰：「吾詳問子，何為對？」晏子對曰：「嬰聞之，詳問者亦詳對之也。」
景公問晏子曰：「天下有極大物乎？」晏子對曰：「有。北溟有鵬，足遊浮雲，背淩蒼天，尾偃天間，躍啄北海，頸尾咳於天地，然而漻漻乎不知六翮之所在。」公曰：「天下有極細者乎？」晏子對曰：「有。東海有蟲，巢於蚊睫，再乳再飛，而蚊不為驚。臣嬰不知其名，而東海漁者，命曰焦冥。」
莊公闔門而圖莒，國人以為有亂也，皆操長兵而立於衢閭。公召睢休相而問曰：「寡人闔門而圖莒，國人以為有亂，皆操長兵而立於衢閭，奈何？」休相對曰：「誠無亂。而國人以為有，則仁人不存。請令於國，言晏子之在也。」公曰：「諾。」以令於國：「孰謂國有亂者，晏子在焉。」然後皆散兵而歸。君子曰：「夫行不可不務也。晏子存而民心安，此非一日之所為也，有所以見於前信於後者。是以晏子立人臣之位，而安萬民之心。」
景公游於菑，聞晏子死，公乘侈輿服繁駔驅之。自以為遲，下車而趨。知不若車之速，則又乘。比至於國者，四下而趨，行哭而往，至，伏屍而號，曰：「子大夫日夜責寡人，不遺尺寸，寡人猶且淫佚而不收，怨罪重積於百姓。今天降禍於齊，不加於寡人，而加於夫子，齊國之社稷危矣，百姓將誰告夫！」
晏子死，景公操玉加於晏子屍上而哭之，涕沾襟，章子諫曰：「非禮也。」公曰：「安用禮乎！昔者吾與夫子游於公阜之上，一日而三不聽寡人，今其孰能然乎！吾失夫子則亡，何禮之有？」免而哭，哀盡而去。
晏子沒十有七年，景公飲諸大夫酒。公射出質，堂上唱善，若出一口。公作色太息，播弓矢。弦章入，公曰：「章，自吾失晏子，於今十有七年，未嘗聞吾不善。今射出質，而唱善者，若出一口。」弦章對曰：「此諸臣之不肖也。知不足以知君之不善，勇不足以犯君之顏色。然而有一焉。臣聞之，君好之則臣服之；君嗜之，則臣食之。夫尺蠖食黃則其身黃，食蒼則其身蒼，君其猶有諂人言乎？」公曰，「善。今日之言，章為君，我為臣。」是時海人入魚，公以五十乘賜弦章。章歸魚乘塞途，撫其御之手曰：「曩之唱善者，皆欲若魚者也。昔者，晏子辭賞以正君，故過失不掩，今諸臣諂諛以干利，故出質而唱善，如出一口。今所輔於君，未見於眾，而受若魚，是反晏子之義，而順諂諛之欲也。」固辭魚不受。君子曰：「弦章之廉，乃晏子之遺行也。」

