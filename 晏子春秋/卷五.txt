
晏子臣於莊公，公不說，飲酒，令召晏子。晏子至，入門，公令樂人奏歌曰：「已哉！已哉！寡人不能說也，爾何來為？」晏子入坐，樂人三奏，然後知其謂己也。遂起、北面坐地。公曰：「夫子從席，曷為坐地？」晏子對曰：「嬰聞訟夫坐地，今嬰將與君訟，敢毋坐地乎？嬰聞之，眾而無義，強而無禮，好勇而惡賢者，禍必及其身，若公者之謂矣。且嬰言不用，願請身去。」遂趨而歸，管籥其家者納之公，財在外者斥之市，曰：「君子有力於民則進爵祿，不辭貴富；無力於民而旅食，不惡貧賤。」遂徒行而東，耕于海濱，居數年，果有崔杼之難。
晏子為莊公臣，言大用，每朝賜爵益邑。俄而不用，每朝致邑與爵，爵邑盡，退朝而乘，喟然而歎，終而笑。其僕曰：「何歎笑相從數也？」晏子曰：「吾歎也，哀吾君不免於難；吾笑也，喜吾自得也，吾亦無死矣。」崔杼果弒莊公。晏子立崔杼之門，從者曰：「死乎？」晏子曰：「獨吾君也乎哉，吾死也？」曰：「行乎？」曰：「獨吾罪也乎哉，吾亡也？」曰：「歸乎？」曰：「吾君死安歸？君民者，豈以陵民，社稷是主；臣君者，豈為其口實？社稷是養。故君為社稷死則死之，為社稷亡則亡之。若君為己死，而為己亡，非其私昵，孰能任之？且人有君而弒之，吾焉得死之，而焉得亡之？將庸何歸？」門啟而入，崔子曰：「子何不死？子何不死？」晏子曰：「禍始吾不在也，禍終吾不知也，吾何為死？且吾聞之，以亡為行者不足以存君，以死為義者不足以立功，嬰豈婢子也哉？其縊而從之也。」遂袒免坐，枕君屍而哭，興，三踴而出。人謂崔子必殺之，崔子曰：「民之望也，舍之得民。」
崔杼既弒莊公而立景公，杼與慶封相之，劫諸將軍大夫，及顯士庶人於太宮之坎上，令無得不盟者，為壇三仞，塪其下，以甲千列環其內外，盟者皆脫劍而入。維晏子不肯，崔杼許之。有敢不盟者，戟鉤其頸，劍承其心，令自盟曰：「不與崔慶，而與公室者，受其不祥。」言不疾，指不至血者死。所殺七人。次及晏子，晏子奉杯血仰天歎曰：「嗚呼。崔子為無道，而弒其君，不與公室而與崔慶者，受此不祥。」俛而飲血。崔杼謂晏子曰：「子變子言，則齊國吾與子共之；子不變子言，戟既在脰，劍既在心，維子圖之也。」晏子曰：「劫吾以刃而失其志，非勇也。回吾以利而倍其君，非義也。崔子，子獨不為夫詩乎？詩云：『莫莫葛虆，施於條枚。愷悌君子，求福不回』，今嬰且可以回而求福乎？曲刃鉤之，直兵推之，嬰不革矣。」崔杼將殺之，或曰：「不可。子以子之君無道而殺之，今其臣，有道之士也，又從而殺之，不可以為教矣。」崔子遂舍之。晏子曰：「若大夫為大不仁，而為小仁，焉有中乎？」趨出，援綏而乘，其僕將馳，晏子撫其手，曰：「徐之，疾不必生，徐不必死，鹿生於野，命縣於廚，嬰命有系矣。」按之成節而後去。詩云：「彼己之子，捨命不渝」，晏子之謂也。
景公使晏子為東阿宰，三年，而毀聞於國，景公不說，召而免之。晏子謝曰：「嬰知嬰之過矣，請復治阿三年，而謄必聞國。」景公不忍，復使治阿，三年而譽聞於國。景公說，召而賞之，辭而不受。景公問其故，對曰：「昔者嬰之治阿也，築蹊徑，急門閭之政，而淫民惡之。舉儉力孝弟，罰偷窳，而惰民惡之。決獄不避貴強，而貴強惡之。左右所求，法則予，非法則否，而左右惡之。事貴人體不過禮，而貴人惡之。是以三邪毀乎外，二讒毀乎肉，三年而毀聞乎君也。今臣謹更之，不築蹊徑，而緩門閭之政，而淫民說。不舉儉力孝弟，不罰偷窳，而惰民說。決獄阿貴強，而貴強說。左右所求言諾，而左右說。事貴人體過禮，而貴人說。是以三邪譽乎外，二讒譽乎內，三年而譽聞於君也。昔者嬰之所以當誅者宜賞，而今之所以當賞者宜誅，是故不敢受。」景公知晏子賢，乃任以國政，三年而齊大興。
景公與晏子立於曲潢之上，晏子稱曰：「衣莫若新，人莫若故。」公曰：「衣之新也，信善矣，人之故相知情。」晏子歸，負載，使人辭於公曰：「嬰故老耄無能也，請毋服壯者之事。」公自治國，身弱於高、國，百姓大亂。公恐，復召晏子，諸侯忌其威，而高、國服其政，田疇墾辟，蠶桑豢牧之處不足，絲蠶於燕，牧馬於魯，共貢入朝。墨子聞之，曰：「晏子知道，景公知窮矣。」
景公之時饑，晏子請為民發粟，公不許。當為路寢之台，晏子令吏重其賃，遠其兆，徐其日而不趨，三年，台成而民振。故上說乎遊，民足乎食。君子曰：「政則晏子欲發粟與民而已，若使不可得，則依物而偶於政。」
景公登東門防，民單服然後上，公曰：「此大傷牛馬蹄矣，夫何不下六尺哉？」晏子對曰：「昔者吾先君桓公，明君也，而管仲賢相也，夫以賢相佐明君，而東門防全也。古者不為，殆有為也。蚤歲，淄水至，入廣門，即下六尺耳，鄉者防下六尺，則無齊矣。夫古之重變古常，此之謂也。」
景公游於壽宮，睹長年負薪者而有饑色，公悲之，喟然歎曰令吏養之。晏子曰：「臣聞之，樂賢而哀不肖，守國之本也。今君愛老，而恩無所不逮。治國之本也。」公笑，有喜色。晏子曰：「聖王見賢以樂賢，見不肖以哀不肖。今請求老弱之不養、鰥寡之無室者，論而共秩焉。」公曰：「諾。」於是老弱有養，鰥寡有室。
景公探雀鷇，鷇弱，反之。晏子聞之，不時而入見，公汗出惕然。晏子曰：「君何為者也？」公曰：「吾探雀鷇，鷇弱故反之。」晏子逡巡，北面再拜而賀曰：「吾君有賢王之道矣。」公曰：「寡人探雀鷇，鷇弱故反之，其當聖王之道者何也？」晏子對曰：「君探雀鷇，鷇弱反之，是長幼也。吾君仁愛，曾禽獸之加焉，而況於人乎，此聖王之道也。」
景公睹嬰兒乞於途者，公曰：「是無歸矣。」晏子對曰：「君存，何為無歸，使吏養之，可立而以聞。」
景公正晝，被髮，乘六馬，御婦人以出正閨，刖跪擊其馬而反之，曰：「爾非吾君也。」公慚而不朝。晏子睹裔款而問曰：「君何故不朝？」對曰：「昔者，君正晝被髮，乘六馬，御婦人以出正閨，刖跪擊其馬而反之曰：『爾非吾君也。』公慚而反，不果出，是以不朝。」晏子入見，景公曰：「昔者寡人有罪，被髮乘六馬以出正閨，刖跪擊馬而反之，曰：『爾非吾君也。』寡人以子大夫之賜，得率百姓以守宗廟，今見戮於刖跪，以辱社稷，吾猶可以齊於諸侯乎？」晏子對曰：「君勿惡焉，臣聞下無直辭，上有隱惡；民多諱言，君有驕行。古者明君在上，下多直辭；君上好善，民無諱言。今君有失行，刖跪直辭禁之，是君之福也，放臣來慶。請賞之，以明君之好善；禮之，以明君之受諫。」公笑曰：「可乎？」晏子曰：「可。」於是令刖跪倍資無征，時朝無事也。
景公飲酒，夜移於晏子之家，前驅款門曰：「君至。」晏子被玄端，立於門曰：「諸侯得微有故乎？國家得微有事乎？君何為非時而夜辱？」公曰：「酒醴之味，金石之聲，願與夫子樂之。」晏子對曰：「夫布薦席，陳簠簋者有人，臣不敢與焉。」公曰：「移於司馬穰苴之家。」前驅款門曰：「君至。」穰苴介胃操戟，立於門，曰：「諸侯得微有兵乎？大臣得微有叛者乎？君何為非時而夜辱？」公曰：「酒醴之味，金石之聲，願與夫子樂之。」穰苴對曰：「夫布薦席，陳簠簋者有人，臣不敢與焉。」公曰：「移於梁丘據之家。」前驅款門曰：「君至。」梁丘據左操瑟，右挈竽，行歌而出，公曰：「樂哉，今夕吾飲也。微彼二子者，何以治吾國？微此一臣者，何以樂吾身？」君子曰：「聖賢之君，皆有益友，無偷樂之臣。景公弗能及，故兩用之，僅得不亡。」
晏子侍於景公，朝寒，公曰：「請進暖食。」晏子對曰，「嬰非君奉饋之臣也，敢辭。」公曰：「請進服裘。」對曰：「嬰非君茵席之臣也，敢辭。」公曰：「然夫子之於寡人何為者也？」對曰：「嬰，社稷之臣也。」公曰：「何謂社稷之臣？」對曰：「夫社稷之臣，能立社稷，別上下之義，使當其理；制百官之序，使得其宜；作為辭令，可分佈於四方。」自是之後，君不以禮不見晏子。
晏子飲景公酒，令器必新，家老曰：「財不足，請斂於氓。」晏子曰：「止。夫樂者，上下同之，故天子與天下，諸侯與境內，大夫以下，各與其僚，無有獨樂。今上樂其樂，下傷其費，是獨樂者也，不可！」
晏子飲景公酒，日暮，公呼具火。晏子辭曰：「詩云：『側弁之俄』，言失德也；『屢舞傞傞』，言失容也；『既醉而出，並受其福』，賓主之禮也；『醉而不出，是謂伐德』，賓主之罪也。臣已卜其日，未卜其夜。」公曰：「善。」舉酒祭之，再拜而出。曰：「豈過我哉，吾托國於晏子也。以其家貧善寡人，不欲其淫侈也，而況與寡人謀國乎！」
晉平公欲伐齊，使范昭往觀焉，景公觴之。飲酒酣，范昭起曰：「請君之棄罇。」公曰：「酌寡人之罇，進之於客。」范昭已飲，晏子曰：「徹罇，更之。」罇觶具矣，范昭佯醉，不說而起舞，謂太師曰：「能為我調成周之樂乎？吾為子舞之。」太師曰：「冥臣不習。」范昭趨而出。景公謂晏子曰：「晉，大國也，使人來將觀吾政，今子怒大國之使者，將奈何？」晏子曰：「夫范昭之為人也，非陋而不知禮也，且欲試吾君臣，故絕之。」景公謂太師曰：「子何以不為客調成周之樂乎？」太師對曰：「夫成周之樂，天子之樂也。調之，必人主舞之。今范昭人臣，欲舞天子之樂，臣故不為也。」范昭歸，以報平公曰：「齊未可伐也，臣欲試其君，而晏子識之；臣欲犯其樂，而太師知之。」於是輟伐齊謀。仲子聞之曰：「善哉，不出尊俎之間，而折衝於千里之外，晏子之謂也，而太師其與焉。」
景公伐魯傅許，得東門無澤，公問焉：「魯之年穀何如？」對曰：「陰冰凝，陽冰厚五寸。」公不知，以告晏子。晏子對曰：「君子也。問年穀而對以冰，禮也。陰冰凝，陽冰厚五寸者，寒溫節，節則刑政平，平則上下和，和則年穀熟。年充眾和而伐之，臣恐罷民弊兵，不成君之意，請禮魯以息吾怨，遣其執以明吾德。」公曰：「善。」乃不伐魯。
景公予魯君地，山陰數百社，使晏子致之。魯使子叔昭伯受地，不盡受地。晏子曰：「寡君獻地，忠廉也，曷為不盡受？」於叔昭伯曰：「臣受命於君曰：『諸侯相見，交讓，爭處其卑，禮之文也；交委，多爭受少，行之實也。禮成文於前，行成章於後，交之所以長久也。且吾聞君子不盡人之歡，不竭人之忠，吾是以不盡受也。」晏子歸，報公，公喜，笑曰：「魯君猶若是乎！」晏子曰：「臣聞大國貪於名，小國貪於實，此諸侯之通患也。今魯處卑而不貪乎尊，辭實而不貪乎多，行廉而不為苟得，道義不為苟合，不盡人之歡，不竭人之忠，以全其交。君之道義，殊於世俗，國免於公患。」公曰：「寡人說魯君，故予之地。今行果若此，吾將使人賀之。」晏子曰：「不。君以歡予之地而賀其辭，則交不親而地不為德矣。」公曰：「善。」於是重魯之幣毋比諸侯，厚其禮毋比賓客，君子於魯，而後明行廉辭地之可為重名也。
景公游於紀，得金壺，發而視之，中有丹書，曰：「無食反魚，勿乘駑馬。」公曰：「善哉！如若言，食魚無反，則惡其鱢也；勿乘駑馬，惡其不遠取道也。」晏子對曰：「不然，食魚無反，毋盡民力乎；勿乘駑馬，則無置不肖於側乎。」公曰，「紀有書，何以亡也？」晏子對曰：「有以亡也。嬰聞之，君子有道，懸之閭。紀有此言，注之壺，不亡何待乎！」
魯昭公失國走齊，景公問焉，曰：「子之年甚少，奚道至於此乎？」昭公對曰：「吾少之時，人多愛我者，吾體不能親；人多諫我者，吾忌不能從，是以內無拂而外無輔，輔拂無一人，諂諛者甚眾，譬之猶秋蓬也，孤其根而美枝葉，秋風一至，僨且揭矣。」景公辯其言，以語晏子曰：「使是人反其國，豈不為古之賢君乎！」晏子對曰：「不然。夫愚者多悔，不肖者自賢，溺者不問隊，迷者不同路。溺而後問隊，迷而後問路，譬之猶臨難而遽鑄兵，臨噎而遽掘井，雖速亦無及已。」
晏子使魯，仲尼命門弟子往觀。子貢反，報曰，「孰謂晏子習於禮乎？夫禮曰：『登階不曆，堂上不趨，授玉不跪。』今晏子皆反此，孰謂晏子習於禮者？」晏子既已有事於魯君，退見仲尼，仲尼曰：」夫禮登階不曆，堂上不趨，授玉不跪、夫子反此，禮乎？」晏子曰：「嬰聞兩楹之間，君臣有位焉，君行其一，臣行其二，君之來速，是以登階曆堂上趨，以及位也。君授玉卑，故跪以下之。且吾聞之，大者不逾閑，小者出入可也。」晏子出，仲尼送之以賓客之禮，反，命門弟子曰：「不法之禮，維晏子為能行之。」
晏於之魯，朝食，進饋膳，有豚焉。晏子曰，「去其二肩。」晝者進膳，則豚肩不具，侍者曰：「膳豚肩亡。」晏子曰：「釋之矣。」侍者曰：「我能得其人。」晏子曰：「止。吾聞之，量功而不量力則民盡，藏餘不分則民盜，子教我所以改之，無教我求其人也。」
曾子將行，晏子送之曰：「君子贈人以軒，不若以言，吾請以言乎？以軒乎？」曾子曰：「請以言。」晏子曰，「今夫車輪，山之直木也。良匠煣之，其圓中規，雖有槁暴，不復嬴矣，故君子慎隱煣。和氏之璧，井裡之困也，良工修之，則為存國之寶，故君子慎所修。今夫蘭本，三年而成，湛之苦酒，則君子不近，庶人不佩；湛之麋醢，而賈匹馬矣。非蘭本美也，所湛然也，願子之必求所湛。嬰聞之，君子居必擇鄉，遊必就士，擇居所以求士，求士所以辟患也。嬰聞汩常移質，習俗異性，不可不慎也。」
晏子之晉，至中牟，睹弊冠反裘負芻，息於塗側者，以為君子也，使人問焉曰：「子何為者也？」對曰：「我越石父也。」晏子曰：「何為至此？」曰：「吾為人臣僕於中牟，見使將歸。」晏子曰：「何為為僕？」對曰，「不免凍餓之切吾身，是以為僕也。」晏子曰：「為僕幾何？」對曰：「三年矣。」晏子曰：「可得贖乎？」對曰：「可。」遂解左驂以贖之，因載而與之俱歸，至舍，不辭而入。驂石父怒而請絕。晏子使人應之曰：「吾未嘗得交夫子也，子為僕三年，吾乃今日睹而贖之，吾於子尚未可乎？子何絕我之暴也？」越石父對曰：「臣聞之，士者詘乎不知己，而申乎知己，故君子不以功輕人之身，不為彼功詘身之理。吾三年為人臣僕，而莫吾知也。今子贖我，吾以子為知我矣。向者子乘，不我辭也，吾以子為忘，今又不辭而入，是與臣僕我者同矣，我猶且為臣，請鬻於世。」晏子出，請見曰：「向看見客之容，而今也見客之意。嬰聞之，省行者不引其過，察實者不譏其辭，嬰可以辭而無棄乎，嬰誠革之。」乃令糞灑改席，尊醮而禮之。越石父曰：「吾聞之，至恭不修途，尊禮不受擯，夫子禮之，僕不敢當也。」晏子遂以為上客。君子曰，「俗人之有功則德、德則驕。晏子有功免人於厄，而反詘下之，其去俗亦遠矣，此全功之道也。」
晏子為齊相，出，其御之妻，從門間而窺其夫為相御，擁大蓋，策駟馬，意氣揚揚，甚自得也。既而歸，其妻請去。夫問其故，妻曰：「晏子長不滿六尺，身相齊國，名顯諸侯。今者，妾觀其出，志念深矣，常有以自下者。今子長八尺，乃為人僕御，然子之意，自以為足，妾是以求去也。」其後，夫自抑損，晏子怪而問之，御以實對，晏子薦以為大夫。
燕之遊士，有泯子午者，南見晏子於齊，言有文章，術有條理，巨可以補國，細可以益晏子者三百篇。睹晏子，恐懼而不能言。晏子假之以悲色，開之以禮顏，然後能盡其復也。客退，晏子直席而坐，廢朝移時。在側者曰：「向者燕客侍夫子，胡為憂也？」晏子曰：「燕，萬乘之國也，齊，千里之塗也，泯子午以萬乘之國為不足說，以千里之塗為不足遠，則是千萬人之上也，且猶不能殫其言於我，況乎齊人之懷善而死者乎？吾所以不得睹者，豈不多矣。然吾失此，何之有也？」
齊有北郭騷者，結罘罔，捆蒲葦，織萉屨，以養其母，猶不足，踵門見晏子曰：「竊說先生之義，願乞所以養母者。」晏子使人分倉粟府金而遺之。辭金受粟。有間，晏子見疑於景公，出奔，過北郭騷之門而辭。北郭騷沐浴而見晏子曰：「夫子將焉適？」晏子曰：「見疑於齊君，將出奔。」北郭騷曰：「夫子勉之矣。」晏子上車，太息而歎曰：「嬰之亡，豈不宜哉！亦不知士甚矣。」晏子行，北郭子召其友而告之曰：「吾說晏子之義，而嘗乞所以養母者焉。吾聞之，養及親者，身伉其難。今晏子見疑，吾將以身死白之。」著衣冠，令其友操劍奉笥而從，造於君庭，求復者曰：「晏子，天下之賢者也，今去齊國，齊必侵矣，方見國之必侵，不若先死，請以頭托白晏子也。」因謂其友曰：「盛吾頭於笥中，奉以托。」退而自刎。其友因奉以托，而謂復者曰：「此北郭子為國故死，吾將為北郭子死。」又退而自刎。景公聞之，大駭，乘馹而自追晏子，及之國郊，請而反之。晏子不得已而反，聞北郭子之以死白己也，太息而歎曰：「嬰之亡、豈不宜哉！亦愈不知士甚矣。」
景公謂晏子曰：「吾聞高糾與夫子游，寡人請見之。」晏子對曰：「臣聞之，為地戰者，不能成其王；為祿仕者，不能正其君。高糾與嬰為兄弟久矣，未嘗幹嬰之行，特祿仕之臣也，何足以補君乎？」
高糾事晏子而見逐。高糾曰：「臣事夫子三年，無得，而卒見逐，其說何也？」晏子曰：「嬰之家俗有三，而子無一焉。」糾曰：「可得聞乎？」晏子曰：「嬰之家俗，閑處從容不談議，則疏；出不相揚美，入不相削行，則不與；通國事無論，驕士慢知者，則不朝也。此三者嬰之家俗，今子是無一焉，故嬰非特食饋之長也，是以辭。」
晏子居晏桓子之喪，粗衰，斬，苴絰帶，杖，菅屨，食粥，居倚廬，寢苫枕草。其家老曰：「非大夫喪父之禮也。」晏子曰：「唯卿為大夫。」曾子以問孔子，孔子曰：「晏子可謂能遠害矣，不以己之是，駁人之非，遜辭以避咎，義也夫！」

