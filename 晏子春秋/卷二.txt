
景公藉重而獄多，拘者滿圄，怨者滿朝。晏子諫，公不聽。公謂晏子曰：「夫獄，國之重官也，願託之夫子。」晏子對曰：「君將使嬰敕其功乎？則嬰有壹妾能書，足以治之矣。君將使嬰敕其意乎？夫民無欲殘其家室之生，以奉暴上之僻者，則君使吏比而焚之而已矣。」景公不說，曰：「敕其功則使壹妾，敕其意則比而焚，如是，夫子無所謂能治國乎。」晏子曰：「嬰聞與君異。今夫胡狢戎狄之蓄狗也，多者十有餘，寡者五六，然不相害傷。今束雞豚妄投之，其折骨決皮，可立見也，且夫上正其治，下審其論，則貴賤不相逾越。今君舉千鐘爵祿，而妄投之於左右，左右爭之，甚於胡狗，而公不知也。寸之管無當，天下不能足之以粟，今齊國丈犬耕，女子織，夜以接日，不足以奉上，而君側皆雕文刻鏤之觀，此無當之管也，而君終不知。五尺童子操寸之熛，天下不能足之以薪。今君之左右，皆操熛之徒，而君終不知。鐘鼓成肆，干戚成舞，雖禹不能禁民之觀。且夫飾民之欲，而嚴其聽，禁其心，聖人所難也，而況奪其財而饑之，勞其力而疲之，常致其苦而嚴聽其獄，痛誅其罪，非嬰所知也。」
景公有所愛槐，令吏謹守之，植木縣之下令曰：「犯槐者刑，傷槐者死。」有不聞令，醉而犯之者，公聞之曰：「是先犯我令。」使吏拘之，且加罪焉。其子往晏子之家說曰：「負郭之民賤妾，請有道於相國，不勝其欲，願得充數乎下陳。」晏子聞之，笑曰：「嬰其淫於色乎，何為老而見奔？雖然，是必有故。」令內之。
女子入門，晏子望而見之，曰：「怪哉，有深憂。」進而同焉，曰：「所憂何也？」對曰：「君樹槐縣令，犯之者刑，傷之者死。妾父不仁，不聞令，醉而犯之，吏將加罪焉。妾聞之，明君蒞國立政，不損祿，不益刑，又不以私恚害公法，不為禽獸傷人民，不為草木傷禽獸，不為野草傷禾苗。今之令不然，以樹木之故，罪法妾父，妾恐其傷察吏之法，而害明君之義也。鄰國聞之，皆謂吾君愛樹而賤人，其可乎？願相國察妾言以裁犯禁者。」晏子曰：「甚矣，吾將為子言之於君。」使人送之歸。
景公樹竹，令吏謹守之。公出，過之，有斬竹者焉，公以車逐，得而拘之，將加罪焉。晏子入見，曰：「君亦聞吾先君丁公乎？」公曰：「何如？」晏子曰：「丁公伐曲城，勝之，止其財，出其民，公日自蒞之。有輿死人以出者，公怪之，令吏視之，則其中有金與玉焉。吏請殺其人，收其金玉。公曰：『以兵降城，以眾圖財，不仁。且吾聞之，君人者，寬惠慈眾，不身傳誅。』令舍之。」公曰：「善！」晏子退，公令出斬竹之囚。
景公令兵摶治，當臈，冰月之間而寒，民多凍餒，而功不成。公怒曰：「為我殺兵二人。」晏子曰：「諾。」少為間，晏子曰：「昔者先君莊公之伐於晉也，其役殺兵四人，今令而殺兵二人，是殺師之半也。」公曰：「諾，是寡人之過也。」令止之。
晏子使於魯，比其返也景公使國人起大台之役，歲寒不己，凍餒者鄉有焉。國人望晏子，晏子至，已復事，公延坐，飲酒樂。晏子曰：「君若賜臣，臣請歌之。」歌曰：「庶民之言曰：『凍水洗我若之何？太上靡散我若之何！』」歌終，喟然歎而流涕。公就止之曰：「夫子曷為至此？殆為大台之役夫！寡人將速罷之。」晏子再拜，出而不言，遂如大台，執樸鞭其不務者曰：「吾細人也，皆有蓋廬，以避燥濕，君為一台而不速成，何為？」國人皆曰：「晏子助天為虐。」晏子歸，未至，而君出令趣罷役，車馳而人趨。仲尼聞之，喟然歎曰：「古之善為人臣者，聲名歸之君，禍災歸之身，入則切磋其君之不善，出則高譽其君之德義，是以雖事惰君，能使垂衣裳，朝諸侯，不敢伐其功。當此道者，其晏子是耶！」
景公為長庲，將欲美之，有風雨作，公與晏子入坐，飲酒，致堂上之樂。酒酣，晏子作歌曰：「穗兮不得獲，秋風至兮殫零落，風雨之拂殺也，太上之靡弊也。」歌終，顧而流涕，張躬而舞。公就晏子而止之曰：「今日夫子為賜而誡於寡人，是寡人之罪。」遂廢酒罷役，不果成長庲。
景公築路寢之台，三年未息；又為長庲之役，二年未息；又為鄒之長塗。晏子諫曰：「百姓之力勤矣，公不息乎？」公曰：「塗將成矣，請成而息之。」對曰：「君屈民財者不得其利，窮民力者不得其樂。昔者楚靈王作頃宮，三年未息也；又為章華之台，五年又不息也；乾溪之役，八年，百姓之力不足而息也。靈王死於乾溪，而民不與歸。今君不遵明王之義，而循靈王之跡，嬰懼君有暴民之行，而不睹長庲之樂也，不若息之。」公曰：「善！非夫子，寡人不知得罪於百姓深也。」於是令勿委壞，餘財勿收，斬板而去之。
景公春夏遊獵，又起大台之役。晏子諫曰：「春秋起役，且遊獵，奪民農時，國家空虛，不可。」景公曰：「吾聞相賢者國治，臣忠者主逸，吾年無幾矣，欲遂吾所樂，卒吾所好，子其息矣。」晏子曰：「昔文王不敢盤游于田，故國昌而民安：楚靈王不廢乾溪之役，起章華之台，而民叛之。今君不革，將危社稷，而為諸侯笑。臣聞忠不避死，諫不違罪，君不聽臣，臣將逝矣。」景公曰：「唯唯，將弛罷之。「未幾，朝韋冏解役而歸。
景公獵，休，坐地而食。晏子後至，滅葭而席。公不說，曰：「寡人不席而坐地，二三子莫席，而子獨搴草而坐之，何也？」晏子對曰：「臣聞介冑坐陳不席，獄訟不席，屍坐堂上不席，三者皆有憂也，故不敢以憂侍坐。」公曰：「善。」令人下席曰：「大夫皆席，寡人亦席矣。」
景公出獵，上山見虎，下澤見蛇，歸，召晏子而問之曰：「今日寡人出獵，上山則見虎，下澤則見蛇，殆所謂不祥也？」晏子對曰：「國有三不祥，是不與焉。夫有賢而不知，一不祥；知而不用，二不祥；用而不任，三不祥也：所謂不祥乃若此者。今上山見虎，虎之室也；下澤見蛇，蛇之穴也。如虎之室，如蛇之穴而見之，曷為不樣也？」
景公為台，台成，又欲為鐘。晏子諫曰：「君國者不樂民之哀，君不勝欲，既築台矣，今復為鐘，是重斂於民，民必哀矣。夫斂民之哀，而以為樂，不祥，非所以君國者。」公乃止。
景公為泰呂成，謂晏子曰：「吾欲與夫子燕。」對曰：「未祀先君而以燕，非禮也。」公曰：「何以禮為？」對曰：「夫禮者，民之紀，紀亂則民失，亂紀失民，危道也。」公曰：「善。」乃以祀焉。
景公為履，黃金之綦，飾以銀，連以珠，良玉之絢，其長尺，冰月服之以聽朝。晏子朝，公迎之，履重，僅能舉足。問曰：「天寒乎？」晏子曰：「君奚問天之寒也？古聖人製衣服也，冬輕而暖，夏輕而凊。今金玉之履，冰月服之，是重寒也。履重不節，是過任也，失生之情矣。故魯工不知寒溫之節、輕重之量，以害正生，其罪一也；作服不常，以笑諸侯，其罪二也；用財無功，以怨百姓，其罪三也，請拘而使吏度之。」公曰：「魯工苦，請釋之。」晏子曰：「不可。嬰聞之，苦身為善者其賞厚，苦身為非者其罪重。」公不對。晏子出，令吏拘魯工，令人送之境，使不得入。公撤履，不復服也。
景公問晏子曰：「吾欲服聖王之服，居聖王之室，如此，則諸侯其至乎？」晏子對曰：「法其節儉則可，法其服室無益也。三王不同服而王，非以服致諸侯也。誠於愛民，果於行善，天下懷其德而歸其義，若其衣服節儉而眾說也。夫冠足以修敬，不務其飾；衣足以掩形，不務其美。衣無隅差之削，冠無觚嬴之理，身服不雜彩，首服不鏤刻。且古者嘗有紩衣攣領而王天下者，其政好生而惡殺，節上而羨下，天下不朝其服而共歸其義。古者嘗有處橧巢窟穴而王天下者，其政而不惡，予而不取，天下不朝其室，而共歸其仁。及三代作服，為益敬也。首服足以修敬而不重也，身服足以行潔而不害於動作。服之輕重便於身，用財之費順於民。其不為橧巢者，以避風也；其不為窟穴者，以避濕也：是故明堂之制，下之潤濕，不能及也；上之寒暑，不能入也，土事不文，木事不鏤，示民知節也。及其衰也，衣服之侈，過足以敬；宮室之美，過避潤濕，用力甚多，用財甚費，與民為仇。今君欲法聖王之服室，不法其制。法其節儉也，則雖未成治，庶其有益也。今君窮台榭之高，極汙池之深而不止，務於刻鏤之巧，文章之觀而不厭，則亦與民為仇矣。若臣之慮，恐國之危，而公不平也。公乃願致諸侯，不亦難乎，公之言過矣。」
景公為西曲潢，其深滅軌，高三仞，橫木龍蛇，立木鳥魯。公衣黼黻之衣，素繡之裳，一衣而五彩具焉，帶球玉而冠且，被髮亂首，南面而立，傲然。晏子見，公曰：「昔仲父之霸何如？」晏子抑首而不對。公又曰：「昔仲父之霸何如？」晏子對曰：「臣聞之，維翟人與龍蛇比，今君橫木龍蛇，立木鳥魯，亦室一就矣，何暇在霸哉。且公伐公室之美，矜衣服之麗，一衣而五彩具焉，帶球玉而冠且，被髮亂首，亦室一容矣。萬乘之君，而壹心於邪，君之魂魄亡矣，以誰與圖霸哉？」公下堂就晏子曰：「梁丘據、裔款以室之成告寡人，是以竊襲此服，與據款為笑，又使夫子及，寡人請改室易服，而敬聽命，其可乎？」晏子曰：「夫二子營君以邪，公安得知道哉！且伐木不自其根，則櫱又生也，公何不去二子者，毋使耳目淫焉。」
景公為巨冠長衣以聽朝，疾視矜立，日晏不罷。晏子進曰：「聖人之服，中侻而不駔，可以導眾；其動作，侻順而不逆，可以奉生，是以下皆法其服，而民爭學其容。今君之服，駔華不可以導眾，疾視矜立，不可以奉生，日晏矣，君不若脫服就燕。」公曰：「寡人受命。」退朝，遂去衣冠，不復服。
晏子朝，復於景公曰：「朝居嚴乎？」公曰：「朝居嚴，則曷害於治國家哉？」晏子對曰：「朝居嚴則下無言，下無言則上無聞矣。下無言則吾謂之喑，上無聞則吾謂之聾，聾喑非害治國家如何也？且合升鼓之微以滿倉廩，合疏縷之緯以成幃幕，太山之高，非一石也，累卑然後高。夫治天下者，非用一士之言也，固有受而不用，惡有拒而不受者哉！」
景公登路寢之台，不能終，而息乎陛，忿然而作色，不說，曰：「孰為高臺，病人之甚也？」晏子曰。「君欲節於身而勿高，使人高之而勿罪也。今高從之以罪，卑亦從之以罪，敢問使人如此可乎？古者之為宮室也，足以便乎生，不以為奢侈也，故節於身，謂於民。及夏之衰也，其王桀背棄德行，作為璿室玉門。殷之衰也，其王紂作為傾宮靈台，卑狹者有罪，高大者有賞，是以身及焉。今君高亦有罪，卑亦有罪，甚於夏殷之王，民力殫乏矣，而不免於罪，嬰恐國之流失，而公不得享也！」公曰：「善，寡人自知誠費財勞民，以為無功，又從而怨之，是寡人之罪也。非夫子之教，豈得守社稷哉？」遂下，再拜，不果登臺。
景公與晏子登路寢之台而望國，公愀然而歎曰：「使後嗣世世有此，豈不可哉！」晏子曰：「臣聞明君必務正其治，以事利民，然後子孫享之。詩云：『武王豈不事？貽厥孫謀，以燕翼子。』今君處佚怠，逆政害民有日矣，而猶出若言，不亦甚乎！」公曰：「然則後世孰將把齊國？」對曰：「服牛死，夫婦哭，非骨肉之親也，為其利之大也。欲知把齊國者，則其利之者邪？」公曰：「然，何以易之？」對曰：「移之以善政。今公之牛馬老於欄牢，不勝服也；車蠹於巨戶，不勝乘也；衣裘襦褲，朽弊於藏，不勝衣也；醯醢腐，不勝沽也；酒醴酸酢，不勝飲也；菽粟鬱積，不勝食也，又厚藉斂於百姓，而不以分餒民。夫藏財而不用，凶也，財苟失守，下，其報環至。其次昧財之失守，委而不以分人者，百姓必進自分也。故君人者與其請於人，不如請於已也。」

景公成路寢之台，逢於何遭喪，遇晏於於途，再拜乎馬前。晏子下車挹之曰：「子何以命嬰也？」對曰：「於何之母死，兆在路寢之台，墉下，願請合骨。」晏子曰：「嘻，難哉！雖然，嬰將為子復之，適為不得，子將若何？」對曰：「夫君子則有以，如我者儕小人，吾將左手擁格，右手梱心，立餓枯槁而死，以告四方之士曰：『於何不能葬其母者也。』」晏子曰：「諾。」遂入見公曰：「有逢於何者，母死，兆在路寢當墉下，願請合骨。」公作色不說，曰：「自古及今，子亦嘗聞請合葬人主之宮者乎？」晏子對曰：「古之人君，其宮室節，不侵生人之居，其台榭儉，不殘死人之墓，故未嘗聞請葬人主之宮者也。今君侈為宮室，奪人之居；廣為台榭，殘人之墓。是生者愁憂，不得安處；死者離易，不得合骨。豐樂侈遊，兼傲生死，非仁君之行也。遂欲滿求，不顧細民，非存之道也。且嬰聞之，生者不得安，命之曰蓄憂；死者不得葬，命之曰蓄哀。蓄憂者怨，蓄哀者危，君不如許之。」公曰：「諾。」晏子出，梁丘據曰：「自古及今，未嘗聞求葬公宮者也，若何許之？」公曰：「削人之居，殘人之墓，淩人之喪而禁其葬，是於生者無施，於死者無禮也。詩云：『穀則異室，死則同穴』，吾敢不許乎？」逢於何遂葬其母於路寢之台墉下，解衰去絰，布衣滕履，玄冠茈武，踴而不哭，躃而不拜，已乃涕洟而去。

景公之嬖妾嬰子死，公守之，三日不食，膚著於席而不去，左右以復，而君無聽焉。晏子入，復曰：「有術客與醫俱言曰：『聞嬰子病死，願清治之。』」公喜，遽起曰：「病猶可為乎？」晏子曰：「客之道也，以為良醫也，請嘗試之。君請屏潔，沐浴飲食，間病者之宮，彼亦將有鬼神之事焉。」公曰：「諾。」屏而沐浴。晏子令棺人入斂，已斂，而復曰：「醫不能治病，已斂矣，不敢不以聞。」公作色不說曰：「夫子以醫命寡人，而不使視，將斂，而不以聞。吾之為君，名而已矣。」晏子曰：「君獨不知死者之不可以生邪？嬰聞之，君正臣從謂之順，君僻臣從謂之逆。今君不道順而行僻，從逆者邇，導害者遠。讒諛萌通，而賢良廢滅，是以諂諛繁於間，邪行交於國也。昔吾先君桓公，用管仲而霸，嬖乎豎刀而滅。今君薄於賢人之禮，而厚嬖妾之哀。且古聖王，畜私不傷行，斂死不失愛，送死不失哀。行傷則溺己，愛失則傷生，哀失則害性。是故聖王節之也。死即畢斂，不以留生事；棺槨衣衾，不以害生養。哭泣處哀、不以害生道。今朽屍以留生，廣愛以傷行，循哀以害性，君之失矣。故諸侯之賓客，慚入吾國；本朝之臣，慚守其職。崇君之行，不可以導民；從君之欲，不可以持國。且嬰聞之，朽而不斂，謂之僇屍，臭而不收，謂之陳胔，反明王之性，行百姓之誹，而內嬖委於僇胔，此之為不可。」公曰：「寡人不識，請因夫子而為之。」晏子復曰：「國之士大夫，諸侯四鄰賓客皆在外，君其哭而節之。」仲尼聞之曰：「星之昭昭，不如月之曀曀。小事之成，不若大事之廢。君子之非，賢於小人之是也，其晏子之謂歟。」
梁丘據死，景公召晏子而告之曰：「據忠且愛我，我欲豐厚其葬，高大其壟。」晏子曰：「敢問據之忠與愛於君者，可得聞乎？」公曰：「吾有喜於玩好，有司未能我共也，則據以其所有共我，吾是以知其忠也。每有風雨，暮夜求之必存，吾是以知其愛也。」晏子曰：「嬰對則為罪，不對則無以事君，敢不對乎？嬰聞之，臣專其君，謂之不忠；子專其父，謂之不孝；妻專其夫，謂之嫉妒。事君之道，導君以親於父兄，有禮於群臣，有惠於百姓，有信於諸侯，謂之忠；為子之道，導父以鍾愛其兄弟，施行於諸父，慈惠於眾子，誠信於朋友，謂之孝。為妻之道，使其眾妾皆得歡忻於其夫，謂之不嫉。今四封之民，皆君之臣也，而維據盡力以愛君，何愛者之少邪？四封之貨，皆君之有也，而維據也以其私財忠於君，何忠者之寡邪？據之防塞群臣，壅蔽君，無乃甚乎？」公曰：「善哉！微子，寡人不知據之至於是也。」遂罷為壟之役、廢厚葬之令，令有司據法而責。群臣陳過而諫，故官無廢法，臣無隱忠，而百姓大說。

景公走狗死，公令外共之棺，內給之祭。晏子聞之，諫。公曰：「亦細物也，特以與左右為笑耳。「晏子曰：「君過矣，夫厚籍斂不以反民，棄貨財而笑左右，傲細民之憂，而崇左右之笑，則國亦無望已。且夫孤老凍餒而死，狗有祭；鰥寡不恤而死，狗有棺。行辟若此，百姓聞之，必怨吾君；諸侯聞之，必輕吾國。怨聚於百姓，而權輕於諸侯，而乃以為細物，君其圖之。」公曰：「善。」趣庖治狗，以會朝屬。
公孫接、田開疆、古冶子事景公，以勇力搏虎聞。晏子過而趨，三子者不起。晏子入見公曰：「臣聞明君之蓄勇力之士也，上有君臣之義，下有長率之倫，內可以禁暴，外可以威敵，上利其功，下服其勇，故尊其位，重其祿。今君之蓄勇力之士也，上無君臣之義，下無長率之倫，內不可以禁暴，外不可以威敵，此危國之器也，不若去之。」公曰：「三子者，搏之恐不得，刺之恐不中也。」晏子曰：「此皆力攻勍敵之人也，無長幼之禮。」因請公使人少饋之二桃，曰：「三子何不計功而食桃。」公孫接仰天而歎曰：「晏子，智人也。夫使公之計吾功者，不受桃，是無勇也。士眾而桃寡，何不計功而食桃矣。接一搏特豜，再搏乳虎，若接之功，可以食桃，而無與人同矣。援桃而起。田開疆曰：「吾仗兵而卻三軍者再，若開疆之功，亦可以食桃，而無與人同矣。」援桃而起，古冶子曰：「吾嘗從君濟於河，黿銜左驂，以入砥柱之中流，當是時也，冶少不能遊，潛行逆流百步，順流九里，得黿而殺之，左操驂尾，右挈黿頭，鶴躍而出，津人皆曰河伯也，視之則大黿之首也。若冶之功，亦可以食桃，而無與人同矣，二子何不反桃？」抽劍而起。公孫接、田開疆曰：「吾勇不子若，功不子逮，取桃不讓，是貪也，然而不死，無勇也。」皆反其桃，挈領而死。古冶子曰，「二子死之，冶獨生之，不仁；恥人以言，而誇其聲，不義；恨乎所行，不死，無勇。雖然，二子同桃而節，冶專桃而宜。」亦反其桃，挈領而死，使者復曰已死矣。公斂之以服，葬之以士禮焉。
景公登射，晏子修禮而侍。公曰：「選射之禮，寡人厭之矣。吾欲得天下勇士與之圖國。」晏子對曰：「君子無禮，是庶人也。庶人無禮，是禽獸也。夫臣勇多則弒其君，子力多則弒其長，然而不敢者，維禮之謂也。禮者，所以禦民也。轡者，所以御馬也。無禮而能治國家者，嬰未之聞也。」景公曰：「善。」乃飭射，更席以為上客，終日問禮。

