
莊公奮乎勇力，不顧於行義。勇力之士，無忌於國，貴戚不薦善，逼邇不引過，故晏子見公。公曰：「古者亦有徒以勇力立於世者乎？」晏子對曰：「嬰聞之，輕死以行禮謂之勇，誅暴不避強謂之力。故勇力之立也，以行其禮義也。湯武用兵而不為逆，並國而不為貪，仁義之禮也。誅暴不避強，替罪不避眾，勇力之行也。古之為勇力者，行禮義也。今上無仁義之理，下無替罪誅暴之行，而徒以勇力立於世，則諸侯行之以國危，匹夫行之以家殘。昔夏之衰也，有推侈、大戲；殷之衰也，有費仲，惡來。足走千里，手裂兕虎，任之以力，淩轢天下，威戮無罪，崇尚勇力，不顧義理，是以桀紂以滅，殷夏以衰。今公自奮乎勇力，不顧乎行義，勇力之士，無忌於國，身立威強，行本淫暴，貴戚不薦善，逼邇不引過，反聖王之德，而循滅君之行，用此存者，嬰未聞有也。」
景公飲酒酣，曰：「今日願與諸大夫為樂飲，請無為禮。」晏子蹴然改容曰：「君之言過矣，群臣固欲君之無禮也。力多足以勝其長，勇多足以弒其君，而禮不使也。禽獸以力為政，強者犯弱，故日易主。今君去禮，則是禽獸也。群臣以力為政，強者犯弱，而日易主，君將安立矣？凡人之所以貴於禽獸者，以有禮也。故詩曰：『人而無禮，胡不遄死。』禮不可無也。」公湎而不聽。少間，公出，晏子不起；公入，不起，交舉則先飲。公怒，色變，抑手疾視曰：「向者夫子之教寡人無禮之不可也。寡人出入不起，交舉則先飲，禮也？」晏子避席再拜稽首而請曰：「嬰敢與君言而忘之乎？臣以致無禮之實也。君若欲無禮，此是已。」公曰：「若是，孤之罪也。夫子就席，寡人聞命矣。」觴三行，遂罷酒，蓋是後也，飭法修禮以治國政，而百姓肅也。
景公飲酒，酲，三日而後發。晏子見曰：「君病酒乎？」公曰：「然。」晏子曰：「古之飲酒也，足以通氣合好而已矣。故男不群樂以妨事，女不群樂以妨功。男女群樂者，周觴五獻，過之者誅。君身服之，故外無怨治，內無亂行。今一日飲酒，而三日寢之，國治怨乎外，左右亂乎內。以刑罰自防者，勸乎為非；以賞譽自勸者，惰乎為善。上離德行，民輕賞罰，失所以為國矣，願君節之也。」
景公飲酒，七日七夜不止。弦章諫曰：「君飲酒七日七夜，章願君廢酒也，不然，章賜死。」晏子入見，公曰：「章諫吾曰：『願君之廢酒也，不然章賜死。』如是而聽之，則臣為制也。不聽，又愛其死。」晏子曰：「幸矣，章遇君也！令章遇桀紂者，章死久矣。」於是公遂廢酒。
景公之時，霖雨十有七日。公飲酒，日夜相繼。晏子請發粟於民，三請，不見許。公命柏遽巡國，致能歌者。晏子聞之，不說，遂分家粟於氓，致任器於陌，徒行見公曰：「霖雨十有七日矣，壞室鄉有數十，饑氓裡有數家，百姓老弱，凍寒不得短褐，饑餓不得糟糠，敝撤無走。四顧無告。而君不恤，日夜飲酒，令國致樂不已，馬食府粟，狗饜芻豢，三保之妾，俱足粱肉。狗馬保妾，不已厚乎？民氓百姓，不亦薄乎？故里窮而無告，無樂有上矣；饑餓而無告，無樂有君矣。嬰奉數之策，以隨百官，使民饑餓窮約而無告，使上淫湎失本而不恤，嬰之罪大矣。」再拜稽首，請身而去，遂走而出。公從之，兼於塗而不能逮，令趨駕追晏子其家，不及。粟米盡於氓，任器存於陌，公驅及之康內。公下車從晏子曰：「寡人有罪，夫子倍棄不援，寡人不足以有約也，夫子不顧社稷百姓乎？願夫子之倖存寡人。寡人請奉齊國之粟米財貨，委之百姓，多寡輕重，惟夫子之令。」遂拜於途。晏子乃返，命稟巡氓，家有布縷之本而絕食者，使有終月之委；絕本之家，使有期年之食；無委積之氓，與之薪橑，使足以畢霖雨。令柏巡氓，家室不能禦者，予之金。巡求氓寡，用財乏者，死；三日而畢，後者若不用令之罪。公出舍，損肉撤酒，馬不食府粟，狗不食飦肉，辟拂嗛齊，酒徒減賜。三日，吏告畢上，貧氓萬七千家，用粟九十七萬鐘，薪橑萬三千乘，壞室二千七百家，用金三千，公然後就內退食，琴瑟不張，鐘鼓不陳。晏子請左右與可令歌舞足以留思虞者退之，辟拂三千，謝於下陳。人侍三，士侍四，出之關外也。
晏子朝，杜扃望羊待於朝。晏子曰：「君奚故不朝？」對曰：「君夜發不可以朝。」晏子曰：「何故？」對曰：「梁丘據入歌人虞，變齊音。」晏子退朝，命宗祝修禮而拘虞。公聞之而怒曰：「何故而拘虞？」晏子曰：「以新樂淫君。」公曰：「諸侯之事，百官之政，寡人願以請子。酒醴之味，金石之聲，願夫子無與焉。夫樂，何必夫故哉？」對曰：「夫樂亡而禮從之，禮亡而政從之，政亡而國從之國衰，臣懼君之逆政之行。有歌，紂作北裡，幽厲之聲，顧夫淫以鄙而偕亡。君奚輕變夫故哉？」公曰：「不幸有社稷之業，不擇言而出之，請受命矣。」
景公燕賞於國內，萬鐘者三，千鐘者五，令三出，而職計莫之從。公怒，令免職計，令三出，而士師莫之從。公不說。晏子見，公謂晏子曰：「寡人聞君國者，愛人則能利之，惡人則能疏之。今寡人愛人不能利，惡人不能疏，失君道矣。」晏子曰：「嬰聞之，君正臣從謂之順，君僻臣從謂之逆。今君賞讒諛之臣，而令吏必從，則是使君失其道，臣失其守也。先王之立愛，以勸善也；其立惡，以禁暴也。昔者，三代之興也，利於國者愛之，害於國者惡之，故明所愛而賢良眾，明所惡而邪僻滅，是以天下治平，百姓和集。及其衰也，行安簡易，身安逸樂，順於己者愛之，逆於己者惡之，故明所愛而邪僻繁，明所惡而賢良滅，離散百姓，危覆社稷。君上不度聖王之興，而下不觀惰君之衰，臣懼君之逆政之行，有司不敢爭，以覆社稷，危宗廟。」公曰：「寡人不知也，請從士師之策。」國內之祿，所收者三也。
景公信用讒佞，賞無功，罰不辜。晏子諫曰：「臣聞明君望聖人而信其教，不聞聽讒佞以誅賞。今與左右相說頌也，曰：『比死者勉為樂乎，吾安能為仁而愈黥民耳矣。』故內寵之妾，迫奪於國；外寵之臣，矯奪於鄙；執法之吏，並荷百姓。民愁苦約病，而奸驅尤佚，隱情奄惡，蔽諂其上，故雖有至聖大賢，豈能勝若讒哉！是以忠臣之常有災傷也。臣聞古者之士，可與得之，不可與失之；可與進之，不可與退之。臣請逃之矣。」遂鞭馬而出。公使韓子休追之，曰：「孤不仁，不能順教，以至此極，夫子休國焉而往？寡人將從而後。」晏子遂鞭馬而返。其僕曰：「向之去何速？今之返又何速？」晏子曰：「非子之所知也，公之言至矣。」
翟王子羨臣於景公，以重駕，公觀之而不說也。嬖人嬰子欲觀之，公曰：「及晏子寢病也。」居囿中臺上以觀之，嬰子說之，因為之請曰：「厚祿之。」公許諾。晏子起病而見公，公曰：「翟王子羨之駕，寡人甚說之，請使之示乎？」晏子曰：「駕御之事，臣無職焉。」公曰：「寡人一樂之，是欲祿之以萬鐘，其足乎？」對曰：「昔衛士東野之駕也，公說之，嬰子不說，公因不說，遂不觀。今翟王子羨之駕也，公不說，嬰子說，公因說之；為請，公許之，則是婦人為制也。且不樂治人，而樂治馬；不厚祿賢人，而厚祿禦夫。昔者先君桓公之地狹於今，修法治，廣政教，以霸諸侯。今君，一諸侯無能親也，歲凶年饑，道途死者相望也。君不此憂恥，而惟圖耳目之樂；不修先君之功烈，而惟飾駕御之伎，則公不顧民而忘國甚矣。且詩曰：『載驂載駟，君子所屆。』夫駕八，固非制也，今又重此，其為非制也，不滋甚乎！且君苟美樂之，國必眾為之，田獵則不便，道行致遠則不可，然而用馬數倍，此非禦下之道也。淫於耳目，不當民務，此聖玉之所禁也。君苟美樂之，諸侯必或效我，君無厚德善政以被諸侯，而易之以僻，此非所以子民、彰名、致遠、親鄰國之道也。且賢良廢滅，孤寡不振，而聽嬖妾以祿禦夫以蓄怨，與民為仇之道也。詩曰：『哲夫成城，哲婦傾城。』今君不思成城之求，而惟傾城之務，國之亡日至矣，君其圖之。」公曰：「善。」遂不復觀，乃罷歸翟王子羨，而疏嬖人嬰子。
景公有男子五人，所使傅之者，皆有車百乘者也，晏子為一焉。公召其傅曰：「勉之，將以而所傅者為子。」及晏子，晏子辭曰：「君命其臣，據其肩以盡其力，臣敢不勉平。今有車百乘之家，此一國之權臣也，人人以君命命之曰：『將以而所傅為子。』此離樹別黨，傾國之道也，嬰不敢受命，願君圖之。」
淳于人納女於景公，生孺子荼，景公愛之。諸臣謀欲廢公子陽生而立荼，公以告晏子。晏子曰：「不可。夫以賤匹貴，國之害也；置大立少，亂之本也。夫陽生長而國人戴之，君其勿易！夫服位有等，故賤不陵貴；立子有禮，故孽不亂宗。願君教荼以禮而勿陷於邪，導之以義而勿湛於利。長少行其道，宗孽得其倫。夫陽生敢毋使荼饜粱肉之味，玩金石之聲，而有患乎？廢長立少，不可以教下；尊孽卑宗，不可以利所愛。長少無等，宗孽無別，是設賊樹奸之本也，君其圖之。古之明君，非不知繁樂也，以為樂淫則哀；非不知立愛也，以為義失則憂。是故制樂以節，立子以道。若夫恃讒諛以事君者，不足以責信。今君用讒人之謀，聽亂夫之言也，廢長立少，臣恐後人之有因君之過以資其邪，廢少而立長以成其利者。君其圖之。」公不聽。景公沒，田氏殺君荼，立陽生；殺陽生，立簡公；殺簡公而取齊國。
景公疥且瘧，期年不已，召會譴、梁丘據、晏子而問焉，曰：「寡人之病病矣，使史固與祝佗巡山川宗廟，犧牲珪璧，莫不備具，其數常多於先君桓公，桓公一則寡人再。病不已，滋甚，予欲殺二子者以說於上帝，其可乎？」會譴、粱丘據曰：「可。」晏子不對。公曰：「晏子何如？」晏子曰：「君以祝為有益乎？」公曰：「然。」晏子免冠曰：「若以為有益，則詛亦有損也。君疏輔而遠拂，忠臣擁塞，諫言不出。臣聞之，近臣默，遠臣喑，眾口鑠金。今自聊攝以東，姑尤以西者，此其人民眾矣，百姓之咎怨誹謗，詛君於上帝者多矣。一國詛，兩人祝，雖善祝者不能勝也。且夫祝直言情，則謗吾君也；隱匿過，則欺上帝也。上帝神，則不可欺；上帝不神，祝亦無益。願君察之也。不然，刑無罪，夏商所以滅也。」公曰：「善解餘惑，加冠。」命會譴毋治齊國之政，梁丘據毋治賓客之事，兼屬之乎晏子。晏子辭，不得命，受，相退，把政，改月而君病悛。公曰：「昔吾先君桓公，以管子為有力，邑狐與穀，以共宗廟之鮮，賜其忠臣，則是多忠臣者。於今忠臣也，寡人請賜子州款。」辭曰：「管子有一美，嬰不如也；有一惡，嬰不忍為也，其宗廟之養鮮也。」終辭而不受。
景公游於麥丘，問其封人曰：「年幾何矣？」對曰：「鄙人之年八十五矣。」公曰：「壽哉！子其祝我。」封人曰：「使君之年長於胡，宜國家。」公曰：「善哉！子其復之。」封人曰：「使君之嗣，壽皆若鄙人之年。」公曰：「善哉！子其復之。」封人曰：「使君無得罪於民。」公曰：「誠有鄙民得罪於君則可，安有君得罪於民者乎？」晏子諫曰：「君過矣，彼疏者有罪，戚者治之；賤者有罪，貴者治之；君得罪十民，誰將治之？敢問桀紂，君誅乎？民誅乎？」公曰：「寡人過矣。」於是賜封人麥丘以為邑。
楚巫微道裔款以見景公，侍坐三日，景公說之。楚巫曰：「公，神明之主，帝王之君也。公即位十有七年矣，事未大濟者，神明未至也，請致五帝，以明君德。」景公再拜稽首。楚巫曰：「請巡國郊以觀帝位。」至於牛山而不敢登，曰：「五帝之位，在於國南，請齋而後登之。」公命百官供齋具於楚巫之所，裔款視事。晏子聞之而見於公曰：「公令楚巫齋牛山乎？」公曰：「然。致五帝以明寡人之德，神將降福於寡人，其有所濟乎？」晏子曰：「君之言過矣，古之王者，德厚足以安世，行廣足以容眾，諸侯戴之，以為君長；百姓歸之，以為父母。是故天地四時和而不失，星辰日月順而不亂。德厚行廣，配天象時，然後為帝王之君，神明之主。古者不慢行而繁祭，不輕身而恃巫。今政亂而行僻，而求五帝之明德也？棄賢而用巫，而求帝王之在身也？夫民不苟德，福不苟降，而求帝王，不亦難乎？惜夫君位之高，所論之卑也。」公曰：「裔款以楚巫命寡人曰：『試嘗見而觀焉。』寡人見而說之，信其道，行其言。今夫子譏之，請逐楚巫而拘裔款。」晏子曰：「楚巫不可出。」公曰：「何故？」對曰：「楚巫出，諸侯必或受之。公信之，以過於內，不知。出以易諸侯於外，不仁。請東楚巫而拘裔款。」公曰：「諾。」故曰送楚巫於東，而拘裔款於國也。
齊大旱逾時，景公召群臣問曰：「天不雨久矣，民且有饑色。我使人卜，雲祟在高山廣水。寡人慾少賦斂以祠靈山，可乎？」群臣莫對。晏於進曰：「不可。祠此無益也。夫靈山固以石為身，以草木為髮，天久不雨，髮將焦，身將熱，彼獨不欲雨乎？祠之何益？」公曰：「不然，吾欲祠河伯，可乎？」晏子曰：「不可。河伯以水為國，以魚鱉為民，天久不雨，水泉將下，百川將竭，國將亡，民將滅矣，彼獨不欲雨乎？祠之何益？」景公曰：「今為之奈何？」晏子曰：「君誠避宮殿暴露，與靈山河伯共憂，其幸而雨乎。」於是景公出野暴露，三日，大果大雨，民盡得種時。景公曰：「善哉！晏子之言，可無用乎，其維有德。」
景公觀於淄上，與晏子閑立。公唱然歎曰：「嗚呼！使國可長保而傳於子孫，豈不樂哉！」晏子對曰：「嬰聞明王不徒立，百姓不虛至。今君以政亂國，以行棄民久矣，而欲保之，不亦難乎？嬰聞之，能長保國者，能終善者也。諸侯並立，能終善者為長；列士並學，能終善者為師。昔先君桓公，方任賢而贊德之時，亡國恃以存，危國仰以安，是以民樂其政，而世高其德，行遠征暴，勞者不疾，驅海內使朝天子，而諸侯不怨。當是時也，盛君之行不能進焉。及其卒而衰，怠於德而並于樂，身溺於婦侍而謀因於豎刀，是以民苦其政，而世非其行，故身死乎胡宮而不舉，蟲出而不收。當是時也，桀紂之卒不能惡焉。詩曰：『靡不有初，鮮克有終。』不能終善者，不遂其君。今君臨民若寇讎，見善若避熱，亂政而危賢，必逆於眾，肆欲於民，而虐誅於下，恐及於身，嬰之年老，不能待君使矣，行不能革，則持節以沒世耳。」
景公游於牛山，北臨其國城而流涕曰：「若何滂滂去此而死乎？」艾孔、梁丘據皆從而泣，晏子獨笑於旁，公刷涕而顧晏子曰：「寡人今日之游悲，孔與據皆從寡人而涕泣，子之獨笑，何也？」晏子對曰：「使賢者常守之，則太公、桓公將常守之矣；使勇者常守之，則靈公、莊公將常守之矣。數君者將守之，則吾君安得此位而立焉？以其迭處之，迭去之，至於君也，而獨為之流涕，是不仁也。不仁之君見一，諂諛之臣見二，此臣之所以獨竊笑也。」
景公出遊於公阜，北面望睹齊國曰：「嗚呼！使古而無死，何如？」晏子曰：「昔者上帝以人之死為善，仁者息焉，不仁者伏焉。若使古而無死，大公、丁公將有齊國，桓、襄、文、武將皆相之，君將戴笠衣褐，執銚耨，以蹲行畎畝之中，孰暇患死？」公忿然作色，不說。無幾何，而梁丘據禦六馬而來，公曰：「是誰也？」晏子曰：「據也。」公曰：「何以知之？」曰：「大暑而疾馳，甚者馬死，薄者馬傷，非據孰敢為之？」公曰：「據與我和者夫？」晏子曰：「此所謂同也。所謂和者，君甘則臣酸，君淡則臣鹹。今據也，君甘亦甘，所謂同也，安得為和？」公忿然作色，不說。無幾何，日暮，公西面望睹彗星，召伯常騫，使禳去之。晏子曰：「不可，此天教也。日月之氣，風雨不時，彗星之出，天為民之亂見之，故詔之妖祥，以戒不敬。今君若設文而受諫，謁聖賢人，雖不去彗，星將自亡。今君嗜酒而並于樂，政不飾而寬於小人，近讒好優，惡文而疏聖賢人，何暇去彗？茀又將見矣。」公忿然作色，不說，及晏子卒，公出屏而立曰：「嗚呼！昔者從夫子而游公阜，夫子一日而三責我，今誰責寡人哉？」
景公出遊於寒途，睹死胔，默然不間。晏子諫曰：「昔吾先君桓公出遊，睹饑者與之食，睹疾者與之財，使令不勞力，藉斂不費民。先君將游，百姓皆說曰：「君當幸遊吾鄉乎。」今君游於寒途，據四十里之氓，殫財不足以奉斂，盡力不能以周役，民氓饑寒凍餒，死胔相望，而君不問，失君道矣。財屈力竭，下無以親上；驕泰奢侈，上無以親下。上下交離，君臣元親，此三代之所以衰也。今君行之，嬰懼公族之危，以為異姓之福也。」公曰：「然！為上而忘下，厚藉斂而忘民，吾罪大矣。」於是斂死胔，發粟於民，據四十里之氓，不服政其年，公三月不出遊。
景公之時，雨雪三日而不霽。公被狐白之裘，坐堂側陛。晏子入見，立有間。公曰：「怪哉！雨雪三日而天不寒。」晏子對曰：「天不寒乎？」公笑。晏子曰：「嬰聞古之賢君，飽而知人之飢，溫而知人之寒，逸而知人之勞。今君不知也。」公曰：「善！寡人聞命矣。」乃令出裘發粟，與飢寒。令所睹於塗者，無問其鄉；所睹於裡者，無問其家；循國計數，無言其名。士既事者兼月，疾者兼歲。孔子聞之曰：「晏子能明其所欲，景公能行其所菩也。」
景公之時，熒惑守於虛，期年不去。公異之，召晏子而問曰：「吾聞之，人行善者天賞之，行不善者天殃之。熒惑，天罰也，今留虛，其孰當之？」晏子曰：「齊當之。」公不說，曰：「天下大國十二，皆曰諸侯，齊獨何以當之？」晏子曰：「虛，齊野也。且天之下殃，固於富強，為善不用，出政不行，賢人使遠，讒人反昌，百姓疾怨，自為祈祥，錄錄強食，進死何傷？是以列舍無次，變墾有芒，熒惑回逆，孽星在旁。有賢不用，安得不亡？」公曰：「可去乎？」對曰：「可致者可去，不可致者不可去。」公曰，「寡人為之若何？」對曰：「盍去冤聚之獄，使反田矣；散百官之財，施之民矣；振孤寡而敬老人矣。夫若是者，百惡可去，何獨是孽乎？」公曰：「善。」行之三月，而熒惑遷。
景公舉兵將伐宋，師過泰山，公瞢見二丈夫立而怒，其怒甚盛。公恐，覺，辟門召占瞢者，至，公曰：「今夕吾瞢二丈夫立而怒，不知其所言，其怒甚盛，吾猶識其狀，識其聲。」占瞢者曰：「師過泰山而不用事，故泰山之神怒也。請趣召祝史祠乎泰山則可。」公曰：「諾。」明日，晏子朝見，公告之如占瞢之言也。公曰：「占瞢者之言曰：『師過泰山而不用事，故泰山之神怒也。』今使人召祝史祠之。」晏子俯，有間，對曰：「占瞢者不識也，此非泰山之神，是宋之先湯與伊尹也。」公疑，以為泰山神。晏子曰：「公疑之，則嬰請言湯、伊尹之狀也。湯皙而長，頤以髯，兌上豐下，倨身而揚聲。」公曰：「然，是已。」「伊尹黑而短，蓬而髯，豐上兌下，僂身而下聲。」公曰：「然，是已。今若何？」晏子曰：「夫湯、太甲、武丁、祖乙，天下之盛君也，不宜無後，今惟宋耳，而公伐之，故湯、伊尹怒，請散師以平宋。」景公不用，終伐宋。晏子曰：「伐無罪之國，以怒明神，不易行而續蓄，進師以近過，非嬰所知也。師若果進，軍必有殃。」軍進再舍，鼓毀將殪。公乃辭乎晏子，散師，不果伐宋。
景公畋於署梁，十有八日而不返。晏子自國往見公。比至，衣冠不正，不革衣冠，望遊而馳。公望見晏子，下車逆勞曰：「夫子何為遽？國家得無有故乎？」晏子對曰：「不亦急也！雖然，嬰願有復也。國人皆以君為安於野而不安於國，好獸而惡民，毋乃不可乎？」公曰：「何哉？吾為夫婦獄訟之不正乎？則泰士子牛存矣；為社稷宗廟之不享乎？則泰祝子遊存矣；為諸侯賓客莫之應乎？則行人子羽存矣；為田野之不辟，倉庫之不實乎？則申田存矣；為國家之有餘不足聘乎？則吾子存矣。寡人之有五子，猶心之有四支，心有四支，故心得佚焉。今寡人有五子，故寡人得佚焉，豈不可哉！」晏子對曰：「嬰聞之，與君言異。若乃心之有四支，而心得佚焉，則可，令四支無心，十有八日，不亦久乎！」公於是罷畋而歸。
景公射鳥，野人駭之。公怒，令吏誅之。晏子曰：「野人不知也。臣聞賞無功謂之亂，罪不知謂之虐。兩者，先王之禁也。以飛鳥犯先王之禁，不可。今君不明先王之制，而無仁義之心，是以從欲而輕誅。夫鳥獸，固人之養也，野人駭之，不亦宜乎。」公曰：「善，自今已來，弛鳥獸之禁，無以苛民也。」
景公使圉人養所愛馬，暴死，公怒，令人操刀解養馬者，是時晏於侍前，左右執刀而進，晏子止之而問於公曰：「堯舜支解人，從何軀始？」公矍然曰：「從寡人始。」遂不支解。公曰：「以屬獄。」晏於曰：「此不知其罪而死，臣為君數之，使知其罪，然後致之獄。」公曰：「可。」晏子數之曰：「爾罪有三，公使汝養馬而殺之，當死罪一也；又殺公之所最善馬，當死罪二也；使公以一馬之故而殺人，百姓聞之必怨吾君，諸侯聞之必輕吾國，汝殺公馬，使怨積於百姓，兵弱於鄰國，汝當死罪三也。今以屬獄。」公喟然歎曰：「夫子釋之！夫於釋之！勿傷吾仁也。」

