
莊公問晏子曰：「威當世而服天下，時耶？」晏子對曰：「行也。」公曰：「何行？」對曰：「能愛邦內之民者，能服境外之不善；重士民之死力者，能禁暴國之邪逆；中聽任賢者，能威諸侯；安仁義而樂利世者，能服天下。不能愛邦內之民者，不能服境外之不善；輕士民之死力者，不能禁暴國之邪逆；愎諫傲賢者，不能威諸侯；倍仁義而貪名實者，不能服天下。威當世而服天下者，此其道也已。」而公不用，晏子退而窮處，公任勇力之士，而輕臣僕之死，用兵無休，國罷民害。期年，百姓大亂，而身及崔氏禍。君子曰：「盡忠不豫交，不用不懷祿，晏子可謂廉矣。」
莊公將伐晉，問於晏子，晏子對曰：「不可。君得合而欲多，養欲而意驕。得合而欲多者危，養欲而意驕者困。今君任勇力之士，以伐明主，若不濟，國之福也。不德而有功，憂必及君。」公作色不說。晏子辭，不為臣，退而窮處，堂下生蓼藿，門外生荊棘。莊公終任勇力之士，西伐晉，取朝歌，及太行孟門，茲於兌。期而民散，身滅於崔氏。崔氏之亂，逐群公子。及慶氏亡。
景公舉兵欲伐魯，以問晏子，晏子對曰，「不可。魯公好義而民戴之。好義者安，見戴者和，伯禽之治存焉，故不可攻。攻義者不祥，危安者必困。且嬰聞之，伐人者德足以安其國，政足以和其民，國安民和，然後可以舉兵而征暴。今君好酒而辟，德無以安國。厚藉斂而急使令，政無以和民。德無以安之則危，政無以和之則亂，未免乎危亂之理，而欲伐安和之國，不可。不若修政而待其君之亂也，民離其君，上怨其下，然後代之，則義厚而利多。義厚則敵寡，利多則民歡。」公曰：「善。」遂不果伐魯。
景公伐斄，勝之，問晏子曰：「吾欲賞於斄，何如？」對曰：「臣聞之，以臣謀勝國者，益臣之祿；以民力勝國者，益民之利。故上有羨獲，下有加利，君上享其名，臣下利其實。故用智者不偷業，用力者不傷苦，此古之善伐者也。」公曰：「善。」於是破斄之臣，東邑之卒，皆有加利。是上獨擅名，利下流也。
景公外傲諸侯，內輕百姓，好勇力，崇樂，以從嗜欲。諸侯不說，百姓不親，公患之，問於晏子曰：「古之聖王，其行若何？」晏子對曰：「其行公正而無邪，故讒人不得入；不阿黨，不私色，故群徒之卒不得容；薄身厚民，故聚斂之人不得行；不侵大國之地，不耗小國之民，故諸侯皆欲其尊；不劫人以兵甲，不威人以眾強，故天下皆欲其強。德行教訓，加於諸侯；慈愛利澤，加於百姓，故海內歸之若流水。今衰世，君人者辟邪阿黨，故讒諂群徒之卒繁。厚身養薄視民，故聚斂之人行。侵大國之地，耗小國之民，故諸侯不欲其尊。劫人以兵甲，威人以眾強，故天下不欲其強。災害加於諸侯，勞苦施於百姓，故仇敵進伐，天下不救，貴戚離散，百姓不與。」公曰：「然則何若？」對曰：「請卑辭重幣，以說於諸侯；輕罪省功，以謝於百姓，其可乎？」公曰：「諾。」於是卑辭重幣而諸侯附，輕罪省功而百姓親。故小國入朝，燕魯共貢。墨子聞之曰：「晏子知道，道在為人，而失在為己。為人者重，自為者輕。景公自為，而百姓不與；為人，而諸侯為役。則道在為人，而行在反己矣，故晏子知道矣。」
景公問晏子曰：「吾欲善治齊國之政，以幹霸王之諸侯，可乎？」晏子對曰：「宮未具也。臣數以聞，而君不肯聽也。臣聞仲尼，居處惰倦，廉隅不正，則季次、原憲侍。氣鬱而疾，志意不通，則仲由、卜商侍。德不盛，行不厚。則顏回、騫雍侍。今君之朝臣萬人，兵車千乘，不善政之所失於下霣墜於民者眾矣，未有能士敢以聞者，臣故曰官未具也。」公曰：「寡人今欲從夫子而善齊國之政，可乎？」對曰：「嬰聞國有具宮，然後其政可善。」公作色不說曰：「齊國雖小，則何謂官不具？」對曰：「此非臣之所復也。昔吾先君桓公身體惰懈，辭令不給，則隰朋昵侍；左右多過，獄讞不中，則弦寧昵侍；田野不修，民氓不安，則甯戚昵侍；軍吏怠，戎士偷，則王子成甫昵侍；居處佚怠、左右懾畏，繁乎樂，省乎治，則東郭牙昵侍；德義不中，信行衰微，則管子昵侍。先君能以人之長續其短，以人之厚補其薄，是以辭令窮遠而不逆，兵加於有罪而不頓。是故諸侯朝其德，而天子致其祚。今君之過失多矣，未有一士以聞者也，故曰官不具。」公曰：「善。」
景公問晏子曰：「昔吾先君桓公，有管仲夷吾保乂齊國，能遂武功而立文德，糾合兄弟，撫存冀州，吳越受令，荊楚惛憂，莫不賓服。勤於周室，天子加德。先君昭功，管子之力也。今寡人亦欲存齊國之政於夫子，夫子以佐佑寡人，彰先君之功烈，而繼管子之業。」晏子對曰：「昔吾先君桓公能任用賢，國有什伍，治遍細民，貴不淩賤，富不傲貧，功不遺罷，佞不吐愚，舉事不私，聽獄不阿，內妾無羨食，外臣無羨祿，鰥寡無饑色，不以飲食之辟，害民之財。不以宮室之侈，勞人之力。節取於民，而普施之。府無藏，倉無粟。上無驕行，下無諂德。是以管子能以齊國免於難，而以吾先君參乎天子。今君欲彰先君之功烈，而繼管子之業，則無以多辟傷百姓，無以嗜欲怨諸侯，孰敢不承善盡力，以順君意。今君疏遠賢人，而任讒諛，使民若不勝，藉斂若不得，厚取於民，而薄其施；多求於諸侯，而輕其禮。府藏朽蠹，而禮悖於諸侯；菽粟藏深，而怨積於百姓。君臣交惡，而政刑無常。臣恐國之危失，而公不得享也，又惡能彰先君之功烈，而繼管子之業乎？」
景公問晏子：「莒與魯孰先亡？」晏子對曰：「以臣觀之也，莒之細人，變而不化，貪而好假，高勇而賤仁，士武以疾忿，急以速竭，是以上不能養其下，下不能事其上，上下不能相收，則政之大體失矣。故以臣觀之也，莒其先亡。」公曰：「魯何如？」對曰：「魯之君臣，猶好為義，下之妥妥也，奄然寡聞。是以上能養其下，下能事其上，上下相收，政之大體存矣，故魯猶可長守。然其亦有一焉。彼鄒滕雉奔而出其地，猶稱公侯，小之事大，弱之事強久矣。彼晉者，周之樹國也。魯近齊而親晉，以變小國，而不服於鄰，以遠望晉，滅國之道也，齊其有魯與莒乎。」公曰：「魯與莒之事，寡人既得聞之矣。寡人之德亦薄，然後世孰踐有齊國者？」對曰：「田無宇之後為幾。」公曰：「何故也？」對曰：「公量小，私量大，以施於民。其與士交也，用財無筐篋之藏，國人負攜其子而歸之，若水之流下也。夫先與人利，而後辭其難，不亦寡乎。若苟勿辭也，從而撫之，不亦幾乎。」
景公問於晏子曰：「治國何患？」晏子對曰：「患夫社鼠。」公曰：「何謂也？」對曰：「夫社束木而塗之，鼠因往托焉，熏之則恐燒其木，灌之則恐敗其塗，此鼠所以不可得殺者，以社故也。夫國亦有社鼠，人主左右是也。內則蔽善惡於君上，外則賣權重於百姓，不誅之則為亂，誅之則為人主所案據，腹而有之，此亦國之社鼠也。宋人有酤酒者，為器甚潔清，置表甚長，而酒酸不售。問之里人其故，里人曰：『公之狗猛，人挈器而入，且酤公酒，狗迎而噬之，此酒所以酸而不售也。』夫國亦有猛狗，用事者是也。有道術之士，欲幹萬乘之主，而用事者迎而齕之，此亦國之猛狗也。左右為社鼠，用事者為猛狗，主安得無壅？國安得無患乎？」
景公問晏子曰：「寡人意氣衰，身病甚，今吾欲具圭璧犧牲，令祝宗薦之乎上帝宗廟，意者祀可以幹福乎？」晏子對曰：「嬰聞之，古者先君之幹福也，政必合乎民，行必順乎神，節宮室，不敢大斬伐以無逼山林，節飲食，無多畋漁以無逼川澤。祝宗用事，辭罪而不敢有所求也。是以神民具順，而山川納祿。今君政反乎民，而行悖乎神，大宮室，多斬伐以逼山林，羨飲食，多畋漁以逼川澤，是以神民俱怨，而山川收祿，司過薦罪，而祝宗祈福，意者逆乎？」公曰：「寡人非夫子，無所聞此，請革心易行。」於是廢公阜之遊，止海食之獻。斬伐者以時，畋漁者有數。居處飲食，節之勿羨。祝宗用事，辭罪而不敢有所求也。故鄰國忌之，百姓親之，晏子沒而後衰。
景公問晏子曰：「古之盛君，其行如何？」晏子對曰：「薄於身而厚於民，約於身而廣於世。其處上也，足以明政行教，不以威天下。其取財也。權有無，均貧富，不以養嗜欲。誅不避貴，賞不遺賤，不淫于樂，不遁於哀，盡智導民而不伐焉，勞力事民而不責焉。政尚相利，故下不以相害為行；教尚相愛，故民不以相惡為名。刑罰中於法，廢置順於民，是以賢者處上而不華，不肖者處下而不怨。四海之內，社稷之中，粒食之民，一意同欲。若夫私家之政，生有厚利，死有遺教，此盛君之行也。臣聞問道者更正，聞道者更容。今君稅斂重故民心離，市買悖故商旅絕，玩好充故家貨殫。積邪在於上，蓄怨藏於民，嗜欲備於側、毀非滿於國，而公不圖。」公曰：「善。」於是令玩好不禦，公市不豫．宮室不飾，業土不成，止役輕稅，上下行之，而百姓相親。
景公問晏子曰：「謀必得，事必成，有術乎？」晏子對曰：「有。」公曰：「其術如何？」晏子曰：「謀度於義者必得，事因於民者必成。」公曰：「奚謂也？」對曰：「其謀也，左右無所系，上下無所縻，其聲不悖，其實不逆，謀於上不違天，謀於下不違民，以此謀者必得矣。事大則利厚、事小則利薄，稱事之大小，權利之輕重，國有義勞，民有加利，以此舉事者必成矣。夫逃義而謀，雖成不安；傲民舉事，雖成不榮。故臣聞，義，謀之法也；民，事之本也。故反義而謀，倍民而動，未聞存者也。昔三代之興也，謀必度於義，事必因於民。及其衰也，建謀反義，興事傷民。故度義因民，謀事之術也。」公曰：「寡人不敏，聞善不行，其危如何？」對曰：「上君全善，其次出入焉，其次結邪而羞問。全善之君，能制出入之君；時問之君，雖日危尚可以沒身；羞問之君，不能保其身。今君雖危，尚可沒其身也。」
景公問晏子曰：「蒞國治民，善為國家者何如？」晏子對曰：「舉賢以臨國，官能以敕民，則其道也。舉賢官能，則民與君矣。」公曰：「雖有賢能，吾庸知乎？」晏子對曰：「賢而隱，則庸為賢乎？吾君亦不務乎是，故不知也。」公曰：「請問求賢？」對曰：「觀之以其遊，說之以其行，無以靡曼辯辭定其行，無以毀譽非議定其身。如此，則不為行以揚聲，不掩欲以榮君，故通則視其所舉，窮則視其所不為，富則視其所分，貧者視其所不取。夫上士，難進而易退也；其次，易進而易退也；其下，易進而難退也。以此數物者取人，其可乎？」
景公問晏子曰：「為君身尊民安，為臣事治身榮，難乎？易乎？」晏子對曰：「易。」公曰：「何若？」對曰：「為君節養其餘以顧民，則身尊而民安。為臣忠信而無逾職業，則事治而身榮。」公又問：「為君何行則危？為臣何行則廢？」晏子對曰，「為君厚藉斂而托之為民，進讒諂而托之用賢，遠公正而托之不順，君行此三者則危。為臣比周以求進，逾職業防下隱利而求多，從君不陳過而求親，人臣行此三者則廢。故明君不以邪觀民，守則而不虧，立法儀而不犯，苟有所求於民，不以身害之。是故，刑政安於下，民心固於上。故察士不比周而進，不為苟而求，言無陰陽，行無內外，順則進，否則退、不與上行邪，是以進不失廉，退不失行也。」
景公問晏子曰：「寡人持不仁，其無義耳也，不然，北面與夫子而義。」晏子對曰：「嬰，人臣也，公曷為出若言。」公曰：「請終問天下之所以存亡。」晏子曰，「縵密不能，蔍苴不學者詘；身無以用人，而又不為人用者卑；善人不能戚，惡人不能疏者危；交遊朋友，無以說於人，又可能說人者窮；事君要利，大者不得，小者不為者餧；修道立義，大不能專，小不能附者滅，此足以觀存亡矣。」
景公問晏子曰：「君子常行曷若？」晏子對曰，「衣冠不中，不敢以入朝；所言不義，不敢以要君；身行不順，治事不公，不敢以蒞眾。衣冠無不中，故朝無奇僻之服；所言無不義，故下無偽上之報；身行順，治事公，故國無阿黨之義。三者，君子之常行也。」
景公問晏子曰：「賢君之治國若何？」晏子對曰：「其政任賢，其行愛民，其取下節，其自養儉。在上不犯下，在治不傲窮。從邪害民者有罪，進善舉過者有賞。其政刻上而饒下，赦過而救窮。不因喜以加賞，不因怒以加罰；不從欲以勞民，不修怒而危國。上無驕行，下無諂德；上無私義，下無竊權；上無朽蠹之藏，下無凍餒之民；不事驕行而尚同，其民安樂而尚親，賢君之治國若此。」
景公問晏子曰：「明王之教民何若？」晏子對曰：「明其教令，而先之以行義，養民不苛，而防之以刑辟。所求於下者，必務於上；所禁於民者，不行於身。守於民財，無虧之以利。立於儀法，不犯之以邪。苟所求於民，不以身害之，故下從其教也。稱事以任民，中聽以禁邪，不窮之以勞，不害之以罰。苟所禁於民，不以事逆之，故下不敢犯其上也。古者百里而異習，千里而殊俗。故明王修道，一民同俗，上以愛民為法，下以相親為義，是以天下不相違。此明王之教民也。」
景公問於晏子曰：「忠臣之事君何若？」晏子對曰：「有難不死，出亡不送。」公不說、曰：「君裂地而封之，疏爵而貴之。君有難不死，出亡不送。其說何也？」對曰：「言而見用，終身無難，臣奚死焉？謀而見從，終身不亡，臣奚送焉？若言不見用，有難而死之，是妄死也；謀而不見從，出亡而送之，是詐偽也。故忠臣也者，能納善於君，不能與君陷於難。」
景公問晏子曰：「忠臣之行何如？」對曰：「不掩君過，諫乎前不華乎外；選賢進能，不私乎內。稱身就位，計能受祿。睹賢不居其上，受祿不過其量。不權居以為行，不稱位以為忠，不揜賢以隱長，不刻下以諛上，君在不事太子，國危不交諸侯，順則進，否則退，不與君行邪也。」
景公問：「佞人之事君如何？」晏子對曰：「意難，難不至也。明言行之以飾身，偽言無欲以說人，嚴其交以見其愛，觀上之所欲，而微為之偶，求君逼邇，而陰為之與。內重爵祿，而外輕之以誣行。下事左右，而面示公正以偽廉。求上采聽，而幸以求進。傲祿以求多，辭任以求重。工乎取，鄙乎予，歡乎新，慢乎故，吝乎財，薄乎施。睹貧窮若不識，趨利若不及。外交以自揚，背親以自厚。積豐羨之養，而聲矜恤之義。非譽乎情，而言不行身。涉時所議，而好論賢不肖。有之己不難非之人，無之己不難求之人。其言強梁而信，其進敏遜而順，此佞人之行也。明君之所誅，愚君之所信也。」
景公問晏子曰：「聖人之不得意何如？」晏子對曰：「上作事反天時，從政逆鬼神，藉斂殫百姓，四時易序，神祇並怨，道忠者不聽，薦善者不行，諛過者有賚，救失者有罪，故聖人伏匿隱處，不幹長上，潔身守道，不與世陷乎邪。是以卑而不失義，瘁而不失廉，此聖人之不得意也。」公曰：「聖人之得意何如？」對曰：「世治政平，舉事調乎天，藉斂和乎民，百姓樂其政，遠者懷其德，四時不失序，風雨不降虐，天明象而致贊，地長育而具物，神降福而不靡，民服教而不偽，治無怨業，居無廢民，此聖人之得意也。」
景公問晏子曰：「古者君民而不危，用國而不弱，惡乎失之？」晏子對曰：「嬰聞之，以邪蒞國，以暴和民者危。修道以要利，得求而返邪者弱。古者，文王修德不以要利，滅暴不以順紂，幹崇侯之暴，而禮梅伯之醢。是以諸侯明乎其行，百姓通乎其德，故君民而不危，用國而不弱也。」
景公問晏子曰：「古之蒞國治民者，其任人何如？」晏子對曰：「地不同生，而任之以一種，責其俱生不可得。人不同能，而任之以一事，不可責遍成。責焉無已，智者有不能給；求焉無饜，天地有不能贍也。故明王之任人，諂諛不邇乎左右，阿黨不治乎本朝。任人之長，不強其短；任人之工，不強其拙，此任人之大略也。」
景公問晏子曰：「古者離散其民，而隕失其國者，其常行何如？」晏子對曰：「國貧而好大，智薄而好專，貴賤無親焉，大臣無禮焉。尚讒諛而賤賢人，樂簡慢而玩百姓。國無常法，民無經紀。好辯以為智，刻民以為忠，流湎而忘國，好兵而忘民。肅於罪誅，而慢於慶賞。樂人之哀，利人之難。德不足以懷人，政不足以惠民，賞不足以勸善，刑不足以防非，此亡國之行也。今民聞公令如寇讎，此古之離散其民，隕失其國者之常行也。」
景公問晏子曰：「吾欲和臣親下奈何？」晏子對曰：「君得臣而任使之，與言信，必順其令，赦其過。任大臣無多責焉，使邇臣無求嬖焉。無以嗜欲貧其家，無信讒人傷其心。家不外求而足，事君不因人而進，則臣和矣。儉於藉斂，節於貨財，作工不歷時，使民不盡力。百官節適，關市省征，山林陂澤不專其利，領民治民勿使煩亂。知其貧富，勿使凍餒，則民親矣。」公曰：「善，寡人聞命矣。」故令諸子無外親謁，辟梁丘據無使受報，百官節適，關市省征，山林陂澤不禁，冤報者過，留獄者請焉。
景公問晏子曰：「取人得賢之道何如？」晏子對曰：「舉之以語，考之以事，能諭則尚而親之，近而勿辱，以取人，則得賢之道也。是以明君居上，寡其官而多其行，拙於文而工於事，言不中不言，行不法不為也。」
景公問晏中曰：「臣之報君何以？」晏子對曰：「臣雖不知，必務報君以德。士逢有道之君，則順其令；逢無道之君，則爭其不義，故君者擇臣而使之，臣雖賤，亦得擇君而事之。」
景公問晏子曰：「臨國蒞民，所患何也？」晏子對曰：「所患者三：忠臣不信，一患也；信臣不忠，二患也；君臣異心，三患也。是以明君居上，無忠而不信，無信而不忠者，是以君臣同欲，而百姓無怨也。」
景公問於晏子曰：「為政何患？」晏子對曰：「患善惡之不分。」公曰：「何以察之？」對曰：「審擇左右、左右善，則百僚各得其所宜，而善惡分。」孔子聞之曰：「此言也信矣，善進，則不善無由入矣；不善進，則善無由入矣。」

