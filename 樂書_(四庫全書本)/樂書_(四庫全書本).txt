　　欽定四庫全書　　　　　經部九
　　樂書　　　　　　　　樂類
　　提要
　　〈臣〉等謹按樂書二百卷宋陳撰字晉叔閩清人紹聖中登制科官禮部侍郎事跡具宋史本傳此書乃建中靖國間為秘書省正字時所進自第一卷至九十五卷引三禮詩書春秋周易孝經論語孟子之言各為之訓義其第九十六卷則専論律呂本義樂器樂章及五禮之用樂者為樂圖論引據浩博辨綸亦極精審視其兄祥道禮書殆相伯仲第禮書所載袛詳於三代器數是書則又推及律呂本原及後世雅俗諸部故陳振孫書録解題謂樂書博則博矣未能免於蕪穢也然書包括厯代總述前聞既欲備悉源流自不得不兼陳正變使振孫操筆而修史將舉古來秕政亂法一切刪之不載乎此南宋人迂謬之見不足據也其中惟辨二變四清二條實為紕繆自古論四清者以民臣相避以為尊卑立説本屬附㑹則曰黃鐘至夾鐘四清聲以附正聲之次其意葢謂夷則至應鐘四宮而設既謂黃鐘至夾鐘為清又謂為夷則至應鐘而設是兩四清也不知四均必具五聲夷則一均以夷南無應為次而闕角聲必湏黃鐘清為角南呂一均以南無應為次而闕羽角二聲必湏黃清為羽大清為角以調而論則謂夷南無應四律以聲而言則為黃大太夾四清非有二也其不用正聲而用清聲者樂之高下以漸無驟高驟下之理以夷則一均言之如用夷南無應四正律則其聲以次而高而忽用黃鐘正律雖同在一均而高下不協故必以黃清協之也引李照十二鐘之説殊為舛誤又論二變曰五聲者樂之指拇也二變者五聲之駢枝也五聲可益為七音則五星五行五常亦可益而七之乎二變之説始於尚書而蔓衍於左傳國語書傳漢志是不知書之在治忽有五聲而無七始國語之七同有四宮而無徴也左氏有七音之説葢八音耳八音以土為主而七音非土不和故書之益稷禮之樂記其言八者皆虛其一猶大衍虛其一也云云不知二變之生由於高下之次蔡元定相去二律則音節逺之説最有根據若不究其理之所由然而但以數相較則七較之五而多其二者將十二較之五而亦多其七是音不得有其七而律亦不得有其十二乎且五聲二變有管律度之不同半太蔟與正黃鐘應半夾鐘與正大呂應此理尤為所不知也至以七音為八音虛土而言尤為牽強矣又其釋周官三宮之樂以圜黃太姑為宮之旋而在天者故其合別而為四函太姑南為宮之旋而在地者故其合別而為四函太姑南為宮之旋而在地者故其合降而為三黃大太應為宮之旋而在人者故其合降而為二若然則天宮用八律地宮用六律人宮用四律以多少為差別也而圜丘樂六變方丘樂八變宗廟樂九變又何如解耶凡此之類皆不可據為典要然唐以來樂書無傳北宋樂書惟皇祐新樂圖記及此書存耳遺文緒論條理可徴又安可以一眚廢耶乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

