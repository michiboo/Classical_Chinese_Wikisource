
曾是不得意，適來兼別離。
如何一尊酒，翻作滿堂悲。
周子負高價，梁生多逸詞。
周旋梁宋間，感激建安時。
白雪正如此，青雲無自疑。
李侯懷英雄，骯髒乃天資。
方寸且無間，衣冠當在斯。
俱爲千里遊，忽念兩鄉辭。
且見壯心在，莫嗟攜手遲。
涼風吹北原，落日滿西陂。
露下草初白，天長雲屢滋。
我心不可問，君去定何之。
京洛多知己，誰能憶左思。

