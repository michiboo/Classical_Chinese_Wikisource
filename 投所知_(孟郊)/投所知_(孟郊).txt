苦心知苦節，不容一毛髮。
煉金索堅貞，洗玉求明潔。
自慚所業微，功用如鳩拙。
何殊嫫母顏，對彼寒塘月。
君存古人心，道出古人轍。
盡美固可揚，片善亦不遏。
朝向公卿說，暮向公卿說。
誰謂黃鐘管，化為君子舌。
一說清嶰竹，二說變嶰穀。
三說四說時，寒花拆寒木。
曄曄家道路，燦燦我衣服。
豈直輝友朋，亦用慰骨肉。
一暖荷匹素，一飽荷升粟。
而況大恩恩，此身報得足。
且將食檗勞，酬之作金刀。
