
盛德資邦傑，嘉謨作世程。
門瞻駟馬貴，時仰八龍名。
罷市秦人送，還鄉絳老迎。
莫埋丞相印，留着付玄成。
五府瞻高位，三台喪大賢。
禮容還故絳，寵贈冠新田。
氣歇汾陰鼎，魂飛京兆阡。
先時劒已沒，隴樹久蒼然。
富貴徒言久，鄉閭歿後歸。
錦衣都未着，丹旐忽先飛。
哀輓辭秦塞，悲笳出帝畿。
遙知九原上，漸覺弔人稀。

