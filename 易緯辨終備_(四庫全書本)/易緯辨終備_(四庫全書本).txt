　　欽定四庫全書
　　易緯辨終備　　　　　　漢　鄭康成　注
　　孔子表河圖皇參持曰天以斗視日𤼵明皇以戱招始掛八卦談〈皇參持河圖名也言以北斗之星視聼而以日月𤼵其明以昭示天地三皇伏戱始卦以示後世之人謂使觀見之矣〉煌煌之燿乾爲之岡合凝之類坤握其方〈煌煌光輝之貌燿日月五星也皆以乾岡圗言盡繫於天也方道也合凝爲首形之類坤則握其道皆繫於地也〉雄雌呿吟六節搖通〈雄雌天地呿吟闔閉也六節六子也搖通言六子動行天地之氣繫曰閉戶謂之坤闢戶謂之乾又曰天地定位山澤通氣也〉萬物孶甲曰營始東〈孶生也甲東方之行物所生故數以始也〉三五環復七十六載閠反常〈三五千百二十嵗歴厯復其本七十六載則餘分盡言天終則後始者耳也〉旋出樞乾機據參衡出坤離授提巽招震夘〈乾正旋樞衡招皆北星值乾君之象旋星出樞之政教機正機之𤼵動故其位據參西方之宿五事五方爲言猶君出政之言也玉衡之星言主布天之手法於坤離授明提巽招震之職權君平事之臣夘東方之宿也○按五事五方與正文不相應疑有脫文〉緯嬴縮辰中効當〈緯五緯盈縮行有進退也辰星仲謂夘酉子午候星辰之常以四仲之月視其効當與不也〉必視熒惑所在時殃〈熒惑主理天下故必候之以知時禍〉循嵗徳鎮之光〈鎮主章存徳故候星之光以故徳之所在也〉拒白甄商金大謀兵〈拒白太白之主殺罰而金宿故甄商金聲言太白大爲衆之候元武兵大謀之也〉雪霜水疾旱饑䘮地動山崩淪慧隕物恡悖淫〈崩淪若歩庶崩者也慧彗隕隕石也立社稷之類悖見淫散也〉負之傍害水決江徳潰河空移徙赤黃〈負之示聞傍水決貌江徳潰亦謂決亂而出也空竭之移徙地震之類也踴起物恠踴躍出見以日衝望之曰乗隂氣○按示聞二字疑誤踴起以下與正文不相應疑有脫文〉箕風飄石折㧞樹酷深〈酷暴也飄石折樹言繋夾也暴深害物甚也〉長大卒嬉暴大楊〈暴大言不以漸楊楊大貌也〉解裂珥偶虹蜺㜸行〈解陷也淪也裂地圯珥偶虹蜺皆日傍氣名妖〉沉藏相桐水害□滂滂〈沉藏當藏以物相當爲桐射𤼵立也滂滂水貌也〉日之既陽徳消月之毀刑將將〈日既日蝕明盡故陽消月之毀亦謂月蝕常過也陰將將大也隂主刑隂似脫之〉大恠土蒙羣鳥卻野獸羣遊人孶〈來濟者來成也其氣不效君不能修徳杜漸防萌黃霧滿者亂氣起也朝方陽埃冦將來十刃之莫四出虻牛招屍益士與之開皆離坎之異也鱗出者聖人將起授之符緯有王者則聚生五帝之坐其帝將王則其坐亡光也○按此註皆與正文不相合疑有脫簡〉按録視天比象由〈按録按河圗之錄又視按王光之異比其象以觀其光由起也〉神靈悉存八八通時〈在察也神靈三光異及符瑞也既按三光之異及符瑞以知起者所由以六十四卦通其謂以何○按正文無在字而註言在察也亦疑有脫文〉小辨終備無遺戒郄知億察世郵〈世郵郄變也〉帝王奉命永安治〈命猶書也〉至哉易三聖謀專密惡必孰思〈三聖伏羲文王孔子○按史記張守節正義引易中偹雲孔子正月爲商瞿筮曰瞿當有五丈夫子子貢曰何以知之子曰卦遇大畜艮之二世九二甲寅木爲世九五景子水爲應陽爻五應有五子云雲檢今書無其文葢非全本也〉自伏羲以來漢永和元年凡四十萬九千三百八十九嵗〈按此爲後人所加非易緯本文〉











