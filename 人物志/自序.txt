夫聖賢之所美，莫美乎聰明；〈天以三光著其象，人以聰明邵其度。〉聰明之所貴，莫貴乎知人。〈聰於書計者，六藝之一術；明於人物者，官材之總司。〉知人誠智，則眾材得其序，而庶績之業興矣。是以聖人著爻象，則立君子小人之辭。〈君子者小人之師，小人者君子之資，師資相成，其來尚矣。〉敘詩志，則別風俗雅正之業；〈九土殊風，五方異俗，是以聖人立其教不易其方，制其政不改其俗。〉制禮樂，則考六藝祗庸之德；〈雖不易其方，常以詩禮為首；雖不改其俗，常以孝友為本。〉躬南面，則援俊逸輔相之材。皆所以達眾善而成天功也。〈繼天成物，其任至重。故求賢舉善，常若不及。〉天功既成，則並受名譽。〈忠臣竭力而效能，明君得賢而高枕，上下忠愛，謗毀何從生哉？〉。是以堯以克明俊德為稱，舜以登庸二八為功；湯以拔有莘之賢為名，文王以舉渭濱之叟為貴。由此論之，聖人興德，孰不勞聰明於求人，獲安逸於任使者哉？〈采士飯牛，秦穆所以霸西戎；一則仲父，齊桓所以成九合。〉是故仲尼不試，無所援升，猶序門人以為四科，泛論眾材以辨三等。〈舉德行為四科之首，敘生知為三等之上；明德行者道義之門，質志氣者材智之根也。〉又歎中庸以殊聖人之德，〈中庸之德，其至矣乎，人鮮久矣，唯聖人能之也。〉尚德以勸庶幾之論。〈顏氏之子，其殆庶幾乎！三月不違仁，乃窺德行之門。若非志士仁人希邁之性，日月至焉者，豈能終之。〉訓六蔽以戒偏材之失。〈仁者愛物，蔽在無斷；信者露誠，蔽在無隱。此偏材之常失也。〉思狂狷以通拘抗之材。〈或進趨於道義，或潔己而無為。在上者兩順其所能，則拘抗並用。〉疾悾悾而無信，以明為似之難保。〈厚貌深情，聖人難之。聽其言而觀其所為，則似託不得逃矣。〉又曰察其所安，觀其所由，以知居止之行。〈言必契始以要終，行必覩初以求卒，則中外之情粗可觀矣〉。人物之察也，如此其詳。〈不詳察則官材失其序，而庶政之業荒矣。〉是以敢依聖訓，志序人物，庶以補綴遺忘。惟博識君子裁覽其義焉。

