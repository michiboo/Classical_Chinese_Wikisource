　　欽定四庫全書　　　　　史部十一
　　嶺海輿圖　　　　　　　地理𩔖三〈都會郡縣之屬〉提要
　　〈臣〉等謹案嶺海輿圖一卷明姚虞撰虞字澤山莆田人嘉靖壬辰進士官至淮安府知府是編乃其官監察御史時巡按廣東所作凡為圖十有二首為全省圖次十府十圖終以南夷圖圖各有敘敘之例首述沿革形勢利病次州縣次戶口次田糧課稅次官兵馬疋其總圖則首以職官以布政按察二司分統之蓋其時撫按皆為使臣而未定為守土官也其南夷諸國列通貢者於前而通市者亦附後為海防之計不論其奉朔否也大㫖畧於前代而詳於當代畧於山川而詳於扼塞畧於官職而詳於兵馬錢糧畧於文事而詳於武備於志乘之中別為體例然較之侈山水誇人物輯詩文者其有用無用則逈殊矣意古者輿圖不過如是後來者踵事増華失其本耳前有嘉靖壬寅湛若水序極稱之錢曽敏求讀書記亦稱其簡而要雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　嶺海輿圖原序
　　甘泉子曰以予觀於嶺海輿圖而知王政之易易也夫嶺海輿圖何為者也眀心也昭制也眀心也者以言乎其致善也昭制也者以言乎其行法也吾於嶺海輿圖之編也而知澤山姚侍御之善於巡廣之政之要也故以千言之博汎濫而寡要不若一圖之約目擊而意全有敘有紀皆所以眀圖也是故觀斯圖者其愛民憂國之心油然而生矣雖欲勿善得乎其大綱小紀之制昭然而見矣雖欲勿法得乎故澤山子本孟氏而言曰徒善不足以為政徒法不能以自行一以治善一以治法法善兼全政治畢舉故曰以予觀於是圖而知王政之易易也吾於是編之簡約也而知澤山侍御之善於巡廣之政之要也人謂澤山公發奸摘伏如神者非以是耶考圖撫景自布按都三司而府而州而縣而衛所而合屬稗官某也賢某也否而懲勸焉則其職官率屬信民之政舉之矣入觀其疆而考其山川而物產而田裡而戸口而錢糧課稅之贏縮而振作焉則其足食之政舉之矣觀其府州縣之官兵而考軍人民壯之消長馬匹器械之張弛而脩舉焉則其足兵之政舉之矣於制森然於心惕然而善法具備本未兼該內聖外王之道舉之矣雖以措之天下𫝊之後世其可也獨嶺海云乎哉是故觀言不如觀圖觀圖不如觀意故曰書不盡言圖不盡意以意盡圖以圖盡言後之君子當以是觀西村胡郡守鳳存心善政賛美斯圖請梓以廣其𫝊乃俾陳司訓大章於甘泉之野請序其意於簡端雲嘉靖壬寅季秋四日増城湛若水序
　　有一鄉之政有一國之政有天下之政有一時之政有一代之政有千萬世之政政者正也正已以正人也作用岐途古今異尚久暫殊功心一而已子孟子涵泳聖涯抱道不辰藐一鄉一國天下之士而尚論焉誦詩讀書必求知其人七篇之說仁義道徳藹如也其論政則曰有其心無其政是謂徒善有其政無其心是謂徒法徒善不足以為政徒法不能以自行於戲盡之矣豪傑之士守而勿替措諸當世往往有大過人者先天下之憂而憂有本者如是茍亦徒法其曷以臻茲總總黔首孰非同胞故君子雖棲遲畎畆恆志在天下國家樂堯舜之道將以唐虞斯世不肯自隘且自私焉矧既委質官箴以人事君謇諤匪躬分也又矧厥監使一方慘舒攸繫引養引恬保合其民而容蓄之每懐靡及周爰咨諏皇華王命若是其重雖假寐有弗遑者疇非此心之運昔者宣公陸子嘗告徳宗矣曰五術省風俗八計聴吏治三科登俊乂四賦經財實六治保罷瘵五要簡官事經濟莫備焉斯一國一代之政推諸天下後世無弗凖矣六者皆羽翼孟氏鑿鑿可行贄其天下士哉顧為政在人事豫迺立有宣公之䇿無文正之憂徒法也有文正之憂無宣公之䇿徒善也徒法則渙渙則民弗從徒善則執執則民弗喻二者得失相因故君子懐古慨今與其渙也寧執予按廣今茲且朞年所謂民隠吏治梳之爬之以求仰答皇上惓惓斯民之念少逭涓埃萬一之責惟時家室溱溱嵗無荒癘蠣田蠏窟蕉林茘浦聖化所被逖哉均矣過河洛而歌禹功有遐思焉爰即所履考成籍酌時宜作嶺海輿圖凡十有二幅各繫以敘以紀俾昕夕顧諟以警惕厥衷予何人哉一鄉鯫生一時管見敢曰一國之政乎又敢以達諸天下後世乎我憂孔疚將無徒法爾乎是故甚不得已也迺君子觀象考文沿時揆事神㑹而加之意亦或少補於政其視十眉五客輞川愈疾雲漢北風生熱生寒重輕緩急則自謂有間因屬胡守鳳梓之以吿各郡之守土者於戲輪轅之飾厚顔於有道者吾知不免諒其心則幸矣姚虞序




　　凡例〈諸圖不盈方尺故未盡者載諸敘敘或遺者載諸紀凡以翼圖也隨事起義有攸繫焉故先之以凡例〉
　　一封疆廣袤形勝展促江海源委路道通塞闗隘重輕民夷界限圖紀敘互詳焉若山則圖其大者〈如羅浮庾嶺五指之類〉難枚舉也
　　一布按二司各道俱詳著於總紀政所出也
　　一各府衛首領並儒學司獄司隂陽醫學僧綱道紀司各州縣所屬印信衙門原有定額通省俱同茲不復贅止書倉鹽逓運所稅課司巡司河泊所水馬驛以其額設不同難以例見且闗係兵食地里者故不可略〈各州縣有倉無官者不書〉
　　一戸口田糧屯徵農桑豆麥商稅魚課並雜課各府既詳仍括其數於總紀以便稽覈其雜課俱不分𩔖但彚計之從約也
　　一前項等數雖各府所屬但總計之其詳則有司存一官軍馬匹器械止據額數書之中間贏縮不常難以見在局之其達官旗目舍皆每年續撥來者原無成額今但録其見在者以俟稽查其軍器各衛所俱同額數止括計於總紀下省文也
　　一各印信衙門已於圖中標出後仍紀其總額並轄於某衙門雖營堡闗隘亦然不嫌冗瑣互相考見也
　　一敘紀中於各府衛及合屬印信衙門俱界以方格別省亦然其山海營堡闗隘外國猺黎則界以圓圈別內外也
　　一民壯弓兵闗係地方故特書之
　　一隘塞闗津必詳標於圖以嚴備守其不能盡載者則詳於敘敘或不及詳者皆有總數表之若廣肇恵潮瓊等府屬縣多者亦每遺之勢也
　　一各府圖敘俱擇其鄉賢名宦流寓人品功業之卓然者表之景賢示勸徵文獻也
　　一南夷圖止據本朝曽經奉貢及載在祖訓㑹典者書之其山川境土去廣邈逺皆難悉知今但據舊文附入亦不敢盡信若每嵗進貢方物原無額數畨船往來亦無定期故舶課止録其㮣雲
　　一圖敘紀所載諸事皆得之一時耳目未必無遺尚賴同志求其所缺於冊外可也












　　欽定四庫全書
　　嶺海輿圖
　　明　姚虞　撰





















　　嶺海總圖說
　　廣東雖古百粵地書載唐堯命羲叔宅南交史稱蒼梧九疑韶石皆舜跡所至之地不得為荒服周宣時召穆公虎疆理淮濆遂至於南海肆入秦併廼郡邑於厯代幅員寖廣居嶺海之間受天地之盡氣〈丘文莊舊志〉封疆跨躡海陸㑹同〈唐王勃記〉而地靈人傑罔下中州古稱樂土焉北負雄〈南雄府〉韶〈韶州府〉以臨吳〈江西〉楚〈湖廣〉東肩潮〈潮州府〉惠〈惠州府〉以制甌閩〈福建〉高〈高州府〉亷〈亷州府〉門戶西排交〈交趾〉桂〈廣西〉之梯航嶺〈嶺東兵備嶺南兵備嶺西兵備雷廉四府參將〉海〈海道副使嶺南兵備崖州參將〉藩籬外扼黎〈諸黎猺〉夷〈諸外夷〉之喉舌矧征蠻重兵據蒼梧上流舶𣙜鹽徵魚蛤諸課之羨頗貸餉乏前此真一大都今則否矣生齒日繁官輸日重嚚訟日滋無經日耗師旅因仍漁獵踵至而遊民逐末山海礦冶厲階番舶釁端時復汪洋巉屼蜂聚狐潛噪呼羣起剽掠無忌而戎事且弛凡此民患十郡符合臥榻隱憂噬臍後禍豈獨黎獠夷酋已哉外馳富饒內實貧困今之廣東蓋甚有可慨焉者我有官君子仰藉神祖混一偉功列聖承平之福皇上宵旰南顧為民任人俾皆粱肉大廈泮奐茲土匪民曷依於戱靖共爾位無或素餐覽圖稽敘若紀安養生息理亂利𡚁刑賞攻守思過半矣司馬公曰有治人無治法君子念之樂土其漸復乎
　　嶺海輿圖總紀
　　布政司〈嶺南道　嶺東道　嶺西道糧儲道　清軍道　督糧道〉
　　按察司〈嶺南道　提學道　屯田道　鹽法道清軍道　海東道　嶺南兵備道〉
　　〈嶺東道兵備帶管　嶺西道兵備帶管海北道兵備帶管　海南道兵備帶管〉
　　領府十〈州七縣六十五〉鹽課提舉司二〈廣東所屬場十四海北所屬場九〉市舶提舉司一
　　都司領衞一十五〈屬所一百零五直𨽻所九〉
　　戸口
　　官吏軍民匠役校尉力士竈蛋等戸共四十九萬一千三百一十二戸口共二百零二萬零一百一十九口
　　田糧
　　官民田地園塘池灣埔港共二十五萬六千七百四頃七十五畝三分
　　夏稅麥共該正耗稅四千三百九十六石四斗一升六合九勺七抄　豆共該正耗稅八斗一合二勺米共該正耗稅一千六百五十一石二斗四合
　　二勺五抄九撮八圭六粟五粒
　　秋糧共該正耗糧一百零一萬一千七百九十八石一斗四升四合五勺九抄八撮六圭一粟四粒
　　農桑本色米共三百零七石五斗一升六合四勺六抄
　　商稅等鈔共六十一萬一千八百零八貫三百八十五文
　　魚課折色米共三萬五千零一十八石五斗三升三合二勺一抄
　　魚膠翎毛銅鐡黃麻等料課共折價銀五百八十四兩九錢二分一釐九毫七絲二忽〈外高州府原止計斤數未筭折價詳在本府紀下〉
　　廣東鹽課提舉司共稅熟鹽八萬九千二百八十五引零二百四十五斤六兩三錢六分
　　海北鹽課提舉司共稅熟鹽一萬三千一百七十五引零五十九斤八兩
　　屯糧共一十八萬三千二百九十五石五斗一升一合七勺一抄五撮
　　官兵馬匹器械
　　都司合屬額設官一千八百六十八員旗軍三萬九千七百七十名見在六百五十四匹
　　見在達官指揮千百戶鎮撫共一百七十一員總小旗頭目達舎共七百九十四名
　　每衛六瓣明襯盔各二十頂齊腰甲二十付角弓五十張一百條破甲鐡箭三千九百七十六枝皮撒袋五十付腰刀五十把斬馬刀二十把勒甲皮帶二十條虎頭牌四十面朗機銃管二十把提銃一箇神機螺螄箭各二百五十枝鈎刀十張眉刀二十張短鎗五十根弩五十把
　　毎千戶所六瓣明襯盔五頂齊腰甲五付角弓十五張三十條破甲鐡箭八百八十二枝皮撒袋十付腰刀十把斬馬刀五把勒甲皮帶五條虎頭牌十面朗機銃管十把提銃一箇神機螺螄箭各一百枝鈎刀五張眉刀十張短鎗二十根弩二十把
　　額編民壯共一萬八千一百一十三名弓兵共六千九百三十二役























　　廣州府圖說
　　廣州府古揚州南境秦始置南海郡趙佗實據之山川緬邈〈元南海志〉上據石門之隘下瞰扶胥之險長江天塹壁壘完整〈舊志〉國朝為府〈元以前沿革不一以下列郡俱同〉領州一〈連州〉縣凡十有四〈附郭南海番禺外順德三水從化東莞増城龍門香山新㑹新寧清逺陽山連山三縣𨽻連州〉包山帶海羣邑羅衛外郡倚以為重故於此置省而責亦重焉黃涌〈順徳地〉白墳〈波羅海口〉南岡〈鹿歩海口已上三營俱守備指揮防禦〉廣海〈衞近新寧〉大鵬〈千戶所近東莞〉香山厓門〈新㑹地〉沿海東南戍守之嚴湟川〈連州古名有守備都指揮〉陽〈陽山〉連〈連山〉朱岡星子〈俱廵司𨽻陽山〉西北叢嶂實湘〈臨武江華俱湖廣衡州屬縣〉桂〈賀縣懐集俱廣西平梧屬縣〉咽喉殆亦次之而三水參巨浸之派胥江〈新㑹地〉當三鎮〈廣韶肇〉之中帆檣上下烏合突來樓船屯哨其可緩乎環郡大洋萬支莫測風濤千里皆盜賊淵藪英〈英德縣𨽻韶州〉陽〈陽山〉之交移山藉火民猺糅居水陸恆病故清逺慶安〈東莞古名〉各轄以兵憲重臣其勢均也然兵食相須官民一體番〈番禺〉南〈南海〉邑若獨大而當省會民亦獨勞曷以節之東〈東莞〉増〈増城〉順〈順德〉會〈新會〉僅充歳用曷以贏之香〈香山〉清〈清逺〉而下疲亦久矣曷以舒之均之惟茲陶〈晉桓公侃廣州刺史〉宋〈唐宰相璟廣州都督〉韓〈唐昌黎公陽山令〉向〈宋丞相敏中知廣州〉棠冉冉濂溪〈時為運判〉南軒〈隨父寓連州〉逺流道澤而清獻〈宋丞相崔與之增城人〉所謂諸賢寛得一分則民受一分之賜仰止羣哲典刑伊邇尚亦鑒哉
　　廣州府圖紀
　　領州一縣十二〈稅課司永豐倉各一逓運所二各州縣廵檢司四十九倉十水馬驛一十八河
　　泊所八〉
　　戶口
　　戶一十八萬七千九百六十八　口五十九萬八千四百九十
　　田糧課稅
　　官民田地山塘灣八萬五千四百四十七頃五十一畝一分六釐八毫七忽
　　夏稅荳八斗一合二勺　米八百七十石七斗七升五合七勺
　　秋糧米三十一萬二千四百九十一石五斗五升五合八勺
　　農桑本色米二十一石六斗七升四合
　　商稅等鈔二十六萬一千四百六十六貫一百三十六文
　　魚課折色米一萬一千零四十三石六斗五合五勺零
　　魚膠熟鐡翎毛共折價銀一百零七兩四錢九分七釐一毫一絲五忽
　　廣州左衛合屬屯田額徵二百頃三十三畝零細糧五千五百五十六石八斗七升四合八勺
　　右衛合屬屯田額徵三百四十六頃五十九畝八分零細糧一萬零三百四十二石零二升六合七勺三抄八撮
　　前衛合屬屯田額徵三百四十四頃七十二畝三分零細糧九千九百九十五石一斗八升八合四勺一抄
　　後衛合屬屯田額徵二百四十六頃四十畝細七千三百三十五石零八升三合七勺六抄七撮
　　南海衛合屬屯田額徵二百六十八頃八十畝細糧八千零五十四石
　　廣海衛合屬屯田額徵二百二十頃九十六畝細糧一萬二千七百六十八石
　　清逺衛合屬屯田額徵細糧六千八百六十九石五斗一升九合八勺
　　增城所屯田額徴八十一頃細糧二千九百五十八石
　　從化所屯田額徴一百零三頃六十畝零細糧六千七百二十石
　　新㑹所屯田額徴六十三頃六十畝細糧二千零一十六石
　　官兵馬疋
　　廣州左衛額設各官共八十四員　旗軍一千三百四十六名　馬八疋
　　右衛額設各官共八十四員　旗軍一千七百七十六名　馬八疋
　　前衛額設各官共八十四員　旗軍一千五百三十一名　馬十九疋
　　後衛額設各官共八十四員　旗軍一千三百一十七名　馬八疋
　　南海衛額設各官共六十九員　旗軍一千五百五十四名　馬一十七疋
　　東莞大鵬二所額設各官共三十員　旗軍六百二十四名　馬十疋
　　廣海衛額設各官共六十九員　旗軍二千三百八十三名　馬十疋
　　新寜香山海朗三所額設各官共四十五員　旗軍七百七十名　馬無
　　清逺衛額設各官共八十四員　旗軍六百四十五名　馬三十三疋
　　增城所額設各官一十五員　旗軍七百五十六名馬十一疋〈直𨽻都司〉
　　從化所額設各官一十五員　旗軍三百七十五名馬無〈直𨽻都司〉
　　新㑹所額設各官一十五員　旗軍六百七十九名馬二疋〈直𨽻都司〉
　　廣州四衛達官旗目舍共三百七十六員名
　　民壯四千八百四十四名
　　弓兵二千三百五十五役





















　　韶州府圖說
　　韶州府本南海郡地漢平粵𨽻於荊〈湖廣〉之桂陽郡〈桂陽州衡州府屬〉自呉厯梁俱楚疆隋罷郡始以其地還屬番州唐武德中初置韶州附以四邑五季而上其地屢叛宋元廼定國朝為府降英州〈英德舊名〉為縣歸始興於南雄領縣凡六〈曲江英徳翁源樂昌乳源仁化〉據廣上游北嶺峭嶮南谷平易〈唐徐浩張文獻公碑〉控扼五嶺韶為交衝唇齒江〈江西〉湘〈湖廣〉咽喉交〈安南〉廣〈二廣宋余靖修州衙記〉亦重地也浛洸〈英德古名〉之南蔓延徭峝樂〈樂昌〉仁〈仁化〉則逼境郴〈湖廣郴州〉桂〈桂陽〉勢不兩轄而茂林層巒流賊常擾編氓亦彼此搆隙不時廼湘韶之通患故兩鎮兵備湖南則駐於郴陽嶺南則駐於清逺曲江雖曰附郭猺山宻邇皆腹心後疾翁源僻在東南二廵司〈桂山了黃岡〉居扼塞之區六關隘〈圖畧載〉當異境之㑹英樂乳仁皆不建兵署所藉以外禦者弓兵〈各廵司見圖〉營卒而已豈恃萬人城以內固乎〈英德湞山有趙佗所築萬人城遺址〉抑役民於農而專生財計乎不可恃者彰彰徵矣所謂生財吾亦惑焉六邑惟曲英差豐餘則漸敝田弗糞農之下也䘮必宴奢之薄也乳源豪商〈江西人〉蠶食既久廼有客強主弱之諺之數者奚其富惟茲金鑑有堂〈府治西宋取唐相張九齡千秋金鑑録因建〉家山有墓〈府城西有宋尚書余靖墓二公俱曲江人〉巍蘶百粵嶺海同長監門〈宋鄭俠以上流民圖編管英州〉廷丞〈宋呂祖儉上書語侵韓侂胄安置韶州〉忠國之風餘馨尚播文不在茲乎
　　韶州府圖紀
　　領縣六〈倉一河泊所一廵司十四水馬驛六〉
　　戶口
　　戶一萬七千九百三十四　口九萬六百五十八
　　田糧課稅
　　官學軍餉輕齎民僧田地山塘一萬一千五百九十頃三十二畝六分九釐七絲三忽
　　夏稅絲折米一十石一斗一升三合　麥二百三十二石三斗九升八合六勺
　　秋糧米五萬七百八十六石八斗六升一勺六抄六撮四圭二粟二粒
　　農桑本色米三十石九斗一升五合五勺
　　商稅等鈔八萬五千三百九十九貫八百五十二文魚課折色米二千四百零六石三斗八合三勺黃麻魚線膠熟鐡兵折價銀七十八兩八錢三分九釐九毫
　　韶州所屯田實徴八十頃細糧二千五十二石
　　官兵馬疋
　　韶州所額設各官一十五員　旗軍三百七十三名馬無〈直𨽻都司〉
　　民壯一千七百五十名　弓兵五百八十役





















　　南雄府圖說
　　南雄府本始興縣地隋以前俱𨽻衡桂唐武德中又𨽻韶州南漢始割湞陽〈保昌古名〉始興置雄州宋開寳以河北亦有雄州因加南以別之𨽻廣東道元為南雄路國朝為府領縣二〈保昌始興〉居五嶺之首為二廣之衝羣山環拱三水合流控帶群蠻襟㑹百粵〈本志〉韶石突兀聳其南庾嶺嵳峩峙其北〈舊志〉匡廬㑹稽洞庭鄱陽長江一帶皆限此巨關〈庾嶺有關曰嶺南第一關〉而交南朝鮮諸國臣服西來踰嶺則北望天府衣冠文物凡海內大都足以歆其畏慕莫或覬覦焉者必暫劄於懐逺樓〈在郡城南建以舘夷人者〉雄其五嶺要地乎但境聮二省毎苦流賊雖保昌差寜而始興之陽山坑河溪廟沙田花腰豬子峽〈已上隘俱通江西〉等隘堠斥未嚴唇齒固不得偏安也紅梅百順平田〈俱𨽻保昌〉黃塘清化〈俱𨽻始興〉數巡司已不講訓練又況一所〈南雄千戶所〉官軍老羸並計數隊止矣皆久玩無事戈塵甲□以屯餉為騙局聚正分竒盲盲胡知且以一郡才領二蕞邑提封廣袤僅四百里夏秋公租不過三萬有竒未當江南一縣之饒而送往迎來為東廣九郡傳郵但幸𣙜料一線之利存焉耳省城畨舶不通將安以支兵食內憂雄實為甚然則奈何𫝊曰備預不虞國之善經又曰常形人不形於人
　　南雄府圖紀
　　領縣二〈逓運所一稅課司一倉一廵司五水馬驛一〉
　　戶口
　　戶八千二百九十七　口二萬四千六百九十九
　　田糧課稅
　　官民僧道田地山塘九千五百二十一頃四十三畝九分七釐八毫六絲九忽四微七塵
　　夏稅米四十四石八斗五升四合一勺
　　秋糧米三萬四千八百八十四石五斗六升六勺農桑本色米八十石
　　啇稅等鈔一萬七千六百二十六貫一百四十七文魚課折色米二百零六石四升五合八勺九抄生銅魚膠翎毛共折價銀八兩二錢零八釐九毫南雄所屯糧二千九百四十八石五斗九升九合八勺
　　官兵馬疋
　　南雄所額設官一十五員　旗軍三百六十名　馬二疋〈直𨽻都司〉
　　民壯四百六十六名　弓兵二百五十役
<史部,地理類,都會郡縣之屬,嶺海輿圖,嶺海輿圖>








　　惠州府圖說
　　惠州府故南海郡地厯代相沿梁始置梁化郡隋罷郡為循州省龍川入河源復改龍川郡隨改海豐郡又復為循州南漢徙循州治於龍川而於舊地置禎州〈即今歸善〉宋以州名避仁宗諱改惠州國朝為府領縣七〈歸善博羅海豐河源龍川長樂興寧〉正德間增置和平〈十三年南贑廵撫都御史王守仁平龍川浰頭賊奏立〉皷角〈山名〉導其前羅浮〈山名〉擁其後漢之名部越之沃野〈宋余靖普安寺記〉東扺潮西連廣北接贑南極於海〈惠大記〉廣袤幾千里提封次於瓊廣河〈河源〉龍〈龍川〉長〈長樂〉興〈興寜〉和平各居郡上游嵠峒絡繹多潛不軌而興寧龍川則比肩南贑曩於閏餘地立新邑以斷北臂職此故耳五邑礦民〈歸善河源龍川長樂海豐〉𩔖多異省逋徒紏合土著嘯聚登隴斷以規利嬴則賈縮則冦往年作耗雖經撲㓕禍根未芟故長吏不得已有封礦之議欲塞利孔㧞民罪梯見損忘益勢而已矣惟博羅人稠地瘠民復慆淫毎稱難治海豐差饒可逃菜色第東南濵海碣石〈衛縣東南〉㨗勝〈在衛南〉平海〈在縣西南〉甲子門〈在衛北已上俱千戶所〉皆瞬息生變惠潮守備所以劄於衛治龍川之猺皆別地來者聽調輸租主之以土官可無慮矣然自長樂設以兵備漸亦按堵有備無患諒哉念厥小民待哺殷實剜肉補瘡歳無月贍蛋戶請貸悍客〈江西人〉易舟傳食辱及妻女市井奸宄黨結東莞貫盈無藉為穿窬謀大家之隙難投所以並雞豚煙火而罄起者胥棲棲之㷀獨先集惟霰故常厪有司者憂惟茲學士之居跨鶴峯〈城東白鶴峯東坡安置惠州卜居於此後因立祠祀之〉以長瞰江流君子欲考德問業而於文忠遺編以求廼心政其庻幾乎
　　惠州府圖紀
　　領縣八〈倉八廵司十七河泊所三水馬驛十八〉
　　戶口
　　戶二萬三千八十二　口一十二萬三千二百二十七
　　田糧課稅
　　官民田地山塘二萬八千四百二十八頃六十九畝七分九釐六毫一絲八忽五㣲
　　夏稅米二百四十石三斗九升二合四勺九抄七撮一圭四粟二粒
　　秋糧米六萬六千一百七十七石五斗七升四合八勺四圭八粟二粒
　　農桑本色米五十八石九斗三升
　　啇稅等鈔四萬一千五百四十一貫三百九十文魚課折色米二千八百八十石九斗三升九合四勺四抄
　　魚線膠熟鐡黃麻共折價銀三十兩六錢三分八釐九毫
　　惠州衛合屬屯田額徴三百八十三頃四十四畝四分細糧一萬三千七百七十一石五斗五升
　　碣石衛合屬屯田額徴一百五十九頃八十四畝九分零細糧一萬六千一百二十八石
　　官兵馬匹
　　惠州衛併合屬額設各官共八十四員　旗軍一千零四十七名　馬五匹
　　河源龍川長樂三所額設各官共四十五員　旗軍六百三十五名　馬七匹
　　碣石衛併合屬額設各官八十四員　旗軍一千二百四十五名　馬四十三匹
　　甲子門海豐㨗勝平海四所額設各官六十員　旗軍一千八百八十一名　馬三十一匹
　　民壯二千零六十五名　弓兵八百六十役






















　　潮州府圖說
　　潮州府故南海郡掲陽縣地晉始置義安郡梁為東陽州為𤅀州尋復義安隋罷置潮州唐因之南漢析程鄉為敬州宋改敬為梅宣和中析海陽置掲陽是謂三陽國朝為府領縣凡七〈海陽潮陽揭陽程鄉饒　平大埔惠來上二縣近設〉當閩南西越之界西北接贑汀漳三郡限以髙山疊嶂合贑汀漳所出之水㑹遶州治之東以趨於海內包沃野川原廣衍實廣惠之襟喉嶺東之巨鎮〈俱本志〉惟程鄉惟員子嶺〈通福建江西〉惟饒平惟柘林澚〈海賊倭冦常泊舟〉惟惠來惟梅林〈盜賊巢穴〉神泉〈瞭望〉赤沙灣惟大埔之隘凡二十有竒皆山海要區枕吭撫背之防未可一日緩者惟黃岡〈廵司𨽻饒平通福建詔安政和〉峒谷邃險兩地肘掣營堡罔濟議者欲於潮增設捕盜府倅挈家駐之環以墩戍兼鎮南北而裁饒丞及諸冗員以易之一舉固三得矣若靖海〈潮陽西〉海門〈潮陽南〉蓬州〈海陽南〉大城〈饒平東已上四千戶所〉又皆跬歩海濤所頼以近保三陽逺衞東嶺者也今亦多士卒止諳本等藝畧而水軍之法則踈以靜制動以佚待勞廼施於多筭取勝之後非漫浪倉卒然者其可忽哉礦塲七邑居五〈惟潮陽惠來無〉利害與惠同猺獞種𩔖頗繁號輋戶斗老與三大姓者〈盤藍雷〉尤桀驁難訓雖有綂者而狼性亢悍先幾而慮廼克有終惟茲刺史餘芳〈唐昌黎公上佛骨表貶潮州刺史除鱸害〉山斗峩峩千載一日文山〈宋丞相文天祥〉趙〈宋相鼎忤秦檜安置潮〉陸〈宋丞相秀夫墓在海嶼上〉忠貞之氣烱乎日星惟潮過化惟今民力滋疲四賢靈爽將謂之何哉
　　潮州府圖紀
　　領縣七〈逓運所一倉七廵司十六河泊所一水馬驛十一〉
　　戶口
　　戶八萬九千三百一十二　口五十一萬八千七百九十四
　　田糧課稅
　　官民僧道竈田地山塘二萬九千二十五頃五十七畝七分八釐三毫
　　夏稅麥四千一百六十石一斗五升九合三勺秋糧米一十六萬三百七十六石五斗六升六合五勺
　　農桑本色米五十二石四升九合九勺三抄
　　啇稅等鈔五萬八千一百零九貫四百九十文魚課折色米五千五百二十二石三斗三升七合魚膠熟鐡生銅翎毛黃麻共折價銀九十九兩五錢潮州衞合屬屯田額徴細糧一萬七千四百七十二石
　　官兵馬匹
　　潮州衞併合屬額設各官共八十四員　旗軍九百零五名　馬七十八匹
　　蓬州海門靖海大城程鄉五所額設各官共七十五員　旗軍一千七百五十二名　馬六十一匹
　　民壯一千八百九十三名　弓兵七百四十役

















　　肇慶府圖說
　　肇慶府本漢蒼梧郡髙要地劉宋置建綏郡〈以居交州流寓〉厯齊陳隋唐宋雖建置不一俱為端州元符中以潛邸舊號升興慶軍又改肇慶唐以前皆𨽻廣西元再更尋復屬廣東國朝為府領州一〈德慶州〉縣十〈高要四㑹新興陽春陽江高明恩平瀧水封川開建上三縣俱𨽻德慶〉控江帶山延袤千里〈本志〉據全省上游受湘〈桂林以上俱湘江〉潯〈潯州至栁慶江〉衆委州邑境內猺峒纍纍棧居陸梁䖍劉我民嶺西用武地也東北界於清逺或稍寧戢東南以降雙魚〈近陽春〉海朗〈近恩平俱千戸所〉恩平〈恩平屬〉海陵〈陽江屬俱廵司〉恩〈恩平〉陽〈陽江陽春〉之濵㓂棹常擾而高〈高要〉新〈新興〉開〈開建〉封〈封川〉銅陵〈陽春古名〉瀧水德慶則半西土為獠穴經年固蔕之憂何時則釋嘗稽往牒審時宜凡關隘營堡尺寸不可失者髙要三〈白坭逕雲初大石〉恩平三〈白䝉逕石岡那關〉陽春三〈古良錢鑿三甲〉髙明二〈文隴朱塘〉封川二〈西河迪田〉開建一〈賀縣東安鄉大灘〉瀧水三〈鐡塲雲青龍角〉德慶三〈羅傍緑水大刀〉其恩陽〈陽江〉㑹處〈鹿圍黃竹槁〉為髙雷亷瓊要衝昔固有張幟橫行者若新〈新興黃三坑要地〉髙〈高要〉各邑險扼雖多而端溪〈德慶古名〉獨以百計故鎮以守備爰轄外戍復綂於叅將〈署在府治〉制於兵備〈署在府治〉法蓋宻矣議者欲於西山〈陽春地〉四峒〈雲廉叅大小龎相思湖東戈鐡〉平曠之地提兵據其腹心羅傍西去三十里峝曰下城地廣田腴天險四設欲徙兵署〈千戸所〉及廵司〈都城〉控之皆長䇿也廼若變通宜民恩平則時詘舉贏當截新㑹有餘以濟燒眉仍節縣驛之費於往返蒼梧諸司或亦小補雲惟茲孝肅〈宋待制包拯嘗為州刺史〉遺愛洽於民夷八賢〈八賢祠祀唐中書令張東之太尉李紳宋少師劉摯右正言鄒浩學士胡寅編修胡銓丞相留正少傅張世傑〉勸旌久而益振當必有慕而推諸政者
　　肇慶府圖紀
　　領州一縣十〈倉八廵司二十一河泊所四水馬驛十三〉
　　戸口
　　戸五萬二千一十六　口二十一萬七千一百四十
　　田糧課稅
　　官民僧尼道竈田地山塘三萬八千五百一十二頃三十二畝九分二毫六絲四忽
　　夏稅麥一百零四石九斗八升六合二勺七抄七撮九圭三粟
　　秋糧米一十六萬一千四百八十四石七斗八升一合五勺一抄六撮二圭六粟
　　農桑本色米一十五石九斗四升七合三抄
　　商稅等鈔四萬一千二百三十七貫九百七十一文魚課折色米三千九百七十二石一斗九升四合黃麻熟鐡魚膠共折價銀一百二十四兩八錢七分七釐九毫
　　肇慶衞合屬屯田額徵細糧一萬八千三百八十石新興所屯田額徴八十頃二十畝細糧三千三百六十石
　　陽江所屯田額徴四十八頃九十畝細糧一千四百六十六石
　　德慶所屯田額徴細糧二千零一十六石
　　官兵馬匹
　　肇慶衞併合屬額設各官六十九員　旗軍七百九二名　馬十匹
　　四㑹所額設各官十五員　旗軍二百五十五名馬無
　　新興所額設各官十五員　旗軍二百四十五名馬無〈直𨽻都司〉
　　陽江所額設各官十五員　旗軍三百八十一名馬三匹〈直𨽻都司〉
　　德慶所額設各官十五員　旗軍二百九十名　馬無〈直𨽻都司〉
　　瀧水所額設各官十五員　旗軍三百五十五名馬無〈直𨽻都司〉
　　肇慶衞德慶所達官旗目舍共四十員名
　　民壯二千九百四十九名　弓兵一千一百三十七役
















　　高州府圖說
　　高州府漢末孫權以合浦之高涼縣置高涼郡梁置高州厯隋五代炎宋因革屢異元為路𨽻海北道國朝為府洪武八年改為州尋復以化州及二縣來屬凡領州一縣五〈茂名電白信宜吳川石城二縣俱𨽻化州〉土厚而山環遶〈寰宇記〉州居三廣之間郡據叢山之險〈圖經〉東聫肇廣西達雷亷北枕蒼梧南憑溟海梁太守李遷仕曾以其地叛自洗氏〈梁高涼太守馮寳妻後封石龍太夫人〉祖孫〈馮盎高州總管洗孫也〉立竒功宇廼寖寧惟郡北猺山充斥直踵於西賊熖時張歳為民厲列邑固均信宜尤慘人亡則田隨以據池魚林木後殃邇在潘州〈古名〉之蕭牆故廵司要守則中道〈信宜〉凌祿〈石城〉平山林〈茂名〉梁家沙〈化州〉營隘重地茂名則四十有竒電白則三十有竒化州石城則逺近相半而良化黃海連峒七甲天門金岡石村三橋陸觀關塘平定獅子等屯猺峒通衢我疆域剝牀之災也議者欲復高涼舊邑於電白之廢基以控諸寨衛府城招集狼人土猺於信宜久失之地以耕以守以攻以恢我舊物復裁三合僻驛之供以募驍勇立堠斥是或一道焉其寧村〈吳川地〉赤水〈茂名地俱廵司〉之墟倭變或生於肘腋神電〈衛在電白縣〉所轄一帶海澚防禦號令兵符重寄尤不當托之匪人守疎則釁益熾功成而農亦妨詩曰百室盈止婦子寧止又曰知我如此不如無生古今人情全不隔絶繭絲保障顧吾所以慎之何如耳
　　高州府圖紀
　　領州一縣五〈遞運所一倉六廵司七河泊三水馬驛六〉
　　戶口
　　戶二萬二千八百四十八　口八萬六千零六十七
　　田糧課稅
　　官民田地山塘一萬四千九百二十九頃二十八畝七分五釐四毫九絲四忽
　　夏稅米八十四石七斗二升三合六勺
　　秋糧米六萬七千九百四十六石三斗八升二合一勺四抄九撮
　　農桑本色米三十六石
　　商稅等鈔二萬六千零五十貫五百五十二文魚課折色米二千四百一十四石七斗六升八合五勺
　　熟鐡八千九百一十三斤八兩六錢魚膠六十四斤五錢一分一釐黃麻一千九百八十一斤二錢七分五釐六毫
　　神電衛額徵細糧一萬一千四百二十四石
　　高州所額徵細糧五百四十六石
　　雙魚所額徵細糧六百三十石
　　官兵馬匹
　　神電衛併合屬額設各官六十九員　旗軍九百六十八名　馬二十一匹
　　高州雙魚信宜陽春寧川五所額設各官共七十五員　旗軍一千九百二十名　馬三十四匹
　　神電衛達官旗目舍共二十八員名
　　民壯六百五十九名　弓兵一百九十役






<史部,地理類,都會郡縣之屬,嶺海輿圖,嶺海輿圖>








　　廉州府圖說
　　廉州府古合浦郡吳為珠官郡尋復劉宋置越州郡厯隋梁唐各易置貞觀中改廉州宋改太平軍尋復之元置路我國初為府洪武八年復為州以欽州為縣併合浦靈山石康領之以𨽻於雷十四年仍歸為府欽仍為州凡領州一〈欽州〉縣三〈合浦靈山石康〉成化間賊破石康遂裁省焉鑿山為城威服蠻夷〈元志〉山勢起伏川流灣迴為嶺海邊方之壯〈本志〉寧〈廣西南寧府〉橫〈廣西橫州〉高〈高州府〉梧〈廣西梧州府〉環拱郡治層巒巨浸逺鎮交南蓋全廣重輕海北扼塞兩有攸寄者故兵備特劄於靈山達堡增屯於衛北合一州二邑編戶不滿百里夏秋所入總三萬六千常厪海㓂峝獠外夷之憂獨勞於三嶺〈嶺東嶺南嶺西〉茍非近裁鎮守宦臣抑開池冗費通鹽課商利以緩斯民旦夕之命則其轉溝壑者久不旋踵矣安有今日於戱此聖人惠安元元萬世澤也守臣果能仰承德意俾重地如天板〈關欽州地〉管界長墩〈俱廵司屬欽州〉防城〈欽州堡已上俱近安南〉內安外攘而林墟西鄉〈俱廵司屬靈山〉洪厓石隆〈俱堡屬靈山〉永平〈廵司〉新寮〈軍哨堡新立〉革木山口木港〈俱堡𨽻合浦〉那暮〈欽州堡〉實八達之衢㓂穴所通防則必嚴其永安〈千戶所衛東南〉高仰珠場〈俱廵司屬合浦〉如黃沿海〈俱廵司屬欽州〉川江乾禮〈俱堡屬合浦〉備倭之責尤重且均若夫猺峒〈合浦二靈山二十有八〉又為臟腑之蠧並交海而注念焉者安得常如四峒之歸〈嘉靖辛丑大司馬毛公伯溫蔡公經奉朝命征安南安南懼請降歸四峒地於欽州〉使銅柱〈漢馬援平交趾立銅柱於欽州誓曰銅柱折交趾㓕〉再標於青牛〈古城〉以光伏波之烈議者又謂博白〈廣西梧州府屬〉界於高廉之間自石城至合浦陸程五百餘里經其地者二日往來疲睏欲以肇之開建易博白在梧肇不為損在廉則甚利也惟茲布衣有疏〈宋呂祖泰請誅韓侂胄配欽牢城〉司諫有録〈宋陳忠肅公瓘論熈豐事貶廉嘗作尊堯録〉上下媚川〈江名〉而射珠彩爭光百倍具眼者當自覔之
　　廉州府圖紀
　　領州一縣二〈倉三廵司八河泊所二水馬驛六〉
　　戶口
　　戶八千一百六十五　口五萬四千一百九十
　　田糧課稅
　　官民田地塘六千五百八十二頃二十三畝六分二釐九毫
　　夏稅麥三石二斗七升四合七勺七抄　米九十四石五斗八升九合五勺五抄七撮一圭
　　秋糧米二萬五千九百七十九石九斗九升三合一勺五抄一撮
　　商稅等鈔一萬一千五百八十一貫零七十七文魚課折色米八百零七石五斗九升三合五勺魚膠翎毛共折價銀一十四兩三錢七分五釐七毫海北司所屬十五埸共人戶丁八千四百八十一丁共稅熟鹽一萬三千一百七十五引五十九斤八兩
　　官兵馬匹
　　廉州衛併合屬額設各官五十四員　旗軍一千零三十三名　馬二十八匹
　　永安欽州靈山三所共官四十五員　旗軍一千一一百零四名　馬三十一匹
　　廉州衛達官旗目舍共三十九員名
　　民壯一千零五十名　弓兵二百役



<史部,地理類,都會郡縣之屬,嶺海輿圖,嶺海輿圖>








　　雷州府圖說
　　雷州府漢置徐聞縣屬合浦郡厯齊梁陳始為雷州更合州唐復為雷州厯代因之元初置安撫司尋改路立海北道宣慰司轄六路三軍州事國朝為府洪武九年以亷州及四縣來𨽻後取囬領縣三〈海康徐聞遂溪〉地濵炎海多平田沃壤有海道可通閩浙三面並海〈圖經〉正北枕髙州之石城東西兩隅陸程直達寧川〈千戸所吳川治內〉永安〈千戸所廉州東南〉此三道實䇿應之地無此則背水可憂也雷之形勝可險亦可不險焉是故遂溪首當藩屏而湛川潿州〈俱廵司𨽻遂溪〉橫山〈堡郡西北〉樂民〈千戸所遂溪境〉以及四十餘隘之重地所以合衞三道門戸以尊堂室者勿為支撐目前計可也若錦囊〈徐聞境〉海安〈徐聞南〉海康〈海康西已上俱千戶所〉黑石清道〈俱海康屬〉寧海東清〈俱徐聞屬已上俱廵司〉並齊康〈海康古名〉徐聞錦囊之隘所以協防環郡海澚以操縱反側子於吾頥指氣使間俾不敢游心注盼焉者顧容若世祿鄙夫齷齪玩愒而徒為囊槖謀哉凡此亡命罔非赤子居重馭輕識蚤圖素長民若兵者責也詩曰迨天之未隂雨徹彼桑土綢繆牖戸凡此下民誰敢侮予惟茲西湖之濵〈郡城西湖上有旌忠祠祀宋丞相㓂萊公〉歳寒脩竹枯而復青潁濵嗣之〈城西南隅有潁濵祠祀宋門下侍郎蘇子由二公皆以貶至雷〉愈布佳䕃雷其永芘矣乎
　　雷州府圖紀
　　領縣三〈倉六廵司六河泊所三水馬驛五〉
　　戸口
　　戶二萬四千三百九十二　口六萬五千九百七十七
　　田糧課稅
　　官民田地山塘一萬二千三百四十四頃九十二畝六分二釐一毫
　　夏稅米四十五石二斗九升一合三勺八抄八撮秋糧米四萬六千一百六十九石七斗九升一撮五圭
　　商稅等鈔二萬一千四百九十八貫一百一十九文魚課折色米一千三百二十一石二斗二升一合二勺八抄
　　魚膠黃麻熟鐡翎毛共折價銀四十三兩一錢三分一釐七毫
　　雷州衞屯田額徵三百一十九頃六十畝細糧五千五百六十二石
　　官兵馬匹
　　雷州衞併合屬額設各官六十九員　旗軍八百九十三名　馬十五匹
　　石城錦囊海安海康樂民五所額設各官共七十五員　旗軍一千四百六十九名　馬三十八匹
　　雷州衞達官旗目舍共三十五員名
　　民壯七百五十四名　弓兵一百八十役



















　　瓊州府圖說
　　瓊州府自漢罷珠崖梁闢儋耳置崖州厯唐始置瓊州宋為瓊管元為路為軍民安撫司國朝為府領州三〈儋州萬州崖州〉縣凡十〈瓊山澄邁臨高文昌樂㑹㑹同定安昌化𨽻儋州陵水𨽻萬州感恩𨽻崖州〉背阻大海限以天塹三面俯臨軍州勢若建瓴廣藩西南此為雄郡〈外紀〉緜亙三千餘里五指〈表鎮大山〉腹心反為黎據故郡邑封疆無不濵海者漸綏附版為吾聲教地形勝廼甲於天下否則險終在人元事有烱鑑也〈元時黎㓂海南盡陷止餘瓊〉惟瓊山川澤崇深害浮於利外邑倚為安危文武守臣責實重焉黎防之制瓊〈瓊山〉澄〈澄邁〉臨〈臨髙〉樂〈樂㑹〉文〈文昌〉定〈定安〉諸地舊有營戍事久寖弛而倭備亦然守禦廵司總轄之寄當圖新效不可咎前人之失䇿也五指羣峝定安尤險唯㑹同文昌四野民村又藉清瀾〈千戸所〉之衞獨稱樂土唯儋州獠種雖繁土曠田饒自經大征梗化者七坊一峝而已領昌化之版籍善黎彌望赤鹵厚儲備邊其良圖哉萬州海山四錯黎無綂轄陵水疆域似萬關係猶崖若珠崖〈古名〉則黎悍而夥長技負固攖之者摧恆勤我兵近雖大定〈嘉靖壬寅大司馬蔡公經大舉兵討平之亙古未有〉然種𩔖生齒履霜之漸不可忘也故議者於羅活峝欲據以重兵遲以歳月廼置官兵鎮之其陵水要區之鄰於崖者則界以十字路截其往來竄伏計若得矣任人為難矧占城暹羅諸畨東南對峙時飄風突來暸望實艱邇駐叅將於崖〈嘉靖辛丑黎人亂乃設〉責任有攸兼也感恩黎衆民稀無城池兵甲恐非長䇿夫以瓊之沃壤中飽豺狼之吻藩籬稍踈時且厲我抱大志者每欲批穴擣巢使幕南空庭不戢自焚而為元人之攻取〈元取黎地極多〉達時機者必曰勞來柔誨俾格心向化儕吾赤子而守國初之昭安大率只此二端然其既也各亦有𡚁於戱嚴武備馭定邊宏綱細目文莊〈大學士丘公濬瓊人也有名當時〉之經濟固存執而弗泥變而弗暌可與從政矣
　　瓊州府圖紀
　　領州三縣十〈逓運所一稅課司一倉七廵司七河泊所七水馬驛十二〉
　　戸口
　　戸五萬五千五百七十五　口二十六萬九百五十八
　　田糧課稅
　　官民田地山園塘二萬三百一十六頃四十三畝八分三釐三絲
　　夏稅米一百五十九石四斗六升四合七勺一抄九撮七圭
　　秋糧米八萬五千五百二十二石五斗一升九合六勺六抄九圭五粟
　　農桑本色米一十二石
　　商稅等鈔四萬七千二百九十七貫六百五十一文魚課折色米四千四百四十三石五斗一升九合八勺
　　魚膠翎毛共折價銀七十七兩八錢五分一釐八毫海南衞屯田額徵四百九十九頃四十畝細糧一萬四千九百八十二石
　　官兵馬匹
　　海南衞併合屬額設各官共八十四員　旗軍一千六百一十名　馬三十四匹
　　清瀾萬州南山儋州昌化崖州六所額設各官共九十員　旗軍二千二百六十九名　馬一百三十七匹
　　民壯一千六百八十三名　弓兵四百四十役
<史部,地理類,都會郡縣之屬,嶺海輿圖,嶺海輿圖>








　　南夷圖說
　　先民有言九服之有要荒如晝之有夜隂之有陽故盛世恆治以不治要在修明內治焉耳古之聖王胥由此選曰食哉惟時柔逺能邇惇德允元而難任人蠻夷率服曰惟德動天無逺弗屆曰無怠無荒四夷來王曰明王慎德四夷咸賔故有德者以所樂樂人無德者以所樂樂身睠茲南海諸夷懷德畏威恪謹包茅亦既有年著之祖訓㑹典撫恤獨至而懋遷有無以資我軍國之需亦未嘗不利王者無外何可絶也顧此編氓自決堤坊罔恤狐兎時或椎髪環耳侏𠌯入羣鄉導奸利或誘以婦女易以竒貨陳以官司重輕人情好惡凡我虗實皆瞭然已久往歳寳安之變〈正德間佛朗機夷人紿稱入貢突入東莞大肆刼掠〉盈耳未逺杞人有憂正在叵測君子不可謂之迂也是故審夷情占輿地講制馭稽政教廣幅員儲財用綏逺人尊中國懷方氏恆托寄譯而導使星務俾節鉞丕植獻納必嚴以無愧子卿鄭公或若童貫使遼以為宋無人者亦懼而朂焉則是圖也豈曰小補
　　南夷圖紀
　　安南國本漢交阯地〈語見事紀〉中國嘗以為郡縣宋始為徼外封為國王國朝洪武二年遣使朝貢〈其物有金銀器皿熏衣香降真香沉香速香木香黑線香白絹犀角象牙紙扇舶使毎至廣永樂中又郡縣之宣德五年復封為國王正德十年黎氏滅其臣莫登庸據而有之貢使不至嘉靖二十年大司馬毛公伯溫蔡公經奉朝命興師討罪莫登庸懼獻四峝地請降詔授都統使二品銜銀印世襲〉
　　占城國本古越裳氏之界在廣之西南東至海西至𤓰哇南接真臘北連安南東北至廣東舟行順風可半月程至崖州可七日程周顯德宋開寳中嘗遣使來貢〈其物有通犀帶菩薩石犀牙龍腦香藥孔雀馴象熈寧中令於廣州置驛以歸國朝洪武二年其主阿荅阿者首遣其臣虎都蠻來朝貢其物有象犀象牙犀角孔雀孔雀尾橘皮抺身香龍腦熏衣香金銀香竒南香土降香檀香栢香燒碎香花梨木烏木蘇木花藤香蕪蔓畨紗紅印花布油紅綿布白綿布烏綿布圓璧花布花紅邉縵雜色縵畨花手巾帕兠羅綿被洗白布泥使回令於廣東布政司管待十四年復來朝貢成化末其國王古來嘗至廣州雲〉
　　暹羅國本暹與羅斛二國在占城南國朝洪武四年其國王參烈昭毘牙遣使臣柰思俚儕刺識悉替等來朝貢進金葉表〈其物有象象牙犀角孔雀尾翠毛龜筒六足龜寳石珊瑚金戒指銅鼔片腦米腦□腦腦油腦柴檀香速香安息香黃熟香降真香羅斛香乳香樹香木香烏香丁香阿魏薔薇水丁皮琬石柴㹴藤竭藤黃硫黃沒藥烏爹泥肉豆䓻胡椒白豆䓻蓽撥蘇木烏木大楓子苾布油紅布白纒頭布紅撒哈剌布紅地絞節智布紅杜花頭布紅邉白暗花布乍連花布烏邉蔥白暗花布細棋子花布織人象花文打布西洋布織花紅絲打布剪絨絲雜色紅花被靣織雜絲竹布紅花絲手巾織人象雜色紅文絲縵使回令於廣東布政司管待〉
　　真臘國本扶南屬國東際海西接蒲甘南連加羅希北扺占城唐武德宋政和中嘗遣使來貢國朝洪武六年其國王忽兒那遣其臣柰亦古郎等來貢〈其物有象象牙蘇木胡椒黃蠟犀角烏木黃花木土降香寳石孔雀翎使回令於廣東布政司管待〉
　　爪哇國古本闍婆國東扺古女人國西扺三佛齊國南扺古大食國北界占城國宋淳化大觀中嘗遣使朝貢國朝洪武三年其王昔里八達剌遣其臣八的占必等來朝貢〈其物有胡椒蓽茇蘇木銅鼔黃蠟烏爹泥金剛子烏木畨紅土薔薇露竒南香檀香麻藤香速香降香木香乳香龍腦血竭肉豆䓻白豆䓻藤竭阿魏蘆薈沒藥大楓子丁皮畨木鼈子悶蟲藥碗石蓽澄茄烏香寳石珎珠錫西洋鐵鐵鎗摺鐵刀苾布油紅布孔雀火鷄鸚鵡玳瑁孔雀尾翠毛鶴頂犀角象牙龜筒黃熟香安息香使回令於廣東布政司管待永樂二年復來朝貢〉
　　滿剌加國在占城南前代不通中國國朝永樂三年其國王西剌八兒速剌遣使奉金葉表來朝貢〈其物有畨小廝犀角象牙玳瑁鶴頂鸚鵡黑熊黑猿白麂鎻袱金母鶴頂金廂戒指撒哈剌白苾布薑黃布撒都細布西洋布花縵片腦梔子花薔薇露沉香乳香黃速香金銀香降真香紫檀香丁香胡椒血竭烏爹泥象牙肉豆䓻珠母殻沒石子阿魏窩鉛片腦肉菓馬腦珠丁皮□速香竹布蘇合油烏木蘇木大楓子畨錫畨鹽使回令於廣東布政司管待正統間復來朝貢〉
　　三佛齊國本南蠻別種在占城南宋建隆初嘗遣使朝貢國朝洪武四年其國王哈剌札八剌卜遣其臣玉的力馬□亦里麻思奉金字表來朝貢〈其物有黑熊火鷄孔雀五色鸚鵡諸香兠羅綿被苾布白獺龜筒胡椒肉豆䓻畨油子米腦六年復來朝貢〉
　　浡泥國本闍婆屬國在西南大海中去闍婆四十五日程去三佛齊四十日程去占城三十日程宋太平興國元豐中嘗遣使來貢國朝洪武四年其國王馬謨沙遣其臣亦思麻逸朝貢〈其物有珍珠寳石金戒指金縧環龍腦牛腦梅花腦降香沉香速香檀香丁香肉豆䓻黃蠟犀角玳瑁龜筒螺殻鶴熊皮孔雀倒掛鳥五色鸚鵡黑小廝金銀八寳器永樂六年率其妻子來朝卒於南京會同館〉
　　錫蘭山國前代無考國朝正統十年其國王遣其臣耶把剌謨的里啞等來朝貢〈其物有寳石珊瑚水晶金戒指撒哈剌象乳香木香樹香土檀香沒藥西洋細布藤竭蘆薈硫黃烏木胡椒碗石使回令於廣東布政司管待天順三年復遣使來貢〉蘇門荅剌國前代無考國朝永樂三年其國王鎻丹罕難阿必鎮遣其臣阿里來朝貢〈其物有馬犀牛龍涎撒哈剌梭眼寳石木香丁香降真香沉速香胡椒蘇木錫水晶瑪瑙畨刀弓石青回回青硫黃使回令於廣東布政司管待〉大坭國稱𨽻暹羅助貢國分節年來貿易出產〈胡椒乳香血竭降香沒藥烏丁泥土檀香蘇木沉香黃檀香藤黃木食子⻱筒象牙打麻畨牛角灰筒沉粟香西洋布茭張蓆寳石蓽撥珠母殻明乳香竹布片腦檀香丁香皮烏木玳瑁〉
　　急蘭丹國正德四年來貿易出產〈胡椒烏木丁皮〉○〈已上二國舊誌俱不載今常來貿易故亦存之嘉靖二年禮部照發附本布政司入貢惟暹羅占城滿剌加𤓰哇真蠟五國勘合號簿五扇收𠉀來貢比號其佛朗機國前此朝貢不與正德十二年自西海突入東莞縣界守臣通其朝貢厥後刼掠地方乃逐出今不復來〉○〈廣州舶船出虎頭門始入大洋東洋差近周歳即回西洋差逺兩歳一回東洋船有鶴頂龜筒玳瑁等物西洋船有象牙犀角珍珠胡椒等物其貴細者往往滿舶若暹國產蘇木地悶產檀香其餘香貨各國皆有之若沉香有黃沉烏角沉至貴者蠟沉削之則卷嚼之則柔皆樹楛其根所結惟竒南木乃沉之生結者犀角有烏犀花犀通天犀復通犀花犀者白地黒花通天犀黒地白花復通犀則通天犀白花中復有黒花此皆希世之貴也鶴頂⻱筒玳瑁見說可合惟犀角不苟合故公服以玉與犀為帶貴其不茍合之義也凡舟之來最大者為獨檣舶能載一千婆蘭　胡人謂三百斤為一婆蘭　次曰牛頭船比獨檣得三之一又次曰三木舶曰料河泊逓得之三紹興十七年詔三路舶司畨商販到龍腦沉香丁香白豆䓻四色並抽解一分〉

　　嶺海輿圖
