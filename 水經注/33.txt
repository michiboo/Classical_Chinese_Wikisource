岷山在蜀郡氐道縣，大江所出，東南過其縣北。
又東南過犍爲武陽縣，青衣水、沫水從西南來，合而注之。
又東南過僰道縣北，若水、淹水合從西來注之；又東，渚水北流注之。
又東過江陽縣南，洛水從三危山，東過廣魏洛縣南，東南注之。
又東過符縣北邪東南，鰼部水從符關東北注之。
又東北至巴郡江州縣東，強水、涪水、漢水、白水、宕渠水，五水合，南流注之。
又東至枳縣西，延江水從牂柯郡北流西屈注之。
又東過魚復縣南，夷水出焉。
