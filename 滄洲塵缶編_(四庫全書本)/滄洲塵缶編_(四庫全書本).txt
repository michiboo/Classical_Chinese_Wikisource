　　欽定四庫全書　　　　　集部四
　　提要
　　滄洲塵缶編十四巻　　別集類三〈宋〉
　　〈臣〉等謹案滄洲塵缶編十四巻宋程公許撰公許字季與一字希頴敘州宣化人舉嘉定四年進士歴官權刑部尚書寳章閣學士知隆興府事蹟具宋史本傳公許沖澹自守而在朝讜直敢言不避權倖屢為羣小齮齕不安其位而去當代推其風節初不以文采見長然所作才氣磅礴風發泉湧往往下筆不能自休本傳稱所著有塵缶文集內外製奏議奉常擬諡掖垣繳奏金華講義進故事行世今皆散佚不傳惟永樂大典載有公許詩文題曰滄洲塵缶編又有公許自序一篇末署淳祐改元辛丑蓋公許為秘書少監時所自編也案公許當日所論列如應詔言事乞留杜範乞還言官言蜀事四條請蠲和糴乞罷龔基先論徐元傑事諸疏宋史皆撮其大綱著於本傳其全文必更剴切詳明而詳檢永樂大典均未之載殆以內外製奏議諸編當時皆別本單行今惟文集僅存故其他遂不復見歟至古今體詩據自序本以一官為一集而其目為永樂大典所割裂原第已無可考雜文亦僅有序記䇿問等寥寥數篇尤非完帙今姑就所存者裒輯掇拾分類編次釐為十四巻大抵直抒胸臆暢所欲言雖不以鍜鍊為工而詞㫖昌明議論切實終為有道之言其格在彫章繪句上也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀

　　自序
　　余自童丱從師習舉子藝業每竊窺古文章輒欣然慕之日課有程度稍間則滌筆研屛處一室中試為詩章騷賦等作父兄宻窺進而責之曰士生今世舍科舉何自致身而所嗜獨不爾得無左乎拱手對曰小子不敏敢不歛手於父兄之命雖然竊甞聞之匠石為人營宮室小大廣狹圓方短長視主人所欲為度羣材㑹衆工以迄於成亦惟規矩繩墨運於心而措諸手者何如耳若曰我能是我不能是奚取於匠石為父兄若然其言未甞不深抑之也逮冠用志益苦甞病記問不能過人而伐柯取則粗究端緒再貢里選充賦於類省主司皆竒其文以為脫去時文窠臼辛未忝綴末第自是始得肆力於翰墨之林蜀之儒先若後溪劉公鴈湖恱齋二李公浩齋楊公皆辱進之函丈指示繩尺而東南哲艾則有菊坡崔公昌谷蘧經二曹公先後推挽㳺揚引重是數先生者其學行風節薫炙日乆所得不但文字而已獨浩齋謂文非學者先務每侍坐必誨以䝉荘文滅質博溺心二語余固服膺其言勉自謹飭而宿習深痼文思一動伸紙濡筆飈激泉湧沛然不得而遏亦不暇於擇也日月邁矣甲子一周學不足以通古今才不足以勝煩劇謬當推擇職忝詞翰公暇閱所藏藁編盈箱累篋因取筮仕以來次第編綴古律詩以一官為一集賦騷箴頌銘賛書序記誌表啓各以類相從奏篇諡議內外進退故事則自為一帙追念三四十年間㓜而壯壯而老所遇有逆順所作有工拙固當搜剔龎雜采綴精英以必其傳之乆披編一閱堅白同異無非前塵分別影事而敝敝然猶欲追記其一字一語之精與否勞形怵心老而不知息鮮不為逺觀之一笑乎蘧伯玉行年六十而六十化是以始於是之之為非也寧知今以非之之為是也後日不又以為非乎余自中年喜交方外粗聞至道之要方當落華取實反求其一性之元而友朋尚欲索我於文字言語間用采陸士衡懼䝉塵於叩缶顧取笑於鳴玉之句名其編曰塵缶併敘所以未暇蒐擇之本意友朋見者幸無強之以雲雷之飾責之以宮商之音庶㡬萬一不以吳楚之僣取辠於當代作者是編成於淳祐改元嵗辛丑之中秋嗣有譔述續綴右方程公許書於翰苑之摛文堂
　　王邁序
　　西山真先生文忠公不喜作詩嘗語門人曰予每不滿班史古今人物表且有感程正公且作第一等人之言頃詮次聖賢別為一表以傳道者為第一徳行次之節義又次之而後及於講明學術之儒先建列論議之公卿植立功業之將相曰循吏曰逸民皆品列臚分之若文藝則在數等之下詩又其下矣僕有請曰若然則刪後信無詩乎先生曰有之寛閒寂寞之濵寄興沖澹惟有陶靖節流離顛沛之際一飯不忘君惟有杜少陵其餘則有之不為補亡之不為缺先生雖不喜作詩而其言則深於詩矣今滄洲程公以道徳文章之緒餘發而為大篇短章無慮千百題方濯纓虖滄浪偃蓋虖僊谷覽峨眉象耳之勝吸錦江瀘水之清落筆成章神閒韻逺寘之經曲阿游桃源及雜詩中所謂何其聲之似我君者旋罹兵旤脫身豺虎中冒瞿唐灔澦而東下也念家懐土雪涕行塗前有思治行後有感懐成都十絶可與北征同工異曲他如大地衆生愁暍死清風一壑可能専等句疊見層書極其惻怛謂非從窮年憂黎元嘆息腸內熱得乎使吾師文忠公見此帙必喜陶杜之後有人矣抑僕所訝者年來評詩往往北面晩唐恍惚形似爭相位置共觀其自謂得意者其格卑而猥者其氣餒榮者其意纎以壯澁為平淡以淺俳為閒雅以要褭婉弱為得幽深之趣公則不然其勢雄健如靈鼇之擘泰華其歩驟迅㨗如峻岅之走銅丸時乎綺麗如晴空彩霞竒譎百態時乎蕭散如孤雲野鶴不受羈蓋其學饜經飫史含莊咀騷采掇菁華材料飽足故能兼陶杜之體而有之長䄂善舞理固應爾詩乎詩乎晩唐云乎哉僕非能詩僣為後序先之以詩説人必不以為非終之以臆説常有謂其嗜好背時老獨不改且笑且罵者公亦能為之解紛否臞軒王邁敬書













　　滄州塵缶編序考證
　　第四頁前五行　案思治行及感懐成都十絶永樂大典內俱已佚去今無可校補附識於此












