
城南有怨婦，含情傍芳叢。
自謂二八時，歌舞入漢宮。
皇恩數流眄，承幸玉堂中。
綠柏黃花催夜酒，錦衣羅袂逐春風。
建章西宮煥若神，燕趙美女三千人。
君王厭德不忘新，況羣豔冶紛來陳。
是時別君不再見，三十三春長信殿。
長信重門晝掩關，清房曉帳幽且閑。
綺窗蟲網氛塵色，文軒鶯對桃李顏。
天王貴宮不貯老，浩然含淚今來還。
自憐春色轉晚暮，試逐佳遊芳草路。
小腰麗女奪人奇，金鞍少年曾不顧〈有逸句〉。
歸來誰爲夫，請謝西家婦，莫辭先醉解羅襦。

