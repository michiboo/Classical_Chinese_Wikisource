　　欽定四庫全書　　　　集部六
　　東巖集　　　　　　　　別集類五〈明〉
　　提要
　　臣等謹案東巖集六巻明夏尚樸撰尚樸字敦夫東巖其號也永豐人正徳辛未進士官至南京太僕寺少卿尚樸受業於婁諒故明史儒林傳附見諒傳中然史於薛瑄傳末又稱瑄之門人有周蕙蕙之門人有薛敬之李錦王爵夏尚樸與諒傳不合考傳末惟敘敬之錦爵三人事跡一字不及尚樸則瑄傳列樸之名殆衍文歟諒以勿忘勿助為敬胡居仁羅順欽多譏其近禪而史載尚樸常言纔提起便是天理纔放下便是人慾魏校亟稱之王守仁少時亦學於諒然守仁贈尚樸詩有舍瑟春風之句尚樸則答曰孔門沂水春風景不出虞廷敬畏中至謂心所以窮理未足以盡理又謂學不難於一貫而難於萬殊則與守仁即心即理之説異又與湛若水書斤斤以厭常喜新為戒其語錄中復取陳獻章論學詩一一為之箋疏指其謬誤正徳之際學問漸岐而尚樸獨恪守先儒不為髙論可謂篤實之士矣至其論中庸分八節獨不用朱子之説則見仁見智各有所得其不為苟同即其不為苟異者也史載所著有中庸説東巖文集此本為其壻劉賔所編以語錄中庸説為第一巻與文集併為一編史蓋據其初出各行之本也尚樸本講學之士不以文章為工然其言醇正固亦不乖於大雅焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
