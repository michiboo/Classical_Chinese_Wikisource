


張生手持石鼓文　勸我試作石鼓歌  
少陵無人謫仙死　才薄將奈石鼓何  
周綱陵遲四海沸　宣王憤起揮天戈  
大開明堂受朝賀　諸侯劍佩鳴相磨  
蒐於岐陽騁雄俊　萬里禽獸皆遮羅  
鐫功勒成告萬世　鑿石作鼓隳嵯峨  
從臣才藝咸第一　揀選撰刻留山阿  
雨淋日炙野火燎　鬼物守護煩撝呵  
公從何處得紙本　毫髮盡備無差訛  
辭嚴義密讀難曉　字體不類隸與蝌  
年深豈免有缺畫　快劍砍斷生蛟鼉  
鸞翔鳳翥眾仙下　珊瑚碧樹交枝柯  
金繩鐵索鎖鈕壯　古鼎躍水龍騰梭  
陋儒編詩不收入　二雅褊迫無委蛇  
孔子西行不到秦　掎摭星宿遺羲娥  
嗟予好古生苦晚　對此涕淚雙滂沱  
憶昔初蒙博士徵　其年始改稱元和  
故人從軍在右輔　為我度量掘臼科  
濯冠沐浴告祭酒　如此至寶存豈多  
氈包席裹可立致　十鼓祇載數駱駝  
薦諸太廟比郜鼎　光價豈止百倍過  
聖恩若許留太學　諸生講解得切磋  
觀經鴻都尚填咽　坐見舉國來奔波  
剜苔剔蘚露節角　安置妥帖平不頗  
大廈深簷與蓋覆　經歷久遠期無佗  
中朝大官老於事　詎肯感激徒媕婀  
牧童敲火牛礪角　誰復著手為摩挲  
日銷月鑠就埋沒　六年西顧空吟哦  
羲之俗書趁姿媚　數紙尚可博白鵝  
繼周八代爭戰罷　無人收拾理則那  
方今太平日無事　柄任儒術崇丘軻  
安能以此上論列　願借辯口如懸河  
石鼓之歌止於此　嗚呼吾意其蹉跎

