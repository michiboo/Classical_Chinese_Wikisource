
當年貴得意，文字各爭名。 
齊唱陽春曲，唯君金玉聲。 
懸黎寶中出，高價世難掩。 
鴻羽不低飛，龍津徒自險。 
直衿鸚鵡賦，不貴芳桂枝。 
少俊蔡邕許，長鳴唐舉知。 
梁城下熊軾，朱戟何暐耀。 
才子欲歸寧，棠花已含笑。 
高門知慶大，子孝覺親榮。 
獨攬還珠美，寧唯問絹情。 
離筵不盡醉，摻袂一何早。 
馬蹄西別輕，樹色東看好。 
行塵忽不見，惆悵青門道。

