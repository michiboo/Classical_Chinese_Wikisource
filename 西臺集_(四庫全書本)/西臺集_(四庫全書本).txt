　　欽定四庫全書　　　　　集部三
　　西臺集　　　　　　　　別集類二〈宋〉
　　提要
　　〈臣〉等謹案西臺集二十巻宋畢仲游撰仲游字公叔鄭州人同平章事士安之曾孫與兄仲衍同舉進士厯仕州縣元祐初召試學士院徐集賢校理累遷吏部郎中後入元祐黨籍終於西京留司御史臺提舉鴻慶宮宋史附載入士安傳末敘其事跡頗詳厲鶚宋詩紀事以為士安子者誤也東都事略但稱仲游有集行世不詳巻數宋史藝文志作五十巻而晁公武讀書志則稱西臺集二十巻所紀巻目多寡互殊傳本亦乆絶於世今從永樂大典各韻中搜輯排比詩文諸體俱全似已尠所遺闕特未能足五十巻之數然宋志荒謬多不可憑疑五字為傳寫之悞謹仍依讀書志釐為二十巻亦㡬㡬乎還其舊矣仲游少負雋名其試館職時所與同䇿問者乃黃庭堅張耒晁補之諸人而蘇軾獨異所作擢為第一他日又舉以自代且稱其學貫經史才通世務文章精麗議論有餘原狀具見東坡集中今觀其著作大都雄偉博辨有餘萬萬斛之致於軾文軌轍最近針艾之契殆由於此其間如正統封建郡縣諸議雖不免稍失之偏駁而其他論事之作類皆明白詳盡切中情理不為浮誇誕謾之談蓋其學問既有根柢所從游者如富弼司馬光歐陽修范純仁范純粹劉摯輩又皆一時名徳漸漬薫陶故發為文章具有典則集中上蘇學士書稱其知畏於口未畏於文深戒其以文字賈禍又上司馬溫公書稱其欲廢新法而左右皆安石之徒懼其禍之猶在其後悉如所慮是其深識逺計尤不可及固非獨文辭之工矣又永樂大典有畢仲衍上編次官制巻目劄子一道亦題作西臺集考宋史載仲衍為官制局檢討文字千萬計損益刪補曲盡其當或由仲衍無集故附入仲游集中歟今亦並存以備考證至開啟疏樂詞諸篇非文章之正體今以原籍所有姑録存之而刋本則概從刪削焉乾隆四十九年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





