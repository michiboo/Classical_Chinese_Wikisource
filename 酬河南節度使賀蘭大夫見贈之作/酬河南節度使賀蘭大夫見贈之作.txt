
高閣憑欄檻，中軍倚斾旌。
感時常激切，於己即忘情。
河華屯妖氣，伊瀍有戰聲。
媿無戡難策，多謝出師名。
秉鉞知恩重，臨戎覺命輕。
股肱瞻列岳，脣齒賴長城。
隱隱摧鋒勢，光光弄印榮。
魯連真義士，陸遜豈書生。
直道寧殊智，先鞭忽抗行。
楚雲隨去馬，淮月尚連營。
撫劒堪投分，悲歌益不平。
從來重然諾，況值欲橫行。

