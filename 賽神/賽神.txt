
村落事妖神，林木大如村。事來三十載，巫覡傳子孫。
村中四時祭，殺盡雞與豚。主人不堪命，積燎曾欲燔。
旋風天地轉，急雨江河翻。採薪持斧者，棄斧縱橫奔。
山深多掩映，僅免鯨鯢吞。主人集鄰里，各各持酒樽。
廟中再三拜，願得禾稼存。去年大巫死，小覡又妖言。
邑中神明宰，有意效西門。焚除計未決，伺者迭乘軒。
廟深荊棘厚，但見狐兔蹲。巫言小神變，可驗牛馬蕃。
邑吏齊進說，幸勿禍鄉原。逾年計不定，縣聽良亦煩。
涉夏祭時至，因令修四垣。憂虞神憤恨，玉帛意彌敦。
我來神廟下，簫鼓正喧喧。因言遣妖術，滅絕由本根。
主人中罷舞，許我重疊論。蜉蝣生濕處，鴟鴞集黃昏。
主人邪心起，氣焰日夜繁。狐狸得蹊徑，潛穴主人園。
腥臊襲左右，然後托丘樊。歲深樹成就，曲直可輪轅。
幽妖盡依倚，萬怪之所屯。主人一心好，四面無籬藩。
命樵執斤斧，怪木寧遽髡。主人且傾聽，再為諭清渾。
阿膠在末派，罔象游上源。靈藥逡巡盡，黑波朝夕噴。
神龍厭流濁，先伐鼉與黿。黿鼉在龍穴，妖氣常鬱溫。
主人惡淫祀，先去邪與惛。惛邪中人意，蠱禍蝕精魂。
德勝妖不作，勢強威亦尊。計窮然後賽，後賽復何恩。

