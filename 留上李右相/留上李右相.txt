
風俗登淳古，君臣挹大庭。
深沈謀九德，密勿契千齡。
獨立調元氣，清心豁窅冥。
本枝連帝系，長策冠生靈。
傅說明殷道，蕭何律漢刑。
鈞衡持國柄，柱石總朝經。
隱軫江山藻，氛氳鼎鼐銘。
興中皆白雪，身外即丹青。
江海呼窮鳥，詩書問聚螢。
吹噓成羽翼，提握動芳馨。
倚伏悲還笑，棲遲醉復醒。
恩榮初就列，含育忝宵形。
有竊丘山惠，無時枕席寧。
壯心瞻落景，生事感浮萍。
莫以才難用，終期善易聽。
未爲門下客，徒謝少微星。

