　　欽定四庫全書　　　　　經部五
　　春秋孔義　　　　　　　春秋類
　　提要
　　〈臣〉等謹案春秋孔義十二卷明髙攀龍撰攀龍字存之無錫人萬厯己丑進士官至左都御史以閹禍投水死事蹟具明史本傳是書斟酌於左氏公羊榖梁胡安國四家之傳無所攷證亦無所穿鑿意主於以經解經凡經無傳有者不敢信傳無經有者不敢疑故名曰孔義明為孔子之義而非諸儒之臆説雖持論稍拘較之破碎繳繞橫生異議者猶説經之謹嚴者矣按朱彛尊經義考此書之外別有李攀龍春秋孔義十二卷註曰未見書名卷數並同攷李攀龍以詩名當世不以經述聞其墓誌本傳亦不雲嘗有是書是必諸家書目有以攀龍名同誤髙為李者尋尊未及攷核遂誤分為二併附訂於此以正其訛焉乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











