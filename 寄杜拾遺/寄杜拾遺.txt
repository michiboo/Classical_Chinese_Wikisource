
杜拾遺，名甫第二才甚奇。
任生與君別，別來已多時， 
何嘗一日不相思。
杜拾遺，知不知？ 
昨日有人誦得數篇黃絹詞，吾怪異奇特借問，果然稱是杜二之所為。
勢攫虎豹，氣騰蛟螭， 
滄海無風似鼓蕩，華岳平地欲奔馳。
曹劉俯仰慚大敵， 
沈謝逡巡稱小兒。
昔在帝城中，盛名君一個。 
諸人見所作，無不心膽破。
郎官叢裡作狂歌，丞相閣中常醉臥。
前年皇帝歸長安，承恩闊步青雲端。 
積翠扈游花匼匝，披香寓直月團欒。
英才特達承天眷，公卿無不相欽羨。
只緣汲黯好直言，遂使安仁卻為掾。 
如今避地錦城隅，幕下英僚每日相隨提玉壺。 
半醉起舞捋髭鬚，乍低乍昂傍若無。 
古人制禮但為防俗士，豈得為君設之乎。 
而我不飛不鳴亦何以，只待朝廷有知己。 
已曾讀卻無限書，拙詩一句兩句在人耳。 
如今看之總無益，又不能崎嶇傍朝市。
且當事耕稼，豈得便徒爾。
南陽葛亮為友朋，東山謝安作鄰里。
閒常把琴弄，悶即攜樽起。
鶯啼二月三月時，花發千山萬山裡。
此時幽曠無人知，火急將書憑驛使，為報杜拾遺。

