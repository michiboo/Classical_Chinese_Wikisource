
君誇通塘好，通塘勝耶溪。
通塘在何處，遠在尋陽西。
青蘿嫋嫋掛煙樹，白鷴處處聚沙堤。
石門中斷平湖出，百丈金潭照雲日。
何處滄浪垂釣翁，鼓櫂漁歌趣非一。
相逢不相識，出沒繞通塘。
浦邊清水明素足，別有浣沙吳女郎。
行盡綠潭潭轉幽，疑是武陵春碧流。
秦人雞犬桃花裏，將比通塘渠見羞。
通塘不忍別，十去九遲回。
偶逢佳境心已醉，忽有一鳥從天來。
月出青山送行子，四邊苦竹秋聲起。
長吟白雪望星河，雙垂兩足揚素波。
梁鴻德耀會稽日，寧知此中樂事多。

