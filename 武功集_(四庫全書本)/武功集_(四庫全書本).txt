　　欽定四庫全書　　　　　集部六
　　武功集　　　　　　　　別集類五〈明〉
　　提要
　　〈臣〉等謹案武功集五巻明徐有貞撰有貞初名珵字元玉呉縣人宣徳癸丑進士官至兵部尚書兼華葢殿大學士封武功伯尋下獄戍金齒放歸乆之乃卒事跡具明史本傳有貞究心經濟於天官地理兵法水利陰陽方術之書無不博覽惟傾險躁進毎欲以智數立功名與石亨等倡議奪門僥倖孤注之一擲幸而得濟又怙權植黨威福自専卒亦為人搆陷所謂君以此始必以此終實深為君子所詬病況允明為有貞外孫所作蘇談徃徃囬䕶其詞究不足以奪公論也然其幹畧本長見聞亦博故其文竒氣坌涌而學問復足以濟其辯集中如文武論制縦論及題武侯像出師表諸篇多雜縦橫之説學術之不醇於是可見才氣之不可及亦於是可見擬諸古文葢夏竦文荘集之流遺編具存固不必盡以人廢也至其詩則多在史館酬應之作非所擅長集中羽林子二首靜志居詩話謂源出右丞然語亦平平僅具唐人之貎人各有䏻有不䏻存而不論可矣乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀





