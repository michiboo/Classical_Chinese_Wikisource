　　欽定四庫全書　　　　　集部四
　　提要
　　老圃集二巻　　　　　別集類三〈宋〉
　　〈臣〉等謹案老圃集二巻宋洪芻撰芻字駒父南昌人紹聖元年進士靖康中官至諫議大夫後謫沙門島以卒劉克莊後村詩話曰三洪與徐師川皆山谷之甥⻱父警句往往前人所未道然早卒惜未多見駒父詩尤工陸游老學菴筆記亦極稱其竄海島詩煙波不隔還鄉夢風月猶隨過海身句蓋當時文人頗重之然芻之竄也楓𥦗小牘謂坐為金人括財太峻頗稱其寃今考王明清玉照新志所載則芻實於根括金銀之時入諸王邸中以勢挾內人唱歌侍酒得罪名教殆不容誅當時僅斥海濵殊為佚罰其人如是其詩本不足重輕特其學有師承深得豫章之格但以文論固不愧酷似其舅之稱録六朝人集者存沈約范雲録唐人集者存沈佺期宋之間就詩言詩片長節取亦古來著錄之通例也宋史藝文志載老圃集一巻乆佚不傳宋詩紀事僅從諸地誌類書中捃摭數篇不及百分之一惟永樂大典所載尚得一百七十首殆當時全部收入與以篇帙稍多謹釐為上下二巻以便循覧焉乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




