始予作《容齋隨筆》，首尾十八年，《二筆》十三年，《三筆》五年，而《四筆》之成，不費一歲。身益老而著書益速，蓋有其說。曩自越府歸，謝絕外事，獨弄筆紀述之習，不可掃除。故搜采異聞，但緒《夷堅志》，於議論雌黃，不復關抱。而稚子櫰，每見《夷堅》滿紙，輒曰：「《隨筆》、《夷堅》，皆大人素所遊戲。今《隨筆》不加益，不應厚於彼而薄於此也。」日日立案旁；必俟草一則乃退。重逆其意，則衷所憶而書之。櫰嗜讀書，雖就寢猶置一編枕畔，旦則與之俱興。而天嗇其付，年且弱冠，聰明殊未開，以彼其勤，殆必有日。丈夫愛憐少子，此乎見之。於是占抒為序，並獎其志雲。


