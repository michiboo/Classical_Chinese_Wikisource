唐李筌撰。筌里籍未詳，惟《集仙傳》稱其仕至荊南節度副使、仙州刺史，著《太白陰經》。又《神仙感遇傳》曰：筌有將略，作《太白陰符》十卷，入山訪道，不知所終。《太白陰符》當即此書，傳寫訛一字也。考《唐書•藝文志》、《宋史•藝文志》皆雲《太白陰經》十卷，而此本止八卷，疑非完帙。然核其篇目，始於天地陰陽險阻，終於雜占，首尾完具，又似無所闕佚。殆後人傳寫有所合併，故卷數不同歟？兵家者流大抵以權謀相尚，儒家者流又往往持論迂闊，諱言軍旅，蓋兩失之。筌此書先言主有道德，後言國有富強，內外兼修，可謂持平之論。其人終於一郡，其術亦未有所試，不比孫、吳、穰苴、李靖諸人，以將略表見於後世。然杜佑《通典》兵類取通論二家，一則李靖兵法，一即此經。其攻城具篇則取為攻城具，守城具篇、築城篇、鑿濠篇、弩臺篇、烽燧臺篇、馬鋪土河篇、游奕地聽篇則取為守拒法，水攻具篇則取為水戰具，濟水具篇則取為軍行渡水，火攻具篇、火戰具篇則取為火兵，井泉篇則取為識水泉，宴娛音樂篇則取為聲感人。是佑之採用此書，與李靖之書無異，其必有以取之矣。靖之兵法，宋時已殘闕舛訛；阮逸所傳，又亂以偽本。筌此經至今猶存，惟篇首陰經總序及天地無陰陽篇有錄無書，不知佚於何時，今則無從校補矣。
