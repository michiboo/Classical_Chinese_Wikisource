
〈善師篇〉第十一
經曰：兵非道德仁義者，雖伯有天下，君子不取。周德既衰，諸侯自作禮樂，專征伐，始於魯隱公，齊以技擊強，魏以武卒奮，秦以銳士勝。說者以孫、吳為宗，唯荀卿明於王道而非之。謂：齊之技擊是亡國之兵，魏之武卒是危國之兵，秦之銳士是幹賞蹈利之兵。至於齊桓、晉文之師，可謂入其域而有節制矣。故齊之技擊，不可遇魏之武卒；魏之武卒，不可敵秦之銳士；秦之銳士，不可當桓文之節制；桓文之節制，不可當湯武之仁義。故曰：「善師者不陣，善陣者不戰，善戰者不敗，善敗者不亡。」
黃帝獨立於中央而勝四帝，所謂善師者不陣也。湯武征伐，陳師誓眾，放桀擒紂，所謂善陣者不戰也。齊桓南服強楚，使貢周室；北伐山戎，為燕開路，所謂善戰者不敗也。楚昭王遭闔閭之禍，國滅出亡，父兄相與奔秦請救，秦人出兵，楚王反國，所謂善敗者不亡也。凡兵，所以存亡繼絕、救亂除害，故伊、呂之將，子孫有國，與殷周並，下至末代，茍任詐力貪殘，孫、吳、韓、白之徒，皆身被誅戮，子孫不傳於嗣。蓋兵者，兇器；戰者，危事。陰謀逆德，好用兇器，非道德、忠信不能以兵定天下之災、除兆民之害也。
〈貴和篇〉第十二
經曰：先王之道，以和為貴。貴和重，人不尚戰也。《春秋左氏傳》曰：「君若以德綏諸侯，誰敢不服君；若以力，楚國方城以為城，漢水以為池，雖軍之眾，無所用也。是故，晉悼公使魏絳和戎，以正諸華，八年之間，九合諸侯，如樂之和，無所不諧，羌戎亦歸；晉惠公內不侵不叛之臣，於是有崤之師。譬如捕鹿，晉人角之，戎人掎之。
夫有道之主，能以德服人；有仁之主，能以義和人；有智之主，能以謀勝人；有權之主，能以勢制人。見勝易，知勝難。語曰：「先王耀德不觀兵，兵戢而時動，動則威，觀則玩，玩則無震。」故有衣冠之會，未嘗有歃血之盟；有革車之會，未嘗有戰陣之事。兵者，不祥之器，不得已而用之。古先帝王所以舉而勝人，成功出於眾者，先文德以懷之懷之；不服，飾玉帛以啗之；啗之不來，然後命上將練軍馬、銳甲兵，攻其無備，出其不意。所謂叛而必討，服而必柔。既懷既柔，可以示德。書曰：「戒之用休，董之用威。」夫如是，則四夷不足吞，八戎不足庭也。
〈廟勝篇〉第十三
經曰：天貴持盈不失，陰陽四時之綱紀；地貴定傾不失，生長均平之土宜。人貴節事，調和陰陽，布告時令，事來應之，物來知之，天下盡其忠信、從其政令。故曰：「天道無災，不可先來；地道無殃，不可先倡；人事無失，不可先伐。」四時相乘，水旱愆和，冬雷夏霜，飛蟲食苗，天災也。山崩川涸，土不稼穡，水不澗下，五果不樹，八谷不成，地殃也。重賦苛政，高臺深池，興役過差，縱酒荒色，遠忠昵佞，窮兵黷武，人失也。上見天災，下睹地殃，傍觀人失。
兵不法天，不可動；師不則地，不可行；征伐不和於人，不可成。天贊其時，地資其財，人定其謀。靜見其陽，動察其陰，先觀其跡，後知其心。所謂勝兵者，先勝而後求戰；敗兵者，先戰而後求勝。故曰：「未戰而廟算勝者，得算多矣。未戰而廟算不勝者，得算少矣。多算勝，少算不勝，而況於無算乎！以此觀之勝負見矣。」
〈沉謀篇〉第十四
經曰：善用兵者，非信義不立，非陰陽不勝，非奇正不列，非詭譎不戰；謀藏於心，事見於跡。心與跡同者敗，心與跡異者勝。兵者，詭逆也。能而示之不能，用而示之不用。心謀大，跡示小；心謀取，跡示與。惑其真，疑其詐；真詐不決，則強弱不分。湛然若玄元之無象，淵然若滄海之不測。如此，則陰陽不能算，鬼神不能知，術數不能窮，卜筮不能占，而況於將乎！夫善戰者，勝敗生於兩陣之間；其謀也，策不足驗；其勝也，形不足觀。能言而不能行者，國之害；能行而不能言者，國之用。故曰：「至謀不說，大兵不言，微乎！神乎！故能通天地之理，備萬物之情。」是故，貪者利之，使其難厭；強者卑之，使其驕矜；親者離之，使其攜貳。難厭則公正闕，驕矜則虞守虧，攜貳則謀臣去。
周文利殷，而商紂殺；勾踐卑吳，而夫差戮；漢高離楚，而項羽亡。是故，屈諸侯者以言，役諸侯者以策。夫善兵者，攻其愛，敵必從；搗其虛，敵必隨；多其方，敵必分；疑其事，敵必備。從隨不得城守，分備不得並兵，則我佚而敵勞，敵寡而我眾。夫以佚擊勞者，武之順；以勞擊佚者，武之逆；以眾擊寡者，武之勝；以寡擊眾者，武之敗。能以眾擊寡，以佚擊勞，吾所以得全勝矣。夫竭三軍氣、奪一將心、疲萬人力、斷千里糧，不在武夫行陣之勢，而在智士權算之中。弱兮柔兮，卷之不盈懷袖；沉兮密兮，舒之可經寰海。五寸之鍵，能制闔辟；方寸之心，能易成敗。智周萬物而不殆，曲成萬物而不遺。順天信人，察始知終，則謀何慮乎不從哉！
〈子卒篇〉第十五
經曰：古者，用人之力，歲不過三日，籍歛不過什一。公劉好貨，居者有積倉，行者有裹糧。太王好色，內無怨女，外無曠夫。文王作刑，國無冤獄。武王行師，士樂其死。古之善率人者，未有不得其心而得其力者也，未有不得其力而得其死者也。故國必有禮信親愛之義，然後人以饑易飽；國必有孝慈廉恥之俗；然後人以死易生。人所以守戰至死不衰者，上之所施者厚也。上施厚，則人報之亦厚。且士卒之於將，非有骨肉之親，使冒鋒鏑、突幹刃、死不旋踵者，以恩信養之、禮恕導之、小惠漸之，如慈父育愛子也。故能救其阽危、拯其塗炭，卑身下士，齊勉甘苦，親臨疾病，寒不衣裘，暑不操扇，登不乘馬，雨不張蓋。軍幕未辦，將不言坐；軍井未通，將不言渴。妻子補綻於行間，身自分功於役作。簞醪之饋，必投於河；挾纊之言，必巡於軍。是以，人喜金鐸之聲、勇鼓鼙之氣者，非惡生而樂死，思欲致命而報之於將也。故曰：「視卒如嬰兒，故可與之赴深溪；視卒如愛子，故可與之俱死。厚而不能使，愛而不能令，亂而不能理，譬如驕子，不可用也。是故令之以文，齊之以武，是謂必取。」語曰：夫妻諧，可以攻齊；小夫怒，可以攻魯。王翦、李牧、吳起、田穰苴竟如此而兵強於諸侯也。
〈選士篇〉第十六
經曰：統六軍之眾，將百萬之師，而無選鋒，渾而雜用，則智者無所施其謀，辯者無所施其說，勇者無所奮其敢，力者無所著其壯，無異獨行中原，亦何所取於勝負哉！故孫子曰：「兵無選鋒，曰北。」
夫選士以賞，賞得其進；用士以刑，刑慎其退。古之善選士者，懸賞於中軍之門，有深沉謀慮出人之表者，以上賞而取之，名曰：「智能之士」。有辭縱理橫、飛箝捭闔，能移人之性、奪人之心者，以上賞而禮之，名曰：「辯說之士」。有得敵國君臣問間請謁之情性者，以上賞而禮之，名曰：「間諜之士」。有知山川水草次舍、道路迂直者，以上賞，而禮之名曰：「鄉導之士」。有製造五兵、攻守利器，奇變詭譎者，以上賞得而厚之，名曰：「技巧之士」。有引五石之弓矢貫重劄，戈矛劍戟便於利用，陸搏犀兕，水攫黿鼉，佻身捕虜，搴旗摭鼓者，以上賞得而撫之，名曰：「猛毅之士」。有立乘奔馬，左右超忽，踰越城堡，出入廬舍，而亡形跡者，上賞得而聚之，名曰：「蹻捷之士」。有往返三百里不及夕者，上賞得而聚之，名曰：「疾足之士」。有力負六百三十斤行五十步者，上賞得而聚之；或二百四十斤者，次賞得而聚之，名曰：「巨力之士」。有步五行、運三式，多言天道、陰陽、詭譎者，下賞得而存之，名曰：「技術之士」。夫十士之用，必盡其才、任其道。計謀使智能之士，談說使辯說之士，離親間疏使間諜之士，深入諸侯之境使鄉導之士，建造五兵使技巧之士，摧鋒捕虜、守危攻強使猛毅之士，掩襲侵掠使蹻捷之士，探報計期使疾足之士，破堅陷剛使巨力之士，誑愚惑癡使技術之士，此謂任才之道、選士之術也。三王之後，五伯之辟，得其道而興，失其道而亡。興亡之道不在人主聰明文思，在乎選能之當其才也。
〈勵士篇〉第十七
經曰：激人之心，勵士之氣。發號施令，使人樂聞；興師動眾，使人樂戰；交兵接刃，使人樂死；其在以戰勸戰，以賞勸賞，以士勵士，木石無心，猶可危而動、安而靜，況於勵士乎！古先帝王伯有天下，戰勝於外，班師校功，集眾於中軍之門。上功賜以金璋紫綬，錫以錦彩，衣以繒帛，坐以重裀，享以太牢，飲以醇酒，父母妻子皆賜紋綾，坐以重席，享以少牢，飲以酎酒。大將軍捧賜，偏將軍捧觴，大將軍令於眾曰：「戰士某乙等奮不顧身，功超百萬，斬元戎之首，搴大將之旗，功高於眾，故賞上賞，子孫後嗣長稱卿大夫之家。」父母妻子皆受重賞，牢席有差，眾士鹹知。次功賞以銀璋朱綬，紋綾之衣，坐以重席，享以少牢，飲以酎酒，父母妻子贈以繒帛，坐以單席，享以雞豚，飲以釃酒。偏將軍捧賜，子將軍捧觴，大將軍令於眾曰：「戰士某乙等勇冠三軍，功經百戰，斬驍雄之首，搴虎豹之旗，功出於人，賜以次賞，子孫後嗣長為勳給之家。」父母妻子皆受榮賞，牢席有差，眾士鹹知。下功賞以布帛之衣，坐以單席，享以雞豚，飲以釃酒，父母妻子立而無賞，坐而無席。子將軍捧賜，卒捧觴，大將軍令於眾曰：「戰士某乙等戮力行間，劬勞歲月，雖無搴旗斬將，實以跋涉疆場，賜以下賞，子孫後嗣無所庇諸。」父母妻子不及坐享，眾士鹹知。令畢，命上功起再拜大將軍，讓曰：「某乙等忝列王臣，敢不盡節，有愧無功，叨受上賞。」大將軍避席曰：「某乙等不德，謬居師長，賴爾之功，梟懸兇逆，盛績美事，某乙等無專善。」退而復坐。命次功再拜上功，上功曰：「某乙等無謀無勇，遵師長之命，有進死之榮，無退生之辱，身受殊賞，上光父母，下及妻子，子其勉旃。」下功退而復坐。夫如是勵之，一會，則鄉勉黨，裏勉鄰，父勉子，妻勉夫；二會，則縣勉州，師勉友；三會，則行路相勉，聞金革之聲相踐而出，鄰無敵國，邑無堅城，何患乎不勉哉！
〈刑賞篇〉第十八
經曰：有虞氏畫衣冠，異章服，以州輔牧而奸不犯，其人醇。湯武鑿五刑，傷四肢，以繆輔刑而奸不止，其人淫。有虞非仁也，湯武非異也；其道異者，時也。古之善治者，不賞仁，賞仁，則爭為施而國亂；不賞智，賞智，則爭為謀而政亂；不賞忠，賞忠，則爭為直，而君亂；不賞能，賞能，則爭為功，而事亂；不賞勇，賞勇，則爭為先，而陣亂。
夫蒞眾以仁，權謀以智，事君以忠，制物以能，臨敵以勇。此五者，士之常。賞其常，則致爭；致爭，則政亂；政亂，則非刑不治。故賞者，忠信之薄，而亂之所由生；刑者，忠信之戒，而禁之所由成。刑多而賞少，則無刑；賞多而刑少，則無賞。刑過，則無善；賞過，則多奸。王者以刑禁，以賞勸，求過而不求善，而人自為善。賞，文也；刑，武也。文武者，軍之法，國之柄。
明主首出，庶物順時，以撫四方，執法而操柄，據罪而制刑，按功而設賞。賞一功而千萬人悅，刑一罪而千萬人慎；賞無私功，刑無私罪，是謂軍國之法、生殺之柄。故曰：「能生而能殺，國必強；能生而不能殺，國必亡。能生死而能赦殺者，上也。刑賞之術無私，常公於世以為道。其道也，非自立於堯舜之時，非自逃於桀紂之朝；用得而天下治，用失之而天下亂。治亂之道在於刑賞，不在於人君。過此以往，雖彌綸宇宙、纏絡萬品，生殺之外，聖人錯而不言。
〈地勢篇〉第十九
經曰：善戰者，以地強，以勢勝；如轉圓石於千仞之谿者，地勢然也。千仞者，險之地；圓石者，轉之勢也。地無千仞而有圓石，置之窳塘之中，則不能復轉；地有千仞而無圓石，投之方棱偏匾，則不能復移。地不因險，不能轉圓石；石不因圓，不能赴深谿。故曰：「兵因地而強，地因兵而固。」
夫善用兵者，高邱勿向，背邱勿迎，負陰抱陽，養生處實，則兵無百病。是故，諸侯自戰於地，名曰：散地。入人之境不深，名曰：輕地。彼此皆利，名曰：爭地。彼我可往，名曰：交地。三屬諸侯之國，名曰：衢地。深入，背人城邑，名曰：重地。山林、沮澤、險阻，名曰：圮地。出入迂隘，彼寡可以擊吾眾，名曰：圍地。疾戰則存，不戰則亡，名曰：死地。故散地無戰，輕地無留，爭地無攻，交地無絕，衢地無合，重地則掠，圮地則行，圍地則謀，死地則戰。是故，城有所不攻，計不合也；地有所不爭，未見利也；君命有所不聽，不便事也。凡地之勢，三軍之權，良將行之，智將遵之，而旅將非之，欲幸全勝，飛龜舞蛇，未之有也。
〈兵形篇〉第二十
經曰：夫兵之興也，有形有神。旗幟金革，依於形；智謀計事，依於神。戰勝攻取，形之事，而用在神；虛實變化，神之功，而用在形。形粗而神細，形無物而不監，神無物而不察。形誑而惑事其外，神密而圓事其內。觀其形不見其神，見其神不見其事。以是參之：曳柴揚塵，形其眾也；減竈滅火，形其寡也。勇而無剛，當敵而速去之，形其退也；斥山澤之險，無所不至，形其進也。油幕冠樹，形其強也；偃旗臥鼓，寂若無人，形其弱也。故曰：兵形象陶人之埏土，鳧氏之冶金；為方為圓，或鐘或鼎。金土無常性，因工以立名；戰陣無常勢，因敵以為形。故兵之極，至於無形；無形，則間諜不能窺，智略不能謀。因形而措勝於眾，眾不能知；人皆知我所以勝之形，莫知吾所以制勝之形。形不因神不能為變化，神不因敵不能為智謀。故水因地而制形，兵因敵而制勝也。
〈作戰篇〉第二十一
經曰：昔之善戰者，如轉木石。木石之性，圓則行，方則止。行者，非能行而勢不得不行；止者，非能止而勢不得不止。夫戰人者，自鬥於其地，則散；投之於死地，則戰。散者，非能散，勢不得不散；戰者，非能戰，勢不得不戰。行止不在於木石，而制在於人；散戰不在於人，而制在於勢。此因勢而戰人也。
夫未見利而戰，雖眾必敗；見利而戰，雖寡必勝利者，彼之所短，我之所長也。見利而起，無利則止，見利乘時，帝王之資。故曰：「時之至，間不容息。」先之則太過，後之則不及。見利不失，遭時不疑，失利後時，反受其害。疾雷不及掩耳，卒電不及暝目。赴之若驚，用之若狂，此因利之戰人也。
夫戰者，左川澤，右邱陵，背高向下，處生擊死，此平地之戰人也。逼敵無近於水，彼知不免，致死拒我，困獸猶鬥，蜂蠆有毒，況於人乎！令其半濟而擊之，前者知免，後者慕之，蔑有鬥心。敵逆水而來，迎之於水內，此水上之戰人也。左右山陵、谿谷險狹與敵相遇，我則金鼓蔽山、旗幟依林、登高遠斥、出沒人馬，此山谷之戰人也。勢利者，兵之便；山水平陸者，戰之地。夫善用兵者，以便勝，以地強，以謀取，此勢之戰人也。如建瓴水於高宇之上，砉然而無滯溜；又如破竹，數節之後，迎刃自解，無復著手。
〈攻守篇〉第二十二
經曰：地所以養人，城所以守地，戰所以守城。內得愛焉，所以守也；外得威焉，所以攻也。守不足，攻有餘；力不足者守，力有餘者攻。攻人之法，先絕其援，使無外救，料城中之粟，計人日之費。糧多人少，攻而勿圍；糧少人多，圍而勿攻。力未屈、粟未盡、城尚固，而拔者，攻之至也；力屈、粟殫、城壞，而不拔者，守之至也。
夫守城之法，以城中壯男為一軍，壯女為一軍，男女老弱為一軍。三軍無使相遇，壯男遇壯女，則費力而奸生；壯女遇老弱，則老使壯悲，弱使強憐。悲憐在心，則使勇人更慮，壯夫不戰。故曰：善攻者，敵不知所守；善守者，敵不知所攻。微乎！微乎！至於無形。神乎！神乎！至於無聲，故能為敵之司命。
〈行人篇〉第二十三
經曰：君擇日登拜大將軍，繕甲兵，具卒乘。出則破人之國、敗人之軍、殺人之將、虜人之俘。贏糧萬里，行於敵人之境，而不知敵人之情，將之過也。敵情不可求之於星辰，不可求之於神鬼，不可求之於卜筮，而可求之於人。
昔商之興也，伊尹為夏之庖人；周之興也，呂望為殷之漁父。秦之帝也，李斯為山東之獵；夫漢之王也，韓信為楚之亡卒；魏之伯也，荀彧為袁紹之棄臣；晉之禪也，賈充任魏；魏之起也，崔浩家晉。故七君用之而帝天下。夫賢人出奔，必有佞臣持君之衡，是以失度，佐「有扈」孤功專「驩兜」成均權三苗推移佞「桀」（按：此處疑有缺文。），崇侯諂紂，優旃惑晉。故曰：三仁去而殷墟，二老歸而周熾，子胥死而吳亡，范蠡存而越伯，五羖入而秦喜，樂毅出而燕懼。將能收敵國之人而任之，以索其情，戰何患乎不克！故曰：「羅其英，敵國傾；羅其雄，敵國空。」它山之石，可以攻玉。
夫行人之用事有二：一曰：因敵國之人來觀釁於我，我高其爵、重其祿、察其辭、覆其事；實則任之，虛則誅之；任之以鄉導。二曰：吾使行人觀敵國之君臣；左右執事，孰賢孰愚？中外近人，孰貪孰廉？舍人謁者，孰君子孰小人？吾得其情，因而隨之，可就吾事。
夫三軍之重者，莫重於行人；三軍之密者，莫密於行人。行人之謀，未發有漏者與告者皆死，謀發之日，削其槁、焚其草、金其口、木其舌，無使內謀之泄。若鷹隼之入重林，無其蹤；若遊魚之赴深潭，無其跡。離婁俛首，不見其形；師曠傾耳，不聆其聲。微乎！微乎！與纖塵俱飛，豈飽食醉酒爭力輕合之將，而得見行人之事哉！
〈監才篇〉第二十四
經曰：人稟元氣所生，陰陽所成。淳和平淡，元氣也；聰明俊傑，陰陽也。淳和不知權變，聰明不知至道。夫人柔順安恕，失於斷決，可與循節，難與權宜。強悍剛猛，失於猜忌，可與涉難，難與持守。貞良畏慎，失於狐疑，可與樂成，難與謀始。清介廉潔，失於局執，可與立節，難與通變。韜晦沉靜，失於遲回，可與深慮，難與應捷。
夫聰明秀出之謂英，膽力過人之謂雄。英者，智也；雄者，力也。英不能果敢，雄不能智謀，故英得雄而行，雄得英而成。
夫人有八性不同，仁義、忠信、智勇、貪愚。仁者好施，義者好親，忠者好直，信者好守，智者好謀，勇者好決，貪者好取，愚者好矜。人君合於仁義，則天下親；合於忠信，則四海賓；合於智勇，則諸侯臣；合於貪愚，則制於人。仁義可以謀縱，智勇可以謀橫；縱成者王，橫成者伯。王伯之道不在兵強士勇之際，而在仁義智勇之間，此亦偏才未足以言大將軍。
若夫能柔能剛，能翕能張，能英而有勇，能雄而有謀，圓而能轉，環而無端，智周乎萬物，而道濟於天下！此曰通才。可以為大將軍矣。故曰：「將者，國之輔。輔周則國強，輔隙則國弱，是謂人之司命、國家安危之主，不可不察也。」明主所以擇人者，閱其才通而周監，其貌厚而貴；察其心貞而明，居高而遠望，徐視而審聽，神其形，聚其精，若山之高不可極，若泉之深不可測。然後審其賢愚，以言辭；擇其智勇，以任事，乃可任之也。夫擇聖以道，擇賢以德，擇智以謀，擇勇以力，擇貪以利，擇奸以隙，擇愚以危。事或同而觀其道，或異而觀其德，或權變而觀其謀，或攻取而觀其勇，或貨財而觀其利，或捭闔而觀其間，或恐懼而觀其安危。故曰：欲求其來，先察其往；欲求其古，先察其今。先察而任者昌，先任而察者亡。
昔市偷自鬻於晉，晉察而用之，勝楚。伊尹自鬻於湯，湯察而用之，放桀。智能之士，不在遠近。仁人不因困厄，無以廣其德；智士不因時棄，無以舉其功。王者不因絕亡，無以立其義；霸者不因強敵，無以遺其患。明主任人，不失其能；直士舉賢，不離於口。無萬人之智者，不可據於萬人之上。故曰：「不知軍中之事，而同軍中之政者，則軍士惑矣。不知三軍之權，而同三軍之任者，則軍士疑矣。三軍既惑且疑，則諸侯之難至矣。」夫如是，則君不虛王，臣不虛貴。所謂君道知使臣，臣術知事君者。
