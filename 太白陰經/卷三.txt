
〔雜儀〕
〈授鉞篇〉第二十五
經曰：國有疆場之役，則天子居正殿，命將軍，詔之曰：「朕以不德，謬承大運，致寇敵侵擾，攻掠邊陲，日旰忘食，憂在寤寐，勞將軍之神武，帥師以應之。」將軍再拜受詔，乃令太史卜，齋三日，於太廟拂龜。太史擇日以授鉞，君入太廟，西面立，親操鉞，以授將軍曰：「從此以往，上至於天，將軍制之。」復操斧柄，授將軍曰：「從此以往，下至於泉，將軍制之。」將軍既受命，跪而答曰：「臣聞：國不可從外治，軍不可從內禦。二心不可以事君，疑誌不可以應敵。臣既受命，專斧鉞之威，臣不願生還，請君亦垂一言之命於臣。君不許臣，臣不敢將；君許臣，乃辭而行。」三軍之事，不聞君命，皆由於將出，臨敵決戰無有二心。若此無天於上，無地於下，中無君命，傍無敵人。是故，智者為之慮，勇者為之鬥，氣厲青雲，疾若馳騖，兵不接刀而敵降伏，戰勝於外，功立於內。於是將軍乃縞素避舍，請於君，君命舍之。
〈部署篇〉第二十六
經曰：兵有四正四奇，總有八陣，或合為一，或離為八。以正合，以奇勝，余奇為握奇，聚散之勢，節制之度也。
一萬二千五百人為一軍。一萬二千象十有二月，五百象閏余，窮陰極陽，備物成功，征無義，伐無道。聖人得以興，亂人得以廢。興廢存亡、昏明之術，皆由兵也。
司馬穰苴曰：「五人為伍，十伍為部。」部，隊也。一軍凡二百五十隊，每十隊以三為奇。風後曰：「余奇握奇。」故一軍以三千七百五十人為奇兵，隊七十有五，外餘八千七百五十人，部隊一百七十五分為八陣，陣有一千九十三人七分五銖，隊有二十二火人為一陣之部署。今舉一軍，則千軍可知矣。
〈將軍篇〉第二十七
經曰：三軍之眾，萬人之師，張設輕重，在於一人，不可不察也。一人大將軍，智、信、仁、勇、嚴、謹、賢、明者任。二人副將軍，智、信、仁、勇、嚴、毅、平、直者任，一人主軍糧，一人主征馬。四人總管，嚴識軍容者任，二人主左右虞候，二人主左右押衙。八人子將，明行陣、辯金革、曉部署者任。八人大將軍別奏，十六人大將軍傔，八人副大將別奏，一十六人總管傔，八人子將別奏，一十六人子將傔，忠勇、驍果、孝義、有藝能者任。一人判官，沉深謹密、計事精敏者任，濡鈍勿用。一人軍正，主軍令斬決罪隸及行軍禮儀、祭祀賓客進止。四人軍典，謹厚、明書算者任。
〈陣將篇〉第二十八
經曰：古者，君立於陽，大夫立於陰。是以，臣不得窺君，下不得窺上，則君臣上下之道隔矣。夫智均不能相使，力均不能相勝，權均不能相懸。道同則不能相君，勢同則不能相王，情同則不能相順。情異則理，情同則亂，故大將以智，裨將以勇。以智使勇，則何得而不從哉！一人偏將軍，勇猛果敢、輕命好戰者任。二人副偏將軍，無謀於敵、有死於力、守成規而不失者任。四人子將，目明旌旗、耳察金鼓、心存號令、宣布威德者任。二人虞候，擒奸摘伏、深覘非常、伺察動靜、飛符走檄、安忍好殺、事任惟時者任。二人承局，差點均平、更漏無失、糾舉必中者任。六人偏將軍別奏，一十二人偏將軍傔，六人副偏將軍別奏，十二人副偏將軍傔，八人虞候兼充子虞候，並忠勇、驍果、孝義、藝能者任。一人判官，主倉糧財帛出納，軍器刑書公平者任。二人軍典，明書記、謹厚者任。
〈隊將篇〉第二十九
經曰：智者之使愚也，聾其耳，瞽其目，迷其心，任其力，然後用其命。如驅群羊，驅而往，驅而來，莫知所之。與之登高去其梯，入諸侯之境廢其梁。役之以事，勿告之以謀；語之以利，勿告之以害。則士可以得其心而主其身。如此，則死生聚散，聽之於我，是謂良將。
一人隊將，經軍陣、習戰鬥、識進止者任。一人隊管、一人隊頭、二人副隊頭，主文書、酬功賞、知勞苦、明部分行列疏密，並責成於副隊頭，公直明曉者任。一人秉旗、二人副旗，並勇壯者任。一人枹鼓，主昏明發警、進退節制，氣勇誌銳者任。一人吹角，主收軍退陣，謹守節制、懦怯忠謹者任。一人司兵，主五兵銳利、支分器仗，明解者任。一人司倉，主支分財帛、給付軍糧，清廉者任。一人承局，主雜供差，無人情、惡口舌者任。五人火長，主廚膳飯食、養病、守火、內衣、資椎采、戰陣不預，仁義者任。
〈馬將篇〉第三十
經曰：夫戎馬，必安其處所，適其水草，節其饑飽；冬則溫廄，夏則涼廄；刻剔鬃毛，謹落蹄甲。狎其耳目，無令驚悚；習其驅馳，閑其進止，人馬相親。然後可使鞍勒，轡銜必先堅完，斷絕必補。凡馬不傷於末，必傷於始；不傷於饑，必傷於飽。日暮道遠，必數上下，寧勞於人，慎無勞馬。常令有餘，備敵覆我。能明此者，可以橫行八表。
凡馬軍，人支兩匹。一軍征馬二萬五千匹，其無馬者，亦如五支，令以兩匹為率。一人征馬副大將，軍中擇善牧養者任。二人征馬總管副偏將，軍中擇善牧養者任。八人征馬子將軍，軍中擇明閑牧養者任。五十人征馬押官定見，軍中擇善牧養者任。五百人群頭善乘騎者任，一雲百人群頭毉，亦群頭中擇取一千人馬子軍外差，又雲五百人馬子毉馬在內。
〈監人篇〉第三十一
經曰：凡人，觀其外，足知其內。七竅者，五臟之門戶。九候三停，定一尺之面；智愚勇怯，形一寸之眼。天倉金匱，以別其貴賤貧富。夫欲任將，先觀其貌，後知其心。
神有餘法：容貌堂堂，精爽清徹，聲色不變，其誌榮枯，不易其操，是謂神有餘。
形有餘法：頭頂豐停，腹肚濃厚，鼻圓而直，口方而棱，頤額相臨，顴耳高聳，肉多而有餘，骨粗而不露，眉目明朗，手足紅鮮，望下而就高，比大而獨小，是謂形有餘。
心有餘法：遏惡揚善，後己先人，無疾人以自賢，無危人以自安，好施陰德，常守忠信，豁達大度，不拘小節，是謂心有餘。「監頭、目、鼻、口、舌、齒法」：
虎頭高視，富貴無比；犀頭崒嵂，富貴鬱鬱；象頭高廣，福祿居長；鹿頭側長，誌氣雄強；龜頭郤縮，喉豐酒肉；獺頭橫闊，誌氣豁達；駝頭蒙鴻，福祿千鍾；蛇頭平薄，財物寥落；駱頭尖銳，貧厄無計；兔頭蔑頡，誌氣下劣；狗頭尖圓，泣淚漣漣。
眉直頭昂，富貴吉昌；眉薄而曦，少信多欺；發欲細密，須欲[上分下鹿]疏。
眼目光彩明凈者，貴；眼鼻成就者，魂魄強美；眉目指瓜者，好施；眼鼻口小者，多虛少實；眼鼻口大者，有實無虛；眼中赤脈貫瞳子者，兵死。雞眼卷頭，不淫即偷；羊目直視，能殺妻子；豬目應瞪，刑禍相仍，亦主小貴；蜂目豺聲，常行安忍；螻蛄目，心難得；魚目，多厄；猴目，窮寒；鷹視狼顧，常懷嫉妒；牛頭虎視，富貴無比。
鼻圓隆實，富貴終吉；鼻孔小縮，慳貪不足；蜣蜋鼻，少意智。野狐須，無信期；羖羊須，多狐疑。
口如馬喙，心難信制；口如鳥嘴，窮寒客死；口如河海，富貴自在；唇如點朱，才學代無。
舌紅且厚，神識自守；吐舌及鼻，有壽復貴。
鋸齒食肉，平齒食菜，疏齒猛毅，密齒淳和，細齒長貧，名曰：鬼齒。「監頷、耳、胸、背、手、肚、黑子、面形法」：
燕頷封侯，腮尖乏肉，意誌不足。
耳輪厚大鮮明者，貴而且壽；小薄者，賤而且夭。
虎項圓粗，富貴有餘；鶴頂了了，財物乏少。頸[上分下鹿]短者，富貴；長細者，貧賤。
胸背如龜，富貴巍巍；胸長而方，智勇無雙。
手足尖濃，指密而厚者，富貴；手如雞足，智意褊促；手如豬蹄，智意昏迷；手如狙掌，勤勞伎倆。
肚如乖壺，富貴有餘；牛腹貪婪，狗腹窮寒，蝦蟆腹懶，蜥蜴腹緩。
凡人聲欲深且實，不欲淺而虛，遠而不散，近而不亡，淺而非壯，深而不藏，大而不濁，小而不彰，細而不亂，幽而能明，余響澂徹，有若笙簧，宛轉流韻，能圓而長。虎聲將軍，馬聲驍勇。雄聲雌視者，虛偽人也；氣急而聲重者，真實人也。
凡黑子欲得大而明生。隱處吉，露處兇。
凡人面欲圓，胸欲方，上欲長，下欲短。
凡人胸欲厚，背欲負五嶽、成四瀆好，頭高足厚，頸短臂長，似虎似龍，所謂行、住、坐、臥，飲食音聲，似非一處也。「監頭骨、玉枕、額文法」：
腦頭高聳起，將軍。「□」（按：三弦月重疊狀）三關玉枕，萬戶侯近下將軍；「◎」車輪枕，封侯；「品」三星枕，封王；「□」（一上弦月狀）偃月枕，封三公；「□」四方枕，封侯；「□」（十字中空狀）十字枕，封二千石；「□」（酒壺橫躺狀）酒樽枕，二千石；三公「□」（丈字中空狀）上字枕，封侯；「○」圓枕，封侯。
「□」（北字中空狀）額上有北字文，將軍；「□」（兩垂直並排線狀）額上有兩立文，二千石；「□」（四垂直並排線狀）眉間有四立文，封侯；「八」眉間有八字龍文，將軍；「□」（三上弦月線狀）眉間有三偃月文，封侯；「□」（下弦月狀）額上有覆月文，將軍；「八」眉上有文通發，將軍；「土」眉間有土字文，封侯；「文」眉間有文字文者，兵死。
凡人色，欲正不欲邪！白如凝脂，黑如傅漆，紫如爛椹，黃如蒸粟，赤如炎火，青如浴藍，皆三公、將、相也。
〈相馬篇〉第三十二
經曰：相馬之法：先相頭耳：耳如撇竹，，眼如鳥目，[上鹿下章]脊、麟腹、虎胸，尾如垂帚。次相頭骨：稜角成就，前看、後看、側看，但見骨側狹，見皮薄露，鼻衡柱側，高低額欲伏，臺骨分明，分段俱起，視盼欲遠，精神體氣高爽。立蹄攢聚，行止循良，走驟輕躁，毛鬣輕潤，喘息均細，擎頭如鷹，龍頭高舉而遠望，淫視而遠聽，前看如雞鳴，後看如蹲虎，立如獅子，辟兵萬里，頷鼻中欲得受人拳，名曰：太倉。
太倉寬易飼，胸臆欲闊，胸前三臺骨欲起，分段分明，鬣欲高，頭欲方，目欲大，而光脊欲強壯有力，腹脅欲張，四下欲長。耳欲緊小，小即耐勞。目大膽，大膽則不驚。鼻欲大，鼻大則肺大，肺大則能走。[月兼]欲小，小則易飼。肋欲得密，口欲上尖下方，舌欲薄長赤色如朱，齒欲齶瓣分明，牙欲去齒二寸，腹下欲廣且平方。牙欲白，則長壽，望之大，就之小，筋馬也。前視見目，傍視見腹，後視見肉，駿馬也。齒欲齊密，上下相當，上唇欲急，而方下唇欲緩而厚。口欲紅而有光，如穴中看火，千里馬也。臆間欲廣一尺以上，能久走，頭欲高，如剝兔龍顱，穴目平脊，大腹[月坒]肉多者，行千里；眼中紫縷貫瞳子者，五百里；上下徹者，千里。
凡馬不問大小肥瘦，數肋有十二、十三，四百里；十四、十五，五百里。旋毛起腕膝上者，六百里；腹脊上者，五百里；項轅大者，三百里；目中有童人如並立並坐者，千里；羊須中生距如雞者，五百里耳。本下角長一二寸者，千里頭如渴鳥者，千里馬初生無毛，七日方得行者，千里；尿過前蹄一寸已上者，五百里；尿舉如一足大者，千里；腹下有逆毛者，千里；蘭孔中有筋皮及毛者，五百里；眼上孔是也，蹄青黑赤紅白，硬如蚌，有隴道成者，軟口叉吻頭厚者，硬口叉淺者，不能食眼下無伏蟲及骨者，咬人；目小多白，驚後足欲曲，腕耳中欲促，凡馬後爾；足白者，老馬駒；前兩足白者，小馬駒。
馬有五勞卸鞍不[馬展]者，骨勞[馬展]而不起者，筋勞起而不振者，皮勞振而不噴者，氣勞噴而不尿者，血勞骨勞絆之卻行三十步，差。皮勞以手摩，兩鞍下汗出，差。氣勞長韁牽之行得尿者，差。血勞高系，勿令頭低而食，差。馬口，春青色、夏赤色、秋白色、冬黑色，皆死，此名入口病也。
〈誓眾軍令篇〉第三十三
經曰：陶唐氏，以人戒於國中，欲人強其命也。有虞氏，以農教戰漁獵簡習，故人體之。夏後氏，誓眾於軍中，欲人先其慮也。殷人，誓眾於軍門之外，欲人先意以待事也。周人，將交白刃而誓之，以致人意也。夏賞於朝，賞善也；殷戮於市，戮不善也。周賞於朝，戮於市，兼質文心也。夫人，以心定言，以言出令，故須振雄略、出勁辭、銳鐵石之心，凜風霜之氣，發揮號令，申明軍法。「誓眾文」：
某將軍某乙告爾六軍將吏士伍等。聖人弦木為弧，剡木為矢，弧矢之利，以威不庭。兼弱攻昧，取亂侮亡。今戎夷不庭式，幹王命，皇帝授我斧鉞，肅將天威，有進死之榮，無退生之辱，用命賞於祖，不用命戮於社。軍無二令，將無二言，勉爾，乃誠，以從王事，無幹典刑。「軍令」：
經曰：師眾，以順為武，有死無犯為恭，故穰苴斬莊賈，魏絳戮楊幹，而名聞諸侯，威震鄰國。令之不行，不可以稱兵。三令而不如法者，吏士之罪也；申明而不如法者，將之過也。先甲三日，懸令於軍門，付之軍正，使執本宣於六軍之眾。有犯命者，命軍正準令按理而後行刑，使六軍知禁而不敢違也。
一漏軍事者，斬；漏泄軍中陰謀及告事者，皆死。
一背軍走者，斬；在道及營臨陣同。
一不戰而降敵者，斬；背順歸逆同。
一不當日時後期者，斬；詐事會戰同。阻雨雪水火不坐。
一與敵人私交通者，斬；籍沒其家言語書疏同。
一失主將者，斬；隨從則不坐。
一失旌旗節鉞者，連隊斬；與敵人所取同。
一臨難不相救者，斬；為敵所急不相救者同。
一誑惑訛言妄說陰陽卜筮者，斬；妄說鬼神災祥，以動眾者同。
一無故驚軍者，斬；呼[口鬥]奔走妄言煙塵者同。
一遺棄五兵軍裝者，斬；不謹固檢察者同。
一自相竊盜者，斬；不計多少。
一將吏守職不平藏情相容者，斬；理事曲法者同。
一以強淩弱，樗蒲忿爭，酗酒喧競，惡罵無禮，於理不順者，斬；因公宴集醉者，不坐。
一軍中奔走軍馬者，斬；將軍已下，並步入營乘騎者同。
一破敵先擄掠者，斬；入敵境亦同。
一更鋪失候犯夜失號擅宿他火者，斬；恐奸得計。
一守圍不固者，斬；罪一火主吏。
一不伏差遣及主吏役使不平者，斬；有私及強梁者同。
一侵欺百姓奸居人子女及將婦人入營者，斬；恐傷人軍中，慎子女氣。
一違將軍一時一命皆斬。
〈關塞四夷篇〉第三十四
經曰：關塞者，地之要害也。設險守固，所以乖蠻隔夷，內諸夏而外夷狄，尊衣冠禮樂之國，卑氈裘毳服之長，是以荒要侯甸從此別矣。
關內道自京西出塞門鎮，經朔方節度，去西京一千三百五十里，去東京二千里，關五原塞表，匈奴之故地，以渾邪部落為臯蘭都督府，斛律部落為高關州，渾卜焦部落為浚稽州，魯麗塞下置六胡州，党項十四拓拔舍利仆固野剎桑乾節子等，部落牧其原野。
黃河北道安北舊去西京五千二百里，西京六千六百里。今移在永清去西京二千七百里，東京三千四百里，關大漠以北回紇部落為瀚海都督府，多覽部落為燕然都督府，思結部落為盧山都督府，同羅拔拽古部落為幽陵都督府，同羅部落為龜林都督府，匐利羽為稽田州，奚結部落為雞鹿州，道歷陰山、羊那山、龍門山、牛頭山、鐵勒山、北庭山、真檀山、木刺山、諾真山，涉黑沙道入十姓部故居地。
河東道自京西東出蒲律關，經太原，抵河東節度，去西京二千七十五里，去東京一千六百四十五里。關榆林塞北，以頡利左渠故地置定襄都督府，管等六州。以右渠地置雲中都督府，管阿史那等五州。道歷三川口，入三山母谷，道通室韋大落泊，東入奚，西入默啜故地。
隴右道自西京出大鎮關，經隴西節度，去西京一千四百里，去東京一千二百七十五里。南出關党項雜置據業鱗可等四十州，分隸緣邊等諸州，西距吐番，去西京一萬二千里，北去鳳林關，度黃河西南，入郁標、柳谷、彰豪、清海、大非海、鳥海、小非海、星海、泊悅海、萬海、曰海、魚海，入吐番。
河西道自京西西北出蕭關、金城關，自河西節度，去西京二千一十里，去東京二千八百十一里，北海、抵日亭海、彌娥山、獨洛河道，入九姓十箭三屈故居地。
北庭道自北京西出，經河西節度，出玉門關，涉河關菖蒲海，東出高昌，故地置西州，以突厥處密部落為瑤池都督府，以雜種故胡地部落為庭州、為北庭都護，去西京一千七百五十六里，去東京六千八百七十六里，北抵播塞厥海、長海、關海、曲地，以突結骨部落置堅昆都督府，管拘勃都督府，為燭龍州，北抵瀚海，去西京二萬餘里。
安西道自西京出涉交河，出鐵門關，至安西節度，去西京八千五十里，去東京八千八百五十里，路入疏勒、鄢耆、碎葉、於闐、黑海、雪海、大宛、月支、康居、大夏、奄蔡、黎軒、條支、烏孫等國。劍南道自東京西南出大散關，經甘亭關、百牢關，越劍門關、松嶺關，至劍南節度，去西京二千三百七十里，去東京三千二四十六里，出蠶涯關，過筰道雜羌六十四州，分列山谷路，入吐蕃，南出邛僰，開通越巂，度瀘河、雲南關，西南僥外雜蠻置冉蒙弄覽六十州路，入甘河、夜郎、滇池、身毒、五天竺國，去西京三萬五千里。
范陽道自西京出潼關，至范陽節度，去西京二千五百二十里，去東京一千六百八十六里，北去居庸關、盧龍塞、關外東胡故地，以契丹蕃長置山察都督府，回紇五部落分為五州，以白霫部落為居延州，黑霫部落為寘顏州，北至烏羅渾，去西京一萬五千里。
平盧道自西京經范陽節度東，至榆林關，至平盧節度，去西京二千七百里，去東京三千里，抵安東，渡遼水路，接奚、契丹、室韋、勃海、靺鞨、高麗、黑水。
嶺南道自西京南出藍田關，涉漢江，越大瘐嶺，經南海節度，去西京五千六百里，去東京四千二百七十里，路入銅柱、林邑、九真、日南、高真臘、銅勒、交趾等國。
河南道自西京出潼關，經東萊節度，去西京二千七百六十里，去東京一千八百五十三里。東涉滄海距熊律都督府、北濟國，又東抵雞林都督府、新羅國，又東南經利磨國，屬羅涉海，達倭國一名日本，其海行不計裏數。
