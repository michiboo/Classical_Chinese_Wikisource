
〔雜占總序〕
經曰：天文者，懸六合之休咎；兵書者，著六軍之成敗。今約一戰之事，編為篇目，其餘災變，略而不書。
夫天道遠而人道邇，人道謀而陰，故曰：神成於陽。故曰：明。人有神明，謂之聖人。夫聖人者，與天地合其德，與日月合其明，與四時合其序，與鬼神合其吉凶，故曰：先天而天弗違，後天而奉天時，天且弗違而況於人乎！況於鬼神乎！人若謀成策完，則天地、日月、四時、鬼神皆合之；人若謀缺策敗，則雖使大撓步歷、黃帝拔元、甘德占星、巫咸望氣，務成災變；風後孤虛，欲幸其勝，未之有也。蓋天道助順，所以存而不亡，若將賢士銳，誅暴救弱，以義征不義，以有道伐無道，以直取曲，以智攻愚，何患乎天文哉！可博而解，不可執而拘也。〈占日篇〉第八十二
經日月者，實也。光明盛實，布照四方，神靈禦之，葵藿向之。太陽之精，積而成象，光明外發，體魄內含。故人君法之，吉凶禍變，則必照臨下土。
日珥者，拜大將軍。一曰：有軍在野，珥南則南勝，珥北則北勝，東西準此。
日兩珥相對，將欲解和。
日暈而珥外，軍凶。
日抱暈，隨抱軍勝。
日有白足，破軍殺將。
日有背氣，色青赤，曲向外，為背叛之象。其下有叛臣，將軍守邊有二心。
日有玦氣，似背有枝直向外，如山字，兩軍相當，所臨者敗。
日有暈氣，傍日周員，中赤外青，軍營之象，對敵之士，色濃厚者，隨方軍勝。
日月皆暈，兵陣不合，七日暈不解，不可起兵，暈而珥外，兵凶。
日暈而珥者，易上將。
日暈而玦者，兩軍相當，隨玦兵敗。
日暈而直氣在旁，所臨軍勝。
日暈而背虹，珥反直而貫之者，順虹擊之，大勝。
兩軍相當，日有冠纓者，和解，抱戴大喜。
日暈而有兩珥，在內外者，並有雲聚，不出三日，下有圍城。〈占月篇〉第八十三
經曰：月者，闕也。盈極必缺，太陰之精，積而成象，光以照夜。女主之義，比德刑罰，吉凶休咎，以警戒於下土。
月有暈，先起兵者勝。
月暈抱戴，有赤色在外，外人勝；在內，內人勝。
月暈，歲星赤色明，客勝。
火入月守，色惡客敗，色明客勝。
月暈，鎮星不明，主人勝；色明，客勝。
月暈太白色不明，主人勝；色明，客勝。
月暈辰星不明，主人勝；明，客勝。
月暈亢，先起兵，有喜且勝。
軍出，月蝕凶。
月暈房糠，大風起。
月暈參伐，兵起，有軍不勝。
〈占五星篇〉第八十四
經曰：五星者，昊天上帝之使也。稟受帝命，各司其職，雖幽潛深遠，罔不悉及之。故福德佑助，禍淫威刑，或順軌而守常，或錯亂而表異，光芒角變，色動衰盛，居留幹犯，勾沖掩滅，所以告示下土。
凡五星五有常色，本體吉。歲星青，熒惑赤，鎮星黃，太白白，辰星黑。
凡五星黃角，兵交爭；赤角，犯我城；白角，有邊兵；青角，憂愁生；黑角，死喪行。
凡五星色變常者，青憂，白兵，赤旱，黑喪，黃則天下大熟。
「歲星占」：
木乘金，偏將軍死。
木金合，鬥將死。
木守七星，天下起兵。
木乘昴，國有憂，番主死。
木入畢，中邊起兵。
木犯畢，附耳起兵。
木守參，伐有兵。
木犯井，起兵。
木經柳，有兵。
木守軫，罷兵。
木入軫，大將軍興兵吉。
木入五車，兵起。
木守羽林，兵起。
木犯參旗，大將軍出征凶。
「營惑占」：
火用，宜背火，在鶉火之次，宜背午地，他皆仿此。
火犯木土，為大戰，傳云：亡偏將軍。
熒惑環太白，偏將軍死。
火與太白相連而鬥，破軍殺將，客勝。
火入太白，中上出，破軍殺將，客勝。
火所不利，先火起，犯左右角，有兵。
火守亢，有兵。
火入亢，有兵，水災。
水入房，馬貴；火出房，馬賤。
火入糠，兵起。
火犯南斗，破軍殺將，一年吳主死，中國饑。
火入牛，破軍殺將，越主死。
火入須，女入危，兵起。
火犯東壁，伏兵起。
火守昴，胡人不安；入昴，匈奴破期三年。
火犯畢，左角大戰，右角小戰，五星犯畢，邊兵起。
火犯附耳，兵起。
火犯觜，趙凶，兵起；犯參，兵起。
火入東井一星，將軍野戰死。
火犯輿鬼，兵起。
火守七星，外有兵起。
火乘張，有兵；火與張合，兵起；火守張，大將軍驚。
火犯翼，邊兵起。
火入軫，有兵。
火犯太微宮門左，大將亡；犯在右，大將亡。
火犯角，大臣亂而有憂。
火入亢，有白衣，會主將死，人多疾疫。
火入氐，兵起，失國，天子惡，赦吉。
火犯心，戰不勝，大將亡，絕嗣，大臣亂，主出營，有哭泣。
火入尾，臣下妖淫，年多妖祥，大亂。
火入箕谷，大貴妃後惡之，燕主死。
火入虛，齊王死，相出走，兵罷。
火犯畢，人疫，臣反，主崩，大水，兵起。
火入壁，魏主死，天下兵起；留壁二十日，有土功，米貴，女主惡之。
火犯奎，魯王凶，大水，大疫，大臣謀主。
火犯婁，有暴兵，死主，大饑，盜賊起。
火犯胃，趙有大兵，主大勝。
火犯鬼，執法有誅，天下大疫，有女喪，大赦吉。
火犯柳，有土功。
火犯星，大臣亂，易服色。
「鎮星占」：
土犯左角，大將戰死，火災；土守右角，兵路不通。
土守亢，有兵，臣下反。
土守糠，大兵起。
土入天廟，有兵起。
土守虛，出入，有客兵至，不過五日，自去。
土入奎，兵起。
土入婁，邊兵起，天下凶。
土入胃，客軍敗，主軍勝。
土入昴，番人為亂，番主死。
土入觜，兵起。
土逆行、守參，有胡兵。
土守井，越兵起。
土出入胃舍七星，兵起，負海大濱。
土守張，多盜賊，兵起，興土功。
土入軫，兵發而自敗。
土入天庫，有兵。
土守南河，蠻夷兵起，邊界有憂。
土出東掖門，為將軍事，東出德門；出西掖門，為將守事，西出刑事。
土犯氐星，皇后憂，宮人死，天下大疫。
土犯房，天下相伐，皇妃亡，胡兵起。
土犯心，天子絕嗣，將相死放，大赦、修德，吉。
土犯尾，天下不安，后妃惡之。
土犯箕，大亂，女主憂，民流亡，大兵起。
土犯鬥，其國失地，先水後旱，大臣逆亂。
土犯牛，有奸賊，牛馬棄於道，天下急，宜赦。
土犯女，更法令，天子喜，有女喪。
土犯虛，有刑令，大憂，有客兵，鈇鉞用。
土入危，天下亂，國亡，將死，人哭泣。
土入室，關梁不通，貴人死，女子恣橫。
土犯壁，遠方入貢，國大水，天下立主。
土犯畢，令不行，將相亡。
土入觜，相死，兵大起，侵死，有反者。
土犯參，多水旱，邊兵起。
土入井，水旱，大臣死。
土犯鬼，多戮死，秦地有反。
「太白占」：
太白一名長庚，西方金德，白虎之精，招搖之使，其性剛，其義斷，其事收，其時秋，其日庚辛，其辰申酉，其帝少昊，其神蓐收。太白主兵馬，為大將軍，為威勢，為割斷，為殺伐，故用占之。是以重述其德，異於常星也。
金體大而色白，光明而潤澤，所在之地，兵強國昌。兵出則出，兵入則入；順之吉，逆之凶。出高深入，吉淺入凶，先起勝；出下淺入，吉深入凶，後起勝。
金晝見。有軍，軍罷；無軍，軍起。
金出東方，始出為德，月未盡三日，在月南，得行；在月北，失行。是謂反生，不有破軍，必有屠城，北國當之。
金出東方，月未盡三日，在月北，負海之國不勝；在月南，中國勝。
金出西方，為德，月三日金在月北，負海之國大勝；在月南，中國不勝。
金與月相夾，有兵，拔城，偏將大戰；金與月並出，守者屠城。
金與列宿相犯，小戰；與五星相犯，大戰。金在南，南軍勝；在北，北軍勝。
金出東方，舉事用兵，順之吉，逆之凶，西南北，皆仿此。
金守南斗，三十日，夷狄來侵。
金入羽林，兵起。
金昴畢，胡王死。
金光暗，戰不勝，將軍死。
金變色，戰勝，隨方色而占之，色青主東方，他皆仿此。
金入月，客軍大敗，野有死將。
金白而角文，可戰；赤而角武，不可與戰。金與木合，無怒必戰。金應出而不出，應入而不入，此為失舍，不有破軍，必有死將；所受之邦，不可與戰。未當出而出，未當入而入，必有敗軍於野。金受十日後，將軍死。
金初大後小，兵弱；初小後大，兵強。
金有角，兵敢戰，吉；不戰，凶。順角指處，擊之吉，逆凶。
金行遲，兵遲；金行速，兵速。金大行，用兵，疾吉，遲凶。金入則兵入，出則兵出，兵行法此。
金木，一東一西，害侯王；一南一北，兵乃伏。
金犯畢左角，左將死。
金出而水沒，金水俱出東方，東軍勝；俱出西方，西軍勝。若水居金前，前軍罷；水居金南，大戰；在金北，小戰。金進則兵進，退則兵退。金出未高而敵深者，勿與戰，去而勿追。
金赤角，兵戰；白角，軍起；黑角，軍罷；青角，軍憂。曰：角又主國喪軍亡，隨角所指處應。
金晝見，是謂經天。犯五星，有大兵起；犯火，大戰。在南，南勝，他皆仿此。
金犯角，大戰不勝，將軍死。
金幹亢，大戰不勝，將軍死。
金臨房，赤色，有兵戰。
金入留守尾，兵起於野，將士滿道。
金入南斗，將軍死；金犯南斗，必破軍。
金犯牛，將軍失其眾，守牽牛，兵起。
金入危，犯守，有兵起。
金入營室，暴兵滿野，將軍死。
金犯東壁，大兵起。
金入奎，兵起。一曰：外國兵入。
金犯婁，將軍功。
金犯胃，兵起。
金守昴，胡王死，四夷憂。
金犯畢，邊兵起；金犯畢左角，番兵大戰；金入畢，馬貴，兵有傷。
金犯觜，兵起，鈇鉞用。
金守參，邊兵起，左右肩，大將憂；金犯參，伐兵起。
金守東井，將軍惡之；金入東井，大兵起。
金犯輿鬼，大兵起。
金入柳，大兵起，益地。
金犯七星，將軍出塞。
金入翼，大將死，天下兵起。
金犯軫，其國出，軍得地。
「辰星占」：
水土合，為覆軍。
水出東方，大而白，有兵在外解。
水金俱在東方，負海國勝。
水入月，主人敗兵亡地。
水金合，旗出，破軍殺將，客勝，視其所指，以命破軍。
水環繞太白，興兵大戰，客勝，主人敗。
水遇金，其間可容劍，小戰，則客勝；水出太白左，小戰；磨太白，又去三尺，大戰，水在金北，利主人；在金南，利客。
水守房，番兵敗；水守婁，番兵起。
水幹昴，夷狄兵起。
水守心，大臣相殺，大水，異姓立王。
水犯尾，大水。
水犯箕，有赦，若守左角，動色，貴臣戮死。
水犯鬥，大臣誅。一曰：兵守赤色，天下敗兵；犯鬥，五穀不成。
水守女，有婚娶事，萬物不成；犯虛，天下亂，多水。
水犯危，大水有後，喪臣，謀君主。
水犯室，有兵，大水。
水犯壁，刑法苛，朝廷有憂；犯奎，有火，為害。
水乘昴，出其北，胡王死，中國大水。
水入畢，有兵。出北，胡王憂；出南，中國憂。
水犯觜，發兵。
水守參，伐星移南，南蠻下；移北，北胡侵。
水入東井，星進兵進，星退兵退。
水犯輿鬼，兵起；水入庫樓，兵起。
水入柳，牛貴。
水犯星，臣下亂。
水守張，兵起大火。
水入翼，中刑及賢相，大凶。
水犯軫，大兵起，萬物不成。
水犯角，大水，舟航相望。
水犯亢，大水。
水幹犯五車星，兵起；水留心南河，兵起西方。
〈占流星篇〉第八十五
經曰：夫流星者，天之使也。自上而降下曰流，自下而升上曰飛。大者曰奔星，小者曰流星。星大，則使大；星小，則使小。此謂紫微宮、太微宮，出入而徐行，漸經於列宿之次也。或於列星之坐，非二宮所出者，並為妖星。
流星赤色有角者，四夷有兵；前赤後黑，兵敗將亡。
流星入參，不出，先起者勝，後起者敗。
流星幹七星者，兵起。
流星入建星者，色青，兵起。
流星入河鼓者，大將軍亡；出河鼓，兵出；入河鼓，兵入。
流星入王良，馬盡驚。
流星入天將，軍中驚；流星入，將入；星出，將出。
流星入紫微宮，匈奴兵起。
流星入三臺，大將出。
流星入騎官，騎官死。
流星入羽林，兵大起。
流星抵北落，兵大起。
流星出天宮，匈奴兵起。
流星抵天市垣，大將出。
流星抵天狗，犯弧矢，將有千里之行。
流星出天廄，兵馬出。
〈占客星篇〉第八十六
經曰：客星者，非本位之星，故曰：客星也。色白如氣，勃勃然，似粉絮。故所過之宿分野，必有災害。
客星出營室，無兵則兵起，有兵則兵敗。
客星入奎，破軍殺將。
客星犯婁，胡人亂。
客星入昴，胡人犯塞。
客星入畢，邊有急兵。
客星幹觜，城堡虛，軍儲少，軍民餓死。
客星守張，將軍有陰謀，兵起。
客星入招搖，番兵大起。
客星入天槍，中兵起。
客星入天棓，兵起。
客星犯文昌，將星色蒼，將有憂；色赤，將驚；色黃，將有喜；色黑，將死。
客星守傅舍，胡人入中國。
客星守天雞，天下兵馬盡驚。
客星守天街，胡王死。
客星入庫樓，與守南門，守軍市，守老人，皆主兵起。
客星守騎官，將憂，士卒散。
客星入北落、師門，虜人入塞，兵起。
客星入天倉，粟大貴。
客星入天廄，兵起，馬死。
客星入天弓，天下弓弩皆張。
客星出天弓，匈奴兵起。
客星守狼，夷狄來降。
客星守弧，南夷降。
客星守車騎，西羌來降。
客星守九州，殊口，負海國不安。
客星入天節，番王死。
〈占妖星篇〉第八十七
經曰：妖星者，五星之餘氣也。結而為妖，殊形異狀，凶多吉少，所見之分必有災害。
奔星所墜之下，有大兵來。
流星前赤後黑，客兵敗散。
流星從敵營上來我軍，上銳者，有間諜來說吾兵。
流星尾長三四尺者，輝輝然，軍使也；色赤者，將軍使也。
流星色青赤，有光尾長三四尺者，名曰：天雁。將軍之精華也。兵從星所指者，勝。
流星蒼白，為使；色赤，有兵；色黑，將死。
飛星如大甕，後大，曉然白，前卑後高，所謂頓頑，大將死邑削。
飛星後化雲者，名曰：大滑。流血積骨之象。
枉矢類流星，色青，蛇形，如矢而枉，道所指，將軍死。
天狗如奔星，有聲，墜如火光，炎炎燭天，其下有積尺，流血狗來食之。
〈占雲氣篇〉第八十八
經曰：天地相感，陰陽相薄，謂之氣。久積而成雲，皆物形於下而氣應於上。是以，荊軻入秦，白虹貫日；高祖在沛，彤雲上覆。積蜃之氣而成宮闕，精之積必形於雲之氣，故曰：占氣而知其事，望雲而知其人也。
「猛將氣」：
猛將之氣，如龍如虎，在殺氣中。猛將欲行，先發此氣，如無，將行，當有暴兵起。吉凶，以日神占之。
猛將之氣，如煙如霧，沸如火光照夜。猛將之處，有赤白氣相遶，猛將之氣如山林、如竹木，色如紫蓋、如門樓。上黑下赤，如旌旗、如張弩、如塵埃，頭尖本大而高，兩軍相當，敵軍器上氣如囷倉正白，見日愈明。此皆猛將之氣，不可擊也。
敵人營上，氣黃白、潤澤，將有威德，不可擊也。氣青白而高，將勇，大戰，前白如卑，後青如高，將怯士勇，前大後尖，小將怯不明。
敵上氣黑中赤，在前者，將精悍不可當。
敵上氣青而疏散者，將怯然，軍上氣發，漸漸如雲裏山形，將有陰謀，不可擊。若在吾軍之上，速戰大勝。
敵上氣如蛟蛇向人，此猛將之氣，不可當。若在吾軍之上，速戰大勝。
「勝軍氣」：
氣如火光、如山堤、如塵埃粉沸、如黃白，旗旌無風而飄，揮揮指敵，此勝軍之氣，所在不可擊。
雲氣如三匹帛，前橫後大，如樓椽、如赤色者，所在兵銳，不可擊。
軍上有氣，如人持斧，如蛇舉首而向敵者，皆勝軍。氣如匹帛者，此助勝之氣，所在不可擊。
軍上氣如覆舟、如牽牛、如鬥雞，所在不可擊。
軍上有五色氣連天，不可擊。
軍上有雲氣，如華蓋、如飛鳥、如伏虎，所在不可擊。
軍上氣如五馬，頸低尾高，如杵、如赤馬；在黑氣中，如黑人；在赤氣中，如杵；在黑雲中，如人十十五五。旌旗在黑氣中，赤色在前者，皆精悍，不可擊。
「敗軍氣」：
敗軍之氣，如馬肝、如死灰、如偃蓋、如臥魚，乍見乍隱，如霧之朦朧，此衰氣也。若居敵上，宜急擊之。
雲氣如懷山，從軍營而墜，軍必敗。
雲氣自黃昏發，連夜照人，則軍士散亂。
軍上有氣一斷一續者，軍必敗。
軍上黑雲，如牛狀、如豬脂、如群羊，名曰：瓦解之氣。軍必敗。
軍上有雲氣如雙蛇，急擊勿失。
軍上氣，如塵灰、如粉、如煙雲霧，勃勃撩亂者，軍必敗。
軍上有五色雜氣，東西南北不定者，或如群鳥亂飛，或紛紛如轉蓬，或如敗船，或如臥人無手足，或如覆車，散亂不起者，皆敗軍之氣，擊之必克。
軍上氣上大下小者，士卒日減。
軍上十日無氣者，其軍必敗。
軍上十日無氣，忽有赤白氣，乍出即滅者，外聲欲戰，實欲退散，宜擊之。
軍上氣出而半絕者，欲散；漸盡去走，一絕一敗，再絕再敗，三絕三敗，在東發白氣，災深；赤氣如火光，從天而降，入軍中，兵亂將死。
軍上氣蒼，須臾散盡，或前高後卑，或黑氣如牛馬形，從雲氣中漸入軍中，名曰：天狗食血。其軍散敗。
兩軍相當，十里之內，三里之外，望彼軍上氣高而前白後青者，敗氣也。
雲氣如人頭，雞兔臨軍上雲蓋，蔽蒙晝晦者，宜急走，不然必敗。
軍上氣，先青而後黑者，其將必死。
散軍之氣，如燃生草之煙，前雖銳而後必退。
軍上氣如丹蛇者，如尾在雲霧中，臨軍上者，中人與外人通。
軍行有白氣，如豬來臨者，大驚，宜備。
日暈有氣，如死蛇，屬暈者，不利先鋒。
日暈旁有赤雲，如懸鐘，其下有死將。
日月暈有背，所臨者敗。
白虹及蜺，入營者敗。
日暈有四玦在外，軍悉敗散；日暈薄及後至，先去其下，敗軍來降。
氣如人十十五五，皆低頭叉手相向，或氣如黑山，以為緣者，白氣如鳥，趣入屯營，連絡不絕，須臾下者，當有來降。
「城壘氣」：
正白如旌旗，或白氣如旗，而赤界其邊，或氣出於外，如火煙，或有雲分為兩截狀，如城壘，皆堅而不可攻。
白氣如城中南北出者，城中黑氣如星，名曰：軍精。急宜解去。
赤雲或黃雲臨城，城中喜；青雲從軍，城南北出者，不可攻。
城中有雲，青色如牛頭，觸人外向者，城中有氣出東，其光黃大，堅城也。
白氣中出，青氣入北，反覆回還，不可攻。
凡攻城圍邑，過旬，不雷不雨者，為城輔，勿攻。
城壘氣出於外，如煙火者，或如雙蛇，舉首向敵，或赤氣如杵，自城中出向外，內兵突出，客敗。
凡攻城，有諸氣自城出，兵不得入。
蒙氣繞城而不入城，外兵不得入。
日暈有青氣，從中出四起者，圍中勝。
凡攻城，有黑氣，臨城上者，積土固險之狀黑者，水之氣，城池之象也。我據城敵，不可攻，敵據城，我不可攻。
凡圍城，平旦視圍上，氣鬱鬱如火光芒，其勢翕翕然者，其方救至；無者，救不至。受圍者，望外救，亦以此古。
「伏兵氣」：
氣如赤杵幢節在烏雲中，或如鳥人在赤氣中，或黑氣渾渾圓而赤氣在其中，或白氣紛沸，起如樓狀，其下皆有伏兵。若軍行近山谷之間林坑，甚防之。
雲紛紛綿綿相絞，及似蒿草長數尺者，以車騎為伏兵；如布席，似蒿草長尺許者，以步卒為伏兵。
黑雲出營南，賊逃，我後有伏兵，謹候察之。
兩軍相當，赤氣，伏兵氣。若前有赤氣，則前有伏兵；後有赤氣，則後有伏兵；左右亦如之。
黑雲變赤及白形如山者，有伏兵；雲如山林，或前黑氣，後有白氣者，有伏兵。
「暴兵氣」：
白氣如瓜蔓連結，部隊相逐，須臾罷而復出，或如八九而來不絕者，有急賊至。
白氣如仙人衣，千萬連結，部隊相逐，罷而復興，當有千里兵至。
黑氣從彼來我軍者，欲襲我也。急宜備，不宜戰，敵還，從而擊之，必得小勝。
天色蒼茫而有此氣，依支幹數，內無風雨，所發之方，必有暴兵。日克時則凶，時克日則自消散。此氣所發之方，當有事告急。一人來則氣一條，依數計之，若散漫一方，必有眾至，依日支幹數，內有風雨，則不應。
伏兵氣，如人持刀盾，或有雲如坐人，赤色，所臨城邑，有猝兵至。
赤氣如人持節，雲如方虹，或如赤虹，其下暴兵至。或如旌旗、如虎躍、如人行，或白氣如道帶竟天，或白虹所出，或赤雲如火，或雲如匹布，著天經醜未者，天下多兵，赤者尤甚。
有雲如番人列陣，或白氣廣五六丈，東西竟天，有雲如豹五六枚相聚，或如狗四五枚相聚，四方清明，獨有赤雲赫然者，所見之地，兵起。
四望無雲，獨有黑雲極天，名曰：天溝。主兵起。
壬子日候，四方無雲，獨有雲如旌旗，其下兵起，遍四方，天下兵起。
雲氣一道，上白下黃，白色如布匹，長數丈，或上黃下白，如旗狀，長二三丈，或長氣純如赤而委曲，一道如布匹，皆謂之蚩尤旗見，兵大起。
「戰陣氣」：
氣如人無頭、如死人、如丹蛇，赤氣隨之，必有大戰，殺將。
四望無雲，獨有赤雲如狗，入營，其下必有流血，或獨見赤雲如立蛇，或赤雲如覆舟，其下大戰。
白虹或赤屈虹見城營上，其下大戰流血。
白氣如車，入北斗中轉移者，大戰。雲如耕隴，大戰。
日旁黑氣如虹，或白氣如虹，交見，兩軍相當，必交戰；無軍，兵起。
四五六，虹見，大戰。
日月有赤雲，截之如大杵，軍在外，萬人戰死；兩軍相當，不利先舉。
月初滿而蝕，有軍必戰。
蒼白雲氣經天，其下有拔城大戰。
赤氣漫漫如血色，有大戰流血。
「陰謀氣」：
氣白而群行徘徊，結陣而來者，他國人來相圖謀也。不可忽，應視其所往，隨而伐之，得利。
黑氣如幢，出於營中，上黑下黃，敵欲來求戰，而無誠實，言信相反，七日內必覺，備之，吉。
黑氣臨我軍上，如車輪行，敵人謀亂，國有小臣勾引，宜察之。
黑氣如引，牽來如陣前銳者，有陰謀。
天沉陰不雨，晝不見日，夜不見星、月，三日以上者，陰謀也。將軍宜慎防左右。
連陰十日，亂風四起，欲雨不雨，其名曰：蒙。為臣謀君。
天陰沉，日月無光，有雲障之，不雨，此君臣俱有陰謀。兩敵相當，則陰謀也。若晝晴夜陰，臣謀君；晝陰夜晴，君謀臣。
「四夷氣」：
東夷之氣如樹。西夷之氣如屋。南夷之氣如樓臺，或如舟航。北狄之氣如牛羊，或如穹廬。
「遠近氣」：
氣初出桑榆一千五百里，平觀一千里，仰視中天一百里，平望桑榆二千里，登高下屬三千里。
凡候氣之法：氣初出時，若雲非雲，似霧非霧，彷彿若可見，初出森森然，若高五六尺者，是千五百里以外氣也。
凡候敵上氣，敵在東，日出候之；敵在西，日入候之；敵在南，日中候之；敵在北，夜半候之。
欲知我軍氣，常以甲己日及庚子戊午日、未日、亥日及八月十八日，去軍十里，登高望之，但百人以上，則皆有氣。
凡氣欲似甑出炊氣，勃勃而上升，外積結成形，而後可占。氣不結積，散漫不定，不能為災祥，亦必和雜，殺氣森森然，乃可論也。
凡軍城上氣安，則人安；氣不安，則人不安。氣盛，則兵盛；氣衰，則中衰；氣散，則眾散。
凡氣得旺相色，吉；休囚色，凶。
軍上氣，高勝下，厚勝薄，實勝虛，長勝短，澤勝枯。
凡占災祥，先推九宮分野，六壬日月，不應陰霧風雨，其占乃準。
凡候氣，多假日月之光，照耀而形，故暈珥抱背，皆出日月之旁，虹蜺相象，莫不因日而見。是故，晝候日旁，夜候月旁，輝光所燭，無得而隱矣。
凡氣見，近三日，遠七日，內有大風雨，則不應災祥。故曰：風以散之，雨以解之。
凡軍行，先觀其氣。兵，有勝負氣、有盛衰氣。銳兵強氣，伏兵弱氣，兵行氣行，兵止氣止，兵急氣急，兵散氣沒，故曰：氣是兵主，風是兵苗。為將者，不可不知也。「分野占」：
經曰：天有二十八宿，為十二次；在地為十二辰，配十二月；至於九州分野，各有攸系，上下相應，故可得而占識之。
「角亢」
鄭之分，於辰在辰，為壽星；於野，在潁川、父城、定陵、襄城、潁陽、陽翟、汝南、宏農、城父、新安、宜陽、河南、新鄭，屬兗州。
「氐房心」
宋之分，於辰在卯，為大火；於野，在楚州、山陽、清平、濟陽、東郡、須昌、壽陽、睢陽、定陶等郡，屬豫州。
「尾箕」
燕之分，於辰在寅，為析木；於野，在漁陽、北平、遼東、遼西、上谷、代郡、雁門、涿郡、范陽、新城、固安、良鄉、涿州、昌黎、渤海、安定、朝那、樂浪、元菟、易定，屬幽州。
「南斗牽牛」
吳之分，於辰在醜，為星紀；於野，在會稽、九江、丹陽、豫章、廣陵、廬江、安陸、臨淮、蒼梧、鬱林、桂陽、合浦、交趾、九真、日南、南海，屬揚州。
「須女虛」
齊之分，於辰在子，為元枵；於野，在高密、城陽、泰山、濟南、平原，屬青州。
「危室壁」
衛之分，於辰在亥，為娵訾；於野，在魏郡、黎陽、河內、朝歌、濮陽，屬并州。
「奎婁」
魯之分，於辰在戍，為降婁；於野，在東海、泗州、陰陵、曲阜，屬徐州。
「胃昴」
趙之分，於辰在酉，為大梁；於野，在信都、真定、常山、中山、鉅鹿、高陽、廣平、河間、武昌、文安、清河、內黃、斥邱、太原、定襄、雲中、五原、朔方、上黨、邯鄲，屬冀州。
「畢觜參」
魏之分，於辰在申，為實沈；於野，在高陵、河東、河內、陳留、汝南、新野、舞陽、河南、開封、陽武，屬益州。
「井鬼」
秦之分，於辰在未，為鶉首；於野，在弘農、京兆、扶風、馮翊、北地、上郡、西河、安定、天水、隴西、蜀郡、廣漢、武威、張掖、酒泉、燉煌，屬雍州。
「柳星張」
周之分，於辰在午，為鶉火；於野，在河南、洛陽、平陰、偃師、鞏縣、三河，屬豫州。
「翼軫」
楚之分，於辰在巳，為鶉尾；於野，在南郡、江陵、零陵、桂陽、武陵、長沙、漢中、汝南、南中，屬荊州。
「風角」：
巽為風，申明號令，陰陽之使也。發示休咎，動彰神教，春官保章氏，以十二風察天地之妖祥，故金縢未啟，表拔木之徵；玉帛方交，起偃禾之異。宋襄失德，六鷁退飛，仰武將焚，異鳥先唱，此皆一時之事。且興師十萬，相持數年，日費千金，而爭一旦之勝負。鄉導之說、間諜之詞，取之於人，尚猶不信，豈一風動葉、獨鳥鳴空，而舉六軍投不測之國，欲幸全勝，未或可知，謀既在人，風鳥參驗，亦存而不棄。
夫占風角，取雞羽八兩，懸於五丈竿上，置營中，以候八風之雲。凡風起，初遲後疾，則遠來；風初疾後遲，則近來。風動葉十里，搖枝百里，鳴枝二百里，墜葉三百里，折小枝四百里，折大枝五百里，飛石千里，拔木五千里。三日三夜，遍天下；二日二夜，半天下；一日一夜，及千里；半日半夜，五百里。
「五音占風」：
官風聲如牛吼空中。徵風聲如奔馬。
商風聲如離群之鳥。羽風聲如擊濕鼓之音。
角風聲如千人之語。
子午為宮。醜未寅申為徵。卯酉為羽。
辰戍為商。巳亥為角。
宮風發屋折木，未年兵作。
徵風發屋折木，四方告急。
商風發屋折木，有急兵。
羽風發屋折木，米價貴。
角風發屋折木，有急盜賊、戰鬥。
歲月日時，陰德陽德，自處，陰德在十二幹，陽德在天。
歲月日時，子刑卯、卯刑子、醜刑戌、戌刑未、未刑醜、寅刑巳、巳刑申、申刑寅、辰午酉亥各自相刑。
子醜寅巳申為刑上，卯戌未為刑下。
風從刑下來，禍淺；刑上來，禍深。三刑：為刑上、刑下、自刑。
凡災風之來，多挾殺氣，克日，濁塵飛埃。
凡祥風之來，多興德氣，並日色晴朗，天氣溫涼，風氣索索不動，塵平行而過。
凡申子為貪狼，主欺紿、不信、亡財、遇盜賊，主攻劫人。
巳酉為寬大，主福祿，主貴人、君子。
亥卯為陰賊，主戰鬥殺傷、謀反大逆。
寅午為廉貞，主賓客、禮儀、嫁娶。
醜戍為公正，主報仇怨，主兵。
辰未為奸邪，主驚恐。
貪狼之日，風從寬大上來，所主之言，仍以貪狼參說吉凶，他仿此。
有旋風入幕，折干戈，壞帳幙，必有盜賊入營，將軍必死。
旋風從三刑上來，其兵不可當。有風從王氣上來，官軍勝，大寒大勝，小寒小勝。
凡風蓬勃四方起，或有觸地，皆為逆風，則有暴兵作。寅時作，主人逆；辰時作，主兵逆；午時發，左右逆；戌時發，外賊逆。
宮日大風從角上來，有急兵來圍，至日中折木者，城陷。
羽日大風，暝日無光，有圍城，客軍勝。
陰賊日風，從陰賊上來，大寒有自相殺者。
商日大風，從四季上來，有賊攻城，關梁不通。
「鳥情占」：
經曰：巳酉為寬大之日，時加巳酉，鳥鳴其上，有酒食；時加寅午，有酒食辭讓；時加醜戌，有酒食口舌；時加亥卯，有酒食相害；寺加辰未，有酒食婦人口舌；時加申子，有酒食爭財。
寅午為廉貞之日，時加寅午，鳥鳴其上，有諫諍責讓；時加巳酉，有賓客；時加申子辰未，有口舌事；時加醜戌亥卯，有酒食，又主相殺。
醜戍為公正之日，時加醜戌，鳥鳴其上，有長吏來慰問；時加巳酉，有公正酒食相遺；時加寅午，有吏言陰私賊事；時加申子，有吏來言公正之事；時加亥卯，有吏來說陰賊相殺。
辰未為奸邪之日，時加辰未，鳥鳴其上，有長吏來捕奸邪事；時加巳酉，有酒食陰事；時加醜戌，有吏捕陰私奸謀事；時加亥卯，有陰謀劫害之事。
申子為貪狼之日，時加申子，鳥鳴其上，有賊攻劫盜賊事；時加寅午，有善人言攻劫事；時加巳酉，有酒食；時加辰未，有婦人爭訟事；時加醜戌亥卯，有群賊攻奪事。
亥卯為陰賊之日，時加亥卯，鳥鳴其上，有群賊大議休廢、囚死、鬥傷；時加巳酉，有婦人奸私相傷；時加醜戌，有吏逐賊；時加寅午，有婦人姦淫相傷；時加辰未申子，有賊攻討。
右諸陰，日有鳥群飛，飄飄從鬼門四季上來，更時加四季，主有搜索，皆為鬥傷事。
