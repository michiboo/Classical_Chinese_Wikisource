
〈攻城具篇〉第三十五
經曰：善守者，藏於九地之下；善攻者，動於九天之上。人所不見謂之九地，見所不及謂之九天。是故，墨翟縈帶為垣，公輸造飛雲之梯，無所施其巧。所謂善守者，敵不知其所攻；善攻者，敵不知其所守。守而必固者，守其所不攻；攻而必取者，攻其所不守。孫武子曰：「具器械，三月而後成；拒城闉，三月而後已。」其攻守之具，古今不同。今約便事而用之。
轒轀車四輪，車上以繩為脊，犀皮蒙之，下藏十人，填隍推之，直抵城下，可以攻掘，金木火石所不能及。
飛雲梯，以大木為床，下置六輪，上立雙牙，有栝梯長一丈二尺，有四梲相去三尺，勢微曲遞，互相栝飛於雲間，以窺城中，其上城首冠雙轆轤，枕城而上。
炮車，以大木為床，下安四輪，上建雙陛，陛間橫栝，中立獨竿，首如桔橰狀，其竿高下長短大小，以城為準。竿首以窠盛石小大多少，隨竿力所制，人挽其端而投之，其車推轉逐便而用之，亦可埋腳著地而用，其旋風四腳，亦隨事用之。
車弩為軸轉車，車上定十二石弩弓，以鐵鉤連軸，車行軸轉引弩持滿弦，掛牙上弩，為七衢：中衢大箭一簇，長七寸圍五寸，箭笴長三尺圍五寸，以鐵葉為羽，左右各三箭，次差小於中箭，其牙一發，諸箭皆起，及七百步所中，城壘無不崩潰，樓櫓亦顛墜。
尖頭轤，以木為脊，長一丈徑一尺五寸，下安六腳，下闊而上尖，高七尺可容六人，以濕牛皮蒙之，人蔽其下，共昇直抵城下，木石金火不能及，用攻其城。
土山於城外，堆土為山，乘城而上。
地道，鑿地為道，行於城下，因攻其城。每一丈建柱，以防崩陷，復積薪於柱間而燒之，柱折城崩。
板屋，以八輪車，車上樹高竿，上安轆轤，以繩挽板屋上竿首，以窺城中。板屋高五尺，方四尺，有二孔，四面列布，車可進退圍城而行於營中，遠望謂之巢車，狀若鳥巢。
木幔，以板為幔，立結橰於四輪，車上懸逼城堞，使趫卒蔽之，蟻附而上，矢石所不能及。
火箭，以小瓢盛油貫矢端，射城樓櫓板上，瓢敗油散後，以火雀杏磨杏核中空，以艾內火實之，系雀足，薄暮群放之飛入城中，棲宿積聚廬舍，須臾火發。
蜀钁鐵鏨、蜀钁短柄，钁也。鐵鏨鑿井，鏨城也。
〈守城具篇〉第三十六
經曰：善守者，藏於九地之下；善攻者，動於九天之上。人所不見謂之九地，見所不及謂之九天。禽滑厘問墨翟守城之具，墨翟荅以六十六事，皆繁冗不便於用，其後韋孝寬守晉州、王[人品]守臺城，皆約封鬍子技巧之術，古法非不妙，然非今之用也。今述便於用者，如左方浚隍深開濠塹也。
增城、增修樓櫓也。
懸門、懸木板以為重門。
突門於城中，對敵營，自鑿城內為暗門，多少臨時，令厚五六寸勿穿，或於中夜，或於敵初來、營列未定；精騎從突門躍出，擊其無備，襲其不意。
塗門，以泥塗門扇，厚五寸備火，又雲塗棧，以泥門上木棧棚也。
積石、積炮石，大小隨事。
轉關橋一梁為橋梁，端著橫栝，拔去栝橋轉關，人馬不得渡，皆傾水中。秦用此橋，以殺燕丹。
鑿門為敵所逼，先自鑿門為數十孔，出強弩射之，長矛刺之。
積木備壘，本木長五尺、徑一尺小，或六七寸，拋下打賊。
積石備壘於城上，不計大小，以多為妙，充拋石。
樓櫓城上建堠樓，以板為之跳出，出為樓櫓。
笓籬戰格於女墻上，挑出去墻三尺，內著橫括，前端安轄，以荊柳編之，長一丈、闊五尺，懸於椽端，用遮矢石。
布幔，以復布為幔，以弱竿橫掛於女墻外，去墻七八尺，折拋石之勢，則矢不復及墻。
木弩，以楊柘桑為弩，可長一丈二尺，中徑七寸，兩稍三寸，以絞車張之，發如雷吼，以敗隊卒。
燕尾炬，縛葦草為炬，尾分為兩岐，如燕尾狀，以油蠟灌之，加火從城上墮下，使騎木驢而燒之。
松明炬，以松木燒之，鐵索墜下，巡城點昭，恐敵人乘城而上。
脂油燭炬，然燈秉燭於城中四沖、要路、門戶，晨夜不得絕明，以備非常。
行燱常熔鐵汁鑪，昇於城上，以灑敵人，土瓶盛汁，拋之，敵攻城不覺。
遊火鐵筐，盛火加脂蠟，鐵索懸墜城下，燒孔穴掘城之人。
灰雜糠[米比]，因風於城上擲之，以瞇敵人之目，因以鐵汁灑之，又雲：瞇目，因風以[米比]糠灰擲之，使不得視。
連挺如打禾枷狀，打女墻上城敵人。
叉竿如槍刃，布兩歧，用叉飛雲梯上人。
鉤竿有槍，兩邊有曲鉤，可以鉤物。
天井，敵攻城為地道，來反自於地道，上直下穿井邀之，積薪井中，加火熏之，自然焦灼。
油囊盛水於城上，擲出，火車中囊敗，火滅。
地聽於城中八方，穿井各深二丈，令人頭覆戴新甕於井中坐聽，則城外五百步之內有掘城道者，並聞於甕中，辯方所遠近。
鐵菱，狀如蒺藜，要路水中著之，以刺人馬之足。
陷馬坑，坑長五尺、闊一尺、深三尺，坑中埋鹿角、竹簽，其坑十字相連，狀如鉤鎖，復以[艹芻]草葦木加土種草實，令生苗蒙覆其上，軍城營壘要路設之。
拒馬槍，以木徑二尺，長短隨事，十字鑿孔，縱橫安括，長一丈，銳其端，可以塞城門要道，人馬不得奔前。
木柵為敵所逼，不及築城壘，或山河險隘多石少土，不任版築，且建木為柵，方圓高下，隨事深淺，埋木根重復，彌縫其闕，內量長短，為閣道立外柱，外重長出四尺為女墻，皆泥塗之內七寸，又立閣道內柱，上布板為棧立闌幹竹於柵上，懸門擁墻，濠塹拒馬，一如城壘法。
〈水攻具篇〉第三十七
經曰：以水佐攻者，強。水因地而成勢，為源高於城，本大於末，可以遏而止，可以決而流，故晉水可以灌安邑，汾水可以浸平陽，先設水平，測其高下，可以漂城、灌軍、浸營、敗將也。
水平槽長二尺四寸，兩頭中間鑿為三池，池橫闊一寸八分，縱闊一寸深一寸三分，池間相去一尺四寸，中間有通水渠，闊三分深一寸三分，池各置浮木，木闊狹微小，於池空三分，上建立齒，高八分，闊一寸七分，厚一分。槽下為轉關腳，高下與眼等，以水註之，三地浮木齊起，眇目視之，三齒齊平，以為天下準。或十步，或一里，乃至十數裏，目力所及，隨置照板度竿，亦以白繩計其尺寸，則高下丈尺分寸可知也。
照板形如方扇，長四尺，下二尺，黑上二尺，白闊三尺，柄長一尺，大可握度，竿長二丈，刻作二百寸二千分，每寸內刻小分，其分隨向遠近高下立竿，以照版映之，眇目視之，三浮木齒及照板黑映齊平，則召主板人，以度竿上分寸為高下，遞相往來，尺寸相乘，則水源高下，可以分寸度也。
〈火攻具篇〉第三十八
經曰：以火佐攻者，明。因天時燥旱，營舍茅竹積芻穗軍糧於枯草宿莽之中，月在箕、壁、翼、軫之夕，設五火之具，因南風而焚之。
推月宿法，周天三百六十五度四分度之一，二十八宿四方分之月二十八日夜一周天行二十八宿，一日一夜行一十三度少強，皆以月中氣，日月合為宿首，角十二度，亢九度，氐十五度，房五度，心五度，尾十八度，箕十一度。東方七宿，共七十五度。鬥二十六度，牛八度，女十二度，虛十度，危十七度，營室十六度，東壁九度。北方七宿，共九十八度。奎十六度，婁十二度，胃十四度，昂十一度，畢十六度，觜二度，參九度。西方七宿，共八十度，東井三十三度，輿鬼四度，柳十五度，星七度，張十八度，翼十八度，軫十七度。南方七宿，共一百一十二度。
雨水正月中，日月合宿，營室八度於辰，在亥為娵訾，於野衛分并州，於將登明。
春分二月中，日月合宿，奎十四度於辰，在戍為降婁，於野魯分徐州，於將河魁。
穀雨三月中，日月合宿，昂三度於辰，在酉為大梁，於野趙分冀州，於將為從魁。
小滿四月中，日月合宿，參四度於辰，在申為實沈，於野魏分益州，於將為傳送。
夏至五月中，日月合宿，東井二十五度於辰，在未為鶉首，於野秦分雍州，於將為小吉。
大暑六月中，日月合宿，星四度於辰，在午為鶉火，於野周分三河，於將為勝光。
處暑七月中，日月合宿，翼九度於辰，在巳為鶉尾，於野楚分荊州，於將為太乙。
秋分八月中，日月合宿，角四度於辰，在辰為壽星，於野鄭分兗州，於將為天罡。
霜降九月中，日月合宿，氐十四度於辰，在卯為大火，於野宋分豫州，於將為太沖。
小雪十月中，日月合宿，箕二度於辰，在寅為析木，於野燕分幽州，於將為功曹。
冬至十一月中，日月合宿，鬥二十一度於辰，在醜為星紀，於野吳越分揚州，於將為大吉。
大寒十二月中，日月合宿，虛五度於辰，在子為玄枵，於野齊分青州，於將為神後。
假如正月雨水一日夜半月在營室八度，至後二日夜半行十三度少強，即至東壁五度，至後三日夜半行十三度少強，即至奎九度。順行二十八宿，每日夜行十三度少強，二十八日一周天，其晦朔二日不見，他皆仿此。《玉門經》曰：倍月加日，從營室順數，即知月宿所在，假令正月五日，倍月成二加五成七，從營室順數七宿至畢，他皆仿此。然東井三十三度，觜二度，恐將不定，故為通算以決之，而用五火之具。
火兵，以驍騎夜銜枚，縛馬口，人負束薪稿草藏火，直抵賊營，一時舉火，營中驚亂，急而乘之，彼靜不亂，棄而勿攻。
火獸，以艾蘊火，置瓢中，開四孔，系豬[上鹿下章]鹿項下，燃其尾端，望敵營而縱飲，使奔彼草中，器敗火發。
火禽，以胡桃剖令空，開兩孔實艾，以火系野雞足，針其尾而縱之，飛入草中，器敗火發。
火盜，選一人勇捷，語言服飾與敵同者，竊號逐便，懷火偷入營中，焚其積聚，火發，乘亂而出。
火矢，以臂張射及三百步者，以瓢盛火冠矢端，以數百端候中夜，齊射入敵營中，焚其積聚，火發，揮亂乘便急攻。
〈濟水具篇〉第三十九
經曰：軍行遇大水、河渠、溝澗，無津梁、舟楫，難以濟渡。太公以天艎大船，皆質樸而不便於用。今隨事應變，以濟百川。
浮甖，以木縛甕為[木伐]甕，受二石，力勝一人，甕闊五尺，以繩鉤聯，編槍於其上，令長而方，前置板頭，後置稍，左右置棹。
槍[木伐]槍十根為一束，力勝一人，四千一百六十六根四分槍為一[木伐]，皆去鋒刃，束為魚麟，以橫栝而縛之，可渡四百一十六人。半為三[木伐]計用槍一萬二千五百根，率渡一千二百五十人，十渡則一軍畢濟。
蒲[木伐]，以蒲九尺圍，顛倒為束，以十道縛之，似束槍為[木伐]，量長短多少，隨蒲之豐儉載人，無蒲用蘆草，法亦如蒲[木伐]。
挾□，以木系小繩，先挾浮渡水，次引大□於兩岸，立一大橛，急張定□，使人挾□浮渡大軍，可為數十道，豫多備。（□＝[桓以糸易木]）
浮囊，以渾脫羊皮，吹氣令滿，緊縛其孔，縛於脅下，可以渡也。
〈水戰具篇〉第四十
經曰：水戰之具始自伍員，以舟為車，以楫為馬。漢武帝平百粵，鑿昆明之池，置樓船將軍其後，馬援、王濬各造戰船，以習江海之利，其船闊狹長短隨用大小，皆以米為率，一人重米二石，則人數率可知其楫棹、篙櫓、樓席、[桓以糸易木]索、沉石調度與常船不殊。
樓船船上建樓三重，列女墻戰格，樹旗幟，開弩窗矛穴，置拋車壘石鐵汁，狀如城壘。晉龍驤將軍王濬伐吳，造大船，長二百步，上置飛檐閣道，可奔車馳馬，忽遇暴風，人力不能制，不便於事，然為水軍不可不設，以張形勢。
蒙沖，以犀革蒙覆其背，兩相開掣棹孔，前後左右開弩窗矛穴，敵不得近，矢石不能敗，此不用大船，務於速進，以乘人之不備，非戰船也。
戰艦，船舷上設中墻，半身墻下開掣棹孔，舷五尺，又建棚與女墻齊棚上，又建女墻重列戰格，人無覆背，前後左右，樹牙旗、幡幟、金鼓，戰船也。
走舸，亦如戰船，舷上安重墻。棹夫多、戰卒少，皆選勇士、精銳者充，往返如飛，乘人之不及，兼備非常救急之用。
遊艇，小艇，以備探候，無女墻，舷上槳床左右隨艇大小長短，四尺一床，計會進止，回軍轉陣，其疾如飛，虞候居之，非戰舶也。
海鶻，頭低尾高，前大後小，如鶻之狀，舷下左右置浮板形如鶻翅，其船雖風浪漲天，無有傾側，背上左右張生牛皮為城，牙旗、金鼓如戰船之制。
〈器械篇〉第四十一
經曰：工欲善其事，必先利其器。器之於事，如影之隨形，響之應聲。其相須如左右手，故曰：器械不精，不可言兵；五兵不利，不可舉事。上古庖犧氏之時，剡木為兵；神農氏之時，以石為兵；《尚書》砮石中矢鏃；黃帝之時，以玉為兵；蚩尤之時，鑠金為兵，割革為甲；始制五兵，建旗幟，樹夔鼓，以佐軍威。
纛六面，大將軍中營建，出引六軍。古者，天子六軍，諸侯三軍。今天子一十二衛，諸侯六軍，故有六纛以主之。
門旗二面，色紅八幅，大將軍牙門之旗，出引將軍前列。
門槍二根，以豹尾為刃榼，出居紅旗之後，止居帳前左右建。
五方旗五面，各具方色，大將軍中營建，出隨六纛後，在營亦於六纛後建。
嚴警鼓一十二面，大將軍營前左右行列各六面，在六纛後。
角一十二枚，於鼓左右列各六枚，以代金。
隊旗二百五十面，尚色圖禽，與本陣同，五幅。
認旗二百五十面，尚色圖禽，與諸隊不同，各自為識認，出居隊後，恐士卒交雜。
陣將門旗，各任所色，不得以紅，恐紛亂大將軍。
陣將鼓一百二十面，臨時驚敵所用。
甲，六分七千五百領。
戰袍，四分五千領。
槍，十分一萬二千五百條，恐揚兵縛[木伐]。
牛皮牌二分二千五百面，馬軍以團牌代四分支。
弩二分，弦三分，副箭一百分。二千五百張弩，七千五百條弦，二十五萬只箭。
弓十分，弦三[ ]，副箭一百五十分。弓一萬二千五百張，弦三萬七千五百條，箭三十七萬五千集。
射甲箭，五萬只。
生鈊箭，二萬五千隻。
長垛箭，弓袋，胡鹿長弓袋，並十分一萬二千五百副。
佩刀，八分一萬口。
陌刀，二分二千五百口。
棓，二分二千五百張。
馬軍及陌刀，並以啄鎚、斧鉞代，各四分支、
搭索，二分二千五百條，馬軍用。
〈軍裝篇〉第四十二
經曰：軍無輜重，則舉動皆闕。士卒以軍中為家，至於錐刀，不可有缺。
驢，六分七千五百頭，鞍絡自副。
幕，一萬二千五百口，竿、梁、釘、橛、鎚自副。
鍋，一分一千二百五十口。
乾糧，十分一人一斗二升，一軍一千五百石。
麩袋，十分一萬二千五百口，韋皮縫可繞腰，受一斗五升。
馬盂，十分一萬二千五百口，皆堅木為之，或熟銅，受三升；冬月可以暖食。
刀子、銼子、鉗子、鉆子、藥袋、火石袋、鹽袋、解結錐、礪石，各十分一十一萬二千五百事。
麻鞋，三十分三萬七千五百緉，攤子、[熜以革易火][革蒙][水齒]子，各十分三萬七千五百事。
桍帑、抹額、六帶帽子、氈帽子，各十分六萬二千五百事。
氈床，十分一萬二千五百領。
皮裘、皮褲，各三分七千五百領，或詐為蕃兵，用柳鑵栲栳各三分五千口。
皮囊袋，亦得鍬鎚斧鋸鑿，各二分一萬二千五百事。
鎌，四分五千張。
切草刀，二分二千五百張。
布行槽，一分一千二百五十具。
大小胡瓢，二分二千五百枚。
馬軍鞍轡革帶，十分三萬七千五百具。
人藥，一分三黃丸、水解散、瘧痢藥、金槍刀箭藥等五十貼。
披氈、披馬氈、引馬索，各十分計三萬七千五百事。馬軍無幕，故以披氈代。
插鍵，十分一萬二千五百具。
絆索，二十分二萬五千條。
皮毛及連枝中半中皮條，三十分三萬七千五百條，備收賊雜使用。
右各隊備辦公廨，軍裝並須賚行，貯備使用，勿令臨時有缺。
