
〔祭文總序〕
經曰：古者，天子望於山川，遍於群神；諸侯祭其封內興雲出雨之山川神祗，出師皆祭，並所過名山大川，福及生人。神祗，《爾雅》雲：「是類是禡，師祭也；既伯既禱，馬祭也。」師初出，則禡軍之牙門，禱馬群廄。蚩尤氏造五兵，制旗鼓，師出亦祭之。其名山大川，風伯雨師並所過則祭，不過則否。
毘沙門神本西胡法佛，說四天王則北方天王也。於闐城有廟身被金甲，右手持戟，左手擎塔，祗從群神殊形異狀，胡人事之。往年吐蕃圍於闐，夜見金人被發持戟行於城上，吐蕃眾數十萬悉患瘡疾，莫能勝，兵又化黑鼠，咬弓弦，無不斷絕；吐蕃扶病而遁，國家知其神，乃詔於邊方立廟，元帥亦圖其形於旗上，號曰：神旗。出居旗節之前。故軍出而祭之，至今府州縣多立天王廟焉！一本雲：昔吐蕃圍安西，北庭表奏求救，唐元宗曰：「安西去京師一萬二千里，須八月方到，到則無及矣。」左右請召不空三藏，令請毘沙門天王，師至，請帝執香爐，師誦真言，帝忽見甲士立前，帝問不空，不空曰：「天王遣二子獨揵將兵救安西，來辭陛下。」後安西奏雲：「城東北三十裏雲霧中，見兵人各長一丈約五六裏，至酉時鳴鼓，角震三百裏，停二日。康居等五國抽兵彼營中，有金鼠咬弓弩弦，器械並損，須臾，北樓天王現身。」
〈禡牙文篇〉第七十三
維某年歲次，某甲某月朔某日某將軍，某敢以牲牢之奠，告於牙軍之神曰：在昔三皇無師，五帝有師，所以伐奸兇、禦桀驁；封豕逞兇，長蛇流毒，寇掠我生聚，殘害我邊陲，我君恥不祥之器，以伐謀為兵，愛不戰而屈人，借前箸為籌策，遂得東夷貢矢，西旅獻獒，川明海澄，歷有年矣。今戎狄遺[口焦]，虺蠍遠出，紂犬吠堯，獍集狼顧，天子授我斧鉞，錫我彤弓，鑿門分閫，使專征伐。惟爾乃神，翼茲威武，左霹靂，右雷公，天乙在前，太乙在後，風雹雨霰，克勝群醜，枹鼓未揮，元兇授首，惟爾英靈，來歆旨酒。
〈禡馬文篇〉第七十四
維某年歲次，某甲某月朔某日某將軍，某謹以清酌少牢之奠祭爾。群牧馬之神曰：古者，庖犧氏作服牛乘馬，引重致遠，以代人勞。爾能節齊和鸞，舉應鼙鼓，陷矢石殪，奔禽聲嘶而涼風立至，影滅而浮雲猶見，穆滿八駿，足跡接於瑤池，王良駟馬，人事標於天漢，國家恩覃八埏，光宅九土，王化潛謐，白旗來庭，浮鐵沈毛，貢金納帛，而豺狼難厭。反首逆鱗，學三苗之不恭，慕九黎之亂德，叛而不討，何以示威？天子齋，壇場拜飛將，將軍身衛琱戈，手提金鼓，揮陣雲以出塞，乘明月而渡河，誓將揮種埋落，擒魑摘魅，火烈具舉，我武維揚，惟爾馬神，使我馬肥，風馳電轉，龍驤虎奔，晶甲霜明，草木皆偃，飛矢星落，江河斡旋，一舉成功，投戈脫甲，示不復用，休爾於華山之陽而已矣。
〈祭蚩尤文篇〉第七十五
維某年歲次，某甲某月朔某日某將軍，某謹以牲牢之奠祭爾。炎帝之後蚩尤之神曰：太古之初，風尚敦素，拓石為弩，弦木為弧。今乃爍金為兵，割革為甲，樹旗幟，建鼓鼙，為戈矛，為戟盾。聖人禦宇，奄有寰海，四征不庭，服強畏威，伐叛誅暴，制五兵之利，為萬國之資。皇帝子育群生，義征不德。戎狄兇狡，蟻聚要荒。今六師戒嚴，恭行天罰，神之不昧，景福來臻，使鼉鼓增氣，熊旌佐威，邑無堅城，野無橫陣，如飛霜而卷木，如拔山而壓卵，火烈風掃，戎夏大同，允我一人之德，由爾五兵之功。
〈祭名山大川文篇〉第七十六
「祭名山文」：
維某年歲次，某甲某月朔某日某將軍，某謹以清酌少牢之奠敬祭於某山之神曰：惟神聰明正直，禍盈福謙，亭育黎庶，作鎮一方，國家天覆地載，罔不宅心，航海梯山，來賓鹹服。獨彼兇醜，千百成群，滔天虐人，窺邊猾夏。天階其禍，養成其兇。皇帝取亂侮亡，兼弱攻昧，赫斯，怒奮雷霆，濁濩轟宏，風卷電掣。今則萬騎雲會，八陣戎裝，頓軍峰巒，樵蘇林麓，天道助順，人情好謙，天人共憤，神監孔明，何不雲蒸霧郁，轉石飛沙助我軍威！金師克獲，牲牢匪馨，明德惟馨。「祭大川文」：
維某年歲次，某甲某月朔某日某將軍，某謹以少牢敬祭於某川之神曰：惟神植德靈長，善利萬物。其柔也，沈鴻毛、沒纖芥；其剛也，轉巨石、截橫山。塹南、限北、決東、奔西，避高就下，兵法形焉。我君奄有萬國，德洽四戶，伐叛懷遠，同文齊武。是以扶餘、肅慎左衽來庭，夜郎、滇池辮發從事。惟彼兇虜，敢幹天常，負固憑山，搖蜂萬之毒；乘危走險，奮螳螂之臂。天子授我廟算，不戰而屈人之兵，士卒與我一心，聞敵有死難之誌。神居五行之長，為百瀆之源，藏蛟躍龍興雲致雨。今大軍利涉，全師既行，何不竭海若，吐天吳，驅風伯，逐鯨魚，使波無漣漪，厲有淺深，成將軍之功，贊天子之威。
〈祭風伯雨師文篇〉第七十七
「祭風伯文」：
維某年歲次，某甲某月朔某日某將軍，某謹以磔牢清酌祭於風伯之神曰：惟神道出地戶，跡遍天涯。東溫而層冰澌散，西烈則百卉摧殘。鼓怒而走石飛沙、翻江倒海，安靜則雲屯浪息、綻柳開花。暢百物以敷蘇，使八方而寧謐。達庶人之理，暢大王之雄。國家至德深仁，豚魚服信，杜絕奸慝，混一車書，海晏河清，遠安邇肅。惟彼兇孽，尚肆憑陵，恃烏合之眾，將蜂屯之徒，險憑螘壤，蜉蝣朝菌，菅我天誅，曉露晨霜，延彼性命，皇帝子育群生，鞠養萬品，乃威以斧鉞，懷以惠和，先茅屆途，後殿臨境，兩軍相見，八陣將施。惟爾神明，號吼[風鉞][風孛]，拔木偃草，使旌旗指敵，飛沙走石，飛泰山之形，晝不見於虜目；震雷霆之響，近不聞於虜耳。蒙袂僵仆，款我轅門，兵不血刃，而華戎寧謐矣。「祭雨師文」：
維某年歲次，某甲某月朔某日某將軍，某謹以牲牢之奠致祭於雨師之神曰：惟神薄陰陽而成氣，馭風雲而施德。威合風雷，則禾木盡偃；恩覃霧露，則卉物敷榮。昆陽惡盈蕩新室之眾，龜茲助順濟全涼之師，其賞善也如此，其罰惡也如彼。國家大業，醇被休德，洽如懷生之倫，盡荷明德，而戎胡倔強，草竊遐荒，使謀臣不得高枕、武士不遑脫甲，天子瞋目按劍，發驍勇，誅不道，天下士眾焱集星馳，氣騰青雲，精貫白日，熏兔穴，覆梟巢。惟神何不傾湫倒海，以助天威；蕩寇清讎，以張軍勢。按劍則日中見鬥，揮戈而曜靈再晡。壯戎軍之氣，乃爾神之功。
〈祭毗沙門天王文篇〉第七十八
維某年歲次，某甲某月朔某日某將軍，某謹稽首，以明香凈水、楊枝油燈、乳粥酥蜜粽[米奧]供養北方大聖毘沙天王之神曰：伏惟作鎮北方，護念萬物，眾生悖逆，肆以誅夷，如來涅盤，委之佛法。是以寶塔在手，金甲被身，威凜商秋，德融湛露。五部神鬼，八方妖精，殊形異狀，襟帶羽毛；或三面而六手，或一面而四目，瞋顏如藍，磔發似火，牙崒嵂而出口，爪鉤兜而露骨，視雷電，喘雲雨，吸風飆，噴霜雹。其叱咤也，豁大海拔，須彌，摧風輪，粉鐵圍，並隨指呼，鹹賴驅策。國家欽若，釋教護法降魔，萬國歸心，十方向化。惟彼胡虜，尚敢昏迷，肉食邊氓，漁獵亭障，天子出師，問罪要荒，天王宜發大悲之心，軫護念之力，殲彼兇惡，助我甲兵，使刁鬥不驚、太白無芒，雖事集於邊將，而功歸於天王。
〔捷書類〕
〈露布篇〉第七十九
某道節度使某牒上中書省門下，破逆賊某乙，下兵馬使告捷事，得都知兵馬，使某牒稱：今月某日某時於某山川，探見賊兵，與戰，俘斬略盡。今乘勝逐北，末暇點拔殺獲生級、器械牛馬，續即申上者，天威遠播，狂寇敗亡，將靖煙塵，同增歡忭。謹差某乙，馳驛告捷，具狀牒上中書門下，謹牒某年某月某日官牒。
判官某官某行軍司馬，某使某官，某道節度使奏破某賊露布事，拔賊某城若干，所生擒首領某人若干，斬大將若干級，斬首若干級，獲賊馬若干匹，甲若干領，旗若干面，弓弩若干張，箭若干只，槍牌若干面，衣裝若干。事件應得者，具言之。
中書門下尚書兵部，某道節度使某官臣某言，臣聞：黃帝興涿鹿之師，堯舜有阪泉之役，雖道高於千古，猶不免於四征。我國家德過唐虞，功格區夏；蠢茲狂狄，昏迷不恭，犬羊成群，犯我亭障。臣今令都知兵馬使某官某都，統馬步若干人為前鋒；左右再任虞候某官某領弩若干人為奇兵，於某處設伏。虞候總管某領陌刀若干人為後勁。節度副使某官某領蕃漢子弟若干人為中軍遊騎，以某月日時於某山川，與賊大軍相遇，塵埃漲空，旌旗蔽野。臣令都知兵馬使某官某大將軍當其沖，左右虞候張兩翼，勢欲酣戰，伏兵竊發，賊眾驚駭，虞候某強弩、陌刀相繼而至，鋒刃所加，流血漂杵；弩矢所及，轍亂旗靡。賊人棄甲曳兵而走，我軍逐北者，五十裏。自寅至酉，經若干陣，所有殺獲，具件如前，人功何能！天功是賴！臣謹差先鋒將某官某奉露布以聞，特望宣布中外，用光史冊。臣某頓首謹言。某年某月某日，掌書記某官臣某上。
〔藥方類〕
〈治人藥方篇〉第八十
經曰：藥者，和草木之性，治人寒、熱、燥、濕之病；道達經脈，通理三關、九候、五藏、六府，扶衰補虛。夫稠人多，厲疫屯久，人氣鬱蒸，或病瘟[疾以皇易矢]瘧痢，金瘡墮馬，隨軍備用。藥與方所必須也，茲錄於左。
「療時行熱病方」：
梔子（二十枚）、乾姜（五兩）、茵蔯（三兩）、升麻（五兩）、大黃（五兩）、芒硝（五兩）。
右六味為末，米汁調服，空心，三錢匕，須臾利，不利則暖粥投之，利多服漿水止之，陰陽毒不可服。
「療赤班子瘡」：
梔子（二十枚）、茈胡（三兩）、黃芩（三兩）、芒硝（五兩）。
右為細末，飯飲調下，三錢七，以利為度。
「療天行病方」：
瓜蔞（四十九粒）、丁香（四十九粒）、赤小豆（四十九粒）。
右為末，井花水調服，空心，方寸七次，兩鼻中各搐此散，一大豆許，須臾鼻出黃水，吐利良久，乃愈。
「療虐疾方」：
鱉甲（三兩）、常山（二兩）、甘草（二兩）、松羅（二兩）。
右為末，用烏梅煎湯調服，方寸七日二服，少加之，以吐為度，如不差，服後方。
「當歸六味散」：
當歸、白術、細辛（以上各五兩）、桂心（三兩）、大黃（五兩）、樸硝（八兩。熬。）
右為末，平旦，空心，服方寸匕，加之，以利為度。「療溫虐者，可服『鬼箭十味九方』」：
甘草、丁香、細辛、蜀椒、烏梅肉（各三兩）、地骨皮、橘皮（各四兩）、白術、當歸（各五兩）、鬼箭（二兩）。
右為細末，煉蜜為丸，如梧桐子大。每服十五丸，烏梅湯送下，再服加至三十九，三、五日後覺腹中熱，以粥飲壓之。
「療痢病方」：
黃連、黃芩（各五兩）、黃耆、黃柏（各四兩）、龍骨（八兩）。
右五味為散，空心，米飲下方寸匕，日再加至三寸匕止。
「療谷痢方」：
白米（六兩）、附子（四枚，炮去皮。）、乾姜（四兩，炮。）、細辛（五兩）、油麵末（一升。熬變色。）。
右為末，以粥飲，如前法。
「療血痢方」：
阿膠（炒）、黃柏（灸各四兩）、乾姜、艾葉（各三兩）、犀角末（五兩）。
右為末，如前法服。
「療濃血痢方」：
黃耆（六兩）、赤石脂（八兩）、艾葉（三兩）、厚樸（灸三兩）、乾姜（煨三兩）。
右為末，服法如前。
「治霍亂方」：
巴豆（一兩，去殼。）、乾姜（三兩，炮。）、大黃（五兩）。
右為末，煉蜜為丸，如梧桐子大。米飲服三丸，以利為度，不利，以粥湯投之。
「治腳轉筋方」：
生薑一兩，拍碎，水煎，五合服之，即愈。本方雲：生薑一斤，煎二升，半服之。
「入戰辟五兵不傷人方」：
雄黃（一兩）、白礬（二兩）、鬼箭（一柄）、羚羊角（燒二分半）、竈中土（三分）。
右為末，以雞子黃並雞冠血為丸，如杏子大。置一丸於小囊中，系腰間及膊上，勿令離身，亦辟一切毒。
「療馬齒毒方」：
灰汁數鬥，暖者洗瘡處，愈。又以馬糞汁亦可。
「療馬膿垢著人作瘡方」：
馬鞭稍二寸，燒灰；飛鼠七枚，各燒灰。敷之。
「療金瘡方因發者，及傷裂突出腸方」：
黃耆、當歸、芎藭、白芷、續斷、黃芩、細辛、乾姜、附子、芍藥（各三兩）。
右為末，先飲酒醉，次服五錢匕，日三服。又雲：服半錢匕，日三，服加至方寸匕效。
「療金刀中骨脈中不出方」：
白歛、半夏（各等分）。
右為末，酒服方寸匕，日三服，至二十日，自出立愈。
「療金瘡傷中破驚方」：
火燒蔥，取汁塗之，立愈。亦用人中衣舊者，以襠炙熨之，為愈。
「療馬墜損，有瘀血在腹內方」：
生地黃五升，研爛，以酒捎汁一盞，日三服，愈。又方地黃二升，搗令爛，以無灰酒半升煮，二三沸重戶，地暖飲之，常令醺醺。「療馬墜折，傷手腳骨痛方」：
搗大麻子根並葉，取汁服之，氣下乃蘇。若無大麻根、葉；研子，溫酒服，亦可。
〈治馬藥方篇〉第八十一
經曰：馬有四百八病，益在調冷熱之宜，適牧放之性，常加休息，不可忽視之也。馬之系於軍也，至矣！重矣！
「春夏常灌馬方」：
鬱金、芎藭、當歸、大黃、升麻、黃連、細辛。
今方不用當歸、芎藭、細辛，郤入黃柏、吳藍、青黛、梔子。秋冬加官桂、乾姜，共為末。每灌七錢，蜜油各一，合湯半升，攪勻灌之。其冷氣，則加乾姜、官桂各一兩。今多以糯米煮粥半升，油五合，豬脂四兩，蜜三兩，早飲了啖之，俟日色溫，來日復啖之。
「馬熱不食水草方」：
芒硝、鬱金。
右每灌七錢，入酥半兩，水一升，攪勻灌之。又雲：刺帶脈出血，良。
「治馬漏蹄方」：
先以刀削，令穩。便之以發灰、羊脂填了，以黃蠟封固之。「療馬內黃、不食水草、顫喘臥數起、口張喘急、頸微垂利方」：
青黛（三兩）、大黃（二兩）、白鹽（五合）。
右為末，每灌三匕，油蜜各一，合溫水一升，灌之，立愈。馬有黑汗出，臥不起，汗流如珠，顫喘氣急。嘗汗，淡即死，鹹即不死。取人汙襪，燒湯，挼濃汁，灌三升，差。又方力子，割馬尾小頭，作十字，使出血，以人糞塗之，良或燒人糞以亂發附之，差。「療馬轉胞不大小便方」：
以人糞並大蒜橘湯成膏，納尿孔內，則立尿。又纏馬腹於後蹄，間挽之，令跳自止。
「療馬結草方」：
以熱手撚，令結消不消，以火炙之，掃帚柄築之。
「療馬蟲顙方」：
桑根皮、大棗肉、葶藶子（各一兩，熬，令黃，另研作膏。）。
右和勻水三升，灌之，一時辰，令低頭滴鼻中惡物，愈。次以大黃、油雞子，清灌之。又曰：桑白皮一握舊乾煮，棗五十枚煮取穰，葶藶子六兩熬令黃，以水六升、桑根、大棗並煮，取一大升汁，去渣，內葶藶子膏攪勻，相得更煎，取強半，停令冷暖，得所分為兩度，灌所患之鼻，如人行八九裏一灌，乾地著草系頭底，即出鼻中惡物，令甚走，又以大黃、油雞子，清灌之，愈。
