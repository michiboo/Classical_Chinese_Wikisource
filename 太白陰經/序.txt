
太古之時，人不識其父，蒙如嬰兒。夏則居巢，冬則居穴，與鹿豕遊處。聖人以神任四時、合萬物於無形而神知之矣！過此以往非，神不足以見天地之心，非心不足以知勝敗之術。夫心術者，尊三皇、成五帝；賢人得之，以伯四海、王九州；智人得之，以守封疆、挫勍敵；愚人得之，以傾宗社、滅民族，故君子得之固窮，小人得之傾命。是以，兵家之所秘而不可妄傳，否則殃及九族。臣今所著《太白陰經》，其奇謀詭道；論心術，則流於殘忍，以為不如此，則兵不能振，故藏諸名山石室間，承帝命，欲備清覽，敢昧死以進。
康永泰四年，秋。
河東節度使都虞候臣李筌譔。
秘閣楷書臣羅士良謄。
禦書祗候臣張永和監。
入內黃門臣朱永中監。
入內內侍高班內品臣評元吉監。
入內內侍高班內品臣趙承信監。
臣筌言《太白陰經》者，記行師用兵之事也。臣聞：太白主兵，為大將軍，陰主殺伐，故用兵而法焉！伏惟乾元大聖光天文武孝肅皇帝陛下，仁育群生，義征不惠，遠方賓服，罔有不庭，雖武、尚征伐，而兵不可弭！德貴柔遠，而謀不可亡。臣筌，少室書生，才非武職，敢越樽俎，輒迷兵書，起〈天無陰陽〉，終〈兵家心術〉，凡一百篇，勒成十卷，號曰：《太白陰經》。人謀籌策、攻城器械、屯田、戰馬、營壘、陣圖，括囊無遺，秋毫無錄。其陰陽、天道、風雲、向背，雖遠人事，亦存而不忘，小及錐刀，大至城堡，智周乎萬物，而道濟乎三軍！轅門有之，雖桴鼓之吏、廝養之卒，亦可為萬人之將。言無文飾、理探玄微，十載修成，四方兵起，識者以為濟時之用。臣自風塵悖亂，牧□邊陲，兵行天機，戰伐常勝，雖坐偏裨之職，未展縱橫之謀，挾經懷慚，辜負聖化，職守有限，不及蹈舞闕庭，謹附表並經以聞。臣筌誠惶誠恐、頓首頓首，謹言。
乾元二年，四月二十八日。
正議大夫，持節幽州軍州事幽州刺史並本州防禦使上柱國臣李筌上表。
夫《太白陰經》者，有唐少室書生李筌，常遊名山，探奇術於嵩山虎口巖石壁中，得《黃帝陰符經》，遇驪山老姥，指明秘要，洞究深微，撰為兵書，名曰：《太白陰經》。上宣天機，以為將家之軌則也。
