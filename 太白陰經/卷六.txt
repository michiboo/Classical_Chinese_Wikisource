
〔陣圖總序〕
經曰：黃帝設八陣之形：車廂洞當，金也。車工中黃，土也。烏雲鳥翔，火也。折沖，木也。龍騰郤月，水也。雁行鵝鸛，天也。車輪，地也。飛翼浮沮，巽也。
風後亦演《握奇圖》雲：「以正合，以奇勝。或合而為一，或離而為八。聚散之勢，節制之度，復置虛實二壘。」
力牧以《刱營圖》，其後，秦由余、蜀將諸葛亮並有陣圖，以教人戰。
夫營壘教戰有圖，使士卒知進止、識金鼓。其應敵戰陣不可預形，故其「戰勝不復，而應形無窮。兵形象水，水因地而制形，兵因敵而制勝，能與敵變化而取勝者，謂之神。」則其戰陣無圖，明矣。而庸將以教習之陣為戰敵之陣，不亦謬乎！
〈風後握奇壘篇〉第六十三
經曰：自風後至於太公，俱用此法。古之握奇，文不滿尺，理隱難明。其范蠡、樂毅、張良、項籍、韓信、黥布，皆用此法，得其糟粕。而霍光、公孫宏、崔浩，采其華，未盡其實。今以八陣握奇，人數為壘，班布守地，闊狹頃畝，列之如後。
〈風後握奇外壘篇〉第六十四
一軍一萬二千五百人，以十人為一火，一千二百五十火；幕亦如之，幕長一丈六尺舍十人，人守地一尺六寸，十以三為奇，以三千七百五十人為奇兵，餘八千七百五十人分為八陣；陣有一千九十三人，七分五銖，守地一千七百五十尺，八陣積率，為地一萬四千尺，率成二千三百三十三步餘二尺，積率成六裏，餘一百七十三步二尺，以壘四面乘之，一面得地，一裏餘二百二十三步二尺，壘內得地一十四頃，一十七畝餘一百九十七步四尺六寸六分，以為外壘。
天陣居乾為天門。地陣居坤為地門。
風陣居巽為風門。雲陣居坎為雲門。
飛龍居震為飛龍門。虎翼居兌為虎翼門。
鳥翔居離為鳥翔門。蛇蟠居艮為蛇蟠門。
天地風雲為四正。龍虎鳥蛇為四奇。
乾坤巽坎為闔門。
震兌離艮為開門。
有牙旗遊隊列其左右，偏將軍居門內，禁出入，察奸詐。壘外有遊軍，定兩端，前有沖，後有軸，四隅有鋪，以備非常。中壘，以三千七百五十人為中壘，守地六千尺，積尺得二裏，餘二百八十步；以中壘四面乘之，一面得地二百五十步。壘內有地兩頃，餘一百步。正門為握奇，大將軍居之，六纛、五麾、金鼓、庫藏、輜重，皆居中壘。
〈太白營圖篇〉第六十五
經曰：參七星伐三星，連體十星，為十將軍，西方白虎宿也。主殺伐，此星出而天下秋，草木搖落，有若軍威，故兵出而法焉！一將一千人，十將一萬人。幕千人，守地一萬六千尺，積尺得二千六百六十六步，餘四尺；積步得七裏，餘一百四十六步四尺；以營四面乘之，一面得地一裏，餘三百六步四尺，營內有地一十八頃七十畝，餘一百四十三步五尺三寸三分。
地主居坎為地主門。和德居艮為和德門。
高叢居震為高叢門。大炅居巽為大炅門。
天威居離為天威門。大武居坤為大武門。
太簇居兌為太簇門。陰德居乾為陰德門。
四仲為開門。
四維為闔門。
外置牙旗遊隊，四維門置鋪，偏將軍居壘內，以禁出入、察奸邪！十將幡旗圖禽，以五色五行列之。
右一將，行得水，黑幡幟旗，圖熊額白腳青。
右二將，行得火，赤幡幟旗，圖鶚額白腳黃。
右三將，行得木，青幡幟旗，圖熊額白腳赤。
右四將，行得金，白幡幟旗，圖狼額白腳黑。
右五將，行得土，黃幡幟旗，圖虎額白腳白。
左一將，行得水，黑幡幟旗，圖熊額白腳青。
左二將，行得火，赤幡幟旗，圖鶚額白腳黃。
左三將，行得木，青幡幟旗，圖熊額白腳赤。
左四將，行得金，白幡幟旗，圖狼額白腳黑。
左五將，行得土，黃幡幟旗，圖虎額白腳白。
中營二千人為左右決勝軍，大將衛五百為幕，二百五十人守地四千尺，積尺得六百六十六步，餘四尺；積步得一裏，餘三百六步四尺；以營四面乘之，一面得地一百六十六步，餘四尺。其中營小，每面加四十三步一尺三寸三分，通成二百二十二步一尺三寸三分。每幕相去四尺五寸四分，營內有地二頃四畝，餘一百五十七步一尺五寸九分。
休門主一居子。生門主八居艮。傷門主三居卯。
杜門主四居巽。景門主九居午。死門主二居坤。
驚門主七居酉。開門主六居乾。
右八門，四維，四仲。唯開景門，闔致大將，將軍旗纛、金鼓如握奇法。
〈偃月營圖篇〉第六十六
經曰：偃月營，形象偃月，背山岡，面陂澤，輪逐山勢，弦隨面直。地窄山狹之所，下營也。褗月外營，常以四六分幕一萬人，以六千人守地，九千六百尺，積尺得一千六百步；積步得四裏，餘一百六十步為營輪。四千人守地六千四百尺，積尺得一千六十六步餘四尺；積步得二裏，餘三百四十六步四尺為弦，弦置三門，每門相去三百五十五步一尺五寸五分。營內有地一十八頃八十畝，餘五十八步四尺，右置上弦門，中置偃月門，左置下弦門。
偃月中營，以二千五百人守地四千尺，積尺得六百六十六步，餘四尺；積步得一裏三百六步，餘四尺。每幕加地四尺五寸四分，每幕中兩廂置土馬一十二疋，大小如常馬，備直鞍，令士卒擐甲冑、櫜弓矢、佩刀劍、持矛盾，左右上下，以習騎射。
〈陰陽隊圖篇〉第六十七
經曰：陽隊起一至九，陰隊起九至一。隊有五十人，五人為火長，一隊九人，不失四十五人之數。卒間容卒，相去二步；隊間容隊，相去一十八步。前後一十步，其隊相去，前後亦如之。黃帝曰：「陣門容陣，隊間容隊，曲間容曲。」是也。
一隊布地三十六步，一陣二十二隊，布地七百九十二步。方、圓、斜、曲、長、短皆如之。火長不預教習，其支器仗亦在分數之內。甲三十領六分，戰袍二十領四分，槍五十根十分，牌十面二分，弩十張二分，陌刀十張二分，箭四十副八分，佩刀四十口八分，棓十具六分。
右守用陰隊，左攻用陽隊。矛、盾、弓，布置各有行列，前後陰陽不同。
〈教旗篇〉第六十八
經曰：春秋末，並為戰國。增講武之禮，以為戲樂；用相誇競，而秦更名為角牴。故國雖大，好戰必亡；天下雖安，忘戰必危。天下既平，春蒐、夏苗、秋獼、冬狩，振旅理兵，所以不忘戰也。宜（仲）尼曰：「以不教民戰，是謂棄之。」今邊軍更名曰：教旗。使士卒識金鼓、別旗幟、知行列、諳部分，乃一軍之節制也。
凡教旗於平原高山，大將軍居其上，南向左右各置鼓一十二面、角一十二具，各樹五色旗，六纛居前，旌節次之，監軍、禦史、裨副、左右、衙官、騎隊如偃月形為候騎，下臨平野，使士卒目見旌旗、耳聞鼓角、心存號令，乃命十將左右決勝，將總一十二將一萬二千人，兵刃精新，甲馬旗幟分為左右廂，各以兵馬，使為長班布其次。陣間容陣，隊間容隊，曲間容曲。以長參短，以短參長。回軍轉陣，以前為後，以後為前，進無速奔，退無趨走。紛紛紜紜，鬥亂而不可亂；渾渾沌沌，形員而不可敗者，奇正是也。進止有度，徐疾有節，以正合，以奇勝，聽音、望麾，乍合乍離，於是三令五申。
白旗點、鼓音動，則左右廂齊合；朱旗點、角音動，則左右廂齊離。離之與合，皆不離子午之地。左廂陽向而旋，右廂陰向而旋，左右各復本位。白旗掉、鼓音動，左右雲蒸鳥散，彌川絡，野然而不失隊伍之疏密；朱旗掉、角音動，左右各復本位。前後左右無差尺寸。
經曰：散則法天，聚則法地。如此三合而三離，三聚而三散，不如法者，吏士之罪，可從軍令。於是大將軍出五彩旗一十二面，各樹於左右陣前，每旗選壯勇士五十人守旗，選壯勇士五十人奪旗；右廂奪左廂旗，左廂奪右廂旗。鼓音動而奪，角音動而止。得旗者勝，失旗者負。勝賞、負罰，離合之勢，聚散之形，勝負之理，賞罰之信。因是以教之。
〈草教圖篇〉第六十九
經曰：古之諸侯，畋獵者，為田除害，上以供祭祀，下以習武事。太古之時，人食鳥獸之肉、衣鳥獸之皮；後代人民眾多、鳥獸寡少，衣食不足。於是神農教其種植、導其紡績，以代鳥獸之命。自是以後，禽獸復盈山林，下平土害禾稼，人民苦之。於是王公秋冬無事，教習畋獵，簡練兵革，奮揚威武，以戒非常。季冬之月，臘日太陰用事，萬物畢成，蟄蟲以伏，乃具卒乘，從禽於山澤以教之，令知部分進退之儀也。
一人守圍地三尺，一十二將守地三萬六千尺，積尺得六千步，積步得一十五裏，餘六十步。圍中徑闊得地五裏，餘二十步，以左右決勝，將為校頭，其次左右將各主士伍為行列，皆以金鼓、旌旗為節制。其初，起圍張翼，隨山林地勢，無遠近部分，其合圍地，虞候先擇，定訖，以善弧矢者為圍中騎，其步卒槍幡守圍，有漏禽獸者，坐守圍吏，大獸公之，小獸私之，以觀進止。
〈教弩圖篇〉第七十
經曰：弩者，怒也。言其聲勢威響如怒，故以名其弓也。穿剛洞堅，自近及遠，古有黃連百竹、八擔雙弩之名。今有絞車弩，射七百步，攻城拔壘用之；臂張弩，射三百步，步戰用之；馬弩，射二百步，馬戰用之。弩張遲，臨敵不過三發，所以戰陣不便於弩，非弩不利於戰，而將不明於用弩也。夫弩不離於短兵，當別為隊攢箭註射，則前無立兵，對無橫陣；復以陣中張陣，外射，番次輪回，張而復出，射而復入，則弩無絕聲。敵無薄我，置弩必處於高，爭山奪水，守隘塞口，破驍陷陣，果非弩不利也。
張弩後，左廂丁字立，當弩八字立，高揎手垂衫襟，左手承撞右手，迎上當心開張，張有闊狹，左臂右轉，還復當心，安箭高舉，射賊若遠，高擡弩頭，賊若近平身，放；左右有賊回身，放；賊在高處挈腳，放。放箭，訖喝，殺郤，掣拗蠍尾，覆弩還著地。
〈合而為一陣圖篇〉第七十一
經曰：從一陣之中，離為八陣，從八陣復合而為一；聽音望麾，以出四奇，飛龍、虎翼、鳥翔、蛇蟠為四奇陣，天、地、風、雲為四正陣。夫善戰者，以正合，以奇勝，奇正相生，如循環之無端，孰能窮之？奇為陽，正為陰；陰陽相薄，而四時行焉！奇為剛，正為柔；剛柔相得，而萬物成焉！奇正之用，萬物無所不勝焉！所謂合者，即合奇正八陣而為一也。
〈離而為八陣圖篇〉第七十二
經曰：風後演《握奇圖》，自一陣之中，分為八陣。
天有沖或圓布。
黃帝曰：
天陣圓，利為主，色尚元，為乾。
地陣方，利為客，色尚黃，為坤。
風附於天，風象，其形銳首，利為客，色尚赤，為巽。
雲附於地。
太公曰：
左右相向是也，其形銳首，利為客，色尚白，為坎。
飛龍，其形屈曲，似龍，利為主，色上元下赤，為震。
虎翼，居中，法翼而進，其形空，利為主，色上黃下青，為兌。
鳥翔。
太公曰：
鳥翔者，突擊之義也，其形迅急，利為客色，上元下白，為離。
蛇蟠。
太公曰：
蛇蟠者，圍繞之義也，其形宛轉，利為主，色上黃下赤，為艮。
