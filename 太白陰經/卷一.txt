
〈天無陰陽篇〉第一
經曰：天圓地方，本乎陰陽。陰陽既形，逆之則敗，順之則成。蓋敬授農時，非用兵也。夫天地不為萬物所有，萬物因天地而有之；陰陽不為萬物所生，萬物因陰陽而生之。天地不仁，以萬物為芻狗；陰陽之於萬物有何情哉！夫火之性，自炎，不為焦灼萬物而生其炎；水之性，自濡，不為漂蕩萬物而生其濡。水火者，一其性，而萬物遇之，自有差殊；陰陽者，一其性，而萬物遇之，自有榮枯。若水火有情，能浮石、沉木、堅金、流土，則知陰陽不能勝敗存亡吉兇善惡明矣！夫春風東來，草木甲坼，而積廩之粟不萌；秋天肅霜，百卉具腓，而蒙蔽之草不傷。陰陽寒暑，為人謀所變；人謀成敗，豈陰陽所變之哉！
昔王莽徵天下善韜鈐者六十三家，悉備補軍吏，及昆陽之敗，會大雷風至，屋瓦皆飛，雨下如註。當此之時，豈三門不發、五將不具耶！亭亭白奸錯太歲月建，誤殆至如此。古有張伯松者，值亂出居，營內為賊所逼，營中豪傑皆遁。伯松曰：「今日反吟，不可出奔。」俄而賊至，伯松被殺，妻子被虜，財物被掠。桓譚《新論》曰：「至愚之人，解避惡時，不解避惡事。」則陰陽之於人有情哉！太公曰：「任賢使能，不時日而事利；明法審令，不卜筮而事吉；貴功賞勞，不禳祀而得福。」無厚德而占日月之數，不識敵之強弱而幸於天時，無智無慮而侯於風雲，小勇小力而望於天福，怯不能擊而恃龜筮，士卒不勇而恃鬼神，設伏不巧而任向背；凡天道鬼神，視之不見，聽之不聞，索之不得，指虛無之狀，不可以決勝負，不可以制生死，故明將弗法，而眾將不能已也。
孫武曰：「明王聖主、賢臣良將，所以動而勝人，成功出於眾者，先知也。先知，不可取於鬼神，不可求象於事，不可驗之於度；必求於人。」吳子曰：「料敵有不卜而戰者」，先知也。范蠡曰：「天時不作，弗為；人事不作，弗始。」天時為敵國有水旱災害、蟲蝗霜雹，荒亂之天時非孤虛向背之天時也。太公曰：「聖人之所生也欲正後世。」故為譎書而寄勝於天道，無益於兵也。夫如是，則天道於兵，有何陰陽哉！
〈地無險阻篇〉第二
經曰：「地利者，兵之助。」猶天時不可恃也。昔三苗氏，左洞庭，右彭蠡，德義不修，禹滅之；夏桀之居，左河濟，右太華，伊闕在其南，羊腸在其北，修政不仁，湯放之；殷紂之國，左孟門，右太行，常山在其北，太河經其南，荒淫怠政，武王殺之；秦之地左峟函，右汧隴，終南、太華居其前，九原、上郡居其後，刑政苛酷，子嬰迎降於軹道、姚泓面縛於灞上；吳之居，五嶺在其南，三江在其北，左滄浪，右衡山，刑政不修，吳王終於歸命陳主、卒於長城；蜀之分，左巫峽，右邛僰，南有瀘溪之障，北有劍閣之險，時無英雄，劉禪不能守，李勢不能固。由此言之，天時不能佑無道之主，地利不能濟亂亡之國。地之險易，因人而險，因人而易；無險、無不險，無易、無不易，存亡在於德，戰守在於地。惟聖主智將能守之，地奚有險易哉！
〈人無勇怯篇〉第三
經曰：勇怯有性，強弱有地。秦人勁、晉人剛、吳人怯、蜀人懦、楚人輕、齊人多詐、越人澆薄、海岱之人壯、崆峒之人武、燕趙之人銳、涼隴之人勇、韓魏之人厚，地勢所生，人氣所受，勇怯然也。且勇怯在謀，強弱在勢。謀能勢成，則怯者勇；謀奪勢失，則勇者怯。
既言秦人勁：申屠之子，敗於嶢關；杜洪之將，北於[水戲]水；則秦人何得而稱勁。吳人怯：吳王夫差，兵無敵於天下，敗齊於艾陵，長晉於黃池，則吳人何得而稱怯。蜀人懦：諸葛孔明，撮巴蜀之眾，窺兵中原，身為殭屍，而威加魏將，則蜀人何得而稱懦。楚人輕：項羽破秦，虜王離，殺蘇角，威加海內，諸侯俯伏，莫敢窺視，則楚人何得而稱輕。齊人多詐：田橫感五百死士，東奔海島，及橫死，同日而伏劍，則齊人何得而稱詐。越人澆薄：越王勾踐，以殘亡之國，恤孤老之眾，九年滅吳，以弱攻強，以小取大，則越人何得而稱澆薄。燕趙之人銳：蚩尤敗於涿鹿，燕丹死於易水，王濬縛於薊門，公孫戮於上谷，則燕趙之人何得而稱銳。涼隴之人勇：……所以勇怯在乎法，成敗在乎智；怯人使之以刑，則勇；勇人使之以賞，則死。能移人之性、變人之心者，在刑賞之間。勇之與怯於人何有哉！
〈主有道德篇〉第四
經曰：古者，三皇得道之統，立於中央，神與化遊，以撫四方，天下無所歸其功；五帝則天法地，有言有令，而天下太平，君臣相讓其功。道德廢，王者出，而尚仁義；仁義廢，伯者出，而尚智力；智力廢，戰國出，而尚譎詐；聖人知道不足以理，則用法；法不足以理，則用術；術不足以理，則用權；權不足以理，則用勢；勢用，則大兼小、強吞弱。
周建一千八百諸侯，其並為六國，六國連兵結難，戰爭方起。六國之君，非疏道德而親權勢。權勢用，不得不親；道德廢，不得不疏其理然也。唯聖人能反始復本，以正理國，以奇用兵，以無事理天下正者，名法也。奇者，權術也。以名法理國，則萬物不能亂；以權術用兵，則天下不能敵；以無事理天下，則萬物不能撓。不撓，則神清。神清者，智之原。智者，心之府。神清、智平，乃能形物之情。人主知萬物之情，裁而用之，則君子小人，不失其位。夫德厚而位卑者，謂之過；德薄而位尊者，謂之失。寧過於君子，無失於小人。過於君子，則人闕其理；失於小人，則物罹其殃。故曰：「人不監於流水，而監於止水。」以其清且平也。人主之道清平，則任人不失其才，六官各守其職。四封之內，百姓之事，任之於相；四封之外，敵國之事，任之於將。語曰：「將、相明，國無兵。」舜以干戚而服有苗，魯以頖宮而來淮夷。以道勝者，帝；以德勝者，王；以謀勝者，伯；以力勝者，強。強兵滅，伯兵絕，帝王之兵前無敵人；主之道，信其然矣。
〈國有富強篇〉第五
經曰：國之所以富強者，審權以操柄，審數以禦人。課農者，術之事，而富在粟；謀戰者，權之事，而強在兵。故曰：「興兵而伐叛，則武爵任；武爵任，則兵強。按兵而勸農桑，農桑勸，則國富。」國不法地，不足以成其富；兵不法謀，不足以成其強。古者，聖人法天而皇，賢君法地而帝，智主法人而伯，乘天之時，因地之利，用人之力，乃可富強。
乘天之時者，春植谷、秋植麥、夏長成、冬備藏。因地之利者，國有沃野之饒，而人不足於食者，器用不備也；國有山海之利，而人不足於財者，商旅不備也。通四方之珍異，以有易無，謂之商旅。飭力以長地之財，用資軍實，謂之農。夫理絲麻，以成衣服，謂之女功。雲夢之毛羽，黔溪之丹砂，荊揚之皮革角骨，江衡之柟梓，會稽之竹箭，燕齊之魚鹽旃裘，兗豫之漆枲絺薴，鄭之刀，宋之斤，魯之削，吳之劍，燕之角，荊之簳，汾胡之笴，吳越之金錫，此地之財也。燕之涿鹿，趙之邯鄲，魏之溫軹，韓之滎陽，齊之臨淄，陳之宛邱，鄭之陽翟，洛川之二周，越之具區，楚之雲夢，齊之鉅鹿，宋之孟瀦，此地之良也。非有災害疾病而貧者，非惰則奢；世無奇業而獨富貴者，非儉則力。同列而相臣妾者，貧富使然也；同貫而相兼並者，強弱使然也；同地而或強或弱者，理亂使然也。茍有道理，地足容身，事可致也；茍有市井，交易所通，貨財可積也。
夫有容身之地，智者不言弱；有市井之利；智者不言貧。地誠任，不患無財；人誠用；不畏強禦﹖故神農教耕而王天下，湯武戰伐而服諸侯。國愚，則智可以強國；國智，則力可以強人。用智者，可以強於內而富於外；用力者，可以富於內而強於外。是以，漢武帝南平百粵，以為園囿；卻羌胡，以為苑圃。珍怪異物，充於後宮；騊駼駃騠；實於外廄。匹庶乘堅良人，間厭柚橘，此謂智強於內而富於外。秦孝公行墾草之令，使商不得糴、農不得糶；廢逆旅、禁山澤、貴酒肉之價、重關市之賦，使農佚而商勞。行之數年而倉庾實，人知禮義。至於始皇，以為之資，東向而並諸侯，此為力富於內而強於外也。故知王之業，非智不戰，非農不瞻，過此以往而致富強者，未之有也。
〈賢有遇時篇〉第六
經曰：賢人之生於世，無籍地，無貴宗，無奇狀，無智勇；或賢或愚，乍醉乍醒，不可以事跡求，不可以人物得。其得之者，在明君之心，道合而誌同，信符而言順，如覆水於地，先流其濕；如燎火於原，先就其燥。故伊尹有莘之耕夫、夏癸之酒保，湯得之於鼎飪之間，升陑而放桀。太公朝歌之鼓刀、棘津之賣漿，周得之於垂綸之下，殺紂而立武庚。伍員被發徒跣、挾弓矢乞食於吳，闔閭向風而高其義，下階迎之，三日與語，無復疑者。范蠡生於五戶之墟，為童時，內視若盲、反聽若聾，時人謂之至狂；大夫種來觀而知其賢，扣門請謁，相與歸於地戶。管夷吾束縛於魯，齊桓任之以相。百里奚自鬻於虞，秦穆任之以政。韓信南鄭之亡卒，淮陰之怯夫，漢高歸之以謀。故曰：「明君之心，如明監，如澄泉。」圓明於中，形物於外，則使賢任能，不失其時。若非心之見，非智之知，因人之視，借人之聽，其猶眩耄叟以黼黻聒，聾夫以韶濩玄黃，宮徵無貫於心，欲求得人，而幸其伯，未之有也。故五帝得其道而興，三王失其道而廢。廢興之道，在人主之心、得賢之用，非在兵強、地廣、人殷、國富也。
〈將有智謀篇〉第七
經曰：太古之初，有[木百]皇氏，至於容成氏，不令而人自化，不罰而人自齊，不賞而人自勸，不知怒，不知喜，俞然若赤子。庖犧氏、神農氏，教而不誅；軒轅氏、陶唐氏、有虞氏，誅而不怨。蓋三皇之政以道，五帝之政以德。夏商衰，湯武廢道德、任智謀。……秦任商鞅、李斯之智，而並諸侯；漢任張良、陳平之智而滅項籍；光武任寇恂、馮異之智，而降樊崇；曹公任許攸、曹仁之智，而破袁紹；孫權任周瑜、魯肅之智，而敗魏武；劉備任諸葛亮之智，而王西蜀；晉任杜預、王濬之智，而平吳；苻堅任王猛之智，而定八表之眾；石勒任張賓之智，而生擒王淩；拓拔任崔浩之智，而保河朔之師；宇文任李穆之智，而挫高歡之銳；梁任王僧辯之智，而戮侯景；隋任高熲之智，而面縛陳主；太宗任李靖之智，而敗頡利可汗。有國家者，未有不任智謀而成王業也。故曰：將軍之事，以靜正理，以神察微，以智役物。見福於重關之內，慮患於杳冥之外者，將之智謀也。
〈術有陰謀篇〉第八
經曰：古之善用兵者，必重天下之權，而研諸侯之慮。重權不審，不知輕重強弱之稱；揣情不審，不知隱匿變化之動靜。重莫難於周知，揣莫難於悉舉，事莫難於必成，此三者，聖人能任之，故兵有百戰百勝之術，非善之善者也；不如不戰而屈人之兵，善之善者也。夫太上用計謀，其次用人事，其下用戰伐。用計謀者，熒惑敵國之主，陰移諂臣，以事佐之；惑以巫覡，使其尊鬼事神；重其彩色文繡，使賤其菽粟，令空其倉庾；遺之美好，使熒其誌；遺之巧匠，使起宮室高臺，以竭其財、役其力；易其性，使化改淫俗；奢暴驕恣，賢臣結舌，莫肯匡助，濫賞淫刑，任其喜怒，政令不行，信卜祠鬼，逆忠進諂，請謁公行，而無聖人之政，愛而與官，無功而爵，未勞而賞；喜則赦罪，怒則肆殺；法居而自順，令出而不行，信蓍龜、卜筮、鬼神、禱祠、讒佞、奇技，亂行於門戶，其所謂是者，皆非；非者，皆是。離君臣之際，塞忠讜之路，然後淫之以色，攻之以利，娛之以樂，養之以味。以信為欺，以欺為信，以忠為叛，以叛為忠。忠諫者死，諂佞者賞。令君子在野，小人在位，急令暴刑，人不堪命，所謂未戰以陰謀傾之，其國已破矣。
以兵從之，其君可虜，其國可隳，其城可拔，其眾可潰。故湯用此而桀放，周用此而紂殺，越用此而吳國墟，楚用此而陳蔡舉，三家用此而魯國弱，韓魏用此而東周分。儒生之言皆曰：「兵強大者必勝，小弱者必亡。」是則小國之君無伯王之業，萬乘之主無破亡之兆；昔夏廣而湯狹，殷大而周小，越弱而吳強，所謂不戰而勝者，陰傾之術，夜行之道，文武之教。聖人昭然獨見，忻然獨樂，其在茲乎！
〈數有探心篇〉第九
經曰：古者，鄰國烽煙相望，雞犬相聞，而足跡不接於諸侯之境，車軌不結於千里之外，以道存生，以德安形，人樂其居。後世澆風起而淳樸散，權智用而譎詐生，鄰國往來用間諜；縱橫之事，用檃括之人矣。
徐守仁義，社稷邱墟。魯尊儒墨，宗廟泯滅。非達奧知微，不能禦敵；不勞心苦思，不能原事；不悉見情偽，不能成名；材智不明，不能用兵；忠實不真，不能知人。是以，鬼谷先生述〈捭闔〉、〈揣摩〉、〈飛箝〉、〈抵巇〉之篇，以教蘇秦、張儀遊說於六國而探諸侯之心，於是術行焉！夫用探心之術者，先以道德、仁義、禮樂、忠信、詩書、經傳、子史、謀略、成敗渾而雜說，包而羅之，澄其心，靜其誌，伺人之情，有所愛惡、去就，從欲而攻之，陰慮陽發，此虛言而往，彼實心而來，因其心，察其容，聽其聲，考其辭。言不合者，反而求之，其應必出，既得其心，反射其意，符應不失，契合無二，膠而漆之，無使反覆，如養由之操弓、逢蒙之挾矢，百發無不中正，猶設罝罘，以罹魚兔，張其會，磔其腰，脅其虛，必沖綱而掛目，亦奚有孑遺哉！
夫探仁人之心，必以信，勿以財；探勇士之心，必以義，勿以懼；探智士之心，必以忠，勿以欺；探愚人之心，必以蔽，勿以明；探不肖之心，必以懼，勿以常；探好財之心，必以賄，勿以廉。夫與智者言，依於博，智有涯而博無涯，則智不可以測博；與博者言，依於辯，博師古而辯應，今則不可以應辯。與貴者言，依於勢，貴位高而勢制高，則位不可以禁勢。與富者言，依於物，富積財而物可寶，則財不足以易寶。與貧者言，依於利，貧匱乏而利豐贍，則乏不可以賙豐。與賤者言，依於謙，賤人下而謙降下，則賤不可以語謙。與勇者言，依於敢，勇不懼而敢剛毅，則勇不可以懾剛。與愚者言，依於銳，愚質樸而銳聰明，則樸不可以察聰。此八者，皆本同其道，而末異其表。同其道，人所欲聽；異其表，聽而不曉。如此，則不測淺、不測深，吾得出無間、入無朕，獨往而獨來，或縱而或橫；如偃枯草，使東而東，使西而西；如引停水決之則流；壅之則止，謀何患乎不從哉！
夫道貴制人、不貴制於人。制人者，握權；制於人者，遵命也。制人之術，避人之長，攻人之短；見己之所長，蔽己之所短。故獸之動，必先爪牙；禽之動，必先觜距；螫蟲之動，必以毒；介蟲之動，必以甲。夫鳥獸蟲豸，尚用所長以制物，況其智者乎！夫人好說道德者，必以仁義折之；好言儒墨者，必以縱橫禦之；好談法律者，必以權術挫之。必乘其始、合其終、摧其牙、落其角，無使出吾之右。徐以慶吊之言，憂喜其心，使其神不得為心之主。長生、安樂、富貴、尊榮、聲色、喜說，慶言也；死亡、憂患、貧賤、苦辱、刑戮、誅罰，吊言也。與貴者談，言吊則悲；與賤者談，言慶則悅。將其心，迎其意，或慶或吊，以惑其誌，情變於內者，形變於外，常以所見而觀其所隱，所謂測隱探心之術也。雖有先王之道，聖智之術而無此者，不足以成伯王之業也。
〈政有誅強篇〉第十
經曰：夫國有亂軍者，士卒怯弱、器械柔鈍、政令不一、賞罰不明，不預焉！所謂亂軍者，豪家權臣、閽寺嬖昵，為之軍吏，權軍之勢，擅將之威，公政私行，私門公謁。上發謀，下沮議；上申令，下不行。猛如虎、很如狼，強不可制者，皆謂之亂軍，各宜誅之。文宣誅少正卯於兩觀，而魯國清；田穰苴斬莊賈於表下，而軍容肅；魏絳刃楊幹而諸侯服；項籍斬宋義，而天下怖。夫誅豪者，益其威；戮強者，增其權。威權生於豪強之身，而不在於士卒之庸。豪強有兼才者，則駕而禦之，教而導之，如畜鷙鳥，如養猛虎，必節其饑渴、翦其爪牙、絆其足、猰其舌，呼之而隨，嗾之而走，牢籠其心使馴。吾之左右豪強無兼才者，則長其惡、積其兇、縱其心、橫其誌，禍盈於三軍，怨結於萬人。然後誅之，以壯吾氣。故曰：「不善人者，善人之資。」為將帥者，國之師，不誅豪強，何以成三軍之威哉！
