
吾友遇知己，策名逢聖朝。
高才擅白雪，逸翰懷青霄。
承詔選嘉賓，慨然即馳軺。
清晝下公館，尺書忽相邀。
留歡惜別離，畢景駐行鑣。
言及沙漠事，益令胡馬驕。
丈夫拔東蕃，聲冠霍嫖姚。
兜鍪衝矢石，鐵甲生風飆。
諸將出冷陘，連營濟石橋。
酋豪盡俘馘，子弟輸征徭。
邊庭絕刁斗，戰地成漁樵。
榆關夜不扃，塞口長蕭蕭。
降胡滿薊門，一一能射鵰。
軍中多宴樂，馬上何輕趫。
戎狄本無厭，羇縻非一朝。
飢附誠足用，飽飛安可招。
李牧制儋藍，遺風豈寂寥。
君還謝幕府，慎勿輕芻蕘。

