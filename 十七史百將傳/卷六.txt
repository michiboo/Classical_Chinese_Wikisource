周瑜，字公瑾，盧江舒人也。初，孫堅興義兵討董卓，徙家於舒。堅子策與瑜同年，獨相友善，瑜推道南大宅以舍策，升堂拜母，有無通共。及策薨，權統事，瑜與張昭共掌眾事。曹公入荊州，劉琮舉眾降曹。公得其水軍，船步兵數十萬。將士聞之，皆恐。權延見群下，問以計策。議者咸曰："曹公豺虎也，然託名漢相，挾天子以征四方，動以朝廷為辭，今日拒之，事更不順。且將軍大勢可以拒操者，長江也。今操得荊州，掩有其地。劉表治水軍，蒙沖鬥艦，乃以千數。操悉浮以沿江，兼有步兵，水陸俱下。此為長江之險，已與我共之矣。而勢力眾寡，又不可論。愚謂大計不如迎之。"瑜曰："不然。操雖託名漢相，其實漢賊也。將軍以神武雄才，兼仗父兄之烈，割據江東，地方數千里，兵精足用，英雄樂業，尚當橫行天下，為漢家除殘去穢，況操自送死，而可迎之邪？請為將軍籌之：今使北土已安，操無內憂，能曠日持久，來爭疆場，又能與我校勝負於船楫可乎？今北土既未平安，加馬超、韓遂尚在關西，為操後患。且舍鞍馬，杖舟楫，與吳越爭衡，本非中國所長。又今盛寒，馬無藁草，驅中國士眾遠涉江湖之間，不習水土，必生疾病。此數四者，用兵之患也，而操皆冒行之。將軍禽操，宜在今日。瑜請得精兵三萬人，進住夏口，保為將軍破之。"權曰："老賊欲廢漢自立久矣，徒忌二袁、呂布、劉表與孤耳。今數雄已滅，惟孤尚存，孤與老賊勢不兩立。君言當擊，甚與孤合，此天以君授孤也。"時劉備為曹公所破，欲引南渡江，與魯肅遇於當陽，遂共圖計，因進住夏口，遣諸葛亮詣權。權遂遣瑜及程普等與備並力逆曹公，遇於赤壁。時曹公軍眾已有疾病，初一交戰，公軍敗退，引次江北。瑜等在南岸，瑜部將黃蓋曰："今寇眾我寡，難與持久。然觀操軍方連船艦首尾相接，可燒而走也。"乃聚蒙沖鬥艦數十艘，實以薪草，膏油灌其中，裹以帷幕，上建牙旗，先書報曹公，欺以欲降。又預備走舸，各系大船後，因引次俱前。曹公軍吏士皆延頸觀望，指言蓋降。蓋放諸船，同時發火。時風盛猛，悉延燒岸上營落。頃之，煙炎張天，人馬燒溺死者甚眾，軍遂敗退，還保南郡。備與瑜等復共追。曹公留曹仁等守江陵城，徑自北歸。瑜與程普又進南郡，與仁相對，各隔大江。兵未交鋒，瑜即遣甘寧前據夷陵。仁分兵騎別攻圍寧。寧告急於瑜。瑜用呂蒙計，留凌統以守其後，身與蒙往救寧。寧圍既解，乃渡屯北岸，剋期大戰，瑜親跨馬掠陣，會流矢中右脅，瘡甚，便還。後仁聞瑜臥未起，勒兵就陣。瑜乃就興，案行軍營，激揚吏士，仁由是遂退。權拜瑜偏將軍，領南郡太守，屯據江陵。劉備以左將軍領荊州牧，治公安。備詣京見權，瑜上疏曰："劉備以梟雄之姿，而有關羽、張飛熊虎之將，必非久屈為人用者。愚謂大計宜徙備置吳，盛為築宮室，多其美女玩好，以娛其耳目，分此二人，各置一方，使如瑜者得挾與攻戰，大事可定也。今猥割土地以資業之，聚此三人，俱在疆場，恐蛟龍得雲雨，終非池中物也。"權以曹公在北方，當廣覽英雄，又恐備難卒制，故不納。是時劉璋為益州牧，外有張魯寇侵，瑜乃詣京見權曰："今曹操新折衄，方憂在腹心，未能與將軍連兵相爭也。乞與奮威俱進取蜀，得蜀而並張魯，因留奮威固守其地，好與馬超結援。瑜還與將軍據襄陽以蹙操，北方可圖也。"權許之。瑜還江陵，為行裝，而道於巴丘病卒。
　　孫子曰："天地孰得？"瑜謂曹公盛寒驅中國士涉江湖。又曰："親而離之。"瑜威聲遠著，而曹公、劉備咸疑譖之是也。
呂蒙，字子明，汝南富陂人也。少南渡，依姊夫鄧當。當為孫策將，數討山越。蒙年十五六，竊隨當擊賊，當顧見大驚，呵叱不能禁止。歸以告蒙母，母恚欲罰之，蒙曰："貧賤難可居，脫誤有功，富貴可致。且不探虎穴，安得虎子？"母哀而舍之。當職吏以蒙年小輕之，曰："彼孺子何能為？此欲以肉餵虎耳。"他日與蒙會，又笞辱之。蒙大怒，引刀殺吏，出走。後策召見，奇之，引置左右。數歲，鄧當死，張昭薦蒙代當，拜別部司馬。權統事，料諸小將兵少而用薄者，欲併合之。蒙陰賒貰，為兵作絳衣行滕。及簡日，陳列赫然，兵人練習。權見之大悅，增其兵。從征黃祖，祖令都督陳就逆以水軍出戰。蒙勒前鋒，親梟就首，將士乘勝，進攻其城。祖聞就死，委城走，兵追禽之。權曰："事之克，由陳就先獲也。"以蒙為橫野中郎將。益州將襲肅舉軍來附，周瑜表以肅兵益蒙。蒙盛稱肅有膽勇，且慕化遠來，於義宜益不宜奪也。權善其言，還肅兵。瑜使甘寧前據夷陵，曹仁分眾圍寧。寧困急，使使請救。蒙說瑜分遣三百人柴斷險道，賊走可得其馬。瑜從之。軍到夷陵，即日交戰，所殺過半。敵夜遁去，行遇柴道，騎皆舍馬步走。兵追蹙擊，獲馬三百匹，方船載還。於是將士形勢自倍，乃渡江立屯，與相攻擊，曹仁退走。遂據南郡，撫定荊州。魯肅代周瑜，當之陸口，過蒙屯下。肅意尚輕蒙，或說肅曰："呂將軍功名日顯，不可以故意待也。君宜顧之。"遂往詣蒙。酒酣，蒙問肅曰："君受重任，與關羽為鄰，將何計略，以備不虞？"肅造次應曰："臨時施宜。"蒙曰："今東西雖為一家，而關羽實熊虎也，計安可不豫定？"因為肅畫五策。肅於是越席就之，拊其背曰："呂子明，吾不知卿才略所及乃至於此也。"遂拜蒙母，結友而別。時蒙與成當、宋定、徐顧屯次比近，三將死，子弟幼弱，權悉以兵並蒙。蒙固辭，陳啟顧等皆勤勞國事，子弟雖小，不可廢也。書三上，權乃聽。蒙於是又為擇師，使輔導之，其操心率如此。後權拒曹公於濡須，數進奇計，又勸權夾水口立塢，所以備御甚精，曹公不能下而退。曹公遣朱光為廬江太守，屯皖，大開稻田，又令間人招誘鄱陽賊帥，使作內應。蒙曰："皖田肥美，若一收熟，彼眾必增，如是數歲，操態見矣，宜早除之。"乃具陳其狀。於是權親征皖，引見諸將問以計策。蒙乃薦甘寧為升城督，督攻在前，蒙以精銳繼之。侵晨進攻，蒙手執桴鼓，士卒皆騰踴自升，食時破之。既而張遼至夾石，聞城已拔，乃退。權加其功，即拜廬江太守，所得人馬皆分與之。廬陵賊起，諸將討擊，不能禽。權曰："鷙鳥累百，不如一鶚。"復令蒙討之。蒙至，誅其首惡，余皆釋放，復為平民。是時，劉備令關羽鎮守，專有荊土。權命蒙西取長沙、零、桂三郡。蒙移書二郡，望風歸服，惟零陵太守郝普城守不降。而備自蜀親至公安，遣羽爭三郡。權時住陸口，使魯肅萬人屯益陽拒羽，而飛書召蒙，使舍零陵，急還助肅。初，蒙既定長沙，當之零陵，過酃，載南陽鄧元之。元之者，郝普之舊也，欲令誘普。及被書當還，蒙秘之，夜召諸將，授以方略，晨當攻城，顧謂元之曰："郝子太聞世間有忠義事，亦欲為之，而不知時也。左將軍在漢中，為夏侯淵所圍。關羽在南郡，今至尊身自臨之。近者破樊本屯，救酃，逆為孫規所破。此皆目前之事，君所親見也。彼方首尾倒垂，救死不給，豈有餘力復營此哉！今吾士卒精銳，人思致命，至尊遣兵，相繼於道。今子以旦夕之命，待不可望之救，猶牛蹄中魚，冀賴江漢，其不可恃亦明矣。若子太必能一士卒之心，保孤城之守，尚能稽延日夕，以待所歸者，可也。今吾計力度慮，而以攻此，曾不移日，而城必破。城破之後，身死何益於事。而今百歲老母，戴白受誅，豈不痛哉？度此家不得外問，謂援可恃，故至於此耳。君可見之，為陳禍福。"元之見普，具宣蒙意，普懼而聽之。元之先出報蒙，普尋後當至。蒙豫敕四將，各選百人，普出，便入守城門。須臾普出，蒙迎執其手，與俱下船。語畢，出書示之，因拊手大笑。普見書，知備在公安，而羽在益陽，慚恨入地。蒙留孫河，委以後事，即日引軍赴益陽。後曹公又大出濡須，權以蒙為督，據前所立塢，置強弩萬張於其上，以拒曹公。曹公前鋒屯未就，蒙攻破之。魯肅卒，蒙西屯陸口，肅軍人馬萬餘盡以屬蒙，又拜漢昌太守，與關羽分土接境。知羽驍雄，有併兼心，且居國上流，其勢難久。初，魯肅等以為曹公尚存，禍難始構，宜相輔協，與之同仇，不可失也。蒙乃密陳計策曰："今征虜守南郡，潘璋住白帝，蔣欽將游兵萬人，循江上下，應敵所在，蒙為國家前據襄陽，如此，何憂於操，何賴於羽？且羽君臣，矜其詐力，所在反覆，不可以腹心待也。今羽所以未便東向者，以至尊聖明，蒙等尚存也。今不於強壯時圖之，一旦僵仆，欲復陳力，其可得邪？"權深納其策。初至陸口，外倍修恩厚，與羽結好。後羽討樊，留兵將備公安、南郡。蒙上疏曰："羽討樊而多留備兵，必恐蒙圖其後故也。蒙常有病，乞分士眾還建業，以治病為名。羽聞之，必撤備兵，盡赴襄陽。大軍浮江，晝夜馳上，襲其空虛，則南郡可下，而羽可禽也。"遂稱病篤，權乃露檄召蒙還，陰與圖計。羽果信之，稍撤兵以赴樊。魏使于禁救樊，羽盡禽禁等，人馬數萬，托以糧乏，擅取湘關米。權聞之，遂行，先遣蒙在前。蒙至尋陽，盡伏其精兵舳艫中，使白衣搖櫓，作商賈人服，晝夜兼行，至羽所置江邊屯候，盡收縛之，是故羽不聞知。遂到南郡，士仁、糜芳皆降。蒙入據城，盡得羽及將士家屬，皆撫慰，約令軍中不得干歷人家，有所求取。蒙麾下士，是汝南人，取民家一笠，以覆官鎧。官鎧雖公，蒙猶以為犯軍令，不可以鄉里故而廢法，遂垂涕斬之。於是軍中震慄，道不拾遺。蒙旦幕使親近存恤耆老，問所不足，疾病者給醫藥，饑寒者賜衣糧。羽府藏財寶，皆封閉以待權至。羽還，在道路，數使人與蒙相問，蒙輒厚遇其使，週遊城中，家家致問，或手書示信。羽人還，私相參訊，咸知家門無恙，見待過於平時，故吏士無斗心。會權尋至，羽自知孤窮，乃走麥城，西至漳鄉，眾皆委羽而降。權使朱然、潘璋斷其徑路，即父子俱獲，荊州遂定。以蒙為南郡太守，封孱陵侯。蒙疾，權時在公安，迎置內殿，所以治護者萬方。年四十二，遂卒。蒙常以部曲事為江夏太守蔡遺所白，蒙無恨意。及豫章太守顧邵卒，權問所用，蒙因薦遺奉職佳吏，權笑曰："君欲為祁奚邪？"於是用之。甘寧粗暴好殺，既常失蒙意，又時違權令，權怒之。蒙曰："將如寧難得，宜容忍之。"權遂厚寧，卒得其用。孫權與陸遜論周瑜、魯肅及蒙曰："公瑾雄烈，膽略兼人，遂破孟德，開拓荊州，邈焉難繼，君今繼之。公瑾昔要魯肅來東，致達於孤，孤與宴語，便及大略帝王之業，此一快也。後孟德因獲劉琮，張言方率數十萬眾水步俱下。孤請諸將，問所宜，俱言宜遣使迎之。肅即駁言不可，勸孤急呼公瑾，付任以眾，逆而擊之，此二快也。且其決計策意，出張、蘇遠矣。後雖勸吾借玄德地，是其一短，不足以損其二長也。周公不求備於一人，故孤忘其短而貴其長，常以比方鄧禹也。又子明少時，孤謂不辭劇易，果敢有膽而已。及長，學問開益，籌略奇至，可以次於公瑾，但言議英發不及之耳。圖取關羽，勝於魯肅。肅答孤書云：帝王之起，皆有驅除，羽不足忌。此肅內不能辨，外為大言耳。孤亦恕之，不苟責也。"
　　孫子曰："料敵制勝，計險厄遠近。"蒙料賊必遁而柴險得馬。又曰："因間者，因其鄉人而用之。"蒙因鄧元之而降郝普。又曰："攻其無備。"蒙令關羽撤兵而襲南郡。又曰："法令孰行？"蒙鄉人盜笠而斬之是也。
陸遜，字伯言，吳郡吳人也。孫權為將軍，遜仕幕府。權數訪世務，遜建議曰："方今英雄棋跱，豺狼窺望，克敵寧亂，非眾不濟，而山寇舊惡，依阻深地。夫腹心未平，難以圖遠。可大部伍，取其精銳。"權納其策，以為帳下右部督。會丹陽賊帥費棧受曹公印綬，扇動山越為作內應。權遣遜討棧。棧支黨多而往兵少，遜乃益施牙幢，分佈鼓角，夜潛山谷間，鼓譟而前，應時破散。遂部伍東三郡，強者為兵，羸者補戶，得精卒數萬人，宿惡盪除，所過肅清。呂蒙稱疾，詣建業。遜往見之，謂曰："關羽接境，如何遠下？"蒙曰："誠如來言，然我病篤。"遜曰："羽矜其驍氣，陵轢於人。始有大功，意驕志逸，但務北進，未嫌於我。有相聞病，必益無備。今出其不意，自可禽制。下見至尊，宜好為計。"蒙曰："羽素勇猛，既難為敵，且已據荊州，恩信大行，兼始有功，膽勢益盛，未易圖也。"蒙至都，權問："誰可代卿者？"蒙對曰："陸遜意思深長，才堪負重。觀其規慮，終可大任。而未有遠名，非羽所忌，無復是過。若用之，當令外自韜隱，內察形便，然後可克。"權乃召遜，拜偏將軍右部督代蒙。遜出陸口，書與羽曰："前承觀釁而動，以律行師，小舉大克，一何巍巍！敵國敗績，利在同盟。聞慶拊節，想遂席捲，共獎王綱。近以不敏，受任來西，延慕光塵，思稟良規。"又曰："于禁等見獲，遐邇欣嘆，以為將軍之勛足以長世。雖昔晉文城濮之師，淮陰拔趙之略，蔑以尚茲。聞徐晃等步騎駐旌，窺望麾葆。操猾虜也，忿不思難，恐前增眾，以逞其心。雖雲師老，猶有驍悍。且戰捷之後，常苦輕敵，古人杖術，軍勝彌警。願將軍廣為方計，以全獨克。仆書生疏遲，忝所不堪，喜鄰威德，樂自傾盡，雖未合策，猶可懷也。"羽覽遜書，有謙下自托之意，意大安，無復所嫌。遜具啟形狀，陳其可禽之要。權乃潛軍而上，使遜與呂蒙為前部，至即克公安、南郡。黃武元年，劉備率大眾來向西界，權命遜督五萬人拒之。備從巫峽、建平連圍至夷陵界，立數十屯，以金錦爵賞誘動諸夷，使將軍馮習為大督，張南為前部，趙融、廖淳、傅彤等各為別督。先遣吳班將數千人於平地立營，欲以挑戰。諸將皆欲擊之，遜曰："此必譎，且觀之。"備知其計不可，乃引伏兵八千，從谷中出。遜曰："所以不聽諸軍擊班者，揣之必有巧故也。"遜上疏曰："夷陵要害，國之關限。雖為易得，亦復易失。失之非徒損一郡之地，荊州可憂。今日爭之，當令必諧。備干天常，不守窟穴，而敢自送。臣雖不材，憑奉威靈，以順討逆，破壞在近。尋備前後行軍，多敗少成。推此論之，不足為戚。臣初嫌之，水陸俱進，今反舍船就步，處處結營，察其布置，必無他變。伏願至尊高枕，不以為念也。"諸將並曰："攻備當在初，今乃令入五六百里，相銜持經七八月，其諸要害皆以固守，擊之必無利矣。"遜曰："備是猾虜，更嘗事多，其軍始集，思慮精專，未可干也。今住已久，不得我便，兵疲意沮，計不復生，掎角此寇，正在今日。"乃先攻一營，不利，諸將皆曰："空殺兵耳。"遜曰："吾已曉破之之術。"乃敕各持一把茅，以火攻拔之。一爾勢成，通率諸軍同時俱攻，斬張南、馮習及胡王沙摩柯等首，破其四十餘營。備將杜路、劉寧等窮逼請降。備升馬鞍山，陳兵自繞。遜督促諸軍四面蹙之，土崩瓦解，死者萬數。備因夜遁，驛人自擔燒鐃鎧斷後，僅得入白帝城。其舟船器械，水步軍資，一時略盡，屍骸漂流，塞江而下。備大慚恚曰："吾乃為遜所折辱，豈非天邪！"初，孫桓別討備前鋒於夷道，為備所圍，求救於遜。遜曰："未可。"諸將曰："孫安東公族，見圍已困，奈何不救？"遜曰："安東得士眾心，城牢糧足，無可憂也。待吾計展，欲不救安東，安東自解。"及方略大施，備果奔潰。桓後見遜曰："前實怨不見救，定至今日，乃知調度自有方耳。"當御備時，諸將軍或是孫策時舊將，或公室貴戚，各自矜恃，不相聽從。遜案劍曰："劉備天下知名，曹操所憚。今在境界，此強對也。諸君並荷國恩，當相輯睦，共翦此虜，上報所受，而不相順，非所謂也。仆雖書生，受命主上。國家所以屈諸君使相承望者，以仆有尺寸可稱，能忍辱負重故也。各任其事，豈復得辭！軍令有常，不可犯也。"及至破備，計多出遜，諸將乃服。權聞之曰："君何以初不啟諸將違節度者邪？"遜對曰："受恩深重，任過其才。又此諸將或任腹心，或堪爪牙，或是功臣，皆國家所當與共克定大事者。臣雖駑懦，竊慕相如、寇恂相下之義，以濟國事。"權大笑，稱善。加拜遜輔國將軍，領荊州牧。備尋病亡，子禪襲位，諸葛亮秉政，與權連和。時事所宜，權輒令遜語亮，並刻權印，以置遜所。權每與禪、亮書，常過示遜輕重可否。有所不安，便令改定，以印封行之。七年，權使鄱陽太守周魴譎魏大司馬曹休，休果舉眾入皖。乃召遜假黃鉞，為大都督，逆休。休既覺知，恥見欺誘，自恃兵馬精多，遂交戰。遜自為中部，令朱桓、全琮為左右翼，三道俱進，果沖休伏兵，因驅走之，追亡逐北，徑至夾石，斬獲萬餘，牛馬騾驢車乘萬兩，軍資器械略盡。休還，疽發背死。諸軍振旅過武昌，權令左右以御蓋覆遜，入出殿門。凡所賜遜，皆御物上珍，於時莫與為比。嘉禾五年，權北征，使遜與諸葛瑾攻襄陽。遜遣親人韓扁齎表奉報，還，遇敵於沔中，鈔邏得扁。瑾聞之甚懼，書與遜云："大駕已旋，賊得韓扁，具知吾闊狹。且水干，宜當急去。"遜未答，方催人種葑豆，與諸將奕棋射戲如常。瑾曰："伯言多智略，其當有以。"自來見遜，遜曰："賊知大駕已旋，無所復戚，得專力於吾。又已守要害之處，兵將意動，且當自定以安之，施設變術，然後出耳。今便使退，賊當謂吾怖，仍來相蹙，必敗之勢也。"乃密與瑾立計，令瑾督舟船，遜悉上兵馬，以向襄陽城。敵素憚遜，遽還赴城。瑾便引船出，遜徐整部伍，張拓聲勢，步趨船，敵不敢幹。軍到白圍，託言住獵，潛遣將軍周峻、張梁等擊江夏新市、安陸、石陽，石陽市盛，峻等奄至，人皆捐物入城。城門噎不得關，敵乃自斫殺己民，然後得闔。斬首獲生，凡千餘人。其所生得，皆加營護，不令兵士干擾侵侮。將家屬來者，使就料視。若亡其妻子者，即給衣糧，厚加慰勞，發遣令還。或有感慕相攜而歸者，鄰境懷之。又魏江夏太守逯式兼領兵馬，頗作邊害，而與北舊將文聘子休宿不葉。遜聞其然，即假作答式書云："得報懇惻，知與休久結嫌隙，勢不兩存，欲來歸附，輒以密呈來書表聞，撰眾相迎。宜潛速嚴，更示定期。"以書置界上，式兵得書以見式，式惶懼，遂送妻子還洛。由是吏士不復親附，遂以免罷。赤烏七年，為丞相。卒。次子抗襲爵。
　　孫子曰："夜戰多火鼓，晝戰多旌旗。"遜討費棧，益施牙幢而分佈鼓角。又曰："出其不意。"遜以呂蒙稱疾而請出羽之不意。又曰："卑而驕之。"遜與羽書有謙下之意，而羽無所嫌。又曰："其所居易者，利也。"遜以吳班營於平地而謂必有巧。又曰："避其銳氣，擊其墮歸。"遜以備軍始集，不擊而待其疲沮。又曰："愛民可煩。"遜謂孫桓無可憂而不必救。又曰："我不欲戰，乖其所之。"遜種豆奕棋而敵不敢蹙。又曰："親而離之。"遜假作式書是也。
陸抗，字勁節，孫策外孫也。與諸葛恪換屯柴桑。抗臨去，皆更繕完城圍，葺其牆屋，居廬桑木，不得妄敗。恪入屯，儼然若新。而恪柴桑故屯，頗有毀壞，深以為慚。孫皓即位，政令多闕。抗上疏曰："臣聞德均則眾者勝寡，力侔則安者制危，蓋六國所以兼併於強秦，齊楚所以北面於漢高也。今敵跨制九報，非徒關右之地，割據九州，豈但鴻溝以西而已。國家外無連國之援，內非西楚之強，庶政陵遲，黎民未乂。而議者所恃，徒以長川峻山，限帶封域，此乃書傳之末事，非智者之所先也。"鳳凰元年，西陵督步闡據城以叛，遣使降晉。抗聞之，即部分諸軍，令將軍左奕、吾彥、蔡貴等徑赴西陵，敕諸營更築嚴圍，自赤溪至故市，內以圍闡，外以禦寇，晝夜催切，如敵已至，眾甚苦之。諸將咸諫曰："今及三軍之銳，亟以攻闡，比晉救至，闡必可拔。何事於圍，而以弊士民之力乎？"抗曰："此城處勢既固，糧谷又足，且所繕修備御之具，皆抗所宿規。今反身攻之既非可卒克，且北救必至，至而無備，表里受難，何以御之？"諸將咸欲攻闡，抗每不許，宜都大守雷譚言至懇切，抗欲服眾，聽令一攻。攻果無利，圍備始合。晉車騎將軍羊祜率師向江陵，諸將咸以抗不宜上，抗曰："江陵城固兵足，無所憂患。假令敵沒江陵，必不能守，所損者小。如使西陵盤結，則南山群夷皆當擾動，則所憂慮，難可以言也。吾寧棄江陵而赴西陵，況江陵牢固乎？"初，江陵平衍，道路通利，抗敕江陵督張咸作大堰遏水，漸漬乎中，以絕寇叛。祜欲因所遏水，浮船運糧，揚聲將破堰以通步軍。抗聞，使咸亟破之。諸將皆惑，屢諫不聽。祜至當陽，聞堰破，乃改船以車運，大費損功力。晉巴東監軍徐嗣率水軍詣建平，荊州剌史楊肇至西陵。抗令張咸固守其城；公安督孫遵巡南岸御祜；水軍督留慮、鎮西將軍朱琬拒嗣；身率三軍，憑圍對肇。將軍朱喬、營都督俞贊亡詣肇。抗曰："贊軍中舊吏，知吾虛實者，吾嘗慮夷兵素不簡練，若敵攻圍，必先此處。"即夜易夷兵，皆以舊將充之。明日，肇果攻故夷兵處，抗命旋軍擊之，矢石雨下，肇眾傷死者相屬。肇至經月，計屈夜遁。抗欲追之，而慮闡畜力項領，伺視間隙，兵不足分。於是但鳴鼓戒眾，若將追者。肇眾凶懼，悉解甲挺走。抗使輕兵躡之，肇大破敗，祜等皆引軍還。抗遂陷西陵，誅夷闡族及其將吏，修治城闈。東還樂鄉，貌無矜色，謙沖如常，故得將士歡心。拜大司馬、荊州牧。遂卒。
　　孫子曰："城有所不攻。"抗違眾議而不攻西陵。又曰："上兵伐謀。"抗決堰以破羊祜之策。又曰："善守者，敵不知其所攻。"抗以舊將易吏兵是也。
羊祜，字叔子，泰山南城人也。嘗游汶水之濱，遇父老謂之曰："孺子有好相，年未六十，必建大功於天下。"既而去，莫知所在。武帝將有滅吳之志，以祜為都督荊州諸軍事，出鎮南夏。開設庠序，綏懷遠近，甚得江漢之心。與吳人開布大信，降者欲去皆聽之。吳石城守去襄陽七百餘里，每為邊害，祜患之，卒以詭計令吳罷守。於是戍邏減半，分以墾田八百餘頃，大獲其利。祜之始至也，軍無百日之糧，及至季年，有十年之積。詔罷江北都督，置南中郎將，以所統諸軍在漢東江夏者，皆以益祜。祜在軍常輕裘緩帶，身不被甲，鈴合之下，侍衛者不過十數人，而頗以畋漁廢政。嘗欲夜出，軍司徐嗣執綮當營門，曰："將軍都督萬里，安可輕脫！將軍之安危，亦國家之安危也。嗣今日若死，此門乃開耳。"祜改容謝之，此後稀出矣。吳西陵督步闡舉城來降。吳將陸抗攻之甚急，詔祜迎闡。祜率五萬出江陵，遣荊州剌史楊肇攻抗，不克，闡終為抗所禽。有司奏："祜所統八萬餘人，賊眾不過三萬。祜頓兵江陵，使賊備得設。乃遣楊肇偏軍入險，兵少糧單，軍人挫衄。背違詔命，無大臣節。"坐貶為平南將軍，而免楊肇為庶人。祜以孟獻營武牢而鄭人懼，晏弱城東陽而萊子服，乃進據險要，開建五城，收膏腴之地，奪吳人之資，石城以西，盡為晉有。自是前後降者不絕，乃增修德信，以懷柔初附，慨然有吞併之心。每與吳人交兵，克日方戰，不為掩襲之計。將帥有欲進譎詐之策者，輒飲以醇酒，使不得言。人有略吳二兒為俘者，祜遣送還其家。後吳將夏詳、邵顗等來降，二兒之父亦率其屬與俱。吳將陳尚、潘景來寇，祜追斬之，美其死節而厚加殯斂。景、尚子弟迎喪，祜以禮遣還。吳將鄧香掠夏口，祜募生縛香，既至，宥之。香感其恩，率部曲而降。祜出軍行吳境，刈谷為糧，皆計所侵，送絹償之。每會眾江沔遊獵，常止晉地。若禽獸先為吳人所傷，而為晉兵所得者，皆封還之。於是吳人翕然悅服，稱為羊公，不之名也。祜與陸抗相對，使命交通，抗稱祜之德量，雖樂毅、諸葛孔明不能過也。抗嘗病，祜饋之藥，抗服之無疑心。人多諫抗，抗曰："羊祜豈鴆人者！"時談以為華元、子友復見於今。抗每告其戍曰："彼專為德，我專為暴，是不戰而自服也。各保分界而已，無求細利。"孫皓聞二境交和，以詰抗。抗曰："一邑一鄉，不可以無信義，況大國乎！臣不如此，正是彰其德，於祜無傷也。"祜以伐吳必藉上流之勢。又時吳有童謠，曰："阿童復阿童，銜刀浮渡江。不畏岸上獸，但畏水中龍。"祜聞之曰："此必水軍有功，但當思應其名者耳。"會益州剌史王濬召為大司農，祜知其可任，濬又小字阿童，因表留濬監益州諸軍事，加龍驤將軍，密令修舟楫，為順流之計。祜繕甲訓卒，廣為戎備。至是上疏曰："今若引梁益之兵水陸俱下，荊楚之眾進臨江陵、平南、豫州，直指夏口，徐、楊、青、兗並向秣陵，鼓旆以疑之，多方以誤之，以一隅之吳，當天下之眾，勢分形散，所備皆急。巴漢奇兵出其空虛，一處傾壞，則上下震盪。孫皓恣情任意，與下多忌，名臣重將不復自信。將疑於朝，士困於野。平常之日，猶懷去就；兵臨之際，必有應者。終不能齊力致死，已可知也。其俗急速，不能持久，弓弩戟盾不如中國，唯有水戰是其所便。一入其境，則長江非復所固，還保城池，則去長入短。而官軍專進，人有致節之志；吳人戰於其內，有憑城之心。如此，軍不逾時，思可必矣。"帝深納之。會秦涼屢敗，祜復表曰："吳平則胡自定，但當涉齊大功耳。"而議者多不同，祜嘆曰："天下不如意事，十居七八。故有當斷不斷，天與不取，豈非更事者恨於後時哉！"會吳人寇弋陽、江夏，略戶口，詔遣侍臣移書詰祜不追討之意，並欲移州復舊之宜。祜曰："江夏去襄陽八百里，比知賊問，賊去亦已經日矣。步軍方往，安能救之哉！勞師以免責，恐非事宜也。昔魏武置都督，類皆與州相近，兵勢好合惡離。疆場之間，一彼一此，慎守而已，古之善教也。若輒徙州，戰出無常，亦未知州之所宜據也。"使者不能詰。祜寢疾，求入朝。及侍坐，面陳伐吳之計。帝以其病，不宜數入，遣張華問其籌策。祜曰："吳人虐政已甚，可不戰而克。若孫皓不幸而沒，吳人更立令主，雖百萬之眾，長江未可而越也，將為後患乎！"華深贊成其計。祜謂華曰："成吾志者，子也。"帝欲使祜臥護諸將，祜疾篤，乃舉杜預自代。尋卒。南州人征市日聞祜喪，莫不號慟，罷市，巷哭者聲相接。吳守邊將士亦為之泣。其仁德所感如此。襄陽百姓於峴山祜平生遊憩之所，建碑立廟，歲時饗祭焉。望其碑者，莫不流涕。杜預因名為墮淚碑。祜卒一歲，而吳平。群臣上壽，帝執爵流涕曰："此羊太傅之功也。"因以克定之功，策告祜廟。
　　孫子曰："全國為上。"祜增修德信，而吳人歸附。又曰："進而不可御者，沖其虛。"祜料吳人一處傾壞，則上下震盪。又曰："自戰其地，為散地。"祜謂吳人有憑城之心是也。
杜預，字元凱，京洮杜陵人也。博學多通，明於興廢之道。常言："德不可以企及，立功立言可庶幾也。"預損益萬機，不可勝數，朝野稱美，號曰"杜武庫"，言其無所不有也。時帝密有滅吳之計，而朝議多違，唯預、羊祜、張華與帝意合。祜病舉預自代。及祜卒，拜鎮南大將軍、都督荊州諸軍事。預既至鎮，繕兵甲，耀威武。乃簡精銳，襲吳西陵督張政，大破之。政，吳之名將也，據要害之地，恥以無備取敗，不以所喪之實告於孫皓。預欲間吳邊將，乃表還其所獲之眾於皓。皓果召政，遣武昌監劉憲代之。故大軍臨至，使其將帥移易，以成傾盪之勢。預處分既定，乃啟請伐吳之期。帝報待明年方欲大舉，預上表曰："凡事當以利害相校，今此舉十有八九利，其一二止於無功耳。其言破敗之形亦不可得，直是計不出己，功不在身，各恥其前言，故守之也。昔漢宣帝議趙充國所上，事效之後，詰責諸議者，皆叩頭而謝，以塞異端也。自秋以來，討賊之形頗露。若令中止，孫皓怖而生計，或徙都武昌，更完修江南諸城，遠其居人。城不可攻，野無所掠，積大船於夏口，則明年之計或無所及。"時帝與張華圍棋，而預表適至。華推枰斂手曰："陛下聖明神武，國富兵強。吳主淫虐，誅殺賢能，當今討之，可不勞而定。"帝乃許之。預陳兵於江陵，遣周旨、伍巢等率奇兵八百，泛舟夜渡，以襲樂鄉。多張旗幟，起火巴山，出於要害之地，以奪賊心。吳都督孫歆震恐，與伍延書曰："北來諸軍，乃飛渡江也。"旨、巢等伏兵樂鄉城外。歆遣軍出距王浚，大敗而還。旨等發伏兵，隨從軍而入，歆不覺。直至帳下，虜歆而還。故軍中為之謠曰："以計代戰，一當萬。"於是進逼江陵。吳督將伍延偽請降而列兵登陣，預攻克之。既平上流，於是沅湘以南，至於交廣，吳之州郡皆望風歸命，奉送印綬。預仗節稱詔而綏撫之。王浚先列上得孫歆頭，預後生送歆，洛中以為大笑。時眾軍會議，或曰："百年之寇，未可盡克。今向暑，水潦方降，疾疫時起，宜俟來冬，更為大舉。"預曰："昔樂毅藉濟西一戰以並強齊，今兵威已振，譬如破竹，數節之後，皆迎刃而解，無復著手處也。"遂指授郡帥，徑造秣陵。所過城邑，莫不束手。議者乃以書謝之。孫皓既平，振旅凱入，以功進爵當陽縣侯。初攻江陵，吳人知預病癭，憚其智計，以瓠系狗頸示之。每大木似癭，輒斫使白，題曰"杜預頸"。及城平，盡捕殺之。巴丘湖、沅湘之會，表里山川，實為險固，荊蠻之所恃也。預乃開楊口，起夏水，達巴陵千餘里，內瀉長江之險，外通零桂之漕。南土歌之曰："後日無叛由杜翁，孰識智名與勇功。"預公家之事，知無不為。凡所興造，必考度始終，鮮有敗事。或譏其意卒者，預曰："禹、稷之功，期於濟世，所庶幾也。"預身不跨馬，射不穿札，而每在大事，輒居將率之列。結交接物，恭而有禮。既立功之後，從容無事，乃耽思經籍，為《春秋左氏經傳集解》。時王濟解相馬，和嶠頗聚斂。預常稱濟有馬癖，嶠有錢癖。武帝聞之，謂預曰："卿有何癖？"對曰："臣有《左傳》癖。"預在鎮，數餉遺洛中貴要。或問其故，預曰："吾但恐為害，不求益也。"尋卒。
　　孫子曰："敵人開闔，必亟入之。"預表還所獲而間張政。又曰："善攻者，動於九天之上。"預以奇兵襲樂鄉，而孫歆以謂飛渡江。又曰："善戰者，求之於勢。"預謂兵威已振如破竹是也。
王濬，字士治，弘農湖人也。博涉墳典，恢廓有大志。常起宅，開門前路廣數十步。人或謂之何太過，濬曰："吾欲使容長戟幡旗。"眾或笑之，濬曰："陳勝有言：燕雀安知鴻鵠之志。"後參征南軍，羊祜深知待之。祜兄子暨白祜："濬為人智大，奢侈不節，不可專任，宜有以裁之。"祜曰："濬有大才，將欲濟其所欲，必可用也。"識者謂祜可謂能舉善焉。除巴郡太守。郡邊吳境，兵士苦役，生男多不養。濬乃嚴其科條，寬其徭課，其產育者皆與休復，所全活者數千人。遷益州刺史。武帝謀伐吳，詔濬修舟艦。濬乃作大船連舫，方百二十步，受二千餘人。以木為城，起樓櫓，開四出門，其上皆得馳馬來往。又畫鷁首怪獸於船首，以懼江神。舟楫之盛，自古未有。濬造船於蜀，其木柿蔽江而下。吳建平太守吳彥取流柿以呈孫皓曰："晉必有攻吳之計，宜增建平兵。建平不下，終不敢渡。"皓不從。尋以謠言拜濬為龍驤將軍、監益梁諸軍事。時朝議咸諫伐吳，濬乃上疏曰："臣作船七年，日有朽敗，又臣年七十，死亡無日。願陛下無失事機。"帝深納焉。又杜預表請，帝乃發詔，分命諸方節度。濬於是統兵。先在巴郡之所全育者，皆堪徭役供軍，其父母戒之曰："王府君生爾，爾必勉之，無愛死也！" 濬發自城都。吳人於江險磧要害之處，並以鐵鎖橫截之，又作鐵錐長丈余，暗置江中，以逆拒船。先是羊祜獲吳間諜，具知其狀。濬乃作大筏數十，亦方百餘步，縛草為人，被甲持杖，令善水者以筏先行，筏遇鐵錐，輒著筏去。又作火炬，長十餘丈，大數十圍，灌以麻油，在船前，遇鎖，然炬燒之，須臾，融液斷絕，於是船無所礙。詔進濬為平東將軍、督益梁諸軍事。濬自發蜀，兵不血刃，攻無堅城。於是順流鼓棹，徑造三山。皓遣游擊將軍張象率舟軍萬人御浚，象軍望旗而降。皓聞濬軍旌旗器甲，屬天滿江，威勢甚盛，莫不破膽。濬入於石頭，皓乃肉袒面縛，造於壘門。濬躬解其縛，送於京師。收其圖籍，封其府庫，軍無私焉。初，詔書使濬下建平，受杜預節度，至秣陵，受王渾節度。預至江陵，謂將帥曰："濬得下建平，則順流長驅，威名已著，不宜令受制於我。若不能克，則無緣得施節度。" 濬至西陵，預與之書曰："足下既摧其西藩，便當徑取秣陵，討累世之逋寇，釋吳人於塗炭，亦曠世一事也。" 濬大悅，表呈預書。及濬將至秣陵，王渾要令暫過論事，濬舉帆直指，報曰："風利，不得泊也。"王渾又破皓中軍，斬張悌等，頓兵不敢進。而濬乘勝納降，渾恥而且忿，乃表濬違詔不受節度。詔責濬曰："前詔使將軍受安東將軍渾節度，渾思謀深重，案甲以待將軍。云何徑前，不從渾命，違制昧利，甚失大義。" 濬上書自理曰："前至三山，見渾軍在北岸，遣書與臣，可暫來過。臣水軍風發，乘勢造賊城，無緣得於長流之中回船過渾。伏讀嚴詔，驚怖悚栗，不知驅命當所投厝。豈唯老臣獨懷戰灼，三軍上下咸盡喪氣。案春秋大夫出疆，由有專輒。臣雖愚蠢，以為事君之道，惟當竭節盡忠，奮不顧命，量力受任，臨事制宜，苟利社稷，死生以之。若其顧護嫌疑，以避咎責，此是人臣不忠之利，實非明主社稷之福也。"渾又報周浚書，雲濬軍得吳寶物。濬復表曰："昔樂毅伐齊，下城七十，而卒被讒間，脫身出奔。樂羊既反，謗書滿篋。夫犯上干主，其罪可救；浚忤貴臣，則禍在不測。故朱雲折檻，嬰逆鱗之怒，慶忌救之，成帝不問。望之、周堪違忤石顯，雖闔朝嗟嘆，而死不旋踵。此臣之所大怖也。臣將軍素嚴，兵人不得妄離部陳間。在秣陵諸軍，凡二十萬眾。臣軍先至，為土地之主。百姓之心，皆歸仰臣，臣切敕所領，秋毫不犯。有違犯者，凡斬十三人，皆吳人所知也。又聞吳人言，前張悌戰時，所殺才有二千人，而渾、浚露布亦以萬計。以吳剛子為主簿，而遣剛至洛，欲令剛增斬級之數。若信如所聞，浚等虛詐，尚欺陛下，豈惜於臣！" 濬自以功大而為渾所抑，每進見，陳其攻伐之勞，及見枉之狀，或不勝忿憤，徑出不辭。帝每容恕之。益州護軍范通，濬之外親也，謂濬曰："卿功則美矣，然恨所以居美者，未盡善也。" 濬曰："何謂也？"通曰："卿旋旆之日，角巾私第，口不言平吳之事。若有問者，輒曰：'聖主之德，群帥之力，老夫何力之有焉！'如斯，顏子之不伐，龔遂之雅對，將何以過之。藺生所以屈廉頗，王渾匪無愧乎！" 濬曰："吾始懼鄧艾之事，畏禍及不得無言，求不能遣諸胸中，是吾偏也。"卒，時八十。
　　孫子曰："毀人之國而非久也。" 濬徑造三山而降孫皓。又曰："上下同欲者勝。" 濬下建平而杜預不施節度是也。
馬隆，字孝興，東平平陸人。少而智勇。泰始中，將興伐吳之役，下詔曰："吳會未平，宜得猛士以濟武功。雖舊有薦舉之法，未足以盡殊才。其普告州郡，有壯勇秀異才力傑出者，皆以名聞，將簡其尤異，擢而用之。"兗州舉隆才堪良將。稍遷司馬督。初，涼州剌史楊欣失羌戎之和，隆陳其必敗。俄而欣為虜所沒，河西斷絕，帝每有西顧之憂，臨朝而嘆曰："誰能為我討此虜通涼州者乎？"朝臣莫對，隆進曰："陛下若能任臣，臣能平之。"帝曰："必能滅賊，何為不任？顧卿方略何如耳？"隆曰："陛下若能任臣，當聽臣自任。"帝曰："云何？"隆曰："臣請募勇士三千人，無問所從來，率之鼓行而西，稟陛下威德，醜虜何足滅哉！"帝許之，乃以隆為武威太守。公卿僉曰："六軍既眾，州郡兵多，但當用之，不宜橫設賞募以亂常典。隆小將妄說，不可從也。"帝弗納。隆募限腰引弩三十六鈞、弓四鈞，立標簡試。自旦至申，得三千五百人。隆曰："足矣。"因請自至武庫選仗。武庫令與隆忿爭，御史劾隆，隆曰："臣當亡命戰場，以報所受，武庫令乃以魏時朽仗見給，不可復用，非陛下使臣滅賊意也。"帝從之，又給其三年軍資。隆於是西渡溫水。虜樹機能等以眾萬計，或乘險以遏隆前，或設伏以截隆後。隆依八陣圖作扁箱車，地廣則鹿角車營，路狹則為木屋施於車上，且戰且前，弓矢所及，應弦而倒。奇謀間發，出敵不意。或夾道累磁石，賊負鐵鎧，行不得前，隆卒悉被犀甲，無所留礙，賊咸以為神。轉戰千里，殺傷以千數。自隆之西，音問斷絕，朝廷憂之，或謂已沒。後隆使夜到，帝撫賞歡笑。詰朝，召群臣謂曰："若從諸卿言，是無秦涼也。"乃詔曰："隆以偏師寡眾，奮不顧難，冒險能濟，其假節、宣威將軍。"隆到武威，虜大人猝拔韓、且萬能等率萬餘落歸降，前後誅殺及降附者以萬計。又率善戎沒骨能等與樹機能大戰，斬之，涼州遂平。朝議將加隆將士勛賞，有司奏隆將士皆先加顯爵，不應更授。衛將軍楊珧駁曰："前精募將士，少加爵命者，此適所以為誘引。今隆全軍獨克，西土獲安，不得便以前授塞此後功。"乃從珧議，賜爵加秩各有差。太康初，以隆為平虜護軍、西平太守，將所領精兵，又給牙門一軍，屯據西平。時南虜成奚每為邊患，隆至，帥軍討之。虜據險距守，隆令軍士皆負農器，將若田者。虜以隆無征討意，御眾稍怠。隆因其無備，進兵擊破之。畢隆之政，不敢為寇。太熙初，授東羌校尉。積十餘年，威信振於隴右。時洛陽太守馮翊嚴舒與楊駿通親，密圖代隆，毀隆年老謬耄，不宜服戎。於是召隆，以舒代鎮。氐羌聚結，百姓驚懼。朝廷恐關隴復擾，乃免舒，遣隆復職，卒於官。
　　孫子曰："兵無選鋒曰北。"隆募勇士三千而平涼州。又曰："踐墨隨敵以決戰事。"隆依八陣法，且戰且前。又曰："兵以詐立，以利動。"隆令士卒詐為田者，因其無備而破之是也。
周訪，字士達，汝南安城人也。元帝渡江，命參鎮東軍事。尋以為揚烈將軍，領兵一千二百，屯尋陽、鄂陵，與甘卓、趙誘討華軼。所統厲武將軍丁乾與軼所統武昌太守馮逸交通，訪收斬之。逸來攻訪，訪率眾擊破之。逸遁保柴桑，訪乘勝進討。軼遣其黨王約、傅禮等萬餘人助逸，大戰於湓口，約等又敗。訪與甘卓等會於彭澤，與軼水軍將朱矩等戰，又敗之。軼將周廣燒城以應訪，軼眾潰，訪執軼，斬之，遂平江州。帝以訪為振武將軍，覆命訪與諸軍共征杜弢。弢作桔槔打官軍船艦，訪作長岐棖以拒之，桔槔不得為害。而賊從青草湖密抄官軍，又遣其將張彥陷豫章，焚燒城邑。王敦時鎮湓口，遣督護繆蕤、李常受訪節度，共擊彥。蕤於豫章石頭，與彥交戰，彥軍退走。訪率帳下將李午等追彥，破之，臨陣斬彥。時訪為流矢所中，折前兩齒，形色不變。及暮，訪與賊隔水，賊眾數倍，自知力不能敵，乃密遣人如樵採者而出。於是結陣鳴鼓而來，大呼曰："左軍至！"士卒皆稱萬歲。至夜，令軍中多布火而食，賊謂官軍益至，未曉而退。訪謂諸將曰："賊必引退，然終知我無救軍，當還掩人，宜促渡水北。"既渡，斷橋訖，而賊果至，隔水不得進，於是遂歸。弢遣杜弘保廬陵，訪追擊敗之，賊嬰城自守。尋而軍糧為賊所掠，退住巴丘。糧廩既至，復圍弘於廬陵。弘大擲寶物於城外，軍人競拾之，弘因陣亂突圍而出。訪率軍追之，獲鞍馬鎧仗不可勝數。帝又進訪龍驤將軍，王敦表為豫章太守，加征討都督。時梁州剌史張光卒，愍帝以侍中第五琦為征南大將軍，監荊、梁、益、寧四州，出自武關。賊帥杜曾、摯瞻、胡混等並迎琦，奉之，聚兵數萬，破陶侃於石城，攻平南將軍荀崧於宛，不克，引兵向江陵。王敦以從弟暠為荊州剌史，令督護征虜將軍趙誘、襄陽太守朱軌、陵江將軍黃峻等討曾，而大敗於女觀湖，誘、軌並遇害。曾遂逐暠，徑造沔口，大為寇害，威震江沔。元帝命訪擊之。訪有眾八千，進至沌陽。曾等銳氣甚盛，訪曰："先人有奪人之心，軍之善謀也。"使將軍李常督左甄，許朝督右甄，訪自領中軍，高張旗幟。曾果畏訪，先攻左右甄。曾勇冠三軍，訪甚惡之，自於陣後射雉以安眾心。令其眾曰："一甄敗，鳴三鼓；兩甄敗，鳴六鼓。"趙嗣領其父餘兵屬左甄，力戰，敗而複合。嗣馳馬告訪，訪怒，叱令更進。嗣號哭還戰，自旦至申，兩甄皆敗。訪聞鼓音，選精銳八百人，自行酒飲之，敕不得妄動，聞鼓音乃進。賊未至三十步，訪親鳴鼓，將士皆騰躍奔赴，曾遂大潰，殺千餘人。訪夜追之，諸將請待明日。訪曰："曾驍勇能戰，向之敗也，彼勞我逸，是以克之。宜及其衰乘之，可滅。"鼓行而進，遂定漢沔。曾等走固武當。訪以功遷南中郎將、督梁州諸軍、梁州剌史，屯襄陽。訪謂其僚佐曰："昔城濮之役，晉文以得臣不死而有憂色。今不斬曾，禍難未已。"於是出其不意，又擊破之，曾遁走。訪部將蘇溫收曾詣軍，並獲第五琦、胡混、摯瞻等，送於王敦。又白敦，說琦逼於曾，不宜殺。敦不從而斬之。進位安南將軍，持節、都督、剌史如故。初，王敦懼杜曾之難，謂訪曰："禽曾，當相論為荊州剌史。"及是而敦不用，訪大怒。敦手書譬釋，並遺玉環玉碗以申厚意。訪投碗於地曰："吾豈賈孺，可以寶悅乎！"陰欲圖之。既在襄陽，務農訓卒，勤於採納，守宰有缺輒補，然後言上。敦患之，而憚其強，不敢有異。訪威風既著，遠近悅服，智勇過人，為中興名將。性謙虛，未嘗論功伐。或問訪曰："人有小善，鮮不自稱。公勛如此，初無一言何也？"訪曰："朝廷威靈，將士用命，訪何功之有！"士以此重之。訪練兵簡卒，欲宣力中原，與李矩、郭默相結，慨然有平河、洛之志。善於撫納，士眾皆為致死。聞敦有不臣之心，訪常切齒。敦雖懷逆謀，故終訪之世未敢為非。太興三年卒。
　　孫子曰："形之，敵必從之。"訪揚言左軍至而走杜弢。又曰："餌兵勿食。"訪軍競拾寶物而杜弘得出。又曰："以佚待勞。"訪縱杜曾破其兩甄而後出。又曰："善戰者，其節短。"訪擊敵於三十步是也。
陶侃，字士行，鄱陽人也。劉弘為荊州剌史，將之官，辟侃為南蠻長史，遣先向襄陽討賊張昌，破之。弘既至，謂侃曰："吾昔為羊公參軍，謂吾其後當居身處。今相觀察，必繼老夫矣。"陳敏之亂，弘以侃為江夏太守，加鷹揚將軍。敏遣其弟恢來寇武昌，侃出兵御之。隨郡內史扈瑰間侃於弘曰："侃與敏有鄉里之舊，居大郡，統強兵，脫有異志，則荊州無東門矣。"弘曰："侃之忠能，吾得之久矣，豈有是乎！"侃潛聞之，遽遣子洪及兄子臻詣弘以自固。弘引為參軍，資而遣之。又加侃為督護，使與諸軍並力距恢。侃乃以運船為戰艦，或言不可，侃曰："用官物討官賊，但須列上有本末耳。"於是擊恢，所向必破。侃戎政齊肅，凡有虜獲，皆分士卒，身無私焉。遷龍驤將軍、武昌太守。時天下饑荒，山夷多斷江劫掠。侃令諸將詐作商船以誘之劫，果至，生獲數人，是西陽王羕之左右。侃即遣兵逼羕，令出向賊，侃整陣於釣台為後繼。羕縛送帳下二十人，侃斬之。自是水陸肅清，流亡者歸之盈路，侃竭資振給焉。又立夷市於郡東，大收其利。而帝使侃擊杜弢。時周顗為荊州剌史，先鎮潯水城，賊掠其良口。侃使部將朱伺救之，賊退保冷口。侃謂諸將曰："此賊必更步向武昌，吾宜還城，晝夜三日行可至。卿等誰能忍飢斗耶？"部將吳寄曰："要欲十日忍飢，晝當擊賊，夜分捕漁，足以相濟。"侃曰："卿健將也。"賊果增兵來攻，侃使朱伺等逆擊，大破之。遣參軍王貢告捷於王敦，敦曰："若無陶侯，便失荊州矣。"即表拜侃荊州剌史。賊王沖據江陵。王貢還，至竟陵，矯侃命，以杜曾為前鋒大督護，進軍斬沖，悉降其眾。侃召曾不到，貢又恐矯命獲罪，遂與曾舉兵反，擊侃督護鄭攀於沌陽，破之，又敗朱伺於沔口。侃欲退入鄖中，部將張奕將貳於侃，詭說曰："賊至而動，眾必不可。"侃惑之而不進。無何，賊至，果為所敗。賊鈎侃所乘艦，侃窘急，走入小船。朱伺力戰，僅而獲免。張奕遂奔於賊。侃坐免官。王敦表以侃白衣領職，復率眾擊杜弢，破之。敦於是奏復侃官。弢將王貢精卒三千，出武陵江，誘五溪夷，以舟師斷官運，徑向武昌。侃使鄭攀及伏波將軍陶延夜趣巴陵，潛師掩其不備，大破之。貢遁還湘城，弢遂疑張奕而殺之。王貢復挑戰，侃遙謂之曰："杜弢為益州吏，盜用庫錢，父死不奔喪。卿本佳人，何為隨之也？天下寧有白頭賊乎！"貢初橫腳馬上，侃言訖，貢斂容下腳，辭色甚順。侃知其可動，復令諭之，截發為信，貢遂來降，而弢敗走。王敦深忌侃功，左轉廣州剌史、平越中郎將，以王廙為荊州。侃將鄭攀等不欲南行，遂西迎杜曾以距廙。敦意攀承侃風旨，被甲持矛，將殺侃者數四。侃正色曰："使君雄斷，當裁天下，何此不決乎！"因起如廁。諮議參軍梅陶言於敦曰："周訪與侃親姻，如左右手，安有斷人左手而右手不應者乎！"敦意遂解，侃便夜發。既達豫章，見周訪，流涕曰："非卿外援，我殆不免！"侃因進至始興。先是，廣州人背剌史郭訥，迎長沙人王機為剌史。機復遣使詣王敦，乞為交州。敦從之，而機未發。會杜弘據臨賀，因機乞降，勸弘取廣州，弘遂與溫邵謀反。或勸侃且住始興觀察形勢，侃不聽，直至廣州。弘遣使偽降。侃知其詐，先於封口起發石車。俄而弘率輕兵而至，知侃有備，乃退。侃追擊破之。又遣部將許高討機，斬之，傳首京都。將皆請乘勢擊溫邵，侃笑曰："吾威名已著，何事遣兵？但一函紙自定耳。"於是下書諭之，邵懼而走，追獲於始興。侃在州無事，輒朝運百甓於齋外，暮運於齋內。人問其故，答曰："吾方致力中原，過爾優逸，恐不堪事。"其勵志勤力皆此類也。侃性聰敏，勤於吏職，常語人曰："大禹聖者，乃惜寸陰，至於眾人，當惜分陰。生無益於時，死無聞於後，是自棄也。"時造船，木屑及竹頭悉令舉掌之，咸不解所以。後正會，積雪始晴，廳事前余雪猶濕，於是以屑布地。及桓溫伐蜀，又以侃所貯竹頭作丁裝船。其綜理微密皆此類也。既蘇峻作逆，與溫嶠、庾亮等俱會石頭。諸軍即欲決戰，侃以賊盛不可爭鋒，當以歲月智計禽之。累戰無功，諸將請於查浦築壘。監軍部將李根建議，請立白石壘。侃不從，曰："若壘不成，卿當坐之。"根曰："查浦地下，又在水南，唯白石峻極險固，可容數千人。賊來攻不便，滅賊之術也。"侃笑曰："卿良將也。"乃從根謀，夜修曉訖。賊見壘大驚。賊攻大業壘，侃將救之，長史殷羨曰："若遣救大業，步戰不如峻，則大事去矣。但當急攻石頭，峻必救之，而大業自解。"侃又從羨言，峻果棄大業而救石頭。諸軍與峻戰陳陵東，侃督護景陵太守李陽部將彭世斬峻於陣，賊眾大潰。屬後將軍郭默矯詔襲殺平南將軍劉胤，輒領江州。侃聞之曰："此必詐也。"遣將軍宋夏、陳修率兵據湓口，侃以大軍繼進。默遣使寫中詔呈侃。參佐多諫曰："默不被詔，豈敢為此事？若進軍，宜待詔報。"侃厲色曰："國家年小，不出胸懷。且劉胤為朝廷所禮，雖方任非才，何緣猥加極刑！郭默虓勇，所在暴掠，以大難新除，威綱寬簡，欲因隙會騁其從橫耳。"侃既至，默將宗侯縛默詣侃降，侃斬之。默在中原，數與石勒等戰，賊畏其勇。聞侃討之，兵不血刃而禽也，益畏侃。侃薨，時年七十六。蘇峻之役，庾亮輕進失利。亮司馬商融詣侃，謝曰："將軍為此，非融等所裁。"將軍王章至，曰："章自為之，將軍不知也。"侃曰："昔商融為君子，王章為小人。今王章為君子，商融為小人。"初，議者以武昌北岸有邾城，宜分兵鎮之。侃每不答，而言者不已，侃乃渡水獵，引將佐語之曰："我所以設險而禦寇，正以長江耳。邾城隔在江北，內無所倚，外接群夷。夷中利深，晉人貪利，夷不堪命，必引寇虜。乃致禍之由，非禦寇也。且吳時此城乃三萬兵守，今縱有兵守，亦無益於江南。若羯虜有可乘之會，此又非所資也。"後庾亮戍之，果大敗。梅陶與親人曹識書曰："陶公機神明鑑似魏武，忠順勤勞似孔明，陸抗諸人不能及也。"謝安每言："陶公雖用法，而恆得法外意。"其為世所重如此。
　　孫子曰："因利而制權。"侃因山夷劫掠而詐作商船。又曰："守其所不攻。"侃以賊保冷口而先備武昌。又曰："無約而請和者，謀也。"侃知賊偽降而為之備。又曰："屈人之兵而非戰。"侃威名已著，諭之以書而賊遁。又曰："攻其所必救。"侃攻石頭而解大業之圍。又曰："地有所不爭。"侃不守邾城是也。
