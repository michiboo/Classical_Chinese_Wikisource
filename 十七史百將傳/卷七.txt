謝玄，字幼度。少穎悟，為叔父安所器重。及長，有經國才略，屢辟不起。後與王珣俱被桓溫闢為掾，並禮重之。苻堅強盛，邊境數被侵寇，朝廷求文武良將可以鎮御北方者，安乃以玄應舉。中書郎郗超雖素與玄不善，聞而嘆之曰："安違眾舉親，明也。玄必不負舉，才也。"時咸以為不然，超曰："吾嘗與玄共在桓公府，見其使才，雖履屐間亦得其任，所以知之。"於是召還，拜建武將軍、兗州剌史、領廣陵相、監江北諸軍事。時苻堅遣軍圍襄陽，車騎將軍桓沖御之。詔玄發三州人丁，遣彭城內史何謙游軍淮、泗，以為形援。襄陽既沒，堅將彭超攻龍驤將軍戴逯於彭城。玄率東莞太守高衡、後軍將軍何謙次於泗口，欲遣間使報逯，令知救至，其道無由。小將田泓請行，乃沒水潛行，將趣城，為賊所獲。賊厚賂泓，使雲"南軍已敗"。泓偽許之，既而告城中曰："南軍垂至，我單行來報，為賊所得，勉之！"遂遇害。時彭超置輜重於留城，玄乃揚聲遣謙等向留城。超聞之，還保輜重。謙馳進，解彭城圍。及苻堅自率兵次於項城，眾號百萬，而涼州之師始達咸陽，蜀、漢順流，幽、並系至。先遣苻融、慕容暐、張蚝、符方等至潁口，梁成、王先等屯洛澗。詔以玄為前鋒，都督徐兗青三州、揚州之晉陵、幽州之燕國諸軍事，與叔父征虜將軍石、從弟輔國將軍琰、西中郎將桓伊、龍驤將軍檀元、建威將軍戴熙、揚武將軍陶隱等拒之，眾凡八萬。玄先遣廣陵相劉牢之五千人直指洛澗，即斬梁成及成弟雲，步騎崩潰，爭赴淮水。牢之縱兵追之，生禽堅偽將梁佗、王顯、梁悌，慕容屈氐等，收其軍實。堅進屯壽陽，列陣臨淝水，玄軍不得渡。玄使謂苻融曰："君遠涉吾境而臨水為陣，是不欲速戰。諸君稍卻，令將士得周旋，仆與諸君緩轡而觀之，不亦樂乎！"堅眾皆曰："宜阻淝水，莫令得上。我眾彼寡，勢必萬全。"堅曰："但卻軍，令得過，而我以鐵騎數十萬向水，逼而殺之。"融亦以為然，遂麾使卻陣，眾因亂不能止。於是玄與琰、伊等以精銳八千涉渡淝水。石軍拒張蚝，小退。玄、琰仍進，決戰淝水南。堅中流矢，臨陣斬融。堅眾奔潰，自相蹈藉投水死者不可勝計，淝水為之不流。餘眾棄甲宵遁，聞風聲鶴唳，皆以為王師已至，草行露宿，重以飢凍，死者十七八。詔遣殿中將軍慰勞，進號前將軍，固辭不受。賜錢百萬，彩千匹。既而安奏苻堅喪敗，宜乘其釁會，以玄為前鋒都督，率冠軍將軍桓石虔徑造渦潁，經略舊都。玄復率眾次於彭城，遣參軍劉襲攻堅兗州剌史張崇於鄄城，走之，使劉牢之守鄄城。兗州既平，玄患水道險澀,，糧運艱難，用督護聞人謀，堰呂梁水，樹柵，立七埭為派，擁二岸之流，以利運漕。自此公私利便。又進伐青州，故謂之青州派。遣淮陵太守高素以三千人向廣固，降堅青州剌史苻良。又進伐冀州，遣龍驤將軍劉牢之據碻磝，濟陽太守郭滿據渭台，奮武將軍顏雄渡河立營。堅子丕遣將桑據屯黎陽。玄命劉襲夜襲據，走之。丕惶遽欲降，玄許之。丕告飢，玄饋丕米二千斛。又遣晉陵太守滕恬之渡河守黎陽，三魏皆降。以兗、青、司、豫平，加玄都督徐、兗、青、司、冀、幽、並七州軍事，卒於官。
　　孫子曰："擇人而任之。"玄之使才，各當其任。又曰："奪其所愛則聽。"玄向留城而解彭城之圍。又曰："亂而取之。"玄因符堅陣亂而決戰破之是也。
慕容恪，字元恭，皝之子也。沉深有大度。年十五，身長八尺七寸，容貌魁傑，雄毅嚴重，每所言及，輒經綸世務，皝始器焉，乃授之以兵。數從皝征伐，臨機多奇策。使鎮遼東，甚有威惠，高句麗憚之，不敢為寇。皝將終，謂雋曰："今中原未一，方建大事，恪智勇俱濟，汝其委之。"及雋嗣位，彌加親任。累戰有大功，封太原王。雋寢疾，引恪與慕容評屬以後事。及暐之世，總攝朝權。初，建鄴聞雋死曰："中原可圖矣。"桓溫曰："慕容恪尚存，所憂方為大耳。"慕容根之就誅也，內外危懼。恪容止如常，神色自若，出入往還，一人步從。或有諫之者，恪曰："人情懷懼，且當自安以靖之。吾復不安，則眾何瞻仰哉！"於是人心稍定。恪虛襟待物，諮詢善道，量才處任，使人不逾位。雖執權政事，必諮之於評。罷朝歸第，則盡心色養，手不釋卷。恪之圍洛陽也，秦中大震，苻堅親將以備潼關，軍回乃定。恪為將不尚威嚴，專以恩信御物，務於大略，不以小令勞眾。軍士有犯法，密縱舍之，捕斬賊首以令軍。營內不整似可犯，而防禦甚嚴，終無喪敗。臨終，暐親臨問以後事，恪曰："臣聞報恩莫大薦士，板築猶可，而況國之懿藩乎！吳王文武兼才，管、蕭之亞，陛下若任之以政，國其少安。不然，臣恐二寇必有窺窬之計。"言終而死。
　　孫子曰："輔周則國必強。"恪在中原，桓溫以謂所憂方大。又曰："卒未親附而罰之，則不服。"恪之為將，專以恩信而不尚威嚴是也。
王猛，字景略，北海劇人，家於魏郡。少貧賤。以鬻畚為業。嘗貨畚於洛陽，有一人貴買其畚，而雲無直，自言："家去此無遠，可隨我取直。"猛利其貴而從之，行不覺遠，忽至深山，見一老父，鬚髮皓然，踞胡床而坐，左右十許人，有一人引猛進拜之。老父曰："王公何緣拜！"乃十倍償畚直，遣人送之。猛既出，顧視，乃嵩高山也。猛博學好兵書，氣度雄遠。隱華山，懷佐世之志，候風雲而後動。桓溫入關，猛被褐詣之，一面談當世之事，捫虱而言，旁若無人。溫察而異之。溫之將還，賜猛車馬，請與俱南。猛還山諮師，師曰："卿與桓溫豈並世哉！在此可富貴，何為遠乎！"猛乃止。苻堅將有大志，聞猛名，遣呂婆樓招之。一見便若平生，語及廢興大事，異符同契，若玄德之遇孔明也。歲中五遷，權傾內外。後率諸軍討慕容暐，軍禁嚴明，師無私犯。猛之未至鄴，劫盜公行，及猛至，遠近帖然，燕人安之。既留鎮冀州，遣猛於六州之內聽以便宜從事，簡召英雋，以補關東守宰，授訖，言台除正。俄入為丞相，稍加都督中外諸軍事。猛表讓久之。堅曰："卿昔螭蟠布衣，朕龍潛弱冠。朕奇卿於暫見，擬卿於臥龍，卿亦異朕於一言，回考築之雅志，豈不精契神交，千載之會！雖傅岩入夢，姜公悟兆，今古一時，亦不殊也。朕且欲從容於上，望卿勞心於下，弘濟之務，非卿而誰！"遂不許。猛乃受命。軍國內外萬機之務，事無巨細，莫不歸之。猛宰政公平，流放屍素，拔幽滯，顯賢才，外修兵革，內崇儒學，勸課農桑，教以廉恥，無罪而不刑，無才而不任，庶績咸熙，百揆時序。於是兵強國富，垂及昇平，猛之力也。堅從容常謂猛曰："卿夙夜匪懈，憂勤萬機，若文王得太公，吾將優遊以卒歲。"猛曰："不圖陛下知臣之過，臣何足以擬古人！"堅曰："以吾觀之，太公豈能過也！"嘗敕其太子宏、長樂公丕等曰："汝事王公，如事我也。"其見重如此。性剛明清肅，於善惡尤分。微時一餐之惠，睚眥之忿，靡不報焉，時論頗以此少之。寢疾，堅親臨省病，問以後事。猛曰："晉雖僻處吳越，乃正朔相承。親仁善鄰，國之寶也。臣沒之後，願不以晉為圖。鮮卑、羌虜，我之仇敵，終為人患，宜漸除之，以便社稷。"言終而死。
　　孫子曰："知彼知己。"猛諫苻堅不以晉為圖是也。
檀道濟，高平金鄉人也。宋武帝北伐，道濟為前鋒，所至望風降服。徑進洛陽，議者謂所獲俘囚應悉戮以為京觀。道濟曰："伐罪吊人，正在今日。"皆釋而遣之。於是中原感悅，歸者甚眾。文帝即位，使道濟與中領軍劉彥之前驅西伐。上問策於道濟，對曰："臣昔與謝晦同從北征，入關十策，晦有其九，才略明練，殆難與敵。然未嘗孤軍決勝，戎事恐非其長。臣悉晦智，晦悉臣勇。今奉王命外討，必未陣而禽。"時晦本謂道濟與徐羨之同誅，忽聞來上，遂不戰自潰。事平，遷征南大將軍。元嘉八年，劉彥之侵魏，已平河南，復失之。道濟都督征討諸軍事，北略地，轉戰至濟上。魏軍盛，遂克滑台。道濟時與魏軍三十餘戰，多捷。軍至歷城，以資運竭乃還。時人降魏者具說糧食已罄，於是士卒憂懼，莫有鬥志。道濟夜唱籌量沙，以所餘少米散其上。及旦，魏軍謂資糧有餘，故不復追，以降者妄斬以徇。時道濟兵寡弱，軍中大懼。道濟乃命軍士悉甲，身白服乘輿，徐出外圍。魏軍懼有伏，不敢逼，乃歸。道濟雖不克定河南，全軍而反，雄名大振，魏甚憚之。道濟立功前朝，威名甚重，左右腹心，並經百戰，諸子又有才氣，朝廷疑畏之。時人或目之曰："安知非司馬仲達也？"文帝寢疾，彭城王義康慮宮車晏駕，道濟不復可制，召道濟入朝，其妻向氏曰："夫高世之勛，道家所忌。今無事相召，禍其至矣。"道濟見收，憤怒氣盛，目光如炬。俄爾間引飲一斛，乃脫幘投地曰："乃壞汝萬里長城！"魏人聞之，皆曰："道濟已死，吳子輩不足復憚。"自是頻歲南伐，有飲馬長江之志。文帝問殷景仁曰："誰可繼道濟？"答曰："道濟以累有戰功，故致威名餘未任耳。"帝曰："不然。昔李廣在朝，匈奴不敢南望，後繼者復有幾人？"魏至瓜步，文帝登石頭城望，甚有憂色，嘆曰："若道濟在豈至此。"
　　孫子曰："將軍可奪心。"道濟謂晦悉臣勇，果不戰而自潰。又曰："強弱形也。"道濟唱籌量沙而卻魏軍是也。
王鎮惡，北海劇人也。祖猛，仕苻堅，任兼將相。鎮惡以五月生，家人以俗忌，欲令出繼疏宗。猛曰："此非常兒，昔孟嘗君惡月生而相齊，是兒亦將興吾門矣。"故名為鎮惡。頗讀諸子兵書，喜論軍國大事，騎射非常而從橫善果斷。宋武帝伐廣固，人或薦之武帝。召與語，異焉，因留宿。旦謂諸佐曰："鎮惡，王猛孫，所謂將門有將。"武帝謀討劉毅，鎮惡曰："公若有事西楚，請給百舸為前驅。"及西討，轉鎮惡參軍事，使率龍驤將軍蒯恩百舸前發。鎮惡受命，便晝夜兼行，揚聲上兗州，劉毅謂為信，不知見襲。鎮惡去江陵城二十里，舍船步上，蒯恩軍在前，鎮惡次之。舸留三人，對舸岸上立旗安鼓，語所留人曰："計我將至城，便長鼓，若後有大軍狀。"又分隊在後，令燒江津船。鎮惡徑前襲城，津戍及百姓皆言劉藩實上，晏然不疑。將至城，逢毅要將朱顯之，馳前問藩所在。軍人答曰："在後。"及至軍後不見藩，又望見江津船艦被燒而鼓聲甚盛，知非藩上，便躍馬告毅，令閉城門。鎮惡亦馳進，得入城，便因風放火，燒大城南門及東門，又遣人以詔及赦並武帝手書凡三函示毅，毅皆燒不視。金城內亦未信帝自來。及短兵接戰，鎮惡軍人與毅下將，或是父兄子弟中表親親，且斗且語，知武帝在後，人情離懈。毅從大城東門出奔牛牧佛寺，自縊。鎮惡身被五箭，手所執槊，手中破折。江陵平後二十日，大軍方至。武帝北伐，與鎮惡諮議，行龍驤將軍，領前鋒。將發，前將軍劉穆之謂曰："昔晉文王委蜀於鄧艾，今亦委卿以關中，卿其勉之。"鎮惡曰："吾等因托風雲並蒙抽擢，今咸陽不克，誓不濟江。三秦若定而公九錫不至，亦卿之責矣。"鎮惡入賊境，戰無不捷，大軍次潼關，謀進取計。鎮惡請率水軍自河入渭，直至渭橋。鎮惡所乘皆蒙沖小艦，行船者悉在艦內，溯渭而進，艦外不見有行船人。北土素無舟楫，莫不驚以為神。鎮惡既至，令將士食畢，便棄船登岸。渭水流急，諸艦悉逐流去。鎮惡撫士卒曰："此是長安城北門外，去家萬里，而舫乘衣糧，並已逐流，唯宜死戰，可立大功。"乃身先士卒，即陷長安城。城內六萬餘戶，鎮惡撫慰初附，號令嚴肅，於灞上奉迎，武帝勞之曰："成吾霸業者，貞卿也。"謝曰："此明公之威，諸將之力。"帝笑曰："卿欲學馮異邪。"帝留第二子義真為安西將軍。鎮惡以征虜將軍領安西司馬，委以扞御之任。王猛之相苻堅也，北人以方諸葛亮。入關之功，又鎮惡為首，時論者深憚之。沈田子與鎮惡爭功。武帝將歸，留田子與鎮惡，私謂田子曰："鍾會不得遂其亂者，為有衛瓘等也。語曰：猛獸不如群狐。卿等十餘人，何懼鎮惡？"故二人常有猜心。時鎮惡與田子俱會傅弘之壘，田子求屏人因斬之。弘之奔告義真，義真率王修被甲登橫門以察其變。俄而田子至，言鎮惡反。修執田子，以專戮斬焉。
　　孫子曰："兵以詐立。"鎮惡揚聲劉藩來上而譎劉毅。又曰："死地示之以不活。"鎮惡棄衣糧而勵士卒是也。
韋叡，字懷文，京兆杜陵人也。自結於梁武。及兵起檄至，叡率郡人伐竹為筏，倍道來赴，有眾二千，馬二百匹。帝見叡甚悅，撫幾曰："他日見君之面，今日見君之心，吾事就矣。"大軍發郢，謀留守將，上難其人。久之，顧叡曰："棄騏驥而不乘，焉遑遑而更索？"即日以為江夏太守。天監二年，遷豫州剌史，領歷陽太守。魏遣眾來伐，叡率州兵擊走之。四年，侵魏，詔叡都督眾軍。叡遣長史王超宗、梁郡太守馮道根攻魏小峴城，未能拔。叡巡行圍柵，魏城中忽出數百人陳於門外，叡欲擊之，諸將皆曰："向本輕來，請還授甲而後戰。"叡曰："魏城中二千餘人，閉門堅守，足以自保。今無故出人於外，必其驍勇，若能挫之，其城自拔。"眾猶遲疑，叡指其節曰："朝廷授此，非以為飾。韋叡之法，不可犯也。"乃進兵。魏軍敗，因急攻之，中宿而城拔。遂進討合肥。先是，右軍司馬胡景略至合肥，久未能下。叡案行山川，曰："吾聞汾水可以灌平陽，即此是也。"乃堰淝水，頃之，堰城水通，舟艦繼至。魏初分築東西小城夾淝，叡先攻二城。既而魏援將楊靈嗣帥軍五萬奄至，眾懼不敵，請表益兵。叡曰："賊已至城下，方復求軍，且吾求濟師，彼亦召眾。師克在和，古人之義也。"因戰，破之，軍人少安。初，淝水堰立，使軍主王懷築城於岸守之。魏攻陷城，乘勝至叡城下。軍監潘靈佑勸叡退還巢湖，諸將又請走保三丈。叡怒曰："將軍死綏，有前無卻。"因令取傘扇麾幢，立之堤下，示無動志。叡素羸，每戰未嘗騎馬，以板輿自載，督勵眾軍。魏兵鑿堤，叡親與爭，魏軍卻，因築壘於堤以自固。起鬥艦，高與合淝城等，四面臨之。城潰，俘獲萬餘。所獲軍實，無所私焉。初，胡景略與前軍趙祖悅同軍交惡，志相陷害。景略一怒，自齧其齒，齒皆流血。叡以將帥不和，將致患禍，酌酒自勸景略曰："且願兩虎勿復私鬥。"故終於此役，得無害焉。叡每晝接客旅，夜算軍書，三更起張燈達旦，撫循其眾，常如不及，故投募之士爭歸之。所至頓舍修立，館宇藩籬墉壁，皆應準繩。合肥既平，有詔班師。去魏軍既近，懼為所躡。叡悉遣輜重居前，身乘小輿殿後，魏人服叡威名，望之不敢逼，全軍而還。於是遷豫州於合肥。五年，魏中山王元英攻北徐州，圍剌史昌義之於鍾離，眾兵百萬，連城四十餘。武帝遣征北將軍曹景宗拒之。次邵陽洲，築壘相守，未敢進。帝怒，詔叡會焉，賜以龍環御刀，曰："諸將有不用命者，斬之。"叡自合肥經陰陵大澤，過澗谷，輒飛橋以濟。師人畏魏軍，多勸叡緩行。叡曰："鍾離今鑿穴而處，負戶而汲，車馳卒奔，猶恐其後，而況緩乎！"旬日而至邵陽。初，帝敕景宗曰："韋叡，卿鄉望，宜善奉之。"景宗見叡，甚謹。帝聞曰："二將和，師必濟矣。"叡於景宗營前二十里，夜掘長塹，立鹿角，截洲為城，比曉而營立。元英大驚，以杖擊地曰："是何神也！"景宗慮城中危懼，乃募軍士言文達、洪騏麟等齎敕入城，使固城守。潛行水底，得達東城。城中戰守日苦，始知有援，於是人百其勇。魏將楊大眼將萬餘騎來戰。大眼以勇冠三軍，所向皆靡。叡結車為陣，大眼聚騎圍之。叡以強弩二千，一時俱發，洞甲穿中，殺傷者眾。矢貫大眼右臂，亡魂而走。明旦，元英自率眾來戰。叡乘素木輿，執白角如意以麾軍，一日數合，元英甚憚其強。魏軍又夜來攻城，飛矢雨集，叡子黯請下城以避箭，叡不許。軍中驚，叡於城上厲聲呵之，乃定。魏軍先於邵陽洲兩岸為兩橋，立柵數百步，跨淮通道。叡裝大艦，使梁郡太守馮道根、廬江太守裴邃、秦郡太守李文釗等為水軍。會淮水暴漲，叡即遣之，鬥艦競發，皆監賊壘，以小船載草，灌之以膏，從而焚其橋。風怒火盛，敢死之士拔柵斫橋，水又漂疾，倏忽之間，橋柵盡壞。道根等皆身自搏戰，軍人奮勇，呼聲動天地，無不一當百，魏人大潰，元英脫身遁走。魏軍趨水死者十餘萬，斬首亦如之。其餘釋甲稽顙，乞為囚奴，猶數十萬。叡遣報昌義之，義之且悲且喜，不暇答，但叫曰："更生！更生！"以功進爵為侯。會司州剌史馬仙理自此還軍，為魏人所躡，三關擾動，詔叡督眾軍援焉。叡至安陸，增築城二丈余，更開大塹，起高樓，眾頗譏其示弱。叡曰："不然，為將當有怯時。"是時元英復追仙理，將復邵陽之恥，聞叡至，乃退。帝亦詔罷軍。普通元年，遷侍中、車騎將軍，未拜，卒於家。叡雅有曠世之度，蒞人以愛惠為本，所居必有政績。將兵仁愛士卒，營幕未立，終不肯就舍；井灶未成，亦不先食。被服必於儒者，雖臨陣交鋒，常緩服乘輿，執竹如意以麾進止。
　　孫子曰："兵之情主速。"叡軍旬日而至邵陽。又曰："神乎神乎，至於無聲。"叡比曉立營而元英大驚。又曰："不若則能避之。"叡謂為將當有怯時。又曰："視卒如愛子。"叡營幕未立，不肯就舍是也。
王僧辨，字君才。學涉該博，尤明《左氏春秋》。雖射不穿札，而有凌雲之氣。時有安城望族劉躬者，田間得白蛆，化為金龜，將銷之，龜生光照室。躬以為神而禱之，所請多驗，遂謀作亂，遠近響應。元帝命曹子郢討之，使僧辨襲安城。子郢既破其軍，躬走安城，僧辨禽之。由是以勇略稱。侯景反，浮江西寇，軍次夏首。僧辨為大都督，軍次巴陵。景既陷郢城，將進寇荊州，於是沿江屯戍望風請服。僧辨並沉公私船於水，分命眾軍乘城固守，偃旗臥鼓，安若無人。翌日，賊眾濟江，輕騎至城下，謂城中曰："梁王領軍，何不早降？"僧辨使答曰："大軍但向荊州，此城自當非礙。僧辨百口在人掌握，豈得便降？"頃之，景軍來攻，城內同時鼓譟，矢石雨下，賊乃引退。賊攻城不克，又為火艦燒柵，風不便，自焚而退。有流星墜其營中，賊徒大駭，相顧失色。賊帥任約又為陸法和所禽，景乃燒營夜遁。元帝以僧辨為征東將軍、開府儀同三司，率巴陵諸軍沿流討景。攻拔魯山，仍攻郢，即入羅城。又有大星如車輪墜賊營，去地十丈變成火，一時破散，有龍自城出，五色光耀，入城前鸚鵡洲水中。景聞之，倍道歸建鄴。賊帥宋子仙等困蹙，求輸郢城，身還就景。僧辨偽許之。子仙謂為信然，浮舟將發。僧辨命杜龕鼓譟奄至，大破之，禽子仙、丁和等送江陵。郢州既平，僧辨進師尋陽。軍人多夢周何二廟神言，云：吾以助天子討賊。自稱征討大將軍，並乘朱航，俄而反曰：已殺景。同夢者數十百焉。元帝加僧辨侍中尚書令、征東大將軍。僧辨頻表勸進，並蒙優答。於是發江州，直指建鄴。乃先命南兗州剌史侯瑱襲南陸、鵲頭等戍，並克之。及發鵲頭中江而風浪，師人咸懼。僧辨再拜告天曰："僧辨忠臣，奉辭伐罪，社稷中興，當便風息，若鼎命中淪，請從此逝。"言訖風止，自此遂泛安流，有群魚躍水飛空引導。賊望官軍上有五色雲，雙龍夾艦行甚迅疾。景自出戰於石頭城北，僧辨等大破之。盧暉略聞景戰敗，以石頭城降，僧辨引軍入據之。景走朱方，僧辨命眾將入據台城。其夜，軍失火，燒太極殿及東西堂。僧辨雖有滅賊之功，而馭下無法，軍人鹵掠，驅逼居人，都下百姓緣淮號叫，翻思景焉。元帝即位，授鎮衛將軍。天監中，沙門釋寶志為讖云："太歲龍將無理，蕭經霜草應死，餘人散十八子。"時言蕭氏當滅，李氏代興。及湘州賊陸納等攻破衡州剌史丁道貴，而李洪雅又自零陵稱助討納。既而朝廷未達其心，詔召僧辨就宜豐侯循南征，為都督東上諸軍事，以陳武闢為都督西下諸軍事。先是，陳武辟都督於僧辨，僧辨不受，故元帝分為東西都督，而俱南討焉。尋而洪雅降納，納以為應符，於是共議拜洪雅為大將軍，尊事為主。洪雅乘平肩大輿，繖蓋鼓吹羽儀悉備，翼從入長沙城。納等據車輪，夾岸為城，士卒皆百戰之獨餘，器甲精嚴，徒黨勇銳，蒙沖鬥艦至水陵山。時天日晴明，初無雲霧，軍發之際忽然風雨，時人謂之泣軍。百姓竊言，知其敗也。有兩龍自城西江中騰躍升天，五色分明，遙映江水。百姓咸仰面目之，父老或聚眾而悲，竊相謂曰："地龍已去，國其亡乎！"初，納造大艦一，名曰三王艦者，邵陵王、河東王、桂陽嗣王三人並為元帝所害，故立其像於艦，祭以太牢，每戰輒祭之，以求福。又造二艦，一曰青龍艦，二曰白虎艦。皆衣以牛皮，並高十五丈，選其中尤勇健者乘之。僧辨憚之，稍作連城以逼焉。賊不敢交鋒，並懷懈怠。僧辨因其無備，親旗鼓以誡進止。群賊大敗，歸保長沙。僧辨乃命多壘圍之，而自出臨視。賊知不設備，其黨吳藏、李賢明等蒙盾直進，僧辨尚據胡床，不為之動，指麾勇敢，遂斬賢明，賊乃退歸。初，陸納作逆，以王琳為辭，云："若放琳，則自服。"時眾軍未之許，而武陵王紀擁眾上流，內外駭懼，元帝乃遣琳和解之。湘州乃平。因被詔會眾軍西討，尋武陵敗績。僧辨後為陳武帝所殺。
　　孫子曰："天地孰得？"僧辨因賊有星墜龍去之異而成功。又曰："法令孰行？"僧辨雖能滅賊而御下無法。又曰："軍擾者，將不重也。"僧辨能據胡床而不動是也。
吳明徹，字通昭，秦郡人也。幼孤，性至孝，年十四，感墳塋未修，家貧無以取給，乃勤力耕種。時天下亢旱，苗稼焦枯，明徹哀憤，每之田中號泣，仰天自訴。居數日，有自田還者雲苗已更生，明徹疑其紿己。及往，如言。秋而大獲，足充葬用。時有伊氏者，善占墓，謂其兄曰："君葬日，必有乘白馬逐鹿者經墳，此是最小孝子大貴之兆。"至時，果有應。及侯景寇郡，明徹有粟麥三千餘斛，而鄰里飢餒，乃白諸兄曰："今人不圖久，奈何不與鄰里共此？"於是計口平分，同其豐儉。群盜聞而避焉，賴以存者甚眾。陳武帝鎮京口，深相要結，明徹乃詣武帝，帝為之降階，執手即席。明徹亦微涉書史經傳，就汝南周弘正學天文、孤虛、遁甲，略通其術，頗以英雄自許。武帝亦甚奇之。及受禪，授安南將軍。文帝即位，以明徹為江州剌史，領豫章太守，總眾軍討周迪。明徹雅性剛直，統內不甚和。文帝聞之，遣安成王頊代明徹，還朝。宣帝初，朝議北征，公卿互有異同，明徹決策請行。詔加侍中，都督征討諸軍事，總眾軍十餘萬，發都，緣江城鎮相續降款。進逼壽陽，齊遣王琳拒守。明徹乘夜攻之，中宵而潰，齊兵退據相國城及金城。明徹令軍中益修攻具，又遏淝水灌城。城中苦濕，多復疾，手足皆腫，死者十六七。會齊遣大將皮景和率兵數十萬來援，去壽春三十里，頓軍不進。諸將咸曰："計將安出？"明徹曰："兵貴在速，而彼結營不進，自挫其鋒，吾知其不敢戰明矣。"於是躬擐甲冑，四面疾攻，夸中震恐，一鼓而禽王琳等，送建鄴。景和懼而遁走。詔以為車騎大將軍、豫州剌史，遣謁者蕭淳就壽陽，授策明徹，於城南設壇，士卒二十萬，陳旗鼓戈甲，登壇拜受，成禮而退。及周滅齊，宣帝將事徐、兗，詔明徹北侵。軍至呂梁，周徐州總管梁士彥率眾拒戰，明徹頻破之，仍遏清水以灌其城，攻之甚急，環列舟艦於城下。周遣大將軍王軌救之，軌輕行自清水入淮口，橫流立木，以鐵鎖貫車輪，遏斷船路。諸將聞之，甚恐，議欲破堰拔軍，以舫載馬。裴子烈曰："君若決堰下船，船必傾倒，豈可得乎？不如前遣馬出。"適會明徹疾篤，知事不濟，遂從之，乃遣蕭摩訶帥馬軍數千前還。明徹仍自決其堰，乘水力以退軍。及至清口，水力微，舟艦並不得渡，眾軍皆潰。明徹窮蹙，乃就執，周封懷德郡公，以憂遘疾卒。
　　孫子曰："上下同欲者，勝。"明徹統內不和，而文帝遽令代之。又曰："出其不意。"明徹乘夜攻王琳。又曰："兵之情主速。"明徹因敵結營不進，一鼓而禽之是也。
崔浩，字伯深。少好學，博覽經史，玄象陰陽，百家之言，無不該覽。明元初，拜學士祭酒。晉將劉裕伐姚泓，欲溯河西上，求假道。詔群臣議之，咸曰："函谷天險，裕何能西？今揚言伐姚，意或難測，宜先發軍斷河上流，勿令西過。"帝將從之。浩曰："此非上策也。今興死子幼，乘其危亡而伐之，臣觀其意，必自入關。勁躁之人，不顧後患。今若塞其西路，裕必上岸北侵。如此，則姚無事而我受敵矣。蠕蠕內寇，人食又乏。發軍赴南則北寇進擊，若其救北則南州復危。未若假之水道，縱裕西入，然後興兵塞其東歸之路，所謂卞莊剌虎，兩得之勢也。使裕勝也，必德我假道之惠；令姚氏勝也，亦不失救鄰之名。縱裕得關中，遙遠難守。彼不能守，終為我物。今不勞兵馬，坐觀成敗，斗兩虎而收長久之利，上策也。"議者猶曰："裕西入函谷則進退路窮，腹背受敵，北上岸則姚軍必不出關助我。揚聲西行，意在北進，其勢然也。"帝遂從群議，遣長孫嵩拒之，戰於畔城，為晉將朱超石所敗。帝恨不用浩言，問浩曰："裕西伐已至潼關，卿觀事得濟否？"浩曰："姚興好養虛名而無實用，子泓又病，眾叛親離。乘其危亡，兵精將勇，克之必矣。"帝曰："裕已入關，不能進不能退，我遣精騎南襲彭城、壽春，裕亦何能自立？"浩曰："今西北二寇未殄，陛下不可親御六師。長孫嵩有經國之用，無進取之能，非劉裕敵也。臣謂待之不晚。"帝笑曰："卿量之已審矣。"浩曰："臣嘗私論近世人物，不敢不上聞。若王猛之經國，苻堅之管仲也；慕容恪之輔少主，慕容暐之霍光也；劉裕之平逆亂，司馬德宗之曹操也。"帝常有微疾，使浩奉策告宗廟，令太武為國副，主會。聞宋武帝殂，帝欲取洛陽、武牢、滑台。浩曰："《春秋》：晉士丐侵齊，聞齊侯卒，乃還。君子大其不伐喪，以為恩足以感孝子，義足以動諸侯。今國家不能一舉而定江南，宜遣人弔祭，恤其凶災，布義風於天下，令德之事也。且裕新死，黨與未離，不如緩之，待其惡稔。如其強臣爭權，變難必起，然後命將揚威，可不勞士卒而收淮北之地。"帝銳意南伐，語浩曰："劉裕因姚興死而滅其國，裕死我伐之，何為不可？"遂遣奚斤等南伐，議於監國之前曰："先攻城？先略地？"斤："請先攻城。"浩曰："南人長於固守，苻氏攻襄陽，經年不拔。今以大國之力攻其小城，若不時克，挫損軍勢，危道也。不如分軍略地，至淮為限，列置守宰，收斂租谷。滑台、武牢反在軍北，絕望南救，必沿河東走。若或不然，即為囿中之物。"公孫表請先圖其城。斤等濟河，先攻滑台，經時不拔。太武左右忌浩正直，共排毀之。帝雖知其能，不免群議，故浩以公歸第。及有疑議，召問焉。浩性敏達，長於謀計，自此張良，謂己稽古過之。時議伐赫連昌，群臣皆以為難，唯浩曰："往年以來，熒惑再守羽林，越鈎陳，其占秦亡。又今年五星並出東方，利於西伐。天應人和，時會並集，不可不進。"帝乃使奚斤等擊蒲坂，而親率輕騎掠其都城，大獲而還。後復討昌，次其城下，收眾偽退。昌鼓譟而前，舒陣為兩翼。會有風雨從東南來，揚沙昏暝。宦者趙倪進曰："今風雨從賊後來，我向彼背，天不助人。又將士饑渴，願陛下攝騎避之，更待後日。"浩叱之曰："是何言歟？千里制勝，一日之中豈得變易？賊前行不止，後以離絕，宜分軍隱山，掩擊不意。風道在人，豈有常也！"帝曰："善。"分騎奮擊，昌軍大潰。議擊蠕蠕，朝臣內外盡不欲行，唯浩贊成之。赫連昌太史張深、徐辯說帝曰："今年己巳，三陰之歲。歲星襲月，太白在西方，不可舉兵。北伐必敗，雖克，不利於上。"又群臣共贊深等，雲深少符諫苻堅不可南征，堅不從而敗。今天時人事都不和協，如何舉動！帝意不決，乃召浩與深等辯之。浩難深曰："陽者，德也；陰者，刑也。故月蝕修刑。夫王者之用刑，大則陳之原野，小則肆之市朝。戰伐者，用刑之大者也。以此言之，三陰用兵，蓋得其類，修刑之義也。歲星襲月，年飢人流，應在他國。太白行蒼龍宿，於天文為東，不妨北伐。深等俗生，志意淺近，牽於術數，不達大體，難與遠圖。臣觀天文，比年以來，月行掩昴，至今猶然。其占：三年，天子大破旄頭之國。蠕蠕、高車，旄頭之眾也。願陛下勿疑。"帝大悅，謂公卿曰："吾意決矣。亡國之臣不可與謀，信哉。"或有尤浩曰："吳賊侵南，舍之北伐，師行千里，其誰不知？蠕蠕遠遁，前無所獲，後有南侵之患，此危道也。"浩曰："今年不摧蠕蠕，則無以御南賊。自國家並西國已來，南人恐懼，揚聲動眾以衛淮北。彼北我南，彼征我息，其勢然矣。且蠕蠕恃遠，謂國家力不能至，自寬來久，故夏則散眾放牧，秋肥乃聚，背寒向溫，南來寇抄。今掩其不備，大軍卒至，必驚駭望塵奔走，可一舉而滅。暫勞永逸，時不可失也。唯患上無此意，今聖慮已決，如何止之？"遂行。及軍到入其境，蠕蠕先不設備。於是分軍搜討，東西五千里，南北三千里，所虜獲數百萬。高車殺蠕蠕種類，歸降者三十餘萬。大軍既還，南軍卒不能動，如浩所料。太武召新降高車渠帥數百人，賜酒食於前，指浩以示之曰："汝曹視此人，纖尪懦弱，手不能彎弓持矛，其胸中所懷，乃逾於兵甲。朕始時雖有征討之志，而慮不自決，前後克捷，皆此人導吾令至此矣。"俄而南藩諸將表宋師欲犯河南，請兵三萬，先其未發逆擊之，因誅河北流人在界上者，絕其鄉導，足以挫其銳氣，使不敢深入。言宜許，浩曰："此不可從也。往年國家大破蠕蠕，馬力有餘，南賊喪精，常恐輕兵奄至，故揚聲動眾以備不虞，非敢先發。又南土下濕，夏月蒸暑，非行師之時。且彼先嚴有備，必堅城固守。屯軍攻之，則糧食不給；分兵肆討，則無以應敵。未見其利。就使能來，待其勞倦，秋涼馬肥，因敵取食，徐往擊之，萬全之計。"帝從浩議。南鎮諸將表賊至，而自陳兵少，求簡幽州以南戍兵佐守，就漳水造船，嚴以為備。公卿議者僉然，浩曰："非上策也。彼聞幽州以南精兵悉發，大造舟船，輕騎在後，欲存立司馬，誅除宋族，必舉國駭擾，懼於滅亡，當悉發精銳，來備此境。後審知官軍有聲無實，特其先聚，必喜而前行，徑來至河，肆其侵暴，則我守將無以御之。今公卿欲以威力攘賊，乃所以招令速至也。夫張虛聲而召實害，此之謂矣。"浩又陳天時不利於彼，曰："今茲害氣在揚州，不宜先舉兵，一也；午歲自刑，先發者傷，二也；日蝕滅光，晝昏星見，飛鳥墜落，宿當鬥牛，憂在危亡，三也；熒惑伏匿於翼軫，戎亂及喪，四也；太白未出，進兵者敗，五也。夫興國之君，先修人事，次盡地利，後觀天時，故萬舉而萬全，國安而身盛。今宋新國，是人事未周也；災變屢見，是天時不協也；舟行水涸，是地利不盡也。三事無一成，自守猶或不安，何得先發而攻人哉？"帝不能違眾，乃從公卿議。遂遣陽平王杜超鎮鄴，琅琊王司馬楚之等屯潁川。於是寇來遂疾。又將討蠕蠕，劉潔復致異議。帝愈欲討之，乃召問浩。浩對曰："北土多積雪，至冬時常避寒南徙。若其因時，潛軍而出，必與之遇。既與之遇，則可禽獲。"帝以為然，乃分軍四道，諸將俱會鹿渾海。期日有定，而潔恨計不用，沮誤諸將，無功而還。帝西巡，至東雍，親臨汾曲，觀叛賊薛永宗壘，進軍圍永宗。出兵欲戰，帝問浩曰："今日可擊否？"浩曰："永宗未知陛下自來，人心安固，北風迅疾，宜急擊之，須臾必破。若待明日，恐見官軍盛大，必夜遁走。"帝從之，永宗潰滅。車駕濟河，前驅告賊在渭北。帝至洛水橋，賊已夜遁，詔問浩曰："蓋吳在長安北九十里渭北，地空穀草不備，欲渡渭南西行，何如？"浩曰："蓋吳營去此六十里，賊魁所在。擊蛇之法，當先破頭，頭破則尾豈能動？宜乘勝先擊吳。今軍往，一日便到。吳平之後，回向長安，亦一日而至。一日之乏，未便損傷。愚謂宜從北道。若從南道，則蓋吳徐入北山，卒未可平。"帝不從，乃渡渭南。吳聞帝至，盡散入北山，果如浩言，軍無所克。帝悔之。後人誣浩於帝，帝怒誅浩。
　　孫子曰："乘其弊而起。"浩謂斗兩虎而收長久之利。又曰："城有所不攻。"浩謂若攻小城，必損軍勢。又曰："知天知地。"浩謂五星出東方，利以西伐。又曰："禁祥去疑。"浩謂風道在人。又曰："攻其無備。"浩請掩蠕蠕之不備。又曰："亂軍引勝。"浩謂張虛聲而招實害。又曰："神乎神乎，至於無聲。"浩以永宗未知帝來，請急擊之。又曰："其勢險，其節短。"浩謂擊蛇之法，當先頭破是也。
于謹，字思恭，河南洛陽人。性沉深，有識量，略窺經史，尤好孫子兵書。屏居閭里，未有進仕之志。或勸之者，謹曰："州郡之職，昔人所鄙；台鼎之位，須待時來。吾所以優遊鄉邑，聊以卒歲耳。"及破六韓拔陵首亂北境，引蠕蠕為援，大行台僕射元纂討之。宿聞謹名，闢為鎧曹從事。纂令謹率二千騎追蠕蠕，前後十七戰，盡降其眾。嘗為賊所圍，謹乘駿馬一紫一騧，賊所先識，乃使二人各乘馬突陳而出。賊以為謹也，皆爭逐之。謹乃得入塞。時魏末喪亂，群盜蜂起。謹亦解諸國語，乃單騎入賊中，示以恩信。於是西鄙鐵勒酋長乜列河等三萬餘戶並款附魏。帝嘉之，除積射將軍。又隨廣陽王元深討鮮于修禮，停軍中山。侍中元晏言於靈太后曰："廣陽王以宗室至親受律專征，今乃盤桓不進，坐圖非望。又有于謹者，知略過人，為其謀主。風塵之隙，恐非陛下純臣。"靈太后詔於尚書省門外立榜，募獲謹者，許重賞。謹聞之，乃謂廣陽曰："今女主臨朝，取信讒佞，苟不明白殿下素心，便恐禍至。謹請束身詣闕，歸罪有司，披露心膽。"元深遂許之。謹遂到榜下曰："吾知此人。"眾共詰之，謹曰："我即是矣。"有司以聞，靈太后引見之，大怒。謹備述廣陽忠款，無陳停軍之狀。靈後意解，舍之。及賀拔岳被害，太祖赴平涼。謹乃言於太祖曰："魏祚凌遲，權臣擅命。明公挾超世之資，懷濟世之略，四方遠近咸所歸心。願早建良圖，以副眾望。"太祖曰："何以言之？"對曰："關中秦漢舊都，昔稱天府，將士驍勇，厥壤膏腴。今若據其要害，招集英雄，養卒勸農，足觀時變。且天子在洛，逼迫群凶，若明公請都關右，帝必喜而遷。然後挾天子而令諸侯，奉王命以討暴亂，桓、文之業，千載一時也。"太祖大悅。會有敕追謹為關內大都督，謹因進都關中之策，魏帝納之。尋而齊神武逼洛陽，謹從魏帝西遷。從太祖攻邙山，邙山之役，大軍不利，謹率其麾下偽降，立路左。齊神武乘勝逐北，不以為虞。追騎過盡，謹乃自後擊之，齊軍亂，以此大軍得全。進位柱國大將軍。初，梁元帝平侯景之後，於江陵嗣位，密與齊氏通使，將謀侵軼。其兄子岳陽王詧時為雍州刺史，以梁元帝殺其兄譽，遂結讎隙。據襄陽來附，乃請王師。乃令謹率眾出討。長孫儉問謹曰："為蕭繹之計，將欲如何？"謹曰："耀兵漢、沔，席捲渡江，南據丹陽，是其上策。移郭內居人，退保子城，峻其陴堞，以待緩至，是其中策。若難於移動，據守羅郭，是其下策。"儉曰："揣繹定出何策？"謹曰："必用其下策。"儉曰："彼棄上而用下，何也？"對曰："蕭氏保據江南，綿歷數紀。屬中原多故，未遑外略。又以我有齊氏之患，謂力不能分。且繹懦而無謀，多疑少斷。愚民難與慮始，皆戀邑居，既惡移動，當保羅郭，所以用其下策。"謹乃令中山王護及大將軍楊忠等率精騎先據江津，斷其走路。梁人立木柵於外城，廣輪六十里。尋而謹悉眾圍之。梁主屬遣兵出戰，為謹所破。旬有六日，外城遂陷。梁主退保子城，翌日率其太子已下面縛而降，尋殺之，立蕭詧為梁王，振旅而旋。太祖親至其第，宴語極歡。謹自以久當權，望隆位重，功名既立，願保優閒，乃上先所乘駿馬及所著鎧甲等。太祖識其意，乃曰："巨猾未平，公豈得便爾獨善。"遂不受。以疾薨。謹有智謀，善於事上。名位雖重，愈存謙挹。每朝參往來，從者不過三兩騎而已。朝廷凡有軍國之務，多與謹決之。謹亦竭其智能。功臣之中，特見委信，終始若一，人無間言。
　　孫子曰："退而不可追。"謹令人乘己馬而誤敵之追。又曰："佯北勿從。"謹偽降而破神武。又曰："策之而知得失之計。"謹料蕭繹必出下策。又曰："內間者，因其官人而用之。"謹因蕭詧與梁主結隙而聽其來附是也。
