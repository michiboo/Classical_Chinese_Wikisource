陳湯，字子公，山陽瑕丘人也。少好書，博達善屬文。家貧丐貸無節，不為州里所稱。後以薦為郎，數求使外國。久之，遷西域副校尉，與甘延壽俱出。先是，宣帝時匈奴乖亂，五單于爭立。呼韓邪單于與郅支單于俱遣子入侍，漢兩受之。後呼韓邪單于身入朝見，郅支以為呼韓邪破弱降漢，不能自還，即西收右地。會漢發兵送呼韓邪單于，郅支由是遂西破呼偈、堅昆、丁令，兼三國而都之。怨漢擁護呼韓邪而不助己，困辱漢使者江乃使等。初元四年，遣使奉獻，因求侍子，願為內附，漢遣衛司馬谷吉送之。既至，郅支單于怒，竟殺吉等。自知負漢，又聞呼韓邪益強，遂西奔康居。漢遣使三輩至康居，求谷吉等死。郅支困辱使者，不肯奉詔，而上書言："願歸計強漢，遣子入侍。"建昭二年，湯與延壽出西域。湯為人沉勇有大慮，多策謀，喜奇功，每過城邑山川，常登望。既領外國，與延壽謀曰："郅支單于雖所在絕遠，蠻夷無金城強弩之守，如發屯田吏士，驅從烏孫眾兵直指其城下，彼亡則無所之，守則不足自保，千載之功可一朝而成也。"延壽欲奏請之，湯曰："國家與公卿議大策，非凡所見，事必不從。"延壽猶豫不聽。會其久病，湯獨矯制，發城郭諸國兵、車師戊己校尉、屯田吏士。延壽聞之，驚起，欲止焉。湯怒按劍叱延壽曰："大眾已集，子欲沮眾邪？"延壽遂從之。漢兵胡兵合四萬餘人，延壽、湯上疏自劾，奏矯制，陳言兵狀。即日引軍分行，別為六校，其三校從南道逾蔥嶺經大宛，其三校都獲自將。發溫宿國，從北道入赤谷，過烏孫，入康居東界，令軍不得為寇。間呼其貴人屠墨見之，諭以威信，與飲盟遣去。徑引行，未至單于城，可六十里止營。復捕得康居貴人貝色子男開牟，以為導。貝色子即屠墨母之弟，皆怨單于，由是具知郅支情。明日引行，未至城三十里止營。單于遣使問漢兵何以來？應曰："單于上書言願歸計強漢，身入朝。天子哀憫單于棄大國屈意康居，故使都護將軍來迎，恐左右驚動，故未敢至城下。"延壽、湯因責之："我為單于遠來，而至今無名正大人見將軍受事者，何單于忽大計，失客主之禮也？"明日，前至郅支城三里，止營敷陳。望見單于城上立五彩幡幟，數百人被甲乘城，又出百餘騎往來馳城下，步兵百餘人夾門魚鱗陳，講習用兵。城上人更招漢軍曰："斗來。"延壽、湯令軍聞鼓音皆薄城下，四面圍城，各有所守。穿塹塞門戶，鹵盾為前，戟弩為後，仰射城中樓上人，樓上人下走。土城外有重木城，從木城中射，頗殺傷外人。外人發薪燒木城。夜，數百騎欲出，外迎射殺之。初，單于聞漢兵至，欲去，疑康居怨己，為漢內應，又聞烏孫諸國兵皆發，自以無所之。郅支已出，復還，曰："不如堅守，漢兵遠來，不能久攻。"單于乃被甲在樓上，諸閼氏夫人數十皆以弓射外人。外人射中單于鼻，諸夫人頗死。單于下騎，傳戰大內。夜過半，木城穿，中人卻入土城，乘城呼。時康居兵萬餘騎分為十餘處，四面環城，亦與相應和。夜，數奔營，不利，輒卻。平明，四面火起，吏士喜，大呼乘之，鉦鼓聲動地。康居兵引卻。漢兵四面推鹵盾，併入土城中。單于男女百餘人走入大內。漢兵縱火，吏士爭入，斬單于首，得漢使節二及谷吉等所齎帛書。諸鹵獲以畀得者。凡斬閼氏、太子、名王以下千五百一十八級，生虜百四十五人，降虜千餘人，賦予城郭諸國所發十五王。於是，延壽、湯上疏曰："郅支單于慘毒行於民，大惡通於天。臣延壽、湯將義兵，行天誅，賴陛下神靈，陰陽並應，天氣精明，陷陳克敵，斬郅支首及名王以下。宜縣頭槁街蠻夷邸間，以示萬里，明犯強漢者，雖遠必誅。"湯素貪，所鹵獲財物入塞多不法。司隸校尉移書道上，系吏士按驗之。湯上疏言："臣與吏士共誅郅支單于，萬里振旅，宜有使者迎勞道路。今司隸收系按驗，是為郅支報仇也！"上立出吏士。既至，論功，石顯以為："延壽、湯擅興師矯制，幸得不誅，如復加爵土，則後奉使者爭欲乘危徼幸，生事於蠻夷。"議久不決。故宗正劉向上疏曰："郅支單于囚殺使者吏士以百數，事暴揚外國，傷威毀重，陛下赫然欲誅之，意未嘗有忘。西域都護延壽、副校尉湯承聖旨，倚神靈，出百死，入絕域，斬郅支之首，掃谷吉之恥，萬夷懾伏，莫不懼震。呼韓邪單于見郅支已誅，且喜且懼，願守北藩，累世稱臣。昔周大夫方叔、吉甫為宣王誅獫狁而百蠻從，其詩曰：顯允方叔，征伐獫狁，蠻荊來威。吉甫之歸，周厚賜之，其詩曰：吉甫宴喜，既多受祉，來歸自鎬，我行永久。千里之鎬猶以為遠，況萬里之外，其勤至矣！延壽、湯既未獲受祉之報，反屈捐命之功，久挫於刀筆之前，非所以勸有功厲戎士也。昔齊桓前有尊周之功，後有滅項之罪，君子以功覆過而為之諱行事。貳師將軍李廣利捐五萬之師，靡億萬之費，經四年之勞，而僅獲駿馬三十匹，雖斬宛王母鼓之首，猶不足以復費，其私罪惡甚多。孝武以為萬里征伐，不錄其過。今康居國強於大宛，郅支之號重於宛王，殺使者罪甚於留馬，而延壽、湯不煩漢士，不費斗糧，比於貳師，功德百之。且常惠隨欲擊之烏孫，鄭吉迎自來之日逐，猶皆裂土受爵。故言威武勤勞則大於方叔、吉甫，列功覆過則優於齊桓、貳師，而大功未著，小惡數布。臣竊痛之！"乃封延壽為義成侯，賜湯爵關內侯。後湯上言康居王侍子非王子也。按驗，實王子也。湯下獄當死。大中大夫谷永上疏訟湯曰："臣聞楚有子玉得臣，文公為之側席而坐；趙有廉頗、馬服，強秦不敢窺兵井陘；近漢有郅都、魏尚，匈奴不敢南鄉沙幕。由是言之，戰克之將，國之爪牙，不可不重也。竊見關內侯陳湯，前使副西城都護，忿郅支之無道，閔王誅之不加，屠三重城，斬郅支之首，報十年之逋誅，雪邊吏之宿恥，威震百蠻，武暢四海。漢元以來，征伐方外之將，未嘗有也。"書奏，天子出湯，奪爵為士伍。後數歲，西域都護段會宗為烏孫兵所圍，驛騎上書，願發城郭敦煌兵以自救。丞相王商、大將軍王鳳及百僚議，數日不決。鳳言："湯多籌策，習外國事，可問。"上召湯，示以會宗奏。湯對曰："臣以為此必無可憂也。"上曰："何以言之？"湯曰："夫胡兵五而當漢兵一。何者？兵刃樸鈍，弓弩不利。今聞頗得漢巧，然猶三而當一。又兵法曰：客倍而主人半，然後敵。今圍會宗者人眾不足以勝會宗，唯陛下勿憂！且兵輕行五十里，重行三十里。今會宗欲發城郭敦煌，歷時乃至，所謂報仇之兵，非救急之用也。"上曰："：奈何？其解可必乎？度何時解？"湯知烏孫瓦合，不能久攻，故事不過數日，因對曰："已解矣！"詘指計其日，曰："不出五日，當有吉語聞。"居四日，軍書到，言已解。湯卒於長安。
　　孫子曰："將能而君不御者，勝。"湯矯制發兵，而漢帝不誅。又曰："取敵之利者，貨也。"湯以虜獲賦與諸國。又曰："知彼知己，百戰不殆。"湯謂胡兵五而當漢兵一。又曰："知戰之地，知戰之日。"湯料烏孫圍兵五日必解是也。
馮奉世，字子明，上黨潞人也。以良家子選為郎。昭帝時，補武安長。失官年三十餘矣，方學《春秋》涉大義，讀兵法。前將軍韓增奏以為軍司空令，從軍擊匈奴。先是時，漢數出使西域，多辱命不稱，或貪汗，為外國所苦。是時，烏孫大有擊匈奴之功，而西域諸國新輯，漢方善遇，欲以安之，選可使外國者。前將軍增舉奉世以衛侯使，持節送大宛諸國客。至伊城，都尉宋將言莎車與旁國共攻殺漢所置莎車王萬年，並殺漢國使者奚充國。時匈奴又發兵攻車師城，不能下而去。莎車遣使揚言：北道諸國已屬匈奴矣。於是攻劫南道，與歃盟畔漢，從鄯善以西皆絕不通。都護鄭吉、校尉司馬意皆在北道諸國間。奉世與其副嚴昌計，以為不亟擊之則莎車日強，其勢難制，必危西域。遂以節諭告諸國王，因發其兵，南北道合萬五千人進擊莎車，攻拔其城。莎車王自殺，傳其首詣長安。諸國悉平，威震西域。奉世乃罷兵以聞。宣帝召見韓增，曰："賀將軍所舉得其人。"奉世遂西至大宛。大宛聞其斬莎車王，禮之異於它使。得其名馬象龍而還，上甚說，下議封奉世。丞相、將軍皆曰："《春秋》之義，大夫出疆，有可以安國家，則顓之可也。奉世功效尤著，宜加爵土之賞。"少府蕭望之獨以："奉世奉使有指，而擅矯制常命，發諸國兵，雖有功效，不可以為後法。即封奉世，開後奉使者利，以奉世為比，爭遂發兵，要功萬里之外，為國家生事於夷狄。漸不可長，奉世不宜受封。"上善望之議，以奉世為光祿大夫、水衡都尉。常惠薨，奉世代為右將軍典屬國。永光二年秋，隴西羌多姐旁種反，詔召丞相韋玄成、御史大夫鄭洪、大司馬車騎將軍王接、左將軍許嘉、右將軍奉世入議。是時，歲比不登，四方饑饉，朝廷方以為憂，而遭羌變，玄成等漠然莫有對者。奉世曰："羌虜近在境內背畔，不以時誅，亡以威制遠蠻。臣願帥師討之。"上問用兵之數，對曰："臣聞善用兵者，役不再興，糧不三載，故師不久暴而天誅亟決。往者數不料敵，而師至於折傷；再三發軵，則曠日煩費，威武虧矣。今反虜無慮三萬人，法當倍用六萬人。然羌戎弓矛之兵耳，器不犀利，可用四萬人，一月足以決。"丞相、御史、兩將軍皆以為民方收斂時，未可多發；發萬人屯守之，且足。奉世曰："不可。天下被饑饉，士馬羸耗，守戰之備久廢不簡，夷狄皆有輕邊吏之心，而羌首難。今以萬人分屯數處，虜見兵少，必不畏懼，戰則挫兵病師，守則百姓不救。如此，怯弱之形見，羌人乘利，諸種並和，相扇而起，臣恐中國之役不得止於四萬，非財弊所能解也。故少發師而曠日，與一舉而疾決，利害相萬也。"固爭之，不能得。有詔益二千人。於是遣奉世將萬二千騎，以將屯為名。典屬國任立、護軍都尉韓昌為偏裨，到隴西，分屯三處：典屬國為右軍，屯白石；護軍都尉為前軍，屯臨洮；奉世為中軍，屯首陽西極上。前軍到降同阪，先遣校尉在前與羌爭地利，又別遣校尉救民於廣陽穀。羌虜盛多，皆為所破，殺兩校尉。奉世具上地形部眾多少之計，願益三萬六千人乃足以決事。書奏，天子大為發兵六萬餘人，拜大常弋陽侯任千秋為奮武將軍以助焉。奉世上言："願得其眾，不須煩大將。"因陳轉輸之費。上於是以璽書勞奉世，且謫之，曰："皇帝問將兵右將軍，甚苦暴露。羌虜侵邊境，殺吏民，甚逆天道，故遣將軍帥士大夫行天誅。以將軍材質之美，奮精兵，誅不軌，百下百全之道也。今乃有畔敵之名，大為中國羞。以昔不閒習之故邪？以恩厚未洽，信約不明也？朕甚怪之。且兵，兇器也。必有成敗者，患策不豫定，料敵不審也，故復遣奮武將軍。兵法曰：大將軍出必有偏裨，所以揚威武，參計策。將軍又何疑焉？夫愛吏士，得眾心，舉而無悔，禽敵必全，將軍之職也。若乃轉輸之費，則有司存，將軍勿憂。須奮武將軍兵到，合擊羌虜。"十月，兵畢至隴西。十一月，並進。羌虜大破，斬首數千級，餘皆走出塞。上曰："羌虜破散創艾，亡逃出塞，其罷吏士，頗留屯田，備要害處。"明年二月，奉世還京師，更為左將軍。其後錄功，賜奉世爵關內侯。後歲余，奉世病卒。居爪牙官前後十年，為折衝宿將，功名次趙充國。奉世死後二年，西域都護甘延壽以誅郅支單于封為列侯。杜欽上疏，追訟奉世前功曰："前莎車王殺漢使者，約諸國背畔。左將軍奉世以衛候便宜發兵誅莎車王，策定城郭，功施邊境。議者以奉世奉使有指春秋之義亡遂事，漢家之法有矯制，故不得侯。今匈奴郅支單于殺漢使者，亡保康居，都護延壽發城郭兵屯田吏士四萬餘人以誅斬之，封為列侯。臣愚以為比罪則郅支薄，量敵則莎車眾，用師則奉世寡，計勝則奉世為功於邊境安，慮敗則延壽為禍於國家深。其違命而擅生事同，延壽割地封，而奉世獨不錄。臣聞：功同賞異則勞臣疑，罪鈞刑殊則百姓惑。願下有司議。"上以先帝時事，不復錄。
　　孫子曰："將能而君不御者，勝。"奉世矯制發兵而漢帝議封。又曰："兵聞拙速，未睹巧之久。"奉世謂少發師而曠日，與一舉而即決利害相萬。又曰："不知三軍之權而同三軍之任，則軍士惑。"奉世以謂不須煩大將是也。
鄧禹，字仲華，南陽新野人也。更始立，豪傑多薦舉禹，禹不肯從。及聞光武安集河北，即杖策北渡，追及於鄴。光武見之甚歡，謂曰："我得專封拜，生遠來，寧欲仕乎？"禹曰："不願也。"光武曰："即如是，何欲為？"禹曰："但願明公威德加於四海，禹得效其尺寸，垂功名於竹帛耳。"光武笑，因留宿。禹進說曰："諸將皆庸人崛起，志在財幣，爭用威力，朝夕自快而已，非有深慮遠圖，欲尊主安民者也。明公素有盛德大功，為天下所向服，軍政齊肅，賞罰明信。為今之計，莫如延攬英雄，務悅民心，立高祖之業，救萬民之命。以公而慮天下，不足定也。"光武大悅，因令左右號禹曰鄧將軍。常宿止於中，與定計議。時任使諸將，多訪於禹。禹每有所舉者，皆當其才，光武以為知人。及赤眉西入關，更始使王匡、成冊、劉均以拒之。光武籌赤眉必破長安，欲乘釁並關中，而方有事山東，未知所寄。以禹沈深有大度，故授以西討之略。乃拜為前將軍持節，中分麾下精兵二萬人，遣西入關，令自選偏裨以下可與俱者。建武元年，禹自箕關將入河東，河東都尉守關不開。禹攻十日，破之，獲輜重千餘乘。進圍安邑，數月未能下。更始大將軍樊參將數萬人，度大陽欲攻禹，禹遣諸將逆擊於解南，大破之，斬參首。王匡、成冊、劉均等人合軍十餘萬，復共擊禹。禹軍不利，會日暮，戰罷，諸將見兵勢已摧，皆勸禹夜去，禹不聽。明日癸亥，匡等以六甲窮日不出，禹因得更理兵勒眾。明旦，匡悉軍出攻禹。禹令軍中無得妄動，既至營下，因傳發諸將鼓而並進，大破之。匡等皆棄軍亡走，禹率輕騎急追，獲劉均，遂定河東。光武即位，使使者持節拜禹為大司徒，封為酇侯。禹時年二十四。是時，三輔連覆敗，赤眉所過殘賊，百姓不知所歸。聞禹乘勝獨克而師行有紀，皆望風相攜負以迎軍，降者日以千數，眾號百萬。禹所止輒停車駐節，以勞來之。父老童稚，垂髮載白，滿其車下，莫不感悅，於是名震關西。帝嘉之，數賜書褒美。諸將豪傑皆勸禹徑攻長安，禹曰："不然。今吾眾雖多，能戰者少。前無可仰之積，後無轉饋之資。赤眉新拔長安，財富充實，鋒銳未可當也。夫盜賊群居，無終日之計，財谷雖多，變故萬端，寧能堅守者也？上郡、北地、安定三郡，土廣人稀，饒谷多畜，吾且休兵北道，就糧養士，以觀其弊，乃可圖也。"於是引軍北至枸邑。禹所到，擊破赤眉別將諸營堡，郡邑皆聞門歸附。帝以關中未定，而禹久不進兵，下敕曰："司徒，堯也；亡賊，桀也。長安吏人，遑遑無所依歸。宜以時進討，鎮慰西京，系百姓之心。"禹猶執前意，遣馮愔、宗歆守枸邑。二人爭權相攻，愔遂殺歆，因反擊禹，禹遣使以聞帝。帝問使人："愔所親愛為誰？"對曰："護軍黃防。"帝度愔、防不能久和，勢必相忤，因報禹曰："縛馮愔者，必黃防也。"乃遣尚書宗廣持節降之。後月余，防果執愔，將其眾歸罪。時赤眉西走扶風，禹乃南至長安，軍昆明池，大饗士卒。率諸將齋戒，擇吉日，修禮謁祠高廟，收十一帝神主，遣使奉詣洛陽，因循行園陵，為置吏士奉守焉。禹引兵與延岑戰於藍田，不克，復就谷雲陽。自馮愔反後，禹威稍損，又乏食，歸附者離散。而赤眉復還入長安，禹與戰，敗走至高陵，軍士飢餓者，皆食棗菜。帝乃召禹還，敕曰："赤眉無谷，自當來東，吾折捶笞之，非諸將憂也。無得復妄進兵。"禹慚於受任而功不遂，數以飢卒檄戰，輒不利。後與車騎將軍鄧洪擊赤眉，遂為所敗，眾皆死散，獨與二十四騎還詣宜陽。延岑與秦豐寇順陽間，遣禹護復漢將軍鄧曄擊破岑於鄧。追至武當，復破之。岑奔漢中，餘黨悉降。十三年，天下平定封禹為高密侯。薨。
　　孫子曰："雜於利而務可伸。"禹因賊不出而更得理兵。又曰："修道而保法。"禹師行有紀而降者日眾。又曰："軍有所不擊。"禹不攻長安以避其銳是也。
寇恂，字子翼，上谷昌平人也。初為郡功曹，太守耿況甚重之。王莽敗，更始立，使使者徇郡國，曰："先降者復爵位。"恂從耿況迎使者於界上。況上印綬，使者納之，一宿無還意。恂勒兵入見使者，就請之。使者不與，曰："天王使者，功曹欲脅之邪？"恂曰："非敢脅使君，竊傷計之不詳也。今天下初定，國信未宣，使君建節銜命，以臨四方，郡國莫不延頸傾耳，望風歸命。今始至上谷而先墮大信，何以號令它郡乎？且耿府君在上谷，久為吏人所親。今易之，得賢則造次未安，不賢則只更生亂。為使君計，莫若復之以安百姓。"使者不應，恂叱左右以使者命召況。況至，恂進取印綬帶況。使者不得已，乃承制詔之，況受而歸。及王郎起，遣將徇上谷，急發況兵。恂說況曰："邯鄲拔起，難可信向。大司馬劉公尊賢下士，士多歸之，可攀附也。"況曰："邯鄲方盛，力不能獨拒，如何？"恂對曰："今上谷完實，控弦萬騎。請東約漁陽，齊心合眾，邯鄲不足圖也。"況然之，乃遣恂到漁陽，結謀彭寵。恂還，至昌平，襲擊邯鄲使者，殺之，奪其軍，遂與況子弇等俱南及光武於廣阿。拜恂為偏將軍。數與鄧禹謀議，禹奇之。光武南定河內，而更始大司馬朱鮪等盛兵據洛陽。又并州未安，光武難其守，問於鄧禹曰："諸將誰可使守河內者？"禹曰："寇恂文武備足，有牧人御眾之才，非此子莫可使也。"乃拜恂河內太守，行大將軍事。光武謂恂曰："河內完富，吾將因是而起。昔高祖留蕭何鎮關中，吾今委公以河內，堅守轉運，給足軍糧，率厲士馬，防遏它兵，勿令北度而已。"光武於是復北征燕、代。恂移書屬縣，講兵肄射，伐淇園之竹，為矢百餘萬，養馬二千匹，收租四百萬斛，轉以給軍。朱鮪聞光武北而河內孤，使討難將軍蘇茂、副將賈強將兵三萬餘人，度鞏河攻溫。檄書至，恂即勒軍馳出，並移告屬縣，發兵會於溫下。軍吏皆諫曰："今洛陽兵度河，前後不絕，宜待眾軍畢集，乃可出也。"恂曰："溫，郡之藩蔽，失溫則郡不可守。"遂馳赴之。旦日合戰，而偏將軍馮異遣救及諸縣兵適至，士馬四集，幡旗蔽野。恂乃令士卒乘城鼓譟，大呼言曰："劉公兵到！"蘇茂軍聞之，悚動，恂因奔擊，大破之，追至洛陽，遂斬賈強。茂兵自投河死者數千，生獲萬餘人。恂與馮異過河而還。自是洛陽震恐，城門晝閉。時光武傳聞朱鮪破河內，有頃恂檄至，大喜曰："吾知寇子翼可任也！"諸將軍賀，因上尊號，於是即位。時軍食急乏，恂以輦車驪駕轉輸，前後不絕，尚輸升斗以廩百官。帝數策書勞問恂，同門生茂陵董崇說恂曰："上新即位，四方未定，而君侯以此時據大郡，內得人心，外破蘇茂，威震鄰敵，功名發聞，此讒人側目怨禍之時也。昔蕭何守關中，悟鮑生之言而高祖悅。今君所將，皆宗族昆弟也，無乃當以前人為監戒。"恂然其言，稱疾不視事。帝將攻洛陽，先至河內，恂來從軍。帝曰："河內未可離也。"數固請，不聽，乃遣兄子寇張、姊子谷崇將突騎願為軍鋒。帝善之，皆以為偏將軍。潁川人嚴終、趙敦聚眾萬餘，與密人賈期連兵為寇。拜恂穎川太守，與破奸將軍侯進俱擊之。數月，斬期首，郡中悉平定。封恂雍奴侯。執金吾賈復在汝南，部將殺人於潁川，恂捕得戮之於市。復以為恥，還過潁川，謂左右曰："吾與寇恂並列將帥，而今為其所陷，大丈夫豈有懷侵怨而不決之者乎？今見恂，必手劍之。"恂知其謀，不欲與相見。谷崇曰："崇，將也。得帶劍侍側，卒有變，足以相當。"恂曰："不然。昔藺相如不畏秦王而屈於廉頗者，為國也。區區之趙，尚有此義，吾安可以忘之乎？"乃敕屬縣盛供具，儲酒醪，執金吾軍入界，一人皆兼二人之饌。恂乃出迎於道，稱疾而還。賈復勒兵欲追之，而吏士皆醉，遂過去。恂遣谷崇以狀聞，帝乃召恂。恂至引見，時復先在坐，欲起相避。帝曰："天下未定，兩虎安得私鬥？今日朕分之。"於是並坐極歡，遂共車同出，結友而去。恂歸潁川。遣使者即拜為汝南太守。盜賊清靜，郡中無事。恂素好學，乃修鄉校，教生徒，聘能為《左氏春秋》者，親受學焉。代朱浮為執金吾。從車駕擊隗囂，而潁川盜賊群起。帝乃引軍還，謂恂曰："潁川迫近京師，當以時定。惟念獨卿能平之耳。"恂對曰："潁川剽輕，聞陛下遠逾阻險，有事隴、蜀，故狂狡乘間相詿誤耳。如聞乘輿南向，賊必惶怖歸死。臣願執銳前驅。"即日車駕南征，而恂從至潁川，盜賊悉降，而竟不拜郡。百姓遮道曰："願從陛下復借寇君一年。"初，隗囂將高峻擁兵萬人，據高平第一。及囂死，峻據高平，堅守。建威大將軍耿弇等圍之，一歲不拔。帝自征之，進軍及沂，峻猶不下。帝議遣使降之，乃謂恂曰："為吾行也。若峻不即降，引耿弇等五營擊之。"恂奉璽書至第一，峻遣軍師皇甫文出謁，辭禮不屈。恂怒，將誅文。諸將諫曰："高峻精兵萬人，率多強弩，西遮隴道，連年不下。今欲降之而反戮其使，無乃不可乎？"恂不應，遂斬之。遣其副歸告峻曰："軍師無禮，已戮之矣。欲降，急降；不欲，固守。"峻惶恐，即日開城門降。諸將皆賀，因曰："敢問殺其使而降其城，何也？"恂曰："皇甫文，峻之腹心，其所取計者也。今來，辭意不屈，必無降心。全之則文得其計，殺之則峻亡其膽，是以降耳。"諸將皆曰："非所及也。"恂經明行修，名重朝廷，所得秩奉，厚施朋友故人及從吏士。常曰："吾因士大夫以致此，其可獨享之乎！"時人歸其長者，以為有宰相器。卒。
　　孫子曰："三軍可奪氣。"恂揚言劉公兵至而敵陳動。又曰："軍無糧食則亡。"恂轉輸不絕以繼軍食。又曰："上兵伐謀。"恂斬使降城是也。
馮異，字公孫，潁川父城人也。好讀書，通《左氏春秋》、《孫子兵法》。光武為司隸校尉，道經父城，異開門奉牛酒迎，光武以異為主簿。及王郎起，光武自薊東南馳，晨夜草舍，至饒陽蕪蔞亭。時天寒冽，眾皆飢疲，異上豆粥。明旦，光武謂諸將曰："昨得公孫豆粥，饑寒俱解。"及至南宮，遇大風雨，光武引車入道旁空舍，異抱薪，鄧禹熱火，光武對灶燎衣。異復進麥飯菟肩。因復渡滹沱河至信都，使異別收河間兵。還，拜偏將軍。從破王郎，封應侯。異為人謙退不伐，行與諸將相逢，輒引車避道。進止皆有表識，軍中號為整齊。每所止舍，諸將並坐論功，異常獨屏樹下，軍中號曰"大樹將軍"。及破邯鄲，乃更部分諸將，各有配隸。軍士皆言願屬"大樹將軍"，光武以此多之。時更始遣舞陰王李軼、大司馬朱鮪將兵號三十萬，與河南太守武勃共守洛陽。光武將北徇燕、趙，以魏郡、河內獨不逢兵，而城邑完，倉廩實，乃拜寇恂為河內太守，異為孟津將軍，統二郡軍河上，與恂合勢，以拒朱鮪等。異乃遺李軼書曰："愚聞明鑑所以照形，往事所以知今。昔微子去商而入周，項伯畔楚而歸漢，周勃迎代王而黜少帝，霍光尊孝宣而廢昌邑。彼皆畏天知命，睹存亡之符，見廢興之事，故能成功於一時，垂業於萬世也。苟令長安尚可扶助，延期歲月，疏不間親，遠不逾近，季文豈能居一隅哉？今長安壞亂，赤眉臨郊，大臣乖離，綱紀已絕。蕭王經營河北，英俊雲集，百姓風靡，雖岐慕周，不足以喻。季文誠能覺悟成敗，亟定大計，轉禍為福，在此時矣。如猛將長驅嚴兵圍城，雖有悔恨，亦無及已。"軼乃報異書曰："軼本與蕭王首謀造漢，唯深達蕭王，願進愚策，以佐國安人。"軼自通書之後，不復與異爭鋒，故異因此得北攻天井關，拔上黨兩城，又南下河南成皋已東十三縣。武勃將萬餘人與異戰於士鄉下，異斬勃獲首五千餘級，軼又閉門不救。異見其信效，具以奏聞。光武故宣露軼書，令朱鮪知之。鮪怒，遂使人刺殺軼。由是城中乖離，多有降者。建武二年春，定封異陽夏侯。時赤眉、延岑暴亂三輔，郡縣大姓各擁兵眾，大司徒鄧禹不能定，乃遣異代禹討之。敕異曰："三輔遭王莽、更始之亂，重以赤眉、延岑之酷，元元塗炭，無所依訴。今之徵伐，非必略地屠城，要在平定安集之耳。諸將非不健斗，然好虜掠。卿本能御吏士，念自修敕，無為郡縣所苦。"異頓首受命，引而西。異與赤眉遇於華陰，相拒六十餘日，戰數十合，降其將劉始、王宣等五千餘人。三年春，遣使者即拜異為征西大將軍。會鄧禹率車騎將軍鄧洪等引歸，與異相遇，禹、洪要異共攻赤眉。異曰："異與賊相拒且數十日，雖屢獲雄將，餘眾尚多，可稍以恩信傾誘，難卒用兵破也。上今使諸將屯黽池要其東，而異擊其西，一舉取之，此萬成計也。"禹、洪不從。洪遂大戰移日，赤眉佯敗，棄輜車走。車皆載土，以豆覆其上，兵士飢，爭取之。赤眉引還擊洪，洪軍潰亂。異與禹合兵救之，赤眉小卻。異以士卒飢倦，可且休，禹不聽，復戰，大為所敗，死傷者三千餘人。禹得脫歸宜陽。異棄馬步走上回溪阪，與麾下數人歸營。複壁，收其散卒，招集諸營堡數萬人，與賊約期會戰。使壯士變服與赤眉同，伏於道側。旦日，赤眉使萬人攻異前部，異裁出兵以救之。賊見勢弱，遂悉眾攻異，異乃縱兵大戰。日昃，賊氣衰，伏兵卒起，衣服相亂，赤眉不復識別，眾遂驚潰。追擊，大破之，降男女八萬人。餘眾尚十餘萬，東走宜陽降。璽書勞異曰："赤眉破平，士吏勞苦，始雖垂翅回溪，終能奮翼黽池，可謂失之東隅收之桑榆。方論功賞，以答大勛。"異自以久在外，不自安，上書思慕闕廷，願親帷幄，帝不許。後人有上章言異專制關中，威權至重，百姓歸心，號為"咸陽王"。帝使以章示異。異惶懼，上書謝曰："臣受任方面，以立微功，皆自國家謀慮，愚臣無所能及。臣伏自思：惟以詔敕戰攻，每輒如意；時以私心斷決，未嘗不有悔。臣以遭遇，託身聖明，在傾危溷淆之中尚不敢過差，而況天下平定，上尊下卑，而臣爵位所蒙，巍巍不測乎？誠冀以謹敕，遂自終始。見所示臣章，戰慄怖懼。"詔報曰："將軍之於國家，義為君臣，恩猶父子。何嫌何疑，而有懼意？"六年春，異朝京師。引見，帝謂公卿曰："是我起兵時主簿也。"詔曰："倉卒，蕪蔞亭豆粥，滹沱河麥飯，厚意久不報。"異稽首謝曰："臣聞管仲謂桓公曰：願君無忘射鈎，臣無忘檻車，齊國賴之。臣今亦願國家無忘河北之難，小臣不敢忘巾車之恩。"後，諸將為隗囂所敗，乃詔異軍邑。未及至，隗囂乘勝使其將王元、行巡將二萬餘人下隴，因分遣巡取邑。異即馳兵，欲先據之。諸將皆曰："虜兵盛而新乘勝，不可與爭。宜止軍便地，徐思方略。"異曰："虜兵臨境，忸忕小利，遂欲深入。若得栒邑，三輔動搖，是吾憂也。夫攻者不足，守者有餘。今先據城，以逸待勞，非所以爭也。"潛往閉城，偃旗鼓。行巡不知，馳赴之。異乘其不意，卒擊鼓建旗而出。巡軍驚亂奔走，追擊數十里，大破之。異後病發，薨於軍。
　　孫子曰："親而離之。"異致書李軼以間朱鮪。又曰："亂而取之。"異變服相亂而勝赤眉。又曰："先處戰地以待敵者，逸。"異先據邑以待行巡。又曰："微乎微乎，至於無形。"異偃旗臥鼓而敵不知是也。
岑彭，字君然，南陽棘陽人也。漢兵起，攻拔棘陽，彭歸宛，與嚴說共城守。漢兵攻之數月，城中糧盡，人相食，彭乃與說舉城降。諸將欲誅之，大司徒伯升曰："彭，郡之大吏，執心堅守，是其節也。今舉大事，當表義士，不如封之，以勸其後。"更始乃封彭為歸德侯，令屬伯升。及伯升遇害，彭復為大司馬朱鮪校尉。會光武徇河內，彭因進說曰："今赤眉入關，更始危殆，權臣放縱，矯稱詔制，道路阻塞，四方蜂起，群雄競逐，百姓無所歸命。切聞大王平河北，開王業，此誠皇天佑漢，士人之福也。彭幸蒙司徒公所見全濟，未有報德，旋被禍難，承恨於心。今復遭遇，願出身自效。"光武深接納之。更始大將軍呂植將兵屯淇園，彭說降之，於是拜彭為敕奸大將軍，從平河北。光武即位，拜彭廷尉，行大將軍事。與吳漢等圍洛陽數月，朱鮪等堅守不肯下。帝以彭嘗為鮪校尉，令往說之。鮪在城上，彭在城下，相勞苦歡語如平生。彭因曰："彭往者得執鞭侍從，蒙薦舉拔擢，常思有以報恩。今皇帝受命，平定燕、趙，盡有幽、冀之地，百姓歸心，賢俊雲集，親率大兵，來攻洛陽。天下之事，逝其去矣。公雖嬰城固守，將何待乎？"鮪曰："大司徒被害時，鮪與其謀，又諫更始無遣蕭王北伐，誠自知罪深。"彭還，具言於帝。帝曰："夫建大事者，不忌小怨。鮪今若降，官爵可保，況誅罰乎？河水在此，吾不食言。"彭復往告鮪，鮪從城上下索曰："必信，可乘此上。"彭趣索欲上。鮪見其誠，即許降。後五日，鮪將輕騎詣彭。乃面縛，與彭俱詣河陽。帝即解其縛，召見之，復令彭夜送鮪歸城。明旦，悉其眾出降，拜鮪為平狄將軍，封扶溝侯。南郡人秦豐據黎丘，自稱楚黎王。遷彭征南大將軍，令率傅俊、臧宮、劉宏等三萬餘人，南擊秦豐，拔黃郵。豐與其大將蔡宏拒彭等於鄧，數月不得進。帝怪以誥彭，彭懼，於是夜勒兵馬，申令軍中，使明旦西擊山都。乃緩所獲虜，令得逃亡，歸以告豐，豐即悉其軍西邀彭。彭乃潛兵渡沔水，擊其將張楊於河頭山，大破之。從川谷間伐木開道，直襲黎丘，擊破諸屯兵。豐聞大驚，馳歸救之。彭與諸將依東山為營，豐與蔡宏夜攻彭，彭豫為之備，出兵逆擊之，豐敗走，追斬蔡宏。更封彭為舞陰侯。彭從車駕破天水，與吳漢圍隗囂於西城。時公孫述將李育將兵救囂，守上邽，帝留蓋延、耿弇圍之，而車駕東歸。敕彭書曰："西城若下，便可將兵南擊蜀虜。人苦不知足，既平隴，復望蜀。每一發兵，頭須為白。"彭遂壅谷水灌西城，未沒尺餘，囂將行巡、周宗將蜀救兵到，囂得出還冀。漢軍食盡，燒輜重，引兵下隴，延、弇亦相隨而退。囂出兵尾擊諸營，彭殿為後拒，故諸將能全師東歸。後公孫述遺其將任滿、田戎、程泛，將數萬人拔夷道、夷陵，據荊門、虎牙，橫江水起浮橋、斗樓，立攢柱絕水道，結營山上，以拒漢兵。彭數攻之，不利，於是裝直進樓船、冒突露橈數千艘。彭與吳漢發南陽、武陵、南郡兵，又發桂陽、零陵、長沙委輸棹卒，凡六萬餘人，騎五千匹，皆會荊門。吳漢以三郡棹卒多費糧谷，欲罷之。彭以為蜀兵盛，不可遣，上書言狀。帝報彭曰："大司馬習用步騎，不曉水戰。荊門之事，一由征南公為重而已。"彭乃令軍中募攻浮橋，先登者上嘗。於是偏將魯奇應募而前。時大風狂急，魯奇船逆流而上，直衝浮橋，而攢柱鈎不得去，奇等乘勢殊死戰，困飛拒焚之，風怒火盛，橋樓崩燒。彭復悉軍順風並進，所向無前，蜀兵大亂，溺死者數千。斬任滿，生獲程泛，而田戎亡保江州。彭長驅入江關，令軍中無得虜掠。所過，百姓皆奉牛酒迎勞。彭見諸耆老，為言大漢哀愍巴蜀久見虜役，故興師遠伐，以討有罪，為人除害，辭不受其牛酒。百姓大悅，爭開門降。彭到江州，以田戎食多，難卒拔，留馮駿守之，自引兵乘利直指墊江，攻破平曲。公孫述使其將延岑、呂鮪、王元及其弟恢悉兵拒廣漢及資中，又遣將侯丹率二萬餘人拒黃石。彭乃多張疑兵，使護軍楊翕與臧宮拒延岑等，自分兵浮江下還江州，溯都江而上，襲擊侯丹，大破之。因晨夜倍道兼行二千餘里，徑拔武陽。使精騎馳廣都，去成都數十里，勢若風雨，所至皆奔散。初，述聞漢兵在平曲，故遣大兵逆之。及彭至武陽，繞出延岑軍後，蜀地震駭。述大驚，以杖擊地曰："是何神也！"彭所營地名彭亡，聞而惡之，欲徙，會日暮，蜀刺客詐為亡奴降，夜刺殺彭。彭首破荊門，長驅武陽，持軍整齊，秋毫無犯。
　　孫子曰："近而示之遠。"彭申令西擊，而潛兵渡沔。又曰："神乎神乎，至於無聲。"彭軍忽至而蜀地震駭是也。
賈復，字君文，南陽冠軍人也。少好學，習《尚書》。事舞陰李生，李生奇之，謂門人曰："賈君之容貌志氣如此，而勤於學，將相之器也。"王莽末，為縣掾，迎鹽河東，會遇盜賊，等比十餘人皆放散其鹽，復獨完以還縣，縣中稱其信。光武在河北，復因鄧禹得召見。光武奇之，禹亦稱有將帥節，於是以復為破虜將軍督盜賊。復馬羸，光武解左驂以賜之。從擊青犢於射大，大戰至日中，賊陳堅不卻。光武傳召復曰："吏士皆飢，可且朝飯。"復曰："先破之，然後食耳。"於是被羽先登，所向皆靡，賊乃敗走。諸將咸服其勇。又北與五校戰於真定，大破之。復傷創甚，光武大驚曰："我所以不令賈復別將者，為其輕敵也。果然，失吾名將。"病尋愈，追及光武於薊，相見甚歡，大饗士卒，令復居前，擊鄴賊，破之。光武即位，拜為執金吾，封冠軍侯。更始郾王尹尊及諸大將在南方未降者尚多，帝召諸將議兵事，未有言，沉吟久之，乃以檄叩地曰："郾最強，宛為次，誰當擊之？"復率然對曰："臣請擊郾。"帝笑曰："執金吾擊郾，吾復何憂！大司馬當擊宛。"遂遣復擊郾，連破之。月餘，尹尊降，盡定其地。復從征伐，未嘗喪敗，數與諸將潰圍解急，身被十二創。帝以復敢深入，希令遠征，而壯其勇節，常自從之，故復少方面之勛。諸將每論功自伐，復未嘗有言。帝輒曰："賈君之功，我自知之。"定封膠東侯。復知帝欲偃干戈，修文德，不欲功臣擁眾京師，乃與高密侯鄧禹並剽兵甲，敦儒學。帝深然之。朱等薦復宜為宰相，帝方以吏事責三公，故功臣並不用。是時列侯唯高密、固始、膠東三侯與公卿參議國家大事，恩遇甚厚。建武二十一年卒。
　　孫子曰："無慮而易敵者，必禽於人。"復常輕敵而光武不令別將。又曰："擇人而任之。"復請擊郾，而光武以謂"吾復何憂"是也。
吳漢，字子顏，南陽宛人也。王莽末，以賓客犯法，乃亡命至漁陽。聞光武長者，獨欲歸之，乃說太守彭寵曰："漁陽、上谷突騎，天下所聞也。君何不合二郡精銳，附劉公擊邯鄲，此一時之功也。"寵以為然。官屬皆欲附王郎，寵不能奪。漢乃辭出，止外亭，念所以譎眾，未知所出。望見道中有一人似儒生者，漢使人召之，為具食，問以所聞。生因言劉公所過，為郡縣所歸，邯鄲舉尊號者，實非劉氏。漢大喜，即詐為光武書，移檄漁陽，使生齎以詣寵，令具以所聞說之，漢隨後入。寵甚然之，於是遣漢將兵與上谷諸將並軍而南，所至擊斬王郎將帥。及光武於廣阿，拜漢為偏將軍。既拔邯鄲，賜號建策侯。漢為人質厚少文，造次不能以辭自達。鄧禹及諸將多知之，數相薦舉。及得召見，遂見親信，常居門下。光武將發幽州兵，夜召鄧禹，問可使行者。禹曰："間數與吳漢言，其人勇鷙有智謀，諸將鮮能及者。"即拜漢大將軍，持節北發十郡突騎。更始幽州牧苗曾聞之，陰勒兵，敕諸郡不肯應調。漢乃將二十騎先馳至無終。曾以漢無備，出迎於路，漢即捴兵騎，收曾斬之，而奪其軍。北州震駭，城邑莫不望風靡從。遂悉發其兵，引而南與光武會清陽。諸將望見漢還，士馬甚盛，皆曰："是寧肯分兵與人邪？"及漢至莫府，上兵簿，諸將人人多請之。光武曰："屬者恐不與人，今所請又何多也？"諸將皆慚。初，更始遣尚書令謝躬率六將軍攻王郎，不能下。會光武至，共定邯鄲，而躬裨將虜掠不相承稟，光武深忌之。雖俱在邯鄲，遂分城而處，然每有以慰安之。躬勤於職事，光武常稱曰："謝尚書真吏也。"故不自疑。躬既而率其兵數萬，還屯於鄴。時光武南擊青犢，謂躬曰："我追賊於射大，必破之。尤來在山陽者，勢必當驚走。若以君威力，擊此散虜，必成禽也。"躬曰："善。"及青犢破，而尤來果北走隆慮山，躬乃留大將軍劉慶、魏郡太守陳康守鄴，自率諸將軍擊之。窮寇死戰，其鋒不可當，躬遂大敗，死者數千人。光武因躬在外，乃使漢與岑彭襲其城。漢先令辯士說陳康，康然之。於是康收劉慶及躬妻子，開門內漢等。及躬從隆慮歸鄴，不知康已反之，乃與數百騎輕入城。漢伏兵收之，手擊殺躬，其眾悉降。光武北擊群賊，漢常將突騎五千為軍鋒，數先登陷陳。及河北平，漢與諸將奉圖書，上尊號。光武即位，拜為大司馬。建武二年，擊檀鄉賊於鄴東漳水上，大破之，降者十餘萬人。帝使使者璽書定封漢為廣平侯。率驃騎大將軍杜茂、強弩將軍陳俊等，圍蘇茂於廣樂。劉永將周建別招聚收集得十餘萬人，救廣樂。漢將輕騎迎與之戰，不利，墮馬傷膝，還營，建等遂連兵入城。諸將謂漢曰："大敵在前而公傷臥，眾心懼矣。"漢乃勃然裹創而起，椎牛饗士，令軍中曰："賊眾雖多，皆劫掠群盜，勝不相讓，敗不相救，非有伏節死義者也。今日封侯之秋，諸君勉之。"於是軍士激怒，人倍其氣。旦日，建、茂出兵圍漢。漢選四部精兵黃頭吳河等，及烏桓突騎三千餘人，齊鼓而進。建軍大潰，反還奔城。漢長驅追擊，爭門併入，大破之，茂、建突走。漢留杜茂、陳俊等守廣樂，自將兵助蓋延圍劉永於睢陽。永既死，二城皆降。而鬲縣五姓共逐守長，據城而反。諸將爭欲攻之，漢不聽，曰："使鬲反者，皆守長罪也。敢輕冒進兵者斬。"乃移檄告郡，使收守長，而使人謝城中。五姓大喜，即相率歸降。諸將乃服，曰："不戰而下城，非眾所及也。"冬，漢又率建威大將軍耿弇、漢中將軍王常等，擊富平、獲索二賊於平原。賊率五萬餘人夜攻漢營，軍中驚亂，漢堅臥不動，有頃乃定。即夜發精兵出營突擊，大破其眾。因追討餘黨，逐至無鹽，進擊勃海，皆平之。八年，從車駕上隴，遂圍隗囂於西城。帝敕漢曰："諸郡甲卒但坐費糧食，若有逃亡，則沮敗眾心，宜悉罷之。"漢等貪，並力攻囂，遂不能遣，糧食日少，吏士疲役，逃亡者多。故公孫述救至，漢遂退敗。十一年春，與公孫述將魏黨、公孫永戰於魚涪津，大破之，遂圍武陽。述遣子婿史興將五千人救之。漢迎擊興，盡殄其眾，因入犍為界。諸縣皆城守。漢乃進軍攻廣都，拔之。遣輕騎燒成都市橋，武陽以東諸小城皆降。帝戒漢曰："成都十餘萬眾，不可輕也。但堅據廣都，待其來攻，勿與爭鋒。共不敢來，公轉營迫之，須其力疲，乃可擊也。"漢乘利，遂自將步騎三萬餘人進逼成都，去城十餘里，阻江北為營，作浮橋，使副將武威將軍劉尚將萬餘人屯於江南，相去二十餘里。帝聞大驚，讓漢曰："比敕公千條萬端，何意臨事勃亂！既輕敵深入，又與尚別營，事有緩急，不復相及。賊若出兵綴公，以大眾攻尚，尚破，公即敗矣。幸無它者，急引兵還廣都。"詔書未到，述果使其將謝豐、袁吉將眾十許萬，分為二十餘營，並出攻漢。使別將萬餘人劫劉尚，令不得相救。漢與大戰一日，兵敗，走入壁，豐因圍之。漢乃召諸將厲之曰："吾與諸君逾越險阻，轉戰千里，所在斬獲，遂深入敵地，至其城下。而今與劉尚二處受圍，勢既不接，其禍難量。欲潛師就尚於江南，並兵御之。若能同心一力，人自為戰，大功可立；如其不然，敗必無餘。成敗之機，在此一舉。"諸將皆曰："諾。"於是饗士秣馬，閉營三日不出，乃多立幡旗，使煙火不絕，夜銜枚引兵與劉尚合軍。豐等不覺，明日，乃分兵拒水北，自將攻江南。漢悉兵迎戰，自旦至晡，遂大破之，斬謝豐、袁吉。於是引還廣都，留劉尚拒述，具以狀上，而深自譴責。帝報曰："公還廣都，甚得其宜，述必不敢略尚而擊公也。若先攻尚，公從廣都五十里悉步騎赴之，適當值其危困，破之必矣。"自是漢與述戰於廣都、成都之間，八戰八克，遂軍於其郭中。述自將數萬人出城大戰，漢使護軍高午、唐邯將數萬銳卒擊之。述兵敗走，高午奔陳剌述，殺之。旦日，城降，斬述首傳送洛陽。漢性強力，每從征伐，帝未安，常側足而立。諸將見戰陳不利，或多惶懼，失其常度。漢意氣自若，方整厲器械，激揚吏士。帝時遣人觀大司馬何為，還言方修戰攻之具嘆曰："吳公差強人意，隱若一敵國矣！"每當出師，朝受詔，夕即引道，初無辦嚴之日。故能常任職，以功名終。及在朝廷，斤斤謹質，形於體貌。漢常出征，妻子在後買田業。漢還，責之曰："軍師在外，吏士不足，何多買田宅乎！"遂盡以分與昆弟外家。二十一年，薨。
　　孫子曰："殺敵者，怒也。"漢激怒軍士而破建軍。又曰："屈人之兵，而非戰也。"漢收守長而降五姓。又曰："軍無糧食則亡。"漢兵食少而退敗。又曰："我專而敵分。"漢與劉尚分屯，而光武大驚是也。
耿弇，字伯昭，扶風茂陵人也。父況，以明經為郎。弇少好學，習父業。常見郡尉試騎士，建旗鼓，肄馳射，由是好將帥之事。及光武在盧奴，乃馳北上謁，光武留為門下吏。及光武即位，封好畤侯。建武五年，詔弇進討張步。弇悉收集降卒，結部曲，置將吏，率騎都尉劉欽、大山太守陳俊引兵而東。張步聞之，乃使其大將軍費邑軍歷下，又分兵屯祝阿，別於泰山鍾城列營數十以待弇。弇渡河先擊祝阿，自旦攻城，未中而拔之，故開圍一角，令其眾得奔歸鍾城。鍾城人聞祝阿已潰，大恐懼，遂空壁亡去。費邑分遣弟敢守巨里。弇進兵先脅巨里，使多伐林木，揚言以填塞坑漸。數日，有降者言邑聞弇欲攻巨里，謀來救之。弇乃嚴令軍中趣修攻具，宣敕諸部：後三日當悉力攻巨里城。陰緩生口，令得亡歸。歸者以弇期告邑，邑至日果自將精兵三萬餘人來救之。弇喜謂諸將曰："吾所以修攻具者，欲誘致邑耳。今來，適其所求也。"即分三千人守巨里，自引精兵上岡阪，乘高合戰，大破之，臨陣斬邑。既而收首級以示巨里城中，城中凶懼，費敢悉眾亡歸張步。弇復收其積聚，縱兵擊諸未下者，平四十餘營，遂定濟南。時張步都據，使其弟藍將精兵二萬守西安，諸郡太守合萬餘人守臨淄，相去四十里。弇進軍畫中，居二城之間。弇視西安城小而堅，且藍兵又精，臨淄名雖大而實易攻，乃敕諸校會，後五日攻西安。藍聞之，晨夜儆守。至期夜半，弇敕諸將皆蓐食，會明至臨淄城。護軍苟梁等爭之，以為宜速攻西安。弇曰："不然。西安聞吾欲攻之，日夜為備；臨淄出不意而至，必驚擾，吾攻之一日必拔。拔臨淄即西安孤，張藍與步隔絕，必復亡去。所謂擊一而得二者也。若先攻西安不卒下，頃兵堅城，死傷必多。縱能拔之，藍引軍還奔臨淄，並兵合勢，觀人虛實，吾深入敵地，後無轉輸，旬月之間，不戰而困。諸君之言，未見其宜。"遂攻臨淄，半日拔之，入據其城。張藍聞之懼，遂將其眾亡歸劇。弇乃令軍中無得妄掠劇下，須張步至乃取之，以激怒步。步聞，大笑曰："以尤來、大彤十餘萬眾，吾皆即其營而破之。今大耿兵少於彼，又皆疲勞，何足懼乎！"乃與三弟藍、洪、壽及故大彤渠帥重異等兵號二十萬，至臨淄大城東，將攻弇。弇先出淄水上，與重異遇，突騎欲縱，弇恐挫其鋒，令步不敢進，故示弱以盛其氣，乃引歸小城，陳兵於內。步氣盛，直攻弇營，與劉歆等合戰，弇升王宮壞台望之，視歆等鋒交，乃自引精兵以橫突步陳於東城下，大破之。飛矢中弇股，以佩刀截之，左右無知者，至暮罷。弇明日復勒出。是時帝在魯，聞弇為步所攻，自往救之，未至，陳俊謂弇曰："劇虜兵盛，可且閉營休士，以須上來。" 弇曰："乘輿且到，臣子當擊牛釃酒以待百官，及欲以賊虜遺君父邪？"乃出兵大戰，自旦及昏，復大破之，殺傷無數，城中溝塹皆滿。弇知步困將退，豫置左右翼為伏以待之。人定時，步果引去，復兵起縱擊，追至鉅昧水上，八九十里殭屍相屬，收得輜重二千餘兩。步還劇，兄弟各分兵散去。後數日，車駕至臨淄，自勞軍，群臣大會。帝謂弇曰："昔韓信破歷下以開基，今將軍攻祝阿以發跡，此皆齊之西界，功足相方。而韓信襲擊已降，將軍獨拔勁敵，其功乃難於信也。將軍前在南陽建此大策，常以為落落難合，有志者事竟成也！"又曰："橫烹酈生，及田橫降，高帝詔，衛尉不聽為仇。張步前亦殺伏隆，若步來歸命，吾當詔大司徒釋其怨，又事尤相類也。" 弇因復追，步奔平壽，乃肉袒負斧鑕於軍門。弇傳步詣行在所，而勒兵入劇其城。立十二郡旗鼓，令步兵各以郡人詣旗下，眾尚十餘萬，輜重七千餘兩，皆罷遣歸鄉里。弇復引兵至城陽，降五校餘黨，齊地悉平，振旅還京師。弇凡所平郡四十六，屠城三百，未嘗挫折。每有四方異議，輒召入問籌策。永平元年，卒。
　　孫子曰："善戰者，致人而不致於人。" 弇逼巨里而致費邑。又曰："善攻者，敵不知其所守。" 弇攻西安而拔臨淄是也。
耿恭，字伯宗。慷慨多大略，有將帥才。騎都尉劉張出擊車師，請恭為司馬，與奉車都尉竇固及從弟駙馬都尉秉破降之。始置西域都護、戊己校尉，乃以恭為戊己校尉，屯後王部金蒲城；謁者關寵為戊己校尉，屯前王柳中城。屯各置數百人。恭至部，移檄烏孫，示漢威德。大昆彌已下皆歡喜，遣使獻名馬，願遣子入侍。恭乃發使齎金帛，迎其侍子。明年，北單于遣左鹿蠡王二萬騎擊車師。恭遣司馬將兵三百人救之，道逢匈奴騎多，皆為所敗。匈奴遂破殺後王安得，而攻金蒲城。恭乘城搏戰，以毒藥傅矢，傳語匈奴曰："漢家箭神，其中瘡者必有異。"因發強弩射之。虜中矢者，視創皆沸，遂大驚。會天暴風雨，隨雨擊之，殺傷甚眾。匈奴震怖，相謂曰："漢兵神，真可畏也！"遂解去。恭以疏勒城傍有澗水可固，乃引兵據之。匈奴復來攻恭，恭募先登數千人直馳之，胡騎散走。匈奴遂於城下擁絕澗水。恭於城中穿井十五丈不得水，吏士渴乏，笮馬糞汁而飲之。恭仰嘆曰："聞昔二師將軍拔佩刀剌出，飛泉湧出。今漢德神明，豈有窮哉！"乃整衣服向井再拜，為吏士禱。有頃，水泉奔出，眾皆稱萬歲。乃令吏士揚水以示虜。虜出不意，以為神明，遂引去。時焉耆、龜茲攻歿都護陳睦，北虜亦圍關寵於柳中。車師復畔，與匈奴共攻恭。恭厲士眾擊走之。數月，食盡窮困，乃煮鎧弩，食其筋革。恭與士推誠同死生，故皆無二心，而稍稍死亡，餘數十人。單于知恭已困，欲必降之，復遣使招恭曰："若降者，當封為白屋王，妻以女子。"恭乃誘其使上城，手擊殺之，委諸城上。虜官屬望見，號哭而去。單于大怒，更益兵圍恭，不能下。初，關寵上書求救，時肅宗新即位，乃詔公卿會議。司空第五倫以為不宜救。司徒鮑昱議曰："今使人於危難之地，急而棄之，外則從蠻夷之暴，內則傷死難之臣。誠令權時後無邊事可也，匈奴如後犯塞為寇，陛下將何以使將？又二部兵人裁各數十，匈奴圍之，歷旬不下，是其寡弱盡力之效也。可令敦煌、酒泉太守各將精騎二千，多具幡幟，倍道兼行，以赴其急。匈奴疲極之兵，必不敢當，四十日間，足還入塞。"帝然之。遣段彭與謁者王蒙、皇甫援發張掖、酒泉、敦煌三郡及鄯善兵，合七千餘人，會柳中擊車師，攻交河城。北虜驚走，車師復降。會關寵已歿，蒙等聞之，便欲引兵還。先是恭遣軍吏范羌至敦煌迎兵士寒服，羌因隨王蒙軍俱出塞。羌固請迎恭，諸將不敢前，乃分兵二千人與羌，從山北迎恭，遇大雪丈餘，軍僅能至。城中夜聞兵馬聲，以為虜來，大驚。羌乃遙呼曰："我范羌也，漢遣軍迎校尉耳。"城中皆稱萬歲。開門，共相持涕泣。明日，遂相隨俱歸。虜兵追之，且戰且行。吏士素飢困，發疏勒時尚有二十六人，隨路死歿，至玉門唯餘十三人。衣屨穿決，形容枯槁。中郎將鄧眾為恭已下洗沐易衣冠，上疏曰："耿恭以單兵固守孤城，當匈奴之沖，對數萬之眾，連月逾年，心力困盡。鑿山為井，煮弩為糧，出於萬死無一生之望。前後殺傷醜虜數千百計，卒全忠勇，不為大漢恥。恭之節義，古今未有。宜蒙顯爵，以厲將帥。"及恭至洛陽，鮑昱奏恭節過蘇武，宜蒙爵賞。於是拜為騎都尉，范羌為其丞。金城、隴西羌反，恭上疏言方略，詔召入問狀。乃遣恭副車騎將軍馬防討西羌。初，恭出隴西，上言："竇融昔在西州，甚得羌胡腹心。今大鴻臚固，即其子孫。前擊白山，功冠三軍。宜奉大使，鎮撫涼部。令車騎將軍防屯軍漢陽，以為威重。"由是大忤於防。及防還，監營謁者李譚承旨奏恭不憂軍事，被詔怨望。免官，卒。
　　孫子曰："兵以詐立。"恭以毒藥傅矢，而謂漢家箭神。又曰："出其不意。"恭揚水以示虜而圍解是也。
