太公望呂尚者，東海上人。先祖嘗封於呂，本姓姜氏，從其封姓，故曰呂尚。呂尚蓋嘗窮困年老矣，以漁釣於周西伯。西伯將出獵，卜之曰：「所獲非熊非螭，非虎非羆，所獲霸王之輔。」西伯獵，果遇太公於渭之陽，與語，大說，曰：「自吾先君太公望子久矣。」故號曰太公望。載與俱歸，立為師。或曰：呂尚隱海濱，周西伯拘里，散宜生、閎夭素知而招呂尚，三人者求美女奇物獻之於紂，以出西伯。西伯歸，與呂尚陰謀修德以傾商政。其事多兵權與奇計，故當世之言兵及周之陰權，皆宗太公為本謀。文王崩，武王欲修文王業，師行師尚父。將伐紂，卜龜兆不吉，風雨暴至。群公盡懼，唯太公強之，遂行。武王已平商，而封師尚父於齊。
孫子曰：「明君賢將能以上智為間者，必成大功。」周宗太公陰權而興王業是也。
孫武子者，齊人也。以兵法見於吳王闔廬，闔廬曰：「子之十三篇，吾盡觀之矣，可以小試勒兵乎？」對曰：「可。」廬曰：「可試以婦人乎？」曰：「可。」於是許之，出宮中美人得百八十人。孫子分為二隊，以王之寵姬二人各為隊長，皆令持戟，令之曰：「汝知而心與左右手背乎？」婦人曰：「知之。」孫子曰：「前則視心，左視左手，右視右手，後即視背。」婦人曰：「諾。」約束既布，乃設鈇鉞，即三令五申之，於是鼓之右，婦人大笑。孫子曰：「約束不明，申令不熟，將之罪也。」復三令五申而鼓之左，婦人復大笑。孫子曰：「約束不明，申令不熟，將之罪也。既已明而不如法者，吏士之罪也。」乃欲斬左右隊長。吳王從臺上觀見且斬愛姬，大駭，使使下令曰：「寡人已知將軍能用兵矣，寡人非此二姬，食不甘味，願勿斬也。」孫子曰：「臣既已受命為將，將在軍，君命有所不受。」遂斬隊長二人。於是復鼓之，婦人左右、前後、跪起皆中規矩繩墨，無敢出聲。於是孫子使使報王曰：「兵既整齊，王可試下觀之。唯王所欲用之，雖赴水火猶可也。」吳王曰：「將軍罷休就舍，寡人不願下觀。」孫子曰：「王徒好其言，不能用其實。」於是闔廬知孫子能用兵，卒以為將，西破強楚入郢，北威齊晉，顯名諸侯，孫子與有力焉。
孫子曰：「法令孰行。」又曰：「君命有所不受。」武之斬二隊長是也。
范蠡，越人也。吳王夫差日夜勒兵，且以報越，越欲先吳未發往伐之。范蠡諫曰：「不可。臣聞兵者，兇器也；戰者，逆德也；爭者，事之末也。陰謀逆德、好用兇器，試身於所末，上帝禁之，行者不利。」越王曰：「吾已決之矣。」遂興師。吳王聞之，悉發精兵擊越，敗之夫椒。越王乃以餘兵五千人保棲於會稽。吳王追而圍之，越王謂范蠡曰：「以不聽子，故至於此。為之奈何？」蠡對曰：「持滿者與天，定傾者與人，節事者以地。卑辭厚禮以遣之，不許，而身與之市。」勾踐曰：「諾。」乃令大夫種行成於吳，膝行頓首曰：「君王亡臣勾踐使陪臣種敢告下執事：勾踐請身為臣，妻為妾。」吳王將許之，子胥言於吳王曰：「天以越賜吳，勿許也。」種還以報勾踐。勾踐欲殺妻子，燔寶器，觸戰以死。種止勾踐曰：「夫吳太宰嚭貪，可誘以利，請間行言之。」於是勾踐乃以美女寶器令種間獻吳太宰嚭，嚭受，乃見大夫種於吳王。種頓首言曰：「願大王赦勾踐之罪，盡入其寶器。不幸不赦，勾踐將殺其妻子，燔其寶器，悉五千人觸戰，必有當也。」嚭因說吳王曰：「越已服為臣，若將赦之，此國之利也。」吳王將許之，子胥諫，弗聽，卒赦越罷兵而歸。勾踐反國，乃苦身焦思，置膽於坐，坐臥即仰膽，飲食亦嘗膽也，曰：「女忘會稽之恥耶？」身自耕作，夫人自織，食不加肉，衣不重採，與百姓同其勞。欲使范蠡治國政，蠡對曰：「兵甲之事，種不如蠡；鎮撫國家，親附百姓，蠡不如種。」於是舉國政屬大夫種，而使范蠡為質於吳。二歲而吳歸蠡。勾踐自會稽歸七年，拊循其士民，士民欲以報吳。大夫逢同諫曰：「鷙鳥之擊也，必匿其形。今吳兵加齊、晉，怨深於楚、越，名高天下，實害周室，德少而功多，必淫自矜。為越計，莫若結齊親楚附晉，以厚吳。吳之志廣必輕戰，是我連其權，三國伐之，越承其弊，可克也。」勾踐曰：「善。」居二年，吳王將伐齊，子胥諫曰：「未可。臣聞勾踐食不重味，與百姓同苦樂，此人不死，必為國患。」吳王弗聽，遂伐齊，敗之艾陵。越大夫種曰：「臣觀吳王政驕矣，請試嘗之貸粟以卜其事。」請貸，吳王欲與，子胥諫勿與，王遂與之。太宰嚭讒子胥曰：「伍員貌忠而實忍，人殺其父兄不顧，安能顧王？王前欲伐齊，員強諫，已而有功，是用反怨王。王不備伍員，員必為亂。」因賜子胥屬鏤劍以自殺。勾踐召范蠡曰：「吳已殺子胥，導諛者眾，可乎？」對曰：「未可。」至明年春，吳王北會諸侯於黃池，吳國精兵從王，惟獨老弱與太子留守。勾踐復問范蠡，蠡曰：「可矣。」乃發習流二千、教士四萬人、君子六千人、諸御千人伐吳，吳師敗，遂殺吳太子。吳告急於王，王方會諸侯於黃池，懼天下聞之，乃秘之。吳王已盟黃池，乃使人厚禮以請成越，越自度亦未能滅吳，乃與吳平。其後四年，越復伐吳，吳士民罷弊，輕銳盡死於齊、晉，而越大破吳，因而留圍之。三年，吳師敗，越遂復棲吳王於姑蘇之山。吳王使公孫雄肉袒膝行而前，請成越王曰：「孤臣夫差敢布腹心，異日嘗得罪於會稽，夫差不敢逆命，得與君王成以歸。今君王舉玉趾而誅孤臣，孤臣惟命是聽，意者亦欲如會稽之赦孤臣之罪乎？」復約要父子耕畜，候時轉物，逐什一之利。居無何，則致貲累巨萬。范蠡三徙，成名於天下，非茍去而已，所止必成名，卒老死於陶。
孫子曰：「屈力殫貨，諸侯乘其弊而起。」蠡因吳有黃池之會而伐之。又曰：「君命有所不受。」蠡謂已屬政而逐吳使是也。
孫臏生阿、甄之間，孫武之後世子孫也。孫臏嘗與龐涓俱學兵法。龐涓既事魏，得為惠王將軍，而自以為能不及孫臏，乃陰使召孫臏。臏至，龐涓恐其賢於己，疾之，則以法刑斷其兩足而黥之，欲隱勿見。齊使者如梁，孫臏以刑徒陰見，說齊使。齊使以為奇，竊載與之齊，齊將田忌喜而客待之。忌數與齊諸公子馳逐重射，孫子見其馬足不甚相遠，馬有上中下輩。於是孫子謂田忌曰：「君第重射，臣能令君勝。」田忌信然之，與王及諸公子遂射千金。及臨質，孫子曰：「今以君之下駟與彼上駟，取君上駟與彼中駟，取君中駟與彼下駟。」既馳三輩畢，而田忌一不勝而再勝，卒得王千金。於是忌進孫子於威王，威王問兵法，遂以為師。其後魏伐趙，趙急，請救齊。齊威王欲將孫臏，臏辭謝曰：「刑餘之人，不可。」於是乃以田忌為將，而孫子為師，居輜車中坐為計謀。田忌欲引兵之趙，孫子曰：「夫解雜亂紛紀者不控卷，救鬥者不搏撠，批亢搗虛，形格勢禁，則自為解矣。今梁、趙相攻，輕兵銳卒必竭於外，老弱罷於內。君不若引兵疾走大梁，據其街路，沖其方虛，彼必釋趙而自救，是我一舉解趙之圍而收弊於魏也。」田忌從之。魏果去邯鄲，與齊戰於桂陵，大破梁軍。後魏與趙攻韓，韓告急於齊。齊使田忌將而往，直走大梁。魏將龐涓聞之，去韓而歸。孫子謂田忌曰：「彼三晉之兵素悍勇而輕齊，齊號為怯。善戰者，因其勢而利導之。兵法：百里而趨利者蹶上將，五十里而趨利者軍半至。使齊軍入魏地為十萬灶，明日為五萬灶，又明日為二萬灶。」龐涓行三日，大喜，曰：「我固知齊軍怯，入吾地三日，士卒亡者過半矣。」乃棄其步軍，與其輕銳倍日並行逐之。孫子度其行，暮當至馬陵。馬陵道狹而旁多阻隘，可伏兵。乃斫大樹，白而書之曰：「龐涓死於此樹之下！」於是令齊軍善射者萬弩夾道而伏，期日暮見火舉而俱發。龐涓果夜至斫樹下，見白書，乃鉆火燭之，讀其書未畢，齊軍萬弩俱發，魏軍大亂相失。龐涓自知智窮兵敗，乃自剄，曰：「遂成孺子之名。」齊因乘勝，盡破其軍，虜魏太子申以歸。孫臏以此名顯天下，世傳其兵法。
孫子曰：「攻其所必救。」臏令田忌走大梁而解趙圍。又曰：「勇怯，勢也。」臏因魏輕齊而減灶示怯是也。
司馬穰苴者，田完之苗裔也。齊景公時，晉伐阿、甄而燕侵河上，齊師敗績，景公患之。晏嬰乃薦田穰苴曰：「穰苴雖田氏庶孽，然其人文能附眾，武能威敵，願君試之。」景公召穰苴與語兵事，大說之，以為將軍，將兵捍燕、晉之師。穰苴曰：「臣素卑賤，君擢之閭伍之中，加之大夫之上，士卒未附，百姓不信，人微權輕。願得君之寵臣、國之所尊，以監軍乃可。」於是景公許之，使莊賈往。穰苴既辭，與莊賈約曰：「旦日日中會於軍門。」穰苴先馳至軍，立表下漏待賈。賈素驕貴，以為將已之軍，而己為監，不甚急。親戚左右送之，留飲，日中而賈不至。穰苴則僕表決漏，入行軍勒兵申明約束。約束既定，夕時莊賈乃至。穰苴曰：「何後期為。」賈謝曰：「不佞大夫親戚送之，故留。」穰苴曰：「將受命之日，則忘其家；臨軍約束，則忘其親；援桴鼓之急，則忘其身。今敵國深侵，邦內騷動，士卒暴露於境，君寢不安席、食不甘味，百姓之命皆垂於君，何謂相送乎？」召軍正問曰：「軍法：期而後至者，云何？」對曰：「當斬。」賈懼，使人馳報景公請救。既往，未及反，於是遂斬莊賈以徇三軍，三軍之士皆振慄。久之，景公遣使者持節赦賈，馳入軍中。穰苴曰：「將在軍，君令有所不受。」問軍正曰：「軍中不馳，今使者馳，云何？」正曰：「當斬。」使者大懼。穰苴曰：「君之使不可殺之。」乃斬其僕、車之左駙、馬之左驂，以徇三軍。遣使者還報，然後行。士卒次舍，井灶飲食，問疾醫藥，身拊循之。悉取將軍之資糧享士卒，身與士卒平分糧食，最比其羸弱者。三日而後勒兵，病者皆求行，爭奮出為之赴戰。晉師聞之，為罷去；燕師聞之，度水而解。於是追擊之，遂取所亡封內故境而引兵歸。未至國，釋兵旅、解約束，誓盟而後入邑。景公與諸大夫郊迎，勞師成禮，然後反歸寢。既見穰苴，尊為大司馬。田氏日益以尊於齊。已而，大夫鮑氏、高國之屬害之，譖於景公。景公退穰苴，穰苴發疾而死。其後，齊威王用兵行威，大放穰苴之法，而諸侯朝齊。齊威王使大夫追論古者司馬兵法，而附穰苴於其中，因號曰《司馬穰苴兵法》。
孫子曰：「令之以文，齊之以武。」穰苴文能附眾，武能威敵。又曰：「法令孰行。」穰苴斬莊賈以徇三軍。又曰：「不戰而屈人之兵。」穰苴士卒爭奮而燕、晉解去是也。
吳起者，衛人也，好用兵。嘗學於曾子，事魯君。齊人攻魯，魯欲將吳起。起取齊女為妻，而魯疑之。吳起於是欲就名，遂殺其妻以明不與齊也。魯卒以為將，將而攻齊，大破之。魯人或惡吳起曰：「起之為人，猜忍人也。其少時家累千金，游仕不遂，遂破其家，鄉黨笑之。吳起殺其謗己者三十餘人，而東出衛郭門。與其母訣，嚙臂而盟曰：起不為卿相不復入衛。遂事曾子。居頃之，其母死，起終不歸。曾子薄之，而與起絕。起乃之魯學兵法，以事魯君。魯君疑之，起殺妻以求將。夫魯小國而有戰勝之名，則諸侯圖魯矣。且魯、衛兄弟之國也，而君用起，是棄衛也。」魯君疑之，謝吳起。起於是聞魏文侯賢，欲事之。文侯問李克曰：「吳起何如人哉？」克曰：「起貪而好色，然用兵司馬穰苴不能過也。」於是以為將，擊秦，拔五城。起之為將，與士卒最下者同衣食，臥不設席，行不騎乘，親囊贏糧，與士卒分勞苦。卒有病疽者，起為吮之。卒母聞而哭之，人曰：「子，卒也，而將軍自吮其疽，何哭為？」母曰：「非然也。往年吳公吮其父，其父戰不旋踵，遂死於敵。今又吮其子，妾不知其死所矣，是以哭之。」文侯以吳起善用兵、廉平盡能得士心，乃以為西河守，以拒秦、韓。魏文侯既卒，起事其子武侯。武侯浮西河而下中流，顧而謂吳起曰：「美哉乎山河之固，此魏國之寶也。」起對曰：「在德不在險。昔三苗氏左洞庭，右彭蠡，德義不修，禹滅之。夏桀之居，左河濟，右太華，伊闕在其南，羊腸在其北，修政不仁，湯放之。商紂之國，左孟門，右太行，常山在其北，大河經其南，修政不德，武王殺之。由此觀之，在德不在險。若君不修德，舟中之人盡為敵國也。」武侯曰：「善。」即封吳起為西河守，甚有聲名。魏置相，相田文，吳起不悅，謂文曰：「請與子論功，可乎？」田文曰：「可。」起曰：「將三軍，使士卒樂死，敵國不敢謀，子孰與起？」文曰：「不如子。」起曰：「治百官，親萬民，實府庫，子孰與起？」文曰：「不如子。」起曰：「守西河而秦兵不敢東鄉，韓、趙賓從，子孰與起？」文曰：「不如子。」起曰：「此子三者皆出吾下，而位加吾上，何也？」文曰：「主少國疑，大臣未附，百姓不信。方是之時，屬之於子乎？屬之於我乎？」起默然良久曰：「屬之子矣。」文曰：「此乃吾所以居子之上也。」田文既死，公叔為相，尚魏公主而害吳起。公叔之僕曰：「起易去也。」公叔曰：「奈何？」其僕曰：「起為人節廉而自喜名也，君因先與武侯言曰：夫吳起賢人也，而侯之國小，又與強秦壤界，臣竊恐起之無留心也。武侯即曰：奈何？君因謂武侯曰：試延以公主，起有留心則必受之，無留心則必辭矣，以此卜之。君因召吳起而與歸，即令公主怒而輕君。吳起見公主之賤君也，則必辭。」於是吳起見公主之賤魏相，果辭魏武侯。武侯疑之，而弗信也。吳起懼得罪，遂去，即之楚。楚悼王素聞起賢，至則相楚，明法審令，捐不急之官，廢公族疏遠者，以撫養戰鬥之士，要在強兵破馳說之言縱橫者。於是南平百越，北拜陳、蔡，卻三晉，西伐秦，諸侯患楚之強。故楚之貴戚，盡欲害吳起。及悼王死，宗室大臣作亂而殺吳起。
孫子曰：「視卒如愛子，故可與之俱死。」起與士分勞苦。又曰：「輔周則國必強。」起守西河而秦兵不敢東鄉是也。
白起者，郿人也，善用兵。事秦昭王，攻韓、魏於伊闕，斬首二十四萬，又虜其將公孫喜。攻魏，拔之，取城小大六十一。攻趙，拔光狼城。攻楚，拔郢，楚王東走徙陳。秦以白起為武安君。又攻魏，拔華陽，走芒卯，而虜三晉將，斬首十三萬。與趙將賈偃戰，沉其卒二萬人於河中。攻韓，拔五城，斬首五萬。伐韓之野王，野王降秦，上黨道絕，其守馮亭與民謀曰：「鄭道已絕，韓必不可得為民。秦兵日進，韓不能應。不如以上黨歸趙，趙若受我，秦怒必攻趙。趙被兵必親韓，韓、趙為一，則可以當秦。」因使人報趙，趙孝成王與平陽君、平原君計之。平陽君曰：「不如勿受，受之，禍大於所得。」平原君曰：「無故得一郡，受之便。」趙受之，因封馮亭為華陽君。秦使左庶長王齕攻韓，取上黨。上黨民走趙，趙軍長平以按據上黨民。齕因攻趙，趙使廉頗將。趙軍士卒犯秦斥兵，秦斥兵斬趙裨將茄，陷趙軍，取二鄣四尉。趙軍築壘壁而守之。秦又攻其壘，取二尉，敗其陣，奪西壘壁。廉頗堅壁以待秦，秦數挑戰，趙兵不出。趙王數以為誚，而秦相應侯又使人行千金於趙，為反間曰：「秦之所惡，獨畏馬服子趙括將耳。廉頗易與，且降矣。」趙王既怒廉頗軍多失亡，軍數敗又反堅壁不敢戰，而又聞秦反間之言，因使趙括代廉頗將以擊秦。秦聞馬服子將，乃陰使武安君白起為上將軍，而王齕為尉裨將，令軍中有敢洩武安君將者斬。趙括至則出兵擊秦軍，秦軍佯敗而走，張二奇兵以劫之。趙軍逐勝追造秦壁，壁堅拒不得入。而秦奇兵二萬五千人絕趙軍後，又一軍五千騎絕趙壁間。趙軍分而為二，糧道絕，而秦出輕兵擊之。趙戰不利，因築壁堅守以待救至。秦王聞趙食道絕，王自之河內賜民爵各一級，發年十五以上悉詣長平遮絕趙救及糧食。趙卒不得食四十六日，皆內陰相殺食，來攻秦壘欲出，為四隊，四五復之，不能出。其將軍趙括出銳卒自搏戰，秦軍射殺趙括。括軍敗，卒四十萬人降武安君。武安君計曰：「前秦已拔上黨，上黨民不樂為秦而歸趙，趙卒反覆，非盡殺之，恐為亂。」乃挾詐而盡坑殺之，遣其小者二百四十人歸趙，前後斬首虜四十五萬人。趙人大震。秦復定上黨郡。秦分軍為二：王齕攻皮牢，拔之；司馬梗定太原。韓、趙恐，使蘇代厚幣說秦相應侯曰：「武安君禽馬服子乎？」曰：「然。」又曰：「即圍邯鄲乎？」曰：「然。」「武安君所為秦戰勝攻取者七十餘城，雖周、召、呂望之功不益於此矣。今趙亡秦王，王則武安君必為三公，君能為之下乎？雖無欲為之下，固不得已矣。秦嘗攻韓圍邢丘、困上黨，上黨之民皆反為趙，天下不樂為秦民之日久矣。今亡趙，北地入燕，東地入齊，南地入韓、魏，則君之所得民亡幾何人？故不如因而割之，無以為武安君功也。」於是，應侯言於秦王曰：「秦兵勞，請許韓、趙之割地以和，且休士卒。」王聽之，割韓垣雍、趙六城以和。武安君聞之，由是與應侯有隙。秦復發兵使五大夫王陵攻趙邯鄲，是時武安君病不任行。陵攻邯鄲少利，秦益發兵佐陵，陵兵亡五校。武安君病癒，秦王欲使武安君代陵將。武安君言曰：「邯鄲實未易攻也，且諸侯救日至，彼諸侯怨秦之日久矣。今秦雖破長平軍，而秦卒死者過半，國內空，遠絕河山而爭人國都，趙應其內，諸侯攻其外，破秦軍必矣。不可。」秦王自命不行，乃使應侯請之。武安君終辭不肯行，遂稱病。秦王使王齕代陵將，八九月圍邯鄲，不能拔。楚使春申君及魏公子將兵數十萬攻秦軍，秦軍多失亡。武安君言曰：「秦不聽臣計，今如何矣？」秦王聞之，怒，強起武安君。武安君遂稱病篤，應侯請之，不起。於是免武安君為士伍，遷之陰密。武安君病未能行。居三月，諸侯攻秦軍急，秦軍數卻，使者日至。秦王乃使人遣白起不得留咸陽中。武安君既行，出咸陽西門十里，至杜郵。秦昭王與應侯、群臣議曰：「白起之遷，其意尚快快不服，有餘言。」秦王乃使使者賜之劍自裁。武安君引劍將自剄，曰：「我何罪於天而至此哉！」良久，曰：「我固當死，長平之戰趙卒降者數十萬人，我詐而盡坑之，是足以死。」遂自殺。秦人憐之，鄉邑皆祭祀焉。
孫子曰：「以利動之，以本待之。」起佯北致趙軍而以奇兵劫之。又曰：「諸侯乘其弊而起。」起謂趙應其內，諸侯攻其外是也。
王翦者，頻陽東鄉人也。少而好兵事。秦始皇攻趙，歲餘遂拔趙，趙王降，盡定趙地為郡。燕使荊軻為賊於秦，秦王使王翦攻燕，燕王喜走遼東，翦遂定燕薊而還。秦使翦子王賁擊荊，荊兵敗。還擊魏，魏王降，遂定魏地。秦始皇既滅三晉，走燕王，而數破荊師。秦將李信者，年少壯勇，嘗以兵數千逐燕太子丹，卒破得丹。始皇以為賢勇，於是始皇問李信：「吾欲攻取荊，於將軍度用幾何人而足？」李信曰：「不過用二十萬人。」始皇問王翦，王翦曰：「非六十萬人不可。」始皇曰：「王將軍老矣，何怯也；李將軍果勢壯勇，其言是也。」遂使李信及蒙恬將二十萬，南伐荊。王翦言不用，因謝病歸老於頻陽。李信攻平與，蒙恬攻寢，大破荊軍。信又攻鄢郢，破之，於是引兵而西，與蒙恬會城父。荊人因隨之，三日三夜不頓舍，大破李信軍，入兩壁，殺七都尉，秦軍走。始皇聞之，大怒，自馳如頻陽，見謝王翦曰：「寡人以不用將軍計，李信果辱秦軍。今聞荊兵日進而西，將軍雖病，獨忍棄寡人乎？」王翦謝曰：「老臣罷病悖亂，唯大王更擇賢將。」始皇謝曰：「已矣，將軍勿復其言。」王翦曰：「大王必不得已用臣，非六十萬人不可。」始皇曰：「惟聽將軍計耳。」於是王翦將兵六十萬人，始皇自送至灞上。王翦行，請美田宅園池甚眾，始皇曰：「將軍行矣，何憂貧乎？」王翦曰：「為大王將，有功終不得封侯，故及大王之向臣，臣亦及時以請園池為子孫業耳。」始皇大笑。王翦既至關，使使還請善田者五輩。或曰：「將軍之乞貸，亦已甚矣。」王翦曰：「不然。夫秦王怚而不信人，今空秦國甲士而專委於我，我不多請田宅為子孫業以自堅，顧令秦王坐而疑我矣。」王翦果代李信擊荊。荊聞王翦益軍而來，乃悉國中兵以拒秦。王翦至，堅壁而守之，不肯戰。荊兵數出挑戰，終不出。王翦日休士洗沭，而善飲食撫循之，親與士卒同食。久之，王翦使人問：「軍中戲乎？」對曰：「方投石超距。」於是王翦曰：「士卒可用矣。」荊軍數挑戰而秦不出，乃引而東。翦因舉兵追之，令壯士擊，大破荊軍，至蘄南，殺其將軍項燕。荊兵遂敗走，秦因乘勝略定荊地城邑。歲餘，虜荊王負芻，竟平荊地為郡縣，因南征百越之君。而王翦子王賁與李信破定燕、齊地。秦始皇盡並天下，王氏、蒙氏功為多，名施於後世。秦二世之時，王翦及其子賁皆已死，而又滅蒙氏。陳勝之反秦，秦使王翦之孫王離擊趙，圍趙王及張耳鉅鹿城。或曰：「王離，秦之名將也，今將強秦之兵攻新造之趙，舉之必矣。」客曰：「不然。夫為將三世者必敗。必敗者何也？以其所殺伐多矣，其後受其不祥。今王離已三世將矣。」居無何，項羽救趙擊秦軍，果虜王離。
孫子曰：「識眾寡之用者勝。」翦謂伐荊當用六十萬人。又曰：「謹養勿勞，並氣積力。」翦堅壁休士，投石超距而後用是也。
樂毅者，其先祖曰樂羊，為魏文侯將，伐取中山，文侯封以靈壽，子孫因家焉。樂毅賢，好兵。齊大敗燕，燕昭王怨齊，未嘗一日而忘報齊也。於是屈身下士，先禮郭隗以招賢者。樂毅於是為魏昭王使於燕，燕王以客禮待之，遂委質燕昭王以為亞卿。時齊湣王強，南敗楚相唐昧於重丘，西摧三晉於觀津，遂與三晉擊秦，助趙滅中山，破宋，廣地千餘里，與秦昭王爭重為帝。已而，復歸之。諸侯皆欲背秦，而服於齊。湣王自矜，百姓弗堪。於是燕昭王問伐齊之事，樂毅對曰：「齊地大人眾，未易獨攻也。王必欲伐之，莫如與趙及楚、魏。」於是使樂毅約趙惠文王，別使連楚、魏，令趙啖秦以伐齊之利。諸侯害齊湣王之驕暴，皆爭合從與燕伐齊。樂毅還報，燕昭王悉起兵使樂毅為上將軍，趙惠文王以相國印授樂毅。樂毅於是並護趙、楚、韓、魏、燕之兵以伐齊，破之濟西。諸侯兵罷歸，而燕軍樂毅獨追至於臨淄。齊湣王之敗濟西，亡走保於莒。樂毅獨留徇齊，齊皆城守。樂毅攻入臨淄，盡取齊寶財物祭器，輸之燕。燕昭王大說，親至濟上勞軍，行賞饗士，封樂毅於昌國，號為昌國君。於是燕昭王收齊鹵獲以歸，而使樂毅復以兵平齊城之不下者。樂毅留徇齊五歲，下齊七十餘城，皆為郡縣以屬燕。唯獨莒、即墨未服。會燕昭王死，子立為燕惠王。惠王自為太子時，嘗不快於樂毅。及即位，齊之田單聞之，乃縱反間於燕曰：「齊城不下者兩城耳，然所以不早拔者，聞樂毅與燕新王有隙，欲連兵且留齊，南面而王齊。齊之所患，唯恐他將之來。」於是燕惠王固已疑樂毅，得齊反間，乃使騎劫代將，而召樂毅。樂毅知燕惠王之不善代之，畏誅，遂西降趙。趙封樂毅於觀津，號曰望諸君，尊寵樂毅以警動於燕、齊。齊田單後與騎劫戰，果設詐誑燕軍，遂破騎劫於即墨下，而轉戰逐燕，北至河上，盡復得齊城，而迎襄王於莒，入於臨淄。燕惠王後悔使騎劫代樂毅，以故破軍亡將失齊；又怨樂毅之降趙，恐趙用樂毅而乘燕之弊以伐燕。燕惠王乃使人請樂毅，且謝之曰：「先王舉國而委將軍，將軍為燕破齊報先王之仇，天下莫不震動，寡人豈敢一日而忘將軍之功哉！左右誤寡人，寡人之使騎劫代將軍，為將軍久暴露於外，故召將軍且休計事。將軍過聽，以與寡人有隙，遂捐燕歸趙。將軍自為計則可矣，而亦何以報先王之所以遇將軍之意乎？」樂毅報遺燕惠王書曰：「臣不佞，不能奉承王命以順左右之心，恐傷先王之明，有害足下之義，故遁逃走趙。今足下使人數之以罪，臣恐侍御者不察先王之所以畜幸臣之理，又不白臣之所以事先王之心，故敢以書對。臣聞賢聖之君不以祿私親，其功多者賞之，其能當者處之。故察能而授官者，成功之君也；論行而結交者，立名之士也。臣竊觀先王之舉也，見有高世主之心，故假節於魏，以身得察於燕。先王過舉，廁之賓客之中，立之群臣之上，不謀父兄，以為亞卿。臣竊不自知，自以為奉令承教，可幸無罪，故受令而不辭。以天之道、先王之靈，受命擊齊，大敗齊人，輕卒銳兵長驅至國，齊王遁而走莒，僅以身免，珠玉、財寶、車甲、珍器盡收入燕。五伯以來，功未有及先王者也。臣聞之：善作者不必善成，善始者不必善終。昔伍子胥說聽於闔閭，而吳王遠跡至郢。夫差弗是也，賜之鴟夷而浮之江。吳王不寤先論之可以立功，故沈子胥而不悔；子胥不早見主之不同量，是以至於入江而不化。夫免身立功，以明先王之跡，臣之上計也；離毀辱之誹謗，墮先王之名，臣之所大恐也。臨不測之罪，以幸為利，義之所不敢出也。臣聞：古之君子，交絕不出惡聲；忠臣去國，不潔其名。臣雖不佞，數奉教於君子矣。恐侍御者不察疏遠之行，故敢獻書以聞，唯君王之留意焉。」於是燕王復以樂毅子樂間為昌國君，而樂毅往來，復通燕。燕、趙以為客卿。樂毅卒於趙。
孫子曰：「衢地則合交。」毅約楚、趙、韓、魏之兵以伐齊。又曰：「城有所不攻。」毅不取莒、即墨是也。
李牧者，趙之北邊良將也。常居代雁門備匈奴，以便宜置吏，市租皆輸入莫府，為士卒費。日擊數牛饗士，習射騎，謹烽火，多間諜，厚遇戰士。為約曰：「匈奴即入盜，急入收保，有敢捕虜者斬。」匈奴每入，烽火謹，輒入收保，不敢戰。如是數歲，亦不亡失。然匈奴以李牧為怯，雖趙邊兵亦以為吾將怯。趙王誚李牧，李牧如故。趙王怒，召之，使他人代將。歲餘，匈奴每來出戰，數不利，失亡多，邊不得田畜。復請李牧，牧杜門不出，固稱疾。趙王乃復強起，使將兵。牧曰：「王必用臣，臣如前乃敢奉令。」王許之。李牧至，如故約。匈奴數歲無所得，終以為怯。邊士日得賞賜而不用，皆願一戰。於是乃具選車得千三百乘，選騎得萬三千匹，百金之士五萬人，彀者十萬人，悉勤習戰，大縱畜牧，人民滿野。匈奴小入，佯北不勝，以數千人委之。單于聞之，大率眾來入。李牧多為奇陳，張左右翼擊之，大破殺匈奴十餘萬騎，單于奔走。其後十餘歲，匈奴不敢近趙邊城。趙悼襄王初，廉頗既亡入魏，趙使李牧攻燕，拔武遂、方城。後秦破趙，殺將扈輒，斬首一萬。趙乃以李牧為大將軍擊秦，大破秦將相桓＿，封李牧為武安君。趙王遷七年，秦使王翦攻趙，趙使李牧、司馬尚御之。秦多與趙王寵臣郭開金為反間，言李牧、司馬尚欲反。趙王乃使趙蔥及齊將顏聚代李牧，李牧不受命。趙使人微捕得李牧，斬之，廢司馬尚。王翦因急擊趙，殺趙蔥，虜趙王遷及其將顏聚，遂滅趙。
孫子曰：「能使敵人自至者，利之也。」牧以小利委敵，而匈奴大至是也。
