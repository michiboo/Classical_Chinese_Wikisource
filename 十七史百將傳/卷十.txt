李光弼，營州柳城人。嚴毅沉果，有大略，善騎射。累遷河西王忠嗣府兵馬使。忠嗣遇之厚，雖宿將莫能比。嘗曰："他日得我兵者，光弼也。"朔方節度使安思順愛其材，欲以女妻之，光弼引疾去。隴西節度使哥舒翰異其操，表還長安。安祿山反，郭子儀薦其能，尋加郡魏太守、河北採訪使。光弼以朔方兵五千出土門，東救常山，次真定，常山團結子弟執賊將安思義降。自顏杲卿死，郡為戰區，露屍蔽野，酹而哭之，出為賊幽閉者，厚恤其家。時賊將史思明、李立節、蔡希德攻饒陽，光弼得思義，不殺，問其計，答曰："今軍行疲勞，逢敵不可支，不如按軍入守，料勝而出。虜兵炎銳，弗能持重，圖之萬全。"光弼曰："善。"據城待。明日，思明軍二萬傅堞，光弼兵不得出，乃以勁弩五百射之，賊退，徙陣稍北。光弼出其南，夾滹沱而軍。思明雖數困，然恃近救，解鞍休士。是日，饒陽賊五千至九門，光弼諜知之，提輕兵，斂旗鼓，伺賊方飯，襲殺之且盡。思明懼，引去。光弼以范陽本賊巢窟，當先取之，揠賊根本。會潼關失守，乃拔軍入井陘。肅宗即位，詔以兵赴靈武，光弼以景城、河間兵五千入太原。前此，節度使王承業政弛謬，侍御史崔眾主兵太原，每侮狎承業，光弼素不平。及是，詔眾以兵付光弼。眾素狂易，見光弼長揖，不即付兵，光弼怒，收擊之。會使者至，拜眾御史中丞。光弼曰："眾有罪，已前擊，今但斬侍御史。若使者宣詔，亦斬中丞。"使者內詔不敢出，乃斬眾以徇，威震三軍。至德二載，思明、希德率高秀岩、牛廷玠將兵十萬攻光弼。時銳兵悉赴朔方，而麾下卒不滿萬，眾議培城以守，光弼曰："城環四十里，賊至治之，徒疲吾人。"乃撒民屋為攂石車，車二百人挽之，石所及輒數十人死，賊傷十二。思明為飛樓，障以木幔，築土山臨城，光弼遣穴地頹之。思明宴城下，倡優居台上靳指天子，光弼遣人隧地禽取之。思明大駭，徙牙幔遠去，軍中皆視地後行。又潛溝營地，將沉其軍，乃陽約降。至期，以甲士守陴，遣裨校出，若送款者，思明大悅。俄而，賊數千沒於塹，城上鼓譟，突騎出乘之，俘斬萬計。思明畏敗，乃去，留希德攻太原。光弼出敢死士搏賊，斬首七萬級，希德委資糧遁走。初，賊至，光弼設公幄城隅以止息，經府門不顧。圍解，閱三宿乃歸私寢。乾元初，入朝，詔官四品以上郊謁，進兼侍中，代子儀為朔方節度使。未幾，為天下兵馬副元帥。光弼以河東騎五百馳東都，夜入其軍，且謂賊方窺洛，當扼虎牢，帥師東出河上。檄召兵馬使張用濟，用濟憚光弼嚴，教諸將逗留其兵。用濟單騎入謁，光弼斬之，以辛京杲代。復追都將僕固懷恩，懷恩懼，先期至。會滑汴節度使許叔冀戰不利，降賊，思明乘勝西向。光弼敦陣徐行，趨東京，謂留守韋陟曰："賊新勝，難與爭鋒，欲詘之以計。然洛無具糧，危逼難守，公計安出？"陟曰："益陝兵，公保潼關，可以持久。"光弼曰："兩軍相敵，尺寸地必爭。今委五百里而守關，賊得地，勢益張。不如移軍河陽，北阻澤、潞，勝則出，敗則守，表里相應，賊不得西，此猿臂勢也。夫辨朝廷之禮，我不如公；論軍旅勝負，公不如我。"陟不能答。遂檄河南尹縱官吏避賊，督軍趣戰守備。思明至偃師，光弼悉軍趨河陽，身以五百騎殿。賊游騎至石橋，諸將曰："並城而北乎？當石橋進乎？"光弼曰："當石橋進。"甲士夜持炬徐引，部曲重堅，賊不敢逼。已入三城，眾二萬，軍才十日糧，與卒伍均少棄耳。賊憚光弼，未敢犯宮闕，頓白馬祠，治塹溝，築月城以守。賊攻光弼，與戰中潬西，斬千級，執五千人。初，光弼謂李抱玉曰："將軍能為我守南城二日乎？"抱玉曰："過期何若？"曰："棄之。"抱玉許諾。即紿賊曰："吾糧盡，明日當降。"賊喜，斂兵待期。抱玉已繕完，即請戰。賊忿欺，急攻之。抱玉出奇兵夾擊，俘獲過當，賊帥周摯引卻。與安太清合眾三萬攻北城，光弼斂軍入，登陴望曰："彼軍雖銳，然方陣而囂，不足虞也。日中當破。"乃出戰，及期未決，召諸將曰："彼強而可破者，亂也。今以亂擊亂，宜無功。"因問："賊陣何所最堅？"曰："西北隅。"召郝廷玉曰："為我以麾下破之。"曰："廷玉所將步卒，請騎五百。"與之三百。復問其次，曰："東南隅。"召論惟正，辭曰："蕃將也，不知步戰，請鐵騎三百。"與之二百。乃出賜馬四十，分給廷玉等。光弼執大旗曰："望吾旗，麾若緩，可觀便宜。若三麾至地，諸軍畢入，生死以之，退者斬！"既而馮堞望廷玉軍不能前，趣左右取其首來。廷玉曰："馬中矢，非卻也。"乃命易佗馬。有裨將援矛刺賊，洞馬復，中數人，又有迎賊不戰而卻者，光弼召援矛者賜絹五百疋，不戰者斬。光弼麾旗三，諸軍爭奮，賊眾奔敗，斬首萬餘級，俘八千餘人，馬二千，軍資器械以億計，禽周摯，大清挺身走。思明未知，猶攻南城，光弼驅所俘示之，思明大懼，築壘以拒官軍。始，光弼將戰，內刃於靴，曰："戰，危事。吾位三公，不可辱於賊。萬有一不捷，當自刎以謝天子。"及是，西向拜舞，三軍感動。太清襲懷州，守之。上元元年，加太尉、中書令。進圍懷州，思明來救，光弼再逐北。思明屯兵河清，聲渡河絕餉路。光弼壁野水渡，既夕還軍，留牙將雍希顥守，曰："賊將高暉、李日越，萬人敵也，賊必使劫我。爾留此，賊至勿與戰，若降，與偕來。"左右竊怪語無偷。是日，思明果召日越曰："光弼野次，爾以鐵騎五百夜取之，不然，無歸！"日越至壘，使人問曰："太尉在乎？"曰："去矣。""兵幾何？"曰："千人。""將為誰？"曰："雍希顥。"日越謂其下曰："我受命云何，今顧獲希顥，歸不免死。"遂請降。希顥與俱至，光弼厚待之，表授右金吾大將軍。高暉聞之，亦降。或問："公降二將何易也？"光弼曰："思明再敗，恨不得野戰，聞我野次，彼固易之，命將來襲，必許以死。希顥無名，不足以為功。日越懼死，不降何待？高暉才出日越之右，降者見遇，貳者得不思奮乎？"諸軍決丹水灌懷州，未下。光弼令廷玉由地道入，得其軍號，登陴大呼，王師乘城，禽太清，送之京師，獻俘太廟。思明使諜宣言賊將士皆北人，謳吟思歸。魚朝恩信然，屢上賊可滅狀。詔諭光弼，光弼固言賊方銳，未可輕動。僕固懷恩媢光弼功，陰佐朝恩陳掃除計。使者來督戰，光弼不得已，令李抱玉守河陽，出師次北邙。光弼使傅山陣，懷恩曰："我用騎，今迫險，非便地，請陣諸原。"光弼曰："有險，可以勝，可以敗；陣於原，敗斯殲矣。且賊致死於我，不如阻險。"懷恩不從。賊據高原，以長戟七百，壯士執刀隨之，委物偽遁。懷恩軍爭剽獲，伏兵發，官軍大潰。懷州復陷，光弼渡河保聞喜，抱玉以兵寡，棄河陽。光弼請罪，帝以懷恩違令覆軍，優詔召光弼入朝。未幾，復拜太尉，兼侍中。寶應元年，進封臨淮郡王。賜鐵券，名藏太廟，圖形凌煙閣。北邙之敗，朝恩羞其策繆，故深忌光弼切骨，而程元振尤疾之。二人用事，日謀有以中傷者。吐蕃寇京師，代宗詔入援，光弼畏禍，遷延不敢行。及帝幸陝，猶倚以為重，數存問其母，以解嫌疑。帝還長安，因拜東都留守，察其去就。光弼以久須詔書不至，歸徐州收租賦為解。帝令郭子儀自河中輦其母還京。光弼疾篤，將吏問後事，答曰："吾淹軍中，不得就養，為不孝子，尚何言哉！"取所餘絹布分遺部將。尋薨，部將即以其布遂為光弼行喪，號哭相問。帝遣使弔恤其母。光弼用兵，謀定而後戰，能以少覆眾。治師訓整，天下服其威名，軍中指顧，諸將不敢仰視。初，與郭子儀齊名，世稱"李郭"，而戰功推為中興第一。其代子儀朔方也，營壘、士卒、麾幟無所更，而光弼一號令之，氣色乃益精明雲。
　　孫子曰："攻其無備。"光弼伺敵方飯而擊之。又曰："辭卑而益備者，進也。"光弼潛溝營地而佯約降。又曰："我得則利，彼得亦利，為爭地。"光弼移軍河陽而使賊不得西。又曰："三軍可奪氣。"光弼先攻最堅而走太清。又曰："因形而措勝於眾，眾不能知。"光弼知賊必襲而降二將是也。
郭子儀，字子儀，華州鄭人。長七尺二寸，以武舉異等累遷單于副都護。天寶十四載，安祿山反，詔子儀充朔方節度使，率本軍東討，與李光弼合破賊史思明眾數萬於藁城。南攻趙郡，禽賊四千，還常山。思明以眾數萬尾軍，及行唐，子儀選騎五百更出挑之。三日，賊引去，乘之，又破於沙河，遂趨恆陽以守。祿山益出精兵佐思明。子儀曰："彼恃加兵，必易我；易我，心不固，戰則克矣。"與戰未決，戮一步將以徇，士殊死斗，遂破之，斬首二千級，俘五百人，獲馬如之。於是晝揚兵，夜搗壘，賊不得息，氣益老。乃與光弼、僕固懷恩、渾釋之、陳回光等擊賊嘉山，斬首四萬級，獲人馬萬計。思明圖范跳奔博陵。於是河北諸郡往往斬賊首，迎王師。方北范陽，會哥舒翰敗，天子入蜀，太子即位靈武，詔班師。子儀與光弼率步騎五萬赴行在。拜子儀同中書門下平章事，仍總節度。肅宗大閱六軍，鼓而南，至彭原。宰相房琯自請討賊，次陳濤，師敗，眾略盡，故帝唯倚朔方軍為根本。俄從元帥廣平王率蕃、漢兵十五萬收長安。李嗣業為前軍，元帥為中軍，子儀副之，王思禮為後軍，陣香積寺之北，距澧水，臨大川，彌亙一舍。賊李歸仁領勁騎薄戰，官軍囂，嗣業以長刀突出，斬賊數十騎，乃定。回紇以騎兵繚賊背，夾攻之，斬首六萬級。賊帥張通儒夜亡陝郡。翌日，王入京師，老幼夾道呼曰："不圖今日復見官軍！"王休士三日，遂東。安慶緒聞王師至，遣嚴庄悉眾十萬屯陝，助通儒，旌幟鉦鼓徑百餘里。師至新店，賊已陣，出輕騎，子儀遣二隊逐之，又至，倍以往，皆不及賊營輒反。最後，賊以二百騎掩軍，未戰走，子儀悉軍追，橫貫其營。賊張兩翼包之，官軍卻。嗣業率回紇從後擊，塵且坌，飛矢射賊，賊驚曰："回紇至矣！"遂大敗，殭屍相屬於道。嚴庄等走洛陽，挾慶緒渡河保相州，遂收東都。於是河東、河西、河南州縣悉平。入朝，帝遣具軍容迎灞上，勞之曰："國家再造，卿力也。"乾元元年，破賊河上，執安守忠以獻。還朝，進中書令。帝即命大舉九節度師討慶緒，以子儀、光弼皆元功，難相臨攝，第用魚朝恩為觀軍容宣慰使，而不立帥。子儀自杏園濟河，圍衛州。慶緒分其眾為三軍。將戰，子儀選善射三千士伏壁內，誡曰："須吾卻，賊必乘壘，若等噪而射。"既戰，偽遁，賊薄營，伏發，注射如雨。賊震駭，王師整而奮，斬首四萬，執安慶和，收衛州。連營進圍相州，引漳水灌城，漫二時，不能破。城中糧盡，人相食。慶緒求救於史思明，思明自魏來，李光弼前軍遇之，戰鄴南，勝負相當。子儀督後軍，未及戰。會大風拔木，遂晦，跬步不能相物色，於是王師南潰，賊亦走，輜械滿野。時王師眾而無統，進退相顧望，責功不專，是以及於敗。魚朝恩素疾其功，因是媒譖之，故帝以李光弼代子儀領朔方兵。子儀雖失軍，無少望，乃心朝廷。議者謂子儀有社稷功，而孽寇首鼠，乃置散地，非所宜。帝亦悟。及光弼敗邙山，失河陽，河中亂，殺李國貞，太原戕鄧景山。朝廷憂二軍與賊合，而少年新將望輕不可用，遂以子儀為天下兵馬副元帥，進封汾陽郡王，屯絳州。時帝已不豫，群臣莫有見者，子儀請曰："老臣受命，將死於外，不見陛下，目不瞑。"帝引至臥內，謂曰："河東事一以委卿。"子儀嗚咽流涕。至屯，誅首惡數十人，太原辛雲京亦治害景山者。代宗立，程元振自謂於帝有功，忌宿將難制，離構百計，因罷子儀副元帥。子儀懼讒且成，盡裒肅宗所賜詔敕千餘篇上言之，因自明。詔曰："朕不德，貽大臣憂，朕甚自愧，自今公毋有疑。"廣德二年，僕固懷恩誘吐蕃、回紇、党項數十萬入寇，朝廷大恐，詔子儀屯奉天。帝問計所出，對曰："無能為也。懷恩本臣偏將，雖剽果，然素失士心。今能為亂者，因思歸之人，劫與俱來，且皆臣故部曲，素以恩信結之，彼忍以刃相向乎？"帝曰："善。"虜寇州，先驅至奉天，諸將請擊之。子儀曰："客深入，利速戰。彼下素德我，吾緩之，當自攜貳。"因下令："敢言戰者斬！"堅壁待之，賊果遁。子儀至，進拜尚書令。永泰元年，懷恩盡說吐蕃、回紇、党項、羌、渾、奴剌等三十萬，掠涇、邠，躪風翔，入醴泉、奉天，京師大震。於是帝命李忠臣屯渭橋，李光弼屯雲陽，馬璘、郝廷玉屯便橋，駱奉先、李日越屯厔盩，李抱玉屯風翔，周智光屯同州，杜冕屯坊州，天子自將屯宛中。急召子儀屯涇陽，軍才萬人。比到，虜騎圍已合，乃使李國臣、高升、魏楚玉、陳回光、朱元琮各當一面，身自率鎧騎二千出入陣中。回紇怪問："是謂誰？"報曰："郭令公。"驚曰："令公存乎？懷恩言天可汗棄天下，令公即世，中國無主，故我從以來。令公存，天可汗存乎？"報曰："天子萬壽。"回紇悟曰："彼欺我乎！"子儀使諭虜曰："昔回紇涉萬里，戡大憝，助復二京，我與若等休戚同之。今乃棄舊好，助叛臣，一何愚！彼背主棄親，於回紇何有？"回紇曰："本謂公雲亡，不然，何以至此。今誠存，我得見乎？"子儀將出，左右諫："戎狄野心，不可信。"子儀曰："虜眾數十倍，今力不敵，吾將示以至誠。"左右請以騎五百從，又不聽。即傳呼曰："令公來！"虜皆持滿待。子儀以數十騎出，免胄見其大酋曰："諸君同艱難久矣，何忍忘忠誼而至是耶？"回紇舍兵下馬拜曰："果吾父也。"子儀即召與飲，遺錦彩結歡誓好如初。因曰："吐蕃本吾舅甥國，無負而來，棄親也。馬牛被數百里，公等若倒戈乘之，若俯取一芥，是謂天賜，不可失。且逐成得利，與我繼好，不兩善乎？"會懷恩暴死，群虜無所統一，遂許諾。吐蕃疑之，夜引去。子儀遣將白元光合回紇眾追躡，大軍繼之，破吐蕃十萬於靈武西原。大曆元年，赤心節度使周智光謀叛，帝間道以蠟書賜子儀，令率軍討之。同、華將吏聞軍起，殺智光，傳首闕下。回紇赤心請市馬萬匹，有司以財乏，止市千匹。子儀曰："回紇有大功，宜答其意，中原須馬，臣請內一歲奉，佐馬直。"詔不聽，人許其忠。帝嘗與語吐蕃方強，慷慨至流涕。退，上書曰："朔方，國北門，西御犬戎，北虞獫狁，五城相去三千里。開元、天寶中，戰士十萬，馬三萬匹，僅支一隅。自先帝受命靈武，戰士從陛下征討無寧歲。頃以懷恩亂，痍傷雕耗，亡三分之二，比天寶中止十之一。今吐蕃兼吞河、隴，雜羌、渾之眾，歲深入畿郊，勢逾十倍，與之角勝，豈易得耶？屬者虜來，稱四節度，將別萬人，人兼數馬。臣所統士不當賊四之一，馬不當賊百之二，外畏內懼，將何以安？臣惟陛下制勝，力非不足，但簡練不至，進退未一，時淹師老，志廣勢分。願於諸道料精卒滿五萬者，列屯北邊，則制勝可必。竊惟河南、河北、江淮大鎮數萬，小者數千，殫屈廩給，未始搜擇。臣請追赴關中，勒步隊，示金鼓，則攻必破，守必全，長久之策也。"德宗嗣位，賜號："尚父"。薨，年八十五。子儀事上誠，御下恕，賞罰必信。遭幸臣程元振、魚朝恩短毀，方時多虞，握兵處外，然詔旨，即日就道，無纖芥顧望，故讒間不行。破吐蕃靈州，而朝恩使人發其父墓，盜未得。子儀自涇陽來朝，中外懼有變，及入見，帝唁之，即號泣曰："臣久主兵，不能禁士殘人之墓，人今發先人墓，此天譴，非人患也。"朝恩又嘗約子儀修具，元載使人告以軍容將不利公。其下衷甲願從，子儀不聽，但以家僮十數往。朝恩曰："何車騎之寡？"告以所聞。朝恩泣曰："非公長者，得無致疑乎？"田承嗣傲狠不軌，子儀嘗遣使至魏，承嗣西望拜，指其膝謂使者曰："茲膝不屈於人久矣，今為公拜。"麾下宿將數十，皆王侯貴重，子儀頤指進退，若部曲然。幕府六十餘人，後皆為將相顯官，其取士得材類如此。與李光弼齊名，而寬厚得人過之。代宗不名，呼為大臣。以身為天下安危者二十年。
　　孫子曰："逸而勞之。"子儀揚兵搗壘而賊不得息。又曰："以利動之，以卒待之。"子儀伏卒壁內而為遁。又曰："三軍既疑且惑，則諸侯之難至矣。"子儀與光弼責功不專而及於敗。又曰："強而避之。"子儀謂賊利速戰，而堅壁待之。又曰："敵雖眾，可使無斗。"子儀示以至誠而回紇感服是也。
李抱真，字太元，沈慮而斷。兄抱玉屬以軍事，授汾州別駕。僕固懷恩反，陷焉，挺身歸京師。代宗以懷恩倚回紇，所將朔方兵精，憂之，召抱真問狀，答曰："郭子儀嘗領朔方軍，人多德之。懷恩欺其下曰：'子儀為朝恩所殺。'今起而用，是伐其謀，兵可不戰解也。"既而懷恩敗，如抱真策。遷陳鄭澤潞節度留後。既謝，因言："百姓勞逸在牧守，願得一州以自試。"更授澤州剌史，兼澤潞節度副使。徙懷州，仍為懷澤潞觀察留後，凡八年。抱真策山東有變，澤、潞兵所走集，乘戰伐後，賦重人困，軍伍雕刓，乃籍戶三丁擇一，蠲其徭租，給弓矢，令閒月得曹偶習射，歲終大校，親按籍第能否賞責。比三年，皆為精兵，舉所部得成卒二萬，既不廩於官，而府庫實。乃曰："軍可用矣。"繕甲淬兵，遂雄山東，天下稱招義步兵為諸軍冠。德宗嗣位。初，田悅反，圍邢及臨洺。詔抱真與河東馬燧合神策兵救之，斬其將楊朝光，遂解臨洺、邢之圍。復與悅戰洹水，走之。進圍魏，悅戰城下，大敗。會朱滔、王武俊反，救悅，抱真退保魏。帝倉卒狩奉天，聞問，諸將皆哭，各引麾下還屯。於時，李希烈陷汴，李納反鄆，李懷光相次反河中，抱真獨以數州截然橫絕潰叛中，離沮其奸，為群盜所憚。興元初，檢校左僕射、同中書門下平章事，進義陽郡王。朱滔悉幽薊兵與回紇圍具州，以應朱泚。而希烈既竊名號，則欲臣制諸叛，眾稍離。天子下罪己詔，並赦群盜。抱真乃遣客賈林以大義說武俊，使人從擊滔，武俊許諾，而內猶豫。抱真將自造其壁，諉軍事於盧元卿曰："吾此行，系時安危，使遂不還，部勒以聽天子命，惟子；勵兵東向，雪吾之恥，亦惟子。"即以數騎馳入見武俊，曰："泚、希烈爭竊帝號，滔攻貝州，此其志皆欲自肆於天下。足下既不能與競長雄，舍九葉天子而臣反虜乎？且詔書罪己，禹、湯之心也。方上暴露播越，公能自安乎？"因持武俊，涕下交頤，武俊亦感泣，左右皆泣。退臥帳中，酣寢久之。武俊感之不疑，乃益恭，指心誓天曰："此身已許公死矣！"食訖，約為昆弟而別。旦日合戰，大破滔經城。進檢校司空。抱真喜士，聞世賢者，必欲與之游。雖小善，皆卑辭厚幣數千里邀致之，至無可錄，徐徐以禮謝。好方士，因餌丹而死。
　　孫子曰："上兵伐謀。"抱真請用子儀，而解回紇之兵。又曰："士卒熟練。"抱真步兵為諸軍之冠。又曰："親而離之。"抱真說降武俊而敗朱滔是也。
李晟，字良器，洮州臨洮人。年十八，往事河西王忠嗣，從擊吐蕃。悍酋乘城，殺傷士甚眾，忠嗣怒，募善射者，晟挾一矢殪之，三軍歡奮。忠嗣撫其背曰："萬人敵也。"大曆初，李抱玉表晟右軍將。吐蕃寇靈州，抱玉授以兵五千擊之，辭曰："以眾則不足，以謀則多。"乃請千人。繇大震靈趨臨洮，屠定秦堡，執其帥慕容谷鍾，虜乃解關州去。馬璘與吐蕃戰鹽倉，敗績，晟率游兵拔璘以歸，封合川郡王。璘內忌晟威略，歸之朝，為右神策都將。建中二年，魏博田悅反，晟為神策先鋒，與河東馬燧、昭義李抱真合兵攻之。斬楊朝光，晟乘冰度瑊水破悅；又戰洹水，悅大敗，遂進攻魏。朱滔、王武俊圍康日知於趙州也，抱真分兵二千戍邢，燧怒，欲班師，晟曰："奉詔東討者，吾三帥也。邢、趙北壤，今賊以兵加趙，是邢有晝夜憂，李公分眾守之，不為過，公奈何遽引去！"燧悟，釋然，即造抱真壘，與交歡。晟建言："以兵趨定州，與張孝忠合，以圖范陽，則武俊等當舍趙。"帝壯之，俾神策三將軍莫仁曜等隸之。晟自魏引而北，武俊果解去。會帝出奉天，有詔召晟即日治嚴。而孝忠以軍介二盜間，倚晟為重，數止晟無西。晟語眾曰："天子播越，人臣當百舍一息。義武欲止吾，吾當以子為質。"乃以憑約昏，並遺良馬。孝忠有親將謁晟，晟解玉帶遺之，使喻孝忠。乃得逾飛狐，次代州。詔迎拜神策行營節度使。進臨渭北，壁東渭橋，所過樵蘇無犯。時劉德信自扈澗敗歸，亦次渭南，軍囂無制。德信入謁晟，晟責所以敗，斬之，以數騎入壁勞其軍，無敢動。晟已並兵，則軍益振。李懷光方軍咸陽，不欲晟當一面，請與晟合。有詔徙屯，與懷光聯壘。晟每與賊戰，必錦裘繡帽自表，指顧陣前。懷光望見，惡之，戒曰："將務持重，豈宜自表襮，為賊餌哉！"晟曰："昔在涇原，士頗相畏伏，欲令見之，奪其心爾。"懷光不悅。每兵至都城下，而懷光軍多鹵掠，晟軍整戢。懷光使分所獲遺之，又辭不敢受。懷光謀沮撓其軍，即奏言："神策兵給賜北方鎮獨厚，今桀逆未平，軍不可以異。"懷光欲晟自削其軍，則士怨易撓。帝議諸軍與神策等，力且不贍，遣學士陸贄臨詔懷光，令與晟計所宜者。懷光曰："廩賜不均，軍何以戰！"贄數顧晟，晟曰："公，元帥，軍政得專之。晟將一軍，唯所命，其增損費調，敢不聽？"懷光默然計塞，顧刻削廩賜事出己，乃止。懷光陰通朱泚圖反。晟與李建徽、陽惠元皆聯屯，適有使者到晟軍，晟乃令曰："有詔徙屯。"即結陣趨東渭橋。後數日，懷光並建徽、惠元兵，惠元死之。是日，帝進狩梁州，顧渾瑊曰："渭橋在賊腹中，兵孤絕，晟能辦勝邪？" 瑊曰："晟秉義挺忠，崒然不可奪。臣策之，必破賊。"帝乃安，遣晟將張少弘口詔進晟同中書門下平章事。晟提孤軍橫當寇鋒，恐二盜合以軋之，則卑辭厚幣，偽致誠於懷光者。時敖倉單乏，乃使張或假京兆少尹，調畿內賦，不淹旬，芻米告具。乃陳兵下令曰："國家多難，乘輿播遷，見危死節，自吾之分。公等此時不誅元兇，取富貴，非豪英也。渭橋斷賊首尾，吾欲與公戮力一心，建不世之功，可乎？"士皆奮泣曰："惟公命。"於是駱元光以華州之眾守潼關，尚可孤以神策兵保七盤，皆受晟節度，戴休顏舉奉天，韓游瑰悉寧軍從晟，懷光始懼。晟乃移書顯責之，使破賊自贖。懷光不聽，然其下益攜落，畏為晟襲，乃奔河中。其將孟陟、段威勇以兵數千自拔歸，晟皆表以要官。帝欲益西幸，晟請駐梁、漢以系天下望。晟家為賊質，左右有言者，晟涕數行下，曰："陛下安在，而欲恤家乎？" 瑊使晟吏王無忌婿款壁門曰："公等家無恙。"晟怒曰："爾乃與賊為間乎？"叱斬之。時輸縑不屬，盛夏，士有衣裘者，晟能與下同甘苦，以忠誼感發士心，終無攜怨。邏士得姚令言、崔宣諜者，晟命釋縛，飯飲之，遣還，敕曰："為我謝令言等，善為賊守，勿不忠于闐。"乃引兵叩都門，賊不敢出，振旅而還。明日，會諸將圖所向，眾對先拔外城，然後清宮。晟曰："外城有里閈之隘，若設伏格戰，居人囂潰，非計也。賊重兵精甲聚苑中，今直擊之，是披其心腹，將圖走不暇。"諸將曰："善。"乃自東渭橋移壁光泰門，以薄都城，連溝柵。而賊將張庭芝、李希倩求戰，晟顧曰："賊不出，是吾憂也。今乃冒死來，天誘之矣。"勒吳詵等縱兵鏖擊。賊攻華師急，晟以精騎馳救，中軍噪而從，大破之，乘勝入光泰門；再戰，賊卻殭屍相藉，餘眾走白華，賊大哭，終夜不息。翌日，將復戰。或請待西師，晟曰："賊既敗，當乘機撲殄。苟俟西軍，是容其為計，豈吾利邪？"乃悉軍軍光泰門，使王佖、李演將騎，史萬頃將步，抵苑北。晟先夜頹苑垣為道二百步，比兵至，賊已伐木塞以拒戰。晟叱諸將曰："安得縱賊？今先斬公矣！"萬頃懼，先登，拔柵以入，佖督騎繼之，賊崩潰，執其將段誠諫，大兵分道進，雷噪震地。令言、庭芝、希倩等殊死斗，晟令唐良臣等步騎奔突，賊陣成輒北，十餘遇皆不勝，蹙入白華。賊伏千騎出官軍背，晟以麾下百騎自馳之，左右呼曰："相公來！"賊驚潰，禽馘略盡。泚率殘卒萬人西走，田子奇追之，餘黨悉降。晟引軍屯含元外廷，舍右金吾次，令軍中曰："五日內不得輒通家問，違者斬。"遣京兆尹李齊運部長安、萬年令，分慰居人，秋毫無所擾。別將高明曜取賊妓一，司馬伷取賊馬二，即斬以徇。坊人之遠者，宿昔乃知王師之入也。明日，孟涉屯白華，尚可孤屯望仙門，駱元光屯章恭寺，晟屯安國寺。擇文武攝台省官，以俟乘輿。條脅污於賊者，請以不死。露布至梁，帝感泣，群臣上壽，且言："晟盪夷凶憝，而市不易廛，宗廟不震，長安之人不識旗鼓，雖三代用師，不能如之。"帝曰："晟天生，為社稷萬人，豈獨朕哉！"拜晟司徒，兼中書令。帝至梁，晟以戎服見三橋，帝駐馬勞之。晟再拜頓首，賀克殄大盜，廟朝安復，已即跪陳："備爪牙臣，不能指日破賊，致乘輿再狩，乃臣不任職之咎，敢請死。"伏道左，帝為掩涕，命起之，使就位，有詔賜第永崇里。晟入第，京兆供帳，教坊鼓吹迎導，詔將相送之。始，晟屯渭橋也，熒惑守歲，久乃退，府中皆賀曰："熒惑退，國家之利，速用兵者昌。"晟曰："天子暴露，人臣當力勤死難，安知天道邪？"至是乃曰："前士大夫勸晟出兵，非敢拒也。且人可用，而不可使之知也。夫惟五緯盈縮不常，晟懼復守歲，則我軍不戰自屈矣！"皆曰："非所及也。"涇州倚邊，數瑊其帥，晟請治不供命者，因以訓耕積粟實塞下，羈制西戎。帝乃拜晟風翔、隴右、涇原節度使，兼行營副元帥，徙王西平郡。時宦者尹元正持節到同、華，擅入河中諭慰李懷光，晟劾元正矯使，欲洗宥元惡，請治罪。又言："赦懷光有五不可：河中抵京師三百里，同州制其沖，兵多則示未信，少則力不足，勿驚東偏，何以待之？一也。今赦懷光，則必以晉、絳、慈、隰還之，渾瑊、康日知又且遷徙，二也。兵力未窮，忽宥反逆，四夷聞之，謂陛下兵屈而自罷耳，今回紇拒北，吐蕃梗西，希烈僭淮、蔡，若棄強示弱，以招竊覬，三也。懷光既赦，則朔方將士悉復敘勛行賞，追還縑廩，今府庫空殫，物不酬滿，是激其叛，四也。既解河中，諸道還屯，當有賜賚，賞典不舉，怨言必起，五也。今河中米斗五百，芻稿且罄，人餓死牆壁間，其大將殺戮幾盡，圍之旬時，力窮日潰，願無養腹心疾為後憂。臣請選精兵五千，約十日糧，可以破賊。"帝方以賊委馬燧、渾瑊，故不許。晟常曰："河、隴之陷，非吐蕃能取之，皆將臣沓貪，暴其種落，不得耕稼，日益東徙，自棄之爾。且士無繒絮，人苦役擾，思唐之心豈有既乎？"因悉家貲懷輯降附，得大酋浪息曩，表以王號。每虜使至，必召息曩於坐，衣大錦袍，金帶，夸異之，虜皆指目歆艷。吐蕃君臣大懼，相與議。尚結贊者善計，乃曰："唐名將特李晟與馬燧、渾瑊爾，不去之，必為吾患。"即遣使委辭，因燧請和，且求盟，因盟謀執瑊以賣燧，於是結贊大興兵逾隴、岐，無所掠，佯怒曰："召吾來，乃不牛酒犒軍。"徐引去，以是聞晟。晟選兵三千，使王佖伏汧陽旁，擊其中軍，幾獲結贊。晟又遣野詩良輔等攻摧沙堡，拔之。結贊屢乞和，會晟朝京師，奏言："戎狄無信，不可許。"而張延賞當國，故與晟有隙，密言晟不可久持兵。帝惑其言。貞元三年，拜太尉、中書令，罷其兵。是歲，瑊與吐蕃盟平涼，虜劫之，瑊挺身免，詔罷燧河東，皆如結贊計雲。通王府長史丁瓊者，嘗為延賞擠抑，內怨望，乃見晟曰："以公功，乃奪兵柄，夫惟位高者難全，盍密圖之？"晟曰："君安得不祥之言？"執以聞。七年，以臨洮未復，請附貫萬年，詔可。九年，薨。晟性疾惡，臨下明。每治軍，必曰："某有勞，某長於是。"雖廝養小善，必記姓名。
　　孫子曰："攻其所必救。"晟謂北圖范陽則賊當舍趙。又曰："將軍可奪心。"晟錦裘繡帽，使賊望而畏之。又曰："反間者，因敵間而用之。"晟得諜者食而遣還。又曰："能愚士卒之耳目。"晟謂人可用之而不可使知之。又曰："擇人而任勢。"晟雖廝養小善，必記姓名是也。
李愬，字元直，有籌略，善騎射。憲宗討吳元濟，唐鄧節度使高霞寓既敗，以袁滋代將，復無功。愬求自試，宰相李逢吉亦以朔可用，遂檢校左散騎常侍，為隨唐鄧節度使。愬以其軍初傷夷，士氣未完，乃不為斥侯部伍。或有言者，愬曰："賊方安袁公之寬，吾不欲使震而備我。"乃令於軍曰："天子知愬能忍恥，故委以撫養。戰，非吾事也。"眾信而安之。乃斥倡優，未嘗嬉樂。士傷夷病疾，親為營護。蔡人以嘗敗辱霞寓等，又愬名非夙所畏者，易之，不為備。愬沈鷙，務推誠待士，故能張其卑弱而用之。賊來降，輒聽其便，或父母與孤未葬者，給粟帛遣還，勞之曰："而王人也，無棄親戚。"眾願為愬死，故山川險易與賊情偽，一能曉之。居半歲，知士可用，乃請濟師，詔益河中、鄜坊二千騎。於是繕鎧厲兵，攻馬鞍山，下之，拔道口柵，戰嵖岈山，以取壚冶城，入白狗、波港柵，披楚城，襲郎山，再執守將。平青陵城，禽票將丁士良，異其才，不殺，表捉生將。士良謝曰："吳秀琳以數千兵不可破者，陳光洽為之謀也。我能為公取之。"乃禽以獻。於是秀琳舉文城柵降。遂以其眾攻吳房，殘外垣。始出攻，吏曰："往亡日，法當避。"愬曰："彼謂吾不來，此可擊也。"既引還，賊以精騎尾擊，愬下馬據胡床，令軍曰："退者斬。"眾決死戰，射殺其將，賊乃走。或勸遂取吳房，愬曰："不可。吳房拔，則賊力專，不若留之以分其力。"初，秀琳降，愬單騎抵柵下與語，親釋縛，表以為將。秀琳與愬策曰："必破賊，非李佑無與成功者。"佑，賊健將也，守興橋柵，其戰嘗易官軍。愬候佑護獲於野，遣史用誠以壯騎三百伏其旁，見羸卒若將燔聚者，佑果輕出，用誠禽而還。諸將素苦佑，請殺之，愬不聽，以為客。待間，召佑及李忠義屏人語，至夜艾。忠義，亦賊將，所謂李憲者。軍中多諫此二人不可近，愬待益厚。乃募死士三千人為突將，自教之。會雨，自五月至七月不止，軍中以為不殺佑之罰，將吏雜然不解。愬力不能獨完佑，乃持以泣曰："天不欲平賊乎？何見奪者眾邪？"則械而送之朝，表言必殺佑，無與共誅蔡者。詔釋以還愬。愬乃令佩刀出入帳下，表六院兵馬使。六院者，隨、唐兵也，凡三千人，皆山南奇材銳士，故委佑統之。佑捧檄嗚咽，諸將乃不敢言，由是始定襲蔡之謀矣。舊令，敢舍諜者族。愬刊其令，一切撫之，故諜者反效以情，愬益悉賊虛實。時李光顏戰數勝，元濟悉銳卒屯洄曲以抗光顏。愬知其隙可乘，乃遣從事鄭澥見裴度告師期，於時元和十一年十月己卯。師夜起，佑以突將三千為前鋒，李忠義副之，愬率中軍三千，田進誠以下軍殿。出文城柵，令曰："引而東。"六十里止，襲張柴，殲其戍。敕士少休，益治鞍鎧，發刃彀弓。會大雨雪，天晦，凜風偃旗裂膚，馬皆縮慄，士抱戈凍死於道十一二。張柴之東，陂澤阻奧，眾未嘗陷也，皆謂投不測。始發，吏請所向，愬曰："入蔡州取吳元濟！"士失色，監軍使者泣曰："果落佑計。"然業從愬，人人不敢自為計。愬道分輕兵斷橋以絕洄曲道，又以兵絕郎山道。行七十里，夜半至懸瓠城，雪甚，城旁皆鵝鴨池，愬令擊之，以亂軍聲。賊恃吳房、郎山戍，晏然無知者。佑等坎墉先登，眾從之，殺門者，發關，留持柝傳夜自如。黎明，雪止，愬入駐元濟外宅，蔡吏驚曰："城陷矣！"元濟尚不信，曰："是洄曲子弟來索褚衣爾。"及聞號令曰："常侍傳語。"始驚曰："何常侍得至此！"率左右登牙城，田進誠兵薄之。愬計元濟且望救於董重質，乃訪其家慰安之，使無怖，以書召重質。重質以單騎白衣降，愬待以禮。進誠火南門，元濟請罪，梯而下，檻送京師。申、光諸屯尚二萬眾，皆降，愬不戮一人。其為賊執事帳內廚廄廝役，悉用其舊，使不疑。乃屯兵鞠場以俟裴度，至，愬以櫜鞬見，度將避之，愬曰："此方廢上下分久矣，請因示之。"度以宰相禮受愬謁，蔡人聳觀。乃還屯文城柵。有詔進檢校尚書左僕射、山南東道節度使，封涼國公。李師道反，詔愬代願帥武寧軍。旬日踐父兄兩鎮，世以為榮。愬與賊戰金鄉，破之。凡十一遇，禽其隊帥五十，俘馘萬計。淄青平，進同中書門下平章事。會田弘正守鎮州，乃以愬帥魏博。長慶初，幽、鎮亂，殺弘正，愬素服以令軍曰："魏人富庶而通於大化者，田公力也。上以其愛人，使往治鎮。且田公撫魏七年，今鎮人不道而戕害之，是無魏也。父兄子弟食田公恩者，何以報之？"眾皆哭。又以玉帶、寶劍遺牛元翼，曰："此劍吾先人嘗以翦大盜，吾又以平蔡奸，今鎮人逆天，公宜用此夷之也。"元翼感動，謝曰："敢有不承而愛其死力！"乃下令軍中，勒兵以俟。會愬疾甚，不能軍，詔田布代之。以太子少保還東都，卒。始，晟克京師，市不改肆。愬平蔡，亦如之。功名之奇，近世所未有。
　　孫子曰："用而示之不用。"愬示卑弱而有馬鞍之勝。又曰："出其不意。"愬以往亡日而擊賊。又曰："我專而敵分。"愬不取吳房，以分其力。又曰："卒善而養之。"愬不殺降將而皆得其用。又曰："由不虞之道，攻其所不戒。"愬坎墉登城而禽元濟。又曰："全國為上。"愬平蔡而不戮一人是也。
馬燧，字洵美，汝州郟城人。與諸兄學，輟策嘆曰："方天下有事，丈夫當以功濟四海，渠老一儒哉？"更學兵書戰策，沈勇多算。安祿山反，使賈循守范陽。燧說循曰："祿山首亂，今雖舉洛陽，猶將誅覆。公盍斬向潤客、牛廷玠，傾其本根，使西不得入關，退亡所據，則坐受禽矣。此不世功也。"循許之。不時，安祿山遣韓朝陽召循計事，因縊殺之。澤潞節度使李抱玉表燧為趙城尉。時回紇還國，恃功恣睢，所過皆剽盪，州縣供餼不稱，輒殺人。抱玉將饋勞，賓介無敢往。燧自請典辦具，乃先賂其酋，與約得其旗章為信，犯令者得殺之。燧又取死囚給役左右，小違令輒戮死。虜大駭，至出境無敢暴者。抱玉才之。抱玉守鳳翔，表燧隴州刺史。西山直吐蕃，其上有通道，虜常所出入者。燧聚石種木障之，設二門為樵櫓，八日而畢。虜不能暴。後在河陽，秋大雨，河溢，軍吏請具舟以避。燧曰："使城中盡魚而獨完其家，吾不忍。"既而水不為害，遷河東節度使。太原承鮑防之敗，兵力衰單。燧募廝役得數千人，悉補騎士，教之戰，數月成精卒。造鎧必短長三制，稱士所衣，以便進趨。為戰車，冒以狻猊象，列戟於後，行以載兵，止則為陣，遇險則制沖冒。器用完銳。居一年，瑊廣場羅兵三萬以肆，威震北方。初，田悅新有魏博，恐下未附，即輸款朝廷。燧建言悅必反。既而悅果圍邢州，身攻臨洺，築重城絕內外援。邢將李洪、臨洺將張伾固守。詔燧以步騎二萬與昭義李抱真、神策兵馬使李晟合軍救之。燧出郭口，未過險，移書抵悅，示之好。悅以燧畏己，大喜。既次邯鄲，悅使至，燧皆斬之，遣兵破其支軍，射殺賊將成元之。悅聞，使大將楊朝光以兵萬人據雙岡，築東西二柵以御燧。燧率軍營二壘間。是夜，東壘遁，燧進營狗明山，取棄壘置輜重。悅計曰："朝光堅柵，且萬人，雖燧能攻，未可以數日下，且殺傷必眾，則吾已拔臨洺，饗士以戰，必勝術也。"即分恆州兵五千助朝光。燧令大將李自良等以騎兵守雙岡，戒曰："令悅得過者斬！"燧乃推火車焚朝光柵，自晨訖晡，急擊，大破之，斬朝光，禽其將盧子昌，獲首五千，執八百人。居五日，進軍臨洺。悅悉軍戰，燧自以銳士當之，凡百餘返，士皆決死，悅大敗，斬首萬級，俘系千餘，館穀三十萬斛，邢圍亦解。初，將戰，燧約眾：勝則以家貲賞。至是，殫私財賜麾下。德宗嘉之，詔出度支錢五千萬償其財。進兼魏博招討使。李納、李惟岳合兵萬三千人救悅，悅裒散兵二萬壁洹水，淄青軍其左，恆冀軍其右。燧進屯鄴，請益兵。詔河陽李芃以兵會，次於漳。悅遣將王光進以兵守漳之長橋，築月壘扼軍路。燧於下流以鐵銷維車數百絕河，載土囊遏水而後度。悅知燧食乏，深壁不戰。燧令士齎十日糧，進營倉口，與悅夾洹而軍，造三橋逾洹，日挑戰。悅不出，陰伏萬人，將以掩燧。燧令諸軍夜半食，先雞鳴時鳴鼓角，而潛師並洹趨魏州，令曰："聞賊至，止為陣。"留百騎持火，待軍畢發，匿其旁，須悅眾度，即焚橋。燧行十餘里，悅率李納等兵逾橋，乘風縱火，噪而前。燧乃令士無動，命除榛莽廣百步為場，募勇士五千人陣而待。比悅至，火止，氣少衰，燧縱兵擊之。悅敗奔橋，橋已焚，眾赴水死者不可計，斬首二萬級，殺賊將孫晉卿、安墨啜，虜三千人，屍相枕藉三十里，淄青兵幾殲。悅夜走魏州，其將拒不納，比明，追不至，悅乃得入。抱真、芃問曰："糧少而深入，何也？"燧曰："糧少戰利速，兵善於致人。今悅與淄青、恆三軍為首尾，欲不戰以老我師，若分擊左右，未可必破，悅且來助，是腹背受敵也。法有攻其必救，故取魏以破之。"皆曰："善。"悅遣許士則、侯臧間行告窮於朱滔、王武俊。會二人者怨望，乃連和。悅恃燕、趙方至，即出兵背城陣，燧復與諸軍破之。進同中書門下平章事、北平郡王。滔、武俊聯兵五萬傅魏。會帝遣李懷光以朔方軍萬五千助燧。懷光勇於斗，未休士，即與滔等戰，不利。悅決水灌軍，燧兵亦屈。會涇師亂，帝幸奉天，燧還軍太原。初，李抱真欲殺懷州刺史楊鉥，鉥奔燧，燧奏其非罪，乃免，抱真怒。及共解邢州圍，獲軍糧，燧自有之，以餘給抱真軍，抱真益怒。洹之捷，軍進薄魏，悅以突騎犯燧營，李芃救之，抱真勒兵不出。燧將攻魏，取攻具於抱真營，並請雜兩軍平其功，抱真不聽，請獨當一面，繇是逗留。帝數遣使講解。武俊略趙地，抱真分麾下二千人戍邢，燧怒謂："抱真以兵還守其地，我能獨戰死邪？"將引還，李晟和之，乃復與抱真善。及田昂降，燧請以洺州隸抱真，而用昭義副使盧元卿為剌史，兼魏博招討副使。李晟兵前獨隸抱真，抱真亦請兼隸於燧，以示協一。然議者咎燧私忿交惡，卒不成大功。李懷光反河中，詔燧與渾瑊、駱元光合兵討之。時賊黨要廷珍守晉，毛朝瑊守隰，鄭康守慈，燧移檄鐫諭，皆以州降。燧乃率步騎三萬次於絳，守將夜棄城去，降四千人。遣李自良定六縣，收卒五千。裨將谷秀違令掠士女，斬以徇。時天下蝗，兵艱食，朝臣多請宥懷光者，帝未決。燧以："河中近甸，舍之屈威靈，無以示天下。"乃舍軍入朝，為天子自言之："且得三十日糧，足平河中。"許之。乃與瑊、元光、韓游瑰之兵合。賊將徐廷光守長春宮城。燧度長春不下，則懷光固守，久攻所傷必眾，乃挺身至城下見廷光。廷光憚燧威，拜城上。燧顧其心已屈，徐曰："我自朝廷來，可西向受命。"廷光再拜。燧曰："公等朔方士，自祿山以來，功高天下，奈何棄之為族滅計？若從吾言，非止免禍，富貴可遂也。"未對。燧曰："爾以吾為欺邪？今不遠數步，可射我。"披而示之心。廷光感泣，一軍皆流涕，即率眾降。燧以數騎入其城，眾大呼曰："吾等更為主人矣。"渾瑊亦自以為不及也，嘆曰："嘗疑馬公能窘田悅，今觀其制敵，固有過人者，吾不逮遠矣！"進營焦籬堡，堡將降，余戍望風遁去。燧濟河，兵八萬陣城下。是日，賊將牛名俊斬懷光降，河中平。貞元二年，吐蕃尚結贊破鹽、夏二州，守之，自屯鳴沙。及春，牧產死，糧乏。詔燧為綏銀麟勝招討使，與駱元光、韓游瑰等會師擊虜。結贊懼，乞盟，帝不許。乃遣將論頰熱甘辭請於燧，且重幣申勤勤。燧與論頰熱俱朝，盛言宜許以盟，天子然之。燧之朝，結贊遽引去。帝詔渾瑊與盟平涼，虜劫瑊，僅得免。吐蕃歸，帝聞，悔怒，奪其兵。卒。
　　孫子曰："先為不可勝。"燧教騎士造車甲以修戰具。又曰："卑而驕之。"燧貽書示好而驕田悅。又曰："取敵之利者，貨。"燧約眾勝則以家貲賞。又曰："致人而不致於人。"燧趨魏州以致田悅。又曰："大吏怒而不服。"燧與抱真私忿而功不立。又曰："無約請和者，謀也。"燧不悟結贊之計是也。
渾瑊，本鐵勒九姓之渾部也。善騎射。祿山反，從李光弼定河北，射賊驍將李立節，貫其左肩，死之。從郭子儀復兩京，討安慶緒，勝之新鄉，擢武鋒軍使。從僕固懷恩平史朝義，大小數十戰，功最，改太常卿。吐蕃盜塞深入，瑊會涇原節度使馬璘討之。次黃菩原，瑊引眾據險，設槍壘自營，遏賊奔突。舊將史抗等內輕瑊，顧左右去槍，叱騎馳賊。既還，虜躡而入，遂大敗，死者十八。子儀召諸將曰："朔方軍高天下，今敗於虜，奈何？"瑊曰："願再戰。"乃馳朝那，與鹽州剌史李國臣趨秦原。吐蕃引去，瑊邀擊破之，悉奪所掠而還。回紇侵太原，破鮑防軍。拜瑊都知兵馬使，自石嶺關而南，督諸軍掎角，虜引去。子儀為太尉，德宗析所部為三節度，以瑊兼單于大都護。建中中，李希烈詐為瑊書，若同亂者，帝識其諜，用不疑，更賜良馬、錦幣。帝狩奉天，瑊率家人子弟以從。朱泚兵薄城，戰譙門，晨至日中不解。或以芻車至，瑊曳車塞門，焚以戰，賊乃解。泚治攻具，矢石如雨，晝夜不息，凡浹日，鑿塹圍城。城中死者可藉，人心危惴，或夜縋出掇蔬本供御，帝與瑊相泣。泚造雲梁，廣數十丈，施大輪，濡氈及革冒之，周布水囊為鄣，指城東北，構木廬，蒙革周置之，運薪土其下，將塞隍。帝召瑊，授以詔書千獨創性，自御史大夫、實封五百戶而下，募突將死士當賊；賜瑊筆，使量功授詔，不足則以衣授。因曰："朕與公訣矣，令馬承倩往，有急可奏。"瑊俯伏嗚咽，帝撫而遣之。瑊前與防城使仲庄揣雲梁所道，掘大隧，積馬矢及薪然之。賊乘風推梁以進，載數千人。王師乘城者皆凍餒，甲弊兵飢，瑊但以忠義感率使當賊，人憂不支，群臣號天以禱。瑊中矢，自揠去，被血而戰愈厲。雲梁及隧而陷，風返悉焚，賊皆死，舉城歡噪。乃第賞將史。泚攻城益急，會李懷光奔難，賊乃去。乘輿進狩山南，瑊以諸軍衛入谷口，懷光追騎至，後軍擊卻之。率諸軍趨京師。賊韓旻拒武功，瑊率吐蕃論莽羅兵破之武亭川，斬首萬級，遂屯奉天，以抗西面。李晟自東渭橋破賊，瑊與韓游瑰、戴休顏以西軍收咸陽，進屯延秋門。泚平，論功，以瑊兼侍中。天子還宮，授河中絳慈隰節度使、河中同陝虢行營副元帥，封咸陽郡王，賜大寧里甲第，將相送歸第，與李晟鈞禮。還屯河中。吐蕃相尚結贊陷鹽、夏，陰窺京師，而畏瑊與李晟，馬燧，欲以計勝之。乃詭辭重禮，請燧講好，燧苦贊，帝乃詔約盟平涼川，以瑊為會盟使。為結贊所劫，副使崔漢衡以下皆陷，惟瑊得免。自奉天入朝，羸服待罪，詔釋之。會吐蕃復入盜，使瑊鎮奉天。虜罷，還河中。卒。瑊好書，性忠謹，功高而志益下，歲時貢奉，必躬閱視。每有賜予，下拜跪受，常若在帝前，世方之金日殫，故帝終始信待。貞元後，天子常恐藩侯生事，稍桀驁則姑息之。惟瑊有所奉論不盡從可，輒私喜曰："上不疑我。"故治蒲十六年，常持軍，猜間不能入。君子賢之。
　　孫子曰："守則不足。"瑊設槍壘以自營。又曰："能使敵人不得至者，害之也。"瑊趨秦原而吐蕃去，諸軍掎角而回紇遁。又曰："守而必固。"瑊守奉天而拒朱泚是也。
王忠嗣，華州鄭人。父海賓，太子右衛率。吐蕃寇隴右，詔隴右防禦使薛納御之。以海賓為先鋒，戰武階，追北至壕口，殺其眾。進戰長城堡，諸將媢其功，按兵顧望，海賓戰死，大軍乘之，斬賊萬七千級，獲馬七萬、牛羊十四萬。玄宗憐其忠，贈左金吾大將軍。忠嗣時年九歲，始名訓。入見帝，伏地號泣，帝撫之曰："此去病孤也，須壯而將之。"更賜今名，養禁中。肅宗為忠王，帝使與游。及長，雄毅寡言，有武略，上與論兵，應對蜂起，帝器之。蕭嵩出河西，數引為麾下。帝以其年少，有復仇志，詔不得特將。嵩入朝，忠嗣曰："從公三年，無以歸報天子。"乃請精銳數百襲虜。會贊普大酋閱武郁標川，其下欲還，忠嗣不從，提刀略陣，斬數千人，獲羊馬萬計。嵩上其功，帝大悅。累遷左威衛將軍、代北都督。天寶元年，北討奚怒皆，戰桑乾河，三遇三克，耀武漠北，高會而還。時突厥新有難，忠嗣進軍磧口經略之。烏蘇米施可汗請降，忠嗣以其方強，特文降耳，乃營木剌、蘭山，諜虛實。因上平戍十八策，縱反間於拔悉密與葛邏祿、回紇三部，攻多羅斯城，涉昆水，斬米施可汗，築大同、靜邊二城，徙清塞、橫野軍以實之，並受降、振武為一城，自是虜不敢盜塞。兼河東節度使。忠嗣本負勇敢，及為將乃能持重安邊，不生事，嘗曰："平世為將，撫眾而已。吾不欲竭中國力以幸功名。"故訓練士馬，隨缺繕補。有漆弓百五十斤，每弢之，示無所用。軍中士氣盛，日夜思戰，忠嗣縱詭間，伺虜隙，時時出奇兵襲敵，所向無不克，故士亦樂為用。軍每出，召屬長付以兵，使授士卒，雖弓矢亦志姓名其上。軍還，遺弦亡鏃，皆按名第罪。以是部下人自勸，器甲充牣。自朔方至雲中袤數千里，據要險築城堡，斥地甚遠。自張仁亶後四十餘年，忠嗣繼其功。俄為河西、隴右節度使，權朔方、河東節度，佩四將印，勁兵重地，控制萬里，近世未有也。帝方事石堡城，詔問攻取計，忠嗣奏言："吐蕃舉國守之，若頓兵堅城下，費士數萬，然後可圖，恐所得不補所失，請厲兵馬，待釁取之。"帝意不快。而李林甫尤忌其功，日鈎摭過咎。會董延光建言請下石堡，詔忠嗣，不得已為出軍，而士無嘗格，延光不悅。河西兵馬使李光弼入說曰："大夫愛惜士卒，有拒延光心，雖名受詔，實奪其謀。然大夫已付萬眾，而不立重賞，何以賈士勇？且大夫惜數萬段賜，以啟讒口，有如不捷，歸罪大夫，大夫先受禍矣。"忠嗣曰："吾固審得一城不足制敵，失之未害於國。吾忍以數萬人命易一官哉！明日見責，不失一金吾、羽林將軍，歸宿衛，不者，黔中上佐耳。"光弼謝曰："大夫乃行古人事，光弼又何言！"趨而出。延光過期不克，果訴忠嗣沮兵。又安祿山城雄武，扼飛狐塞，謀亂，請忠嗣助役，因欲留其兵。忠嗣先期至，不見祿山而還。數上言祿山且亂，林甫益惡之，陰使人誣告："忠嗣嘗養宮中，雲吾欲奉太子。"帝怒，召入付三司詳驗，罪應死。哥舒翰請以官爵贖忠嗣罪，帝意解，貶漢陽太守。卒。後翰引兵攻石堡，拔之，死亡略盡，如忠嗣言，故當世號為名將。初，在朔方，至互市，輒高償馬直，諸蕃多爭來市，故蕃馬寢少，唐軍精。及鎮河、隴，又請徙朔方，河東九千騎以實軍。迄天寶末，益滋息。
　　孫子曰："進不求名。"忠嗣不欲竭中國力以幸功名。又曰："退不避罪。"忠嗣不忍以萬人命易一官。又曰："城有所不攻。"忠嗣謂石堡城得之不足制敵，失之未害於國是也。
劉鄩，密州安丘縣人也。幼有大志，好兵略，涉獵史傳，事青州王師範。唐昭宗幸鳳翔，太祖率師奉迎於岐下。師範遣腹心，乘虛襲取太祖管內州郡。鄩以偏裨陷兗州，遂據其城。初，鄩遣細入詐為鬻油者，覘城內虛實及出入所，視羅城下一水竇可以引眾而入，遂志之。鄩乃告師範，請步兵五百，宵自水竇銜枚而入，一夕而定。軍城晏然，市民無擾。太祖命大將葛從周攻之。時從周家屬在城中，鄩善撫其家，升堂拜從周之母。從周攻城，鄩以板輿請母登城告從周曰："劉將軍待我甚至，新婦以下並不失所，爾其察之！"從周鄩欷而退。鄩料簡城中，凡不足當敵者悉出之於外。與將士同甘苦，分衣食，以抗外軍。戢兵禁暴，居人泰然。後從周攻圍既久，鄩無外援，一日副使王彥溫逾城而奔，守陴者從之，鄩禁之不可。鄩即遣人從容告彥溫曰："請少將人出，非素遣者勿帶行。"又揚言於眾曰："素遣從副使行者即勿禁，其擅去者族之。"守民聞之，奔逸者乃止。外軍果疑彥溫，即戮於城下。自是軍城遂固。及師範力窘，從周以禍福諭鄩。鄩報曰："俟青州本使歸降，即以城池還納。"及師範告降，鄩即出城聽命。太祖嘉其節概，以為有李英公之風，尋授都押牙。太祖牙下諸將皆四鎮舊人，鄩一旦居眾人之右，及與諸將相見，並用階庭之禮，太祖尤奇重之。後晉王入魏州，鄩以精兵萬人自洹水移軍魏縣。晉王來覘，鄩設伏於河曲叢木間。俟晉王至，大噪而進，圍之數匝，殺獲甚眾，晉王僅以身免。後鄩潛師出黃澤西趨太原。將行，慮為晉軍所追，乃結芻為人，縛旗於上，以驢負之，循堞而行。數日，晉人方覺。會霖雨積旬，師不克進，鄩即整眾而旋。魏知臨清積粟之所，鄩引軍將據之。遇晉將周陽五自幽州率兵至，鄩乃趨貝州與晉軍遇於堂邑，鄩要擊卻之。遂軍於莘縣，增城壘，浚池隍，自莘及河築甬道，以通餉路。末帝詔鄩出戰，鄩奏曰："臣深溝高壘，享士訓兵，日夜戒嚴，伺其進取。苟得機便，豈敢坐滋患難？"帝又遣使問鄩破敵之策，鄩曰："臣無奇術，但人給糧十斛，糧盡則破敵。"帝大怒，誚鄩曰："將軍蓄米，將療飢耶？將破賊耶？"乃遣中使督戰。鄩集諸校而謀曰："主上深居宮禁，未曉兵家，與白面兒共謀，終敗大事。大將出征，君命有所不受。臨機制變，安可預謀？今揣敵人未可輕動，諸君更籌之。"時諸將皆欲戰，鄩默然。他日，復召諸將列坐軍門，人具河水一器，因命飲之。眾未測其旨，或飲或辭。鄩曰："一器而難，若是滔滔河流可勝既乎？"眾皆失色。居數日，鄩率萬餘人薄鎮定之櫻呔僦粒瑣上下擾亂，殺獲甚多。少頃，晉軍繼至，乃退。鄩自莘引軍襲魏州，與晉王戰於故元城，王師敗績，鄩脫身南奔。及歸洛，張宗承旨逼令飲鄩而卒。
　　孫子曰："由不虞之道。"鄩自水竇入攻兗州。又曰："無所不用間。"鄩令外軍殺王彥溫。又曰："眾草多障者，疑也。"鄩結芻為人，以驢負之是也。
劉詞，字好謙，元城人。梁初事鄴帥楊師厚，以勇悍聞。唐庄宗入魏，亦列於麾下，兩河之戰，無不預焉。晉初從杜重威，敗安重榮於宗城。及圍鎮陽，詞自登雲梯，身先士伍，以功檢校司空。時王師方討襄陽，命詞兼行營都虞侯。襄陽平，遷本州圍練使。在郡歲余，臨事之暇必被甲枕戈而臥。人或問之，詞曰："我以勇敢而登貴仕，不可一日而忘本也。若信其溫飽，則筋力有怠，將來何以報國也？"及漢有天下，從太祖平鄴，加檢校太保。李守貞叛於河中，太祖征之，命分屯於河西。守貞遣敢死之士數千，夜入其營，將士怖懼，不知所為。詞神氣自若，令於軍中曰："此小盜耳，不足驚也。"遂免胄橫戈叱短兵以擊之，賊眾大敗而退。自是守貞喪膽，不復有奔突之意。河中平，為華州節度使。周顯德初，世宗親征劉崇，詞領所部兵隨駕。行及高平南，遇樊愛能等自北退回，且言官軍已敗，止詞不行。詞弗聽，疾驅而北。世宗聞而嘉之，車駕還京，授永興軍節度使。以疾卒於鎮。
　　孫子曰："惟民是保而利合於主，國之寶也。"詞被甲枕戈而臥，思以報國。又曰："軍擾者，將不重也。"詞神氣自若而退奔突是也。
