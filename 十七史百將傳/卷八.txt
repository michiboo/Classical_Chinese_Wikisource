斛律光，字明月，金之子也。馬面彪身，神爽雄傑，少言笑，工騎射。初以庫直事文襄，從出野，見雁雙飛來。文襄使光馳射之，以二矢俱落焉。後從金西征，文帝長史莫孝暉在行間，光年十七，馳馬射中之，因禽於陣。神武即擢授都督。又嘗從文襄於洹橋校獵，雲表見一大鳥，射之，正中其頸。形如車輪，旋轉而下，乃雕也。丞相屬邢子高嘆曰："此射鵰手也。"當時號落雕都督。齊受禪，進爵鉅鹿郡公。周大司馬尉遲迥、齊公憲、庸公王雄等，眾十萬，攻洛陽。光率騎五萬馳往，戰於邙山，迥等大敗。光親射雄殺之，迥、憲僅而獲免。初，文宣時周人常懼齊兵之西渡，常以冬月守河椎冰。及帝即位，朝政漸紊，齊人椎冰，懼周兵之逼。光憂曰："國家常有吞關隴之志，今日至此而惟玩聲色。"周軍圍洛陽，壅絕糧道。詔光率步騎三萬御之。鋒刃才交，周眾大潰。詔加右丞相。光又率眾築平隴等鎮戍十三所。韋孝寬等來逼平隴，光與戰於汾水，大破之。周遣將圍宜陽，光率步騎五萬赴之，戰於城下，取周建安等四戍，捕千餘人而還。軍未至鄴，敕令便放兵散。光以有功者未得慰勞，若散恩澤不施，乃密表請使宣旨，軍仍且進。朝廷發使遲留，軍還，將至紫陌，光駐營待使。帝聞光軍營已逼，心甚惡之，急令舍人追光入見，然後宣勞散兵。拜左丞相。光嘗在朝堂垂廉而坐。祖珽不知，乘馬過其前。光怒，謂人曰："此人乃敢爾！"後珽在內省，言聲高慢，光過聞之，又怒。褚士達夢人倚戶，授其詩曰："九升八合粟，角斗定非真，堰其津中水，將留何處人。"以告珽，珽占之曰："角斗，斛字。津卻水，何留人，合成律字。非真者，解斛律於我不實。"士達又言所夢狀，乃其父形也。珽由是懼。又穆提婆求娶光庶女，不肯。帝賜提婆晉陽田，光言於朝曰："此田，神武已來常種禾，飼馬以擬寇難。今賜，無乃闕軍務也？"帝又以鄴清風園賜提婆租貸之，於是官無菜，賒買於人，直錢三百萬。其人訴焉。光曰："此菜園賜提婆，是一家足。若不賜提婆，便百官足。"由是祖、穆積怨。周將韋孝寬懼光，乃作謠言，令間諜傳之於鄴曰："百升飛上天，明月照長安。"又曰："高山不推自崩，槲木不扶自舉。" 珽續之曰："盲老公背上下大斧，饒舌老母不得語。"令小兒歌之於路。提婆聞，以告其母令萱。萱以饒舌為斥己，盲老公謂祖珽也。遂協謀，以謠言啟帝。珽又令顏元告光謀為不軌。又令曹魏祖奏言："上將星盛，不誅恐有災禍。"又丞相府佐封士遜密啟云："光前西討還，敕令便放兵散，光令軍逼帝京，將為不軌，不果而止。不早圖，恐事不可測。"帝遂殺之，血流於地，鏟之跡終不滅。光居家嚴肅，見子弟若君臣。不營財利，杜絕饋餉，門無賓客，罕與朝士交言，不肯預政事。每會議，常獨後言，言輒合理。將有表疏，令人執筆，口占之，務從省實。行兵用匈奴卜法，吉凶無不中。軍營未定，終不入幕。或終日不坐，身不脫介冑，常為士卒先。有罪者唯大杖撾背，未嘗妄殺，眾皆爭為之死。拓地五百里，而未嘗伐功。自結髮從戎，未嘗失律，深為鄰敵懾憚。罪既不彰，一旦屠滅，朝野惜之。周武帝聞光死，赦其境內。後入鄴，追贈上柱國，指詔書曰："此人若在，朕豈得至鄴！"
　　孫子曰："天者，陰陽寒暑時制也。"光用匈奴卜法，而吉凶無不中。又曰："視卒如愛子。"光軍營未定，終不入幕。又曰："輔隙則國必弱。"光既誅死，周武遂得至鄴是也。
宇文憲，性通敏，有度量。文帝嘗賜諸色良馬，唯其所擇，憲獨取純者。帝問之，對曰："馬色類既殊，或多駿逸。若從軍征伐，牧圉易分。"帝喜曰："此兒智識不凡，當成重器。"明帝即位，授益州總管。初，平蜀之後，以其形勝之地，不欲使宿將居之。諸子中，欲有推擇。遍問武帝已下，誰欲此行。並未及對，而憲先請。文帝曰："剌史當撫眾臨人，非爾所及。以年授者，當歸爾兄。"憲曰："才用殊，不關大小。試而無效，甘受面欺。"文帝以憲年尚幼，未之遣。明帝追遵先旨，故有此授。憲時年十六，善於撫綏，留心政術，辭訟輻湊，聽受不疲。蜀人悅之。齊將獨孤永業來寇，詔憲與柱國李穆出宜陽，築崇德等城，絕其糧道。齊將斛律明月築壘洛南，憲涉洛邀之，明月遁走。明月又於汾北築城，西至龍門。晉公護問計於憲，憲曰："兄宜暫出同州，為威容，憲請以精兵居前，隨機攻取。"憲率眾出自龍門，齊軍宵遁，憲乃渡河攻其伏龍等四城，二日盡拔。時汾州見圍日久，憲遣柱國宇文盛運粟饋之。憲自入兩乳谷，襲克齊伯杜城，使柱國譚公會築石殿城，以為汾州之援。齊段孝先、高長恭引兵大至，大將軍韓歡為齊人所乘，遂退。憲身自督戰，齊眾稍卻。會日暮，乃各收軍。後進爵為齊王。憲嘗以兵書繁廣，自刊危攥表陳之。帝覽而稱善。帝寢疾，衛王直於京師舉兵。帝召憲謂曰："招俱汝為前軍，吾亦續發。"直尋敗走。帝至京師，憲與趙王入拜謝。帝曰："管、蔡為戮，周公作輔，人心不同，有如其面。但愧兄弟親尋干戈，於我為不能耳。"帝將東討，獨與內史王誼謀之，餘人莫知。後以諸弟才略無出憲右，遂告之。憲即贊成其事。及大軍將出，憲表上金寶等一十六件以助軍資，詔不納，以憲表示公卿曰："人臣當如此，朕貴其心耳，寧資此物。"乃詔憲為前軍，趨黎陽。帝親圍河陰，未克。憲攻拔武濟，進圍洛口，拔其東西二城。以帝疾，班師。時初置上柱國官，以憲為之。大舉東討，憲復為前鋒，守鼠谷。帝親圍晉州。憲進克洪洞、永安二城，更圖進取。齊主聞晉州見圍，自來援之。時陳王純屯千里徑，大將軍、永昌公椿屯雞棲原，大將軍宇文盛守汾水，並受憲節度。憲密謂椿曰："兵者詭道。汝今為營，不須張幕，可伐柏為庵，示有處所。令兵去之後，賊猶致疑。"時齊主分軍萬人向千里徑，又令其眾出汾水關，自率大兵與椿對。宇文盛馳告急，憲自救之，齊人遽退。盛與柱國侯莫陳芮逐之，多有斬獲。俄而椿告齊眾稍逼，憲又救之。會被敕追還，率兵夜反。齊人果謂柏庵為帳幕，不疑軍退，翊日始悟。時帝已去晉州，留憲後拒。憲阻水為陣。齊領軍段暢至橋，憲隔水問暢姓名，暢曰："領軍段暢也，公復為誰？"憲曰："我虞侯大都督耳。"暢曰："觀公言語，不是凡人，何用隱名位？"憲乃曰："我齊王也。"遍指陳王純已下，並以告之。暢鞭馬去，憲即命還軍。齊人遽追之，戈甲甚銳。憲與開府宇文欣為殿拒之，斬其驍將，齊乃退。帝又命憲攻晉州。諸軍總集，稍逼城下。齊人大陣於營南，帝召憲馳往觀之。憲反命曰："請破之而後食。"帝悅。既而諸軍俱進，應時大潰，齊王遁走。齊人復據高壁及洛女。帝命憲攻洛女，破之。齊主已走鄴，留其安德王延宗據并州。帝進圍其城，憲攻其西面，克之。延宗遁走，追而獲之。仍詔憲趨鄴，進克鄴城。憲善兵謀，長於撫馭，摧鋒陷陣，為士卒先。齊人聞風，憚其勇略。齊任城王湝、廣寧王孝珩等守信都。復詔憲討之，仍令齊主手書招湝，湝不納。憲軍過趙州，湝令間諜二人覘之。候騎執以白憲，憲乃集齊舊將，遍示之。曰："吾所爭者大，不在汝等。"即放還，令充使，乃與湝書。憲至信都，禽湝及孝珩等。
　　孫子曰："眾草多障者，疑也。"憲伐柏為庵，齊人不知其遁。又曰："將軍可奪心。"憲以名位告敵，而段暢去。又曰："反間者，因敵間而用之。"憲獲齊間而反令充使是也。
韋叔裕，字孝寬，京兆杜陵人也，以字行。沈敏和正，涉獵經史。弱冠，屬蕭寶寅作亂關右，乃詣關，請為軍前驅。朝廷嘉之，即拜統軍。隨長孫承業西征，每戰有功，拜國子博士。周文帝自原州赴雍州，命孝寬隨軍。及克潼關，即授弘農郡守。從禽竇泰，兼左丞，節度宜陽兵馬事。又從戰於河橋。時大軍不利，邊境騷然，乃令孝寬行宜陽郡事。尋遷南兗州剌史。是歲，東魏將段琛、堯傑復據宜陽，遣其楊州剌史牛道恆扇誘邊人。孝寬深患之，乃遣諜人訪獲道恆手跡，令善作書者偽作道恆與孝寬書，論歸款意。又為落燼燒跡，若火下書者，還令諜人送於琛營。琛得書，果疑道恆，有所欲經略，皆不見用。孝寬知其離阻，因出奇兵掩襲，禽道恆及琛等，崤、澠遂清。尋移鎮玉壁，兼攝南汾州事。先是，山胡負險，累為劫盜。孝寬示以威信，州境肅然。進授大都督。齊神武傾山東之眾，志圖西入，以玉壁衝要，先命攻之。連營數十里，至於城下，乃於城南起土山，欲乘之以入。當其山處，城上先有兩高樓。孝寬更縛木接之，令極高峻，多積戰具以御之。齊神武使謂城中曰："縱爾縛樓至天，我會穿城取爾。"遂於城南鑿地道，又於城北起土山，攻具，晝夜不息。孝寬復掘長塹，要其地道，仍簡戰士屯塹。城外每穿至塹，戰士即禽殺之。又於塹外積柴貯火，敵人有在地道內者，便下柴火以皮排吹之。火氣一衝，咸即灼爛。城外又造攻車，車之所及，莫不摧毀。雖有排楯，莫之能抗。孝寬乃縫布為縵，隨其所向則張設之。布垂於空中，其車終不能壞。城外又縛松於竿，灌油加火，規以燒布，並欲焚樓。孝寬復長作鐵鈎，利其鋒刃，火竿亦來，以鈎遙割之，松麻俱落。外又於城四面穿地，作二十一道，分為四路，於其中各施樑柱，作訖，以油灌柱，放火燒之，柱折，城並崩壞。孝寬又隨崩虛立木柵捍之，敵不得入。城外盡其攻擊之術，孝寬咸拒破之。神武無如之何，乃遣倉曹參軍祖孝徵謂曰："未聞救兵，何不降也？"孝寬報云："我城池嚴固，兵食有餘，攻者自勞，守者常逸。豈有旬朔之間，已須救援。適憂爾眾有不反之危。孝寬關西男子，必不為降將軍也。"俄而孝徵復謂城中人曰："韋城主受彼榮祿，或復可爾，自外軍士，何事相隨入湯火中邪？"乃射募格於城中云："能斬城主降者，拜太尉，封開國郡公，邑萬戶，償帛萬疋。"孝寬手題書背，反射城外云："若有斬高歡者，亦依此賞。"孝寬弟子遷，先在山東，又鎖至城下，臨以白刃，雲若不早降，便行大戮。孝寬慷慨激揚，略無顧意。士卒莫不感勵，人有死難之心。神武苦戰六旬，傷及死病者十四五，智力俱困，因而發疾，其夜遁去。後因此忿恚，遂殂。周文帝嘉孝寬功，令殿中尚書長孫紹遠至玉璧勞問，授驃騎大將軍、開府儀同三司，賜姓宇文氏。周文北巡，命孝寬還鎮玉璧。孝寬善於撫御，能得人心。所遣間諜入齊者，皆為盡力。亦有齊人得孝寬金貨，遙通書疏。故齊人動靜，朝廷皆先知。時有主帥許盆，孝寬托以心膂，令守城。盆乃以城東反。孝寬怒，遣諜取之，俄而斬首而還。其能致物情如此。汾州之北，離石以南，悉是生胡，抄掠居人，阻斷河路。孝寬深患之。而地入於齊，無方誅翦。欲當其要處，置一大城。乃於河西征役徒十萬，甲士百人，遣開府姚岳監築之。岳色懼，以兵少為難。孝寬曰："計成此城，十日即畢。既去晉州四百餘里，一日創手，二日偽境始知。設令晉州召兵，三日方集。謀議之間，自稽三日。計其軍行，二日不到。我之城隍，足以辦矣。"乃令築之。齊人果至南首，疑有大軍，乃停留不進。其夜，又令汾水以南，傍介山、稷山諸村，所在縱火。齊人謂是軍營，遂收兵自固。版築克就，卒如其言。進位柱國。時晉公護將東討，孝寬遣長史辛道獻啟陳不可，護不納。既而大軍果不利。後孔城遂陷，宜陽被圍。孝寬乃謂其將帥曰："宜陽一城之地，未能損益。然兩國爭之，勞師數載。彼多君子，寧乏謀猷。若棄崤東，來圍汾北，我之疆界必見侵擾。今宜於華谷及長秋速築城，以杜賊志。脫其先我，圖之實難。"於是畫地形，具陳其狀。事不行。齊人果解宜陽之圍，經略汾北，遂築城守之。其丞相斛律明月至汾東，請與孝寬相見。明月云："宜陽小城，久勞爭戰。今既入彼，欲於汾北取償，幸勿怪也。"答曰："宜陽彼之要衝，汾北我之所棄。我棄彼圖，取償安在？且君輔翼幼主，位重望隆，理宜調陰陽，撫百姓，焉用極武窮兵，構怨連禍！苟貪尋常之地，塗炭疲弊之人，竊為君不取。"孝寬參軍曲嚴頗知卜筮，謂孝寬曰："來年東朝必大相殺戮。"孝寬因令嚴作謠歌曰："百升飛上天，明月照長安。"百升，斛也。又言："高山不推自崩，槲木不扶自舉。"令諜人多傳此文，遺之於鄴。祖孝徵既聞，更潤色之，明月卒以此誅。建德之後，武帝志在平齊，孝寬乃上疏陳三策。其第一策曰："臣在邊積年，頗見間隙，不因際會，難以成功。今大軍若出軹關，方軌而進，兼與陳氏共為掎角。並令廣州義旅出自三鵶，又募山南驍銳沿河而下，復遣北山稽胡絕其並、晉之路。凡此諸軍，仍令各募關、河之外勁勇之士，厚其爵賞，使為前驅。岳動川移，雷駭電激，百道俱進，並趨虜庭。必當望旗奔潰，所向摧殄。一戎大定，實在此機。"其第二策曰："若國家更為後圖，未即大舉，宜與陳人分其兵勢。三鵶以北，萬春以南，廣事屯田，預為貯積。募其勇悍，立為部伍。彼既東南有敵，戎馬相持，我出奇兵，破其疆場。彼若興師赴援，我則堅壁清野，待其去遠，還復出師。常以邊外之軍，引其腹心之眾。我無宿舂之費，彼有奔命之勞。一二年中，必自離散。乘間電掃，事等摧枯。"其第三策曰："昔句踐亡吳，尚期十載；武王取亂，猶煩再舉。若今更存遵養，且復相時，臣謂宜還崇鄰好，申其盟約，安人和眾，通商惠工，蓄銳養威，觀釁而動。斯則長策遠馭，坐自兼併也。"書奏，武帝遣淮南公元衛、開府伊婁謙等重幣聘齊。爾後遂大舉，再駕而定山東，卒如孝寬之策。孝寬每以年迫懸車，屢請致仕。帝以海內未平，優詔弗許。帝東伐，過幸玉壁，觀禦敵之所，深嘆美之，移時乃去。孝寬自以習練齊人虛實，請為先驅。帝以玉壁要衝，非孝寬無以鎮之，乃不許。及趙王招率兵出稽胡，與大軍掎角，乃敕孝寬為行軍總管，圍守華谷以應接之。孝寬克其四城。武帝平晉州，復令孝寬還舊鎮。及帝凱還，復幸玉壁，從容謂孝寬曰："世稱老人多智，善為軍謀。然朕惟共少年，一舉平賊。公以謂如何？"孝寬對曰："臣今衰耄，唯有誠心而已。然昔在少壯，亦曾輸力先朝，以定關右。"帝大笑曰："實如公言。"乃請孝寬隨駕還京，進位上柱國。大業元年，為行軍元帥，徇地淮南，所在皆密送誠款。然彼五門，尤為險要，陳人若開塘放水，即津濟路絕。孝寬遽令分兵據守之。陳剌史吳文立果遣決堰，已無及。於是陳人退走，江北悉平。及宣帝崩，隋文帝輔政。時尉遲迥先為相州總管，詔孝寬代之。又以小司徒叱列長文為相州剌史，先令赴鄴。孝寬續進，至朝歌，迥遣其大都督賀蘭貴齎書候孝寬。留貴與語，以察之，疑其有變，遂稱疾徐行。又使人至相州求醫藥，密以伺之。既到湯陰，逢長文奔還。孝寬審知其狀，乃馳還。所經橋道，皆令毀撤，驛馬悉擁以自隨。又勸驛將曰："蜀公將至，可多備餚酒芻粟以待之。"迥果遣儀同梁子康將數百騎追孝寬，驛司供設豐厚，所經之處，皆輒停留，由是不及。詔發關中兵，以孝寬為元帥東伐。軍次河陽。迥所置儀同薛公禮等圍逼懷州，孝寬遣兵擊破之。進次懷縣永橋城之東南。其城既在要衝，雉堞牢固，迥已遣兵據之。諸將皆曰："此城當路，請先攻取。"孝寬曰："城小而固，若攻而不拔，損我軍威。令破其大軍，此亦何能為也。"於是引軍次於武陟，入破迥子敦，敦輕騎奔鄴。軍次於鄴西門豹祠之南。迥自出戰，又破之。迥窮迫自殺。關東悉平，凱還京，薨。孝寬在邊多載，屢抗強敵。所有經略，布置之初，人莫之解。見其成事，方乃驚服。
　　孫子曰："親而離之。"孝寬詐為手書而間段琛，偽作謠言而誅明月。又曰："守而必固。"孝寬守玉壁而高歡不能拔。又曰："因間者，因其鄉人而用之。"孝寬以金貨啖齊人而知其動靜。又曰："動如雷震。"孝寬謂雷駭電激，所向摧殄。又曰："佚而勞之。"孝寬欲使齊人有奔命之勞。又曰："城有所不攻。"孝寬不攻永橋是也。
楊素，字處道，弘農華陰人也。少落拓，有大志，不拘小節。好學，善屬文，頗留意於風角。美須髯，有英傑之表。素以其父守節陷齊，未蒙朝命，上表申理，帝不許。至於再三，帝大怒，命左右斬之。素乃大言曰："臣事無道天子，死其分也。"帝壯其言，漸見禮遇。帝命素為詔書，下筆立成，詞義兼美。帝嘉之，顧謂素曰："善自勉之，勿憂不富貴。"素應聲答曰："臣但恐富貴來逼臣，臣無心圖富貴。"及平齊之役，素請率父麾下先驅。帝從之，賜以竹策，曰："朕方欲大相驅策，故用此物賜卿。"及高祖為丞相，素深自結納，高祖甚器之。高祖受禪初，即圖江表。先是，素數進取陳之計，未幾，拜信州總管而遣之。素造大艦，名曰五牙。上起樓五層，高百餘尺，左右前後置六柏竿，並高五十尺，容戰士八百人，旗幟加於上。次曰黃龍，置兵百人。自餘平乘、舴艋各有差。及大舉伐陳，以素為行軍元帥，引舟師趣三峽。軍至流頭灘，陳將戚欣以青龍百餘艘，屯兵數千人守狼尾灘，以遏軍路。其地險峭，諸將患之。素曰："勝負大計，在此一舉。晝日下船，彼則見我，灘流迅激，制不由人，則吾失其便。"乃以夜掩之，素親率黃龍數千艘，銜枚而下，遣開府王長襲引步卒從南岸擊欣別柵，令大將軍劉仁恩率甲騎趣白沙北岸，遲明而至，擊之。欣敗走，悉虜其眾，勞而遣之，秋毫不犯。陳人大悅。素率水軍東下，舟艫蔽江，旗甲耀日。素坐平乘大船，容貌雄偉，陳人望之懼曰："清河公即江神也。"陳南康內史呂仲肅屯岐亭，正據江峽，於北岸鑿岩，綴鐵鎖三條，橫絕上流，以遏戰船。素與仁恩登陸俱發，先攻其柵。仲肅軍夜潰，素徐去其鎖。仲肅復據荊門之延州。素遣巴蜒率千人乘五牙四艘，以拍檣碎賊十餘艦，遂大破之，俘甲士二千餘人，仲肅僅以身免。突厥達頭可汗犯塞，以素為靈州道行軍總管，出塞討之。先是，諸將與虜戰，每慮胡騎奔突，皆以戎車步騎相參，輿鹿角為方陣，騎在其內。素謂人曰："此乃自固之道，非取勝之方也。"於是悉除舊法，令諸軍為騎陣。達頭聞之大喜，曰："此天錫我也。"因下馬仰天而拜，率精騎十餘萬而至。素奮擊，大破之，達頭被重創而遁，殺傷不可勝計，群虜號哭而去。素多權略，乘機赴敵，應變無方，然大抵馭戎嚴整，有犯軍令者立斬之，無所寬貸。每將臨寇，輒求人過失而斬之，多者百餘人，少不下十數。流血盈前，言笑自若。及其對陣，先令一二百人赴敵，陷陣則已，如不能陷陣而還者，無問多少悉斬之。又令二三百人復進，還如向法。將士股慄，有必死之心，由是戰無不勝，稱為名將。素時貴幸，言無不從，其從素征伐者，微功必錄。至於他將，雖有大功，多為文吏所譴卻。故素雖嚴忍，士亦以此願從焉。素為行軍元帥，出雲州擊突厥，連破之。突厥退走，率騎追躡，至夜而及之。將復戰，恐賊越逸，令其騎稍後。於是親將兩騎，並降突厥二人，與虜並行，不之覺也。候其頓舍未定，趣後騎掩擊，大破之。自是突厥遠遁，磧南無復虜庭。漢王諒反，遣茹茹天保來據蒲州，燒斷河橋，又遣王聃子率數萬人並力拒守。素將輕騎五千人襲之，潛於渭口宵濟，遲明擊之，天保敗走，聃子懼而以城降。有詔召還。初，素將行也，計日破賊，皆如所量。帝於是以素為并州道行軍總管、河北道安撫大使，率眾數萬討諒。時晉、絳、呂三州並為諒城守，素各以二千人縻之而去。諒遣趙子開擁眾十餘萬，柵絕徑路，屯據高壁，布陣五十里。素令諸將以兵臨之，自引奇兵潛入霍山，緣崖谷而進，直指其營，一戰破之，殺傷數萬。諒所置介州剌史梁修羅屯介休，聞素至，懼，棄城而走。進至清原，去并州三十里，諒率其將王世宗、趙子開、蕭摩訶等，眾且十萬，來拒戰。又擊破之，禽蕭摩訶。退保并州，素進兵圍之，諒窮蹙而降，餘黨悉平。大業元年遷尚書令。卒。
　　孫子曰："能使敵人自至者，利之也。"素除去鹿角而至突厥。又曰："法令孰行？"素求人過失而斬之。又曰："勝兵先勝而後戰。"素計日破賊，皆如所量。又曰："由不虞之道，攻其所不戒。"素緣崖谷而進，直指其營是也。
長孫晟，字季晟。性通敏，略涉書，善彈工射，趫捷過人。初未知名，人弗之識也。唯高祖一見，謂人曰："長孫郎武藝逸群，適與其言，又多奇略。後之名將，非此子邪？"宣帝時，突厥攝圖請婚於周，以趙王招女妻之。遣晟送千金公主至其牙。前後使人數十輩，攝圖多不禮，見晟而獨愛焉，每共遊獵，留之終歲。嘗有二雕，飛而爭肉，因以兩箭與晟曰："請射取之。"晟乃彎弓馳往，遇雕相攫，遂一發而雙貫焉。攝圖喜，命諸子弟貴人皆相親友，冀昵近之，以學彈射。其弟處羅侯號突利設，尤得眾心，而為攝圖所忌，密托心腹，陰與晟盟。晟與之遊獵，因察山川形勢，部眾強弱，皆盡知之。時高祖作相，晟以狀白高祖。高祖大喜。開皇元年，攝圖曰："我周家親也，今隋公自立而不能制，復何面目見可賀敦乎？"因攻陷臨渝鎮，約諸面部落謀共南侵。高祖新立，由是大懼，修築長城，發兵屯北境，以為之備。晟先知攝圖、玷厥、阿波、突利等叔侄兄弟各統強兵，俱號可汗，分居四面，內懷猜忌，外示和同，難以力征，易可離間。因上書曰："諸夏雖安，戎場尚梗。興師致討，未是其時；棄於度外，又相侵擾。故宜密運籌策，漸以攘之。臣於周末，忝充外使，匈奴倚伏，實所具知。玷厥之於攝圖，兵強而位下，外名相屬，內隙已彰，鼓動其情，必將自戰。又處羅侯者，攝圖之弟，奸多而勢弱，曲取於眾心，國人愛之，因為攝圖所忌，其心殊不自安，跡示彌縫，實懷疑懼。又阿波首鼠，介在其間，頗畏攝圖，受其牽率，唯強是與，未有定心。今宜遠交而近攻，離強而合弱，通使玷厥，說合阿波，則攝圖回兵，自防右地。又引處羅，遣連奚、霫，則攝圖分眾，還備左方。首尾猜嫌，腹心離阻，十數年後，承釁討之，必可一舉而空其國矣。"上省表大悅，因召與語。晟復口陳形勢，手畫山川，寫其虛實，皆如指掌。上深嗟異，皆納用焉。因遣太僕元暉出伊吾道，使詣玷厥，賜以狼頭纛，謬為欽恭，禮數甚優。玷厥使來，引居攝圖使上。反間既行，果相猜貳。授晟車騎將軍，出黃龍道，齎幣賜奚、霫、契丹等，遣為鄉導，得至處羅侯所，深布心腹，誘領內附。二年，攝圖四十萬騎自蘭州入，至於周盤，破達奚長儒軍，更欲南入。玷厥不從，引兵而去。時晟又說染干詐告攝圖曰："鐵勒等反，欲襲其牙。"攝圖乃懼，回兵出塞。後數年，突厥大入，發八道元帥分出拒之。阿波至涼州，與竇榮定戰，賊帥累北。時晟為偏將，使謂之曰："攝圖每來戰，皆大勝。阿波才入，便即致敗，此乃突厥之恥，豈不內愧於心乎？且攝圖之與阿波，兵勢本敵。今攝圖日勝，為眾所崇，阿波不利，為國生辱。攝圖必當因以罪歸於阿波，成其夙計，滅北牙矣。願自量度，能御之乎？"阿波使至，晟又謂之曰："今達頭與隋連和，而攝圖不能制。可汗何不依附天子，連結達頭，相合為強？此萬全之計，豈若喪兵負罪，歸就攝圖，受其戮辱邪？"阿波納之，因留塞上，使人隨晟入朝。攝圖死，遣晟持節拜其弟處羅侯為莫何可汗，以其子雍閭為葉護可汗。染干者，處羅侯之子也，乞通婚，許之，以宗女封安義公主以妻之。晟說染干率眾南徙，居度斤舊鎮。雍閭疾之，亟來抄略。染干伺知動靜，輒遣奏聞，是以賊來每先有備。晟遣降虜覘候雍閭，知其牙內屢有災變，夜見赤紅，光照數百里，天狗隕，雨血三日，流星墜其營內，有聲如雷。每夜自驚，言隋師且至。並遣奏知，仍請出討突厥。都速等歸染干，前後至者男女萬餘口，晟安置之。由是突厥悅附。尋以染干為啟民可汗，賜射於武安殿。選善射者十二人，分為兩朋。啟民曰："臣由長孫大使得見天子，今日賜射，願入其朋。"許之，給晟箭六弓，發皆入鹿，啟民之朋卒勝。時有鳶群飛，上曰："公善彈，為我取之。"十發俱中，並應丸而落。是日百官獲賚，晟獨居多。尋遣領五萬人，於朔州築大利城，以處染干。詔晟部領降人，為秦川行軍總管，取晉王節度出討達頭。晟進策曰："突厥飲泉，易可行毒。"因取諸藥毒水上流，達頭人馬飲之多死。於是大驚曰："天雨惡水，其亡我乎？"因夜遁。晟追之，斬首千餘級。王大喜，引晟入內，同宴極歡。有突厥達官來降，時亦預坐，說言突厥之內大畏長孫總管，聞其弓聲，謂為霹靂；見其走馬，稱為閃電。王笑曰："將軍震怒，威行域外，遂與雷霆為比，一何壯哉！"復遣還大利城，安撫新附。仁壽元年，晟表奏曰："臣夜登城樓，望見磧北有赤氣，長百餘里，皆如兩足下垂彼地。謹驗兵書，此名灑血。其下之國，必且破亡。欲滅匈奴，宜在今日。"詔楊素為行軍元帥，晟為受降使者，送染干北伐。達頭眾大潰，西奔吐谷渾。晟以病卒。後突厥圍雁門，帝嘆曰："向使長孫晟在，不令匈奴至此。"
　　孫子曰："親而離之。"晟離間攝圖，因以破之。又曰："餌兵勿食。"晟以毒藥置上流，而達頭飲之多死是也。
韓擒，字子通，河東垣人也。少慷慨，以膽略見稱，容貌魁奇，有雄傑之表。尤好經史百家，皆略知大旨。太祖見而異之。武帝伐齊，齊將獨孤永業守金墉城，擒說下之。陳將甄慶、任蠻奴、蕭摩訶等共為聲援，頻寇江北，前後入界。擒屢挫其鋒，陳人奪氣。開皇初，高祖潛有吞併江南之志，以擒有文武才用，夙著威名，於是拜為廬州總管，委以平陳之任，甚為敵人所憚。及大舉伐陳，以擒為先鋒。擒率五百人宵濟，襲採石，守者皆醉，擒遂取之。進攻姑孰，半日而拔，次於新林。江南父老素聞其威信，來謁軍門，晝夜不絕。陳人大駭，陳叔寶遣領軍蔡徵守朱雀航，聞擒將至，眾懼而潰。任蠻奴為賀若弼所敗，棄軍降於擒。擒以精騎五百，直入朱雀門。陳人慾戰，蠻奴捴之曰："老夫尚降，諸君何事！"眾皆散走。遂平金陵，執陳主叔寶。賀若弼與擒爭功於上前，弼曰："臣在蔣山死戰，破其銳卒，禽其驍將，震揚威武，遂平陳國。韓擒略不交陣，豈臣之比！"擒曰："本奉明旨，令臣與弼同時合勢，以取偽都。弼乃敢先期，逢賊遂戰，令將士傷死甚多。臣以輕騎五百，兵不血刃，直取金陵，降任蠻奴，執陳叔寶，據其府庫，頓其巢穴。弼至夕方扣北掖門，臣啟關而納之。斯乃救罪不暇，安得與臣相比！"上曰："二將俱合上勛。"先是，江東有謠歌曰："黃斑青驄馬，發自壽陽涘。來時冬氣末，去日春風始。"皆不知所謂。擒本名虎，平陳之際，又乘青驄馬，往反時節與歌相應，至是方悟。其後，突厥來朝，上謂之曰："汝聞江南有陳國天子乎？"對曰："聞之。"上命左右引突厥詣擒前，曰："此是執得陳國天子者。"擒厲然顧之，突厥惶恐，不敢仰視。其有威容如此。無何，其鄰母見擒門下甚盛，有同王者。母異而問之，其人曰："我來迎王。"忽然不見。又有人疾篤，忽驚走至擒家曰："我欲謁王。"左右問曰："何王也？"答曰："閻羅王。"擒子弟欲撻之，擒止之曰："生為上柱國，死作閻羅王，斯亦足矣。"因寢疾，數日卒。
　　孫子曰："攻其無備。"擒宵濟襲採石。又曰："拔人之城而非攻也。"擒兵不血刃而直取金陵是也。
賀若弼，字輔伯，河南確陽人也。少慷慨，有大志，驍勇便弓馬，解屬文，博涉書記，有重名於當世。高祖受禪，陰有並江南之志，訪可任者。高熲曰："朝臣之內，文武才幹，無出賀若弼者。"高祖曰："公得之矣。"於是拜弼為吳州總管，委以平陳之事。弼忻然以為己任，與壽州總管源雄並為重鎮。弼遺雄詩曰："交河驃騎幕，合浦伏波營。勿使麒麟上，無我二人名。"獻取陳十策，上稱善。開皇九年，大舉伐陳，以弼為行軍總管。將渡江，酹酒而咒曰："弼親承廟略，遠振國威，伐罪弔民，除凶剪暴。上天長江，鑒其若此。如使福善禍淫，大軍利涉。如事有乖違，葬江魚之腹中，死且不恨。"先是，弼請緣江防人每交代之際，必集歷陽。於是大列旗幟，營幕被野。陳人以為大軍至，悉發國中士馬。既知防人交代，其眾復散。後以為常，不復設備。及此，弼以大軍濟江，陳人弗之覺也。襲南徐州，拔之。軍令嚴肅，秋毫不犯，有軍士於民間酤酒者，弼立斬之。進屯蔣山，陳將魯廣達、任蠻奴、田端、蕭摩訶等以勁兵拒戰。田端先犯弼軍，弼擊走之。廣達等相繼遞進，弼軍屢卻。弼揣知其驕，士卒且惰，於是督厲將士，殊死戰，遂大破之。麾下擒摩訶至，弼命左右牽斬之。摩訶顏色自若，弼釋而禮之。從北掖門而入。時韓擒已執陳叔寶，弼至，呼叔寶視之。叔寶股慄再拜，弼謂之曰："小國之君，當大國卿。拜，禮也。入朝不失作歸命侯，無勞恐懼。"弼自以功名出朝臣之右，每以宰相自許。既而楊素為僕射，弼仍為將軍，甚不平，形於言色，由是免官。弼怨望愈甚。後數年，下弼獄，除名為民。歲餘，復其爵位。上亦忌之，不復任使。嘗遇突厥入朝，上賜之射，突厥一發中的。上曰："非賀若弼，無能當此。"於是命弼。弼再拜而咒曰："臣若赤誠奉國者，當一發破的。如其不然，發不中也。"既射，一發而中。上大悅，顧謂突厥曰："此人，天賜我也！"煬帝之在東宮，嘗謂弼曰："楊素、韓擒、史萬歲三人，俱稱良將，其間優劣何如？"弼曰："楊素是猛將，非謀將；韓擒是斗將，非領將；史萬歲是騎將，非大將。"太子曰："然則大將誰也？"弼拜曰："唯殿下所擇。"弼意自許為大將。煬帝嗣位，尤疏忌。大業三年，終坐誅。
　　孫子曰："用而示之不用。"弼因防人更代而令敵不設備。又曰："將孰有能？"弼論楊、韓、史三將優劣是也。
史萬歲，京兆杜陵人也。少英武，善騎射，驍捷若飛，好讀兵書，兼精占候。尉遲迥之亂也，萬歲從梁士彥擊之。軍次馮翊，見群雁飛來，萬歲謂士彥曰："請射行中第三者。"既射之，應弦而落，三軍悅服。及與迥軍相遇，每戰先登。鄴城之陣，官軍稍卻，萬歲謂左右曰："事急矣，吾當破之。"於是馳馬奮擊，殺數十人，眾亦齊力，官軍乃振。爾朱勛以謀反伏誅，萬歲頗相關涉，坐除名，配敦煌為戍卒。其戍主甚驍武，每單騎深入突厥中，掠取羊馬，輒大克獲。突厥無眾寡，莫之敢當。其人深自矜負，數罵辱萬歲。萬歲患之，自言亦有武勇。戍主試令馳射而工，戍主笑曰："小人定可。"萬歲請弓馬，復掠突厥中，大得六畜而歸。"戍主始善之，每與同行，輒入突厥數百里，名讋北夷。竇榮定之擊突厥也，萬歲詣轅門請自效。榮定素聞其名，見而大悅。因遣人謂突厥曰："士卒何罪過令殺之，但當各遣一壯士決勝負耳。"突厥許諾，因遣一騎挑戰。榮定遣萬歲出應之，萬歲馳斬其首而還。突厥大驚，不敢復戰，遂引軍而去。及高智慧等作亂江南，以行軍總管從楊素擊之。萬歲率眾二千，自東陽別道而進，逾嶺越海，攻陷溪洞不可勝數。前後七百餘戰，轉斗千餘里，寂無聲聞者十旬，遠近皆以萬歲為沒。萬歲以水陸阻絕，信使不通，乃置書竹筒中，浮之於水。汲者得之，以言於素。素大悅，止其事。高祖嗟嘆，賜其家錢十萬，還拜左領軍將軍。先是，南寧夷爨翫來降，拜昆州剌史，既而復叛。遂以萬歲為行軍總管，率眾擊之。入自蜻蛉川，經弄凍，次小勃牛攥至於南中。賊前後屯據要害，萬歲皆擊破之。行數百里，見諸葛亮紀功碑，銘其背曰："萬歲之後，勝我者過此。"萬歲令左右倒其碑而進。渡西洱河，入渠濫川，行千餘里，破其三千餘部。諸夷大懼，遣使請降，獻明珠徑寸。於是勒石頌美隋德。萬歲遣使馳奏，請將翫入朝，詔許之。爨翫陰有二心，不欲詣闕，因賂萬歲以金寶，萬歲於是舍翫而還。蜀王秀時在益州，知其受賂及翫復反，乃奏之。上令窮治其事，事皆驗，罪當死。上數之曰："受金放賊，重勞士馬。朕念將士暴露，寢不安席，食不甘味，卿豈社稷臣也？"萬歲曰："臣留爨翫者，恐其州有變，留其鎮撫。"上以萬歲心有欺隱，大怒，將斬之。左僕射高熲進曰："史萬歲雄略過人，每行兵用師之處，未嘗不身先士卒，尤善撫御，將士樂為致力，雖古名將未能過也。"上意少解。開皇末，突厥達頭可汗犯塞。上令晉王及楊素出靈武道，漢王諒與萬歲出馬邑道。萬歲率柱國張定和、大將軍李藥王等出塞，至大斤山，與虜相遇。達頭遣使問曰："隋將為誰？"候騎報："史萬歲也。"突厥復問曰："得非敦煌戍卒乎？"候騎曰："是也。"達頭聞之，懼而引去。萬歲馳追百餘里，大破之，斬數千級。楊素害其功，因譖萬歲云："突厥本降，初不為寇，來於塞上畜牧耳。"遂寢其功。時所將士卒在朝稱冤者數百人，萬歲謂之曰："吾今日為汝極言於上，事當決矣。"既見上，言將士有功，為朝廷所抑，詞氣憤厲，忤於上。上大怒，令左右暴殺之。死之日，天下士庶聞者，識與不識，莫不冤惜之。萬歲為將，不治營伍，令士卒各隨所安，無警夜之備，虜亦不敢犯。臨陣對敵，應變無方，號為良將。
　　孫子曰："三軍可奪氣。"萬歲射殺挑騎而突厥不戰，聞其威名而達頭引去是也。
李孝恭，少沉敏有識量。高祖已定京師，拜山南招慰大使，徇巴蜀，下三十餘州。進擊朱粲，破之，俘其眾。諸將曰："粲徒食人，摯賊也，請坑之。"孝恭曰："不然。今列城皆吾寇，若獲之則殺，後渠有降者乎？"悉縱之。繇是騰檄所至輒下。蕭銑據江陵，孝恭數進策圖銑，帝嘉納。進王趙郡，乃大治舟艦，肄水戰。會李靖使江南，孝恭倚其謀，遂圖江陵，盡召巴蜀首領子弟收用之，外示引擢而內實質也。俄進荊湘道總管，統水陸十二軍發夷陵，破銑二鎮。縱戰艦放江中，諸將曰："得舟當濟吾用，棄之反資賊，奈何？"孝恭曰："銑之境南際嶺，左薄洞庭，地險士眾。若城未拔而援至，我且有內外憂。舟雖多，何所用之？今銑瀕江鎮戍，見艫舳蔽江下，必謂銑已敗，不即進兵，覘候往返，以引救期，則吾既拔江陵矣。"已而救兵到巴陵，見船，疑不進。銑內外阻絕，遂降。帝悅，遷荊州大總管，詔圖破銑狀以進。輔公祏反，寇壽陽，詔孝恭為行軍元帥討之。引兵趨九江，李靖、李績、黃君漢、張鎮周、盧祖尚皆稟節度。將發，大饗士，杯酒變為血，在坐皆失色。孝恭自如，徐曰："禍福無基，唯所召爾！顧我不負於物，無重諸君憂。公祏禍惡貫盈，今仗威靈以問罪，杯中血乃賊臣授首之祥乎！"盡飲罷，眾心為安。公祏將馮惠亮等拒嶮邀戰，孝恭堅壁不出，遣奇兵絕餉道。賊飢，夜薄營，孝恭臥不動。明日，使羸兵扣賊壘挑之，祖尚選精騎陣以待。俄而兵卻，賊追北且囂，遇祖尚軍，薄戰，遂大敗。惠亮退保梁山。孝恭乘勝破其別鎮，賊赴水死者數千計。公祏窮，棄丹陽走，騎窮追，生禽之，江南平。貞觀初，為禮部尚書，改王河間。暴薨。隋亡，盜賊遍天下，皆太宗自討定，謀臣驍帥並隸麾下，無特將專勛者，惟孝恭獨有方面功以自見雲。
　　孫子曰："形之，敵必從之。"孝恭縱船江中以疑賊援。又曰："禁祥去疑。"孝恭以杯血為授首之祥，而眾心安。又曰："以利動之，以卒待之。"孝恭使羸兵挑賊，而待以精騎是也。
尉遲敬德，名恭，以字行，朔州善陽人。隋大業末，與宋金剛襲破永安王孝基，執獨孤懷恩等。武德二年，秦王戰柏壁，金剛敗奔突厥，恭合餘眾守介休。王遣任城王道宗、宇文士及諭之，乃與尋相舉地降，從擊王世充。會尋相叛，諸將疑恭且亂，囚之。屈突通曰："恭慓敢，今執之，猜貳已結，不即殺，後悔無及也。"王曰："不然。恭必叛，寧肯後尋相者耶？"釋之，引見臥內，曰："丈夫意氣相許，小嫌不足置胸中，我終不以讒害良士。"因賜之金，曰："必欲去，以為汝資。"是日獵榆窠，會世充自將兵數萬來戰。單雄信者，賊驍將也，騎直趨王，恭躍馬大呼橫刺，雄信墜，乃翼王出，率兵還戰，大敗之。王顧曰："此眾人意公必叛，我獨保無他，何相報速耶？"竇建德營板諸，王命李績等為伏，親挾弓，令恭執哨，略其壘，大呼致師。建德兵出，乃稍引卻，殺數十人，眾益進。伏發，大破之。時世充兄子琬使於建德，乘隋帝廄馬，鎧甲華整，出入軍中以夸眾。王望見，問："誰可取者？"恭請與高甑生、梁建方三騎馳往，禽琬，引其馬以歸，賊不敢動。隱太子嘗以書招之，贈金皿一車。辭曰："秦王實生之，方以身徇恩。今於殿下無功，其敢當賜？若私許則懷二心，徇利棄忠，殿下亦焉用之哉？"太子怒而止。恭以聞，王曰："公之心如山嶽然，雖積金至斗，豈能移之？然恐非自安計。"巢王果遣壯士剌之。恭開門安臥，賊至，不敢入。因譖於高祖，將殺之。王固爭，得免。其後隱、巢計日急，恭與長孫無忌入白曰："大王不先決，社稷危矣！"王曰："我惟同氣，所未忍。"恭曰："人情畏死，眾以死奉王，此天授也。大王即不聽，請從此亡，不能交手蒙戮。"無忌曰："王不從恭言，恭亦非王有，今敗矣。"王曰："寡人之謀，未可全棄，公更圖之。"恭曰："處事有疑非智，臨難不決非勇。王今自計如何？勇士八百人，悉入宮控弦被甲矣，尚何辭？"後又與侯君集等懇熟勸進，計乃定。時房玄齡、杜如晦被斥在外，召不至。王怒曰："是背我耶？"因解所佩刀授之，謂曰："即不從，可斬其首以來。"恭遂往諭玄齡等，與入計議。隱太子死，恭領騎七十趨玄武門，王馬逸，墜林下，元吉將奪弓窘王，恭馳叱之，元吉走，遂射殺之。宮、府兵屯玄武門，戰不解，恭持二首示之，乃去。時帝泛舟海池，王命恭往侍，不解甲趨行在。帝驚曰："今日之亂為誰？爾來何耶？"對曰："秦王以太子、齊王作亂，舉兵誅之，恐陛下不安，遣臣宿衛。"帝意悅。王為皇太子。時坐隱、巢者百餘家，將盡沒入之。恭曰："為惡者二人，今已誅，若又窮支黨，非取安之道。"由是普原。論功為第一。嘗侍宴慶善宮，有班其上者，恭曰："爾何功，坐我上？"任城王道宗解喻之，恭勃然，擊道宗目幾眇。太宗不悅，罷，召責曰："朕觀漢史，嘗怪高祖時功臣少全者。今視卿所為，乃知韓、彭夷戮，非高祖過。國之大事，惟嘗與罰，橫恩不可數得，免自整飭，悔可及乎！"恭頓首謝。帝將討高麗，恭上言："乘輿至遼，太子次定州，兩京空虛，恐有玄感之變。夷貊小國，不足枉萬乘。願委之將臣，以時摧滅。"帝不納。顯度三年，卒。恭善避槊，每單騎入賊，雖群剌之不能傷，又能奪取賊槊還剌之。齊王元吉使去刃與之校，恭請王加刃，而獨去之，卒不能中。帝嘗問："奪槊與避槊，孰難？"對曰："奪槊難。"試使與齊王戲，少頃，王三失槊，遂大愧服。
　　孫子曰："遠而挑人者，欲人之進也。"恭大呼致師而破建德是也。
