趙奢者，趙之田部吏也。治國賦，民富而府庫實。秦伐韓，軍於閼與。王召廉頗而問曰："可救不？"對曰："道遠險狹，難救。"又召樂乘而問焉，樂乘對如廉頗言。及召問趙奢，奢對曰："其道遠險狹，譬之猶兩鼠斗於穴中，將勇者勝。"王乃令趙奢將救之。兵去邯鄲三十里，而令軍中曰："有以軍事諫者死。"秦軍軍武安西。秦軍鼓譟勒兵，武安屋瓦盡振。軍中候有一人言急救武安，趙奢立斬之，堅壁，留二十八日不行，復益增壘。秦間來入，趙奢善食而遣之。間以報秦將，秦將大喜曰："夫去國三十里而軍不行，乃增壘，閼與非趙地也。"趙奢既以遣秦間，乃卷甲而趨之，一日一夜至，令善射者去閼與五十里而軍，軍壘成。秦人聞之，悉甲而至。軍士許歷請以軍事諫，趙奢曰："內之。"許歷曰："秦人不意趙師至此，其來氣盛，將軍必厚集其陣以待之。不然，必敗。"趙奢曰："請受令。"許歷曰："請就鈇質之誅。"趙奢曰："胥後令邯鄲。"許歷復請諫曰："先據北山上者勝，後至者敗。"趙奢許諾，即發萬人趨之。秦兵後至，爭山不得上。趙奢縱兵擊之，大破秦軍。秦軍解而走，遂解閼與之圍而歸。趙惠文王賜奢號為馬服君，以許歷為國尉。趙奢於是與廉頗、藺相如同位。後四年，趙惠文王卒，子孝成王立。七年，秦與趙兵相距長平。時趙奢已死，而藺相如病篤。趙使廉頗將攻秦。秦數敗趙軍，趙軍固壁不戰。秦數挑戰，廉頗不肯。趙王信秦之間，秦之間言曰："秦之所惡，獨畏馬服君趙奢之子趙括為將耳。"趙王因以括為將代廉頗，藺相如曰："王以名使括，若膠柱而鼓瑟耳。括徒能讀其父書傳，不知合變也。"趙王不聽，遂將之。趙括自少時學兵法，言兵事，以天下莫能當。嘗與其父奢言兵事，奢不能難，然不謂善。括母問奢其故，奢曰："兵死地也，而括易之言。使趙不將括即已，若必將之，破趙軍者必括也。"及括將行，其母上書言於王曰："括不可使將。"王曰："何以？"對曰："始妾事其父，時為將，身所奉飯飲而進食者以十數所，友者以百數。大王及宗室所賞賜者，盡以予軍吏士大夫。受命之日，不問家事。今括一旦為將，東向而朝，軍吏無敢仰視之者。王所賜金帛歸藏於家，而日視便利田宅可買者買之。王以為何如？且其父子異心，願王勿遣。"王曰："吾已決矣。"括母因曰："王終遣之，即有如不稱，妾得無隨坐乎？"王許諾。趙括既代廉頗，悉更約束，易置軍吏。秦將白起聞之，縱奇兵佯敗走，而絕其糧道，分斷其軍為二。士卒離心，四十餘日，軍餓。趙括出銳卒自搏戰，秦軍射殺趙括，括軍敗，數十萬之眾遂降秦，秦悉坑之。趙前後所亡凡四十五萬。明年，秦兵遂圍邯鄲歲余，幾不得脫。賴楚、魏諸侯來救，乃得解邯鄲之圍。趙王亦以括母先言，卒不誅也。自邯鄲圍解五年，而燕用栗腹之謀曰："趙壯者盡喪於長平，其孤未壯。"舉兵擊趙，趙使廉頗將擊，大破燕軍于闐，殺栗腹，遂圍燕。燕割五城請和，乃聽之。趙以尉文封廉頗為信平君為假相國。孝成王卒，子悼襄王立，使樂乘代廉頗。廉頗怒，攻樂乘，樂乘走。廉頗遂奔魏之大梁。廉頗居梁久之，魏不能信用。趙以數困於秦兵，趙王思復得廉頗，廉頗亦思復用於趙。趙王使使者視廉頗尚可用否。廉頗之仇人郭開多與使者金，令毀之。趙使者既見廉頗，廉頗為之一飯斗米、肉十斤，被甲上馬，以示尚可用。趙使還報王曰："廉將軍雖老，尚善飯。然與臣坐，頃之三遺矢矣。"趙王以為老，遂不召。楚聞廉頗在魏，陰使人迎之。廉頗一為楚將，無功，曰："我思用趙人。"廉頗卒死於壽春。
　　孫子曰："反間者，因敵間而用之。"奢因秦間之來，而善食以遣之。又曰："我得亦利，彼得亦利，為爭地。"奢發萬人先趨北山是也。
廉頗者，趙之良將也。伐齊，大破之，取晉陽，拜為上卿，以勇氣聞於諸侯。藺相如者，趙人也，拜為上卿，位在廉頗之右。廉頗曰："我為趙將，有攻城野戰之大功；而藺相如徒以口舌為勞，而位居我上。且相如素賤人，吾羞，不忍為之下。"宣言曰："我見相如，必辱之。"相如聞，不肯與會。相如每朝時，常稱病，不欲與廉頗爭列。已而，相如出，望見廉頗，相如引車避匿。於是舍人與相諫曰："臣所以去親戚而事君者，徒慕君之高義也。今君與廉頗同列，廉君宣惡言而君畏匿之，恐懼殊甚。且庸人尚羞之，況於將相乎？臣等不肖，請辭去。"藺相如固止之曰："公之視廉將軍孰與秦王？"曰："不若也。"相如曰："夫以秦王之威，而相如廷叱之，辱其群臣。相如雖駑，獨畏廉將軍哉！顧吾念之：強秦之所以不敢加兵於趙者，徒以吾二人在也。今兩虎共鬥，其勢不俱生。吾所以為此者，以先國家之急而後私仇也。"廉頗聞之，肉袒負荊，因賓客至藺相如門，謝罪曰："鄙賤之人，不知將軍寬之至此也。"卒相與歡，為刎頸之交。是歲，廉頗東攻齊，破其二軍。居二年，復伐齊幾，拔之。後攻魏之防陵、安陽，拔之。
　　孫子曰："令素行者，與眾相得。"頗之思用趙人是也。
田單者，齊諸田疏屬也。閔王時為臨菑市掾，不見知。及燕使樂毅伐破齊，閔王出奔，保莒城，燕師長驅平齊。而田單走安平，令其宗人盡斷其車軸末而傅鐵籠。已而，燕軍攻字平，城壞，齊人走，爭塗，以轊折車敗，為燕所虜。唯田單宗人，以鐵籠故得脫，東保即墨。燕既盡降齊城，唯獨莒、即墨不下。燕軍聞齊王在莒，並兵攻之。淖齒既殺閔王於莒，因堅守距燕軍，數年不下。燕引兵東圍即墨，即墨大夫出與戰，敗死。城中相與推田單曰："安平之戰，田單宗人以鐵籠得全。習兵，立以為將軍，以即墨距燕。"頃之，燕昭王卒，惠王立，與樂毅有隙。田單聞之，乃縱反間於燕，宣言曰："齊王已死，城之不拔者二耳。樂毅畏誅而不敢歸，以伐齊為名，實欲連兵南面而王齊。齊人未附，故且緩攻即墨以待其事。齊人所懼，唯恐他將之來，即墨殘矣。"燕王以為然，使騎劫代，樂毅因歸趙。燕人士卒忿，而田單乃令城中人，食必祭其先祖於庭。飛鳥悉翔舞城中，下食。燕人怪之。田單因宣言曰："神來下教我。"乃令城中人曰："當有神人為我師。"有一卒曰："臣可以為師乎？"因反走。田單乃起，引還，東鄉坐師事之。卒曰："臣欺君，誠無能也。"田單曰："子勿言也。"因師之。每出約束，必稱神師。乃宣言曰："吾唯恐燕軍之劓所得齊卒，置之前行，與我戰，即墨敗矣。"燕人聞之，如其言。城中人見齊諸降者盡劓，皆怒堅守，唯恐見得。單又縱反間曰："吾懼燕人掘吾城外冢墓，僇先人，可為寒心。"燕軍盡掘壟墓，燒死人。即墨人從城上望見，皆涕泣，其欲出戰，怒自十倍。田單知士卒可用，乃身操版插，與士卒分功，妻妾編於行伍之間，盡散飲食饗士，令甲卒皆伏，使老弱女子乘城。遣使約降於燕，燕軍皆呼萬歲。田單又收民金，得千鎰，令即墨富家遺燕將曰："即墨即降，願無虜掠吾族家妻妾，令安堵。"燕將大喜，許之。燕軍由此益懈。田單乃收城中，得千餘牛，為絳繒，畫以五彩龍文，束兵刃於其角，而灌脂束葦於尾，燒其端，鑿城數十穴。夜縱牛，壯士五千人隨其後，牛尾熱，怒而走燕軍。燕軍夜大驚，牛尾炬火光明炫耀，燕軍視之皆龍文，所觸盡死傷。五千人因銜枚擊之，而城中鼓譟從之，老弱皆擊銅器為聲，聲動天地。燕軍大駭，敗走，齊人遂夷殺其將騎劫，而齊七十餘城皆復為齊。乃迎襄王於莒，入臨淄而聽政。襄王封田單，號曰安平君。
　　孫子曰："能愚士卒之耳目。"單托神教而使眾。又曰："殺敵者怒也。"單令燕軍劓齊降卒。又曰："始如處女，敵人開戶；後如脫兔，敵不及拒。"單卑辭約降，而奇兵奔擊是也。
張良者，其先韓人也。秦滅韓，良悉以家財求客剌秦王，為韓報仇。使力士操鐵椎重百二十斤，秦皇帝東遊，良與客狙擊秦皇帝博浪沙中，誤中副車。秦皇帝大怒，大索天下，求賊甚急。良乃更姓名，亡匿下邳。嘗從容步游下邳圯上，有一老父衣褐至良所，直墮其履圯下，顧謂良曰："孺子下取履。"良鄂然，欲歐之，為其老，乃強忍，下取履。父曰："履我。"良業為取，復因長跪履之父以足受，笑而去。良殊大驚，隨目之。父去里所，復還曰："孺子可教矣，後五日平明與我會此。"良因怪之，跪曰："諾。"五日平明，良往，父已先在，怒曰："與老人期，後何也？"去曰："後五日早會。"五日雞鳴，良往，父又先在，復怒曰："後何也？"去曰："後五日復早來。"五日，良夜未半往。有頃，父亦來，喜曰："當如是。"出一編書曰："讀此則為王者師矣。後十年興，十三年孺子見我濟北谷城，山下黃石即我矣。"遂去，無他言，不復見。旦日視其書，乃《太公兵法》也。良因異之，常習誦讀之。後十年，陳涉等起兵。良亦聚少年百餘人，遇沛公將數千人略地下邳西，遂屬焉。良數以《太公兵法》說沛公，沛公善之，常用其策。良為他人言，皆不省。良曰："沛公殆天授。"故遂從之。沛公欲以兵二萬人擊秦下軍，良說曰："秦兵尚強，未可輕。臣聞其將屠者子，賈豎易動以利。願沛公且留壁，使人先行，為五萬人具食，益張旗幟諸山上為疑兵，令酈食其持重寶啖秦將。"秦將果畔，欲連和俱西襲咸陽。沛公欲聽之，良曰："此獨其將欲叛耳。恐士卒不從，不從必危。不如因其懈擊之。"沛公乃引兵擊秦軍，大破之。遂北至藍田，再戰，秦軍終敗，遂至咸陽。秦王子嬰降沛公。沛公入秦宮，意欲留居之。良曰："夫秦為無道，故沛公得至此。夫為天下除殘去暴，宜縞素為資。今始入秦即安其樂，此所謂助桀為虐。"沛公乃還軍霸上。項羽至鴻門下，欲擊沛公。項伯乃夜馳入沛公軍，私見張良，欲與俱去。良曰："臣為韓王送沛公，今事有急，亡去，不義。"乃具以語沛公，沛公大驚曰："為將奈何？"良曰："沛公誠欲倍項羽邪？"沛公曰："鯫生教我距關，無內諸侯，秦地可盡王，故聽之。"良曰："沛公自度能卻項羽乎？"沛公默然良久，曰："固不能也，今為奈何？"良乃固要項伯。項伯見沛公，沛公與飲為壽，結為婚，令項伯具言沛公不敢倍項羽，所以距關者備他盜也。及見項羽後，解。漢元年，沛公為漢王，王巴蜀。漢王之國，良歸韓。良因說漢王曰："王何不燒絕所過棧道，示天下無還心，以固項王意。"乃使張良還行燒棧道。良歸至韓。時漢王還定三秦，良乃遺項羽書曰："漢王失職，欲得關中如約即止，不敢東。"又以齊反書遺羽曰："齊與趙欲並滅楚。"項羽以故北擊齊，良乃間行歸漢王。漢王亦已還定三秦矣，復以良為成信侯，從東擊楚，至彭城，漢敗而還。漢王下馬踞鞍而問曰："吾欲捐關以東等棄之，誰可與共功者？"良進曰："九江王黥布，楚梟將，與項王有隙。彭越與齊王田榮反梁地。此兩人可急使。而漢王之將，獨韓信可屬大事，當一面。即欲捐之，捐之此三人，則楚可破也。"漢王乃遣隨何說九江王黥布，而使人連彭越及魏王豹反，使韓信特將北擊之，因舉燕、代、齊、趙。然卒破楚者，此三人力也。良多病，未嘗特將兵，嘗為畫策臣，時時從漢王。二年，項羽急圍漢王滎陽。漢王憂恐，與酈食其謀撓楚權。食其曰："昔湯伐桀，封其後於杞；武王代紂，封其後於宋。今秦失德棄義，滅六國之後，使無立錐之地。陛下誠能復立六國後，其君臣百姓皆戴陛下之德，莫不鄉風慕義，願為臣妾。德義已行，陛下南鄉稱霸，楚必斂衽而朝。"漢王曰："善。趣刻印，先生因行佩之矣。"食其未行，張良從外來謁漢王。王方食，曰："子房前，客有為我計撓楚權者。"具以酈生語告於子房，曰："何如？"良曰："誰為陛下畫此計者？陛下事去矣。"漢王曰："何哉？"良曰："臣請借前箸為大王籌之。"曰："湯伐桀封其後於杞者，度能制桀之死命也。今陛下能制項籍之死命乎？"曰："未能也。""其不可一矣。武王伐紂，封其後於宋者，度能得紂之頭也。今陛下能得項籍之頭乎？"曰："未能也。""其不可二矣。武王入商，表商容之閭，釋箕子之拘，封比干之墓。今陛下能封聖人之墓，表賢者之閭，式智者之門乎？"曰："未能也。""其不可三矣。發巨橋之粟，散鹿台之錢，以賜貧窮。今陛下能散府庫以賜貧窮乎？"曰："未能也。""其不可四矣。倒置於戈，覆以虎皮，以示天下不復用兵。今陛下能偃武修文，不復用兵乎？"曰："未能也。""其不可五矣。休馬華山之陽，示以無所為。今陛下能休馬無所用乎？"曰："未能也。""其不可六矣。放牛桃林之陰，以示不復輸積。今陛下能放牛不復輸積乎？"曰："未能也。""其不可七矣。且天下游士離親戚，棄墳墓，去故舊，從陛下游者，徒欲日夜望咫尺之地。今復六國，立韓、魏、燕、趙、齊、楚之後，天下游士各歸事其主，從其親戚，反其故舊墳墓，陛下與誰取天下乎？其不可八矣。且夫楚唯無強，六國立者復撓而從之，陛下焉得而臣之？誠用客之謀，陛下事去矣。"漢王輟食吐哺罵曰："豎儒，幾敗乃公事！"令趣銷印。漢四年，漢王追楚至陽夏，南戰不利而壁固陵，諸侯期不至。良說漢王，漢王用其計，諸侯皆至。漢六年，封功臣。良未嘗有戰鬥功，高帝曰："運籌帷幄中，決勝千里外，子房功也。自擇齊三萬戶。"良曰："臣始起下邳，與上會留，此天以臣授陛下。陛下用臣計，幸而時中。臣願封留足矣，不敢當三萬戶。"封良為留侯。上已封大功臣二十餘人，其餘日夜爭功不決，未得行封。上在洛陽南宮，望見諸將往往相與坐沙中語。上曰："此何語？"留侯曰："陛下不知乎？此謀反耳。"上曰："天下屬安定，何故反乎？"留侯曰："陛下起布衣，以此屬取天下。今陛下為天子，而所封皆蕭、曹故人所親愛，而所誅者皆生平所仇怨。今軍吏計功，以天下不足遍封，此屬畏陛下不能盡封，恐又見疑平生過失及誅，故即相聚謀反耳。"上乃憂曰："為之奈何？"留侯曰："上平生所憎，群臣所共知，誰最甚者？"上曰："雍齒與我故，數窘辱我，我欲殺之，為其功多，故不忍。"留侯曰："今急先封雍齒以示群臣，群臣見雍齒封，則人人自堅矣。"於是上乃置酒，封雍齒為什方侯，而急趣丞相、御史定功行封。群臣罷酒，皆喜曰："雍齒尚為侯，我屬無患矣。"劉敬說帝都關中，左右大臣皆山東人，多勸上都洛陽："洛陽東有成皋，西有淆、黽，背河，向伊、洛，其固亦足恃。"留侯曰："洛陽四面授敵，此非用武之國。夫關中左淆、函，右隴、蜀，沃野千里，南有巴、蜀之饒，北有胡苑之利，阻三面而固守，獨以一面東制諸侯。諸侯安定，河渭漕輓，西給京師；諸侯有變，順流而下，足以委輸。此所謂金城千里，天府之國也。劉敬說是也。"於是高帝即日駕，西都關中，留侯從入關。漢十一年，黥布反，上自將兵而東。留侯曰："臣宜從，病甚。楚人剽疾，願上無與楚人爭鋒。"十二年，上從擊破布軍歸，留侯乃稱曰："家世相韓，及韓滅，不愛萬金之資，為韓報仇強秦，天下震動。今以三寸舌為帝者師，封萬戶，位列侯。此布衣之極，於良足矣。願棄人間事，欲從赤松子游耳。"乃學辟穀道引輕身。卒。子房始所見下邳圯上老父與《太公書》者，後十三年從高帝過濟北，果見谷城山下黃石，取而寶祠之。
　　孫子曰："無約而請和者，謀也。"良請啖秦將而襲擊之。又曰："智者之慮，必雜於利害。"良借前箸以破酈生之說。又曰："善戰者，無智名，無勇功。"良未嘗有戰鬥功。又曰："厲於廊廟之上，以誅其事。"良連籌帷幄，決勝千里。又曰："銳卒勿攻。"良謂楚人剽疾，勿與爭鋒是也。
韓信者，淮陰人也。始為布衣時，貧無行，不得推擇為吏，又不能治生商賈，常從人寄飲食，人多厭之者。常數從其下鄉南昌亭長寄食，數月，亭長妻患之，乃晨炊蓐食。時信往，不為具食。信亦知其意，怒，因絕去。信釣於城下，諸母漂，有一母見信飢，飯信，終漂數十日。信喜，謂漂母曰："吾必有以重報母。"母怒曰："大丈夫不能自食，吾哀王孫而進食，豈望報乎？"淮陰屠中少年有侮信者，曰："若雖長大，好帶刀劍，中情怯耳。"眾辱之曰："信能死，剌我；不能死，出我胯下。"於是信熟視之，俯出胯下，蒲伏。一市人皆笑信，以為怯。及項梁渡淮，信杖劍從之，居麾下，無所知名。項梁敗，又屬項羽，以為郎中。數以策干項羽，不用。漢王之入蜀，信亡楚歸漢，未得知名，為連敖。坐法當斬，其輩十三人皆已斬，次至信，信乃仰視，適見滕公，曰："上不欲就天下乎？何為斬壯士？"滕公奇其言，壯其貌，釋而不斬，與語，大說之。言於上，上拜以為治粟都尉，上未之奇也。信數與蕭何語，何奇之。至南鄭，諸將行道亡者數十人。信度何等已數言上，上不我用，即亡。何聞信亡，不及以聞，自追之。人有言上曰："丞相何亡。"上大怒，如失左右手。居一二日，何來謁上，上且怒且喜，罵何曰："若亡，何也？"何曰："臣不敢亡也，臣追亡者爾。"上曰："若所追者誰何？"曰："韓信也。"上復罵曰："諸將亡者以十數，公無所追；追信，詐也。"何曰："諸將易得耳，至如信者，國士無雙。王必欲長王漢中，無所事信；必欲爭天下，非信無可與計事者。顧王策安所決耳。"王曰："吾亦欲東耳，安能鬱鬱久居此乎？"何曰："王計必欲東，能用信，信即留；不能用信，信終亡耳。"王曰："吾為公以為將。"何曰："雖為將，信必不留。"王曰："以為大將。"何曰："幸甚。"於是王欲召信拜之。何曰："王素慢無禮，今拜大將如呼小兒耳，此乃信所以去也。王必欲拜之，擇良日，齋戒，設壇場，具禮，乃可耳。"王許之。諸將皆喜，人人各自以為得大將。至拜大將，乃韓信也，一軍皆驚。信拜禮畢，上坐。王曰："丞相數言將軍，將軍何以教寡人計策？"信謝，因問王曰："今東鄉爭權天下，豈非項王邪？"漢王曰："然。"曰："大王自料勇悍仁強孰與項王？"漢王默然良久，曰："不如也。"信再拜賀曰："惟信亦以為大王不如也。然臣嘗事之，請言項王之為人也。項王喑惡叱咤，千人皆廢，然不能任屬賢將。此特匹夫之勇耳。項王見人恭謹慈愛，言語嘔嘔，人有疾病，涕泣分食飲；至使人有功當封爵者，印刓弊，忍不能予。此所謂婦人之仁也。項王雖霸天下，不居關中而都彭城。所過無不殘滅，天下多怨，百姓不親附，特劫於威強耳。名雖為霸，實失天下心，故曰其強易弱。今大王誠能反其道，任天下武勇，何所不誅！以天下城邑封功臣，何所不服！以義兵從思東歸之士，何所不散！且三秦王為秦將，將秦子弟數歲矣，所殺亡不可勝計；又欺其眾降諸侯，至新安，項王詐坑秦降卒二十餘萬，唯獨邯、欣、翳得脫。秦父兄怨此三人，痛入骨髓。今楚強以威王此三人，秦民莫愛也。大王之入武關，秋毫無所害，除秦苛法，與秦民約法三章耳，秦民無不欲得大王王秦者。於諸侯之約，大王當王關中，關中民咸知之。大王失職入漢中，秦民無不恨者。今大王舉而東，三秦可傳繳而定也。"於是漢王大喜，自以為得信晚。漢王舉兵東出陳倉，定三秦。二年，出關，收魏、河南，令齊、趙共擊楚。至彭城，漢兵敗散而還，信復發兵與漢王會滎陽，復擊破楚京、索間，以故楚兵不能西。漢之敗卻彭城，魏王豹謁歸視親疾，至國，即絕河關反漢，與楚約和。漢王使酈生說豹，不下。以信為左丞相，擊魏。信問酈生："魏得毋用周叔為大將乎？"曰："柏直也。"信曰："豎子耳。"魏王盛兵蒲坂，塞臨晉，信乃益為疑兵陳船欲渡臨晉，而伏兵從夏陽以木罌缶渡軍，襲安邑。魏王豹驚，引兵迎信，信遂虜豹，定魏為河東郡。使人請漢王："願益兵三萬人，臣請以北舉燕、趙，東擊齊，南絕楚之糧道，西與大王會於滎陽。"漢王遣張耳與信俱引兵東北擊趙、代，破代兵，禽夏說閼與。信之下魏破代，漢輒使人收其精兵，詣滎陽以距楚。信與張耳以兵數萬，欲東下井陘擊趙。趙王、成安君陳餘聞漢且襲之也，聚兵井陘口，號稱二十萬。廣武君李左車說成安君曰："聞漢將韓信涉西河，虜魏王，禽夏說，新蹀血閼與，議欲下趙，此乘勝而去國遠斗，其鋒不可當。臣聞千里饋糧，士有飢色，樵蘇後爨，師不宿飽。今井陘之道，車不得方軌，騎不得成列，行數百里，其勢糧食必在其後。願足下假臣奇兵三萬人，從間路絕其輜重；足下深溝高壘，堅營勿與戰。彼前不得斗，退不得還，吾奇兵絕其後，使野無所掠，不至十日，而兩將之頭可致於麾下。願君留意臣之計。否，必為二子所禽矣。"成安君，儒者也，常稱義兵不用詐謀奇計，曰："吾聞兵法：十則圍之，倍則戰之。今韓信兵號數萬，其實不過數千，能千里而襲我，亦已罷極。今如此避而不擊，後有大者，何以加之？則諸侯謂吾怯，而輕來伐我。"不聽廣武君策，廣武君策不用。韓信使人間視，知其不用，還報，則大喜，乃敢引兵遂下，未至井陘口三十里，止舍。半夜傳發，選輕騎二千人，持一赤幟，從間道萆山而望趙軍，誡曰："趙見我走，必空壁逐我，若疾入趙壁，拔趙幟，立漢赤幟。"令其裨將傳飧，曰："今日破趙會食！"諸將皆莫信，佯應曰："諾。"謂軍吏曰："趙已先據便地為壁，且彼未見吾大將旗鼓，未肯擊前行，恐吾至阻險而還。"信乃使萬人先行，出，背水陳。趙軍望見而大笑。平旦，信建大將之旗鼓，鼓行出井陘口，趙開壁擊之，大戰良久。於是信、張耳佯棄鼓旗，走水上軍。水上軍開入之，復疾戰。趙果空壁爭漢鼓旗，逐韓信、張耳。韓信、張耳已入水上軍，軍皆殊死戰，不可敗。信所出奇兵二千騎，共候趙空壁逐利，則馳入趙壁，皆拔趙旗，立漢赤幟二千。趙軍已不勝，不能得信等，欲還歸壁，壁皆漢赤幟，而大驚，以為漢皆已得趙王將矣，兵遂亂，遁走。趙將雖斬之，不能禁也。於是漢兵夾擊，大破虜趙軍，斬成安君泜水上，禽趙王歇。信乃令軍中毋殺廣武君，有能生得者購千金。於是有縛廣武君而致麾下者，信乃解其縛，東鄉坐，西鄉對，師事之。諸將效首虜，休畢賀，因問信曰："兵法右倍山陵，前左水澤，今者將軍令臣等反背水陳，曰破趙會食，臣等不服。然卒以勝，此何術也。"信曰："此在兵法，顧諸君不察耳。兵法不曰陷之死地而後生，置之亡地而後存？且信非得素拊循士大夫也，此所謂驅市人而戰之，其勢非置之死地，使人人自為戰。今予之生地，皆走，寧尚可得而用之乎！"諸將皆服曰："善，非臣所及也。"於是信問廣武君曰："仆欲北攻燕，東伐齊，何若而有功？"廣武君辭謝曰："臣聞：敗軍之將，不可以言勇；亡國之大夫，不可以圖存。今臣敗亡之虜，何足以權大事乎？"信曰："仆聞之：百里奚居虞而虞亡，在秦而秦霸，非愚於虞而智於秦也，用與不用，聽與不聽也。誠令成安君聽足下計，若信者亦已為禽矣。以不用足下，故信得待耳。"因固問曰："仆委心歸計，願足下勿辭。"廣武君曰："臣聞：智者千慮，必有一失；愚者千慮，必有一得。臣計本不足用，願效愚忠。夫成安君有百戰百勝之計，一旦而失之，軍敗鄗下，身死泜上。今將軍涉西河，虜魏王，禽夏說，一舉下井陘，不終朝破趙二十萬眾，誅成安君，名聞海內，威震天下。若此，將軍之所長也。然而眾勞卒罷，其實難用。今將軍欲舉倦弊之兵，頓之燕堅城之下，欲戰恐久力不能拔，情見勢屈，曠日糧竭，而弱燕不服，齊必距境以自強也。燕齊相持而不下，則劉項之權未有所分也。若此者，將軍所短也。故善用兵者不以短擊長，而以長擊短。"韓信曰："然則何由？"廣武君對曰："方今為將軍計，莫如按甲休兵，鎮趙撫其孤，百里之內，牛酒日至，以饗士大夫醳兵，北首燕路。而後遣辯士奉咫尺之書，暴其所長於燕，燕必不敢不聽從。燕已從，使喧言者東告齊，齊必從風而服。雖有智者，亦不知為齊計矣。如是，則天下事皆可圖也。兵固有先聲而後實者，此之謂也。"韓信曰："善。"從其策，發使使燕，燕從風而靡。乃使使報漢，因請立張耳為趙王，以鎮撫其國。漢王許之。楚方急圍漢王於滎陽，漢王南出，之宛、葉間，得黥布，走入成皋，楚又復急圍之。漢王出成皋，東渡河，獨與滕公俱，從張耳軍修武。至，宿傳舍。晨自稱漢使，馳入趙壁。張耳、韓信未起，即其臥內上奪其印符，以麾召諸將，易置之。信、耳起，乃知漢王來，大驚。漢王奪兩人軍，即令張耳備守趙地，韓信為相國，收趙兵未發者擊齊。信引兵東，未渡平原，聞漢王使酈食其已說下齊，韓信欲止。范陽辯士蒯通說信曰："將軍受詔擊齊，而漢獨發間使下齊，寧有詔止將軍乎？何以得毋行也！且酈生一士，伏軾掉三寸之舌，下齊七十餘城；將軍將數萬眾，歲餘乃下趙五十餘城。為將數歲，反不如一孺儒之功乎？"於是信然之，從其計，遂渡河。齊已聽酈生，即留縱酒，罷備漢守御。信因襲齊歷下軍，遂至臨。齊王田廣以酈生賣己，乃烹之，而走高密，使使之楚請救。韓信已定臨，遂東追廣至高密西。楚亦使龍且將，號稱二十萬，救齊。齊王廣、龍且並軍與信戰，未合，人或說龍且曰："漢兵遠斗窮戰，其鋒不可當；齊、楚自居其地戰，兵易敗散。不如深壁，令齊王使其信臣招所亡城，亡城聞其王在，楚來救，必反漢。漢兵二千里客居，齊城皆反之，其勢無所得食，可無戰而降也。"龍且曰："吾平生知韓信為人，易與耳。寄食於漂母，無資身之策；受辱于闐下，無兼人之勇。不足畏也。且夫救齊，不戰而降之，吾何功？今戰而勝，齊之半可得，何為止？"遂戰，與信夾濰水陳。韓信乃夜令人為萬餘囊，滿盛沙，壅水上流，引軍半渡擊龍且，佯不勝，還走。龍且果喜曰："固知信怯也。"遂追信渡水。信使人決壅囊，水大至。龍且軍大半不得渡，即急擊，殺龍且。龍且水東軍散走，齊王廣亡去。信平齊，使人言漢王曰："齊偽詐多變反覆之國也，南邊楚，不為假王以鎮之，其勢不定，願為假王便。"當是時，楚方急圍漢王於滎陽，韓信使者至，發書，漢王大怒，罵曰："吾困於此，旦暮望若來佐我，乃欲自立為王！"張良、陳平躡漢王足，因附耳語曰："漢方不利，寧能禁信之王乎？不如因而立，善遇之，使自為守。不然，變生。"漢王亦悟，因復罵曰："大丈夫定諸侯，即為真王耳，何以假為！"乃遣張良往立信為齊王，發其兵擊楚。楚已亡龍且，項王恐，使武涉往說齊王信曰："天下共苦秦久矣，相與戮力擊秦。秦已破，計功割地，分土而王之，以休士卒。今漢王復興兵而東，其意非盡吞天下者不休，其不知厭足如是甚也。且漢王不可必，身居項王掌握中數矣，項王憐而活之。然得脫，輒倍約，復擊項王，其不可親信如此。今足下雖自以與漢王為厚交，為之盡力用兵，終為之所禽矣。足下所以得須臾至今者，以項王尚存也。當今二王之事，權在足下。足下左投則漢王勝，右投則項王勝。項王今日亡，則次取足下。足下與項王有故，何不反漢與楚連和，三分天下而王之？今釋此時，而自必於漢以擊楚，且為智者固若此乎！"韓信謝曰："臣事項王，官不過郎中，位不過執戟，言不聽，畫不用，故倍楚而歸漢。漢王授我上將軍印，予我數萬眾，解衣衣我，推食食我，言聽計用，故吾得以至於此。幸與信謝項王！"武涉已去，齊人蒯通知天下權在韓信，欲為奇策而感動之，以相人說韓信曰："相君之面，不過封侯，又危不安。相君之背，貴乃不可言。"韓信曰："何謂也？"蒯通曰："當今兩主之命懸於足下：足下為漢則漢勝，與楚則楚勝。臣願效愚計，恐足下不能用也。誠能聽臣之計，莫若兩利而俱存之，三分天下，鼎足而居，其勢莫敢先動。夫以足下之賢聖，有甲兵之眾，據強齊，從燕、趙，出空虛之地而制其後，因民之欲，西鄉為百姓請命，則天下風走而響應矣。蓋聞天與弗取，反受其咎；時至不行，反受其殃。願足下熟慮之。"韓信曰："漢王遇我甚厚，吾豈可以鄉利背義乎？"蒯通曰："常山王、成安君為布衣時，相與為刎頸之交。後爭張、陳澤之事，二人相怨。常山王殺成安君泜水之南，頭足異處，卒為天下笑。此二人相與，天下至歡也。然而卒相禽者，何也？患生於多欲，而人心難測也。今足下欲行忠信，以交於漢王，必不能固於二君之相與也，而事多大於張黶、陳澤。故臣以為足下必漢王之不危己，亦誤矣。大夫種、范蠡存亡越，霸勾踐，立功成名而身死亡。野獸已盡，而獵狗烹。夫以交友言之，則不如張耳之與成安君者也；以忠信言之，則不過大夫種、范蠡之於勾踐也。且臣聞勇略震主者身危，而功蓋天下者不賞。今足下戴震主之威，挾不賞之功，歸楚，楚人不信；歸漢，漢人震恐。足下欲持是安歸乎？夫勢在人臣之位，而有震主之威，竊為足下危之。"韓信猶豫不忍背漢，又自以為功多，漢終不奪我齊，遂謝蒯通。漢王追項羽至陽夏南，止軍與齊王信、魏相國越期會擊楚。至固陵，不會。楚擊漢軍，大破之。漢王復入壁，深塹而守，謂張良曰："諸侯不從，奈何？"張良曰："楚兵且破，未有分地，其不至固宜。君王能與共天下，可立致也。齊王信之立，非君王意，信亦不自堅。彭越本定梁地，始君王以魏豹故拜越為相國，今豹死，越亦望王，而君王不早定。今能取睢陽以北至谷城皆以王越，從陳以東傅海與信。捐此地以許兩人，使各自為戰，則楚易敗也。"於是，漢王發使使信、越皆引兵來。項羽已破，高祖襲奪齊王軍，徙齊王信為楚王，都下邳。信至國，召所從食漂母，賜千金。及下鄉南昌亭長，賜百錢，曰："公小人也，為德不卒。"召辱己之少年令出胯下者，以為楚中尉，告諸將相曰："此壯士也。方辱我時，我寧不能殺之邪？殺之無名，故忍而就於此。"信初之國，行縣邑，陳兵出入。人有上書告楚王信反。高帝以陳平計，天子巡狩發使告諸侯會陳："吾將游雲夢。"實欲襲信。信謁高祖於陳，上令武士縛信，載後車。信曰："果若言：狡兔死，良狗烹；高鳥盡，良虧藏；敵國破，謀臣亡。天下已定，我固當烹！"上曰："人告公反。"遂械繫信。至洛陽，赦信罪，以為淮陰侯。信由此日怨望，居常怏怏，羞與絳、灌等列。信嘗過樊將軍噲，噲跪拜送迎，言稱臣，曰："大王乃肯臨臣！"信出門，笑曰："生乃與噲等為伍！"上常從容與信言諸將能不，各有差。上問曰："如我能將幾何？"信曰："陛下不過能將十萬。"上曰："於君何如？"曰："臣多多而益善耳。"上笑曰："多多益善，何為為我禽？"信曰："陛下不能將兵，而善將將，此乃信之所以為陛下禽也。且陛下所謂天授，非人力也。"陳豨拜為鉅鹿守，辭於淮陰侯。淮陰侯挈其手，辟左右，與之步於庭，仰天嘆曰："子可與言乎？欲與子有言也。" 豨曰："唯將軍令之。"淮陰侯曰："公所居，天下精兵處也；而公，陛下之信幸臣也。人言公之畔，陛下必不信；再至，陛下乃疑矣；三至，必怒而自將。吾為公從中起，天下可圖也。"陳豨果反，上自將而往，信病不從。乃謀與家臣夜詐詔赦諸官徒奴，欲發以襲呂后、太子。其舍人得罪於信，信因欲殺之。舍人弟上變，呂后與蕭相國謀，詐令人從上所來，言豨已得死，列侯群臣皆賀。相國紿信曰："雖疾，強入賀。"信入，呂后使武士縛信斬之。
　　孫子曰："校之以計而索其情。"信料楚漢之長短。又曰："遠而示之近。"信陳兵臨晉而渡於夏陽。又曰："入深則專，十人不克。"信去國遠斗，其鋒不可當。又曰："置之死地而後生。"信使萬人出，背水陳。又曰："不戰而屈人之兵。"信暴其所長，燕從風而靡。又曰："半渡而擊之，利。"信決濰水而斬龍且是也。
周亞夫，絳侯勃子也。孝文帝封亞夫為條侯，續絳氏後。文帝之後六歲，匈奴大入邊。乃以宗正劉禮為將軍，軍霸上；祝茲侯徐厲為將軍，軍棘門；以河內守亞夫為將軍，軍細柳，以備胡。上自勞軍，至霸上及棘門軍，直馳入，將以下騎送迎。已而之細柳軍，軍士吏被甲，銳兵刃，彀弓弩持滿。天子先驅至，不得入。先驅曰："天子且至！"軍門都尉曰："將軍令曰：軍中聞將軍令，不聞天子之詔。"居無何，上至，又不得入。於是上乃使使持節詔將軍："吾欲入勞軍。"亞夫乃傳言開壁門。壁門士吏謂從屬車騎曰："將軍約：軍中不得驅馳。"於是天子乃按轡徐行。至營，將軍亞夫持兵揖曰："介冑之士不拜，請以軍禮見。"天子為動，改容式車，使人稱謝："皇帝慰勞將軍。"成禮而去。既出軍門，群臣皆驚。文帝曰："嗟乎，此真將軍矣！曩者霸上、棘門軍，若兒戲耳，其將固可襲而虜也。至於亞夫，可得而犯邪？"稱善者久之。月余，三軍皆罷，乃拜亞夫為中尉。孝文誡太子曰："即有緩急，周亞夫真可任將兵。"文帝崩，拜亞夫為車騎將軍。孝景三年，吳、楚反。亞夫以中尉為太尉，東擊吳、楚，因自請上曰："楚兵剽輕，難與爭鋒。願以梁委之，絕其糧道，乃可制。"上許之。亞夫至洛陽見劇孟，喜曰："七國反，吾乘傳至此，不自意全，又以為諸侯已得劇孟。孟今無動，吾據滎陽，滎陽以東無足憂者。"至淮陽，問故父絳侯客鄧都尉曰："策安出？"客曰："吳楚兵銳，甚難與爭鋒。楚兵輕，不能久。方今為將軍計，莫若引兵東北壁昌邑，以梁委吳，吳必盡銳攻之。將軍深兵高壘，使輕兵絕淮泗口，塞吳餉道，使吳、梁相弊而糧食竭。乃以全制其極，破吳必矣。"絳侯曰："善。"從其策。遂堅壁昌邑南，輕兵絕吳餉道。吳王之初發也，吳臣田祿伯為大將軍。田祿伯曰："兵屯聚而西，無他奇道，難以立功。臣願得五萬人別循江淮而上，收淮南、長沙，入武關與大王會。此亦一奇也。"吳王太子諫曰："王以反為名，此兵難以籍人，人亦且反，王奈何？且擅兵而別，多他利害，徒自損耳。"吳王即不許田祿伯。吳少將桓將軍說王曰："吳多步兵，步兵利險；漢多車騎，車騎利平地。願大王所過城不下，直去，疾西據洛陽武庫，食敖倉粟，阻山河之險，以令諸侯。雖無入關，天下固已定矣。大王徐行，留下城邑，漢軍車騎至，馳入梁、楚之郊，事敗矣。"吳王問吳老將，老將曰："此年少摧鋒可耳，安知大慮？"於是王不用桓將軍計。太尉既會兵滎陽，吳方攻梁。梁急請救，太尉引兵東北走昌邑，深壁而守。梁日使使請太尉，太尉守便宜不肯往。樑上書言景帝，景帝使使詔救梁。太尉不奉詔，堅壁不出，而使輕騎兵弓高侯等絕吳、楚兵後糧道。吳兵乏糧，飢，數欲挑戰，終不出。夜軍中驚，內相攻擊擾亂，至於太尉帳下，太尉終臥不起。頃之，復定。後吳奔壁東南陬，太尉使備西北。已而其精兵果奔西北，不得入。吳兵既餓，乃引而去。太尉出精兵追逐，大破之。吳王濞棄其軍，而與壯士數千人亡走。因乘勝，遂盡虜之，降其兵，購吳王千金。月余，越人斬吳王頭以告。凡相攻守三月，而吳、楚破平。於是，諸將乃以太尉計謀為是。其後，匈奴王徐盧等五人降，景帝欲侯之以勸後。丞相亞夫曰："彼背其主降陛下，陛下侯之，則何以責人臣不守節者乎？"景帝曰："丞相議不可用。"乃悉封徐盧等為列侯。亞夫因謝病。居無何，召詣廷尉，嘔血而死。
　　孫子曰："將能而君不御者勝。"亞夫嚴約，而天子按縉徐行。又曰："守而必固者，守其所不攻。"吳攻東南，而亞夫使備西北是也。
李廣者，隴西成紀人也。廣家世世受射。孝文帝時，匈奴大入蕭關，而廣以良家子從軍擊胡，因善騎射，殺首虜多，為武騎常侍。嘗從行，有所衝陷折關及格猛獸，而文帝曰："惜乎，子不遇時。如令子當高帝時，萬戶侯豈足道哉！"及孝景初，李廣為隴西都尉。吳、楚反時，廣為驍騎都尉，從太尉亞夫擊吳、楚軍，取旗顯功名昌邑下。以梁王授廣將軍印，故還賞不行。徙為上谷太守，匈奴日以合戰。屬國公孫昆邪為上泣曰："李廣才氣天下無雙，自負其能，數與虜戰，恐亡之。"於是乃徙為上郡太守。匈奴大入上郡，天子使中貴人從廣勒習兵，擊匈奴。中貴人將騎數十縱，見匈奴三人，與戰。三人還射，傷中貴人，殺其騎且盡。貴人走廣，廣曰："是必射鵰者也。"廣乃遂從百騎往馳三人，三人亡馬步行，行數十里。廣令其騎張左右翼，而廣身自射彼三人者，殺其二人，生得一人。果匈奴射鵰者也。已縛之上馬，望匈奴有數十騎，見廣，以為誘騎，皆驚，上山陳。廣之百騎皆大恐，欲馳還走。廣曰："吾去大軍數十里，今如此以百騎走，匈奴追射我立盡。今我留，匈奴必以我為大軍之誘，必不敢擊我。"廣令諸騎曰："前。"未到匈奴陳二里所，止，令曰："皆下馬解鞍。"其騎曰："虜多且近，即有急，奈何？"廣曰："彼虜以我為走，今皆解鞍以示不走，用堅其意。"於是胡騎遂不敢擊。有白馬將出護其兵，李廣上馬與十餘騎奔射殺胡白馬將，而復還至其騎中，解鞍，令士皆縱馬臥。是時會暮，胡兵終怪之，不敢擊。夜半時，胡兵亦以為漢有伏軍於旁欲夜取之，胡皆引兵而去。平旦，李廣乃歸其大軍。大軍不知廣所之，故弗從。武帝立，左右以為廣名將也，於是廣以上郡太守為未央衛尉，而程不識亦為長樂衛尉。程不識故與李廣俱以邊太守將軍屯。及出擊胡，而廣行無部伍行陣，就善水草屯舍止，人人自便，不擊刁斗以自衛，莫府省文書，然亦遠斥候，未嘗遇害。程不識正部曲行伍營陳，擊刁斗，士吏治軍簿至明，軍不得休息，然亦未嘗遇害。不識曰："李廣軍極簡易，然虜卒犯之，無以禁也；而其士卒亦佚樂，咸樂為之死。我軍雖煩擾，然虜亦不得犯我。"是時漢邊郡李廣、程不識皆為名將，然匈奴畏李廣之略，士卒亦多樂從李廣而苦程不識。後廣以衛尉為將軍，出雁門擊匈奴。匈奴兵多，破敗廣軍，生得廣。單于素聞廣賢，令曰："得李廣必生致之。"胡騎得廣，廣時傷病，置廣兩馬間，絡而盛臥廣。行十餘里，廣佯死，睨其旁有一胡兒騎善馬，廣暫騰而上胡兒馬，因推墮兒，取其弓，鞭馬南馳數十里，復得其餘軍，因引而入塞。匈奴捕者騎數百追之，廣行取胡兒弓射殺追騎，以故得脫。於是至漢，贖為庶人。嘗夜從一騎出，從人田間飲。還至霸陵亭，霸陵尉醉，呵止廣。廣騎曰："故李將軍。"尉曰："今將軍尚不得夜行，何乃故也？"止廣宿亭下。居無何，匈奴入殺遼西太守，敗韓將軍。於是天子乃召拜廣為右北平太守。廣即請霸陵尉與俱，至軍而斬之。廣居右北平，匈奴聞之，號曰"漢之飛將軍"，避之，數歲不敢入右北平。廣出獵，見草中石，以為虎而射之，中石沒鏃，視之石也。因復更射之，終不能復入石矣。廣廉，得賞賜輒分其麾下，飲食與士共之。終廣之身，為二千石四十餘年，家無餘財，終不言家產事。廣為人長，猿臂，其善射亦天性也。雖其子孫他人學者，莫能及廣。廣訥口少言，與人居則畫地為軍陳，射闊狹以飲，專以射為戲。廣之將兵，乏絕之處見水，士卒不盡飲，廣不近水；士卒不盡食，廣不嘗食。寬緩不苛，士以此愛樂為用。其射，見敵急，非在數十步之內，度不中不發，發即應弦而倒。後廣以郎中令將四千騎出右北平，博望侯張騫將萬騎與廣俱，異道。行可數百里，匈奴左賢王將四萬騎圍廣，廣軍士皆恐。廣乃使其子敢往馳之。敢獨與數十騎馳，直貫胡騎，出其左右而還，告廣曰："胡虜易與耳。"軍士乃安。廣為圓陳外向，胡急擊之，矢下如雨。漢兵死者過半，漢矢且盡。廣乃令士持滿毋發，而廣身自以大黃射其裨將，殺數人，胡虜益解。會日暮，吏士皆無人色，而廣意氣自如，益治軍。軍中自是服其勇也。明日，復力戰，而博望侯軍亦至，匈奴軍乃解去。廣嘗與望氣王朔燕語，曰："自漢擊匈奴而廣未嘗不在其中，而諸部校尉以下才能不及中人，然以擊胡軍功取侯者數十人。而廣不為後人，然無尺寸之功以得封邑者，何也？豈吾相不當侯邪？且固命也？"朔曰："將軍自念，豈嘗有所恨乎？"廣曰："吾嘗為隴西守，羌嘗反，吾誘而降，降者入百餘人，吾詐而同日殺之。至今大恨獨此耳。"朔曰："禍莫大於殺已降，此乃將軍所以不得侯也。"後從大將軍青擊匈奴，既出塞，青捕虜知單于所居，乃自以精兵走之，而令廣出東道。廣自請曰："臣部為前將軍，今大將軍乃令臣出東道；且臣結髮而與匈奴戰，今乃不得當單于，臣願居前，先死單于。"大將軍青亦陰受主誡，以為李廣老，數奇，毋令當單于，恐不得所欲，故徙廣。廣固辭，大將軍不聽。廣不謝而走，意甚慍怒而就部，引兵出東道。軍亡導，或失道，後大將軍。大將軍與單于接戰，單于遁走，弗能得而還。南絕幕，遇廣。大將軍使長史問廣失道狀，曰："青欲上書報天子失軍曲折。"廣未對，大將軍使長史急責廣之幕府對簿。廣曰："諸校尉無罪，乃我自失道。"廣謂其麾下曰："廣結髮與匈奴大小七十餘戰，今幸從大將軍出接單于兵，而大將軍又徙广部行回遠，而又迷失道，豈非天哉？且廣年六十餘矣，終不能復對刀筆之吏。"遂引刀自剄，廣軍士大夫一軍皆哭。百姓聞之，知與不知，無老壯者皆垂涕。
　　孫子曰："形之，敵必從之。"廣下馬解鞍，而虜疑有伏。又曰："令素行，與眾相得。"廣法易簡，而士樂為用。又曰："卒善而養之。"廣以殺降而不得封侯。又曰："不用鄉導，不能得地利。"廣軍亡導而失道是也。
衛青，字仲卿。嘗從入至井泉居室，有一鉗徒，相青曰："貴人也，官至封侯。"青笑曰："人奴之生，得無笞罵即足矣，安得封侯事乎？"元光六年，拜為車騎將軍，擊匈奴，斬首虜數百騎，賜爵關內侯。是後匈奴仍侵犯邊。元朔元年，青復將二萬騎出雁門，斬首虜數千。明年，復出雲中，西至高闕，遂至於隴西，捕首虜數千、畜百餘萬，走白羊樓煩王，遂取河南地為朔方郡，封青為長平侯。其後匈奴比歲入代郡、雁門、定襄、上郡、朔方，所殺略甚眾。五年，青將三萬騎出高闕，衛尉蘇建為游擊將軍，左內史李沮為強弩將軍，太僕公孫賀為騎將軍，代相李蔡為輕車將軍，皆領屬車騎將軍，俱出朔方。大行李息、岸頭侯張次公為將軍，俱出右北平。匈奴右賢王當青等兵，以為漢兵不能至此，飲醉。漢兵夜至，圍右賢王。右賢王驚，夜與騎數百馳潰圍北去。漢輕騎校尉郭成等追數百里，弗得，得右賢裨王十餘人、眾男女萬三千餘人、畜數十百萬。於是引兵而還。至塞，天子使使者持大將軍印，即軍中拜青為大將軍，諸將皆以兵屬，立號而歸。上曰："大將軍青躬率戎士，師大捷，獲匈奴王十有餘人，益封青八千七百戶，而封青子伉為宜春侯，子不疑為陰安侯，子登為發乾侯。"青固謝曰："臣幸得待罪行間，賴陛下神靈，軍大捷，皆諸校力戰之功也。陛下幸已益封臣青，臣青子在襁褓中，未有勤勞，上幸裂地封為三侯，非臣待罪行間，所以勸士力戰之意也。伉等三人何敢受封！"上曰："我非忘諸校功也，今固且圖之。"其秋，匈奴入代，殺都尉。明年春，大將軍青出定襄，合騎侯公孫敖為中將軍，太僕賀為左將軍，翕侯趙信為前將軍，衛尉蘇建為右將軍，郎中令李廣為後將軍，左內史李沮為強弩將軍，咸屬大將軍，斬首數千級而還。月余悉復出定襄，斬首虜萬餘人。蘇建、趙信並軍三千餘騎，獨逢單于兵。與戰一日餘，漢兵且盡。信故胡人，降為翕侯，見急，匈奴誘之，遂將其餘騎可八百奔降單于。蘇建盡亡其軍，獨以身得亡去，自歸青。青問其罪正閎、長史安、議郎周霸等："建當云何？"霸曰："自大將軍出，未嘗斬裨將。今建軍棄，可斬以明將軍之威。"閎、安曰："不然。兵法：小敵之堅，大敵之擒也。今健以數千當單于數萬，力戰一日餘，士皆不敢有二心。自歸而斬之，是示後無反意也。不當斬。"青曰："青幸得以肺腑待罪行間，不患無威，而霸說我以明威，甚失臣意。且使臣職雖當斬將，以臣之尊寵，而不敢專誅於境外，其歸天子，天子自裁之。於以風為人臣不敢專權，不亦可乎？"軍吏皆曰："善。"遂囚建詣行在所。
　　孫子曰："出其不意。"青夜圍右賢王。又曰："小敵之堅，大敵之擒。"青不斬蘇建，謂其以少擊眾是也。
霍去病，大將軍青姊子也。年十八，善騎射，從大將軍為嫖姚校尉。與輕勇騎八百，直棄大將軍數百里赴利，斬捕首虜過當，封去病為冠軍侯。蘇建至，上弗誅，贖為庶人。張騫從大將軍，以嘗使大夏留匈奴中久，導軍、知善水草處，軍得以為饑渴，因前使絕國功，封騫為博望侯。去病侯三歲，元狩三年春為驃騎將軍，將萬騎出隴西，有功。上曰："驃騎將軍率戎士逾烏盭，討遬濮，涉孤奴，歷五王國，輜重人眾，攝慴者弗取，幾獲單于子，轉戰六日，過焉支山千有餘里，合短兵，鏖皋蘭下，殺折蘭王，斬盧侯王，銳悍者，誅全甲，獲丑，執渾邪王子及相國都尉，捷首虜八千九百六十級，收休屠祭天金人，師率減什七，益封去病戶。"其夏，去病與合騎侯敖俱出北地，異道。博望侯張騫、郎中令李廣俱出右北平，異道。廣將四千騎先至，騫將萬騎後。匈奴左賢王將數萬騎圍廣，廣與戰二日，死者過半，所殺亦過當。騫至，匈奴引兵去。騫坐行留，當斬，贖為庶人。而去病出北地，遂深入，合騎侯失道，不相得。去病至祁連山，捕首虜甚多。上曰："驃騎將軍涉鈞耆，濟居延，遂臻小月氏，攻祁連山，楊武乎鱳得，得單于單相酋塗王及相國都尉，以眾降下者二千五百人，可謂能舍服知成而止矣，捷首虜三萬二百，獲五王、王母、單于閼氏、王子五十九人，相國、將軍、當戶、都尉六十三人，師大率減什三，益封去病戶，賜校尉從至小月氏者爵左庶長。"合騎侯敖坐行留不與票騎將軍會，當斬，贖為庶人。諸宿將所將士馬兵亦不如去病，去病所將常選，然亦敢深入，常與壯騎先其大軍，軍亦有天幸，未嘗困絕也。然而諸宿將常留落不耦，由此去病日以親貴，比大將軍。其後單于怒渾邪王居西方，數為漢所破亡數萬人，以票騎之兵也，欲召誅渾邪王。渾邪王與休屠王等謀，欲降漢，使人先要道邊。是時大行李息將城河上，得渾邪王使，即馳傳以聞。上恐其以詐降而襲邊，乃令去病將兵往迎之。去病既渡河，與渾邪眾相望。渾邪裨王將見漢軍，而多欲不降者，頗遁。去病乃馳入，得與渾邪王相見，斬其欲亡者八千人，遂獨遣渾邪王乘傳先詣行在所，盡將其眾渡河降者數萬人，號稱十萬。既至長安，天子所以賞賜數十巨萬，封渾邪王萬戶，為漯陰侯。上嘉去病之功，曰："票騎將軍去病率師征匈奴，西域王渾邪王及厥眾萌咸奔於率，以軍糧接食，並將控弦萬有餘人，誅獟悍，捷首虜八千餘級，降異國之王三十二。戰士不離傷，十萬之眾畢懷集服，仍興之勞，爰及河塞，庶幾亡患，減隴西、北地、上郡戍卒之半，以寬天下繇役。"乃分處降者於邊五郡故塞外，而皆在河南，因其故俗為屬國。其明年，匈奴入右北平、定襄，殺略漢千餘人。上與諸將議曰："翕侯趙信為單于畫計，常以為漢兵不能度幕輕留。今大發卒，其勢必得所欲。"令大將軍青、票騎將軍去病各五萬騎，步兵轉者踵軍數十萬，而敢力戰深入之士皆屬去病。去病始為出定襄，當單于，捕虜，虜言單于東。乃更令去病出代郡，令青出定襄。趙信為單于謀曰："漢兵即度幕，人馬罷，匈奴可坐收虜耳。"乃悉遠北其輜重，皆以精兵待幕北。而適直青軍出塞千餘里，見單于兵陳而待。於是青令武剛車自環為營，而縱五千騎往當匈奴，匈奴亦從萬騎。會日且入而大風起，沙礫擊面，兩軍不相見，漢益縱左右翼繞單于。單于視漢兵多而士馬尚強戰，而匈奴不利，薄莫，單于遂乘六羸、壯騎可數百，有冒漢圍西北馳去。昏，漢、匈奴相紛拿，殺傷大當。漢軍左校捕虜，言單于未昏而去。漢軍因發輕騎夜追之，青因隨其後，匈奴兵亦散走。會明，行二百餘里，不得單于，頗捕斬首虜萬餘級，遂至窴顏山趙信城，得匈奴積粟食軍。軍留一日而還，悉燒其城、餘粟以歸。青軍入塞，凡斬首虜萬九千級。去病騎兵車重與大將軍軍等，而亡裨將，悉以李敢等為大校，當裨將，出代、右北平二千餘里，直左方兵，所斬捕功已多於青。既皆還，上曰："驃騎將軍去病約輕齎，絕大幕，執訊獲丑士萬有四百四十三級，師率減什二，取食於敵，卓行殊遠而糧不絕。以五千八百戶益封驃騎將軍。"賞賜甚多，而青不得益封。兩軍之出塞，塞閱官及私馬凡十四萬匹，而後入塞者不滿三萬匹。乃至大司馬位。大將軍、驃騎將軍皆為大司馬。去病為人少言不泄，有氣敢往。上嘗欲教之孫、吳兵法，對曰："顧方略何如耳，不至學古兵法。"上為治第，令視之，對曰："匈奴不滅，無以家為也。"由此上益重愛之。然少而侍中，貴不省士。其從軍，士為遣太官，齎數十乘。既還，重車餘棄梁肉，而士有飢者。其在塞外，卒乏糧，或不能自振，而去病尚穿域蹋鞠也。事多此類。青仁喜士謙退，以和柔自媚於上，然於天下未有稱悉。去病元狩六年薨，為冢象祁連山。元封五年，青薨。自青圍單于後十四歲而卒，不復擊匈奴者。以漢馬少，又方南誅兩越，東伐朝鮮，系羌西南夷，以故久不伐胡。青尚平陽主，與主合葬，起冢象蘆山雲。大將軍青凡七出擊匈奴，斬捕首虜五萬餘級，一與單于戰，收河南地，置朔方郡。其裨將及校尉侯者九人，為特將者十五人。
　　孫子曰："不用鄉導者，不能得地利。"青以張騫道軍而無饑渴。又曰："兵無選鋒曰北。"去病所將常選。又曰："強而避之。"青以武剛車自環為營。又曰："重地，吾將繼其食。"去病約齎，絕幕取食於敵而糧不絕。又曰："破車疲馬，十去其七。"青與去病以十四萬騎出塞，而歸者不滿三萬匹。又曰："視卒如愛子。"去病反，餘棄梁肉，而士有飢者是也。
趙充國，字翁孫，隴西上邽人也。始為騎士，以六郡良家子善騎射補羽林。為人沉勇，有大略。少好將帥之節而學兵法，通知四夷事。武帝時，以假司馬從貳師將軍擊匈奴，大為虜所圍。漢軍乏食數日，死傷者多，充國乃與壯士百餘人潰圍陷陣，貳師引兵隨之，遂得解，身被二十餘創。武帝親見，視其創，嗟嘆之，拜為中郎，遷車騎將軍長史。昭帝時，擊匈奴，獲西祁王，擢為後將軍。匈奴大發十餘萬騎，南旁塞，至符奚蘆山，欲入為寇。亡者題除渠堂降漢言之，遣充國將四萬騎屯緣邊九郡，單于聞之，引去。是時，光祿大夫義渠安國使行諸羌，先零豪言願時渡湟水北，逐民所不田處畜牧。安國以聞。充國劾安國奉使不恭。是後，羌人旁緣前言，抵冒渡湟水，郡縣不能禁。先零遂與諸羌種豪二百餘人，解仇交質盟詛。上聞之，以問充國，對曰："羌人所以易制者，以其種自有豪，數相攻擊，勢不壹也。往三十餘歲，西羌反時，亦先解仇合約攻令居，與漢相距，五六年乃定。至征和五年，先零豪封煎等通使匈奴。匈奴使人至小月氏，傳告諸羌曰：'漢二師將軍眾十餘萬人降匈奴，羌人為漢事苦，張掖、酒泉本我地，地肥美，本可共擊居之。'以此觀匈奴欲與羌合，非一世也。間者匈奴困於西方，聞烏桓來保塞，恐兵復從東方起，數使使尉黎、危須諸國，設以子女貂裘，欲沮解之。其計不合。疑匈奴更遣使至羌中，道從沙陰地，出鹽澤，過長坑，入窮水塞，南抵屬國，與先零相直。臣恐羌變未止此，且復結聯他種，宜及未然為之備。"後月余，羌侯狼何果遣使至匈奴藉兵，欲擊鄯善、敦煌以絕漢道。充國以為：狼何，小月氏種，在陽關西南，勢不能獨造此計。疑匈奴使已至羌中，先零、罕、開乃解仇作約，到秋馬肥，變必起矣。宜遣使者行邊兵豫為備，敕視諸羌，毋令解仇，以發覺其謀。於是兩府復白遣義渠安國行視諸羌，分別善惡。安國至，召先零諸豪三十餘人，以尤桀黠，皆斬之；縱兵擊其種人，斬首千餘級。於是諸降羌及歸義羌侯楊玉等恐怒，亡所信鄉，遂劫略小種，背畔犯塞，攻城邑，殺長史。安國以騎都尉將騎三千屯備羌，至浩亹，為虜所擊，失亡車重兵器甚眾。安國引還，至令居，以聞。時充國年七十餘，上老之，使丙吉問誰可將者，充國對曰："亡逾於老臣者矣。"上遣問焉，曰："將軍度羌虜何如，當用幾人？"充國曰："百聞不如一見，兵難遙度，臣願馳至金城，圖上方略。然羌戎小夷，逆天背畔，滅亡不久。願陛下以屬老臣，勿以為憂。"上笑曰："諾。"充國至金城，須兵滿萬騎，欲渡河，恐為虜所遮，即夜遣三校銜枚先渡，渡輒營陳，會明，畢，遂以次盡渡。虜數十百騎來，出入軍傍。充國曰："吾士馬新倦，不可馳逐。此皆驍騎難制，又恐其為誘兵也。擊虜以殄滅為期，小利不足貪。"令軍勿擊。遣騎候四望狹中亡虜，夜引兵上至落都，召諸校司馬，謂曰："吾知羌虜不能為兵矣。使虜發數千人守杜四望狹中，兵豈得入哉！"充國常以遠兵候為務，行必為戰備，止必堅營壁，尤能持重，愛士卒，先計而後戰。遂西至西部都尉府，日饗軍士，士皆欲為用。虜數挑戰，充國堅守。捕得生口，言羌豪相數責曰："語汝亡反，今天子遣趙將軍來，年八九十矣，善為兵。今請欲一斗而死，可得邪！"充國子右曹郎中將昂，將期門佽飛、羽林孤兒、胡越騎為支兵，至令居。虜並出絕轉道，昂以聞。有詔將入校尉與驍騎都尉、金城太守合疏捕山間虜，通轉道津度。初，罕、開豪靡當兒使弟雕庫來告都尉曰："先零欲反。"後數日果反。雕庫種人頗在先零中，都尉即留雕庫為質。充國以為亡罪，乃遣歸告種豪："大兵誅有罪者，明白自別，毋取並滅。天子告諸羌人：犯法者能相捕斬，除罪。斬大豪有罪者一人，賜錢四十萬，中豪十五萬，下豪二萬，大男三千，女子及老小千錢，又以其所捕妻子財物盡與之。"充國計欲以威信招降罕開及劫略者，解散虜謀，徼極乃擊之。酒泉太守辛武賢奏言："今虜朝夕為寇，土地寒苦，漢馬不能冬，屯兵在武威、張掖、酒泉萬騎以上，皆多羸瘦。可益馬食，以七月上旬齎三十日糧，分兵並出張掖、酒泉合擊罕、開在鮮水上者。虜以畜產為命，皆離散，兵即分出，雖不能盡誅，奪其畜產，虜其妻子，復引兵還，冬復擊之，大兵仍出，虜必震壞。"天子下其書充國，令與校尉以下吏士知羌事者博議。充國以為："武賢欲輕引萬騎，分為兩道出張掖，回遠千里。以一馬自駝負三十日食，為米二斛四斗，麥八斛，又有衣裝兵器，難以追逐。勤勞而至，虜必商軍進退，稍引去，逐水草，入山林，隨而深入。虜即據前險，守後厄，以絕糧道，必有傷危之憂，為夷狄笑，千載不可復。而武賢以為可奪其畜產，虜其妻子，此殆空言，非至計也。先零首為畔逆，它種劫略。故臣愚冊，欲捐罕開暗昧之過，隱而勿章，先行先零之誅以震動之，宜悔過反善，因赦其罪，選擇良吏知其俗者拊循和輯，此全師保勝安邊之策。"天子下其書。公卿議者咸以為先零兵盛，而負罕、開之助，不先破罕、開，則先零未可圖也。上乃拜侍中樂成侯許延壽為強弩將軍，即拜酒泉太守武賢為破羌將軍，賜璽書嘉納其冊。以書敕誚充國曰："皇帝問後將軍，甚苦暴露。今張掖以東粟石百餘，芻槁束數十，轉輸並起，百姓煩擾。將軍將萬餘之眾，不早及秋共水草之利爭其畜食，欲至冬，虜皆當畜食，多藏匿山中依險阻，將軍士寒，手足皸瘃，寧有利哉？將軍不念中國之費，欲以歲數而勝微，將軍誰不樂此者！今詔破羌將軍武賢將兵六千一百人，敦煌太守快將二千人，長水校尉富昌、酒泉侯奉世將婼、月氏兵四千人，亡虜萬二千人，齎三十日食，以七月二十二日擊罕羌，入鮮水北句廉上，去酒泉八百里，去將軍可千二百里。將軍其引兵便道西並進，雖不相及，使虜聞東方北方兵並來，分散其心意，離其黨與，雖不能殄滅，當有瓦解者。已詔中郎將昂將胡越佽飛射士、步兵二校，益將軍兵。今五星出東方，中國大利，蠻夷大敗。太白出高，用兵深入敢戰者吉，弗敢戰者凶。將軍急裝，因天時，誅不義，萬下必全，勿復有疑。"充國既得誚，以為將任兵在外，便宜有守，以安國家。乃上書謝罪，因陳兵利害，曰："臣竊見騎都尉安國前幸賜書，擇羌人可使使罕，諭告以大軍當至，漢不誅罕，以解其謀。恩澤甚厚，非臣下所能及。臣獨私美陛下盛德至計亡已，故遣開豪雕庫宣天子至德，罕、開之屬皆聞知明詔。今先零羌楊玉將騎四千及煎鞏騎五千，阻石山木，候便為寇，罕羌未有所犯。今置先零，先擊罕，釋有罪，誅亡辜，起壹難，就兩害，誠非陛下大計也。臣聞兵法：攻不足者，守有餘。又曰：善戰者，致人，不致於人。今罕羌欲為敦煌、酒泉寇，宜飾兵馬，練戰士，以須其至，坐得致敵之術，以逸擊勞，取勝之道也。今恐二部兵少不足以守，而發之行攻，釋致虜之術而從為虜所致之道，愚以為不便。先零羌虜欲為背畔，故與罕、開解仇結約。然其私心不能亡，恐漢兵至而罕、開背之也。臣愚以為其計常欲先赴罕、開之急，以堅其約，先擊罕羌，先零必助之。今虜馬肥，糧食方饒，擊之恐不能傷害，適使先零得施德于闐羌，堅其約，合其黨。虜交堅黨合，精兵二萬餘人，迫脅諸小種，附著者稍眾，莫須之屬不輕得離也。如是，虜兵寢多，誅之用力數倍。臣恐國家憂累徭十年數，不二三歲而已。臣得蒙天子厚恩，父子俱為顯列。臣位至上卿，爵為列侯，犬馬之齒七十六，為明詔填溝壑，死骨不朽，亡所顧念。獨思惟兵利害至熟悉也，於臣之計，先誅先零已，則罕、開之屬不煩兵而服矣。先零已誅而罕、開不服，須正月擊之，得計之理，又其時也。以今進兵，誠不見其利，唯陛下裁察。"璽書報從充國計焉。充國引兵至先零在所。虜久屯聚，解弛，望見大軍，棄車重，欲渡湟水，道厄狹，充國徐行驅之。或曰逐利行遲，充國曰："此竊寇，不可迫也。緩之則走不顧，急之則還致死。"諸校皆曰："善。"虜赴水溺死者數百，降及斬首五百餘人，虜馬牛羊十萬餘頭，車四千餘兩。兵至罕地，令軍毋燔聚落芻牧田中。罕羌聞之，喜曰："漢果不擊我矣！"豪靡忘使人來言："願得還復故地。"充國以聞，未報。靡忘來自歸，充國賜飲食，遣還諭種人。護軍以下皆爭之，曰："此反虜，不可擅遣。"充國曰："諸君但欲便文自營，非為公家忠計也。"語未卒，璽書報，令靡忘以贖論。後罕卒不煩兵而下。充國病，上賜書曰："將軍年老加疾，朕甚憂之。今詔破羌將軍諸屯所，為將軍副，急因天時大利，吏士銳氣，以十二月擊先零羌。即疾劇，留屯毋行，獨遣破羌、強弩將軍。"時羌降者萬餘人矣。充國度其必壞，欲罷騎兵屯田，以待其敝。作奏未上，會得進兵璽書，中郎將昂懼，使客諫充國曰："誠令兵出，破軍殺將以傾國家，將軍守之可也。即利與病，又何足爭？一旦不合上意，遣繡衣來責將軍，將軍之身不能自保，何國家之安？"充國嘆曰："是何言之不忠也！往者舉可先行羌者，吾舉辛武賢，丞相、御史復白遣義渠安國，竟沮敗羌。金城、湟中谷斛八錢，吾謂耿中丞，糴三百萬斛谷，羌人不敢動矣。耿中丞請糴百萬斛，乃得四十萬斛耳。義渠再使，且費其半。失此二冊，羌人故敢為逆。失之毫釐，差以千里，是既然矣。今兵久不決，四夷卒有動搖，相因而起，雖有知者不能善其後，羌獨足憂邪！吾固以死守之，明主可為忠言。"遂上屯田奏曰："臣聞兵者，所以明德除害也。故舉得於外，則福生於內，不可不謹。臣所將吏士馬牛食，月用糧谷十九萬九千六百三十斛，鹽千六百九十三斛，茭槁二十五萬二百八十六石。難久不解，徭役不息。又恐它夷卒有不虞之變，相因並起，為明主憂，誠非素定廟勝之冊。且羌虜易以計破，難用兵碎也，故臣愚以為擊之不便。計度臨羌東至浩亹，羌虜故田及公田，民所未墾百二千頃。願罷騎兵，留弛刑應募，及淮陽、汝南步兵與吏士私從者，合凡萬二百八十一人，用谷月二萬十千三百六十三斛，鹽三百八斛，分屯要害。田事出，賦人二十畝。至四月草生，發郡騎及屬國胡騎伉健各千，倅馬什二，就草，為田者游兵。以充入金城郡，益積畜，省大費。今大司農所轉谷至者，足支萬人一歲食。謹上田處及器用簿，唯陛下裁許。"上報曰："欲罷騎兵萬人留田，即如將軍之計，虜當何時伏誅，兵當何時得決？孰計其便，復奏。"充國上狀曰："臣聞帝王之兵，以全取勝，是以貴謀而賤戰。戰而百勝，非善之善者也。故先為不可勝，以待敵之可勝。蠻夷習俗雖殊於禮義之國，然其欲避害就利，愛親戚，畏死亡，一也。今虜亡其美地薦草，愁於寄託遠遁，骨肉離心，人有畔志，而明主班師罷兵，萬人留田，順天時因地利，以待取勝之虜，雖未即伏辜，兵決可期月而望。臣謹條不出兵留田便宜十二事。步兵九校，吏士萬人，留屯以為武備，因田致谷，威德並行，一也。又因排折羌虜，令不得歸肥饒之地，貧破其眾，以成羌虜相畔之漸，二也。居民得並田作，不失農業，三也。軍馬一月之食，度支田士一歲，罷騎兵以省大費，四也。至春省甲士卒，循河湟漕谷至臨羌，以視羌虜，揚威武，傳世折衝之具，五也。以閒暇時，繕治郵亭，充入金城，六也。兵出，乘危僥倖，不出，令反畔之虜竄於風寒之地，離霜露疾疫瘃墮之患，坐得必勝之道，七也。亡經阻遠追死傷之害，八也。內不損威武之重，外不令虜得乘間之勢，九也。又亡驚動河南大開、小開使生它變之憂，十也。治湟狹中道橋，令可至鮮水，以制西域，信威千里，從枕席上過師，十一也。大費既省，徭役豫息，以戒不虞，十二也。留屯田得十二便，出兵失十二利。臣充國材下，犬馬齒衰，不識長冊，唯明詔博詳公卿議臣採擇。"上復賜報曰："將軍言十二便，聞之。虜雖未伏誅，兵決可期月而望。期月而望者，謂今冬邪，謂何時也？將軍孰計復奏。"充國奏曰："臣聞兵以計為本，故多算勝少算。先零羌精兵今餘不過七八千人，失地遠客，分散飢凍。罕、開、莫須又頗暴略其羸弱畜產，畔還者不絕，皆聞天子明令相捕斬之賞。臣愚以為虜破壞可日月冀，遠在來春，故曰兵決可期月而望。竊見北虜自敦煌至遼東萬一千五百餘里，乘塞列隧有吏卒數千人，虜數大眾攻之而不能害。今留步士萬人屯田，地勢平易，多高山遠望之便，部曲相保，為塹壘木樵，校聯不絕，便兵弩，飾斗具。烽火幸通，執及並力，以逸待勞，兵之利者也。臣愚以為屯田內有亡費之利，外有守御之備。騎兵雖罷，虜見萬人留田為必禽之具，其上崩歸德，宜不久矣。從今盡三月，虜馬蠃瘦，必不敢損其妻子於它種中，遠涉河山而來為寇。又見屯田之士精兵萬人，終不敢復將其累重還歸故地。是臣之愚計，所以度虜且必瓦解其處，不戰而自破之冊也。臣聞：戰不必勝，不苟接刃；攻不必取，不苟勞眾。而釋坐勝之道，從乘危之勢，貶重而自損，非所以視蠻夷也。臣竊自惟念，奉詔出塞，引軍遠擊，窮天子之精兵，散車甲于山野，雖亡尺寸之功，偷得避慊之便，而亡後咎餘責，此人臣不忠之利，非明主社稷之福也。臣幸得奮精兵，討不義，久留天誅，罪當萬死。陛下寬仁，未忍加誅，令臣數得熟計。愚臣伏計熟甚，不敢避斧鉞之誅，昧死陳愚，唯陛下省察。"充國奏每上，輒下公卿議臣。初是充國計者什三，中什五，最後什八。有詔詰前言不便者，皆頓首服。丞相魏相曰："臣愚不習兵事利害，後將軍數畫軍冊，其言常是，臣任其計可必用也。"上於是報充國曰："將軍計善。其上留屯田及當罷者人馬數。將軍強食，謹兵事，自愛！"上以破羌、強弩將軍數言當擊，又用充國屯田處離散，恐虜犯之，於是兩從其計，詔兩將軍與中郎將昂出擊。強弩出，降四千餘人，破羌斬首二千級，中郎將昂斬首降者亦二千餘級，而充國所降復得五千餘人。詔罷兵，獨充國留屯田。明年，充國奏請罷屯兵。奏可，充國振旅而還。所善浩星賜迎說充國，曰："眾人皆以破羌、強弩出擊，多斬首獲降，虜以破壞。然有識者以為虜勢窮困，兵雖不出，必自服矣。將軍即見，宜歸功於二將軍出擊，非愚臣所及。如此，將軍計未失也。"充國曰："吾年老矣，爵位已極，豈嫌伐一時事以欺明主哉！兵勢，國之大事，當為後法。老臣不以餘命壹為陛下明言兵之利害，卒死，誰當復言之者？"卒以其意對，上然其計，罷遣辛武賢歸酒泉太守官，充國復為後將軍衛尉。其秋，羌若零、離留、且種、兒庫共斬先零大豪猶非、楊玉首，及諸豪弟澤、陽雕、良兒、靡忘皆帥煎鞏、黃羝之屬四千餘人降。漢封若零、弟澤二人為帥眾王，離留、且種二人為侯，兒庫為君，陽雕為言兵侯，良兒為君，靡亡為獻牛君。初置金城屬國，以處降羌。詔舉可護羌校尉者，時充國病，四府舉辛武賢小弟湯，充國遽起奏："湯使酒，不可典蠻夷。不如湯兄臨眾。"時湯已拜受節，有詔更用臨眾。臨眾病免，五府復舉湯，酒數醉羌人，羌人反畔，卒如充國之言。朝廷每有四夷大議，常與參兵謀，問籌策焉。年八十六薨。初，充國以功德與霍光等列，畫未央宮。成帝時，西羌常有警，上思將帥之臣，追美充國，乃召楊雄即充國圖畫而頌之，曰："明靈惟宣，戎有先零。先零昌狂，侵漢西疆。漢命虎臣，惟後將軍，整我六師，是討是震。既臨其域，諭以威德，有守矜功，謂之弗克。請奮其旅，於罕之羌，天子命我，從之鮮陽。營平守節，屢奏封章，料敵制勝，威謀靡亢。遂克西戎，還師於京，鬼方賓服，罔不有庭。昔周之宣，有方有虎，詩人歌功，乃列於雅。在漢中興，充國作武，糾糾桓桓，亦紹厥後。"
　　孫子曰："能因敵變化而取勝者，謂之神。"充國謂兵難隃度。又曰："以虞待不虞者，勝。"充國常遠斥侯。又曰："取敵之利者，貨也。"充國以錢誘羌，令諸捕斬。又曰："主曰必戰無戰，可也。"充國謂便宜有守以安國家。又曰："致人而不致於人。"充國練戰士以須其至。又曰："威加於敵，則其交不得合。"充國攻先零而罕羌服。又曰："窮寇勿迫。"充國緩驅先零。又曰："以飽待飢。"充國謂糴三百萬斛谷，羌不敢動。又曰："進不求名，退不避罪。"充國以死守便宜是也。
