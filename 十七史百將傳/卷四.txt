王霸，字元伯，潁川潁陽人也。光武為大司馬，以霸為功曹令吏。及王郎起，光武在薊，郎移檄購光武。光武令霸至市中募人，將以擊郎。市人皆大笑，舉手邪榆之，霸慚懅而還。光武即南馳至下曲陽。傳聞王郎兵在後，從者皆恐。及至滹沱河，候吏還白河水流澌，無船，不可濟，官屬大懼。光武令霸往視之。霸恐驚眾，欲且前，阻水，還即詭曰："冰堅可渡。"官屬皆喜。光武笑曰："候吏果妄語也。"遂前。北至河，河冰亦合，乃令霸護渡，未畢數騎而冰解。光武謂霸曰："安吾眾得濟免者，卿之力也。"霸謝曰："此明公至德，神靈之，雖武王白魚之應，無以加此。"光武謂官屬曰："王霸權以濟事，殆天瑞也。"常與臧宮、傅俊共營，霸獨善撫士卒，死者脫衣以斂之，傷者躬親以養之。光武即位，以霸曉兵愛士，可獨任，拜為偏將軍，並將臧官、傅俊兵，而以宮、俊為騎都尉。建武二年，更封富波侯。帝使霸與捕虜將軍馬武東討周建於垂惠。蘇茂將五校兵四千餘人救建，而先遣精騎遮擊馬武軍糧，武往救之。建從城中出兵來擊武，武恃霸之援，戰不甚力，為茂、建所敗。武軍奔過霸營，大呼求救。霸曰："賊兵盛，出必兩敗，努力而已。"乃閉營堅壁。軍吏皆爭之，霸曰："茂兵精銳，其眾又多，吾吏士心恐，而捕虜與吾相恃，兩軍不一，此敗道也。今閉營固守，示不相援，賊必乘勝輕進，捕虜無救，其戰自倍。如此，茂眾疲勞，吾承其弊，乃可克也。"茂、建果悉出攻武。合戰良久，霸軍中壯士路潤等數十人斷髮請戰。霸知士心銳，乃開營後，出精騎襲其背。茂、建前後受敵，驚亂敗走，霸、武各歸營。賊復聚眾挑戰，霸堅臥不出，方饗士作倡樂。茂雨射營中，中霸前酒樽，安坐不動。軍吏皆曰："茂前日已破，今易擊也。"霸曰："不然。蘇茂客兵遠來，糧食不足，故數挑戰，以徼一功之勝。今閉營休士，所謂不戰而屈人之兵，善之善者也。"茂、建既不得戰，乃引還營。其夜，建兄子誦反，閉城拒之，茂、建遁去，誦以城降。時盧方與匈奴、烏桓連兵，寇盜尤數，緣邊愁苦。詔霸將弛刑徒六千餘人，與杜茂治飛狐道，堆石布上，築起亭障，自代至平城三百餘里。與匈奴、烏桓大小數百戰，頗識邊事，數上書言宜與匈奴結和親，又陳委輸可從溫水漕，以省陸轉輸之勞。事皆施行。封淮陵侯。永平二年，以病卒。
　　孫子曰："能愚士之耳目。"霸詭言冰合而得濟。又曰："不得已則斗。"霸不救馬武而使之力戰。又曰："屈人之兵而非戰。"霸閉營休士而屈茂、建是也。
臧宮，字君翁，潁川郟人也。從光武征戰，諸將多稱其勇。光武察宮勤力少言，甚親納之。及至河北，以為偏將軍，從破群賊，數陷陳卻敵。光武即位，以為侍中、騎都尉。建武十一年，將兵至中廬，屯駱越。是時公孫述將田戌、任滿與征南大將軍岑彭相拒於荊門，彭等戰數不利，越人謀畔從蜀。宮兵少，力不能制。會屬縣送委輸車數百乘至，宮夜使鋸斷城門限，令車聲迴轉出入至旦。越人候伺者聞車聲不絕，而門限斷，相告以漢兵大至。其渠帥乃奉牛酒以勞軍。宮陳兵大會，擊牛釃酒，饗賜慰納之，越人由是遂安。宮與岑彭等破荊門。岑彭下巴郡，使宮將降卒五萬，從涪水上平曲。公孫述將延岑盛兵於沅水。時宮眾多食少，轉輸不至，而降者皆欲散畔，郡邑復更保聚，觀望成敗。宮欲引還，恐為所及。會帝遣謁者將兵詣岑彭，有馬七百匹，宮矯製取以自益，晨夜進兵，多張旗幟，登山鼓譟，左步右騎，挾船而引，呼聲動山谷。岑不意漢軍卒至，登山望之，大震恐。宮因縱擊，大破之。斬首溺死者萬餘人，水為之濁流。延岑奔成都，其眾悉降，盡獲其兵馬珍寶。自是乘勝追北，降者以十萬數。軍至平陽鄉，蜀將王元舉眾降。進拔綿竹，破涪城，斬公孫述弟恢，復攻拔繁、郫。時大司馬吳漢亦乘勝進營逼成都。宮連屠大城，兵馬旌旗甚盛，乃乘兵入小雄郭門，歷成都城下，至吳漢營，飲酒高會。漢見之甚歡，謂宮曰："將軍向者經虜城下，震揚威靈，風行電照。然窮寇難量，還營願從他道矣。"宮不從，復路而歸，賊亦不敢近之。進軍咸陽門，與吳漢並滅公孫述。帝以蜀地新定，拜宮為廣漢太守，封酇侯。十九年，妖巫維汜弟子單臣、傅鎮等，復妖言相聚，入原武城，劫吏人，自稱將軍。於是遣宮將北軍及黎陽營數千人圍之。賊穀食多，數攻不下，士卒死傷。帝召公卿諸侯王問方略，皆曰："宜重其購賞。"時顯宗為東海王，獨對曰："妖巫相劫，勢無久立，其中必有悔欲亡者。但外圍急，不得走爾。宜少延緩，令得逃亡，逃亡則一亭長足以禽矣。"帝然之。即敕宮撤圍緩賊，賊眾分散，遂斬臣、鎮等。宮還，遷城門校尉。宮以謹信質樸，故常見任用。後匈奴飢疫，自相分爭，帝以問宮，宮曰："願得五千騎以立功。"帝笑曰："常勝之家，難與慮敵，吾方自思之。"二十七年，宮乃與馬武上書曰："匈奴貪利，無有禮信，窮則稽首，安則侵盜，緣邊被其毒痛，中國憂其搪突。虜今人畜疫死，旱蝗赤地，疫困之力，不當中國一郡。福不再來，時或易失，豈宜固守文德而墮武事乎？今喻告高句驪、烏桓、鮮卑攻其左，發河西四郡、天水、隴西羌胡擊其右。如此，北虜之滅，不過數年。詔報曰："黃石公記曰：柔能制剛，弱能制強。故曰：有德之君，以所樂樂人；無德之君，以所樂樂身。樂人者其樂長，樂身者不久而亡。舍近謀遠者，勞而無功；舍遠謀近者，逸而有終。逸政多忠臣，勞政多亂人。故曰：務廣地者荒，務廣德者強；有其有者安，貪人有者殘。殘滅之政，雖成必敗。今國無善政，災變不息，百姓驚惶，人不自保，而復欲遠事邊外乎？誠能舉天下之半以滅大冠，豈非至願？苟非其時，不如息人。"自是諸將莫敢復言兵事者。宮卒。
　　孫子曰："形之，敵必從之。"宮令車聲不絕，而敵疑漢兵大至。又曰："晝戰多旌旗。"宮多張旗幟，登山鼓譟而敵震恐。又曰："圍師必闕。"宮徹圍緩賊而斬臣、鎮。又曰："非危不戰。"宮欲滅匈奴，光武以謂不如息人是也。
祭遵，字弟孫，潁川潁陽人也。光武破王尋等，還過潁陽，遵以縣吏數進見，留為門下史。從征河北，為軍市令。舍中兒犯法，遵格殺之。光武怒，命收遵。時主簿陳副諫曰："明公常欲眾軍整齊，今遵奉法不避，是教令所行也。"光武乃貰之，以為刺奸將軍。謂諸將曰："當避祭遵！吾舍中兒犯法尚殺之，必不私諸卿也。"拜征虜將軍，定封潁陽侯。南擊弘農、厭新、柏華蠻中賊。弩中遵口，洞出流血，眾見遵傷，稍引退，遵呼叱止之，士卒戰皆自倍，遂大破之。時新城蠻中山賊張滿，屯結險隘為人害。詔遵攻之。遵絕其糧道，滿數挑戰，遵堅壁不出。而厭新、柏華餘賊復與滿合，遂攻得霍陽聚，遵乃分兵擊破降之。張滿飢困，城拔，生獲之。初滿祭祀天地，自雲當王，既執，嘆曰："讖文誤我！"乃斬之。復令進屯隴下。及公孫述遣兵救囂，吳漢、耿弇等悉奔還，遵獨留不卻。卒於軍。遵為人廉約小心，克己奉公，賞賜輒盡與士卒，家無私財。制御士心，不越法度。所在吏人，不知有軍。遵為將軍，取士皆用儒術，對酒設樂，必雅歌投壺。雖在軍旅，不忘俎豆，可謂好禮悅樂，守死善道者也。其後會朝，帝每嘆曰："安得憂國奉公之臣如祭征虜者乎！"遵之見思若此。
　　孫子曰："法令執行。"遵殺舍中兒而光武知其不可犯。又曰："修道而保法。"遵之所在，吏人不知有軍是也。
馬援，字文淵，扶風茂陵人也。其先趙奢為趙將，號曰"馬服君"，子孫因為氏。援少有大志，為郡督郵，送囚至司命府，囚有重罪，援哀而縱之，遂亡命北地。遇赦，因留牧畜。轉游隴漢間，常謂賓客曰："丈夫為志，窮當益堅，老當益壯。"因處田牧，至有牛馬羊數千頭，谷數萬斛。既而嘆曰："凡殖貨財產，貴其能施賑也，否則守錢虜耳。"乃盡散以班昆弟故舊，身衣羊裘皮絝。援留西州，隗囂甚敬重之，以援為綏德將軍，與決籌策。是時公孫述稱帝於蜀，囂使援往觀之。援素與述同里，相善，以為既至當握手歡如平生。而述盛陳陛衛，以延援入。欲授援以封侯大將軍位，賓客皆樂留，援曉之曰："天下雄雌未定，公孫不吐哺走迎國士，與圖成敗，反修飾邊幅，此子何足久稽天下士乎？"因辭歸，謂囂曰："子陽井底蛙耳，而妄自尊大，不如專意東方。"囂使援奉書洛陽。援至，引見於宣德殿。世祖迎笑謂援曰："卿遨遊二帝間，今見卿，使人大慚。"援頓首辭謝，因曰："當今之世，非獨君擇臣也，臣亦擇君矣。臣與公孫述同縣，少相善。臣前至蜀，述陛戟而後進臣。臣今遠來，陛下何知非剌客奸人，而簡易若是？"帝復笑曰："卿非刺客，顧說客耳。"援曰："天下反覆，盜名字者不可勝數。今見陛下，恢廓大度，同符高祖，乃知帝王自有真也。"帝甚壯之，使太中大夫來歙持節送援西歸隴右。隗囂與援共臥起，問以東方流言及京師得失。援說囂曰："前到朝廷，上引見數十，每接宴語，自夕至旦，才明勇略，非人敵也。且開心見誠，無所隱伏，闊達多大節，略與高祖同。經學博覽，政事文辨，前世無比。"囂曰："卿謂何如高帝？"援曰："不如也。高帝無可無不可。今上好吏事，動如節度，又不喜飲酒。"囂意不懌，曰："如卿言，反覆勝邪？"然雅信援，故遂遣長子恂入質。援因將家屬隨恂歸洛陽。會隗囂用王元計，發兵拒漢。援乃上疏曰："臣援自念歸身聖朝，奉事陛下，本無公輔一言之薦，左右為容之助。臣不自陳，陛下何因聞之？夫居前不能令人輊，居後不能令人軒，與人怨不能為人患，臣所恥也。臣與隗囂，本實交友。初，囂遣臣東，謂臣曰：'本欲為漢，願足下往觀之。於汝意可，即專心矣。'及臣還反，報以赤心，實欲導之於善，非敢譎以非義。而囂自挾奸心，盜憎主人。願聽詣行在所，極陳滅囂之術，得空胸腹，申愚策，退就隴畝，死無所恨。"帝乃召援計事。因使援將突騎五千，往來遊說囂將高峻、任禹之屬，下及羌豪，為陳禍福，以離囂支黨。帝自西征囂，至漆，諸將多以王師之重，不宜遠入險阻，計猶豫未決。會召援，夜至，帝大喜，引入，具以群議質之。援因說隗囂將帥有土崩之勢，兵進有必破之狀。又於帝前聚米為山谷，指畫形勢，開示眾軍所從道徑往來，分析曲折，昭然可曉。帝曰："虜在吾目中矣。"明旦，遂進軍至第一，囂眾大潰。自王莽末，西羌寇邊，遂入居塞內，金城屬縣多為虜有。來歙奏言隴西侵殘，非馬援莫能定。拜援隴西太守。援乃發步騎三千人，擊破先零羌於臨洮，斬首數百級，獲馬牛羊萬餘頭。守塞諸羌八千餘人詣援降。諸種有數萬，屯聚冠鈔，拒浩亹隘。援與楊武將軍馬成擊之。羌因將其妻子輜重移阻於允吾谷，援乃潛行間道，掩赴其營。羌大驚壞，復遠徙唐翼谷中，援復追討之。羌引精兵聚北山上，援陳軍向山，而分遣數百騎繞襲其後，乘夜放火，擊鼓叫噪，虜遂大潰，凡斬首千餘級。援以兵少，不得窮追，收其谷糧畜產而還。是時，朝臣以金城破羌之西，塗遠多寇，議欲棄之。援上言，破羌以西城多完牢，易可依固，其田土肥壤，灌溉流通。如令羌在湟中，則為害不休，不可棄也。帝然之。於是詔武威太守，令悉還金城客民。歸者三千餘口，使各反舊邑。援奏為置長吏，繕城郭，起塢候，開導水田，勸以耕牧，郡中樂業。又遣羌豪楊封譬說塞外羌，皆來和親。武都參狼羌與塞外諸種為寇，殺長吏。援將四千餘人擊之，至氐道縣，羌在山上，援軍據便地，奪其水草，不與戰。羌遂窮困，豪帥數千萬戶亡出塞，諸種萬餘人悉降。於是隴右清靜。援務開寬信，恩以待下，任吏以職，但總大體而已。賓客故人，日滿其門。諸曹時白外事，援輒曰："此誠椽之任，何足相煩。頗衰老子，使得遨遊。若大姓侵小民，黠羌欲旅距，此乃太守事耳。"傍縣嘗有報仇者，吏民驚言羌反，百姓奔入城郭。狄道長詣門，請閉城發兵。援時與賓客飲，大笑曰："燒虜何敢復犯我？曉狄道長歸守寺舍，良怖急者，可床下伏。"後稍定，郡中服之。援善兵策，帝常言："伏波論兵，與我意合。"每有所謀，未嘗不用。交趾女子徵側及女弟徵貳反，攻沒其郡，九真、日南、合浦蠻夷皆應之，寇略嶺外六十餘城，側自立為王。於是璽書拜援伏波將軍，以扶樂侯劉隆為副。遂緣海而進，墮山刊道千餘里。軍至浪泊上，與賊戰，破之，斬首數千級，降者萬餘人。援追徵側等至禁溪，數敗之，賊遂散走。斬徵側、徵貳，傳首洛陽。封援為新息侯。將樓船大小二千餘艘，戰士二萬餘人，進擊九真賊徵側餘黨都陽等，自無功至居風，斬獲五千餘人，嶠南悉平。初，援軍還，平陵人孟冀，名有計謀，於坐賀援。援謂之曰："吾望子有善言，反同眾人邪？方今匈奴、烏桓尚擾北邊，欲自請擊之。男兒要當死於邊野，以馬革裹屍還葬耳，何能臥床上在兒女子手中邪？"冀曰："諒為烈士，當如此矣。"武威將軍劉尚擊武陵五溪蠻夷，深入，軍沒。援因復請行。時年六十二，帝愍其老，未許之。援自請曰："臣尚能被甲上馬。"帝令試之。援據鞍顧盼，以示可用。帝笑曰："矍鑠哉是翁也！"遂遣援率耿舒等，將十二郡募士及弛刑四萬餘人征五溪。援夜謂友人謁者杜愔曰："吾受厚恩，年迫餘日索，常恐不得死國事，今獲所願。"軍至臨鄉，遇賊攻縣，援迎擊，破之，斬獲二千餘人，皆散走入竹林中。初，軍次下雋，有兩道可入，從壺頭則路近而水嶮，從充則塗夷而運遠，帝初以為疑。及軍至，耿舒欲從充道，援以為棄日費糧，不如進壺頭，扼其喉咽，充賊自破。以事上之，帝從援策。進營壺頭。賊乘高守隘，水疾，船不得上。會暑甚，士卒多疫死，援亦中病，遂困，乃穿岸為室，以避炎氣。賊每升險鼓譟，援輒曳足以觀之，左右哀其壯意，莫不為之流涕。耿舒與兄好時侯弇書曰："前舒上書當先擊充，糧雖難運而兵馬得用，軍人數萬爭欲先奮。今壺頭竟不得進，大眾怫鬱行死，誠可痛惜。前到臨鄉，賊無故自致，若夜擊之，即可殄滅。伏波類西域賈胡，到一處輒止，以是失利。今果疾疫，皆如舒言。" 弇得書，奏之。帝乃使虎賁中郎將梁松乘驛責問援，因代監軍。會援病卒，松遂因事陷之。帝大怒，追收援新息侯印綬。
　　孫子曰："親而離之。"援陳禍福以離囂支黨。又曰："計險厄遠近，上將之道。"援聚米為山谷，而漢帝謂"虜在吾目中"。又曰："絕山依谷。"援據水草而羌困敗。又曰："攻其所不戒。"援陳軍向山而繞襲其後。又曰："塗有所不由。"援從壺頭而軍不利是也。
班超，字仲升，扶風平陵人。為人有大志。居家常執勤苦，不恥勞辱。有口辯而涉獵書傳。家貧，常為官傭書以供養。久勞苦，嘗輟業投筆，嘆曰："大丈夫無他志略，猶當效傅介子、張騫，立功異域，以取封侯。安能久事筆硯間乎？"左右皆笑之。超曰："小子安知壯士志哉！"其後行詣相者，曰："當封侯萬里之外。"超問其狀，相者指曰："生燕頷虎頸，飛而食肉，此萬里侯相也。"奉車都尉竇固出擊匈奴，以超為假司馬，與從事郭恂俱使西域。超到鄯善，鄯善王廣奉超禮意甚備，後忽更疏解。超謂其官屬曰："寧覺廣禮意薄乎？此必有北虜使來，狐疑未知所從故也。明者睹未萌，況已著邪。"乃召侍胡詐之曰："匈奴使來數日，今安在乎？"侍胡惶恐，具服其狀。超乃閉侍胡，悉會其吏士三十六人，與共飲，酒酣，因激怒之，曰："卿曹與我俱在絕域，欲立大功，以求富貴。今虜使到裁數日，而王廣禮意即廢，如令鄯善收吾屬送匈奴，骸骨長為豺狼食矣。為之奈何？"官屬皆曰："今在危亡之地，死生從司馬。"超曰："不入虎穴，不得虎子。當今之計，獨有因夜以火攻虜，使彼不知我多少，必大震怖，可殄盡也。滅此虜，則鄯善破膽，功成事立矣。"眾曰："當與從事議之。"超怒曰："吉凶決於今日。從事文俗吏，聞此必恐而謀泄。死無所名，非壯士也！"眾曰："善。"初夜，遂將吏士往奔虜營。會天大風，超令十人持鼓藏虜舍後，約曰："見火然，皆當鳴鼓大呼。"餘人悉持兵弩夾門而伏。超乃順風縱火，前後鼓譟。虜眾驚亂，超手格殺三人，吏兵斬其使及從士三十餘級，餘眾百人許悉燒死。明日乃還告郭恂，恂大驚，既而色動。超知其意，舉手曰："掾雖不行，班超何心獨擅之乎？"恂乃悅。超於是召鄯善王廣，以虜使首示之，一國震怖。超曉告撫慰，遂納子為質。還奏於竇固，固大喜，具上超功效，並求更選使使西域。帝壯超節，詔固曰："吏知班超，何故不遣而更選乎？今以超為軍司馬，令遂前功。"超復受使，固欲益其兵，超曰："願將本使從三十餘人足矣。如有不虞，多益為累。"是時于闐王廣德新攻破莎車，而匈奴遣使監護其國。超既西，先至于闐。廣德禮意甚疏，且其俗信巫。巫言："神怒何故欲向漢？漢使有騧馬，急求取以祠我。"廣德乃遣使就超請馬。超密知其狀，報許之，而令巫自來取馬。有頃，巫至，超即斬其首以送廣德，因辭責之。廣德素聞超在鄯善誅滅虜使，大惶恐，即攻殺匈奴使者而降超。超重賜其王以下，因鎮撫焉。時龜茲王建為匈奴所立，攻破疏勒，殺其王，而立龜茲人兜題為疏勒王。超從間道至疏勒，去兜題所居盤橐城九十里，逆遣吏田慮先往降之。敕慮曰："兜題本非疏勒種，國人必不用命。若不即降，便可執之。"慮既到，兜題見慮輕弱，殊無降意。慮因其無備，遂前劫縛兜題。左右出其不意，皆驚懼奔走。慮馳報超，超即赴之，悉召疏勒將吏，說以龜茲無道之狀，因立其故王兄子忠為王，國人大悅。忠及官屬皆請殺兜題，超不聽，欲示以威信，釋而遣之。肅宗初即位，下詔召超。超發還，疏勒舉國憂恐。其都尉黎弇曰："漢使棄我，我必復為龜茲所滅耳。誠不忍見漢使去。"因以刀自剄。超還至于闐，王侯以下皆號泣曰："依漢使如父母，誠不可去。"互抱超馬腳，不得行。超恐于闐終不聽其東，又欲遂本志，乃更還疏勒。乃上疏請兵，曰："臣竊見先帝欲開西域，故北擊匈奴，西使外國，鄯善、于闐即時向化。今拘彌、莎車、疏勒、月氏、烏孫、康居復願歸附，欲共並力破滅龜茲，平通漢道。若得龜茲，則西域未服者百分之一耳。前世議者皆曰取三十六國，號為斷匈奴右臂。今西域諸國，貢奉不絕，惟焉耆、龜茲獨未服從。今宜拜龜茲侍子白霸為其國王，以步騎數百送之，與諸國連兵，數月之間，龜茲可禽。以夷狄攻夷狄，計之善者也。"帝知其功可成，議欲給兵。平陵人徐幹素與超同志，上疏願奮身佐超。遂以干為假司馬，將馳刑及義從千人就超。先是莎車以為漢軍不出，遂降於龜茲，而疏勒都尉番辰亦復反叛。會徐幹適至，超遂與徐幹擊番辰，大破之，斬首千餘級，多獲生口。趨既破番辰，欲進攻龜茲。以烏孫兵強，宜困其力，乃上言："烏孫大國，控弦十萬。可遣使招慰，與共合力。"帝納之。遣衛候李邑護送烏孫使者，賜大小昆彌以錦帛。李邑始到于闐，而值龜茲攻疏勒，恐懼不敢前，因上書陳西域之功不可成，又盛毀超。帝知超忠，乃責邑，令邑詣超受節度。詔超："若邑任在外者，便留與從事。"超即遣邑將烏孫侍子還京師。徐幹謂超曰："邑前親毀君，欲敗西域，今何不緣詔書留之，更遣它吏送侍子乎？"超曰："是何言之陋也！以邑毀超，故今遣之。內省不疚，何恤人言！快意留之，非忠臣也。"超因發疏勒、于闐兵擊莎車。莎車陰通使疏勒王忠，啖以重利，忠遂反從之，西保烏即城。超乃更立其府承成大為疏勒王，悉發其不反者以攻忠。積半歲，而康居遣精兵救之，超不能下。是時月氏新與康居婚，相親，超乃使使多齎錦帛遺月氏王，令曉示康居王，康居王乃罷兵，執忠以歸其國，烏即城遂降於超。後三年，忠說康居王借兵，還據損中，密與龜茲謀，遣使詐降於超。超內知其奸而外偽許之。忠大喜，即從輕騎詣超。超密勒兵待之，為供張設樂。酒行，乃叱吏縛忠斬之。超發於闐諸國兵二萬五千人，復擊莎車。而龜茲王遣左將軍發溫宿、姑墨、尉頭合五萬人救之。超召將校及于闐王議曰："今兵少不敵，其計莫若各散去。于闐從是而東，長史亦於此西歸，可須夜鼓聲而發。"陰緩所得生口。龜茲王聞之大喜，自以萬騎於西界遮超，溫宿王將八千騎於東界徼于闐。超知二虜已出，密召諸部勒兵，雞鳴馳赴莎車營，胡大驚亂奔走，追斬五千餘級，大獲其馬畜財物。莎車遂降，龜茲等因各退散，自是威震西域。初，月氏嘗助漢擊車師有功，因求漢公主。超拒還其使，由是怨恨。遣其副王謝將兵七萬攻超。超眾少，皆大恐。超譬軍士曰："月氏兵雖多，然數千里逾蔥嶺來，非有運輸，何足憂邪？但當收谷堅守，彼飢窮自降，不過數十日決矣。"謝遂前攻超，不下，又抄掠無所得。超度其糧將盡，必從龜茲求救，乃遣兵數百於東界要之。謝果遣騎齎金銀珠玉以賂龜茲。超伏兵遮擊，盡殺之，持其使首以示謝。謝大驚，即遣使請罪，願得生歸。超縱遣之。月氏由是大震，龜茲、姑墨、溫宿皆降。乃以超為都護，徐幹為長史，拜白霸為龜茲王。西域唯焉耆、危須、尉犁懷二心。超遂發龜茲、鄯善等八國兵合七萬人討焉耆。兵到尉犁界，而遣曉說焉耆、尉犁、危須曰："都護來者，欲鎮撫三國。即欲改過向善，宜遣大人來迎，當賞賜王侯已下，事畢即還。今賜王彩五百匹。"焉耆王廣遣其左將北鞬支奉牛酒迎超。超詰鞬支曰："汝雖匈奴侍子，而今秉國之權。都護自來，王不以時迎，皆汝罪也。"或謂超可便殺之，超曰："非汝所及。此人權重於王，今來入其國而殺之，遂令自疑，設備守險，豈得到城下哉！"於是賜而遣之。廣乃與大人迎超於尉犁，奉獻珠物。焉耆國有葦橋之險，廣乃絕橋，不欲令漢軍入國。超更從他道厲度。到焉耆，去城二十里，止營大澤中。廣出不意，大恐，乃欲悉驅其人共入山保。焉耆左侯元孟先嘗質京師，密遣使以事告超，超即斬之，示不信用。乃期大會諸國王，因楊聲當重加賞賜，於是焉耆王廣、尉犁王況及北鞬支等三十人相率詣超。其國相腹久等十七人懼誅，皆亡入海，而危須王亦不至。坐定，超怒詰廣曰："危須王何故不到？腹久等何緣逃亡？"遂叱吏士收廣、況等斬之，傳首京師。更立元孟為焉耆王。超留焉耆半歲，慰撫之。於是西域五十餘國悉皆納質內屬焉。下詔封超為定遠侯。超自以久在絕域，年老思土，上疏曰："臣聞太公封齊，五世葬周，狐死首丘，代馬依風。夫周齊同在中土千里之間，況於遠處絕域，小臣能無依風首丘之思哉？臣不敢望到酒泉郡，但願生入玉門關。"乃詔超還。超在西域三十一歲。至洛陽，拜為射聲校尉。超素有胸脅疾，既至，病遂加。卒，年七十一。初，超被召，以戊己校尉任尚為都護。與超交代，尚謂超曰："君侯在外國三十餘年，而小人猥承君後，任重慮淺，宜有以誨之。"超曰："年老失智，任君數當大位，豈班超所能及哉！必不得已，願進愚言。塞外吏士，本非孝子順孫，皆以罪過徙補邊屯。而蠻夷懷鳥獸之心，難養易敗。今君性嚴急，水清無魚，察政不得下和。宜盪佚簡易，寬小過，總大綱而已。"超去後，尚私謂所親曰："我以班君當有奇策，今所言平平耳。尚至數年，而西域反亂，以罪被召，如超所戒。
　　孫子曰："過則從。"超之吏士謂"死生從司馬"。又曰："火人。"超因風縱火而殺虜使。又曰："衢地合交。"超請招慰烏孫而攻龜茲。又曰："用而示之不用。"超欲擊莎車而詭言散去。又曰："以飽待飢。"超收谷堅守而敗月氏是也。
虞詡，字升卿，陳國武平人也。初，辟太尉李修府，拜郎中。永初中，羌胡反亂，殘破並、涼，大將軍鄧騭以軍役方費，事不相瞻，欲棄涼州，弁力北邊，乃會公卿集議。騭曰："譬若衣敗，壞一以相補，猶有所完。若不如此，將兩無所保。"議者咸同。詡聞之，乃說李修曰："竊聞公卿定策當棄涼州，求之愚心，未見其便。先帝開拓土宇，劬勞後定，而今憚小費，舉而棄之。涼州既棄，即以三輔為塞；三輔為塞，則園陵單外。此不可之甚者也。諺曰：關西出將，關東出相。觀其習兵壯勇，實過餘州。今羌胡所以不敢入據三輔，為心腹之害者，以涼州在後故也。其土人所以摧鋒執銳，無反顧之心者，為臣屬於漢故也。若棄其境域，徙其人庶，安土重遷，必生異志。如使豪雄相聚，席捲而東，雖賁、育為卒，太公為將，猶恐不足當御。議者喻以補衣猶有所完，詡恐其疽食侵淫而無限極。棄之非計。"修曰："吾意不及此。微子之言，幾敗國事。然則計當安出？"詡曰："今涼土擾動，人情不安，竊憂卒然有非常之變。誠宜令四府九卿，各闢彼州數人，其牧守令長子弟皆除為冗官，外以勸厲，答其功勤；內以拘致，防其邪計。"修善其言，更集四府，皆從詡議。於是辟西州豪桀為掾屬，拜牧守長吏子弟為郎，以安慰之。鄧騭兄弟以詡異其議，因此不平，欲以吏法中傷詡。後朝歌賊寧季等數千人攻殺長吏，屯聚連年，州郡不能禁，乃以詡為朝歌長。故舊皆吊詡曰："得朝歌可哀！"詡笑曰："志不求易，事不避難，臣之職也。不遇盤根錯節，何以別利器乎？"始到，謁河內太守馬稜。稜勉之曰："君儒者，當謀謨廟堂，反在朝歌邪？"詡曰："初除之日，士大夫皆見吊勉。以詡籌之，知其無能為也。朝歌者，韓、魏之郊，背太行，臨黃河，去敖倉百里，而青冀之人流亡萬數。賊不知開倉招眾，劫庫兵，守成皋，斷天下右臂，此不足憂也。今其眾新盛，難與爭鋒。兵不厭權，願寬假轡策，勿令有所拘閡而已。"及到官，設令三科以募求壯士，自掾史以下各舉所知，其攻劫者為上，傷人偷盜者次之，帶喪服而不事家業為下。收得百餘人，詡為饗會，悉貰其罪，使入賊中，誘令劫掠，乃伏兵以待之，遂殺賊數百人。又潛遣貧人能縫者，傭作賊衣，以彩線縫其裾為識，有出市里者，吏輒禽之。賊由是駭散，咸稱神明。後羌寇武都，鄧太后以詡有將帥之略，遷武都太守。羌乃率眾數千，遮詡於陳倉、崤谷，詡即停軍不進，而宣言上書請兵，須到當發。羌聞之，乃分鈔傍縣。詡因其兵散，日夜進道，兼行百餘里。令吏士各作兩灶，日增倍之，羌不敢逼。或問曰："孫臏減灶，而君增之。兵法日行不過三十里，以戒不虞，而今日且二百里。何也？"詡曰："虜眾多，吾兵少。徐行則易為所及，速進則彼所不測。"虜見吾灶日增，必謂郡兵來迎。眾多行速，必憚追我。孫臏見弱，吾今示強，勢有不同是也。"既到郡，兵不滿三千，而羌眾萬餘，攻圍赤亭數十日。詡乃令軍中，強弩勿發，而潛發小弩。羌以為矢力弱，不能至，並兵急攻。詡於是使二十強弩共射一人，發無不中，羌大震，退。詡因出城奮擊，多所傷殺。明日悉陳其兵眾，令從東郭門出，北郭門入，貿易衣服，迴轉數周。羌不知其數，更相恐動。詡計賊當退，乃潛遣五百餘人於淺水設伏，候其走路。虜果大奔，因掩擊，大破之，斬獲甚眾，賊由是敗散，南入益州。詡乃占相地勢，築營壁百八十所，招還流亡，假賑貧人，郡遂以安。先是運道艱險，舟車不通，驢馬負載，僦五致一。詡乃自將吏士，案行川谷，自沮至下辨，數十里中，皆燒石翦木，開漕船道，以人僦直雇借傭者，於是水運通利，歲省四千餘萬。永和初，遷尚書令，卒。臨終，謂其子恭曰："吾事君直道，行己無愧。所悔者，為朝歌長時殺賊數百人，其中何能不有冤者。自此二十餘年，家門不增口，斯獲罪於天也。"
　　孫子曰："強弱形也。"詡增灶示強，而羌不敢逼。又曰："形人而我無形。"詡貿易衣服，而羌不知其數是也。
皇甫規，字威明，安定朝歌人也。永和中，西羌大寇三輔，圍安定。征西將軍馬賢將諸郡兵擊之，不能克。規雖在布衣，見賢不恤軍事，審其必敗，乃上書言狀。尋而賢果為羌所沒。郡將知規有兵略，乃命為功曹，使率甲士八百，與羌交戰，斬首數級，賊遂退卻。舉規上計掾。其後羌眾大合，攻燒隴西，朝廷患之。規乃上疏求乞自效，曰："臣比年以來，數陳便宜。羌戎未動，策其將反，馬賢始出，頗知必敗。誤中之言，在可考校。臣每恨賢等擁眾四年，未有成功，久師之費且百億計。夫羌戎潰叛，不由承平，皆因邊將失於綏御。乘常守安則加侵暴，苟競小利則致大害，微勝則虛張首級，軍敗則隱匿不言。軍士勞怨，困於猾吏，進不得快戰以徼功，退不得溫飽以全命，餓死溝渠，暴骨中原。徒見王師之出，不聞振旅之聲。酋豪泣血，驚懼生變。是以安不能久，敗則經年。臣所以搏手叩心而增嘆者也。願假臣兩營二郡，屯列坐食之兵五千，出其不意，與護羌校尉趙沖共相首尾。土地山谷，臣所曉習；兵勢巧便，臣已更之。可不煩方寸之印，尺帛之賜，高可以滌患，下可以納降。若謂臣年少官輕，不足用者，凡諸敗將，非官爵之不高，年齒之不邁。臣不勝至誠，沒死自陳。"桓帝不能用。時泰山賊叔孫無忌侵亂郡縣，中郎將宗資討之未服。公車特召規，拜泰山太守。規到官，廣設方略，寇賊悉平。延熹中，叛羌零吾等與先零別種寇鈔關中，護羌校尉段熲坐召。後先零諸種陸梁，覆沒營塢。規素悉羌事，志自奮效，乃上疏曰："臣生長豳岐，年五十有九。昔為郡吏，再更叛羌，豫籌其事，有誤中之言。臣素有固疾，恐犬馬齒窮，不報大恩。願乞冗官，備單車一人之使，勞來三輔，宣國威澤，以所習地形兵勢，佐助諸軍。"至冬，羌遂大合，朝廷為憂。三公舉規為中郎將，持節監關西兵，討零吾等，破之，斬首八百級。先零諸種羌慕規威信，相勸降者十餘萬。規因發其騎兵討隴右，而道路隔絕，中軍大疫，死者十三四。規親入庵廬，巡視將士，三軍感悅。東羌遂遣使乞降，涼州復通。先是安定太守孫雋受取狼籍，屬國都尉李翕、督軍御史張稟多殺降羌，涼州刺史郭閎、漢陽太守趙熹並老弱不堪任職，而皆倚恃權貴，不遵法度。規到州界，悉條奏其罪，或免或誅。羌人聞之，翕然反善。沈氐大豪滇昌、飢恬等十餘萬口，復詣規降。拜度僚將軍，至營數月，上書薦中郎將張奐以自代，曰："臣聞人無常俗，而政有治亂；兵無強弱，而將有能否。伏見中郎將張奐，才略兼優，宜正元帥，以從眾望。若猶謂愚臣宜充軍事者，願乞冗官，以為奐副。"朝廷從之，以奐代為度僚將軍，規為使匈奴中郎將。再轉為護羌校尉。熹平三年，以疾召還。未至，卒。
　　孫子曰："良將警之。"規以馬賢不恤軍士而知其必敗。又曰："進不求名。"規舉張奐自代，而身為之副是也。
張奐，字然明，敦煌酒泉人也。舉賢良，擢拜議郎，遷安定屬國都尉。初到職，而南匈奴左薁鞬台耆、且渠伯德等七千餘人寇美稷，東羌復舉種應之。而奐壁唯有二百許人，聞即勒兵而出。軍吏以為力不敵，叩頭爭止之。奐不聽，遂進屯長城，收集兵士，遣將王衛招誘東羌，因據龜茲，使南匈奴不得交通東羌。諸豪遂相率與奐和親，共擊薁鞬等，連戰破之。伯德惶恐，將其眾降，郡眾以寧。羌豪帥感奐恩德，上馬二十匹，先零酋長又遺金鐻八枚。奐並受之，而召主簿於諸羌前，以酒酹地曰；"使馬如羊，不以入廄；使金如粟，不以入懷。"悉以金馬還之。羌性貪而貴吏清，前有八都尉率好財貨，為所患苦，及奐正身潔己，威化盛行。遷使匈奴中郎將。時休屠各及朔方烏桓並同反叛，燒度僚將軍門，引屯赤坑，煙火相望。兵眾大恐，各欲亡去。奐坐帷中，與弟子講誦自若，軍士稍安。乃潛誘烏桓陰與通和，遂使斬屠各渠帥，襲破其眾。諸胡悉降。延熹元年，鮮卑寇邊，奐率南單于擊之，斬首數百級。遷度僚將軍。數載間，幽、並清靜。九年春，召拜大司農。鮮卑聞奐去，其夏，遂招結南匈奴、烏桓數道入塞，或五六千騎，或三四千騎，寇掠緣邊九郡，設殺百姓。秋，鮮卑復率八九千騎入塞，誘引東羌與共盟詛。於是上郡沈氐、安定先零諸種共寇武威、張掖，緣邊大被其毒。朝廷以為憂，復拜奐為護匈奴中郎將，以九卿秩督幽、並、涼三州及度僚、烏桓二營。匈奴、烏桓聞奐至，因相率還降，凡二十萬口。奐但誅其首惡，餘皆慰納之。司隸校尉王寓，出於宦官，欲借寵公卿，以求薦舉。百僚畏憚，莫不許諾，唯奐獨拒之。寓怒，因此遂陷以黨罪，禁錮歸田裡。奐少立志節，嘗與士友言曰："大丈夫處世，當為國家立功邊境。"及為將帥，果有勛名。董卓慕之，使其兄遺縑百匹。奐惡卓為人，絕而不受。光和四年卒，年七十八歲。
　　孫子曰："威加於敵，則其交不得合。"奐使羌不得交通而敗薁鞬。又曰："廉潔可辱。"奐正身潔己，而先零不能以貨動。又曰："軍擾者，將不重也。"奐坐帷講誦而眾心安是也。
段熲，字紀明，武威姑臧人也。少便習弓馬，尚遊俠，輕財賄，長乃折節好古學。初舉孝廉，為憲陵園丞，遷遼東屬國都尉。時鮮卑犯塞，熲即率所領馳赴之。既而恐賊驚去，乃使驛騎詐齎璽書召熲，熲於道偽退，潛於還路設伏。虜以為信然，乃入追熲。熲因大縱兵，悉斬獲之。延熹二年，遷護羌校尉。會燒當、燒何、當煎、勒姐等八種羌寇隴西、金城塞，熲將兵及湟中義從羌萬二千騎出湟谷，擊破之。追討南渡河，使軍吏田晏、夏育募先登，垂索相引，復戰於羅亭，大破之，斬其酋豪以下二千級，獲生口萬餘人，虜皆奔走。四年冬，上郡沈氐、隴西牢姐、烏吾諸種兵共寇並、涼二州，熲將湟中義從討之。涼州刺史郭閎貪共其功，稽固熲軍，使不得進。義從役久，戀鄉舊，皆悉反叛。郭閎歸罪于闐，熲坐召下獄，輸作左校。羌遂陸梁，覆沒營塢，轉相招結，唐突諸郡，於是吏人守闕訟熲以千數。朝廷知熲為郭閎所誣，詔問其狀。熲但謝罪，不敢言枉，京師稱為長者。起於徒中，復拜議郎，遷并州刺史。八年夏，進軍擊當煎種於湟中，熲兵敗，被圍二日，用隱士樊志張策，潛師夜出，鳴鼓還戰，大破之，首虜數千人。熲遂窮追，展轉山谷間，自春及秋，無日不戰，虜遂飢困敗散。熲凡破西羌，斬首二萬三千級，獲生口數萬人，馬牛羊八百萬頭，降者萬餘落。封熲都鄉侯。永康元年，當煎諸種復反，合四千餘人，欲攻武威。熲復追擊，殺其渠帥，斬首三千餘級，西羌於此弭定。而東羌先零等，自覆沒征西將軍馬賢后，朝廷不能討，遂數寇擾三輔。其後度遼將軍皇甫規、中郎將張奐招之連年，既降又叛。桓帝詔問熲曰："先零東羌造惡反逆，而皇甫規、張奐各擁強眾，不時輯定。欲移兵東討，未識其宜。可三思術略。"熲因上言曰："臣伏見先零東羌雖數叛逆，而降於皇甫規者，已三萬許落，善惡既分，餘寇無幾。今張奐躊躇久不進者，當慮外離內合，兵往必驚。且自冬踐春，屯結不散，人產疲羸，自亡之勢，徒更招降，坐制強敵耳。臣以為狼子野心，難以恩納，勢窮雖服，兵去復動。唯當長矛挾脅，白刃加頸耳。計東種所餘三萬餘落，居近塞內，路無險折，非有燕、齊、秦、趙從橫之勢，而久亂並、涼，累侵三輔、西河、上郡，已各內徙，安定、北地復至單危，自雲中、五原，西至漢陽二千餘里，匈奴、種羌並擅其地，是為擁疽伏疾，留滯脅下。如不加誅，轉就滋大。今若以騎五千，步萬人，車三千兩，三冬二夏，足以破定，無慮用費為錢五十四億。如此，則可令群寇破盡，匈奴長服，內徙郡縣得反本土。伏計永和中，諸羌反叛，十有四年，用二百四十億；永和之末，復經七年，用八十餘億。費耗若此，猶不誅盡，餘孽復起，於茲作害。今不暫疲人，則永寧無期。臣庶竭駑劣，伏待節度。"帝許之，悉聽如所上。建寧元年春，熲將兵萬餘人，齎十五日糧，從彭陽直指高平，與先零諸種戰於逢義山。虜兵盛，熲眾恐。熲乃令軍中張鏃利刃，長矛三重，挾以強弩，列輕騎為左右翼。激怒兵將曰："今去家數千里，進則事成，走必盡死，努力共功名！"因大呼，眾皆應聲騰赴，熲馳騎於傍，突而擊之，虜眾大潰，斬首八千餘級，獲牛馬羊二十八萬頭。拜熲破羌將軍。夏，熲復追羌出橋門，至走馬水上。尋聞虜在奢延澤，乃將輕兵兼行，一日一夜二百餘里，晨及賊，擊破之。餘虜走向落川，復相屯結。熲乃分遣騎司馬田晏將五千人出其東，假司馬夏育將二千人繞其西。羌分六七千人攻圍晏等，晏等與戰，羌潰走。熲急進，與晏等共追之於令鮮水上。熲士卒饑渴，乃勒眾推方奪其水，虜復散走。熲遂與相連綴，且斗且引，及於靈武谷。熲乃被甲先登，士卒無敢後者。羌遂大敗，棄兵而走。追之三日三夜，士皆重繭。既到涇陽，餘寇四千落悉散入漢陽山谷間。時張奐上言："東羌雖破，餘種難盡。宜以恩降，可無後悔。"詔書下熲。熲復上言："臣本知東羌雖眾，而軟弱易制，所以比陳愚慮，思為永寧之算。而中郎將張奐，說虜強難破，宜用招降。又言羌一氣所生，不可誅盡。案奐為漢吏，身當武職，駐軍二年，不能平寇，虛欲修文戢戈，招降獷敵，誕辭空說，僭而無證。何以言之？昔先零作寇，趙充國徙令居內；煎當亂邊，馬援遷之三輔。始服終叛，至今為鯁。故遠識之上，以為深憂。今傍郡戶口單少，數為羌所創毒，而欲令降徒與之雜居，是猶種枳棘於良田，養虺蛇於室內也。故臣奉大漢之威，建長久之策，欲絕其本根，不使能殖。本規三歲之費，用五十四億，今適期年，所耗未半，而餘寇殘燼，將向殄滅。臣每奉詔書，軍不內御，願卒斯言，一以任臣，臨時量宜，不失權便。"二年，詔遣謁者馮禪說降漢陽散羌。熲以春農，百姓布野，羌雖暫降，而縣官無廩，必當復為盜賊，不如乘虛放兵，勢必殄滅。夏，熲自進營，去羌所屯凡亭山四五十里，遣田晏、夏育將五千人據其山上。羌悉眾攻之，厲聲問曰："田晏、夏育在此不？湟中義從羌悉在何面？今日欲決死生。"軍中恐。晏等勸激兵士，殊死大戰，遂破之。羌眾潰，東奔，復聚射虎谷，分兵守諸谷上下門。熲規一舉滅之，不欲復令散走，乃遣千人於西縣結木為柵，廣二十步，長四十里，遮之。分遣晏、育等將七千人，銜枚夜上西山，結營穿塹，去虜一里許。又遣司馬張愷等將三千人上東山。虜乃覺之，遂攻晏等，分遮汲水道。熲自率步騎進擊水上，羌卻走，因與愷等挾東西山，縱兵擊破之，羌復敗散。熲進至谷上下門窮山深谷之中，處處破之，斬其渠帥以下萬九千級，獲牛馬驢騾氈裘廬帳什物，不可勝數。馮禪等所招降四千人，分置安定、漢陽、隴西三郡，於是東羌悉平。凡百八十戰，斬三萬八千六百餘級，獲牛馬羊驢騾駱駝四十二萬七千五百餘頭，費用四十四億，軍士死者四百餘人。更封新豐縣侯。熲行軍仁愛，士卒疾病者，親自瞻省，手為裹創。在邊十餘年，未嘗一日蓐寢，與將士同苦，故皆樂為死戰。光和二年，為太尉。會日食自劾，有司舉奏，詔收印綬，詣廷尉。時司隸校尉陽球奏誅王甫，並及熲，就獄中詰責之，遂飲鴆死。初，熲與皇甫威明、張然明，並知名顯達，京師稱為"涼州三明"雲。
　　孫子曰："用而示之不用。"紀明欲擊鮮卑而詐為召還。又曰："料敵制勝，上將之道。"紀明謂三冬二夏足以破定。又曰："死地，吾將示之以不活。"紀明謂士卒進則事成，走必盡死。又曰："將能而君不御者，勝。"紀明每奉詔書，軍不內御是也。
皇甫嵩，字義真，安定朝那人。少有文武志介，好詩書，習弓馬。靈帝公車召為議郎，遷北地太守。初，鉅鹿張角起，皆著黃巾為標幟，時人謂之"黃巾"。所在燔燒官府，州郡失據，長吏多逃亡。旬日之間，天下響應，京師震動。於是博選將帥，以嵩為左中郎將，持節，與右中郎將朱雋，共發五校、三河騎兵及募精勇，合四萬餘人，嵩、雋各統一軍，共討潁川黃巾。雋前與賊波才戰，戰敗，嵩因進保長社。波才引大眾圍城，嵩兵少，軍中皆恐，乃召軍吏謂曰："兵有奇變，不在眾寡。今賊以草結營，易為風火。若因夜縱燒，必大驚亂。吾出兵擊之，四面俱合，田單之功可成也。"其夕遂大風，嵩乃約敕軍士皆束苣乘城，使銳士間出圍外，縱火大呼，城上舉燎應之，嵩因鼓而奔其陳，賊驚亂奔走。會帝遣騎都尉曹操將兵適至，嵩、操與朱雋合軍更戰，大破之，斬首數萬級。封嵩都鄉侯。時北中郎將盧植及東中郎將董卓討張角，並無功而還，乃召嵩進兵計之。嵩與角弟梁戰於廣宗。梁眾精勇，嵩不能克。明日，乃閉營休士，以觀其變。知賊意稍懈，乃潛夜勒兵，雞鳴馳赴其陳，戰至晡時，大破之，斬梁，獲首三萬級，赴河死者五萬許人。復與鉅鹿太守馮翊郭典攻角弟寶於下曲陽，又斬之。首獲十餘萬人，築京觀於城南。即拜嵩為左車騎將軍，領冀州牧，封槐里侯。嵩奏請冀州一年田租，以贍饑民。帝從之。百姓歌曰："天下大亂兮市為墟，母不保子兮夫失妻，賴得皇甫兮復安居。"嵩溫恤士卒，甚得眾情，每軍行頓止，須營幔修立，然後就舍帳，軍士皆食爾乃嘗飯。吏有因事受賂者，嵩更以錢物賜之，吏懷慚，或至自殺。梁州賊王國圍陳倉，復拜嵩為左將軍，督前將軍董卓，各率二萬人拒之。卓欲速進赴陳倉，嵩不聽。卓曰："智者不後時，勇者不留決。速救則城全，不救則城滅。全滅之勢，在於此也。"嵩曰："不然。百戰百勝，不如不戰而屈人之兵。是以先為不可勝，以待敵之可勝。不可勝在我，可勝在彼。彼守不足，我攻有餘。有餘者動於九天之上，不足者陷於九地之下。今陳倉雖小，城守固備，非九地之陷也。王國雖強，而攻我之所不救，非九天之勢也。夫勢非九天，攻者受害；陷非九地，守者不拔。國今已陷受害之地，而陳倉保不拔之城，我可不煩兵動眾，而取全勝之功，將何救焉！"遂不聽。王國圍陳倉，自冬迄春，八十餘日，城堅守固，卒不能拔。賊眾疲敝，果自解去。嵩進兵擊之。卓曰："不可。兵法：窮寇勿迫，歸眾勿追。今我追國，是迫歸眾，追窮寇也。困獸猶鬥，蜂蠆有毒，況大眾乎！"嵩曰："不然。前吾不擊，避其銳也；今而擊之，待其哀也。所擊疲師，非歸眾也。國眾且走，莫有鬥志。以整擊亂，非窮寇也。"遂獨進擊之，使卓為後拒。連戰大破之，斬首萬餘級，國走而死。卓大慚恨，由是忌嵩。卓拜為并州牧，詔使以兵委嵩，卓不從。嵩從子酈時在軍中，說嵩曰："卓被詔委兵，而上書自請，此逆也。又以京師昏亂，躊躇不進，此懷奸也。大人今為元帥，仗國威以討之，上顯忠義，下除凶害，此桓文之事也。"嵩曰："專命雖罪，專誅亦有責也。不如顯奏其事，使朝廷裁之。"於是上書以聞。帝謫卓，卓又增怨。及後秉攻，乃召嵩為城門校尉，欲因而殺之。嵩將行，長史梁衍說曰："今召將軍，大則為禍，小則困辱。今卓在洛陽，天子來西，以將軍之眾，精兵三萬，迎接至尊，奉令討逆，發命海內，召兵群帥，袁氏逼其東，將軍迫其西，此成禽也。"嵩不從，遂就召。有司奉旨，奏嵩下吏，將遂誅之。嵩子堅壽與卓素善，自長安亡走洛陽，歸投於卓。卓方置酒歡會，堅壽直前責以大義，叩頭流血，坐者感動，皆離席請之。卓乃起，牽與共坐，使免嵩囚。及卓被誅，以嵩為征西將軍。病卒。
　　孫子曰："凡火攻，必應火變而應之。"嵩外方縱火而出兵以奔其陣。又曰："強而避之。"嵩則閉營休士以觀其變。又曰："不戰而屈人之兵。"嵩不救陳倉而走王國。又曰："避其銳氣，擊其墮歸。"嵩初不擊賊，及其走而擊之是也。
