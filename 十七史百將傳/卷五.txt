朱雋，字公偉，會稽上虞人也。本縣長山陽度尚見而奇之，薦於太守韋毅，稍歷郡職。後太守尹端以雋為主簿。後端坐討賊許昭失利，為州所奏，罪應棄市。雋乃羸服間行，輕齎數百金到京師，賂主章吏，遂得刊定州奏，故端得輸作左校。端喜於降免而不知其由，雋亦終無所言。交阯部群賊並起，牧守軟弱不能禁。又交阯賊梁龍等萬餘人，與南海太守孔芝反叛，攻破郡縣。光和元年，即拜雋交阯剌史，令過本郡簡募家兵及所調，合五千人，分從兩道而入。既到州界，按甲不前，先遣使詣郡，觀賊虛實，宣揚威德，以震動其心。既而與七郡兵俱進逼之，遂斬梁龍，降者數萬人，旬月盡定。以功封都定侯。及黃巾起，公卿多薦雋有才略，拜為右中郎將，持節，與左中郎將皇甫嵩討潁川、汝南、陳國諸賊，悉破平之。嵩乃上言其狀，而以功歸雋，於是進封西鄉侯，遷鎮賊中郎將。時南陽黃巾張曼成起兵，稱"神王使"，眾數萬，殺郡守褚貢，屯宛下百餘日。後太守秦頡擊殺曼成，賊更以趙洪為帥，眾浸盛，遂十餘萬，據宛城。雋與荊州剌史徐璆及秦頡合兵萬八十人圍洪，自六月至八月不拔。有司奏欲召雋。司空張溫上疏曰："昔秦用白起，燕任樂毅，皆曠年曆載，乃能克敵。雋討潁川，已有功效，引師南指，方略已設，臨軍易將，兵家所忌，宜假日月，責其成功。"靈帝乃止。雋因急擊洪，斬之。賊帥韓忠復據宛拒雋。雋兵少不敵，乃張圍結壘，起土山以臨城內圍，鳴鼓攻其西南，賊悉眾赴之。雋自將精卒五千，掩其東北，乘城而入。忠乃退保小城，惶懼乞降。司馬張超及徐璆、秦頡皆欲聽之，雋曰："兵有形同而勢異者。昔秦項之際，民無定主，故賞附以勸來耳。今海內一統，惟黃巾造逆，納降無以勸善，討之足以懲惡。今若受之，更開逆意，利則進戰，鈍則乞降，縱敵長寇，非良計也。"因急攻，連戰不克。雋登土山望之，顧謂張超曰："吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎！其害甚矣。不如撤圍，並兵入城。忠見圍解，埶必自出，自出則意散，易破之道也。"既而解圍，忠果出戰，雋因擊，大破之。乘勝逐北數十里，斬首萬餘級，忠等遂降。而秦頡積忿忠，遂殺之。餘眾懼不自安，復以孫夏為帥，還屯宛中。雋急攻之。夏走，追至西鄂精山，又破之，復斬萬餘級，賊遂解散。明年春，遣使者持節拜雋右車騎將軍，更封錢塘侯。初平中，以病卒。
　　孫子曰："將能而君不御者，勝。"雋得假日月而破趙洪。又曰："善攻者，敵不知其所守。"雋攻西南而掩東北。又曰："圍師必闕。"雋解圍而降韓忠是也。
張遼，字文遠，雁門馬邑人也。漢末，以兵屬董卓。卓敗，以兵屬呂布。太祖破呂布於下邳，遼將其眾降，拜中郎將，賜爵關內侯。數有戰功，遷裨將軍。與夏侯淵圍昌豨於東海，數月糧盡，議引軍還，遼謂淵曰："數日已來，每行諸圍，豨輒屬目視遼。又其射矢更稀，此必豨計猶豫，故不力戰。遼欲挑與語，倘可誘也？"乃使謂豨曰："公有命，使遼傳之。"豨果下與遼語，遼為說："太祖神武，方以德懷四方，先附者受大賞。"豨乃許降。遼遂單身上三公山，入家，拜妻子。豨歡喜，隨詣太祖。太祖遣豨還，責遼曰："此非大將法也。"遼謝曰："以明公威信著於四海，遼奉聖旨，豨必不敢害故也。"從討袁譚，譚破，別將徇海濱，破遼東賊柳毅等。還鄴，太祖自出迎遼，引共載，以遼為蕩寇將軍。時荊州未定，復遣遼屯長社。臨發，軍中有謀反者，夜驚亂起火，一軍盡擾。遼謂左右曰："勿動。是不一營盡反，必有造變者，欲以動亂人耳。"乃令軍中，其不反者安坐。遼將親兵數十人，中陣而立。有頃定，即得首謀者殺之。太祖既征孫權還，使遼與樂進、李典等將七千餘人屯合肥。太祖征張魯，教與護軍薛悌，署函邊曰："賊至乃發。"俄而權率十萬眾圍合肥，乃共發教，教曰："若孫權至者，張、李將軍出戰；樂將軍守，護軍勿得與戰。"諸將皆疑。遼曰："公遠征在外，比救至，彼破我必矣。是以教指及其未合逆擊之，折其盛勢，以安眾心，然後可守也。成敗之機，在此一戰。諸君何疑？"李典亦與遼同。於是遼夜募敢從之士，得八百人，椎牛饗將士，明日大戰。平旦，遼被甲持戟，先登陷陣，殺數十人，斬二將，大呼自名，沖壘入，至權麾下。權大驚，眾不知所為，走登高冢，以長戟自守。遼叱權下戰，權不敢動，望見遼所將眾少，乃聚圍遼數重。遼左右麾圍，直前急擊，圍開，遼將麾下數十人得出，餘眾號呼曰："將軍棄我乎！"遼復還突圍，拔出餘眾。權人馬皆披靡，無敢當者。自旦戰至日中，吳人奪氣，還修守備，眾心乃安，諸將咸服。權守合肥十餘日，城不可拔，乃引退。遼率諸軍追擊，幾復獲權。太祖大壯遼，拜征東將軍。孫權稱藩。遼還屯雍丘，得疾。孫權復叛，帝遣遼乘舟，與曹休至海陵，臨江。權甚憚焉，敕諸將："張遼雖病，不可當也。慎之！"是歲，遼與諸將破權將呂范。遼病遂篤，薨於江都。
　　孫子曰："以利動之。"遼諭以先附受賞，而昌果降。又曰："以靜待嘩。"遼安坐中陣而定軍中之亂。又曰："三軍可奪氣。"遼折權盛勢，以奪吳人之氣是也。
張郃，字儁義，河間鄭人也。以兵歸袁紹，紹以郃為校尉。太祖與袁紹相拒於官渡，紹遣將淳于瓊等督運屯烏巢，太祖自將急擊之。郃說紹曰："曹公兵精，往必破瓊等。瓊等破，則將軍事去矣。宜急引兵救之。"郭圖曰："郃計非也。不如攻其本營，勢必還，此為不救而自解也。"郃曰："曹公營固，攻之必不拔。若瓊等見禽，吾屬盡為虜矣。"紹但遣輕騎救瓊，而以重兵攻太祖營，不能下。太祖果破瓊等，紹軍潰。圖慚，更譖郃曰："郃快軍敗，出言不遜。"郃懼，乃歸太祖。太祖得郃甚喜，謂曰："昔子胥不早寤，自使身危。豈若微子去商、韓信歸漢邪？"拜郃偏將軍，封都亭侯。諸葛亮出祁山，加郃位特進，遣督諸軍，拒亮將馬謖於街亭。謖依阻南山，不下據城。郃絕其汲道，擊，大破之。亮復出，急攻陳倉，帝驛馬召郃到京都。帝自幸河南城，置酒送郃，遣南北軍士三萬及分遣武衛、虎賁使衛郃，因問郃曰："遲將軍到，亮得無已得陳倉乎！"郃知亮孤軍無谷，不敢久攻，對曰："比臣未到，亮已走矣，屈指計亮糧不至十日。"郃晨夜進至南鄭，亮退。詔郃還京都，拜征西車騎將軍。郃識變數，善處營陣，料戰勢地形，無不如計，自諸葛亮皆憚之。亮復出祁山，詔郃督諸將西至洛陽。亮還保祁山，郃追至木門，與亮軍交戰，飛矢中郃右膝，薨。
　　孫子曰："絕山依谷。"郃以馬謖不下據城而絕其汲道。又曰："歸師勿遏。"郃追亮歸軍，而敗覆得也。
徐晃，字公明，河東楊人也。太祖圍鄴，破邯鄲。易陽令韓范偽以城降而拒守，太祖遣晃攻之。晃至，飛矢城中，為陳成敗。范悔，晃輒降之。既而言於太祖曰："二袁未破，諸城未下者傾耳而聽，今日滅易陽，明日皆以死守，恐河北無定時也。願公降易陽以示諸城，則莫不望風。"太祖善之。韓遂、馬超等反關右，遣晃屯汾陰以撫河東。太祖至潼關，恐不得渡，召問晃。晃曰："公盛兵於此，而賊不復別守蒲阪，知其無謀也。今假臣精兵，渡蒲阪津，為軍先置，以截其里，賊可禽也。"太祖曰："善。"使晃以步騎四千人渡津。作塹柵未成，賊梁興夜將步騎五千餘人攻晃，晃擊走之，太祖軍得渡。遂破超等。晃助曹仁討關羽，屯宛。會漢水暴溢，于禁等沒。羽圍仁於樊，又圍將軍呂常於襄陽。晃所將多新卒，以羽難與爭鋒，遂前至陽陵陂屯。太祖復還，遣將軍徐商、呂建等詣晃，令曰："須兵馬集至，乃俱前。"賊屯偃城。晃到，詭道作都塹，示欲截其後。賊燒屯走，晃得偃城，南面連營，稍前，去賊圍三丈所。未攻，太祖前後遣殷署、朱蓋等凡十二營詣晃。賊圍頭有屯，又別屯四冢。晃揚聲當攻圍頭屯，而密攻四冢。羽見四冢欲壞，自將步騎五千出戰，晃擊之，退走，遂追陷與俱入圍，破之，或自投沔水死。太祖令曰："賊圍塹鹿角十重，將軍致戰全勝，遂陷賊圍，多斬首虜。吾用兵三十餘年，及所聞古之善用兵者，未有長驅徑入敵圍者也。且樊、襄陽之在圍，過於莒、即墨，將軍之功，逾孫武、穰苴。晃振旅還摩陂，太祖迎晃七里，置酒大會。太祖舉卮酒勸晃，且勞之曰："全樊、襄陽，將軍之功也。"時諸軍皆集，太祖案行諸營，士卒咸離陣觀，而晃軍營整齊，將士駐陣不動。太祖嘆曰："徐將軍可謂有周亞夫之風矣。"晃將軍常遠斥候，先為不可勝，然後戰，追奔爭利，士不暇食。常嘆曰："古人患不遭明君，今幸遇之，當以功自效，何用私譽為！"終不廣交援。太和元年，薨。
　　孫子曰："拔人之城而非攻。"晃飛矢城中而降韓范。又曰："由不虞之道，攻其所不戒。"晃因賊不守蒲阪津而潛軍以渡。又曰："善攻者，敵不知其所守。"晃揚聲攻圍頭而密攻四冢。又曰："軍擾者，將不重也。"晃軍營整齊，雖太祖案行而將士不動是也。
李典，字曼成，山陽鉅野人也。太祖擊譚、尚於黎陽，使典與程昱等以船運軍糧。會尚遣魏郡太守高蕃將兵屯河上，絕水道，太祖敕典、昱："若船不得過，下從陸道。"典與諸將議曰："蕃軍少甲而恃水，有懈怠之心，擊之必克。軍不內御，苟利國家，專之可也。宜破擊之。"昱亦以為然。遂北渡河，攻藩，破之。水道得通。劉備北侵，至鄴，太祖遣典從夏侯惇拒之。備一旦燒屯去，惇率諸軍追擊之，典曰："賊無故退，疑必有伏。南道窄狹，草木深，不可追也。" 惇不聽，與于禁追之，與留守。惇等果入賊伏里，戰不利，典往救。備望見救至，軍散退。典宗族部曲三千餘家，居乘氏，自請願徙詣魏郡。太祖笑曰："鄉欲慕耿純邪？"典謝曰："典駑怯功微，而爵寵過厚，誠宜舉宗陳力。加以征伐未息，宜實郊遂之內，以制四方，非慕純也。"遂徙部曲宗族萬三千餘口居鄴。太祖嘉之，遷破虜將軍。與張遼、樂進屯合肥，孫權率眾圍之，遼欲奉教出戰。進、典、遼皆素不睦，遼恐其不從，典慨然曰："此國家大事，顧君計何如耳，吾不可以私憾而忘公義也！"乃率眾與遼破走權。典好學問，貴儒雅，不與諸將爭功。敬賢士大夫，恂恂若不及，軍中稱其長者。年三十六薨。
　　孫子曰："戰道必勝，主曰無戰必戰可也。"典不從太祖之命而破高蕃。又曰："佯北勿追。"典謂賊無故退而不可追。又曰："上下同欲者，勝。"典不以私憾害公，而率眾破權是也。
鄧艾，字士載，棘陽人也。每見高山大澤，輒規度指畫軍營處所，時人多笑焉。後見司馬宣王，宣王奇之，辟之為掾，遷尚書郎。時欲廣田畜谷，為滅賊資，使艾行陳、項已東至壽春。艾以為："良田水少，不足以盡地利，宜開河渠，可以引水澆溉，大積軍糧，又通運漕之道。"乃著濟河論以喻其指。又以為："昔破黃巾，因為屯田，積穀於許都以制四方。今三隅已定，事在淮南，每大軍出征，運兵過半，功費巨億，以為大役。陳、蔡之間，上下田良，可省許昌左右諸稻田，並水東下。令淮北屯二萬人，淮南三萬人，十二分休，常有四萬人，且田且守。水豐常收三倍於西，計除眾費，歲完五百萬斛以為軍資。六七年間，可積三千萬斛於淮上。此則十萬之眾五年食也。以此乘吳，無往而不克矣。"宣王善之，事皆施行。正始二年，乃開廣漕渠。每東南有事，大軍興眾，泛舟而下，達於江、淮，資食有儲而無水害，艾所建也。嘉平元年，與征西將軍郭淮拒蜀偏將軍姜維。維退，淮因西擊羌。艾曰："賊去未遠，或能復還，宜分諸軍以備不虞。"於是留艾屯白水北。三日，維遣廖化自白水南向艾結營。艾謂諸將曰："維令卒還，吾軍人少，法當來渡而不作橋，此維使化持吾，令不得還。維必自東襲取洮城。"洮城在水北，去艾屯六十里。艾即夜潛軍徑到，維果來渡，而艾先至據城，得以不敗。賜爵關內侯，後遷城陽太守。是時并州右賢王劉豹並為一部，艾上言曰："戎狄獸心，不以義親，強則侵暴，弱則內附。故周宣有玁狁之寇，漢祖有平城之困。每匈奴一盛，為前代重患。自單于在外，莫能牽制去卑。誘而致之，使來入侍。由是羌夷失統，合散無主。以單于在內，萬里順帆。今單于之尊日疏，外土之威浸重，則胡虜不可不深備也。聞劉豹部有叛胡，可因叛割為二國，以分其勢。去卑功顯前朝，而子不繼業，宜加其子顯號，使居雁門。離國弱寇，追錄舊勛，此御邊長計也。"又陳："羌胡與民同處者，宜以漸出之，使居民表崇廉恥之教，塞奸宄之路。"大將軍司馬景王新輔政，多納用焉。遷汝南太守，所在荒野開闢，軍民並豐。遷兗州剌史。上言曰："國之所急，惟農與戰。國富則兵強，兵強則戰勝。然農者，勝之本也。今使考績之賞，在於積粟富民，則浮華之原塞矣。"母丘儉作亂，遣健步齎書，欲疑惑大眾，艾斬之，兼道進軍，先趣樂嘉城，作浮橋。司馬景王至，遂據之。文欽以後大軍破敗於城下，艾追之至丘頭。欽奔吳。艾解王經圍於狄道，姜維退駐鍾提，乃以艾為安西將軍，假節、領護東羌校尉。議者多以為維力已竭，未能更出。艾曰："洮西之敗，非小失也，破軍殺將，倉廩空虛，百姓流離，幾於危亡。今以策言之，彼有乘勝之勢，我有虛弱之實，一也。彼上下相習，五兵犀利，我將易兵新，器杖未復，二也。彼以船行，吾以陸運，勞逸不同，三也。狄道、隴西、南安、祁山，各當有守，彼專為一，我分為四，四也。從南安、隴西，因食羌谷，若趣祁山，熟麥千頃，為之垂餌，五也。賊有黠數，其來必矣。"頃之，維果向祁山，聞艾已有備，乃回從董亭趣南安，艾至武城山以相持。維與艾爭險，不克，其夜，渡渭東行，緣山趣上邽，艾與戰於段谷，大破之。景元四年，詔諸軍征蜀，大將軍司馬文王皆指授節度，使艾與維相綴連，雍州刺史諸葛緒要維，令不得歸。艾遣天水太守王頎等直攻維營，隴西太守辛弘等邀其前，金城太守楊欣等詣甘松。維聞鍾會諸軍已入漢中，引退還。欣等追躡於強川口，大戰，維敗走。聞雍州已塞道，屯橋頭，從孔涵谷入北道，欲出雍州後。諸葛緒聞之，卻還三十里。維入北道三十餘里，聞諸軍卻，尋還，從橋頭過。緒趣截維，較一日不及。維遂東引，還守劍閣。鍾會攻維未能克。艾上言："今賊摧折，宜遂乘之，從陰平由邪徑漢德陽亭趣涪，出劍閣西百里，去成都三百餘里，奇兵沖其腹心。劍閣之守必還赴涪，則會方軌而進，劍閣之軍不還，則應涪之兵寡矣。軍志有之曰：攻其不備，出其不意。今掩其空虛，破之必矣。"艾自陰平道行無人之地七百餘里，鑿山通道，造作橋閣。山高谷深，至為艱險，又糧運將匱，頻於危殆。艾以氈自裹，推轉而下。將士皆攀木緣崖，魚貫而進。先登至江油，蜀守將馬邈降。蜀衛將軍諸葛瞻自涪還綿竹，列陳待艾。艾遣子忠等出其右，司馬師纂等出其左。忠、纂戰不利，並退還，曰："賊未可擊。"艾怒曰："存亡之分，在此一舉，何不可之有？"乃叱忠、纂等，將斬之。忠、纂馳還更戰，大破之，斬瞻。進軍到雒，劉禪遣使請降。艾至成都，禪詣軍門，艾受而宥之。檢御將士，無所虜略，緩納降附，使復舊業，蜀人稱焉。輒依鄧禹故事，承制拜禪行驃騎將軍。於綿竹築台以為京觀，用彰戰功。士卒死事者，皆與蜀兵同共埋藏。艾深自矜伐，謂蜀士大夫曰："諸君賴遭某，故得有今日耳。如遇吳漢之徒，已殄滅矣。"又曰："姜維自一時雄兒也，與某相值，故窮耳。"有識者笑之。詔曰："艾耀威奮武，深入虜庭，斬將搴旗，梟其鯨鯢，而使僭號之主，稽首系頸，歷世通誅，一朝而平。兵不逾時，戰不終日，雲徹席捲，盪定巴蜀。雖白起破強楚，韓信克勁趙，吳漢禽子陽，亞夫滅七國，計功論美，不足比勛也。其以艾為太尉。"艾言司馬文王曰："兵有先聲而後實者，今因平蜀之勢以乘吳，吳人震恐，席捲之時也。然大舉之後，將士疲勞，不可便用，且徐緩之。留隴右兵三萬人，蜀兵二萬人，煮鹽興冶，為軍農要用，並作舟船，豫為順流之事，然後發使告以利害，吳必歸化，可不征而定也。今宜厚劉禪以致孫休，安士民以來遠人。"文王使監軍衛瓘喻艾："事當須報，不宜輒行。"艾重言曰："銜命征行，奉指授之策，元惡既服，至於承制拜假，以安初附，謂合權宜。今蜀舉眾歸命，地盡南海，東接吳會，宜早鎮定。若待國命，往復道途，延引日月。春秋之義，大夫出疆，有可以安社稷，利國家，專之可也。今吳未賓，勢與蜀連，不可拘常以失事機。兵法：進不求名，退不避罪。艾雖無古人之節，終不自嫌以損於國也。"鍾會、胡烈、師纂等皆曰艾所作悖逆，變釁以結。詔書檻車召艾。艾本營將士追出艾檻車，迎還。瓘遣田續等討艾，遇於綿竹西，斬之。子忠與艾俱死。
　　孫子曰："以飽待飢。"艾謂"積五年之食，則無往而不克"。又曰："善守者，敵不知其所攻。"艾先據洮城而姜維不能敗。又曰："我專而敵分。"艾請割二國以分劉豹之勢。又曰："以虞待不虞。"艾有備而姜維退於祈山。又曰："出其不意。"艾行無人之地七百里。又曰："毀人之國而非久。"艾兵不逾時而滅蜀。又曰："進不求名，而退不避罪。"艾事不拘常而終不自嫌是也。
司馬懿，字仲達，河內溫縣人。少有奇節，聰明多大略，博學洽聞，服膺儒教。漢末大亂，常慨然有憂天下心。魏武帝聞而辟之。從討張魯，言於魏武曰："劉備以詐力虜劉璋，蜀人未附而遠爭江陵，此機不可失也。今若耀威漢中，益州震動，進兵臨之，勢必瓦解。因此之勢，易為功力。聖人不能違時，亦不失時矣。"魏武曰："人苦無足，既得隴右，復欲得蜀！"言卒不從。又言荊州剌史胡修粗暴，南鄉太守傅方驕奢，並不可居邊。魏武不之察。及蜀將關羽圍曹仁於樊，于禁等七軍皆沒，、方果降羽，而仁圍甚急焉。是時漢帝都許昌，魏武以為近賊，欲徙河北。懿諫曰："禁等為水所沒，非戰守之失，於國家大計未有所損，而便遷都，既示敵以弱，又淮沔之人大不安矣。孫權、劉備外親內疏羽之得意，權所不願也。可諭權，勸令掎其後，則樊圍自解。"魏武從之。權果遣將呂蒙西襲公安，拔之，羽遂為蒙所獲。魏武薨，文帝即位。孫權帥兵西過，朝議以樊、襄陽無谷，不可以禦寇。時曹仁鎮襄陽，請召仁還宛。懿曰："孫權新破關羽，此其欲自結之時也，必不敢為患。襄陽水陸之沖，禦寇要害，不可棄也。"言竟不從。仁遂焚棄二城，權果不為寇。蜀將孟達之降也，魏朝遇之甚厚。懿以達言行傾巧不可任，驟諫不見聽，乃以達領新城太守，封侯，假節。達於是連吳固蜀，潛圖中國。蜀相諸葛亮惡其反覆，又慮其為患。達與魏興太守申儀有隙，亮欲促其事，乃遣郭模詐降，過議，因漏泄其謀。達聞其謀漏泄，將舉兵。懿恐達速發，以書諭之曰："將軍昔棄劉備，託身國家，國家委將軍以疆場之任，任將軍以圖蜀之事，可謂心貫白日。蜀人愚智，莫不切齒於將軍。諸葛亮欲相破，惟恐無路耳。模之所言，非小事也。亮豈輕之而令宣露，此殆易知耳。"達得書大喜，猶豫不決。懿乃潛軍進討。諸將言達與二賊交構，宜觀望後而動。懿曰："達無信義，此其相疑之時也，當及其未定促決之。"乃倍道兼行，八日到其城下。吳、蜀各遣其將向西城安橋、木闌塞以救達，懿乃分諸將以拒之。初，達與亮書曰："宛去洛八百里，去吳一千二百里，聞吾舉事，當表上天子，比相反覆，一月間也，則吾城已固，諸軍足辦。則吾所在深險，司馬公必不自來，諸將來，吾無患矣。"及兵到，達又告亮曰："吾舉事八日，而兵至城下，何其神速也！"上庸城三面阻水，達於城外為木柵以自固。懿渡水破其柵，直造城下。八道攻之，旬有六日，達甥鄧賢、將李輔等開門出降。斬達，首傳京師。俘獲萬餘人。天子訪問："二虜宜討，何者為先？"對曰："吳以中國不習水戰，故敢散居東關。凡攻敵，必扼其喉而摏其心。夏口、東關，賊之心喉。若為陸軍以向皖城，修引權東下，為水戰軍向夏口，乘其虛而擊之。此神兵從天而墮，破之必矣。"天子並然之。諸葛亮攻天水，圍將軍賈嗣、魏平於祈山。天子曰："西方有事，非君莫可付者。"乃使懿西屯長安，都督雍、梁二州諸軍事，統車騎將軍張郃、後將軍費曜、征蜀護軍戴凌、雍州剌史郭淮等拒亮。張郃勸懿分軍駐雍、郿為後鎮，懿曰："料前軍獨能當之者，將軍言是也。若不能當。而分為前後，此楚之三軍所以為黥布禽也。"遂進軍隃麋。亮聞大軍且至，乃自帥眾將芟上邽之麥。諸將皆懼，懿曰："亮慮多決少，必安營自固，然後芟麥，吾得二日兼行足矣。"於是卷甲晨夜赴之，亮望塵而遁。懿曰："吾倍道疲勞，此曉兵者之所貪也。亮不敢據渭水，此易與耳。"進次漢陽，與亮相遇，懿列陣以待之。使將牛金輕騎餌之，兵才接而亮退，追至祁山。亮屯鹵城，據南北二山，斷木為重圍。懿攻，拔其圍，亮宵遁，追擊破之。後，亮又帥眾十餘萬出斜谷，壘於湄之渭水南原。天子憂之，遣征蜀護軍秦良督步騎二萬，受懿節度。諸將欲住渭北以待之，懿曰："百姓積聚皆在渭南，此必爭之地也。"遂引軍而濟，背水為壘。因謂諸將曰："亮若勇者，當出武功，依山而東。若西止五丈原，則諸軍無事矣。"亮果止原，將北渡渭，懿遣將軍周當屯陽遂以餌之。數日，亮不動。懿曰："亮欲爭原而不向陽遂，此意可知也。"遣將軍胡遵、雍州剌史郭淮，共備陽遂，與亮會於積石。臨原而戰，亮不得進，還於五丈原。會有長星墜亮之壘，懿知其必敗，遣奇兵掎亮之後，斬五百餘級，獲生口千餘，降者八百餘人。時朝廷以亮僑軍遠寇，利在急戰，每命懿持重，以候其變。亮數挑戰，懿不出，因遺懿巾幗婦人之飾。懿怒，表請決戰，天子不許，乃遣骨鯁臣衛尉辛毗杖節為軍師以制之。後亮復來挑戰，懿將出兵以應之，毗杖節而立軍門，懿乃止。初，蜀將姜維聞毗來，謂亮曰："辛毗杖節而至，賊不復出矣。"亮曰："彼本亡戰心，所以固請者，以示武於其眾耳。將在軍，君命有所不受，苟能制吾，豈千里而請戰邪！"懿弟子書問軍事，懿復書曰："亮志大而不見機，多謀而少決，好兵而無權，雖提卒十萬，而墮吾畫中，破之必矣。"與之對壘百餘日，會亮病卒，諸將燒營遁走，百姓奔告，懿出兵追之。亮長史楊儀反旗鳴鼓，若將距懿者。懿以窮寇不之逼，於是楊儀結陣而去。經日，乃行其營壘，觀其遺事，獲其圖書、糧谷甚眾。懿審其必死，曰："天下奇才也。"辛毗以為尚未可知，懿曰："軍家所重，軍書密計、兵馬糧谷，今皆棄之，豈有人捐其五藏而可以生乎？宜急追之。"關中多蒺藜，懿使軍士三千人著軟材平底木履前行，蒺藜悉著履，然後馬步俱進。追到赤岸，乃知亮死。時百姓為之諺院"死諸葛走生仲達。"懿聞而笑曰："吾便料生，不料死故也。"先是亮使至，懿問曰："諸葛公起居何如，食可幾米？"對曰："三四升。"次問政事，曰："二十罰已上皆自省覽。"懿既而告人曰："諸葛孔明其能久乎！"竟如其言。遼東太守公孫文懿反，召懿詣京師。天子曰："此不足以勞君，事欲必克，故以相煩耳。君度其作何計？"對曰："棄城預走，上技也。據遼水以距大軍，次計也。坐守襄平，此成禽耳。"天子對曰："其計將安出？"對曰："惟明者能深度彼己，預有所棄，此非其所及也。今孤軍遠征，將謂不能持久，必先距遼水而後守，此中、下計也。"天子曰："往還幾時？"對曰："往百日，還百日，攻百日，以六十日為休息，一年足矣。"遂進師，經孤竹，越竭石，次於遼水。文懿果遣步騎數萬阻遼隧，堅壁而守，南北六七十里，以拒懿。懿盛兵多張旗幟出其南，賊盡銳赴之。乃泛舟潛濟以出其北，與賊營相迫，沉舟焚梁，傍遼水作長圍，棄賊而向襄平。諸將言曰："不攻賊而作圍，非所以示眾也。"懿曰："賊堅營高壘，欲以老吾兵也。攻之，正入其計，此王邑所以恥過昆陽也。古人曰：敵雖高壘，不得不與我戰者，攻其所必救也。賊大眾在此，則巢窟虛矣。我直指襄平，必人懷內懼，懼而求戰，破之必矣。"遂整陣而過。賊見兵出其後，果邀之。懿謂諸將曰："所以不攻其營，正欲致此，不可失也。"乃縱兵逆擊，大破之，三戰皆捷，賊保襄平，進軍圍之。初，文懿聞魏師之出也，請救於孫權。權亦出兵遙為之聲援，遺文懿書曰："司馬公善用兵，變化若神，所向無前，深為弟憂之。"會霖潦，大水平地數尺，三軍恐，欲移營。懿令軍中敢有言徙者斬。都督張靜犯令，斬之，軍中乃定。賊恃水，樵牧自若。諸將欲取之，皆不聽。司馬陳__曰："昔攻上庸，八部並進，晝夜不息，故能一旬之半，拔堅城，斬孟達。今者遠來而更安緩，愚竊惑焉。"懿曰："孟達眾少而食支一年，文懿將士四倍於達而糧不淹月，以一月圖一年，安可不速？以四擊一，正令失半，猶當為之。是以不計死傷，與糧競也。今賊眾我寡，賊飢我飽，水雨乃爾，功力不設，雖當促之，亦何所為？自發京師，不憂賊攻，但恐賊走。今賊糧罄盡，而圍落未合，掠其牛馬，抄其樵採，此故驅之走也。夫兵者詭道，善因事變。賊憑眾恃雨，故雖飢困，未肯束手，當示無能以安之。取小利以驚之，非計也。"朝廷聞師遇雨，咸請召還。天子曰："司馬公臨危制變，計日禽之矣。"既而雨止，遂合圍。起土山地道，盾櫓鈎__，發矢石雨下，晝夜攻之。時有長星，色白，有芒鬣，自襄平城西南流於東北，墜於梁水，城中震__。文懿大懼，乃使其所立相國王建、御史大夫柳甫乞降，請解圍面縛。不許，執建等，皆斬之。檄告文懿曰："昔楚鄭列國，而鄭伯猶肉袒牽羊而迎之。孤為王人，位則上公，而建等欲孤解圍退舍，豈楚國之謂邪？二人老耄，必傳言失旨，已相為斬之。若意有未已，可更遣年少有明決者來。"文懿復遣侍中衛演乞克日送任。懿謂演曰："軍事大要有五，能戰當戰，不能戰當守，不能守當走，餘二事惟有降與死耳。汝不肯面縛，此為決就死也，不須送任。"文懿攻南圍突出，懿縱兵擊破之，斬於梁水之上星墜之所。時有兵士寒凍，乞襦，懿弗之與。或曰："幸多故襦，可以賜之。"懿曰："襦者官物，人臣無私施也。"吳將全琮寇芍陂，朱然、孫倫圍樊城，諸葛瑾、步騭掠祖中，懿請自討之。議者以為賊遠來圍樊，不可卒拔，挫于堅城之下，有自破之勢，宜長策以御之。懿曰："邊城受敵而安坐廟堂，疆場騷動，眾心疑惑，是社稷之大憂也。"乃督諸軍南征，車駕送出津陽門。懿以南方暑濕，不宜持久，使輕騎挑之，然不敢動。於是休戰士，簡精鈍，募先登，申號令，示必攻之勢。吳軍夜遁走，追至三州口，斬獲萬餘人。懿寢疾，薨於京師，時年七十三。晉國初建，追尊宣王。
　　孫子曰："其次伐交。"懿令孫權掎劉備之後。又曰："兵之情主速。"懿攻孟達，八日到其城下。又曰："形人而我無形。"懿以陸軍出皖城而以水軍向夏口。又曰："以分合為變。"懿不分軍為前後。又曰："怒而撓之。"懿雖敵以巾幗撓之而不動。又曰："知戰之日。"懿討遼東謂一年足矣。又曰："攻其必救。"懿棄賊而向襄平。又曰："兵聞拙速。"懿討孟達，不計死傷與糧競。又曰："能而示之不能。"懿討文懿，不取小利以示無能。又曰："形之，敵必從之。"懿示必攻而吳師夜遁是也。
諸葛亮，字孔明，琅邪陽都人也。躬耕隴畝，好為梁父吟。身長八尺，每自比於管仲、樂毅，時人莫之許也。惟博陵崔州平、潁川徐庶元直與亮友善，謂為信然。時先主屯新野。徐庶見先主，先主器之，謂先主曰："諸葛孔明者，臥龍也，將軍豈願見之乎？"先主曰："君與俱來。"庶曰："此人可就見，不可屈致也。將軍宜枉駕顧之。"由是先主遂詣亮，凡三征，乃見。因屏人曰："漢室傾頹，奸臣竊命，主上蒙塵。孤不度德量力，欲信大義於天下。君謂計將安出？"亮答曰："曹操比於袁紹，則名微而眾寡，然操遂能克紹，以弱為強者，非惟天時，抑亦人謀也。今操已擁百萬之眾，挾天子而令諸侯，此誠不可與爭鋒。孫權據有江東，已歷三世，國險而民附，賢能為之用，此可以為援而不可圖也。荊州北據漢沔，利盡南海，東連吳會，西通巴蜀。此用武之國，而其主不能守。此殆天所以資將軍，將軍豈有意乎？益州險塞，沃野千里，天府之地，高祖因之以成帝業。劉璋暗弱，張魯在北，民阜國富而不知存恤，智能之士思得明君。將軍既帝室之胄，信義著於四海，總覽英雄，思賢如渴。若跨有荊、益，保其岩阻，西和諸戎，南撫夷越，外結好孫權，內修政理，天下有變，則命上將將荊州之軍以向宛洛，將軍身率益州之眾，出於秦川，百姓孰敢不簞食壺漿以迎將軍者乎？誠如是，則霸業可成，漢室可興矣。"先主曰："善。"於是與亮情好日密。關羽、張飛等不悅，先主解之曰："孤之有孔明，猶魚之有水也。願諸君勿復言。"羽、飛乃止。劉表長子琦亦深器亮。表卒，琮聞曹公來征，遣使請降。先主在樊聞之，卒其眾南行，為曹公所破。先主至於夏口，亮曰："事急矣，請奉命求救於孫將軍。"時權擁軍在柴桑，觀望成敗。亮說權曰："將軍起兵據有江東，劉豫州亦收眾漢南，與曹操並爭天下。今操芟夷大難，略已平矣，遂破荊州，威震四海。英雄無所用武，故豫州遁逃至此。將軍量力而處之：若能以吳、越之眾與中國抗衡，不如早與之絕；若不能當，何不案兵束甲，北面而歸之！今將軍外托服從之名，而內懷猶豫之計，事急而不斷，禍至無日矣！"權曰："苟如君言，劉豫州何不遂事之乎？"亮曰："田橫，齊之壯士耳，猶守義不辱，況劉豫州王室之胄，英才蓋世，眾士慕仰，若水之歸海。若事之不濟，此乃天也，安能復為之下乎！"權勃然曰："吾不能舉全吳之地，十萬之眾，受制於人。吾計決矣！非劉豫州莫可以當曹操者，然豫州新敗之後，安能抗此難乎？"亮曰："豫州軍雖敗於長阪，今戰士還者及關羽水軍精甲萬人，劉琦合江夏戰士亦不下萬人。曹操之眾，遠來疲弊，聞追豫州，輕騎一日一夜行三百餘里。此所謂強弩之末，勢不能穿於魯縞者也。故兵法忌之，曰必蹶上將軍。且北方之人，不習水戰；又荊州之民附操者，逼兵勢耳，非心服也。今將軍誠能命猛將統兵數萬，與豫州協規同力，破操軍必矣。操軍破，必北還，如此則荊、吳之勢強，鼎足之形成矣。成敗之機，在於今日。"權大悅，而遣周瑜、程普、魯肅等水軍三萬，隨亮詣先主，並力拒曹公。曹公敗於赤壁，引軍歸鄴。先主遂收江南，以亮為軍師中郎將，使督零陵、桂陽、長沙三郡，調其賦稅，以充軍實。建安十六年，益州牧劉璋遣法正迎先主，使擊張魯。亮與關羽鎮荊州。先主自葭萌還攻璋，亮與張飛、趙雲等率眾溯江，分定郡縣，與先主共圍成都。成都平，以亮為軍師將軍。先主外出，亮常鎮守成都，足食足兵。先主即帝位，策亮為丞相。章武三年春，先主於永安病篤。召亮於成都，屬以後事，謂亮曰："君才十倍曹丕，必能安國，終定大事。若嗣子可輔，輔之；如其不才，君可自取。"亮涕泣曰："臣敢不竭股肱之力，效忠正之節，繼之以死！"先主又為詔敕後主曰："汝與丞相從事，事之如父。"建興元年，封亮武鄉侯，開府治事。頃之，又領益州牧。政事無巨細，咸決於亮。南中諸郡，並皆叛亂，亮以新遭大喪，故未便加兵。且遣使聘吳，因結和親，遂為與國。三年春，亮率眾南征，其秋悉平。軍資所出，國以富饒，乃治戎講武，以俟大舉。五年，率諸軍北駐漢中，臨發，上疏曰："先帝創業未半，而中道崩殂。然侍衛之臣不懈於內，忠志之士忘身於外者，蓋追先帝之殊遇，欲報之於陛下也。侍中、侍郎郭攸之、費禕、董允等，此皆良實，志慮忠純，是以先帝簡拔以遺陛下。愚以為宮中之事，事無大小，悉以咨之，然後施行，必能裨補闕漏，有所廣益。將軍向寵，性行淑均，曉暢軍事，試用於昔日，先帝稱之曰能，是以眾議舉寵為督。愚以為營中之事，悉以咨之，必能使行陣和睦，優劣得所。臣本布衣，躬耕於南陽，苟全性命於亂世，不求聞達於諸侯。先帝不以臣卑鄙，猥自枉屈，三顧臣於草廬之中，諮臣以當世之事，由是感激，遂許先帝以驅馳。後值傾覆，受任於敗軍之際，奉命於危難之間，爾來二十有一年矣。先帝知臣謹慎，故臨崩寄臣以大事。受命以來，夙夜憂嘆，恐託付不效，以傷先帝之明，故五月渡滬，深入不毛。今南方已定，兵甲已足，當獎率三軍，北定中原，庶竭駑鈍，攘除奸凶，興復漢室，還於舊都。此臣所以報先帝，而忠陛下之職分也。"遂行，屯於沔陽。六年春，楊聲由斜谷道取郿，使趙雲、鄧芝為疑軍，據箕谷，魏大將軍曹真舉眾拒之。亮身率諸軍攻祁山，戎陣整齊，賞罰肅而號令明，南安、天水、安定三郡叛魏應亮，關中響震。魏明帝西鎮長安，令張郃拒亮。亮使馬謖督諸軍在前，與郃戰於街亭。謖違亮節度，舉動失宜，大為郃所破。亮拔西縣千餘家，還於漢中，戮謖以謝眾。上疏曰："臣以弱才，叨竊非據，親秉旄鉞以厲三軍，不能訓章明法，臨事而懼，至有街亭違命之闕，箕谷不戒之失，咎皆在臣授任無方。臣明不知人，恤事多暗，春秋責帥，臣職是當。請自貶三等，以督厥咎。"於是以亮為右將軍，行丞相事，所總統如前。冬，亮復出散關，圍陳倉，曹真拒之，亮糧盡而還。魏將王雙率騎追亮，亮與戰，破之，斬雙。七年，亮遣陳戒攻武都、陰平。魏雍州剌史郭淮率眾欲擊蜀，亮自出至建威，淮退還，遂平二郡。詔策亮曰："街亭之役，咎由馬謖，而君引愆，深自貶抑，重違君意，聽順所守。前年耀師，馘斬王雙；今歲受征，郭淮遁走，降集氐、羌，興復二郡，威震凶暴，功勳顯然。方今天下騷擾，元惡未梟，君受大任，干國之重，而久自抑損，非所以光揚洪烈矣。今復君丞相，君其勿辭。"九年，亮復出祁山，以木牛運，糧盡退軍，與魏將張郃交戰，射殺郃。十二年春，亮悉大眾由斜谷出，以流馬運，據武功五丈原，與司馬宣王對於渭南。亮每患糧不繼，使己志不申，乃以分兵屯田，為久駐之基。耕者雜於渭濱居民之間，而百姓安堵，軍無私焉。相持百餘日。其年八月，亮疾病，卒於軍，時年五十四。及軍退，宣王按行其營壘處所，曰："天下奇才也！"諡為忠武侯。亮性長於巧思，損益連弩，木牛流馬，皆出其意。推演兵法，作八陣圖，鹹得其要雲。
　　孫子曰："衢地合交。"亮謂孫權可與為援。又曰："百里而爭利者，禽三軍。"亮謂曹公強弩之末不能穿魯縞。又曰："勝敵而益強。"亮破南夷，即其渠帥而用之。又曰："敵不得與我戰者，乖其所之。"亮開門卻灑而宣王遁。又曰："法令孰行。"亮以馬謖違命而戮之。又曰："令素信者，與眾相得。"亮不留代兵而軍士感悅是也。
關羽，字雲長，河東解人也。亡命奔涿郡，先主於鄉里合徒眾，而羽與張飛為之禦侮。先主之襲徐州，使羽行太守事。曹公東征，先主奔袁紹，曹公禽羽以歸，拜為偏將軍，禮之甚厚。紹遣大將軍顏良攻東郡太守劉延於白馬，曹公使張遼及羽為先鋒擊之。羽望見良麾蓋，策馬剌良於萬眾之中，斬其首還。紹諸將莫能當者，遂解白馬圍。曹公即表封羽為漢壽亭侯。初，曹公壯羽為人，而察其心神無久留之意，謂張遼曰："卿試以情問之。"既而遼以問羽，羽嘆曰："吾極知曹公待我厚。然吾受劉將軍厚恩，誓以共死，不可背之，吾終不留。吾要當立功以報曹公乃去。"遼以羽言白，曹公義之。及羽殺顏良，曹公知其必去，重加賞賜。羽盡封所賜，拜書告辭而奔先主於袁軍。左右欲追之，曹公曰："彼各為其主，勿追也。"先主收江南諸郡，拜羽為襄陽太守、蕩寇將軍，駐江北。先主西定益州，拜羽董督荊州事。羽聞馬超來降，舊非故人。羽書與諸葛亮，問超人才可誰比類。亮知羽護前，乃答之曰："馬超兼資文武，雄烈過人，一世之傑，黥、彭之徒。當與翼德並驅爭先，猶未及髯之絕倫逸群也。"羽美須髯，故亮謂之髯。羽省書，大悅，以示賓客。羽嘗為流矢所中貫其左臂，後瘡雖愈，每至陰雨，骨常疼痛。醫曰："矢鏃有毒，毒入於骨，當破臂作瘡，刮骨去毒，然後此患乃除耳。"羽便伸臂，令醫劈之。時羽適請諸將飲食相對，臂血流離，盈於盤器，而羽割炙引酒，言笑自若。先主為漢中王，拜羽為前將軍。是歲羽率眾攻曹仁於樊，曹公遣于禁助仁。秋霖雨，漢水泛溢，禁所督七軍皆沒，禁降羽，羽又斬將軍龐德。梁郟、陸渾群盜或遙受羽印，號為之支黨。羽威震華夏。曹公議徙許都以避其銳，司馬宣王、蔣濟以為關羽得志，孫權必不願也。可遣人勸權躡其後，許割江南以封權，則樊圍自解。曹公從之。先是，權遣使為子索羽女，羽罵辱其使，不許婚，權大怒。又南郡太守糜芳在江陵，將軍傅士仁屯公安，素皆嫌羽輕己。羽之出軍，芳、仁供給軍資，不悉相及。羽言："還當治之。"芳、仁咸懷懼不安。於是權陰誘芳、仁，芳、仁使人迎權。而曹公遣徐晃救曹仁。羽不能克，引軍退還。權已據江陵，盡虜羽士眾妻子，羽軍遂散。權遣將逆擊羽，斬羽於臨沮。
　　孫子曰："強而避之。"羽威震華夏，而曹公議徙許都。又曰："大吏怒而不服。"羽將芳、仁懷懼而叛是也
張飛，字翼德，涿郡人也。少與關羽俱事先主，羽年長數歲，飛兄事之。先主從曹公破呂布，隨還許，曹公拜飛為中郎將。先主背曹公，依袁紹、劉表。表卒，曹公入荊州，先主奔江南。曹公追之一日一夜，及於當陽之長阪。先主聞曹公卒至，棄妻子，使飛將二十騎拒後。飛據水斷橋，瞋目橫矛曰："身是張翼德也，可來共決死。"敵皆無敢近者，故遂得免。先主既定江南，以飛為宜都太守。先主入益州，還攻劉璋。飛與諸葛亮等溯流而上，分定郡縣。至江州，破璋將巴郡太守嚴顏，生獲顏。飛呵顏曰："大軍至，何以不降而敢拒戰？"顏答曰："卿等無狀，侵奪我州，我州但有斷頭將軍，無有降將軍也。"飛怒，令左右牽去斫頭，顏色不變，曰："斫頭便斫頭，何為怒邪！"飛壯而釋之，引為賓客。飛所過戰克，與先主會於成都。益州既平，以飛領巴西太守。曹公破張魯，留夏侯淵、張郃守漢川。郃別督諸軍下巴西，欲徙其民於漢中。進軍，與飛相拒五十餘日。飛率精卒萬餘人，從他道邀郃軍交戰，山道窄狹，前後不得相救，飛遂破郃。郃棄馬緣山，獨與麾下十餘人從間道退，引軍還南鄭，巴土獲安。先主為漢中王，拜飛為右將軍。初，飛雄壯威猛，亞於關羽，魏謀臣程昱等咸稱羽、飛萬人之敵也。羽善待卒伍而驕於士大夫，飛愛敬君子而不恤小人。先主常戒之曰："卿刑殺既過差，又日鞭撻健兒，而令在左右，此取禍之道也。"飛猶不悛。先主伐吳，飛當率兵萬人，自閬中會江州。臨發，其帳下將張達、范強殺飛，持其首，順流而奔孫權。飛營都督表報先主，先主聞飛都督之有表也，曰："噫！飛死矣。"
　　孫子曰："由不虞之道。"飛從他道而邀張郃。又曰："視卒如愛子。"飛反不恤小人，而為帳下所殺是也。
