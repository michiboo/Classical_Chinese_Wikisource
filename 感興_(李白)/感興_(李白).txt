
瑤姬天帝女，精彩化朝雲。
宛轉入宵夢，無心向楚君。
錦衾抱秋月，綺席空蘭芬。
茫昧竟誰測，虛傳宋玉文。
洛浦有宓妃，飄颻雪爭飛。
輕雲拂素月，了可見清輝。
解珮欲西去，含情詎相違。
香塵動羅襪，綠水不霑衣。
陳王徒作賦，神女豈同歸。
好色傷大雅，多爲世所譏。
裂素持作書，將寄萬里懷。
眷眷待遠信，竟歲無人來。
征鴻務隨陽，又不爲我棲。
委之在深篋，蠹魚壞其題。
何如投水中，流落他人開。
不惜他人開，但恐生是非。
十五遊神仙，仙遊未曾歇。
吹笙坐松風，汎瑟窺海月。
西山玉童子，使我鍊金骨。
欲逐黃鶴飛，相呼向蓬闕。
西國有美女，結樓青雲端。
蛾眉豔曉月，一笑傾城歡。
高節不可奪，炯心如凝丹。
常恐彩色晚，不爲人所觀。
安得配君子，共乘雙飛鸞。
嘉穀隱豐草，草深苗且稀。
農夫既不異，孤穗將安歸。
常恐委疇隴，忽與秋蓬飛。
烏得薦宗廟，爲君生光輝。

