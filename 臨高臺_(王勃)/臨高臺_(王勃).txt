
臨高臺，高臺迢遞絕浮埃。 
瑤軒綺構何崔嵬，鸞歌鳳吹清且哀。 
俯瞰長安道，萋萋御溝草。 
斜對甘泉路，蒼蒼茂陵樹。 
高臺四望同，帝鄉佳氣鬱蔥蔥。 
紫閣丹樓紛照耀，璧房錦殿相玲瓏。 
東彌長樂觀，西指未央宮。 
赤城映朝日，綠樹搖春風。 
旗亭百隧開新市，甲第千甍分戚里。 
朱輪翠蓋不勝春，疊榭層楹相對起。 
復有青樓大道中，繡戶文窗雕綺櫳。 
錦衾夜不襞，羅帷晝未空。 
歌屏朝揜翠，妝鏡晚窺紅。 
為君安寶髻，蛾眉罷花叢。 
塵間狹路黯將暮，雲間月色明如素。 
鴛鴦池上兩兩飛，鳳凰樓下雙雙度。 
物色正如此，佳期那不顧。 
銀鞍繡轂盛繁華，可憐今夜宿娼家。 
娼家少婦不須顰，東園桃李片時春。 
君看舊日高臺處，柏粱銅雀生黃塵。

