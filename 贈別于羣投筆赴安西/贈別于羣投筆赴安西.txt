
風流一才子，經史仍滿腹。
心鏡萬象生，文鋒衆人服。
頃遊靈臺下，頻棄荊山玉。
蹭蹬空數年，裴回冀微祿。
朅來投筆硯，長揖謝親族。
且欲圖變通，安能守拘束。
本持鄉曲譽，肯料泥塗辱。
誰謂命迍邅，還令計反覆。
西戎今未弭，胡騎屯山谷。
坐恃龍豹韜，全輕蜂蠆毒。
拂衣從此去，擁傳一何速。
元帥許提攜，他人佇瞻矚。
出門寡儔侶，矧乃無僮僕。
黠虜時相逢，黃沙暮愁宿。
蕭條遠回首，萬里如在目。
漢境天西窮，胡山海邊綠。
想聞羌笛處，淚盡關山曲。
地闊鳥飛遲，風寒馬毛縮。
邊愁殊浩蕩，離思空斷續。
塞上歸限賒，尊前別期促。
知君志不小，一舉凌鴻鵠。
且願樂從軍，功名在殊俗。

