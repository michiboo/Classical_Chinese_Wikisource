　　欽定四庫全書　　　　　集部六
　　梁園寓稿　　　　　　　別集類五〈明〉
　　提要
　　〈臣〉等謹案梁園寓稿九巻明王翰撰翰字時舉禹州人元季隠居中條山中明初出為周王橚長史王素驕有異志正諫弗納斷指佯狂去王敗竟無所坐事載明史周王傳後起為翰林編修謫㢘州教授夷獠亂城陷死難明史藝文志載所著有敝帚集五巻梁園寓稿九巻敝帚集今未見此書巻數與明史合焦竑經籍志止稱寓稿二巻誤也焦志別載翰山林樵唱一巻今亦未見殆併佚歟翰始抗驕王終殉國事其立身具有本末而當時不以文章名故古體往往有質直語然自抒性情無元人穠纎之習七言近體聲調亦頗髙朗
　　國朝朱彝尊輯明詩綜未録翰詩當由未覩斯集今以其人而存之見
　　聖代表章忠烈闡揚幽隠之義焉乾隆四十三年
　　五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀









