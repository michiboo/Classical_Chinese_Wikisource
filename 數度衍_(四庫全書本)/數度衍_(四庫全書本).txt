　　欽定四庫全書　　　　　子部六
　　數度衍　　　　　　　　天文算法類二〈算書之屬〉提要
　　〈臣〉等謹案數度衍二十四卷
　　國朝方中通撰中通字位伯桐城人明檢討以智之子也以智博極羣書兼通算數中通承其家學著為是書有數原律衍幾何約珠算筆算籌算尺算諸法復條列古九章名目引
　　御製數理精藴法推闡其義其幾何約篇本前明徐光啟譯本其珠算倣程大位算法統宗筆算籌算尺算採同文算指及新法算書惟數原律衍未明所自大抵裒緝諸家之長而增減潤色勒為一編者也其尺算之術梅文鼎謂其三尺交加取數故祇能用平分一綫其比例規解之本法惜僅見其弟中履但稱中通得舊法於豫章而不知其法何如並未獲與中通深論又稱見嘉興陳藎謨尺算用法一卷亦祇平分一綫豈中通所據之法與藎謨同出一源歟蓋不可考矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸費墀









