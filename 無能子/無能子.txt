四庫總目提要不著撰人名氏。序稱光啟三年天子在褒，則唐僖宗時人也。《崇文總目》列之於道家。晁公武《讀書志》雲，書三十篇，明老、莊自然之旨。今考其書，實三十四篇，與序所言篇數合。而卷上注闕第六篇，卷中注闕第五篇，卷下注闕第七、第九、第十、第十二、第十三、第十四等六篇，是其全書具在，實四十二篇，與序又不相應。豈序為後人追改，以就所存之篇數耶？《唐書•藝文志》以為光啟間隱民。考序中有不述姓名遊宦語，則亦嘗登仕籍，非隱民也。其書多竊莊、列之旨，又雜以釋氏之說，詞旨頗淺。第以唐代遺書漸佚漸少，姑以舊本錄之耳。

