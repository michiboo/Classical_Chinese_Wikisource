
秋聲乍起梧桐落，蛩吟唧唧添蕭索。
欹枕背燈眠，月和殘夢圓。
起來鈎翠箔，何處寒砧作。
獨倚小闌干，逼人風露寒。
山亭水榭秋方半，鳳幃寂莫無人伴。
愁悶一番新，雙蛾只舊顰。
起來臨繡戶，時有疎螢度。
多謝月相憐，今宵不忍圓。
也無梅柳新標格，也無桃李妖嬈色。
一味惱人香，群花爭敢當。
情知天上種，飄落深岩洞。
不管月宮寒，將枝比竝看。
濕雲不渡溪橋冷，娥寒初破霜鈎影。
溪下水聲長，一枝和月香。
人憐花似舊，花不知人瘦。
獨自倚闌干，夜深花正寒。

