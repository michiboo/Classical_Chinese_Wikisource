自古賢哲，勤乎學而立其名。若不學，即沒世而無聞矣。且會稽之竹箭，湛盧之斷割，不括而羽之，不淬而礪之，終不見利用之材耳。羲之云：「耽玩之功，積如邱山。」張芝學書，池水盡墨。當其雅趣，求彼真意，無圖其形容，而滯於體質。此貴乎志意專精，必有誠應也。余中宵之間，遂夢吞筆，既覺之後，若在胸臆。又因假寐，見張芝指一道字用筆體法，斯源也。足明至誠感神，信有徵矣。故羲之於山陰寫黃庭經，感三臺神降。其子獻之於會稽山，見一異人披雲而下，左手持紙，右手持筆，以遺獻之，獻之受而問之曰：「君何姓字？復何遊處？筆法奚施？」答曰：「吾象外為宅，不變為姓，常定為字，其筆跡豈殊吾體耶？」獻之佩服斯言，退而臨寫，向逾三歲，竟昧其微。況乃不學乎？羲之云：「自非通靈感物，不可與談斯道。」夫道者，學以致之。飽食終日，而無所用心，則去之逾遠矣。不得其門而入，雖勤苦而難成矣。今立以君臣之體，類以攻戰之勢，將以近而喻遠，必因筌而得兔。務欲成其體要，啟其戶牖，庶將來君子，思而勉之。
