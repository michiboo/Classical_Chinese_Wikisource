　　御題易傳燈〈有序〉
　　是書舊署徐總幹撰而不著名其子序謂其父嘗師事呂祖謙唐仲友所學似尚有稟承顧取釋氏傳燈語為經解標題謬盩甚矣其言君子小人吉凶陰陽之義頗有闡發而所論河圖數象牽附九宮則又乖於正道葢其書純駁參半乃指斥後學差誤得無責人則明而責已則昏歟以其裒輯於散帙之中亦云希覯録備四庫庶幾瑕瑜不掩系詩簡端譏之正所以惜之也
　　徐氏隠名故以何標題想亦自知過本來畫卦由古聖胡乃傳燈擬梵陀學述東萊道未見習沿永叔語傷訛明雲後學多差誤可識其人差已多





　　欽定四庫全書　　　　經部一
　　易傳燈四卷　　　　　易類
　　提要
　　〈臣〉等謹案易傳燈一書諸家書目俱不著録朱彝尊經義考亦不載其名惟永樂大典散見於谷卦之中題其官曰徐總幹而不著名字又載其子子東序謂其父嘗師事呂祖謙唐仲友考宋史徐僑嘗受業於呂祖謙著讀易記尚書括旨等書祖謙門人又有徐侃徐倬序無明文不能定其為誰也傳燈本釋氏之語乃取之以名經解殊為乖刺又謂繫詞下傳易之為書三章皆漢儒易緯之文訛為夫子之作以誑後世亦沿歐陽修之誤又謂聖人觀河圖有數有象以從橫十五之妙配乾坤九六之數白紫者吉黃黒者凶是直以易數為五行家言尤未免於駁雜然其八卦總論十六篇參互以求頗能得易之類例如曰大壯大有夬乾乾在乾兌離震之下者也乾九三曰君子而餘卦九三皆有君子小人之詞以君子在重剛中君子則吉小人則凶故分別言之也其處於巽坎艮坤之下者曰小畜大畜需泰凡九三上遇隂爻皆有畏謹之義剖析更為㣲細又謂易之取象該三代制度如比九五言王用三驅見王田不合圍三面而驅之禮巽九二言史巫紛若見古有太史男巫女巫之制論易禮之相通亦有證據蓋一知半解可取者亦頗不乏雖有絲麻無棄菅蒯固說易者之所旁采爾乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　原序
　　先君總幹幼年習聲律自後喜經術而厭雕篆由是再更六典紹興初嘗師東萊呂先生〈祖謙〉説齋唐先生〈仲友〉從宋先生〈真卿〉書堂因見壁間伏羲先天八卦圗象篤志學易佩服師訓蚤夜䆒心嘗應試漕闈兩預薦書皆以是經先君重道義而輕利祿薄奔競而安恬退隠居易堂精硏先天之學以六十四卦三百八十四爻係國家興衰治亂之時用寳慶間遂作周易大義繼作衍義續作傳燈究先哲之㣲言期後學於同歸去爻應互體等説越數十載方脫稿先君初意為子孫衆多皆欲淑以斯文故作是書非欲自侈其學也愚不敢私即取而公之悉鋟諸梓不惟不秘先君之志而先君之學亦於是乎傳矣寳祐丁巳仲春既望季子徐子東敬繫


