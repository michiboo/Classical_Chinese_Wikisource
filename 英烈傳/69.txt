
　　　　朔風吹葉雁門關，萬里煙塵皆戍樓。
　　　　征馬長思青海上，胡笳夜聽隴山頭。
　　　　紅顏歲歲老金微，沙磧年年臥鐵衣。
　　　　百草城中春不入，黃花城上雁長飛。
　　　　朔風吹雪透刀環，飲馬長城窟更寒。
　　　　夜半火來知有敵，一時齊保賀蘭山。
　　　　　　　　　　　　──右錄古詩三律
　　卻說大明兵到澤州搦戰，那守將就是原任山東勸擴廓帖木兒奔走山西的平章竹貞，便率兵五萬由東門對陣。徐達見了竹貞，說道：「竹平章，今日之勢元室不振可知，公何不順天而行？我主仁聖，亦不輕待。」竹貞應道：「南北中分，從古自定。今與元帥講和，我大元守陝西、山右、雲中、應昌等處﹔大明守江、浙、閩、廣、中原、河北、燕京等處，兩相和好何如？」徐達答曰：「今日我主應天挺生，不數年間，滅漢殲吳，擒國珍，執友定，四海咸歸，寧容講和乎？」即令揮兵合戰。元兵久未操練，未及交鋒奔潰而走。竹貞便棄了澤州。徐達進城，出了安民的榜文，便與眾將定取山西之策。眾將曰：「今擴廓帖木兒進攻居庸，深恐北平難保，我兵宜先救腹心之憂，後除手足之患。」徐達曰：「不然。彼率師遠出，其勢實孤，孫都督總六衛之師，自足捍禦。我等正宜乘其不備，直抵太原傾彼巢穴。則彼進不利，退無所棲，此兵書所謂：『推穴搗虛之法』也。」諸將稱善。遂率兵前進。
　　太原守城的恰是都統賀宗哲，不敢出戰，遣人星夜上居庸關求救。擴廓帖木兒得知信息，即統元兵來迎。徐達便令傅友德、朱亮祖、郭英、薛顯領兵二千，分左右探敵虛實。四將分做四路前往，見元兵隊伍不整，旗號披離，因各回營報曰：「元兵雖多而不嚴，雖銳而無備。我們步卒未至，然騎兵已集，不若乘夜劫營，賊眾一亂，主將可縛也。」徐達曰：「我正有此意。」祇見擴廓部將豁鼻馬使人求見。徐達令門上放他進來。那人向前稟曰：「左部將豁鼻馬特著小人納降，且為內應。」徐達細問了端的，因著郭英、傅友德領鐵騎一千，依照元兵裝扮隨著使人混入元營，半夜舉火為號。即令：朱亮祖帶部兵一萬，埋伏正南方，顧時、阮德為左右翼﹔康茂才率部兵一萬，埋伏東北方，趙庸、汪信為左右翼﹔常遇春率部兵一萬，埋伏西南方，張龍、陸聚為左右翼﹔湯和率部兵一萬，埋伏正東方，胡美、蔡遷為左右翼﹔楊璟率部兵一萬，埋伏正西方，費聚、黃彬為左右翼﹔華雲龍率部兵一萬，埋伏西北方，韓政、王志為左右翼﹔張興祖率部兵一萬，埋伏東南方，梅思祖、鄭遇春為左右翼﹔俞通源率部兵一萬，埋伏正北方，周德興、金朝興為左右翼﹔自同沐英、吳禎等八將，統領大軍在後截殺。專候營中火起為號，眾將得令而行。那郭英、傅友德領兵隨了來使，混入元營。約至三更時分，郭英吹了一聲箴篥，朱軍將火器四下裏一齊舉發。頃刻間，營中火焰沖天，喊聲動地，八面伏兵在外也同聲而起。元兵大亂。擴廓帖木兒方燃燭獨坐帳中，聽得眾軍擾亂，急急披甲而出，看見凶險勢頭，馬也不及備鞍，腳也不及著靴，與十八箇騎兵，衝陣向北而逃。元兵死者大半。豁鼻馬率餘眾來降。計得六萬六千七百餘人、馬，刀、鎗、劍、杖、牛、羊、輜重不可勝計。
　　此時天已大明，徐達即令前軍直逼太原城下安營，城中早有王保保領兵出城相拒。常遇春當先迎敵，朱陣上華高、吳復、沐英、廖永忠、吳禎等相繼接應。他也勢大不怯。惟是郭英同著朱亮祖二十餘騎，望平原高阜之處縱馬而行。在那裏立定看了半晌，方纔回營。對著王保保也高叫道：「日已將哺，各自收兵，明日再戰何如？」保保領兵回營自去。我們眾將俱到大營，議道：「王保保這廝，名不虛傳。」徐達道：「我兵連夜攻打，精神固是睏倦的。且到明日，再做計較。」恰有郭英、朱亮祖上前，曰：「我二人方纔登高細望，敵營終是散漫。不如乘夜劫他的寨，纔是為上著。」徐達曰：「有理！有理！」便令耿炳文、廖永忠、吳良、郭子興四將，各帶鐵騎五千近城埋伏，看見元兵追趕我軍，賺開城門﹔吳禎、吳復、薛顯、華高四將，各帶本部人馬埋伏十里之外，以備我軍移營時元兵趕來的救應﹔朱亮祖、傅友德、常遇春、郭英、俞通源、康茂才、梅思祖、顧時八將，帶領二萬人馬分為四處，近伏元營，若見他領兵追趕，即殺入他老營四下放火燒他營寨﹔自率大隊人馬乘此月光急急退走，誘他追殺。軍令一下，明兵紛紛逐逐，鴉飛鵲亂的移營。恰有哨馬報與王保保知道。那保保笑道：「我今日力敵十將，故知朱兵退怯，不如乘此追擊。」便令鐵騎三萬隨著自己趕殺﹔其餘大隊俱聽大將貊高約束，守著本營不得亂動。吩咐纔罷，便跨上了馬。如雲如電的殺來。朱軍祇是倒戈而走。約及十里境界，黑林之中兩邊殺出四員將軍。正是薛顯、華高、吳禎、吳復帶領伏兵迎敵。大隊人馬因而都勒轉馬頭，裹住元兵廝殺不放。朱亮祖等八將，看見保保領兵追殺我軍約有十里之遙，一聲炮響，四下伏兵俱殺入老營中來。貊高挺刀來戰，被傅友德一箭射中左臂，朱亮祖趕上一刀砍死。其將卒殺得屍橫血濺，投降的約有三萬餘眾。日間密扎扎多少營壘，到夜來光蕩蕩一般白地。耿炳文、廖永忠、郭子興、吳良，黑暗裏帶了人馬，徑到城邊，叫道：「快開門！快開門！」鎮守的軍士祇道王保保回來，連忙放入。誰知恰是大明兵卒。賀知哲坐在官衙著人探聽，朱兵早已殺到衙前。他便往後堂尋條小路逃脫六盤山去了。可憐這王保保被我兵圍殺了一夜，三萬鐵騎剩無十分之一。將至黎明，四下裏叫道：「元帥將令著各將暫且收軍，聽王保保自去。」王保保衝開血路，徑向舊寨而走，誰知成了一塊白地。縱馬來到城邊，城上耀日迎風，都是大明旗幟。悶著一口氣，祇得往定西而逃。
　　徐達鳴金收軍，但不見了朱亮祖、薛顯兩員大將，便令哨卒四下探望。半日之間，更沒一毫影響，因喚各軍之中，查原隨朱、薛兩部兵卒，這些人也都在那裏找尋。漸漸天色將晚了，徐達垂著雙淚對眾將曰：「朱平章、薛參使勇智俱奇，若是被元兵殺了，也須有箇骸骨﹔若是追殺元兵，也須帶本部軍兵。如此，一日杳無下落，何以為情，日後又何以回復聖主！」此時正是臘盡春初，當晚飄飄的下了一夜大雪，越覺淒愴，越覺更長。猛想著下武當山有箇煉真的道人，髭髯如戟，不論寒暑止衣一件衲衣，或處窮寂或遊市井。人問他吉凶，無不靈應，號叫張三丰，又自號為邋遢張。人如有齋供他。或升或斗無不立盡﹔若沒人供養他，半月一月，周年半載，也祇如常。登山步嶺，其行如飛。隆冬臥倒雪中，也祇鼾鼾的睡。近聞得棲於五臺山上，此處離彼不遠，急喚請湯和、傅友德、華高、郭英四位，領馬軍五千，火速請來，叩問前事。比時軍中漏下，纔是一更時分。他們一來是軍令，一來念及同胞最好，便騎馬冒雪而行。抬頭一望，正好一派五臺景色。祇見：
　　　　左帶大河，右連恆岳。五峰高出於雲漢，清涼迴異於塵寰。月色橫空，疏淡的是半山松影﹔雪風飄漾，氤氳的是一陣梅香。初時天連山，山連雪，灑灑揚揚，還認得有雁門關、石樓山、中條山、太行山、姑射山、賀蘭山，都象玉攢銀砌﹔後來月滿山，山滿雪，層層密密，縱然有玉華峰、盤秀峰、抵柱峰、過雁峰、五老峰、桃花峰，更無凸凹嶔歌。征鴻嘹嚦斷人腸，封不定禪心枯寂﹔孤鶴翩躚驚客夢，拋不開佛子淒涼。向來曰：文殊師利，在上修行，誰知那，道骨仙風，從中磨煉。
　　孟浩然題禪房詩道：
　　　　義公習禪寂，結字依空林。
　　　　直上一峰秀，階前眾壑深。
　　　　夕陽連雨足，空翠落庭陰。
　　　　看取蓮花淨，方知不染心。
　　四將一路嘆賞不已，不覺早到了五臺山。未知如何，且看下回分解。
