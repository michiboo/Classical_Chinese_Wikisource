
　　　　倚劍長戈落曉霜，祇今留得姓各揚。
　　　　水流江漢忠魂在，蓮長蒲塘義骨香。
　　　　有等莫愁英傑少，能主堪羨水雲娘。
　　　　死生天縱忠貞性，總是高崗儀鳳翔。
　　且說李佑之見孫炎終有不屈的光景，恐留著他反貽後患，約莫黃昏時候將酒一斗、雁一隻送與孫炎，曰：「以此與公永訣。」孫炎拔劍割雁肉來喫，且舉卮酌酒仰天嘆了數聲，曰：「大丈夫為鼠輩所擒，不及一見明公，在此飲訣﹔然萬古之下，芳名自存。恨這賊奴，天兵到來凌遲碎剮。但笑肉臭，狗喫他！」苗兵大怒，瞋目而視。孫炎飲酒自若，持劍在手，喝令士卒向前羅跪，吩咐曰：「我且死，這身上紫綺裘，乃主公所賜，不得毀亂。」回顧其妻王氏已自縊而亡，遂自刎而死。
　　賀德仁、李佑之因據有其城，千戶朱絢潛夜馳赴金華，報知胡大海﹔大海大驚，急命劉震、蔣英、李福等點兵前去拿獲逆賊。那劉震向前曰：「此賊全仗標鎗，元帥往戰須備弩箭纔好！」大海便欲入帳中披掛，以防標鎗，不想蔣英從背後把劍直刺透大海前心，一時身死。蔣英殺出，竟投賀德仁去了。適有大海長子胡德濟，在諸暨聞變，便奔到李文忠帳前，訴說前事。文忠即刻點兵追復，路至蘭溪，苗賊棄城而走。德濟奮力直追以報父仇。恰好追到一箇去處，上臨星斗下瞷深溪。劉震、蔣英、李福三賊見無去路也冒死殺來。德濟眼到手落，一刀削去把李福腰斬做兩段。劉震正待持鎗來刺，那刀頭一轉，把鎗頭砍將下來，德濟大叫：「賊奴休走！」劉震連人和馬跌落深溪，被朱兵亂刀殺死。蔣英自知無用，連忙跳下馬來投降，德濟曰：「殺我父親正是你這賊子，不殺你等待何時！」也一刀砍下頭來，轉馬回報文忠，不題。
　　卻說千戶朱絢，見劉震等三賊刺死胡大海，便獨馬奔出金華。乃潛身到處州地面，糾集向來所與將士約有兵五六百人來攻打處州。那賀德仁、李佑之齊馬殺出，被朱絢首城而戰，徑據了城門不放二賊回城。那二賊祇得奔走劉山。朱絢吩咐將士百人守住四門，前領眾軍追殺。賀德仁且戰且走，恰巧為馬所蹶，被軍士活捉了過來。李佑之見捉了德仁心下自慌，鎗法都亂了，急急落荒而逃。朱絢拈弓搭箭，一箭正中佑之咽喉而死。收軍回城把德仁斬首號令，差使報捷金陵。太祖聞報，深羨胡德濟為父報仇﹔朱絢獨身恢復，實是難得，各令賞金百兩，銀五千兩，嘉賞功勛。因命耿天壁鎮守處州。且對軍師劉基曰：「自隨我征戰以來，攻城守隘死於國事者皆忠義之臣，不可不封，獎以勵將士。」即喚工作局設廟於金陵城，塑耿再成、胡大海、廖永安、張德勝、桑世傑、花雲、朱文遜、朱文剛、孫炎、葉琛、趙繼祖等像，論功追封歲時祭祀，不題。
　　卻說花雲的侍女孫氏，見主婆邵氏身死，便抱了三歲孩兒花煒逃難，誰想被友諒部下百戶王元所擄。元見孫氏美色，強納為妾。孫度不從必與此兒同被殺害，因不得已從之。後來友諒侵入龍江，王元往江州運糧，因摯孫氏與妻李氏同住。花兒晝夜啼哭，妻李氏甚惡之，欲置之死。孫氏跪泣曰：「萬望主人憐憫勿殺，妾當丟在草野之中把人抱去，乃是夫人天地之心。」李氏聽了吩咐：「抱了去，可就來。」孫氏出門，抱至江邊，拜告了天地，曰：「花雲是箇忠義好漢，死節而亡。天如憐念忠魂，俾其有後，頃刻之間，當有舟師救渡﹔倘或該絕，妾身當抱此兒共赴江水，葬於魚鱉之腹……」言未了，祇見蘆葦中簌簌的響，有一箇人似漁翁打扮出來備問其故，孫氏對他說知，漁翁嗟嘆不已，便曰：「我當為你哺育此兒。」因引孫氏到家中。孫氏細細看了所在，認識了東西四至，便在身上取出金環一隻、銀釧一隻與漁翁，曰：「此物權為收養之資，後日相逢，當出環釧配合為記。」再四叮嚀，灑淚而別。仍歸王元家中，服事正室李氏。
　　至次年辛丑，太祖舉兵伐漢，友諒見勢大難敵，竟棄江州奔到武昌。王元也帶軍前去，惟留妻與妾孫氏在家。孫氏聞太祖駐紮江州，因往漁家索此兒以獻太祖﹔不意漁翁無子且愛他秀明，決不肯還，孫氏祇得歸去。號哭了七日七夜，因正妻李氏怒罵而止後復往漁翁家索之，湊巧，漁翁往江上捕魚，其妻亦送飯，反鎖此兒在屋子裏。孫氏見無人，撬開房門，竟負此兒而逃奔至城中，誰想太祖大駕已去江州。孫氏進退無路，又恐漁翁追尋，祇得向夜到江渚邊深草內歇了一夜。次早，出江口買舟過江，又遇陳友諒南昌兵敗，爭船而渡，造次中孫氏併花兒俱被捱落水中。孫氏落水緊抱花兒不放，出沒波浪中，忽見水上有大木如圍一條溜將過來，孫氏大喜，遂挈摯兒攀木而坐，漂來漂去，倏入一箇蓮渚間，內外上下俱有荷葉遮蔽。孫氏與兒躲閃不出，因摘蓮子充飢。凡在淺渚坐木上已經八日，得不死。孫氏默祈天神保護。時已夜半，忽聞岸上有人說話，孫氏高聲求救。祇見月明中一老翁駕了小船，行入渚中細問來歷，因引孫氏併兒上船，且曰：「你既是忠臣之裔，我當送至金陵，你勿驚慌。」孫氏與兒並坐船內，耳邊但聞如暴風、疾雨，眼裏祇見這船或旋上頂，或涉江灘。
　　頃刻之間，老者曰：「天色方明，金陵已到，我當送你進城。」進得城中，正遇著李善長路間判斷公事。吏人將此事報知說：「有太平城花雲侍兒抱小兒來見。」善長急便喚到面前，那老者一一自說了一遍。善長嘆說：「奇異。」就引孫氏等來見太祖。太祖把花煒坐在膝間，謂眾官曰：「我不意花將軍尚有此兒，真是將種！」因喚老者入問名姓，並賜以金帛。那老兒放開喉嚨口念了四句道：
　　　　我是雷公之弟，神能通徹天地。
　　　　怒追不孝不仁，喜救有仁有義。
一陣風過，竟不知何在。太祖說道：「花將軍殉身報國，孫氏困苦救兒，忠義一門，理宜神明蔭庇。」詔封孫氏為賢德夫人，花煒襲父都指揮之職，待年至十六相材任用。選給官房一所與住，月給米祿優養。
　　光陰無幾，又是元至正三十三年，歲次癸卯三月天氣，那陳友諒逃至武昌，正是漢時的江夏，宋時的鄂州，建築宮闕、都城、朝市、市廟。時當初一，友諒視朝，諸文武百官山呼拜舞禮畢。因宣江國公張定邊向前問曰：「金陵恃強侵我江西，此讎不可不復。寡人也日夜在心。前者下詔，命卿等招軍買馬，不知到今共得幾何？」定邊對說：「主公雖失江西，而江北、兩淮、蘄黃等處地方，糧儲不少。即今諸路年穀不登，人民饑饉，聞殿下招兵，俱來就食。群雄小寇來投伏者，計有六十萬餘人。」友諒又說：「軍兵雖足，這些盔甲、器械、舟船、艛櫓，恐未能悉備停當。」定邊奏說：「臣同陳英傑百計經營，幸已周備了。」友諒又問說：「糧草得濟事麼？」定邊把手指計算了一番，說道：「以臣計，料也有一百三十餘萬，儘可支持。」友諒大喜，說：「既如此，便可發兵收復江西，並下金陵，以報前讎。……」言未畢，祇見丞相楊從政出班啟奏：「若論此讎，不可不復，奈金陵君臣智勇足備，不可輕敵。以臣愚昧，細思吳王張士誠，他與朱家久是不共之讎，且兼三吳糧多將眾。今主公既欲收復地方，攻打金陵，臣有一計在此……」欲知後事如何，且看下回分解。
