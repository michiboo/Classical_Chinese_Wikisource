
　　　　凍雲垂垂雪欲隨，忽然溫詔移江右。
　　　　憔悴寒衣春頓生，相語皇仁天地厚。
　　　　屠蘇酒透一星春，因窺讎敵識君臣。
　　　　恭良原是天然性，為笑愚痴昧本真。
　　　　悔彼從頭多反覆，更有吳兒多躑躅。
　　　　二十餘萬鳥合眾，何以周親建大纛。
　　　　數行鐵騎搗中堅，裏外聲呼聲徹天。
　　　　東禦偽周南靖楚，幾人勛烈勒淩煙。
　　　　李峻陽璟常忠武，武順鄧王歷可數。
　　　　祇憐羅緱亦稱皇，永喜功績誰究取。
　　　　青史編編久更新，疆場血戰苦和辛。
　　　　應知愛屋憐烏者，寧置鴻功付鬼憐。
　　　　攜壼醉客聽新聲，化日春深天地清。
　　　　那思今日歌吹地，多少英雄幹得成。
　　話說太祖因胡深不屈身死，輾轉念及廖永安陷於張士誠，守義有年，敕授官爵，命中書寫誥與他家內，以勵忠貞。早有細作報與士誠得知，且說太祖加稱吳王封號等事。士誠即自稱為帝，改國號為大周，改年號為天祐。立長子張龍為皇太子﹔以次子張豹、張彪、張虯總理軍國重事﹔以大元帥李伯昇，領兵十萬把守湖州﹔以潘原明領兵五萬，把守杭州，阻住錢塘江口﹔以萬戶平章尹義，守住太湖﹔封弟張士信為姑蘇王﹔李伯清為右丞相。一面還請命於元朝。而今他也曉得元朝遮護他不得，且做事還有妨礙，盡把監制他的元臣，一一逼脅身死，放情自縱。每常祇有提防朱家兵馬、征伐浙右意思，這也慢表。
　　且說常遇春同鄧愈領兵進攻贛州，賊將熊天瑞從東門外十里列陣迎敵，相持日久，勝負未決。太祖乃遣左司郎中汪廣洋前往參謀。因諭遇春等道：「天瑞困守孤城，猶之寵禽阱獸，諒難逃脫。但恐破城之日，殺傷過多，爾等須以保全生民為心，一則可為國家使用，二則可為未附者戒，三則不妄誅殺，與漢時鄧禹為法。前者，友諒即敗，生降諸軍，或逃歸者，至今軍為我用，民為我使。後克武昌，嚴禁軍士入城，故得全一郡之命。苟得郡而無民，雖得何益。正說間，汪廣洋來到軍中，傳與上命。當時幕冬天氣，江西近贛諸地頗苦嚴寒，聞有天命來諭，保全民命的話，便覺陽和春色一時照臨，都如挾纊一般。遇春見天瑞拒守益堅，因命軍士深掘溝池，廣立柵閘，周匝圍繞，以防四便救援，且絕城中往來信息。日復一日，已是元至正二十五年，歲在乙巳正月元旦。常遇春等領諸軍在贛州東向金陵稱臣祝壽，呼天動地。那天瑞在城上遙望了一會，對那些軍士曰：「朱家真好臣子，真好禮體，以此光景，頗有一統規模。但未識朱公德量何如？前聞使者到軍中傳諭，不許妄殺，未知果否？」自言自語，下城調遣軍士把守。此時春氣已動，朱軍倍加精銳。又將半月，天瑞自揣力不能支，祇得寫了降書，開門送至遇春營內。遇春細看了來情，並問來人心事，已知天瑞困迫。因對來人道：「前者我王駕到江西，你將軍已是投降，並收了我主許多賞齎。不意他復生反心，勞我師旅。今日本當不受納降，但我何苦為你將軍一人之頭，帶累許多無辜之眾。你今回報，叫他再清夜自思，不可造次做事。倘或日下不過勢迫而降，後來仍如今日叛逆，天兵所到。決不容情。」那人回城，備講了這一番話。次日，天瑞親到軍門負荊納款。遇春因傳令諸軍，不許攪動城中百姓，各守隊伍。倘有一軍走入民居者，刖足示眾。號令已畢，止率從者十人進城，點檢戶籍，釋放無罪良民，將存有倉儲盡行散給遠近人民，以濟騷擾之苦。一面申奏金陵，一面傳檄南安、南雄、韶州等郡，曲諭主上之德意，諸處望風而降。因令原守韶州同簽張秉襄，仍守韶州﹔指揮王嶼守南雄﹔自己統領三軍，不一日回至金陵。太祖臨御前門，頒賞犒勞，即對遇春曰：「孤聞將軍破敵不殺，足稱仁者之師。曹彬之下江南何以如此。此真天賜將軍以隆我國家也。但思安陸及襄陽一帶地方，正是江西肩背，不可不取，還煩將軍一行。」遇春拜謝賞齎，日銜新命即日出城往荊州進發，不題。
　　且說偽周張士誠、元帥李伯昇，見朱兵往江西一帶征取，湖州諒來無事，悄地率眾二十萬，星夜兼程而進，竟把諸全新城圍住。主將胡德濟堅守，即遣使往李文忠處求救。李文忠得報，便率兵來援，未至新城十里，土名龍潭地方，文忠傳令前軍據險安營搦戰。德濟知文忠已到，遣人對文忠曰：「眾寡不敵，姑宜少待大兵一齊攻殺，方保無虞。」文忠對來使荅曰：「昔謝玄以兵八千，破符堅雄兵八十萬。若不與戰，便遽退避，則彼勢益熾，縱有大軍到來，難為攻矣。莫若與之一戰，死中求生，正在今日。」遂下令曰：「彼眾而驕，我寡而銳，可一戰而擒﹔擒彼之後，輕重車馬，任汝等所取，汝等當戮力齊心廝殺。」明日，兩軍相對，文忠仰天大叫：「朝廷大事在此一舉。敢自愛此身，以後三軍哉？」即橫槊上馬，領了三千鐵騎乘高而下，直搗伯昇陣後，衝開中軍，一把刀登時砍倒二十餘人。即督眾乘勢四下趕殺，賊兵大潰，自相踐踏。胡德濟在城，聞知文忠力戰，因率城中將土，鼓譟而出，聲震山谷，旌旗蔽天，無不以一擋百，斬首萬級，血流成河，河水皆赤。伯昇卻要望東而逃，又遇左翼指揮朱亮祖，卻好領兵殺來，把大營四下放火騰燒，活捉同僉韓謙、元帥周遇、蕭山等六百餘人，散卒軍士七千餘眾，馬一千八百餘匹。棄去的輜重、鎧甲、器械，山堆阜積。眾軍士搬運了五六日，尚不能了。李伯昇領殘兵萬餘，保了偽周五太子星夜赴蘇州而去。文忠仍領兵鎮守舊地。
　　話分兩頭，卻說太祖命元帥常遇春往取安陸、襄陽，復調江西行省左丞鄧愈為湖廣平章政事，領兵接應。因使人諭知鄧愈曰：「凡得州郡，汝宜駐兵撫輯降附。近聞元將王保現集兵汝寧，他的行徑，如築堤壅水，惟恐漏泄。爾往荊南，倘能愛恤軍民，則人心之歸猶水之就下。是穿其堤防，使所聚之水都漏泄也。用力少而成功多，正在今日，爾宜敬之。」鄧愈奉命來至遇春營前，那遇春正與安陸守將任亮血戰。看那任亮甚是驍勇，二將鬥到五十餘合，未分勝敗。鄧愈大叫道：「常將軍，待末將為公活擒此賊……」聲未絕，手中展開錦索，向天一撒，把那任亮活捉到馬上去了。一箇回頭，把馬一拍，向自己營中跑回。喚三軍將任亮打入囚車，解金陵候旨發落。遇春見鄧愈捉了任亮，便縱馬入城，撫慰了百姓。即令沔陽衛指揮吳復，在城把守。次日，發兵前至襄陽。祇見城門大門，百姓攜老扶幼，一路跪接，備說鎮守元將聞風逃遁。遇春吩咐後兵傳言，請平章鄧愈進城，安輯人民，出榜曉諭，自己統領大兵追殺元將五十餘里，因俘士卒五千餘眾，獲馬七百餘匹，糧一千餘石。正要轉身回軍，恰有元僉院張德山、羅明跪在馬前，將穀城一帶地方，與元思州宣撫並湖廣行省左丞田仁厚等將，所守鎮遠、吉州軍民二府﹔婺川、功水、常寧等十縣﹔龍泉、瑞溪、沿河等三十四州，盡行降附。遇春即令軍中取過馬匹，與三人騎了同至襄陽城中。早有平章鄧愈在府整備筵宴邀人相聚﹔一面再將得勝納降事務，修成表章，申奏金陵。內並請改宣撫為司南鎮西等處，宣慰使司，仍以田仁厚為宣慰使。未知後事如何，且看下回分解。
