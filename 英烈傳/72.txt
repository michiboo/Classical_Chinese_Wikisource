
　　　　萬方雲氣護蓬萊，春色蒼茫紫極開。
　　　　天闊高臺招駿去，風生大漠射鵰來。
　　　　明時喜合江湖思，佳節所聞鼓角迴。
　　　　遠羨碩儒通籍筆，艱危心折請纓才。
　　且說劉基奏稱：「元兵既敗，正宜乘勢勦擊。」恰好鄧愈等向承欽命，征討廣東、廣西洞蠻及唐州一帶地方，也得勝而回。太祖因對劉基曰：「平定功成及征南諸將尚未賞齎。朕欲賞賜之後，方議出師。」劉基回奏曰：「陛下英明神武，所見極好。」即命庫內辦取賞賜銀緞，次日頒出：徐達白金五百兩，文幣五十表裏﹔李文忠、廖永忠各白金二百五十兩，文幣二十五表裏。胡廷瑞、楊璟、康茂才各白金二百五十兩，文幣十七表裏﹔傅友德、薛顯各白金二百兩，文幣十七表裏﹔馮勝、顧時、朱亮祖、郭興等各白金二百兩，文幣十五表裏﹔其餘將士俱各賞賜﹔諸臣頓首拜謝。當日設宴殿廷，文臣劉基等在左班，武臣徐達等在右班，一一賜坐。惟有丞相李善長以有病不與。太祖因命劉基侍坐本席，附耳問道：「朕向欲易相，不意去年九月，參政陶安卒於江西，今年冬，中丞章溢又了憂回鄉，謂誰人可以代之？」劉基對道：「國之有相，猶家之有棟梁，若未毀壞不宜輕去﹔若無大木不可輕易。今善長係陛下勳舊，且能和輯臣民。」太祖便笑曰：「渠每每欲害汝，汝反為之保耶？楊憲可為相麼？」劉基應聲曰：「憲有相才，無相量。嘗思為相的，宜持心若水，不得以己意衡之。今楊憲不然，恐致有敗。」又問：「汪廣洋、胡惟庸二人若何？」劉基搖著頭曰：「廣洋懦不任事，且量又偏淺﹔胡惟庸小犢也，此人一用，必敗轅破犁。」太祖聽了言語，紅著聖顏曰：「朕之相，當無如先生。」劉基即離席叩首，曰：「臣福薄德淺，且多病憊。況性最剛狠，疾惡太深，又才短不堪煩劇，胡能當此？」言訖，赴本位而坐。當晚飲酒，極歡纔罷。
　　次日，御文華殿。卻有通政使司奏曰：「高麗國等遣使嗐哩嘛哈，以明日是洪武三年正月元旦，故奉表稱賀。」太祖將表章看了，因宣嗐哩嘛哈問彼國風俗。他便不煩檢點，口中念出一首詩道：
　　　　國比中原國，人同上古人。
　　　　衣冠唐制度，禮樂漢君臣。
　　　　銀瓮儲新酒，金刀鱠錦鱗。
　　　　年年二三月，桃李一般春。
　　太祖聽了，對朝臣道：「無謂異地不生人才，祇此一詩亦覺可聽。」傳旨提督四夷賓館官，好生陪宴，不題。
　　隨有一箇職官的內眷，滿身素裳向前行禮畢。太祖看他儀容閑整，因問：「老媼為誰？」那內眷跪著奏道：「臣妾係原任江西中書省參政陶安之妻。」太祖驚道：「是陶先生之嫂乎？言起陶先生，使人心懷愴然！」遂問曰：「上有兒子麼？」老媼對曰：「妾有不肖子二人，近被事伏事論死。家丁四十人悉補軍伍。今以一丁病故，州司督妾就道補數。犬馬餘年無顧惜。惟望聖恩，念先學士安一日之勞，令得保首領，以入溝壑，則妾幸矣！」太祖立即召兵部官諭曰：「朕渡江之初，陶先生首為輔佐，涉歷諸艱，功在鼎彝。方爾形寂，遽令子孫殘落，深可憐憫！爾可盡赦四十餘軍還養老嫂。」再問老媼曰：「你今家業何如？」那老媼惟有血淚千行，愁腸一縷，那裏回報得出。太祖即令內庫將白金二千兩、布二百疋賜與老媼。且說：「原住舍宇，所在官司可為修葺﹔並記得朕前賜與門聯曰：『國朝謀略無雙士，翰苑文章第一家。』可仍裝刻，以顯褒崇之意。」那夫人辭謝出朝。
　　翌朝，太祖因新年萬事稍暇，命駕隨幸多寶寺。步入大殿，見幢幡上盡寫多寶如來佛號，因出對曰：「寺名多寶，有許多多寶如來。」學士江懷素在側，進對道：「國號大明，無更大大明皇帝。」龍顏大喜，即刻耀為吏部侍郎。
　　寺中盤桓半響，又步至方丈之側，恰有彩箋，上書「維揚陳君佐寓此」。太祖因問住持曰：「陳君佐非能醫者乎？」僧人跪對曰：「能醫。」太祖道：「吾故友也，可即喚來相見。」陳君佐早到聖前，山呼拜舞畢。太祖帶笑問道：「你當初極喜滑稽，別來雖久，謔浪如故乎？」陳君佐默然。太祖便問：「朕今既有天下，卿當比朕似前代何君？」君佐應聲曰：「臣見陛下龍潛之日，飯糧茹草，及奮飛淮泗，每與士卒同受甘苦，臣謂酷似神農﹔不然何以嘗得百草。」太祖撫掌大笑，聯手而行，命駕下人，俱各遠避。止有劉三吾、陳君佐隨著，便入一小店微飲，奈無下酒之物，因出對道：「小村店，三盃五盞，無有東西。」君佐立對曰：「大明國，一統萬方，不分南北。」太祖諭之曰：「朕與卿一箇官做如何？」君佐固辭不受。劉三吾將錢酬還了酒家。正要出店，祇見一箇監生進來。太祖問道：「先生何處人，亦過酒家飲乎？」那人對道：「本貫四川。雅慕德化，背主遠來坐監，聊寄食耳。」太祖便與生對席同坐，即屬詞道：「千里為重，重水、重山、重慶府。」監生對道：「一人是大，大邦、大國、大明君。」太祖便將几上片木遞與監生曰：「方纔對語頗佳，先生可為我即木賦詩。」監生便吟道：
　　　　片木原從斧削成，每於低處立功名。
　　　　他時若得臺端用，還向人間治不平。
　　太祖私心自喜，拱手別去。回宮即令監中查本生名字，拜受禮部郎中。次早視朝，監生朝見，方知酒肆中見的是太祖。
　　劉基因奏：「春氣將和，乞命將四出，以犁邊廷。」便調徐達為征元大將軍，帶領沐英、耿炳文、華雲龍、郭英、周德興、梅思祖、王志、汪信八員虎將，並所部軍兵十萬自潼關出西安以搗定西﹔李文忠為左副將軍，帶領傅友德、朱亮祖、廖永忠、趙庸、薛顯、黃彬、吳復、張旭八員虎將，並所部軍兵十萬，由北平經萬全進野狐嶺一帶地面北伐﹔湯和為右副將軍，帶領俞通源、俞通淵、胡廷瑞、蔡遷、鄭遇春、朱壽、張赫、謝成八員虎將，並所部軍兵十萬，出鴈門關北伐﹔鄧愈為東路都總管，帶領吳良、吳禎、康茂才、唐勝宗、陸仲亨、楊國興、韓政、仇成八員虎將，並所部軍兵十萬，從遼東北伐，務在肅清，方許班師﹔再令中書省寫敕旨，令汪興祖、金朝興守大同，孫興祖守居庸，曹良臣守通州，郭子興、張龍守潼關，張溫守蘭州，俱是切近邊鄙地方，宜小心提防，操練軍將。又念偽夏據有西蜀，明昇尚幼，都為奸臣戴壽所惑，特今都督楊璟持書論以禍福，開其納款之門。葉昇、李新二將，輔翼同往。分遣已畢，諸將擇日取路，分路進發。
　　那徐達引兵前至定西界安營。早有元將擴廓帖木兒與王保保互為犄角之勢，列著營柵，向前拒敵。徐達傳令沐英領兵三萬，敵住擴廓帖木兒，耿炳文、周德興分為左右二哨接應﹔郭英領兵三萬敵住王保保，華雲龍、梅思祖分為左右二哨接應。自領王志、汪信壓後。兩邊一齊進發，殺得元兵大敗。所獲人馬輜重無數。生擒元將嚴奉先及元公主以下一百零七人，散卒六萬有餘。那擴廓帖木兒與王保保竟望西北掙命的奔走去了。
　　且說李文忠統了將校出居庸關，前至野孤嶺。祇見嶺上突出一彪兵來與我軍對敵。旗號上寫著：大尉蠻子佛思。未及戰得五合，被傅友德一鎗刺死，催動大兵，便至白海子駱駝山駐紮。這箇山離應昌府七十里之程卻是應昌藩屏。元帝著太子愛猷識里達臘與丞相沙不丁及大將陳安禮、朵兒只八喇，率兵三十萬，據守此山。文忠便令於山南安營。次日，排開陣勢在山下搦戰。未知勝敗如何，且看下回分解。
