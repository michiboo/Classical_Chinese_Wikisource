
　　　　士客相過鵲亂喧，泙蹤初合契無言。
　　　　神龍一代名偏重，附鳳千年道自尊。
　　　　惠禽該弄樓中調，瑤劍應寒滁上魂。
　　　　從此臺星多廟算，直堪盃酒定乾坤。
　　卻說太祖同李善長辭了滁陽王，前至永豐縣。太祖遂叫三軍傳令不許擾動居民。兩人竟下馬，步入村中，探到徐達門首，忽聽得門內將自劍琴彈了幾下，作歌曰：
　　　　萬丈英豪氣，懷抱凌霄志。
　　　　田野埋祥麟，鹽車困良驥。
　　　　何年龍虎逢？甚日風雲除？
　　　　文種枉奇才，下和屈真器。
　　　　揮戈定太平，仗劍施忠義。
　　　　蛟龍滯淺池，虎豹居閑地。
　　傷哉時不通，未遇真明帝。善長便向太祖曰：「此歌便是徐達聲音。」太祖喜道：「未見其面，先聽其聲，祇這歌中的意思便知是箇賢才。」善長扣門良久，祇見徐達自來開門。太祖看了，果然儀表非常，又溫良，又軒朗，又謹密，又奇偉。三人共入草堂，講禮分賓坐了。茶罷一巡，徐達問曰：「二公何人，恁事下顧？」善長敘出原因。徐達俯謝曰：「既蒙光召，焉敢不往？但末下欲某何用。」太祖曰：「群雄競起，四海流離，特請公共救生靈。」徐達便曰：「欲救生靈，還須掃淨群雄統一天下。但今元勢尚盛，諸雄割據，亦都富強，以濠州二郡之兵，欲成六合一統之業不亦難乎？」太祖曰：「昔周得太公而紂滅，漢得韓信而楚亡﹔得賢公輩，仗劍誅奸，且俟有德者以係民望，何慮一難？」徐達笑曰：「從來定天下者，在德不在強，明公能以仁、德為心，不嗜殺為本，天下足可平也。」便安頓了家屬，與太祖、李善長三人並馬徑至禮賓館中。太祖細問戰攻之術，徐達曰：「臨隨發謀，宜隨機轉變，豈有定著？但上勝以仁，中勝以智，下勝以勇。仁、智、勇三理為將者缺一不可。」太祖又問：「為國者，有小而致大，有大而反亡者，何故？」徐達曰：「合天理，應人心，愛眾恤物，敬老尊賢，人自樂，而從之，雖小而可以致大﹔倘奢淫暴虐，或柔而無斷，或剛而少仁，或愚昧不明，或好殺不改，未有不亡者也。」太祖大喜。自後惟李善長、徐達同眠共寢。次日引見滁陽王。王授以鎮撫之職。數日後，滁陽王以太祖為元帥，徐達為副將，趙德勝統前軍，鄧愈統後軍，耿再成統左軍，馮國用統右軍，李善長為參謀，耿炳文為前部先鋒，馮勝為五軍統制，李文忠為謀計使，率兵七萬，攻打滁、泗二州。刻日起兵，至泗州界上安營，議取泗州之計。大夫孫炎上前曰：「泗州張天祐是不才故人，其人剛直忠厚，與我甚契，願往泗州說他來降。」太祖吩咐大夫用心做事，孫炎辭了出帳，徑入泗州城來見天祐。二人敘禮畢。天祐問曰：「仁兄何來？」孫炎曰：「某因放志飄流，近投滁陽王帳下。館中有箇朱明公，才德英明，文武兼備。龍行虎步，必大有為。今提兵取泗州。炎知足下守此，特來相告﹔倘肯歸附，足見達權。」天祐曰：「我也慕他是一時之英，有人君之度，但我受元爵祿，背之不忠。」孫炎曰：「今元順帝居中國，淫慾不仁，退賢任佞。君棄暗投明，有何不可？」天祐思量了一會曰：「遵命！遵命！」即列儀仗鼓樂出城迎降。孫炎先到營中，具說前事，便引天祐到帳中相見。太祖道：「將軍來歸，真達權知機之士。」遂授中軍校尉。太祖引兵，入城撫恤百姓，即留天祐守城。次日起兵向滁州，以花雲為先鋒。那先鋒怎生打扮，但見：
　　　　頭頂一箇晃朗朗金盔，身披一領密鱗鱗銀鎧。腰邊繫一條蠻獅錦帶，心前扣一箇盤龍生環。弓弰斜掛魚囊，革錚錚弦嗚五色﹔箭羽橫裝象袋，鋼鑠鑠鏃聚三稜。坐下千里馬白若飛霜﹔襯著九雲裘，花如映日。手中綰七八條標鎗，運將來那管你心窩手腕﹔袋裏藏六七升鐵彈，拋將去，決中著腦後胸前。喝一聲似霹靂捲風沙，舞幾回都鋒芒飛劍戟。正是：花貌卻如觀自在，追魂勝過大閻羅。單騎在前，恰遇著賊兵數千在前，那時花雲盼著後軍未到，便抖擻精神，保了太祖，橫衝直撞如入無人之地，驚得那數千賊兵，沒一箇敢爭先抵擋。後人看到此處讚歎不休，有詩為証：
　　　　滁州界上顯鴻功，旌似東邱花令公。
　　　　上貉萃靈天佑順，萬人頭上逞英雄。
　　賊兵潰散，花雲因於滁州北門外屯兵。元將平章陳也先橫刀直殺過來。後軍左哨統制將軍郭英，卻好迎敵，戰了五十餘合不分勝負。元陣上又閃出他兒子陳兆先與姚節高來助戰，早有湯和、鄧愈、馮勝、趙德勝，一齊衝殺。祇聽得東南角上，一支兵吶喊如雷，紅旗招灼，繡帶飛翻。為首一將坐在馬上，竟有五六尺高，生得面如鐵片，鬚似鋼針，坐騎趕日黑棗騮，肩擔偃月宣花斧，從元兵陣後沖殺出來。此是何人來助。
　　　　室火豬星忒膂力，倏忽摶風生羽翼。
　　　　霹空閃出輔明君，自是鴻動開九域。
　　　　殺氣橫將雲漢回，腥羶膽落幾成灰。
　　　　柳拂旌旗刀映日，迄今麟閣像崔嵬。
　　元兵三面受敵，陳也先大敗，不敢入城，競棄了滁州向北路而走。太祖嗚金收軍，駐紮城外。祇見那員大將，身長九尺，步到營前下拜。太祖急將手扶起，問曰：「將軍何人？」那將曰：「小可姓胡名大海。字通甫，泗州虹縣人。因芝麻李亂，自集義兵護待，鄉里聞元帥德名，故來助陣納降。」太祖便授他軍前統制。是日，元將張玉獻出城投降。太祖入城撫民，將兵次於滁州，仍分兵取鐵佛岡寨，攻三江河口，破了張家堡，收了全椒，併大柳諸寨，因分兵圍六合。裨將趙德勝，為流矢中了左股，血染征袍，昏暈數次。太祖親為敷藥調治。隨令耿再成同守瓦果壘。元兵急來攻打。太祖日遂設計備敵，探知事勢稍緩，暫欲回滁州，早有哨馬來報曰：「元人又集大兵來攻滁州。」耿再成對太祖曰：「他兵聚集而來，其勢盛大，如此如此何如？」太祖曰：「甚好，依計而行。」眾將得令，各自整點軍馬行事。耿再成率了本部人馬，自來應敵。正是：大將營中旗一豎，敵人惟有膽心寒！欲知後事如何，且看下回分解。
