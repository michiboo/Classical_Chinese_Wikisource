
　　　　多難相看感慨同，漫將盃酒話英雄。
　　　　無端世事干戈擾，不盡奸謀湮水中。
　　　　三吳刁鬥低殘照，一片愁魂亂渡風。
　　　　連環最妙孫吳法，未許痴兒解素裏。
　　那張士信被軍士捉住解送到帳前來，徐達吩咐推出斬首。恰說張虯、呂珍領了殘兵東走，祇得在舊館駐紮，即日修了表文，令萬戶徐義前往蘇州求救。士誠見了放聲大哭，曰：「吾兩弟一兄，皆死於仇人之手。李伯清到金陵已久，生死又未可知。杭州潘原明又以城投降金陵，使我束手無策，奈何！奈何！」徐義便曰：「今事在危急，何不召募天下勇將以擋大敵？」士誠嘆息幾聲，曰：「倉猝之間，緣何即有？」祇見殿前都尉韓敬之向前，奏道：「重賞之下必有勇夫。臣舉二人，可以退敵，不知殿下用否？」士誠便道：「此時正是燃眉之急，豈不用他。但不知卿所舉者何人？」韓敬之曰：「吾聞臨江有兄弟二人，一箇叫金鎮遠，身長丈二，腰闊三尺，就是箇巨無霸，一隻手能舉五百斤﹔一箇叫紀世雄，身長一丈，腰大體肥，渾似箇鄧天王，膂力千斤。他二人一母二父，因此各姓。祇為世亂，沒人曉得他，所以潛居草野，以武藝教人過活。」士誠聽了，便著韓敬之到臨江召來，二人參見已畢。士誠見了果是奇異，不勝之喜，就曰：「今徐達圍困湖州甚急，汝能與我迎敵麼？」二人答道：「若論文章，臣不能強﹔若論相殺，臣敢當先。」士誠叫取金花御酒過來，便授二人同簽先鋒之職，若得勝時，世襲公侯。二人叩頭拜謝。
　　次日，正是黃道吉辰，敕令世子張熊權朝，張彪授元帥印，張豹副元帥，隨駕親征。率兵二十萬，取路望舊館進發。呂珍、張虯聞知士誠駕到，出城迎接，備把遇春用埋伏之計擒了士信，不能取勝的話，說了一遍。士誠曰：「今後發兵，必須審度虛實停當，纔可進戰。」連同舊館兵六萬，共合二十六萬。翌日起行，直抵皂林。那徐達在帳，探子將士誠親領兵三十萬來救湖州事報知，徐達因對眾將曰：「士誠傾國而來，其計必然窮蹙，眾將軍須努力此戰，東南混一之機，全決於此。可留湯元帥分兵七萬，與耿先鋒、吳將軍等牢困湖州。我自己與諸將領兵十三萬來破士誠，如此方無前後腹心之慮。」眾將齊聲道：「此真萬全之術。」即日，徐達起兵東行，與士誠兵隔五里駐紮大寨。士誠聞知兵至，便排陣迎敵，左右諸將簇擁著士誠出馬。徐達認是士誠當先，自己也披掛了出來，說道：「衣甲在身，乞恕不恭之罪。」士誠就將鞭指曰：「孤與爾主各居一天，何故屢想攻殺？」徐達答道：「天命歸一，群雄莫爭。昔唐太宗不許竇建德三分鼎足﹔宋太祖不容臥榻之中他人鼾睡﹔今元世衰亡，英雄競立，不及十年吾主公馘滅殆盡。天命人心已自可知。足下若能洞悉時務，真心納款，諒不失為藩王之貴，何自苦乃爾！」士誠大怒，曰：「天下有孤及元，豈得便成一統，汝等徒生這妄想心耳。」徐達便曰：「足下不聽好言，恐貽後悔。」言畢，兩馬俱回本陣。那士誠左哨上恰有新先鋒金鎮遠突陣殺來，常遇春便縱馬迎敵，未分勝負。沐英見遇春不能勝他，因奮勇大呼，出來助戰。金鎮遠就舞刀直取沐英，被沐英起手一鎗正中鎮遠的左臂，這把刀便拿不得，直墮下地來。遇春就把鎗刺中左脅，墮馬而死。敵兵大潰。徐達因把大旗麾展，這些大隊軍士追殺過來，趕得士誠守不住皂林，祇得拔寨十五里外屯紮。天晚收軍。士誠悶悶不悅，對紀世雄道：「今日之戰，先鋒金鎮遠敗沒，又折兵六萬有餘，將何處置？」世雄曰：「朱兵智巧勇力，謀出萬全，恐非一戰便能得勝。今日他追殺十餘里，戰既得勝，必軍心疏略，我們不如同眾將暗去劫營，這是乘其不備，必可生擒徐達矣。」士誠聽計，便令眾將整備劫營，不題。
　　且說徐達回到帳中，曰：「今日士誠雖敗，其鋒尚未盡頹，明日還宜相機度勢，使他隻輪不反，方纔喪他的志氣。」正說間，忽見帳前黑風驟起，吹得煙塵陡亂，樹木摧搖。徐達看了風色對眾將曰：「此風不按時氣，主有賊兵劫營。今夜與明日之戰非同小可，當用『八方連環陣』抵敵，擒拿這廝。爾等急宜造飯飽餐，到營前聽令。」諸將聽了吩咐，即刻來到各營，蓐馬餉軍。沒有半箇時辰，早聽得大帳中擂鼓一通，催趕各營軍將披掛起身。又沒有一頓茶時，恰又把畫角吹了七聲，那些軍將都齊齊排列在轅門之下。祇見雲板五下，主帥徐達陞了軍帳。五軍提點使已把名字逐一在二門上挨次點將進來，諸將魚貫而行，都一一排立在階前左右。元帥便道：「今日東西二吳，勢無並立。從古帝王之興，全賴名世之士﹔今日我主上高爵厚祿，優恤我輩，全圖我輩捨生拚死，受怕擔驚﹔我輩所以血戰心勞，亦指望箇壓山帶河，封妻蔭子。今日諸將軍，宜各盡力，以成大功。倘若有違，吾法無赦。」諸將齊聲應道：「是，謹聽令。」元帥便將令箭一枝，喚俞通海、俞通源、俞通淵三將向前，著領水軍三萬，即刻抄小路到大全港口，閘住上流，待吳兵半渡，祇聽連珠七聲炮響，將閘邊四下掘開，決水沖入，溺死吳軍。又將令箭一枝，喚郭英、沐英二將向前，著領馬兵二萬，即刻到士誠老營埋伏，且先分軍一隊，假裝西吳探子，徑到士誠營中報說紀世雄前去劫營，被朱兵大敗，現今徐達乘勢追殺將來，待彼拔寨而起，便發伏兵追擊。又將令箭八支，喚康茂才、朱亮祖、廖永忠、趙庸、丁德興、張興祖、華雲龍、曹良臣八將向前，著每將各領兵馬五千，分著方向到舊館要路上埋伏，但聽轟天雷八聲響亮，八方虎將應聲齊起，團團圍殺。又將令箭一枝，喚常遇春同左哨薛顯右哨郭子興向前，著領馬步軍校三萬，前至白沙島截住士誠去路。自家帶領大隊人馬紛紛的拔寨，乘夜便往西北而行，待他追趕。調遣已定，眾將各各領了號箭，分頭自去，不題。
　　將近一更光景，張士誠猶恐徐達帳中有準備，因使紀世雄率兵三萬為前隊，張虯率兵三萬為中隊，呂珍率兵三萬為後隊﹔一隊被害，二隊救應。世雄等領命出營。約莫二更將至徐達寨邊，但聽營中鴉飛鵲亂的擾攘，世雄便先令哨子去探虛實。沒有半晌，那探子報曰：「朱兵想是因我兵來，俱向西北逃竄，並無理會。」世雄大喜，便催兵追殺。比及五更，祇見大全港中，徐達帶了甲兵如蜂似蟻的在港中爭渡。世雄在馬上把眼一看，那水極深處也不滿二尺，便道：「不殺徐達報仇不是大丈夫！奪得頭功者，即時奏聞，加官重賞。」催動後軍，過河衝擊。三萬軍士，箇箇爭先。此時已是黎明，軍士正在半港，猛聽連珠炮響，徐達的軍便從閘口掘開，河水驟湧起來，橫衝三十里地面。世雄的兵進退無路，溺死者二萬有餘。世紀雄也做了箇水鬼。其餘扒得上岸被眾軍活捉的也約有八千有零。未知後事如何，且看下回分解。
