
　　　　兩間淑氣遍林扉，處處蒼生願不違。
　　　　一座雲山無豹隱，百年天地有龍飛。
　　　　雞聲帶月鏖輿動，春色迎風天仗暉。
　　　　最是五湖饒釣叟，從今都許時彤闈。
　　話說太祖微行看了兩處畫壁，分明曉得是隱諷的，心中忽然儆醒。因諭中書省御史臺臣及刑部官定為律令頒行四方。次日視朝，李善長等復表勸進登皇帝大位。太祖又曰：「中原未平，軍旅未息。且當初朱昇來見，我問天下大計，朱昇復我曰：『高築牆，廣積糧，緩稱王。』此三語，我時時念及﹔爾等何為急急如此。且此事關係極大，爾等須一一酌禮而行，不可草草。」李善長等得蒙允奏不勝之喜，便傳軍令著郭英領民兵三萬，於南郊築壇受禪。禪禮官議定擇來年戊申歲正月四日乙亥即皇帝位。三日之前壇已告成，一應禮儀俱備。禮官備將行儀申奏。太祖傳旨著群臣共齋戒沐浴，至期同赴南郊。鑾輿所過遠近觀看的填街塞巷。
　　不移時，駕至南郊。怎見這壇的制度？但見：
　　　　儀遵風后，習禮軒轅。高卑上下，按著山峙川流﹔長短方圓，合著乾開坤闢。三才八卦排列得整整齊齊﹔五行四時擺定得端端正正。三百六十步為君壇，四百九十步為祖壇，八百二十步為將壇。一層高一層，包羅萬象：上層圓象天，中層正象人，下層方象地﹔一級陞一級，妙合干支。八方界上立著八面盤龍寶鏡，正是春前修風，春後明風，夏前清風，夏後景風，秋前涼風，秋後閭闔風，冬前不週風，冬後廣漢風﹔週遭臺內列著廿四面絳色黃旗，總驗孟春始盈，孟秋始縮，仲夏始出，仲秋始入，季春太出，季秋太入，孟夏始緩，孟冬始急，季夏德畢，季冬刑畢。中有十二盤，以應十二月﹔下有四箇坎，以分南、北、東、西。七十二座或大或小，上契宇宙神祇﹔二十八位或近或疏，印証天邊星宿。
當時公侯將相諸臣，扶擁太祖高皇帝登壇。壇上列著皇天后土，日月星辰，風雲雨雷，五嶽四濱，名山大川之神，及伏羲三皇，少吳五帝，禹、湯三代聖君之位。壇下鼓樂齊作，作了三通。太祖行八拜禮。太史官弘文館學士劉基讀祭文道：
　　　　維大明洪武元年，歲次戊申，正月壬申朔，越四日丁亥，天下大元帥皇帝臣朱，敢昭告於皇天后土，日月星辰，風雲雷雨，天地神祗，歷代聖君之靈。曰：天地之威，加於四海。日月之明，照於八方。雲雷之勢，萬物咸生。雨露之恩，萬民咸仰。伏以上天生民，俾以司牧，是以聖賢相承，繼天立極，撫臨億兆。堯舜相禪，湯武弔伐﹔行雖不同，受物則一。今胡元亂世，宇宙洪荒，四海有蜂蠆之憂，及八方有蛇蠍之禍。群雄並起，使山河瓜分﹔寇盜齊生，致乾坤鼎沸。臣生於淮甸，起自濠梁。提三尺以聚英雄，統一派而救困苦。托天之德，驅一隊以破肆毒之東吳﹔仗天地之威，連千艘以誅梟雄之北漢。因蒼生無主，為群臣所推，臣承天之基，即帝之位，恭為天吏，以治萬民。今改元洪武，國號大明。仰仗明威，揮靜中原，肅清華夏﹔使乾坤一統，萬姓咸寧。沐浴虔誠，齎心仰告，專祈協贊，永充不承。尚饗。
　　劉基讀了祭文，壇下音樂交奏。太祖合群臣設三十六拜。祭告之時但見天宇澄清，風和景霽，氤氳香霧，上凝下靄，中星輝露。頓與連朝雨雪陰霾的氣色迥異。人人說是景運休徵。祀畢下壇，李善長率文武百官及都城父老，揚塵舞蹈，山呼萬歲，五拜三叩頭畢。太祖引世子及諸王子、文武群臣，奉世代神主回城，送入太廟。追尊：
　　高祖考德祖玄皇帝，高祖妣玄聖太皇后﹔曾祖考懿祖桓皇帝，曾祖妣懿聖皇太后﹔祖考熙祖裕皇帝，祖妣裕聖皇太后﹔考仁祖淳孝皇帝，批淳聖睿慈皇太后。
　　上玉璽寶冊，行追薦之禮，因對群臣曰：「朕何蒙先德，慶及於躬，今遵行令典，尊崇先代，對越之間，若或見之者。」言訖，登輦陞殿，受群臣稱賀。命劉基奉寶冊立妃馬氏為皇后﹔且曰：「朕念皇后偕起布衣，同甘共苦。常從朕在軍，自忍飢餓，懷糧以飼朕。又朕素為郭氏所疑，皇后從中百般調停，百計庇護，得免於患。家之良婦，猶國之良相，未忍忘之。」退朝回宮，因以語皇后。後回報曰：「嘗聞夫婦相保易﹔君臣相保難。望陛下今日正位以後，時當兢惕，以保久安長治之業，是所願耳。」次日設朝，文武朝見畢，命立世子朱標為皇太子。贈李善長為銀青榮祿大夫、上柱國中書左丞相、太子太師宜國公。贈劉基右丞相、太子太傅安國公。劉基再四懇辭不受，曰：「臣賦命淺薄，若受大爵必折壽命。」太祖見他懇切，乃授以弘文館大學士太史令。贈徐達上柱國中書右丞相、太子太保信國公。贈常遇春中書平章鄂國公。其李文忠、鄧愈、湯和、沐英、郭英、馮勝、廖永忠、吳禎、吳良、朱亮祖、傅友德、耿炳文、華雲龍等，封爵賜祿。群臣叩首拜謝。命改建康金陵府為南京應天府。佈告天下改元洪武。便宣大元帥徐達曰：「朕思胡元未克，中原未收，又閩、廣、浙東、兩廣等處，尚未歸附，四海黎民未安，此心殊是歉然。卿宜與常遇春、馮勝、郭英、耿炳文、吳良、傅友德、華高、曹良臣、孫興祖、唐勝宗、陸仲亨、周德興、華雲龍、趙庸、康茂才、楊璟、胡美、江信、張興祖、張龍等，率兵十萬，北伐大元，以定天下。以湯和為元帥，領吳禎、費聚、鄭遇春、蔡遷、韓政、黃彬、陸聚、梅思祖等，率兵十萬伐陳友定，取閩廣之地。李文忠為元帥，領沐英、朱亮祖、廖永忠、阮德、王志、吳復、金朝興等，率兵十萬伐方國珍，取浙東之地。鄧愈為元帥，領王弼、葉昇、李新、陳恆、胡深海、張赫、譚成、張溫、曹興、周武、朱壽、吳德濟等，率兵五萬取東西兩廣未附州郡。」四將領命出朝，專候擇日起兵前去。
　　次早，徐達等率領眾將入朝請旨。太祖命禮官將興兵四討救民伐暴的情由做了祭文，上告天地山川之神祗。復命眾將一一向前。吩咐：「決不容許妄行殺害，荼毒生靈。」眾將拜命，陸續分兵往各路進發。
　　先說李文忠統了諸將軍馬離卻金陵，望浙東而行。不一日，到溫州城南七里外安營。那方國珍得知兵到，便與兒子方明善欲計謀廝殺。那明善細思了半晌對父國珍曰：「朱兵雄勇難擋，且李文忠所統將校箇箇是足智多謀之士，若待圍城必難取勝。不若乘其遠來疲睏之時先出兵衝殺，或可取勝。」國珍曰：「我意亦欲如此。」即日便領兵一萬前至太平寨排開拒截。哨馬報入營來，文忠便率兵將對陣，卻見明善出馬。文忠在旗門之下曰：「今主上混一天下指日可成，你們父子不思納款，而區區守一隅之地以抗天兵，將復為陳、張二姓乎？」明善大怒，罵道：「你們貪心無厭，自來尋死耳，何用多言。」便縱馬殺來。恰有左哨上廖永忠掄刀向前迎敵，兩下喊殺，約有四十餘合。右哨朱亮祖恐難取勝，因提鎗從傍直向明善刺來﹔明善力怯而走。明兵乘勢趕殺破了太平寨，追到城邊。那明善領著殘兵，急急進城，堅閉了城門不出。未知如何，且看下回分解。
