　　欽定四庫全書　　　　子部十一
　　小名録　　　　　　　　類書類
　　提要
　　〈臣〉等謹案小名録二卷唐陸⻱𫎇撰⻱𫎇事跡具唐書隠逸傳是書所載皆古人小名始於秦終於南北朝趙希弁郡齋讀書後志作三卷此本僅二卷希弁稱其神仙玉女之名婦人臧獲之字亦無棄焉此本但有婦人臧獲之字而無神仙玉女之名又稱其自秦至隋而此本無隋人殆非完書矣所記頗為叢襍如秦二世名胡亥漢光武帝名秀之類似皆非小名王戎稱阿戎王僧謙稱阿謙似即如呂𫎇之稱阿𫎇崔鴻之稱阿鴻王平子之稱阿平似即如米元章之稱阿章皆即其名字以示親暱亦不當在小名之列至於匡衡小名為鼎出自西京襍記顔師古注漢書已深駁之⻱蒙仍祖其説殊為不考況此書本㫖為記小名而作因小名而引及事實已為支蔓而謝朗王恭王修之類乃至於疊出不已於體例亦頗有乖或原本散佚後人以意補綴托之⻱蒙歟然唐人著述傳世日稀⻱蒙此編雖未能必信其真亦無以必斷其偽疑以傳疑備古書之一種可矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





