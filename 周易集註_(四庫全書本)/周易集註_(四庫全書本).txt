　　欽定四庫全書　　　　　經部一
　　周易集註　　　　　　易𩔖
　　提要
　　〈臣〉等謹案周易集註十六卷明來知徳撰知徳字矣鮮梁山人嘉靖壬子舉人萬歴三十年總督王象乾巡撫郭子章薦授翰林待詔知徳以老疾辭詔以所授官至任事跡具明史儒林傳知徳自鄉舉之後即移居萬縣深山中精思易理自隆慶庚午至萬歴戊戌閲二十九年而成此書其立説專取繫辭中錯綜其數以論易象而以雜卦治之錯者隂陽對錯如先天圓圖乾錯坤坎錯離八卦相錯是也綜者一上一下如屯𫎇之𩔖本是一卦在下為屯在上為𫎇載之文王序卦是也其論錯有四正錯有四隅錯論綜有四正綜有四隅綜有以正綜隅有以隅綜正其論象有卦情之𧰼有卦畫之𧰼有大𧰼之𧰼有中爻之𧰼有錯卦之𧰼有綜卦之𧰼有爻變之𧰼有占中之𧰼其註皆先釋𧰼義字義及錯綜義然後訓本卦本爻正義皆由冥心力索得其端倪因而叅互旁通自成一説當時推為絶學然上下經各十八卦本稅與權之舊説而所説中爻之𧰼亦即漢以來互體之法特知徳縱橫推闡專明斯義較先儒為詳盡耳其自序乃髙自位置至謂孔子沒後而易亡二千年有如長夜豈非伏處村塾不盡覩遺文秘籍之傳不盡聞老師宿儒之論師心自悟偶有所得遽夜郎自大哉故百餘年來信其説者頗多攻其説者亦不少然易道淵深包羅衆𧰼隨得一隙而入皆能宛轉闗通有所闡𤼵亦不必盡以支離繁碎斥也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀














　　周易集註原序
　　乾坤者萬物之男女也男女者一物之乾坤也故上經首乾坤下經首男女乾坤男女相為對待氣行乎其間有往有來有進有退有常有變有吉有凶不可為典要此易所由名也盈天地間莫非男女則盈天地間莫非易矣伏羲象男女之形以畫卦文王繋卦下之辭又序六十四卦其中有錯有綜以眀隂陽變化之理錯者交錯對待之名陽左而隂右隂左而陽右也綜者髙低織綜之名陽上而隂下隂上而陽下也雖六十四卦止乾坤坎離大過頥小過中孚八卦相錯其餘五十六卦皆相綜而為二十八卦並相錯八卦共三十六卦如屯蒙之𩔖雖屯綜乎離𫎇綜乎坎本是二卦然一上一下皆二陽四隂之卦乃一卦也故孔子雜卦曰屯見而不失其居𫎇雜而著是也故上經止十八卦下經止十八卦周公立爻辭雖曰兼三才而兩之故六亦以隂陽之氣皆極干六天地間窮上反下循環無端者不過此六而已此立六爻之意也孔子見男女有象即有數有數即有理其中之理神妙莫測立言不一而足故所繋之辭多於前聖孔子沒後儒不知文王周公立象皆藏於序卦錯綜之中止以序卦為上下篇之次序乃將説卦執圗求駿自王弼掃象以後註易諸儒皆以象失其𫝊不言其象止言其理而易中取象之㫖遂塵埋於後世本朝纂修易經性理大全雖㑹諸儒衆註成書然不過以理言之而已均不知其象不知文王序卦不知孔子雜卦不知後儒卦變之非於此四者既不知則易不得其門而入不得其門而入則其註疏之所言者乃門外之粗淺非門內之奧妙是自孔子沒而易已亡至今日矣四聖之易如長夜者二千餘年不其可長歎也哉夫易者象也象也者像也此孔子之言也曰像者乃事理之彷彿近似可以想像者也非真有實事也非真有實理也若以事論金豈可為車玉豈可為若以理論虎尾豈可左腹豈可入易與諸經不同者全在於此如禹謨曰恵廸吉從逆凶惟影響是真有此理也如泰誓曰惟十有三年春大㑹於孟津是真有此事也若易則無此事無此理惟有此象而巳有象則大小逺近精粗千蹊萬徑之理咸寓乎其中方可彌綸天地無象則所言者止一理而已何以彌綸故象猶鏡也有鏡則萬物畢照若舍其鏡是無鏡而索照矣不知其象易不註可也又如以某卦自某卦變者此虞翻之説也後儒信而從之如訟卦剛來而得中乃以為自遯卦來不知乃綜卦也需訟相綜乃坎之陽爻來於內而得中也孔子賛其為天下之至變正在於此蓋乾所屬綜乎坤坎所屬綜乎離艮所屬綜乎巽震所屬綜乎兌乃伏羲之八卦一順一逆自然之對待也非文王之安排也惟需訟相綜故雜卦曰需不進也訟不親也若遯則綜大壯故雜卦曰大壯則止遯則退也見於孔子雜卦𫝊昭昭如此而乃曰訟自遯來失之千里矣此所以謂四聖之易如長夜者此也〈徳〉生去孔子二千餘年且賦性愚劣又居僻地無人傳授因父母病侍飬未仕乃取易讀於釡山草堂六年不能窺其毫髪遂逺客萬縣求溪深山之中沉潛反復忘寢忘食有年思之思之神通之數年而悟伏羲文王周公之象又數年而悟文王序卦孔子雜卦又數年而悟卦變之非始於隆慶四年庚午終於萬厯二十六年戊戌二十九年而後成書正所謂困而知之也既悟之後始知易非前聖安排穿鑿乃造化自然之妙一隂一陽內之外之橫之縱之順之逆之莫非易也始知至精者易也至變者易也至神者易也始知繋辭所謂所居而安者易之序也錯綜其數非中爻不備二與四同功三與五同功數語及作説卦序卦雜卦於十翼之末孔子教後之學易者亦眀白親切但人自不察惟篤信諸儒之註而不留心詳審孔子十翼之言宜乎長夜至今日也註既成乃僣於伏羲文王圓圗之前新畫一圗以見聖人作易之原又畫八卦變六十四卦圗又畫八卦所屬相錯圗又畫八卦六爻變自相錯圗又畫八卦次序自相綜圗又畫八卦所屬自相綜文王序卦正綜圗又畫八卦四正四隅相綜文王序卦雜綜圗又發眀八卦正位及上下經篇義並各字義又發眀六十四卦啓䝉又考定繋辭上下𫝊又𥙷定説卦𫝊以廣八卦之象又改正集註分卷又發眀孔子十翼其註先訓釋象義字義及錯綜義後加一圈方訓釋本卦本爻正意象數言於前義理言於後其百家註易諸儒雖不知其象不知序卦雜卦及卦變之非止言其理若於言理之中間有不悖於經者雖一字半句亦必採而集之名曰周易集註庶讀易者開卷豁然可以少窺四聖宗廟百官於萬一矣孔子曰蓋有不知而作之者我無是也孟子曰予豈好辯哉予不得已也聖賢立言不容不自任𩔖如此〈徳〉因四聖之易千載長夜乃將纂修性理大全去取於其間更附以數年所悟之象數以成眀時一代之書是以忘其愚陋改正先儒註疏之僭妄未暇論及雲瞿塘來知徳𢰅
