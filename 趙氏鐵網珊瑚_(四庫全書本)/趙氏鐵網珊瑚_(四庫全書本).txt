　　欽定四庫全書　　　　　子部八
　　趙氏鐵網珊瑚　　　　　藝術類一〈書畫之屬〉提要
　　〈臣〉等謹案趙氏鐵網珊瑚十六卷舊本題明朱存理撰末有萬厯中常熟趙琦美跋稱原從秦四麟家得書品畫品各四卷後從焦竑得一本卷帙較多因兩本互校増為書品十卷畫品六卷其先後次序則琦美所隲定而又以所見真跡續於後稱秦氏原本無撰人姓名別有跋記作者姓名後佚去不復記然非朱存理也據此則是書乃趙琦美得無名氏殘稿所編其稿既不出於一家且琦美又有所増補題朱存理撰為誤矣雍正戊申年希堯嘗刻此書其跋稱別有一本十四卷者傳為存理原本今亦未見又世傳存理所作珊瑚木難四卷所載名蹟亦皆有自跋語與此本體例逈異則此書非出存理手愈可知也然所載書畫諸跋頗足以辨析異同考究真偽至今賞鑒家多引據之其書既為可採則亦不必問其定出誰氏矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








