《大南一統志》是一部由越南阮朝國史館編修的輿地誌書，以中文撰寫，自嗣德帝年間開始編纂，此版本則於維新帝年間出版，由國史館總裁高春育（1843－1923）主編。有言帝制時期越南地誌之中，以此書規模最大、至關重要。
　　奉充國史館總裁纂修臣等謹奏，為將欽修《大南一統志》書成進呈。
　　竊惟熙代之車書統混，天下為一家，中國為一人。寰瀛之封域殊分，百里不同風，千里不同俗。故疆界登於〈禹貢〉，森嚴之法度綦詳；而水土列在《職方》，經緯之心思所寓，蓋有取《春秋》一統之義，且以續上古九邱之書，用能不出戶庭，直遊天地。八荒既闥，六合為除，而豈徒《寰宇記》之自詡，《太平郡國志》之只陳利病已也？
　　溯炎邦之啟宅，當牛宿之分墟。念在昔，鴻厖以後，西山以前，地僅拓石碑之北；迄本朝，昇龍未收，春京未卜，界尚分橫嶺之南。幸皇天開一治之期，而土宇開四闢之廣，無此疆，無此界，跨牢撾、暹、臘以為藩；莫非土，莫非臣，冠丁、李、陳、黎而立國，固己圖先王會志統天南，幅員旣長，五服直通夫禹跡；廣輪自辦，九州已繪於秀圖者矣。惟古後之辰，殊以沿革而日異，或分或合，或省或增，則將見異辭。聞異辭所傳，異辭恐或史書之不到。苟非纂其要、記其事，以存其寔，茫然往牒之難尋，使將來得以知今，則此篇可備考古也。
　　奉於成泰年間俯酌僉論，謂一統之有載，備萬世之足徵，特準重修，俾完善本。臣等職居載筆，責在校書，袛奉綸音，勉殫精力，倣光定所陳之凡例、參史宬紀寔之體裁，溯流尋源，刊煩補漏。近而直畿諸鎮，尚相沿舊，則從新校正，以示作新。而南北兩圻，多已更新，則仍舊編劘，以示存舊。始於天文，終於物產，合巨細以無遺；內自京國，外及邊陲，統邇遐而畢舉。與夫城池、湖潭、市肆、關津、橋梁、寺觀，以至田賦之多寡、戶口之稠稀、山海之險夷、里路之遠近、人材所出、貨寶所生，莫不縷柝條分，冀得文詳事覈。
　　夫統者，總也，而志以誌之。晉景純山海之經，荒外空談寥廓，唐吉甫郡縣之志，域中未盡蒐羅；則觀風終待陳詩，而談海尚勞作賦，要何如披圖而便知扼塞，聚米而可瞭機宜。魻鰈成篇，星碁布局。列州閭於紙上，民風不啻身親；藏嶽瀆於腹中，地勝亦堪坐策。如今日者也，茲蓋伏遇皇帝陛下動遵左史，念切右文，水止鑑明，波塵不作，日將月就，光明緝熙。翹瞻講幄之初開，厪奉新編而冐進。分帙共十有七卷，列目有二十餘條。數百年開拓之鴻圖，偉績豐功，赫然在目。千萬里高清之全幅，錦峯秀水，較若列眉。雖兩間之宇宙無窮，書不盡言，圖不盡意；而一代之封疆有指，衣之在領，網之在綱。故朔南皆漸被之敎聲，斯版章有流傳之簡冊。國之寶也，書用識哉！
　　伏願定此鉛黃，付之剞劂，珍藏館閣，少充東壁之儲，頒布邇遐，用作南車之指。如此，則理會不遺於地道，西淸之琬琰流香；山河定分於天書，南國之泰盤永奠。煥乎韙哉！臣等下情不勝戰慄之至！謹奉表隨進以聞。
　　奉
硃批依奏欽此
臣高春育
臣劉德稱
臣陳燦
　　一、是志奉　　準欽修自成泰十八年之前，故凡事在十九年以後者，均未登載。
　　一、天文分野，竝去極度數，茫渺難稽；說者又不一，無從占驗。姑依舊說登錄，頗這全圻亦略相同。特於承天、清化二轄詳志之﹐一以表帝都，一以基王跡。餘省皆略敍，庶無堆疊。
　　一、京師係根本重地，特別志之，以表隆重。
　　一、書首先繪京師、皇城內各一全圖，明著城廓、宮殿、樓閣、部署、軍舍，統於尊也。
　　一、通國統繪大南國一全圖，中圻一別圖。內描畫國內諸山川、海瀆大勢，明著諸府、省及諸國界。餘諸府、縣、州不著，已詳於各省圖，省筆也。
　　一、每省道各繪一全圖，冠諸省首。內描畫諸名山大川，諸下游、海瀆，明著省城與諸府、縣、州，蒞所，諸條路及諸古跡，如古城、古壘之類。餘諸總社、村不便著，省煩耳。
　　一、諸省轄建置沿革，各具始末，逐一稽敍。閒有地轄旣分而事體相屬者，亦各備載，不厭重覆，俾觀者易於識認。
　　一、中圻氣候，均是地鄰溫帶，無甚懸殊。惟左圻距赤道較近，稍有異耳。志內所敍農期及潮候，詳略相因，可以參看。
　　一、風俗是教化所關。中州文獻雖大略相同，亦必按省登志。惟蠻土為氣習所囿，大都相類。只於清化、廣治二轄諸上游詳志之。餘省皆略觀者可以類推。
　　一、城池諸志，或先敍原蒞，後敍現蒞；或先敍今所，後敍原設，係是炤隨文勢，要得詳明，無甚分別。其閒有城壘者，具載規式餘，但敍治所，以省煩文。他若有城名而非所治，則別志於所屬條款之下〈如鎮海城、定北長城志於汛之下，佛誓城、槃闍城志於古蹟之下。〉。至如化外諸府縣，治無定所，闕而不載，略於遠也〈如清化之鎮蠻府與岑那縣、乂安之鎮邊府與車虎等縣。〉。
　　一、丁田數額，前此增減不一。茲奉據成十一年新改議定竝十八年徵收寔數，逐項登志，俾知大槩。此後增減如何，未能印定。
　　一、山川所以表鎮封域何轄。山分、江分多者，則志其大者，而小者亦以所近附之何轄。山川希少者，雖少必書，以表地轄之所有。其閒曰山、曰嶺、曰江、曰河，亦因其舊號而名之，意義非有甚別。至如上游諸蠻，分萬壑千峯，不能以徧舉者，略載之。
　　一、在兩轄分界之處，所有山川亦各分志，但略於此則詳於彼。明註於下，以便參攷〈如平定之虬蒙山，詳見富安志；河靜之藍江，詳見乂安志；橫山詳見廣平志。〉。
　　一、林岡、島嶼、湖澳、溪潭等類，或道路所經及民利所在者，擇而志之。餘從減省，免致煩瑣。
　　一、諸古蹟年代久遠，或僅存遺址，或已經剗平。各仍舊志之，存古也。
　　一、祠廟、寺觀，在處有之，不可勝紀。惟例有國祭或經奉　　御賜匾額及稔著靈應，久稱名勝者方載，表靈異也。
　　一、山川社稷諸壇，其規制特詳於京師志。餘省但志其所在。他如規制無甚異者，略之。
　　一、神祠何係有事蹟可志者，各各註明。其有同此一位而奉祀多處者，此略彼詳，仍註明詳見某處，以便稽攷。
　　一、關汛有敍及屯堡諸要害者，今雖或經裁撤，然亦仍舊敍入，以見形勢之所在。至如巡隘等所，欽遵明命十七年　　　準，改為關及山源。屯堡諸要地亦各因類附焉。
　　一、驛站何係在千里路者，里數均各明著。至如新設等站，多為隨宜，條路里數長短不等。內所志長干丈尺，或行幾點鐘、幾日程，均從諸省咨文，以略見遠近之槩耳〈後里路亦同此。〉。
　　一、津渡係往來必由之路。故左右江岸之所在、社村名號，各有明著，以便識認。
　　一、官路、津渡閒有新設為橋，亦仍存其舊號〈如承天之香江渡、河靜之奈江渡。〉，而詳註所改於其下。
　　一、堤垻以辰蓄洩，農利攸關。惟承天一轄與諸省之有官堤，或經奉準所在修築，故特列為一條。餘省或無此項，或係方民些小私築者，毋須計列。
　　一、橋梁各所其長橫尺寸，但據諸省咨文，閒有用南尺、西尺不等，未能以一律齊。茲所用何尺，各註於下，俾有誌別。就中或鐵橋，或木橋，各有明註，惟火車橋全用鐵架，不必另加鐵字。
　　一、官路諸橋，無論長短，一切備志。餘諸村落僻遠溪澗多歧，不勝載者，弗錄。
　　一、舖市多以社村為號，閒有俗號者，從俗志之：即註所在社村於其下。若零星聚集者，槩置不錄；及己經改廢者，不復追敍。〈如河靜羅山之浮石舖、乂安興元之舊𤎜市、廣治肇豐之古城市。〉
　　一、人物誌何係勳業素著及節義可風者，不拘官職大小，皆從寔編著。仍以年代久近為序，不泥官職之大小也。
　　一、本朝名臣，各已詳見本傳，茲各摘錄其梗槩，以省煩文。其未有本傳，而回休在奉準年月以前者，欽遵同慶三年《正編列傳》例，取次登載〈如廣治之陳廷肅、廣平之武仲平。〉。至如孝子、順孫、義夫、節婦，及烈女、高僧，均有名於世。足以勸勵者，各以類附焉。
　　一、土產何係可充薦品，及經有稅額，與夫土宜所稱尤物者，各按地明註。餘諸食用之物，可充藥材，諸省所皆有者，查之《本草》，參以俗名，專於承天志內，逐一詳載。餘不詳者，皆略之。
　　一、京師，諸夏之本。都城在承天府，故諸志次序，以京師為首，次承天府，次左直〈南、義〉，次右直〈治、平〉，次左圻〈平定至平順〉，次右圻〈河靜至清化〉，次北圻〈十三宣〉，次外國屬地。附志於後，亦是居中制外之意。就中、南圻已歸讓地、北圻閒多分設，事屬一新﹐經商究未覆，無從稽查。姑且仍舊編錄，俾知所統，俟後另續。
　　奉開載諸臣職名：
　　總裁
　　輔政大臣太子少保、協辦大學士、領學臣部尚書、兼管國子監安春子高春育
　　纂修
　　禮部參知仍充臣劉德稱
　　鴻臚寺卿臣陳燦
　　編修
　　原翰林院侍讀，現陞鴻臚寺卿，辦理學部臣阮善行
　　原翰林院侍讀，陞光祿寺少卿休致臣張駿𣀳
　　原翰林院承旨，現平順省督學臣范克允
　　考校
　　翰林院著作臣黎完
　　原從七品，現學部司司務臣陳幹
　　謄錄
　　正七品臣黎元熙
　　從七品臣阮適
　　從七品臣黎諄
　　正八品臣阮仲梃
　　正八品臣楊興琅
　　從八品臣潘文熠
　　從八品，現丁艱臣陳文耀
　　收掌
　　正九品臣阮大端

這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。
