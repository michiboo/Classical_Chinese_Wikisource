　　欽定四庫全書　　　　集部三
　　樂全集　　　　　　　別集類二〈宋〉
　　提要
　　〈臣〉等謹案樂全集四十巻宋張方平撰方平字安道宋城人舉茂材異等為校書郎歴官參知政事卒贈司空諡文定事跡具宋史本傳其自號樂全居士因以名集葢取莊子樂全之謂得志語詳所作樂全堂詩中其集見於宋史藝文志者四十巻與此本合東都事略王鞏行狀尚載有玉堂集二十巻而方平在翰林時代言之文如立太子除宗諤節度使韓琦守司徒呂公弼樞密使李昭亮殿前副都指揮使諸制見於宋文鑑者此集皆無之知當在玉堂集中而今已亡佚所存惟此集而已凡詩四巻頌一巻芻蕘論十巻襍論二巻對語策一巻論事九巻表狀三巻書一巻牋啟一巻記序一巻襍著一巻祭文碑誌六巻方平頴悟於書一覽不忘善為文數千言立就才氣本什伯於人而其識又能灼見事理剸斷明決故集中論事諸文無不豪爽暢達洞如⻱鑑不獨史所載平戎十策論新法疏為切中利𡚁蘇軾作序以孔融諸葛亮比之論者不以為私亦可信其卓然無愧立言之選矣遺集流傳甚少此本首尾頗完善慎字下皆注今上御名四字葢從孝宗時刋本抄存者特不載蘇軾原序疑傳寫者所遺脫今併為録補冠於巻首以存其舊焉乾隆四十四年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　樂全集序
　　孔北海志大而論高功烈不見於世然英偉豪傑之氣自為一時所宗其論盛孝章郗鴻豫書慨然有烈丈夫之風諸葛孔明不以文章自名而開物成務之姿綜練名實之意自見於言語至出師表簡而盡直而不肆大哉言乎與伊訓說命相表裏非秦漢以來以事君為恱者所能至也常恨二人之文不見其全今吾樂全先生張公安道其庶幾乎嗚呼士不以天下之重自任久矣言語非不工也政事文學非不敏且博也然至於臨大事鮮不忘其故失其守者其器小也公為布衣則頎然已有公輔之望自少出仕至老而歸未嘗以言徇物以色假人雖對人主必同而後言毀譽不動得䘮若一真孔子所謂大臣以道事君者世逺道散雖志士仁人或少貶以求用公獨以邁徃之氣行正大之言曰用之則行舍之則藏上不求合於人主故雖貴而不用用而不盡下不求合於士大夫故恱公者寡不恱者衆然至言天下偉人則必以公為首公盡性知命體乎自然而行乎不得已非蘄以文字名世者也然自慶厯以來訖元豐四十餘年所與人主論天下事見於章疏者多矣或用或不用而皆本於禮義合於人情是非有考於前而成敗有驗於後及其他詩文皆清逺雄麗讀者可以想見其為人信乎其有似於孔北海諸葛孔明也軾年二十以諸生見公成都公一見待以國士今三十餘年所以開發成就之者至矣而軾終無所效尺寸於公者獨求其文集手校而家藏之且論其大畧以待後世之君子昔曽魯公嘗為軾言公在人主前論大事他人終日反覆不能盡者公必數言而決粲然成文皆可書而誦也言雖不盡用然慶厯以來名臣為人主所敬莫如公者公今年八十一杜門卻掃終日危坐將與造物者㳺於無何有之鄉言且不可得聞而況其文乎凡為文若干巻若干首蘇軾撰
