
暮春天氣和，登嶺望層城。
朝日懸清景，巍峨宮殿明。
聖君常臨朝，達士復懸衡。
道近燕艮足，歸來臥山楹。
靈堦曝仙書，深室煉金英。
春巖松柏秀，晨路鵾雞鳴。
羽化既有言，無然悲不成。
中歲尚微道，始知將穀神。
抗策還南山，水木自相親。
深林開一道，青嶂成四鄰。
平明去採薇，日入行刈薪。
雲歸萬壑暗，雪罷千崖春。
始看玄鳥來，已見瑤華新。
寄言搴芳者，無乃後時人。
卜築青巖裏，雲蘿四垂陰。
虛室若無人，喬木自成林。
時有清風至，側聞樵採音。
鳳皇鳴南岡，望望隔層岑。
既言山路遠，復道溪流深。
偓佺空中遊，虯龍水間吟。
何當見輕翼，爲我達遠心。

