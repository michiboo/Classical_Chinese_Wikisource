道士臣筠言：臣聞道資虛契，理藉言彰，臣曩棲岩穴之時，輒撰修行之事。伏以重元深而難賾其奧，三洞秘而罕窺其門。使向風之流，浩蕩而無據。遂總括樞要，謂之元綱，冀循流派而可歸其源，闡幽微而不泄其旨。至於高虛獨化之兆，至士登仙之由，或前哲未論，真經所略，用率鄙思，列於篇章。
伏惟開元天寶聖文神武證道孝德皇帝陛下為至道之主，宏自然之訓，品物咸熙於陶鈞之際，黎元輯寧於仁壽之域。豈纖塵有裨於崇嶽，爝火能助於太陽？然芻蕘雖微，明聖不棄，敢陳菲薄，希矚天光。所述舊文，謹隨表奉進，輕瀆宸扆，伏增戰越。臣筠誠惶誠恐頓首頓首。謹言。天寶十三載六月十一日，中嶽嵩陽觀道士臣筠表上。
