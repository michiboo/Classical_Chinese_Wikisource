予始與樂天同校祕書，前後多以詩章相贈答。會予譴掾江陵，樂天猶在翰林，寄予百韻律詩及雜體，前後數十章。是後各佐江、通，復相酬寄。巴、蜀、江、楚間洎長安中少年，遞相倣效，競作新詞，自謂爲「元和詩」，而樂天《秦中吟》、《賀雨》、《諷諭》、《閑適》等篇，時人罕能知者。然而二十年間，禁省、觀寺、郵堠、牆壁之上無不書，王公、妾婦、牛童、馬走之口無不道，至於繕寫模勒，衒賣於市井，或持之以交酒茗者，處處皆是。其甚者，有至於盜竊名姓，苟求自售。雜亂閑廁，無可奈何。予嘗於平水市中，見村校諸童，競習歌詠，召而問之，皆對曰：「先生教我樂天、微之詩。」固亦不知予之爲微之也。又鷄林賈人求市頗切，自雲本國宰相毎以一金換一篇，其甚僞者，宰相輒能辨別之。自篇章已來，未有如是流傳之廣者。
長慶四年，樂天自杭州刺史以右庶子詔還，予時刺郡會稽，因得盡徵其文，手自排纘，成五十巻，凡二千二百五十一首。前輩多以「前集」，「中集」爲名，予以爲國家改元長慶，訖於是，因號曰《白氏長慶集》。大凡人之文各有所長，樂天之長，可以爲多矣。夫諷諭之詩長於激，閑適之詩長於遣，感傷之詩長於切，五字律詩百言而上長於贍，五字、七字百言而下長於情，賦、贊、箴、戒之類長於當，碑、記、敘、事、制誥長於實，啓、奏、表、狀長於直，書、檄、詞、策、剖判長於盡。總而言之，不亦多乎哉。至於樂天之官秩景行，與予之交分淺深，非敘文之要也，故不書。長慶四年冬十二月十日，微之序。

