　　欽定四庫全書　　　　　子部一
　　經濟文衡　　　　　　　儒家類
　　提要
　　〈臣〉等謹案經濟文衡前集二十五卷後集二十五卷續集二十二卷原本不著編輯人名氏初刻於正徳辛巳有楊一清序再刻於萬厯丙午有朱吾弼序皆但稱先儒所輯而不能指其人黃虞稷千頃堂目則載是書為馬季機編所刻前集後集續集之目亦皆相合乾隆己未南昌楊雲服重刻程恂序之稱為宋滕珙編考滕珙字徳章號䝉齋婺源人淳熙十四年進士官合肥令與兄璘俱遊朱子之門朱子銘其父墓稱二子皆有聲州縣間又稱珙廷對甚佳葢亦新安髙弟也今觀是書取朱子語録文集分類編次前集皆論學後集皆論古續集則兼二集所遺而補之每一論必先著其縁起次標其立論之意條分縷析條理秩然視他家所編經世大訓之類或簡而不詳或繁而少緒者逈乎不同似非親炙之士學有淵源者不辨恂説當有所據也惟是朱子平生學問大端具見於此而獨以經濟為名殆不可曉其門目亦太繁碎多不應分而分之前集尤甚亦為一瑕讀者取其宏㫖可矣乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






　　經濟文衡原序
　　儒者之學窮理盡性以至於命其用則經緯天地參贊化育以康濟斯世斯民垂教立則傳之無窮六經四書如日麗天凡有目者之所共見去聖逾逺正學日以湮微濓洛諸大儒起而闡明之至紫陽朱文公先生集諸儒之大成其所撰述有功聖門與六經四書竝傳天地同為悠久矣前輩嘗采葺先生答問要語為經濟文衡有前後續三集板行已久字多漫滅總督漕運都憲沁水李公謂其傳不廣出所藏善本屬淮安知府西蜀趙君俊重刻之同知楊君戩通判羅君𦙍衡推官塗君文祥咸與力焉都憲以書徵予序夫先生之文布在經傳括天地貫古今窮事物之奧極鴻纎之變吾儒當㑹其全豈文衡可得而盡耶顧今之學者未仕局於舉業仕則奪於職守讀書窮理徃徃有遺力焉是書鈎𤣥撮要自道徳性命之藴以至簿書名例之細具載乎其中於是玩索而有得焉明體適用之學致君澤民之術庶幾乎不昧其所從矣亦可以弗畔矣夫世俗聲律伎倆之文徒為木災較之廣是書之傳孰得孰失有不待論者一清末學小子何敢序先生之文而都憲志崇風教郡守諸君式克相成皆不可以不著於是乎書正徳四年己巳春正月既望資善大夫都察院右都御史前奉敇總制陜西三邊諸軍事兼督理馬政石淙楊一清識夫經者常道也世之有常道猶天地之有日月日月有二明無兩體常道有明體與適用而無二致故本來理性曰經以為天下國家則九經亦曰經文武之政備矣統之以道是謂在茲之文仲尼所以為萬代師刪述六經也見禮知政知聖者等事功於百王一以貫之之道乎先儒言經術所以經世務此如禹之治水總㑹其絡脈而九川滌蕩四海會同耳今之工縟繡以取世資者飛影敷珍豈不艷發然割裂裝綴靡靡相勝如華藻之繪明星伎兒之舞訝鼔無當世用或侈談理性亦復慿虛躭寂號空中註腳謂一切形器法度皆芻狗之餘卒至坐忘廢務並其世用無之夫無當於世用用猶可循也並世用無之禍身心以禍家國豈𣺌小哉紫陽當乾道淳熙間紹濓洛諸儒之學而集其成蓋六經之擯詔孔氏之宗臣也其所披陳於四朝者又皆凜若霜雪鑑如蓍筮前輩常總其答問奏記為經濟文衡自太極心性及天時律呂自三皇五帝及潮汐井田與夫荒政差役廟祀兵刑亟罷和議以盡戰守諸疏靡不殫載夫論世務則世務耳何至合理性於簿書名例之細而以為經濟耶理性吾本源也本源理㑹彼於宇宙內事猶以高下制水燥濕制火按方察脈神明之玅自行固非棄倫絶學之虛而譁世取寵之陋矣史記引孔子曰六藝於治一也禮以節人樂以發和書以道事詩以達意易以神化春秋以道義仲尼之徒受業身通者七十二人當是時回為邦賜専對由治賦求理財視禹稷夷䕫即曰未盡相等使得見諸行事總非空言紫陽羽翼六經其於帝王淑世之規聖賢新民之㫖固己天開日掲經學經濟夫豈二體且聞經緯天地之為文文而經緯天地文之實也仲尼所云得與於斯文而提衡萬世者在紫陽哉紫陽遺文亦多在閩閩董公崇相乃出家藏善本以授余余同䑓孫公李公方砥柱澄清期在共濟遂協意鋟梓朱生崇沐慨然身任力闡先傳因屬王生吳生専力校讐刻成而徵余序夫紫陽之文以六經為藏府豈盡文衡一編顧其中所載三才一本道器一致至近而逺至顯而微何所不盡也獨惜其時見嫉羣邪不盡經濟之用耳而闡幽明微使仲尼之道厯萬世敝用孰與大乎但求紫陽者無博觀而精探之則平生所學四字固孔門大經濟也明經以經世者將無願學乎哉時萬厯丙午三十有四年仲秋之吉朱吾弼序
　　宋婺源滕公珙採子朱子文集語類區分條目為經濟文衡三集若干卷夫經濟以致用也農田財賦禮樂兵刑皆經世要務是編不先治法而首太極道體心性功夫滕公輯錄之意深矣天徳王道體用同原本體不立而求致用道徳入於清浄仁義雜以權謀漢唐以降二帝三王之道所以不行也有宋大賢輩出尋墜緒於遺經子朱子集厥大成躬負名世之才而筮仕九考立朝僅數十日正心誠意之論反覆切摯末繇啓沃君上無善治而下有真儒其將以俟後聖於無窮也我
　　朝
　　列聖相承逺宗二帝三王之心法數千年來道統治統始合於一皇上至徳淵微治功巍煥所以推而放之四海而準者與子朱子竭誠入告之言一一若合符節至於紫陽之學術事功遺籍緒論上禆
　　宸修追崇表章超軼前代蘇氏有言但使聖賢之相契直如臣主之同時蓋子朱子之經濟於斯為大而滕公此編迄今而顯亦千古一時也南昌楊公守新安校刻綱目年譜名臣言行録既竣復得此本捐俸授梓以廣其傳而藏板官舍恂與婺源江永襄校厥事爰志此書編輯刋布之源流如此滕公字徳章南夫先生之嗣與兄璘徳粹偕受業朱子之門並得其學入太學登淳熙第為合肥令有仁聲楊公名雲服字衛京號檀滸雍正甲辰進士由戶部郎厯守兩郡今薦陞江安糧儲叅政乾隆四年九月翰林院檢討新安後學程恂序











