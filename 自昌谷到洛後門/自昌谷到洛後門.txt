九月大野白，蒼岑竦秋門。
寒涼十月末，露霰濛曉昏。
澹色結晝天，心事填空雲。
道上千里風，野竹蛇涎痕。
石澗涷波聲，雞叫清寒晨。
強行到東舍，解馬投舊鄰。
東家名廖者，鄉曲傳姓辛。
杖頭非飲酒，吾請造其人。
始欲南去楚，又將西適秦。
襄王與武帝，各自留青春。
聞道蘭臺上，宋玉無歸魂。
緗縹兩行字，蟄蟲蠧秋芸。
為探秦臺意，豈命余負薪。

