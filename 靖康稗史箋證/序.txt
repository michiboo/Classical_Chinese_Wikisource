
　　●靖康稗史序 
　　其一 
　　開封府狀、南征錄彙、宋俘記、青宮譯語、呻吟語各一卷，封題「同憤錄下帙，甲申重午確庵訂」十二字，藏臨安顧氏已三世。甲申當是隆興二年，上冊已佚，確庵姓氏亦無考。所采皆虜中書，絕筆於梓宮南返，當是奉迎諸老手筆。 
　　高宗朝搜禁私家紀述，南征錄彙間有傳本，余僅見上帙，當是靖康元年閏月前事，補以宣和奉使錄、甕中人語各一卷，靖康禍亂始末備已。咸淳丁卯耐庵書。 
　　其二 
　　中土禍患，至宋徽、欽而極，子息蕃衍，恥辱亦大，前史未有也。是編久存大藏，朕微時見轉鈔本於同年家，差脫不可句讀。踐祚後，檢諸故府得此，有先「忠烈王」圖印，是百年前傳寫來。披覽事變，終始咸悉，宋金所為，皆有國者金鑑。正史隔越兩朝，卷帙繁博，無此融會貫通，暇當考徵芟補，命儒臣泐為一書，為萬世子孫戒。辛巳三月上巳遺德筆。
