
　　▲天會五年三月二十八日午，國相左副元帥 〈 名粘沒罕〉、 皇子右副元帥 〈 名斡離不〉 命成棣隨珍珠大王 〈 名設野馬，國相長子〉、 千戶國祿、千戶阿替紀押宋韋妃 〈 康王之母〉、 邢妃 〈 康王之妻〉、 朱妃 〈 鄆王之妻〉、 富金、嬛嬛兩帝姬 〈 康王之妹〉、 相國王 〈 趙梴〉、 建安王  趙楧 等先至上京，護兵五千。百里外聞有宋兵，頗凜凜。諸婦未慣坐騎，紛紛墜馬，欲速不前。道中初經兵火，屋廬俱燼，屍骸腐朽，白骨纍纍。夜宿破寺，兵屯寺外，圍環若寨。停一時許，行裝、火具到寺，即令番兒舒皮氊於殿中，資憩息。毳帳支殿外，燈上溫酒，圍坐大嚼。飯畢，王移臥具入殿，成棣等俱宿毳帳。 
　　△按此青宮譯語署「王成棣譔」。考呻吟語云：「純福帝姬歸真珠大王野馬，後嫁王昌遠，一名成棣。」又三朝北盟會編卷九九引靖康皇族陷虜記於純福公主下注云：「尚醫官王宗丐男昌遠。」 
　　宋俘記：「二起：昏德妻韋氏，相國，建安兩子，鄆、康兩王妻妾，富金、嬛嬛兩帝姬，鄆、康兩王女，共三十五人，真珠大王設野母、蓋天大王賽里、千戶國祿、千戶阿替計押解。」 
　　▲二十九日，邢朱二妃、二帝姬以墜馬損胎，不能騎行。 
　　四月朔，王弟寶山大王 〈 名斜保〉 押朱後 〈 少帝妻〉、 朱慎妃 〈 少帝妾〉、 公主 〈 少帝女〉、 珠珠帝姬 〈 王弟俘為妾〉 至寺合隊。 
　　△宋俘記：「三起：重昏妻妾、珠珠帝姬、柔嘉公主共三十七人，寶山大王斜保、蓋天大王賽里押解。」 
　　呻吟語：「四月朔，宿胙城界，朱後車亦至。」 
　　▲初二日早行，途次，朱妃便旋，國祿逼之，又乘間欲登朱後車，王弟鞭之。過胙城，先行之宗室，後行之四、五、六、七起車輛俱出我前，以河北有警，未渡，擠於途。午即屯宿，守帥供酒食，二王令成棣譯詢宮中事：道宗五七日必御一處女，得御一次即畀位號，續幸一次進一階。退位後，出宮女六千人，宜其亡國。少帝賢，務讀書，不邇聲色。受禪半載，無以備執事，迺立一妃、十夫人，廑三人得幸，自餘儉德不可舉數。鄆王性懦體弱，先故不肯北行。康王目光如炬，好色如父，侍婢多死者。自是，二王致敬朱後有加禮。 
　　△呻吟語：「初二日，河北有警，停車兩日。虜遣兵士先渡，太上見韋後、相國公、柔福帝姬乘馬先行，淚下竟日。」 
　　南渡錄卷一南燼紀聞上記國祿事：國祿「自言姓菑西，名骨碌都」。則「國祿」乃「骨碌都」之同名異譯。 
　　▲初三日，探知河北土匪已敗，爭先行，車馬塞途，暮抵河干。 
　　初四日，渡而北，萬戶蓋天大王 〈 名完顏賽里〉 迎候。見國祿與嬛嬛帝姬同馬，殺國祿，棄屍於河。欲挈嬛嬛去，王以奉詔入京語之，乃隨行。 
　　△呻吟語：「初四日抵沙店。初五日渡河宿滑州。」行程適差一日，蓋成棣所記乃二起之行程。 
　　▲初五日，次湯陰，邢妃以蓋天相逼，欲自盡。 
　　△雲麓漫鈔卷八御寨行程：「由沙店四十五里至滑州館，二十五里至濬州，七十里至湯陰縣……」 
　　▲初六日，次豐樂一村，屋已毀，院中倒埋男、婦二十餘人，未盡腐。 
　　△三朝北盟會編卷二四四金圖經：「湯陰至相州三十里，相州至豐樂鋪三十里。」 
　　▲初七夜，次邯鄲。 
　　△同前引金圖經：「豐樂至磁州三十里，磁州至臺城鋪三十里，臺城至邯鄲縣三十五里。」 
　　▲初八日，次邢州。 
　　△同前引金圖經：「邯鄲至臨洺鎮四十里，臨洺至沙河縣三十五里，沙河至邢州□□里。」 
　　▲初九日，次柏鄉。 
　　△同前引金圖經：「邢州至都城店二十五里，都城店至內邱縣三十里，內邱至范縣店十五里，范縣店至柏鄉縣二十五里。」 
　　▲初十日，次欒城。阿嬾押送器物，三月中旬至此，因中山有賊，未敢進，夜來議合兵同行。 
　　△同前引金圖經：「柏鄉至江店三十里，江店至趙州三十里，趙州至欒城縣三十里。」 
　　又南征錄寀：靖康二年三月「初四日，阿嬾監押書籍、禮器千五十車北渡陽武，詭立宋帝後幟，覘康王動靜。 〈 見武功記。〉 」 
　　▲十一午，抵真定，入城，館於帥府。二王令萬騎先馳，助攻中山，觀動靜。千戶韶合宴款二王，以朱妃、朱慎妃工吟詠，使唱新歌。強之再，朱妃作歌云：「昔居天上兮，珠宮玉闕，今居草莽兮，青衫淚濕。屈身辱志兮，恨難雪，歸泉下兮，愁絕。」朱慎妃和歌云：「幼富貴兮綺羅裳，長入宮兮侍當陽。今委頓兮異鄉，命不辰兮志不強。」皆作而不唱。 
　　△三朝北盟會編卷二四四金圖經：「欒城至靈店鋪三十五里，靈店至真定府二十五里。」 
　　按南渡錄卷一南燼紀聞上記朱氏二歌云：「幼富貴兮厭綺羅裳，長入宮兮陪奉尊陽。今委頓兮流落異鄉，嗟造化兮速死為強。」「昔居天上兮，珠宮玉闕；今入草莽兮，事何可說？屈身辱志兮，恨何時雪？誓速歸泉下兮，此愁可絕。」次序顛倒，且為一人所唱，與此二人作而未唱者不同。 
　　▲十二日，大王中酒，王弟亦病，駐馬一日。午後，報中山城外無賊。 
　　十三日，已時行，夜宿村舍。 
　　十四早行，趕過中山，入保州界。 
　　△同前引金圖經：「真定至古縣南鋪三十里，古縣南鋪至新縣三十里，新縣至中山府四十五里，中山至望都縣南定七里店四十里，七里店至經楊店四十里，經楊店至保州三十五里。」 
　　▲十五日，次保州，候兵馬。 
　　△按參見前條箋證。 
　　▲十六日，大雨，停車。 
　　十七日，次劉家店。 
　　△同前引金圖經：「保州至梁門四十五里，梁門至故城店三十里，故城店至黃村鋪三十里，黃村至澤伴鋪三十里，澤伴鋪至涿州三十里，涿州至劉李店三十里。」按「劉家店」疑是「劉李店」之誤。又按「劉李」，後多訛作「琉璃。」 
　　▲十八日，抵燕山，大王及王弟蓋天、阿替紀均弗歸府，居愍忠祠。燕人聞宋俘至，喧嚷已匝月。及是，大王眷屬，下逮戚族男女咸集，如覩異寶，且與后妃等行抱見禮申敬。漢婦不習，惶窘萬狀。 
　　△同前引金圖經：「劉李店至良鄉縣三十里，良鄉至盧溝河鋪三十里，盧溝河鋪至燕京三十里。」 
　　宋史卷九０地理志：「燕山府，唐幽州范陽郡，盧龍軍節度。石晉以賂契丹，契丹建為南京，又改號燕京。金人滅契丹，以燕京及涿、易、檀、順、景、薊六州二十四縣來歸。宣和四年，改燕京為燕山府，又改郡曰廣陽，節度曰永清軍，領十二縣。五年，童貫、蔡攸入燕山。七年，郭藥師以燕山叛，金人復取之。」 
　　虜廷事實：「燕山京城東壁有大寺一區，名憫忠。廊下有石刻雲，唐太宗征遼東、高麗回，念忠臣孝子沒於王事者，所以建此寺而薦福也。東西有兩甎塔，高可十丈，雲是安祿山、史思明所建。」 
　　金史卷五一選舉志：「憫忠寺舊有雙塔，進士入院之夜半，聞東塔上有聲如音樂，西入宮。」按，春明夢餘錄謂是寺建於唐貞觀十九年，中有高閣，故諺曰：『憫忠高閣，去天一握。』」 
　　黑韃事略：「其禮交抱以為揖，左跪以為拜。」徐霆注云：「霆見其交抱即是廝摟。」 
　　▲十九日，大王為妻福金，脅歸府。 
　　△按傅樂煥先生以為「『福金』即清之『福晉』，滿洲語夫人也。」考三朝北盟會編卷三雲，女真「夫謂妻曰薩那罕，妻謂夫為愛根。」「薩那罕」與「福金」其音相差甚遠，且按傅說，「福金」又與上文之「妻」意復，傅說非是。按「福金」當即「富金」之偶誤。下文王「乞富金帝姬為妾」可証。 
　　▲二十一日，大王來邀后妃等至家宴會。 
　　二十二日午，宋后妃答宴王眷，獨王妻不至。夜，二王設席宴后妃等，期詰旦行，蓋天留宴。 
　　二十三日午。席既散，王欲登程，蓋天固留一夕。 
　　二十四日，隨王及阿替紀押韋妃等策馬行，王弟及朱後等留弗遣。蓋天送至三里外，悵然而別。夜抵三河界。 
　　△三朝北盟會編卷二四四金圖經：「燕京至交亭三十里，交亭至潞州三十里，潞州至三河縣三十里。」宋俘記：趙桓即靖康帝，「妻二：朱後、朱慎德妃。先入齋宮，三起北行，四月十八日抵燕山，館愍忠祠。七月，與重昏會。十月，隨昏德流徙。後六年八月二十四日歿上京。」則此次「留弗遣」，乃等待欽宗到來，一齊發落。 
　　宋史卷九０地理志，三河縣屬薊州，在燕山府東。 
　　▲二十五日，抵玉田。 
　　△金史卷二四地理志，玉田縣在薊州。 
　　宣和奉使錄第八程云：「自薊州七十里至玉田縣。」 
　　▲二十六日，抵灤州。 
　　△金史卷二四地理志：「」灤州，中，刺史。本黃落故城，遼為永安軍，天輔七年因置節度使。 
　　宣和奉使錄第十一程云：「自清州九十里至灤州。灤州，古無之，唐末天下亂，阿保機攻陷平、營，劉守光據幽州，暴虐，民不堪命，多逃亡依阿保機為主，築此以居之。」 
　　▲二十七日，抵榆關。 
　　△新五代史卷七二四夷附錄云：「距幽州北七百里有榆關，東臨海……」 
　　宣和奉使錄第十四程云：「自營州一百里至潤州，離州東行六十里至榆關，並無堡障，但存遺址，有居民十數家。」 
　　▲二十八日出長城，至遷州界。沙漠萬里，路絕人煙。 
　　△宣和奉使錄第十五程云：「自潤州八十里至遷州。彼中行程並無里堠，但以行徹一日即記為里數，是日行無慮百餘里……道路絕人煙，不排中頓，行人飢渴甚。自茲以東類皆如此。其第十六程又云：「遷州東門外十數步即古長城，所築遺址宛然。」 
　　▲二十九日，至來州。自燕山登程後，日馳百五十里，成棣亦疲於奔命，其他可知。 
　　△遼史卷三九地理志：「來州歸德軍下，節度。聖宗以女直五部歲饑來歸，置州居之。」 
　　▲三十日，抵海雲寺。 
　　△宣和奉使錄第十八程云：「自來州八十里至海雲寺。離來州三十里即行海東岸。俯挹滄溟，與天同碧，窮極目力，不知所際。寺去海半里許，寺後有溫泉二池。望海東，有一大島，樓殿、窣堵波，之上有龍宮寺……」 
　　▲五月一日，入寺駐馬，王及妃姬皆洗手焚香，妃姬輩倩成棣書疏，發願期得還鄉。王嗤其愚，亦弗禁。寺僧設供張，酒肉薰炙，僧亦茹葷。王酬白金十錠，妃姬輩亦略有所酬。 
　　初二日，王令駐屯一日，共浴溫泉。 
　　△按上引宣和奉使錄已雲，「寺後有溫泉二池」。 
　　▲初三早行，抵鹽場。 
　　△宣和奉使錄第十九程：「自海雲寺一百里至紅花務。此一程盡日行海岸，紅花務乃金人煎鹽所，去海一里許。」則此處所謂鹽場，似即紅花務。 
　　▲初四日，至錦州。 
　　遼史卷三九地理志：興中府「錦州，臨海軍，中，節度。本漢遼東無慮縣，慕容皝置西樂縣，太祖以漢俘建州。」 
　　△宣和奉使錄第二十程：「自紅花務九十里至錦州。」 
　　▲初五日，抵劉家寨子，又行三四十里。 
　　△宣和奉使錄第二十一程：「自錦州八十里至劉家莊。」則所謂劉家寨子無疑即劉家茌也。 
　　▲初六日，過顯州。 
　　△遼史卷三八地理志：「顯州，奉先軍，上，節度。本渤海顯德府地。世宗置，以奉顯陵。顯陵者，東丹人皇王墓也。人皇王好讀書，不喜射獵，購書數萬卷，置醫巫閭山絕頂，築堂曰望海。山南去海一百三十里。」宣和奉使錄第二十二程：「自劉家莊一百里至顯州。出榆關以東行，南瀕海，而北限大山，盡皆粗惡不毛，至此山忽峭拔摩空，蒼翠萬仞，全類江左，乃醫巫閭山也……契丹兀欲(按即人皇王)葬於此山，離州七里別建乾州以奉陵寢，今盡為金人毀掘。」 
　　▲初七日，過兔兒渦。 
　　△宣和奉使錄第二十三程：「自顯州九十里至兔兒渦。」 
　　金史卷二四地理志：廣寧府廣寧縣「寨二：閭城、兔兒窩。」 
　　▲初八日，渡梁魚渦。此兩日如在水中行，妃姬輩雖臥兜子中，駝馬背亦濕透重裳。地獄之苦，無加於此。 
　　△宣和奉使錄第二十四程：「自兔兒渦六十里至梁魚務。離兔兒渦東行，即地勢卑下，盡皆萑苻沮洳積水，是日凡三十八次渡水，多被溺。有河名曰遼河……秋夏多蚊虻，不分晝夜，無牛馬能至。行以衣被包裹胸腹，人皆重裳而披衣，坐則蒿草薰煙稍能免。」按金史卷六世宗紀大定元年十一月「壬辰，次梁魚務」，亦作「務」，不作「渦」，蓋同音異譯。 
　　▲初九日，趕出孛堇鋪，即屯宿暴衣。 
　　△宣和奉使錄第二十五程：「自梁魚務百單三里至沒咄孛堇寨。沒咄，小名；孛堇，漢語為官人。」又「趕出」，疑是「趕至」之誤。 
　　▲十一日，過瀋州三十里。 
　　△宣和奉使錄第二十六程：「自沒咄寨八十里至瀋州。」 
　　金史卷二四地理志：「瀋州，昭德軍刺史，中。本遼定理府地，遼太宗時置軍曰興遼，後為昭德軍，置節度。」 
　　▲十二日，抵咸州。 
　　△遼史卷三八地理志：「咸州，安東軍，下，節度。本高麗銅山縣地，渤海置銅山郡。地在漢候城縣北，渤海龍泉府南。地多山險，寇盜以為淵藪，乃招平、營州客戶數百，建城居之。初號郝里太保城，開泰八年置州。」 
　　金史卷二四地理志：「咸平府，下，總管府，安東軍節度使……遼為咸州，國初為咸州路，置都統司。天德二年八月，陞為咸平府，後為總管府。」 
　　宣和奉使錄第二十七程云：「自瀋州七十里至興州。」第二十八程云：「自興州九十里至咸州。」則瀋州至咸州實一百六十里，緣十一日已多行了三十里，故十二日直接到了咸州。 
　　▲十三日，千戶設宴，停一日。人皆病困。 
　　十四午至同州，即駐馬。 
　　△宣和奉使錄第二十九程：「自咸州四十里至肅州，又五十里至同州。」 
　　遼史卷三八地理志：「同州鎮安軍，下，節度。本漢襄平縣地，渤海為東平寨。太祖置州，軍更名。」 
　　▲十五日，抵蒲里寨，尚早，即屯宿。 
　　△宣和奉使錄第三十程云：「自同州三十里至信州。」第三十一程云：「自信州九十里至蒲里孛堇寨。」 
　　▲十六辰，抵黃龍府，都統款留一日。 
　　△宣和奉使錄第三十二程：「自蒲里四十里至黃龍府。」故到時尚早。 
　　遼史卷三八地理志：「龍州，黃龍府。本渤海扶餘府。太祖平渤海還，至此崩，有黃龍見，更名。保寧七年，軍將燕頗叛，府廢。」 
　　金史卷二四地理志：「隆州，下，利涉軍節度使。古扶餘地，遼太祖時，有黃龍見，遂名黃龍府。」 
　　▲十七日，抵吐撒寨。 
　　△宣和奉使錄第三十三程：「自黃龍府六十里至托撤孛堇寨。」 
　　按「托撤」即「吐撒」之同音異譯。 
　　▲十八日，抵漫漆里。 
　　△宣和奉使錄第三十四程：「自托撤九十里至漫七離孛堇寨。」 
　　按「漫七離」即「漫漆里」之同音異譯。 
　　▲十九日，抵烏舍。早停，風景極佳，病者若甦。 
　　△宣和奉使錄第三十五程：「離漫七離六十里，即古烏舍寨。寨枕混同江湄，其源來自廣漠之北，遠不可究。自此南流五百里，接高麗鴨綠江入海。江面寬可半里許，寨前高岸，有柳樹，沿路設行人幕次於下。金人大師李靖居於是，靖累使南朝。」 
　　▲二十日，渡混同江，宿報打孛堇寨。 
　　△宣和奉使錄三十四程云：「自托撤九十里至漫七離孛堇寨，道旁有契丹舊益州、賓州空城。」 
　　三朝北盟會編卷二四四金虜圖經云：「賓州至報打孛堇鋪七十里。」按「報打孛堇鋪」即「報打孛堇寨」，「鋪」「寨」則習慣稱呼。 
　　▲二十一日，渡來流河，宿阿薩鋪。 
　　△三朝北盟會編卷二四四金虜圖經云：「報打孛堇鋪至來流河四十里。來流河至阿薩鋪四十里。」 
　　▲二十二日，抵會寧頭鋪。上京在望，眾情忻然。 
　　△三朝北盟會編卷二四四金虜圖經：「阿薩鋪至會寧第二鋪三十五里，會寧第二鋪至會寧頭鋪四十五里，會寧頭鋪至上京三十里。」 
　　金史卷二四地理志：「上京路，即海古之地，金之舊土也。國言「金」曰「按出虎」，以按出虎水源於此，故名金□，建國號蓋取諸此。國初稱內地，天眷元年號上京。海陵貞元元年遷都於燕，削上京之號，止稱會寧府……」又云：「會寧府，下。初為會寧州，太宗以建都，升為府。」 
　　▲二十三日，抵上京，仍宿毳帳。 
　　二十四日，卸裝王邸，王投奏後，私見君相，剖陳朱妃為鄆王繼妻，相國、建安均非本身，且乞富金帝姬為妾。 
　　△宋俘記：(徽宗)「十八子趙梴，即相國公，以李浩為代；二十子趙楧，即建安郡王，二月十五日歿，以趙梴為代，均自齋宮二起北行。」故有「非本身」之語。「非」字原脫，據傅樂煥箋證本補。 
　　▲二十五日，王託病，緩十日朝。 
　　六月七日黎明，王令韋妃以下結束登車，成棣亦隨入御寨。朝臣分列以待，王引上乾元殿，皇帝正坐，后妃側坐。韋妃等胡跪兩叩，后妃下坐，抱腰使起，賜坐殿旁。 
　　△金史卷二四地理志：上京「其宮室有乾元殿，天會三年建，天眷元年更名皇極殿。」 
　　大金國志卷一０云：「金主所獨享者惟一殿，名曰乾元。所居四外栽柳行，以作禁圍而已。」 
　　宣和奉使錄第三十九程抵上京後：「翌日赴虜廷朝見……歌引三奏樂作，閤門使及祇坐班引入，即捧國書自山棚東入，陳禮物於庭下，傳進如儀。贊通拜舞，抃蹈訖，使副上殿……木建殿七間，甚壯，未結蓋以瓦仰鋪及泥補之，以木為鴟吻，及屋脊用墨，下鋪帷幕，榜額曰乾元殿……」 
　　三朝北盟會編卷三謂女真「其禮則拱手退身為喏，跪右膝，蹲左膝著地，拱手搖肘，動止於三為拜。」則「跪右膝，蹲左膝著地」必「胡跪」也。 
　　▲皇帝退朝，賜韋妃等宴殿左，后妃六人陪宴。賜相國、建安宴殿右，郎君四人及大王、阿替紀、成棣陪宴。宴畢、對御座謝恩，胡跪兩叩。宣詔官口宣云：賜帝姬趙富金、王妃徐聖英、宮嬪楊調兒、陳文婉侍設野馬郎君為妾；郡國夫人陳桃花、楊春鶯、邢佛迷、曹大姑隨侍為婢者。賜宋妃趙韋氏、鄆王妃朱鳳英、康王妃邢秉懿、姜醉媚，帝姬趙嬛嬛、王女肅大姬、肅四姬、康二姬，宮嬪朱淑媛、田芸芳、許春雲、周男兒、何紅梅、方芳香、葉壽星、華正儀、呂吉祥、駱蝶兒浣衣院居住者。賜宋相國王趙梴、建安王趙楧燕山居住者。賜道亡宋康王妃田春羅、王女肅二姬、肅三姬、康大姬，宮嬪徐金玉、沈知禮、褚月奴迄侍婢九人妥為掩瘞者。宣畢，王又引韋妃等十八人，侍婢九人一行立已，與相國、建安、富金帝姬等十人一行立，對座謝恩。又引韋妃等入院，始挈富金等歸邸。 
　　△按宋俘記云：「田春羅六月四日至洗衣院。」似田氏未道亡，疑有一誤。 
　　▲皇帝已遣女官先至，主納妾禮，並賜王黃金一百兩、馬十匹，表緞十端；趙富金等國服八襲。王謝恩訖，女官引王上座，引妾婢八人向王胡跪，兩叩訖，引入內幄，卸其衣，出懸幄門，請王入幄合巹。又取國服懸邸門，速賀客。申刻，王出幄，取國服六襲，賜已合巹之趙富金、徐聖英、楊調兒、陳文婉、陳桃花、邢佛迷，導坐中庭，見賀客。女官取故衣，衣未合巹之楊春鶯、曹大姑，坐外幄，用其俗也。客集宴以全豬，樂用契丹三部。成時乃散。 
　　初八日，王挈妾婢朝謝，並謁韋妃，傳報朱鳳英、趙嬛嬛並蒙幸御，趨趙梴、趙楧宮門謝恩。午初歸邸，戒裝。 
　　初九日，登程。 
　　七月初七日，抵燕山，仍卸裝愍忠祠。 
