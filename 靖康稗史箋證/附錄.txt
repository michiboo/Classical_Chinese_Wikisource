
　　●附錄諸跋 
　　右書上冊為宣和奉使錄、甕中人語各一卷，耐庵取以補確庵所編同憤錄也。下冊即同憤錄之下帙，為開封府狀、南征錄彙、宋俘記、青宮譯語、呻吟語各一卷，合題靖康稗史。蘇州謝綏之 〈 家福〉 得自東洋，錄副見貽，且示云：細勘所錄，與正史異同處頗多。內如欽宗皇后之死烈，史稱不知崩聞；張叔夜之死鞏縣渡河時，史稱過白溝時，似皆有關掌故。前嘗借得三朝北盟會編、靖康要錄、大金吊伐錄對勘，互有異同詳略，書似可信。惟各家書目從無此種，又不能無疑云云。 
　　丙按，耐庵姓氏與確庵同一無攷。咸淳丁卯，為宋度宗三年，去祥興二年宋亡止十二年，其時國政日壞，禁令日弛，此書之出，殆謝太后、全皇后與德祐帝入元之先兆歟！後序遺德筆於辛巳，中云：「檢諸故府得此，有先『忠烈王』圖印，是百年前傳寫。」又云：「正史隔越兩朝。」以時考之，當在明季。由咸淳丁卯下數，三歷辛巳為天順五年，四歷辛巳為正德十六年，五歷辛巳為萬歷九年，六歷辛巳為崇禎十四年，明亦將亡矣，究不知本已屬於何代，遺德藩開何國。書自中土而流於異域，近又入於中朝，循環之理信非偶然。至諸家書目不載，初因禁忌而不敢出，繼因唏噓而不忍出，非若外洋之勢隔情睽，第供考鏡，故得久而不湮也。綏翁謂書似可信，丙亦云然。 
　　光緒壬辰秋七月八千卷樓偶記。 
　　光緒乙未三月中，綏之忽中風偏廢。五月半，口授人書來，雲偶閱東藩記事，知靖康稗史序上遺德之名，乃嘉靖時朝鮮舊主，其先為大魁，後為國君者，附以奉告雲。 
　　丙案，辛巳當為萬歷九年。序中所云「微時見傳鈔本於同年家」，所謂「微時」，乃未踐國祚之先；所謂「同年」，乃既登大魁之後也。綏之少有大志，嘗創議賑濟山左、山右、陝甘、河南、順直、浙西各省水旱偏災，活數百萬人。又推廣西法，行各路電報，經濟宏遠，皆見諸實事。即此考證一書，相隔三年，病廢之中尚不遺忘，可佩也。丙又筆。 
　　是書鈔本凡二冊，所載為宣和奉使金國行程錄、甕中人語、開封府狀、南征錄彙、青宮譯語、呻吟語、宋俘記七種。首有咸淳丁卯 〈 按為宋度宗三年〉 耐庵序，又有辛巳三月上已遺德跋。耐庵姓名無攷。遺德據東藩記事，知為明嘉靖時朝鮮國主，先中大魁，後乃踐阼者。辛巳當為萬歷九年。跋中言「微時見傳鈔本於同年家」，「微時」謂未得國之先，「同年」謂既登大魁之後也。是書咸同以前各家書目皆不載。光緒初始由日本流傳中土，錢唐丁氏八千卷樓得之，遂著於錄。其中所記事實，悉具日月。開封府狀則為當時公牘，似皆信實可據。如宋史於欽宗朱後不知崩聞，此則言後於天會六年八月二十四夜，在上京自縊，救免，復赴水死，金封為靖康郡貞節夫人 〈 見呻吟語、宋俘記。〉 史言喬貴妃與韋後結為姊妹，呼後為姊。攷喬妃北行時年四十二，韋後年三十八 〈 見開封府狀〉， 疑無以姊呼後自稱為妹之理。史言徽宗帝姬三十四人，早亡者十四，餘均北行，是當為二十人。攷北行帝姬具有名號，實二十一人 〈 見開封府狀〉， 至恭福帝姬為亂兵所戕， 〈 見開封府狀，蓋係飾詞。〉 故不在遣中。史言金人未知，故不北行，亦誤。 〈 金酋據降閹鄧珪所開目索諸帝姬，恭福名亦在內。〉 史言榮德帝姬駙馬曹晟卒後改適習古國王。按，榮德名金奴 〈 見開封府狀〉， 被俘後適達賚，後沒入宮，皇統二年封夫人。 〈 見呻吟語、宋俘記〉 又，欽宗入金後生二子，長謹，次訓 〈 見呻吟語、宋俘記〉， 史但有訓傳，而脫漏謹名。其王安中諱災進羨餘各事 〈 見使金行程錄〉， 安中傳亦失載。至金史言熙宗後為費摩氏，據此當作裴滿氏 〈 疑譯音之異。〉 實宋五王府宗女隨母被掠於忽達家，遂獻為妃，非真忽達女也 〈 見呻吟語。〉 史又載，與費摩後同被殺者有妃張氏，而不詳其所出。據此，知張為斡離不與韋後侍婢張氏所生者，韋後南歸皆出其力 〈 見呻吟語。〉 此類遺聞佚事，足資證史者尚多。而南燼紀聞各偽書之誣罔，觀此亦可瞭然矣。 
　　宣統紀元九月秉衡丁國鈞寫於江南圖書館並記 
　　觀此，知徽、欽降金之恥辱極矣！然足證南燼紀聞、宣和遺事之誣罔。序首之耐庵無姓氏可攷，或即為水滸傳之施耐庵乎？庚戌二月記於鉢山圖書館，秉衡 
　　宣統庚戌七月三日，吳曹元忠觀於金陵圖書館 
　　昔陳壽撰三國志，以身為晉臣，而晉承魏統，不得不帝魏。 〈 蜀志末揚戲傳雲，戲以延熙四年著季漢輔臣贊，其所贊而今不傳者，余皆註疏本末於其辭下，並載戲贊，有「世主能承高祖之始兆，復皇漢之宗祀」等語，實其微旨。〉 司馬氏作通鑑，以宋太祖纂立近於魏，因亦帝魏。朱子作綱目，其時宋已南渡，近於蜀，遂乃帝蜀。此四庫全書提要論之所謂「能行當代者也」。以是推之，明靖難事著書者非一，提要悉入存目，但錄朱睦木■挈革除逸史二卷，則以其能辨髠緇遯去之說，而凡類是之傳聞者庶乎無忌焉。 〈 建文出亡，朱彝尊曝書亭集辨之最力，然同治蘇州府志雜記類卷六引夢闌瑣筆雲，致身錄之作，大抵其子若孫偽造以實之，事業勳名半多附會，遂開指摘之端。是仲彬之行反為致身錄所晦也。從亡之真斷無可疑，致身錄之偽亦斷無可疑。又引朱欠菴雲，致身錄出於萬曆時人，疑為史氏之後妄作。然余聞嘉善池彎沈氏其先史壻也，家有建文帝篆「小雅堂」額，自史移至，懼禍鏟其末欵。沈石田集有登小雅堂哭史彬詩，石田詩在萬曆前，謂史彬始見於致身錄之傳誣，其說非矣。楊、朱二說視明史惠帝紀、牛景先傳之疑以傳疑為勝。〉 宋靖康事著書者亦非一，提要悉入存目，但錄無名氏靖康要錄十六卷，則以其撮欽宗實錄之大綱。此後高宗之貧位忘親，暫可弗問，而凡宮廷事，當時有傳疑者，並應俟質於實錄而已，亦無責焉。 〈 僧文瑩湘山野錄及權衡庚申外史，提要皆所謂「行於當代者」，但於宋事未知斧為玉斧，見光聰諧有不為齋隨筆。順帝非明宗子，趙翼廿二史劄記雲，遺民錄等書所載未必無因。吳翌鳳雜鈔亦以余應詩為不誣。〉 此又所謂「孚於當代之論者也」。茲姑勿深考。第念此靖康稗史七種，近世丁丙善本書室藏書志著錄外，從前各家書目均未登載。惟金國行程，引見徐夢莘三朝北盟會編及宇文懋昭大金國志， 〈 晁公武讀書志雜史類載汪藻編金人背盟錄以下六種，有金國行程十卷，與此卷數不符，蓋別一書。〉 其南征錄彙所采有劉同壽聖院劄記等十一種，是此本名雖七種，實具十有八種。據咸淳丁卯耐菴識語，開封府狀以下為隆興二年確菴訂，宣和奉使錄、甕中人語為耐菴補證。以宋史雲欽宗實錄洪邁修 〈 藝文志〉， 乾道四年蔣芾上 〈 孝宗記〉， 是實錄已後確菴所編，五年要錄當更在其後。使提要見之，吾知必著於錄，決不入存目之列無疑也。其開封府狀皆當時金人需索皇子、宮人之公牘，辛巳，朝鮮國王遺德題雲「中土禍患至徽、欽而極，子息蕃衍，恥辱亦大」，意即指此。辛巳當為萬曆九年。丁丙嘗考得其人。確菴在耐庵時已不知其姓氏，耐菴則丙亦無從稽考也。此吾友丁秉衡 〈 國鈞〉 手鈔本，蓋從丙所藏舊鈔本迻錄，其手跋以宋、金兩史互勘，或據此補彼，或據彼訂此，致為詳覈，尤有裨於後學。今趙、王二君蒐得其本付刊，非惟永古籍之流傳，亦足厲後人之忠愛者矣。抑余重有感者，此編絕筆於梓宮南返。度當時奉迎者，雖悲傷亦稍籍慰也。詎料徽、欽二帝金人早葬於五國城。自楊璉真珈發宋諸陵後，始知所歸者空櫬 〈 詳周密癸辛雜識、沈德符野獲編〉， 而以在北不在南，轉幸骸骨無恙。然高、孝、光、甯諸帝何辜，後世豈無楊髠其人？乃發者自發，有聖德者欲發而卒不被發。天道殆不可憑而可憑耶？附書之，凡以見所言皆非專為靖康發也。 
　　己卯十一月，吳縣胡玉縉時年八十有一 
　　右靖康稗史七種，宋咸淳丁卯耐庵編。一曰宣和乙巳奉使金國行程錄；二曰甕中人語，題韋承撰；三曰開封府狀；四曰南征錄彙，題李天民輯；五曰青宮譯語， 〈 節本〉 題王成棣撰；六曰呻吟語；七曰宋俘記，題可恭撰。惟行程錄見於三朝北盟會編、大金國志，而國志所錄已刪節。餘六種皆從不見於著錄。據耐菴自題，謂見甲申重午確菴訂同憤錄下帙，補以宣和奉使錄、甕中人語各一卷而成是書，惜同憤錄上帙已佚，耐菴又不詳其姓名。靖康之難紀述甚夥，今見引於三朝北盟會編、建炎以來朝野雜記諸書者不下數十種，而原書多不傳。即此七種，而亡佚居其六，又多不題作者姓名，編訂者亦僅署別字，蓋懲於高宗朝搜禁之事也。中惟南征錄彙間有傳本，故耐菴兼采曹氏本、李堯臣本勘其異同，著諸後跋，然仍闕文累累，知當時已不可校補矣。而中所徵引之劉同壽聖院劄記、克錫青城祕錄、高有恭行營隨筆、趙士先毳幕閒談、阿嬾大金武功記、李東賢辛齋筆記、譚清聲劄記、無名氏雛鳳清聲、宋遺民憤談、屯翁日錄、祕鈔十一書，及呻吟語無名氏跋所引某公上京劄記、鈍者燕山筆記、蕭慶雜錄、燕人麈四書，皆可補宋、金藝文志之闕。光緒初年，由朝鮮、日本展轉入我國錢塘丁氏善本書室，見藏書志。丁氏書歸江南圖書館，常熟丁秉衡先生 〈 國鈞〉 手鈔之，更詳考史乘，附以長跋，因首有辛巳三月遺德題，謂據東藩記事，知為明嘉靖時朝鮮國主。辛巳當為萬歷九年。今考遺德為高麗定聖王，諱芳遠，字初，擢進士，建文二年庚辰十一月嗣位。則辛巳當為建文三年，秉衡實緟丁氏藏書志之誤也。又遺德跋謂檢諸故府得此，有先「忠烈王」圖印。今考忠烈王諱諶，宋度宗咸淳十年甲戌立。案，耐菴編此書在咸淳三年丁卯，然則未及數年東國已有鈔本，而今日卒賴以傳，蓋越已六百七十餘年矣。吾友顧君起潛 〈 廷龍〉 先以傳鈔本見示，又從杭縣葉揆初先生 〈 景葵〉 假得秉衡手鈔本，喜其為中土久佚祕籍，且足以證史也，爰校印而識其後。 
　　歲己卯季冬。吳縣王大隆跋 
　　靖康稗史，劉蘧六屬丁秉衡從金陵圖書館鈔出者，皆紀實較然可信。如甕中人語，靖康二年二月初八，虜索近上宗室眷屬出城，十三，虜盡索宗族男女出城，開封府狀宗室男女有宗正譜牒，照依列目契勘等語，與實錄二月癸酉金人於宗正寺取玉牒簿，指名取南班宗室，自二王宮以下近屬及官序高者先取相合。實錄又雲，敵取宗族，皆據管宮閤內侍所供名字，又與南征錄彙宋使鄧珪嘗稱妃嬪帝姬之美相合。今宋實錄已佚，僅見永樂大典本舊聞證誤所引，已符合如此。洵屬南宋舊帙，據遺德跋，稱踐阼後檢諸故府得此，有先「忠烈王」圖印，是百年前傳寫本。攷朝鮮忠烈王即尚元世祖公主者，元史高麗傳至元十一年五月，皇女呼圖克庫哩頁額實下嫁於世子愖是也。然則此書當是元初寫本，經□臣□□之亂，流入日本，又從日本還歸中國。鼎丞前輩手錄是冊，屬跋數語，而城郭猶是，朝市皆非，正欲出都，忽遭先子大故，哀哀故國，惸惸鮮民，忍淚見辭，即以告別。 
　　宣統三年正月棘人曹元忠 
　　是書印將成，潘君景鄭 〈 承弼〉 又獲一鈔本，有曹君直先生手跋，亦源出丁氏本，而為崔鼎丞 〈 師範〉 屬題者，考據甚核，因從假錄附此。「忠烈王」名，據朝鮮徐居正等東國通鑑、近柯劭忞新元史諸書，皆作諶，元史作愖者誤。又考袁桷清容居士集，購求遼、金、元三史遺書目中，有靖康草史，不知即此書否？惜無可證耳。大隆又跋 
　　昭憲太后懲柴氏使幼兒主天下，宋太祖遂得篡其位，因戒太祖萬歲後傳諸二弟，由是更迭相傳，密為約誓，藏諸金匱。至太祖疾革，太宗入侍，有「斧聲燭影」之疑案，而帝位卒傳於太宗。後聽趙普「豈容再誤」之言。背金匱之盟，使德昭自裁，廷美憂卒。金太宗吳乞買當金太祖朝嘗使汴京，其貌絕類宋太祖塐像，眾皆稱異。昔嘗見於某書，今呻吟語中亦有此說，可謂報應不爽矣。至南宋孝宗，為太祖六世孫，則太祖一系仍緜延而未絕。自古亡國之恥辱，未有如趙宋者，讀此靖康稗史七種，能不泫然泣下哉！ 
　　宋太宗第八子、周恭肅王元儼三十二世孫詒琛校畢記 
