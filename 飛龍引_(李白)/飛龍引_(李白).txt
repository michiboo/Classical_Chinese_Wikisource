
黃帝鑄鼎於荊山，鍊丹砂。
丹砂成黃金，騎龍飛上太清家。
雲愁海思令人嗟，宮中綵女顏如花。
飄然揮手凌紫霞，從風縱體登鸞車。
登鸞車，侍軒轅。
遨遊青天中，其樂不可言。
鼎湖流水清且閑，軒轅去時有弓劒。
古人傳道留其間，後宮嬋娟多花顏。
乘鸞飛煙亦不還，騎龍攀天造天關。
造天關，聞天語，長雲河車載玉女。
載玉女，過紫皇，紫皇乃賜白兔所擣之藥方，後天而老彫三光。
下視瑤池見王母，蛾眉蕭颯如秋霜。

