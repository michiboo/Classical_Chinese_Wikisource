愈在京師時，嘗聞當今藩翰之賓客，惟宣州為多賢。與之游者二人：隴西李博、清河崔羣。羣與博之為人，吾知之：道不行於主人，與之處者非其類，雖有享之以季氏之富，不一日留也。以羣、博論之，凡在宣州之幕下者，雖不盡與之游，皆可信而得其為人矣。愈未嘗至宣州，而樂頌其主人之賢者，以其取人信之也。今中丞之在朝，愈日侍言於門下，其來而鎮茲土也，有問湖南之賓客者，愈曰：知其客可以信其主者，宣州也；知其主可以信其客者，湖南也。去年冬，奉詔為邑於陽山，然後得謁湖南之賓客於幕下，於是知前之信之也不失矣。及儀之之來也，聞其言而見其行，則向之所謂羣與博者，吾何先後焉？儀之智足以造謀、材足以立事、忠足以勤上、惠足以存下，而又侈之以《詩》《書》六藝之學，先聖賢之德音，以成其文、以輔其質，宜乎從事於是府，而流聲實於天朝也。夫樂道人之善以勤其歸者，乃吾之心也；謂我為邑長於斯，而媚夫人云者，不知言者也。工乎詩者，歌以繫之。
