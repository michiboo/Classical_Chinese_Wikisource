　　欽定四庫全書　　　　　集部三
　　騎省集　　　　　　　　別集類二〈宋〉
　　提要
　　〈臣〉等謹案騎省集三十巻宋徐鉉撰鉉有稽神録已著録晁公武讀書志陳振孫書録解題並載鉉集三十巻與今本同陳氏稱其前二十巻仕南唐時作後十巻皆歸宋後作今勘集中所載年月事跡亦皆相符葢有舊本也集為其壻呉淑所編天禧中都官員外郎胡克順得其本於陳彭年刋刻表進始行於世鉉精於小學所校許慎説文至今為六書矩矱而文章淹雅亦冠一時讀書志稱其文思敏速凡有撰述常不喜豫作有欲從其求文者必戒臨事即來請往往執筆立就未嘗沉思常曰文速則意思敏壯緩則體勢疎慢故其詩流易有餘而深警不足然如臨漢隠居詩話所稱喜李少保卜隣詩井泉分地脈砧杵共秋聲之句亦未嘗不具有思致葢其才高而學博故振筆而成時出名雋也當五季之末古文未興故其文沿泝燕許不能嗣韓栁之音而就一時體格言之則亦逈然孤秀翟耆年籀史曰太平興國中李煜薨詔侍臣撰神道碑有欲中傷鉉者奏曰呉王事莫若徐鉉為詳遂詔鉉撰鉉請存故主之義太宗許之鉉但推言厯數有盡天命有歸而已其警句曰東隣搆禍南箕扇疑投杼致慈親之惑乞火無隣婦之詞始勞因壘之師終後塗山之㑹太宗覽之稱歎不已云云後呂祖謙編文鑑多不取儷偶之詞而特錄此碑葢亦賞其立言有體以視楊維楨作明鼓吹曲反顔而詆故主者其心術相去逺矣然則鉉之見重於世又不徒以詞章也乾隆四十六
　　年四月恭校　　　　　　　　　　　　〈費墀〉
　　上　總纂〈臣〉官紀〈臣〉昀陸錫〈臣〉熊孫
　　士　毅　總〈臣〉校　官　陸












