白人宜著紫衣裳，冠子梳頭雙眼長。
新睡起來思舊夢，見人忘卻道勝常。

春來新插翠雲釵，尚著雲頭踏殿鞋。
欲得君王回一顧，爭扶玉輦下金階。

五更初起覺風寒，香炷燒來夜已殘。
欲卷珠簾驚雪滿，自將紅燭上樓看。

各將金鎖鎖宮門，院院青娥侍至尊。
頭白監門掌來去，問頻多是最承恩。

夜久盤中蠟滴稀，金刀剪起盡霏霏。
傳聲總是君王喚，紅燭臺前著舞衣。

箏翻禁曲覺聲難，玉柱皆非舊處安。
記得君王曾道好，長因下輦得先彈。

一叢高鬢綠雲光，官樣輕輕淡淡黃。
為看九天公主貴，外邊爭學內家裝。

宜春院裏駐仙輿，夜宴笙歌總不如。
傳索金箋題寵號，鐙前御筆與親書。

永巷重門漸半開，宮官著鎖隔門回。
誰知曾笑他人處，今日將身自入來。

春風簾裏舊青娥，無奈新人奪寵何。
寒食禁花開滿樹，玉堂終日閉時多。

碧繡簷前柳散垂，守門宮女欲攀時。
曾經玉輦從容處，不敢臨風折一枝。

鴉飛深在禁城牆，多繞重樓復殿傍。
時向春簷瓦溝上，散開朝翅占朝光。

白雪猧兒拂地行，慣眠紅毯不曾驚。
深宮更有何人到，只曉金階吠晚螢。

百尺仙梯倚閣邊，內人爭下擲金錢。
風來競看銅烏轉，遙指朱幹在半天。

春風擺蕩禁花枝，寒食鞦韆滿地時。
又落深宮石渠裏，盡隨流水入龍池。

牆牆不斷接宮城，金榜皆書殿院名。
萬轉千回相隔處，各調弦管對聞聲。

霏霏春雨九重天，漸暖龍池御柳煙。
玉輦游時應不避，千廊萬屋自相連。

禁門煙起紫沉沉，樓閣當中復道深。
長入暮天凝不散，掖庭宮裏動秋砧。

炎炎夏日滿天時，桐葉交加覆玉墀。
向晚移鐙上銀簟，叢叢綠鬢坐彈棋。

瞳瞳日出大明宮，天樂遙聞在碧空。
禁樹無風正和暖，玉樓金殿曉光中。

迥出芙蓉閣上頭，九天懸處正當秋。
年年七夕晴光裏，宮女穿針盡上樓。

教來鸚鵡語初成，久閉金籠慣認名。
總向春園看花去，獨於深院笑人聲。

銀瓶瀉水欲朝妝，燭焰紅高粉壁光。
共怪滿衣珠翠冷，黃花瓦上有新霜。

迎風殿裏罷雲和，起聽新蟬步淺莎。
為愛九天和露滴，萬年枝上最聲多。

御果收時屬內官，傍簷低壓玉闌干。
明朝摘向金華殿，盡日枝邊次第看。

內裏松香滿殿聞，四行階下暖氤氳。
春深欲取黃金粉，繞樹宮娥著絳裙。

禁樹傳聲在九霄，內中殘火獨遙遙。
千官待取門猶閉，未到宮前下馬橋。
