太學生陳密請於餘曰：「密承訓於先生，今將歸覲其親，不得朝夕見，願先生賜之言，密將以為戒。密來太學，舉明經，累年不獲選，是弗利於是科也。今將易其業而《三禮》是習，願先生之張之也。密將以為鄉榮。」餘愧乎其言，遺之言曰：「子之業信習矣，其容信合於禮矣。抑吾所見者外也，夫外不足以信內。子誦其文則思其義，習其儀則行其道，則將謂子君子也。爵祿之來也，不可辭矣，科寧有利不利耶？」
