　　欽定四庫全書　　　　　史部六
　　譚襄敏奏議　　　　　　詔令奏議𩔖二〈奏議之屬〉提要
　　〈臣〉等謹案譚襄敏奏議十巻明譚綸撰綸字子理宜黃人嘉靖甲辰進士官至兵部尚書襄敏其諡也事跡具明史本𫝊此編乃其厯官疏草分為三集曰閩稿嘉靖四十二年再起為右僉都御史巡撫福建時所上也曰蜀稿嘉靖四十四年起為陜西巡撫㑹大足民作亂陷七城調任四川以後所上也曰薊遼稿隆慶元年至四年由兵部右侍郎進左侍郎兼右僉都御史總督薊遼保定軍務時所上也史稱綸沈毅知兵為台州知府時即與戚繼光立束伍法練兵破倭冦擒斬殆盡官浙江海道副使時又連破之再起為浙江右叅政時破饒平賊林朝曦調福建叅政時郡縣多為倭所陷力戰恢復閩地以平官四川巡撫時滅雲南叛酋鳯繼祖於㑹理總督兩廣時岑岡賊江月照等望風而降朝廷倚以辦賊遇警輙調居官無淹嵗在薊遼與戚繼光協力邉辦三衛諸部迄不敢南牧終始兵事垂三十年積首功二萬一千五百計其功名不在王守仁下而儒者顧艷稱守仁則以守仁聚徒講學羽翼者衆也今特録是集以見其謀畫之大畧庶不沒其實焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



