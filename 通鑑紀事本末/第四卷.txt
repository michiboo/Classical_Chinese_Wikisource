
漢武帝後元元年。鉤弋夫人之子弗陵，年數歲，形體壯大，多知，上奇愛之，心欲立焉。以其年穉，母少，猶與久之。欲以大臣輔之，察羣臣，唯奉車都尉光祿大夫霍光，忠厚可任大事。上乃使黃門畫周公負成王朝諸侯以賜光。後數日，帝譴責鉤弋夫人，夫人脫簪珥，叩頭。帝曰：「引持去，送掖庭獄。」夫人還顧，帝曰：「趣行，汝不得活。」卒賜死。頃之，帝閒居，問左右曰：「外人言云何。」左右對曰：「人言且立其子，何去其母乎？」帝曰：「然。是非兒曹愚人之所知也。往古國家所以亂，由主少、母壯也。女主獨居驕蹇，淫亂自恣，莫能禁也。汝不聞呂后邪。故不得不先去之也。」
二年春二月，上病篤，霍光涕泣問曰：「如有不諱，誰當嗣者。」上曰：「君未諭前畫意邪。立少子，君行周公之事。」光頓首讓曰：「臣不如金日磾。」日磾亦曰：「臣外國人，不如光，且使匈奴輕漢矣。」乙丑，詔立弗陵為皇太子，時年八歲。丙寅，以光為大司馬、大將軍，日磾為車騎將軍，太僕上官桀為左將軍，受遺詔輔少主。又以搜粟都尉桑弘羊為御史大夫。皆拜臥內牀下。丁卯，帝崩於五柞宮。戊辰，太子即皇帝位。
帝姊鄂邑公主共養省中，霍光、金日磾、上官桀共領尚書事。光輔幼主，政自已出，天下想聞其風采。殿中嘗有怪，一夜，羣臣相驚，光召尚符璽郎，欲收取璽。郎不肯授，光欲奪之。郎按劍曰：「臣頭可得，璽不可得也。」光甚誼之，明日，詔增此郎秩二等。眾庶莫不多光。
昭帝始元二年春正月，封大將軍光為博陸侯。
或說霍光曰：「將軍不見諸呂之事乎。處伊尹、周公之位，攝政擅權，而背宗室，不與共職，是以天下不信，卒至於滅亡。今將軍當盛位，帝春秋富，且納宗室，又多與大臣共事，反諸呂道，如是則可以免患。」光然之。
元鳳元年冬十月，大將軍光以朝無舊臣，光祿勳張安世自先帝時為尚書令，志行純篤，乃白用安世為右將軍，兼光祿勳，以自副焉。安世，故御史大夫湯之子也。光又以杜延年有忠節，擢為太僕、右曹、給事中。
三年春正月，泰山有大石自起立。上林有柳樹枯僵自起生，有蟲食其葉成文，曰：「公孫病已立」。符節令魯國眭弘上書言：「大石自立，僵柳復起，當有匹庶為天子者。枯樹復生，故廢之家公孫氏當復興乎。漢家承堯之後，有傳國之運，當求賢人禪帝位，退自封百里，以順天命。」弘坐設妖言惑眾，伏誅。
元平元年夏四月癸未，帝崩於未央宮，無嗣。時武帝子獨有廣陵王胥，大將軍光與羣臣議所立，咸持廣陵王。王本以行失道，先帝所不用。光內不自安。郎有上書言：「周太王廢太伯立王季文，王舍伯邑考立武王，唯在所宜，雖廢長立少可也。廣陵王不可以承宗廟。」言合光意，光以其書示丞相敞等，擢郎為九江太守。即日承皇后詔，遣行大鴻臚事少府樂成、宗正德、光祿大夫吉、中郎將利漢迎昌邑王賀，乘七乘傳詣長安邸。光又白皇后，徙右將軍安世為車騎將軍。
賀，昌邑哀王之子也，在國素狂縱，動作無節。武帝之喪，賀遊獵不止。嘗遊方輿，不半日馳二百里。中尉琅邪王吉上疏諫曰：「大王不好書術而樂逸遊，馮式撙銜，馳騁不止，口倦乎叱吒，手苦於棰轡，身勞乎車輿，朝則冒霧露，晝則被塵埃，夏則為大暑之所暴炙，冬則為風寒之所匽薄。數以耎脆之玉體，犯勤勞之煩毒，非所以全壽命之宗也，又非所以進仁義之隆也。夫廣廈之下，細旃之上，明師居前，勸誦在後，上論唐、虞之際，下及殷、周之盛，考仁聖之風，習治國之道，欣欣焉發憤忘食，日新厥德，其樂豈街橛之間哉！休則俛仰屈伸以利形，進退步趨以實下，吸新吐故以練臧，專意積精以適神，於以養生，豈不長哉。大王誠留意如此，則心有堯、舜之志，體有喬、鬆之壽，美聲廣譽，登而上聞，則福祿其臻而社稷安矣。皇帝仁聖，至今思慕未怠，於宮館、囿池、弋獵之樂未有所幸。大王宜夙夜念此，以承聖意。諸侯骨肉，莫親大王。大王於屬則子也，於位則臣也，一身而二任之責加焉。恩愛行義，孅介有不具者，於以上聞，非饗國之福也。」王乃下令曰：「寡人造行，不能無惰，中尉甚忠，數輔吾過。」使謁者千秋賜中尉牛肉五百斤，酒五石，脯五束。其後復放縱自若。
郎中令山陽龔遂，忠厚剛毅，有大節。內諫爭於王，外責傅相，引經義，陳禍福，至於涕泣。蹇蹇亡已，面刺王過。王至掩耳起走，曰：「郎中令善媿人。」王嘗久與騶奴、宰人遊戲，飲食賞賜無度，遂入見王，涕泣膝行，左右侍御皆出涕。王曰：「郎中令何為哭。」遂曰：「臣痛社稷危也。願賜清閒，竭愚」王辟左右，遂曰：「大王知膠西王所以為無道亡乎？」王曰：「不知也。」曰：「臣聞膠西王有諛臣侯得，王所為儗於桀、紂也，得以為堯、舜也。王說其謟諛，常與寢處，唯得所言，以至於是。今大王親近羣小，漸漬邪惡，所習，存亡之機，不可不慎也。臣請選郎通經有行義者與王起居，坐則誦《詩》、《書》，立則習禮容，宜有益。」王許之。遂乃選郎中張安等十人侍王。居數日，王皆逐去安等。
王嘗見大白犬，頸以下似人，冠方山冠而無尾，以問龔遂。遂曰：「此天戒，言在側者盡冠狗也。去之則存，不去則亡矣。」後又聞人聲曰：「熊」。視而見大熊，左右莫見，以問遂。遂曰：「熊。山野之獸，而來入宮室，王獨見之，此天戒大王，恐宮室將空，危亡象也。」王仰天嘆曰：「不祥何為數來。」遂叩頭曰：「臣不敢隱忠，數言危亡之戒，大王不說。夫國之存亡，豈在臣言哉。願王內自揆度。大王誦《詩》三百五篇，人事浹，王道備。王之所行，中《詩》一篇何等也。大王位為諸侯王，行污於庶人，以存難，以亡易，宜深察之。」後又血污王坐席，王問遂。遂叫然號曰：「宮空不久，妖祥數至。血者，陰憂象也，宜畏慎自省。」王終不改節。
及徵書至，夜漏未盡一刻，以火發書。其日中，王發。脯時，至定陶，行百三十五里，侍從者馬死相望於道。王吉奏書戒王曰：「臣聞高宗諒暗，三年不言。今大王以喪事徵，宜日夜哭泣悲哀而已，慎毋有所發。大將軍仁愛勇智，忠信之德，天下莫不聞。事孝武皇帝二十餘年，未嘗有過。先帝棄羣臣，屬以天下，寄幼孤焉。大將軍抱持幼君襁緥之中，佈政施教，海內晏然，雖周公、伊尹無以加也。今帝崩無嗣，大將軍惟思可以奉宗廟者，攀援而立大王，其仁厚豈有量哉。臣願大王事之，敬之，政事壹聽之，大王垂拱南面而已。願留意，常以為念。」
王至濟陽，求長鳴雞，道買積竹杖。過弘農，使大奴善以衣車載女子。至湖，使者以讓相安樂，安樂告龔遂。遂入問王，王曰：「無有」遂曰：「即無有，何愛一善以毀行義。請收屬吏，以湔灑大王。」即捽善屬衛士長行法。
王到霸上，大鴻臚郊迎，騶奉乘輿車。王使壽成御，郎中令遂參乘。旦至廣明、東都門，遂曰：「禮，奔喪望見國都哭。此長安東郭門也。」王曰：「我嗌痛，不能哭。」至城門，遂復言。王曰：「城門與郭門等耳。」且至未央宮東闕，遂曰：「昌邑帳在是闕外馳道北，未至帳所，有南北行道，馬足未至數步。大王宜下車，鄉闕西面伏哭，盡哀止。」王曰：「諾」到，哭如儀。六月丙寅，王受皇帝璽綬，襲尊號，尊皇后曰皇太后。
壬申，葬孝昭皇帝於平陵。
昌邑王既位，淫戲無度。昌邑官屬皆徵至長安，往往超擢拜官。相安樂遷長樂衛尉，龔遂見安樂，流涕謂曰：「王立為天子，日益驕溢，諫之不復聽。今哀痛未盡，日與近臣飲食作樂，鬥虎豹，召皮軒車九旒，驅馳東西，所為誖道。古制寬，大臣有隱退。今去不得，陽狂恐知，身死為世戮，奈何。君陛下故相，宜極諫爭。」
王夢青蠅之矢積西階東，可五六石，以屋版瓦覆之，以問遂。遂曰：「陛下之《詩》不云乎：營營青蠅，止於藩。愷悌君子，毋信讒言。陛下左側讒人眾多，如是青蠅惡矣。宜進先帝大臣子孫、親近，以為左右。如不忍昌邑故人，信用讒諛，必有凶咎。願詭禍為福，皆放逐之，臣當先逐矣。」王不聽。
太僕丞河東張敞上書諫曰：「孝昭皇帝蚤崩無嗣，大臣憂懼，選賢聖承宗廟，東迎之日，唯恐屬車之行遲。今天子以盛年初即位，天下莫不拭目傾耳，觀化聽風。國輔大臣未褒，而昌邑小輩先遷，此過之大者也。」王不聽。
大將軍光憂懣，獨以問所親故吏大司農田延年。延年曰：「將軍為國柱石，審此人不可，何不建白太后，更選賢而立之。」光曰：「今欲如是，於古嘗有此不。」延年曰：「伊尹相殷，廢太甲以安宗廟，後世稱其忠。將軍若能行此，亦漢之伊尹也。」光乃引延年給事中，陰與車騎將軍張安世圖計。
王出遊，光祿大夫魯國夏侯勝當乘輿前諫曰：「天久陰而不雨，臣下有謀上者。陛下出，欲何之。」王怒，謂勝為妖言，縛以屬吏。吏白霍光，光不舉法。光讓安世，以為泄語。安世實不言，乃召問勝。勝對言：「在《鴻範傳》，曰皇之不極，厥罰常陰，時則下人有伐上者。惡察察言，故云臣下有謀。」光、安世大驚，以此益重經術士，侍中傅嘉數進諫，王亦縛嘉繫獄。
光、安世既定議，乃使田延年報丞相楊敞。敞驚懼，不知所言，汗出洽背，徒唯唯而已。延年起，至更衣。敞夫人遽從東廂謂敞曰：「此國大事，今大將軍議已定，使九卿來報君侯。君侯不疾應，與大將軍同心，猶與無決，先事誅矣。」延年從更衣還，敞、夫人與延年參語許諾，請奉大將軍教令。
癸巳，光召丞相、御史、將軍、列侯、中二千石、大夫、博士會議未央宮。光曰：「昌邑王行昏亂，恐危社稷，如何」羣臣皆驚鄂失色，莫敢發言，但唯唯而已。田延年前，離席按劍曰：「先帝屬將軍以幼孤，寄將軍以天下，以將軍忠賢能安劉氏也。今羣下鼎沸，社稷將傾，且漢之傳諡常為孝者，以長有天下，令宗廟血食也。如漢家絕祀，將軍雖死，何面目見先帝於地下乎。今日之議，不得旋踵，羣臣後應者，臣請劍斬之。」光謝曰：「九卿責光是也。天下匈匈不安，光當受難。」於是議者皆叩頭曰：「萬姓之命，在於將軍，唯大將軍令。」
光即與羣臣俱見白太后，具陳昌邑王不可以承宗廟狀。皇太后乃車駕幸未央宮明殿，詔諸禁門毋內昌邑羣臣。王入朝太后還，乘輦欲歸溫室，中黃門宦者各持門扇，王入，門閉，昌邑羣臣不得入。王曰：「何為」大將軍跪曰：「有皇太后詔，毋內昌邑羣臣。」王曰：「徐之，何乃驚人如是。」光使盡驅出昌邑羣臣，置金門馬外。車騎將軍安世將羽林騎收縛二百餘人，皆送廷尉詔獄。令故昭帝侍中中臣侍守王。光敕左右「謹宿衛，卒有故物自裁，令我負天下，有殺主名。」王尚未自知當廢，謂左右「我故羣臣從官安得罪，而大將軍盡系之乎？」
頃之，有太后詔召王。王聞召，意恐，乃曰：「我安得罪而召我哉。」太后被珠襦，盛服坐武帳中，侍御數百人皆持兵，期門武士陛戟陳列殿下，羣臣以次上殿，召昌邑王伏前聽詔。光與羣臣連名奏王，尚書令讀奏曰：「丞相臣敞等昧死言皇太后陛下：孝昭皇帝早棄天下，遣使徵昌邑王典喪，服斬衰，無悲哀之心，廢禮誼，居道上不素食，使從官略女子載衣車，內所居傳舍。始至謁見，立為皇太子，常私買雞豚以食。受皇帝信璽、行璽大行前，就次，發璽不封。從官更持節引內昌邑從官、騶宰、官奴二百餘人，常與居禁闥內敖戲。為書曰：皇帝問侍中君卿：使中御府令高昌奉黃金千斤，賜君卿取十妻。大行在前殿，發樂府樂器，引內昌邑樂人擊鼓，歌吹，作俳倡。召內泰壹、宗廟樂人，悉奏眾樂。駕法駕，驅馳北宮、桂宮，弄彘，鬥虎。召皇大後御小馬車，使官奴騎乘，遊戲掖庭中。與孝昭皇帝宮人蒙等淫亂，詔掖庭令：敢泄言，要斬。」太后曰：「止。為人臣子，當悖亂如是邪？」王離席伏，尚書令復讀曰：「取諸侯王、列侯、二千石綬及墨綬、黃綬以並佩昌邑郎官者免奴。發御府金錢、刀劍、玉器、採繒，賞賜所與遊戲者。與從官、官奴夜飲，湛沔於酒。獨夜設九賓溫室，延見姊夫昌邑關內侯。祖宗廟祠未舉，為璽書，使使者持節，以三太牢祠昌邑哀王園廟，稱嗣子皇帝。受璽以來二十七日，使者旁午，持節詔諸官署徵發凡一千一百二十七事。荒淫迷惑，失帝王禮誼，亂漢制度。臣敞等數進諫，不變更，日以益甚。恐危社稷，天下不安。臣敞等謹與博士議，皆曰：今陛下嗣孝昭皇帝後，行淫辟不軌。「五辟之屬，莫大不孝」。周襄王不能事母，《春秋》曰：「天王出居於鄭」，由不孝出之，絕之於天下也。宗廟重於君，陛下不可以承天序，奉祖宗廟，子萬姓，當廢。臣請有司以一太牢具告祠高廟。」皇太后詔曰：「可」光令王起，拜受詔。王曰：「聞天子有爭臣七人，雖亡道不失天下。」光曰：「皇太后詔廢，安得稱天子。」乃即持其手，解脫其璽組，奉上太后。扶王下殿，出金馬門，羣臣隨送。王西面拜曰：「愚戇，不任漢事。」起就乘輿副車，大將軍光送至昌邑邸。光謝曰：「王行自絕於天，臣寧負王，不敢負社稷。願王自愛，臣長不復左右。」光涕泣而去。
羣臣奏言：「古者廢放之人，屏於遠方，不及以政。請徙王賀漢中房陵縣。」太后詔歸賀昌邑，賜湯沐邑二千戶，故王家財物皆與賀。及哀王女四人，各賜湯沐邑千戶。國除，為山陽郡。
昌邑羣臣坐在國時不舉奏上罪過，令漢朝不聞知，又不能輔道，陷王大惡，皆下獄，誅殺二百餘人。唯中尉吉、郎中令遂，以忠直數諫正，得減死，髡為城旦。師王式繫獄，當死，治事使者責問曰：「師何以無諫書？」式對曰：「臣以《詩》三百五篇朝夕授王，至於忠臣、孝子之篇，未嘗不為王反覆誦之也。至於危亡失道之君，未嘗不流涕為王深陳之也。臣以三百五篇諫，是以無諫書。」使者以聞，亦得減死論。
霍光以羣臣奏事東宮，太后省政，宜知經術。白令夏侯勝用《尚書》授太后，遷勝長信少府，賜爵關內侯。
初，衛太子納魯國史良娣，生子進，號史皇孫。皇孫納涿郡王夫人，生子病已，號皇曾孫皇曾孫生數月，遭巫蠱事，太子三男、一女及諸妻妾皆遇害，獨皇曾孫在，亦坐收系郡邸獄。故廷尉監魯國丙吉受詔治巫蠱獄，吉心知太子無事實，重哀皇曾孫無辜，擇謹厚女徒渭城胡組、淮陽郭徵卿，令乳養曾孫，置間燥處。吉日再省視。
巫蠱事連歲不決，武帝疾，往來長楊、五柞宮。望氣者言：「長安獄中有天子氣。」於是武帝遣使者分條中都官詔獄系者，無輕重一切皆殺之。內謁者令郭穰夜到郡邸獄，吉閉門拒使者不納，曰：「皇曾孫在。他人無辜死者猶不可，況親曾孫乎？」相守至天明，不得入。穰還以聞，因劾奏吉。武帝亦寤，曰：「天使之也。」因赦天下。郡邸獄系者，獨賴吉得生。
既而吉謂守丞誰如「皇孫不當在官」，使誰如移書京兆尹，遣與胡組俱送。京兆尹不受，復還。及組日滿當去，皇孫思慕，吉以私錢僱組，令留，與郭徵卿並養，數月，乃遣組去。後少內嗇夫白吉曰：「食皇孫無詔令。」時吉得食米、肉，月月以給皇曾孫。曾孫病，幾不全者數焉，吉數敕保養乳母加致醫藥，視遇甚有恩惠。吉聞史良娣有母貞君及兄恭，乃載皇曾孫以付之。貞君年老，見孫孤，甚哀之，自養視焉。
後有詔掖庭養視，上屬籍宗正。時掖庭令張賀，嘗事戾太子，思顧舊恩，哀曾孫，奉養甚謹，以私錢供給，教書。既壯，賀欲以女孫妻之。是時昭帝始冠，長八尺二寸，賀弟安世為右將軍，輔政，聞賀稱譽皇曾孫，欲妻以女，怒曰：「曾孫乃衛太子後也，幸得以庶人衣食縣官足矣，勿復言予女事。」於是賀止。時暴室嗇夫許廣漢有女，賀乃置酒請廣漢，酒酣，為言：「曾孫體近，下乃關內侯，可妻也」。廣漢許諾。明日，嫗聞之，怒。廣漢重令人為介，遂與曾孫。賀以家財聘之。曾孫因依倚廣漢兄弟及祖母家史氏，受《詩》於東海澓中翁，高材好學，然亦喜遊俠，鬥雞、走馬，以是具知閭里奸邪，吏治得失。數上下諸陵，周遍三輔，嘗困於蓮勺滷中。尤樂杜、鄠之閒，率常在下杜。時會朝請，舍長安尚冠裏。
及昌邑王廢，霍光與張安世諸大臣議所立，未定。丙吉奏記光曰：「將軍事孝武皇帝，受襁褓之屬，任天下之寄。孝昭皇帝早崩，無嗣，海內憂懼，欲亟聞嗣主。發喪之日，以大誼立後。所立非其人，復以大誼廢之，天下莫不服焉。方今社稷、宗廟、羣生之命，在將軍之壹舉。竊伏聽於眾庶，察其所言諸侯、宗室在列位者，未有所聞於民間也。而遺詔所養武帝曾孫名病已在掖庭外家者，吉前使居郡邸時，見其幼少。至今十八九矣，通經術，有美材，行安而節和。願將軍詳大義，參以蓍龜豈宜，褒顯先使入侍，令天下昭然知之，然後決定大策，天下幸甚。」杜延年亦知曾孫德美，勸光、安世立焉。
秋七月，光坐庭中，會丞相以下議定所立，遂復與丞相敞等上奏曰：「孝武皇帝曾孫病已，年十八，師受《詩》、《論語》、《孝經這》，躬行節儉，慈仁愛人，可以嗣孝昭皇帝後，奉承祖宗廟，子萬姓。臣昧死以聞。」皇太后詔曰：「可」光遣宗正德至曾孫家尚冠裏，洗沐，賜御衣。太僕以軨獵車迎曾孫，就齋宗正府。庚申，入未央宮，見皇太后，封為陽武侯。已而羣臣奏上璽綬，即皇帝位。謁高廟，尊皇太后為太皇太后。
侍御史嚴延年劾奏「大將軍光擅廢立主，無人臣禮，不道」奏雖寢，然朝廷肅然敬憚之。
初，許廣漢女適皇曾孫，一歲，生子奭。數月，曾孫立為帝，許氏為倢伃。是時霍將軍有小女，與皇太后親，公卿議更立皇后，皆心擬霍將軍女，亦未有言。上乃詔求微時故劍。大臣知指，白立許倢伃為皇后。十一月壬子，立皇后許氏。霍光以後父廣漢刑人，不宜君國，歲餘，乃封為昌成君。
宣帝本始元年春，詔有司論定策安宗廟功。大將軍光益封萬七千戶，與故所食凡二萬戶。車騎將軍富平侯安世以下益封者十人，封侯者五人，賜爵關內侯八人。
大將軍光稽首歸政，上謙遜不受，諸事皆先關白光，然後奏御。自昭帝時，光子禹及兄孫雲皆為中郎將，雲弟山奉車都尉、侍中，領胡、越兵，光兩女壻為東、西宮衛尉，昆弟、諸壻、外孫皆奉朝請，為諸曹、大夫、騎都尉、給事中，黨親連體，根據於朝廷。及昌邑王廢，光權益重，每朝見，上虛已斂容，禮下之已甚。
三年春正月癸亥，恭哀許皇后崩。時霍光夫人顯欲貴其小女成君，道無從。會許後當娠，病，女醫淳于衍者，霍氏所愛，嘗入宮侍皇后疾。衍夫賞為掖庭戶衛，謂衍「可過辭霍夫人，行為我求安池監」。衍如言報顯，顯因生心，辟左右字謂衍曰：「少夫幸報我以事，我亦欲報少夫，可乎？」衍曰：「夫人所言，何等不可者。」顯曰：「將軍素愛小女成君，欲奇貴之，願以累少夫。」衍曰：「何謂邪？」顯曰：「婦人免乳，大故，十死一生。今皇后當免身，可因投毒藥去也，成君即為皇后矣。如蒙力，事成，富貴與少夫共之。」衍曰：「藥雜治，當先嘗，安可」顯曰：「在少夫為之耳。將軍領天下，誰敢言者。緩急相護，但恐少夫無意耳。」衍良久曰：「願盡力。」即搗附子，齎入長定宮。皇后免身後，衍取附子併合太醫大丸以飲皇后，有頃，曰：「我頭岑岑也，藥中得無有毒。」對曰：「無有」遂加煩懣，崩。衍出，過見顯，相勞問，亦未敢重謝衍。後人有上書告諸醫侍疾無狀者，皆收系詔獄，劾不道。顯恐急，即以狀具語光，因曰：「既失計為之，無令吏急衍。」光大驚，欲自發舉，不忍，猶與。會奏上，光署衍勿論。顯因勸光內其女入宮。
四年春三月乙卯，立霍光女為皇后。轝駕、侍從益盛，賞賜官屬以千萬計，與許後時縣絕矣。
地節二年春，霍光病篤，車駕自臨問，上為之涕泣。光上書謝恩，願分國邑三千戶以封兄孫奉車都尉山為列侯，奉兄去病祀。即日拜光子禹為右將軍。三月庚午，光薨，上及皇太后親臨光喪，中二千石治冢，賜梓宮葬具，皆如乘輿制度，諡曰宣成侯。發三河卒穿復土，置園邑三百家，長、丞奉守。下詔復其後世，疇其爵邑，世世無有所與。
御史大夫魏相上封事曰：「國家新失大將軍，宜顯明功臣，以填藩國，毋空大位，以塞爭權。宜以車騎將軍安世為大將軍，毋令領光祿勳事，以其子延壽為光祿勳。」上亦欲用之。夏四月戊申，以安世為大司馬、車騎將軍，領尚書事。
上思報大將軍德，乃封光兄孫山為樂平侯，使以奉車都尉領尚書事。魏相因昌成君許廣漢奏封事，言：「《春秋》譏世卿，惡宋三世為大夫及魯季孫之專權，皆危亂國家。自後元以來，祿去王室，政由冢宰。今光死，子復為右將軍，兄子秉樞機，昆弟、諸壻據權勢，在兵官，光夫人顯及諸女皆通籍長信宮，或夜詔門出入，驕奢放縱，恐浸不制。宜有以損奪其權，破散陰謀，以固萬世之基，全功臣之世。」又故事，諸上書者皆為二封，署其一曰：「副」，領尚書者先發副封，所言不善，屏去不奏。相復因許伯白去副封，以防壅蔽。帝善之，詔相給事中，皆從其議。
三年夏四月戊申，立子奭為皇太子，以丙吉為太傅，太中大夫疏廣為少傅。封太子外祖父許廣漢為平恩侯，又封霍光兄孫中郎將云為冠陽侯。霍顯聞立太子，怒恚不食，歐血，曰：「此乃民間時子，安得立。即後有子，反為王邪？」復教皇后令毒太子。皇后數召太子賜食，保阿輒先嘗之，後挾毒不得行。
霍氏驕侈縱橫。太夫人顯廣治第室，作乘輿輦，加畫，繡絪馮，黃金塗，韋絮薦輪，侍婢以五采絲輓顯遊戲第中。與監奴馮子都亂。而禹、山亦並繕治第宅，走馬馳逐平樂館。雲當朝請，數稱病私出，多從賓客，張圍獵黃山苑中，使倉頭奴上朝謁，莫敢遣者。顯及諸女晝夜出入長信宮殿中，無期度。
帝自在民間，聞知霍氏尊盛日久，內不能善。既躬親朝政，御史大夫魏相給事中。顯謂禹、雲、山「女曹不務奉大將軍餘業，今大夫給事中，他人壹間女，能復自救邪？」後兩家奴爭道，霍氏奴入御史府，欲趶闒大夫門。御史為叩頭謝，乃去。人以謂霍氏，顯等始知憂。
會魏大夫為丞相，數燕見言事，平恩侯與侍中金安上等徑出入省中。時霍山領尚書，上令吏民得奏封事，不關尚書，羣臣進見獨往來，於是霍氏甚惡之。上頗聞霍氏毒殺許後而未察，乃徙光女壻度遼將軍、未央衛尉平陵侯範明友為光祿勳，出次壻諸吏、中郎將、羽林監任勝為安定太守。數月，復出光娣壻給事中、光祿大夫張朔為蜀郡太守，羣孫壻中郎將王漢為武威太守。頃之，復徙光長女壻張樂衛尉鄧廣漢為少府。戊戌，更以張安世為衛將軍，兩宮衛尉、城門、北軍兵屬焉。以霍禹為大司馬，冠小冠，無印綬。罷其屯兵官屬，特使禹官名與光俱大司馬者。又收範明友度遼將軍印綬，但為光祿勳。及光中女壻趙平為散騎都尉、光祿大夫，將屯兵，又收平騎都尉印綬。諸領胡、越騎、羽林及兩宮衛將屯兵，悉易以所親信許、史子弟代之。
四年。霍顯及禹、山、雲自見日侵削，數相對啼泣自怨。山曰：「今丞相用事，縣官信之，盡變易大將軍時法令，發揚大將軍過失。又，諸儒生多寠人子，遠客饑寒，喜妄說狂言，不避忌諱，大將軍常讎之。今陛下好與諸儒生語，人人自書對事，多言我家者。嘗有上書言我家昆弟驕恣，其言絕痛，山屏不奏。後上書者益黠，盡奏封事，輒下中書令出取之，不關尚書，益不信人。又聞民間讙言霍氏毒殺許皇后，寧有是邪？」顯恐急，即以其實告禹、山、雲。禹、山、雲驚曰：「如是，何不早告禹等。縣官離散、斥逐諸壻，用是故也。此大事，誅罰不小，奈何？」於是始有邪謀矣。
雲舅李竟所善張赦，見雲家卒卒，謂竟曰：「今丞相與平恩侯用事，可令太夫人言太后，先誅此兩人。移徙陛下，在太后耳。」長安男子張章告之，事下廷尉，執金吾捕張赦等。後有詔，止勿捕。山等愈恐，相謂曰：「此縣官重太后，故不竟也。然惡端已見，久之猶發。發即族矣，不如先也。」遂令諸女各歸報其夫，皆曰：「安所相避。」
會李竟坐與諸侯王交通，辭語及霍氏，有詔「雲、山不宜宿衛，免就第。」山陽太守張敞上封事曰：「臣聞公子季友有功於魯，趙衰有功於晉，田完有功於齊，皆疇其庸，延及子孫。終後田氏篡齊，趙氏分晉，季世顓魯。故仲尼作《春秋》，跡盛衰，譏世卿最甚。乃者大將軍決大計，安宗廟，定天下，功亦不細矣。夫周公七年耳，而大將軍二十歲，海內之命，斷於掌握。方其隆盛時，感動天地，侵迫陰陽。朝臣宜有明言曰：陛下褒寵故大將軍，以報功德足矣。間者輔臣顓政，貴戚大盛，君臣之分不明，請罷霍氏三侯皆就第。及衛將軍張安世，宜賜几杖歸休，時存問召見，以列侯為天子師。明詔以恩不聽，羣臣以義固爭而後許之，天下必以陛下為不忘功德，而朝臣為知禮，霍氏世世無所患苦。今朝廷不聞直聲，而令明詔自親其文，非策之得者也。今兩侯巳出，人情不相遠，以臣心度之，大司馬及其枝屬必有畏懼之心。夫近臣自危，非完計也。臣敞願於廣朝白髮其端，直守遠郡，其路無由。唯陛下省察。」上甚善其計，然不召也。
禹、山等家數有妖怪，舉家憂愁。山曰：「丞相擅減宗廟羔、菟、蛙，可以此罪也。」謀令太后為博平君置酒，召丞相、平恩侯以下，使範明友、鄧廣漢承太后制引斬之，因廢天子而立禹。約定未發，雲拜為玄菟太守，太中大夫任宣為代郡太守。會事發覺，秋七月，雲、山、明友自殺，顯、禹、廣漢等捕得。禹要斬，顯及諸女昆弟皆棄市，與霍氏相連坐誅滅者數十家。太僕杜延年以霍氏舊人，亦坐免官。八月己酉，皇后霍氏廢，處昭臺宮。乙丑，詔封告霍氏反謀者男子張章、期門董忠、左曹楊惲、侍中金安上、史高皆為列侯。惲，丞相敞子。安上，車騎將軍日磾弟子。高、史良娣兄弟也。
初，霍氏奢侈，茂陵徐生曰：「霍氏必亡。夫奢則不遜，不遜必侮上。侮上者，逆道也，在人之右，眾必害之。霍氏秉權日久，害之者多矣。天下害之，而又行以逆道，不亡何待。」乃上疏言：「霍氏泰盛，陛下即愛厚之，宜以時抑制，無使至亡。」書三上，輒報聞。其後霍氏誅滅，而告霍氏者皆封，人為徐生上書曰：「臣聞客有過主人者，見其竈直突，傍有積薪。客謂主人：更為曲突，遠徙其薪，不者且有火患。主人嘿然不應。俄而家果失火，鄰里共救之，幸而得息。於是殺牛置酒，謝其鄰人，灼爛者在於上行，餘各以功次坐，而不錄言曲突者。人謂主人曰：卿使聽客之言，不費牛酒，終亡火患。今論功而請賓，曲突徙薪無恩澤，焦頭爛額為上客邪。主人乃寤而請之。今茂陵徐福數上書言霍氏且有變，宜防絕之。鄉使福說得行，則國無裂土出爵之費，臣無逆亂誅滅之敗。往事既已，而福獨不蒙其功，唯陛下察之，貴徙薪曲突之策，使居焦發灼爛之右。」上乃賜福帛十匹，後以為郎。
帝初立，謁見高廟，大將軍光驂乘，上內嚴憚之，若有芒刺在背。後車騎將軍張安世代光驂乘，天子從容肆體，甚安近焉。及光身死而宗族竟誅，故俗傳霍氏之禍萌於驂乘。後十二歲，霍後復徙雲林館，乃自殺。
漢宣帝元康四年。初，武帝開河西四郡，隔絕羌與匈奴相通之路，斥逐諸羌，不使居湟中地。及帝即位，光祿大夫義渠安國使行諸羌。先零豪言：「願時度湟水北，逐民所不田處畜牧。」安國以聞。後將軍趙充國劾安國奉使不敬。是後羌人旁緣前言，抵冒渡湟水，郡縣不能禁。
既而先零與諸羌種豪二百餘人解仇、交質、盟詛，上聞之，以問趙充國。對曰：「羌人所以易制者，以其種自有豪，數相攻擊，勢不一也。往三十餘歲，西羌反時，亦先解仇、合約攻令居，與漢相距，五六年乃定。匈奴數誘羌人，欲與之共擊張掖、酒泉地，使羌居之。間者匈奴困於西方，疑其更遣使至羌中與相結。臣恐羌變未止，此且復結聯他種，宜及未然為之備。」後月餘，羌侯狼何果遣使至匈奴藉兵，欲擊鄯善、敦煌以絕漢道。充國以為「狼何勢不能獨造此計，疑匈奴使已至羌中，先零、罕、開乃解仇、作約。到秋馬肥，變必起矣。宜遣使者行邊兵，豫為備敕，視諸羌毋令解仇，以發覺其謀」。於是兩府復白遣義渠安國行視諸羌，分別善惡。
神爵元年三月，義渠安國至羌中，召先零諸豪三十餘人，以尤桀黠者皆斬之，縱兵擊其種人，斬首千餘級。於是諸降羌及歸義羌侯楊玉等怨怒，無所信鄉，遂劫略小種，背畔犯塞，攻城邑，殺長吏。安國以騎都尉將騎三千屯備羌，至浩亹，為虜所擊，失亡車重、兵器甚眾。安國引還，至令居，以聞。
時趙充國年七十餘，上老之，使丙吉問：「誰可將者。」充國對曰：「無逾於老臣者矣。」上遣問焉，曰：「將軍度羌虜何如。當用幾人。」充國曰：「百聞不如一見。兵難遙度，臣願馳至金城，圖上方略。羌戎小夷，逆天背畔，滅亡不久。願陛下以屬老臣，勿以為憂。」上笑曰：「諾」乃大發兵詣金城。夏四月，遣充國將之，以擊西羌。
六月，趙充國至金城，須兵滿萬騎，欲渡河，恐為虜所遮，即夜遣三校銜枚先渡，渡輒營陳。會明畢，遂以次盡渡。虜數十百騎來，出入軍傍，充國曰：「吾士馬新倦，不可馳逐。此皆驍騎難制，又恐其為誘兵也。擊虜以殄滅為期，小利不足貪。」令軍勿擊。遣騎候四望斄中無虜，夜，引兵上至落都，召諸校司馬謂曰：「吾知羌虜不能為兵矣。使虜發數千人守杜四望斄中，兵豈得入哉。」
充國常以遠斥侯為務，行必為戰備，止必堅營壁，尤能持重，愛士卒，先計而後戰。遂西至西部都尉府，日饗軍士，士皆欲為用。虜數挑戰，充國堅守。捕得生口，言羌豪相數責曰：「語汝無反。今天子遣趙將軍來，年八九十矣，善為兵，今請欲一斗而死，可得邪？」初，、開豪靡當兒使弟雕庫來告都尉曰：「先零欲反。」後數日，果反。雕庫種人頗在先零中，都尉即留雕庫為質。充國以為無罪，乃遣歸告種豪「大兵誅有罪者，明白自別，毋取拜滅。天子告諸羌人：犯法者能相捕斬，除罪，仍以功大小賜錢有差，又以其所捕妻子、財物盡與之。」充國計欲以威信招降、開及劫略者，解散虜謀，徼其疲劇，乃擊之。
時上已發內郡兵屯邊者合六萬人矣。酒泉太守辛武賢奏言：「郡兵皆屯備南山，北邊空虛，勢不可久。若至秋冬乃進兵，此虜在境外之冊。今虜朝夕為寇，土地寒苦，漢馬不耐冬，不如以七月上旬齎三十日糧，分兵出張掖、酒泉，合擊、開在鮮水上者。雖不能盡誅，但奪其畜產，虜其妻子，復引兵還。冬復擊之，大兵仍出，虜必震壞。」天子下其書充國，令議之。充國以為「一馬自負三十日食，為米二斛四斗，麥八斛，又有衣裝、兵器，難以追逐。虜必商軍進退，稍引去，逐水草，入山林。隨而深入，虜即據前險，守後阨，以絕糧道，必有傷危之憂，為夷狄笑，千載不可復。而武賢以為可奪其畜產，虜其妻子，此殆空言，非至計也。先零首為畔逆，它種劫略，故臣愚冊，欲捐、開闇昧之過，隱而勿章，先行先零之誅以震動之，宜悔過反善，因赦其罪，選擇良吏知其俗者，拊循和輯。此全師保勝安邊之冊。」
天子下其書公卿，議者咸以為「先零兵盛，而負、開之助，不先破、開，則先零未可圖也」。上乃拜侍中許延壽為強弩將軍，即拜酒泉太守武賢為破羌將軍，賜璽書嘉納其冊。以書敕讓充國曰：「今轉輸並起，百姓煩擾，將軍將萬餘之眾，不早及秋共水草之利，爭其畜食，欲至冬，虜皆當畜食，多藏匿山中，依險阻，將軍士寒，手足皸瘃，寧有利哉。將軍不念中國之費，欲以歲數而勝敵，將軍誰不樂此者。今詔破羌將軍武賢等將兵，以七月擊羌，將軍其引兵並進，勿復有疑。」
充國上書曰：「陛下前幸賜書，欲使人諭罕，以大軍當至，漢不誅罕，以解其謀。臣故遣開豪雕庫宣天子至德；罕、開之屬皆聞知明詔。今先零羌楊玉阻石山木，候便為寇，罕羌未有所犯，乃置先零，先擊罕，釋有罪，誅無辜，起壹難，就兩害，誠非陛下本計也。臣聞兵法：『攻不足者守有餘。』又曰：『善戰者致人，不致於人。』今罕羌欲為敦煌、酒泉寇，宜飭兵馬，練戰士，以須其至。坐得致敵之術，以逸擊勞，取勝之道也。今恐二郡兵少，不足以守，而發之行攻，釋致虜之術而從為虜所致之道，臣愚以為不便。先零羌欲為背畔，故與罕、開解仇結約，然其私心不能無恐漢兵而罕、開背之也。臣愚以為其計常欲先赴罕、開之急以堅其約。先擊罕羌，先零必助之。今虜馬肥、糧食方饒，擊之恐不能傷害，適使先零得施德於罕羌，堅其約，合其黨。虜交堅黨，合精兵二萬餘人，迫脅諸小種，附著者稍眾，莫須之屬不輕得離也。如是，虜兵浸多，誅之用力數倍。臣恐國家憂累，由十年數，不二三歲而已。於臣之計，先誅先零已，則罕、開之屬不煩兵而服矣。先零已誅而罕、開不服，涉正月擊之，得計之理，又其時也。以今進兵，誠不見其利。」戊申，充國上奏。秋，七月，甲寅，璽書報，從充國計焉。
充國乃引兵至先零在所。虜久屯聚，懈馳，望見大軍，棄車重，欲渡湟水，道厄罕；充國徐行驅之。或曰：「逐利行遲。」充國曰：「此窮寇，不可迫也。緩之則走不顧，急之則還致死。」諸校皆曰：「善。」虜赴水溺死者數百。降及斬首五百餘人。虜馬、牛、羊十萬餘頭，車四千餘兩。兵至罕地，令軍毋燔聚落、芻牧田中。罕羌聞之，喜曰：「漢果不擊我矣！」豪靡忘使人來言：「願得還復故地。」充國以聞，未報。靡忘來自歸，充國賜飲食，遣還諭種人。護軍以下皆爭之曰：「此反虜，不可擅遣！」充國曰：「諸君但欲便文自營，非為公家忠計也！」語未卒，璽書報，令靡忘以贖論。後罕竟不煩兵而下。
上詔破羌、強弩將軍詣屯所，以十二月與充國合，進擊先零。時羌降者萬餘人矣，充國度其必壞，欲罷騎兵，屯田以待其敝。作奏未上，會得進兵璽書，充國子中郎將卬懼，使客諫充國曰：「誠令兵出，破軍殺將，以傾國家，將軍守之可也。即利與病，又何足爭。一旦不合上意，遣繡衣來責將軍，將軍之身不能自保，何國家之安。」充國嘆曰：「是何言之不忠也。本用吾言，羌虜得至是邪。往者舉可先行羌者，吾舉辛武賢，丞相、御史復白遣義渠安國，竟沮敗羌。金城、湟中谷斛八錢，吾謂耿中丞：糴三百萬斛谷，羌人不敢動矣。耿中丞請糴百萬斛，乃得四十萬斛耳。義渠再使，且費其半。失此二冊，羌人致敢為逆。失之豪釐，差以千里，是既然矣。今兵久不決，四夷卒有動搖，相因而起，雖有知者不能善其後，羌獨足憂邪。吾固以死守之，明主可為忠言。」
遂上屯田奏曰：「臣所將吏士、馬牛食所用糧谷、茭稾，調度甚廣，難久不解，徭役不息，恐生他變，為明主憂，誠非素定廟勝之冊。且羌易以計破，難用兵碎也，故臣愚心以為擊之不便。計度臨羌東至浩亹，羌虜故田及公田，民所未墾，可二千頃以上，其間郵亭多壞敗者。臣前部士入山伐材木六萬餘枚，在水次。臣願罷騎兵，留步兵萬二百八十一人，分屯要害處，冰解漕下，繕鄉亭，浚溝渠，治湟斄以西道橋七十所，令可至鮮水左右。田事出，賦人二十畝。至四月草生，發郡騎及屬國胡騎各千，就草為田者遊兵，以充入金城郡，益積畜，省大費。今大司農所轉谷至者，足支萬人一歲食，謹上田處及器用簿。」
上報曰：「即如將軍之計，虜當何時伏誅。兵當何時得決。孰計其便，復奏。」
充國上狀曰：「臣聞帝王之兵，以全取勝，是以貴謀而賤戰。百戰而百勝，非善之善者也，故先為不可勝以待敵之可勝。蠻夷習俗雖殊於禮義之國，然其欲避害就利，愛親戚，畏死亡，一也。今虜亡其美地薦草，愁於寄託，遠遯，骨肉心離，人有畔志。而明主班師罷兵，萬人留田，順天時，因地利，以待可勝之虜，雖未即伏辜，兵決可期月而望。羌虜瓦解，前後降者萬七百餘人，及受言去者凡七十輩，此坐支解羌虜之具也。臣謹條不出兵留田便宜十二事：步兵九校、吏士萬人留屯，以為武備，因田致谷，威德並行，一也。又因排折羌虜，令不得歸肥饒之地，貧破其眾，以成羌虜相畔之漸，二也。居民得並田作，不失農業，三也。軍馬一月之食，度支田士一歲，罷騎兵以省大費，四也。至春，省甲士卒，循河、湟漕谷至臨羌，以示羌虜，揚威武，傳世折衝之具，五也。以閒暇時，下先所伐材，繕治郵亭，充入金城，六也。兵出，乘危徼倖。不出，令反叛之虜竄於風寒之地，離霜露、疾疫、瘃墯之患，坐得必勝之道，七也。無經阻、遠追、死傷之害，八也。內不損威武之重，外不令虜得乘間之勢，九也。又無驚動河南大開，使生他變之憂，十也。治湟斄中道橋，令可至鮮水以制西域，伸威千里，從枕蓆上過師，十一也。大費既省，繇役豫息，以戒不虞，十二也。留屯田得十二便，出兵失十二利，唯明詔採擇。」
上覆賜報曰：「兵決可期月而望者，謂今冬邪。謂何時也。將軍獨不計虜聞兵頗罷，且丁壯相聚，攻擾田者及道上屯兵，復殺略人民，將何以止之。將軍孰計復奏。」
充國復奏曰：「臣聞兵以計為本，故多算勝少算。先零羌精兵，今餘不過七八千人，失地遠客分散，饑凍畔還者不絕。臣愚以為虜破壞可日月冀，遠在來春，故曰兵決可期月而望。竊見北邊自敦煌至遼東萬一千五百餘里，乘塞列地有吏卒數千人，虜數以大眾攻之而不能害。今騎兵雖罷，虜見屯田之士精兵萬人，從今盡三月，虜馬羸瘦，必不敢捐其妻子於他種中，遠涉河山而來為寇，亦不敢將其累重，還歸故地。是臣之愚計所以度虜且必瓦解其處，不戰而自破之冊也。至於虜小寇盜，時殺人民，其原未可卒禁。臣聞戰不必勝，不苟接刃。攻不必取，不苟勞眾。誠令兵出，雖不能滅先零，但能令虜絕不為小寇，則出兵可也。即今同是，而釋坐勝之道，從乘危之勢，往終不見利，空內自罷敝，貶重而自損，非所以示蠻夷也。又大兵一出，還不可復留，湟中亦未可空，如是，徭役復更發也，臣愚以為不便。臣竊自惟念，奉詔出塞，引軍遠擊，窮天子之精兵，散車甲于山野，雖無尺寸之功，媮得避嫌之便，而無後咎餘責，此人臣不忠之利，非明主社稷之福也。」
充國奏每上，輒下公卿議臣。初是充國計者什三，中什五，最後什八。有詔詰前言不便者，皆頓首服。魏相曰：「臣愚不習兵事利害，後將軍數畫軍冊，其言常是，臣任其計可必用也。」上於是報充國，嘉納之。亦以破羌、強努將軍數言當擊，於是兩從其計，詔兩將軍與中郎將卬出擊。強努出降四千餘人，破羌斬首二千級，中郎將卬斬首降者亦二千餘級，而充國所降復得五千餘人。詔罷兵，獨充國留屯田。
二年夏五月，趙充國奏言：「羌本可五萬人軍，凡斬首七千六百級，降者三萬一千二百人，溺河湟、饑餓死者五六千人，定計遺脫與煎鞏、黃羝俱亡者不過四千人。羌靡忘等自詭必得，請罷屯兵。」奏可。充國振旅而還。所善浩星賜迎說充國曰：「眾人皆以破羌、強弩出擊，多斬首、生降，虜以破壞。然有識者以為虜勢窮困，兵雖不出，必自服矣。將軍即見，宜歸功於二將軍出擊，非愚臣所及。如此，將軍計未失也。」充國曰：「吾年老矣，爵位已極，豈嫌伐一時事以欺明主哉。兵勢，國之大事，當為後法。老臣不以餘命，壹為陛下明言兵之利害，卒死，誰當復言之者。」卒以其意對。上然其計，罷遣辛武賢歸酒泉太守官，充國復為後將軍。
秋，羌若零、離留、且種、兒庫共斬先零大豪猶非、楊玉首，及諸豪弟澤、湯雕、良兒、靡忘皆帥煎鞏、黃羝之屬四千餘人降。漢封若零、弟澤二人為帥眾王，餘皆為侯、為君。初置金城屬國，以處降羌。詔舉可護羌校尉者。時充國病，四府舉辛武賢小弟湯。充國遽起，奏「湯使酒，不可典蠻夷，不如湯兄臨眾。」時湯已拜受節，有詔更用臨眾。後臨眾病免，五府復舉湯。湯數醉酩羌人，羌人反畔，卒如充國之言。辛武賢深恨充國，上書告中郎將卬泄省中語，下吏，自殺。
漢昭帝始元二年。初，武帝征伐匈奴，深入窮追二十餘年，匈奴馬畜孕重墮殰，罷極，苦之，常有欲和親意，未能得。狐鹿孤單于有異母弟為左大都尉，賢，國人鄉之。母閼氏恐單于不立子而立左大都尉也，乃私使殺之。左大都尉同母兄怨，遂不肯復會單于庭。是歲，單于病且死，謂諸貴人「我子少，不能治國，立弟右谷蠡王。」及單于死，衛律等與顓渠閼氏謀匿其喪，矯單于令，更立子左谷蠡王為壺衍鞮單于。左賢王、右谷蠡王怨望，率其眾欲南歸漢，恐不能自致，即脅盧屠王欲與西降烏孫。盧屠王告之單于，使人驗問，右谷蠡王不服，反以其罪罪盧屠王，國人皆冤之。於是二王去居其所，不復肯會龍城，匈奴始衰。
六年春二月，壺衍鞮單于立，母閼氏不正，國內乖離，常恐漢兵襲之，於是衛律為單于謀，與漢和親。漢使至，求蘇武等，匈奴詭言武死。後漢使復至匈奴，常惠私見漢使，教使者謂單于，言：「天子射上林中，得雁，足有系帛書，言武等在某澤中」。使者大喜，如惠語以讓單于。單于視左右而驚，謝漢使曰：「武等實在。」乃歸武及馬宏等。馬宏者，前副光祿大夫王忠使西國，為匈奴所遮，忠戰死，馬宏生得，亦不肯降。故匈奴歸此二人，欲以通善意。天漢元年蘇武使匈奴事，見《武帝伐匈奴》。
元鳳元年。匈奴發左右部二萬騎為四隊，併入邊為寇。漢兵追之，斬首、獲虜九千人，生得甌脫王。漢無所失亡。匈奴見甌脫王在漢，恐以為道擊之，即西北遠去，不敢南逐水草，發人民屯甌脫。
二年。匈奴復遣九千騎屯受降城以備漢，北橋餘吾水，令可度，以備奔走。欲求和親，而恐漢不聽，故不肯先言，常使左右風漢使者。然其侵盜益希，遇漢使愈厚，欲以漸致和親，漢亦羈縻之。
三年春正月，匈奴單于使犁污王窺邊，言：「酒泉、張掖兵益弱，出兵試擊，冀可復得其地」。時漢先得降者，聞其計，天子詔邊警備。後無幾，右賢王、犁污王四千騎分三隊，入日勒、屋蘭、番和。張掖太守、屬國都尉發兵擊，大破之，得脫者數百人。屬國義渠王射殺犁污王，賜黃金二百斤，馬二百匹，因封為犁污王。自是後，匈奴不敢入張掖。
初，冒頓破東胡，東胡餘眾散保烏桓及鮮卑山為二族，世役屬匈奴。武帝擊破匈奴左地，因徙烏桓於上谷、漁陽、右北平、遼東塞外，為漢偵察匈奴動靜。置護烏桓校尉監領之，使不得與匈奴交通。至是，部眾漸強，遂反。
先是，匈奴三千餘騎入五原，殺略數千人。後數萬騎南旁塞獵，行攻塞外亭障，略取吏民去。是時漢邊郡烽火候望精明，匈奴為邊寇者少利，希復犯塞。漢復得匈奴降者，言烏桓嘗發先單于冢，匈奴怒之，方發二萬騎擊烏桓。霍光欲發兵邀擊之，以問護軍都尉趙充國。充國以為「烏桓間數犯塞，今匈奴擊之，於漢便。又匈奴希寇盜，北邊幸無事，蠻夷自相攻擊，而發兵要之，招寇生事，非計也。」光更問中郎將範明友，明友言可擊。於是拜明友為度遼將軍，將二萬騎出遼東。匈奴聞漢兵至，引去。初，光誡明友「兵不空出。即後匈奴，遂擊烏桓。」烏桓時新中匈奴兵，明友既後匈奴，因乘烏桓敝，擊之，斬首六千餘級，獲三王首。匈奴由是恐，不能復出兵。
宣帝本始二年。昭帝時烏孫公主上書言：「匈奴與車師共侵烏孫，唯天子幸救之。」漢養士馬，議擊匈奴。會昭帝崩，上遣光祿大夫常惠使烏孫，烏孫公主及昆彌皆遣使上書，言：「匈奴復連發大兵，侵擊烏孫。使使謂烏孫，趣持公主來，欲隔絕漢。軍彌願發國精兵五萬騎，盡力擊匈奴，唯天子出兵以救公主、昆彌」。先是，匈奴數侵漢邊，漢亦欲討之。秋，大發兵，遣御史大夫田廣明為祁連將軍，四萬餘騎出西河。度遼將軍範明友，三萬餘騎出張掖。前將軍韓增，三萬餘騎出雲中。後將軍趙充國為蒲類將軍，三萬餘騎出酒泉。雲中太守田順為虎牙將軍，三萬餘騎出五原。期以出塞各二千餘里。以常惠為校尉，持節護烏孫兵，共擊匈奴。
三年春正月戊辰，五將軍髮長安。匈奴聞漢兵大出，老弱奔走，驅畜產遠遁逃，是以五將少所得。夏五月，軍罷。度遼將軍出塞千二百餘里，至蒲離候水，斬首、捕虜七百餘級。前將軍出塞千二百餘里，至烏員，斬捕虜百餘級。蒲類將軍出塞千八百餘里，西去候山，斬首、捕虜，得單于使者蒲陰王以下二百餘級。聞虜已引去，皆不至期還。天子薄其過，寬而不罪。祁連將軍出塞千六百里，至雞秩山，斬首、捕虜十九級。逢漢使匈奴還者冉弘等言：「雞秩山西有虜眾。」祁連即戒弘，使言無虜，欲還兵。御史屬公孫益壽諫，以為不可。祁連不聽，遂引兵還。虎牙將軍出塞八百餘里，至丹餘吾水上，即止兵不進，斬首、捕虜千九百餘級，引兵還。上以虎牙將軍不至期，詐增滷獲，而祁連知虜在前，逗遛不進，皆下吏，自殺。擢公孫益壽為侍御史。
烏孫昆彌自將五萬騎與校尉常惠從西方入，至右谷蠡王庭，獲單于父行及嫂、居次、名王、犁污都尉、千長、騎將以下四萬級，馬牛羊驢橐駞七十餘萬頭。烏孫皆自取所虜獲。上以五將皆無功，獨惠奉使克獲封，惠為長羅侯。然匈奴民眾傷而去者，及畜產遠移死亡，不可勝數，於是匈奴遂衰耗，怨烏孫。
冬，匈奴單于自將數萬騎擊烏孫，頗得老弱。欲還，會天大雨雪，一日深丈餘，人民畜產凍死，還者不能什一。於是丁令乘弱攻其北，烏桓入其東，烏孫擊其西。凡三國所殺數萬級，馬數萬匹，牛羊甚眾。又重以餓死，人民死者什三，畜產什五。匈奴大虛弱，諸國羈屬者皆瓦解，攻盜不能理。其後漢出三千餘騎為三道，併入匈奴，捕虜得數千人還。匈奴終不敢取當，滋欲鄉和親，而邊境少事矣。
地節二年。匈奴壺衍鞮單于死，弟左賢王立為虛閭權渠單于，以右大將女為大閼氏，而黜前單于所幸顓渠閼氏。顓渠閼氏父左大且渠怨望。是時漢以匈奴不能為邊寇，罷塞外諸城以休百姓。單于聞之，喜，召貴人謀，欲與漢和親。左大且渠心害其事，曰：「前漢使來，兵隨其後。今亦效漢發兵，先使使者入。」乃自請與呼盧訾王各將萬騎，南旁塞獵，相逢俱入。行未到，會三騎亡降漢，言匈奴欲為寇。於是天子詔發邊騎屯要害處，使大將軍軍監治眾等四人將五千騎，分三隊，出塞各數百里，捕得虜各數十人而還。時匈奴亡其三騎，不敢入，即引去。是歲，匈奴饑，人民、畜產死什六七，又發兩屯各萬騎以備漢。其秋，匈奴前所得西嗕居左地者，其君長以下數千人皆驅畜產行，與甌脫戰，所殺傷甚眾，遂南降漢。
三年。昭帝時，匈奴使四千騎田車師。及五將軍擊匈奴，車師田者驚去，車師復通於漢。匈奴怒，召其太子軍宿，欲以為質。軍宿，焉耆外孫，不欲質匈奴，亡走焉耆，車師王更立子烏貴為太子。及烏貴立為王，與匈奴結婚姻，教匈奴遮漢道通烏孫者。是歲，侍郎會稽鄭吉與校尉司馬憙將免刑罪人田渠犁，積穀，發城郭諸國兵萬餘人，與所將田士千五百人共擊車師，破之。車師王請降。匈奴發兵攻車師，吉、憙引兵北逢之，匈奴不敢前。吉、憙即留一候與卒二十人留守王，吉等引兵歸渠犁。車師王恐匈奴兵復至而見殺也，乃輕騎奔烏孫。吉即迎其妻子，傳送長安。匈奴更以車師王昆弟兜莫為車師王，收其餘民東徙，不敢居故地，而鄭吉始使吏卒三百人往田車師地以實之。
元康二年。匈奴大臣皆以為「車師地肥美，近匈奴，使漢得之，多田積穀，必害人國，不可不爭」。由是數遣兵擊車師田者。鄭吉將渠犁田卒七千餘人救之，為匈奴所圍。吉上言：「車師去渠犁千餘里，漢兵在渠犁者少，勢不能相救，願益田卒。」上與後將軍趙充國等議，欲因匈奴衰弱，出兵擊其右地，使不敢復擾西域。
魏相上書諫曰：「臣聞之，救亂誅暴，謂之義兵，兵義者王。敵加於己，不得已而起者，謂之應兵，兵應者勝。爭恨小故，不忍憤怒者，謂之忿兵，兵忿者敗。利人土地貨寶者，謂之貪兵，兵貪者破。恃國家之大，矜民人之眾，欲見威於敵者，謂之驕兵，兵驕者滅。此五者，非但人事，乃天道也。間者匈奴嘗有善意，所得漢民輒奉歸之，未有犯於邊境，雖爭屯田車師，不足致意中。今聞諸將軍欲興兵入其地，臣愚不知此兵何名者也。今邊郡睏乏，父子共犬羊之裘，食草萊之實，常恐不能復存，難以動兵。軍旅之後，必有凶年，言民以其愁苦之氣傷陰陽之和也。出兵雖勝，猶有後憂，恐災害之變因此以生。今郡國守相多不實選，風俗尤薄，水旱不時。按今年計，子弟殺父兄，妻殺夫者，凡二百二十二人，臣愚以為此非小變也。今左右不憂此，乃欲發兵報纖介之忿於遠夷，殆孔子所謂吾恐季孫之憂，不在顓臾而在蕭牆之內也。」上從相言，止遣長羅侯常惠將張掖、酒泉騎往車師，迎鄭吉及其吏士還渠犁。召故車師太子軍宿在焉耆者，立以為王，盡徙車師國民令居渠犁，遂以車師故地與匈奴。以鄭吉為衛司馬，使護鄯善以西南道。
神爵二年九月，匈奴虛閭權渠單于將十萬餘騎旁塞獵，欲入邊為寇。未至，會其民題除渠堂亡降漢，言狀，漢以為言兵鹿奚盧侯，而遣後將軍趙充國將兵四萬餘騎屯緣邊九郡備虜。月餘，單于病歐血，因不敢入，還去，即罷兵。乃使題王都犁胡次等入漢請和親，未報，會單于死。虛閭權渠單于始立而黜顓渠閼氏，顓渠閼氏即與右賢王屠耆堂私通，右賢王會龍城而去。顓渠閼氏語以單于病甚，且勿遠。後數日，單于死，用事貴人郝宿王刑未央使人召諸王，未至，顓渠閼氏與其弟左大且渠都隆奇謀，立右賢王為握衍朐鞮單于。握衍朐鞮單于者，烏維單于耳孫也。
握衍朐鞮單于立，凶惡，殺刑未央等，而任用都隆奇，又盡免虛閭權渠子弟近親，而自以其子弟代之。虛閭權渠單于子稽侯犭冊既不得立，亡歸妻父烏禪幕。烏禪幕者，本烏孫、康居間小國，數見侵暴，率其眾數千人降匈奴，狐鹿姑單于以其弟子日逐王姊妻之，使長其眾，居右地。日逐王先賢撣，其父左賢王當為單于，讓狐鹿姑單于，狐鹿姑單于許立之。國人以故頗言日逐王當為單于。日逐王素與握衍朐鞮單于有隙，即率其眾欲降漢，使人至渠犁，與騎都尉鄭吉相聞。吉發渠犁、龜茲諸國五萬人迎日逐王口萬二千人、小王將十二人，隨吉至河曲，頗有亡者，吉追斬之，遂將詣京師。漢封日逐王為歸德侯。
吉即破車師，降日逐，威震西域，遂並護車師以西北道，故號「都護」，都護之置自吉始焉。上封吉為安遠侯。吉於是中西域而立莫府，治烏壘城，去陽關二千七百餘里。匈奴益弱，不敢爭西域，僮僕都尉由此罷。都護督察烏孫、康居等三十六國動靜，有變以聞，可安輯，安輯之，不可者誅伐之，漢之號令班西域矣。
握衍朐鞮單于更立其從兄薄胥堂為日逐王。
三年。匈奴單于又殺先賢撣兩弟，烏禪幕請之，不聽，心恚。其後左奧鞬王死，單于自立其小子為奧鞬王，留庭。奧鞬貴人共立故奧鞬王子為王，與俱東徙。單于遣右丞相將萬騎往擊之，失亡數千人，不勝。
四年五月，匈奴單于遣弟呼留若王勝之來朝。
匈奴握衍朐鞮單于暴虐，好殺伐，國中不附。及太子、左賢王數讒左地貴人，左地貴人皆怨。會烏桓擊匈奴東邊姑夕王，頗得人民，單于怒。姑夕王恐，即與烏禪幕及左地貴人共立稽侯犭冊為呼韓邪單于，發左地兵四五萬人，西擊握衍朐鞮單于，至姑且水北。未戰，握衍朐鞮單于兵敗走，使人報其弟右賢王曰：「匈奴共攻我，若肯發兵助我乎？」右賢王曰：「若不愛人，殺昆弟、諸貴人。各自死若處，無來污我。」握衍朐鞮單于恚，自殺。左大且渠都隆奇亡之右賢王所，其民眾盡降呼韓邪單于。呼韓邪單于歸庭，數月，罷兵，使各歸故地，乃收其兄呼屠吾斯在民間者立為左谷蠡王，使人告右賢貴人，欲令殺右賢王。其冬，都隆奇與右賢王共立日逐王薄胥堂為屠耆單于，發兵數萬人，東襲呼韓邪單于，呼韓邪單于兵敗走。屠耆單于還，以其長子都塗吾西為左谷蠡王，少子姑瞀樓頭為右谷蠡王，留居單于庭。
五鳳元年秋，匈奴屠耆單于使先賢撣兄右奧鞬王與烏藉都尉各二萬騎屯東方，以備呼韓邪單于。是時西方呼揭王來與唯犁當戶謀，共讒右賢王，言欲自立為單于。屠耆單于殺右賢王父子，後知其冤，復殺唯犁當戶。於是呼揭王恐，遂畔去，自立為呼揭單于。右奧鞬王聞之，即自立為車犁單于，烏藉都尉亦自立為烏藉單于，凡五單于。屠耆單于自將兵東擊車犁單于，使都隆奇擊烏藉。烏藉、車犁皆敗，西北走，與呼揭單于兵合為四萬人。烏藉、呼揭皆去單于號，共併力尊輔車犁單于。屠耆單于聞之，使左大將、都尉將四萬騎分屯東方，以備呼韓邪單于，自將四萬騎西擊車犁單于。車犁單于敗，西北走，屠耆單于即引兵西南留闟敦地。
漢議者多曰：「匈奴為害日久，可因其壞亂，舉兵滅之。」詔問御史大夫蕭望之，對曰：「《春秋》，晉士匈帥師侵齊，聞齊侯卒，引師而還。君子大其不伐喪，以為恩足以服孝子，誼足以動諸侯。前單于慕化鄉善，稱弟，遣使請求和親，海內欣然，夷狄莫不聞。未終奉約，不幸為賤臣所殺。今而伐之，是乘亂而幸災也，彼必奔走遠遁。不以義動兵，恐勞而無功。宜遣使者弔問，輔其微弱，救其災患，四夷聞之，咸貴中國之仁義。如遂蒙恩得復其位，必稱臣服從，此德之盛也。」上從其議。
二年秋八月，匈奴呼韓邪單于遣其弟右谷蠡王等西襲屠耆單于，屯兵殺略萬餘人。屠耆單于聞之，即自將六萬騎擊呼韓邪單于。屠耆單于兵敗，自殺。都隆奇乃與屠耆少子右谷蠡王姑瞀樓頭亡歸漢。車犁單于東降呼韓邪單于。冬十一月，呼韓邪單于左大將烏厲屈與父呼遫累烏厲溫敦皆見匈奴亂，率其眾數萬人降漢，封烏厲屈為新城侯，烏厲溫敦為義陽侯。是時李陵子復立烏藉都尉為單于，呼韓邪單于捕斬之，遂復都單于庭，然眾裁數萬人。屠耆單于從弟休旬王自立為閏振單于，在西邊。呼韓邪單于兄左賢王呼屠吾斯亦自立為郅支骨都侯單于，在東邊。
三年六月，置西河、北地屬國以處匈奴降者。
四年春，匈奴單于稱臣，遣弟谷蠡王入侍，以邊塞無寇，減戍卒什二。
夏四月，匈奴閏振單于率其眾東擊郅支單于。郅支與戰，殺之，並其兵，遂進攻呼韓邪。呼韓邪兵敗走，郅支都單于庭。
甘露元年。匈奴呼韓邪單于之敗也，左伊秩訾王為呼韓邪計，勸令稱臣入朝事漢，從漢求助，如此，匈奴乃定。呼韓邪問諸大臣，皆曰：「不可。匈奴之俗，本上氣力而下服役，以馬上戰鬥為國，故有威名於百蠻。戰死，壯士所有也。今兄弟爭國，不在兄則在弟，雖死猶有威名，子孫常長諸國。漢雖強，猶不能兼併匈奴，奈何亂先古之制，臣事於漢，卑辱先單于，為諸國所笑。雖如是而安，何以復長百蠻。」左伊秩訾曰：「不然。強弱有時。今漢方盛，烏孫城郭諸國皆為臣妾。自且鞮侯單于以來，匈奴日削，不能取復，雖屈強於此，未嘗一日安也。今事漢則安存，不事則危亡，計何以過此？」諸大人相難久之。呼韓邪從其計，引眾南近塞，遣子右賢王銖婁渠堂入侍。郅支單于亦遣子右大將駒於利受入侍。
二年冬十二月，匈奴呼韓邪單于款五原塞，願奉國珍，朝三年正月。詔有司議其儀。丞相、御史曰：「聖王之制，先京師而後諸夏，先諸夏而後夷狄。匈奴單于朝賀，其禮儀宜如諸侯王，位次在下。」太子太傅蕭望之以為「單于非正朔所加，故稱敵國，宜待以不臣之禮，位在諸侯王上。外夷稽首稱藩，中國讓而不臣，此則羈縻之誼，謙亨之福也。《書》曰戎狄荒服，言其來服荒忽無常。如使匈奴後嗣卒有烏竄鼠伏，闕於朝享，不為畔臣，萬世之長策也。」天子採之，下詔曰：「匈奴單于稱北藩，朝正朔。朕之不德，不能弘覆。其以客禮待之，令單于位在諸侯王上，贊謁稱臣而不名。」
荀悅論曰：《春秋》之義，王者無外，欲一於天下也。戎狄道里遼遠，人跡介絕，故正朔不及，禮教不加，非尊之也，其勢然也。《詩》云：「自彼氐、羌，莫敢不來王。」故要荒之君，必奉王貢，若不貢職，則有辭讓號令加焉，非敵國之謂也。望之慾待以不臣之禮，加之王公之上，僭度失序，以亂天常，非禮也。若以權時之宜，則異論矣。
詔遣車騎都尉韓昌迎單于，發所過七郡二千騎為陳道上。
三年春正月，匈奴呼韓邪單于來朝，贊謁稱藩臣而不名。賜以冠帶、衣裳、黃金璽、盭綬，玉具劍、佩刀，弓一張，矢四發，棨戟十，安車一乘，鞍勒一具，馬十五匹，黃金二十斤，錢二十萬，衣被七十七襲，錦繡綺縠雜帛八千匹，絮六千斤。禮畢，使使者道單于先行宿長平。上自甘泉宿池陽宮。上登長平阪，詔單于毋謁，其左右當戶、羣臣皆得列觀，及諸蠻夷君長、王、侯數萬，咸迎於渭橋下，夾道陳。上登渭橋，咸稱萬歲。單于就邸長安。置酒建章宮，饗賜單于，觀以珍寶。二月，遣單于歸國。單于自請「願留居幕南光祿塞下，有急，保漢受降城」。漢遣長樂衛尉高昌侯董忠、車騎都尉韓昌將騎萬六千，又發邊郡士馬以千數，送單于出朔方雞鹿塞。詔忠等留衛單于，助誅不服。又轉邊穀米糒，前後三萬四千斛，給贍其食。先是，自烏孫以西至安息諸國近匈奴者，皆畏匈奴而輕漢，及呼韓邪單于朝漢後，咸尊漢矣。
上以戎狄賓服，思股肱之美，乃圖畫其人於麒麟閣，法其形貌，署其官爵、姓名。唯霍光不名，曰：「大司馬、大將軍、博陸侯，姓霍氏」。其次張安世、韓增、趙充國、魏相、丙吉、杜延年、劉德、梁丘賀、蕭望之、蘇武凡十一人，皆有功德，知名當世，是以表而揚之，明着中興輔佐，列於方叔、召虎、仲山甫焉。
四年冬十月，匈奴呼韓邪、郅支兩單于俱遣使朝獻，漢待呼韓邪使有加焉。
黃龍元年春正月，匈奴呼韓邪單于來朝。二月，歸國。始，郅支單于以為呼韓邪兵弱降漢，不能復自還，即引其眾西，欲攻定右地。又屠耆單于小弟本侍呼韓邪，亦亡之右地，收兩兄餘兵得數千人，自立為伊利目單于。道逢郅支，合戰，郅支殺之，並其兵五萬餘人。郅支聞漢出兵谷助呼韓邪，即遂留居右地，自度力不能定匈奴，乃益西近烏孫，欲與併力，遣使見小昆彌烏就屠，烏就屠殺其使，發八千騎迎郅支。郅支覺其謀，勒兵遂擊烏孫，破之。因北擊烏揭、堅昆、丁令，並三國。數遣兵擊烏孫，常勝之。堅昆東去單于庭七千里，南去車師五千里，郅支留都之。
元帝初元元年秋九月，匈奴呼韓邪單于覆上書言民眾睏乏。詔雲中、五原郡轉谷二萬斛以給之。
五年。匈奴郅支單于自以道遠，又怨漢擁護呼韓邪而不助已，困辱漢使者江乃始等，遣使奉獻，因求侍子。漢議，遣衛司馬谷吉送之。御史大夫貢禹、博士東海匡衡以為「郅支單于鄉化未醇，所在絕遠，宜令使者送其子，至塞而還。」吉上書言：「中國與夷狄有羈縻不絕之義，今既養全其子十年，德澤甚厚，空絕而不送，近從塞還，示棄捐不畜，使無鄉從之心，棄前恩，立後怨，不便。議者見前江乃始無應敵之數，智勇俱困，以致恥辱，即豫為臣憂。臣幸得建強漢之節，承明聖之詔，宣諭厚恩，不宜敢桀。若懷禽獸心，加無道於臣，則單于長嬰大罪，必遁逃遠舍，不敢近邊。沒一使以安百姓，國之計，臣之願也。願送至庭。」上許焉。既至，郅支單于怒，竟殺吉等。自知負漢，又聞呼韓邪益強，恐見襲擊，欲遠去。會康居王數為烏孫所困，與諸翕侯計，以為「匈奴大國，烏孫素服屬之。今郅支單于困阨在外，可迎置東邊，使合兵取烏孫以立之，長無匈奴憂矣。」即使使至堅昆，通語郅支。郅支素恐，又怨烏孫，聞康居計大說，遂與相結，引兵而西。郅支人眾中寒道死，餘才三千人。到康居，康居王以女妻郅支，郅支亦以女予康居王。康居甚尊敬郅支，欲倚其威以脅諸國。郅支數借兵擊烏孫，深入至赤谷城，殺略民人，驅畜產去。烏孫不敢追，西邊空虛不居者五千里。
永光元年。匈奴呼韓邪單于民眾益盛，塞下禽獸盡，單于足以自衛，不畏郅支，其大臣多勸單于北歸者。久之，單于竟北歸庭，民眾稍稍歸之，其國遂定。
建詔三年冬，使西域都護、騎都尉北地甘延壽、副校尉山陽陳湯共誅斬匈奴郅支單于於康居。始，郅支單于自以大國，威名尊重，又乘勝驕，不為康居王禮，怒殺康居王女及貴人、人民數百，或支解投都賴水中。發民作城，日作五百人，二歲乃已。又遣使責闔蘇、大宛諸國歲遺，不敢不予。漢遣使三輩至康居，求谷吉等死，郅支困辱使者，不肯奉詔，而因都護上書，言：「居困戹，願歸計強漢，遣子入侍。」其驕嫚如此。
湯為人沈勇，有大慮，多策謀，喜奇功，與延壽謀曰：「夷狄畏服大種，其天性也。西域本屬匈奴，今郅支單于威名遠聞，侵陵烏孫、大宛，常為康居畫計，欲降服之。如得此二國，數年之間，城郭諸國危矣。且其人剽悍，好戰伐，數取勝。久畜之，必為西域患。雖所在絕遠，蠻夷無金城強弩之守。如發屯田吏士，驅從烏孫眾兵，直指其城下，彼亡則無所之，守則不足自保，千載之功，可一朝而成也。」延壽亦以為然，欲奏請之。湯曰：「國家與公卿議，大策非凡所見，事必不從。」延壽猶與不聽。會其久病，湯獨矯制發城郭諸國兵、車師戊巳校尉屯田吏士。延壽聞之，驚起，欲止焉。湯怒，按劍叱延壽曰：「大眾已集會，豎子欲沮眾邪？」延壽遂從之。部勒行陳，漢兵、胡兵合四萬餘人。延壽、湯上疏自劾奏矯制，陳言兵狀。即日引軍分行，別為六校：其三校從南道逾蔥領，徑大宛。其三校都護自將，發溫宿國，從北道入赤谷，過烏孫，涉康居界，至闐池西。而康居副王抱闐將數千騎寇赤谷城東，殺略大昆彌千餘人，驅畜產甚多，從後與漢軍相及，頗寇盜後重。湯縱胡兵擊之，殺四百六十人，得其所略民四百七十人，還付大昆彌，其馬牛羊以給軍食。又捕得抱闐貴人伊奴毒。入康居東界，令軍不得為寇。間呼其貴人屠墨見之，諭以威信，與飲盟，遣去。徑引行，未至單于城可六十里，止營。復捕得康居貴人貝色子男開牟以為導。貝色於，即屠墨母之弟，皆怨單于，由是具知郅支情。明日，引行，未至城三十里，止營。
單于遣使問：「漢兵何以來？」應曰：「單于上書言居困阸，願歸計強漢，身入朝見，天子哀閔單于，棄大國，屈意康居，故使都護將軍來迎單于妻子。恐左右驚動，故未敢至城下。」使數往來相答報，延壽、湯因讓之「我為單于遠來，而至今無名王、大人見將軍受事者，何單于忽大計，失客主之禮也。兵來道遠，人畜罷極，食度且盡，恐無以自還，願單于與大臣審計策。」
明日，前至郅支城都賴水上，離城三里，止營傳陳。望見單于城上立五采幡幟，數百人以被甲乘城。又出百餘騎往來馳城下，步兵百餘人夾門魚鱗陳，講習用兵。城上人更招漢軍曰：「鬥來」百餘騎馳赴營，營皆張弩持滿指之，騎引卻。頗遣吏士射城門騎、步兵，騎、步兵皆入。延壽、湯令軍「聞鼓音皆薄城下，四面圍城，各有所守，穿塹塞門戶，滷楯為前，戟弩為後，仰射城樓上人。」樓上人下走。土城外有重木城，從木城中射，頗殺傷外人。外人發薪燒木城，夜，數百騎欲出外，迎射殺之。
初，單于聞漢兵至，欲去，疑康居怨已，為漢內應，又聞烏孫諸國兵皆發，自以為無所之。郅支已出，復還，曰：「不如堅守。漢兵遠來，不能久攻。」單于乃被甲在樓上，諸閼氏、夫人數十皆以弓射外人。外人射中單于鼻，諸夫人頗死，單于乃下。夜過半，木城穿，中人卻入土城，乘城呼。時康居兵萬餘騎，分為十餘處，四面環城，亦與相應和。夜，數奔營，不利，輒卻。平明，四面火起，吏士喜，大呼乘之，鉦鼓聲動地。康居兵引卻，漢兵四面推滷楯，併入土城中。單于男女百餘人走入大內。漢兵縱火，吏士爭入，單于被創死。軍候假丞杜勳斬單于首。得漢使節二及谷吉等所齎帛書。諸滷獲，以畀得者。凡斬閼氏、太子、名王以下千五百一十八級，生虜百四十五人，降虜千餘人，賦予城郭諸國所發十五王。
四年春正月，郅支首至京師。延壽、湯上疏曰：「臣聞天下之大義當混為一，昔有唐、虞，今有強漢。匈奴呼漢邪單于已稱北藩，唯郅支單于叛逆，未伏其辜。大夏之西，以為強漢不能臣也。郅支單于慘毒行於民，大惡通於天。臣延壽，臣湯，將義兵，行天誅，賴陛下神靈，陰陽並應，天氣精明，陷陳克敵，斬郅支首及名王以下。宜縣頭槀街蠻夷邸間，以示萬里，明犯強漢者，雖遠必誅。」丞相匡衡等以為「方春掩骼、埋胔之時，宜勿縣。」詔縣十日，乃埋之。仍告祠郊廟，赦天下。羣臣上壽，置酒。
五年。匈奴呼韓邪單于聞郅支既誅，且喜且懼，上書願入朝見。
竟寧元年春正月，匈奴呼韓邪單于來朝，自言願壻漢氏以自親。帝以後宮良家子王嬙字昭君賜單于。單于驩喜，上書「願保塞上谷以西至敦煌，傳之無窮。請罷邊備塞吏卒，以休天子人民。」天子下有司議，議者皆以為便。郎中侯應習邊事，以為不可許。上問狀，應曰：「周、秦以來，匈奴暴桀，寇侵邊境，漢興尤被其害。臣聞北邊塞至遼東，外有陰山，東西千餘里，草木茂盛，多禽獸，本冒頓單于依阻其中，治作弓矢，來出為寇，是其苑囿也。至孝武世，出師征伐，斥奪其地，攘之於幕北，建塞徼，起亭隧，築外城，設屯戍以守之，然後邊境得用少安。幕北地平，少草木，多大沙，匈奴來寇，少所蔽隱。從塞以南，徑深山谷，往來差難。邊長老言：匈奴失陰山之後，過之未嘗不哭也。如罷備塞戍卒，示夷狄之大利，不可一也。今聖德廣被，天覆匈奴，匈奴得蒙全活之恩，稽首來臣。夫夷狄之情，困則卑順，強則驕逆，天性然也。前已罷外城，省亭隧，令裁足以候望、通烽火而已。古者安不忘危，不可復罷，二也。中國有禮義之教，刑罰之誅，愚民猶尚犯禁，又況單于能必其眾不犯約哉，三也。自中國尚建關梁以制諸侯，所以絕臣下之覬欲也。設塞徼，置屯戍，非獨為匈奴而已，亦為諸屬國降民，本故匈奴之人，恐其思舊逃亡，四也。近西羌保塞，與漢人交通，吏民貪利，侵盜其畜產、妻子，以此怨恨，起而背畔。今罷乘塞，則生嫚易分爭之漸，五也。往者從軍多沒不還者，子孫貧困，一旦亡出，從其親戚，六也。又邊人奴婢愁苦，欲亡者多，日聞匈奴中樂，無奈候望急何。然時有亡出塞者，七也。盜賊桀黠，羣輩犯法，如其窘急，亡走北出，則不可制，八也。起塞以來，百有餘年，非皆以土垣也，或因出巖、石木、溪谷、水門，稍稍平之，卒徒築治，功費久遠，不可勝計。臣恐議者不深慮其終始，欲以一切省繇戍，十年之外，百歲之內，卒有他變，障塞破壞，亭隧滅絕，當更發屯繕治，累世之功，不可卒復，九也。如罷戍卒，省候望，單于自以保塞守禦，必深德漢，請求無已，小失其意，則不可測。開夷狄之隙，虧中國之固，十也。非所以永持至安，威制百蠻之長策也。」對奏，天子有詔「勿議罷邊塞事。」使車騎將軍嘉口諭單于曰：「單于上書願罷北塞吏士屯戍，子孫世世保塞。單于鄉慕禮義，所以為民計者甚厚，此長久之策也，朕甚嘉之。中國四方皆有關梁障塞，非獨以備塞外也，亦以防中國奸邪放縱，出為寇害，故明法度以專眾心也。敬諭單于之意，朕無疑焉。為單于怪其不罷，故使嘉曉單于。」單于謝曰：「愚不知大計，天子幸使大臣告語，甚厚。」
初，左伊秩訾為呼韓邪畫計歸漢，竟以安定。其後或讒伊秩訾自伐其功，常鞅鞅。呼韓邪疑之。伊秩訾懼誅，將其眾千餘人降漢，漢以為關內侯，食邑三百戶，令佩其王印綬。及呼韓邪來朝，與伊秩訾相見，謝曰：「王為我計甚厚，令匈奴至今安寧，王之力也，德其可忘。我失王意，使王去不復顧留，皆我過也。今欲白天子，請王歸庭。」伊秩訾曰：「單于賴天命，自歸於漢，得以安寧。單于神靈，天子之祐也，我安得力。既以降漢，又復歸匈奴，是兩心也。願為單于侍使於漢，不敢聽命。」單于固請，不能得而歸。
單于號王昭君為寧胡閼氏，生一男伊屠智牙師，為右日逐王。
初，中書令石顯嘗欲以姊妻甘延壽，延壽不取。及破郅支還，丞相、御史亦惡其矯制，皆不與延壽等。陳湯素貪，所滷獲財物入塞，多不法。司隸校尉移書道上，系吏士，按驗之。湯上疏言：「臣與吏士共誅郅支單于，幸得禽滅，萬里振旅，宜有使者迎勞道路。今司隸反逆收系按驗，是為郅支報讎也。」上立出吏士，令縣道其酒食以過軍。既至，論功，石顯、匡衡以為「延壽、湯擅興師矯制，幸得不誅，如復加爵土，則後奉使者爭欲乘危徼倖，生事於蠻夷，為國招難。」帝內嘉延壽、湯功，而重違衡、顯之議，久之不決。
故宗正劉向上疏曰：「郅支單于囚殺使者、吏士以百數，事暴揚外國，傷威毀重，羣臣皆閔焉。陛下赫然欲誅之，意未嘗有忘。西域都護延壽、副校尉湯，承聖指，倚神靈，總百蠻之君，攬城郭之兵，出百死，入絕域，遂蹈康居，屠三重城，搴歙侯之旗，斬郅支之首，縣旌萬里之外，揚威崑山之西，埽谷吉之恥，立昭明之功，萬夷懾伏，莫不懼震。呼韓邪單于見郅支已誅，且喜且懼，鄉風馳義，稽首來賓，願守北藩，累世稱臣。立千載之功，建萬世之安，羣臣之勳莫大焉。昔周大夫方叔、吉甫為宣王誅獫狁而百蠻從，其《詩》曰：嘽嘽焞焞，如霆如雷。顯允方叔，征伐獫狁，蠻荊來威。《易》曰：有嘉折首，獲匪其醜。言美誅首惡之人，而諸不順者皆來從也。今延壽、湯所誅震，雖《易》之折首，《詩》之雷霆，不能及也。論大功者不錄小過，舉大美者不疵細瑕。《司馬法》曰軍賞不逾月，欲民速得為善之利也。蓋急武功，重用人也。吉甫之歸，周厚賜之，其《詩》曰：吉甫宴喜，既多受祉。來歸自鎬，我行永久。千里之鎬，猶以為遠，況萬里之外，其勤至矣。延壽、湯既未獲受祉之報，反屈捐命之功，久挫於力筆之前，非所以勸有功、厲戎士也。昔齊桓前有尊周之功，後有滅項之罪，君子以功覆過而為之諱。貳師將軍李廣利捐五萬之師，靡億萬之費，經四年之勞，而僅獲駿馬三十匹，雖斬宛王毋寡之首，猶不足以復費，其私罪惡甚多。孝武以為萬里征伐，不錄其過，遂封拜兩侯、三卿、二千石百有餘人。今康居之國強於大宛，郅支之號重於宛王，殺使者罪甚於留馬，而延壽、湯不煩漢士，不費鬥糧，比於貳師，功德百之。且常惠隨欲擊之烏孫，鄭吉迎自來之日逐，猶皆裂土受爵。故言威武勤勞則大於方叔、吉甫，列功覆過則優於齊桓、貳師，近事之功則高於安遠、長羅，而大功未着，小惡數布，臣竊痛之。宜以時解縣通籍，除過勿治，尊寵爵位，以勸有功。」於是天子下詔，赦延壽、湯罪勿治，令公卿議封焉。議者以為「宜如軍法捕斬單于令」。匡衡、石顯以為「郅支本亡逃失國，竊號絕域，非真單于」。帝取安遠侯鄭吉故事，封千戶。衡、顯復爭。夏四月戊辰，封延壽為義成侯，賜湯爵關內侯，食邑各三百戶，加賜黃金百斤。拜延壽為長水校尉，湯為射聲校尉。
成帝建始二年。匈奴呼韓邪單于嬖左伊秩訾兄女二人：長女顓渠閼氏生二子，長曰且莫車，次曰囊知牙斯。少女為大閼氏，生四子，長曰雕陶莫皋，次曰且糜胥，皆長於且莫車，少子咸、樂二人，皆小於囊知牙斯。又他閼氏子十餘人。顓渠閼氏貴，且莫車愛，呼韓邪病且死，欲立且莫車。顓渠閼氏曰：「匈奴亂十餘年，不絕如發，賴蒙漢力，故得復安。今平定未久，人民創艾戰鬥。且莫車年少，百姓未附，恐復危國。我與大閼氏一家共子，不如立雕陶莫皋。」大閼氏曰：「且莫車雖少，大臣共持國事。今舍貴立賤，後世必亂。」單于卒從顓渠閼氏計，立雕陶莫皋，約令傳國與弟。呼韓邪死，雕陶莫皋立為復株累若鞮單于。復株累若鞮單于以且糜胥為左賢王，且莫車為右谷蠡王，囊知牙斯為右賢王。復株累單于復妻王昭君，生二女，長女云為須卜居次，小女為當於居次。
四年。上即位之初，丞相匡衡復奏「射聲校尉陳湯，以吏二千石奉使，顓命蠻夷中，不正身以先下，而盜所收康居財物，戒官屬曰絕域事不覆校。雖在赦前，不宜處位。」湯坐免。後湯上言：「康居王侍子非王子。」按驗，實王子也。湯下獄，當死。太中大夫谷永上疏訟湯曰：「臣聞楚有子玉得臣，文公為之仄席而坐。趙有廉頗、馬服，強秦不敢窺兵井陘。近漢有郅都、魏尚，匈奴不敢南鄉沙幕。由是言之，戰克之將，國之爪牙，不可不重也。蓋君子聞鼓鼙之聲，則思將帥之臣。竊見關內侯陳湯，前斬郅支，威震百蠻，武暢西海，漢元之來，征伐方外之將，未嘗有也。今湯坐言事非是，幽囚久系，歷時不決，執憲之吏，欲致之大辟。昔白起為秦將，南拔郢都，北坑趙括，以纖介之過，賜死杜郵，秦民憐之，莫不隕涕。今湯親秉銊，席捲、喋血萬里之外，薦功祖廟，告類上帝，介冑之士靡不慕義。以言事為罪，無赫赫之惡。《周書》曰：記人之功，忘人之過，宜為君者也。夫犬馬有勞於人，尚加帷蓋之報，況國之功臣者哉。竊恐陛下忽於鼓鼙之聲，不察《周書》之意，而忘帷蓋之施，庸臣遇湯，卒從吏議，使百姓介然有秦民之恨，非所以厲死難之臣也。」書奏，天子出湯，奪爵為士伍。
河平元年。匈奴單于遣右皋林王伊邪莫演等奉獻，朝正月。
二年春，伊邪莫演罷歸，自言：「欲降。即不受我，我自殺，終不敢還歸。」使者以聞，下公卿議。議者或言：「宜如故事，受其降。」光祿大夫谷永、議郎杜欽以為「漢興，匈奴數為邊害，故設金爵之賞以待降者。今單于屈體稱臣，列為外藩，遣使朝賀，無有二心，漢家接之，宜異於往時。今既享單于聘貢之質，而更受其逋逃之臣，是貪一夫之得，而失一國之心，擁有罪之臣，而絕慕義之君也。假令單于初立，欲委身中國，未知利害，私使伊邪莫演詐降以卜吉凶，受之，虧德沮善，令單于自疏，不親邊吏。或者設為反間，欲因而生隙，受之，適合其策，使得歸曲而責直。此誠邊境安危之原，師旅動靜之首，不可不詳也。不如勿受，以昭日月之信，抑詐諼之謀，懷附親之心，便」對奏，天子從之。遣中郎將王舜往問降狀，伊邪莫演曰：「我病狂，妄言耳。」遣去。歸到，官位如故，不肯令見漢使。
四年春正月，匈奴單于來朝。
元延元年。匈奴搜諧單于將入朝，未入塞，病死。弟且莫車立為車牙若鞮單于，以囊知牙斯為左賢王。
綏和元年秋八月，匈奴車牙單于死，弟囊知牙斯立為烏珠留若鞮單于。烏珠留單于立，以弟樂為左賢王，輿為右賢王。漢遣中郎將夏侯藩、副校尉韓容使匈奴。或說王根曰：「匈奴有鬥入漢地，直張掖郡，生奇材木，箭竿，鷲羽。如得之，於邊甚饒，國家有廣地之實，將軍顯功垂於無窮。」根為上言其利，上直欲從單于求之，為有不得，傷命損威。根即但以上指曉藩，令從藩所說而求之。藩至匈奴，以語次說單于曰：「竊見匈奴鬥入漢地，直張掖郡，漢三都尉居塞上，士卒數百人，寒苦，候望久勞。單于宜上書獻此地，直斷割之，省兩都尉士卒數百人，以復天子厚恩，其報必大。」單于曰：「此天子詔語邪，將從使者所求也。」藩曰：「詔指也。然藩亦為單于畫善計耳。」單于曰：「此溫偶駼王所居地也，未曉其形狀所生，請遣使問之。」
藩、容歸漢，後復使匈奴，至則求地。單于曰：「父兄傳五世，漢不求此地，至知獨求，何也。已問溫偶駼王，匈奴西邊諸侯作穹廬及車，皆仰此山材木，且先父地，不敢失也。」藩還，遷為太原太守。單于遣使上書，以藩求地狀聞。詔報單于曰：「藩擅稱詔，從單于求地，法當死。更大赦二，今徙藩為濟南太守，不令當匈奴。」
哀帝建平四年秋八月，匈奴單于上書，願朝明年。時帝被疾，或言：「匈奴從上游來厭人，自黃龍、竟寧時，單于朝中國，輒有大故。」上由是難之，以問公卿，亦以為虛費府帑，可且勿許。單于使辭去，未發。黃門郎揚雄上書諫曰：
臣聞《六經》之治，貴於未亂。兵家之勝，貴於未戰。二者皆微，然而大事之本，不可不察也。今單于上書求朝，國家不許而辭之，臣愚以為漢與匈奴從此隙矣。匈奴本五帝所不能臣，三王所不能制，其不可使隙明甚。臣不敢遠稱，請引秦以來明之。
以秦始皇之強，蒙恬之威，然不敢窺西河，乃築長城以界之。會漢初興，以高祖之威靈，三十萬眾困於平城，時奇譎之士、石畫之臣甚眾，卒其所以脫者，世莫得而言也。又高皇后時，匈奴悖慢，大臣權書遺之，然後得解。及孝文時，匈奴侵暴北邊，候騎至雍甘泉，京師大駭，發三將軍屯細柳、棘門、霸上以備之，數月乃罷。孝武即位，設馬邑之權，欲誘匈奴，徒費財勞師，一虜不可得見，況單于之面乎。其後深惟社稷之計，規恢萬載之策，乃大興師數十萬，使衛青、霍去病操兵，前後十餘年。於是浮西河，絕大幕，破寘顏，襲王庭，窮極其地，追奔逐北，封狼居胥山，禪於姑衍，以臨翰海，虜名王、貴人以百數。自是之後，匈奴震怖，益求和親，然而未肯稱臣也。
且夫前世豈樂傾無量之費，役無罪之人，快心於狼望之北哉。以為不壹勞者不久佚，不暫費者不永寧，是以忍百萬之師以摧餓虎之啄，運府庫之財填盧山之壑而不悔也。至本始之初，匈奴有桀心，欲掠烏孫，侵公主，乃發五將之師十五萬騎以擊之，時鮮有所獲，徒奮揚威武，明漢兵若雷風耳。雖空行空反，尚誅兩將軍，故北狄不服，中國未得高枕安寢也。逮至元康、神爵之間，大化神明，鴻恩溥洽，而匈奴內亂，五單于爭立，日逐、呼韓邪攜國歸死，扶伏稱臣，然尚羈縻之，計不顓制。自此之後，欲朝者不距，不欲者不強，何者。外國天性忿鷙，形容魁健，負力怙氣，難化以善，易肄以惡，其強難詘，其和難得。故未服之時，勞師遠攻，傾國殫貨，伏屍流血，破堅拔敵，如彼之難也。既服之後，慰薦撫循，交接賂遺，威儀俯仰，如此之備也。往時嘗屠大宛之城，蹈烏桓之壘，探姑繒之壁，藉蕩妲之場，艾朝鮮之旃，拔兩越之旗，近不過旬月之役，遠不離二時之勞，固已犁其庭，掃其閭，郡縣而置之，雲徹席捲，後無餘災。唯北狄為不然，真中國之堅敵也。三垂比之縣矣，前世重之茲甚，未易可輕也。
今單于歸義，懷款誠之心，欲離其庭，陳見於前，此乃上世之遺策，神靈之所想望，國家雖費，不得已者也，奈何距以來厭之辭，疏以無日之期，消往昔之恩，開將來之隙。夫疑而隙之，使有恨心，負前言，緣往辭，歸怨於漢，因以自絕，終無北面之心，威之不可，諭之不能，焉得不為大憂乎。夫明者視於無形，聰者聽於無聲，誠先於未然，即兵革不用而憂患不生。不然，壹有隙之後，雖智者勞心於內，辯者轂擊於外，猶不若未然之時也。且往者圖西域，制車師，置城郭都護三十六國，費歲以大萬計者，豈為康居、烏孫能逾白龍堆而寇西邊哉。乃以制匈奴也。夫百年勞之，一日失之，費十而愛一，臣竊為國不安也。唯陛下少留意於未亂、未戰，以遏邊萌之禍。
書奏，天子寤焉，召還匈奴使者，更報單于書而許之。賜雄帛五十匹，黃金十斤。單于未發，會病，復遣使願朝明年，上許之。
元壽二年春正月，匈奴單于來朝。自黃龍以來，單于每入朝，其賞賜錦繡、繒絮輒加厚於前，以慰接之。
漢宣帝黃龍元年三月，帝寢疾，選大臣可屬者，引外屬侍中樂陵侯史高、太子太傅蕭望之、少傅周堪至禁中，拜高為大司馬、車騎將軍，望之為前將軍、光祿勳，堪為光祿大夫，皆受遺詔輔政，領尚書事。冬十二月甲戌，帝崩於未央宮。癸巳，太子即皇帝位。
元帝初元年三月，封外祖父平恩戴侯同產弟子中常侍許嘉為平恩侯。
二年春正月，樂陵侯史高以外屬領尚書事，前將軍蕭望之、光祿大夫周堪為之副。望之名儒，與堪皆以師傅舊恩，天子任之，數宴見，言治亂，陳王事。望之選白宗室明經有行散騎、諫大夫劉更生給事中，與侍中金敞並拾遺左右。四人同心謀議，勸導上以古制，多所欲匡正，上甚鄉納之。史高充位而已，由此與望之有隙。
中書令弘恭、僕射石顯，自宣帝時久典樞機，明習文法。帝即位多疾，以顯久典事，中人無外黨，精專可信任，遂委以政，事無小大，因顯白決，貴幸傾朝，百僚皆敬事顯。顯為人巧慧習事，能深得人主微指，內深賊，持詭辦，以中傷人，忤恨睚眥，輒被以危法。亦與車騎將軍高為表裏，論議常獨持故事，不從望之等。
望之等患苦許、史放縱，又疾恭、顯擅權，建白，以為：中書政本，國家樞機，宜以通明公正處之。武帝遊宴後庭，故用宦者，非古制也。宜罷中書宦官，應古不近刑人之義。」由是大與高、恭、顯忤。上初即位，謙讓，重改作，議久不定，出劉更生為宗正。
望之、堪數薦名儒、茂才以備諫官，會稽鄭朋陰欲附望之，上疏言車騎將軍高遣客為奸利郡國，及言許、史子弟罪過。章視周堪，堪白「令朋待詔金馬門。」朋奏記望之曰：「今將軍規撫，雲若管、晏而休，遂行日昃，至周、召乃留乎。若管、晏而休，則下走將歸延陵之皋，沒齒而已矣。如將軍興周、召之遺業，親日昃之兼聽，則下走其庶幾願竭區區奉萬分之一。」望之始見朋，接待以意。後知其傾邪，絕不與通。朋，楚士，怨恨，更求入許、史，推所言許、史事，曰：「皆周堪、劉更生教我。我關東人，何以知此？」於是侍中許章白見朋。朋出，揚言曰：「我見，言前將軍小過五，大罪一。」待詔華龍行污穢，欲入堪等，堪等不納，亦與朋相結。
恭、顯令二人告望之等謀欲罷車騎將軍，疏退許、史狀，侯望之出休日，令朋、龍上之。事下弘恭問狀，望之對曰：「外戚在位多奢淫，欲以匡正國家，非為邪也。」恭、顯奏「望之、堪、更生朋黨相稱舉，數譖訴大臣，毀離親戚，欲以專擅權勢。為臣不忠，誣上不道，請謁者召致廷尉。」時上初即位，不省「召致廷尉。」為下獄也，可其奏。後上召堪、更生，曰：「繫獄」上大驚曰：「非但廷尉問邪？」以責恭、顯，皆叩頭謝。上曰：「令出視事。」恭、顯因使史高言：「上新即位，未以德化聞於天下，而先驗師傅。既下九卿、大夫獄，宜因決免。」於是制詔丞相、御史「前將軍望之傅朕八年，無他罪過，今事久遠，識忘難明，其赦望之罪，收前將軍、光祿勳印綬，及堪、更生皆免為庶人。」
夏四月，詔賜蕭望之爵關內侯，給事中，朝朔望。
上覆徵周堪、劉更生，欲以為諫大夫。弘恭、石顯白，皆以為中郎。上器重蕭望之不已，欲倚以為相，恭、顯及許、史子弟、侍中、諸曹皆側目於望之等。更生乃使其外親上變事，言：「地震殆為恭等，不為三獨夫動。臣愚以為宜退恭、顯以章蔽善之罰，進望之等以通賢者之路。如此，太平之門開，災異之原塞矣」。書奏，恭、顯疑其更生所為，白請考奸詐，辭果服，遂逮更生繫獄，免為庶人。
會望之子散騎中郎伋亦上書訟望之前事，事下有司，復奏「望之前所坐明白，無譖訴者，而教子上書，稱引無辜之詩，失大臣體，不敬，請逮捕。」弘恭、石顯等知望之素高節，不詘辱，建白「望之前幸得不坐，復賜爵邑，不悔過服罪，深懷怨望，教子上書，歸非於上。自以託師傅，終必不坐，非頗屈望之於牢獄，塞其快怏心，則聖朝無以施恩厚。」上曰：「蕭太傅素剛，安肯就吏。」顯等曰：「人命至重。望之所坐，語言薄罪，必無所憂。」上乃可其奏。
冬十二月，顯等封詔以付謁者，敕令召望之手。付因令太常急發執金吾車騎馳圍其第。使者至，召望之。望之以問門下生魯國朱雲。雲者，好節士，勸望之自裁。於是望之仰天嘆曰：「吾嘗備位將相，年逾六十矣，老入牢獄，苟求生活，不亦鄙乎？」字謂雲曰：「遊，趣和藥來，無久留我死。」竟飲鴆自殺。天子聞之，驚，拊手曰：「曩固疑其不就牢獄，果然殺吾賢傳。」是時太官方上晝食，上乃卻食，為之涕泣，哀動左右。於是召顯等責問，以議不詳，皆免冠謝，良久然後已。上追念望之不忘，每歲時遣使者祠祭望之冢，終帝之世。
是歲，弘恭病死，石顯為中書令。
三年。上覆擢周堪為光祿勳。堪弟子張猛為光祿大夫、給事中，大見信任。
永光元年。石顯憚周堪、張猛等，數譖毀之。劉更生懼其傾危，上書曰：「臣聞舜命九官，濟濟相讓，和之至也。眾臣和於朝則萬物和於野，故簫《韶》九成，而鳳凰來儀。至周幽、厲之際，朝廷不和，轉相非怨，則日月薄食，水泉沸騰，山谷易處，霜降失節。由此觀之，和氣致祥，乖氣致異，祥多者其國安，異眾者其國危，天地之常經，古今之通義也。今陛下開三代之業，招文學之士，優遊寬容，使得並進。今賢不肖渾殽，白黑不分，邪正雜揉，忠讒並進，章交公車，人滿北軍，朝臣舛午，膠戾乖刺，更相讒愬，轉相是非，所以營惑耳目，感移心意，不可勝載。分曹為黨，往往羣朋，將同心以陷正臣。正臣進者，治之表也。正臣陷者，亂之機也。乘治亂之機，未知孰任，而災異數見，此臣所以寒心者也。初元以來六年矣，按《春秋》六年之中，災異未有稠如今者也。原其所以然者，由讒邪並進也。讒邪之所以並進者，由上多疑心，既已用賢人而行善政，如或譖之，則賢人退而善政還矣。夫執狐疑之心者來讒賊之口，持不斷之意者開羣枉之門，讒邪進則眾賢退，羣枉盛則正士消。故《易》有《否》、《泰》，小人道長，君子道消，則政日亂。君子道長，小人道消，則政日治。昔者鯀、共工、驩兜與舜、禹雜處堯朝，周公與管、蔡並居周位，當是時，迭進相毀，流言相謗，豈可勝道哉。帝、堯成王能賢舜、禹、周公而消共工、管、蔡，故以大治，榮華至今。孔子與季、孟偕仕於魯，李斯與叔孫俱宦於秦，定公、始皇賢季、孟、李斯而消孔子、叔孫，故以大亂，污辱至今。故治亂、榮辱之端，在所信任，信任既賢，在於堅固而不移。《詩》雲我心匪石，不可轉也，言守善篤也。《易》曰渙汗其大號，言號令如汗，汗出而不反者也。今出善令未能逾時而反，是反汗也。用賢未能三旬而退，是轉石也。《論語》曰見不善如探湯，今二府奏佞讇不當在位，歷年而不去，故出令則如反汗，用賢則如轉石，去佞則如拔山，如此望陰陽之調，不亦難乎。是以羣小窺見間隙，緣飾文字，巧言醜詆，流言飛文，譁於民間。故《詩》雲憂心悄悄，慍於羣小，小人成羣，誠足慍也。昔孔子與顏淵、子貢更相稱譽，不為朋黨。禹、稷與皋陶轉相汲引，不為比周。何則。忠於為國，無邪心也。今佞邪與賢臣並交戟之內，合黨共謀，違善依惡，歙歙訿訿，數設危險之言，欲以傾移主上，如忽然用之，此天地之所以先戒，災異之所以重至者也。自古明聖，未有無誅而治者也，故舜有四放之罰，而孔子有兩觀之誅，然後聖化可得而行也。今以陛下明知，誠深思天地之心，覽《否》、《泰》之卦，歷周、唐之所進以為法，原秦、魯之所消以為戒，考祥應之福，災異之禍，以揆當世之變，放遠佞邪之黨，壞散險詖之聚，杜閉羣枉之門，廣開眾正之路，決斷狐疑，分別猶豫，使是非炳然可知，則百異消滅而眾祥並至，太平之基，萬世之利也。」顯見其書，愈與許、史比而怨更生等。
是歲，夏寒，日青無光，顯及許、史皆言堪、猛用事之咎。上內重堪，又患眾口之浸潤，無所取信。時長安令楊興以材能幸，常稱譽堪。上欲以為助，乃見問興「朝臣齗齗不可光祿勳，何邪？」興者，傾巧士，謂上疑堪，因順指曰：「堪非獨不可於朝廷，自州里亦不可也。臣見眾人聞堪前與劉更生等謀毀骨肉，以為當誅，故臣前書言堪不可誅傷，為國養恩也。」上曰：「然此何罪而誅。今宜奈何？」興曰：「臣愚以為可賜爵關內侯，食邑三百戶，勿令典事。明主不失師傅之恩，此最策之得也。」上於是疑之。
司隸校尉琅邪諸葛豐，始以特立剛直著名於朝，數侵犯貴戚，在位多言其短。後坐春夏系治人，徙城門校尉。豐於是上書告堪、猛罪。上不直豐，乃制詔御史「城門校尉豐前與光祿勳堪、光祿大夫猛在朝之時，數稱言堪、猛之美。豐前為司隸校尉，不順四時，修法度，專作苛暴以獲虛威，朕不忍下吏，以為城門校尉。不內省諸已，而反怨堪、猛以求報舉，告按無證之辭，暴揚難驗之罪。譭譽恣意，不顧前言，不信之大也。朕憐豐之耆老，不忍加刑，其免為庶人。」又曰：「豐言堪、猛貞信不立，朕閔而不治，又惜其材能未有所效，其左遷堪為河東太守，猛槐里令。」
賈捐之與楊興善。捐之數短石顯，以故不得官，稀復進見。興新以材能得幸，捐之謂興曰：「京兆尹缺，使我得見，言君蘭，京兆尹可立得。」興曰：「君房下筆，言語妙天下，使君房為尚書令，勝五鹿充宗遠甚。」捐之曰：「令我得代充宗，君蘭為京兆，京兆郡國首，尚書百官本，天下真大治，士則不隔矣。」捐之復短石顯，興曰：「顯方貴，上信用之。今欲進，第從我計，且與合意，即得入矣。」捐之即與興共為薦顯奏，稱譽其美，以為宜賜爵關內侯。引其兄弟以為諸曹。又共為薦興奏，以為可試守京兆尹。石顯聞知，白之上，乃下興、捐之獄，令顯治之，奏「興、捐之懷詐僞，更相薦譽，欲得大位。罔上，不道」捐之竟坐棄市，興髡鉗為城旦。
四年夏六月戊寅晦，日有食之。上於是召諸前言日變在周堪、張猛者責問，皆稽首謝。因下詔稱堪之美，徵詣行在所，拜為光祿大夫，秩中二千石，領尚書事。猛復為太中大夫、給事中。中書令石顯管尚書，尚書五人，皆其黨也，堪希得見，常因顯白事，事決顯口。會堪疾瘖，不能言而卒。顯誣譖猛，令自殺於公車。
建昭二年六月，東郡京房學《易》於梁人焦延壽。延壽常曰：「得我道以亡身者，京生也。」其說長於災變，分六十卦，更直日用事，以風雨寒溫為侯，各有占驗。房用之尤精，以孝廉為郎，上疏屢言災異，有驗，天子說之，數召見問。房對曰：「古帝王以功舉賢，則萬化成，瑞應着。末世以譭譽取人，故功業廢而致災異。宜令百官各試其功，災異可息。」詔使房作其事，房奏《考功課吏法》。上令公卿朝臣與房會議溫室，皆以「房言煩碎，令上下相司，不可許」。上意鄉之。時部刺史奏事京師，上召見諸刺史，令房曉以課事，刺史復以為不可行。唯御史大夫鄭弘、光祿大夫周堪初言不可，後善之。
是時，中書令石顯顓權，顯友人五鹿充宗為尚書令，二人用事。房嘗宴見，問上曰：「幽、厲之君何以危。所任者何人也。」上曰：「君不明，而所任者巧佞。」房曰：「知其巧佞而用之邪。將以為賢也。」上曰：「賢之」房曰：「然則今何以知其不賢也。」上曰：「以其時亂而君危知之。」房曰：「若是，任賢必治，任不肖必亂，必然之道也。幽、厲何不覺悟而更求賢。曷為卒任不肖以至於是。」上曰：「臨亂之君，各賢其臣，令皆覺悟，天下安得危亡之君。」房曰：「齊桓公、秦二世，亦嘗聞此君而非笑之。然則任豎刁、趙高，政治日亂，盜賊滿山，何不以幽、厲卜之而覺悟乎？」上曰：「唯有道者能以往知來耳。」房因免冠頓首曰：「《春秋》紀二百四十二年災異，以示萬世之君。今陛下即位已來，日月失明，星辰逆行，山崩泉涌，地震石隕，夏霜冬雷，春凋秋榮，隕霜不殺，水旱螟蟲，民人饑疫，盜賊不禁，刑人滿市，《春秋》所記災異盡備。陛下視今為治邪。亂邪？」上曰：「亦極亂耳，尚何道。」房曰：「今所任用者誰與。」上曰：「然，幸其愈於彼，又以為不在此人也。」房曰：「夫前世之君，亦皆然矣。臣恐後之視今，猶今之視前也。」上良久乃曰：「今為亂者誰哉。」房曰：「明主宜自知之。」上曰：「不知也，如知，何故用之。」房曰：「上最所信任，與圖事帷幄之中，進退天下之士者是矣。」房指謂石顯，上亦知之，謂房曰：「已喻」房罷出，後上亦不能退顯也。
上令房上弟子曉知功、課吏事者，欲試用之。房上「中郎任良、姚平，願以為刺史，試《考功法》，臣得通籍殿中，為奏事，以防壅塞」。石顯、五鹿充宗皆疾房，欲遠之，建言宜試以房為郡守。帝於是以房為魏郡太守，得以《考功法》治郡。房自請歲竟乘傳奏事，天子許焉。房自知數以論議為大臣所非，與石顯等有隙，不欲遠離左右，乃上封事曰：「臣出之後，恐為用事所蔽，身死而功不成，故願歲盡乘傳奏事，蒙哀見許。乃辛巳，蒙氣復乘卦，太陽侵色，此上大夫覆陽而上意疑也。己卯、庚辰之間，必有欲隔絕臣，令不得乘傳奏事者。」
房未發，上令陽平侯王鳳承製詔房止無乘傳奏事。房意愈恐。秋，房去至新豐，因郵上封事曰：「臣前以六月中言《遯卦》不效，法曰道人始去，寒湧水為災。至其七月，湧水出。臣弟子姚平謂臣曰：房可謂知道，未可謂信道也。房言災異，未嘗不中。湧水已出，道人當逐死，尚復何言。臣曰：陛下至仁，於臣尤厚，雖言而死，臣猶言也。平又曰：「房可謂小忠，未可謂大忠也。昔秦時趙高用事，有正先者非刺高而死，高威自此成，故秦之亂，正先趣之。今臣得出守郡，自詭效功。恐未效而死，惟陛下毋使臣塞湧水之異，當正先之死，為姚平所笑。」
房至陝，覆上封事曰：「臣前白願出任良試考功，臣得居內。議者知如此於身不利，臣不可蔽，故云使弟子不若試師。臣為刺史，又當奏事，故復云為刺史，恐太守不與同心，不若以為太守。此其所以隔絕臣也。陛下不違其言而遂聽之，此乃蒙氣所以不解，太陽無色者也。臣去稍遠，太陽侵色益甚，唯陛下毋難還臣而易逆天意。邪說雖安於人，天氣必變，故人可欺天不可欺也，願陛下察焉。」
房去月餘，竟徵下獄。初，淮陽憲王舅張博，傾巧無行，多從王求金錢，欲為王求入朝。博從京房學，以女妻房。房每朝見，退輒為博道其語。博因記房所說密語，令房為王作求朝奏草，皆持柬與王，以為信驗。石顯知之，告：「房與張博通謀，非謗政治，歸惡天子，詿誤諸侯王」。皆下獄，棄市，妻子徙邊。鄭弘坐與房善，免為庶人。
御史中丞陳咸數毀石顯，久之，坐與槐里令朱雲善，漏泄省中語，石顯微伺知之，與雲皆下獄，髡為城旦。
石顯威權日盛，公卿以下畏顯，重足一跡。顯與中書僕射牢梁、少府五鹿充宗結為黨友，諸附倚者皆得寵位。民歌之曰：「牢邪、石邪。五鹿客邪。印何累累，綬若若邪？」
顯內自知擅權，事柄在掌握，恐天子一旦納用左右耳目以間已，乃時歸誠，取一信以為驗。顯嘗使至諸官，有所徵發，顯先自白「恐後漏盡宮門閉，請使詔吏開門。」上許之。顯故投夜還，稱詔開門入。後果有上書告顯「顓命矯詔開宮門」，天子聞之，笑以其書示顯。顯因泣曰：「陛下過私小臣，屬任以事，羣下無不嫉妒，欲陷害臣者，事類如此非一唯獨明主知之。愚臣微賤，誠不能以一軀稱快萬眾，任天下之怨。臣願歸樞機職，受後宮掃除之役，死無所恨。唯陛下哀憐裁幸，以此全活小臣。」天子以為然而憐之，數勞勉顯，加厚賞賜，賞賜及賂遺訾一萬萬。初，顯聞眾人匈匈，言已殺前將軍蕭望之，恐天下學士訕已，以諫大夫貢禹明經着節，乃使人致意，深自結納，因薦禹天子，歷位九卿，禮事之甚備。議者於是或稱顯，以為不妒譖望之矣。顯之設變詐以自解免，取信人主者，皆此類也。
荀悅曰：夫倿臣之惑君主也甚矣，故孔子曰：「遠佞人。」非但不用而已，乃遠而絕之，隔塞其源，戒之極也。孔子曰：「政者，正也」夫要道之本，正己而已矣。平直真實者，正之主也。故德必核其真然後授其位，能必核其實然後授其事，功必核其真然後授其賞，罪必核其真然後授其刑，行必核其真然後貴之，言必核其真然後信之，物必核其真然後用之，事必核其真然後修之。故眾正積於上，萬事實於下，先王之道，如斯而已矣。
竟寧元年。初，石顯見馮奉世父子為公卿著名，女又為昭儀在內，顯心欲附之。薦言：「昭儀兄謁者逡修敕，宜侍幄帷。」天子召見，欲以為侍中。逡請間言事。上聞逡言顯顓權，大怒，罷逡歸郎官。及御史夫夫缺，在位多舉逡兄大鴻臚野王，上使尚書選第中二千石，而野王行能第一。上以問顯，顯曰：「九卿無出野王者。然野王，親昭儀兄，臣恐後世必以陛下度越眾賢，私後宮親以為三公。」上曰：「善，吾不見是。」因謂羣臣曰：「吾用野王為三公，後世必謂我私後宮親屬，以野王為比。」三月丙寅，詔曰：「剛強堅固，確然無慾，大鴻臚野王是也。心辨善辭，可使四方，少府五鹿充宗是也。廉潔節儉，太子少傅張譚是也。其以少傅為御史大夫。」
夏五月壬辰，帝崩於未央宮。六月己未，太子即皇帝位。
成帝建始元年春正月，石顯遷長信中太僕，秩中二千石。顯既失倚離權，於是丞相、御史條奏顯舊惡，及其黨牢梁、陳順皆免官。顯與妻子徙歸故郡，憂懣不食，道死。諸所交結以顯為官者，皆廢罷。少府五鹿充宗左遷玄菟太守，御史中丞伊嘉為雁門都尉。
司隸校尉涿郡王尊劾奏「丞相衡、御史大夫譚，知顯等顓權擅勢，大作威福，為海內患害，不以時白奏行罰，而阿諛曲從，附下罔上，懷邪迷國，無大臣輔政之義，皆不道。在赦令前。赦後，衡、譚舉奏顯，不自陳不忠之罪，而反揚着先帝任用傾覆之徒，妄言百官畏之，甚於主上。卑君尊臣，非所宜稱，失大臣體。」於是衡慚懼，免冠謝罪，上丞相、侯印綬。天子以新即位，重傷大臣，乃左遷尊為高陵令，然羣下多是尊者。衡嘿嘿不自安，每有水、旱，連乞骸骨讓位，上輒以詔書慰撫，不許。
元帝竟寧元年六月己未，成帝即皇帝位。
秋七月，丞相衡上疏曰：「臣聞之師曰：妃匹之際，生民之始，萬福之原。婚姻之禮正，然後品物遂而天命全。孔子論《詩》以《關雎》為始，此綱紀之首，王教之端也。自上世以來，三代興廢，未有不由此也。願陛下詳覽得失盛衰之效，以定大基，採有德，戒聲色，近嚴敬，遠技能。臣聞《六經》者，聖人所以統天地之心，着善惡之歸，明吉凶之分，通人道之正，使不悖於本性者也。及《論語》、《孝經》，聖人言行之要，宜究其意。」
成帝建始二年。上自為太子時，以好色聞。及即位，皇太后詔採良家女以備後宮。大將軍武庫令杜欽說王鳳曰：「禮，一娶九女，所以廣嗣重祖也。娣侄雖缺不復補，所以養壽塞爭也。故后妃有真淑之行，則胤嗣有賢聖之君。制度有威儀之節，則人君有壽考之福。廢而不由，則女德不厭。女德不厭，則壽命不究於高年。男子五十，好色未衰。女子四十，容貌改前。以改前之容，待於未衰之年，而不以禮為制，則其原不可救而後徠異態。後徠異態，則正後自疑而支庶有間適之心。是以晉獻被納讒之謗，申生蒙無罪之辜。今聖主富於春秋，未有適嗣，方鄉術入學，未親后妃之議。將軍輔政，宜因始初之隆，建九女之制，詳擇有行義之家，求淑女之質，毋必有聲色技能，為萬世大法。夫少戒之在色，《小弁》之作，可謂寒心。唯將軍常以為憂。」鳳白之太后，太后以為故事無有，鳳不能自立法度，循故事而已。鳳素重欽，故置之莫府，國家政謀常與欽慮之，數稱達名士，裨正闕失，當世善政多出於欽者。
三年十二月戊申朔，日有食之。其夜，地震未央宮殿中。詔舉賢良方正、能直言極諫之士。杜欽及太常丞谷永上對，皆以為後宮女寵太盛，嫉妒專上，將害繼嗣之咎。
河平元年夏四月己亥晦，日有食之。詔公卿百僚陳過失，無有所諱，大赦天下。光祿大夫劉向對曰：「四月交於五月，月同孝惠，日同孝昭，其佔恐害繼嗣。」是時，許皇后專寵，後宮希得進見，中外皆憂上無繼嗣，故杜欽、谷永及向所對皆及之。上於是減省椒房、掖廷用度，服御、輿駕所發諸官署及所造作，遺賜外家、羣臣妾，皆如竟寧以前故事。
皇后上疏自陳，以為「時世異制，長短相補，不出漢制而已，纖微之閒，未必可同。若竟寧前與黃龍前，豈相放哉。家吏不曉，今壹受詔如此，且使妾搖手不得設。妾欲作某屏風張於某所，曰故事無有，或不能得，則必繩妾以詔書矣。此誠不可行，唯陛下省察。故事，以特牛祠大父母，戴侯、敬侯皆得蒙恩以太牢祠。今當率如故事，唯陛下哀之。今吏甫受詔讀記，直豫言使後知之，非可復若私府有所取也，其萌芽所以約制妾者，恐失人理。唯陛下深察焉。」
上於是採谷永、劉向所言災異咎驗皆在後宮之意以報之，且曰：「吏拘於法，亦安足過。蓋矯枉者過直，古今同之。且財幣之省，特牛之祠，其於皇后，所以扶助德美，為華寵也。咎根不除，災變相襲，祖宗且不血食，何戴侯也。傳不云乎。以約失之者鮮，審皇后欲從其奢與。服亦當法孝武皇帝也，如此則甘泉、建章可復興矣。孝文皇帝，朕之師也。皇太后，皇后成法也。假使太后在彼時不如職，今見親厚，又惡可以逾乎。皇后其刻心秉德，謙約為古，垂則列妾，使有法焉。」
鴻嘉元年二月，上始為微行，從期門郎或私奴十餘人，或乘小車，或皆騎，出入市裏郊野，遠至旁縣甘泉、長楊、五柞，鬥雞、走馬，常自稱富平侯家人。富平侯者，張安世四世孫放也。放父臨尚敬武公主，生放，放為侍中、中郎將，娶許皇后女弟，當時寵幸無比，故假稱之。
二年春三月，博士行大射禮，有飛雉集於庭，歷階登堂而雊。後雉又集大常、宗正、丞相、御史大夫、車騎將軍之府，又集未央宮承明殿屋上。車騎將軍王音、待詔寵等上言：「天地之氣，以類相應，譴告人君，甚微而着。雉者聽察，先聞雷聲，故《月令》以紀氣。經載高宗雊雉之異，以明轉禍為福之驗。今雉以博士行禮之日，大眾聚會，飛集於庭，歷階登堂，萬眾睢睢，驚怪連日，徑歷三公之府，大常、宗正典宗廟骨肉之官，然後入宮。其宿留告曉人，具備深切，雖人道相戒，何以過是？」後帝使中常侍晁閎詔音曰：「聞捕得雉，毛羽頗摧折，類拘執者，得無人為之。」音復對曰：「陛下安得亡國之語。不知誰主為佞諂之計，誣亂聖德如此者。左右阿諛甚眾，不待臣音復諍而足。公卿以下，保位自守，莫有正言。如令陛下覺悟，懼大禍且至身，深責臣下，繩以聖法，臣音當先誅，豈有以自解哉。今即位十五年，繼嗣不立，日日駕車而出，失行流聞，海內傳之，甚於京師。外有微行之害，內有疾病之憂，皇天數見災異，欲人變更，終已不改。天尚不能感動陛下，臣子何望，獨有極言待死，命在朝暮而已。如有不然，老母安得處所，尚何皇太后之有，高祖天下當以誰屬乎。宜謀於賢智，克己復禮，以求天意，繼嗣可立，災變尚可銷也。」
三年。初，許皇后與班倢伃皆有寵於上。上嘗遊後庭，欲與倢伃同輦載，倢伃辭曰：「觀古圖畫，賢聖之君皆有名臣在側，三代末主乃有嬖妾。今欲同輦，得無近似之乎？」上善其言而止。太后聞之，喜曰：「古有樊姬，今有班倢伃。」班倢伃進侍者李平得幸，亦為倢伃，賜姓曰衛。
其後上微行過陽阿主家，悅歌舞者趙飛燕，召入宮，大幸。有女弟，復召入，姿性尤醲粹，左右見之，皆嘖嘖嗟賞。有宣帝時披香博士淖方成在帝後，唾曰：「此禍水也，滅火必矣。」姊弟俱為倢伃，貴傾後宮。許皇后、班倢伃皆失寵。於是趙飛燕譖告許皇后、班倢伃挾媚道，祝詛後宮，詈及主上。冬十一月甲寅，許後廢處昭臺宮，後姊謁等皆誅死，親屬歸故郡。考問班倢伃，倢伃對曰：「妾聞死生有命，富貴在天。修正尚未蒙福，為邪欲以何望。使鬼神有知，不受不臣之愬。如其無知，愬之何益。故不為也。」上善其對，赦之，賜黃金百斤。趙氏姊弟驕妒，倢伃恐久見危，乃求共養太后於長信宮，上許焉。
永始元年春正月，上欲立趙倢伃為皇后，皇太后嫌其所出微甚，難之。太后姊子淳于長為侍中，數往來通語東宮，歲餘，乃得太后指，許之。夏四月乙亥，上先封倢伃父臨為成陽侯，諫大夫河間劉輔上書言：「昔武王、周公，承順天地，以饗魚、烏之瑞，然猶君臣祗懼，動色相戒。況於季世，不蒙繼嗣之福，屢受威怒之異者乎。雖夙夜自責，改過易行，畏天命，念祖業，妙選有德之世，考卜窈窕之女，以承宗廟，順神祗心，塞天下望，子孫之祥猶恐晚暮。今乃觸情縱慾，傾於卑賤之女，欲以母天下。不畏於天，不愧於人，惑莫大焉。里語曰：腐木不可以為柱，人婢不可以為主。天人之所不予，必有禍而無福，市道皆共知之，朝廷莫肯一言。臣竊傷心，不敢不盡死。」書奏，上使侍御史收縛輔，系掖庭祕獄，羣臣莫知其故。於是左將軍辛慶忌、右將軍廉褒、光祿勳琅琊師丹、太中大夫谷永俱上書曰：「竊見劉輔前以縣令求見，擢為諫大夫，此其言必有卓詭切至當聖心者，故得拔至於此。旬月之間，收下祕獄。臣等愚以為輔幸得託公族之親，在諫臣之列，新從下土來，未知朝廷體，獨觸忌諱，不足深過。小罪宜隱忍而已，如有大惡，宜暴治理官，與眾共之。今天心未豫，災異屢降，水旱迭臻，方當隆寬廣問，褒直盡下之時也，而行慘急之誅於諫爭之臣，震驚羣下，失忠直心。假令輔不坐直言，所坐不着，天下不可戶曉。同姓近臣，本以言顯，其於治親養忠之義，誠不宜幽囚於掖庭獄。公卿以下，見陛下進用輔亟而折傷之暴，人有懼心，精銳銷耎，莫敢盡節正言，非所以昭有虞之聽，廣德美之風。臣等竊深傷之，唯陛下留神省察。」上乃徙系輔共工獄，減死罪一等，論為鬼薪。
夏六月丙寅，立皇后趙氏，大赦天下。皇后既立，寵少衰，而其女弟絕幸，為昭儀，居昭陽舍，其中庭彤朱而殿上髹漆，切皆銅沓，黃金塗，白玉階，壁帶往往為黃金釭，函藍田璧、明珠、翠羽飾之，自後宮未嘗有焉。趙後居別館，多通侍郎、宮奴多子者。昭儀嘗謂帝曰：「妾姊性剛，有如為人構陷，則趙氏無種矣。」因泣下悽惻。帝信之，有白後奸狀者，帝輒殺之。由是後公為淫恣，無敢言者，然卒無子。
光祿大夫劉向以為王教由內及外，自近者始，於是採取《詩》、《書》所載賢妃、貞婦興國顯家及孽嬖、亂亡者，序次為《列女傳》，凡八篇。及採傳記行事，著《新序》、《說苑》凡十五篇，奏之。數上疏言得失，陳法戒。書數十上，以助觀覽，補遺闕。上雖不能盡用，然內嘉其言，常嗟嘆之。
二年。谷永為涼州刺史，奏事京師，訖，當之部，上使尚書問永，受所欲言。永對曰：「臣聞王天下有國家者，患在上有危亡之事，而危亡之言不得上聞。如使危亡之言輒上聞，則商、周不易姓而迭興，三正不變改而更用。夏、商之將亡也，行道之人皆知之，晏然自以若天有日，莫能危，是故惡日廣而不自知，大命傾而不自寤。《易》曰：危者有其安者也，亡者保其存者也。陛下誠垂寬明之聽，無忌諱之誅，使芻蕘之臣得盡所聞於前，羣臣之上願，社稷之長福也。元年九月，黑龍見。其晦，日有食之。今年二月己未夜，星隕。乙酉，日有食之。六月之間，大異四發，二二而同月。三代之末，春秋之亂，未嘗有也。臣聞三代所以隕社稷、喪宗廟者，皆由婦人與羣惡沈湎於酒。秦所以二世、十六年而亡者，養生泰奢，奉終泰厚也。二者，陛下兼而有之，臣請略陳其效。建始、河平之際，許、班之貴，傾動前朝，薰灼四方，女寵至極，不可上矣。今之後起，什倍於前。廢先帝法度，聽用其言，官秩不當，縱釋王誅，驕其親屬，假之威權，從橫亂政，刺舉之吏，莫敢奉憲。又以掖庭獄大為亂阱，榜箠<疒朁>於炮烙，絕滅人命，主為趙、李報德復怨。反除白罪，逮治正吏，多系無辜，掠立迫恐，至為人起責，分利受謝，生入死出者不可勝數。是以日食再既，以昭其辜。王者必先自絕，然後天絕之。陛下棄萬乘之至貴，樂家人之賤事，厭高美之尊號，好匹夫之卑字。崇聚僄輕無義小人以為私客，數離深宮之固，挺身晨夜，與羣小相隨，烏集雜會，醉飽吏民之家，亂服共坐，沈湎媟嫚，溷殽無別，黽勉遁樂，晝夜在路，典門戶、奉宿衛之臣執干戈而守空宮，公卿百僚不知陛下所在，積數年矣。王者以民為基，民以財為本，財竭則下畔，下畔則上亡。是以明王愛養基本，不敢窮極，使民如承大祭。今陛下輕奪民財，不愛民力，聽邪臣之計，去高敞初陵，改作昌陵，役百幹溪，費擬驪山，靡敝天下，五年不成而後反故。百姓愁恨感天，饑饉仍臻，流散冗食，餧死於道，以百萬數。公家無一年之畜，百姓無旬日之儲，上下俱匱，無以相救。《詩》云：殷監不遠，在夏後之世。願陛下追觀夏、商、周、秦所以失之，以鏡考已行，有不合者，臣當伏妄言之誅。漢興九世，百九十餘載，繼體之主七，皆承天順道，遵先祖法度，或以中興，或以治安。至於陛下，獨違道縱慾，輕身妄行，當盛壯之隆，無繼嗣之福，有危亡之憂，積失君道，不合天意，亦以多矣。為人後嗣，守人功業如此，豈不負哉。方今社稷、宗廟禍福安危之機在於陛下，陛下誠肯昭然遠寤，專心反道，舊愆畢改，新德既章，則赫赫大異庶幾可銷，天命去就庶幾可復，社稷宗廟庶幾可保。唯陛下留神反覆，熟省臣言。」
帝性寬，好文辭，而溺於燕樂，皆皇太后與諸舅夙夜所常憂。至親難數言，故推永等使因天變而切諫，勸上納用之。永自知有內應，展意所無依違，每言事輒見答禮。至上此對，上大怒，衛將軍商密擿永令發去。上使侍御史收永，敕過交道廄者勿追。御史不及永，還，上意亦解，自悔。
上嘗與張放及趙、李諸侍中共宴飲禁中，皆引滿舉白，談笑大噱。時乘輿幄坐張畫屏風，畫紂醉踞妲己，作長夜之樂。侍中、光祿大夫班伯久疾新起，上顧指畫而問伯曰：「紂為無道，至於是乎？」對曰：「《書》雲乃用婦人之言，何有踞肆於朝。所謂眾惡歸之，不如是之甚者也。」上曰：「苟不若此，此圖何戒。」對曰：「沈湎於酒，微子所以告去也。式號式謼，《大雅》所以流連也。《詩》、《書》淫亂之戒，其原皆在於酒。」上乃喟然嘆曰：「吾久不見班生，今日復聞讜言。」放等不懌，稍自引起，更衣，因罷出。
時長信庭林表適使來，聞見之。後上朝東宮，太后泣曰：「帝間顏色瘦黑。班侍中本大將軍所舉，宜寵異之，益求其比，以輔聖德。宜遣富平侯且就國。」上曰：「諾」上諸舅聞之，以風丞相、御史，求放過失。於是丞相宣、御史大夫方進奏「放驕蹇縱恣，奢淫不制，拒閉使者，賊傷無辜，從者支屬並乘權勢，為暴虐。請免放就國。」上不得已，左遷放為北地都尉。其後比年數有災變，故放久不得還，璽書勞問不絕。敬武公主有疾，詔徵放歸第視母疾。數月，主有瘳，後復出放為河東都尉。上雖愛放，然上迫太后，下用大臣，故常涕泣而遣之。
元延元年秋七月，有星孛於東井。上以災變，博謀羣臣。北地太守谷永對曰：「王者躬行道德，承順天地，則五徵時序，百姓壽考，符瑞並降。失道妄行，逆天暴物，則咎徵着郵，妖孽並見，饑饉荐臻。終不改寤，惡洽變備，不復譴告，更命有德。此天地之常經，百王之所同也。加以功德有厚薄，期質有長短，時世有中季，天道有盛衰。陛下承八世之功業，當陽數之標季，涉三七之節紀，遭無妄之卦運，直百六之災阸，三難異料，雜焉同會。建始元年以來，二十載間，羣災大異，交錯蜂起，多於《春秋》所書。內則為深宮後庭，將有驕臣悍妾、醉酒狂悖卒起之敗，北宮苑囿街巷之中、臣妾之家幽間之處徵舒、崔杼之亂。外則為諸夏下土，將有樊並、蘇令、陳勝、項梁奮臂之禍。安危之分界，宗廟之至憂，臣永所以破膽寒心，豫言之累年。下有其萌，然後變見於上，可不致慎。禍起細微，奸生所易。願陛下正君臣之義，無復與羣小媟黷燕飲。勤三綱之嚴，修後宮之政，抑遠驕妒之寵，崇近婉順之行。朝覲法駕而後出，陳兵清道而後行，無復輕身獨出，飲食臣妾之家。三者既除，內亂之路塞矣。諸夏舉兵，萌在民饑饉而吏不恤，興於百姓困而賦斂重，發於下怨離而上不知。《傳》曰：饑而不損，茲謂泰，厥咎亡。比年郡國傷於水災，禾麥不收，宜損常稅之時，而有司奏請加賦。甚繆經義，逆於民心，市怨趨禍之道也。臣願陛下勿許加賦之奏，益減奢泰之費，流恩廣施，振贍睏乏，敕勸耕桑，以慰綏元元之心，諸夏之亂庶幾可息。」
中壘校尉劉向上書曰：「臣聞帝舜戒伯禹毋若丹朱敖，周公戒成王毋若殷王紂。聖帝明王，當以敗亂自戒，不諱廢興，故臣敢極陳其愚，唯陛下留神察焉。謹案《春秋》二百四十二年，日食三十六。今連三年比食，自建始以來，二十歲間而八食，率二歲六月而一發，古今罕有。異有小大希稠，佔有舒疾緩急，觀秦、漢之易世，覽惠、昭之無後，察昌邑之不終，視孝宣之紹起，皆有變異着有漢紀。天之去就，豈不昭昭然哉。臣幸得託末屬，誠見陛下寬明之德，冀銷大異而興高宗、成王之聲，以崇劉氏，故懇懇數奸死亡之誅。天文難以相曉，臣雖圖上，猶須口說然後可知。願賜清燕之間，指圖陳狀。」上輒入之，然終不能用也。
十二月，北地都尉張放到官數月，復徵入侍中。太后與上書曰：「前所道尚未效，富平侯反覆來，其能默乎？」上謝曰：「請今奉詔。」上於是出放為天水屬國都尉，引少府許商、光祿勳師丹為光祿大夫，班伯為水衡都尉，並侍中，皆秩中二千石。每朝東宮，常從。及大政，俱使諭指於公卿。上亦稍厭遊宴，復修經書之業，太后甚悅。
綏和二年三月丙戌，帝崩於未央宮。帝素強，無疾病。是時，楚思王衍、梁王立來朝，明旦當辭去，上宿，供張白虎殿。又欲拜左將軍孔光為丞相，已刻侯印，書贊。昏夜，平善。鄉晨，傅絝襪欲起，因失衣，不能言，晝漏上十刻而崩。民間讙譁，咸歸罪趙昭儀。皇太后詔大司馬莽雜與御史、丞相、廷尉治，問皇帝起居發病狀，趙昭儀自殺。
班彪贊曰：臣姑充後宮為倢伃，父子、昆弟侍帷幄，數為臣言：「成帝善修容儀，升車正立，不內顧，不疾言，不親指，臨朝淵嘿，尊嚴若神，可謂有穆穆天子之容者矣。博覽古今，容受直辭，公卿奏議可述。遭世承平，上下和睦。然湛乎酒色，趙氏亂內，外家擅權，言之可為於邑。」建始以來，王氏始執國命，哀、平短祚，莽遂篡位，蓋其威福所由來者漸矣。
漢元帝永光五年。初，武帝既塞宣房，後河復北決於館陶，分為屯氏河，東北入海，廣深與大河等，故因其自然，不隄塞也。是歲，河決清河靈鳴犢口，而屯氏河絕。
武帝元封二年。上使汲仁、郭昌發卒數萬人塞瓠子河決，築宮其上，名曰宣房宮。
成帝建始四年夏四月，大雨水十餘日，河決東郡金堤。先是，清河都尉馮逡奏言：「郡承河下流，土壤輕脆易傷，頃所以闊無大害者，以屯氏河通兩川分流也。今屯氏河塞，靈鳴犢口又益不利，獨一川兼受數河之任，雖高增堤防，終不能泄。如有霖雨，旬日不霽，必盈溢。九河故跡，今既滅難明，屯氏河新絕未久，其處易浚。又其口所居高，於以分殺水力，道里便宜，可復浚以助大河，泄暴水，備非常。不豫修治，北決病四五郡，南決病十餘郡，然後憂之，晚矣」事下丞相、御史，白遣博士許商行視，以為「方用度不足，可且勿浚」。後三歲，河果決於館陶及東郡金堤，氾濫兗、豫，入平原、千乘、濟南，凡灌四郡三十二縣，水居地十五萬餘頃，深者三丈，壞敗官亭、室廬且四萬所。
冬十一月，御史大夫尹忠以對方略疏闊，上切責其不憂職，自殺。遣大司農非調調均錢穀河決所灌之郡，謁者二人發河南以東船五百艘，徙民避水，居丘陵九萬七千餘口。
河平元年春，杜欽薦犍為王延世於王鳳，使塞決河。鳳以延世為河堤使者。延世以竹落長四丈，大九圍，盛以小石，兩船夾載而下之。三十六日河堤成。三月，詔以延世為光祿大夫，秩中二千石，賜爵關內侯，黃金百斤。
三年秋八月，河復決平原，流入濟南、千乘，所壞敗者半建始時。復遣王延世與丞相史楊焉及將作大匠許商、諫大夫乘馬延年同作治，六月乃成。復賜延世黃金百斤。治河卒非受平賈者，為着外繇六月。
鴻嘉四年秋，勃海、清河、信都河水湓溢，灌縣邑三十一，敗官亭、民舍四萬餘所。平陵李尋等奏言：「議者常欲求索九河故跡而穿之。今因其自決，可且勿塞，以觀水勢，河欲居之，當稍自成川，跳出沙土，然後順天心而圖之，必有成功，而用財力寡。「於是遂止不塞。朝臣數言百姓可哀，上遣使者處業振贍之。
綏和二年九月，騎都尉平當使領河堤，奏「九河今皆寘滅。按經義，治水有決河深川，而無堤防壅塞之文。河從魏郡以東北多溢決，水跡難以分明，四海之眾不可誣，宜博求能浚川疏河者。」上從之。
待詔賈讓奏言：「治河有上、中、下策。古者立國居民，疆理土地，必遺川澤之分，度水勢所不及。大川無防，小水得入，陂障卑下，以為污澤，使秋水多得其所休息。左右遊波寬緩而不迫。夫土之有川，猶人之有口也。治土而防其川，猶止兒啼而塞其口，豈不遽止，然其死可立而待也。故曰：善為川者決之使道，善為民者宣之使言。蓋堤防之作，近起戰國，雍防百川，各以自利。齊與趙、魏以河為竟，趙、魏瀕山，齊地卑下，作堤去河二十五里，河水東抵齊堤則西泛趙、魏。趙、魏亦為堤去河二十五里，雖非其正，水尚有所遊蕩，時至而去，則填淤肥美，民耕田之。或久無害，稍築宮宅，遂成聚落。大水時至漂沒，則更起堤防以自救，稍去其城郭，排水澤而居之，湛溺自其宜也。今堤防狹者去水數百步，遠者數里，於故大堤之內復有數重，民居其間，此皆前世所排也。河從河內黎陽至魏郡昭陽，東西互有石堤，激水使還，百餘里間，河再西三東，迫阨如此，不得安息。今行上策，徙冀州之民當水衝者，決黎陽遮害亭，放河使北入海。河西薄大山，東薄金堤，勢不能遠，氾濫期月自定。難者將曰：若如此，敗壞城郭、田盧、冢墓以萬數，百姓怨恨。昔大禹治水，山陵當路者毀之，故鑿龍門，辟伊闕，析底柱，破碣石，墮斷天地之性，此乃人功所造，何足言也。今瀕河十郡，治堤歲費且萬萬，及其大決，所殘無數。如出數年治河之費，以業所徙之民，遵古聖之法，定山川之位，使神人各處其所而不相姦。且以大漢方制萬里，豈其與水爭咫尺之地哉。此功一立，河定民安，千載無患，故謂之上策。若乃多穿漕渠於冀州地，使民得以溉田，分殺水怒。雖非聖人法，然亦救敗術也。可從淇口以東為石堤，多張水門。恐議者疑河大川難禁制，滎陽漕渠足以卜之。冀州渠首盡當仰此水門。諸渠皆往往股引取之，旱則開東方下水門，溉冀州。水則開西方高門，分河流，民田適治，河堤亦成。此誠富國安民，興利除害，支數百歲，故謂之中策。若乃繕完故堤，增卑倍薄，勞費無已，數逢其害，此最下策也。」
平帝元始四年，王莽奏徵能治河者以百數，其大略異者，長水校尉平陵關並言：「河決率常於平原、東郡左右，其地形下而土疏惡。聞禹治河時，本空此地，以為水猥盛則放溢，少稍自索，雖時易處，猶不能離此。上古難識。近察秦、漢以來，河決曹、衛之域，其南北不過百八十里，可空此地，勿以為官亭、民室而已。」御史臨淮韓牧以為「可略於《禹貢》九河處穿之，縱不能為九，但為四、五宜有益。」大司空掾王橫言：「河入勃海地，高於韓牧所欲穿處。往者天嘗連雨，東北風，海水溢，西南出浸數百里，九河之地已為海所漸矣。禹之行河水，本隨西山下東北去，《周譜》云：定王五年，河徙，則今所行，非禹之所穿也。又秦攻魏，決河灌其都，決處遂大，不可復補。宜卻徙完平處，更開空，使緣西山足，乘高地而東北入海，乃無水災。」司空掾沛國桓譚典其議，為甄豐言：「凡此數者，必有一是。宜詳考驗，皆可豫見。計定然後舉事，費不過數億萬，亦可以事諸浮食無產業民。空居與行役同當衣食，衣食縣官而為之作，乃兩便，可以上繼禹功，下除民疾。」時莽但崇空語，無施行者。
王莽始建國三年。河決魏郡，泛清河以東數郡。先是，莽恐河決為元城冢墓害，及決東去，元城不憂水，故遂不堤塞。
明帝永平十二年。初，平帝時河、汴決壞，久而不修。建武十年，光武欲修之，浚儀令樂俊上言：「民新被兵革，未宜興役。」乃止。其後汴渠東侵，日月彌廣，兗、豫百姓怨嘆，以為縣官恆興他役，不先民急。會有薦樂浪王景能治水者，夏四月，詔發卒數十萬，遣景與將作謁者王吳修汴渠堤，自滎陽東至千乘海口千餘里，十里立一水門，令更相洄注，無復潰漏之患。景雖簡省役費，然猶以百億計焉。
十三年夏四月，汴渠成，河、汴分流，復其舊跡。

