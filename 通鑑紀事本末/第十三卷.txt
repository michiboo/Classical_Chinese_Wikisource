
漢靈帝中平五年春三月，詔發南匈奴兵配劉虞討張純，單于羌渠遣左賢王將騎詣幽州。國人恐發兵無已，於是右部醢落反，與屠各胡合，凡十餘萬人，攻殺羌渠。國人立其子右賢王於扶羅為持至屍逐侯單于。
六年。初，南單于於扶羅既立，國人殺其父者遂叛，共立須卜骨都侯為單于。於扶羅詣闕自訟。會靈帝崩，天下大亂，於扶羅將數千騎與白波賊合兵寇郡縣。時民皆保聚，鈔掠無利，而兵遂挫傷。復欲歸國，國人不受，乃止河東平陽。須卜骨都侯為單于，一年而死，南庭遂虛其位，以老王行國事。
獻帝興平二年冬十二月，南單于於扶羅死，弟呼廚泉立，居於平陽。
建安二十一年秋七月，南單于呼廚泉入朝於魏，魏王操因留之於鄴，使右賢王去卑監其國。單于歲給綿絹、錢、穀如列侯，子孫傳襲其號。分其眾為五部，各立其貴人為帥，選漢人為司馬以監督之。
魏邵陵厲公嘉平三年。初，南匈奴自謂其先本漢室之甥，因冒姓劉氏。太祖留單于呼廚泉於鄴，分其眾為五部，居幷州境內。左賢王豹，單于於扶羅之子也，為左部帥，部族最強。城陽太守鄧艾上言：「單于在內，羌夷失統，合散無主。今單于之尊日疏而外土之威日重，則胡虜不可不深備也。聞劉豹部有叛胡，可因叛割為二國，以分其勢。去卑功顯前朝，而子不繼業，宜加其子顯號，使居雁門。離國弱寇，追錄舊勳，此御邊長計也。」又陳「羌胡與民同處者，宜以漸出之，使居民表，以崇廉恥之教，塞奸宄之路」。司馬師皆從之。
晉武帝泰始六年，初，魏人居南匈奴五部於幷州諸郡，與中國民雜居，自謂其先漢室外孫，因改姓劉氏。
咸寧五年。初，南單于呼廚泉以兄於扶羅子豹為左賢王，及魏武帝分匈奴為五部，以豹為左部帥。豹子淵，幼而俊異，師事上黨崔遊，博習經史。嘗謂同門生上黨朱紀、雁門範隆曰：「吾嘗恥隨、陸無武，絳、灌無文。隨陸遇高帝而不能建封侯之業，絳、灌遇文帝而不能興庠序之教，豈不惜哉。」於是兼學武事。及長，猿臂善射，膂力過人，姿貌魁偉。為任子在洛陽，王渾及子濟皆重之，屢薦於帝。帝召與語，悅之。濟曰：「淵有文武長才，陛下任以東南之事，吳不足平也。」孔恂、楊珧曰：「非我族類，其心必異。淵才器誠少比，然不可重任也。」及涼州覆沒，帝問將於李熹，對曰：「陛下誠能發匈奴五部之眾，假劉淵一將軍之號，使將之而西，樹機能之首可指日而梟也。」孔恂曰：「淵果梟樹機能，則涼州之患方更深耳。」帝乃止。
東萊王彌，家世二千石。彌有學術勇略，善騎射，青州人謂之「飛豹」。然喜任俠，處士陳留董養見而謂之曰：「君好亂樂禍，若天下有事，不作士大夫矣。」淵與彌友善，謂彌曰：「王、李以鄉曲見知，每相稱薦，適足為吾患耳。」因欷歔流涕。齊王攸聞之，言於帝曰：「陛下不除劉淵，臣恐幷州不得久安。」王渾曰：「大晉方以信懷殊俗，奈何以無形之疑殺人侍子乎。何德度之不弘也。」帝曰：「渾言是也。」會豹卒，以淵代為左部帥。
太康十年冬十一月，詔以劉淵為匈奴北部都尉。淵輕財好施，傾心接物，五部豪傑，幽、冀名儒，多往歸之。惠帝永熙元年冬十月，以劉淵為建威將軍、匈奴五部大都督。
永興元年。初，太弟穎表匈奴左賢王劉淵為冠軍將軍，監五部軍事，使將兵在鄴。淵子聰驍勇絕人，博涉以史，善屬文，彎弓三百斤。弱冠遊京師，名士莫不與交。穎以聰為積弩將軍。淵從祖右賢王宣謂其族人曰：「自漢亡以來，我單于徒有虛號，無復尺土，自餘王侯，降同編戶。今吾眾雖衰，猶不減二萬，奈何斂手受役，奄過百年。左賢王英武超世，天苟不欲與匈奴，必不虛生此人也。今司馬氏骨肉相殘，四海鼎沸，復呼韓邪之業此其時矣。」乃相與謀推淵為大單于，使其黨呼延攸詣鄴告之。淵白穎，請歸會葬，穎弗許。淵令攸先歸告宣等，使招集五部及雜胡，聲言助穎，實欲叛之。王浚、東嬴公騰攻穎，淵請歸發五部兵以擊浚、騰，穎許之。淵至左國城，宣等上大單于號，二旬之間，有眾五萬，都於離石。淵聞穎去鄴，命劉景等將兵擊鮮卑，劉宣等諫而止。事並見《西晉之亂》。
冬十月，劉淵遷都左國城，胡、晉歸之者愈眾。淵謂羣臣曰：「昔漢有天下久長，恩結於民。吾漢室之甥，約為兄弟，兄亡弟紹，不亦可乎？」乃建國號曰漢。劉宣等請上尊號，淵曰：「今四方未定，且可依高祖稱漢王。」於是即漢王位，大赦，改元曰元熙。追尊安樂公禪為孝懷皇帝，作漢三祖、五宗神主而祭之。立其妻呼延氏為王后。以右賢王宣為丞相，崔　遊為御史大夫，左於陸王宏為太尉，範隆為大鴻臚，朱紀為太常，上黨崔懿之、後部人陳元達皆為黃門郎，族子曜為建武將軍。遊固辭不就。
元達少有志操，淵常招之，元達不答。及淵為漢王，或謂元達曰：「君其懼乎？」元達笑曰：「吾知其人久矣，彼亦亮吾之心，但恐不過三二日，驛書必至。」其暮，淵果徵元達。元達事淵，屢進忠言，退而削草，雖子弟莫得知也。
曜生而眉白，目有赤光。幼聰慧，有膽量。早孤，養於淵。及長，儀觀魁偉，性磊落高亮，與眾不羣。好讀書，善屬文。鐵厚一寸，射而洞之。常自比樂毅及蕭、曹，時人莫之許也，惟劉聰重之，曰：「永明，漢世祖、魏武之流，數公何足道哉。」
懷帝永嘉二年冬十月甲戌，漢王淵即皇帝位，大赦，改元永鳳。
十一月，以其子和為大將軍，聰為車騎大將軍，族子曜為龍驤大將軍。
十二月乙亥，漢主淵以大將軍和為大司馬，封梁王。尚書令歡樂為大司徒，封陳留王。後父御史大夫呼延翼為大司空，封雁門郡公。宗室以親疏悉封郡縣王，異姓以功伐悉封郡縣公侯。
三年春正月，徙都平陽，大赦，改元河瑞。五月，漢主淵封子裕為齊王，隆為魯王。漢主淵遣楚王聰等寇洛陽，軍失利，淵召聰等還。事見《西晉之亂》。
十二月，漢主淵以陳留王歡樂為太傅，楚王聰為大司徒，江都王延年為大司空。遣都護大將軍曲陽王賢與征北大將軍劉靈、安北將軍趙固、平北將軍王桑東屯內黃。王彌表左長史曹嶷行安東將軍，東徇青州，且迎其家，淵許之。
四年春正月，漢主淵立單徵女為皇后，梁王和為皇太子，大赦。封子義為北海王。以長樂王洋為大司馬。
秋七月庚午，漢主淵寢疾。辛未，以陳留王歡樂為太宰，長樂王洋為太傅，江都王延年為太保，楚王聰為大司馬、大單于，並錄尚書事。置單于臺於平陽西。以齊王裕為大司徒，魯王隆為尚書令，北海王義為撫軍大將軍、領司隸校尉，始安王曜為征討大都督、領單于左輔，廷尉喬智明為冠軍大將軍、領單于右輔，光祿大夫劉殷為左僕射，王育為右僕射，任顗為吏部尚書，朱紀為中書監，護軍馬景領左衛將軍，永安王安國領右衛將軍，安昌王盛、安邑王欽、西陽王璇皆領武衛將軍，分典禁兵。丁丑，淵召太宰歡樂等入禁中，受遺詔輔政。己卯，淵卒，太子和即位。
和性猜忌無恩。宗正呼延攸，翼之子也，淵以其無才行，終身不遷官。侍中劉乘素惡楚王聰，衛尉西昌王銳恥不預顧命，乃相與謀，說和曰：「先帝不權輕重之勢，使三王總強兵於內，大司馬擁十萬眾屯於近郊，陛下便為寄坐耳。宜早為之計。」和，攸之甥也，深信之。辛巳夜，召安昌王盛、安邑王欽等告之。盛曰：「先帝梓宮在殯，四王未有逆節，一旦自相魚肉，天下謂陛下何。且大業甫爾，陛下勿信讒夫之言以疑兄弟。兄弟尚不可信，他人誰足信哉。」攸、銳怒之曰：「今日之議，理無有二，領軍是何言乎？」命左右刃之。盛既死，欽懼，曰：「惟陛下命。」壬午，銳帥馬景攻楚王聰於單于臺，攸帥永安王安國攻齊王裕於司徒府，乘帥安邑王欽攻魯王隆，使尚書田密、武衛將軍劉璇攻北海王義。密、璇挾義斬關歸於聰，聰命貫甲以待之。銳知聰有備，馳還，與攸、乘共攻隆、裕。攸、乘疑安國、欽有異志，殺之。是日斬裕。癸未，斬隆。甲申，聰攻西明門，克之，銳等走入南宮，前鋒隨之。乙酉，殺和於光極西室，收銳、攸、乘，梟首通衢。
羣臣請聰即帝位，聰以北海王義，單後之子也，以位讓之。義涕泣固請，聰兒而許之。曰：「義及羣公正以禍難尚殷，貪孤年長故耳。此國家之事，孤何敢辭。俟義年長，當以大業歸之。」遂即位，大赦，改元光興。尊單氏曰皇太后，其母張氏曰帝太后。以義為皇太弟，領大單于、大司徒。立其妻呼延氏為皇后。呼延氏，淵後之從父妹也。封其子粲為河內王，易為河間王，翼為彭城王，悝為高平王。仍以粲為撫軍大將軍，都督中外諸軍事。以石勒為幷州刺史，封汲郡公。九月辛未，葬漢主淵於永光陵，諡曰光文皇帝，廟號高祖。漢主聰自以越次而立，忌其嫡兄恭，因恭寢，穴其壁間，刺而殺之。
漢太后單氏卒，漢主聰尊母張氏為皇太后。單氏年少美色，聰烝焉。太弟義屢以為言，單氏慚恚而死。義寵由是漸衰，然以單氏故，尚未之廢也。呼延後言於聰曰：「父死子繼，古今常道。陛下承高祖之業，太弟何為者哉。陛下百年後，粲兄弟必無種矣。」聰曰：「然，吾當徐思之。」呼延氏曰：「事留變生。太弟見粲兄弟浸長，必有不安之志，萬一有小人交構其間，未必不禍發於今日也。」聰心然之。義舅光祿大夫單衝泣謂義曰：「疏不間親。主上有意於河內王矣，殿下何不避之。」義曰：「河瑞之末，主上自惟嫡庶之分，以大位讓義。義以主上齒長，故相推奉。天下者，高祖之天下，兄終弟及，何為不可。粲兄弟既壯，猶今日也。且子弟之間，親疏詎幾，主上寧可有此意乎？」
愍帝建興二年春正月，聰置丞相等七公，又置輔漢十六大將軍，各配兵二千，以諸子為之。又置左右司隸，各領戶二千餘萬，萬戶置一內史。單于左右輔各主六夷十萬落，萬落置一都尉。左右選曹尚書，並典選舉。事自司隸以下，六官皆位亞僕射。以其子粲為丞相，領大將軍，錄尚書事，進封晉王。江都王延年錄尚書六條事，汝陰王景為太師，王育為太傅，任顗為太保，馬景為大司徒，朱紀為大司空，中山王曜為大司馬。
十一月，漢主聰以晉王粲為相國、大單于，總百揆。粲少有俊才，自為宰相，驕奢專恣，遠賢親佞，嚴刻愎諫，國人始惡之。
三年三月，雨血於漢東宮延明殿。太弟義惡之，以問太傅崔瑋、太保許遐。瑋、遐說義曰：「主上往日以殿下為太弟者，欲以安眾心耳。其志在晉王久矣，王公已下莫不希旨附之。今復以晉王為相國，羽儀威重，逾於東宮，萬機之事，無不由之。諸王皆置營兵以為羽翼。事勢已去，殿下非徒不得立也，朝夕且有不測之危，不如早為之計。今四衛精兵不減五千，相國輕佻，正煩一刺客耳。大將軍無日不出其營，可襲而取。餘王並幼，固易奪也。苟殿下有意，二萬精兵指顧可得，鼓行入雲龍門，宿衛之士孰不倒戈以迎殿下者。大司馬不慮其為異也。」義弗從。東宮舍人荀裕告瑋、遐勸義謀反，漢主聰收瑋、遐於詔獄，假以他事殺之。使冠威將軍卜抽將兵監守東宮，禁義不聽朝會。義憂懼不知所為，上表乞為庶人，併除諸子之封，褒美晉王，請以為嗣。抽抑而弗通。
四年。漢中常侍王沈、宣懷、中宮僕射郭猗等皆寵幸用事。漢主聰遊宴後宮，或三日不醒，或百日不出，自去冬不視朝，政事一委相國粲，唯殺生、除拜乃使沈等入白之。沈等多不白，而自以其私意決之，故勳舊或不敘，而奸佞小人有數日至二千石者。軍旅歲起，將士無錢帛之賞，而後宮之家賜及僮僕，動至數千萬。沈等車服、第舍逾於諸王，子弟中表為守令者三十餘人，皆貪殘為民害。靳備闔宗諂事之。
郭猗與備皆有怨於太弟義。猗謂相國粲曰：「殿下，光文帝之世孫，主上之嫡子，四海莫不屬心，奈何欲以天下與太弟乎。且臣聞太弟與大將軍謀，因三月上已大宴作亂，事成許以主上為太上皇，大將軍為皇太子，又許衛將軍為大單于。二王處不疑之地，並握重兵，以此舉事，無不成者。然二王貪一時之利，不顧父兄，事成之後，主上豈有全理。殿下兄弟固不待言。東宮、相國、單于，當在武陵兄弟，何肯與人也。今禍期甚迫，宜早圖之。臣屢言於主上，主上篤於友愛，以臣刀鋸之餘，終不之信。願殿下勿泄，密表其狀。殿下儻不信臣言，可召大將軍從事中郎王皮、衛軍司馬劉惇，假之恩意，許其歸首以問之，必可知也。」粲許之。猗密謂皮、惇曰：「二王逆狀，主上及相國具知之矣，卿同之乎？」二人驚曰：「無之」猗曰：「茲事已決，吾憐親舊並見族耳。」因欷歔流涕。二人大懼，叩頭求哀，猗曰：「吾為卿計，卿能用之乎。相國問卿，卿但云有之。若責卿不先啓，卿即雲臣誠負死罪，然仰惟主上寬仁，殿下敦睦，苟言不見信，則陷於誣譖不測之誅，故不敢言也。」皮、惇許諾。粲召問之，二人至不同時，而其辭若一，粲以為信然。
靳準復說粲曰：「殿下宜自居東宮以領相國，使天下早有所繫。今道路之言，皆雲大將軍、衛將軍欲奉太弟為變，期以季春。若使太弟得天下，殿下無容足之地矣。」粲曰：「為之奈何？」準曰：「人告太弟為變，主上必不信。宜緩東宮之禁，使賓客得往來。太弟雅好待士，必不以此為嫌，輕薄小人不能無迎合太弟之意為之謀者。然後下官為殿下露表其罪，殿下收其賓客與太弟交通者考問之，獄辭既具，則主上無不信之理也。」粲乃命卜抽引兵去東宮。少府陳休、左衛將軍卜崇，為人清直，素惡沈等，雖在公座，未嘗與語，沈等深疾之。侍中卜幹謂休、崇曰：「王沈等勢力足以迴天地，卿輩自料親賢孰與竇武、陳蕃」休、崇曰：「吾輩年逾五十，職位已崇，唯欠一死耳。死於忠義，乃為得所，安能俛首低眉以事閹豎乎。去矣卜公，勿復有言。」
二月，漢主聰出臨上秋閣，命收陳休、卜崇及特進綦毋達、太中大夫公師彧、尚書王琰、田歆、大司農朱諧，並誅之，皆宦官所惡也。卜幹泣諫曰：「陛下方側席求賢，而一旦戮卿大夫七人，皆國之忠良，無乃不可乎。藉使休等有罪，陛下不下之有司，暴明其狀，天下何從知之。詔尚在臣所，未敢宣露，願陛下熟思之。」因叩頭流血。王沈叱幹曰：「卜侍中欲拒詔乎？」聰拂衣而入，免幹為庶人。太宰河間王易、大將軍渤海王敷、御史大夫陳元達、金紫光祿大夫西河王延等皆詣闕表諫曰：「王沈等矯弄詔旨，欺誣日月，內諂陛下，外佞相國，威權之重，侔於人主，多樹奸黨，毒流海內。知休等忠臣，為國盡節，恐發其奸狀，故巧為誣陷。陛下不察，遽加極刑，痛徹天地，賢愚傷懼。今遺晉未殄，巴、蜀不賓，石勒謀據趙、魏，曹嶷欲王全齊，陛下心腹四支，何處無患。乃復以沈等助亂，誅巫咸，戮扁鵲，臣恐遂成膏肓之疾，後雖救之，不可及已。請免沈等官，付有司治罪。」聰以表示沈等，笑曰：「羣兒為元達所引，遂成癡也。」沈等頓首泣曰：「臣等小人，過蒙陛下識拔，得灑掃閨閣，而王公朝士疾臣等如讎，又深恨陛下。願以臣等膏鼎鑊，則朝廷自然雍穆矣。」聰曰：「此等狂言常然，卿何足恨乎？」聰問沈等於相國粲，粲盛稱沈等忠清，聰悅，封沈等為列侯。太宰易又詣闕上疏極諫，聰大怒，手壞其疏。三月，易忿恚而卒。易素忠直，陳元達倚之為援，得盡諫爭。及卒，元達哭之慟，曰：「人之雲亡，邦國殄瘁。吾既不復能言，安用默默苟生乎？」歸而自殺。
九月，漢主宴羣臣於光極殿，引見太弟義。義容貌憔悴，鬢髮蒼然，涕泣陳謝。聰亦為之慟哭。乃縱酒極歡，待之如初。
元帝建武元年春三月，漢相國粲使其黨王平謂太弟義曰：「適奉中詔，雲京師將有變，宜衷甲以備非常。」義信之，命宮臣皆衷甲以居。粲馳遣告靳準、王沈，准以白漢主聰曰：「太弟將為亂，已衷甲矣。」聰大驚曰：「寧有是耶？」王沈等皆曰：「臣等言之久矣，屢言之而陛下不之信也。」聰使粲以兵圍東宮，粲使準、沈收氏、羌酋長十餘人窮問之，皆懸首高格，燒鐵灼目，酋長自誣與義謀反。聰謂沈等曰：「吾今而後知卿等之忠也。當念知無不言，勿恨往日言而不用也。」於是誅東宮官屬及義素所親厚，準、沈等素所憎怨者大臣數十人，坑士卒萬五千餘人。夏四月，廢義為北部王，粲尋使準賊殺之。義形神秀爽，寬仁有器度，故士心多附之。聰聞其死，哭之慟，曰：「吾兄弟止餘二人，而不相容，安得使天下知吾心邪？」秋七月，漢主聰立晉王粲為皇太子，領相國、大單于，總攝朝政如故同，大赦。
大興元年夏四月，漢中常侍王沈養女有美色，漢主聰立以為左皇后。尚書令王鑑、中書監崔懿之、中書令曹恂諫曰：「臣聞王者立後，比德乾坤，生承宗廟，沒配后土，必擇世德名宗，幽閒令淑，乃副四海之望，稱神祇之心。孝成帝以趙飛燕為後，使繼嗣絕滅，社稷為墟，此前鑑也。自麟嘉以來，中宮之位，不以德舉。借使沈之弟女，刑餘小丑，猶不可以塵污椒房，況其家婢邪。六宮妃嬪，皆公子公孫，奈何一旦以婢主之。臣恐非國家之福也。」聰大怒，使中常侍宣懷謂太子粲曰：「鑑等小子，狂言侮慢，無復君臣上下之禮，其速考實。」於是收鑑等送市，皆斬之。金紫光祿大夫王延馳將入諫，門者弗通。鑑等臨刑，王沈以杖叩之曰：「庸奴，復能為惡乎。乃公何與汝事。」鑑瞋目叱之曰：「豎子，滅大漢者，正坐汝鼠輩與靳準耳。要當訴汝於先帝，取汝於地下治之。」準謂鑑曰：「吾受詔收君，有何不善，君言漢滅由吾也。」鑑曰：「汝殺皇太弟，使主上獲不友之名。國家畜養汝輩，何得不滅。」懿之謂準曰：「汝心如梟鏡，必為國患。汝既食人，人亦當食汝。」
晉武帝太康二年。初，鮮卑莫護跋始自塞外入居遼西西棘城之北，號曰慕容部。莫護跋生木延，木延生涉歸，遷於遼東之北，世附中國，數從征討，有功拜大單于。冬十月，涉歸始寇昌黎。
三年三月，安北將軍嚴詢敗慕容涉歸於昌黎，斬獲萬計。
四年。鮮卑慕容涉歸卒，弟刪篡立。將殺涉歸子廆，廆亡匿於遼東徐鬱家。
六年。慕容刪為其下所殺，部眾復迎涉歸子廆而立之。涉歸與宇文部素有隙，廆請討之，朝廷弗許。廆怒，入寇遼西，殺掠甚眾。帝遣幽州軍討廆，戰於肥如，廆眾大敗。自是每歲犯邊，又東擊扶餘。扶餘王依慮自殺，子弟走保沃沮。廆夷其國城，驅萬餘人而歸。
七年夏，慕容廆寇遼東，故扶餘王依慮子依羅求帥見人還復舊國，請援於東夷校尉何龕，龕遣督護賈沈將兵送之。廆遣其將孫丁帥騎邀之於路，沈力戰斬丁，遂復扶餘。
十年夏四月，慕容廆遣使請降。五月，詔拜廆鮮卑都督。廆謁見何龕，以士大夫禮，巾衣詣門。龕嚴兵以見之，廆乃改服戎衣而入。人問其故，廆曰：「主人不以禮待客，客何為哉。」龕聞之甚慚，深敬異之。時鮮卑宇文氏、段氏方強，數侵掠廆，廆卑辭厚幣以事之。段國單于階以女妻廆，生皝、仁昭。廆以遼東僻遠，徙居徒河之青山。
惠帝元康四年。慕容廆徙居大棘城。
太安元年。鮮卑宇文單于莫圭部眾強盛，遣其弟屈雲攻慕容廆，廆擊其別帥素怒延，破之。素怒延恥之，復發兵十萬圍廆於棘城。廆眾皆懼，廆曰：「素怒延兵雖多而無法制，已在吾算中矣。諸君但為力戰，無所憂也。」遂出擊，大破之，追奔百里，俘斬萬計。遼東孟暉，先沒於宇文部，帥其眾數千家降於廆，廆以為建威將軍。廆以其臣慕與句勤恪廉靖，使掌府庫。句心計默識，不案簿書，始終無漏。以慕與河明敏精審，使典獄訟，覆訊清允。
懷帝永嘉元年冬十二月，慕容廆自稱鮮卑大單于。拓跋猗盧與廆通好。
三年。初，遼東太守龐本襲殺東夷校尉李臻，詔以渤海封釋代之，釋收斬本。
五年。初，東夷校尉李臻之死也，遼東附塞鮮卑素喜連、木丸津訁乇為臻報仇，攻陷諸縣，殺掠士民，屢敗郡兵，連年為寇。東夷校尉封釋不能討，請與連和，連、津不從。民失業，歸慕容廆者甚眾，廆廩給遣還，願留者即撫存之。
廆少子鷹揚將軍翰言於廆曰：「自古有為之君，莫不尊天子以從民望，成大業。今連、津外以龐本為名，內實幸災為亂。封使君已誅本請和，而寇暴不已。中原離亂，州師不振，遼東荒散，莫之救恤。單于不若數其罪而討之，上則興復遼東，下則併吞二部，忠義彰於本朝，私利歸於我國，此霸王之基也。」廆笑曰：「孺子乃能及此乎？」遂帥眾東擊連、津，以翰為前鋒，破斬之，盡並二部之眾。得所掠民三千餘家，及前歸廆者悉以付郡，遼東賴以復存。封釋疾病，屬其孫弈於廆。釋卒，廆召弈與語，說之，曰：「奇士也。」補小都督。釋子冀州主簿悛、幽州參軍抽來奔喪，廆見之曰：「此家抎抎千斤犍也。」以道不通，喪不得還，皆留仕廆，廆以抽為長史，悛為參軍。王浚以妻舅崔毖為東夷校尉。
愍帝建興元年。初，中國士民避亂者多北依王浚，浚不能存撫，又政法不立，士民往往復去之。段氏兄弟專尚武勇，不禮士大夫。唯慕容廆政事修明，愛重人物，故士民多歸之。廆舉其英俊，隨才授任，以河東裴嶷、北平陽耽、廬江黃泓、代郡魯昌為謀主，廣平遊邃、北海逢羨、北平西方虔、西河宋奭及封抽、裴開為股肱，平原宋該、安定皇甫岌、岌弟真、蘭陵繆愷、昌黎劉斌及封弈、封裕典機要。裕，抽之子也。
裴嶷清方有幹略，為昌黎太守。兄武為玄菟太守。武卒，嶷與武子開以其喪歸，過廆，廆敬禮之，及去，厚加資送。行及遼西，道不通，嶷欲還就廆。開曰：「鄉里在南，奈何北行。且等為流寓，段氏強，慕容氏弱，何必去此而就彼也。」嶷曰：「中國喪亂，今往就之，是相帥而入虎口也。且道遠，何由可達。若俟其清通，又非歲月可冀。今欲求訁乇足之地，豈可不慎擇其人。汝觀諸段，豈有遠略，且能待國士乎。慕容公修仁行義，有霸王之志，加以國豐民安，今往從之，高可以立功名，下可以庇宗族，汝何疑焉。」開乃從之。既至，廆大喜。陽耽清直沈敏，為遼西太守。慕容翰破段氏於陽樂，獲之，廆禮而用之。遊邃、逢羨、宋奭皆嘗為昌黎太守，與黃泓俱避地於薊，後歸廆。王浚屢以手書召邃兄暢，暢欲赴之。邃曰：「彭祖刑政不修，華戎離叛，以邃度之，必不能久，兄且盤桓以俟之。」暢曰：「彭祖忍而多疑，頃者流民北來，命所在追殺之。今手書殷勤，我稽留不往，將累及卿。且亂世宗族宜分，以冀遺種。」遂從之，卒與浚俱沒。宋該與平原杜羣、劉翔先依王浚，又依段氏，皆以為不足訁乇，帥諸流寓同歸於廆。東夷校尉崔毖請皇甫岌為長史，卑辭說諭，終莫能致。廆招之，岌與弟真實時俱至。遼東張統據樂浪、帶方二郡，與高句麗王乙弗利相攻，連年不解。樂浪王遵說統帥其民千餘家歸廆，廆為之置樂浪郡，以統為太守，遵參軍事。
元帝建武元年三月，晉王以鮮卑大都督慕容廆為都督遼左雜夷、流民諸軍事、龍驤將軍、大單于、昌黎公，廆不受。徵虜將軍魯昌說廆曰：「今兩京覆沒，天子蒙塵，琅邪王承製江東，為四海所繫屬。明公雖雄據一方，而諸部猶阻兵未服者，蓋以官非王命故也。謂宜通使琅邪，勸承大統，然後奉詔令以伐有罪，誰敢不從。」處士遼東高詡曰：「霸王之資，非義不濟。今晉室雖微，人心猶附之。宜遣使江東，示有所尊，然後仗大義以正諸部，不患無辭矣。」廆從之，遣長史王濟浮海詣建康勸進。
大興元年三月，帝復遣使授慕容廆龍驤將軍、大單于、昌黎公，廆辭公爵不受。廆以遊邃為龍驤長史，劉翔為主簿，命邃創定府朝儀法。裴嶷言於廆曰：「晉室衰微，介居江表，威德不能及遠，中原之亂，非明公不能拯也。今諸部雖各擁兵，然皆頑愚相聚，宜以漸並取，以為西討之資。」廆曰：「君言大，非孤所及也。然君中朝名德，不以孤僻陋而教誨之，是天以君賜孤而佑其國也。」乃以嶷為長史，委以軍國之謀，諸部弱小者稍稍擊取之。
二年。平州刺史崔毖自以中州人望鎮遼東，而士民多歸慕容廆，心不平。數遣使招之，皆不至，意廆拘留之。乃陰說高句麗、段氏、宇文氏，使共攻之，約滅廆分其地。毖所親勃海高瞻力諫，毖不從。三國合兵伐廆，諸將請擊之。廆曰：「彼為崔毖所誘，欲邀一切之利。軍勢初合，其鋒甚銳，不可與戰，當固守以挫之。彼烏合而來，既無統壹，莫相歸服，久必攜貳，一則疑吾與毖許而覆之，二則三國自相猜忌。待其人情離貳，然後擊之，破之必矣。」三國進攻棘城，廆閉門自守，遣使獨以牛酒犒宇文氏。二國疑宇文氏與廆有謀，各引兵歸。宇文大人悉獨官曰：「二國雖歸，吾當獨取之。」
宇文氏士卒數十萬，連營四十里。廆使召其子翰於徒河，翰遣使白廆曰：「悉獨官舉國為寇，彼眾我寡，易以計破，難以力勝。今城中之眾足以禦寇，翰請為奇兵於外，伺其間而擊之。內外俱奮，使彼震駭，不知所備，破之必矣。今並兵為一，彼得專壹攻城，無復它虞，非策之得者也。且示眾以怯，恐士氣不戰先沮矣。」廆猶疑之，遼東韓壽言於廆曰：「悉獨官有憑陵之志，將驕卒惰，軍不堅密。若奇兵卒起，掎其無備，必破之策也。」廆乃聽翰留徒河。
悉獨官聞之曰：「翰素名驍果，今不入城，或能為患。當先取之，城不足憂。」乃分遣數千騎襲翰。翰知之，詐為段氏使者，逆於道曰：「慕容翰久為吾患，聞當擊之，吾已嚴兵相待，宜速進也。」使者既去，翰即出城設伏以待之。宇文氏之騎見使者，大喜，馳行，不復設備，進入伏中。翰奮擊，盡獲之，乘勝徑進，遣間使語廆出兵大戰。廆使其子皝與長史裴嶷將精銳為前鋒，自將大兵繼之。悉獨官初不設備，聞廆至，驚，悉眾出戰。前鋒始交，翰將千騎從旁直入其營，縱火焚之，眾皆惶擾，不知所為，遂大敗，悉獨官僅以身免。廆盡俘其眾，獲皇帝玉璽三紐。
崔毖聞之，懼，使其兄子燾詣棘城僞賀。會三國使者亦至請和。曰：「非我本意，崔平州教我耳。」廆以示燾，臨之以兵。燾懼，首服。廆乃遣燾歸謂毖曰：「降者上策，走者下策也。」引兵隨之。毖與數十騎棄家奔高句麗，其眾悉降於廆。廆以其子仁為徵虜將軍，鎮遼東，官府、市裏按堵如故。
高句麗將如奴子據於河城，廆遣將軍張統掩擊，擒之，俘其眾千餘家。以崔燾、高瞻、韓恆、石琮歸於棘城，待以客禮。恆，安平人。琮，鑑之孫也。廆以高瞻為將軍，瞻稱疾不就，廆數臨候之，撫其心曰：「君之疾在此，不在它也。今晉室喪亂，孤欲與諸君共清世難，翼戴帝室。君中州望族，宜同斯願，奈何以華夷之異，介然疏之哉。夫立功立事，惟問志略何如耳，華夷何足問乎？」瞻猶不起，廆頗不平。龍驤主簿宋該與瞻有隙，勸廆除之，廆不從。瞻以憂卒。
宋該勸廆獻捷江東，廆使該為表，裴嶷奉之，並所得三璽詣建康獻之。
三年三月，裴嶷至建康，盛稱慕容廆之威德，賢俊皆為之用，朝廷始重之。帝謂嶷曰：「卿中朝名臣，當留江東，朕別詔龍驤送卿家屬。」嶷曰：「臣少蒙國恩，出入省闥，若得復奉輦轂，臣之至榮。但以舊京淪沒，山陵穿毀，雖名臣宿將，莫能雪恥，獨慕容龍驤竭忠王室，志除凶逆，故使臣萬里歸誠。今臣來而不返，必謂朝廷以其僻陋而棄之，孤其向義之心，使懈體於討賊，此臣之所甚惜，是以不敢徇私而忘公也。」帝曰：「卿言是也。」乃遣使隨嶷拜廆安北將軍、平州刺史。
四年十二月，以慕容廆為都督幽平二州東夷諸軍事、車騎將軍、平州牧，封遼東公，單于如故，遣謁者即授印綬，聽承製置官司守宰。廆於是備置僚屬，以裴嶷、遊邃為長史，裴開為司馬，韓壽為別駕，陽耽為軍諮祭酒，崔燾為主簿，黃泓、鄭林參軍事。廆立子皝為世子。作東橫，以平原劉讃為祭酒，使皝與諸生同受業，廆得暇亦親臨聽之。皝雄毅多權略，喜經術，國人稱之。廆徙慕容翰鎮遼東，慕容仁鎮平郭。翰撫安民夷，甚有威惠，仁亦次之。
成帝咸和六年冬，慕容廆遣使與太尉陶侃箋，勸以興兵北伐，共清中原。僚屬宋該等共議，以「廆立功一隅，位卑任重，等差無別，不足以鎮華夷，宜表請進廆官爵」。參軍韓恆駁曰：「夫立功者患信義不着，不患名位不高。桓、文有匡復之功，不先求禮命以令諸侯。宜繕甲兵，除羣凶，功成之後，九錫自至，比於邀君以求寵，不亦榮乎？」廆不悅，出恆為新昌令。於是東夷校尉封抽等疏上侃府，請封廆為燕王，行大將軍事。侃復書曰：「夫功成進爵，古之成制也。車騎雖未能為官摧勒，然忠義竭誠。今騰箋上聽，可不、遲速，當在天台也。」
八年夏五月甲寅，遼東武宣公慕容廆卒。六月，世子皝以平北將軍行平州刺史，督攝部內。赦繫囚。以長史裴開為軍諮祭酒，郎中令高詡為玄菟太守。皝以帶方太守王誕為左長史，誕以遼東太守陽騖為才而讓之。皝從之，以誕為右長史。
秋七月，慕容皝遣長史勃海王濟等來告喪。
九年秋八月，王濟還遼東詔遣侍御史王齊祭遼東公廆，又遣謁者徐孟策拜慕容皝鎮軍大將軍、平州刺史、大單于、遼東公，持節、都督承製封拜一如廆故事。
咸康元年秋七月，慕容皝立子俊為世子。冬十月，王齊南還。十二月，慕容皝始受朝命。
二年秋九月，慕容皝遣長史劉斌兼郎中令遼東陽景送徐孟等還建康。
三年秋九月，鎮軍左長史封弈等勸慕容皝稱燕王，皝從之。於是備置羣司，以封奕為國相，韓壽為司馬，裴開為奉常，陽騖為司隸，王為太僕，李洪為大理，杜羣為納言令，宋該、劉睦、石琮為常伯，皇甫真、陽協為冗騎常侍，宋晃、平熙張泓為將軍，封裕為記室監。洪，臻之孫。晃，奭之子也。冬十月丁卯，皝即燕王位，大赦。十一月甲寅，追尊武宣公曰武宣王，夫人段氏曰武宣後。立夫人段氏為王后。世子俊為王太子，如魏武、晉文輔政故事。
四年十二月，燕王皝討段遼。事見《燕討段遼》。
五年。燕王皝自以稱王未受晉命，冬，遣長史劉翔、參軍鞠運來獻捷論功，且言權假之意，並請刻期大舉，共平中原。
七年春正月，燕王皝使唐國內史陽裕等築城於柳城之北龍山之西，立宗廟、宮闕，命曰龍城。二月，劉翔至建康，帝引見，問慕容鎮軍平安。對曰：「臣受遣之日，朝服拜章。」翔為燕王皝求大將軍、燕王章璽。朝議以為「故事，大將軍不處邊，自漢、魏以來不封異姓為王，所求不可許」。翔曰：「自劉、石構亂，長江以北翦為戎藪，未聞中華公卿之胄，有一人能攘臂揮戈，摧破凶逆者也。獨慕容鎮軍父子竭力，心存本朝，以寡擊眾，屢殄強敵，使石虎畏懼，悉徙邊陲之民散居三魏，蹙國千里，以薊城為北境。功烈如此而，惜海北之地，不以為封邑，何哉。昔漢高祖不愛王爵於韓、彭，故能成其帝業。項羽刓印不忍授，卒用危亡。吾之至心，非苟欲尊其所事，竊惜聖朝疏忠義之國，使四海無所勸慕耳。尚書諸葛恢，翔之姊夫也，獨主異議，以為「夷狄相攻，中國之利，惟器與名，不可輕許」。乃謂曰：「借使慕容鎮軍能除石虎，乃是復得一石虎也，朝廷何賴焉。」翔曰：「嫠婦猶知恤宗周之隕。今晉室阽危，君位侔元、凱，會無憂國之心邪。響使靡、鬲之功不立，則少康何以祀夏。桓文之戰不捷，則周人皆為左衽矣。慕容鎮軍枕戈待旦，志殄凶逆，而君更唱邪惑之言，忌間忠臣。四海所以未壹，良由君輩耳。」翔留建康歲餘，眾議終不決。
翔乃說中常侍或弘曰：「石虎苞八州之地，帶甲百萬，志吞江、漢，自索頭、宇文暨諸小國，無不臣服。惟慕容鎮軍翼戴天子，精貫白日，而更不獲殊禮之命，竊恐天下移心解體，無復南向者矣。公孫淵無尺寸之益於吳，吳主封為燕王，加以九錫。今慕容鎮軍屢摧賊鋒，威振秦、隴，虎比遣重使，甘言厚幣，欲授以曜威大將軍、遼西王，慕容鎮軍惡其非正，卻而不受。今朝廷乃矜惜虛名，沮抑忠順，豈社稷之長計乎。後雖悔之，恐無及已。」弘為之入言於帝，帝意亦欲許之。會皝上表稱「庾氏兄弟擅權召亂，宜加斥退，以安社稷。」又與庾冰書，責其當國秉權，不能為國雪恥。冰甚懼，以其絕遠，非所能制，乃與何充奏從其請。乙卯，以慕容皝為使持節、大將軍、都督河北諸軍事、幽州牧、大單于、燕王，備物典策，皆從殊禮。又以其世子俊為假節、安北將軍、東夷校尉、左賢王，賜軍資器械以千萬計。又封諸功臣百餘人，以劉翔為代郡太守，封臨泉鄉侯，加員外散騎常侍。翔固辭不受。
翔疾江南士大夫以驕奢酣縱相尚，嘗因朝賀貴宴集，謂何充等曰：「四海板蕩，奄逾三紀，宗社為墟，黎民塗炭，斯乃廟堂焦慮之時，忠臣畢命之秋也。而諸君宴安江沱，肆情縱慾，以奢靡為榮，以傲誕為賢，謇諤之言不聞，征伐之功不立，將何以尊主濟民乎？」充等甚慚。詔遣兼大鴻臚郭悕持節詣棘城，冊命燕王，與翔等偕北。公卿餞於江上，翔謂諸公曰：「昔少康資一旅以滅有窮，勾踐憑會稽以報強吳。蔓草猶宜早除，況寇讎乎。今石虎、李壽志相吞噬，王師縱未能澄清北方，且當從事巴、蜀。一旦石虎先人舉事，並壽而有之，據形便之地以臨東南，雖有智者不能善其後矣。」中護軍謝廣曰：「是吾心也。」
秋七月，郭悕、劉翔等至燕。燕王皝以翔為東夷護軍、領大將軍長史，以唐國內史陽裕為左司馬，典書令李洪為右司馬，中尉鄭林為軍諮祭酒。
八年冬十月，燕王皝遷都龍城，赦其境內。
晉惠帝元康八年。初，張魯在漢中，賨人李氏自巴西宕渠往依之。魏武帝克漢中，李氏將五百餘家歸之，拜為將軍，遷於略陽北土，號曰巴氐。其孫特庠、流皆有材武，善騎射，性任俠，州黨多附之。
及齊萬年反，關中薦饑，略陽、天水等六郡民流移就穀入漢川者數萬家，道路有疾病窮乏者，特兄弟常營護振救之，由是得眾心。流民至漢中，上書求寄食巴、蜀，朝議不許，遣侍御史李苾持節慰勞，且監察之，不令入劍閣。苾至漢中，受流民賂，表言：「流民十萬餘口，非漢中一郡所能賑贍。蜀有倉儲，又復豐稔，宜令就食。」朝廷從之。由是散在梁、益，不可禁止。李特至劍閣，太息曰：「劉禪有如此地，面縛於人，豈非庸才邪？」聞者異之。
永康元年冬十一月，詔徵益州刺史趙廞為大長秋，以成都內史中山耿滕為益州刺史。廞，賈后之姻親也。聞徵，甚懼，且以晉室衰亂，陰有據蜀之志，乃傾倉廩賑流民，以收眾心。以李特兄弟材武，其黨類皆巴西人，與廞同郡，厚遇之，以為爪牙。特等憑恃廞勢，專聚眾為盜，蜀人患之。滕數密表「流民剛剽，蜀人愞弱，主不能制客，必為亂階，宜使還本居。若留之險地，恐秦、雍之禍更移於梁、益矣」廞聞而惡之。
州被詔書，遣文武千餘人迎滕。是時成都治少城，益州治太城，廞猶在太城未去。滕欲入州，功曹陳恂諫曰：「今州郡構怨日深，入城必有大禍，不如留少城以觀其變，檄諸縣合村保以備秦氐，陳西夷行至，且當待之。不然，退保犍為，西渡江源，以防非常。」滕不從。是日帥眾入州，廞遣兵逆之，戰於西門，滕敗死。郡吏皆竄走，惟陳恂面縛詣廞，請滕喪。廞義而許之。
廞又遣兵逆西夷校尉陳總。總至江陽，聞廞有異志，主簿蜀郡趙模曰：「今州郡不協，必生大變，當速行赴之。府是兵要，助順討逆，誰敢動者。」總更緣道停留，比至南安魚涪津，已遇廞軍。模白總「散財募士以拒戰，若克州軍，則州可得。不克，順流而退，必無害也。」總曰：「趙益州忿耿侯，故殺之。與吾無嫌，何為如此。」模曰：「今州起事，必當殺君以立威，雖不戰，無益也。」言至垂涕。總不聽，眾遂自潰。總逃草中，模着總服格戰。廞兵殺模，見其非是，更搜求得總，殺之。
廞自稱大都督、大將軍、益州牧，署置僚屬，改易守令，王官被召，無敢不往。李庠帥妹壻李含、天水任回、上官晶、扶風李攀、始平費他、氐符成、隗伯等四千騎歸廞。廞以庠為威寇將軍，封陽泉亭侯，委以心膂，使招合六郡壯勇至萬餘人，以斷北道。
永寧元年春正月，李庠驍勇得眾心，趙廞浸忌之而未言。長史蜀郡杜淑、張粲說廞曰：「將軍起兵始爾，而遽遣李庠握強兵於外。非我族類，其心必異，此倒戈授人也，宜早圖之。」會庠勸廞稱尊號，淑、粲因白廞，以庠大逆不道，引斬之，並其子侄十餘人。時李特、李流皆將兵在外，廞遣人慰撫之曰：「庠非所宜言，罪應死。兄弟罪不相及。」復以特、流為督將。特、流怨廞，引兵歸綿竹。
廞牙門將涪陵許弇求為巴東監軍，杜淑、張粲固執不許。弇怒，手殺淑、粲於廞合下，淑、粲左右復殺弇。三人皆廞之腹心也，廞由是遂衰。
廞遣長史犍為費遠、蜀郡太守李苾、督護常俊督萬餘人斷北道。屯綿竹之石亭。李特密收兵得七千餘人，夜襲遠等軍，燒之，死者什八九，遂進攻成都。費遠、李苾及軍諮祭酒張微夜斬關走，文武盡散。廞獨與妻子乘小船走，至廣都，為從者所殺。特入成都，縱兵大掠。遣使詣洛陽，陳廞罪狀。
初，梁州刺史羅尚聞趙廞反，表「廞素非雄才，蜀人不附，敗亡可計日而待。」詔拜尚平西將軍、益州刺史，督牙門將王敦、蜀郡太守徐儉、廣漢太守辛冉等七千餘人入蜀。特等聞尚來，甚懼，使其弟驤於道奉迎，並獻珍玩。尚悅，以驤為騎督。特、流復以牛酒勞尚於綿竹。王敦、辛冉說尚曰：「特等專為盜賊，宜因會斬之。不然，必為後患。」尚不從。冉與特有舊，謂特曰：「故人相逢，不吉當凶矣。」特深自猜懼。三月，尚至成都。
初，朝廷符下秦、雍州，使召還流民入蜀者，又遣御史馮該、張昌督之。李特兄輔自略陽至蜀，言：「中國方亂，不足復還」。特然之，累遣天水閻式詣羅尚，求權停至秋，又納賂於尚及馮該。尚、該許之。朝廷論討趙廞功，拜特宣威將軍，弟流奮武將軍，皆封侯。璽書下益州，條列六郡流民與特同討廞者，將加封賞。廣漢太守辛冉欲以滅廞為已功，寢朝命，不以實上，眾咸怨之。
羅尚遣從事督遣流民，限七月上道。時流民布在梁、益，為人傭力，聞州郡逼遣，人人愁怨，不知所為。且水潦方盛，年穀未登，無以為行資。特復遣閻式詣尚求停至冬，辛冉及犍為太守李苾以為不可。尚舉別駕蜀郡杜弢秀才，式為弢說逼移利害，弢亦欲寬流民一年。尚用冉、苾之謀，不從。弢乃致秀才板，出還家。冉性貪暴，欲殺流民首領，取其資貨。乃與苾白尚，言：「流民前因趙廞之亂，多所剽掠，宜因移設關以奪取之。」尚移書令梓潼太守張演於諸要施關，搜索寶貨。
特數為流民請留，流民皆感而恃之，多相帥歸特。特乃結大營於綿竹以處流民，移辛冉求自寬。冉大怒，遣人分榜通衢，購募特兄弟，許以重賞。特見之，悉取以歸，與弟驤改其購云：「能送六郡之豪李、任、閻、趙、楊、上官及氐、叟侯王一首，賞百匹。」於是流民大懼，歸特者愈眾，旬月間過二萬人。流亦聚眾數千人。
特又遣閻式詣羅尚求申期，式見營柵衝要，謀揜流民，嘆曰：「民心方危，今而速之，亂將作矣。」又知辛冉、李苾意不可回，乃辭尚還綿竹。尚謂式曰：「子且以吾意告諸流民，今聽寬矣。」式曰：「明公惑於奸說，恐無寬理。弱而不可輕者民也，今趣之不以理，眾怒難犯，恐為禍不淺。」尚曰：「然。吾不欺子，子其行矣。」式至綿竹，言於特曰：「尚雖雲爾，然未可信也。何者。尚威刑不立，冉等各擁強兵，一旦為變，亦非尚所能制。深宜為備。」特從之。
冬十月，特分為二營，特居北營，流居東營，繕甲厲兵，戒嚴以待之。
冉、苾相與謀曰：「羅侯貪而無斷，日復一日，令流民得展奸計。李特兄弟並有雄才，吾屬將為所虜矣。宜為決計，羅侯不足復問也。」乃遣廣漢都尉曾元、牙門張顯、劉並等，潛帥步騎三萬襲特營。羅尚聞之，亦遣督護田佐助元。元等至，特安臥不動，待其眾半入，發伏擊之，死者甚眾。殺田佐、曾元、張顯，傳首以示尚、冉。尚謂將佐曰：「此虜成去矣，而廣漢不用吾言，以張賊勢，今若之何。」
於是六郡流民李含等共推特行鎮北大將軍，承製封拜，以其弟流行鎮東大將軍，號東督護，以相鎮統。又以兄輔為票騎將軍，弟驤為驍騎將軍，進兵攻冉於廣漢。尚遣李苾、費遠帥眾救冉，畏特，不敢進。冉出戰屢敗，潰圍奔德陽。特入據廣漢，以李超為太守，進兵攻尚於成都。尚以書諭閻式，式復書曰：「辛冉傾巧，曾元小豎，李叔平非將帥之材。式前為節下及杜景文論留徙之宜，人懷桑梓，孰不願之。但往日初至，隨穀庸賃，一室五分，復值秋潦，乞須冬熟，而終不見聽。繩之太過，窮鹿抵虎，流民不肯延頸受刀，以致為變。即聽式言，寬使治嚴，不過去九月盡集，十月進道，今達鄉里，何有如此也。」
特以兄輔、弟驤、子始、蕩、雄及李含、含子國、離、任回、李攀、攀弟恭、上官晶、任臧、楊褒、上官惇等為將帥，閻式、李遠等為僚佐。羅尚素貪殘，為百姓患。特與蜀民約法三章，施捨振貸，禮賢拔滯，軍政肅然，蜀民大悅。尚頻為特所敗，乃阻長圍，緣郫水作營，連延七百里，與特相拒，求救於梁州及南夷校尉。
太安元年夏五月，河間王顒遣督護衙博討李特，軍於梓潼。朝廷復以張微為廣漢太守，軍於德陽。羅尚遣督護張龜軍於繁城。特使其子鎮軍將軍蕩等襲博，而自將擊龜，破之。蕩敗博兵於陽沔，梓潼太守張演委城走，巴西丞毛植以郡降。蕩進攻博於葭萌，博走，其眾盡降。河間王顒更以許雄為梁州刺史。特自稱大將軍、益州牧、都督梁益二州諸軍事。
秋八月，李特攻張微，微擊破之，遂進攻特營。李蕩引兵救之，山道險狹，蕩力戰而前，遂破微兵。特欲還涪，蕩及司馬王幸諫曰：「微軍已敗，智勇俱竭，宜乘銳氣遂禽之。」特復進攻微，殺之，生禽微子存，以微喪還之。
特以其將寋碩守德陽。李驤軍毗橋，羅尚遣軍擊之，屢為驤所敗。驤遂進攻成都，燒其門。李流軍成都之北。尚遣精勇萬人攻驤，驤與流合擊，大破之，還者什一二。許雄數遣軍攻特，不勝。特勢益盛。
建寧大姓李叡、毛詵逐太守杜俊，朱提大姓李猛逐太守雍約以應特，眾各數萬。南夷校尉李毅討破之，斬詵。李猛奉箋降，而辭意不遜，毅誘而殺之。
二年春正月，李特潛渡江擊羅尚，水上軍皆散走。蜀郡太守徐儉以少城降，特入據之，惟取馬以供軍，餘無侵掠。赦其境內，改元建初。羅尚保太城，遣使求和於特。蜀民相聚為塢者，皆送款於特。特遣使就撫之，以軍中糧少，乃分六郡流民於諸塢就食。李流言於特曰：「諸塢新附，人心未固，宜質其大姓子弟，聚兵自守，以備不虞。」又與特司馬上官惇書曰：「納降如待敵，不可易也。」前將軍雄亦以為言。特怒曰：「大事已定，但當安民，何為更逆加疑忌，使之離叛乎？」
朝廷遣荊州刺史宗岱、建平太守孫阜帥水軍三萬以救羅。尚岱以阜為前鋒，進逼德陽。特遣李蕩及蜀郡太守李璜就德陽太守任臧共拒之。岱、阜軍勢甚盛，諸塢皆有貳志，益州兵曹從事蜀郡任叡言於羅尚曰：「李特散眾就食，驕怠無備，此天亡之時也。宜密約諸塢，刻期同發，內外擊之，破之必矣。」尚使叡夜縋出城，宣旨於諸塢，期以二月十日同擊特。叡因詣特詐降，特問城中虛實，叡曰：「糧儲將盡，但餘貨帛耳。」叡求出省家，特許之，遂還報尚。二月，尚遣兵掩襲特營，諸塢皆應之，特兵大敗，斬特及李輔、李遠，皆焚屍，傳首洛陽。流民大懼。李流、李蕩、李雄收餘眾還保赤祖。流自稱大將軍、大都督、益州牧，保東營，蕩、雄保北營。孫阜破德陽，獲寋碩，任臧退屯涪陵。
三月，羅尚遣督護何衝、常深等攻李流，涪陵民藥紳等亦起兵攻流。流與李驤拒深，使李蕩、李雄拒紳。何衝乘虛攻北營，氐符成、隗伯在營中叛應之。蕩母羅氏擐甲拒戰，伯手刃傷其目，羅氏氣益壯。營垂破，會流等破深、紳引兵還，與衝等戰，大破之。成、伯帥其黨突出詣尚。流等乘勝進抵成都，尚復閉城自守。蕩馳馬逐北，中矛而死。
朝廷遣侍中燕國劉沈假節統羅尚、許雄等軍，討李流。行至長安，河間王顒留沈為軍師，遣席薳代之。李流以李特、李蕩繼死，宗岱、孫阜將至，甚懼。李含勸流降，流從之。李驤、李雄迭諫，不納。
夏五月，流遣其子世及含子胡為質於阜軍。胡兄離為梓潼太守，聞之，自郡馳還，欲諫不及，退與雄謀襲阜軍。雄曰：「為今計，當如是，而二翁不從，奈何？」離曰：「當劫之耳。」雄大喜。乃共說流民曰：「吾屬前已殘暴蜀民，今一旦束手，便為魚肉，惟有同心襲阜以取富貴耳。」眾皆從之。雄遂與離襲擊阜軍，大破之。會宗岱卒於墊江，荊州軍遂退。流甚慚，由是奇雄才，軍事悉以任之。六月，李雄攻殺汶山太守陳圖，遂取郫城。
秋七月，李流徙屯郫。蜀民皆保險結塢，或南入寧州，或東下荊州，城邑皆空，野無煙火。流虜掠無所得，士眾饑乏，唯涪陵千餘家，依青城山處士範長生。平西參軍浩涪徐轝說羅尚，求為汶山太守，邀結長生與共討流。尚不許，轝怒，出降於流，流以轝為安西將軍。轝說長生使資給流軍糧，長生從之，流軍由是復振。
九月，李流疾篤，謂諸將曰：「驍騎仁明，固足以濟大事。然前軍英武，殆天所相，可共受事於前軍。」流卒，眾推李雄為大都督、大將軍、益州牧，治郫城。雄使武都樸泰紿羅尚，使襲郫城，雲已為內應。尚使隗伯將兵攻郫，泰約舉火為應，李驤伏兵於道，泰出長梯於外。隗伯兵見火起，爭緣梯上，驤縱兵擊，大破之。追奔，夜至城下，詐稱萬歲，曰：「已得郫城矣。」入少城，尚乃覺之。退保太城。隗伯創甚，雄生獲之，赦不殺。李驤攻犍為，斷尚運道，獲太守龔恢，殺之。閏十二月，李雄急攻羅尚，尚軍無食，留牙門張羅守城，夜由牛鞞水東走，羅開門降。雄入成都。軍士饑甚，乃帥眾就穀於郪，掘野芋而食之。許雄坐討賊不進，徵，即罪。
永興元年春正月，羅尚逃至江陽，遣使表狀，詔尚權統巴東、巴郡、涪陵以供軍賦。尚遣別駕李興詣鎮南將軍劉弘求糧，弘綱紀以運道阻遠，且荊州自空乏，欲以零陵米五千斛與尚。弘曰：「天下一家，彼此無異，吾今給之，則無西顧之憂矣。」遂以三萬斛給之，尚賴以自存。
李雄以範長生有名德，為蜀人所重，欲迎以為君而臣之，長生不可。諸將固請雄即尊位。
冬十月，雄即成都王位，大赦，改元曰建興。除晉法，約法七章。以其叔父驤為太傅，兄始為太保，李離為太尉，李云為司徒，李璜為司空，李國為太宰，閻式為尚書令，楊襃為僕射。尊母羅氏為王太后，追尊父特為成都景王。雄以李國、李離有智謀，凡事必諮而後行，然國、離事雄彌謹。
十二月，羅尚移屯巴郡，遣兵掠蜀中，獲李驤妻昝氏及子壽。
光熙元年春三月，範長生詣成都，成都王雄門迎，執板，拜為丞相，尊之曰範賢。
夏六月，成都王雄即皇帝位，大赦，改元曰晏平，國號大成。追尊父特曰景皇帝，廟號始祖。尊王太后曰皇太后。以範長生為天地太師，復其部曲，皆不豫徵稅。諸將恃恩，互爭班位，尚書令閻式上疏，請考漢、晉故事，立百官制度，從之。
晉惠帝永寧元年春正月，以散騎常侍安定張軌為涼州刺史。軌以時方多難，陰有保據河西之志，故求為涼州。時州境盜賊縱橫，鮮卑為寇，軌至，以宋配、汜瑗為謀主，悉討破之，威着西土。
懷帝永嘉二年春二月，涼州刺史張軌病風，口不能言，使其子茂攝州事。隴西內史晉昌張越，涼州大族，欲逐軌而代之，與其兄酒泉太守鎮及西平太守曹袪謀，遣使詣長安告南陽王模，稱軌廢疾，請以秦州刺史賈龕代之。龕將受之，其兄讓龕曰：「張涼州一時名士，威着西州，汝何德以代之。」龕乃止。鎮、袪上疏，更請刺史，未報，遂移檄廢軌，以軍司杜耽攝州事，使耽表越為刺史。
軌下教，欲避位歸老宜陽。長史王融、參軍孟暢蹋折鎮檄，排合入言曰：「晉室多故，明公撫寧西夏，張鎮兄弟敢肆凶逆，當鳴鼓誅之。」遂出戒嚴。會軌長子寔自京師還，乃以寔為中督護，將兵討鎮。遣鎮甥太府主簿令狐亞先往說鎮，為陳利害。鎮流涕曰：「人誤我。」乃詣寔歸罪。寔南擊曹袪，走之。
朝廷得鎮、袪疏，以侍中袁瑜為涼州刺史。治中楊澹馳詣長安，割耳盤上，訴軌之被誣。南陽王模表請停瑜，武威太守張琠亦上表留軌。詔依模所表，且命誅曹袪。軌於是命寔帥步騎三萬討袪，斬之。張越奔鄴，涼州乃定。
五月，詔封張軌西平郡公，軌辭不受。時州郡之使莫有至者，軌獨遣使貢獻，歲時不絕。
四年十一月，詔加張軌鎮西將軍、都督隴右諸軍事。光祿大夫傅祇、太常摯虞遺軌書，告以京師饑匱，軌遣參軍杜勳獻馬五百匹，毯布三萬匹。
六年春三月，涼州主簿馬魴說張軌「宜命將出師，翼戴帝室。」軌從之，馳檄關中，共尊輔秦王。且言：「今遣前鋒督護宋配帥步騎二萬徑趨長安，西中郎將寔帥中軍三萬，武威太守張璵帥胡騎二萬，絡繹繼發。」
秋九月，秦州刺史裴苞據險以拒涼州兵，張寔、宋配等擊破之，苞奔柔凶塢。
愍帝建興二年二月壬寅，以張軌為太尉、涼州牧，封西平郡公。朝廷以張軌老病，拜其子寔為副刺史。
夏五月，西平武穆公張軌寢疾，遺令文武將佐務安百姓，上思報國，下以寧家。己丑，軌薨，長史張璽等表世子寔攝父位。冬十月，以張寔為都督涼州諸軍事、涼州刺史、西平公。
三年冬十月，涼州軍士張冰得璽，文曰：「皇帝行璽」，獻於張寔。僚屬皆賀，寔曰：「是非人臣所得留。」遣使歸於長安。
四年夏四月，張寔下令所部吏民，有能舉其過者，賞以布帛羊米。賊曹佐高昌隗瑾曰：「今明公為政，事無鉅細皆自決之。或興師發令，府朝不知，萬一違失，謗無所分。羣下畏威，受成而已。如此，雖賞之千金，終不敢言也。謂宜少損聰明，凡百政事皆延訪羣下，使各盡所懷，然後採而行之，則嘉言自至，何必賞也。」寔悅，從之，增瑾位三等。
寔遣將軍王該帥步騎五千入援長安，且送諸郡貢計。詔拜實都督陝西諸軍事，以寔弟茂為秦州刺史。
元帝建武元年春正月，黃門郎史淑、侍御史王衝自長安奔涼州，稱愍帝出降前一日，使淑等齎詔賜張寔，拜寔大都督、涼州牧、侍中、司空，承製行事。且曰：「朕已詔琅邪王時攝大位，君其協贊琅邪，共濟多難。」淑等至姑臧，寔大臨三日，辭官不受。
初，寔叔父肅為西海太守，聞長安危逼，請為先鋒入援。寔以其老，弗許。及聞長安不守，肅悲憤而卒。
寔遣太府司馬韓璞、撫戎將軍張閬等帥步騎一萬東擊漢，命討虜將軍陳安、安故太守賈騫、隴西太守吳紹各統郡兵為前驅。又遺相國保書曰：「王室有事，不忘投軀。前遣賈騫瞻公舉動，中被符命敕騫還軍。俄聞寇逼長安，胡崧不進，曲允持金五百請救於崧，遂決遣騫等進軍度嶺。會聞朝廷傾覆，為忠不遂，憤痛之深，死有餘責。今更遣璞等唯公命是從。」璞等卒不能進而還。至南安，諸羌斷路，相持百餘日，糧竭矢盡。璞殺車中牛以饗士，泣謂之曰：「汝曹念父母乎？」曰：「念」「念妻子乎？」曰：「念欲生還乎？」曰：「欲」「從我令乎？」曰：「諾」乃鼓譟進戰。會張閬帥金城兵繼至，夾擊，大破之，斬首數千級。
先是長安謠曰：「奉川中，血沒腕，唯有涼州倚柱觀。」及漢兵覆關中，氐、羌掠隴右，雍、秦之民死者什八九，獨涼州安全。
大興元年春三月，寔遣牙門蔡忠奉表詣建康，比至，帝已即位。寔不用江東年號，猶稱建興。
三年夏六月，京兆人劉弘客居涼州天梯山，以妖術惑眾，從受道者千餘人，西平元公張寔左右皆事之。帳下閻涉、牙門趙卬皆弘鄉人，弘謂之曰：「天與我神璽，應王涼州。」涉、卬信之，密與寔左右十餘人，謀殺寔，奉弘為主。寔弟荗知其謀，請誅弘。寔令牙門將史初收之，未至，涉等懷刅而入，殺寔於外寢。弘見史初至，謂曰：「使君已死，殺我何為。」初怒，截其舌而囚之，轘於姑臧市，誅其黨與數百人。左司馬陰元等以寔子駿尚幼，推張茂為涼州刺史、西平公，赦其境內，以駿為撫軍將軍。
秋八月，西平公張荗立兄子駿為世子。
四年春二月，張荗築靈鈞臺，基高九仞。武陵閻曾夜叩府門呼曰：「武公遣我來，言何故勞民築臺。」有司以為妖，請殺之。茂曰吾「吾信勞民。曾稱先君之命以規我，何謂妖乎？」乃為之罷役。
永昌元年冬十二月，張茂使將軍韓璞帥眾取隴西、南安之地，置秦州。
明帝太寧元年八月，趙主曜自隴上西擊涼州，遣其將劉咸攻韓璞於冀城，呼延晏攻寧羌護軍陰鑑於桑壁，曜自將戎卒二十八萬軍於河上，列營百餘里，金鼓之聲動地，河水為沸，張茂臨河諸戍皆望風奔潰。曜揚聲欲百道俱濟，直抵姑臧，涼州大震。參軍馬岌勸茂親出拒戰，長史汜禕怒，請斬之。岌曰：「汜公糟粕書生，刺舉小才，不思國家大計。明公父子欲為朝廷誅劉曜有年矣，今曜自至，遠近之情，共觀明公此舉，當立信勇之驗，以副秦、隴之望。力雖不敵，勢不可以不出。」茂曰：「善」乃出屯石頭。茂謂參軍陳珍曰：「劉曜舉三秦之眾，乘勝席捲而來，將若之何。」珍曰：「曜兵雖多，精卒至少，大抵皆氐、羌烏合之眾，恩信未洽，且有山東之虞，安能捨其腹心之疾，曠日持久，與我爭河西之地邪。若二旬不退，珍請得敝卒數千，為明公擒之。」茂喜，使珍將兵救韓璞。趙諸將爭欲濟河，趙主曜曰：「吾軍勢雖盛，然畏威而來者三分有二，中軍疲睏，其實難用。今但案甲勿動，以吾威聲震之，若出中旬張茂之表不至者，吾為負卿矣。」茂尋遣使稱藩，獻馬牛羊珍寶不可勝紀。曜拜茂侍中、都督涼南北秦梁益巴漠隴右西域雜夷匈奴諸軍事，太師，涼州牧，封涼王，加九錫。
張茂大城姑臧，修靈鈞臺。別駕吳紹諫曰：「明公所以修城築臺者，蓋懲既往之患耳。愚以為苟恩未洽於人心，雖處層臺，亦無所益，適足以疑羣下忠信之志，失士民系託之望，示怯弱之形，啓鄰敵之謀，將何以佐天子、霸諸侯乎。願亟罷茲役，以息勞費。」茂曰：「亡兄一旦失身於物，豈無忠臣義士欲盡節者哉。顧禍生不意，雖有智勇無所施耳。王公設險，勇夫重閉，古之道也。今國家未靖，不可以太平之理責人於屯邅之世也。」卒為之。
二年夏五月甲申，張茂疾病，執世子駿手泣曰：「吾家世以孝友忠順着稱，今雖天下大亂，汝奉承之，不可失也。」且下令曰：「吾官非王命，苟以集事，豈敢榮之。死之日，當以白帢入棺，勿以朝服斂。」是日薨。愍帝使者史淑在姑臧，左長史汜禕、右長史馬謨等使淑拜駿大將軍、涼州牧、西平公，赦其境內。前趙王曜遣使贈茂太宰，諡曰成烈王，拜駿上大將軍、涼州牧、涼王。
冬十二月，涼州將辛晏據枹罕，不服，張駿將討之。從事劉慶諫曰：「霸王之師，必須天時、人事相得，然後乃起。辛晏凶狂安忍，其亡可必，奈何以饑年大舉，盛寒攻城乎？」駿乃止。
駿遣參軍王騭聘於趙，趙主曜謂之曰：「貴州款誠和好，卿能保之乎？」騭曰：「不能」侍中徐邈曰：「君來結好，而雲不能保，何也？」騭曰：「齊桓貫澤之盟，憂心兢兢，諸侯不召自至。葵丘之會，振而矜之，叛者九國。趙國之化，常如今日可也。若政教陵遲，尚未能察邇者之變，況鄙州乎？」曜曰：「此涼州之君子也，擇使可謂得人矣。」厚禮而遣之。
三年春二月，張駿承元帝凶問，大臨三日。會黃龍見嘉泉，泛禕等請改年以章休祥，駿不許。辛晏以枹罕降駿，復收河南之地。
成帝咸和元年。張駿畏趙人之逼，是歲徙隴西、南安民二千餘家於姑臧。又遣使修好於成，以書勸成主雄去尊號，稱藩於晉。雄復書曰：「吾過為士大夫所推，然本無心於帝王，思為晉室元功之臣，掃除氛埃。而晉室陵遲，德聲不振，引領東望，有年月矣。會獲來貺，情在暗至，有何己巳。」自是聘使相繼。
二年夏五月，張駿聞趙兵為後趙所敗，乃去趙官爵，復稱晉大將軍、涼州牧。遣武威太守竇濤、金城太守張閬、武興太守辛巖、楊烈將軍宋輯等帥眾數萬，東會韓璞攻掠趙秦州諸郡。趙南陽王胤將兵擊之，屯狄道。枹罕護軍辛晏告急，秋，駿使韓璞、辛巖救之。璞進度沃幹嶺，巖欲速戰，璞曰：「夏末以來，日星數有變，不可輕動。且曜與石勒相攻，胤必不能久與我相守也。」與胤夾洮相持七十餘日。
冬十月，璞遣辛巖督運於金城，胤聞之曰：「韓璞之眾十倍於吾，吾糧不多，難以持久。今虜分兵運糧，天授我也。若敗辛巖，璞等自潰。」乃帥騎三千襲巖於沃幹嶺，敗之，遂前逼璞營。璞眾大潰，胤乘勝追奔，濟河，攻拔令居，斬首二萬級，進據振武。河西大駭。張閬、辛晏帥其眾數萬降趙，駿遂失河南之地。
三年。張駿治兵，欲乘虛襲長安。理曹郎中索詢諫曰：「劉曜雖東征，其子胤守長安，未易輕也。若使小有所獲，彼若釋東方之圖還與我校，禍難之興期，未可量也。」駿乃止。
五年夏五月，張駿因前趙之亡，復收河南地，至於狄道，置五屯護軍，與趙分境。六月，趙遣鴻臚孟毅拜駿征西大將軍、涼州牧，加九錫。駿恥為之臣，不受，留毅不遣。
七年。涼州僚屬勸張駿稱涼王，領秦、涼二州牧，置公卿百官，如魏武、晉文故事。駿曰：「此非人臣所宜言也。敢言此者，罪不赦。」然境內皆稱之為王。駿立次子重華為世子。
八年。初，張駿欲假道於成以通表建康，成主雄不許。乃遣治中從事張淳稱藩於成以假道，雄僞許之，將使盜覆諸東峽。蜀人橋贊密以告淳，淳謂雄曰：「寡君使小臣行無跡之地，萬里通誠於建康者，以陛下嘉尚忠義，能成人之美故也。若欲殺臣者，當斬之都市，宣示眾目曰：涼州不忘舊德，通使琅邪，主聖臣明，發覺殺之。如此則義聲遠播，天下畏威。今使盜殺之江中，威刑不顯，何足以示天下乎？」雄大驚曰：「安有此邪？」司隸校尉景騫言於雄曰：「張淳壯士，請留之。」雄曰：「壯士安肯留。且試以卿意觀之。」騫謂淳曰：「卿體豐大，天熱，可且遣下吏，少住須涼。」淳曰：「寡君以皇輿播越，梓宮未返，生民塗炭，莫之振救，故遣淳通誠上都。所論事重，非下吏所能傳。使下吏可了，則淳亦不來矣。雖火山湯海，猶將赴之，豈寒暑之足憚哉。」雄謂淳曰：「貴主英名蓋世，土險兵強，何不亦稱帝自娛一方。」淳曰：「寡君祖考以來，世篤忠貞，以讎恥未雪，枕戈待旦，何自娛之有。」雄甚慚，曰：「我之祖考本亦晉臣，遭天下大亂，與六郡之民避難此州，為眾所推，遂有今日。琅邪若能中興大晉於中國者，亦當帥眾輔之。」厚為淳禮而遣之。淳卒致命於建康。
長安之失守也，敦煌計吏耿訪自漢中入江東，屢上書請遣大使慰撫涼州。朝廷以訪守治書御史，拜張駿鎮大將軍，選隴西賈陵等十二人配之。訪至梁州，道不通，以詔書付賈陵，詐為賈客以達之。是歲，陵始至涼州，駿遣部曲督王豐等報謝。
九年春二月丁卯，詔遣耿訪、王豐齎印綬授張駿大將軍，都督陝西雍秦涼州諸軍事。自是每歲使者不絕。
咸康元年。初，張軌及二子寔、茂雖保據河右，而軍旅之事無歲無之。及張駿嗣位，境內漸平。駿勤修庶政，總御文武，鹹得其用，民富兵強，遠近稱之以為賢君。駿遣將楊宣伐龜茲、鄯善，於是西域諸國焉耆、於窴之屬，皆詣姑臧朝貢。駿於姑臧南作五殿，官屬皆稱臣。
駿有兼秦、雍之志，遣參軍曲護上疏，以為「勒、雄既死，虎、期繼逆，兆庶離主，漸冉經世。先老消落，後生不識，慕戀之心，日遠日忘。乞敕司空鑑、征西亮等泛舟江、沔，首尾齊舉。」
五年九月，張駿立辟雍、明堂以行禮。十一月，以世子重華行涼州事。
六年春三月，張駿遣別駕馬詵入貢於趙，表辭蹇傲。趙王虎怒，欲斬詵。侍中石璞諫曰：「今國家所當先除者，遺晉也。河西僻陋，不足為意。今斬馬詵，必徵張駿，則兵力分而為二，建康復延數年之命矣。」乃止。璞，苞之曾孫也。
穆帝永和元年十二月，張駿伐焉耆，降之。是歲，駿分武威等十一郡為涼州，以世子重華為刺史。分興晉等八郡為河州，以寧戎校尉張瓘為刺史。分敦煌等三郡及西域都護等三營為沙州，以西胡校尉楊宣為刺史。駿自稱大都督、大將軍、假涼王，督攝三州。始置祭酒、郎中、大夫、舍人、謁者等官，官號皆仿天朝，而微變其名。車服旌旗，擬於王者。
二年夏五月丙戌，西平忠成公張駿薨。官屬上世子重華為使持節、大都督、太尉、護羌校尉、涼州牧、西平公、假涼王，赦其境內。尊嫡母嚴氏為太王太后，母馬氏為王太后。
趙將軍王擢擊張重華，襲武街，執護軍曹權、胡宣，徙七千餘戶於雍州。涼州刺史麻秋、將軍孫伏都攻金城，太守張衝請降，涼州震動。重華悉發境內兵使征南將軍裴恆將之以御趙。恆壁於廣武，久而不戰。涼州司馬張躭言於重華曰：「國之存亡在兵，兵之勝敗在將。今議者舉將，多推宿舊。夫韓信之舉，非舊德也。蓋明主之舉，用無常人，才之所堪，則授以大事。今強寇在境，諸將不進，人情危懼。主簿謝艾，兼資文武，可用以御趙。」重華召艾，問以方略，艾願請兵七千人，必破趙以報。重華拜艾中堅將軍，給步騎五千使擊秋。艾引兵出振武，夜有二梟鳴於牙中，艾曰：「六博得梟者勝。今梟鳴牙中，克敵之兆也。」進與趙戰，大破之，斬首五千級。重華封艾為福祿伯。
三年夏四月，趙涼州刺史麻秋攻枹罕。晉昌太守郎坦以城大難守，欲棄外城。武成太守張悛曰：「棄外城則動眾心，大事去矣。」寧戎挍尉張璩從悛言，固守大城。秋帥眾八萬圍塹數重，雲梯地突，百道皆進。城中御之，秋眾死傷數萬。趙王虎復遣其將劉渾等帥步騎二萬會之。郎坦恨言不用，教軍士李嘉潛引趙兵千餘人登城。璩督諸將力戰，殺二百餘人，趙兵乃退。璩燒其攻具，秋退保大夏。
虎以中書監石寧為征西將軍，帥並、司州兵二萬餘人為秋等後繼。張重華將宋秦等帥戶二萬降於趙。重華以謝艾為使持節、軍師將軍，帥步騎三萬進軍臨河。艾乘軺車，戴白幍，鳴鼓而行。秋望見，怒曰：「艾年少書生，冠服如此，輕我也。」命黑槊龍驤三千人馳擊之，艾左右大擾。或勸艾宜乘馬，艾不從，下車，踞胡休，指麾處分。趙人以為有伏兵，懼不敢進。別將張瑁自間道引兵截趙軍後，趙軍退，艾乘勢進擊，大破之，斬其將杜勳、汲魚，獲首虜一萬三千級，秋單馬奔大夏。
五月，秋與石寧復帥眾十二萬進屯河南，劉寧、王擢略地晉興、廣武、武街，至於曲柳。張重華使將軍牛旋御之，退守枹罕，姑臧大震。重華欲親出拒之，謝艾固諫。別駕從事索遐曰：「君者一國之鎮，不可輕動。」乃以艾為使持節、都督征討諸軍事、行衛將軍，遐為軍正將軍，帥步騎二萬拒之。別將楊康敗劉寧於沙阜，寧退屯金城。
秋七月，趙王虎復遣征西將軍孫伏都、將軍劉渾帥步騎二萬會麻秋軍，長驅濟河，擊張重華遂城、長最。謝艾建牙誓眾，有風吹旌旗東南指，索遐曰：「風為號令，今旌旗指敵，天所贊也。」艾軍於神鳥，王擢與艾前鋒戰，敗走還河南。八月戊午，艾進擊秋，大破之，秋遁歸金城。虎聞之，嘆曰：「吾以偏師定九州島島島，島今以九州島島島島之力困於枹罕。彼有人焉，未可圖也。」艾還討叛虜斯骨真等萬餘落，皆破平之。
九月，趙麻秋又襲張重華將張瑁，敗之，斬首三千餘級。枹罕護軍李逵帥眾七千降於趙。自河以南，氐、羌皆附於趙。
冬十月乙丑，遣侍御史俞歸至涼州，授張重華侍中、大都督、督隴右關中諸軍事、大將軍、涼州刺史、西平公。歸至姑臧，重華欲稱涼王，未肯受詔，使所親沈猛私謂歸曰：「主公奕世為晉忠臣，今曾不如鮮卑，何也。朝廷封慕容皝為燕王，而主公才為大將，何以表勸忠賢乎。明臺宜移河右，共勸州主為涼王。人臣出使，苟利社稷，專之可也。」歸曰：「吾子失言。昔三代之王也，爵之貴者莫若上公。及周之衰，吳、楚始僭號稱王，而諸侯亦不之非，蓋以蠻夷畜之也。借使齊、魯稱王，諸侯豈不四面攻之乎。漢高祖封韓、彭為王，尋皆誅滅，蓋權時之宜，非厚之也。聖上以貴公忠賢，故爵以上公，任以方伯，寵榮極矣，豈鮮卑夷狄所可比哉。且吾聞之，功有大小，賞有重輕。今貴公始繼世而為王，若帥河右之眾東平胡羯，修復陵廟，迎天子返洛陽，將何以加之乎？」重華乃止。
五年秋九月，涼州官屬共上張重華為丞相、涼王、雍秦涼三州牧。重華屢以錢帛賜左右寵臣，又喜博弈，頗廢政事。徵事索振諫曰：「先王夙夜勤儉，充實府庫，正以讎恥未雪，志平海內故也。殿下嗣位之初，強寇侵逼，賴重餌之故，得戰士死力，僅保社稷。今蓄積已虛，而寇讎尚在，豈可輕有耗散，以與無功之人乎。昔漢光武躬親萬機，章奏詣闕，報不終日，故能隆中興之業。今章奏停滯，動經時月，下情不得上通，沈冤困於囹圄，殆非明主之事也。」重華謝之。
晉懷帝永嘉五年。巴、蜀流民布在荊、湘間，數為土民所侵苦。蜀人李驤聚眾據樂鄉反，南平太守應詹與醴陵令杜弢共擊破之。荊州刺史王澄使成都內史王機討驤，驤請降。澄僞許而襲殺之，以其妻子為賞，沈八千餘人於江。流民益怨忿。蜀人杜疇等復反。湘州參軍馮素與蜀人汝班有隙，言於刺史荀眺曰：「巴、蜀流民皆欲反。」眺信之，欲盡誅流民。流民大懼，四五萬家一時俱反，以杜弢州里重望，共推為主。弢自稱梁、益二州牧，領湘州刺史。
王敦為揚州刺史，尋加都督征討諸軍事。
夏四月，杜弢攻長沙。五月，荀眺棄城奔廣州，弢追擒之。於是弢南破零、桂，東掠武昌，殺二千石、長史甚眾。
六年。故新野王歆牙門將胡亢聚眾於竟陵，自號楚公，寇掠荊土，以歆南蠻司馬新野杜曾為竟陵太守。曾勇冠三軍，能被甲遊於水中。王澄在荊州，悅成都內史王機，謂為己亞，使之內綜心膂，外為
爪牙。澄屢為杜弢所敗，望實俱損，猶傲然自得，無憂懼之意，但與機日夜縱酒慱奕，由是上下離心。南平太守應詹屢諫，不聽。
澄自出軍擊杜弢，軍於作塘。山簡參軍王衝擁眾迎應詹為刺史，詹以衝無賴，棄之還南平，衝乃自稱刺史。澄懼，使其將杜蕤守江陵，徙治孱陵，尋又奔沓中。別駕郭舒諫曰：「使君臨州，雖無異政，然一州人心所繫。今西收華容之兵，足以擒此小丑，奈何自棄，遽為奔亡乎？」澄不從，欲將舒東下。舒曰：「舒為萬里紀綱，不能匡正，令使君奔亡，誠不忍渡江。」乃留屯沌口。琅邪王睿聞之，召澄為軍諮祭酒，以軍諮祭酒周顗代之，澄乃赴召。
顗始至州，建平流民傅密等叛迎杜弢，弢別將王真襲沔陽，顗狼狽失據。征討都督王敦遣武昌太守陶侃、潯陽太守周訪、歷陽內史甘卓共擊弢，敦進屯豫章，為諸軍繼援。
王澄過詣敦，自以名聲素出敦右，猶以舊意侮敦。敦怒誣其與杜弢通信，遣壯士搤殺之。王機聞澄死，懼禍，以其父毅、兄矩皆嘗為廣州刺史，就敦求廣州，敦不許。會廣州將溫邵等叛刺史郭訥，迎機為刺史，機遂將奴客門生千餘人入廣州。訥遣兵拒之，將士皆機父兄時部曲，不戰迎降。訥乃避位，以州授之。
愍帝建興元年。胡亢性猜忌，殺其驍將數人。杜曾懼，潛引王衝之兵使攻亢。亢悉精兵出拒之，城中空虛，曾因殺亢而並其眾。
周顗屯潯水城，為杜弢所困。陶侃使明威將軍朱伺救之，弢退保冷口。侃曰：「弢必步向武昌。」乃自徑道還郡以待之，弢果來攻。侃使朱伺逆擊，大破之，弢遁歸長沙。周顗出潯水投王敦於豫章，敦留之。陶侃使參軍王貢告捷於敦，敦曰：「若無陶侯，便失荊州矣。」乃表侃為荊州刺史，屯沔江。左丞相睿召周顗，復以為軍諮祭酒。
秋九月，王貢自王敦所還，至竟陵，矯陶侃之命，以杜曾為前鋒大都督，擊王衝，斬之，悉降其眾。侃召曾，曾不至。貢恐以矯命獲罪，遂與曾反擊侃。冬十月，侃兵大敗，僅以身免。敦表侃以白衣領職。侃復帥周訪等進擊杜弢，大破之，敦乃奏復侃官。
二年春三月，杜弢將王真襲陶侃於林障，侃奔灄中。周訪救侃，擊弢兵破之。
三年春二月，王敦遣陶侃、甘卓等討杜弢，前後數十戰，弢將士多死，乃請降於丞相睿，睿不許。弢遺南平太守應詹書，自陳昔與詹「共討樂鄉，本同休慼。後在湘中，懼死求生，遂相結聚。儻以舊交之情，為明枉直，使得輸誠盟府，廁列義徒，或北清中原，或西取李雄，以贖前愆，雖死之日，猶生之年也。」詹為啓呈其書，且言：「弢，益州秀才，素有清望，為鄉人所逼。今悔惡歸善，宜命使撫納，以息江、湘之民。」睿乃使前南海太守王運受弢降，赦其反逆之罪，以弢為巴東監軍。弢既受命，諸將猶攻之不已。弢不勝憤怒，遂殺運復反，遣其將杜弘、張彥殺臨川內史謝摛，遂陷豫章。三月，周訪擊彥，斬之，弘奔臨賀。
秋八月，陶侃與杜弢相攻，弢使王貢出挑戰，侃遙謂之曰：「杜弢為益州小吏，盜用庫錢，父死不奔喪。卿本佳人，何為隨之。天下寧有白頭賊邪？」貢初橫腳馬上，聞侃言，斂容下腳。侃知可動，復遣使諭之，截髮為信，貢遂降於侃。弢眾潰，遁走，道死。侃與南平太守應詹進克長沙，湘州悉平。丞相睿承製赦其所部，進王敦鎮東大將軍，加都督江楊荊湘交廣六州諸軍事、江州刺史。敦始自選置刺史以下，浸益驕橫。
初，朝廷聞張光死，以侍中第五猗為安南將軍、監荊梁益寧四州諸軍事、荊州刺史，自武關出。杜曾迎猗於襄陽，為兄子娶猗女，遂聚兵萬人，與猗分據漢、沔。
陶侃既破杜弢，乘勝進擊曾，有輕曾之志。司馬魯恬諫曰：「凡戰當先料其將。今使君諸將，無及曾者，未易可逼也。」侃不從，進圍曾於石城。曾軍多騎兵，密開門突侃陳，出其後反擊之，侃兵死者數百人。曾將趨順陽，下馬拜侃，告辭而去。
時荀崧都督荊州江北諸軍事，屯宛，曾引兵圍之。崧兵少食盡，欲求救於故吏襄陽太守石覽。崧小女灌，年十三，帥勇士數十人，逾城突圍夜出，且戰且前，遂達覽所。又為崧書，求救於南中郎將周訪。訪遣子撫帥兵三千，與覽共救崧，曾乃遁去。
曾復致箋於崧，求討丹水賊以自效，崧許之。陶侃遺崧書曰：「杜曾凶狡，所謂鴟梟，食母之物。此人不死，州土未寧，足下當識吾言。」崧以宛中兵少，藉曾為外援，不從。曾復帥流亡二千餘人圍襄陽，數日，不克而還。
王敦嬖人吳興錢鳳疾陶侃之功，屢毀之。侃將還江陵，欲詣敦自陳，朱伺及安定皇甫方回諫曰：「公入必不出。」侃不從。既至敦留侃不遣，左轉廣州刺史，以其從弟丞相軍諮祭酒廙為荊州刺史。荊州將吏鄭攀、馬雋等詣敦，上書留侃，敦怒，不許。攀等以侃始滅大賊，而更被黜，眾情憤惋。又以廙忌戾難事，遂帥其徒三千人屯溳口，西迎杜曾。廙為攀等所襲，奔於江安。杜曾與攀等北迎第五猗以拒廙。廙督諸軍討曾，復為曾所敗。敦意攀承侃風旨，被甲持矛將殺侃，出而復還者數四。侃正色曰：「使君雄斷，當裁天下，何此不決乎？」因起如廁。諮議參軍梅陶、長史陳頒言於敦曰：「周訪與侃親姻，如左右手，安有斷人左手而右手不應者乎？」敦意解，乃設盛饌以饑之。侃使夜發，敦引其子瞻為參軍。
初，交州刺史顧祕卒，州人以祕子壽領州事。帳下督梁碩起兵攻壽，殺之，碩遂專制交州。王機自以盜據廣州，恐王敦討之，更求交州。會杜弘詣機降，敦欲因機以討碩，乃以降杜弘為機功，轉交州刺史。機至鬱林，碩迎前刺史修則子湛行州事以拒之。機不得進，乃更與杜弘及廣州將溫邵、交州秀才劉沈謀，復還據廣州。陶侃至始興，州人皆言：「宜觀察形勢，不可輕進」。侃不聽，直至廣州，諸郡縣皆已迎機矣。杜弘遣使僞降，侃知其謀，進擊弘，破之，遂執劉沈於小桂。遣督護許高討王機，走之。機病死於道，高掘其屍斬之。諸將皆請乘勝擊溫邵，侃笑曰：「吾威名已着，何事遣兵。但一函紙自定耳。」乃下書諭之。邵懼而走，追獲於始興。杜弘詣王敦降，廣州遂平。敦以杜弘為將，寵任之。
元帝建武元年秋八月，鄭攀等相與拒王廙，眾心不壹，散還橫桑口，欲入杜曾。王敦遣武昌太守趙誘、襄陽太守朱軌擊之，攀等懼，請降。杜曾亦請擊第五猗於襄陽以自贖。
廙將赴荊州，留長史劉浚鎮揚口壘。竟陵內史朱伺謂廙曰：「曾猾賊也，外示屈服，欲誘官軍使西，然後兼道襲揚口耳。宜大部分，未可便西。」廙性矜厲自用，以伺為老怯，遂西行。曾等果還趨揚口，廙乃遣伺歸，裁至壘，即為曾所圍。劉浚自守北門，使伺守南門。馬雋從曾來攻壘，雋妻子先在壘中，或欲皮其面以示之。伺曰：「殺其妻子，未能解圍，但益其怒耳。」乃止。曾攻陷北門，伺被傷，退入船，開船底以出，沈行五十步，乃得免。曾遣人說伺曰：「馬雋德卿全其妻子，今盡以卿家內外百口付雋，雋已盡心收視，卿可來也。」伺報曰：「吾年六十餘，不能復與卿作賊。吾死亦當南歸，妻子付汝裁之。」乃就王廙於甑山，病創而卒。
戊寅，趙誘、朱軌及陵江將軍黃峻與曾戰於女觀湖，誘等皆敗死。曾乘勝徑造沔口。威震江、沔、
王使豫章太守周訪擊之。訪有眾八千，進至沌陽。曾銳氣甚盛，訪使將軍李恆督左甄，許朝督右甄，訪自領中軍。曾先攻左右甄，訪於陣後射雉以安眾心。令其眾曰：「一甄敗，鳴三鼓。兩甄敗，鳴六鼓。」趙誘子胤，將父餘兵屬左甄，力戰，敗而復合，馳馬告訪。訪怒，叱令更進，胤號哭還戰。自旦至申，兩甄皆敗。訪選精銳八百人，自行酒飲之，敕不得妄動，聞鼓音乃進。曾兵未至三十步，訪親鳴鼓，將士皆騰躍奔赴，曾遂大潰，殺千餘人。訪夜追之，諸將請待明日。訪曰：「曾驍勇能戰，曏者彼勞我逸，故克之。宜及其衰乘之。可滅也。」乃鼓行而進，遂定漢、沔曾走保武當，王廙始得至荊州。訪以功遷梁州刺史，屯襄陽。
大興元年冬十一月，詔以王敦為荊州牧，加陶侃都督交州諸軍事。敦固辭州牧，乃聽為刺史。
二年夏四月，周訪擊杜曾，大破之。馬雋等執曾以降，訪斬之，並獲第五猗送於武昌。訪以猗本中朝所署，加有時望，白王敦不宜殺，敦不聽而斬之。
晉惠帝太安二年。安北將軍、都督幽州諸軍事王浚，以天下方亂，欲結援夷狄，乃以一女妻鮮卑段務勿塵，又表以遼西郡封務勿塵為遼西公。
懷帝永嘉四年冬十月壬子，以劉琨為平北大將軍，王浚為司空，進鮮卑段務勿塵為大單于。
五年秋七月，王浚設壇告類，立皇太子，佈告天下，稱受中詔承製封拜，備置百官，列署徵、鎮，以荀藩為太尉，琅邪王睿為大將軍。浚自領尚書令，以裴憲及其壻棗嵩為尚書，以田徽為兗州刺史，李惲為青州刺史。
劉琨長於招懷，而短於撫御，一日之中，雖歸者數千，而去者亦相繼。冬十二月，琨遣子遵請兵於代公猗盧，又遣族人高陽內史希合眾於中山，幽州所統代郡、上谷、廣寧之民多歸之，眾至三萬。王浚怒，遣燕相胡矩督諸軍，與遼西公段疾陸眷共攻希，殺之，驅略三郡士女而去。疾陸眷，務勿塵之子也。
六年冬十二月，廣平遊綸、張豺擁眾數萬據苑鄉，受王浚假署。石勒遣夔安、支雄等七將攻之，破其外壘。浚遣督護王昌帥諸軍及遼西公段疾陸眷、疾陸眷弟匹磾、文鴦、從弟末柸部眾五萬攻勒於襄國。
疾陸眷屯於渚陽，勒遣諸將出戰，皆為疾陸眷所敗。疾陸眷大造攻具，將攻城。勒眾甚懼。勒召將佐謀之曰：「今城塹未固，糧儲不多，彼眾我寡，外無救援。吾欲悉眾與之決戰，何如？」諸將皆曰：「不如堅守以疲敵，待其退而擊之。」張賓、孔萇曰：「鮮卑之種，段氏最為勇悍，而末柸尢甚，其銳卒皆在末柸所。今聞疾陸眷刻日攻北城，其大眾遠來，戰鬥連日，謂我孤弱不敢出戰，意必懈惰。宜且勿出，示之以怯，鑿北城為突門二十餘道，俟其來至，列守未定，出其不意，直衝末柸帳，彼必驚駭，不暇為計，破之必矣。末柸敗，則其餘不攻而潰矣。」勒從之，密為突門。既而疾陸眷攻北城，勒登城望之，見其將士或釋仗而寢，乃命孔萇督銳卒自突門出擊之，城上鼓譟以助其勢。萇攻末柸帳，不能克而退。末柸逐之，入其壘門，為勒眾所獲。疾陸眷等軍皆退走。萇乘勝追擊，枕屍三十餘里，獲鎧馬五千匹。疾陸眷收其餘眾，還屯渚陽。
勒質末柸，遣使求和於疾陸眷，疾陸眷許之。文鴦諫曰：「今以末柸一人之故而縱垂亡之虜，得無為王彭祖所怨，招後患乎？」疾陸眷不從，復以鎧馬金銀賂勒，且以末柸三弟為質而請末柸。諸將皆勸勒殺末柸，勒曰：「遼西鮮卑健國也，與我素無仇讎，為王浚所使耳。今殺一人而結一國之怨，非計也。歸之必深德我，不復為浚用矣。」乃厚以金帛報之，遣石虎與疾陸眷盟於渚陽，結為兄弟。疾陸眷引歸，王昌等不能獨留，亦引兵還薊。勒召末柸，與之燕飲，誓為父子，遣還遼西。末柸在塗，日南向而拜者三，由是段氏專心附勒，王浚之勢遂衰。
遊綸、張豺請降於勒。勒攻信都，殺冀州刺史王象。浚復以邵舉行冀州刺史，保信都。
愍帝建興元年夏四月，石勒使石虎攻鄴，鄴潰，劉演奔廩丘。劉琨復以劉演為兗州刺史，鎮廩丘。石勒攻李惲於上白，斬之。王浚復以薄盛為青州刺史。
王浚使棗嵩督諸軍屯易水，召段疾陸眷，欲與之共擊石勒。疾陸眷不至。浚怒，以重幣賂拓跋猗盧，並檄慕容廆等共討疾陸眷。猗盧遣右賢王六修將兵會之，為疾陸眷所敗。
五月，石勒使孔萇擊定陵，殺田徽。薄盛帥所部降勒。山東郡縣，相繼為勒所取。漢主聰以勒為侍中、征東大將軍。烏桓亦叛王浚，潛附於勒。
冬十一月，王浚以其父字處道，自謂應「當塗高。」之識，謀稱尊號。前渤海太守劉亮、北海太守王搏、司空椽高柔切諫，浚皆殺之。燕國霍原，志節清高，屢辭徵辟。浚以尊號事問之，原不答。浚誣原與羣盜通，殺而梟其首。於是士民駭怨，而浚矜豪日甚，不親政事，所任皆苛刻小人，棗嵩、朱碩貪橫尢甚。北州謠曰：「府中赫赫朱丘伯，十囊五囊入棗郎。」調發殷煩，下不堪命，多叛入鮮卑。從事韓咸監護柳城，盛稱慕容廆能接納士民，欲以諷浚。浚怒，殺之。
浚始者唯恃鮮卑、烏桓以為強，既而皆叛之。加以蝗旱連年，兵勢益弱。石勒欲襲之，未知虛實，將遣使覘之。參佐請用羊祜、陸抗故事，致書於浚。勒以問張賓，賓曰：「浚名為晉臣，實欲廢晉自立，但患四海英雄莫之從耳。其欲得將軍，猶項羽之慾得韓信也。將軍威振天下，今卑辭厚禮折節事之，猶懼不信，況為羊、陸之亢敵乎。夫謀人而使人覺其情，難以得志矣。」勒曰：「善」十二月，勒遣舍人王子春、董肇多齎珍寶，奉表於浚曰：「勒本小胡，遭世饑亂，流離屯厄，竄命冀州，竊相保聚以救性命。今晉祚淪夷，中原無主。殿下州鄉貴望，四海所宗，為帝王者，非公復誰。勒所以捐軀起兵，誅討暴亂者，正為殿下驅除爾。伏願殿下應天順人，早登皇祚。勒奉戴殿下如天地父母，殿下察勒微心，亦當視之如子也。」又遺棗嵩書，厚賂之。
浚以段疾陸眷新叛，士民多棄已去，聞勒欲附之，甚喜。謂子春曰：「石公一時英傑，據有趙、魏，乃欲稱藩於孤，其可信乎？」子春曰：「石將軍才力強盛，誠如聖旨。但以殿下中州貴望，威行夷夏，自古胡人為輔佐名臣則有矣，未有為帝王者也。石將軍非惡帝王不為而讓於殿下，顧以帝王自有歷數，非智力之所取，雖強取之，必不為天人之所與故也。項羽雖強，終為漢有。石將軍之比殿下，猶陰精之與太陽，是以遠鑑前事，歸身殿下，此乃石將軍之明識，所以遠過於人也，殿下又何怪乎？」浚大悅，封子春、肇皆為列侯，遣使報聘，以厚幣酧之。
遊綸兄統為浚司馬，鎮范陽，遣使私附於勒。勒斬其使以送浚。浚雖不罪統，益信勒為忠誠，無復疑矣。
二年春正月壬辰，王子春等及王浚使者至襄國，石勒匿其勁卒精甲，羸師虛府以示之，北面拜使者而受書。浚遺勒麈尾，勒陽不敢執，懸之於壁，朝夕拜之，曰：「我不得見王公，見其所賜，如見公也。」復遣董肇奉表於浚，期以三月中旬親詣幽州奉上尊號，亦修箋於棗嵩，求幷州牧、廣平公。
勒問浚之政事於王子春，子春曰：「幽州去歲大水，人不粒食，浚積粟百萬，不能賑贍。刑政苛酷，賦役殷煩，忠賢內離，夷狄外叛。人皆知其將亡，而浚意氣自若，曾無懼心。方更置立臺閣，佈列百官，自謂漢高、魏武不足比也。」勒撫幾笑曰：「王彭祖真可擒也。」浚使者還薊，具言石勒形勢寡弱，款誠無二。浚大悅，益驕怠，不復設備。
二月，石勒纂巖，將襲王浚，而猶豫未發。張賓曰：「夫襲人者，當出其不意。今軍嚴經日而不行，豈非畏劉琨及鮮卑、烏桓為吾後患乎？」勒曰：「然。為之奈何？」賓曰：「彼三方智勇無及將軍者，將軍雖遠出，彼必不敢動，且彼未謂將軍便能懸軍千里取幽州也。輕軍往返，不出二旬，藉使彼雖有心，比其謀議出師，吾已還矣。且劉琨、王浚雖同名晉臣，實為仇敵。若修箋於琨，送質請和，琨必喜我之服，而快浚之亡，終不救浚而襲我也。用兵貴神速，勿後時也。」勒曰：「吾所未了，右侯已了之，吾復何疑。」遂以火宵行，至柏人，殺主簿遊綸，以其兄統在范陽，恐泄軍謀故也。遣使奉箋送質於劉琨，自陳罪惡，請討浚以自效。琨大喜，移檄州郡，稱「已與猗盧方議討勒，勒走伏無地，求拔幽都以贖罪。今便當遣六修南襲平陽，除僭僞之逆類，降知死之逋羯，順天副民，翼奉皇家，斯乃曩年積誠靈佑之所致也。」
三月，勒軍達易水，王浚督護孫緯馳還白浚，將勒兵拒之，遊統禁之。浚將佐皆曰：「胡貪而無信，必有詭計。請擊之。」浚怒曰：「石公來，正欲奉戴我耳。敢言擊者斬。」眾不敢復言。浚設饗以待之。壬申，勒晨至薊，叱門者開門。猶疑有伏兵，先驅牛羊數千頭，聲言上禮，實欲塞諸街巷。浚始懼，或坐或起。勒既入城，縱兵大掠，浚左右請御之，浚猶不許。勒升其聽事，浚乃走出堂皇，勒眾執之。勒召浚妻，與之並坐，執浚立於前。浚罵曰：「胡奴調乃公，何凶逆如此。」勒曰：「公位冠元臺，手握強兵，坐觀本朝傾覆，曾不救援，乃欲自尊為天子，非凶逆乎。又委任奸貪，殘虐百姓，賊害忠良，毒遍燕土，此誰之罪也。」使其將王洛生以五百騎先送浚於襄國。浚自投於水，束而出之，斬於襄國市。
勒殺浚麾下精兵萬人。浚將佐等爭詣軍門謝罪，饋賂交錯。前尚書裴憲、從事中郎荀綽獨不至，勒召而讓之曰：「王浚暴虐，孤討而誅之，諸人皆來慶謝，二君獨與之同惡，將何以逃其戮乎？」對曰：「憲等世仕晉朝，荷其榮祿，浚雖凶粗，猶是晉之藩臣，故憲等從之，不敢有貳。明公苟不修德義，專事威刑，則憲等死自其分，又何逃乎。請就死。」不拜而出。勒召而謝之，待以客禮。綽，勖之孫也。勒數朱碩、棗嵩等以納賄亂政，為幽州患，責遊統以不忠所事，皆斬之。籍浚將佐親戚家貲，皆至鉅萬，惟裴憲、荀綽止有書百餘袟，鹽米各十餘斛而已。勒曰：「吾不喜得幽州，喜得二子。」以憲為從事中郎，綽為參軍。分遣流民各還鄉里。勒停薊二日，焚浚宮殿，以故尚書燕國劉翰行幽州刺史，戍薊，置守宰而還。孫緯遮擊之，勒僅而得免。
勒至襄國，遣使奉王浚首獻捷於漢，漢以勒為大都督、督陝東諸軍事、驃騎大將軍、東單于，增封十二郡。勒固辭，受二郡而已。
初，王浚以邵續為樂陵太守，屯厭次。浚敗，續附於石勒，勒以續子乂為督護。浚所署勃海太守東萊劉胤棄郡依續，謂續曰：「凡立大功，必仗大義。君晉之忠臣，奈何從賊以自污乎？」會段匹磾以書邀續同歸左丞相睿，續從之。其人皆曰：「今棄勒歸匹磾，其如乂何。」續泣曰：「我豈得顧子而為叛臣哉。」殺異議者數人。勒聞之，殺乂。續遣劉胤使江東，睿以胤為參軍，以續為平原太守。石勒遣兵圍續，匹磾使其弟文鴦救之，勒引去。
四年夏四月，石勒使石虎攻劉演於廩丘，幽州刺史段匹磾使其弟文鴦救之。虎拔廩丘，演奔文鴦軍，虎獲演弟啓以歸。
冬十一月，石勒圍樂平太守韓據於坫城，據請救於劉琨。琨新得拓跋猗盧之眾，欲因其銳氣以討勒。箕澹、衛雄諫曰：「此雖晉民，久淪異域，未習明公之恩信，恐其難用。不若且內收鮮卑之餘穀，外抄胡賊之牛羊，閉關守險，務農息兵，待其服化感義，然後用之，則功無不濟矣。」琨不從，悉發其眾，命澹帥步騎二萬為前驅，琨屯廣牧，為之聲援。
石勒聞澹至，將逆擊之。或曰：「澹士馬精強，其鋒不可當。不若且引兵避之，深溝高壘，以挫其銳，必獲萬全。」勒曰：「澹兵雖眾，遠來疲弊，號令不齊，何精強之有。今寇敵垂至，何可捨去。大軍一動，豈易中還。若澹乘我之退而逼之，顧逃潰不暇，焉得深溝高壘乎。此自亡之道也。」立斬言者。以孔萇為前鋒都督，令三軍「後出者斬。」勒據險要，設疑兵于山上，前設二伏，出輕騎與澹戰，陽為不勝而走。澹縱兵追之，入伏中。勒前後夾擊，大破之，獲鎧馬萬計。澹、雄帥騎千餘奔代郡，韓據棄城走，並土震駭。十二月，司空長史李弘以幷州降石勒。劉琨進退失據，不知所為。段匹磾遣信邀之，己未，琨帥眾從飛狐奔薊。匹磾見琨，甚相親重，與之結婚，約為兄弟。勒分徙陽曲、樂平民於襄國，置守宰而還。
元帝建武元年春三月，劉琨、段匹磾相與歃血同盟，期以翼戴晉室。辛丑，琨檄告華夷，遣兼左長史、右司馬溫嶠，匹磾遣左長史榮邵，奉表及盟文，詣建康勸進。
秋七月，段匹磾推劉琨為大都督，檄其兄遼西公疾陸眷及叔父涉復辰、弟末柸等會於固安，共討石勒。末柸說疾陸眷、涉復辰曰：「以父兄而從子弟，恥也。且幸而有功，匹磾獨收之，吾屬何有哉。」各引兵還。琨、匹磾不能獨留，亦還薊。
大興元年春正月，遼西公疾陸眷卒，其子幼，叔父涉復辰自立。段匹磾自薊往奔喪，段末柸宣言：「匹磾之來，欲為篡也。」匹磾至右北平，涉復辰發兵拒之。末柸乘虛襲涉復辰，殺之，並其子弟黨，與自稱單于。迎擊匹磾，敗之，匹磾走還薊。
段匹磾之奔疾陸眷喪也，劉琨使其世子羣送之。匹磾敗，羣為段末柸所得，末柸厚禮之，許以琨為幽州刺史，欲與之襲匹磾。密遣使齎羣書，請琨為內應，為匹磾邏騎所得。時琨別屯征北小城，不知也，來見匹磾。匹磾以羣書示琨曰：「意亦不疑公，是以白公耳。」琨曰：「與公同盟，庶雪國家之恥，若兒書密達，亦終不以一子之故負公而忘義也。」匹磾雅重琨，初無害琨意，將聽還屯。其弟叔軍謂匹磾曰：「我胡夷耳，所以能服晉人者，畏吾眾也。今我骨肉乖離，是其良圖之日。若有奉琨以起，吾族盡矣。」匹磾遂留琨。琨之庶長子遵懼誅，與琨左長史楊橋等閉門自守，匹磾攻抜之。代郡太守辟閭嵩、後將軍韓據復潛謀襲匹磾，事泄，匹磾執嵩、據及其徒黨悉誅之。五月癸丑，匹磾稱詔收琨，縊殺之，並殺其子侄四人。琨從事中郎盧諶、崔悅等帥琨餘眾奔遼西依段末柸，奉劉羣為主，將佐多奔石勒。悅，林之曾孫也。朝廷以匹磾尚強，冀其能平河朔，乃不為琨舉哀。溫嶠表琨盡忠帝室，家破身亡，宜在褒恤。盧諶、崔悅因末柸使者，亦上表為琨訟冤。後數歲，乃贈琨太尉、侍中，諡曰愍。於是夷、晉以琨死故，皆不附匹磾。
末柸遣其弟攻匹磾，匹磾帥其眾數千將奔邵續。勒將石越邀之於鹽山，大敗之，匹磾復還保薊。末柸自稱幽州刺史。
二年夏四月，石勒遣石虎擊鮮卑日六延於朔方，大破之，斬首二萬餘級，俘虜三萬餘人。孔萇攻幽州諸郡，悉取之。段匹磾士卒饑散，欲移保上谷，代王鬱律勒兵將擊之，匹碑棄妻子奔樂陵依邵續。
三年春正月，段末柸攻段匹磾，破之。匹磾謂邵續曰：「吾本夷狄，以慕義破家，君不忘久要，請相與共擊末柸。」續許之，遂相與追擊末柸，大破之。匹磾與弟文鴦攻薊，後趙王勒知續勢孤，遣中山公虎將兵圍厭次，孔萇攻續別營十一，皆下之。二月，續自出擊虎，虎伏騎斷其後，遂執續，使降其城。續呼兄子竺等謂曰：「吾志欲報國，不幸至此。汝等努力奉匹磾為主，勿有貳心。」匹磾自薊還，未至厭次，聞續已沒，眾懼而散，復為虎所遮。文鴦以親兵數百力戰，始得入城，與續子緝、兄子存、竺等嬰城固守。虎送續於襄國，勒以為忠，釋而禮之，以為從事中郎。因下令「自今克敵獲士人，毋得擅殺，必生致之。」
吏部郎劉胤聞續被攻，言於帝曰：「此方藩鎮盡矣，惟餘邵續而已。如使復為石虎所滅，孤義士之心，阻歸本之路，愚謂宜發兵救之。」帝不能從。聞續已沒，乃下詔以續位任授其子緝。
六月，後趙孔萇攻段匹磾，恃勝而不設備，段文鴦襲擊，大破之。
四年春三月，後趙中山公虎攻幽州刺史段匹磾於厭次，孔萇攻其統內諸城，悉抜之。段文鴦言於匹磾曰：「我以勇聞，故為民所倚望。今視民被掠而不救，是怯也。民失所望，誰復為我致死。」遂帥壯士數十騎出戰，殺後趙兵甚眾。馬乏，伏不能起。虎呼之曰：「兄與我俱夷狄，久欲與兄同為一家。今天不違願，於此得相見，何為復戰。請釋仗。」文鴦罵曰：「汝為寇賊，當死日久，吾兄不用吾策，故令汝得至此。我寧鬪死，不為汝屈。」遂下馬苦戰，槊折，執刀戰不已，自辰至申。後趙兵四面解馬羅披自鄣，前執文鴦。文鴦力竭被執，城內奪氣。
匹磾欲單騎歸朝，邵續之弟樂安內史洎勒兵不聽。洎復欲執臺使王英送於虎。匹磾正色責之曰：「卿不能遵兄之志，逼吾不得歸朝，亦已甚矣，復欲執天子使者。我雖夷狄，所未聞也。」洎與兄子緝、竺等輿櫬出降。匹磾見虎曰：「我受晉恩，志在滅汝，不幸至此，不能為汝敬也。」後趙王勒及虎素與匹磾結為兄弟，虎即起拜之。勒以匹磾為冠軍將軍，文鴦為左中郎將，散諸流民三萬餘戶，復其本業，置守宰以撫之。於是幽、冀、並三州皆入於後趙。匹磾不為勒禮，常着朝服，持晉節。久之，與文鴦、邵續皆為後趙所殺。
晉懷帝永嘉元年春三月，以南陽王模為征西大將軍，都督秦雍梁益四州諸軍事，鎮長安。
五年。初，太傅越以南陽王模不能綏撫關中，表徵為司空。將軍淳于定說模使不就徵，模從之，表遣世子保為平西中郎將，鎮上邽。秦州刺史裴苞拒之，模使帳下都尉陳安攻苞，苞奔安定，太守賈疋納之。
秋七月，南陽王模使牙門趙染戍蒲阪，染求馮翊太守不得而怒，帥眾降漢，漢主聰以染為平西將軍。八月，聰遣染與安西將軍劉雅帥騎二萬攻模於長安，河內王粲、始安王曜帥大眾繼之。染敗模兵於潼關，長驅至下邽。涼州將北宮純自長安帥其眾降漢。漢兵圍長安，模遣淳于定出戰而敗。模倉庫虛竭，士卒離散，遂降於漢。趙染送模於河內王粲，九月，粲殺模。
愍帝建興三年春二月丙子，以南陽王保為相國。
南陽王模之敗也，都尉陳安往歸世子保於秦州，保命將千餘人討叛羌，寵待甚厚。保將張春疾之，譖安，雲有異志，請除之。保不許，春輒伏刺客以刺安。安被創，馳還隴城，遣使詣保，貢獻不絕。
元帝大興元年春三月，焦嵩、陳安舉兵逼上邽，相國保遣使告急於張寔，寔遣金城太守竇濤督步騎二萬赴之。軍至新陽，聞愍帝崩，保謀稱尊號。破羌都尉張詵言於寔曰：「南陽王國之疏屬，忘其大恥而亟欲自尊，必不能成功。晉王近親，且有名德，當帥天下以奉之。」寔從之，遣牙門蔡忠奉表詣建康。比至，帝已即位。寔不用江東年號，猶稱建興。
二年夏四月，南陽王保自稱晉王，改元建康，置百官。以張寔為征西大將軍、開府儀同三司。陳安自稱秦州刺史，降於漢，又降於成。上邽大饑，士眾困迫，張春奉保之南安祁山。寔遣韓璞帥步騎五千救之，陳安退保綿諸，保歸上邽。未幾，保復為安所逼，實遣其將宋毅救之，安乃退。
是歲，屠各路鬆多起兵於新平、扶風以附晉王保，保使其將楊曼、王連據陳倉，張顗、周庸據陰密，鬆多據草壁，秦、隴氐、羌多應之。趙主曜遣諸將攻之，不克。曜自將擊之。
三年春正月，曜攻陳倉，王連戰死，楊曼奔南氐。曜進拔草壁，路鬆多奔隴城。又拔陰密。晉王保懼，遷於桑城。曜還長安，以劉雅為大司徒。張春謀奉晉王保奔涼州，張寔遣其將陰監將兵迎之，聲言翼衛，其實拒之。
閏三月，晉王保將張春、楊次與別將楊韜不協，勸保誅之，且請擊陳安，保皆不從。夏五月，春、次幽保，殺之。保體肥大，重八百斤，喜睡，好讀書，而闇弱無斷，故及於難。保無子，張春立宗室子瞻為世子，稱大將軍。保眾散，奔涼州者萬餘人。陳安表於趙主曜，請討瞻等。曜以安為大將軍，擊瞻，殺之，張春奔枹罕。安執楊次於保柩前斬之，因以祭保。安以天子禮葬保於上邽，諡曰元王。
永昌元年春二月，秦州刺史陳安求朝於曜，曜辭以疾。安怒，以為曜已卒，大掠而歸。曜疾甚，乘馬輿而還，使其將呼延寔監輜重於後。安邀擊，獲之，謂寔曰：「劉曜已死，子尚誰佐。吾當與子共定大業。」寔叱之曰：「汝受人寵祿而叛之，自視智能何如主上。吾見汝不日梟首於上邽市，何謂大業。宜速殺我。」安怒，殺之，以寔長史魯憑為參軍。安遣其弟集帥騎三萬追曜，衛將軍呼延瑜逆擊，斬之。安乃還上邽，遣將襲汧城，拔之。隴上氐、羌皆附於安，有眾十餘萬，自稱大都督、假黃鉞、大將軍、雍涼秦梁四州牧、涼王。以趙募為相國。魯憑對安大哭曰：「吾不忍見陳安之死也。」安怒，命斬之。憑曰：「死自吾分，懸吾頭於上邽市，觀趙之斬陳安也。」遂殺之。曜聞之，慟哭曰：「賢人，民之望也。陳安於求賢之秋而多殺賢者，吾知其無能為也。」
休屠王石武以桑城降趙，趙以武為秦州刺史，封酒泉王。
明帝大寧元年夏六月，陳安圍趙征西將軍劉貢於南安，休屠王石武自桑城引兵趣上邽以救之，與貢合擊安，大破之。安收餘騎八千，走保隴城。
秋七月，趙主曜自將圍隴城，別遣兵圍上邽。安頻出戰，輒敗。右軍將軍劉幹攻平襄，克之，隴上諸縣悉降。安留其將楊伯支、姜衝兒守隴城，自帥精騎突圍，出奔陝中。曜遣將軍平先等追之。安左揮七尺大刀，右運丈八虵矛，近則刀矛俱發，輒殪五六人，遠則左右馳射而走。先亦勇捷如飛，與安搏戰，三交，遂奪其虵矛。會日暮雨甚，安棄馬與左右匿於山中，趙兵索之，不知所在。明日，安遣其將石容覘趙兵，趙輔威將軍呼晏青人獲之，栲問安所在，容卒不肯言，青人殺之。雨霽，青人尋其跡，獲安於澗曲，斬之。安善撫將士，與同甘苦，及死，隴上人思之，為作《壯士之歌》。楊伯支斬姜衝兒以隴城降，別將宋亭斬趙募，以上邽降。曜徙秦州大姓楊、姜諸族二千餘戶於長安。氐、羌皆送任請降，以赤亭羌酋姚弋仲為平西將軍，封平襄公。
晉元帝大興元年夏六月，漢主聰寢疾，徵大司馬曜為丞相，石勒為大將軍，皆錄尚書事，受遺詔輔政。曜、勒固辭。乃以曜為丞相、領雍州牧，勒為大將軍、領幽冀二州牧。勒辭不受。以上洛王景為太宰，濟南王驥為大司馬，昌國公顗為太師，朱紀為太傅，呼延晏為太保，並錄尚書事。範隆守尚書令、儀同三司，靳準為大司空、領司隸校尉，皆迭決尚書奏事。癸亥，聰卒。甲子，太子粲即位，尊皇后靳氏為皇太后，樊氏號弘道皇后，宣氏號弘德皇后，王氏號弘孝皇后。立其妻靳氏為皇后，子元公為太子。大赦，改元漢昌。葬聰於宣光陵，諡曰昭武皇帝，廟號烈宗。靳太后等年皆未盈二十，粲多行無禮，無復哀慼。
靳準陰有異志，私謂粲曰：「如聞諸公欲行伊、霍之事，先誅太保及臣，以大司馬統萬機，陛下宜早圖之。粲不從。準懼，復使二靳氏言之，粲乃從之。收其太宰景、大司馬驥、驥母弟車騎大將軍吳王逞、太師顗、大司徒齊王勱，皆殺之。朱紀、範隆奔長安。八月，粲治兵於上林，謀討石勒。以丞相曜為相國，都督中外諸軍事，仍鎮長安。靳準為大將軍、錄尚書事。粲常遊宴後宮，軍國之事，一決於準。準矯詔以從弟明為車騎將軍，康為衛將軍。
准將作亂，謀於王延。延弗從，馳將告之。遇靳康，劫延以歸。準遂勒光升光極殿，使甲士執粲，數而殺之，諡曰隱帝。劉氏男女，無少長皆斬東市。發永光、宣光二陵，斬聰屍，焚其宗廟。準自號大將軍、漢天王，稱制，置百官。謂安定胡嵩曰：「自古無胡人為天子者，今以傳國璽付汝，還如晉家。」嵩不敢受，準怒，殺之。遣使告司州刺史李矩曰：「劉淵，屠各小丑，因晉之亂，矯稱天命，使二帝幽沒。輒率眾扶侍梓宮，請以上聞。」矩馳表於帝，帝遣太常韓胤等奉迎梓宮。漢尚書北宮純等招集晉人，堡於東宮，靳康攻滅之。準欲以王延為左光祿大夫，延罵曰：「屠各逆奴，何不速殺我，以吾左目置西陽門，觀相國之入也。右目置建春門，觀大將軍之入也。」準殺之。
相國曜聞亂，自長安赴之。石勒帥精銳五萬以討準，據襄陵北原。準數挑戰，勒堅壁以挫之。
冬十月，曜至赤壁，太保呼延晏等自平陽歸之，與太傅朱紀等共上尊號。曜即皇帝位，大赦，惟靳準一門不在赦例。改元光初。以朱紀領司徒，呼延晏領司空，太尉範隆以下悉復本位。以石勒為大司馬、大將軍，加九錫，增封十郡。進爵為趙公。
勒進攻準於平陽，巴及羌、羯降者十餘萬落，勒皆徙之於所部郡縣。漢主曜使征北將軍劉雅、鎮北將軍劉策屯汾陰，與勒共討準。
十一月，靳準使侍中卜泰送乘輿服御請和於石勒。勒囚泰，送於漢主曜。曜謂泰曰：「先帝末年，實亂大倫。司空行伊、霍之權，使朕及此，其功大矣。若早迎大駕者，當悉以政事相委，況免死乎。卿為朕入城，具宣此意。」泰還平陽，準自以殺曜母兄，沈吟未從。十二月，左右車騎將軍喬泰、王騰、衛將軍靳康等相與殺準，推尚書令靳明為主，遣卜泰奉傳國六璽降漢。石勒大怒，進軍攻明，明出戰，大敗，乃嬰城固守。
石虎帥幽、冀之兵會石勒攻平陽，靳明屢敗，遣使求救於漢。漢主曜使劉雅、劉策迎之，明帥平陽士女萬五千人奔漢。曜西屯粟邑，收靳氏男女，無少長皆斬之。曜迎其母胡氏之喪於平陽，葬於粟邑，號曰陽陵，諡曰宣明皇太后。石勒焚平陽宮室，使裴憲、石會修永光、宣光二陵，收漢主粲已下百餘口葬之，置戍而歸。
二年春二月，石勒遣左長史王修獻捷於漢，漢主曜遣兼司徒郭汜授勒太宰、領大將軍，進爵趙王，加殊禮，出警入蹕，如曹公輔漢故事。拜王修及其副劉茂皆為將軍，封列侯。修舍人曹平樂從修至粟邑，因留仕漢，言於曜曰：「大司馬遣修等來，外表至誠，內覘大駕強弱。俟其覆命，將襲乘輿。」時漢兵實疲弊，曜信之，乃追汜還，斬修於市。三月，勒還至襄國，劉茂逃歸，言修死狀。勒大怒曰：「孤事劉氏，於人臣之職有加矣。彼之基業，皆孤所為，今既得志，還欲相圖。趙王、趙帝，孤自為之，何待於彼邪？」乃誅曹平樂三族。漢主曜還，都長安。
夏六月，漢主曜立宗廟、社稷、南北郊於長安，詔曰：「吾之先，興於北方。光文立漢宗廟以從民望。今宜改國號，以單于為祖。亟議以聞。」羣臣奏「光文始封盧奴伯，陛下又王中山。中山，趙分也，請改國號為趙。」從之。以冒頓配天，光文配上帝。
冬，石勒左右長史張敬、張賓，左右司馬張屈六、程遐等勸勒稱尊號，勒不許。十一月，將佐等復請勒稱大將軍、大單于、領冀州牧、趙王，依漢昭烈在蜀、魏武在鄴故事，以河內等二十四郡為趙國，太守皆為內史，準《禹貢》復冀州之境，以大單于鎮撫百蠻，罷並、朔、司三州，通置部司以監之。勒許之。戊寅，即趙王位，大赦，依春秋時列國稱元年。
初，勒以世亂，律令煩多，命法曹令史貫志採集其要，作《辛亥制》五千文，施行十餘年，乃用律令。以理曹參軍上黨續咸為律學祭酒。咸用法詳平，國人稱之。以中壘將軍支雄、遊擊將軍王陽領門臣祭酒，專主胡人辭訟。重禁胡人不得陵侮衣冠華族，號胡為國人。遣使循行州郡，勸課農桑。朝會始用天子禮樂，衣冠、儀物從容可觀矣。加張賓大執法，專總朝政。以石虎為單于元輔、都督禁衛諸軍事，尋加驃騎將軍、侍中、開府賜爵中山公。自餘羣臣，授位進爵各有差。
三年春二月，趙將尹安、宋始、宋恕、趙慎四軍屯洛陽，叛降後趙。後趙將石生引兵赴之，安等復叛降司州刺史李矩。矩使潁川太守郭默將兵入洛。石生虜宋始一軍，北渡河，於是河南之民皆相帥歸矩，洛陽遂空。
明帝太寧二年春正月，後趙將兵都尉石瞻寇下邳、彭城，取東莞、東海，劉遐退保泗口。司州刺史石生擊趙河南太守尹平於新安，斬之，掠五千餘戶而歸。自是二趙構隙，日相攻掠，河東、弘農之間民不聊生矣。
石生寇許、潁，俘獲萬計。攻郭誦於陽翟，誦與戰，大破之，生退守康城。後趙汲郡內史石聰聞生敗，馳救之，進攻司州刺史李矩、潁川太守郭默，皆破之。
三年春三月，北羌王盆句除附於趙，後趙將石佗自雁門出上郡襲之，俘三千餘落，獲牛馬羊百餘萬而歸。趙主曜遣中山王嶽追之，曜屯於富平為嶽聲援。嶽與石佗戰於河濱，斬之，後趙兵死者六千餘人，嶽悉收所虜而歸。
夏五月，後趙將石生屯洛陽，寇掠河南，司州刺史李矩、潁川太守郭默軍數敗，又乏食，乃遣使附於趙。趙主曜使中山王嶽將兵萬五千人趨孟津，鎮東將軍呼延謨帥荊、司之眾自崤、澠而東，欲會矩、默共攻石生。嶽克孟津、石樑二戍，斬獲五千餘級，進圍石生於金墉。後趙中山公虎帥步騎四萬入自成皋關，與嶽戰於洛西。嶽兵敗，中流矢，退保石樑。虎作塹柵環之，遏絕內外。嶽眾饑甚，殺馬食之。虎又擊呼延謨，斬之。曜自將兵救嶽，虎帥騎三萬逆戰。趙前軍將軍劉黑擊虎將石聰於八特阪，大破之。曜屯於金谷，夜軍中無故大驚，士卒奔潰，乃退屯澠池。夜，又驚潰，遂歸長安。六月，虎拔石樑，禽嶽及其將佐八十餘人，氐、羌三千餘人，皆送襄國，坑其士卒九千人。遂攻王騰於幷州，執騰殺之，坑其士卒七千餘人。曜還長安，素服郊次，哭七日乃入城，因憤恚成疾。郭默復為石聰所敗，棄妻子南奔建康。李矩將士陰謀叛降後趙，矩不能討，亦帥眾南歸，眾皆道亡，惟郭誦等百餘人隨之，卒於魯陽。矩長史崔宣帥其餘眾二千降於後趙。於是司、豫、徐、兗之地，率皆入於後趙，以淮為境矣。
成帝咸和三年秋七月，後趙中山公虎帥眾四萬自軹關西入，擊趙河東，應之者五十餘縣，遂進攻蒲阪。趙主曜遣河間王述發氐、羌之眾屯秦州以備張駿、楊難敵，自將中外精銳水陸諸軍以救蒲阪，自衛關北濟。虎懼，引退。曜追之，八月，及於高候，與虎戰，大破之，斬石瞻，枕屍二百餘里，收其資仗億計。虎奔朝歌。曜濟自大陽，攻石生於金墉，決千金堨以灌之。分遣諸將攻汲郡、河內，後趙滎陽太守尹矩、野王太守張進等皆降之。襄國大震。
冬十一月，後趙王勒欲自將救洛陽，僚佐程遐等固諫曰：「劉曜懸軍千里，勢不支久。大王不宜親動，動無萬全。」勒大怒，按劍叱遐等出。乃赦徐光，召而謂之曰：「劉曜乘一戰之勝，圍守洛陽，庸人之情，皆謂其鋒不可當。曜帶甲十萬，攻一城而百日不克，師老卒怠，以我初銳擊之，可一戰而禽也。若洛陽不守，曜必送死冀州，自河已北，席捲而來，吾事去矣。程遐等不欲吾行，卿以為何如？」對曰：「劉曜乘高候之勢，不能進臨襄國，更守金墉，此其無能為可知也。以大王威略臨之，彼必望旗奔敗。平定天下，在今一舉，不可失也。」勒笑曰：「光言是也。」乃使內外戒嚴，有諫者斬。命石堪、石聰及豫州刺史桃豹等各統見眾會滎陽，中山公虎進據石門，勒自統步騎四萬趨金墉，濟自大堨。
勒謂徐光曰：「曜盛兵成皋關，上策也。阻洛水，其次也。坐守洛陽，此成擒耳。」十二月乙亥，後趙諸軍集於成皋，步卒六萬，騎二萬七千。勒見趙無守兵，大喜，舉手指天覆加額曰：「天也」卷甲銜枚，詭道兼行，出於鞏、訾之間。
趙主曜專與嬖臣飲博，不撫士卒。左右或諫，曜怒，以為妖言，斬之。聞勒已濟河，始議增滎陽戍，杜黃馬關。俄而洛水候者與後趙前鋒交戰，擒羯送之。曜問：「大胡自來邪。其眾幾何。」羯曰：「王自來，軍勢甚盛。」曜色變，使攝金墉之圍，陳於洛西，眾十餘萬，南北十餘里。勒望見，益喜，謂左右曰：「可以賀我矣。」勒帥步騎四萬入洛陽城。
己卯，中山公虎引步卒三萬自城北而西，攻趙中軍，石堪、石聰等各以精騎八千自城西而北，擊趙前鋒，大戰於西陽門。勒躬貫甲冑，出自閶闔門，夾擊之。曜少而嗜酒，末年尢甚，將戰，飲酒數斗。常乘赤馬無故局頓，乃乘小馬。北出，復飲酒鬥餘。至西陽門，揮陳就平。石堪因而乘之，趙兵大潰。曜昏醉退走，馬陷石渠，墜於冰上，被瘡十餘，通中者三，為堪所執。勒遂大破趙兵，斬首五萬餘級。下令曰：「所欲擒者一人耳，今已獲之。其敕將士抑鋒止銳，縱其歸命之路。」曜見勒曰：「石王頗憶重門之盟否。」使徐光謂之曰：「今日之事，天使其然，復云何邪？」乙酉，勒班師，使征東將軍石邃將兵衛送曜。邃，虎之子也。曜瘡甚，載以馬輿，使醫李永與同載。己亥，至襄國，舍曜於永豐小城，給其妓妾，嚴兵圍守。遣劉嶽、劉震等從男女盛服以見之，曜曰：「吾謂卿等久為灰土，石王仁厚，乃全宥至今邪。我殺石佗，愧之多矣。今日之禍，自其分耳。」留宴終日而去。勒使曜與其太子熙書，諭令速降。曜但敕熙「與諸大臣匡維社稷，勿以吾易意也。」勒見而惡之，久之，乃殺曜。
四年春正月，趙太子熙聞趙主曜被擒，大懼，與南陽王胤謀西保秦州。尚書胡勳曰：「今雖喪君，境土尚完，將士不叛，且當併力拒之。力不能拒，走未晚也。」胤怒，以為沮眾，斬之。遂帥百官奔上邽，諸徵、鎮亦皆棄所守從之。關中大亂，將軍蔣英、辛恕擁眾數十萬據長安，遣使降於後趙。後趙遣石生帥洛陽之眾赴之。
秋八月，趙南陽王胤帥眾數萬自上邽趨長安，隴東、武都、安定、新平、北地、扶風、始平諸郡戎夏皆起兵應之。胤軍於仲橋，石生嬰城自守，後趙中山公虎帥騎二萬救之。九月，虎大破趙兵於義渠，胤奔還上邽。虎乘勝追擊之，枕屍千里。上邽潰，虎執趙太子熙、南陽王胤及其將、王公、卿校以下三千餘人，皆殺之，徙其臺省文武、關東流民、秦、雍大族九千餘人於襄國，又坑五郡屠各五十餘人於洛陽。
五年春二月，後趙羣臣請後趙王勒即皇帝位，勒乃稱大趙天王，行皇帝事。立妃劉氏為王后，世子弘為太子。以其子宏為驃騎大將軍、都督中外諸軍事、大單于，封秦王。斌為左衛將軍，封太原王。恢為輔國將軍，封南陽王。以中山公虎為太尉、尚書令，進爵為王。虎子邃為冀州刺史，封齊王。宣為左將軍。挺為侍中，封梁王。又封石生為河東王，石堪為彭城王。以左長史郭敖為尚書左僕射，右長史程遐為右僕射、領吏部尚書，左司馬夔安、右司馬郭殷、從事中郎李鳳、前中郎令裴憲皆為尚書，參軍事徐光為中書令、領祕書監。自余文武，封拜各有差。
趙羣臣固請正尊號，秋九月，趙王勒即皇帝位，大赦，改元建平。文武封進各有差。立其妻劉氏為皇后，太子弘為皇太子。
七年春正月，趙王勒大饗羣臣，謂徐光曰：「朕可方自古何等主。」對曰：「陛下神武謀略過於漢高，後世無可比者。」勒笑曰：「人豈不自知，卿言太過。朕若遇漢高祖，當北面事之，與韓、彭比肩。若遇光武，當並驅中原，未知鹿死誰手。大丈夫行事，宜礌礌落落，如日月皎然，終不效曹孟德、司馬仲達欺人孤兒寡婦，狐媚以取天下也。」羣臣皆頓首稱萬歲。勒雖不學，好使諸生讀書而聽之，時以其意論今古得失，聞者莫不悅服。嘗使人讀《漢書》，聞酈食其勸立六國後，驚曰：「此法當失，何以遂得天下。」及聞留侯諫，乃曰：「賴有此耳。」
晉惠帝元康六年。初，略陽清水氐楊駒始居仇池。仇池方百頃，其旁平地二十餘里，四面斗絕而高，為羊腸蟠道三十六回而上。至其孫千萬附魏，封為百頃王。千萬孫飛龍浸強盛，徙居略陽。飛龍以其甥令狐茂搜為子，茂搜避齊萬年之亂，十二月，自略陽帥部落四千家還保仇池，自號輔國將軍、右賢王。關中人士避亂者多依之，茂搜迎接撫納，欲去者衛護資送之。
愍帝建興元年。初，氐王楊茂搜之子難敵遣養子敗易於梁州，私賣良人子一人，梁州刺史張光鞭殺之。難敵怨曰：「使君初來，大荒之後，兵民之命仰我氐活，氐有小罪，不能貰也。」及光與楊虎相攻，各求救於茂搜，茂搜遣難敵救光。難敵求貨於光，光不與。楊虎厚賂難敵，且曰：「流民珍貨，悉在光所，今伐我，不如伐光。」難敵大喜。光與虎戰，使張孟萇居前，難敵繼後。難敵與虎夾擊孟萇，大破之，孟萇及其弟援皆死。光嬰城自守。九月，光憤激成疾，僚屬勸光退據魏興。光按劍曰：「吾受國重任，不能討賊，今得死如登仙，何謂退也。」聲絕而卒。州人推其少子邁領州事，又與氐戰沒，眾推始平太守鬍子序領梁州。
冬十月，楊虎、楊難敵急攻梁州，鬍子序棄城走，難敵自稱刺史。
二年春正月，楊虎掠漢中吏民以奔成，梁州人張咸等起兵逐楊難敵。難敵去，咸以其地歸成，於是漢嘉、涪陵、漢中之地皆為成有。
元帝建武元年。氐王楊茂搜卒，長子難敵立，與少子堅頭分領部曲。難敵號左賢王，屯下辨。堅頭號右賢王，屯河池。
永昌元年春二月，趙主曜自將擊楊難敵，難敵逆戰不勝，退保仇池。仇池諸氐、羌及故晉王保將楊韜、隴西太守梁勳皆降於曜。曜遷隴西萬餘戶於長安，進攻仇池。會軍中大疫，曜亦得疾，將引兵還，恐難敵躡其後，乃遣光國中郎將王獷說難敵，諭以禍福。難敵遣使稱藩，曜以難敵為假黃鉞、都督益寧南秦涼梁巴六州隴上西域諸軍事、上大將軍、益寧南秦三州牧，武都王。
明帝大寧元年。楊難敵聞陳安死，大懼，與弟堅頭南奔漢中。趙鎮西將軍劉厚追擊之，大獲而還。趙主曜以大鴻臚田崧為鎮南大將軍、益州刺史，鎮仇池。難敵送任請降於成，成安北將軍李稚受難敵賂，不送難敵於成都。趙兵退，即遣還武都，難敵遂據險不服。稚自悔失計，亟請討之。雄遣稚兄侍中、中領軍琀與稚出白水，征東將軍李壽及琀弟玝出陰平，以擊難敵。羣臣諫，不聽。難敵遣兵拒之，壽、玝不得進。而琀、稚長驅至下辨，難敵遣兵斷其歸路，四面攻之。琀、稚深入無繼，皆為難敵所殺，死者數千人。
三年春三月，楊難敵襲仇池，克之。執田崧，立之於前，左右令崧拜。崧瞋目叱之曰：「氐狗。安有天子牧伯而向賊拜乎？」難敵字謂之曰：「子岱，吾當與子共定大業，子忠於劉氏，豈不能忠於我乎？」崧厲色大言曰：「賊氐，汝本奴才，何謂大業。我寧為趙鬼，不為汝臣。」顧排一人，奪其劍，前刺難敵，不中，難敵殺之。
成帝咸和二年夏五月，趙武衛將軍劉朗帥騎三萬襲楊難敵於仇池，弗克，掠三千餘戶而歸。六年秋七月，成大將軍壽攻陰平、武都，楊難敵降之。
九年春正月，仇池王楊難敵卒，子毅立，自稱龍驤將軍、左賢王、下辨公。以叔父堅頭之子盤為冠軍將軍、右賢王、河池公。遣使來稱藩。
咸康三年。仇池氐王楊毅族兄初襲殺毅，並有其眾，自立為仇池公，稱臣於趙。
穆帝永和三年冬十月，武都氐王楊初遣使來稱藩，詔以初為使持節、征南將軍、雍州刺史、仇池公。
十一年春正月，故仇池公楊毅弟宋奴使其姑子梁式王刺殺楊初，初子國誅式王及宋奴，自立為仇池公。桓溫表國為鎮北將軍、秦州刺史。
十二年。仇池公楊國從父俊殺國自立，以俊為仇池公。國子安奔秦。昇平四年春正月，仇池公楊俊卒，子世立。
海西公太和三年。以仇池公楊世為秦州刺史，世弟統為武都太守。世亦稱臣於秦，秦以世為南秦州刺史。
五年。仇池公楊世卒，子纂立，始與秦絕。叔父武都太守統與之爭國，起兵相攻。
簡文帝咸安元年春三月，秦西縣侯雅、楊安、王統、徐成及羽林左監朱肜、揚武將軍姚萇帥步騎七萬伐仇池公楊纂。夏四月，秦兵至鷲峽，楊纂帥眾五萬拒之。梁州刺史弘農楊亮遣督護郭寶、卜靖帥千餘騎助纂，與秦兵戰於峽中。纂兵大敗，死者什三四，寶等亦沒，纂收散兵遁還。西縣侯雅進攻仇池，楊統帥武都之眾降秦。纂懼，面縛出降，雅送纂於長安。以統為南秦州刺史，加楊安都督南秦州諸軍事，鎮仇池。
孝武帝寧康元年秋八月，梁州刺史楊亮遣其子廣襲仇池，與秦梁州刺史楊安戰，廣兵敗，沮水諸戍皆委城奔潰。亮懼，退守磬險。九月，安進攻漢川。
冬，秦王堅使益州刺史王統、祕書監朱肜帥卒二萬出漢川，前禁將軍毛當、鷹揚將軍徐成帥卒三萬出劍門，入寇梁、益。梁州刺史楊亮帥巴獠萬餘拒之，戰於青谷。亮兵敗，奔固西城，肜遂拔漢中。徐成攻劍門，克之。楊安進攻梓潼，梓潼太守周虓固守涪城，遣步騎數千送母、妻自漢水趣江陵，朱肜邀而獲之，虓遂降於安。十一月，安克梓潼。荊州刺史桓豁遣江夏相竺瑤救梁、益，瑤聞廣漢太守趙長戰死，引兵退。益州刺史周仲孫勒兵拒朱肜於綿竹，聞毛當將至成都，仲孫帥騎五千奔於南中。秦遂取梁、益二州，邛、莋、夜郎皆附於秦。秦王堅以楊安為益州牧，鎮成都。毛當為梁州刺史，鎮漢中。姚萇為寧州刺史，屯墊江。王統為南秦州刺史，鎮仇池。

