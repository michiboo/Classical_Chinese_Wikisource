
晉愍帝建興元年。初，范陽祖逖少有大志，與劉琨俱為司州主簿，同寢，中夜聞雞鳴，蹴琨覺曰：「此非惡聲也。」因起舞。及渡江，左丞相睿以為軍諮祭酒。逖居京口，糾合驍健，言於睿曰：「晉室之亂，非上無道而下怨叛也，由宗室爭權，自相魚肉，遂使戎狄乘隙，毒流中土。今遺民既遭殘賊，人思自奮，大王誠能命將出師，使如逖者統之以復中原，郡國豪傑必有望風響應者矣。」睿素無北伐之志，以逖為奮威將軍、豫州刺史，給千人廩，布三千疋，不給鎧仗，使自召募。秋八月，逖將其部曲百餘家渡江，中流，擊楫而誓曰：「祖逖不能清中原而復濟者，有如大江。」遂屯淮陰，起冶鑄兵，募得二千餘人而後進。
元帝建武元年。初，流民張平、樊雅各布布布聚眾數千人在譙，為塢主。王之為丞相也，遣行參軍譙國桓宣往說平、雅，平、雅皆請降。及豫州刺史祖逖出屯蘆州，遣參軍殷乂詣平、雅。乂意輕平，視其屋曰：「可作馬廄。」見大鑊曰：「可鑄鐵器。」平曰：「此乃帝王鑊，天下清平方用之，奈何毀之？」乂曰：「卿未能保其頭，而愛鑊邪？」平大怒，於坐斬乂，勒兵固守。逖攻之，歲餘不下，乃誘其部將謝浮使殺之。逖進據太丘，樊雅猶據譙城，與逖相拒。逖攻之不克，請兵於南中郎將王含。桓宣時為含參軍，令遣宣將兵五百助逖。逖謂宣曰：「卿信義已着於彼，今復為我說雅。」宣乃單馬從兩人詣雅曰：「祖豫州方欲平蕩劉、石，倚卿為援，前殷乂輕薄，非豫州意也。」雅即詣逖降。逖既入譙城，石勒遣石虎圍譙，王含復遣桓宣救之，虎解去。逖表宣為譙國內史。
六月己巳，晉王傳檄天下，稱「石虎敢帥犬羊，渡河縱毒，今遣琅琊王裒等九軍，銳卒三萬，水陸四道，徑造賊場，授祖逖節度。」尋復召裒還建康。
太興二年。初，蓬陂塢主陳川自稱陳留太守，祖逖之攻樊雅也，川遣其將李頭助之。頭力戰，有功，逖厚遇之。頭每嘆曰：「得此人為主，吾死無恨。」川聞而殺之。頭黨馮寵帥其眾降逖，川益怒，大掠豫州諸郡，逖遣兵擊破之。夏四月，川以浚儀叛降石勒。
祖逖攻陳川於蓬關，石勒遣石虎將兵五萬救之。戰於浚儀，逖兵敗，退屯梁國。勒又遣桃豹將兵至蓬關，逖退屯淮南。虎徙川部眾五千戶於襄國，留豹守川故城。
三年夏六月，祖逖將韓潛與後趙將桃豹分據陳川故城，豹居西臺，潛居東臺，豹由南門，潛由東門，出入相守四旬。逖以布囊盛土如米狀，使千餘人運上臺，又使數人擔米息於道。豹兵逐之，棄擔而走。豹兵久饑，得米，以為逖士眾豐飽，益懼。後趙將劉夜堂以驢千頭運糧饋豹，逖使韓潛及別將馮鐵邀擊於汴水，盡獲之。豹宵遁，屯東燕城，逖使潛進屯封北以逼之。馮鐵據二臺，逖鎮雍丘，數遣兵邀擊後趙兵，後趙鎮戍歸逖者甚多，境土漸蹙。
先是，趙固、上官已、李矩、郭默互相攻擊，逖馳使和解之，示以禍福，遂皆受逖節度。秋七月，詔加逖鎮西將軍。逖在軍，與將士同甘苦，約已務施，勸課農桑，撫納新附，雖疏賤者皆結以恩禮。河上諸塢先有任子在後趙者，皆聽兩屬，時遣遊軍僞抄之，明其未附。塢主皆感恩，後趙有異謀，輒密以告，由是多所克獲，自河以南多叛後趙歸於晉。
逖練兵積穀，為取河北之計。後趙王勒患之，乃下幽州為逖修祖、父墓，置守冢二家，因與逖書，求通使及互市。逖不報書，而聽其互市，收利十倍。逖牙門童建殺新蔡內史周密降於後趙，勒斬之，送首於逖曰：「叛臣逃吏，吾之深仇。將軍之惡，猶吾惡也。」逖深德之。自是後趙人叛歸逖者，逖皆不納，禁諸將不使侵暴後趙之民，邊境之間，稍得休息。
四年秋七月甲戌，以尚書僕射戴淵為征西將軍、都督司兗豫並雍冀六州諸軍事、司州刺史，鎮合肥。八月，豫州刺史祖逖以戴淵吳士，雖有才望，無弘致遠識，且已翦荊棘收河南地，而淵雍容一旦來統之，意甚怏怏。又聞王敦與劉、刁構隙，將有內難。知大功不遂，感激發病。九月壬寅，卒於雍丘。豫州士女若喪父母，譙、梁間皆為立祠。王敦久懷異志，聞逖卒，益無所憚。
冬十月壬午，以逖弟約為平西將軍、豫州刺史，領逖之眾。約無綏御之才，不為士卒所附。初，范陽李產避亂依逖，見約志趣異常，謂所親曰：「吾以北方鼎沸，故遠來就此，冀全宗族。今觀約所為，有不可測之志。吾託名姻親，當早自為計，無事復陷身於不義也，爾曹不可以目前之利而忘久長之策。」乃帥子弟十餘人間行歸鄉里。
永昌元年冬十月，祖逖既卒，後趙屢寇河南，拔襄城、城父，圍譙。豫州刺史祖約不能御，退屯壽春，後趙遂取陳留，梁、鄭之間復騷然矣。
晉元帝大興二年。初，王敦患杜曾難制，謂梁州刺史周訪曰：「若擒曾，當相論為荊州。」及曾死而敦不用。王廙在荊州，多殺陶侃將佐，以皇甫方回為侃所敬，責其不詣已。收斬之。士民怨怒，上下不安。帝聞之，徵廙為散騎常侍，以周訪代廙為荊州刺史。王敦忌訪威名，意難之。從事中郎郭舒說敦曰：「鄙州雖荒弊，乃用武之國，不可以假人，宜自領之，訪為梁州足矣。」敦從之。六月丙子，詔加訪安南將軍，餘如故。訪大怒，敦手書譬解，並遺玉環、玉碗以申厚意。訪抵之於地曰：「吾豈賈豎，可以寶悅邪？」訪在襄陽，務農訓兵，陰有圖敦之志，守宰有缺輒補，然後言上。敦患之而不能制。
三年秋八月辛未，梁州刺史周訪卒。訪善於撫納，士眾皆為致死。知王敦有不臣之心，私常切齒，敦由是終訪之世，未敢為逆。敦遣從事中郎郭舒監襄陽軍，帝以湘州刺史甘卓為梁州刺史，督沔北諸軍事，鎮襄陽。舒既還，帝徵為右丞，敦留不遣。
冬十月，王敦殺武陵內史向碩。帝之始鎮江東也，敦與從弟導同心翼戴，帝亦推心任之。敦總征討，導專機政，羣從子弟佈列顯要。時人為之語曰：「王與馬，共天下。」後敦自恃有功，且宗族強盛，稍益驕恣，帝畏而惡之，乃引劉隗、刁協等以為腹心，稍抑損王氏之權，導亦漸見疏外。中書郎孔愉陳導忠賢，有佐命之勳，宜加委任。帝出愉為司徒左長史。導能任真推分，澹如也，有識皆稱其善處興廢。而敦益懷不平，遂構嫌隙。
初，敦辟吳興沈充為參軍，充薦同郡錢鳳於敦，敦以為鎧曹參軍。二人皆巧諂凶狡，知敦有異志，陰贊成之，為之畫策，敦寵信之，勢傾內外。敦上疏為導訟屈，辭語怨望。導封以還敦，敦復遣奏之。左將軍譙王氶，忠厚有志行，帝親信之。夜，召氶，以敦疏示之曰：「王敦以頃年之功，位仕足矣，而所求不已，言至於此，將若之何。」丞曰：「陛下不早裁之，以至今日，敦必為患。」
劉隗為帝謀，出心腹以鎮方面。會敦表以宣城內史沈充代甘卓為湘州刺史，帝謂氶曰：「王敦奸逆已着，朕為惠皇，其勢不遠。湘州據上流之勢，控三州之會，欲以叔父居之，何如？」氶曰：「臣奉承詔命，惟力是視，何敢有辭。然湘州經蜀寇之餘，民物凋弊，若得之部，比及三年，乃可即戎。苟未及此，雖復灰身，亦無益也。」十二月，詔曰：「晉室開基，方鎮之任，親賢並用，其以譙王氶為湘州刺史。」長沙鄧騫聞之，嘆曰：「湘州之禍，其在斯乎？」氶行至武昌，敦與之宴，謂氶曰：「大王雅素佳士，恐非將帥才也。」氶曰：「公未見知耳，鉛刀豈無一割之用。」敦謂錢鳳曰：「彼不知懼而學壯語，足知其不武，無能為也。」乃聽之鎮。時湘土荒殘，公私困弊，氶躬自儉約，傾心綏撫，甚有能名。
四年秋七月甲戌，以尚書僕射戴淵為征西將軍，都督司兗豫並雍冀六州諸軍事、司州刺史，鎮合肥。丹陽尹劉隗為鎮北將軍，都督青徐幽平四州諸軍事、青州刺史，鎮淮陰：皆假節領兵，名為討胡，實備王敦也。
隗雖在外，而朝廷機事，進退士大夫，帝皆與之密謀。敦遺隗書曰：「頃承聖上顧眄足下，今大賊未滅，中原鼎沸，欲與足下及周生之徒戮力王室，共靜海內。若其泰也，則帝祚於是乎隆。若其否也，則天下永無望矣。」隗作曰：「魚相忘於江湖，人相忘於道術，竭股肱之力，效之以忠貞，吾之志也。」敦得書，甚怒。
壬午，以驃騎將軍王導為侍中、司空、假節、錄尚書、領中書監。帝以敦故，並疏忌導。御史中丞周嵩上疏，以為「導忠素竭誠，輔成大業。不宜聽孤臣之言，惑疑似之說，放逐舊德，以佞伍賢，虧既往之恩，招將來之患。」帝頗感寤，導由是得全。
永昌元年春正月，王敦以郭璞為記室參軍。璞善卜筮，知敦必為亂，已預其禍，甚憂之。大將軍掾潁川陳述卒，璞哭之極哀，曰：「嗣祖，焉知非福也。」
敦既與朝廷乖離，乃羈錄朝士有時望者置已幕府，以羊曼及陳國謝鯤為長史。曼，祜之兄孫也。曼、鯤終日酣醉，故敦不委以事。敦將作亂，謂鯤曰：「劉隗奸邪，將危社稷，吾欲除君側之惡，何如？」鯤曰：「隗誠始禍，然城狐社鼠。」敦怒曰：「君庸才，豈達大體。」出為豫章太守，又留不遣。
戊辰，敦舉兵於武昌，上疏罪狀劉隗，稱「隗佞邪讒賊，威福自由，妄興事役，勞擾士民，賦役煩重，怨聲盈路。臣備位宰輔，不可坐視成敗，輒進軍致討，隗首朝懸，諸軍夕退。昔太甲顛覆厥度，幸納伊尹之忠，殷道復昌。願陛下深垂三思，則四海乂安，社稷永固矣。」沈充亦起兵於吳興以應敦，敦以充為大都督、督護東吳諸軍事。敦至蕪湖，又上表罪狀刁協。帝大怒，乙亥，詔曰：「王敦憑恃寵靈，敢肆狂逆，方朕太甲，欲見幽囚。是可忍也，孰不可忍。今親帥六軍以誅大逆，有殺敦者封五千戶侯。」敦兄光錄勳含乘輕舟逃歸於敦。
太子中庶子溫嶠謂僕射周顗曰：「大將軍此舉似有所在，當無濫邪？」顗曰：「不然。人主自非堯、舜，何能無失，人臣安可舉兵以脅之。舉動如此，豈得雲非亂乎。處仲狼抗無上，其意寧有限邪？」
敦初起兵，遣使告梁州刺史甘卓，約與之俱下，卓許之。及敦升舟而卓不赴，使參軍孫雙詣武昌諫止敦。敦驚曰：「甘侯前與吾語云何，而更有異，正當慮吾危朝廷耳。吾今但除奸凶，若事濟，當以甘侯作公。」雙還報，卓意狐疑。或說卓「且僞許敦，待敦至都而討之。」卓曰：「昔陳敏之亂，吾先從而後圖之，論者謂吾懼逼而思變，心常愧之。今若復爾，何以自明？」
卓使人以敦旨告順陽太守魏該，該曰：「我所以起兵拒胡賊者，正欲忠於王室耳。今王公舉兵向天子，非吾所宣與也。」遂絕之。
敦遣參軍桓罷說譙王氶，請氶為軍司。氶嘆曰：「吾其死矣。地荒民寡，勢孤援絕，將何以濟。然得死忠義，夫復何求。」氶檄長沙虞悝為長史，會悝遭母喪，氶往吊之，曰：「吾欲討王敦而兵少糧乏，且新到，恩信未洽。卿兄弟湘中之豪俊，王室方危，金革之事，古人所不辭，將何以教之？」悝曰：「大王不以悝兄弟猥劣，親屈臨之，敢不致死。然鄙州荒弊，難以進討。宜且收眾固守，傳檄四方，敦勢必分，分而圖之，庶可捷也。」氶乃囚桓罷，以悝為長史，以其弟望為司馬，督護諸軍，與零陵太守尹奉、建昌太守長沙王循、衡陽太守淮陵劉翼、舂陵令長沙易雄同舉兵討敦。雄移檄遠近，列敦罪惡，於是一州之內皆應氶。惟湘東太守鄭澹不從，氶使虞望討斬之，以徇四境。澹，敦姊夫也。
氶遣主簿鄧騫至襄陽說甘卓曰：「劉太連雖驕蹇失眾心，非有害於天下。大將軍以其私憾，稱兵向闕，此忠臣義士竭節之時也。公受任方伯，奉辭伐罪，乃桓、文之功也。」卓曰：「桓、文則非吾所能，然志在徇國，當共詳思之。」參軍李梁說卓曰：「昔隗囂跋扈，竇融保河西以奉光武，卒受其福。今將軍有重望於天下，但當案兵坐以待之。使大將軍事捷，當委將軍以方面。不捷，朝廷必以將軍代之。何憂不富貴，而釋此廟勝，決存亡於一戰邪？」騫謂梁曰：「光武當創業之初，故隗、竇可以文服從容顧望。今將軍之於本朝，非竇融之比也。襄陽之於大府，非河西之固也。使大將軍克劉隗，還武昌，增石城之戍，絕荊、湘之粟，將軍欲安歸乎。勢在人手，而曰我處廟勝，未之聞也。且為人臣，國家有難，坐視不救，於義安乎？」卓尚疑之。騫曰：「今既不為義舉，又不承大將軍檄，此必至之禍，愚智所見也。且議者之所難，以彼強而我弱也。今大將軍兵不過萬餘，其留者不能五千，而將軍見眾既倍之矣。以將軍之威名，帥此府之精銳，仗節鳴鼓，以順討逆，豈王含所能御哉。溯流之眾，勢不自救，將軍之舉武昌，若槯枯拉朽，尚何顧慮邪。武昌既定，據其軍實，鎮撫二州，以恩意招懷士卒，使還者如歸，此呂蒙所以克關羽也。今釋必勝之策，安坐以待危亡，不可以言智矣。」敦恐卓於後為變，又遣參軍丹陽樂道融往邀之，必欲與之俱東。道融雖事敦，而忿其悖逆，乃說卓曰：「主上親臨萬機，自用譙王為湘州，非專任劉隗也。而王氏擅權日久，卒見分政，便謂失職，背恩肆逆，舉兵向闕。國家遇君至厚，今與之同，豈不違負大義，生為逆臣，死為愚鬼，永為宗黨之恥，不亦惜乎。為君之計，莫若僞許應命，而馳襲武昌，大將軍士眾聞之，必不戰自潰，大勳可就矣。」卓雅不欲從敦，聞道融之言，遂決，曰：「吾本意也。」乃與巴東監軍柳純、南平太守夏侯承、宜都太守譚該等露檄數敦逆狀，帥所統致討。遣參軍司馬贊、孫雙奉表詣臺。羅英至廣州，約陶侃同進。戴淵在江西，先得卓書，表上之，臺內皆稱萬歲。陶侃得卓信，即遣參軍高寶帥兵北下。武昌城中傳卓軍至，人皆奔散。
敦遣從母弟南蠻校尉魏乂、將軍李恆帥甲卒二萬攻長沙。長沙城池不完，資儲又闕，人情震恐。或說譙王氶南投陶侃，或退據零、桂。氶曰：「吾之起兵，志欲死於忠義，豈可貪生苟免，為奔敗之將乎。事之不濟，令百姓知吾心耳。」乃嬰城固守。未幾，虞望戰死，甘卓欲留鄧騫為參軍，騫不可，卓乃遣參軍虞衝與騫偕至長沙，遣譙王氶書，勸之固守，當以兵出沔口斷敦歸路，則湘圍自解。氶復書稱「江左中興，草創始爾，豈圖惡逆萌自寵臣。吾以宗室受任，志在隕命，而至止尚淺，凡百茫然。足下能卷甲電赴，猶有所及。若其發疑，則求我於枯魚之肆矣。」卓不能從。
帝徵戴淵、劉隗入衛建康。隗至，百官迎於道，隗岸幘大言，意氣自若。及入見，與刁協勸帝盡誅王氏，帝不許，隗始有懼色。
司空導帥其從弟中領軍邃、左衛將軍廙、侍中侃、彬及諸宗族二十餘人，每旦詣臺待罪。周顗將入，導呼之曰：「伯仁，以百口累卿。」顗直入不顧。既見帝，言導忠誠，申救甚至，帝納其言。顗喜飲酒，至醉而出，導猶在門，又呼之。顗不與言，顧左右曰：「今年殺諸賊奴，取金印如斗大，擊肘後。」既出，又上表明導無罪，言甚切至。導不之知，甚恨之。帝命還導朝服，召見之。導稽首曰：「逆臣賊子，何代無之，不意今者近出臣族。」帝跣而執其手曰：「茂弘，方寄卿以百里之命，是何言邪？」
三月，以導為前鋒大都督，加戴淵驃騎將軍。詔曰：「導以大義滅親，可以吾為安東時節假之。」以周顗為尚書左僕射，王邃為右僕射。帝遣王廙往諭止敦，敦不從而留之，廙更為敦用。徵虜將軍周札素矜險好利，帝以為右將軍、都督石頭諸軍事。敦將至，帝使劉隗軍金城，札守石頭，帝親被甲徇師於郊外。以甘卓為鎮南大將軍、侍中、郎都督荊梁二州諸軍事，陶侃領江州刺史使各帥所統以躡敦後。
敦至石頭，欲攻劉隗。杜弘言於敦曰：「劉隗死士眾多，未易可克。不如攻石頭，周札少恩，兵不為用，攻之必敗。札敗則隗自走矣。」敦從之，以弘為前鋒，攻石頭，札果開門納弘。敦據石頭，嘆曰：「吾不復得為盛德事矣。」謝鯤曰：「何為其然也。但使自今已往，日忘日去耳。」
帝命刁協、劉隗、戴淵帥眾攻石頭，王導、周顗、郭逸、盧潭等三道出戰，協等兵皆大敗。太子紹聞之，欲自帥將士決戰。升車將出，中庶子溫嶠執鞚諫曰：「殿下國之儲副，奈何以身輕天下。」抽劍斬鞅，乃止。
敦擁兵不朝，放士卒劫掠，宮省奔散，惟安東將軍劉超案兵直衛，及侍中二人侍帝側。帝脫戎衣，着朝服，顧而言曰：「欲得我處，當早言，何至害民如此。」又遣使謂敦曰：「公若不忘本朝，於此息兵，則天下尚可共安。如其不然，朕當歸琅邪以避賢路。」
刁協、劉隗既敗，俱入宮，見帝於太極東除。帝執協、隗手，流涕嗚咽，勸令避禍。協曰：「臣當守死，不敢有二。」帝曰：「今事逼矣，安可不行。」乃令給協、隗人馬，使自為計。協老，不堪騎乘，素無恩紀，募從者皆委之，行至江乘，為人所殺，送首於敦。隗奔後趙，官至太子太傅而卒。
帝令公卿百官詣石頭見敦。敦謂戴淵曰：「前日之戰，有餘力乎？」淵曰：「豈敢有餘，但力不足耳。」敦曰：「吾今此舉，天下以為何如？」淵曰：「見形者謂之逆，體誠者謂之忠。」敦笑曰：「卿可謂能言。」又謂周顗曰：「伯仁，卿負我。」顗曰：「公戎車犯順，下官親帥六軍，不能其事，使王旅奔敗，以此負公。」
辛未，大赦。以敦為丞相、都督中外諸軍、錄尚書事、江州牧，封武昌郡公，並讓不受。
初，西都覆沒，四方皆勸進於帝，敦欲專國政，忌帝年長難制，欲更議所立，王導不從。及敦克建康，謂導曰：「不用吾言，幾至覆族。」
敦以太子有勇略，為朝野所向，欲誣以不孝而廢之。大會百官，問溫嶠曰：「皇太子以何德稱。」聲色俱厲。嶠曰：「鉤深致遠，蓋非淺局所量。以禮觀之，可謂孝矣。」眾皆以為信然，敦謀遂沮。
帝召周顗於廣室，謂之曰：「近日大事，二宮無恙，諸人平安，大將軍固副所望邪？」顗曰凱「二宮自如明詔，臣等尚未可知。」護軍長史郝嘏等勸顗避敦，顗曰：「吾備位大臣，朝廷喪敗，寧可復草間求活，外投胡、越邪？」敦參軍呂猗嘗為臺郎，性奸諂，戴淵為尚書，惡之。猗說敦曰：「周顗、戴淵皆有高名，足以惑眾，近者之言，曾無怍色，公不除之，恐必有再舉之憂。」敦素忌二人之才，心頗然之，從容問王導曰：「周、戴南北之望，當登三司無疑也。」導不答。又曰：「若不三司，止應令僕邪？」又不答。敦曰：「若不爾，正當誅爾。」又不答。丙子，敦遣部將陳郡鄧嶽收顗及淵。先是，敦謂謝鯤曰：「吾當以周伯仁為尚書令，戴若思為僕射。」是日，又問鯤「近來人情何如？」鯤曰：「明公之舉，雖欲大存社稷，然悠悠之言實未達高義。若果能舉用周、戴，則羣情帖然矣。」敦怒曰：「君粗疏邪。二子不相當，吾已收之矣。」鯤愕然自失。參軍王嶠曰：「濟濟多士，文王以寧，奈何戮諸名士。」敦大怒，欲斬嶠，眾莫敢言。鯤曰：「明公舉大事，不戮一人。嶠以獻替忤旨，便以釁鼓，不亦過乎？」敦乃釋之，黜為領軍長史。嶠，渾之族孫也。顗被收，路經太廟，大言曰：「賊臣王敦，傾覆社稷，枉殺忠臣。神祗有靈，當速殺之。」收人以戟傷其口，血流至踵，容止自若，觀者皆為流涕，並戴淵殺之於石頭南門之外。
帝使侍中王彬勞敦。彬素與顗善，先往哭顗，然後見敦。敦怪其容慘，問之。彬曰：「向哭伯仁，情不能已。」敦怒曰：「伯仁自致刑戮，且凡人遇汝，汝何哀而哭之。」彬曰：「伯仁長者，兄之親犮在朝，雖無謇諤，亦非阿黨，而赦後加之極刑，所以傷惋也。」因勃然數敦曰：「兄抗旌犯順，殺戮忠良，圖為不軌，禍及門戶矣。」辭氣慷慨，聲淚俱下。敦大怒，厲聲曰：「爾狂悖乃至此，以吾為不能殺汝邪？」時王導在坐，為之懼，勸彬起謝。彬曰：「腳痛不能拜，且此復何謝。」敦曰：「腳痛孰若頸痛。」彬殊無懼容，竟不肯拜。王導後料檢中書故事，乃見顗救已之表，執之流涕曰：「吾雖不殺伯仁，伯仁由我而死，幽冥之中，負此良友。」沈充抜吳國，殺內史張茂。
初，王敦聞甘卓起兵，大懼。卓兄子卬為敦參軍，敦使卬歸說卓曰：「君此自是臣節，不相責也。吾家計急，不得不爾。想便旋軍襄陽，當更結好。」卓雖慕忠義，性多疑少決，軍於豬口，欲待諸方同出軍，稽留累旬不前。敦既得建康，乃遣臺使以騶虞幡駐卓軍。卓聞周顗、戴淵死，流涕謂卬曰：「吾之所憂，正為今日。且使聖上元吉，太子無恙，吾臨敦上流，亦未敢遽危社稷。適吾徑據武昌，敦勢逼，必劫天子以絕四海之望，不如還襄陽，更思後圖。」即命旋軍。都尉秦康與樂道融說卓曰：「今分兵斷彭澤，使敦上下不得相赴，其眾自然離散，可一戰擒也。將軍起義兵而中止，竊為將軍不取。且將軍之下，士卒各求其利，欲求西還，亦恐不可得也。」卓不從。道融晝夜泣諫，卓不聽，道融憂憤而卒。卓性本寬和，忽更強塞，徑還襄陽，意氣騷擾，舉動失常，識者知其將死矣。
王敦以西陽王羕為太宰，加王導尚書令，王廙為荊州刺史。改易百官及諸軍鎮，轉徙黜免者以百數，或朝行暮改，惟意所欲。敦將還武昌，謝鯤言於敦曰：「公至都以來，稱疾不朝，是以雖建勳而人心實有未達。今若朝天子，使君臣釋然，則物情皆悅服矣。」敦曰：「君能保無變乎？」對曰：「鯤近日入覲，主上側席，遲得見公，宮省穆然，必無虞也。公若入朝，鯤請侍從。」敦勃然曰：「正復殺君等數百人，亦復何損於時。」竟不朝而去。夏四月，敦還武昌。
初，宜都內史天門周級聞譙王氶起兵，使其兄子該潛詣長沙，申款於氶。魏乂等攻湘州急，氶遣該及從事邵陵周崎間出求救，皆為邏者所得。乂使崎語城中，稱「大將軍已克建康，甘卓還襄陽，外援阻絕」。崎僞許之，既至城下，大呼曰：「援兵尋至，努力堅守。」乂殺之。乂考該至死，竟不言其故，周級由是獲免。
乂等攻戰日逼，敦又送所得臺中人書疏，令乂射以示氶。城中知朝廷不守，莫不悵惋。相持且百日，劉翼戰死，士卒死傷相枕。癸巳，乂抜長沙，氶等皆被執。乂將殺虞悝，子弟對之號泣，悝曰：「人生會當有死，今闔門為忠義之鬼，亦復何恨。」
乂以檻車載氶及易雄送武昌，佐吏皆奔散，惟主簿桓雄、西曹書佐韓階、從事武延毀服為僮從氶，不離左右。乂見桓雄姿貌舉止非凡人，憚而殺之。韓階、武延執志愈固。荊州刺史王廙承敦旨，殺氶於道中，階、延送氶喪至都，葬之而去。易雄至武昌，意氣忼慨，曾無懼容。敦遣人以檄示雄而數之，雄曰：「此實有之，惜雄位微力弱，不能救國難耳。今日之死，固所願也。」敦憚其辭正，釋之，遣就舍。眾人皆賀之，雄笑曰：「吾安得生。」既而，敦遣人潛殺之。
魏乂求鄧騫甚急，鄉人皆為之懼。騫笑曰：「此欲用我耳。彼新得州，多殺忠良，故求我以厭人望也。」乃往詣乂，乂喜曰：「君，古之解揚也。」以為別駕。詔以陶侃領湘州刺史，王敦止侃復還廣州，加散騎常侍。
甘卓家人勸卓備王敦，卓不從，悉散兵佃作，聞諫，輒怒。襄陽太守周慮密承敦意，詐言湖中多魚，勸卓遣左右悉出捕魚。五月乙亥，慮引兵襲卓於寢室，殺之，傳首於敦，並殺其諸子。敦以從事中郎周撫督沔北諸軍事，代卓鎮沔中。撫訪之子也。
敦既得志，暴慢滋甚，四方貢獻多入其府，將相嶽牧皆出其門。以沈充、錢鳳為謀主，唯二人之言是從，所譖無不死者。以諸葛瑤、鄧嶽、周撫、李桓、謝雍為爪牙。充等並凶險驕恣，大起營府，侵人田宅，剽掠市道，識者咸知其將敗焉。
秋七月，王敦自領寧、益二州都督。冬十月己丑，荊州刺史武陵康侯王廙卒。王敦以下邳內史王邃都督青徐幽平四州諸軍事，鎮淮陰。衛將軍王含都督沔南諸軍事，領荊州刺史。武昌太守丹陽王諒為交州刺史。使諒收交州刺史修湛、新昌太守梁碩殺之。諒誘湛斬之，碩舉兵圍諒於龍編。
十一月，以臨潁元公荀組為太尉。辛酉，薨。罷司徒，並丞相府。王敦以司徒官屬為留府。
帝憂憤成疾，閏月己丑，崩。司空王導受遺詔輔政。帝恭儉有餘而明斷不足，故大業未復而禍亂內興。庚寅，太子即皇帝位，大赦。
明帝太寧元年。王敦謀篡位，諷朝廷徵已。帝手詔征之。夏四月，加敦黃鉞、班劍，奏事不名，入朝不趨，劍履上殿。敦移鎮姑孰，屯於湖，以司空導為司徒，敦自領揚州牧。敦欲為逆，王彬諫之甚苦。敦變色，目左右，將收之。彬正色曰：「君昔歲殺兄，今又殺弟耶？」敦乃止，以彬為豫章太守。
帝畏王敦之逼，欲以郄鑑為外援，拜鑑兗州刺史，都督揚州江西諸軍事，鎮合肥。王敦忌之，表鑑為尚書令。八月，詔徵鑑還，道經姑孰，敦與之論西朝人士，曰：「樂彥輔短才耳，考其實，豈勝滿武秋邪？」鑑曰：「彥輔道韻平淡，愍懷之廢，柔而能正。武秋失節之士，安得擬之。」敦曰：「當是時，危機交急。」鑑曰：「丈夫當死生以之。」敦惡其言，不復相見，久留不遣。敦黨皆勸敦殺之，敦不從。鑑還臺，遂與帝謀討敦。
王敦從子允之，方總角，敦愛其聰警，常以自隨。敦嘗夜飲，允之辭醉先臥。敦與錢鳳謀為逆，允之悉聞其言，即於臥處大吐，衣面並污。鳳出，敦果照視，見允之臥於吐中，不復疑之。會其父舒拜廷尉，允之求歸省父，悉以敦、鳳之謀白舒。舒與王導俱啓帝，陰為之備。敦欲強其宗族，陵弱帝室，冬十一月，徙王含為征東將軍，都督揚州江西諸軍事，王舒為荊州刺史，監荊州沔南諸軍事，王彬為江州刺史。
是歲，會稽內史周札一門五侯，宗族強盛，吳士莫與為比，王敦忌之。敦有疾，錢鳳勸敦早除周氏，敦然之。周嵩以兄顗之死，心常憤憤。敦無子，養王含子應為嗣，嵩嘗於眾中言應不宜統兵，敦惡之。嵩與札兄子筵皆為敦從事中郎。道士李脫以妖術惑眾，士民頗信事之。
二年春正月，王敦誣周嵩、周筵與李脫謀為不軌，收嵩、筵于軍中殺之。遣參軍賀鸞就沈充於吳，盡殺周札諸兄子。進兵襲會稽，札拒戰而死。
夏五月，王敦疾甚，矯詔拜王應為武衛將軍以自副，以王含為驃騎大將軍、開府儀同三司。錢鳳謂敦曰：「脫有不諱，便當以後事付應邪？」敦曰：「非常之事，非常人所能為。且應少年，豈堪大事。我死之後，莫若釋兵散眾，歸身朝廷，保全門戶，上計也。退還武昌，收兵自，守貢獻不廢，中計也。及吾尚存，悉眾而下，萬一僥倖，下計也。」鳳謂其黨曰：「公之下計，乃上策也。」遂與沈充定謀，俟敦死，即作亂。又以宿衛尚多，奏令三番休二。
初，帝親任中書令溫嶠，敦惡之，請嶠為左司馬。嶠乃繆為勤敬，綜其府事，時進密謀以附其欲。深結錢鳳，為之聲譽，每曰：「錢世儀精神滿腹」。嶠素有藻鑑之名，鳳甚悅，深與嶠結好。會丹陽尹缺，嶠言於敦曰：「京尹咽喉之地，公宜自選其才，恐朝廷用人，或不盡理。」敦然之，問嶠「誰可者。」嶠曰：「愚謂無如錢鳳。」鳳亦推嶠，嶠僞辭之，敦不聽。六月，表嶠為丹陽尹，且使覘伺朝廷。嶠恐既去而錢鳳於後間止之，因敦餞別，嶠起行酒，至鳳，鳳未及飲，嶠僞醉，以手版擊鳳幘墜，作色曰：「錢鳳何人，溫太真行酒而敢不飲。」敦以為醉，兩釋之。嶠臨去與敦別，涕泗橫流，出合復入者再三。行後，鳳謂敦曰：「嶠於朝廷甚密，而與庾亮深交，未可信也。」敦曰：「太真昨醉，小加聲色，何得便爾相讒。」嶠至建康，盡以敦逆謀告帝，請先為之備，又與庾亮共畫討敦之謀。敦聞之，大怒，曰：「吾乃為小物所欺。」與司徒導書曰：「太真別來幾日，作如此事，當募人生致之，自抜其舌。」
帝將討敦，以問光祿勳應詹，詹勸成之，帝意遂決。丁卯，加司徒導大都督、領揚州刺史，以溫嶠都督東安北部諸軍事，與右將軍卞敦守石頭，應詹為護軍將軍，都督前鋒及朱雀橋南諸軍事，郗鑑行衛將軍，都督從駕諸軍事，庾亮領左衛將軍。以吏部尚書卞壼行中軍將軍。郗鑑以為軍號無益事實，固辭不受，請召臨淮太守蘇峻、兗州刺史劉遐同討敦。詔徵峻、遐及徐州刺史王邃、豫州刺史祖約、廣陵太守陶瞻等入衛京師。帝屯於中堂。司徒導聞敦疾篤，帥子弟為敦發哀，眾以為敦信死，咸有奮志。於是尚書騰詔下敦府，列敦罪惡曰：「敦輒立兄息以自承代，未有宰相繼體而不由王命者也。頑凶要獎，無所顧忌，志騁凶醜，以窺神器。天不長奸，敦以隕斃。鳳承凶宄，彌復煽逆。今遣司徒導等虎旅三萬，十道並進，平西將軍邃等精銳三萬，水陸齊勢。朕親統諸軍，討鳳之罪。有能殺鳳送首，封五千戶侯。諸文武為敦所授用者，一無所問，無或猜嫌，以取誅滅。敦之將士，從敦彌年，違離家室，朕甚愍之。其單丁在軍，皆遣歸家，終身不調。其餘皆與假三年，休訖還臺，當與宿衛同例三番。」
敦見詔甚怒，而而病轉篤，不能自將。將舉兵寇京師，使記室郭璞筮之。璞曰：「無成」敦素疑璞助溫嶠、庾亮，及聞卦凶，乃問璞曰：「卿更筮吾壽幾何。」璞曰：「思向卦，明公起事，必禍不久。若住武昌，壽不可測。」敦大怒曰：「卿壽幾何。」曰：「命盡今日日中。」敦乃收璞斬之。
敦使錢鳳及冠軍將軍鄧嶽、前將軍周撫等帥眾向京師。王含謂敦曰：「此乃家事，吾當自行。」於是以含為元帥。鳳等問曰：「事克之日，天子云何。」敦曰：「尚未南郊，何得稱天子。便盡卿兵勢，保護東海王及裴妃而已。」乃上疏，以誅奸臣溫嶠等為名。秋七月壬申朔，王含等水陸五萬奄至江寧南岸，人情恟懼。溫嶠移屯水北，燒朱雀桁以挫其鋒，含等不得渡。帝欲親將兵擊之，聞橋已絕，大怒。嶠曰：「今宿衛寡弱，徵兵未至，若賊豕突，危及社稷，宗廟且恐不保，何愛一橋乎？」
司徒導遺含書曰：「近承大將軍困篤，或雲已有不諱。尋知錢鳳大嚴，欲肆奸逆。謂兄當抑制不逞，還藩武昌，今乃與犬羊俱下。兄之此舉，謂可得如大將軍昔年之事乎。昔年佞臣亂朝，人懷不寧，如導之徒，心思外濟。今則不然。大將軍來屯於湖，漸失人心，君子危怖，百姓勞弊。臨終之日，委重安期，安期斷乳幾日，又於時望，便可襲宰相之跡邪。自開闢以來，頗有宰相以孺子為之者乎。諸有耳者，皆知將為禪代，非人臣之事也。先帝中興，遺愛在民。聖主聰明，德洽朝野。兄乃欲妄萌逆節，凡在人臣，誰不憤嘆。導門戶小大受國厚恩，今日之事，明目張膽，為六軍之首，寧為忠臣而死，不為無賴而生矣。」含不答。
或以為「王含、錢鳳眾力百倍，苑城小而不固，宜及軍勢未成，大駕自出拒戰。」郗鑑曰：「羣逆縱逸，勢不可當，可以謀屈，難以力競。且含等號令不一，抄盜相尋，吏民懲往年暴掠，皆人自為守。乘逆順之勢，何憂不克。且賊無經略遠圖，惟恃豕突一戰，曠日持久，必啓義士之心，令智力得展。今以此弱力敵彼強寇，決勝負於一朝，定成敗於呼吸，萬一蹉跌，雖有申胥之徒，義存投袂，何補於既往哉。」帝乃止。
帝帥諸軍出屯南皇堂。癸酉夜，募壯士，遣將軍段秀、中軍司馬曹渾等帥甲卒千人渡水，掩其未備。平旦，戰于越城，大破之，斬其前鋒將何康。秀，匹磾之弟也。
敦聞含敗，大怒曰：「我兄老婢耳。門戶衰，世事去矣。」顧謂參軍呂寶曰：「我當力行。」因作勢而起，睏乏，復臥。乃謂其舅少府羊鑑及王應曰：「我死，應便即位，先立朝廷百官，然後營葬事。敦尋卒，應祕不發喪，裹屍以席，蠟塗其外，埋於聽事中。與諸葛瑤等日夜縱酒滛樂。帝使吳興沈楨說沈充，許以為司空。充曰：「三司具曕之重，豈吾所任。幣厚言甘，古人所畏也。且丈夫共事，終始當同，豈可中道改易，人誰容我乎？」遂舉兵趣建康。宗正卿虞潭以疾歸會稽，聞之，起兵餘姚以討充。帝以潭領會稽內史。前安東將軍劉超、宣城內史鍾雅皆起兵以討充。義興人周蹇殺王敦所署太守劉芳，平西將軍祖約逐敦所署淮南太守任臺。
沈充師眾萬餘人與王含軍合，司馬顧颺說充曰：「今舉大事，而天子已扼其咽喉，鋒摧氣沮，相持日久，必鼓禍敗。今若決破柵塘，因湖水以灌京邑，乘水勢，縱舟師以攻之，此上策也。藉初至之銳，並東西軍之力，十道俱進，眾寡過倍，理必摧陷，中策也。轉禍為福，召錢鳳計事，因斬之以降，下策也。」充皆不能用，颺逃歸於吳。
丁亥，劉遐、蘇峻等帥精卒萬人至，帝夜見，勞之，賜將士各有差。沈充、錢鳳欲因北軍初到疲睏，擊之。乙未夜，充、鳳從竹格渚渡淮，護軍將軍應詹、建威將軍趙胤等拒戰，不利。充鳳至宣陽門，抜柵，將戰，劉遐、蘇峻自南塘橫擊，大破之，赴水死者三千人。遐又破沈充於青溪。潯陽太守周光聞敦舉兵，帥千餘人來赴。既至，求見敦，王應辭以疾。光退曰：「今我遠來而不得見，公其死乎？」遽見其兄撫曰：「王公已死，兄何為與錢鳳作賊。」眾皆愕然。
丙申，王含等燒營夜遁。丁酉，帝還宮，大赦，惟敦黨不原。命庾亮督蘇峻等追沈充於吳興，溫嶠督劉遐等追王含、錢鳳於江寧，分命諸將追其黨與。劉遐軍人頗縱虜掠，嶠責之曰：「天道助順，故王含剿絕，豈可因亂為亂也。」遐惶恐拜謝。
王含欲奔荊州，王應曰：「不如江州。」含曰：「大將軍平素與江州云何而欲歸之。」應曰：「此乃所以宜歸也。江州當人強盛時，能立同異，此非常人所及。今睹困厄，必有愍惻之心。荊州守文，豈能意外行事邪？」含不從，遂奔荊州。王舒遣軍迎之，沈含父子於江。王彬聞應當來，密具舟以待之。不至，深以為恨。錢鳳走至闔廬洲，周光斬之，詣闕自贖。沈充走失道，誤入故將吳儒家。儒誘充內重壁中，因笑謂充曰：「三千戶侯矣。」充曰：「爾以義存我，我家必厚報汝。若以利殺我，我死，汝族滅矣。」儒遂殺之，傳首建康。敦黨悉平。充子勁當坐誅，鄉人錢舉匿之，得免。其後勁竟滅吳氏。
有司發王敦瘞，出戶，焚其衣冠，跽而斬之，與沈充首同懸於南桁。郗鑑言於帝曰：「前朝誅楊駿等，皆先極官刑，後聽私殯。臣以為王誅加於上，私義行於下，宜聽敦家收葬，於義為弘。」帝許之。司徒導等皆以討敦功，受封賞。
周撫與鄧嶽俱亡，周光欲資給其兄而取嶽。撫怒曰：「我與伯山同亡，何不先斬我。」會嶽至，撫出門遙謂之曰：「何不速去。今骨肉尚欲相危，況他人乎？」嶽回舟而走，與撫共入西陽蠻中。明年，詔原敦黨，撫、嶽出首，得免死，禁錮。
故吳內史張茂妻陸氏，傾家產，帥茂部曲為先登以討沈充，報其夫仇。充敗，陸氏詣闕上書，為茂謝不克之責，詔贈茂太僕。
有司奏「王彬等敦之親族，皆當除名。」詔曰：「司徒導以大義滅親，猶將百世宥之，況彬等皆公之近親乎？」悉無所問。
有詔「王敦綱紀除名，參佐禁錮。」溫嶠上疏曰：「王敦剛愎不仁，忍行殺戮，朝廷所不能制，骨肉所不能諫。處其朝者，恆懼危亡，故人士結舌，道路以目，誠賢人君子道窮數盡，遵養時晦之辰也。原其私心，豈遑晏處。如陸玩、劉胤、郭璞之徒常與臣言，備知之矣。必其贊導凶悖，自當正以典刑。如其枉陷奸黨，謂宜施之寬貸。臣以玩等之誠聞於聖聽，當受同賊之責，苟默而不言，實負其心。惟陛下仁聖裁之。」郗鑑以為「先王立君臣之教，貴於伏節死義。王敦佐吏，雖多逼迫，然進不能止其逆謀，退不能脫身遠遁，準之前訓，宜加義責。」帝卒從嶠議。
冬十月，以司徒導為太保，領司徒，加殊禮，西陽王羕領太尉，應詹為江州刺史，劉遐為徐州刺史，代王邃鎮淮陰，蘇峻為歷陽內史，加庾亮護軍將軍，溫嶠前將軍。導固辭不受。應詹至江州，吏民未安，詹撫而懷之，莫不悅服。
三年春二月，贈故譙王氶、甘卓、戴淵、周顗、虞望、郭璞、王澄等官。周札故吏為札訟冤。尚書卞壼議，以為「札守石頭，開門延寇，不當贈諡。」司徒導以為「往年之事，敦奸逆未彰，自臣等有識以上皆所未悟，與札無異。既悟其奸，札便以身許國，尋取梟夷。臣謂宜與周、戴同例。」郗鑑以為「周、戴死節，周札延寇，事異賞均，何以勸沮。如司徒議，謂往年有識以上皆與札無異，則譙王、周、戴皆應受責，何贈諡之有。今三臣既褒，則札宜受貶明矣。」導曰：「札與譙王、周戴雖所見有異同，皆人臣之節也。」鑑曰：「敦之逆謀，履霜日久，緣札開門，令王師不振。若敦前者之舉，義同桓、文，則先帝可為幽、厲邪？」然卒用導議，贈札衛尉。
晉成帝咸和元年。初，王導輔政，以寬和得眾。及庾亮用事，任法裁物，頗失人心。豫州刺史祖約，自以名輩不後郗、卞，而不豫顧命，又望開府復不得，及諸表請多不見許，遂懷怨望。及遺詔褒進大臣，又不及約與陶侃，二人皆疑庾亮刪之。歷陽內史蘇峻有功於國，威望漸着，有銳卒萬人，器械甚精，朝廷以江外寄之。而峻頗懷驕溢，有輕朝廷之志，招納亡命，眾力日多，皆仰食縣官，運漕相屬，稍不如意，輒肆忿言。亮既疑峻、約又畏侃之得眾，八月，以丹陽尹溫嶠為都督江州諸軍事、江州刺史，鎮武昌。尚書僕射王舒為會稽內史，以廣聲援。又修石頭以備之。
丹陽尹阮孚以太后臨朝，政出舅族，謂所親曰：「今江東創業尚淺，主幼時艱，庾亮年少，德信未孚，以吾觀之，亂將作矣。」遂求出為廣州刺史。孚，咸之子也。
冬十月，南頓王宗自以失職怨望，又素與蘇峻善，庾亮欲誅之，宗亦欲廢執政。御史中丞鍾雅劾宗謀反，亮使右衛將軍趙胤收之。宗以兵拒戰，為胤所殺，貶其族為馬氏，三子綽、超、演皆廢為庶人。免太宰西陽王羕，降封弋陽縣王，大宗正虞胤左遷桂陽太守。宗，宗室近屬。羕，先帝保傅。亮一旦翦黜，由是愈失遠近之心。宗黨卞闡亡奔蘇峻，亮符峻送闡，峻保匿不與。宗之死也，帝不之知，久之，帝問亮曰：「常日白頭公何在。」亮對以謀反伏誅。帝泣曰：「舅言人作賊便殺之，人言舅作賊當如何。」亮懼，變色。
二年冬十月，庾亮以蘇峻在歷陽，終為禍亂，欲下詔征之，訪於司徒導。導曰：「峻猜險，必不奉詔，不若且包容之。」亮言於朝曰：「峻狼子野心，終必為亂。今日征之，縱不順命，為禍猶淺。若復經年，不可復製，猶七國之於漢也。」朝臣無敢難者，獨光祿大夫卞壼爭之曰：「峻擁強兵，逼近京邑，路不終朝，一旦有變，易為蹉跌，宜深思之。」亮不從。壼知必敗，與溫嶠書曰：「元規召峻意定，此國之大事。峻已出狂意，而召之，是更速其禍也，必縱毒蠚以向朝廷。朝廷威力雖盛，不知果可擒不。王公亦同此情。吾與之爭，甚懇切，不能如之何。本出足下以為外援，而今更恨足下在外，不得相與共諫止之，或當相從從耳。」嶠亦累書止亮。舉朝以為不可，亮皆不聽。
峻聞之，遣司馬何仍詣亮曰：「討賊外任，遠近惟命，至於內輔，實非所堪。」亮不許。召北中郎將郭默為後將軍、領屯騎校尉，司徒右長史庾冰為吳國內史，皆將兵以備峻。冰，亮之弟也。於是下優詔徵峻為大司農，加散騎常侍，位特進，以弟逸代領部曲。峻上表曰：「昔明皇帝親執臣手，使臣北討胡寇。今中原未靖臣何敢即安，乞補青州界一荒郡，以展鷹犬之用。」復不許。峻嚴裝將赴召，猶豫未決。參軍任讓謂峻曰：「將軍求處荒郡而不見許，事勢如此，恐無生路，不如勒兵自守。」阜陵令匡術亦勸峻反。峻遂不應命。
溫嶠聞之，即欲帥眾下衛建康，三吳亦欲起義兵。亮並不聽，而報嶠書曰：「吾憂西陲，過於歷陽，足下無過雷池一步也。」朝廷遣使諭峻，峻曰：「臺下雲我欲反，豈得活邪。我寧山頭望廷尉，不能廷尉望山頭。往者國家危如累卵，非我不濟。狡兔既死，獵犬宜烹，但當死報造謀者耳。」
峻知祖約怨朝廷，乃遣參軍徐會推崇約，請共討庾亮。約大喜，其從子智、衍並勸成之。譙國內史桓宣謂智曰：「本以強胡未滅，將戮力討之。使君若欲為雄霸，何不助國討峻，則威名自舉。今乃與峻俱反，此安得久乎？」智不從。宣詣約請見，約知其欲諫，拒而不內。宣遂絕約，不與之同。十一月，約遣兄子汴內史渙、女壻淮南太守許柳以兵會峻。逖妻，柳之姊也，固諫不從。詔復以卞壼為尚書令、領右衛將軍，以會稽內史王舒行揚州刺史事，吳興太守虞潭督三吳等諸郡軍事。
尚書左丞孔垣、司徒司馬丹陽陶回言於王導，請「及峻未至，急斷阜陵守江西當利諸口，彼少我眾，一戰決矣。若峻未來，可往逼其城。今不先往，峻必先至，峻至則人心危駭，難與戰矣。此時不可失也。」導然之，庾亮不從。十二月辛亥，蘇峻使其將韓晃、張健等襲陷姑孰，取鹽、米，亮方悔之。
壬子，彭城王雄、章武王休叛奔峻。雄，釋之子也。
庚申，京師戒嚴，假庾亮節，都督征討諸軍事。以左衛將軍趙胤為歷陽太守，使左將軍司馬流將兵據慈湖以拒峻。以前射聲校尉劉超為左衛將軍，侍中褚翜典征討軍事。亮使弟翼以白衣領數百人備石頭。
宣城內史桓彝欲起兵以赴朝廷，其長史裨惠以郡兵寡弱，山民易擾，謂宜且案甲以待之。彝厲色曰：「見無禮於其君者，若鷹鸇之逐鳥雀。今社稷危逼，義無宴安。」辛未，彝進屯蕪湖，韓晃擊破之，因進攻宣城。彝退保廣德，晃大掠諸縣而還。徐州刺史郗鑑欲帥所領赴難，詔以北寇，不許。
三年春正月，溫嶠入救建康，軍於潯陽。韓晃襲司馬流於慈湖。流素懦怯，將戰，食炙不知口處，兵敗而死。
丁未，蘇峻帥祖渙、許柳等眾二萬人，濟自橫江，登牛渚，軍於陵口。臺兵御之，屢敗。二月庚戌，峻至蔣陵覆舟山。陶回謂庾亮曰：「峻知石頭有重戍，不敢直下，必向小丹陽，南道步來。宜伏兵邀之，可一戰擒也。」亮不從。峻果自小丹陽來，迷失道，夜行，無復部分。亮聞，乃悔之。朝士以京邑危逼，多遣家人入東避難，左衛將軍劉超獨遷妻孥入居宮內。
詔以卞壼都督大桁東諸軍事，與侍中鍾雅帥郭默趙胤等軍及峻戰於西陵。壼等大敗，死傷以千數。丙辰，峻攻青溪柵，卞壼帥諸軍拒擊，不能禁。峻因風縱火，燒臺省及諸營寺署，一時蕩盡。壼背癰新愈，創猶未合，力疾帥左右苦戰而死。二子眕、盱隨父後亦赴敵而死。其母撫屍哭曰：「父為忠臣，子為孝子，夫何恨乎？」
丹陽尹羊曼勒兵守雲龍門，與黃門侍郎周導、廬江太守陶瞻皆戰死。庾亮帥眾將陳於宜陽門內，未及成列，士眾皆棄甲走，亮與弟懌、條、翼及郭默、趙胤俱奔潯陽。將行，顧謂鍾雅曰：「後事深以相委。」雅曰：「棟折榱崩，誰之咎也。」亮曰：「今日之事，不容復言。」亮乘小船，亂兵相剝掠。亮左手射賊，誤中柂工，應弦而倒。船上咸失色，欲散，亮不動，徐曰：「此手何可使着賊。」眾乃安。
峻兵入臺城，司徒導謂侍中褚翜曰詒「至尊當御正殿，君可啓令速出。」翜即入上合，躬自抱帝登太極前殿，導及光祿大夫陸曄、荀崧、尚書張闓共登御床，擁衛帝。以劉超為右衛將軍，使與鍾雅、褚翜侍立左右，太常孔愉朝服守宗廟。時百官奔散，殿省蕭然。峻兵既入，叱褚翜令下。翜正立不動，呵之曰：「蘇冠軍來覲至尊，軍人豈得侵逼。」由是峻兵不敢上殿，突入後宮，宮人及太后左右侍人皆見掠奪。峻兵驅役百官，光祿勳王彬等皆被捶撻，令負擔登蔣山。裸剝士女，皆以環席苫草自鄣，無草者坐地以土自覆，哀號之聲，震動內外。
初，姑孰既陷，尚書左丞孔垣謂人曰：「觀峻之勢，必破臺城，自非戰士，不須戎服。」及臺城陷，戎服者多死，白衣者無他。時官有布二十萬匹，金銀五十斤，錢億萬，絹數萬匹，他物稱是，峻盡費之，太官惟有燒餘米數石以供御膳。
或謂鍾雅曰：「君性亮直，必不容於寇讎，蓋早為之計。」雅曰：「國亂不能匡，君危不能濟，各遁逃以求免，何以為臣？」
丁巳，峻稱詔大赦，惟庾亮兄弟不在原例。以王導有德望，猶使以本官居已之右。祖約為侍中、太尉、尚書令，峻自為驃騎將軍、錄尚書事，許柳為丹陽尹，馬雄為左衛將軍，祖渙為驍騎將軍。弋陽王羕詣峻，稱述峻功，峻復以羕為西陽王、太宰、錄尚書事。
峻遣兵攻吳國內史庾冰，冰不能御，棄郡奔會稽，至浙江，峻購之甚急。吳鈴下卒引冰入船，以蘧蒢覆之，吟嘯鼓枻，溯流而去。每逢邏所，輒以杖叩船曰：「何處覓庾冰，庾冰正在此。」人以為醉，不疑之，冰僅免。峻以侍中蔡謨為吳國內史。
溫嶠聞建康不守，號慟。人有候之者，悲哭相對。
庾亮至潯陽，宣太后詔，以嶠為驃騎將軍、開府儀同三司，又加徐州刺史郗鑑司空。嶠曰：「今日當以滅賊為急，未有功而先拜官，將何以示天下？」遂不受。嶠素重亮，亮雖奔敗，嶠愈推奉之，分兵給亮。
三月，蘇峻南屯於湖。
夏四月，庾亮、溫嶠將起兵討蘇峻，而道路斷絕，不知建康聲聞。會南陽範汪至潯陽，言：「峻政令不壹，貪暴縱橫，滅亡已兆，雖強易弱，朝廷有倒懸之急，宜時進討。」嶠深納之。亮辟汪參護軍事。
亮、嶠互相推為盟主。嶠從弟充曰：「陶征西位重兵強，宜共推之。」嶠乃遣督護王愆期詣荊州，邀陶侃與之同赴國難。侃猶以不預顧命為恨，答曰：「吾強場外將，不敢越局。」嶠屢說不能回，乃順侃意，使謂之曰：「仁公且守，僕當先下。」使者去已二日，平南參軍滎陽毛寶別使還，聞之，說嶠曰：「凡舉大事，當與天下共之。師克在和，不宜異同。假令可疑，猶當外示不覺，況自為攜貳邪。宜急追信改書，言必應俱進，若不及前信，當更遣使。」嶠意悟，即追使者改書。侃果許之，遣督護龔登帥兵詣嶠。嶠有眾七千，於是列上尚書，陳祖約、蘇峻罪狀，移告徵鎮，灑泣登舟。
陶侃復追龔登還。嶠遺侃書曰：「夫軍有進而無退，可增而不可減。近已移檄遠近，言於盟府，刻後月半大舉，諸郡軍並在路次，惟須仁公軍至，便齊進耳。仁公今召軍還，疑惑遠近，成敗之由，將在於此。僕才輕任重，實憑仁公篤愛，遠稟成規。至於首啓戎行，不敢有辭，僕與仁公，如首尾相衛，脣齒相依也。恐或者不達高旨，將謂仁公緩於討賊，此聲難追。僕與仁公並受方岳之任，安危休慼，理既同之。且自頃之顧，綢繆往來，情深義重，一旦有急，亦望仁公悉眾見救，況社稷之難乎。今日之憂，豈惟僕一州，文武莫不翹企。假令此州不守，約、峻樹置官長如此，荊楚四逼強胡，東接逆賊，因之以饑饉，將來之危，乃當甚於此州之今日也。仁公進當為大晉之忠臣，參桓、文之功。退當以慈父之情，雪愛子之痛。今約、峻凶逆無道，痛感天地，人心齊壹，咸皆切齒。今之進討，若以石投卵耳，苟復召兵還，是為敗於幾成也。願深察所陳。」王愆期謂侃曰：「蘇峻豺狼也，如得遂志，四海雖廣，公寧有容足之地乎？」侃深感悟，即戎服登舟。瞻喪至不臨，晝夜兼道而進。
郗鑑在廣陵，城孤糧少，逼近胡寇，人無固志。得詔書，即流涕誓眾，入赴國難，將士爭奮。遣將軍夏侯長等間行謂溫嶠曰：「或聞賊欲挾天子東入會稽，當先立營壘，屯據要害，既防其越逸，又斷賊糧運，然後清野堅壁以待賊。賊攻城不抜，野無所掠，東道既斷，糧運自絕，必自潰矣。」嶠深以為然。
五月，陶侃帥眾至潯陽。議者咸謂侃欲誅庾亮，以謝天下。亮甚懼，用溫嶠計，詣侃拜謝。侃驚止之曰：「庾元規乃拜陶士行邪？」亮引咎自責，風止可觀，侃不覺釋然曰：「君侯修石頭以擬老子，今日反見求邪？」即與之談宴終日，遂與亮、嶠同趣建康。戎卒四萬，旌旗七百餘里，鉦鼓之聲震於遠近。
蘇峻聞西方兵起，用參軍賈寧計，自姑孰還據石頭，分兵以拒侃等。乙未，峻逼遷帝於石頭，司徒導固爭，不從。帝哀泣升車，宮中慟哭。時天大雨，道路泥濘，劉超、鍾雅步侍左右，峻給馬，不肯乘，而悲哀慷慨。峻聞而惡之，然未敢殺也。以其親信許方等補司馬督、殿中監，外託宿衛，內實防禦超等。峻以倉屋為帝宮，日來帝前肆醜言。劉超、鍾雅與右光祿大夫荀崧、金紫光祿大夫華恆、尚書荀邃、侍中丁潭侍從，不離帝側。時饑饉米貴，峻問遺，超一無所受。繾綣朝夕，臣節愈恭，雖居幽尼之中，超猶啓帝授《孝經》、《論語》。
峻使左光祿大夫陸曄守留臺，逼近居民，盡聚之後苑，使匡術守苑城。尚書左丞孔坦奔陶侃，侃以為長史。
初，蘇峻遣尚書張闓權督東軍，司徒導密令以太后詔諭三吳吏士，使起義兵救天子。會稽內史王舒以庾冰為奮武將軍，使將兵一萬西渡浙江。於是吳興太守虞潭、吳國內史蔡謨、前義興太守顧眾等，皆舉兵應之。潭母孫氏謂潭曰：「汝當捨生取義，勿以吾老為累。」盡遣其家僮從軍，鬻其環佩以為軍資。謨以庾冰當還舊任，即去郡以讓冰。
蘇峻聞東方兵起，遣其將管商、張健、弘徽守拒之。虞潭等與戰，互有勝負，未能得前。
陶侃、溫嶠軍於茄子浦。嶠以南兵習水，蘇峻兵便步，令將士有上岸者死。會峻送米萬斛饋祖約，約遣司馬桓撫等迎之。毛寶帥千人為嶠前鋒，告其眾曰：「兵法軍令有所不從，豈可視賊可擊，不上岸擊之邪？」乃擅往襲撫，悉獲其米，斬獲萬計，約由是饑乏。嶠表寶為廬江太守。
陶侃錶王舒監浙東軍事，虞潭監浙西軍事，郗鑑都督揚州八郡諸軍事，令舒、潭皆受鑑節度。鑑帥眾渡江，與侃等會於茄子浦，雍州刺史魏該亦以兵會之。
丙辰，侃等舟師直指石頭，至於蔡洲。侃屯查浦，嶠屯沙門浦。峻登烽火樓望見士眾之盛，有懼色，謂左右曰：「吾本知溫嶠能得眾也。」
庾亮遣督護王彰擊峻黨張曜，反為所敗。亮送節傳以謝侃，侃答曰：「古人三敗，君侯始二。當今事急，不宜數爾。」亮司馬陳郡殷融詣侃謝曰：「將軍為此，非融等所裁。」王彰至曰：「彰自為之，將軍不知也。」侃曰：「昔殷融為君子，王彰為小人。今王彰為君子，殷融為小人。」
宣城內史桓彝聞京城不守，慷慨流涕，進屯涇縣。時州郡多遣使降蘇峻，裨惠復勸彝宜且與通使，以紓交至之禍。彝曰：「吾受國厚恩，義在致死，焉能忍恥與逆臣通問。如其不濟，此則命也。」彝遣將軍俞縱守蘭石，峻遣其將韓晃攻之。縱將敗，左右勸縱退軍。縱曰：「吾受桓侯厚恩，當以死報。吾之不可負桓，猶桓侯之不負國也。」遂力戰而死。晃進軍攻彝，六月，城陷，執彝殺之。
諸軍初至石頭，即欲決戰。陶侃曰：「賊眾方盛，難與爭鋒，當以歲月，智計破之。」既而屢戰無功，監軍部將李根請築白石壘，侃從之。夜築壘，至曉而成。聞峻軍嚴聲，諸將咸懼其來攻。孔坦曰：「不然。若峻攻壘，必須東北風急，令我水軍不得往救。今天清靜，賊必不來。所以嚴者，必遣軍出江乘，掠京口以東矣。」已而果然。侃使庾亮以二千人守白石，峻帥步騎萬餘四面攻之，不克。王舒、虞潭等數與峻兵戰，不利。孔坦曰：「本不須召郗公，遂使東門無限。今宜遣還，雖晚猶勝不也。」侃乃令鑑與後將軍郭默還據京口，立大業、曲阿、庱亭三壘以分峻之兵勢，使郭默守大業。
壬辰，魏該卒。
祖約遣祖渙桓撫襲湓口，陶侃聞之，將自擊之。毛寶曰：「義軍恃公，公不可動，寶請討之。」侃從之，渙、撫過皖，因攻譙國內史桓宣，寶往救之，為渙、撫所敗，箭貫寶髀，徹鞍，寶使人蹋鞍抜箭，血流滿靴。還擊渙、撫，破走之，宣乃得出，歸於溫嶠。寶進攻祖約軍於東關，抜合肥戍，會嶠召之，復歸石頭。
祖約諸將陰與後趙通謀，許為內應。後趙將石聰、石堪引兵濟準攻壽春。秋七月，約眾潰，奔歷陽，聰等虜壽春二萬餘戶而歸。
蘇峻腹心路永、匡術、賈寧聞祖約敗，恐事不濟，勸峻盡誅司徒導等諸大臣，便樹腹心。峻雅敬導，不許。永等更貳於峻，導使參軍袁耽潛誘永，使歸順。九月戊申，導攜二子與永皆奔白石。耽，渙之曾孫也。
陶侃、溫嶠等與蘇峻久相持不決，峻分遣諸將東西攻掠，所向多捷，人情恟懼。朝士之奔西軍者皆曰：「峻狡黠有膽決，其徒驍勇，所向無敵。若天討有罪，則峻終滅亡。止以人事言之，未易除也。」溫嶠怒曰：「諸君怯懦，乃更譽賊。」及累戰不勝，嶠亦憚之。
嶠軍食盡，貸於陶侃。侃怒曰：「使君前雲不憂無良將及兵食，惟欲得老僕為主耳。今數戰皆北，良將安在。荊州接胡、蜀二虜，當備不虞，若復無食，僕便欲西歸，更思良算，徐來殄賊，不為晚也。」嶠曰：「凡師克在和，古之善教也。光武之濟昆陽，曹公之抜官渡，以寡敵眾，仗義故也。峻、約小豎，凶逆滔天，何憂不滅。峻驟勝而驕，自謂無前，今挑之戰，可一鼓而擒也。奈何舍垂立之功，設進退之計乎。且天子幽逼，社稷危殆，乃四海臣子肝腦塗地之日。嶠等與公並受國恩，事若克濟，則臣主同祚。如其不捷，當灰身以謝先帝耳。今之事勢，義無旋踵，譬如騎虎，安可中下哉。公若違眾獨返，人心必沮。沮眾敗事，義旗將回指於公矣。」毛寶言於嶠曰：「下官能留陶公。」乃往說侃曰：「公本應鎮蕪湖，為南北勢援。前既已下，勢不可還。且軍政有進無退，非直整齊三軍，示眾必死而已，亦謂退無所據，終至滅亡。往者杜弢非不強盛，公克滅之，何至於峻獨不可破邪。賊亦畏死，非皆勇健，公可試與寶兵，使上岸斷賊資糧，若寶不立效，然後公去，人不恨矣。」侃然之，加寶督護而遣之。竟陵太守李陽說侃曰：「今大事若不濟，公雖有粟，安得而食諸。」侃乃分米五萬石以餉嶠軍。毛寶燒峻句、容湖孰積聚，峻軍乏食。侃遂留不去。
張健、韓晃等急攻大業，壘中乏水，人飲糞汁。郭默懼，深潛突圍出外，留兵守之。郗鑑在京口，軍士聞之皆失色。軍曹納曰：「大業，京口之扞蔽也，一旦不守，則賊兵徑至，不可當也。請還廣陵，以俟後舉。」鑑方會僚佐，責納曰：「吾受先帝顧託之重，正復捐軀九泉，不足報塞。今強寇在近，眾心危逼，君腹心之佐，而生長異端，當何以帥先義眾，鎮壹三軍邪？」將斬之，久乃得釋。
陶侃將救大業，長史殷羨曰：「吾兵不習步戰，救大業而不捷，則大事去矣。不如急攻石頭，則大業自解。」侃從之。羨，融之兄也。庚午，侃督水軍向石頭。庾亮、溫嶠、趙胤帥步兵萬人從白石南上，欲挑戰。峻將八千人逆戰，遣其子碩及其將匡孝分兵先薄趙胤軍，敗之。峻方勞其將士，乘醉望見胤走，曰：「孝能破賊，我更不如邪？」因舍其眾，與數騎北下突陳，不得入，將回趨白木陂。馬躓，侃部將彭世、李千等投之以矛，峻墜馬，斬首，臠割之，焚其骨，三軍皆稱萬歲。餘眾大潰。峻司馬任讓等共立峻弟逸為主，閉城自守。溫嶠乃立行臺，佈告遠近，凡故吏二千石以下皆令赴臺，於是至者雲集。韓晃聞峻死，引兵趣石頭。管商、弘徽攻庱亭壘，督護李閎、輕車長史滕含擊破之。含，修之孫也。商走詣庾亮降，餘眾皆歸張健。
四年春正月，光祿大夫陸曄及弟尚書左僕射玩說匡術以苑城附於西軍，百官皆赴之，推曄督宮城軍事。陶侃命毛寶守南城，鄧嶽守西城。
右衛將軍劉超、侍中鍾雅與建康令管旆等謀奉帝出赴西軍，事泄，蘇逸使其將平原任讓將兵入宮收超、雅。帝抱持悲泣曰：「還我侍中、右衛」讓奪而殺之。初，讓少無行，太常華恆為本州島島島島大中正，黜其品。及讓為蘇峻將，乘勢多所誅殺，見恆輒恭敬，不敢縱暴。及鍾、劉之死，蘇逸欲並殺恆，讓盡心救衛，恆乃得免。
冠軍將軍趙胤遣部將甘苗擊祖約於歷陽。戊辰，約夜帥左右數百人奔後趙，其將牽騰帥眾出降。
蘇逸、蘇碩、韓晃併力攻臺城，焚太極東堂及祕閣，毛寶登城，射殺數千人。晃謂寶曰：「君名勇果，何不出鬥。」寶曰：「君名健將，何不入鬥。」晃笑而退。
二月丙戌，諸軍攻石頭。建威長史滕含擊蘇逸，大破之。蘇碩帥驍勇數百渡淮而戰，溫嶠擊斬之。韓晃等懼，以其眾就張健於曲阿，門隘不得出，更相蹈藉，死者萬數。西軍獲蘇逸，斬之。騰含部將曹據抱帝奔溫嶠船，羣臣見帝，頓首號泣請罪。殺西陽王羕，並其二子播、充、孫崧及彭城王。雄陶侃與任讓有舊，為請其死。帝曰：「是殺吾侍中、右衛者，不可救也。」乃殺之。司徒導入石頭，令取故節。陶侃笑曰：「蘇武節似不如是。」導有慚色。丁亥，大赦。
張健疑弘、徽等貳於已，皆殺之。帥舟師自延陵將入吳興，乙未，揚烈將軍王充之與戰，大破之，獲男女萬餘口。健復與韓晃、馬雄等輕軍西趨故鄣，郗鑑遣參軍李閎追之，及於平陵山，皆斬之。
是時宮闕灰燼，以建平園為宮。溫嶠欲遷都豫章，三吳之豪請都會稽，二論紛紜，未決。司徒導曰：「孫仲謀、劉玄德俱言建康王者之宅。古之帝王，不必以豐儉移都。苟務本節用，何憂雕弊。若農事不修，則樂土為墟矣。且北寇遊魂，伺我之隙，一旦示弱，竄於蠻越，求之望實，懼非良計。今特宜鎮之以靜，羣情自安。」由是不徙都。以褚翜為丹陽尹。時兵火之後，民物雕殘，翜收集散亡，京邑遂安。
三月壬子，論平蘇峻功，以陶侃為侍中、太尉，封長沙郡公，加都督交廣寧州諸軍事。郗鑑為侍中、司空、南昌縣公。溫嶠為驃騎將軍、開府儀同三司，加散騎常侍，始安郡公。陸曄進爵江陵公。自餘賜爵侯、伯、子、男者甚眾。卞壼及二子眕、盱、桓彝、劉超、鍾雅、羊曼、陶瞻皆加贈諡。路永、匡術、賈寧皆蘇峻之黨也，峻未敗，永等去峻歸朝廷。王導欲賞以官爵，溫嶠曰：「永等皆峻之腹心，首為亂階，罪莫大焉。晚雖改悟，未足以贖前罪，得全首領，為幸多矣，豈可復褒寵之哉。」導乃止。
陶侃以江陵偏遠，移鎮巴陵。朝議欲留溫嶠輔政嶠，以王導先帝所任，固辭還藩，又以京邑荒殘，資用不給，乃留資蓄具器用而後旋於武昌。
帝之出石頭也，庾亮見帝，稽顙哽咽，詔亮與大臣俱升御座。明日，亮復泥首謝罪，乞骸骨，欲闔門投竄山海。帝遣尚書、侍中手詔慰喻曰：「此社稷之難，非舅之責也。」亮上疏自陳「祖約、蘇峻縱肆凶逆，罪由臣發，寸斬屠戮。不足以謝七廟之靈，塞四海之責。朝廷復何理齒臣於人次，臣亦何顏自次於人理。願陛下雖垂寬宥，全其首領，猶宜棄之，任其自存自沒，則天下粗知勸戒之綱矣。」優詔不許。亮又欲遁逃山海，自暨陽東出，詔有司錄奪舟船。亮乃求外鎮自效，出為都督豫州揚州之江西宣城諸軍事，豫州刺史，領宣城內史，鎮蕪湖。
陶侃、溫嶠之討蘇峻也，移檄徵鎮，使各引兵入援。湘州刺史益陽侯卞敦擁兵不赴，又不給軍糧，遣督護將數百人隨大軍而已，朝野莫不怪嘆。及峻平，陶侃奏敦阻軍顧望，不赴國難，請檻車收付廷尉。王導以喪亂之後，宜加寬宥，轉敦安南將軍、廣州刺史。病不赴，徵為光祿大夫，領少府。敦憂愧而卒，追贈本官，加散騎常侍，諡曰敬。
臣光曰：庾亮以外戚輔政，首發禍機，國破君危，竄身苟免。卞敦位列方鎮，兵糧俱足，朝廷顛覆，坐觀勝負。人臣之罪，孰大於此。既不能明正典刑，又以寵祿報之，晉室無政，亦可知矣，任是責者，豈非王導乎。
晉明帝太寧三年冬十一月，慕容廆與段氏方睦，為段牙謀，使之徙都。牙從之，即去令支，國人不樂。段疾陸眷之孫遼欲奪其位，以徙都為牙罪，十二月，帥國人攻牙，殺之，自立。段氏自務勿塵以來，日益強盛，其地西接漁陽，東界遼水，所統胡、晉三萬餘戶，控弦四五萬騎。
成帝咸和八年夏五月甲寅，遼東武宣公慕容廆卒。六月，世子皝以平北將軍行平州刺史，督攝部內。
慕容皝初嗣位，用法嚴峻，國人多不自安。主簿皇甫真切諫，不聽皝庶兄建威將軍翰、母弟徵虜將軍仁，有勇略，屢立戰功，得士心，季弟昭，有才藝。皆有寵於廆，皝忌之。翰嘆曰：「吾受事於先公，不敢不盡力，幸賴先公之靈，所向有功，此乃天贊吾國，非人力也。而人謂吾之所辦，以為雄才難制，吾豈可坐而待禍邪？」乃與其子出奔段氏。段遼素聞其才，冀收其用，甚愛重之。
冬十月，仁自平郭來奔喪，謂昭曰：「吾等素驕，多無禮於嗣君。嗣君剛嚴，無罪猶可畏，況有罪乎？」昭曰：「吾輩皆體正嫡，於國有分。兄素得士心，我在內未為所疑，伺其間隙，除之不難。兄趣舉兵以來，我為內應，事成之日，與我遼東。男子舉事，不克則死，不能效建威偷生異域也。」仁曰：「善。」遂還平郭。閏月，仁舉兵而西。
或以仁、昭之謀告皝，皝未之信，遣使按驗。仁兵已至黃水，知事露，殺使者，還據平郭。皝賜昭死。遣軍祭酒封弈尉撫遼東。以高詡為廣武將軍，將兵五千，與庶弟建武將軍幼、稚、廣威將軍軍、寧遠將軍汗、司馬遼東佟壽共討仁。與仁戰於汶城北，皝兵大敗，幼、稚軍皆為仁所獲。壽嘗為仁司馬，遂降於仁。前大農孫機等舉遼東城以應仁，封弈不得入，與汗俱還。東夷校尉封抽、護軍平原乙逸、遼東相太原韓嶠皆棄城走，於是仁盡有遼東之地，段遼及鮮卑諸部皆與仁遙相應援。皝追思皇甫真之言，以真為平州別駕。
九年春二月，慕容仁以司馬翟楷領東夷校尉，前平州別駕龐鑑領遼東相。
段遼遣兵襲徒河，不克，復遣其弟蘭與慕容翰共攻柳城。柳城都尉石琮、城大慕輿泥併力拒守，蘭等不克而退。遼怒，切責蘭等，必令抜之。休息二旬，復益兵來攻。士皆重袍蒙楯，作飛梯，四面俱進，晝夜不息。琮、泥拒守彌固，殺傷千餘人，卒不能抜。慕容皝遣慕容汗及司馬封弈等共救之。皝戒汗曰：「賊氣銳，勿與爭鋒。」汗性驍果，以千餘騎為前鋒直進。封弈止之，汗不從。與蘭遇於牛尾谷，汗兵大敗，死者太半。弈整陳力戰，故得不沒。
蘭欲乘勝窮追，慕容翰恐遂滅其國，止之曰：「夫為將當務慎重，審已量敵，非萬全不可動。今雖挫其偏師，未能屈其大勢。皝多權詐，好為潛伏，若悉國中之眾自將以拒我，我縣軍深入，眾寡不敵，此危道也。且受命之日，正求此捷。若違命貪進，萬一取敗，功名俱喪，何以返面？」蘭曰：「此已成擒，無有餘理，卿正慮遂滅卿國耳。今千年在東，若進而得志，吾將迎之以為國嗣，終不負卿，使宗廟不祀也。」千年者，慕容仁小字也。翰曰：「吾投身相依，無復還理。國之存亡，於我何有。但欲為大國之計，且相為惜功名耳。」乃命所部欲獨還，蘭不得已而從之。
夏四月，慕容仁自稱平州刺史、遼東公。
冬十一月，慕容皝討遼東，甲申，至襄平。遼東人王岌密信請降。師進入城，翟楷、龐鑑單騎走，居就、新昌等縣皆降。皝欲悉坑遼東民，高詡諫曰：「遼東之叛，實非本圖，直畏仁凶威，不得不從。今元惡猶存，始克此城，遽加夷滅，則未下之城無歸善之路矣。」皝乃止。分徙遼東大姓於棘城。以杜羣為遼東相，安輯遺民。
十二月，慕容仁遣兵襲新昌，督護新興王寓擊走之，遂徙新昌入襄平。
咸康二年春正月，慕容皝將討慕容仁，司馬高詡曰：「仁叛棄君親，民神共怒。前此海未嘗凍，自仁反以來，連年凍者三矣。且仁專備陸道，天其或者欲使吾乘海冰以襲之也。」皝從之。羣僚皆言涉冰危事，不若從陸道。皝曰：「吾計已決，敢沮者斬。」壬午，皝帥其弟軍師將軍評等自昌黎東，踐冰而進，凡三百餘里。至歷林口，舍輜重，輕兵趣平郭。去城七里，候騎以告仁，仁狼狽出戰。張英之俘二使也，仁恨不窮追。及皝至，仁以為皝復遣偏師輕出寇抄，不知皝自來，謂左右曰：「今茲當不使其匹馬得返矣。」乙未，仁悉眾陳於城之西北，慕容軍帥所部降於皝，仁眾沮動，皝從而縱擊，大破之。仁走，其帳下皆叛，遂擒之。皝先為斬其帳下之叛者，然後賜仁死。丁衡、遊毅、孫機等皆仁所信用也，皝執而斬之。王冰自殺。慕容幼、慕容稚、佟壽、郭充、翟楷、龐鑑皆東走，幼中道而還。皝兵追及楷、鑑，斬之，壽，充奔高麗。自餘吏民為仁所詿誤者，皝皆赦之。封高詡為汝陽侯。
夏六月，段遼遣中軍將軍李詠襲慕容皝。詠趣武興，都尉張萌擊擒之。遼別遣段蘭將步騎數萬屯柳城西回水，宇文逸豆歸攻安晉以為蘭聲援。皝帥步騎五萬向柳城，蘭不戰而遁。皝引兵北趣安晉，逸豆歸棄輜重走，皝遣司馬封弈帥輕騎追擊，大破之。皝謂諸將曰：「二虜恥無功，必將復至，宜於柳城左右設伏以待之。」乃遣封弈帥騎數千伏於馬兜山。三月，段遼果將數千騎來寇抄，弈縱擊，大破之，斬其將榮伯保。
三年春三月，慕容皝於乙連城東築好城以逼乙連，留折衝將軍蘭勃守之。夏四月，段遼以車數千兩輸乙連粟，蘭勃擊而取之。六月，遼又遣其從弟楊威將軍屈雲將精騎夜襲皝子遵於興國城，遵擊破之。
初，北平陽裕事段疾陸眷及遼五世，皆見尊禮。遼數與皝相攻，裕諫曰：「親仁善鄰，國之寶也。，況慕容氏與我世婚，迭為甥舅。皝有才德，而我與之構怨，戰無虛月，百姓雕弊，利不補害，臣恐社稷之憂將由此始。願兩追前失，通好如初，以安國息民。」遼不從，出裕為北平相。
段遼數侵趙邊，冬十一月，燕王皝遣揚烈將軍宋回稱藩於趙，乞師以討遼，自請盡帥國中之眾以會之，並以其弟寧遠將軍汗為質。趙王虎大悅，厚加慰答，辭其質，遣還密期以明年。
四年春正月，燕王皝遣都尉趙盤如趙，聽師期。趙王虎將擊段遼，募驍勇者三萬人，悉拜龍騰中郎。會遼遣段屈雲襲趙幽州，幽州刺史李孟退保易京。虎乃以桃豹為橫海將軍，王華為渡遼將軍，帥舟師十萬出漂渝津。支雄為龍驤大將軍，姚弋仲為冠軍將軍，帥步騎七萬為前鋒，以伐遼。三月，趙盤還至棘城。燕王皝引兵攻掠令支以北諸城。段遼將追之，慕容翰曰：「今趙兵在南，當併力御之，而更與燕鬥。燕王自將而來，其士卒精銳，若萬一失利，將何以御南敵乎？」段蘭怒曰：「吾前為卿所誤，以成今日之患，吾不復墮卿計中矣。」乃悉將見眾追之。皝設伏以待之，大破蘭兵，斬首數千級，掠五千戶及畜產萬計以歸。
趙王虎進屯金臺，支雄長驅入薊，段遼所署漁陽、上谷、代郡守相皆降，取四十餘城。北平相陽裕帥其民數千家登燕山以自固。諸將恐其為後患，欲攻之。虎曰：「裕儒生，矜惜名節，恥於迎降耳，無能為也。」遂過之，至徐無。段遼以弟蘭既敗，不敢復戰，帥妻子、宗族、豪大千餘家棄令支奔密雲山。將行，執慕容翰手泣曰：「不用卿言，自取敗亡。我固甘心，令卿失所，深以為愧。」翰北奔宇文氏。
遼左右長史劉羣、盧諶、崔悅等封府庫請降。虎遣將軍郭太、麻秋帥輕騎二萬追遼，至密雲山，獲其母妻，斬首三千級。遼單騎走險，遣其子乞特真奉表及獻名馬於趙，虎受之。
虎入令支宮，論功封賞各有差。徙段國民二萬餘戶於司、雍、兗、豫四州，士大夫之有才行者皆擢敘之。陽裕詣軍門降，虎讓之曰：「卿昔為奴虜走，今為士人來，豈識知天命，將逃匿無地邪？」對曰：「臣昔事王公，不能匡濟。逃於段氏，復不能全。今陛下天網高張，籠絡四海，幽、冀豪傑，莫不風從，如臣比肩，無所獨愧。生死之命，惟陛下制之。」虎悅，即拜北平太守。
夏五月，趙王虎以燕王皝不會趙兵攻段遼，而自專其利，欲伐之。太史令趙攬諫曰：「歲星守燕分，師必無功。」虎怒，鞭之。皝聞之，嚴兵設備，罷六卿、納言、常伯、冗騎常侍官。趙戎卒數十萬，燕人震恐。皝謂內史高詡曰：「將若之何。」對曰：「趙兵雖強，然不足憂，但堅守以拒之，無能為也。」
虎遣使四出，招誘民夷，燕成周內史崔燾、居就令遊弘、武原令常霸、東夷校尉封抽、護軍宋晃等皆應之，凡得三十六城。泓，邃之兄子也。冀陽流寓之士共殺太守宋燭以降於趙。燭，晃之從兄也。營丘內史鮮于屈亦遣使降趙，武寧令廣平孫興曉諭吏民共收屈，數其罪而殺之，閉城拒守。朝鮮令昌黎孫泳帥眾拒趙，大姓王清等密謀應趙，泳收斬之，同謀數百人惶怖請罪，泳皆釋之，與同拒守。樂浪太守鞠彭以境內皆叛，選鄉里壯士二百餘人共還棘城，
戊子，趙兵進逼棘城，燕王皝欲出亡，帳下將慕輿根諫曰：「趙強我弱，大王一舉足，則趙之氣勢遂成，使趙人收略國民，兵強谷足，不可復敵。竊意趙人正欲大王如此耳，奈何入其計中乎。今固守堅城，其勢百倍，縱其急攻，猶足技持，觀形察變，間出求利。如事之不濟，不失於走，奈何望風委去，為必亡之理乎？」皝乃止，然猶懼形於色。玄菟太守河間劉佩曰：「今強寇在外，眾心恟懼，事之安危，繫於一人。大王此際無所推委，當自強以厲將士，不宜示弱。事急矣，臣請出擊之，縱無大捷，足以安眾。」乃將敢死數百騎出衝趙兵，所向披靡，斬獲而還，於是士氣自倍。皝問計於封弈，對曰：「石虎凶虐已甚，民神共疾，禍敗之至，其何日之有。今空國遠來，攻守勢異，戎馬雖強，無能為患。頓兵積日，釁隙自生，但堅守以俟之耳。」皝意乃安。或說皝降，皝曰：「孤方取天下，何謂降也。」
趙兵四面蟻附緣城，慕輿根等晝夜力戰，凡十餘日，趙兵不能克，壬辰，引退。皝遣其子恪帥二千騎追擊之，趙兵大敗，斬獲三萬餘級。趙諸軍皆棄甲逃潰，惟遊擊將軍石閔一軍獨全。
趙之攻棘城也，燕右司馬李洪之弟普以為棘城必敗，勸洪出避禍。洪曰：「天道幽遠，人事難知，且當委任，勿輕動取悔。」普固請不已，洪曰：「卿意見明審者，當自行之。吾受慕容氏大恩，義無去就，當效死於此耳。」與普流涕而訣。普遂降趙從趙軍南歸，死於喪亂。洪由是以忠篤著名。
趙王虎遣渡遼將軍曹伏將青州之眾戌海島，運谷三百萬斛以給之，又以船三百艘運谷三十萬斛詣高句麗，使典農中郎將王典帥眾萬餘屯田海濱，又令青州造船千艘，以謀擊燕。
十二月，段遼自密雲山遣使求迎於趙，既而中悔，復遣使求迎於燕。趙王虎遣征東將軍麻秋帥眾三萬迎之，敕秋曰：「受降如受敵，不可輕也。」以尚書左丞陽裕，遼之故臣，使為秋司馬。燕王皝自帥諸軍迎遼，遼密與燕謀覆趙軍。皝遣慕容恪伏精騎七千於密雲山，大敗麻秋於三藏口，死者什六七。秋步走得免，陽裕為燕所執。趙將軍范陽鮮于亮失馬，步緣山不能進，因止端坐。燕兵環之，叱令起。亮曰：「身是貴人，義不為小人所屈。汝曹能殺亟殺，不能則去。」亮儀觀豐偉聲氣雄厲，燕兵憚之，不敢殺，以白皝。皝以馬迎之，與語，大悅，用為左常侍，以崔毖之女妻之。皝盡得段遼之眾，待遼以上賓之禮，以陽裕為郎中令。
五年夏四月，段遼謀反於燕，燕人殺遼及其黨與數十人，送遼首於趙。冬，燕王皝遣長史劉翔參軍鞠運來獻捷論功。燕王皝使其子恪、霸擊宇文別部。霸年十三，勇冠三軍。
六年。宇文逸豆歸忌慕容翰才名，翰乃陽狂酣飲，或臥自便利，或被髮歌呼，拜跪乞食。宇文舉國賤之，不復省錄，以故得行來自遂，山川形便，皆默記之。燕王皝以翰初非叛亂，以猜嫌出奔，雖在它國，常潛為燕計，乃遣商人王車通市於宇文部以窺翰。翰見車無言，撫膺頷之而已。皝曰：「翰欲來也。」復使車迎之。翰彎弓三石餘，矢尤長大，皝為之造可手弓矢，使車埋於道旁而密告之。二月，翰竊逸豆歸名馬，攜其二子過取弓矢，逃歸。逸豆歸使驍騎百餘追之。翰曰：「吾久客思歸，既得上馬，無復還理。吾向日陽愚以誑汝，吾之故藝猶在，無為相逼，自取死也。」追騎輕之，直突而前。翰曰：「吾居汝國久恨恨，不欲殺汝。汝去我百步立汝刀，吾射之，一發中者汝可還，不中者可來前。」追騎解刀立之，一發，正中其環，追騎散走。皝聞翰至，大喜，恩遇甚厚。
八年冬十月，建威將軍翰言於皝曰：「宇文強盛日久，屢為國患。今逸豆歸篡竊得國，羣情不附，加之性識庸闇，將帥非才，國無防衛，軍無部伍。臣久在其國，悉其地形。雖遠附強羯，聲勢不接，無益救援。今若擊之，百舉百克。然高句麗去國密邇，常有窺之志，彼知宇文既亡，禍將及已，必乘虛深入，掩吾不備。若少留兵則不足以守，多留兵則不足以行。此心腹之患也，宜先除之。觀其勢力，一舉可克。宇文自守之虜，必不能遠來爭利。既取高句麗，還取宇文，如反手耳。二國既平，利盡東海，國富兵強，無反顧之憂，然後中原可圖也。」皝曰：「善」將兵擊高句麗，毀其城而還。
康帝建元元年春二月，宇文逸豆歸遣其相莫淺渾將兵擊燕。諸將爭欲擊之，燕王皝不許。莫淺渾以為皝畏之，酣飲縱獵，不復設備。皝使慕容翰出擊之，莫淺渾大敗，僅以身免，盡俘其眾。
二年春正月，燕王皝與左司馬高詡謀伐宇文逸豆歸，詡曰：「宇文強盛，今不取，必為國患。伐之必克，然不利於將。」出而告人曰：「吾往必不返，然忠臣不避也。」於是皝自將伐逸豆歸，以慕容翰為前鋒將軍，劉佩副之，分命慕容軍、慕容恪、慕容霸及折衝將軍慕輿根將兵三道並進。高詡將發，不見其妻，使人語以家事而行。
逸豆歸遣南羅大涉夜干將精兵逆戰，皝遣人馳謂慕容翰曰：「涉夜幹勇冠三軍，宜小避之。」翰曰：「逸豆歸掃其國內精兵以屬涉夜幹，涉夜幹素有勇名，一國所賴也。今我克之，其國不攻自潰矣。且吾熟知涉夜千之為人，雖有虛名，實易與耳，不宜避之，以挫吾兵氣。」遂進戰。翰自出衝陳，涉夜幹出應之，慕容霸人傍邀擊，遂斬涉夜幹。宇文士卒見涉夜乾死，不戰而潰。燕兵乘勝逐之，遂克其都城。逸豆歸走死漠北，宇文氏由是散亡。皝悉收其畜產、資貨，徙其部眾五千餘落於昌黎，闢地千餘里。更命涉夜幹所居城曰威德城，使弟彪戍之而還。高詡、劉佩皆中流矢卒。
詡善天文，皝嘗謂曰：「卿有佳書而不見與，何以為忠盡？」詡曰：「臣聞人君執要，人臣執職。執要者逸，執職者勞。是以後稷播種，堯不預焉。占候、天文，晨夜甚苦，非至尊之所宜親，殿下將安用之。」皝默然。
初，逸豆歸事趙甚謹，貢獻屬路。及燕人伐逸豆歸，趙王虎使右將軍白勝、幷州刺吏王霸自甘鬆出救之。比至，宇文氏已亡，因攻威德城，不克而還。慕容彪追擊，破之。
慕容翰之與宇文氏戰也，為流矢所中，臥病積時不出。後漸差，於其家試騁馬。或告翰稱病而私習騎乘，疑欲為變。燕王皝雖藉翰勇略，然中心終忌之，乃賜翰死。翰曰：「吾負罪出奔，既而復還，今日死已晚矣。然羯賊跨據中原，吾不自量，欲為國家蕩壹區夏，此志不遂，沒有遺恨，命矣夫。」飲藥而卒。
晉懷帝永嘉五年。初，石勒之為人所掠賣也，與其母王氏相失，劉琨得之，遣使並其從子虎送于勒。時虎年十七，殘忍無度，為軍中患。勒白母曰：「此兒凶暴無賴，使軍人殺之，聲名可惜，不若自除之。」母曰：「快牛為犢，多能破車，汝小忍之。」及長，便弓馬，勇冠當時。勒以為徵虜將軍，每屠城邑，鮮有遺類。然御眾嚴而不煩，莫敢犯者，指授攻討，所向無前，勒遂寵任之。
成帝咸和五年春二月，後趙王勒以其子宏為大單于。中山王虎怒，私謂齊王邃曰：「主上自都襄國以來，端拱仰成，以吾身當矢石，二十餘年，南擒劉嶽，北走索頭，東平齊、魯，西定秦、雍，克十有三州。成大趙之業者，我也。大單于當以授我，今乃以與黃吻婢兒，念之今人氣塞，不能寢食。待主上晏駕之後，不足復留種也。」
後趙皇太子弘好屬文，親敬儒素。勒謂徐光曰：「大雅愔愔，殊不似將家子。」光曰：「漢祖以馬上取天下，孝文以玄默守之。聖人之後，必有勝殘去殺者，天之道也。」勒甚悅。光因說曰：「皇太子仁孝溫恭，中山王雄暴多詐，陛下一旦不諱，臣恐社稷非太子所有也。宜漸奪中山王權，使太子早參朝政。」勒心然之，而未能從。
七年夏四月，趙右僕射程遐言於趙主勒曰：「中山王勇悍權略，羣臣莫及。觀其志，自陛下之外，視之蔑如。加以殘賊安忍，久為將帥，威振外內，其諸子年長，皆典兵權。陛下在，自當無他，恐非少主之臣也。宜早除之，以便大計。」勒曰：「今天下未安，大雅衝幼，宜得強輔。中山王骨肉至親，有佐命之功，方當委以伊、霍之任，何至如卿所言。卿正恐不得擅帝舅之權耳，吾亦當參卿顧命，勿過憂也。」遐泣曰：「臣所慮者公家，陛下乃以私計拒之，忠言何自而入乎。中山王雖為皇太后所養，非陛下天屬，雖有微功，陛下酧其父子恩榮亦足矣，而其志願無極，豈將來有益者乎。若不除之，臣見宗廟不血食矣。」勒不聽。
遐退告徐光，光曰：「中山王常切齒於吾二人，恐非但危國，亦將為家禍也。」他日，光承間言于勒曰：「今國家無事，而陛下神色若有不怡，何也？」勒曰：「吳、蜀未平，吾恐後世不以吾為受命之王也。」光曰：「魏承漢運，劉備雖興於蜀，漢豈得為不亡乎。孫權在吳，猶今之李氏也。陛下包括二都，平蕩八州，帝王之統，不在陛下，復當在誰。且陛下不憂腹心之疾，而更憂四支乎。中山王藉陛下威略，所向輒克，而天下皆言其英武亞於陛下。且其資性不仁，見利忘義，父子並據權位，勢傾王室，而耿耿常有自滿之心。近於東宮侍晏，有輕皇太子之色。臣恐陛下萬年之後，不可復製也。」勒默然，始命太子省可尚書奏事，且以中常侍嚴震參綜可否，惟征伐、斷斬大事乃呈之。於是嚴震之權過於主相，中山王虎之門可設雀羅矣。虎愈怏怏不悅。
八年夏六月，趙主勒寢疾，中山王虎入侍禁中，矯詔羣臣、親戚皆不得入，疾之增損，外無知者。又矯詔召秦王宏、彭城王堪還襄國。勒疾小瘳，見宏，驚曰：「吾使王處藩鎮，正備今日，有召王者邪。將自來邪。有召者當按誅之。」虎懼曰：「秦王思慕暫還耳，今遣之。」仍留不遣。數日，復問之，虎曰：「受詔即遣，今已半道矣。」廣阿有蝗，虎密使其子冀州刺史邃帥騎三千遊於蝗所。
秋七月，勒疾篤，遺命曰：「大雅兄弟，宜善相保，司馬氏，汝曹之前車也。中山王宜深思周、霍，勿為將來口實。」戊辰，勒卒。中山王虎劫太子弘使臨軒，收右光祿大夫程遐、中書令徐光下廷尉，召邃使將兵入宿衛，文武皆奔散。弘大懼，自陳劣弱，讓位於虎。虎曰：「君終，太子立，禮之常也。」弘涕泣固讓，虎怒曰：「若不堪重任，天下自有大義，何足豫論。」弘乃即位，大赦。殺程遐、徐光。夜以勒喪潛瘞山谷，莫知其處。己卯，備儀衛，虛葬於高平陵，諡曰明帝，廟號高祖。
趙將石聰及譙郡太守彭彪各遣使來降。聰本晉人，冒姓石氏。朝廷遣督護喬球將兵救之，未至，聰等為虎所誅。
秋八月，趙主弘以中山王虎為丞相、魏王、大單于，加九錫，以魏郡等十三郡為國，總攝百揆。虎赦其境內，立妻鄭氏為魏王后。子邃為魏太子，加使持節、侍中、都督中外諸軍事、大將軍、錄尚書事。次子宣為使持節、車騎大將軍、冀州刺史，封河間王。韜為前鋒將軍、司隸校尉，封樂安王。遵封齊王。鑑封代王。苞封樂平王。徙平原王斌為章武王。勒文武舊臣皆補散任，虎之府寮親黨悉署臺省要職。以鎮軍將軍夔安領左僕射，尚書郭殷為右僕射。更命太子宮曰崇訓宮，太后劉氏以下皆徙居之。選勒宮人及車馬、服玩之美者，皆入丞相府。
趙劉太后謂彭城王堪曰：「先帝甫晏駕，丞相遽相陵藉如此。帝祚之亡，殆不復久，王將若之何。」堪曰：「先帝舊臣皆被疏斥，軍旅不復由人，宮省之內，無可為者。臣請奔兗州，挾南陽王恢為盟主，據廩丘，宣太后詔於牧、守、徵、鎮，使各舉兵以誅暴逆，庶幾猶有濟也。」劉氏曰：「事急矣，當速為之。」九月，堪微服輕騎襲兗州，不克，南奔譙城。丞相虎遣其將郭太追之，獲堪於城父，送襄國，炙而殺之。征南陽王恢還襄國。劉氏謀泄，虎廢而殺之，尊弘母程氏為皇太后，堪本田氏子，數有功，趙主勒養以為子。劉氏有膽略，勒每與之參決軍事，佐勒建功業，有呂后之風，而不妒忌更過之。
趙河東王生鎮關中，石朗鎮洛陽。冬十月，生、朗皆舉兵以討丞相虎，生自稱秦州刺史，遣使來降。氐帥蒲洪自稱雍州刺史，西附張駿。
虎留太子邃守襄國，將步騎七萬攻朗於金墉。金墉潰，獲朗，刖而斬之。進向長安，以梁王挺為前鋒大都督。生遣將軍郭權帥鮮卑涉璝眾二萬為前鋒以拒之，生將大軍繼發，軍於蒲阪。權與挺戰於潼關，大破之，挺及丞相左長史劉隗皆死，虎還奔澠池，枕屍三百餘里。鮮卑潛與虎通謀，反擊生。生不知挺已死，懼，單騎奔長安。權收餘眾退屯渭汭。生遂棄長安，匿於雞頭山。將軍蔣英據長安拒守，虎進兵擊英，斬之。生麾下斬生以降，權奔隴右。
虎還襄國，大赦。趙主弘命虎建魏臺，一如魏武王輔漢故事。
十二月，郭權據上邽，遣使來降，京兆、新平、扶風、馮詡、北地皆應之。
九年春三月，趙丞相虎遣其將郭敖及章武王斌帥步騎四萬西擊郭權軍於華陰。夏四月，上邽豪族殺權以降。虎徙秦州三萬餘戶於青、並二州。長安人陳良夫奔黑羌，與北羌王薄句大等侵擾北地、馮翊。章武王斌、樂安王韜合擊，破之，句大奔馬蘭山。郭敖乘勝逐北，為羌所敗，死者什七八。斌等牧軍還三城。虎遣使誅郭敖。秦王宏有怨言，虎幽之。
冬十月，趙主弘自齎璽綬詣魏宮，請禪位於丞相虎。虎曰：「帝王大業，天下自當有議，何為自論此邪？」弘流涕還宮，謂太后程氏曰：「先帝種真無復遺矣。」於是尚書奏「魏臺請依唐、虞禪讓故事。」虎曰：「弘愚闇，居喪無禮，不可以君萬國，便當廢之，何禪讓也。」十一月，虎遣郭殷持節入宮，廢弘為海陽王。弘安步就車，容色自若，謂羣臣曰：「庸昧不堪纂承大統，夫復何言。」羣臣莫不流涕，宮人慟哭。羣臣詣魏臺勸進，虎曰：「皇帝者，盛德之號，非所敢當，且可稱居攝趙天王。」幽弘及太后程氏、秦王宏、南陽王恢於崇訓宮，尋皆殺之。
西羌大都督姚弋仲稱疾不賀，虎累召之，乃至。正色謂虎曰：「弋仲常謂大王命世英雄，奈何把臂受託而反奪之邪？」虎曰：「吾豈樂此哉。顧海陽年少，恐不能了家事，故代之耳。」心雖不平，然察其誠實，亦不之罪。
虎以夔安為侍中、太尉、守尚書令，郭殷為司空，韓晞為尚書左僕射，魏郡申鍾為侍中，郎闓為光祿大夫，王波為中書令。文武封拜各有差。虎行如信都，復還襄國。
咸康元年秋九月，趙王虎遷都於鄴，大赦。奉天竺僧佛圖澄。
二年冬十一月，趙王虎作太武殿於襄國，作東、西宮於鄴，十二月皆成。太武殿基高二丈八尺，縱六十五步，廣七十五步，甃以文石。下穿伏室，置衛士五百人。以漆灌瓦，金璫、銀楹，珠簾、玉壁，窮極工巧。殿上施白玉牀，流蘇帳，為金蓮華以冠帳頂。又作九殿於顯陽殿後，選士民之女以實之，服珠玉，被綺谷者萬餘人。教宮人占星氣、馬步射。置女太史及雜伎工巧，皆與外同。以女騎千人為鹵簿，皆着紫綸巾，熟錦袴，金銀鏤帶，五彩織成靴，執羽儀，鳴鼓吹，遊宴以自隨。於是趙大旱，金一斤直粟二斗，百姓嗷然。而虎用兵不息，百役並興。使牙門將張彌徙洛陽鍾虡、九龍、翁仲、銅駝、飛廉於鄴，載以車輪纏網車，轍廣四尺，深二尺。一鍾沒於河，募浮沒三百人入河，系以竹緪，用牛百頭，鹿櫨引之，乃出，造萬斛之舟以濟之。既至鄴，虎大悅，為之赦二歲刑，賚百官谷帛，賜民爵一級。又用尚方令解飛之言，於鄴南投石於河，以作飛橋，功費數千萬億，橋竟不成，役夫饑甚，乃止。使令長帥民入山澤採橡及魚以佐食，復為權豪所奪，民無所得。
三年春正月庚辰，趙太保夔安等文武五百餘人入上尊號，庭燎油灌下盤，死者二十餘人。趙王虎惡之，腰斬成公段。辛巳，虎依殷、周之制稱大趙天王，即位於南郊，大赦。立其後鄭氏為天王皇后，太子邃為天王皇太子，諸子為王者皆降為郡公，宗室為王者降為縣侯。百官封署各有差。
趙太子邃素驍勇，趙王虎愛之，常謂羣臣曰：「司馬氏父子兄弟自相殘滅，故使朕得至此，如朕有殺阿鐵理否。」既而邃驕淫殘忍，好妝飾美姬，斬其首洗血置盤上，與賓客傳觀之，又烹其肉共食之。河閒公宣、樂安公韜皆有寵於虎，邃疾之如讎。虎荒眈酒色，喜怒無常。使邃省可尚書事，每有所關白，虎恚曰：「此小事，何足白也。」時或不聞，又恚曰：「何以不白？」誚責笞捶，月至再三。邃私謂中庶子李顏等曰：「官家難稱，吾欲行冒頓之事，卿從我乎？」顏等伏不敢對。秋七月，邃稱疾不視事，潛帥宮臣文武五百餘騎飲於李顏別舍，因謂顏等曰：「我欲至冀州殺河間公，有不從者斬。」行數里，騎皆逃散，顏叩頭固諫，邃亦昏醉而歸。其母鄭氏聞之，私遣中人誚讓邃，邃怒殺之。佛圖澄謂虎曰：「陛下不宜數往東宮。」虎將視邃疾，思澄言而還。既而瞋目大言曰：「我為天下主，父子不相信乎？」乃命所親信女尚書往察之，邃呼前與語，因抽劍擊之。虎怒，收李顏等詰問，顏具言其狀，殺顏等三十餘人。幽邃於東宮，既而赦之，引見太武東堂，邃朝而不謝，俄頃即出。虎使謂之曰：「太子應朝中宮，豈可遽去。」邃徑出不顧。虎大怒，廢邃為庶人。其夜，殺邃及其妃張氏，並男女二十六人，同埋於一棺。誅其宮臣支黨二百餘人。廢鄭後為東海太妃。立其子宣為天王皇太子，宣母杜昭儀為天王皇后。
五年秋七月，趙王虎以太子宣為大單于，建天子旌旗。
六年春三月，趙王虎以秦公韜為太尉，與太子宣迭日省可尚書奏事，專決賞刑，不復啓白。司徒申鍾諫曰：「賞刑者，人君之大柄，不可以假人，所以防微杜漸，消逆亂於未然也。太子職在視膳，不當預政。庶人邃以預政致敗，覆車未遠也。且二政分權，鮮不階禍，愛之不以道，適所以害之也。」虎不聽。中謁者令申扁以慧悟辯給有寵於虎，宣亦暱之，使典機密。虎既不省事，而宣、韜皆好酣飲畋獵，由是除拜、生殺皆決於扁，自九卿以下率皆望塵而拜。太子詹事孫珍病目，求方於侍中崔約，約戲之曰：「溺中則愈。」珍曰：「目何可溺。」約曰：「卿目睕睕，正耐溺中。」珍恨之，以白宣。宣於兄弟中最胡狀目深，聞之怒，誅約父子。於是公卿以下畏珍側目。
八年冬十二月，趙王虎作臺觀四十餘所於鄴，又營長安、洛陽二宮，作者四十餘萬人。又欲自鄴起閣道至襄國。敕河南四州治南伐之備，並、朔、秦、雍嚴西討之資，青、冀、幽州為東征之計，皆三五發卒。諸州軍造甲者五十餘萬人，船伕十七萬人，為水所沒、虎狼所食者三分居一。加之公侯、牧宰競營私利，百姓失業愁困。貝丘人李弘因眾心之怨，自言姓名應識，連結黨與，署置百寮。事發，誅之，連坐者數千家。
虎畋獵無度，晨出夜歸，又多微行，躬察作役。侍中京兆韋謏諫曰：「陛下忽天下之重，輕行斤斧之間，猝有狂夫之變，雖有智勇，將安所施。又興役無時，廢民耘獲，吁嗟盈路，殆非仁聖之所忍為也。」虎賜謏谷帛，而興繕滋繁，遊察自若。
秦公韜有寵於虎，太子宣惡之右。僕射張離領五兵尚書，欲求媚於宣，說之曰：「今諸侯吏兵過限，宜漸裁省，以壯本根。」宣使離為奏「秦、燕、義陽、樂平四公，聽置吏一百九十七人，帳下兵二百人。自是以下，三分置一，餘兵五萬，悉配東宮。」於是諸公咸怨，嫌釁益深矣。
青州上言：「濟南平陵城北石虎一夕移於城東南，有狼狐千餘跡隨之，跡皆成蹊。」虎喜曰：「石虎者，朕也。自西北徙而東南者，天意欲使朕平蕩江南也。其敕諸州兵明年悉集，朕當親董六師以奉天命。」羣臣皆賀，上《皇德頌》者一百七人。制「徵士五人出車一乘，牛二頭，米十五斛，絹十匹，調不辦者斬。」民至鬻子以供軍須，猶不能給，自經於道樹者相望。
康帝建元二年。初，趙領軍王朗言於趙主虎曰：「盛冬雪寒，而皇太子使人伐宮材，引於漳水，役者數萬，吁嗟滿道。陛下宜因出遊罷之。」虎從之。太子宣怒。會熒惑守房，宣使太史令趙攬言於虎曰：「房為天王，今熒惑守之，其殃不細。宜以貴臣王姓者當之。」虎曰：「誰可者。」攬曰：「無貴於王領軍。」虎意惜朗，使攬更言其次，攬無以對，因曰：「其次唯中書監王波耳。」虎乃下詔，追罪波前議楛矢事，腰斬之，及其四子，投屍漳水。既而愍其無罪，追贈司空，封其孫為侯。
虎作橋於靈昌津，用功五百餘萬不成，斬匠而罷。
穆帝永和元年春正月，趙王虎以樂平公苞代鎮長安，發雍、洛、秦、幷州十六萬人治長安未央宮。
虎好獵，晚歲體重不能跨馬，乃造獵車千乘，刻期校獵。自靈昌津南至滎陽，東極陽都為獵場，使御史監察其中禽獸，有犯者罪至大辟。民有美女、佳牛馬，御史求之不得，皆誣以犯獸，論死者百餘人。發諸州二十六萬人修洛陽宮。發百姓牛二萬頭配朔州牧官。增置女官二十四等，東宮十二等，公侯七十餘國皆九等，大發民女三萬餘人，料為三等以配之。太子、諸公私令採發者又將萬人。郡縣務求美色，多強奪人妻，殺其夫及夫自殺者三千餘人。至鄴，虎臨斬簡第，以使者為能，封侯者十二人。荊楚、揚、徐之民流叛略盡，守令坐不能綏懷，下獄誅者五十餘人。金紫光祿大夫逮明因侍切諫，虎大怒，使龍騰拉殺之。
二年夏五月，趙中黃門嚴生惡尚書朱軌，會久雨，生譖軌不修道路，又謗訕朝政，趙王虎囚之。蒲洪諫曰：「陛下既有襄國鄴宮，又修長安、洛陽宮殿，將以何用。作獵車千乘，環數千里以養禽獸，奪人妻女十萬餘口以實後宮，聖帝明王之所為，固若是乎。今又以道路不修，欲殺尚書。陛下德政不修，天降淫雨，七旬乃霽。霽方二日，雖有鬼兵百萬，亦未能去道路之塗潦，而況人乎。政刑如此，其如四海何，其如後代何。願止作徒，罷苑囿，出宮女，赦朱軌，以副眾望。」虎雖不悅，亦不之罪，為之罷長安、洛陽作役，而竟誅朱軌。又立私論朝政之法，聽吏告其君，奴告其主。公卿以下，朝覲以目相顧，不敢復相過從談語。
三年。趙王虎據十州之地，聚斂金帛及外國所獻珍異，府庫財物，不可勝紀，猶自以為不足，悉發前代陵墓，取其金寶。
沙門吳進言於虎曰：「胡運將衰，晉當復興，宜苦役晉人以厭其氣。」虎使尚書張羣發近郡男女十六萬人，車十萬乘，運土築華林苑及長牆於鄴北，廣袤數十里。申鍾、石璞、趙攬等上疏陳天文錯亂，百姓雕弊。虎大怒曰：「使苑、牆朝成，吾夕沒，無恨矣。」促張羣使然燭夜作。暴風大雨，死者數萬人。郡國前後送蒼麟十六，白鹿七，虎命司虞張曷柱調之以駕芝蓋，大朝會列於殿庭。
九月，命太子宣出祈福于山川，因行遊獵。宣乘大輅，羽葆華蓋，建天子旌旗，十有六軍戎卒十八萬出自金明門，虎從其後宮升陵霄觀望之，笑曰：「我家父子如是，自非天崩地陷，當復何愁。但抱子弄孫，日為樂耳。」
宣所舍，輒列人為長圍，四面各百里，驅禽獸，至暮皆集其所。使文武跪立，重行圍守，烜火如晝。命勁騎百餘馳射其中，宣與姬妾乘輦臨觀，獸盡而止。或獸有迸逸，當圍守者，有爵則奪馬，步驅一日，無爵則鞭之一百。士卒饑凍死者萬有餘人，所過三州十五郡，資儲皆無孑遺。
虎覆命秦公韜繼出，自幷州至於秦、雍亦如之。宣怒其與已鈞敵，愈嫉之。宦者趙生得幸於宣，無寵於韜，微勸宣除之，於是始有殺韜之謀矣。
四年。趙秦公韜有寵於趙王虎，欲立之，以太子宣長，猶豫未決。宣嘗忤旨，虎怒曰：「悔不立韜也。」韜由是益驕，造堂於太尉府，號曰宣光殿，梁長九丈。宣見而大怒，斬匠，截梁而去。韜怒，增之至十丈。宣聞之，謂所幸楊柸、牟成、趙生曰：「凶豎傲愎敢爾，汝能殺之，吾入西宮，當盡以韜之國邑分封汝等。韜死，主上必臨喪，吾因行大事，蔑不濟矣。」柸等許諾。
秋八月，韜夜與僚屬宴於東明觀，因宿於佛精舍。宣使楊柸等緣獼猴梯而入，殺韜，置其刀箭而去。旦日，宣奏之，虎哀驚氣絕，久之方蘇。將出臨其喪，司空李農諫曰：「害秦公者未知何人，賊在京師，鑾輿不宜輕出。」虎乃止，嚴兵發哀於太武殿。宣往臨韜喪，不哭，直言：「呵呵」，使舉衾觀屍，大笑而去。收大將軍記室參軍鄭靖、尹武等，將委之以罪。
虎疑宣殺韜，欲召之，恐其不入，乃詐言其母杜後哀過危惙，宣不謂見疑，入朝中宮，因留之。建興人史科知其謀，告之。虎使收楊柸、牟成，皆亡去。獲趙生，詰之，具服。虎悲怒彌甚，囚宣於席庫，以鐵環穿其頷而鎮之。取殺韜刀箭舐其血，哀號震動宮殿。佛圖澄曰：「宣、韜皆陛下之子，今為韜殺宣，是重禍也。陛下若加慈恕，福祚猶長，若必誅之，宣當為彗星下掃鄴宮。」虎不從。積柴於鄴北，樹標其上，標末置鹿盧，穿之以繩，倚梯柴積，送宣其下，使韜所幸宦者郝稚、劉霸拔其發，抽其舌，牽之登梯。郝稚以繩貫其頷，鹿盧絞上，劉霸斷其手足，斫眼潰腸，如韜之傷。四面縱火，煙炎際天。虎從昭儀已下數千人登中臺以觀之。火滅，取灰分置諸門交道中。殺其妻子九人。宣小子才數歲，虎素愛之，抱之而泣，欲赦之，其大臣不聽，就抱中取而殺之。兒挽虎衣大叫，至於絕帶，虎因此發病。又廢其後杜氏為庶人，誅其四率已下三百人，宦者五十人，皆車裂節解，棄之漳水。洿其東宮，以養豬牛。東宮衛士十餘萬人皆謫戌涼州。先是，散騎常侍趙攬言於虎曰：「宮中將有變，宜備之。」及宣殺韜，虎疑其知而不告，亦誅之。
秋九月，趙王虎議立太子。太尉張舉曰：「燕公斌有武略，彭城公遵有文德，惟陛下所擇。」虎曰：「卿言正起吾意。」戎昭將軍張豺曰：「燕公母賤，又嘗有過。彭城公母前以太子事廢，今立之，臣恐不能無微恨。陛下宜審思之。」初，虎之抜上邽也，張豺獲前趙主曜幼女安定公主，有殊色，納於虎，虎嬖之，生齊公世。豺以虎老病，欲立世為嗣，冀劉氏為太后，已得輔政。乃說虎曰：「陛下再立太子，其母皆出於倡賤，故禍亂相尋。今宜擇母貴子孝者立之。」虎曰：「卿勿言，吾知太子處矣。」虎再與羣臣議於東堂，虎曰：「吾欲以純灰三斛自滌其腸，何為專生惡子，年逾二十輒欲殺。父今世方十歲，比其二十，吾已老矣。」乃與張舉、李農定議，令公卿上書請立世為太子。大司農曹莫不肯署名，虎使張豺問其故，莫頓首曰：「天下重器，不宜立少，故不敢署。」虎曰：「莫忠臣也，然未達朕意。張舉、李農知朕意矣，可令諭之。」遂立世為太子，以劉昭儀為後。
五年春正月，趙王虎即皇帝位，大赦，改元太寧，諸子皆進爵為王。
冠軍大將軍姚弋仲至鄴，求見虎。虎病，弋仲讓虎曰：「兒死愁邪。何為而病。兒幼時不擇善人教之，使坐於為逆，既為逆而誅之，又何愁焉。且汝久病，所立兒幼，汝若不愈，天下必亂，當先憂此，勿憂賊也。」
夏四月乙卯，趙王虎病甚，以彭城王遵為大將軍，鎮關右，燕王斌為丞相，錄尚書事，張豺為鎮衛大將軍、領軍將軍、吏部尚書，並受遺詔輔政。
劉後惡斌輔政，恐不利於太子，與張豺謀去之。斌時在襄國，遣使詐謂斌曰：「主上疾已漸愈，王須獵者，可小停也。」斌素好獵、嗜酒，遂留獵，且縱酒。劉氏與豺因矯詔稱斌無忠孝之心，免官歸第，使豺弟雄帥龍騰五百人守之。
乙丑，遵自幽州至鄴，敕朝堂受拜，配禁兵三萬遣之，遵涕泣而去。是日，虎疾小瘳，問：「遵至未。」左右對曰：「去已久矣。」虎曰：「恨不見之。」虎臨西合，龍騰中郎二百餘人列拜於前，虎問：「何求」皆曰：「聖體不安，宜令燕王入宿衛，典兵馬。」或言：「乞為皇太子。」虎曰：「燕王不在內邪。召以來。」左右言：「王酒病，不能入。」虎曰：「促持輦迎之，當付璽綬。」亦竟無行者。尋惛怰而入。張豺使張雄矯詔殺斌。
戊辰，劉氏復矯詔以豺為太保、都督中外諸軍，錄尚書事，如霍光故事。侍中徐統嘆曰：「亂將作矣，吾無為預之。」仰藥而死。
己巳，虎卒，太子世即位，尊劉氏為皇太后。劉氏臨朝稱制，以張豺為丞相。豺辭不受，請以彭城王遵、義陽王鑑為左右丞相，以慰其心。劉氏從之。
豺與太尉張舉謀誅司空李農，舉素與農善，密告之。農奔廣宗，帥乞活數萬家保上白。劉氏使張舉統宿衛諸軍圍之。豺以張離為鎮軍大將軍，監中外諸軍事，以為已副。彭城王遵至河內，聞喪。姚弋仲、蒲洪、劉寧及徵虜將軍石閔、武衛將軍王鸞等共說遵曰：「殿下長且賢，先帝亦有意以殿下為嗣，正以末年惛惑，為張豺所誤。今女主臨朝，奸臣用事，上白相持未下，京師宿衛空虛，殿下若聲張豺之罪，鼓行而討之，其誰不開門倒戈而迎殿下者。」遵從之。
五月，遵自李城舉兵，還趣鄴，洛州刺史劉國帥洛陽之眾往會之。檄至鄴，張豺大懼，馳召上白之軍。丙戌，遵軍於蕩陰，戎卒九萬，石閔為前鋒。豺將出拒之，耆舊、羯士皆曰：「彭城王來奔喪，吾當出迎之，不能為張豺守城也。」逾城而出，豺斬之，不能止。張離亦帥龍騰二千，斬關迎遵。劉氏懼，召張豺入，對之悲哭曰：「先帝梓宮未殯，而禍難至此。今嗣子衝幼，託之將軍，將軍將若之何。欲加遵重位，能弭之乎？」豺惶怖不知所出，但云：「唯唯」。乃下詔，以遵為丞相，領大司馬、大都督、督中外諸軍，錄尚書事，加黃鉞、九錫。己丑，遵至安陽亭，張豺懼而出迎，遵命執之。庚寅，遵擐甲曜兵，入自鳳陽門，升太武前殿，擗踴盡哀，退如東閣。斬張豺於平樂市，夷其三族。假劉氏令曰：「嗣子幼衝，先帝私恩所授，皇業至重，非所克堪，其以遵嗣位。」於是遵即位，大赦，罷上白之圍。辛卯，封世為譙王，廢劉氏為太妃，尋皆殺之。
李農來歸罪，使復其位。尊母鄭氏為皇太后，立妃張氏為皇后，故燕王斌子衍為皇太子。以義陽王鑑為侍中、太傅，沛王衝為太保，樂平王苞為大司馬，汝陰王琨為大將軍，武興公閔為都督中外諸軍事輔國太將軍。
甲午，鄴中暴風抜樹，震雷，雨雹大如盂升。太武暉華殿災，及諸門觀閣蕩然無餘，乘輿服御燒者太半，金石皆盡，火月餘乃滅。
時沛王衝鎮薊，聞遵殺世自立，謂其僚佐曰：「世受先帝之命，遵輒廢而殺之，罪莫大焉。其敕內外戒嚴，孤將親討之。」於是留寧北將軍沐堅戍幽州，帥眾五萬自薊南下，傳檄燕、趙，所在雲集。比至常山，眾十餘萬，軍於苑鄉。遇遵赦書，衝曰：「皆吾弟也。死者不可復追，何為復相殘乎。吾將歸矣。」其將陳暹曰：「彭城篡弒自尊，為罪大矣。王雖北旆，臣將南轅，俟平京師，擒彭城，然後奉迎大駕。」衝乃復進。遵馳遣王擢以書喻衝，衝弗聽。遵使武興公閔及李農等帥精卒十萬討之，戰於平棘，衝兵大敗。獲衝於元氏，賜死，坑其士卒三萬餘人。
燕平狄將軍慕容霸上書於燕王雋曰：「石虎窮凶極暴，天之所棄，餘燼僅存，自相魚肉。今中國倒懸，企望仁恤，若大軍一振，勢必投戈。」北平太守孫興亦表言：「石氏大亂，宜以時進取中原。」雋以新遭大喪，弗許。霸馳詣龍城，言於雋曰：「難得而易失者，時也。萬一石氏衰而復興，或有英雄據其成資，豈惟失此大利，亦恐更為後患。」雋曰：「鄴中雖亂，鄧恆據安樂，兵強糧足。今若伐趙，東道不可由也，當由盧龍。盧龍山徑險狹，虜乘高斷要，首尾為患，將若之何。」霸曰：「恆雖欲為石氏拒守，其將士顧家，人懷歸志，若大軍臨之，自然瓦解。臣請為殿下前驅，東出徒河，潛趣令支，出其不意，彼聞之勢必震駭，上不過閉門自守，下不免棄城逃潰，何暇御我哉。然則殿下可以安步而前，無復留難矣。」雋猶豫未決，以問五材將軍封弈，對曰：「用兵之道，敵強則用智，敵弱則用勢。是故以大吞小，猶狼之食豚也。以治易亂，猶日之消雪也。大王自上世以來，積德累仁，兵強士練，石虎極其殘暴，死未瞑目，子孫爭國，上下乖亂。中國之民墜於塗炭，延頸企踵以待振抜。大王若揚兵南邁，先取薊城，次指鄴都，宣耀威德，懷撫遺民，彼孰不扶老提幼以迎大王。凶黨將望旗冰碎，安能為害乎？」從事中郎黃泓曰：「今太白經天，歲集畢北，天下易主，陰國受命，此必然之驗也。宜速出師，以承天意。」折衝將軍慕輿根曰：「中國之民，困於石氏之亂，咸思易主，以救湯火之急，此千載一時，不可失也。自武宣王以來，招賢養民，務農訓兵，正俟今日。今時至不取，更復顧慮，豈天意未欲使海內平定邪，將大王不欲取天下也。」雋笑而從之。以慕容恪為輔國將軍，慕容評為輔弼將軍，左長史陽騖為輔義將軍，謂之「三輔」。慕容霸為前鋒都督、建鋒將軍，選精兵二十餘萬，講武戒嚴，為進取之計。
初，趙主遵之發李城也，謂武興公閔曰：「努力，事成以爾為太子。」既而立太子衍。閔恃功，欲專朝政，遵不聽。閔素驍勇，屢立戰功，夷夏宿將皆憚之。既為都督，總內外兵權，乃撫循殿中將士，皆奏為殿中員外將軍，爵關外侯，遵弗之疑，而更題名善惡以挫抑之，眾咸怨怒。中書令孟準、左衛將軍王鸞勸遵稍奪閔兵權，閔益恨望，準等咸勸誅之。
十一月，遵召義陽王鑑、樂平王苞、汝陰王琨、淮南王昭等入議於鄭太后前、曰：「閔不臣之跡漸着，今欲誅之，如何」鑑等皆曰：「宜然」鄭氏曰：「李城還兵，無棘奴，豈有今日。小驕縱之，何可遽殺。」鑑出，遣宦者楊環馳以告閔，閔遂劫李農及右衛將軍王基密謀廢遵，使將軍蘇彥、周成帥甲兵三千人執遵於南臺。遵方與婦人彈棋，問成曰：「反者誰也？」成曰：「義陽王鑑當立。」遵曰：「我尚如是，鑑能幾時。」遂殺之於琨華殿，並殺鄭太后、張後、太子衍、孟準、王鸞及上光祿張斐。
鑑即位，大赦，以武興公閔為大將軍，封武德王，司空李農為大司馬，並錄尚書事。郎闓為司空，秦州刺史劉羣為尚書左僕射，侍中盧諶為中書監。
趙主鑑使樂平王苞、中書令李鬆、殿中將軍張才夜攻石閔、李農於琨華殿，不克，禁中擾亂。鑑懼，僞若不知者，夜斬鬆、才於西中華門，並殺苞。
新興王祗，虎之子也，時鎮襄國，與姚弋仲、蒲洪等連兵，移檄中外，欲共誅閔、農。閔、農以汝陰王琨為大都督，與張舉及侍中呼延盛帥步騎七萬分討祗等。
中領軍石成、侍中石啓、前河東太守石暉謀誅閔、農，閔、農皆殺之。龍驤將軍孫伏都、劉銖等結羯士三千伏於胡天，亦欲誅閔、農。鑑在中臺，伏都帥三千餘人將升臺挾鑑以攻之。鑑見伏都毀閣道，臨問其故。伏都曰：「李農等反，已在東掖門，臣欲帥衛士以討之，謹先啓知。」鑑曰：「卿是功臣，好為官陳力，朕從臺上觀，卿勿慮無報也。」於是伏都、銖帥眾攻閔、農，不克，屯於鳳陽門。閔、農帥眾數千毀金明門而入。鑑懼閔之殺己，馳招閔、農開門內之，謂曰：「孫伏都反，卿宜速討之。」閔、農攻斬伏都等，自鳳陽至琨華，橫屍相枕，流血成渠。宣令內外，六夷敢稱兵仗者斬。胡人或斬關、或逾城而出者，不可勝數。
閔使尚書王簡、少府王鬱帥眾數幹守鑑於御龍觀，懸食以給之。下令城中曰：「近日孫、劉構逆，支黨伏誅，良善一無預也。今日已後，與官同心者留，不同者各任所之，敕城門不復相禁。」於是趙人百里內悉入城，胡羯去者填門。閔知胡之不為已用，班令內外，趙人斬一胡首送鳳陽門者，文官進位三等，武官悉拜牙門。一日之中，斬首數萬。閔親帥趙人以誅胡羯，無貴賤、男女、少長皆斬之，死者二十餘萬，屍諸城外，悉為野犬豺狼所食。其屯戌四方者，閔皆以書命趙人為將帥者誅之，或高鼻多須，濫死者半。
六年春正月，趙大將軍閔欲滅去石氏之跡，託以讖文有「繼趙李」，更國號曰衛，易姓李氏，太赦，改元青龍。太宰趙庶、太尉張舉、中軍將軍張春、光祿大夫石嶽、撫軍石寧、武衛將軍張季及公、侯、卿、校、龍騰等萬餘人出奔襄國，汝陰王琨奔冀州。撫軍將軍張沈據滏口，張賀度據石瀆，建義將軍段勤據黎陽，寧南將軍楊羣據桑璧，劉國據陽城，段龕據陳留，姚弋仲據灄頭，蒲洪據枋頭，眾各數萬，皆不附於閔。勤，末柸之子。龕，蘭之子也。
王朗、麻秋自長安赴洛陽。秋承閔書，誅朗部胡千餘人，朗奔襄國。秋帥眾歸鄴，蒲洪使其子龍驤將軍雄迎擊，獲之，以為軍師將軍。
汝陰王琨及張舉、王朗帥眾七萬伐鄴，大將軍閔帥騎千與戰於城北。閔操兩刃矛，馳騎擊之，所向摧陷，斬首三千級，琨等大敗而去。閔與李農帥騎三萬討張賀度於石瀆。
閏月，衛主鑑密遣宦者齎書召張沈等，使乘虛襲鄴。宦者以告閔、農，閔、農馳還，廢鑑，殺之，並殺趙王虎三十八孫，盡滅石氏。姚弋仲子曜武將軍益、武衛將軍若，帥禁兵數千斬關奔灄頭。弋仲帥眾討閔，軍於混橋。
司徒申鍾等上尊號於閔，閔以讓李農，農固辭。閔曰：「吾屬故晉人也，今晉室猶存，請與諸君分割州郡，各稱牧守公侯，奉表迎晉天子還都洛陽，何如？」尚書胡睦進曰：「陛下聖德應天，宜登大位。晉氏襄微，遠竄江表，豈能總馭英雄，混壹四海乎？」閔曰：「胡尚書之言，可謂識機知命矣。」乃即皇帝位，大赦，改元永興，國號大魏。
二月，燕王雋使慕容霸將兵二萬自東道出徒河，慕輿於自西道出蠮螉塞，雋自中道出盧龍塞以伐趙。以慕容恪、鮮于亮為前驅，命慕輿泥槎山通道。留世子曄守龍城，以內史劉斌為大司農，與典書令皇甫真留統後事。
霸軍至三陘，趙征東將軍鄧恆惶怖，焚倉庫，棄安樂遁去，與幽州刺史王午共保薊。徒河南部都尉孫泳急入安樂，撲滅餘火，籍其谷帛。霸收安樂、北平兵糧，與雋會臨渠。
三月，燕兵至無終，王午留其將王佗以數千人守薊，與恆走保魯口。乙巳，雋抜薊，執王佗，斬之。雋欲悉坑其士卒千餘人，慕容霸諫曰：「趙為暴虐，王興師伐之，將以拯民於塗炭而撫有中州也。今始得薊而坑其士卒，恐不可以為王師之先聲也。」乃釋之。雋入都於薊，中州士女降者相繼。
燕兵至范陽，范陽太守李產欲為石氏拒燕，眾莫為用，乃帥八城令長出降，雋復以產為太守。產子績為幽州別駕，棄其家從王午在魯口。鄧恆謂午曰：「績鄉里在北，父已降燕，今雖在此，恐終難相保，徒為人累，不如去之。」午曰：「此何言也。夫以當今喪亂，而績乃能立義捐家，情節之重，雖古烈士無以過。乃欲以猜嫌害之，燕趙之士聞之，謂我直相聚為賊，了無意識，眾情一散，不可復集，此為坐自屠潰也。」恆乃止。午猶慮諸將不與已同心，或至非意，乃遣績歸。績始辭午往見燕王雋，雋讓之曰：「卿不識天命，棄父邀名，今日乃始來邪？」對曰：「臣眷戀舊主，志存微節，官身所在，何事非君。殿下方以義取天下，臣未謂得見之晚也。」雋悅，善待之。
雋以弟宣為代郡城郎，孫泳為廣寧太守，悉置幽州郡縣守宰。甲子，雋使中部俟釐慕輿句督薊中留事，自將擊鄧恆於魯口。軍至清梁，恆將鹿勃早將數千人夜襲燕營，半已得入，先犯前鋒都督慕容霸，突入幕下，霸起奮擊，手殺十餘人，早不能進，由是燕軍得嚴。雋謂慕輿根曰：「賊鋒甚銳，宜且避之。」根正色曰：「我眾彼寡，力不相敵，故乘夜來戰，冀萬一獲利。今求賊得賊，正當擊之，復何所疑。王但安臥，臣等自為王破之。」雋不能自安，內史李洪從雋出營外，屯高冢上。根帥左右精勇數百人從中牙直前擊早，李洪徐整騎隊還助之，早乃退走。眾軍追擊四十餘里，早僅以身免，所從士卒死亡略盡。雋引兵還薊。
魏主閔復姓冉氏。初，閔父瞻，內黃人，本姓冉，趙主勒破陣午，獲之，命虎養以為子。閔驍勇善戰，多策略，虎愛之，比於諸孫。尊母王氏為皇太后，立妻董氏為皇后，子智為皇太子，胤、明、裕皆為王。以李農為太宰、領太尉、錄尚書事，封齊王，其子皆封縣公。遣使者持節赦諸軍屯，皆不從。
趙新興王祇即皇帝位於襄國，改元永寧。以汝陰王琨為相國。六夷據州都擁兵者皆應之。祇以姚弋仲為右丞相、親趙王，待以殊禮。夏四月，趙王祇遣汝陰王琨將兵十萬伐魏。
魏主閔殺李農及其三子，並尚書令王謨、侍中王衍、中常侍嚴震、趙升。閔遣使臨江告晉曰：「逆胡亂中原，今已誅之，能共討者，可遣軍來也。」朝廷不應。
六月，趙汝陰王琨進據邯鄲，鎮南將軍劉國自繁陽會之。魏衛將軍王泰擊琨，大破之，死者萬餘人。劉國還繁陽。
冬十一月，魏主閔帥步騎十萬攻襄國。署其子太原王胤為大單于、驃騎大將軍，以降胡一千配之為麾下。光祿大夫韋謏諫曰：「胡羯皆我之仇敵，今來歸附，苟全性命耳。萬一為變，悔之何及。請誅屏降胡，去單于之號，以防微杜漸。」閔方欲撫納羣胡，大怒，誅謏及其子伯陽。
七年春二月，魏主閔攻圍襄國百餘日。趙主祇危急，乃去皇帝之號稱趙王，遣太尉張舉乞師於燕，許送傳國璽。中軍將軍張春乞師於姚弋仲。弋仲遣其子襄帥騎二萬八千救趙，誡之曰：「冉閔棄仁背義，屠滅石氏。我受人厚遇，當為復讎，老病不能自行。汝才十倍於閔，若不梟擒以來，不必復見我也。」弋仲亦遣使告於燕，燕王雋遣御難將軍悅綰將兵三萬往會之。
冉閔聞雋欲救趙，遣大司馬從事中郎廣寧常煒使於燕，雋使封裕詰之曰：「冉閔，石氏養息，負恩作逆，何敢輒稱大號。」煒曰：「湯放桀，武王伐紂，以興商、周之業。曹孟德養於宦官，莫知所出，卒立魏氏之基。苟非天命，安能成功。推此而言，何必致問。」裕曰：「人言冉閔初立，鑄金為己像以卜成敗，而像不成，信乎？」煒曰：「不聞」裕曰：「南來者皆雲如是，何故隱之。」煒曰：「奸僞之人，欲矯天命以惑人者，乃假符瑞、託蓍龜以自重。魏主握符璽，據中州，受命何疑，而更反真為僞，取決於金像乎？」裕曰：「傳國璽果安在？」煒曰：「在鄴」裕曰：「張舉言在襄國。」煒曰：「殺胡之日，在鄴者殆無孑遺，時有迸漏者，皆潛伏溝瀆中耳，彼安知璽之所在乎。彼求救者為妄誕之辭，無所不可，況一璽乎？」
雋猶以張舉之言為信，乃積柴其旁，使裕以其私誘之曰：「君更孰思，無為徒取灰滅。」煒正色曰：「石氏貪暴，親帥大兵攻燕國都，雖不克而返，然志在必取。故運資糧、聚器械於東北者，非以相資，乃欲相滅也。魏主誅翦石氏，雖不為燕，臣子之心，聞仇讎之滅，義當如何。而更為彼責我，不亦異乎。吾聞死者骨肉下於土，精魂升於天。蒙君之惠，速益薪縱火，使僕得上訴於帝足矣。」左右請殺之，雋曰：「彼不憚殺身以徇其主，忠臣也。且冉閔有罪，使臣何預焉。」使出就館。夜，使其鄉人趙瞻往勞之，且曰：「君何不以實言。王怒，欲處君於遼、碣之表，奈何？」煒曰：「吾結髮以來，尚不欺布衣，況人主乎。曲意苟合，性所不能。直情盡言，雖沈東海，不敢避也。」遂臥向壁，不復與瞻言。瞻具以白雋，雋乃囚煒於龍城。
三月，姚襄及趙汝陰王琨各引兵救襄國。冉閔遣車騎將軍胡陸拒襄於長蘆，將軍孫威拒琨於黃丘，皆敗還，士卒略盡。
閔欲自出擊之，衛將軍王泰諫曰：「今襄國未下，外救雲集，若我出戰，必腹背受敵，此危道也。不若固壘以挫其銳，徐觀其釁而擊之。且陛下親臨行陳，如失萬全，則大事去矣。」閔將止，道士法饒進曰：「陛下圍襄國經年，無尺寸之功，今賊至又避不擊，將何以使將士乎。且太白入昴，當殺胡王，百戰百克，不可失也。」閔攘袂大言曰：「吾戰決矣，敢沮眾者斬。」乃悉眾出與襄、琨戰。悅綰適以燕兵至，去魏兵數里，疏布騎卒，曳柴揚塵，魏人望之恟懼。襄、琨、綰三面擊之，趙王祇自後衝之，魏兵大敗。閔與十餘騎走還鄴。降胡慄特康等執大單于胤及左僕射劉琦以降趙，趙王祇殺之。胡睦及司空石璞、尚書令徐機、中書監盧諶等並將士死者凡十餘萬人。閔潛還，人無知者。鄴中震恐，訛言閔已沒。射聲校尉張艾請閔親郊以安眾心，閔從之，訛言乃息。閔支解法饒父子，贈韋謏大司徒。姚襄還灄頭，姚弋仲怒其不擒閔，杖之一百。
初，閔之為趙相也，悉散倉庫以樹私恩，與羌胡相攻，無月不戰。趙所徙青、雍、幽、荊四州之民及氐、羌、胡、蠻數百萬口，以趙法禁不行，各還本土，道路交錯，互相殺掠，其能達者什有二三，中原大亂，因以饑疫，人相食，無復耕者。
趙王祇使其將劉顯帥眾七萬攻鄴，軍於明光宮，去鄴二十三里。魏主閔恐，召王泰，欲與之謀。泰恚前言之不從，辭以瘡甚。閔親臨問之，泰固稱疾篤。閔怒，還宮，謂左右曰：「巴奴，乃公豈假汝為命邪。要將先滅羣胡，卻斬王泰。」乃悉眾出戰，大破顯軍，追奔至陽平，斬首三萬餘級。顯懼，密使請降，求殺祇以自效，閔乃引歸。會有告王泰欲反入秦者，閔殺之。夷其三族。
夏四月，渤海人逢約因趙亂，擁眾數千家附於魏，魏以約為渤海太守。故太守劉準，隗之兄子也。土豪封放，弈之從弟也。別聚眾自守。閔以準為幽州刺史，與約中分渤海。
燕王雋使封弈討約，使昌黎太守高開討準、放。開，瞻之子也。弈引兵直抵約壘，遣人謂約曰：「相與鄉里，隔絕日久，會遇甚難。時事利害，人各有心，非所論也。願單出一相見，以寫佇結之情。」約素信重弈，即出見弈於門外，各屏騎卒，單馬交語。弈與論敘平生畢，因說之曰：「與君累世同鄉，情相愛重，誠欲君享祚無窮。今既獲展奉，不可不盡所懷，冉閔乘石氏之亂，奄有成資，是宜天下服其強矣，而禍亂方始，固知天命不可力爭也。燕王弈世戴德，奉義討亂，所徵無敵，今已都薊，南臨趙、魏，遠近之民，襁負歸之。民厭荼毒，咸思有道。冉閔之亡，匪朝伊夕，成敗之形，昭然易見。且燕王肇開王業，虛心賢雋。君能翻然改圖，則功參絳、灌，慶流苗裔，孰與為亡國將，守孤城以待外至之禍哉。」約聞之，悵然不言。弈給使張安有勇力，弈豫戒之，俟約氣下，安突前持其馬鞚因挾之而馳。至營，弈與坐，謂曰：「君計不能自決，故相為決之，非欲取君以邀功，乃欲全君以安民也。」高開至渤海，準、放迎降。雋以放為渤海太守，準為右司馬，約參軍事。以約誘於人而遇獲，更其名曰釣。
劉顯弒趙王祇及其丞相樂安王炳、太宰趙庶等十餘人，傳首於鄴。驃騎將軍石寧奔柏人。魏主閔焚祇首於通衢，拜顯上大將軍、大單于、冀州牧。秋七月，劉顯復引兵攻鄴，魏主閔擊敗之。顯還，稱帝於襄國。
八月，燕王雋遣慕容恪攻中山，慕容評攻王午於魯口。魏中山太守上谷侯龕閉城拒守。恪南徇常山，軍於九門，魏趙郡太守遼西李邽舉郡降，恪厚撫之，將邽還圍中山，侯龕乃降。恪入中山，遷其將帥、土豪數十家詣薊，餘皆安堵，軍令嚴明，秋毫不犯。慕容評至南安，王午遣其將鄭生拒戰，評擊斬之。
悅綰還自襄國，雋乃知張舉之妄而殺之。常煒有四男二女在中山，雋釋煒之囚，使諸子就見之。煒上疏謝恩，雋手令答曰：「卿本不為生計，孤以州里相存耳。今大亂之中，諸子盡至，豈非天之意邪。天且念卿，況於孤乎？」賜妾一人，谷三百斛，使居凡城。以北平太守孫興為中山太守，興善能緩撫，中山遂安。
冬十一月，逢釣亡歸渤海，招集舊眾以叛燕。樂陵太守賈堅使人告諭鄉人，示以成敗，釣部眾稍散，遂來奔。
八年春正月，劉顯攻常山，魏主閔留大將軍蔣幹使輔太子智守鄴，自將八千騎救之。顯大司馬清河王寧以棗強降魏。閔擊顯，敗之，追奔至襄國。顯大將軍曹伏駒開門納閔，閔殺顯及其公卿已下百餘人，焚襄國宮室，遷其民於鄴。趙汝陰王琨以其妻妾來奔，斬於建康市，石氏遂絕。
魏主閔既克襄國，因遊食常山、中山諸郡。趙立義將軍段勤聚胡羯萬餘人保據繹幕，自稱趙帝。夏四月甲子，燕王雋遣慕容恪等擊魏，慕容霸等擊勤。
魏主閔將與燕戰，大將軍董閏、車騎將軍張溫諫曰：「鮮卑乘勝鋒銳，且彼眾我寡，請且避之，俟其驕墮，然後益兵以擊之。」閔怒曰：「吾欲以此眾平幽州，斬慕容雋，今遇恪而避之，人謂我何。」司徒劉茂、特進郎闓相謂曰：「吾君此行，必不還矣。吾等何為坐待戮辱。」皆自殺。
閔軍於安喜，慕容恪引兵從之。閔趣常山，恪追之，丙子，及於魏昌之廉臺。閔與燕兵十戰，燕兵皆不勝。閔素有勇名，所將兵精銳，燕人憚之。慕容恪巡陳，諭將士曰：「冉閔勇而無謀，一夫敵耳。其士卒饑疲，甲兵雖精，其實難用，不足破也。」閔以所將多步卒，而燕皆騎兵，引兵將趣林中。恪參軍高開曰：「吾騎兵利平地，若閔得入林，不可復製。宜亟遣輕騎邀之，既合而陽走，誘致平地，然後可擊也。」恪從之。魏兵還就平地，恪分軍為三部，謂諸將曰：「閔性輕銳，又自以眾少，必致死於我。我厚集中軍之陳以待之，俟其合戰，卿等從旁擊之，無不克矣。」乃擇鮮卑善射者五千人，以鐵鎖連其馬，為方陳而前。閔所乘駿馬曰朱龍，日行千里。閔左操雙刃矛，右執鉤戟，以擊燕兵，斬首三百餘級。望見大幢，知其為中軍，直衝之。燕兩軍從旁夾擊，大破之，圍閔數重。閔潰圍東走二十餘里，朱龍忽斃，為燕兵所執。燕人殺魏僕射劉羣，執董閔、張溫及閔皆送於薊。閔子操奔魯口。高開被創而卒。慕容恪進屯常山，雋命恪鎮中山。
己卯，冉閔至薊。雋大赦。立閔而責之曰：「汝奴僕下才，何得妄稱帝。」閔曰：「天下大亂，爾曹夷狄禽獸之類猶稱帝，況我中土英雄，何為不得稱帝邪？」雋怒，鞭之三百，送於龍城。
慕容霸軍至繹幕，段勤與弟思聰舉城降。甲申，雋遣慕容評及中尉侯龕帥精騎萬人攻鄴。癸巳，至鄴，魏蔣幹及太子智閉城拒守，城外皆降於燕。劉寧及弟崇帥胡騎三千奔晉陽。
五月，鄴中大饑，人相食，故趙時宮人被食略盡。蔣幹遣侍中繆嵩、詹事劉猗奉表請降，且求救於謝尚。庚寅，燕王雋廣威將軍慕容軍、殿中將軍慕輿根、右司馬皇甫真等帥步騎二萬助慕容評攻鄴。
辛卯，燕人斬冉閔於龍城。會大旱、蝗，燕王雋謂閔為崇，遣使祀之，諡曰悼武天王。
初，謝尚使戴施據枋頭，施聞蔣幹求救，乃自倉垣徙屯棘津，止幹使者求傳國璽。劉猗使繆嵩還鄴白乾，幹疑尚不能救，沈吟未決。
六月，施帥壯士百餘人，入鄴，助守三臺，紿之曰：「今燕寇在外，道路不通，璽未敢送也。卿且出以付我，我當馳白天子。天子聞璽在吾所，信卿至誠，必多發兵糧以相救餉。」幹以為然，出璽付之。施宣言使督護何融迎糧，陰令懷璽送於枋頭。甲子，蔣幹帥銳卒五千及晉兵出戰，慕容評大破之，斬首四千級，幹脫走入城。
秋七月，王午聞魏敗，時鄧恆已死，午自稱安國王。八月戊辰，燕王雋遣慕容恪、封奕、陽騖攻之，午閉城自守，送冉操詣燕軍，燕人掠其禾稼而還。
庚午，魏長水校尉馬願等開鄴城納燕兵，戴施、蔣幹懸縋而下，奔於倉垣。慕容評送魏後董氏、太子智、太尉申鍾、司空條攸等及乘輿、服御於薊。尚書令王簡、左僕射張幹、右僕射郎肅皆自殺。燕王雋詐雲董氏得傳國璽獻之，賜號奉璽君，賜冉智爵海賓侯，以申鍾為大將軍右長史，命慕容評鎮鄴。
謝尚自枋頭迎傳國璽至建康，百僚畢賀。
冬十月，故趙將擁兵據州郡者各遣使降燕，燕王雋以王擢為益州刺史，夔逸為秦州刺史，張平為幷州刺史，李歷為兗州刺史，高昌為安西將軍，劉寧為車騎將軍。
慕容恪屯安平，積糧治攻具，將討王午。丙戌，中山蘇林起兵於無極，自稱天子。恪自魯口還討林。閏月戊子，燕王雋遣廣威將軍慕輿根助恪攻林，斬之。王午為其將秦興所殺。呂護殺興，復自稱安國王。
燕羣僚共上尊號於燕王雋，雋許之。十一月丁卯，始置百官，以國相封奕為太尉，左長史陽騖為尚書令，右司皇甫真為尚書左僕射，尚書令張悕為右僕射，其餘文武拜授有差。戊辰雋，即皇帝位，大赦。自謂獲傳國璽，改元元璽。追尊武宣王為高祖武皇帝，文明王為太祖文明皇帝。時晉使適至燕，雋謂曰：「汝還白汝天子，我承人之，為中國所推，己為帝矣。」改司州為中州，建留臺於龍都。以玄菟太守乙逸為尚書，專委留務。

