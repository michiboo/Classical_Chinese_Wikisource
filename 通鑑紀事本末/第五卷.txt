
漢成帝元延四年春正月，中山王興、定陶王欣皆來朝。中山王獨從傅，定陶王盡從傅、相、中尉。上怪之，以問定陶王，對曰：「令，諸侯王朝，得從其國二千石。傅、相、中尉皆國二千石，故盡從之。」上令誦《詩》，通習，能說。他日問中山王「獨從傅，在何法令。」不能對。令誦《尚書》，又廢。及賜食於前，後飽。起下，襪系解。帝由此以為不能，而賢定陶王，數稱其材。是時，諸侯王唯二人於帝為至親。定陶王祖母傅太后隨王來朝。私賂遺趙皇后、昭儀及驃騎將軍王根。後、昭儀、根見上無子，亦欲豫自結，為長久計，皆更稱定陶王，勸帝以為嗣。帝亦自美其材，為加元服而遣之，時年十七矣。
綏和元年春正月，上召丞相翟方進、御史大夫孔光、右將軍廉褒、後將軍朱博入禁中，議中山、定陶王誰宜為嗣者。方進、根褒、博皆以為「定陶王，帝弟之子。《禮》曰：昆弟之子猶子也，為其後者為之子也。定陶王宜為嗣。」光獨以為「禮，立嗣以親。以《尚書盤庚》殷之及王為比，兄終弟及。中山王，先帝之子，帝親弟，宜為嗣。」上以中山王不材，又禮，兄弟不得相入廟，不從光議。二月癸丑，詔立定陶王欣為皇太子，封中山王舅諫大夫馮參為宜鄉侯，益中山國三萬戶以慰其意。使執金吾任宏守大鴻臚，持節徵定陶王。定陶王謝曰：「臣材質不足以假充太子之宮，臣願且得留國邸，旦夕奏問起居，俟有聖嗣，歸國守藩。」書奏，天子報聞。戊午，孔光以議不合意，左遷廷尉何武為御史大夫。
秋八月，中山孝王興薨。
冬十月，上以太子既奉太宗後，不得顧私親。十一月，立楚孝王孫景為定陶王，以奉恭王后。初，太子之幼也，王祖母傅太后躬自養視。及為太子，詔「傅太后與太子與母丁姬自居定陶國邸，不得相見」。頃之，王太后欲令傅太后、丁姬十日一至太子家，帝曰：「太子承正統，當共養陛下，不得復顧私親。」王太后曰：「太子小而傅太后抱養之，今至太子家，以乳母恩耳，不足有所妨。」於是令傅太后得至太子家，丁姬以不養太子，獨不得。
二年三月丙戌。帝崩於未央宮。
夏四月丙午，太子即皇帝位，尊皇太后曰太皇太后。太皇太后令傅太后、丁姬十日一至未央宮。
有詔問丞相、大司空「定陶共王太后宜當何居？」丞相孔光素聞傅太后為人剛暴，長於權謀，自帝在襁褓，而養長教道至於成人，帝之立又有力。光心恐傅太后與政事，不欲與帝旦夕相近，即議以為「定陶太后宜改築宮。」大司空何武曰：「可居北宮。」上從武言。北宮有紫房復道通未央宮，傅太后果從復道朝夕至帝所，求欲稱尊號，貴寵其親屬，使上不得由直道行。高昌侯董宏希指，上書言：「秦莊襄王母本夏氏，而為華陽夫人所子，及即位後，俱稱太后。宜立定陶共王后為帝太后。」事下有司，大司馬王莽、左將軍、關內侯、領尚書事師丹劾奏宏「知皇太后至尊之號，天下一統，而稱引亡秦以為比諭，詿誤聖朝，非所宜言，大不道。」上新立，謙讓，納用莽、丹言，免宏為庶人。傅太后大怒，要上，欲必稱尊號，上乃白太皇太后，令下詔尊定陶恭王為恭皇。
五月丙戌，立皇后傅氏，傅太后從弟晏之子也。詔曰：「《春秋》，母以子貴。宜尊定陶太后曰恭皇太后，丁姬曰恭皇后，各置左右詹事，食邑如長信宮、中宮」追尊傅父為崇祖侯，丁父為褒德侯。封舅丁明為陽安侯，舅子滿為平周侯，皇后父晏為孔鄉侯，皇太后弟侍中、光祿大夫趙欽為新城侯。
傅太后從弟右將軍喜，好學問，有志行，眾庶歸望於喜。初，上官之爵外親也，喜獨執謙稱疾。傅太后始與政事，數諫之，由是傅太后不欲令喜輔政。庚午，賜喜黃金百斤，上右將軍印授，以光祿太夫養病。大司空何武、尚書令唐令皆上書言：「喜行義修潔，忠誠憂國，內輔之臣也。今以寢病一旦遣歸，眾庶失望，皆曰：傅氏賢子，以論議不合於定陶太后，故退，百寮莫不為國恨之。忠臣，社稷之衛，魯以季友治亂，楚以子玉輕重，魏以無忌折衝，項以范增存亡。百萬之眾，不如一賢，故秦行千金以間廉頗，漢散萬金以疏亞父。喜立於朝，陛下之光輝，傅氏之廢興也。」上亦自重之，故尋復進用焉。
九月庚申，地震，自京師到北邊郡國三十餘處，壞城郭，凡壓殺四百餘人。人以災異問待詔李尋，對曰：「夫日者，眾陽之長，人君之表也。君不修道，則日失其度，闇昧無光。間者日尤不精，光明侵奪失色，邪氣珥蜺數作。小臣不知內事，竊以日視陛下，志操衰於始初多矣。唯陛下執幹剛之德，強志守度，母聽女謁、邪臣之態，諸保阿、乳母甘言悲辭之託，斷而勿聽，勉強大誼，絕小不忍。良有不得已，可賜以貨財，不可私以官位，誠皇天之禁也。臣聞月者，眾陰之長、妃後、大臣、諸侯之象也。閒者月數為變，此為母后與政亂朝，陰陽俱傷，兩不相便。外臣不知朝事，竊信天文，即如此，近臣已不足仗矣。唯陛下親求賢士，無強所惡，以崇社稷，尊強本朝。臣聞五行以水為本，水為準平，王道公正修明，則百川理，落脈通。偏黨失綱，則涌溢為敗。今汝、潁漂涌，與雨水併為民害，此這《詩》所謂百川沸騰，咎在皇甫卿士之屬。唯陛下少抑外家親大臣。臣聞地道柔靜，陰之常義也。閒者關東地數震，宜務崇陽抑陰以救其咎，固志建威，閉絕私路，拔進英雋，退不任職，以強本朝。夫本強則精神折衝。本弱則招殃致凶，為邪謀所陵。聞往者淮南王作謀之時，其所難者獨有汲黯，以為公孫弘等不足言也。弘，漢之名相，於今亡比，而尚見輕，何況無弘之屬乎？故曰朝廷無人，則為賊亂所輕，其道自然也。」
冬十月癸酉，師丹為大司空。丹見上多所匡改成帝之政，乃上書言：「古者，諒暗不言，聽於冢宰。三年無改於父之道。前大行屍柩在堂，而官爵臣等以及親屬，赫然皆貴寵，封舅為陽安侯，皇后尊號未定，豫封父為孔鄉侯。出侍中王邑、射聲校尉王邯等，詔書比下，變動政事，卒暴無漸。臣縱不能明陳大義，復曾不能牢讓爵位，相隨空受封侯，增益陛下之過。閒者郡國多地動水，流出殺人民，日月不明，五星失行，此皆舉錯失中，號令不定，法度失理，陰陽溷濁之應也。臣伏惟人情無子，年雖六七十，猶博取而廣求。孝成皇帝深見天命，燭知至德，以壯年克己，立陛下為嗣。先帝暴棄天下，而陛下繼體，四海安寧，百姓不懼，此先帝聖德，當合天人之功也。臣聞天威不違顏咫尺，願陛下深思先帝所以建立陛下之意，且克己躬行，以觀羣下之從化。天下者，陛下之家也，肺附何患不富貴，不宜倉卒若是，其不長久矣。」丹書數十上，多切直之言。
傅太后從弟子遷在左右，尤傾邪，上惡之，免官，遣歸故郡。傅太后怒，上不得已，復留遷。丞相光與大司空丹奏言：「詔書前後相反，天下疑惑，無所取信。臣請歸遷故郡，以銷奸黨。」卒不得遣，復為侍中。其逼於傅太后，皆此類也。
哀帝建平元年正月丁酉，光祿大夫傅喜為大司馬，封高武侯。
秋九月，郎中令冷褒、黃門郎段猶等復奏言：「定陶共皇太后、共皇后皆不宜復引定陶藩國之名以冠大號。車馬、衣服宜皆稱皇之意，置吏二千石以下，各供厥職。又宜為共皇立廟京師。」上覆下其議。羣下多順指，言：「母以子貴，宜立尊號以厚孝道」。唯丞相光、大司馬喜、大司空丹以為不可。丹曰：「聖王制禮，取法於天地。尊卑者，所以正天地之位，不可亂也。今定陶共皇太后、共皇后以「定陶共。」為號者，母從子、妻從夫之義也。欲立官置吏，車服與太皇太后並，非所以明「尊無二上。」之義也。定陶共皇號諡已前定，義不得復改。禮父為士，子為天子，祭以天子，其屍服以士服。子無爵父之義，尊父母也。為人後者為之子，故為所後服斬衰三年，而降其父母期，明尊本祖而重正統也。孝成皇帝聖恩深遠，故為共王立後，奉承祭祀，令共皇長為一國太祖，萬世不毀，恩義已備。陛下既繼體先帝，持重大宗，承宗廟、天地、社稷之祀，義不可復奉定陶共皇，祭入其廟。今欲立廟於京師，而使臣下祭之，是無主也。又親盡當毀，空去一國太祖不墮之祀，而就無主當毀不正之禮，非所以尊厚共皇也。」丹由是浸不合上意。
會有上書言：「古者以龜貝為貨，今以錢易之，民以故貧，宜可改弊。」上以問丹，丹對言可改。章下有司議，皆以為「行錢以來久，卒難變易」。丹老人，忘其前語，復從公卿議。又丹使吏書奏，吏私寫其草。丁、傅子弟聞之，使人上書告：「丹上封事，行道人偏持其書」。上以問將軍、中朝臣，皆對曰：「忠臣不顯諫。大臣奏事，不宜漏泄，宜下廷尉治。」事下廷尉，劾丹大不敬，事未決，給事中、博士申咸、炔欽上書言：「丹經行無比，自近世無臣能若丹者少。發憤懣，奏封事，不及深思遠慮，使主簿書，漏泄之過不在丹，以此貶黜，恐不厭眾心。」上貶咸、欽秩各二等，遂策免丹曰：「朕惟君位尊任重，懷諼迷國，進退違命，反覆異言，甚為君恥之。以君嘗託傳位，未忍考於理，其上大司空高樂侯印綬，罷歸。」
尚書令唐林上疏曰：「竊見免大司空策書，泰深痛切。君子作文，為賢者諱。丹，經為世儒宗，德為國黃耇，親傅聖躬，位在三公，所坐者微，海內未見其大過。事既以往，免爵太重。京師識者咸以為宜復丹爵邑，使奉朝請。唯陛下裁覽眾心，有以尉復師傅之臣。」上從林言，下詔賜丹爵關內侯。
二年，丁、傅宗族驕奢，皆嫉傅喜之恭儉。又傅太后欲求稱尊號，與成帝母齊尊。喜與孔光、師丹共執以為不可。上重違大臣正議，又內迫傅太后，依違者連歲。傅太后大怒，上不得己，先免師丹以感動喜，喜終不順。朱博與孔鄉侯傅晏連結，共謀成尊號事，數燕見，奏封事，毀短喜及孔光。丁丑，上遂策免喜，以侯就第。
夏四月，傅太后又自詔丞相、御史大夫曰：「高武侯附下罔上，與故大司空丹同心背畔，放命圯族，不宜奉朝請，其遣就國。」
丞相孔光自先帝時議繼嗣，有持異之隙，又重忤傅太后指，由是傅氏在位者與朱博為表裏，共毀譖光。乙亥，策免光為庶人。以御史大夫朱博為丞相，封陽鄉侯。
朱博既為丞相，上遂用其議，下詔曰：「定陶共皇之號，不宜復稱定陶。尊共皇太后曰帝太太后，稱永信宮。共皇后曰帝太后，稱中安宮。為共皇立寢廟於京師，比宣帝父悼皇考制度。」於是四太后各置少府、太僕，秩皆中二千石。傅太后既尊后，尤驕，與太皇太后語，至謂之「嫗」。時丁、傅以一二年間暴興尤盛，為公卿列侯者甚眾。然帝不甚假以權，勢不如王氏在成帝世也。
丞相博、御史大夫玄奏言：「前高昌侯宏，首建尊號之議，而為關內侯師丹所劾奏，免為庶人。時天下衰粗，委政于丹，丹不深惟褒廣尊號之義，而妄稱說，抑貶尊號，虧損孝道，不忠莫大焉。陛下仁聖，昭然定尊號，宏以忠孝復封高昌侯。丹惡逆暴着，雖蒙赦令，不宜有爵邑，請免為庶人。」奏可。
諫大夫楊宣上封事言：「孝成皇帝深惟宗廟之重，稱述陛下至德以承天序，聖策深遠，恩德至厚。惟念先帝之意，豈不欲以陛下自代，奉承東宮哉。太皇太后春秋七十，數更憂傷，敕令親屬引領以避丁、傅，行道之人為之隕涕。況於陛下時登高遠望，獨不慚於延陵乎？」帝深感其言，復封成都侯商中子邑為成都侯。
六月庚申，帝太后丁氏崩，詔歸葬定陶共皇之園。
秋七月，傅太后怨傅喜不已，使孔鄉侯晏風丞相朱博令奏免喜侯。博與御史大夫趙玄議之，玄言：「事已前決，得無不宜。」博曰：「已許孔鄉侯矣。匹夫相要，尚相得死，何況至尊。博唯有死耳。」玄即許可。博惡獨斥奏喜，以故大司空汜鄉侯何武前亦坐過免就國，事與喜相似，即並奏「喜、武前在位，皆無益於治，雖已退免，爵土之封，非所當也，皆請免為庶人。」上知傅太后素常怨喜，疑博、玄承指，即召玄詣尚書問狀，玄辭服。有詔「左將軍彭宣與中朝者雜問。」宣等奏劾「博、玄、晏皆不道，不敬，請召詣廷尉詔獄」。上減玄死罪三等，削晏戶四分之一，假謁者節召丞相詣廷尉，博自殺，國除。
冬十月，上欲令丁、傅處爪牙官，以光祿勳丁望為左將軍。
四年春正月，上欲封傅太后從父弟侍中、光祿大夫商，尚書僕射平陵鄭崇諫曰：「孝成皇帝封親舅五侯，天為赤黃，晝昏，日中有黑氣。孔鄉侯，皇后父，高武侯以三公封，尚有因緣。今無故欲復封商，壞亂制度，逆天人之心，非傅氏之福也。臣願以身命當國咎。」崇因持詔書案起。傅太后大怒，曰：「何有為天子乃反為一臣所顓制邪？」二月癸卯，上遂下詔封商為汝昌侯。夏六月，尊帝太太后為皇太太后。
元壽元年春正月辛丑朔，詔將軍、中二千石舉明習兵法者各一人，因就拜孔鄉侯傅晏為大司馬、衛將軍，陽安侯丁明為大司馬、驃騎將軍。
是日，日有食之。上詔公卿大夫悉心陳過失，又令舉賢良、方正、能直言者各一人。前涼州刺史杜鄴以方正對策曰：「臣聞陽尊陰卑，天之道也。是以男雖賤，各為其家陽。女雖貴，猶為其國陰。故禮明三從之儀，雖有父母之德，必繫於子。昔鄭伯隨姜氏之慾，終有叔段篡國之禍。周襄王內迫惠後之難，而遭居鄭之危。漢興，呂太后權私親屬，幾危社稷。竊見陛下約儉正身，欲與天下更始，然嘉瑞未應，而日食、地。案《春秋》災異，以指象為言語。日食，明陽為陰所臨。坤以法地，為土，為母，以安靜為德。震，不陰之效也。佔象甚明，臣敢不直言其事。昔曾子問從令之義，孔子曰：是何言與。善閔子騫守禮不苟從親，所行無非理者，故無可間也。今諸外家兄弟，無賢不肖，並侍帷幄，布在列位，或典兵衛，或將軍屯，寵意並於一家，積貴之勢，世所希見、所希聞也。至乃並置大司馬、將軍之官，皇甫雖盛，三桓雖隆，魯為作三軍，無以甚此。當拜之日，晻然日食。不在前後，臨事而發者，明陛下謙遜無專，承指非一，所言輒聽，所欲輒隨，有罪惡者不坐辜罰，無功能者畢受官爵，流漸積猥，過在於是，欲令昭昭以覺聖朝。昔詩人所刺，《春秋》所譏，指象如此，殆不在他。由後視前，忿邑非之。逮身所行，不自鏡見，則以為可，計之過者。願陛下加致精誠，思承始初，事稽諸古，以厭下心，則黎庶羣生無不說喜。上帝百神收還威怒，禎祥福祿，何嫌不報。」
丁巳，皇太太后傅氏崩，合葬渭陵，稱孝元傅皇后。
二年六月戊午，帝崩於未央宮。大司馬王莽白太皇太后，以定陶共王太后與孔鄉侯晏同心合謀，背恩忘本，專恣不軌，徙孝哀皇后退就桂宮。傅氏、丁氏皆免官爵歸故郡，傅晏將妻子徙合浦。獨下詔褒揚傅喜曰：「高武侯喜資性端愨，論議忠直，雖與故定陶太后有屬，終不順指從邪，介然守節，以故斥逐就國。《傳》不云乎：歲寒然後知松柏之後凋也。其還喜長安，位特進，奉朝請。」喜雖外見褒賞，孤立憂懼，後復遣就國，以壽終。莽又貶傅太后號為定陶共王母，丁太后號曰丁姬。
平帝元始五年，莽奏言：「共王母、丁姬，前不臣妾，冢高與元帝山齊，懷帝太后、皇太后璽綬以葬。請發共王母及丁姬冢，取其璽綬。徙共王母歸定陶，葬共王冢次。」太后以為既已之事，不須復發。莽固爭之，太后詔因故棺改葬之。莽奏「共王母及丁姬棺皆名梓宮，珠玉之衣，非藩妾服。請更以木棺代，去珠玉衣。葬丁姬媵妾之次。」奏可。公卿在位皆阿莽指，入錢帛、遣子弟及諸生、四夷凡十餘萬人，操持作具，助將作掘平共王母、丁姬故冢，周棘其處，以為世戒雲。
漢哀帝建平四年二月，駙馬都尉、侍中雲陽董賢得幸於上，出則參乘，入御左右，賞賜累鉅萬，貴震朝廷。常與上臥起。嘗晝寢，偏籍上袖。上欲起，賢未覺，不欲動賢，乃斷袖而起。又詔賢妻得通引籍殿中，止賢廬。又召賢女弟以為昭儀，位次皇后。昭儀及賢與妻旦夕上下，並侍左右。以賢父恭為少府，賜爵關內侯。詔將作大匠為賢起大第北闕下，重殿，洞門，土木之功，窮極技巧。賜武庫禁兵、上方珍寶。其選物上弟盡在董氏，而乘輿所服乃其副也。及至東園祕器，珠襦、玉柙，豫以賜賢，無不備具。又令將作為賢起冢塋義陵旁，內為便房，剛柏題湊，外為徼道，周垣數里，門闕罘罳甚盛。鄭崇以賢貴寵過度諫上，由是重得罪。
三月，上欲侯董賢而未有緣，侍中傅嘉勸上定息夫躬、孫寵告東平本章，去宋弘，更言因董賢以聞，欲以其功侯之，皆先賜爵關內侯。頃之，上欲封賢等而心憚王嘉，乃先使孔鄉侯晏持詔書示丞相、御史。於是嘉與御史大夫賈延上封事言：「竊見董賢等三人始賜爵，眾庶匈匈，咸曰賢貴，其餘並蒙恩。至今流言未解。陛下仁恩於賢等不已，宜暴賢等本奏語言，延問公卿、大夫、博士、議郎，考合古今，明正其義，然後乃加爵土。不然，恐大失眾心，海內引領而議。暴評其事，必有言當封者，在陛下所從，天下雖不說，咎有所分，不獨在陛下。」上不得已，且為之止。
秋八月辛卯，上下詔切責公卿曰：「昔楚有子玉得臣，晉文為之側席而坐。近事，汲黯折淮南之謀。今東平王雲等至有圖弒天子逆亂之謀者，是公卿股肱，莫能悉心、務聰明以銷厭未萌故也。賴宗廟之靈，侍中、駙馬都尉賢等發覺以聞，咸伏厥辜。《書》不云乎，用德章厥善，其封賢為高安侯。」
上使中黃門發武庫兵前後十輩，送董賢及上乳母王阿舍。執金吾母將隆奏言：「武庫兵器，天下公用，國家武備，繕治造作，皆度大司馬錢。大司農錢，自乘輿不以給共養。共養勞賜，一出少府。蓋不以本藏給末用，不以民力共浮費，別公私，示正路也。古者諸侯、方伯得顓征伐，乃賜斧鉞，漢家邊吏職任距寇，亦賜武庫兵，皆任事然後蒙之。《春秋》之誼，家不藏甲，所以抑臣威損私力也。今賢等便嬖弄臣，私恩微妾，而以天下公用給其私門，契國威器，供其家備，民力分於弄臣，武兵設於微妾，建立非宜，以廣驕僭，非所以示四方也。孔子曰：奚取於三家之堂。臣請收還武庫。」上不說。
諫大夫渤海鮑宣上書曰：「竊見孝成皇帝時，外親持權，人人牽引所私以充塞朝廷，妨賢人路，濁亂天下，奢泰亡度，窮困百姓，是以日食且十，彗星四起。危亡之徵，陛下所親見也。今奈何反覆劇於前乎？今民有七亡：陰陽不和，水旱為災，一亡也。縣官重責，更賦租稅，二亡也。貪吏並公，受取不已，三亡也。豪強大姓，蠶食無厭，四亡也。苛吏繇役，失農桑時，五亡也。部落鼓鳴，男女遮列，六亡也。盜賊劫略，取民財物，七亡也。七亡尚可，又有七死：酷吏毆殺，一死也。治獄深刻，二死也。冤陷無辜，三死也。盜賊橫發，四死也。怨讎相殘，五死也。歲惡饑餓，六死也。時氣疾疫，七死也。民有七亡而無一得，慾望國安，誠難。民有七死而無一生，慾望刑措，誠難。此非公卿、守相貪殘成化之所致邪。羣臣幸得居尊官，食重祿，豈有肯加惻隱於細民，助陛下流教化者邪。志但在營私家，稱賓客，為奸利而已。以苟容曲從為賢，以拱默尸祿為智，謂如臣宣等為愚。陛下擢臣巖穴，誠冀有益毫毛，豈徒欲使臣美食大官，重高門之地哉。天下，乃皇天之天下也。陛下上為皇天子，下為黎庶父母，奈何獨私養外親與倖臣董賢，多賞賜以大萬數，使奴從、賓客，漿酒藿肉，蒼頭廬兒，皆用致富，非天意也。」宣語雖刻切，上以宣名儒，優容之。
元壽元年春正月，丞相嘉奏封事曰：「陛下在國之時，好《詩》、《書》，尚儉節，徵來，所過道上稱誦德美，此天下所以迴心也。初即位，易帷帳，去錦繡，乘輿席緣綈繒而已。共皇寢廟比當作，憂閔元元，惟用度不足，以義割恩，輒且止息，今始作治。而駙馬都尉董賢亦起官寺上林中，又為賢治大第，開門鄉北闕，引玉渠灌園池，使者護作，賞賜吏卒，甚於治宗廟。賢母病，長安廚給祠具，道中過者皆飲食。為賢治器，器成，奏御乃行。或物好，特賜其工，自貢獻宗廟、三宮，猶不至此。賢家有賓婚及見親，諸官並共，賜及蒼頭、奴婢人十萬錢。使者護視、發取市物，百賈震動，道路讙譁，羣臣惶惑。詔書罷苑，而以賜賢二千餘頃，均田之制從此墮壞。奢僭放縱，變亂陰陽，災異眾多，百姓訛言，持籌相驚，天惑其意，不能自止。陛下素仁智慎事，今而有此大譏。孔子曰：危而不持，顛而不扶，則將安用彼相矣。臣嘉幸得備位，竊內悲傷，不能通愚忠之信，身死有益於國，不敢自惜。唯陛下慎已之所獨鄉，察眾人之所共疑。往者寵臣鄧通、韓嫣，驕貴失度，逸豫無厭，小人不勝情慾，卒陷罪辜，亂國亡軀，不終其祿，所謂愛之適足以害之者也。宜深覽前世，以節賢寵，全安其命。」上由是於嘉浸不說。
鮑宣上書曰：「陛下父事天，母事地，子養黎民。即位已來，父虧明，母震動，子訛言相驚恐。今日食於三始，誠可畏懼。小民正朔日尚恐毀敗器物，何況於日虧乎？陛下深內自責，避正殿，舉直言，求過失，罷退外親及旁仄素餐之人，徵拜孔光為光祿大夫，發覺孫寵、息夫躬過惡，免官遣就國，眾庶歙然，莫不說喜。天人同心，人心說則天意解矣。乃二月丙戌，白虹幹日，連陰不雨，此天下憂結未解，民有怨望未塞者也。侍中、駙馬都督董賢，本無葭莩之親，但以令色諛言自進，賞賜無度，竭盡府藏，併合三第，尚以為小，復壞暴室。賢父、子坐使天子使者，將作治第，行夜吏卒皆得賞賜，上冢有會，輒太官為供。海內貢獻，當養一君，今反盡之賢家，豈天意與民意邪。天不可久負，厚之如此，反所以害之也。誠欲哀賢，宜為謝過天地，解讎海內，免遣就國，收乘輿器物，還之縣官，如此，可以父子終其性命。不者，海內之所仇，未有得久安者也。孫寵、息夫躬不宜居國，可皆免以視天下。復徵何武、師丹、彭宣、傅喜，曠然使民易視，以應天心，建立大政，興太平之端。」上感大異，納宣言，徵何武、彭宣。拜鮑宣為司隸。
上託傅太后遺詔，令太皇太后下丞相、御史，益封董賢二千戶，及賜孔鄉侯、汝昌侯、陽新侯國。王嘉封還詔書，因奏封事諫曰：「臣聞爵祿、土地天之有也。《書》云：天命有德，五服五章哉。王者代天爵人，尤宜慎之。裂地而封，不得其宜，則眾庶不服，感動陰陽，其害疾自深。今聖體久不平，此臣嘉所內懼也。高安侯賢，佞幸之臣，陛下傾爵位以貴之，單貨財以富之，損至尊以寵之，主威已黜，府藏已竭，唯恐不足。財皆民力所為，孝文皇帝欲起露臺，重百金之費，克己不作。今賢散公賦以施私惠，一家至受千金，往古以來，貴臣未嘗有此，流聞四方，皆同怨之。里諺曰千人所指，無病而死，臣嘗為之寒心。今太皇太后以永信太后遺詔詔丞相、御史，益賢戶，賜三侯國，臣嘉竊感。山崩、地動、日食於三朝，皆陰侵陽之戒也。前賢已再封，晏商再易邑，業緣私橫求，恩已過厚，求索自恣，不知厭足，甚傷尊尊之義，不可以示天下，為害痛矣。臣驕侵罔，陰陽失節，氣感相動，害及身體。陛下寢疾久不平，繼嗣未立，宜思正萬事，順天人之心，以求福祐，奈何輕身肆意，不念高祖之勤苦，垂立制度，欲傳之於無窮哉。臣謹封上詔書，不敢露見，非愛死而不自法，恐天下聞之，故不敢自劾。」
初，廷尉梁相治東平王雲獄時，冬月未盡二旬，而相心疑雲冤獄，有飾辭，奏欲傳之長安，更下公卿覆治。尚書令鞫譚、僕射宗伯鳳以為可許。天子以為相等皆見上體不平，外內顧望，操持兩心，幸雲逾冬，無討賊疾惡主讎之意，免相等皆為庶人。後數月，大赦，嘉薦「相等皆有材行，聖王有計功除過，臣竊為朝廷惜此三人」。書奏，上不能平。後二十餘日，嘉封還益董賢戶事，上乃發怒，召嘉詣尚書，責問，以「相等前坐不忠，罪惡着聞，君時輒以自劾。今又稱譽云為朝廷惜之，何也？」嘉免冠謝罪。
事下將軍朝者，光祿大夫孔光等劾「嘉迷國罔上，不道，請謁者召嘉詣廷尉詔獄」。議郎龔等以為「嘉言事前後相違，宜奪爵土，免為庶人」。永信少府猛等以為「嘉罪名雖應法，大臣括髮關械，祼躬就笞，非所以重國，褒宗廟也。」上不聽。
三月，詔假謁者節，召丞相詣廷尉詔獄。使者既到，府掾、史涕泣，共和藥進嘉，嘉不肯服。主簿曰：「將相不對理陳冤，相踵以為故事，君侯宜引決。」使者危坐府門上，主簿復前進藥。嘉引藥杯以擊地，謂官屬曰：「丞相幸得備位三公，奉職負國，當伏刑都市，以示萬眾。丞相豈兒女子邪，何謂咀藥而死。」嘉遂裝，出見使者，再拜受詔，乘吏小車，去蓋，不冠，隨使者詣廷尉。廷尉收嘉丞相、新甫侯印綬，縛嘉載致都船詔獄。上聞嘉生自詣吏，大怒，使將軍以下與五二千石雜治。吏詰問嘉，對曰：「案事者思得實。竊見相等前治東平王獄，不以云為不當死，欲關公卿，示重慎，誠不見其外內顧望、阿附為雲驗，復幸得蒙大赦。相等皆良善吏，臣竊為國惜賢，不私比三人。」獄吏曰：「苟如此，則君何以為罪。猶當有以負國，不空入獄矣。」吏稍侵辱嘉，嘉喟然仰天嘆曰：「幸得充備宰相，不能進賢退不肖，以是負國，死有餘責。」吏問賢、不肖主名。嘉曰：「賢，故丞相孔光、故大司空何武，不能進。惡，高安侯董賢父子，佞邪亂朝，而不能退。罪當死，死無所恨。」嘉繫獄二十餘日，不食，歐血而死。
十二月庚子，以侍中、駙馬都尉董賢為大司馬、衛將軍，冊曰：「建爾於公，以為漢輔。往悉爾心，匡正庶事，允執其中。」是時賢年二十二，雖為三公，常給事中，領尚書事，百官因賢奏事。以父衛尉恭不宜在卿位，徙為光祿大夫、秩中二千石。弟寬信代賢為駙馬都尉，董氏親屬皆侍中、諸曹、奉朝請，寵在丁、傅之右矣。
初，丞相孔光為御史大夫，賢父恭為御史，事光。及賢為大司馬，與光併為三公，上故令賢私過光。光雅恭謹，知上欲尊寵賢。及聞賢當來也，光警戒衣冠出門待，望見賢車乃卻入。賢至中門，光入合，既下車，乃出，拜謁、送迎甚謹，不敢以賓客鈞敵之禮。上聞之，喜，立拜光兩兄子為諫大夫、常侍。賢由是權與人主侔矣。
是時，成帝外家王氏衰廢，唯平阿侯譚子去疾為侍中，弟閎為中常侍。閎妻父中郎將蕭咸，前將軍望之子也。賢父恭慕之，欲為子寬信求咸女為婦，使閎言之。咸惶恐不敢當，私謂閎曰：「董公為大司馬，冊文言允執其中，此乃堯禪舜之文，非三公故事，長老見者莫不心懼。此豈家人子所能堪邪？」閎性有知略，聞咸言，心亦悟，乃還報恭，深達咸自謙薄之意。恭嘆曰：「我家何用負天下，而為人所畏如是。」意不說。後上置酒麒麟殿，賢父子、親屬宴飲，侍中、中常侍皆在側。上在酒所，從容視賢笑曰：「吾欲法堯禪舜，何如？」王閎進曰：「天下乃高皇帝天下，非陛下之有也。陛下承宗廟，當傳子孫於無窮，統業至重，天子無戲言。」上默然不說。左右皆恐，於是遣閎出歸郎署。
久之，太皇太后為閎謝，復召閎還。閎遂上書諫曰：「臣聞王者立三公，法三光，居之者當得賢人。《易》曰鼎折足，覆公餗，喻三公非其人也。昔孝文皇帝幸鄧通，不過中大夫，武皇帝幸韓嫣，賞賜而已，皆不在大位。今大司馬、衛將軍董賢，無功於漢朝，又無肺腑之連，復無名跡高行以矯世，升擢數年，列備鼎足，典衛禁兵，無功封爵，父子、兄弟橫蒙拔擢，賞賜空竭帑藏，萬民諠譁，偶言道路，誠不當天心也。昔褒神蚖變化為人，實生褒姒，亂周國。恐陛下有過失之譏，賢有小人不知進退之禍，非所以垂法後世也。」上雖不從閎言，多其年少志強，亦不罪也。
二年春正月，匈奴單于及烏孫來朝。單于宴見，羣臣在前，單于怪董賢年少，以問譯。上令譯報曰：「大司馬年少，以大賢居位。」單于乃起，拜賀漢得賢臣。
夏五月甲子，正三公分分職。大司馬、衛將軍董賢為大司馬。
六月戊午，帝崩於未央宮。太皇太后聞帝崩，召大司馬賢，引見東箱，問以喪事調度。賢內憂，不能對，免冠謝。太后曰：「新都侯莽前以大司馬奉送先帝大行，曉習故事，吾令莽佐君。」賢頓首「幸甚」太后遣使者馳召莽，詔尚書，諸發兵符節、百官奏事、中黃門、期門兵皆屬莽。莽以太后指，使尚書劾賢，帝病不親醫藥，禁止賢不得入宮殿司馬中。賢不知所為，詣闕免冠徒跣謝。己未，莽使謁者以太后詔即闕下冊賢曰：「賢年少，未更事理，為大司馬不合眾心，其收大司馬印綬，罷歸第。」即日，賢與妻皆自殺，家惶恐，夜葬。莽疑其詐死，有司奏請發賢棺，至獄診視，因埋獄中。莽又奏董賢父子驕恣奢僭，請收沒入財物縣官。諸以賢為官者，皆免。父恭、弟寬信與家屬徙合浦，母別歸故郡鉅鹿。長安中小民讙譁，鄉其第哭，幾獲盜之。縣官斥賣董氏財凡四十三萬萬。賢所厚吏沛朱詡自劾去大司馬府，買棺衣，收賢屍葬之。莽聞之，以他罪擊殺詡。
漢宣帝甘露三年，太子所幸司馬良娣死，太子悲恚不樂。帝乃令皇后擇後宮家人子可以娛侍太子者，得元城王政君，送太子宮。政君，故繡衣御史賀之孫女也。是歲，生成帝於甲館畫堂，為世適皇孫。帝愛之，自名曰驁，字大孫。
元帝初元二年夏四月丁巳，立太子驁為皇太子。
竟寧元年。初，太子少好經書，寬博謹慎。其後幸酒，樂燕樂，上不以為能。而山陽王康有材藝，母昭儀又愛幸，上以故常有意欲以山陽為嗣。及上寢疾，傳昭儀、山陽王康常在左右，而皇后、太子希得進見。上數問尚書以景帝時立膠東王故事。是時，太子長舅陽平侯鳳為衛尉、侍中，與皇后、太子皆憂，不知所出。史丹以親密臣得侍疾，候上閒獨寢時，丹直入臥內，頓首伏青蒲上，涕泣言曰：「皇太子以適長立，積十餘年，名號繫於百姓，天下莫不歸心。今者道路流言，為國生意，以為太子有動搖之議。審若此，公卿以下必以死爭，不奉詔。臣願先賜死以示羣臣。」上意大感悟，太子由是遂定。
五月壬辰，帝崩於未央宮。六月己未，太子即皇帝位，以元舅侍中、衛尉、陽平侯王鳳為大司馬、大將軍、領尚書事。
成帝建始元年春正月壬子，封舅諸吏、光祿大夫、關內侯王崇為安成侯，賜舅譚、商、立、根、逢時爵關內侯。夏四月，黃霧四塞，詔博問公卿大夫，無有所諱。諫大夫楊興、博士駟勝等對，皆以為陰盛侵陽之氣也。高祖之約，非功臣不侯。今太后諸弟皆以無功為侯，外戚未曾有也，故天為見異。於是大將軍鳳懼，上書乞骸骨，辭職。上優詔不許。
三年，上專欲委任王鳳。八月，策免車騎將軍許嘉，以特進侯就朝位。
四年夏，上悉召前所舉直言之士，詣白虎殿對策，是時上委政王鳳，議者多歸咎焉。谷永知鳳方見柄用，陰欲自託，乃曰：「方今四夷賓服，皆為臣妾，北無薰粥、冒頓之患，南無趙佗、呂嘉之難，三垂晏然，靡有兵革之警。諸侯大者乃食數縣，漢吏制其權柄，不得有為，無吳、楚、燕、梁之勢。百官盤互，親疏相錯，骨肉大臣有申伯之忠，洞洞屬屬，小心畏忌，無重合、安陽、博陸之亂。三者無毛髮之辜，竊恐陛下舍昭昭之白過，忽天地之明戒，聽晻昧之瞽說，歸咎乎無辜，倚異乎政事，重失天心，不可之大者也。」上擢永為光祿大夫。
河平二年上月，上悉封諸舅：王譚為平阿侯，啇為成都侯，立為紅陽侯，根為曲陽侯，逢時為高平侯。五人同日封，故世謂之「五侯」。
三年，劉向以王氏權位太盛，而上方向《詩》、《書》古文，向乃因《尚書》《洪範》，集合上古以來歷春秋、六國至秦、漢符瑞、災異之記，推跡行事，連傳禍福，着其占驗，比類相從，各有條目，凡十一篇，號曰《洪範五行傳論》，奏之。天子心知向忠精，故為鳳兄弟起此論也，然終不能奪王氏權。
四年三月，琅邪太守楊肜與王鳳連昏，其郡有災害，丞相王商按問之。鳳以為請，商不聽，竟奏免肜，奏果寢不下。鳳以是怨商，陰求其短，使頻陽耿定上書，言：「商與父傳婢通，及女弟滛亂，奴殺其私夫，疑商教使」。天子以為闇昧之過，不足以傷大臣。鳳固爭，下其事司隸。太中大夫蜀郡張匡，素佞巧，覆上書極言詆譭商。有司奏請召商詣詔獄。上素重商，知匡言多險，制曰：「勿治」，鳳固爭之。
夏四月壬寅，詔收商丞相印綬。商免相三日，發病，歐血薨，諡曰戾侯。而商子弟親屬為駙馬都尉、侍中、中常侍、諸曹、大夫、郎吏者，皆出補吏，莫得留給事、宿衛者。有司奏請除國邑。有詔「長子安嗣爵為樂昌侯。」
陽朔元年冬，京兆尹泰山王章下獄，死。時大將軍鳳用事，上謙讓無所顓。左右嘗薦光祿大夫劉向少子歆通達有異材，上召見，歆誦讀詩賦，甚說之，欲以為中常侍。召取衣冠，臨當拜，左右皆曰：「未曉大將軍。」上曰：「此小事，何須關大將軍。」左右叩頭爭之，上於是語鳳，鳳以為不可，乃止。
王氏子弟皆卿、大夫、侍中、諸曹，分據勢官，滿朝廷。杜欽見鳳專政泰重，戒之曰：「願將軍由周公之謙懼，損穰侯之威，放武安之慾，毋使范睢之徒得間其說。」鳳不聽。
時上無繼嗣，體常不平。定陶共王來朝，太后與上承先帝意，遇共王甚厚，賞賜十倍於他王，不以往事為纖介，留之京師，不遣歸國。上謂共王「我未有子，人命不諱，一朝有他，且不復相見，爾長留侍我矣。」其後天子疾益有瘳，共王因留國邸，旦夕侍上，上甚親重之。大將軍鳳心不便共王在京師，會日食，鳳因言：「日食，陰盛之象。定陶王雖親，於禮當奉藩在國。今留侍京師，詭正非常，故天見戒，宜遣王之國。」上不得已於鳳而許之。共王辭去，上與相對涕泣而決。
王章素剛直敢言，雖為鳳所舉，非鳳專權，不親附鳳。乃奏封事，言：「日食之咎，皆鳳專權蔽主之過」。上召見章，延問以事。章對曰：「天道聰明，佑善而災惡，以瑞異為符效。今陛下以未有繼嗣，引近定陶王，所以承宗廟，重社稷，上順天心，下安百姓，此正議善事，當有祥瑞，何故致災異。災異之發，為大臣顓政者也。今聞大將軍猥歸日食之咎於定陶王，建遣之國，苟欲使天子孤立於上，顓擅朝事以便其私，非忠臣也。且日食，陰侵陽、臣顓君之咎。今政事大小皆自鳳出，天子曾不一舉手，鳳不自省責，反歸咎善人，推遠定陶王。且鳳誣罔不忠，非一事也。前丞相樂昌侯商，本以先帝外屬，內行篤，有威重，位歷將相，國家柱石臣也。其人守正，不肯屈節隨鳳委曲，卒用閨門之事為鳳所罷，身以憂死，眾庶愍之。又鳳知其小婦弟張美人已嘗適人，於禮不宜配御至尊，託以為宜子，內之後宮，苟以私其妻弟，聞張美人未嘗任身就館也。且羌胡尚殺首子以蕩腸正世，況於天子，而近已出之女也。此三者皆大事，陛下所自見，足以知其餘及他所不見者。鳳不可令久典事，宜退使就第，選中賢以代之。」
自鳳之白罷商，後遣定陶王也，上不能平。及聞章言，天子感悟，納之，謂章曰：「微京兆尹直言，吾不聞社稷計。且唯賢知賢，君試為朕求可以自輔者。」於是章奏封事，薦信都王舅琅琅琊太守馮野王忠信質直，智謀有餘。上自為太子時，數聞野王名，方倚欲以代鳳。章每召見，上輒辟左右。時太后從弟子侍中音獨側聽，具知章言，以語鳳鳳。聞聞之，甚憂懼。杜欽令鳳稱病出就第，上疏乞骸骨，其辭指甚哀。太后聞之，為垂涕，不御食。上少而親倚鳳，弗忍廢，乃優詔報鳳強起之。於是鳳起視事。
上使尚書劾奏章「知野王前以王舅出補吏而私薦之，欲令在朝阿附諸侯。又知張美人體御至尊，而妄稱引羌胡殺子蕩腸，非所宜言。」下章吏。廷尉致其大逆罪，以為「比上夷狄，欲絕繼嗣之端。背畔天子，私為定陶王」。章竟死獄中，妻子徙合浦。自是公卿見鳳，側目而視。
馮野王懼不自安，遂病，滿三月，賜告，與妻子歸杜陵就醫藥。大將軍鳳風御史中丞劾奏「野王賜告養病而私自便，持虎符出界歸家，奉詔不敬。」杜欽奏記於鳳曰：「二千石病，賜告得歸，有故事。不得去郡，無着令。《傳》曰賞疑從予，所以廣恩勸功也。罰疑從去，所以慎刑，闕難知也。今釋令與故事而假不敬之法，甚違闕疑從去之意。即以二千石守千里之地，任兵馬之重，不宜去郡，將以制刑為後法者，則野王之罪在未制令前也。刑賞大信，不可不慎。」鳳不聽，竟免野王官。
時眾庶多冤王章譏朝廷者，欽欲救其過，復說鳳曰：「京兆尹章所坐事密，自京師不曉，況於遠方。恐天下不知章實有罪，而以為坐言事。如是，塞爭引之原，損寬明之德。欽愚以為宜因章事舉直言極諫，並見郎從官，展盡其意，加於往前，以明示四方，使天下咸知主上聖明，不以言罪下也。若此，則流言消釋，疑惑着明。」鳳白行其策焉。
二年夏四月丁卯，以侍中太僕王音為御史大夫。於是王氏愈盛，郡國守相、刺史皆出其門下。五侯羣弟爭為奢侈，賂遺珍寶，四面而至，皆通敏人事，好士養賢，傾財施予以相高尚，賓客滿門，競為之聲譽。劉向謂陳湯曰：「今災異如此，而外家日盛，其漸必危劉氏。吾幸得以同姓末屬，累世蒙漢厚恩，身為宗室遺老，歷事三主。上以我先帝舊臣，每進見，常加優禮。吾而不言，孰當言者。」遂上封事極諫曰：「臣聞人君莫不欲安，然而常危。莫不欲存，然而常亡。失御臣之術也。夫大臣操權柄，持國政，未有不為害者也。故《書》曰臣之有作威作福，害於而家，凶於而國。孔子曰祿去公室，政逮大夫，危亡之兆也。今王氏一姓，乘朱輪華轂者二十三人，青、紫、貂、蟬充盈幄內，魚鱗左右。大將軍秉事用權，五侯驕奢僭盛，並作威福，擊斷自恣，行污而寄治，身私而託公，依東宮之尊，假甥舅之親，以為威重。尚書、九卿、州牧、郡守皆出其門，管執樞機，朋黨比周。稱譽者登進，忤恨者誅傷。遊談者助之說，執政者為之言。排擯宗室，孤弱公族，其有智能者，尤非毀而不進。遠絕宗室之任，不令得給事朝省，恐其與已分權。數稱燕王、蓋主以疑上心，避諱呂、霍而弗肯稱。內有管、蔡之萌，外假周公之論，兄弟據重，宗族盤互，歷上古至秦、漢，外戚僭貴未有如王氏者也。物盛必有非常之變先見，為其人徵象。孝昭帝時，冠石立於泰山，僕柳起於上林，而孝宣帝即位。今王氏先祖墳墓在濟南者，其梓柱生枝葉，扶疏上出屋，根臿地中，雖立石起柳，無以過此之明也。事勢不兩大，王氏與劉氏亦且不併立，如下有泰山之安，則上有累卵之危。陛下為人子孫，守持宗廟，而令國祚移於外親，降為皁隸，縱不為身，奈宗廟何。婦人內夫家而外父母家，此亦非皇太后之福也。孝宣皇帝不與舅平昌侯權，所以全安之也。夫明者起福於無形，銷患於未然，宜發明詔，吐德音，援近宗室，親而納信，黜遠外戚，毋授以政，皆罷令就第，以則效先帝之所行，厚安外戚，全其宗族，誠東宮之意，外家之福也。王氏永存，保其爵祿，劉氏長安，不失社稷，所以褒睦外內之姓，子子孫孫無疆之計也。如不行此策，田氏復見於今，六卿必起於漢，為後嗣憂，昭昭甚明，唯陛下深留聖思。」書奏，天子召見向，嘆息悲傷其意，謂曰：「君且休矣，吾將思之。」然終不能用其言。
三年秋，王鳳疾，天子數自臨問，親執其手涕泣曰：「將軍病，如有不可言，平阿侯譚次將軍矣。」鳳頓首泣曰：「譚等雖與臣至親，行皆奢僭，無以率導百姓，不如御史大夫音謹敕，臣敢以死保之。」及鳳且死，上書謝上，復固薦音自代，言譚等五人必不可用。天子然之。初，譚倨不肯事鳳，而音敬鳳，卑恭如子，故鳳薦之。八月丁巳，鳳薨。九月甲子，以王音為大司馬、車騎將軍，而王譚位特進，領城門兵。安定太守谷永以譚失職，勸譚辭讓，不受城門職。由是譚、音相與不平。
鴻嘉元年，王音既以從舅越親用事，小心親職。上以音自御史大夫入為將軍，不獲宰相之封，六月乙巳，封音為安陽侯。
三年，王氏五侯爭以奢侈相尚。成都侯商嘗病，欲避暑，從上借明光宮。後又穿長安城，引內灃水注第中大陂以行船，立羽蓋，張周帷，楫棹越歌。上幸商第，見穿城引水，意恨，內銜之未言。後微行出，過曲陽侯第，又見園中土山，漸臺，象白虎殿，於是上怒，以讓車騎將軍音。商、根兄弟欲自黥、劓以謝太后。上聞之，大怒，乃使尚書責問司隸校尉、京兆尹，知成都侯商等奢僭不軌，藏匿奸猾，皆阿縱，不舉，奏正法。二人頓首省戶下。又賜車騎將軍音策書曰：「外家何甘樂禍敗，而欲自黥、劓相戮辱於太后前，傷慈母之心，以危亂國家。外家宗族強，上一身浸弱日久，今將一施之，君其召諸侯，令待府舍。」是日，詔尚書奏文帝時誅將軍薄昭故事。車騎將軍音籍槀請罪，商、立、根皆負斧質謝，良久乃已。上特欲恐之，實無意誅也。
四年，平阿安侯王譚薨，上悔廢譚使不輔政而薨也，乃覆成都侯商，以特進領城門兵，置幕府，得舉吏如將軍。魏郡杜鄴時為郎，素善車騎將軍音，見音前與平阿侯有隙，即說音曰：「夫戚而不見殊，孰能無怨。昔秦伯有千乘之國而不能容其母弟，《春秋》譏焉。周、召則不然，忠以相輔，義以相匡，同已之親，等已之尊，不以聖德獨兼國寵，又不為長專受榮任，分職於陝，並無弼疑，故內無感恨之隙，外無侵侮之羞，俱享天祐，兩荷高名者，蓋以此也。竊見成都侯以特進領城門兵，復有詔得舉吏如五府，此明詔所欲寵也。將軍宜承順聖意，加異往時，每事凡議，必與及之。發於至誠，則孰不說諭。」音甚嘉其言，由是與成都侯商親密。二人皆重鄴。
永始元年。初，太后兄弟八人，獨弟曼早死，不侯，太后憐之。曼寡婦渠供養東宮，子莽幼孤，不及等比，其羣兄弟皆將軍、五侯子，乘時侈靡，以輿馬聲色佚遊相高。莽因折節為恭儉，勤身博學，被服如儒生，事母及寡嫂，養孤兄子，行甚敕備。又外交英俊，內事諸父，曲有禮意。大將軍鳳病，莽侍疾，親嘗藥，亂首垢面，不解衣帶連月。鳳且死，以託太后及帝。拜為黃門郎，遷射聲校尉。久之，叔父成都侯商上書，願分戶邑以封莽。長樂少府戴崇、侍中金涉、中郎陳湯等皆當世名士，咸為莽言，上由是賢莽，太后又數以為言。
五月乙未，封莽為新都侯，遷騎都尉、光祿大夫、侍中。宿衛謹敕，爵位益尊，節操愈謙，散輿馬、衣裘振施賓客，家無所餘。收贍名士，交結將、相、卿、大夫甚眾。故在位更推薦之，遊者為之談說，虛譽隆洽，傾其諸父矣。敢為激發之行，處之不慚恧。嘗私買侍婢，昆弟或頗聞知，莽因曰：「後將軍朱子元無子，莽聞此兒種宜子，為買之。」即日以婢奉朱博。其匿情求名如此。
二年春正月己丑，安陽敬侯王音薨。王氏唯音為修整，數諫正，有忠直節。
三月丁酉，以成都侯王商為大司馬、衛將軍。紅陽侯王立位特進，領城門兵。
冬十一月，衛將軍王商惡陳湯，奏「湯妄言昌陵且復發徙。又言黑龍冬出，微行數出之應」。廷尉奏湯非所宜言，大不敬。詔以湯有功，免為庶人，徙邊。
初，少府陳咸、衛尉逢信，官簿皆在翟方進之右。方進晚進，為京兆尹，與咸厚善。及御史大夫缺，三人皆名卿，俱在選中，而方進得之。會丞相薛宣得罪，與方進相連，上使五二千石雜問丞相、御史，咸詰責方進，冀得其處，方進心恨。陳湯素以材能得幸於王鳳及王音，咸、信皆與湯善，湯數稱之於鳳、音所，以此得為九卿。及王商黜逐湯，方進因奏「咸、信附會湯以求薦舉，苟得無恥」。皆免官。
三年十二月，故南昌尉九江梅福上書曰：「昔高祖納善若不及，從諫若轉圜，聽言不求其能，舉功不考其素，陳平起於亡命而為謀主，韓信拔於行陳而建上將。故天下之士雲合歸漢，爭進奇異，知者竭其策，愚者盡其慮，勇士極其節，怯夫勉其死。合天下之知，並天下之威，是以舉秦如鴻毛，取楚若拾遺，此高祖所以無敵於天下也。孝武皇帝好忠諫，說至言，出爵不待廉、茂，慶賜不須顯功，是以天下布衣各厲志竭精以赴闕廷，自衒鬻者不可勝數。漢家得賢，於此為盛。使孝武皇帝聽用其計，昇平可致，於是積屍暴骨，快心胡、越，故淮南王安緣閒而起。所以計慮不成而謀議泄者，以眾賢聚於本朝，故其大臣勢陵，不敢和從也。方今布衣乃窺國家之隙，見閒而起者，蜀郡是也。及山陽亡徒蘇令之羣，蹈藉名都、大郡，求黨與，索隨和，而亡逃匿之意，此皆輕量大臣，無所畏忌，國家之權輕，故匹夫欲與上爭衡也。士者，國之重器，得士則重，失士則輕。《詩》雲濟濟多士，文王以寧。廟堂之議，非草茅所言也。臣誠恐身塗野草，屍並卒伍，故數上求見，輒報罷。臣聞齊桓之時，有以九九見者，桓公不逆，欲以致大也。今臣所言，非特九九也，陛下距臣者三矣，此天下士所以不至也。昔秦武王好力，任鄙叩關自鬻。繆公行伯，由余歸德。今欲致天下之士，民有上書求見者，輒使詣尚書問其所言，言有可取者，秩以升斗之祿，賜以一束之帛，若此，則天下之士，發憤懣，吐忠言，嘉謀日聞於上，天下條貫，國家表裏，爛然可睹矣。夫以四海之廣，士民之數，能言之類至眾多也。然其雋桀指世陳政，言成文章，質之先聖而不繆，施之當世合時務，若此者亦無幾人。故爵祿束帛者，天下之砥石，高祖所以厲世摩鈍也。孔子曰：工欲善其事，必先利其器。至秦則不然，張誹謗之罔以為漢驅除，倒持太阿，授楚其柄。故誠能勿失其柄，天下雖有不順，莫能觸其鋒，此孝武皇帝所以闢地建功，為漢世宗也。今陛下既不納天下之言，又加戮焉。夫鳶鵲遭害，則仁鳥增逝，愚者蒙戮，則智士深退。間者愚民上疏，多觸不急之法，或下廷尉而死者眾。自陽朔以來，天下以言為諱，朝廷尤甚，羣臣皆承順上指，莫有執正。何以明其然也。取民所上書，陛下之所善，試下之廷尉，廷尉必曰：非所宜言，大不敬以此卜之，一矣。故京兆尹王章資質忠直，敢面引廷爭，孝元皇帝擢之，以厲具臣而矯曲朝。及至陛下，戮及妻子。且惡惡止其身，王章非有反畔之辜而殃及室家，折直士之節，結諫臣之舌。羣臣皆知其非，然不敢爭，天下以言為戒，最國家之大患也。陛下循高祖之軌，杜亡秦之路，除不急之法，下無諱之詔，博覽兼聽，謀及疏賤，令深者不隱，遠者不塞，所謂辟四門，明四目也。往者不可及，來者猶可追。方今君命犯而主威奪，外戚之權，日以益隆。陛下不見其形，願察其景。建始以來，日食、地震，以率言之，三倍春秋，水災亡與比數，陰盛陽微，金鐵為飛，此何景也。漢興以來，社稷三危，呂、霍、上官，皆母后之家也。親親之道，全之為右，當與之賢師良傅，教以忠孝之道。今乃尊寵其位，授以魁柄，使之驕逆，至於夷滅，此失親親之大者也。自霍光之賢，不能為子孫慮，故權臣易世則危。《書》曰：毋若火，始庸庸。勢陵於君，權隆於主，然後防之，亦無及已。」上不納。
四年冬十一月庚申，衛將軍王商病免。元延元年春正月壬戌，王商復為大司馬、衛將軍。
[秋七月]，紅陽侯立舉陳咸方正，對策，拜為光祿大夫、給事中。丞相方進復奏「咸前為九卿，坐為貪邪免，不當蒙方正舉，備內朝臣」。並劾「紅陽侯立選舉故不以實」。有詔免咸，勿劾立。
十二月乙未，王商為大將軍。辛亥，商薨。其弟紅陽侯立次當輔政。先是立使客因南郡太守李尚佔墾草田數百頃，上書以入縣官，貴取其直一萬萬以上。丞相司直孫寶發之，上由是廢立，而用其弟光祿勳曲陽侯根。庚申，以根為大司馬、驃騎將軍。
特進、安昌侯張禹請平陵肥牛亭地，曲陽侯根爭，以為此地當平陵寢廟，衣冠所出遊道，宜更賜禹他地。上不從，卒以賜禹。根由是害禹寵，數毀惡之。天子愈益敬厚禹，每病，輒以起居聞，車駕自臨問之，上親拜禹牀下，禹頓首謝恩。禹小子未有官，禹數視其小子，上即禹牀下拜為黃門郎、給事中。禹雖家居，以特進為天子師，國家每有大政，必與定議。
時吏民多上書言災異之應，譏切王氏專政所致，上意頗然之，未有以明見。乃車駕至禹第，辟左右，親問禹以天變，因用吏民所言王氏事示禹。禹自見年老，子孫弱，又與曲陽侯不平，恐為所怨，則謂上曰：「春秋日食、地震，或為諸侯相殺，夷狄侵中國。災變之異，深遠難見，故聖人罕言命，不語怪神，性與天道，自子貢之屬不得聞，何況淺見鄙儒之所言。陛下宜修政事，以善應之，與下同其福喜，此經義意也。新學小生，亂道誤人，宜無信用，以經術斷之。」上雅信愛禹，由此不疑王氏。後曲陽侯根及諸王子弟聞知禹言，皆喜說，遂親就禹。
故槐里令朱雲上書求見，公卿在前，雲曰：「今朝廷大臣上不能匡主，下無以益民，皆尸位素餐，孔子所謂鄙夫不可與事君，苟患失之，無所不至者也。臣願賜尚方斬馬劍斷佞臣一人頭，以厲其餘。」上問：「誰也」對曰：「安昌侯張禹。」上大怒曰：「小臣居下訕上，廷辱師傅，罪死不赦。」御史將雲下。雲攀殿檻，檻折。雲呼曰：「臣得下從龍逢、比干遊於地下足矣，未知聖朝何如耳。」御史遂將雲去。於是左將軍辛慶忌免冠，解印綬，叩頭殿下曰：「此臣素着狂直於世，使其言是，不可誅。其言非，固當容之，臣敢以死爭。」慶忌叩頭流血。上意解，然後得已。及後當治檻，上曰：「勿易，因而輯之，以旌直臣。」
三年春正月丙寅，蜀郡岷山崩，壅江三日，江水竭。劉向大惡之，曰：「昔周岐山崩，三川竭，而幽王亡。岐山者，周所興也。漢家本起於蜀、漢，今所起之地，山崩川竭，星孛又及攝提、大角，從參至辰，殆必亡矣。」
綏和元年冬十月甲寅，王根病免。
十一月，衛尉、侍中淳于長有寵於上，大見信用，貴傾公卿，外交諸侯、牧、守，賂遺賞累鉅萬，淫於聲色。許後姊孊為龍雒思侯夫人，寡居。長與孊私通，因取為小妻。許後時居長定宮，因孊賂遺長，欲求復為婕妤。長受許後金錢、乘輿、服御物前後千餘萬，許許為白上，立以為左皇后。孊每入長定宮，輒與孊書，戲侮許後，嫚易無不言。交通書記，賂遺連年。
時曲陽侯根輔政，久病，數乞骸骨。長以外親居九卿位，次第當代根。侍中、騎都尉、光祿大夫王莽心害長寵，私聞其事。莽侍曲陽侯病，因言：「長見將軍久病，意喜，自以當代輔政，至對衣冠議語署置。」具言其罪過，根怒曰：「即如是，何不白也。」莽曰：「未知將軍意，故未敢言。」根曰：「趣白東宮。」莽求見太后，具言長驕佚，欲代曲陽侯，私與長定貴人姊通，受取其衣物。太后亦怒曰：「兒至如此，往白之帝。」莽白上，上以太后故，免長官，勿治罪，遣就國。
初，紅陽侯立不得輔政，疑為長毀譖，常怨毒長，上知之。及長當就國，立嗣子融從長請車騎，長以珍寶因融重遺立。立因上封事，為長求留曰：「陛下既託文以皇太后故，誠不可更有他計。」於是天子疑焉，下有司按驗，吏捕融，立令融自殺以滅口。上愈疑其有大奸，遂逮長系洛陽，詔獄窮治。長具服戲侮長定宮，謀立左皇后，罪至大逆，死獄中。妻子當坐者徙合浦，母若歸故郡。上使廷尉孔光持節賜廢后藥，自殺。
上以王莽首發大奸，稱其忠直。王根因薦莽自代。丙寅，以莽為大司馬，時年三十八。莽既拔出同列，繼四父而輔政，欲令名譽過前人，遂克己不倦。聘諸賢良以為掾、史，賞賜邑錢悉以享士，愈為儉約。母病，公卿列侯遣夫人問疾，莽妻迎之，衣不曳地，布蔽膝，見之者以為僮，使問，知其夫人，皆驚。其飾名如此。
二年三月丙戌，帝崩於未央宮。夏四月丙午，哀帝即位。
五月，太皇太后詔大司馬莽就第，避帝外家。莽上疏乞骸骨。帝遣尚書令詔起莽，又遣丞相孔光、大司空何武、左將軍師丹、衛尉傅喜白太皇太后曰：「皇帝聞太后詔，甚悲，大司馬即不起，皇帝即不敢聽政。」太后乃復令莽視事。
六月，上置酒未央宮。內者令為傅太后張幄，坐於太皇太后坐旁。大司馬莽按行，責內者令曰：「定陶太后，藩妾，何以得與至尊並。」徹去，更設坐。傅太后聞之，大怒，莽復乞骸骨。
秋七月丁卯，上賜莽黃金五百斤，安車駟馬，罷就第。公卿大夫多稱之者，上乃加恩寵，置中黃門，為莽家給使，十日一賜餐。又下詔益封莽邑戶，以為特進、給事中，朝朔望，見禮如三公。
哀帝建帝二年，丞相博、御史大夫玄奏言：「新都侯王莽前為大司馬，不廣尊尊之義，抑貶尊號，虧損孝道，當伏顯戮。幸蒙赦令，不宜更有爵土，請免為庶人。」上曰：「以莽與太皇太后有屬，勿免，遣就國。」天下多冤王氏者。事見《丁傅用事》。
元壽元年。初，王莽既就國，杜門自守。其中子獲殺奴，莽切責獲，令自殺。在國三歲，吏民上書冤訟莽者百數。至是，賢良周護、宋崇等對策，復深訟莽功德。上於是徵莽及平阿侯仁還京師，侍太后。
二年六月戊午，帝崩。太皇太后聞帝崩，即日駕之未央宮，收取璽綬，太皇太后詔公卿舉可大司馬者。莽故大司馬，辭位，避丁、傅，眾庶稱以為賢，又太皇太后近親，自大司徒孔光以下，舉朝皆舉莽。獨前將軍何武、左將軍公孫祿二人相與謀，以為「往時惠、昭之世，外戚呂、霍、上官持權，幾危社稷。今孝成、孝哀比世無嗣，方當選立近親幼主，不宜令外戚大臣持權，親疏相錯，為國計便」。於是武舉公孫祿可大司馬，而祿亦舉武。庚申，太皇太后自用莽為大司馬，領尚書事。
秋七月，莽以大司徒孔光名儒，相三主，太后所敬，天下信之，於是盛尊事光，引光女壻甄邯為侍中、奉車都尉。諸素所不說者，莽皆傅致其罪，為請奏草，令邯持與光，以太后指風光。光素畏慎，不敢不上之。莽白太后，輒可其奏。於是劾奏何武、公孫祿互相稱舉，皆免官，武就國。又奏董宏子高昌侯武，父為佞邪，奪爵。又奏南郡太守毋將隆前為冀州牧，治中山馮太后獄，冤陷無辜，關內侯張由誣告骨肉，中太僕史立、泰山丁玄陷人人大辟，河內太守趙昌譖害鄭崇，幸逢赦令，皆不宜處位在中土，免為庶人，徙合浦。中山之獄，本立、玄自典考之，但與隆連名奏事。莽少時慕與隆交，隆不甚附，故因事擠之。
紅陽侯立，太后親弟，雖不居位，莽以諸父內敬憚之，畏立從容言太后，令已不得肆意，復令光奏立罪惡「前知定陵侯淳于長犯大逆罪，多受其賂，為言誤朝。後白以官婢楊寄私子為皇子，眾言曰呂氏少帝復出，紛紛為天下所疑，難以示來世，成襁褓之功。請遣立就國。」太后不聽。莽曰：「今漢家衰，比世無嗣，太后獨代幼主統政，誠可畏懼。力用公正先天下，尚恐不從。今以私恩逆大臣議，如此，羣下傾邪，亂從此起。宜可且遣就國，安後復徵召之。」太后不得已，遣立就國。莽之所以脅持上下，皆此類也。於是附順莽者拔擢，忤恨者誅滅，以王舜、王邑為腹心，甄豐，甄邯主擊斷，平晏領機事，劉秀典文章，孫建為爪牙。豐子尋、秀子棻、涿郡崔發、南陽陳崇皆以材能幸於莽。莽色厲而言方，欲有所為，微見風采，黨與承其指意而顯奏之。莽稽首涕泣，固推讓，上以惑太后，下用示信於眾庶焉。
八月，莽復白太皇太后，廢孝成皇后、孝哀皇后為庶人，就其園。是日，皆自殺。
大司空彭宣以王莽專權，乃上書言：「三公鼎足承君，一足不任，則覆亂美實。臣資性淺薄，年齒老眊，數伏疾病，昏亂遺忘，願上大司空、長平侯印綬，乞骸骨歸鄉里，竢寘溝壑。」莽白太后策免宣，使就國。莽恨宣求退，故不賜黃金、安車、駟馬。宣居國數年，薨。
九月辛酉，中山王即皇帝位，大赦天下。平帝年九歲，太皇太后臨朝，大司馬莽秉政，百官總已以聽於莽。莽權日盛，孔光憂懼不知所出，上書乞骸骨。莽白太后「帝幼少，宜置師傅。」徙光為帝太傅，位四輔，給事中，領宿衛、供養，行內署門戶，省服御食物。
平帝元始元年春正月，王莽風益州，令塞外蠻夷自稱越裳氏重譯獻白雉一、黑雉二。莽白太后下詔，以白雉薦宗廟。於是羣臣盛陳莽功德「致周成白雉之瑞。周公及身在而託號於周，莽宜賜號曰安漢公，益戶疇爵邑。」太后詔尚書具其事。莽上書言：「臣與孔光、王舜、甄豐、甄邯共定策，今願獨條光等功賞，寢置臣莽，勿隨輩列。」甄邯白太后下詔曰：「無偏無黨，王道蕩蕩。君有安宗廟之功，不可以骨肉故蔽隱不揚，君其勿辭。」莽覆上書固讓數四，稱疾不起。左右白太后「宜勿奪莽意，但條孔光等。」莽乃肯起。
二月丙辰，太后下詔「以太傅、博山侯光為太師，車騎將軍、安陽侯舜為太保，皆益封萬戶。左將軍、光祿勳豐為少傅，封廣陽侯，皆授四輔之職。侍中、奉車都尉邯封承陽侯。」四人既受賞，莽尚未起。羣臣覆上言：「莽雖克讓，朝所宜章，以時加賞，明重元功，無使百僚元元失望。」太后乃下詔「以大司馬新都侯莽為太傅，幹四輔之事，號曰安漢公，益封二萬八千戶。」於是莽為惶恐，不得已而起，受太傅、安漢公號，讓還益封事，云：「願須百姓家給，然後加賞。」羣臣復爭，太后詔曰：「公自期百姓家給，是以聽之，其令公俸賜皆倍故。百姓家給人足，大司徒、大司空以聞。」莽復讓不受，而建言褒賞宗室羣臣，立故東平王雲太子開明為王。又以故東平思王孫成都為中山王，奉孝王后。封宣帝耳孫信等三十六人皆為列侯。太僕王惲等二十五人皆賜爵關內侯。又令諸侯王公、列侯、關內侯無子而有孫若同產子者，皆得以為嗣。宗室屬未盡而以罪絕者，復其屬。天下吏比二千石以上年老致仕者，參分故祿，以一與之，終其身。下及庶民鰥寡，恩澤之政，無所不施。
莽既媚說吏民，又欲專斷，知太后老，厭政，乃風公卿奏言：「往者吏以功次遷至二千石，及州部所舉茂材異等吏，率多不稱，宜皆見安漢公。又太后春秋高，不宜親省小事。」令太后下詔曰：「自今以來，唯封爵乃以聞，他事安漢公四輔平決。州牧、二千石及茂材吏初除奏事者，輒引入，至近署對安漢公，考故官，問新職，以知其稱否。」於是莽人人延問，密緻恩意，厚加贈送，其不合指，顯奏免之，權與人主侔矣。
王莽恐帝外家衛氏奪其權，白太后「前哀帝立，背恩義，自貴外家丁、傅，橈亂國家，幾危社稷。今帝以幼年復奉大宗為成帝後，宜明一統之義，以戒前事，為後代法。」六月，遣甄豐奉璽綬，即拜帝母衛姬為中山孝王后。賜帝舅衛寶、寶弟玄爵關內侯。賜帝女弟三人號曰君。皆留中山，不得至京師。
扶風功曹申屠剛以直言對策曰：「臣聞成王幼少，周公攝政，聽言下賢，均權布寵，動順天地，舉措不失。然近則召公不悅，遠則四國流言。今聖主始免襁褓，即位以來，至親分離，外戚杜隔，恩不得通。且漢家之制，雖任英賢，猶援姻戚，親疏相錯，杜塞間隙，誠所以安宗廟、重社稷也。宜亟遣使者徵中山太后，置之別宮，令時朝見。又召馮、衛二族，裁與冗職，使得執戟親奉宿衛，以抑患禍之端，上安社稷，下全保傅。」莽令太后下詔曰：「剛所言僻經妄說，違背大義。」罷歸田裡。
二年春，黃支國獻犀牛。黃支在南海中，去京師三萬里。王莽欲耀威德，故厚遺其王，令遣使貢獻。越雋郡上黃龍遊江中，太師光、大司徒宮等咸稱「莽功德比周公，宜告祠宗廟。」大司農孫寶曰：「周公上聖，召公大賢，尚猶有不相說，着於經典，兩不相損。今風雨未時，百姓不足，每有一事，羣臣同聲，得無非其美者。」時大臣皆失色。甄邯即時承製罷議者。會寶遣吏迎母，母道病，留弟家，獨遣妻子。司直陳崇劾奏寶，事下三公即訊。寶對曰：「年七十，誖眊，恩衰共養，營妻子，如章」寶坐免，終於家。
三月癸酉，大司空王崇謝病免，以避王莽。
夏四月丁酉，左將軍甄豐為大司空，右將軍孫建為左將軍，光祿勳甄邯為右將軍。
郡國大旱、蝗，青州尤甚，民流亡。王莽白太后「宜衣繒練，頗損膳，以示天下。」莽因上書「願出錢百萬，獻田三十頃，付大司農助給貧民」。於是公卿皆慕效焉，凡獻田宅者二百三十人，以口賦貧民。又起五里於長安城中，宅二百區以居貧民。莽帥羣臣奏太后，言：「幸賴陛下德澤，間者風雨時，甘露降，神芝生，蓂莢、朱草、嘉禾，休徵同時並至。願陛下遵帝王之常服，復太官之法膳，使臣子各得盡驩心，備供養。」莽又令太后下詔，不許。每有水旱，莽輒素食，左右以白太后。太后遣使者詔莽曰：「聞公菜食，憂民深矣。今秋幸熟，公以時食肉，愛身為國。」
六月，光祿大夫楚國龔勝、大中大夫琅琊邴漢以王莽專政，皆乞骸骨。莽令太后策詔之曰：「朕愍以官職之事煩大夫，大夫其修身守道，以終高年。」皆加優禮而遣之。梅福知王莽必篡漢祚，一朝棄妻子去，不知所之。其後，人有見福於會稽者，變名姓為吳市門卒雲。
秋九月，王莽欲悅太后以威德至盛，異於前，乃風單于令遣王昭君女須卜居次雲入侍太后，所以賞賜之甚厚。
莽奏令中國不得有二名，因使使者以風單于，宜上書慕化，為一名，漢必加厚賞。單于從之，上書言：「幸得備藩臣，竊樂太平聖制。更故名囊知牙斯，今謹更名曰知。」莽大說，白太后，遣使者答諭，厚賞賜焉。
莽欲以女配帝為皇后以固其權，奏言：「皇帝即位三年，長秋宮未建，掖庭媵未充。乃者國家之難，本從無嗣，配取不正，請考論《五經》，定取後禮，正十二女之義，以廣繼嗣，博採二王后及周公、孔子世、列侯在長安者適子女。」事下有司，上眾女名，王氏女多在選中者。莽恐其與己女爭，即上言：「身無德，子材下，不宜與眾女並採。」太后以為至誠，乃下詔曰：「王氏女，朕之外家，其勿採。」庶民、諸生、郎吏以上守闕上書者日千餘人，公卿大夫或詣廷中，或伏省戶下，咸言：「安漢公盛勳堂堂若此，今當立後，獨奈何廢公女，天下安所歸命，願得公女為天下母。」莽遣長史以下分部曉止公卿及諸生，而上書者愈甚。太后不得已，聽公卿採莽女。莽復自白「宜博選眾女。」公卿爭曰：「不宜採諸女以貳正統。」莽乃白「願見女。」
三年春，太后遣長樂少府夏侯藩、宗正劉宏、尚書令平晏納采見女。還，奏言：「公女漸漬德化，有窈窕之容，宜承天序，奉祭祀。」太師光、大司徒宮、大司空豐、左將軍孫建、執金吾尹賞、行太常事、大中大夫劉秀及太卜、太史令服皮弁、素積，以禮雜卜筮，皆曰：「兆遇金水王相，卦遇父母得位，所謂康強之佔，逢吉之符也。」又以太牢策告宗廟。有司奏「故事：聘皇后，黃金二萬斤，為錢二萬萬。」莽深辭讓，受六千三百萬，而以其四千三百萬分予十一媵家及九族貧者。
夏，大司徒司直陳崇使張敞孫竦草奏，盛稱安漢公功德，以為「宜恢公國如如周公，建立公子令如伯禽，所賜之品亦皆如之，諸子之封皆如六子。」太后以示羣公。羣公方議其事，會呂寬事起。
初，莽長子宇非莽隔絕衛氏，恐久後受禍，即私與衛寶通書，教衛後上書謝恩，因陳丁、傅舊惡，冀得至京師。莽白太皇太后，詔有司褒賞中山孝王后，益湯沐邑七千戶。衛後日夜啼泣，思見帝面，而但益戶邑。宇復教令上書求至京師，莽不聽。宇與師吳章及婦兄呂寬議其故，章以為莽不可諫而好鬼神，可為變怪以驚懼之，章因推類說令歸政衛氏。宇即使寬夜持血灑莽第。門吏發覺之，莽執宇送獄，飲藥死。宇妻焉懷子，繫獄，須產子已，殺之。甄邯等白太后，下詔曰：「公居周公之位，輔成王之主，而行管、蔡之誅，不以親親害尊尊，朕甚嘉之。」莽盡滅衛氏支屬，唯衛後在。吳章要斬，磔屍東市門。初，章為當世名儒，教授尤盛，弟子千餘人。莽以為惡人黨，皆當禁錮不得仕官，門人盡更名他師。平陵雲敞時為大司徒掾，自劾吳章弟子，收抱章屍歸，棺斂葬之，京師稱焉。
莽於是因呂寬之獄，遂窮治黨與，連引素所惡者悉誅之。元帝女弟敬武長公主素附丁、傅，及莽專政，復非議莽。紅陽侯王立，莽之尊屬，平阿侯王仁素剛直，莽皆以太皇太后詔，遣使者迫守，令自殺。莽白太后，主暴病薨。太后欲臨其喪，莽固爭而止。甄豐遣使者乘傳案治衛氏黨與，郡國豪傑及漢忠直臣不附莽者，皆誣以罪法而殺之。何武、鮑宣及王商子樂昌侯安、辛慶忌三子護羌校尉通、函谷都尉遵、水衡都尉茂、南郡太守辛伯等皆坐死。凡死者數百人，海內震焉。北海逢萌謂友人曰：「三綱絕矣，不去禍將及人。」即解冠掛東都城門，歸，將家屬浮海，客於遼東。
莽召明禮少府宗伯鳳入說為人後之誼，白令公卿、將軍、侍中、朝臣並聽，欲以內厲天子而外塞百姓之議。
四年二月丁未，遣大司徒宮、大司空豐等奉乘輿法駕迎皇后於安漢公第，綬皇后璽紱，入未央宮。大赦天下。
夏，太保舜等及吏民上書者八千餘人，咸請「如陳崇言，加賞於安漢公」。章下有司，有司請「益封公以新息、召陵二縣及黃郵聚、新野田。採伊尹、周公稱號，加公為宰衡，位上公，三公言事稱敢言之。賜公太夫人號曰功顯君。封公子男二人安為褒新侯，臨為賞都侯。加後聘三千七百萬，合為一萬萬，以明大禮。太后臨前殿親封拜，安漢公拜前，二子拜後，如周公故事。」莽稽首辭讓，出奏封事「願獨受母號，還安、臨印紱及號位戶邑。」事下，太師光等皆曰：「賞未足以直功，謙約退讓，公之常節，終不可聽。忠臣之節亦宜自屈，而伸主上之義。宜遣大司徒、大司空持節承製詔公亟入視事，詔尚書勿復受公之讓奏。」奏可。莽乃起視事，止減召陵、黃郵、新野之田而已。
莽復以所益納徵錢千萬遺太后左右奉共養者。莽雖專權，然所以誑耀媚事太后，下至旁側長御，方故萬端，賂遺以千萬數。白尊太后姊、妹號皆為君，食湯沐邑。以故左右日夜共譽莽。莽又知太后婦人，厭居深宮中，莽欲虞樂以市其權，乃令太后四時乘車巡狩四郊，存見孤、寡、貞婦，所至屬縣，輒施恩惠，賜民錢帛、牛酒，歲以為常。太后旁弄兒病，在外舍，莽自親候之。其欲得太后意如此。
太保舜奏言：「天下聞公不受千金之土，辭萬金之幣，莫不鄉化。蜀郡男子路建等輟訟，慚怍而退，雖文王卻虞、芮何以加。宜報告天下。」奏可。
羣臣奏言：「昔周公攝政七年，制度乃定。今安漢公輔政四年，營作二旬，大功畢成，宜升宰衡位在諸侯王上。」詔曰：「可」仍令議九錫之法。
莽自以北化匈奴，東致海外，南懷黃支，唯西方未有加，乃遣中郎將平憲等多持金帛誘塞外羌，使獻地願內屬。憲等奏言：「羌豪良願等種可萬二千人，願為內臣，獻鮮水海、允谷、鹽池，平地美草，皆予漢民。自居險阻處為藩蔽。問良願降意，對曰：太皇太后聖明，安漢公至仁，天下太平，五穀成熟，或禾長丈餘，或一粟三米，或不種自生，或繭不蠶自成。甘露從天下，醴泉自地出。鳳皇來儀，神爵降集。從四歲以來，羌人無所疾苦，故思樂內屬。宜以時處業，置屬國領護。」事下莽，莽復奏「今已有東海、南海、北海郡，請受良願等所獻地為西海郡。分天下為十二州，應古制。」奏可。冬，置西海郡。又增法五十條，犯者徙之西海。徙者以千萬數，民始怨矣。
分京師置前輝光、後丞烈二郡。更公卿、大夫八十一元士官名、位次及十二州名。分界郡國所屬，罷置改易，天下多事，吏不能紀矣。
五年夏四月，吏民以莽不受新野田而上書者前後四十八萬七千五百七十二人，及諸侯、王公、列侯、宗室見者皆叩頭言：「宜亟加賞於安漢公。」於是莽上書言：「諸臣民所上章下議者，願皆寢勿上，使臣莽得盡力畢制禮作樂事。事成，願賜骸骨歸家，避賢者路。」甄邯等白太后，詔曰：「公每見輒流涕叩頭言，願不受賞。賞即加，不敢當位。方製作未定，事須公而決，故且聽公製作。畢成，羣公以聞，究於前議，其九錫禮儀亟奏。」
五月，策命安漢公莽以九錫。莽稽首再拜，受綠韍、袞冕、衣裳、瑒琫、瑒珌，句履、鸞路、乘馬、龍旗九旒，皮弁、素積，戎路、乘馬，彤弓矢、盧弓矢，左建朱鉞，右建金戚，甲、胄一具，秬鬯二卣，圭瓚二，九命青玉珪二，朱戶，納陛，署宗官、祝官、卜官、史官，虎賁三百人。
莽以皇后有子孫瑞，通子午道，從杜陵直絕南山，徑漢中。
泉陵侯劉慶上書言：「周成王幼少，稱孺子，周公居攝。今帝富於春秋，宜令安漢公行天子事，如周公。」羣臣皆曰：「宜如慶言。」
時帝春秋益壯，以衛後故，怨不悅。冬十二月，莽因臘日上椒酒，置毒酒中。帝有疾。莽作策，請命於泰畤，願以身代，藏策金縢，置於前殿，敕諸公勿敢言。丙午，帝崩於未央宮。大赦天下。莽令天下吏六百石以上皆服喪三年。奏尊孝成廟曰統宗。孝平廟曰元宗。斂孝平，加元服，葬康陵。
太后與羣臣議立嗣。時元帝世絕，而宣帝曾孫有見王五人，列侯四十八人。莽惡其長大，曰：「兄弟不得相為後。」乃悉徵宣帝玄孫，選立之。是月，前輝光謝囂奏武功長孟通浚井得白石，上圓下方，有丹書着石，文曰：「告安漢公莽為皇帝。」符命之起自此始矣。莽使羣公以白太后，太后曰：「此誣罔天下，不可施行。」太保舜謂太后「事已如此，無可奈何。沮之，力不能止。又莽非敢有他，但欲稱攝以重其權，鎮服天下耳。」太后心不以為可，然力不能制，乃聽許。舜等即共令太后下詔曰：「孝平皇帝短命而崩，已使有司徵孝宣皇帝玄孫二十三人，差度宜者，以嗣孝平皇帝之後。玄孫年在襁褓，不得至德君子，孰能安之。安漢公莽輔政三世，與周公異世同符。今前輝光囂、武功長通上言丹石之符，朕深思厥意，云為皇帝者，乃攝行皇帝之事也。其令安漢公居攝踐祚，如周公故事，具禮儀奏。」於是羣臣奏言：「太后聖德昭然，深見天意，詔令安漢公居攝。臣請安漢公踐祚，服天子韍冕，背斧依於戶牖之間，南面朝羣臣，聽政事。車服出入警蹕，民臣稱臣妾，皆如天子之制。郊祀天地，宗祀明堂，共祀宗廟，享祭羣神，贊曰假皇帝，民臣謂之攝皇帝，自稱曰予。平決朝事，常以皇帝之詔稱制。以奉順皇天之心，輔翼漢室，保安孝平皇帝之幼嗣，遂寄託之義，隆治平之化。其朝見太皇太后、帝皇后皆復臣節。自施政教於其宮家國採，如諸侯禮儀故事。」太后詔曰：「可。」
王莽居攝元年春正月，王莽祀上帝於南郊，又行迎春、大射、養老之禮。
三月己丑，立宣帝玄孫嬰為皇太子，號曰孺子。嬰，廣戚侯顯之子也。年二歲，託以為卜相最吉，立之。尊皇后曰皇太后。以王舜為太傅，左輔甄豐為太阿、右拂，甄邯為太保、後承。又置四少，秩皆二千石。
四月，安眾侯劉崇與相張紹謀曰：「安漢公莽必危劉氏，天下非之，莫敢先舉，此乃宗室之恥也。吾帥宗族為先，海內必和。」紹等從者百餘人遂進攻宛，不得入而敗。紹從弟竦與崇族父嘉詣闕自歸，莽赦弗罪。竦因為嘉作奏，稱莽德美，罪狀劉崇，「願為宗室倡始，父子兄弟負籠荷鍤，馳之南陽，豬崇宮室，今如古制。及崇社宜如亳社，以賜諸侯，用永監戒。」於是莽大說，封嘉為率禮侯，嘉子七人皆賜爵關內侯。後又封竦為淑德侯。長安為之語曰：「欲求封，過張伯鬆。力戰鬥，不如巧為奏。」自後謀反者皆污池雲。羣臣復白「劉崇等謀逆者，以莽權輕也。宜尊重以鎮海內。」
五月甲辰，太后詔莽朝見太后，稱「假皇帝」。
十二月，羣臣奏「請以安漢公廬為攝省，府為攝殿，第為攝宮」。奏可。
二年五月，東郡太守翟義，方進之子也，與姊子上蔡陳豐謀曰：「新都侯攝天子位，號令天下，故擇宗室幼稚者以為孺子，依託周公輔政成王之義，且以觀望，必代漢家，其漸可見。方今宗室衰弱，外無強藩，天下傾首服從，莫能亢扞國難。吾幸得備宰相子，身守大郡，父子受漢恩，義當為國討賊，以安社稷。欲舉兵西，誅不當攝者，選宗室子孫輔而立之。設令時命不成，死國埋名，猶可以不慚於先帝。今欲發之，汝肯從我乎？」豐年十八，勇壯，許諾。義遂與東郡都尉劉宇、嚴鄉侯劉信、信弟武平侯劉璜結謀，以九月都試日斬觀令，因勒其車騎、材官士，募郡中勇敢，部署將帥。信子匡時為東平王，乃並東平兵，立信為天子。義自號大司馬、柱天大將軍。移檄郡國，言：「莽鴆殺孝平皇帝，攝天子位，欲絕漢室，今天子已立，共行天罰」。郡國皆震。比至山陽，眾十餘萬。
莽聞之，惶懼不能食。太皇太后謂左右曰：「人心不相遠也。我雖婦人，亦知莽必以是自危。」莽乃拜其黨、親輕車將軍、成武侯孫建為奮武將軍，光祿勳成都侯王邑為虎牙將軍，明義侯王駿為強弩將軍，春王城門校尉王況為震威將軍，宗伯、忠孝侯劉宏為奮衝將軍，中少府、建威侯王昌為中堅將軍，中郎將、震羌侯竇況為奮威將軍，凡七人，自擇除關西人為校尉、軍吏將關東甲卒，發奔命以擊義焉。復以太僕武讓為積弩將軍，屯函谷關。將作大匠、蒙鄉侯逯併為橫埜將軍，屯武關。羲和、紅休侯劉秀為揚武將軍，屯宛。
三輔聞翟義起，至茂陵以西至汧二十三縣，盜賊併發。槐里男子趙朋、霍鴻等自稱將軍，攻燒官寺，殺右輔都尉及斄令，相與謀曰：「諸將精兵悉東，京師空，可攻長安。」眾稍多至十餘萬，火見未央宮前殿。莽復拜衛尉王級為虎賁將軍，大鴻臚、望鄉侯閻遷為折衝將軍，西擊朋等。以常鄉侯王惲為車騎將軍，屯平樂館。騎都尉王晏為建平將軍，屯城北。城門校尉趙恢為城門將軍。皆勒兵自備。以太保、後承承陽侯甄邯為大將軍，受鉞高廟，領天下兵，左仗節，右把鉞，屯城外。王舜、甄豐晝夜循行殿中。
莽日抱孺子禱郊廟，會羣臣，而稱曰：「昔成王幼，周公攝政，而管、蔡挾祿父以畔。今翟義亦挾劉信而作亂。自古大聖猶懼此，況臣莽之斗筲。」羣臣皆曰：「不遭此變，不彰聖德。」
冬十月甲子，莽依《周書》作《大誥》曰：「粵其聞日，宗室之雋有四百人，民獻儀九萬夫，予敬以終於此謀繼嗣圖功。」遣大夫桓譚班行諭告天下，以當反位孺子之意。諸將東至陳留菑，與翟義會戰，破之，斬劉璜首。莽大喜，復下詔先封車騎都尉孫賢等五十五人皆為列侯，即軍中拜授。因大赦天下，於是吏士精銳遂攻圍義於圉城，十二月，大破之。義與劉信棄軍亡，至固始界中，捕得義，屍磔陳都市。卒不得信。
初始元年春，王邑等還京師，西與王級等合擊趙朋、霍鴻。二月，朋等殄滅，諸縣悉平。還師振旅，莽乃置酒白虎殿，勞饗將帥。詔陳崇治校軍功，第其高下，依周制爵五等，以封功臣為侯、伯、子、男，凡三百九十五人，曰：「皆以奮怒，東指西擊，羌寇、蠻盜，反虜、逆賊，不得旋踵，應時殄滅，天下咸服。」之功封雲。其當賜爵關內侯者，更名曰附城，又數百人。莽發翟義父方進及先祖冢在汝南者，燒其棺柩，夷滅三族，誅及種嗣，至皆同坑，以棘五毒並葬之。又取義及趙朋、霍鴻黨眾之屍，聚之通路之旁，濮陽、無鹽、圉、槐里、盩厔凡五所，建表木於其上，書曰：「反虜逆賊䲔鯢。」義等既敗，莽於是自謂威德日盛，大獲天人之助，遂謀即真之事矣。
羣臣復奏進攝皇帝子安、臨爵為公，封兄子光為衍功侯。是時莽還歸新都國，羣臣復白以封莽孫宗為新都侯。
九月，莽母功顯君死。莽自以居攝踐祚，奉漢太宗之後，為功顯君緦縗弁而加麻環絰，如天子吊諸侯服。凡壹吊再會，而令新都侯宗為主，服喪三年雲。
司威陳崇奏「莽兄子衍功侯光私報執金吾竇況，令殺人。況為收系，致其法。」莽大怒，切責光。光母曰：「汝自視孰與長孫、中孫」長孫、中孫者，宇及獲之字也。遂母子自殺，及況皆死。初，莽以事母、養嫂、撫兄子為名，及後悖虐，復以示公義焉。令光子嘉嗣爵為侯。
是歲，廣饒侯劉京言齊郡新井，車騎將軍千人扈雲言巴郡石牛，太保屬臧鴻言扶風雍石，莽皆迎受。
十一月甲子，莽奏太后曰：「陛下遇漢十二世三七之阨，承天威命，詔臣莽居攝。廣饒侯劉京上書言：七月中，齊郡臨淄縣昌興亭長辛當一暮數夢，曰：吾，天公使也。天公使我告亭長曰：攝皇帝當為真。即不信我，此亭中當有新井。」亭長晨起視亭中，誠有新井，入地且百尺。十一月壬子，直建冬至，巴郡石牛。戊午，雍石文，皆到於未央宮之前殿。臣與太保安陽侯舜等視，天風起，塵冥，風止，得銅符帛圖於石前，文曰：天告帝符，獻者封侯。騎都尉崔發等視說。孔子曰：畏天命，畏大人，畏聖人之言。臣莽敢不承用，臣請共事神祗、宗廟，奏言太皇太后、孝平皇后，皆稱假皇帝。其號令天下，天下奏言事，毋言攝。以居攝三年為始初元年。漏刻以百二十為度，用應天命。臣莽夙夜養育隆就孺子，令與周之成王比德，宣明太皇太后威德於萬方，期於富而教之。孺子加元服，復子明辟，如周公故事。」奏可。眾庶知其奉符命，指意羣臣博議別奏，以示即真之漸矣。
期門郎張充等六人謀共劫莽，立楚王。發覺，誅死。
梓潼人哀章學問長安，素無行，好為大言，見莽居攝，即作銅匱，為兩檢，署其一曰：「天帝行璽金匱圖」，其一署曰：「赤帝璽某傳予皇帝金策書」。某者，高皇帝名也。書言王莽為真天子，皇太后如天命。圖書皆書莽大臣八人，又取令名王興、王盛，章因自竄姓名，凡十一人，皆署官爵，為輔佐。章聞齊井、石牛事下，即日昏時，衣黃衣，持匱至高廟以付僕射。僕射以聞。戊辰，莽至高廟拜受金匱神禪，御王冠，謁太后。還坐未央宮前殿，下書曰：「予以不德，託於皇初祖考皇帝之後，皇始祖者虞帝之苗裔，而太皇太后之未屬。皇天上帝隆顯大佑，成命統序，符契、圖文、金匱策書，神明詔告，屬予以天下兆民。赤帝漢氏高皇帝之靈，承天命，傳國金策之書，予甚祗畏，敢不欽受。以戊辰直定，御王冠，即真天子位，定有天下之號曰新。其改正朔，易服色，變犧牲，殊徽幟，異器制。以十二月朔癸酉為始建國元年正月之朔，以雞鳴為時。服色配德上黃，犧牲應正用白，使節之旄幡皆純黃，其署曰新使五威節，以承皇天上帝威命也。
莽將即真，先奉諸符瑞以白太后，太后大驚。是時以孺子未立，璽藏長樂宮。及莽即位，請璽，太后不肯授莽。莽使安陽侯舜諭指。舜素謹敕，太后雅愛信之。舜既見太后，太后知其為莽求璽，怒罵之曰：「而屬父子宗族，蒙漢家力，富貴累世，既無以報，受人孤寄，乘便利時奪取其國，不復顧恩義。人如此者，狗豬不食其餘，天下豈有而兄弟邪。且若自以金匱符命為新皇帝，變更正朔、服制，亦當自更作璽，傳之萬世，何用此亡國不祥璽為，而欲求之。我漢家老寡婦，旦暮且死，欲與此璽俱葬，終不可得。」太后因涕泣而言，旁側長御以下皆垂涕。舜亦悲不能自止，良久，乃仰謂太后「臣等已無可言者。莽必欲得傳國璽，太后寧能終不與邪？」太后聞舜語切，恐莽欲脅之，乃出漢傳國璽投之地，以授舜曰：「我老已死，如而兄弟今族滅也。」舜既得傳國璽，奏之。莽大說，乃為太后置酒未央宮漸臺，大縱眾樂。
莽又欲改太后漢家舊號，易其璽綬，恐不見聽。而莽疏屬王諫欲諂莽，上書言：「皇天廢去漢而命立新室，太皇太后不宜稱尊號，當隨漢廢，以奉天命。」莽以其書白太后太后曰：「此言是也。」莽因曰：「此誖德之臣也，罪當誅。」於是冠軍張永獻符命銅壁文，言太皇太后當為新室文母太皇太后，莽乃下詔從之。於是鴆殺王諫，而封張永為貢符子。
班彪贊曰：三代以來，王公失世，稀不以女寵。及王莽之興，由孝元後歷漢四世為天下母，饗國六十餘載，羣弟世權，更持國柄。五將、十侯，卒成新都。位號已移於天下，而元後卷卷猶握一璽，不欲以授莽，婦人之仁，悲夫。
始建國元年春正月，朔莽帥公侯卿士奉皇太后璽韍，上太皇太后，順符命，去漢號焉。
初，莽娶故丞相王訢孫宜春侯咸女為妻，立以為皇后；生四男，宇、獲前誅死，安頗荒忽，乃以臨為皇太子，安為新嘉辟。封宇子六人皆為公。大赦天下。
莽乃策命孺子為定安公，封以萬戶，地方百里，立漢祖宗之廟於其國，與周后並行其正朔、服色。以孝平皇后為定安太后。讀策畢，莽親執孺子手，流涕歔欷曰：「昔周公攝位，終得復子明辟。今予獨迫皇天威命，不得如意。」哀嘆良久。中傅將孺子下殿，北面而稱臣。百僚陪位，莫不感動。
又按金匱封拜輔臣，以太傅左輔王舜為太師，封安新公。大司徒平晏為太傅，就新公。少阿、羲和劉秀為國師，嘉新公。廣漢梓潼哀章為國將，美新公。是為四輔，位上公。太保、後承甄邯為大司馬，承新公。丕進侯王尋為大司徒，章新公。步兵將軍王邑為大司空，隆新公。是為三公。大阿、右拂、大司空甄豐為更始將軍，廣新公。京兆王興為衛將軍，奉新公。輕車將軍孫建為立國將軍，成新公。京兆王盛為前將軍，崇新公。是為四將。凡十一公。王興者，故城門令史。王盛者，賣餅。莽按符命求得此姓名十餘人，兩人容貌應卜相，徑從布衣登用，以示神焉。
是日，封拜卿大夫、侍中、尚書官凡數百人，諸劉為郡守者皆徙為諫大夫。改明光宮為定安館，定安太后居之。以大鴻臚府為定安公第。皆置門衛使者監領。敕阿乳母不得與嬰語，常在四壁中，至於長大，不能名六畜，後莽以女孫宇子妻之。
莽策命羣司各以其職，如典誥之文。置大司馬司允、大司徒司直、大司空司若，位皆孤卿。更名大司農曰羲和，後更為納言，大理曰作士，太常曰秩宗，大鴻臚曰典樂，少府曰共工，水衡都尉曰予虞，與三公司卿分屬三公。置二十七大夫、八十一元士，分主中都官諸職。又更光祿勳等名為六監，皆上卿。改郡太守曰大尹，都尉曰大尉，縣令、長曰宰。長樂宮曰常樂室，長安曰常安。其餘百官、宮室、郡縣盡易其名，不可勝紀。封王氏齊縗之屬為侯，大功為伯，下功為子，緦麻為男，其女皆為任。男以「睦」、女以「隆」為號焉。又曰：「漢氏諸侯或稱王，至於四夷亦如之，違於古典，繆於一統。其定諸侯王之號皆稱公，及四夷僭號稱王者皆更為侯。」於是漢諸侯王二十二人皆降為公，王子侯者百八十一人皆降為子，其後皆奪爵焉。
莽因漢承平之業，府庫百官之富，百蠻賓服，天下晏然，莽一朝有之，其心意未滿，斄小漢家制度，欲更為疏闊。乃自謂黃帝唬、虞舜之後，至齊王建孫濟北王安失國，齊人謂之王家，因以為氏。故以黃帝為初祖，虞帝為始祖。追尊陳胡公曰陳胡王，田敬仲曰齊敬王，濟北王安曰濟北愍王。立祖廟五，親廟四。天下姚、嬀、陳、田、王五姓皆為宗室，世世復，無有所與。封陳崇、田豐為侯，以奉胡王、敬王后。天下牧、守皆以前有翟義、趙朋等作亂，領州郡，懷忠孝，封牧為男，守為附城。以漢高廟為文祖廟。漢氏園寢廟在京師者勿罷，祠薦如故。諸劉勿解其復，各終厥身，州牧數存問，勿令有侵冤。
莽以劉之為字「卯、金、刀」也，詔正月剛卯、金刀之利皆不得行，乃罷錯刀、契刀及五銖錢。
秋，遣五威將王奇等十二人班符命四十二篇於天下：德祥五事，符命二十五，福應十二。五威將奉符命，齎印綬，王侯以下及吏官名更者，外及匈奴、西域、徼外蠻夷，皆即授新室印綬，因收故漢印綬。大赦天下。改漢印文，去璽曰章。
二年春二月，五威將帥七十二人還奏事，漢諸侯王為公者悉上璽綬為民，無違命者。獨故廣陽王嘉以獻符命，魯王閔以獻神書，中山王成都以獻書言莽德，皆封列侯。
漢興之初，懲戒亡秦孤立之敗，於是尊王子弟，大啓九國。自雁門以東盡遼陽，為燕、代。常山以南，太行左轉，度河、濟，漸于海，為齊、趙。谷、泗以往，奄有龜、蒙，為梁、楚。東帶江、湖，薄會稽，為荊、吳。北界淮瀕，略廬、衡，為淮南。湘、漢之陽，亙九嶷，為長沙。諸侯比境，周匝三垂，外接胡、越。天子自有三河、東郡、潁川、南陽，自江陵以西至巴、蜀，北自雲中至隴西，與京師、內史，凡十五郡。公主、列侯頗邑其中。而藩國大者誇州兼郡，連城數十，宮室、百官同制京師，可謂矯枉過其正矣。雖然，高祖創業，日不暇給，孝惠享國又淺，高後女主攝位，而海內晏如，無狂狡之憂，卒折諸呂之難，成太宗之業者，亦賴之於諸侯也。
然諸侯原本以大，末流濫以致溢，小者淫荒越法，大者睽孤橫逆，以害身喪國。故文帝分齊、趙，景帝削吳、楚，武帝下推恩之令而藩國自析。自此而來，齊分為七，趙分為六，梁分為五，淮南分為三。皇子始立者，大國不過十餘城。長沙、燕、代雖有舊名，皆亡南北邊矣。景遭七國之難，抑損諸侯，減黜其官。武有衡山、淮南之謀，作左官之律，設附益之法，諸侯惟得衣食租稅，不與政事。至於哀、平之際，皆繼體苗裔，親屬疏遠，生於帷牆之中，不為士民所尊，勢與富室無異。而本朝短世，國統三絕。是故王莽知漢中外殫微，本末俱弱，無所忌憚，生其奸心。因母后之權，假伊、周之稱，顓作威福廟堂之上，不降階序而運天下。詐謀既成，遂據南面之尊，分遣五威之吏，馳傳天下，班行符命。漢諸侯王厥角稽首奉上璽韍，惟恐在後，或乃稱美頌德以求容媚，豈不哀哉。
冬十一月，立國將軍孫建奏「九月辛巳，陳良、終帶自稱廢漢大將軍，亡入匈奴。又今月癸酉，不知何一男子遮臣建車前，自稱漢氏劉子輿，成帝下妻子也。劉氏當復，趣空宮。收系男子，即常安姓武字仲。皆逆天違命，大逆無道。漢氏宗廟不當在長安城中，及諸劉當與漢俱廢。陛下至仁，久未定，前故安眾侯劉祟等更聚眾謀反，今狂狡之虜復依託亡漢，至犯夷滅連未止者，此聖恩不蚤絕其萌牙故也。臣請漢氏諸廟在京師者皆罷，諸劉為吏者皆罷待除於家。」莽曰：「可。嘉新公、國師以符命為予四輔，明德侯劉龔、率禮侯劉嘉等凡三十二人皆知天命，或獻天符，或貢昌言，或捕告反虜，厥功茂焉。諸劉與三十二人同宗共祖者勿罷，賜姓曰王。」唯國師以女配莽子，故不賜姓。
定安公太后自劉氏之廢，常稱疾不朝會。時年未二十，莽敬憚傷哀，欲嫁之，乃更號為黃皇室主，欲絕之於漢。令孫建世子盛飾，將醫往問。後大怒，笞鞭其傍侍御，因發病，不肯起。莽遂不復強也。
莽之謀篡也，吏民爭為符命，皆得封侯。其不為者相戲曰：「獨無天帝除書乎？」司命陳崇白莽曰：「此開奸臣作福之路而亂天命，宜絕其原。」莽亦厭之，遂使尚書大夫趙並驗治，非五威將所班，皆下獄。
初，甄豐、劉秀、王舜為莽腹心，唱導在位，褒揚功德，「安漢」、「宰衡」之號及封莽母、兩子、兄子，皆豐等所共謀，而豐、舜、秀亦受其賜，並富貴矣，非復欲令莽居攝也。居攝之萌，出於泉陵侯劉慶、前輝光謝囂、長安令田終術。莽羽翼已成，意欲稱攝，豐等承順其意，莽輒復封舜、秀、豐等子孫以報之。豐等爵位已盛，心意既滿，又實畏漢宗室、天下豪傑。而疏遠欲進者並作符命，莽遂據以即真，舜、秀內懼而已。豐素剛強，莽覺其不說，故託符命文徙豐為更始將軍，與賣餅兒王盛同列，豐父子默默。時子尋為侍中、京兆大尹、茂德侯，即作符命，新室當分陝，立二伯，以豐為右伯，太傅平晏為左伯，如周、召故事。莽即從之，拜豐為右伯。當述職西出，未行，尋復作符命，言故漢氏平帝後黃皇室主為尋之妻。莽以詐立，心疑大臣怨謗，欲震威以懼下，因是發怒，曰：「黃皇室主天下母，此何謂也。」收捕尋。尋亡，豐自殺。尋隨方士入華山，歲餘捕得，辭連國師秀子侍中隆威侯棻，棻弟右曹、長水校尉、伐虜侯泳，大司空邑弟左關將軍、掌威侯奇，及秀門人侍中、騎都尉丁隆等，牽引公卿、黨親、列侯以下死者數百人，乃流棻於幽州，放尋於三危，殛隆於羽山，皆驛車載其屍傳致雲。
三年，莽為太子置師、友各四人，秩以大夫。以故大司徒馬宮等為師疑、傅丞、阿輔、保拂，是為四師。故尚書令唐林等為胥附、奔走、先後、禦侮，是為四友。又置師友、侍中、諫議、《六經》祭酒各一人，凡九祭酒，秩皆上卿。
遣使者奉璽書、印綬、安車、駟馬迎龔勝，即拜為師友祭酒。使者與郡太守、縣長吏、三老、官屬、行義、諸生千人以上入勝裏致詔。使者欲令勝起迎，久立門外。勝稱病篤，為牀室中戶西、南牖下，東首加朝服拖紳。使者付璽書，奉印綬，內安車駟馬，進謂勝曰：「聖朝未嘗忘君，製作未定，待君為政。思聞所欲施行，以安海內。」勝對曰：「素愚，加以年老被病，命在朝夕，隨使君上道，必死道路，無益萬分。」使者要說，至以印綬就加勝身，勝輒推不受。使者即上言：「方盛夏暑熱，勝病少氣，可須秋涼乃發。」有詔許之。使者五日壹與太守俱問起居，為勝兩子及門人高暉等言：「朝廷虛心待君以茅土之封，雖疾病，宜動移至傳舍，示有行意，必為子孫遺大業。」暉等白使者語，勝自知不見聽，即謂暉等「吾受漢家厚恩無以報。今年老矣，旦暮入地，誼豈以一身事二姓，下見故主哉？」勝因敕以棺斂喪事「衣周於身，棺周於衣。勿隨俗動吾冢，種柏，作祠堂。」語畢，遂不復開口飲食，積十四日死。死時七十九矣。
是時清名之士，又有琅邪紀逡、齊薛方、太原郇越、郇相、沛唐林、唐尊，皆以明經飭行，顯名於世。紀逡、兩唐皆仕莽，封侯，貴重，歷公卿位。唐林數上疏諫正，有忠直節。唐尊衣敝、履空，被虛僞名。郇相為莽太子四友，病死，莽太子遣使裞以衣衾，其子攀棺不聽曰：「死父遺言：師友之送，勿有所受。今於皇太子得託友官，故不受也。」京師稱之。莽以安車迎薛方，方因使者辭謝曰：「堯、舜在上，下有巢、由。今明主方隆唐、虞之德，小臣欲守箕山之節。」使者以聞，莽說其言，不強致。
初，隃糜郭欽為南郡太守，杜陵蔣詡為兗州刺史，亦以廉直為名。莽居攝，欽、翊皆以病免官，歸鄉里，臥不出戶，卒於家。哀、平之際，沛國陳咸以律令為尚書，莽輔政，多改漢制，咸心非之。及何武、鮑宣死，咸嘆曰：「《易》稱見幾而作，不俟終日，吾可以逝矣。」即乞骸骨去職。及莽篡位，召咸為掌寇大夫，咸謝病不肯應。時三子參、豐、欽皆在位，咸悉令解官，歸鄉里，閉門不出入。猶用漢家祖臘，人問其故，咸曰：「我先人豈知王氏臘乎？」悉收斂其家律令書文，壁藏之。又齊慄融、北海禽慶、蘇章、山陽曹竟皆儒生，去官，不仕於莽。
四年。初，莽為安漢公時欲諂太皇太后，以斬郅支功，奏尊元帝廟為高宗，太后晏駕後，當以禮配食雲。及莽改號太后為新室文母，絕之於漢，不令得體元帝。墮壞孝元廟，更為文母太后起廟，獨置孝元廟故殿以為文母篹食堂。既成，名曰長壽宮，以太后在，故未謂之廟。莽置酒長壽宮，請太后。既至，見孝元廟廢徹塗地，太后驚泣曰：「此漢家宗廟，皆有神靈，與何治而壞之。且使鬼神無知，又何用廟為。如令有知，我乃人之妃妾，豈宜辱帝之堂以陳饋食哉。」私謂左右曰：「此人慢神多矣，能久得祐乎？」飲酒不樂而罷。自莽篡位後，知太后怨恨，求所以媚太后無不為，然愈不說。莽更漢家黑貂着黃貂，又改漢正朔、伏臘日。太后令其官屬黑貂，至漢家正、臘日，獨與其左右相對飲食。
五年春二月，文母皇太后崩，年八十四。葬渭陵，與元帝合而溝絕之。新室世世獻祭其廟，元帝配食，坐於牀下。莽為太后服喪三年。
天鳳二年春二月，民訛言黃龍墮死黃山宮中，百姓奔走往觀者以萬數。莽惡之，捕系，問語所從起，不能得。
莽意以為制定則天下自平，故銳思於地理、制禮、作樂、講合《六經》之說。公卿旦入暮出，論議連年不決，不暇省獄訟冤結，民之急務。縣宰缺者數年守兼，一切貪殘日甚。中郎將、繡衣執法在郡國者，並乘權勢，傳相舉奏。又十一公士分佈勸農桑，班時令，按諸章，冠蓋相望，交錯道路，召會吏民，逮捕證左，郡縣賦斂，遞相賕賂，白黑紛然，守闕告訴者多。莽自見前顓權以得漢政，故務自覽眾事，有司受成苟免。諸寶物名、帑藏、錢穀官皆宦者領之。吏民上封事，宦官、左右開發，尚書不得知，其畏備臣下如此。又好變改制度，政令煩多，當奉行者，輒質問乃以從事，前後相乖，憒眊不渫。莽常御燈火至明，猶不能勝。尚書因是為奸，寢事，上書待報者連年不得去，拘繫郡縣者逢赦而後出，衛卒不交代者至三歲。谷糴常貴，邊兵二十餘萬人，仰衣食縣官。五原、代郡尤被其毒，起為盜賊，數千人為輩，轉入旁郡。莽遣捕盜將軍孔仁將兵與郡縣合擊，歲餘乃定。
四年秋八月，臨淮瓜田儀等依阻會稽長州。琅邪呂母聚黨數千人，殺海曲宰，入海中為盜，其眾浸多，至萬數。荊州饑饉，民眾入野澤，掘鳧茈而食之，更相侵奪。新市人王匡、王鳳為平理諍訟，遂推為渠帥，眾數百人。於是諸亡命者南陽馬武、潁川王常、成丹等，皆往從之。共攻離鄉聚，藏於綠林山中，數月間至七八千人。又有南郡張霸、江夏羊牧等與王匡俱起，眾皆萬人。莽遣使者即赦盜賊，還言：「盜賊解輒復合，問其故，皆曰：愁法禁煩苛，不得舉手。力作所得，不足以給貢稅。閉門自守又坐鄰伍鑄錢挾銅，奸吏因以愁民。民窮，悉起為盜賊」。莽大怒，免之。其或順指言：「民驕黠當誅」，及言：「時運適然，且滅不久」，莽說，輒遷官。］
五年春正月，以大司馬司允費興為荊州牧。見，問到部方略，興對曰：「荊、揚之民，率依阻山澤，以漁採為業。間者國張六筦，稅山澤，妨奪民之利，連年久旱，百姓饑窮，故為盜賊。興到部，欲令明曉告盜賊歸田裡，假貸犁牛、種食，闊其租賦，冀可以解釋安集。」莽怒，免興官。
琅邪樊崇起兵於莒。事見《光武平赤眉》。
六年春，莽見盜賊多，乃令太史推三萬六千歲曆紀，六歲一改元，佈告天。下書自言：「已當如黃帝仙昇天」，欲以誑耀百姓，銷解盜賊。眾皆笑之。
地皇元年春正月，莽見四方盜賊多，復欲厭之，又下書曰：「予之皇初祖考黃帝定天下，將兵為上將軍，內設大將，外置大司馬五人，大將軍至士吏凡七十五萬八千九百人，士千三百五十萬人。予受符命之文，稽前人，將條備焉。」於是置前、後、左、右、中大司馬之位，賜諸州牧至縣宰皆有大將軍、偏、裨、校尉之號焉。乘傳使者經歷郡國，日且十輩，倉無見谷以給，傳車馬不能足，賦取道中車馬，取辦於民。
秋七月，鉅鹿男子馬適求等謀舉燕、趙兵以誅莽。大司空士王丹發覺以聞。莽遣三公大夫逮治黨與，連及郡國豪傑數千人，皆誅死。封丹為輔國侯。
汝南郅惲明天文歷數，以為漢必再受命，上書說莽曰：「上天垂戒，欲悟陛下，令就臣位。取之以天，還之以天，可謂知命矣。」莽大怒，系惲詔獄，逾冬，會赦得出。
二年春正月，卜者王況謂魏成大尹李焉曰：「漢家當復興，李氏為輔。」因為焉作讖書，合十餘萬言。事發，莽皆殺之。
是歲，南郡秦豐聚眾且萬人，平原女子遲昭平亦聚數千人，在河阻中。莽召問羣臣禽賊方略，皆曰：「此天囚行屍，命在漏刻。」故左將軍公孫祿徵來與議，祿曰：「太史令宗宣，典星曆，候氣變，以凶為吉，亂天文，誤朝廷。太傅、平化侯尊飾虛僞以媮名位，賊夫人之子。國師嘉信公秀顛倒《五經》，毀師法，令學士疑惑。明學男張邯、地理侯孫陽，造井田，使民棄土業。羲和魯匡，設六筦以窮工商。說符侯崔發，阿諛取容，令下情不上通。宜誅此數子以慰天下。」
初，四方皆以饑寒窮愁，起為盜賊，稍稍羣聚，常思歲熟得歸鄉里，眾雖萬數，不敢略有城邑，轉掠求食日闋而已。諸長吏、牧守，皆自亂鬥中兵而死，賊非敢欲殺之也。而莽終不喻其故。是歲，荊州牧發奔命二萬人討綠林賊，賊帥王匡等相率迎擊於雲杜，大破牧軍，殺數千人，盡獲輜重。牧欲北歸，賊馬武等復遮擊之，鉤牧車屏泥，刺殺其驂乘，然終不敢殺牧。賊遂攻拔竟陵，轉擊雲杜、安陸，多略婦女，還入綠林中，至有五萬餘口，州郡不能制。
翼平連帥田況上言：「盜賊始發，其原甚微，部吏、伍人所能禽也。咎在長吏不為意，縣欺其郡，郡欺朝廷，實百言十，實千言百。朝廷忽略，不輒督責，遂至延蔓連州，乃遣將帥，多發使者，傳相監趣。郡縣力事上官，應塞詰對，共酒食，具資用，以救斷斬，不暇復憂盜賊，治官事。將帥又不能躬率吏士，戰則為賊所破，吏氣寢傷，徒費百姓。前幸蒙赦令，賊欲解散，或反遮擊，恐入山谷，轉相告語，故郡縣降賊皆更驚駭，恐見詐滅，因饑饉易動，旬日之間更十餘萬人，此盜賊所以多之故也。今洛陽以東米石二千，竊見詔書欲遣太師、更始將軍，二人爪牙重臣，多從人眾，道上空竭，少則無以威示遠方。宜急選牧、尹以下，明其賞罰，收合離鄉，小國無城郭者，徙其老弱置大城中，積藏穀食，併力固守。賊來攻城則不能下，所過無食，勢不得羣聚。如此招之必降，擊之則滅。今空復多出將帥，郡縣苦之，反甚於賊。宜盡徵還乘傳諸使者，以休息郡縣，委任臣況以二州，盜賊必平定之。」
三年夏四月，遣更始將軍廉丹等東討眾賊。事見《光武平赤眉》。莽又多遣大夫、謁者分教民煮草木為酪，酪不可食，重為煩費。
綠林賊遇疫疾死者且半，乃各分散引去。王常、成丹西入南郡，號「下江兵」。王匡、王鳳、馬武及其支黨朱鮪、張邛等北入南陽，號「新市兵」，皆自稱將軍。莽遣司命大將軍孔仁部豫州，納言大將軍嚴尤、秩宗大將軍陳茂擊荊州，各從吏士百餘人，乘傳到部募士。尤謂茂曰：「遣將不與兵符，必先請而後動，是猶紲韓廬而責之獲也。」
流民入關者數十萬人，乃置養贍官廩食之。使者監領，與小吏共盜其廩，饑死者什七八。先是，莽使中黃門王業領長安市買，賤取於民，民甚患之。業以省費為功，賜爵附城。莽聞城中饑饉，以問業，業曰：「皆流民也。」乃市所賣梁飯、肉羹持入示莽，曰：「居民食，咸如此」，莽信之。
秋七月，新市賊王匡等進攻隨，平林人陳牧、廖湛復聚眾千餘人號「平林兵。」以應之。
莽以詔書讓廉丹曰：「倉廩盡矣，府庫空矣，可以怒矣，可以戰矣。將軍受國重任，不捐身於中野，無以報恩塞責。」丹惶恐，夜召其掾馮衍，以書示之。衍因說丹曰：「張良以五世相韓，椎秦始皇博浪之中。將軍之先，為漢信臣。新室之興，英俊不附。今海內潰亂，人懷漢德，甚於詩人思召公也。人所歌舞，天必從之。今方為將軍計，莫若屯據大郡，鎮撫吏士，砥厲其節，納雄桀之士，詢忠智之謀，興社稷之利，除萬人之害，則福祿流於無窮，功烈着於不滅。何與軍覆於中原，身膏於草野，功敗名喪，恥及先祖哉。」丹不聽。衍，左將軍奉世曾孫也。
冬，無鹽索盧恢等舉兵，反城附賊，廉丹、王匡攻拔之，斬首萬餘級。莽遣中郎將奉璽書勞丹、匡，進爵為公，封吏士有功者十餘人。
赤眉別校董憲等眾數萬人在梁郡，王匡欲進擊之，廉丹以為「新拔城，罷勞，當且休士養威」。匡不聽，引兵獨進，丹隨之。合戰成昌，兵敗，匡走。丹使吏持其印韍節付匡曰：「小兒可走，吾不可。」遂止，戰死。校尉汝雲、王隆等二十餘人別鬥，聞之，皆曰：「廉公已死，吾誰為生。」馳奔賊。皆戰死。
國將哀章自請願平山東，莽遣章馳東與太師匡併力。又遣大將軍楊浚守敖倉，司徒王尋將十餘萬屯洛陽，鎮南宮，大司馬董忠養士習射中軍北壘。大司空王邑兼三公之職。
漢宗室劉秀等起南陽，與新市、平林、下江兵合。事見《光武中興》。
淮陽王更始元年春二月，王莽欲外示自安，乃染其鬚髮，立杜陵史諶女為皇后。置後宮，位號視公卿、大夫、元士者凡百二十人。
莽赦天下，詔「王匡、哀章等討青、徐盜賊，嚴尤、陳茂等討前隊醜虜，明告以生活、丹青之信，復迷惑不解散，將遣大司空、隆新公將百萬之師劋絕之矣。」
王莽遣司空王邑、司徒王尋發兵四十二萬圍昆陽，劉秀髮諸營兵三千人大破之。事見《光武中興》。
莽聞漢兵言莽鴆殺孝平皇帝，乃會公卿於王路堂，開所為平帝請命金縢之策，泣以示羣臣。
夏六月，道士西門君惠謂王莽衛將軍王涉曰：「讖文劉氏當復興，國師公姓名是也。」涉遂與國師公劉秀、大司馬董忠、司中大贅孫伋謀，以所部兵劫莽降漢，以全宗族。
秋七月，伋以其謀告莽，莽召忠詰責，因格殺之。使虎賁以斬馬劍剉忠，收其宗族，以醇醯、毒藥、白刃、叢棘並一坎而埋之。秀、涉皆自殺，莽以其骨肉舊臣，惡其內潰，故隱其誅。莽以軍師外破，大臣內畔，左右亡所信，不能復遠念郡國，乃召王邑還為大司馬，以大長秋張邯為大司徒，崔發為大司空，司中壽容苗訢國師。莽憂懣不能食，但飲酒，啖鰒魚；讀軍書倦，因馮幾寐，不復就枕矣。
八月，王莽使太師王匡、國將哀章守洛陽。更始遣定國上公王匡攻洛陽，西屏大將軍申屠建、丞相司直李鬆攻武關，三輔震動。析人鄧曄、於匡起兵南鄉以應漢，攻武關都尉朱萌，萌降。進攻右隊大夫宋綱，殺之。西拔湖。莽愈憂，不知所出。崔發言：「古者國有大災，則哭以厭之。宜告天以求救。」莽乃率羣臣至南郊，陳其符命本末，仰天大哭，氣盡，伏而叩頭。諸生、小民旦夕會哭，為設飧粥。甚悲哀者，除以為郎，郎至五千餘人。
莽拜將軍九人，皆以「虎」為號，將北軍精兵數萬人以東，內其妻子宮中以為質。時省中黃金尚六十餘萬斤，他財物稱是，莽愈愛之，賜九虎士人四千錢。眾重怨，無鬥意。九虎至華陰回溪，距隘自守。於匡、鄧曄擊之，六虎敗走，二虎詣闕歸死。莽使使責死者安在，皆自殺。其四虎亡，三虎收散卒保渭口京師倉。
鄧曄開武關迎漢兵。李鬆將三千餘人至湖，與曄等共攻京師倉，未下。曄以弘農掾王憲為校尉，將數百人北度渭，入左馮翊界。李鬆遣偏將軍韓臣等徑西至新豐，擊破莽波水將軍，追奔至長門宮。王憲北至頻陽，所過迎降。諸縣大姓各起兵稱漢將，率眾隨憲。李鬆、鄧曄引軍至華陰，而長安旁兵四會城下。又聞天水隗氏方到，皆爭欲先入城，貪立大功、滷掠之利。莽赦城中囚徒，皆授兵，殺狶飲其血，與誓曰：「有不為新室者，社鬼記之。」始更始將軍史諶將之，度渭橋，皆散走，諶空還。眾兵發掘莽妻、子、父、祖冢，燒其棺柩及九廟、明堂、辟雍，火照城中。
九月戊申朔，兵從宣平城門入。張邯逢兵見殺。王邑、王林、王巡、{世疐}惲等分將兵距擊北闕下，會日暮，官府、邸第盡奔亡。己酉，城中少年朱弟、張魚等恐見滷掠，趨讙並和，燒作室門，斧敬法闥，呼曰：「反虜王莽，何不出降。」火及掖庭、承明，黃皇室主所居。黃皇室主曰：「何面目以見漢家。」自投火中而死。
莽避火宣室前殿，火輒隨之。莽紺礿服，持虞帝匕首，天文郎按式於前，莽旋席隨斗柄而坐，曰：「天生德族予，漢兵其如予何。」庚戌，旦明，羣臣扶掖莽自前殿之漸臺，欲阻池水，公卿從官尚千餘人隨之。王邑晝夜戰，罷極，士死傷略盡。馳入宮，間關至漸臺，見其子侍中睦解衣冠欲逃，邑叱之令還，父子共守莽。軍人入殿中，聞莽在漸臺，眾共圍之數百重。臺上猶與相射，矢盡，短兵接。王邑父子、蹛惲、王巡戰死，莽入室。下餔時，眾兵上臺，苗訢、唐尊、王盛等皆死。商人杜吳殺莽，校尉東海公賓就斬莽首；軍人分莽身，節解臠分，爭相殺者數十人。公賓就持莽首詣王憲。憲自稱漢大將軍，城中兵數十萬皆屬焉。舍東宮，妻莽後宮，乘其車服。癸丑，李鬆、鄧曄入長安，將軍趙萌、申屠建亦至，以王憲得璽綬不上，多挾宮女，建天子鼓旗，收斬之。傳莽首詣宛，縣於市，百姓共提系之，或切食其舌。
王莽地皇三年。初，長沙定王發生舂陵節侯買，買生戴侯熊渠，熊渠生考侯仁。仁以南方卑溼，徙封南陽之白水鄉，與宗族往家焉。仁卒，子敞嗣，值莽篡位，國除。節侯少子外為鬱林太守，外生鉅鹿都尉回，回生南頓令欽。欽娶湖陽樊重女，生三男：演、仲、秀。兄弟早孤，養於叔父良。演性剛毅，慷慨有大節，自莽纂漢，常憤憤，懷復社稷之慮，不事家人居業，傾身破產，交結天下雄俊。秀隆準日角，性勤稼穡。演常非笑之，比於高祖兄仲。秀姊元為新野鄧晨妻，秀嘗與晨俱過穰人蔡少公，少公頗學圖讖，言：「劉秀當為天子」。或曰：「是國師公劉秀乎？」秀戲曰：「何用知非僕邪？」坐者皆大笑，晨心獨喜。
宛人李守姓星曆，讖記，為莽宗卿師，嘗謂其子通曰：「劉氏當興，李氏為輔。」及新市、平林兵起，南陽騷動，通從弟軼謂通曰：「今四方擾亂，漢當復興。南陽宗室獨劉伯升兄弟泛愛容眾，可與謀大事。」通笑曰：「吾意也。」會秀賣谷於宛，通遣軼往迎秀，與相見，因具言讖文事，與相要結，定謀議。通欲以立秋材官都試騎士日，劫前隊大夫甄阜及屬正梁丘賜，因以號令大眾，使軼與秀歸舂陵舉兵以相應。於是演召諸豪傑計議曰：「王莽暴虐，百姓分崩。今枯旱連年，兵革並起，此亦天亡之時，復高祖之業，定萬世之秋也。」眾皆然之。於是分遣親客於諸縣起兵，演自發舂陵子弟。諸家子弟恐懼，皆亡匿，曰：「伯升殺我。」及見秀綘衣大冠，皆驚曰：「謹厚者亦復為之。」乃稍自安。凡得子弟七八千人，部署賓客，自稱「柱天都部」。秀時年二十八。李通未發，事覺，亡走。父守及家屬坐死者六十四人。
演使族人嘉招說新市、平林兵，與其帥王鳳、陳牧西擊長聚，進屠唐子鄉，又殺湖陽尉。軍中分財物不均，眾恚恨，欲反攻諸劉。秀斂宗人所得物悉以與之，眾乃悅。進拔棘陽，李軼、鄧晨皆將賓客來會。
十一月，劉演欲進攻宛，至小長安聚，與甄阜、梁邱賜戰。時天密霧，漢軍大敗，秀單馬走，遇女弟伯姬，與共騎而奔。前行，復見姊元，趣令上馬，元以手揮曰：「行矣，不能相救，無為兩沒也。」會追兵至，元及三女皆死。演弟仲及宗從死者數十人。
演復收會兵眾，還保棘陽。阜、賜乘勝，留輜重於藍鄉，引精兵十萬南度潢淳，臨沘水，阻兩川間為營，絕後橋，示無還心。新市、平林見漢兵數敗，阜、賜軍大至，各欲解去，演甚患之。會下江兵五千餘人至宜秋，演即與秀及李通俱造其壁，曰：「願見下江一賢將，議大事。」眾推王常。演見常，說以合從之利，常大悟曰：「王莽殘虐，百姓思漢。今劉氏復興，即真主也，誠思出身為用，輔成大功。」演曰：「如事成，豈敢獨饗之哉。」遂與常深相結而去。常還，具為餘將成丹、張邛言之。丹、邛負其眾，曰：「大丈夫既起，當各自為主，何故受人制乎？」常乃徐曉說其將帥曰：「王莽苛酷，積失百姓之心，民之謳吟思漢，非一日也，故使吾屬因此得起。夫民所怨者，天所去也。民所思者，天所與也。舉大事，必當下順民心，上合天意，功乃可成。若負強恃勇，觸情恣欲，雖得天下，必復失之。以秦、項之勢尚至夷覆，況今布衣相聚草澤，以此行之，滅亡之道也。今南陽諸劉舉宗起兵，觀其來議者，皆有深計大慮，王公之才，與之併合，必成大功，此天所以祐吾屬也。」下江諸將雖屈強少識，然素敬常，乃皆謝曰：「無王將軍，吾屬幾陷於不義。」即引兵與漢軍及新市、平林合。於是諸部齊心同力，銳氣益壯。演大饗軍士，設盟約，休卒三日，分為六部。十二月晦，潛師夜起，襲取藍鄉，盡獲其輜重。
淮陽王更始元年春正月甲子朔，漢兵與下江兵共攻甄阜、梁丘賜，斬之，殺士卒二萬餘人。王莽納言將軍嚴尤、秩宗將軍陳茂引兵欲據宛，劉演與戰於淯陽下，大破之，遂圍宛。先是，青、徐賊眾雖數十萬人，訖無文書、號令、旌旗、部曲，及漢兵起，皆稱將軍，攻城略地，移書稱說。莽聞之，始懼。
舂陵戴侯曾孫玄在平林兵中，號「更始將軍」。時漢兵已十餘萬，諸將議以兵多而無所統一，欲立劉氏以從人望。南陽豪傑及王常等皆欲立劉演，而新市、平林將帥樂放縱，憚演威明，貪玄懦弱，先共定策立之，然後召演示其議。演曰：「諸將軍幸欲尊立宗室，甚厚。然今赤眉起青、徐，眾數十萬，聞南陽立宗室，恐赤眉復有所立。王莽未滅而宗室相攻，是疑天下而自損權，非所以破莽也。舂陵去宛三百里耳，遽自尊立，為天下準的，使後人得承吾敝，非計之善者也。不如且稱王以號令，王勢亦足以斬諸將。若赤眉所立者賢，相率而往從之，必不奪吾爵位。若無所立，破莽，降赤眉，然後舉尊號，亦未晚也。」諸將多曰：「善」張卬拔劍擊地曰：「疑事無功。今日之議，不得有二。」眾皆從之。二月辛巳朔，設壇場於淯水上沙中，玄即皇帝位。南面立，朝羣臣，羞愧流汗，舉手不能言。於是大赦，改元，以族父良為國三老，王匡為定國上公，王鳳為成國上公，朱鮪為大司馬，劉演為大司徒，陳牧為大司空，餘皆九卿、將軍。由是豪傑失望，多不服。
三月，王鳳與太常、偏將軍劉秀等徇昆陽、定陵、郾，皆下之。
王莽聞嚴尤、陳茂敗，乃遣司空王邑馳傳，與司徒王尋發兵平定山東，徵諸明兵法六十三家以備軍吏，以長人巨母霸為壘尉，又驅諸猛獸虎豹犀象之屬以助威武。邑至洛陽，州郡各選精兵，牧守自將，定會者四十二萬人，號百萬，餘在道者，旌旗、輜重千里不絕。夏五月，尋、邑南出潁川，與嚴尤、陳茂合。
諸將見尋、邑兵盛，皆反走入昆陽，惶怖，憂念妻孥，欲散歸諸城。劉秀曰：「今兵谷既少，而外寇強大，併力御之，功庶可立，如欲分散，勢無俱全。且宛城未拔，不能相救，昆陽即拔，一日之間，諸部亦滅矣。今不同心膽共舉功名，反欲守妻子、財物邪？」諸將怒曰：「劉將軍何敢如是。」秀笑而起。會候騎還，言：「大兵且至城北，軍陳數百里，不見其後。」諸將素輕秀，及迫急，乃相謂曰：「更請劉將軍計之。」秀復為圖畫成敗，諸將皆曰：「諾」時城中唯有八九千人，秀使王鳳與廷尉、大將軍王常守昆陽，夜與五威將軍李軼等十三騎出城南門，於外收兵。
時莽兵到城下者且十萬，秀等幾不得出。尋、邑縱兵圍昆陽，嚴尤說邑曰：「昆陽城小而堅，今假號者在宛，亟進大兵，彼必奔走。宛敗，昆陽自服。」邑曰：「吾昔圍翟義，坐不生得，以見責讓。今將百萬之眾，遇城而不能下，非所以示威也。當先圍此城，蹀血而進，前歌後舞，顧不快邪？」遂圍之城十重，列營百數，鉦鼓之聲聞數十里。或為地道、衝輣撞城，積弩亂髮，矢下如雨，城中負戶而汲。王鳳等乞降，不許。尋、邑自以功在漏刻，不以軍事為憂。嚴尤曰：「兵法圍城為之闕，宜使得逸出，以怖宛下。」邑又不聽。
棘陽守長岑彭與前隊貳嚴說共守宛城，漢兵攻之數月，城中人相食，乃舉城降。更始入都之。諸將欲殺彭，劉演曰：「彭，郡之大吏，執心堅守，是其節也。今舉大事，當表義士，不如封之。」更始乃封彭為歸德侯。
劉秀至郾、定陵，悉發諸營兵。諸將貪惜財物，欲分兵守之。秀曰：「今若破敵，珍寶萬倍，大功可成。如為所敗，首領無餘，何財物之有。」乃悉發之。六月己卯朔，秀與諸營俱進，自將步騎千餘為前鋒，去大軍四五里而陳。尋、邑亦遣兵數千合戰，秀奔之，斬首數十級。諸將喜曰：「劉將軍平生見小敵怯，今見大敵勇，甚可怪也。且復居前，請助將軍。」秀復進，尋、邑兵怯，諸部共乘之，斬首數百千級。連勝，遂前，諸將膽氣益壯，無不一當百。秀乃與敢死者三千人，從城西水上衝其中堅。尋、邑易之自將萬餘人行陳，敕諸營皆按部毋得動，獨迎與漢兵戰，不利，大軍不敢擅相救。尋、邑陳亂，漢兵乘銳崩之，遂殺王尋。城中亦鼓譟而出，中外合勢，震呼動天地，莽兵大潰，走者相騰踐，伏屍百餘里。會大雷風，屋瓦皆飛，雨下如注，滍川盛溢，虎豹皆股戰，士卒赴水溺死者以萬數，水為不流。王邑、嚴尤、陳茂輕騎乘死人渡水逃去，盡獲其軍實輜重，不可勝算，舉之連月不盡，或燔燒其餘。士卒奔走，各還其郡，王邑獨與所將長安勇敢數千人還洛陽。關中聞之震恐。於是海內豪傑翕然響應，皆殺其牧守，自稱將軍，用漢年號，以待詔命，旬月之間，遍於天下。
劉秀復徇潁川，攻父城不下，屯兵巾車鄉。潁川郡掾馮異監五縣。為漢兵所獲。異曰：「異有老母在父城，願歸，據五城以效功報德。」秀許之。異歸，謂父城長苗萌曰：「諸將多暴橫，獨劉將軍所到不虜略。觀其言語舉止，非庸人也。」遂與萌率五縣以降。
新市、平林諸將以劉演兄弟威名益盛，陰勸更始除之。秀謂演曰：「事欲不善。」演笑曰：「常如是耳。」更始大會諸將，取演寶劍視之，繡衣御史申徒建隨獻玉玦，更始不敢發。演舅樊宏謂演曰：「建得無有范增之意乎？」演不應。李軼初與演兄弟善，後更諂事新貴。秀戒演曰：「此人不可覆信。」演不從。演部將劉稷勇冠三軍，聞更始立，怒曰：「本起兵圖大事者，伯升兄弟也。今更始何為者邪？」更始以稷為抗威將軍，稷不肯拜。更始乃與諸將陳兵數千人先收稷，將誅之，演固爭。李軼、朱鮪因勸更始並執演，即日殺之，以族兄光祿勳賜為大司徒。秀聞之，自父城馳詣宛謝。司徒官屬迎吊秀，秀不與交私語，惟深引過而已，未嘗自伐昆陽之功，又不敢為演服喪，飲食言笑如平常。更始以是慚，拜秀為破虜大將軍，封武信侯。
更始遣王匡攻洛陽，申屠建李鬆攻武關，京兆諸縣及城中共起兵殺王莽。事見《王莽篡漢》。王匡拔洛陽，生縛莽太師王匡、哀章，皆斬之。
更始將都洛陽，以劉秀行司隸校尉，使前整修宮府。秀乃置僚屬，作文移，從事司察，一如舊章。時三輔吏士東迎更始，見諸將過，皆冠幘而服婦人衣，莫不笑之。及見司隸僚屬，皆歡喜不自勝，老吏或垂涕曰：「不圖今日復見漢官威儀。」由是識者皆屬心焉。
更始北都洛陽，分遣使者徇郡國，曰：「先降者復爵位」。使者至上谷，上谷太守扶風耿況迎，上印綬，使者納之，一宿，無還意。功曹寇恂勒兵入見使者，請之，使者不與，曰：「天王使者，功曹欲脅之邪？」恂曰：「非敢脅使君，竊傷計之不詳也。今天下初定，使君建節銜命，郡國莫不延頸傾耳。今始至上谷而先墮大信，將復何以號令他郡乎？」使者不應。恂叱左右以使者命召況，況至，恂進取印綬帶況。使者不得已，乃承製詔之，況受而歸。
更始欲令親近大將徇河北，大司徒賜言：「諸家子獨有文叔可用。」朱鮪等以為不可，更始狐疑，賜深勸之，更始乃以劉秀行大司馬事，持節北度河，鎮慰州郡。
以大司徒賜為丞相，令先入關修宗廟、宮室。
大司馬秀至河北，所過郡縣，考察官吏，黜陟能否，平遣囚徒，除王莽苛政，復漢官名。吏民喜悅，爭持牛酒迎勞，秀皆不受。
南陽鄧禹杖策追秀，及於鄴。秀曰：「我得專封拜，生遠來，寧欲仕乎？」禹曰：「不願也。」秀曰：「即如是，何欲為。」禹曰：「但願明公威德加於四海，禹得效其尺寸，垂功名於竹帛耳。」秀笑，因留宿間語。禹進說曰：「今山東未安，赤眉、青犢之屬動以萬數。更始既是常才，而不自聽斷，諸將皆庸人屈起，志在財幣，爭用威力，朝夕自快而已，非有忠良明智，深慮遠圖，欲尊主安民者也。歷觀往古聖人之興，二科而已，天時與人事也。今以天時觀之，更始既立而災變方興。以人事觀之，帝王大業非凡夫所任，分崩離析，形勢可見。明公雖建藩輔之功，猶恐無所成立也。況明公素有盛德大功，為天下所向服，軍政齊肅，賞罰明信。為今之計，莫如延攬英雄，務悅民心，立高祖之業，救萬民之命，以公而慮，天下不足定也。」秀大悅，因令禹常宿止於中，與定計議。每任使諸將，多訪於禹，皆當其才。
秀見兄演之死，每獨居輒不御酒肉，枕蓆有涕泣處。主簿馮異獨叩頭寬譬，秀止之曰：「卿勿妄言。」異因進說曰：「更始政亂，百姓無所依戴。夫人久饑渴，易為充飽。今公專命方面，宜分遣官屬徇行郡縣，宣佈惠澤。」秀納之。騎都尉宋子耿純謁秀於邯鄲，退，見官屬將兵法度不與他將同，遂自結納。
王莽時，長安中有自稱成帝子子輿者，莽殺之。邯鄲卜者王郎緣是詐稱真子輿，立為天子，移檄州郡，趙國以北，遼東以西，皆望風響應。二年春正月，大司馬秀以王郎新盛，乃北徇薊。
申屠建、李鬆自長安迎更始遷都。二月，更始發洛陽。初，三輔豪傑假號誅莽者人人皆望封侯。申屠建既斬王憲，又揚言：「三輔兒大黠，共殺其主。」吏民惶恐，屬縣屯聚，建等不能下。更始至長安，乃下詔大赦，非王莽子，他皆除其罪。於是三輔悉平。
時，長安唯未央宮被焚，其餘宮室、供帳、倉庫、官府皆案堵如故，市裏不改於舊。更始居長樂宮，升前殿，郎吏以次列庭中。更始羞怍，俛首刮席，不敢視。諸將後至者，更始問：「虜掠得幾何。」左右侍官皆宮省久吏，驚愕相視。
李鬆與棘陽趙萌說更始「宜悉王諸功臣。」朱鮪爭之，以為「高祖約，非劉氏不王」。更始乃先封諸宗室，祉為定陶王，慶為燕王，歙為元氏王，嘉為漢中王，賜為宛王，信為汝陰王。然後立王匡為沘陽王，王鳳為宜城王，朱鮪為膠東王，王常為鄧王，申屠建為平氏王，陳牧為陰平王，衛尉大將軍張卬為淮陽王，執金吾大將軍廖湛為穰王，尚書胡殷為隨王，柱天大將軍李通為西平王，五威中郎將李軼為舞陰王，水衡大將軍成丹為襄邑王，驃騎大將軍宗佻為潁陰王，尹尊為郾王。唯朱鮪辭不受，乃以鮪為左大司馬。宛王賜為前大司馬，使與李軼等鎮撫關東。又使李通鎮荊州，王常行南陽太守事。以李鬆為丞相，趙萌為右大司馬，共秉內任。
更始納趙萌女為夫人，故委政於萌，日夜飲燕後庭，羣臣欲言事，輒醉不能見，時不得已，乃令侍中坐帷內與語。韓夫人尤嗜酒，每侍飲，見常侍奏事，輒怒曰：「帝方對我飲，正用此時持事來邪？」起，抵破書案。趙萌專權，生殺自恣。郎吏有說萌放縱者，更始怒，拔劍擊之，自是無敢復言。以至羣小、膳夫皆濫授官爵，長安為之語曰：「竈下養，中郎將。爛羊胃，騎都尉。爛羊頭，關內侯。」軍師將軍李淑上書諫曰：「陛下定業，雖因下江、平林之勢，斯蓋臨時濟用，不可施之既安。唯名與器，聖人所重。今加非其人，望其裨益萬分，猶緣木求魚，升山採珠。海內望此，有以窺度漢祚。」更始怒，囚之。諸將在外者皆專行誅賞，各置牧守，州郡交錯，不知所從。由是關中離心，四海怨叛。
耿況遣其子弇奉奏詣長安，弇時年二十一。行至宋子，會王郎起，弇從吏孫倉、衛包曰：「劉子輿，成帝正統，舍此不歸，遠行安之。」弇按劍曰：「子輿弊賊，卒為降虜耳。我至長安，與國家陳漁陽、上谷兵馬，歸發突騎以轔烏合之眾，如摧枯折腐耳。觀公等不識去就，族滅不久也。」倉、包遂亡，降王郎。
弇聞大司馬秀在盧奴，乃馳北上謁，秀留署長史，與俱北至薊。王郎移檄購秀十萬戶，秀令功曹令史潁川王霸至市中募人擊王郎，市人皆大笑，舉手邪揄之，霸慚懅而反。秀將南歸，耿弇曰：「今兵從南方來，不可南行。漁陽太守彭寵，公之邑人。上谷太守，即弇父也。發此兩郡，控弦萬騎，邯鄲不足慮也。」秀官屬腹心皆不肯，曰：「死尚南首，奈何北行入囊中。」秀指弇曰：「是我北道主人也。」
會故廣陽王子接起兵薊中以應郎，城內擾亂，言邯鄲使者方到，二千石以下皆出迎。於是秀趣駕而出，至南城門，門已閉，攻之得出，遂晨夜南馳，不敢入城邑，舍食道旁。至蕪蔞亭，時天寒烈，馮異上豆粥。至饒陽，官屬皆乏食。秀乃自稱邯鄲使者，入傳舍，傳吏方進食，從者饑，爭奪之。傳吏疑其僞，乃椎鼓數十通，紿言：「邯鄲將軍至」，官屬皆失色。秀升車欲馳，既而懼不免，徐還坐，曰：「請邯鄲將軍入。」久，乃駕去。晨夜兼行，蒙犯霜雪，面皆破裂。
至下曲陽，傳聞王郎兵在後，從者皆恐。至滹沱河，侯吏還白「河水流澌，無船，不可濟」。秀使王霸往視之。霸恐驚眾，欲且前，阻水還，即詭曰：「冰堅可度。」官屬皆喜。秀笑曰：「候吏果妄語也。」遂前，比至河，河冰亦合，乃令王霸護度，未畢數騎而冰解。至南宮，遇大風雨，秀引車入道傍空舍，馮異抱薪，鄧禹爇火，秀對竈燎衣。馮異復進麥飯。
進至下博城西，惶惑不知所之。有白衣老父在道旁，指曰：「努力，信都郡為長安城守，去此八十里。」秀即馳赴之。是時郡國皆已降王郎，獨信都太守南陽任光、和戎太守信都邳肜不肯從。光自以孤城獨守，恐不能全，聞秀至，大喜，吏民皆稱萬歲。邳肜亦自和戎來會。議者多言可因信都兵自送，西還長安。邳肜曰：「吏民歌吟思漢久矣，故更始舉尊號而天下向應，三輔清宮除道以迎之。今卜者王郎假名因勢，驅集烏合之眾，遂振燕、趙之地，無有根本之固。明公奮二郡之兵以討之，何患不克。今釋此而歸，豈徒空失河北，必更驚動三輔，墮損威重，非計之得者也。若明公無復徵伐之意，則雖信都之兵猶難會也。何者。明公既西，則邯鄲勢成，民不肯捐父母、背成主而千里送公，其離散亡逃可必也。」秀乃止。
秀以二郡兵弱，欲入城頭子路、刁子都軍中，任光以為不可。乃發傍縣，得精兵四千人，拜任光為左大將軍，信都都尉李忠為右大將軍，邳肜為後大將軍，和戎太守如故，信都令萬修為偏將軍，皆封列侯。留南陽宗廣領信都太守事，使任光、李忠、萬修將兵以從，邳肜將兵居前。任光乃多作檄文曰：「大司馬劉公將城頭子路、刁子都兵百萬眾從東方來，擊諸反虜。」遣騎馳至鉅鹿界中。吏民得檄，傳相告語。秀投暮入堂陽界，多張騎火，彌滿澤中，堂陽即降。又擊貰縣，降之。城頭子路者，東平爰曾也，寇掠河、濟間，有眾二十餘萬，刁子都有眾六七萬，故秀欲依之。昌城人劉植聚兵數千人據昌城迎秀，秀以植為驍騎將軍。耿純率宗族賓客二千餘人，老病者皆載木自隨，迎秀於育，拜純為前將軍。進攻下曲陽，降之。眾稍合，至數萬人，復北擊中山。耿純恐宗家懷異心，乃使從弟訢宿歸，燒廬舍以絕其反顧之望。秀進拔盧奴，所過發奔命兵，移檄邊郡，共擊邯鄲，郡縣還復響應。時真定王楊起兵附王郎，眾十餘萬，秀遣劉植說楊，楊乃降。秀因留真定，納楊甥郭氏為夫人以結之。進擊元氏、防子，皆下之。至鄗，擊斬王郎將李惲。至柏人，復破郎將李育，育還保城，攻之不下。
南鄭人延岑起兵據漢中，漢中王嘉擊降之，有眾數十萬。校尉南陽賈復見更始政亂，乃說嘉曰：「今天下未定，而太王安守所保，所保得無不可保乎？」嘉曰：「卿言大，非吾任也。大司馬在河北，必能相用。」乃為書薦復及長史南陽陳俊於劉秀。復等見秀於柏人，秀以復為破虜將軍，俊為安集掾。
秀舍中兒犯法，軍市令潁川祭遵格殺之。秀怒，命收遵。主簿陳副諫曰：「明公常欲眾軍整齊，今遵奉法不避，是教令所行也。」乃貰之，以為刺奸將軍，謂諸將曰：「當備祭遵。吾舍中兒犯法尚殺之，必不私諸卿也。」
或說大司馬秀以守柏人不如定鉅鹿，秀乃引兵東北拔廣阿。秀披輿地圖，指示鄧禹曰：「天下郡國如是，今始乃得其一。子前言以吾慮天下不足定，何也？」禹曰：「方今海內殽亂，人思明君，猶赤子之慕慈母。古之興者在德薄厚，不以大小也。」
薊中之亂，耿弇與劉秀相失，北走昌平，就其父況，因說況擊邯鄲。時王郎遣將徇漁陽、上谷，急發其兵，北州疑惑，多欲從之。上谷功曹寇恂、門下掾閔業說況曰：「邯鄲拔起，難可信向。大司馬，劉伯升母弟，尊賢下士，可以歸之。」況曰：「邯鄲方盛，力不能獨拒，如何」對曰：「今上谷完實，控弦萬騎，可以詳擇去就。恂請東約漁陽，齊心合眾，邯鄲不足圖也。」況然之，遣恂東約彭寵，欲各發突騎二千匹，步兵千人，詣大司馬秀。
安樂令吳漢、護軍蓋延、孤奴令王梁亦勸寵從秀，寵以為然，而官屬皆欲附王郎，寵不能奪。漢出止外亭，遇一儒生，召而食之，問以所聞。生言：「大司馬劉公，所過為郡縣所稱。邯鄲舉尊號者，實非劉氏。」漢大喜，即詐為秀書，移檄漁陽，使生齎以詣寵，令具以所聞說之。會寇恂至，寵乃發步騎三千人，以吳漢行長史，與蓋延、王梁將之，南攻薊，殺王郎大將趙閎。
寇恂還，遂與上谷長史景丹及耿弇將兵俱南，與漁陽軍合，所過擊斬王郎大將、九卿、校尉以下，凡斬首三萬級，定涿郡、中山、鉅鹿、清河、河間凡二十二縣。前及廣阿，聞城中車騎甚眾，丹等勒兵問曰：「此何兵。」曰：「大司馬劉公也。」諸將喜，即進至城下。城中初傳言二郡兵為邯鄲來，眾皆恐。劉秀自登西城樓勒兵問之，耿弇拜於城下，即召入，具言發兵狀。秀乃悉召景丹等入，笑曰：「邯鄲將帥數言我發漁陽、上谷兵，吾聊應言我亦發之，何意二郡良為吾來。方與士大夫共此功名耳。」乃以景丹、寇恂、耿弇、蓋延、吳漢、王梁皆為偏將軍，使還領其兵。加耿況、彭寵大將軍，封況、寵、丹、延皆為列侯。
吳漢為人，質厚少文，造次不能以辭自達，然沈勇有智略。鄧禹數薦之於秀，秀漸親重之。
更始遣尚書令謝躬率六將軍討王郎，不能下。秀至，與之合軍，東圍鉅鹿，月餘未下。王郎遣將攻信都，大姓馬寵等開城內之。更始遣兵攻破信都，秀使李忠還，行太守事。王郎遣將倪宏、劉奉率數萬人救鉅鹿，秀逆戰於南蠻，不利。景丹等縱突騎擊之，宏等大敗。秀曰：「吾聞突騎天下精兵，今見其戰，樂可言邪？」
耿純言於秀曰：「久守鉅鹿，士卒疲弊，不如及大兵精銳進攻邯鄲，若王郎已誅，鉅鹿不戰自服矣。」秀從之。夏四月，留將軍鄧滿守鉅鹿，進軍邯鄲，連戰破之。郎乃使其諫大夫杜威請降。威雅稱郎實成帝遺體，秀曰：「設使成帝復生，天下不可得，況詐子輿者乎？」威請求萬戶侯，秀曰：「顧得全身可矣。」威怒而去。秀急攻之二十餘日，五月甲辰，郎少傅李立開門內漢兵，遂拔邯鄲。郎夜亡走，王霸追斬之。秀收郎文書，得吏民與郎交關謗毀者數千章，秀不省，會諸將燒之，曰：「令反側子自安。」
秀部分吏卒各隸諸軍，士皆言願屬大樹將軍。大樹將軍者，偏將軍馮異也，為人謙退不伐，敕吏士非交戰受敵，常行諸營之後。每所止舍，諸將並坐論功，異常獨屏樹下，故軍中號曰：「大樹將軍」。
護軍宛人朱祜言於秀曰：「長安政亂，公有日角之相，此天命也。」秀曰：「召刺奸收護軍。」祜乃不敢復言。
更始遣使立秀為蕭王，悉令罷兵，與諸將有功者詣行在所。遣苗曾為幽州牧，韋順為上谷太守，蔡充為漁陽太守，並北之部。
蕭王居邯鄲宮，晝臥溫明殿，耿弇入，造牀下請間，因說曰：「吏士死傷者多，請歸上谷益兵。」蕭王曰：「王郎已破，河北略平，復用兵何為。」弇曰：「王郎雖破，天下兵革乃始耳。今使者從西方來，欲罷兵，不可聽也。銅馬、赤眉之屬數十輩，輩數十百萬人，所向無前，聖公不能辦也，敗必不久。」蕭王起坐曰：「卿失言，我斬卿。」弇曰：「大王哀厚弇如父子，故敢披赤心。」蕭王曰：「我戲卿耳。何以言之？」弇曰：「百姓患苦王莽，復思劉氏，聞漢兵起，莫不歡喜，如去虎口得慈母。今更始為天子，而諸將擅命于山東，貴戚縱橫於都內，虜掠自恣，元元叩心，更思莽朝，是以知其必敗也。公功名已着，以義征伐，天下可傳檄而定也。天下至重，公可自取，毋令他姓得之。」蕭王乃辭以河北未平，不就徵，始貳於更始。
是時，諸賊銅馬、大肜、高湖、重連、鐵脛、大槍、尤來、上江、青犢、五校、五幡、五樓、富平、獲索等各領部曲，眾合數百萬人，所在寇掠。蕭王欲擊之，乃拜吳漢、耿弇俱為大將軍，持節北發幽州十郡突騎。苗曾聞之，陰敕諸部不得應調。吳漢將二十騎先馳至無終，曾出迎於路，漢即收曾，斬之。耿弇到上谷，亦收韋順、蔡充斬之。北州震駭，於是悉發其兵。
秋，蕭王擊銅馬於鄡，吳漢將突騎來會清陽，士馬甚盛，漢悉上兵簿於莫府，請所付與，不敢自私，王益重之。王以偏將軍沛國朱浮為大將軍、幽州牧，使治薊城。銅馬食盡夜遁，蕭王追擊於館陶，大破之。受降未盡，而高湖、重連從東南來與銅馬餘眾合，蕭王復與大戰於蒲陽，悉破降之，封其渠帥為列侯。諸將未能信賊，降者亦不自安。王知其意，敕令降者各歸營勒兵，自乘輕騎按行部陳。降者更相語曰：「蕭王推赤心置人腹中，安得不投死乎？」由是皆服，悉以降人分配諸將，眾遂數十萬。赤眉別帥與青犢、上江、大肜、鐵脛、五幡十餘萬眾在射犬，蕭王引兵進擊，大破之。南徇河內，河內太守韓歆降。
冬，蕭王將北徇燕、趙，度赤眉必破長安，又欲乘釁並關中而未知所寄，乃拜鄧禹為前將軍，中分麾下精兵二萬人，遣西入關，令自選偏裨以下可與俱者。時朱鮪、李軼、田立、陳僑將兵號三十萬，與河南太守武勃共守洛陽。鮑永、田邑在幷州。蕭王以河內險要富實，欲擇諸將守河內者而難其人，問於鄧禹。禹曰：「寇恂文武備足，有牧民御眾之才，非此子莫可使也。」乃拜恂河內太守，行大將軍事。蕭王謂恂曰：「昔高祖留蕭河關中，吾今委公以河內。當給足軍糧，率厲士馬，防遏他兵，勿令北度而已。」拜馮異為孟津將軍，統魏郡、河內兵於河上，以拒洛陽。蕭王親送鄧禹至野王，禹既西，蕭王乃復引兵而北。寇恂調餱糧，治器械以供軍，軍雖遠征，未嘗乏絕。
漢光武建武元年春正月，鄧禹至箕關，擊破河東都尉，進圍安邑。
夏四月，蕭王北擊尤來、大槍、五幡於元氏，追至北平，連破之。又戰於順水北，乘勝輕進，反為所敗。王自投高岸，遇突騎王豐下馬授王，王僅而得免，散兵歸保范陽。軍中不見王，或雲已歿，諸將不知所為。吳漢曰：「卿曹努力。王兄子在南陽，何憂無主。」眾恐懼，數日乃定。賊雖戰勝，而憚王威名，夜，遂引去。大軍復追至安次，連戰，破之。賊退入漁陽，所過虜掠。強弩將軍陳俊言於王曰：「戰無輜重，宜令輕騎出賊前，使百姓各自堅壁以絕其食，可不戰而殄也。」王然之，遣俊將輕騎馳出賊前，視人保壁堅完者，敕令固守。放散在野者，因掠取之。賊至，無所得，遂散敗。王謂俊曰：「困此虜者，將軍策也。」
馮異遺李軼書，為陳禍福，勸令歸附蕭王。軼知長安已危，而以伯升之死，心不自安，乃報書曰：「軼本與蕭王首謀造漢，今軼守洛陽，將軍鎮孟津，俱據機軸，千載一會，思成斷金。唯深達蕭王，願進愚策以佐國安民。」軼自通書之後，不復與異爭鋒，故異得北攻天井關，拔上黨兩城，又南下河南城皋已東十三縣，降者十餘萬。武勃將萬餘人攻諸畔者，異與戰於士鄉下，大破，斬勃。軼閉門不救。異見其信效，具以白王。王報異曰：「季文多詐，人不能得其要領。令移其書告守、尉當警備者。」眾皆怪王宣露軼書。朱鮪聞之，使人刺殺軼，由是城中乖離，多有降者。
朱鮪聞王北征而河內孤，乃遣其將蘇茂、賈彊將兵三萬餘人渡鞏河攻溫。鮪自將數萬人攻平陰以綴異。檄書至河內，寇恂即勒軍馳出，並移告屬縣，發兵會溫下。軍吏皆諫曰：「今洛陽兵渡河，前後不絕，宜待眾軍畢集，乃可出也。」恂曰：「溫，郡之藩蔽，失溫則郡不自守。」遂馳赴之。旦日，合戰，而馮異遣救及諸縣兵適至，恂令士卒乘城鼓譟，大呼而言曰：「劉公兵到。」蘇茂軍聞之，陳動。恂因奔擊，大破之。馮異亦渡河擊朱鮪，鮪走。異與恂追至洛陽，環城一幣而歸。自是洛陽震恐，城門晝閉。
異、恂移檄上狀，諸將入賀，因上尊號。將軍南陽馬武先進曰：「大王執雖謙退，奈宗廟、社稷何。宜先即尊位，乃議征伐。今此誰賊而馳騖擊之乎？」王驚曰：「何將軍出此言。可斬也。」乃引軍還薊。復遣吳漢率耿弇、景丹等十三將軍追尤來等，斬首萬三千餘級，遂窮追至浚靡而還。賊散入遼西、遼東，為烏桓、貊人所鈔擊略盡。
都護將軍賈復與五校戰於真定，復傷瘡甚。王大驚曰：「我所以不令賈復別將者，為其輕敵也。果然失吾名將。聞其婦有孕，生女邪，我子娶之。生男邪，我女嫁之，不令其憂妻子也。」復病尋愈，追及王於薊，相見甚讙。
還至中山，諸將覆上尊號，王又不聽。行到南平棘，諸將復固請之，王不許。諸將且出，耿純進曰：「天下士大夫捐親戚，棄土壤，從大王於矢石之間者，其計固望攀龍鱗，附鳳翼，以成其所志耳。今大王留時逆眾，不正號位，純恐士大夫望絕計窮，則有去歸之思，無為久自苦也。大眾一散，難可復合。」純言甚誠切，王深感曰：「吾將思之。」
行至鄗，召馮異詣鄗，問四方動靜。異曰：「更始必敗，宗廟之憂在於大王，宜從眾議。」會儒生彊華自關中奉《赤伏符》來詣王，曰：「劉秀髮兵捕不道，四夷雲集龍鬥野，四七之際火為主。」羣臣因復奏請。六月己未，王即皇帝位於鄗南，改元，大赦。
秋七月己亥，帝使吳漢率建義大將軍朱祐等十一將圍朱鮪於洛陽。
諸將圍洛陽數月，朱鮪堅守不下。帝以廷尉岑彭嘗為鮪校尉，令往說之。鮪在城上，彭在城下，為陳成敗。鮪曰：「大司徒被害時，鮪與其謀，又諫更始無遣蕭王北征，誠自知罪深，不敢降。」彭還，具言於帝，帝曰：「舉大事者不忌小怨，鮪今若降，官爵可保，況誅罰乎。河水在此，吾不食言。」彭復往告鮪，鮪從城上下索曰：「必信，可乘此上。」彭趣索欲上，鮪見其誠，即許降。辛卯，朱鮪面縛，與岑彭俱詣河陽。帝解其縛，召見之，復令彭夜送鮪歸城。明旦，與蘇茂等悉其眾出降。拜鮪為平狄將軍，封扶溝侯。
冬十月癸丑，車駕入洛陽，幸南宮，遂定都焉。
二年春正月庚辰，悉封諸功臣為列侯。梁侯鄧禹、廣平侯吳漢皆食四縣。博士丁恭議曰：「古者封諸侯不過百里，強幹弱枝，所以為治也。今封四縣，不合法制。」帝曰：「古之亡國，皆以無道，未嘗聞功臣地多而滅亡者也。」
起高廟於洛陽，四時合祀高祖、太宗、世宗。建社稷於宗廟之右，立郊兆於城南。

