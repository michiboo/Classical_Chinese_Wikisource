
唐肅宗乾元元年冬十二月，平盧節度使王玄志薨，上遣中使往撫慰將士，且就察軍中所欲立者，授以旌節。高麗人李懷玉為裨將，殺玄志之子，推侯希逸為平盧軍使。希逸之母，懷玉姑也，故懷玉立之。朝廷因以希逸為節度副使。節度使由軍士廢立自此始。
臣光曰：夫民生有欲，無主則亂。是故聖人制禮以治之。自天子、諸侯至於卿、大夫、士、庶人，尊卑有分，大小有倫，若綱條之相維，臂指之相使，是以民服事其上，而下無覬覦。其在《周易》「上天下澤，履」，象曰：「君子以辨上下，定民志」，此之謂也。凡人君所以能有其臣民者，以八柄存乎已也。苟或舍之，則彼此之勢均，何以使其下哉。
肅宗遭唐中衰，幸而復國，是宜正上下之禮以綱紀四方。而偷取一時之安，不思永久之患。彼命將帥，統藩維，國之大事也，乃委一介之使，徇行伍之情，無問賢不肖，惟其所欲與者則授之。自是之後，積習為常，君臣循守，以為得策，謂之姑息。乃至偏裨士卒，殺逐主帥，亦不治其罪，因以其位任授之。然則爵祿廢置，殺生予奪，皆不出於上而出於下，亂之生也，庸有極乎。
且夫有國家者，賞善而誅惡，故為善者勸，為惡者懲。彼為人下而殺逐其上，惡孰大焉。乃使之擁旄秉鉞，師長一方，是賞之也。賞以勸惡，惡其何所不至乎。《書》云：「遠乃猷。」詩云：「猷之未遠，是用大諫。」孔子曰：「人無遠慮，必有近憂。」為天下之政而專事姑息，其憂患可勝校乎。由是為下者常眄眄焉伺其上，苟得間則攻而族之。為上者常惴惴焉畏其下，苟得間則掩而屠之。爭務先發，以逞其志，非有相保養為俱利久存之計也。如是而求天下之安，其可得乎。跡其厲階，肇於此矣。
蓋古者治軍必本於禮，故晉文公城濮之戰，見其師少長有禮，知其可用。今唐治軍而不顧禮，使士卒得以陵偏裨，偏裨得以陵將帥，則將帥之陵天子，自然之勢也。由是禍亂繼起，兵革不息，民墜塗炭，無所控訴，凡二百餘年，然後大宋受命。太祖始制軍法，使以階級相承，小有違犯，咸伏斧質。是以上下有敘，令行禁止，四徵不庭，無思不服，宇內乂安，兆民允殖，以迄於今，皆由治軍以禮故也。豈非詒謀之遠哉。
寶應元年冬十一月，史朝義之敗於衛州也，鄴郡節度使薛嵩以相、衛、洺、邢四州降於陳鄭、澤潞節度使李抱玉，恆陽節度使張忠志以恆、趙、深、定、易五州降於河東節度使辛雲京。丁酉，以張忠志為成德軍節度使，統恆、趙、深、定、易五州，賜姓李，名寶臣。初，寶臣裨將王武俊說寶臣來降，及復為節度使，擢武俊為先鋒兵馬使。武俊，本契丹也，初名沒諾幹。
代宗廣德元年春正月，史朝義往幽州發兵，其將田承嗣留守莫州，以城來降。朝義范陽節度使李懷仙亦請降。事見《安史之亂》。
閏月癸亥，以史朝義降將薛嵩為相、衛、邢、洺、貝、磁六州節度，使田承嗣為魏、博、德、滄、瀛五州都防禦使，李懷仙仍故地為幽州、盧龍節度使。時河北諸州皆已降，嵩等迎僕固懷恩，拜於馬首，乞行間自效。懷恩亦恐賊平寵衰，故奏留嵩等及李寶臣分帥河北，自為黨援。朝廷亦厭苦兵革，苟冀無事，因而授之。
初，長安人梁崇義以羽林射生從來瑱鎮襄陽，累遷右兵馬使。崇義有勇力，能卷鐵舒鉤，沉毅寡言，得眾心。瑱之入朝也，命諸將分戍諸州，瑱死，戍者皆奔歸襄陽。行軍司馬龐充引兵二千赴河南，至汝州，聞瑱死，引兵還襲襄州，左兵馬使李昭拒之，充奔房州。崇義自鄧州引戍兵歸，與昭及副使薛南陽相讓為長，久之不決。眾皆曰兵非梁卿主之不可，遂推崇義為帥。崇義尋殺昭及南陽，以其狀聞。上不能討，三月甲辰，以崇義為襄州刺史、山南東道節度留後。
夏五月丁卯，制分河北諸州，以幽、莫、嬀、檀、平、薊為幽州管，恆、定、趙、深、易為成德軍管，相、貝、邢、洺為相州管，魏、博、德為魏州管，滄、棣、冀、瀛為青淄管，懷、衛、河陽為澤潞管。六月庚寅，以魏博都防禦使田承嗣為節度使。承嗣舉管內戶口壯者皆籍為兵，惟使老弱耕稼，數年間有眾十萬。又選其驍健者萬人自衛，謂之牙兵。
二年春正月，魏博節度使田承嗣奏名所管曰天雄軍，從之。
永泰元年夏五月，平盧節度使侯希逸鎮淄青，好遊畋，營塔寺，軍州苦之。兵馬使李懷玉得眾心，希逸忌之，因事解其軍職。希逸與巫宿於城外，軍士閉門不納，奉懷玉為帥。希逸奔滑州，上表待罪，詔赦之，召還京師。秋七月壬辰，以鄭王邈為平盧、淄青節度大使，以懷玉知留後，賜名正己。時成德節度使李寶臣、魏博節度使田承嗣、相衛節度使薛嵩、盧龍節度使李懷仙收安、史餘黨，各擁勁卒數萬，治兵完城，自署文武將吏，不供貢賦，與山南東道節度使梁崇義及正己皆結為婚姻，互相表裏。朝廷專事姑息，不能復製，雖名藩臣，羈縻而已。
大曆三年夏六月壬辰，幽州兵馬使朱希彩、經略副使昌平朱泚、泚弟滔共殺節度使李懷仙，希彩自稱留後。閏月，成德節度使李寶臣遣將將兵討希彩，為希彩所敗，朝廷不得已宥之。庚申，以王縉領盧龍節度使。丁卯，以希彩知幽州留後。冬十一月丁亥，以幽州留後朱希彩為節度使。
七年．盧龍節度使朱希彩既得位，悖慢朝廷，殘虐將卒，孔目官李懷瑗因眾怒，伺間殺之。眾未知所從，經略副使朱泚營於城北，其弟滔將牙內兵，潛使百餘人於眾中大言曰：「節度使非朱副使不可。」眾皆從之。泚遂權知留後，遣使言狀。冬十月辛未，以泚為檢校左常侍、幽州盧龍節度使。
八年春正月，昭義節度使、相州刺史薛嵩薨。子平，年十二，將士脅以為帥，平僞許之。既而讓其叔父萼，夜奉父喪，逃歸鄉里。壬午，制以萼知留後。
秋八月辛未，幽州節度使朱泚遣弟滔將五千精騎詣涇州防秋。自安祿山反，幽州兵未嘗為用，滔至，上大喜，勞賜甚厚。
九月，魏博節度使田承嗣為安史父子立祠堂，謂之「四聖」，且求為相，上令內侍孫知古因奉使諷令毀之。冬十月甲辰，加承嗣同平章事以褒之。
九年春三月戊申，以皇女永樂公主許妻魏博節度使田承嗣之子華，上意欲固結其心，而承嗣益驕慢。
夏六月，盧龍節度使朱泚遣弟滔奉表請入朝，且請自將步騎五千防秋。上許之，仍為之先築大第於京師以待之。朱泚入朝，九月庚子，至京師。冬十月，魏博節度使田承嗣誘昭義將吏使作亂。
十年春正月丁酉，昭義兵馬使裴志清逐留後薛萼，帥其眾歸承嗣。承嗣聲言救援，引兵襲相州，取之。萼奔洺州，上表請入朝，許之。乙巳，朱泚表請留闕下，以弟滔知幽州、盧龍留後，許之。
昭義裨將薛擇為相州刺史，薛雄為衛州刺史，薛堅為洺州刺史，皆薛嵩之族也。戊申，上命內侍孫知古如魏州諭田承嗣，使各守封疆。承嗣不奉詔，癸丑，遣大將盧子期取洺州，楊光朝攻衛州。二月乙丑，田承嗣誘衛州刺史薛雄，雄不從，使盜殺之，屠其家，盡據相、衛、四州之地，自置長吏，掠其精兵良馬悉歸魏州。逼孫知古與共巡磁、相二州，使其將士割耳剺面，請承嗣為帥。丙子，以華州刺史李承昭知昭義留後。三月乙巳，薛萼詣闕請罪，上釋不問。
初，成德節度使李寶臣、淄青節度使李正己皆為田承嗣所輕。寶臣弟寶正娶承嗣女，在魏州，與承嗣子維擊球，馬驚，誤觸維死。承嗣怒，囚寶正，以告寶臣。寶臣謝教敕不謹，封杖授承嗣，使撻之。承嗣遂杖殺寶正，由是兩鎮交惡。及承嗣拒命，寶臣、正己皆上表請討之。上亦欲因其隙討承嗣，夏四月乙未，敕貶承嗣為永州刺史，仍命河東、成德、幽州、淄青、淮西、永平、汴宋、河陽澤潞諸道發兵前臨魏博，若承嗣尚或稽違，即令進討。罪止承嗣及其侄悅，自餘將士弟侄苟能自拔，一切不問。
時朱滔方恭順，與寶臣及河東節度使薛兼訓攻其北，正己與淮西節度使李忠臣等攻其南。五月乙未，承嗣將霍榮國以磁州降。丁未，李正己攻德州，拔之。李忠臣統永平、河陽、懷、澤步騎四萬進攻衛州。六月辛未，田承嗣遣其將裴志清等攻冀州，志清以其眾降李寶臣。甲戌，承嗣自將圍冀州，寶臣使高陽軍使張孝忠將精騎四千御之，寶臣大軍繼至，承嗣燒輜重而遁。孝忠，本奚也。
田承嗣以諸道兵四合，部將多叛而懼，秋八月，遣使奉表，請束身歸朝。己丑，田承嗣遣其將盧子期寇磁州。
九月，李寶臣、李正己會於棗強，進圍貝州，田承嗣出兵救之。兩軍各饗士卒，成德賞厚，平盧賞薄。既罷，平盧士卒有怨言，正己恐其為變，引兵退，寶臣亦退。李忠臣聞之，釋衛州，南渡河，屯陽武。寶臣與朱滔攻滄州，承嗣從父弟庭玠守之，寶臣不能克。
冬十月，盧子期攻磁州，城幾陷。李寶臣與昭義留後李承昭共救之，大破子期於清水，擒子期送京師，斬之。河南諸將又大破田悅於陳留，田承嗣懼。
初，李正己遣使至魏州，承嗣囚之，至是，禮而遣之。遣使盡籍境內戶口、甲兵、谷帛之數以與之，曰：「承嗣今年八十有六，溘死無日，諸子不肖，悅亦孱弱，凡今日所有，為公守耳，豈足以辱公之師旅乎。」立使者於廷，南向，拜而授書。又圖正己之像，焚香事之。正己悅，遂按兵不進。於是河南諸道兵皆不敢進。承嗣既無南顧之虞，得專意北方。
上嘉李寶臣之功，遣中使馬承倩齎詔勞之。將還，寶臣詣其館，遺之百縑，承倩詬詈，擲出道中，寶臣慚其左右。兵馬使王武俊說寶臣曰：「今公在軍中新立功，豎子尚爾，況寇平之後，以一幅詔書召歸闕下，一匹夫耳，不如釋承嗣以為己資。」寶臣遂有玩寇之志。
承嗣知范陽寶臣鄉里，心常欲之，因刻石作讖，云：「二帝同功勢萬全，將田為侶入幽、燕」，密令瘞寶臣境內，使望氣者言彼有玉氣，寶臣掘而得之。又令客說之曰：「公與朱滔共取滄州，得之則地歸國，非公所有。公能捨承嗣之罪，請以滄州歸公，仍願從公取范陽以自效。公以精騎前驅，承嗣以步卒繼之，蔑不克矣。」寶臣喜，謂事合符讖，遂與承嗣通謀，密圖范陽。承嗣亦陳兵境上。
寶臣謂滔使者曰：「聞朱公儀貌如神，願得畫像觀之。」滔與之。寶臣置於射堂，命諸將共觀之，曰：「真神人也。」滔軍於瓦橋，寶臣選精騎二千，通夜馳三百里襲之，戒曰：「取貌如射堂者。」時兩軍方睦，滔不虞有變，狼狽出戰而敗，會衣他服，得免。寶臣欲乘勝取范陽，滔使雄武軍使昌平劉怦守留府。寶臣知有備，不敢進。
承嗣聞幽、恆兵交，即引軍南還，使謂寶臣曰：「河內有警，不暇從公。石上讖文，吾戲為之耳。」寶臣慚怒而退。寶臣既與朱滔有隙，以張孝忠為易州刺史，使將精騎七千以備之。
十一月丁酉，田承嗣將吳希光以瀛州降。十二月，田承嗣請入朝，李正己屢為之上表，乞許其自新。
十一年春二月庚辰，田承嗣復遣使上表，請入朝。上乃下詔赦承嗣罪，復其官爵，聽與家屬入朝，其所部拒朝命者，一切不問。
夏五月，汴宋留後田神玉卒。都虞候李靈曜殺兵馬使、濮州刺史孟鑑，北結田承嗣為援。癸己，以永平節度使李勉兼汴、宋等八州留後。乙未，以靈曜為濮州刺史，靈曜不受詔。六月戊午，以靈曜為汴宋留後，遣使宣慰。秋七月，田承嗣遣兵寇滑州，敗李勉。
李靈曜既為留後，益驕慢，悉以其黨為管內八州刺史、縣令，欲效河北諸鎮。八月甲申，詔淮西節度使李忠臣、永平節度使李勉、河陽三城使馬燧討之。淮南節度使陳少遊、淄青節度使李正己皆進兵擊靈曜。
汴宋兵馬使攝節度副使李僧惠，靈曜之謀主也。宋州牙門將劉昌遣僧神表潛說僧惠，僧惠召問計，昌為之泣陳逆順。僧惠乃與汴宋牙將高憑、石隱金遣神表奉表詣京師，請討靈曜。九月壬戌，以僧惠為宋州刺史，憑為曹州刺史，隱金為鄆州刺史。
乙丑，李忠臣、馬燧軍於鄭州，靈曜引兵逆戰，兩軍不意其至，退軍滎澤，淮西軍士潰去者什五六，鄭州士民皆驚，走入東都。忠臣將歸淮西，燧固執不可，曰：「以順討逆，何憂不克，奈何自棄功名。」堅壁不動。忠臣聞之，稍收散卒，數日皆集，軍勢復振。
戊辰，李正己奏克鄆、濮二州。壬申，李僧惠敗靈曜兵於雍丘。冬十月，李忠臣、馬燧進擊靈曜，忠臣行汴南，燧行汴北，屢破靈曜兵。壬寅，與陳少遊前軍合，與靈曜大戰於汴州城西，靈曜敗，入城固守。癸卯，忠臣等圍之。
田承嗣遣田悅將兵救靈曜，敗永平、淄青兵於匡城，乘勝進軍汴州，乙巳，營於城北數里。丙午，忠臣遣裨將李重倩將輕騎數百夜入其營，縱橫貫穿，斬數十人而還，營中大駭。忠臣、燧因以大軍乘之，鼓譟而入，悅眾不戰而潰。悅脫身北走，將士死者相枕藉，不可勝數。靈曜聞之，開門夜遁，汴州平。重倩，本奚也。丁未，靈曜至韋城，永平將杜如江擒之。
燧知忠臣暴戾，以己功讓之，不入汴城，引軍西屯板橋。忠臣入城，果專其功。宋州刺史李僧惠與之爭功，忠臣因會擊殺之，又欲殺劉昌，昌遁逃得免。
甲寅，李勉械送李靈曜至京師，斬之。
十二月丁亥，李正己、李寶臣並加同平章事。戊戌，昭義節度使李承昭表稱疾篤，以澤潞行軍司馬李抱真兼知磁、邢兩州留後。庚戌，加淮西節度使李忠臣同平章事，仍領汴州刺史，徙治汴州。
十二年春三月乙卯，兵部尚書、同平章事、鳳翔懷澤潞秦隴節度使李抱玉薨，弟抱真仍領懷澤潞留後。
田承嗣竟不入朝，又助李靈曜，上覆令討之。承嗣乃覆上表謝罪，上亦無如之何，庚午，悉復承嗣官爵，仍令不必入朝。
冬十二月丙戌，朱泚自涇州還京師。庚子，以朱泚兼隴右節度使，知河西、澤潞行營。
平盧節度使李正己先有淄、青、齊、海、登、萊、沂、密、德、棣十州之地，及李靈曜之亂，諸道合兵攻之，所得之地，各為己有，正己又得曹、濮、徐、兗、鄆五州，因自青州徙治鄆州，使其子前淄州刺史納守青州。癸卯，以納為青州刺史。正己用刑嚴峻，所在不敢偶語，然法令齊一，賦均而輕，擁兵十萬，雄據東方，鄰藩皆畏之。是時，田承嗣據魏、博、相、衛、洺、貝、澶七州，李寶臣據恆、易、趙、定、深、冀、滄七州，各擁眾五萬，梁崇義據襄、鄧、均、房、復、郢六州，有眾二萬，相與根據蟠結，雖奉事朝廷，而不用其法令，官爵、甲兵、租賦、刑殺皆自專之。上寬仁，一聽其所為。朝廷或完一城，增一兵，輒有怨言，以為猜貳，常為之罷役，而自於境內築壘、繕兵無虛日。以是雖在中國名藩臣，而實如蠻貊異域焉。
十三年秋八月乙亥，成德節度使李寶臣請復姓張，許之。
十四年春二月癸未，魏博節度使田承嗣薨。有子十一人，以其侄中軍兵馬使悅為才，使知軍事，而諸子佐之。甲申，以悅為魏博留後。
淮西節度使李忠臣，貪殘好色，將吏妻女美者多逼滛之。悉以軍政委妹婿節度副使張惠光，惠光挾勢暴橫，軍州苦之。忠臣復以惠光子為牙將，暴橫甚於其父。左廂都虞候李希烈，忠臣之族子也，為眾所服。希烈因眾心怨怒，三月丁未，與大將丁暠等殺惠光父子而逐忠臣。忠臣單騎奔京師，上以其有功，使以檢校司空、同平章事留京師。以希烈為蔡州刺史、淮西留後，以永平節度使李勉兼汴州刺史，增領汴、潁二州，徙鎮汴州。
成德節度使張寶臣既請復姓，又不自安，更請賜姓。夏四月癸未，復賜姓李。
五月戊子，以淮西留後李希烈為節度使。辛卯，以河陽鎮遏使馬燧為河東節度使。六月庚戌，以朱泚為鳳翔尹。秋九月甲戌，改淮西為淮寧。
德宗建中元年。初，左僕射劉晏為吏部尚書，楊炎為侍郎，不相悅，元載之死，晏有力焉。及上即位，晏久典利權，眾頗疾之，多上言轉運使可罷。炎乃建言：「尚書省，國政之本，比置諸使，分奪其權，今宜復舊。」上從之。正月甲子，詔天下錢穀皆歸金、倉部，罷晏轉運、租庸、青苗、鹽鐵等使。
二月丙申朔，命黜陟使十一人分巡天下。先是，魏博節度使田悅事朝廷猶恭順，河北黜陟使洪經綸不曉時務，聞悅軍十萬人，符下，罷其四萬，令還農。悅陽順命，如符罷之。既而集應罷者，激怒之曰：「汝曹久在軍中，有父母妻子，今一旦為黜陟使所罷，將何資以自衣食乎。」眾大哭。悅乃出家財以賜之，使各還部伍。於是軍士皆德悅而怨朝廷。
楊炎奏用元載遺策城原州，上遣中使詣涇原節度使段秀實訪以利害，秀實以為「今邊備尚虛，未宜興事以召寇。」炎怒，以為沮已，徵秀實為司農卿。丁未，邠寧節度使李懷光兼四鎮、北庭行營、涇原節度使，移軍原州，以四鎮、北庭留後劉文喜為別駕。元載遺策語在《吐蕃入寇》。上用楊炎之言，託以奏事不實，己酉，貶劉晏為忠州刺史。
癸丑，以澤潞留後李抱真為節度使。
楊炎欲城原州以復秦、原，命李懷光居前督作，朱泚、崔寧各將萬人翼其後。詔下涇州為城具，涇之將士怒曰：「吾屬為國家西門之屏，十餘年矣。始居邠州，甫營耕桑，有地着之安。徙屯涇州，披荊榛，立軍府，坐席未暖，又投之塞外。吾屬何罪，而至此乎。」李懷光始為邠寧帥，即誅溫儒雅等，軍令嚴峻。及兼涇原，諸將皆懼，曰：「彼五將何罪而為戮。今又來此，吾屬能無憂乎。」劉文喜因眾心不安，據涇州，不受詔，上疏復求秀實為帥，不則朱泚。癸亥，以朱泚兼四鎮、北庭行營、涇原節度使，代懷光。
劉文喜又不受詔，欲自邀旌節，夏四月乙未朔，據涇州叛，遣其子質於吐蕃以求援。上命朱泚、李懷光討之，又命神策軍使張巨濟將禁兵二千助之。
五月，朱泚等圍劉文喜於涇州，杜其出入，而閉壁不與戰，久之不拔。天方旱，徵發饋運，內外騷然，朝臣上書請赦文喜以蘇疲人者，不可勝紀。上皆不聽，曰：「微孽不除，何以令天下。」文喜使其將劉海賓入奏，海賓言於上曰：「臣乃陛下藩邸部曲，豈肯附叛人，必為陛下梟其首以獻。但文喜今所求者節而已，願陛下姑與之，文喜必怠，則臣計得施矣。」上曰：「名器不可假人爾能立效固善，我節不可得也。」使海賓歸以告文喜，而攻之如初。減御膳以給軍士，城中將士當受春服者，賜予如故。於是眾知上意不可移。時吐蕃方睦於唐，不為發兵，城中勢窮。庚寅，海賓與諸將共殺文喜，傳首，而原州竟不果城。
自上即位，李正己內不自安，遣參佐入奏事。會涇州捷奏至，上使觀文喜之首而歸。正己益懼。
六月，術士桑道茂上言：「陛下不出數年，暫有離宮之厄。臣望奉天有天子氣，宜高大其城以備非常。」辛丑，命京兆發丁夫數千，雜六軍之士築奉天城。
秋七月，荊南節度使庾準希楊炎指，奏忠州刺史劉晏與朱泚書求營救，辭多怨望。又奏召補州兵，欲拒朝命，炎證成之。上密遣中使就忠州縊殺之，己丑，乃下詔賜死。天下冤之。
八月丁未，加盧龍、隴右、涇原節度使朱泚兼中書令，盧龍、隴右節度如故，以舒王謨為四鎮、北庭行營、涇原節度大使，以涇州牙前兵馬使河中姚令言為留後。謨，邈之子也，早孤，上子之。
二年春正月戊辰，成德節度使李寶臣薨。寶臣欲以軍府傳其子行軍司馬惟嶽，以其年少闇弱，豫誅諸將之難制者深州刺史張獻誠等，至有十餘人同日死者。寶臣召易州刺史張孝忠，孝忠不往，使其弟孝節召之。孝忠使孝節謂寶臣曰：「諸將何罪，連頸受戮。孝忠懼死，不敢往，亦不敢叛，正如公不入朝之意耳。」孝節泣曰：「如此，孝節必死。」孝忠曰：「往則並命，我在此，必不敢殺汝。」遂歸，寶臣亦不之罪也。兵馬使王武俊位卑而有勇，故寶臣特親愛之，以女妻其子士真，士真復厚結其左右。故孝忠、武俊獨得全。及薨，孔目官胡震、家僮王他奴勸惟嶽匿喪二十餘日，詐為寶臣表，求令惟嶽繼襲。上不許，遣給事中汲人班宏往問寶臣疾，且諭之。惟嶽厚賂宏，宏不受，還報。惟嶽乃發喪，自為留後，使將佐共奏求旌節，上又不許。
初，寶臣與李正己、田承嗣、梁崇義相結，期以土地傳之子孫。故承嗣之死，寶臣力為之請於朝，使以節授田悅，代宗從之。悅初襲位，事朝廷禮甚恭，河東節度使馬燧表其必反，請先為備。至是悅屢為惟嶽請繼襲，上欲革前弊，不許。或諫曰：「惟嶽已據父業，不因而命之，必為亂。」上曰：「賊本無資以為亂，皆籍我土地，假我位號，以聚其眾耳。向日因其所欲而命之多矣，而亂益滋。是爵命不足以已亂，而適足以長亂也。然則惟嶽必為亂，命與不命，等耳。」竟不許。悅乃與李正己各遣使詣惟嶽，潛謀勒兵拒命。
魏博節度副使田庭玠謂悅曰：「爾藉伯父遺業，但謹事朝廷，坐享富貴，不亦善乎。奈何無故與恆、鄆共為叛臣。爾觀兵興以來，逆亂者誰能保其家乎。必欲行爾之志，可先殺我，無使我見田氏之族滅也。」因稱病臥家。悅自往謝之，庭玠閉門不內，竟以憂卒。
成德判官邵真聞李惟嶽之謀，泣諫曰：「先相公受國厚恩，大夫衰絰之中，遽欲負國，此甚不可。」勸惟嶽執李正己使者送京師，且請討之，曰：「如此，朝廷嘉大夫之忠，則旄鉞庶幾可得。」惟嶽然之，使真草奏。長史畢華曰：「先公與二道結好二十餘年，奈何一旦棄之。且雖執其使，朝廷未必見信。正己忽來襲我，孤軍無援，何以待之。」惟嶽又從之。
前定州刺史谷從政一，惟嶽之舅也，有膽略，頗讀書，王武俊等皆敬憚之，為寶臣所忌，從政乃稱疾杜門。惟嶽亦忌之，不與圖事，日夜獨與胡震、王他奴等計議，多散金帛以悅將士。從政往見惟嶽曰：「今海內無事，自上國來者，皆言天子聰明英武，志欲致太平，深不欲諸侯子孫專地。爾今首違詔命，天子必遣諸道致討。將士受賞之際，皆言為大夫盡死，苟一戰不勝，各惜其生，誰不離心。大將有權者乘危伺便，咸思取爾以自為功矣。且先相公所殺高班大將，殆以百數，撓敗之際，其子弟欲復仇者，庸可數乎。又相公與幽州有隙，朱滔兄弟常切齒於我，今天子必以為將。滔與吾擊柝相聞，計其聞命疾驅，若虎狼之得獸也，何以當之。昔田承嗣從安、史父子同反，身經百戰，兇悍聞於天下，違詔舉兵，自謂無敵。及盧子期就擒，吳希光歸國，承嗣指天垂泣，身無所措。賴先相公按兵不進，且為之祈請，先帝寬仁，赦而不誅，不然，田氏豈有種乎。況爾生長富貴，齒髮尚少，不更艱危，乃信左右之言，欲效承嗣所為乎。為爾之計，不若辭謝將佐，使惟誠攝領軍府，身自入朝，乞留宿衛，因言惟誠且令攝事。恩命決於聖志，上必悅爾忠義，縱無大位，不失榮祿，永無憂矣。不然，大禍將至，悔之何及。吾亦知爾素疏忌我，顧以舅甥之情，事急不得不言耳。」惟嶽及左右見其言切，益惡之。從政乃復歸，杜門稱疾。惟誠者，惟嶽之庶兄也，謙厚好書，得眾心，其母妹為李正己子婦。是日，惟嶽送惟誠於正己，正己使復姓張，遂仕淄青。惟嶽遣王他奴詣從政家察其起居，從政飲藥而卒。且死，曰：「吾不憚死，哀張氏今族滅矣。」
劉文喜之死也，李正己、田悅等皆不自安。劉晏死，正己等益懼。相謂曰：「我輩罪惡，豈得與劉晏比乎。」會汴州城隘，廣之，東方人訛言上欲東封，故城汴州。正己懼，發兵萬人屯曹州。田悅亦完聚為備，與梁崇義、李惟嶽遙相應助，河南士民騷然驚駭。
永平軍舊領汴、宋、滑、亳、陳、潁、泗七州，丙子，分宋、亳、潁別為節度使，以宋州刺史劉洽為之，以泗州隸淮南，又以東都留守路嗣恭為懷鄭汝陝四州、河陽三城節度使。旬日，又以永平節度使李勉都統洽、嗣恭二道，仍割鄭州隸之，選嘗為將者為諸州刺史，以備正己等。
楊炎既殺劉晏，朝野側目。李正己累表請晏罪，譏斥朝廷。炎懼，遣心腹分詣諸道，以宣慰為名，實使之密諭節度使云：「晏昔附奸邪，請立獨孤後，上自惡而殺之。」上聞而惡之，由是有誅炎之志，隱而未發。乙巳，遷炎中書侍郎，擢盧杞為門下侍郎並同平章事，不專任炎矣。丙午，更汴宋軍名曰宣武。
梁崇義雖與李正己等連結，兵勢寡弱，禮數最恭。或勸其入朝，崇義曰：「來公有大功於國，上元中為閹宦所讒，遷延稽命。及代宗嗣位，不俟駕入朝，猶不免族誅。吾歲久釁積，何可往也。」淮寧節度使李希烈屢請討之，崇義懼，益修武備。流人郭昔告崇義為變，崇義聞之，請罪，上為之杖昔，遠流之。使金部員外郎李舟詣襄州諭旨以安之。舟嘗奉使詣劉文喜，為陳禍福，文喜囚之，會帳下殺文喜以降，諸道跋扈者聞之，謂舟能覆城殺將。至襄州，崇義惡之。舟又勸崇義入朝，言頗切直，崇義益不悅。及遣使宣慰諸道，舟復詣襄州，崇義拒境不內，上言：「軍中疑懼，請易以他使」。時兩河諸鎮方猜阻，上欲示恩信以安之，夏四月庚寅，加崇義同平章事，妻子悉加封賞，賜以鐵券。遣御史張著齎手詔征之，仍以其裨將藺杲為鄧州刺史。
五月，田悅卒與李正己、李惟嶽定計，連兵拒命，遣兵馬使孟祐將步騎五千北助惟嶽。薛嵩之死也，田承嗣盜據洺、相二州，朝廷獨得邢、磁二州及臨洺縣。悅欲阻山為境，曰：「邢、磁如兩眼，在吾腹中，不可不取。」乃遣兵馬使康愔將八千人圍邢州，別將楊朝光將五千人柵於邯鄲西北，以斷昭義救兵，悅自將兵數萬圍臨洺。邢州刺史李共、臨洺將張伾堅壁拒守。貝州刺史邢曹俊，田承嗣舊將也，老而有謀，悅寵信牙官扈萼而疏之。及攻臨洺，召曹俊問計，曹俊曰：「兵法十圍五攻，尚書以逆犯順，勢更不侔。今頓兵堅城之下，糧竭卒盡，自亡之道也。不若置萬兵於崞口以遏西師，則河北二十四州皆為尚書有矣。」諸將惡其異已，共毀之，悅不用其策。
六月，張著至襄陽，梁崇義益懼，陳兵而見之。藺杲得詔不敢發，馳見崇義請命。崇義對着號泣，竟不受詔。着覆命。
癸巳，進李希烈爵南平郡王，加漢南、漢北兵馬招討使，督諸道兵討之。楊炎諫曰：「希烈為董秦養子，親任無比，卒逐秦而奪其位。為人狼戾無親，無功猶倔強不法，使平崇義，何以制之。」上不聽。炎固爭之，上益不平。
荊南牙門將吳少誠以取梁崇義之策幹李希烈，希烈以少誠為前鋒。少誠，幽州潞人也。
時內自關中，西暨蜀、漢，南盡江、淮、閩、越，北至太原，所在出兵，而李正己遣兵扼徐州甬橋、渦口，梁崇義阻兵襄陽，運路皆絕，人心震恐。江、淮進奉千餘艘，泊渦口不敢進。上以和州刺史張萬福為濠州刺史。萬福馳至渦口，立馬岸上，發進奉船，淄青將士停岸睥睨不敢動。
壬子，以懷鄭、河陽節度副使李艽為河陽、懷州節度使，割東畿五縣隸焉。
秋七月，李希烈以久雨未進軍，上怪之。盧杞密言於上曰：「希烈遷延，以楊炎故也。陛下何愛炎一日之名而墮大功，不若暫免炎相以悅之，事平復用，無傷也。」上以為然。庚申，以炎為左僕射，罷政事。辛巳，以邠寧節度使李懷光兼朔方節度使。
癸未，河東節度使馬燧、昭義節度使李抱真、神策先鋒都知兵馬使李晟大破田悅於臨洺。時悅攻臨洺，累月不拔，城中食且盡，府庫竭，士卒多死傷。張伾飾其愛女，使出拜將士，曰：「諸君守戰甚苦，伾家無他物，請鬻此女為將士一日之費。」眾皆哭曰：「願盡死力，不敢言賞。」李抱真告急於朝，詔馬燧將步騎二萬與抱真討悅，又遣李晟將神策兵與之俱。又詔幽州留後朱滔討惟嶽。
燧等軍未出險，先遣使持書諭悅，為好語。悅謂燧畏之，不設備。又與抱真合兵八萬東下壺關，軍於邯鄲，擊悅支軍，破之。悅方急攻臨洺，分李惟嶽兵五千助楊朝光。明日，燧等進攻朝光柵，悅將萬餘人救之。燧命大將李自良等御之於雙岡，令之曰：「悅得過，必斬爾。」自良等力戰，悅軍卻。燧推火車焚朝光柵，斬朝光，獲首虜五千餘級。居五日，燧等進軍至臨洺，悅悉眾力戰，凡百餘合，悅兵大敗，斬首萬餘級。悅引兵夜遁，邢州圍亦解。
時平盧節度使李正己已薨，子納祕之，擅領軍務。悅求救於納及李惟嶽，納遣大將衛俊將兵萬人，惟嶽遣兵三千人救之。悅收合散卒，得二萬餘人，軍於洹水。淄青軍其東，成德軍其西，首尾相應。馬燧帥諸軍進屯鄴，奏求河陽兵自助。詔河陽節度使李艽將兵會之。
八月，李納始發喪，奏請襲父位，上不許。
梁崇義發兵至江陵，至四望，大敗而歸，乃收兵襄、鄧。李希烈引軍循漢而上，與諸道兵會。崇義遣其將翟暉、杜少誠逆戰於蠻水，希烈大破之，追至疏口，又破之。二將請降，希烈使將其眾先入襄陽慰諭軍民。崇義閉城拒守，守者開門爭出，不可禁。崇義與妻赴井死，傳首京師。
范陽節度使朱滔將討李惟嶽，軍於莫州。張孝忠將精兵八千守易州，滔遣判官蔡雄說孝忠曰：「惟嶽乳臭兒，敢拒朝命。今昭義、河東軍已破田悅，淮寧李僕射克襄陽，計河南諸軍朝夕北向，恆、魏之亡可佇立而須也。使君誠能首舉易州以歸朝廷，則破惟嶽之功自使君始，此轉禍為福之策也。」孝忠然之，遣牙官程華詣滔，遣錄事參軍董稹奉表詣闕，滔又上表薦之。上悅，九月辛酉，以孝忠為成德節度使。命惟嶽護喪歸朝，惟嶽不從。孝忠德滔，為子茂和娶滔女，深相結。
壬戌，加李希烈同平章事。初，李希烈請討梁崇義，上對朝士亟稱其忠。黜陟使李承自淮西還，言於上曰：「希烈必立微功，但恐有功之後，偃蹇不臣，更煩朝廷用兵耳。」上不以為然。希烈既得襄陽，遂據之為己有，上乃思承言。時承為河中尹，甲子，以承為山南東道節度使。上欲以禁兵送上，承請單騎赴鎮。至襄陽，希烈寘之外館，迫脅萬方，承誓死不屈，希烈乃大掠闔境所有而去。承治之期年，軍府稍完。希烈留牙將於襄州，守其所掠財，由是數有使者往來。承亦遣其腹心臧叔雅往來許、蔡，厚結希烈腹心周曾等，與之陰圖希烈。
冬十月，徐州刺史李洧，正己之從父兄也。李納寇宋州，彭城令太原白季庚說洧舉州歸國。洧從之，遣攝巡官崔程奉表詣闕，且使口奏，並白宰相，以徐州不能獨抗納，乞領徐、海、沂三州觀察使。況海、沂二州，今皆為納有，洧與刺史王涉、馬萬通素有約，苟得朝廷詔書，必能成功。程自外來，以為宰相一也，先白張鎰，鎰以告盧杞。杞怒其不先白已，不從其請。戊申，加洧御史大夫，充招諭使。
十一月辛酉，宣武節度使劉洽、神策都知兵馬使曲環、滑州刺史襄平李澄、朔方大將唐朝臣大破淄青、魏博之兵於徐州。先是，李納遣其將王溫會魏博將信都崇慶共攻徐州，李洧遣牙官溫人王智興詣闕告急。智興善走，不五日而至。上為之發朔方兵五千人，以朝臣將之，與洽、環、澄共救之。時朔方軍資裝不至，旗服弊惡，宣武人嗤之曰：「乞子能破賊乎。」朝臣以其言激怒士卒，且曰：「都統有令，先破賊營者，營中物悉與之。」士皆憤怒爭奮。崇慶、溫攻彭城，二旬不能下，請益兵於納。納遣其將石隱金將萬人助之，與劉洽等相拒於七里溝。日向暮，洽引軍稍卻，朔方馬軍使楊朝晟言於唐朝臣曰：「公以步兵負山而陳，以待兩軍，我以騎兵伏于山曲。賊見懸軍勢孤，必搏之。我以伏兵絕其腰，必敗之。」朝臣從之。崇慶等果將騎二千逾橋而西，追擊官軍，伏兵發，橫擊之。崇慶等兵中斷，狼狽而返，阻橋以拒官軍，其兵有爭橋不得，涉水而渡者。朝晟指之曰：「彼可涉，吾何為不涉。」遂涉水擊，據橋者皆走。崇慶等兵大潰，洽等乘之，斬首八千級，溺死過半。朔方軍士盡得其輜重，旗服鮮華，乃謂宣武人曰：「乞子之功，孰與宋多。」宣武人皆慚。官軍乘勝逐之，至徐州城下，魏博、淄青軍解圍走，江、淮漕運始通。己巳，詔削李惟嶽官爵，募所部降者赦而賞之。
甲申，淮南節度使陳少遊遣兵擊海州，其刺史王涉以州降。十二月，李納密州刺史馬萬通乞降，丁酉，以為密州刺史。加馬燧魏博招討使。
三年春正月，河陽節度使李艽引兵逼衛州，田悅守將任履虛詐降，既而復叛。
馬燧等諸軍屯於漳濱，田悅遣其將王光進築月城以守長橋，諸軍不得渡。燧以鐵鎖連車數百乘，實以土囊，塞其上流，水淺，諸軍涉渡。時軍中乏糧，悅等深壁不戰。燧命諸軍持十日糧，進屯倉口，與悅夾洹水而軍。李抱貞、李艽問曰：「糧少而深入，何也。」燧曰：「糧少則利速戰，今三鎮連兵不戰，欲以老我師。我若分軍擊其左右，悅必救之，則我腹背受敵，戰必不利。故進軍逼悅，所謂攻其所必救也。彼苟出戰，必為諸君破之。」乃為三橋逾洹水，日往挑戰，悅不出。燧令諸軍夜半起食，潛師循洹水直趨魏州，令曰：「賊至，則止為陳。」留百騎擊鼓鳴角於營中，仍抱薪持火，俟諸軍畢發，則止鼓角匿其旁，伺悅軍畢渡，焚其橋。軍行十里所，悅聞之，帥淄青、成德步騎四萬逾橋，掩其後，乘風縱火，鼓譟而進。燧按兵不動，先除其前草莽百步為戰場，結陳以待之，募勇士五千餘人為前列。悅軍至，火止，氣衰，燧縱兵擊之，悅軍大敗。神策、昭義、河陽軍小卻，見河東軍捷，還鬥，又破之。追奔至，三橋已焚，悅軍亂，赴水溺死不可勝紀，斬首二萬餘級，捕虜二千餘人，屍相枕藉三十餘里。
悅收餘兵千餘人走魏州。馬燧與李抱真不協，頓兵平邑浮圖，遷延不進。悅夜至南郭，大將李長春閉關不內，以俟官軍。久之，天且明，長春乃開門納之。悅殺長春，嬰城拒守。城中士卒不滿數千，死者親戚號哭滿街。悅憂懼，乃持佩刀乘馬立府門外，悉集軍民，流涕言曰：「悅不肖，蒙淄青、成德二丈人保薦，嗣守伯父業。今二丈人即世，其子不得承襲，悅不敢忘二丈人大恩，不量其力，輒拒朝命，喪敗至此，使士大夫肝腦塗地，皆悅之罪也。悅有老母，不能自殺，願諸公以此刀斷悅首，持出城降馬僕射，自取富貴，無為與悅俱死也。」因從馬上自投地。將士爭前抱持悅曰：「尚書舉兵徇義，非私己也。一勝一負，兵家之常。某輩累世受恩，何忍聞此。願奉尚書一戰，不勝則以死繼之。」悅曰：「諸公不以悅喪敗而棄之，悅雖死，敢忘厚意於地下。」乃與諸將各斷髮，約為兄弟，誓同生死。悉出府庫所有及斂富民之財，得百餘萬，以賞士卒，眾心始定。復召貝州刺史邢曹俊使之整部伍，繕守備，軍勢復振。
李納軍於濮陽，為河南軍所逼，奔還濮州，徵援兵於魏州。田悅遣軍使符璘將三百騎送之，璘父令奇謂璘曰：「吾老矣，歷觀安史輩叛亂者，今皆安在。田氏能久乎。汝因此棄逆從順，是汝揚父名於後世也。」齧臂而別。璘遂與其副李瑤帥眾降於馬燧。悅收族其家，令奇慢罵而死。瑤父再春以博州降，悅從兄昂以洺州降，王光進以長橋降。悅入城旬餘日，馬燧等諸軍始至城下，攻之不克。
丙寅，李惟嶽遣兵與孟祐守束鹿，朱滔、張孝忠攻拔之，進圍深州。惟嶽憂懼，掌書記邵真復說惟嶽密為表，先遣弟惟簡入朝。然後誅諸將之不從命者，身自入朝，使妻父冀州刺史鄭詵權知節度事，以待朝命。惟簡既行，孟祐知其謀，密遣告田悅。悅大怒，使衙官扈岌往見惟嶽，讓之曰：「尚書舉兵，正為大夫求旌節耳，非為己也。今大夫乃信邵真之言，遣弟奉表，悉以反逆之罪歸尚書，自求雪身。尚書何負於大夫而至此邪。若相為斬邵真，則相待如初，不然，當與大夫絕矣。」判官畢華言於惟嶽曰：「田尚書以大夫之故，陷身重圍，大夫一旦負之，不義甚矣。且魏博、淄青兵強食富，足抗天下，事未可知，奈何遽為二三之計乎。」惟嶽素怯，不能守前計，乃引邵真對扈岌斬之，發成德兵萬人與孟祐俱圍束鹿。丙寅，朱滔、張孝忠與戰於束鹿城下，惟嶽大敗，燒營而遁。
兵馬使王武俊為左右所構，惟嶽疑之，惜其才，未忍除也。束鹿之戰，使武俊為前鋒，私自謀曰：「我破朱滔，則惟嶽軍勢大振，歸，殺我必矣。」故戰不甚力而敗。
朱滔欲乘勝攻恆州，張孝忠引兵西北，軍於義豐。滔大驚，孝忠將佐皆怪之。孝忠曰：「恆州宿將尚多，未易可輕，迫之則併力死鬥，緩之則自相圖，諸君第觀之。吾軍義豐，坐待惟嶽之殄滅耳。且朱司徒言大而識淺，可與共始，難與共終也。」於是滔亦屯束鹿，不敢進。
惟嶽將康日知以趙州歸國，惟嶽益疑王武俊，武俊甚懼。或謂惟嶽曰：「先相公委腹心於武俊，使之輔佐大夫，又有骨肉之親，武俊勇冠三軍。今危難之際，復加猜阻，若無武俊，欲使誰為大夫卻敵乎。」惟嶽以為然，乃使步軍使衛常寧與武俊共擊趙州，又使王士真將兵宿府中以自衛。
淮南節度使陳少遊拔海、密二州，李納復攻陷之。
王武俊既出恆州，謂衛常寧曰：「武俊今幸出虎口，不復歸矣，當北歸張尚書。」常寧曰：「大夫闇弱，信任左右，觀其勢終為朱滔所滅。今天子有詔，得大夫首者，以其官爵與之。中丞素為眾所服，與其出亡，曷若倒戈以取大夫，轉禍為福，如反掌耳。事苟不捷，歸張尚書未晚也。」武俊深以為然。會惟嶽使要籍謝遵至趙州城下，武俊引遵同謀取惟嶽。遵還，密告王士真。閏月甲辰，武俊、常寧自趙州引兵還襲惟嶽。遵與士真矯惟嶽命，啓城門納之。黎明，武俊帥數百騎突入府門，士真應之於內，殺十餘人。武俊令曰：「大夫叛逆，將士歸順，敢違拒者族。」眾莫敢動。遂執惟嶽，收鄭詵、畢華、王他奴等，皆殺之。武俊以惟嶽舊使之子，欲生送之長安。常寧曰：「彼見天子，將復以叛逆之謀歸咎於中丞。」乃縊殺之，傳首京師。深州刺史楊榮國，惟嶽姊夫也，降於朱滔，滔使復其位。
二月戊午，李惟嶽所署定州刺史楊政義降。時河北略定，惟魏州未下。河南諸軍攻李納於濮州，納勢日蹙。朝廷謂天下不日可平。甲子，以張孝忠為易、定、滄三州節度使，王武俊為恆、冀都團練觀察使，康日知為深、趙都團練觀察使。以德、棣二州隸朱滔，令還鎮。滔固請深州，不許，由是怨望，留屯深州。王武俊素輕張孝忠，自以手誅李惟嶽，功在康日知上，而孝忠為節度，已與康日知俱為都團練使，又失趙、定二州，亦不悅。又詔以糧三千石給朱滔，馬五百匹給馬燧。武俊以為朝廷不欲使故人為節度使，魏博既下，必取恆冀，故先分其糧馬以弱之，疑，未肯奉詔。田悅聞之，遣判官王侑、許士則間道至深州，說朱滔曰：「司徒奉詔討李惟嶽，旬朔之間，拔束鹿，下深州，惟嶽勢蹙，故王大夫因司徒勝勢得以梟惟嶽之首，此皆司徒之功也。又天子明下詔書，令司徒得惟嶽城邑，皆隸本鎮。今乃割深州以與日知，是自棄其信也。且今上志欲掃清河朔，不使藩鎮承襲，將悉以文臣代武臣。魏亡則燕、趙為之次矣，若魏存，則燕、趙無患。然則司徒果有意矜魏博之危而救之，非徒得存亡繼絕之義，亦子孫萬世之利也。」又許以貝州賂滔。滔素有異志，聞之大喜，即遣王侑歸報魏州，使將士知有外援，各自堅。又遣判官王郅與許士則俱詣恆州，說王武俊曰：「大夫出萬死之計，誅逆首，拔亂根。康日知不出趙州，豈得與大夫同日論功。而朝廷襃賞略同，誰不為大夫憤邑者。今又聞有詔支糧馬與鄰道，朝廷之意，蓋以大夫善戰無敵，恐為後患，先欲貧弱軍府，俟平魏之日，使馬僕射北首，朱司徒南向，共相滅耳。朱司徒亦不敢自保，使郅等效愚計，欲與大夫共救田尚書而存之。大夫自留糧馬以供軍。朱司徒不欲以深州與康日知，願以與大夫，請早定刺史以守之。三鎮連兵，若耳目手足之相救，則他日永無患矣。」武俊亦喜，許諾，即遣判官王巨源使於滔，且今知深州事，相與刻日舉兵南向。滔又遣人說張孝忠，孝忠不從。
宣武節度使劉洽攻李納於濮州，克其外城。納於城上涕泣求自新，李勉又遣人說之，癸卯，納遣其判官房說以其母弟經及子成務入見。會中使宋鳳朝稱納勢窮蹙，不可舍，上乃囚說等於禁中。納遂歸鄆州，復與田悅等合。朝廷以納勢未衰，三月乙未，始以徐州刺史李洧兼徐、海、沂都團練觀察使，海、沂己為納所據，洧竟無所得。
李納之初反也，其所署德州刺史李西華備守甚嚴，都虞候李士真密毀西華於納，納召西華還府，以士真代之。士真又以詐召棣州刺史李長卿，長卿過德州，士真劫之，與同歸國。夏四月戊午，以士真、長卿為二州刺史。士真求援於朱滔，滔已有異志，遣大將李濟時將三千人聲言助士真守德州，且召士真詣深州議軍事，至則留之，使濟時領州事。
上遣中使發盧龍、恆冀、易定兵萬人詣魏州討田悅。王武俊不受詔，執使者送朱滔。滔言於眾曰：「將士有功者，吾奏求官勳，皆不遂。今欲與諸君敕裝共趨魏州，擊破馬燧以取溫飽，何如？」皆不應。三問，乃曰：「幽州之人，自安、史之反，從而南者無一人得還，今其遺人痛入骨髓。況太尉、司徒皆受國寵榮，將士亦各蒙官勳，誠且願保目前，不敢復有僥冀。」滔默然而罷。乃誅大將數十人，厚撫循其士卒。
康日知聞其謀，以告馬燧，燧以聞。上以魏州未下，王武俊復叛，力未能制滔，壬戌，賜滔爵通義郡王，冀以安之。滔反謀益甚，分兵營於趙州以逼康日知，以深州授王巨源。武俊以其子士真為恆、冀、深三州留後，將兵圍趙州。
涿州刺史劉怦與滔同縣人，其母滔之姑也，滔使知幽州留後。聞滔欲救田悅，以書諫之曰：「今昌平故里，朝廷改為太尉鄉司徒裏，此亦丈夫不朽之名也。但以忠順自持，則事無不濟。竊思近日務大樂戰，不顧成敗，而家滅身屠者，安、史是也。怦忝密親，默而無告，是負重知。惟司徒圖之，無貽後悔。」滔雖不用其言，亦嘉其盡忠，卒無疑貳。
滔將起兵，恐張孝忠為後患，復遣牙官蔡雄往說之。孝忠曰：「昔者司徒發幽州，遣人語孝忠曰：李惟嶽負恩為逆，謂孝忠歸國即為忠臣。孝忠性直，用司徒之教。今既為忠臣矣，不復助逆也。且孝忠與武俊皆出夷落，深知其心，最喜翻覆。司徒勿忘鄙言，他日必相念矣。」雄復欲以巧辭說之，孝忠怒，欲執送京師。雄懼，逃歸。滔乃使劉怦將兵屯要害以備之。孝忠完城礪兵，獨居強寇之間，莫之能屈。
滔將步騎二萬五千發深州，至束鹿，詰旦將行，吹角未畢，士卒忽大亂，諠噪曰：「天子令司徒歸幽州，奈何違敕南救田悅。」滔大懼，走入驛後堂避匿。蔡雄與兵馬使宗頊等矯謂士卒曰：「汝輩勿喧，聽司徒傳令。」眾稍止。雄又曰：「司徒將發范陽，恩旨令得李惟嶽，州縣即有之。司徒以幽州少絲纊，故與汝曹竭力血戰以取深州，冀得其絲纊以寬汝曹賦率，不意國家無信，復以深州與康日知。又，朝廷以汝曹有功，賜絹人十匹，至魏州西境，盡為馬僕射所奪。司徒但處范陽，富貴足矣，今茲南行，乃為汝曹，非自為也。汝曹不欲南行，任自歸北，何用諠悖，乖失軍禮。」眾聞言，不知所為，乃曰：「敕使何得不為軍士守護賞物。」遂入敕使院，擘裂殺之。又呼曰：「雖知司徒此行為士卒，終不如且奉詔歸鎮。」雄曰：「然則汝曹各還部伍，詰朝復往深州，休息數日，相與歸鎮耳。」眾然後定。滔即引軍還深州，密令諸將訪察唱率為亂者，得二百餘人，悉斬之，餘眾股慄。乃復舉兵而南，眾莫敢前卻。進，取寧晉，留屯以待王武俊。武俊將步騎萬五千取元氏，東趣寧晉。
武俊之始誅李惟嶽也，遣判官孟華入見，上問以河朔利害。華性忠直，有才略，應對慷慨。上悅，以為恆、冀團練副使。會武俊與朱滔有異謀，上遽遣華歸諭旨。華至，武俊已出師，華諫曰：「聖意於大夫甚厚，苟盡忠義，何患官爵之不崇，土地之不廣。不日天子必移康中丞於他鎮，深、趙終為大夫之有，何苦遽自同於逆亂乎。異日無成，悔之何及。」華鄉在李寶臣幕府，以直道已為同列所忌，至是為副使，同列尤疾之，言於武俊曰：「華以軍中陰事奏天子，請為內應，故得超遷。是將覆大夫之軍，大夫宜備之。」武俊以其舊人，不忍殺，奪職使歸私第。
田悅恃援兵將至，遣其將康愔將萬餘人出城西，與馬燧等戰於御河上，大敗而還。
時兩河用兵，月費百餘萬緡，府庫不支數月。太常博士韋都賓、陳京建議，以為「貨利所聚，皆在富商，請括富商錢出萬緡者，借其餘以供軍計。天下不過借一二千商，則數年之用足矣。」上從之。甲子，詔借商人錢，令度支條上。判度支杜佑大索長安中商賈所有貨，意其不實，輒加搒捶，人不勝苦，有縊死者。長安囂然，如被寇盜，計所得才八十餘萬緡。又括僦櫃質錢，凡蓄積錢帛粟麥者，皆借四分之一，封其櫃窖。百姓為之罷市，相帥遮宰相馬自訴，以千萬數。盧杞始慰諭之，勢不可遏，乃疾驅自他道歸。計並借商所得，才二百萬緡，人已竭矣。京，叔明之五世孫也。
甲戌，以昭義節度副使、磁州刺史盧玄卿為洺州刺史兼魏博招討副使。
初，李抱真為澤潞節度使，馬燧領河陽三城。抱真欲殺懷州刺史楊鉥，鉥奔燧，燧納之，且奏其無罪，抱真怒。及同討田悅，數以事相恨望，二人怨隙遂深，不復相見。由是諸軍逗橈，久無成功，上數遣中使和解之。及王武俊逼趙州，抱真分麾下二千人戍邢州。燧大怒曰：「餘賊未除，宜相與戮力，乃分兵自守其地，我寧得獨戰邪。」欲引兵歸。李晟說燧曰：「李尚書以邢、趙連壤，分兵守之，誠未有害。今公遽自引去，眾謂公何。」燧悅，乃單騎造抱真壘，相與釋憾結歡。會洺州刺史田昂請入朝，燧奏以洺州隸抱真，請玄卿為刺史兼充招討之副。李晟軍先隸抱真，又請兼隸燧以示協和。上皆從之。
盧龍節度行軍司馬蔡廷玉惡判官鄭雲逵，言於朱泚，奏貶莫州參軍。雲逵妻，朱滔之女也，滔復奏為掌書記。雲逵深構廷玉於滔，廷玉又與檢校大理少卿朱體微言於泚曰：「滔在幽鎮，事多專擅，其性非長者，不可以兵權付之。」滔知之，大怒，數與泚書，請殺二人者，泚不從，由是兄弟頗有隙。及滔拒命，上欲歸罪於廷玉等以悅滔，甲子，貶廷玉柳州司戶，體微萬州南浦尉。
宣武節度使劉洽攻李納之濮陽，降其守將高彥昭。
朱滔遣人以蠟書置髻中遺朱泚，欲與同反，馬燧獲之，並使者送長安，泚不之知。上驛召泚於鳳翔，至，以蠟書並使者示之，泚惶恐頓首請罪。上曰：「相去千里，初不同謀，非卿之罪也。」因留之長安私第，賜名園、腴田、錦繡、金銀甚厚，以安其意，其幽州、盧龍節度、太尉、中書令並如故。
上以幽州兵在鳳翔，思得重臣代之。盧杞忌張鎰忠直，為上所重，欲出之於外，已得專總朝政，乃對曰：「朱泚名位素崇，鳳翔將校班秩已高，非宰相信臣無以鎮撫，臣請自行。」上俛首未言，杞又曰：「陛下必以臣貌寢，不為三軍所伏，固惟陛下神算。」上乃顧鎰曰：「才兼文武，望重內外，無以易卿。」鎰知為杞所排，而無辭以免，因再拜受命。戊寅，以鎰兼鳳翔尹、隴右節度等使。
朱滔、王武俊自寧晉南救魏州。辛卯，詔朔方節度使李懷光將朔方及神策步騎萬五千人東討田悅，且拒滔等。滔行至宗城，掌書記鄭雲逵、參謀田景仙棄滔來降。
丁酉，加河東節度使馬燧同平章事。辛亥，置義武軍節度於定州，以易、定、滄三州隸之。
朱滔、王武俊軍至魏州，田悅具牛酒出迎，魏人歡呼動地。滔營於愜山，是日，李懷光軍亦至，馬燧等盛軍容迎之。滔以為襲已，遽出陳。懷光勇而無謀，欲乘其營壘未就擊之。燧請且休將士，觀釁而動。懷光曰：「彼營壘既立，將為後患，此時不可失也。」遂擊滔於愜山之西，殺步卒千餘人，滔軍崩沮。懷光按轡觀之，有喜色。士卒爭入滔營取寶貨，王武俊引二千騎橫衝懷光軍，軍分為二。滔引兵繼之，官軍大敗，蹙入永濟渠溺死者不可勝數，人相蹈藉，其積如山，水為之不流，馬燧等各收軍保壘。是夕，滔等堰永濟渠入王莽故河，絕官軍糧道及歸路。明日，水深三尺餘。馬燧懼，遣使卑辭謝滔，求與諸節度歸本道，奏天子，請以河北事委五郎處之。滔欲許之，王武俊以為不可，滔不從。秋七月，燧與諸軍涉水而西，退保魏縣以拒滔。滔乃謝武俊，武俊由是恨滔。後數日，滔等亦引兵營魏縣東南，與官軍隔水相拒。
李納求援於滔等，滔遣魏博兵馬使信都承慶將兵助之。納攻宋州，不克，遣兵馬使李克信、李欽遙戍濮陽、南華以拒劉洽。
甲辰，以淮寧節度使李希烈兼平盧、淄青、兗鄆、登萊、齊州節度使，討李納。又以河東節度使馬燧兼魏博、澶相節度使。加朔方、邠寧節度使李懷光同平章事。
神策行營招討使李晟請以所將兵北解趙州之圍，與張孝忠合勢圖范陽，上許之。晟自魏州引兵趨趙州，王士真解圍去。晟留趙州三日，與孝忠合兵，北略恆州。
八月辛酉，以涇原留後姚令言為節度使。
盧杞惡太子太師顏真卿，欲出之於外。真卿謂杞曰：「先中丞傳首至平原，真卿以舌舐面血。今相公忍不相容乎。」杞矍然起拜，然恨之益甚。冬十一月己卯朔，加淮南節度使陳少遊同平章事。
田悅德朱滔之救，與王武俊議奉滔為主，稱臣事之。滔不可，曰：「愜山之捷，皆大夫、二兄之力，滔何敢獨居尊位。」於是幽州判官李子千、恆冀判官鄭濡等共議「請與鄆州李大夫為四國，俱稱王而不改年號，如昔諸侯奉周家正朔。築壇同盟，有不如約者，眾共伐之。不然，豈得常為叛臣，茫然無主，用兵既無名，有功無官爵為賞，使將吏何所依歸乎。」滔等皆以為然。滔乃自稱冀王，田悅稱魏王，王武俊稱趙王，仍請李納稱齊王。是日，滔等築壇于軍中，告天而受之。滔為盟主，稱孤，武俊、悅、納稱寡人。所居堂曰殿，處分曰令，羣下上書曰箋。妻曰妃，長子曰世子。各以其所治州為府，置留守兼元帥，以軍政委之。又置東西曹，視門下、中書省。左右內史，視侍中、中書令。餘官皆仿天朝而易其名。
武俊以孟華為司禮尚書，華竟不受，嘔血死。以兵馬使衛常寧為內史監，委以軍事。常寧謀殺武俊，武俊腰斬之。武俊遣其將張終葵寇趙州，康日知擊斬之。
李希烈帥所部兵三萬徙鎮許州，遣所親詣李納，與謀共襲汴州。遣使告李勉，雲已兼領淄青，欲假道之官。勉為之治橋、具饌以待之，而嚴為之備。希烈竟不至，又密與朱滔等交通，納亦數遣遊兵渡汴以迎希烈。由是東南轉輸者，皆不敢由汴渠，自蔡水而上。
十二月丁丑，李希烈自稱天下都元帥、太尉、建興王。時朱滔等與官軍相拒累月，官軍有度支饋糧、諸道益兵，而滔與王武俊孤軍深入，專仰給於田悅，客主日益困弊。聞李希烈軍勢甚盛，頗怨望，乃相與謀遣使詣許州，勸希烈稱帝，希烈由是自稱天下都元帥。
四年春正月庚寅，李希烈遣其將李克誠襲陷汝州，執別駕李元平。元平本湖南判官，薄有才藝，性疏傲，敢大言，好論兵。中書侍郎關播奇之，薦於上，以為將相之器，以汝州距許州最近，擢元平為汝州別駕，知州事。元平至州，即募工徒治城，希烈陰使壯士往應募執役，入數百人，元平不之覺。希烈遣克誠將數百騎突至城下，應募者應之於內，縛元平馳去。元平為人眇小，無須，見希烈恐懼，便液污地。希烈罵之曰：「盲宰相以汝當我，何相輕也。」以判官周晃為汝州刺史。又遣別將董待名等四出抄掠，取尉氏，圍鄭州，官軍數為所敗。邏騎四至彭婆，東都士民震駭，竄匿山谷。留守鄭叔則入保西苑。
上問計於盧杞，對曰：「希烈年少驍將，恃功驕慢，將佐莫敢諫止。誠得儒雅重臣，奉宣聖澤，為陳逆順禍福，希烈必革心悔過，可不勞軍旅而服。顏真卿三朝舊臣，忠直剛決，名重海內，人所信服，真其人也。」上以為然，甲午，命真卿詣許州宣慰希烈。詔下，舉朝失色。真卿乘驛至東都，鄭叔則曰：「往必不免，宜少留，須後命。」真卿曰：「君命也，將焉避之。」遂行。李勉表言：「失一元老，為國家羞。請留之。「又使人邀真卿於道，不及。真卿與其子書，但敕以奉家廟，撫諸孤而已。至許州，欲宣詔旨，希烈使其養子千餘人環繞慢罵，拔刃擬之，為將剸啗之勢。真卿足不移，色不變。希烈遽以身蔽之，麾眾令退，館真卿而禮之。希烈欲遣真卿還，會李元平在座，真卿責之，元平慚而起，以密啓白希烈。希烈意遂變，留真卿不遣。
朱滔、王武俊、田悅、李納各遣使詣希烈，上表稱臣，勸進。使者拜舞於希烈前，說希烈曰：「朝廷誅滅功臣，失信天下。都統英武自天，功烈蓋世，已為朝廷所猜忌，將有韓、白之禍。願亟稱尊號，使四海臣民知有所歸。」希烈召顏真卿示之曰：「今四王遣使見推，不謀而同，太師觀此事勢，豈吾獨為朝廷所忌，無所自容邪。」真卿曰：「此乃四凶，何謂四王。相公不自保功業，為唐忠臣，乃與亂臣賊子相從，求與之同覆滅邪。」希烈不悅，扶真卿出。他日，又與四使同宴，四使曰：「久聞太師重望，今都統將稱大號而太師適至，是天以宰相賜都統也。」真卿叱之曰：「何謂宰相。汝知有罵安祿山而死者顏杲卿乎，乃吾兄也。吾年八十，知守節而死耳，豈受汝曹誘脅乎。」四使不敢復言。希烈乃使甲士十人守真卿於館舍，掘坎於庭，雲欲坑之。真卿怡然，見希烈曰：「死生已定，何必多端。亟以一劍相與，豈不快公心事邪。」希烈乃謝之。
戊戌，以左龍武大將軍哥舒曜為東都、汝州節度使，將鳳翔、邠寧、涇原、奉天、好畤行營兵萬餘人討希烈，又詔諸道共討之。曜行至郟城，遇希烈前鋒將陳利貞，擊破之。希烈勢小沮。曜，翰之子也。
希烈使其將封有麟據鄧州，南路遂絕，貢獻、商旅皆不通。壬寅，詔治上津山路，置郵驛。
二月丙寅，以河陽三城、懷、衛州為河陽軍。丁卯，哥舒曜克汝州，擒周晃。
三月戊寅，江西節度使曹王皋敗李希烈將韓霜露於黃梅，斬之，辛卯，拔黃州。時希烈兵柵蔡山，險不可攻。皋聲言西取蘄州，引舟師溯江而上，希烈之將引兵循江隨戰，去蔡山三百餘里，皋乃復放舟順流而下，急攻蔡山，拔之。希烈兵還救之，不及而敗。皋遂進拔蘄州，表伊慎為蘄州刺史，王鍔為荊州刺史。
淮寧都虞候周曾、鎮遏兵馬使王玢、押牙姚憺、韋清密輸款於李勉。李希烈遣曾與十將康秀琳將兵三萬攻哥舒曜，至襄城，曾等密謀還軍襲希烈，奉顏真卿為節度使，使玢、憺、清為內應。希烈知之，遣別將李克誠將騾軍三千人襲曾等，殺之，並殺玢、憺及其黨。甲午，詔贈曾等官。始，韋清與曾等約，事泄不相引，故獨得免。清恐終及禍，說希烈請詣朱滔乞師，希烈遣之，行至襄邑，逃奔劉洽。希烈聞周曾等有變，閉壁數日。其黨寇尉氏、鄭州者聞之，亦遁歸。希烈乃上表歸咎於周曾等，引兵還蔡州，外示悔過從順，實待朱滔等之援也。置顏真卿於龍興寺。
丁酉，荊南節度使張伯儀與淮寧兵戰於安州，官軍大敗，伯儀僅以身免，亡其所持節。希烈使人以其節及俘馘示顏真卿。真卿號慟投地，絕而復甦，自是不復與人言。
夏四月，上以神策軍使白志貞為京城召募使，募禁兵以討李希烈。志貞請諸嘗為節度、觀察、都團練使者，不問存沒，並勒其子弟帥奴馬，自備資裝從軍，授以五品官。貧者甚苦之人，心始搖。
庚申，加永平、宣武、河陽都統李勉淮西招討使，東都、汝州節度使哥舒曜為之副。以荊南節度使張伯儀為淮西應援招討使，山南東道節度使賈耽、江西節度使曹王皋為之副。上督哥舒曜進兵，曜至潁橋，遇大雨，還保襄城。李希烈遣其將李光輝攻襄城，曜擊卻之。
五月乙未，以宣武節度使劉洽兼淄青招討使。
李晟謀取涿、莫二州，以絕幽、魏往來之路，與張孝忠之子升雲圍朱滔所署易州刺史鄭景濟於清苑，累月不下。滔以其司武尚書馬寔為留守，將步騎萬餘守魏營，自將步騎萬五千救清苑。李晟軍大敗，退保易州。滔還軍瀛州，張升雲奔滿城。會晟病甚，引軍還保定州。
王武俊以滔既破李晟，留屯瀛州，未還魏橋，遣其給事中宋端趣之。端見滔，言頗不遜，滔怒，使謂武俊曰：「滔以熱疾，暫未南還，大王二兄遽有云云。滔以救魏博之故，叛君棄兄，如脫屣耳。二兄必相疑，惟二兄所為。」端還報，武俊自辨於馬寔，寔以狀白滔，言：「趙王知宋端無禮於大王，深加責讓，實無他志。」武俊亦遣承令官鄭和隨寔使者見滔，謝之。滔乃悅，相待如初。然武俊以是益恨滔矣。
六月，李抱真使參謀賈林詣武俊壁詐降，武俊見之。林曰：「林來奉詔，非降也。」武俊色動，問其故，林曰：「天子知大夫宿着誠效，及登壇之日，撫膺顧左右曰：我本徇忠義，天子不察。諸將亦嘗共表大夫之志。天子語使者曰：朕前事誠誤，悔之無及。朋友失意，尚可謝，況朕為四海之主乎。。」武俊曰：「僕胡人也，為將尚知愛百姓，況天子豈專以殺人為事乎。今山東連兵，暴骨如莽，就使克捷，與誰守之。僕不憚歸國，但已與諸鎮結盟。胡人性直，不欲使曲在己，天子誠能下詔赦諸鎮之罪，僕當首唱從化。諸鎮有不從者，請奉辭伐之。如此，則上不負天子，下不負同列，不過五旬，河朔定矣。」使林還報抱真，陰相約結。
庚戌，初行稅間架、除陌錢法。時河東、澤潞、河陽、朔方四軍屯魏縣，神策、永平、宣武、淮南、浙西、荊南、江泗、沔鄂、湖南、黔中、劍南、嶺南諸軍環淮寧之境。舊制，諸道軍出境，則仰給度支。上優恤士卒，每出境，加給酒肉，本道糧仍給其家，一人兼三人之給，故將士利之。各出軍才逾境而止，月費錢百三十餘萬緡，常賦不能供。判度支趙贊乃奏行二法。所謂稅間架者，每屋兩架為間，上屋稅錢二千，中稅千，下稅五百，吏執筆操算，入人室廬計其數。或有宅屋多而無他資者，出錢動數百緡。敢匿一間，杖六十，賞告者錢五十緡。所謂除陌錢者，公私給與及賣買，每緡官留五十錢，給他物及相貿易者，約錢為率。敢隱錢百，杖六十，罰錢二千，賞告者錢十緡，其賞錢皆出坐事之家。於是愁怨之聲，盈於遠近。
秋八月丁未，李希烈將兵三萬圍哥舒曜於襄城，詔李勉及神策將劉德信將兵救之。乙卯，希烈將曹季昌以隨州降，尋復為其將康叔夜所殺。
初，上在東宮，聞監察御史嘉興陸贄名，即位，召為翰林學士，數問以得失。時兩河用兵久不決，賦役日滋，贄以兵窮民困，恐別生內變，乃上奏。其略曰：「克敵之要，在乎將得其人。馭將之方，在乎操得其柄。將非其人者，兵雖眾不足恃。操失其柄者，將雖材不為用。」又曰：「將不能使兵，國不能馭將，非止費財玩寇之弊，亦有不戢自焚之災。」又曰：「今兩河、淮西為叛亂之帥者，獨四五凶人而已。尚恐其中或傍遭詿誤，內蓄危疑，蒼黃失圖，勢不得止。況其餘眾，蓋並脅從，苟知全生，豈願為惡。」又曰：「無紓目前之虞，或興意外之患。人者邦之本也，財者人之心也，其心傷則其本傷，其本傷則枝幹顛瘁矣。」又曰：「人搖不寧，事變難測，是以兵貴拙速，不尚巧遲。若不靖於本而務救於末，則救之所為，乃禍之所起也。」又論關中形勢，以為「王者蓄威以昭德，偏廢則危。居重以馭輕，倒持則悖。王畿者，四方之本也。太宗列置府兵，分隸禁衛，大凡諸府八百餘所，而在關中者殆五百焉。舉天下不敵關中，則居重馭輕之意明矣。承平漸久，武備浸微，雖府衛具存，而卒乘罕習，故祿山竊倒持之柄，乘外重之資，一舉滔天，兩京不守。尚賴西邊有兵，諸廄有馬，每州有糧，故肅宗得以中興。乾元之後，繼有外虞，悉師東討，邊備既弛，禁戎亦空，吐蕃乘虛，深入為寇，故先皇帝莫與為御，避之東遊。是皆失居重馭輕之權，忘深根固柢之慮。內寇則崤、函失險，外侵則汧、渭為戎。於斯之時，雖有四方之師，寧救一朝之患。陛下追想及此，豈不為之寒心哉。今朔方、太原之眾，遠在山東，神策六軍之兵，繼出關外。儻有賊臣啖寇，黠虜覷邊，伺隙乘虛，微犯亭障，此愚臣所竊憂也。未審陛下其何以御之。側聞伐叛之初，議者多易其事，僉謂有徵無戰，役不逾時，計兵未甚多，度費未甚廣，於事為無擾，於人為不勞。曾不料兵連禍拏，變故難測，日引月長，漸乖始圖。往歲為天下所患，咸謂除之則可致昇平者，李正己、李寶臣、梁崇義、田悅是也。往歲謂國家所信，咸謂任之則可除禍亂者，朱滔、李希烈是也。既而正己死，李納繼之。寶臣死，惟嶽繼之。崇義卒，希烈叛。惟嶽戮，朱滔攜。然則往歲之所患者，四去其三矣，而患竟不衰。往歲之所信者，今則自叛矣，而餘又難保。是知立國之安危在勢，任事之濟否在人。勢苟安則異類同心也，勢苟危則舟中敵國也。陛下豈可不追鑑往事，惟新令圖，修偏廢之柄以靖人，復倒持之權以固國。而乃孜孜汲汲，極思勞神，徇無己之求，望難必之效乎。今關、輔之間，徵發已甚，宮苑之內，備衛不全。萬一將帥之中，又如朱滔、希烈，或負固邊壘，誘致豺狼，或竊發郊畿，驚犯城闕，此亦愚臣所竊為憂者也，未審陛下復何以備之。陛下儻過聽愚計，所遣神策六軍李晟等及節將子弟，悉可追還。明敕涇、隴、邠、寧，但令嚴備封守，仍雲更不徵發，使知各保安居。又降德音，罷京城及畿縣間架等雜稅，則冀已輸者弭怨，見處者獲寧，人心不搖，邦本自固。」上不能用。
九月丙戌，神策將劉德信、宣武將唐漢臣與淮寧將李克誠戰，敗於滬澗。時李勉遣漢臣將兵萬人救襄城，上遣德信帥諸將家應募者三千人助之。勉奏：「李希烈精兵皆在襄城，許州空虛，若襲許州，則襄城圍自解。」遣二將趣許州，未至數十里，上遣中使責其違詔，二將狼狽而返，無復斥候。克誠伏兵邀之，殺傷大半。漢臣奔大梁，德信奔汝州。希烈遊兵剽掠至伊闕。勉復遣其將李堅帥四千人助守東都，希烈以兵絕其後，堅軍不得還。汴軍由是不振，襄城益危。
上以諸軍討淮寧者不相統壹，庚子，以舒王謨為荊襄等道行營都元帥，更名誼。以戶部尚書蕭復為長史。右庶子孔巢父為左司馬，諫議大夫樊澤為右司馬，其餘將佐，皆選中外之望。未行，會涇師作亂而止。復，嵩之孫。巢父，孔子三十七世孫也。
上發涇原等諸道兵救襄城。冬十月丙午，涇原節度使姚令言將兵五千至京師。軍士冒雨寒甚，多攜子弟而來，冀得厚賜遺其家，既至，一無所賜。丁未，發至滻水，詔京兆尹王翃犒師，惟糲食菜餤。眾怒，蹴而覆之，因揚言曰：「吾輩將死於敵，而食且不飽，安能以微命拒白刅邪。聞瓊林、大盈二庫金帛盈溢，不如相與取之。」乃擐甲張旗鼓譟，還趣京城。令言入辭，尚在禁中，聞之，馳至長樂阪，遇之。軍士射令言，令言抱馬鬣突入亂兵，呼曰：「諸君失計。東征立功，何患不富貴，乃為族滅之計乎。」軍士不聽，以兵擁令言而西。上遽命賜帛，人二匹。眾益怒，射中使。又命中使宣慰，賊已至通化門外，中使出門，賊殺之。又命出金帛二十車賜之。賊已入城，喧聲浩浩，不復可遏。百姓狼狽駭走，賊大呼告之曰：「汝曹勿恐，不奪汝商貨僦質矣，不稅汝間架、陌錢矣。」上遣普王誼、翰林學士姜公輔出慰諭之。賊已陳于丹鳳門外，小民聚觀者以萬計。
初，神策軍使白志貞掌召募禁兵，東征死亡者志貞皆隱不以聞，但受市井富兒賂而補之，名在軍籍受給賜，而身居市廛為販鬻。司農卿段秀實上言：「禁兵不精，其數全少，卒有患難，將何待之。」不聽。至是，上召禁兵以御賊，竟無一人至者。賊已斬關而入，上乃與王貴妃、韋淑妃、太子、諸王、唐安公主自苑北門出，王貴妃以傳國寶系衣中以從，後宮諸王、公主不及從者什七八。
初，魚朝恩既誅，宦官不復典兵。有竇文場、霍仙鳴者，嘗事上於東宮，至是帥宦官左右僅百人以從，使普王誼前驅，太子執兵以殿。司農卿郭曙以部曲數十人獵苑中，聞蹕，謁道左，遂以其眾從。曙，曖之弟也。右龍武軍使令狐建方教射于軍中，聞之，帥麾下四百人從，乃使建居後為殿。
姜公輔叩馬言曰：「朱泚嘗為涇帥，坐弟滔之故，廢處京師，心嘗怏怏。臣嘗謂陛下既不能推心待之，則不如殺之，毋貽後患。今亂兵若奉以為主，則難制矣。請召使從行。」上倉猝不暇用其言，曰：「無及矣。」遂行。夜至咸陽，飯數匕而過。時事出非意，羣臣皆不知乘輿所之。盧杞，關播逾中書垣而出。白志貞、王翃及御史大夫於頎、中丞劉從一、戶部侍郎趙贊、翰林學士陸贄、吳通微等追及上於咸陽。頎，頔之從父兄弟。從一，齊賢之從孫也。
賊入宮，登含元殿，大呼曰：「天子已出，宜人自求富。」遂讙噪，爭入府庫運金帛。極力而止。小民因之，亦入宮盜庫物，出而復入，通夕不已。其不能入者，剽奪於路。諸坊居民，各相帥自守。姚令言與亂兵謀曰：「今眾無主，不能持久。朱太尉閒居私第，請相與奉之。」眾許諾，乃遣數百騎迎朱泚於晉昌裏第。夜半，泚按轡列炬，傳呼入宮，居含元殿，設警嚴，自稱權知六軍。
戊申旦，泚徙居白華殿，出榜於外，稱「涇原將士，久處邊陲，不閒朝禮，輒入宮闕，致驚乘輿，西出巡幸。太尉已權臨六軍，應神策等軍士及文武百官凡有祿食者，悉詣行在。不能往者，即詣本司。若出三日，檢勘彼此無名者，皆斬。」於是百官出見泚，或勸迎乘輿，泚不悅，百官稍稍遁去。
源休以使回紇還，賞薄，怨朝廷。入見泚，屏人密語移時，為泚陳成敗，引符命，勸之僭逆。泚喜，然猶未決。宿衛諸軍舉白幡降者，列於闕前甚眾。泚夜於苑門出兵，旦自通化門入，絡驛不絕，張弓露刃，欲以威眾。
上思桑道茂之言，自咸陽幸奉天。縣僚聞車駕猝至，欲逃匿山谷，主簿蘇弁止之。弁，良嗣之兄孫也。文武之臣稍稍繼至。己酉，左金吾大將軍渾瑊至奉天。瑊素有威望，眾心恃之稍安。
庚戌，源休勸朱泚禁十城門，毋得出朝士，朝士往往易服為傭僕潛出。休又為泚說誘文武之士，使之附泚。檢校司空同平章事李忠臣久失兵柄，太僕卿張光晟自負其才，皆鬱鬱不得志，泚悉起而用之。工部侍郎蔣鎮出亡，墜馬傷足，為泚所得。先是，休以才能，光晟以節義，鎮以清素，都官員外郎彭偃以文學，太常卿敬釭以勇略，皆為時人所重，至是皆為泚用。
鳳翔涇原將張廷芝、段誠諫將數千人救襄城，未出潼關，聞朱泚據長安，殺其大將隴右兵馬使戴蘭，潰歸於泚。泚於是自謂眾心所歸，反謀遂定。以源休為京兆尹，判度支李忠臣為皇城使。百司供億，六軍宿衛，咸擬乘輿。
辛亥，以渾瑊為京畿、渭北節度使，行在都虞候白志貞為都知兵馬使，令狐建為中軍鼓角使，以神策都虞候侯仲莊為左衛將軍兼奉天防城使。
朱泚以司農卿段秀實久失兵柄，意其必怏怏，遣數十騎召之。秀實閉門拒之，騎士逾垣入，劫之以兵。秀實自度不免，乃謂子弟曰：「國家有患，吾於何避之，當以死徇社稷。汝曹宜人自求生。」乃往見泚，泚喜曰：「段公來，吾事濟矣。」延坐問計。秀實說之曰：「公本以忠義着聞天下，今涇軍以犒賜不豐，遽有披猖，使乘輿播越。夫犒賜不豐，有司之過也，天子安得知之。公宜以此開諭將士，示以禍福，奉迎乘輿，復歸宮闕，此莫大之功也。」泚默然不悅，然以秀實與已皆為朝廷所廢，遂推心委之。左驍衛將軍劉海賓、涇原都虞候何明禮、孔目官岐靈嶽皆秀實素所厚也，秀實密與之謀誅泚，迎乘輿。
上初至奉天，詔徵近道兵入援。有上言：「朱泚為亂兵所立，且來攻城，宜早修守備。」盧杞切齒言曰：「朱泚忠貞，羣臣莫及，奈何言其從亂，傷大臣心。臣請以百口保其不反。」上亦以為然。又聞羣臣勸泚奉迎，乃詔諸道援兵至者皆營於三十里外。姜公輔諫曰：「今宿衛單寡，防慮不可不深。若泚竭忠奉迎，何憚於兵多。如其不然，有備無患。」上乃悉召援兵入城，盧杞及白志貞言於上曰：「臣觀朱泚心跡，必不至為逆，願擇大臣入京城宣慰以察之。」上以問從臣，皆畏憚，莫敢行。金吾將軍吳漵獨請行，上悅。漵退而告人曰：「食其祿而違其難，何以為臣。吾幸託肺腑，非不知往必死，但舉朝無蹈難之臣，使聖情慊慊耳。」遂奉詔詣泚。泚反謀已決，雖陽為受命，館漵於客省，尋殺之。漵，湊之兄也。
泚遣涇原兵馬使韓旻將銳兵三千，聲言迎大駕，實襲奉天。時奉天守備單弱，段秀實謂岐靈嶽曰：「事急矣。」使靈嶽詐為姚令言符，令旻且還，當與大軍俱發。竊令言印未至，秀實倒用司農印印符，募善走者追之。旻至駱驛，得符而還。秀實謂同謀曰：「旻來，吾屬無類矣。我當直搏泚殺之，不克則死，終不能為之臣也。」乃令劉海賓、何明禮陰結軍中之士，欲使應之於外。旻兵至，泚、令言大驚。岐靈嶽獨承其罪而死，不以及秀實等。
是日，泚召李忠臣、源休、姚令言及秀實等議稱帝事。秀實勃然起，奪休象笏，前唾泚面，大罵曰：「狂賊，吾恨不斬汝萬段，豈從汝反邪。」因以笏擊泚，泚舉手扞之，才中其額，濺血灑地。泚與秀實相搏恟恟，左右猝愕，不知所為。海賓不敢進，乘亂而逸。忠臣前助泚，泚得匍匐脫走。秀實知事不成，謂泚黨曰：「我不同汝反，何不殺我。」眾爭前殺之。泚一手承血，一手止其眾曰：「義士也，勿殺。」秀實已死，泚哭之甚哀，以三品禮葬之。海賓縗服而逃，後二日捕得，殺之，亦不引何明禮。明禮從泚攻奉天，復謀殺泚，亦死。上聞秀實死，恨委用不至，涕泗久之。
鳳翔節度使同平章事張鎰，性懦緩，好修飾邊幅，不習軍事。聞上在奉天，欲迎大駕，具服用貨財，獻於行在。後營將李楚琳，為人剽悍，軍中畏之，嘗事朱泚，為泚所厚。行軍司馬齊映與同僚齊抗言於鎰曰：「不去楚琳，必為亂首。」鎰命楚琳出屯隴州，楚琳託事不時發。鎰方以迎駕為憂，謂楚琳已去矣。楚琳夜與其黨作亂，鎰縋城而走，賊追及，殺之，判官王沼等皆死。映自水竇出，抗為傭保負荷而逃，皆免。
始，上以奉天迫隘，欲幸鳳翔，戶部尚書蕭復聞之，遽請見，曰：「陛下大誤。鳳翔將卒皆朱泚故部曲，其中必有與之同惡者。臣尚憂張鎰不能久，豈得以鑾輿蹈不測之淵乎。」上曰：「吾行計已決，試為卿留一日。」明日，聞鳳翔亂，乃止。
齊映、齊抗皆詣奉天，以映為御史中丞，抗為侍御史。楚琳自為節度使，降於朱泚。隴州刺史郝通奔於楚琳。
朱泚自白華殿入宣政殿，自稱大秦皇帝，改元應天。癸丑，泚以姚令言為侍中、關內元帥，李忠臣為司空兼侍中，源休為中書侍郎、同平章事、判度支，蔣鎮為吏部侍郎，樊係為禮部侍郎，彭偃為中書舍人，自餘張光晟等各拜官有差。立弟滔為皇太弟。姚令言與源休共掌朝政，凡泚之謀畫、遷除、軍旅、資糧皆稟於休。休勸泚誅剪宗室在京城者以絕人望，殺郡王、王子、王孫凡七十七人。尋又以蔣鎮為門下侍郎，李子平為諫議大夫，並同平章事。鎮憂懼，每懷刀欲自殺，又欲亡竄，然性怯，竟不果。源休勸泚誅朝士之竄匿者以脅其餘，鎮力救之，賴以全者甚眾。樊係為泚譔冊文，既成，仰藥而死。大理卿膠水蔣沇詣行在，為賊所得，逼以官，沇絕食稱病，潛竄得免。
哥舒曜食盡，棄襄城奔洛陽，李希烈陷襄城。右龍武將軍李觀將衛兵千餘人從上於奉天，上委之召募，數日，得五千餘人，列之通衢，旗鼓嚴整，城人為之增氣。
姚令言之東出也，以兵馬使京兆馮河清為涇原留後，判官河中姚況知涇州事。河清、況聞上幸奉天，集將士大哭，激以忠義，發甲兵器械百餘車，通夕輸行在。城中方苦無甲兵，得之，士氣大振。詔以河清為四鎮、北庭行營、涇原節度使，況為行軍司馬。
上至奉天數日，右僕射、同平章事崔寧始至，上喜甚，撫勞有加。寧退謂所親曰：「主上聰明英武，從善如流，但為盧杞所惑，以至於此。」因潸然出涕。杞聞之，與王翃謀陷之。翃言於上曰：「臣與寧俱出京城，寧數下馬便液，久之不至，有顧望意。」會朱泚下詔，以左丞柳渾同平章事，寧為中書令。渾，襄陽人也，時亡在山谷。翃使盩厔尉康湛詐為寧遺朱泚書獻之，杞因譖寧與朱泚結盟，約為內應，故獨後至。乙卯，上遣中使引寧就幕下，雲宣密旨，二力士自後縊殺之。中外皆稱其冤，上聞之，乃赦其家。
朱泚遣使遺朱滔書，稱「三秦之地，指日克平。大河之北，委卿除殄，當與卿會於洛陽。」滔得書，西向舞蹈，宣示軍府，移牒諸道，以自誇大。
上遣中使告難於魏縣行營，諸將相與慟哭。李懷光帥眾赴長安，馬燧、李艽各引兵歸鎮，李抱真退屯臨洺。
朱泚自將逼奉天，軍勢甚盛。以姚令言為元帥，張光晟副之。以李忠臣為京兆尹、皇城留守，仇敬忠為同華等州節度使、拓東王，以扞關東之師，李日月為西道先鋒經略使。
邠寧留後韓遊環、慶州刺史論惟明、監軍翟文秀受詔將兵三千拒泚於便橋，與泚遇於醴泉。遊環欲還趣奉天，文秀曰：「我向奉天，賊亦隨至，是引賊以迫天子也。不若留壁於此，賊必不敢越我向奉天。若不顧而過，則與奉天夾攻之。」遊環曰：「賊強我弱，若賊分軍以綴我，直趣奉天，奉天兵亦弱，何夾攻之有。我今急趣奉天，所以衛天子也。且吾士卒饑寒，而賊多財，彼以利誘吾卒，吾不能禁也。」遂引兵入奉天。泚亦隨至，官軍出戰，不利，泚兵爭門欲入，渾瑊與遊環血戰竟日。門內有草車數乘，瑊使虞候高固帥甲士以長刀斫賊，皆一當百，曳車塞門，縱火焚之，眾軍乘火擊賊，賊乃退。會夜，泚營於城東三里，擊柝張火，佈滿原野，使西明寺僧法堅造攻具，毀佛寺以為梯衝。韓遊環曰：「寺材皆乾薪，但具火以待之。」固，侃之玄孫也。泚自是日來攻城，瑊、遊環等晝夜力戰。幽州兵救襄城者聞泚反，突入潼關，歸泚於奉天，普潤戍卒亦歸之，有眾數萬。
上與陸贄語及亂故，深自克責。贄曰：「致今日之患，皆羣臣之罪也。」上曰：「此亦天命，非由人事。」贄退上疏，以為「陛下志壹區宇，四徵不庭，凶渠稽誅，逆將繼亂，兵連禍結，行及三年。徵師日滋，賦斂日重，內自京邑，外洎邊陲，行者有鋒刃之憂，居者有誅求之困。是以叛亂繼起，怨讟並興。非常之虞，億兆同慮。唯陛下穆然凝邃，獨不得聞，至使凶卒鼓行，　白晝犯闕，豈不以乘伐間隙，因人攜離哉。陛下有股肱之臣，有耳目之任，有諫諍之列，有備衛之司，見危不能竭其誠，臨難不能效其死。臣所謂致今日之患，羣臣之罪者，豈徒言歟。聖旨又以國家興衰，皆有天命。臣聞天所視聽，皆因於人。故祖伊責紂之辭曰：我生不有命在天。武王數紂之罪曰：乃曰吾有命，罔懲其侮。此又舍人事而推天命必不可之理也。《易》曰：視履考祥。又曰：吉凶者失得之象。此乃天命由人，其義明矣。然則聖哲之意，《六經》會通，皆謂禍福由人，不言盛衰有命。蓋人事理而天命降亂者，未之有也。人事亂而天命降康者，亦未之有也。自頃征討頗頻，刑網稍密，物力耗竭，人心驚疑，如居風濤，洶洶靡定。上自朝列，下達蒸黎，日夕族黨聚謀，咸憂必有變故，旋屬涇原叛卒，果如眾庶所虞。京師之人，動逾億計，固非悉知算術，皆曉佔書，則明致寇之由，未必盡關天命。臣聞理或生亂，亂或資理，有以無難而失守，有因多難而興邦。今生亂失守之事，則既往不可復追矣，其資理興邦之業，在陛下克勵而謹修之。何憂乎亂人，何畏乎厄運。勤勵不息，足致昇平，豈止盪滌祓氛，旋復宮闕而已。」
田悅說王武俊使與馬寔共擊李抱真於臨洺。抱真復遣賈林說武俊曰：「臨洺兵精而有備，未易輕也。今戰勝得地，則利歸魏博。不勝，則恆冀大傷。易、定、滄、趙皆大夫之故地也，不如先取之。」武俊乃辭悅，與馬寔北歸。壬戌，悅送武俊於館陶，執手泣別，下至將士，贈遺甚厚。
先是，武俊召回紇兵使絕李懷光等糧道，懷光等已西去，而回紇達干將回紇千人、雜虜二千人，適至幽州北境。朱滔因說之，欲與俱詣河南，取東都，應接朱泚，許以河南子女、金帛賂之。滔娶回紇女為側室，回紇謂之朱郎，且利其俘掠，許之。賈林復說武俊曰：「自古國家有患，未必不因之更興。況主上九葉天子，聰明英武，天下誰肯舍之共事朱泚乎。滔自為盟主以來，輕蔑同列。河朔古無冀國，冀乃大夫之封域也。今滔稱冀王，又西倚其兄，北引回紇，其志欲盡吞河朔而王之，大夫雖欲為之臣，不可得矣。且大夫雄勇善戰，非滔之比。又本以忠義，手誅叛臣，當時宰相，處置失宜，為滔所誑誘，故蹉跌至此。不若與昭義併力取滔，其勢必獲。滔既亡，則泚自破矣。此不世之功，轉禍為福之道也。今諸道輻湊攻泚，不日當平。天下已定，大夫乃悔而歸國，則已晚矣。」時武俊已與滔有隙，因攘袂作色曰：「二百年天子吾不能臣，豈能臣此田舍兒乎。」遂密與抱真及馬燧相結，約為兄弟。然猶外事滔，禮甚謹，與田悅各遣使見滔於河間，賀朱泚稱尊號，且請馬寔之兵共攻康日知於趙州。
汝鄭應援使劉德信將子弟軍在汝州，聞難，引兵入援，與泚眾戰於見子陵，破之。以東渭橋有轉輸積粟，癸亥，進屯東渭橋。
朱泚夜攻奉天東西南三面，甲子，渾瑊力戰卻之。左龍武大將軍呂希倩戰死。乙丑，泚復攻城，將軍高重捷與泚將李日月戰於梁山之隅，破之。乘勝逐北，身先士卒，賊伏兵擒之。其麾下十餘人奮不顧死，追奪之，賊不能拒，乃斬其首，棄其身而去。麾下收之入城，上親撫而哭之盡哀，結蒲為首而葬之，贈司空。朱泚見其首，亦哭之曰：「忠臣也。」束蒲為身而葬之。李日月，泚之驍將也，戰死於奉天城下，泚歸其屍於長安，厚葬之。其母竟不哭，罵曰：「奚奴，國家何負於汝而反，死已晚矣。」及泚敗，賊黨皆族誅，獨日月之母不坐。己巳，加渾瑊京畿、渭南、北、金、商節度使。
壬申，王武俊與馬寔至趙州城下。
初，朱泚鎮鳳翔，遣其將牛雲光將幽州兵五百人戍隴州，以隴右營田判官韋皋領隴右留後。及郝通奔鳳翔，牛雲光詐疾，欲俟皋至，伏兵執之以應泚。事泄，帥其眾奔泚。至汧陽，遇泚遣中使蘇玉齎詔書加皋中丞。玉說雲光曰：「韋皋，書生也。君不如與我俱之隴州，皋幸而受命，乃吾人也。不受命，君以兵誅之，如取孤犭屯耳。」雲光從之。皋從城上問雲光曰：「曏者不告而行，今而復來，何也。」雲光曰：「曏者未知公心，今公有新命，故復來，願託腹心。」皋乃先納蘇玉，受其詔書，謂雲光曰：「大使苟無異心，請悉納甲兵，使城中無疑，眾乃可入。」雲光以皋書生，易之，乃悉以甲兵輸之而入。明日，皋宴玉、雲光及其卒於郡舍，伏甲誅之。築壇，盟將士曰：「李楚琳賊虐本使，既不事上，安能恤下，宜相與討之。」遣兄平弇詣奉天，復遣使求援於吐蕃。
十一月乙亥，以隴州為奉義軍，擢皋為節度使。泚又使中使劉海廣許皋鳳翔節度使，皋斬之。
靈武留後杜希全、鹽州刺史戴休顏、夏州刺史時常春會渭北節度使李建徽合兵萬人入援，將至奉天，上召將相議道所從出。關播、渾瑊曰：「漠穀道險狹，恐為賊所邀。不若自幹陵北過，附柏城而行，營於城東北雞子堆，與城中掎角相應，且分賊勢。」盧杞曰：「漠谷路近，若為賊所邀，則城中出兵應接可也。儻出幹陵，恐驚陵寢。」瑊曰：「自泚圍城，斬幹陵松柏，以夜繼晝，其驚多矣。今城中危急，諸道救兵未至，唯希全等來，所繫非輕，若得營據要地，則泚可破也。」杞曰：「陛下行師，豈比逆賊。若令希全等過之，是自驚陵寢。」上乃命希全等自漠谷進。丙子，希全等軍至漠谷，果為賊所邀，乘高以大弩巨石擊之，死傷甚眾。城中出兵應接，為賊所敗。是夕，四軍潰，退保邠州。泚閱其輜重於城下，從官相視失色。休顏，夏州人也。
泚攻城益急，穿塹環之。泚移帳於幹陵，下視城中動靜皆見之，時遣使環城招誘士民，笑其不識天命。
神策、河北行營節度使李晟疾愈，聞上幸奉天，帥眾將奔命。張孝忠迫於朱滔、王武俊，倚晟為援，不欲晟行，數沮止之。晟乃留其子憑，使娶孝忠女為婦。又解玉帶賂孝忠親信，使說之，孝忠乃聽晟西歸，遣大將楊榮國將銳兵六百與晟俱。晟引兵出飛狐道，晝夜兼行，至代州。丁丑，加晟神策行營節度使。
王武俊、馬寔攻趙州，不克。辛巳，寔歸瀛州，武俊送之五里，犒贈甚厚，武俊亦歸恆州。
朱泚攻圍奉天經月，城中資糧俱盡。上嘗遣健步出城覘賊，其人懇以苦寒為辭，跪奏乞一襦袴。上為之尋求，不獲，意憫默而遣之。時供御纔有糲米二斛，每伺賊之休息，夜縋人於城外，採蕪菁根而進之。上召公卿將吏謂曰：「朕以不德，自陷危亡，固其宜也。公輩無罪，宜早降以救室家。」羣臣皆頓首流涕，期盡死力，故將士雖困急，而銳氣不衰。
上之幸奉天也，糧料使崔縱勸李懷光令入援，懷光從之。縱悉斂軍資與懷光偕來。懷光晝夜倍道，至河中，力疲，休兵三日。河中尹李齊運傾力犒宴，軍士尚欲遷延。崔縱先輦貨財渡河，謂眾曰：「至河西，悉以分賜。」眾利之，西屯蒲城，有眾五萬。齊運，惲之孫也。
李晟行且收兵，亦自蒲津濟，軍於東渭橋。其始有卒四千，晟善於撫御，與士卒同甘苦，人樂從之，旬月間至萬餘人。神策兵馬使尚可孤討李希烈，將三千人在襄陽，自武關入援，軍於七盤，敗泚將仇敬，遂取藍田。可孤，宇文部之別種也。鎮國軍副使駱元光，其先安息人，駱奉先養以為子，將兵守潼關近十年，為眾所服。朱泚遣其將何望之襲華州，刺史董晉棄州走行在。望之據其城，將聚兵以絕東道，元光引關下兵襲望之，走還長安。元光遂軍華州，召募士卒，數日，得萬餘人。泚數遣兵攻元光，元光皆擊卻之，賊由是不能東出。上即以元光為鎮國軍節度使，元光乃將兵二千西屯昭應。馬燧遣其行軍司馬王權及其子匯將兵五千人入援，屯中渭橋。於是泚黨所據，惟長安而已，援軍遊騎時至望春樓下。李忠臣等屢出兵皆敗，求救於泚，泚恐民間乘敝抄之，所遣兵皆晝伏夜行。
泚內以長安為憂，乃急攻奉天，使僧法堅造雲梯，高廣各數丈，裹以兕革，下施巨輪，上容壯士五百人。城中望之忷懼。上以問羣臣，渾瑊、侯仲莊對曰：「臣觀雲梯勢甚重，重則易陷。臣請迎其所來，鑿地道，積薪蓄火以待之。」神武軍使韓澄曰：「雲梯小伎，不足上勞聖慮，臣請御之。」乃度梯之所傃，廣城東北隅三十步，多儲膏油、松脂、薪葦於其上。丁亥，泚盛兵鼓譟，攻南城。韓遊環曰：「此欲分吾力也。」乃引兵嚴備東北。戊子，北風甚迅，泚推雲梯，上施溼氈，懸水囊，載壯士攻城，翼以轒轀，置人其下，抱薪負土，填塹而前，矢石火炬所不能傷。賊亻並兵攻城東北隅，矢石如雨，城中死傷者不可勝數，賊已有登城者。上與渾瑊對泣，羣臣惟仰首祝天。上以無名告身自御史大夫、實食五百戶以下千餘通授瑊，使募敢死士御之，仍賜御筆，使視其功之大小，書名給之，告身不足，則書其身。且曰：「今便與卿別。」瑊俯伏流涕，上拊其背，歔欷不自勝。時士卒凍餒，又乏甲冑，瑊撫諭，激以忠義，皆鼓譟力戰。瑊中流矢，進戰不輟，初不言痛。會雲梯輾地道，一輪偏陷，不能前卻，火從地中出，風勢亦回，城上人投葦炬，散松脂，沃以膏油，讙呼震地。須臾，雲梯及梯上皆為灰燼，臭聞數里，賊乃引退。於是三門皆出兵，太子親督戰，賊徒大敗，死者數千人。將士傷者，太子親為裹瘡。入夜，泚復來攻城，矢及御前三步而墜，上大驚。
李懷光自蒲城引兵趣涇陽，並北山而西，先遣兵馬使張韶微服間行詣行在，藏表於蠟丸。韶至奉天，值賊方攻城，見韶，以為賤人，驅之使與民俱填塹。韶得間，逾塹抵城下，呼曰：「我朔方軍使者也。」城上人下繩引之，比登，身中數十矢，得表於衣中而進之。上大喜，舁韶以徇城，四隅歡聲如雷。癸巳，懷光敗泚兵於醴泉。泚聞之懼，引兵遁歸長安。
眾以為懷光復三日不至，則城不守矣。泚既退，從臣皆賀。汴滑行營兵馬使賈隱林進言曰：「陛下性太急，不能容物，若此性未改，雖朱泚敗亡，憂未艾也。」上不以為忤，甚稱之。侍御史万俟着開金、商運路，重圍既解，諸道貢賦繼至，用度始振。
朱泚至長安，但為城守之計，時遣人至城外來，周走呼曰：「奉天破矣」，欲以惑眾。泚既據府庫之富，不愛金帛以悅將士，公卿家屬在城者皆給月俸。神策及六軍從車駕及哥舒曜、李晟者，泚皆給其家糧。加以繕完器械，日費甚廣。及長安平，府庫尚有餘蓄，見者皆追怨有司之暴斂焉。
或謂泚曰：「陛下既受命，唐之陵廟，不宜復存。」泚曰：「朕嘗北面事唐，豈忍為此。」又曰：「百官多缺，請以兵脅士人補之。」泚曰：「強授之則人懼，但欲仕者則與之，何必叩戶拜官邪。」泚所用者惟范陽、神策、團練兵。涇原卒驕，皆不為用，但守其所掠資貨，不肯出戰，又密謀殺泚，不果而止。
李懷旋光性粗疏，自山東來赴難，數與人言盧杞、趙贊、白志貞之奸佞，且曰：「天下之亂，皆此曹所為也。吾見上，當請誅之。」既解奉天之圍，自矜其功，謂上必接以殊禮。或說王翃、趙贊曰：「懷光緣道憤嘆，以為宰相謀議乖方，度支賦斂煩重，京尹犒賜刻薄，致乘輿播遷者，三臣之罪也。今懷光新立大功，上必披襟布誠，詢訪得失，使其言入，豈不殆哉。」翃、贊以告盧杞，杞懼，從容言於上曰：「懷光勳業，社稷是賴，賊徒破膽，皆無守心，若使之乘勝取長安，則一舉可以滅賊，此破竹之勢也。今聽其入朝，必當賜宴，留連累日，使賊入京城，得從容成備，恐難圖矣。」上以為然。詔懷光直引軍屯便橋，與李建徽、李晟及神策兵馬使楊惠元刻期共取長安。懷光自以數千里竭誠赴難，破朱泚，解重圍，而咫尺不得見天子，意殊怏怏。曰：「吾今已為奸臣所排，事可知矣。」遂引兵去，至魯店，留二日乃行。
淮南節度使陳少遊將兵討李希烈，屯盱眙，聞朱泚作亂，歸廣陵，修塹壘，繕甲兵。浙江東、西節度使韓滉閉關梁，禁馬牛出境，築石頭城，穿井近百所，繕館第數十，修塢壁，起建業，抵京峴，樓堞相屬，以備車駕渡江，且自固也。少遊發兵三千大閱於江北。滉亦發舟師三千曜武於京口以應之。
鹽鐵使包佶有錢帛八百萬將輸京師，陳少遊以為賊據長安，未期收復，欲強取之。佶不可，少遊欲殺之。佶懼，匿妻子於案牘中，急濟江。少遊悉收其錢帛。佶有守財卒三千，少遊亦奪之。佶才與數十人俱至上元，復為韓滉所奪。
時南方藩鎮各閉境自守，惟曹王皋數遣使間道貢獻。李希烈攻逼汴、鄭，江、淮路絕，朝貢皆自宣、饒、荊、襄趣武關。皋治郵驛，平道路，由是往來之使，通行無阻。
上問陸贄以當今切務。贄以幾日致亂，由上下之情不通，勸上接下從諫，乃上疏。其略曰：「臣謂當今切務。在於審察羣情，若羣情之所甚欲者，陛下先行之，所甚惡者，陛下先去之。欲、惡與天下同，而天下不歸者，自古及今未之有也。夫理亂之本系於人心，況乎當變故動搖之時，在危疑向背之際，人之所歸則植，人之所去則傾，陛下安可不審察羣情，同其欲、惡，使億兆歸趨，以靖邦家乎。此誠當今之所急也。」又曰：「頃者竊聞輿議，頗究羣情，四方則患於中外意乖，百辟又患於君臣道隔。郡國之志不達於朝廷，朝廷之誠不升於軒陛。上澤闕於下布，下情壅於上聞，實事不必知，知事不必實，上下否隔於其際，真僞雜糅於其間，聚怨囂囂，騰謗籍籍，欲無疑阻，其可得乎。」又曰：「總天下之智以助聰明，順天下之心以施教令，則君臣同志，何有不從。遠邇歸心，孰與為亂。」又曰：「慮有愚而近道，事有要而似迂。」疏奏旬日，上無所施行，亦不詰問。贄又上疏，其略曰：「臣聞立國之本，在乎得眾，得眾之要，在乎見情。故仲尼以謂人情者聖王之田，言理道所生也。」又曰：「《易》，乾下坤上曰泰，坤下乾上曰否，損上益下曰益，損下益上曰損。夫天在下而地處上，於位乖矣，而反謂之泰者，上下交故也。君在上而臣處下，於義順矣，而反謂之否者，上下不交故也。上約已而裕於人，人必悅而奉上矣，豈不謂之益乎。上蔑人而肆諸已，人必怨而叛上矣，豈不謂之損乎。」又曰：「舟即君道，水即人情。舟順水之道乃浮，違則沒。君得人之情乃固，失則危。是以古先聖王之居人上也，必以其欲從天下之心，而不敢以天下之人從其欲。」又曰：「陛下憤習俗以妨理，任削平而在躬，以明威照臨，以嚴法制斷，流弊自久，浚恆太深。遠者驚疑而阻命，逃死之亂作，近者畏懾而偷容，避罪之態生。君臣意乖，上下情隔，君務致理而下防誅夷，臣將納忠又上慮欺誕，故睿誠不佈於羣物，物情不達於睿聰。臣於往年曾任御史，獲奉朝謁，僅欲半年，陛下嚴邃高居，未嘗降旨臨問，羣臣跼蹐趨退，亦不列事奏陳。軒墀之間，且未相諭，宇宙之廣，何由自通，雖復例對使臣，別延宰輔，既殊師錫，且異公言。未行者則戒以樞密勿論，己行者又謂之遂事不諫，漸生拘礙，動涉猜嫌，由是人各隱情，以言為諱。至於變亂將起，億兆同憂，獨陛下恬然不知，方謂太平可致。陛下以今日之所睹，驗往時之所聞，孰真孰虛。何得何失。則事之通塞備詳之矣，人之情僞盡知之矣。」
上乃遣中使諭之曰：「朕本性甚好推誠，亦能納諫。將謂君臣一體，全不堤防，緣推誠信不疑，多被奸人賣弄。今所致患害，朕思亦無他，其失反在推誠。又諫官論事，少能慎密，例自矜銜，歸過於朕以自取名。朕從即位以來，見奏對論事者甚多，大抵皆是雷同，道聽途說，試加質問，遽即辭窮。若有奇才異能，在朕豈惜拔擢。朕見從前已來，事祗如此，所以近來不多取次對人，亦非倦於接納。卿宜深悉此意。」
贄以人君臨下，當以誠信為本。諫者雖辭情鄙拙，亦當優容以開言路。若震之以威，折之以辯，則臣下何敢盡言。乃覆上疏。其略曰：「天子之道，與天同方。天不以地有惡木而廢發生，天子不以時有小人而廢聽納。」又曰：「唯信與誠，有失無補。一不誠則心莫之保，一不信則言莫之行。陛下所謂失於誠信，以致患害者，臣竊以斯言為過矣。」又曰：「馭之以智則人詐，示之以疑則人偷。上行之則下從之，上施之則下報之。若誠不盡於已，而望盡於人，眾必怠而不從矣。不誠於前而曰誠於後，眾必疑而不信矣。是知誠信之道，不可斯須而去身。願陛下慎守而行之有加，恐非所以為悔者也。」又曰：「臣聞仲虺讚揚成湯，不稱其無過而稱其改過。吉甫歌誦周宣，不美其無闕而美其補闕。是則聖賢之意，較然著明，唯以改過為能，不以無過為貴。蓋為人之行己，必有過差，上智下愚，俱所不免，智者改過而遷善，愚者恥過而遂非。遷善則其德日新，遂非則其惡彌積。」又曰：「諫官不密自矜，信非忠厚，其於聖德固亦無虧。陛下若納諫不違，則傳之適足增美。陛下若違諫不納，又安能禁之勿傳。」又曰：「侈言無驗不必用，質言當理不必違。辭拙而效速者不必愚，言甘而利重者不必智。是皆考之以實，慮之以終，其用無他，唯善所在。」又曰：「陛下所謂比見奏對論事，皆是雷同，道聽途說者，臣竊以眾多之議，足見人情，必有可行，亦有可畏，恐不宜一概輕侮而莫之省納也。陛下又謂試加質問，即便辭窮者，臣但以陛下雖窮其辭而未窮其理，能服其口而未服其心。」又曰：「為下者莫不願忠，為上者莫不求理。然而下每苦上之不理，上每苦下之不忠。若是者何。兩情不通故也。下之情莫不願達於上，上之情莫不求知於下，然而下恆苦上之難達，上恆苦下之難知。若是者何。九弊不去故也。所謂九弊者，上有其六而下有其三。好勝人，恥聞過，騁辯給，眩聰明，厲威嚴，恣強愎，此六者君上之弊也。諂諛，顧望，畏愞，此三者臣下之弊也。上好勝必甘於佞辭，上恥過必忌於直諫，如是則下之諂諛者順旨，而忠實之語不聞矣。上騁辯必剿說而折人以言，上眩明必臆度而虞人以詐，如是則下之顧望者自便，而切磨之辭不盡矣。上厲威必不能降情以接物，上恣愎必不能引咎以受規，如是則下之畏愞者避辜，而情理之說不申矣。夫以區域之廣大，生靈之眾多，宮闕之重深，高卑之限隔，自黎獻而上，獲睹至尊之光景者，逾億兆而無一焉。就獲睹之中，得接言議者，又千萬不一。幸而得接者，猶有九弊居其間，則上下之情所通鮮矣。上情不通於下則人惑，下情不通於上則君疑，疑則不納其誠，惑則不從其令。誠而不見納則應之以悖，令而不見從則加之以刑。下悖上刑，不敗何待。是使亂多理少，從古以然。」又曰：「昔趙武吶吶而為晉賢臣，絳侯木訥而為漢元輔。然則口給者事或非信，辭屈者理或未窮。人之難知，堯、舜所病，胡可以一詶一詰而謂盡其能哉。以此察天下之情，固多失實，以此輕天下之士，必有遺才。」又曰：「諫者多，表我之能好。諫者直，示我之能容。諫者之狂誣，明我之能恕。諫者之泄漏，彰我之能從。有一於斯，皆為盛德。是則人君之與諫者，交相益之道也。諫者有爵賞之利，君亦有理安之利。諫者得獻替之名，君亦得採納之名。然猶諫者有失中而君無不美，唯恐讜言之不切，天下之不聞，如此則納諫之德光矣。」上頗採用其言。
李懷光頓兵不進，數上表暴揚盧杞等罪惡，眾論諠騰，亦咎杞等。上不得已，十二月壬戌，貶杞為新州司馬，白志貞為恩州司馬，趙贊為播州司馬。宦官翟文秀，上所信任也，懷光又言其罪，上亦為殺之。
乙丑，以翰林學士祠部員外郎陸贄為考功郎中，金部員外郎吳通微為職方郎中。贄上奏，辭以「初到奉天，扈從將吏例加兩階，今翰林獨遷官。夫行罰先貴近而後卑遠，則令不犯。行賞先卑遠而後貴近，則功不遺。望先錄大勞，次遍羣品，則臣亦不敢獨辭。」上不許。
上在奉天，使人說田悅、王武俊、李納，赦其罪，厚賂以官爵。悅等皆密歸款，而猶未敢絕朱滔，各稱王如故。滔使其虎牙將軍王郅說悅曰：「日者八郎有急，滔與趙王不敢愛其死，竭力赴救，幸而解圍。今太尉三兄受命關中，滔欲與回紇共往助之，願八郎治兵與滔渡河，共取大梁。」悅心不欲行，而未忍絕滔，乃許之。滔復遣其內史舍人李琯見悅，審其可否，悅猶豫不決，密召扈崿等議之。司武侍郎許士則曰：「朱滔昔事李懷仙為牙將，與兄泚及朱希彩共殺懷仙而立希彩。希彩所以寵信其兄弟至矣，滔又與判官李子瑗謀殺希彩而立泚。泚既為帥，滔乃勸泚入朝而自為留後，雖勸以忠義，實奪之權也。平生與之同謀共功如李子瑗之徒，負而殺之者二十餘人。今又與泚東西相應，使滔得志，泚亦不為所容，況同盟乎。滔為人如此，大王何從得其肺腑而信之邪。彼引幽陵、回紇十萬之兵屯於郊垧，大王出迎，則成擒矣。彼囚大王，兼魏國之兵，南向渡河，與關中相應，天下其孰能當之。大王於時悔之無及。為大王計，不若陽許偕行，而陰為之備，厚加迎勞，至則託以他故，遣將分兵而隨之。如此，大王外不失報德之名，而內無倉猝之憂矣。」扈崿等皆以為然。王武俊聞李琯適魏，遣其司刑員外郎田秀馳見悅曰：「武俊向以宰相處事失宜，恐禍及身，又八郎困於重圍，故與滔合兵救之。今天子方在隱憂，以德綏我，我曹何得不悔過而歸之邪。舍九葉天子不事，而事泚及滔乎。且泚未稱帝之時，滔與我曹比肩為王，固己輕我曹矣。況使之南平汴、洛，與泚連衡，吾屬皆為虜矣。八郎慎勿與之俱南，但閉城拒守。武俊請伺其隙，連昭義之兵擊而滅之，與八郎再清河朔，復為節度使，共事天子，不亦善乎。」悅意遂決，紿滔云：「從行，必如前約」。
丁卯，滔將范陽步騎五萬人，私從者復萬餘人，回紇三千人發河間而南，輜重首尾四百里。
李希烈攻李勉於汴州，驅民運土木，築壘道以攻城，忿其未就，並人填之，謂之「溼薪」。勉城守累月，外救不至，將其眾萬餘人奔宋州。庚午，希烈陷大梁。滑州刺史李澄以城降希烈，希烈以澄為尚書令並永平節度使。勉上表請罪，上謂其使者曰：「朕猶失守宗廟，勉宜自安。」待之如初。
劉洽遣其將高翼將精兵五千保襄邑，希烈攻拔之，翼赴水死。希烈乘勝攻寧陵，江、淮大震。陳少遊遣參謀溫述送款於希烈曰：「濠、壽、舒、廬己令弛備，韜戈卷甲，伏俟指麾。」又遣巡官趙詵結李納於鄆州。
以給事中孔巢父為淄青宣慰使，國子祭酒董晉為河北宣慰使。
陸贄言於上曰：「今盜遍天下，輿駕播遷，陛下宜痛自引過以感人心。昔成湯以罪已勃興，楚昭以善言復國。陛下誠能不吝改過，以言謝天下，使書詔無所避忌，臣雖愚陋，可以仰副聖情，庶令反側之徒革心向化。」上然之，故奉天所下書詔，雖驕將悍卒，聞之無不感激揮涕。
術者上言：「國家厄運，宜有變更，以應時數。」羣臣請更加尊號一二字。上以問陸贄。贄上奏，以為不可，其略曰：「尊號之興，本非古制。行於安泰之日，已累謙沖。襲乎喪亂之時，尤傷事體。」又曰：「嬴秦德衰，兼皇與帝，始總稱之。流及後代，昏僻之君，乃有聖劉、天元之號。是知人主輕重，不在名稱。損之有謙光稽古之善，崇之獲矜能納諂之譏。」又曰：「必也俯稽術數，須有變更，與其增美稱而失人心，不若黜舊號以祗天戒。」上納其言，但改年號而已。
上又以中書所撰赦文示贄，贄上言，以為「動人以言，所感已淺，言又不切，人誰肯懷。今茲德音，悔過之意不得不深，引咎之辭不得不盡。洗刷疵垢，宣暢鬱堙，使人人各得所欲，則何有不從者乎。應須改革事條，謹具別狀同進。舍此之外，尚有所虞。竊以知過非難，改過為難。言善非難，行善為難。假使赦文至精，止於知過言善，猶願聖慮更思所難。」上然之。
興元元年春正月癸酉朔，赦天下，改元。制曰：「致理興化，必在推誠。忘己濟人，不吝改過。朕嗣服丕構，君臨萬邦，失守宗祧，越在草莽。不念率德，誠莫追於既往。永言思咎，期有復於將來。明徵其義，以示天下。小子懼德不嗣，罔敢怠荒。然以長於深宮之中，暗於經國之務，積習易溺，居安忘危，不知稼穡之艱難，不恤征戍之勞苦。澤靡下究，情未上通，事既擁隔，人懷疑阻。猶昧省已，遂用興戎，徵師四方，轉餉千里，賦車籍馬，遠近騷然，行齎居送，眾庶勞止。或一日屢交鋒刃，或連年不解甲冑。祀奠乏主，室家靡依，死生流離，怨氣凝結。力役不息，田萊多荒。暴令峻於誅求，疲甿空於杼軸，轉死溝壑，離去鄉閭，邑里丘墟，人煙斷絕。天譴於上而朕不寤，人怨於下而朕不知，馴致亂階，變興都邑，萬品失序，九廟震驚，上累於祖宗，下負於蒸庶，痛心靦貌，罪實在予，永言愧悼，若墜泉谷。自今中外所上書奏，不得更言聖神文武之號。李希烈、田悅、王武俊、李納等，咸以勳舊，各守藩維，朕撫馭乖方，致其疑懼。皆由上失其道，而下罹其災，朕實不君，人則何罪。宜並所管將吏等一切待之如初。朱滔雖緣朱泚連坐，路遠必不同謀，念其舊勳，務在弘貸，如能效順，亦與惟新。朱泚反易天常，盜竊名器，暴犯陵寢，所不忍言，獲罪祖宗，朕不敢赦。其脅從將吏百姓等，但官軍未到京城以前，去逆效順，並散歸本道、本軍者，並從赦例。諸軍、諸道應赴奉天及進收京城將士，並賜名奉天定難功臣。其所加墊陌錢、稅間架、竹、木、茶、漆、榷、鐵之類，悉宜停罷。」赦下，四方人心大悅。及上還長安明年，李抱真入朝，為上言：「山東宣佈赦書，士卒皆感泣，臣見人情如此，知賊不足平也。」
命兵部員外郎李充為恆冀宣慰使。朱泚更國號曰漢，自稱漢元天皇，改元天皇。
王武俊、田悅、李納見赦令，皆去王號，上表謝罪。惟李希烈自恃兵強財富，遂謀稱帝，遣人問儀於顏真卿，真卿曰：「老夫嘗為禮官，所記惟諸侯朝天子禮耳。」希烈遂即皇帝位，國號大楚，改元武成。置百官，以其黨鄭賁為侍中，孫廣為中書令，李緩、李元平同平章事。以汴州為大梁府，分其境內為四節度。希烈遣其將辛景臻謂顏真卿曰：「不能屈節，當自焚。」積薪灌油於其庭。真卿趨赴火，景臻遽止之。
希烈又遣其將楊峯齎赦賜陳少遊及壽州刺史張建封。建封執峯徇于軍，腰斬於市。少遊聞之，駭懼。建封具以少遊與希烈交通之狀聞，上悅，以建封為濠、壽、廬三州都團練使。希烈乃以其將杜少誠為淮南節度使，使將步騎萬餘人先取壽州，後之江都。建封遣其將賀蘭元均、邵怡守霍丘秋柵，少誠竟不能過，遂南寇蘄、黃欲斷江路。時上命包佶自督江、淮財賦，溯江詣行在，至蘄口，遇少誠入寇。曹王皋遣蘄州刺史伊慎將兵七千拒之，戰於永安戍，大破之，少誠脫身走，斬首萬級，包佶乃得前。後佶入朝，具奏陳少遊奪財賦事，少遊懼，厚斂所部以償之。李希烈以夏口上流要地，使其驍將董侍募死士七千人襲鄂州，刺史李兼偃旗臥鼓閉門以待之。侍撤屋材以焚門，兼帥士卒出戰，大破之。上以兼為鄂、嶽、沔都團練使。於是希烈東畏曹王皋，西畏李兼，不敢復有窺江、淮之志矣。
朱滔引兵入趙境，王武俊大具犒享。入魏境，田悅供承倍豐，使者迎候，相望於道。丁丑，滔至永濟，遣王郅見悅約會館陶，偕行渡河。悅見郅曰：「悅固願從五兄南行，昨日將出軍，將士勒兵不聽悅出曰：國兵新破，戰守逾年，資儲竭矣。今將士不免凍餒，何以全軍遠征。大王日自撫循，猶不能安，若舍城邑而去，朝出，暮必有變。悅之志非敢有貳也，如將士何。已令孟祐備步騎五千，從五兄供芻牧之役。」因遣其司禮侍郎裴抗等往謝滔。滔聞之，大怒曰：「田悅逆賊，鄉在重圍，命如絲髮，使我叛君、棄兄，發兵晝夜赴之，幸而得存。許我貝州，我辭不取。尊我為天子，我辭不受。今乃負恩，誤我遠來，飾辭不出。」即日遣馬寔攻宗城、經城，楊榮國攻冠氏，皆拔之。又縱回紇掠館陶頓幄帟、器皿、車牛以去。悅閉城自守。壬午，滔遣裴抗等還，分兵置吏，守平恩、永濟。
朱滔引兵北圍貝州，引水環之，刺史邢曹俊嬰城拒守。縱范陽及回紇兵大掠諸縣，又拔武城，通德、棣二州，使給軍食。遣馬寔將步騎五千屯冠氏以逼魏州。
上於行宮廡下貯諸道貢獻之物，榜曰瓊林、大盈庫。陸贄以為戰守之功，賞賚未行，而遽私別庫，則士卒怨望，無復鬥志，上疏諫。其略曰：「天子與天同德，以四海為家，何必撓廢公方，崇聚私貨。降至尊而代有司之守，辱萬乘以效匹夫之藏，虧法失人，誘姦聚怨，以斯制事，豈不過哉。」又曰：「頃者六師初降，百物無儲，外扞兇徒，內防危堞，晝夜不息，迨將五旬，凍餒交侵，死傷相枕，畢命同力，竟夷大艱。良以陛下不厚其身，不私其欲，絕甘以同卒伍，輟食以啖功勞。無猛制而人不攜，懷所感也。無厚賞而人不怨，悉所無也。今者攻圍已解，衣食已豐，而謠讟方興，軍情稍阻。豈不以勇夫恆性，嗜利矜功，其患難既與之同憂，而好樂不與之同利，苟異恬默，能無怨諮。」又曰：「陛下誠能近想重圍之殷憂，追戒平居之專欲，凡在二庫貨賄，盡令出賜有功，每獲珍華，先給軍賞。如此則亂必靖，賊必平，徐駕六龍，旋復都邑。天子之貴，豈當憂貧。是乃散其小儲而成其大儲，損其小寶而固其大寶也。」上即命去其榜。
蕭復嘗言於上曰：「宦官自艱難已來，多為監軍，恃恩縱橫。此屬但應掌宮掖之事，不宜委以兵權國政。」上不悅。又嘗言：「陛下踐祚之初，聖德光被，自用楊炎、盧杞，黷亂朝政，以致今日。陛下誠能變更睿志，臣敢不竭力。儻使臣依阿苟免，臣實不能。」又嘗與盧杞同奏事，杞順上旨，復正色曰：「盧杞言不正。」上愕然，退謂左右曰：「蕭復輕朕。」戊子，命復充山南東、西、荊湖、淮南、江西、鄂嶽、浙江東、西、福建、嶺南等道宣慰安撫使，實疏之也。既而劉從一及朝士往往奏留復，上謂陸贄曰：「朕思遷幸以來，江、淮遠方，或傳聞過實，欲遣重臣宣慰。謀於宰相及朝士，僉謂宜然。今乃反覆如是，朕為之悵恨累日。意復悔行，使之論奏邪。卿知蕭復如何人，其不欲行，意趣安在。」贄上奏，以為「復痛自修勵，慕為清貞，用雖不周，行則可保。至於輕詐如此，復必不為。借使復欲逗留，從一安肯附會。今所言矛楯，願陛下明加辯詰。若蕭復有所請求，則從一何容為隱。若從一自有回互，則蕭復不當受疑。陛下何憚而不辨明，乃直為此悵恨也。夫明則罔惑，辨則罔冤。惑莫甚於逆詐而不與明，冤莫痛於見疑而不與辨。是使情僞相揉，忠邪靡分。茲實居上御下之要樞，惟陛下留意。」上亦竟不復辨也。
辛卯，以王武俊為恆冀、深趙節度使。壬辰，加李抱真、張孝忠並同平章事。丙申，加田悅檢校右僕射。以山南東道行軍司馬樊澤為本道節度使，前深趙觀察使康日知為同州刺史、奉誠軍節度使，曹州刺史李納為鄆州刺史、平盧節度使。
戊戌，加劉洽汴、滑、宋、亳都統副使，知都統事，李勉悉以其眾授之。
二月戊申，詔贈段秀實太尉，諡曰忠烈，厚恤其家。時賈隱林已卒，贈左僕射，賞其能直言也。
李希烈將兵五萬圍寧陵，引水灌之。濮州刺史劉昌以三千人守之。
滑州刺史李澄密遣使請降，上許以澄為汴滑節度使。澄猶外事希烈，希烈疑之，遣養子六百人戍白馬，召澄共攻寧陵。澄至石柱，使其眾陽驚，燒營而遁。又諷養子令剽掠，澄悉收斬之，以白希烈，希烈無以罪也。
劉昌守寧陵，凡四十五日不釋甲。韓滉遣其將王棲曜將兵助劉洽拒希烈，棲曜以強弩數千遊汴水，夜入寧陵城。明日，從城上射希烈，及其坐幄，希烈驚曰：「宣潤弩手至矣。」遂解圍去。
朱泚既自奉天敗歸，李晟謀取長安。劉德信與晟俱屯東渭橋，不受晟節制。晟因德信至營中，數以滬澗之敗及所過剽掠之罪，斬之。因以數騎馳入德信軍，勞其眾，無敢動者，遂並將之，軍勢益振。
李懷光既脅朝廷逐盧杞等，內不自安，遂有異志。又惡李晟獨當一面，恐其成功，奏請與晟合軍，詔許之。晟與懷光會於咸陽西陳濤斜，築壘未畢，泚眾大至。晟謂懷光曰：「賊若固守宮宛，或曠日持久，未易攻取。今去其巢穴，敢出求戰，此天以賊賜明公，不可失也。」懷光曰：「軍適至，馬未秣，士未飯，豈可遽戰邪。」晟不得已，乃就壁。晟每與懷光同出軍，懷光軍士多掠人牛馬，晟軍秋豪不犯。懷光軍士惡其異已，分所獲與之，晟軍終不敢受。懷光屯咸陽累月，逗留不進。上屢遣中使趣之，辭以士卒疲弊，且當休息觀釁。諸將數勸之攻長安，懷光不從，密與朱泚通謀，事蹟頗露。李晟屢奏，恐其有變，為所亻並，請移軍東渭橋。上猶冀懷光革心，收其力用，寢晟奏不下。懷光欲緩戰期，且激怒諸軍，奏言：「諸軍糧賜薄，神策獨厚。厚薄不均，難以進戰。」上以財用方窘，若糧賜皆比神策，則無以給之。不然，又逆懷光意，恐諸軍觖望。乃遣陸贄詣懷光營宣慰，因召李晟參議其事。懷光意欲晟自乞減損，使失士心，沮敗其功。乃曰：「將士戰鬥同而糧賜異，何以使之協力。」贄未有言，數顧晟。晟曰：「公為元帥，得專號令，晟將一軍，受指蹤而已。至於增減衣食，公當裁之。」懷光默然，又不欲自減之，遂止。
時上遣崔漢衡詣吐蕃發兵，吐蕃相尚結贊言：「蕃法發兵，以主兵大臣為信。今制書無懷光署名，故不敢進。」上命陸贄諭懷光，懷光固執以為不可，曰：「若克京城，吐蕃必縱兵焚掠，誰能遏之。此一害也。前有敕旨，募士卒，克城者人賞百緡，彼發兵五萬，若援敕求賞，五百萬緡何從可得。此二害也。虜騎雖來，必不先進，勒兵自固，觀我兵勢，勝則從而分功，敗則從而圖變，譎詐多端，不可親信。此三害也。」竟不肯署敕，尚結贊亦不進軍。陸贄自咸陽還，上言：「賊泚稽誅，保聚宮宛，勢窮援絕，引日偷生。懷光總仗順之師，乘制勝之氣，鼓行芟剪，易若摧枯。而乃寇奔不追，師老不用，諸帥每欲進取，懷光輒沮其謀。據茲事情，殊不可解。陛下意在全護，委曲聽從，觀其所為，亦未知感。若不別務規略，漸思制持，唯以姑息求安，終恐變故難測。此誠事機危迫之秋也，固不可以尋常容易處之。今李晟奏請移軍，適遇臣銜命宣慰，懷光偶論此事，臣遂泛問所宜。懷光乃云：李晟既欲別行，某亦都不要藉。臣猶慮有翻覆，因美其軍盛強。懷光大自矜誇，轉有輕晟之意。臣又從容問云：回日，或聖旨顧問事之可否，決定何如。懷光已肆輕言，不可中變，遂云：恩命許去，事亦無妨。要約再三，非不詳審，雖欲追悔，固難為辭。伏望即以李晟表出付中書，敕下依奏，別賜懷光手詔，示以移軍事由。其手詔大意云：昨得李晟奏，請移軍城東以分賊勢。朕本欲委卿商量，適會陸贄回奏，雲見卿語及於此，仍言許去事亦無妨，遂敕本軍允其所請。如此，則詞婉而直，理順而明，雖蓄異端，何由起怨。」上從之。
晟自咸陽結陳而行，歸東渭橋。時鄜坊節度使李建徽、神策行營節度使楊惠元猶與懷光聯營，陸贄覆上奏曰：「懷光當管師徒，足以獨制凶寇，逗留未進，抑有他由。所患太強，不資傍助。比者又遣李晟、李建徽、楊惠元三節度之眾，附麗其營，無益成功，祗足生事。何則。四軍接壘，羣帥異心，論勢力則懸絕高卑，據職名則不相統屬。懷光輕晟等兵微位下，而忿其制不從心，晟等疑懷光養寇蓄奸，而怨其事多陵已。端居則互防飛謗，欲戰則遞恐分功，齟齬不和，嫌釁遂構，俾之同處，必不兩全。強者惡積而欲亡，弱者勢危而先覆，覆亡之禍，翹足可期。舊寇未平，新患方起，憂難所切，實堪疚心。太上消慝於未萌，其次救失於始兆，況乎事情已露，禍難垂成，委而不謀，何以寧亂。李晟見機慮變，先請移軍就東，建徽、惠元勢轉孤弱，為其吞噬，理在必然。他日雖有良圖，亦恐不能自拔，拯其危急，唯在此時。今因李晟願行，便遣合軍同往，託言晟兵素少，慮為賊泚所邀，藉此兩軍迭為掎角。仍先諭旨，密使促裝，詔書至營，即日進路。懷光意雖不欲，然亦計無所施。是謂先人有奪人之心，疾雷不及掩耳者也。解鬥不可以不離，救焚不可以不疾，理盡於此，惟陛下圖之。」上曰：「卿所料極善。然李晟移軍，懷光不免悵望，若更遣建徽、惠元就東，恐因此生辭，轉難調息，且更俟旬時。」
辛酉，加王武俊同平章事兼幽州、盧龍節度使。
李晟以為「懷光反狀已明，緩急宜有備，蜀、漢之路不可壅，請以裨將李光銑等為洋、利、劍三州刺史，各將兵五百以防未然。」上疑未決，欲親總禁兵幸咸陽，以慰撫為名，趣諸將進討。或謂懷光曰：「此漢祖遊雲夢之策也。」懷光大懼，反謀益甚。
上垂欲行，懷光辭益不遜，上猶疑讒人間之。甲子，加懷光太尉，增實食，賜鐵券，遣神策右兵馬使李卞等往諭旨。懷光對使者投鐵券於地曰：「聖人疑懷光邪。人臣反，賜鐵券。懷光不反，今賜鐵券，是使之反也。」辭氣甚悖。朔方左兵馬使張名振當軍門大呼曰：「太尉視賊不許擊，待天使不敬，果欲反邪。功高太山，一旦棄之，自取族滅，富貴他人，何益哉。我今日必以死爭之。」懷光聞之，謂曰：「我不反，以賊方強，故須蓄銳俟時耳。」懷光大言：「天子所居，必有城隍。」乃發卒城咸陽，未幾，移軍據之。張名振曰：「乃者言不反，今日拔軍此來，何也。何不攻長安，殺朱泚，取富貴，引軍還邠邪。」懷光曰：「名振病心矣。」命左右引去，拉殺之。
右武鋒兵馬使石演芬，本西域胡人，懷光養以為子。懷光潛與朱泚通謀，演芬遣其客郜成義詣行在告之，請罷其都統之權。成義至奉天，告懷光子璀，璀密白其父。懷光召演芬責之曰：「我以爾為子，奈何欲破我家。今日負我，死甘心乎。」演芬曰：「天子以太尉為股肱，太尉以演芬為心腹，太尉既負天子，演芬安得不負太尉乎。演芬胡人，不能異心，惟知事一人。苟免賊名而死，死甘心矣。」懷光使左右臠食之，皆曰：「義士也，可令快死。」以刀斷其喉而去。
李卞等還，言懷光驕慢之狀，於是行在始嚴門禁，從臣皆密裝以待。
乙丑，加李晟河中、同絳節度使，上猶以為薄，丙寅，又加同平章事。
上將幸梁州，山南節度使鹽亭嚴震聞之，遣使詣奉天奉迎，又遣大將張用誠將兵五千至盩厔以來迎衛。用誠為懷光所誘，陰與之通謀，上聞而患之。會震繼遣牙將馬勳奉表，上語之故。勳請「亟詣梁州，取嚴震符召用誠還府。若不受召，臣請殺之。」上喜曰：「卿何時復至此。」勳刻日時而去。既得震符，請壯士五人與之俱出駱谷。用誠不知事泄，以數百騎迎之，勳與之俱入驛。時天寒，勳多然藁火於驛外，軍士皆往附火。勳乃從容出懷中符，以示用誠曰：「大夫召君。」用誠錯愕起走，壯士自後執其手擒之。用誠子在勳後，斫傷勳首。壯士格殺其子，僕用誠於地，跨其腹，以刀擬其喉曰：「出聲則死。」勳入其營，士卒已擐甲執兵矣。勳大言曰：「汝曹父母妻子皆在漢中，一朝棄之，與張用誠同反，於汝曹何利乎。大夫令我取用誠，不問汝曹，無自取族滅。」眾皆讋服。勳送用誠詣梁州，震杖殺之，命副將領其眾。勳裹其首，覆命於行在，愆期半日。
李懷光夜遣人襲奪李建徽、楊惠元軍，建徽走免。惠元將奔奉天，懷光遣兵追殺之。懷光又宣言曰：「吾今與朱泚連和，車駕且當遠避。」
懷光以韓遊環朔方將也，掌兵在奉天，與遊環書，約使為變，遊環密奏之。明日，又以書趣之，遊環又奏之。上稱其忠義，因問：「策安出。」對曰：「懷光總諸道兵，故敢恃眾為亂。今邠寧有張昕，靈武有寧景璇，河中有呂鳴嶽，振武有杜從政，潼關有唐朝臣，渭北有竇覦，皆守將也。陛下各以其眾及地授之，尊懷光之官，罷其權，則行營諸將各受本府指麾矣。懷光獨立，安能為亂。」上曰：「罷懷光兵權，若朱泚何。」對曰：「陛下既許將士以克城殊賞，將士奉天子之命以討賊取富貴，誰不願之。邠府兵以萬數，借使臣得而將之，足以誅泚。況諸道必有仗義之臣，泚不足憂也。」上然之。
丁卯，懷光遣其將趙升鸞入奉天，約其夕使別將達奚小俊燒乾陵，令升鸞為內應以驚脅乘輿。升鸞詣渾瑊自言，瑊遽以聞，且請決幸梁州。上命瑊戒嚴，瑊出，部勒未畢，上已出城西，命戴休顏守奉天，朝臣將士狼狽扈從。戴休顏徇于軍中曰：「懷光已反。」遂乘城拒守。
朱泚之稱帝也，兵部侍郎劉乃臥病在家，泚召之，不起。使蔣鎮自往說之，凡再往，知不可誘脅，乃嘆曰：「鎮亦忝列曹，不能捨生，以至於此，豈可復以己之腥臊污漫賢者乎。」歔欷而返。乃聞上幸山南，搏膺大呼，自投於牀，不食數日而卒。
太子少師喬琳從上至盩厔，稱老疾不堪山險，削髮為僧，匿於仙遊寺。泚聞之，召至長安，以為吏部尚書。於是朝士之竄匿者多出仕泚矣。
懷光遣其將孟保、惠靜壽、孫福達將精騎趣南山邀車駕，遇諸軍糧料使張增於盩厔。三將曰：「彼使我為不臣，我以追不及報之，不過不使我將耳。」因目增曰：「軍士未朝食，如何。」增紿其眾曰：「此東數里有佛祠，吾貯糧焉。」三將帥眾而東，縱之剽掠，由是百官從行者皆得入駱谷，以追不及還報，懷光皆黜之。
李晟得除官制，拜哭受命，謂將佐曰：「長安，宗廟所在，天下根本，若諸將皆從行，誰當滅賊者。」乃治城隍，繕甲兵，為復京城之計。先是，東渭橋有粟十餘萬斛，度支給李懷光軍，幾盡。是時懷光、朱泚連兵，聲勢甚盛，車駕南幸，人情擾擾。晟以孤軍處二強寇之間，內無資糧，外無救援，徒以忠義感激將士，故其眾雖單弱而銳氣不衰。又以書遺懷光，辭禮卑遜，雖示尊崇，而諭以禍福，勸之立功補過，故懷光慚恧未忍擊之。晟曰：「畿內雖兵荒之餘，猶可賦斂。宿兵養寇，患莫大焉。」乃以判官張彧假京兆尹，擇四十餘人，
立緒兵馬使，賞緡錢二千，大將半之，下至士卒，人賞百緡，竭公私之貨，五日取辦。」於是將士回首殺扈崿，皆歸緒，軍府乃定因。請命於孔巢父，巢父命緒權知軍府。後數日，眾乃知緒殺其兄，雖悔怒，而緒已立，無如之何。緒又殺悅親將薛有倫等二十餘人。
李抱真、王武俊引兵將救貝州，聞亂，不敢進。朱滔聞悅死，喜曰：「悅負恩，天假手於緒也。」即遣其執憲大夫鄭景濟等將步騎五千助馬寔，合兵萬二千攻魏州。寔軍王莽河，縱騎兵及回紇四出剽掠。滔別遣人入城說緒，許以本道節度使。緒方危迫，遣隨軍候臧詣貝州送款於滔，滔喜，遣臧還報，使亟定盟約。時緒部署城內已定，李抱真、王武俊又遣使詣緒，許以赴援，如悅存日之約。緒召將佐議之，幕僚曾穆、盧南史曰：「用兵雖尚威武，亦本仁義，然後有功。今幽陵之兵恣行殺掠，白骨蔽野，雖先僕射背德，其民何罪。今雖盛強，其亡可跂立而待也。況昭義、恆冀方相與攻之，奈何以目前之急，欲從人為反逆乎。不若歸命朝廷，天子方蒙塵於外，聞魏博使至必喜，官爵旋踵而至矣。」緒從之，遣使奉表詣行在，城守以俟命。
上之發奉天也，韓遊環帥其麾下八百餘人還邠州。李懷光以李晟軍浸盛，惡之，欲引軍自咸陽襲東渭橋。三令其眾，眾不應，竊相謂曰：「若與我曹擊朱泚，惟力是視。若欲反，我曹有死不能從也。」懷光知眾不可強，問計於賓佐，節度巡官良鄉李景略曰：「取長安，殺朱泚，散軍還諸道，單騎詣行在，如此，臣節亦未虧，功名猶可保也。」頓首懇請，至於流涕，懷光許之。都虞候閻晏等勸懷光東保河中，徐圖去就。懷光乃說其眾曰：「今日屯涇陽，召妻孥於邠，俟至，與之俱往河中。春裝既辦，還攻長安未晚也。東方諸縣皆富實，軍發之日，聽爾曹俘掠。」眾許之。懷光乃謂景略曰：「曏者之議，軍眾不從，子宜速去，不且見害。」遣數騎送之。景略出軍門，慟哭曰：「不意此軍一旦陷於不義。」
懷光遣使詣邠州，令留後張昕悉發所留兵萬餘人及行營將士家屬會涇陽，仍遣其將劉禮等將三千餘騎脅遷之。韓遊環說昕曰：「李太尉功高自棄，已蹈禍機。中丞今日可以自求富貴，遊環請帥麾下以從。」昕曰：「昕微賤，賴李太尉得至此，不忍負也。」遊環乃謝病不出，陰與諸將高固、楊懷賓等相結。時崔漢衡以吐蕃兵營於邠南，高固曰：「昕以眾去，則邠城空矣。」乃詐為渾瑊書，召吐蕃使稍逼邠城。昕等懼，竟不敢出。昕等謀殺諸將之不從者，遊環知之，先與高固等舉兵殺昕，遣楊懷賓奉表以聞，且遣人告崔漢衡。漢衡矯詔，以遊環知軍府事軍，中大喜懷。光子旻在邠，遊環遣之。或曰：「不殺旻，何以自明。」遊環曰：「殺旻則懷光怒，其眾必至，不如釋旻以走之。」時楊懷賓子朝晟在懷光軍中為右廂兵馬使，聞之，泣白懷光曰：「父立功於國，子當誅夷，不可典兵。」懷光囚之。於是遊環屯邠寧，戴休顏屯奉天，駱元光屯昭應，尚可孤屯藍田，皆受李晟節度，晟軍聲大振。
始，懷光方強，朱泚畏之，與懷光書，以兄事之，約分帝關中，永為鄰國。及懷光決反，逼乘輿南幸，其下多叛之，勢益弱。泚乃賜懷光詔書，以臣禮待之，且徵其兵。懷光慚怒，內憂麾下為變，外恐李晟襲之，遂燒營東走，掠涇陽等十二縣，雞犬無遺。及富平，大將孟涉、段威勇將數千人奔於李晟，將士在道散亡相繼。至河中，或勸河中守將呂鳴嶽焚橋拒之，鳴嶽以兵少，恐不能支，遂納之。河中尹李齊運棄城走。懷光遣其將趙貴先築壘於同州，刺史李紓懼，奔行在。幕僚裴向攝州事，詣貴先，責以逆順之理。貴先感寤，遂請降，同州由是獲全。向，遵慶之子也。懷光使其將符嶠襲坊州，據之，渭北守將竇覦帥獵團七百圍之。嶠請降。詔以覦為渭北行軍司馬。
丁亥，以李晟兼京畿、渭北、鄜坊、丹延節度使。庚寅，車駕至城固。
上在道，民有獻瓜果者，上欲以散試官授之，訪於陸贄。贄上奏，以為「爵位恆宜慎惜，不可輕用。起端雖微，流弊必大。獻瓜果者，止可賜之錢帛，不當酧以官。」上曰：「試官虛名，無損於事。」贄又上奏，其略曰：「自兵興以來，財賦不足以供賜，而職官之賞興焉。青朱雜沓於胥徒，金紫普施於輿皁。當今所病，方在爵輕，設法貴之，猶恐不重，若又自棄，將何勸人。夫誘人之方，惟名與利，名近虛而於教為重，利近實而於德為輕。專實利而不濟之以虛，則耗匱而物力不給。專虛名而不副之以實，則誕謾而人情不趨。故國家命秩之制，有職事官，有散官，有勳官，有爵號，然掌務而授俸者，唯系職事之一官，此所謂施實利而寓虛名者也。其勳、散、爵號三者所繫，大抵止於服色、資陰而已，此所謂假虛名以佐實利者也。今之員外、試官，頗同勳、散、爵號，雖則授無費祿，受不佔員，然而突銛鋒、排患難者，則以是賞之，竭筋力、展勤效者，又以是酧之。若獻瓜果者亦授試官，則彼必相謂曰：吾以忘軀命而獲官，此以進瓜果而獲官，是乃國家以吾之軀命同於瓜果矣。視人如草木，誰復為用哉。今陛下既未有實利以敦勸，又不重虛名而濫施，人無藉焉，則後之立功者將曷用為賞哉。」
贄在翰林，為上所親信，居艱難中，雖有宰相，大小之事，上必與贄謀之，故當時謂之「內相」，上行止必與之俱。梁、洋道險，嘗與贄相失，經夕不至，上驚憂涕泣，募得贄者賞千金。久之，乃至，上甚喜，太子以下皆賀。然贄數直諫，迕上意。盧杞雖貶官，上心庇之。贄極言杞奸邪致亂，上雖貌從，心頗不悅，故劉從一、姜公輔皆自下陳登用，贄恩遇雖隆，未得為相。
壬辰，車駕至梁州，山南地薄民貧，自安、史以來，盜賊攻剽，戶口減耗太半，雖節制十五州，租賦不及中原數縣。及大駕駐蹕，糧用頗窘。上欲西幸成都，嚴震言於上曰：「山南地接京畿，李晟方圖收復，藉六軍以為聲援。若幸西川，則晟未有收復之期也。」眾議未決，會李晟表至，言：「陛下駐蹕漢中，所以系億兆之心，成滅賊之勢。若規小舍大，遷都岷、峨，則士庶失望，雖有猛將謀臣，無所施矣。」上乃止。嚴震百方以聚財賦，民不至困窮而供億無乏。牙將嚴礪，震之從祖弟也，震使掌轉餉，事甚修辦。
初，奉天圍既解，李楚琳遣使入貢，上不得已除鳳翔節度使，而心惡之。議者言楚琳凶逆反覆，若不堤防，恐生窺伺。由是楚琳使者數輩至，上皆不引見，留之不遣。甫至漢中，欲以渾瑊代楚琳鎮鳳翔，陸贄上奏，以為「楚琳殺帥助賊，其罪固大，但以乘輿未復，大憝猶存，勤王之師，悉在畿內，急宣速告，晷刻是爭。商嶺則道迂且遙，駱谷復為盜所扼，僅通王命，唯在襃斜。此路若又阻艱，南北遂將敻絕。以諸鎮危疑之勢，居二逆誘脅之中，洶洶羣情，各懷向背。儻或楚琳發憾，公肆猖狂，南塞要衝，東延巨猾，則我咽喉梗而心膂分矣。今楚琳能兩端顧望，乃是天誘其衷，故通歸塗，將濟大業。陛下誠宜深以為念，厚加撫循，得其持疑，便足集事。必欲精求素行，追抉宿疵，則是改過不足以補愆，自新不足以贖罪。凡今將吏，豈得盡無疵瑕，人皆省思，孰免疑畏。又況阻命之輩，脅從之流，自知負恩，安敢歸化。斯釁非小，所宜速圖。伏願陛下思英主大略，勿以小不忍虧撓興復之業也。」上釋然開寤，善待楚琳使者，優詔存慰之。
丁酉，加宣武節度使劉洽同平章事。
己亥，以行在都知兵馬使渾瑊同平章事兼朔方節度使，朔方、邠寧、振武、永平、奉天行營兵馬副元帥。
庚子，詔數李懷光罪惡，敘朔方將士忠順功名，猶以懷光舊勳，曲加容貸，其副元帥、太尉、中書令、河中尹並朔方等諸道節度、觀察等使，宜並罷免，授太子太保。其所管兵馬，委本軍自舉一人功高望重者便宜統領，速具奏聞，當授旌旄，以從人慾。
夏四月壬寅，以邠寧兵馬使韓遊環為邠寧節度使。癸卯，以奉天行營兵馬使戴休顏為奉天行營節度使。
靈武守將甯景璇為李懷光治第，別將李如暹曰：「李太尉逐天子，而景璇為之治第，是亦反也。」攻而殺之。
甲辰，加李晟鄜坊、京畿、渭北、商華副元帥。晟家百口及神策軍士家屬皆在長安，朱泚善遇之。軍中有言及家者，晟泣曰：「天子何在，敢言家乎。」泚使晟親近以家書遺晟曰：「公家無恙。」晟怒曰：「爾敢與賊為間。」立斬之。軍士未授春衣，盛夏猶衣裘褐，終無叛志。乙巳，以陝虢防遏使唐朝臣為河中、同絳節度使。前河中尹李齊運為京兆尹，供晟軍糧役。
庚戌，以魏博兵馬使田緒為魏博節度使。
渾瑊帥諸軍出斜谷，崔漢衡勸吐蕃出兵助之。尚結贊曰：「邠軍不出，將襲我後。」韓遊環聞之，遣其將曹子達將兵三千往會瑊軍，吐蕃遣其將論莽羅依將兵二萬從之。李楚琳遣其將石鍠將卒七百從瑊拔武功，庚戌，朱泚遣其將韓旻等攻武功，鍠以其眾迎降。瑊戰不利，收兵登西原。會曹子達以吐蕃至，擊旻，大破之於武亭川，斬首萬餘級，旻僅以身免。瑊遂引兵屯奉天，與李晟東西相應，以逼長安。
朱泚、姚令言數遣人誘涇原節度使馮河清，河清皆斬其使者。大將田希鑑密與泚通，殺河清，以軍府附於泚，泚以希鑑為涇原節度使。
上問陸贄「近有卑官自山北來者，率非良士。有邢建者，論說賊勢，語最張皇，察其事情，頗似窺覘，今已於一所安置。如此之類，更有數人，若不追尋，恐成奸計。卿試思之，如何為便。」贄上奏，以為今盜據宮闕，有冒涉險遠來赴行在者，當量加恩賞，豈得復猜慮拘囚。其略曰：「以一人之聽覽而欲窮宇宙之變態，以一人之防慮而欲勝億兆之奸欺，役智彌精，失道彌遠。項籍納秦降卒二十萬，慮其懷詐復叛，一舉而盡坑之，其於防虞亦已甚矣。漢高豁達大度，天下之士至者，納用不疑，其於備慮，可謂疏矣。然而項氏以滅，劉氏以昌，蓄疑之與推誠，其效固不同也。秦皇嚴肅雄猜，而荊軻奮其陰計。光武寬容博厚，而馬援輸其款誠。豈不以虛懷待人，人亦思附，任數御物，物終不親。情思附則感而悅之，雖寇讎化為心膂矣。意不親則懼而阻之，雖骨肉結為仇慝矣。」又曰：「陛下智出庶物，有輕待人臣之心。思周萬機，有獨馭區寓之意。謀吞眾略，有過慎之防。明照羣情，有先事之察。嚴束百辟，有任刑致理之規。威制四方，有以力勝殘之志。由是才能者怨於不任，忠藎者憂於見疑，着勳業者懼於不容，懷反側者迫於及討，馴致離叛，構成禍災。天子所作，天下式瞻，小猶慎之，矧又非小。願陛下以覆車之轍為戒，實宗社無疆之休。」
韓遊環引兵會渾瑊於奉天。丙寅，加平盧節度使李納同平章事。
朱滔攻貝州百餘日，馬寔攻魏州亦逾四旬，皆不能下。賈林復為李抱真說王武俊曰：「朱滔志吞貝、魏，復值田悅被害，儻旬日不救，則魏博皆為滔有矣。魏博既下，則張孝忠必為之臣。滔連三道之兵，益以回紇，進臨常山，明公欲保其宗族得乎。常山不守，則昭義退保西山，河朔盡入於滔矣。不若乘貝、魏未下，與昭義合兵救之。滔既破亡，則關中喪氣，朱泚不日梟夷。鑾輿反正，諸將之功，孰有居明公之右者哉。」武俊悅，從之。
戊辰，武俊軍於南宮東南，抱真自臨洺引兵會之，與武俊營相距十里。兩軍尚相疑，明日，抱真以數騎詣武俊營。賓客共諫止之，抱真命行軍司馬盧玄卿勒兵以俟，曰：「吾之此舉，系天下安危。若其不還，領軍事以聽朝命亦惟子，勵將士以雪讎恥亦惟子。」言終遂行，武俊嚴備以待之。抱真見武俊，敘國家禍難，天子播遷，持武俊哭，流涕縱橫。武俊亦悲不自勝，左右莫能仰視，遂與武俊約為兄弟，誓同滅賊。武俊曰：「相公十兄，名高四海，向蒙開諭，得棄逆從順，免菹醢之罪，享王公之榮。今又不間胡虜，辱為兄弟，武俊當何以為報乎。滔所恃者回紇耳，不足畏也。戰日，願十兄按轡臨視，武俊決為十兄破之。」抱真退入武俊帳中，酣寢久之。武俊感激，待之益恭，指心仰天曰：「此身已許十兄死矣。」遂連營而進。
山南地熱，上以軍士未有春服，亦自御夾衣。五月，鹽鐵判官萬年王紹以江、淮繒帛來至，上命先給將士，然後御衫。韓滉遣使獻綾羅四十擔詣行在，又運米百艘以餉李晟。時關中兵荒，米斗直錢五百，及滉米至，減五之四。
吐蕃既破韓旻等，大掠而去。朱泚使田希鑑厚以金帛賂之，吐蕃受之，韓遊環以聞。渾瑊又奏：「尚結贊屢遣人約，刻日共取長安，既而不至。聞其眾今春大疫，近已引兵去。」上以李晟、渾瑊兵少，欲倚吐蕃以復京城，聞其去，甚憂之，以問陸贄。贄以為吐蕃貪狡，有害無益，得其引去，實可欣賀。乃上奏，其略曰：「吐蕃遷延觀望，翻覆多端，深入郊畿，陰受賊使，致令羣帥進退憂虞。欲舍之獨前，則慮其懷怨乘躡。欲待之合勢，則苦其失信稽延。戎若未歸，寇終不滅。」又曰：「將帥意陛下不見信任，且患蕃戎之奪其功。士卒恐陛下不恤舊勞，而畏蕃戎之專其利。賊黨懼蕃戎之勝，不死則悉遺之擒。百姓畏蕃戎之來，有財必盡為所掠。是以順於王化者其心不得不怠，陷於寇境者其勢不得不堅。」又曰：「今懷光別保蒲、絳，吐蕃遠避封疆，形勢既分，腹背無患，瑊、晟諸帥，才力得伸。」又曰：「但願陛下慎於撫接，勤於砥礪，中興大業，旬月可期。不宜尚眷眷於犬羊之羣，以失將士之情也。」
上覆使謂贄曰：「卿言吐蕃形勢甚善，然瑊、晟諸軍當議規畫，令其進取。朕欲遣使宣慰，卿宜審細條疏以聞。」贄以為賢君選將，委任責成，故能有功。況今秦、梁千里，兵勢無常，遙為規畫，未必合宜。彼違命則失君威，從命則害軍事，進退羈礙，難以成功。不若假以便宜之權，待以殊常之賞，則將帥感悅，智勇得伸。乃上奏，其略曰：「鋒鏑交於原野而決策於九重之中，機會變於斯須而定計於千里之外，用舍相礙，否臧皆凶。上有掣肘之譏，下無死綏之志。」又曰：「傳聞與指實不同，懸算與臨事有異。」又曰：「設使其中或有肆情幹命者，陛下能於此時戮其違詔之罪乎。是則違命者既不果行罰，從命者又未必合宜，徒費空言，秪勞睿慮，匪唯無益，其損實多。」又曰：「君上之權，特異臣下，惟不自用，乃能用人。」
乙亥，李抱真、王武俊距貝州三十里而軍。朱滔聞兩軍將至，急召馬寔，寔晝夜兼行赴之。或謂滔曰：「武俊善野戰，不可當其鋒。宜徙營稍前逼之，使回紇絕其糧道。我坐食德、棣之餫，依營而陳，利則進攻，否則入保，待其饑疲，然後可制也。」滔疑未決。會馬寔軍至，滔命明日出戰，寔言：「軍士冒暑困憊，請休息數日乃戰。」常侍楊布、將軍蔡雄引回紇達干見滔，達干曰：「回紇在國與鄰國戰，常以五百騎破鄰國數千騎，如掃葉耳。今受大王金帛牛酒，前後無算，思為大王立效，此其時矣。明日，願大王駐馬高丘，觀回紇為大王翦武俊之騎，使匹馬不返。」布、雄曰：「大王英略蓋世，舉燕、薊全軍，將掃河南，清關中，今見小敵，猶豫不擊，失遠近之望，將何以成霸業乎。達干請戰是也。」滔喜，遂決意出戰。
丙子旦，武俊遣其兵馬使趙琳將五百騎伏於桑林，抱真列方陳於後，武俊引騎兵居前，自當回紇。回紇縱兵衝之，武俊命其騎控馬避之。回紇突出其後，將還，武俊乃縱兵擊之，趙琳自林中出橫擊之，回紇敗走。武俊急追之，滔騎兵亦走，自踐其步陳，步騎皆東奔。滔不能制，遂走趨其營。抱真、武俊合兵追擊之，時滔引三萬人出戰，死者萬餘人，逃潰者亦萬餘人，滔才與數千人入營堅守。會日暮，昏霧，兩軍不能進，抱真軍其營之西北，武俊軍其東北。滔夜焚營，引兵出南門，趨德州遁去，委棄所掠資貨山積，兩軍以霧，不能追也。
滔殺楊布、蔡雄而歸幽州，心既內慚，又恐范陽留守劉怦因敗圖已。怦悉發留守兵夾道二十里，具儀仗迎之入府，相對悲喜，時人多之。
初張，孝忠以易州歸國，詔以孝忠為義武節度使，以易、定、滄三州隸之。滄州刺史李固烈，李惟嶽之妻兄也，請歸恆州，孝忠遣押牙安喜程華交其州事。固烈悉取軍府綾、縑、珍貨數十車，將行，軍士大噪曰：「刺史掃府庫之實以行，將士於後饑寒，奈何。」遂殺固烈，屠其家。程華聞亂，自竇逃出，亂兵求得之，請知州事，華不得已，從之。孝忠聞之，即版華攝滄州刺史。華素寬厚，推心以待將士，將士安之。
會朱滔、王武俊叛，更遣人招華，華皆不從。時孝忠在定州，自滄如定，必過瀛州，瀛隸朱滔，道路阻澀。滄州錄事參軍李宇說華，表陳利害，請別為一軍，華從之，遣宇奉表詣行在。上即以華為滄州刺史、橫海軍副大使、知節度事，賜名日華，令日華歲供義武租錢二十萬緡。王武俊又使人說誘之。時軍中乏馬，日華紿使者曰：「王大夫必欲相屬，當以二百騎相助。」武俊給之。日華悉留其馬，遣其士歸。武俊怒，而方與馬燧等相拒，不能攻取，日華由是獲全。及武俊歸國，日華乃遣人謝過，償其馬價，且賂之。武俊喜，復與交好。
庚寅，李晟大陳兵，諭以收復京城。先是，姚令言等屢遣諜人覘晟進軍之期，皆為邏騎所獲。晟引示以所陳兵，謂曰：「歸語諸賊，努力固守，勿不忠於賊也。」皆飲之酒，給錢而縱之。遂引兵至通化門外，耀武而還。賊不敢出，晟召諸將，問兵所從入，皆請「先取外城，據坊市，然後北攻宮闕」。晟曰：「坊市狹隘，賊若伏兵格鬥，居人驚亂，非官軍之利也。今賊重兵皆聚苑中，不若自苑北攻之，潰其腹心，賊必奔亡。如此，則宮闕不殘，坊市無擾，策之上者也。」諸將皆曰：「善。」乃牒渾瑊及鎮國節度使駱元光、商州節度使尚可孤，刻期集於城下。
壬辰，尚可孤敗泚將仇敬忠於藍田西，斬之。乙未，李晟移軍於光泰門外米倉村。丙申，晟方自臨築壘，泚驍將張庭芝、李希倩，引兵大至。晟謂諸將曰：「始吾憂賊潛匿不出，今來送死，此天讚我，不可失也。」命副元帥兵馬使吳詵等縱兵擊之。時華州營在北，兵少，賊併力攻之，晟命牙前將李演等帥精兵救之。演等力戰，賊敗走。演等追之，乘勝入光泰門。再戰，又破之。會夜，晟斂兵還。賊餘眾走入白華門，夜聞慟哭。希倩，希烈之弟也。
丁酉，晟復出兵，諸將請待西師至夾攻之。晟曰：「賊數敗，已破膽，不乘勝取之，使其成備，非計也。」賊又出戰，官軍屢捷。駱元光敗泚軍於滻西。戊戌，晟陳兵於光泰門外，使李演及牙前兵馬使王佖將騎兵，牙前將史萬頃將步兵，直抵苑牆神䴥村。晟先使人夜開苑牆二百餘步，比演等至，賊已樹柵塞之，自柵中刺射官軍，官軍不得進。晟怒，叱諸將曰：「縱賊如此，吾先斬公輩矣。」萬頃懼，帥眾先進，拔柵而入。佖、演引騎兵繼之，賊眾大潰，諸軍分道併入。姚令言等猶力戰，晟命決勝軍使唐良臣等步騎蹙之，且戰且前，凡十餘合，賊不能支。至白華門，有賊數千騎出官軍之背，晟帥百餘騎回御之，左右呼曰：「相公來。」賊皆驚潰。
先是，泚遣張光晟將兵五千屯九曲，去東渭橋十餘里，光晟密輸款於晟。及泚敗，光晟勸泚出亡，泚乃與姚令言帥餘眾西走，猶近萬人。光晟送泚出城，還，降於晟。晟遣兵馬使田子奇以騎兵追泚。晟屯含元殿前，舍於右金吾仗，令諸軍曰：「晟賴將士之力，克清宮禁。長安士庶，久陷賊庭，若小有震驚，非弔民伐罪之意。晟與公等室家相見非晚，五日內無得通家信。」命京兆尹李齊運等安慰居人。晟大將高明曜取賊妓，尚可孤軍士擅取賊馬，晟皆斬之，軍中股慄。公私安堵，秋毫無犯，遠坊有經宿乃知官軍入城者。
是日，渾瑊、戴休顏、韓遊環亦克咸陽，敗賊三千餘眾，聞泚西走，分兵邀之。
己亥，晟使京西兵馬使孟涉屯白華門，尚可孤屯望仙門，駱元光屯章敬寺，晟以牙前三千人屯安國寺，以鎮京城。斬泚黨李希倩、敬釭、彭偃等八人於市。
王武俊既破朱滔，還恆州，表讓幽州、盧龍節度使，上許之。
六月癸卯，李晟遣掌書記吳人於公異作露布上行在，曰：「臣已肅清宮禁，祗謁寢園，鍾虡不移，廟貌如故。」上泣下曰：「天生李晟，以為社稷，非為朕也。」
晟在渭橋，熒惑守歲，久之乃退。賓佐皆賀，曰：「熒惑退舍，皇家之福也，宜速進兵。」晟曰：「天子野次，臣下知死敵而已。天象高遠，誰得知之。」既克長安，乃謂之曰：「向非相拒也，吾聞五星贏縮無常，萬一復來守歲，吾軍不戰自潰矣。」皆謝曰：「非所及也。」
朱泚將奔吐蕃，其眾隨道散亡，比至涇州，才百餘騎。田希鑑閉城拒之，泚謂之曰：「汝之節，吾所授也，奈何臨危相負。」使焚其門。希鑑取節投火中曰：「還汝節。」泚眾皆哭。涇卒遂殺姚令言，詣希鑑降。泚獨與范陽親兵及宗族、賓客北趣驛馬關，寧州刺史夏侯英拒之。至彭原西城屯，其將梁庭芬射泚墜坑中，韓旻等斬之，詣涇州降。源休、李子平奔鳳翔，李楚琳斬之，皆傳首行在。
上命陸贄草詔賜渾瑊，使訪求奉天所失裹頭內人。贄上奏，以為「今巨盜始平，疲瘵之民，瘡痍之卒，尚未循拊，而首訪婦人，非所以副惟新之望也。謀始盡善，克終已稀，始而不謀，終則何有。所賜瑊詔，未敢承旨。」上遂不降詔，竟遣中使求之。
乙巳，詔吏部侍郎班宏充宣慰使，勞問將士，撫諭蒸黎。丙午，李晟斬文武官受朱泚寵任者崔宣、洪經綸等十餘人，又表守節不屈者劉乃、蔣沇等。己酉，以李晟為司徒、中書令，駱元光、尚可孤各遷官有差。以檢校御史中丞田希鑑為涇原節度使。詔改梁州為興元府。
甲寅，以渾瑊為侍中，韓遊環、戴休顏各遷官有差。朱泚之敗也，李忠臣奔樊川，擒獲，丙辰，斬之。
上問陸贄「今至鳳翔，有迎駕諸軍，形勢甚盛，欲因此遣人代李楚琳，何如？」贄上奏，以為「如此則事同脅執，以言乎除亂則不武，以言乎務理則不誠，用是時巡，後將安入。議者或謂之權，臣竊未諭其理。夫權之為義，取類權衡。今輦路所經，首行脅奪，易一帥而虧萬乘之義，得一方而結四海之疑，乃是重其所輕，而輕其所重，謂之權也，不亦反乎。以反道為權，以任數為智，君上行之必失眾，臣下用之必陷身，歷代之所以多喪亂而長奸邪，由此誤也。不如俟奠枕京邑，徵授一官，彼喜於恩宥，將奔走不暇，安敢輒有旅拒，復勞誅鉏哉。」戊午，車駕發漢中。
李晟綜理長安以備百司，自請至鳳翔迎扈，上不許。內常侍尹元貞奉使同華，輒詣河中招諭李懷光。晟奏：「元貞矯制，擅赦元惡，請理其罪。」
秋七月丙子，車駕至鳳翔，斬喬琳、蔣鎮、張光晟等。李晟以光晟雖臣賊，而滅賊亦頗有力，欲全之。上不許。副元帥判官高郢數勸李懷光歸款，懷光遣其子璀詣行在謝罪，請束身歸朝。庚辰，詔遣給事中孔巢父齎先除懷光太子太保敕詣河中宣慰，朔方將士，悉復官爵如故。
壬午，車駕至長安。渾瑊、韓遊環、戴休顏以其眾扈從，李晟、駱元光、尚可孤以其眾奉迎，步騎十餘萬，旌旗數十里。晟謁見上於三橋，先賀平賊，後謝收復之晚，伏路左請罪。上駐馬慰撫，為之掩涕，命左右扶上馬。至宮，每閒日輒宴勳臣，賞賜豐渥，李晟為之首，渾瑊次之，諸將相又次之。
曹王皋遣其將伊慎、王鍔圍安州，李希烈遣其甥劉戒虛將步騎八千救之。皋遣別將李伯潛逆擊之於應山，斬首千餘級，生擒戒虛，徇於城下，安州遂降，以伊慎為安州刺史。又擊希烈將康叔夜於厲鄉，走之。
丁亥，孔巢父至河中，李懷光素服待罪，巢父不之止。懷光左右多胡人，皆嘆曰：「太尉無官矣。」巢父又宣言於眾曰：「軍中誰可代太尉領軍事者。」於是懷光左右發怒喧噪。宣詔未畢，眾殺巢父及中使啖守盈，懷光亦不之止，復治兵為拒守之備。
初，肅宗在靈武，上為奉節王，學文於李泌。代宗之世，泌居蓬萊書院，上為太子，亦與之遊。及上在興元，泌為杭州刺史，上急詔征之，與睦州刺史杜亞俱詣行在。乙未，以泌為左散騎常侍，亞為刑部侍郎，命泌日直西省以候對，朝野皆屬目附之。上問泌「河中密邇京城，朔方兵素稱精銳，如達奚小俊等皆萬人敵，朕晝夕憂之，奈何。」對曰：「天下事，甚有可憂者，若惟河中，不足憂也。夫料敵者，料將不料兵。今懷光，將也，小俊之徒乃兵耳，何足為意。懷光既解奉天之圍，視朱泚垂亡之虜不能取，乃與之連和，使李晟得取以為功。今陛下已還宮闕，懷光不束身歸罪，乃虐殺使臣，鼠伏河中，如夢魘之人耳。但恐不日為帳下所梟，使諸將無以藉手也。」
李希烈聞李希倩伏誅，忿怒，八月壬寅，遣中使至蔡州，殺顏真卿。中使曰：「有敕。」真卿再拜。中使曰：「今賜卿死。」真卿曰：「老臣無狀，罪當死。不知使者幾日髮長安。」使者曰：「自大梁來，非長安也。」真卿曰：「然則賊耳，何謂敕邪。」遂縊殺之。
李晟以涇州倚邊，屢害軍帥，嘗為亂根，奏請往理不用命者，力田積粟以攘吐蕃。癸卯，以晟兼鳳翔、隴右節度等使及四鎮、北庭、涇原行營副元帥，進爵西平王。時李楚琳入朝，晟請與俱至鳳翔斬之，以懲逆亂。上以新復京師，務安反仄，不許。
先是，上命渾瑊、駱元光討李懷光軍於同州，懷光遣其將徐庭光以精卒六千軍於長春宮以拒之，瑊等數為所敗不能進。時度支用度不給，議者多請赦懷光，上不許。李懷光遣其妹壻要廷珍守晉州，牙將毛朝敭守隰州，鄭抗守慈州，馬燧皆遣人說下之。上乃加渾瑊河中絳州節度使，充河中同華陝虢行營副元帥，加馬燧奉誠軍晉慈隰節度使，充管內諸軍行營副元帥，與鎮國節度使駱元光、鄜坊節度使唐朝臣合兵討懷光。
初，王武俊急攻康日知於趙州，馬燧奏請詔武俊與李抱真同擊朱滔，以深、趙隸武俊，改日知為晉慈隰節度使，上從之。日知未至而三州降燧，故上使燧兼領之。燧表讓三州於日知，且言因降而授，恐後有功者踵以為常。上喜而許之。燧遣使迎日知，既至，籍府庫而歸之。
甲辰，以鳳翔節度使李楚琳為左金吾大將軍。丙午，加渾瑊朔方行營元帥。
李晟至鳳翔，治殺張鎰之罪，斬裨將王斌等十餘人。朱滔為王武俊所攻，殆不能軍，上表待罪。癸未，馬燧將步騎三萬攻絳州。
度支以李懷光所部將士數萬與懷光同反，不給冬衣。上曰：「朔方軍累代忠義，今為懷光所制耳，將士何罪。」冬十月己亥，詔朔方及諸軍在懷光所者，冬衣及賞錢皆當別貯，俟道路稍通，即時給之。
李勉累表乞自貶，辛丑，罷勉都統、節度使，其檢校司徒、同平章事如故。
丙辰，李懷光將閻晏寇同州，官軍敗於沙苑。詔徵邠州之軍，韓遊環將甲士六千赴之。乙丑，馬燧拔絳州，分兵取聞喜、萬泉、虞鄉、永樂、猗氏。
閏月丙子，以涇原節度使田希鑑為衛尉卿。李晟初至鳳翔，希鑑遣使參候。晟謂使者曰：「涇州逼近吐蕃，萬一入寇，州兵能獨御之乎。欲遣兵防援，又未知田尚書意。」使者歸以告希鑑，希鑑果請援兵，晟遣腹心將彭令英等戍涇州。晟尋託巡邊，詣涇州，希鑑出迎，晟與之並轡而入，道舊結歡。希鑑妻李氏，以叔父事晟，晟謂之田郎。晟命具三日食，曰：「巡撫畢即還鳳翔。」希鑑不復疑。晟置宴，希鑑與將佐俱詣晟營。晟伏甲於外廡，既食而飲，彭令英引涇州諸將下堂，晟曰：「我與汝曹久別，各宜自言姓名。」於是得為亂者石奇等三十餘人，讓之曰：「汝曹屢為逆亂，殘害忠良，固天地所不容。」悉引出，斬之。希鑑尚在座，晟顧之曰：「田郎亦不得無過，以親知之故，當使身首得完。」希鑑曰：「唯。」遂引出，縊殺之，並其子萼。晟入其營，諭以誅希鑑之意，眾股慄，無敢動者。
李希烈遣其將翟崇暉悉眾圍陳州，久之不克。李澄知大梁兵少，不能制滑州，遂焚希烈所授旌節，誓眾歸國。甲午，以澄為汴滑節度使。
宋亳節度使劉洽遣馬步都虞候劉昌與隴右、幽州行營節度使曲環等將兵三萬救陳州，十一月癸卯，敗翟崇暉於州西，斬首三萬五千級，擒崇暉以獻。乘勝進攻汴州，李希烈懼，奔歸蔡州。李澄引兵趣汴州，至城北，恇怯不敢進。劉洽兵至城東，戊午，李希烈守將田懷珍開門納之。明日，澄入，舍於浚儀，兩軍之士日有忿鬩。會希烈鄭州刺史孫液降於澄，澄引兵屯鄭州。詔以都統司馬寶鼎薛珏為汴州刺史。
李勉至長安，素服待罪。議者多以勉失守大梁，不應尚為相。李泌言於上曰：「李勉公忠雅正，而用兵非其所長。及大梁不守，將士棄妻子而從之者殆二萬人，足以見其得眾心矣。且劉洽出勉麾下，勉至睢陽，悉舉其眾以授之，卒平大梁，亦勉之功也。」上乃命勉復其位。議者又言：「韓滉聞鑾輿在外，聚兵修石頭城，陰蓄異志。」上疑之，以問李泌。對曰：「滉公忠清儉。自車駕在外。滉貢獻不絕。且鎮撫江東十五州，盜賊不起，皆滉之力也。所以修石頭城者，滉見中原板蕩，謂陛下將有永嘉之行，為迎扈之備耳。此乃人臣忠篤之慮，奈何更以為罪乎。滉性剛嚴，不附權貴，故多謗毀，願陛下察之，臣敢保其無他。」上曰：「外議洶洶，章奏如麻，卿弗聞乎。」對曰：「臣固聞之。其子皋為考功員外郎，今不敢歸省其親，正以謗語沸騰故也。」上曰：「其子猶懼如此，卿奈何保之。」對曰：「滉之用心，臣知之至熟，願上章明其無他，乞宣示中書，使朝眾皆知之。」上曰：「朕方欲用卿，人亦何易可保。慎勿違眾，恐併為卿累也。」泌退，遂上章，請以百口保滉。他日，上謂泌曰：「卿竟上章，已為卿留中。雖知卿與滉親舊，豈得不自愛其身乎。」對曰：「臣豈肯私於親舊必負陛下，顧滉實無異心，臣之上章，以為朝廷，非為身也。」上曰：「如何其為朝廷。」對曰：「今天下旱、蝗，關中米斗千錢，倉廩耗竭，而江東豐稔。願陛下早下臣章，以解朝眾之惑，面諭韓皋使之歸覲，令滉感激無自疑之心，速運糧儲，豈非為朝廷邪。」上曰：「善，朕深諭之矣。」即下泌章，令韓皋謁告歸覲，面賜緋衣，諭以卿父比有謗言，朕今知其所以，釋然不復信矣。因言：「關中乏糧，歸語卿父，宜速致之。」皋至潤州，滉感悅流涕，即日，自臨水濱發米百萬斛，聽皋留五日即還朝。皋別其母，啼聲聞於外。滉怒，召出，撻之，自送至江上，冒風濤而遣之。既而陳少遊聞滉貢米，亦貢二十萬斛。上謂李泌曰：「韓滉乃能化陳少遊，亦貢米矣。」對曰：「豈惟少遊，諸道將爭入貢矣。」
吏部尚書同平章事蕭復奉使自江、淮還，與李勉、盧翰、劉從一俱見上。勉等退，復獨留，言於上曰：「陳少遊任兼將相，首敗臣節，韋皋幕府下僚，獨建忠義，請以皋代少遊鎮淮南，使善惡著明。」上然之。尋遣中使馬欽緒揖劉從一，附耳語而去。諸相還合，從一詣復曰：「欽緒宣旨，令從一與公議朝來所言事，即奏行之，勿令李、盧知。敢問何事也。」復曰：「唐、虞黜陟，嶽牧僉諧。爵人於朝，與士共之。使李、盧不堪為相，則罷之。既在相位，朝廷政事安得不與之同議，而獨隱此一事乎。此最當今之大弊。朝來主上亦有斯言，復已面陳其不可，不謂聖意尚爾。復不惜與公奏行之，但恐浸以成俗，未敢以告。」竟不以事語從一。從一奏之，上愈不悅。復乃上表辭位，乙丑，罷為中庶子。
劉洽克汴州，得李希烈《起居注》，云：「某月日，陳少游上表歸順」。少遊聞之，慚懼，發疾，十二月乙亥，薨，贈太尉，賻祭如常儀。
淮南大將王韶欲自為留後，令將士推已知軍事，且欲大掠。韓滉遣使謂之曰：「汝敢為亂，吾即日全軍渡江誅汝矣。」韶等懼而止。上聞之喜，謂李泌曰：「滉不惟安江東，又能安淮南，真大臣之器，卿可謂知人。」庚辰，加滉平章事、江淮轉運使。滉運江、淮粟帛入貢府，無虛月，朝廷賴之，使者勞問相繼，恩遇始深矣。
貞元元年春正月癸丑，贈顏真卿司徒，諡曰文忠。
新州司馬盧杞遇赦，移吉州長史，謂人曰：「吾必再入。」未幾，上果用為饒州刺史。給事中袁高應草制，執以白盧翰、劉從一曰：「盧杞作相，致鑾輿播遷，海內瘡痍，奈何遽遷大郡。願相公執奏。」翰等不從，更命他舍人草制。乙卯，製出，高執之不下，且奏：「杞極惡窮凶，百辟疾之若讎，六軍思食其肉，何可復用。」上不聽。補闕陳京、趙需等上疏曰：「杞三年擅權，百揆失敘，天地神祗所知，華夏蠻夷同棄。儻加鉅奸之寵，必失萬姓之心。」丁巳，袁高復於正牙論奏，上曰：「杞已再更赦。」高曰：「赦者止原其罪，不可為刺史。」陳京等亦爭之不已，曰：「杞之執政，百官常如兵在其頸。今復用之，則奸黨皆唾掌而起。」上大怒，左右辟易，諫者稍引卻。京顧曰：「趙需等勿退，此國大事，當以死爭之。」上怒稍解。戊午，上謂宰相「與杞小州刺史可乎。」李勉曰：「陛下欲與之，雖大州亦可，其如天下失望何。」壬戌，以杞為澧州別駕。使謂袁高曰：「朕徐思卿言，誠為至當。」又謂李泌曰：「朕已可袁高所奏。」泌曰：「累日外人竊議，比陛下於桓、靈。今承德音，乃堯、舜之不逮也。」上悅。杞竟卒於澧州。高，恕己之孫也。
三月，李希烈陷鄧州。戊午，以汴滑節度使李澄為鄭滑節度使。以代宗女嘉誠公主妻田緒。
李懷光都虞候呂鳴嶽密通款於馬燧，事泄，懷光殺之，屠其家。事連幕僚高郢、李墉，懷光集將士而責之，郢、墉抗言逆順，無所慚隱，懷光囚之。墉，邕之侄孫也。馬燧軍於寶鼎，敗懷光兵於陶城，斬首萬餘級，分兵會渾瑊，逼河中。
夏四月丁丑，以曹王皋為荊南節度使，李希烈將李思登以隨州降之。
壬午，馬燧、渾瑊破李懷光兵於長春宮南，遂掘塹圍宮城，懷光諸將相繼來降。詔以燧、瑊為招撫使。五月丙申，劉洽更名玄佐。
韓遊環請兵於渾瑊，共取朝邑。李懷光將閻晏欲爭之，士卒指邠軍曰：「彼非吾父兄，則吾子弟，奈何以白刃相向乎。」語甚囂，晏遽引兵去。懷光知眾心不從，乃詐稱欲歸國，聚貨財，飾車馬，雲俟路通入貢，由是得復逾旬月。
六月辛巳，以劉玄佐兼汴州刺史。朱滔病死，將士奉前涿州刺史劉怦知軍事。
時連年旱、蝗，度支資糧匱竭，言事者多請赦李懷光。李晟上言：「赦懷光有五不可。河中距長安才三百里，同州當其衝，多兵則未為示信，少兵則不足堤防，忽驚東偏，何以制之。一也。今赦懷光，必以晉、絳、慈、隰還之，渾瑊既無所詣，康日知又應遷移，土宇不安，何以獎勵。二也。陛下連兵一年，討除小丑，兵力未窮，遽赦其反逆之罪。今西有吐蕃，北有回紇，南有淮西，皆觀我強弱，不謂陛下施德澤，愛黎元，乃謂兵屈於人而自罷耳，必競起窺覦之心。三也。懷光既赦，則朔方將士皆應敘勳行賞。今府庫方虛，賞不滿望，是愈激之使叛。四也。既解河中，罷諸道兵，賞典不舉，怨言必起。五也。今河中斗米五百，芻藁且盡，牆壁之間，餓殍甚眾。且其軍中大將殺戮略盡，陛下但敕諸道圍守旬時，彼必有內潰之變。何必養腹心之疾，為他日之悔哉。」又請發兵二萬，自備資糧，獨討懷光。秋七月甲午朔，馬燧自行營入朝，奏稱「懷光凶逆尤甚，赦之無以令天下。願更得一月糧，必為陛下平之。」上許之。
壬子，以劉怦為幽州、盧龍節度使。
八月，馬燧至行營，與諸將謀曰：「長春宮不下，則懷光不可得。長春宮守備甚嚴，攻之曠日持久，我當身往諭之。」遂徑造城下，呼懷光守將徐庭光，庭光帥將士羅拜城上。燧知其心屈，徐謂之曰：「我自朝廷來，可西向受命。」庭光等復西向拜，燧曰：「汝曹自祿山已來，徇國立功四十餘年，何忽為滅族之計。從吾言，非止免禍，富貴可圖也。」眾不對。燧披襟曰：「汝不信吾言，何不射我。」將士皆伏泣。燧曰：「此皆懷光所為，汝曹無罪，第堅守勿出。」皆曰：「諾。」
壬申，燧與渾瑊、韓遊環進軍逼河中，至焦籬堡，守將尉珪以七百人降。是夕，懷光舉火，諸營不應。駱元光在長春宮下，使人招徐庭光。庭光素輕元光，遣卒罵之，又為優胡於城上以侮之，且曰：「我降漢將耳。」元光使白燧，燧還至城下，庭光開門降。燧以數騎入城慰撫，其眾大呼曰：「吾輩復為王人矣。」渾瑊謂僚佐曰：「始吾謂馬公用兵不吾遠也，今乃知吾不逮多矣。」詔以庭光試殿中監兼御史大夫。
甲戌，燧帥諸軍至河南，河中軍士自相驚，曰：「西城擐甲矣。」又曰：「東城娖隊矣。」須臾，軍士皆易其號為「太平。」字。懷光不知所為，乃縊而死。
初，懷光之解奉天圍也，上以其子璀為監察御史，寵待甚厚。及懷光屯咸陽不進，璀密言於上曰：「臣父必負陛下，願早為之備。臣聞君父一也，但今日之勢，陛下未能誅臣父，而臣父足以危陛下。陛下待臣厚，臣胡人，性直，故不忍不言耳。」上驚曰：「知卿大臣愛子，當為朕委曲彌縫而密奏之。」對曰：「臣父非不愛臣，臣非不愛其父與宗族也，顧臣力竭不能回耳。」上曰：「然則卿以何策自免。」對曰：「臣之進言，非苟求生也。臣父敗，則臣與之俱死矣，復有何策哉。使臣賣父求生，陛下亦安用之。」上曰：「卿勿死，為朕更至咸陽諭卿父，使君臣父子俱全，不亦善乎。」璀至咸陽而還，曰：「無益也，願陛下備之，勿信人言。臣今往，說諭萬方，臣父言：汝小子何知。主上無信，吾非貪富貴也，直畏死耳。汝豈可陷吾入死地邪。。」
及李泌赴陝，上謂之曰：「朕所以再三欲全懷光者，誠惜璀也。卿至陝，試為朕招之。」對曰：「陛下未幸梁、洋，懷光猶可降也，今則不然。豈有人臣迫逐其君，而可復立於其朝乎。縱彼顏厚無慚，陛下每視朝，何心見之。臣得入陝，借使懷光請降，臣不敢受，況招之乎。李璀固賢者，必與父俱死矣。若其不死，則亦無足貴也。」及懷光死，璀先刃其二弟，乃自殺。
朔方將牛名俊斷懷光首出降。河中兵猶萬六千人，燧斬其將閻晏等七人，餘皆不問。燧自辭行至河中平，凡二十七日。燧出高郢、李墉於獄，皆奏置幕下。
韓遊環之攻懷光也，楊懷賓戰甚力，上命特原其子朝晟，遊環遂以朝晟為都虞候。
上使問陸贄「河中既平，復有何事所宜區處。」令悉條奏。贄以河中既平，慮必有希旨生事之人，以為王師所向無敵，請乘勝討淮西者。李希烈必誘諭其所部及新附諸帥曰：「奉天息兵之旨，乃因窘急而言，朝廷稍安，必復誅伐。」如此則四方負罪者孰不自疑，河朔、青齊固當響應，兵連禍結，賦役繁興，建中之憂，行將復起。乃上奏，其略曰：「福不可以屢徼，幸不可以常覬。」又曰：「臣姑以生禍為憂，而未敢以獲福為賀。」又曰：「陛下懷悔過之深誠，降非常之大號，所在宣暘之際，聞者莫不涕流。假王叛換之夫，削僞號以請罪。觀釁首鼠之將，一純誠以效勤。」又曰：「曩討之而愈叛，今釋之而畢來。曩以百萬之師而力殫，今以咫尺之詔而化洽。是則聖王之敷理道，服暴人，任德而不任兵，明矣。羣帥之悖臣禮，拒天誅，圖活而不圖王，又明矣。是則好生以及物者乃自生之方，施安以及物者乃自安之術。擠彼於死地而求此之久生也，措彼於危地而求此之久安也，從古及今，未之有焉。」又曰：「一夫不率，闔境罹殃。一境不寧，普天致擾。」又曰：「億兆污人，四三叛帥，感陛下自新之旨，悅陛下盛德之言，革面易辭，且修臣禮，其於深言密議固亦未盡坦然，必當聚心而謀，傾耳而聽，觀陛下所行之事，考陛下所誓之言。若言與事符，則遷善之心漸固。儻事與言背，則慮禍之態復興。」又曰：「朱泚滅而懷光戮，懷光戮而希烈徵，希烈儻平，禍將次及，則彼之蓄素疑而懷宿負者，能不為之動心哉。」又曰：「今皇運中興，天禍將悔，以逆泚之偷居上國，以懷光之竊保中畿，歲未再周，相次梟殄，實眾慝驚心之日，羣生改觀之時。威則已行，惠猶未洽。誠宜上副天眷，下收物情，布恤人之惠以濟威，乘滅賊之威以行惠。」又曰：「臣所未敢保其必從，唯希烈一人而已。揆其私心，非不願從也。想其潛慮，非不追悔也。但以猖狂失計，已竊大號，雖荷陛下全宥之恩，然不能不自靦於天地之間耳。縱未順命，斯為獨夫，內則無辭以起兵，外則無類以來助，其計不過厚撫部曲，偷容歲時，心雖陸梁，勢必不致。陛下但敕諸鎮各守封疆，彼既氣奪算窮，是乃狴牢之類，不有人禍，則當鬼誅。古所謂不戰而屈人之兵者，斯之謂歟。
丁卯，詔以「李懷光嘗有功，宥其一男，使續其後，賜之田宅，歸其首及屍使收葬。加馬燧兼侍中，渾瑊檢校司空，餘將卒賞賚各有差。諸道與淮西連接者，宜各守封疆，非被侵軼，不須進討。李希烈若降，當待以不死，自餘將士、百姓，一無所問。」
駱元光殺徐庭光。渾瑊鎮河中，盡得李懷光之眾，朔方軍自是分矣。
盧龍節度使劉怦疾病，九月己亥，詔以其子行軍司馬濟權知節度事，怦尋薨。二年。李希烈將杜文朝寇襄州，二月癸亥，山南東道節度使樊澤
擊擒之。三月，李希烈別將寇鄭州，義成節度使李澄擊破之。希烈兵勢日蹙，會有疾，夏四月丙寅，大將陳仙奇使醫陳山甫毒殺之，因以兵悉誅其兄弟妻子，舉眾來降。甲申，以仙奇為淮西節度使。
關中倉廩竭，禁軍或自脫巾呼於道曰：「拘吾于軍而不給糧，吾罪人也。」上憂之甚。會韓滉運米三萬斛至陝，李泌即奏之。上喜，遽至東宮謂太子曰：「米已至陝，吾父子得生矣。」時禁中不釀，命於坊市取酒為樂。又遣中使諭神策六軍，軍士皆呼萬歲。時比歲饑饉，兵民率皆瘦黑，至是麥始熟，市有醉人，當時以為嘉瑞。人乍飽食，死者復伍之一。數月，人膚色乃復故。
初，上與常侍李泌議復府兵，泌因為上歷敘府兵自西魏以來興廢之由，且言：「府兵平日能安居田畝，每府有折衝領之，折衝以農隙教習戰陳。國家有事徵發，則以符契下其州及府，參驗發之，至所期處。將帥按閱，有教習不精者罪其折衝，甚者罪及刺史。軍還，則賜勳加賞，便道罷之。行者近不逾時，遠不經歲。高宗以劉仁軌為洮河鎮守使以圖吐蕃，於是始有久戍之役。武后以來，承平日久，府兵浸墮，為人所賤，百姓恥之，至蒸熨手足以避其役。又，牛仙客以積財得宰相，邊將效之。山東戍卒多齎繒帛自隨，邊將誘之寄於府庫，晝則苦役，夜縶地牢，利其死而沒入其財。故自天寶以後，山東戍卒還者什無二三，其殘虐如此。然未嘗有外叛、內侮、殺帥自擅者，誠以顧戀田園，恐累宗族故也。自開元之末，張說始募長徵兵，謂之彍騎，其後益為六軍。及李林甫為相，奏諸軍皆募人為之，兵不土著，又無宗族，不自重惜，忘身徇利，禍亂遂生，至今為梗。向使府兵之法常存不廢，安有如此下陵上替之患哉。陛下思復府兵，此乃社稷之福，太平有日矣。」上曰：「俟平河中，當與卿議之。」
三年春二月戊寅，鎮海節度使韓滉薨。夏六月，以陝虢觀察使李泌為中書侍郎、同平章事。
四年春二月，李泌自陳衰老，獨任宰相，精力耗竭，既未聽其去，乞更除一相。上曰：「朕深知卿勞苦，但未得其人耳。」上從容與泌論即位以來宰相曰：「盧杞忠清強介，人言杞奸邪，朕殊不覺其然。」泌曰：「人言杞奸邪而陛下獨不覺其奸邪，此乃杞之所以為奸邪也。儻陛下覺之，豈有建中之亂乎。杞以私隙殺楊炎，擠顏真卿於死地，激李懷光使叛，賴陛下聖明竄逐之，人心頓喜，天亦悔禍。不然，亂何由弭。」上曰：「楊炎以童子視朕，每論事，朕可其奏則悅，與之往復問難，即怒而辭位。觀其意，以朕為不足與言故也。以是交不可忍，非由杞也。建中之亂，術士豫請城奉天，此蓋天命，非杞所能致也。」泌曰：「天命，他人皆可以言之，惟君相不可言。蓋君相所以造命也，若言命，則禮樂刑政皆無所用矣。紂曰我生不有命在天，此商之所以亡也。」上曰：「朕好與人較量理體，崔祐甫性躁，朕難之，則應對失次，朕常知其短而護之。楊炎論事亦有可採，而氣色粗傲，難之輒勃然怒，無復君臣之禮，所以每見令人忿發。餘人則不敢復言。盧杞小心，朕所言無不從。又無學，不能與朕往復，故朕所懷嘗不盡也。」對曰：「言無不從，豈忠臣乎。夫言而莫予違，此孔子所謂一言喪邦者也。」上曰：「惟卿則異彼三人者。朕言當，卿常有喜色。不當，常有憂色。雖時有逆耳之言，如向來紂及喪邦之類。朕細思之，皆卿先事而言，如此則理安，如彼則危亂，言雖深切而氣色和順，無楊炎之陵傲。朕問難往復，卿辭理不屈，又無好勝之志，直使朕中懷已盡屈服而不能不從，此朕所以私喜於得卿也。」泌曰：「陛下所用相尚多，今皆不論，何也。」上曰：「彼皆非所謂相也。凡相者，必委以政事，如玄宗時牛仙客、陳希烈可以謂之相乎。如肅宗、代宗之任卿，雖不受其名，乃真相耳。必以官至平章事為相，則王武俊之徒皆相也。」
五年。初，上思李懷光之功，欲宥其一子，而子孫皆已伏誅。戊辰，詔以懷光外孫燕八八為懷光，後賜姓名李承緒，除左衛率胄曹參軍，賜錢千緡，使養懷光妻王氏及守其墓祀。
七年春三月癸未，易定節度使張孝忠薨。八年春三月丁丑，山南東道節度使曹成王皋薨。
宣武節度使劉玄佐有威略，其母雖貴，日織絹一匹，謂玄佐曰：「汝本寒微，天子富貴汝至此，必以死報之。」故玄佐始終不失臣節。庚午，玄佐薨。
夏五月癸酉，平盧節度使李納薨，軍中推其子師古知留後。
十二年春三月，魏博節度使田緒尚嘉誠公主，有庶子三人，季安最幼，公主子之，以為副大使。夏四月庚午，緒暴薨，左右匿之，使季安領軍事，年十五。乙亥，發喪，推季安為留後。
十七年夏五月丁巳，成德節度使王武俊薨。秋七月辛巳，以成德節度副使王士真為節度使。

