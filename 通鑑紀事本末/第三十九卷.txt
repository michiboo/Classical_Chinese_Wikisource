
唐僖宗幹五年。王郢之亂，臨安人董昌以土團討賊有功，補石鏡鎮將。是歲曹師雄寇掠二浙，杭州募諸縣鄉兵各千人以討之，昌與錢塘劉孟安、阮結、富陽聞人宇、鹽官徐及、新城杜棱、餘杭凌文舉、臨平曹信各為之都將，號杭州八都，昌為之長。其後宇卒，錢塘人成及代之。臨安人錢鏐以驍勇事昌，以功為石鏡都知兵馬使。乾符二年，浙西狼山鎮遏使王郢等六十九人有戰功，節度使趙隱賞以職名而各給衣糧，郢等論訴不獲，遂劫庫兵作亂。
六年冬十月，黃巢之抵潭州也，荊南節度使王鐸留其將守江陵，自帥眾趣襄陽。鐸既去，劉漢宏大掠江陵，帥其眾北歸為羣盜。漢宏，兗州人也。事見《黃巢之亂》。
廣明元年夏五月，劉漢宏之黨浸盛，侵掠宋、兗。甲子，征東方諸道兵討之。六月，劉漢宏南掠申州。秋七月辛酉，劉漢宏請降。戊辰，以為宿州刺史。冬十一月，宿州刺史劉漢宏怨朝廷賞薄，甲寅，以漢宏為浙東觀察使。
中和元年秋九月，淮南節度使高駢召石鏡將董昌至廣陵，欲與之俱擊黃巢。昌將錢鏐說昌曰：「觀高公無討賊心，不若以扞禦鄉里為辭而去之。」昌從之，駢聽昌還。會杭州刺史路審中將之官，行至嘉興，昌自石鏡引兵入據杭州，審中懼而還。昌自稱杭州都押牙，知州事，遣將吏請於鎮海節度使周寶。寶不能制，表為杭州刺史。
二年秋八月，浙東觀察使劉漢宏遣弟漢宥及馬步軍都虞候辛約將兵二萬營於西陵，謀兼併浙西，杭州刺史董昌遣都知兵馬使錢鏐拒之。壬子，鏐乘霧夜濟江，襲其營，大破之，所殺殆盡，漢宥、辛約皆走。
冬十月，劉漢宏又遣登高鎮將王鎮將兵七萬屯西陵，錢鏐復夜濟江襲擊，大破之，斬獲萬計，得漢宏補諸將官僞敕二百餘通。鎮奔諸暨。
三年。劉漢宏分兵屯黃嶺、巖下、真女三鎮，錢鏐將八都兵自富春擊之，破黃嶺，擒巖下鎮將史弁、真女鎮將楊元宗。漢宏以精兵屯諸暨，鏐又擊破之，漢宏走。
冬十月，劉漢宏將十餘萬眾出西陵將擊董昌，戊午，錢鏐濟江逆戰，大破之，漢宏易服持鱠刀而遁。己未，漢宏收餘眾四萬復戰，鏐又破之，斬其弟漢容及將辛約。
四年春三月，婺州人王鎮執刺史黃碣，降於錢鏐。劉漢宏遣其將婁賚殺鎮而代之。浦陽鎮將蔣環召鏐兵共攻婺州，擒賚而還。碣，閩人也。
光啓二年冬十月，董昌謂錢鏐曰：「汝能取越州，吾以杭州授汝。」鏐曰：「然，不取終為後患。」遂將兵自諸暨趨平水，鑿山開道五百里，出曹娥埭，浙東將鮑君福帥眾降之。鏐與浙東軍戰，屢破之，進屯豐山。十一月丙戌，錢鏐克越州，劉漢宏奔台州。十二月，台州刺史杜雄誘劉漢宏，執送董昌，斬之。昌徙鎮越州，自稱知浙東軍府事，以錢鏐知杭州事。
三年春正月辛巳，以董昌為浙東觀察使，錢鏐為杭州刺史。
三月，鎮海節度使周寶募親軍千人，號後樓兵，稟給倍於鎮海軍。鎮海軍皆怨，而後樓兵浸驕，不可制。寶溺於聲色，不親政事，築羅城二十餘里，建東第，人苦其役。寶與僚屬宴後樓，有言鎮海軍怨望者，寶曰：「亂則殺之。」度支催勘使薛朗以其言告所善鎮海軍將劉浩，戒之使戢士卒。浩曰：「惟反可以免死耳。」是夕，寶醉，方寢，浩帥其黨作亂，攻府舍而焚之。寶驚起，徒跣叩芙蓉門，呼後樓兵，後樓兵亦反矣。寶帥家人步走出青陽門，遂奔常州，依刺史丁從實。浩殺諸僚佐，癸巳，迎薛朗入府，推為留後。
初，周寶聞淮南六合鎮遏使徐約兵精，誘之使擊蘇州。夏四月甲辰朔，約逐蘇州刺史張雄，帥其眾逃入海。
五月，錢鏐遣東安都將杜棱、浙江都將阮結、靜江都將成及將兵討薛朗。六月，杜棱等敗薛朗將李君暀於陽羨。冬十月，杜棱等拔常州，丁從實奔海陵。
錢鏐奉周寶歸杭州，屬櫜鞬具部將禮郊迎之。十二月乙未，周寶卒於杭州。
錢鏐以杜棱為常州制置使。命阮結等進攻潤州，丙申，克之，劉浩走，擒薛朗以歸。
文德元年春正月丙寅，錢鏐斬薛朗，剖其心以祭周寶。以阮結為潤州制置使。秋九月，錢鏐遣其從弟銶將兵攻徐約於蘇州。
昭宗龍紀元年春三月丙申，錢銶拔蘇州，徐約亡入海而死。錢鏐以海昌都將沈粲權知蘇州。
夏五月，潤州刺史阮結卒，錢鏐以成及代之。錢鏐與楊行密爭蘇、潤。（事見《楊行密據淮南》。〕景福元年夏四月乙酉，置武勝軍於杭州，以錢鏐為防禦使。
二年閏五月，以武勝軍防禦使錢鏐為蘇、杭觀察使。秋七月，錢鏐發民夫二十萬及十三都軍士築杭州羅城，周七十里。九月丁卯，以錢鏐為鎮海節度使。
幹寧元年夏五月，加鎮海節度使錢鏐同平章事。威勝節度使董昌為政苛虐，於常賦之外，加斂數倍，
以充貢獻及中外饋遺，每旬發一綱，金萬兩，銀五千鋌，越綾萬五千匹，他物稱是，用卒五百人，或遇雨雪風水違程則皆死。貢奉為天下最，由是朝廷以為忠，寵命相繼，官至司徒、同平章事，爵隴西郡王。
昌建生祠于越州，制度悉如禹廟，命民間禱賽者，無得之禹廟，皆之生祠。昌求為越王，朝廷未之許，昌不悅曰：「朝廷欲負我矣。我累年貢獻無算，而惜一越王邪。」有諂之者曰：「王為越王，曷若為越帝。」於是民間訛言時世將變，競相帥填門喧噪，請昌為帝。昌大喜，遣人謝之曰：「天時未至，時至我自為之。」其僚佐吳瑤、都虞候李暢之等皆勸成之，吏民獻謠、讖、符瑞者不可勝紀，其始賞之以錢數百緡，既而獻者日多，稍減至五百、三百而已。昌曰：「讖雲兔子上金牀，此謂我也。我生太歲在卯，明年覆在卯，二月卯日卯時，吾稱帝之秋也。」
二年春正月，董昌將稱帝，集將佐議之。節度副使黃碣曰：「今唐室雖微，天人未厭。齊桓、晉文皆翼戴周室以成霸業。大王興於畎畝，受朝廷厚恩，位至將相，富貴極矣，奈何一旦忽為滅族之計乎。碣寧死為忠臣，不生為叛逆。」昌怒，以為惑眾，斬之，投其首於廁中，罵之曰：「奴賊負我。好聖明時三公不能待，而先求死也。」並殺其家八十口，同坎瘞之。又問會稽令吳鐐，對曰：「大王不為真諸侯以傳子孫，乃欲假天子以取滅亡邪。」昌亦族誅之。又謂山陰令張遜曰：「汝有能政，吾深知之，俟吾為帝，命汝知御史臺。」遜曰：「大王起石鏡鎮，建節浙東，榮貴近二十年，何故效李錡、劉辟之所為乎。浙東僻處海隅，巡屬雖有六州，大王若稱帝，彼必不從，徒守孤城，為天下笑耳。」昌又殺之。謂人曰：「無此三人者，則人莫我違矣。」
二月辛卯，昌被袞冕登子城門樓，即皇帝位，悉陳瑞物於庭以示眾。先是，咸通末，吳、越間訛言山中有大鳥，四目三足，聲云：「羅平天冊」，見者有殃，民間多畫像以祀之。及昌將號，曰：「此吾鸑鷟也」，乃自稱大越羅平國，改元順天，署城樓曰天冊之樓，令羣下謂已曰：「聖人」。以前杭州刺史李邈、前婺州刺史蔣環、兩浙鹽鐵副使杜逞、前屯田郎中李瑜為相，又以吳瑤等皆為翰林學士，李暢之等皆為大將軍。
昌移書錢鏐，告以權即羅平國位，以鏐為兩浙都指揮使。鏐遺昌書曰：「與其閉門作天子，與九族、百姓俱陷塗炭，豈若開門作節度使，終身富貴邪。及今悛悔，尚可及也。」昌不聽。鏐乃將兵三萬詣越州城下，至迎恩門見昌，再拜言曰：「大王位兼將相，奈何捨安就危。鏐將兵此來，以俟大王改過耳。若天子命將出師，縱大王不自惜，鄉里士民何罪，隨大王滅族乎。」昌懼，致犒軍錢二百萬，執首謀者吳瑤及巫覡數人送於鏐，且請待罪天子。鏐引兵還，以狀聞。
夏四月，朝廷以董昌有貢輸之勤，今日所為，類得心疾，詔釋其罪，縱歸田裡。錢鏐表董昌逆，不可赦，請以本道兵討之。楊行密遣使詣錢鏐，言董昌已改過，宜釋之。亦遣使詣昌，使趣朝貢。五月，詔削董昌官爵，委錢鏐討之。六月庚寅，以錢鏐為浙東招討使。鏐復發兵擊董昌。
秋九月，董昌求救於楊行密，行密遣泗州防禦使臺濛攻蘇州以救之，且表昌引咎，願修職貢，請復官爵。又遺錢鏐書，稱「昌狂疾自立，已畏兵諫，執送同惡，不當復伐之。」
冬十月，楊行密遣寧國節度使田頵、潤州團練使安仁義攻杭州鎮戍以救董昌，昌使湖州將徐淑會淮南將魏約共圍嘉興。錢鏐遣武勇都指揮使顧全武救嘉興，破烏墩、光福二寨。淮南將柯厚破蘇州水柵。全武，餘姚人也。
十二月，加鎮海節度使錢鏐兼侍中。
三年春正月辛未，安仁義以舟師至湖州，欲渡江應董昌，錢鏐遣武勇都指揮使顧全武、都知兵馬使許再思守西陵，仁義不能渡。昌遣其將湯臼守石城，袁邠守餘姚。
二月戊辰，顧全武、許再思敗湯臼於石城。上用楊行密之請，赦董昌，復其官爵，錢鏐不從。
三月己酉，顧全武等攻餘姚，明州刺史黃晟遣兵助之。董昌遣其將徐章救餘姚，全武擊擒之。
夏四月，淮南兵與鎮海兵戰於黃天蕩，鎮海兵不利，楊行密遂圍蘇州。
董昌使人覘錢鏐兵，有言其強盛者輒怒斬之，言兵疲食盡則賞之。戊寅，袁邠以餘姚降於鏐。顧全武、許再思進兵至越州城下，五月，昌出戰而敗，嬰城自守，全武等圍之。昌始懼，去帝號，復稱節度使。
癸未，蘇州常熟鎮使陸郢以州城應楊行密，虜刺史成及。錢鏐聞蘇州陷，急召顧全武使趨西陵備行密。全武曰：「越州，賊之根本，奈何垂克而棄之。請先取越州，後復甦州。」鏐從之。
甲午夜，顧全武急攻越州，乙未旦，克其外郭，董昌猶據牙城拒之。戊戌，鏐遣昌故將駱團紿昌云：「奉詔，令大王致仕歸臨安。」昌乃送牌印，出居清道坊。己亥，全武遣武勇都監使吳璋以舟載昌如杭州，至小江南，斬之，並其家三百餘人，宰相李邈、蔣環以下百餘人。昌在圍城中，貪吝益甚，日索民間錢帛，減戰士糧。及城破，庫有金帛雜貨五百間，倉有糧三百萬斛。錢鏐傳昌首於京師，散金帛以賞將士，開倉以賑貧乏。
八月，加錢鏐兼中書令。甲寅，以門下侍郎王搏充威勝節度使。冬十月，錢鏐令兩浙吏民上表請以鏐兼領浙東。朝廷不得已，復以王搏為吏部尚書、同平章事，以鏐為鎮海、威勝兩軍節度使。丙子，更名威勝，曰鎮東。
軍十一月，淮南將安仁義攻婺州。
四年春正月，錢鏐使行軍司馬杜棱救婺州，安仁義移兵攻睦州，不克而還。
夏四月辛亥，錢鏐遣顧全武等將兵三千自海道救嘉興，己未，至城下，擊淮南兵，大破之。癸亥，兩浙將顧全武等破淮南十八營，虜淮南將士魏約等三千人。淮南將田頵屯驛亭埭，兩浙兵乘勝逐之。甲戌，頵自湖州奔還，兩浙兵追敗之，頵眾死者千餘人。
六月己酉，錢鏐如越州，受鎮東節鉞。秋七月庚戌，錢鏐還杭州，遣顧全武取蘇州。乙未，拔松江，戊戌，拔無錫，辛丑，拔常熟、華亭、
九月，湖州刺史李彥徽欲以州附於楊行密，其眾不從。彥徽奔廣陵，都指揮使沈攸以州歸錢鏐。光化元年春正月，錢鏐請徙鎮海軍於杭州，從之。
三月，淮南將周本救蘇州，兩浙將顧全武擊破之。淮南將秦裴以兵三千人拔崑山而戍之。秋九月，顧全武攻蘇州，城中及援兵食皆盡，甲申，淮南所署蘇州刺史臺濛棄城走，援兵亦遁。全武克蘇州，追敗周本等於望亭。獨秦裴守崑山不下，全武帥萬餘人攻之。裴屢出戰，使病者被甲執矛，壯者彀弓弩，全武每為之卻。全武檄裴令降，全武嘗為僧，裴封函納款，全武喜，召諸將發函，乃佛經一卷。全武大慚曰：「裴不憂死，何暇戲予。」益兵攻城，引水灌之，城壞食盡，裴乃降。錢鏐設千人饌以待之，及出，羸兵不滿百人。鏐怒曰：「單弱如此，何敢久為旅拒。」對曰：「裴義不負楊公，今力屈而降耳，非心降也。」鏐善其言。顧全武亦勸鏐宥之，鏐從之。時人稱全武長者。
冬閏十月，錢鏐以其將曹圭為蘇州制置使，遣王球攻婺州。
十一月，衢州刺史陳岌請降於楊行密，錢鏐使顧全武討之。十二月，楊行密遣成及等歸兩浙以易魏約等，錢鏐許之。二年。婺州刺史王壇為兩浙所圍，求救於宣歙觀察使田頵，夏四
月，頵遣行營都指揮使康儒等救之。五月庚戌，康儒等敗兩浙兵於龍丘，擒其將王球，遂取婺州。
三年春正月，宣州將康儒攻睦州，錢鏐使其從弟銶拒之。秋八月，宣州將康儒食盡，自清溪遁歸。天覆元年夏五月己酉，加鎮海、鎮東節度使錢鏐守侍中。
秋八月，或告楊行密，云：「錢鏐為盜所殺。」行密遣步軍都指揮使李神福等將兵取杭州，兩浙將顧全武等列八寨以拒之。冬十月，李神福與顧全武相拒久之，神福獲杭俘，使出入臥內。神福謂諸將曰：「杭兵尚強，我師且當夜還。」杭俘走告全武，神福命勿追。暮遣羸兵先行，神福為殿，使行營都將呂師造伏兵青山下。全武素輕神福，出兵追之。神福、師遂夾擊，大破之，斬首五千級，生擒全武。錢鏐聞之，驚泣曰：「喪我良將。」神福進攻臨安，兩浙將秦昶帥眾三千降之。
十二月，李神福知錢鏐定不死，而臨安堅，久攻不拔，欲歸，恐為鏐所邀，乃遣人守衛鏐祖考丘壠，禁樵採，又使顧全武通家，信鏐遣使謝之。神福於要路多張旗幟為虛寨，鏐以為淮南兵大至，遂請和。神福受其犒賂而還。
二年夏四月，楊行密遣顧全武歸杭州以易秦裴，錢鏐大喜，遣裴還。五月，鎮海、鎮東節度使、彭城王錢鏐進爵越王。
初，孫儒死，其士卒多奔浙西，錢鏐愛其驍悍，以為中軍，號武勇都。行軍司馬杜棱諫曰：「狼子野心，他日必為深患，請以土人代之。」不從。鏐如衣錦軍，命武勇右都指揮使徐綰帥眾治溝洫。鎮海節度副使成及聞士卒怨言，白鏐，請罷役，不從。秋八月丙戌，鏐臨饗諸將，綰謀殺鏐於座，不果，稱疾先出。鏐怪之，丁亥，命綰將所部先還杭州。及外城，縱兵焚掠。武勇左都指揮使許再思以迎候兵與之合，進逼牙城，鏐子傳瑛與三城都指揮使馬綽等閉門拒之。牙將潘長擊綰，綰退屯龍興寺。鏐還，及龍泉，聞變，疾驅至城北，使成及建鏐旗鼓與綰戰。鏐微服乘小舟夜抵牙城東北隅，逾城而入。直更卒憑鼓而寐，鏐親斬之，城中始知鏐至。武安都指揮使杜建徽自新城入援，徐綰聚木將焚北門，建徽悉焚之。建徽，棱之子也。湖州刺史高彥聞難，遣其子渭將兵入援，至靈隱山，綰伏兵擊殺之。
初，鏐築杭州羅城，謂僚佐曰：「十步一樓，可以為固矣。」掌書記餘杭羅隱曰：「樓不若皆內向。」至是，人以隱言為驗。
九月，或勸錢鏐渡江東保越州，以避徐、許之難。杜建徽按劍叱之曰：「事或不濟，同死於此，豈可復東渡乎。」
鏐恐徐綰等據越州，遣大將顧全武將兵戍之。全武曰：「越州不足往，不若之廣陵。」鏐曰：「何故。」對曰：「聞綰等謀召田頵，田頵至，淮南助之，不可敵也。」建徽曰：「孫儒之難，王嘗有德於楊公，今往告之，宜有以相報。」鏐命全武告急於楊行密，全武曰：「徒往無益，請得王子為質。」鏐命其子傳璙微服為全武僕，與偕之廣陵，且求婚於行密。過潤州，團練使安仁義愛傳璙清麗，將以十僕易之，全武夜半賂閽者逃去。
綰等果召田頵，頵引兵赴之，先遣親吏何饒謂鏐曰：「請大王東如越州，空府庫以相待，無為殺士卒。」鏐報曰：「軍中叛亂，何方無之。公為節帥，乃助賊為逆。戰則亟戰，又何大言。」頵築壘絕往來之道，鏐患之，募能奪其地者賞以州。衢州制置使陳章將卒三百出城奮擊，遂奪其地，鏐即以為衢州刺史。
顧全武至廣陵，說楊行密曰：「使田頵得志，必為王患。王召頵還，錢王請以其子傳璙為質，且求婚。」行密許之，以女妻傳璙。
冬十一月，田頵急攻杭州，仍具舟將自西陵渡江。錢鏐遣其將盛造、朱鬱拒破之。
十二月，楊行密使人召田頵曰：「不還，吾且使人代鎮宣州。」庚辰，頵將還，徵犒軍錢二十萬緡於錢鏐，且求鏐子為質，將妻以女。鏐謂諸子「孰能為田氏壻者。」莫對。鏐欲遣幼子傳球，傳球不可，鏐怒，將殺之。次子傳瓘請行，吳夫人泣曰：「奈何置兒虎口。」傳瓘曰：「紓國家之難，安敢愛身。」再拜而出，鏐泣送之。傳瓘從數人縋北門而下，頵與徐綰、許再思同歸宣州。鏐奪傳球內牙兵印。
越州客軍指揮使張洪以徐綰之黨自疑，帥步兵三百奔衢州，刺史陳璋納之。溫州將丁章逐刺史朱敖，敖奔福州。章據溫州，田頵遣使招之，道出衢州，陳璋聽其往還，錢鏐由是恨璋。
三年秋七月，睦州刺史陳詢叛錢鏐，舉兵攻蘭溪，鏐遣指揮使方永珍擊之。武安都指揮使杜建徽與詢連姻，鏐疑之，建徽不言。會詢親吏來奔，得建徽與詢書，皆勸戒之辭，鏐乃悅。建徽從兄建思譖建徽私蓄兵仗，謀作亂。鏐使人索之，建徽方食，使者直入臥內，建徽不顧，鏐以是益親重之。
冬十月，田頵叛楊行密，行密求兵於錢鏐鏐。遣方永珍屯潤州，從弟鎰屯宣州，又遣指揮使楊習攻睦州。田頵之叛事見《楊行密據淮南》。十一月，田頵敗，錢傳瓘歸杭州。
天祐元年春三月，楊行密遣錢傳璙及其婦並顧全武歸錢塘。
夏四月，鎮海、鎮東節度使越王錢鏐求封吳越王，朝廷不許。朱全忠為之言於執政，乃更封吳王。
冬十一月，錢鏐潛遣衢州羅城使葉讓殺刺史陳璋，事泄，十二月，璋斬讓而叛，降於楊行密。
昭宣帝天祐二年春正月，兩浙兵圍陳詢於睦州，楊行密遣西南招討使陶雅將兵救之。軍中夜驚士，卒多逾壘亡去，左右及裨將韓球奔告之，雅安臥不應，須臾自定，亡者皆還。錢鏐遣其從弟鎰及指揮使顧全武、王球御之，為雅所敗，擄鎰及球以歸。
夏四月，淮南將陶雅會衢、睦兵攻婺州，錢鏐遣其弟鏢將兵救之。秋八月，錢鏐遣方永珍救婺州。九月，淮南將陶雅、陳璋拔婺州，執刺史沈夏以歸。楊行密以雅為江南都招討使、歙婺衢睦觀察使，以璋為衢婺副招討使。璋攻暨陽，兩浙將方習敗之。習進攻婺州。十二月，陳詢不能守睦州，奔於廣陵，淮南招討使陶雅入據其城。
三年春正月，陶雅引兵還歙州，錢鏐復取睦州。庚辰，錢鏐如睦州。
陳璋聞陶雅歸歙，自婺州退保衢州。兩浙將方永珍等取婺州，進攻衢州。秋八月，兩浙圍衢州，衢州刺史陳璋告急於淮南，楊渥遣左廂馬步都虞候周本將兵迎璋。本至衢州，浙人解圍，陳於城下，璋帥眾歸於本，兩浙兵取衢州。呂師造曰：「浙人近我而不動，輕我也，請擊之。」本曰：「吾受命迎陳使君，今至矣，何為復戰。彼必有以待我也。」遂引兵還。本為之殿，浙人躡之，本中道設伏，大破之。
冬十二月乙酉，錢鏐表薦行軍司馬王景仁，詔以景仁領寧國節度使。是歲，吳楊渥怒宣州觀察使王茂章，以兵襲之，茂章奔兩浙，更名景仁。
後梁武帝開平元年春三月，鎮海、鎮東節度使吳王錢鏐遣其子傳璙、傳瓘討盧佶於溫州。夏四月，盧佶開錢傳璙等將至，將水軍拒之於青澳。錢傳瓘曰：「佶之精兵盡在於此，不可與戰。」乃自安固舍舟，間道襲溫州。戊午，溫州潰，擒佶斬之。吳王鏐以都監使吳璋為溫州制置使，命傳璙等移兵討盧約於處州。
鎮海節度判官羅隱說吳王鏐舉兵討梁，曰：「縱無成功，猶可退保杭、越，自為東帝，奈何交臂事賊，為終古之羞乎。」鏐始以隱為不遇於唐，必有怨心，及聞其言，雖不能用，心甚義之。
五月己卯，以吳王錢鏐為吳越王。盧約以處州降吳越。秋八月辛亥，以吳越王鏐兼淮南節度使，充本道招討制置使。
二年秋八月，吳越王鏐遣寧國節度使王景仁奉表詣大梁，陳取淮南之策。淮南遣周本、呂師造擊吳越，九月，圍蘇州。吳越將張仁保攻常州之東洲，拔之。淮南陳璋帥柴再用等復取東洲。
三年夏四月，淮南兵圍蘇州，推洞屋攻城，吳越將臨海孫琰置輪於竿首，垂緪投錐以揭之，攻者盡露，炮至則張網以拒之，淮南人不能克。吳越王鏐遣牙內指揮使錢鏢、行軍副使杜建徽等將兵救之。蘇州有水通城中，淮南張網綴鈴懸水中，魚鱉過皆知之。吳越遊奕都虞候司馬福欲潛行入城，故以竿觸網，敵聞鈴聲舉網，福因得過，凡居水中三日，乃得入城。由是城中號令與援兵相應，敵以為神。
吳越王鏐嘗遊府園，見園卒陸仁章樹藝有智而志之。及蘇州被圍，使仁章通信入城，果得報而返。鏐以諸孫畜之，累遷兩府軍糧都監使，卒獲其用。仁章，睦州人也。
辛亥，吳越兵內外合擊淮南兵，大破之，擒其將何朗等三十餘人，奪戰艦二百艘。周本夜遁，又追敗之於黃天蕩。鍾泰章將精兵二百為殿，多樹旗幟於菰蔣中，追兵不敢進而還。
冬十月，湖州刺史高澧叛附淮南，舉兵焚義和臨平鎮，吳越王鏐命指揮使錢鏢討之。
四年春二月，高澧求救於吳，吳常州刺史李簡等將兵應之，湖州將盛師友、沈行思閉城不內。澧帥麾下五千人奔吳。三月癸巳，吳越王鏐巡湖州，以錢鏢為刺史。
秋八月，吳越王鏐築捍海石塘，廣杭州城，大修臺館。由是錢塘富庶盛於東南。
幹化元年。湖州刺史錢鏢酗酒殺人，恐吳越王鏐罪之，冬十月辛亥朔，殺都監潘長、推官鍾安德奔於吳。二年秋七月甲寅，加吳越王鏐尚父。
均王幹化三年春三月，吳行營招討使李濤帥眾二萬出千秋嶺攻吳越衣錦軍，吳越王鏐以其子湖州刺史傳瓘為北面應援都指揮使以救之。睦州刺史傳璙為招討收復都指揮使，將水軍攻吳東洲，以分其兵勢。夏四月，千秋嶺道險狹，錢傳瓘使人伐木以斷吳軍之後而擊之，吳軍大敗，擄李濤及士卒三千餘人以歸。
五月，吳遣宣州副指揮使花虔將兵會廣德鎮遏使渦信屯廣德，將復寇衣錦軍，吳越錢傳瓘就攻之。六月，吳越錢傳瓘拔廣德，虐花虔、渦信以歸。
九月，吳越王鏐遣其子傳瓘、傳璙及大同節度使傳瑛攻吳常州，營於潘葑。徐溫曰：「浙人輕而怯。」帥諸將倍道赴之。至無錫，黑雲都將陳祐言於溫曰：「彼謂吾遠來罷倦，未能戰，請以所部乘其無備擊之。」乃自他道出敵後，溫以大軍當其前夾攻之，吳越大敗，斬獲甚眾。
貞明二年夏五月，吳越王鏐遣浙西安撫判官皮光業自建、汀、虔、郴、潭、嶽、荊南道入貢。秋七月，上嘉吳越王鏐貢獻之勤，壬戌，加鏐諸道兵馬元帥。朝議多言：「鏐之入貢利於市易，不宜過以名器假之」，翰林學士竇夢徵執麻以泣，坐貶蓬萊尉。
三年冬十月己亥，加吳越王鏐天下兵馬元帥。四年春三月，吳越王鏐初立元帥府，置官屬。
五年春三月，詔吳越王鏐大舉討淮南。鏐以節度副大使傳瓘為諸軍都指揮使，帥戰艦五百艘自東洲擊吳，吳遣舒州刺史彭彥章及裨將陳汾拒之。四月，錢傳瓘與彭彥章遇，傳瓘命每船皆載灰、豆及沙，乙巳，戰於狼山江。吳船乘風而進，傳瓘引舟避之，既過，自後隨之。吳回船與戰，傳瓘使順風揚灰，吳人不能開目。及船舷相接，傳瓘使布沙於已船，而散豆於吳船，豆為戰血所漬，吳人踐之皆僵仆。傳瓘因縱火焚吳船，吳兵大敗。彥章戰甚力，兵盡，繼之以木，身被數十創。陳汾按兵不救，彥章知不免，遂自殺。傳瓘俘吳裨將七十人，斬首千餘級，焚戰艦四百艘。吳人誅汾，籍沒家貲，以其半賜彥章家，稟其妻子終身。
秋七月，吳越王鏐遣錢傳瓘將兵三萬攻吳常州，吳都招討使徐溫帥諸將拒之，右雄武統軍陳璋以水軍下海門出其後。壬申，戰於無錫。會溫病熱，不能治軍，吳越攻中軍，飛矢雨集，鎮海節度判官陳彥謙遷中軍旗鼓於左，取貌類溫者擐甲冑，號令軍事，溫得少息。俄頃，疾稍間，出拒之。時久旱草枯，吳人乘風縱火，吳越兵亂，遂大敗，殺其將何逢、吳建，斬首萬級。傳瓘遁去，追至山南，覆敗之。陳璋敗吳越於香灣。
溫募生獲叛將陳紹者賞錢百萬，指揮使崔彥章獲之。紹勇而多謀，溫復使之典兵。
初，衣錦之役，吳馬軍指揮曹筠叛奔吳越，徐溫赦其妻子，厚遇之，遣間使告之曰：「使汝不得志而去，吾之過也。汝無以妻子為念。」及是役，筠復奔吳，溫自數昔日不用筠言者三，而不問筠去來之罪，歸其田宅，復其軍職。筠內愧而卒。
知誥請帥步卒二千，易吳越旗幟、鎧仗，躡敗卒而東襲取蘇州。溫曰：「爾策固善，然吾且求息兵，未暇如汝言也。」諸將皆以為吳越所恃者舟楫，今大旱，水道涸，此天亡之時也，宜盡步騎之勢一舉滅之。溫嘆曰：「天下離亂久矣，民困已甚，錢公亦未易可輕。若連兵不解，方為諸君之憂。今戰勝以懼之，戢兵以懷之，使兩地之民各安其業，君臣高枕，豈不樂哉。多殺何為。」遂引還。
吳越王鏐見何逢馬，悲不自勝，故將士心附之。寵姬鄭氏父犯法當死，左右為之請，鏐曰：「豈可以一婦人亂我法。」出其女而斬之。鏐自少在軍中，夜未常寐，倦極則就圓木小枕，或枕大鈴，寐熟輒欹而寤，名曰：「警枕」。置粉盤於臥內，有所記則書盤中，比老不倦。或寢方酣，外有白事者，今侍女振紙即寤。時彈銅丸於樓牆之外，以警直更者。嘗微行，夜叩北城門，吏不肯啓關，曰：「雖大王來，亦不可啓。」乃自他門入，明日，召北門吏厚賜之。
秋八月，吳徐溫遣使以吳王書解歸無錫之俘於吳越，吳越王鏐亦遣使請和於吳。自是吳國休兵息民，三十餘州民樂業者二十餘年。吳王及徐溫屢遺吳越王鏐書，勸鏐自王其國，鏐不從。
龍德元年春三月，吳人歸吳越王鏐從弟龍武統軍鎰於錢塘，鏐亦歸吳將李濤於廣陵。徐溫以濤為右雄武統軍，鏐以鎰為鎮海節度副使。
後唐莊宗同光元年春二月，梁主遣兵部侍郎崔協等冊命吳越王鏐為吳越國王。丁卯，鏐始建國，儀衛、名稱多如天子之制，謂所居曰宮殿，府署曰朝廷，教令下統內曰制敕，將吏皆稱臣，惟不改元，表疏首稱吳越國而不言軍。以清海節度使兼侍中傳瓘為鎮海、鎮東留後，總軍府事。置百官，有丞相、侍郎、郎中、員外郎、客省等使。
冬十二月，吳越王鏐以行軍司馬杜建徽為左丞相。
二年冬十月，吳越王鏐復修本朝職貢，壬午，帝因梁官爵而命之。鏐厚貢獻，並賂權要，求金印、玉冊、賜詔不名、稱國王。有司言：「故事惟天子用玉冊，王公皆用竹冊。又非四夷，無封國王者。」帝皆曲從鏐意。
三年秋八月丁亥，遣吏部侍郎李德休等賜吳越國王玉冊、金印、紅袍御衣。
閏十二月，吳越王鏐遣使者沈瑫致書，以受玉冊、封吳越國王告於吳。吳人以其國名與已同，不受書，遣瑫還。仍戒境上無得通吳越使者及商旅。
明宗天成元年春三月，吳越王鏐有疾，如衣錦軍，命鎮海、鎮東節度使留後傳瓘監國。吳徐溫遣使來問疾，左右勸鏐勿見。鏐曰：「溫陰狡，此名問疾，實使之覘我也。」強出見之。溫果聚兵欲襲吳越，聞鏐疾瘳而止。鏐尋還錢塘。是歲，吳越王鏐以中國喪亂，朝命不通，改元寶正。其後復通中國，乃諱而不稱。
三年秋八月，吳越王鏐欲立中子傳瓘為嗣，謂諸子曰：「各言汝功，吾擇多者而立之。」傳瓘兄傳璹、傳璙、傳璟皆推傳瓘，乃奏請以兩鎮授傳瓘。閏月丁未，詔以傳瓘為鎮海、鎮東節度使。
四年。吳越王鏐居其國，好自大，朝廷使者曲意奉之則贈遺豐厚，不然則禮遇疏薄。嘗遺安重誨書，辭禮頗倨。帝遣供奉官烏昭遇、韓玫使吳越，昭遇與玫有隙，使還，玫奏：「昭遇見鏐稱臣拜舞，謂鏐為殿下，及私以國事告鏐。」安重誨奏賜昭遇死。秋九月癸巳，制鏐以太師致仕，自餘官爵皆削之，凡吳越進奏官、使者、綱吏，令所在系治之。鏐令子傳瓘等上表訟冤，皆不省。
長興元年冬十月，錢鏐因朝廷冊閩王使者裴羽還，附表引咎，其子傳瓘及將佐屢為鏐上表自訴。癸卯，敕聽兩浙綱吏自便。
二年春三月乙酉，復以錢鏐為天下兵馬都元帥、尚父、吳越國王，遣監門上將軍張籛往諭旨，以向日致仕，安重誨矯制也。
三年春三月，吳越武肅王錢鏐寢疾，謂將吏曰：「吾疾必不起，諸兒愚懦，誰可為帥者。」眾泣曰：「兩鎮令公仁孝有功，孰不愛戴。」鏐乃悉出印鑰授傳瓘曰：「將吏推爾，宜善守之。」又曰：「子孫善事中國，勿以易姓廢事大之禮。」庚戌卒，年八十一。
傳瓘與兄弟同幄行喪，內牙指揮使陸仁章曰：「令公嗣先王霸業，將吏旦暮趨謁，當與諸公子異處。」乃命主者更設一幄，扶傳瓘居之，告將吏曰：「自今惟謁令公，禁諸公子從者無得妄入。」晝夜警衛，未嘗休息。鏐末年左右皆附傳瓘，獨仁章數以事犯之。至是傳瓘勞之，仁章曰：「先王在位，仁章不知事令公，今日盡節，猶事先王也。」傳瓘嘉嘆久之。
傳瓘既襲位，更名元瓘，兄弟名「傳。」者皆更為「元」。以遺命去國儀，用藩鎮法，除民田荒絕者租稅。命處州刺史曹仲達權知政事。置擇能院，掌選舉殿最，以浙西營田副使沈崧領之。
內牙指揮使富陽劉仁杞及陸仁章久用事，仁章性剛，仁杞好毀短人，皆為眾所惡。一日，諸將共詣府門請誅之，元瓘使從子仁俊諭之曰：「二將事先王久，吾方圖其功，汝曹乃欲逞私憾而殺之，可乎。吾為汝主，汝當稟吾命。不然，吾當歸臨安以避賢路。」眾懼而退。乃以仁章為衢州刺史，仁杞為湖州刺史。中外有上書告訐者，元瓘皆置不問，由是將吏輯睦。
秋七月己丑，加鎮海、鎮東節度使錢元瓘守中書令。
四年秋七月丁亥，賜錢元瓘爵吳王。元瓘於兄弟甚厚，其兄中吳、建武節度使元璙自蘇州入見，元瓘以家人禮事之，奉觴為壽曰：「此兄之位也，而小子居之，兄之賜也。」元璙曰：「先王擇賢而立之，君臣位定，元璙知忠順而已。」因相與對泣。
潞王清泰元年春正月甲午，以鎮海、鎮東節度使吳王元瓘為吳越王。
後晉高祖天福二年春二月，吳越王元瓘之弟順化節度使、同平章事元珦獲罪於元瓘，廢為庶人。初，吳越王鏐少子元王術　數有軍功，鏐賜之兵仗。及吳越王元瓘立，元王術　為土客馬步軍都指揮使、靜江節度使兼中書令，恃恩驕橫，增置兵仗至數千，國人多附之。元瓘忌之，使人諷元王術　請輸兵仗，出判溫州，元王術　不從。銅官廟吏告元王術　遣親信禱神，求主吳越江山，又為蠟丸從水竇出入，與兄元珦謀議。三月戊午，元瓘遣使者召元王術　宴宮中，既至，左右稱元王術　有刃墜於懷袖，即格殺之，並殺元珦。元瓘欲按諸將吏與元珦、元王術　交通者，從子仁俊諫曰：「昔光武克王郎，曹公破袁紹，皆焚其書疏以安反側，今宜效之。」元瓘從之。
夏四月，吳越王元瓘復建國，如同光故事。丙申，赦境內，立其子弘僔為世子。以曹仲達、沈崧、皮光業為丞相，鎮海節度判官林鼎掌教令。十一月戊辰，詔加吳越王元瓘天下兵馬副元帥，進封吳越國王。
四年秋八月己酉，以吳越王元瓘為天下兵馬元帥。
冬十月，吳越恭穆夫人馬氏卒。夫人，雄武軍節度使綽之女也。初，武肅王鏐禁中外畜聲妓，文穆王元瓘年三十餘無子，夫人為之請於鏐，鏐喜曰：「吾家祭祀，汝實主之。」乃聽元瓘納妾鹿氏，生弘僔、弘倧。許氏，生弘佐。吳氏，生弘俶。眾妾，生弘偡、弘億、弘儀、弘偓、弘仰、弘信：夫人撫視，慈愛如一。常置銀鹿於帳前，坐諸兒於上而弄之。
五年夏四月甲子，吳越孝獻世子弘僔卒。冬十月丁酉，加吳越王元瓘天下兵馬都元帥、尚書令。
六年秋七月，吳越府署火，宮室、府庫幾盡。吳越王元瓘驚懼，發狂疾。
八月，吳越文穆王元瓘寢疾，察內都監使章德安忠厚，能斷大事，欲屬以後事，語之曰：「弘佐尚少，當擇宗人長者立之。」德安曰：「弘佐雖少，羣下伏其英敏，願王勿以為念。」王曰：「汝善輔之，吾無憂矣。」德安，處州人也。辛亥，元瓘卒。
初，內牙指揮使戴惲為元瓘所親任，悉以軍事委之。元瓘養子弘侑乳母，惲妻之親也，或告惲謀立弘侑，德安祕不發喪，與諸將謀，伏甲士於幕下。壬子，惲入府，執而殺之，廢弘侑為庶人，復姓孫，幽之明州。是日，將吏以元瓘遺命，承製以鎮海、鎮東節度副大使弘佐為節度使，時年十四。九月庚申，弘佐即王位，命丞相曹仲達攝政。軍中言賜與不均，舉仗不受，諸將不能制。仲達親諭之，皆釋仗而拜。
弘佐溫恭，好書，禮士，躬勤政務，發摘姦伏，人不能欺。民有獻嘉禾者，弘佐問倉吏「今蓄積幾何。」對曰：「十年。」王曰：「然則軍食足矣，可以寬吾民。」乃命復其境內稅三年。
齊王開運二年冬十一月乙卯，吳越王弘佐誅內都監使杜昭達，己未，誅內牙上統軍使、明州刺史闞璠。昭達，建徽之孫也，與璠皆好貨。錢塘富人程昭悅以貨結二人，得侍弘佐左右。昭悅為人狡佞，王悅之，寵待逾於舊將，璠不能平。昭悅知之，詣璠頓首謝罪，璠責讓久之，乃曰：「吾始者決欲殺汝，今既悔過，吾亦釋然。」昭悅懼，謀去璠。璠專而愎，國人惡之者眾，王亦惡之。昭悅欲出璠於外，恐璠覺之，私謂右統軍使胡進思曰：「今欲除公及璠各為本州，島使璠不疑，可乎。」進思許之，乃以璠為明州刺史，進思為湖州刺史。璠怒曰：「出我於外，是棄我也。」進思曰：「老兵得大州，幸矣，不行何為。」璠乃受命。既而復以他故留進思。內外馬步都統軍使錢仁俊母，杜昭達之姑也。昭悅因譖璠、昭達謀奉仁俊作亂，下獄，鍛鍊成之。璠、昭達既誅，奪仁俊官，幽於東府。於是昭悅治闞、杜之黨，凡權位與已侔，意所忌者，誅放百餘人，國人畏之側目。胡進思重厚寡言，昭悅以為戇，故獨存之。昭悅收仁俊故吏慎溫其，使證仁俊之罪，拷掠備至，溫其堅守不屈。弘佐嘉之，擢為國官。溫其，衢州人也。
十二月，加弘佐東南面兵馬都元帥。
後漢高祖天福十二年。吳越內都監程昭悅多聚賓客，畜兵器，二月己卯，吳越王弘佐斬之，釋錢仁俊之囚。
夏六月，忠獻王弘佐卒，遺令以弘倧為鎮海、鎮東節度使。丙寅，弘倧襲位。秋七月，吳越王弘倧以其弟弘俶同參相府事。八月，制以錢弘倧為鎮海鎮東節度使兼中書令、吳越王。
十一月，吳越王弘倧大閱水軍，賞賜倍於舊。胡進思固諫，弘倧怒，投筆水中曰：「吾之財與士卒共之，奚多少之限邪。」
吳越王弘倧性剛嚴，憤忠獻王弘佐時容養諸將，政非已出，及襲位，誅杭、越侮法吏三人。
內牙統軍使胡進思恃迎立功，干預政事，弘倧惡之，欲授以一州，進思不可。進思有所謀議，弘倧數面折之。進思還家，設宗獻王位，被髮慟哭。民有殺牛者，吏按之，引人所市肉近千斤。弘倧問進思「牛大者肉幾何。」對曰：「不過三百斤。」弘倧曰：「然則吏妄也。」命按其罪，進思拜賀其明。弘倧曰：「公何能知其詳。」進思踧踖對曰：「臣昔未從軍，亦嘗從事於此。」進思以弘倧為知其素業，故辱之，益恨怒。進思建議遣李孺贇歸福州，及孺贇叛，弘倧責之，進思愈不自安。
弘倧與內牙指揮使何承訓謀逐進思，又謀於內都監使水丘昭券。昭券以為進思黨盛難制，不如容之，弘倧猶豫未決。承訓恐事泄，反以謀告進思。
十二月庚戌晦，弘倧夜宴將吏，進思疑其圖已，與其黨謀作亂，帥親兵百人，戎服執兵入見於天策堂曰：「老奴無罪，王何故圖之。」弘倧叱之不退，左右持兵者皆憤怒。弘倧猝愕不暇發言，趨入義和院。進思鎖其門，矯稱王命，告中外，云：「猝得風疾，傳位於同參相府事弘俶。」進思因帥諸將迎弘俶於私第，且召丞相元德昭。德昭至，立於簾外不拜，曰：「俟見新君。」進思亟出褰簾，德昭乃拜。
進思稱弘倧之命，承製授弘俶鎮海、鎮東節度使兼侍中。弘俶曰：「能全吾兄，乃敢承命。不然當避賢路。」進思許之，弘俶始視事。進思殺水丘昭券及進侍鹿光鉉。光鉉，弘倧之舅也。進思之妻曰：「他人猶可殺，昭券君子也，奈何害之。」
幹佑元年春正月壬戌，吳越王弘俶遷故王弘倧於錦衣軍私第，遣匡武都頭薛溫將親兵衛之，潛戒之曰：「若有非常處分，皆非吾意，當以死拒之。」
二月，吳越內牙指揮使何承訓復請誅胡進思及其黨。吳越王弘俶惡其反覆，且懼召禍，乙未，執承訓斬之。進思屢請殺廢王弘倧以絕後患，弘俶不許。進思詐以王命，密令薛溫害之。溫曰：「僕受命之日不聞此言，不敢妄發。」進思乃夜遣其黨方安等二人逾垣而入，弘倧闔戶拒之，大呼求救。溫聞之，率眾而入，斃安等於庭中，入告弘俶。弘俶大驚曰：「全吾兄，汝之力也。」弘俶畏忌進思，曲意下之。進思亦內憂懼，未幾疽發背卒，弘倧由是獲全。
八月乙未，以錢弘俶為吳越國王。
隱帝乾祐二年夏五月，吳越內牙都指揮使鈄淊，胡進思之黨也，或告其謀叛，辭連丞相弘億。吳越王弘俶不欲窮治，貶淊於處州。秋七月，吳越王弘俶以丞相弘億判明州。
冬十月壬午，加吳越王弘俶尚書令。吳越王弘俶募民能墾荒田者，勿收其稅，由是境內無棄田。或請糾民遺丁以增賦，仍自掌其事，弘俶杖之國門，國人皆悅。
三年冬十月丁未，以吳越王弘俶為諸道兵馬元帥。
後周太祖廣順元年夏四月，吳越王弘俶徙廢王弘倧居東府，為築宮室，治園圃娛悅之，歲時供饋甚厚。顯德元年秋七月丁丑，加吳越王錢弘俶天下兵馬都元帥。
世宗顯德二年十二月，吳越王弘俶遣元帥府判官陳彥禧入貢，帝以詔諭弘俶，使出兵擊唐。
三年春二月，吳越王弘俶遣兵屯境上以俟周命。蘇州營田指揮使陳滿言於丞相吳程曰：「周師南征，唐舉國驚擾，常州無備，易取也。」會唐主有詔撫安江陰吏民，滿告程云：「周詔書已至。」程為之言於弘俶，請亟發兵從其策。丞相元德昭曰：「唐大國，未可輕也。若我入唐境而周師不至，誰與併力，能無危乎。請姑俟之。」程固爭，以為時不可失，弘俶卒從程議。癸未，遣程督衢州刺史鮑修讓、中直都指揮使羅晟趨常州。程謂將士曰：「元丞相不欲出師。」將士怒，流言欲擊德昭。弘俶匿德昭於府中，令捕言者，嘆曰：「方出師而士卒欲擊丞相，不祥甚哉。」
癸巳，吳越王弘俶遣上直都指揮使路彥銖攻宣州，羅晟帥戰艦屯江陰。唐靜海制置使姚彥洪帥兵民萬人奔吳越。
唐僖宗中和元年秋八月，壽州屠者王緒與妹夫劉行全聚眾五百，盜據本州，月餘，復陷光州，自稱將軍，有眾萬餘人。蔡州節度使秦宗權表為光州刺史。固始縣佐王潮及弟審邽、審知皆以材氣知名，緒以潮為軍正，使典資糧，閱士卒，信用之。
四年。初，黃巢轉掠福建，建州人陳巖聚眾數千保鄉里，號「九龍軍」，福建觀察使鄭鎰奏為團煉副使。泉州刺史、左廂都虞候李連有罪，亡入溪洞，合眾攻福州，巖擊敗之。鎰畏巖之逼，表巖自代，冬十二月壬寅，以巖為福建觀察使。巖為治有威惠，閩人安之。
光啓元年春正月，秦宗權責租賦於光州刺史王緒，緒不能給。宗權怒，發兵擊之。緒懼，悉舉光、壽二州兵五千人，驅吏民渡江，以劉行全為前鋒，轉掠江、洪、虔州，是月陷汀、漳二州，然皆不能守也。
秋八月，王緒至漳州，以道險糧少，令軍中「無得以老弱自隨，犯者斬」。唯王潮兄弟扶其母董氏崎嶇從軍，緒召潮等責之曰：「軍皆有法，未有無法之軍。汝違吾令而不誅，是無法也。」三子曰：「人皆有母，未有無母之人。將軍奈何使人棄其母。」緒怒，命斬其母。三子曰：「潮等事母如事將軍，既殺其母，安用其子。請先母死。」將士皆為之請，乃舍之。
有望氣者謂緒曰：「軍中有王者氣。」於是緒見將卒有勇略逾已及氣質魁岸者皆殺之。劉行全亦死，眾皆自危，曰：「行全親也，且軍鋒之冠，猶不免，況吾屬乎。」行至南安，王潮說其前鋒將曰：「吾屬違墳墓，捐妻子，羈旅外鄉，為羣盜，豈所欲哉，乃為緒所迫脅故也。今緒猜刻不仁，妄殺無辜，軍中孑孑者受誅且盡。子鬚眉若神，騎射絕倫，又為前鋒，吾竊為子危之。」前鋒將執潮手泣，問計安出。潮為之謀，伏壯士數十人於篁竹中，伺緒至，挺劍大呼躍出，就馬上擒之，反縛以徇，軍中皆呼萬歲。潮推前鋒將為主，前鋒將曰：「吾屬今日不為魚肉，皆王君力也。夫以王君為主，誰敢先之。」相推讓數四，卒奉潮為將軍。緒嘆曰：「此子在吾網中不能殺，豈非天哉。」
潮引兵將還光州，約其屬，所過秋毫無犯。行及沙縣，泉州人張延魯等以刺史廖彥若貪暴，帥耆老奉牛酒遮道，請潮留為州將，潮乃引兵圍泉州。
二年秋八月，王潮拔泉州，殺廖彥若。潮聞福建觀察使陳巖威名，不敢犯福州境，遣使降之，巖表潮為泉州刺史。潮沈勇有智略，既得泉州，招懷離叛，均賦繕兵，吏民悅服。幽王緒於別館，緒慚，自殺。
昭宗大順二年。福建觀察使陳巖疾病，遣使以書召泉州刺史王潮，欲授以軍政，未至而巖卒。巖妻弟都將范暉諷將士推已為留後，發兵拒潮。
景福元年。范暉驕侈失眾心，王潮以從弟彥復為都統，弟審知為都監，將兵攻福州。民自請輸米餉軍，平湖洞及濱海蠻夷皆以兵船助之。
二年。王彥復、王審知攻福州，久不下。范暉求救於威勝節度董昌，昌與陳巖婚姻，發溫、臺、婺州兵五千救之。彥復、審知以城堅，援兵且至，士卒死傷多，白王潮，欲罷兵更圖後舉，潮不許。請潮自臨行營，潮報曰：「兵盡添兵，將盡添將，兵將俱盡，吾當自來。」彥復、審知懼，親犯矢石急攻之。五月，城中食盡，暉知不能守，夜以印授監軍，棄城走，援兵亦還。庚子，彥復等入城。辛丑，暉亡抵沿海都，為將士所殺。潮入福州，自稱留後，素服葬陳巖，以女妻其子延晦，厚撫其家。汀、建二州降，嶺、海間羣盜二十餘輩皆降潰。
冬十月戊戌，以泉州刺史王潮為福建觀察使。
幹寧三年秋九月庚辰，升福州為威武軍，以觀察使王潮為節度使。四年，威武節度使王潮弟審知為觀察副使，有過，潮猶加捶撻，
審知無怨色。潮寢疾，舍其子延興、延虹、延豐、延休，命審知知軍府事。十二月丁未，潮薨，審知以讓其兄泉州刺史審邽，審邽以審知有功，辭不受。審知自稱福建留後，表於朝廷。
光化元年春三月己丑，以王審知充威武留後。冬十月癸卯，以威武留後王審知為節度使。三年春二月壬申，加威武節度使王審知同平章事。後梁太祖開平元年夏五月己卯，以王審知兼侍中。
三年夏四月庚子，以王審知為閩王。
均王貞明六年。初，閩王審知承製加其從子泉州刺史延彬領平盧節度使。延彬治泉州十七年，吏民安之。會得白鹿及紫芝，僧浩源以為王者之符，延彬由是驕縱，密遣使浮海入貢，求為泉州節度使。事覺，審知誅浩源及其黨，黜延彬歸私第。
後唐莊宗同光三年夏五月，閩王審知寢疾，命其子節度副使延翰權知軍府事。冬十二月辛未，閩忠懿王審知卒，子延翰自稱威武留後。汀州民陳本聚眾三萬圍汀州，延翰遣右軍都監柳邕等將兵二萬討之。
明宗天成元年春正月，閩人破陳本，斬之。
三月辛酉，以威武節度副使王延翰為威武節度使。夏五月甲戌，加王延翰同平章事。冬十月，威武節度使、同平章事王延翰驕淫殘暴，己丑，自稱大
閩國王，立宮殿，置百官，威儀、文物皆仿天子之制，羣下稱之曰殿下。赦境內，追尊其父審知曰昭武王。
閩王延翰蔑棄兄弟，襲位才逾月，出其弟延鈞為泉州刺史。延翰多取民女以充後庭，採擇不已。延鈞上書極諫，延翰怒，由是有隙。父審知養子延稟為建州刺史，延翰與書，使之採擇，延稟覆書不遜，亦有隙。十二月，延稟、延鈞合兵襲福州。延稟順流先至，福州指揮使陳陶帥眾拒之，兵敗，陶自殺。是夜，延稟帥壯士百餘人趨西門，梯城而入，執守門者，發庫取兵仗。及寢門，延翰驚匿別室。辛卯旦，延稟執之，暴其罪惡，且稱延翰與妻崔氏共弒先王，告諭吏民，斬於紫宸門外。是日，延鈞至城南，延稟開門納之，推延鈞為威武留後。
二年春正月戊辰，王延稟還建州，王延鈞送之，將別，謂延鈞曰：「善守先人基業，勿煩老兄再下。」延鈞遜謝甚恭而色變。
夏五月癸丑，以威武留後王延鈞為本道節度使、守中書令、琅邪王。三年秋七月戊辰，以威武節度使王延鈞為閩王。冬十二月，閩王延鈞度民二萬為僧，由是閩中多僧。
四年冬十二月，奉國節度使、知建州王延稟稱疾，退居里第，請以建州授其子繼雄。庚子，詔以繼雄為建州刺史。
長興二年夏四月，閩奉國節度使兼中書令王延稟聞閩王延鈞有疾，以次子繼升知建州留後，帥建州刺史繼雄將水軍襲福州。癸卯，延稟攻西門，繼雄攻東門，延鈞遣樓船指揮使王仁達將水軍拒之。仁達伏甲舟中，僞立白幟請降，繼雄喜，屏左右，登仁達舟慰撫之。仁達斬繼雄，梟首於西門。延稟方縱火攻城，見之慟哭，仁達因縱兵擊之，眾潰，左右以斛舁延稟而走，甲辰，追擒之。延鈞見之曰：「果煩老兄再下」，延稟慚不能對。延鈞囚於別室，遣使者如建州招撫其黨。其黨殺使者，奉繼升及弟繼倫奔吳越。仁達，延鈞從子也。
五月，閩王延鈞斬王延稟於市，復其姓名曰周彥琛。遣其弟都教練使延政如建州撫慰吏民。
六月，閩王延鈞好神仙之術，道士陳守元、巫者徐彥林興盛韜共誘之作寶皇宮，極土木之盛，以守元為宮主。
冬十二月，閩陳守元等稱寶皇之命，謂閩王延鈞曰：「苟能避位受道，當為天子六十年。」延鈞信之，丙子，命其節度副使繼鵬權軍府事。延鈞避位受籙，道名玄錫。
三年春三月甲辰，閩王延鈞覆位。
夏六月，閩王延鈞謂陳守元曰：「為我問寶皇，既為六十年天子，後當何如？」明日，守元入白「昨夕奏章，得寶皇旨，當為大羅仙主。」徐彥等亦曰：「北廟崇順王嘗見寶皇，其言與守元同。」延鈞益自負，始謀稱帝。表朝廷，云：「錢鏐卒，請以臣為吳越王。馬殷卒，請以臣為尚書令。」朝廷不報，自是職貢遂絕。
四年春正月，閩人有言真封宅龍見者，閩王延鈞更命其宅曰龍躍宮。遂詣寶皇宮受冊，備儀衛，入府，即皇帝位，國號大閩，大赦，改元龍啓，更名璘。追尊父、祖，立五廟。以其僚屬李敏為左僕射、門下侍郎，其子節度副使繼鵬為右僕射、中書侍郎，並同平章事。以親吏吳勖為樞密使。唐冊禮使裴傑、程侃適至海門，閩主以傑為如京使，侃固求北還，不許。閩主自以國小地僻，常謹事四鄰，由是境內差安。
夏四月，閩主璘立子繼鵬為福王，充寶皇宮使。五月，閩地震，閩主璘避位修道，命福王繼鵬權總萬機。初，閩王審知性節儉，府舍皆庳陋。至是大作宮殿，極土木之盛。
秋七月戊子，閩主璘復位。初，福建中軍使薛文傑性巧佞，璘喜奢侈，文傑以聚斂求媚，璘以為國計使，親任之。文傑陰求富民之罪，籍沒其財，被榜捶者胸背分受，仍以銅器火熨之。建州土豪吳光入朝，文傑利其財，求其罪，將治之。光怨怒，帥其眾且萬人叛奔吳。
九月，閩內樞密使薛文傑說閩主抑挫諸宗室。從子繼圖不勝忿，謀反，坐誅，連坐者千餘人。
閩俗好鬼神，巫盛韜等皆有寵。薛文傑言於閩主曰：「陛下左右多奸臣，非質諸鬼神，不能知也。盛韜善視鬼，宜使察之。」閩主從之。文傑惡樞密吳勖，勖有疾，文傑省之，曰：「主上以公久疾，欲罷公近密，僕言公但小苦頭痛耳，將愈矣。主上或遣使來問，慎勿以他疾對也。」勖許諾。明日，文傑使韜言於閩主曰：「適見北廟崇順王訊吳勖謀反，以銅釘釘其腦，金椎擊之。」閩主以告文傑，文傑曰：「未可信也，宜遣使問之。」果以頭痛對，即收下獄，遣文傑及獄吏雜治之，勖自誣服，並其妻子誅之。由是國人益怒。
吳光請兵於吳，吳信州刺史蔣延徽不俟朝命，引兵會光攻建州。閩主遣使求救於吳越。十一月，閩主尊魯國夫人黃氏為皇太后。
十二月，閩主改福州為長樂府。親從都指揮使王仁達有擒王延稟之功，性慷慨，言事無所避，閩主惡之。嘗私謂左右曰：「仁達智有餘，吾猶能御之，非少主臣也。」至是，竟誣以叛，族誅之。
潞王清泰元年春正月，吳蔣延徽敗閩兵於浦城，遂圍建州。閩主璘遣上軍使張彥柔、驃騎大將軍王延宗將兵萬人救建州。延宗軍及中塗，士卒不進，曰：「不得薛文傑，不能討賊。」延宗馳使以聞，國人震恐。太后及福王繼鵬泣謂璘曰：「文傑盜弄國權，枉害無辜，上下怨怒久矣。今吳兵深入，士卒不進，社稷一旦傾覆，留文傑何益。」文傑亦在側，互陳利害。璘曰：「吾無如卿何，卿自為謀。」文傑出，繼鵬伺之於啓聖門外，以笏擊之仆地，檻車送軍前，市人爭持瓦礫擊之。文傑善術數，自雲過三日則無患。部送者聞之，倍道兼行，二日而至。士卒見之踴躍，臠食之。閩主亟遣赦之，不及。初，文傑以古制檻車疏闊，更為之，形如木匱，攢以鐵鋩，內向，動輒觸之。車成，文傑首自入焉。並誅盛韜。
蔣延徽攻建州垂克，徐知誥以延徽吳太祖之壻，與臨川王濛素善，恐其克建州奉濛以圖興復，遣使召之。延徽亦聞閩兵及吳越兵將至，引兵歸。閩人追擊，敗之，士卒死亡甚眾，歸罪於都虞候張重進，斬之。知誥貶延徽為右威衛將軍，遣使求好於閩。
二年春正月，閩主立淑妃陳氏為皇后。初，閩主兩娶劉氏，皆士族，美而無寵。陳後，本閩太祖侍婢金鳳也，陋而淫，閩主嬖之，以其族人守恩、匡勝為殿使。
夏六月，閩福王繼鵬私於宮人李春燕，繼鵬請之於陳後，後白閩主而賜之。
初，閩主有幸臣曰歸守明，出入臥內。閩主晚年得風疾，陳後與守明及百工院使李可殷私通，國人皆惡之，莫敢言。可殷嘗譖皇城使李仿於閩主，後族陳匡勝無禮於福王繼鵬，仿及繼鵬皆恨之。閩主疾甚，繼鵬有喜色。仿以閩主為必不起，冬十月己卯，使壯士數人持白挺擊李可殷，殺之，中外震驚。庚辰，閩主疾少間，陳後訴之。閩主力疾視朝，詰可殷死狀，仿懼而出，俄頃，引部兵鼓譟入宮。閩主聞變，匿於九龍帳下，亂兵刺之而出。閩主宛轉未絕，宮人不忍其苦，為絕之。仿與繼鵬殺陳後、陳守恩、陳匡勝、歸守明及繼鵬弟繼韜，繼韜素與繼鵬相惡故也。辛巳，繼鵬稱皇太后令監國，是日，即皇帝位，更名昶。諡其父曰齊肅明孝皇帝，廟號惠宗。既而自稱權知福建節度事，遣使奉表於唐。大赦境內。立李春燕為賢妃。
初，閩惠宗娶漢主女清遠公主，使宦者閩清林延遇置邸於番禺，專掌國信。漢主賜以大第，稟賜甚厚，數問以閩事。延遇不對，退謂人曰：「去閩語閩，去越語越，處人宮禁，可如是乎。」漢主聞而賢之，以為內常侍，使鉤校諸司事。延遇聞惠宗遇弒，求歸，不許，素服向其國三日哭。
閩皇城使、判六軍諸衛李仿專制朝政，陰養死士，閩主昶與拱晨指揮使林延皓等圖之。延皓等詐親附仿，仿待之不疑。十一月壬子，仿入朝，延皓等伏衛士數百於內殿，執斬之，梟首朝門。仿部兵千餘持白梃攻應天門，不克，焚啓聖門，奪仿首奔吳越。詔暴仿弒君及殺繼韜等罪，告諭中外。以建王繼嚴權判六軍諸衛，以六軍判官永泰葉翹為內宣徽使參政事。
翹博學質直，閩惠宗擢為福王友，昶以師傅禮待之，多所裨益，宮中謂之「國翁」。昶既嗣位，驕縱，不與翹議國事。一旦，昶方視事，翹衣道士服過庭中趨出，昶召還，拜之，曰：「軍國事殷，久不接對，孤之過也。」翹頓首曰：「老臣輔導無狀，致陛下即位以來，無一善可稱。願乞骸骨。」昶曰：「先帝以孤屬公，政令不善，公當極言，奈何棄孤去。」厚賜金帛，慰諭令復位。昶元妃梁國夫人李氏，同平章事敏之女，昶嬖李春燕待夫人甚薄。翹諫曰：「夫人先帝之甥，聘之以禮，奈何新愛而棄之。」昶不從，由是疏之。未幾覆上書言事，昶批其紙尾曰：「一葉隨風落御溝」，遂放歸永秦，以壽終。
十二月，閩主賜洞真先生陳守元號「天師」，信重之，乃至更易將相、刑罰、選舉皆與之議。守元受賂請託，言無不從，其門如市。
後晉高祖天福元年春三月，閩主昶改元通文，立賢妃李氏為皇后，尊皇太后曰太皇太后。
二年夏四月，閩主作紫微宮，飾以水晶，土木之盛，倍於寶皇宮。又遣使散詣諸州，伺人隱匿。
夏六月，方士言於閩主，雲有白龍夜見螺峯，閩主作白龍寺。時百役繁興，用度不足，閩主謂吏部侍郎判三司候官蔡守蒙曰：「聞有司除官皆受賂，有諸。」對曰：「浮言無足信也。」閩主曰：「朕知之久矣。今以委卿，擇賢而授，不肖及罔冒者勿拒，第令納賂，籍而獻之。」守蒙素廉，以為不可。閩主怒，守蒙懼而從之，自是除官但以貨多寡為差。閩主又以空名堂牒使醫工陳究賣官於外，專務聚斂，無有盈厭。又詔民有隱年者杖背，隱口者死，逃亡者族。果、菜、雞、豚，皆重征之。
冬十月，閩主命其弟威武節度使繼恭上表告嗣位於晉，且請置邸於都下。
三年冬十一月丙午，以閩主昶為閩國王，以左散騎常侍盧損為冊禮使，賜昶赭袍。戊申，以威武節度使王繼恭為臨海郡王。閩主聞之，遣進奏官林恩白執政，以既襲帝號，辭冊命及使者。閩諫議大夫黃諷以閩主淫暴，與妻子辭訣入諫。閩主欲杖之，諷曰：「臣若迷國不忠，死亦無怨，直諫被杖，臣不受也。」閩王怒，黜為民。
四年春二月，盧損至福州，閩主稱疾不見，命弟繼恭主之。遣其禮部員外郎鄭元弼奉繼恭表，隨損入貢。閩主不禮於損，有士人林省鄒私謂損曰：「吾主不事其君，不愛其親，不恤其民，不敬其神，不睦其鄰，不禮其賓，其能久乎。餘將僧服而北逃，會當相見上國耳。」
閩主忌其叔父前建州刺史延武、戶部尚書延望才名，巫者林興與延武有怨，託鬼神語，云：「延武、延望將為變。」閩主不復詰，使興帥壯士就第殺之，並其五子。
閩主用陳守元言，作三清殿于禁中，以黃金數千斤鑄寶皇大帝、天尊、老君像，晝夜作樂，焚香禱祀，求神丹。政無大小，皆林興傳寶皇命決之。
閩判六軍諸衛建王繼嚴得士心，閩主忌之，六月，罷其兵柄，更名繼裕。以弟繼鏞判六軍，去「諸衛。」字。
林興詐覺，流泉州。望氣者言宮中有災，乙未，閩主徙居長春宮。
初，閩惠宗以太祖元從為拱宸、控鶴都，及康宗立，更募壯士二千人為腹心，號「宸衛都」，祿賜皆厚於二都。或言二都怨望，將作亂，閩主欲分隸漳、泉二州，二都益怒。閩主好為長夜之飲，強羣臣酒，醉則令左右伺其過失。從弟繼隆醉失禮，斬之。屢以猜怒誅宗室，叔父左僕射、同平章事延羲陽為狂愚以避禍，閩主賜以道士服，置武夷山中，尋復召還，幽於私第。
閩主數侮拱宸、控鶴軍使永泰朱文進、光山連重遇，二人怨之。會北宮火，求賊不獲，閩主命重遇將內外營兵掃除餘燼，日役萬人，士卒甚苦之。又疑重遇知縱火之謀，欲誅之。內學士陳郯私告重遇。辛巳夜，重遇入直，帥二都兵焚長春宮以攻閩主，使人迎延羲於瓦礫中，呼萬歲，復召外營兵共攻閩主。獨宸衛都拒戰，閩主乃與李後如宸衛都。比明，亂兵焚宸衛都，宸衛都戰敗，餘眾千餘人，奉閩主及李後出北關，至梧桐嶺，眾稍逃散。延羲使兄子前汀州刺史繼業將兵追之，及於村舍。閩主素善射，引弓殺數人。俄而追兵雲集，閩主知不免，投弓謂繼業曰：「卿臣節安在。」繼業曰：「君無君德，臣安得有臣節。新君叔父也，舊君昆弟也，孰親孰疏。」閩主不復言。繼業與之俱還，至陁莊，飲以酒，醉而縊之，並李後及諸子王繼恭皆死。宸衛餘眾奔吳越。
延羲自稱威武節度使、閩國王，更名曦，改元永隆，赦繫囚，頒賚中外。以宸衛弒閩主赴於鄰國，諡閩主曰：「聖神英睿文明廣武應道大弘孝皇帝」，廟號康宗。遣商人間道奉表稱藩於晉，然其在國置百官皆如天子之制，以太子太傅致仕李真為司空兼中書侍郎、同平章事。
連重遇之攻康宗也，陳守元在宮中，易服色將逃，兵人殺之。重遇執蔡守蒙，數以賣官之罪而斬之。閩主曦既立，遣使誅林興於泉州。
冬十月庚戌，閩主康宗所遣使者鄭元弼至大梁。康宗遺執政書曰：「閩國一從興運，久歷年華，見北辰之帝座頻移，致東海之風帆多阻。」又求用敵國禮致書往來。帝怒其不遜，壬子，詔卻其貢物及福建諸州綱運，並令元弼及進奏官林恩部送速歸。兵部員外郎李知損上言：「王昶僭慢，宜執留使者，籍沒其貨。」乃下元弼、恩獄。
十二月，閩主作新宮，徙居之。
五年春正月，帝引見閩使鄭元弼等。元弼曰：「王昶蠻夷之君，不知禮義，陛下得其善言不足喜，惡言不足怒。臣將命無狀，願伏鈇鑕以贖昶罪。」帝憐之，辛未，詔釋元弼等。
閩王曦既立，驕淫苛虐，猜忌宗族，多尋舊怨。其弟建州刺史延政數以書諫之，曦怒，復書罵之。遣親吏葉翹監建州軍，教練使杜漢崇監南鎮軍，二人爭捃延政陰事告於曦，由是兄弟積相猜恨。一日，翹與延政議事不葉，翹訶之曰：「公反邪。」延政怒，欲斬翹，翹奔南鎮。延政發兵就攻之，敗其戍兵，翹、漢崇奔福州西鄙，戍兵皆潰。
二月，曦遣統軍使潘師逵、吳行真將兵四萬擊延政。師逵軍於建州城西，行真軍於城南，皆阻水置營，焚城外廬舍。延政求救於吳越，壬戌，吳越王元瓘遣寧國節度使、同平章事仰仁詮、內都監使薛萬忠將兵四萬救之。丞相林鼎諫，不聽。三月戊辰，師逵分兵三千，遣都軍使蔡弘裔將之出戰，延政遣其將林漢徹等敗之於茶山，斬首千餘級。
丁丑，王延政募敢死士千餘人，夜涉水，潛入潘師逵壘，因風縱火，城上鼓譟以應之，戰棹都頭建安陳誨殺師逵，其眾皆潰。戊寅，引兵欲攻吳行真寨，建人未涉水，行真及將士棄營走，死者萬人。延政乘勝取永平、順昌二城。自是建州之兵始盛。
夏四月，吳越仰仁詮等兵至建州，王延政以福州兵已敗去，奉牛酒犒之，請班師。仁詮等不從，營於城之西北。延政懼，復遣使乞師於閩王，閩王以泉州刺史王繼業為行營都統，將兵二萬救之。且移書責吳越，遣輕兵絕吳越糧道。會久雨，吳越軍食盡，五月，延政遣兵出擊，大破之，俘斬以萬計。癸未，仁銓等夜遁。
唐主遣客省使尚全恭如閩，和閩王曦及王延政。六月，延政遣牙將及女奴持誓書及香爐至福州，與曦盟於宣陵，然兄弟相猜恨猶如故。
閩王曦因商人奉表自理，十一月甲申，以曦為威武節度使兼中書令，封閩國王。
六年春正月，王延政城建州，周二十里，請於閩王曦，欲以建州為威武軍，自為節度使。曦以威武軍福州也，乃以建州為鎮安軍，以延政為節度使，封富沙王。延政改鎮安曰鎮武而稱之。
夏四月，閩主曦以其子亞澄同平章事、判六軍諸衛。曦疑其弟汀州刺史延喜與延政通謀，遣將軍許仁欽以兵三千如汀州，執延喜以歸。
夏六月，閩王曦聞王延政以書招泉州刺史王繼業，召繼業還，賜死於郊外，殺其子於泉州。初，繼業為汀州刺史，司徒兼門下侍郎、同平章事楊沂豐為士曹參軍，與之親善。或告沂豐與繼業通謀，沂豐方侍宴，即收下獄，明日斬之，夷其族。沂豐，涉之從弟也，時年八十餘，國人哀之。自是宗族、勳舊相繼被誅，人不自保。諫議大夫黃峻舁櫬詣朝堂極諫，曦曰：「老物狂發矣。」貶漳州司戶。
曦淫侈無度，資用不給，謀於國計使南安陳匡範，匡範請日進萬金。曦悅，加匡範禮部侍郎，匡范增算商賈數倍。曦宴羣臣，舉酒屬匡範曰：「明珠美玉，求之可得，如匡範人中之寶，不可得也。」未幾，商賈之算不能足日進，貸諸省務錢以足之，恐事覺，憂悸而卒，曦祭贈甚厚。諸省務以匡範貸帖聞，曦大怒，斫棺，斷其屍棄水中。以連江人黃紹頗代為國計使。紹頗請「令欲仕者，自非蔭補，皆聽輸錢即授之，以資望高下及州縣戶口多寡定其直，自百緡至千緡。」從之。
秋七月，閩主曦自稱大閩皇，領威武節度使，與王延政治兵相攻，互有勝負。福、建之間，暴骨如莽。鎮武節度判官晉江潘承祐屢請息兵修好，延政不從。閩主使者至，延政大陳甲卒以示之，對使者語甚悖慢。承祐長跪切諫，延政怒，顧左右曰：「判官之肉可食乎。」承祐不顧，聲色愈厲。
閩主曦惡泉州刺史王繼嚴得眾心，既罷，歸酖殺之。
九月，閩主曦以其子琅邪王亞澄為威武節度使兼中書令，改號長樂王。
冬十月，閩主曦即皇帝位，王延政自稱兵馬元帥。閩同平章事李敏卒。
七年春正月，閩主曦立皇后李氏，同平章事真之女也，嗜酒剛愎，曦寵而憚之。三月，閩主曦立長樂王亞澄為閩王。
夏六月，閩富沙王延政圍汀州。閩主曦發漳、泉兵五千救之。又遣其將林守亮入尤溪，大明宮使黃敬忠屯尤口，欲乘虛襲建州，國計使黃紹頗將步卒八千，為二軍聲援。秋七月，閩富沙王延政攻汀州，四十二戰，不克而歸。其將包洪實、陳望將水軍以御福州之師。丁酉，遇於尤口。黃敬忠將戰，佔者言時刻未利，按兵不動。洪實等引兵登岸，水陸夾攻之，殺敬忠，俘斬二千級，林守亮、黃紹頗皆遁歸。
八月，閩主曦遣使以手詔及金器九百、錢萬緡、將吏敕告六百四十通，求和於富沙王延政，延政不受。
丙寅，閩主曦宴羣臣於九龍殿。從子繼柔不能飲，強之。繼柔私減其酒，曦怒，並客將斬之。
閩主曦以同平章事候官餘廷英為泉州刺史。廷英貪穢，掠人女子，詐稱受詔採擇以備後宮。事覺，曦遣御史按之。廷英懼，詣福州自歸，曦詰責，將以屬吏。廷英退，獻買宴錢萬緡。曦悅，明日召見，謂曰：「宴已買矣，皇后貢物安在。」廷英復獻錢於李後，乃遣歸泉州。自是諸州皆別貢皇后物。未幾，復召廷英為相。
閩鹽鐵使、右僕射李仁遇，敏之子，閩主曦之甥也，年少，美姿容，得幸於曦。十二月，以仁遇為左僕射兼中書侍郎，翰林學士、吏部侍郎李光準為中書侍郎兼戶部尚書，並同平章事。
曦荒淫無度，嘗夜宴，光準醉忤旨，命執送都市斬之。吏不敢殺，繫獄中。明日，視朝，召復其位。是夕，又宴，收翰林學士周維嶽下獄。吏拂榻待之，曰：「相公昨夜宿此，尚書勿憂。」醒而釋之。他日，又宴，侍臣皆以醉去，獨維嶽在。曦曰：「維嶽身甚小，何飲酒之多。」左右或曰：「酒有別腸，不必長大。」曦欣然，命捽維嶽下殿，欲剖視其酒腸。或曰：「殺維嶽，無人復能侍陛下劇飲者。」乃舍之。
齊王天福八年春二月，閩富沙王延政稱帝於建州，國號大殷，大赦，改元天德。以將樂縣為鏞州，延平鎮為鐔州。立皇后張氏。以節度判官潘承祐為吏部尚書，節度巡官建陽楊思恭為兵部尚書。未幾，以承祐同平章事，思恭遷僕射、錄軍國事。延政服赭袍視事，然牙參及接鄰國使者，猶如藩鎮禮。殷國小民貧，軍旅不息。楊思恭以善聚斂得幸，增田畝山澤之稅，至於魚、鹽、蔬、果無不倍徵，國人謂之「楊剝皮」。
三月，閩主曦納金吾使尚保殷之女，立為賢妃。妃有殊色，曦嬖之。醉中，妃所欲殺則殺之，所欲宥則宥之。殷將陳望等攻閩福州，入其西郛，既而敗歸。
夏五月，殷吏部尚書、同平章事潘承祐上書陳十事，大指言：「兄弟相攻，逆傷天理，一也。賦斂煩重，力役無節，二也。發民為兵，羈旅愁怨，三也。楊思恭奪人衣食，使歸怨於上，羣臣莫敢言，四也。疆土狹隘，多置州縣，增吏困民，五也。除道裹糧，將攻臨汀，曾不憂金陵、錢塘承虛相襲，六也。括高貲戶，財多者補官，逋負者被刑，七也。延平諸津，徵果、菜、魚、米，獲利至微，斂怨甚大，八也。與唐、吳越為鄰，即位以來，未嘗通使，九也。宮室臺榭，營建無度，十也。」殷王延政大怒，削承祐官爵，勒歸私第。
初，閩主曦侍康宗宴，會新羅獻寶劍，康宗舉以示同平章事王倓曰：「此何所施。」倓對曰：「斬為臣不忠者。」時曦已蓄異志，凜然變色。至是，宴羣臣，復有獻劍者，曦命發倓冢，斬其屍。校書郎陳光逸謂其友曰：「主上失德，亡無日矣，吾欲死諫。」其友止之，不從，上書陳曦大惡五十事。曦怒，命衛士鞭之數百，不死，以繩系其頸，懸諸庭樹，久之乃絕。
閩主嘗嫁其女，取班簿閱視之，朝士有不賀者十二人，皆杖之於朝堂。以御史中丞劉贊不舉劾，亦將杖之，贊義不受辱，欲自殺。諫議大夫鄭元弼諫曰：「古者刑不上大夫。中丞儀刑百僚，豈宜加之箠楚。」曦正色曰：「卿欲效魏徵邪。」元弼曰：「臣以陛下為唐太宗，故敢效魏徵。」曦怒稍解，乃釋贊，贊竟以憂卒。
開運元年春正月，唐主遣使遺閩主曦及殷主延政書，責以兄弟尋戈。曦復書，引周公誅管、蔡，唐太宗誅建成、元吉為比。延政復書，斥唐主奪楊氏國。唐主怒，遂與殷絕。
閩拱宸都指揮使朱文進、合門使連重遇既弒康宗，常懼國人之討，相與結婚以自固。閩主曦果於誅殺，嘗遊西園，因醉殺控鶴指揮使魏從朗。從朗，朱、連之黨也。又嘗酒酣，誦白居易詩「惟有人心相對間，咫尺之情不能料」，因舉酒屬二人。二人起，流涕再拜，曰：「臣子事君父，安有他志。」曦不應，二人大懼。
李後妒尚賢妃之寵，欲殺曦而立其子亞澄，使人告二人曰：「主上殊不平於二公，奈何。」會後父李真有疾，乙酉，曦如真第問疾。文進、重遇使拱宸馬步使錢達弒曦於馬上，召百官集朝堂，告之曰：「太祖昭武皇帝光啓閩國，今子孫淫虐，荒墜厥緒。天厭王氏，宜更擇有德者立之。」眾莫敢言，重遇乃推文進升殿，被袞冕，帥羣臣北面再拜稱臣。文進自稱閩主，悉收王氏宗族延喜以下少長五十餘人，皆殺之。葬閩主曦，諡曰睿文廣武明聖元德隆道大孝皇帝，廟號景宗。以重遇總六軍。禮部尚書、判三司鄭元弼抗辭不屈，黜歸田裡，將奔建州，文進殺之。文進下令，出宮人，罷營造，以反曦之政。
殷主延政統軍使吳成義將兵討文進，不克。
文進加樞密使鮑思潤同平章事，以羽林統軍使黃紹頗為泉州刺史，左軍使程文緯為漳州刺史。汀州刺史同安許文稹舉郡降之。
夏四月，朱文進遣使如唐，唐主囚其使，將伐之，會天暑疾疫而止。
秋八月，朱文進自稱威武留後、權知閩國事，遣使奉表稱藩於晉。癸丑，以文進為威武節度使，知閩國事。
冬十月，殷主延政遣其將陳敬佺以兵三千屯尤溪及古田，盧進以兵二千屯長溪。泉州散員指揮使桃林留從效謂同列王忠順、董思安、張漢思曰：
「朱文進屠滅王氏，遣腹心分據諸州。吾屬世受王氏恩，而交臂事賊，一旦富沙王克福州，吾屬死有餘愧。」眾以為然。十一月，從效等各引軍中所善壯士，夜飲於從效之家，從效紿之曰：「富沙王已平福州，密旨令吾屬討黃紹頗。吾觀諸君狀貌，皆非久處貧賤者。從吾言，富貴可圖。不然，禍且至矣。」眾皆踴躍，操白挺，逾垣而入，執紹頗，斬之。從效持州印詣王繼勳第，請主軍府。從效自稱平賊統軍使，函紹頗首，遣副兵馬使臨淮陳洪進齎詣建州。
洪進至尤溪，福州戍兵數千遮道。洪進紿之曰：「義師已誅朱福州，吾倍道逆嗣君於建州，爾輩尚守此何為乎。」以紹頗首示之，眾遂潰，大將數人從洪進詣建州。延政以繼勳為侍中、泉州刺史，從效、忠順、思安、洪進皆為都指揮使。漳州將程謨聞之，立殺刺史程文緯，立王繼成權州事。繼勳、繼成，皆延政從子也，朱文進之滅王氏，二人以疏遠獲全。
汀州刺史許文稹，奉表請降於殷。十二月癸丑，加朱文進同平章事，封閩國王。
朱文進聞黃紹頗死，大懼，以重賞募兵二萬，遣統軍使林守諒、內客省使李廷鍔將之攻泉州，鉦鼓相聞五百里。殷主延政遣大將軍杜進將兵二萬救泉州，留從效開門與福州兵戰，大破之，斬守諒，執廷鍔。延政遣統軍使吳成義帥戰艦千艘攻福州，朱文進遣子弟為質於吳越以求救。
初，唐翰林待詔臧循與樞密副使查文徽同鄉里，循常為賈人，習福建山川，為文徽畫取建州之策。文徽表請用兵擊王延政，國人多以為不可。唐主以文徽為江西安撫使，循行境上，覘其可否。文徽至信州，奏言攻之必克。唐主以洪州營屯都虞候邊鎬為行營招討諸軍都虞候，將兵從文徽伐殷。文徽自建陽進屯蓋竹，聞泉、漳、汀三州皆降於殷。殷將張漢真自鏞州將兵八千將至，文徽懼，退保建陽。臧循屯邵武、邵武民導殷兵襲破循軍，執循送建州，斬之。
閏月，殷吳成義聞有唐兵，詐使人告福州吏民曰：「唐助我討賊臣，大兵今至矣。」福人益懼。乙未，朱文進遣同平章事李光準等奉國寶於殷。
丁酉，福州南廊承旨林仁翰謂其徒曰：「吾曹世事王氏，今受制賊臣，富沙王至，何面見之。」帥其徒三十人被甲趣連重遇第，重遇方嚴兵自衛，三十人者望之，稍稍遁去。仁翰執槊直前刺重遇，殺之，斬其首以示眾曰：「富沙王且至，汝輩族矣。今重遇已死，何不亟取文進以贖罪。」眾踴躍從之，遂斬文進，迎吳成義入城，函二首送建州。
二年春正月，閩之故臣共迎殷主延政，請歸福州，改國號曰閩。延政以方有唐兵，未暇徙都，以從子門下侍郎、同平章事繼昌都督南都內外諸軍事，鎮福州。以飛捷指揮使黃仁諷為鎮遏使，將兵衛之。
林仁翰至福州，閩主賞之甚薄，仁翰未嘗自言其功。發南都侍衛及兩軍甲士萬五千人詣建州以拒唐。
二月，唐查文徽表求益兵，唐主以天威都虞候何敬洙為建州行營招討馬步都指揮使，將軍祖全恩為應援使，姚鳳為都監，將兵數千會攻建州，自崇安進屯赤嶺。閩主延政遣僕射楊思恭、統軍使陳望將兵萬人拒之，列柵水南，旬餘不戰，唐人不敢逼。思恭以延政之命督望戰，望曰：「江、淮兵精，其將習武事。國之安危，系此一舉，不可不萬全而後動。」思恭怒曰：「唐兵深侵，陛下寢不交睫，委之將軍。今唐兵不出數千，將軍擁眾萬餘，不乘其未定而擊之，有如唐兵懼而自退，將軍何面目見陛下乎。」望不得已，引兵涉水與唐戰，全恩等以大軍當其前，使奇兵出其後，大破之。望死，思恭僅以身免。延政大懼，嬰城自守，召董思安、王忠順使將泉州兵五千詣建州，分守要害。
初，光州人李仁達仕閩為元從指揮使，十五年不遷職。閩主曦之世，叛奔建州，閩主延政以為將。及朱文進弒曦，復叛奔福州，陳取建州之策。文進惡其反覆，黜居福清。浦城人陳繼珣亦叛閩主延政奔福州，為曦畫策取建州，曦以為著作郎。及延政得福州，二人皆不自安。
王繼昌闇弱嗜酒，不恤將士，將士多怨。仁達潛入福州，與繼珣說黃仁諷曰：「今唐兵乘勝，建州孤危。富沙王不能保建州，安能保福州。昔王潮兄弟，光山布衣耳，取福建如反掌。況吾輩乘此機會，自圖富貴，何患不如彼乎。」仁諷然之。是夕，仁達等引甲士突入府舍，殺繼昌及吳成義。
仁達欲自立，恐眾心未服，以雪峯寺僧卓巖明素為眾所重，乃言：「此僧目重瞳子，手垂過膝，真天子也。」相與迎之。三月己亥，立以為帝，解去衲衣，被以袞冕，帥將吏北面拜之。然猶稱天福十年，遣使奉表稱藩於晉。
延政聞之，族黃仁諷家，命統軍使張漢真將水軍五千，會漳、泉兵討巖明。
夏四月，閩張漢真至福州，攻其東關。黃仁諷聞其家夷滅，開門力戰，大破閩兵，執漢真，入城，斬之。
卓巖明無他方略，但於殿上噀水散豆，作諸法事而已。又遣使迎其父於莆田，尊為太上皇。
李仁達既立巖明，自判六軍諸衛事，使黃仁諷屯西門，陳繼珣屯北門。仁諷從容謂繼珣曰：「人之所以為人，以有忠信仁義也。吾頃嘗有功於富沙，中間叛之，非忠也。人以從子託我，而與人殺之，非信也。屬者與建兵戰，所殺皆鄉曲故人，非仁也。棄妻子，使人魚肉之，非義也。此身十沈九浮，死有餘愧。」因拊膺慟哭。繼珣曰：「大丈夫徇功名，何顧妻子。宜置此事，勿以取禍。」仁達聞之，使人告仁諷、繼珣謀反，皆殺之。由是兵權盡歸仁達。
五月丁巳，李仁達大閱戰士，請卓巖明臨視，仁達陰教軍士突前登階，刺殺巖明。仁達陽驚，狼狽而走，軍士共執仁達，使居巖明之坐。仁達乃自稱威武留後，用保大年號，奏表稱藩於唐，亦遣使入貢於晉。並殺巖明之父。唐以仁達為威武節度使、同平章事，賜名弘義，編之屬籍。弘義又遣使修好於吳越。
唐兵圍建州，屢破泉州兵。許文稹敗唐兵於汀州，執其將時厚卿。
秋七月，閩人或告福州援兵謀叛，閩主延政收其鎧仗，遣還，伏兵於隘，盡殺之，死者八千餘人，脯其肉以歸為食。
唐邊鎬拔鐔州，查文徽之黨魏岑、馮延已，延魯以師出有功，皆踴躍贊成之。徵求供億，府庫為之耗竭，洪、饒、撫、信之民尤苦之。延政遣使奉表稱臣於吳越，請為附庸以求救。
八月，唐兵圍建州既久，建人離心。或謂董思安「盍早擇去就」。思安曰：「吾世事王氏，危而叛之，天下其誰容我。」眾感其言，無叛者。丁亥，唐先鋒橋道使上元王建封先登，遂克建州，閩主延政降。王忠順戰死，董思安整眾奔泉州。
初，唐兵之來，建人苦王氏之亂與楊思恭之重斂，爭伐木開道以迎之。及破建州，縱兵大掠，焚宮室、廬舍俱盡。是夕寒雨，凍死者相枕，建人失望。唐主以其有功，皆不問。
九月，許文稹以汀州，王繼勳以泉州，王繼成以漳州皆降於唐。唐置永安軍於建州。
冬十月，王延政至金陵，唐主以為羽林大將軍，斬楊思恭以謝建人。以百勝節度使王崇文為永安節度使。崇文治以寬簡，建人遂安。
三年春三月，唐泉州刺史王繼勳致書修好於威武節度使李弘義。弘義以泉州故隸威武軍，怒其抗禮，夏四月，遣弟弘通將兵萬人伐之。
泉州郡指揮使留從效謂刺史王繼勳曰：「李弘通兵勢甚盛，士卒以使君賞罰不當，莫肯力戰，使君宜避位自省。」乃廢繼勳歸私第，代領軍府事，勒兵擊李弘通，大破之。表聞於唐，唐主以從效為泉州刺史，召繼勳還金陵，遣將將兵戍泉州。徙漳州刺史王繼成為和州刺史，汀州刺史許文稹為蘄州刺史。
初，唐人既克建州，欲乘勝取福州，唐主不許。樞密使陳覺請自往說李弘義，必令入朝。宋齊丘薦覺才辯，可不煩寸刃，坐致弘義。唐主乃拜弘義母、妻皆為國夫人，四弟皆遷官，以覺為福州宣諭使，厚賜弘義金帛。弘義知其謀，見覺，辭色甚倨，待之疏薄。覺不敢言入朝事而還。
秋八月，唐陳覺自福州還，至劍州，恥無功，矯詔使侍衛官顧忠召弘義入朝，自稱權福州軍府事，擅發汀、建、撫、信州兵及戍卒，命建州監軍使馮延魯將之趣福州迎弘義。延魯先遺弘義書，諭以禍福。弘義復書請戰，遣樓船指揮使楊崇保將州師拒之。覺以劍州刺史陳誨為緣江戰棹指揮使，表「福州孤危，旦夕可克。」唐主以覺專命，甚怒。羣臣多言兵已傅城下，不可中止，當發兵助之。丁丑，覺、延魯敗楊崇保於候官，戊寅，乘勝進攻福州西關。弘義出擊，大破之，執唐左神威指揮使楊匡鄴。唐主以永安節度使王崇文為東南面都招討使，以漳、泉安撫使、諫議大夫魏岑為東面監軍使，延魯為南面監軍使，會兵攻福州，克其外郭。弘義固守第二城。
九月，李弘義自稱威武留後，權知閩國事，更名弘達，奉表請命於晉。甲午，以弘達為威武節度使、同平章事，知閩國事。
辛丑，福州排陣使馬捷引唐兵自馬牧山拔寨而入，至善化門橋，都指揮使丁彥貞以兵百人拒之。弘達退保善化門，外城再重皆唐兵所據。弘達更名達，遣使奉表稱臣，乞師於吳越。
冬十月，唐漳州將林贊堯作亂，殺監軍使周承義、劍州刺史陳誨。泉州刺史留從效舉兵逐贊堯，以泉州裨將董思安權知漳州。唐主以思安為漳州刺史，思安辭以父名章，唐主改漳州為南州。命思安及留從效將州兵會攻福州，庚辰，圍之。
福州使者至錢塘，吳越王弘佐召諸將謀之，皆曰：「道險遠，難救。」惟內都監使臨安水丘昭券以為當救。弘佐曰：「脣亡齒寒，吾為天下元帥，曾不能救鄰道，將安用之。諸君但樂飽食安坐邪。」壬午，遣統軍使張筠、趙承泰將兵三萬水陸救福州。先是，募兵久無應者，弘佐命糾之，曰：「糾而為兵者，糧賜減半。」明日，應募者雲集。弘佐命昭券專掌用兵，昭券憚程昭悅，以用兵事讓之。弘佐命昭悅掌應援饋運事，而以軍謀委元德昭。德昭，元仔倡之子也。
弘佐議鑄鐵錢以益將士祿賜，其弟牙內都虞候弘億諫曰：「鑄鐵錢有八害：新錢既行，舊錢皆流入鄰國，一也。可用於吾國，而不可用於他國，則商賈不行，百貨不通，二也。銅禁至嚴，民猶盜鑄，況家有鐺釜，野有鏵犁，犯法必多，三也。閩人鑄鐵錢而亂亡，不足為法，四也。國用幸豐，而自示空乏，五也。祿賜有常，而無故益之，以啓無厭之心，六也。法變而弊，不可遽復，七也。錢者國姓，易之不祥，八也。」弘佐乃止。
十一月己酉，吳越兵至福州，自罾浦南潛入州城。唐兵進據東武門，李達與吳越兵共御之，不利。自是內外斷絕，城中益危。
唐主遣信州刺史王建封助攻福州。時王崇文雖為元帥，而陳覺、馮延魯、魏岑爭用事，留從效、王建封倔強不用命，各爭功，進退不相應。由是將士皆解體，故攻城不克。
唐主以江州觀察使杜昌業為吏部尚書，判省事。先是，昌業自兵部尚書判省事，出江州，及還，閱簿籍，撫案嘆曰：「未數年而府庫所耗者半，其能久乎。」
後漢高祖天福十二年春三月，吳越復發水軍，遣其將餘安將之，自海道救福州。己亥，至白蝦浦。海岸泥淖，須布竹簀乃可行，唐之諸軍在城南者聚而射之，簀不得施。馮延魯曰：「城所以不降，恃此救也。今相持不戰，徒老我師，不若縱其登岸，盡殺之，則城不攻自降矣。」裨將孟堅曰：「浙兵至此已久，不能進退，求一戰而死不可得，若聽其登岸，彼必致死於我，其鋒不可當，安能盡殺乎。」延魯不聽，曰：「吾自擊之。」吳越兵既登岸，大呼奮擊，延魯不能御，棄眾而走，孟堅戰死。吳越兵乘勝而進，城中兵亦出，夾擊唐兵，大破之。唐城南諸軍皆遁，吳越兵追之。王崇文以牙兵三百拒之，諸軍陳於崇文之後，追者乃還。
或言：「浙兵欲棄福州，拔李達之眾歸錢塘」。東南守將劉洪進等白王建封，請縱其盡出而取其城。留從效不欲福州之平，建封亦忿陳覺等專橫，乃曰：「吾軍敗矣，安能與人爭城。」是夕，燒營而遁，城北諸軍亦相顧而潰。馮延魯引佩刀自刺，親吏救之，不死。唐兵死者二萬餘人，委棄軍資、器械數十萬，府庫為之耗竭。
餘安引兵入福州，李達舉所部授之。
留從效引兵還泉州，謂唐戍將曰：「泉州與福州世為仇敵，南接嶺海瘴癘之鄉，地險土瘠，比年軍旅屢興，農桑廢業，冬徵夏斂，僅能自贍，豈勞大軍久戍於此。」置酒餞之，戍將不得已，引兵歸。唐主不能制，加從效檢校太傅。
張筠、餘安皆還錢塘，吳越王弘佐遣東南安撫使鮑修讓將兵戍福州。
唐主以矯詔敗軍皆陳覺、馮延魯之罪，夏四月壬申，詔赦諸將，議斬二人以謝中外。御史中丞江文蔚對仗彈馮延已、魏岑曰：「陛下踐阼以來，所信任者延已、延魯、岑、覺四人而已，皆陰狡弄權，壅蔽聰明，排斥忠良，引進羣小，諫爭者逐，竊議者刑，上下相蒙，道路以目。今覺、延魯雖伏辜，而延已、岑猶在。本根未殄，枝幹復生，同罪異誅，人心疑惑。」又曰：「上之視聽，惟在數人，雖日接羣臣，終成孤立。」又曰：「在外者握兵，居中者當國。」又曰：「岑、覺、延魯更相違戾，彼前則我卻，彼東則我西。天生五材，國之利器，一旦為小人忿爭妄動之具。」又曰：「征討之柄，在岑折簡，帑藏取與，系岑一言。」唐主以文蔚所言為太過，怒，貶江州司士參軍。械送覺、延魯至金陵。宋齊丘以嘗薦覺使福州，上表待罪。
詔流覺於蘄州，延魯於舒州。知制誥會稽徐鉉、史館修撰韓熙載土疏曰：「覺、延魯罪不容誅，但齊丘、延已為之陳請，故陛下赦之。擅興者不罪，則疆場有生事者矣。喪師者獲存，則行陳無效死者矣。請行顯戮，以重軍威。」不從。
中書侍郎、同平章事馮延已罷為太弟少保，貶魏岑為太子洗馬。
韓熙載屢言宋齊丘黨與必為禍亂。齊丘奏熙載嗜酒猖狂，貶和州司士參軍。
秋七月，李達以其弟通知福州留後，自詣錢塘見吳越王弘倧，弘倧承製加達兼侍中，更其名曰孺贇。既而孺贇悔懼，以金筍二十株及雜寶賂內牙統軍使胡進思，求歸福州。進思為之請，弘倧從之。
冬十二月，威武節度使李孺贇與吳越戍將鮑修讓不協，謀襲殺修讓，復以福州降唐。修讓覺之，引兵攻府第，是日殺孺贇，夷其族。
己酉，鮑修讓傳李孺贇首至錢塘，吳越王弘倧以丞相山陰吳程知威武節度事。
是歲，唐主以羽林大將軍王延政為安化節度使、鄱陽王，鎮饒州。
唐昭宗乾寧元年冬十二月，封州刺史劉謙卒，子隱居喪於賀江，土民百餘人謀亂，隱一夕盡誅之。嶺南節度使劉崇龜召補右都押牙兼賀水鎮使，未幾，表為封州刺史。
二年秋七月，以薛王知柔為清海軍節度使。
三年冬十二月，清海節度使薛王知柔行至湖南，廣州牙將盧琚、譚弘玘據境拒之，使弘玘守端州。弘玘結封州刺史劉隱，許妻以女。隱僞許之，託言親迎，伏甲舟中，夜入端州，斬弘玘，遂襲廣州，斬琚，具軍容迎知柔入視事。知柔表隱為行軍司馬。
光化元年冬十二月，韶州刺史曾袞舉兵攻廣州，州將王環帥戰艦應之，清海行軍司馬劉隱一戰破之。韶州將劉潼復據滇浛，隱討斬之。
三年秋九月，以太保、門下侍郎徐彥若充清海軍節度使，代薛王知柔。
天覆元年冬十二月，清海節度使徐彥若薨，遺表薦行軍司馬劉隱權留後。
二年。虔州刺史盧光稠攻嶺南，陷韶州，使其子延昌守之，進圍潮州。清海留後劉隱發兵擊走之，乘勝進攻韶州。隱弟陟以為延昌有虔州之援，未可據取。隱不從，遂圍韶州。會江漲，饋運不繼，光稠自虔州引兵救之。其將譚全播伏精兵萬人于山谷，以羸弱挑戰，大破隱於城南，隱奔還。全播悉以功讓諸將，光稠益賢之。
天祐元年。初，清海節度使徐彥若遺表薦副使劉隱權留後，朝廷以兵部尚書崔遠為清海節度使。遠至江陵，聞嶺南多盜，且畏隱不受代，不敢前，朝廷召遠還。隱遣使以重賂結朱全忠，乃奏以隱為清海節度使。
昭宣帝天祐二年春三月，加清海節度使劉隱同平章事。
後梁太祖開平元年夏五月己卯，加劉隱兼侍中，仍以隱為大彭王。
二年冬十月辛酉，以劉隱為清海、靜海節度使，以膳部郎中趙光裔、右補闕李殷衡充官告使，隱皆留之。光裔，光逢之弟。殷衡，德裕之孫也。三年夏四月庚子，以劉隱為南平王。
幹化元年春三月，清海、靜海節度使兼中書令、南平襄王劉隱病亟，表其弟節度副使巖權知留後。丁亥，卒，巖襲位。夏五月甲辰，以清海留後劉巖為節度使。巖多延中國士人置於幕
府，出為刺史，刺史無武人。
冬十二月癸亥，以靜江行軍司馬姚彥章為寧遠節度副使，權知容州，從楚王殷之請也。劉巖遣兵攻容州，殷遣都指揮使許德勳以桂州兵救之。彥章不能守，乃遷容州士民及其府藏奔長沙，巖遂取容管及高州。
均王幹化三年冬十月，嶺南節度使劉巖求婚於楚，楚王許以女妻之。貞明元年秋八月，劉巖逆婦於楚，楚王殷遣永順節度使存送之。
是歲，清海、建武節度使兼中書令劉巖以吳越主鏐為國王，而已獨為南平王，表求封南越王及加都統，帝不許。巖謂僚屬曰：「今中國紛紛，孰為天子。安能梯航萬里，遠事僞庭乎。」由是貢使遂絕。
三年秋八月癸巳，清海、建武節度使劉巖即皇帝位於番禺，國號大越，大赦，改元幹亨。以梁使趙光裔為兵部尚書，節度副使楊洞潛為兵部侍郎，節度判官李殷衡為禮部侍郎，並同平章事。建三廟，追尊祖安仁曰太祖文皇帝，父謙曰代祖聖武皇帝，兄隱曰烈宗襄皇帝。以廣州為興王府。冬十月，越主巖遣客省使劉瑭使於吳，告即位，且勸吳主稱帝。
四年冬十一月，越主巖祀南郊，大赦，改國號曰漢。
五年春正月，漢主巖立越國夫人馬氏為皇后，殷之女也。秋九月丙寅，詔削劉巖官爵，命吳越王鏐討之。鏐雖受命，竟不行。六年冬十二月，漢主巖遣使通好於蜀。
後唐莊宗同光三年。漢主聞帝滅梁而懼，遣宮苑使何詞入貢，且覘中國強弱。二月甲申，詞至魏。及還，言帝驕淫無政，不足畏也。漢主大悅，自是不復通中國。
冬十二月，有白龍見於漢宮，漢主改元白龍，更名曰龔。
明宗天成三年春三月，楚大舉水軍擊漢，圍封州。漢主以《周易》筮之，遇《大有》，於是大赦，改元大有。命左右街使蘇章將神弩三千、戰艦百艘救封州。章至賀江，沉鐵緪於水，兩岸作巨輪挽緪，築長垣以隱之，伏壯士於堤中。章以輕舟逆戰，陽不利，楚人逐之，入堤中，挽輪舉緪，楚艦不能進退，以強弩夾水射之，楚兵大敗，解圍遁去。漢主以章為封州團練使。
長興元年秋九月，漢主遣其將梁克貞、李守墉攻交州，拔之，執靜海節度使曲承美以歸，以其將李進守交州。
二年。愛州將楊廷藝養假子三千人，圖復交州。漢交州守將李進知之，受其賂，不以聞。是歲，廷藝舉兵圍交州，漢主遣承旨程寶將兵救之，未至，城陷。進逃歸，漢主殺之。寶圍交州，建藝出戰，寶敗死。
三年。漢主立其子耀樞為雍王，龜圖為康王，弘度為賓王，弘熙為晉王，弘昌為越王，弘弼為齊王，弘雅為韶王，弘澤為鎮王，弘操為萬王，弘杲為循王，弘暐為恩王，弘邈為高王，弘簡為同王，弘建為益王，弘濟為辨王，弘道為貴王，弘昭為宜王，弘政為通王，弘益為定王。未幾，徙弘度為秦王。
潞王清泰元年。漢主命判六軍秦王弘度募宿衛兵千人，皆市井無賴子弟，弘度暱之。同平章事楊洞潛諫曰：「秦王，國之冢嫡，宜親端士。使之治軍已過矣，況暱羣小乎。」漢主曰：「小兒教以戎事，過煩公憂。」終不戒弘度。洞潛出，見衛士掠商人金帛，商人不敢訴，嘆曰：「政亂如此，安用宰相。」因謝病歸第。久之不召，遂卒。
後晉高祖天福二年春三月，漢主以疾愈，大赦。
四年。漢門下侍郎、同平章事趙光裔言於漢主曰：「自馬後崩，未嘗通使於楚，親鄰舊好，不可忘也。」因薦諫議大夫李紓可以將命，漢主從之。楚亦遣使報聘。光裔相漢二十餘年，府庫完實，邊境無虞。及卒，漢主復以其子翰林學士承旨、尚書左丞損為門下侍郎、同平章事。
五年。漢門下侍郎、同平章事趙損卒。以寧遠節度使南昌王定保為中書侍郎、同平章事，不逾年亦卒。
六年冬十二月，漢主寢疾，有胡僧謂漢主名龔不利，漢主自造「。」字名之，義取「飛龍在天。」讀若儼。七年，漢高祖寢疾，以其子秦王弘度、晉王弘熙皆驕恣，少子越
王弘昌孝謹有智識，與右僕射兼西御院使王翻謀，出弘度鎮邕州，弘熙鎮容州，而立弘昌。制命將行，會崇文使蕭益入問疾，以其事訪之。益曰：「立嫡以長，違之必亂。」乃止。夏四月丁丑，高祖殂。高祖為人辨察，多權數，好自矜大，常謂中國天子為「洛州刺史」。嶺南珍異所聚，每窮奢極麗，宮殿悉以金玉珠翠為飾。用刑慘酷，有灌鼻、割舌、支解、刳剔、炮炙、烹蒸之法。或聚毒蛇水中，以罪人投之，謂之「水獄」。同平章事楊洞潛諫，不聽。末年尤猜忌。以士人多為子孫計，故專任宦者，由是其國中宦者大盛。秦王弘度即皇帝位，更名玢。以弘熙輔政，改元光天。尊母趙昭儀曰皇太妃。
秋八月，漢葬天皇大帝於康陵，廟號高祖。
齊王天福八年。漢殤帝驕奢，不親政事。高祖在殯，作樂酣飲，夜與倡婦微行，裸男女而觀之。左右忤意輒死，無敢諫者。惟越王弘昌及內常侍番禺吳懷恩屢諫，不聽。常猜忌諸弟，每宴集，令宦者守門，羣臣、宗室皆露索然後入。晉王弘熙欲圖之，乃盛飾聲伎，娛悅其意，以成其惡。漢主好手搏，弘熙令指揮使陳道庠引力士劉思潮、譚令禋、林少強、林少良、何昌延等五人習手搏於晉府，漢主聞而悅之。
春三月丙戌，與諸王宴於長春宮，觀手搏，至夕罷宴，漢主大醉。弘熙使道庠、思潮等掖漢主，因拉殺之，盡殺其左右。明旦，百官諸王莫敢入宮，越王弘昌帥諸弟臨於寢殿，迎弘熙即皇帝位，更名晟，改元應幹。以弘昌為太尉兼中書令、諸道兵馬都元帥，知政事，循王弘杲為副元帥，參預政事。陳道庠及劉思潮等皆受賞賜甚厚。
漢中宗既立，國中議論訩訩。循王弘杲請斬劉思潮等以謝中外，漢主不從。思潮等聞之，譖弘杲謀反，漢主令思潮等伺之。弘杲方宴客，思潮與譚令禋帥衛兵突入，斬弘杲。於是漢主謀盡誅諸弟，以越王弘昌賢而得眾，尤忌之。雄武節度使齊王弘弼自以居大鎮，懼禍，求入朝，許之。
冬十月，漢王命韶王弘雅緻仕。十一月丁亥，漢主祀南郊，大赦，改元乾和。
開運元年春三月，漢主命中書令、都元帥越王弘昌謁烈宗陵於海曲，至昌華宮，使盜殺之。漢以戶部侍郎陳偓同平章事。夏六月乙巳，漢主幽齊王弘弼於私第。冬十月丙午，漢主毒殺鎮王弘澤於邕州。
二年秋八月，漢主殺韶王弘雅。九月，漢主殺劉思潮、林少強、林少良、何昌廷。以左僕射王翷嘗與高祖謀立弘昌，出為英州刺史，未至，賜死。內外皆懼不自保。
三年。漢劉思潮等既死，陳道庠內不自安。秋九月，特進鄧伸遺之《漢紀》，道庠問其故。伸曰：「憨獠，此書有誅韓信、醢彭越事，宜審讀之。」漢主聞之，族道庠及伸。
後漢高祖天福十二年。南漢主恐諸弟與其子爭國，殺齊王弘弼、貴王弘道、定王弘益、辨王弘濟、同王弘簡、益王弘建、恩王弘偉、宜王弘昭，盡殺其男，納其女充後宮。作離宮千餘間，飾以珠寶。設鑊湯、鐵牀、刳剔等刑，號「生地獄」。嘗醉，戲以瓜置樂工之頸試劍，遂斷其頭。
乾祐元年秋八月，南漢主遣知制誥宣化鍾允章求婚於楚，楚王希廣不許。南漢主怒，問允章「馬公復能經略南土乎。」對曰：「馬氏兄弟方爭亡於不暇，安能害我。」南漢主曰：「然。希廣懦而吝嗇，其士卒忘戰日久，此乃吾進取之秋也。」
冬十二月辛巳，南漢主以內常侍吳懷恩為開府儀同三司、西北面招討使，將兵擊楚，攻賀州。楚王希廣遣決勝指揮使徐知新等將兵五千救之。未至，南漢人已拔賀州，鑿大穽於城外，覆以竹箔，加土，下施機軸，自塹中穿穴通穽中。知新等至，引兵攻城，南漢遣人自穴中發機，楚兵悉陷。南漢出兵從而擊之，楚兵死者以千數。知新等遁歸，希廣斬之。南漢兵復陷昭州。
隱帝乾祐三年。南漢主以宮人盧瓊仙、黃瓊芝為女侍中，朝服冠帶，參決政事。宗室勳舊，誅戮殆盡，惟宦官林延遇等用事。
後周太祖廣順元年冬十二月，南漢主遣內侍省丞潘崇徹、將軍謝貫將兵攻郴州，唐邊鎬發兵救之。崇徹敗唐兵於義章，遂取郴州。
三年秋九月，南漢主立其子繼興為衛王，璇興為桂王，慶興為荊王，保興為禎王，崇興為梅王。南漢大赦。
顯德元年夏四月，南漢主以高王弘邈為雄武節度使，鎮邕州。弘邈以齊、鎮二王相繼死於邕州，固辭，求宿衛，不許。至鎮，委政僚佐，日飲酒，禱鬼神。或上書誣弘邈謀作亂，戊午，南漢主遣甘泉宮使林延遇賜酖殺之。
世宗顯德二年夏六月戊午，南漢主殺禎州節度使通王弘政。於是高祖之諸子盡矣。
三年春三月，南漢甘泉宮使林延遇陰險多計數，南漢主倚信之，誅滅諸弟，皆延遇之謀也。乙未卒，國人相賀。延遇病甚，薦內給事龔澄樞自代，南漢主即擢澄樞知承宣院及內侍省。澄樞，番禺人也。
四年。南漢主聞唐屢敗，憂形於色，遣使入貢於周，為湖南所閉，乃治戰艦，修武備。既而縱酒酣飲，曰：「吾身得免，幸矣，何暇慮後世哉。」時世宗取淮南。
五年秋八月己巳，南漢中宗殂，長子衛王繼興即帝位，更名鋹，改元大寶。鋹年十六，國事皆決於宦官玉清宮使龔澄樞及女侍中盧瓊仙等，臺省官備位而已。冬十一月，南漢葬文武光明孝皇帝於昭陵，廟號中宗。
六年冬十一月，南漢主以中書舍人鍾允章藩府舊僚，擢為尚書右丞，參政事，甚委任之。允章請誅亂法者數人以正綱紀，南漢主不能從，宦官聞而惡之。南漢主將祀圓丘，前三日，允章帥禮官登壇，四顧指揮，設神位。內侍監許彥真望之曰：「此謀反也。」即帶劍登壇，允章叱之。彥真馳入宮，告允章欲於郊祀日作亂。南漢主曰：「朕待允章厚，豈有此邪。」玉清宮使龔澄樞、內侍監李託等共證之，以彥真言為然，乃收允章系含章樓下，命宦者與禮部尚書薛用丕雜治之。用丕素與允章善，告以必不免。允章執用丕手泣曰：「老夫今日猶几上肉耳，分為仇人所烹。但恨邕、昌幼，不知吾冤，及其長也，公為我語之。」彥真聞之，罵曰：「反賊，欲使其子報仇邪。」復白南漢主「允章與二子共登壇，潛有所禱。」俱斬之。自是，宦官益橫。李託，封州人也。
辛亥，南漢主祀圓丘，大赦。未幾，以龔澄樞為左龍虎觀軍容使、內太師，軍國之事皆取決焉。凡羣臣有才能及進士狀頭，或僧道可與談者，皆先下蠶室，然後得進，亦有自宮以求進者，亦有免死而宮者，由是宦者近二萬人。貴顯用事之人，大抵皆宦者也，謂士人為「門外人」，不得預事，卒以此亡國。
唐昭宗天覆二年秋九月，朱全忠表親從指揮使高季昌為宋州團練使。季昌，硤石人，本朱友恭之僕伕也。
昭宣帝天祐三年冬十月，武貞節度使雷彥恭屢寇荊南，留後賀環閉城自守。朱全忠以為怯，以潁州防禦使高季昌代之。又遣駕前指揮使倪可福將兵五千戍荊南以備吳、蜀，朗兵引去。
後梁太祖開平元年夏五月癸未，以權知荊南留後高季昌為節度使。荊南舊統八州，乾符以來，寇亂相繼，諸州皆為鄰道所據，獨餘江陵。季昌到官，城邑殘毀，戶口雕耗。季昌安集流散，民皆復業。
六月，武貞節度使雷彥恭會楚兵攻江陵。事見《馬氏據湖南》。
二年夏四月，淮南遣其將李厚將水軍萬五千趣荊南，高季昌逆戰，敗之於馬頭。
冬十月，依政進士梁震，唐末登第，至是歸蜀。過江陵，高季昌愛其才識，留之，欲奏為判官。震恥之，欲去，恐及禍，乃曰：「震素不慕榮宦，明公不以震為愚，必欲使之參謀議，但以白衣侍樽俎可也，何必在幕府。」季昌許之。震終身止稱前進士，不受高氏辟署。季昌甚重之，以為謀主，呼曰先輩。
幹化二年閏五月，高季昌潛有據荊南之志，乃奏築江陵外郭，增廣之。
是歲，高季昌出兵，聲言助梁伐晉，進攻襄州，山南東道節度使孔勍擊敗之。自是朝貢路絕。勍，兗州人也。
均王幹化三年秋八月，賜高季昌爵勃海王。九月，高季昌造戰艦五百艘，治城塹，繕器械，為攻守之具。招聚亡命，交通吳、蜀，朝廷浸不能制。
四年春正月，高季昌以蜀夔、萬、忠、涪四州舊隸荊南，興兵取之，先以水軍攻夔州。時鎮江節度使兼侍中嘉王宗壽鎮忠州，夔州刺史王成先請甲，宗壽但以白布袍給之。成先帥之逆戰，季昌縱火船焚蜀浮橋，招討副使張武舉鐵緪拒之，船不得進。會風反，荊南兵焚溺死者甚眾。季昌乘戰艦，蒙以牛革，飛石中之，折其尾，季昌易小舟以遁。荊南兵大敗，俘斬五千級。成先密遣人奏宗壽不給甲之狀，宗壽獲之，召成先，斬之。
貞明三年。高季昌與孔勍修好，復通貢獻。
五年夏五月，楚人攻荊南，高季昌求救於吳。吳命鎮南節度使劉信等帥洪、吉、撫、信步兵自瀏陽趣渾州，武昌節度使李簡等帥水軍攻復州。信等至潭州東境，楚兵釋荊南引歸。簡等入復州，執其知州鮑唐。
龍德元年冬十二月，高季昌遣都指揮使倪可福以卒萬人修江陵外郭，季昌行視，責功程之慢，杖之。季昌女為可福子知進婦，季昌謂其女曰：「歸語汝舅，吾欲威眾辦事耳。」以白金數百兩遺之。
後唐莊宗同光元年。荊南節度使高季昌聞帝滅梁，避唐廟諱，更名季興，欲自入朝。梁震曰：「唐有吞天下之志，嚴兵守險，猶恐不自保，況數千里入朝乎。且公朱氏舊將，安知彼不以仇敵相遇乎。」季興不從。
十一月己未，加高季興守中書令。時高季興入朝，上待之甚厚。高季興在洛陽，帝左右伶官求貨無厭，季興忿之。帝欲留季興，郭崇韜諫曰：「陛下新得天下，諸侯不過遣子弟將佐入貢，惟高季興身自入朝，當襃賞以勸來者。乃羈留不遣，棄信虧義，沮四海之心，非計也。」乃遣之。季興倍道而去，至許州，謂左右曰：「此行有二失：來朝一失，縱我去一失。」過襄州，節度使孔勍留宴，中夜斬關而去。十二月丁酉，至江陵，握梁震手曰：「不用君言，幾不免虎口。」
二年春三月丙午，加高季興兼尚書令，進封南平王。
三年冬十月，高季興常欲取三峽，畏蜀峽路招討使張武威名，不敢進。至是，乘唐兵勢，使其子行軍司馬從誨權軍府事，自將水軍上峽取施州。張武以鐵鎖斷江路，季興遣勇士乘舟斫之。會風大起，舟絓於鎖，不能進退，矢石交下，壞其戰艦，季興輕舟遁去。既而聞北路陷敗，以夔、忠、萬三州遣使詣魏王降。是歲，莊宗滅蜀。
明宗天成元年夏四月，梁震薦前陵州判官貴平孫光憲於季興，使掌書記。季興大治戰艦，欲攻楚。光憲諫曰：「荊南亂離之後，賴公休息士民，始有生意。若又與楚國交惡，他國乘吾之弊，良可憂也。」季興乃止。
六月，高季興表求夔、忠、萬三州為屬郡，詔許之。
二年春二月，高季興既得三州，請朝廷不除刺史，自以子弟為之，不許。及夔州刺史潘炕罷官，季興輒遣兵突入州城，殺戍兵而據之。朝廷除奉聖指揮使西方鄴為刺史，不受。又遣兵襲涪州，不克。魏王繼岌遣押牙韓珙等部送蜀珍貨金帛四十萬，浮江而下，季興殺珙等於峽口，盡掠取之。朝廷詰之，對曰：「珙等舟行下峽，涉數千里，欲知覆溺之故，自宜按問水神。」帝怒，壬寅，制削奪季興官爵，以山南東道節度使劉訓為南面招討使、知荊南行府事，忠武節度使夏魯奇為副招討使，將步騎四萬討之。東川節度使董璋充東南面招討使，新夔州刺史西方鄴副之，將蜀兵下峽。仍會湖南軍三面進攻。
三月，劉訓兵至荊南，楚王殷遣都指揮使許德勳等將水軍屯岳州。高季興堅壁不戰，求救於吳，吳人遣水軍救之。
江陵卑溼，復值久雨，糧道不繼，將士疾疫，劉訓亦寢疾。四月癸卯，帝遣樞密使孔循往視之，且審攻戰之宜。五月，孔循至江陵，攻之不克。遣人入城說高季興，季興不遜。丙寅，遣使賜湖南行營夏衣萬襲。丁卯，又遣使賜楚王殷鞍馬玉帶，督饋糧於行營，竟不能得。庚午，詔劉訓等引兵還。
楚王殷遣中軍使史光憲入貢帝賜之駿馬十，美女二。過江陵，高季興執光憲而奪之，且請舉鎮自附於吳。徐溫曰：「為國者當務實效而去虛名。高氏事唐久矣，洛陽去江陵不遠，唐人步騎襲之甚易，我以舟師溯流救之甚難。夫臣人而弗能救，使之危亡，能無愧乎。」乃受其貢物，辭其稱臣，聽其自附於唐。
六月，西方鄴敗荊南水軍於峽中，復取夔、忠、萬三州。秋七月丙寅，升夔州為寧江軍，以西方鄴為節度使。
癸酉，以與高季興夔、忠、萬三州為豆盧革、韋說之罪，皆賜死。
三年春三月，楚王殷如岳州，遣六軍使袁銓、副使王環、監軍馬希贍將水軍擊荊南，高季興以水軍逆戰。至劉郎洑，希贍夜匿戰艦數十艘於港中。詰旦，兩軍合戰，希贍出戰艦橫擊之，季興大敗，俘斬以千數，進逼江陵。季興請和，歸史光憲於楚。軍還，楚王殷讓環不遂取荊南，環曰：「江陵在中朝及吳、蜀之間，四戰之地也，宜存之以為吾扞蔽。」殷悅。
夏六月辛巳，高季興復請稱藩於吳，吳進季興爵秦王，帝詔楚王殷討之。殷遣許德勳將兵攻荊南，以其子希範為監軍，次沙頭。季興從子云猛指揮使從嗣單騎造楚壁，請與希範挑戰決勝，副指揮使廖匡齊出與之鬥，拉殺之。季興懼，明日，請和，德勳還。匡齊，贛人也。
秋九月辛巳，荊南敗楚兵於白田，執楚岳州刺史李廷規，歸於吳。
己亥，以武寧節度使房知溫兼荊南行營招討使，知荊南行府事。分遣中使發諸道兵赴襄陽，以討高季興。
冬十二月，荊南節度使高季興寢疾，命其子行軍司馬、忠義節度使、同平章事從誨權知軍府事。丙辰，季興卒。吳主以從誨為荊南節度使兼侍中。四年夏四月丙午，楚六軍副使王環敗荊南兵於石首。
高季興之叛也，其子從誨切諫，不聽。從誨既襲位，謂僚佐曰：「唐近而吳遠，舍近臣遠，非計也。」乃因楚王殷以謝罪於唐。又遺山南東道節度使安元信書，求保奏，復修職貢。丙申，元信以從誨書聞，帝許之。
六月庚申，高從誨自稱前荊南行軍司馬、歸州刺史，上表求內附。秋七月甲申，以從誨為荊南節度使兼侍中。己丑，罷荊南招討使。
長興元年春三月，高從誨遣使奉表詣吳，告以墳墓在中國，恐為唐所討，吳兵援之不及，謝絕之。吳遣兵擊之，不克。三年春二月，賜高從誨爵勃海王。
潞王清泰元年春正月壬辰，以荊南節度使高從誨為南平王。
二年。荊南節度使高從誨，性明遠，親禮賢士，委任梁震，以兄事之。震常謂從誨為郎君。楚王希範好奢靡，遊談者共誇其盛。從誨謂僚佐曰：「如馬王，可謂大丈夫矣。」孫光憲對曰：「天子諸侯，禮有等差。彼乳臭子驕侈僭汰，取快一時，不為遠慮，危亡無日，又足慕乎。」從誨久而悟曰：「公言是也。」他日，謂梁震曰：「吾自念平生奉養，固已過矣。」乃捐去玩好，以經史自娛，省刑薄賦，境內以安。
梁震曰：「先王待我如布衣交，以嗣王屬我。今嗣王能自立，不墜其業，吾老矣，不復事人矣。」遂固請退居。從誨不能留，乃為之築室於土洲。震披鶴氅，自稱荊臺隱士，每詣府，跨黃牛至聽事。從誨時過其家，四時賜與甚厚。自是悉以政事屬孫光憲。
臣光曰：孫光憲見微而能諫，高從誨聞善而能徙，梁震成功而能退，自古有國家者能如是，夫何亡國敗家喪身之有。
後晉高祖天福六年。山南東道節度使安從進謀反，求援於荊南，高從誨遺從進書，諭以禍福。從進怒，反誣奏從誨。荊南行軍司馬王保義勸從誨具奏其狀，且請發兵助朝廷討之，從誨從之。
後漢高祖天福十二年春正月，荊南節度使高從誨遣使入貢於契丹，契丹遣使以馬賜之。從誨亦遣使詣河東勸進。
夏六月，帝遣使告諭荊南。高從誨上表賀，且求郢州，帝不許。及加恩使至，拒而不受。秋八月，高從誨聞杜重威叛，發水軍數千襲襄州，山南東道節度
使安審琦擊卻之。又寇郢州，刺史尹實大破之。乃絕漢，附於唐、蜀。
初，荊南介居湖南、嶺南、福建之間，地狹兵弱，自武信王季興時，諸道入貢過其境者，多掠奪其貨幣。及諸道移書詰讓，或加以兵，不得已，復歸之，曾不為愧。及從誨立，唐、晉、契丹、漢更據中原，南漢、閩、吳、蜀皆稱帝，從誨利其賜予，所向稱臣。諸國賤之，謂之「高無賴」。
乾祐元年夏六月，高從誨既與漢絕，北方商旅不至，境內貧乏，乃遣使上表謝罪，乞修職貢。詔遣使慰撫之。
冬十月，荊南節度使兼中書令、南平文獻王高從誨寢疾，以其子節度副使高保融判內外兵馬事。癸卯，從誨卒，保融知留後。十二月丁丑，以高保融為荊南節度使、同平章事。
隱帝乾祐二年冬十月丙戌，加荊南節度使高保融兼侍中。
唐昭宗幹寧二年。楊行密之拔濠州也，軍士掠得徐州人李氏之子，生八年矣，行密養以為子，行密長子渥憎之。行密謂其將徐溫曰：「此兒質狀性識頗異於人，吾度渥必不能容，今賜汝為子。」溫名之曰知誥，知誥事溫勤孝過於諸子。嘗得罪於溫，溫笞而逐之，及歸，知誥迎拜於門，溫問：「何故猶在此。」知誥泣對曰：「人子舍父母將何之。父怒而歸母，人情之常也。」溫以是益愛之，使掌家事，家人無違言。及長，喜書，善射，識度英偉。行密常謂溫曰：「知誥俊傑，諸將子皆不及也。」
天祐元年。楊行密以其子牙內諸軍使渥為宣州觀察使，右牙都指揮使徐溫謂渥曰：「王寢疾而嫡嗣出藩，此必奸臣之謀。他日相召，非溫使者及王令書，慎無亟來。」渥泣謝而行。
昭宣帝天祐二年。楊行密長子宣州觀察使渥素無令譽，軍府輕之。行密寢疾，命節度判官周隱召渥。隱性憃直，對曰：「宣州司徒輕易信讒，喜擊球飲酒，非保家之主。餘子皆幼，未能駕馭諸將。廬州刺史劉威，從王起細微，必不負王，不若使之權領軍府，俟諸子長以授之。」行密不應。左、右牙指揮使徐溫、張顥言於行密曰：「王平生出萬死，冒矢石，為子孫立基業，安可使他人有之。」行密曰：「吾死瞑目矣。」隱，舒州人也。
他日，將佐問疾，行密目留幕僚嚴可求。眾出，可求曰：「王若不諱，如軍府何。」行密曰：「吾命周隱召渥，今忍死待之。」可求與徐溫詣隱，隱未出，見牒猶在案上，可求即與溫取牒，遣使者如宣州召之。可求，同州人也。
冬十月，楊渥至廣陵，辛丑，楊行密以渥為淮南留後。
十一月庚辰，吳武忠王楊行密薨，將佐共請宣諭使李儼承製授楊渥淮南節度使、東南諸道行營都統兼侍中、弘農郡王。
三年夏四月，鎮南節度使鍾傳以養子延規為江州刺史。傳薨，軍中立其子匡時為留後。延規恨不得立，遣使降淮南。楊渥以昇州刺史秦裴為西南行營都招討使，將兵擊鍾匡時於江西。秋七月，秦裴至洪州，軍於蓼州。諸將請阻水立寨，裴不從，鍾匡時果遣其將劉楚據之。諸將以咎裴，裴曰：「匡時驍將，獨楚一人耳。若帥眾守城，不可猝拔，吾故以要害誘致之耳。」未幾，裴破寨執楚，遂圍洪州。饒州刺史唐寶請降。
九月，秦裴拔洪州，虜鍾匡時等五千人以歸。楊渥自兼鎮南節度使，以裴為洪州制置使。
後梁太祖開平元年春正月，淮南節度使兼侍中、東面諸道行營都統、弘農王楊渥既得江西，驕侈益甚。謂節度判官周隱曰：「君賣人國家，何面復相見。」遂殺之。由是將佐皆不自安。
黑雲都指揮使呂師周與副指揮使綦章將兵屯上高，師周與湖南戰，屢有功，渥忌之。師周懼，謀於綦章曰：「馬公寬厚，吾欲逃死焉，可乎。」章曰：「茲事君自圖之，吾舌可斷，不敢泄。」師周遂奔湖南，章縱其孥使逸去。師周，揚州人也。
渥居喪，晝夜酣飲作樂，燃十圍之燭以擊球，一燭費錢數萬。或單騎出遊，從者奔走道路，不知所之。左右牙指揮使張顥、徐溫泣諫，渥怒曰：「汝謂我不才，何不殺我自為之。」二人懼。渥選壯士，號「東院馬軍」，廣署親信為將吏。所署者恃勢驕橫，陵蔑勳舊。顥、溫潛謀作亂。渥父行密之世，有親軍數千營於牙城之內，渥遷出於外，以其地為射場，顥、溫由是無所憚。
渥之鎮宣州也，命指揮使朱思勍、範思從、陳璠將親兵三千。及嗣位，召歸廣陵。顥、溫使三將從秦裴擊江西，因戍洪州，誣以謀叛，命別將陳祐往誅之。祐間道兼行，六日至洪州，微服懷短兵徑入秦裴帳中。裴大驚，祐告之故，乃召思勍等飲酒，祐數思勍等罪，執而斬之。渥聞三將死，益忌顥、溫，欲誅之。丙戌，渥晨視事，顥、溫帥牙兵二百，露刃直入庭中，渥曰：「爾果欲殺我邪。」對曰：「非敢然也，欲誅王左右亂政者耳。」因數渥所親信十餘人之罪，曳下，以鐵撾擊殺之，謂之「兵諫」。諸將不與之同者，顥、溫稍以法誅之，於是軍政悉歸二人，渥不能制。
二年夏五月，淮南左牙指揮使張顥、右牙指揮使徐溫專制軍政，弘農威王心不能平，欲去之而未能。二人不自安，共謀弒王，分其地以臣於梁。戊寅，顥遣其黨紀祥等弒王於寢室，詐雲暴薨。
己卯，顥集將吏於府廷，夾道及庭中堂上皆列白刃，令諸將悉去衛從然後入。顥厲聲問曰：「嗣王已薨，軍府誰當主之。」三問，莫應，顥氣色益怒。幕僚嚴可求前密啓曰：「軍府至大，四境多虞，非公主之不可，然今日則恐太速。」顥曰：「何謂速也。」可求曰：「劉威、陶雅、李遇、李簡皆先王之等夷，公今自立，此曹肯為公下乎。不若立幼主輔之，諸將孰敢不從。」顥默然久之。可求因屏左右，急書一紙置袖中，麾同列詣使宅賀，眾莫測其所為。既至，可求跪讀之，乃太夫人史氏教也。大要言：「先王創業艱難，嗣王不幸早世，隆演次當立，諸將宜無負楊氏，善輔導之。」辭旨明切。顥氣色皆沮，以其義正，不敢奪，遂奉威王弟隆演稱淮南留後、東面諸道行營都統。既罷，副都統朱瑾詣可求所居曰：「瑾年十六七即橫戈躍馬，衝犯大敵，未嘗畏懾，今日對顥，不覺流汗。公面折之如無人，乃知瑾匹夫之勇，不及公遠矣。」因以兄事之。
張顥以徐溫為浙西觀察使，鎮潤州。嚴可求說溫曰：「公舍牙兵而出外藩，顥必以弒君之罪歸公。」溫驚曰：「然則奈何。」可求曰：「顥剛愎而暗於事，公能見聽，請為公圖之。」時副使李承嗣參預軍府之政，可求又說承嗣曰：「顥凶威如此，今出徐於外，意不徒然，恐亦非公之利。」承嗣深然之。可求往見顥曰：「公出徐公於外，人皆言公欲奪其兵權而殺之，多言亦可畏也。」顥曰：「右牙欲之，非吾意也。業已行矣，奈何。」可求曰：「止之易耳。」明日，可求邀顥及承嗣俱詣溫，可求瞋目責溫曰：「古人不忘一飯之恩，況公楊氏宿將。今幼嗣初立，多事之時，乃求自安於外，可乎。」溫謝曰：「苟諸公見容，溫何敢自專。」由是不行。
顥知可求陰附溫，夜遣盜刺之。可求知不免，請為書辭府主。盜執刀臨之，可求操筆無懼色。盜能辨字，見其辭旨忠壯，曰：「公長者，吾不忍殺。」掠其財以覆命，曰：「捕之不獲。」顥怒曰：「吾欲得可求首，何用財為。」
溫與可求謀誅顥，可求曰：「非鍾泰章不可。」泰章者，合肥人，時為佐監門衛將軍。溫使親將彭城翟虔告之。泰章聞之喜，密結壯士三十人，夜刺血相飲為誓。丁亥旦，直入斬顥於牙堂，並其親近。溫始暴顥弒君之罪，轘紀祥等於市。詣西宮白太夫人。太夫人恐懼，大泣曰：「吾兒衝幼，禍難如此，願保百口歸廬州，公之惠也。」溫曰：「張顥弒逆，不可不誅，夫人宜自安。」初，顥與溫謀弒威王，溫曰：「參用左右牙兵，心必不一，不若獨用吾兵。」顥不可，溫曰：「然則獨用公兵。」顥從之。至是，窮治逆黨，皆左牙兵也，由是人以溫為實不知謀也。隆演以溫為左右牙都指揮使，軍府事咸取決焉。以嚴可求為揚州司馬。
溫性沈毅，自奉簡儉，雖不知書，使人讀獄訟之辭而決之，皆中情理。先是，張顥用事，刑戮酷濫，縱親兵剽奪市裏。溫謂嚴可求曰：「大事已定，吾與公輩當力行善政，使人解衣而寢耳。」乃立法度，禁強暴，政舉大綱，軍民安之。溫以軍旅委可求，以財賦委支計官駱知祥，皆稱其職，淮南謂之「嚴、駱」。
秋七月壬申，淮南將吏請於李儼，承製授楊隆演淮南節度使、東面諸道行營都統、同平章事、弘農王。
鍾泰章賞薄，泰章未嘗自言。後逾年，因醉與諸將爭言而及之。或告徐溫以泰章怨望，請誅之，溫曰：「是吾過也。」擢為滁州刺史。是歲，弘農王遣軍將萬全感齎書間道詣晉及岐，告以嗣位。
三年春二月，徐溫以金陵形勝，戰艦所聚，乃自以淮南行軍副使領昇州刺史，留廣陵，以其假子元從指揮使知誥為昇州防遏兼樓船副使往治之。
四年春二月，萬全感自岐歸廣陵，岐王承製加弘農王兼中書令，嗣吳王。
幹化二年春三月，吳鎮南節度使劉威、歙州觀察使陶雅、宣州觀察使李遇、常州刺史李簡，皆武忠王舊將，有大功，以徐溫自牙將秉政，內不能平。李遇尤甚，常言：「徐溫何人。吾未嘗識面，一旦乃當國邪。」館驛使徐玠使於吳越，道過宣州，溫使玠說遇入見新王，遇初許之。玠曰：「公不爾，人謂公反。」遇怒曰：「君言遇反，殺侍中者非反邪。」侍中，謂威王也。溫怒，以淮南節度副使王檀為宣州制置使，數遇不入朝之罪，遣都指揮使柴再用帥升、潤、池、歙兵納檀於宣州，昇州副使徐知誥為之副。遇不受代，再用攻宣州，逾月不克。
夏五月，李遇少子為淮南牙將，遇最愛之，徐溫執之，至宣州城下示之，其子啼號求生，遇由是不忍戰。溫使典客何蕘入城，以吳王命說之曰：「公本志果反，請斬蕘以徇。不然，隨蕘納款。」遇乃開門請降，溫使柴再用斬之，夷其族。於是諸將始畏溫，莫敢違其命。
徐知誥以功遷昇州刺史。知誥事溫甚謹，安於勞辱，或通夕不解帶，溫以是特愛之。每謂諸子曰：「汝輩事我能如知誥乎。」時諸州長吏多武夫，專以軍旅為務，不恤民事。知誥在昇州，獨選用廉吏，修明政教，招延四方士大夫，傾家貲無所愛。洪州進士宋齊丘，好縱橫之術，謁知誥，知誥奇之，辟為推官，與判官王令謀、參軍王翃專主謀議，以牙吏馬仁裕、周宗、曹悰為腹心。仁裕，彭城人。宗，漣水人也。
吳武忠王之疾病也，周隱請召劉威，威由是為帥府所忌。或譖之於徐溫，溫將討之。威幕客黃訥說威曰：「公受謗雖深，反本無狀，若輕舟入覲，則嫌疑皆亡矣。」威從之。陶雅聞李遇敗，亦懼，與威偕詣廣陵。溫待之甚恭，如事武忠王之禮，優加官爵，雅等悅服，由是人皆重溫。訥，蘇州人也。溫與威、雅帥將吏請於李儼，承製加嗣吳王隆演太師、吳王，以溫領鎮海節度使、同平章事，淮南行軍司馬如故。溫遣威、雅還鎮。
均王貞明元年夏四月，吳徐溫以其子牙內都指揮使知訓為淮南行軍副使、內外馬步諸軍副使。秋八月庚戌，吳以鎮海節度使徐溫為管內水陸馬步諸軍都指揮使、兩浙都招討使、守侍中、齊國公，鎮潤州，以升、潤、常、宣、歙、池六州為巡屬，軍國庶務參決如故。留徐知訓居廣陵秉政。
四年夏六月，吳內外馬步都軍使、昌化節度使、同平章事徐知訓驕倨淫暴。威武節度使、知撫州李德誠有家妓數十，知訓求之，德誠遣使謝曰：「家之所有皆長年，或有子，不足以侍貴人，當更為公求少而美者。」知訓怒，謂使者曰：「會當殺德誠，並其妻取之。」
知訓狎侮吳王，無復君臣之禮。嘗與王為優，自為參軍，使王為蒼鶻，總角弊衣執帽以從。又嘗泛舟濁河，王先起，知訓以彈彈之。又嘗賞花於禪智寺，知訓使酒悖慢，王懼而泣，四座股慄。左右扶王登舟，知訓乘輕舟逐之，不及，以鐵檛殺王親吏。將佐無敢言者，父溫皆不之知。
知訓及弟知詢皆不禮於徐知誥，獨季弟知諫以兄事禮之。知訓嘗召兄弟飲，知誥不至，知訓怒曰：「乞子不欲酒，欲劍乎。」又嘗與知誥飲，伏甲欲殺之，知諫躡知誥足，知誥陽起如廁，遁去。知訓以劍授左右刁彥能使追殺之。彥能馳騎及於中塗，舉劍示知誥而還，以不及告。
平盧節度使、同平章事、諸道副都統朱瑾遣家妓通候問於知訓，知訓強欲私之，瑾已不平。知訓惡瑾位加已上，置靜淮軍於泗州，出瑾為靜淮節度使，瑾益恨之，然外事知訓愈謹。瑾有所愛馬，冬貯於幄，夏貯於幬。寵妓有絕色。知訓過別瑾，瑾置酒自捧觴，出寵妓使歌，以所愛馬為壽，知訓大喜。瑾因延之中堂，伏壯士於戶內，出妻陶氏拜之。知訓答拜，瑾以笏自後擊之踣地，呼壯士出斬之。瑾先系二悍馬於廡下，將圖知訓，密令人解縱之，馬相蹄齧，聲甚厲，以是外人莫之聞。瑾提知訓首出，知訓從者數百人皆散走。瑾馳入府，以首示吳王曰：「僕已為大王除害。」王懼，以衣障面，走入內，曰：「舅自為之，我不敢知。」瑾曰：「婢子不足與成大事。」以知訓首擊柱，挺劍將出，子城使翟虔等已闔府門，勒兵討之，乃自後逾城，墜而折足，顧追者曰：「吾為萬人除害，以一身任患。」遂自剄。
徐知誥在潤州聞難，用宋齊丘策，即日引兵濟江。瑾已死，因撫定軍府。時徐溫諸子皆弱，溫乃以知誥代知訓執吳政，沈朱瑾屍於雷塘而滅其族。
瑾之殺知訓也，泰寧節度使米志誠從十餘騎問瑾所向，聞其已死，乃歸。宣諭使李儼貧困，寓居海陵，溫疑其與瑾通謀，皆殺之。嚴可求恐志誠不受命，詐稱袁州大破楚兵，將吏皆入賀，伏壯士於戟門，擒志誠斬之，並其諸子。
秋七月，吳徐溫入朝於廣陵，疑諸將皆預朱瑾之謀，欲大行誅戮。徐知誥、嚴可求具陳徐知訓過惡，所以致禍之由，溫怒稍解，乃命網瑾骨於雷塘而葬之，責知訓將佐不能匡救，皆抵罪。獨刁彥能屢有諫書，溫賞之。戊戌，以知誥為淮南節度行軍副使、內外馬步都軍副使、通判府事，兼江州團練使。以徐知諫權潤州團練事。溫還鎮金陵，總吳朝大綱，自餘庶政皆決於知誥。
知誥悉反知訓所為，事吳王盡恭，接士大夫以謙，御眾以寬，約身以儉。以吳王之命，悉蠲天祐十三年以前逋稅，餘俟豐年乃輸之。求賢才，納規諫，除奸猾，杜請託，於是士民翕然歸心，雖宿將悍夫無不悅服。以宋齊丘為謀主。先是，吳有丁口錢，又計畝輸錢，錢重物輕，民甚苦之。齊丘說知誥，以為「錢非耕桑所得，今使民輸錢，是教民棄本逐末也。請蠲丁口錢，自餘稅悉輸谷、帛、綢、絹匹直千錢者當稅三千。」或曰：「如此，縣官歲失錢億萬計。」齊丘曰：「安有民富而國家貧者邪。」知誥從之。由是江、淮間曠土盡辟，桑柘滿野，國以富強。
知誥欲進用齊丘而徐溫惡之，以為殿直軍判官。知誥每夜引齊丘於水亭屏語，常至夜分，或居高堂，悉去屏障，獨置大爐，相向坐，不言，以鐵箸畫灰為字，隨以匙滅去之，故其所謀，人莫得而知也。
初，吳徐溫自以權重而位卑，說吳王曰：「今大王與諸將皆為節度使，雖有都統之名，不足相臨制。請建吳國，稱帝而治。」王不許。嚴可求屢勸溫以次子知詢代徐知誥知吳政，知誥與駱知祥謀，出可求為楚州刺史。可求既受命，至金陵，見溫，說之曰：「吾奉唐正朔，常以興復為辭。今朱、李方爭，朱氏日衰，李氏日熾。一旦李氏有天下，吾能北面為之臣乎。不若先建吳國以系民望。」溫大悅，復留可求參總庶政，使草具禮儀。知誥知可求不可去，乃以女妻其子續。
五年。吳徐溫帥將吏藩鎮請吳王稱帝，吳王不許。夏四月戊戌朔，即吳國王位，大赦，改元武義。建宗廟、社稷，置百官，宮殿、文物皆用天子禮。以金繼土，臘用醜。改諡武忠王曰孝武王，廟號太祖，威王曰景王，尊母為太妃。以徐溫為大丞相、都督中外諸軍事、諸道都統、鎮海寧國節度使，守太尉兼中書令、東海郡王。以徐知誥為左僕射，參政事兼知內外諸軍事，仍領江州團練使。以揚府左司馬王令謀為內樞使，營田副使嚴可求為門下侍郎，鹽鐵判官駱知祥為中書侍郎，前中書舍人盧擇為吏部尚書兼太常卿，掌書記殷文圭為翰林學士，館驛巡官遊恭為知制誥，前駕部員外郎楊迢為給事中。擇，醴泉人。迢，敬之之孫也。
秋七月丙戌，吳王立其弟濛為廬江郡公，溥為丹陽郡公，潯為新安郡公，澈為鄱陽郡公，子繼明為廬陵郡公。吳廬江公濛有材氣，常嘆曰：「我國家而為他人所有，可乎。」徐溫聞而惡之。冬十月，出濛為楚州團練使。
六年夏四月，吳宣王重厚恭恪，徐溫父子專政，王未嘗有不平之意形於言色，溫以是安之。及建國稱制，尤非所樂，多沈飲，鮮食，遂成寢疾。五月，溫自金陵入朝，議當為嗣者。或希溫意言曰：「蜀先主謂武侯：嗣子不才，君宜自取。」溫正色曰：「吾果有意取之，當在誅張顥之初，豈至今日邪。使楊氏無男，有女亦當立之。敢妄言者斬。」乃以王命迎丹楊公潯監國，徙溥兄濛為舒州團練使。己丑，宣王殂。六月戊申，溥即吳王位，尊母王氏曰太妃。
龍德元年冬十月，吳徐溫勸吳王祀南郊。或曰：「禮樂未備。且唐祀南郊，其費鉅萬，今未能辦也。」溫曰：「安有王者而不祀天乎。吾聞祀天貴誠，多費何為。唐每郊祀，啓南門，灌其樞用脂百斛，此乃季世奢泰之弊，又安足法乎。」甲子，吳王祀南郊，配以太祖。乙丑，大赦。加徐知誥同平章事，領江州觀察使。尋以江州為奉化軍，以知誥領節度使。
徐溫聞壽州團練使崔太初苛察，失民心，欲征之。徐知誥曰：「壽州邊隅大鎮，征之恐為變，不若使其入朝，因留之。」溫怒曰：「一崔太初不能制，如他人何。」徵為右雄武大將軍。
後唐莊宗同光二年冬十月，吳王如白沙觀樓船，更命白沙曰迎鑾鎮。徐溫自金陵來朝。先是，溫以親吏翟虔為合門、宮城、武備等使，使察王起居，虔防制王甚急。至是，王對溫名雨為水，溫請其故。王曰：「翟虔父名，吾諱之熟矣。」因謂溫曰：「公之忠誠，我所知也，然翟虔無禮，宮中及宗室所須多不獲。」溫頓首謝罪，請斬之。王曰：「斬則太過，遠徙可也。」乃徙撫州。
三年夏六月，吳鎮海節度判官、楚州團練使陳彥謙有疾，徐知誥恐其遺言及繼嗣事，遺之醫藥、金帛，相屬於道。彥謙臨終，密留書遺徐溫，請以所生子為嗣。
明宗天成元年春三月，吳以左僕射、同平章事徐知誥為侍中，右僕射嚴可求兼門下侍郎、同平章事。
二年冬十月辛丑，吳大丞相、都督中外諸軍事、諸道都統、鎮海寧國節度使兼中書令東海王徐溫卒。初，溫子行軍司馬、忠義節度使、同平章事知詢以其兄知誥非徐氏子，數請代之執吳政，溫曰：「汝曹皆不如也。」嚴可求及行軍副使徐玠屢勸溫以知詢代知誥，溫以知誥孝謹，不忍也。陳夫人曰：「知誥自我家貧賤時養之，奈何富貴而棄之。」可求等言之不已。溫欲帥諸藩鎮入朝，勸吳王稱帝，將行，有疾，乃遣知詢奉表勸進，因留代知誥執政。知誥草表欲求洪州節度使，俟旦上之，是夕，溫凶問至，乃止。知詢亟歸金陵。吳王贈溫齊王，諡曰忠武。
十一月庚戌，吳王即皇帝位，追尊孝武王曰武皇帝，景王曰景皇帝，宣王曰宣皇帝。丙子，吳主尊太妃王氏曰皇太后。以徐知詢為諸道副都統、鎮海寧國節度使兼侍中，加徐知誥都督中外諸軍事。
十二月，吳主立兄廬江公濛為常山王，弟鄱陽公澈為平原王，兄子南昌公珙為建安王。
三年春正月，吳主立子璉為江都王，璘為江夏王，璆為宜春王，宣帝子廬陵公玢為南陽王。夏四月戊戌，吳徙常山王濛為臨川王。
四年秋八月，吳武昌節度使兼侍中李簡以疾求還江都，癸丑，卒於採石。徐知詢，簡壻也，擅留簡親兵二千人於金陵，表薦簡子彥忠代父鎮鄂州，徐知誥以龍武統軍柴再用為武昌節度使。知詢怒曰：「劉崇俊，兄之親，三世為濛州。彥忠，吾妻族，獨不得邪。」
冬十月，吳諸道副都統、鎮海寧國節度使兼侍中徐知詢，自以握兵據上流，意輕徐知誥，數與知誥爭權，內相猜忌，知誥患之。內樞密使王令謀曰：「公輔政日久，挾天子以令境內，誰敢不從。知詢年少，恩信未洽於人，無能為也。」知詢待諸弟薄，諸弟皆怨之。徐玠知知詢不可輔，反持其短以附知誥。吳越王鏐遺知詢金玉鞍勒、器並，皆飾以龍鳳。知詢不以為嫌，乘用之。知詢典客周廷望說知詢曰：「公誠能捐寶貨以結朝中勳舊，使皆歸心於公，則彼誰與處。」知詢從之，使廷望如江都諭意。廷望與知誥親吏周宗善，密輸款於知誥，亦以知誥陰謀告知詢。知詢召知誥詣金陵除父溫喪，知誥稱吳主之命不許。周宗謂廷望曰：「人言侍中有不臣七事，宜亟入謝。」廷望還，以告知詢。十一月，知詢入朝，知誥留知詢為統軍，領鎮海節度使，遣右雄武都指揮使柯厚徵金陵兵還江都，知誥自是始專吳政。知詢責知誥曰：「先王違世，兄為人子，初不臨喪，可乎。」知誥曰：「爾挺劍待我，我何敢往。爾為人臣，畜乘輿物，亦可乎。」知詢又以廷望所言詰知誥，知誥曰：「以爾所為告我者，亦廷望也。」遂斬廷望。
壬辰，吳主加尊號曰睿聖文明光孝皇帝，大赦，改元太和。
十二月，吳加徐知誥兼中書令，領寧國節度使。知誥召知詢飲，以金鍾酌酒賜之，曰：「願弟壽千歲。」知詢疑有毒，引他器均之，跽獻知誥曰：「願與兄各享五百歲。」知誥變色，左右顧，不肯受，知詢捧酒不退。左右莫知所為，伶人申漸高徑前為詼諧語，掠二酒合飲之，懷金鍾趨出，知誥密遣人以良藥解之，已腦潰而卒。
長興元年春三月，吳主立江都王璉為太子。
冬十月丙辰，吳左僕射、同平章事嚴可求卒。徐知誥以其長子大將軍景通為兵部尚書，參政事，知誥將出鎮金陵故也。
二年春二月，吳徐知誥欲以中書侍郎、內樞使宋齊丘為相，齊丘自以資望素淺，欲以退讓為高，謁歸洪州葬父，因入九華山，止於應天寺，啓求隱居。吳主下詔征之，知誥亦以書招之，皆不至。知誥遣其子景通自入山敦諭，齊丘始還朝，除右僕射致仕，更命應天寺為徵賢寺。
秋九月，吳鎮南節度使、同平章事徐知諫卒。以諸道副都統、鎮海節度使、守中書令徐知詢代之，賜爵東海郡王。徐知誥之召知詢入朝也，知諫豫其謀。知詢遇其喪於塗，撫棺泣曰：「弟用心如此，我亦無憾，然何面見先王於地下乎。」
十一月，吳中書令徐知誥表稱「輔政歲久，請歸老金陵」。乃以知誥為鎮海寧國節度使，鎮金陵，餘官如故，總錄朝政如徐溫故事。以其子兵部尚書參政事景通為司徒、同平章事、知中外左右諸軍事，留江都輔政。以內樞使、同平章事王令謀為左僕射兼門下侍郎，以宋齊丘為右僕射兼中書侍郎，並同平章事兼內樞使，以佐景通。
十二月癸亥，徐知誥至金陵。
三年春二月，吳徐知誥作禮賢院於府舍，聚圖書，延士大夫，與孫晟及海陵陳覺談議時事。秋八月，吳徐知誥廣金陵城，周圍二十里。冬十一月，吳以諸道都統徐知誥為大丞相、太師，加領得勝節度使。知誥辭丞相、太師。
四年夏五月，吳宋齊丘勸徐知誥徙吳主都金陵，知誥乃營宮城於金陵。
潞王清泰元年春正月，吳徐知誥別治私第於金陵，乙未，遷居私第，虛府舍以待吳主。
吳人多不欲遷都者，都押牙周宗言於徐知誥曰：「主上西遷，公復須東行，不惟勞費甚大，且違眾心。」二月丙子，吳主遣宋齊丘如金陵諭知誥罷遷都。先是，知誥久有傳禪之志，以吳主無失德，恐眾心不悅，欲待嗣君。宋齊丘亦以為然。一旦，知誥臨鏡鑷白鬚，嘆曰：「國家安而吾老矣，奈何。」周宗知其意，請如江都，微以傳禪諷吳主，且告齊丘。齊丘以宗先己，心疾之，遣使馳詣金陵，手書切諫，以為天時、人事未可。知誥愕然。後數日，齊丘至，請斬宗以謝吳主，乃黜宗為池州副使。久之，節度副使李建勳、行軍司馬徐玠等屢陳知誥功業，宜早從民望，召宗復為都押牙。知誥由是疏齊丘。
吳主詔徐知誥還府舍。甲申，金陵大火，乙酉，又火。知誥疑有變，勒兵自衛，己丑，復入府舍。東海康王徐知詢卒。
夏六月，吳徐知誥將受禪，忌昭武節度使兼中書令臨川王濛，遣人告濛藏匿亡命，擅造兵器，丙子，降封歷陽公，幽於和州，命控鶴軍使王宏將兵二百衛之。
秋七月，吳徐知誥召右僕射兼中書侍郎、同平章事宋齊丘還金陵，以為諸道都統判官，加司空，於事皆無所關預。齊丘屢請退居，知誥以南園給之。
冬十月，吳主加徐知誥大丞相、尚父、嗣齊王、九錫。辭不受。
十一月，徐知誥召其子司徒、同平章事景通還金陵，為鎮海寧國節度副大使、諸道副都統、判中外諸軍事。以次子牙內馬步都指揮使、海州團練使景遷為左右軍都軍使、左僕射，參政事，留江都輔政。
二年春三月，吳加徐景遷同平章事，知左右軍事。徐知誥令尚書郎陳覺輔之，謂覺曰：「吾少時與宋子嵩論議，好相詰難，或吾舍子嵩還家，或子嵩拂衣而起。子嵩攜衣笥望秦淮門欲去者數矣，吾嘗戒門者止之。吾今老矣，猶未遍達時事，況景遷年小當國，故屈吾子以誨之耳。」
秋七月，吳潤州團練使徐知諤狎暱小人，遊燕廢務，作列肆於牙城西，躬自貿易。徐知誥聞之，怒，召知諤左右詰責，知諤懼。或謂知誥曰：「忠武王最愛知諤，而以後事傳於公。往年知詢失守，論議至今未息。借使知諤治有能名，訓兵養民，於公何利。」知誥感悟，待之加厚。
冬十月，吳加中書令徐知誥尚父、太師、大丞相、大元帥，進封齊王，備殊禮，以升、潤、宣、池、歙、常、江、饒、信、海十州為齊國。知誥辭尚父、丞相，殊禮不受。
後晉高祖天福元年春正月，吳徐知誥始建大元帥府，以幕職分判吏、戶、禮、兵、刑、工、部及鹽鐵。三月，吳徐知誥以其子副都統景通為太尉、副元帥，都統判官宋齊丘、行軍司馬徐玠為元帥府左右司馬。夏四月，高從誨遣使奉箋於徐知誥，勸即帝位。冬十一月癸巳，吳主詔齊王徐知誥置百官，以金陵府為西都。
十二月，徐知誥以鎮南節度使太尉兼中書令李德誠、德勝節度使兼中書令周本位望隆重，欲使之帥眾推戴。本曰：「我受先王大恩，自徐溫父子用事，恨不能救楊氏之危，又使我為此，可乎。」其子弘祚強之，不得已，與德誠帥諸將詣江都表吳主，陳知誥功德，請行冊命，又詣金陵勸進。宋齊丘謂德誠之子建勳曰：「尊公，太祖元勳，今日掃地矣。」於是吳宮多妖，吳主曰：「吳祚其終乎。」左右曰：「此乃天意，非人事也。」
二年春正月，吳太子璉納齊王知誥女為妃。知誥始建太廟、社稷，改金陵為江寧府，牙城曰宮城，廳堂曰殿。以左右司馬宋齊丘、徐玠為左右丞相，馬步判官周宗、內樞判官黟人周廷玉為內樞使，自餘百官皆如吳朝之制。置騎兵八軍，步兵九軍。
二月戊子，吳主使宜陽王璪如西都，冊命齊王。王受冊，赦境內。冊王妃曰王后。三月，吳徐知誥立子景通為王太子，固辭不受。追尊考忠武王溫曰太祖武王，妣明德太妃李氏曰王太后。壬申，更名誥。夏六月，吳諸道副都統徐景遷卒。秋七月，吳同平章事王令謀如金陵勸徐誥受禪，誥讓不受。
八月，吳歷陽公濛知吳將亡，甲午，殺守衛軍使王宏。宏子勒兵攻濛，濛射殺之。以德勝節度使周本，吳之勳舊，引二騎詣廬州，欲依之。本聞濛至，將見之。其子弘祚固諫，本怒曰：「我家郎君來，何為不使我見。」弘祚合扉不聽本出，使人執濛於外，送江都。徐誥遣使稱詔殺濛於採石，追廢為悖逆庶人，絕屬籍。侍衛軍使郭悰殺濛妻子於和州，誥歸罪於悰，貶池州。
吳司徒、門下侍郎、同平章事、內樞使、忠武節度使王令謀老病無齒，或勸之致仕，令謀曰：「齊王大事未畢，吾何敢自安。」疾亟，力勸徐誥受禪。是月，吳主下詔禪位於齊。李德誠等復詣金陵帥百官勸進，宋齊丘不署表。九月癸丑，令謀卒。
丙寅，吳主命江夏王璘奉璽綬於齊。冬十月甲申，齊王誥即皇帝位於金陵，大赦，改元升元，國號唐。追尊太祖武王曰武皇帝。乙酉，遣右丞相奉冊詣吳主，稱「受禪老臣誥，謹拜稽首，上皇帝尊號曰高尚思玄弘古讓皇，宮室、乘輿、服御皆如故，宗廟、正朔、徽章、服色悉從吳制。」丁亥，立徐知證為江王，徐知諤為饒王。以吳太子璉領平盧節度使兼中書令，封弘農公。
唐主宴羣臣於天泉閣，李德誠曰：「陛下應天順人，惟宋齊丘不樂。」因出齊丘止德誠勸進書，唐主執書不視，曰：「子嵩三十年舊交，必不相負。」齊丘頓首謝。
己丑，唐主表讓皇改東都宮殿名，皆取於仙經。讓皇常服羽衣，習辟穀術。辛卯，吳宗室建安王珙等十二人皆降爵為公，而加官增邑。丙申，以吳同平章事張延翰及門下侍郎張居詠、中書侍郎李建勳並同平章事。讓皇以唐主上表，致書辭之。唐主表謝而不改。
丁酉，加宋齊丘大司徒。齊丘雖為左丞相，不預政事，心慍懟，聞制詞云：「布衣之交」，抗聲曰：「臣為布衣時，陛下為刺史。今日為天子，可不用老臣矣。」還家請罪，唐主手詔謝之，亦不改命。久之，齊丘不知所出，乃更上書，請遷讓皇於他州及斥遠吳太子璉，絕其婚，唐主不從。
乙巳，立王后宋氏為皇后。戊申，以諸道都統判元帥府事景通為諸道副元帥、判六軍諸衛事、太尉、尚書令、吳王。
十一月乙卯，唐吳王景通更名璟。唐主賜楊璉妃號永興公主，妃聞人呼公主則流涕而辭。戊午，唐主立其子景遂為吉王，景達為壽陽公。以景遂為侍中、東都留守、江都尹，帥留司百官赴東都。
三年春正月，唐德勝節度使兼中書令西平恭烈王周本以不能存吳，愧恨而卒。丙寅，唐以侍中吉王景遂參判尚書都省。夏四月甲申，唐宋齊丘自陳丞相不應不豫政事，唐主答以省署未備。
吳讓皇固辭舊宮，屢請徙居，李德誠等亦亟以為言。五月戊午，唐主改潤州牙城為丹楊宮，以李建勳為迎奉讓皇使。壬戌，唐主以左宣威副統軍王輿為鎮海留後，客省使公孫圭為監軍使，親吏馬思讓為丹楊宮使，徙讓皇居丹楊宮。
宋齊丘復自陳為左右所間，唐主大怒。齊丘歸第，白衣待罪。或曰：「齊丘舊臣，不宜以小過棄之。」唐主曰：「齊丘有才，不識大體。」乃命吳王璟持手詔召之。
六月壬午，或獻毒酒方於唐主，唐主曰：「犯吾法者自有常刑，安用此為。」羣臣爭請改府寺州縣名有「吳。」及「楊。」者，留守判官楊嗣請更姓羊。徐玠曰：「陛下自應天順人，事非逆取，而諂邪之人專事改更，咸非急務，不可從也。」唐主然之。
冬十一月辛丑，吳讓皇卒。唐主廢朝二十七日，追諡曰睿皇帝。是歲，唐主徙吳王璟為齊王。
四年春正月，唐羣臣江王知證等累表請唐主復姓李，立唐宗廟，乙丑，唐主許之。羣臣又請上尊號，唐主曰：「尊號虛美，且非古。」遂不受。其後子孫皆踵其法，不受尊號，又不以外戚輔政，宦者不得預事，皆他國所不及也。
二月乙亥，改太祖廟號曰義祖。己卯，唐主為李氏考妣發哀，與皇后斬衰居廬，如初喪禮，朝夕臨，凡五十四日。江王知證、饒王知諤請亦服斬衰，不許。李建勳之妻廣德長公主假衰絰入哭盡哀，如父母之喪。辛巳，詔「國事委齊王璟詳決，惟軍旅以聞。」
庚寅，唐主更名升。
詔百官議二祚合享禮。辛卯，宋齊丘等議以義祖居七室之東。唐主命「居高祖於西室，太宗次之，義祖又次之，皆為不祧之主。」羣臣言：「義祖諸侯，不宜與高祖、太宗同享，請於太廟正殿後別建廟祀之。」帝曰：「吾自幼託身義祖，向非義祖有功於吾，朕安能啓此中興之業。」羣臣乃不敢言。
唐主欲祖吳王恪，或曰：「恪誅死，不若祖鄭王元懿。」唐主命有司考二王苗裔，以吳王孫禕有功，禕子峴為宰相，遂祖吳王，云：「自峴五世至父榮」，其名率皆有司所撰。唐主又以歷年九帝，三百年，疑十世太少。有司曰：「三十年為世，陛下生於文德，巳五十年矣。」遂從之。三月庚戌，唐主追尊吳王恪為定宗孝靜皇帝，自曾祖以下皆追尊廟號及諡。
夏四月辛巳，唐主祀南郊。癸未，大赦。

