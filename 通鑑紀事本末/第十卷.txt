
漢獻帝建安二十年。初，劉備在荊州，周瑜、甘寧等數勸孫權取蜀。權遣使謂備曰：「劉璋不武，不能自守，若使曹操得蜀，則荊州危矣。今欲先攻取璋，次取張魯，一統南方，雖有十操，無所憂也。」備報曰：「益州民富地險，劉璋雖弱，足以自守。今暴師於蜀、漢，轉運於萬里，欲使戰克攻取，舉不失利，此孫、吳所難也。議者見曹操失利於赤壁，謂其力屈，無復遠念。今操三分天下已有其二，將欲飲馬於滄海，觀兵於吳會，何肯守此，坐須老乎。而同盟無故自相攻伐，借樞於操，使敵承其隙，非長計也。且備與璋託為宗室，冀憑英靈以匡漢朝。今璋得罪於左右，備獨悚懼，非所敢聞，願加寬貸。」權不聽，遣孫瑜率水軍住夏口。備不聽軍過，謂瑜曰：「汝欲取蜀，吾當被髮入山，不失信於天下也。」使關羽屯江陵、張飛屯秭歸，諸葛亮據南郡，備自住孱陵。權不得已，召瑜還。及備西攻劉璋，權曰：「猾虜，乃敢挾詐如此。」備留關羽守江陵，魯肅與羽鄰界，羽數生疑貳，肅常以歡好撫之。
及備已得益州，權令中司馬諸葛瑾從備求荊州諸郡，備不許，曰：「吾方圖涼州，涼州定，乃盡以荊州相與耳。」權曰：「此假而不反，乃欲以虛辭引歲也。」遂置長沙、零陵、桂陽三郡長吏。關羽盡逐之。權大怒，遣呂蒙督兵二萬以取三郡。
蒙移書長沙、桂陽，皆望風歸服，惟零陵太守郝普城守不降。劉備聞之，自蜀親至公安，遣關羽爭三郡。孫權進住陸口，為諸軍節度。使魯肅將萬人屯益陽以拒羽，飛書召呂蒙，使舍零陵急還助肅。蒙得書，祕之，夜召諸將授以方略。晨，當攻零陵，顧謂郝普故人南陽鄧玄之曰：「郝子太聞世間有忠義事，亦欲為之，而不知時也。今左將軍在漢中，為夏侯淵所圍，關羽在南郡，至尊身自臨之。彼方首尾倒懸，救死不給，豈有餘力復營此哉。今吾計力度慮而以攻此，曾不移日而城必破，城破之後，身死何益於事，而令百歲老母戴白受誅，豈不痛哉。度此家不得外問，謂援可恃，故至於此耳。君可見之，為陳禍福。」玄之見普，具宣蒙意，普懼而出降。蒙迎，執其手與俱下船。語畢，出書示之，因拊手大笑。普見書，知備在公安而羽在益陽，慚恨入地。蒙留孫皎委以後事，即日引軍赴益陽。
魯肅欲與關羽會語，諸將疑恐有變，議不可往。肅曰：「今日之事，宜相開譬。劉備負國，是非未決，羽亦何敢重欲幹命。」乃邀羽相見，各駐兵馬百步上，但諸將軍單刀俱會。肅因責數羽以不返三郡，羽曰：「烏林之後，左將軍身在行間，戮力破敵，豈得徒勞，無一塊土，而足下來欲收地邪？」肅曰：「不然。始與豫州覲於長阪，豫州之眾不當一校，計窮慮極，志勢摧弱，圖欲遠竄，望不及此。主上矜愍豫州之身無有處所，不愛土地士民之力，使有所庇廕以濟其患，而豫州私獨飾情，愆德墮好。今已藉手於西州矣，又欲剪並荊州之土，斯蓋凡夫所不忍行，而況整領人物之主乎？」羽無以答。會聞魏公操將攻漢中，劉備懼失益州，使使求和於權。權令諸葛瑾報命，更尋盟好。遂分荊州，以湘水為界，長沙、江夏、桂陽以東屬權，南郡、零陵、武陵以西屬備。
二十四年。初，魯肅常勸孫權以曹操尚存，宜且撫輯關羽，與之同仇，不可失也。及呂蒙代肅屯陸口，以為羽素驍雄，有兼併之心，且居國上流，其勢難久，密言於權曰：「今令徵虜守南郡，潘璋住白帝，蔣欽將遊兵萬人循江上下，應敵所在，蒙為國家前據襄陽，如此何憂於操，何賴於羽。且羽君臣矜其詐力，所在反覆，不可以腹心待也。今羽所以未便東向者，以至尊聖明，蒙等尚存也。今不於強壯時圖之，一旦僵仆，欲復陳力，其可得邪？」權曰：「今欲先取徐州，然後取羽，何如？」對曰：「今操遠在河北，撫集幽、冀，未暇東顧，徐土守兵，聞不足言，往自可克。然地勢陸通，驍騎所騁，至尊今日取徐州，操後旬必求爭，雖以七八萬人守之，猶當懷憂。不如取羽，全據長江，形勢益張，易為守也。」權善之。
權嘗為其子求昏於羽，羽罵其使，不許昏，權由是怒。及羽攻樊，關羽攻曹仁於樊事，見《孫氏據江東》。呂蒙上疏曰：「羽討樊而多留備兵，必恐蒙圖其後故也。蒙常有病，乞分士眾還建業，以治疾為名。羽聞之，必撤備兵，盡赴襄陽。大軍浮江，晝夜馳上，襲其空虛，則南郡可下而羽可禽也。」遂稱病篤。權乃露檄召蒙還，陰與圖計。蒙下至蕪湖，定威校尉陸遜謂蒙曰：「關羽接境，如何遠下，後不當可憂也。」蒙曰：「誠如來言，然我病篤。」遜曰：「羽矜其驍氣，陵轢於人，始有大功，意驕志逸，但務北進，未嫌於我，有相聞病，必益無備，今出其不意，自可禽制。下見至尊，宜好為計。」蒙曰：「羽素勇猛，既難為敵，且已據荊州，恩信大行，兼始有功，膽勢益盛，未易圖也。」蒙至都，權問：「誰可代卿者。」蒙對：曰：「陸遜意思深長，才堪負重，觀其規慮，終可大任，而未有遠名，非羽所忌，無復是過也。若用之，當令外自韜隱，內察形便，然後可克。」權乃召遜，拜偏將軍、右部督，以代蒙。遜至陸口，為書與羽，稱其功美，深自謙抑，為盡忠自託之意。羽意大安，無復所嫌，稍撤兵以赴樊。遜具啓形狀，陳其可禽之要。
羽得於禁等人馬數萬，糧食乏絕，擅取權湘關米。權聞之，遂發兵襲羽。權欲令徵虜將軍孫皎與呂蒙為左、右部大督。蒙曰：「若至尊以徵虜能，宜用之。以蒙能，宜用蒙。昔周瑜、程普為左右部督，督兵攻江陵，雖事決於瑜，普自恃久將，且俱是督，遂共不睦，幾敗國事，此目前之戒也。」權寤，謝蒙曰：「以卿為大督，命皎為後繼可也。」
魏王操之出漢中也，使平寇將軍徐晃屯宛，以助曹仁以攻羽。孫權為箋與魏王操，請以討羽自效。及晃擊敗羽，羽遂撤圍退，然舟船猶據沔水，襄陽隔絕不通。
呂蒙至尋陽，盡伏其精兵䑦𦪇中，使白衣搖櫓，作商賈人服，晝夜兼行，羽所置江邊屯候盡收縛之，是故羽不聞知。糜芳、傅士仁素皆嫌羽輕已，羽之出軍，芳、仁供給軍資不悉相及，羽言：「還，當治之」，芳、仁咸懼。於是蒙令故騎都尉虞翻為書說仁，為陳成敗，仁得書即降。翻謂蒙曰：「此譎兵也，當將仁行，留兵備城。」遂將仁至南郡。糜芳城守，蒙以仁示之，芳遂開門出降。蒙入江陵，釋于禁之囚，得關羽及將士家屬，皆撫慰之，約令軍中不得幹歷人家，有所求取。蒙旦暮使親近存恤耆老，問所不足，疾病者給醫藥，饑寒者賜衣糧。羽府藏財寶，皆封閉以待權至。
關羽聞南郡破，即走南還。羽數使人與呂蒙相聞，蒙輒厚遇其使，周遊城中，家家致問，或手書示信。羽人還，私相參訊，咸知家門無恙，見待過於平時，故羽吏士無鬥心。會權至江陵，荊州將吏悉皆歸附。
十一月，漢中王備所置宜都太守樊友委郡走，諸城長吏及蠻夷君長皆降於遜。遜請金、銀、銅印以假授初附，擊蜀將詹晏等及秭歸大姓擁兵者，皆破降之，前後斬獲、招納凡數萬計。權以遜為右護軍、鎮西將軍，進封婁侯，屯夷陵，守峽口。
關羽自知孤窮，乃西保麥城。孫權使誘之，羽僞降，立幡旗為象人於城上，因遁走，兵皆解散，才十餘騎。權先使朱然、潘璋斷其徑路。十二月，璋司馬馬忠獲羽及其子平於章鄉，斬之，遂定荊州。
初，偏將軍吳郡全琮上疏陳關羽可取之計，權恐事泄，寢而不答。及已禽羽，權置酒公安，顧謂琮曰：「君前陳此，孤雖不相答，今日之捷，抑亦君之功也。」於是封琮陽華亭侯。
魏文帝黃初二年六月，漢主恥關羽之沒，將擊孫權。翊軍將軍趙雲曰：「國賊，曹操，非孫權也。若先滅魏，則權自服。今操身雖斃，子丕篡盜，當因眾心，早圖關中，居河、渭上流以討凶逆，關東義士必裹糧策馬以迎王師。不應置魏，先與吳戰。兵勢一交，不得卒解，非策之上也。」羣臣諫者甚眾，漢主皆不聽。廣漢處士秦宓陳天時必無利，坐下獄幽閉，然後貸出。
初，車騎將軍張飛，雄壯威猛亞於關羽，羽善待卒伍而驕於士大夫，飛愛禮君子而不恤軍人。漢主常戒飛曰：「卿刑殺既過差，又日鞭檛健兒，而令在左右，此取禍之道也。」飛猶不悛。漢主將伐孫權，飛當率兵萬人自閬中會江州，臨發，其帳下將張達、範強殺飛以其首順流奔孫權。漢主聞飛營都督有表，曰：「噫，飛死矣。」
陳壽評曰：關羽、張飛皆稱萬人之敵，為世虎臣。羽報效曹公，飛義釋嚴顏，並有國士之風。然羽剛而自矜，飛暴而無恩，以短取敗，理數之常也。
秋七月，漢主自率諸軍擊孫權，權遣使求和於漢。南郡太守諸葛瑾遺漢主箋曰：「陛下以關羽之親，何如先帝。荊州大小，孰與海內。俱應仇疾，誰當先後。若審此數，易於反掌矣。」漢主不聽。時或言瑾別遣親人與漢主相聞者，權曰：「孤與子瑜有死生不易之誓，子瑜之不負孤，猶孤之不負子瑜也。」然謗言流聞於外，陸遜表明瑾必無此，宜有以散其意。權報曰：「子瑜與孤從事積年，恩如骨肉，深相明究。其為人非道不行，非義不言。玄德昔遣孔明至吳，孤嘗語子瑜曰：卿與孔明同產，且弟隨兄，於義為順，何以不留孔明。孔明若留從卿者，孤當以書解玄德，意自隨人耳。子瑜答孤曰：弟亮已失身於人委質定分，義無二心。弟之不留，猶瑾之不往也。其言足貫神明，今豈當有此乎。前得妄語文疏，即封示子瑜，並手筆與之，孤與子瑜，可謂神交，非外言所間。知卿意至，輒封來表以示子瑜，使知卿意。」
漢主遣將軍吳班、馮習攻破權將李異、劉阿等於巫，進軍秭歸，兵四萬餘人。武陵蠻夷皆遣使往請兵，權以鎮西將軍陸遜為大都督、假節，督將軍朱然、潘璋、宋謙、韓當、徐盛、鮮于丹、孫桓等五萬人拒之。
初，帝詔羣臣令料劉備當為關羽出報孫權否。眾議咸云：「蜀小國耳，名將唯羽，羽死軍破，國內憂懼，無緣復出。」侍中劉曄獨曰：「蜀雖狹弱，而備之謀欲以威武自強，勢必用眾以示有餘。且關羽與備，義為君臣，恩猶父子。羽死不能為興軍報敵，於終始之分不足矣。」
三年春二月，漢主自秭歸將進擊吳，治中從事黃權諫曰：「吳人悍戰，而水軍沿流，進易退難。臣請為先驅以當寇，陛下宜為後鎮。」漢主不從，以權為鎮北將軍，使督江北諸軍，自率諸將，自江南緣山截嶺，軍於夷道猇亭。吳將皆欲迎擊之，陸遜曰：「備舉軍東下，銳氣始盛，且乘高守險，難可卒攻，攻之縱下，猶難盡克，若有不利，損我大勢，非小故也。今但且獎厲將士，廣施方略，以觀其變。若此間是平原曠野，當恐有顛沛交逐之憂，今緣山行軍，勢不得展，自當罷於木石之間，徐制其敝耳。」諸將不解，以為遜畏之，各懷憤恨。
夏五月，漢人自山峽建平連營至夷陵界，立數十屯，以馮習為大督，張南為前部督，自正月與吳相拒，至六月不決。漢主遣吳班將數千人，於平地立營。吳將帥皆欲擊之，陸遜曰：「此必有譎，且觀之。」漢主知其計不行，乃引伏兵八千，從谷中出。遜曰：「所以不聽諸君擊班者，揣之必有巧故也。」遜上疏於吳王曰：「夷陵要害，國之關限，雖為易得，亦復易失。失之非徒損一郡之地，荊州可憂，今日爭之，當令必諧。備幹天常，不安窟穴而敢自送，臣雖不材，憑奉威靈，以順討逆，破壞在近，無可憂者。臣初嫌之水陸俱進，今反舍船就步，處處結營，察其佈置，必無他變。伏願至尊高枕，不以為念也。」
閏月，遜將進攻漢軍，諸將並曰：「攻備當在初，今乃令入五六百里，相守經七八月，其諸要害皆已固守，擊之必無利矣。」遜曰：「備是猾虜，更嘗事多，其軍始集，思慮精專，未可幹也。今住已久，不得我便，兵疲意沮，計不復生。掎角此寇，正在今日。」乃先攻一營，不利，諸將皆曰：「空殺兵耳。」遜曰：「吾已曉破之之術。」乃敕各持一把茅，以火攻，拔之。一爾勢成，通率諸軍，同時俱攻，斬張南、馮習及胡王沙摩柯等首，破其四十餘營。漢將杜路、劉寧等窮逼請降。
漢主升馬鞍山，陳兵自繞，遜督促諸軍四面蹙之，土崩瓦解，死者萬數。漢主夜遁，驛人自擔燒鐃鎧斷後，僅得入白帝城。其舟船、器械，水、步軍資，一時略盡，屍骸塞江而下。漢主大慚恚，曰：「吾乃為陸遜所折辱，豈非天邪？」將軍義陽傅彤為後殿，兵眾盡死，彤氣益烈。吳人諭之使降，彤罵曰：「吳狗，安有漢將軍而降者。」遂死之。從事祭酒程畿溯江而退，眾曰：「後追將至，宜解舫輕行。」畿曰：「吾在軍，未習為敵之走也。」亦死之。
初，吳安東中郎將孫桓別擊漢前鋒於夷道，為漢所圍，求救於陸遜。遜曰：「未可」諸將曰：「孫安東公族，見圍已困，奈何不救？」遜曰：「安東得士眾心，城牢糧足，無可憂也。待吾計展，欲不救安東，安東自解。」及方略大施，漢果奔潰。桓後見遜曰：「前實怨不見救，定至今日，乃知調度自有方耳。」
初，遜為大都督，諸將或討逆時舊將，或公室貴戚，各自矜恃，不相聽從。遜按劍曰：「劉備天下知名，曹操所憚，今在境界，此強對也。諸君並荷國恩，當相輯睦，共剪此虜，上報所受，而不相順，何也。僕雖書生，受命主上，國家所以屈諸君使相承望者，以僕尺寸可稱，能忍辱負重故也。各任其事，豈復得辭。軍令有常，不可犯也。」及至破備，計多出遜，諸將乃服。吳王聞之曰：「公何以初不啓諸將違節度者邪？」對曰：「受恩深重，此諸將或任腹心，或堪爪牙，或是功臣，皆國家所當與共克定大事者，臣竊慕相如、寇恂相下之義以濟國事。」王大笑稱善，加遜輔國將軍，領荊州牧，改封江陵侯。
初，諸葛亮與尚書令法正好尚不同，而以公義相取，亮每奇正智術。及漢主伐吳而敗，時正已卒，亮嘆曰：「孝直若在，必能制主上東行。就使東行，必不傾危矣。」漢主在白帝，徐盛、潘璋、宋謙等各競表言：「備必可禽，乞復攻之。」吳王以問陸遜，遜與朱然、駱統上言曰：「曹丕大合士眾，外託助國討備，內實有奸心，謹決計輒還。」
初，帝聞漢兵樹柵連營七百餘里，謂羣臣曰：「備不曉兵，豈有七百里營，可以拒敵者乎。苞原隰險阻而為軍者為敵所禽，此兵忌也。孫權上事令至矣。」後七日，吳破漢書到。
冬十一月，吳王使太中大夫鄭泉聘於漢，漢太中大夫宗瑋報之，吳漢復通。
四年夏四月癸巳，漢主殂於永安。五月，太子禪即位。秋八月，漢尚書義陽鄧芝言於諸葛亮曰：「今主上幼弱，初即尊位，宜遣大使，重申吳好。」亮曰：「吾思之久矣，未得其人耳，今日始得之。」芝問：「其人為誰。」亮曰：「即使君也。」乃遣芝以中郎將修好於吳。冬十月，芝至吳，時吳王猶未與魏絕，狐疑，不時見芝。芝乃自表請見曰：「臣今來亦欲為吳，非但為蜀也。」吳王見之曰：「孤誠願與蜀和親，然恐蜀主幼弱，國小勢偪，為魏所乘，不自保全耳。」芝對曰：「吳、蜀二國，四州之地。大王命世之英，諸葛亮亦一時之傑也。蜀有重險之固，吳有三江之阻。合此二長，共為脣齒，進可併兼天下，退可鼎足而立，此理之自然也。大王今若委質於魏，魏必上望大王之入朝，下求太子之內侍，若不從命，則奉辭伐叛，蜀亦順流，見可而進，如此，江南之地非復大王之有也。」吳王默然良久曰：「君言是也。」遂絕魏，專與漢連和。
五年夏四月，吳王使輔義中郎將吳郡張溫聘於漢，自是吳蜀信使不絕。時事所宜，吳王常令陸遜語諸葛亮。又刻印置遜所，王每與漢主及諸葛亮書，常過示遜，輕重、可否有所不安，便令改定，以印封之。漢復遣鄧芝聘於吳，吳王謂之曰：「若天下太平，二主分治，不亦樂乎？」芝對曰：「天無二日，土無二王。如並魏之後，大王未深識天命，君各茂其德，臣各盡其忠，將提枹鼓，則戰爭方始耳。」吳王大笑曰：「君之誠款，乃當爾耶？」
明帝太和三年夏四月，吳主使以並尊二帝之議往告於漢。漢人以為交之無益而名體弗順，宜顯明正義，絕其盟好。丞相亮曰：「權有僭逆之心久矣，國家所以略其釁情者，求掎角之援也。今若加顯絕，讎我必深。更當移兵東戍，與之角力，須並其土，乃議中原。彼賢才尚多，將相輯穆，未可一朝定也。頓兵相守，坐而須老，使北賊得計，非算之上者。昔孝文卑辭匈奴，先帝優與吳盟，皆應權通變，深思遠益，非若匹夫之忿者也。今議者咸以權利在鼎足，不能併力，且志望已滿，無上岸之情。推此，皆似是而非也。何者。其智力不侔，故限江自保，權之不能越江，猶魏賊之不能渡漢，非力有餘而利不取也。若大軍致討，彼高當分裂其地以為後規，下當略民廣境，示武於內，非端坐者也。若就其不動而睦於我，我之北伐，無東顧憂，河南之眾不得盡西，此之為利，亦已深矣。權僭逆之罪，未宜明也。」乃遣衛尉陳震使於吳，賀稱尊號。吳主與漢人盟約中分天下，以豫、青、徐、幽屬吳，兗、冀、並、涼屬漢，其司州之土以函谷關為界。
魏文帝黃初四年春三月，漢主病篤，命丞相亮輔太子，以尚書令李嚴為副。漢主謂亮曰：「君才十倍曹丕，必能安國，終定大事。若嗣子可輔，輔之。如其不才，君可自取。」亮涕泣曰：「臣敢不竭股肱之力，效忠貞之節，繼之以死。」漢王又為詔敕太子曰：「人五十不稱夭，吾年已六十有餘，何所復恨，但以卿兄弟為念耳。勉之，勉之。勿以惡小而為之，勿以善小而不為。惟賢惟德，可以服人。汝父德薄，不足效也。汝與丞相從事，事之如父。」
夏四月癸巳，漢主殂於永安，諡曰昭烈。丞相亮奉喪還成都，以李嚴為中都護，留鎮永安。五月，太子禪即位，時年十七。尊皇后曰皇太后，大赦，改元建興。封丞相亮為武鄉侯，領益州牧。政事無鉅細，咸決於亮。
亮嘗自校簿書，主簿楊顒直入，諫曰：「為治有體，上下不可相侵。請為明公以作家譬之：今有人，使奴執耕稼，婢典炊爨，雞主司晨，犬主吠盜，牛負重載，馬涉遠路，私業無曠，所求皆足，雍容高枕，飲食而已。忽一旦盡欲以身親其役，不復付任，勞其體力，為此碎務，形疲神困，終無一成。豈其智之不如奴、婢、雞、狗哉。失為家主之法也。是故古人稱坐而論道，謂之王公。作而行之，謂之士大夫。故丙吉不問橫道死人而憂牛喘，陳平不肯知錢穀之數，雲自有主者，彼誠達於位分之體也。今明公為治，乃躬自校簿書，流汗終日，不亦勞乎？」亮謝之。
初，益州郡耆帥雍闓殺太守正昂，因士燮以求附於吳，又執太守成都張裔以與吳，吳以闓為永昌太守。永昌功曹呂凱、府丞王伉率吏士閉境拒守，闓不能進，使郡人孟獲誘扇諸夷，諸夷皆從之。牂柯太守朱褒、越巂夷王高定皆叛應闓。諸葛亮以新遭大喪，皆撫而不討，務農殖穀，閉關息民，民安食足，而後用之。
六年春二月，漢諸葛亮率眾討雍闓等，參軍馬謖送之數十里。亮曰：「雖共謀之歷年，今可更惠良規。」謖曰：「南中恃其險遠，不服久矣，雖今日破之，明日復反耳。今公方傾國北伐以事強賊，彼知官勢內虛，其叛亦速。若殄盡遺類以除後患，既非仁者之情，且又不可倉卒也。夫用兵之道，攻心為上，攻城為下，心戰為上，兵戰為下。願公服其心而已。」亮納其言。謖，良之弟也。
秋七月，漢諸葛亮至南中，所在戰捷。亮由越巂入，斬雍闓及高定。使庲降督益州李恢由益州入，門下督巴西馬忠由牂柯入，擊破諸縣，復與亮合。孟獲收闓餘眾以拒亮。獲素為夷、漢所服，亮募生致之，既得，使觀於營陳之間，問曰：「此軍何如？」獲曰：「曏者不知虛實，故敗。今蒙賜觀營陳，若祗如此，即定易勝耳。」亮笑，縱使更戰。七縱七禽，而亮猶遣獲。獲止不去，曰：「公，天威也，南人不復反矣。」亮遂至滇池。益州、永昌、牂柯、越巂四郡皆平，亮即其渠率而用之，悉收其俊傑孟獲等以為官屬，出其金銀、丹漆、耕牛、戰馬以給軍國之用。自是，終亮之世，夷不復反。
七年春正月，漢丞相亮欲出軍漢中，前將軍李嚴當知後事，移屯江州，留護軍陳到駐永安而統屬於嚴。
明帝太和元年春三月，蜀丞相亮率諸軍北駐漢中，使長史張裔、參軍蔣琬統留府事。臨發，上疏曰：「先帝創業未半而中道崩殂，今天下三分，益州疲敝，此誠危急存亡之秋也。然侍衛之臣不懈於內，忠志之士忘身於外者，蓋追先帝之殊遇，欲報之於陛下也。誠宜開張聖聽，以光先帝遺德，恢弘志士之氣，不宜妄自菲薄，引喻失義，以塞忠諫之路也。宮中、府中，俱為一體，陟罰臧否，不宜異同。若有作奸犯科及為忠善者，宜付有司論其刑賞，以昭陛下平明之理，不宜偏私，使內外異法也。侍中、侍郎郭攸之、費禕、董允等，此皆良實，志慮忠純，是以先帝簡拔以遺陛下。愚以為宮中之事，事無大小，悉以諮之，然後施行，必能裨補闕漏，有所廣益。將軍向寵，性行淑均，曉暢軍事，試用於昔日，先帝稱之曰能，是以眾議舉寵為督。愚以為營中之事，悉以諮之，必能使行陳和睦，優劣得所。親賢臣，遠小人，此先漢所以興隆也。親小人，遠賢臣，此後漢所以傾頹也。先帝在時，每與臣論此事，未嘗不嘆息痛恨於桓、靈也。侍中、尚書、長史、參軍，此悉端良死節之臣，願陛下親之信之，則漢室之隆，可計日而待也。臣本布衣，躬耕南陽，苟全性命於亂世，不求聞達於諸侯。先帝不以臣卑鄙，猥自枉屈，三顧臣於草廬之中，諮臣以當世之事，由是感激，遂許先帝以驅馳。後值傾覆，受任於敗軍之際，奉命於危難之間，爾來二十有一年矣。先帝知臣謹慎，故臨崩寄臣以大事也。受命以來，夙夜憂嘆，恐託付不效，以傷先帝之明，故五月渡瀘，深入不毛。今南方已定，兵甲巳足，當獎率三軍，北定中原，庶竭駑鈍，攘除奸凶，興復漢室，還於舊都，此臣所以報先帝而忠陛下之職分也。至於斟酌損益，進盡忠言，則攸之、禕、允之任也。願陛下託臣以討賊興復之效，不效則治臣之罪，以告先帝之靈。責攸之、禕、允等之慢，以彰其咎。陛下亦宜自謀，以諮諏善道，察納雅言。深追先帝遺詔，臣不勝受恩感激。今當遠離，臨表涕零，不知所言。」遂行，屯於沔北陽平石馬。
亮辟廣漢太守姚伷為掾，伷並進文武之士，亮稱之曰：「忠益者莫大於進人，進人者各務其所尚。今姚掾並存剛柔以廣文武之用，可謂博雅矣。願諸掾各希此事以屬其望。」
帝聞諸葛亮在漢中，欲大發兵就攻之，以問散騎常侍孫資。資曰：「昔武皇帝征南鄭，取張魯，陽平之役，危而後濟。又自往拔出夏侯淵軍，數言南鄭直為天獄，中斜谷道為五百里石穴耳，言其深險，喜出淵軍之辭也。又武皇帝聖於用兵，察蜀賊棲於山岩，視吳虜竄於江湖，皆橈而避之，不責將士之力，不爭一朝之忿，誠所謂見勝而戰，知難而退也。今若進軍就南鄭討亮，道既險阻，計用精兵及轉運鎮守南方四州，遏御水賊，凡用十五六萬人，必當復更有所發興，天下騷動，費力廣大，此誠陛下所宜深慮。夫守戰之力，力後參倍。但以今日見兵，分命大將據諸要險，威足以震懾強寇，鎮靜疆場，將士虎睡，百姓無事，數年之間，中國日盛，吳、蜀二虜必自罷敝。」帝乃止。
六月，以司馬懿都督荊、豫州諸軍事，率所領鎮宛。
初，孟達既為文帝所寵，又與桓階、夏侯尚親善。及文帝殂，階、尚皆卒，達心不自安。諸葛亮聞而誘之，達數與通書，陰許歸蜀。達與魏興太守申儀有隙，儀密表告之。達聞之，惶懼，欲舉兵叛。司馬懿以書慰解之，達猶豫未決，懿乃潛軍進討。諸將言：「達與吳、漢交通，宜觀望而後動。」懿曰：「達無信義，此其相疑之時也，當及其未定促決之。」乃倍道兼行，八日到其城下。吳、漢各遣偏將向西城安橋、木闌塞以救達，懿分諸將以距之。初，達與亮書曰：「宛去洛八百里，去吾一千二百里。聞吾舉事，當表上天子，比相反覆，一月間也，則吾城已固，諸軍足辦。吾所在深險，司馬公必不自來。諸將來，吾無患矣。」及兵到，達又告亮曰：「吾舉事八日，而兵至城下，何其神速也。
二年春正月，司馬懿攻新城，旬有六日，拔之，斬孟達。申儀久在魏興，擅承製刻印，多所假授，懿召而執之，歸於洛陽。
諸葛亮將入寇，與羣下謀之。丞相司馬魏延曰：「聞夏侯楙，主壻也，怯而無謀。今假延精兵五千，負糧五千，直從襃中出，循秦嶺而東，當子午而北，不過十日，可到長安。楙聞延奄至，必棄城逃走，長安中惟御史、京兆太守耳環。橫門邸閣與散民之谷，足周食也。比東方相合聚，尚二十許日，而公從斜谷來，亦足以達。如此，則一舉而咸陽以西可定矣。」以為此危計，不如安從坦道，可以平取隴右，十全必克而無虞，故不用延計。
亮揚聲由斜谷道取郿，使鎮東將軍趙雲、揚武將軍鄧芝為疑軍，據箕谷。帝遣曹真都督關右諸軍，軍郿。亮身率大軍攻祁山，戎陳整齊，號令明肅。始，魏以漢昭烈既死，數歲寂然無聞，是以略無備豫，而卒聞亮出，朝野恐懼。於是天水、南安、安定皆叛應亮，關中響震，朝臣未知計所出。帝曰：「亮阻山為固，今者自來，正合兵書致人之術，破亮必也。」乃勒兵馬步騎五萬，遣右將軍張合督之，西拒亮。丁未，帝行如長安。
初，越巂太守馬謖，才器過人，好論軍計，諸葛亮深加器異。漢昭烈臨終謂亮曰：「馬謖言過其實，不可大用，君其察之。」亮猶謂不然，以謖為參軍，每引見談論，自晝達夜。及出軍祁山，亮不用舊將魏延、吳懿等為先鋒，而以謖督諸軍在前，與張合戰於街亭。
謖違亮節度，舉措煩擾，舍水上山，不下據城。張合絕其汲道，擊，大破之，士卒離散。亮進無所據，乃拔西縣千餘家還漢中。收謖下獄，殺之。亮自臨祭，為之流涕，撫其遺孤，恩若平生。蔣琬謂亮曰：「昔楚殺得臣，文公喜可知也。天下未定而戮智計之士，豈不惜乎？」亮流涕曰：「孫武所以能制勝於天下者，用法明也。是以楊於亂法，魏絳戮其僕。四海分裂，兵交方始，若復廢法，何用討賊邪？」
謖之未敗也，裨將軍巴西王平連規諫謖，謖不能用。及敗，眾盡星散，惟平所領千人鳴鼓自守，張合疑其有伏兵，不往偪也，於是平徐徐收合諸營遺迸，率將士而還。亮既誅馬謖及將軍李盛，奪將軍黃襲等兵，平特見崇顯，加拜參軍，統五部兼當營事，進位討寇將軍，封亭侯。亮上疏請自貶三等，漢主以亮為右將軍，行丞相事。
是時，趙雲、鄧芝兵亦敗於箕谷，雲斂眾固守，故不大傷，雲亦坐貶為鎮軍將軍。亮問鄧芝曰：「街亭軍退，兵將不復相錄，箕谷軍退，兵將初不相失，何故」芝曰：「趙雲身自斷後，軍資什物，略無所棄，兵將無緣相失。」雲有軍資餘絹，亮使分賜將士，雲曰：「軍事無利，何為有賜，其物請悉入赤岸庫，須十月為冬賜。」亮大善之。
或勸亮更發兵者，亮曰：「大軍在祁山、箕谷，皆多於賊，而不破賊，乃為賊所破，此病不在兵少也，在一人耳。今欲減兵省將，明罰思過，校變通之道於將來，若不能然者，雖兵多何益。自今已後，諸有忠慮於國，但勤攻吾之闕，則事可定，賊可死，功可趶足而待矣。」於是考微勞，甄壯烈，引咎責躬，布所失於境內，厲兵講武，以為後圖，戎士簡練，民忘其敗矣。
亮之出祁山也，天水參軍姜維詣亮降。亮美維膽智，辟為倉曹掾，使典軍事。
曹真討安定等三郡，皆平。真以諸葛亮懲於祁山，後必出從陳倉，乃使將軍郝昭等守陳倉，治其城。
冬十一月，漢諸葛亮聞曹休敗，魏兵東下，關中虛弱，欲出兵擊魏，羣臣多以為疑。亮上言於漢主曰：「先帝深慮以漢、賊不兩立，王業不偏安，故託臣以討賊。以先帝之明，量臣之才，固當知臣伐賊，才弱敵強。然不伐賊，王業亦亡，惟坐而待亡，孰與伐之。是故託臣而弗疑也。臣受命之日，寢不安席，食不甘味，思惟北征，宜先入南，故五月渡瀘，深入不毛。臣非不自惜也，顧王業不可偏全於蜀都，故冒危難以奉先帝之遺意也，而議者謂為非計。今賊適疲於西，又務於東，兵法乘勞，此進趨之時也，謹陳其事如左：高帝明並日月，謀臣淵深，然涉險被創，危然後安。今陛下未及高帝，謀臣不如良、平，而欲以長計取勝，坐定天下，此臣之未解一也。劉繇、王朗各據州郡，論安言計，動引聖人，羣疑滿腹，眾難塞胸，今歲不戰，明年不徵，使孫策坐大，遂並江東，此臣之未解二也。曹操智計殊絕於人，其用兵也，彷彿孫、吳，然困於南陽，險於烏巢，危於祁連，偪於黎陽，幾敗伯山，殆死潼關，然後僞定一時耳。況臣才弱，而欲以不危而定之，此臣之未解三也。曹操五攻昌霸不下，四越巢湖不成，任用李服而李服圖之，委夏侯淵而夏侯敗亡。先帝每稱操為能，猶有此失，況臣駑下，何能必勝。此臣之未解四也。自臣到漢中，中間期年耳，然喪趙雲、陽羣、馬玉、閻芝、丁立、白壽、劉合、鄧銅等及曲長屯將七十餘人，突將、無前、賨叟、青羌、散騎、武騎一千餘人，皆數十年之內，所糾合四方之精銳，非一州之所有。若復數年，則損三分之二，當何以圖敵。此臣之未解五也。今民窮兵疲，而事不可息，事不可息，則住與行勞費正等，而不及虛圖之，欲以一州之地與賊支久，此臣之未解六也。夫難平者，事也。昔先帝敗軍於楚，當此時曹操拊手，謂天下已定。然後先帝東連吳、越，西取巴、蜀，舉兵北征，夏侯授首，此操之失計而漢事將成也。然後吳更違盟，關羽毀敗，秭歸蹉跌，曹丕稱帝。凡事如是，難可逆見。臣鞠躬盡力，死而後已，至於成敗利鈍，非臣之明所能逆睹也。」
十二月，亮引兵出散關，圍陳倉。陳倉已有備，亮不能克。亮使郝昭鄉人靳詳於城外遙說昭，昭於樓上應之曰：「魏家科法，卿所練也。我之為人，卿所知也。我受國恩多而門戶重，卿無可言者，但有必死耳。卿還謝諸葛，便可攻也。」詳以昭語告亮，亮又使詳重說昭，言：「人兵不敵，無為空自破滅。」昭謂詳曰：「前言已定矣，我識卿耳，箭不識也。」詳乃去。亮自以有眾數萬，而昭兵才千餘人，又度東救未能便到，乃進兵攻昭，起雲梯、衝車以臨城。昭於是以火箭逆射其梯，梯然，梯上人皆燒死。昭又以繩連石磨壓其衝車，衝車折。亮乃更為井闌百尺以射城中，以土丸填塹，欲直攀城，昭又於內築重牆，亮又為地突欲踴出於城裏，昭又於城內穿地橫截之。晝夜相攻拒二十餘日。曹真遣將軍費耀等救之。帝召張合於方城，使擊亮。帝自幸河南城，置酒送合，問合曰：「遲將軍到，亮得無已得陳倉乎？」合知亮深入無谷，屈指計曰：「比臣到，亮已走矣。」合晨夜進道，未至，亮糧盡引去。將軍王雙追之，亮擊斬雙。詔賜郝昭爵關內侯。
三年春，漢諸葛亮遣其將陳戒攻武都、陰平二郡，雍州刺史郭淮引兵救之。亮自出至建威，淮退，亮遂拔二郡以歸。漢主復策拜亮為丞相。
十二月，漢丞相亮徙府營於南山下原上，築漢城於沔陽，築樂城於成固。
四年秋七月，大司馬曹真以「漢人數入寇，請由斜谷伐之，諸將數道並進，可以大克」，帝從之。詔大將軍司馬懿溯漢水由西城入，與真會漢中，諸將或由子午谷，或由武威入。司空陳羣諫曰：「太祖昔到陽平攻張魯，多收豆麥以益軍糧，魯未下而食猶乏。今既無所因，且斜谷阻險，難以進退，轉運必見鈔截，多留兵守要則損戰士，不可不熟慮也。」帝從羣議。真復表從子午道，羣又陳其不便，並言軍事用度之計。詔以羣議下真，真據之遂行。
八月，漢丞相亮聞魏兵至，次於成固赤阪以待之。召李嚴使將二萬人赴漢中，表嚴子豐為江州都督，督軍典嚴後事。會天大雨三十餘日，棧道斷絕。太尉華歆上疏曰：「陛下以聖德當成、康之隆，願先留心於治道，以征伐為後事。為國者以民為基，民以衣食為本。使中國無饑寒之患，百姓無離上之心，則二賊之釁可坐而待也。」帝報曰：「賊憑恃山川，二祖勞於前世，猶不克平，朕豈敢自多，謂必滅之哉。諸將以為不一探取，無由自敝，是以觀兵以窺其釁。昔天時未至，周武還師，乃前事之鑑，朕敬不忘所戒。」
少府楊阜上疏曰：「昔武王白魚入舟，君臣變色。動得吉瑞，猶尚憂懼，況有災異而不戰竦者哉。今吳、蜀未平，而天屢降變，諸軍始進，便有天雨之患，稽閡山險，已積日矣。轉運之勞，擔負之苦，所費已多，若有不繼，必違本圖。傳曰見可而進，知難而退，軍之善政也。徒使六軍困於山谷之間，進無所略，退又不得，非王兵之道也。」
散騎常侍王肅上疏曰：「前志有之，千里饋糧，士有饑色，樵蘇後爨，師不宿飽，此謂平塗之行軍者也。又況於深入阻險，鑿路而前，則其為勞必相百也。今又加之以霖雨，山阪峻滑，眾迫而不展，糧遠而難繼，實行軍者之大忌也。聞曹真發巳逾月而行裁半谷，治道功夫，戰士悉作，是賊偏得以逸待勞，乃兵家之所憚也。言之前代，則武王伐紂，出關而復還。論之近事，則武、文徵權，臨江而不濟。非所謂順天知時，通於權變者哉。兆民知上聖以水雨艱劇之故，休而息之，後日有釁，乘而用之，則所謂悅以犯難，民忘其死者矣。」肅，朗之子也。九月，詔曹真等班師。
冬十二月，漢丞相亮以蔣琬為長史。亮數外出，琬常足食兵，以相供給。亮每言：「公琰託志忠雅，當與吾共贊王業者也。」
五年春二月，漢丞相亮命李嚴以中都護署府事。嚴更名平。亮率諸軍入寇，圍祁山，以木牛運。於是大司馬曹真有疾，帝命司馬懿西屯長安，督將軍張合、費曜、戴陵、郭淮等以御之。
三月，邵陵元侯曹真卒。
司馬懿使費曜、戴陵留精兵四千守上邽，餘眾悉出，西救祁山。張合欲分兵駐雍、郿，懿曰：「料前軍能獨當之者，將軍言是也。若不能當，而分為前後，此楚之三軍，所以為黥布禽也。」遂進。亮分兵留攻祁山，自逆懿於上邽。郭淮、費曜等徼亮，亮破之，因大芟刈其麥，與懿遇於上邽之東。懿斂軍依險，兵不得交，亮引還。
懿等尋亮後至於滷城。張合曰：「彼遠來逆我，請戰不得，謂我利在不戰，欲以長計制
之也。且祁山知大軍已在近，人情自固，可止屯於此，分為奇兵，示出其後，不宜進前而不敢偪，坐失民望也。今亮孤軍食少，亦行去矣。」懿不從，故尋亮。既至，又登山掘營，不肯戰。賈栩、魏平數請戰，因曰：「公畏蜀如虎，奈天下笑何。」懿病之。諸將咸請戰。夏五月辛巳，懿乃使張合攻無當監何平於南圍，自按中道向亮。亮使魏延、高翔、吳班逆戰，魏兵大敗，漢人獲甲首三千人，懿還保營。
六月，亮以糧盡退軍，司馬懿遣張合追之。合進至木門，與亮戰，蜀人乘高布伏，弓弩亂髮，飛矢中合右膝而卒。
丞相亮之攻祁山也，李平留後，主督運事。會天霖雨，平恐運糧不繼，遣參軍狐忠、督軍成藩喻指，呼亮來還，亮承以退軍。平聞軍退，乃更陽驚，說「軍糧饒足，何以便歸？」。又欲殺督運岑述，以解已不辦之責。又表漢主，說「軍僞退，欲以誘賊與戰」。亮具出其前後手筆書疏，本末違錯。平辭窮情竭，首謝罪負。於是亮表平前後過惡，免官，削爵土，徙梓潼郡。復以平子豐為中郎將，參軍事。
青龍元年，諸葛亮勸農講武，作木牛、流馬，運米集斜谷口，治斜谷邸閣，息民休士，三年而後用之。
二年春二月，亮悉大眾十萬由斜谷入寇，遣使約吳同時大舉。夏四月，諸葛亮至郿，軍於渭水之南。司馬懿引軍渡渭，背水為壘以拒之，謂諸將曰：「亮若出武功，依山而東，誠為可憂。若西上五丈原，諸將無事矣。」亮果屯五丈原。
雍州刺史郭淮言於懿曰：「亮必爭北原，宜先據之。」議者多謂不然，淮曰：「若亮跨渭登原，連兵北山，隔絕隴道，搖盪民夷，此非國之利也。」懿乃使淮屯北原，塹壘未成，漢兵大至，淮逆擊，卻之。
亮以前者數出，皆以運糧不繼，使已志不伸，乃分兵屯田為久駐之基，耕者雜於渭濱居民之間，而百姓安堵，軍無私焉。
六月，帝往徵蜀護軍秦朗督步騎二萬助司馬懿御諸葛亮，敕懿「但堅壁拒守以挫其鋒，彼進不得志，退無與戰，久停則糧盡，虜略無所獲，則必走。走而追之，全勝之道也。」
秋八月，司馬懿與諸葛亮相守百餘日，亮數挑戰，懿不出，亮乃遺懿巾幗婦人之服。懿怒，上表請戰，帝使衛尉辛毗杖節為軍師以制之。護軍姜維謂亮曰：「辛佐治杖節而到，賊不復出矣。」亮曰：「彼本無戰情，所以固請戰者，以示武於其眾耳。將在軍，君命有所不受，苟能制吾，豈千里而請戰邪？」
亮遣使者至懿軍，懿問其寢食及事之煩簡，不問戎事。使者對曰：「諸葛公夙興夜寐，罰二十已上皆親覽焉。所啖食，不至數升。」懿告人曰：「諸葛孔明食少事煩，其能久乎？」
亮病篤，漢主使尚書僕射李福省侍，因諮以國家大計。福至，與亮語已，別去，數日復還。亮曰：「孤知君還意，近日言語雖彌日，有所不盡，更來求決耳。公所問者，公琰其宜也。」福謝「前實失不諮請，如公百年後，誰可任大事者，故輒還耳。乞復請蔣琬之後，誰可任者。」亮曰：「文偉可以繼之。」又問其次，亮不答。
是月，亮卒于軍中。長史楊儀整軍而出，百姓奔告司馬懿，懿追之。姜維令儀反旗鳴鼓，若將向懿者。懿斂軍退，不敢偪。於是儀結陳而去，入谷然後發喪。百姓為之諺曰：「死諸葛走生仲達。」懿聞之，笑曰：「吾能料生，不能料死故也。」懿案行亮之營壘處所，嘆曰：「天下奇才也。」追至赤岸，不及而還。
初，漢前軍師魏延勇猛過人，善養士卒。每隨亮，出輒欲請兵萬人，與亮異道會於潼關，如韓信故事，亮制而不許。延常謂亮為怯，嘆恨已才用之不盡。楊儀為人幹敏，亮每出軍，儀常規畫分部，籌度糧谷，不稽思慮，斯須便了，軍戎節度，取辦於儀。延性矜高，當時皆避下之，唯儀不假借延，延以為至忿，有如水火。亮深惜二人之才，不忍有所偏廢也。
費禕使吳，吳王醉，問禕曰：「楊儀、魏延，牧堅小人也，雖嘗有鳴吠之益於時務，然既已任之，勢不得輕，若一朝無諸葛亮，必為禍亂矣。諸君憒憒，不知防慮於此，豈所謂貽厥孫謀乎？」禕對曰：「儀、延之不協，起於私忿耳，而無黥、韓難御之心也。今方掃除強賊，混一函夏，功以才成，業由才廣，若舍此不任，防其後患，是猶備有風波而逆廢舟楫，非長計也。」
亮病困，與儀及司馬費禕、姜維等作身歿之後退軍節度，令延斷後，姜維次之。若延或不從命，軍便自發。亮卒，儀祕不發喪，令禕往揣延意指。延曰：「丞相雖亡，吾自見在。府親官屬，便可將喪還葬，吾自當率諸軍擊賊，云何以一人死廢天下之事邪。且魏延何人，當為楊儀所部勒，作斷後將乎？」自與禕共作行留部分，令禕手書與已連名，告於諸將。禕紿延曰：「當為君還解楊長史，長史文吏，稀更軍事，必不違命也。」禕出門，奔馬而去。延尋悔之，已不及矣。
延遣人覘儀等，欲案亮成規，諸營相次引軍還。延大怒，攙儀未發，率所領徑先南歸，所過燒絕閣道。延、儀各相表叛逆，一日之中，羽檄交至。漢主以問侍中董允、留府長史蔣琬，琬、允咸保儀而疑延。儀等令槎山通道，晝夜兼行，亦繼延後。延先至，據南谷口，遣兵逆擊儀等，儀等令將軍何平於前御延。平叱先登曰：「公亡，身尚未寒，汝輩何敢乃爾。」延士眾知曲在延，莫為用命，皆散。延獨與其子數人逃亡，奔漢中。儀遣將馬岱追斬之，遂夷延三族。蔣琬率宿衛諸營赴難北行，行數十里，延死問至，乃還。始延欲殺儀等，冀時論以己代諸葛輔政，故不北降魏而南還擊儀，實無反意也。
諸軍還成都，大赦，諡諸葛亮曰忠武侯。
魏明帝太和二年夏五月，吳王使鄱陽太守周魴密求山中舊族名帥為北方所聞知者，令譎挑揚州牧曹休。魴曰：「民帥小丑，不足杖任，事或漏泄，不能致休。乞遣親人齎箋以誘休，言被譴懼誅，欲以郡降北，求兵應接。」吳王許之。時頻有郎官詣魴詰問諸事，魴因詣郡門下，下發謝。休聞之，率步騎十萬向皖以應魴，帝又使司馬懿向江陵，賈逵向東關，三道俱進。
秋八月，吳王至皖，以陸遜為大都督，假黃鉞，親執鞭以見之。以朱桓、全琮為左右督，各督三萬人以擊休。休知見欺，而恃其眾，欲遂與吳戰。朱桓言於吳王曰：「休本以親戚見任，非智勇名將也。今戰必敗，敗必走，走當由夾石、掛車。此兩道皆險阨，若以萬兵柴路，則彼眾可盡而休可生虜。臣請將所部以斷之，若蒙天威，得以休自效，便可乘勝長驅，進取壽春，割有淮南，以規許、洛，此萬世一時，不可失也。」權以問陸遜，遜以為不可，乃止。
尚書蔣濟上疏曰：「休深入虜地，與權精兵對，而朱然等在上流，乘休後，臣未見其利也。」前將軍滿寵上疏曰：「曹休雖明果而希用兵，今所從道，背湖旁江，易進難退，此兵之窪地也。若入無疆口，宜深為之備。」寵表未報，休與陸遜戰於石亭。遜自為中部，令朱桓、全琮為左右翼，三道俱進，衝休伏兵，因驅走之，追亡逐北，徑至夾石，斬獲萬餘，牛馬騾驢車乘萬兩，軍資器械略盡。
初，休表求深入以應周魴，帝命賈逵引兵東與休合。逵曰：「賊無東關之備，必並軍於皖，休深入與戰，必敗」乃部署諸將，水陸並進，行二百里，獲吳人，言休戰敗，吳遣兵斷夾石。諸將不知所出，或欲待後軍，逵曰：「休兵敗於外，路絕於內，進不能戰，退不得還，安危之機，不及終日。賊以軍無後繼，故至此，今疾進，出其不意，此所謂先以奪其心也，賊見吾兵必走。若待後軍，賊已斷險，兵雖多何益。」乃兼道進軍，多設旗鼓為疑兵。吳人望見逵軍，驚走，休乃得還。逵據夾石，以兵糧給休，休軍乃振。初，逵與休不善，及休敗，賴逵以免。
九月，長平壯侯曹休上書謝罪，帝以宗室，不問。休慚憤，疽發於背，庚子，卒。帝以滿寵都督揚州以代之。
四年十二月，吳主揚聲欲至合肥，征東將軍滿寵表召兗、豫諸軍，皆集。吳尋退還，詔罷召兵。寵以為「今賊大舉而還，非本意也，此必欲僞退以罷吾兵，而倒還乘虛，掩不備也。」表不罷兵。後十餘日，吳果更來到合肥城，不克而還。
五年冬十月，吳主使中郎將孫布詐降以誘揚州刺史王凌，吳主伏兵於阜陵以俟之。布遣人告陵云：「道遠不能自致，乞兵見迎。」凌騰布書，請兵馬迎之。征東將軍滿寵以為必詐，不與兵，而為凌作報書曰：「知識邪正，欲避禍就順，去暴歸道，甚相嘉尚。今欲遣兵相迎，然計兵少則不足相衛，多則事必遠聞。且先密計以成本志，臨時節度其宜。」會寵被書入朝，敕留府長史「若凌欲往迎，勿與兵也。」凌於後索兵不得，乃單遣一督將步騎七百人往迎之，布夜掩擊，督將迸走，死傷過半。凌，允之兄子也。
先是，凌表寵年過耽酒，不可居方任。帝將召寵，給事中郭謀曰：「寵為汝南太守、豫州刺史二十餘年，有勳方岳，及鎮淮南，吳人憚之。若不如所表，將為所窺，可令還朝，問以東方事以察之。」帝從之。既至，體氣康強，帝慰勞遣還。
六年十二月，吳陸遜引兵向廬江，論者以為宜速救之。滿寵曰：「廬江雖小，將勁兵精，守則經時。又賊舍船二百里來，後尾空絕，不來尚欲誘致，今宜聽其遂進，但恐走不可及耳。」乃整軍趨楊宜口。吳人聞之，夜遁。
是時吳人歲有來計。滿寵上疏曰：「合肥城南臨江、湖，北遠壽春，賊攻圍之，得據水為勢。官兵救之，當先破賊大輩，然後圍乃得解。賊往甚易，而兵往救之甚難，宜移城內之兵，其西三十里，有奇險可依，更立城以固守，此為引賊平地而掎其歸路，於計為便。」護軍將軍蔣濟議以為「既示天下以弱，且望賊煙火而壞城，此為未攻而自拔。一至於此，劫略無限，必淮北為守。」帝未許。寵重表曰：「孫子言兵者，詭道也，故能而示之不能，驕之以利，示之以懾，此為形實不必相應也。又曰善動敵者形之。今賊未至而移城卻內，所謂形而誘之也。引賊遠水，擇利而動，舉得於外，則福生於內矣。」尚書趙諮以寵策為長，詔遂報聽。
青龍元年，吳主出兵欲圍新城，以其遠水，積二十餘日不敢下船。滿寵謂諸將曰：「孫權得吾移城，必於其眾中有自大之言，今大舉來欲要一切之功，雖不敢至，必當上岸耀兵以示有餘。」乃潛遣步騎六千伏肥水隱處以待之。吳主果上岸耀兵，寵伏軍卒起擊之，斬首數百，或有赴水死者。吳主又使全琮攻六安，亦不克。
二年五月，吳主入居巢湖口向合肥新城，眾號十萬。又遣陸遜、諸葛瑾將萬餘人入江夏、沔口，向襄陽，將軍孫韶、張承入淮，向廣陵、淮陰。六月，滿寵欲率諸軍救新城，殄夷將軍田豫曰：「賊悉眾大舉，非圖小利，欲質新城以致大軍耳。宜聽使攻城，挫其銳氣，不當與爭鋒也。城不可拔，眾必罷怠，罷怠然後擊之，可大克也。若賊見計，必不攻城，勢將自走。若便進兵，適入其計矣。」
時東方吏士皆分休，寵表請召中軍兵，並召所休將士，須集擊之。散騎常侍廣平劉邵議以為「賊眾新至，心專氣銳，寵以少人自衛其地，若便進擊，必不能制。寵請待兵，未有所失也，以為可先遣步兵五千，精騎三千，先軍前發，揚聲進道，震曜形勢。騎到合肥，疏其行隊，多其旌鼓，曜兵城下引出賊後，擬其歸路，要其糧道。賊聞大軍來，騎斷其後，必震怖遁走，不戰自破矣。」帝從之。
寵欲拔新城守，致賊壽春。帝不聽，曰：「昔漢光武遣兵據略陽，終以破隗囂。先帝東置合肥，南守襄陽，西固祁山，賊來輒破於三城之下者，地有所必爭也。縱權攻新城，必不能拔。敕諸將堅守，吾將自往征之，比至，恐權走也。」秋七月壬寅，帝御龍舟東征。
滿寵募壯士焚吳攻具，射殺吳主之弟子泰。又吳吏士多疾病。帝未至數百里，疑兵先至，吳主始謂帝不能出，聞大軍至，遂遁。孫韶亦退。
陸遜遣親人韓扁奉表詣吳主，邏者得之。諸葛瑾聞之甚懼，書與遜云：「大駕已還，賊得韓扁，具知吾闊狹。且水乾，宜當急去。」遜未答，方催人種葑、豆，與諸將奕棋、射戲如常。瑾曰：「伯言多智略，其必當有以。」乃自來見遜。遜曰：「賊知大駕已還，無所復憂，得專力於吾。又已守要害之處，兵將意動，且當自定以安之，施設變術，然後出耳。今便示退，賊當謂吾怖，仍來相蹙，必敗之勢也。」乃密與瑾立計，令瑾督舟船，遜悉上兵馬以向襄陽城。魏人素憚遜名，遽還赴城。瑾便引船出，遜徐整部伍，張拓聲勢，步趨船，魏人不敢逼。行到白圍，託言住獵，潛遣將軍周峻、張梁等擊江夏、新市、安陸、石陽，斬獲千餘人而還。
羣臣以為司馬懿方與諸葛亮相守未解，車駕可西幸長安。帝曰：「權走，亮膽破，大軍足以制之，吾無憂矣。」遂進軍至壽春，錄諸將功，封賞各有差。
魏明帝太和二年。初，公孫康卒，子晃、淵等皆幼，官屬立其弟恭。恭劣弱，不能治國。淵既長，脅奪恭位，上書言狀。侍中劉曄曰：「公孫氏漢時所用，遂世官相承，水則由海，陸則阻山，外連胡夷，絕遠難制，而世權日久。今若不誅，後必生患。若懷貳阻兵，然後致誅，於事為難。不如因其新立，有黨有仇，先其不意，以兵臨之，開設賞募，可不勞師而定也。」帝不從，拜淵揚烈將軍、遼東太守。
六年秋九月，公孫淵陰懷貳心，數與吳通。帝使汝南太守田豫督青州諸軍自海道，幽州刺史王雄自陸道討之。散騎常侍蔣濟諫曰：「凡非相吞之國，不侵叛之臣，不宜輕伐。伐之而不能制，是驅使為賊也。故曰虎狼當路，不治狐狸。先除大害，小害自己。今海表之地，累世委質，歲選計、孝，不乏職貢，識者先之。正使一舉便克，得其民不足益國，得其財不足為富。儻不如意，是為結怨失信也。」帝不聽。豫等往，皆無功，詔令罷軍。
青龍元年春二月，公孫淵遣校尉宿舒、郎中令孫綜奉表稱臣於吳，吳主大悅，為之大赦。三月，吳主遣太常張彌、執金吾許晏、將軍賀達將兵萬人，金寶珍貨，九錫備物，乘海授淵，封淵為燕王。舉朝大臣自顧雍以下皆諫，以為「淵未可信，而寵待太厚，但可遣吏兵護送舒、綜而已」。吳主不聽。張昭曰：「淵背魏懼討，遠來求援，非本志也。若淵改圖，欲自明於魏，兩使不反，不亦取笑於天下乎？」吳主反覆難昭，昭意彌切，吳主不能堪，按刀而怒曰：「吳國士人入宮則拜孤，出宮則拜君，孤之敬君亦為至矣，而數於眾中折孤，孤常恐失計。」昭孰視吳主曰：「臣雖知言不用，每竭愚忠者，誠以太后臨崩，呼老臣於牀下，遺詔顧命之言故在耳。」因涕泣橫流。吳主擲刀於地，與之對泣，然卒遣彌、晏往。昭忿言之不用，稱疾不朝。吳主恨之，土塞其門，昭又於內以土封之。
夏六月，公孫淵知吳遠難恃，乃斬張彌、許晏等首，傳送京師，悉沒其兵資、珍寶。冬十二月，詔拜淵大司馬，封樂浪公。吳主聞之，大怒曰：「朕年六十，世事難易靡所不嚐。近為鼠子所前卻，令人氣踴如山。不自截鼠子頭以擲于海，無顏復臨萬國。就令顛沛，不以為恨。」
陸遜上疏曰：「陛下以神武之姿，誕膺期運，破操烏林，敗備西陵，禽羽荊州，斯三虜者，當世雄傑，皆摧其鋒。聖化所綏，萬里草偃，方蕩平華夏，總一大猷。今不忍小忿而發雷霆之怒，違垂堂之戒，輕萬乘之重，此臣之所惑也。臣聞之，行萬里者不中道而輟足，圖四海者不懷細以害大。強寇在境，荒服未庭，陛下乘桴遠征，必致窺，戚至而憂，悔之無及。若使大事時捷，則淵不討自服。今乃遠惜遼東之眾與馬，奈何獨欲捐江東萬安之本業而不惜乎？」
尚書僕射薛綜上疏曰：「昔漢元帝欲御樓船，薛廣德請刎頸以血染車。何則。水火之險至危，非帝王所宜涉也。今遼東戎貊小國，無城隍之固，備禦之術，器械銖鈍，犬羊無政，往必禽克，誠如明詔。然其方土寒埆，谷稼不殖，民習鞍馬，轉徙無常。卒聞大軍之至，自度不敵，鳥驚獸駭，長驅奔竄，一人匹馬不可得見，雖獲空地，守之無益，此不可一也。加又洪流滉瀁，有成山之難，海行無常，風波難免，倏忽之間，人船異勢，雖有堯、舜之德，智無所施，賁、育之勇，力不得設，此不可二也。加以鬱霧冥其上，鹹水蒸其下，善生流腫，轉相洿染，凡行海者，稀無斯患，此不可三也。天生神聖，當乘時平亂，康此民物。今逆虜將滅，海內垂定，乃違必然之圖，尋至危之阻，忽九州島之固，肆一朝之忿，既非社稷之重計，又開闢以來所未嘗有，斯誠羣僚所以傾身側息，食不甘味，寢不安席者也。」
選曹尚書陸瑁上疏曰：「北寇與國，壤地連接，苟有間隙，應機而至。夫所以為越海求馬，曲意於淵者，為赴目前之急，除腹心之疾也。而更棄本追末，捐近治遠，忿以改規，激以動眾，斯乃猾虜所願聞，非大吳之至計也。又兵家之術，以功役相疲，勞逸相待，得失之間，所覺輒多。且沓渚去淵，道里尚遠，今到其岸，兵勢三分，使強者進取，次當守船，又次運糧，行人雖多，難得悉用。加以單步負糧，經遠深入，賊地多馬，邀截無常。若淵狙詐，與北未絕，動眾之日，脣齒相濟。若實孑然無所憑賴，其畏怖遠迸，或難卒滅，使天誅稽於朔野，山虜乘間而起，恐非萬安之長慮也。」吳主未許。
瑁重上疏曰：「夫兵革者，固前代所以誅暴亂、威四夷也。然其役皆在奸雄已除，天下無事，從容廟堂之上，以餘議議之耳。至於中夏鼎沸，九域盤互之時，率須深根固本，愛力惜費，未有正於此時舍近治遠，以疲軍旅者也。昔尉佗叛逆，僭號稱帝，於時天下乂安，百姓康阜，然漢文猶以遠征不易，告喻而已。今凶桀未殄，疆場猶警，未宜以淵為先。願陛下抑威任計，暫寧六師，潛神默規，以為後圖，天下幸甚。」吳主乃止。
景初元年秋七月，公孫淵數對國中賓客出惡言，帝欲討之，以荊州刺史河東母丘儉為幽州刺史。儉上疏曰：「陛下即位已來，未有可書。吳、蜀恃險，未可卒平，聊可以此方無用之士克定遼東。」光祿大夫衛瑧曰：「儉所陳皆戰國細術，非王者之事也。吳頻歲稱兵，寇亂邊境，而猶按甲養士，未果致討者，誠以百姓疲勞故也。淵生長海表，相承三世，外撫戎夷，內修戰射，而儉欲以偏軍長驅，朝至夕卷，知其妄矣。」帝不聽，使儉率諸軍及鮮卑、烏桓屯遼東南界，璽書徵淵。淵遂發兵反，逆儉於遼隧。會天雨十餘日，遼水大漲，儉與戰不利，引軍還右北平。淵因自立為燕王，改元紹漢，置百官，遣使假鮮卑單于璽，封拜邊民，誘呼鮮卑以侵擾北方。
二年春正月，帝召司馬懿於長安，使將兵四萬討遼東。議臣或以為四萬兵多，役費難供。帝曰：「四千里征伐，雖雲用奇，亦當任力，不當稍計役費也。」帝謂懿曰：「公孫淵將何計以待君。」對曰：「淵棄城豫走，上計也。據遼東拒大軍，其次也。坐守襄平，此成禽耳。」帝曰：「然則三者何出。」對曰：「唯明智能審量彼我，乃豫有所割棄此既非淵所及。」又謂「今往孤遠，不能支久，必先拒遼水，遠守襄平也。」帝曰：「還往幾日。」對曰：「往百日，攻百日，還百日，以六十日為休息，如此一年足矣。」
公孫淵聞之，復遣使稱臣，求救於吳，吳人慾戮其使。羊衟曰：「不可。是肆匹夫之怒，而捐霸王之計也。不如因而厚之，遣奇兵潛往以要其成。若魏伐不克，而我軍遠赴，是恩結遐夷，義形萬里。若兵連不解，首尾離隔，則我虜其傍郡，驅略而歸，亦足以致天之罰，報雪曩事矣。」吳主曰：「善」乃大勒兵，謂淵使曰：「請俟後問，當從簡書，必與弟同休慼。」又曰：「司馬懿所向無前，深為弟憂之。」
帝問於護軍將軍蔣濟曰：「孫權其救遼東乎？」濟曰：「彼知官備已固，利不可得，深入則非力所及，淺入則勞而無獲。權雖子弟在危，猶將不動，況異域之人，兼以往者之辱乎。今所以外揚此聲者，譎其行人，疑之於我，我之不克，冀其折節事已耳。然沓渚之間，去淵尚遠，若大軍相守，事不速決，則權之淺規，或得輕兵掩襲，未可測也。」
六月，司馬懿軍至遼東，公孫淵使大將軍卑衍、楊祚將步騎數萬屯遼隧，圍塹二十餘里。諸將欲擊之，懿曰：「賊所以堅壁，欲老吾兵也，今攻之，正墮其計。且賊大眾在此，其巢窟空虛，直指襄平，破之必矣。」乃多張旗幟，欲出其南，衍等盡銳趣之。懿潛濟水，出其北，直趣襄平。衍等恐，引兵夜走。諸軍追至首山，淵復使衍等逆戰，懿擊，大破之，遂進圍襄平。
秋七月，大霖雨，遼水暴漲，運船自遼口徑至城下。雨月餘不止，平地水數尺，三軍恐，欲移營。懿令軍中「敢有言徙者斬。」都督令史張靜犯令，斬之，軍中乃定。賊恃水樵牧自若，諸將欲取之，懿皆不聽。司馬陳珪曰：「昔攻上庸，八部並進，晝夜不息，故能一旬之半，拔堅城，斬孟達。今者遠來，而更安緩，愚竊惑焉。」懿曰：「孟達眾少而食支一年，將士四倍於達而糧不淹月，以一月圖一年，安可不速。以四擊一，正令失半而克，猶當為之，是以不計死傷與糧競也。今賊眾我寡，賊饑我飽，水雨乃爾，功力不設，雖當促之，亦何所為。自發京師，不憂賊攻，但恐賊走。今賊糧垂盡而圍落未合，掠其牛馬，抄其樵採，此故驅之走也。夫兵者詭道，善因事變。賊憑眾恃雨，故雖饑困，未肯束手，當示無能以安之。取小利以驚之，非計也。」朝廷聞師遇雨，咸欲罷兵，帝曰：「司馬懿臨危制變，禽淵可計日待也。」
雨霽，懿乃合圍，作土山地道，楯櫓鉤衝，晝夜攻之，矢石如雨。淵窘急糧盡，人相食死者甚多，其將楊祚等降。八月，淵使相國王建、御史大夫柳甫請解圍卻兵，當君臣面縛懿命斬之，檄告淵曰：「楚、鄭列國，而鄭伯猶肉袒牽羊迎之。孤，天子上公，而建等欲孤解圍退舍，豈得禮邪。二人老耄，傳言失指，已相為斬之。若意有未已，可更遣年少有明決者來。」淵復遣侍中衛演乞剋日送任，懿謂演曰：「軍事大要有五，能戰當戰，不能戰當守，不能守當走，餘二事惟有降與死耳。汝不肯面縛，此為決就死也，不須送任。」壬午，襄平潰，淵與子修將數百騎突圍東南走，大兵急擊之，斬淵父子於梁水之上。懿既入城，誅其公卿以下及兵民七千餘人，築為京觀。遼東、帶方、樂浪、玄菟四郡皆平。
淵之將反也，將軍綸直、賈範等苦諫，淵皆殺之。懿乃封直等之墓，顯其遺嗣，釋淵叔父恭之囚。中國人慾還舊鄉者，恣聽之。遂班師。
初，淵兄晃為恭任子在洛陽，先淵未反，數陳其變，欲令國家討淵。及淵謀逆，帝不忍市斬，欲就獄殺之。廷尉高柔上疏曰：「臣竊聞晃先數自歸，陳淵禍萌，雖為凶族，原心可恕。夫仲尼亮司馬牛之憂，祁奚明叔向之過，在昔之美義也。臣以為晃信有言，宜貸其死。苟自無言，便當市斬。今進不赦其命，退不彰其罪，閉着囹圄，使自引分，四方觀國，或疑此舉也。」帝不聽。竟遣使齎金屑飲晃及其妻子，賜以棺衣，殯斂於宅。
魏明帝青龍三年。帝好土功，既作許昌宮，又治洛陽宮，起昭陽太極殿，築總章觀，高十餘丈，力役不已，農桑失業。司空陳羣上疏曰：「昔禹承唐、虞之盛，猶卑宮室而惡衣服。況今喪亂之後，人民至少，比漢文、景之時不過一大郡。加以邊境有事，將士勞苦，若有水旱之患，國家之深憂也。昔劉備自成都至白水，多作傳舍，興費人役，太祖知其疲民也。今中國勞力，亦吳、蜀之所願。此安危之機也，惟陛下慮之。」帝答曰：「王業、宮室，亦宜並立，滅賊之後，但當罷守禦耳，豈可復興役邪。是固君之職，蕭何之大略也。」羣曰：「昔漢祖唯與項羽爭天下，羽已滅，宮室燒焚，是以蕭何建武庫、太倉，皆是要急，然高祖猶非其壯麗。今二虜未平，誠不宜與古同也。夫人之所欲，莫不有辭，況乃天王，莫之敢違。前欲壞武庫，謂不可不壞也。後欲置之，謂不可不置也。若必作之，固非臣下辭言所屈。若少留神，卓然回意，亦非臣下之所及也。漢明帝欲起德陽殿，鍾離意諫，即用其言。後乃復作之，殿成，謂羣臣曰：鍾離尚書在，不得成此殿也。夫王者豈憚一臣，蓋為百姓也。今臣曾不能少凝聖聽，不及意遠矣。」帝乃為之少有減省。
帝耽於內寵，婦官秩石擬百官之數，自貴人以下至掖庭灑掃者，凡數千人。選女子知書可付信者六人，以為女尚書，使典省外奏事，處當畫可。廷尉高柔上疏曰：「昔漢文惜十家之資，不營小臺之娛。去病慮匈奴之害，不遑治第之事。況今所損者非惟百金之費，所憂者非徒北狄之患乎。可粗成見所營立以充朝宴之儀，訖罷作者，使得就農，二方平定，復可徐興。《周禮》，天子后妃以下百二十人，嬪嬙之儀，既已盛矣。竊聞後庭之數，或復過之，聖嗣不昌，殆皆由此。臣愚以為可妙簡淑媛以備內官之數，其餘盡遣還家，且以育精養神，專靜為寶，如此則《螽斯》之徵可庶而致矣。」帝報曰：「輒克昌言，他復以聞。」
帝又欲平北芒，令於其上作臺觀望見孟津。衛尉辛毗諫曰：「天地之性，高高下下。今而反之，既非其理，加以損費人功，民不堪役。且若九河盈溢，洪水為害，而丘陵皆夷，將何以御之？」帝乃止。
少府楊阜上疏曰：「陛下奉武皇帝開拓之大業，守文皇帝克終之元緒，誠宜思齊往古聖賢之善治，總觀季世放蕩之惡政。曩使桓、靈不廢高祖之法度，文、景之恭儉，太祖雖有神武，於何所施，而陛下何由處斯尊哉。今吳、蜀未定，軍旅在外，諸所繕治，惟陛下務從約節。」帝優詔答之。阜覆上疏曰：「堯尚茅茨而萬國安其居，禹卑宮室而天下樂其業。及至殷、周，或堂崇三尺，度以九筵耳。桀作琁室象廊，紂為傾宮鹿臺，以喪其社稷。楚靈以築章華而身受禍。秦始皇作阿房，二世而滅。夫不度萬民之力，以從耳目之欲，未有不亡者也。陛下當以堯、舜、禹、湯、文、武為法則，夏桀、殷紂、楚靈、秦皇為深誡，而乃自暇自逸，惟宮臺是飾，必有顛覆危亡之禍矣。君作元首，臣為股肱，存亡一體，得失同之。臣雖駑怯，敢忘爭臣之義。言不切至，不足以感寤陛下。陛下不察臣言，恐皇祖烈考之祚墜於地。使臣身死有補萬一，則死之日，猶生之年也。謹叩棺沐浴，伏俟重誅。」奏御，帝感其忠言，手筆詔答。
帝嘗着帽，被縹綾半袖。阜問帝曰：「此於禮何法服也。」帝默然不答。自是不法服不以見阜。
阜又上疏，欲省宮人諸不見幸者，乃召御府吏問後宮人數。吏守舊令，對曰：「禁密，不得宣露。」阜怒，杖吏一百，數之曰：「國家不與九卿為密，反與小吏為密乎？」帝愈嚴憚之。散騎常侍蔣濟上疏曰：「昔句踐養胎以待用，昭王恤病以雪仇，故能以弱燕服強齊，羸越滅勁吳。今二敵強盛，當身不除，百世之責也。以陛下聖明神武之略，舍其緩者，專心討賊，臣以為無難矣。」
中書侍郎東萊王基上疏曰：「臣聞古人以水喻民，曰水所以載舟，亦所以覆舟。顏淵雲東野子之御，馬力盡矣，而求進不已，殆將敗矣。今事役勞苦，男女離曠，願陛下深察東野之敝，留意舟水之喻，息奔駟於未盡，節力役於未困。昔漢有天下，至孝文時唯有同姓諸侯，而賈誼憂之，曰置火積薪之下而寢其上，因謂之安。今寇賊未殄，猛將擁兵，檢之則無以應敵，久之則難以遺後，當盛明之世，不務以除患，若子孫不競，社稷之憂也。使賈誼復起，必深切於曩時矣。」帝皆不聽。
殿中監督役，擅收蘭臺令史，右僕射衛臻奏案之。詔曰：「殿舍不成，吾所留心，卿推之何也？」臻曰：「古制侵官之法，非惡其勤事也，誠以所益者小，所墮者大也。臣每察校事，類皆如此，若又縱之，懼羣司將遂越職，以至陵夷。」
尚書涿郡孫禮固請罷役，帝詔曰：「欽納讜言。」促遣民作，監作者復奏留一月，有所成訖。禮徑至作所，不復重奏，稱詔罷民，帝奇其意而不責。帝雖不能盡用羣臣直諫之言，然皆優容之。
秋七月，洛陽崇華殿災，帝問侍中領太史令泰山高堂隆曰：「此何咎也。於禮，寧有祈讓之義乎？」對曰：「《易傳》曰：上不儉，下不節，孽火燒其室。又曰：君高其臺，天火為災。此人君務飾宮室，不知百姓空竭，故天應之以旱，火從高殿起也。」詔問隆「吾聞漢武帝時柏梁災，而大起宮殿以厭之，其義云何。」對曰：「夷越之巫所為，非聖賢之明訓也。《五行志》曰：柏梁災，其後有江充巫蠱事。如志之言，越巫建章無所厭也。今宜罷散民役。宮室之制，務從約節，清掃所災之處，不敢於此有所立作，則萐莆、嘉禾必生此地。若乃疲民之力，竭民之財，非所以致符瑞而懷遠人也。」
秋八月，詔復立崇華殿，更名曰九龍。通引谷水過九龍殿前，為玉井綺欄，蟾蜍含受，神龍吐出。使博士扶風馬鈞作司南車，水轉百戲。陵霄闕始構，有鵲巢其上，帝以問高堂隆，對曰：「《詩》曰：惟鵲有巢，惟鳩居之。今興宮室，起陵霄闕，而鵲巢之，此宮未成身不得居之象也。天意若曰，宮室未成，將有他姓制御之，斯乃上天之戒也。夫天道無親，惟與善人，太戊、武丁睹災竦懼，故天降之福。今若休罷百役，增崇德政，則三王可四，五帝可六，豈惟商宗轉禍為福而已哉。」帝為之動容。
帝性嚴急，其督修宮室有稽限者，帝親召問，言猶在口，身首已分。散騎常侍領祕書監王肅上疏曰：「今宮室未就，見作者三四萬人，九龍可以安聖體，其內足以列六宮，惟泰極已前，功夫尚大。願陛下取常食稟之士，非急要者之用，選其丁壯，擇留萬人，使一期而更之，咸知息代有日，則莫不悅以即事，勞而不怨矣。計一歲有三百六十萬夫，亦不為少。當一歲成者，聽且三年，分遣其餘，使皆即農，無窮之計也。夫信之於民，國家大寶也。前車駕當幸洛陽，發民為營，有司命以營成而罷。既成，又利其功力，不以時遣。有司徒營目前之利，不顧經國之體。臣愚以為自今已後，儻復使民，宜明其令，使有如期，以次有事，寧使更發，無或失信。凡陛下臨時之所行刑，皆有罪之吏宜死之人也。然眾庶不知，謂為倉卒。故願陛下下之於吏而暴其罪，鈞其死也，無使污於宮掖而為遠近所疑。且人命至重，難生易殺，氣絕而不續者也，是以聖賢重之。昔漢文帝欲殺犯蹕者，廷尉張釋之曰：方其時，上使誅之則已。今下廷尉，廷尉天下之平，不可傾也。臣以為大失其義，非忠臣所宜陳也。廷尉者，天子之吏也，猶不可以失平，而天子之身反可以惑謬乎。斯重於為已而輕於為君，不忠之甚也，不可不察。」
四年冬十月甲申，有星孛於大辰，又孛於東方。高堂隆上疏曰：「凡帝王徙都立邑，皆先定天地社稷之位，敬恭以奉之。將營宮室，則宗廟為先，廄庫為次，居室為後。今圜丘、方澤、南北郊、明堂、社稷，神位未定，宗廟之制又未如禮，而崇飾居室，士民失業。外人咸雲宮人之用，與軍國之費略齊，民不堪命，皆怨怒。《書》曰天聰明自我民聰明，天明畏自我民明威，言天之賞罰，隨民言，順民心也。夫採椽卑宮，唐、虞、大禹之所以垂皇風也，玉臺瓊室，夏癸、商辛之所以犯昊天也。今宮室過盛，天彗章灼，斯乃慈父懇切之訓，當崇孝子祗聳之禮，不宜有忽，以重天怒。」隆數切諫，帝頗不悅。侍中盧毓進曰：「臣聞君明則臣直，古之聖王惟恐不聞其過，此乃臣等所以不及隆也。」帝乃解。毓，植之子也。
景初元年，徙長安鍾虡、橐佗、銅人、承露盤於洛陽。盤折，聲聞數十里。銅人重，不可致，留於霸城。大發銅，鑄銅人二，號曰：「翁仲」，列坐於司馬門外。又鑄黃龍、鳳凰各一，龍高四丈，鳳高三丈餘，置內殿前。起土山於芳林園西北陬，使公卿羣僚皆負土，樹鬆、竹、雜木、善草於其上，捕山禽、雜獸致其中。司徒軍議掾董尋上疏諫曰：「臣聞古之直士，盡言於國，不避死亡，故周昌比高祖於桀、紂，劉輔譬趙後於人婢。天生忠直，雖白刃、沸湯，往而不顧者，誠為時主愛惜天下也。建安以來，野戰死亡，或門殫戶盡，雖有存者，遺孤老弱。若今宮室狹小，當廣大之，猶宜隨時，不妨農務，況乃作無益之物，黃龍、鳳凰、九龍、承露盤，此皆聖明之所不興也，其功三倍於殿舍。陛下既尊羣臣，顯以冠冕，被以文繡，載以華輿，所以異於小人。而使穿方舉土，面目垢黑，沾體塗足，衣冠了鳥，毀國之光以崇無益，甚非謂也。孔子曰君使臣以禮，臣事君以忠，無忠無禮，國何以立。臣知言出必死，而臣自比於牛之一毛，生既無益，死亦何損。秉筆流涕，心與世辭。臣有八子，臣死之後，累陛下矣。」將奏，沐浴以待命。帝曰：「董尋不畏死邪？」主者奏收尋，有詔勿問。
高堂隆上疏曰：「今之小人，好說秦、漢之奢靡以蕩聖心，求取亡國不度之器，勞役費損以傷德政，非所以興禮樂之和，保神明之休也。」帝不聽。
隆又上書曰：「昔洪水滔天二十二載。堯、舜君臣南面而已。今無若時之急，而使公卿大夫並與廝徒共供事役，聞之四夷，非嘉聲也，垂之竹帛，非令名也。今吳、蜀二賊，非徒白地小虜、聚邑之寇，乃僭號稱帝，欲與中國爭衡。今若有人來告權、禪並修德政，輕省租賦，動諮耆賢，事遵禮度，陛下聞之，豈不惕然惡其如此，以為難卒討滅，而為國憂乎。若使告者曰彼二賊併為無道，崇侈無度，役其士民，重其賦斂，下不堪命，吁嗟日甚，陛下聞之，豈不幸彼疲敝，而取之不難乎。苟如此，則可易心而度，事義之數亦不遠矣。亡國之主，自謂不亡，然後至於亡。賢聖之君，自謂亡，然後至於不亡。今天下凋敝，民無儋石之儲，國無終年之畜，外有強敵，六軍暴邊，內興土功，州郡騷動，若有寇警，則臣懼版築之士不能投命虜庭矣。又將吏奉祿，稍見折減，方之於昔，五分居一，諸受休者又絕稟賜，不應輸者今皆出半，此為官入兼多於舊，其所出與參少於昔。而度支經用，更每不足，牛肉小賦，前後相繼。反而推之，凡此諸費，必有所在。且夫祿賜谷帛，人主所以惠養吏民而為之司命者也，若今有廢，是奪其命矣。既得之而又失之，此生怨之府也。」帝覽之，謂中書監、令曰：「觀隆此奏，使朕懼哉。」
尚書衛覬上疏曰：「今議者多好悅耳，其言政治則比陛下於堯、舜，其言征伐則比二虜於狸鼠。臣以為不然。四海之內，分而為三，羣士陳力，各為其主，是與六國分治無以為異也。當今千里無煙，遺民困苦，陛下不善留意，將遂凋敝，難可復振。武皇帝之時，後宮食不過一肉，衣不用錦繡，茵蓐不緣飾，器物無丹漆，用能平定天下，遺福子孫，此皆陛下之所覽也。當今之務，宜君臣上下，計校府庫，量入為出，猶恐不及，而工役不輟，侈靡日崇，帑藏日竭。昔漢武信神仙之道，謂當得雲表之路以餐玉屑，故立仙掌以承高露，陛下通明，每所非笑。漢武有求於露而猶尚見非，陛下無求於露而空設之，不益於好而糜費功夫，誠皆聖慮所宜裁製也。」
時有詔錄奪士女，前已嫁為吏民妻者，還以配士，聽以生口自贖。又簡選其有姿色者內之掖庭。太子舍人沛國張茂上書諫曰：「陛下，天之子也，百姓吏民，亦陛下子也，今奪彼以與此，亦無以異於奪兄之妻妻弟也，於父母之恩偏矣。又詔書聽得以生口年紀、顏色與妻相當者自代，故富者則傾家盡產，貧者舉假貸貰，貴買生口以贖其妻。縣官以配士為名，而實內之掖庭，其醜惡乃出與士。得婦者未必喜，而失妻者必有憂，或窮或愁，皆不得志。夫君有天下而不得萬姓之歡心者，鮮不危殆。且軍師在外數十萬人，一日之費非徒千金，舉天下之賦以奉此役，猶將不給，況復有宮庭非員無錄之女，椒房母后之家，賞賜橫與，內外交引，其費半軍。昔漢武帝掘地為海，封土為山，賴是時天下為一，莫敢與爭者耳。自衰亂以來四五十載，馬不捨鞍，士不釋甲，強寇在疆，圖危魏室。陛下不戰戰業業，念崇節約，而乃奢靡是務，中尚方作玩弄之物，後園建承露之盤，斯誠快耳目之觀，然亦足以騁寇讎之心矣。惜乎，舍堯、舜之節儉，而為漢武之侈事，臣竊為陛下不取也。」帝不聽。
高堂隆疾篤，口占上疏曰：「曾子有言曰：人之將死，其言也善。臣寢疾有增無損，常恐奄忽，忠款不昭，臣之丹誠，願陛下少垂省覽。臣觀三代之有天下，聖賢相承，歷數百載，尺土莫非其有，一民莫非其臣。然癸、辛之徒，縱心極欲，皇天震怒，宗國為墟，紂梟白旗，桀放鳴條，天子之尊，湯、武有之，豈伊異人，皆明王之胄也。黃初之際，天兆其戒，異類之鳥，育長燕巢，口爪胸赤，此魏室之大異也，宜防鷹揚之臣於蕭牆之內。可選諸王，使君國典兵，往往棋趶，鎮撫皇畿，翼亮帝室。夫皇天無親，惟德是輔。民詠德政，則延期過歷，下有怨嘆，則輟錄授能。由此觀之，天下乃天下之天下，非獨陛下之天下也。」帝手詔深慰勞之。未幾而卒。
陳壽評曰：高堂隆學業修明，志存匡君，因變陳戒，發於懇誠，忠矣哉。及至必改正朔，俾魏祖虞，所謂意過其通者與。
魏明帝景初二年。初，太祖為魏公，以贊令劉放、參軍事孫資皆為祕書郎。文帝即位，更命祕書曰中書，以放為監，資為令，遂掌機密。帝即位，尤見寵任，皆加侍中、光祿太夫，封本縣侯。是時帝親覽萬機，數興軍旅，腹心之任，皆二人管之。每有大事，朝臣會議，常令決其是非，擇而行之。中護軍蔣濟上疏曰：「臣聞大臣太重者國危，左右太親者身蔽，古之至戒也。往者大臣秉事，外內扇動，陛下卓然自覽萬機，莫不祗肅。夫大臣非不忠也，然威權在下，則眾心慢上，勢之常也。陛下既已察之於大臣，願無忘之於左右，左右忠正遠慮，未必賢於大臣，至於便辟取合，或能工之。今外所言，輒雲中書雖使恭慎，不敢外交。但有此名，猶惑世俗，況實握事要，日在目前，儻因疲倦之間有所割制，眾臣見其能推移於事，即亦因時而向之。一有此端，私招朋援，臧否譭譽，必有所興，功負賞罰，必有所易。直道而上者或壅，曲附左右者反達，因微而入，緣形而出，意所狎信，不復猜覺。此宜聖智所當早聞，外以經意，則形際自見。或恐朝臣畏言不合而受左右之怨，莫適以聞。臣竊亮陛下潛神默思，公聽並觀，若事有未盡於理，而物有未周於用，將改曲易調，遠與黃、唐角功，近昭武、文之績，豈牽近習而已哉。然人君不可悉任天下之事，必當所付，若委之一臣，自非周公旦之忠，管夷吾之公，則有弄權敗官之敝。當今柱石之士雖少，至於行稱一州，智效一官，忠信竭命，各奉其職，可並驅策，不使聖明之朝有專吏之名也。」帝不聽。
及寢疾，深念後事，乃以武帝子燕王宇為大將軍，與領軍將軍夏侯獻、武衛將軍曹爽、屯騎校尉曹肇、驍騎將軍秦朗等對輔政。爽，真之子。肇，休之子也。帝少與燕王宇善，故以後事屬之。
劉放、孫資久典機任，獻、肇心內不平，殿中有雞棲樹，二人相謂曰：「此亦久矣，其能復幾。」放、資懼有後害，陰圖間之。燕王性恭良，陳誠固辭。帝引放、資入臥內，問曰：「燕王正爾為。」對曰：「燕王實自知不堪大任故耳。」帝曰：「誰可任者。」時惟曹爽獨在帝側，放、資因薦爽，且言宜召司馬懿與相參。帝曰：「爽堪其事不。」爽流汗不能對。放躡其足，耳之曰：「臣以死奉社稷。」帝從放、資言，欲用爽、懿既而中變，敕停前命。放、資復入見說帝，帝又從之。放曰：「宜為手詔。」帝曰：「我困篤，不能」放即上牀，執帝手強作之，遂齎出，大言曰：「有詔免燕王宇等官，不得停省中。」皆流涕而出。甲申，以曹爽為大將軍。帝嫌爽才弱，復拜尚書孫禮為大將軍長史以佐之。
是時，司馬懿在汲，帝令給使辟邪齎手詔召之。先是，燕王為帝畫計，以為關中事重，宜遣懿便道自軹關西還長安，事已施行。懿斯須得二詔，前後相違，疑京師有變，乃疾驅入朝。
三年春正月，懿至，入見，帝執其手曰：「吾以後事屬君，君與曹爽輔少子。死乃可忍，吾忍死待君，得相見，無所復恨矣。」乃召齊、秦二王以示懿，別指齊王芳謂懿曰：「此是也，君諦視之，勿誤也。」又教齊王令前抱懿頸。懿頓首流涕。是日，立齊王為皇太子。帝尋殂。
孫盛論曰：聞之長老，魏明帝天姿秀出，立發垂地，口吃少言，而沈毅好斷。初，諸公受遺輔導，帝皆以方任處之，政自己出。優禮大臣，開容善直，雖犯顏極諫，無所摧戮，其君人之量如此之偉也。然不思建德垂風，不固維城之基，至使大權偏據，社稷無衛，悲夫。
太子即位，年八歲，大赦。尊皇后為皇太后。加曹爽、司馬懿侍中，假節鉞，都督中外諸軍、錄尚書事。諸所興作宮室之役，皆以遺詔罷之。
爽、懿各領兵三千人更宿殿內。爽以懿年位素高，常父事之，每事諮訪，不敢專行。
初，幷州刺史東平畢軌及鄧颺、李勝、何晏、丁謐皆有才名，而急於富貴，趨時附勢，明帝惡其浮華，皆抑而不用。曹爽素與親善，及輔政，驟加引擢，以為腹心。晏，進之孫。謐，斐之子也。晏等咸共推戴爽，以為重權不可委之於人。丁謐為爽畫策，使爽白天子發詔，轉司馬懿為太傅，外以名號尊之，內欲令尚書奏事，先來由已，得制其輕重也。爽從之。二月丁丑，以司馬懿為太傅。以爽弟羲為中領軍，訓為武衛將軍，彥為散騎常侍、侍講，其餘諸弟皆以列侯侍從，出入禁闥，貴寵莫盛焉。
爽事太傅，禮貌雖存，而諸所興造，希復由之。爽徙吏部尚書盧毓為僕射，而以何晏代之。以鄧颺、丁謐為尚書，畢軌為司隸校尉。晏等依勢用事，附會者升進，違忤者罷退，內外望風，莫敢忤旨。黃門侍郎傅嘏謂爽弟羲曰：「何平叔外靜而內躁，銛巧好利，不念務本，吾恐必先惑子兄弟，仁人將遠而朝政廢矣。」晏等遂與嘏不平，因微事免嘏官。又出盧毓為廷尉，畢軌復枉奏毓免官，眾論多訟之，乃復以為光祿勳。孫禮亮直不撓，爽心不便，出為揚州刺史。
邵陵厲公正始四年冬十一月，宗室曹問上書曰：「古之王者必建同姓以明親親，必樹異姓以明賢賢。親親之道專用，則其漸也微弱。賢賢之道偏任，則其敝也劫奪。先聖知其然也，故博求親疏而並用之，故能保其社稷，曆紀長久。今魏尊尊之法雖明，親親之道未備，或任而不重，或釋而不任。臣竊惟此，寢不安席，謹撰合所聞，論其成敗曰：昔夏、商、周曆世數十，而秦二世而亡。何則。三代之君與天下共其民，故天下同其憂。秦王獨制其民，故傾危而莫救也。秦觀周之敝，以為小弱見奪，於是廢五等之爵，立郡縣之官，內無宗子以自毗輔，外無諸侯以為藩衛，譬猶芟刈股肱，獨任胸腹，觀者為之寒心，而始皇晏然，自以為子孫帝王萬世之業也，豈不悖哉。故漢祖奮三尺之劍，驅烏集之眾，五年之中，遂成帝業。何則。伐深根者難為功，摧枯朽者易為力，理勢然也。漢監秦之失，封殖子弟，及諸呂擅權，圖危劉氏，而天下所以不傾動者，徒以諸侯強大，盤石膠固故也。然高祖封建，地過古制，故賈誼以為欲天下之治安，莫若眾建諸侯而少其力，文帝不從。至於孝景，猥用晁錯之計，削黜諸侯，遂有七國之患。蓋兆發高帝，釁鍾文、景，由寬之過制，急之不漸故也。所謂末大必折，尾大難掉，尾同於體，猶或不從，況乎非體之尾，其可掉哉。武帝從主父之策，下推恩之令，自是之後，遂以陵夷，子孫微弱，衣食租稅，不預政事。至於哀、平，王氏秉權，假周公之事，而為田常之亂，宗室王侯，或乃為之符命，頌莽恩德，豈不哀哉。由斯言之，非宗子獨忠孝於惠、文之間，而叛逆於哀、平之際也，徒權輕勢弱，不能有定耳。賴光武皇帝挺不世之姿，擒王莽於已成，紹漢嗣於既絕，斯豈非宗子之力也。而曾不監秦之失策，襲周之舊制，至於桓、靈，閹宦用事，君孤立於上，臣弄權於下，由是天下鼎沸，奸宄並爭，宗廟焚為灰燼，宮室變為榛藪。太祖皇帝龍飛鳳翔，掃除凶逆。大魏之興，於今二十有四年矣。觀五代之存亡而不用其長策，睹前車之傾覆而不改於輒跡，子弟王空虛之地，君有不使之民，宗室竄於閭閻，不聞邦國之政，權均匹夫，勢齊凡庶，內無深根不拔之固，外無盤石宗盟之助，非所以安社稷，為萬世之業也。且今之州牧、郡守，古之方伯、諸侯。皆跨有千里之土，兼軍武之任，或比國數人，或兄弟並據，而宗室子弟曾無一人間廁其間，與相維制，非所以強幹弱枝，備萬一之虞也。今之用賢，或超為名都之主，或為偏師之帥，而宗室有文者必限小縣之宰，有武者必致百人之上，非所以勸進賢能，褒異宗室之禮也。語曰百足之蟲，至死不僵，以其扶之者眾也。此言雖小，可以譬大。是以聖王安不忘危，存不忘亡，故天下有變，而無傾危之患矣。」冏冀以此論感寤曹爽，爽不能用。
八年二月，日有食之。時尚書何晏等朋附曹爽，好變改法度，太尉蔣濟上疏曰：「昔大舜佐治，戒在比周。周公輔政，慎於其朋。夫為國法度，惟命世大才乃能張其綱維以垂於後，豈中下之吏所宜改易哉。終無益於治，適足傷民。宜使文武之臣，各守其職，率以清平，則和氣祥瑞可感而致也。」
大將軍爽用何晏、鄧颺、丁謐之謀，遷太后於永寧宮，專擅朝政，多樹親黨，屢改制度。太傅懿不能禁，與爽有隙。五月，懿始稱疾，不與政事。
九年，大將軍爽驕奢無度，飲食、衣服擬於乘輿，尚方珍玩充牣其家。又私取先帝才人以為伎樂。作窟室，綺疏四周，數與其黨何晏等縱酒其中。弟羲深以為憂，數涕泣諫止之，爽不聽。爽兄弟數俱出遊，司農沛國桓範謂曰：「總萬機，典禁兵，不宜並出，若有閉城門，誰復內入者。」爽曰：「誰敢爾邪？」
初，清河、平原爭界，八年不能決，冀州刺史孫禮請天府所藏烈祖封平原時圖以決之。爽信清河之訴，雲圖不可用。禮上疏自辨，辭頗剛切。爽大怒，劾禮怨望，結刑五歲。久之，復為幷州刺史，往見太傅懿，有忿色而無言。懿曰：「卿得幷州少邪。恚理分界失分乎？」禮曰：「何明公言之乖也。禮雖不德，豈以官位往事為意邪。本謂明公齊蹤伊、呂，匡輔魏室，上報明帝之託，下建萬世之勳。今社稷將危，天下凶凶，此禮之所以不悅也。」因涕泣橫流。懿曰：「且止，忍不可忍。」
冬，河南尹李勝出為荊州刺史，過辭太傅懿。懿令兩婢侍，持衣，衣落。指口言渴，婢進粥，懿不持杯而飲，粥皆流出沾胸。勝曰：「眾情謂明公舊風發動，何意尊體乃爾。」懿使聲氣才屬，說「年老枕疾，死在旦夕。君當屈幷州，幷州近胡，好為之備。恐不復相見，以子師、昭兄弟為託。」勝曰：「當還忝本州，非幷州。」懿乃錯亂其辭曰：「君方到幷州。」勝復曰：「當忝荊州。」懿曰：「年老意荒，不解君言。今還為本州，盛德壯烈，好建功勳。」勝退告爽曰：「司馬公屍居餘氣，形神已離，不足慮矣。」他日又向爽等垂泣曰：「太傅病不可復濟，令人愴然。」故爽等不復設備。
何晏聞平原管輅明於術數，請與相見。十二月丙戌，輅往詣晏，晏與之論《易》。時鄧颺在坐，謂輅曰：「君自謂善《易》，而語初不及《易》中辭義，何也？」輅曰：「夫善《易》者不言《易》也」晏含笑贊之曰：「可謂要言不煩也。」因謂輅曰：「試為作一卦，知位當至三公不。」又問：「連夢見青蠅數十來集鼻上，驅之不去，何也？」輅曰：「昔元、凱輔舜，周公佐周，皆以和惠謙恭，享有多福，此非卜筮所能明也。今君侯位尊勢重，而懷德者鮮，畏威者眾，殆非小心求福之道也。又鼻者天中之山，高而不危，所以長守貴。今青蠅臭惡而集之，位峻者顛，輕豪者亡，不可不深思也。願君侯裒多益寡，非禮不履，然後三公可至，青蠅可驅也。」颺曰：「此老生之常譚。」輅曰：「夫老生者見不生，常譚者見不譚。」輅還邑舍，具以語其舅，舅責輅言太切至。輅曰：「與死人語，何所畏邪？」舅大怒，以輅為狂。
太傅懿陰與其子中護軍師、散騎常侍昭謀誅曹爽。
嘉平元年春正月甲午，帝謁高平陵，大將軍爽與弟中領軍羲、武衛將軍訓、散騎常侍彥皆從。太傅懿以皇太后令，閉諸誠門，勒兵據武庫，授兵出屯洛水浮橋。召司徒高柔假節、行大將軍事，據爽營。太僕王觀行中領軍事，據羲營。因奏爽罪惡於帝曰：「臣昔從遼東還，先帝詔陛下、秦王及臣升御床，把臣臂，深以後事為念。臣言太祖、高祖亦屬臣以後事，皆自陛下所見，無所憂苦。萬一有不如意，臣當以死奉明詔。今大將軍爽背棄顧命，敗亂國典，內則僭擬，外則專權，破壞諸營，盡據禁兵，羣官要職，皆置所親，殿中宿衛，易以私人，根據盤互，縱恣日甚。又以黃門張當為都監，伺察至尊，離間二宮，傷害骨肉。天下洶洶，人懷危懼。陛下便為寄坐，豈得久安。此非先帝詔陛下及臣升御床之本意也。臣雖朽邁，敢忘往言。太尉臣濟等皆以爽為有無君之心，兄弟不宜典兵宿衛奏永寧宮，皇太后令敕臣如奏施行。臣輒敕主者及黃門令罷爽、羲、訓吏兵，以侯就第，不得逗留，以稽車駕。敢有稽留，便以軍法從事。臣輒力疾將兵屯洛水浮橋，伺察非常。」爽得懿奏事，不通，迫窘不知所為，留車駕宿伊水南，伐木為鹿角，發屯田兵數千人以為衛。
懿使侍中高陽許允及尚書陳泰說爽，宜早自歸罪。又使爽所信殿中校尉尹大目謂爽，唯免官而已，以洛水為誓。泰，羣之子也。
初，爽以桓範鄉里老宿，於九卿中特禮之，然不甚親也。及懿起兵，以太后令召範，欲使行中領軍。範欲應命，其子止之曰：「車駕在外，不如南出。」範乃出。至平昌城門，城門已閉。門候司蕃，故範舉吏也，範舉手中版以示之，矯曰：「有詔召我，卿促開門。」蕃欲求見詔書，範呵之曰：「卿非我故吏邪。何以敢爾？」乃開之。範出城，顧謂蕃曰：「太傅圖逆，卿從我去。」蕃徒行不能及，遂避側。懿謂蔣濟曰：「智囊往矣。」濟曰：「範則智矣，然駑馬戀棧豆，爽必不能用也。」
範至，勸爽兄弟以天子詣許昌，發四方兵以自輔。爽疑未決。範謂羲曰：「此事昭然，卿用讀書何為邪。於今日卿等門戶，求貧賤復可得乎。且匹夫質一人，尚慾望活。卿與天子相隨，令於天下，誰敢不應也。」俱不言。範又謂羲曰：「卿別營近在闕南，洛陽典農治在城外，呼召如意。今詣許昌，不過中宿，許昌別庫，足相被假，所憂當在穀食，而大司農印章在我身。」羲兄弟默然不從，自甲夜至五鼓，爽乃投刀於地曰：「我亦不失作富家翁。」範哭曰：「曹子丹佳人，生汝兄弟，犭屯犢耳，何圖今日坐汝等族滅也。」
爽乃通懿奏事，白帝下詔免已官，奉帝還宮。爽兄弟歸家，懿發洛陽吏卒圍守之，四角作高樓，令人在樓上察視爽兄弟舉動。爽挾彈到後園中，樓上人便唱言：「故大將軍東南行。」爽愁悶不知為計。
戊戌，有司奏「黃門張當私以所擇才人與爽，疑有奸」。收當付廷尉考實，辭云：「爽與尚書何晏、鄧颺、丁謐、司隸校尉畢軌、荊州刺史李勝等陰謀反逆，須三月中發。」於是收爽、羲、訓、晏、颺、謐、軌、勝並桓範皆下獄，劾以大逆不道，與張當俱夷三族。
初，爽之出也，司馬魯芝留在府，聞有變，將營騎斫津門出赴爽。及爽解印綬，將出，主簿楊綜止之曰：「公挾主握權，舍此以至東市乎？」有司奏收芝、綜治罪，太傅懿曰：「彼各為其主也。」宥之。頃之，以芝為御史中丞，綜為尚書郎。
魯芝將出，呼參軍辛敞欲與俱去。敞，毗之子也。其姊憲英為太常羊耽妻，敞與之謀曰：「天子在外，太傅閉城門，人云將不利國家，於事可得爾乎？」憲英曰：「以吾度之，太傅此舉，不過以誅曹爽耳。」敞曰：「然則事就乎？」憲英曰：「得無殆就。爽之才非太傅之偶也。」敞曰：「然則敞可以無出乎？」憲英曰：「安可以不出。職守，人之大義也。凡人在難，猶或卹之，為人執鞭而棄其事，不祥莫大焉。且為人任，為人死，親暱之職也，從眾而已。」敞遂出。事定之後，敞嘆曰：「吾不謀於姊，幾不獲於義。」
先是，爽辟王沈及泰山羊祜，沈勸祜應命。祜曰：「委質事人，復何容易。」沈遂行。及爽敗，沈以故吏免，乃謂祜曰：「吾不忘卿前語。」祜曰：「此非始慮所及也。」
爽從弟文叔妻夏侯令女，早寡而無子，其父文寧欲嫁之，令女刀截兩耳以自誓，居常依爽。爽誅，其家上書絕昏，強迎以歸，復將嫁之。令女竊入寢室，引刀自斷其鼻。其家驚惋，謂之曰：「人生世間，如輕塵棲弱草耳，何至自苦乃爾。且夫家夷滅已盡，守此欲誰為哉。」令女曰：「吾聞仁者不以盛衰改節，義者不以存亡易心。曹氏前盛之時，尚欲保終，況今衰亡，何忍棄之，此禽獸之行，吾豈為乎？」司馬懿聞而賢之，聽使乞子字養為曹氏後。
何晏等方用事，自以為一時才傑，人莫能及。晏嘗為名士品目曰：「唯深也故能通天下之志夏侯泰初是也。唯幾也故能成天下之務，司馬子元是也。惟神也不疾而速，不行而至，吾聞其語，未見其人。」蓋欲以神況諸己也。
選部郎劉陶，曄之子也，少有口辯，鄧颺之徒稱之，以為伊、呂。陶嘗謂傳玄曰：「仲尼不聖。何以知之。智者於羣愚，如弄一丸於掌中，而不能得天下，何以為聖？」玄不復難，但語之曰：「天下之變無常也，今見卿窮。」及曹爽敗，陶退居里舍，乃謝其言之過。
管輅之舅謂輅曰：「爾前何以知何、鄧之敗。」輅曰：「鄧之行步，筋不束骨，脈不制肉，起立傾倚，若無手足，此為鬼躁。何之視候則魂不守宅，血不華色，精爽煙浮，容若槁木，此為鬼幽。二者，皆非遐福之象也。」
何晏性自喜，粉白不去手，行步顧影。尤好老、莊之書，與夏侯玄、荀粲及山陽王弼之徒競為清談，祖尚虛無，謂《六經》為聖人糟粕。由是天下士大夫爭慕效之，遂成風流，不可復製焉。
魏邵陵厲公正始二年五月，吳太子登卒。三年春正月，吳主立其子和為太子。
八月，吳主封子霸為魯王。霸，和母弟也，寵愛崇特，與和無殊。尚書僕射是儀領魯王傅，上疏諫曰：「臣竊以魯王天挺懿德，兼資文武，當今之宜，宜鎮四方，為國藩輔，宣揚德美，廣耀威靈，乃國家之良規，海內所瞻望。且二宮宜有降殺，以正上下之序，明教化之本。」書三四上，吳主不聽。
六年春正月，吳太子和與魯王同宮，禮秩如一，羣臣多以為言。吳主乃命分宮別僚，二子由是有隙。衛將軍全琮遣其子寄事魯王，以書告丞相陸遜，遜報曰：「子弟苟有才，不憂不用，不宜私出以要榮利。若其不佳，終為取禍。且聞二宮勢敵，必有彼此，此古人之厚忌也。」寄果阿附魯王，輕為交構。遜書與琮曰：「卿不師日磾而宿留阿寄，終為足下門戶致禍矣。」行既不納遜言，更以致隙。
魯王曲意交結當時名士，偏將軍朱績以膽力稱，王自至其廨，就之坐，欲與結好。績下地住立，辭而不當。績，然之子也。
於是自侍御、賓客，造為二端，仇黨疑貳，滋延大臣，舉國中分。吳主聞之，假以精學，禁斷賓客往來。督軍使者羊衟上疏曰：「聞明詔省奪二宮備衛，抑絕賓客，使四方禮敬不復得通，遠近悚然，大小失望。或謂二宮不遵典式，就如所嫌，猶宜補察，密加斟酌，不使遠近得容異言。臣懼積疑成謗，久將宣流，而西北二隅，去國不遠，將謂二宮有不順之愆，不審陛下何以解之？」
吳主長女魯班適左護軍全琮，少女小虎適票騎將軍朱據。全公主與太子母王夫人有隙，吳主欲立王夫人為後，公主阻之，恐太子立怨已，心不自安，數譖毀太子。吳主寢疾，遣太子禱於長沙桓王廟，太子妃叔父張休居近廟，邀太子過所居。全公主使人覘視，因言：「太子不在廟中，專就妃家計議」。又言：「王夫人見上寢疾，有喜色」。吳主由是發怒，夫人以憂死，太子寵益衰。
魯王之黨楊竺、全寄、吳安、孫奇等共譖毀太子，吳主惑焉。陸遜上疏諫曰：「太子正統，宜有盤石之固。魯王藩臣，當使寵秩有差。彼此得所，上下獲安。」書三四上，辭情危切。又欲詣都口陳嫡庶之義，吳主不悅。
太常顧譚，遜之甥也，亦上疏曰：「臣聞有國有家者，必明嫡庶之端，異尊卑之禮，使高下有差，等級逾邈，如此，則骨肉之恩全，覬覦之望絕。昔賈誼陳治安之計，論諸侯之勢，以為勢重雖親，必有逆節之累，勢輕雖疏，必有保全之祚。故淮南親弟，不終饗國，失之於勢重也。吳苪疏臣，傳祚長沙，得之於勢輕也。昔漢文帝使慎夫人與皇后同席，袁盎退夫人之位，帝有怒色。及盎辨上下之義，陳「人彘」之戒，帝既悅懌，夫人亦悟。今臣所陳，非有所偏，誠欲以安太子而便魯王也。」由是魯王與譚有隙。
芍陂之役，譚弟承及張休皆有功。全琮子端、緒與之爭功，譖承、休於吳主，吳主徙譚、承、休於交州，又追賜休死。
太子太傅吾粲請使魯王出鎮夏口，出楊竺等，不得令在京師。又數以消息語陸遜。魯王與楊竺共譖之，吳主怒，收粲下獄，誅。數遣中使責問陸遜，遜憤恚而卒。其子抗為建武校尉，代領遜眾，送葬東還，吳主以楊竺所白遜二十事問抗，抗事事條答，吳主意乃稍解。
嘉平二年。初，會稽潘夫人有寵於吳主，生少子亮，吳主愛之。全公主既與太子和有隙，欲豫自結，數稱亮美，以其夫之兄子尚女妻之。吳主以魯王霸結朋黨以害其兄，心亦惡之，謂侍中孫峻曰：「子弟不睦，臣下分部，將有袁氏之敗，為天下笑。若使一人立者，安得不亂乎？」遂有廢和立亮之意，然猶沈吟者歷年。峻，靜之曾孫也。
秋，吳主遂幽太子和。票騎將軍朱據諫曰：「太子國之本根，加以雅性仁孝，天下歸心。昔晉獻用驪姬而申生不存，漢武信江充而戾太子冤死。臣竊懼太子不堪其憂，雖立思子之宮，無所復及矣。」吳主不聽。據與尚書僕射屈晃率諸將吏泥頭自縛，連日詣闕請和。吳主登白爵觀見，甚惡之，敕據、晃等「無事怱怱」。無難督陳正、五營督陳象各上書切諫，據、晃亦固諫不已，吳主大怒，族誅正、象。牽據、晃入殿，據、晃猶口諫，叩頭流血，辭氣不撓。吳主杖之各一百，左遷據為新都郡丞，晃斥歸田裡。羣司坐諫誅放者以十數。遂廢太子和為庶人，徙故鄣。賜魯王霸死。殺楊竺，流其屍於江。又誅全寄、吳安、孫奇，皆以其黨霸譖和故也。初，楊竺少獲聲名，而陸遜謂之終敗，勸竺兄穆，令與之別族。及竺敗，穆以數諫戒竺，得免死。朱據未至官，中書令孫弘以詔書追賜死。
冬十一月，吳主立子亮為太子。三年夏四月，吳主立潘夫人為皇后。
吳主頗寤太子和之無罪。冬十一月，吳主祀南郊，還得風疾，欲召和還，全公主及侍中孫峻、中書令孫弘固爭之，乃止。
四年春正月，吳主立故太子和為南陽王，使居長沙。仲姬子奮為齊王，居武昌。王夫人子休為琅邪王，居虎林。
吳潘後性剛戾，吳主疾病，後使人問孫弘以呂后稱制故事。左右不勝其虐，伺其昏睡，縊殺之，託言中惡。後事泄，坐死者六七人。
夏四月，吳主殂，太子亮即位。太傅恪不欲諸王處濱江兵馬之地，乃徙齊王奮於豫章，琅邪王休于丹陽。奮不肯徙，又數越法度，恪為箋以遺奮曰：「帝王之尊，與天同位，是以家天下，臣父兄。仇讎有善，不得不舉，親戚有惡，不得不誅，所以承天理物，先國後身，蓋聖人立制，百代不易之道也。昔漢初興，多王子弟，至於太強，輒為不軌，上則幾危社稷，下則骨肉相殘，其後懲戒，以為大諱。自光武以來，諸王有制，惟得自娛於宮內，不得臨民干與政事，其與交通，皆有重禁，遂以全安，各保福祚。此則前世得失之驗也。大行皇帝覽古戒今，防芽遏萌，慮於千載，是以寢疾之日，分遣諸王各早就國，詔策勤渠，科禁嚴峻，其所戒敕，無所不至。誠欲上安宗廟，下全諸王，使百世相承，無凶國害家之悔也。大王宜上惟太伯順父之志，中念河間獻王、東海王疆恭順之節，下存前世驕恣荒亂之王以為警戒。而聞頃至武昌以來，多違詔敕，不拘制度，擅發諸將兵治護宮室。又左右常從有罪過者，當以表聞，公付有司，而擅私殺，事不明白。中書楊融親受詔敕，所當恭肅，乃雲正自不聽禁，當如我何。聞此之日，小大驚怪，莫不寒心。里語曰：明鑑所以照形，古事所以知今。大王宜深以魯王為戒，改易其行，戰戰兢兢，盡禮朝廷。如此，則無求不得。若棄忘先帝法教，懷輕慢之心，臣下寧負大王，不敢負先帝遺詔。寧為大王所怨疾，豈敢忘尊主之威，而令詔敕不行於藩臣邪。向使魯王早納忠直之言，懷驚懼之慮，則享祚無窮，豈有滅亡之禍哉。夫良藥苦口，唯病者能甘之。忠言逆耳，唯達者能受之。今者，恪等慺慺，欲為大王除危殆於萌芽，廣德慶之基原，是以不自知言至，願蒙三思。」王得箋懼，遂移南昌。
五年冬十月，孫峻殺諸葛恪。齊王奮聞諸葛恪誅，下住蕪湖，欲至建業觀變。傅相謝慈等諫，奮殺之。坐廢為庶人，徙章安。
南陽王和妃張氏，諸葛恪之甥也。先是恪有徙都之意，使治武昌宮，民間或言恪欲迎和立之。及恪被誅，丞相峻因此奪和璽綬，徙新都，又遣使者賜死。初，和妾何氏生子皓，諸姬子德、謙、俊。和將死，與張妃別，妃曰：「吉凶當相隨，終不獨生。」亦自殺。何姬曰：「若皆從死，誰當字孤。」遂撫育皓及其三弟，皆賴以獲全。
魏邵陵厲公嘉平三年冬十一月，吳主以太子亮幼小，議所付託，孫峻薦大將軍諸葛恪可付大事。吳主嫌恪剛很自用，峻曰：「當今朝臣之才，無及恪者。」乃召恪於武昌。恪將行，上大將軍呂岱戒之曰：「世方多難，子每事必十思。」恪曰：「昔季文子三思而後行，夫子曰再思可矣。今君令恪十思，明恪之劣也。」岱無以答，時咸謂之失言。
虞喜論曰：夫託以天下，至重也。以人臣行主威，至難也。兼二至而管萬機，能勝之者鮮矣。呂侯，國之元耆，志度經遠，甫以十思戒之，而便以示劣見拒，此元遜之疏，機神不俱者也。若因十思之義，廣諮當世之務，聞善速於雷動，從諫急於風移，豈得隕首殿堂，死於凶豎之刃。世人奇其英辯，造次可觀，而哂呂侯無對為陋，不思安危終始之慮，是樂春藻之繁華而忘秋實之甘口也。昔魏人伐蜀，蜀人御之，精嚴垂髮，而費禕方與來敏對棋，意無厭倦。敏以為必能辦賊，言其明略內定，貌無憂色也。況長寧以為君子臨事而懼，好謀而成，蜀為蕞爾之國，而方向大敵，所規所圖，唯守與戰，何可矜已有餘，晏然無戚。斯乃禕性之寬簡，不防細微，卒為降人郭循所害，豈非兆見於彼而禍成於此哉。往聞長寧之甄文偉，今睹元遜之逆呂侯，二事體同，皆足以為世鑑也。
恪至建業，見吳主於臥內，受詔牀下，以大將軍領太子太傅，孫弘領少傅，詔有司諸事一統於恪，惟殺生大事然後以聞。為制羣官百司拜揖之儀，各有品序。又以會稽太守北海滕胤為太常。胤，吳王壻也。
四年春二月，吳主病困，召諸葛恪、孫弘、滕胤及將軍呂據、侍中孫峻入臥內，屬以後事。夏四月，吳主殂。孫弘素與諸葛恪不平，懼為恪所治，祕不發喪，欲矯詔誅恪。孫峻以告恪，恪請弘諮事，於坐中殺之，乃發喪。諡吳主曰大皇帝。太子亮即位，大赦，改元建興。閏月，以諸葛恪為太傅，滕胤為衛將軍，呂岱為大司馬。
初，吳大帝築東興堤以遏巢湖，其後入寇淮南，敗，以內船，遂廢不復治。冬十月，太傅恪會眾於東興，更作大堤，左右結山，俠築兩城，各留千人，使將軍全端守西城，都尉留略守東城，引軍而還。
鎮東將軍諸葛誕言於大將軍師曰：「今因吳內侵，使文舒逼江陵，仲恭向武昌，以羈吳之上流，然後簡精卒攻其兩城，比救至，可大獲也。」是時征南大將軍王昶、征東將軍胡遵、鎮南將軍母丘儉等各獻徵吳之計。朝廷以三徵計異，詔問尚書傅嘏。嘏對曰：「議者或欲泛舟徑濟，橫行江表。或欲四道並進，攻其城壘。或欲大佃疆場，觀釁而動。誠皆取賊之常計也。然自治兵以來，出入三載，非掩襲之軍也。賊之為寇，幾六十年矣，君臣相保，吉凶共患，又喪其元帥，上下憂危，設令列船津要，堅城據險，橫行之計，其殆難捷。今邊壤之守，與賊相遠，賊設羅落，又特重密，間諜不行，耳目無聞。夫軍無耳目，校察未詳，而舉大眾以臨巨險，此為希幸徼功，先戰而後求勝，非全軍之長策也。唯有進軍大佃，最差完牢。可詔昶、遵等擇地居險，審所錯置，及令三方一時前守。奪其肥壤，使還塉土，一也。兵出民表，寇鈔不犯，二也。招懷近路，降附日至，三也。羅落遠設，間構不來，四也。賊退其守，羅落必淺，佃作易立，五也。坐食積穀，士不運輸，六也。釁隙時聞，討襲速決，七也。凡此七者，軍事之急務也。不據則賊擅便資，據之則利歸於國，不可不察也。夫屯壘相偪，形勢已交，智勇得陳，巧拙得用，策之而知得失之計，角之而知有餘不足，虜之情僞，將焉所逃。夫以小敵大則役煩力竭，以貧敵富則斂重財匱，故曰敵逸能勞之，飽能饑之此之謂也。」司馬師不從。
十一月，詔王昶等三道擊吳。十二月，王昶攻南郡，母丘儉向武昌，胡遵、諸葛誕率眾七萬攻東興。甲寅，吳太傅恪將兵四萬，晨夜兼行，救東興。胡遵等敕諸軍作浮橋以渡，陳於堤上，分兵攻兩城。城在高峻，不可卒拔。諸葛恪使冠軍將軍丁奉與呂據、留贊、唐諮為前部，從山西上。奉謂諸將曰：「今諸軍行緩，若賊據便地，則難以爭鋒，我請趨之。」乃辟諸軍使下道，奉自率麾下三千人徑進。時北風，奉舉帆二日即至東關，遂據徐塘。時天雪，寒，胡遵等方置酒高會，奉見其前部兵少，謂其下曰：「取封侯爵賞，正在今日。」乃使兵皆解鎧，去矛戟，但兜鍪刀楯，裸身緣堨。魏人望見，大笑之，不即嚴兵。吳兵得上，便鼓譟，斫破魏前屯。呂據等繼至，魏軍驚擾散走，爭渡浮橋，橋壞絕，自投於水，更相蹈藉。前部督韓綜、樂安太守桓嘉等皆沒，死者數萬。綜故吳叛將，數為吳害，吳大帝常切齒恨之，諸葛恪命送其首以白太帝廟。獲車乘、牛、馬、驢、騾各以千數，資器山積，振旅而歸。
五年春正月，光祿大夫張緝言於師曰：「恪雖克捷，見誅不久。」師曰：「何故」緝曰：「威震其主，功蓋一國，求不死，得乎？」
二月，吳軍還自東興，進封太傅恪陽都侯，加荊、揚州牧，督中外諸軍事。恪遂有輕敵之心，復欲出軍，諸大臣以為數出罷勞，同辭諫恪，恪不聽。中散大夫蔣延固爭，恪命扶出。因着論以諭眾曰：「凡敵國欲相吞，即仇讎欲相除也。有讎而長之，禍不在已則在後人，不可不為遠慮也。昔秦但得關西耳，尚以併吞六國，今以魏比古之秦，土地數倍，以吳與蜀比古六國，不能半也。然今所以能敵之者，但以操時兵眾，於今適盡，而後生者未悉長大，正是賊衰少未盛之時。加司馬懿先誅王凌，續自隕斃，其子幼弱而專彼大任，雖有智計之士，未得施用。當今伐之，是其厄會。聖人急於趨時，誠謂今日。若順眾人之情，懷偷安之計，以為長江之險可以傳世，不論魏之終始，而以今日遂輕其後，此吾所以長嘆息者也。今聞眾人或以百姓尚貧，欲務閒息，此不知慮其大危，而愛其小勤者也。昔漢祖幸已自有三秦之地，何不閉關守險，以自娛樂，空出攻楚，身被創痍，介冑生蟣蝨，將士厭困苦，豈甘鋒刃而忘安寧哉。慮於長久，不得兩存者耳。每鑑荊邯說公孫述以進取之圖，近見家叔父表陳與賊爭競之計，未嘗不喟然嘆息也。夙夜反側，所慮如此，故聊疏愚言，以達二三君子之末。若一朝隕沒，志畫不立，貴令來世，知我所憂，可思於後耳。」眾人雖皆心以為不可，然莫敢復難。
丹陽太守聶友素與恪善，以書諫恪曰：「大行皇帝本有遏東關之計，計未施行。今公輔贊大業，成先帝之志，寇遠自送，將士憑賴威德，出身用命，一旦有非常之功，豈非宗廟神靈社稷之福邪。宜且按兵養銳，觀釁而動。今乘此勢，欲復大出，天時未可，而苟任盛意，私心以為不安。」恪題論後，為書答友曰：「足下雖有自然之理，然未見大數，熟省此論，可以開悟矣。」
滕胤謂恪曰：「君受伊、霍之託，入安本朝，出摧強敵，名聲振于海內，天下莫不震動，萬姓之心，冀得蒙君而息。今猥以勞役之後，興師出征，民疲力屈，遠主有備。若攻城不克，野略無獲，是喪前勞而招後賞也。不如按甲息師，觀隙而動。且兵者大事，事以眾濟，眾苟不悅，君獨安之。」恪曰：「諸雲不可，皆不見圖算，懷居苟安者也。而子復以為然，吾何望乎。夫以曹芳闇劣，而政在私門，彼之民臣，固有離心。今吾因國家之資，藉戰勝之威，則何往而不克哉。」三月，恪大發州郡二十萬眾復入寇，以滕胤為都下督，掌統留事。
夏四月，吳諸葛恪入寇淮南，驅略民人。諸將或謂恪曰：「今引軍深入，疆場之民必相率遠遁，恐兵勞而功少。不如止圍新城，新城困，救必至，至而圖之，乃可大獲。」恪從其計。五月，還軍圍新城。
詔太尉司馬孚督諸軍二十萬往赴之。大將軍師問於虞鬆曰：「今東西有事，二方皆急，而諸將意沮，若之何。」鬆曰：「昔周亞夫堅壁昌邑而吳、楚自敗，事有似弱而強，不可不察也。今恪悉其銳眾，足以肆暴，而坐守新城，欲以致一戰耳。若攻城不拔，請戰不可，師老眾疲，勢將自走，諸將之不徑進，乃公之利也。姜維有重兵而縣軍應恪，投食我麥，非深根之寇也。且謂我併力於東，西方必虛，是以徑進。今若使關中諸軍倍道急赴，出其不意，殆將走矣。」師曰：「善」乃使郭淮、陳泰悉關中之眾，解狄道之圍，敕母丘儉等按兵自守，以新城委吳。陳泰進至洛門，姜維糧盡，退還。
揚州牙門將涿郡張特守新城，吳人攻之連月。城中兵合三千人，疾病戰死者過半，而恪起土山急攻，城將陷，不可護。特乃謂吳人曰：「今我無心復戰也。然魏法，被攻過百日而救不至者，雖降，家不坐。自受敵以來，已九十餘日矣，此城中本有四千餘人，戰死者已過半，城雖陷，尚有半人不欲降，我當還為相語，條別善惡，明日早送名，且以我印綬去為信。」乃投其印綬與之。吳人聽其辭，而不取印綬。特乃投夜徹諸屋材柵，補其缺為二重。明日，謂吳人曰：「我但有鬥死耳。」吳人大怒，進攻之，不能拔。
會大暑，吳士疲勞，飲水，泄下、流腫，病者太半，死傷塗地。諸營吏日白病者多，恪以為詐，欲斬之，自是莫敢言。恪內惟失計，而恥城不下，忿形於色。將軍朱異以軍事迕恪，恪立奪其兵，斥還建業。都尉蔡林數陳軍計，恪不能用，策馬來奔。諸將伺知吳兵已疲，乃進救兵。秋七月，恪引軍去，士卒傷病，流曳道路，或頓僕坑壑，或見略獲，存亡哀痛，大小嗟呼。而恪晏然自若，出住江渚一月，圖起田於潯陽，詔召相銜，徐乃旋師。由此眾庶失望，怨讟興矣。
汝南太守鄧艾言於司馬師曰：「孫權已沒，大臣未附，吳名宗大族皆有部曲，阻兵仗勢，足以違命。諸葛恪新秉國政，而內無其主，不念撫卹上下，以立根基，競於外事，虐用其民，悉國之眾，頓于堅城，死者萬數，載禍而歸，此恪獲罪之日也。昔子胥、吳起、商鞅、樂毅皆見任時君，主沒猶敗，況恪才非四賢，而不慮大患，其亡可待也。」
八月，吳軍還建業，諸葛恪陳兵導從，歸入府館，即召中書令孫嘿厲聲謂曰：「卿等何敢數妄作詔。」嘿惶懼辭出，因病還家。
恪徵行之後，曹所奏署令長職司，一罷更選，愈治威嚴，多所罪責，當進見者無不竦息。又改易宿衛，用其親近。復敕兵嚴，欲向青、徐。
孫峻因民之多怨，眾之所嫌，構恪於吳主，雲欲為變。冬十月，孫峻與吳主謀置酒請恪。恪將入之夜，精爽擾動，通夕不寐，又家數有妖怪，恪疑之。旦日，駐車宮門，峻已伏兵於帷中，恐恪不時入事泄，乃自出見恪曰：「使君若尊體不安，自可須後，峻當具白主上。」欲以嘗知恪意。恪曰：「當自力入。」散騎常侍張約、朱恩等密書與恪曰：「今日張設非常，疑有他故。」恪以書示滕胤，胤勸恪還。恪曰：「兒輩何能為，正恐因酒食中人耳。」恪入，劍履上殿，進謝，還坐。設酒，恪疑未飲。孫峻曰：「使君病未善平，有常服藥酒，可取之。」恪意乃安，別飲所齎酒。數行，吳主還內，峻起如廁，解長衣，着短服，出曰：「有詔收諸葛恪。」恪驚起，拔劍未得，而峻刀交下。張約從旁斫峻，裁傷左手，峻應手斫約斷右臂。武衛之士皆趨上殿，峻曰：「所取者恪也，今已死。」悉令復刃，乃除地更飲。恪二子竦、建聞難，載其母欲來奔，峻使人追殺之。以葦蓆裹恪屍，篾束腰，投之石子岡。又遣無難督施寬就將軍施績、孫壹軍，殺恪弟奮威將軍融於公安，及其三子。恪外甥都鄉侯張震、常侍朱恩，皆夷三族。
臨淮臧均表乞收葬恪曰：「震雷電激，不崇一朝，大風衝發，希有極日，然猶繼以雲雨，因以潤物，是則天地之威不可經日浹辰，帝王之怒不宜訖情盡意。臣以狂愚，不知忌諱，敢冒破滅之罪，以邀風雨之會。伏念故太傅諸葛恪，罪積惡盈，自致夷滅，父子三首，梟市積日，觀者數萬，詈聲成風。國之大刑，無所不震，長老孩幼，無不畢見。人情之於品物，樂極則哀生，見恪貴盛，世莫與貳，身處臺輔，中間歷年，今之誅夷，無異禽獸，觀訖情反，能不憯然。且已死之人，與土壤同域，鑿掘斫刺，無所復加。願聖朝稽則乾坤，怒不極旬，使其鄉邑若故吏民，收以士伍之服，惠以三寸之棺。昔項籍受殯葬之施，韓信獲收斂之恩，斯則漢高發神明之譽也。惟陛下敦三皇之仁，垂哀矜之心，使國澤加於辜戮之骸，復受不已之恩，於以揚聲遐方，沮勸天下，豈不大哉。昔欒布矯命彭越，臣竊恨之，不先請主上而專名以肆情，其得不誅，實為幸耳。今臣不敢章宣愚情以露天恩，謹伏手書，冒昧陳聞，乞聖明哀察。」於是吳主及孫峻聽恪故吏斂葬。
初，恪少有盛名，大帝深器重之，而恪父瑾常以為戚，曰：「非保家之主也。」父友奮威將軍張承亦以為恪必敗諸葛氏。陸遜嘗謂恪曰：「在我前者，吾必奉之同升，在我下者，則扶接之。今觀君氣陵其上，意蔑乎下，非安德之基也。」漢侍中諸葛瞻，亮之子也。恪再攻淮南，越巂太守張嶷與瞻書曰：「東主初崩，帝實幼弱，太傅受寄託之重，亦何容易。親有周公之才，猶有管、蔡流言之變，霍光受任，亦有燕、蓋、上官逆亂之謀，賴成、昭之明以免斯難耳。昔每聞東主殺生賞罰不任下人，又今以垂沒之命，卒召太傅，屬以後事，誠實可慮。加吳、楚剽急，乃昔所記，而太傅離少主，履敵庭，恐非良計長算也。雖雲東家綱紀肅然，上下輯睦，百有一失，非明者之慮也。取古則今，今則古也，自非郎君進忠言於太傅，誰復有盡言者邪。旋軍廣農，務行德惠，數年之中，東西並舉，實為不晚，願深採察。」恪果以此敗。
吳羣臣共議上奏，推孫峻為太尉，滕胤為司徒。有媚峻者言曰：「萬機宜在公族，若承嗣為亞公，聲名素重，眾心所附，不可量也。」乃表峻為丞相、大將軍，督中外諸軍事，又不置御史大夫。由是士人失望。滕胤女為恪子竦妻，胤以此辭位。孫峻曰：「鯀、禹罪不相及，滕侯何為。」峻與胤雖內不沾洽，而外相包容，進胤爵高密侯，共事如前。
高貴鄉公正元元年，孫峻驕矜淫暴，國人側目。司馬桓慮謀殺峻，立太子登之子吳侯英，不克，皆死。
二年秋七月，吳將軍孫儀、張怡、林恂謀殺峻，不克，死者數十人。全公主譖朱公主於峻曰：「與儀同謀。」峻遂殺朱公主。
甘露元年秋九月，孫峻使票騎將軍呂據及車騎將軍劉纂、鎮南將軍朱異、前將軍唐諮自江都入淮、泗，以圖青、徐。峻餞之於石頭，遇暴疾，以後事付從父弟偏將軍綝。峻卒，吳以綝為侍中、武衛將軍，都督中外諸軍事，召呂據等還。
呂據聞孫綝代孫峻輔政，大怒，與諸督將連名共表薦滕胤為丞相，綝更以胤為大司馬，代呂岱駐武昌。據引兵還，使人報胤，欲共廢綝。冬十月丁未，綝遣從兄憲將兵逆據於江都，使中使敕文欽、劉纂、唐諮等共擊取據，又遣侍中左將軍華融、中書丞丁晏告喻胤宜速去意。胤自以禍及，因留融、晏，勒兵自衛，召典軍楊崇、將軍孫諮，告以綝為亂，迫融等使有書難綝。綝不聽，表言胤反，許將軍劉承以封爵，使率兵騎攻圍胤。胤又劫融等使詐為詔發兵，融等不從，皆殺之。或勸胤引兵至蒼龍門，將士見公出，必委綝就公。時夜已半，胤恃與據期，又難舉兵向宮，乃約令部曲，說呂侯已在近道，故皆為胤盡死，無離散者。胤顏色不變，談笑如常。時大風，比曉，據不至，綝兵大會，遂殺滕及將士數十人，夷其三族。己酉，大赦，改元太平。或勸呂據奔魏者，據曰：「吾恥為叛臣。」遂自殺。
十一月，吳孫綝遷大將軍。綝負貴倨傲，多行無禮。峻從弟憲嘗與誅諸葛恪，峻厚遇之，官至右將軍、無難督，平九官事。綝遇憲薄於峻時，憲怒，與將軍王惇謀殺綝。事泄，綝殺惇，憲服藥死。
二年夏四月，吳主臨正殿，大赦，始親政事。孫綝表奏，多見難問。又科兵子弟十八已下、十五以上三千餘人，選大將子弟年少有勇力者使將之，日於苑中教習，曰：「吾立此軍，欲與之俱長。」又數出中書，視大帝時舊事，問左右侍臣曰：「先帝數有特製，今大將軍問事，但令我書可邪？」
三年秋八月，吳孫綝以吳主親覽政事，多所難問，甚懼。返自鑊裏，遂稱疾不朝，使弟威遠將軍據入倉龍門宿衛，武衛將軍恩、偏將軍幹、長水校尉闓分屯諸營，欲以自固。吳主惡之，乃推朱公主死意。全公主懼曰：「我實不知，皆朱據二子熊、損所白。」是時熊為虎林督，損為外部督，吳主皆殺之。損妻即孫峻妹也。綝諫不從，由是益懼。
吳主陰與全公主及將軍劉丞謀誅綝。全後父尚為太常、衛將軍，吳主謂尚子黃門侍郎紀曰：「孫綝專勢，輕小於孤。孤前敕之使速上岸，為唐諮等作援，而留湖中不上岸一步。事見《淮南三叛》。又委罪於朱異，擅殺功臣，不先表聞。築第橋南，不復朝見。此為自在，無復所畏，不可久忍，今規取之。卿父作中軍都督，使密嚴整士馬，孤當自出臨橋，率宿衛虎騎、左右無難一時圍之，作版詔敕綝所領皆解散，不得舉手。正爾，自當得之。卿去，但當使密耳。卿宣詔卿父，勿令卿母知之。女人既不曉大事，且綝同堂姊，邂逅漏泄，誤孤非小也。」紀承詔，以告尚。尚無遠慮，以語紀母，母使人密語綝。
九月戊午，綝夜以兵襲尚，執之，遣弟恩殺劉承於蒼龍門外，比明，遂圍宮。吳主大怒，上馬帶鞬執弓欲出，曰：「孤大皇帝適子，在位已五年，誰敢不從者。」侍中近臣及乳母共牽攀止之，不得出，嘆吒不食，罵全後曰：「爾父憒憒，敗我大事。」又遣呼紀，紀曰：「臣父奉詔不謹，負上，無面目復見。」因自殺。綝使光祿勳孟宗告太廟，廢吳主為會稽王。召羣臣議曰：「少帝荒病昏亂，不可以處大位，承宗廟，已告先帝廢之。諸君若有不同者，下異議。」皆震怖曰：「唯將軍令。」綝遣中書郎李崇奪吳主璽綬，以吳主罪班告遠近。尚書桓彝不肯署名，綝怒，殺之。典軍施正勸綝迎立琅邪王休，綝從之。己未，綝使宗正楷與中書郎董朝迎琅邪王於會稽，遣將軍孫耽送會稽王亮之國。亮時年十六。徙全尚於零陵，尋追殺之。遷全公主於豫章。
冬十月戊午，琅邪王行至曲阿，有老公遮王叩頭曰：「事久變生，天下喁喁，願陛下速行。」王善之。是日，進及布塞亭。孫綝以琅邪王未至，欲入居宮中，召百官會議，皆惶怖失色，徒唯唯而已。選曹郎虞汜曰：「明公為國伊、周，處將相之任，擅廢立之威，將上安宗廟，下惠百姓，大小踴躍，自以伊、霍復見。今迎王未至，而欲入宮，如是羣下搖盪，眾聽疑惑，非所以永終忠孝，揚名後世也。」綝不懌而止。汜，翻之子也。
綝命弟恩行丞相事，率百僚以乘輿法駕迎琅邪王於永昌亭，築宮，以武帳為便殿，設御坐。己卯，王至便殿，止東廂，孫恩奉上璽符，王三讓，乃受。羣臣以次奉引，王就乘輿，百官陪位。綝以兵千人迎於半野，拜於道側，王下車答拜。即日，御正殿，大赦，改元永安。孫綝稱「草莽臣詣闕上書，上印綬、節鉞，求避賢路」。吳主引見，慰諭。下詔以綝為丞相、荊州牧，增邑五縣。以恩為御史大夫、衛將軍、中軍督，封縣侯。孫據、幹、闓皆拜將軍，封侯。又以長水校尉布為輔義將軍，封永康侯。
先是，丹陽太守李衡數以事侵琅邪王，其妻習氏諫之，衡不聽。琅邪王上書乞徙他郡，詔徙會稽。及琅邪王即位，李衡憂懼，謂妻曰：「不用卿言，以至於此。吾欲奔魏，何如？」妻曰：「不可。君本庶民耳，先帝相拔過重，既數作無禮，而覆逆自猜嫌，逃叛求活，以此北歸，何面目見中國人乎？」衡曰：「計何所出。」妻曰：「琅邪王素好善慕名，方欲自顯於天下，終不以私嫌殺君明矣。可自囚詣獄，表列前失，顯求受罪。如此，乃當逆見優饒，非但直活而已。」衡從之。吳主詔曰：「丹陽太守李衡以往事之嫌，自拘司敗。夫射鉤、斬祛，在君為君。其遣衡還郡，勿令自疑。」又加威遠將軍，授以棨戟。
己丑，吳主封故南陽王和子皓為烏程侯。
羣臣奏立皇后、太子。吳主曰：「朕以寡德，奉承洪業，蒞事日淺，恩澤未敷，后妃之號，嗣子之位，非所急也。」有司固請，吳主不許。
孫綝奉牛酒詣吳主，吳主不受，齎詣左將軍張布。酒酣，出怨言曰：「初廢少主，時多勸吾自為之者。吾以陛下賢明，故迎之。帝非我不立，今上禮見拒，是與凡臣無異，當復改圖耳。」布以告吳主。吳主銜之，恐其有變，數加賞賜。戊戌，吳主詔曰：「大將軍掌中外諸軍事，事統煩多，其加衛將軍、御史大夫恩侍中，與大將軍分省諸事。」或有告綝懷怨侮上欲圖反者，吳主執以付綝，綝殺之。由是益懼，因孟宗求出屯武昌，吳主許之。綝盡敕所督中營精兵萬餘人，皆令裝載。又取武庫兵器，吳主咸令給與。綝求中書兩郎典知荊州諸軍事，主者奏中書不應外出，吳主特聽之。其所請求，一無違者。
將軍魏邈說吳主曰：「綝居外，必有變。」武衛士施朔又告綝謀反。吳主將討綝，密問輔義將軍張布，布曰：「左將軍丁奉，雖不能吏書，而計略過人，能斷大事。」吳主召奉告之，且問以計劃。奉曰：「丞相兄弟支黨甚盛，恐人心不同，不可卒制，可因臘會有陸兵以誅之。」吳主從之。
十二月丁卯，建業中謠言明會有變，綝聞之，不悅。夜大風，髮屋揚沙，綝益懼。戊辰，臘會，綝稱疾不至。吳主強起之，使者十餘輩，綝不得已，將入，眾止焉。綝曰：「國家屢有命，不可辭。可豫整兵，令府內起火，因是可得速還。」遂入，尋而火起，綝求出。吳主曰：「外兵自多，不足煩丞相也。」綝起離席，奉、布目左右縛之。綝叩頭曰：「願徙交州。」吳主曰：「卿何以不徙滕胤、呂據於交州乎？」綝復曰：「願沒為官奴。」吳主曰：「卿何不以胤、據為奴乎？」遂斬之。以綝首令其眾曰：「諸與綝同謀者，皆赦之。」放仗者五千人。孫闓乘船欲降北，追殺之。夷綝三族，發孫峻棺，取其印綬，斫其木而埋之。
吳主改葬諸葛恪，朝臣有乞為諸葛恪立碑者，吳主詔曰：「盛夏出軍，士卒傷損，無尺寸之功，不可謂能。受託孤之任，死於豎子之手，不可謂智。」遂寢。

