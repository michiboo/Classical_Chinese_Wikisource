
唐肅宗上元元年冬十一月，御史中丞李銑、宋州刺史劉展皆領淮西節度副使。銑貪暴不法，展剛強自用，故為其上者多惡之。節度使王仲昇先奏銑罪而誅之。時有謠言曰：「手執金刀起東方。」仲升使監軍使內左常侍邢延恩入奏：「展倔強，不受命，姓名應謠讖，請除之。」延恩因說上曰：「展與李銑一體之人，今銑誅，展不自安，苟不去之，恐其為亂。然展方握強兵，宜以計去之。請除展江淮都統，代李峘，俟其釋兵赴鎮，中道執之，此一伕力耳。」上從之，以展為都統淮南東江南西浙西三道節度使，密敕舊都統李峘及淮南東道節度使鄧景山圖之。
延恩以制書投展，展疑之，曰：「展自陳留參軍，數年至刺史，可謂暴貴矣。江淮租賦所出，今之重任，展無勳勞，又非親賢，一旦恩命寵擢如此，得非有讒人間之乎？」因泣下。延恩懼，曰：「公素有才望，主上以江淮為憂，故不次用公，公反以為疑，何哉。」展曰：「事苟不欺，印節可先得乎？」延恩曰：「可。」乃馳詣廣陵，與峘謀，解峘印節以授展。展得印節，乃上表謝恩。牒追江淮親舊，置之心膂，三道官屬，遣使迎駕，申圖籍，相望於道。展悉舉宋州兵七千趣廣陵。
延恩知展已得其情，還奔廣陵，與李峘、鄧景山發兵拒之。移檄州縣，言展反。展亦移檄言峘反，州縣莫知所從。峘引兵渡江，與副使潤州刺史韋儇、浙西節度使侯令儀屯京口，鄧景山將萬人屯徐城。展素有威名，御軍嚴整，江淮人望風畏之。展倍道先期至，使人問景山曰：吾奉詔書赴鎮，此何兵也。」景山不應。展使人呼於陳前曰：「汝曹皆吾民也，勿幹吾旗鼓。」使其將孫待封、張法雷擊之，景山眾潰，與延恩奔壽州。展引兵入廣陵，遣其將屈突孝標將兵三千徇濠、楚，王𣈶將兵四千略淮西。
李峘辟北固為兵場，插木以塞江口。展軍於白沙，設疑兵於瓜州，多張火、鼓，若將趣北固者，如是累日。峘悉銳兵守京口以待之。展乃自上流濟，襲下蜀。峘軍聞之，自潰，峘奔宣城。
甲午，展陷潤州。昇州軍士萬五千人謀應展，攻金陵城，不克而遁。侯令儀懼，以後事授兵馬使姜昌羣，棄城走。昌羣遣其將宗犀詣展降。丙申，展陷昇州，以宗犀為潤州司馬、丹陽軍使。使昌羣領昇州，以從子伯瑛佐之。
李峘之去潤州也，副使李藏用謂峘曰：「處人尊位，食人重祿，臨難而逃之，非忠也。以數十州之兵食，三江、五湖之險固，不發一矢而棄之，非勇也。失忠與勇，何以事君。藏用請收餘兵，竭力以拒之。」峘乃悉以後事授藏用，藏用收散卒得七百人，東至蘇州，募壯士，得三千人，立柵以拒劉展。展遣其將傳子昂、宗犀攻宣州，宣歙節度使鄭炅之棄城走。李峘奔洪州。
李藏用與展將張景超、孫待封戰於鬱墅，兵敗，奔杭州。景超遂據蘇州，待封進陷湖州。展以其將許嶧為潤州刺史，李可封為常州刺史，楊持璧蘇州刺史，待封領湖州事。景超進逼杭州，藏用使其將溫晁屯餘杭。展以李晃為泗州刺史，宗犀為宣州刺史。
傅子昂屯南陵，將下江州，徇江西。於是屈突孝標陷濠、楚州，王𣈶陷舒、和、滁、廬等州，所向無不摧靡，聚兵萬人，騎三千，橫行江淮間。壽州刺史崔昭發兵拒之，由是𣈶不得西，止屯盧州。
初，上命平廬都知兵馬使田神功將所部精兵三千屯任城。鄧景山既敗，與邢延恩奏，乞敕神功救淮南，未報。景山遣人趣之，且許以淮南金帛子女為賂，神功及所部皆喜，悉眾南下，及彭城，敕神功討展。展聞之，始有懼色，自廣陵將兵八千拒之，選精兵二千渡淮，擊神功於都梁山。展敗走，至天長，以五百騎據橋拒戰，又敗，展獨與一騎亡渡江。神功入廣陵及楚州，大掠，殺商胡以千數，城中地穿掘略遍。
二年春正月，張景超引兵攻杭州，敗李藏用將李疆於石夷門。孫待封自武康南出，將會景超攻杭州，溫晁據險擊敗之，待封脫身奔烏程，李可封以常州降。丁未，田神功使特進楊惠元等千五百人西擊王𣈶。辛亥夜，神功先遣特進範知新等將四千人自白沙濟，西趣下蜀。鄧景山等將千人自海陵濟，東趣常州，神功與邢延恩將三千人軍於瓜州，壬子，濟江。展將步騎萬餘陳於蒜山。神功以舟載兵趣金山。會大風，五舟飄抵金山下，展屠其二舟，沈其三舟，神功不得渡，還軍瓜州。而範知新等兵已至下蜀，展擊之，不勝。弟殷勸展引兵逃入海，可延歲月。展曰：「若事不濟，何用多殺人父子乎。死早晚，等耳。」遂更帥眾力戰。將軍賈隱林射展，中目而僕，遂斬之。劉殷、許嶧等皆死。隱林，滑州人也。
楊惠元等擊破王𣈶於淮南，𣈶引兵東走，至常熟，乃降。孫待封詣李藏用降。張景超聚兵至七千餘人，聞展死，悉以兵授張法雷，使攻杭州，景超逃入海。法雷至杭州，李藏用擊破之，餘黨皆平。平盧軍大掠十餘日。安、史之亂，亂兵不及江、淮，至是，其民始罹荼毒矣。
唐肅宗至德元載。張良娣性巧慧，能得上意，從上來朔方。時從兵單寡，良娣每寢，常居上前。上曰：「禦寇非婦人所能。」良娣曰：「倉猝之際，妾以身當之，殿下可從後逸去。」至靈武，產子，三日起，縫戰士衣。上止之，對曰：「此非妾自養之時。」上以是益憐之。
肅宗即位於靈武，遣使召李泌於潁陽，謁見，大喜，時事皆諮之。上以建寧王倓為天下兵馬元帥，李泌勸上用廣平王俶，倓聞而謝之。事見《安史之亂》。
上皇賜張良娣七寶鞍，李泌言於上曰：「今四海分崩，當以儉約示人，良娣不宜乘此。請撤其珠玉付庫吏，以俟有戰功者賞之。」良娣自閤中言曰：「鄰裏之舊，何至如是。」上曰：「先生為社稷計也。」遽命撤之。建寧王倓泣於廊下，聲聞於上。上驚，召問之，對曰：「臣比憂禍亂未已，今陛下從諫如流，不日當見陛下迎上皇還長安，是以喜極而悲耳。」良娣由是惡泌及倓。上又謂泌曰：「良娣祖母，昭成太后之妹也，上皇所念。朕欲使正位中宮，以慰上皇心，何如？」對曰：「陛下在靈武，以羣臣望尺寸之功，故踐大位，非私己也。至於家事，宜待上皇之命，不過晚歲月之間耳。」上從之。
時張良娣與李輔國相表裏，皆惡泌。建寧王倓謂泌曰：「先生舉倓於上，得展臣子之效，無以報德，請為先生除害。」泌曰：「何也。」倓以良娣為言。泌曰：「此非人子所言，願王姑置之，勿以為先。」倓不從。
二載春正月，上從容謂李泌曰：「廣平為元帥逾年，今欲命建寧專征，又恐勢分，立廣平為太子，何如？」對曰：「臣固嘗言之矣，戎事交切，須即區處，至於家事，當俟上皇。不然，後代何以辨陛下靈武即位之意邪。此必有人慾令臣與廣平有隙耳，臣請以語廣平，廣平亦必未敢當。」泌出，以告廣平王俶，俶曰：「此先生深知其心，欲曲成其美也。」乃入，固辭，曰：「陛下猶未奉晨昏，臣何心敢當儲副。願俟上皇還宮，臣之幸也。」上賞慰之。
李輔國本飛龍小兒，粗閒書計，給事太子宮，上委信之。輔國外恭謹寡言而內狡險，見張良娣有寵，陰附會之，與相表裏。建寧王倓數於上前，詆訐二人罪惡。二人譖之於上曰：「倓恨不得為元帥，謀害廣平王。」上怒，賜倓死。於是廣平王俶及李泌皆內懼。俶謀去輔國及良娣，泌曰：「不可，王不見建寧之禍乎？」俶曰：「竊為先生憂之。」泌曰：「泌與主上有約矣，俟平京師，則去還山，庶免於患。」俶曰：「先生去，則俶益危矣。」泌曰：「王但盡人子之孝，良娣婦人，王委曲順之，亦何能為。」
上嘗就泌飲酒，同榻而寢。而李輔國請取契鑰付泌，泌請使輔國掌之，上許之。泌曰：「臣今報德足矣，復為閒人，何樂如之。」上曰：「朕與先生累年同憂患，今方相同娛樂，奈何遽欲去乎？」泌曰：「臣有五不可留，願陛下聽臣去，免臣於死。」上曰：「何謂也。」對曰：「臣遇陛下太早，陛下任臣太重，寵臣太深，臣功太高，跡太奇，此其所以不可留也。」上曰：「且眠矣，異日議之。」對曰：「陛下今就臣榻臥，猶不得請，況異日香案之前乎。陛下不聽臣去，是殺臣也。」上曰：「不意卿疑朕如此，豈有如朕而辦殺卿邪。是直以朕為句踐也。」對曰：「陛下不辦殺臣，故臣求歸。若其既辦，臣安得復言。且殺臣者，非陛下也，乃五不可也。陛下向日待臣如此，臣於事猶有不敢言者，況天下既安，臣敢言乎？」上良久曰：「卿以朕不從卿北伐之謀乎？」對曰：「非也。所不敢言者，乃建寧耳。」上曰：「建寧朕之愛子，性英果，艱難時有功，朕豈不知之。但因此為小人所教，欲害其兄，圖繼嗣，朕以社稷大計，不得已而除之。卿不細知其故邪。」對曰：「若有此心，廣平當怨之。廣平每與臣言其冤，輒流涕嗚咽。臣今必辭陛下去，始敢言之耳。」上曰：「渠嘗夜捫廣平，意欲加害。」對曰：「此皆出讒人之口，豈有建寧之孝友聰明，肯為此乎。且陛下昔欲用建寧為元帥，臣請用廣平。建寧若有此心，當深憾於臣，而以臣為忠，益相親善。陛下以此，可察其心矣。」上乃泣下曰：「先生言是也。既往不咎，朕不欲聞之。」泌曰：「臣所以言之者，非咎既往，乃欲陛下慎將來耳。昔天后有四子，長曰太子弘，天后方圖稱制，惡其聰明，酖殺之，立次子雍王賢。賢內憂懼，作《黃臺瓜辭》，冀以感悟天后。天后不聽，賢卒死於黔中。其辭曰：種瓜黃臺下，瓜熟子離離。一摘使瓜好，再摘使瓜稀，三摘猶為可，四摘抱蔓歸。今陛下已一摘矣，慎無再摘。」上愕然曰：「安有是哉。卿錄是辭，朕當書紳。」對曰：「陛下但識之於心，何必形於外也。」是時廣平王有大功，良娣忌之，潛構流言，故泌言及之。泌復固請歸山，上曰：「俟將發此議之。」冬十月，李泌歸衡山。
乾元元年春二月癸卯朔，以殿中監李輔國兼太僕卿。輔國依附張淑妃，判元帥府行軍司馬，勢傾朝野。三月戊寅，立張淑妃為皇后，張後生興王佋，才數歲，欲以為嗣。上疑未決，從容謂考功郎中知制誥李揆曰：「成王長，且有功，朕欲立為太子，卿意何如？」揆再拜賀曰：「此社稷之福，臣不勝大慶。」上喜，曰：「朕意決矣。」庚寅，立成王俶為皇太子。揆，玄道之玄孫也。
二年春二月壬子，月食，既。先是，百官請加皇后尊號曰輔聖，上以問中書舍人李揆，對曰：「自古皇后無尊號，惟韋後有之，豈足為法。」上驚曰：「庸人幾誤我。」會月食，事遂寢。後與李輔國相表裏，橫于禁中，幹豫政事，請託無窮，上頗不悅，而無如之何。
太子詹事李輔國，自上在靈武，判元帥行軍司馬事，侍直帷幄，宣傳詔命，四方文奏，寶印符契，晨夕軍號，一以委之。及還京師，專掌禁兵，常居內宅。制敕必經輔國押署，然後施行。宰相百司，非時奏事，皆因輔國關白、承旨。常於銀臺門決天下事，事無大小，輔國口為制敕，寫付外施行，事畢聞奏。又置察事數十人，潛令於人間聽察細事，即行推按，有所追索，諸司無敢拒者。御史臺、大理寺重囚，或推斷未畢，輔國追詣銀臺，一時縱之。三司、府、縣鞫獄，皆先詣輔國諮稟，輕重隨意，稱制敕行之，莫敢違者。宦官不敢斥其官，皆謂之「五郎」。李揆，山東甲族，見輔國執子弟禮，謂之「五父」。
及李峴為相，於上前叩頭，論制敕皆應由中書出，具陳輔國專權亂政之狀。上感寤，賞其正直。輔國所行事多所變更，罷其察事。輔國由是讓行軍司馬，請歸本官，上不許。夏四月壬寅，制「比緣軍國務殷，或宣口敕處分。諸色取索及杖配囚徒，自今一切並停。如非正宣，並不得行。中外諸務，各歸有司。英武軍虞候及六軍諸使、諸司等，比來或因論競，懸自追攝，自今一切須經臺、府，如所由處斷不平，聽具狀奏聞。諸律令除十惡、殺人、奸盜、造僞外，餘煩冗一切刪除，仍委中書、門下與法官詳定聞奏。」輔國由是忌峴。
鳳翔馬坊押官為劫，天興尉謝夷甫捕殺之，其妻訟冤。李輔國素出飛龍廄，敕監察御史孫鎣鞫之，無冤。又使御史中丞崔伯陽、刑部侍郎李曄、大理卿權獻鞫之，與鎣同。妻猶不服，又使侍御史太平毛若虛鞫之。若虛傾巧士，希輔國意，歸罪夷甫。伯陽怒，召若虛詰責，欲劾奏之。若虛先自歸於上，上匿若虛於簾下。伯陽尋至，言若虛附會中人，鞫獄不直。上怒，叱出之。伯陽貶高要尉，獻貶桂陽尉，曄與鳳翔尹嚴向皆貶嶺下尉，鎣除名，長流播州。吏部尚書同平章事李峴奏伯陽等無罪，責之太重，上以為朋黨，五月辛巳，貶峴蜀州刺史。右散騎常侍韓擇木入對，上謂之曰：「李峴欲專權，今貶蜀州，朕自覺用法太寬。」對曰：「李峴言直，非專權。陛下寬之，祇益聖德耳。」若虛錄除御史中丞，威振朝廷。
上元元年夏六月甲申，興王佋薨。佋，張後長子也，幼曰定王侗。張後以故數欲危太子，太子常以恭遜取容。會佋薨，侗尚幼，太子位遂定。
上皇愛興慶宮，自蜀歸，即居之。上時自夾城往起居，上皇亦間至大明宮。左龍武大將軍陳玄禮、內侍監高力士久侍衛上皇。又命玉真公主、如仙媛、內侍王承恩、魏悅及梨園弟子常娛侍左右。上皇多御長慶樓，父老過者往往瞻拜，呼萬歲，上皇常於樓下置酒食賜之。又嘗召將軍郭英乂等上樓賜宴。有劍南奏事官過樓下拜舞，上皇命玉真公主、如仙媛為之作主人。李輔國素微賤，雖暴貴用事，上皇左右皆輕之。輔國意恨，且欲立奇功以固其寵，乃言於上曰：「上皇居興慶宮，日與外人交通。陳玄禮、高力士謀不利於陛下。今六軍將士盡靈武勳臣，皆反仄不安，臣曉諭不能解，不敢不以聞。」上泣曰：「聖皇慈仁，豈容有此。」對曰：「上皇固無此意，其如羣小何。陛下為天下主，當為社稷大計，消亂於未萌，豈得徇匹夫之孝。且興慶宮與閭閻相參，垣墉淺露，非至尊所宜居。大內深嚴，奉迎居之，與彼何殊。又得杜絕小人熒惑聖聽。如此，上皇享萬歲之安，陛下有三朝之樂，庸何傷乎？」上不聽。興慶宮先有馬三百匹，輔國矯敕取之，才留十匹。上皇謂高力士曰：「吾兒為輔國所惑，不得終孝矣。」
輔國又令六軍將士號哭叩頭，迎請上皇居西內，上泣不應。輔國懼。會上不豫，秋七月丁未，輔國矯稱上語，迎上皇遊西內。至睿武門。輔國將射生五百騎，露刃遮道，奏曰：「皇帝以興慶宮湫隘，迎上皇遷居大內。」上皇驚，幾墜。高力士曰：「李輔國何得無禮。」叱令下馬，輔國不得已而下。力士因宣上皇誥曰：「諸將士各好在。」將士皆納刃，再拜，呼萬歲。力士又叱輔國與已共執上皇馬鞚，侍衛如西內，居甘露殿。輔國帥眾而退。所留侍衛兵才尫老數十人。陳玄禮、高力士及舊宮人皆不得留左右。上皇曰：「興慶宮吾之王地，吾數以讓皇帝，皇帝不受。今日之徙，亦吾志也。」是日，輔國與六軍大將素服見上，請罪。上又迫於諸將，乃勞之曰：「南宮、西內，亦復何殊。卿等恐小人熒惑，防微杜漸，以安社稷，何所懼也。」刑部尚書顏真卿首帥百寮上表，請問上皇起居，輔國惡之，奏貶蓬州長史。
丙辰，高力士流巫州，王承恩流播州，魏悅流溱州，陳玄禮勒致仕。置如仙媛於歸州，玉真公主出居玉真觀。上更選後宮百餘人置西內，備灑掃。令萬安、咸宜二公主視服膳。四方所獻珍異，先薦上皇。然上皇日以不懌，因不茹葷，辟穀，浸以成疾。上初猶往問安，既而上亦有疾，但遣人起居。其後上稍悔寤，惡輔國，欲誅之，畏其握兵，竟猶豫不敢決。
二年。初，李輔國與張後同謀，遷上皇於西內。是日端午，山人李唐見上，上方抱幼女，謂唐曰：「朕念之，卿勿怪也。」對曰：「太上皇思見陛下，計亦如陛下之念公主也。」上泫然泣下，然畏張後，尚不敢詣西內。
秋八月癸丑朔，加開府儀同三司李輔國兵部尚書。乙未，輔國赴上，宰相朝臣皆送之，御廚具饌，太常設樂。輔國縱驕日甚，求為宰相，上曰：「以卿之功，何官不可為，其如朝望未允何。」輔國乃諷僕射裴冕等使薦已。上密謂蕭華曰：「輔國求為宰相，若公卿表來，不得不與。」華出，問冕，曰：「初無此事。吾臂可斷，宰相不可得。」華入言之，上大悅，輔國銜之。
建子月戊戌冬至，己亥，上朝上皇於西內。
寶應元年建辰月，李輔國以求宰相不得，怨蕭華。庚午，以戶部侍郎元載為京兆尹。載詣輔國固辭，輔國識其意。壬寅，以司農卿陶銳為京兆尹。輔國言蕭華專權，請罷其相，上不許。輔國固請不已，乃從之，仍引元載代華。戊申，華罷為禮部尚書，以載同平章事，領度支、轉運使如故。
建巳月甲寅，上皇崩於神龍殿，年七十八。乙卯，遷坐於太極殿。上以寢疾，發哀於內殿，羣臣發哀於太極殿。蕃官剺面、割耳者四百餘人。丙辰，命苗晉卿攝冢宰。上自仲春寢疾，聞上皇登遐，哀慕，疾轉劇，乃命太子監國。甲子，制改元。復以建寅為正月，月數皆如其舊。赦天下。
初，張後與李輔國相表裏，專權用事，晚年，更有隙。內射生使三原程元振黨於輔國。上疾篤，後召太子謂曰：「李輔國久典禁兵，制敕皆從之出，擅逼遷聖皇，其罪甚大，所忌者吾與太子。今主上彌留，輔國陰與程元振謀作亂，不可不誅。」太子泣曰：「陛下疾甚危，二人皆陛下勳舊之臣，一旦不告而誅之，必致震驚，恐不能堪也。」後曰：「然則太子姑歸，吾更徐思之。」太子出，後召越王系謂曰：「太子仁弱，不能誅賊臣，汝能之乎？」對曰：「能。」系乃命內謁者監段恆俊選宦官有勇力者二百餘人，授甲於長生殿後。乙丑，後以上命召太子。元振知其謀，密告輔國，伏兵於陵霄門以俟之。太子至，以難告。太子曰：「必無是事。主上疾亟召我，我豈可畏死而不赴乎？」元振曰：「社稷事大，太子必不可入。」乃以兵送太子於飛龍廄，且以甲兵守之。是夜，輔國、元振勒兵三殿，收捕越王系、段恆俊及知內侍省事朱光輝等百餘人，系之。以太子之命，遷後於別殿。時上在長生殿，使者逼後下殿，並左右數十人幽於後宮，宦官、宮人皆驚駭逃散。丁卯，上崩，輔國等殺後並系及兗王僩。是日，輔國始引太子素服於九仙門與宰相相見，敘上皇晏駕，拜哭，始行監國之令。戊辰，發大行皇帝喪於兩儀殿，宣遺詔。己巳，代宗即位。高力士遇赦還，至朗州，聞上皇崩，號慟嘔血而卒。
李輔國恃功益橫，明謂上曰：「大家但居禁中，外事聽老奴處分。」上內不能平，以其方握禁兵，外尊禮之。乙亥，號輔國為「尚父。」而不名，事無大小皆諮之，羣臣出入皆先詣，輔國亦晏然處之。以內飛龍廄副使程元振為左監門衛將軍。知內侍省事朱光輝及內常侍啖庭瑤、山人李唐等二十餘人皆流黔中。
夏五月，以李輔國為司空兼中書令。壬辰，貶禮部尚書蕭華為峽州司馬，元載希李輔國意以罪誣之也。
飛龍副使程元振謀奪李輔國權，密言於上，請稍加裁製。六月己未，解輔國行軍司馬及兵部尚書，餘如故。以元振代判元帥行軍司馬，仍遷輔國出居外第。於是道路相賀。輔國始懼，上表遜位，辛酉，罷輔國兼中書令，進爵博陸王。輔國入謝，憤咽而言曰：「老奴事郎君不了，請歸地下事先帝。」上猶慰諭而遣之。秋九月乙未，加程元振驃騎大將軍兼內侍監。
上在東宮，以李輔國專橫，心甚不平。及嗣位，以輔國有殺張後之功，不欲顯誅之。冬十月壬戌夜，盜入其第，竊輔國之首及一臂而去。敕有司捕盜，遣中使存問其家，為刻木首葬之，仍贈太傅。
代宗廣德元年。驃騎大將軍、判元帥行軍司馬程元振專權自恣，人畏之甚於李輔國。諸將有大功者，元振皆疾忌，欲害之。吐蕃入寇，元振不以時奏，致上狼狽出幸。上發詔徵諸道兵，李光弼等皆忌元振居中，莫有至者。中外咸切齒而莫敢發言，太常博士柳伉上疏。語見《吐蕃入寇》。上以元振有保護功，十一月辛丑，削元振官爵，放歸田裡。
十二月，程元振既得罪，歸三原，聞上還宮，衣婦人服，私入長安，復規任用，京兆府擒之以聞。
二年春正月壬寅，敕稱「程元振變服潛行，將圖不軌，長流溱州。」上念元振之功，復令於江陵安置。
唐肅宗寶應元年。初，回紇毗伽闕可汗為登裏求婚，肅宗以僕固懷恩女妻之，為登裏可敦。時徵兵回紇以討史朝義，可汗請與懷恩相見，上令懷恩往見之。懷恩為可汗言唐家恩信不可負，可汗悅，遣使上表，請助國討朝義。
代宗廣德元年。初，僕固懷恩受詔與回紇可汗相見於太原，河東節度使辛雲京以可汗乃懷恩壻，恐其合謀襲軍府，閉城自守，亦不犒師。及史朝義既平，詔懷恩送可汗出塞，往來過太原，雲京亦閉城不與相聞。懷恩怒，具表其狀，不報。懷恩將朔方兵數萬屯汾州，使其子御史大夫瑒將萬人屯榆次，裨將李光逸等屯祁縣，李懷光等屯晉州，張維嶽等屯沁州。懷光本渤海靺鞨也，姓茹，為朔方將，以功賜姓。中使駱奉仙至太原，雲京厚結之，為言懷恩與回紇連謀，反狀已露。奉仙還，過懷恩，懷恩與飲於母前，母數讓奉仙曰：「汝與吾兒約為兄弟，今又親雲京，何兩面也。」酒酣，懷恩起舞，奉仙贈以纏頭彩，懷恩欲酧之，曰：「來日端午，當更樂飲一日。」奉仙固請行，懷恩匿其馬。奉仙謂左右曰：「朝來責我，又匿我馬，將殺我也。」夜，逾垣而走。懷恩驚，遽以其馬追還之。八月癸未，奉仙至長安，奏懷恩謀反。懷恩亦具奏其狀，請誅雲京、奉仙。上兩無所問，優詔和解之。
懷恩自以兵興以來，所在力戰，一門死王事者四十六人，女嫁絕域，說諭回紇，再收兩京，平定河南北，功無與比，而為人構陷，憤怨殊深。上書自訟，以為「臣昨奉詔送可汗歸國，傾竭家貲，俾之上道。行至山北，雲京、奉仙閉城不出祇迎，仍令潛行竊盜。回紇怨怒，亟欲縱兵，臣力為彌縫，方得出塞。雲京、奉仙恐臣先有奏論，遂復妄稱設備，與李抱玉共相組織。臣靜而思之，其罪有六：昔同羅叛亂，臣為先帝掃清河曲，一也。臣男玢為同羅所虜，得間亡歸，臣斬之以令眾士，二也。臣有二女，遠嫁外夷，為國和親，蕩平寇敵，三也。臣與男瑒不顧死亡，為國效命，四也。河北新附，節度使皆握強兵，臣撫綏以安反側，五也。臣說諭回紇，使赴急難，天下既平，送之歸國，六也。臣既負六罪，誠合萬誅，惟當吞恨九泉，銜冤千古，復何訴哉。臣受恩至重，夙夜思奉天顏，但以來瑱受誅，朝廷不示其罪，諸道節度，誰不疑懼。近聞詔追數人，盡皆不至，實畏中官讒口，虛受陛下誅夷。豈唯羣臣不忠，正為回邪在側。且臣前後所奏駱奉仙，詞情非不摭實，陛下竟無處置，寵任彌深，皆由同類比周，矇蔽聖聽。竊聞四方遣人奏事，陛下皆雲與驃騎議之，曾不委宰相可否，或稽留數月不還，遠近益加疑阻。如臣朔方將士，功效最高，為先帝中興主人，乃陛下蒙塵故吏，曾不別加優獎，反信讒嫉之詞。子儀先已被猜，臣今又遭詆譭，弓藏鳥盡，信非虛言。陛下信其矯誣，何殊指鹿為馬。儻不納愚懇，且貴因循，臣實不敢保家，陛下豈能安國。忠言利行，惟陛下圖之。臣欲公然入朝，恐將士留沮。今託巡晉、絳，於彼遷延，乞陛下特遣一介至絳州問臣，臣即與之同發。」
九月壬戌，上遣裴遵慶詣懷恩諭旨，且察其去就。懷恩見遵慶，抱其足號泣訴冤。遵慶為言聖恩優厚，諷令入朝。懷恩許諾。副將範志誠以為不可，曰：「公信其甘言，入則為來瑱，不復還矣。」明日，懷恩見遵慶，以懼死為辭，請令一子入朝，志誠又以為不可，遵慶乃還。御史大夫王翊使回紇還，懷恩先與可汗往來，恐翊泄其事，遂留之。
二年春正月丙午，遣檢校刑部尚書顏真卿宣慰朔方行營。上之在陝也，真卿請奉詔召僕固懷恩，上不許。至是，上命真卿說諭懷恩入朝。對曰：「陛下在陝，臣往以忠義責之，使之赴難，彼猶有可來之理。今陛下還宮，彼進不成勤王，退不能釋眾，召之庸肯至乎。且言懷恩反者，獨辛雲京、駱奉仙、李抱玉、魚朝恩四人耳，自外羣臣皆言其枉。陛下不若以郭子儀代懷恩，可不戰而服也。」時汾州別駕李抱真，抱玉之從父弟也，知懷恩有異志，脫身歸京師。上方以懷恩為憂，召見抱真問計。對曰：「此不足憂也。朔方將士思郭子儀如子弟之思父兄，懷恩欺其眾，雲郭子儀已為魚朝恩所殺，眾信之，故為其用耳。陛下誠以子儀領朔方，彼皆不召而來耳。」上然之。
僕固懷恩既不為朝廷所用，遂與河東都將李竭誠潛謀取太原。辛雲京覺之，殺竭誠，乘城設備。懷恩使其子瑒將兵攻之，雲京出與戰，瑒大敗而還，遂引兵圍榆次。上謂郭子儀曰：「懷恩父子，負朕實深。聞朔方將士思公如枯旱之望雨，公為朕鎮撫河東，汾上之師必不為變。」戊午，以子儀為關內河東副元帥、河中節度等使。懷恩將士聞之，皆曰：「吾輩從懷恩為不義，何面目見汾陽王。」
丁卯，以郭子儀為朔方節度大使。二月，子儀至河中。
僕固瑒圍榆次，旬餘不拔，遣使急發祁縣，兵李光逸盡與之。士卒未食，行不能前，十將白玉、焦暉以鳴鏑射其後者。軍士曰：「將軍何乃射人。」玉曰：「今從人反，終不免死。死一也，射之何傷。」至榆次，瑒責其遲，胡人曰：「我乘馬，乃漢卒不行耳。」瑒捶漢卒，卒皆怨怒，曰：「節度使黨胡人。」其夕，焦暉、白玉帥眾攻瑒，殺之。僕固懷恩聞之，入告其母。母曰：「吾語汝勿反，國家待汝不薄。今眾心既變，禍必及我，將如之何。」懷恩不對，再拜而出。母提刀逐之曰：「吾為國家殺此賊，取其心以謝三軍。」懷恩疾走得免，遂與麾下三百渡河北走。
時朔方將渾釋之守靈州，懷恩檄至，雲全軍歸鎮。釋之曰：「不然，此必眾潰矣。」將拒之，其甥張韶曰：「彼或翻然改圖，以眾歸鎮，何可不納也。」釋之疑未決。懷恩行速，先候者而至，釋之不得已納之。張韶以其謀告懷恩，懷恩以韶為間，殺釋之而收其軍，使韶主之。既而曰：「釋之舅也，彼尚負之，安有忠於我哉。」他日，以事杖之，折其脛，寘於彌{山我}城而死。
都虞候張維嶽在沁州，聞懷恩去，乘傳至汾州，撫定其眾，殺焦暉、白玉而竊其功，以告郭子儀。子儀使牙官盧諒至汾州，維嶽賂諒，使實其言。子儀奏維嶽殺瑒，傳首詣闕。羣臣入賀，上慘然不悅，曰：「朕信不及人，致勳臣顛越，深用為愧，又何賀焉。」命輦懷恩母至長安，給待優厚，月餘，以壽終，以禮葬之，功臣皆感嘆。
戊寅，郭子儀如汾州，懷恩之眾數萬悉歸之，咸鼓舞涕泣，喜其來而悲其晚也。子儀知盧諒之詐，杖殺之。上以李抱真言有驗，遷殿中少監。
夏六月，僕固懷恩至靈武，收合散亡，其眾復振。上厚撫其家，癸未，下詔，稱其「勳勞着於帝室，及於天下。疑隙之端，起自羣小，察其深衷，本無他志。君臣之義，情實如初。但以河北既平，朔方已有所屬，宜解河北副元帥、朔方節度等使，其太保兼中書令、大寧郡王如故。但當詣闕，更勿有疑。」懷恩竟不從。
秋八月，郭子儀自河中入朝。會涇原奏：「僕固懷恩引回紇、吐蕃十萬眾將入寇」，京師震駭。詔子儀帥諸將出鎮奉天。上召問方略，對曰：「懷恩無能為也。」上曰：「何故。」對曰：「懷恩勇而少恩，士心不附，所以能入寇者，因思歸之士耳。懷恩本臣偏裨，其麾下皆臣部曲，必不忍以鋒刃相向，以此知其無能為也。」辛巳，子儀發，赴奉天。
九月辛亥，以郭子儀充北道邠寧涇原河西以來通和吐蕃使。僕固懷恩前軍至宜祿，郭子儀使右兵馬使李國臣將兵為郭晞後繼。邠寧節度使白孝德敗吐蕃於宜祿。冬十月，懷恩引回紇、吐蕃至邠州，白孝德、郭晞閉城拒守。
僕固懷恩與回紇、吐蕃進逼奉天，京師戒嚴。諸將請戰，郭子儀不許，曰：「虜深入吾地，利於速戰。吾堅壁以待之，彼以吾為怯，必不戒，乃可破也。若遽戰而不利，則眾心離矣。敢言戰者斬。」辛未夜，子儀出陳於幹陵之南。壬申未明，虜眾大至。虜始以子儀為無備，欲襲之，忽見大軍，驚愕，遂不戰而退。子儀使裨將李懷光等將五千騎追虜，至麻亭而還。虜至邠州，丁丑，攻之，不克，乙酉，虜涉涇而遁。
懷恩之南寇也，河西節度使楊志烈發卒五千，謂監軍柏文達曰：「河西銳卒盡於此矣，君將之以攻靈武，則懷恩有返顧之慮，此亦救京師之一奇也。」文達遂將其眾擊摧砂堡、靈武縣，皆下之，進攻靈州。懷恩聞之，自永壽遽歸，使蕃、渾二千騎夜襲文達，大破之，士卒死者殆半。文達將餘眾歸涼州，哭而入。志烈迎之，曰：「此行有安京室之功，卒死何傷。」士卒怨其言。未幾，吐蕃圍涼州，士卒不為用，志烈奔甘州，為沙陁所殺，涼州遂陷。
永泰元年春三月庚戌，吐蕃遣使請和，詔元載、杜鴻漸與盟於興唐寺。上問郭子儀「吐蕃請盟，何如？」對曰：「吐蕃利我不虞，若不虞而來，國不可守矣。」乃相繼遣河中兵戍奉天，又遣兵巡涇原以覘之。
僕固懷恩誘回紇、吐蕃、吐谷渾、党項、奴刺數十萬眾俱入寇，令吐蕃大將尚結悉贊磨、馬重英等自北道趣奉天，党項帥任敷、鄭庭、郝德等自東道趣同州，吐谷渾、奴刺之眾自西道趣盩厔，回紇繼吐蕃之後，懷恩又以朔方兵繼之。
郭子儀使行軍司馬趙復入奏曰：「虜皆騎兵，其來如飛，不可易也。請使諸道節度使鳳翔李抱玉、滑濮李光庭、邠州白孝德、鎮西馬璘、河南郝庭玉、淮西李忠臣各出兵以阨其衝要。」上從之。諸道多不時出兵。李忠臣方與諸將擊球，得詔，亟命治行。諸將及監軍皆曰：「師行必擇日。」忠臣怒曰：「父母有急，豈可擇日而後救邪。」即日勒兵就道。
懷恩中塗遇暴疾而歸。丁酉，死於鳴沙。大將張詔代領其眾，別將徐璜玉殺之，範志誠又殺璜玉而領其眾。懷恩拒命三年，再引胡寇，為國大患，上猶為之隱，前後制敕未嘗言其反。及聞其死，憫然曰：「懷恩不反，為左右所誤耳。」
吐蕃至邠州，白孝德嬰城自守。甲辰，吐蕃十萬眾至奉天，京城震恐。朔方兵馬使渾瑊、討擊使白元光先戍奉天，虜始列營，瑊帥驍騎二百直衝之，身先士卒，虜眾披靡。瑊挾虜將一人躍馬而還，從騎無中鋒鏑者。城上士卒望之，勇氣始振。乙巳，吐蕃進攻之，虜死傷甚眾，數日，斂眾還營。瑊夜引兵襲之，殺千餘人。前後與虜戰二百餘合，斬首五千級。丙午，召郭子儀於河中，使屯涇陽。己酉，命李忠臣屯東渭橋，李光進屯雲陽，馬璘、郝庭玉屯便橋，李抱玉屯鳳翔，內侍駱奉仙、將軍李日越屯盩厔，同華節度使周智光屯同州，鄜坊節度使杜冕屯坊州，上自將六軍屯苑中。
庚戌，下制親征。辛亥，魚朝恩請索城中，括士民私馬，令城中男子皆衣皁，團結為兵，城門皆塞二開一。士民大駭，逾垣鑿竇而逃者甚眾，吏不能禁。朝恩欲奉上幸河中以避吐蕃，恐羣臣論議不一。一旦，百官入朝，立班久之，合門不開，朝恩忽從禁軍十餘人操白刃而出，宣言：「吐蕃數犯郊畿，車駕欲幸河中，何如？」公卿皆錯愕，不知所對。有劉給事者，獨出班抗聲曰：「敕使反邪。今屯軍如雲，不戮力扞寇，而遽欲脅天子棄宗廟、社稷而去，非反而何。」朝恩驚沮而退，事遂寢。
自丙午至甲寅，大雨不止，故虜不能進。吐蕃移兵攻醴泉，党項西掠白水，東侵蒲津。丁巳，吐蕃大掠男女數萬而去，所過焚廬舍，蹂禾稼殆盡。周智光引兵邀擊，破之於澄城，因逐北至鄜州。智光素與杜冕不協，遂殺鄜州刺史張麟，坑冕家屬八十一人，焚坊州廬舍三千餘家。
冬十月，吐蕃退至邠州，遇回紇，復相與入寇，辛酉，至奉天。癸亥，党項焚同州官廨、民居而去。
丙寅，回紇、吐蕃合兵圍涇陽，子儀命諸將嚴設守備而不戰。及暮，二虜退屯北原，丁卯，復至城下。是時，回紇與吐蕃聞僕固懷恩死，已爭長，不相睦，分營而居，子儀知之。回紇在城西，子儀使牙將李光瓚等往說之，欲與之共擊吐蕃。回紇不信，曰：「郭公固在此乎。汝紿我耳。若果在此，可得見乎？」光瓚還報，子儀曰：「今眾寡不敵，難以力勝。昔與回紇契約甚厚，不若挺身往說之，可不戰而下也。」諸將請選鐵騎五百為衛從，子儀曰：「此適足為害也。」郭晞扣馬諫曰：「彼，虎狼也，大人，國之元帥，奈何以身為虜餌。」子儀曰：「今戰則父子俱死，而國家危。往以至誠與之言，或幸而見從，則四海之福也。不然，則身沒而家全。」以鞭擊其手曰：「去。」遂與數騎開門而出，使人傳呼曰：「令公來。」回紇大驚。其大帥合胡祿都督藥葛羅，可汗之弟也，執弓注矢立於陳前。子儀免冑、釋甲、投槍而進，回紇諸酋長相顧曰：「是也。」皆下馬羅拜。子儀亦下馬，前執藥葛羅手，讓之曰：「汝回紇有大功於唐，唐之報汝亦不薄，奈何負約，深入吾地，侵逼畿縣，棄前功，結怨仇，背恩德而助叛臣，何其愚也。且懷恩叛君棄母，於汝國何有。今吾挺身而來，聽汝執我殺之，我之將士必致死與汝戰矣。」藥葛羅曰：「懷恩欺我，言天可汗已晏駕，令公亦捐館，中國無主，我是以敢與之來。今知天可汗在上都，令公復總兵於此，懷恩又為天所殺，我曹豈肯與令公戰乎？」子儀因說之曰：「吐蕃無道，乘我國有亂，不顧舅甥之親，吞噬我邊鄙，焚蕩我畿甸，其所掠之財不可勝載，馬牛雜畜，長數百里，瀰漫在野，此天以賜汝也。全師而繼好，破敵以取富，為汝計，孰便於此。不可失也。」藥葛羅曰：「吾為懷恩所誤，負公誠深，今請為公盡力，擊吐蕃以謝過。然懷恩之子，可敦兄弟也，願舍之勿殺。」子儀許之。回紇觀者左右為兩翼，稍前，子儀麾下亦進，子儀揮手卻之，因取酒與其酋長共飲。藥葛羅使子儀先執酒為誓，子儀酹地曰：「大唐天子萬歲。回紇可汗亦萬歲。兩國將相亦萬歲。有負約者，身隕陳前，家族滅絕。」杯至藥葛羅，亦酹地曰：「如令公誓。」於是諸酋長皆大喜曰：「向以二巫師從軍，巫言此行甚安穩，不與唐戰，見一大人而還，今果然矣。」子儀遺之彩三千匹，酋長分以賞巫。子儀竟與定約而還。吐蕃聞之，夜引兵遁去。回紇遣其酋長石野那等六人入見天子。
藥葛羅帥眾追吐蕃，子儀使白元光帥精騎與之俱。癸酉，戰於靈臺西原，大破之，殺吐蕃萬計，得所掠士女四千人。丙子，又破之於涇州東。丁丑，僕固懷恩將張休藏等降。辛巳，詔罷親征，京城解嚴。
初，肅宗以陝西節度使郭英乂領神策軍，使內侍魚朝恩監其軍。英乂入為僕射，朝恩專將之。及上幸陝，朝恩舉在陝兵與神策軍迎扈，悉號神策軍，天子幸其營。及京師平，朝恩遂以軍歸禁中，自將之，然尚未得與北軍齒。至是，朝恩以神策軍從上屯苑中，其勢浸盛，分為左右廂，居北軍之右矣。
郭子儀以僕固名臣、李建忠等皆懷恩驍將，恐逃入外夷，請招之。名臣，懷恩之侄也，時在回紇營。上敕並舊將有功者皆赦其罪，令回紇送之。壬午，名臣以千餘騎來降。子儀使開府儀同三司慕容休貞以書諭党項帥鄭庭、郝德等，皆詣鳳翔降。
甲申，周智光詣闕獻捷，再宿歸鎮。智光負專殺之罪未治，上既遣而悔之。
乙酉，回紇胡祿都督等二百餘人入見，前後贈賚繒帛十萬匹，府藏空竭，稅百官俸以給之。
大曆元年春正月，周智光至華州，益驕橫，召之，不至，上命杜冕從張獻誠于山南以避之。智光遣兵於商山邀之，不獲。智光自知罪重，乃聚亡命、無賴子弟，眾至數萬，縱其剽掠，以悅其心，擅留關中所漕米二萬斛，藩鎮貢獻，往往殺其使者而奪之。
冬十二月癸卯，周智光殺陝州監軍張志斌。智光素與陝州刺史皇甫溫不協，志斌入奏事，智光館之。志斌責其部下不肅，智光怒曰：「僕固懷恩不反，正由汝輩激之。我亦不反，今日為汝反矣。」叱下斬之，臠食其肉。朝士舉選人，畏智光之暴，多自同州竊過，智光遣將將兵邀之於路，死者甚眾。戊申，詔加智光檢校左僕射，遣中使徐元仙持告身授之。智光慢罵曰：「智光有大功於天下國家，不與平章事而與僕射。且同、華地狹，不足展才，若益以陝、虢、商、鄜、坊五州，庶猶可耳。」因歷數大臣過失，且曰：「此去長安百八十里，智光夜眠不敢舒足，恐踏破長安城，至於挾天子令諸侯，惟周智光能之。」元仙股慄。郭子儀屢請討智光，上不許。
二年春正月丁巳，密詔郭子儀討周智光，子儀命大將渾瑊、李懷光軍於渭上。智光麾下聞之，皆有離心。己未，智光大將李漢惠自同州帥所部降於子儀。壬戌，貶智光澧州刺史。甲子，華州牙將姚懷、李延俊殺智光，以其首來獻。
唐肅宗上元二年建子月戊子，御史中丞元載為戶部侍郎，充勾當度支、鑄錢、鹽鐵兼江淮轉運等使。載初為度支郎中，敏悟善奏對，上愛其才，委以江淮漕運，數月，遂代劉晏，專掌財利。
代宗廣德元年冬十月壬辰，詔以元載判元帥行軍司馬。冬十二月乙未，以苗晉卿為太保，裴遵慶為太子少傅，並罷政事。以宗正卿李峴為黃門侍郎、同平章事。遵慶既去，元載權益盛，以貨結內侍董秀，使主書卓英倩潛與往來，上意所屬，載必先知之。承意探微，言無不合，上以是愈愛之。英倩，金州人也。
永泰元年。華原令顧繇上言：「元載子伯和等招權受賂。」十二月戊戌，繇坐流錦州。
大曆元年。元載專權，恐奏事者攻訐其私，乃請「百官凡論事，皆先白長官，長官白宰相，然後奏聞。」仍以上旨諭百官曰：「比日諸司奏事煩多，所言多讒毀，故委長官、宰相先定其可否。」刑部尚書顏真卿上疏，以為「郎官、御史，陛下之耳目，今使論事者先白宰相，是自掩其耳目也。陛下患羣臣之為讒，何不察其言之虛實。若所言果虛，宜誅之。果實，宜賞之。不務為此，而使天下謂陛下厭聽覽之煩，託此為辭，以塞諫爭之路，臣竊為陛下惜之。太宗著《司門式》，雲其無門籍人，有急奏者，皆令門司與仗家引奏，無得關礙，所以防壅蔽也。天寶以後，李林甫為相，深疾言者，道路以目。上意不下逮，下情不上達，矇蔽喑嗚，卒成幸蜀之禍。陵夷至於今日，其所從來者漸矣。夫人主大開不諱之路，羣臣猶莫敢盡言，況令宰相大臣裁而抑之，則陛下所聞見者不過三數人耳。天下之士從此鉗口結舌，陛下見無復言者，以為天下無事可論，是林甫復起於今日也。昔林甫雖擅權，羣臣有不諮宰相輒奏事者，則託以他事陰中傷之，猶不敢明令百司奏事皆先白宰相也。陛下儻不早寤，漸成孤立，後雖悔之，亦無及矣。」載聞而恨之，奏真卿誹謗。二月乙未，貶峽州別駕。
五年。觀軍容宣慰處置使、左監門衛大將軍兼神策軍使、內侍監魚朝恩，專典禁兵，寵任無比。上常與議軍國事，勢傾朝野。朝恩好於廣坐恣談時政，陵侮宰相，元載雖強辯，亦拱默不敢應。
神策都虞侯劉希暹、都知兵馬使王駕鶴皆有寵於朝恩。希暹說朝恩於北軍置獄，使坊市惡少年羅告富室，誣以罪惡，捕系地牢，訊掠取服，籍沒其家貲入軍，並分賞告捕者。地在禁密，人莫敢言。朝恩每奏事，以必允為期。朝廷政事有不豫者，輒怒曰：「天下事有不由我者邪。」上聞之，由是不懌。
朝恩養子令徽尚幼，為內給使，衣綠，與同列忿爭，歸告朝恩。朝恩明日見上曰：「臣子官卑，為儕輩所陵，乞賜之紫衣。」上未應，有司已執紫衣在前，令徽服之，拜謝。上強笑曰：「兒服紫，大宜稱心。」愈不平。
元載測知上指，乘間奏朝恩專恣不軌，請除之。上亦知天下共怨怒，遂令載為方略。朝恩每入殿，常使射生將周皓將百人自衛，又使其黨陝州節度使皇甫溫握兵於外以為援。載皆以重賂結之，故朝恩陰謀密語，上一一聞之，而朝恩不之覺也。
春正月辛卯，載為上謀，徙李抱玉為山南西道節度使，以溫為鳳翔節度使，外重其權，實內溫以自助也。載又請割郿、虢、寶雞、鄠、盩厔隸抱玉，興平、武功、天興、扶風隸神策軍。朝恩喜於得地，殊不以載為虞，驕橫如故。
劉希暹頗覺上意異，以告魚朝恩，朝恩始疑懼。然上每見之，恩禮益隆，朝恩亦以此自安。皇甫溫至京師，元載留之未遣，因與溫及周皓密謀誅朝恩。既定計，載白上，上曰：「善圖之，勿反受禍。」三月癸酉，寒食，上置酒宴貴近於禁中，載守中書省。宴罷，朝恩將還營，上留之議事，因責其異圖。朝恩自辯，語頗悖慢，皓與左右擒而縊殺之，外無知者。上下詔罷朝恩觀軍容等使，內侍監如故，詐雲朝恩受詔乃自縊，以屍還其家，賜錢六百萬以葬。
丁丑，加劉希暹、王駕鶴御史中丞，以尉安北軍之心。丙戌，赦京城繫囚，命盡釋朝恩黨與，且曰：「北軍將士，皆朕爪牙，並宜仍舊。朕今親御禁旅，勿有憂懼。」
元載既誅魚朝恩，上寵任益厚，載遂志氣驕溢。每眾中大言，自謂有文武才略，古今莫及，弄權舞智，政以賄成，僭侈無度。吏部侍郎楊綰，典選平允，性介直，不附載。嶺南節度使徐浩，貪而佞，傾南方珍貨以賂載。辛卯，載以綰為國子祭酒，引浩代之。浩，越州人也。載有丈人自宣州來，從載求官，載度其人不足任事，但贈河北一書而遣之。丈人不悅，行至幽州，私發書視之，書無一言，惟署名而已。丈人大怒，不得已，試謁院僚，判官聞有載書，大驚，立白節度使，遣大校以箱受書，館之上舍，留宴數日，辭去，贈絹千匹。其威權動人如此。
劉希暹內常自疑，有不遜語，王駕鶴以聞。九月辛未，賜希暹死。
上悉知元載所為，以其任政日久，欲全始終，因獨見，深戒之。載猶不悛，上由是稍惡之。
載以李泌有寵於上，忌之，言：「泌常與親故宴於北軍，與魚朝恩親善，宜知其謀」。上曰：「北軍，泌之故吏也，故朕使之就見親故。朝恩之誅，泌亦豫謀，卿勿以為疑。」載與其黨攻之不已，會江西觀察使魏少遊求參佐，上謂泌曰：「元載不容卿，朕今匿卿於魏少遊所，俟朕決意除載，當有信報卿，可束裝來。」乃以泌為江西判官，且屬少遊，使善待之。
六年夏四月，成都司錄李少良上書，言元載奸贓陰事，上置少良於客省。少良以上語告友人韋頌，殿中侍御史陸珽以告載，載奏之。上怒，下少良、頌、珽御史臺獄。御史奏：「少良、頌、珽凶險比周，離間君臣」，五月戊申，敕付京兆，皆杖死。
上益厭元載所為，思得士大夫之不阿附者為腹心，漸收載權。秋八月丙子，內出制書，以浙西觀察使李棲筠為御史大夫，宰相不知，載由是稍絀。
八年春三月，吏部侍郎徐浩、薛邕，皆元載、王縉之黨。浩妾弟侯莫陳怤為美原尉，浩屬京兆尹杜濟虛以知驛奏優，又屬邕擬長安尉。怤參臺，御史大夫李棲筠劾奏其狀，敕禮部侍郎萬年於邵等按之。邵奏邕罪在赦前，應原除。上怒，夏五月乙酉，貶浩明州別駕，邕歙州刺史，丙戌，貶濟杭州刺史，邵桂州長史，朝廷稍肅。
十二年。中書侍郎、同平章事元載專橫，黃門侍郎、同平章事王縉附之，二人俱貪。載妻王氏及子伯和、仲武，縉弟、妹及尼出入者，爭納賄賂。又以政事委羣吏，士之求進者，不結其子弟及主書卓英倩等，無由自達。上含容累年，載、縉不悛。
上欲誅之，恐左右漏泄，無可與言者，獨與左金吾大將軍吳湊謀之。湊，上之舅也。會有告載、縉夜醮圖為不軌者，三月庚辰，上御延英殿，命湊收載、縉於政事堂，又收仲武及卓英倩等繫獄。命吏部尚書劉晏與御史大夫李涵等同鞫之。問端皆出禁中，仍遣中使詰以陰事，載、縉皆伏罪。是日，先杖殺左衛將軍、知內省事董秀于禁中，乃賜載自盡於萬年縣。載請主者「願得快死。」主者曰：「相公須受少污辱，勿怪。」乃脫穢襪塞其口而殺之。王縉初亦賜自盡，劉晏謂李涵等曰：「故事，重刑覆奏，況大臣乎。且法有首從，宜更取進止。」涵等從之。上乃貶縉括州刺史。載妻王氏，忠嗣之女也，及子伯和、仲武、季能皆伏誅。有司籍載家財，胡椒至八百石，他物稱是。
夏四月癸未，貶吏部侍郎楊炎、諫議大夫韓洄、包佶、起居舍人韓會等十餘人，皆載黨也。炎，鳳翔人。載常引有文學才望者一人親厚之，異日欲以代已，故炎及於貶。洄，滉之弟。會，南陽人也。上初欲盡誅炎等，吳湊諫救百端，始貶官。
五月庚午，上遣中使發元載祖父墓，斫棺棄屍，毀其家廟，焚其木主。戊寅，卓英倩等皆杖死。英倩之用事也，弟英璘橫於鄉里。及英倩下獄，英璘遂據險作亂。上髮禁兵討之，乙巳，金州刺史孫道平擊擒之。
唐玄宗開元二十五年春二月己亥，河西節度使崔希逸襲吐蕃，破之於青海西。初，希逸遣使謂吐蕃邊將乞力徐曰：「兩國通好，今為一家，何必更置兵守捉，妨人耕牧。請皆罷之。」乞力徐曰：「常侍忠厚，言必不欺。然朝廷未必專以邊事相委，萬一有奸人交鬥其間，掩吾不備，悔之何及。」希逸固請，乃刑白狗為盟，各去守備。於是吐蕃畜牧被野。時吐蕃西擊勃律，勃律來告急。上命吐蕃罷兵，吐蕃不奉詔，遂破勃律。上甚怒。會希逸傔人孫誨入奏事，自欲求功，奏稱吐蕃無備，請掩擊，必大獲。上命內給事趙惠琮與誨偕往，審察事宜。惠琮等至，則矯詔令希逸襲之。希逸不得已，發兵自涼州南入吐蕃境二千餘里，至青海西，與吐蕃戰，大破之，斬首二千餘級，乞力徐脫身走。惠琮、誨皆受厚賞。自是吐蕃復絕朝貢。
二十六年春三月，吐蕃寇河西，節度使崔希逸擊破之。鄯州都督知隴右留後杜希望攻吐蕃新城，拔之，以其地為威戎軍，置兵一千戍之。
夏五月乙酉，李林甫兼河西節度使。丙申，以崔希逸為河南尹。希逸自念失信於吐蕃，內懷愧恨，未幾而卒。
六月辛丑，以岐州刺史蕭炅為河西節度使，總留後事，鄯州都督杜希望為隴右節度使，太僕卿王昱為劍南節度使，分道經略吐蕃，仍毀所立赤嶺碑。立碑事見《吐蕃請和》。
秋七月，杜希望將鄯州之眾奪吐蕃河橋，築鹽泉城於河左。吐蕃發兵三萬逆戰，希望眾少不敵，將卒皆懼。左威衛郎將王忠嗣帥所部先犯其陳，所向辟易，殺數百人。虜陳亂，希望縱兵乘之，虜遂大敗。置鎮西軍於鹽泉，忠嗣以功遷左金吾將軍。
初，儀鳳中，吐蕃陷安戎城而據之，其地險要，唐屢攻之不克。劍南節度使王昱築兩城於其側，頓軍蒲婆嶺下，運資糧以逼之。吐蕃大發兵救安戎城，昱眾大敗，死者數千人，昱脫身走，糧仗、軍資皆棄之。貶昱括州刺史，再貶高要尉而死。
二十七年秋八月壬午，吐蕃寇白草、安人等軍，隴右節度使蕭炅擊破之。
二十八年春三月，章仇兼瓊潛與安戎城中吐蕃翟都局及維州別駕董承晏結謀，使局開門引內唐兵，盡殺吐蕃將卒，使監察御史許遠將兵守之。遠，敬宗之曾孫也。夏六月，吐蕃圍安戎城。冬十月，吐蕃寇安戎城及維州。發關中彍騎救之，吐蕃引去。更命安戎城曰平戎。十二月，金城公主薨，吐蕃告喪，且請和，上不許。公主嫁吐蕃事，見《吐蕃請和》。
二十九年夏六月，吐蕃四十萬眾入寇，至安仁軍，渾厓峯騎將臧希液帥眾五千擊破之。冬十二月乙巳，吐蕃屠達化縣，陷石堡城，蓋嘉運不能御。
天寶二年夏四月丁亥，皇甫惟明引軍出西平，擊吐蕃，行千餘里，攻洪濟城，破之。
四載秋九月，隴右節度使皇甫惟明與吐蕃戰於石堡城，為虜所敗，副將褚誗戰死。六載冬十月，河西、隴右節度使王忠嗣以部將哥舒翰為大斗軍副使，李光弼為河西兵馬使，充赤水軍使。翰父祖本突騎施別部酋長，光弼，契丹王楷洛之子也，皆以勇略為忠嗣所重。忠嗣使翰擊吐蕃，有同列為之副，倨慢不為用，翰撾殺之，軍中股慄，累功至隴右節度副使。每歲積石軍麥熟，吐蕃輒來獲之，無能御者，邊人謂之「吐蕃麥莊」。翰先伏兵於其側，虜至，斷其後，夾擊之，無一人得返者，自是不敢復來。
上欲使王忠嗣攻吐蕃石堡城，忠嗣上言：「石堡險固，吐蕃舉國守之，今頓兵其下，非殺數萬人不能克。臣恐所得不如所亡，不如且厲兵秣馬，俟其有釁，然後取之。」上意不快。將軍董延光自請將兵取石堡城，上命忠嗣分兵助之。忠嗣不得已奉詔，而不盡副延光所欲，延光怨之。李光弼言於忠嗣曰：「大夫以愛士卒之故，不欲成延光之功，雖迫於制書，實奪其謀也。何以知之。今以數萬眾授之而不立重賞，士卒安肯為之盡力乎。然此天子意也，彼無功，必歸罪於大夫。大夫軍府充牣，何愛數萬段帛，不以杜其讒口乎？」忠嗣曰：「今以數萬之眾爭一城，得之未足以制敵，不得亦無害於國，故忠嗣不欲為之。忠嗣今受責，天子不過以金吾、羽林一將軍歸宿衛，其次不過黔中上佐，忠嗣豈以數萬人之命易一官乎？李將軍，子誠愛我矣，然吾志決矣，子勿復言。」光弼曰：「曏者恐為大夫之累，故不敢不言。今大夫能行古人之事，非先弼所及也。」遂趨出。延光過期不克，言忠嗣沮撓軍計。上怒，李林甫因使濟陽別駕魏林告忠嗣嘗自言：「我幼養宮中，與忠王相愛狎。」欲擁兵以尊奉太子。敕徵忠嗣入朝，委三司鞫之。
上聞哥舒翰名，召見華清宮，與語，悅之。十一月辛卯，以翰判西平太守，充隴右節度使。以朔方節度使安思順判武威郡事，充河西節度使。
初，將軍高仙芝本高麗人，從軍安西。仙芝驍勇，善騎射，節度使夫蒙靈詧累薦至安西副都護、都知兵馬使，充四鎮節度副使。
吐蕃以女妻小勃律王，及其旁二十餘國皆附吐蕃，貢獻不入，前後節度使討之，皆不能克。制以仙芝為行營節度使，將萬騎討之。自安西行百餘日，乃至特勒滿川，分軍為三道，期以七月十三日會吐蕃連雲堡下。有兵近萬人，不意唐兵猝至，大驚，依山拒戰，炮櫑如雨。仙芝以郎將高陵李嗣業為陌刀將，令之曰：「不及日中，決須破虜。」嗣業執一旗，引陌刀緣險先登，力戰，自辰至已，大破之，斬首五千級，捕虜千餘人，餘皆逃潰。
中使邊令誠以入虜境已深，懼不敢進。仙芝乃使令誠以羸弱三千守其城，復進。三日至坦駒嶺，下峻阪四十餘里，前有阿弩越城。仙芝恐士卒憚險，不肯下，先令人胡服，詐為阿弩越守者迎降，云：「阿弩越赤心歸唐，娑夷水藤橋已斫斷矣。」娑夷，即弱水也，其水不能勝草芥。藤橋者，通吐蕃之路也。仙芝陽喜，士卒乃下。又三日，阿弩越城迎者果至。明日，仙芝入阿弩越城，遣將軍席元慶將千騎前行，謂曰：「小勃律聞大軍至，其君臣百姓必走山谷，第呼取，出繒帛稱敕賜之，大臣至，盡縛之以待我。」元慶如其言，悉縛諸大臣。王及吐蕃公主逃入石窟，取不可得。仙芝至，斬其附吐蕃者大臣數人。藤橋去城猶六十里，仙芝急遣元慶往斫之，甫畢，吐蕃兵大至，已無及矣。藤橋闊盡一矢，力修之，期年乃成。
八月，仙芝虜小勃律王及吐蕃公主而還。九月，至連雲堡，與邊令誠俱。月末，至播密川，遣使奏狀。至河西，夫蒙靈詧怒仙芝不先言已而遽發奏，一不迎勞，罵仙芝曰：「啖狗糞高麗奴，汝官皆因誰得，而不待我處分，擅奏捷書。高麗奴，汝罪當斬，但以汝新有功，不忍耳。」仙芝但謝罪。
七載冬十二月，哥舒翰築神威軍於青海上，吐蕃至，翰擊破之。又築城於青海中龍駒島，謂之應龍城，吐蕃屏跡不敢近青海。
八載夏六月，上命隴右節度使哥舒翰帥隴右、河西及突厥阿布思兵，益以朔方、河東兵，凡六萬三千，攻吐蕃石堡城。其城三面險絕，惟一徑可上，吐蕃但以數百人守之，多貯糧食，積檑木及石，唐兵前後屢攻之，不能克。翰進攻數日，不拔，召裨將高秀巖、張守瑜欲斬之，二人請三日期可克。如期，拔之，獲吐蕃鐵刃悉諾羅等四百人，唐士卒死者數萬，果如王忠嗣之言。頃之，翰又遣兵於赤嶺西開屯田。以謫卒二千戍龍駒島，冬冰合，吐蕃大集，戍者盡沒。閏月乙丑，以石堡城為神武軍。
九載冬十二月，關西遊弈使王難得擊吐蕃，克五橋，拔樹敦城。以難得為白水軍使。
十四載春正月，蘇毗王子悉諾邏去吐蕃來降。夏四月癸巳，以蘇毗王子悉諾邏為懷義王，賜姓名李忠信。是歲，吐蕃贊普乞梨蘇籠獵贊卒，子娑悉籠獵贊立。
肅宗至德元載。吐蕃陷威戎、神威、定戎、宣威、制勝、金天、天成等軍石堡城、百穀城、雕窠城。二載冬十月，吐蕃陷西平。乾元元年。吐蕃陷河源軍。
上元元年。吐蕃陷廓州。寶應元年建寅月甲辰，吐蕃遣使請和。
代宗廣德元年夏四月，郭子儀數上言：「吐蕃、党項不可忽，宜早為之備。」辛丑，遣兼御史大夫李之芳等使於吐蕃，為虜所留，二年乃得歸。
秋七月，吐蕃入大震關，陷蘭、廓、河、鄯、洮、岷、秦、成、渭等州，盡取河西、隴右之地。唐自武德以來，開拓邊境，地連西域，皆置都督、府、州、縣。開元中，置朔方、隴右、河西、安西、北庭諸節度使以統之，歲發山東丁壯為戍卒，繒帛為軍資，開屯田，供糗糧，設監牧，畜馬牛，軍城戍邏，萬里相望。及安祿山反，邊兵精銳者皆徵發入援，謂之行營，所留兵單弱，胡虜稍蠶食之。數年間，西北數十州相繼淪沒，自鳳翔以西，邠州以北，皆為左衽矣。
吐蕃之初入寇也，邊將告急，程元振皆不以聞。冬十月，吐蕃寇涇州，刺史高暉以城降之，遂為之鄉導，引吐蕃深入。過邠州，上始聞之。辛未，寇奉天、武功，京師震駭。詔以雍王適為關內元帥，郭子儀為副元帥，出鎮咸陽以御之。
子儀閒廢日久，部曲離散，至是召募，得二十騎而行。至咸陽，吐蕃帥吐谷渾、党項、氐、羌二十餘萬眾，瀰漫數十里，已自司竹園渡渭，循山而東。子儀使判官中書舍人王延昌入奏，請益兵，程元振遏之，竟不召見。癸酉，渭北行營兵馬使呂月將將精卒二千破吐蕃於盩厔之西。乙亥，吐蕃寇盩厔，月將復與力戰，兵盡，為虜所擒。
上方治兵，而吐蕃已渡便橋，倉猝不知所為，丙子，出幸陝州，官吏藏竄，六軍逃散。郭子儀聞之，遽自咸陽歸長安，比至，車駕已去。上纔出苑門，渡滻水，射生將王獻忠擁四百騎叛還長安，脅豐王珙等十王西迎吐蕃。遇子儀於開遠門內，子儀叱之，獻忠下馬，謂子儀曰：「今主上東遷，社稷無主，令公身為元帥，廢立在一言耳。」子儀未應。珙越次言曰：「公何不言。」子儀責讓之，以兵援送行在。丁丑，車駕至華州，官吏奔散，無復供擬，扈從將士不免凍餒。會觀軍容使魚朝恩將神策軍自陝來迎，上乃幸朝恩營。豐王珙見上於潼關，上不之責，退至幕中，有不遜語，羣臣奏請誅之，乃賜死。
戊寅，吐蕃入長安，高暉與吐蕃大將馬重英等立故邠王守禮之孫廣武王承宏為帝，改元，置百官，以前翰林學士於可封等為相。吐蕃剽掠府庫市裏，焚閭舍，長安中蕭然一空。苗晉卿病臥家，遣人輿入，迫脅之，晉卿閉口不言，虜不敢殺。於是六軍散者所在掠剽，士民避亂，皆入山谷。
辛巳，上至陝，百官稍有至者。郭子儀引三十騎自御宿川循山而東，謂王延昌曰：「六軍將士逃潰者多在商州，今速往收之，併發武關防兵，數日間，北出藍田以向長安，吐蕃必遁。」過藍田，遇元帥都虞侯臧希讓、鳳翔節度使高升，得兵近千人。子儀與延昌謀曰：「潰兵至商州，官吏必逃匿而人亂。」使延昌自直徑入商州撫諭之。諸將方縱兵暴掠，聞子儀至，皆大喜聽命。子儀恐吐蕃逼乘輿，留軍七盤，三日乃行，比至商州，行收兵，並武關防兵合四千人，軍勢稍振。子儀乃泣諭將士以共雪國恥，取長安，皆感激受約束。子儀請太子賓客第五琦為糧料使，給軍食。上賜子儀詔，恐吐蕃東出潼關，徵子儀詣行在。子儀表稱「臣不收京城無以見陛下。若出兵藍田，虜必不敢東向。」上許之。鄜坊節度判官段秀實說節度使白孝德引兵赴難，孝德即日大舉，南趣京畿，與蒲、陝、商、華合勢進擊。
吐蕃既立廣武王承宏，欲掠城中士女、百工，整眾歸國。子儀使左羽林大將軍長孫全緒將二百騎出藍田觀虜勢，令第五琦攝京兆尹，與之偕行，又令寶應軍使張知節將兵繼之。全緒至韓公堆，晝則擊鼓張旗幟，夜則多燃火，以疑吐蕃。前光祿卿殷仲卿聚眾近千人，保藍田，與全緒相表裏，帥二百餘騎直渡滻水。吐蕃懼，百姓又紿之曰：「郭令公自商州將大軍不知其數至矣。」虜以為然，稍稍引軍去。全緒又使射生將王甫入城，陰結少年數百，夜擊鼓，大呼於朱雀街，吐蕃惶駭，庚寅，悉眾遁去。高暉聞之，帥麾下三百餘騎東走，至潼關，守將李日越擒而殺之。
壬辰，詔以元載判元帥行軍司馬，以第五琦為京兆尹。癸巳，以郭子儀為西京留守。甲午，子儀發商州。己亥，以魚朝恩部將皇甫溫為陝州刺史，周智光為華州刺史。
吐蕃入寇，驃騎大將軍、判元帥行軍司馬程元振不以時奏，致上狼狽出幸。上發詔徵諸道兵，李光弼等皆忌元振居中，莫有至者，中外咸切齒而莫敢發言。太常博士柳伉上疏，以為「犬戎犯關度隴，不血刃而入京師，劫宮闈，焚陵寢，武士無一人力戰者，此將帥叛陛下也。陛下疏元功，委近習，日引月長，以成大禍，羣臣在廷，無一人犯顏回慮者，此公卿叛陛下也。陛下始出都，百姓填然，奪府庫，相殺戮，此三輔叛陛下也。自十月朔召諸道兵，盡四十日，無只輪入關，此四方叛陛下也。內外離叛，陛下以今日之勢為安邪，危邪。若以為危，豈得高枕，不為天下討罪人乎。臣聞良醫療疾，當病飲藥，藥不當病，猶無益也。陛下視今日之病，何繇至此乎。必欲存宗廟社稷，獨斬元振首，馳告天下，悉出內使隸諸州，持神策兵付大臣，然後削尊號，下詔引咎，曰：天下其許朕自新改過，宜即募士西赴朝廷。若以朕惡未悛，則帝王大器，敢妨聖賢，其聽天下所往。如此，而兵不至，人不感，天下不服，臣請闔門寸斬以謝陛下。」上以元振嘗有保護功，十一月辛丑，削元振官爵，放歸田裡。
吐蕃還至鳳翔，節度使孫志直閉城拒守，吐蕃圍之數日。鎮西節度使馬璘聞車駕幸陝，將精騎千餘自河西入赴難。轉鬥至鳳翔，值吐蕃圍城，璘帥眾持滿外向，突入城中，不解甲，背城出戰，單騎先士卒奮擊，俘斬千計而歸。明日，虜復逼城請戰，璘開懸門以待之。虜引退，曰：「此將軍不惜死，宜避之。」遂去，居於原、會、成、渭之地。
十二月丁亥，車駕發陝州。左丞顏真卿請上先謁陵廟，然後還宮，元載不從。真卿怒曰：「朝廷豈堪相公再壞邪。」載由是銜之。甲午，上至長安，郭子儀帥城中百官及諸軍迎於滻水東，伏地待罪。上勞之曰：「用卿不早，故及於此。」
以魚朝恩為天下觀軍容宣慰處置使，總禁兵，權寵無比。築城於鄠縣及中渭橋，屯兵以備吐蕃。以駱奉仙為鄠縣築城使，遂將其兵。
吐蕃陷鬆、維、保三州及雲山新築二城，西川節度使高適不能救，於是劍南西山諸州亦入於吐蕃矣。
二年。僕固懷恩反。秋八月，涇原奏懷恩引回紇、吐蕃十萬眾將入寇，京師震駭。詔郭子儀帥諸將出鎮奉天。辛巳，子儀發赴奉天。九月辛亥，以郭子儀充北道邠寧、涇原、河西以來通和吐蕃使，以陳鄭、澤潞節度使李抱玉充南道通和吐蕃使。郭子儀聞吐蕃逼邠州，甲寅，遣其子朔方兵馬使晞將兵萬人救之。己未，劍南節度使嚴武破吐蕃七萬眾，拔當狗城。
邠寧節度使白孝德敗吐蕃於宜祿。冬十月，僕固懷恩引回紇、吐蕃至邠州。庚午，嚴武拔吐蕃鹽川城。僕固懷恩與回紇、吐蕃逼奉天，京師戒嚴。
永泰元年春三月庚戌，吐蕃遣使請和，詔元載、杜鴻漸與盟於興唐寺。秋九月，僕固懷恩誘回紇、吐蕃數十餘萬眾俱入寇。事見《僕固懷恩之叛》。
閏十月，劍南節度使嚴武以將軍崔旰為漢州刺史，使將兵擊吐蕃於西山，連拔其數城，攘地數百里。大曆元年春二月己亥，命大理少卿楊濟修好於吐蕃。
二年夏四月庚子，命宰相魚朝恩與吐蕃盟於興唐寺。
九月，吐蕃眾數萬圍靈州，遊騎至潘原、宜祿。詔郭子儀自河中帥甲士三萬鎮涇陽，京師戒嚴。甲子，子儀移鎮奉天。冬十月戊寅，朔方節度使路嗣恭破吐蕃於靈州城下，斬首二千餘級，吐蕃引去。
三年八月壬戌，吐蕃十萬眾寇靈武。丁卯，吐蕃尚贊摩二萬眾寇邠州，京師戒嚴。邠寧節度使馬璘擊破之。九月壬申，命郭子儀將兵五萬屯奉天以備吐蕃。壬午，朔方騎將白元光擊吐蕃，破之。壬辰，元光又破吐蕃二萬眾於靈武。鳳翔節度使李抱玉使右軍都將臨洮李晟將兵五千擊吐蕃，晟曰：「以力則五千不足用，以謀則太多。」乃將千人兼行，出大震關，至臨洮，屠吐蕃定秦堡，焚其積聚，虜堡帥慕容谷種而還。吐蕃聞之，釋靈州之圍而去。戊戌，京師解嚴。
冬十一月，郭子儀還河中。元載以吐蕃連歲入寇，馬璘以四鎮兵屯邠寧，力不能拒，而郭子儀以朔方重兵鎮河中，深居腹中無事之地，乃與子儀及諸將議，徙璘鎮涇州，而使子儀以朔方兵鎮邠州，曰：「若以邊土荒殘，軍費不給，則以內地租稅及運金帛以助之。」諸將皆以為然。十二月己酉，徙馬璘為涇原節度使，以邠、寧、慶三州隸朔方。璘先往城涇州，以都虞侯段秀實知邠州留後。
初，四鎮、北庭兵遠赴中原之難，久羈旅，數遷徙，四鎮歷汴、虢、鳳翔，北庭歷懷、絳、鄜然後至邠，頗積勞弊。及徙涇州，眾皆怨誹。刀斧兵馬使王童之謀作亂，期以辛酉旦警嚴而發。前夕，有告之者。秀實陽召掌漏者怒之，以其失節，令每更來白，輒延之數刻，遂四更而曙，童之不果發。秀實欲討之，而辭跡未露，恐軍中疑其冤。告者又云：「今夕欲焚馬坊草，因救火謀作亂」。中夕，火果發。秀實命軍中行者皆止，坐者勿起，各整部伍，嚴守要害。童之白請救火，不許。及旦，捕童之及其黨八人，皆斬之。下令曰：「後徙者族，流言者刑。」遂徙於涇。
癸亥，西川破吐蕃萬餘眾。
四年秋九月，吐蕃寇靈州，丁丑，朔方留後常謙光擊破之。冬十月，常謙光奏：「吐蕃寇鳴沙，首尾四十里」。郭子儀遣兵馬使渾瑊將銳兵五千救靈州，子儀自將進至慶州，聞吐蕃退，乃還。
五年秋九月，吐蕃寇永壽。
六年夏四月，吐蕃請和。庚辰，遣兼御史大夫吳損使於吐蕃。秋九月，吐蕃下青石嶺，軍於那城。郭子儀使人諭之，明日引退。七年夏四月，吐蕃五千騎至靈州，尋退。
八年冬十月，靈州破吐蕃萬餘眾。吐蕃眾十萬寇涇、邠，郭子儀遣朔方兵馬使渾瑊將步騎五千拒之。庚申，戰於宜祿。瑊登黃萯原望虜，命據險布拒馬以備其馳突。宿將史抗、溫儒雅等意輕瑊，不用其命。瑊召使擊虜，則已醉矣。見拒馬，曰：「野戰烏用此為。」命撤之。叱騎兵衝虜陳，不能入而返。虜攝而乘之，官軍大敗，士卒死者什七八，居民為吐蕃所虜千餘人。
甲子，馬璘與吐蕃戰於鹽倉，又敗。璘為虜所隔，逮暮未還，涇原兵馬使焦令諶等與敗卒爭門而入。或勸行軍司馬段秀實乘城拒守，秀實曰：「大帥未知所在，當前擊虜，豈得苟自全乎？」召令諶等讓之曰：「軍法，失大將，麾下皆死。諸君忘其死邪？」令諶等惶恐拜請命。秀實乃發城中兵未戰者悉出，陳於東原，且收散兵，為將力戰狀。吐蕃畏之，稍卻。既夜，璘乃得還。
郭子儀召諸將謀曰：「敗軍之罪在我，不在諸將。然朔方兵精聞天下，今為虜敗，何策可以雪恥。」莫對。渾瑊曰：「敗軍之將，不當復預議，然願一言今日之事，惟理瑊罪。不則再見任。」子儀赦其罪，使將兵趣朝那。虜既破官軍，欲掠汧、隴。鹽州刺史李國臣曰：「虜乘勝必犯郊畿，我掎其後，虜必返顧。」乃引兵趣秦原，鳴鼓而西。虜聞之，至百城，返，渾瑊邀之於隘，盡復得其所掠。馬璘亦出精兵襲虜輜重於潘原，殺數千人，虜遂遁去。
初，元載嘗為西州刺史，知河西、隴右山川形勢。是時吐蕃數為寇，載言於上曰：「四鎮、北庭既治涇州，無險要可守。隴山高峻，南連秦嶺，北抵大河。今國家西境盡潘原，而吐蕃戍摧沙堡，原州居其中間，當隴山之口，其西皆監牧故地，草肥水美，平涼在其東，獨耕一縣，可給軍食。故壘尚存，吐蕃棄而不居。每歲盛夏，吐蕃畜牧青海，去塞甚遠，若乘間築之，二旬可畢。移京西軍戍原州，移郭子儀軍戍涇州，為之根本。分兵守石門、木峽，漸開隴右，進達安西，據吐蕃腹心，則朝廷可高枕矣。」並圖地形獻之，密遣人出隴山商度功用。會汴宋節度使田神功入朝，上問之，對曰：「行軍料敵，宿將所難，陛下奈何用一書生語，欲舉國從之乎？」載尋得罪，事遂寢。
九年春二月，諫議大夫吳損使吐蕃，留之累年，竟病死虜中。
唐高祖武德七年。初定均田租、庸、調法，丁中之民，給田一頃，篤疾減什之六，寡妻妾減七，皆以什之二為世業，八為口分。每丁歲入租，粟二石。調隨土地所宜，綾、絹、絁、布。歲役二旬。不役則收其傭，日三尺。有事而加役者，旬有五日，免其調。三旬，租、調俱免。水、旱、蟲、霜為災，什損四以上免租，損六已上免調，損七已上課、役俱免。凡民貲業分九等。百戶為裏，五里為鄉，四家為鄰，四鄰為保。在城邑者為坊，田野者為村。食祿之家，無得與民爭利。工商雜類，無預士伍。男女始生為黃，四歲為小，十六為中，二十為丁，六十為老。歲造計帳，三年造戶籍。玄宗開元九年，詔括天下逃移戶口，議定賦役，事見《奸臣聚斂》。
肅宗寶應元年。租庸使元載以江、淮雖經兵荒，其民比諸道猶有貲產，乃按籍舉八年租、調之違負及逋逃者，計其大數而征之。擇豪吏為縣令而督之，不問負之有無，貲之高下，察民有粟、帛者發徒圍之，籍其所有中分之，甚者什取八九，謂之「白着」。有不服者，嚴刑以威之。民有蓄谷十斛者，則重足以待命，或相聚山澤為羣盜，州縣不能制。
代宗大曆十四年。舊制，天下金帛皆貯於左藏，太府四時上其數，比部覆其出入。及第五琦為度支、鹽鐵使，時京師多豪將，求取無節，琦不能制，乃奏盡貯於大盈內庫，使宦官掌之，天子亦以取給為便，故久不出。由是以天下公賦為人君私藏，有司不復得窺其多少，校其嬴縮，殆二十年。宦官領其事者三百餘員，皆蠶食其中，蟠結根據，牢不可動。楊炎頓首於上前曰：「財賦者，國之大本，生民之命，重輕安危，靡不由之，是以前世皆使重臣掌其事，猶或耗亂不集。今獨使中人出入盈虛，大臣皆不得知，政之蠹敝，莫甚於此。請出之以歸有司，度宮中歲用幾何，量數奉入，不敢有乏。如此，然後可以為政。」上即日下詔「凡財賦皆歸左藏，一用舊式，歲於數中擇精好者三五千匹，進入大盈。」炎以片言移人主意，議者稱之。
德宗建中元年春正月，始用楊炎議，命黜陟使與觀察使、刺史約百姓丁產，定等級，作兩稅法。比來新舊徵科色目，一切罷之。二稅外輒率一錢者，以枉法論。
唐初，賦斂之法曰租、庸、調，有田則有租，有身則有庸，有戶則有調。玄宗之末，版籍浸壞，多非其實。及至德兵起，所在賦斂，迫趣取辦，無復常準。賦斂之司增數而莫相統攝，各隨意徵科，自立色目，新故相仍，不知紀極。民富者丁多，率為官、為僧以免課役，而貧者丁多，無所伏匿，故上戶優而下戶勞。吏因緣蠶食，民旬輸月送，不勝困弊，率皆逃徙為浮戶，其土著百無四五。至是，炎建議作兩稅法，先計州縣每歲所應費用及上供之數而賦於人，量出以制入。戶無主、客，以見居為簿。人無丁中，以貧富為差。為行商者，在所州縣稅三十之一，使與居者均，無僥利。居人之稅，秋、夏兩征之。其租、庸、調、雜徭悉省，皆總統於度支。上用其言，因赦，令行之。
貞元三年。時關東防秋兵大集，國用不充。李泌奏：「自變兩稅法以來，藩鎮州、縣多違法聚斂。繼以朱泚之亂，爭榷率、徵罰以為軍資，點募自防。泚既平，自懼違法，匿不敢言。請遣使以詔旨赦其罪，但令革正，自非於法應留使、留州之外，悉輸京師。其官典逋負，可徵者征之，難徵者釋之，以示寬大。敢有隱沒者，重設告賞之科而罪之。」上喜曰：「卿策甚長，然立法太寬，恐所得無幾。」對曰：「茲事臣固熟思之，寬則獲多而速，急則獲少而遲。蓋以寬則人喜於免罪而樂輸，急則競為蔽匿，非推鞫不能得其實，財不足濟今日之急，而皆入於奸吏矣。」上曰：「善。」以度支員外郎元友直為河南江淮南句勘兩稅錢帛使。
四年春正月庚戌朔，赦天下，詔兩稅等第，自今三年一定。二月，元友直運淮南錢帛二十萬至長安，李泌悉輸之大盈庫。然上猶數有宣索，仍敕諸道勿令宰相知。泌聞之，惆悵而不敢言。
臣光曰：王者以天下為家，天下之財皆其有也。阜天下之財以養天下之民，已必豫焉。或乃更為私藏，此匹夫之鄙志也。古人有言曰：「貧不學儉。」夫多財者，奢欲之所自來也。李泌欲弭德宗之慾而豐其私財，財豐則欲滋矣。財不稱欲，能無求乎。
是猶啓其門而禁其出也。雖德宗之多僻，亦泌所以相之者非其道故也。
秋九月，元友直句檢諸道稅外物，悉輸戶部，遂為定製。歲於稅外輸百餘萬緡、斛，民不堪命。諸道多自訴於上，上意寤，詔「今年已入在官者輸京師，未入者悉以與民。明年以後，悉免之。」於是東南之民復安其業。
九年春正月癸卯，初稅茶。凡州縣產茶及茶山外要路，皆估其直，什稅一，從鹽鐵使張滂之請也。滂奏：「去歲水災減稅，用度不足，請稅茶以足之。明年以往，稅茶之錢，令所在別貯，俟有水旱，以代民田稅。」自是歲收茶稅錢四十萬緡，未嘗以救水旱也。
十年夏五月，陸贄又奏請均節財賦，凡六條。其一，論兩稅之弊。其略曰：「舊制賦役之法，曰租、調、庸。丁男一人受田百畝，歲輸粟二石，謂之租。每戶各隨土宜出絹，若綾、若絁共二丈，綿三兩，不蠶之土輸布二丈五尺，麻三斤，謂之調。每丁歲役，則收其庸，日準絹三尺，謂之庸。天下為家，法制均一，雖欲轉徙，莫容其奸，故人無搖心而事有定製。乃羯胡亂華，兆庶雲擾，版圖墮於避地，賦法壞於奉軍。建中之初，再造百度，執事者知弊之宜革而所作兼失其原，知簡之可從而所操不得其要。凡欲拯其弊，須窮致弊之由，時弊則但理其時，法弊則全革其法，所為必當，其悔乃亡。兵興以來，供億無度，此乃時弊，非法弊也。而遽更租、調、庸法，分遣使者，搜擿郡邑，校驗簿書，每州取大曆中一年科率最多者以為兩稅定額。夫財之所生，必因人力，故先王之制賦入，必以丁夫為本。不以務穡增其稅，不以輟稼減其租，則播種多。不以殖產厚其徵，不以流寓免其調，則地着固。不以飭勵重其役，不以窳怠蠲其庸，則功力勤。如是，故人安其居，盡其力矣。兩稅之立，惟以資產為宗，不以丁身為本。曾不寤資產之中有藏於襟懷囊篋，物雖貴而人莫能窺，其積於場圃、囷倉，直雖輕而眾以為富。流通蕃息之貨，數雖寡而計日收贏，有廬舍器用之資，價雖高而終歲無利。如此之比，其流實繁，一概計估算緡，宜其失平長僞。由是務輕資而樂轉徙者，恆脫於徭稅。敦本業而樹居產者，每困於徵求。此乃誘之為奸，驅之避役，力用不得不弛，賦入不得不闕。復以創制之首，不務齊平，供應有煩簡之殊，牧守有能否之異，所在徭賦，輕重相懸，所遣使臣，意見各異，計奏一定，有加無除。又大曆中供軍進奉之類，既收入兩稅，今於兩稅之外復又並存。望稍行均減，以救雕殘。」
其二，請兩稅以布帛為額，不計錢數。其略曰：「凡國之賦稅，必量人之力，任土之宜，賦所入者唯布、麻、繒、纊與百穀而已。先王懼物之貴賤失平，而人之交易難準，又定泉布之法，以節輕重之宜，斂散弛張，必由於是。蓋御財之大柄，為國之利權，守之在官，不以任下。然則谷帛者人之所為也。錢貨者官之所為也。是以國朝着令，租出谷，庸出絹，調出繒、纊、布，曷常有禁人鑄錢，而以錢為賦者也。今之兩稅，獨異舊章，但估資產為差，便以錢穀定稅，臨時折徵雜物，每歲色目頗殊，唯計求得之利宜，靡論供辦之難易。所徵非所業，所業非所徵，遂或增價以買其所無，減價以賣其所有，一增一減，耗損已多。望勘會諸州初納兩稅年絹、布，定估比類當今時價，加賤減貴，酌取其中，總計合稅之錢，折為布帛之數。」又曰：「夫地力之生物有大限，取之有度，用之有節，則常足。取之無度，用之無節，則常不足。生物之豐敗由天，用物之多少由人，是以聖王立程，量入為出，雖遇災難，下無困窮。理化既衰，則乃反是，量出為入，不恤所無。桀用天下而不足，湯用七十里而有餘，是乃用之盈虛，在節與不節耳。」
其三，論長吏以增戶、加稅，闢田為課績。其略曰：「長人者罕能推忠恕易地之情，體至公徇國之意，迭行小惠，競誘姦甿，以傾奪鄰境為智能，以招萃逋逃為理化。舍彼適此者既為新收而有復，倏往忽來者又以復業而見優。唯懷土安居，首末不遷者，則使之日重，斂之日加。是令地着之人恆代惰遊賦役，則何異驅之轉徙，教之澆訛。此由牧宰不克弘通，各私所部之過也。」又曰：「立法濟人，久無不弊，理之者若不知維御損益之宜，則巧僞萌生，恆因沮勸而滋矣。請申命有司，詳定考績。若當管之內，人益阜殷，所定稅額有餘，任其據戶口均減，以減數多少為考課等差。其當管稅物通比，每戶十分減三者為上課，減二者次焉，減一者又次焉。如或人多流亡，加稅見戶，比校殿罰法亦如之。」
其四，論稅限迫促。其略曰：「建官立國，所以養人也。賦人取財，所以資國也。明君不厚其所資，而害其所養，故必先人事而借其暇力，先家給而斂其餘財。」又曰：「蠶事方興，己輸縑稅，農功未艾，遽斂谷租。上司之繩責既嚴，下吏之威暴愈促。有者急賣而耗其半直，無者求假而費其倍酧。望更詳定徵稅期限。」
其五，請以稅茶錢置義倉，以備水旱。其略曰：「古稱九年、六年之蓄者，率土臣庶通為之計耳，固非獨豐公庾不及編甿也。近者有司奏請稅茶，歲約得五十萬貫，元敕令貯戶部，用救百姓凶饑。今以蓄糧，適副前旨。」
其六，論兼併之家，私斂重於公稅。其略曰：「今京畿之內，每田一畝，官稅五升，而私家收租，殆有畝至一石者，是二十倍於官稅也。降及中等，租猶半之。夫土地王者之所有，耕稼農夫之所為，而兼併之徒居然受利。」又曰：「望凡所佔田，約為條限，裁減租價，務利貧人。法貴必行，慎在深刻，裕其制以便俗，嚴其令以懲違，微損有餘，稍優不足，損不失富，優可賑窮。此乃古者安富恤窮之善經，不可舍也。」
唐德宗貞元八年秋七月甲寅朔，戶部尚書判度支班宏薨。陸贄請以前湖南觀察使李巽權判度支，上許之。既而復欲用司農少卿裴延齡，贄上言，以為「今之度支，準平萬貨，刻吝則生患，寬假則容奸。延齡誕妄小人，用之交駭物聽。屍祿之責，固宜及於微臣。知人之明，亦恐傷於聖鑑。」上不從，己未，以延齡判度支事。
九年秋七月癸卯，戶部侍郎裴延齡奏：「自判度支以來，檢責諸州欠負錢八百餘萬緡，收諸州抽貫錢三百萬緡，呈樣物三十餘萬緡，請別置欠負耗剩季庫以掌之，染練物別置月庫以掌之。」詔從之。欠負皆貧人無可償，徒存其數者。抽貫錢給用旋盡。呈樣、染練皆左藏正物。延齡徒置別庫，虛張名數以惑上。上信之，以為能富國而寵之，於實無所增也，虛費吏人簿書而已。
京城西污溼地生蘆葦數畝，延齡奏稱「長安、咸陽有陂澤數百頃，可牧廄馬。」上使有司閱視，無之，亦不罪也。
左補闕權德輿上奏，以為「延齡取常賦支用未盡者充羨餘以為己功。縣官先所市物，再給其直，用充別貯。邊軍自今春以來並不支糧。陛下必以延齡孤貞獨立，時人醜正流言，何不遣信臣覆視，究其本末，明行賞罰。今羣情眾口喧於朝市，豈京城士庶皆為朋黨邪？陛下亦宜稍回聖慮而察之。」上不從。
十年秋九月，裴延齡奏稱官吏太多，自今缺員請且勿補，收其俸以實府庫。上欲修神龍寺，須五十尺鬆，不可得。延齡曰：「臣近見同州一谷，木數千株，皆可八十尺。」上曰：「開元、天寶間求美材於近畿，猶不可得，今安得有之。」對曰：「天生珍材，固待聖君乃出，開元、天寶何從得之。」延齡奏：「左藏庫司多有失落，近因檢閱使置簿書，乃於糞土之中得銀十三萬兩，其匹段雜貨百萬有餘。此皆已棄之物，即是羨餘，悉應移入雜庫，以供別敕支用。」太府少卿韋少華不伏，抗表稱「此皆每月申奏見在之物，請加推驗。」執政請令三司詳覆，上不許，亦不罪少華。
延齡每奏對，恣為詭譎，皆眾所不敢言，亦未嘗聞者，延齡處之不疑。上亦頗知其誕妄，但以其好詆譭人，冀聞外事，故親厚之。羣臣畏延齡有寵，莫敢言，惟鹽鐵轉運使張滂、京兆尹李充、司農卿李銛以職事相關，時證其妄，而陸贄獨以身當之，日陳其不可用。
冬十一月壬申，贄上書極陳延齡奸詐，數其罪惡。其略曰：「延齡以聚斂為長策，以詭妄為嘉謀，以掊克斂怨為匪躬，以靖譖服讒為盡節，總典籍之所惡以為智術，冒聖哲之所戒以為行能，可謂堯代之共工，魯邦之少卯也。跡其奸蠹，日長月滋，陰祕者固未盡彰，敗露者猶難悉數。」又曰：「陛下若意其負謗，則誠宜亟為辨明。陛下若知其無良，又安可曲加容掩。」又曰：「陛下姑欲保持，曾無詰問，延齡謂能蔽惑，不復懼思，移東就西，便為課績，取此適彼，遂號羨餘，愚弄朝廷，有同兒戲。」又曰：「矯詭之態，誣罔之辭，遇事輒行，應口便發，靡日不有，靡時不為，又難以備陳也。」又曰：「昔趙高指鹿為馬，臣謂鹿之與馬，物類猶同，豈若延齡，掩有為無，指無為有。」又曰：「延齡凶妄，流佈寰區，上自公卿近臣，下逮輿臺賤品，諠諠談議，億萬為徒，能以上言，其人有幾。臣以卑鄙，任當臺衡，情激於衷，雖欲罷而不能默也。」書奏，上不悅，待延齡益厚。
十二月，中書侍郎同平章事陸贄以上知待之厚，事有不可，常力爭之。所親或規其太銳，贄曰：「吾上不負天子下，不負所學，他無所恤。「裴延齡日短贄於上。趙憬之入相也，贄實引之，既而有憾於贄，密以贄所譏彈延齡事告延齡，故延齡益得以為計，上由是信延齡而不直贄。贄與憬約至上前極論延齡奸邪，上怒形於色，憬默而無言。壬戌，贄罷為太子賓客。
十一年春二月，陸贄既罷相，裴延齡因譖京兆尹李充、衛尉卿張滂、前司農卿李銛黨於贄。會旱，延齡奏言：「贄等失勢怨望，言於眾曰，天下旱，百姓且流亡，度支多欠諸軍芻糧，軍中人馬無所食，其事奈何，以動搖眾心，其意非止欲中傷臣而已。」後數日，上獵苑中，適有神策軍士訴云：「度支不給馬芻。」上意延齡言為信，遽還宮。夏四月壬戌，貶贄為忠州別駕，充為涪州長史，滂為汀州長史，銛為邵州長史。初，陽城自處士徵為諫議大夫，拜官不辭。未至京師，人皆想望風采，曰：「城必諫諍，死職下。」及至，諸諫官紛紛言事細碎，天子益厭苦之。而城方與二弟及客日夜痛飲，人莫能窺其際，皆以為虛得名耳。前進士河南韓愈作《爭臣論》以譏之，城亦不以屑意。有欲造城而問者，城揣知其意，輒強與酒。客或時先醉僕席上，城或時先醉臥客懷中，不能聽客語。及陸贄等坐貶，上怒未解，中外惴恐，以為罪且不測，無敢救者。城聞而起曰：「不可令天子信用奸臣，殺無罪人。」即帥拾遺王仲舒、歸登、右補闕熊執易、崔邠等守延英門，上疏論延齡奸佞，贄等無罪。上大怒，欲加城等罪。太子為之營救，上意乃解，令宰相諭遣之。於是金吾將軍張萬福聞諫官伏合諫，趨往至延英門，大言賀曰：「朝廷有直臣，天下必太平矣。」遂遍拜城與仲舒等，已而連呼「太平萬歲。太平萬歲。」萬福，武人，年八十餘，自此名重天下。登，崇敬之子也。時朝夕相延齡，陽城曰：「脫以延齡為相，城當取白麻壞之，慟哭於廷。」有李繁者，泌之子也，城盡疏延齡過惡，欲密論之，以繁故人子，使之繕寫，繁徑以告延齡。延齡先詣上，一一自解，疏入，上以為妄，不之省。
十二年春三月，以戶部侍郎裴延齡為戶部尚書，使職如故。秋九月丙午，戶部尚書、判度支裴延齡卒，中外相賀，上獨悼惜之。
唐代宗大曆十四年秋八月，代宗之世，吐蕃數遣使求和，而寇盜不息。代宗悉留其使者，前後八輩，有至老死不得歸者。俘獲其人，皆配江、嶺。上欲以德懷之，乙巳，以隨州司馬韋倫為太常少卿，使於吐蕃，悉集其俘五百人，各賜襲衣而遣之。
德宗建中元年。吐蕃始聞韋倫歸其俘，不之信。及俘入境，各還部落，稱「新天子出宮人，放禽獸，英威聖德，洽於中國。」吐蕃大悅，除道迎倫。贊普即發使隨倫入貢，且致賻贈。夏四月癸卯，至京師，上禮接之。既而蜀將上言：「吐蕃豺狼，所獲俘不可歸。」上曰：「戎狄犯塞則擊之，服則歸之。擊以示威，歸以示信。威信不立，何以懷遠。」悉命歸之。
五月戊辰，以韋倫為太常卿。乙酉，復遣倫使吐蕃。倫請上自為載書，與吐蕃盟。楊炎以為非敵，請與郭子儀輩為載書以聞，令上畫可而已，從之。
吐蕃見韋倫再至，益喜。十二月辛卯朔，倫還，吐蕃遣其相論欽明思等入貢。
二年春三月，遣殿中少監崔漢衡使於吐蕃。冬十二月，崔漢衡至吐蕃，贊普以敕書稱貢獻及賜，全以臣禮見處，又雲州之西，當以賀蘭山為境，邀漢衡更請之。丁未，漢衡遣判官與吐蕃使者入奏。上為之改敕書、境土，皆如其請。
三年夏四月庚申，吐蕃歸向所俘掠兵民八百人。秋九月癸卯，殿中少監崔漢衡自吐蕃歸，贊普遣其臣區頰贊隨漢衡入見。冬十月，遣都官員外郎樊澤使於吐蕃，告以結盟之期。
四年春正月丁亥，隴右節度張鎰與吐蕃尚結贊盟於清水。二月戊申朔，命鴻臚卿崔漢衡送區頰贊還吐蕃。
夏四月，上命宰相、尚書與吐蕃區頰贊盟於豐邑里，區頰贊以清水之盟，疆場未定，不果盟。己未，命崔漢衡入吐蕃，決於贊普。六月庚午，答蕃判官、監察御史於頔與吐蕃使者論刺沒藏至自青海，言疆場已定，請遣區頰贊歸國。
秋七月甲申，以禮部尚書李揆為入蕃會盟使。壬辰，詔諸將相與區頰贊盟於城西。李揆有才望，盧杞惡之，故使之入吐蕃。揆言於上曰：「臣不憚遠行，恐死於道路，不能達詔命。」上為之惻然，謂杞曰：「揆無乃太老。」對曰：「使遠夷，非諳練朝廷故事者不可。且揆行，則自今年少於揆者，不敢辭遠使矣。」
興元元年春正月，吐蕃尚結贊請出兵助唐收京城。庚子，遣祕書監崔漢衡使吐蕃，發其兵。夏四月，吐蕃遣其將論莽羅依將兵二萬，從曹子達擊破韓旻於武亭川。五月，吐蕃既破韓旻，大掠而去。上甚憂之，以問陸贄。贄具言吐蕃形勢事。兩事並見《藩鎮連兵》。
初，上發吐蕃以討朱泚，許成功以伊西、北庭之地與之。及泚誅，吐蕃來求地，上欲召兩鎮節度使郭昕、李元忠還朝，以其地與之。李泌曰：「安西、北庭，人性驍悍，控制西域五十七國及十姓突厥，又分吐蕃之勢，使不得亻並兵東侵，奈何拱手與之。且兩鎮之人，勢孤地遠，盡忠竭力，為國家固守近二十年，誠可哀憐。一旦棄之以與戎狄，彼其心必深怨中國，他日從吐蕃入寇，如報私讎矣。況日者吐蕃觀望不進，陰持兩端，大掠武功，受賂而去，何功之有。」眾議亦以為然，上遂不與。
貞元二年秋八月丙戌，吐蕃尚結贊大舉寇涇、隴、邠、寧，掠人畜，芟禾稼，西鄙騷然，州縣各城守。詔渾瑊將萬人，駱元光將八千人，屯咸陽以備之。
吐蕃遊騎及好畤。九月乙巳，京城戒嚴。復遣左金吾將軍張獻甫屯咸陽。民間傳言上覆欲出幸以避吐蕃，齊映見上言曰：「外間皆言陛下已理裝，具糗糧，人情恟懼。夫大福不再，陛下奈何不與臣等熟計之。」因伏地流涕，上亦為之動容。
李晟遣其將王佖將驍勇三千伏於汧城，戒之曰：「虜過城下，勿擊其首。首雖敗，彼全軍而至，汝弗能當也。不若俟前軍已過，見五方旗，虎豹衣，乃其中軍也，出其不意擊之，必大捷。」佖用其言，尚結贊敗走。軍士不識尚結贊，僅而獲免。
尚結贊謂其徒曰：「唐之良將，李晟、馬燧、渾瑊而已，以計去之。」入鳳翔境內，無所俘掠，以兵二萬直抵城下，曰：「李令公召我來，何不出犒我。」經宿，乃引退。
冬十月癸亥，李晟遣蕃落使野詩良輔與王佖將步騎五千襲吐蕃摧沙堡。壬申，遇吐蕃眾二萬，與戰，破之，乘勝逐北，至堡下，攻拔之，斬其將扈屈律悉蒙，焚其蓄積而還。尚結贊引兵自寧、慶北去，癸酉，軍於合水之北。邠寧節度使韓遊環遣其將史履程夜襲其營，殺數百人。吐蕃追之，遊環陳於平川，潛使人鼓於西山，虜驚，棄所掠而去。
十一月辛丑，吐蕃寇鹽州，謂刺史杜彥光曰：「我欲得城，聽爾率人去。」彥光悉眾奔鄜州，吐蕃入據之。十二月，吐蕃又寇夏州，亦令刺史託跋幹暉帥眾去，遂據其城。又寇銀州，州素無城，吏民皆潰。吐蕃亦棄之。又陷麟州。
韓遊環奏請發兵攻鹽州，吐蕃救之，則使河東襲其背。丙寅，詔駱元光及陳許兵馬使韓全義將步騎萬二千人會邠寧軍，趣鹽州，又命馬燧以河東軍擊吐蕃。燧至石州，河曲六胡州皆降，遷於雲朔之間。
工部侍郎張彧，李晟之壻也。晟在鳳翔，以女嫁幕客崔樞，禮重樞過於彧。彧怒，遂附於張延賞。給事中鄭雲逵嘗為晟行軍司馬，失晟意，亦附延賞。上亦忌晟功名。會吐蕃有離間之言，延賞等騰謗於朝，無所不至。晟聞之，晝夜泣，目為之腫。悉遣子弟詣長安，表請削髮為僧，上慰諭，不許。辛未，入朝，見上，自陳足疾，懇辭才鎮，上不許。韓滉素與晟善，上命滉與劉玄佐諭旨於晟，使與延賞釋怨。晟奉詔，滉等引延賞詣晟第謝，結為兄弟，因晏飲盡歡。又宴於滉、玄佐之第，亦如之。滉因使晟表薦延賞為相。
三年春正月壬寅，以左僕射張延賞同平章事。李晟為其子請婚於延賞，延賞不許。晟謂人曰：「武夫性快，釋怨於杯酒間，則不復貯胸中矣。非如文士難犯，外雖和解，內蓄憾如故。吾得無懼哉。」
二月壬戌，以檢校左庶子崔瀚充入吐蕃使。三月丁酉，以左庶子李銛充入吐蕃使。
初，吐蕃尚結贊得鹽、夏州，各留兵千餘人戍之，退屯鳴沙。自冬入春，羊馬多死，糧運不繼，又聞李晟克摧沙，馬燧、渾瑊等各舉兵臨之，大懼，屢遣使求和，上未之許。乃遣使卑辭厚禮求和於馬燧，且請修清水之盟而歸侵地，使者相繼於路。燧信其言，留屯石州，不復濟河，為之請於朝。李晟曰：「戎狄無信，不如擊之。」韓遊環曰：「吐蕃弱則求盟，強則入寇。今深入塞內而求盟，此必詐也。」韓滉曰：「今兩河無虞，若城原、鄯、洮、渭四州，使李晟、劉玄佐之徒將十萬眾戍之，河、湟二十餘州可復也。其資糧之費，臣請主辦。」上由是不聽燧計，趣使進兵。燧請與吐蕃使論頰熱俱入朝論之，會滉薨，燧、延賞皆與晟有隙，欲反其謀，爭言和親便。上亦恨回紇，欲與吐蕃和，共擊之，得二人言，正會已意，計遂定。
延賞數言晟不宜久典兵，請以鄭雲逵代之。上曰：「當令自擇代者。」乃謂晟曰：「朕以百姓之故，與吐蕃和親決矣。大臣既與吐蕃有怨，不可復之鳳翔，宜留朝廷，朝夕輔朕。自擇一人以代鳳翔者。」晟薦都虞候邢君牙。君牙，樂壽人也。丙午，以君牙為鳳翔尹兼團練使。丁未，加晟太尉、中書令，勳封如故，餘悉罷之。
晟在鳳翔嘗謂僚佐曰：「魏徵好直諫，餘竊慕之。」行軍司馬李叔度曰：「此乃儒者所為，非勳德所宜。」晟斂容曰：「司馬失言。晟任兼將、相，知朝廷得失，不言，何以為臣？」叔度慚而退。及在朝廷，上有所顧問，極言無隱。性沈密，未嘗泄於人。
辛亥，馬燧入朝。燧既來，諸軍皆閉壁不戰，尚結贊遽自鳴沙引歸。其眾乏馬，多徒行者。
崔瀚見尚結贊，責以負約。尚結贊曰：「吐蕃破朱泚，未獲賞，是以來。而諸州各城守，無由自達。鹽、夏守者以城授我而遁，非我取之也。今明公來，欲踐修舊好，固吐蕃之願也。今吐蕃將、相以下來者二十一人，渾侍中嘗與之共事，知其忠信。靈州節度使杜希全、涇原節度使李觀皆信厚聞於異域，請使之主盟。」
夏四月丙寅，瀚至長安。辛未，以瀚為鴻臚卿，復使入吐蕃語尚結贊曰：「希全守靈，不可出境，李觀已改官，今遣渾瑊盟於清水。」且令先歸鹽、夏二州。五月甲申，渾瑊自咸陽入朝，以為清水會盟使。戊子，以兵部尚書崔漢衡為副使，司封員外郎鄭叔矩為判官，特進宋奉朝為都監。己丑，瑊將二萬餘人赴盟所。
乙巳，尚結贊遣其屬論泣贊來言：「清水非吉地，請盟於原州之土梨樹。既盟而歸鹽、夏二州。」上皆許之。神策將馬有麟奏：「土梨樹多阻險，恐吐蕃設伏兵，不如平涼川坦夷。」時論泣贊已還，丁未，遣使追告之。
初，韓滉薦劉玄佐可使將兵復河、湟，上以問玄佐，玄佐亦贊成之。滉薨，玄佐奏言：「吐蕃方強，未可與爭。」上遣中使勞問玄佐，玄佐臥而受命。張延賞知玄佐不可用，奏以河、湟事委李抱真，抱真亦固辭。皆由延賞罷李晟兵柄，故武臣皆憤怒解體，不肯為用故也。
渾瑊之髮長安也，李晟深戒之，以盟所為備不可不嚴。張延賞言於上曰：「晟不欲盟好之成，故戒瑊以嚴備。我有疑彼之形，則彼亦疑我矣。盟何由成。」上乃召瑊，切戒以推誠待虜，勿自為猜貳以阻虜情。
瑊奏吐蕃決以閏五月辛未盟，延賞集百官，以瑊表稱詔示之，曰：「李太尉謂吐蕃和好必不成，此渾侍中表也，盟日定矣。」晟聞之，泣謂所親曰：「吾生長西陲，備諳虜情，所以論奏，但恥朝廷為犬戎所侮耳。」
上始命駱元光屯潘原，韓遊環屯洛口，以為瑊援。元光謂瑊曰：「潘原距盟所且七十里，公有急，元光何從知之。請與公俱。」瑊以詔指固止之。元光不從，與瑊連營相次，距盟所三十餘里。元光壕柵深固，瑊壕柵皆可逾也。元光伏兵於營西，韓遊環亦遣五百騎伏於其側，曰：「若有變，則汝曹先趣柏泉，以分其勢。」
尚結贊與瑊約，各以甲士三千人列於壇之東西，常服者四百人從至壇下。辛未，將盟，尚結贊又請各遣遊騎數十更相覘索，瑊皆許之。吐蕃伏精騎數萬於壇西，遊騎貫穿唐軍，出入無禁。唐騎入虜軍，悉為所擒，瑊等皆不知。入幕，易禮服。虜伐鼓三聲，大噪而至，殺宋奉朝等於幕中。瑊自幕後出，偶得他馬乘之，伏鬣入其銜，馳十餘里，銜方及馬口，故矢過其背而不傷。唐將卒皆東走，虜縱兵追擊，或殺、或擒之，死者數百人，擒者數千餘人，崔漢衡為虜騎所擒。渾瑊至其營，則將卒皆遁去，營空矣。駱元光發伏兵成陳以待之，虜追騎愕眙。瑊入元光營，追騎顧見邠寧軍西馳，乃還。元光以輜重資瑊，與瑊收散卒，勒兵整陳而還。
是日，上視朝，謂諸相曰：「今日和戎息兵，社稷之福。」馬燧曰：「然。」柳渾曰：「戎狄，豺狼也，非盟誓可結。今日之事，臣竊憂之。」李晟曰：「誠如渾言。」上變色曰：「柳渾書生，不知邊計。大臣亦為此言邪？」皆伏地頓首謝，因罷朝。是夕，韓遊環表言：「虜劫盟者兵臨近鎮。」上大驚，銜遞其表以示渾。明旦，謂渾曰：「卿書生，乃能料敵如此其審邪。」上欲出幸以避吐蕃，大臣諫而止。
李晟大安園多竹，復有為飛語者，云：「晟伏兵大安亭，謀因倉猝為變。」晟遂伐其竹。
癸酉，上遣中使王子恆齎詔遺尚結贊，至吐蕃境，不納而還。渾瑊留屯奉天。
甲戌，尚結贊至故原州，引見崔漢衡等曰：「吾飾金械，欲械瑊以獻贊普。今失瑊，虛致公輩。」又謂馬燧之侄弇曰：「胡以馬為命，吾在河曲，春草未生，馬不能舉足，當是時，侍中渡河掩之，吾全軍覆沒矣。所以求和，蒙侍中力，今全軍得歸，奈何拘其子孫？」命弇與宦官俱文珍、渾瑊將馬寧俱歸，分囚崔漢衡等於河、廓、鄯州。上聞尚結贊之言，由是惡馬燧。六月丙戌，以馬燧為司徒兼侍中，罷其副元帥、節度使。
初，吐蕃尚結贊惡李瑊、馬燧、渾瑊，曰：「去三人，則唐可圖也。」於是離間李晟，因馬燧以求和，欲執渾瑊以賣燧，使並獲罪，因縱兵直犯長安，會失渾瑊而止。張延賞慚懼，謝病不視事。
吐蕃之戍鹽、夏者，饋運不繼，人多病疫思歸。尚結贊遣三千騎逆之，悉焚其廬舍，毀其城，驅其民而去。靈鹽節度使杜希全遣兵分守之。
壬寅，李泌與李晟、馬燧、柳渾俱入見，泌謂上曰：「李晟、馬燧有大功於國，聞有讒之者，雖陛下必不聽，然臣今日對二人言之，欲其不自疑耳。陛下萬一害之，則宿衛之士、方鎮之臣，無不憤惋而反仄，恐中外之變不日復生也。今晟、燧富貴已足，苟陛下坦然待之，使其自保無虞，國家有事則出從征伐，無事則入奉朝請，何樂如之。故臣願陛下勿以二臣功大而忌之，二臣勿以位高而自疑，則天下永無事矣。」上曰：「朕始聞卿言，聳然不知所謂，及聽卿剖析，乃知社稷之至計也。朕謹當書紳，二大臣亦當共保之。」晟、燧皆起，泣謝。時關東防秋兵大集，國用不充。上問李泌以復府兵之策。對曰：「今歲徵關東卒戍京西者十七萬人，計歲食粟二百四萬斛。今粟鬥直錢百五十，為錢三百六萬緡。國家比遭饑亂，經費不充，就使有錢，亦無粟可糴，未暇議復府兵也。」上曰：「然將奈何？亟減戍卒歸之，何如？」對曰：「陛下誠能用臣之言，可以不減戍卒，不擾百姓，糧食皆足，粟麥日賤，府兵亦成。」上曰：「果能如是，何為不用。」對曰：「此須急為之，過旬日則不及矣。今吐蕃久居原蘭之間，以牛運糧，糧盡，牛無所用。請發左藏惡繒染為彩纈，因党項以市之。每頭不過二三匹，計十八萬匹，可致六萬餘頭。又命諸冶鑄農器，糴表種，分賜緣邊軍鎮，募戍卒，耕荒田而種之，約明年麥熟倍償其種，其餘據時價五分增一，官為糴之。來春種禾亦如之。關中土沃而久荒，所收必厚。戍卒獲利，耕者浸多。邊地居人至少，軍士月食官糧，粟麥無所售，其價必賤，名為增價，實比今歲所減多矣。」上曰：「善。」即命行之。
泌又言：「邊地官多闕，請募人入粟以補之，可足今歲之糧。」上亦從之，因問曰：「卿言府兵亦集，如何？」對曰：「戍卒因屯田致富，則安於其土，不復思歸。舊制，戍卒三年而代，及其將滿，下令有願留者，即以所開田為永業。家人願來者，本貫給長牒續食而遣之。據應募之數，移報本道，雖河朔諸帥得免更代之煩，亦喜聞矣。不過數番，則戍卒皆土著，乃悉以府兵之法理之，是變關中之疲弊為富強也。」上喜曰：「如此，天下無復事矣。」泌曰：「未也。臣能不用中國之兵，使吐蕃自困。」上曰：「計將安出？」對曰：「臣未敢言之，俟麥禾有效，然後可議也。」上固問，不對。泌意欲結回紇、大食、雲南與共圖吐蕃，令吐蕃所備者多，知上素恨回紇，恐聞之不悅，並屯田之議不行，故不肯言。既而戍卒應募願耕屯田者什五六。
左僕射同平章事張延賞薨。
秋八月，吐蕃尚結贊遣五騎送崔漢衡歸，且上表求和。至潘原，李觀語之，以「有詔不納吐蕃使者」，受其表而卻其人。
戊申，吐蕃帥羌、渾之眾寇隴州，連營數十里，京城震恐。九月丁卯，遣神策將石季章戍武功，決勝軍使唐良臣戍百里城。丁巳，吐蕃大掠汧陽、吳山、華亭，老弱者殺之，或斷手鑿目，棄之而去。驅丁壯萬餘口悉送安化峽西，將分隸羌、渾。乃告之曰：「聽爾東向哭辭鄉國。」眾大哭，赴厓谷死傷者千餘人。未幾，吐蕃之眾復至，圍隴州，刺史韓清沔與神策副將蘇太平夜出兵擊卻之。
吐蕃寇華亭及連雲堡，皆陷之。甲戌，吐蕃驅二城之民數千人及邠、涇人畜萬計而去，寘之彈箏峽西。涇州恃連雲為斥候，連雲既陷，西門不開，門外皆為虜境，樵採路絕。每收穫必陳兵以扞之，多失時，得空穗而已，由是涇州常苦乏食。
冬十一月甲申，吐蕃寇豐義城，前鋒至大回原，邠寧節度使韓遊環擊卻之。乙酉，復寇長武城，又城故原州而屯之。
吐蕃以苦寒不入寇，而糧運不繼。十一月，詔渾瑊歸河中，李元諒歸華州，劉昌分其眾五千歸汴州，自餘防秋兵退屯鳳翔、京兆諸縣以就食。
四年春二月，劉昌復築連雲堡。夏五月，吐蕃三萬餘騎寇涇、邠、寧、慶、鄜等州。先是，吐蕃常以秋冬入寇，及春多病疫而退。至是得唐人，質其妻子，遣將將之，盛夏入寇。諸州皆城守，無敢與戰者，吐蕃俘掠人畜萬計而去。
秋九月庚申，吐蕃尚悉董星寇寧州，張獻甫擊卻之，吐蕃轉掠鄜、坊而去。
冬十月，吐蕃發兵十萬寇西川，分兵四萬攻兩林、驃旁，三萬攻東蠻，七千寇清溪關，五千寇銅山。韋皋遣黎州刺史韋晉等與東蠻連兵御之，破吐蕃於清溪關外。
十一月，吐蕃恥前日之敗，復以眾二萬寇清溪關，一萬攻東蠻。韋皋命韋晉鎮要衝城，督諸軍以御之。巂州經略使劉朝彩等出關連戰，自乙卯至癸亥，大破之。
五年冬十月，韋皋遣其將王有道將兵與東蠻、兩林蠻及吐蕃青海、臘城二節度戰於巂州臺登谷，大破之，斬首二千級，投崖及溺死者不可勝數，殺其大兵馬使乞藏遮遮。乞藏遮遮，虜之驍將也，既死，皋所攻城柵無不下，數年盡復巂州之境。
七年秋八月，吐蕃攻靈州，為回鶻所敗，夜遁。九月，回鶻遣使來獻俘。冬十二月甲午，又遣使獻所獲吐蕃酋長尚結心。
八年夏四月壬子，吐蕃寇靈州，陷水口支渠，敗營田。詔河東、振武救之，遣神策六軍二千戍定遠、懷遠城，吐蕃乃退。六月，吐蕃千餘騎寇涇州，掠田軍千餘人而去。秋八月，韋皋攻吐蕃維州，獲其大將論贊熱。
九年。初，鹽州既陷，塞外無復保障。吐蕃常阻絕靈武，侵擾鄜、坊。春二月辛酉，詔發兵三萬五千人城鹽州，又詔涇原、山南、劍南各發兵深入吐蕃以分其勢。城之二旬而畢，命鹽州節度使杜彥光戍之。朔方都虞候楊朝晟戍木波堡。由是靈武、銀、夏、河西獲安。
夏五月，陸贄上奏論備邊六失，以為「措置乖方，課責虧度，財匱於兵眾，力分於將多，怨生於不均，機失於遙制。關東戍卒，不習土風，身苦邊荒，心畏戎虜。國家資奉若驕子，姑息如倩人。屈指計歸，張頤待哺，或利王師之敗，乘擾攘而東潰。或拔棄城鎮，搖遠近之心。豈惟無益，實亦有損。復有犯刑謫徙者，既是無良之類，且加懷土之情，思亂幸災，又甚戍卒，可謂措置乖方矣。自頃權移於下，柄失於朝，將之號令既鮮克行之於軍，國之典常又不能施之於將，務相遵養，苟度歲時。欲賞一有功，翻慮無功者反仄。欲罰一有罪，復慮同惡者憂虞。罪以隱忍而不彰，功以嫌疑而不賞，姑息之道，乃至於斯。故使忘身效節者獲誚於等夷，率眾先登者取怨於士卒，僨軍蹙國者不懷於愧畏，緩救失期者自以為智能。此義士所以痛心，勇夫所以解體，可謂課責虧度矣。虜每入寇，將帥遞相推倚，無敢誰何，虛張賊勢。上聞則曰兵少不敵，朝廷莫之省察，唯務徵發益師，無裨備禦之功，重增供億之弊。閭井日耗，徵求日繁，以編戶傾家破產之資，兼有司榷鹽稅酒之利，總其所入，半以事邊，可謂財匱於兵眾矣。吐蕃舉國勝兵之徒，才當中國十數大郡而已。動則中國懼其眾而不敢抗，靜則中國憚其強而不敢侵，厥理何哉。良以中國之節制多門，蕃醜之統帥專一故也。夫統帥專一，則人心不分，號令不貳，進退可齊，疾徐如意，機會靡愆，氣勢自壯，斯乃以少為眾，以弱為強者也。開元天寶之間，控御西北兩蕃唯朔方、河西、隴右三節度。中興以來，未遑外討，抗兩蕃者亦朔方、涇原、隴右、河東四節度而已。自頃分朔方之地，建牙擁節者凡三使焉，其餘鎮軍，數且四十，皆承特詔委寄，各降中貴監臨，人得抗衡，莫相稟屬。每俟邊書告急，方令計會用兵，既無軍法下臨，唯以客禮相待。夫兵，以氣勢為用者也，氣聚則盛，散則消。勢合則威，析則弱。今之邊備，勢弱氣消，可謂力分於將多矣。理戎之要，在所練核優劣之科，以為衣食等級之制，使能者企及，否者息心，雖有薄厚之殊，而無觖望之釁。今窮邊之地，長鎮之兵，皆百戰傷夷之餘，終年勤苦之劇，然衣糧所給，唯止當身，例為妻子所分，常有凍餒之色。而關東戍卒，怯於應敵，懈於服勞，衣糧所頒，厚逾數等。又有素非禁旅，本是邊軍，將校詭為媚詞，因請遙隸神策，不離舊所，唯改虛名，其於廩賜之饒，遂有三倍之益。夫事業未異，而給養有殊，苟未忘懷，孰能無慍。可謂怨生於不均矣。凡欲選任將帥，必先考察行能，可者遣之，不可者退之，疑者不使，使者不疑，故將在軍，君命有所不受。自頃邊軍去就，裁斷多出宸衷，選置戎臣，先求易制，多其部以分其力，輕其任以弱其心，遂令爽于軍情亦聽命，乖於事宜亦聽命。戎虜馳突，迅如風飈，馹書上聞，旬日方報。守土者以兵寡不敢抗敵，分鎮者以無詔不肯出師，賊既縱掠退歸，此乃陳功告捷。其敗喪則減百而為一，其捃獲則張百而成千。將帥既幸於總制在朝，不憂罪累，陛下又以為大權由己，不究事情，可謂機失於遙制矣。臣愚請宜罷諸道將士防秋之制，令本道但供衣糧，募戍卒願留及蕃漢子弟以給之。又多開屯田，官為收糴，寇至則人自為戰，時至則家自力農，與夫倏來忽往者，豈可同等而論哉。又宜擇文武能臣為隴右、朔方、河東三元帥，分統緣邊諸節度使，有非要者，隨所便近而並之。然後減奸濫虛浮之費以豐財，定衣糧等級之制以和眾，弘委任之道以宣其用，懸賞罰之典以考其成。如是，則戎狄威懷，疆場寧謐矣。」上雖不能盡從，心甚重之。
韋皋遣大將董勔等將兵出西山，破吐蕃之眾，拔堡柵五十餘。十年。韋皋奏破吐蕃於峨和城。十一年冬十月，南詔攻吐蕃昆明城，取之，又虜施、順二蠻王。
十三年春正月壬寅，吐蕃遣使請和親，上以吐蕃數負約，不許。
上以方渠、合道、木波皆吐蕃要路，欲城之，使問邠寧節度使楊朝晟須幾何兵。對曰：「邠寧兵足以城之，不煩他道。」上覆使問之曰：「向城鹽州，用兵七萬，僅能集事。今三城尤逼虜境，兵當倍之，事更相反，何也。」對曰：「城鹽州之眾，虜皆知之。今發本鎮兵，不旬日至塞下，出其不意而城之，虜謂吾眾亦不減七萬，其眾未集，不敢輕來犯我。不過三旬，吾城已畢，留兵戍之，虜雖至，無能為也。城旁草盡，不能久留，虜退則運芻糧以實之，此萬全之策也。若大集諸道兵，逾月始至，虜亦集眾而來，與我爭戰，勝負未可知，何暇築城哉。」上從之。二月，朝晟分軍為三，各築一城。軍吏曰：「方渠無井，不可屯軍。」判官孟子周曰：「方渠承平之時，居人成市，無井何以聚人乎？」命浚眢井，果得甘泉。三月，三城成。夏四月庚申，楊朝晟軍還至馬嶺，吐蕃始出兵追之，相拒數日而去。朝晟遂城馬嶺而還，開地三百里，皆如其素。
吐蕃贊普乞立贊卒，子足之煎立。六月，韋皋奏巂州刺史曹高仕破吐蕃於臺登城下。十四年冬十月，夏州節度使韓全義奏破吐蕃於鹽州西北。
十五年夏四月，南詔異牟尋遣使與韋皋約共擊吐蕃，皋以兵糧未集，請俟他年。冬十二月，吐蕃眾五萬分擊南詔及巂州，異牟尋與韋皋各發兵御之，吐蕃無功而還。
十六年夏五月，靈州破吐蕃於烏蘭橋。吐蕃數為韋皋所敗，是歲，其曩貢臘城等九節度嬰、籠官馬定德帥其部落來降。定德有智略，吐蕃諸將行兵皆稟其謀策，常乘驛計事，至是以兵數不利，恐獲罪，遂來奔。
十七年秋七月戊寅，吐蕃寇鹽州。己丑，吐蕃陷麟州，殺刺史郭鋒，夷其城郭，掠居人及党項部落而去。鋒，曜之子也。
僧延素為虜所得，虜將有徐舍人者，謂延素曰：「我，英公之五代孫也。武后時吾高祖建義不成，子孫流播異域，雖代居祿位典兵，然思本之心不忘，顧宗族大，無由自拔耳。今聽汝歸。」遂縱之。
上遣使敕韋皋出兵深入吐蕃以分其勢，紓北邊患。皋遣將將兵二萬分出九道攻吐蕃維、保、鬆州及棲雞、老翁城。九月，韋皋奏大破吐蕃於雅州。
韋皋屢破吐蕃，轉戰千里，凡拔城七，軍鎮五，焚堡百五十，斬首萬餘級，捕虜六千，降戶三千。遂圍維州及昆明城。冬十月庚子，加皋檢校司徒兼中書令，賜爵南康王。南詔王異牟尋虜獲尤多，上遣中使慰撫之。
十八年春正月，吐蕃遣其大相兼東鄙五道節度使論莽熱將兵十萬解維州之圍，西川兵據險設伏以待之。吐蕃至，出千人挑戰，虜悉眾追之，伏發，虜眾大敗，擒論莽熱，士卒死者太半。維州、昆明竟不下，引兵還。乙亥，皋遣使獻論莽熱，上赦之。
十九年夏四月，涇原節度使劉昌奏請徙原州治平涼，從之。乙亥，吐蕃遣其臣論頰熱入貢。六月壬辰，遣右龍武大將軍薛伾使於吐蕃。二十年。吐蕃贊普死，其弟嗣立。
憲宗元和三年春正月，臨涇鎮將郝玭以臨涇地險要，水草美，吐蕃將入寇，必屯其地，言於涇原節度使段祐，奏而城之，自是涇原獲安。冬十二月庚戌，置行原州於臨涇，以鎮將郝玭為刺史。
四年。初，平涼之盟，副元帥判官路泌、會盟判官鄭叔矩皆沒於吐蕃。其後吐蕃請和，泌子隨三詣闕，號泣上表，乞從其請。德宗以吐蕃多詐，不許。至是，吐蕃復請和，隨又五上表，詣執政泣請，裴垍、李藩亦言於上，請許其和。上從之。五月，命祠部郎中徐復使吐蕃。
秋九月丙辰，振武奏吐蕃五萬餘騎至拂梯泉。辛未，豐州奏吐蕃萬騎至大石谷，掠回鶻入貢還國者。
五年夏五月庚申，吐蕃遣其臣論思邪熱入見，且歸路泌、鄭叔矩之柩。
七年。吐蕃寇涇州，及西門之外，驅掠人畜而去，上患之。李綘上言：「京西、京北皆有神策鎮兵，始置之慾以備禦吐蕃，使與節度使掎角相應也。今則鮮衣美食，坐耗縣官，每有寇至，節度使邀與俱進，則雲申取中尉處分。比其得報，虜去遠矣。縱有果銳之將，聞命奔赴，節度使無刑戮以制之，相視如平交，左右前卻，莫肯用命，何所益乎。請據所在之地士馬及衣糧、器械皆割隸當道節度使，使號令齊一，如臂之使指，則軍威大振，虜不敢入寇矣。」上曰：「朕不知舊事如此，當亟行之。」既而神策軍驕恣日久，不樂隸節度使，竟為宦者所沮而止。
八年。初，吐蕃欲作烏蘭橋，先貯材於河側，朔方常潛遣人投之於河，終不能成。虜知朔方、靈鹽節度使王佖貪，先厚賂之，然後併力成橋，仍築月城守之。自是朔方禦寇不暇。
十年冬十一月己丑，吐蕃款隴州塞，請互市，許之。十一年春二月，西川奏吐蕃贊普卒，新贊普可黎可足立。
十三年冬十一月辛巳朔，鹽州奏吐蕃寇河曲、夏州。靈武奏破吐蕃長樂州，克其外城。甲午，鹽州奏吐蕃引去。
十四年春正月，吐蕃遣使者論短立藏等來修好，未返，入寇河曲。上曰：「其國失信，其使何罪。」庚寅，遣歸國。秋八月癸酉，吐蕃寇慶州，營於方渠。
是歲，吐蕃節度論三摩等將十五萬眾圍鹽州，党項亦發兵助之。刺史李文悅竭力拒守，凡二十七日，吐蕃不能克。靈武牙將史奉敬言於朔方節度使杜叔良，請兵三千，齎三十日糧，深入吐蕃，以解鹽州之圍。叔良以二千五百人與之。奉敬行，旬餘，無聲問，朔方人以為俱沒矣。無何，奉敬自他道出吐蕃背，吐蕃大驚，潰去。奉敬奮擊，大破，不可勝計。奉敬與鳳翔將野詩良輔、涇原將郝玭皆以勇著名於邊，吐蕃憚之。
十五年春二月，吐蕃寇靈武。三月，吐蕃寇鹽州。
冬十月，党項引吐蕃寇涇州，連營五十里。癸未，涇州奏吐蕃進營距州三十里，告急求救。以右軍中尉梁守謙為左、右神策、京西、北行營都監，將兵四千人，併發八鎮全軍救之，賜將士裝錢二萬緡。以郯王府長史邵同為太府少卿兼御史中丞，充答吐蕃請和好使。
初，祕書少監田洎入吐蕃為弔祭使，吐蕃請與唐盟於長武城下，洎恐吐蕃留之不得還，唯阿而已。既而吐蕃為党項所引入寇，因以為辭，曰：「田洎許我將兵赴盟。於是貶洎彬州司戶。
渭州刺史郝玭數出兵襲吐蕃營，所殺甚眾。李光顏發邠寧兵救涇州。邠寧兵以神策受賞厚，皆慍曰：「人給五十緡而不識戰鬥者，彼何人邪。常額衣資不得而前冒白刃者，此何人邪。」洶洶不可止。光顏親為開陳大義以諭之，言與涕俱，然後軍士感悅而行。將至涇州，吐蕃懼而退。丙戌，罷神策行營。
西川奏吐蕃寇雅州。辛卯，鹽州奏吐蕃營於烏、白池。尋亦皆退。十二月己巳朔，鹽州奏吐蕃千餘人圍烏、白池。庚辰，西川奏南詔二萬人入界，請討吐蕃。
穆宗長慶元年夏六月辛未，吐蕃寇青塞堡，鹽州刺史李文悅擊卻之。
秋九月，吐蕃遣其禮部尚書論訥羅來求盟。庚戌，以大理卿劉元鼎為吐蕃會盟使。冬十月癸酉，命宰相及大臣凡十七人與吐蕃論訥羅盟於城西。遣劉元鼎與訥羅入吐蕃，亦與其宰相以下盟。
靈武節度使李進誠奏敗吐蕃三千騎於大石山下。二年夏六月，吐蕃寇靈武。壬午吐蕃寇鹽州。八月，劉元鼎還。
文宗太和五年秋九月，吐蕃維州副使悉怛謀請降，盡帥其眾奔成都，李德裕遣行維州刺史虞藏儉將兵入據其城。庚申，具奏其狀，且言：「欲遣生羌三千，燒十三橋，搗西戎腹心，可洗久恥，是韋皋沒身恨不能致者也。」事下尚書省，集百官議，皆請如德裕策。牛僧孺曰：「吐蕃之境，四面各萬里，失一維州，未能損其勢。比來修好，約罷戍兵，中國御戎，守信為上。彼若來責，曰：何事失信。養馬蔚茹川，上平涼阪，萬騎綴回中，怒氣直辭，不三日至咸陽橋。此時西南數千里外，得百維州何所用之。徒棄誠信，有害無利。此匹夫所不為，況天子乎？」上以為然，詔德裕以其城歸吐蕃，執悉怛謀及所與偕來者悉歸之。吐蕃盡誅之於境上，極其慘酷。德裕由是怨僧孺益深。
武宗會昌三年。李德裕追論維州悉怛謀事，云：「維州據高山絕頂，三面臨江，在戎虜平川之衝，是漢地入兵之路。初，河、隴盡沒，唯此獨存。吐蕃潛以婦人嫁此州門者，二十年後，兩男長成，竊開壘門，引兵夜入，遂為所陷，號曰無憂城。從此得併力於西邊，更無虞於南路。憑陵近甸，旰食累朝。貞元中，韋皋欲經略河、湟，須此城為始，萬旅盡銳，急攻數年，雖擒論莽熱而還，城堅卒不可克。臣初到西蜀，外揚國威，中緝邊備。其維州熟臣信令，空壁來歸，臣始受其降，南蠻震懾，山西八國皆願內屬。其吐蕃合水、棲雞等城，既失險阨，自須抽歸，可減八處鎮兵，坐收千餘里舊地。且維州未降前一年，吐蕃猶圍魯州，豈顧盟約。臣受降之初，指天為誓，面許奏聞，各加酧賞。當時不與臣者，望風疾臣，詔臣執送悉怛謀等令彼自戮。臣寧忍以三百餘人命棄信偷安，累表陳論，乞垂矜舍，答詔嚴切，竟令執還。體備三木，輿於竹畚，及將就路，冤叫嗚嗚，將吏對臣，無不隕涕。其部送者更為蕃帥譏誚，雲既已降彼，何須送來。復以此降人戮於漢境之上，恣行殘忍，用固攜離。至乃擲其嬰孩，承以槍槊。絕忠款之路，快凶虐之情，從古已來，未有此事。雖時更一紀，而運屬千年，乞追獎忠魂，各加褒贈。」詔贈悉怛謀右衛將軍。

