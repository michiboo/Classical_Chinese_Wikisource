
秦二世二年。初，楚懷王與諸將約，先入定關中者王之。當是時，秦兵強，常乘勝逐北，諸將莫利先入關。獨項羽怨秦之殺項梁，奮，願與沛公西入關。懷王諸老將皆曰：「項羽為人慓悍猾賊。嘗攻襄城，襄城無遺類，皆坑之，諸所過無不殘滅。且楚數進取，前陳王、項梁皆敗。不如更遣長者，扶義而西，告諭秦父兄。秦父兄苦其主久矣，今誠得長者往，無侵暴，宜可下。項羽不可遣。獨沛公素寬大長者，可遣。」懷王乃不許項羽，而遣沛公西略地，收陳王、項梁散卒以伐秦。
漢高祖元年冬十月，沛公西入咸陽，諸將皆爭走金帛財物之府分之，蕭何獨先入收秦丞相府圖籍藏之，以此沛公得具知天下阨塞、戶口多少、強弱之處。沛公見秦宮室、帷帳、狗馬、重寶、婦女以千數，意欲留居之。樊噲諫曰：「沛公欲有天下耶。將為富家翁耶。凡此奢麗之物，皆秦所以亡也，沛公何用焉。願急還霸上，無留宮中。」沛公不聽。張良曰：「秦為無道，故沛公得至此。夫為天下除殘賊，宜縞素為資。今始入秦，即安其樂，此所謂助桀為虐。且忠言逆耳利於行，毒藥苦口利於病，願沛公聽樊噲言。」沛公乃還軍霸上。
十一月，沛公悉召諸縣父老豪傑謂曰：「父老苦秦苛法久矣。吾與諸侯約，先入關者王之，吾當王關中。與父老約，法三章耳：殺人者死，傷人及盜抵罪。餘悉除去秦法。諸吏民皆案堵如故。凡吾所以來，為父老除害，非有所侵暴，無恐。且吾所以還軍霸上，待諸侯至而定約束耳。」乃使人與秦吏行縣鄉邑，告諭之。秦民大喜，爭持牛羊酒食獻饗軍士。沛公又讓不受，曰：「倉粟多，非乏，不欲費民。」民又益喜，唯恐沛公不為秦王。
項羽既定河北，率諸侯兵西入關。先是，諸侯吏卒、繇使、屯戍過秦中者，秦中吏卒遇之多無狀。及章邯以秦軍降諸侯，諸侯吏卒乘勝多奴虜使之，輕折辱秦吏卒。秦吏卒多怨，竊言曰：「章將軍等詐吾屬降諸侯。今能入關破秦，大善。即不能，諸侯虜吾屬而東，秦又盡誅吾父母妻子，柰何。」諸將微聞其計，以告項羽。項羽召黥布、蒲將軍計曰：「秦吏卒尚眾，其心不服。至關不聽，事必危。不如擊殺之，而獨與章邯、長史欣、都尉翳入秦。」於是楚軍夜擊坑秦卒二十餘萬人新安城南。
或說沛公曰：「秦富十倍天下，地形強。聞項羽號章邯為雍王，王關中，今則來，沛公恐不得有此。可急使兵守函谷關，無內諸侯軍，稍徵關中兵以自益，距之。」沛公然其計，從之。已而項羽至關，關門閉。聞沛公已定關中，大怒，使黥布等攻破函谷關。十二月，項羽進至戲。沛公左司馬曹無傷使人言項羽曰：「沛公欲王關中，令子嬰為相，珍寶盡有之。」欲以求封。項羽大怒，饗士卒，期旦日擊沛公軍。當是時，項羽兵四十萬，號百萬，在新豐鴻門。沛公兵十萬，號二十萬，在霸上。范增說項羽曰：「沛公居山東時，貪財好色。今入關，財物無所取，婦女無所幸，此其志不在小。吾令人望其氣，皆為龍虎，成五采，此天子氣也。急擊勿失。」
楚左尹項伯者，項羽季父也，素善張良，乃夜馳之沛公軍，私見張良，具告以事，欲呼與俱去，曰：「毋俱死也。」張良曰：「臣為韓王送沛公，沛公今有急，亡去不義，不可不語。」良乃入，具告沛公。沛公大驚。良曰：「料公士卒足以當項羽乎？」沛公默然，曰：「固不如也。且為之奈何？」張良曰：「請往謂項伯，言沛公之不敢叛也。」沛公曰：「君為我呼入。」良出，固要項伯，項伯即入見沛公。沛公奉卮酒為壽，約為婚姻，曰：「吾入關，秋毫不敢有所近，籍吏民，封府庫而待將軍。所以遣將守關者，備他盜之出入與非常也。日夜望將軍至，豈敢反乎。願伯具言臣之不敢倍德也。」項伯許諾，謂沛公曰：「旦日不可不蚤自來謝。」沛公曰：「諾。」於是項伯復夜去，至軍中，具以沛公言報項羽。因言曰：「沛公不先破關中，公豈敢入乎。今人有大功而擊之，不義也。不如因善遇之。」項羽許諾。
沛公旦日從百餘騎來見項羽鴻門，謝曰：「臣與將軍戮力而攻秦，將軍戰河北，臣戰河南，不自意能先入關破秦，得復見將軍於此。今者有小人之言，令將軍與臣有隙。」項羽曰：「此沛公左司馬曹無傷言之。不然，籍何以至此？」項羽因留沛公與飲。范增數目項羽，舉所佩玉玦以示之者三，項羽默然不應。范增起，出召項莊，謂曰：「君王為人不忍，若入前為壽，壽畢，請以劍舞，因擊沛公於坐，殺之。不者，若屬皆且為所虜。」莊則入為壽。壽畢，曰：「軍中無以為樂，請以劍舞。」項羽曰：「諾。」項莊拔劍起舞，項伯亦拔劍起舞，常以身翼蔽沛公，莊不得擊。於是張良至軍門，見樊噲。噲曰：「今日之事何如？」良曰：「今項莊拔劍舞，其意常在沛公也。」噲曰：「此迫矣。臣請入，與之同命。」噲即帶劍擁盾入軍門，衛士欲止不內，樊噲側其盾以撞，衛士仆地，遂入，披帷立，瞋目視項羽，頭髮上指，目眥盡裂。項羽按劍而跽曰：「客何為者。」張良曰：「沛公之參乘樊噲也。」項羽曰：「壯士。賜之卮酒。」噲立而飲之。項羽曰：「壯士。復能飲乎？」樊噲曰：「臣死且不避，卮酒安足辭。夫秦有虎狼之心，殺人如不能舉，刑人如恐不勝，天下皆叛之。懷王與諸將約曰：先破秦入咸陽者王之。今沛公先破秦入咸陽，毫毛不敢有所近，還軍霸上，以待將軍。勞苦而功高如此，未有封爵之賞，而聽細人之說，欲誅有功之人。此亡秦之續耳，竊為將軍不取也。」項羽未有以應，曰：「坐。」樊噲從良坐。
坐須臾，沛公起如廁，因招樊噲出。沛公曰：「今者出，未辭也，為之奈何？」樊噲曰：「如今人方為刀俎，我方為魚肉，何辭為。」於是遂去。鴻門去霸上四十里，沛公則置車騎，脫身獨騎，樊噲、夏侯嬰、靳強、紀信等四人持劍盾步走，從驪山下，道芷陽間行趣霸上。留張良使謝項羽，以白璧獻羽，玉斗與亞父。沛公謂良曰：「從此道至吾軍，不過二十里耳。度我至軍中，公乃入。」沛公已去，間至軍中，張良入謝曰：「沛公不勝桮杓，不能辭。謹使臣良奉白璧一雙，再拜獻將軍足下。玉斗一雙，再拜奉亞父足下。」項羽曰：「沛公安在？」良曰：「聞將軍有意督過之，脫身獨去，已至軍矣。」項羽則受璧，置之坐上。亞父受玉斗，置之地，拔劍撞而破之。曰：「唉。豎子不足與謀。奪將軍天下者，必沛公也，吾屬今為之虜矣。」沛公至軍，立誅殺曹無傷。
居數日，項羽引兵西屠咸陽，殺秦降王子嬰，燒秦宮室，火三月不滅。收其貨寶、婦女而東。秦民大失望。
韓生說項羽曰：「關中阻山帶河，四塞之地，地肥饒，可都以霸。」項羽見秦宮室皆已燒殘破，又心思東歸，曰：「富貴不歸故鄉，如衣繡夜行，誰知之者。」韓生退曰：「人言楚人沐猴而冠耳，果然。」項羽聞之，烹韓生。
項羽使人致命懷王，懷王曰：「如約。」項羽怒曰：「懷王者，吾家所立耳，非有功伐，何以得專主約。天下初發難時，假立諸侯後以伐秦。然身被堅執銳首事，暴露於野三年，滅秦定天下者，皆將相諸君與籍之力也。懷王雖無功，固當分其地而王之。」諸將皆曰：「善。」春正月，羽陽尊懷王為義帝，曰：「古之帝者，地方千里，必居上游。」乃徙義帝於江南，都郴。
二月，羽分天下王諸將。羽自立為西楚霸王，王梁、楚地九郡，都彭城。羽與范增疑沛公，而業已講解，又惡負約，乃陰謀曰：「巴、蜀道險，秦之遷人皆居之。」乃曰：「巴、蜀亦關中地也。」故立沛公為漢王，王巴、蜀、漢中，都南鄭。而三分關中，王秦降將，以距塞漢路。章邯為雍王，王咸陽以西，都廢丘。長史欣者，故為櫟陽獄掾，嘗有德於項梁。都尉董翳者，本勸章邯降楚。故立欣為塞王，王咸陽以東至河，都櫟陽。立翳為翟王，王上郡，都高奴。項羽欲自取梁地，乃徙魏王豹為西魏王，王河東，都平陽。瑕丘申陽者，張耳嬖臣也，先下河南郡，迎楚河上，故立申陽為河南王，都洛陽。韓王成因故都，都陽翟。趙將司馬卬定河內，數有功，故立為殷王，王河內，都朝歌。徙趙王歇為代王。趙相張耳素賢，又從入關，故立耳為常山王，王趙地，治襄國。當陽君黥布為楚將，常冠軍，故立布為九江王，都六。番君吳芮率百越佐諸侯，又從入關，故立芮為衡山王，都邾。義帝柱國共敖將兵擊南郡，功多，因立敖為臨江王，都江陵。徙燕王韓廣為遼東王，都無終。燕將臧荼從楚救趙，因從入關，故立荼為燕王，都薊。徙齊王田市為膠東王，都即墨。齊將田都從楚救趙，因從入關，故立都為齊王，都臨淄。項羽方渡河救趙，田安下濟北數城，引其兵降項羽，故立安為濟北王，都博陽。田榮數負項梁，又不肯將兵從楚擊秦，以故不封。成安君陳餘棄將印去，不從入關，亦不封。客多說項羽曰：「張耳、陳餘一體有功於趙，今耳為王，餘不可以不封。」羽不得已，聞其在南皮，因環封之三縣。番君將梅鋗功多，封十萬戶侯。
漢王怒，欲攻項羽，周勃、灌嬰、樊噲皆勸之。蕭何諫曰：「雖王漢中之惡，不猶愈於死乎？」漢王曰：「何為乃死也。」何曰：「今眾弗如，百戰百敗，不死何為。夫能詘於一人之下，而信於萬乘之上者，湯、武是也。臣願大王王漢中，養其民以致賢人，收用巴、蜀，還定三秦，天下可圖也。」漢王曰：「善。」乃遂就國，以何為丞相。漢王賜張良金百鎰，珠二斗，良具以獻項伯。漢王亦因令良厚遺項伯，使盡請漢中地，項王許之。
夏四月，諸侯罷戲下兵，各就國。項王使卒三萬人從漢王之國。楚與諸侯之慕從者數萬人，從杜南入蜀中。張良送至褒中，漢王遣良歸韓。良因說漢王燒絕所過棧道，以備諸侯盜兵，且示項羽無東意。
六月，田榮殺齊王市，自立為齊王。
初，淮陰人韓信，家貧無行。不得推擇為吏。及項梁渡淮，信杖劍從之，居麾下，無所知名。項梁敗，又屬項羽，羽以為郎中。數以策幹羽，羽不用。漢王入蜀，信亡楚歸漢。信數與蕭何語，何奇之。漢王至南鄭，諸將及士卒皆歌謳思東歸，多道亡者。信度何等已數言王，王不我用，即亡去。何聞信亡，不及以聞，自追之。人有言王曰：「丞相何亡。」王大怒，如失左右手。居一二日何來謁王，王且怒且喜，罵何曰：「若亡，何也？」何曰：「臣不敢亡也，臣追亡者耳。」王曰：「若所追者誰。」何曰：「韓信也。」王復罵曰：「諸將亡者以十數，公無所追，追信，詐也。」何曰：「諸將易得耳。至如信者，國士無雙。王必欲長王漢中，無所事信。必欲爭天下，非信無可與計事者。顧王策安所決耳。」王曰：「吾亦欲東耳，安能鬱鬱久居此乎？」何曰：「計必欲東，能用信，信即留。不能用，信終亡耳。」王曰：「吾為公以為將。」何曰：「雖為將，信不留。」王曰：「以為大將。」何曰：「幸甚。」於是王欲召信拜之。何曰：「王素慢無禮，今拜大將，如呼小兒，此乃信所以去也。王必欲拜之，擇良日，齋戒，設壇場，具禮，乃可耳。」王許之。諸將皆喜，人人各自以為得大將。至拜大將，乃韓信也，一軍皆驚。
信拜禮畢，上坐。王曰：「丞相數言將軍，將軍何以教寡人計策。」信辭謝，因王問曰：「今東鄉爭權天下，豈非項王邪？」漢王曰：「然。」曰：「大王自料勇悍仁強孰與項王。」漢王默然良久，曰：「不如也。」信再拜賀曰：「惟信亦以為大王不如也。然臣嘗事之，請言項王之為人也。項王喑惡叱吒，千人皆廢，然不能任屬賢將，此特匹夫之勇耳。項王見人恭敬慈愛，言語嘔嘔，人有疾病，涕泣分食飲。至使人有功當封爵者，印刓敝，忍不能予，此所謂婦人之仁也。項王雖霸天下而臣諸侯，不居關中而都彭城。背義帝之約，而以親愛王，諸侯不平。逐其故主而王其將相，又遷逐義帝置江南，所過無不殘滅，百姓不親附，特劫於威強耳。名雖為霸，實失天下心，故其強易弱。今大王誠能反其道，任天下武勇，何所不誅。以天下城邑封功臣，何所不服。以義兵從思東歸之士，何所不散。且三秦王為秦將，將秦子弟數歲矣，所殺亡不可勝計，又欺其眾降諸侯，至新安，項王詐坑秦降卒二十餘萬，唯獨邯、欣、翳得脫。秦父兄怨此三人，痛入骨髓。今楚強以威王此三人，秦民莫愛也。大王之入武關，秋毫無所害，除秦苛法，與秦民約法三章，秦民無不欲得大王王秦者。於諸侯之約，大王當王關中，關中民咸知之。大王失職入漢中，秦民無不恨者。今大王舉而東，三秦可傳檄而定也。」於是漢王大喜，自以為得信晚。遂聽信計，部署諸將所擊。留蕭何收巴、蜀租，給軍糧食。
八月，漢王引兵從故道出，襲雍，雍王章邯迎擊漢陳倉。雍兵敗，還走。止，戰好畤，又敗，走廢丘。漢王遂定雍地，東至咸陽，引兵圍雍王於廢丘，而遣諸將略地。塞王欣、翟王翳皆降，以其地為渭南、河上、上郡。令將軍薛歐、王吸出武關，因王陵兵以迎太公、呂后。項王聞之，發兵距之陽夏，不得前。王陵者，沛人也，先聚黨數千人居南陽，至是始以兵屬漢。項王取陵母置軍中，陵使至，則東鄉坐陵母，欲以招陵。陵母私送使者，泣曰：「願為老妾語陵，善事漢王。漢王長者，終得天下，毋以老妾故持二心。妾以死送使者。」遂伏劍而死。項王怒，烹陵母。
項王以故吳令鄭昌為韓王，以距漢。
張良遺項王書曰：「漢王失職，欲得關中，如約即止，不敢東。」又以齊、梁反書遺項王曰：「齊欲與趙並滅楚。」項王以此無西意，而北擊齊。是歲，項王使趣義帝行，其羣臣左右稍稍叛之。
二年冬十月，項王密使九江、衡山、臨江王擊義帝，殺之江中。
陳餘悉三縣兵與齊兵共襲常山。常山王張耳敗走漢，謁漢王於廢丘，漢王厚遇之。陳餘迎趙王於代，復為趙王。趙王德陳餘，立以為代王。陳餘為趙王弱，國初定，不之國，留傅趙王而使夏說以相國守代。
張良自韓間行歸漢，漢王以為成信侯。良多病，未嘗特將，常為畫策臣，時時從漢王。漢王如陝，鎮撫關外父老。河南王申陽降，置河南郡。
漢王以韓襄王孫信為韓太尉，將兵略韓地。信急擊韓王昌於陽城，昌降。十一月，立信為韓王，常將韓兵從漢王。漢王還都櫟陽。諸將拔隴西。
春正月，項王北至城陽。齊王榮將兵會戰，敗走平原，平原民殺之。項王復立田假為齊王。遂北至北海，燒夷城郭、室屋，坑田榮降卒，系虜其老弱婦女，所過多所殘滅。齊民相聚叛之。
漢將拔北地，虜雍王弟平。
三月，漢王自臨晉渡河，魏王豹降，將兵從。下河內，虜殷王卬，置河內郡。
初，陽武人陳平事魏王咎於臨濟，為太僕，說魏王，不聽。人或讒之，平亡去。後事項羽，賜爵為卿。殷王反楚，項羽使平擊降之，還，拜為都尉，賜金二十鎰。居無何，漢王攻下殷，項王怒，將誅定殷將吏。平懼，乃封其金與印，使使歸項王，而挺身間行，杕劍亡。渡河，歸漢王於修武，因魏無知求見漢王。漢王召入，賜食，遣罷就舍。平曰：「臣為事來，所言不可以過今日。」於是漢王與語而說之，問曰：「子之居楚何官。」曰：「為都尉。」是日即拜平為都尉，使為參乘，典護軍。諸將盡讙曰：「大王一日得楚之亡卒，未知其高下，而即與同載，反使監護長者。」漢王聞之，愈益幸平。
漢王南渡平陰津，至洛陽。新城三老董公遮說王曰：「臣聞順德者昌，逆德者亡。兵出無名，事故不成。故曰明其為賊，敵乃可服。項羽為無道，放殺其主，天下之賊也。夫仁不以勇，義不以力，大王宜率三軍之眾為之素服，以告諸侯而伐之，則四海之內莫不仰德，此三王之舉也。」於是漢王為義帝發喪，袒而大哭，哀臨三日。發使告諸侯曰：天下共立義帝，北面事之。今項羽放殺義帝江南，大逆無道。寡人悉發關中兵，收三河士，南浮江、漢以下，願從諸侯王擊楚之殺義帝者。」使者至趙，陳餘曰：「漢殺張耳乃從。」於是漢王求人類張耳者斬之，持其頭遺陳餘，餘乃遣兵助漢。
田榮弟橫收散卒得數萬人，起城陽。夏四月，立榮子廣為齊王，以拒楚。項王因留，連戰未能下。雖聞漢東，既擊齊，欲遂破之而後擊漢，漢王以故得率諸侯兵凡五十六萬人伐楚。到外黃，彭越將其兵三萬餘人歸漢。漢王曰：「彭將軍收魏地得十餘城，欲急立魏後。今西魏王豹，真魏後。」乃拜彭越為魏相國，擅將其兵略定梁地。漢王遂入彭城，收其貨寶、美人，日置酒高會。項王聞之，令諸將擊齊，而自以精兵三萬人南，從魯出胡陵至蕭。晨，擊漢軍而東至彭城，日中，大破漢軍。漢軍皆走，相隨入谷、泗水，死者十餘萬人。漢卒皆南走山，楚又追擊，至靈璧東睢水上。漢軍卻，為楚所擠，卒十餘萬人皆入睢水，水為之不流。圍漢王三匝。會大風從西北起，折木髮屋，揚沙石，窈冥晝晦，逄迎楚軍大亂，壞散，而漢王乃得與數十騎遁去。欲過沛，收家室，而楚亦使人之沛取漢王家。家皆亡，不與漢王相見。漢王道逢孝惠、魯元公主，載以行。楚騎追之，漢王急，推墮二子車下。滕公為太僕，常下收載之。如是者三。曰：「今雖急，不可以驅，奈何棄之？」故徐行。漢王怒，欲斬之者十餘，滕公卒保護，脫二子。審食其從太公呂后間行求漢王，不相遇，反遇楚軍。楚軍與歸，項王常置軍中為質。是時，呂后兄周呂侯為漢將兵，居下邑，漢王間往從之，稍稍收其士卒。諸侯皆背漢，復與楚。塞王欣、翟王翳亡降楚。
田橫進攻田假，假走楚，楚殺之。橫遂復定三齊之地。
漢王問羣臣曰：「吾欲捐關以東等棄之，誰可與共功者。」張良曰：「九江王布，楚梟將，與項王有隙，彭越與齊反梁地，此兩人可急使。而漢王之將，獨韓信可屬大事，當一面。即欲捐之，捐之此三人，則楚可破也。」
初，項王擊齊，徵兵九江，九江王布稱病不往，遣將將軍數千人行。漢之破楚彭城，布又稱病不佐楚。楚王由此怨布，數使使者誚讓，召布。布愈恐，不敢往。項王方北憂齊、趙。西患漢，所與者獨九江王，又多布材，欲親用之，以故未之擊。漢王自下邑徙軍碭，遂至虞。謂左右曰：「如彼等者，無足與計天下事。」謁者隨何進曰：「不審陛下所謂。」漢王曰：「孰為我使九江，令之發兵倍楚。留項王數月，我之取天下可以百全。」隨何曰：「臣請使之。」漢王使與二十人俱。
五月，漢王至滎陽，諸敗軍皆會，蕭何亦發關中老弱未傅者悉詣滎陽，漢軍復大振。楚起於彭城，常乘勝逐北，與漢戰滎陽南京、索間。楚騎來眾，漢王擇軍中可為騎將者，皆推故秦騎士重泉人李必、駱甲。漢王欲拜之，必、甲曰：「臣故秦民，恐軍不信，臣願得大王左右善騎者傅之。」乃拜灌嬰為中大夫，令李必、駱甲為左右校尉，將騎兵擊楚騎於滎陽東，大破之，楚以故不能過滎陽而西。漢王軍滎陽，築甬道屬之河，以取敖倉粟。
魏王豹謁歸視親疾，至則絕河津，反為楚。六月，漢王還櫟陽。
漢王引水灌廢丘，廢丘降，章邯自殺。盡定雍地，以為中地、北地、隴西郡。
秋八月，漢王如滎陽，命蕭何守關中侍太子，為法令約束，立宗廟、社稷、宮室、縣邑，事有不及奏決者輒以便宜施行，上來，以聞。計關中戶口，轉漕、調兵以給軍，未嘗乏絕。
漢王使酈食其往說魏王豹，且召之。豹不聽，曰：「漢王慢而侮人，罵詈諸侯、羣臣如罵奴耳，吾不忍復見也。」於是漢王以韓信為左丞相，與灌嬰、曹參俱擊魏。漢王問食其「魏大將誰也。」對曰：「柏直。」王曰：「是口尚乳臭，安能當韓信」「騎將誰也。」曰：「馮敬。」曰：「是秦將馮無擇子也，雖賢，不當灌嬰」「步卒將誰也」。曰：「項它。」曰：「不能當曹參。吾無患矣。」韓信亦問酈生「魏得無用周叔為大將乎？」酈生曰：「柏直也。」信曰：「豎子耳。」遂進兵。魏王盛兵蒲阪以塞臨晉。信乃益為疑兵，陳船欲渡臨晉，而伏兵從夏陽以木罌渡軍，襲安邑。魏王豹驚，引兵迎信。九月，信擊虜豹，傳詣滎陽。悉定魏地，置河東、上黨、太原郡。
漢之敗於彭城而西也，陳餘亦覺張耳不死，即背漢。韓信既定魏，使人請兵三萬人，願以北舉燕、趙，東擊齊，南絕楚糧道。漢王許之，乃遣張耳與俱，引兵東，北擊趙、代。後九月，信破代兵，禽夏說於閼與。信之下魏破代，漢輒使人收其精兵詣滎陽以距楚。
三年冬十月，韓信、張耳以兵數萬東擊趙。趙王及成安君陳餘聞之，聚兵井陘口，號二十萬。廣武君李左車說成安君曰：「韓信、張耳乘勝而去國遠鬥，其鋒不可當。臣聞千里饋糧，士有饑色。樵蘇後爨，師不宿飽。今井陘之道，車不得方軌，騎不得成列，行數百里，其勢糧食必在其後。願足下假奇兵三萬人，從間路絕其輜重，足下深溝高壘勿與戰。彼前不得鬥，退不得還，野無所掠，不至十日而兩將之頭可致於麾下，否則必為二子所禽矣。」成安君嘗自稱義兵，不用詐謀奇計，曰：「韓信兵少而疲，如此避而不擊，則諸侯謂吾怯，而輕來伐我矣。」
韓信使人間視，知其不用廣武君策，則大喜，乃敢引兵遂下。未至井陘口三十里，止舍。夜半傳發，選輕騎二千人，人持一赤幟，從間道萆山而望趙軍，誡曰：「趙見我走，必空壁逐我，若疾入趙壁，拔趙幟，立漢赤幟。」令其裨將傳餐，曰：「今日破趙會食。」諸將皆莫信，佯應曰：「諾。」信曰：「趙已先據便地為壁，且彼未見吾大將旗鼓，未肯擊前行，恐吾至阻險而還也。」乃使萬人先行，出，背水陳。趙軍望見而大笑。平旦，信建大將旗鼓，鼓行出井陘口，趙開壁擊之，大戰良久。於是信與張耳佯棄鼓旗走水上軍，水上軍開入之，復疾戰。趙果空壁爭漢旗鼓，逐信、耳。信、耳已入水上軍，軍皆殊死戰，不可敗。信所出奇兵二千騎，共候趙空壁逐利，則馳入趙壁，皆拔趙旗，立漢赤幟二千。趙軍已不能得信等，欲還歸壁，壁皆漢赤幟，見而大驚，以為漢皆已得趙王將矣。兵遂亂，遁走，趙將雖斬之，不能禁也。於是漢兵夾擊，大破趙軍，斬成安君泜水上，禽趙王歇。
諸將效首虜，畢賀，因問信曰：「兵法右倍山陵，前左水澤。今者將軍令臣等反背水陳，曰破趙會食，臣等不服，然竟以勝，此何術也。」信曰：「此在兵法，顧諸君不察耳。兵法不曰陷之死地而後生，置之亡地而後存。且信非得素拊循士大夫也，此所謂驅市人而戰之，其勢非置之死地，使人人自為戰。今予之生地，皆走，寧尚可得而用之乎？」諸將皆服，曰：「善，非臣所及也。」
信募生得廣武君者予千金。有縛致麾下者，信解其縛，東向坐，師事之。問曰：「僕欲北攻燕，東伐齊，何若而有功。」廣武君辭謝曰：「臣敗亡之虜，何足以權大事乎？」信曰：「僕聞之，百里奚居虞而虞亡，在秦而秦霸，非愚於虞而智於秦也，用與不用，聽與不聽也。誠令成安君聽足下計，若信者亦已為禽矣。以不用足下，故信得侍耳。今僕委心歸計，願足下勿辭。」廣武君曰：「今將軍涉西河，虜魏王，禽夏說，東下井陘，不終朝而破趙二十萬眾，誅成安君。名聞海內，威震天下，農夫莫不輟耕釋耒，褕衣甘食，傾耳以待命者，此將軍之所長也。然而眾勞卒罷，其實難用。今將軍欲舉倦敝之兵，頓之燕堅城之下，欲戰不得，攻之不拔，情見勢屈，曠日持久，糧食單竭，燕既不服，齊必距境以自強。燕、齊相持而不下，則劉、項之權未有所分也，此將軍所短也。善用兵者，不以短擊長，而以長擊短。」韓信曰：「然則何由。」廣武君對曰：「方今為將軍計，莫如按甲休兵，鎮撫趙民，百里之內，牛酒日至，以饗士大夫，北首燕路，而後遣辯士奉咫尺之書，暴其所長於燕，燕必不敢不聽從。燕已從而東臨齊，雖有智者，亦不知為齊計矣。如是，則天下事皆可圖也。兵固有先聲而後實者，此之謂也。」韓信曰：「善。」從其策，發使使燕，燕從風而靡。遣使報。漢，且請以張耳王趙，漢王許之。楚數使奇兵渡河擊趙，張耳、韓信往來救趙，因行定趙城邑，發兵詣漢。
十一月，隨何至九江，九江太宰主之，三日不得見。隨何說太宰曰：「王之不見何，必以楚為強，以漢為弱也，此臣之所以為使。使何得見，言之而是，大王所欲聞也。言之而非，使何等二十人伏斧質九江市，足以明王倍漢而與楚也。」太宰乃言之王，王見之。隨何曰：「漢王使臣敬進書大王御者，竊怪大王與楚何親也。」九江王曰：「寡人北鄉而臣事之。」隨何曰：「大王與項王俱列為諸侯，北鄉而臣事之者，必以楚為強，可以託國也。項王伐齊，身負版築，為士卒先。大王宜悉九江之眾，身自將之，為楚前鋒，今乃發四千人以助楚。夫北面而臣事人者，固若是乎。漢王入彭城，項王未出齊也。大王宜悉九江之兵渡淮，日夜會戰彭城下。大王乃撫萬人之眾，無一人渡淮者，垂拱而觀其孰勝。夫託國於人者，固若是乎。大王提空名以鄉楚，而欲厚自託，臣竊為大王不取也。然而大王不背楚者，以漢為弱也。夫楚兵雖強，天下負之以不義之名，以其背盟約而殺義帝也。漢王收諸侯，還守成皋、滎陽，下蜀、漢之粟，深溝壁壘，分卒守徼乘塞。楚人深入敵國八九百里，老弱轉糧千里之外。漢堅守而不動，楚進則不得攻，退則不能解，故曰楚兵不足恃也。使楚勝漢，則諸侯自危懼而相救。夫楚之強，適足以致天下之兵耳。故楚不如漢，其勢易見也。今大王不與萬全之漢，而自託於危亡之楚，臣竊為大王惑之。臣非以九江之兵足以亡楚也，大王發兵而倍楚，項王必留。留數月，漢之取天下可以萬全。臣請與大王提劍而歸漢，漢王必裂地而封大王，又況九江必大王有也。」九江王曰：「請奉命。」陰許畔楚與漢，未敢泄也。
楚使者在九江，舍傳舍，方急責布發兵。隨何直入，坐楚使者上曰：「九江王已歸漢，楚何以得發兵？」布愕然。楚使者起，何因說布曰：「事已構，可遂殺楚使者，無使歸，而疾走漢併力。」布曰：「如使者教。」於是殺楚使者，因起兵而攻楚。楚使項聲、龍且攻九江，數月，龍且破九江軍。布欲引兵走漢，恐楚兵殺之，乃間行與何俱歸漢。
十二月，九江王至漢，漢王方踞牀洗足，召布入見。布大怒，悔來，欲自殺。及出就舍，帳御、飲食、從官皆如漢王居，布又大喜過望。於是乃使人入九江。楚已使項伯收九江兵，盡殺布妻子。布使者頗得故人倖臣，將眾數千人歸漢。漢益九江王兵，與俱屯成皋。
楚數侵奪漢甬道，漢軍乏食。漢王與酈食其謀橈楚權。食其曰：「昔湯伐桀，封其後於杞。武王伐紂，封其後於宋。今秦失德棄義，侵伐諸侯，滅其社稷，使無立錐之地。陛下誠能復立六國之後，此其君臣、百姓必皆戴陛下之德，莫不鄉風慕義，願為臣妾。德義己行，陛下南鄉稱霸，楚必斂衽而朝。」漢王曰：「善。趣刻印，先生因行佩之矣。」食其未行，張良從外來謁，漢王方食，曰：「子房前，客有為我計橈楚權者。」具以酈生語告良，曰：「何如？」良曰：「誰為陛下畫此計者。陛下事去矣。」漢王曰：「何哉。」對曰：「臣請借前箸為大王籌之。昔湯、武封桀、紂之後者，度能制其死生之命也。今陛下能制項籍之死命乎。其不可一也。武王入殷，表商容之閭，釋箕子之囚，封比干之墓。今陛下能乎。其不可二也。發巨橋之粟，散鹿臺之錢，以賜貧窮。今陛下能乎。其不可三也。殷事己畢，偃革為軒，倒載干戈，示天下不復用兵。今陛下能乎。其不可四也。休馬華山之陽，示以無為。今陛下能乎。其不可五也。放牛桃林之野，以示不復輸積。今陛下能乎。其不可六也。天下游士，離其親戚，棄墳墓，去故舊，從陛下游者，徒欲日夜望咫尺之地。今復立六國之後，天下游士各歸事其主，從其親戚，反其故舊墳墓，陛下與誰取天下乎。其不可七也。且夫楚唯無強，六國立者復橈而從之，陛下焉得而臣之。其不可八也。誠用客之謀，陛下事去矣。」漢王輟食吐哺，罵曰：「豎儒，幾敗而公事。」令趣銷印。
荀悅論曰：夫立策決勝之術，其要有要有三：一曰形，二曰勢，三曰情。形者言其大體得失之數也，勢者言其臨時之宜進退之機也，情者言其心志可否之實也。故策同、事等而功殊者，三術不同也。
初，張耳、陳餘說陳涉以復六國，自為樹黨，酈生亦說漢王。所以說者同而得失異者，陳涉之起，天下皆欲亡秦，而楚、漢之分未有所定，今天下未必欲亡項也。故立六國，於陳涉所謂多己之黨以益秦之敵也。且陳涉未能專天下之地也，所謂取非其有以與於人，行虛惠而獲實福也。立六國，於漢王所謂割己之有而以資敵，設虛名而受實禍也。此同事而異形者也。
及宋義待秦、趙之斃，與昔卞莊刺虎同說者也。施之戰國之時，鄰國相攻，無臨時之急則可也。戰國之立，其日久矣，一戰勝敗，未必以存亡也。其勢非能急於亡敵國也，進乘利，退自保，故累力待時，承敵之斃，其勢然也。今楚、趙所起，其與秦勢不並立，安危之機，呼吸成變，進則定功，退則受禍。此同事而異勢者也。
伐趙之役，韓信軍於泜水之上，而趙不能敗。彭城之難，漢三戰於睢水之上，士卒皆赴入睢水，而楚兵大勝。何則。趙兵出國迎戰，見可而進，知難而退，懷內顧之心，無出死之計。韓信軍孤在水上，士卒必死，無有二心，此信之所以勝也。漢王深入敵國，置酒高會，士卒逸豫，戰心不固。楚以強大之威而喪其國都，士卒皆有憤激之氣，救敗赴亡之急，以決一旦之命，此漢之所以敗也。且韓信選精兵以守，而趙以內顧之士攻之。項羽選精兵以攻，而漢以怠惰之卒應之。此同事而異情者也。
故曰：權不可預設，變不可先圖，與時遷移，應物變化，設策之機也。
漢王謂陳平曰：「天下紛紛，何時定乎？」陳平曰：「項王骨鯁之臣，亞父、鍾離眜、龍且、周殷之屬，不過數人耳。大王誠能出捐數萬斤金，行反間，間其君臣，以疑其心。項王為人意忌信讒，必內相誅，漢因舉兵而攻之，破楚必矣。」漢王曰：「善。」乃出黃金四萬斤與平，恣所為，不問其出入。平多以金縱反間於楚軍，宣言諸將鍾離眜等為項王將，功多矣，然而終不得裂地而王，欲與漢為一，以滅項氏而分王其地。項羽果意不信鍾離眜等。
夏四月，楚圍漢王於滎陽，急，漢王請和，割滎陽以西者為漢。亞父勸羽急攻滎陽，漢王患之。項王使使至漢，陳平使為太牢具，舉進，見楚使，即佯驚曰：「吾以為亞父使，乃項王使。」復持去，更以惡草具進楚使。楚使歸，具以報項王。項王果大疑亞父。亞父欲急攻下滎陽城，項王不信，不肯聽。亞父聞項王疑之，乃怒曰：「天下事大定矣，君王自為之。願請骸骨。」歸，未至彭城，疽發背而死。
五月，將軍紀信言於漢王曰：「事急矣，臣請誑楚，王可以間出。」於是陳平夜出女子東門二十餘人，楚因四面擊之。紀信乃乘王車，黃屋左纛，曰：「食盡，漢王降楚。」楚皆呼萬歲，之城東觀。以故漢王得與數十騎出西門遁去。令韓王信與周苛、魏豹、樅公守滎陽。羽見紀信，問：「漢王安在？」曰：「已出，去矣。」羽燒殺信。周苛、樅公相謂曰：「反國之王，難與守城。」因殺魏豹。
漢王出滎陽至成皋，入關，收兵欲復東。轅生說漢王曰：「漢與楚相距滎陽數歲，漢常困。願君王出武關，項王必引兵南走，王深壁勿戰，令滎陽、成皋間且得休息。使韓信等得安輯河北趙地，連燕、齊，君王乃復走滎陽。如此，則楚所備者多，力分。漢得休息，復與之戰，破之必矣。」漢王從其計，出軍宛、葉間，與黥布行收兵。羽聞漢王在宛，果引兵南。漢王堅壁不與戰。
漢王之敗彭城解而西也，彭越皆亡其所下城，獨將其兵北居河上，常往來為漢遊兵擊楚，絕其後糧。是月，彭越渡睢，與項聲、薛公戰下邳，破殺薛公。羽乃使終公守成皋，而自東擊彭越。漢王引兵北擊破終公，覆軍成皋。
六月，羽已破走彭越，聞漢覆軍成皋，乃引兵西拔滎陽城，生得周苛。羽謂苛「為我將，以公為上將軍，封三萬戶。」周苛罵曰：「若不趨降漢，今為虜矣。若非漢王敵也。」羽烹周苛，並殺樅公，而虜韓王信，遂圍成皋。漢王逃，獨與滕公共車出成皋玉門，北渡河，宿小修武傳舍。晨，自稱漢使，馳入趙壁。張耳、韓信未起，即其臥內奪其印符，以麾召諸將，易置之。信、耳起，乃知漢王來，大驚。漢王既奪兩人軍，即令張耳循行備守趙地。拜韓信為相國，收趙兵未發者擊齊。諸將稍稍得出成皋從漢王。楚遂拔成皋，欲西，漢使兵距之鞏，令其不得西。
秋七月，漢王得韓信軍，復大振。八月，引兵臨河，南鄉軍小修武，欲復與楚戰。郎中鄭忠說止漢王，使高壘深塹，勿與戰。漢王聽其計，使將軍劉賈、盧綰將卒二萬人，騎數百，渡白馬津入楚地，佐彭越，燒楚積聚，以破其業，無以給項王軍食而已。楚兵擊劉賈，賈輒堅壁不肯與戰，而與彭越相保。
彭越攻徇梁地，下睢陽、外黃等十七城。九月，項王謂大司馬曹咎曰：「謹守成皋，即漢王欲挑戰，慎勿與戰，勿令得東而已。我十五日必定梁地，復從將軍。」羽引兵東行，擊陳留、外黃、睢陽等城，皆下之。
漢王欲捐成皋以東，屯鞏、洛以距楚。酈生曰：「臣聞知天之天者，王事可成。王者以民為天，民以食為天。夫敖倉，天下轉輸久矣，臣聞其下乃有藏粟甚多。楚人拔滎陽，不堅守敖倉，乃引而東，令適卒分守成皋，此乃天所以資漢也。方今楚易取而漢反卻，自奪其便，臣竊以為過矣。且兩雄不併立，楚、漢久相持不決，海內搖盪，農夫釋耒，工女下機，天下之心未有所定也。願足下急復進兵，收取滎陽，據敖倉之粟，塞成皋之險，杜太行之道，距飛狐之口，守白馬之津，以示諸侯形制之勢，則天下知所歸矣。」王從之，乃復謀取敖倉。
食其又說王曰：「方今燕、趙已定，唯齊未下，諸田宗強，負海、岱，阻河、濟南近於楚，人多變詐。足下雖遣數萬師，未可以歲月破也。臣請得奉明詔，說齊王，使為漢而稱東藩。」上曰：「善。」
乃使酈生說齊王曰：「王知天下之所歸乎？」王曰：「不知也。天下何所歸。」酈生曰：「歸漢。」曰：「先生何以言之？」曰：「漢王先入咸陽，項王負約，王之漢中。項王遷殺義帝，漢王聞之，起蜀、漢之兵擊三秦，出關而責義帝之處。收天下之兵，立諸侯之後。降城即以侯其將，得賂即以分其士，與天下同其利，豪英賢才皆樂為之用。項王有倍約之名，殺義帝之負。於人之功無所記，於人之罪無所忘。戰勝而不得其賞，拔城而不得其封。非項氏莫得用事，天下畔之，賢才怨之，而莫為之用。故天下之事歸於漢王，可坐而策也。夫漢王發蜀、漢，定三秦，涉西河，破北魏，出井陘，誅成安君，此非人之力也，天之福也。今已據敖倉之粟，塞成皋之險，守白馬之津，杜太行之阪，距蜚狐之口，天下後服者先亡矣。王疾先下漢王，齊國可得而保也。不然，危亡可立而待也。」先是，齊聞韓信且東兵，使華無傷、田解將重兵屯歷下以距漢。及納酈生之言，遣使與漢平，乃罷歷下守戰備，與酈生日縱酒為樂。韓信引兵東，未度平原，聞酈食其已說下齊，欲止。辯士蒯徹說信曰：「將軍受詔擊齊，而漢獨發間使下齊。寧有詔止將軍乎，何以得毋行也。且酈生一士，伏軾掉三寸之舌，下齊七十餘城。將軍以數萬眾，歲餘乃下趙五十餘城。為將數歲，反不如一豎儒之功乎？」於是信然之，遂渡河。
四年冬十月，信襲破齊歷下軍，遂至臨淄。齊王以酈生為賣己，乃烹之。引兵東走高密，使使之楚請救。田橫走博陽，守相田光走城陽，將軍田既軍於膠東。
楚大司馬咎守成皋，漢數挑戰，楚軍不出。使人辱之，數日，咎怒，渡兵汜水。士卒半渡，漢擊之，大破楚軍，盡得楚國金玉、貨賂，咎及司馬欣皆自剄汜水上。漢王引兵渡河，復取成皋，軍廣武，就敖倉食。
項羽下樑地十餘城，聞成皋破，乃引兵還。漢軍方圍鍾離眜於滎陽東，聞羽至，盡走險阻。羽亦軍廣武，與漢相守數月。楚軍食少，項王患之，乃為高俎，置太公其上，告漢王曰：「今不急下，吾烹太公。」漢王曰：「吾與羽俱北面受命懷王，約為兄弟，吾翁即若翁，必欲烹而翁，幸分我一桮羹。」項王怒，欲殺之。項伯曰：「天下事未可知，且為天下者不顧家，雖殺之無益，祗益禍耳。」項王從之。
項王謂漢王曰：「天下匈匈數歲者，徒以吾兩人耳。願與漢王挑戰，決雌雄，毋徒苦天下之民父子為也。」漢王笑謝曰：「吾寧鬥智，不能鬥力。」項王三令壯士出挑戰，漢有善騎射者樓煩，輒射殺之。項王大怒，乃自被甲持戟挑戰。樓煩欲射之，項王瞋目叱之，樓煩目不敢視，手不敢發，遂走還入壁，不敢復出。漢王使人間問之，乃項王也。漢王大驚。
於是項王乃即漢王相與臨廣武間而語。羽欲與漢王獨身挑戰。漢王數羽曰：「羽負約，王我於蜀、漢，罪一。矯殺卿子冠軍，罪二。救趙不還報，而擅劫諸侯兵入關，罪三。燒秦宮室，掘始皇帝冢，收私其財，罪四。殺秦降王子嬰，罪五。詐坑秦子弟新安二十萬，罪六。王諸將善地，而徙逐故主，罪七。出逐義帝，彭城自都之，奪韓王地，並王梁、楚，多自與，罪八。使人陰殺義帝江南，罪九。為政不平，主約不信，天下所不容，大逆無道，罪十也。吾以義兵從諸侯誅殘賊，使刑餘罪人擊公，何苦乃與公挑戰。」羽大怒，伏弩射中漢王。漢王傷胸，乃捫足曰：「虜中吾指。」漢王病創臥，張良強請漢王起行勞軍，以安士卒，毋令楚乘勝。漢王出行軍，疾甚，因馳入成皋。
韓信已定臨淄，遂東追齊王。項王使龍且將兵，號二十萬，以救齊，與齊王合軍高密。客或說龍且曰：「漢兵遠鬥窮戰，其鋒不可當。齊、楚自居其地，兵易敗散。不如深壁，令齊王使其信臣招所亡城，亡城聞王在，楚來救，必反漢。漢兵二千里客居齊城，齊城皆反之，其勢無所得食，可無戰而降也。」龍且曰：「吾平生知韓信為人，易與耳。寄食於漂母，無資身之策。受辱於袴下，無兼人之勇。不足畏也。且夫救齊，不戰而降之，吾何功。今戰而勝之，齊之半可得也。」
十一月，齊、楚與漢夾濰水而陳。韓信夜令人為萬餘囊，滿盛沙，壅水上流，引軍半渡擊龍且，佯不勝，還走。龍且果喜曰：「固知信怯也。」遂追信。信使人決壅囊，水大至，龍且軍太半不得渡。即急擊，殺龍且。水東軍散走，齊王廣亡去。信遂追北至城陽，虜齊王廣。漢將灌嬰追得齊守相田光，進至博陽。田橫聞齊王死，自立為齊王，還擊嬰。嬰敗橫軍於嬴下，田橫亡走梁，歸彭越。嬰進擊齊將田吸於千乘，曹參擊田既於膠東，皆殺之，盡定齊地。
立張耳為趙王。
漢王疾愈，西入關，至櫟陽，梟故塞王欣頭櫟陽市。留四日，復如軍，軍廣武。
春二月，遣張良操印立韓信為齊王，徵其兵擊楚。項王聞龍且死，大懼，使盱臺人武涉往說齊王信。信不忍倍漢，遂謝蒯徹。語在《諸將之叛》。
秋八月，漢王下令「軍士不幸死者，吏為衣衾棺斂，轉送其家。」四方歸心焉。
項王自知少助。食盡，韓信又進兵擊楚，羽患之。漢遣侯公說羽，請太公。羽乃與漢約，中分天下，割洪溝以西為漢，以東為楚。九月，楚歸太公、呂后，引兵解而東歸。漢王欲西歸，張良、陳平說曰：「漢有天下太半，而諸侯皆附。楚兵疲食盡，此天亡之時也。今釋弗擊，此謂養虎自遺患也。」漢王從之。
五年冬十月，漢王追項羽至固陵，與齊王信、魏相國越期會擊楚。信、越不至，楚擊漢軍，大破之。漢王復堅壁自守，謂張良曰：「諸侯不從，奈何？」對曰：「楚兵且破，二人未有分地，其不至固宜。君王能與共天下，可立致也。齊王信之立，非君王意，信亦不自堅。彭越本定梁地，始君王以魏豹故拜越為相國，今豹死，越亦望王，而君王不早定。今能取睢陽以北至谷城皆以王彭越，從陳以東傅海與齊王信。信家在楚，其意欲復得故邑。能出捐此地以許兩人，使各自為戰，則楚易破也。」漢王從之。於是韓信、彭越皆引兵來。
十一月，劉賈南渡淮，圍壽春，遣人誘楚大司馬周殷。殷畔楚，以舒屠六，舉九江兵迎黥布，並行屠城父，隨劉賈皆會。
十二月，項王至垓下，兵少食盡，與漢戰不勝，入壁。漢軍及諸侯兵圍之數重。項王夜聞漢軍四面皆楚歌，乃大驚曰：「漢皆已得楚乎。是何楚人之多也。」則夜起，飲帳中。悲歌忼慨，泣數行下，左右皆泣，莫能仰視。於是項王乘其駿馬名騅，麾下壯士騎從者八百餘人，直夜潰圍南出，馳走。平明，漢軍乃覺之，令騎將灌嬰以五千騎追之。項王渡淮，騎能屬者才百餘人。至陰陵，迷失道，問一田父，田父紿曰：「左」。左，乃陷大澤中，以故漢追及之。
項王乃復引兵而東，至東城，乃有二十八騎，漢騎追者數千人。項王自度不得脫，謂其騎曰：「吾起兵至今八歲矣，身七十餘戰，未嘗敗北，遂霸有天下。然今卒困於此，此天之亡我，非戰之罪也。今日固決死，願為諸君快戰，必潰圍，斬將，刈旗，三勝之，令諸君知天亡我，非戰之罪也。」乃分其騎以為四隊，四鄉。漢軍圍之數重。項王謂其騎曰：「吾為公取彼一將。」令四面騎馳下，期山東為三處。於是項王大呼馳下，漢軍皆披靡，遂斬漢一將。是時，郎中騎楊喜追項王，項王瞋目而叱之，喜人馬俱驚，辟易數里。項王與其騎會為三處。漢軍不知項王所在，乃分軍為三，復圍之。項王乃馳，復斬漢二都尉，殺數十百人。復聚其騎，亡其兩騎耳。乃謂其騎曰：「何如？」騎皆伏曰：「如大王言。」
於是項王欲東渡烏江，烏江亭長檥船待，謂項王曰：「江東雖小，地方千里，眾數十萬人，亦足王也。願大王急渡，今獨臣有船，漢軍至，無以渡。」項王笑曰：「天之亡我，我何渡為。且籍與江東子弟八千人渡江而西，今無一人還，縱江東父兄憐而王我，我何面目見之。縱彼不言，籍獨不愧於心乎？」乃以其所乘騅馬賜亭長。令騎皆下馬步行，持短兵接戰。獨籍所殺漢軍數百人，身亦被十餘創。顧見漢騎司馬呂馬童曰：「若非吾故人乎？」馬童面之，指示中郎騎王翳曰：「此項王也。」項王乃曰：「吾聞漢購我頭千金，邑萬戶，吾為若德。」乃刎而死。王翳取其頭，餘騎相蹂踐爭項王，相殺者數十人。最其後，楊喜、呂馬童及郎中呂勝、楊武各得其一體。五人共會其體，皆是，故分其戶，封五人皆為列侯。
楚地悉定，獨魯不下。漢王引天下兵欲屠之。至其城下，猶聞弦誦之聲。為其守禮義之國，為主死節，乃持項王頭以示魯父兄，魯乃降。漢王以魯公禮葬項王於谷城，親為發哀，哭之而去。諸項氏枝屬皆不誅。封項伯等四人皆為列侯，賜姓劉氏。諸民略在楚者，皆歸之。
春正月，諸侯王皆上疏，請尊漢王為皇帝。二月甲午，王即皇帝位於汜水之陽。
帝西都洛陽。夏五月，帝置酒洛陽南宮，上曰：「徹侯、諸將毋敢隱朕，皆言其情，吾所以有天下者何。項氏之所以失天下者何。」高起、王陵對曰：「陛下使人攻城略地，因以與之，與天下同其利。項羽不然，有功者害之，賢者疑之，此其所以失天下也。」上曰：「公知其一，未知其二。夫運籌帷幄之中，決勝千里之外，吾不如子房。鎮國家，撫百姓，給餉饋，不絕糧道，吾不如蕭何。連百萬之眾，戰必勝，攻必取，吾不如韓信。三人者皆人傑，吾能用之，此吾所以取天下者也。項羽有一范增而不能用，此所以為我禽也。」羣臣說服。
齊人婁敬戍隴西，過洛陽，脫挽輅，衣羊裘，因齊人虞將軍求見上。虞將軍欲與之鮮衣，婁敬曰：「臣衣帛，衣帛見。衣褐，衣褐見。終不敢易衣。」於是虞將軍入言上，上召見，問之。婁敬曰：「陛下都洛陽，豈欲與周室比隆哉。」上曰：「然。」婁敬曰：「陛下取天下與周異。周之先自後稷封邰，積德累善十有餘世，至於太王、王季、文王、武王而諸侯自歸之，遂滅殷，為天子。及成王即位，周公相焉，乃營洛邑，以為此天下之中也，諸侯四方納貢職，道里均矣。有德則易以王，無德則易以亡。故周之盛時，天下和洽，諸侯、四夷莫不賓服，效其貢職。及其衰也，天下莫朝，周不能制也。非唯其德薄也，形勢弱也。今陛下起豐、沛，卷蜀、漢，定三秦，與項羽戰滎陽、成皋之間，大戰七十，小戰四十，使天下之民肝腦塗地，父子暴骨中野，不可勝數。哭泣之聲未絕，傷夷者未起，而欲比隆於成、康之時，臣竊以為不侔也。且夫秦地被山帶河，四塞以為固，卒然有急，百萬之眾，可立具也。因秦之故，資甚美膏腴之地，此所謂天府者也。陛下入關而都之，山東雖亂，秦之故地可全而有也。夫與人鬥，不搤其亢，拊其背，未能全其勝也。今陛下案秦之故地，此亦搤天下之亢而拊其背也。」帝問羣臣，羣臣皆山東人，爭言：「周王數百年，秦二世即亡。洛陽東有成皋，西有殽、澠，倍河鄉伊、洛。其固亦足恃也。」上問張良，良曰：「洛陽雖有此固，其中小，不過數百里，田地薄，四面受敵，此非用武之國也。關中左殽、函，右隴、蜀，沃野千里，南有巴、蜀之饒，北有胡苑之利。阻三面而守，獨以一面東制諸侯。諸侯安定，河、渭漕輓天下，西給京師。諸侯有變，順流而下，足以委輸。此所謂金城千里，天府之國也。婁敬說是也。」上即日車駕西都長安。拜婁敬為郎中，號曰奉春君，賜姓劉氏。
漢高祖四年冬十月，韓信襲齊，已定臨淄，遂東追齊王。項王使龍且將兵救齊，信擊殺龍且，虜齊王廣。韓信使人言漢王曰：「齊僞詐多變，反覆之國也，南邊楚。請為假王以鎮之。」漢王發書，大怒，罵曰：「吾困於此，旦暮望若來佐我，乃欲自立為王。」張良、陳平躡漢王足，因附耳語曰：「漢方不利，寧能禁信之自王乎。不如因而立之，善遇，使自為守。不然，變生。」漢王亦悟，因復罵曰：「大丈夫定諸侯，即為真王耳，何以假為？」春二月，遣張良操印立韓信為齊王，徵其兵擊楚。
項王聞龍且死，大懼，使盱眙人武涉往說齊王信曰：「天下共苦秦久矣，相與戮力擊秦。秦已破，計功割地，分土而王之，以休士卒。今漢王復興兵而東，侵人之分，奪人之地，已破三秦，引兵出關，收諸侯之兵以東擊楚，其意非盡吞天下者不休，其不知厭足如是甚也。且漢王不可必，身居項王掌握中數矣，項王憐而活之，然得脫，輒倍約，復擊項王，其不可親信如此。今足下雖自以與漢王為厚交，為之盡力用兵，必終為所禽矣。足下所以得須臾至今者，以項王尚存也。當今二王之事，權在足下。足下右投則漢王勝，左投則項王勝。項王今日亡，則次取足下。足下與項王有故，何不反漢，與楚連和，參分天下王之。今釋此時，而自必於漢以擊楚，且為智者固若此乎？」韓信謝曰：「臣事項王，官不過郎中，位不過執戟，言不聽，畫不用，故倍楚而歸漢。漢王授我上將軍印，予我數萬眾，解衣衣我，推食食我，言聽計用，故吾得以至於此。夫人深親信我，我倍之，不祥，雖死不易，幸為信謝項王。」
武涉已去，蒯徹知天下權在信，乃以相人之術說信曰：「僕相君之面，不過封侯，又危不安。相君之背，貴乃不可言。」韓信曰：「何謂也。」蒯徹曰：「天下初發難也，憂在亡秦而已。今楚、漢分爭，使天下之人肝膽塗地，父子暴骸骨於中野，不可勝數。楚人起彭城，轉鬥逐北，乘利席捲，威震天下。然兵困於京、索之間，迫西山而不能進者，三年於此矣。漢王將數十萬之眾，距鞏、雒，阻山、河之險，一日數戰，無尺寸之功，折北不救，此所謂智勇俱困者也。百姓罷極怨望，無所歸倚。以臣料之，其勢非天下之賢聖固不能息天下之禍。當今兩主之命縣於足下，足下為漢則漢勝，與楚則楚勝。誠能聽臣之計，莫若兩利而俱存之，參分天下，鼎足而居，其勢莫敢先動。夫以足下之賢聖，有甲兵之眾，據強齊，從燕、趙，出空虛之地而制其後，因民之慾，西鄉為百姓請命，則天下風走而響應矣，孰敢不聽。割大弱強，以立諸侯，諸侯已立，天下服聽而歸德於齊。案齊之故，有膠、泗之地，深拱揖讓，則天下之君王相率而朝於齊矣。蓋聞天與弗取，反受其咎。時至不行，反受其殃。願足下熟慮之。」韓信曰：「漢王遇我厚，吾豈可以鄉利而倍義乎？」蒯生曰：「始常山王、成安君為布衣時，相與為刎頸之交，後爭張黶、陳澤之事，常山王殺成安君汦水之南，頭足異處。此二人相與，天下至驩也，然而卒相禽者何也。患生於多欲而人心難測也。今足下欲行忠信以交於漢王，必不能固於二君之相與也，而事多大於張黶、陳澤者。故臣以為足下必漢王之不危己，亦誤矣。大夫種存亡越，霸句踐，立功成名而身死亡。野獸已盡而獵狗烹。夫以交友言之，則不如張耳之與成安君者也。以忠信言之，則不過大夫種之於句踐也。此二者足以觀矣，願足下深慮之。且臣聞勇略震主者身危，功蓋天下者不賞。今足下戴震主之威，挾不賞之功，歸楚，楚人不信，歸漢，漢人震恐，足下欲持是安歸乎？」韓信謝曰：「先生且休矣，吾將念之。」後數日，蒯徹復說曰：「夫聽者，事之候也。計者。事之機也。聽過計失而能久安者，鮮矣。故知者，決之斷也。疑者，事之害也。審毫釐之小計，遺天下之大數，智誠知之，決弗敢行者，百事之禍也。夫功者，難成而易敗，時者，難得而易失也。時乎，時不再來。」韓信猶豫，不忍倍漢，又自以為功多，漢終不奪我齊，遂謝。蒯徹因去，佯狂為巫。
五年冬十月，漢王追項羽至固陵，與韓信、彭越期會擊楚。信、越不至，漢王用張良計分地以王二人。事見《高帝滅楚》。
十二月，漢王還至定陶，馳入齊王信壁，奪其軍。春正月，更立齊王信為楚王，王淮北，郡下邳。封魏相國建城侯彭越為梁王，王魏故地，都定陶。
六年冬十月，人有上書告楚王信反者。帝以問諸將，皆曰：「亟發兵，坑豎子耳。」帝默然。又問陳平，陳平曰：「人上書言信反，信知之乎？」曰：「不知。」陳平曰：「陛下精兵孰與楚。」上曰：「不能過。」平曰：「陛下諸將用兵有能過韓信者乎？」上曰：「莫及也。」平曰：「今兵不如楚精，而將不能及，舉兵攻之，是趣之戰也，竊為陛下危之。」上曰：「為之奈何？」平曰：「古者天子有巡狩，會諸侯。陛下第出僞遊雲夢，會諸侯於陳。陳，楚之西界，信聞天子以好出遊，其勢必無事而郊迎謁。謁而陛下因禽之，此特一力士之事耳。」帝以為然，乃發使告諸侯會陳，「吾將南遊雲夢」。上因隨以行。
楚王信聞之，自疑懼，不知所為。或說信曰：「斬鍾離眛以謁上，上必喜，無患。」信從之。十二月，上會諸侯於陳，信持眛首謁上。上令武士縛信，載後車。信曰：「果若人言：狡兔死，走狗烹。高鳥盡，良弓藏。敵國破，謀臣亡。天下已定，我固當烹。」上曰：「人告公反。」遂械繫信以歸，因赦天下。
田肯賀上曰：「陛下得韓信，又治秦中。秦，形勝之國也，帶河阻山，地勢便利，其以下兵於諸侯，譬猶居高屋建瓴水也。夫齊，東有琅邪、即墨之饒，南有泰山之固，西有濁河之限，北有勃海之利，地方二千里，持戟百萬，此東西秦也，非親子弟莫可使王齊者。」上曰：「善。」賜金五百斤。上還，至洛陽，赦韓信，封為淮陰侯。
信知漢王畏惡其能，多稱病，不朝從。居常鞅鞅，羞與絳、灌等列。嘗過樊將軍噲，噲跪拜送迎，言稱臣，曰：「大王乃肯臨臣。信出門，笑曰：「生乃與噲等為伍。」上嘗從容與信言諸將能將兵多少。上問曰：「如我能將幾何。」信曰：「陛下不過能將十萬。」上曰：「於君何如？」曰：「臣多多而益善耳。」上笑曰：「多多益善，何為為我禽。」信曰：「陛下不能將兵而善將將，此乃信之所以為陛下禽也。且陛下，所謂天授，非人力也。」
十年。初，上以陽夏侯陳狶為相國，監趙、代邊兵。狶過辭淮陰侯，淮陰侯挈其手，辟左右，與之步於庭，仰天嘆曰：「子可與言乎？」狶曰：「唯將軍令之。」淮陰侯曰：「公之所居，天下精兵處也，而公，陛下之信倖臣也。人言公之畔，陛下必不信，再至，陛下乃疑矣。三至，必怒而自將。吾為公從中起，天下可圖也。」陳狶素知其能也，信之，曰：「謹奉教。」
狶嘗慕魏無忌之養士，及為相守邊，告歸，過趙，賓客隨之者千餘乘，邯鄲官舍皆滿。趙相周昌求入見上，具言狶賓客甚盛，擅兵於外數歲，恐有變。上令人覆案狶客居代者諸不法事，多連引狶。狶恐，韓王信因使王黃、曼丘臣等說誘之。
太上皇崩，上使人召狶，狶稱疾不至。九月，遂與王黃等反，自立為代王，劫略趙、代。上自東擊之，至邯鄲，喜曰：「狶不南據邯鄲而阻漳水，吾知其無能為矣。」周昌奏「常山二十五城，亡其二十城，請誅守、尉。」上曰：「守、尉反乎？」對曰：「不。」上曰：「是力不足，亡罪。」上令周昌選趙壯士可令將者，白見四人，上嫚罵曰：「豎子能為將乎？」四人慚，皆伏地。上封各千戶，以為將。左右諫曰：「從入蜀、漢，伐楚，賞未遍行，今封此，何功。」上曰：「非汝所知。陳狶反，趙、代地皆狶有。吾以羽檄徵天下兵，未有至者，今計唯獨邯鄲中兵耳。吾何愛四千戶不以慰趙子弟。」皆曰：「善。」又聞狶將皆故賈人，上曰：「吾知所以與之矣。」乃多以金購狶將，狶將多降。
十一年冬，上在邯鄲。陳狶將侯敞將萬餘人遊行，王黃將騎千餘軍曲逆，張春將卒萬餘人渡河攻聊城。漢將軍郭蒙與齊將擊，大破之。太尉周勃道太原入定代地，至馬邑，不下，攻殘之。趙利守東垣，帝攻拔之，更命曰真定。帝購王黃、曼丘臣以千金，其麾下皆生致之，於是陳狶軍遂敗。
淮陰侯信稱病，不從擊狶，陰使人至狶所，與通謀。信謀與家臣夜詐詔赦諸官徒、奴，欲發以襲呂后、太子。部署已定，待狶報。其舍人得罪於信，信囚欲殺之。春正月，舍人弟上變，告信欲反狀於呂后。呂后欲召，恐其黨不就。乃與蕭相國謀，詐令人從上所來，言狶已得，死，列侯羣臣皆賀。相國紿信曰：「雖疾，強入賀。」信入，呂后使武士縛信，斬之長樂鍾室。信方斬，曰：「吾悔不用蒯徹之計，乃為兒女子所詐，豈非天哉。」遂夷信三族。
上還洛陽，聞淮陰侯之死，且喜且憐之。問呂后曰：「信死亦何言。」呂后曰：「信言恨不用蒯徹計。」上曰：「是齊辯士蒯徹也。」乃詔齊捕蒯徹。蒯徹至，上曰：「若教淮陰侯反乎？」對曰：「然。臣固教之，豎子不用臣之策，故令自夷如此。如用臣之計，陛下安得而夷之乎？」上怒曰：「烹之。」徹曰：「嗟乎，冤哉烹也。」上曰：「若教韓信反，何冤。」對曰：「秦失其鹿，天下共逐之，高材疾足者先得焉。跖之狗吠堯，堯非不仁，狗固吠非其主。當是時，臣唯獨知韓信，非知陛下也。且天下銳精持鋒欲為陛下所為者甚眾，顧力不能耳，又可盡烹之邪？」上曰：「置之。」
上之擊陳狶也，徵兵於梁，梁王稱病，使將將兵詣邯鄲。上怒，使人讓之。梁王恐，欲自往謝。其將扈轍曰：「王始不往，見讓而往，往則為禽矣。不如遂發兵反。」梁王不聽。梁太僕得罪亡走漢，告梁王與扈轍謀反。於是上使使掩梁王，梁王不覺，遂囚之洛陽。有司治反形己具，請論如法。上赦以為庶人，傳處蜀青衣。西至鄭，逢呂后從長安來，彭王為呂后泣涕，自言無罪，願處故昌邑。呂后許諾，與俱東。至洛陽，呂后白上曰：「彭生壯士，今徙之蜀，此自遺患，不如遂誅之。妾謹與俱來。」於是呂后乃令其舍人告彭越復謀反。廷尉王恬開奏請族之，上可其奏。三月，夷越三族，梟越首洛陽。下詔「有收視者，輒捕之。」
梁大夫欒布使於齊還，奏事越頭下，祠而哭之。吏捕以聞。上召布罵，欲烹之。方提趨湯，布顧曰：「願一言而死。」上曰：「何言。」布曰：「方上之困於彭城，敗滎陽、成皋間，項王所以遂不能西者，徒以彭王居梁地，與漢合從苦楚也。當是之時，王一顧，與楚則漢破，與漢而楚破。且垓下之會，微彭王，項氏不亡。天下已定，彭王剖符受封，亦欲傳之萬世。今陛下一徵兵於梁，彭王病不行，而陛下疑以為反，反形未具，以苛小案誅滅之，臣恐功臣人人自危也。今彭王已死，臣生不如死，請就烹。」於是上乃釋布罪，拜為都尉。
秋七月，淮南王布反。初，淮陰侯死，布已心恐。及彭越誅，醢其肉以賜諸侯。使者至淮南，淮南王方獵，見醢，因大恐，陰令人部聚兵，候伺旁郡警急。布所幸姬病，就醫，醫家與中大夫賁赫對門，赫乃厚饋遺，從姬飲醫家。王疑其與亂，欲捕赫。赫乘傳詣長安上變，言布謀反有端，可見未發露也。上讀其書，語蕭相國。相國曰：「布不宜有此，恐仇怨妄誣之。請系赫，使人微驗淮南王。」淮南王布見赫以罪亡，上變，固已疑其言國陰事。漢使又來，頗有所驗。遂族赫家，發兵反。反書聞，上乃赦賁赫，以為將軍。
上召諸將問計，皆曰：「發兵擊之，坑豎子耳，何能為乎？」汝陰侯滕公召故楚令尹薛公問之，令尹曰：「是固當反。」滕公曰：「上裂地而封之，疏爵而王之，其反何也？」令尹曰：「往年殺彭越，前年殺韓信，此三人者，同功一體之人也，自疑禍及身，故反耳。」滕公言之上，上乃召見，問薛公。薛公對曰：「布反不足怪也。使布出於上計，山東非漢之有也。出於中計，勝敗之數未可知也。出於下計，陛下安枕而臥矣。」上曰：「何謂上計。」對曰：「東取吳，西取楚，並齊取魯，傳檄燕、趙，固守其所，山東非漢之有也」「何謂中計」「東取吳，西取楚，並韓取魏，據敖倉之粟，塞成皋之口，勝敗之數未可知也」「何謂下計」「東取吳，西取下蔡，歸重於越，身歸長沙，陛下安枕而臥，漢無事矣。」上曰：「是計將安出。」對曰：「出下計。」上曰：「何謂廢上、中計而出下計。」對曰：「布，故麗山之徒也，自致萬乘之主，此皆為身，不顧後為百姓萬世慮者也，故曰出下計。」上曰：「善。」封薛公千戶。乃立皇子長為淮南王。
是時，上有疾，欲使太子往擊黥布，布使客東園公、綺裏季、夏黃公、角里先生說建成侯呂釋之曰：「太子將兵，有功則位不益，無功則從此受禍矣。君何不急請呂后承間為上泣言：黥布，天下猛將也，善用兵。今諸將皆陛下故等夷，乃令太子將屬，無異使羊將狼，莫肯為用，且使布聞之則鼓行而西耳。上雖病，強載輜車，臥而護之，諸將不敢不盡力。上雖苦，為妻子自強。於是呂釋之立夜見呂后。呂后承間為上泣涕而言，如四人意。上曰：「吾惟豎子固不足遣，而公自行耳。」
於是上自將兵而東，羣臣居守，皆送至霸上。留侯病，自強起，至曲郵，見上曰：「臣宜從，病甚。楚人剽疾，願上無與爭鋒。」因說上令太子為將軍，監關中兵。上曰：「子房雖病，強臥而傅太子。」是時叔孫通為太傅，留侯行少傅事。發上郡、北地、隴西車騎、巴蜀材官及中尉卒三萬人為皇太子衛，軍霸上。
布之初反，謂其將曰：「上老矣，厭兵，必不能來。使諸將，諸將獨患淮陰、彭越，今皆已死，餘不足畏也。」故遂反。果如薛公之言，東擊荊。荊王賈走，死富陵。盡劫其兵，渡淮擊楚。楚發兵與戰徐、僮間，為三軍，欲以相救為奇。或說楚將曰：「布善用兵，民素畏之。且兵法，諸侯自戰其地為散地。今別為三，彼敗吾一軍，餘皆走，安能相救。」不聽。布果破其一軍，其二軍散走。布遂引兵而西。
十二年冬十月，上與布兵遇於蘄西。布兵精甚，上壁庸城，望布軍置陳如項籍軍，上惡之。與布相望見，遙謂布曰：「何苦而反。」布曰：「欲為帝耳。」上怒，罵之，遂大戰。布軍敗，走渡淮，數止戰，不利，與百餘人走江南。上令別將追之。
漢別將擊英布軍洮水南北，皆大破之。布故與番君婚，以故長沙成王臣使人誘布，僞欲與亡走越。布信而隨之，番陽人殺布茲鄉民田舍。周勃悉定代郡、雁門、雲中地，斬陳狶於當城。
陳狶之反也，燕王綰髮兵擊其東北。當是時，陳狶使王黃求救匈奴，燕王綰亦使其臣張勝於匈奴，言狶等軍破。張勝至胡，故燕王臧荼子衍出亡在胡，見張勝曰：「公所以重於燕者，以習胡事也。燕所以久存者，以諸侯數反，兵連不決也。今公為燕，欲急滅狶等，狶等已盡，次亦至燕，公等亦且為虜矣。公何不令燕且緩陳狶而與胡和。事寬，得長王燕，即有漢急，可以安國。」張勝以為然，乃私令匈奴助狶等擊燕。燕王綰疑張勝與胡反，上書請族張勝。勝還，具道所以為者。燕王乃詐論他人，脫勝家屬，使得為匈奴間。而陰使範齊之陳狶所，欲令久亡，連兵勿決。
漢擊黥布，狶常將兵居代。漢擊斬狶，其裨將降，言燕王綰使範齊通計謀於狶所。帝使使召盧綰，綰稱病。上又使辟陽侯審食其、御史大夫趙堯往迎燕王，因驗問左右。綰愈恐，閉匿，謂其倖臣曰：「非劉氏而王，獨我與長沙耳。往年春，漢族淮陰，夏，誅彭越，皆呂氏計。今上病，屬任呂后，呂后婦人，專欲以事誅異姓王者及大功臣。」乃遂稱病不行，其左右皆亡匿。語頗泄，辟陽侯聞之，歸具報上，上益怒。又得匈奴降者，言張勝亡在匈奴為燕使。於是上曰：「盧綰果反矣。」春二月，使樊噲以相國將兵擊綰，立皇子建為燕王。
盧綰與數千人居塞下候伺，幸上疾愈，自入謝。聞帝崩，遂亡入匈奴。
漢高祖六年。初，匈奴畏秦，北徙十餘年。及秦滅，匈奴復稍南渡河。
單于頭曼有太子曰冒頓。後有所愛閼氏生少子，頭曼欲立之。是時東胡強而月氏盛，乃使冒頓質於月氏。既而頭曼急擊月氏，月氏欲殺冒頓。冒頓盜其善馬，騎之亡歸。頭曼以為壯，令將萬騎。冒頓乃作鳴鏑，習勒其騎射。令曰：「鳴鏑所射而不悉射者，斬之。」冒頓乃以鳴鏑自射其善馬，既又射其愛妻，左右或不敢射者皆殺之。最後以鳴鏑射單于善馬，左右皆射之。於是冒頓知其可用，從頭曼獵，以鳴鏑射頭曼，其左右亦皆隨鳴鏑而射。遂殺頭曼，盡誅其後母與弟及大臣不聽從者。冒頓自立為單于。
東胡聞冒頓立，乃使使謂冒頓，欲得頭曼時千里馬。冒頓問羣臣，羣臣皆曰：「此匈奴寶馬也，勿與。」冒頓曰：「奈何與人鄰國而愛一馬乎？」遂與之。居頃之，東胡又使使謂冒頓，欲得單于一閼氏。冒頓復問左右，左右皆怒曰：「東胡無道，乃求閼氏，請擊之。」冒頓曰：「奈何與人鄰國愛一女子乎？」遂取所愛閼氏予東胡。東胡王愈益驕。東胡與匈奴中間有棄地，莫居千餘里，各居其邊，為甌脫。東胡使使謂冒頓「此棄地，欲有之。」冒頓問羣臣，羣臣或曰：「此棄地，予之亦可，勿與亦可。」於是冒頓大怒曰：「地者國之本也，奈何予之？」諸言予之者皆斬之。冒頓上馬，令國中有後出者斬，遂襲擊東胡。東胡初輕冒頓，不為備，冒頓遂滅東胡。既歸，又西擊走月氏，南並樓煩、白羊河南王，遂侵燕、代，悉復收蒙恬所奪匈奴故地，與漢關故河南塞至朝那、膚施。是時漢兵方與項羽相距，中國罷於兵革，以故冒頓得自強，控弦之士三十餘萬，威服諸國。
秋，匈奴圍韓王信於馬邑，信數使使胡求和解。漢發兵救之，疑信數間使，有二心，使人責讓信。信恐誅，九月，以馬邑降匈奴。匈奴冒頓因引兵南逾句注，攻太原，至晉陽。
七年冬十月，上自將擊韓王信，破其軍於銅鞮，斬其將王喜。信亡走匈奴。白土人曼丘臣、王黃等立趙苗裔趙利為王，復收信敗散兵，與信及匈奴謀攻漢。匈奴使左右賢王將萬餘騎，與王黃等屯廣武以南，至晉陽。漢兵擊之，匈奴輒敗走，已復屯聚，漢兵乘勝追之。會天大寒雨雪，士卒墮指者什二三。
上居晉陽，聞冒頓居代谷，欲擊之。使人覘匈奴，冒頓匿其壯士、肥牛馬，但見老弱及羸畜。使者十輩來，皆言匈奴可擊。上覆使劉敬往使匈奴，未還，漢悉兵三十二萬北逐之，逾句注。劉敬還報曰：「兩國相擊，此宜誇矜見所長。今臣往，徒見羸瘠老弱，此必欲見短，伏奇兵以爭利。愚以為匈奴不可擊也。」是時漢兵已業行，上怒，罵劉敬曰：「齊虜，以口舌得官，今乃妄言沮吾軍。」械繫敬廣武。
帝先至平城，兵未盡到，冒頓縱精兵四十萬騎，圍帝於白登七日，漢兵中外不得相救餉。帝用陳平祕計，使使間厚遺閼氏。閼氏謂冒頓曰：「兩主不相困。今得漢地，而單于終非能居之也。且漢主亦有神靈，單于察之。」冒頓與王黃、趙利期，而黃、利兵不來，疑其與漢有謀，乃解圍之一角。會天大霧，漢使人往來，匈奴不覺。陳平請令強弩傅兩矢外鄉，從解角直出。帝出圍，欲驅，太僕滕公固徐行。至平城，漢大軍亦到，胡騎遂解去。漢亦罷兵歸，令樊噲止定代地。上至廣武赦劉敬，曰：「吾不用公言，以困平城。吾皆已斬前使十輩矣。」乃封敬二千戶為關內侯，號為建信侯。帝南過曲逆，曰：「壯哉縣，吾行天下，獨見洛陽與是耳。」乃更封陳平為曲逆侯，盡食之。平從帝征伐，凡六出奇計，輒益封邑焉。
十二月，匈奴攻代，代王喜棄國自歸，赦為郃侯。
八年。匈奴冒頓數苦北邊，上患之，問劉敬。劉敬曰：「天下初定，士卒罷於兵，未可以武服也。冒頓殺父代立，妻羣母，以力為威，未可以仁義說也。獨可以計久遠，子孫為臣耳，然恐陛下不能為。」上曰：「奈何？」對曰：「陛下誠能以適長公主妻之，厚奉遺之，彼必慕以為閼氏，生子必為太子。陛下以歲時漢所餘，彼所鮮，數問遺，因使辯士風諭以禮節。冒頓在，固為子壻，死，則外孫為單于。豈嘗聞外孫敢與大父抗禮者哉。可無戰以漸臣也。若陛下不能遣長公主，而令宗室及後宮詐稱公主，彼知不肯貴近，無益也。」帝曰：「善。」欲遣長公主，呂后日夜泣曰：「妾唯太子、一女，奈何棄之匈奴。」上竟不能遣。
九年冬，上取家人子名為長公主，以妻單于，使劉敬往結和親約。
惠帝三年春，以宗室女為公主，嫁匈奴冒頓單于。是時冒頓方強，為書使使遺高後，辭極褻嫚。高後大怒，召將相大臣議斬其使者，發兵擊之。樊噲曰：「臣願得十萬眾橫行匈奴中。」中郎將季布曰：「噲可斬也。前匈奴圍高帝於平城，漢兵三十二萬，噲為上將軍不能解圍。今歌吟之聲未絕，傷夷者甫起，而噲欲搖動天下，妄言以十萬眾橫行，是面謾也。且夷狄譬如禽獸，得其善言不足喜，惡言不足怒也。」高後曰：「善。」令大謁者張釋報書，深自謙遜以謝之，並遺以車二乘，馬二駟。冒頓復使使來謝曰：「未嘗聞中國禮義，陛下幸而赦之。」因獻馬，遂和親。
高後六年四月，匈奴寇狄道，攻河陽。七年冬十二月，匈奴寇狄道，略二千餘人。
文帝前三年五月，匈奴右賢王入居河南地，侵盜上郡保塞蠻夷，殺略人民。上幸甘泉，遣丞相灌嬰發車騎八萬五千，詣高奴擊右賢王，發中尉材官屬衛將軍，軍長安。右賢王走出塞。
六年冬十月，匈奴單于遺漢書曰：「前時皇帝言和親事，稱書意，合歡。漢邊吏侵侮右賢王，右賢王不請，聽後義盧侯難支等計，與漢吏相距。絕二主之約，離兄弟之親，故罰右賢王，使之西求月氏，擊之。以天之福，吏卒良，馬力強，以夷滅月氏，盡斬殺降下，定之。樓蘭、烏孫、呼揭及其旁二十六國，皆己為匈奴。諸引弓之民，併為一家。北州已定，願寢兵休士卒養馬，除前事，復故約，以安邊民。皇帝即不欲匈奴近塞，則且詔吏民遠舍。」帝報書曰：「單于欲除前事，復故約，朕甚嘉之，此古聖王之志也。漢與匈奴約為兄弟，所以遺單于甚厚。倍約離兄弟之親者，常在匈奴。然右賢王事已在赦前，單于勿深誅。單于若稱書意，明告諸吏，使無負約。有信，敬如單于書。」
後頃之，冒頓死，子稽粥立，號曰老上單于。老上單于初立，帝復遣宗室女翁主為單于閼氏，使宦者燕人中行說傅翁主。說不欲行，漢強使之。說曰：「必我也，為漢患者。」中行說既至，因降單于，單于甚親倖之。
初，匈奴好漢繒絮、食物。中行說曰：「匈奴人眾不能當漢之一郡，然所以強者。以衣食異，無仰於漢也。今單于變俗，好漢物，漢物不過什二，則匈奴盡歸於漢矣。其得漢繒絮，以馳草棘中，衣袴皆裂敝，以示不如旃裘之完善也。得漢食物，皆去之，以示不如湩酪之便美也。」於是說教單于左右疏記，以計課其人眾畜牧。其遺漢書牘及印封皆令長大，倨傲其辭，自稱「天地所生日月所置匈奴大單于」。漢使或訾笑匈奴俗無禮義者，中行說輒窮漢使曰：「匈奴約束徑，易行。君臣簡，可久。一國之政猶一體也，故匈奴雖亂必立宗種。今中國雖雲有禮義，及親屬益疏則相殺奪，以至易姓，皆從此類也。嗟。土室之人，顧無多辭，喋喋佔佔。顧漢所輸匈奴繒絮、米櫱，令其量中、必善美而已矣，何以言為乎。且所給備善則己。不備，苦惡，則候秋熟，以騎馳蹂而稼穡耳。」
梁太傅賈誼上疏曰：「天下之勢方倒縣。凡天子者，天下之首。何也。上也。蠻夷者，天下之足。何也。下也。今匈奴嫚侮侵掠，至不敬也，而漢歲致金絮採繒以奉之。足反居上，首顧居下，倒縣如此，莫之能解，猶為國有人乎。可為流涕者此也。今不獵猛敵而獵田彘，不搏反寇而搏畜菟，玩細娛而不圖大患，德可遠加而直數百里外，威令不伸，可為流涕者此也。」
十一年夏六月，匈奴寇狄道。時匈奴數為邊患，太子家令潁川鼉錯上言兵事曰：「兵法曰：有必勝之將，無必勝之民。由此觀之，安邊境，立功名，在於良將，不可不擇也。臣又聞用兵臨戰合刃之急者三：一曰得地形，二曰卒服習，三曰器用利。兵法，步兵、車騎、弓弩、長戟、矛鋋、劍楯之地，各有所宜，不得其宜者或十不當一。士不選練，卒不服習，起居不精，動靜不集，趨利弗及，避難不畢，前擊後解，與金鼓之指相失，此不習勒卒之過也，百不當十。兵不完利與空手同，甲不堅密與袒裼同，弩不可以及遠與短兵同，射不能中與無矢同，中不能入與無鏃同，此將不省兵之禍也，五不當一。故兵法曰：器械不利，以其卒予敵也。卒不可用，以其將予敵也。將不知兵，以其主予敵也。君不擇將，以其國予敵也。四者，兵之至要也。臣又聞小大異形，強弱異勢，險易異備。夫卑身以事強，小國之形也。合小以攻大，敵國之形也。以蠻夷攻蠻夷，中國之形也。今匈奴地形、技藝與中國異：上下山阪，出入溪澗，中國之馬弗與也。險道傾仄，且馳且射，中國之騎弗與也。風雨罷勞，饑渴不困，中國之人弗與也。此匈奴之長技也。若夫平原易地，輕車突騎，則匈奴之眾易橈亂也。勁弩長戟，射疏及遠，則匈奴之弓弗能格也。堅甲利刃，長短相雜，遊弩往來，什伍俱前，則匈奴之兵弗能當也。材官騶發，矢道同的，則匈奴之革笥木薦弗能支也。下馬地鬥，劍戟相接，去就相薄，則匈奴之足弗能給也。此中國之長技也。以此觀之，匈奴之長技三，中國之長技五，陛下又興數十萬之眾，以誅數萬之匈奴，眾寡之計，以一擊十之術也。雖然，兵兇器，戰危事也，故以大為小，以強為弱，在俛仰之間耳。夫以人之死爭勝，跌而不振，則悔之無及也。帝王之道，出於萬全。今降胡、義渠、蠻夷之屬來歸誼者，其眾數千，飲食、長技與匈奴同，可賜之堅甲、絮衣、勁弓、利矢，益以邊郡之良騎，令明將能知其習俗和輯其心者，以陛下之明約將之。即有險阻，以此當之。平地通道，則以輕車材官制之。兩軍相為表裏，各用其長技，衡加之以眾，此萬全之術也。」帝嘉之，賜錯書，寵答焉。
錯又上言曰：「臣聞秦起兵而攻胡、粵者，非以衛邊地而救民死也，貪戾而欲廣大也，故功未立而天下亂。且夫起兵而不知其勢，戰則為人禽，屯則卒積死。夫胡貉之人其性耐寒，揚粵之人其性耐暑，秦之戍卒不耐其水土，戍者死於邊，輸者僨於道。秦民見行，如往棄市，因以謫發之，名曰謫戍。先發吏有謫及贅壻、賈人，後以嘗有市籍者，又後以大父母、父母嘗有市籍者，後入閭取其左。發之不順，行者憤怨，有萬死之害而亡銖兩之報，死事之後不得一算之復，天下明知禍烈及己也。陳勝行戍，至於大澤，為天下先倡，天下從之如流水者，秦以威劫而行之之敝也。胡人衣食之業不着於地，其勢易以擾亂邊境，往來轉徙，時至時去。此胡人之生業，而中國之所以離南畮也。今胡人數轉牧行獵於塞下，以候備塞之卒，卒少則入。陛下不救，則邊民絕望而有降敵之心。救之，少發則不足，多發，遠縣纔至，則胡又已去。聚而不罷，為費甚大，罷之則胡復入。如此連年，則中國貧苦而民不安矣。陛下幸憂邊境，遣將吏發卒以治塞，甚大惠也。然令遠方之卒守塞，一歲而更，不知胡人之能。不如選常居者家室田作，且以備之，以便為之高城深塹。要害之處，通川之道，調立城邑，毋下千家。先為室屋，具田器，乃募民免罪、拜爵、復其家，予冬夏衣，稟食，能自給而止。塞下之民，祿利不厚，不可使久居危難之地。胡人入驅而能止其所驅者，以其半予之，縣官為贖其民。如是則邑里相救助，赴胡不避死。非以德上也，欲全親戚而利其財也。此與東方之戍卒，不習地勢而心畏胡者，功相萬也。以陛下之時，徙民實邊，使遠方無屯戍之事。塞下之民，父子相保，無系虜之患。利施後世，名稱聖明，其與秦之行怨民，相去遠矣。」上從其言，募民徙塞下。
錯復言：「陛下幸募民徙以實塞下，使屯戍之事益省，輸將之費益寡，甚大惠也。下吏誠能稱厚惠，奉明法，存恤所徙之老弱，善遇其壯士，和輯其心而勿侵刻，使先至者安樂而不思故鄉，則貧民相慕而勸往矣。臣聞古之徙民者，相其陰陽之和，嘗其水泉之味，然後營邑立城，制裏割宅，先為築室，家置器物焉。民至有所居，作有所用，此民所以輕去故鄉而勸之新邑也。為置醫巫以救疾病，以修祭祀，男女有婚，生死相恤，墳墓相從，種樹畜長，室屋完安，此所以使民樂其處而有長居之心也。臣又聞古之制邊縣以備敵也，使五家為伍，伍有長。十長一里，裏有假士。四里一連，連有假五百。十連一邑，邑有假候：皆擇其邑之賢材有護、習地形、知民心者。居則習民於射法，出則教民於應敵，故卒伍成於內，則軍政定於外。服習以成，勿令遷徙，幼則同遊，長則共事。夜戰聲相知，則足以相救，晝戰目相見，則足以相識，驩愛之心足以相死。如此而勸以厚賞，威以重罰，則前死不還踵矣。所徙之民非壯有材者，但費衣糧，不可用也。未有材力，不得良吏，猶亡功也。陛下絕匈奴不與和親，臣竊意其冬來南也。壹大治，則終身創矣。欲立威者始於折膠，來而不能困，使得氣去，後未易服也。
十四年冬，匈奴老上單于十四萬騎入朝那、蕭關，殺北地都尉卬，虜人民畜產甚多。遂至彭陽，使奇兵入燒回中宮，候騎至雍甘泉。帝以中尉周舍、郎中令張武為將軍，發車千乘，騎卒十萬，軍長安旁以備胡寇，而拜昌侯盧卿為上郡將軍，甯侯魏遫為北地將軍，隆慮侯周竈為隴西將軍，屯三郡。上親勞軍，勒兵申教令，賜吏卒，自欲征匈奴。羣臣諫，不聽，皇太后固要，上乃止。於是以東陽侯張相如為大將軍，成侯董赤、內史欒布皆為將軍，擊匈奴。單于留塞內，月餘乃去。漢逐出塞即還，不能有所殺。
後二年，匈奴連歲入邊，殺略人民、畜產甚多，雲中、遼東最甚，郡萬餘人。上患之，乃使使遺匈奴書，單于亦使當戶報謝，復與匈奴和親。三年，匈奴老上單于死，子軍臣單于立。
六年冬，匈奴三萬騎入上郡，三萬騎入雲中，所殺略甚眾，烽火通於甘泉、長安。以中大夫令免為車騎將軍，屯飛狐。故楚相蘇意為將軍，屯句注。將軍張武屯北地。河內太守周亞夫為將軍，次細柳。宗正劉禮為將軍，次霸上。祝茲侯徐厲為將軍，次棘門，以備胡。上自勞軍，至霸上及棘門軍，直馳入，將以下俱送迎。已而之細柳軍，軍士吏披甲，銳兵刃，彀弓弩持滿。天子先驅至，不得入。先驅曰：「天子且至。」軍門都尉曰：「將軍令曰：軍中聞將軍令，不聞天子之詔。」居無何，上至，又不得入。於是上乃使使持節詔將軍「吾欲入營勞軍。」亞夫乃傳言開壁門。壁門士請車騎曰：「將軍約，軍中不得馳驅。」於是天子乃按轡徐行。至營，將軍亞夫持兵揖曰：「介冑之士不拜，請以軍禮見。」天子為動，改容，式車，使人稱謝「皇帝敬勞將軍。」成禮而去。既出軍門，羣臣皆驚。上曰：「嗟乎，此真將軍矣。」曩者霸上、棘門軍，若兒戲耳，其將固可襲而虜也。至於亞夫，可得而犯邪？」稱善者久之。月餘，漢兵至邊，匈奴亦遠塞，漢兵亦罷。乃拜周亞夫為中尉。
孝景元年夏四月，遣御史大夫青至代下與匈奴和親。五年，遣公主嫁匈奴單于。中二年春二月，匈奴入燕。
六年六月，匈奴入雁門，至武泉，入上郡，取苑馬，吏卒戰死者二千人。隴西李廣為上郡太守，嘗從百騎出，卒遇匈奴數千騎，見廣，以為誘騎，皆驚，上山陳。廣之百騎皆大恐，欲馳還走。廣曰：「吾去大軍數十里，今如此以百騎走，匈奴追射我立盡。今我留，匈奴必以我為大軍之誘，必不敢擊我。」廣令諸騎曰：「前。」未到匈奴陳二里所，止，令曰：「皆下馬解鞍。」其騎曰：「虜多且近，即有急，奈何？」廣曰：「彼虜以我為走。今皆解鞍，以示不走，用堅其意。」於是胡騎遂不敢擊。有白馬將出，護其兵，李廣上馬，與十餘騎奔，射殺白馬將，而復還至其騎中，解鞍，令士皆縱馬臥。是時會暮，胡兵終怪之，不敢擊。夜半時，胡兵亦以為漢有伏軍於旁，欲夜取之，胡皆引兵而去。平旦，李廣乃歸其大軍。
後二年三月，匈奴入雁門，太守馮敬與戰，死。發車騎、材官屯雁門。
孝武建元六年，匈奴來請和親，天子下其議。大行王恢，燕人也，習胡事，議曰：「漢與匈奴和親，率不過數歲，即復倍約。不如勿許，興兵擊之。」韓安國曰：「匈奴遷徙鳥舉，難得而制，自上古不屬為人。今漢行數千里與之爭利，則人馬罷乏。虜以全制其敝，此危道也。不如和親。」羣臣議者多附安國，於是上許和親。
高祖十年。定陶戚姬有寵於上，生趙王如意。上以太子仁弱，謂如意類己，雖封為趙王，常留之長安。上之關東，戚姬常從，日夜啼泣，欲立其子。呂后年長，常留守，益疏。上欲廢太子而立趙王，大臣爭之，皆莫能得。御史大夫周昌廷爭之強，上問其說。昌為人吃，又盛怒，曰：「臣口不能言，然臣期期知其不可。陛下欲廢太子，臣期期不奉詔。」上欣然而笑。呂后側耳於東廂聽，既罷，見昌，為跪謝曰：「微君，太子幾廢。」時趙王年十歲，上憂萬歲之後不全也，符璽御史趙堯請為趙王置貴強相，及呂后、太子、羣臣素所敬憚者。上曰：「誰可者。」堯曰：「御史大夫昌，其人也。」上乃以昌相趙，而以堯代昌為御史大夫。
十二年十一月，上從破黥布歸，疾益甚，愈欲易太子。張良諫不聽，因疾不視事。叔孫通諫曰：「昔者晉獻公以驪姬之故，廢太子，立奚齊，晉國亂者數十年，為天下笑。秦以不蚤定扶蘇，令趙高得以詐立胡亥，自取滅祀，此陛下所親見。今太子仁孝，天下皆聞之。呂后與陛下攻苦食啖，其可背哉。陛下必欲廢適而立少，臣願先伏誅，以頸血污地。」帝曰：「公罷矣，吾直戲耳。」叔孫通曰：「太子，天下本，本一搖天下振動，奈何以天下為戲乎？」時大臣固爭者多，上知羣臣心皆不附趙王，乃止不立。
初，上擊布時為流矢所中，行道，疾甚。呂后問曰：「陛下百歲後，蕭相國既死，誰令代之。」上曰：「曹參可。」問其次，曰：「王陵可，然少戇，陳平可以助之。陳平知有餘，然難獨任。周勃重厚少文，然安劉氏者必勃也，可令為太尉。」呂后復問其次，上曰：「此後亦非乃所知也。」夏四月甲辰，帝崩於長樂宮。
五月己巳，太子即皇帝位，尊皇后曰皇太后。
太后令永巷囚戚夫人，髡鉗，衣赭衣，令舂。遣使召趙王如意，使者三反，趙相周昌謂使者曰：「高帝屬臣趙王，趙王年少。竊聞太后怨戚夫人，欲召趙王並誅之，臣不敢遣王，王且亦病，不能奉詔。」太后怒，先使人召昌。昌至長安，乃使人復召趙王。王來未到，帝知太后怒，自迎趙王霸上，與入宮，自挾與起居、飲食。太后欲殺之，不得間。
惠帝元年冬十二月，帝晨出射。趙王少，不能蚤起，太后使人持酖飲之。黎明，帝還，趙王已死。太后遂斷戚夫人手足，去眼，煇耳，飲瘖藥，使居廁中，命曰：「人彘」。居數日，乃召帝觀人彘。帝見，問知其戚夫人，乃大哭，因病，歲餘不能起。使人請太后曰：「此非人所為。臣為太后子，終不能治天下。」帝以此日飲為淫樂，不聽政。
六年冬十月，以王陵為右丞相，陳平為左丞相。夏，以周勃為太尉。
七年秋八月戊寅，帝崩於未央宮。初，呂太后命張皇后取他人子養之，而殺其母，以為太子。既葬，太子即皇帝位。年幼，太后臨朝稱制。
高後元年冬，太后議欲立諸呂為王，問右丞相陵。陵曰：「高帝刑白馬盟曰：非劉氏而王，天下共擊之。今王呂氏，非約也。」太后不說，問左丞相平、太尉勃。對曰：「高帝定天下，王子弟，今太后稱制，王諸呂，無所不可。」太后喜。罷朝，王陵讓陳平、絳侯曰：「始與高帝啑血盟，諸君不在邪。今高帝崩，太后女主，欲王呂氏，諸君縱慾阿意背約，何面目見高帝於地下乎？」陳平、絳侯曰：「於今面折廷爭，臣不如君。全社稷，定劉氏之後，君亦不如臣。」陵無以應之。
十一月甲子，太后以王陵為帝太傅，實奪之相權，陵遂病免歸。乃以左丞相平為右丞相。以辟陽侯審食其為左丞相，不治事，令監宮中，如郎中令。食其故得幸於太后，公卿皆因而決事。太后怨趙堯為趙隱王謀，乃抵堯罪。上黨守任敖嘗為沛獄吏，有德於太后，乃以為御史大夫。太后又追尊其父臨泗侯呂公為宣王，兄周呂令武侯澤為悼武王，欲以王諸呂為漸。
太后欲王呂氏，乃先立所名孝惠子強為淮陽王，不疑為恆山王。使大謁者張釋風大臣，大臣乃請立悼武王長子酈侯臺為呂王，割齊之濟南郡為呂國。
二年冬十一月，呂肅王臺薨。
夏五月丙申，封齊悼惠王子章為朱虛侯，令入宿衛，又以呂祿女妻章。四年夏四月丙申，太后封女弟嬃為臨光侯。
少帝浸長，自知非皇后子，乃出言曰：「後安能殺吾母而名我。我壯，即為變。」太后聞之，幽之永巷中，言帝病，左右莫得見。太后語羣臣曰：「今皇帝病久不已，失惑昏亂，不能繼嗣治天下。其代之。」羣臣皆頓首言：「皇太后為天下齊民計，所以安宗廟、社稷甚深，羣臣頓首奉詔。」遂廢帝，幽殺之。
五月丙辰，立恆山王義為帝，更名曰弘。不稱元年，以太后制天下事故也。六年冬十一月，立肅王弟產為呂王。
七年春正月，太后召趙幽王友。友以諸呂女為後，弗愛，愛他姬。諸呂女怒，去，讒之於太后曰：「王言呂氏安得王。太后百歲後，吾必擊之。」太后以故召趙王。趙王至，置邸，不得見，令衛圍守之，弗與食。其羣臣或竊饋，輒捕論之。丁丑，趙王餓死。
二月，徙梁王恢為趙王，呂王產為梁王。梁王不之國，為帝太傅。
呂嬃女為將軍營陵侯劉澤妻。澤者，高祖從祖昆弟也。齊人田生為之說大謁者張卿曰：「諸呂之王也，諸大臣未大服。今營陵侯澤，諸劉最長。今卿言太后王之，呂氏王益固矣。」張卿入言太后，太后然之，乃割齊之琅邪郡封澤為琅邪王。
趙王恢之徙趙，心懷不樂。太后以呂產女為王后，王后從官皆諸呂，擅權，微伺趙王，趙王不得自恣。王有所愛姬，王后使人酖殺之。六月，王不勝悲憤，自殺。太后聞之，以為王用婦人棄宗廟禮，廢其嗣。是時，諸呂擅權用事。朱虛侯章年二十，有氣力，忿劉氏不得職。嘗入侍太后燕飲，太后令章為酒吏。章自請曰：「臣將種也，請得以軍法行酒。」太后曰：「可。」酒酣，章請為《耕田歌》，太后許之。章曰：「深耕概種，立苗欲疏，非其種者，鋤而去之。」太后默然。頃之，諸呂有一人醉，亡酒，章追，拔劍斬之，而還報曰：「有亡酒一人，臣謹行法斬之。」太后、左右皆大驚，業已許其軍法，無以爭也，因罷。自是之後，諸呂憚朱虛侯，雖大臣皆依朱虛侯，劉氏為益強。
陳平患諸呂，力不能制，恐禍及己，嘗燕居深念。陸賈往，直入坐，而陳丞相不見。陸生曰：「何念之深也。」陳平曰：「生揣我何念。」陸生曰：「足下極富貴，無慾矣，然有憂念，不過患諸呂、少主耳。」陳平曰：「然。為之奈何？」陸生曰：「天下安，注意相。天下危，注意將。將相和調，則士豫附，天下雖有變，權不分。為社稷計，在兩君掌握耳。臣常欲謂太尉絳侯，絳侯與我戲，易吾言。君何不交驩太尉，深相結。」因為陳平畫呂氏數事。陳平用其計，乃以五百金為絳侯壽，厚具樂飲。太尉報亦如之。兩人深相結，呂氏謀益衰。
太后使使告代王欲徙王趙，代王謝之，願守代邊。太后乃立兄子呂祿為趙王，追尊祿父建成康侯釋之為趙昭王。
八年冬十月辛丑，立呂肅王子東平侯通為燕王，封通弟莊為東平侯。
春三月，太后祓還，過軹道，見物如蒼犬，撠太后掖，忽不復見。卜之，云：「趙王如意為祟」。太后遂病掖傷。夏四月，封中大謁者張釋為建陵侯，以其勸王諸呂，賞之也。
秋七月，太后病甚，乃令趙王祿為上將軍，居北軍。呂王產居南軍。太后誡產、祿曰：「呂氏之王，大臣弗平。我即崩，帝年少，大臣恐為變。必據兵衛宮，慎毋送喪，為人所制。」辛巳，太后崩，遺詔大赦天下，以呂王產為相國，以呂祿女為帝後。
諸呂欲為亂，畏大臣絳、灌等，未敢發。朱虛侯以呂祿女為婦，故知其謀，乃陰令人告其兄齊王，欲令發兵西，朱虛侯、東牟侯為內應，以誅諸呂，立齊王為帝。齊王乃與其舅駟鈞、郎中令祝午、中尉魏勃陰謀發兵。齊相召平弗聽。八月丙午，齊王欲使人誅相，相聞之，乃發卒衛王宮。魏勃紿召平曰：「王欲發兵，非有漢虎符驗也，而相君圍王固善。勃請為君將兵衛王。」召平信之。勃既將兵，遂圍相府，召平自殺。於是齊王以駟鈞為相，魏勃為將軍，祝午為內史，悉發國中兵。使祝午東詐琅邪王曰：「呂氏作亂，齊王發兵欲西誅之。齊王自以年少，不習兵革之事，願舉國委大王。大王自高帝將也，請大王幸之臨菑，見齊王計事。」琅邪王信之，西馳見齊王。齊王因留琅邪王，而使祝午盡發琅邪國兵，並將之。琅邪王說齊王曰：「大王高皇帝適長孫也，當立。今諸大臣狐疑，未有所定，而澤於劉氏最為長年，大臣固待澤決計。今大王留臣，無為也，不如使我入關計事。」齊王以為然，乃益具車送琅邪王。琅邪王既行，齊遂舉兵西攻濟南，遺諸侯王書，陳諸呂之罪，欲舉兵誅之。
相國呂產等聞之，乃遣潁陰侯灌嬰將兵擊之。灌嬰至滎陽，謀曰：「諸呂擁兵關中，欲危劉氏而自立。今我破齊還報，此益呂氏之資也。」乃留屯滎陽，使使諭齊王及諸侯與連和，以待呂氏變，共誅之。齊王聞之，乃還兵西界待約。
呂祿、呂產欲作亂，內憚絳侯、朱虛等，外畏齊、楚兵，又恐灌嬰畔之，欲待灌嬰兵與齊合而發，猶豫未決。
當是時，濟川王太、淮陽王武、常山王朝及魯王張偃皆年少，未之國，居長安。趙王祿、梁王產各將兵居南、北軍，皆呂氏之人也。列侯、羣臣莫自堅其命。
太尉絳侯勃不得主兵。曲周侯酈商老病，其子寄與呂祿善。絳侯乃與丞相陳平謀，使人劫酈商，令其子寄往紿說呂祿曰：「高帝與呂后共定天下，劉氏所立九王，呂氏所立三王，皆大臣之議，事已佈告諸侯，諸侯皆以為宜。今太后崩，帝少，而足下佩趙王印，不急之國守藩，乃為上將將兵留此，為大臣諸侯所疑。足下何不歸將印，以兵屬太尉，請梁王歸相國印，與大臣盟而之國。齊兵必罷，大臣得安，足下高枕而王千里，此萬世之利也。」呂祿信然其計，欲以兵屬太尉，使人報呂產及諸呂老人。或以為便，或曰不便，計猶豫未有所決。呂祿信酈寄，時與出遊獵。過其姑呂嬃，嬃大怒曰：「若為將而棄軍，呂氏今無處矣。」乃悉出珠玉寶器散堂下，曰：「毋為他人守也。」
九月庚申旦，平陽侯窋行御史大夫事，見相國產計事。郎中令賈壽使從齊來，因子產曰：「王不早之國，今雖欲行，尚可得邪？」具以灌嬰與齊、楚合從欲誅諸呂告產，且趣產急入宮。平陽侯頗聞其語，馳告丞相、太尉。
太尉欲入北軍，不得入。襄平侯紀通尚符節，乃令持節矯內太尉北軍。太尉復令酈寄與典客劉揭先說呂祿曰：「帝使太尉守北軍，欲足下之國。急歸將印辭去，不然，禍且起。」呂祿以為酈況不欺已，遂解印屬典客，而以兵授太尉。太尉至軍，呂祿已去。太尉入軍門，行令軍中曰：「為呂氏右袒，為劉氏左袒。」軍中皆左袒。太尉遂將北軍。然尚有南軍。丞相平乃召朱虛侯章佐太尉，太尉令朱虛侯監軍門，令平陽侯告衛尉「毋入相國產殿門。」呂產不知呂祿已去北軍，乃入未央宮欲為亂，至殿門，弗得入，徘徊往來。平陽侯恐弗勝，馳語太尉。太尉尚恐不勝諸呂，未敢公言誅之，乃謂朱虛侯曰：「急入宮衛帝。」朱虛侯請卒，太尉予卒千餘人。入未央宮門，見產廷中。日餔時，遂擊產，產走。天風大起，以故其從官亂，莫敢鬥。逐產，殺之郎中府吏廁中。
朱虛侯已殺產，帝命謁者持節勞朱虛侯。朱虛侯欲奪其節，謁者不肯，朱虛侯則從與載，因節信馳走，斬長樂衛尉呂更始。還，馳入北軍，報太尉。太尉起，拜賀朱虛侯曰：「所患獨呂產，今已誅，天下定矣。」遂遣人分部悉捕諸呂男女，無少長皆斬之。辛酉，捕斬呂祿而笞殺呂嬃，使人誅燕王呂通，而廢魯王張偃。戊辰，徙濟川王王梁。遣朱虛侯以誅諸呂事告齊王，令罷兵。
灌嬰在滎陽，聞魏勃本教齊王舉兵，使使召魏勃至，責問之。勃曰：「失火之家，豈暇先言丈人而後救火乎？」因退立，股戰而慄，恐，不能言者，終無他語。灌將軍熟視笑曰：「人謂魏勃勇，妄庸人耳，何能為乎？」乃罷魏勃。灌嬰兵亦罷滎陽歸。
諸大臣相與陰謀曰：「少帝及梁、淮陽、恆山王皆非真孝惠子也，呂后以計詐名他人子，殺其母，養後宮，令孝惠子之，立以為後，及諸王，以強呂氏。今皆已夷滅諸呂，而所立即長用事，吾屬無遺類矣。不如視諸王最賢者立之。」或言：「齊王，高帝長孫，可立也。」大臣皆曰：「呂氏以外家惡而幾危宗廟，亂功臣。今齊王舅駟鈞虎而冠，即立齊王，復為呂氏矣。代王方今高帝見子，最長，仁孝寬厚。太后家薄氏謹良。且立長固順，況以仁孝聞矢下乎？」乃相與共陰使人召代王。
代王問左右，郎中令張武等曰：「漢大臣皆故高帝時大將，習兵，多謀詐。此其屬意非止此也，特畏高帝、呂太后威耳。今已誅諸呂，新啑血京師，此以迎大王為名，實不可信。願大王稱疾毋往，以觀其變。」中尉宋昌進曰：「羣臣之議皆非也。夫秦失其政，諸侯豪桀並起，人人自以為得之者以萬數，然卒踐天子之位者，劉氏也，天下絕望，一矣。高帝封王子弟地，犬牙相制，此所謂盤石之宗也，天下服其強，二矣。漢興，除秦苛政，約法令，施德惠，人人自安，難動搖，三矣。夫以呂太后之嚴，立諸呂為三王，擅權專制，然而太尉以一節入北軍，一呼士皆左袒，為劉氏，叛諸呂，卒以滅之。此乃天授，非人力也。今大臣雖欲為變，百姓弗為使，其黨寧能專一邪。方今內有朱虛、東牟之親，外畏吳、楚、淮南、琅邪、齊、代之強。方今高帝子獨淮南王與大王，大王又長，賢聖仁孝，聞於天下，故大臣因天下之心而欲迎立大王，大王勿疑也。」代王報太后計之，猶豫未定。卜之，兆得大橫，佔曰：「大橫庚庚，餘為天王，夏啓以光。」代王曰：「寡人固己為王矣，又何王。」卜人曰：「所謂天王者，乃天子也。」於是代王遣太后弟薄昭往見絳侯，絳侯等具為昭言所以迎立王意。薄昭還報曰：「信矣，毋可疑者。」代王乃笑謂宋昌曰：「果如公言。」乃命宋昌參乘，張武等六人乘傳從詣長安。至高陵休止，而使宋昌先馳之長安觀變。昌至渭橋，丞相以下皆迎。昌還報。代王馳至渭橋，羣臣拜謁稱臣，代王下車答拜。太尉勃進曰：「願請間。」宋昌曰：「所言公，公言之。所言私，王者無私。」太尉乃跪上天子璽符。代王謝曰：「至代邸而議之。」
後九月己酉晦，代王至長安，舍代邸，羣臣從至邸。丞相陳平等皆再拜言曰：「子弘等皆非孝惠帝子，不當奉宗廟。大王高帝長子，宜為嗣。願大王即天子位。」代王西鄉讓者三，南鄉讓者再，遂即天子位。羣臣以禮次侍。
東牟侯興居曰：「誅呂氏，臣無功，請得除宮。」乃與太僕汝陰侯滕公入宮，前謂少帝曰：「足下非劉氏子，不當立。」乃顧麾左右執戟者掊兵罷去。有數人不肯去兵，宦者令張釋諭告，亦去兵。滕公乃召乘輿車載少帝出，少帝曰：「欲將我安之乎？」滕公曰：「出就舍。」舍少府。乃奉天子法駕，迎代王於邸，報曰：「宮謹除。」代王即夕入未央宮。有謁者十人持戟衛端門，曰：「天子在也，足下何為者而入。」代王乃謂太尉。太尉往諭，謁者十人皆掊兵而去，代王遂入。夜，拜宋昌為衛將軍，鎮撫南、北軍。以張武為郎中令，行殿中。有司分部誅滅梁、淮陽、恆山王及少帝於邸。文帝還坐前殿，夜下詔書，赦天下。
文帝元年冬十月，陳平謝病，上問之，平曰：「高祖時勃功不如臣，及誅諸呂，臣功亦不如勃，願以右丞相讓勃。」十一月辛巳，上徙平為左丞相，太尉勃為右丞相，大將軍灌嬰為太尉。諸呂所奪齊、楚故地，皆復與之。論誅諸呂功，右丞相勃以下益戶、賜金各有差。絳侯朝罷趨出，意得甚。上禮之恭，常目送之。郎中安陵袁盎諫曰：「諸呂悖逆，大臣相與共誅之。是時丞相為太尉，本兵柄，適會其成功。今丞相如有驕主色，陛下謙讓。臣主失禮，竊為陛下弗取也。」後朝，上益莊，丞相益畏。
漢高帝十一年五月，詔立秦南海尉趙佗為南越王，使陸賈即授璽綬，與剖符通使，使和集百越，無為南邊患害。
初，秦二世時，南海尉任囂病且死，召龍川令趙佗語曰：「秦為無道，天下苦之。聞陳勝等作亂，天下未知所安。南海僻遠，吾恐盜兵侵地至此，欲興兵絕新道，自備，待諸侯變，會病甚。且番禺負山險，阻南海，東西數十里，頗有中國人相輔，此亦一州之主也，可以立國。郡中長吏無足與言者，故召公告之。」即被佗書，行南海尉事。囂死，佗即移檄告橫浦、陽山、湟溪關曰：「盜兵且至，急絕道聚兵自守。」因稍以法誅秦所置長吏，以其黨為假守。秦已破滅，佗即擊並桂林、象郡，自立為南越武王。
陸生至，尉佗魋結箕倨見陸生。陸生說佗曰：「足下中國人，親戚、昆弟墳墓在真定。今足下反天性，棄冠帶，欲以區區之越與天子抗衡為敵國，禍且及身矣。且夫秦失其政，諸侯豪傑並起，唯漢王先入關，據咸陽。項羽倍約，自立為西楚霸王，諸侯皆屬，可謂至強。然漢王起巴、蜀，鞭笞天下，遂誅項羽滅之。五年之間，海內平定，此非人力，天之所建也。天子聞君王王南越，不助天下誅暴逆，將相欲移兵而誅王，天子憐百姓新勞苦，故且休之，遣臣授君王印，剖符通使。君王宜郊迎，北面稱臣，乃欲以新造未集之越，屈強於此。漢誠聞之，掘燒王先人冢，夷滅宗族，使一偏將將十萬眾臨越，則越殺王降漢如反覆手耳。」於是尉佗乃蹶然起坐，謝陸生曰：「居蠻夷中久，殊失禮義。」因問陸生曰：「我孰與蕭何、曹參、韓信賢。」陸生曰：「王似賢也。」復曰：「我孰與皇帝賢。」陸生曰：「皇帝繼五帝、三皇之業，統理中國。中國之人以億計，地方萬里，萬物殷富，政由一家，自天地剖判未始有也。今王眾不過數十萬，皆蠻夷，崎嶇山海間，譬若漢一郡耳，何乃比於漢。」尉佗大笑曰：「吾不起中國，故王此。使我居中國，何遽不若漢。」乃留陸生，與飲數月，曰：「越中無足與語，至生來，令我日聞所不聞。」賜陸生橐中裝直千金，他送亦千金。陸生卒拜尉佗為南越王，令稱臣，奉漢約。歸報，帝大悅，拜賈為太中大夫。
高後四年夏五月，有司請禁南越關市鐵器。南越王佗曰：「高帝立我，通使物。今高後聽讒臣，別異蠻夷，隔絕器物。此必長沙王計，欲倚中國擊滅南越而並王之，自為功也。」
五年春，佗自稱南越武帝，發兵攻長沙，敗數縣而去。七年九月，遣隆慮侯周竈將兵擊南越。
文帝元年。初，隆慮侯竈擊南越，會暑溼，士卒大疫，兵不能逾領。歲餘，高後崩，即罷兵。趙佗因此以兵威財物賂遺閩越、西甌、駱，役屬焉，東西萬餘里。乘黃屋，左纛，稱制，與中國侔。
帝乃為佗親冢在真定者置守邑，歲時奉祀。召其昆弟，尊官厚賜寵之。復使陸賈使南越，賜佗書曰：「朕，高皇帝側室之子也，棄外，奉北藩於代。道里遼遠，壅蔽樸愚，未嘗致書。高皇帝棄羣臣，孝惠皇帝即世，高後自臨事。不幸有疾，諸呂為變，賴功臣之力，誅之已畢。朕以王侯吏不釋之故，不得不立，今即位。乃者聞王遺將軍隆慮侯書，求親昆弟，請罷長沙兩將軍。朕以王書罷將軍博陽侯。親昆弟在真定者，已遣人存問，修治先人冢。前日聞王發兵於邊，為寇災不止。當其時長沙苦之，南郡尤甚。雖王之國，庸獨利乎。必多殺士卒，傷良將吏，寡人之妻，孤人之子，獨人父母，得一亡十，朕不忍為也。朕欲定地犬牙相入者，以問吏，吏曰：高皇帝所以介長沙土也。朕不得擅變焉。今得王之地不足以為大，得王之財不足以為富，服嶺以南，王自治之。雖然，王之號為帝。兩帝並立，亡一乘之使以通其道，是爭也。爭而不讓，仁者不為也。願與王分棄前惡，終今以來，通使如故。」
賈至南越，南越王恐，頓首謝罪，願奉明詔，長為藩臣，奉貢職。於是下令國中曰：「吾聞兩雄不俱立，兩賢不併世。漢皇帝賢天子。自今以來去帝制、黃屋、左纛。」因為書稱「蠻夷大長老夫臣佗昧死再拜上書皇帝陛下：老夫，故越吏也，高皇帝幸賜臣佗璽，以為南越王。孝惠皇帝即位，義不忍絕，所以賜老夫者厚甚。高後用事，別異蠻夷，出令曰毋與蠻夷越金鐵田器、馬牛羊。即予，予牡毋與牝。老夫處僻，馬牛羊齒己長，自以祭祀不修，有死罪，使內史藩、中尉高、御史平凡三輩上書謝過，皆不反。又風聞老夫父母墳墓已壞削，兄弟宗族已誅論。吏相與議曰：今內不得振於漢，外亡以自高異。故更號為帝，自帝其國，非敢有害於天下。高皇后聞之，大怒，削去南越之籍，使使不通。老夫竊疑長沙王讒臣，故發兵以伐其邊。老夫處越四十九年，於今抱孫焉。然夙興夜寐，寢不安席，食不甘味，目不視靡曼之色，耳不聽鍾鼓之音者，以不得事漢也。今陛下幸哀憐，復故號，通使漢如故，老夫死，骨不腐。改號，不敢為帝矣。
漢景帝前三年。初，孝文時，吳太子入見，得侍皇太子飲、博。吳太子博，爭道，不恭，皇太子引博局提吳太子殺之，遣其喪歸葬。至吳，吳王慍曰：「天下同宗，死長安即葬長安，何必來葬為。」復遣喪之長安葬。吳王由此稍失藩臣之禮，稱疾不朝。京師知其以子故，系治驗問吳使者。吳王恐，始有反謀。後使人為秋請，文帝復問之，使者對曰：「王實不病。漢系治使者數輩，吳王恐，以故遂稱病。夫察見淵中魚，不祥。唯上棄前過，與之更始。」於是文帝乃赦吳使者歸之，而賜吳王几杖，老，不朝。吳得釋其罪，謀亦益解。然其居國以銅、鹽故，百姓無賦，卒踐更，輒與平賈。歲時存問茂材，賞賜閭里。他郡國吏欲來捕亡人者，公共禁弗予。如此者四十餘年。
晁錯數上書言吳過，可削。文帝寬，不忍罰，以此吳日益橫。及帝即位，錯說上曰：「昔高帝初定天下，昆弟少，諸子弱，大封同姓，齊七十餘城，楚四十餘城，吳五十餘城。封三庶孽，分天下半。今吳王前有太子之郤，詐稱病不朝，於古法當誅。文帝弗忍，因賜几杖。德至厚，當改過自新，反益驕溢，即山鑄錢，煮海水為鹽，誘天下亡人謀作亂。今削之亦反，不削亦反。削之其反亟，禍小。不削反遲，禍大。」上令公卿、列侯、宗室雜議，莫敢難，獨竇嬰爭之，由此與錯有郤。及楚王戊來朝，錯因言：「戊往年為薄太后服，私奸服舍，請誅之。」詔赦，削東海郡。及前年，趙王有罪，削其常山郡。膠西王卬以賣爵事有奸，削其六縣。
廷臣方議削吳。吳王恐削地無已，因發謀舉事。念諸侯無足與計者，聞膠西王勇，好兵，諸侯皆畏憚之。於是使中大夫應高口說膠西王曰：「今者主上任用邪臣，聽信讒賊，侵削諸侯，誅罰良重，日以益甚。語有之曰：狧穅及米。吳與膠西，知名諸侯也，一時見察，不得安肆矣。吳王身有內疾，不能朝請二十餘年，常患見疑，無以自白，脅肩累足，猶懼不見釋。竊聞大王以爵事有過，所聞諸侯削地，罪不至此，此恐不止削地而已。」王曰：「有之。子將奈何？」高曰：「吳王自以與大王同憂，願因時循理，棄軀以除患於天下，意亦可乎？」膠西王瞿然駭曰：「寡人何敢如是。主上雖急，固有死耳，安得不事。」高曰：「御史大夫晁錯，熒惑天子，侵奪諸侯，朝廷疾怨，諸侯皆有背叛之意，人事極矣。彗星出，蝗蟲起，此萬世一時，而愁勞，聖人所以起也。吳王內以晁錯為誅，外從大王后車，方洋天下，所向者降，所指者下，莫敢不服。大王誠幸而許之一言，則吳王率楚王略函谷關，守滎陽敖倉之粟，距漢兵。治次舍，須大王。大王幸而臨之，則天下可並，兩主分割，不亦可乎？」王曰：「善。」歸報吳王，吳王猶恐其不果，乃身自為使者至膠西，面約之。膠西羣臣或聞王謀，諫曰：「諸侯地不能當漢十二，為叛逆以憂太后，非計也。今承一帝，尚雲不易。假令事成，兩主分爭，患乃益生。」王不聽，遂發使約齊、菑川、膠東、濟南、皆許諾。
初，楚元王好書，與魯申公、穆生、白生俱受《詩》於浮丘伯。及王楚，以三人為中大夫。穆生不嗜酒，元王每置酒，常為穆生設醴。及子夷王、孫王戊即位，常設，後乃忘設焉。穆生退曰：「可以逝矣。醴酒不設，王之意怠。不去，楚人將鉗我於市。」遂稱疾臥。申公、白生強起之，曰：「獨不念先王之德與。今王一旦失小禮，何足至此。」穆生曰：「《易》稱知幾其神乎。幾者動之微，吉凶之先見者也。君子見幾而作，不俟終日。先王之所以禮吾三人者，為道存也。今而忽之，是忘道也。忘道之人，胡可與久處，豈為區區之禮哉。」遂謝病去。申公、白生獨留。王戊稍淫暴，太傅韋孟作詩諷諫，不聽，亦去，居於鄒。戊因坐削地事，遂與吳通謀。申公、白生諫戊，戊胥靡之，衣之赭衣，使雅舂於市。休侯富使人諫王，王曰：「季父不吾與，我起，先取季父矣。」休侯懼，乃與母太夫人奔京師。
及削吳會稽、豫章郡書至，吳王遂先起兵，誅漢吏二千石以下。膠西、膠東、菑川、濟南、楚、趙亦皆反。楚相張尚、太傅趙夷吾諫王戊，戊殺尚、夷吾。趙相建德、內史王悍諫王遂，遂燒殺建德、悍。齊王后悔，背約城守。濟北王城壞未完，其郎中令劫守，王不得發兵。膠西王、膠東王為渠率，與菑川、濟南共攻齊，圍臨菑。趙王遂發兵住其西界，欲待吳、楚俱進，北使匈奴與連兵。
吳王悉其士卒，下令國中曰：「寡人年六十二，身自將。少子年十四，亦為士卒先。諸年上與寡人同，下與少子等，皆發。」凡二十餘萬人。南使閩、東越，閩、東越亦發兵從。吳王起兵於廣陵，西涉淮，因並楚兵，發使遺諸侯書，罪狀晁錯，欲合兵誅之。吳、楚共攻梁，破棘壁，殺數萬人，乘勝而前，銳甚。梁孝王遣將軍擊之，又敗梁兩軍，士卒皆還走。梁王城守睢陽。
初，文帝且崩，戒太子曰：「即有緩急，周亞夫真可任將兵。」及七國反書聞，上乃拜中尉周亞夫為太尉，將三十六將軍往擊吳、楚，遣曲周侯酈寄擊趙，將軍欒布擊齊。復召竇嬰拜為大將軍，使屯滎陽，監齊、趙兵。
初，晁錯所更令三十章，諸侯讙譁。錯父聞之，從潁川來謂錯曰：「上初即位，公為政用事，侵削諸侯，疏人骨肉，口語多怨，公何為也。」錯曰：「固也。不如此，天子不尊，宗廟不安。」父曰：「劉氏安矣，而晁氏危。吾去公歸矣。」遂飲藥死，曰：「吾不忍見禍逮身。」後十餘日，吳、楚七國俱反，以誅錯為名。
上與錯議出軍事，錯欲令上自將兵，而身居守。又言：「徐、僮之旁吳所未下者，可以予吳」。錯素與吳相袁盎不善，錯所居坐，盎輒避。盎所居坐，錯亦避。兩人未嘗同堂語。及錯為御史大夫，使吏按盎受吳王財物，抵罪。詔赦以為庶人。吳、楚反，錯謂丞、史曰：「袁盎多受吳王金錢，專為蔽匿，言不反。今果反，欲請治，盎宜知其計謀。」丞、史曰：「事未發，治之有絕。今兵西向，治之何益。且盎不宜有謀。」錯猶豫未決。人有告盎，盎恐，夜見竇嬰，為言吳所以反，願至前口對狀。嬰入言，上乃召盎。盎入見，上方與錯調兵食。上問盎「今吳、楚反，於公意何如？」對曰：「不足憂也。」上曰：「吳王即山鑄錢，煮海為鹽，誘天下豪傑，白頭舉事，此其計不百全，豈發乎。何以言其無能為也。」對曰：「吳銅、鹽之利則有之，安得豪傑而誘之。誠令吳得豪傑，亦且輔而為誼，不反矣。吳所誘皆無賴子弟、亡命、鑄錢奸人，故相誘以亂。」錯曰：「盎策之善。」上曰：「計安出。」盎對曰：「願屏左右。」上屏人，獨錯在。盎曰：「臣所言，人臣不得知。」乃屏錯。錯趨避東廂，甚恨。上卒問盎，對曰：「吳、楚相遺書，言高皇帝王子弟各有分地，今賊臣晁錯擅適諸侯，削奪之地。以故反，欲西共誅錯，復故地而罷。方今計獨有斬錯，發使赦吳、楚七國，復其故地，則兵可毋血刃而俱罷。」於是上默然良久，曰：「顧誠何如，吾不愛一人以謝天下。」盎曰：「愚計出此，唯上熟計之。」乃拜盎為太常，密裝治行。後十餘日，上令丞相青、中尉嘉、廷尉歐劾奏錯「不稱主上德信，欲疏羣臣、百姓，又欲以城邑予吳，無臣子禮，大逆無道。錯當要斬，父母、妻子、同產無少長皆棄市。」制曰：「可。」錯殊不知。壬子，上使中尉召錯，紿載行市，錯衣朝衣斬東市。上乃使袁盎與吳王弟子宗正德侯通使吳。
謁者僕射鄧公為校尉，上書言軍事，見上。上問曰：「道軍所來，聞晁錯死，吳、楚罷不。」鄧公曰：「吳為反數十歲矣。發怒削地，以誅錯為名，其意不在錯也。且臣恐天下之士，拑口不敢復言矣。」上曰：「何哉。」鄧公曰：「夫晁錯患諸侯強大不可制，故請削之以尊京師，萬世之利也。計劃始行，卒受大戮。內杜忠臣之口，外為諸侯報仇，臣竊為陛下不取也。」於是帝喟然長息，曰：「公言善，吾亦恨之。」
袁盎、劉通至吳，吳、楚兵已攻梁壁矣。宗正以親故，先入見，諭吳王令拜受詔。吳王聞袁盎來，知其欲說，笑而應曰：「我已為東帝，尚誰拜。」不肯見盎，而留軍中，欲劫使將。盎不肯，使人圍守，且殺之。盎得間脫亡，歸報。
太尉亞夫言於上曰：「楚兵剽輕，難與爭鋒。願以梁委之，絕其食道，乃可制也。」上許之。亞夫乘六乘傳，將會兵滎陽。發至霸上，趙涉遮說亞夫曰：「吳王素富，懷輯死士久矣。此知將軍且行，必置間人於殽、澠阸斄之間。且兵事尚神密，將軍何不從此右去，走藍田，出武關，抵洛陽。間不過差一二日，直入武庫，擊鳴鼓。諸侯聞之，以為將軍從天而下也。」太尉如其計，至洛陽，喜曰：「七國反，吾乘傳至此，不自意全。今吾據滎陽，滎陽以東無足憂者。」使吏搜殽、澠間，果得吳伏兵，乃請趙涉為護軍。
太尉引兵東北走昌邑。吳攻梁急，梁數使使條侯求救，條侯不許。又使使愬條侯於上，上使告條侯救梁。亞夫不奉詔，堅壁不出，而使弓高侯等將輕騎兵出淮、泗口，絕吳楚兵後，塞其餉道。梁使中大夫韓安國及楚相張尚弟羽為將軍，羽力戰，安國持重，乃得頗敗吳兵。吳兵欲西，梁城守，不敢西，即走條侯軍。會下邑，欲戰，條侯堅壁不肯戰。吳糧絕卒饑，數挑戰，終不出。條侯軍中夜驚，內相攻擊，擾亂至帳下，亞夫堅臥不起，頃之復定。吳奔壁東南陬，亞夫使備西北，已而其精兵果奔西北，不得入。吳、楚士卒多饑死，叛散，乃引而去。
二月，亞夫出精兵追擊，大破之。吳王濞棄其軍，與壯士數千人夜亡走。楚王戊自殺。
吳王之初發也，吳臣田祿伯為大將軍。田祿伯曰：「兵屯聚而西，無他奇道，難以立功。臣願得五萬人，別循江、淮而上，收淮南、長沙，入武關，與大王會，此亦一奇也。」吳王太子諫曰：「王以反為名，此兵難以借人。人亦且反王，奈何。且擅兵而別，多他利害，徒自損耳。」吳王即不許田祿伯。吳少將桓將軍說王曰：「吳多步兵，步兵利險。漢多車騎，車騎利平地。願大王所過城不下，直去，疾西據洛陽武庫，食敖倉粟，阻山、河之險以令諸侯，雖無入關，天下固已定矣。大王徐行留下城邑，漢軍車騎至，馳入梁、楚之郊，事敗矣。」吳王問諸老將，老將曰：「此年少椎鋒可耳，安知大慮。」於是王不用桓將軍計。
王專並將兵，兵未度淮，諸賓客皆得為將、校尉、候、司馬，獨周丘不用。周丘者，下邳人，亡命吳，酤酒無行，王薄之，不任。周丘乃上謁，說王曰：「臣以無能，不得待罪行間。臣非敢求有所將也，願請王一漢節，必有以報。」王乃予之。周丘得節，夜馳入下邳。下邳時聞吳反，皆城守。至傳舍，召令入戶，使從者以罪斬令，遂召昆弟所善豪吏告曰：「吳反，兵且至，屠下邳不過食頃。今先下，家室必完，能者封侯矣。」出乃相告，下邳皆下。周丘一夜得三萬人，使人報吳王，遂將其兵，北略城邑。比至陽城，兵十餘萬，破陽城中尉軍。聞吳王敗走，自度無與共成功，即引兵歸下邳，未至，疽發背死。
吳王之棄軍亡也，軍遂潰，往往稍降太尉條侯及梁軍。吳王度淮走丹徒，保東越，兵可萬餘人，收聚亡卒。漢使人以利啗東越，東越即紿吳王出勞軍，使人鏦殺吳王，盛其頭，馳傳以聞。吳太子駒亡走閩越。吳、楚反，凡三月，皆破滅。於是諸將乃以太尉謀為是，然梁王由此與太尉有隙。
三王之圍臨菑也，齊王使路中大夫告於天子。天子復令路中大夫還報，告齊王堅守，「漢兵今破吳楚矣」。路中大夫至，三國兵圍臨菑數重，無從入。三國將與路中大夫盟曰：「若反言漢已破矣，齊趣下三國，不且見屠。」路中大夫既許，至城下，望見齊王曰：「漢已發兵百萬，使太尉亞夫擊破吳、楚，方引兵救齊。齊必堅守，無下。」三國將誅路中大夫。齊初圍急，陰與三國通謀，約未定，會路中大夫從漢來，其大臣乃復勸王無下三國。會漢將欒布、平陽侯等兵至齊，擊破三國兵，解圍已。後聞齊初與三國有謀，將欲移兵伐齊。齊孝王懼，飲藥自殺。
膠西、膠東、菑川王各引兵歸國。膠西王徒跣，席槀、飲水謝太后。王太子德曰：「漢兵還，臣觀之已罷，可襲。願收王餘兵擊之，不勝而逃入海，未晚也。」王曰：「吾士卒皆已壞，不可用。」弓高侯韓頹當遺膠西王書曰：「奉詔誅不義，降者赦，除其罪，復故。不降者滅之。王何處。須以從事。」王肉袒叩頭，詣漢軍壁謁曰：「臣卬奉法不謹，驚駭百姓，乃苦將軍遠道至於窮國，敢請菹醢之罪。」弓高侯執金鼓見之，曰：「王善軍事，願聞王發兵狀。」王頓首膝行對曰：「今者晁錯天子用事臣，變更高皇帝法令，侵奪諸侯地。卬等以為不義，恐其敗亂天下，七國發兵且誅錯。今聞錯己誅，卬等謹已罷兵歸。」將軍曰：「王苟以錯為不善，何不以聞。乃未有詔、虎符，擅發兵擊義國。以此觀之，意非徒欲誅錯也。」乃出詔書，為王讀之，曰：「王其自圖。」王曰：「如卬等死有餘罪。」遂自殺。太后、太子皆死。膠東王、菑川王、濟南王皆伏誅。
酈將軍兵至趙，趙王引兵還邯戰城守，酈寄攻之，七月不能下。匈奴聞吳、楚敗，亦不肯入邊。欒布破齊還，並兵引水灌趙城，城壞，王遂自殺。
帝以齊首善，以迫劫有謀，非其罪也，召立齊孝王太子壽，是為懿王。
濟北王亦欲自殺，幸全其妻子。齊人公孫玃謂濟北王曰：「臣請試為大王明說梁王，通意天子。說而不用，死未晚也。」公孫玃遂見梁王曰：「夫濟北之地，東接強齊，南牽吳、越，北脅燕、趙。此四分五裂之國，權不足以自守，勁不足以扞寇，又非有奇怪雲以待難也，雖墜言於吳，非其正計也。鄉使濟北見情實，示不從之端，則吳必先歷齊，畢濟北，招燕、趙而總之，如此則山東之從結而無隙矣。今吳王連諸侯之兵，驅白徒之眾，西與天子爭衡，濟北獨底節不下，使吳失與而無助，跬步獨進，瓦解土崩，破敗而不救者，未必非濟北之力也。夫以區區之濟北，而與諸侯爭強，是以羔犢之弱而扞虎狼之敵也。守職不橈，可謂誠一矣。功義如此，尚見疑於上，脅肩低首，累足撫衿，使有自悔不前之心，非社稷之利也。臣恐藩臣守職者疑之。臣竊料之，能歷西山，徑長樂，抵未央，攘袂而正議者，獨大王耳。上有全亡之功，下有安百姓之名，德淪於骨髓，恩加於無窮，願大王留意詳惟之。」孝王大說，使人馳以聞。濟北王得不坐，徙封於菑川。
帝欲以吳王弟德哀侯廣之子續吳，以楚元王子禮續楚。竇太后曰：「吳王老人也，宜為宗室順善，今乃首率七國紛亂天下，奈何續其後？」不許吳，許立楚後。乙亥，徙淮陽王餘為魯王，汝南王非為江都王，王故吳地。立宗正禮為楚王，立皇子端為膠西王，勝為中山王。
四年。初，吳、楚七國反，吳使者至淮南，淮南王欲發兵應之。其相曰：「王必欲應吳，臣願為將。」王乃屬之。相已將兵，因城守，不聽王而為漢。漢亦使曲城侯將兵救淮南，以故得完。
吳使者至廬江，廬江王不應，而往來使越。至衡山，衡山王堅守，無二心。及吳、楚已破，衡山王入朝。上以為貞信，勞苦之，曰：「南方卑溼」，徙王王於濟北以褒之。廬江王以邊越，數使使相交，徙為衡山王，王江北。
漢文帝前二年春三月，有司請立皇子為諸侯王。詔立皇子武為代王，參為太原王，揖為梁王。
五年。初，帝分代為二國，立皇子武為代王，參為太原王。是歲，徙代王武為淮陽王，以太原王參為代王，盡得故地。六年，梁太傅賈誼上疏曰：
進言者皆曰天下已安已治矣，臣獨以為未也。曰安且治者，非愚則諛，皆非事實知治亂之體者也。夫抱火厝之積薪之下而寢其上，火未及然，因謂之安。方今之勢何以異此。陛下何不壹令臣得孰數之於前，因陳治安之策，試詳擇焉。
使為治，勞智慮，苦身體，乏鍾鼓之樂，勿為可也。樂與今同，而加之諸侯軌道，兵革不動，匈奴賓服，百姓素樸，生為明帝，沒為明神，名譽之美垂於無窮，使顧成之廟稱為太宗，上配太祖，與漢亡極，立經陳紀，為萬世法，雖有愚幼不肖之嗣，猶得蒙業而安。以陛下之明達，因使少知治體者得佐下風，致此非難也。
夫樹國固必相疑之勢，下數被其殃，上數爽其憂，甚非所以安上而全下也。今或親弟謀為東帝，親兄之子西鄉而擊，今吳又見告矣。天子春秋鼎盛，行義未過，德澤有加焉，猶尚如是，況莫大諸侯，權力且十此者乎。然而天下少安，何也。大國之王幼弱未壯，漢之所置傅、相方握其事。數年之後，諸侯之王大抵皆冠，血氣方剛，漢之傅、相稱病而賜罷，彼自丞、尉以上遍置私人。如此有異淮南、濟北之為邪。此時而欲為治安，雖堯、舜不治。
黃帝曰：日中必熭，操刀必割。今令此道順而全安甚易，不肯蚤為，已乃墮骨肉之屬而抗剄之，豈有異秦之季世乎。其異姓負強而動者，漢已幸而勝之矣，又不易其所以然。同姓襲是跡而動，既有徵矣，其勢盡又復然。殃禍之變，未知所移，明帝處之，尚不能以安，後世將如之何。
臣竊跡前事，大抵強者先反。長沙乃二萬五千戶耳，功小而最完，勢疏而最忠，非獨性異人也，亦形勢然也。曩令樊、酈、絳、灌據數十城而王，今雖以殘亡可也。令信、越之倫列為徹侯而居，雖至今存可也。然則天下之大計可知己。欲諸王之皆忠附，則莫若令如長沙王。欲臣子勿菹醢，則莫若令如樊、酈等。欲天下之治安，莫若眾建諸侯而少其力。力少則易使以義，國小則亡邪心。令海內之勢，如身之使臂，臂之使指，莫不制從，諸侯之君不敢有異心，輻湊並進而歸命天子。割地定製，令齊、趙、楚各為若干國，使悼惠王、幽王、元王之子孫，畢以次各受祖之分地，盡而止。其分地眾而子孫少者，建以為國，空而置之，須其子孫生者舉使君之。一寸之地，一人之眾，天子亡所利焉，誠以定治而已。如此則臥赤子天下之上而安，植遺腹朝委裘而天下不亂。當時大治，後世誦聖，陛下誰憚而久不為此。
天下之勢，方病大瘇，一脛之大幾如要，一指之大幾如股，平居不可屈伸，一二指慉。身慮亡聊。失今不治，必為錮疾，後雖有扁鵲不能為己。病非徒瘇也，又苦趶盭。可痛哭者此病是也。
十一年夏六月，梁懷王揖薨，無子。賈誼復上疏曰：陛下即不定製，如今之勢，不過一傳再傳，諸侯猶且人人恣而不制，豪植而大強，漢法不得行矣。陛下所以蕃扞及皇太子之所恃者，唯淮陽、代二國耳。代北邊匈奴，與強敵為鄰，能自完則足矣。而淮陽之比大諸侯，廑如黑子之著面，適足以餌大國，而不足以有所禁禦。方今制在陛下，制國而令子適足以為餌，豈可謂工哉。臣之愚計，願舉淮南地以益淮陽，而為梁王立後，割淮陽北邊二三列城與東郡以益梁。不可者可徙代王而都睢陽。梁起於新郪以北著之河，淮陽包陳以南揵之江，則大諸侯之有異心者，破膽而不敢謀。梁足以扞齊、趙，淮陽足以禁吳、楚，陛下高枕，終無山東之憂矣。此二世之利也。當今恬然，適遇諸侯之皆少，數歲之後，陛下且見之矣。夫秦日夜苦心勞力，以除六國之禍。今陛下力制天下，頤指如意，高拱以成六國之禍，難以言智。苟身無事，畜亂、宿禍，熟視而不定，萬年之後，傳之老母、弱子，將使不寧，不可謂仁。帝於是從誼計，徙淮陽王武為梁王，北界泰山，西至高陽，得大縣四十餘城。後歲余，賈誼亦死。死時年三十三矣。
景帝二年，梁孝王以竇太后少子故，有寵，王四十餘城，居天下膏腴地。賞賜不可勝道、府庫金錢且百巨萬，珠玉寶器多於京師。築東苑，方三百餘里。廣睢陽城七十里，大治宮室，為復道，自宮連屬於平臺三十餘里。招延四方豪俊之士，如吳人枚乘、嚴忌、齊人羊勝、公孫詭、鄒陽、蜀人司馬相如之屬皆從之遊。每入朝，上使使持節，以乘輿駟馬迎梁王於闕下。既至，寵倖無比，入則侍上同輦，出則同事，射獵上林中。因上疏請留，且半歲。梁侍中、郎、謁者著籍引，出入天子殿門，與漢宦官無異。
三年冬十月，梁王來朝。時上未置太子，與梁王宴飲，從容言曰：千秋萬歲後傳於王，王辭謝，雖知非至言，然心內喜。太后亦然。詹事竇嬰引卮酒進上曰：天下者，高祖之天下，父子相傳，漢之約也，上何以得傳梁王？太后由此憎嬰。嬰因病免，太后除嬰門籍，不得朝請。梁王以此益驕。
中二年。初，梁孝王以至親有功，吳、楚攻梁，梁王城守。事見《七國之叛》。得賜天子旌旗，從千乘萬騎，出蹕、入警。王寵信羊勝、公孫詭，以詭為中尉。勝、詭多奇邪計，欲使王求為漢嗣。栗太子之廢也，太后意欲以梁王為嗣，嘗因置酒謂帝曰：安車大駕，用梁王為寄。帝跪席舉身曰：諾。罷酒，帝以訪諸大臣。大臣袁盎等曰：不可。昔宋宣公不立子而立弟，以生禍亂，五世不絕。小不忍害大義，故《春秋》大居正由是太后議格，遂不復言。王又嘗上書，願賜容車之地，徑至長樂宮，自使梁國士眾築作甬道，朝太后。袁盎等皆建以為不可。
梁王由是怨袁盎及議臣。乃與羊勝、公孫詭謀，陰使人刺殺袁盎及他議臣十餘人。賊未得也。於是天子意梁，逐賊，果梁所為。上遣田叔、呂季主往按梁事，捕公孫詭、羊勝。詭、勝匿王后宮。使者十餘輩至梁，責二千石急。梁相軒丘豹及內史韓安國以下舉國大索，月餘弗得。安國聞詭、勝匿王所，乃入見王而泣曰：主辱者臣死。大王無良臣，故紛紛至此。今勝、詭不得，請辭，賜死。王曰：何至此？安國泣數行下，曰：大王自度於皇帝孰與臨江王親？王曰：弗如也。安國曰：臨江王適長太子，以一言過，廢王臨江。用宮垣事，卒自殺中尉府。何者。治天下終不用私亂公。今大王列在諸侯，訹邪臣浮說，犯上禁，撓明法。天子以太后故，不忍致法於大王。太后日夜涕泣，幸大王自改，大王終不覺寤。有如太后宮車即晏駕，大王尚誰攀乎？語未卒，王泣數行，而下謝安國曰：吾今出勝、詭。王乃令勝、詭皆自殺，出之。上由此怨望梁王。
梁王恐，使鄒陽入長安見皇后兄王信，說曰：長君弟得幸於上，後宮莫及，而長君行跡多不循道理者。今袁盎事即窮竟，梁王伏誅，太后無所發怒，切齒側目於貴臣，竊為足下憂之。長君曰：為之奈何？陽曰：長君誠能請為上言之，得毋竟梁事，長君必固自結於太后，太后厚德長君入於骨髓，而長君之弟幸於兩宮，金城之固也。昔者舜之弟象，日以殺舜為事，及舜立為天子，封之於有庳。夫仁人之於兄弟，無藏怒，無宿怨，厚親愛而已，是以後世稱之。以是說天子，徼幸梁事不奏長君曰諾乘間入言之，帝怒稍解。
是時太后憂梁事不食，日夜泣不止，帝亦患之。會田叔等按梁事來，還至霸昌廄，取火悉燒梁之獄辭，空手來見帝。帝曰：梁有之乎？叔對曰：死罪。有之。上曰：其事安在？田叔曰：上毋以梁事為問也。上曰：何也？曰：今梁王不伏誅，是漢法不行也。伏法，而太后食不甘味，臥不安席，此憂在陛下也。上大然之，使叔等謁太后，且曰：梁王不知也，造為之者，獨在幸臣羊勝、公孫詭之屬為之耳，謹已伏誅死。梁王無恙也。太后聞之，立起坐餐，氣平復。
梁王因上書請朝。既至關，茅蘭說王，使乘布車，從兩騎入，匿於長公主園。漢使使迎王，王已入關，車騎盡居外，不知王處。太后泣曰：帝果殺吾子。帝憂恐。於是梁王伏斧質於闕下謝罪，太后、帝大喜，相泣，復如故。悉召王從官入關。然帝益疏王，不與同車輦矣。帝以田叔為賢，擢為魯相。
六年冬十月，梁王來朝。上疏欲留，上弗許。王歸國，意忽忽不樂。
夏四月，梁孝王薨。竇太后聞之，哭極哀，不食，曰：帝果殺吾子。帝哀懼不知所為。與長公主計之，乃分梁為五國，盡立孝王男五人為王：買為梁王，明為濟川王，彭離為濟東王，定為山陽王，不識為濟陰王。女五人，皆食湯沐邑。奏之太后，太后乃說，為帝加一餐。孝王未死時，財以巨萬計，及死，藏府餘黃金尚四十餘萬斤，他物稱是。

