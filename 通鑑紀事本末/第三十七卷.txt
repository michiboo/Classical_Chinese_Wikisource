
唐僖宗乾符元年春正月丁亥，翰林學士盧攜上言，以為「陛下初臨大寶，宜深念黎元。國家之有百姓，如草木之有根柢，若秋冬培溉，則春夏滋榮。臣竊見關東去年旱災，自虢至海，麥才半收，秋稼幾無，冬菜至少，貧者磑蓬實為面，蓄槐葉為齏。或更衰羸，亦難採拾。常年不稔，則散之鄰境。今所在皆饑，無所依投，坐守鄉閭，待盡溝壑。其蠲免餘稅，實無可徵。而州縣以有上供及三司錢，督趣甚急，動加捶撻，雖撤屋伐木，僱妻鬻子，止可供所由酒食之費，未得至於府庫也。或租稅之外，更有他徭。朝廷儻不撫存，百姓實無生計。乞敕州縣，應所欠殘稅，並一切停徵，以俟蠶麥。仍發所在義倉，亟加賑給，行之不可稽緩。」敕從其言，而有司竟不能行，徒為空文而已。冬十月，以吏部侍郎鄭畋、戶部侍郎盧攜並守本官，同平章事。
上年少，政在臣下，南牙北司互相矛楯。自懿宗以來，奢侈日甚，用兵不息，賦斂愈急。關東連年水旱，州縣不以實聞，上下相蒙，百姓流殍，無所控訴，相聚為盜，所在蜂起。州縣兵少，加以承平日久，人不習戰，每與盜遇，官軍多敗。是歲濮州人王仙芝始聚眾數千，起於長垣。
二年。初，上之為普王也，小馬坊使田令孜有寵，及即位，使知樞密，遂擢為中尉。上時年十四，專事遊戲，政事一委令孜，呼為「阿父」。令孜頗讀書，多巧數，招權納賄，除官及賜緋紫皆不關白於上。每見，常自備果食兩盤，與上相對飲啗，從容良久而退。上與內園小兒狎暱，賞賜樂工、伎兒，所費動以萬計，府藏空竭。令孜說上籍兩市商旅寶貨悉輸內庫，有陳訴者付京兆杖殺之，宰相以下，鉗口莫敢言。
夏六月，王仙芝及其黨尚君長攻陷濮州、曹州，眾至數萬。天平節度使薛崇出兵擊之，為仙芝所敗。
冤句人黃巢亦聚眾數千人應仙芝。巢少與仙芝皆以販私鹽為事，巢善騎射，喜任俠，粗涉書傳，屢舉進士不第，遂為盜，與仙芝攻剽州縣，橫行山東，民之困於重斂者爭歸之，數月之間，眾至數萬。
羣盜浸淫，剽掠十餘州，至於淮南，多者千餘人，少者數百人。詔淮南、忠武、宣武、義成、天平五軍節度使、監軍亟加討捕及招懷。十二月，王仙芝寇沂州，平盧節度使宋威表請以步騎五千別為一使，兼帥本道兵所在討賊。乃以威為諸道行營招討草賊使，仍給禁兵三千，甲騎五百。因詔河南方鎮所遣討賊都頭並取威處分。
三年春二月，敕福建、江西、湖南諸道觀察、刺史皆訓練士卒。又令天下鄉村各置刀弓鼓板以備羣盜。三月，以左僕射王鐸兼門下侍郎、同平章事。
秋七月，宋威擊王仙芝於沂州城下，大破之，仙芝亡去。威奏仙芝已死，縱遣諸道兵，身還青州。百官皆入賀。居三日，州縣奏仙芝尚在，攻剽如故。時兵始休，詔復發之，士皆忿怨思亂。八月，仙芝陷陽翟、郟城，詔忠武節度使崔安潛發兵擊之。安潛，慎由之弟也。又命昭義節度使曹翔將步騎五千及義成兵衛東都宮，以左散騎常侍曾元裕為招討副使，守東都。又詔山南東道節度使李福選步騎二千守汝、鄧要路。仙芝進逼汝州，詔邠寧節度使李侃、鳳翔節度使令狐綯選步兵一千、騎兵五百守陝州、潼關。九月丙子，王仙芝陷汝州，執刺史王鐐。鐐，鐸之從父兄弟也。東都大震，士民挈家逃出城。乙酉，敕赦王仙芝、尚君長罪，除官以招諭之。仙芝陷陽武，攻鄭州，昭義監軍判官雷殷符屯中牟，擊仙芝，破走之。
冬十月，仙芝南攻唐、鄧。十一月，王仙芝攻郢、復二州，陷之。十二月，王仙芝攻申、光、廬、壽、舒、通等州。淮南節度使劉鄴奏求益兵，敕感化節度使薛能選精兵數千助之。
鄭畋以言計不行，稱疾遜位，不許。乃上言：「自沂州奏捷之後，仙芝愈肆猖狂，屠陷五六州，瘡痍數千里。宋威衰老多病，自妄奏以來，諸道尤所不服，今淹留亳州，殊無進討之意。曾元裕擁兵蘄、黃，專慾望風退縮。若使賊陷揚州，則江南亦非國有。崔安潛威望過人，張自勉驍雄良將，宮苑使李琢西平王晟之孫，嚴而有勇。請以安潛為行營都統，琢為招討使代威，自勉為副使代元裕。」上頗採其言。招討副使、都監楊復光奏尚君長弟讓據查牙山，官軍退保鄧州。
王仙芝攻蘄州。蘄州刺史裴渥，王鐸知舉時所擢進士也。王鐐在賊中，為仙芝以書說渥。渥與仙芝約，斂兵不戰，許為之奏官，鐐亦說仙芝，許以如約。渥乃開城延仙芝及黃巢輩三十餘人入城，置酒，大陳貨賄以贈之，表陳其狀。諸宰相多言：「先帝不赦龐勳，期年卒誅之。今仙芝小賊，非龐勳之比，赦罪除官，益長奸宄。」王鐸固請，許之，乃以仙芝為左神策軍押牙兼監察御史，遣中使以告身即蘄州授之。仙芝得之甚喜，鐐、渥皆賀。未退，黃巢以官不及已，大怒曰：「始者共立大誓，橫行天下，今獨取官赴左軍，使此五千餘眾安所歸乎。」因毆仙芝，傷首，其眾諠噪不已。仙芝畏眾怒，遂不受命，大掠蘄州，城中之人，半驅半殺，焚其廬舍。渥奔鄂州，敕使奔襄州，鐐為賊所拘。賊乃分其軍三千餘人從仙芝及尚君長，二千餘人從巢，各分道而去。
四年春二月，王仙芝陷鄂州。黃巢陷鄆州，殺節度使薛崇。三月，黃巢陷沂州。夏四月，黃巢與尚讓合軍保查牙山。秋七月庚申，王仙芝、黃巢攻宋州，三道兵與戰，不利，賊遂
圍宋威於宋州。甲寅，左威衛上將軍張自勉將忠武兵七千救宋州，殺賊二千餘人，賊解圍遁去。王鐸、盧攜欲使張自勉以所將兵受宋威節度，鄭畋以為威與自勉已有疑忿，若在麾下，必為所殺，不肯署奏。八月辛未，鐸、攜訴於上，求罷免。庚辰，畋請歸滻川養疾，上皆不許。王仙芝陷安州。
乙卯，王仙芝陷隨州，執刺史崔休徵。山南東道節度使李福遣其子將兵救隨州，戰死。福奏求援兵，遣左武衛大將軍李昌言將鳳翔五百騎赴之，仙芝遂轉掠復、郢。忠武大將張貫等四千人與宣武兵援襄州，自申、蔡間道逃歸。詔忠武節度使崔安潛、宣武節度使穆仁裕遣人約還。
冬十月，鄭畋與王鐸、盧攜爭論用兵於上前，畋不勝，退覆上奏，以為「自王仙芝俶擾，崔安潛首請會兵討之，繼發士卒，罄竭資糧，賊往來千里，塗炭諸州，獨不敢犯其境。又以本道兵授張自勉，解宋州圍，使江、淮漕運流通，不輸寇手。今蒙盡以自勉所將七千兵令張貫將之隸宋威。自勉獨歸許州，威復奏加誣毀。因功為辱，臣竊痛之。安潛出師，前後克捷非一，一旦強兵盡付他人，良將空還，若勍寇忽至，何以枝梧。臣請以忠武四千人授威，餘三千人使自勉將之，守衛其境，既不侵宋威之功，又免使安潛愧恥。」時盧攜不以為然，上不能決。畋覆上言：「宋威欺罔朝廷，敗衄狼籍。又聞王仙芝七狀請降，威不為聞奏，朝野切齒，以為宜正軍法。跡狀如此，不應復典兵權。願與內大臣參酌，早行罷黜。」不從。
黃巢寇掠蘄、黃，曾元裕擊破之，斬首四千餘級，巢遁去。
十一月，招討副都監楊復光遣人說諭王仙芝，仙芝遣尚君長等請降於復光，宋威遣兵於道中劫取君長等。十二月，威奏與君長等戰於潁州西南，生擒以獻。復光奏君長等實降，非威所擒。詔侍御史歸仁紹等鞫之，竟不能明。斬君長等於狗脊嶺。
黃巢陷匡城，遂陷濮州，詔潁州刺史張自勉將諸道兵擊之。
王仙芝寇荊南。節度使楊知溫，知至之兄也，以文學進，不知兵。或告賊至，知溫以為妄，不設備。時漢水淺狹，賊自賈塹渡。
五年春正月丁酉朔，大雪，知溫方受賀，賊已至城下，遂陷羅城，將佐共治子城而守之。及暮，而知溫猶不出。將佐請知溫出撫士卒，知溫紗帽皁裘而行，將佐請知溫擐甲，以備流矢。知溫見士卒拒戰，猶賦詩示幕僚。遣使告急於山南東道節度使李福，福悉其眾自將救之。時有沙陀五百在襄陽，福與之俱，至荊門，遇賊，沙陀縱騎奮擊，破之。仙芝聞之，焚掠江陵而去。江陵城下舊三十萬戶，至是死者什三四。
壬寅，招討副使曾元裕大破王仙芝於申州東，所殺萬人，招降散遣者亦萬人。敕以宋威久病，罷招討使，還青州。以曾元裕為招討使，潁州刺史張自勉為副使。
二月，貶揚知溫為郴州司馬。
曾元裕奏大破王仙芝於黃梅，殺五萬餘人，追斬仙芝，傳首，餘黨散去。黃巢方攻亳州未下，尚讓帥仙芝餘眾歸之，推巢為王，號沖天大將軍，改元王霸，署官屬。巢襲陷沂州、濮州。既而屢為官軍所敗，乃遺天平節度使張禓書，請奏之。詔以巢為右衛將軍，令就鄆州解甲，巢竟不至。
加山南東道節度使李福同平章事，賞救荊南之功也。
三月，羣盜陷朗州、岳州。招討使曾元裕屯荊、襄，黃巢自滑州略宋、汴，乃以副使張自勉充東南面行營招討使。黃巢攻衛南，遂攻葉、陽翟。詔發河陽兵千人赴東都，與宣武、昭義兵二千人共衛宮闕。以左神武大將軍劉景仁充東都應援防遏使，並將三鎮兵，仍聽於東都募兵二千人。景仁，昌之孫也。又詔曾元裕將兵徑還東都，發義成兵三千守轘轅、伊闕、河陰、武牢。
王仙芝餘黨王重隱陷洪州，江西觀察使高湘奔湖口。賊轉掠湖南，別將曹師雄掠宣、潤。詔曾元裕、楊復光引兵救宣、潤。黃巢引兵渡江，攻陷虔、吉、鐃、信等州。
夏四月，詔以東都軍儲不足，貸商旅富人錢穀以供數月之費，仍賜空名殿中侍御史告身五通，監察御史告身十通，有能出家財助國稍多者賜之。時連歲旱、蝗，寇盜充斥，耕桑半廢，租賦不足，內藏虛竭，無所佽助。兵部侍郎、判度支楊嚴三表自陳才短，不能濟辦，乞解使務，辭極哀切，詔不許。
五月丁酉，鄭畋、盧攜皆罷為太子賓客分司。
六月，王仙芝餘黨剽掠浙西。朝廷以荊南節度使高駢先在天平，有威名，仙芝黨多鄆人，乃徙駢為鎮海節度使。
秋八月，黃巢寇宣州，宣歙觀察使王凝拒之，敗於南陵。巢攻宣州不克，乃引兵入浙東，開山路七百里，攻剽福建諸州。
九月，平盧軍奏節度使宋威薨。辛丑，以諸道行營招討使曾元裕領平盧節度使。冬十二月甲戌，黃巢陷福州，觀察使韋岫棄城走。
六年春正月，鎮海節度使高駢遣其將張璘、梁纘分道擊黃巢，屢破之，降其將秦彥、畢師鐸、李罕之、許勍等數十人。巢遂趣廣南。彥，徐州人。師鐸，冤句人。罕之，項城人也。
上以羣盜為憂，王鐸曰：「臣為宰相之長，在朝不足分陛下之憂，請自督諸將討之。」乃以鐸守司徒兼侍中，充荊南節度使、南面行營招討都統。
泰寧節度使李系，晟之曾孫也，有口才而實無勇略，王鐸以其家世良將，奏為行營副都統兼湖南觀察使，使將精兵五萬並土團屯潭州，以塞嶺北諸之路，拒黃巢。
五月，黃巢與浙東觀察使崔璆、嶺南東道節度使李迢書，求天平節度使。二人為之奏聞，朝廷不許。巢覆上表求廣州節度使，上命大臣議之。左僕射於琮以為「廣州市舶寶貨所聚，豈可令賊得之。」亦不許。乃議別除官。六月，宰相請除巢率府率，從之。
秋九月，黃巢得率府率告身，大怒，詬執政，急攻廣州，即日陷之，執節度使李迢，轉掠嶺南州縣。巢使迢草表述其所懷，迢曰：「予代受國恩，親戚滿朝，腕可斷，表不可草。」巢殺之。
黃巢在嶺南，士卒罹瘴疫死者什三四，其徒勸之北還，以圖大事，巢從之。自桂州編大栰數千，乘暴水沿湘江而下，歷衡、永州，十月癸未，抵潭州城下。李系嬰城不敢出戰，巢急攻，一日陷之，系奔朗州。巢盡殺戍兵，流屍蔽江而下。尚讓乘勝進逼江陵，眾號五十萬。時諸道兵未集，江陵兵不滿萬人。王鐸留其將劉漢宏守江陵，自帥眾趣襄陽，雲欲會劉巨容之師。鐸既去，漢宏大掠江陵，焚蕩殆盡，士民逃竄山谷。會大雪，殭屍滿野。後旬餘，賊乃至。漢宏，兗州人也，帥其眾北歸為羣盜。
十一月，黃巢北趣襄陽，劉巨容與江西招討使、淄州刺史曹全晸合兵屯荊門以拒之。賊至，巨容伏兵林中，全晸以輕騎逆戰，陽不勝而走，賊追之，伏發，大破賊眾，乘勝逐北，比至江陵，俘斬其什七八，巢與尚讓收餘眾渡江東走。或勸巨容「窮追，賊可盡也。」巨容曰：「國家喜負人，有急則撫存將士，不愛官賞，事寧則棄之，或更得罪。不若留賊，以為富貴之資。」眾乃止。全晸
渡江追賊，會朝廷以泰寧都將段彥謨代為招討使，全晸亦止。由是賊勢復振，攻鄂州，陷其外郭，轉掠饒、信、池、宣、歙、杭等十五州，眾至二十萬。
十二月，以王鐸為太子賓客分司。
初，兵部尚書盧攜嘗薦高駢可為都統，至是駢將張璘等屢破黃巢，乃復以攜為門下侍郎、平章事，凡關東節度使王鐸、鄭畋所除者多易置之。
廣明元年春二月，左拾遺侯昌業以盜賊滿關東，而上不親政事，專務遊戲，賞賜無度，田令孜專權無上，天文變異，社稷將危，上疏極諫。上大怒，召昌業至內侍省，賜死。
上善騎射、劍槊、法算，至於音律、蒱博，無不精妙。好蹴鞠、鬥雞，與諸王賭鵝，鵝一頭至直五十緡。尤善擊球，嘗謂優人石野豬曰：「朕若應擊球進士舉，須為狀元。」對曰：「若遇堯、舜作禮部侍郎，恐陛下不免駁放。」上笑而已。
度支以用度不足，奏借富戶及胡商貨財，敕借其半。鹽鐵轉運使高駢上言：「天下盜賊蜂起，皆出於饑寒，獨富戶、胡商未耳。」乃止。高駢奏改楊子院為發運使。
三月，淮南節度使高駢遣其將張璘擊黃巢，屢捷，盧攜奏以駢為諸道行營兵馬都統。駢乃傳檄徵天下兵，且廣召募，得土客之兵共七萬，威望大振，朝廷深倚之。夏四月，張璘渡江擊賊帥王重霸，降之。屢破黃巢軍，巢退保饒州，別將常宏以其眾數萬降。璘攻饒州，克之，巢走。
以諸葛爽為北面行營副招討。五月，以汝州防禦使諸葛爽為振武節度使。
黃巢屯信州，遇疾疫，卒徒多死。張璘急擊之，巢以金啗璘，且致書請降於高駢，求駢保奏。駢欲誘致之，許為之求節鉞。時昭義、感化、義武等軍皆至淮南，駢恐分其功，乃奏賊不日當平，不煩諸道兵，請悉遣歸，朝廷許之。賊詗知諸道兵已北渡淮，乃告絕於駢，且請戰。駢怒，令璘擊之，兵敗，璘死，巢勢復振。六月，黃巢別將陷睦州、婺州。庚戌，黃巢攻宣州，陷之。
秋七月，黃巢自採石渡江，圍天長、六合，兵勢甚盛。淮南將畢師鐸言於高駢曰：「朝廷倚公為安危，今賊數十萬眾乘勝長驅，若涉無人之境，不據險要之地以擊之，使逾長淮，不可復製，必為中原大患。」駢以諸道兵已散，張璘復死，自度力不能制，畏怯不敢出兵，但命諸將嚴備自保而已。且上表告急，稱「賊六十餘萬屯天長，去臣城五十里。」先是，盧攜謂駢有文武長才，若悉委以兵柄，黃巢不足平。朝野雖有謂駢不足恃者，然猶庶幾望之。及駢表至，上下失望，人情大駭。詔書責駢散遣諸道兵，致賊乘無備渡江。駢上表言：「臣奏聞遣歸，亦非自專。今臣竭力保衛一方，必能濟辦。但恐賊迤邐過淮，急宜敕東道將士善為御備。」遂稱風痹，不復出戰。
詔河南諸道發兵屯溵水，泰寧節度使齊克讓屯汝州，以備黃巢。辛酉，以淄州刺史曹全晸為天平節度使兼東面副都統。
九月，黃巢眾號十五萬，曹全晸以其眾六千與之戰，頗有殺獲。以眾寡不敵，退屯泗上，以俟諸軍至併力擊之，而高駢竟不之救，賊遂擊全晸，破之。
徐州遣兵三千赴溵水，過許昌。徐卒素名凶悖，節度使薛能自謂前鎮彭城，有恩信於徐人，館之球場。及暮，徐卒大噪，能登子城樓問之，對以供備疏闕，慰勞久之方定，許人大懼。時忠武亦遣大將周岌詣溵水，行未遠，聞之，夜引兵還，比明，入城，襲擊徐卒，盡殺之。且怨能之厚徐卒也，遂逐之。能將奔襄陽，亂兵追殺之，並其家，岌自稱留後。汝鄭把截制置使齊克讓恐為岌所襲，引兵還兗州。於是諸道兵屯溵水者皆散。黃巢遂悉眾渡淮，所過不虜掠，惟取丁壯以益兵。
冬十月，以諸葛爽為夏綏節度使。黃巢陷申州，遂入潁、宋、徐、兗之境。
十一月，詔河東節度使鄭從讜以本道兵授諸葛爽及代州刺史宋玫，使南討黃巢。乙卯，以代北都統李琢為河陽節度使。
初，黃巢將渡淮，豆盧瑑請以天平節鉞授巢，俟其到鎮討之。盧攜曰：「盜賊無厭，雖與之節，不能止其剽掠，不若急發諸道兵扼泗州，汴州節度使為都統，賊既前不能入關，必還掠淮、浙，偷生海渚耳。」從之。既而淮北相繼告急，攜稱疾不出，京師大恐。庚申，東都奏黃巢入汝州境。辛酉，以河中都虞候王重榮權知留後。
汝鄭把截制置都指揮使齊克讓奏黃巢自稱天補大將軍，轉牒諸軍云：「各宜守壘，勿犯吾鋒。吾將入東都，即至京邑，自欲問罪，無預眾人。」上召宰相議之。豆盧瑑、崔沆請發關內諸鎮及兩神策軍守潼關。壬戌，日南至，上開延英，對宰相泣下。觀軍容使田令孜奏：「請選左右神策軍弓弩手守潼關，臣自為都指揮制置把截使。」上曰：「侍衛將士不習征戰，恐未足用。」令孜曰：「昔安祿山構逆，玄宗幸蜀以避之。」崔沆曰：「祿山眾才五萬，比之黃巢，不足言矣。」豆盧瑑曰：「哥舒翰以十五萬眾不能守潼關，今黃巢眾六十萬，而潼關又無哥舒之兵。若令孜為社稷計，三川帥臣皆令孜腹心，比於玄宗則有備矣。」上不懌，謂令孜曰：「卿且為朕發兵守潼關。」是日，上幸左神策軍，親閱將士。令孜薦左軍馬軍將軍張承範、右軍步軍將軍王師會、左軍兵馬使趙珂。上召見三人，以承範為兵馬先鋒使兼把截潼關制置使，師會為制置關塞糧料使，珂為句當塞柵使，令孜為左右神策軍、內外八鎮及諸道兵馬都指揮制置招討等使，飛龍使楊復恭為副使。
癸亥，齊克讓奏：「黃巢已入東都境，臣收軍退保潼關，於關外置寨。將士屢經戰鬥，久乏資儲，州縣殘破，人煙殆絕，東西南北不見王人，凍餒交逼，兵械刓弊，各思鄉閭。恐一旦潰去，乞早遣資糧及援軍。」上命選兩神策弩手得二千八百人，令張承範等將以赴之。丁卯，黃巢陷東都，留守劉允章帥百官迎謁。巢入城，勞問而已，閭里宴然。允章，乃之曾孫也。田令孜奏募坊市人數千以補兩軍。辛未，陝州奏東都已陷。壬申，以田令孜為汝、洛、晉、綘、同、華都統，將左右軍東討。是日，賊陷虢州。以神策將羅元杲為河陽節度使。
乙亥，張承範等將神策弩手發京師。神策軍士皆長安富家子，賂宦官竄名軍籍，厚得廩賜，但華衣怒馬，憑勢使氣，未嘗更戰陳。聞當出征，父子聚泣，多以金帛僱病坊貧人代行，往往不能操兵。是日，上御章信門樓臨遣之。承範進言：「聞黃巢擁數十萬之眾，鼓行而西，齊克讓以饑卒萬人依託關外，復遣臣以二千餘人屯於關上，又未聞饋餉之計，以此拒賊，臣竊寒心，願陛下趣諸道精兵，早為繼援。」上曰：「卿輩第行，兵尋至矣。」丁丑，承範等至華州。會刺史裴虔餘徙宣歙觀察使，軍民皆逃入華山，城中索然，州庫唯塵埃鼠跡，賴倉中猶有米千餘斛，軍士裹三日糧而行。
十二月庚辰朔，承範等至潼關，搜菁中，得村民百許，使運石汲水，為守禦之備。與齊克讓軍皆絕糧，士卒莫有鬥志。是日，黃巢前鋒軍抵關下，白旗滿野，不見其際。克讓與戰，賊小卻。俄而巢至，舉軍大呼，聲振河、華。克讓力戰，自午至酉始解，士卒饑甚，遂諠噪，燒營而潰，克讓走入關。關左有谷，平日禁人往來，以榷徵稅，謂之「禁坑」。賊至倉猝，官軍忘守之，潰兵自谷而入，谷中灌木壽藤茂密如織，一夕踐為坦塗。承範盡散其錙囊以給士卒，遣使上表告急，稱「臣離京六日，甲卒未增一人，饋餉未聞影響。到關之日，巨寇已來，以二千餘人拒六十萬眾，外軍饑潰，蹋開禁坑。臣之失守，鼎鑊甘心。朝廷謀臣，愧顏何寄。或聞陛下已議西巡，苟鑾輿一動，則上下土崩。臣敢以猶生之軀，奮冒死之語，願與近密及宰臣熟議，未可輕動。急徵兵以救關防，則高祖、太宗之業庶幾猶可扶持，使黃巢繼安祿山之亡，微臣勝哥舒翰之死。」
辛巳，賊急攻潼關，承範悉力拒之，自寅及申，關上矢盡，投石以擊之。關外有天塹，賊驅民千餘人入其中，掘土填之，須臾即平，引兵而度。夜，縱火焚關樓俱盡。承範分兵八百人，使王師會守禁坑，比至，賊已入矣。壬午旦，賊夾攻潼關，關上兵皆潰，師會自殺。承範變服，帥餘眾脫走。至野狐泉，遇奉天援兵二千繼至，承範曰：「汝來晚矣。」博野、鳳翔軍還至渭橋，見所募新軍衣裘溫鮮，怒曰：「此輩何功而然，我曹反凍餒。」遂掠之，更為賊鄉導以趣長安。
賊之攻潼關也，朝廷以前京兆尹蕭廩為東道轉運糧料使，廩稱疾，請休官，貶賀州司戶。
黃巢入華州，留其將喬鈐守之，河中留後王重榮請降於賊。癸未，制以巢為天平節度使。甲申，以翰林學士承旨、尚書左丞王徽為戶部侍郎，翰林學士、戶部侍郎裴澈為工部侍郎，並同平章事。以盧攜為太子賓客分司。田令孜聞黃巢已入關，恐天子責已，乃歸罪於攜而貶之，薦徽、澈為相。是夕，攜飲藥死。澈，休之從子也。
百官退朝，聞亂兵入城，布路竄匿。田令孜帥神策兵五百奉帝自金光門出，惟福、穆、澤、壽四王及妃嬪數人從行，百官皆莫知之。上奔馳晝夜不息，從官多不能及。車駕既去，軍士及坊市民競入府庫盜金帛。
晡時，黃巢前鋒將柴存入長安，金吾大將軍張直方帥文武數十人迎巢於霸上。巢乘金裝肩輿，其徒皆被髮，約以紅繒，衣錦繡，執兵以從，甲騎如流，輜重塞塗，千里絡繹不絕。民夾道聚觀，尚讓歷諭之曰：「黃王起兵，本為百姓，非如李氏不愛汝曹，汝但安居毋恐。」巢館于田令孜第。其徒為盜久，不勝富，見貧者，往往施與之。居數日，各出大掠，焚市肆，殺人滿街，巢不能禁。尤憎官吏，得者皆殺之。
上趣駱谷，鳳翔節度使鄭畋謁上於道次，請車駕留鳳翔。上曰：「朕不欲密邇巨寇，且幸興元，徵兵以圖收復。卿東扞賊鋒，西撫諸蕃，糾合鄰道，勉建大勳。」畋曰：「道路梗澀，奏報難通，請得便宜從事。」許之。戊子，上至壻水，詔牛勖、楊師立、陳敬瑄，諭以京城不守，且幸興元，若賊勢猶盛，將幸成都，宜豫為備擬。
庚寅，黃巢殺唐宗室在長安者無遺類。
辛卯，巢始入宮。壬辰，巢即皇帝位於含元殿，畫皁繒為袞衣，擊戰鼓數百以代金石之樂。登丹鳳樓，下赦書。國號大齊，改元金統。謂廣明之號，去唐下體而着黃家日月，以為已符瑞。唐官三品已上悉停任，四品以下位如故。以妻曹氏為皇后。以尚讓為太尉兼中書令，趙璋兼侍中，崔璆、楊希古並同平章事，孟楷、蓋洪為左右僕射、知左右軍事，費傳古為樞密使。以太常博士皮日休為翰林學士。璆，邠之子也，時罷浙東觀察使在長安，巢得而相之。
諸葛爽以代北行營屯櫟陽，黃巢將碭山朱溫屯東渭橋，巢使溫誘說之，爽遂降於巢。巢以諸葛爽為河陽節度使。爽赴鎮，羅元杲發兵拒之，士卒皆棄甲迎爽，元杲逃奔行在。
鄭畋還鳳翔，召將佐議拒賊。皆曰：「賊勢方熾，且宜從容以俟兵集，乃圖收復。」畋曰：「諸君勸畋臣賊乎。」因悶絕仆地，甃傷其面，自午至明旦，尚未能言。會巢使者以赦書至，監軍袁敬宗與將佐序立宣示，代畋草表署名以謝巢。監軍與巢使者宴，樂奏，將佐以下皆哭。使者怪之，幕客孫儲曰：「以相公風痹不能來，故悲耳。」民間聞者無不泣。畋聞之曰：「吾固知人心尚未厭唐，賊授首無日矣。」乃刺指血為表，遣所親間道詣行在。召將佐諭以逆順，皆聽命，復刺血與盟。然後完城塹，繕器械，訓士卒，密約鄰道合兵討賊，鄰道皆許諾，發兵會於鳳翔。時禁軍分鎮關中者尚數萬，聞天子幸蜀，無所歸，畋使人招之，皆往從畋，畋分財以結其心，軍勢大振。
丁酉，車駕至興元，詔諸道各出全軍收復京師。
己亥，黃巢下令，百官詣趙璋第投名銜者復其官。豆盧瑑、崔沆及左僕射於琮、右僕射劉鄴、太子少師裴諗、御史中丞趙濛、刑部侍郎李溥、京兆尹李湯扈從不及，匿民間，巢搜獲，皆殺之。廣德公主曰：「我唐室之女，誓與於僕射俱死。」執賊刃不置，賊並殺之。發盧攜屍，戮之於市。將作監鄭綦、庫部郎中鄭系義不臣賊，舉家自殺。左金吾大將軍張直方雖臣於巢，多納亡命，匿公卿於復壁，巢殺之。
初，樞密使楊復恭薦處士河間張浚，拜太常博士，遷度支員外郎。黃巢逼潼關，浚避亂商山。上幸興元，道中無供頓，漢陰令李康以騾負糗糧數百馱獻之，從行軍士始得食。上問康「卿為縣令，何能如是。」對曰：「臣不及此，乃張浚員外教臣。」上召浚詣行在，拜兵部郎中。
義武節度使王處存聞長安失守，號哭累日，不俟詔命，舉軍入援，遣二千人間道詣興元衛車駕。
黃巢遣使調發河中，前後數百人，吏民不勝其苦。王重榮謂眾曰：「始吾屈節以紓軍府之患，今調財不已，又將徵兵，吾亡無日矣，不如發兵拒之。」眾皆以為然，乃悉驅巢使者殺之。巢遣其將朱溫自同州，弟黃鄴自華州合兵擊河中。重榮與戰，大破之，獲糧仗四十餘船，遣使與王處存結盟，引兵營於渭北。陳敬瑄聞車駕出幸，遣步騎三千奉迎，表請幸成都。時從兵浸多，興元儲偫不豐，田令孜亦勸上，上從之。
中和元年春正月，車駕發興元。辛未，上至綿州，東川節度使楊師立謁見。壬申，以工部侍郎、判度支蕭遘同平章事。鄭畋約前朔方節度使唐弘夫、涇原節度使程宗楚同討黃巢。巢遣
其將王暉齎詔召畋，畋斬之，遣其子凝績詣行在，凝績追及上於漢州。丁丑，車駕至成都，館於府舍。上遣中使趣高駢討黃巢，道路相望，駢終不出兵。上至蜀，猶冀駢立功，詔駢巡內刺史及諸將有功者，自監察至常侍，聽以墨敕除訖奏聞。
二月己卯朔，以太子少師王鐸守司徒兼門下侍郎、同平章事。丙申，加鄭畋同平章事。加淮南節度使高駢東面都統。加河東節度使鄭從讜兼侍中，依前行營招討使。
代北監軍陳景思帥沙陀酋長李友金及薩葛、安慶、吐谷渾諸部入援京師。至絳州，將濟河，絳州刺史瞿稹，亦沙陀也，謂景思曰：「賊勢方盛，未可輕進，不若且還代北募兵。」遂與景思俱還雁門。
以樞密使楊復光為京城西南面行營都監。
黃巢以朱溫為東南面行營都虞候，將兵攻鄧州，三月辛亥，陷之，執刺史趙戎，因戍鄧州以扼荊、襄。
壬子，加陳敬瑄同平章事。甲寅，敬瑄奏遣左黃頭軍使李鋋將兵擊黃巢。
辛酉，以鄭畋為京城四面諸軍行營都統，賜畋詔「凡蕃、漢將士赴難有功者，並聽以墨敕除官。」畋奏以涇原節度使程宗楚為副都統，前朔方節度使唐弘弘夫為行軍司馬。黃巢遣其將尚讓、王播帥眾五萬寇鳳翔，畋使弘夫伏兵要害，自以兵數千，多張旗幟，疏陳於高岡。賊以畋書生，輕之，鼓行而前，無復行伍。伏發，賊大敗於龍尾陂，斬首二萬餘級，伏屍數十里。
有書尚書省門為詩以嘲賊者，尚讓怒，應在省官及門卒，悉抉目倒懸之，大索城中能為詩者盡殺之，識字者給賤役，凡殺三千餘人。
瞿稹、李友金至代州募兵，逾旬得三萬人，皆北方雜胡，屯於崞西，獷悍暴橫，稹與友金不能制。友金乃說陳景思曰：「今雖有眾數萬，苟無威望之將以統之，終無成功。吾兄司徒父子，勇略過人，為眾所服，驃騎誠奏天子，赦其罪，召以為帥，則代北之人一麾響應，狂賊不足平也。」景思以為然，遣使詣行在言之，詔如所請。友金以五百騎齎詔詣達靼迎之，李克用帥達靼諸部萬人赴之。
羣臣追從車駕者稍稍集成都，南、北司朝者近二百人，諸道及四夷貢獻不絕，蜀中府庫充實，與京師無異，賞賜不乏，士卒欣悅。
黃巢得王徽，逼以官，徽陽瘖不從。月餘，逃奔河中，遣人間道奉絹表詣行在。詔以徽為兵部尚書。前夏綏節度使諸葛爽復自河陽奉表自歸，即以為河陽節度使。宥州刺史拓跋思恭，本党項羌也，糾合夷夏兵會鄜延節度使李孝昌於鄜州，同盟討賊。
奉天鎮使齊克儉遣使詣鄭畋求自效。甲子，畋檄天下藩鎮，合兵討賊。時天子在蜀，詔令不通，天下謂朝廷不能復振，及得畋檄，爭發兵應之。賊懼，不敢復窺京西。
夏四月戊寅朔，加王鐸兼侍中。以拓跋思恭權知夏綏節度使。
黃巢以其將王玫為邠寧節度使，邠州通塞鎮將朱玫起兵誅之，讓別將李重古為節度使，自將兵討巢。是時唐弘夫屯渭北，王重榮屯沙苑，王處存屯渭橋，拓跋思恭屯武功，鄭畋屯盩厔。弘夫乘龍尾之捷，進薄長安。
壬午，黃巢帥眾東走，程宗楚先自延秋門入，弘夫繼至，處存帥銳卒五千夜入城。坊市民喜，爭讙呼出迎官軍，或以瓦礫擊賊，或拾箭以供官軍。宗楚等恐諸將分其功，不報鳳翔、鄜、夏。軍士釋兵入第舍，掠金帛、妓妾。處存令軍士首系白{須巾}為號，坊市少年或竊其號以掠人。賊露宿霸上，詗知官軍不整，且諸軍不相繼，引兵還襲之，自諸門分入，大戰長安中，宗楚、弘夫死。軍士重負不能走，是以甚敗，死者什八九。處存收餘眾還營。
丁亥，巢復入長安，怒民之助官軍，縱兵屠殺，流血成川，謂之「洗城」。於是諸軍皆退，賊勢愈熾。賊所署同州刺史王溥、華州刺史喬謙、商州刺史宋巖，聞巢棄長安，皆帥眾奔鄧州，朱溫斬溥、謙、釋巖使還商州。
庚寅，拓跋思恭、李孝昌與賊戰於王橋，不利。詔以河中留後王重榮為節度使。賊眾上黃巢尊號曰承天應運啓聖睿文宣武皇帝。
有雙雉集廣陵府舍，佔者以為野鳥來集，城邑將空之兆。高駢惡之，乃移檄四方，雲將入討黃巢，悉發巡內兵八萬，舟二千艘，旌旗甲兵甚盛。五月乙未，出屯東塘。諸將數請行期，駢託風濤為阻，或雲時日不利，竟不發。
黃巢之克長安也，忠武節度使周岌降之。岌嘗夜宴，急召監軍楊復光，左右曰：「周公臣賊，將不利於內侍，不可往。」復光曰：「事已如此，義不圖全。」即詣之。酒酣，岌言及本朝，復光泣下，良久曰：「丈夫所感者恩義耳。公自匹夫為公侯，奈何舍十八葉天子而臣賊乎。」岌亦流涕，曰：「吾不能獨拒賊，故貌奉而心圖之。今日召公，正為此耳。」因瀝酒為盟。是日，復光遣其養子守亮殺賊使者於驛。時秦宗權據蔡州，不從岌命，復光將忠武兵三千詣蔡州，說宗權同舉兵討巢。宗權遣其將王淑將兵三千從復光擊鄧州，逗留不進，復光斬之，並其軍。分忠武八千人為八都，遣牙將鹿晏弘、晉暉、王建、韓建、張造、李師泰、龐從等八人將之。王建，舞陽人。韓建，長社人。晏弘、暉、造、師泰，皆許州人也。復光帥八都與朱溫戰，敗之，遂克鄧州，逐北至藍橋而還。
昭義節度使高潯會王重榮攻華州，克之。六月戊戌，以鄭畋為司空兼門下侍郎、同平章事，都統如故。
邠寧節度副使朱玫屯興平，黃巢將王播圍興平，玫退屯奉天及龍尾陂。
西川黃頭軍使李鋋將萬人，鞏咸將五千人屯興平，為二寨，與黃巢戰，屢捷。陳敬瑄遣神機營使高仁厚將二千人益之。
初，車駕至成都，蜀軍賞錢人三緡。田令孜為行在都指揮處置使，每四方貢金帛，輒頒賜從駕諸軍無虛月，不復及蜀軍，蜀軍頗有怨言。秋七月丙寅，令孜宴土客都頭，以金盃行酒，因賜之，諸都頭皆拜而受。西川黃頭軍使郭琪獨不受，起言曰：「諸將月受俸料，豐贍有餘，常思難報，豈敢無厭。顧蜀軍與諸軍同宿衛，而賞賚懸殊，頗有觖望，恐萬一致變。願軍容減諸將之賜以均蜀軍，使土客如一，則上下幸甚。」令孜默然有間，曰：「汝嘗有何功。」對曰：「琪生長山東，征戍邊鄙，嘗與党項十七戰，契丹十餘戰，金創滿身。又嘗徵吐谷渾，傷脅腸出，線縫復戰。」令孜乃自酌酒於別樽以賜琪。琪知其毒，不得已，再拜飲之。歸，殺一婢，吮其血以解毒。吐黑汁數升。遂帥所部作亂，丁卯，焚掠坊市。令孜奉天子保東城，閉門登樓，命諸軍擊之。琪引兵還營，陳敬瑄命都押牙安金山將兵攻之，琪夜突圍出，奔廣都。
上日夕專與宦官同處，議天下事，待外臣殊疏薄。庚午，左拾遺孟昭圖上疏，以為「治安之代，遐邇猶應同心，多難之時，中外尤當一體。去冬車駕西幸，不告南司，遂使宰相、僕射以下悉為賊所屠，獨北司平善。況今朝臣至者，皆胃死崎嶇，遠奉君親，所宜自茲同休等戚。伏見前夕黃頭軍作亂，陛下獨與令孜、敬瑄及諸內臣閉門登樓，並不召王鐸以下及收朝臣入城。翌日，又不對宰相，亦不宣慰朝臣。臣備位諫官，至今未知聖躬安否，況疏冗乎。儻羣臣不顧君上，罪固當誅。若陛下不恤羣臣，於義安在。夫天下者，高祖、太宗之天下，非北司之天下。天子者，四海九州島之天子，非北司之天子。北司未必儘可信，南司未必盡無用。豈天子與宰相了無關涉，朝臣皆若路人。如此，恐收復之期，尚勞宸慮，屍祿之士，得以晏安。臣躬被寵榮，職在裨益，雖遂事不諫，而來者可追。」疏入，令孜屏不奏。辛未，矯詔貶昭圖嘉州司戶，遣人沉於蟆頤津，聞者氣寒而莫敢言。
鄜延節度使李孝昌、權夏州節度使拓跋思恭屯東渭橋，黃巢遣朱溫拒之。
以義武節度使王處存為東南面行營招討使，以邠寧節度副使朱玫為節度使。
秋八月，高潯與黃巢將李詳戰於石橋，潯敗，奔河中，詳乘勝復取華州。巢以詳為華州刺史。以權知夏綏節度使拓跋思恭為節度使。
九月，李孝昌、拓跋思恭與尚讓、朱溫戰於東渭橋，不利，引去。
初，高駢與鎮海節度使周寶俱出神策軍，駢以兄事寶。及駢先貴，有功，浸輕之。既而封壤相鄰，數爭細故，遂有隙。駢檄寶入援京師，寶具舟師以俟之，怪其久不行。訪諸幕客，或曰：「高公幸朝廷多故，有併吞江東之志，聲雲入援，其實未必非圖我也，宜為備。」寶未之信，使人覘駢，殊無北上意。會駢使人約寶面瓜洲議軍事，寶遂以言者為然，辭疾不往。且謂使者曰：「吾非李康，高公復欲作家門功勳以欺朝廷邪。」駢怒，復遣使責寶「何敢輕侮大臣。」寶詬之曰：「彼此夾江為節度使，汝為大臣，我豈坊門卒邪。」由是遂為深仇。駢留東塘百餘日，詔屢趣之，駢上表託以寶及浙東觀察使劉漢宏將為後患。辛亥，復罷兵還府，其實無赴難心，但欲禳雉集之異耳。
忠武監軍楊復光屯武功。鳳翔行軍司馬李昌言將本軍屯興平。時鳳翔倉庫虛竭，犒賞稍薄，糧饋不繼。昌言知府中兵少，因激怒其眾，冬十月，引軍還襲府城。鄭畋登城與士卒言，其眾皆下馬羅拜曰：「相公誠無負我曹。」畋曰：「行軍苟能戢兵愛人，為國滅賊，亦可以順守矣。」乃以留務委之，即日西赴行在。
天平節度使曹全晸與賊戰死，軍中立其兄子存實為留後。十一月，孟楷、朱溫襲鄜、夏二軍於富平，二軍敗，奔歸本道。
鄭畋至鳳州，累表辭位。詔以畋為太子少傅分司，以李昌言為鳳翔節度行營招討使。十二月，以感化留後時溥為節度使。賜夏州號定難軍。
王鐸以高駢為諸道都統無心討賊，自以身為首相，發憤請行，懇款流涕，至於再三，上許之。
二年春正月辛亥，以王鐸兼中書令，充諸道行營都都統，權知義成節度使，俟罷兵復還政府。高駢但領鹽鐵轉運使，罷其都統及諸使。聽王鐸自辟將佐，以太子少師崔安潛為副都統。辛未，以周岌、王重榮為都都統左右司馬，諸葛爽及宣武節度使康實為左右先鋒使，時溥為催遣綱運租賦防遏使。以右神策觀軍容使西門思恭為諸道行營都都監。又以王處存、李孝昌、拓跋思恭為京城東北西面都統，以楊復光為南面行營都監使。又以中書舍人鄭昌圖為義成節度行軍司馬，給事中鄭畯為判官，直弘文館王搏為推官，司勳員外郎裴贄為掌書記。昌圖，從讜之從祖兄弟。畯，畋之弟。搏，璵之曾孫。贄，坦之子也。又以陝虢觀察使王重盈為東面都供軍使。重盈，重榮之兄也。
黃巢以朱溫為同州刺史，令溫自取之。二月，同州刺史米誠奔河中，溫遂據之。
己卯，以太子少傅分司鄭畋為司空兼門下侍郎、同平章事，召詣行在，軍務一以諮之。以王鐸兼判戶部事。朱溫寇河中，王重榮擊敗之。以李昌言為京城西面都統，朱玫為河南都統。
以右神策將軍齊克儉為左右神策軍、內外八鎮兼博野奉天節度使。賜鄜坊軍號保大。
夏四月，王鐸將兩川、興元之軍屯靈感寺，涇原屯京西，易定、河中屯渭北，邠寧、鳳翔屯興平，保大、定難屯渭橋，忠武屯武功，官軍四集。黃巢勢日蹙，號令所行，不出同、華。民避亂，皆入深山築柵自保，農事俱廢，長安城中斗米直三十緡。賊買人於官軍以為糧，官軍或執山柵之民鬻之，直數百緡，以肥瘠論價。
五月，加淮南節度使高駢兼侍中，罷其鹽鐵轉運使。駢既失兵柄，又解利權，攘袂大詬，遣幕僚顧雲草表自訴，言辭不遜。其略曰：「是陛下不用微臣，固非微臣有負陛下。」又曰：「奸臣未悟，陛下猶迷，不思宗廟之焚燒，不痛園陵之闕毀。」又曰：「王鐸僨軍之將，崔安潛在蜀貪黷，豈二儒生能戢強兵。」又曰：「今之所用，上至帥臣，下及裨將，以臣所料，悉可坐擒。」又曰：「無使百代有抱恨之臣，千古留刮席之恥。臣但慮寇生東土，劉氏復興，即軹道之災，豈獨往日。」又曰：「今賢人在野，憸人滿朝，致陛下為亡國之君，此子等計將安出。」上命鄭畋草詔切責之。其略曰：「綰利則牢盆在手，主兵則都統當權。直至京北、京西、神策諸鎮，悉在指揮之下，可知董制之權。而又貴作司徒，榮為太尉，以為不用，如何為用乎。」又曰：「朕緣久付卿兵柄，不能翦蕩元兇，自天長漏網過淮，不出一兵襲逐，奄殘京國，首尾三年。廣陵之師，未離封部，忠臣積望，勇士興譏，所以擢用元臣，誅夷巨寇。」又曰：「從來倚仗之意，一旦控告無門，凝睇東南，惟增悽惻。」又曰：「謝玄破苻堅於肥水，裴度平元濟於淮西，未必儒臣不如武將。」又曰：「宗廟焚燒，園陵開毀，龜玉毀櫝，誰之過與。」又曰：「奸臣未悟之言，何人肯認。陛下猶迷之語，朕不敢當。」又曰：「卿尚不能縛黃巢於天長，安能坐擒諸將。」又曰：「卿雲劉氏復興，不知誰為魁首。比朕於劉玄、子嬰，何太誣罔。」又曰：「況天步未傾，皇綱尚整，三靈不昧，百度俱存，君臣之禮儀，上下之名分，所宜遵守，未可墮陵。朕雖沖人，安得輕侮。」駢臣節既虧，自是貢賦遂絕。
黃巢攻興平，興平諸軍退屯奉天。秋七月，以保大留後東方逵為節度使，充京城東面行營招討使。
八月，黃巢所署同州防禦使朱溫屢請益兵以扞河中，知右軍事孟楷抑之，不報。溫見巢兵勢日蹙，知其將亡，親將胡真、謝瞳勸溫歸國。九月丙戌，溫殺其監軍嚴實，舉州降王重榮。溫以舅事重榮，王鐸承製以溫為同華節度使，使瞳奉表詣行在。瞳，福州人也。李祥以重榮待溫厚，亦欲歸之，為監軍所告，黃巢殺之，以其弟思鄴為華州刺史。
冬十月，以朱溫為右金吾大將軍、河中行營招討使，賜名全忠。以平盧大將王敬武為留後。時諸道兵皆會關中討黃巢，獨平盧不至，王鐸遣都統判官、諫議大夫張浚往說之。敬武已受黃巢官爵，不出迎，浚見敬武責之曰：「公為天子藩臣，侮慢詔使。不能事上，何以使下。」敬武愕然，謝之。既宣詔，將士皆不應，浚徐諭之曰：「人生當先曉逆順，次知利害。黃巢前日販鹽虜耳，公等舍累葉天子而臣之，果何利哉。今天下勤王之師皆集京畿，而淄青獨不至。一日賊平，天子返正，公等何面見天下之人乎。不亟往分功各，取富貴，後悔無及矣。」將士皆改容引咎，顧謂敬武曰：「諫議之言是也。」敬武即發兵從浚而西。
黃巢兵勢尚強，王重榮患之，謂行營都監楊復光曰：「臣賊則負國，討賊則力不足，奈何。」復光曰：「雁門李僕射驍勇，有強兵，其家尊與吾先人嘗共事相善，彼亦有徇國之志，所以不至者，以與河東結隙耳。誠以朝旨諭鄭公而召之，必來，來則賊不足平矣。」東面宣慰使王徽亦以為然。時王鐸在河中，乃以墨敕召李克用，諭鄭從讜。十一月，克用將沙陀萬七千自嵐、石路趣河中。
李詳舊卒共逐黃思鄴，推華陰鎮使王遇為主，以華州降王重榮。王鐸承製以遇為刺史。
十二月，以忻、代等州留後李克用為雁門節度使。李克用將兵四萬至河中，遣從父弟克修先將兵五百濟河嘗賊。初，克用弟克讓為南山寺僧所殺，其僕渾進通歸於黃巢。自高潯之敗，諸軍皆畏賊，莫敢進。及克用軍至，賊憚之曰：「鴉軍至矣，當避其鋒。」克用皆衣黑，故謂之鴉軍。巢乃捕南山寺僧十餘人，遣使齎詔書及重賂，因渾進通詣克用以求和。克用殺僧，哭克讓，受其賂以分諸將，焚其詔書，歸其使者，引兵自夏陽渡河，軍於同州。
三年春正月，李克用將李存真敗黃揆於沙苑。己巳，克用進屯沙苑。揆，巢之弟也。王鐸承製以克用為東北面行營都統，以楊復光為東面都統監軍使，陳景思為北面都統監軍使。乙亥，制以中書令充諸道行營都統王鐸為義成節度使，令赴鎮。田令孜欲歸重北司，稱鐸討黃巢久無功，卒用楊復光策，召沙陀而破之，故罷鐸兵柄以悅復光。又以副都統崔安潛為東都留守，以都都監西門思恭為右神策中尉，充諸道租庸兼催促諸道進軍等使。令孜自以建議幸蜀，收傳國寶、列聖真容、散家財犒軍為己功，令宰相、藩鎮共請加賞。上以令孜為十軍兼十二衛觀軍容使。
二月壬子，李克用進軍幹坑，與河中、易定、忠武軍合。尚讓將十五萬眾屯於梁田陂，明日，大戰，自午至晡，賊大敗，俘斬數萬，伏屍三十里。巢將王璠、黃揆襲華州，據之，王遇亡去。甲子，李克用進圍華州，黃思鄴、黃揆嬰城固守，克用分騎屯渭北。
加鳳翔節度使李昌言同平章事。
黃巢兵數敗，食復盡，陰為遁計，發兵三萬搤藍田道。三月壬申，遣尚讓將兵救華州。李克用、王重榮引兵逆戰於零口，破之。克用進軍渭橋，騎軍在渭北，克用每夜令其將薛志勤、康君立潛入長安，燔積聚，斬虜而還，賊中大驚。
己丑，以河中行營招討副使朱全忠為宣武節度使，俟克復長安，令赴鎮。癸巳，李克用等拔華州，黃揆棄城走。
夏四月，李克用與忠武將龐從、河中將白志遷等引兵先進，與黃巢軍戰於渭南，一日三戰，皆捷。義成、義武等諸軍繼之，賊眾大奔。甲辰，克用等自光泰門入京師，黃巢力戰不勝，焚宮室遁去。賊死及降者甚眾，官軍暴掠，無異於賊，長安室屋及民所存無幾。巢自藍田入商山，多遺珍寶於路，官軍爭取之，不急追，賊遂逸去。
楊復光遣使告捷，百官入賀。詔留忠武等軍二萬人，委大明宮留守王徽及京畿制置使田從異部分，守衛長安。五月，加朱玫、李克用、東方逵同平章事。升陝州為節度，以王重盈為節度使。又建延州為保塞軍，以保大行軍司馬、延州刺史李孝恭為節度使。克用時年二十八，於諸將最少，而破黃巢復長安，功第一，兵勢最強，諸將皆畏之。克用一目微眇，時人謂之「獨眼龍」。
詔以崔璆家貴身顯，為黃巢相，首尾三載，不逃不隱，於所在斬之。
黃巢使其驍將孟楷將萬人為前鋒，擊蔡州，節度使秦宗權逆戰而敗。賊進攻其城，宗權遂稱臣於巢，與之連兵。
初，巢在長安，陳州刺史宛丘趙犨謂將佐曰：「巢不死長安，必東走，陳其衝也。且巢素與忠武為仇，不可不為之備。」乃完城塹，繕甲兵，積芻粟，六十里之內民有資糧者，悉徙之入城。多募勇士，使其弟昶珝、子麓林分將之。孟楷既下蔡州，移兵擊陳，軍於項城。犨先示之弱，伺其無備襲擊之，殺獲殆盡，生擒楷，斬之。巢聞楷死，驚恐，悉眾屯溵水。六月，與秦宗權合兵圍陳州，掘塹五重，百道攻之。陳人大恐，犨諭之曰：「忠武素着義勇，陳州號為勁兵，況吾家久食陳祿，誓與此州存亡。男子當求生於死中，且徇國而死，不愈於臣賊而生乎。有異議者斬。」數引銳兵開門出擊賊，破之。巢益怒，營於州北，立宮室、百司，為持久之計。時民間無積聚，賊掠人為糧，生投於碓磑，併骨食之，號給糧之處曰：「舂磨寨」。縱兵四掠，自河南、許、汝、唐、鄧、孟、鄭、汴、曹、濮、徐、兗等數十州，咸被其毒。
宣武節度使朱全忠帥所部數百人赴鎮，秋七月丁卯，至汴州。時汴宋薦饑，公私窮竭，內外驕軍難制，外為大敵所攻，無日不戰，眾心危懼，而全忠勇氣益振。詔以黃巢未平，加全忠東北面都招討使。
以李克用為河東節度使，召鄭從讜詣行在。克用乃自東道過榆次，詣雁門省其父。司徒、門下、同平章事鄭畋罷為太子太保。九月，感化節度使時溥營於溵水，加溥東面兵馬都統。
十二月，趙犨遣人間道求救於鄰道，於是周岌、時溥、朱全忠皆引兵救之。全忠與黃巢之黨戰於鹿邑，敗之，斬首二千餘級，遂引兵入亳州而據之。
四年。黃巢兵尚強，周岌、時溥、朱全忠不能支，共求救於河東節度使李克用。二月，克用將蕃、漢兵五萬出天井關。河陽節度使諸葛爽辭以河橋不全，屯兵萬善以拒之。克用乃還兵自陝、河中渡河而東。
三月，朱全忠擊黃巢瓦子塞，拔之。巢將陝人李唐賓、楚丘王虔裕降於全忠。
黃巢圍陳州幾三百日，趙犨兄弟與之大小數百戰，雖兵食將盡，而眾心益固。李克用會許、汴、徐、兗之軍於陳州。時尚讓屯太康，夏四月癸巳，諸軍進拔太康。黃思鄴屯西華，諸軍復攻之，思鄴走。黃巢聞之懼，退軍故陽裏，陳州圍始解。
朱全忠聞巢將至，引軍還大梁。五月癸亥，大雨，平地三尺，黃巢營為水所漂，且聞李克用至，遂引兵東北趨汴州，屠尉氏。尚讓以驍騎五千進逼大梁，至於繁臺。宣武將豐人朱珍、南華龐師古擊卻之。全忠復告急於李克用。丙寅，克用與忠武都監使田從異發許州，戊辰，追及黃巢於中牟北王滿渡，乘其半濟，奮擊，大破之，殺萬餘人，賊遂潰。尚讓率其眾降時溥，別將臨晉李讜、曲周霍存、甄城葛從周、冤句張歸霸及從弟歸厚帥其眾降朱全忠。巢逾汴而北，己巳，克用追擊之於封丘，又破之。庚午夜，復大雨，賊驚懼東走，克用追之，過胙城、匡城。巢收餘眾近千人，東奔兗州。辛未，克用追至冤句，騎能屬者才數百人，晝夜行二百餘里，人馬疲乏，糧盡，乃還汴州欲裹糧復追之，獲巢幼子及乘輿、器服、符印，得所掠男女萬人，悉縱遣之。
庚辰，時溥遣其將李師悅將兵萬人追黃巢。
六月甲辰，武寧將李師悅與尚讓追黃巢至瑕丘，敗之。巢眾殆盡，走至狼虎谷，丙午，巢甥林言斬巢兄弟、妻子首，將詣時溥，遇沙陀博野軍，奪之，並斬言首以獻於溥。
秋七月壬午，時溥遣使獻黃巢及家人首並姬妾，上御大玄樓受之。宣問姬妾「汝曹皆勳貴子女，世受國恩，何為從賊。」其居首者對曰：「狂賊凶逆，國家以百萬之眾，失守宗祧，播遷巴、蜀。今陛下以不能拒賊責一女子，置公卿將相於何地乎。」上不復問，皆戮之於市。人爭與之酒，其餘皆悲怖昏醉，居首者獨不飲不泣，至於就刑，神色肅然。
上以長安宮室焚燬，故久留蜀未歸。王徽知京兆尹事，招撫流散，戶口稍歸，復繕治宮室，百司粗有緒。冬十月，關東藩鎮表請車駕還京師。
十二月，鳳翔節度使李昌言病，表弟昌符知留後。昌言薨，制以昌符為鳳翔節度使。
時黃巢雖平，秦宗權復熾，命將出兵，寇掠鄰道，陳彥侵淮南，秦賢侵江南，秦誥陷襄、唐、鄧，孫儒陷東都、孟、陝、虢，張晊陷汝、鄭，盧瑭攻汴、宋，所至屠翦焚蕩，殆無孑遺。其殘暴又甚於巢，軍行未始轉糧，車載鹽屍以從。北至衛、滑，西及關、輔，東盡青、齊，南出江、淮，州鎮存者僅保一城，極目千里，無復煙火。上將還長安，畏宗權為患。
光啓元年春正月戊午，下詔招撫之。己卯，車駕發成都，陳敬瑄送至漢州而還。二月丙申，至鳳翔，三月丁卯，至京師。荊棘滿城，孤兔縱橫，上悽然不樂。己巳，赦天下，改元。時朝廷號令所在，惟河西、山南、劍南、嶺南數十州而已。
唐僖宗光啓元年。初，田令孜在蜀募新軍五十四都，每都千人，分隸兩神策，為十軍以統之，又南牙、北司官共萬餘員。是時藩鎮各專租稅，河南北、江淮無覆上供，三司轉運無調發之所，度支惟收京畿、同、華、鳳翔等數州租稅，不能贍，賞賚不時，士卒有怨言。令孜患之，不知所出。先是，安邑、解縣兩池鹽皆隸鹽鐵，置官榷之。中和以來，河中節度使王重榮專之，歲獻三千車以供國用。令孜奏復如舊制隸鹽鐵。夏四月，令孜自兼兩池榷鹽使，收其利以贍軍。重榮上章論訴不已。遣中使往諭之，重榮不可。時令孜多遣親信覘藩鎮，有不附己者，輒圖之。令孜養子匡祐使河中，重榮待之甚厚，而匡祐傲甚，舉軍皆憤怒。重榮乃數令孜罪惡，責其無禮，監軍為講解，僅得脫去。匡祐歸以告令孜，勸圖之。五月，令孜徙重榮為泰寧節度使，以泰寧節度使齊克讓為義武節度使，以義武節度使王處存為河中節度使，仍詔李克用以河東軍援處存赴鎮。
王重榮自以有復京城功，為田令孜所擯，不肯之兗州，累表論令孜離間君臣，數令孜十罪。令孜結邠寧節度使朱玫、鳳翔節度使李昌符以抗之。王處存亦上言：「幽、鎮兵新退，臣未敢離易、定。且王重榮無罪，有大功於國，不宜輕有改易，搖藩鎮心。」詔趣其上道。八月，處存引軍至晉州，刺史冀君武閉城不內而還。
冬十月，王重榮求救於李克用，克用方怨朝廷不罪朱全忠，克用怨全忠事見《諸諸相攻》。選兵市馬，聚結諸胡，議攻汴州。報曰：「待吾先滅全忠，還掃鼠輩如秋葉耳。」重榮曰：「待公自關東還，吾為虜矣。不若先除君側之惡，退擒全忠易矣。」時朱玫、李昌符亦陰附朱全忠，克用乃上言：「玫、昌符與全忠相表裏，欲共滅臣。臣不得不自救，己集蕃、漢兵十五萬，決以來年濟河，自渭北討二鎮。不近京城，保無驚擾。既誅二鎮，乃旋師滅全忠，以雪讎恥。」上遣使者諭釋，冠蓋相望。
朱玫欲朝廷討克用，數遣人潛入京城，燒積聚，或刺殺近侍，聲雲克用所為，於是京師震恐，日有訛言。令孜遣玫、昌符將本軍及神策、鄜延、靈夏等軍合三萬人屯沙苑，以討王重榮。重榮發兵拒之，告急於克用，克用引兵赴之。十一月，重榮遣兵攻同州，刺史郭璋出戰，敗死。重榮與玫等相守月餘，克用兵至，與重榮俱壁沙苑，表請誅令孜及玫、昌符。詔和解之，克用不聽。十二月癸酉，合戰，玫、昌符大敗，各走還本鎮，潰軍所過焚掠。克用進逼京城，乙亥夜，令孜奉天子自開遠門出幸鳳翔。初，黃巢焚長安宮室而去，諸道兵入城縱掠，焚府寺、民居什六七，王徽累年補葺，僅完一二，至是復為亂兵焚掠，無孑遺矣。
二年春正月，李克用還軍河中，與王重榮同表請大駕還宮，因罪狀田令孜，請誅之。上覆以飛龍使楊復恭為樞密使。戊子，令孜請上幸興元，上不從。是夜，令孜引兵入宮，劫上幸寶雞，黃門衛士從者才數百人，宰相朝臣皆不知。翰林學士承旨杜讓能宿直禁中，聞之，步追乘輿，出城十餘里，得人所遺馬，無羈勒，解帶繫頸而乘之，獨追及上於寶雞。明日，乃有太子少保孔緯等數人繼至。讓能，審權之子。緯，戣之孫也。宗正奉太廟神主，至鄠，遇盜，皆失之。朝士追乘輿者至盩厔，為亂兵所掠，衣裝殆盡。庚寅，上以孔緯為御史大夫，使還召百官，上留寶雞以待之。
時田令孜弄權，再致播遷，天下共忿疾之。朱玫、李昌符亦恥為之用，且憚李克用、王重榮之強，更與之合。蕭遘因邠寧奏事判官李鬆年至鳳翔，遣詔朱玫亟迎車駕，癸巳，玫引步騎五千至鳳翔。孔緯詣宰相，欲宣詔召之。蕭遘、裴澈以令孜在上側，不欲往，辭疾不見。緯令臺吏趣百官詣行在，皆辭以無袍笏。緯召三院御史，泣謂「布衣新舊有急，猶當赴之，豈有天子蒙塵，為人臣子累召而不往者邪。」御史請辦裝數日而行，緯拂衣起曰：「吾妻病垂死且不顧，諸君善自為謀，請從此辭。」乃詣李昌符請騎衛送至行在，昌符義之，贈裝錢，遣騎送之。
邠寧、鳳翔兵追逼乘輿，敗神策指揮使楊晟於潘氏，鉦鼓之聲聞於行宮。田令孜奉上發寶雞，留禁軍守石鼻為後拒。置感義軍於興、鳳二州，以楊晟為節度使，守散關。時軍民雜糅，鋒鏑縱橫，以神策軍使王建、晉暉為清道斬斫使。建以長劍五百前驅奮擊，乘輿乃得前。上以傳國寶授建，使負之以從，登大散嶺。李昌符焚閣道丈餘，將摧折，王建扶掖上自煙焰中躍過。夜宿板下，上枕建膝而寢。既覺，始進食，解御袍賜建曰：「以其有淚痕故也。」車駕才入散關，朱玫已圍寶雞。石鼻軍潰，玫長驅攻散關，不克。嗣襄王熅，肅宗之玄孫也，有疾，從上不及，留遵塗驛，為玫所得，與之俱還鳳翔。庚戌，李克用還太原。
二月，王重榮、朱玫、李昌符覆上表請誅田令孜。朱玫、李昌符使山南西道節度使石君涉柵絕險要，燒郵驛，上由他道以進，山谷崎嶇，邠軍迫其後，危殆者數四，僅得達山南。三月壬午，石君涉棄鎮逃歸朱玫。癸未，鳳翔百官蕭遘等罪狀田令孜及其黨韋昭度，請誅之。初，昭度因供奉僧澈結宦官，得為相。澈師知玄鄙澈所為，昭度每與同列詣知玄，皆拜之，知玄揖使詣澈啜茶。山南西道監軍馮翊嚴遵美迎上於西縣，丙申，車駕至興元。
戊戌，以御史大夫孔緯、翰林學士承旨兵部尚書杜讓能併為兵部侍郎、同平章事。保鑾都將李鋋等敗邠軍於鳳州。詔加王重榮應接糧料使，使調本道谷十五萬斛以繼國用。重榮表稱令孜未誅，不奉詔。以尚書左丞盧渥為戶部尚書，充山南西道留後。以嚴遵美為內樞密使。遣王建帥部兵戍三泉，晉暉及神策軍使張造帥四都兵屯黑水，修棧道以通往來。以建遙領壁州刺史。將帥遙領州鎮自此始。
朱玫以田令孜在天子左右，終不可去，言於蕭遘曰：「主上播遷六年，中原將士冒矢石，百姓供饋餉，戰死餓死，什減七八，僅能復京城。天下方喜車駕還宮，主上更以勤王之功為敕使之榮，委以大權，使墜綱紀，騷擾藩鎮，召亂生禍。玫昨奉尊命來迎大駕，不蒙信察，反類脅君。吾輩報國之心極矣，戰賊之力殫矣，安能垂頭弭耳，受制於閽寺手哉。李氏孫尚多，相公盍改圖以利社稷乎。」遘曰：「主上踐阼十餘年，無大過惡，正以令孜專權肘腋，致坐不安席，上每言之，流涕不已。近日上初無行意，令孜陳兵帳前，迫脅以行，不容俟旦。罪皆在令孜，人誰不知。足下盡心王室，止有引兵還鎮，拜表迎鑾。廢立重事，伊、霍所難，遘不敢聞命。」玫出，宣言曰：「我立李氏一王，敢異議者斬。」
夏四月壬子，玫逼鳳翔，百官奉襄王熅權監軍國事，承製封拜、指揮，仍遣大臣入蜀迎駕，盟百官於石鼻驛。玫使蕭遘為冊文，遘辭以文思荒落，乃使兵部侍郎、判戶部鄭昌圖為之。乙卯，熅受冊。玫自兼左右神策十軍使，帥百官奉熅還京師，以鄭昌圖同平章事、判度支鹽鐵戶部，各置副使，三司之事一以委焉。河中百官崔安潛等上襄王箋，賀受冊。
田令孜自知不為天下所容，乃薦樞密使楊復恭為左神策中尉、觀軍容使，自除西川監軍使，往依陳敬瑄。復恭斥令孜之黨，出王建為利州刺史，晉暉為集州刺史，張造為萬州刺史，李師泰為忠州刺史。
五月，朱玫以中書侍郎、同平章事蕭遘為太子太保，自加侍中、諸道鹽鐵轉運等使。加裴澈判度支，鄭昌圖判戶部。以淮南節度使高駢兼中書令，充江淮鹽鐵轉運等使、諸道行營兵馬都統，淮南右都押牙、和州刺史呂用之為嶺南東道節度使。大行封拜，以悅藩鎮。遣吏部侍郎夏侯潭宣諭河北，戶部侍郎楊陟宣諭江淮諸藩鎮，受其命者什六七，高駢仍奉箋勸進。
初，鳳翔節度使李昌符與朱玫同謀立襄王，既而玫自為宰相，專權，昌符怒，不受其官，更通表興元。詔加昌符檢校司徒。
朱玫遣其將王行瑜將邠寧、河西兵五萬追乘輿，感義節度使楊晟戰數卻，棄散關走，行瑜進屯鳳州。
是時諸道貢賦多之長安，不之興元，從官衛士皆乏食，上涕泣，不知為計。杜讓能言於上曰：「楊復光與王重榮同破黃巢，復京城，相親善，復恭其兄也。若遣重臣往諭以大義，且致復恭之意，宜有回慮歸國之理。」上從之，遣右諫議大夫劉崇望使於河中，齎詔諭重榮。重榮即聽命，遣使表獻絹十萬匹，且請討朱玫以自贖。
戊戌，襄王熅遣使者至晉陽，賜李克用詔，言：「上至半塗，六軍變擾，蒼黃晏駕，吾為藩鎮所推，今已受冊。」朱玫亦與克用書，克用聞其謀皆出於玫，大怒。大將蓋寓說克用曰：「鑾輿播遷，天下皆歸咎於我。今不誅玫黜李熅，無以自湔洗。」克用從之，燔詔書，囚使者，移檄鄰道，稱「玫敢欺藩方，明言晏駕。當道己發蕃、漢三萬兵進討凶逆，當共立大功。」寓，蔚州人也。
六月，以扈蹕都將楊守亮為金商節度、京畿制置使，將兵二萬出金州，與王重榮、克用共討朱玫。守亮本姓訾，名亮，曹州人，與弟信皆為楊復光假子，更名守亮、守信。
李克用遣使奉表，稱「方發兵濟河，除凶逆，迎車駕，願詔諸道與臣協力。」先是，山南之人皆言克用與朱玫合，人情恟懼。表至，上出示從官，並諭山南諸鎮，由是帖然。然克用表猶以朱全忠為言，上使楊復恭以書諭之，云：「俟三輔事寧，別有進止」。
秋七月，王行瑜進攻興州，感義節度使楊晟棄鎮走，據文州，詔保鑾都將李鋋、扈蹕都將李茂貞、陳佩屯大唐峯以拒之。茂貞，博野人，本姓宋，名文通，以功賜姓名。
九月，朱玫將張行實攻大唐峯，李鋋等擊卻之。金吾將軍滿存與邠軍戰，破之，復取興州，進守萬仞寨。
長安百官太子太師裴璩等勸進於襄王熅，冬十月，熅即皇帝位，改元建貞，遙尊上為太上元皇聖帝。十一月，田令孜至成都請尋醫，許之。十二月戊寅，諸軍拔鳳州，以滿存為鳳州防禦使。
楊復恭檄關中，稱「得朱玫首者，以靜難節度使賞之。」王行瑜戰數敗，恐獲罪於朱玫，與其下謀曰：「今無功，歸亦死，曷若與汝曹斬玫首，定京城，迎大駕，取邠寧節鉞乎。」眾從之。甲寅，行瑜自鳳州擅引兵歸京師。玫方視事，聞之怒，召行瑜責之曰：「汝擅歸，欲反邪。」行瑜曰：「吾不反，欲誅反者朱玫耳。」遂擒斬之，並殺其黨數百人。諸軍大亂，焚掠京城，士民無衣，凍死者蔽地。裴澈、鄭昌圖帥百官二百餘人奉襄王奔河中，王重榮詐為迎奉，執熅殺之，囚澈、昌圖，百官死者殆半。
王重榮函襄王熅首送行在，刑部請御興元城南門獻馘，百官畢賀。太常博士殷盈孫議，以為「熅為賊臣所逼，正以不能死節為罪耳。禮，公族罪在大辟，君為之素服不舉。今熅已就誅，宜廢為庶人，令所在葬其首其。獻馘稱賀之禮，請俟朱玫首至而行之。」從之。盈孫，侑之孫也。
三年春正月，以邠州都將王行瑜為靜難軍節度使，扈蹕都頭李茂貞領武定節度使，扈蹕都頭楊守宗為金商節度使，右衛大將軍顧彥朗為東川節度使，金商節度使楊守亮為山南西道節度使。二月戊辰，削奪三川都監田令孜官爵，長流端州。然令孜依陳敬瑄，竟不行。
三月癸未，詔僞宰相蕭遘、鄭昌圖、裴澈，於所在集眾斬之，皆死於岐山。時朝士受熅官甚眾，法司皆處以極法。杜讓能力爭之，免者什七八。
壬辰，車駕至鳳翔，節度使李昌符恐車駕還京，雖不治前過，恩賞必疏，乃以宮室未完，固請駐蹕府舍，從之。
夏六月戊申，天威都頭楊守立與鳳翔節度使李昌符爭道，麾下相驅，帝命中使諭之，不止。是夕，宿衛皆嚴兵為備。己酉，昌符擁兵燒行宮，庚戌，復攻大安門。守立與昌符戰於通衢，昌符兵敗，帥麾下走保隴州。杜讓能聞難，挺身步入侍上。韋昭度質其家于軍中，誓誅反賊，故軍士力戰而勝之。守立，復恭之假子也。壬子，以扈駕都將武定節度使李茂貞為隴州招討使，以討昌符。
秋八月壬寅朔，李茂貞奏隴州刺史薛知籌以城降，斬李昌符，滅其族。丙子，以李茂貞同平章事，充鳳翔節度使。以韋昭度守太保兼侍中。
文德元年春二月乙亥，上不豫，壬午，發鳳翔，己丑，至長安。庚寅，赦天下，改元。以韋昭度為中書令。三月己亥，上疾復作，壬寅，大漸。皇弟吉王保長而賢，羣臣屬望。十五軍觀軍容使楊復恭請立其弟壽王傑。是日下詔，立傑為皇太弟，監軍國事。右軍中尉劉季述遣兵迎傑於六王宅，入居少陽院，宰相以下就見之。癸卯，上崩於靈符殿。遺制，太弟傑更名敏，以韋昭度攝冢宰。昭宗即位，體貌明粹，有英氣，喜文學，以僖宗威令不振，朝廷日卑，有恢復前烈之志，尊禮大臣，夢想賢豪，踐阼之始，中外忻忻焉。冬十月辛卯，葬惠聖恭定孝皇帝于靖陵，廟號僖宗。
昭宗龍紀元年。上將祀圓丘。故事，中尉、樞密皆衤癸衫侍從。禧宗之世已具襴笏，至是，又令有司製法服。孔緯及諫官、禮官皆以為不可，上出手札諭之曰：「卿等所論至當。事有從權，勿以小瑕遂妨大禮。」於是宦官始服劍佩侍祠。冬十一月己酉，祀圓丘，赦天下。
上在藩邸，素疾宦官。及即位，楊復恭恃援立功，所為多不法，上意不平，政事多謀於宰相，孔緯、張浚勸上舉大中故事抑宦者權。復恭常乘肩輿至太極殿。他日，上與宰相言及四方反者，孔緯曰：「陛下左右有將反者，況四方乎。」上矍然問之，緯指復恭曰：「復恭陛下家奴，乃肩輿造前殿，多養壯士為假子，使典禁兵，或為方鎮，非反而何。」復恭曰：「子壯士欲以收士心，衛國家，豈反耶。」上曰：「卿欲衛國家，何不使姓李而姓楊乎。」復恭無以對。
復恭假子天威軍使楊守立本姓胡，名弘立，勇冠六軍，人皆畏之。上欲討復恭，恐守立作亂，謂復恭曰：「朕欲得卿鬍子在左右。」復恭見守立於上，上賜姓名李順節，使掌六軍管鑰，不期年，擢至天武都頭，領鎮海節度使，俄加同平章事。及謝日，臺吏申請班見百僚，孔緯判不集。順節至中書，色不悅。他日，語微及之，緯曰：「宰相師長百僚，故有班見。相公職為都頭，而於政事堂班見百僚，於意安乎。」順節不敢復言。朱全忠求領鹽鐵，孔緯獨執以為不可，謂進奏吏曰：「朱公須此職，非興兵不可。」全忠乃止。
大順二年秋八月，六軍十二衛觀軍容使、左軍中尉楊復恭總宿衛兵，專制朝政，諸假子皆為節度使、刺史，又養宦官子六百人，皆為監軍。假子龍劍節度使守貞、武定節度使守忠不輸貢賦，上表訕薄朝廷。上舅王環求節度使，上訪於復恭，復恭以為不可。環怒，詬之。環出入禁中，頗用事，復恭惡之，奏以為黔南節度使。至吉柏津，令山南西道節度使楊守亮覆諸江中，宗族、賓客皆死，以舟敗聞。上知復恭所為，深恨之。
李順節既寵貴，與復恭爭權，盡以復恭陰事告上，上乃出復恭為鳳翔監軍。復恭慍懟，不肯行，稱疾，求致仕。九月乙卯，以復恭為上將軍，致仕，賜以几杖。使者致詔命還，復恭潛遣心腹張綰刺殺之。
冬十月，楊復恭居第近玉山營，假子守信為玉山軍使，數往省之。或告復恭與守信謀反，乙酉，上御安喜門，陳兵自衛，命天威都將李順節、神策軍使李守節將兵攻其第。張綰帥家眾拒戰，守信引兵助之，順節等不能克。丙戌，禁軍守含光門，俟其開，欲出掠兩市，遇劉崇望，立馬諭之曰：「天子親在街東督戰，汝曹皆宿衛之士，當於樓前殺賊立功，勿貪小利，自取惡名。」眾皆曰：「諾。」遂從崇望而東。守信之眾望見兵來，遂潰走。守信與復恭挈其族自通化門出，趣興元，永安都頭權安追之，擒張綰，斬之。復恭至興元，楊守亮、楊守忠、楊守貞及綿州刺史楊守厚同舉兵拒朝廷，以討李順節為名。守厚，亦復恭假子也。
十二月，天威都將李順節恃恩驕橫，出入常以兵自隨。兩軍中尉劉景宣、西門君遂惡之，白上，恐其作亂。戊子，二人以詔召順節，順節入至銀臺門，二人邀順節於仗舍坐語，供奉官似先知自後斬其首，從者大噪而出。於是天威、捧日、登封三都大掠永寧坊，至暮乃定。百官表賀。
楊守亮欲自金商襲京師，昭信防禦使馮行襲逆擊，大破之。
景福元年春正月，鳳翔李茂貞、靜難王行瑜、鎮國韓建、同州王行約、秦州李茂莊五節度使上言：「楊守亮容匿叛臣楊復恭，請出軍討之，乞加茂貞山南西道招討使。」朝議以茂貞得山南不可復製，下詔和解之，皆不聽。
二月，李茂貞、王行瑜擅舉兵擊興元。茂貞表求招討使不已，遺杜讓能、西門君遂書，陵蔑朝廷。上意不能容，御延英，召宰相、諫官議之。時宦者有陰與二鎮相表裏者，宰相相顧不敢言，上不悅。給事中牛徽曰：「先朝多難，茂貞誠有翊衛之功。諸楊阻兵，亟出攻討，其志亦在疾惡，但不當不俟詔命耳。比聞兵過山南，殺傷至多。陛下儻不以招討使授之，使用國法約束，則山南之民盡矣。」上曰：「此言是也。」乃以茂貞為山南西道招討使。
夏四月，天威軍使賈德晟以李順節之死，頗怨憤，西門君遂惡之，奏而殺之。德晟麾下千餘騎奔鳳翔，李茂貞由是益強。五月，加邠寧節度使王行瑜兼中書令。
秋七月己巳，李茂貞克鳳州，感義節度使滿存奔興元。茂貞又取興、洋二州，皆表其子弟鎮之。
八月辛丑，李茂貞攻拔興元，楊復恭、楊守亮、楊守信、楊守貞、楊守忠、滿存奔閬州。茂貞表其子繼密權知興元府事。
二年春正月，鳳翔節度使李茂貞自請鎮興元。詔以茂貞為山南西道兼武定節度使，以中書侍郎、同平章事徐彥若同平章事，充鳳翔節度使，又割果、閬二州隸武定軍。茂貞欲兼得鳳翔，不奉詔。
秋七月，李茂貞恃功驕橫，上表及遺杜讓能書，辭語不遜。上怒，欲討之。茂貞又上表，略曰：「陛下貴為萬乘，不能庇元舅之一身，尊極九州，不能戮復恭之一豎。」又曰：「今朝廷但觀強弱，不計是非。」又曰：「約衰殘而行法，隨盛壯以加恩，體物錙銖，看人衡纊。」又曰：「軍情易變，戎馬難羈，唯慮甸服生靈，因茲受禍，未審乘輿播越，自此何之。」上益怒，決討茂貞，命杜讓能專掌其事。讓能諫曰：「陛下初臨大寶，國步未夷，茂貞近在國門，臣愚以為未宜與之構怨，萬一不克，悔之無及。」上曰：「王室日卑，號令不出國門，此乃志士憤恨之秋。藥弗瞑眩，厥疾弗瘳。朕不能甘心為孱懦之主，愔愔度日，坐視陵夷。卿但為朕調兵食，朕自委諸王用兵，成敗不以責卿。」讓能曰：「陛下必欲行之，則中外大臣共宜協力以成聖志，不當獨以任臣。」上曰：「卿位居元輔，與朕同休慼，無宜避事。」讓能泣曰：「臣豈敢避事。況陛下所欲行者，憲宗之志也，顧時有所未可，勢有所不能耳。但恐他日臣徒受晁錯之誅，不能弭七國之禍也。敢不奉詔，以死繼之。」上乃命讓能留中書，計劃調度，月餘不歸。崔昭緯陰結邠、岐，為之耳目，讓能朝發一言，二鎮夕必知之。李茂貞使其黨糾合市人數百千人，擁觀軍容使西門君遂馬訴曰：「岐帥無罪，不宜致討，使百姓塗炭。」君遂曰：「此宰相事，非吾所及。」市人又邀崔昭緯、鄭延昌肩輿訴之，二相曰：「茲事主上專委杜太尉，吾曹不預知。」市人因亂投瓦石，二相下車走匿民家，僅自免，喪堂印及朝服。上命捕其唱帥者誅之，用兵之意益堅。京師民或亡匿山谷，嚴刑所不能禁。八月，以嗣覃王嗣周為京西招討使，神策大將軍李鐬副之。
九月乙亥，覃王嗣周帥禁軍三萬送鳳翔節度使徐彥若赴鎮，軍於興平。李茂貞、王行瑜合兵近六萬，軍於盩厔以拒之。禁軍皆新募市井少年，茂貞、行瑜所將皆邊兵百戰之餘，壬午，茂貞等進逼興平，禁軍皆望風逃潰。茂貞等乘勝進攻三橋，京師大震，士民奔散，市人復守闕請誅首議用兵者。崔昭緯心害太尉、門下侍郎、同平章事杜讓能，密遺茂貞書曰：「用兵非主上意，皆出於杜太尉耳。」甲申，茂貞陳於臨皋驛，表讓能罪，請誅之。讓能言於上曰：「臣固先言之矣，請以臣為解。」上涕下不自禁，曰：「與卿訣矣。」是日，貶讓能梧州刺史，制辭略曰：「棄卿士之臧謀，構藩垣之深釁，諮詢之際，證執彌堅。」又流觀軍容使西門君遂於儋州，內樞密使李周潼於崖州，段詡於驩州。乙酉，上御安福門斬君遂、周潼、詡，再貶讓能雷州司戶。遣使謂茂貞曰：「惑朕舉兵者三人也，非讓能之罪。」以內侍駱全瓘、劉景宣為左右軍中尉。
壬辰，以東都留守韋昭度為司徒、門下侍郎、同平章事，御史中丞崔胤為戶部侍郎、同平章事。胤，慎由之子也，外寬弘而內巧險，與崔昭緯深相結，故得為相。季父安潛謂所親曰：「吾父兄刻苦以立門戶，終為緇郎所壞。」緇郎，胤小字也。
李茂貞勒兵不解，請誅杜讓能然後還鎮，崔昭緯復從而擠之。冬十月，賜讓能及其弟戶部侍郎弘徽自盡。復下詔佈告中外，稱「讓能舉枉錯直，愛憎繫於一時。鬻獄賣官，聚斂逾於鉅萬。」自是朝廷動息皆稟於邠、岐，南北司往往依附二鎮，以邀恩澤。有崔鋋、王超者，為二鎮判官，凡天子有所可否，其不逞者，輒訴於鋋、超，二人則教茂貞、行瑜上章論之，朝廷小有依違，其辭語已不遜。
制復以茂貞為鳳翔節度使兼山南西道節度使、守中書令，於是茂貞盡有鳳翔、興元、洋、隴、秦等十五州之地。以徐彥若為御史大夫。
邠寧節度使、守侍中兼中書令王行瑜求為尚書令。韋昭度密奏稱「太宗以尚書令執政，遂登大位，自是不以授人臣。惟郭子儀以大功拜尚書令，終身避讓。行瑜安可輕議。」十一月，以行瑜為太師，賜號尚父，仍賜鐵券。
幹寧元年春正月，李茂貞入朝，大陳兵自衛，數日歸鎮。
六月戊午，以翰林學士承旨、禮部尚書李溪同平章事。方宣制，水部郎中、知制誥劉崇魯出班掠麻慟哭。上召崇魯問其故，對言：「溪奸邪，依附楊復恭、西門君遂得在翰林，無相業，恐危社稷。」溪竟罷為太子少傅。溪，墉之孫也。上師溪為文，崔昭緯恐溪為相，分已權，故使崇魯沮之。溪十表自訟，醜詆崇魯「父符受贓枉法，事覺自殺。弟崇望與楊復恭深交。崇魯庭拜田令孜，為朱玫作勸進表，乃雲臣交結內臣，何異抱贓唱賊。且故事，絁巾縿帶，不入禁庭。臣果不才，崇魯自應上章論列，豈於正殿慟哭。為國不祥，無人臣禮，乞正其罪」。詔停崇魯見任，溪猶上表不已，乞行誅竄，表數千言，詬詈無所不至。
秋七月，李茂貞遣兵攻閬州，拔之，楊復恭、楊守亮、楊守信帥其族黨犯圍走。楊復恭、守亮、守信將自商山奔河東，至乾元，遇華州兵，獲之。八月，韓建獻於闕下，斬於獨柳。李茂貞獻復恭遺守亮書，訴致仕之由云：「承天門乃隋家舊業，大侄但積粟訓兵，勿貢獻。吾於荊榛中立壽王，才得尊位。廢定策國老，有如此負心門生天子。」
二年。崔昭緯與李茂貞、王行瑜深相結，得天子過失，朝廷機事，悉以告之。邠寧節度副使崔鋋，昭緯之族也，李溪再入相，昭緯使鋋告行瑜曰：「曏者尚書令之命已行矣，而韋昭度沮之。今又引李溪為同列，相與熒惑聖聽，恐復有杜太尉之事。」行瑜乃與茂貞表稱溪奸邪，昭度無相業，宜罷居散秩。上報曰：「軍旅之事，朕則與藩鎮圖之。至於命相，當出朕懷。」行瑜等論列不已，三月，溪復罷為太子少師。
王珂，李克用之壻也。克用表重榮有功於國，請賜其子珂節鉞。王珙厚結王行瑜、李茂貞、韓建三帥，更上表稱珂非王氏子，請以珂為陝州，珙為河中。上諭以先已允克用之奏，不許。
初，王行瑜求尚書令不獲，由是怨朝廷。畿內有八鎮兵，隸左右軍。合陽鎮近華州，韓建求之。良原鎮近邠州，王行瑜求之。宦官曰：「此天子禁軍，何可得也。」王珂、王珙爭河中，行瑜、建及茂貞皆為珙請，不能得，恥之。珙使人語三帥曰：「珂不受代，而與河東婚姻，必為諸公不利，請討之。」行瑜使其弟匡國節度使行約攻河中，珂求救於李克用。行瑜乃與茂貞、建各將精兵數千入朝。五月，至京師，坊市皆竄匿，上御安福門以待之，三帥盛陳甲兵，拜伏舞蹈於門下。上臨軒，親詰之曰：「卿輩不奏請俟報，輒稱兵入京城，其志欲何為乎。若不能事朕，今日請避賢路。」行瑜、茂貞流汗不能言，獨韓建粗述入朝之由。上與三帥宴，三帥奏稱「南北司互有朋黨，墮紊朝政。韋昭度討西川失策，李溪作相不合眾心，請誅之。」上未之許。是日，行瑜等殺昭度、溪於都亭驛，又殺樞密使康尚弼及宦官數人。又言：「王珂、王珙嫡庶不分，請除王珙河中，徙王行約於陝，王珂於同州。」上皆許之。始，三帥謀廢上，立吉王保。至是聞李克用已起兵於河東，行瑜、茂貞各留兵三千宿衛京師，與建皆辭還鎮。李克用聞三鎮兵犯闕，即日遣使十三輩發北部兵，期以來月渡河入關。
六月辛卯，以前均州刺史孔緯、繡州司戶張浚併為太子賓客。壬辰，以緯為吏部尚書，復其階爵，癸巳，拜司空兼門下侍郎、同平章事。以張浚為兵部尚書、諸道租庸使。時緯居華州，浚居長水，上以崔昭緯等外交藩鎮，朋黨相傾，思得骨鯁之士，故驟用緯、浚。緯以有疾，扶輿至京師，見上，涕泣固辭，上不許。張浚、孔緯謫徙事見《諸鎮相攻》。
李克用大舉蕃、漢兵南下，上表稱王行瑜、李茂貞、韓建稱兵犯闕，賊害大臣，請討之，又移檄三鎮，行瑜等大懼。克用軍至絳州，刺史王瑤閉城拒之。克用進攻，旬日拔之，斬瑤于軍門，殺城中違拒者千餘人。秋七月丙辰朔，克用至河中，王珂迎謁於路。
匡國節度使王行約敗於朝邑，戊午，行約棄同州走，己未，至京師。行約弟行實時為左軍指揮使，帥眾與行約大掠西市。行實奏稱同、華已沒，沙陀將至，請車駕幸邠州。庚申，樞密使駱全瓘奏請車駕幸鳳翔，上曰：「朕得克用表，尚駐軍河中。就使沙陀至此，朕自有以枝梧，卿等但各撫本軍，勿令搖動。」
右軍指揮使李繼鵬，茂貞假子也，本姓名閻珪，與駱全瓘謀劫上幸鳳翔。中尉劉景宣與王行實知之，欲劫上幸邠州。孔緯面折景宣，以為不可輕離宮闕。向晚，繼鵬連奏請車駕出幸，於是王行約引左軍攻右軍，鼓譟震地。上聞亂，登承天樓欲諭止之，捧日都頭李筠將本軍於樓前侍衛。李繼鵬以鳳翔兵攻筠，矢拂御衣，着於樓桷，左右扶上下樓。繼鵬復縱火焚宮門，煙炎蔽天。時有鹽州六都兵屯京師，素為兩軍所憚，上急召令入衛。既至，兩軍退走，各歸邠州及鳳翔。城中大亂，互相剽掠，上與諸王及親近幸李筠營，護蹕都頭李居實帥眾繼至。
或傳王行瑜、李茂貞欲自來迎車駕，上懼為所迫，辛酉，以筠、居實兩都兵自衛，出啓夏門趣南山，宿莎城鎮。士民追從車駕者數十萬人，比至谷口，暍死者三之一，夜復為盜所掠，哭聲震山谷。時百官多扈從不及，戶部尚書、判度支及鹽鐵轉運使薛王知柔獨先至，上命權知中書事及置頓使。
壬戌，李克用入同州。崔昭緯、徐彥若、王搏至莎城。甲子，上徙幸石門鎮，命薛王知柔與知樞密院劉光裕還京城，制置守衛宮禁。丙寅，李克用遣節度判官王環奉表問起居。丁卯，上遣內侍郗廷昱齎詔詣李克用軍，令與王珂各發萬騎同赴新平，又詔彰義節度使張鐇以涇原兵控扼鳳翔。
李克用遣兵攻華州，韓建登城呼曰：「僕於李公未嘗失禮，何為見攻。」克用使謂之曰：「公為人臣，逼逐天子。公為有禮，孰為無禮者乎。」會郗廷昱至，言李茂貞將兵三萬至盩厔，王行瑜將兵至興平，皆欲迎車駕。克用乃釋華州之圍，移兵營渭橋。
以薛王知柔為清海節度使、同平章事，仍權知京兆尹、判度支、充鹽鐵轉運使，俟反日赴鎮。
上在南山旬餘，士民從車駕避亂者日相驚曰：「邠、岐兵至矣。」上遣延王戒丕詣河中趣李克用令進兵。壬午，克用發河中。八月，上遣供奉官張承業詣克用軍。承業，同州人，屢奉使於克用，因留監其軍。己丑，克用進軍渭橋，遣其將李存真為前鋒。辛卯，拔永壽，又遣史儼將三千騎詣石門侍衛。癸巳，遣李存信、存審會保大節度使李思孝攻王行瑜梨園寨，擒其將王令陶等獻於行在。思孝本姓拓跋，思恭之弟也。李茂貞懼，斬李繼鵬，傳首行在。上表請罪，且遣使求和於克用。上覆遣延王戒丕、丹王允諭克用，令且赦茂貞，併力討行瑜，俟其殄平，當更與卿議之。且命二王拜克用為兄。
戊戌，削奪王行瑜官爵。癸卯，以李克用為邠寧四面行營都招討使，保大節度使李思孝為北面招討使，定難節度使李思諫為東面招討使，彰義節度使張鐇為西面招討使。克用遣其子存勖詣行在，年十一，上奇其狀貌，撫之曰：「兒方為國之棟樑，他日宜盡忠於吾家。」克用表請上還京，上許之。令克用遣騎三千駐三橋為備禦。辛亥，車駕還京師。壬子，司空兼門下侍郎、同平章事崔昭緯罷為右僕射。以護國留後王珂、盧龍留後劉仁恭各為本鎮節度使。
時宮室焚燬，未暇完葺，上寓居尚書省，百官往往無袍笏僕馬。以李克用為行營都統。九月癸亥，孔緯薨。
李克用急攻梨園，王行瑜求救於李茂貞，茂貞遣兵萬人屯龍泉鎮，自將兵三萬屯咸陽之旁。克用請詔茂貞歸鎮，仍削奪其官爵，欲分兵討之。上以茂貞自誅繼鵬，前已赦宥，不可復削奪誅討，但詔歸鎮，仍令克用與之和解。以昭義節度使李罕之檢校侍中，充邠寧四面行營副都統。史儼敗邠寧兵於雲陽，擒雲陽鎮使王令誨等，獻之。
冬十月丙戌，河東將李存真敗邠寧軍於梨園北，殺千餘人。自是梨園閉壁不敢出。貶右僕射崔昭緯為梧州司馬。魏國夫人陳氏，才色冠後宮，上以賜李克用。
克用令李罕之、李存信等急攻梨園。城中食盡，棄城走。罕之等邀擊之，所殺萬餘人，克梨園等三寨，獲王行瑜子知進及大將李元福等。克用進屯梨園。庚寅，王行約、王行實燒寧州遁去。克用奏請以匡國節度使蘇文建為靜難節度使，趣令赴鎮，且理寧州，招撫降人。
上遷居大內。
王行瑜以精甲五千守龍泉寨，李克用攻之。李茂貞以兵五千救之，營於鎮西。李罕之擊鳳翔兵，走之，十一月丁巳，拔龍泉寨。行瑜走入邠州，遣使請降於李克用。
李克用引兵逼邠州，王行瑜登城號哭，謂克用曰：「行瑜無罪，迫脅乘輿，皆李茂貞及李繼鵬所為，請移兵問鳳翔，行瑜願束身歸朝。」克用曰：「王尚父，何恭之甚。僕受詔討三賊臣，公預其一，束身歸朝，非僕所得專也。」丁卯，行瑜挈族棄城走，克用入邠州，封府庫，撫居人，命指揮使高爽權巡撫軍城，奏趣蘇文建赴鎮。行瑜走至慶州境，部下斬行瑜，傳首。
李克用旋軍渭北。加靜難節度使蘇文建同平章事。
十二月乙酉，李克用軍於雲陽。乙未，進克用爵晉王，加李罕之兼侍中，以河東大將蓋寓領容管觀察使，自餘克用將佐子孫並進官爵。
李克用遣掌書記李襲吉入謝恩，密言於上曰：「比年以來，關輔不寧，乘此勝勢，遂取鳳翔，一勞永逸，時不可失。臣屯軍渭北，專俟進止。」上謀於貴近，或曰：「茂貞覆滅，則沙陀大盛，朝廷危矣。」上乃賜克用詔，褒其忠款，而言：「不臣之狀，行瑜為甚。自朕出幸以來，茂貞、韓建自知其罪，不忘國恩，職貢相繼，且當休兵息民。」克用奉詔而止。既而私於詔使曰：「觀朝廷之意，似疑克用有異心也。然不去茂貞，關中無安寧之日。」又詔免克用入朝，將佐或言：「今密邇闕廷，豈可不入見天子。」克用猶豫未決，蓋寓言於克用曰：「曏者王行瑜輩縱兵狂悖，致鑾輿播越，百姓奔散。今天子還未安席，人心尚危，大王若引兵渡渭，竊恐復驚駭都邑。人臣盡忠，在於勤王，不在入覲，願熟圖之。」克用笑曰：「蓋寓尚不欲吾入朝，況天下之人乎。」乃表稱「臣總帥大軍，不敢徑入朝覲，且懼部落士卒侵擾渭北居人。」辛亥，引兵東歸。表至京師，上下始安，詔賜河東士卒錢三十萬緡。克用既去，李茂貞驕橫如故，河西州縣多為茂貞所據，以其將胡敬璋為河西節度使。
三年夏五月戊子，遣中使賜崔昭緯死，行至荊南追及，斬之，中外咸以為快。
初，李克用屯渭北，李茂貞、韓建憚之，事朝廷禮甚恭。克用去，二鎮貢獻漸疏，表章驕慢。上自石門還，於神策兩軍之外，更置安聖、捧宸、保寧、宣化等軍，選補碼萬人，使諸王將之。嗣延王戒丕、嗣覃王嗣周又自募麾下數千人。茂貞以為欲討己，語多怨望，嫌隙日構。李茂貞亦勒兵，揚言欲詣闕訟冤，京師士民爭亡匿山谷。上命通王滋及嗣周、戒丕分將諸軍以衛近畿，戒丕屯三橋。茂貞遂表言：「延王無故稱兵討臣，臣今勒兵入朝請罪。」上遽遣使告急於河東。六月，茂貞引兵逼京畿，覃王與戰於婁館，官軍敗績。
秋七月，茂貞進逼京師。延王戒丕曰：「今關中藩鎮無可依者，不若自鄜州濟河，幸太原，臣請先往告之。」辛卯，詔幸鄜州。壬辰，上出至渭北。韓建遣其子從允表請幸華州，上不許。以建為京畿都指揮、安撫制置及開通四面道路催促諸道綱運等使。而建奉表相繼，上及從官亦憚遠去，癸巳，至富平，遣宣徽使元公訊召建，面議去留。甲午，建詣富平見上，頓首涕泣言：「方今藩臣跋扈者非止茂貞。陛下若去宗廟園陵，遠巡邊鄙，臣恐車駕濟河，無復還期。今華州兵力雖微，控帶關輔，亦足自固。臣積聚訓厲十五年矣，西距長安不遠，願陛下臨之，以圖興復。」上乃從之。乙未，宿下邽，丙申，至華州，以府署為行宮。建視事於龍興寺。茂貞遂入長安，自中和以來所葺宮室市肆，燔燒俱盡。
乙巳，以中書侍郎、同平章事崔胤同平章事，充武安節度使。上以胤，崔昭緯之黨也，故出之。
丙午，以翰林學士承旨、尚書左丞陸扆為戶部侍郎、同平章事。扆，陝人也。
宰相畏韓建，不敢專決政事。八月丙辰，詔建關議朝政。建上表固辭，乃止。韓建移檄諸道，令共輸資糧詣行在。李克用聞之，嘆曰：「去歲從餘言，豈有今日之患。」又曰：「韓建天下癡物，為賊臣，弱帝室，是不為李茂貞所擒，則為朱全忠所虜耳。」因奏將與鄰道發兵入援。
上憤天下之亂，思得奇傑之士不次用之。國子博士朱樸自言得為宰相，月餘可致太平。上以為然，乙丑，以樸為左諫議大夫、同平章事。樸為人庸鄙迂僻，無他長，製出，中外大驚。丙寅，加韓建兼中書令。
九月，崔胤出鎮湖南，韓建之志也。密求援於朱全忠，且教之營東都宮闕，表迎車駕。全忠與河南尹張全義表請上遷都洛陽。全忠仍請以兵二萬迎車駕，且言崔胤忠臣，不宜出外。韓建懼，復奏召胤為相，遣使諭全忠以且宜安靜，全忠乃止。乙未，復以胤為中書侍郎、同平章事。以翰林學士承旨、兵部侍郎崔遠同平章事。遠，珙弟璵之孫也。
丁酉，貶中書侍郎、同平章事陸扆為硤州刺史。崔胤恨扆代已，誣扆，雲黨於李茂貞而貶之。己亥，以朱樸兼判戶部，凡軍旅財賦之事，上一以委之。以孫偓為鳳翔四面行營都統，又以前定難節度使李思諫為靜難節度使兼副都統。冬十月壬子，加孫偓行營節度招討處置等使。丁巳，以韓建知京兆尹兼把截使。戊午，李茂貞上表請罪，願得自新，仍獻助修宮室錢，韓建復佐佑之，竟不出師。
四年春正月甲申，韓建奏：「防城將張行思等告睦、濟、韶、通、彭、韓、儀、陳八王謀殺臣，劫車駕幸河中。」建惡諸王典兵，故使行思等告之。上大驚，召建諭之，建稱疾不入，令諸王詣建自陳。建表稱「諸王忽詣臣理所，不測事端。臣詳酌事體，不應與諸王相見。」又稱「諸王當自避嫌疑，不可輕為舉錯。陛下若以友愛含容，請依舊制，令歸十六宅，妙選師傅，教以詩書，不令典兵預政。」且曰：「乞散彼烏合之兵，用光《麟趾》之化。」建慮上不從，仍引麾下精兵圍行宮，表疏連上。上不得已，是夕，詔諸王所領軍士並縱歸田裡，諸王勒歸十六宅，其甲兵並委韓建收掌。建又奏：「陛下選賢任能，足清禍亂，何必別置殿後四軍，顯有厚有薄之恩，乖無偏無黨之道。且所聚皆坊市無賴奸猾之徒，平居猶思禍變，臨難必不為用，而使之張弓挾刃，密邇皇輿，臣竊寒心。乞皆罷遣。」詔亦從之。於是殿後四軍二萬餘人悉散，天子之親軍盡矣。捧日都頭李筠，石門扈從功第一，建復奏斬於大雲橋。建又奏：「玄宗之末，永王璘暫出江南，遽謀不軌。代宗時吐蕃入寇，光啓中朱玫亂常，皆援立宗支以系人望。今諸王銜命四方者，乞皆召還。」又奏：「諸方士出入禁庭，眩惑聖聽，宜皆禁止，無得入宮。」詔悉從之。建既幽諸王於別第，知上意不悅，乃奏請立德王為太子，欲以解之。丁亥，詔立德王祐為皇太子，仍改名裕。
己亥，罷孫偓鳳翔四面行營節渡等使，以副都統李思諫為寧塞節度使。
二月乙亥，門下侍郎、同平章事孫偓罷守本官，中書侍郎、同平章事朱樸罷為祕書監。樸既秉政，所言皆不效，外議沸騰。太子詹事馬道殷以天文，將作監許巖士以醫得幸於上，韓建誣二人以罪而殺之，且言偓、樸與二人交通，故罷相。
夏六月，李茂貞錶王建攻東川，連兵累歲，不聽詔命。甲寅，貶建南州刺史。乙卯，以茂貞為西川節度使。以覃王嗣周為鳳翔節度使。覃王赴鎮，李茂貞不受代，圍覃王於奉天。秋七月，韓建移書李茂貞，茂貞解奉天之圍，覃王歸華州。
八月，上欲幸奉天親討李茂貞，令宰相議之，宰相切諫，乃止。
延王戒丕還自晉陽，韓建奏：「自陛下即位以來，與近輔交惡，皆因諸王典兵，兇徒樂禍，致鑾輿不安。比者臣奏罷兵權，實慮不測之變。今聞延王、覃王尚苞陰計，願陛下聖斷不疑，制於未亂，則社稷之福。」上曰：「何至於是。」數日不報。建乃與知樞密劉季述矯制發兵圍十六宅，諸王被髮，或緣垣，或登屋，或升木，呼曰：「宅家救兒。」建擁通、儀、睦、濟、韶、彭、韓、陳、覃、延、丹十一王至石堤谷，盡殺之，以謀反聞。
貶禮部尚書孫偓為南州司馬。祕書監朱樸先貶夔州司馬，再貶郴州司戶。
九月，以彰義節度使張璉為鳳翔西北行營招討使，以討李茂貞。復以王建為西州節度使、同平章事。削奪新西川節度使李茂貞官爵，復姓名宋文通。
右拾遺張道古上疏，稱「國家有五危、二亂。昔漢文帝即位未幾，明習國家事。今陛下登極已十年，而曾不知為君馭臣之道。太宗內安中原，外開四夷，海表之國，莫不入臣。今先朝封域日蹙幾盡。臣雖微賤，竊傷陛下朝廷社稷，始為奸臣所弄，終為賊臣所有也。」上怒，貶道古施州司戶，仍下詔罪狀道古，宣示諫官。道古，青州人也。
光化元年春正月，上下詔罪已息兵，復李茂貞姓名、官爵，應諸道討鳳翔兵皆罷之。
李茂真、韓建皆致書於李克用，言大駕出幸累年，乞修和好，同獎王室，兼乞丁匠助修宮室。克用許之。
初，王建攻東川，顧彥暉求救於李茂貞，茂貞命將出兵救之，不暇東逼乘輿，詐稱改過，與韓建共翼戴天子。又聞朱全忠營洛陽宮，累表迎車駕，茂貞、韓建懼，請修復宮闕，奉上歸長安。詔以韓建為修宮闕使，諸道皆助錢及工材，建使都將蔡敬思督其役。既成，二月，建自往視之。
復以李茂貞為鳳翔節度使。
秋八月庚戌，改華州為興德府。己未，車駕發華州，壬戌，至長安。甲子，赦天下，改元。
唐僖宗中和二年。初，淮南節度使高駢好神仙，有方士呂用之坐妖黨亡命歸駢，駢厚待之，補以軍職。用之，鄱陽茶商之子也，久客廣陵，熟其人情，爐鼎之暇，頗言公私利病，駢益奇之，稍加信任。駢舊將梁纘、陳珙、馮綬、董瑾、俞公楚、姚歸禮素為駢所厚，用之慾專權，浸以計去之，駢遂奪纘兵，族珙家，綬、瑾、公楚、歸禮咸見疏。
用之又引其黨張守一、諸葛殷共蠱惑駢。守一本滄、景村民，以術幹駢，無所遇，貧困甚，用之謂曰：「但與吾同心，勿憂不富貴。」遂薦於駢駢，寵待埒於用之。殷始自鄱陽來，用之先言於駢曰：「玉皇以公職事繁重，輟左右尊神一人佐公為理，公善遇之。欲其久留，亦可縻以人間重職。」明日，殷謁見，詭辨風生，駢以為神，補鹽鐵劇職。駢嚴潔，甥侄輩未嘗得接坐。殷病風疽，搔捫不替手，膿血滿爪，駢獨與之同席促膝，傳杯器而食。左右以為言，駢曰：「神仙以此試人耳。」駢有畜犬，聞其腥穢，多來近之。駢恠之。殷笑曰：「殷嘗於玉皇前見之，別來數百年猶相識。」駢與鄭畋有隙，用之謂駢曰：「宰相有遣劍客來刺公者，今夕至矣。」駢大懼，問計安出。用之曰：「張先生嘗學斯術，可以御之。」駢請於守一，守一許諾。乃使駢衣婦人之服，潛於他室，而守一代居駢寢榻中，夜擲銅器於階，令鏗然有聲，又密以囊盛彘血灑於庭宇，如格鬥之狀。及旦，笑謂駢曰：「幾落奴手。」駢泣謝曰：「先生於駢，乃更生之惠也。」厚酧以金寶。有蕭勝者，賂用之求鹽城監，駢有難色。用之曰：「用之非為勝也，近得上仙書，雲有寶劍在鹽城井中，須一靈官取之。以勝上仙左右之人，欲使取劍耳。」駢乃許之。勝至監數月，函一銅匕首以獻，用之見，稽首曰：「此北帝所佩，得之則百里之內五兵不能犯。」駢乃飾以珠玉，常置坐隅。用之自謂磻溪真君，謂守一乃赤松子，殷乃葛將軍，勝乃秦穆公之壻也。
用之又刻青石為奇字，云：「玉皇授白雲先生高駢」，密令左右置道院香案。駢得之，驚喜。用之曰：「玉皇以公焚修功着，將補真官，計鸞鶴不日當降此際。用之等謫限亦滿，必得陪幢節同歸上清耳。」是後，駢於道院庭中刻木鶴，時着羽服跨之，日夕齋醮，鍊金燒丹，費以鉅萬計。
用之微時，依止江陽后土廟，舉動禱祈。及得志，白駢崇大其廟，極江南工材之選，每軍旅大事，以少牢禱之。用之又言神仙好樓居，說駢作迎仙樓，費十五萬緡，又作延和閣，高八丈。
用之每對駢呵叱風雨，仰揖空際，雲有神仙過雲表。駢輒隨而拜之。然常厚賂駢左右，使伺駢動靜，共為欺罔，駢不之悟。左右小有異議者，輒為用之陷死不旋踵，但潛撫膺鳴指，口不敢言。駢倚用之如左右手，公私大小之事皆決於用之，退賢進不肖，淫刑濫賞，駢之政事於是大壞矣。
用之知上下怨憤，恐有竊發，請置巡察使。駢即以用之領之，募險獪者百餘人，縱橫閭巷間，謂之「察子」，民間呵妻詈子，靡不知之。用之慾奪人貲財，掠人婦女，輒誣以叛逆，搒掠取服，殺其人而取之，所破滅者數百家，道路以目。將吏士民雖家居，皆重足屏氣。
用之又欲以兵威脅制諸將，請選募諸軍驍勇之士二萬人，號左右莫邪都。駢即以張守一及用之為左右莫邪軍使，署置將吏如帥府，器械精利，衣裝華潔，每出入，導從近千人。
用之侍妾百餘人，自奉奢靡，用度不足，輒留三司綱輸其家。用之猶慮人泄其奸謀，乃言於駢曰：「神仙不難致，但恨學道者不能絕俗累，故不肯降臨耳。」駢乃悉去姬妾，謝絕人事，賓客、將吏皆不得見。有不得已見之者，皆先令沐浴齋祓，然後見，拜起才畢，已復引出。由是用之得專行威福，無所忌憚，境內不復知有駢矣。
三年春三月，以淮南押牙合肥楊行愍為廬州刺史。行愍本廬州牙將，勇敢，屢有戰功，都將忌之，白刺史郎幼復連使出戍於外。行愍過辭，都將以甘言悅之。問其所須，行愍曰：「正須汝頭耳。」遂起斬之，並將諸營，自稱八營都知兵馬使。幼復不能制，薦於高駢，請以自代。駢以行愍為淮南押牙，知廬州事，朝廷因而命之。
初，呂用之因左驍雄軍使俞公楚得見高駢。用之橫甚，或以咎公楚，公楚數戒用之少自斂，無相累。用之銜之。右驍雄軍使姚歸禮氣直敢言，尤疾用之所為，時面數其罪，常欲手刃之。癸未夜，用之與其黨會倡家，歸禮潛使人爇其室，殺貌類者數人，用之易服得免。明旦，窮治其事，獲縱火者，皆驍雄之卒。用之於是日夜譖二將於駢。未幾，駢使二將將驍雄卒三千襲賊於慎縣，用之密以語行愍，雲公楚、歸禮欲襲廬州。行愍發兵掩之，二將不為備，舉軍盡殪。以二將謀亂告駢，駢不知用之謀，厚賞行愍。
四年春三月，高駢從子左驍衛大將軍澞疏呂用之罪狀二十餘幅，密以呈駢，且泣曰：「用之內則假神仙之說蠱惑尊聽，外則盜節制之權殘賊百姓。將佐懼死，莫之敢言。歲月浸深，羽翼將成，苟不除之，恐高氏奕代勳庸，一朝掃地矣。」因嗚咽不自勝。駢曰：「汝醉邪。」命扶出。明日，以澞狀示用之，用之曰：「四十郎嘗以空乏見告，未獲遵命，故有此憾。」因出澞手書數幅呈之。駢甚慚，遂禁澞出入。後月餘，以澞知舒州事。
羣盜陳儒攻舒州，澞求救於廬州。楊行愍力不能救，謀於其將李神福。神福請不用寸刃而逐之。乃多齎旗幟，間道入舒州。頃之，引舒州兵建廬州旗幟而出，指畫地形，若布大陳狀，賊懼，宵遁。神福，洺州人也。久之，羣盜吳迥、李本復攻舒州，澞不能守，棄城走，駢使人就殺之。楊行愍遣其將合肥陶雅、清流張訓等將兵擊吳迥、李本，擒斬之，以雅攝舒州刺史。秦宗權遣其弟將兵寇廬州，據舒城，楊行愍遣其將合肥田頵擊走之。
光啓二年夏四月壬子，朱玫奉襄王熅權監軍國事，承製封拜。五月，以和州刺史呂用之為嶺南東道節度使。用之建牙開幕，一與駢同，凡駢之腹心及將校能任事者，皆逼以從己，諸所施為，不復諮稟。駢頗疑之，陰欲奪其權，而根蒂已固，無如之何。用之知之，甚懼，訪於其黨前度支巡官鄭杞、前知廬州事董瑾。杞曰：「此固為晚矣。」用之問策安出。杞曰：「曹孟德有言：寧我負人，無人負我。。」明日與瑾共為書一緘授用之，其語祕，人莫有知者。
冬十二月，壽州刺史張翱遣其將魏虔將萬人寇廬州，廬州刺史楊行愍遣其將田頵、李神福、張訓拒之，敗虔於褚城。滁州刺史許勍襲舒州，刺史陶雅奔廬州。高駢命行愍更名行密。
三年夏四月，高駢聞秦宗權將寇淮南，遣左廂都知兵馬使畢師鐸將百騎屯高郵。時呂用之用事，宿將多為所誅，師鐸自以黃巢降將，常自危。師鐸有美妾，用之慾見之，師鐸不許。用之因師鐸出，竊往見之，師鐸慚怒，出其妾，由是有隙。師鐸將如高郵，用之待之加厚，師鐸益疑懼，謂禍在旦夕。師鐸子娶高郵鎮遏使張神劍女，師鐸密與之謀，神劍以為無是事。神劍名雄，人以其善用劍，故謂之「神劍」。時府中藉藉，亦以為師鐸且受誅，其母使人語之曰：「設有是事，汝自努力前去，勿以老母、弱子為累。」師鐸疑未決。
會駢子四十三郎者素惡用之，欲使師鐸帥外鎮將吏共疏用之罪惡，聞於其父，密使人紿之曰：「用之比來頻啓令公，欲因此相圖，已有委曲在張尚書所，宜備之。」師鐸問神劍曰：「昨夜使司有文書，翁胡不言。」神劍不寤，曰：「無之。」師鐸內不自安，歸營，謀於腹心，皆勸師鐸起兵誅用之。師鐸曰：「用之數年以來，人怨鬼怒，安知天不假手於我誅之邪。淮寧軍使鄭漢章，我鄉人，昔歸順時副將也，素切齒於用之，聞吾謀，必喜。」乃夜與百騎潛詣漢章，漢章大喜，悉發鎮兵及驅居民合千餘人從師鐸至高郵。師鐸詰張神劍以所得委曲，神劍驚曰：「無有。」師鐸聲色浸厲，神劍奮曰：「公何見事之暗。用之奸惡，天地所不容。況近者重賂權貴得嶺南節度，復不行，或雲謀竊據此土。使其得志，吾輩豈能握刀頭事此妖物邪。要剮此數賊以謝淮海，何必多言。」漢章喜，遽命取酒，割臂血瀝酒共飲之。乙巳，眾推師鐸為行營使，為文告天地，移書淮南境內，言誅用之及張守一、諸葛殷之意。以漢章為行營副使，神劍為都指揮使。
神劍以師鐸成敗未可知，請以所部留高郵，曰：「一則為公聲援，二則供給糧餉。」師鐸不悅。漢章曰：「張尚書謀亦善，苟終始同心，事捷之日，子女玉帛相與共之，今日豈可復相違。」師鐸乃許之。戊申，師鐸、漢章發高郵。庚戌，詗騎以白高駢，呂用之匿之。
畢師鐸兵奄至廣陵城下，城中驚擾。壬子，呂用之引麾下勁兵，誘以重賞，出城力戰。師鐸兵少卻，用之始得斷橋塞門為守備。是日，駢登延和閣，聞喧噪聲，左右以師鐸之變告。駢驚，急召用之詰之，用之徐對曰：「師鐸之眾思歸，為門衛所遏，適已隨宜區處，計尋退散。儻或不已，正煩玄女一力士耳，願令公勿憂。」駢曰：「近者覺君之妄多矣，君善為之，勿使吾為周侍中。」言畢慘沮久之，用之慚懅而退。
師鐸退屯山光寺，以廣陵城堅兵多，甚有悔色。癸丑，遣其屬孫約與其子詣宣州，乞師於觀察使秦彥，且許以克城之日迎彥為帥。會師鐸館客畢慕顏自城中逃出，言：「眾心離散，用之憂窘，若堅守之，不日當潰。」師鐸乃悅。是日未明，駢召用之，問以事本末，用之始以實對。駢曰：「吾不欲復出兵相攻，君可選一溫信大將，以我手札諭之，若其未從，當別處分。」用之退，念諸將皆仇敵，往必不利於已，甲寅，遣其所部討擊副使許戡齎駢之委曲及用之誓狀並酒殽出勞師鐸。師鐸始亦望駢舊將勞問，得以具陳用之奸惡，披泄積憤，見戡至，大罵曰：「梁纘、韓問何在。乃使此穢物來。」戡未及發言，已牽出斬之。乙卯，師鐸射書入城，用之不發，即焚之。
丁巳，用之以甲士百人入見駢於延和閣下，駢大驚，匿於寢室，久而後出，曰：「節度使所居，無故以兵入，欲反邪。」命左右驅出。用之大懼，出子城南門，舉策指之曰：「吾不可復入此。」自是高、呂始判矣。
是夜，駢召其從子前左金吾衛將軍傑密議軍事。戊午，署傑都牢城使，泣而勉之，以親信五百人給之。用之命諸將大索城中丁壯，無問朝士、書生，悉以白刃驅縛登城，令分立城上，自旦至暮，不得休息。又恐其與外寇通，數易其地，家人餉之，莫知所在。由是城中人亦恨師鐸入城之晚也。
駢遣大將石鍔以師鐸幼子及其母書並駢委曲至楊子諭師鐸，師鐸遽遣其子還，曰：「令公但斬呂、張以示師鐸，師鐸不敢負恩，願以妻子為質。」駢恐用之屠其家，收師鐸母妻子置使院。
辛酉，秦彥遣其將秦稠將兵三千至楊子助師鐸。壬戌，宣州軍攻南門，不克。癸亥，又攻羅城東南隅，城幾陷者數四。甲子，羅城西南隅守者焚戰格以應師鐸，師鐸入城以內其眾。用之帥其眾千人力戰子三橋北，師鐸垂敗，會高傑以牢城兵自子城出，欲擒用之以授師鐸，用之乃開參佐門北走。駢召梁纘以昭義軍百餘人保子城。乙丑，師鐸縱兵大掠。駢不得已，命徹備，與師鐸相見於延和閣下，交拜如賓主之儀，署師鐸節度副使、行軍司馬，仍承製加左僕射，鄭漢章等各遷官有差。
左莫邪都虞候申及，本徐州健將，入見駢，說之曰：「師鐸逆黨不多，諸門尚未有守者，請令公及此選元從三十人，夜自教場門出，比師鐸覺之，追不及矣。然後發諸鎮兵還取府城，此轉禍為福也。若一二日事定，浸恐艱難，及亦不得在左右矣。」言之且泣，駢猶豫不聽。及恐語泄，遂竄匿，會張雄至東塘，及往歸之。
丙寅，師鐸果分兵守諸門，搜捕用之親黨，悉誅之。師鐸入居使院，秦稠以宣軍千人分守使宅及諸倉庫。丁卯，駢牒請解所任，以師鐸兼判府事。
師鐸遣孫約至宣城，趣秦彥過江。或說師鐸曰：「僕射曏者舉兵，蓋以用之輩奸邪暴橫，高令公坐自聾瞽，不能區理，故順眾心為一方去害。今用之既敗，軍府廓然，僕射宜復奉高公而佐之，但總其兵權以號令，誰敢不服。用之乃淮南一叛將耳，移書所在，立可梟擒。如此則外有推奉之名，內得兼併之實，雖朝廷聞之，亦無虧臣節。使高公聰明，必知內愧。如其不悛，乃機上肉耳。奈何以此功業付之他人，豈惟受制於人，終恐自相魚肉。前日秦稠先守倉庫，其相疑已可見。且秦司空為節度使，廬州、壽州其肯為之下乎。僕見戰攻之端未有窮已，豈惟淮南之人肝腦塗地，竊恐僕射功名成敗未可知也。不若及今亟止秦司空，勿使過江，彼若粗識安危，必未敢輕進。就使他日責我以負約，猶不失為高氏忠臣也。」師鐸大以為不然，明日，以告鄭漢章。漢章曰：「此智士也。」散求之，其人畏禍，竟不復出。
戊辰，駢遷家出居南第，師鐸以甲士百人為衛，其實囚之也。是日，宣軍以所求未獲，焚進奉兩樓數十間，寶貨悉為煨燼。己巳，師鐸於府廳視事，凡官吏非有兵權者皆如故，復遷駢於東第。自城陷，諸軍大掠，晝夜不已。至是，師鐸始以先鋒使唐宏為靜街使，禁止之。
駢先為鹽鐵使，積年不貢奉，貨財在揚州者，填委如山。駢作郊天、御樓六軍立仗儀服，及大殿元會、內署行幸供張器用，皆刻鏤金玉、蟠龍蹙鳳數十萬事，悉為亂兵所掠，歸於閭閻，張陳寢處其中。
庚午，獲諸葛殷，杖殺之，棄屍道旁，怨家抉其目，斷其舌，眾以瓦石投之，須臾成冢。呂用之之敗也，其黨鄭杞首歸師鐸，師鐸署杞知海陵監事。杞至海陵，陰記高霸得失，聞於師鐸。霸獲其書，杖杞背，斷手足，刳目截舌，然後斬之。
辛未，高駢密以金遺守者，畢師鐸聞之，壬午，復迎駢入道院，收高氏子弟甥侄十餘人同幽之。
畢師鐸之攻廣陵也，呂用之詐為高駢牒，署廬州刺史楊行密行軍司馬，追兵入援。廬江人袁襲說行密曰：「高公昏惑，用之奸邪，師鐸悖逆，凶德參會，而求兵於我，此天以淮南授明公也，趣赴之。」行密乃悉發廬州，兵復借兵於和州刺史孫端，合數千人赴之。五月，至天長。鄭漢章之從師鐸也，留其妻守淮口，用之帥眾攻之，旬日不克，漢章引兵救之。用之聞行密至天長，引兵歸之。
張神劍求貨於畢師鐸，師鐸報以俟秦司空之命，神劍怒，亦以其眾歸楊行密。及海陵鎮遏使高霸、曲溪人劉金、盱眙人賈令威，悉以其眾屬焉，行密眾至萬七千人。張神劍運高郵糧以給之。
甲午，秦彥將宣歙兵三萬餘人，乘竹筏沿江而下，趙暉邀擊於上元，殺溺殆半。丙申，彥入廣陵，自稱權知淮南節度使，仍以畢師鐸為行軍司馬，補池州刺史趙鍠為宣歙觀察使。戊戌，楊行密帥諸軍抵廣陵城下，為八寨以守之，秦彥閉城自守。
六月戊午，秦彥遣畢師鐸、秦稠將兵八千出城西擊楊行密，稠敗死，士卒死者什七八。城中乏食，樵採路絕，宣州軍始食人。
秋八月，秦彥以前蘇州刺史張雄兵強，冀得其用，以僕射告身授雄，以尚書告身三通授裨將馮弘鐸等。廣陵人競以金玉珠繒詣雄軍貿食，通犀帶一得米五升，錦衾一得糠五升。雄軍既富，不復肯戰，未幾，復助楊行密。
丁卯，彥悉出城中兵萬二千人，遣畢師鐸、鄭漢章將之，陳於城西，延袤數里，軍勢甚盛。行密安臥帳中，曰：「賊近告我。」牙將李宗禮曰：「眾寡不敵，宜堅壁自守，徐圖還師。」李濤怒曰：「吾以順討逆，何論眾寡。大軍至此，去將安歸。濤願將所部為前鋒，保為公破之。」濤，趙州人也。行密乃積金帛麰米於一寨，使羸弱守之，多伏精兵於其旁，自將千餘人衝其陳。兵始交，行密陽不勝而走，廣陵兵追之，入空寨，爭取金帛麰米，伏兵四起，廣陵眾亂，行密縱兵擊之，俘斬殆盡，積屍十里，溝瀆皆滿，師鐸、漢章單騎僅免。自是秦彥不復言出師矣。
九月，高駢在道院，秦彥供給甚薄，左右無食，至然木像煮革帶食之，有相啗者。彥與畢師鐸出師屢敗，疑駢為厭勝，外圍益急，恐駢黨有為內應者。有妖尼王奉仙言於彥曰：「揚州分野極災，必有一大人死，自此喜矣。」甲戌，命其將劉匡時殺駢，並子弟甥侄無少長皆死，同坎瘞之。乙亥，楊行密聞之，帥士卒縞素向城大哭三日。
冬十月，秦彥遣鄭漢章將步騎五千出擊張神劍、高霸寨，破之，神劍奔高郵，霸奔海陵。
楊行密圍廣陵且半年，秦彥、畢師鐸大小數十戰，多不利。城中無食，米斗直錢五十緡，草根木實皆盡，以堇泥為餅食之，餓死者太半。宣軍掠人詣肆賣之，驅縛屠割如羊豕，訖無一聲，積骸流血，滿於坊市。彥、師鐸無如之何，嚬蹙而已。外圍益急，彥、師鐸憂懣，殆無生意，相對抱膝，終日悄然。行密亦以城久不下，欲引還。己巳夜，大風雨，呂用之部將張審威帥麾下士三百，晨伏於西壕，俟守者易代，潛登城，啓關納其眾，守者皆不鬥而潰。先是，彥、師鐸信重尼奉仙，雖戰陳日時，賞罰輕重，皆取決焉。至是復諮於奉仙曰：「何以取濟。」奉仙曰：「走為上策。」乃自開化門出，奔東塘。行密帥諸軍合萬五千人入城，以梁纘不盡節於高氏，為秦、畢用，斬於戟門之外。韓問聞之，赴井死。以高駢從孫愈攝副使，使改殯駢及其族。城中遺民才數百家，饑羸非復人狀，行密輦西寨米以賑之。行密自稱淮南留後。
秦宗權遣其弟宗衡將兵萬人渡淮，與楊行密爭揚州，以孫儒為副，張佶、劉建鋒、馬殷及宗權族弟彥暉皆從。十一月辛未，抵廣陵城西，據行密故寨，行密輜重之未入城者為蔡人所得。秦彥、畢師鐸至東塘，張雄不納，將渡江趣宣州。宗衡召之，乃引兵還，與宗衡合。
未幾，宗權召宗衡還蔡，拒朱全忠。孫儒知宗權勢不能久，稱疾不行。宗衡屢促之，儒怒，甲戌，與宗衡飲酒，座中手刃之，傳首於全忠。宗衡將安仁義降於行密。仁義，本沙陀將也，行密悉以騎兵委之，列于田頵之上。儒分兵掠鄰州，未幾，眾至數萬，以城下乏食，與彥、師鐸襲高郵。
辛巳，高郵鎮遏使張神劍帥麾下二百人逃歸揚州。丙戌，孫儒屠高郵。戊子，高郵殘兵七百人潰圍而至，楊行密慮其為變，分隸諸將，一夕盡坑之。明日，殺神劍於其第。楊行密恐孫儒乘勝取海陵，壬寅，命鎮遏使高霸帥其兵民悉歸府城，曰：「有違命者，族之。」於是數萬戶棄資產，焚廬舍，挈老幼遷於廣陵。戊戌，霸與弟暀、部將餘繞山、前常州刺史丁從實至廣陵，行密出郭迎之，與霸、暀約為兄弟，置其將卒於法雲寺。
朝廷以淮南久亂，閏月，以朱全忠兼淮南節度使、東南面招討使。
楊行密欲遣高霸屯天長以拒孫儒，袁襲曰：「霸，高氏舊將，常挾兩端，我勝則來，不勝則叛。今處之天長，是自絕其歸路也，不如殺之。」己酉，行密伏甲，執霸及丁從實、餘繞山皆殺之。又遣千騎掩殺其黨於法雲寺，死者數千人。是日大雪，寺外數坊地皆赤。高暀出走，明日獲而殺之。
呂用之之在天長也，紿楊行密曰：「用之有銀五萬鋌，埋於所居，克城之日，願備麾下一醉之資。」庚戌，行密閱士卒，顧用之曰：「僕射許此曹銀，何食言邪。」因牽下，械繫，命田頵鞫之，雲與鄭杞、董瑾謀，因中元夜邀高駢至其第建黃籙齋，乘其入靜，縊殺之，聲言上升。因令莫邪都帥諸軍推用之為節度使。是日，腰斬用之，怨家刳裂立盡，並誅其族黨。軍士發其中堂，得桐人，書駢姓名於胸，桎梏而釘之。袁襲言於行密曰：「廣陵饑弊已甚，蔡賊復來，民必重困，不如避之。」甲寅，行密遣和州將延陵宗以其眾二千人歸和州。乙卯，又命指揮使蔡儔將兵千人，輜重數千兩，歸於廬州。
朱全忠遣內客將張廷範致朝命於楊行密，以行密為淮南節度副使，又以宣武行軍司馬李璠為淮南留後，遣牙將郭言將兵千人送之。
文德元年春正月甲寅，孫儒殺秦彥、畢師鐸、鄭漢章。彥等之歸秦宗衡也，其眾猶二千餘人，其後稍稍為儒所奪。裨將唐宏知其必及禍，恐並死，乃誣告彥等潛召汴軍。儒殺彥等，以宏為馬軍使。
張守一與呂用之同歸楊行密，復為諸將合仙丹，又欲幹軍府之政，行密怒而殺之。
張廷範至廣陵，楊行密厚禮之。及聞李璠來為留後，怒，有不受之色。廷範密使人白全忠，宜自以大軍赴鎮，全忠從之。至宋州，廷範自廣陵逃來，曰：「行密未可圖也。」甲子，李璠至，言徐軍遮道，全忠乃止。二月，朱全忠奏以楊行密為淮南留後。
夏四月壬午，孫儒襲揚州，克之。楊行密出走，儒自稱淮南節度使。行密將奔海陵，袁襲勸歸廬州，再為進取之計，從之。
秋八月，楊行密畏孫儒之逼，欲輕兵襲洪州。袁襲曰：「鍾傳定江西已久，兵強食足，未易圖也。趙鍠新得宣州，怙亂殘暴，眾心不附。公宜卑辭厚幣說和州孫端、上元張雄，使自採石濟江侵其境，彼必來逆戰，公自銅官濟江會之，破鍠必矣。」行密從之，使蔡儔守廬州，帥諸將濟自糝潭。
孫端、張雄為趙鍠所敗。鍠將蘇塘、漆朗將兵二萬屯曷山。袁襲曰：「公引兵急趨曷山，堅壁自守，彼求戰不得，謂我畏怯，因其怠，可破也。」行密從之。塘等大敗，遂圍宣州。鍠兄幹之自池州帥眾救宣州，行密使其將陶雅擊幹之於九華，破之。幹之奔江西，以雅為池州制置使。
昭宗龍紀元年夏五月甲辰，潤州制置使阮結卒，錢鏐以靜江都將成及代之。
六月，楊行密圍宣州，城中食盡，人相啗。指揮使周進思據城逐趙鍠，鍠將奔廣陵，田頵追擒之。未幾，城中執進思以降。行密入宣州，諸將爭取金帛，徐溫獨據米囷，為粥以食餓者。溫，朐山人也。鍠將宿松周本，勇冠軍中，行密獲而釋之，以為裨將。鍠既敗，左右皆散，惟李德誠從鍠不去，行密以宗女妻之。德誠，西華人也。行密表言於朝，詔以行密為宣歙觀察使。
朱全忠與趙鍠有舊，遣使求之。行密謀於袁襲，襲曰：「不若斬首以遺之。」行密從之。未幾，襲卒，行密哭之曰：「天不欲成吾大功邪。何為折吾股肱也。吾好寬，而襲每勸我以殺，此其所以不壽與。」孫儒遣兵攻廬州，蔡儔以州降之。
冬十月，以給事中杜儒休為蘇州刺史。錢鏐不悅，以知州事沈粲為制置指揮使。楊行密遣馬步都虞候田頵等攻常州。十一月，田頵攻常州，為地道入城。中宵，旌旗甲兵出於制置使杜棱之寢室，遂虜之，以兵三萬戍常州。
十二月戊寅，孫儒自廣陵引兵渡江。壬午，逐田頵，取常州，以劉建鋒守之。儒還廣陵，建鋒又逐成及，取潤州。
大順元年春正月，汴將龐師古等眾號十萬，渡淮，聲言救楊行密，攻下天長，壬子，下高郵。二月，龐師古引兵深入淮南，己巳，與孫儒戰於陵亭，師古兵敗而還。
楊行密遣其將馬敬言將兵五千，乘虛襲據潤州。李友將兵二萬屯青城，將攻常州。安仁義、劉威、田頵敗劉建鋒於武進，敬言、仁義、頵屯潤州。友，合肥人。威，慎縣人也。
三月，賜宣歙軍號寧國，以楊行密為節度使。
夏六月，孫儒求好於朱全忠，全忠表為淮南節度使。未幾，全忠殺其使者，復為仇敵。秋八月丙寅，孫儒攻潤州。
蘇州刺史杜孺休到官，錢鏐使沈粲害之。會楊行密將李友拔蘇州，粲奔孫儒。
九月，楊行密以其將張行周為常州制置使。閏月，孫儒遣劉建鋒攻拔常州，殺行周，遂圍蘇州。冬十二月己丑，孫儒拔蘇州，殺李友。安仁義等聞之，焚潤州廬舍，夜遁。儒使沈粲守蘇州，又遣其將歸傳道守潤州。
二年春正月，孫儒盡舉淮、蔡之兵濟江，癸酉，自潤州轉戰而南，田頵、安仁義屢敗退，楊行密城戍皆望風奔潰。儒將李從立奄至宣州東溪，行密守備尚未固，眾心危懼。夜，使其將合肥臺濛將五百人屯溪西，蒙使士卒傳呼，往返數四，從立以為大眾繼至，遽引去。儒前軍至溧水，行密使都指揮使李神福拒之。神福陽退以示怯，儒軍不設備，神福夜帥精兵襲之，俘斬千人。
夏四月，楊行密遣將劉威、朱延壽將兵三萬擊孫儒於黃池，威等大敗。延壽，舒城人也。
孫儒軍於黃池，五月，大水，諸營皆沒，乃還揚州，使其將康暀據和州，安景思據滁州。楊行密遣其將李神福攻和、滁，康暀降，安景思走。
秋七月，朱全忠遣使與楊行密約共攻孫儒。儒恃其兵強，欲先滅行密，後敵全忠，移牒藩鎮，數行密、全忠之罪，且曰：「俟平宣、汴，當引兵入朝，除君側之惡。」於是悉焚揚州廬舍，盡驅丁壯及婦女渡江，殺老弱以充食。行密將張訓、李德誠潛入揚州，滅餘火，得谷數十萬斛以賑饑民。泗州刺史張諫貸數萬斛以給軍，訓以行密之命饋之，諫由是德行密。乙未，孫儒自蘇州出屯廣德，楊行密引兵拒之。儒圍其寨，行密將上蔡李簡帥百餘人力戰，破寨，拔行密出之。
冬十二月，孫儒焚掠蘇、常，引兵逼宣州。錢鏐復遣兵據蘇州。儒屢破楊行密之兵，旌旗輜重亙百餘里。行密求救於錢鏐，鏐以兵食助之。
景福元年春正月，楊行密謂諸將曰：「孫儒之眾十倍於我，吾戰數不利，欲退保銅官，如何。」劉威、李神福曰：「儒掃地遠來，利在速戰。宜屯據險要，堅壁清野以老其師，時出輕騎抄其饋餉，奪其俘掠。彼前不得戰，退無資糧，可坐擒也。」戴友規曰：「儒與我相持數年，勝負略相當。今悉眾致死於我，我若望風棄城，正墮其計。淮南士民從公渡江及自儒軍來降者甚眾，公宜遣將先護送歸淮南，使復生業。儒軍聞淮南安堵，皆有思歸之心，人心既搖，安得不敗。」行密悅，從之。友規，廬州人也。
二月，孫儒圍宣州。初，劉建鋒為孫儒守常州，將兵從儒擊楊行密甘露鎮，使陳可言帥部兵千人據常州。行密將張訓引兵奄至城下，可言倉猝出迎，訓手刃殺之，遂取常州。行密別將又取潤州。
夏五月，楊行密屢敗孫儒兵，破其廣德營，張訓屯安吉，斷其糧道。儒食盡，士卒大疫，遣其將劉建鋒、馬殷分兵掠諸縣。六月，行密聞儒疾瘧，戊寅，縱兵擊之。會大雨，晦冥，儒軍大敗，安仁義破儒五十餘寨，田頵擒儒於陳，斬之，傳首京師，儒眾多降於行密。
丁酉，楊行密帥眾歸揚州。秋七月丙辰，至廣陵，表田頵守宣州，安仁義守潤州。先，是揚州富庶甲天下，時人稱「揚一益二」，及經秦、畢、孫、楊兵火之餘，江、淮之間，東西千里掃地盡矣。
稱八月，以楊行密為淮南節度使、同平章事，以田頵知宣州留後，安仁義為潤州刺史。孫儒降兵多蔡人，行密選其尤勇健者五千人，厚其廩賜，以皁衣蒙甲，號「黑雲都」，每戰，使之先登陷陳，四鄰畏之。
行密以用度不足，欲以茶鹽易民布帛。掌書記舒城高勖曰：「兵火之餘，十室九空，又漁利以困之，將復離叛。不若悉我所有，易鄰道所無，足以給軍。選賢守令，勸課農桑，數年之間，倉庫自實。」行密從之。田頵聞之曰：「賢者之言，其利遠哉。」行密馳射武伎非其所長，而寬簡有智略，善撫御將士，與同甘苦，推心待物，無所猜忌。嘗早出，從者斷馬秋，取其金，行密知而不問，他日復早出如故，人服其度量。
淮南被兵六年，士民轉徙幾盡。行密初至，賜與將吏，帛不過數尺，錢不過數百，而能以勤儉足用。非公宴，未嘗舉樂。招撫流散，輕徭薄斂，未及數年，公私富庶，幾復承平之舊。
冬十一月，廬州刺史蔡儔發楊行密父祖墓，與舒州刺史倪章連兵，遣使送印於朱全忠以求救。全忠惡其反覆，納其印，不救，且牒報行密，行密謝之。行密遣行營都指揮使李神福將兵討儔。
二年夏四月，李神福圍廬州，甲午，楊行密自將詣廬州，田頵自宣州引兵會之。秋七月丁亥，楊行密克廬州，斬蔡儔。左右請發儔父母冢，行密曰：「儔以此得罪，吾何為效之。」八月丙辰，楊行密遣田頵將宣州兵二萬攻歙州，歙州刺史裴樞城守，久不下。時諸將為刺史者多貪暴，獨池州團練使陶雅寬厚得民，歙人曰：「得陶雅為刺史，請聽命。」行密即以雅為歙州刺史，歙人納之。雅盡禮見樞，送之還朝。樞，遵慶之曾孫也。冬十月，舒州刺史倪章棄城走，楊行密以李神福為舒州刺史。
幹寧元年春三月，黃州刺史吳討舉州降楊行密。夏五月，武昌節度使杜洪攻黃州，楊行密遣行營都指揮使朱延壽等救之。冬十二月，吳討畏杜洪之逼，納印請代於楊行密，行密以先鋒指揮使瞿章權知黃州。
二年春正月，楊行密表朱全忠罪惡，請會易定、兗、鄆、東兵討之。
三月，楊行密浮淮至泗州，防禦使臺濛盛飾供帳，行密不悅。既行，濛於臥內得補綻衣，馳使歸之。行密笑曰：「吾少貧賤，不敢忘本。」濛甚慚。行密攻濠州，拔之，執刺史張璲。丁亥，行密圍壽州。夏四月，楊行密圍壽州，不克，將還。庚寅，其將朱延壽請試往更攻，一鼓拔之，執刺史江從勖。行密以延壽權知壽州團練使。未幾，汴兵數萬攻壽州，州兵少，吏民忷懼。延壽制，軍中每旗二十五騎。命黑雲隊長李厚將十旗擊汴兵，不勝。延壽將斬之，厚稱眾寡不敵，願益兵更往，不勝則死。都押牙汝陽柴再用亦為之請，乃益以五旗。厚殊死戰，再用助之，延壽悉眾乘之，汴兵敗走。厚，蔡州人也。行密又遣兵襲漣水，拔之。
三年夏五月，淮南將朱延壽奄至蘄州，圍其城。大將賈公鐸方獵，不得還，伏兵林中，命勇士二人衣羊皮，夜入延壽所掠羊羣，潛入城，約夜半開門，舉火為應，復衣皮返命。公鐸如期引兵至城南，門中火舉，力戰，突圍而入。延壽驚曰：「吾常恐其潰圍而出，反潰圍而入，如此，城安可猝拔。」乃白行密，求軍中與公鐸有舊者持誓書金帛往說之，許以婚。壽州團練副使柴再用請行，臨城與語，為陳利害。數日，公鐸及刺史馮敬章請降。以敬章為左都押牙，公鐸為右監門衛將軍。延壽進拔光州，殺刺史劉存。
四年春二月，詔以楊行密為江南諸道行營都統，以討武昌節度使杜洪。夏四月，杜洪為楊行密所攻，求救於朱全忠。全忠遣其將聶金掠泗州，朱友恭攻黃州。行密遣右黑雲都指揮使馬珣等救黃州。黃州刺史瞿章聞友恭至，棄城擁眾南保武昌寨。五月辛巳，朱友恭為浮梁於樊港，進攻武昌寨，壬午，拔之，執瞿章，遂取黃州。馬珣等皆敗走。
朱全忠既得兗、鄆，甲兵益盛，秋九月，乃大舉擊楊行密，遣龐師古以徐、宿、宋、滑之兵七萬壁清口，將趣揚州，葛從周以兗、鄆、曹、濮之兵壁安豐，將趣壽州，全忠自將屯宿州，淮南震恐。
楊行密與朱瑾將兵三萬拒汴軍於楚州，別將張訓自漣水引兵會之，行密以為前鋒。龐師古營於清口，或曰：「營地污下，不可久處。」不聽。師古恃眾輕敵，居常奕棋。朱瑾壅淮上流，欲灌之。或以告師古，師古以為惑眾，斬之。十一月癸酉，瑾與淮南將侯瓚將五千騎潛渡淮，用汴人旗幟，自北來趣其中軍。張訓逾柵而入，士卒蒼黃拒戰，淮水大至，汴軍駭亂。行密引大軍濟淮，與瑾等夾攻之，汴軍大敗，斬師古及將士首萬餘級，餘眾皆潰。葛從周屯於壽州西北，壽州團練使朱延壽擊破之，退屯濠州，聞師古敗，奔還。行密、瑾、延壽乘勝追之，及於渒水。從周半濟，淮南兵擊之，殺溺殆盡，從周走免。遏後都指揮使牛存節棄馬步鬥，諸軍稍得濟淮，凡四日不食，會大雪，汴卒緣道凍餒死，還者不滿千人。全忠聞敗，亦奔還。行密遺朱全忠書曰：「龐師古、葛從周非敵也，公宜自來淮上決戰。」
行密大會諸將，謂行軍副使李承嗣曰：「始吾欲先趣壽州，副使雲不如先向清口，師古敗，從周自走，今果如所料。」賞之錢萬緡，表承嗣領鎮海節度使。行密待承嗣及史儼甚厚，第舍、姬妾，咸選其尤者賜之，故二人為行密盡力，屢立功，竟卒於淮南。行密由是遂保據江、淮之間，全忠不能與之爭。
光化元年春正月，兩浙、江西、武昌、淄青各遣使詣闕，請以朱全忠為都統，討楊行密。詔不許。
二年春正月，楊行密與朱瑾將兵數萬攻徐州，軍於呂梁，朱全忠遣騎將張歸厚救之。朱全忠自將救徐州，楊行密聞之，引兵去。汴人追及之於下邳，殺千餘人。全忠行至輝州，淮南兵已退，乃還。
三年。加楊行密兼侍中。天覆二年春三月，上以左金吾將軍李儼為江、淮宣諭使，書御札
賜楊行密，拜行密東面行營都統、中書令、吳王，以討朱全忠。以朱瑾為平盧節度使，馮弘鐸為武寧節度使，朱延壽為奉國節度使。加武安節度使馬殷同平章事。淮南、宣歙、湖南等道立功將士，聽用都統牒承製遷補，然後表聞。儼，張浚之子也，賜姓李。
武寧節度使馮弘鐸介居宣、揚之間，常不自安。然恃樓船之強，不事兩道。寧國節度使田頵欲圖之，募弘鐸工人造戰艦。工人曰：「馮公遠求堅木，故其船堪久用，今此無之。」頵曰：「第為之，吾止須一用耳。」弘鐸將馮暉、顏建說弘鐸先擊頵，弘鐸從之，帥眾南上，聲言攻洪州，實襲宣州也。楊行密使人止之，不從。六月辛巳，頵帥舟師逆擊於葛山，大破之。
馮弘鐸收餘眾沿江將入海，楊行密恐其為後患，遣使犒軍，且說之曰：「公徒眾猶盛，胡為自棄於滄海之外。吾府雖小，足以容公之眾，使將吏各得其所，如何。」弘鐸左右皆慟哭聽命。弘鐸至東塘，行密自乘輕州迎之，從者十餘人，常服，不持兵，升弘鐸舟慰諭之，舉軍感悅。署弘鐸淮南節度副使，館給甚厚。
初，弘鐸遣牙將丹徒尚公乃詣行密求潤州，行密不許。公乃大言曰：「公不見聽，但恐不敵樓船耳。」至是，行密謂公乃曰：「頗記求潤州時否。」公乃謝曰：「將吏各為其主，但恨無成耳。」行密笑曰：「爾事楊叟如馮公，無憂矣。」行密以李神福為昇州刺史。
楊行密發兵討朱全忠，以副使李承嗣權知淮南軍府事軍。吏欲以鉅艦運糧，都知兵馬使徐溫曰：「運路久不行，葭葦堙塞，請用小艇，庶幾易通。」軍至宿州，會久雨，重載不能進，士有饑色，而小艇先至，行密由是奇溫，始與議軍事。行密攻宿州，久不克，竟以糧運不繼引還。
冬十月，李儼至揚州，楊行密始建制敕院，每有封拜，輒以告儼，於紫極宮玄宗像前陳制書，再拜然後下。
三年春正月，楊行密承製加朱瑾東面諸道行營副都統、同平章事，以昇州刺史李神福為淮南行軍司馬、鄂嶽行營招討使，舒州團練使劉存副之，將兵擊杜洪。洪將駱殷戌永興，棄城走，縣民方詔據城降。神福曰：「永興大縣，饋運所仰，已得鄂之半矣。」
三月，淮南將李神福圍鄂州，望城中積荻，謂監軍尹建峯曰：「今夕為公焚之。」建峯未之信。時杜洪求救於朱全忠，神福遣部將秦皋乘輕舟至灄口，舉火炬於樹杪。洪以為救兵至，果焚荻以應之。
夏四月，杜洪求救於朱全忠，全忠遣其將韓勍將萬人屯灄口，遣使語荊南節度使成汭、武安節度使馬殷、武真節度使雷彥威，令出兵救洪。汭畏全忠之強，且欲侵江淮之地以自廣，發舟師十萬沿江東下。汭作鉅艦，三年而成，制度如府署，謂之「和州載」，其餘謂之「齊山」、「截海」、「劈浪。」之類甚眾。掌書記李珽諫曰：「今每艦載甲士千人，稻米倍之，緩急不可動也。吳兵剽輕，難與角逐。武陵、長沙皆吾仇也，豈得不為反顧之慮乎。不若遣驍將屯巴陵，大軍與之對岸，堅壁勿戰，不過一月，吳兵食儘自遁，鄂圍解矣。」汭不聽。珽，憕之五世孫也。
五月，成汭行未至鄂州，馬殷遣大將許德勳將舟師萬餘人，雷彥威遣其將歐陽思將舟師三千餘人會於荊江口，乘虛襲江陵，庚戌，陷之，盡掠其人及貨財而去。將士亡其家，皆無鬥志。李神福聞其將至，自乘輕舟前覘之，謂諸將曰：「彼戰艦雖多而不相屬，易制也，當急擊之。」壬子，神福遣其將秦裴、楊戎將眾數千逆擊汭於君山，大破之。因風縱火，焚其艦，士卒皆潰，汭赴水死，獲其戰艦二百艘。韓勍聞之，亦引兵去。
初，寧國節度使田頵破馮弘鐸，詣廣陵謝楊行密，因求池、歙為巡屬，行密不許。行密左右下及獄吏皆求賂於頵，頵怒曰：「吏知吾將下獄邪。」及還，指廣陵南門曰：「吾不可復入此矣。」頵兵強財富，好攻取。行密既定淮南，欲保境息民，每抑止之，頵不從。及解釋錢鏐，頵尤恨之，陰有叛志。李神福言於行密曰：「頵必反，宜早圖之。」行密曰：「頵有大功，反狀未露，今殺之，諸將人人自危矣。」頵有良將曰康儒，與頵謀議多不合，行密知之，擢儒為廬州刺史。頵以儒為已，族之。儒曰：「吾死，田公亡無日矣。」頵遂與潤州團練使安仁義同舉兵，仁義悉焚東塘戰艦。
頵遣二使詐為商人，詣壽州約奉國節度使朱延壽，行密將尚公乃遇之，曰：「非商人也。」殺一人，得其書，以告行密。行密召李神福於鄂州，神福恐杜洪邀之，宣言奉命攻荊南，勒兵具舟楫，及暮，遂沿江東下，始告將士以討田頵。
己丑，安仁義襲常州，常州刺史李遇逆戰，極口罵仁義。仁義曰：「彼敢辱我，必有備。」乃引去。壬辰，行密以王茂章為潤州行營招討使，擊仁義，不克，使徐溫將兵會之。溫易其衣服、旗幟皆如茂章兵，仁義不知益兵，復出戰，溫奮擊，破之。
行密夫人，朱延壽之姊也。行密狎侮延壽，延壽怨怒，陰與田頵通謀。頵遣前進士杜荀鶴至壽州，與延壽相結。又遣至大梁告朱全忠。全忠大喜，遣兵屯宿州以應之。荀鶴，池州人也。
九月，朱延壽謀頗泄，楊行密詐為目疾，對延壽使者多錯亂所見，或觸柱仆地。謂夫人曰：「吾不幸失明，諸子皆幼，軍府事當悉以授三舅。」夫人屢以書報延壽，行密又自遣召之，陰令徐溫為之備。延壽至廣陵，行密迎及寢門，執而殺之。部兵驚擾，徐溫諭之，皆聽命。遂斬延壽兄弟，黜朱夫人。
初，延壽赴召，其妻王氏謂曰：「君此行吉凶未可知，願日發一使以安我。」一日，使不至，王氏曰：「事可知矣。」部分僮僕，授兵闔門，捕騎至，乃集家人，聚寶貨，發百燎焚府舍，曰：「妾誓不以皎然之軀為仇人所辱。」赴火而死。延壽用法嚴，好以寡擊眾，嘗遣二百人與汴兵戰，有一人應留者，請行，延壽以違命，立斬之。
田頵襲昇州，得李神福妻子，善遇之。神福自鄂州東下，頵遣使謂之曰：「公見機，與公分地而王，不然，妻子無遺。」神福曰：「吾以卒伍事吳王，今為上將，義不以妻子易其志。頵有老母，不顧而反，三綱且不知，烏足與言乎。」斬使者而進，士卒皆感勵。頵遣其將王壇、汪建將水軍逆戰。丁未，神福至吉陽磯，與壇、建遇，壇、建執其子承鼎示之，神福命左右射之。神福謂諸將曰：「彼眾我寡，當以奇取勝。」及暮，合戰，神福陽敗，引舟溯流而上。壇、建追之，神福復還，順流擊之。壇、建樓船大列火炬，神福令軍中曰：「望火炬輒擊之。」壇、建軍皆滅火，旗幟交雜，神福因風縱火，焚其艦。壇、建大敗，士卒焚溺死者甚眾。戊申，又戰於皖口，壇、建僅以身免。獲徐綰，行密以檻車載之，遺錢鏐。鏐剖其心以祭高渭。
頵聞壇、建敗，自將水軍逆戰。神福曰：「賊棄城來，此天亡也。」臨江堅壁不戰，遣使告行密，請發步兵斷其歸路。行密遣漣水制置使臺濛將兵應之。王茂章攻潤州，久未下，行密命茂章引兵會濛擊頵。
田頵聞臺濛將至，自將步騎逆戰，留其將郭行悰以精兵二萬及王壇、汪建水軍屯蕪湖，以拒李神福。覘者言濛營寨褊小，才容二千人。頵易之，不召外兵。濛入頵境，番陳而進，軍中笑其怯。濛曰：「頵宿將，多謀，不可不備。」冬十月戊辰，與頵遇於廣德，濛先以楊行密書遍賜頵將，皆下馬拜受。濛因其挫伏，縱兵擊之，頵兵遂敗。又戰於黃池，兵交，濛僞走，頵追之，遇伏大敗，奔還宣州城守，濛引兵圍之。頵亟召蕪湖兵還，不得入。郭行悰、王壇、汪建及當塗、廣德諸戌皆帥其眾降。行密以臺濛已破田頵，命王茂章復引兵攻潤州。
十一月乙亥，田頵帥死士數百出戰，臺濛陽退以示弱。頵兵逾濠而鬥，濛急擊之。頵不勝，還走城，橋陷墜馬，斬之。其眾猶戰，以頵首示之，乃潰，濛遂克宣州。
初，行密與頵同閭里，少相善，約為兄弟。及頵首至廣陵，行密視之泣下，赦其母殷氏，行密與諸子皆以子孫禮事之。
行密以李神福為寧國節度使，神福以杜洪未平，固讓不拜。宣州長史合肥駱知祥善治金谷，觀察牙推沈文昌為文精敏，嘗為頵草檄罵行密，行密以知祥為淮南支計官，文昌為節度牙推。文昌，湖州人也。
初，頵每戰不勝，輒欲殺錢傳瓘，其母及宣州都虞候郭師從常保護之。師從，合肥人，頵之婦弟也。頵敗，傳瓘歸杭州，錢鏐以師從為鎮東都虞候。
天祐元年春三月，以淮南行軍司馬李神福為鄂嶽招討使，復將兵擊杜洪。朱全忠遣使詣請舍鄂嶽，復修舊好，行密報曰：「俟天子還長安，然罷兵修好。」
秋八月，淮南將李神福攻鄂州未下，會疾病，還廣陵，楊行密以舒州團練使泌陽劉存代為招討使。神福尋卒。宣州觀察使臺濛卒，以其子牙渥為宣州觀察使。
昭宣帝天祐二年。潤州團練使安仁義勇決得士心，故淮南將王茂章攻之，逾年不克。楊行密使謂之曰：「汝之功，吾不忘也。能束身自歸，當以汝為行軍副使，但不掌兵耳。」仁義不從。茂章為地道入城，遂克之。仁義舉族登樓，眾不敢逼。先是，攻城諸將見仁義輒罵之，惟李德誠不然，至是仁義召德誠登樓，謂曰：「汝有禮，吾今以為汝功。」且以愛妾贈之。乃擲弓於地。德誠掖之而下，並其子斬於廣陵市。
二月，朱全忠遣其將曹延祚將兵與杜洪共守鄂州，庚子，淮南將劉存攻拔之，執洪、延祚及汴兵千餘人送廣陵，悉誅之。行密以存為鄂嶽觀察使。
冬十一月庚辰，吳武忠王楊行密薨，將佐共請宣諭使李儼承製授楊渥淮南節度使、東南諸道行營都統，兼侍中、弘農郡王。
唐僖宗廣明元年春三月庚午，以左金吾大將軍陳敬瑄為西川節度使。敬瑄，許州人，田令孜之兄也。初，崔安潛鎮許昌，令孜為敬瑄求兵馬使，安潛不許。敬瑄因令孜得隸左神策軍，數歲，累遷至大將軍。令孜見關東羣盜日熾，陰為幸蜀之計，奏以敬瑄及其心腹左神策大將軍楊師立、牛勖、羅元杲鎮三川。上令四人擊球賭三川，敬瑄得第一籌，即以為西川節度使，代安潛。夏六月庚寅，陳敬瑄至成都。
中和三年秋七月，左驍衛上將軍楊復光卒於河中。八都將鹿晏弘等各以其眾散去，王建、韓建、張造、晉暉、李師泰各帥其眾與之俱。田令孜密遣人以厚利誘之，二建帥眾數千逃奔行在。令孜皆養為假子，賜與鉅萬，拜諸衛將軍，使各將其眾，號隨駕五都。
光啓元年秋九月戊申，以陳敬瑄為三川及峽內諸州都指揮制置等使。
二年夏四月，田令孜薦樞密使楊復恭為左神策中尉觀軍容使，自除西川監軍使，往依陳敬瑄。復恭斥令孜之黨，出王建為利州刺史。
三年春三月，山南西道節度使楊守亮忌利州刺史王建驍勇，屢召之。建懼，不往。前龍州司倉周庠說建曰：「唐祚將終，藩鎮互相吞噬，皆無雄才遠略，不能戡濟多難。公勇而有謀，得士卒心，立大功者，非公而誰。然葭萌四戰之地，難以久安。閬州地僻人富，楊茂實，陳、田之腹心，不修職貢，若表其罪，興兵討之，可不戰而擒也。」建從之，召募溪洞酋豪，有眾八千，沿嘉陵江而下，襲閬州，逐其刺史楊茂實而據之。自稱防禦使，招納亡命，軍勢益盛，守亮不能制。部將張虔裕說建曰：「公乘天子微弱，專據方州，若唐室復興，公無種矣。宜遣使奉表天子，仗大義以行師，蔑不濟矣。」部將綦毋諫復說建養士愛民，以觀天下之變，建皆從之。
初，建與東川節度使顧彥朗俱在神策軍同討賊。建既據閬州，彥朗畏其侵暴，數遣使問遺，饋以軍食，建由是不犯東川。
陳敬瑄惡顧彥朗與王建相親，恐其合兵圖已，冬十一月，謀于田令孜。令孜曰：「建，吾子也，不為楊興元所容，故作賊耳。今折簡召之，可致麾下。」乃遣使以書召之，建大喜，詣梓州見彥朗曰：「十軍阿父見召，當往省之。因見陳太師，求一大州，若得之，私願足矣。」乃留其家於梓州，帥麾下精兵二千，與從子宗鐬、假子宗瑤、宗弼、宗侃、宗弁俱西。
建至鹿頭關，西川參謀李乂謂敬瑄曰：「王建，虎也，奈何延之入室。彼安肯為公下乎。」敬瑄悔，亟遣人止之，且增修守備。建怒，破關而進，敗漢州刺史張頊於綿竹，遂拔漢州，進軍學射山，又敗西州將句惟立於蠶此，又拔德陽。敬瑄遣使讓之，對曰：「十軍阿父召我來，及門而拒之，重為顧公所疑，退無歸矣。」田令孜登樓慰諭之，建與諸將於清遠橋上髡髮羅拜，曰：「今既無歸，且辭阿父作賊矣。」顧彥朗以其弟彥暉為漢州刺史，發兵助建急攻成都，三日不克而退，還屯漢州。敬瑄告難於朝，詔遣中使和解之。又令李茂貞以書諭之，皆不從。
文德元年春三月王，建攻彭州，陳敬瑄救之，乃去。建大掠西川，十二州皆被其患。夏五月，陳敬瑄方與王建相攻，貢賦中絕。建以成都尚強，退無所掠，欲罷兵，周庠、綦毋諫以為不可。庠曰：「邛州城塹完固，食支數年，可據之，以為根本。」建曰：「吾在軍中久，觀用兵者不倚天子之重則眾心易離。不若疏敬瑄之罪，表請朝廷，命大臣為帥而佐之，則功庶可成。」乃使庠草表，請討敬瑄以贖罪，因求邛州。顧彥朗亦表請赦建罪，移敬瑄他鎮以靖兩川。
初，黃巢之亂，上為壽王，從僖宗幸蜀。時事出倉猝，諸王多徒行，至山谷中，壽王疲乏不能前，臥磻石上。田令孜自後至，趣之。王曰：「足痛，幸軍容給一馬。」令孜曰：「此深山，安得馬。」以鞭抶王使前，王顧而不言，心銜之。及即位，遣人監西川軍，令孜不奉詔。上方憤藩鎮跋扈，欲以威制之。會得彥朗、建表，以令孜所恃者敬瑄耳，六月，以韋昭度兼中書令，充西川節度使兼兩川招撫制置等使，徵敬瑄為龍武統軍。
王建軍新都，時綿竹土豪何義陽、安仁費師勤等所在擁兵自保，眾或萬人，少者千人。建遣王宗瑤說之，皆率眾附於建，給其資糧，建軍復振。冬十月，陳敬瑄、田令孜聞韋昭度將至，治兵完城以拒之。
初，感義節度使楊晟既失興、鳳，走據文、龍、成、茂四州。王建攻西川，田令孜以晟已之故，將假威戎軍節度使，使守彭州。王建攻彭州，陳敬瑄遣眉州刺史山行章將兵五萬壁新繁以救之。
十二月丁亥，以韋昭度為行營招討使，山南西道節度使楊守亮副之，東川節度使顧彥朗為行軍司馬。割邛、蜀、黎、雅置永平軍，以王建為節度使，治邛州，充行營諸軍都指揮使。戊子，削陳敬瑄官爵。
昭宗龍紀元年春正月戊申，王建大破山行章於新繁，殺獲近萬人，行章僅以身免。楊晟懼，徙屯三交。行章屯濛陽，與建相持。冬十二月甲子，王建敗山行章及西川騎將宋行能於廣都。行能奔還成都，行章退守眉州。壬申，行章請降於建。
大順元年春正月壬寅，王建攻邛州，陳敬瑄遣其大將彭城楊儒將兵三千助刺史毛湘守之。湘出戰，屢敗。楊儒登城，見建兵盛，嘆曰：「唐祚盡矣。王公治眾嚴而不殘，殆可以庇民乎。」遂帥所部出降。建養以為子，更其姓名曰王宗儒。乙巳，建留永平節度判官張琳為邛南招安使，引兵還成都。琳，許州人也。陳敬瑄分兵布寨於犀浦、郫、導江等縣，發城中民戶一丁，晝則穿重壕，採竹木，運磚石，夜則登城，擊柝巡警，無休息。韋昭度營於唐橋，王建營於東閶門外。建事昭度甚謹。辛亥，簡州將杜有遷執刺史員虔嵩降於建，建以有遷知州事。
夏四月乙丑，陳敬瑄遣蜀州刺史任從海將兵二萬救邛州，戰敗，欲以蜀州降王建。敬瑄殺之，以徐公鉥代為蜀州刺史。丙寅，嘉州刺史朱實舉州降於建。丙子，僰道土豪文武堅執戎州刺史謝承恩降於建。
六月丁巳，茂州刺史李繼昌帥眾救成都，己未，王建擊斬之。辛酉，資、簡都制置應援使謝從本殺雅州刺史張承簡，舉城降建。秋八月，王建退屯漢州。陳敬瑄括富民財以供軍，置徵督院，逼以桎梏捶楚，使各自佔。凡有財者如匿贓、虛佔、急徵，咸不聊生。
九月，邛州刺史毛湘本田令孜親吏，王建攻之急，食盡，救兵不至。壬戌，湘謂都知兵馬使任可知曰：「吾不忍負田軍容，吏民何罪。爾可持吾頭歸王建。」乃沐浴以俟刃。可知斬湘及二子降於建，士民皆泣。甲戌，建持永平旌節入邛州，以節度判官張琳知留後。繕完城隍，撫安夷獠，經營蜀、雅。冬十月癸未朔，建引兵還成都，蜀州將李行周逐徐公鉥舉城降建。
二年，韋昭度將諸道兵十餘萬討陳敬瑄，三年不能克，饋運不繼。朝議欲息兵，春三月乙亥，制復敬瑄官爵，令顧彥朗、王建各帥眾歸鎮。
夏四月，成都城中乏食，棄兒滿路。民有潛入行營販米入城者，邏者得之，以白韋昭度，昭度曰：「滿城饑甚，忍不救之。」釋勿問。亦有白陳敬瑄者，敬瑄曰：「吾恨無術以救饑者，彼能如是，勿禁也。」由是販者浸多，然所致不過斗升。截筒，徑寸半，深五分，量米而鬻之，每筒百餘錢，餓殍狼籍。軍民強弱相陵，將吏斬之不能禁。乃更為酷法，或斷腰，或斜劈，死者相繼，而為者不止，人耳目既熟，不以為懼。吏民日窘，多謀出降，敬瑄悉捕其族黨殺之，慘毒備至。內外都指揮使、眉州刺史成都徐耕性仁恕，所全活數千人。田令孜曰：「公掌生殺而不刑一人，有異志邪。」耕懼，夜取俘囚戮於市。
王建見罷兵制書，曰：「大功垂成，奈何棄之。」謀於周庠，庠勸建請韋公還朝，獨攻成都，克而有之。建表稱「陳敬瑄、田令孜罪不可赦，願畢命以圖成功。」昭度無如之何，由是未能東還。建說昭度曰：「今關東藩鎮迭相吞噬，此腹心之疾也。相公宜早歸廟堂，與天子謀之。敬瑄，疥癬耳，當以日月制之，責建可辦也。」昭度猶豫未決。庚子，建陰令東川將唐友通等擒昭度親吏駱保於行府門，臠食之，雲其盜軍糧。昭度大懼，遽稱疾，以印節授建，牒建知三使留後兼行營招討使，即日東還。建送至新都，跪觴馬前，泣拜而別。昭度甫出劍門，即以兵守之，不復內東軍。昭度至京師，除東都留守。
建急攻成都，環城烽塹亙五十里。有狗屠王鷂請詐得罪亡入城說之，使上下離心，建遣之。鷂入見陳敬瑄、田令孜，則言建兵疲食盡將遁矣。出則鬻茶於市，陰為吏民稱建英武，軍勢強盛。由是敬瑄等懈於守備，而眾心危懼。建又遣其將京兆鄭渥詐降以覘之，敬瑄以為將，使乘城，既而復以詐得歸。建由是悉知城中虛實，以渥為親從都指揮使，更姓名曰王宗渥。
秋八月，王建攻陳敬瑄益急，敬瑄出戰輒敗，巡內州縣率為建所取。威戎節度使楊晟時饋之食，建以兵據新都，彭州道絕。敬瑄出慰勉士卒，皆不應。辛丑，田令孜登城謂建曰：「老夫向於公甚厚，何見困如是。」建曰：「父子之恩豈敢忘。但朝廷命建討不受代者，不得不然。儻太師改圖，建復何求。」是夕，令孜自攜西川印節詣建營授之，將士皆呼萬歲。建泣謝，請復為父子如初。壬寅，敬瑄開門迎建。癸卯，建入城，自稱西川留後。
初，陳敬瑄之拒朝命也，田令孜欲盜其軍政，謂敬瑄曰：「三兄尊重，軍務煩勞，不若盡以相付，日具記事諮呈，兄但高居自逸而已。」敬瑄素無智能，忻然許之。自是軍事皆不由己，以至於亡。建表敬瑄子陶為雅州刺史，使隨陶之官，明年罷歸，寓居新津，以一縣租賦贍之。
癸丑，建分遣士卒就食諸州。更文武堅姓名曰王宗阮，謝崇本曰王宗本。陳敬瑄將佐有器幹者，建皆禮而用之。九月，東川節度使顧彥朗薨，軍中推其弟彥暉知留後。
冬十月癸未，以永平節度使王建為西川節度使。甲申，廢永平軍。建既得西川，留心政事，容納直言，好施樂士，用人各盡其才，謙恭儉素。然多忌好殺，諸將有功名者，多因事誅之。
十二月，以顧彥暉為東川節度使，遣中使宋道弼賜旌節。楊守亮使楊守厚囚道弼，奪其旌節，發兵攻梓州。癸卯，彥暉求救於王建。甲辰，建遣其將華洪、李簡、王宗侃、王宗弼救東川。建密謂諸將曰：「爾等破賊，彥暉必犒師，汝曹於行營報宴，因而執之，無煩再舉。」宗侃破守厚七砦，守厚走歸綿州。彥暉具犒禮，諸將報宴，宗弼以建謀告之，彥暉乃以疾辭。
景福元年。威戎節度使楊晟與楊守亮等約攻王建，二月丁丑，晟出兵掠新繁、漢州之境，使其將呂蕘將兵二千會楊守厚攻梓州。建遣行營都指揮使李簡擊蕘，斬之。辛丑，王建遣族子嘉州刺史宗裕、雅州刺史王宗侃、威信都指揮使華洪、茂州刺史王宗瑤將兵五萬攻彭州，楊晟逆戰而敗，宗裕等圍之。楊守亮遣其將符昭救晟，徑趨成都，營三學山。建亟召華洪還。洪疾驅而至，後軍尚未集，以數百人夜去昭營數里多擊更鼓。昭以為蜀軍大至，引兵宵遁。
三月，左神策勇勝三都都指揮使楊子實、子遷、子釗，皆守亮之假子也，自渠州引兵救楊晟，知守亮必敗，壬子，帥其眾二萬降於王建。
楊晟遺楊守貞、楊守忠、楊守厚書，使攻東川，以解彭州之圍，守真等從之。神策督將竇行實戍梓州，守厚密誘之為內應。守厚至涪城，行實事泄，顧彥暉斬之。守厚遁去。守貞、守忠軍至，無所歸，盤桓綿、劍間，王建遣其將吉諫襲守厚，破之。癸亥，西川將李簡邀守忠於鍾陽，斬獲三千餘人。夏四月，簡又破守厚於銅鉾，斬獲三千餘人，降萬五千人。守忠、守厚皆走。
秋七月，王建圍彭州，久不下，民皆竄匿山谷。諸寨日出俘掠，謂之「淘虜」，都將先擇其善者，餘則士卒分之，以是為常。有軍士王先成者，新津人，本書生也，世亂，為兵，度諸將惟北寨王宗侃最賢，乃往說之曰：「彭州本西川之巡屬也，陳、田召楊晟割四州以授之，僞署觀察使，與之共拒朝命。今陳、田已平，而晟猶據之。州民皆知西川乃其大府，而司徒乃其主也，故大軍始至，民不入城而入山谷避之，以俟招安。今軍至累月，未聞招安之命，軍士復從而掠之，與盜賊無異，奪其貲財，驅其畜產，分其老弱婦女以為奴婢，使父子兄弟流離愁怨。其在山中者，暴露於暑雨，殘傷於蛇虎，孤危饑渴，無所歸訴。彼始以楊晟非其主而不從，今司徒不加存恤，彼更思楊氏矣。」宗侃惻然，不覺屢移其牀，前問之。先成曰：「又有甚於是者。今諸寨每旦出六七百人，入山淘虜，薄暮而返，曾無守備之意。賴城中無人耳，萬一有智者為之畫策，使乘虛奔突，先伏精兵千人於門內，登城望淘虜者稍遠，出弓弩手炮手各百人，攻寨之一面，隨以役卒五百，負薪土填壕為道，然後出精兵奮擊，且焚其寨。又於三面城下各出耀兵，諸寨咸自備禦，無暇相救，城中得以益兵繼出，如此能無敗乎。」宗侃矍然曰：「此誠有之，將若之何。」先成請條列為狀以白王建，宗侃即命先成草之，大指言：「今所白之事，須四面通共，宗侃所司止於北面，或所白可從，乞以牙舉施行。」事凡七條「其一，乞招安山中百姓。其二，乞禁諸寨軍士及子弟，無得一人輒出淘虜，仍表諸寨之旁七里內聽樵牧，敢越表者斬。其三，乞置招安寨，中容數千人，以處所招百姓。宗侃請選所部將校謹幹者為招安將，使將三十人，晝夜執兵巡衛。其四，招安之事，須委一人總領。今榜帖既下，諸寨必各遣軍士入山招安，百姓見之，無不驚疑，如鼠見狸，誰肯來者。欲招之必有其術，願降帖付宗侃專掌其事。其五，乞嚴勒四寨指揮使，悉索前日所虜彭州男女老幼，集於營場，有父子、兄弟、夫婦自相認者，即使相從，牒具人數，部送招安寨，有敢私匿一人者斬。仍乞勒府中諸營，亦令嚴索，有自軍前先寄歸者，量給資糧，悉部送歸招安寨。其六，乞置九隴行縣於招安寨中，以前南鄭令王丕攝縣令，設置曹局，撫安百姓，擇其子弟之壯者，給帖使自入山，招其親戚。彼知司徒嚴禁侵掠，前日為軍士所虜者皆獲安堵，必歡呼踴躍，相帥下山，如子歸母，不日盡出。其七，彭州土地宜麻，百姓未入山時多漚藏者，宜令縣令曉諭，各歸田裡，出所漚麻鬻之，以為資糧，必漸復業。」建得之大喜，即行之，悉如所申。明日，榜帖至，威令赫然，無敢犯者。三日，山中民競出，赴招安寨如歸市，寨不能容，斥而廣之。浸有市井，又出麻鬻之。民見村落無抄暴之患，稍稍辭縣，令復故。業月，餘招安寨皆空。
秋八月辛丑，李茂貞攻拔興元，楊復恭、楊守亮、楊守信、楊守貞、楊守忠、滿存奔閬州。
冬十二月壬午，王建遣其將華洪擊楊守亮於閬州，破之。建遣節度押牙延陵鄭頊使於朱全忠，全忠問劍閣，頊極言其險。全忠不信，頊曰：「苟不以聞，恐誤公軍機。」全忠大笑。
二年春正月，東川留後顧彥暉既與王建有隙，李茂貞欲撫之使從已，奏請更賜彥暉節，詔以彥暉為東州節度使。茂貞又奏遣知興元府事李繼密救梓州，未幾，建遣兵敗東川、鳳翔之兵於利州。彥暉求和，請與茂貞絕，乃許之。
二月甲戌，加西川節度使王建同平章事。王建屢請殺陳敬瑄、田令孜，朝廷不許。夏四月乙亥，建使人告敬瑄謀作亂，殺之新津。又告田令孜通鳳翔書，下獄死。建使節度判官馮涓草表奏之，曰：「開匣出虎，孔宣父不責他人。當路斬蛇，叔孫敖蓋非利已。專殺不行於閫外，先機恐失於彀中。」涓，宿之孫也。
幹寧元年夏五月，王建攻彭州，城中人相食，彭州內外都指揮使趙章出降。王先成請築龍尾道，屬於女牆。丙子，西川兵登城，楊晟猶帥眾力戰，刀子都虞候王茂權斬之。獲彭州馬步使安師建，建欲使為將，師建泣謝曰：「師建誓與楊司徒同生死，不忍復戴日月，惟速死為惠。」再三諭之，不從，乃殺之，禮葬而祭之。更趙章姓名曰王宗勉，王茂權名曰宗訓，又更王釗名曰宗謹，李綰姓名曰王宗綰。
秋七月，綿州刺史楊守厚卒，其將常再榮舉城降王建。
二年秋九月，王建遣簡州刺史王宗瑤等將兵赴難，甲戌，軍於綿州。時王鎮犯闕。冬十一月，雅州刺史王宗侃攻拔利州，執刺史李繼顒，斬之。
十二月甲申，閬州防禦使李繼雍、蓬州刺史費存、渠州刺史陳璠各帥所部兵奔王建。
王建奏東川節度使顧彥暉不發兵赴難，而掠奪輜重，遣瀘州刺史馬敬儒斷峽路，請興兵討之。戊子，華洪大破東川兵於楸林，俘斬數萬，拔楸林寨。
丙申，王建攻東川，別將王宗弼為東川兵所擒，顧彥暉畜以為子。戊戌，通州刺史李彥昭將步兵二千降於建。
三年春正月，西川將王宗夔攻拔龍州，殺刺史田昉。閏月丁亥，果州刺史張雄降於王建。
夏五月丙戌，上遣中使詣梓州和解兩川，王建雖奉詔還成都，然猶連兵未解。荊南節度使成汭與其將許存溯江略地，盡取濱江州縣。武泰節度使王建肇棄黔州，收餘眾保豐都，存又引兵西取渝、涪二州。汭以其將趙武為黔州留後，存為萬州刺史。趙武數攻豐都，王建肇不能守，與存皆降於王建。建忌存勇略，欲殺之，掌書記高燭曰：「公方總攬英雄以圖霸業，彼窮來歸我，奈何殺之。」建使戍蜀州，陰使知蜀州王宗綰察之。宗綰密言存忠勇謙厚，有良將才，建乃舍之，更其姓名曰王宗播。
秋八月癸丑，以王建為鳳翔西面行營招討使。
四年春二月戊午，王建遣邛州刺史華洪、彭州刺史王宗祐將兵五萬攻東川，以戎州刺史王宗謹為鳳翔西面行營先鋒使，敗鳳翔將李繼徽等於玄武。繼徽本姓楊，名崇本，茂貞之假子也。
庚申，王建以決雲都知兵馬使王宗侃為應援開峽都指揮使，將兵八千趨渝州，決勝都知兵馬使王宗阮為開江防送進奉使，將兵七千趨瀘州。辛未，宗侃取渝州，降刺史牟崇厚。癸酉，宗阮拔瀘州，斬刺史馬敬儒，峽路始通。鳳翔將李繼昭救梓州，留遍將守劍門，西川將王宗播擊擒之。
夏四月，以右諫議大夫李洵為兩川宣諭使，和解王建及顧彥暉。
五月丙戌，王建以節度副使張琳守成都，自將兵五萬攻東川。更華洪姓名曰王宗滌。
六月，李茂貞錶王建攻東川，連兵累歲，不聽詔命，甲寅，貶建南州刺史。乙卯，以茂貞為西川節度使。癸亥，王建克梓州南寨，執其將李繼寧。丙寅，宣諭使李洵至梓州，己巳，見建於張杷砦，建指執旗者曰：「戰士之情，不可奪也。」
王建與顧彥暉五十餘戰，九月癸酉朔，圍梓州。蜀州刺史周德權言於建曰：「公與彥暉爭東川三年，士卒疲於矢石，百姓困於輸挽。東川羣盜多據州縣，彥暉懦而無謀，欲為偷安之計，皆啗以厚利，恃其救援，故堅守不下。今若遣人諭賊帥以禍福，來者賞之以官，不服者威之以兵，則彼之所恃，反為我用矣。」建從之，彥暉勢益孤。德權，許州人也。
復以王建為西川節度使、同平章事。
冬十月壬子，知遂州侯紹帥眾二萬，乙卯，知合州王仁威帥眾千人，戊午，鳳翔將李繼溥以援兵二千，皆降於王建。建攻梓州益急。庚申，顧彥暉聚其宗族及假子共飲，遣王宗弼自歸於建。酒酣，命其假子瑤殺已及同飲者，然後自殺。建入梓州，城中兵尚七萬人，建命王宗綰分兵徇昌、普等州，以王宗滌為東川留後。
十二月壬戌，王建自梓州還，戊辰，至成都。
光化元年春正月，以兵部尚書劉崇望同平章事，充東川節度使。夏五月，朝廷聞王建已用王宗滌為東川留後，乃召劉崇望還，為兵部尚書，仍以王宗滌為留後。秋九月己丑，東川留後王宗滌言於王建，以東川封疆五千里，文移往還，動逾數月，請分遂、合、瀘、渝、昌五州別為一鎮，建表言之。冬十月丁巳，以東川留後王宗滌為節度使。
三年春二月庚申，以西川節度使王建兼中書令。夏六月癸亥，加東川節度使王宗滌同平章事。秋七月甲寅，以西川節度使王建兼東川信武軍兩道都指揮制置等使。
天覆元年春三月，東川節度使王宗滌以疾求代，王建表馬步使王宗裕為留後。
閏六月，道士杜從法以妖妄誘昌、普、合三州民作亂，王建遣王宗黯將兵會東川、武信兵討之。龍臺鎮使王宗侃等討杜從法，平之。
二年春二月，西川兵至利州，昭武節度使李繼患棄鎮奔鳳翔，王建以劍州刺史王宗偉為利州制置使。
秋八月，西川軍請假道於興元，山南西道節度使李繼密遣兵戍三泉以拒之。辛丑，西川前鋒將王宗播攻之，不克，退保山寨。親吏柳修業謂宗播曰：「公舉族歸人，不為之死戰，何以自保。」宗播令兵眾曰：「吾與汝曹決戰，取功名，不爾，死於此。」遂破金牛、黑水、西縣、褒城四寨。軍校秦承厚攻西縣，矢貫左目，達於右目，鏃不出。王建自舐其創，膿潰鏃出。王宗播攻馬盤寨，繼密戰敗，奔還漢中。西川軍乘勝至城下，王宗滌帥眾先登，遂克之，繼密請降，遷於成都。得兵三萬，騎五千。宗滌入屯漢中。王建曰：「繼密殘賊三輔，。」以其降，不忍殺，復其姓名曰王萬弘，不時召見。諸將陵易之，萬弘終日縱酒，俳優輩亦加戲誚。萬弘不勝憂憤，醉投池水而卒。
詔以王宗滌為山南西道節度使。宗滌有勇略，得眾心，王建忌之。建作府門，繪以朱丹，蜀人謂之「畫紅樓」，建以為宗滌姓名應之，王宗佶等疾其功，復構以飛語。建召宗滌至成都，詰責之，宗滌曰：「三蜀略平，大王聽讒，殺功臣可矣。」建命親隨馬軍都指揮使唐道襲夜飲之酒，縊殺之，成都為之罷市，連營涕泣，如喪親戚。建以指揮使王宗賀權興元留後。道襲，閬州人也，始以舞童事建，後浸預謀畫。
九月戊申，武定節度使李思敬以洋州降王建。冬十月，王建攻拔興州，以軍使王宗浩為興州刺史。
三年夏四月，王建出兵秦、隴，乘李茂貞之弱也。遣判官韋莊入貢，亦修好於朱全忠。全忠遣押牙王殷報聘，建與之宴。殷言：「蜀甲兵誠多，但乏馬耳。」建作色曰：「當道江山險阻，騎兵無所施。然馬亦不乏，押牙少留，當共閱之。」乃集諸州馬，大閱於星宿山，官馬八千，私馬四千，部隊甚整。殷歎服。建本騎將，故得蜀之後，於文、黎、維、茂州市胡馬，十年之間，遂及茲數。
秋八月庚辰，加西川節度使西平王王建守司徒，進爵蜀王。
天祐元年春二月，上遣間使以御札告難於王建。時朱全忠劫車駕還洛陽。建以邛州刺史王宗祐為北路行營指揮使，將兵會鳳翔兵迎車駕。至興平，遇汴兵，不得進而還。建始自用墨制除官，云：「俟車駕還長安當表聞。」
王建賦斂重，人莫敢言。馮涓因建生日獻頌，先美功德，後言生民之苦。建愧謝曰：「如君忠諫，功業何憂。」賜之金帛。自是賦斂稍損。
二年冬十一月，昭宗之喪，朝廷遣告哀使司馬卿宣諭王建，至是始入蜀境。西川掌書記韋莊為建謀，使武定節度使王宗綰諭卿曰：「蜀之將士，世受唐恩，去歲聞乘輿東遷，凡上二十表，皆不報。尋有士卒自汴來，聞先帝罹朱全忠弒逆。蜀之將士方日夕枕戈，思為先帝報仇。不知今茲使來，有何事宣諭。舍人宜自圖進退。」卿乃還。
三年冬十月丙戌，王建始立行臺於蜀，建東向舞蹈，號慟，稱「自大駕東遷，制命不通，請權立行臺，用李晟、鄭畋故事，承製封拜。」仍以榜帖告諭所部藩鎮州縣。
後梁太祖開平元年秋九月，蜀王會將佐議稱帝，皆曰：「大王雖忠於唐，唐已亡矣，此所謂天與不取者也。」馮涓獨獻議請以蜀王稱制，曰：「朝興則未爽稱臣，賊在則不同為惡。」王不從，涓杜門不出。王用安撫副使、掌書記韋莊之謀，帥吏民哭三日。己亥，即皇帝位，國號大蜀。辛丑，以前東川節度使兼侍中王宗佶為中書令，韋莊為左散騎常侍、判中書門下事，閬州防禦使唐道襲為內樞密使。莊，見素之孫也。
蜀主雖目不知書，好與書生談論，粗曉其理。是時唐衣冠之族多避亂在蜀，蜀主禮而用之，使修舉故事，故其典章文物有唐之遺風。
蜀主長子校書郎宗仁幼以疾廢，立其次子祕書少監宗懿為遂王。

