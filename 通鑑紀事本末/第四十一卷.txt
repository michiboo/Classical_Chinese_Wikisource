
後唐莊宗同光元年冬十月，帝遣使以滅梁告吳、蜀，二國皆懼。吳揚州司馬嚴可求笑曰：「聞唐主始得中原，志氣驕滿，御下無法，不出數年，將有內變。吾但當卑辭厚禮，保境安民以待之耳。」
滑州留後李紹欽因伶人景進納貨於宮掖，除泰寧節度使。帝幼善音律，故伶人多有寵，常侍左右。帝或時自傅粉墨，與優人共戲於庭，以悅劉夫人，優名謂之「李天下」。嘗因為優，自呼曰：「李天下，李天下」，優人敬新磨遽前批其頰。帝失色，羣優亦駭愕，新磨徐曰：「理天下者只有一人，尚誰呼邪。」帝悅，厚賜之。諸伶出入宮掖，侮弄搢紳，羣臣憤嫉，莫敢出氣。亦有反相附託以希恩澤者，四方藩鎮爭以貨賂結之。其尤蠹政害人者，景進為之首。進好採閭閻鄙細事聞於上，上亦欲知外間事，遂委進以耳目。進每奏事，常屏左右問之，由是進得施其讒慝，幹豫政事。自將相大臣皆憚之。
荊南節度使高季興在洛陽，帝左右伶官求貨無厭，季興忿之。歸謂將佐曰：「新朝百戰方得河南，乃對功臣舉手，雲吾於十指上得天下，矜伐如此，則他人無功矣，其誰不解體。又荒於禽色，何能長久。吾無憂矣。」
二年春正月，敕內官不應居外，應前朝內官及諸道監軍並私家先所畜者，不以貴賤，並遣詣闕。時在上左右者已五百人，至是殆及千人，皆給贍優厚，委之事任，以為腹心。內諸司使，自天祐以來以士人代之，至是復用宦者，浸干政事。既而復置諸道監軍，節度使出徵或留闕下，軍府之政，皆監軍決之，陵忽主帥，怙勢爭權，由是藩鎮皆憤怒。
二月己巳朔，上祀南郊，大赦。租庸副使孔謙欲聚斂以求媚，凡赦文所蠲者，謙復徵之。自是每有詔令，人皆不信，百姓愁怨。
郭崇韜初至汴、洛，頗受藩鎮饋遺，所親或諫之，崇韜曰：「吾位兼將相，祿賜鉅萬，豈藉外財。但以僞梁之季，賄賂成風，今河南藩鎮皆梁之舊臣，主上之仇讎也，若拒其意，能無懼乎。吾特為國家藏之私室耳。」及將祀南郊，崇韜首獻勞軍錢十萬緡。先是，宦官勸帝分天下財賦為內外府，州縣上供者入外府，充經費，方鎮貢獻者入內府，充宴遊及給賜左右。於是外府常虛竭無餘而內府山積。及有司辦郊祀，乏勞軍錢，崇韜言於上曰：「臣已傾家所有以助大禮，願陛下亦出內府之財以賜有司。」上默然久之，曰：「吾晉陽自有儲積，可令租庸輦取以相助。」於是取李繼韜私第金帛數十萬以益之，軍士皆不滿望，始怨恨，有離心矣。
郭崇韜位兼將相，復領節旄，以天下為己任，權侔人主，旦夕車馬填門。性剛急，遇事輒發，嬖倖僥求，多所摧抑，宦官疾之，朝夕短之於上。崇韜扼腕，欲制之不能。豆盧革、韋說嘗問之曰：「汾陽王本太原人徙華陰，公世家雁門，豈其枝派邪。」崇韜因曰：「遭亂亡，失譜牒，嘗聞先人言，上距汾陽四世耳。」革曰：「然則固從祖也。」崇韜由是以膏粱自處，多甄別流品，引拔浮華，鄙棄勳舊。有求官者，崇韜曰：「深知公功能，然門地寒素，不敢相用，恐為名流所嗤。」由是嬖倖疾之於內，勳舊怨之於外。崇韜屢請以樞密使讓李紹宏，上不許。又請分樞密院事歸內諸司以輕其權，而宦官謗之不已。崇韜鬱鬱不得志，與所親謀赴本鎮以避之，其人曰：「不可。蛟龍失水，螻蟻足以制之。」先是，上欲以劉夫人為皇后，而有正妃韓夫人在，太后素惡劉夫人，崇韜亦屢諫，上以是不果。於是所親說崇韜曰：「公若請立劉夫人為皇后，上必喜。內有皇后之助，則伶官輩不能為患矣。」崇韜從之，與宰相帥百官共奏劉夫人宜正位中宮。癸未，立魏國夫人劉氏為皇后。皇后生於寒微，既貴，專務蓄財，其在魏州，至於薪蘇果茹皆販鬻之。及為後，四方貢獻皆分為二，一上天子，一上中宮。以是寶貨山積，惟用寫佛經，施尼師而已。是時皇太后誥，皇后教，與制敕交行於藩鎮，奉之如一。
勳臣畏伶官之讒，皆不自安，蕃漢內外馬步副總管李嗣源求解兵柄，帝不許。
夏四月，孔謙貸民錢，使以賤估償絲，屢檄州縣督之。翰林學士承旨、權知汴州盧質上言：「梁趙巖為租庸使，舉貸誅斂，結怨於人。今陛下革故鼎新，為人除害，而有司未改其所為，是趙巖復生也。今春霜害桑，繭絲甚薄，但輸正稅，猶懼流移，況益以稱貸，人何以堪。臣惟事天子，不事租庸，敕旨未頒，省牒頻下，願早降明命。」帝不報。
初，胡柳之役，伶人周匝為梁所得，帝每思之。入汴之日，匝謁見於馬前，帝甚喜。匝涕泣言曰：「臣所以得生全者，皆梁教坊使陳俊、內園栽接使儲德源之力也，願就陛下乞二州以報之。」帝許之。郭崇韜諫曰：「陛下所與共取天下者，皆英豪忠勇之士。今大功始就，封賞未及一人，而先以伶人為刺史，恐失天下心。」以是不行。逾年，伶人屢以為言，帝謂崇韜曰：「吾已許周匝矣，使吾慚見此三人。公言雖正，然當為我屈意行之。」五月壬寅，以俊為景州刺史，德源為憲州刺史。時親軍有從帝百戰未得刺史者，莫不憤嘆。
乙巳，右諫議大夫薛昭文上疏，以為「今諸道僭竊者尚多，征伐之謀，未可遽息。又，士卒久從征伐，賞給未豐，貧乏者多，宜以四方貢獻及南郊羨餘，更加頒賚。又，河南諸軍皆梁之精銳，恐僭竊之國潛以厚利誘之，宜加收撫。又，戶口流亡者，宜寬徭薄賦以安集之。又，土木不急之役，宜加裁省。又，請擇隙地牧馬，勿使踐京畿民田。」皆不從。
六月壬辰，以天平節度使李嗣源為宣武節度使。
秋八月癸酉，以副使、衛尉卿孔謙為租庸使，右威衛大將軍孔循為副使。循即趙殷衡也，梁亡，復其姓名。謙自是得行其志，重斂急徵以充帝欲，民不聊生。癸未，賜謙號「豐財贍國功臣」。
三年。初，李嗣源北征，過興唐，東京庫有供御細鎧，嗣源牒副留守張憲取五百領，憲以軍興，不暇奏而給之。帝怒曰：「憲不奉詔，擅以吾鎧給嗣源，何意也。」罰憲俸一月，令自往軍中取之。帝以義武節度使王都將入朝，欲辟球場。憲曰：「比以行宮闕廷為球場，前年陛下即位於此，其壇不可毀，請辟球場於宮西。」數日未成，帝命毀即位壇。憲謂郭崇韜曰：「此壇，主上所以禮上帝，始受命之地也，若之何毀之。」崇韜從容言於帝，帝立命兩虞候毀之。憲私於崇韜曰：「忘天背本，不祥莫大焉。」春二月庚辰，徙李嗣源為成德節度使。帝性剛好勝，不欲權在臣下，入洛之後，信伶宦之讒，頗疏忌宿將。李嗣源家在太原，三月丁酉，表衛州刺史李從珂為北京內牙馬步都指揮使以便其家，帝怒曰：「嗣源握兵權，居大鎮，軍政在手，安得為其子奏請。」乃黜從珂為突騎指揮使，帥數百人戍石門鎮。嗣源憂恐，上章申理，久之方解。辛丑，嗣源乞至東京朝覲，不許。郭崇韜以嗣源功高位重，亦忌之，私謂人曰：「總管令公非久為人下者，皇家子弟皆不及也。」密勸帝召之宿衛，罷其兵權，又勸帝除之，帝皆不從。
洛陽宮殿宏邃，宦者欲上增廣嬪御，詐言宮中夜見鬼物，上欲使符咒者攘之。宦者曰：「臣昔逮事咸通、乾符天子，當是時，六宮貴賤不減萬人。今掖庭太半空虛，故鬼物遊之耳。」上乃命宦者王允平、伶人景進採擇民間女子，遠至太原、幽、鎮，以充後庭，不啻三千人，不問所從來。上還自興唐，載以牛車，累累盈路。張憲奏：「諸營婦女亡逸者千餘人，慮扈從諸軍挾匿以行。」其實皆入宮矣。
庚辰，帝至洛陽，辛酉，詔復以洛陽為東都，興唐府為鄴都。
夏六月，帝苦溽暑，于禁中擇高涼之所，皆不稱旨。宦者因言：「臣見長安全盛時，大明、興慶宮樓觀以百數。今日官家曾無避暑之所，宮殿之盛曾不及當時公卿第舍耳。」帝乃命宮苑使王允平別建一樓以清暑。宦者曰：「郭崇韜常不伸眉，為孔謙論用度不足，恐陛下雖欲營繕，終不可得。」帝曰：「吾自用內府錢，無關經費。」然猶慮崇韜諫，遣中使語之曰：「今歲盛暑異常，朕昔在河上，與梁人相拒，行營卑溼，被甲乘馬，親當矢石，猶無此暑。今居深宮之中而暑不可度，奈何。」對曰：「陛下昔在河上，勍敵未滅，深念讎恥，雖有盛暑，不介聖懷。今外患已除，海內賓服，故雖珍臺閒館，猶覺鬱蒸也。陛下儻不忘艱難之時，則暑氣自消矣。」帝默然。宦者曰：「崇韜之第，無異皇居，宜其不知至尊之熱也。」帝卒命允平營樓，日役萬人，所費鉅萬。崇韜諫曰：「今兩河水、旱，軍食不充，願且息役，以俟豐年。」帝不聽。
秋七月甲午，成德節度使李嗣源表求入朝，帝不許。九月乙未，立皇子繼岌為魏王。
丁酉，帝與宰相議伐蜀。庚子，以魏王繼岌充西川四面行營都統，郭崇韜充東北面行營都招討、制置等使，軍事悉以委之。
郭崇韜以北都留守孟知祥有薦引舊恩，將行，言於上曰：「孟知祥信厚有謀，若得西川而求帥，無逾此人者。」又薦鄴都副留守張憲謹重有識，可為相。戊申，大軍西行。冬十一月乙卯，大軍至成都，蜀主出降。事見《莊宗滅蜀》。
平蜀之功，李紹琛為多，位在董璋上。而璋素與郭崇韜善，崇韜數召璋與議軍事。紹琛心不平，謂璋曰：「吾有平蜀之功，公等樸樕相從，反呫囁於郭公之門，謀相傾害。吾為都將，獨不能以軍法斬公邪。」璋訴於崇韜。十二月，崇韜表璋為東川節度使，解其軍職。紹琛愈怒曰：「吾冒白刃，陵險阻，定兩川，璋乃坐有之邪。」乃見崇韜言：「東川重地，任尚書有文武才，宜表為帥。」崇韜怒曰：「紹琛反邪，何敢違吾節度。」紹琛懼而退。
初，帝遣宦者李從襲等從魏王繼岌伐蜀，繼岌雖為都統，軍中制置補署一出郭崇韜，崇韜終日決事，將吏賓客趨走盈庭，而都統府惟大將晨謁外，牙門索然，從襲等固恥之。及破蜀，蜀之貴臣大將爭以寶貨、妓樂遺崇韜及其子廷誨，魏王所得，不過匹馬、束帛、唾壺、麈柄而已，從襲等益不平。
王宗弼之自為西川留後也，賂崇韜求為節度使，崇韜陽許之，既而久未得，乃帥蜀人列狀見繼岌，請留崇韜鎮蜀。從襲等因謂繼岌曰：「郭公父子專橫，今又使蜀人請己為帥，其志難測，王不可不為之備。」繼岌謂崇韜曰：「主上倚侍中如山嶽，不可離廟堂，豈肯棄元老於蠻夷之域乎。且此非餘之所敢知也，請諸人詣闕自陳。」由是繼岌與崇韜互相疑。
丙子，以知北都留守事孟知祥為西川節度、使同平章事，促召赴洛陽。帝議選北都留守，樞密承旨段徊等惡鄴都留守張憲，不欲其在朝廷，皆曰：「北都非張憲不可。憲雖有宰相器，今國家新得中原，宰相在天子目前，事有得失，可以改更，比之北都獨系一方安危，不為重也。」乃徙憲為太原尹，知北都留守事。以戶部尚書王正言為興唐尹，知鄴都留守事。正言昏耄，帝以武德使史彥瓊為鄴都監軍。彥瓊，本伶人也，有寵於帝。魏、博等六州軍旅金谷之政皆決於彥瓊，威福自恣，陵忽將佐，自正言以下皆諂事之。
初，帝得魏州銀槍效節都近八千人，以為親軍，皆勇悍無敵。夾河之戰，實賴其用，屢立殊功，常許以滅梁之日大加賞賚。既而河南平，雖賞賚非一，而士卒恃功，驕恣無厭，更成怨望。是歲大饑，民多流亡，租賦不充，道路塗潦，漕輦艱澀，東都倉廩空竭，無以給軍士。租庸使孔謙日於上東門外望諸州漕運，至者隨以給之。軍士乏食，有僱妻、鬻子者，老弱採蔬於野，百十為羣，往往餒死，流言怨嗟，而帝遊畋不息。己卯，獵於白沙，皇后、皇子、後宮畢從。庚辰，宿伊闕，辛巳，宿潭泊，壬午，宿龕澗，癸未，還宮。時大雪，吏卒有僵仆於道路者。伊、汝間饑尤甚，衛兵所過，責其供餉，不得，則壞其什器，撤其室廬以為薪，甚於寇盜，縣吏皆竄匿山谷。
帝以軍儲不足，謀於羣臣，豆盧革以下皆莫知為計。吏部尚書李琪上疏，以為「古者量入以為出，計農而發兵，故雖有水、旱之災而無匱乏之憂。近代稅農以養兵，未有農富給而兵不足，農捐瘠而兵豐飽者也。今縱未能蠲省租稅，苟除折納、紐配之法，農亦可以小休矣。」帝即敕有司如琪所言，然竟不能行。
郭崇韜素疾宦者，嘗密謂魏王繼岌曰：「大王他日得天下，騬馬亦不可乘，況任宦官。宜盡去之，專用士人。」呂知柔竊聽，聞之，由是宦官皆切齒。
時成都雖下，而蜀中盜賊羣起，佈滿山林。崇韜恐大軍既去，更為後患，命任圜、張筠分道招討，以是淹留未還。帝遣宦者向延嗣促之，崇韜不出郊迎，及見，禮節又倨，延嗣怒。李從襲謂延嗣曰：「魏王，太子也，主上萬福，而郭公專權如是。郭廷誨擁徒出入，日與軍中驍將、蜀土豪傑狎飲，指天畫地，近聞白其父請表已為蜀帥。又言蜀地富饒，大人宜善自為謀。今諸軍將校皆郭氏之黨，王寄身於虎狼之口，一朝有變，吾屬不知委骨何地矣。」因相向垂涕。延嗣歸，具以語劉後，後泣訴於帝，請早救繼岌之死。前此帝聞蜀人請崇韜為帥，已不平，至是聞延嗣之言，不能無疑。帝閱蜀府庫之籍，曰：「人言蜀中珍貨無算，何如是之微也。」延嗣曰：「臣聞蜀破，其珍貨皆入於崇韜父子。崇韜有金萬兩，銀四十萬兩，錢百萬緡，名馬千匹，他物稱是，廷誨所取覆在其外，故縣官所得不多耳。」帝遂怒形於色。及孟知祥將行，帝語之曰：「聞郭崇韜有異志，卿到，為朕誅之。」知祥曰：「崇韜，國之勳舊，不宜有此。俟臣至蜀察之，苟無他志則遣還。」帝許之。
壬子，知祥發洛陽。帝尋復遣衣甲庫使馬彥珪馳詣成都觀崇韜去就，如奉詔班師則已，若有遷延跋扈之狀，則與繼岌圖之。彥珪見皇后，說之曰：「臣見向延嗣言蜀中事勢憂在朝夕，今主上當斷不斷。夫成敗之機，間不容髮，安能緩急稟命於三千里外乎。」皇后復言於帝，帝曰：「傳聞之言，未知虛實，豈可遽爾果決。」皇后不得請，退自為教與繼岌，令殺崇韜。知祥行至石壕，彥珪夜叩門宣詔，促知祥赴鎮。知祥竊嘆曰：「亂將作矣。」乃晝夜兼行。
明宗天成元年。河中節度使李繼麟恃與帝故舊，且有功，帝待之厚，苦諸伶官求匄無厭，遂拒不與。大軍之徵蜀也，繼麟閱兵，遣其子令德將之以從。景進與宦官譖之曰：「繼麟聞大軍起，以為討已，故驚懼，閱兵自衛。」又曰：「崇韜所以敢倔強於蜀者，與河中陰謀，內外相應故也。」繼麟聞之懼，欲身入朝以自明。其所親止之，繼麟曰：「郭侍中功高於我。今事勢將危，吾得見主上，面陳至誠，則讒人獲罪矣。」正月癸亥，繼麟入朝。
魏王繼岌將發成都，令任圜權知留事，以俟孟知祥。諸軍部署已定，是日，馬彥珪至，以皇后教示繼岌。繼岌曰：「大軍垂髮，彼無釁端，安可為此負心事，公輩勿復言。且主上無敕，獨以皇后教殺招討使，可乎。」李從襲等泣曰：「既有此跡，萬一崇韜聞之，中途為變，益不可救矣。」相與巧陳利害，繼岌不得已，從之。甲子旦，從襲以繼岌之命召崇韜計事，繼岌登樓避之。崇韜方升階，繼岌從者李環撾碎其首，並殺其子廷誨、廷信，外人猶未之知。都統推官饒陽李崧謂繼岌曰：「今行軍三千里外，初無敕旨，擅殺大將，大王奈何行此危事。獨不能忍之至洛陽邪。」繼岌曰：「公言是也，悔之無及。」崧乃召書吏數人，登樓去梯，矯為敕書，用蠟印宣之，軍中粗定。崇韜左右皆竄匿，獨掌書記滏陽張礪詣魏王府慟哭久之。繼岌命任圜代崇韜總軍政。
馬彥珪還洛陽，乃下詔暴郭崇韜之罪，並殺其子廷說、廷讓、廷議，於是朝野駭惋，羣議紛然。帝使宦官潛察之。保大節度使睦王存乂，崇韜之婿也，宦官欲盡去崇韜之黨，言存乂對諸將攘臂垂泣，為崇韜稱冤，言辭怨望。庚辰，幽存乂於第，尋殺之。景進言河中人有告變，言李繼麟與郭崇韜謀反，崇韜死，又與存乂連謀。宦官因共勸帝速除之，帝乃徙繼麟為義成節度使，是夜，遣蕃漢馬步使朱守殷以兵圍其第，驅繼麟出徽安門外殺之，復其姓名曰朱友謙。友謙二子，令德為武信節度使，令錫為忠武節度使。詔魏王繼岌誅令德於遂州，鄭州刺史王思同誅令錫於許州，河陽節度使李紹奇誅其家人於河中。紹奇至其家，友謙妻張氏帥家人二百餘口見紹奇曰：「朱氏宗族當死，願無濫及平人。」乃別其婢僕百人，以其族百口就刑。張氏又取鐵券以示紹奇曰：「此皇帝去年所賜也，我婦人，不識書，不知其何等語也。」紹奇亦為之慚。友謙舊將史武等七人，時為刺史，皆坐族誅。
時洛中諸軍饑窘，妄為謠言，伶官採之以聞於帝，故郭崇韜、朱友謙皆及於禍。成德節度使兼中書令李嗣源亦為謠言所屬，帝遣朱守殷察之。守殷私謂嗣源曰：「令公勳業振主，宜自圖歸藩以遠禍。」嗣源曰：「吾心不負天地，禍福之來，無所可避，皆委之於命耳。」時伶官用事，勳舊人不自保，嗣源危殆者數四，賴宣徽使李紹宏左右營護，以是得全。
魏王繼岌留馬步都指揮使陳留李仁罕、馬軍都指揮使東光潘仁嗣、左廂都指揮使趙廷隱、右廂都指揮使浚儀張業、牙內指揮使文水武漳、驍銳指揮使平恩李延厚戍成都。甲申，繼岌發成都，命李紹琛帥萬二千人為後軍，行止常差中軍一舍。
二月，魏博指揮使楊仁將所部兵戍瓦橋，逾年代歸，至貝州，以鄴都空虛，恐兵至為變，敕留屯貝州。
時天下莫知郭崇韜之罪，民間訛言，雲崇韜殺繼岌，自王於蜀，故族其家。朱友謙子建徽為澶州刺史，帝密敕鄴都監軍史彥瓊殺之。門者白留守王正言曰：「史武德夜半馳馬出城，不言何往。」又訛言，雲皇后以繼岌之死歸咎於帝，已弒帝矣，故急召彥瓊計事。人情愈駭。
楊仁部兵皇甫暉與其徒夜博不勝，因人情不安遂作亂，劫仁曰：「主上所以有天下者，吾魏軍力也。魏軍甲不去體，馬不解鞍者十餘年，今天下已定，天子不念舊勞，更加猜忌。遠戍逾年，方喜代歸，去家咫尺，不使相見。今聞皇后弒逆，京師已亂，將士願與公俱歸，仍表聞朝廷。若天子萬福，興兵致討，以吾魏博兵力足以拒之，安知不更為富貴之資乎。」仁不從，暉殺之。又劫小校，不從，又殺之。效節指揮使趙在禮聞亂，衣不及帶，逾垣而走，暉追及，曳其足而下之，示以二首，在禮懼而從之，亂兵遂奉以為帥，焚掠貝州。暉，魏州人。在禮，涿州人也。詰旦，暉等擁在禮南趣臨清、永濟、館陶，所過剽掠。
壬辰晚，有自貝州來告軍亂將犯鄴都者，都巡檢使孫鐸等亟詣史彥瓊，請授甲乘城為備。彥瓊疑鐸等有異志，曰：「告者雲今日賊至臨清，計程須六日晚方至，為備未晚。」孫鐸曰：「賊既作亂，必乘吾未備，晝夜倍道，安肯計程而行。請僕射帥眾乘城，鐸募勁兵千人伏於王莽河逆擊之，賊既勢挫，必當離散，然後可撲滅也。必俟其至城下，萬一有奸人為內應，則事危矣。」彥瓊曰：「但嚴兵守城，何必逆戰。」是夜，賊前鋒攻北門，弓弩亂髮。時彥瓊將部兵宿北門樓，聞賊呼聲，實時驚潰。彥瓊單騎奔洛陽。癸巳，賊入鄴都，孫鐸等拒戰不勝，亡去。趙在禮據宮城，署皇甫暉及軍校趙進為馬步都指揮使，縱兵大掠。進，定州人也。
王正言方據案召吏草奏，無至者，正言怒，其家人曰：「賊已入城，殺掠於市，吏皆逃散，公尚誰呼。」正言驚曰：「吾初不知也。」又索馬，不能得，乃帥僚佐步出府門謁在禮，再拜請罪。在禮亦拜，曰：「士卒思歸耳，尚書重德，勿自卑屈。」慰諭遣之。
眾推在禮為魏博留後，具奏其狀。北京留守張憲家在鄴都，在禮厚撫之，遣使以書誘憲，憲不發封，斬其使以聞。
丙申，史彥瓊至洛陽。帝問可為大將者於樞密使李紹宏，紹宏復請用李紹欽，帝許之，令條上方略。紹欽所請偏裨，皆梁舊將已所善者，帝疑之而止。皇后曰：「此小事，不足煩大將，紹榮可辦也。」帝乃命歸德節度使李紹榮將騎三千詣鄴都招撫，亦徵諸道兵，備其不服。
郭崇韜之死也，李紹琛謂董璋曰：「公復欲呫嗶誰門乎。」璋懼，謝罪。魏王繼岌軍還至武連，遇敕使，諭以朱友謙已伏誅，令董璋將兵之遂州誅朱令德。時紹琛將後軍在魏城，聞之，以帝不委已殺令德而委璋，大驚。俄而璋過紹琛軍，不謁。紹琛怒，乘酒謂諸將曰：「國家南取大梁，西定巴、蜀，皆郭公之謀而吾之戰功也，至於去逆效順，與國家掎角以破梁，則朱公也。今朱、郭皆無罪族滅，歸朝之後，行及我矣。冤哉天乎。奈何。」紹琛所將多河中兵，河中將焦武等號哭于軍門曰：「西平王何罪，闔門屠膾。我輩歸則與史武等同誅，決不復東矣。」是日，魏王繼岌至泥溪，紹琛至劍州遣人白繼岌，雲河中將士號哭不止，欲為亂。丁酉，紹琛自劍州擁兵西還，自稱西川節度、三川制置等使，移檄成都，稱奉詔代孟知祥，招諭蜀人，三日間眾至五萬。
己亥，魏王繼岌至利州，李紹琛遣人斷桔柏津。繼岌聞之，以任圜為副招討使，將步騎七千，與都指揮使梁漢顒、監軍李延安追討之。
庚子，邢州左右步直兵趙太等四百人據城，自稱安國留後。詔東北面招討副使李紹真討之。辛丑，任圜先令別將何建崇擊劍門關，下之。
李紹榮至鄴都，攻其南門，遣人以敕招諭之。趙在禮以羊酒犒師，拜於城上曰：「將士思家擅歸，相公誠善為敷奏，得免於死，敢不自新。」遂以敕遍諭軍士。史彥瓊戟手大罵曰：「羣死賊，城破萬段。」皇甫暉謂眾曰：「觀史武德之言，上不赦我矣。」因聚噪，掠敕書，手壞之，守陴拒戰。紹榮攻之，不利，以狀聞。帝怒曰：「克城之日，勿遺噍類。」大發諸軍討之。壬寅，紹榮退屯澶州。
甲辰夜，從馬直軍士王溫等五人殺軍使，謀作亂，擒斬之。從馬直指揮使郭從謙，本優人也，優名郭門高。帝與梁相拒於得勝，募勇士挑戰，從謙應募，俘斬而還，由是益有寵。帝選諸軍驍勇者為親軍，分置四指揮，號「從馬直」，從謙自軍使積功至指揮使。郭崇韜方用事，從謙以叔父事之，睦王存乂以從謙為假子。及崇韜、存乂得罪，從謙數以私財饗從馬直諸校，對之流涕，言崇韜之冤。及王溫作亂，帝戲之曰：「汝既負我附崇韜、存乂，又教王溫反，欲何為也。」從謙益懼。既退，陰謂諸校曰：「主上以王溫之故，俟鄴都平定，盡坑若曹。家之所有，宜盡市酒肉，勿為久計也。」由是親軍皆不自安。
丁未，李紹榮以諸道兵再攻鄴都。庚戌，裨將楊重霸帥眾數百登城，後無繼者，重霸等皆死。賊知不赦，堅守無降意。朝廷患之，日發中使促魏王繼岌東還。繼岌以中軍精兵皆從任圜討李紹琛，留利州待之，未得還。
李紹榮討趙在禮久無功，趙太據邢州未下。滄州軍亂，小校王景戡討定之，因自為留後。河朔州縣告亂者相繼。帝欲自徵鄴都，宰相樞密使皆言京師根本，車駕不可輕動。帝曰：「諸將無可使者。」皆曰：「李嗣源最為勳舊。」帝心忌嗣源，曰：「吾惜嗣源，欲留宿衛。」皆曰：「他人無可者。」忠武節度使張全義亦言河朔多事，久則患深，宜令總管進討，若倚紹榮輩，未見成功之期。李紹宏亦屢言之，帝以內外所薦，久乃許之。甲，寅命嗣源將親軍討鄴都。
董璋將兵二萬屯綿州，會任圜討李紹琛。帝遣中使崔延琛至成都，遇紹琛軍，紿之曰：「吾奉詔召孟郎，公若緩兵，自當得蜀。」既至成都，勸孟知祥為戰守備。知祥浚壕樹柵，遣馬步都指揮使李仁罕將四萬人，驍銳指揮使李延厚將二千人討紹琛。延厚集其眾詢之曰：「有少壯勇銳欲立功求富貴者東，衰疾畏懦厭行陳者西。」得選兵七百人以行。是日，任圜軍追及紹琛於漢州，紹琛出兵逆戰。招討掌書記張礪請伏精兵於後，以羸兵誘之，圜從之，使董璋以東川羸兵先戰而卻。紹琛輕圜書生，又見其兵羸，極力追之，伏兵發，大破之，斬首數千級。自是紹琛入漢州，閉城不出。
三月丁巳朔，李紹真奏克邢州，擒趙太等。庚申，紹真引兵至鄴都，營於城西北，以太等徇於鄴都城下而殺之。
壬戌，李嗣源至鄴都，營於城西南。甲子，嗣源下令軍中，詰旦攻城。是夜，從馬直軍士張破敗作亂，帥眾大噪，殺都將，焚營舍。詰旦，亂兵逼中軍，嗣源帥親軍拒戰，不能敵，亂兵益熾。嗣源叱而問之曰：「爾曹欲何為。」對曰：「將士從主上十年，百戰以得天下。今主上棄恩任威，貝州戍卒思歸，主上不赦，雲克城之後，當盡坑魏博之軍。近從馬直數卒諠競，遽欲盡誅其眾。我輩初無叛心，但畏死耳。今眾議欲與城中合勢擊退諸道之軍，請主上帝河南，令公帝河北，為軍民之主。」嗣源泣諭之，不從。嗣源曰：「爾不用吾言，任爾所為，我自歸京師。」亂兵拔白刃環之，曰：「此輩虎狼也，不識尊卑，令公去欲何之。」因擁嗣源及李紹真等入城。城中不受外兵，皇甫暉逆擊張破敗，斬之，外兵皆潰。趙在禮帥諸校迎拜嗣源，泣謝曰：「將士輩負令公，敢不惟命是聽。」嗣源詭說在禮曰：「凡舉大事，須藉兵力，今外兵流散無所歸，我為公出收之。」在禮乃聽嗣源、紹真俱出城，宿魏縣，散兵稍有至者。
漢州無城塹，樹木為柵。乙丑，任圜進攻其柵，縱火焚之。李紹琛引兵出戰於金雁橋，兵敗，與十餘騎奔綿竹，追擒之。孟知祥自至漢州犒軍，與任圜、董璋置酒高會，引李紹琛檻車至座中，知祥自酌大卮飲之，謂曰：「公已擁節旄，又有平蜀之功，何患不富貴，而求入此檻車邪。」紹琛曰：「郭侍中佐命功第一，兵不血刃取兩川，一旦無罪族誅。如紹琛輩安保首領，以此不敢歸朝耳。」魏王繼岌既獲紹琛，乃引兵倍道而東。
李嗣源之為亂兵所逼也，李紹榮有眾萬人，營於城南，嗣源遣牙將張虔釗、高行周等七人相繼召之，欲與共誅亂者。紹榮疑嗣源之詐，留使者，閉壁不應。及嗣源入鄴都，遂引兵去。嗣源在魏縣，眾不滿百，又無兵仗。李紹真所將鎮兵五千，聞嗣源得出，相帥歸之，由是嗣源兵稍振。嗣源泣謂諸將曰：「吾明日當歸藩，上章待罪，聽主上所裁。」李紹真及中門使安重誨曰：「此策非宜。公為元帥，不幸為凶人所劫。李紹榮不戰而退，歸朝必以公藉口。公若歸藩，則為據地邀君，適足以實讒慝之言耳。不若星行詣闕，面見天子，庶可自明。」嗣源曰：「善。」丁卯，自魏縣南趣相州，遇馬坊使康福，得馬數千匹，始能成軍。福，蔚州人也。
平盧節度使符習將本軍攻鄴都，聞李嗣源軍潰，引兵歸。至淄州，監軍使楊希望遣兵逆擊之，習懼，復引兵而西。青州指揮使王公儼攻希望，殺之，因據其城。時近侍為諸道監軍者，皆恃恩與節度使爭權，及鄴都軍變，所在多殺之。安義監軍楊繼源謀殺節度使孔勍，勍先誘而殺之。武寧監軍以李紹真從李嗣源，謀殺其元從，據城拒之。權知留後淳于晏帥諸將先殺之。晏，登州人也。
戊辰，以軍食不足，敕河南尹豫借夏秋稅，民不聊生。
忠武節度使、尚書令齊王張全義聞李嗣源入鄴都，憂懼不食，辛未，卒於洛陽。
租庸使以倉儲不足，頗朘刻軍糧，軍士流言益甚。宰相懼，帥百官上表，言今租庸已竭，內庫有餘，諸軍室家不能相保，儻不賑救，懼有離心，俟過凶年，其財復集。上即欲從之，劉後曰：「吾夫婦君臨萬國，雖藉武功，亦由天命。命既在天，人如我何。」宰相又於便殿論之，後屬耳於屏風後，須臾，出妝具及三銀盆、皇幼子三人於外曰：「人言宮中蓄積多，四方貢獻隨以給賜，所餘止此耳，請鬻以贍軍。」宰相惶懼而退。
李紹榮自鄴都退保衛州，奏李嗣源已叛，與賊合。嗣源遣使上章自理，一日數輩。嗣源長子從審為金槍指揮使，帝謂從審曰：「吾深知爾父忠厚，爾往諭朕意，勿使自疑。」從審至衛州，紹榮囚，欲殺之。從審曰：「公等既不亮吾父，吾亦不能至父所，請復還宿衛。」乃釋之。帝憐從審，賜名繼璟，待之如子。是後嗣源所奏，皆為紹榮所遏，不得通，嗣源由是疑懼。石敬瑭曰：「夫事成於果決而敗於猶豫，安有上將與叛卒入賊城，而他日得保無恙乎。」大梁，天下之要會也，願假三百騎先往取之。若幸而得之，公宜引大軍亟進，如此始可自全。」突騎都指揮使康義誠曰：「主上無道，軍民怨怒，公從眾則生，守節必死。」嗣源乃令安重誨移檄會兵。義誠，代北胡人也。
時齊州防禦使李紹虔、泰寧節度使李紹欽、貝州刺史李紹英屯瓦橋，北京右廂馬軍都指揮使安審通屯奉化軍，嗣源皆遣使召之。紹英，瑕丘人，本姓房，名知溫。審通，金全之侄也。嗣源家在真定，虞候將王建立先殺其監軍，由是獲全。建立，遼州人也。李從珂自橫水將所部兵由盂縣趣鎮州，與王建立軍合，倍道從嗣源。嗣源以李紹榮在衛州，謀自白皋濟河，分三百騎使石敬瑭將之前驅，李從珂為殿，於是軍勢大盛。嗣源從子從璋自鎮州引軍而南，過邢州，邢人奉為留後。
癸酉，詔懷遠指揮使白從暉將騎兵扼河陽橋，帝乃出金帛給賜諸軍，樞密宣徽使及供奉內使景進等皆獻金帛以助給賜。軍士負物而詬曰：「吾妻子已殍死，得此何為。」甲戌，李紹榮自衛州至洛陽，帝如鷂店勞之。紹榮曰：「鄴都亂兵已遣其黨翟建白據博州，欲濟河襲鄆、汴，願陛下幸關東招撫之。」帝從之。
乙亥，帝發洛陽，丁丑，次汜水。戊寅，遣李紹榮將騎兵循河而東。李嗣源親黨從帝者多亡去。或勸李繼璟宜早自脫，繼璟終無行意。帝屢遣繼璟詣嗣源，繼璟固辭，願死於帝前以明赤誠。帝聞嗣源在黎陽，強遣繼璟渡河召之，道遇李紹榮，紹榮殺之。
庚辰，帝發汜水。辛巳，李嗣源至白皋，遇山東上供絹數船，取以賞軍。安重誨從者爭舟，行營馬步使陶玘斬以徇，由是軍中肅然。玘，許州人也。嗣源濟河至滑州，遣人招符習，習與嗣源會於胙城，安審通亦引兵來會。知汴州孔循遣使奉表西迎帝，亦遣使北輸密款於嗣源，曰：「先至者得之。」先是，帝遣騎將滿城西方鄴守汴州，石敬瑭使裨將李瓊以勁兵突入封丘門，敬瑭踵其後，自西門入，遂據其城，西方鄴請降。敬瑭使人趣嗣源，壬午，嗣源入大梁。
是日，帝至滎澤東，命龍驤指揮使姚彥溫將三千騎為前軍，曰：「汝曹汴人也，吾入汝境，不欲使他軍前驅，恐擾汝室家。」厚賜而遣之。彥溫即以其眾叛歸嗣源，謂嗣源曰：「京師危迫，主上為元行欽所惑，事勢已離，不可復事矣。」嗣源曰：「汝自不忠，何言之悖也。」即奪其兵。指揮使潘環守王村寨，有芻粟數萬，帝遣騎視之，環亦奔大梁。
帝至萬勝鎮，聞嗣源已據大梁，諸軍離叛，神色沮喪，登高嘆曰：「吾不濟矣。」即命旋師。是夜，復至汜水。帝之出關也，扈從兵二萬五千，及還，已失萬餘人，乃留秦州都指揮使張唐以步騎三千守關。癸未，帝還過罌子谷，道狹，每遇衛士執兵仗者，輒以善言撫之曰：「適報魏王又進西川金銀五十萬，到京當盡給爾曹。」對曰：「陛下賜已晚矣，人亦不感聖恩。」帝流涕而已。又索袍帶賜從官，內庫使張容哥稱頒給已盡，衛士叱容哥曰：「致吾君失社稷，皆此閹豎輩也。」抽刀逐之，或救之，獲免。容哥謂同類曰：「皇后吝財致此，今乃歸咎於吾輩。事若不測，吾輩萬段，吾不忍待也。」因赴河死。
甲申，帝至石橋西，置酒悲涕，謂李紹榮等諸將曰：「卿輩事吾以來，急難、富貴靡不同之。今致吾至此，皆無一策以相救乎。」諸將百餘人，皆截髮置地，誓以死報，因相與號泣。是日晚，入洛城。
李嗣源命石敬瑭將前軍趣汜水，收撫散兵，嗣源繼之。李紹虔、李紹英引兵來會。
丙戌，宰相、樞密使共奏：「魏王西軍將至，車駕宜且扼汜水，收撫散兵以俟之。」帝從之，自出上東門閱騎兵，戒以詰旦東行。
夏四月丁亥朔，嚴辦將發，騎兵陳於宣仁門外，步兵陳於五雁門外。從馬直指揮使郭從謙不知睦王存乂已死，欲奉之以作亂，帥所部兵自營中露刃大呼，與黃甲兩軍攻興教門。帝方食，聞變，帥諸王及近衛騎兵擊之，逐亂兵出門。時蕃漢馬步使朱守殷將騎兵在外，帝遣中使急召之，欲與同擊賊。守殷不至，引兵憩於北邙茂林之下。亂兵焚興教門，緣城而入，近臣宿將皆釋甲潛遁，獨散員都指揮使李彥卿及宿衛軍校何福進、王全斌等十餘人力戰。俄而帝為流矢所中，鷹坊人善友扶帝自門樓下，至綘霄殿廡下，抽矢。渴懣求水，皇后不自省視，遣宦者進酪。須臾，帝殂。李彥卿等慟哭而去，左右皆散，善友斂廡下樂器覆帝屍而焚之。彥卿，存審之子。福進、全斌，皆太原人也。劉後囊金寶繫馬鞍，與申王存渥及李紹榮引七百騎，焚嘉慶殿，自師子門出走。通王存確、雅王存紀奔南山。宮人多逃散，朱守殷入宮，選宮人三十餘人，各令自取樂器珍玩，內於其家。於是諸軍大掠都城。
是日，李嗣源至罌子谷，聞之，慟哭，謂諸將曰：「主上素得士心，正為羣小蔽惑致此，今吾將安歸乎。」
戊子，朱守殷遣使馳白嗣源，以京城大亂，諸軍焚掠不已，願亟來救之。己丑，嗣源入洛陽，止於私第，禁焚掠，拾莊宗骨於灰燼之中而殯之。
嗣源之入鄴都也，前直指揮使平遙侯益脫身歸洛陽，莊宗撫之流涕。至是，益自縛請罪。嗣源曰：「爾為臣盡節，又何罪也。」使復其職。
嗣源謂朱守殷曰：「公善巡徼，以待魏王。淑妃、德妃在宮，供給尤宜豐備。吾俟山陵畢，社稷有奉，則歸藩，為國家扞禦北方耳。」是日，豆盧革帥百官上箋勸進，嗣源面諭之曰：「吾奉詔討賊，不幸部曲叛散，欲入朝自訴，又為紹榮所隔，披猖至此。吾本無他心，諸君遽爾見推，殊非相悉，願勿言也。」革等固請，嗣源不許。
李紹榮欲奔河中就永王存霸，從兵稍散。庚寅，至平陸，止餘數騎，為人所執，折足送洛陽。存霸亦帥眾千人棄鎮奔晉陽。辛卯，魏王繼岌至興平，聞洛陽亂，復引兵而西，謀保據鳳翔。
向延嗣至鳳翔，以莊宗之命誅李紹琛。
初，莊宗命呂、鄭二內養在晉陽，一監兵，一監倉庫，自留守張憲以下皆承應不暇。及鄴都有變，又命汾州刺史李彥超為北都巡檢。彥超，彥卿之兄也。莊宗既殂，推官河間張昭遠勸張憲奉表勸進，憲曰：「吾一書生，自布衣至服金紫，皆出先帝之恩，豈可偷生而不自愧乎。」昭遠泣曰：「此古人所行，公能行之，忠義不朽矣。」有李存沼者，莊宗之近屬，自洛陽奔晉陽，矯傳莊宗之命，陰與二內養謀殺憲及彥超，據晉陽拒守。彥超知之，密告憲，欲先圖之。憲曰：「僕受先帝厚恩，不忍為此。徇義而不免於禍，乃天也。」彥超謀未決，壬辰夜，軍士共殺二內養及存沼於牙城，因大掠達旦。憲聞變，出奔忻州。會嗣源移書至，彥超號令士卒，城中始安，遂權知太原軍府。
百官三箋請嗣源監國，嗣源乃許之。甲午，入居興聖宮，始受百官班見，下令稱教，百官稱之曰殿下。莊宗後宮存者猶千餘人，宣徽使選其美少者數百獻於監國。監國曰：「奚用此為。」對曰：「宮中職掌不可闕也。」監國曰：「宮中職掌宜諳故事，此輩安知之。」乃悉用老舊之人補之，其少年者皆出歸其親戚，無親戚者任其所適。蜀中所送宮人亦准此。
監國令所在訪求諸王。通王存確、雅王存紀匿民間，或密告樞密使安重誨，與誨與李紹真謀曰：「今殿下既監國典喪，諸王宜早為之所，以壹人心。殿下性慈，不可以聞。」乃密遣人就田舍殺之。後月餘，監國乃聞之，切責重誨，傷惜久之。
劉皇后與申王存渥奔晉陽，在道與存渥私通。存渥至晉陽，李彥超不納，走至風谷，為其下所殺。明日，永王存霸亦至晉陽，從兵逃散俱盡，存霸削髮、僧服謁李彥超「願為山僧，幸垂庇護。」軍士爭欲殺之，彥超曰：「六相公來，當奏取進止。」軍士不聽，殺之於府門之碑下。劉皇后為尼於晉陽，監國使人就殺之。薛王存禮及莊宗幼子繼嵩、繼潼、繼蟾、繼{山堯}，遭亂皆不知其所終。惟邕王存美以病風偏枯得免，居於晉陽。
戊戌，李紹榮至洛陽，監國責之曰：「吾何負於爾，而殺吾兒。」紹榮瞋目直視曰：「先帝何負於爾。」遂斬之，復其姓名曰元行欽。
監國恐徵蜀軍還為變，以石敬瑭為陝州留後。己亥，以李從珂為河中留後。
監國下教，數租庸使孔謙奸佞、侵刻、窮困軍民之罪而斬之，凡謙所立苛斂之法皆罷之，因廢租庸使及內句司，依舊為鹽鐵、戶部、度支三司，委宰相一人專判。又罷諸道監軍使。以莊宗由宦官亡國，命諸道盡殺之。
魏王繼岌自興平退至武功，宦者李從襲曰：「禍福未可知，退不如進，請王亟東行以救內難。」繼岌從之。還，至渭水，權西都留守張籛已斷浮梁，循水浮渡，是日至渭南，腹心呂知柔等皆已竄匿。從襲謂繼岌曰：「時事已去，王宜自圖。」繼岌徘徊流涕，乃自伏於牀，命僕伕李環縊殺之。任圜代將其眾而東。監國命石敬瑭慰撫之，軍士皆無異言。
先是，監國命所親李衝為華州都監，應接西師。衝擅逼華州節度使史彥鎔入朝。同州節度使李存敬過華州，衝殺之，並屠其家。又殺西川行營部監李從襲。彥鎔泣訴於安重誨，重誨遣彥鎔還鎮，召衝歸朝。
自監國入洛，內外機事皆決於李紹真。紹真擅收威勝節度使李紹欽、太子少保李紹衝下獄，欲殺之。安重誨謂紹真曰：「溫、段罪惡皆在梁朝，今殿下新平內難，冀安萬國，豈專為公報仇邪。」紹真由是稍沮。辛丑，監國教，李紹衝、紹欽復姓名為溫韜、段凝，並放歸田裡。
壬寅，以孔循為樞密使。
有司議即位禮，李紹真、孔循以為唐運已盡，宜自建國號。監國問左右何謂國號，對曰：「先帝賜姓於唐，為唐復讎，繼昭宗後，故稱唐。今梁朝之人不欲殿下稱唐耳。」監國曰：「吾年十三事獻祖，獻祖以吾宗屬，視吾猶子。又事武皇垂三十年，先帝垂二十年，經綸攻戰，未嘗不預。武皇之基業則吾之基業也，先帝之天下則吾之天下也，安有同家而異國乎。」令執政更議。吏部尚書李琪曰：「若改國號，則先帝遂為路人，梓宮安所託乎。不惟殿下不忘三世舊君，吾曹為人臣者能自安乎。前代以旁支入繼多矣，宜用嗣子柩前即位之禮。」眾從之。丙午，監國自興聖宮赴西宮，服斬衰，於柩前即皇帝位，百官縞素。既而御袞冕受冊，百官吉服稱賀。
有司劾奏太原尹張憲委城之罪。庚戌，賜憲死。任圜將徵蜀兵二萬六千人至洛陽，明宗慰撫之，各令退營。
甲寅，大赦，改元。量留後宮百人，宦官三十人，教坊百人，鷹坊二十人，御廚五十人，自餘任從所適。詣司使務有名無實者皆廢之。分遣諸軍就食近畿，以省饋運。除夏、秋稅省耗。節度、防禦等使，正、至、端午、降誕四節聽貢奉，毋得斂百姓。刺史以下不得貢奉。選人先遭塗毀文書者，令三銓止除詐僞，餘復舊規。
宦官數百人竄匿山林，或落髮為僧，至晉陽者七十餘人。五月，詔北都指揮使李從溫悉誅之。從溫，帝之侄也。
丙子，聽郭崇韜歸葬，復朱友謙官爵，兩家貨財、田宅，前籍沒者皆歸之。秋七月丙子，葬光聖神閔孝皇帝於雍陵，廟號莊宗。
二年春二月丙申，以從馬直指揮使郭從謙為景州刺史，既至，遣使族誅之。
後唐明宗天成元年夏四月乙未，以中門使安重誨為樞密使，鎮州別駕張延朗為副使。延朗，開封人也，仕梁為租庸吏，性纖巧，善事權要，以女妻重誨之子，故重誨引之。
五月丙辰朔，以太子賓客鄭珏、工部尚書任圜併為中書侍郎、同平章事。圜仍判三司。圜憂公如家，簡拔賢俊，杜絕僥倖，期年之間，府庫充實，軍民皆足，朝綱粗立。圜每以天下為己任，由是安重誨忌之。
帝目不知書，四方奏事皆令安重誨讀之，重誨亦不能盡通，乃奏稱「臣徒以忠實之心事陛下，得典樞機，今事粗能曉知，至於古事，非臣所及。願仿前朝侍講，侍讀，近代直崇政、樞密院，選文學之臣與之共事，以備應對。」乃置端明殿學士，乙亥，以翰林學士馮道、趙鳳為之。
戊寅，以安重誨領山南東道節度使。重誨以襄陽要地，不可乏帥，無宜兼領，固辭。許之。
六月，安重誨恃恩驕橫，殿直馬延誤衝前導，斬之於馬前，御史大夫李琪以聞。秋七月，重誨白帝下詔，稱延陵突重臣，戒諭中外。
二年春二月，安重誨以孔循少侍宮禁，謂其諳練故事，知朝士行能，多聽其言。朝廷議置相，循意不欲用河北人，先已薦鄭珏，又薦太常卿崔協。任圜欲用御史大夫李琪。鄭珏素惡琪，故循力沮之，謂重誨曰：「李琪非無文學，但不廉耳。宰相但得端重有器度者，足以儀刑多士矣。」他日，議於上前，上問：「誰可相者。」重誨以協對。圜曰：「重誨未悉朝中人物，為人所賣。協雖名家，識字甚少。臣既以不學忝相位，奈何更益以協，為天下笑乎。」上曰：「宰相重任，卿輩更審議之。吾在河東時見馮書記多才博學，與物無競，此可相矣。」既退，孔循不揖，拂衣徑去，曰：「天下事一則任圜，二則任圜，圜何者。使崔協暴死則已，不死會須相之。」因稱疾不朝者數日，上使重誨諭之，方入。重誨私謂圜曰：「今方乏人，協且備員可乎。」圜曰：「明公舍李琪而相崔協，是猶棄蘇合之丸，取蛣蜣之轉也。」循與重誨共事，日短琪而譽協，癸亥，竟以端明殿學士馮道及崔協併為中書侍郎、同平章事。協，邠之曾孫也。
己卯，加樞密使安重誨兼侍中，孔循同平章事。
任圜性剛急，且恃與帝有舊，勇於敢為，權幸多疾之。舊制，館券出於戶部，夏五月，安重誨請從內出，與圜爭於上前，往復數四，聲色俱厲。上退朝，宮人問上「適與重誨論事為誰。」上曰：「宰相。」宮人曰：「妾在長安宮中，未嘗見宰相、樞密奏事敢如是者，蓋輕大家耳。」上愈不悅，卒從重誨議。圜因求罷三司，詔以樞密承旨孟鵠充三司副使權判。鵠，魏州人也。
六月丙戌，門下侍郎、同平章事任圜罷，守太子少保。秋七月，任圜請致仕，居磁州，許之。九月丙寅，以樞密使孔循兼東都留守。
冬十月，或謂安重誨曰：「失職任外之人，乘賊未破，或能為患，不如除之。」重誨以為然，奏遣使賜任圜死。端明殿學士趙鳳哭謂重誨曰：「任圜義士，安肯為逆。公濫刑如此，何以贊國。」使者至磁州，圜聚其族酣飲，然後死，神情不撓。
三年。樞密使、同平章事孔循性狡佞，安重誨親信之。帝欲為皇子娶重誨女，循謂重誨曰：「公職居近密，不宜復與皇子為婚。」重誨辭之。久之，或謂重誨曰：「循善離間人，不可置之密地。」循知之，陰遣人結王德妃求納其女，德妃請娶循女為從厚婦，帝許之。重誨大怒，二月乙未，以循同平章事，充忠武節度使兼東都留守。
重誨性強愎，秦州節度使華溫琪入朝，請留闕下。帝嘉之，除左驍衛上將軍，月別賜錢穀。歲餘，帝謂重誨曰：「溫琪舊人，宜擇一重鎮處之。」重誨對以無闕。他日，帝屢言之，重誨慍曰：「臣累奏無闕，惟樞密使可代耳。」帝曰：「亦可。」重誨無以對。溫琪聞之，懼，數月不出。
重誨惡成德節度使、同平章事王建立，奏建立與王都交結，有異志。建立亦奏重誨專權，求入朝面言其狀。帝召之，既至，言重誨與宣徽使判三司張延朗結婚，相表裏，弄威福。三月辛亥，帝見重誨，氣色甚怒，謂曰：「今與卿一鎮自休息，以王建立代卿，張延朗亦除外官。」重誨曰：「臣披荊棘事陛下數十年，值陛下龍飛，承乏機密，數年間天下幸無事。今一旦棄之外鎮，臣願聞其罪。」帝不懌而起，以語宣徽使朱弘昭。弘昭曰：「陛下平日待重誨如左右手，奈何以小忿棄之。願垂三思。」帝尋召重誨慰撫之。明日，建立辭歸鎮，帝曰：「卿比奏欲入分朕憂，今復去何之。」會門下侍郎兼刑部尚書、同平章事鄭珏請致仕，己未，以珏為左僕射致仕。癸亥，以建立為右僕射兼中書侍郎、同平章事、判三司。
冬十一月庚寅，皇子從厚納孔循女為妃，循因之得之大梁，厚結王德妃之黨，乞留。安重誨具奏其事，力排之，禮畢，促令歸鎮。
四年。皇子、右衛將軍從璨性剛，安重誨用事，從璨不為之屈。帝東巡，以從璨為皇城使。從璨與客宴於會節園，酒酣，戲登御榻，重誨奏請誅之。三月丙戌，賜從璨死。
初，朔方節度使韓洙卒，弟澄為留後。未幾，定遠軍使李匡賓聚黨據保靜鎮作亂，朔方不安。冬十月丁酉，韓澄遣使齎絹表乞朝廷命帥。前磁州刺史康福善胡語，上退朝，多召入便殿，訪以時事，福以胡語對。安重誨惡之，常戒之曰：「康福，汝但妄奏事，會當斬汝。」福懼，求外補。重誨以靈州深入胡境，為帥者多遇害，戊戌，以福為朔方、河西節度使。福見上，涕泣辭之。上命重誨為福更他鎮，重誨曰：「福自刺史無功建節，尚復何求。且成命已行，難以復改。」上不得已，謂福曰：「重誨不肯，非朕意也。」福辭行，上遣將軍牛知柔、河中都指揮使衛審餘等將兵萬人衛送之。審餘，徐州人也。
長興元年。初，王德妃因安重誨得進，常德之。帝性儉約，及在位久，宮中用度稍侈，重誨每規諫。妃取外庫錦造地衣，重誨切諫，引劉後為戒，妃由是怨之。
宣武節度使符習，自恃宿將，論議多抗安重誨，重誨求其過失，奏之。夏四月丁酉，詔習以太子太師致仕。
初，帝在真定，李從珂與安重誨飲酒爭言，從珂毆重誨，重誨走免。既醒，悔謝，重誨終銜之。至是，重誨用事，自皇子從榮、從厚皆敬事不暇。時從珂為河中節度使、同平章事，重誨屢短之於帝，帝不聽。重誨乃矯以帝命諭河東牙內指揮使楊彥溫使逐之。是日，從珂出城閱馬，彥溫勒兵閉門拒之，從珂使人扣門詰之曰：「吾待汝厚，何為如是。」對曰：「彥溫非敢負恩，受樞密院宣耳。請公入朝。」從珂止於虞鄉，遣使以狀聞。使者至，壬寅，帝問重誨曰：「彥溫安得此言。」對曰：「此奸人妄言耳，宜速討之。」帝疑之，欲誘致彥溫訊其事，除彥溫綘州刺史。重誨固請發兵擊之，乃命西都留守索自通、步軍都指揮使藥彥稠將兵討之。帝令彥稠「必生致彥溫，吾欲面訊之。」召從珂詣洛陽。從珂知為重誨所構，馳入自明。
加安重誨兼中書令。
李從珂至洛陽，上責之，使歸第，絕朝請。辛亥，索自通等拔河中，斬楊彥溫，癸丑，傳首來獻。上怒藥彥稠不生致，深責之。安重誨諷馮道、趙鳳奏從珂失守，宜加罪。上曰：「吾兒為奸黨所傾，未明曲直，公輩何為發此言，意不欲置之人間邪。此皆非公輩意也。」二人惶恐而退。他日，趙鳳又言之，上不應。明日，重誨自言之，上曰：「朕昔為小校，家貧，賴此小兒拾馬糞自贍，以至今日為天子，曾不能庇之邪。卿欲如何處之，於卿為便。」重誨曰：「陛下父子之間，臣何敢言。帷陛下裁之。」上曰：「使閒居私第亦可矣，何用復言。」丙辰，以索自通為河中節度使。自通至鎮，承重誨旨，籍軍府甲仗數上之，以為從珂私造，賴王德妃居中保護，從珂由是得免。士大夫不敢與從珂往來，惟禮部郎中、史館修撰呂琦居相近，時往見之，從珂每有奏請，皆諮琦而後行。
安重誨言昭義節度使王建立過魏州有搖眾之言，五月丙寅，制以太傅致仕。
秋八月乙未，捧聖軍使李行德、十將張儉引告密人邊彥溫告：「安重誨發兵，雲欲自討淮南。又引佔相者問命」。帝以問侍衛都指揮使安從進、藥彥稠，二人曰：「此奸人慾離間陛下勳舊耳。重誨事陛下三十年，幸而富貴，何苦謀反。臣等請以宗族保之。」帝乃斬彥溫，召重誨慰撫之，君臣相泣。壬寅，趙鳳奏：「竊聞近有奸人誣陷大臣，搖國柱石，行之未盡。」帝乃收李行德、張儉皆族之。
安重誨久專大權，中外惡之者眾。王德妃及武德使孟漢瓊浸用事，數短重誨於上。九月，重誨內憂懼，表解機務。上曰：「朕無間於卿，誣罔者朕既誅之矣，卿何為爾。」甲戌，重誨復面奏曰：「臣以寒賤，致位至此，忽為人誣以反，非陛下至明，臣無種矣。由臣才薄任重，恐終不能鎮浮言，願賜一鎮，以全餘生。」上不許。重誨求之不已，上怒曰：「聽卿去，朕不患無人。」前成德節度使范延光勸上留重誨，且曰：「重誨去，誰能代之。」上曰：「卿豈不可。」延光曰：「臣受驅策日淺，且纔不逮重誨，何敢當此。」上遣孟漢瓊詣中書議重誨事，馮道曰：「諸公果愛安令，宜解其樞務為便。」趙鳳曰：「公失言。」乃奏大臣不可輕動。甲申，以范延光為樞密使，安重誨如故。
十二月，天雄節度使石敬瑭徵蜀，安重誨請自督戰。既行，石敬瑭累表奏論蜀不可伐，上頗然之。
二年。初，鳳翔節度使朱弘昭諂事安重誨，連得大鎮。重誨過鳳翔，弘昭迎拜馬首，館於府舍，延入寢室，妻子羅拜，奉進酒食，禮甚謹。重誨為弘昭泣言：「讒人交構，幾不免，賴主上明察，得保宗族。」重誨既去，弘昭即奏：「重誨怨望，有惡言，不可令至行營，恐奪石敬瑭兵柄。」又遺敬瑭書，言：「重誨舉措孟浪，若至軍前，恐將士疑駭，不戰自潰，宜逆止之」。敬瑭大懼，即上言重誨至，恐人情有變，宜急徵還。宣徽使孟漢瓊自西方還，亦言重誨過惡。有詔，召重誨還。
春二月，安重誨至三泉，得詔亟歸。過鳳翔，朱弘昭不內，重誨懼，馳騎而東。
辛丑，以樞密使兼中書令安重誨為護國節度使。趙鳳言於上曰：「重誨陛下家臣，其心終不叛主，但以不能周防，為人所讒。陛下不察其心，重誨死無日矣。」上以為朋黨，不悅。
三月，帝既解安重誨樞務，乃召李從珂，泣謂曰：「如重誨意，汝安得復見吾。」丙寅，以從珂為左衛大將軍。
護國節度使兼中書令安重誨內不自安，表請致仕。閏五月庚寅，制以太子太師致仕。是日，其子崇贊、崇緒逃奔河中。
壬辰，以保義節度使李從璋為護國節度使。甲午，遣步軍指揮使藥彥稠將兵趣河中。
安崇贊等至河中，重誨驚曰：「汝安得來。」既而曰：「吾知之矣，此非渠意，為人所使耳。若以死徇國，夫復何言。」乃執二子，表送詣闕。
明日，有中使至，見重誨，慟哭久之。重誨問其故，中使曰：「人言令公有異志，朝廷已遣藥彥稠將兵至矣。」重誨曰：「吾受國恩，死不足報，敢有異志。更煩國家發兵，貽主上之憂，罪益重矣。」崇贊等至陝，有詔繫獄。皇城使翟光鄴素惡重誨，帝遣詣河中察之，曰：「重誨果有異志則誅之。」光鄴至河中，李從璋以甲士圍其第，自入見重誨，拜於庭下。重誨驚，降階答拜，從璋奮撾擊其首，妻張氏驚救，亦撾殺之。
奏至，己亥，下詔，以重誨離間孟知祥、董璋、錢鏐為重誨罪，又誣其欲自擊淮南以圖兵柄，遣元隨竊二子歸本道。並二子誅之。
六月乙丑，復以李從珂同平章事，充西都留守。
後唐明宗天成元年冬十二月庚子，以皇子從榮為天雄節度使、同平章事。
二年春正月癸酉，以皇子從厚同平章事，充河南尹，判六軍諸衛事。從厚，從榮之母弟也。從榮聞之不悅。
秋九月，帝謂樞密使安重誨曰：「從榮左右有矯宣朕旨，令勿接儒生，恐弱人志氣者。朕以從榮年少臨大藩，故擇名儒使輔導之，今奸人所言乃如此。」欲斬之。重誨請嚴戒而已。
三年夏四月，以鄴都留守從榮為河東節度使、北都留守，以客省使太原馮贇為副留守，夾馬都指揮使新平楊思權為步軍都指揮使以佐之。丙戌，以樞密使安重誨兼河南尹。以河南尹從厚為宣武節度使，仍判六軍諸衛事。
冬十二月，河東節度使、北都留守從榮年少驕很，不親政務，帝遣左右素與從榮善者往與之處，使從容諷導之。其人私謂從榮曰：「河南相公恭謹好善，親禮端士，有老成之風。相公齒長，宜自策勵，勿令聲聞出河南之下。」從榮不悅，退告步軍都指揮使楊思權曰：「朝廷之人皆推從厚而短我，我其廢乎。」思權曰：「相公手握強兵，且有思權在，何憂。」因勸從榮多募部曲，繕甲兵，陰為自固之備。又謂帝左右曰：「君每譽弟而抑其兄，我輩豈不能助之邪。」其人懼，以告副留守馮贇，贇密奏之。帝召思權詣闕，以從榮故，亦弗之罪也。
四年春正月，馮贇入為宣徽使，謂執政曰：「從榮剛僻而輕易，宜選重德輔之。」
夏四月壬子，以皇子從榮為河南尹，判六軍諸衛事，從厚為河東節度使、北都留守。長興元年秋八月，立皇子從榮為秦王。丙辰，立從厚為宋王。
三年。秦王從榮喜為詩，聚浮華之士高輦等於幕府，與相唱和，頗自矜伐。每置酒，輒令僚屬賦詩，有不如意者，面毀裂抵棄。冬十月壬子，從榮入謁，帝語之曰：「吾雖不知書，然喜聞儒生講經義，開益人智思。吾見莊宗好為詩，將家子文非素習，徒取人竊笑，汝勿效也。」
秦王從榮為人鷹視，輕佻峻急，既判六軍諸衛事，復參朝政，多驕縱不法。初，安重誨為樞密使，上專屬任之，從榮及宋王從厚自襁褓與之親狎，雖典兵，常為重誨所制，畏事之。重誨死，王淑妃與宣徽使孟漢瓊宣傳帝命，范延光、趙延壽為樞密使，從榮皆輕侮之。河陽節度使、同平章事石敬瑭兼六軍諸衛副使，其妻永寧公主與從榮異母，素相憎疾。從榮以從厚聲名出已右，尤忌之。從厚善以卑弱奉之，故嫌隙不外見。石敬瑭不欲與從榮共事，常思外補以避之。范延光、趙延壽亦慮及禍，屢辭機要，請與舊臣迭為之，上不許。會契丹欲入寇，上命擇帥臣鎮河東，延光、延壽皆曰：「當今帥臣可往者獨石敬瑭、康義誠耳。」敬瑭亦願行，上即命除之。既受詔，不落六軍副使，敬瑭復辭，上乃以宣徽使朱弘昭知山南東道，代義誠詣闕。
四年春正月戊子，加秦王從榮守尚書令兼侍中。
夏四月，言事者請為親王置師傅，宰相畏秦王從榮，不敢除人，請令王自擇。秦王府判官、太子詹事王居敏薦兵部侍郎劉瓚於從榮，從榮表請之。癸丑，以瓚為祕書監秦、王傅前，襄州支使山陽魚崇遠為記室。瓚自以左遷，泣訴，不得免。王府參佐皆新進少年，輕銳諂諛，瓚獨從容規諷，從榮不悅。瓚雖為傅，從榮一槩以僚屬待之，瓚有難色。從榮覺之，自是戒門者勿為通，月聽一至府，或竟日不召，亦不得食。
五月戊寅，立皇子從珂為潞王。
秋八月，太僕少卿致仕何澤見上寢疾，秦王從榮權勢方盛，冀已復進用，表請立從榮為太子。上覽表泣下，私謂左右曰：「羣臣請立太子，朕當歸老太原舊第耳。」不得已，壬戌，詔宰相、樞密使議之。己卯，從榮見上言曰：「竊聞有奸人請立臣為太子。臣幼少，且願學治軍民，不願當此名。」上曰：「羣臣所欲也。」從榮退，見范延光、趙延壽曰：「執政欲以吾為太子，是欲奪我兵柄，幽之東宮耳。」延光等知上意，且懼從榮之言，即具以白上。辛未，制以從榮為天下兵馬大元帥。
九月，秦王從榮請嚴衛、捧聖步騎兩指揮為牙兵。每入朝，從數百騎，張弓挾矢，馳騁衢路。令文士試草《檄淮南書》，陳已將廓清海內之意。從榮不快於執政，私謂所親曰：「吾一旦南面，必族之。」范延光、趙延壽懼，屢求外補以避之。上以為見已病而求去，甚怒，曰：「欲去自去，奚用表為。」齊國公主復為延壽言于禁中，云：「延壽實有疾，不堪機務」。丙申，二人復言於上曰：「臣等非敢憚勞，願與勳舊迭為之。亦不敢俱去，願聽一人先出。若新人不稱職，復召臣，臣即至矣。」上乃許之。戊戌，以延壽為宣武節度使，以山南東道節度使朱弘昭為樞密使、同平章事。制下，弘昭復辭，上叱之曰：「汝輩皆不欲在吾側，蓄養汝輩何為。」弘昭乃不敢言。
辛丑，詔大元帥從榮位在宰相上。
冬十月，范延光屢因孟漢瓊、王淑妃以求出，庚申，以延光為成德節度使，以馮贇為樞密使。帝以親軍都指揮使、河陽節度使、同平章事康義誠為朴忠，親任之。時要近之官多求出以避秦王之禍，義誠度不能自脫，乃令其子事秦王，務以恭順持兩端，冀得自全。
十一月甲戌，上餞范延光，酒罷，上曰：「卿今遠去，事宜盡言。」對曰：「朝廷大事，願陛下與內外輔臣參決，勿聽羣小之言。」遂相泣而別。時孟漢瓊用事，附之者共為朋黨以蔽惑上聽，故延光言及之。
戊子，帝疾復作，己丑，大漸。秦王從榮入問疾，帝俛首不能舉。王淑妃曰：「從榮在此。」帝不應。從榮出，聞宮中皆哭，從榮意帝已殂，明旦，稱疾不入。是夕帝實小愈，而從榮不知。
從榮自知不為時論所與，恐不得為嗣，與其黨謀，欲以兵入侍，先制權臣。辛卯，從榮遣都押牙馬處鈞謂朱弘昭、馮贇曰：「吾欲帥牙兵入宮中侍疾，且備非常，當止於何所。」二人曰：「王自擇之。」既而私於處鈞曰：「主上萬福，王宜竭心忠孝，不可妄信人浮言。」從榮怒，復遣處鈞謂二人曰：「公輩殊不愛家族邪。何敢拒我。」二人患之，入告王淑妃及宣徽使孟漢瓊，咸曰：「茲事不得康義誠，不可濟。」乃召義誠謀之，義誠竟無言，但曰：「義誠將校耳，不敢預議，惟相公所使。」弘昭疑義誠不欲眾中言之，夜邀至私第問之，其對如初。
壬辰，從榮自河南府常服將步騎千人陳於天津橋。是日黎明，從榮遣馬處鈞至馮贇第，語之曰：「吾今日決入，且居興聖宮。公輩各有宗族，處事亦宜詳允，禍福在須臾耳。」又遣處鈞詣康義誠，義誠曰：「王來則奉迎。」
贇馳入右掖門，見弘昭、義誠、漢瓊及三司使孫嶽方聚謀於中興殿門外，贇具道處鈞之言，因讓義誠曰：「秦王言禍福在須臾，其事可知，公勿以兒在秦府，左右顧望。主上拔擢吾輩，自布衣至將相，苟使秦王兵得入此門，置主上何地。吾輩尚有遺種乎。」義誠未及對，監門白「秦王已將兵至端門外。」漢瓊拂衣起曰：「今日之事，危及君父，公猶顧望澤利邪。吾何愛餘生，當自帥兵拒之耳。」即入殿門，弘昭、贇隨之，義誠不得已亦隨之入。
漢瓊見帝曰：「從榮反，兵已攻端門，須臾入宮，則大亂矣。」宮中相顧號哭。帝曰：「從榮何苦乃爾。」問弘昭等「有諸。」對曰：「有之，適已令門者闔門矣。」帝指天泣下，謂義誠曰：「卿自處置，勿驚百姓。」控鶴指揮使李重吉，從珂之子也，時侍側，帝曰：「吾與爾父冒矢石，定天下，數脫吾於厄。從榮輩得何力，今乃為人所教，為此悖逆。我固知此曹不足付大事，當呼爾父授以兵柄耳，汝為我部閉諸門。」重吉即帥控鶴兵守宮門。孟漢瓊被甲乘馬，召馬軍都指揮使朱洪實，使將五百騎討從榮。
從榮方據胡牀，坐橋上，遣左右召康義誠。端門已閉，叩左掖門，從門隙中窺之，見朱洪實引騎兵北來，走白從榮。從榮大驚，命取鐵掩心擐之，坐調弓矢。俄而騎兵大至，從榮走歸府，僚佐皆竄匿，牙兵掠嘉善坊潰去。從榮與妃劉氏匿牀下，皇城使安從益就斬之，並殺其子，以其首獻。初，孫嶽頗得預內廷密謀，馮、朱患從榮狼伉，嶽嘗為之極言禍福之歸。康義誠恨之，至是，乘亂，密遣騎士射殺之。帝聞從榮死，悲駭，幾落御榻，絕而復甦者再，由是疾復劇。從榮一子尚幼，養宮中，諸將請除之。帝泣曰：「此何罪。」不得已，竟與之。癸巳，馮道帥羣臣入見帝於雍和殿帝，雨泣嗚咽，曰：「吾家事至此，慚見卿等。」時宋王從厚為天雄節度使。甲午，遣孟漢瓊徵從厚，且權知天雄軍府事。丙申，追廢從榮為庶人。執政共議從榮官屬之罪，馮道曰：「從榮所親者高輦、劉陟、王說而已。任贊到官才半月，王居敏、司徒詡在病告巳半年，豈豫其謀。居敏尤為從榮所惡，昨舉兵向闕之際，與輦、陟並轡而行，指日景曰：來日及今，已誅王詹事矣。自非與之同謀者，豈得一切誅之乎。」朱弘昭曰：「使從榮得入光政門，贊等當如何任使，而吾輩猶有種乎。且首從差一等耳，今首已孥戮而從皆不問，主上能不以吾輩為庇奸人乎。」馮贇力爭之，始議流貶。時諮議高輦已伏誅。丁酉，元帥府判官兵部侍郎任贊、祕書監兼王傅劉瓚、友蘇瓚、記室魚崇遠、河南少尹劉陟、判官司徒詡、推官王說等八人並長流。河南巡宮李澣、江文蔚等六人勒歸田裡，六軍判官太子詹事王居敏、推官郭晙並貶官。澣，回之族曾孫。詡，貝州人。文蔚，建安人也。文蔚奔吳，徐知誥厚禮之。
初，從榮失道，六軍判官、司諫郎中趙遠諫曰：「大王地居上嗣，當勤修令德，奈何所為如是。勿謂父子至親為可恃，獨不見恭世子、戻太子乎。」從榮怒，出為涇州判官。及從榮敗，遠以是知名。遠字上交，幽州人也。
戊戌，帝殂。帝性不猜忌，與物無競，登極之年，已逾六十。每夕於宮中焚香祝天，曰：「某胡人，因亂為眾所推，願天早生聖人，為生民主。」在位年穀屢豐，兵革罕用，校於五代，粗為小康。
辛丑，宋王至洛陽。十二月癸卯朔，始發明宗喪，宋王即皇帝位。
秦王從榮既死，朱洪實妻入宮，司衣王氏與之語及秦王。王氏曰：「秦王為人子，不在左右侍疾，致人歸禍，是其罪也，若雲大逆，是厚誣矣。朱司徒最受王恩，當時不為之辨，惜哉。」洪實聞之大懼，與康義誠以其語白閔帝，且言：「王氏私於從榮，為之詗宮中事」，辛亥，賜王氏死。事連王淑妃，淑妃素厚於從榮，帝由是疑之。
潞王清泰元年春正月戊寅，閔帝大赦，改元應順。壬午，加河陽節度使兼侍衛都指揮使康義誠兼侍中，判六軍諸衛事。
朱弘昭、馮贇忌侍衛馬軍都指揮使、寧國節度使安彥威、侍衛步軍都指揮使忠正節度使張從賓，甲申，出彥威為護國節度使，以捧聖馬軍都指揮使朱洪實代之。出從賓為彰義節度使，以嚴衛步軍都指揮使皇甫遇代之。彥威，崞人。遇，真定人也。
戊子，樞密使同平章事朱弘昭、同中書門下三品馮贇、河東節度使兼侍中石敬瑭併兼中書令。贇以超遷太過，堅辭不受，己丑，改兼侍中。
鳳翔節度使兼侍中潞王從珂與石敬瑭少從明帝征伐，有功名，得眾心。朱弘昭、馮贇位望素出二人下遠甚，一旦執朝政，皆忌之。明宗有疾，潞王屢遣其夫人入省侍。及明宗殂，潞王辭疾不來，使臣至鳳翔者，或自言伺得潞王陰事。時潞王長子重吉為控鶴都指揮使，朱、馮不欲其典禁兵，己亥，出為亳州團練使。潞王有女惠明為尼，在洛陽，亦召入禁中。潞王由是疑懼。
閏月丙午，尊皇后為皇太后。甲寅，以王淑妃為太妃。
二月，朱弘昭、馮贇不欲石敬瑭久在太原，且欲召孟漢瓊，己卯，徙成德節度使范延光為天雄節度使代漢瓊，徙潞王從珂為河東節度使兼北都留守，徙石敬瑭為成德節度使，皆不降制書，但各遣使臣持宣監送赴鎮。
潞王既與朝廷猜阻，朝廷又命洋王從璋權知鳳翔。從璋性粗率樂禍，前代安重誨鎮河中，手殺之。潞王聞其來，尤惡之，欲拒命，則兵弱糧少，不知所為。謀於將佐，皆曰：「主上富於春秋，政事出於朱、馮，大王功名震主，離鎮必無全理，不可受也。」王問觀察判官滴河馬胤孫曰：「今道過京師，當何向為便。」對曰：「君命召，不俟駕。臨喪赴鎮，又何疑焉。諸人凶謀，不可從也。」眾哂之。王乃移檄鄰道，言：「朱弘昭等乘先帝疾亟，殺長立少，專制朝權，別疏骨肉，動搖藩垣，懼傾覆社稷。今從珂將入朝以清君側之惡，而力不能獨辦，願乞靈鄰藩以濟之。
潞王以西都留守王思同當東出之道，尤欲與之相結。遣推官郝詡、押牙朱廷乂等相繼詣長安，說以利害，餌以美妓，不從則令就圖之。思同謂將吏曰：「吾受明宗大恩，今與鳳翔同反，借使事成而榮，猶為一時之叛臣，況事敗而辱，流千古之醜跡乎。」遂執詡等，以狀聞。時潞王使者多為鄰道所執，不則依阿操兩端，惟隴州防禦使相里金傾心附之，遣判官薛文遇往來計事。金，幷州人也。
朝廷議討鳳翔。康義誠不欲出外，恐失軍權，請以王思同為統帥，以羽林都指揮使侯益為行營馬步都虞候。益知軍情將變，辭疾不行，執政怒之，出為商州刺史。辛卯，以王思同為西面行營馬步軍都部署，前靜難節度使藥彥稠副之，前綘州刺史萇從簡為馬步都虞候，嚴衛步軍左廂指揮使尹暉、羽林指揮使楊思權等皆為偏裨。暉，魏州人也。
丁酉，加王思同同平章事、知鳳翔行府。以護國節度使安彥威為西面行營都監。思同雖有忠義之志，而御軍無法。潞王老於行陳，將士徼倖富貴者心皆向之。詔遣殿直楚匡祚執亳州團練使李重吉，幽於宋州。洋王從璋行至關西，聞鳳翔拒命而還。
三月，安彥威與山南西道張虔釗、武定孫漢韶、彰義張從賓、靜難康福等五節度使合兵討鳳翔。漢韶，李存進之子也。乙卯，諸道兵大集於鳳翔城下，攻之，克東西關城，城中死者甚眾。丙辰，復進攻城，期於必取。鳳翔城塹卑淺，守備俱乏，眾心危急。潞王登城泣謂外軍曰：「吾未冠從先帝百戰，出入生死，金創滿身，以立今日之社稷。汝曹從我，目睹其事。今朝廷信任讒臣，猜忌骨肉，我何罪而受誅乎。」因慟哭，聞者哀之。
張虔釗性褊急，主攻城西南，以白刃驅士卒登城，士卒怒，大詬，反攻之，虔釗躍馬走免。楊思權因大呼曰：「大相公，吾主也。」遂帥諸軍解甲投兵，請降於潞王。自西門入，以幅紙進潞王曰：「願王克京城日，以臣為節度使，勿以為防、團。」潞王即書「思權可邠寧節度使」，授之。王思同猶未之知，趣士卒登城，尹暉大呼曰：「城西軍已入城受賞矣。」眾皆棄甲投兵而降，其聲震地。日中，亂兵悉入，外軍亦潰，思同等六節度使皆遁去。潞王悉斂城中將吏士民之財以犒軍，至於鼎釜皆估直以給之。丁巳，王思同、藥彥稠等走至長安，西京副留守劉遂雍閉門不內，乃趣潼關。遂雍，鄩之子也。
潞王建大將旗鼓，整眾而東，以孔目官虞城劉延朗為腹心。潞王始憂王思同等併力據長安拒守，至岐山，聞劉遂雍不內思同，甚喜，遣使慰撫之。遂雍悉出府庫之財於外，軍士前至者即給賞令過。比潞王至，前軍賞遍，皆不入城。庚申，潞王至長安，遂雍迎謁，率民財以充賞。
是日，西面步軍都監王景從等自軍前奔還，中外大駭。帝不知所，為謂康義誠等曰：「先帝棄萬國，朕外守藩方，當是之時，為嗣者在諸公所取耳，朕實無心與人爭國。既承大業，年在幼衝，國事皆委諸公。朕於兄弟間不至榛梗，諸公以社稷大計見告，朕何敢違。軍興之初，皆自誇大，以為寇不足平。今事至於此，何方可以轉禍。朕欲自迎潞王，以大位讓之，若不免於罪，亦所甘心。」朱弘昭、馮贇大懼，不敢對。義誠欲悉以宿衛兵迎降為已功，乃曰：「西師驚潰，蓋主將失策耳。今侍衛諸軍尚多，臣請自往扼其衝要，招集離散，以圖後效，幸陛下勿為過憂。」帝遣使召石敬瑭，欲令將兵拒之。義誠固請自行，帝乃召將士慰諭，空府庫以勞之，許以平鳳翔，人更賞二百緡，府庫不足，當以宮中服玩繼之。軍士益驕，無所畏忌，負賜物揚言於路曰：「至鳳翔，更請一分。」
遣楚匡祚殺李重吉於宋州。匡祚榜捶重吉，責其家財。又殺尼惠明。
初，馬軍都指揮使朱洪實為秦王從榮所厚，及朱弘昭為樞密使，洪實以宗兄事之。從榮勒兵天津橋，洪實首為孟漢瓊擊從榮。康義誠由是恨之。辛酉，帝親至左藏，給將士金帛。義誠、洪實共論用兵利害，洪實欲以禁軍固守洛陽，曰：「如此，彼亦未敢徑前，然後徐圖進取，可以萬全。」義誠怒曰：「洪實為此言，欲反邪。」洪實曰：「公自欲反，乃謂誰反。」其聲漸厲。帝聞，召而訊之，二人訟於帝前，帝不能辨其是非，遂斬洪實，軍士益憤怒。
壬戌，潞王至昭應，聞前軍獲王思同。王曰：「思同雖失計，然盡心所奉，亦可嘉也。」癸亥，至靈口，前軍執思同以至，王責讓之。對曰：「思同起行間，先帝擢之，位至節將，常愧無功以報大恩。非不知附大王立得富貴，助朝廷自取禍殃，但恐死之日，無面目見先帝於泉下耳。敗而釁鼓，固其所也。請早就死。」王為之改容曰：「公且休矣。」王欲宥之，而楊思權之徒恥見其面。王之過長安，尹暉盡取思同家資及妓妾，屢言於劉延朗曰：「若留思同，慮失士心。」屬王醉，不待報，擅殺思同及其妻子。王醒，怒延朗，嗟惜者累日。
癸亥，制以康義誠為鳳翔行營都招討使，以王思同副之。甲子，潞王至華州，獲藥彥稠，囚之。乙丑，至閿鄉，朝廷前後所發諸軍，遇西軍皆迎降，無一人戰者。丙寅，康義誠引侍衛兵發洛陽。詔以侍衛馬軍指揮使安從進為京城巡檢。從進已受潞王書，潛布腹心矣。
是日，潞王至靈寶，護國節度使安彥威、匡國節度使安重霸皆降，惟保義節度使康思立謀固守陝城以俟康義誠。先是，捧聖五百騎戍陝西，為潞王前鋒，至城下，呼城上人曰：「禁軍十萬已奉新帝，爾輩數人奚為。徒累一城人塗地耳。」於是捧聖卒爭出迎，思立不能禁，不得已亦出迎。
丁卯，潞王至陝，僚佐說王曰：「今大王將及京畿，傳聞乘輿已播遷，大王宜少留於此，先移書慰安京城士庶。」王從之，移書諭洛陽文武士庶，惟朱弘昭、馮贇兩族不赦外，自餘勿有憂疑。
康義誠軍至新安，所部將士自相結，百什為羣，棄甲兵，爭先詣陝降，累累不絕。義誠至幹壕，麾下才餘數十人。遇潞王候騎十餘人，義誠解所佩弓劍為信，因候騎請降於潞王。
戊辰，閔帝聞潞王至陝，義誠軍潰，憂駭不知所為。急遣中使召朱弘昭謀所向，弘昭曰：「急召我，欲罪之也。」赴井死。安從進聞弘昭死，殺馮贇於第，滅其族，傳弘昭、贇首於潞王。帝欲奔魏州，召孟漢瓊使詣魏州為先置。漢瓊不應召，單騎奔陝。
初，帝在藩鎮，愛信牙將慕容遷，及即位，以為控鶴指揮使。帝將北渡河，密與之謀，使帥部兵守玄武門。是夕，帝以五十騎出玄武門，謂遷曰：「朕且幸魏州，徐圖興復，汝帥有馬控鶴從我。」遷曰：「生死從大家。」乃陽為團結。帝既出，即闔門不行。
己巳，馮道等入朝，及端門，聞朱、馮死，帝已北走。道及劉朐欲歸，李愚曰：「天子之出，吾輩不預謀。今太后在宮，吾輩當至中書，遣小黃門取太后進止，然後歸第，人臣之義也。」道曰：「主上失守社稷，人臣惟君是奉，無君而入宮城，恐非所宜。潞王已處處張榜，不若歸俟教令。」乃歸。至天宮寺，安從進遣人語之曰：「潞王倍道而來，且至矣，相公宜帥百官至谷水奉迎。」乃止於侍中，召百官。中書舍人盧導至，馮道曰：「俟舍人久矣，所急者勸進文書，宜速具草。」導曰：「潞王入朝，百官班迎可也。設有廢立，當俟太后教令，豈可遽議勸進乎。」道曰：「事當務實。」導曰：「安有天子在外，人臣遽以大位勸人者邪。若潞王守節北面，以大義見責，將何辭以對。公不如帥百官詣宮門，進名問安，取太后進止，則去就善矣。」道未及對，從進屢遣人趣之曰：「潞王至矣，太后、太妃已遣中使迎勞矣，安得百官無班。」道等即紛然而去。既而潞王未至，三相息於上陽門外，盧導過於前，道復召而語之，導對如初。李愚曰：「舍人之言是也。吾輩之罪，擢髮不足數。」康義誠至陝待罪，潞王責之曰：「先帝晏駕，立嗣在諸公。今上亮陰，政事出諸公，何為不能終始，陷吾弟至此乎。」義誠大懼，叩頭請死。王素惡其為人，未欲遽誅，且宥之。馬步都虞候萇從簡、左龍武統軍王景戡皆為部下所執，降於潞王，東軍盡降。潞王上箋於太后，取進止，遂自陝而東。
夏四月庚午朔，未明，閔帝至衛州東數里，遇石敬瑭。帝大喜，問以社稷大計。敬瑭曰：「聞康義誠西討，何如。陛下何為至此。」帝曰：「義誠亦叛去矣。」敬瑭俛首長嘆數四，曰：「衛州刺史王弘贄，宿將習事，請與圖之。」乃往見弘贄問之，弘贄曰：「前代天子播遷多矣，然皆有將相、侍衛、府庫、法物，使羣下有所瞻仰。今皆無之，獨以五十騎自隨，雖有忠義之心，將若之何。」敬瑭還，見帝於衛州驛，以弘贄之言告。弓箭庫使沙守榮、奔洪進前責敬瑭曰：「公明宗愛壻，富貴相與共之，憂患亦宜相恤。今天子播越，委計於公，冀圖興復，乃以此四者為辭，是直欲附賊賣天子耳。」守榮抽佩刀欲刺之，敬瑭親將陳暉救之，守榮與暉鬥死，洪進亦自刎。敬瑭牙內指揮使劉知遠引兵入，盡殺帝左右及從騎，獨置帝而去。敬瑭遂趣洛陽。
是日，太后令內諸司至幹壕迎潞王，王亟遣還洛陽。
初，潞王罷河中，歸私第，王淑妃數遣孟漢瓊存撫之。漢瓊自謂於王有舊恩，至澠池西，見王大哭，欲有所陳。王曰：「諸事不言可知。」仍自預從臣之列，王即命斬於路隅。
壬申，潞王至蔣橋，百官班迎於路，傳教以未拜梓宮，未可相見。馮道等皆上箋勸進。王入謁太后、太妃，詣西宮，伏梓宮慟哭，自陳詣闕之由。馮道帥百官班見，拜，王答拜。道等覆上箋勸進，王立謂道等曰：「予之此行，事非獲已。俟皇帝歸闕，園寢禮終，當還守藩服。羣公遽言及此甚無謂也。」
癸酉，太后下令廢少帝為鄂王，以潞王知軍國事，權以書詔印施行。百官詣至德宮門待罪，王命各復其位。甲戌，太后令潞王宜即皇帝位。乙亥，即位於柩前。
帝之發鳳翔也，許軍士以入洛人賞錢百緡。既至，問三司使王玫以府庫之實，對有數百萬在。既而閱實，金、帛不過三萬兩、匹，而賞軍之費計應用五十萬緡。帝怒，玫請率京城民財以足，數日僅得數萬緡。帝謂執政曰：「軍不可不賞，人不可不恤，今將奈何。」執政請據屋為率，無問士庶自居及僦者，預借五月僦直。從之。
王弘贄遷閔帝於州廨，帝遣弘贄之子殿直巒往酖之。戊寅，巒至衛州謁見，閔帝問來故，不對。弘贄數進酒，閔帝知其有毒，不飲，巒縊殺之。
閔帝性仁厚，於兄弟敦睦，雖遭秦王忌疾，閔帝坦懷待之，卒免於患。及嗣位，於潞王亦無嫌，而朱弘昭、孟漢瓊之徒橫生猜間，閔帝不能違，以至禍敗焉。
孔妃尚在宮中，王巒既還，潞王使人謂之曰：「重吉輩何在。」遂殺妃，並其四子。
閔帝之在衛州也，惟磁州刺史宋令詢遣使問起居，聞其遇害，慟哭半日，自經死。
己卯，石敬瑭入朝。乙酉，改元，大赦。戊子，斬河陽節度使、判六軍諸衛兼侍中康義誠，滅其族。己丑，誅藥彥稠。庚寅，釋王景戡、萇從簡。
有司百方斂民財，僅得六萬，帝怒，下軍巡使獄，晝夜督責，囚繫滿獄，貧者至自經、赴井。而軍士遊市肆皆有驕色，市人聚詬之曰：「汝曹為王力戰，立功良苦，反使我輩鞭胸杖背，出財為賞，汝曹猶自得，不愧天地乎。」
是時，竭左藏舊物及諸道貢獻，乃至太后、太妃器服簪珥皆出之，才及二十萬緡，帝患之。李專美夜直，帝讓之曰：「卿名有才，不能為我謀此，留才安所施乎。」專美謝曰：「臣駑劣，陛下擢任過分，然軍賞不給，非臣之責也。竊思自長興之季，賞賚亟行，卒以是驕。繼以山陵及出師，帑藏遂涸。雖有無窮之財，終不能滿驕卒之心，故陛下拱手於危困之中而得天下。夫國之存亡，不專繫於厚賞，亦在修法度，立紀綱。陛下苟不改覆車之轍，臣恐徒困百姓，存亡未可知也。今財力盡於此矣，宜據所有均給之，何必踐初言乎。」帝以為然。壬辰，詔禁軍在鳳翔歸命者，自楊思權、尹暉等各賜二馬、一駝、錢七十緡，下至軍人錢二十緡，其在京者各十緡。軍士無厭，猶怨望，為謠言曰：「除去菩薩，扶立生鐵。」以閔帝仁弱，帝剛嚴，有悔心故也。
丙申，葬聖德和武欽孝皇帝於徽陵，廟號明宗。帝衰絰護從至陵所，宿焉。
後梁太祖開平元年夏五月，契丹遣其臣袍笏梅老來通好，帝遣太府少卿高頎報之。
初，契丹有八部，部各有大人，相與約，推一人為王，建旗鼓以號令諸部，每三年則以次相代。咸通末，有習爾者為王，土宇始大。其後欽德為王，乘中原多故，時入侵邊。及阿保機為王，尤雄勇，五姓奚及七姓室韋、達靼咸役屬之。阿保機姓邪律氏，恃其強，不肯受代。久之，阿保機擊黃頭室韋還，七部劫之於境上，求如約。阿保機不得已，傳旗鼓，且曰：「我為王九年，得漢人多，請帥種落居古漢城，與漢人守之，別自為一部。」七部許之。漢城者，故後魏滑鹽縣也。地宜五穀，有鹽池之利。其後阿保機稍以兵擊滅七部，復併為一國。又北侵室韋、女真，西取突厥故地，擊奚滅之，復立奚王而使契丹監其兵。東北諸夷皆畏服之。
是歲，阿保機帥眾三十萬寇雲州，晉王與之連和，面會東城，約為兄弟，延之帳中，縱酒，握手盡歡，約以今冬共擊梁。或勸晉王「因其來，可擒也。」王曰：「讎敵未滅，而失信夷狄，自亡之道也。」阿保機留旬日乃去，晉王贈以金繒數萬，阿保機留馬三千匹、雜畜萬計以酧之。阿保機既歸而背盟，更附於梁，晉王由是恨之。
二年夏五月己丑，契丹王阿保機遣使隨高頎入貢，且求冊命。帝復遣司農卿渾特賜以手詔，約共滅沙陀，乃行封冊。
均王貞明二年。初，燕人苦劉守光殘虐，軍士多亡歸契丹。及守光被圍於幽州，其北邊士民多為契丹所掠，契丹日益強大。契丹王阿保機自稱皇帝。國人謂之天皇王，以妻述氏為皇后，置百官。至是改元神冊。述律後勇決多權變，阿保機行兵御眾，述律後常預其謀。阿保機嘗度磧擊党項，留述律後守其帳，黃頭、臭泊二室韋乘虛合兵掠之。述律後知之，勒兵以待其至，奮擊，大破之，由是名震諸夷。述律後有母有姑，皆踞榻受其拜，曰：「吾惟拜天，不拜人也。」晉王方經營河北，欲結契丹為援，常以叔父事阿保機，以叔母事述律後。
劉守光末年衰困，遣參軍韓延徽求援於契丹。契丹主怒其不拜，留之，使牧馬於野。延徽，幽州人，有智略，頗知屬文。述律後言於契丹主曰：「延徽能守節不屈，此今之賢者，奈何辱以牧圉，宜禮而用之。」契丹主召延徽與語，悅之，遂以為謀主，舉動訪焉。延徽始教契丹建牙開府，築城郭，立市裏，以處漢人，使各有配偶，墾蓺荒田。由是漢人各安生業，逃亡者益少。契丹威服諸國，延徽有助焉。
頃之，延徽逃奔晉陽。晉王欲置之幕府，掌書記王緘疾之。延徽不自安，求東歸省母，過真定，止於鄉人王德明家。德明問所之，延徽曰：「今河北皆為晉有，當復詣契丹耳。」德明曰：「叛而復往，得無取死乎。」延徽曰：「彼自吾來，如喪手目，今往詣之，彼手目復完，安肯害我。」既省母，遂復入契丹。契丹主聞其至，大喜，如自天而下，拊其背曰：「曏者何往。」延徽曰：「思母，欲告歸，恐不聽，故私歸耳。」契丹主待之益厚。及稱帝，以延徽為相，累遷至中書令。
晉王遣使至契丹，延徽寓書於晉王，敘所以北去之意，且曰：「非不戀英主，非不思故鄉，所以不留，正懼王緘之讒耳。」因以老母為託，且曰：「延徽在此，契丹必不南牧。」故終同光之世，契丹不深入為寇，延徽之力也。
三年。晉王使其弟威塞軍防禦使存矩募兵，存矩得五百騎，自部送之，以壽州刺史盧文進為裨將。兵叛，殺存矩，文進帥其眾奔契丹。
初，幽州北七百里有渝關，下有渝水通海。自關東北循海有道，道狹處才數尺，旁皆亂山，高峻不可越。北至進牛口，舊置八防禦軍，募土兵守之，田租皆供軍食，不入於薊，幽州歲致繒纊以供戰士衣。每歲早獲，清野堅壁以待契丹，契丹至則閉壁不戰，俟其去，選驍勇據隘邀之，契丹常失利走。土兵皆自為田園，力戰有功則賜勳加賞，由是契丹不敢輕入寇。及周德威為盧龍節度使，恃勇不修邊備，遂失渝關之險，契丹每芻牧於營、平之間。德威又忌幽州舊將，有名者往往殺之。
吳王遣使遺契丹主以猛火油，曰：「攻城，以此油然火，焚樓櫓，敵以水沃之，火愈熾。」契丹主大喜，即選騎三萬欲攻幽州。述律後哂之曰：「豈有試油而攻一國乎。」因指帳前樹謂契丹主曰：「此樹無皮，可以生乎。」契丹主曰：「不可。」述律後曰：「幽州城亦猶是矣。吾但以三千騎伏其旁，掠其四野，使城中無食，不過數年，城自困矣，何必如此躁動輕舉。萬一不勝，為中國笑，吾部落亦解體矣。」契丹主乃止。
三月，盧文進引契丹兵急攻新州，刺史安金全不能守，棄城走。文進以其部將劉殷為刺史，使守之。晉王使周德威合河東、鎮、定之兵攻之，旬日不克。契丹主帥眾三十萬救之，德威眾寡不敵，大為契丹所敗，奔歸。
契丹乘勝進圍幽州，聲言有眾百萬，氈車毳幕瀰漫山澤。盧文進教之攻城，為地道，晝夜四面俱進，城中冗地然膏以邀之。又為土山以臨城，城中鎔銅以灑之。日殺千計，而攻之不止。周德威遣間使詣晉王告急，王方與梁相持河上，欲分兵則兵少，欲勿救恐失之，憂形於色。謀於諸將，獨李嗣源、李存審、閻寶勸王救之。王喜曰：「昔太宗得一李靖猶擒頡利，今吾有猛將三人，復何憂哉。」存審、寶以為虜無輜重，勢不能久，俟其野無所掠，食儘自還，然後踵以擊之。李嗣源曰：「周德威社稷之臣，今幽州朝夕不保，恐變生於中，何暇待敵之衰。臣請身為前鋒以赴之。」王曰：「公言是也。」即日，命治兵。夏四月，晉王命嗣源將兵先進，軍於淶水，閻寶以鎮、定之兵繼之。秋七月，晉王以李嗣源、閻寶兵少，未足以敵契丹，辛未，更命李存審將兵益之。八月，契丹圍幽州且二百日，城中危困。李嗣源、閻寶、李存審步騎七萬會於易州，存審曰：「敵眾吾寡，敵多騎，吾多步，若平原相遇，敵以萬騎蹂吾陳，吾無遺類矣。」嗣源曰：「敵無輜重，吾行必載糧食自隨，若平原相遇，敵抄吾糧，吾不戰自潰矣。不若自山中潛行趣幽州，與城中合勢，若中道遇虜，則據險拒之。」甲午，自易州北行，庚子，逾大房嶺，循澗而東。嗣源與養子從珂將三千騎為前鋒，距幽州六十里，與契丹遇，契丹驚卻，晉兵翼而隨之。契丹行山上，晉兵行澗下，每至谷口，契丹輒邀之，嗣源父子力戰，乃得進。至山口，契丹以萬餘騎遮其前，將士失色。嗣源以百餘騎先進，免冑揚鞭，北語謂契丹曰：「汝無故犯我疆埸，晉王命我將百萬眾直抵西樓，滅汝種族。」因躍馬奮檛，三入其陳，斬契丹酋長一人。後軍齊進，契丹兵卻，晉兵始得出。李存審命步兵伐木為鹿角，人持一枝，止則成寨。契丹騎環寨而過，寨中發萬弩射之，流矢蔽日，契丹人馬死傷塞路。將至幽州，契丹列陳待之。存審命步兵陳於其後，戒勿動，先令羸兵曳柴然草而進，煙塵蔽天，契丹莫測其多少。因鼓譟合戰，存審乃趣後陳起乘之，契丹大敗，席捲其眾自北山去，委棄車帳、鎧仗、羊馬滿野，晉兵追之，俘斬萬計。辛丑，嗣源等入幽州，周德威見之，握手流涕。
契丹以盧文進為幽州留後，其後又以為盧龍節度使。文進常居平州，帥奚騎歲入北邊，殺掠吏民。晉人自瓦橋運糧輸薊城，雖以兵援之，不免抄掠。契丹每入寇，則文進帥漢卒為鄉導，盧龍巡屬諸州為之殘弊。
四年。初，契丹主之弟撒剌阿撥號北大王，謀作亂於其國。事覺，契丹主數之曰：「汝與吾如手足，而汝興此心，我若殺汝，則與汝何異。」乃囚之期年而釋之。撒剌阿撥帥其眾奔晉，晉王厚遇之，養為假子，任為刺史。胡柳之戰，以其妻子來奔。
龍德元年。趙王鎔養子張文禮既殺趙王，遣間使因盧文進求援於契丹。事見《後唐滅梁》。
契丹主既許盧文進出兵，王鬱又說之曰：「鎮州美女如雲，金帛如山，天皇王速往，則皆已物也，不然，晉王所有矣。」契丹主以為然，悉發所有之眾而南。述律後諫曰：「吾有西樓羊馬之富，其樂不可勝窮也，何必勞師遠出以乘危徼利乎。吾聞晉王用兵，天下莫敵，脫有危敗，悔之何及。」契丹主不聽。十二月辛未，攻幽州，李紹宏嬰城自守。契丹長驅而南，圍涿州，旬日拔之，擒刺史李嗣弼，進攻定州。王都告急於晉，晉王自鎮州將親軍五千救之，遣神武都指揮使王思同將兵戍狼山之南以拒之。
二年春正月甲午，晉王至新城南，候騎白「契丹前鋒宿新樂，涉沙河而南」，將士皆失色，士卒有亡去者，主將斬之不能止。諸將皆曰：「虜傾國而來，吾眾寡不敵。又聞梁寇內侵，宜且還師魏州，以救根本。」或請釋鎮州之圍，西入井陘避之。晉王猶豫未決。中門使郭崇韜曰：「契丹為王鬱所誘，本利貨財而來，非能救鎮州之急難也。王新破梁兵，威振夷夏，契丹聞王至，心沮氣索，苟挫其前鋒，遁走必矣。」李嗣昭自潞州至亦，曰：「今強敵在前，吾有進無退，不可輕動，以搖人心。」晉王曰：「帝王之興，自有天命，契丹其如我何。吾以數萬之眾平定山東，今遇此小虜而避之，何面目以臨四海。」乃自帥鐵騎五千先進。至新城北，半出桑林，契丹萬餘騎見之，驚走。晉王分軍為二逐之，行數十里，獲契丹主之子。時沙河橋狹冰薄，契丹陷溺死者甚眾。是夕，晉王宿新樂。契丹主車帳在定州城下，敗兵至，契丹舉眾退保望都。晉王至定州，王都迎謁於馬前，宴於府第，請以愛女妻王子繼岌。
戊戌，晉王引兵趣望都，契丹逆戰，晉王以親軍千騎先進，遇奚酋禿餒五千騎，為其所圍。晉王力戰，出入數四，自午至申不解。李嗣昭聞之，引三百騎橫擊之，虜退，王乃得出。因縱兵奮擊，契丹大敗，逐北至易州。會大雪彌旬，平地數尺，契丹人馬無食，死者相屬於道。契丹主舉手指天，謂盧文進曰：「天未令我至此。」乃北歸。晉王引兵躡之，隨其行止，見其野宿之所，布藁於地，周環方正，皆如編翦，雖去，無一枝亂者，嘆曰：「敵用法嚴，乃能如是，中國所不及也。」晉王至幽州，使二百騎躡契丹之後，曰：「虜出境即還。」騎恃勇追擊之，悉為所擒，惟兩騎自他道走免。
契丹主責王鬱，縶之以歸，自是不聽其謀。晉代州刺史李嗣肱將兵定嬀、儒、武等州，授山北都團練使。是歲，契丹改元天贊。
後唐莊宗同光元年春三月，契丹寇幽州，晉王問帥於郭崇韜，崇韜薦橫海節度使李存審。時存審臥病，己卯，徙存審為盧龍節度使，輿疾赴鎮。以蕃漢馬步副總管李嗣源領橫海節度使。
夏閏四月甲午，契丹寇幽州，至易定而還。
二年春正月甲辰，幽州奏契丹入寇，至瓦橋。以天平軍節度使李嗣源為北面行營都招討使，陝州留後霍彥威副之，宣徽使李紹宏為監軍，將兵救幽州。契丹出塞，召李嗣源旋師，命泰寧節度使李紹欽、澤州刺史董璋戍瓦橋。李存審奏契丹去，復得新州。
三月乙巳，鎮州言契丹將犯塞，詔橫海節度使李紹斌、北京左廂馬軍指揮使李從珂帥騎兵分道備之，天平節度使李嗣源屯邢州。紹斌本姓趙，名行實，幽州人也。庚戌，幽州奏契丹寇新城。
夏五月，幽州言契丹將入寇，甲寅，以橫海節度使李紹斌充東北面行營招討使，將大軍渡河而北。契丹屯幽州東南城門之外，虜騎充斥，饋運多為所掠。
秋七月，契丹恃其強盛，遣使就帝求幽州以處盧文進。時東北諸夷皆役屬契丹，惟勃海未服。契丹主謀入寇，恐勃海掎其後，乃先舉兵擊勃海之遼東，遣其將禿餒及盧文進據營、平等州以擾燕地。九月，契丹攻勃海，無功而還。丁巳，幽州言契丹入寇。冬十月，易定言契丹入寇。十二月己巳，命宣武節度使李嗣源將宿衛兵三萬七千人赴汴州，遂如幽州御契丹。
三年春正月，契丹寇幽州。
二月，上以契丹為憂，與郭崇韜謀，以威名宿將零落殆盡，李紹斌位望素輕，欲徙李嗣源鎮真定為紹斌聲援，崇韜深以為便。
明宗天成元年春正月，契丹主擊女真及勃海，恐唐乘虛襲之，戊寅，遣梅老鞋裏來修好。秋七月，契丹主攻勃海，拔其夫餘城，更命曰東丹國。命其長子突欲鎮東丹，號人皇王。以次子德光守西樓，號元帥太子。
帝遣供奉官姚坤告哀於契丹。契丹主聞莊宗為亂兵所害，慟哭曰：「我朝定兒也。吾方欲救之，以勃海未下，不果往，致吾兒及此。」哭不已。虜言朝定，猶華言朋友也。又謂坤曰：「今天子聞洛陽有急，何不救。」對曰：「地遠不能及。」曰：「何故自立。」坤為言帝所以即位之由，契丹主曰：「漢兒喜飾說，毋多談。」託雲侍側曰：「牽牛以蹊人之田，而奪之牛，可乎。」坤曰：「中國無主，唐天子不得已而立，亦猶天皇王初有國，豈強取之乎。」契丹主曰：「理當然。又聞吾兒專好聲色遊畋，不恤軍民，宜其及此。我自聞之，舉家不飲酒，散遣伶人，解縱鷹犬。若亦效吾兒所為，行自亡矣。」又曰：「吾兒與我雖世舊，然屢與我戰爭。於今天子則無怨，足以修好。若與我大河之北，吾不復南侵矣。」坤曰：「此非使臣之所得專也。」契丹主怒，囚之。旬餘，復召之曰：「河北恐難得，得鎮、定、幽州亦可也。」給紙筆，趣令為狀，坤不可，欲殺之，韓延徽諫，乃復囚之。
辛巳，契丹主阿保機卒於夫餘城，述律後召諸將及酋長難制者之妻，謂曰：「我今寡居，汝不可不效我。」又集其夫泣問曰：「汝思先帝乎。」對曰：「受先帝恩，豈得不思。」曰：「果思之，宜往見之。」遂殺之。
八月丁亥，契丹述律後使少子安圖少君守東丹，與長子突欲奉契丹主之喪，將其眾發夫餘城。戊子，幽州言契丹寇邊，命齊州防禦使安審通將兵御之。
九月，契丹述律後愛中子德光，欲立之，至西樓，命與突欲俱乘馬立帳前，謂諸酋長曰：「二子吾皆愛之，莫知所立，汝曹擇可立者執其轡。」酋長知其意，爭執德光轡，讙躍曰：「願事元帥太子。」後曰：「眾之所欲，吾安敢違。」遂立之為天皇王。突欲慍，帥數百騎欲奔唐，為邏者所遏。述律後不罪，遣歸東丹。天皇王尊述律後為太后，國事皆決焉。太后復納其侄為天皇王后。天皇王性孝謹，母病不食亦不食，侍於母前應對或不稱旨，母揚眉視之，輒懼而趨避，非復召不敢見也。以韓延徽為政事令。聽姚坤歸覆命，遣其臣阿思沒骨餒來告哀。
冬十月庚子，幽州奏契丹盧龍節度使盧文進來奔。初，文進為契丹守平州，帝即位，遣間使說之，以易代之後，無復嫌怨。文進所部皆華人，思歸，乃殺契丹戍平州者，帥其眾十餘萬，車帳八千乘來奔。十二月癸巳，以盧文進為義成節度使、同平章事。
二年秋九月壬申，契丹來請修好，遣使報之。三年春正月，契丹陷平州。
初，義武節度使兼中書令王都鎮易定十餘年，自除刺史以下官，租賦皆贍本軍。及安重誨用事，稍以法制裁之。帝亦以都篡父位，惡之。時契丹數犯塞，朝廷多屯兵於幽、易間，大將往來，都陰為之備，浸成猜阻。都恐朝廷移之他鎮，腹心和昭訓勸都為自全之計，都乃求婚於盧龍節度使趙德鈞。又知成德節度使王建立與安重誨有隙，遣使結為兄弟，陰與之謀復河北故事，建立陽許而密奏之。都又以蠟書遺青、徐、潞、益、梓五帥，離間之。又遣人說北面副招討使、歸德節度使王晏球，晏球不從。乃以金遺晏球帳下使圖之，不克。四月癸巳，晏球以都反狀聞，詔宣徽使張延朗與北面諸將議討之。庚子，詔削奪王都官爵。壬寅，以王晏球為北面招討使權，知定州行州事，以橫海節度使安審通為副招討使，以鄭州防禦使張虔釗為都監，發諸道兵會討定州。是日，晏球攻定州，拔其北關城。都以重賂求救於奚酋禿餒，五月，禿餒以萬騎突入定州。晏球退保曲陽，都與禿餒就攻之。晏球與戰於嘉山下，大破之，禿餒以二千騎奔還定州。晏球追至城門，因進攻之，得其西關城。定州城堅，不可攻，晏球增修西關城以為行府，使三州民輸稅供軍食而守之。
王晏球聞契丹發兵救定州，將大軍趣望都，遣張延朗分兵退保新樂。延朗遂之真定，留趙州刺史朱建豐將兵修新樂城。契丹已自他道入定州，與王都夜襲新樂，破之，殺建豐。乙丑，王晏球、張延朗會於行唐，丙寅，至曲陽。王都乘勝，悉其眾與契丹五千騎合萬餘人，邀晏球等於曲陽，丁卯，戰於城南。晏球集諸將校令之曰：「王都輕而驕，可一戰擒也。今日，諸君報國之時也，悉去弓矢，以短兵擊之，回顧者斬。」於是騎兵先進，奮撾揮劍，直衝其陳，大破之，殭屍蔽野。契丹死者過半，餘眾北走，都與禿餒得數騎，僅免。盧龍節度使趙德鈞邀擊契丹，北走者殆無孑遺。
秋七月壬戌，契丹復遣其酋長特惕隱將七千騎救定州，王晏球逆戰於唐河北，大破之。甲子，追至易州。時久雨水漲，契丹為唐所俘、斬及陷溺死者不可勝數。
契丹北走，道路泥濘，人馬饑疲，入幽州境。八月壬戌，趙德鈞遣牙將武從諫將精騎邀擊之，分兵扼險要，生擒惕隱等數百人，餘眾散投村落，村民以白梃擊之，其得脫歸國者不過數十人。自是契丹沮氣，不敢輕犯塞。
初，莊宗徇地河北，獲小兒，畜之宮中，及長，賜姓名曰李繼陶。帝即位，縱遣之。王都得之，使衣黃袍坐堞間，謂王晏球曰：「此莊宗皇子也，已即帝位。公受先朝厚恩，曾不念乎。」晏球曰：「公作此小數竟何益。吾今教公二策，不悉眾決戰，則束手出降耳，自餘無以求生也。」
閏月戊申，趙德鈞獻契丹俘惕隱等，諸將皆請誅之，帝曰：「此曹皆虜中驍將，殺之則敵絕望，不若存之以紓邊患。」乃赦惕隱等酋長五十人，置之親衛，餘六百人悉斬之。
契丹遣梅老季素等入貢。
初，盧文進來降，契丹以蕃漢都提舉使張希崇代之為盧龍節度使，守平州，遣親將以三百騎監之。希崇本書生，為幽州牙將，沒於契丹，性和易，契丹將稍親信之，因與其部曲謀南歸。部曲泣曰：「歸固寢食所不忘也，然敵眾我寡，奈何。」希崇曰：「吾誘其將殺之，兵必潰去。此去虜帳千餘里，比其知而徵兵，吾屬去遠矣。」眾曰：「善。」乃先為穽，實以石灰。明日，召虜將飲，醉，並從者殺之，投諸穽中。其營在城北，亟發兵攻之，契丹眾皆潰去。希崇悉舉其所部二萬餘口來奔，詔以為汝州刺史。
冬十月，王都據定州，守備固，伺察嚴，諸將屢有謀翻城應官軍者，皆不果。帝遣使者促王晏球攻城，晏球與使者聯騎巡城，指之曰：「城高峻如此，借使主人聽外兵登城，亦非梯衝所及，徒多殺精兵，無損於賊，如此何為。不若食三州之租，愛民養兵以俟之，彼必內潰。」帝從之。
四年春正月，王都、禿餒突重圍走，不得出。二月癸丑，定州都指揮使馬讓能開門納官軍，都舉族自焚，擒禿餒及契丹二千人。辛亥，以王晏球為天平節度使，與趙德鈞並加兼侍中。禿餒至大梁，斬於市。夏四月，契丹寇雲州。五月，契丹寇雲州。
長興元年冬十一月，契丹東丹王突欲自以失職，帥部曲四十人越海自登州來奔。
二年春三月辛酉，賜契丹東丹王突欲姓東丹，名慕華，以為懷化節度使、瑞慎等州觀察使。其部曲及先所俘契丹惕隱等皆賜姓名，惕隱姓狄，名懷惠。秋九月己亥，更賜東丹慕華姓名曰李贊華。
三年。初，契丹舍利萴刺與惕隱皆為趙德鈞所擒，契丹屢遣使請之。上謀於羣臣，德鈞等皆曰：「契丹所以數年不犯邊，數求和者，以此輩在南故也。縱之，則邊患復生。」上以問冀州刺史楊檀，對曰：「萴刺，契丹之驍將，向助王都謀危社稷，幸而擒之，陛下免其死，為賜已多。契丹失之，如喪手足。彼在朝廷數年，知中國虛實，若得歸，為患必深，彼纔出塞，則南向發矢矣，恐悔之無及。」上乃止。檀，沙陀人也。
上欲授李贊華以河南藩鎮，羣臣皆以為不可。上曰：「吾與其父約為昆弟，故贊華歸我。吾老矣，後世繼體之君，雖欲招之，其可致乎。」夏四月癸亥，以贊華為義成節度使，為選朝士為僚屬輔之。贊華但優遊自奉，不豫政事。上嘉之，雖時有不法，亦不問。以莊宗後宮夏氏妻之。贊華好飲人血，姬妾多刺臂以吮之。婢僕小過，或抉目，或刀刲、火灼，夏氏不忍其殘，奏離婚為尼。
五月，契丹使者迭羅卿辭歸國，上曰：「朕志在安邊，不可不少副其求。」乃遣萴刺骨舍利與之俱歸。契丹以不得萴刺，自是數寇雲州及振武。
初，契丹既強，抄掠盧龍諸州皆遍，幽州城門之外，虜騎充斥。每自涿州運糧入幽州，契丹伏兵於閻溝，掠取之。及趙德鈞為節度使，城閻溝而戍之，為良鄉縣，糧道稍通。幽州東十里之外，人不敢樵牧，德鈞於州東五十里城潞縣而戍之，近州之民始得稼穡。至是，又於州東北百餘里城三河縣以通薊州運路，虜騎爭德，鈞擊卻之。九月庚辰朔，奏城三河畢。邊人賴之。
後唐明宗天成元年秋七月，孟知祥陰有據蜀之志，閱庫中，得鎧甲二十萬，置左右牙等兵十六營，凡萬六千人，營於牙城內外。
初，郭崇韜以蜀騎兵分左右驍銳等六營，凡三千人。步兵分左右寧遠等二十營，凡二萬四千人。八月，孟知祥增置左右衝山等六營，凡六千人，營於羅城內外。又置義寧等二十營，凡萬六千人，分戍管內州縣就食。又置左右牢城四營，凡四千人，分戍成都境內。
秋九月壬戌，孟知祥置左右飛棹兵六營，凡六千人，分戍濱江諸州，習水戰以備夔、峽。
初，魏王繼岌、郭崇韜率蜀中富民輸犒賞錢五百萬緡，聽以金銀繒帛充，晝夜督責，有自殺者，給軍之餘，猶二百萬緡。至是，任圜判三司，知成都富饒，遣鹽鐵判官、太僕卿趙季良為孟知祥官告國信兼三川都制置轉運使。冬十月，季良至成都。蜀人慾皆不與，知祥曰：「府庫他人所聚，輸之可也。州縣租稅，以贍鎮兵十萬，決不可得。」季良但發庫物，不敢復言制置、轉運職事矣。安重誨以知祥及東川節度使董璋皆據險要，擁強兵，恐久而難制。又知祥乃莊宗近姻，陰欲圖之。客省使、泗州防禦使李嚴自請為西川監軍，必能制知祥。己酉，以嚴為西川都監，文思使太原朱弘昭為東川副使。李嚴母賢明，謂嚴曰：「汝前啓滅蜀之謀，今日再往，必以死報蜀人矣。」
二年春正月，孟知祥聞李嚴來監其軍，惡之。或請奏止之，知祥曰：「何必然，吾有以待之。」遣吏至綿、劍迎候。會武信節度使李紹文卒，知祥自言嘗受密詔許便宜從事，壬戌，以西川節度副使、內外馬步都指揮使李敬周為遂川留後，促之上道，然後表聞。嚴先遣使至成都，知祥自以於嚴有舊恩，冀其懼而自回，乃盛陳甲兵以示之，嚴不以為意。
孟知祥禮遇李嚴甚厚，一日謁知祥，知祥謂曰：「公前奉使王衍，歸而請兵伐蜀，莊宗用公言，遂致兩國俱亡。今公復來，蜀人懼矣。且天下皆廢監軍，公獨來監吾軍，何也。」嚴惶怖求哀，知祥曰：「眾怒不可遏也。」遂揖下，斬之。又召左廂馬步都虞候丁知俊，知俊大懼。知祥指嚴屍謂曰：「昔嚴奉使，汝為之副，然則故人也，為我瘞之。」因誣奏：「嚴詐宣口敕，雲代臣赴闕，又擅許將士優賞，臣輒已誅之」。內八作使楊令芝以事入蜀，至鹿頭關，聞嚴死，奔還。朱弘昭在東川，聞之亦懼，謀歸洛，會有軍事，董璋使之入奏，弘昭僞辭然後行，由是得免。
三月，帝遣客省使李仁矩如西川，傳詔安諭孟知祥及吏民，甲戌，至成都。
先是，孟知祥遣牙內指揮使文水武漳迎其妻瓊華長公主及子仁贊於晉陽，及鳳翔，李從曮聞知祥殺李嚴，止之，以聞，帝聽其歸蜀，丙申，至成都。
鹽鐵判官趙季良與孟知祥有舊，知祥奏留季良為副使。朝廷不得已，四月，以季良為西川節度副使。李昊歸蜀，知祥以為觀察推官。
三年春三月，孟知祥屢與董璋爭鹽利，璋誘商旅販東川鹽入西川，知祥患之，乃於漢州置三場，重征之，歲得錢七萬緡，商旅不復之東川。
先是，詔發西川兵戍夔州，孟知祥遣左肅邊指揮使毛重威將三千人往。頃之，知祥奏夔、忠、萬三州已平，請召戍兵還，以省饋運，帝不許。知祥陰使人誘之，夏六月，重威帥其眾鼓譟逃歸。帝命按其罪，知祥請而免之。
四年夏五月，帝將祀南郊，遣客省使李仁矩以詔諭兩川，令西川獻錢一百萬緡，東川五十萬緡。皆辭以軍用不足，西川獻五十萬緡，東川獻十萬緡。仁矩，帝在藩鎮時客將也，為安重誨所厚，恃恩驕慢。至梓州，董璋置宴召之，日中不往，方擁妓酣飲。璋怒，從卒徒執兵入驛，立仁矩於階下而詬之曰：「公但聞西川斬李客省，謂我獨不能邪。」仁矩流涕拜請，僅而得免。既而厚賂仁矩以謝之。仁矩還，言璋不法。未幾，帝復遣通事舍人李彥珣詣東川，入境，失小禮，璋拘其從者，彥珣奔還。
秋九月，鄜州兵戍東川者歸本道，董璋擅留其壯者，選羸老歸之，仍收其甲兵。
冬十月辛亥，割閬、果二州置保寧軍，壬子，以內客省使李仁矩為節度使。先是，西川常發芻糧饋峽路，孟知祥辭以本道兵自多，難以奉他鎮，詔不許，屢督之。甲寅，知祥奏稱財力乏，不奉詔。
十二月，安重誨既以李仁矩鎮閬州，使與綿州刺史武虔裕皆將兵赴治。虔裕，帝之故吏，重誨之外兄也。重誨使仁矩詗董璋反狀，仁矩增飾而奏之。朝廷又使武信節度使夏魯奇治遂州城隍，繕甲兵，益兵戍之。璋大懼，時道路傳言，又將割綿、龍為節鎮，孟知祥亦懼。璋素與知祥有隙，未嘗通問，至是，璋遣使詣成都，請為其子娶知祥女。知祥許之，謀併力以拒朝廷。
長興元年春正月，董璋遣兵築七寨於劍門。辛巳，孟知祥遣趙季良如梓州修好。二月乙未朔，趙季良還成都，謂孟知祥曰：「董公貪殘好勝，志大謀短，終為西川之患。」都指揮使李仁罕、張業欲置宴召知祥，先二日，有尼告二將謀以宴日害知祥，知祥詰之，無狀，丁酉，推始言者軍校都延昌、王行本，腰斬之。戊戌，就宴，盡去左右，獨詣仁罕第。仁罕叩頭流涕曰：「老兵惟盡死以報德。」由是諸將皆親附而服之。壬子，孟知祥、董璋同上表，言兩川聞朝廷於閬中建節，綿、遂益兵，無不憂恐，上以詔書慰諭之。
董璋恐綿州刺史武虔裕窺其所為，夏四月甲午朔，表兼行軍司馬，囚之府廷。戊戌，加孟知祥兼中書令。五月，董璋閱集民兵，皆翦發黥面，復於劍門北置永定關，佈列烽火。
孟知祥累表請割雲安等十三鹽監隸西川，以鹽直贍寧江屯兵，辛卯，許之。
董璋遣兵掠遂、閬鎮戍。秋七月戊辰，兩川以朝廷繼遣兵屯遂、閬，復有論奏，自是東北商旅少敢入蜀。
董璋之子光業為宮苑使，在洛陽，璋與書曰：「朝廷割吾支郡為節鎮，屯兵三千，是殺我必矣。汝見樞要，為吾言，如朝廷更發一騎入斜谷，吾必反，與汝訣矣。」光業以書示樞密承旨李虔徽。未幾，朝廷又遣別將荀咸乂將兵戍閬州，光業謂虔徽曰：「此兵未至，吾父必反。吾不敢自愛，恐煩朝廷調發，願止此兵，吾父保無他。」虔徽以告安重誨，重誨不從。璋聞之，遂反。利、閬、遂三鎮以聞，且言已聚兵將攻三鎮。重誨曰：「臣久知其如此，陛下含容不討耳。」帝曰：「我不負人，人負我則討之。」
九月癸亥，西川進奏官蘇願白孟知祥，雲朝廷欲大發兵討兩川。知祥謀於副使趙季良，季良請以東川兵先取遂、閬，然後並兵守劍門，則大軍雖來，吾無內顧之憂矣。知祥從之，遣使約董璋同舉兵。璋移檄利、閬、遂三鎮，數其離間朝廷，引兵擊閬州。庚午，知祥以都指揮使李仁罕為行營都部署，漢州刺史趙廷隱副之，簡州刺史張業為先鋒都揮使，將兵三萬攻遂州。別將牙內都指揮使侯弘實，先登指揮使孟思恭將兵四千會璋攻閬州。
東川兵至閬州，諸將皆曰：「董璋久蓄反謀，以金帛啗其士卒，銳氣不可當，宜深溝高壘以挫之，不過旬日，大軍至，賊自走矣。」李仁矩曰：「蜀兵懦弱，安能當我精卒。」遂出戰，兵未交而潰歸。董璋晝夜攻之，庚辰，城陷，殺仁矩，滅其族。初，璋為梁將，指揮使姚洪嘗隸麾下，至是，將兵千人戍閬州。璋密以書誘之，洪投諸廁。城陷，璋執洪而讓之曰：「吾自行間獎拔汝，今日何相負。」洪曰：「老賊，汝昔為李氏奴，掃馬糞，得臠炙，感恩無窮。今天子用汝為節度使，何負於汝而反邪。汝猶負天子，吾受汝何恩，而雲相負哉。汝奴材，固無取，吾義士，豈忍為汝所為乎。吾寧為天子死，不能與人奴並生。」璋怒，然鑊於前，令壯士十人刲其肉自啗之，洪至死罵不絕聲。帝置洪二子於近衛，厚給其家。
丙戌，下制削董璋官爵，興兵討之。丁亥，以孟知祥兼西南面供饋使。以天雄節度使石敬瑭為東川行營都招討使，以夏魯奇為之副。璋使孟思恭分兵攻集州，思恭輕進，敗歸。璋怒，遣還成都，知祥免其官。戊子，以石敬瑭權知東川事。庚寅，以右武衛上將軍王思同為西都留守兼行營馬步都虞候，為伐蜀前鋒。
冬十月癸巳，李仁罕圍遂州，夏魯奇嬰城固守，孟知祥命都押牙高敬柔帥資州義軍二萬人築長城環之。魯奇遣馬軍都指揮使康文通出戰，文通聞閬州陷，遂以其眾降於仁罕。戊戌，董璋引兵趣利州，遇雨，糧運不繼，還閬州。知祥聞之，驚曰：「比破閬中，正欲徑取利州，其帥不武，必望風遁去。吾獲其倉廩，據漫天之險，北軍終不能西救武信。今董公僻處閬州，遠棄劍閣，非計也。」欲遣兵三千助守劍門。璋固辭曰：「此已有備。」丁未，族誅董光業。
孟知祥以故蜀鎮江節度使張武為峽路行營招收討伐使，將水軍趣夔州，以左飛棹指揮使袁彥超副之。癸丑，東川兵陷徵、合、巴、蓬、果五州。十一月戊辰，張武至渝州，刺史張環降之，遂取瀘州，遣先鋒將朱偓分兵趣黔、涪、
石敬瑭入散關，階州刺史王弘贄、溫州刺史馮暉與前鋒馬步都虞候王思同、步軍都指揮使趙在禮引兵出人頭山，後過劍門之南，還襲劍門，壬申，克之，殺東川兵三千人，獲都指揮使齊彥溫，據而守之。暉，魏州人也。甲戌，弘贄等破劍州，而大軍不繼，乃焚其廬舍，取其資糧，還保劍門。
乙亥，詔削孟知祥官爵。
己卯，董璋遣使至成都告急，知祥聞劍門失守，大懼，曰：「董公果誤我。」庚辰，遣牙內都指揮使李弘肇將兵五千赴之，戒之曰：「爾倍道兼行，先據劍州，北軍無能為也。」又遣使詣遂州，令趙廷隱將萬人會屯劍州。又遣故蜀永平節度使李筠將兵四千趣龍州，守要害。時天寒，士卒恐懼，觀望不進，廷隱流涕諭之曰：「今北軍勢盛，汝曹不力戰卻敵，則妻子皆為人有矣。」眾心乃奮。董璋自閬州將兩川兵屯木馬寨。
先是，西川牙內指揮使太谷龐福誠、昭信指揮使謝鍠屯來蘇村，聞劍門失守，相謂曰：「使北軍更得劍州，則二蜀勢危矣。」遽引部兵千餘人間道趣劍州。始至，官軍萬餘人自北山大下，會日暮，二人謀曰：「眾寡不敵，逮明，則吾屬無遺矣。」福誠夜引兵數百升北山，大噪於官軍營後，鍠帥餘眾操短兵自其前急擊之，官軍大驚，空營遁去，復保劍門，十餘日不出。孟知祥聞之，喜曰：「吾始謂弘贄等克劍門，徑據劍州，堅守其城，或引兵直趣梓州，董公必棄閬州奔還。我軍失援，亦須解遂州之圍。如此，則內外受敵，兩川震動，勢可憂危。今乃焚燬劍州，運糧東歸劍門，頓兵不進，吾事濟矣。」
官軍分道趣文州，將襲龍州，為西川定遠指揮使潘福超、義勝都頭太原沙延祚所敗。甲申，張武卒於渝州，知祥命袁彥超代將其兵。朱偓將至涪州，武泰節度使楊漢賓棄黔南，奔忠州。偓追至豐都，還取涪州。知祥以成都支使崔善權武泰留後。董璋遣前陵州刺史王暉將兵三千會李弘肇等分屯劍州南山。
十二月壬辰，石敬瑭至劍門，乙未，進屯劍州北山。趙廷隱陳於牙城後山，李弘肇、王暉陳於河橋。敬瑭引步兵進擊廷隱，廷隱擇善射者五百人伏敬瑭歸路，按甲待之，矛槊欲相及，乃揚旗鼓譟擊之，北軍退走，顛墜下山，俘斬百餘人。敬瑭又使騎兵衝河橋，李弘肇以強弩射之，騎兵不能進。薄暮，敬瑭引去，廷隱引兵躡之，與伏兵合擊，敗之。敬瑭還屯劍門。
石敬瑭徵蜀未有功，使者自軍前來，多言道險狹，進兵甚難。關右之人疲於轉餉，往往竄匿山谷，聚為盜賊。上憂之，壬子，謂近臣曰：「誰能辦吾事者。吾當自行耳。」安重誨曰：「臣職忝機密，軍威不振，臣之罪也。臣請自往督戰。」上許之。重誨即拜辭，癸丑，遂行，日馳數百里。西方藩鎮聞之，無不惶駭。錢帛、芻糧晝夜輦運赴利州，人畜斃踣于山谷者不可勝紀。時上已疏重誨，石敬瑭本不欲西征，及重誨離上側，乃敢累表奏論，以為蜀不可伐，上頗然之。
西川兵先戍夔州者千五百人，上悉縱歸。二年春正月壬戌，孟知祥奉表謝。
庚午，李仁罕陷遂州，夏魯奇自殺。癸酉，石敬瑭復引兵至劍州，屯於北山。孟知祥梟夏魯奇首以示之，魯奇二子從敬瑭在軍中，泣請往取其首葬之。敬瑭曰：「知祥長者，必葬而父，豈不愈於身首異處乎。」既而知祥果收葬之。敬瑭與趙廷隱戰，不利，復還劍門。
鳳翔節度使朱弘昭奏安重誨怨望，不可令至行營。又遺石敬瑭書，使逆止之。敬瑭上言：「重誨至，恐人情有變。」宣徽使孟漢瓊亦言重誨過惡，有詔召還。事見《安重誨專權》。
二月己丑朔，石敬瑭以遂、閬既陷，糧運不繼，燒營北歸。軍前以告孟知祥，知祥匿其書，謂趙季良曰：「北軍漸進，奈何。」季良曰：「不過綿州，必遁。」知祥問其故，曰：「我逸彼勞，彼懸軍千里，糧盡，能無遁乎。」知祥大笑，以書示之。
兩川兵追石敬瑭至利州，壬辰，昭武節度使李彥琦棄城走，甲午，兩川兵入利州。孟知祥以趙廷隱為昭武留後，廷隱遣使密言於知祥曰：「董璋多詐，可與同憂，不可與同樂，他日必為公患。因其至劍州勞軍，請圖之。並兩川之眾，可以得志於天下。」知祥不許。璋入廷隱營，留宿而去。廷隱嘆曰：「不從吾謀，禍難未已。」
庚子，孟知祥以武信留後李仁罕為峽路行營詔討使，使將水軍東略地。乙巳，趙廷隱、李弘肇自劍州引還，留兵五千戍利州。丙午，董璋退還東川，留兵三千戍果、閬。丁巳，李仁罕陷忠州。三月己未朔，李仁罕陷萬州。庚申，陷雲安監。李仁罕至夔州，寧江節度使安崇阮棄鎮，與楊漢賓自均、房逃歸。壬戌，仁罕陷夔州。
夏四月己酉，以天雄節度使、同平章事石敬瑭兼六軍諸衛副使。五月己亥，下詔以重誨離間孟知祥、董璋、錢鏐為重誨罪。
丙午，帝遣西川進奏官蘇願、東川軍將劉澄各還本道，諭以安重誨專命，興兵致討，今已伏辜。
冬十一月癸巳，蘇願至成都，孟知祥聞甥妷在朝廷者皆無恙，遣使告董璋，欲與之俱上表謝罪。璋怒曰：「孟公親戚皆完，固宜歸附。璋已族滅，尚何謝為。詔書皆在蘇願腹中，劉澄安得豫聞，璋豈不知邪。」由是復為怨敵。
乙未，李仁罕自夔州引兵還成都。
十二月，昭武留後趙廷隱白孟知祥，以利州城塹已完，頃在劍州與牙內都指揮使李弘肇同功，願以昭武讓弘肇。知祥褒諭，不許。廷隱三讓，癸酉，知祥召廷隱還成都，以弘肇代之。
三年春正月，孟知祥以朝廷恩意優厚，而董璋塞綿州路，不聽遣使入謝，與節度副使趙季良等謀，欲發使自峽江上表。掌書記李昊曰：「公不與東川謀而獨遣使，則異日負約之責在我矣。」乃復遣使語之，璋不從。二月，趙季良與諸將議，遣昭武都監太原高彥儔將兵攻取壁州，以絕山南兵轉入山後諸州者。孟知祥謀於僚佐，李昊曰：「朝廷遣蘇願等西歸，未嘗報謝，今遣兵侵軼，公若不顧墳墓甥妷，則不若傳檄舉兵，直取梁、洋，安用壁州乎。」知祥乃止，季良由是惡昊。
孟知祥三遣使說董璋，以主上加禮於兩川，苟不奉表謝罪，恐復致討。璋不從。三月辛丑，遣李昊詣梓州極論利害，璋見昊，詬怒，不許。昊還，言於知祥曰：「璋不通謀議，且有窺西川之志，公宜備之。」
夏四月，東川節度使董璋會議將謀襲成都，皆曰：「必克。」前陵州刺史王暉曰：「劍南萬里，成都為大。時方盛夏，師出無名，必無成功。」璋不從。孟知祥聞之，遣馬軍都指揮使潘仁嗣將三千人詣漢州詗之。璋入境，破白楊林鎮，執戍將武弘禮，聲勢甚盛。知祥憂之，趙季良曰：「璋為人勇而無恩，士卒不附，城守則難克，野戰則成擒矣。今不守巢穴，公之利也。璋用兵精銳皆在前鋒，公宜以羸兵誘之，以勁兵待之，始雖小衄，後必大捷。璋素有威名，今舉兵暴至，人心危懼，公當自出御之，以強眾心。」趙廷隱以季良言為然，曰：「璋輕而無謀，舉兵必敗，當為公擒之。」辛巳，以廷隱為行營馬步軍都部署，將三萬人拒之。
五月壬午朔，廷隱入辭。董璋檄書至，又有遺季良、廷隱及李弘肇書，誣之雲季良、廷隱與已通謀，召已令來。知祥以書授廷隱，廷隱不視，投之於地曰：「不過為反間，欲令公殺副使與廷隱耳。」再拜而行。知祥曰：「事必濟矣。」弘肇素不知書，視之，曰：「璋教我反耳。」囚其使者，然亦擁眾為自全計。
璋兵至漢州，潘仁嗣與戰於赤水，大敗，為璋所擒，璋遂克漢州。癸未，知祥留趙季良、高敬柔守成都，自將兵八千趣漢州，至彌牟鎮，趙廷隱陳於鎮北。甲申遲明，廷隱陳於雞蹤橋，義勝定遠都知兵馬使張公鐸陳於其後。俄而璋望西川兵盛，退陳於武侯廟下。璋帳下驍卒大噪曰：「日中曝我輩何為。何不速戰。」璋乃上馬。前鋒始交，東川右廂馬步都指揮使張守進降於知祥，言璋兵盡此，無復後繼，當急擊之。」知祥登高冢督戰，左明義指揮使毛重威、左衝山指揮使李瑭守雞蹤橋，皆為東川兵所殺。趙廷隱三戰不利，牙內都指揮副使侯弘實兵亦卻。知祥懼，以馬棰指後陳，張公鐸帥眾大呼而進，東川兵大敗，死者數千人，擒東川中都指揮使元璝、牙內副指揮使董光演等八十餘人。璋拊膺曰：「親兵皆盡，吾何依乎。」與數騎遁去，餘眾七千人降，復得潘仁嗣。知祥引兵追璋，至五侯津，東川馬步都指揮使元環降。西川兵入漢州府第，求璋不得，士卒爭璋軍資，故璋走得免。趙廷隱追至赤水，又降其卒三千人。是夕，知祥宿雒縣，命李昊草榜諭東川吏民，及草書勞問璋，且言：「將如梓州，詢負約之由，請見伐之罪」。乙酉，知祥會廷隱於赤水，遂西還，命廷隱將兵攻梓州。
璋至梓州，肩輿而入，王暉迎問曰：「太尉全軍出征，今還者無十人，何也。」璋涕泣，不能對。至府第，方食，暉與璋從子牙內都虞延浩帥兵三百大噪而入。璋引妻子登城，子光嗣自殺。璋至北門樓，呼指揮使潘稠使討亂兵，稠引十卒登城，斬璋首及取光嗣首以授王暉，暉舉城迎降。趙廷隱入梓州，封府庫以待知祥。李弘肇聞璋敗，始斬其使以聞。
丙戌，知祥入成都。丁亥，復將兵八千如梓州。至新都，趙廷隱獻董璋首。己丑，發玄武，趙廷隱帥東川將吏來迎。
壬辰，孟知祥有疾。癸巳，疾甚。中門副使王處回侍左右，庖人進食，必空器而出，以安眾心。李仁罕自遂州來，趙廷隱迎於板橋。仁罕不稱東川之功，侵侮廷隱，廷隱大怒。乙未，知祥疾瘳，丁酉，入梓州。戊戌，犒賞將士，既罷，知祥謂李仁罕、趙廷隱曰：「二將誰當鎮此。」仁罕曰：「令公再與蜀州，亦行耳。」廷隱不對。知祥愕然，退，命李昊草牒，俟二將有所推，則命一人為留後。昊曰：「昔梁祖莊宗皆兼領四鎮，今二將不讓，惟公自領之為便耳。公宜亟還府，更與趙僕射議之。」
孟知祥命李仁罕歸遂州，留趙廷隱東川巡檢，以李昊行梓州軍府事。昊曰：「二虎方爭，僕不敢受命，願從公還。」乃以都押牙王彥銖為東川監押。癸卯，知祥至成都，趙廷隱尋亦引兵西還。
知祥謂李昊曰：「吾得東川，為患益深。」昊請其故，知祥曰：「自吾發梓州，得仁罕七狀，皆雲公宜自領東川，不然諸將不服。廷隱言本不敢當東川，因仁罕不讓，遂有爭心耳。君為我曉廷隱，復以閬州為保寧軍，益以果、蓬、渠、開四州，往鎮之。吾自領東川，以絕仁罕之望。」廷隱猶不平，請與仁罕鬥，勝者為東川。昊深解之，乃受命。六月，以廷隱為保寧留後。戊午，趙季良帥將吏請知祥兼鎮東川，許之。季良等又請知祥稱王，權行制書，賞功臣，不許。
董璋之起兵攻知祥也，山南西道節度使王思同以聞。范延光言於上曰：「若兩川並於一賊，撫眾守險，則取之益難，宜及其交爭，早圖之。」上命思同以興元之兵密規進取。未幾，聞璋敗死，延光曰：「知祥雖據全蜀，然士卒皆東方人，知祥恐其思歸為變，亦欲倚朝廷之重以威其眾，陛下不屈意撫之，彼則無從自新。」上曰：「知祥吾故人，為人離間至此，何屈意之有。」乃遣供奉官李存環賜知祥詔曰：「董璋狐狼，自貽族滅。卿丘園親戚皆保安全，所宜成家世之美名，守君臣之大節。」存環，克寧之子，知祥之甥也。
秋七月庚寅，李存環至成都，孟知祥拜泣受詔。乙未，孟知祥遣李存環還，上表謝罪，且告福慶公主之喪。自是復稱藩，然益驕倨矣。
八月甲子，孟知祥令李昊為武泰趙季良等五留後草表，請以知祥為蜀王，行墨制，仍自求旌節。昊曰：「比者諸將攻取方鎮，即有其地，今又自求朝廷節鉞及明公封爵，然則輕重之權皆在羣下矣。借使明公自請，豈不可邪。」知祥大悟，更令昊為已草表，請行墨制，補兩川刺史已下，又表請以季良等五留後為節度使。
初，安重誨欲圖兩川，自知祥殺李嚴，每除刺史，皆以東兵衛送之，小州不減五百人，夏魯奇、李仁矩、武虔裕各數千人，皆以牙隊為名。及知祥克遂、閬、利、夔、黔、梓六鎮，得東兵無慮三萬人，恐朝廷徵還，表請其妻子。
九月，孟知祥命其子仁贊攝行軍司馬，兼都總轄兩川牙內馬步都軍事。
冬十月己酉朔，帝復遣李存環如成都，凡劍南自節度使、刺史以下官，聽知祥差署訖奏聞，朝廷更不除人。唯不遣戍兵妻子，然其兵亦不復徵也。
四年春二月，孟知祥墨制以趙季良等為五鎮節度使。癸亥，以孟知祥為東、西川節度使、蜀王。秋七月，以盧文紀、呂琦為蜀王冊禮使，並賜蜀王一品朝服。知祥自作九旒冕、九章衣，車服旌旗皆擬王者。八月乙巳朔，文紀等至成都。戊申，知祥服袞冕，備儀衛詣驛，降階北面受冊，升玉輅，至府門，乘步輦而歸。文紀，簡求之孫也。
冬十二月，孟知祥聞明宗殂，謂僚佐曰：「宋王幼弱，為政者皆胥吏小人，其亂可坐俟也。」
潞王清泰元年閏正月，蜀將吏勸蜀王知祥稱帝，己巳，知祥即皇帝位於成都。二月癸酉，蜀主以武泰節度使趙季良為司空兼門下侍郎、同平章事，領節度使如故。蜀主以中門使王處回為樞密使。
秋七月，蜀主得風疾逾年，至是增劇。甲子，立子東川節度使、同平章事、親衛馬步都指揮使仁贊為太子，仍監國。召司空同平章事趙季良、武信節度使李仁罕、保寧節度使趙廷隱、樞密使王處回、捧聖控鶴都指揮使張公鐸、奉鑾肅衛指揮副使侯弘實受遺詔輔政。是夕殂，祕不發喪。
王處回夜啓義興門告趙季良，處回泣不已，季良正色曰：「今強將握兵，專伺時變，宜速立嗣君，以絕覬覦，豈可但相泣邪。」處回收淚謝之。季良教處回見李仁罕，審其詞旨然後告之。處回至仁罕第，仁罕設備而出，遂不以實告。
丙寅，宣遺制，命太子仁贊更名昶，丁卯，即皇帝位。冬十二月甲申，蜀葬文武聖德英烈明孝皇帝於和陵，廟號高祖。
二年春二月戊寅，蜀主尊母李氏為皇太后。太后，太原人，本莊宗後宮也，以賜蜀高祖。
後唐潞王清泰元年。帝與石敬瑭皆以勇力善鬥，事明宗為左右，然心競，素不相悅。帝即位，敬瑭不得已入朝，山陵既畢，不敢言歸。時敬瑭久病羸瘠，太后及魏國公主屢為之言。而鳳翔舊將佐多勸帝留之，惟韓昭胤、李專美以為「趙延壽在汴，不宜猜忌敬瑭」。帝亦見其骨立，不以為虞，乃曰：「石郎不惟密親，兼自少與吾同艱難。今我為天子，非石郎尚誰託哉。」乃復以為河東節度使。
二年夏六月，河東節度使、北面總管石敬瑭既還鎮，陰為自全之計。帝好諮訪外事，常命端明殿學士李專美、翰林學士李崧、知制誥呂琦、薛文遇、翰林天文趙延乂等更直於中興殿庭，與語或至夜分。時敬瑭二子為內使，曹太后則晉國長公主之母也，敬瑭賂太后左右，令伺帝之密謀，事無鉅細皆知之。敬瑭多於賓客前自稱羸瘠不堪為帥，冀朝廷不之忌。
時契丹屢寇北邊，禁軍多在幽、並，敬瑭與趙德鈞求益兵運糧，朝夕相繼。甲申，詔借河東人有蓄積者菽粟。乙酉，詔鎮州輸絹五萬匹於總管府，糴軍糧，率鎮冀人車千五百乘運糧於代州。又詔魏博市糴。時水旱民饑，敬瑭遣使督趣嚴急，山東之民流散，亂始兆矣。敬瑭將大軍屯忻州，朝廷遣使賜軍士夏衣，傳詔撫諭，軍士呼萬歲者數四。敬瑭懼，幕僚河內段希堯請誅其唱首者，敬瑭命都押衙劉知遠斬挾馬都將李暉等三十六人以徇。希堯，懷州人也。帝聞之，益疑敬瑭。秋七月乙巳，以武寧節度使張敬達為北面行營副總管，將兵屯代州，以分石敬瑭之權。
後晉高祖天福元年春正月癸丑，唐主以千春節置酒，晉國長公主上壽畢，辭歸晉陽。帝醉，曰：「何不且留，遽歸，欲與石郎反邪。」石敬瑭聞之，益懼。
三月，石敬瑭盡收其貨之在洛陽及諸道者歸晉陽，託言以助軍費，人皆知其有異志。唐主夜與近臣從容語曰：「石郎於朕至親，無可疑者，但流言不息，萬一失歡，何以解之。」皆不對。端明殿學士、給事中李崧退謂同僚呂琦曰：「吾輩受恩深厚，豈得自同眾人，一概觀望邪。計將安出。」琦曰：「河東若有異謀，必結契丹為援。契丹母以贊華在中國，屢求和親，但求萴刺等未獲，故和未成耳。今誠歸萴刺等與之和，歲以禮幣約直十餘萬緡遺之，彼必驩然承命。如此，則河東雖欲陸梁，無能為矣。」崧曰：「此吾志也，然錢穀皆出三司，宜更與張相謀之。」遂告張延朗，延朗曰：「如學士計，不惟可以制河東，亦省邊費之什九，計無便於此者。若主上聽從，但責辦於老夫，請於庫財之外捃拾以供之。」他夕，二人密言於帝，帝大喜，稱其忠，二人私草遺契丹書以俟命。久之，帝以其謀告樞密直學士薛文遇，文遇對曰：「以天子之尊，屈身奉夷狄，不亦辱乎。又，虜若循故事求尚公主，何以拒之。」因誦戎昱《昭君詩》曰：「安危託婦人。」帝意遂變。一日，急召崧、琦至後樓，盛怒，責之曰：「卿輩皆知古今，欲佐人主致太平，今乃為謀如是。朕一女尚乳臭，卿欲棄之沙漠邪。且欲以養士之財輸之虜庭，其意安在。」二人懼，汗流浹背，曰：「臣等志在竭愚以報國，非為虜計也，願陛下察之。」拜謝無數，帝詬責不已。呂琦氣竭，拜少止，帝曰：「呂琦強項，肯視朕為人主耶。」琦曰：「臣等為謀不臧，願陛下治其罪，多拜何為。」帝怒稍解，止其拜，各賜卮酒罷之，自是羣臣不敢復言和親之策。丁巳，以琦為御史中丞，蓋疏之也。
初，石敬瑭欲窺唐主之意，累表自陳羸疾，乞解兵柄，移他鎮。帝與執政議從其請，移鎮鄆州。房暠、李崧、呂琦等皆力諫，以為不可，帝猶豫久之。五月庚寅夜，李崧請急在外，薛文遇獨直，帝與之議河東事。文遇曰：「諺有之，當道築室，三年不成。茲事斷自聖志，羣臣各為身謀，安肯盡言。以臣觀之，河東移亦反，不移亦反，在旦暮耳，不若先事圖之。」先是，術者言國家今年應得賢佐，出奇謀，定天下，帝意文遇當之。聞其言，大喜，曰：「卿言殊豁吾意，成敗吾決行之。」即為除目，付學士院使草制。辛卯，以敬瑭為天平節度使，以馬軍都指揮使、河陽節度使宋審虔為河東節度使。製出，兩班聞呼敬瑭名，相顧失色。
甲午，以建雄節度使張敬達為西北蕃漢馬步都部署，趣敬瑭之鄆州。敬瑭疑懼，謀於將佐曰：「吾之再來河東也，主上面許終身不除代，今忽有是命，得非如今年千春節與公主所言乎。我不興亂，朝廷發之，安能束手死於道路乎。今且發表稱疾，以觀其意，若其寬我，我當事之。若加兵於我，我則改圖耳。」幕僚段希堯極言拒之，敬瑭以其樸直，不責也。節度判官華陰趙瑩勸敬瑭赴鄆州，觀察判官平遙薛融曰：「融書生，不習軍旅。」都押牙劉知遠曰：「明公久將兵，得士卒心。今據形勝之地，士馬精強，若稱兵傳檄，帝業可成，奈何以一紙制書自投虎口乎。」掌書記洛陽桑維翰曰：「主上初即位，明公入朝，主上豈不知蛟龍不可縱之深淵邪。然卒以河東復授公，此乃天意，假公以利器也。明宗遺愛在人，主上以庶孽代之，羣情不附。公明宗之愛壻，今主上以反逆見待，此非首謝可免，但力為自全之計。契丹主素與明宗約為兄弟，今部落近在雲、應，公誠能推心屈節事之，萬一有急，朝呼夕至，何患無成。」敬瑭意遂決。
先是，朝廷疑敬瑭，以羽林將軍寶鼎楊彥詢為北京副留守，敬瑭將舉事，亦以情告之。彥詢曰：「不知河東兵糧幾何。能敵朝廷乎。」左右請殺彥珣，敬瑭曰：「惟副使一人我自保之，汝輩勿言也。」
戊戌，昭義節度使皇甫立奏敬瑭反。敬瑭表，帝養子，不應承祀，請傳位許王。帝手裂其表抵地，以詔答之曰：「卿於鄂王固非疏遠，衛州之事，天下皆知，許王之言，何人肯信。」壬寅，制削奪敬瑭官爵。乙巳，以張敬達兼太原四面排陳使，河陽節度使張彥琪為馬步軍都指揮使，以安國節度使安審琦為馬軍都指揮使，以保義節度使相里金為步軍都指揮使，以右監門上將軍武廷翰為壕寨使。丙午，以張敬達為太原四面兵馬都部署，以義武節度使楊光遠為副部署。丁未，又以張敬達知太原行府事，以前彰武節度使高行周為太原四面招撫、排陳等使。光遠既行，定州軍亂，牙將千乘方太討平之。
張敬達將兵三萬營於晉安鄉，戊申，敬達奏西北先鋒馬軍都指揮使安審信叛奔晉陽。審信，金全之弟子也，敬瑭與之有舊。先是，雄義都指揮使馬邑安元信將所部六百餘人戍代州，代州刺史張朗善遇之。元信密說朗曰：「吾觀石令公長者，舉事必成。公何不潛遣人通意，可以自全。」朗不從，由是互相猜忌。元信謀殺朗，不克，帥其眾奔審信，審信遂帥麾下數百騎與元信掠百井奔晉陽。敬瑭謂元信曰：「汝見何利害，舍強而歸弱。」對曰：「元信非知星識氣，顧以人事決之耳。夫帝王所以御天下，莫重於信。今主上失大信於令公，親而貴者且不自保，況疏賤乎。其亡可翹足而待，何強之有。」敬瑭悅，委以軍事。振武西北巡檢使安重榮戍代北，帥步騎五百奔晉陽。重榮，朔州人也。以宋審虔為寧國軍節度使，充侍衛馬軍都指揮使。
六月，石敬瑭之子右衛上將軍重殷、皇城副使重裔聞敬瑭舉兵，匿於民間井中。弟沂州都指揮使敬德殺其妻女而逃，尋捕得，死獄中。從弟彰聖都指揮使敬威自殺。秋七月戊子，獲重殷、重裔，誅之，並族所匿之家。
張敬達發懷州彰聖軍戍虎北口，其指揮使張萬迪將五百騎奔河東，丙辰，詔盡誅其家。
石敬瑭遣間使求救於契丹，令桑維翰草表稱臣於契丹主，且請以父禮事之，約事捷之日，割盧龍一道及雁門關以北諸州與之。劉知遠諫曰：「稱臣可矣，以父事之太過。厚以金帛賂之，自足致其兵，不必許以土田，恐異日大為中國之患，悔之無及。」敬瑭不從。表至契丹，契丹主大喜，白其母曰：「兒比夢石郎遣使來，今果然，此天意也。」乃為復書，許俟仲秋傾國赴援。
八月己未，以范延光為天雄節度使，李周為宣武節度使、同平章事。癸亥，應州言契丹三千騎攻城。
張敬達築長圍以攻晉陽。石敬瑭以劉知遠為馬步軍指揮使，安重榮、張萬迪降兵皆隸焉。知遠用法無私，撫之如一，由是人無貳心。敬瑭親乘城，坐臥矢石下。知遠曰：「觀敬達輩高壘深塹，欲為持久之計，無他奇策，不足慮也。願明公四出間使，經略外事，守城至易，知遠獨能辦之。」敬瑭執知遠手，撫背而賞之。
唐主使端明殿學士呂琦至河東行營犒軍，楊光遠謂琦曰：「願附奏陛下，幸寬宵旰。賊若無援，旦夕當平。若引契丹，當縱之令入，可一戰破也。」帝甚悅。帝聞契丹許石敬瑭以仲秋赴援，屢督張敬達急攻晉陽，不能下。每有營構，多值風雨，長圍復為水潦所壞，竟不能合。晉陽城中日窘，糧儲浸乏。
九月，契丹主將五萬騎，號三十萬，自揚武谷而南，旌旗不絕五十餘里。代州刺史張朗、忻州刺史丁審琦嬰城自守，虜騎過城下，亦不誘脅。審琦，洺州人也。辛丑，契丹主至晉陽，陳於汾北之虎北口。先遣人謂敬瑭曰：「吾欲今日即破賊，可乎。」敬瑭遣人馳告曰：「南軍甚厚，不可輕，請俟明日議戰未晚也。」使者未至，契丹已與唐騎將高行周、符彥卿合戰，敬瑭乃遣劉知遠出兵助之。張敬達、楊光遠、安審琦以步兵陳於城西北山下，契丹遣輕騎三千，不被甲，直犯其陳。唐兵見其羸，爭逐之，至汾曲，契丹涉水而去。唐兵循岸而進，契丹伏兵自東北起，衝唐兵，斷而為二，步兵在北者多為契丹所殺，騎兵在南者引歸晉安寨。契丹縱兵乘之，唐兵大敗，步兵死者近萬人，騎兵獨全。敬達等收餘眾保晉安，契丹亦引兵歸虎北口。敬瑭得唐降兵千餘人，劉知遠勸敬瑭盡殺之。
是夕，敬瑭出北門，見契丹主。契丹主執敬瑭手，恨相見之晚。敬瑭問曰：「皇帝遠來，士馬疲倦，遽與唐戰而大勝，何也。」契丹主曰：「始吾自北來，謂唐必斷雁門諸路，伏兵險要，則吾不可得進矣。使人偵視，皆無之，吾是以長驅深入，知大事必濟也。兵既相接，我氣方銳，彼氣方沮，若不乘此急擊之，曠日持久，則勝負未可知矣。此吾所以亟戰而勝，不可以勞逸常理論也。」敬瑭甚嘆伏。
壬寅，敬瑭引兵會契丹圍晉安寨，置營於晉安之南，長百餘里，厚五十里，多設鈴索吠犬，人跬步不能過。敬達等士卒猶五萬人，馬萬匹，四顧無所之。甲辰，敬達遣使告敗於唐，自是聲問不復通。唐主大懼，遣彰聖都指揮使符彥饒將洛陽步騎兵屯河陽，詔天雄節度使兼中書令范延光將魏州兵二萬由青山趣榆次，盧龍節度使、東北面招討使兼中書令北平王趙德鈞將幽州兵由飛狐出契丹軍後，耀州防禦使潘環糺合西路戍兵由晉、綘兩乳嶺出慈隰，共救晉安寨。契丹主移帳於柳林，遊騎過石會關，不見唐兵。
丁未，唐主下詔親征。雍王重美曰：「陛下目疾未平，不可遠涉風沙。臣雖童稚，願代陛下北行。」帝意本不欲行，聞之，頗悅。張延朗、劉延皓及宣徽南院使劉延朗皆勸帝行，帝不得已，戊申，發洛陽。謂盧文紀曰：「朕雅聞卿有相業，故排眾議首用卿，今禍難如此，卿嘉謀皆安在乎。」文紀但拜謝，不能對。己酉，遣劉延朗監侍衛步軍都指揮使符彥饒軍赴潞州，為大軍後援。諸軍自鳳翔推戴以來，驕悍不為用，彥饒恐其為亂，不敢束之以法。
帝至河陽，心憚北行，召宰相、樞密使議進取方略。盧文紀希帝旨，言國家根本，太半在河南。胡兵倏來忽至，不能久留。晉安大寨甚固，況已發三道兵救之。河陽天下津要，車駕宜留此鎮撫南北，且遣近臣往督戰，苟不能解圍，進亦未晚。張延朗欲因事令趙延壽得解樞務，因曰：「文紀言是也。」帝訪於餘人，無敢異言者。澤州刺史劉遂凝，鄩之子也，潛自通於石敬瑭，表稱車駕不可逾太行。帝議近臣可使北行者，張延朗與翰林學士須昌和凝等皆曰：「趙延壽父德鈞以盧龍兵來赴難，宜遣延壽會之。」庚戌，遣樞密使、忠武節度使、隨駕諸軍都部署兼侍中趙延壽將兵二萬如潞州。辛亥，帝如懷州。以右神武統軍康思立為北面行營馬軍都指揮使，帥扈從騎兵赴團柏谷。思立，晉陽胡人也。
帝以晉安為憂，問策於羣臣，吏部侍郎永清龍敏請立李贊華為契丹主，令天雄、盧龍二鎮分兵送之，自幽州趣西樓，朝廷露檄言之，契丹主必有內顧之憂，然後選募軍中精銳以擊之，此亦解圍之一策也。帝深以為然，而執政恐其無成，議竟不決。帝憂沮形於神色，但日夕酣飲悲歌。羣臣或勸其北行，則曰：「卿勿言，石郎使我心膽墮地。」
冬十月壬戌，詔大括天下將吏及民間馬，又發民為兵，每七戶出征夫一人，自備鎧仗，謂之「義軍」，期以十一月俱集，命陳州刺史郎萬金教以戰陳，用張延朗之謀也。凡得馬二千餘匹，征夫五千人，實無益於用，而民間大擾。
初，趙德鈞陰蓄異志，欲因亂取中原，自請救晉安寨。唐主命自飛狐踵契丹後，鈔其部落，德鈞請將銀鞍契丹直三千騎，由土門路西入，帝許之。趙州刺史、北面行營都指揮使劉在明先將兵戍易州，德鈞過易州，命在明以其眾自隨。在明，幽州人也。德鈞至鎮州，以成德節度使董溫琪領招討副使，邀與偕行。又表稱兵少，須合澤潞兵，乃自吳兒谷趣潞州，癸酉，至亂柳。時范延光受詔將部兵二萬屯遼州，德鈞又請與魏博軍合。延光知德鈞合諸軍，志趣難測，表稱魏博兵已入賊境，無容南行數百里與德鈞合，乃止。
十一月戊子，以趙德鈞為諸道行營都統，依前東北面行營招討使。以趙延壽為河東道南面行營招討使，以翰林學士張礪為判官。庚寅，以范延光為河東道東南面行營招討使，以宣武節度使、同平章事李周副之。辛卯，以劉延朗為河東道南面行營招討副使。趙延壽遇趙德鈞於西湯，悉以兵屬德鈞。唐主遣呂琦賜德鈞敕告，且犒軍。德鈞志在並范延光軍，逗留不進，詔書屢趣之，德鈞乃引兵北屯團柏谷口。
契丹主謂石敬瑭曰：「吾三千里來赴難，必有成功。觀汝氣貌識量，真中原之主也。吾欲立汝為天子。」敬瑭辭讓數四，將吏復勸進，乃許之。契丹主作冊書，命敬瑭為大晉皇帝，自解衣冠授之，築壇於柳林，是日即皇帝位。割幽、薊、瀛、莫、涿、檀、順、新、嬀、儒、武、雲、應、寰、朔、蔚十六州以與契丹，仍許歲輸帛三十萬匹。己亥，制改長興七年為天福元年，大赦。敕命法制，皆遵明宗之舊。以節度判官趙瑩為翰林學士承旨、戶部侍郎、知河東軍府事，掌書記桑維翰為翰林學士、禮部侍郎、權知樞密使事，觀察判官薛融為侍御史、知雜事，節度推官白水竇貞固為翰林學士，軍城都巡檢使劉知遠為侍衛馬軍都指揮使，客將景延廣為步軍都指揮使。延廣，陝州人也。立晉國長公主為皇后。
契丹主雖軍柳林，其輜重老弱皆在虎北口，每日暝輒結束，以備倉猝遁逃。而趙德鈞欲倚契丹取中國，至團柏逾月，按兵不戰，去晉安才百里，聲問不能相通。德鈞累表為延壽求成德節度使，曰：「臣今遠征，幽州勢孤，欲使延壽在鎮州，左右便於應接。」唐主曰：「延壽方擊賊，何暇往鎮州。俟賊平，當如所請。」德鈞求之不已，唐主怒曰：「趙氏父子堅欲得鎮州，何意也。苟能卻胡寇，雖欲代吾位，吾亦甘心。若玩寇邀君，但恐犬兔俱斃耳。」德鈞聞之不悅。
閏月，趙延壽獻契丹主所賜詔及甲馬、弓劍，詐雲德鈞遣使致書於契丹主，為唐結好，說令引兵歸國。其實別為密書，厚以金帛賂契丹主，雲若立已為帝，請即以見兵南平洛陽，與契丹為兄弟之國，仍許石氏常鎮河東。契丹主自以深入敵境，晉安未下，德鈞兵尚強，范延光在其東，又恐山北諸州邀其歸路，欲許德鈞之請。
帝聞之，大懼，亟使桑維翰見契丹主，說之曰：「大國舉義兵以救孤危，一戰而唐兵瓦解，退守一柵，食盡力窮。趙北平父子不忠不信，畏大國之強，且素蓄異志，按兵觀變，非以死徇國之人，何足可畏，而信其誕妄之辭，貪豪末之利，棄垂成之功乎。且使晉得天下，將竭中國之財以奉大國，豈此小利之比乎。」契丹主曰：「爾見捕鼠者乎，不備之，猶或齧傷其手，況大敵乎。」對曰：「今大國已扼其喉，安能齧人乎。」契丹主曰：「吾非有渝前約也，但兵家權謀，不得不爾。」對曰：「皇帝以信義救人之急，四海之人俱屬耳目，奈何一旦二三其命，使大義不終。臣竊為皇帝不取也。」跪於帳前，自旦至暮，涕泣爭之。契丹主乃從之，指帳前石謂德鈞使者曰：「我已許石郎，此石爛，可改矣。」
龍敏謂前鄭州防禦使李懿曰：「君，國之近親，今社稷之危，翹足可待，君獨無憂乎。」懿為言趙德鈞必能破敵之狀。敏曰：「我燕人也，知德鈞之為人，怯而無謀，但於守城差長耳。況今內蓄奸謀，豈可恃乎。僕有狂策，但恐朝廷不肯為耳。今從駕兵尚萬餘人，馬近五千匹，若選精騎一千，使僕與郎萬金將之，自介休山路，夜冒敵騎入晉安寨，但使其半得入，則事濟矣。張敬達陷於重圍，不知朝廷聲問，若知大軍在近團柏，雖有鐵障可衝陷，況敵騎乎。」懿以白唐主，唐主曰：「龍敏之志極壯，用之晚矣。」
晉安寨被圍數月，高行周、符彥卿數引騎兵出戰，眾寡不敵，皆無功。芻糧俱竭，削柹淘糞以飼馬，馬相啗，尾鬣皆禿，死則將士分食之，援兵竟不至。張敬達性剛，時謂之「張生鐵」。楊光遠、安審琦勸敬達降於契丹，敬達曰：「吾受明宗及今上厚恩，為元帥而敗軍，其罪已大，況降敵乎。今援兵旦暮至，且當俟之。必若力盡勢窮，則諸軍斬我首，攜之出降，自求多福，未為晚也。」光遠目審琦，欲殺敬達，審琦未忍。高行周知光遠欲圖敬達，常引壯騎尾而衛之。敬達不知其故，謂人曰：「行周每踵餘後，何意也。」行周乃不敢隨之。諸將每旦集於招討使營，甲子，高行周、符彥卿未至，光遠乘其無備，斬敬達首，帥諸將上表降於契丹。契丹主素聞諸將名，皆慰勞，賜以裘帽，因戲之曰：「汝輩亦大惡漢，不用鹽酪啗戰馬萬匹。」光遠等大慚。契丹主嘉敬達之忠，命收葬而祭之，謂其下及晉諸將曰：「汝曹為人臣，當效敬達也。」時晉安寨馬猶近五千，鎧仗五萬，契丹悉取以歸其國，悉以唐之將卒授帝，語之曰：「勉事而主。」馬軍都指揮使康思立憤惋而死。
帝以晉安已降，遣使諭諸州，代州刺史張朗斬其使。呂琦奉唐主詔勞北軍，至忻州，遇晉使，亦斬之。謂刺史丁審琦曰：「虜過城下而不顧，其心可見，還日必無全理，不若早帥兵民自五臺奔鎮州。」將行，審琦悔之，閉牙城不從。州兵欲攻之，琦曰：「國家如此，何為復相屠滅。」乃帥州兵趣鎮州，審琦遂降契丹。契丹主謂帝曰：「桑維翰盡忠於汝，宜以為相。」丙寅，以趙瑩為門下侍郎，桑維翰為中書侍郎，並同平章事。維翰仍權知樞密使事。以楊光遠為侍衛馬步軍都指揮使，以劉知遠為保義節度使、侍衛馬步軍都虞候。
帝與契丹主將引兵而南，欲留一子守河東，諮於契丹主，契丹主令帝盡出諸子自擇之。帝兄子重貴，父敬儒，早卒，帝養以為子，貌類帝而短小，契丹主指之曰：「此大目者可也。」乃以重貴為北京留守、太原尹、河東節度使。契丹以其將高謨翰為前鋒，與降卒偕進。丁卯，至團柏，與唐兵戰，趙德鈞、趙延壽先遁，符彥饒、張彥琦、劉延朗、劉在明繼之，士卒大潰，相騰踐死者萬計。
己巳，延朗、在明至懷州，唐主始知帝即位，楊光遠降。眾議以天雄軍府尚完，契丹必憚山東，未敢南下，車駕宜幸魏州。唐主以李崧素與范延光善，召崧謀之。薛文遇不知而繼至，唐主怒，變色。崧躡文遇足，文遇乃去。唐主曰：「我見此物肉顫，適幾欲抽佩刀刺之。」崧曰：「文遇小人，淺謀誤國，刺之益醜。」崧因勸唐主南還，唐主從之。
洛陽聞北軍敗，眾心大震，居人四出，逃竄山谷。門者請禁之，河南尹雍王重美曰：「國家多難，未能為百姓主，又禁其求生，徒增惡名耳。不若聽其自便，事寧自還。」乃出令任從所適，眾心差安。
壬申，唐主還至河陽，命諸將分守南北城。張延朗請幸滑州，庶與魏博聲勢相接，唐主不能決。
趙德鈞、趙延壽南奔潞州，唐敗兵稍稍從之，其將時賽帥盧龍輕騎東還漁陽。帝先遣昭義節度使高行周還具食，至城下，見德鈞父子在城上。行周曰：「僕與大王鄉曲，敢不忠告。城中無鬥粟可守，不若速迎車駕。」甲戌，帝與契丹主至潞州，德鈞父子迎謁於高河，契丹主慰諭之，父子拜帝於馬首，進曰：「別後安否。」帝不顧，亦不與之言。契丹主問德鈞曰：「汝在幽州所置銀鞍契丹直何在。」德鈞指示之，契丹主命盡殺之於西郊，凡三千人。遂鎖德鈞、延壽送歸其國。
德鈞見述律太后，悉以所齎寶貨並籍其田宅獻之。太后問曰：「汝近者何為往太原。」德鈞曰：「奉唐主之命。」太后指天曰：「汝從吾兒求為天子，何妄語邪。」又自指其心曰：「此不可欺也。」又曰：「吾兒將行，吾戒之雲，趙大王若引兵北向渝關，亟須引歸，太原不可救也。汝欲為天子，何不先擊退吾兒，徐圖亦未晚。汝為人臣，負其主，不能擊敵，又欲乘亂邀利，所為如此，何面目復求生乎。」德鈞俛首不能對。又問：「器玩在此，田宅何在。」德鈞曰：「在幽州。」太后曰：「幽州今屬誰。」德鈞曰：「屬太后。」太后曰：「然則又何獻焉。」德鈞益慚。自是鬱鬱不多食，逾年而卒。張礪與延壽俱入契丹，契丹主復以為翰林學士。
帝將發上黨，契丹主舉酒屬帝曰：「餘遠來徇義，今大事已成，我若南向，河南之人必大驚駭。汝宜自引漢兵南下，人必不甚懼。我令太相溫將五千騎衛送汝至河梁，欲與之渡河者多少隨意。餘且留此，俟汝音聞，有急則下山救汝。若洛陽既定，吾即北返矣。」與帝執手相泣，久之不能別，解白貂裘以衣帝，贈帝良馬二十匹，戰馬千二百匹，曰：「世世子孫勿相忘。」又曰：「劉知遠、趙瑩、桑維翰皆創業功臣，無大故，勿棄也。」
初，張敬達既出師，唐主遣左金吾大將軍歷山高漢筠守晉州。敬達死，建雄節度副使田承弘肇帥眾攻漢筠於府署。漢筠開門延承弘肇入，從容謂曰：「僕與公俱受朝寄，何相迫如此。」承弘肇曰：「欲奉公為節度使。」漢筠曰：「僕老矣，義不為亂首，死生惟公所處。」承弘肇目左右，欲殺之。軍士投刃於地曰：「高金吾累朝宿德，豈可害之。」承弘肇乃謝曰：「與公戲耳。」聽漢筠歸洛陽。帝遇諸塗，曰：「朕憂卿為亂兵所傷，今見卿甚喜。」
符彥饒、張彥琪至河陽，密言於唐主曰：「今胡兵大下，河水復淺，人心已離，此不可守。」丁丑，唐主命河陽節度使萇從簡與趙州刺史劉在明守河陽南城，遂斷浮梁，歸洛陽。遣宦者秦繼旻、皇城使李彥紳殺昭信節度使李贊華於其第。
己卯，帝至河陽，萇從簡迎降，舟楫已具。彰聖軍執劉在明以降，帝釋之，使復其所。
唐主命馬軍都指揮使宋審虔、步軍都指揮使符彥饒、河陽節度使張彥琪、宣徽南院使劉延朗將千餘騎至白馬陂行戰地，有五十餘騎渡河，奔於北軍。諸將謂審虔曰：「何地不可戰，誰肯立於此。」乃還。庚辰，唐主又與四將議復向河陽，而將校皆已飛狀迎帝。帝慮唐主西奔，遣契丹千騎扼澠池。
辛巳，唐主與曹太后、劉皇后、雍王重美及宋審虔等攜傳國寶登玄武樓自焚。皇后積薪欲燒宮室，重美諫曰：「新天子至，必不露居，他日重勞民力，死而遺怨，將安用之。」乃止。王淑妃謂太后曰：「事急矣，宜且避匿，以俟姑夫。」太后曰：「吾子孫婦女一朝至此，何忍獨生，妹自勉之。」淑妃乃與許王從益匿於球場，獲免。
是日晚，帝入洛陽，止於舊第。唐兵皆解甲待罪，帝慰而釋之。帝命劉知遠部署京城，知遠分漢軍使還營，館契丹於天宮寺，城中肅然，無敢犯令。士民避亂竄匿者，數日皆還復業。
初，帝在河東，為唐朝所忌，中書侍郎、同平章事、判三司張延朗不欲河東多蓄積，凡財賦應留使之外盡收取之，帝以是恨之。壬午，百官入見，獨收延朗付御史臺，餘皆謝恩。
甲申，車駕入宮，大赦「應中外官吏一切不問，惟賊臣張延朗、劉延皓、劉延朗奸邪貪猥，罪難容貸。中書侍郎、平章事馬胤孫、樞密使房暠、宣徽使李專美、河中節度使韓昭胤等，雖居重位，不務詭隨，並釋罪除名。中外臣僚先歸順者，委中書門下別加任使。」劉延皓匿於龍門，數日，自經死。劉延朗將奔南山，捕得，殺之。斬張延朗，既而選三司使，難其人，帝甚悔之。
十二月乙酉朔，帝如河陽，餞太相溫及契丹兵歸國。追廢唐主為庶人。丁亥，以馮道兼門下侍郎、同平章事。詔贈李贊華燕王，遣使送其喪歸國。
庚子，以唐中書侍郎、同平章事盧文紀為吏部尚書。以皇城使晉陽周環為大將軍，充三司使。環辭曰：「臣自知纔不稱職，寧以避事見棄，猶勝冒寵獲辜。」帝許之。改興唐府曰廣晉府。
二年春正月，李崧、呂琦逃匿於伊闕民間。帝以始鎮河東，崧有力焉，德之，亦不責琦。乙丑，以琦為祕書監。丙寅，以崧為兵部侍郎，判戶部。或得唐潞王膂及髀骨獻之，三月庚申，詔以王禮葬於徽陵南。
六月，左拾遺張誼上言：「北狄有援立之功，宜外敦信好，內謹邊備，不可自逸，以啓戎心。」帝深然之。
三年秋八月，帝上尊號於契丹主及太后。戊寅，以馮道為太后冊禮使，左僕射劉昫為契丹主冊禮使，備鹵簿、儀仗、車輅，詣契丹行禮，契丹主大悅。帝事契丹甚謹，奉表稱臣，謂契丹主為「父皇帝」。每契丹使至，帝於別殿拜受詔敕。歲輸金帛三十萬之外，吉凶慶弔，歲時贈遺，玩好珍異，相繼於道。乃至應天太后、元帥太子偉王、南、北二王、韓延徽、趙延壽等諸大臣，皆有賂遺，小不如意，輒來責讓，帝常卑辭謝之。晉使者至契丹，契丹驕倨，多不遜語。使者還，以聞，朝野咸以為恥，而帝事之曾無倦意，以是終帝之世，與契丹無隙。然所輸金帛不過數縣租賦，往往託以民困，不能滿數。其後契丹主屢止帝上表稱臣，但令為書稱「兒皇帝」，如家人禮。
契丹遣使如洛陽，取趙延壽妻唐燕國長公主以歸。冬十月戊寅，契丹遣使奉寶冊，加帝尊號曰武英明義皇帝。
帝以大梁舟車所會，便於漕運，丙辰，建東京於汴州，為開封府，以東都為西京，以西都為晉昌軍節度。
帝遣兵部尚書王權使契丹謝尊號，權自以累世將相，恥之，謂人曰：「吾老矣，安能向穹廬屈膝。」乃辭以老疾，帝怒，戊子，權坐停官。
後晉高祖天福元年。初，成德節度使董溫琪貪暴，積貨鉅萬，以牙內都虞候平山祕瓊為腹心。溫琪與趙德鈞俱沒於契丹，瓊盡殺其家人，瘞於一坎，而取其貨，自稱留後，表稱軍亂。
二年春正月，詔以祕瓊為齊州防禦使。
初，天雄節度使兼中書令范延光微時，有術士張生語之云：「必為將相。」延光既貴，信重之。延光嘗夢蛇入腹，以問張生，張生曰：「蛇者龍也，帝王之兆。」延光由是有非望之志。唐潞王素與延光厚，及趙德鈞敗，延光自遼州引兵還魏州，雖奉表請降，內不自安，以書潛結祕瓊，欲與之為亂。瓊受其書不報，延光恨之。瓊將之齊，過魏境，延光欲滅口，且利其貨，遣兵邀之於夏津，殺之。丁卯，延光奏稱夏津捕盜兵誤殺瓊。帝不問。
三月，范延光聚卒繕兵，悉召巡內刺史集魏州，將作亂。會帝謀徙都大梁，兼樞密使桑維翰曰：「大梁北控燕、趙，南通江、淮，水陸都會，資用富饒。今延光反形已露，大梁距魏不過十驛，彼若有變，大軍尋至，所謂疾雷不及掩耳也。」丙寅，下詔，託以洛陽漕運有闕，東巡汴州。庚辰，帝發洛陽，留前朔方節度使張從賓為東都巡檢使。
夏四月丙戌，帝至汴州。丁亥，大赦。五月壬申，進范延光爵臨清郡王，以安其意。
范延光素以軍府之政委元隨左都押牙孫銳，銳恃恩專橫，符奏有不如意者，對延光手裂之。會延光病經旬，銳密召澶州刺史馮暉，與之合謀逼延光反。延光亦思張生之言，遂從之。六月，六宅使張言奉使魏州還，言延光反狀。義成節度使符彥饒奏延光遣兵渡河，焚草市。詔侍衛馬軍都指揮使、昭信節度使白奉進將千五百騎屯白馬津以備之。奉進，雲州人也。
丁酉，以東都巡檢使張從賓為魏府西南面都部署。戊戌，遣侍衛都軍使楊光遠將步騎一萬屯滑州。己亥，遣護聖都指揮使杜重威將兵屯衛州。重威，朔州人也，尚帝妹樂平長公主。范延光以馮暉為都部署，孫銳為兵馬都監，將步騎二萬循河西抵黎陽口。辛丑，楊光遠奏引兵逾胡梁渡。丁未，以侍衛使楊光遠為魏府四面都部署，張從賓為副部署兼諸軍都虞候，昭義節度使高行周將本軍屯相州，為魏府西南都部署。
軍士郭威舊隸劉知遠，當從楊光遠北征，白知遠乞留。人問其故，威曰：「楊公有奸詐之才，無英雄之氣，得我何用。能用我者其劉公乎。」
詔張從賓發河南兵數千人擊范延光。延光使人誘從賓，從賓遂與之同反，殺皇子河陽節度使重信，使上將軍張繼祚知河陽留後。繼祚，全義之子也。從賓又引兵入洛陽，殺皇子權東都留守重乂，以東都副留守、都巡檢使張延播知河南府事。從賓取內庫錢帛以賞部兵，留守判官李遐不與，兵眾殺之。從賓引兵東扼汜水關，將逼汴州。詔奉國都指揮使侯益帥禁兵五千會杜重威討張從賓，又詔宣徽使劉處讓自黎陽分兵討之。時羽檄縱橫，從官在大梁者無不忷懼，獨桑維翰從容指畫軍事，神色自若，接對賓客，不改常度，眾心差安。
秋七月，張從賓攻汜水，殺巡檢使宋廷浩。帝戎服，嚴輕騎，將奔晉陽以避之。桑維翰叩頭苦諫曰：「賊鋒雖盛，勢不能久，請少待之，不可輕動。」帝乃止。
范延光遣使以蠟丸招誘失職者，右武衛上將軍婁繼英、右衛大將軍尹暉在大梁，溫韜之子延浚、延沼、延袞居許州，皆應之。延光令延浚兄弟取許州，聚徒已及千人。繼英、暉事泄，皆出走。壬午，敕以「延光奸謀，誣污忠良，自今獲延光諜人，賞獲者，殺諜人，焚蠟書，勿以聞」。暉將奔吳，為人所殺。繼英奔許州，依溫氏。忠武節度使萇從簡盛為之備，延浚等不得發，欲殺繼英以自明，延沼止之，遂同奔張從賓。繼英知其謀，勸從賓執三溫，皆斬之。
白奉進在滑州，軍士有夜掠者，捕之，獲五人，其三隸奉進，其二隸符彥饒，奉進皆斬之。彥饒以其不先白己，甚怒。明日，奉進從數騎詣彥饒謝，彥饒曰：「軍中各有部分，奈何取滑州軍士並斬之，殊無客主之義乎。」奉進曰：「軍士犯法，何有彼我。僕已引咎謝公，而公怒不解，豈非欲與延光同反邪。」拂衣而起。彥饒不留，帳下甲士大噪，擒奉進，殺之。從騎走出，大呼於外，諸軍爭擐甲操兵，諠噪不可禁止。奉國左廂都指揮使馬萬惶惑不知所為，帥兵欲從亂，遇右廂都指揮使盧順密帥部兵出營，厲聲謂萬曰：「符公擅殺白公，必與魏城通謀。此去行宮才二百里，吾輩及軍士家屬皆在大梁，奈何不思報國，乃欲助亂，自求滅族乎。今日當共擒符公，送天子，立大功。軍士從命者賞，違命者誅，勿復疑也。」萬部兵尚有呼躍者，順密殺數人，眾莫敢動。萬不得已從之，與奉國都虞候方太等共攻牙城，執彥饒，令太部送大梁。甲寅，敕斬彥饒於班荊館，其兄弟皆不問。
楊光遠自白皋引兵趣滑州，士卒聞滑州亂，欲推光遠為主。光遠曰：「天子豈汝輩販弄之物。晉陽之降，出於窮迫，今若改圖，真反賊也。」其下乃不敢言。時魏、孟、滑三鎮繼叛，人情大震。帝問計於劉知遠，對曰：「帝者之興，自有天命。陛下昔在晉陽，糧不支五日，俄成大業。今天下已定，內有勁兵，北結強虜，鼠輩何能為乎。願陛下撫將相以恩，臣請戢士卒以威，恩威兼着，京邑自安，本根深固，則枝葉不傷矣。」知遠乃嚴設科禁，宿衛諸軍無敢犯者。有軍士盜紙錢一襆，主者擒之，左右請釋之。知遠曰：「吾誅其情，不計其直。」竟殺之，由是眾皆畏服。
乙卯，以楊光遠為魏府行營都招討使、兼知行府事，以昭義節度使高行周為河南尹、東京留守，以杜重威為昭義節度使、充侍衛馬軍都指揮使，以侯益為河陽節度使。帝以滑州奏事皆馬萬為首，擢萬為義成節度使。丙辰，以盧順密為果州團練使，方太為趙州刺史。既而知皆順密之功也，更以順密為昭義留後。
馮暉、孫銳引兵至六明鎮，光遠引之渡河，半渡而擊之，暉、銳眾大敗，多溺死，斬首三千級，暉、銳走還魏。
杜重威、侯益引兵至汜水，遇張從賓眾萬餘人，與戰，俘、斬殆盡，遂克汜水。從賓走，乘馬渡河，溺死，獲其黨張延播、繼祚、婁繼英，送大梁，斬之，滅其族。史館修撰李濤上言：「張全義有再造洛邑之功，乞免其族。」乃止誅繼祚妻子。濤，回之族曾孫也。
楊光遠奏知博州張暉舉城降。
安州威和指揮使王暉聞范延光作亂，殺安遠節度使周環，自領軍府，欲俟延光勝則附之，敗則渡江奔吳。帝遣右領軍上將軍李金全將千騎如安州巡檢，許赦王暉，以為唐州刺史。
范延光知事不濟，歸罪於孫銳而族之，遣使奉表待罪。戊寅，楊光遠以聞，帝不許。
山南東道節度使安從進恐王暉奔吳，遣行軍司馬張朏將兵會復州兵於要路邀之。暉大掠安州，將奔吳，部將胡進殺之。八月癸巳，以狀聞。李金全至安州，將士之預於亂者數百人，金全說諭，悉遣詣闕，既而聞指揮使武彥和等數十人挾賄甚多，伏兵於野，執而斬之。彥和且死，呼曰：「王暉首惡，天子猶赦之。我輩脅從，何罪乎。」帝雖知金全之情，掩而不問。
乙巳，赦張從賓、符彥饒、王暉之黨，未伏誅者皆不問。九月甲寅，以李金全為安遠節度使。三年夏五月，楊光遠自恃擁重兵，頗干預朝政，屢有抗奏，帝常
曲意從之。庚申，以其子承祚為左威衛將軍，尚帝女長安公主，次子承信亦拜美官，寵冠當時。
秋八月壬午，楊光遠奏前澶州刺史馮暉自廣晉城中出戰，因來降，言范延光食盡窮困。己丑，以暉為義成節度使。楊光遠攻廣晉，歲餘不下，帝以師老民疲，遣內職朱憲入城諭延光，許移大藩，曰：「若降而殺汝，白日在上，無以享國。」延光謂節度副使李式曰：「主上重信，雲不死則不死矣。」乃撤守備，然猶遷延未決。宣徽南院使劉處讓復入諭之，延光意乃決。九月乙巳朔，楊光遠送延光二子守圖、守英詣大梁。己酉，延光遣牙將奉表待罪。壬子，詔書至廣晉，延光帥其眾素服於牙門，使者宣詔釋之。朱憲，汴州人也。
己巳，楊光遠表乞入朝，命劉處讓權知天雄軍府事。庚午，制以范延光為天平節度使，仍賜鐵券，應廣晉城中將吏軍民今日以前罪皆釋不問。其張從賓、符彥饒餘黨及自官軍逃叛入城者，亦釋之。延光腹心將佐李式、孫漢威、薛霸皆除防禦、團練使、刺史，牙兵皆升為侍衛親軍。
初，河陽行軍司馬李彥珣，邢州人也，父母在鄉里，未嘗供饋。後與張從賓同反，從賓敗，奔廣晉，范延光以為步軍都監，使登城拒守。楊光遠訪獲其母，置城下以招之，彥珣引弓射殺其母。延光既降，帝以彥珣為坊州刺史。近臣言：「彥珣殺母，殺母惡逆，不可赦。」帝曰：「赦令已行，不可改也。」乃遣之官。
臣光曰：治國者固不可無信，然彥珣之惡，三靈所不容。晉高祖赦其叛君之愆，治其殺母之罪，何損於信哉。辛未，以楊光遠為天雄節度使。
初，郭崇韜既死，宰相罕有兼樞密使者。帝即位，桑維翰、李崧兼之，宣徽使劉處讓及宦官皆不悅。楊光遠圍廣晉，處讓數以軍事銜命往來，光遠奏請多逾分，帝常依違，維翰獨以法裁折之。光遠對處讓有不平語，處讓曰：「是皆執政之意。」光遠由是怨執政。范延光降，光遠密表論執政過失。帝知其故，而不得已，加維翰兵部尚書、崧工部尚書，皆罷其樞密使。以處讓為樞密使。
十一月，范延光自鄆州入朝。帝患天雄節度使楊光遠跋扈難制，桑維翰請分天雄之眾，加光遠太尉、西京留守兼河陽節度使。光遠由是怨望，密以賂自訴於契丹，養部曲千餘人，常蓄異志。范延光屢請致仕，甲寅，詔以太子太師致仕，居於大梁，每遇宴會，與羣臣無異。延光之反也，相州刺史掖人王景拒境不從，戊午，以景為耀州團練使。
四年秋七月，西京留守楊光遠疏中書侍郎、同平章事桑維翰遷除不公，及營邸肆於兩都，與民爭利。帝不得已，閏月壬申，出維翰為彰德節度使兼侍中。
五年秋八月，太子太師致仕范延光請歸河陽私第，帝許之。延光重載而行。西京留守楊光遠兼領河陽，利其貨，且慮為子孫之患，奏：「延光叛臣，不家洛、汴而就外藩，恐其逃逸入敵國，宜早除之」。帝不許。光遠請敕延光居西京，從之。光遠使其子承貴以甲士圍其第，逼令自殺。延光曰：「天子在上，賜我鐵券，以不死，爾父子何得如此。」己未，承貴以白刃驅延光上馬，至浮梁，擠於河。光遠奏雲自赴水死，帝知其故，憚光遠之強，不敢詰，為延光輟朝，贈太師。
九月，楊光遠入朝，帝欲徙之他鎮，謂光遠曰：「圍魏之役，卿左右皆有功，尚未之賞，今當各除一州以榮之。」因以其將校數人為刺史。甲申，徙光遠為平盧節度使，進爵東平王。
齊王天福八年。初，高祖以馬三百借平盧節度使楊光遠，同平章事景延廣以詔命取之。光遠怒曰：「是疑我也。」密召其子單州刺史承祚，十一月戊戌，承祚稱母病，夜開門奔青州。庚子，以左飛龍使金城何超權知單州。遣內班賜光遠玉帶、御馬、金帛以安其意。
壬寅，遣侍衛步軍都指揮使郭謹將兵戍鄆州。十二月乙巳朔，遣左領軍衛將軍蔡行遇將兵戍鄆州。楊光遠遣騎兵入淄州，劫刺史翟進宗歸於青州。甲寅，徙楊承祚為登州刺史，以從其便。光遠益驕，密告契丹取晉。
開運元年春正月，成德節度使杜威遣幕僚曹光裔詣楊光遠，為陳禍福。光遠遣光裔入奏，稱承祚逃歸，母病故爾，既蒙恩宥，闔族荷恩。朝廷信其言，遣使與光裔復往慰諭之。
博州刺史周儒以城降契丹，又與楊光遠通使往還。二月甲辰，周儒引契丹將麻荅攻鄆州以應楊光遠。辛亥，楊光遠將青州兵欲西會契丹。戊午，詔前保義節度使石贇分兵屯鄆州以備之。三事並見《契丹滅晉》。
壬戌，楊光遠圍棣州，刺史李瓊出兵擊敗之，光遠燒營走還青州。癸亥，以前威勝節度使何重建為東面馬步都部署，將兵屯鄆州。
夏四月戊寅，命侍衛馬步都虞候、泰寧節度使李守貞將步騎二萬討楊光遠於青州。契丹救之，齊州防禦使堂陽薛可言邀擊，敗之。
冬十二月。李守貞圍青州經時，城中食盡，餓死者大半。契丹援兵不至，楊光遠遙稽首於契丹曰：「皇帝，皇帝，誤光遠矣。」其子承勳、承祚、承信勸光遠降，冀全其族。光遠不許，曰：「吾昔在代北，嘗以紙錢祭天池而沈，人皆言當為天子，姑待之。」丁巳，承勳斬勸光遠反者節度判官丘濤等，送其首於守貞，縱火大噪，劫其父出居第，上表待罪，開城納官軍。朝廷以楊光遠罪大而諸子歸命，難於顯誅，命李守貞以便宜從事。閏月癸酉，守貞入青州，遣人拉殺光遠於別第，以病死聞。丙戌，起復楊承勳，除滋州防禦使。

