
唐僖宗廣明元年冬十一月，以忠武大將周岌為忠武節度使。初，薛能遣牙將上蔡秦宗權調發至蔡州，聞許州亂，託雲赴難，選募蔡兵，遂逐刺史，據其城。及周岌為節度使，即以宗權為蔡州刺史。先是，秋九月，周岌逐節度使薛能自稱留後，至是遂授以節度使。
中和元年秋八月，武寧節度使支詳遣牙將時溥、陳璠將兵五千人入關討黃巢。溥至東都，自知留後。溥送詳歸朝，璠殺之。詔以溥為武寧留後。溥表璠為宿州刺史。
忠武監軍楊復光奏升蔡州為奉國軍，以秦宗權為防禦使。
秋九月，昭義十將成麟殺節度使高潯，引兵還據潞州。天井關戍將孟方立起兵攻麟，殺之。方立，邢州人也。冬十二月，以感化留後時溥為節度使。
二年秋八月，魏博節度使韓簡亦有兼併之志，自將兵三萬攻河陽，敗節度使諸葛爽於修武。爽棄城走，簡留兵戍之，因掠邢、洛而還。
九月，黃巢所署同州防禦使朱溫殺其監軍嚴實，舉州降王重榮。王鐸承製以溫為同華節度使。
冬十月，韓簡復引兵擊鄆州，節度使曹存實逆戰，敗死。天平都將下邑朱瑄收餘眾，嬰城拒守，簡攻之不下。詔以瑄權知天平留後。以朱溫為右金吾大將軍、河中行營招討副使，賜名全忠。
十二月，以忻、代等州留後李克用為雁門節度使。事見《李克用歸唐》。
孟方立既殺成麟，引兵歸邢州，潞人請監軍吳全勖知留後。是歲，王鐸墨制以方立知邢州事，方立不受，遂遷昭義軍於邢州，自稱留後，表其將李殷銳為潞州刺史。
三年春正月，成德節度使常山忠穆王王景崇薨，軍中立其子節度副使鎔知留後事，時鎔生十年矣。以天平留後朱瑄為節度使。
初，光州刺史李罕之為秦宗權所攻，棄州奔項城，帥餘眾歸諸葛爽，爽以為懷州刺史。韓簡攻鄆州，半年不能下。爽復襲取河陽，朱瑄請和，簡乃舍之，引兵擊河陽。爽遣罕之逆戰於武陟，魏軍大敗而還。大將澶州刺史樂行達先歸，據魏州，軍中共立行達為留後，簡為部下所殺。己未，以行達為魏博留後。
以王鎔為成德留後。
三月己丑，以河中行營招討副使朱全忠為宣武節度使，俟克復長安令赴鎮。夏六月，宣武節度使朱全忠帥所部數百人赴鎮，秋七月丁卯，至汴州。
以成德留後王鎔、魏博留後樂行達、天平留後朱瑄為本道節度使。
昭義節度使孟方立，以潞州地險人勁，屢篡主帥，欲漸弱之，九月，乃遷治所於邢州，大將家及富室皆徙山東，潞人不悅。監軍祁審誨因人心不安，使武鄉鎮使安居受潛以蠟丸乞師於李克用，請覆軍府於潞州。冬十月，克用遣其將賀公雅等赴之，為方立所敗。又遣李克修擊之。克修，克用弟也。辛亥，取潞州，殺其刺史李殷銳。是後克用每歲出兵爭山東，三州之人半為俘馘，野無稼穡矣。
四年春正月，賜魏博節度使樂行達名彥禎。
周岌、時溥、朱全忠以黃巢兵尚強，共求救於河東節度使李克用。夏五月甲戌，李克用至汴州，營於城外。朱全忠固請入城，館於上源驛。全忠就置酒，聲樂、饌具皆精豐，禮貌甚恭。克用乘酒使氣，語頗侵之，全忠不平。薄暮，罷酒，從者皆沾醉，宣武將楊彥洪密與全忠謀，連車樹柵以塞衢路，發兵圍驛而攻之，呼聲動地。克用醉，不之聞。親兵薛志勤、史敬思等十餘人格鬥，侍者郭景銖滅燭，扶克用匿牀下，以水沃其面，徐告以難，克用始張目援弓而起。志勤射汴人，死者數十。須臾，煙火四合，會大雨，震電，天地晦冥，志勤扶克用帥左右數人逾垣突圍，乘電光而行，汴人把橋，力戰得度，史敬思為後拒，戰死。克用登尉氏門，縋城得出，監軍陳景思等三百餘人，皆為汴人所殺。楊彥洪謂全忠曰：「胡人急則乘馬，見乘馬者則射之。」是夕，彥洪乘馬適在全忠前，全忠射之，殪。
克用妻劉氏多智略，左右先脫歸者以汴人為變告。劉氏神色不動，立斬之，陰召大將約束，謀保軍以還。比明，克用至，欲勒兵攻全忠。劉氏曰：「公比為國討賊，救東諸侯之急，今汴人不道，乃謀害公，自當訴之朝廷。若擅舉兵相攻，則天下孰能辨其曲直。且彼得以有辭矣。」克用從之，引兵去，但移書責全忠。全忠復書曰：「前夕之變，僕不之知。朝廷自遣使將與楊彥洪為謀，彥洪既伏其辜，惟公諒察。」
克用養子嗣源年十七，從克用自上源出矢石之間，獨無所傷。嗣源本胡人，名邈佶烈，無姓。克用擇軍中驍勇者多養為子，名回鶻張政之子曰存信，振武孫重進曰存進，許州王賢曰存賢，安敬思曰存孝，皆冒姓李氏。丙子，克用至許州故寨，求糧於周岌，岌辭以糧乏，乃自陝濟河還晉陽。
夏六月，蔡州節度使秦宗權縱兵四出，侵噬鄰道。天平節度使朱瑄有眾三萬，從父弟瑾勇冠軍中。宣武節度使朱全忠為宗權所攻，勢甚窘，求救於瑄，瑄遣瑾將兵救之，敗宗權於合鄉。全忠德之，與瑄約為兄弟。
秋七月，朱全忠擊秦宗權，敗宗權於溵水。
李克用至晉陽，大治甲兵，遣榆次鎮將雁門李承嗣奉表詣行在，自陳「有破黃巢大功，為朱全忠所圖，僅能自免，將佐以下從行者三百餘人，並牌印皆沒不返。全忠仍榜東都、陝、孟，雲臣已死，行營兵潰，令所在邀遮屠翦，勿令漏失，將士皆號泣冤訴，請復仇讎。臣以朝廷至公，當俟詔命，拊循抑止，復歸本道。乞遣使按問，發兵誅討，臣遣弟克勤將萬騎在河中俟命。」時朝廷以大寇初平，方務姑息，得克用表，大恐，但遣中使賜優詔和解之。克用前後凡八表，稱「全忠妒功疾能，陰狡禍賊，異日必為國患。惟乞下詔削其官爵，臣自帥本道兵討之，不用度支糧餉。」上累遣楊復恭等諭指，稱「吾深知卿冤，方事之殷，姑存大體。」克用終鬱鬱不平。時藩鎮相攻者，朝廷不復為之辨曲直。由是互相吞噬，惟力是視，皆無所稟畏矣。
八月，李克用奏請割麟州隸河東，又奏請以弟克修為昭義節度使，皆許之。由是昭義分為二鎮，進克用爵隴西郡王。克用奏罷雲蔚防禦使，依舊隸河東，從之。
冬十二月，義昌節度使兼中書令王鐸過魏州，魏博節度使樂彥禎之子從訓，伏卒數百人於漳南高雞泊，圍而殺之，彥禎奏云：「為盜所殺」，朝廷不能詰。
光啓元年春正月，秦宗權寇潁、亳，朱全忠敗之於焦夷。
三月，秦宗權稱帝，置百官。詔以武寧節度使時溥為蔡州四面行營兵馬都統以討之。
盧龍節度使李可舉、成德節度使王鎔，惡李克用之強，而義武節度使王處存與克用親善，為侄鄴娶克用女。又，河北諸鎮惟義武尚屬朝廷，可舉等恐其窺伺山東，終為已患，乃相與謀曰：「易、定，燕、趙之餘也。」約共滅處存而分其地。又說雲中節度使赫連鐸使攻克用之背。可舉遣其將李全忠將兵六萬攻易州，鎔遣將將兵攻無極。處存告急於克用，克用遣其將康君立等將兵救之。
夏五月，盧龍兵攻易州，裨將劉仁恭穴地入城，遂克之。仁恭，深州人也。李克用自將救無極，敗成德兵。成德兵退保新城，克用復進擊，大破之，拔新城。成德兵走，追至九門，斬首萬餘級。
盧龍兵既得易州，驕怠，王處存夜遣卒三千蒙羊皮造城下，盧龍兵以為羊也，爭出掠之，處存奮擊，大破之，復取易州，李全忠走。李全忠既喪師，恐獲罪，收餘眾還襲幽州。六月，李可舉窘急，舉族登樓自焚死，全忠自為留後。
秦宗權陷東都。秋七月，以李全忠為盧龍留後。
乙巳，右補闕常浚上疏，以為「陛下姑息藩鎮太甚，是非功過，駢首並足，致天下紛紛若此，猶未之寤，豈可不念駱谷之艱危，復懷西顧之計乎。宜復振典刑，以威四方。」田令孜之黨言於上曰：「此疏傳於藩鎮，豈不致其猜忿。」庚戌，貶浚萬州司戶，尋賜死。
秦宗權攻鄰道二十餘州，陷之。唯陳州距蔡百餘里，兵力甚弱，刺史趙犨日與宗權戰，宗權不能屈。詔以犨為蔡州節度使。犨德朱全忠之援，與全忠結婚，凡全忠所調發，無不立至。
冬十月癸丑，秦宗權敗朱全忠於八角。二年秋七月，秦宗權陷許州。八月，盧龍節度使李全忠薨，以其子匡威為留後。
九月，李克修攻孟方立，甲午，擒其將呂臻於焦岡，拔故鎮、武安、臨洛、邯鄲、沙河。以大將安金俊為邢州刺史。冬十月，李克修攻邢州，不克而還。
十二月，秦宗權遣孫儒將兵攻陷鄭州，進陷河陽，儒自稱留後。
天平牙將朱瑾逐泰寧節度使齊克讓，自稱留後，朝廷因以瑾為泰寧節度使。
三年。秦宗權自以兵力十倍於朱全忠，而數為全忠所敗，恥之，欲悉力以攻汴州。全忠患兵少，二月，以諸軍都指揮使朱珍為淄州刺史，募兵於東道，期以初夏而還。
夏四月，朱珍至淄青旬日，應募者萬餘人，又襲青州，獲馬千匹。辛亥，還至大梁，朱全忠喜曰：「吾事濟矣。」時蔡人方寇汴州，其將張晊屯北郊，秦賢屯板橋，各有眾數萬，列三十六寨，連延二十餘里。全忠謂諸將曰：「彼蓄銳休兵，方來擊我，未知朱珍之至，謂吾兵少畏怯，自守而已。宜出其不意，先擊之。」乃自引兵攻秦賢寨，士卒踴躍爭先。賢不為備，連拔四寨，斬萬餘級，蔡人大驚，以為神。
全忠又使牙將新野郭言募兵於河陽、陝、虢，得萬餘人而還。
蔡將盧塘屯於萬勝，夾汴水而軍，以絕汴州運路，朱全忠乘霧襲之，掩殺殆盡。於是蔡兵皆徙就張晊，屯於赤岡。全忠復就擊之，殺二萬餘人。蔡人大懼，或軍中自相驚。全忠乃還大梁，養兵休士。
五月丙子，朱全忠出擊張晊，大破之。秦宗權聞之，自鄭州引精兵會之。
朱全忠求救於兗、鄆，朱瑄、朱瑾皆引兵赴之，義成軍亦至。辛巳，全忠以四鎮兵攻秦宗權於邊孝村，大破之，斬首二萬餘級。宗權宵遁，全忠追之，至陽武橋而還。全忠深德朱瑄，兄事之。蔡人之守東都、河陽、許、汝、懷、鄭、陝、虢者，聞宗權敗，皆棄去。宗權發鄭州，孫儒發河陽，皆屠滅其人，焚其廬舍而去。宗權之勢，自是稍衰。
秋八月，朱全忠欲兼兗、鄆，而以朱瑄兄弟有功於已，攻之無名，乃誣瑄招誘宣武軍士，移書誚讓。瑄復書不遜，全忠遣其將朱珍、葛從周襲曹州，壬子，拔之，殺刺史丘弘禮。又攻濮州，與兗、鄆兵戰於劉橋，殺數萬人，朱瑄、朱瑾僅以身免。全忠與兗、鄆始有隙。
九月，朱珍攻濮州，朱瑄遣其弟罕將步騎萬人救之。辛卯，朱全忠逆擊罕於範，擒斬之。冬十月丁未，朱珍拔濮州，刺史朱裕奔鄆。珍進兵攻鄆，瑄使裕詐遺珍書，約為內應。珍夜引兵赴之，瑄開門納汴軍，閉而殺之，死者數千人，汴軍乃退。瑄乘勝復取曹州，以其屬郭詞為刺史。
初，宣武都指揮使朱珍與排陳斬斫使李唐賓勇略、功名略相當，全忠每戰，使二人偕往，無不捷，然二人素不相下。珍使迎其妻於大梁，不白全忠，全忠怒，追還其妻，殺守門者，使親吏蔣玄暉召珍，以唐賓代總其眾。館驛巡官馮翊敬翔諫曰：「朱珍未易輕取，恐其猜懼生變。」全忠悔，使人追止之。珍果自疑，十一月丙子夜，珍置酒召諸將。唐賓疑其有異圖，斬關奔大梁，珍亦棄軍單騎繼至。全忠兩惜其才，皆不罪，遣還濮州，因引兵歸。全忠多權數，將佐莫測其所為，惟敬翔能逆知之，往往助其所不及。全忠大悅，自恨得翔晚，凡軍機、民政悉以諮之。
己亥，秦宗權陷鄭州。
朝廷以淮南久亂，閏月，以朱全忠兼淮南節度使、東南面招討使。
朱全忠以宣武行軍司馬李璠為淮南留後，遣牙將郭言將兵千人送之，感化節度使時溥自以於全忠為先進，官為都統，顧不得淮南，而全忠得之，意甚恨望。全忠以書假道於溥，溥不許。璠至泗州，溥以兵襲之，郭言力戰，得免而還。徐、汴始構怨。
十二月癸巳，秦宗權所署山南東道留後趙德諲陷荊南，節度使張環留其將王建肇守城而去，遺民才數百家。
文德元年春正月，蔡將石璠將萬餘人寇陳、亳，朱全忠遣朱珍、葛從周將數千騎擊擒之。癸亥，以全忠為蔡州四面行營都統，代時溥，諸鎮兵皆受全忠節度。
二月，魏博節度使樂彥禎驕泰不法，發六州民築羅城，方八十里，人苦其役。其子從訓尤凶險，既殺王鐸，魏人皆惡之。從訓聚亡命五百餘人為親兵，謂之子將，牙兵疑之，藉藉不安。從訓懼，易服逃出，止於近縣，彥禎因以為相州刺史。從訓遣人至魏運甲兵、金帛，交錯於路，牙兵益疑。彥禎懼，請避位，居龍興寺為僧，眾推都將趙文㺹知留後事。從訓引兵三萬至城下，文㺹不出戰，眾復殺之，推牙將貴鄉羅弘信知留後事。弘信引兵出與從訓戰，敗之。從訓收餘眾保內黃，魏人圍之。先是，朱全忠將討蔡州，遣押牙雷鄴以銀萬兩請糴於魏。牙兵既逐彥禎，殺鄴於館。從訓既敗，乃求救於全忠。
初，河陽節度使李罕之與河南尹張全義刻臂為盟，相得歡甚。罕之勇而無謀，性復貪暴，意輕全義，聞其勤儉力穡，笑曰：「此田舍一夫耳。」全義聞之，不以為忤。罕之屢求谷帛，全義皆與之。而罕之徵求無厭，河南不能給，小不如所欲，輒械河南主吏至河陽杖之，河南將佐皆憤怒。全義曰：「李太傅所求，奈何不與。」竭力奉之，狀若畏之者，罕之益驕。罕之所部不耕稼，專以剽掠為資，啗人為糧。至是悉其眾攻綘州，綘州刺史王友遇降之。進攻晉州，護國節度使王重盈密結全義以圖之。全義潛發屯兵，夜乘虛河陽，黎明，入三城，罕之逾垣步走，全義盡俘其家，遂兼領河陽節度使。罕之奔澤州，求救於李克用。
三月，朱全忠裹糧於宋州，將討秦宗權。會樂從訓來告急，乃移軍屯滑州，遣都押牙李唐賓等將步騎三萬攻蔡州，遣都指揮使朱珍等分兵救樂從訓。自白馬濟河，下黎陽、臨河、李固三鎮，進至內黃，敗魏軍萬餘人，獲其將周儒等十人。
李克用以其將康君立為南面招討使，督李存孝、薛阿檀、史儼、安金俊、安休休五將，騎七千，助李罕之攻河陽。張全義嬰城自守，城中食盡，求救於朱全忠，以妻子為質。夏四月，朱全忠遣其將丁會、葛從周、牛存節將兵數萬救河陽。李存孝令李罕之以步兵攻城，自帥騎兵逆戰於溫，河東軍敗，安休休懼罪，奔蔡州。汴人分兵欲斷太行路，康君立等懼，引兵還。全忠表丁會為河陽留後，復以張全義為河南尹。會，壽春人。存節，博昌人也。全義德全忠出已，由是盡心附之，全忠每出戰，全義主給其糧仗無乏。
李罕之為澤州刺史，領河陽節度使。罕之留其子頎事克用，身還澤州，專以寇鈔為事，自懷、孟、晉、綘數百里間，州無刺史，縣無令長，田無麥禾，邑無煙火者，殆將十年。河中、綘州之間有摩雲山，絕高，民保聚其上，寇盜莫能近，罕之攻拔之，時人謂之李摩雲。
樂從訓移軍洹水，羅弘信遣其將程公信擊從訓，斬之，與父彥禎皆梟首軍門。癸巳，遣使以厚幣犒全忠軍，請修好，全忠乃召軍還。詔以羅弘信權知魏博留後。
加李克用兼侍中，五月己亥，加朱全忠兼侍中。
趙德諲既失荊南，且度秦宗權必敗，壬寅，舉山南東道來降，且自託於朱全忠。全忠表請以德諲自副，制以山南東道為忠義軍，以德諲為節度使，充蔡州四面行營副都統。
朱全忠既得洛、孟，無西顧之憂，乃大發兵擊秦宗權，大破宗權於蔡州之南，克北關門。宗權退守中州，全忠分諸將為二十八寨以環之。六月，置佑國軍於河南府，以張全義為節度使。
秋七月，李罕之引河東兵寇河陽，丁會擊卻之。以權知魏博留後羅弘信為節度使。
八月戊辰，朱全忠拔蔡州南城。九月，朱全忠以饋運不繼，且秦宗權殘破不足憂，引兵還。丙申，朱珍將兵五千送楚州刺史劉瓚之官。冬十月，徐兵邀朱珍、劉瓚不聽前，珍等擊之，取沛、滕二縣，斬獲萬計。
孟方立遣其將奚忠信將兵襲遼州，李克修邀擊，擒之。十一月，時溥自將步騎七萬屯吳康鎮，朱珍與戰，大破之。朱全忠又遣別將攻宿州，刺史張友降之。
丙申，秦宗權別將攻陷許州，執忠武留後王蘊，復取許州。
十二月，蔡將申叢執宗權，折其足而囚之，降於全忠。全忠表叢為蔡州留後。
昭宗龍紀元年春正月，汴將龐師古拔宿遷，軍於呂梁，時溥逆戰，大敗，還保彭城。
壬子，蔡將郭璠殺申叢，送秦宗權於汴，告朱全忠，雲叢謀復立宗權。全忠以璠為淮西留後。
二月，朱全忠送秦宗權至京師，斬於獨柳。京兆尹孫揆監刑，宗權於檻車中引首謂揆曰：「尚書察宗權豈反者邪。但輸忠不效耳。」觀者皆笑。揆，逖之族孫也。
三月，加朱全忠兼中書令，進爵東平郡王。全忠既克蔡州，軍勢益盛。加奉國節度使趙德諲中書令。加蔡州節度使趙犨同平章事，充忠武節度使，以陳州為治所。
夏五月，李克用大發兵，遣李罕之、李存孝攻孟方立，六月，拔磁、洺二州。方立遣大將馬溉、袁奉韜將兵數萬拒之，戰於琉璃陂，方立兵大敗，二將皆為所擒，克用乘勝進攻邢州。方立性猜忌，諸將多怨，至是皆不為方立用。方立慚懼，飲藥死。弟攝洺州刺史遷素得士心，眾奉之為留後，求援於朱全忠。全忠假道於魏博，羅弘信不許。全忠乃遣大將王虔裕將精甲數百，間道入邢州共守。
朱珍拔蕭縣，據之，與時溥相拒，朱全忠欲自往臨之。珍命諸軍皆葺馬廄，李唐賓部將嚴郊獨惰慢，軍吏責之，唐賓怒，見珍訴之。珍亦怒，以唐賓為無禮，拔劍斬之，遣騎白全忠，雲唐賓謀叛。淮南左司馬敬翔恐全忠乘怒，倉猝處置違宜，故留使者，逮夜，然後從容白之，全忠果大驚。翔因為畫策，詐收唐賓妻子繫獄，遣騎往慰撫，全忠從之，軍中始安。秋七月，全忠如蕭縣，未至，珍出迎，命武士執之，責以專殺而誅之。諸將霍存等數十人叩頭為之請，全忠怒，以牀擲之，乃退。丁未，至蕭縣，以龐師古代珍為都指揮使。八月丙子，全忠進攻時溥壁，會大雨，引兵還。
大順元年春正月，李克用急攻邢州，孟遷食竭力盡，執王虔裕及汴兵以降。克用以安金俊為邢洺團練使。
二月，李克用將兵攻雲州防禦使赫連鐸，克其東城。鐸求救於盧龍節度使李匡威，匡威將兵三萬赴之。丙子，邢洺團練使安金俊中流矢死，河東萬勝軍申信叛降於鐸。會幽州軍至，克用引還。
時溥求救於河東，李克用遣其將石君和將五百騎赴之。
李克用巡潞州，以供具不厚，怒昭義節度使李克修，詬而笞之。克修慚憤成疾，三月，薨。克用表其弟決勝軍使克恭為昭義留後。
夏四月，宿州將張筠逐刺史張紹光，附於時溥，朱全忠帥諸軍討之。溥出兵掠碭山，全忠遣牙內都指揮使朱友裕擊之，殺三千餘人，擒石君和。友裕，全忠之子也。
赫連鐸、李匡威請討李克用。朱全忠亦上言：「克用終為國患，今因其敗，臣請帥汴、滑、孟三軍與河北三鎮共除之。乞朝廷命大臣為統帥。」
初，張浚因楊復恭以進，復恭中廢，更附田令孜而薄復恭。及復恭再用事，深恨之。上知浚與復恭有隙，特親倚之。浚亦以功名為己任，每自比謝安、裴度。克用之討黃巢屯河中也，浚為都統判官。克用薄其為人，聞其作相，私謂詔使曰：「張公好虛談而無實用，傾覆之士也。主上採其名而用之，他日交亂天下，必是人也。」浚聞而銜之。上從容與浚論古今治亂，浚曰：「陛下英睿如此，而中外製於強臣，此臣日夜所痛心疾首也。」上問以當今所急，對曰：「莫若強兵以服天下。」上於是廣募兵於京師，至十萬人。
及全忠等請討克用，上命三省、御史臺四品以上議之，以為不可者什七六，杜讓能、劉崇望亦以為不可。浚欲倚外勢以擠楊復恭，乃曰：「先帝再幸山南，沙陀所為也。臣常慮其與河朔相表裏，致朝廷不能制。今兩河藩鎮共請討之，此千載一時。但乞陛下付臣兵柄，旬月可平。失今不取，後悔無及。」孔緯曰：「浚言是也。」復恭曰：「先朝播遷，雖藩鎮跋扈，亦由居中之臣措置未得其宜。今宗廟甫安，不宜更造兵端。」上曰：「克用有興復大功，今乘其危攻之，天下其謂我何。」緯曰：「陛下所言，一時之體也。張浚所言，萬世之利也。昨計用兵饋運、犒賞之費，一二年間未至匱乏，在陛下斷志行之耳。」上以二相言葉，僶俛從之，曰：「茲事今付卿二人，無貽朕羞。」
五月，詔削奪克用官爵、屬籍，以浚為河東行營都招討、制置、宣慰使，京兆尹孫揆副之。以鎮國節度使韓建為都虞候兼供軍糧料使，以朱全忠為南面招討使，王鎔為東面招討使，李匡威為北面招討使，赫連鐸副之。
浚奏給事中牛徽為行營判官。徽曰：「國家以喪亂之餘，欲為英武之舉，橫挑強寇，離諸侯心，吾見其顛沛也。」遂以衰疾固辭。徽，僧孺之孫也。
李克恭驕恣，不曉軍事。潞人素樂李克修之簡儉，且死非其罪，潞人憐之，由是將士離心。初，潞人叛孟氏，牙將安居受等召河東兵以取潞州。及孟遷以邢、洺、磁州歸李克用，克用寵任之，以遷為軍城都虞候，羣從皆補右職，居受等咸怨且懼。
昭義有精兵號「後院將」。克用既得三州，將圖河朔，令李克恭選後院將尤驍勇者五百人送晉陽，潞人惜之。克恭遣牙將李元審及小挍馮霸部送晉陽，至銅鞮，霸劫其眾以叛，循山而南，至於沁水，眾已三千人。李元審擊之，為霸所傷，歸於潞。庚子，克恭就元審所館視之，安居受帥其黨作亂，攻而焚之，克恭、元審皆死。眾推居受為留後，附於朱全忠。居受使召馮霸，不至。居受懼，出走，為野人所殺。霸引兵入潞，自為留後。時朝廷方討克用，聞克恭死，朝臣皆賀。全忠遣河陽留後朱崇節將兵入潞州，權知留後。克用遣康君立、李存孝將兵圍之。
壬子，張浚帥諸軍五十二部及邠、寧、鄜、夏雜虜合五萬人發京師，上御安喜樓餞之。浚屏左右言於上曰：「俟臣先除外憂，然後為陛下除內患。」楊復恭竊聽，聞之。兩軍中尉餞浚於長樂阪，復恭屬浚酒，浚辭以醉，復恭戲之曰：「相公杖鉞專征，作態邪。」浚曰：「俟平賊還，方見作態耳。」復恭益忌之。
癸丑，削奪李罕之官爵。六月，以孫揆為昭義節度使，充招討副使。張浚會宣武、鎮國、靜難、鳳翔、保大、定難諸軍於晉州。
秋七月，官軍至陰地關，朱全忠遣驍將葛從周將千騎潛自壺關夜抵潞州，犯圍入城。又遣別將李讜、李重胤、鄧季筠將兵攻李罕之於澤州，又遣張全義、朱友裕軍於澤州之北，為從周應援。季筠，下邑人也。全忠奏：「臣己遣兵守潞州，請孫揆赴鎮」。張浚亦恐昭義遂為汴人所據，分兵二千，使揆將之趣潞州。
八月乙丑，揆發晉州，李存孝聞之，以三百騎伏於長子西谷中。揆建牙杖節，褒衣大蓋，擁眾而行。存孝突出，擒揆及賜旌節中使韓歸範、牙兵五百餘人，追擊餘眾於刁黃嶺，盡殺之。存孝械揆及歸範，系以素練，徇於潞州城下曰：「朝廷以孫尚書為潞帥，命韓天使賜旌節，葛僕射可速歸大梁，令尚書視事。」遂縛以獻於克用。克用囚之，既而使人誘之，欲以為河東副使。揆曰：「吾天子大臣，兵敗而死，分也，豈能復事鎮使邪。」克用怒，命以鋸鋸之，鋸不能入。揆罵曰：「死狗奴，鋸人當用板夾，汝豈知邪。」乃以板夾之，至死，罵不絕聲。
李罕之告急於李克用，克用遣存孝將五千騎救之。
九月壬寅，朱全忠軍於河陽。汴軍之初圍澤州也，呼李罕之曰：「相公每恃河東，輕絕當道。今張相公圍太原，葛僕射入潞府，旬日之間，沙陀無穴自藏，相公何路求生邪。」及李存孝至，選精騎五百，繞汴寨呼曰：「我沙陀之求穴者也，欲得爾肉以飽士卒，可令肥者出鬥。」汴將鄧季筠，亦驍將也，引兵出戰，存孝生擒之。是夕，李讜、李重胤收眾遁去，存孝、罕之隨而擊之，至馬牢山，大破之，斬獲萬計，追至懷州而還。存孝復引兵攻潞州，葛從周、朱崇節棄潞州而歸。戊申，全忠庭責諸將撓敗之罪，斬李讜、李重胤而還。
李克用以康君立為昭義留後，李存孝為汾州刺史。存孝自謂擒孫揆功大，當鎮昭義，而君立得之，憤恚不食者數日，縱意刑殺，始有叛克用之志。
李匡威攻蔚州，虜其刺史邢善益。赫連鐸引吐蕃黠戛斯眾數萬攻遮虜平，殺其軍使劉鬍子。克用遣其將李存信擊之，不勝。更命李嗣源為存信之副，遂破之。克用以大軍繼其後，匡威、鐸皆敗走，獲匡威之子武州刺史仁宗及鐸之壻，俘斬萬計。李嗣源性謹重廉儉，諸將相會，各自詫勇略，嗣源獨默然，徐曰：「諸君喜以口擊賊，嗣源但以手擊賊耳。」眾慚而止。
冬十月乙酉，朱全忠自河陽如滑州視事，遣使者請糧馬及假道於魏以伐河東，羅弘信不許。又請於鎮，鎮人亦不許。全忠乃自黎陽濟河擊魏。
官軍出陰地關，遊兵至於汾州。李克用遣薛志勤、李承嗣將騎三千營於洪洞，李存孝將兵五千營於趙城。鎮國節度使韓建以壯士三百夜襲存孝營，存孝知之，設伏以待之。建兵不利，靜難、鳳翔之兵不戰而走，禁軍自潰。河東兵乘勝逐北，抵晉州西門，張浚出戰，又敗，官軍死者近三千人。靜難、鳳翔、保大、定難之軍先渡河西歸，浚獨有禁軍及宣武軍合萬人，與韓建閉城拒守，自是不敢復出。存孝引兵攻綘州，十一月，刺史張行恭棄城走。存孝進攻晉州，三日，與其眾謀曰：「張浚宰相，俘之無益。天子禁兵，不宜加害。」乃退五十里而軍。浚、建自含口遁去。存孝取晉、綘二州，大掠慈、隰之境。
先是，克用遣韓歸範歸朝，附表訟冤，言：「臣父子三代，受恩四朝，破龐勳，翦黃巢，黜襄王，存易定，致陛下今日冠通天之冠，佩白玉之璽，未必非臣之力也。若以攻雲州為臣罪，則拓跋思恭之取鄜、延，朱全忠之侵徐、鄆，何獨不討。賞彼誅此，臣豈無辭。且朝廷當阽危之時，則譽臣為韓、彭、伊、呂。及既安之後，則罵臣為戎、羯、胡、夷。今天下握兵立功之臣，獨不懼陛下他日之罵乎。況臣果有大罪，六師征之，自有典刑，何必倖臣之弱而後取之邪。今張浚既出師，則固難束手，已集藩、漢兵五十萬，欲直抵蒲、潼，與浚格鬥。若其不勝，甘從削奪。不然，方且輕騎叫閽，頓首丹陛，訴奸回於陛下之扆座，納制敕於先帝之廟庭，然後自拘司敗，恭俟鈇質。」表至，浚已敗，朝廷震恐。浚與韓建逾王屋至河陽，撤民屋為栰以濟河，師徒失亡殆盡。
是役也，朝廷倚朱全忠及河朔三鎮，及浚至晉州，全忠方連兵徐、鄆，雖遣將攻澤州而身不至。行營乃求兵糧於鎮、魏，鎮、魏倚河東為扞蔽，皆不出兵。惟華、邠、鳳翔、鄄、夏之兵會之，兵未交而孫揆被擒，幽、雲俱敗，楊復恭復從中沮之，故浚軍望風自潰。
十二月辛丑，汴將丁會、葛從周擊魏，渡河，取黎陽、臨河，龐師古、霍存下淇門、衛縣，朱全忠自以大軍繼之。
二年春正月，羅弘信軍於內黃。丙辰，朱全忠擊之，五戰皆捷，至永定橋，斬首萬餘級。弘信懼，遣使厚幣請和。全忠命止焚掠，歸其俘，還軍河上。魏博自是服於汴。
庚申，制以太保、門下侍郎、同平章事孔緯為荊南節度使，中書侍郎、同平章事張浚為鄂嶽觀察使。以翰林學士承旨、兵部侍郎崔昭緯同平章事，御史中丞徐彥若為戶部侍郎、同平章事。昭緯，慎由從子。彥若，商之子也。楊復恭使人劫孔緯於長樂坡，斬其旌節，資裝俱盡，緯僅能自免。李克用復遣使上表曰：「張浚以陛下萬代之業，邀自已一時之功，知臣與朱溫深仇，私相連結。臣今身無官爵，名為罪人，不敢歸陛下藩方，且欲於河中寄寓，進退行止，伏俟指麾。」詔再貶孔緯均州刺史，張浚連州刺史。賜克用詔，悉復其官爵，使歸晉陽。二月，加李克用守中書令，復李罕之官爵，再貶張浚繡州司戶。
三月，張浚至藍田，逃奔華州依韓建，與孔緯密求救於朱全忠。全忠上表為緯、浚訟冤，朝廷不得已，並聽自便。緯至商州而還，亦寓居華州。
夏四月，李克用大舉擊赫連鐸，敗其兵於河上，進圍雲州。秋七月，李克用急攻雲州，赫連鐸食盡，奔吐谷渾部，既而歸於幽州。克用表大將石善友為大同防禦使。
邢洺節度使李存孝勸李克用攻鎮州，克用從之。八月，克用南巡澤潞，遂涉懷孟之境。
朱全忠遣其將丁會攻宿州，克其外城。冬十月壬午，宿州刺史張筠降於丁會。
李克用攻王鎔，大破鎮兵於龍尾岡，斬獲萬計，遂拔臨城，攻元氏、柏鄉，李匡威引幽州兵救之。克用大掠而還，軍於邢州。
十一月，曹州都將郭銖殺刺史郭詞，降於朱全忠。泰寧節度使朱瑾將萬餘人攻單州。
乙丑，時溥將劉知俊帥眾二千降於全忠。知俊，沛人徐之驍將也，溥軍自是不振。全忠以知俊為左右開道指揮使。
十二月乙酉，汴將丁會、張歸霸與朱瑾戰金鄉，大破之，殺獲殆盡，瑾單騎走免。
景福元年春正月，王鎔、李匡威合兵十餘萬攻堯山，李克用遣其將李嗣勳擊之，大破幽、鎮兵，斬獲三萬。
二月戊寅，朱全忠出兵擊朱瑄，遣其子友裕將兵前行，軍於斗門。甲申，朱全忠至衛南，朱瑄將步騎萬人襲斗門，朱友裕棄營走，瑄據其營。全忠不知，乙酉，引兵趣斗門，至者皆為鄆人所殺。全忠退軍瓠河，丁亥，瑄擊全忠，大破之，全忠走。張歸厚於後力戰，全忠僅免，副使李璠等皆死。朱全忠奏貶河陽節度使趙克裕，以佑國節度使張全義兼河陽節度使。朱全忠連年攻時溥，徐、泗、濠三州民不得耕穫，兗、鄆、河東兵救之皆無功，復值水災，人死者什六七。溥困甚，請和於全忠，全忠曰：「必移鎮乃可。「溥許之。全忠乃奏請移溥他鎮，仍命大臣鎮徐州。詔以門下侍郎、同平章事劉崇望同平章事，充感化節度使，以溥為太子太師。溥恐全忠詐而殺之，據城不奉詔，崇望及華陰而還。
忠義節度使趙德諲薨，子匡凝代之。
三月，李克用、王處存合兵攻王鎔，癸丑，拔天長鎮。戊午，鎔與戰於新市，大破之，殺獲二萬餘人。辛酉，克用退屯欒城。詔和解河東及鎮、定、幽四鎮。
夏四月，李匡威出兵侵雲、代，壬寅，李克用始引兵還。
秋八月，李克用北巡至天寧軍，聞李匡威、赫連鐸將兵八萬寇雲州，遣其將李君慶發兵於晉陽。克用潛入新城，伏兵於神堆，擒吐谷渾邏騎三百，匡威等大驚。丙申，君慶以大軍至，克用遷入雲州。丁酉，出擊匡威等，大破之。己亥，匡威等燒營而遁，追至天成軍，斬獲不可勝計。
九月，時溥迫監軍奏稱將士留已，冬十月，復以溥為侍中、感化節度。朱全忠奏請追溥新命，詔諭解之。
初，邢、洺、磁州留後李存孝與李存信俱為李克用假子，不相睦。存信有寵於克用，存孝在邢州，欲立大功以勝之，乃建議取鎮冀，存信從中沮之，不時聽許。及王鎔圍堯山，存孝救之，不克。克用以存信為蕃、漢馬步都指揮使，與存孝共擊之。二人互相猜忌，逗遛不進。克用更遣李嗣勳等擊破之。存信還，譖存孝無心擊賊，疑與之有私約。存孝聞之，自以有功於克用，而信任顧不及存信，憤怨，且懼及禍，乃潛結王鎔及朱全忠，上表以三州自歸於朝廷，乞賜旌節及會諸道兵討克用。詔以存孝為邢洺磁節度使，不許會兵。
十一月，時溥濠州刺史張璲、泗州刺史張諫以州附於朱全忠。
乙未，朱全忠遣其子友裕將兵十萬攻濮州，拔之，執其刺史邵倫，遂令友裕移兵擊時溥。二年春正月，時溥遣兵攻宿州，刺史郭言戰死。
二月，李克用引兵圍邢州，王鎔遣牙將王藏海致書解之。克用怒，斬藏海，進兵擊鎔，敗鎔兵於平山。辛巳，攻天長鎮，旬日不下。鎔出兵三萬救之，克用逆戰於叱日嶺下，大破之，斬首萬餘級，餘眾潰去。河東軍無食，脯其屍而啗之。
時溥求救於朱瑾，朱全忠遣其將霍存將騎兵三千軍曹州以備之。瑾將兵二萬救徐州，存引兵赴之，與朱友裕合擊徐、兗兵於石佛山下，大破之，瑾遁歸兗州。辛卯，徐兵復出，存戰死。
李克用進下井陘，李存孝將兵救王鎔，遂入鎮州，與鎔計事。鎔又乞師於朱全忠，全忠方與時溥相攻，不能救，但遺克用書，言：「鄴下有十萬精兵，抑而未進」。克用復書，言：「儻實屯軍鄴下，顒望降臨。必欲真決雌雄，願角逐於常山之尾」。甲午，李匡威引兵救鎔，敗河東兵於元氏，克用引還邢州。鎔犒匡威於藁城，輦金帛二十萬以酧之。
朱友裕圍彭城，時溥數出兵，友裕閉壁不戰。朱瑾宵遁，友裕不追，都虞候朱友恭以書譖友裕於全忠，全忠怒，驛書下都指揮使龐師古，使代之將，且按其事。書誤達於友裕，友裕大懼，以二千騎逃入山中，潛詣碭山，匿於伯父全昱之所。全忠夫人張氏聞之，使友裕單騎詣汴州見全忠，泣涕拜伏於庭，全忠命左右捽抑，將斬之，夫人趨就抱之，泣曰：「汝舍兵眾束身歸罪，無異志明矣。」全忠悟而舍之，使權知許州。友恭，壽春人李彥威也，幼為全忠家僮，全忠養以為子。張夫人，碭山人，多智略，全忠敬憚之，雖軍府事，時與之謀議。或將兵出，至中塗，夫人以為不可，遣一介召之，全忠立為之返。龐師古攻佛山寨，拔之，自是徐兵不敢出。
李匡威之救王鎔也，將發幽州，家人會別，弟匡籌之妻美，匡威醉而淫之。三月，匡威自鎮州還，至博野，匡籌據軍府自稱留後，以符追行營兵。匡威眾潰歸，但與親近留深州，進退無所之，遣判官李抱真入奏，請歸京師。京師屢更大亂，聞匡威來，坊市人恐，曰：「金頭王來圖社稷。」士民或竄匿山谷。王鎔德其以已故致失地，迎歸鎮州，為築第，父事之。
夏四月，汴軍攻徐州，累月不克。通事官張濤以書白朱全忠，云：「進兵時日非良，故無功。」全忠以為然。敬翔曰：「今攻城累月，所費甚多，徐人已困，旦夕且下，使將士聞此言，則懈於攻取矣。」全忠乃焚其書。癸未，全忠自將如徐州。戊子，龐師古拔彭城，時溥舉族登燕子樓自焚死。己丑，全忠入彭城，以宋州刺史張廷範知感化留後，奏乞朝廷除文臣為節度使。
李匡威在鎮州，為王鎔完城塹，繕甲兵，訓士卒，視之如子。匡威以鎔年少，且樂真定土風，潛謀奪之。李抱真自京師還，為之畫策，陰以恩施悅其將士。王氏在鎮久，鎮人愛之，不徇匡威。匡威忌日，鎔就第吊之，匡威素服衷甲，伏兵劫之。鎔趨抱匡威曰：「鎔為晉人所困，幾亡矣，賴公以有今日。公欲得四州，此固鎔之願也。不若與公共歸府，以位讓公，則將士莫之拒矣。」匡威以為然，與鎔駢馬，陳兵入府。會大風，雷雨，屋瓦皆振。匡威入東偏門，鎮之親軍閉之，有屠者墨君和自缺垣躍出，拳毆匡威甲士，挾鎔於馬上，負之登屋。鎮人既得鎔，攻匡威，殺之，並其族黨。鎔時年十七，體疏瘦，為君和所挾，頸痛頭偏者累日。李匡籌奏鎔殺其兄，請舉兵復冤，詔不許。
幽州將劉仁恭將兵戍蔚州，過期未代，士卒思歸。會李匡籌立，戍卒奉仁恭為帥，還攻幽州，至居庸關，為府兵所敗。仁恭奔河東，李克用厚待之。
六月，李匡籌出兵攻王鎔之樂壽、武強，以報殺匡威之恥。
秋七月，王鎔遣兵救邢州。李克用敗之於平山，壬申，進擊鎮州。鎔懼，請以兵糧二十萬助攻邢州，克用許之。克用治兵於欒城，合鎔兵三萬進屯任縣，李存信屯琉璃陂。
八月，朱全忠命龐師古移兵攻兗州，與朱瑾戰，屢破之。
九月，李存孝夜犯李存信營，虜奉誠軍使孫考老。李克用自引兵攻邢州，掘塹築壘環之。存孝時出兵突擊塹壘，不能成。河東牙將袁奉韜密使人謂存孝曰：「大王惟俟塹成即歸晉陽，尚書所憚者獨大王耳，諸將非尚書敵也。大王若歸，咫尺之塹安能沮尚書之鋒銳邪。」存孝以為然，按兵不出。旬日塹壘成，飛走不能越，存孝由是遂窮。汴將鄧季筠從克用攻邢州，輕騎逃歸。朱全忠大喜，使將親軍。
十二月，汴將葛從周攻齊州刺史朱威，朱瑄、朱瑾引兵救之。幹寧元年春正月，以李匡籌為盧龍節度使。
二月，朱全忠自將擊朱瑄，軍於魚山，瑄與朱瑾合兵攻之，兗、鄆兵大敗，死者萬餘人。
三月，邢州城中食盡，甲申，李存孝登城謂李克用曰：「兒蒙王恩得富貴，苟非困於讒慝，安肯舍父子而從仇讎乎。願一見王，死不恨。」克用使劉夫人視。之夫人引存孝出見克用，存孝泥首謝罪曰：「兒粗立微勞，存信逼兒，失圖至此。」克用叱之曰：「汝遺朱全忠、王鎔書，毀我萬端，亦存信教汝乎。」囚之，歸於晉陽，車裂於牙門。存孝驍勇，克用軍中皆莫及。常將騎兵為先鋒，所向無敵，身被重鎧，腰弓髀槊，獨舞鐵檛陷陣，萬人辟易。每以二馬自隨，馬稍乏，就陳中易之，出入如飛。克用惜其才，意臨刑，諸將必為之請，因而釋之。既而諸將疾其能，竟無一人言者。既死，克用為之不視事者旬日，私恨諸將，而於李存信竟無所譴。又有薛阿檀者，其勇與存孝相侔，諸將疾之，常不得志，密與存孝通。存孝誅，恐事泄，遂自殺。自是克用兵勢浸弱，而朱全忠獨盛矣。克用表馬師素為邢洺節度使。
夏五月，朱瑄、朱瑾求救於河東，李克用遣騎將安福順及弟福慶、福遷督精騎五百假道於魏，渡河應之。六月，李克用大破吐谷渾，殺赫連鐸，擒白義誠。
秋八月，昭義節度使康君立詣晉陽謁李克用，克用會諸將飲博，酒酣，克用語及李存孝，流涕不已。君立素與李存信善，一言忤旨，克用拔劍斫之，囚於馬步司。九月庚申朔，出之，君立已死。克用表雲州刺史薛志誠為昭義留後。
冬十月，劉仁恭數因蓋寓獻策於李克用，願得兵萬人取幽州。克用方攻邢州，分兵數千，欲納仁恭於幽州，不克。李匡籌益驕，數侵河東之境。克用怒，十一月，大舉兵攻匡籌，拔武州，進圍新州。
十二月，李匡籌遣大將將步騎數萬救新州，李克用選精兵逆戰於段莊，大破之，斬首萬餘級，生擒將校三百人，以練糹斥之，徇於城下。是夕，新州降。辛亥，進攻嬀州。壬子，匡籌復發兵出居庸關，克用使精騎當其前以疲之，遣步將李存審自他道出其背，夾擊之，幽州兵大敗，殺獲萬計。甲寅，李匡籌挈其族奔滄州，義昌節度使盧彥威利其輜重、妓妾，遣兵攻之於景城，殺之，盡俘其眾。存審本姓符，宛丘人，克用養以為子。丙辰，克用進軍幽州，其大將請降。匡籌素暗懦，初據軍府，兄匡威聞之，謂諸將曰：「兄失弟得，不出吾家，亦復何恨。但惜匡籌才短，不能保守，得及二年，幸矣。」
二年春正月，幽州軍民數萬，以麾蓋歌鼓迎李克用入府舍。克用命李存審、劉仁恭將兵略定巡屬。
癸未，朱全忠遣其將朱友恭圍兗州，朱瑄自鄆以兵、糧救之，友恭設伏，敗之於高梧，盡奪其餉，擒河東將安福順、安福慶。
二月，李克用表劉仁恭為盧龍留後，留兵戍之。壬子，還晉陽。嬀州人高思繼兄弟有武幹，為燕人所服，克用皆以為都將，分掌幽州兵。部下士卒皆山北之豪也，仁恭憚之。久之，河東兵戍幽州者暴橫，思繼兄弟以法裁之，所誅殺甚多。克用怒，以讓仁恭，仁恭訴稱高氏兄弟所為，克用俱殺之。仁恭欲收燕人心，復引其諸子置帳下，厚撫之。
三月，加王鎔兼侍中。
夏六月辛卯，以前均州刺史孔緯繡、州司戶張浚併為太子賓客。壬辰，以緯為吏部尚書，復其階爵。癸巳，以張浚為兵部尚書、諸道租庸使。九月，朱全忠自將擊朱瑄，戰於梁山，瑄敗，走還鄆。
冬十月，朱全忠遣都將葛從周擊兗州，自以大軍繼之，癸卯，圍兗州。義武節度使王處存薨，軍中推其子節度副使郜為留後。十一月，齊州刺史朱瓊舉州降於朱全忠。瓊，瑾之從父兄也。
朱瑄遣其將賀環、柳存及河東將何懷寶將兵萬餘人襲曹州，以解兗州之圍。環，濮陽人也。丁卯，全忠自中都引兵夜追之，比明，至鉅野南，及之，屠殺殆盡，生擒環、存、懷寶，俘士卒三千餘人。是日晡後，大風，沙塵晦冥，全忠曰：「此殺人未足耳。」下令所得之俘盡殺之。庚午，縛環等徇於兗州城下，謂朱瑾曰：「卿兄已敗，何不早降。」朱瑾僞遣使請降於朱全忠，全忠自就延壽門下與瑾語。瑾曰：「欲送符印，願使兄瓊來領之。」辛巳，全忠使瓊往，瑾立馬橋上，伏驍果董懷進於橋下，瓊至，懷進突出，擒之以入，須臾，擲首城外。全忠乃引兵還，以瓊弟玭為齊州防禦使，殺柳存、何懷寶，聞賀環名，釋而用之。
朱全忠之去兗州也，留葛從周將兵守之，朱瑾閉城不復出。從周將還，乃揚言：「天平、河東救兵至，引兵西北邀之」，夜半潛歸故寨。瑾以從周精兵悉出，果出兵攻寨。從周突出奮擊，殺千餘人，擒其都將孫漢筠而還。
朱瑄、朱瑾屢為朱全忠所攻，民失耕稼，財力俱弊，告急於河東。李克用遣其大將史儼、李承嗣將數千騎，假道於魏以救之。
三年春閏正月，李克用遣蕃、漢都指揮使李存信將萬騎假道於魏以救兗、鄆，軍於莘縣。朱全忠使人謂羅弘信曰：「克用志吞河朔，師還之日，貴道可憂。」存信戢眾不嚴，侵暴魏人。弘信怒，發兵三萬夜襲之。存信軍潰，退保洺州，喪士卒什二三，委棄資糧、兵械萬數。史儼、李承嗣之軍隔絕，不得還。弘信自是與河東絕，專志於汴。全忠方圖兗、鄆，畏弘信議其後，弘信每有贈遺，全忠必對使者北向拜授之，曰：「六兄於予，倍年以長，固非諸鄰之比。」弘信信之，全忠以是得專意東方。
二月，朱全忠薦兵部尚書張浚，上欲復相之。李克用表請發兵擊全忠，且言：「浚朝為相，臣則夕至闕廷。」京師震懼，上下詔和解之。
三月，朱全忠遣龐師古將兵伐鄆州敗，鄆兵於馬頰，遂抵其城下。夏四月，李克用擊羅弘信，攻洹水，殺魏兵萬餘，進攻魏州。
五月，李克用攻魏博，侵掠遍六州。朱全忠召葛從周於鄆州，使將兵營洹水以救魏博，留龐師古攻鄆州。六月，克用引兵擊從周，汴人多鑿坎於陳前，戰方酣，克用之子鐵林指揮使落落馬遇坎而躓，汴人生擒之。克用自往救之，馬亦躓，幾為汴人所獲。克用顧射汴將一人，斃之，乃得免。克用請修好以贖落落，全忠不許，以與羅弘信，使殺之。克用引軍還。
葛從周自洹水引兵濟河，屯於楊劉，復擊鄆，及兗、鄆、河東之兵戰於故樂亭，破之。兗、鄆屬城皆為汴人所據，屢求救於李克用，克用發兵赴之，為羅弘信所拒，不得前，兗、鄆由是不振。
秋九月，河東將李存信攻臨清，敗汴將葛從周於宗城北，乘勝至魏州北門。冬十月，李克用自將攻魏州，敗魏兵於白龍潭，追至觀音門。朱全忠復遣葛從周救之，屯於洹水，全忠以大軍繼之，克用乃還。十一月，朱全忠還大梁，復遣葛從周東會龐師古攻鄆州。
四年春正月，龐師古、葛從周並兵攻鄆州，朱瑄兵少食盡，不復出戰，但引水為深壕以自固。辛卯，師古等營於水西南，命為浮梁。辛巳，潛決壕水。丙申，浮梁成，師古夜以中軍先濟。瑄聞之，棄城奔中都，葛從周逐之，野人執瑄及妻子以獻。朱全忠入鄆州，以龐師古為天平留後。
朱瑾留大將康懷貞守兗州，與河東將史儼、李承嗣掠徐州之境以給軍食。全忠聞之，遣葛從周將兵襲兗州。懷貞聞鄆州已失守，汴兵奄至，遂降。二月戊申，從周入兗州，獲瑾妻子。朱瑾還，無所歸，帥其眾趨沂州，刺史尹處賓不納，走保海州，為汴兵所逼，與史儼、李承嗣擁州民渡淮，奔楊行密。行密逆之於高郵，表瑾留武寧節度使。全忠納瑾之妻，引兵還，張夫人逆於封丘，全忠以得瑾妻告之。夫人請見之，瑾妻拜，夫人答拜，且泣曰：「兗、鄆與司空同姓，約為兄弟，以小故恨望，起兵相攻，使吾姒辱於此。他日汴州失守，吾亦如吾姒之今日乎。」全忠乃送瑾妻於佛寺為尼。斬朱瑄於汴橋。於是鄆、齊、曹、棣、兗、沂、密、徐、宿、陳、許、鄭、滑、濮皆入於全忠。惟王師範保淄青一道，亦服於全忠。李存信在魏州，聞兗、鄆皆陷，引兵還。
淮南舊善水戰，不知騎射，及得河東、兗、鄆兵，軍聲大振。史儼、李承嗣皆河東驍將，李克用深惜之，遣使間道詣楊行密請之。行密許之，亦遣使詣克用修好。
初，李克用取幽州，表劉仁恭為節度使，留戍兵及腹心將十人典其機要，租賦供軍之外，悉輸晉陽。及上幸華州，克用徵兵於仁恭，又遺成德節度使王鎔、義武節度使王郜書，欲與之共定關中，奉天子還長安。仁恭辭以契丹入寇，須兵扞禦，俟敵退然後承命。克用屢趣之，使者相繼，數月，兵不出。克用移書責之，仁恭抵書於地慢罵，囚其使者，欲殺河東戍將，戍將遁逃獲免。克用大怒，八月，自將擊仁恭。
秋九月丁丑，李克用至安塞軍，辛巳，攻之。幽州將單可及引騎兵至，克用方飲酒，前鋒白「賊至矣。」克用醉，曰：「仁恭何在。」對曰：「但見可及輩。」克用瞋目曰：「可及輩何足為敵。」亟命擊之。是日大霧，不辨人物，幽州將楊師侃伏兵於木瓜澗，河東兵大敗，失亡太半。會大風雨震電，幽州兵解去。克用醒而後知敗，責大將李存信等曰：「吾以醉廢事，汝曹何不力爭。」
冬十月，劉仁恭奏稱「李克用無故稱兵見討，本道大破其黨於木瓜澗，請自為統帥以討克用。」詔不許。又遺朱全忠書，全忠奏加仁恭同平章事，朝廷從之。仁恭又遣使謝克用，陳去就不自安之意。克用復書略曰：「今公仗鉞控兵，理民立法，擢士則欲其報德，選將則望彼酧恩。已尚不然，人何足信。僕料猜防出於骨肉，嫌忌生於屏帷，持幹將而不敢授人，捧盟盤而何詞着誓。」
光化元年春三月，義昌節度使盧彥威性殘虐，又不禮於鄰道。與盧龍節度使劉仁恭爭鹽利，仁恭遣其子守文將兵襲滄州，彥威棄城挈家奔魏州，羅弘信不納，乃奔汴州。仁恭遂取滄、景、德三州，以守文為義昌留後。仁恭兵勢益盛，自謂得天助，有併吞河朔之志。為守文請旌節，朝廷未許。會中使至范陽，仁恭語之曰：「旌節吾自有之，但欲得長安本色耳，何為累章見拒。為吾言之。」其悖慢如此。
朱全忠與劉仁恭修好，會魏博兵擊李克用。夏四月丁未，全忠至鉅鹿城下，敗河東兵萬餘人，逐北至青山口。
丁卯，朱全忠遣葛從周分兵攻洺州，戊辰，拔之，斬刺史邢善益。
五月，葛從周攻邢州，刺史馬師素棄城走。辛未，磁州刺史袁奉滔自剄。全忠以從周為昭義留後，守邢、洺、磁三州而還。
秋八月，上欲藩鎮相與輯睦，以太子賓客張有孚為河東、汴州宣慰使，賜李克用、朱全忠詔，又令宰相與之書，使之和解。克用欲奉詔，而恥於先自屈，乃致書王鎔，使通於全忠，全忠不從。
九月，魏博節度使羅弘信薨，軍中推其子節度副使紹威知留後。
冬十月，李克用遣其將李嗣昭、周德威將步騎三萬出青山，將復山東三州。壬寅，進攻邢州。葛從周出戰，大破之。嗣昭等引兵退入青山，從周追之，將扼其歸路，步兵自潰，嗣昭不能制。會橫衝都將李嗣源以所部兵至，謂嗣昭曰：「吾輩亦去，則勢不可支矣，我試為公擊之。」嗣昭曰：「善。我請從公後。」嗣源乃解鞍厲鏃，臨高布陳，左右指畫，邢人莫之測。嗣源直前奮擊，嗣昭繼之，從周乃退。德威，馬邑人也。
以羅紹威知魏博留後。十一月，以魏博留後羅紹威為節度使。
十二月，昭義節度使薛志勤薨，旬日無帥，李罕之擅引澤州兵夜入潞州，據之。以狀白克用曰：「薛鐵山死，州民無主，慮不逞者為變，故罕之專命鎮撫，取王裁旨。」克用怒，遣人讓之。罕之遂遣其子顥請降於朱全忠，克用遣李嗣昭將兵討之。
二年春正月，朱全忠表李罕之為昭義節度使。
劉仁恭發幽、滄等十二州兵十萬，欲兼河朔，攻貝州，拔之，城中萬餘戶盡屠之，投屍清水。由是諸城各堅守不下。仁恭進攻魏州，營於城北。魏博節度使羅紹威求救於朱全忠。三月，朱全忠遣其將李思安、張存敬將兵救魏博，屯於內黃。癸卯，全忠以中軍軍於滑州。劉仁恭謂其子守文曰：「汝勇十倍于思安，當先虜鼠輩，後擒紹威耳。」乃遣守文及其妹壻單可及將精兵五萬，擊思安於內黃。丁未，思安使其將袁象先伏兵於清水之右，思安逆戰於繁陽陽，不勝而卻。守文逐之，及內黃之北，思安勒兵還戰，伏兵發，夾擊之，幽州兵大敗，斬可及，殺獲三萬人，守文僅以身免。可及，幽州驍將，號「單無敵」，燕軍失之喪氣。思安，陳留人也。
時葛從周自邢州將精騎八百已入魏州。戊申，仁恭攻上水關、館陶門，從周與宣義牙將賀德倫出戰，顧門者曰：「前有大敵，不可返顧。」命闔其扉。從周等殊死戰，仁恭復大敗，擒其將薛突厥、王鄶郎。明日，汴、魏乘勝合兵擊仁恭，破其八寨，仁恭父子燒營而遁。汴、魏之人長驅追之，至臨清，擁其眾入永濟渠，殺溺不可勝紀。鎮人亦出兵邀擊於東境，自魏至滄，五百里間殭屍相枕。仁恭自是不振，而全忠益橫矣。德倫，河西胡人也。
劉仁恭之攻魏州也，羅紹威遣使修好於河東，且求救。壬午，李克用遣李嗣昭將兵救之。會仁恭已為汴兵所敗，紹威復與河東絕，嗣昭引還。
葛從周乘破幽州之勢，自土門攻河東，拔承天軍。別將氏叔琮自馬嶺入，拔遼州樂平，進軍榆次。李克用遣內牙軍副周德威擊之。叔琮有驍將陳章，號「陳夜叉」，為前鋒，請於叔琮曰：「河東所恃者周楊五，請擒之，求一州為賞。」克用聞之，以戒德威，德威曰：「彼大言耳。」戰於洞渦，德威微服往挑戰，謂其屬曰：「汝見陳夜義即走。」章果逐之，德威奮鐵撾擊之，墜馬，生擒以獻。因擊叔琮，大破之，斬首三千級。叔琮棄營走，德威追之，出石會關，又斬千餘級。從周亦引還。
丁巳，朱全忠遣河陽節度使丁會攻澤州，下之。
夏五月，李克用遣蕃、漢馬步都指揮使李君慶將兵攻李罕之，己亥，圍潞州。朱全忠出屯河陽，辛丑，遣其將張存敬救之，壬寅，又遣丁會將兵繼之。大破河東兵，君慶解圍去。克用誅君慶及其裨將伊審、李弘襲，以李嗣昭為蕃、漢馬步都指揮使，代之攻潞州。
六月乙丑，李罕之疾亟。丁卯，全忠表罕之為河陽節度使，以丁會為昭義節度使。未幾，又以其將張歸霸守邢州，遣葛從周代會守潞州。丁丑，李罕之薨於懷州。
秋七月，朱全忠召葛從周於潞州，使賀德倫守之。八月丙寅，李嗣昭引兵至潞州城下，分兵攻澤州。己巳，汴將劉玘棄澤州走，河東兵進拔天井關，以李存璋為澤州刺史。賀德倫守城不出，李嗣昭日以鐵騎環其城，捕芻牧者，附城三十里禾黍皆刈之。乙酉，德倫等棄城宵遁，趣壺關，河東將李存審伏兵邀擊之，殺獲甚眾。葛從周以援兵至，聞德倫等已敗，乃還。
三年夏四月，朱全忠遣葛從周帥兗、鄆、滑、魏四鎮兵十萬擊劉仁恭。五月，仁恭遣使卑辭厚禮求救於河東，李克用遣周德威將五千騎出黃澤攻邢、洺以救之。
六月，劉仁恭將幽州兵五萬救滄州，營於幹寧軍，葛從周將精兵逆戰於老鴉堤，大破仁恭，斬首三萬級，仁恭走保瓦橋。秋七月，李克用復遣都指揮使李嗣昭將兵五萬攻邢、洺以救仁恭，敗汴軍於內丘。王鎔遣使和解幽、汴，會久雨，朱全忠召從周還。
八月，李嗣昭又敗汴軍於沙門河，攻洺州。乙丑，朱全忠引兵救之，未至，嗣昭拔洺州，擒刺史朱紹宗。全忠命葛從周將兵擊嗣昭。
九月，葛從周自鄴縣渡漳水，營於黃龍鎮。朱全忠自將中軍三萬，涉洺水置營。李嗣昭棄城走，從周設伏於青山口，邀擊，大破之。
朱全忠以王鎔與李克用交通，移兵伐之，下臨城，逾滹沱，攻鎮州南門，焚其關城。全忠自至元氏，鎔懼，遣判官周式詣全忠請和。全忠盛怒，謂式曰：「僕屢以書諭王公，竟不之聽。今兵已至此，期於無舍。」式曰：「鎮州密邇太原，困於侵暴，四鄰各自保，莫相救恤，王公與之連和，乃為百姓故也。今明公果能為人除害，則天下誰不聽命。豈惟鎮州。明公為唐桓、文，當崇禮義以成霸業，若但窮威武，則鎮州雖小，城堅食足，明公雖有十萬之眾，未易攻也。況王氏秉旄五代，時推忠孝，人人慾為之死，庸可冀乎。」全忠笑攬式袂，延之帳中曰：「與公戲耳。」乃遣客將開封劉捍入見鎔，鎔以其子節度副使昭祚及大將子弟為質，以文繒二十萬犒軍。全忠引還，以女妻昭祚。
成德判官張澤言於王鎔曰：「河東，勍敵也，今雖有朱氏之援，譬如火發於家，安能俟遠水乎。彼幽、滄、易定猶附河東，不若說朱公乘勝兼服之，使河北諸鎮合而為一，則可以制河東矣。」鎔復遣周式往說全忠。全忠喜，遣張存敬會魏博兵擊劉仁恭。甲寅，拔瀛州。冬十月丙辰，拔景州，執刺史劉仁霸。辛酉，拔莫州。
張存敬攻劉仁恭，下二十城，將自瓦橋趣幽州，道濘不能進，乃引兵西攻易定。辛巳，拔祁州，殺刺史楊約。
張存敬攻定州，義武節度使王郜遣後院都知兵馬使王處直將兵數萬拒之。處直請依城為柵，俟其師老而擊之。孔目官梁汶曰：「昔幽、鎮合兵三十萬攻我，於時我軍不滿五千，一戰敗之。今存敬兵不過三萬，我軍十倍於昔，奈何示怯，欲依城自固乎。」郜乃遣處直逆戰於沙河，易定兵大敗，死者過半，餘眾擁處直奔還。甲申，王郜棄城奔晉陽，軍中推處直為留後。存敬進圍定州，丙申，朱全忠至城下，處直登城呼曰：「本道事朝廷盡忠，於公未嘗相犯，何為見攻。」全忠曰：「何故附河東。」對曰：「吾兄與晉王同時立勳，封疆密邇，且昏姻也，修好往來，乃常理耳。請從茲改圖。」全忠許之，乃歸罪於梁汶而族之，以謝全忠，以繒帛十萬犒師。全忠乃還，仍為處直表求節鉞。處直，處存之母弟也。
劉仁恭遣其子守光將兵救定州，軍於易水之上。全忠遣張存敬襲之，殺六萬餘人。由是河北諸鎮皆服於全忠。
先是，王郜告急於河東，李克用遣李嗣昭將步騎三萬下太行，攻懷州，拔之，進攻河陽。河陽留後侯言不意其至，狼狽失據，嗣昭壞其羊馬城。會佑國軍將閻寶引兵救之，力戰於壕外，河東兵乃退。寶，鄆州人也。
天覆元年春正月，朱全忠既服河北，欲先取河中以制河東，己亥，召諸將謂曰：「王珂駑材，恃太原自驕汰。吾今斷長蛇之腰，諸君為我以一繩縛之。」庚子，遣張存敬將兵三萬自汜水渡河出含山路以襲之，全忠以中軍繼其後。戊申，存敬至綘州。晉、綘不意其至，皆無守備，庚戌，綘州刺史陶建釗降之。壬子，晉州刺史張漢瑜降之。全忠遣其將侯言守晉州，何絪守絳州，屯兵二萬，以扼河東援兵之路。朝廷恐全忠西入關，急賜詔和解之，全忠不從。
珂遣間使告急於李克用，道路相繼。克用以汴人先據晉、綘，兵不得進。珂妻遺克用書曰：「兒旦暮為俘虜，大人何忍不救。」克用報曰：「今賊兵塞晉、綘，眾寡不敵，進則與汝兩亡，不若與王郎舉族歸朝。」珂又遺李茂貞書，言：「天子新返正，詔藩鎮無得相攻，同獎王室。今朱公不顧詔命，首興兵相加，其心可見。河中若亡，則同華、邠、岐俱不自保。天子神器拱手授人，其勢必然矣。公宜亟帥關中諸鎮兵，固守潼關，赴救河中。僕自知不武，願於公西偏授一小鎮，此地請公有之。關中安危，國祚修短，系公此舉，願審思之。」茂貞素無遠圖，不報。
二月甲寅朔，河東將李嗣昭攻澤州，拔之。
乙卯，張存敬引兵發晉州，己未，至河中，遂圍之。王珂勢窮，將奔京師，而人心離貳，會浮梁壞，流澌塞河，舟行甚難，珂挈其族數百人慾夜登舟，親諭守城者，皆不應。牙將劉訓曰：「今人情擾擾，若夜出涉河，必爭舟紛亂，一夫作難，事不可知。不若且送款存敬，徐圖向背。」珂從之。壬戌，珂植白幡於城隅，遣使以牌印請降於存敬。存敬請開城，珂曰：「吾於朱公有家世事分，請公退舍，俟朱公至，吾自以城授之。」存敬從之，且使走白全忠。
乙丑，全忠至洛陽，聞之喜，馳往赴之。戊辰，至虞鄉，先哭於重榮之墓，盡哀，河中人皆悅。珂欲面縛牽羊出迎，全忠遽使止之曰：「太師舅之恩何可忘，若郎君如此，使僕異日何以見舅於九泉。」乃以常禮出迎，握手歔欷，聯轡入城。全忠表張存敬為護國軍留後。王珂舉族遷於大梁，其後全忠遣珂入朝，遣人殺之於華州。全忠聞張夫人疾亟，遽自河中東歸。李克用遣使以重幣請修好於全忠，全忠雖遣使報之，而忿其書辭蹇傲，決欲攻之。
加幽州節度使劉仁恭、魏博節度使羅紹威併兼侍中。
三月癸未朔，朱全忠至大梁。癸卯，遣宿州刺史氏叔琮等將兵五萬攻李克用，入自太行，魏博都將張文恭入自磁州新口，葛從周以兗、鄆兵會成德兵入自土門，洺州刺史張歸厚入自馬嶺，義武節度使王處直入自飛狐，權知晉州侯言以慈、隰、晉、綘兵入自陰地。叔琮入天井關，進軍昂車。辛亥，沁州刺史蔡訓以城降，河東都將蓋璋詣侯言降，即令權知沁州。壬子，叔琮拔澤州，刺史李存璋棄城走。叔琮進攻潞州，昭義節度使孟遷降之。河東屯將李審建、王周將步軍一萬、騎二千詣叔琮降，叔琮進趣晉陽。夏四月乙卯，叔琮出石會關，營於洞渦驛。張歸厚引兵至遼州，丁巳，遼州刺史張鄂降。別將白奉國會成德兵自井陘入，己未，拔承天軍，與叔琮烽火相應。
氏叔琮等引兵抵晉陽城下，數挑戰，城中大恐。李克用登城備禦，不遑飲食。時大雨積旬，城多頹壞，隨加完補。河東將李嗣昭、李嗣源鑿暗門，夜出攻汴壘，屢有殺獲。李存進敗汴軍於洞渦。時汴軍既眾，芻糧不給，久雨，士卒瘧利，全忠乃召兵還。五月，叔琮等自石會關歸，諸道軍亦退。河東將周德威、李嗣昭以精騎五千躡之，殺獲甚眾。先是，汾州刺史李瑭舉州附於汴軍，克用遣其將李存審攻之，三日而拔，執瑭斬之。氏叔琮過上黨，孟遷挈族隨之南徙。朱全忠遣丁會代守潞州。
六月，李克用遣其將李嗣昭、周德威將兵出陰地關攻隰州，刺史唐禮降之。進攻慈州，刺史張環降之。
二年春正月，河東將李嗣昭、周德威攻慈、隰。朱全忠聞有河東兵，二月戊寅朔，旋軍河中。李嗣昭等攻慈、隰，下之，進逼晉、綘。己丑，全忠遣兄子友寧將兵會晉州刺史氏叔琮擊之。李嗣昭等襲取綘州，汴將康懷英復取之。嗣昭等屯蒲縣，乙未，汴軍十萬營於蒲南，叔琮夜帥眾斷其歸路而攻其壘，破之，殺獲萬餘人。己亥，全忠自河中赴之，乙巳，至晉州。
三月戊午，氏叔琮、朱友寧進攻李嗣昭、周德威營。時汴軍橫陳十里，而河東軍不過數萬，深入敵境，眾心忷懼。德威出戰而敗，密令嗣昭以後軍先去，德威尋引騎兵亦退。叔琮、友寧長驅乘之，河東軍驚潰，擒克用子廷鸞，兵仗輜重委棄殆盡。朱全忠令叔琮、友寧乘勝遂攻河東。
李克用聞嗣昭等敗，遣李存信以親兵逆之，至清源，遇汴軍，存信走還晉陽。汴軍取慈、隰、汾三州。辛酉，汴軍圍晉陽，營於晉祠，攻其西門。周德威、李嗣昭收餘眾依西山得還。城中兵未集，叔琮攻城甚急，每行圍，褒衣博帶，以示閒暇。
克用晝夜乘城，不得寢食。召諸將議走保雲州，李嗣昭、李嗣源、周德威曰：「兒輩在此，必能固守。王勿為此謀搖人心。」李存信曰：「關東、河北皆受制於朱溫，我兵寡地蹙，守此孤城，彼築壘穿塹環之，以積久制我，我飛走無路，坐待困斃耳。今事勢已急，不若且入北虜，徐圖進取。」嗣昭力爭之，克用不能決。劉夫人言於克用曰：「存信北川牧羊兒耳，安知遠慮。王常笑王行瑜輕去其城，死於人手，今日反效之耶。且王昔居達靼，幾不自免，賴朝廷多事，乃得復歸。今一足出城，則禍變不測，塞外可得至耶。」克用乃止。居數日，潰兵復集，軍府浸安。克用弟克寧為忻州刺史，聞汴寇至，中塗復還晉陽，曰：「此城吾死所也，去將何之。」眾心乃定。
壬戌，朱全忠還河中，遣朱友寧將兵西擊李茂貞軍於興平、武功之間。李嗣昭、李嗣源數將敢死士夜入氏叔琮營，斬首捕虜，汴軍驚擾，備禦不暇。會大疫，丁卯，叔琮引兵還。嗣昭與周德威將兵追之，及石會關，叔琮留數馬及旌旗於高崗之顛。嗣昭等以為有伏兵，乃引去，復取慈、隰、汾三州。自是，克用不敢與全忠爭者累年。
克用以使引諮幕府曰：「不貯軍食，何以聚眾。不置兵甲，何以克敵。不修城池，何以扞禦。利害之間，請垂議度。」掌書記李襲吉獻議，略曰：「國富不在倉儲，兵強不由眾寡，人歸有德，神固害盈。聚斂寧有盜臣，苛政如有猛虎，所以鹿臺將散，周武以興。齊庫既焚，晏嬰入賀。」又曰：「伏以變法不若養人，改作寧如舊貫。韓建蓄財無數，首事朱溫。王珂變法如麻，一朝降賊。中山城非不峻，蔡上兵非不多，前事甚明，可以為戒。且霸國無貧主，強將無弱兵。伏願大王崇德愛人，去奢省役，設險固境，訓兵務農。定亂者選武臣，制理者選文吏，錢穀有司，刑法有律。誅賞由我，則下無威福之弊。迎密多正，則人無譖謗之憂。順天時而絕欺誣，敬鬼神而禁淫祀，則不求富而國富，不求安而自安。外破元兇，內康疲俗，名高五霸，道冠八元。至於率閭閻，定間架，增麴櫱，檢田疇，開國建邦，恐未為切。」
克用親軍皆沙陀雜虜，喜侵暴良民，河東甚苦之。其子存勖以為言，克用曰：「此輩從吾攻戰數十年，比者帑藏空虛，諸軍賣馬以自給。今四方諸侯皆重賞以募士，我若急之，則彼皆散去矣，吾安與同保此乎。俟天下稍平，當更清治之耳。」存勖幼警敏，有勇略。克用為朱全忠所困，封疆日蹙，憂形於色。存勖進言曰：「物不極則不返，惡不極則不亡。朱氏恃其詐力，窮凶極暴，吞滅四鄰，人怨神怒。今又攻逼乘輿，窺覦神器，此其極也，殆將斃矣。吾家代襲忠貞，勢窮力屈，無所愧心。大人當遵養時晦，以待其衰，奈何輕為沮喪，使羣下失望乎。」克用悅，即命酒奏樂而罷。
唐昭宗天覆三年春正月，平盧節度使王師範，頗好學，以忠義自許，為治有聲跡。朱全忠圍鳳翔，韓全誨以詔書徵藩鎮兵入援乘輿，師範見之，泣下沾衿，曰：「吾屬為帝室藩屏，豈得坐視天子困辱如此，各擁強兵，但自衛乎。」會張浚自長水亦遺之書，勸舉義兵。師範曰：「張公言正合吾意，夫復何疑。雖力不足，當死生以之。」
時關東兵多從全忠在鳳翔，師範分遣諸將詐為貢獻及商販，包束兵仗，載以小車，入汴、徐、兗、鄆、齊、沂、河南、孟、滑、河中、陝、虢、華等州，期以同日俱發，討全忠。適諸州者多事泄被擒，獨行軍司馬劉鄩取兗州。時泰寧節度使葛從周悉將其兵屯邢州，鄩先遣人為販油者入城，詗其虛實及兵所從入。丙午，鄩將精兵五百夜自水竇入，比明，軍城悉定，市人皆不知。鄩據府舍，拜從周母，每旦省謁。待其妻子，甚有恩禮。子弟職掌，供億如故。
是日，青州牙將張居厚帥壯士二百將小車至華州東城，知州事婁敬思疑其有異，剖視之。其徒大呼，殺敬思，攻西城。崔胤在華州，帥眾拒之，不克，走至商州，追獲之。
全忠留節度判官裴迪守大梁，師範遣走卒齎書至大梁，迪問以東方事，走卒色動。迪察其有變，屏人問之，走卒具以實告。迪不暇白全忠，亟請馬步都指揮使朱友寧將兵萬餘人東巡兗、鄆。友寧召葛從周於邢州，共攻師範。全忠聞變，亦分兵先歸，使友寧並將之。
王師範遣使以起兵告李克用，克用貽書褒賞之。河東監軍張承業亦勸克用發兵救鳳翔。克用攻晉州，聞車駕東歸，乃罷。
三月戊午，朱全忠至大梁。王師範弟師魯圍齊州，朱友寧引兵擊走之。師範遣兵益劉鄩軍，友寧擊取之。由是兗州援絕，葛從周引兵圍之。友寧進攻青州，戊辰，全忠引四鎮及魏博兵十萬繼之。
夏四月，王師範求救於淮南。乙未，楊行密遣其將王茂章以步騎七千救之，又遣別將將兵數萬攻宿州。全忠遣其將康懷英救宿州，淮南兵遁去。
五月，朱友寧攻博昌，月餘不拔。朱全忠怒，遣客將劉捍往督之。捍至，友寧驅民丁十餘萬，負木石，牽牛驢，詣城南筑土山，既至，並人畜、木石排而築之，冤號聲聞數十里，俄而城陷，盡屠之。進拔臨淄，抵青州城下，遣別將攻登、萊。
淮南將王茂章會王師範弟萊州刺史師誨攻密州，拔之，斬其刺史劉康乂，以淮海都遊奕使張訓為刺史。
六月乙亥，汴兵拔登州。師範帥登、萊兵拒朱友寧於石樓，為兩柵。丙子夜，友寧擊登州柵，柵中告急，師範趣茂章出戰，茂章按兵不動。友寧破登州柵，進攻萊州柵。比明，茂章度其兵已疲，乃與師範合兵出戰，大破之。友寧旁自峻阜馳騎赴敵，馬僕，青州將張土梟斬之，傳首淮南。兩鎮兵遂北至米河，俘斬萬計，魏博之兵殆盡。
全忠聞友寧死，自將兵二十萬，晝夜兼行赴之。秋七月壬子，至臨朐，命諸將攻青州。王師範出戰，汴兵大破之。王茂章閉壘示怯，伺汴兵稍懈，毀柵而出，驅馳疾戰，戰酣退坐，召諸將飲酒，已而復戰。全忠登高望見之，問降者，知為茂章，嘆曰：「使吾得此人為將，天下不足平也。」至晡，汴兵乃退。茂章度眾寡不敵，是夕，引軍還。全忠遣曹州刺史楊師厚，追之及於輔唐。茂章命先鋒指揮使李虔裕將五百騎為殿，虔裕殊死戰，師厚擒而殺之。師厚，潁州人也。
張訓聞茂章去，謂諸將曰：「汴人將至，何以御之。」諸將請焚城大掠而歸。訓曰：「不可。」封府庫，植旗幟於城上，遣羸弱居前，自以精兵殿其後而去。全忠遣左踏白指揮使王檀攻密州，既至，望旗幟，數日乃敢入城，見府庫城邑皆完，遂不復追。訓全軍而還。全忠以檀為密州刺史。
八月戊辰朔，朱全忠留齊州刺史楊師厚攻青州，身歸大梁。
楊師厚屯臨朐，聲言將之密州，留輜重於臨朐。九月癸卯，王師範出兵攻臨朐，師厚伏兵奮擊，大破之，殺萬餘人，獲師範弟師克。明日，萊州兵五千救青州，師厚邀擊之，殺獲殆盡，遂徙寨抵其城下。
戊午，王師範遣副使李嗣業及弟師悅請降於楊師厚，曰：「師範非敢背德，韓全誨、李茂貞以朱書御札使之舉兵，師範不敢違。」仍請以其弟師魯為質。時朱全忠聞李茂貞、楊崇本將起兵逼京畿，恐其復劫天子西去，欲迎車駕都洛陽，乃受師範降，選諸將使守登、萊、淄、棣等州，即以師範權淄青留後。師範仍言先遣行軍司馬劉鄩將兵五千據兗州，非其自專，願釋其罪。亦遣使語鄩。
葛從周攻兗州，劉鄩使從周母乘板輿登城，謂從周曰：「劉將軍事我不異於汝，新婦輩皆安居。人各為其主，汝可察之。」從周歔欷而退，攻城為之緩。鄩悉簡婦人及民之老疾不足當敵者出之，獨與少壯者同辛苦，分衣食，堅守以扞敵。號令整肅，兵不為暴，民皆安堵。久之，外援既絕，節度副使王彥溫逾城出降，城上卒多從之，不可遏。鄩遣人從容語彥溫曰：「軍士非素遣者，勿多與之俱。」又遣人徇於城上曰：「軍士非素遣從副使而敢擅往者，族之。」士卒皆惶惑不敢出。敵人果疑彥溫，斬之城下，由是眾心益固。及王師範力屈，從周以禍福諭之，鄩曰：「受王公命守此城，一旦見王公失勢，不俟其命而降，非所以事上也。」及師範使者至，冬十月丁丑，始出降。從周為具齎裝，送鄩詣大梁。鄩曰：「降將未受梁王寬釋之命，安敢乘馬衣裘乎。」乃素服乘驢至大梁。全忠賜之冠帶，辭，請囚服入見，不許。全忠慰勞，飲之酒，辭以量小。全忠曰：「取兗州量何大邪。」以為元從都押牙。是時四鎮將吏皆功臣舊人，鄩一旦以降將居其上，諸將具軍禮拜於庭，鄩坐受自如，全忠益奇之。未幾，表為保大留後。葛從周久病，全忠以康懷英為泰寧節度使代之。
昭宣帝天祐二年春正月庚午，朱全忠命李振知青州事，代王師範。
二月，李振至青州，王師範舉族西遷，至濮陽，素服乘驢而進。至大梁，全忠客之。表李振為青州留後。
三月庚午，以王師範為河陽節度使。
唐昭宗光化三年春二月，以吏部尚書崔胤同平章事，充清海節度使。
司空、門下侍郎、同平章事王搏明達有度量，時稱良相。上素疾宦官樞密使宋道弼、景務修專橫，崔胤日與上謀去宦官，宦官知之。由是南北司益相憎疾，各結藩鎮為援以相傾奪。搏恐其致亂，從容言於上曰：「人君當務明大體，無所偏私。宦官擅權之弊，誰不知之。顧其勢未可猝除，宜俟多難漸平，以道消息。願陛下言勿輕泄以速奸變。」胤聞之，譖搏於上曰：「王搏奸邪，已為道弼輩外應。」上疑之。及胤罷相，意搏排已，愈恨之。及出鎮廣州，遺朱全忠書，具道搏語，令全忠表論之。全忠上言：「胤不可離輔弼之地，搏與敕使相表裏，同危社稷。」表連上不已，上雖察其情，迫於全忠，不得已，胤至湖南復召還。六月，以胤為司空、門下侍郎、同平章事，搏罷為工部侍郎。以道弼監荊南軍，務修監青州軍。戊辰，貶搏溪州刺史，己巳，又貶崖州司戶。道弼長流驩州，務修長流愛州。是日，皆賜自盡。搏死於藍田驛，道弼、務修死於霸橋驛。於是胤專制朝政，勢震中外，宦官皆側目，不勝其憤。
初，崔胤與上密謀盡誅宦官，及宋道弼、景務修死，宦官益懼。上自華州還，忽忽不樂，多縱酒，喜怒不常，左右尤自危。於是左軍中尉劉季述、右軍中尉王仲先、樞密使王彥範、薛齊偓等陰相與謀曰：「主上輕佻多變詐，難奉事，專聽任南司，吾輩終罹其禍。不若奉太子立之，尊主上為太上皇，引岐、華兵為援，控制諸藩，誰能害我哉。」
十一月，上獵苑中，因置酒，夜醉歸，手殺黃門、侍女數人。明旦，日加辰已，宮門不開。季述詣中書白崔胤曰：「宮中必有變。我內臣也，得以便宜從事，請入視之。」乃帥禁軍千人破門而入，訪問，具得其狀。出謂胤曰：「主上所為如是，豈可理天下。廢昏立明，自古有之，為社稷大計，非不順也。」胤畏死，不敢違。庚寅，季述召百官，陳兵殿庭，作胤等連名狀，請太子監國，以示之，使署名。胤及百官不得已，皆署之。上在乞巧樓，季述、仲先伏將士千人於門外，與宣武進奏官程巖等十餘人入請對。季述、仲先甫登殿，將士大呼，突入宣化門，至思政殿前，逢宮人，輒殺之。上見兵入，驚墮牀下，起，將走，季述、仲先掖之令坐。宮人走白皇后，後趨至，拜請曰：「軍容勿驚宅家，有事取軍容商量。」季述等乃出百官狀白上，曰：「陛下厭倦大寶，中外羣情，願太子監國，請陛下保頤東宮。」上曰：「昨與卿曹樂飲，不覺太過，何至於是。」對曰：「此非臣等所為，皆南司眾情，不可遏也。願陛下且之東宮，待事小定，復迎歸大內耳。」後曰：「宅家趣依軍容語。」即取傳國寶以授季述，宦官扶上與後同輦，嬪御侍從者才十餘人，適少陽院。季述以銀撾畫地數上曰：「某時某事，汝不從我言，其罪一也。」如此數十不止。乃手鎖其門，鎔鐵錮之，遣左軍副使李師虔將兵圍之，上動靜輒白季述，穴牆以通飲食，凡兵器針刀皆不得入。上求錢帛，俱不得，求紙筆亦不與。時大寒，嬪御公主無衣衾，號哭聞於外。季述等矯詔令太子監國，迎太子入宮。辛卯，矯詔令太子嗣位，更名縝，以上為太上皇，皇后為太上皇后。甲午，太子即皇帝位，更名少陽院曰問安宮。
季述加百官爵秩，與將士皆受優賞，欲以求媚於眾。殺睦王倚，凡宮人、左右、方士、僧、道為上所寵信者皆榜殺之。每夜殺人，晝以十車載屍出，一車或止一兩屍，欲以立威。將殺司天監胡秀林，秀林曰：「軍容幽囚君父，更欲多殺無辜乎。」季述憚其言正而止。季述等欲殺崔胤，而憚朱全忠，但解其度支、鹽鐵、轉運使而已。
崔胤密緻書全忠，使興兵圖返正。左僕射致仕張浚在長水，見張全義於洛陽，勸之匡復。又與諸藩鎮書勸之。
進士無棣李愚客遊華州，上韓建書，略曰：「僕每讀書，見君臣父子之際，有傷教害義者，恨不得肆之市朝。明公居近關重鎮，君父幽辱月餘，坐視凶逆而忘勤王之舉，僕所未諭也。僕竊計中朝輔弼，雖有志而無權，外鎮諸侯，雖有權而無志。惟明公忠義，社稷是依。往年車輅播遷，號泣奉迎，累歲供饋，再復廟朝，義感人心，至今歌詠。此時事勢，尤異前日。明公地處要衝，位兼將相。自宮闈變故，已涉旬時，若不號令率先以圖反正，遲疑未決，一朝山東侯伯唱義連衡，鼓行而西，明公求欲自安，其可得乎。此必然之勢也。不如馳檄四方，諭以逆順，軍聲一振，則元兇破膽，旬浹之間，二豎之首傳於天下，計無便於此者。」建雖不能用，厚待之。愚堅辭而去。
朱全忠在定州行營，聞亂，丁未，南還。十二月戊辰，至大梁。季述遣其養子希度詣全忠，許以唐社稷輸之。又遣供奉官李奉本以太上皇誥示全忠。全忠猶豫未決，會僚佐議之。或曰：「朝廷大事，非藩鎮所宜預知。」天平節度副使李振獨曰：「王室有難，此霸者之資也。今公為唐桓、文，安危所屬。季述一宦豎耳，乃敢囚廢天子，公不能討，何以復令諸侯。且幼主位定，則天下之權盡歸宦官矣，是以太阿之柄授人也。」全忠大悟，即囚希度、奉本，遣振如京師詗事。既還，又遣親吏蔣玄暉如京師，與崔胤謀之，又召程巖赴大梁。
太子即位累旬，藩鎮箋表多不至。王仲先性苛察，素知左右軍多積弊，及為中尉，鉤校軍中財谷，得隱沒為奸者，痛捶之，急徵所負，將士頗不安。有鹽州雄毅軍使孫德昭為左神策指揮使，自劉季述等廢立，常憤惋不平。崔胤聞之，遣判官石戩與之遊。德昭每酒酣必泣，戩知其誠，乃密以胤意說之曰：「自上皇幽閉，中外大臣至於行間士卒，孰不切齒。今反者獨季述、仲先耳，公誠能誅此二人，迎上皇復位，則富貴窮一時，忠義流千古。苟狐疑不決，則功落他人之手矣。」德昭謝曰：「德昭小校，國家大事，安敢專之。苟相公有命，不敢愛死。」戩以白胤，胤割衣帶手書以授之。德昭復結右軍清遠都將董彥弼、周承誨，謀以除夜伏兵安福門外以俟之。
天福元年春正月乙酉朔，王仲先入朝，至安福門，孫德昭擒斬之，馳詣少陽院叩門呼曰：「逆賊已誅，請陛下出勞將士。」何後不信，曰：「果爾，以其首來。」德昭獻其首，上乃與後毀扉而出。崔胤迎上御長樂門樓，帥百官稱賀。周承誨擒劉季述、王彥範繼至，方詰責，已為亂挺所斃。薛齊偓赴井死，出而斬之。滅四人之族，並誅其黨二十餘人。宦官奉太子匿於左軍，獻傳國寶。上曰：「裕幼弱，為凶豎所立，非其罪也。」命還東宮，黜為德王，復名裕。丙戌，以孫德昭同平章事，充靜海節度使，賜姓名李繼昭。
丁亥，崔胤進位司徒，胤固辭，上寵待胤益厚。
己丑，朱全忠聞季述等誅，折程巖足，械送京師，並劉希度、李奉本等皆斬於都市。由是益重李振。
庚寅，以周承誨為嶺南西道節度使，賜姓名李繼誨，董彥弼為寧遠節度使，賜姓李，並同平章事，與李繼昭俱留宿衛，十日乃出還家，賞賜傾府庫，時人謂之「三使相」。癸巳，進朱全忠爵東平王。
丙午，敕「近年宰臣延英奏事，樞密使侍側，爭論紛然。既出，又稱上旨未允，復有改易，撓權亂政。自今並依大中舊制，俟宰臣奏事畢，方得升殿承受公事。」賜兩軍副使李師虔、徐彥孫自盡，皆劉季述之黨也。
鳳翔、彰義節度使李茂貞來朝。加茂貞守尚書令，兼侍中，進爵岐王。
劉季述、王仲先既死，崔胤、陸扆上言：「禍亂之興，皆由中官典兵。乞令胤主左軍，扆主右軍，則諸侯不敢侵陵，王室尊矣。」上猶豫兩日未決。李茂貞聞之，怒曰：「崔胤奪軍權未得，已欲翦滅諸侯。」上召李繼昭、李繼誨、李彥弼謀之，皆曰：「臣等累世在軍中，未聞書生為軍主。若屬南司，必多所變更，不若歸之北司為便。」上乃謂胤、扆曰：「將士意不欲屬文臣，卿曹勿堅求。」於是以樞密使韓全誨、鳳翔監軍使張彥弘為左右中尉。全誨，亦前鳳翔監軍也。又徵前樞密使致仕嚴遵美為兩軍中尉、觀軍容處置使。遵美曰：「一軍猶不可為，況兩軍乎。」固辭不起。以袁易簡、周敬容為樞密使。
李茂貞辭還鎮，崔胤以宦官典兵終為肘腋之患，欲以外兵制之，諷茂貞留兵三千於京師，充宿衛，以茂貞假子繼筠將之。左諫議大夫萬年韓偓以為不可，胤曰：「兵自不肯去，非留之也。」偓曰：「始者何為召之邪。」胤無以應。偓曰：「留此兵則家國兩危，不留則家國兩安。」胤不從。
夏四月甲戌，上謁太廟。丁丑，赦天下，改元。
初，楊復恭為中尉，借度支賣曲之利一年以贍兩軍，自是不肯復歸。至是，崔胤草赦，欲抑宦官，聽酤者自造麴，但月輸榷酤錢。兩軍先所造麴，趣令減價賣之，過七月無得復賣。崔胤之罷兩軍賣曲也，並近鎮亦禁之。李茂貞惜其利，表乞入朝論奏。韓全誨請許之。茂貞至京師，全誨深與相結。崔胤始懼，陰厚朱全忠益甚，與茂貞為仇敵矣。
上之返正也，中書舍人令狐渙、給事中韓偓皆預其謀，故擢為翰林學士，數召對，訪以機密。渙，綯之子也。時上悉以軍國事委崔胤，每奏事，上與之從容，或至然燭。宦官畏之側目，事無大小，皆諮胤而後行。胤志欲盡除之，韓偓屢諫曰：「事禁大甚。此輩亦不可全無，恐其黨迫切，更生他變。」胤不從。六月丁卯，上獨召偓問曰：「敕使中為惡者如林，何以處之。」對曰：「東內之難，敕使誰非同惡。處之當在正旦，今已失其時矣。」上曰：「當是時，卿何不為崔胤言之。」對曰：「臣見陛下詔書，雲自劉季述等四家之外，其餘一無所問。夫人主所重，莫大於信，既下此詔，則守之宜堅，若復戮一人，則人人懼死矣。然後來所去者已為不少，此其所以忷忷不安也。陛下不若擇其尤無良者數人，明示其罪，置之於法，然後撫諭其餘，曰：吾恐爾曹謂吾心有所貯，自今可無疑矣。乃擇其忠厚者使為之長，其徒有善則獎之，有罪則懲之，咸自安矣。今此曹在公私者以萬數，豈可盡誅邪。夫帝王之道，當以重厚鎮之，公正御之，至於瑣細機巧，此機生則彼機應矣，終不能成大功，所謂理絲而棼之者也。況今朝廷之權散在四方，苟能先收此權，則事無不可為者矣。」上深以為然，曰：「此事終以屬卿。」
閏六月，崔胤請上盡誅宦官，但以宮人掌內諸司事。宦官屬耳，頗聞之。韓全誨等涕泣求哀於上，上乃令胤，有事封疏以聞，勿口奏。宦官求美女知書者數人，內之宮中，陰令詗察其事，盡得胤密謀，上不之覺也。全誨等大懼，每宴聚，流涕相訣別，日夜謀所以去胤之術。胤時領三司使，全誨等教禁軍對上諠噪，訴胤減損冬衣。上不得已，解胤鹽鐵使。
時朱全忠、李茂貞各有挾天子令諸侯之意，全忠欲上幸東都，茂貞欲上幸鳳翔。胤知謀泄事急，遺朱全忠書，稱被密詔，令全忠以兵迎車駕，且言：「昨者返正，皆令公良圖，而鳳翔先入朝，抄取其功。今不速來，必成罪人，豈惟功為他人所有，且見征討矣。」全忠得書，秋七月甲寅，遽歸大梁發兵。
八月甲申，上問韓偓曰：「聞陸扆不樂吾返正，正旦易服，乘小馬出啓夏門，有諸。」對曰：「返正之謀，獨臣與崔胤輩數人知之，扆不知也。一旦忽聞宮中有變，人情能不驚駭，易服逃避，何妨有之。陛下責其為宰相無死難之志則可也，至於不樂返正，恐出於讒人之口，願陛下察之。」上乃止。
韓全誨等懼誅，謀以兵制上，乃與李繼昭、李繼誨、李彥弼、李繼筠深相結，繼昭獨不肯從。他日，上問韓偓「外間何所聞。」對曰：「惟聞敕使憂懼，與功臣李繼筠交結，將致不安，亦未知其果然不耳。」上曰：「是不虛矣。比日繼誨、彥弼輩語漸倔強，令人難耐。令狐渙欲令朕召崔胤及全誨等於內殿置酒和解之，何如？」對曰：「如此則彼凶悖益甚。」上曰：「為之奈何。」對曰：「獨有顯罪數人，速加竄逐，餘者許其自新，庶幾可息。若一無所問，彼必知陛下心有所貯，益不自安，事終未了耳。」上曰：「善。」既而宦官恃黨援已成，稍不遵敕旨。上或出之使監軍，或黜守諸陵，皆不行，上無如之何。
九月癸丑，上急召韓偓，謂曰：「聞全忠欲來除君側之惡，大是盡忠，然須令與茂貞共其功。若兩帥交爭，則事危矣。卿為我語崔胤，速飛書兩鎮，使相與合謀，則善矣。」壬戌，上又謂偓曰：「繼誨、彥弼輩驕橫益甚，累日前與繼筠同入，輒於殿東令小兒歌以侑酒，令人驚駭。」對曰：「臣必知其然，茲事失之於初。當正旦立功之時，但應以官爵、田宅、金帛酧之，不應聽其恣出入禁中。此輩素無知識，數求入對，或妄論朝政，或僭易薦人，稍有不從，則生怨望。況惟知嗜利，為敕使以厚利僱之，令其如此耳。崔胤本留衛兵，欲以制敕使也，今敕使衛兵相與為一，將若之何。汴兵若來，必與岐兵鬥於闕下，臣竊寒心。」上但愀然憂沮而已。
冬十月戊戌，朱全忠大舉兵發大梁。
韓全誨聞朱全忠將至，丁酉，令李繼誨、李彥弼等勒兵劫上，請幸鳳翔，宮禁諸門皆增兵防守，人及文書出入搜閱甚嚴。上遣人密賜崔胤御札，言皆悽愴，末云：「我為宗社大計，勢須西行，卿等但東行也。惆悵。惆悵。」
戊戌，上遣趙國夫人出語韓偓「朝來彥弼輩無禮極甚，欲召卿對，其勢未可。」且言：「上與皇后但涕泣相向。」自是，學士不復得對矣。
癸卯，全誨等令上入合召百官，追寢正月丙午敕書，悉如咸通以來近例。是日，開延英，全誨等即侍側，同議政事。
丁未，神策都指揮使李繼筠遣部兵掠內庫寶貨、帳帷、法物，韓全誨遣人密送諸王、宮人先之鳳翔。
戊申，朱全忠至河中，表請車駕幸東都，京城大駭，士民亡竄山谷。是日，百官皆不入朝，闕前寂無人。
十一月己酉朔，李繼筠等勒兵闕下，禁人出入，諸軍大掠。士民衣紙及布褥者，滿街極目。韓建以幕僚司馬鄴知匡國留後。朱全忠引四鎮兵七萬趣同州，鄴迎降。
韓全誨等以李繼昭不與之同，遏絕不令見上。時崔胤居第在開化坊，繼昭帥所部六千餘人及關東諸道兵在京師者共守衛之，百官及士民避亂者皆往依之。庚戌，上遣供奉官張紹孫召眾官，崔胤等皆表辭不至。
壬子，韓全誨等陳兵殿前，言於上曰：「全忠以大兵逼京師，欲劫天子幸洛陽，求傳禪。臣等請奉陛下幸鳳翔，收兵拒之。」上不許，杖劍登乞巧樓。全誨等逼上下樓，上行才及壽春殿，李彥弼已於御院縱火。是日冬至，上獨坐思政殿，翹一足，一足蹋蘭幹，庭無羣臣，旁無侍者。頃之，不得已，與皇后、妃嬪、諸王百餘人皆上馬，慟哭聲不絕，出門，回顧禁中，火已赫然。是夕，宿鄠縣。
朱全忠遣司馬鄴入華州謂韓建曰：「公不早知過自歸，又煩此軍少留城下矣。」是日，全忠自故市引兵南渡渭，韓建遣節度副使李巨川請降，獻銀三萬兩助軍，全忠乃西南趣赤水。
癸丑，李茂貞迎車駕于田家磑，上下馬慰接之。甲寅，車駕至盩厔，乙卯，留一日。
朱全忠至零口西，聞車駕西幸，與僚佐議，復引兵還赤水。左僕射致仕張浚說全忠曰：「韓建，茂貞之黨，不先取之，必為後患。」全忠聞建有表勸天子幸鳳翔，乃引兵逼其城。建單騎迎謁，全忠責之，對曰：「建目不知書，凡表章書檄，皆李巨川所為。」全忠以巨川嘗為建畫策，斬之軍門。謂建曰：「公許人，可即往衣錦。」丁巳，以建為忠武節度使，理陳州，以兵援送之。以前商州刺史李存權知華州，徙忠武節度使趙珝為匡國節度使。車駕之在華州也，商賈輜湊，韓建重征之，二年，得錢九百萬緡。至是，全忠盡取之。
是時京師無天子，行在無宰相，崔胤使太子太師盧渥等二百餘人列狀，請朱全忠西迎車駕，又使王溥至赤水見全忠計事全。忠復書曰：「進則懼脅君之謗，退則懷負國之慚，然不敢不勉。」戊午，全忠發赤水。辛酉，以兵部侍郎盧光啓權勾當中書事。車駕留岐山三日，壬戌，至鳳翔。
朱全忠至長安，宰相帥百官班迎於長樂坡。明日行，復班辭於臨皋驛。全忠賞李繼昭之功，初令權知匡國留後，復留為兩街制置使，賜與甚厚。繼昭盡獻其兵八千人。
全忠使判官李擇、裴鑄入奏事，稱奉密詔及得崔胤書，令臣將兵入朝。韓全誨等矯詔答以「朕避災至此，非宦官所劫，密詔皆崔胤詐為之，卿宜斂兵歸保土宇。」茂貞遣其將符道昭屯武功以拒全忠，癸亥，全忠將康懷貞擊破之。
丁卯，以盧光啓為右諫議大夫，參知機務。
戊辰，朱全忠至鳳翔，軍於城東。李茂貞登城謂曰：「天子避災，非臣下無禮。讒人誤公至此。」全忠報曰：「韓全誨劫遷天子，今來問罪，迎扈還宮。岐王苟不預謀，何煩陳諭。」上屢詔全忠還鎮，全忠乃拜表奉辭。辛未，移兵北趣邠州。
甲戌，制守司空兼門下侍郎、同平章事崔胤責授工部尚書，戶部侍郎、同平章事裴樞罷守本官。
乙亥，朱全忠攻邠州。丁丑，靜難節度使李繼徽請降，復姓名楊崇本。全忠質其妻於河中，令崇本鎮邠州。
全忠之西入關也，韓全誨、李茂貞以詔命徵兵河東，茂貞仍以書求援於李克用。克用遣李嗣昭將五千騎自沁州趣晉州，與汴兵戰於平陽北，破之。乙亥，全忠發邠州，戊寅，次三原。十二月癸未，崔胤至三原見全忠，趣之迎駕。己丑，全忠遣朱友寧攻盩厔，不下。戊戌，全忠自往督戰，盩厔降，屠之。全忠令崔胤帥百官及京城居民悉遷於華州。
朱全忠之入關也，戎昭節度使馮行襲遣副使魯崇矩聽命於全忠。韓全誨遣中使二十餘人分道徵江、淮兵屯金州以脅全忠，行襲盡殺中使，收其詔敕送全忠。又遣中使徵兵於王建，朱全忠亦遣使乞師於建。建外修好於全忠，罪狀李茂貞，而陰勸茂貞堅守，許之救援。以武信節度使王宗佶、前東川節度使王宗滌等為扈駕指揮使，將兵五萬，聲言迎車駕，其實襲茂貞山南諸州。
二年春正月，朱全忠復屯三原，又移軍武功。河東將攻慈、隰，以分全忠兵勢。丁卯，以給事中韋貽範為工部侍郎、同平章事。
丙子，以給事中嚴龜充岐、汴和協使，賜朱全忠姓李，與李茂貞為兄弟，全忠不從。
三月庚戌，上與李茂貞及宰相、學士、中尉、樞密宴，酒酣，茂貞及韓全誨亡去。上問韋貽範曰：「朕何以巡幸至此。」對曰：「臣在外不知。」固問之，不對。上曰：「卿何得於朕前妄語雲不知。」又曰：「卿既以非道取宰相，當於公事如法。若有不可，必準故事。」怒目視之，微言曰：「此賊兼須杖之二十。」顧謂韓偓曰：「此輩亦稱宰相。」貽範屢以大杯勸上，上不即持，貽範舉杯直及上頤。
夏四月丁酉，崔胤自華州詣河中，泣訴於朱全忠，恐李茂貞劫天子幸蜀，宜以時迎奉，勢不可緩。全忠與之宴，胤親執板為全忠歌以侑酒。
五月，鳳翔人聞朱全忠且來，皆懼。癸丑，城外居民皆遷入城。己未，全忠將精兵五萬發河中，至東渭橋，遇霖雨，留旬日。
庚午，工部侍郎、平章事韋貽範遭母喪，宦官薦翰林學士姚洎為相。洎謀於韓偓，偓曰：「若圖永久之利，則莫若未就為善。儻出上意，固無不可。且汴軍旦夕合圍，孤城難保，家族在東，可不慮乎。」洎乃移疾，上亦自不許。六月丙子，以中書舍人蘇檢為工部侍郎、同平章事。時韋貽範在草土，薦檢及姚洎於李茂貞，上既不用洎，茂貞及宦官恐上自用人，協力薦檢，遂用之。
丁丑，朱全忠軍於虢縣。甲申，李茂貞大出兵，自將之，與朱全忠戰於虢縣之北，大敗而還，死者萬餘人。丙戌，全忠遣其將孔勍出散關攻鳳州，拔之。丁亥，全忠進軍鳳翔城下。全忠朝服向城而泣曰：「臣但欲迎車駕還宮耳，不與岐王角勝也。」遂為五寨環之。
秋七月。韋貽範之為相也，多受人賂，許以官。既而母喪罷去，日為債家所噪。親吏劉延美所負尤多，故汲汲於起復，日遣人詣兩中尉、樞密及李茂貞求之。甲戌，命韓偓草貽範起復制，偓曰：「吾腕可斷，此制不可草。」即上疏論「貽範遭憂未數月，遽令起復，實駭物聽，傷國體」。學士院二中使怒曰：「學士勿以死為戲。」偓以疏授之，解衣而寢，二使不得已奏之。上即命罷草，仍賜敕褒賞之。八月乙亥朔，班定，無白麻可宣。宦官喧言韓侍郎不肯草麻，聞者大駭。茂貞入見上曰：「陛下命相而學士不肯草麻，與反何異。」上曰：「卿輩薦貽範朕不之違，學士不草麻朕亦不之違。況彼所陳，事理明白，若之何不從。」茂貞不悅而出，至中書，見蘇檢曰：「奸邪朋黨，宛然如舊。」扼腕者久之。貽範猶經營不已，茂貞語人曰：「我實不知書生禮數，為貽範所誤，會當於邠州安置。」貽範乃止，劉延美赴井死。
保大節度使李茂勳將兵屯三原救李茂貞，朱全忠遣其將康懷英、孔勍擊之，茂勳遁去。茂勳，茂貞之從弟也。
庚戌，李茂貞出兵夜擊奉天，虜汴將倪章、邵棠以歸。乙未，茂貞大出兵與全忠戰，不勝。暮歸，汴兵追之，幾入西門。
己亥，再起復前戶部侍郎、同平章事韋貽範，使姚洎草制。貽範不讓，即表謝，明日視事。
九月乙巳，朱全忠以久雨，士卒病，召諸將議引兵歸河中。親從指揮使高季昌、左開道指揮使劉知俊曰：「天下英雄，窺此舉一歲矣。今茂貞已困，奈何舍之去。」全忠患李茂貞堅壁不出，季昌請以譎計誘致之，募有能入城為諜者。騎士馬景請行，曰：「此行必死，願大王錄其妻子。」全忠惻然止之，景不可。時全忠遣朱友倫發兵於大梁，明日將至，當出兵迓之。景請因此時給駿馬雜眾騎而出，全忠從之，命諸軍皆秣馬飽士。丁未旦，偃旗幟潛伏，無得妄出，營中寂如無人。景與眾騎偕出，忽躍馬西去，詐為逃亡，入城告茂貞曰：「全忠舉軍遁矣，獨留傷病者近萬人守營，今夕亦去矣，請速擊之。」於是茂貞開門，悉眾攻全忠營。全忠鼓於中軍，百營俱出，縱兵擊之，又遣數百騎據其城門，鳳翔軍進退失據，自蹈藉，殺傷殆盡。茂貞自是喪氣，始議與全忠連和，奉車駕還京，不復以詔書勒全忠還鎮矣。全忠表季昌為宋州團練使。
辛亥，李茂貞盡出騎兵於鄰州就芻糧。壬子，朱全忠穿蚰蜒壕圍鳳翔，設大鋪、鈴架以絕內外。
冬十月戊寅夜，李茂貞假子彥詢帥三團步兵奔於汴軍，己卯，李彥韜繼之。庚辰，朱全忠遣幕僚司馬鄴奉表入城。甲申，又遣使獻熊白。自是獻食物、繒帛相繼。上皆先以示李茂貞，使啓視之，茂貞亦不敢啓。丙戌，復遣使請與茂貞議連和，民出城樵採者皆不抄掠。丁亥，全忠表請修宮闕及迎車駕。己丑，遣國子司業薛昌祚、內使王廷續齎詔賜全忠。
癸巳，茂貞復出兵擊汴軍城西寨，敗還。全忠以綘袍衣降者，使招呼城中人，鳳翔軍夜縋去及因樵採去不返者甚眾。是後茂貞或遣兵出擊汴軍，多不為用，散還。茂貞疑上與全忠有密約，壬寅，更於御院北垣外增兵防衛。
十二月癸卯朔，保大節度使李茂勳帥其眾萬餘人救鳳翔，屯於城北阪上，與城中舉烽相應。
甲辰，上使趙國夫人詗學士院二使皆不在，亟召韓偓、姚洎，竊見之於土門外，執手相泣。洎請上速還，恐為他人所見，上遽去。
朱全忠遣其將孔勍、李暉將兵乘虛襲鄜、坊。壬子，拔坊州。甲寅，大雪，汴軍冒之夕進，五鼓抵鄜州城下。鄜人不為備，汴軍入城，城中兵尚八千人，格鬥至午，鄜人始敗，擒留後李繼璙。勍撫存李茂勳及將士之家，安堵無擾。命李暉權知軍府事，茂勳聞之，引兵遁去。
汴軍每夜鳴鼓角，城中地如動。攻城者詬城上人云：「劫天子賊」，乘城者詬城下人云：「奪天子賊」。是冬，大雪，城中食盡，凍餒死者不可勝計。或臥未死，肉已為人所咼。市中賣人肉斤直錢百，犬肉直五百。茂貞儲偫亦竭，以犬彘供御膳。上鬻御衣及小皇子衣於市以充用，削漬鬆柹以飼御馬。
丙子，戶部侍郎、同平章事韋貽範薨。
癸亥，朱全忠遣人薙城外草以困城中。甲子，李茂貞增兵守宮門，諸宦官自度不免，至相尤怨。
蘇檢數為韓偓經營入相，言於茂貞及中尉、樞密，且遣親吏告偓。偓怒曰：「公與韋公自貶所召歸，旬月致位宰相，訖不能有所為。今朝夕不濟，乃欲以此相污邪。」
十二月，李茂勳遣使請降於朱全忠，更名周彝。於是茂貞山南州鎮皆入王建，關中州鎮皆入全忠，坐守孤城，乃密謀誅宦官以自贖。遺全忠書曰：「禍亂之興，皆由全誨。僕迎駕至此，以備他盜。公既志匡社稷，請公迎扈還宮，僕以弊甲雕兵，從公陳力。」全忠復書曰：「僕舉兵至此，正以乘輿播遷。公能協力，固所願也。」
丁酉，上召李茂貞、蘇檢、李繼誨、李彥弼、李繼岌、李繼遠、李繼忠食，議與朱全忠和。上曰：「十六宅諸王以下，凍餒死者日有數人。在內諸王及公主、妃嬪，一日食粥，一日食湯餅，今亦竭矣。卿等意如何。」皆不對。上曰：「速當和解耳。」鳳翔兵十餘人遮韓全誨於左銀臺門，諠罵曰：「闔境塗炭，闔城餒死，正為軍容輩數人耳。」全誨叩頭訴於茂貞，茂貞曰：「卒輩何知。」命酌酒兩杯，對飲而罷。又訴於上，上亦諭解之。李繼昭謂全誨曰：「昔楊軍容破楊守亮一族，今軍容亦破繼昭一族邪。」慢罵之，遂出降於全忠，復姓苻，名道昭。
三年春正月甲辰，遣殿中侍御史崔構、供奉官郭遵誨詣朱全忠營。丙午，李茂貞亦遣牙將郭啓期往議和解。
戊申，李茂貞獨見上，中尉韓全誨、張彥弘、樞密使袁易簡、周敬容皆不得對。茂貞請誅全誨等與朱全忠和解，奉車駕還京。上喜，即遣內養帥鳳翔卒四十人收全誨等，斬之。以御食使第五可範為左軍中尉，宣徽南院使仇承坦為右軍中尉，王知古為上院樞密使，楊虔朗為下院樞密使。是夕，又斬李繼筠、李繼誨、李彥弼及內諸司使韋處廷等十六人。己酉，遣韓偓及趙國夫人詣全忠營，又遣使囊全誨等二十餘人首以示全忠，曰：「向來脅留車駕，懼罪離間，不欲協和，皆此曹也。今朕與茂貞決意誅之，卿可曉諭諸軍，以豁眾憤。」辛亥，全忠遣觀察判官李振奉表入謝。
全誨等已誅，而全忠圍猶未解。茂貞疑崔胤教全忠欲必取鳳翔，白上急召胤，令帥百官赴行在。凡四降詔，三賜朱書御札，言甚切至，悉復故官爵，胤竟稱疾不至。茂貞懼，自致書於胤，辭甚卑遜。全忠亦以書召胤，且戲之曰：「吾未識天子，須公來辨其是非。」胤始來。
甲寅，鳳翔始啓城門。丙辰，全忠巡諸寨，至城北，有鳳翔兵自北山下，全忠疑其逼已，遣兵擊之，擒其將李繼欽。上遣趙國夫人、馮翊夫人詣全忠營詰其故，全忠遣親吏蔣玄暉奉表入奏。
李茂貞請以其子侃尚平原公主，又欲以蘇檢女為景王祕妃以自固。平原，何後之女也，後意難之。上曰：「且令我得出，何憂爾女。」後乃從之。壬戌，平原公主嫁李侃，納景王妃蘇氏。
時鳳翔所誅宦官已七十二人，朱全忠又密令京兆搜捕致仕不從行者誅九十人。
甲子，車駕出鳳翔，幸全忠營。全忠素服待罪，命客省使宣釋罪，去三仗，止報平安，以公服入謝。全忠見上，頓首流涕。上命韓偓扶起之。上亦泣，曰：「宗廟、社稷，賴卿再安。朕與宗族，賴卿再生。」親解玉帶以賜之。少休，即行。全忠單騎前導十許裏，上辭之。全忠乃令朱友倫將兵扈從，自留部分後隊，焚撤諸寨。友倫，存之子也。是夕，車駕宿岐山。丁卯，至興平，崔胤始帥百官迎謁。復以胤為司空、門下侍郎、同平章事，領三司如故。己巳，入長安。
庚午，全忠、崔胤同對。胤奏：「國初承平之時，宦官不典兵豫政。天寶以來，宦官浸盛。貞元之末，分羽林衛為左、右神策軍以便衛從，始令宦官主之，以二千人為定製。自是參掌機密，奪百司權，上下彌縫，共為不法。大則構扇藩鎮，傾危國家。小則賣官鬻獄，蠹害朝政。王室衰亂，職此之由，不剪其根，禍終不已。請悉罷內諸司使，其事務盡歸之省寺，諸道監軍俱召還闕下。」上從之。是日，全忠以兵驅宦官第五可範已下數百人於內侍省，盡殺之，冤號之聲，徹於內外。其出使外方者，詔所在收捕誅之。止留黃衣幼弱者三十人，以備灑掃。又詔成德節度使王鎔選進五十人充敕使，取其土風深厚，人性謹樸也。上愍可範等或無罪，為文祭之。自是宣傳詔命皆令宮人出入。其兩軍內外八鎮兵悉屬六軍，以崔胤兼判六軍十二衛事。
臣光曰：宦者用權，為國家患，其來久矣。蓋以出入宮禁，人主自幼及長與之親狎，非如三公六卿，進見有時，可嚴憚也。其間復有性識儇利，語言辯給，善伺候顏色，承迎志趣，受命則無違忤之患，使令則有稱愜之效。自非上智之主，燭知物情，慮患深遠，侍奉之外，不任以事，則近者日親，遠者日疏。甘言悲辭之請有時而從，浸潤膚受之愬有時而聽。於是黜陟刑賞之政，潛移於近習而不自知，如飲麴酒，嗜其味而忘其醉也。黜陟刑賞之柄移，而國家不危亂者，未之有也。
東漢之衰，宦官最多驕橫，然皆假人主之權，依憑城社，以濁亂天下，未有能劫脅天子如制嬰兒，廢置在手，東西出其意，使天子畏之若乘虎狼而挾蛇虺，如唐世者也。所以然者非他，漢不握兵，唐握兵故也。
太宗鑑前世之弊，深抑宦官，無得過四品。明皇始隳舊章，是崇是長，晚節令高力士省決章奏，乃至進退將相，時與之議，自太子、王公皆畏事之，宦官自此熾矣。及中原板蕩，肅宗收兵靈武，李輔國以東宮舊隸參豫軍謀，寵過而驕，不復能制，遂至愛子、慈父皆不能庇，以憂悸終。代宗踐阼，仍遵覆轍，程元振、魚朝恩相繼用事，竊弄刑賞，壅蔽聰明，視天子如委裘，陵宰相如奴虜。是以來瑱入朝，遇讒賜死。吐蕃深侵郊甸，匿不以聞，致狼狽幸陝。李光弼危疑憤鬱，以隕其生。郭子儀擯廢家居，不保丘壟。僕固懷恩冤抑無訴，遂棄勳庸，更為叛亂。德宗初立，頗振紀綱，宦官稍絀。而返自興元，猜忌諸將，以李晟、渾瑊為不可信，悉奪其兵，而以竇文場、霍仙鳴為中尉，使典宿衛，自是太阿之柄落其掌握矣。憲宗末年，吐突承璀欲廢嫡立庶，以成陳洪志之變。寶曆狎暱羣小，劉克明與蘇佐明為逆，其後綘王及文、武、宣、懿、僖、昭六世，皆為宦官所立，勢益驕橫。王守澄、仇士良、田令孜、楊復恭、劉季述、韓全誨為之魁傑，自稱「定策國老」，目天子為門生，根深蒂固，疾成膏肓，不可救藥矣。文宗深憤其然，志欲除之，以宋申錫之賢，猶不能有所為，反受其殃。況李訓、鄭注反覆小人，欲以一朝譎詐之謀，剪累世膠固之黨，遂至涉血禁塗，積屍省戶，公卿大臣，連頸就誅，闔門屠滅，天子陽瘖縱酒，飲泣吞氣，自比赧、獻，不亦悲乎。以宣宗之嚴毅明察，猶閉目搖首，自謂畏之。況懿、僖之驕侈，苟聲色球獵足充其欲，則政事一以付之，呼之以父，固無怪矣。賊污宮闕，兩幸梁、益，皆令孜所為也。昭宗不勝其恥，力欲清滌，而所任不得其人，所行不由其道。始則張浚覆軍於平陽，增李克用跋扈之勢，復恭亡命于山南，啓宋文通不臣之心，終則兵交闕庭，矢及御衣，漂泊莎城，流寓華陰，幽辱東內，劫遷岐陽。崔昌遐無如之何，更召朱全忠以討之。連兵圍城，再罹寒暑，御膳不足於糧糒，王侯斃踣於饑寒。然全誨就誅，乘輿東出，翦滅其黨，靡有孑遺，而唐之廟社因以丘墟矣。然則宦者之禍，始於明皇，盛於肅、代，成於德宗，極於昭宗。《易》曰：「履霜堅冰至。」為國家者，防微杜漸，可不慎其始哉。此其為患章章尤著者也，自餘傷賢害能，召亂致禍，賣官鬻獄，沮敗師徒，蠹害烝民，不可遍舉。
夫寺人之官，自三王之世，載於《詩》、《禮》，所以謹閨闥之禁，通內外之言，安可無也。如《巷伯》之疾惡，寺人披之事君，鄭眾之辭賞，呂強之直諫，曹日升之救患，馬存亮之弭亂，楊復光之討賊，嚴遵美之避權，張承業之竭忠，其中豈無賢才乎。顧人主不當與之謀議政事，進退士大夫，使有威福足以動人耳。果或有罪，小則刑之，大則誅之，無所寬赦，如此雖使之專橫，孰敢哉。豈可不察臧否，不擇是非，欲草薙而禽獮之，能無亂乎。是以袁紹行之於前而董卓弱漢，崔昌遐襲之於後而朱氏篡唐，雖快一時之忿，而國隨以亡。是猶惡衣之垢而焚之，患木之蠹而伐之，其為害豈不益多哉。孔子曰：「人而不仁，疾之已甚，亂也。」斯之謂矣。
三年春二月壬申朔，詔「比在鳳翔所除官，一切停。」時宦官盡死，惟河東監軍張承業、幽州監軍張居翰、清海監軍程匡柔、西川監軍魚全禋及致仕嚴遵美，為李克用、劉仁恭、楊行密、王建所匿得全，斬他囚以應詔。
甲戌，門下侍郎、同平章事陸扆責授沂王傅分司。車駕還京師，賜諸道詔書，獨鳳翔無之。扆曰：「茂貞罪雖大，然朝廷未與之絕。今獨無詔書，示人不廣。」崔胤怒，奏貶之。宮人宋柔等十一人皆韓全誨所獻，及僧、道士與宦官親厚者二十餘人，並送京兆杖殺。
上謂韓偓曰：「崔胤雖盡忠，然比卿頗用機數。」對曰：「凡為天下者，萬國皆屬之耳目，安可以機數欺之。莫若推誠直致，雖日計之不足，而歲計之有餘也。」
丙子，工部侍郎、同平章事蘇檢，吏部侍郎盧光啓，並賜自盡。丁丑，以中書侍郎、同平章事王溥為太子賓客分司，皆崔胤所惡也。
戊寅，賜朱全忠號迴天再造竭忠守正功臣，賜其僚佐敬翔等號迎鑾協贊功臣，諸將朱友寧等號迎鑾果毅功臣，都頭以下號四鎮靜難功臣。
上議褒崇全忠，欲以皇子為諸道兵馬元帥，以全忠副之。崔胤請以輝王祚為之。上曰：「濮王長。」胤承全忠密旨，利祚衝幼，固請之。己卯，以祚為諸道兵馬元帥。庚辰，加全忠守太尉，充副元帥，進爵梁王，以胤為司徒兼侍中。胤恃全忠之勢，專權自恣，天子動靜皆稟之。朝臣從上幸鳳翔者，凡貶逐三十餘人。刑賞系其愛憎，中外畏之，重足一跡。
以敬翔守太府卿，朱友寧領寧遠節度使。全忠表苻道昭同平章事，充天雄節度使，遣兵援送之泰州，不得至而還。
初，翰林學士承旨韓偓之登進士第也，御史大夫趙崇知貢舉。上返自鳳翔，欲用偓為相，偓薦崇及兵部侍郎王贊自代。上欲從之，崔胤惡其分已權，使朱全忠入爭之。全忠見上曰：「趙崇輕薄之魁，王贊無才用，韓偓何得妄薦為相。」上見全忠怒甚，不得已，癸未，貶偓濮州司馬。上密與偓泣別，偓曰：「是人非復前來之比，臣得遠貶及死，乃幸耳，不忍見篡弒之辱。」
己丑，上令朱全忠與李茂貞書，取平原公主，茂貞不敢違，遽歸之。
壬辰，以朱友裕為鎮國節度使。乙未，全忠奏留步騎萬人於故兩軍，以朱友倫為左軍宿衛都指揮使。又以汴將張廷範為宮苑使，王殷為皇城使，蔣玄暉充街使。於是全忠之黨佈列遍於禁衛及京輔。
戊戌，全忠辭歸鎮，留宴壽春殿，又餞之於延喜樓。上臨軒泣別，令於樓前上馬。上又賜全忠詩，全忠亦和進。又賜《楊柳枝辭》五首。百官班辭於長樂驛。崔胤獨送至霸橋，自置餞席，夜二鼓，胤始還入城。上覆召對，問以全忠安否。置酒奏樂，至四鼓乃罷。
李克用使者還晉陽，言崔胤之橫。克用曰：「胤為人臣，外倚賊勢，內脅其君，既執朝政，又握兵權。權重則怨多，勢侔則釁生，破家亡國，在眼中矣。」
夏五月，崔胤奏：「左右龍武、羽林、神策等軍名存實亡，侍衛單寡。請每軍募步兵四將，每將二百五十人，騎兵一將百人，合六千六百人，選其壯健者分番侍衛。」從之，令六軍諸衛副使京兆尹鄭元規立格召募於市。
冬十月辛巳，宿衛都指揮使朱友倫與客擊球於左軍，墜馬而卒。全忠悲怒，疑崔胤故為之，凡與同戲者十餘人盡殺之，遣其兄子友諒代典宿衛。
初，崔胤假朱全忠兵力以誅宦官，全忠既破李茂貞，併吞關中，威震天下，遂有篡奪之志。胤懼，與全忠外雖親厚，私心漸異，乃謂全忠曰：「長安密邇茂貞，不可不為守禦之備。六軍十二衛，但有空名，請召募以實之，使公無西顧之憂。」全忠知其意，曲從之，陰使麾下壯士應募以察其變。胤不之知，與鄭元規等繕治兵仗，日夜不息。及朱友倫死，全忠益疑胤，且欲遷天子都洛，恐胤立異。
天祐元年春正月，全忠密表司徒兼侍中、判六軍十二衛事、充鹽鐵、轉運使、判度支崔胤，專權亂國，離間君臣，並其黨刑部尚書兼京兆尹、六軍諸衛副使鄭元規，威遠軍使陳班等，皆請誅之。乙巳，詔責授胤太子少傅分司，貶元規循州司戶，班溱州司戶。丙午，下詔罪狀胤等。以裴樞判左三軍事，充鹽鐵、轉運使，獨孤損判右三軍事兼判度支。胤所募兵並縱遣之。以兵部尚書崔遠為中書侍郎，翰林學士、左拾遺柳璨為右諫議大夫，並同平章事。璨，公綽之從孫也。戊申，朱全忠密令宿衛都指揮使朱友諒以兵圍崔胤第，殺胤及鄭元規、陳班並胤所親厚者數人。
初，上在華州，朱全忠屢表請上遷都洛陽，上雖不許，全忠常令東都留守佑國節度使張全義繕修宮室。全忠之克邠州也，質靜難軍節度使楊崇本妻子於河中，崇本妻美，全忠私焉，既而歸之。崇本怒，使謂李茂貞曰：「唐室將滅，父何忍坐視之乎。」遂相與連兵，侵逼京畿，復姓名為李繼徽。
己酉，全忠引兵屯河中。丁巳，上御延喜樓，朱全忠遣牙將寇彥卿奉表，稱「邠、岐兵逼畿甸，請上遷都洛陽」。及下樓，裴樞已得全忠移書，促百官東行。戊午，驅徙士民，號哭滿路，罵曰：「賊臣崔胤召朱溫來傾覆社稷，使我曹流離至此。」老幼襁屬，月餘不絕。
壬戌，車駕髮長安，全忠以其將張廷範為御營使，毀長安宮室、百司及民間廬舍，取其材，浮渭沿河而下，長安自是遂丘墟矣。
全忠發河南北諸鎮丁匠數萬，令張全義治東都宮室，江、浙、湖、嶺諸鎮附全忠者皆輸貨財以助之。
甲子，車駕至華州，民夾道呼萬歲。上泣謂曰：「勿呼萬歲，朕不復為汝主矣。」館於興德宮，謂侍臣曰：「鄙語云：紇幹山頭凍殺雀，何不飛去生處樂。朕今漂泊，不知竟落何所。」因泣下沾襟，左右莫能仰視。
二月乙亥，車駕至陝，以東都宮室未成，駐留於陝。丙子，全忠自河中來朝，上延全忠入寢室，見何後，後泣曰：「自今大家夫婦委身全忠矣。」
三月丁未，以朱全忠兼判左、右神策及六軍諸衛事。癸丑，全忠置酒私第，邀上臨幸。乙卯，全忠辭上，先赴洛陽督修宮室。上與之宴，羣臣既罷，上獨留全忠及忠武節度使韓建飲，皇后出，自捧玉卮以飲全忠，晉國夫人可證附上耳語。建躡全忠足，全忠以為圖已，不飲，陽醉而出。全忠奏以長安為佑國軍，以韓建為佑國節度使，以鄭州刺史劉知俊為匡國節度使。丁巳，上覆遣間使以絹詔告急於王建、楊行密、李克用等，令糾帥藩鎮以圖匡復，曰：「朕至洛陽則為所幽閉，詔敕皆出其手，朕意不得復通。」
夏四月辛巳，朱全忠奏洛陽宮室已成，請車駕早發，表章相繼。上累遣宮人諭以皇后新產，未任就路，請俟十月東行。全忠疑上徘徊俟變，怒甚，謂牙帳寇彥卿曰：「汝速至陝，即日促官家發來。」閏月丁酉，車駕發陝，壬寅，全忠逆於新安。上之在陝也，司天監奏：「星氣有變，期在今秋，不利東行。」故上欲以十月幸洛。至是，全忠令醫官許昭遠告醫官使閻祐之、司天監王墀、內都知韋周、晉國夫人可證等謀害元帥，悉收殺之。
癸卯，上憩於谷水。自崔胤之死，六軍散亡俱盡，所餘擊球供奉、內園小兒共二百餘人，從上而東。全忠猶忌之，為設食於幄，盡縊殺之，豫選一百餘人，大小相類者，衣其衣服，代之侍衛。上初不覺，累日乃寤。自是上之左右職掌使令皆全忠之人矣。
甲辰，車駕發谷水，入宮，御正殿，受朝賀。乙巳，御光政門，赦天下，改元。更命陝州曰興唐府。詔討李茂貞、楊崇本。戊申，敕內諸司惟留宣徽等九使外，餘皆停廢，仍不以內夫人充使。以蔣玄暉為宣徽南院使兼樞密使，王殷為宣徽北院使兼皇城使，張廷範為金吾將軍、充街使，以韋震為河南尹兼六軍諸衛副使，又徵武寧留後朱友恭為左龍武統軍，保大節度使氏叔琮為右龍武統軍，典宿衛，皆全忠之腹心也。
癸丑，以張全義為天平節度使。乙卯，以全忠為護國、宣武、宣義、忠武四鎮節度使。
五月，帝宴朱全忠及百官於崇勳殿，既罷，復召全忠宴於內殿。全忠疑，不入。帝曰：「全忠不欲來，可令敬翔來。」全忠擿翔使去，曰：「翔亦醉矣。」辛未，全忠東還。乙亥，至大梁。
初，朱全忠自鳳翔迎車駕還，見德王裕眉目疏秀，且年齒已壯，惡之，私謂崔胤曰：「德王嘗奸帝位，豈可復留。公何不言之。」胤言於帝。帝問全忠，全忠曰：「陛下父子之間，臣安敢竊議，此崔胤賣臣耳。」帝自離長安，日憂不測，與皇后終日沈飲，或相對涕泣。全忠使樞密使蔣玄暉伺察帝，動靜皆知之。帝從容謂玄暉曰：「德王朕之愛子，全忠何故堅欲殺之。」因泣下，齧中指血流。玄暉具以語全忠，全忠愈不自安。
時李茂貞、楊崇本、李克用、劉仁恭、王建、楊行密、趙匡凝移檄往來，皆以興復為辭。全忠方引兵西討，以帝有英氣，恐變生於中，欲立幼君，易謀禪代。乃遣判官李振至洛陽，與玄暉及左龍武統軍朱友恭、右龍武統軍氏叔琮等圖之。
八月壬寅，帝在椒殿，玄暉選龍武牙官史太等百人夜叩宮門，言軍前有急奏，欲面見帝。夫人裴貞一開門見兵，曰：「急奏何以兵為。」史太殺之。玄暉問：「至尊安在。」昭儀李漸榮臨軒呼曰：「寧殺我曹，勿傷大家。」帝方醉，遽起，單衣繞柱走，史太追而弒之。漸榮以身蔽帝，太亦殺之。又欲殺何後，後求哀於玄暉，乃釋之。
癸卯，蔣玄暉矯詔稱李漸榮、裴貞一弒逆，宜立輝王祚為皇太子，更名柷，監軍國事。又矯皇后令，太子於柩前即位。宮中恐懼，不敢出聲哭。丙午，昭宣帝即位，時年十三。
冬十月，朱全忠聞朱友恭等弒昭宗，陽驚，號哭，自投於地曰：「奴輩負我，令我受惡名於萬代。」癸巳，至東都，伏梓宮，慟哭流涕。又見帝自陳非己志，請討賊。先是，護駕軍士有掠米於市者，甲午，全忠奏朱友恭、氏叔琮不戢士卒，侵擾市肆，友恭貶崖州司戶，復姓名李彥威，叔琮貶白州司戶，尋皆賜自盡。彥威臨刑大呼曰：「賣我以塞天下之謗，如鬼神何。行事如此，望有後乎。」
丙申，天平節度使張全義來朝。丁酉，復以全忠為宣武、護國、宣義、天平節度使。以全義為河南尹兼忠武節度使，判六軍諸衛事。乙巳，全忠辭赴鎮，庚戌，至大梁。
昭宣帝天祐二年春二月戊戌，全忠使蔣玄暉邀昭宗諸子德王裕、棣王祤、虔王禊、沂王禋、遂王禕、景王祕、祁王祺、雅王禛、瓊王祥，置酒九曲池，酒酣，悉縊殺之，投屍池中。
三月戊寅，以門下侍郎、同平章事獨孤損同平章事，充靜海節度使。以禮部侍郎河間張文蔚同平章事。甲申，以門下侍郎、同平章事裴樞為左僕射，崔遠為右僕射，並罷政事。初，柳璨及第，不四年為宰相，性傾巧輕佻。時天子左右皆朱全忠腹心，璨曲意事之。同列裴樞、崔遠、獨孤損皆朝廷宿望，意輕之，璨以為憾。和王傅張廷範本優人，有寵於全忠，奏以為太常卿。樞曰：「廷範勳臣，幸有方鎮，何藉樂卿。恐非元帥之旨。」持之不下。全忠聞之，謂賓佐曰：「吾嘗以裴十四器識貞純，不入浮薄之黨。觀此議論，本態露矣。」璨因此並遠、損譖於全忠，故三人皆罷。
夏五月乙丑，彗星長竟天。柳璨恃朱全忠之勢，恣為威福。會有星變，佔者曰：「君臣俱災，宜誅殺以應之。」璨因疏其素所不快者於全忠曰：「此曹皆聚徒橫議，怨望腹誹，宜以之塞災異。」李振亦言於全忠曰：「朝廷所以不理，良由衣冠浮薄之徒，紊亂綱紀。且王欲圖大事，此曹皆朝廷之難制者也，不若盡去之。」全忠以為然。癸酉，貶獨孤損為棣州刺史，裴樞為登州刺史，崔遠為菜州刺史。乙亥，貶吏部尚書陸扆為濮州司戶，工部尚書王溥為淄州司戶。庚辰，貶太子太保致仕趙崇為曹州司戶，兵部侍郎王贊為濰州司戶。自餘或門胄高華，或科第自進，居三省臺閣，以名檢自處，聲跡稍著者，皆指以浮薄，貶逐無虛日，縉紳為之一空。辛巳，再貶裴樞為瀧州司戶，獨孤損為瓊州司戶，崔遠為白州司戶。
六月戊子朔，敕裴樞、獨孤損、崔遠、陸扆、王溥、趙崇、王贊等並所在賜自盡時全忠聚樞等及朝士貶官者三十餘人於白馬驛，一夕盡殺之，投屍於河。初，李振屢舉進士，見不中第，故深疾縉紳之士，言於全忠曰：「此輩常自謂清流，宜投之黃河，使為濁流。」全忠笑而從之。振每自汴至洛，朝臣必有竄逐者，時人謂之鴟梟。見朝士皆頤指氣使，旁若無人。
全忠嘗與僚佐及遊客坐於大柳之下，全忠獨言曰：「此木宜為車轂。」眾莫應。有遊客數人起應曰：「宜為車轂。」全忠勃然厲聲曰：「書生輩好順口玩人，皆此類也。車轂須用夾榆，柳木豈可為之。」顧左右曰：「尚何待。」左右數十人，捽言：「宜為車轂。」者，悉撲殺之。
冬十月丙戌朔，以朱全忠為諸道兵馬元帥，別開幕府。是日，全忠部署將士，將歸大梁，忽變計，欲乘勝擊淮南。敬翔諫曰：「今出師未逾月，平兩大鎮，闢地數千里，遠近聞之，莫不震懾。此威望可惜，不若且歸息兵，俟釁而動。」不聽。
辛卯，朱全忠發襄州。壬辰，至棗陽，遇大雨。自申州抵光州，道險狹塗潦，人馬疲乏，士卒尚未冬服，多逃亡。全忠使人謂光州刺史柴再用曰：「下，我以汝為蔡州刺史，不下，且屠城。」再用嚴設守備，戎服登城，見全忠，拜伏甚恭，曰：「光州城小兵弱，不足以辱王之威怒。王苟先下壽州，敢不從命。」全忠留其城東旬日而去。
戊申，朱全忠發光州，迷失道百餘里，又遇雨，比及壽州，壽人堅壁清野以待之。全忠欲圍之，無林木可為柵，乃退屯正陽。
十一月丙辰，朱全忠渡淮而北，柴再用抄其後軍，斬首三千級，獲輜重萬計。全忠悔之，躁忿尤甚。丁卯，至大梁。
先是，全忠急於傳禪，密使蔣玄暉等謀之。玄暉與柳璨等議，以魏、晉以來，皆先封大國，加九錫、殊禮，然後受禪，當次第行之。乃先除全忠諸道元帥，以示有漸，仍以刑部尚書裴迪為送告使。全忠大怒。宣徽副使王殷、趙殷衡疾玄暉權寵，欲得其處，因譖之於全忠曰：「玄暉、璨等欲延唐祚，故逗留其事以須變。」玄暉聞之，懼，自至壽春，具言其狀。全忠曰：「汝曹巧述閒事以沮我，借使我不受九錫，豈不能作天子邪。」玄暉曰：「唐祚已盡，天命歸王，愚智皆知之。玄暉與柳璨等非敢有背德，但以今茲晉、燕、岐、蜀皆吾勍敵，王遽受禪，彼心未服，不可不曲盡義理，然後取之，欲為王創萬代之業耳。」全忠叱曰：「奴果反矣。」玄暉惶遽辭歸，與璨議行九錫。時天子將郊祀，百官既習儀，裴迪自大梁還，言全忠怒曰：「柳璨、蔣玄暉等欲延唐祚，乃郊天也。」璨等懼，庚午，敕改用來年正月上辛。
柳璨、蔣玄暉等議加朱全忠九錫，朝士多竊懷憤悒，禮部尚書蘇循獨言曰：「梁王功業顯大，歷數有歸，朝廷速宜揖讓。」朝士無敢違者。辛巳，以全忠為相國，總百揆，以宣武、宣義、天平、護國、天雄、武順、佑國、河陽、義武、昭義、保義、戎昭、武定、泰寧、平盧、忠武、匡國、鎮國、武寧、忠義、荊南等二十一道為魏國，進封魏王，仍加九錫。全忠怒其稽緩，讓不受。十二月戊子，命樞密使蔣玄暉齎手詔詣全忠諭指。癸巳，玄暉自大梁還，言全忠怒不解。甲午，柳璨奏稱「人望歸梁王，陛下釋重負，今其時也。」即日遣璨詣大梁達傳禪之意，全忠拒之。
初，璨陷害朝士過多，全忠亦惡之。璨與蔣玄暉、張廷範朝夕宴聚，深相結，為全忠謀禪代事。何太后泣遣宮人阿秋、阿虔達意玄暉，語以他日傳禪之後，求子母生全。王殷、趙殷衡譖玄暉，云：「與柳璨、張廷範於積善宮夜宴，對太后焚香為誓，期興復唐祚」。全忠信之，乙未，收玄暉及豐德庫使應頊、御廚使朱建武系河南獄，以王殷權知樞密，趙殷衡權判宣徽院事。全忠三表辭魏王、九錫之命，丁酉，詔許之，更以為天下兵馬元帥，然全忠已修大梁府舍為宮闕矣。是日，斬蔣玄暉，杖殺應頊、朱建武。庚子，省樞密使及宣徽南院使，獨置宣徽使一員，以王殷為之，趙殷衡為副使。辛丑，敕罷宮人宣傳詔命及參隨視朝。追削蔣玄暉為凶逆百姓，令河南揭屍於都門外，聚眾焚之。
玄暉既死，王殷與趙殷衡又誣玄暉私侍何太后，令阿秋、阿虔通導往來。己酉，全忠密令殷、殷衡害太后於積善宮，敕追廢太后為庶人，阿秋、阿虔皆於殿前撲殺。庚戌，以皇太后喪，廢朝三日。辛亥，敕以宮禁內亂，罷來年正月上辛謁郊廟禮。
癸丑，守司空兼門下侍郎、同平章事柳璨貶登州刺史，太常卿張廷範貶萊州司戶。甲寅，斬璨於上東門外，車裂廷範於都市。璨臨刑呼曰：「負國賊柳璨，死其宜矣。」
後梁太祖開平元年。初，梁王以河北諸鎮皆服，惟幽、滄未下，故大舉伐之，欲以堅諸鎮之心。既而潞州內叛，王燒營而還，威望大沮，恐中外因此離心，欲速受禪以鎮之。丁亥，王入館於魏，有疾，臥府中。魏博節度使羅紹威恐王襲之，入見王曰：「今四方稱兵為王患者，皆以翼戴唐室為名，王不如早滅唐以絕人望。」王雖不許而心德之，乃亟歸。壬寅，至大梁。甲辰，唐昭宣帝遣御史大夫薛貽矩至大梁勞王，貽矩請以臣禮見，王揖之升階。貽矩曰：「殿下功德在人，三靈改卜，皇帝方行舜、禹之事，臣安敢違。」乃北面拜舞於庭，王側身避之。貽矩還，言於帝曰：「元帥有受禪之意矣。」帝乃下詔，以二月禪位於梁。又遣宰相以書諭王，王辭。
二月，唐大臣共奏請昭宣帝遜位。壬子，詔宰相帥百官詣元帥府勸進，王遣使卻之。於是朝臣、藩鎮乃至湖南、嶺南，上箋勸進者相繼。
三月庚寅，唐昭宣帝詔薛貽矩再詣大梁諭禪位之意，又詔禮部尚書蘇循齎百官箋詣大梁。
甲辰，唐昭宣帝降御札禪位於梁，以攝中書令張文蔚為冊禮使，禮部尚書蘇循副之。攝侍中楊涉為押傳國寶使，翰林學士張策副之。御史大夫薛貽矩為押金寶使，尚書左丞趙光逢副之。帥百官，備法駕詣大梁。
楊涉子直史館凝式言於涉曰：「大人為唐宰相，而國家至此，不可謂之無過。況手持天子璽綬與人，雖保富貴，奈千載何。盍辭之。」涉大駭曰：「汝滅吾族。」神色為之不寧者數日。
夏四月庚戌，梁王始御金祥殿，受百官稱臣，下書稱教令，自稱曰寡人。辛亥，令諸箋表簿籍皆去唐年號，但稱月日。丙辰，張文蔚等至大梁。
壬戌，梁王更名晃。王兄全昱聞王將即帝位，謂王曰：「朱三，爾可作天子乎。」
甲子，張文蔚、楊涉乘輅自上源驛從寶，諸司各備儀衛鹵簿前導，百官從其後，至金祥殿前陳之。王被袞冕，即皇帝位。張文蔚、蘇循奉冊升殿進讀，楊涉、張策、薛貽矩、趙光逢以次奉寶升殿，讀已，降，帥百官舞蹈稱賀。帝遂與文蔚等宴於玄德殿。帝舉酒曰：「朕輔政未久，此皆諸公推戴之力。」文蔚等皆慚懼，俯伏不能對，獨蘇循、薛貽矩及刑部尚書張禕盛稱帝功德，宜應天順人。帝復與宗戚飲博於宮中，酒酣，朱全昱忽以投瓊擊盆中迸散，睨帝曰：「朱三，汝本碭山一民也，從黃巢為盜，天子用汝為四鎮節度使，富貴極矣，奈何一旦滅唐家三百年社稷，自稱帝王。行當滅族，奚以博為。」帝不懌而罷。
乙丑，命有司告天地、宗廟、社稷。丁卯，遣使宣諭州鎮。戊辰，大赦，改元，國號大梁。奉唐昭宣帝為濟陰王，皆如前代故事。唐中書舊臣官爵並如故。以汴州為開封府，命曰東都。以故東都為西都。廢故西京，以京兆府為大安府，置佑國軍於大安府。更名魏博曰天雄軍。遷濟陰王於曹州，栫之以棘，使甲士守之。
二年春二月癸亥，酖殺濟陰王於曹州，追諡曰唐哀皇帝。
後梁太祖幹化二年。帝長子彬王友裕早卒。次假子博王友文，帝特愛之，常留守東都，兼建昌宮使。次郢王友珪，其母亳州營倡也，為左右控鶴都指揮使，無寵。次均王友貞為東都馬步都指揮使。
初，元貞張皇后嚴整多智，帝敬憚之。後殂，帝縱意聲色，諸子雖在外，常徵其婦入侍，帝往往亂之。友文婦王氏色美，帝尤寵之，雖未以友文為太子，帝意常屬之。友珪心不平。友珪常有過，帝撻之，友珪益不自安。帝疾甚，命王氏召友文於東都，欲與之訣，且付以後事。友珪婦張氏亦朝夕侍帝側，知之，密告友珪曰：「大家以傳國寶付王氏懷往東都，吾屬死無日矣。」夫婦相泣。左右或說之曰：「事急計生，何不改圖，時不可失。」
六月丁丑朔，帝命敬翔出友珪為萊州刺史，即令之官。已宣旨，未行敕。時左遷者多追賜死，友珪益恐。戊寅，友珪易服微行入左龍虎軍，見統軍韓勍，以情告之。勍亦見功臣宿將多以小過被誅，懼不自保，遂相與合謀。勍以牙兵五百人從友珪雜控鶴士入，伏于禁中。中夜斬關，入至寢殿，侍疾者皆散走。帝驚起，問：「反者為誰。」友珪曰：「非他人也。」帝曰：「我固疑此賊，恨不早殺之。汝悖逆如此，天地豈容汝乎。」友珪曰：「老賊萬段。」友珪僕伕馮廷諤刺帝腹，刃出於背，友珪自以敗氈裹之，瘞於寢殿，祕不發喪。遣供奉官丁昭溥馳詣東都，命均王友貞殺友文。
己卯，矯詔稱「博王友文謀逆，遣兵突入殿中，賴郢王友珪忠孝，將兵誅之，保全朕躬。然疾因震驚，彌致危殆，宜令友珪權主軍國之務。」韓勍為友珪謀，多出府庫金帛賜諸軍及百官以取悅。辛巳，丁昭溥還，聞友文已死，乃發喪，宣遺制，友珪即皇帝位。
秋八月。郢王友珪既篡立，諸宿將多憤怒，雖曲加恩禮，終不悅。告哀使至河中，護國節度使冀王朱友謙泣曰：「先帝數十年開創基業，前日變起宮掖，聲聞甚惡，吾備位蕃鎮，心竊恥之。」友珪加友謙侍中、中書令，以詔書自辨，且征之。友謙謂使者曰：「所立者為誰。先帝晏駕不以理，吾且至洛陽問罪，何以徵為。」戊戌，以侍衛諸軍使韓勍為西面行營招討使，督諸軍討之。友謙以河中附於晉以求救。九月丁未，以感化節度使康懷貞為河中都招討使，更以韓勍副之。
友珪以兵部尚書知崇政院事敬翔，太祖腹心，恐其不利於已，欲解其內職，恐失人望，庚午，以翔為中書侍郎、同平章事。壬申，以戶部尚書李振充崇政院使。翔多稱疾不預事。
康懷貞等與忠武節度使牛存節合兵五萬屯河中城西，攻之甚急。晉王遣其將李存審、李嗣肱、李嗣恩將兵救之，敗梁軍於胡壁。嗣恩，本駱氏子也。
朱友謙復告急於晉，冬十月，晉王自將自澤潞而西，遇康懷貞於解縣，大破之，斬首千級，追至白徑嶺而還。梁兵解圍，退保陝州。
均王幹化三年春正月癸亥，郢王友珪朝享太廟。甲子，祀圓丘，大赦，改元鳳歷。
郢王友珪既得志，遽為荒淫，內外憤怒，友珪雖啗以金繒，終莫之附。駙馬都尉趙巖，犨之子，太祖之壻也。左龍虎統軍、侍衛親軍都指揮使袁象先，太祖之甥也。巖奉使至大梁，均王友貞密與之謀誅友珪，巖曰：「此事成敗，在招討楊令公耳。得其一言諭禁軍，吾事立辦。」均王乃遣腹心馬慎交之魏州說楊師厚曰：「郢王篡弒，人望屬在大梁，公若因而成之，此不世之功也。」且許事成之日，賜犒軍錢五十萬緡。師厚與將佐謀之曰：「方郢王弒逆，吾不能即討。今君臣之分已定，無故改圖，可乎。」或曰：「郢王親弒君父，賊也。均王舉兵復讎，義也。奉義討賊，何君臣之有。彼若一朝破賊，公將何以自處乎。」師厚驚曰：「吾幾誤計。」乃遣其將王舜賢至洛陽，陰與袁象先謀，遣招討馬步都虞候譙人朱漢賓將兵屯滑州為外應。趙巖歸洛陽，亦與象先密定計。
友珪治龍驤軍潰亂者，搜捕其黨，獲者族之，經年不已。時龍驤軍有戍大梁者，友珪征之，均王因使人激怒其眾曰：「天子以懷州屯兵叛，追汝輩欲盡坑之。」其眾皆懼，莫知所為。丙戌，均王奏龍驤軍疑懼，未肯前發。戊子，龍驤將校見均王，泣請可生之路，王曰：「先帝與汝輩三十餘年征戰，經營王業。今先帝尚為人所弒，汝輩安所逃死乎。」因出太祖像示之而泣曰：「汝能自趣洛陽雪讎恥，則轉禍為福矣。」眾皆踴躍呼萬歲，請兵仗，王給之。
庚寅旦，袁象先等帥禁兵數千人突入宮中。友珪聞變，與妻張氏及馮廷諤趨北垣樓下，將逾城，自度不免，令廷諤先殺妻，次殺已，廷諤亦自剄。諸軍十餘萬大掠都市，百司逃散，中書侍郎、同平章事杜曉、侍講學士李珽皆為亂兵所殺，門下侍郎、同平章事於兢、宣政使李振被傷，至晡乃定。
象先、巖齎傳國寶詣大梁迎均王，王曰：「大梁國家創業之地，何必洛陽。」乃即帝位於大梁，復稱幹化三年。追廢友珪為庶人，復博王友文官爵。
三月，帝遣使招撫朱友謙，友謙復稱藩，奉梁年號。
唐僖宗光啓三年春正月，以扈蹕都頭李茂貞領武定節度使。茂貞，博野人，本姓宋，名文通，以功賜姓名。秋八月丙子，以李茂貞同平章事，充鳳翔節度使。
文德元年夏五月，加鳳翔節度使李茂貞檢校侍中。
昭宗景福元年春正月，鳳翔李茂貞等五節度請出軍討楊守亮。並見《藩鎮之亂》。光化二年秋九月，以鳳翔節度使李茂貞為鳳翔、彰義節度使。
天覆元年春正月，鳳翔、彰義節度使李茂貞來朝。加茂貞守尚書令，兼侍中，進爵岐王。
冬十一月，韓全誨等劫車駕幸鳳翔，朱全忠西迎車駕，李茂貞出兵拒之。事見《朱溫篡唐》。
二年秋九月癸亥，以茂貞為鳳翔、靜難、武定、昭武四鎮節度使。
三年春正月，李茂貞請誅韓全誨等與朱全忠和解，迎車駕還京。事見《朱溫篡唐》。
夏五月，李茂貞畏朱全忠，自以官為尚書令，在全忠上累表乞解去。詔復以茂貞為中書令。
天佑元年夏六月，朱全忠之遷車駕於洛陽也，李茂貞、王建、李繼徽傳檄合兵以討朱全忠。全忠以鎮國節度使朱友裕為行營都統，將步騎數萬擊之。命保大節度使劉鄩棄鄜州，引兵屯同州。癸丑，全忠引兵自大梁西討茂貞等。秋七月甲子，過東都入見，壬申，至河中。
西川諸將勸王建乘李茂貞之衰，攻取鳳翔。建以問節度判官馮涓，涓曰：「兵者兇器，殘民耗財，不可窮也。今梁、晉虎爭，勢不兩立，若並而為一，舉兵向蜀，雖諸葛亮復生，不能敵矣。鳳翔，蜀之藩蔽，不若與之和親，結為婚姻，無事則務農訓兵，保固疆場，有事則覘其機事，觀釁而動，可以萬全。」建曰：「善。茂貞雖庸才，然有強悍之名，遠近畏之，與全忠力爭則不足，自守則有餘，使為吾藩蔽，所利多矣。」乃與茂貞修好。丙子，茂貞遣判官趙鍠如西川，為其侄天雄節度使繼崇求婚，建以女妻之。茂貞數求貨及甲兵於建，建皆與之。
昭宣帝天祐三年秋八月乙酉，李茂貞遣其子侃為質於西川。王建以侃知彭州。
後梁太祖開平元年春三月，唐昭宣帝禪位於梁。是時，惟河東、鳳翔、淮南稱天祐，西川稱天覆年號。餘皆稟梁正朔，稱臣奉貢。蜀王與弘農王移檄諸道，雲欲與晉王、岐王會兵興復唐室，卒無應者。蜀王乃謀稱帝，下教諭統內吏民。又遺晉王書，云：「請各帝一方，俟朱溫既平，乃訪唐宗室立之，退歸藩服。」晉王不許，曰：「誓於此生，靡敢失節。」
岐王治軍甚寬，待士卒簡易。有告部將苻昭反者，岐王直詣其家，悉去左右，熟寢經宿而還。由是眾心悅服，然御軍無紀律。及聞唐亡，以兵羸地蹙，不敢稱帝，但開岐王府，置百官，名其所居為宮殿，妻稱皇后，將吏上書稱箋表，鞭、扇、號令多擬帝者。
二年夏五月，蜀主遣將將兵會岐兵五萬攻雍州，晉張承業亦將兵應之。六月壬寅，以劉知俊為西路行營都招討使以拒之。丙辰，劉知俊及佑國節度使王重師大破岐兵於幕谷，晉、蜀兵皆引歸。
秋九月戊子，岐王所署延州節度使胡敬璋寇上平關，劉知俊擊破之。
冬十一月，保塞節度使胡敬璋卒，靜難節度使李繼徽以其將劉萬子代鎮延州。
三年春二月，保塞節度使劉萬子暴虐失眾心，且謀貳於梁，李繼徽使延州牙將李延實圖之。延實因萬子葬胡敬璋攻而殺之，遂據延州。馬軍都指揮使河西高萬興與弟萬金聞變，以其眾數千人詣劉知俊降。岐王置翟州於鄜城，其守將亦降。
夏四月丙申朔，劉知俊移軍攻延州，李延實嬰城自守。知俊遣白水鎮使劉儒分兵圍坊州。劉知俊克延州，李延實降。岐王所署保大節度使李彥博、坊州刺史李彥昱皆棄城奔鳳翔，鄜州都將嚴弘倚舉城降。己未，以高萬興為保塞節度使，以綘州刺史牛存節為保大節度使。
五月丁卯，帝命劉知俊乘勝取邠州。知俊難之，辭以闕食，乃召還。
帝將伐河東，急徵知俊入朝，欲以為河東西面行營都統，且以知俊有丹、延之功，厚賜之。知俊弟右保勝指揮使知浣從帝在洛陽，密使人語知俊，云：「入必死」。又白帝，請帥弟侄往迎知俊，帝許之。六月乙未朔，知俊奏稱為軍民所留，遂以同州附於岐。執監軍及將佐之不從者，皆械送於岐。遣兵入華州，逐刺史蔡敬思，以兵守潼關。
帝遣近臣諭劉知俊，知俊不報。詔削知俊官爵，以山南東道節度使楊師厚為西路行營招討使，帥侍衛馬步軍都指揮使劉鄩等討之。鄩至潼關，遂克之。
帝遣劉知俊侄嗣業持詔詣同州招諭知俊。知俊欲輕騎詣行在謝罪，弟知偃止之。楊師厚等至華州，知俊將聶賞開門降。知俊聞潼關不守，官軍繼至，倉皇失圖，乙卯夜，舉族奔岐。楊師厚至長安，岐兵已據城，師厚以奇兵並南山急趨，自西門入，遂克之。庚申，以劉鄩權佑國留後。岐王厚禮劉知俊，以為中書令。地狹，無藩鎮處之，以厚給俸祿而已。
岐王欲取靈州以處劉知俊，且以為牧馬之地，使知俊自將兵攻之。朔方節度使韓遜遣使告急，詔鎮國節度使康懷貞、感化節度使寇彥卿將兵攻邠、寧以救之。懷貞等所向皆捷，克寧、衍二州，拔慶州南城，刺史李彥廣出降。遊兵侵掠及涇州之境，劉知俊聞之，十二月己丑，解靈州圍，引兵還。帝急召懷貞等還，遣兵迎援於三原青谷。懷貞等還，至三水，知俊遣兵據險邀之，左龍驤軍使壽張王彥璋力戰，懷貞等乃得過。懷貞與裨將李德遇、許從實、王審權分道而行，皆與援兵不相值。至昇平，劉知俊伏兵山口，懷貞大敗，僅以身免，德遇等軍皆沒。岐王以知俊為彰義節度使，鎮涇州。
四年。岐王屢求貨於蜀，蜀主皆與之。又求巴、劍二州，蜀主曰：「吾奉茂貞，勤亦至矣。若與之地，是棄民也，寧多與之貨。」乃復以絲、茶、布、帛七萬遺之。
幹化元年春正月，蜀主之女普慈公主嫁岐王從子秦州節度使繼崇，公主遣宦者宋光嗣以絹書遺蜀主，言繼崇驕矜嗜酒，求歸成都。蜀主召公主歸寧。辛亥，公主至成都，蜀主留之，以宋光嗣為合門南院使。岐王怒，始與蜀絕。光嗣，福州人也。
三月，岐王聚兵臨蜀東鄙，蜀主謂羣臣曰：「李茂貞為朱溫所困，吾常振其乏絕，今乃負恩為寇，誰為吾擊之。」兼中書令王宗侃請行，蜀主以宗侃為北路行營都統。司天少監趙溫珪諫曰：「茂貞未犯邊，諸將貪功深入，糧道阻遠，恐非國家之利。」蜀主不聽，以兼侍中王宗祐、太子少師王宗賀、山南節度使唐道襲為三招討使，左金吾大將軍王宗紹為宗祐之副，帥步騎十二萬伐岐。壬辰，宗侃等發成都，旌旗數百里。夏四月乙卯朔，岐兵寇蜀興元，道襲擊卻之。蜀主如利州。蜀諸將擊岐兵，屢破之。秋七月，蜀主西還，留御營使昌王宗鐬屯利州。
岐王使彰義節度使劉知俊、秦州節度使李繼崇將兵擊蜀，八月乙亥，王宗侃、王宗賀、唐道襲、王宗紹與之戰於青泥嶺，蜀兵大敗，馬步使王宗浩奔興州，溺死於江，道襲奔興元。先是，步軍都揮使王宗綰城西縣，號安遠軍，宗侃、宗賀等收散兵走保之，知俊、繼崇追圍之。眾議欲棄興元，道襲曰：「無興元則無安遠，利州遂為敵境矣，吾必以死守之。」蜀主以昌王宗鐬為應援招討使，定戎團練使王宗播為四招討馬步都指揮使，將兵救安遠軍，壁於廉、讓之間，與唐道襲合擊岐兵，大破之於明珠曲。明日又戰於鳧口，斬其成州刺史李彥琛。
冬十月，蜀主如利州，命太子監國。決雲軍虞候王琮敗岐兵，執其將李彥太，俘斬三千五百級。乙卯，捉生將彭君集破岐二寨，俘斬三千級。王宗侃遣裨將林思諤自中巴間行至泥溪，見蜀主告急，蜀主命開道都指揮使王宗弼將兵救安遠，及劉知俊戰於斜谷，破之。
十一月，蜀王宗弼敗岐兵於金牛，拔十六寨，俘斬六千餘級，擒其將郭存等。丙申，王宗鐬、王宗播敗岐兵於黃牛川，擒其將蘇厚等。丁酉，蜀主自利州如興元。援軍既集，安遠軍望其旗，王宗侃等鼓譟而出，與援軍交攻岐兵，大破之，拔二十一寨，斬其將李廷志等。己亥，岐兵解圍遁去。唐道襲先伏兵於斜谷邀擊，又破之。庚子，蜀主西還。
二年冬十二月戊寅，蜀行營都指揮使王宗汾攻岐文州，拔之，守將李繼夔走。
均王貞明元年夏五月，岐王遣彰義節度使劉知俊圍邠州，霍彥威固守拒之。
秋八月乙未，蜀主以兼中書令王宗綰為北路行營都制置使，兼中書令王宗播為招討使，攻秦州。兼中書令王宗瑤為東北面招討使，同平章事王宗翰為副使，攻鳳州。
冬十一月己巳，蜀王宗翰引兵出青泥嶺，克固鎮，與秦州將郭守謙戰於泥陽川，蜀兵敗，退保鹿臺山。辛未，王宗綰等敗秦州兵於金沙谷，擒其將李彥巢等，乘勝趣秦州。興州刺史王宗鐸克階州，降其刺史李彥安。甲戌，王宗綰克成州，擒其刺史李彥德。蜀軍至上染坊，秦州節度使李繼崇遣其子彥秀奉牌印迎降。宗綰入秦州，表排陳使王宗儔為留後。劉知俊攻霍彥威於邠州，半歲不克，聞秦州降蜀，知俊妻子皆遷成都。知俊解圍還鳳翔，終懼及禍，夜帥親兵七十人斬關而出，庚辰，奔於蜀軍。王宗綰自河池、兩當進兵，會王宗瑤攻鳳州，癸未，克之。
蜀置武興軍於鳳州，割文、興二州隸之，以前利州團練使王宗魯為節度使。岐義勝節度使李彥韜知岐王衰弱，十二月，舉耀、鼎二州降。
二年秋八月丙午，蜀主以王宗綰為東北面都招討，集王宗翰、嘉王宗壽為第一、第二招討，將兵十萬出鳳州。以王宗播為西北面都招討，武信節度使劉知俊、天雄節度使王宗儔、匡國軍使唐文裔為第一、第二、第三招討，將兵十二萬出秦州，以伐岐。
冬十月甲申，蜀王宗綰等出大散關，大破岐兵，俘斬萬計，遂取寶雞。己丑，王宗播等出故關，至隴州。丙寅，保勝節度使兼侍中李繼岌畏岐王猜忌，帥其眾二萬，棄隴州奔於蜀軍。蜀兵進攻隴州，以繼岌為西北面行營第四招討。劉知俊會王宗紹等圍鳳翔，岐兵不出。會大雪，蜀主召軍還。復李繼岌姓名曰桑弘志。
三年秋七月，蜀主以桑弘志為西北面第一招討，王宗宏為東北面第二招討，以兼中書令王宗侃為東北面都招討，武信節度使劉知俊為西北面都招討。
四年夏四月，岐王復遣使求好於蜀。
五年春三月丙戌，蜀北路行營都招討、武德節度使王宗播等自散關擊岐，渡渭水，破岐將孟鐵山。會大雨而還，分兵戌興元、鳳州及威武城。戊子，天雄節度使、同平章事王宗昱攻隴州，不克。
六年冬十一月戊子朔，蜀主以兼侍中王宗儔為山南節度使、西北面都招討、行營安撫使，天雄節度使同平章事王宗昱、永寧軍使王宗晏、左神勇軍使王宗信為三招討以副之，將兵伐岐，出故關，壁於咸宜，入良原。丁酉，王宗儔攻隴州，岐王自將萬五千人屯汧陽。癸卯，蜀將陳彥威出散關，敗岐兵於箭筶嶺。蜀兵食盡，引還。宗昱屯秦州，宗儔屯上邽，宗晏、宗信屯威武城。
後唐莊宗同光元年冬十一月壬寅，岐王遣使致書，賀帝滅梁，以季父自居，辭禮甚倨。
二年春正月，岐王聞帝入洛，內不自安，遣其子行軍司馬、彰義節度使兼侍中繼曮入貢，始上表稱臣。帝以其前朝耆舊，與太祖比肩，特加優禮，每賜詔，但稱岐王而不名。庚戌，加繼曮兼中書令，遣還。
李繼曮見唐甲兵之盛，歸語岐王，岐王益懼，癸丑，表請正藩臣之禮，優詔不許。二月辛巳，進岐王爵為秦王，仍不名不拜。
夏四月，秦忠敬王李茂貞卒，遺奏以其子繼曮權知鳳翔軍府事。五月，以李繼曮為鳳翔節度使。
明宗天成元年春二月戊戌，李繼曮至鳳翔，監軍使柴重厚不以符印與之，促令詣闕。
夏六月，李繼曮至華州，聞洛中亂，復歸鳳翔，為之誅柴重厚。秋九月壬午，賜李繼曮名從曮。
長興元年春二月乙卯，上祀圓丘，大赦，改元。鳳翔節度使兼中書令李從曮入朝陪祀。三月壬申，制徙從曮為宣武節度使。
潞王清泰元年夏五月。帝之起鳳翔也，悉取天平節度使李從曮家財甲兵以供軍。將行，鳳翔之民遮道請復以從曮鎮鳳翔，帝許之。至是，徙從曮為鳳翔節度使。
後晉高祖天福三年。鳳翔節度使李從曮厚文士而薄武人，愛農民而嚴士卒，由是將士怨之。會發兵戍西邊，既出郊，作亂，突門入城，剽掠於市。從曮發帳下兵擊之，亂兵敗，東走，欲自訴於朝廷，至華州，鎮國節度使太原張彥澤邀擊，盡誅之。

