
唐僖宗光啓二年。初，忠武決勝指揮使孫儒與龍驤指揮使朗山劉建鋒戍蔡州，拒黃巢，扶溝馬殷隸軍中，以材勇聞。及秦宗權叛，儒等皆屬焉。
三年。秦宗權與楊行密爭揚州，以孫儒為副，張佶、劉建鋒、馬殷皆從。
昭宗景福元年夏五月，楊行密屢敗孫儒兵，破其廣德營，張訓屯安吉，斷其糧道。儒食盡，士卒大疫，遣其將劉建鋒、馬殷分兵掠諸縣。行密縱兵擊儒，斬之，儒眾多降於行密。劉建鋒、馬殷收餘眾七千，南走洪州，推建鋒為帥，殷為先鋒指揮使，以行軍司馬張佶為謀主，比至江西，眾十餘萬。
幹寧元年五月，劉建鋒、馬殷引兵至澧陵，武安節度使鄧處訥遣邵州指揮使蔣勳、鄧繼崇將步騎三千守龍回關。殷先至關下，遣使詣勳，勳等以牛酒犒師。殷使說勳曰：「劉龍驤智勇兼人，術家言當興翼、軫間。今將十萬眾，精銳無敵，而君以鄉兵數千拒之，難矣。不如先下之，取富貴，還鄉里，不亦善乎。」勳等然之，謂眾曰：「東軍許吾屬還。」士卒皆歡呼，棄旗幟鎧仗遁去。建鋒令前鋒衣其甲，張其旗，趨潭州。潭人以為邵州兵還，不為備。建鋒徑入府，處訥方宴，擒斬之。戊辰，建鋒入潭州，自稱留後。
二年。以劉建鋒為武安節度使。建鋒以馬殷為內外馬步軍都指揮使。蔣勳求為邵州刺史，劉建鋒不許，勳據邵州，使其將屯定勝鎮以扼潭人。
三年春正月丁巳，劉建鋒遣都指揮使馬殷將兵討蔣勳，攻定勝寨，破之。
夏四月，武安節度使劉建鋒既得志，嗜酒，不親政事。長直兵陳贍妻美，建鋒私之，贍袖鐵檛擊殺建鋒。諸將殺贍，迎行軍司馬張佶為留後。佶將入府，馬忽趶齧，傷左髀。時馬殷攻邵州未下，佶謝諸將曰：「馬公勇而有謀，寬厚樂善，吾所不及，真乃主也。」乃以牒召之。殷猶豫未行，聽直軍將汝南姚彥章說殷曰：「公與劉龍驤、張司馬，一體人也，今龍驤遇禍，司馬傷髀，天命人望，舍公尚誰屬哉。」殷乃使親從都副指揮使李瓊留攻邵州，徑詣長沙。五月，馬殷至長沙，張佶肩輿入府，坐受殷拜謁，已，乃命殷升聽事，以留後讓之，即趨下，帥將吏拜賀，後為行軍司馬，代殷將兵攻邵州。
秋九月，以湖南軍留後馬殷判湖南軍府事。殷以高鬱為謀主。鬱，揚州人也。殷畏楊行密、成汭之強，議以金帛結之。高鬱曰：「成汭不足畏也。行密公之讎，雖以萬金賂之，安肯為吾援乎。不若上奉天子，下撫士民，訓卒厲兵，以修霸業，則誰與為敵矣。」殷從之。
光化元年春三月，以潭州刺史、判湖南軍府事馬殷知武安留後。時湖南管內七州，賊帥楊師遠據衡州，唐世旻據永州，蔡結據道州，陳彥謙據彬州，魯景仁據連州，殷所得惟潭、邵二州而已。
夏五月，湖南將姚彥章言於馬殷，請取衡、永、道、連、彬五州，仍薦李瓊為將。殷以瓊及秦彥暉為嶺北七州遊奕使，張圖英、李唐副之，將兵攻衡州，斬楊師遠，引兵趣永州，圍之月餘，唐世旻走死。殷以李唐為永州刺史。
二年秋七月，馬殷遣其將李唐攻道州，蔡結聚羣蠻，伏兵於隘以擊之，大破唐兵。唐曰：「蠻所恃者山林耳，若戰平地，安能敗我。」乃命因風燔林，光燭天地，羣蠻驚遁，遂拔道州，擒結，斬之。
冬十一月，馬殷遣其將李瓊攻彬州，執陳彥謙，斬之。進攻連州，魯景仁自殺。湖南皆平。
三年冬十月，靜江節度使劉士政聞馬殷悉平嶺北，大懼，遣副使陳可璠屯全義嶺以備之。殷遣使修好於士政，可璠拒之，殷遣其將秦彥暉、李瓊等將兵七千擊士政。湖南軍至全義，士政又遣指揮使王建武屯秦城。可璠掠縣民耕牛以犒軍，縣民怨之，請為湖南鄉導，曰：「此西南有小徑，距秦城才五十里，僅通單騎。」彥暉遣李瓊將騎六十、步兵三百襲秦城，中宵，逾垣而入，擒王建武，比明覆還，糹斥之以練，造可璠壁下示之，可璠猶未之信。斬其首，投壁中，桂人震恐。瓊因勒兵擊之，擒可璠，降其將士二千，皆殺之。引兵趣桂州，自秦城以南二十餘壁皆望風奔潰，遂圍桂州。數日，士政出降，桂、宜、巖、柳、象五州皆降於湖南。馬殷以李瓊為桂州刺史。未幾，表為靜江節度使。
天覆三年夏四月，楊行密遣使詣馬殷，言朱全忠跋扈，請殷絕之，約為兄弟。湖南大將許德勳曰：「全忠雖無道，然挾天子以令諸侯，明公素奉王室，不可輕絕也。」殷從之。
天祐元年。初，馬殷弟寶性沉勇，事孫儒，為百勝指揮使。儒死，事楊行密，屢有功，遷黑雲指揮使。行密嘗從容問其兄弟，乃知為殷之弟，大驚曰：「吾常怪汝器度環偉，果非常人。當遣汝歸。」寶泣辭曰：「寶淮西殘兵，大王不殺而寵任之。湖南地近，常得兄聲問。寶事大王久，不願歸也。」行密固遣之。是歲，賨歸長沙，行密親餞之郊。崈至長沙，殷表賨為節度副使。他日，殷議入貢天子，崈曰：「楊王地廣兵強，與吾鄰接，不若與之結好，大可以為緩急之援，小可通商旅之利。」殷作色曰：「楊王不事天子，一旦朝廷致討，罪將及吾。汝置此論，勿為吾禍。」
昭宣帝天祐三年。吉州刺史彭玕遣使請降於湖南。玕本赤石洞蠻酋，鎮南節度使鍾傳用為吉州刺史。後梁太祖開平元年夏四月辛未，以武安節度使馬殷為楚王。
五月，弘農王以鄂嶽觀察使劉存為西南面都招討使，岳州刺史陳知新為岳州團練使，廬州觀察使劉威為應援使，別將許玄應為監軍，將水軍三萬以擊楚。楚王馬殷甚懼，靜江軍使楊定真賀曰：「我軍勝矣。」殷問其故，定真曰：「夫戰懼則勝，驕則敗。今淮南兵直趨吾城，是驕而輕敵也，而王有懼色，吾是以知其必勝也。」
殷命在城都指揮使秦彥暉將水軍三萬浮江而下，水軍副指揮使黃璠帥戰艦三百屯瀏陽口。六月，存等遇大雨，引兵還，至越堤北，彥暉追之。存數戰不利，乃遺殷書詐降。彥暉使謂殷曰：「此必詐也，勿受。」存與彥暉夾水而陳，存遙呼曰：「殺降不祥，公獨不為子孫計耶。」彥暉曰：「賊入吾境而不擊，奚顧子孫。」鼓譟而進。存等走，黃璠自瀏陽引兵絕江，與彥暉合擊，大破之，執存及知新，裨將死者百餘人，士卒死者以萬數，獲戰艦八百艘。威以餘眾遁歸，彥暉遂拔岳州。殷釋存、知新之縛，慰諭之。二人皆罵曰：「丈夫以死報主，肯事賊乎。」遂斬之。許玄應，弘農王之心腹也，常預政事，張顥、徐溫因其敗，收斬之。
楚王殷遣兵會吉州刺史彭玕攻洪州，不克。
武貞節度使雷彥恭會楚兵攻江陵，荊南節度使高季昌引兵屯公安，絕其糧道。彥恭敗，楚兵亦走。秋七月，雷彥恭攻岳州，不克。八月辛亥，以楚王殷兼武昌節度使，充本道招討、制置使。
九月，雷彥恭攻涔陽、公安，高季昌擊敗之。彥恭貪殘類其父，專以焚掠為事，荊、湖間常被其患。又附於淮南。丙申，詔削彥恭官爵，命季昌與楚王殷討之。
冬十月，高季昌遣其將倪可福會楚將秦彥暉攻朗州，雷彥恭遣使乞降於淮南，且告急。弘農王遣將冷業將水軍屯平江，李饒將步騎屯瀏陽以救之。楚王殷遣岳州刺史許德勳將兵拒之。冷業進屯朗口，德勳使善遊者五十人。以木枝葉覆其首，持長刀浮江而下，夜犯其營，且舉火，業軍中驚擾。德勳以大軍進擊，大破之，追至鹿角鎮，擒業。又破瀏陽寨，擒李饒，掠上高、唐年而歸。斬業、饒於長沙市。
二年夏五月，靜江節度使、同平章事李瓊卒，楚王殷以其弟永州刺史存知桂州事。乙亥，楚兵寇鄂州，淮南所署知州秦裴擊破之。
雷彥恭引沅江環朗州以自守，秦彥暉頓兵月餘不戰，彥恭守備稍懈。彥暉使裨將曹德昌帥壯士夜入自水竇，內外舉火相應，城中驚亂，彥暉鼓譟壞門而入，彥恭輕舟奔廣陵。彥暉虜其弟彥雄，送於大。梁淮南以彥恭為節度副使。先是，澧州刺史向環與彥恭相表裏，至是亦降於楚，楚始得澧、朗二州。
湖南判官高鬱請聽民自採茶賣於北客，收其徵以贍軍，楚王殷從之。秋七月，殷奏於抃、荊、襄、唐、郢、復州置回圖務，運茶於河南北，賣之以易繒、纊、戰馬而歸，仍歲貢茶二十五萬斤，詔許之。湖南由是富贍。
九月，荊南節度使高季昌遣兵屯漢口，絕楚朝貢之路。楚王殷遣其將許德勳將水軍擊之，至沙頭，季昌懼而請和。殷又遣步軍都指揮使呂師周將兵擊嶺南，與清海節度使劉隱十餘戰，取昭、賀、梧、蒙、龔、富六州。殷土宇既廣，乃養士息民，湖南遂安。
三年夏六月，撫州刺史危全諷自稱鎮南節度使，帥撫、信、袁、吉之兵號十萬，攻洪州。淮南守兵才千人，將吏皆懼，節度使劉威密遣使告急於廣陵，日召僚佐宴飲。全諷聞之，屯象牙潭，不敢進。袁州刺史彭彥章圍高安，以助全諷。徐溫以周本為西南面行營招討應援使，將兵七千救高安。本曰：「楚人為全諷聲援耳，非欲取高安也。吾敗全諷，援兵必還。」乃疾趣象牙潭。過洪州，劉威欲犒軍，本不肯留，或曰：「全諷兵強，君宜觀形勢然後進。」本曰：「賊眾十倍於我，我軍聞之必懼，不若乘其銳而用之。」
秋七月，危全諷在象牙潭，營柵臨溪，亙數十里。庚辰，周本隔溪布陳，先使羸兵嘗敵。全諷兵涉溪追之，本乘其半濟，縱兵擊之。全諷兵大潰，自相蹂藉，溺水死者甚眾。本分兵斷其歸路，擒全諷及將士五千人，乘勝克袁州，執刺史彭彥章，進攻吉州。歙州刺史陶雅使其子敬昭及都指揮使徐章將兵襲饒、信，信州刺史危仔倡請降，饒州刺史唐寶棄城走。行營都指揮使米志誠、都尉呂師造等敗苑玫於上高。吉州刺史彭玕帥眾數千人奔楚，楚王殷表玕為彬州刺史，為子希範娶其女。
四年夏六月，楚王殷求為天策上將，詔加天策上將軍。殷始開天策府，以弟賨為左相，存為右相。殷遣將侵荊南，軍於油口。高季昌擊破之，斬首五千級，逐北至白田而還。
冬十二月，辰州蠻酋宋鄴、漵州蠻酋潘金盛恃其所居深險，數擾楚邊。至是，鄴侵湘鄉，金盛寇武岡。楚王殷遣昭州刺史呂師周將衡山兵五千討之。
幹化元年春正月，呂師周引兵攀藤緣崖入飛山洞，襲潘金盛，擒送武岡斬之，移兵擊宋鄴。冬十二月乙卯，以朗州留後馬崈為永順節度使、同平章事。
二年春二月，辰州蠻酋宋鄴、昌師益皆帥眾降於楚，楚王殷以鄴為辰州刺史，師益為漵州刺史。
夏四月癸丑，以楚王殷為武安武昌靜江寧遠節度使、洪鄂四面行營都統。
冬十一月，吳淮南節度副使陳璋等將水軍襲楚岳州，執刺史苑玫，楚王殷遣水軍都指揮使楊定真救岳州。璋等進攻荊南，高季昌遣其將倪可福拒之。吳恐楚人救荊南，遣撫州刺史劉信帥江、撫、袁、吉、信五州兵屯吉州，為璋聲援。
均王幹化三年春正月，吳陳璋攻荊南，不克而還，荊南兵與楚兵會於江口以邀之。璋知之，舟二百艘駢為一列，夜過，二鎮兵遽出追之，不能及。
秋八月，楚寧遠節度使姚彥章將水軍侵吳鄂州，吳以池州團練使呂師造為水陸行營應援使，未至，楚兵引去。
四年夏四月，吳袁州刺史劉崇景叛，附於楚。崇景，威之子也。楚將許貞將萬人援之，吳都指揮使柴再用、米志誠帥諸將討之。
楚岳州刺史許德勳將水軍巡邊，夜分，南風暴起，都指揮使王環乘風趣黃州，以繩梯登城，徑趣州署，執吳刺史馬鄴，大掠而還。德勳曰：「鄂州將邀我，宜備之。」環曰：「我軍入黃州，鄂人不知，奄過其城，彼自救不暇，安敢邀我。」乃展旗鳴鼓而行，鄂人不敢逼。
五月，吳柴再用等與劉崇景、許貞戰於萬勝岡，大破之，崇景、貞棄袁州遁去。貞明三年春三月，楚王殷遣其弟存攻吳上高，俘獲而還。龍德元年。辰、漵州蠻侵楚，楚寧遠節度副使姚彥章討平之。
後唐莊宗同光元年。楚王殷遣其子牙內馬步都指揮使希範入見，納洪、鄂行營都統印，上本道將吏籍。二年夏四月乙亥，加楚王殷兼尚書令。
三年。初，楚王殷既得湖南，不徵商旅，由是四方商旅輻湊。湖南地多鉛鐵，殷用軍都判官高鬱策，鑄鉛鐵為錢，商旅出境無所用之，皆易他貨而去，故能以境內所餘之物，易天下百貨，國以富饒。湖南民不事桑蠶，鬱命民輸稅者皆以帛代錢，未幾，民間機杼大盛。
明宗天成元年秋九月，加楚王殷守尚書令。
二年夏五月，楚王殷遣中使史光憲入貢。還，過江陵，荊南高季興執史光憲而奪其賜物。事見《高氏據荊南》。六月丙申，封楚王殷為楚國王。
三年春二月，楚王殷遣六軍使袁詮、副使王環等將水軍擊荊南高季興。事見《高氏據荊南》。
夏四月，吳右雄武軍使苗璘、靜江統軍王彥章將水軍萬人攻楚岳州，至君山，楚王殷遣右丞相許德勳將戰艦千艘御之。德勳曰：「吳人掩吾不備，見大軍，必懼而走。」乃潛軍角子湖，使王環夜帥戰艦三百，屯楊林浦絕吳歸路。遲明，吳人進軍荊江口，將會荊南兵攻岳州，丁亥，至道人磯。德勳命戰棹都虞候詹信以輕舟三百出吳軍後，德勳以大軍當其前，夾擊之，吳軍大敗，虜璘及彥章以歸。吳遣使求和於楚，請苗璘、王彥章。楚王殷歸之，使許德勳餞之。德勳謂二人曰：「楚國雖小，舊臣宿將猶在，願吳朝勿以措懷。必俟眾駒爭皁棧，然後可圖也。」時殷多內寵，嫡庶無別，諸子驕奢，故德勳語及之。
六月，帝詔楚王殷討高季興。
四年春三月，楚王殷命其子武安節度副使、判長沙府希聲知政事，總錄內外諸軍事，自是國政先歷希聲，乃聞於殷。
初，楚王殷用都軍判官高鬱為謀主，國賴以富強，鄰國皆疾之。莊宗入洛，殷遣其子希範入貢。莊宗愛其警敏，曰：「比聞馬氏當為高鬱所奪，今有子如此，鬱安能得之。」高季興亦屢以流言間鬱於殷，殷不聽，乃遣使遺節度副使、知政事希聲書，盛稱鬱功名，願為兄弟。使者言於希聲曰：「高公常雲馬氏政事皆出高鬱，此子孫之憂也。」希聲信之。行軍司馬楊昭遂，希聲之妻族也，謀代鬱任，日譖之於希聲。希聲屢言於殷，稱鬱奢僭，且外交鄰藩，請誅之。殷曰：「成吾功業，皆鬱力也。汝勿為此言。」希聲固請罷其兵柄，乃左遷鬱行軍司馬。鬱謂所親曰：「亟營西山，吾將歸老。猘子漸大，能咋人矣。」希聲聞之，益怒，明日，矯以殷命殺鬱於府舍，榜諭中外，誣鬱謀叛，並誅其族黨。至暮，殷尚未知。是日大霧，殷謂左右曰：「吾昔從孫儒渡淮，每殺不辜，多致茲異。馬步院豈有冤死者乎。」明日，吏以鬱死告，殷拊膺大慟曰：「吾老耄，政非已出，使我勳舊橫罹冤酷。」既而顧左右曰：「吾亦何可久處此乎。」
長興元年冬十月，楚王殷寢疾，遣使詣闕請傳位於其子希聲。朝廷疑殷已死，辛亥，以希聲為起復武安節度使兼侍中。
十一月己巳，楚王殷卒，遺命諸子兄弟相繼。置劍於祠堂曰：「違吾命者，戮之。」諸將議遣兵守四境，然後發喪。兵部侍郎黃捐曰：「吾喪君有君，何備之有。宜遣使詣鄰道告終稱嗣而已。」
丙戌，馬希聲襲位，稱遺命去建國之制，復藩鎮之舊。
十二月庚戌，以武安節度使馬希聲為武安、靜江節度使，加兼中書令。
二年冬十二月，武安、靜江節度使馬希聲聞梁太祖嗜食雞，慕之，既襲位，日殺五十雞為膳，居喪無戚容。庚申，葬武穆王于衡陽，將發引，頓食雞數盤。前吏部侍郎潘起譏之曰：「昔阮籍居喪食蒸豚，何代無賢。」
三年秋七月，武安、靜江節度使馬希聲以湖南比年大旱，命開南嶽及境內諸神祠門，竟不雨。辛卯，希聲卒，六軍使袁詮、潘約等迎鎮南節度使希範於朗州而立之。八月庚申，馬希範至長沙。辛酉，襲位。九月，以鎮南節度使馬希範為武安節度使兼侍中。
四年春二月乙卯，以馬希範為武安、武平節度使，兼中書令。初，馬希聲、希範同日生，希聲母曰袁德妃，希範母曰陳氏。希範怨希聲先立不讓，及嗣位，不禮於袁德妃。希聲母弟希旺為親從都指揮，使希範多譴責之。袁德妃請納希旺官為道士，不聽，解其軍職，使居竹屋草門，不得預兄弟燕集。德妃卒，希旺憂憤而卒。
潞王清泰元年春正月壬辰，以武安、武平節度使馬希範為楚王。
後晉高祖天福元年。靜江節度使、同平章事馬希杲有善政，監軍裴仁煦譖之於楚王希範，言其收眾心，希範疑之。夏四月，漢將孫德威侵蒙、桂二州，希範命其弟武安節度副使希廣權知軍府事，自將步騎五千如桂州。希杲懼，其母華夫人逆希範於全義嶺，謝曰：「希杲為治無狀，致寇戎入境，煩殿下親涉險阻，皆妾之罪也。願削封邑，灑掃掖廷，以贖希杲罪。」希範曰：「吾久不見希杲，聞其治行尤異，故來省之，無他也。」漢兵自蒙州引去，徙希杲知朗州。秋七月庚寅，楚王希範自桂州北還。
二年冬十二月，詔加馬希範江南諸道都統，制置武平、靜江等軍事。
三年冬十月，楚順賢夫人彭氏卒。彭夫人貌陋而治家有法，楚王希範憚之。既卒，希範始縱聲色，為長夜之飲，內外無別。有商人妻美，希範殺其夫而奪之，妻誓不辱，自經死。
四年夏四月戊申，加楚王希範天策上將軍，賜印，聽開府置官屬。黔南巡內溪州刺史彭士愁引獎、溪錦州蠻萬餘人寇辰、澧州。九
月辛未，楚王希範命左靜江指揮使劉勍、決勝指揮使廖匡齊帥衡山兵五千討之。
冬十一月，楚王希範始開天策府，其護軍都尉、領軍司馬等官，以諸弟及將校為之。又以幕僚拓跋恆、李弘皋、廖匡圖、徐仲雅等十八人為學士。
劉勍等進攻溪州，彭士愁兵敗，棄州走保山寨。石崖四絕，勍為梯棧上圍之。廖匡齊戰死，楚王希範遣吊其母，其母不哭，謂使者曰：「廖氏三百口受王溫飽之賜，舉族效死，未足以報，況一子乎，願王無以為念。」王以其母為賢，厚恤其家。
五年春正月，楚劉勍等因大風，以火箭焚彭士愁寨而攻之，士愁帥麾下逃入獎、錦深山。乙未，遣其子師景帥諸酋長納溪、錦、獎三州印，請降於楚。二月，劉勍引兵還長沙，楚王希範徙溪州於便地，表彭士愁為溪州刺史，以劉勍為錦州刺史。自是羣蠻服於楚。希範自謂伏波之後，以銅五千斤鑄柱，高丈二尺，入地六尺，銘誓狀於上，立之溪州。
七年冬十月，楚王希範作天策府，極棟宇之盛。戶牖欄楹皆飾以金玉，塗壁用丹砂數十萬斤。地衣春夏用角簟，秋冬用木綿。與子弟僚屬遊宴其間。
齊王天福八年。楚地多產金銀，茶利尤厚，由是財貨豐殖。而楚王希範奢欲無厭，喜自誇大。為長槍大槊，節之以金，可執而不可用。募富民年少肥澤者八千人，為銀槍都。宮室、園囿、服用之物，務窮侈靡。作九龍殿，刻沉香為八龍，飾以金寶，長十餘丈，抱柱相向。希範居其中，自為一龍，其襆頭腳長丈餘，以象龍角。用度不足，重為賦斂。每遣使者行田，尋以增頃畝為功，民不勝租賦而逃。王曰：「但令田在，何憂無谷。」命營田使鄧懿文籍逃田，募民耕藝出租。民舍故從新，僅能自存，自西徂東，各失其業。又聽人入財拜官，以財多少為官高卑之差，富商大賈，布在列位。外官還者，必責貢獻。民有罪，則富者輸財，強者為兵，惟貧弱受刑。又置函，使人投匿名書相告訐，至有滅族者。
是歲，用孔目官周陟議，令常稅之外，大縣貢米二千斛，中千斛，小七百斛，無米者輸布帛。天策學士拓跋恆上書曰：「殿下長深宮之中，藉已成之業，身不知稼穡之勞，耳不聞鼓鼙之音，馳騁遨遊，雕牆玉食。府庫盡矣，而浮費益甚，百姓困矣，而厚斂不息。今淮南為仇讎之國，番禺懷吞噬之志，荊渚日圖窺伺，溪洞待我姑息。諺曰：足寒傷心，民怨傷國。願罷輸米之令，誅周陟以謝郡縣。去不急之務，減興作之役，無令一旦禍敗，為四方所笑。」王大怒。他日，恆請見，辭以晝寢。恆謂客將區弘練曰：「王逞欲而愎諫，吾見其千口飄零無日矣。」王益怒，遂終身不復見之。
開運二年秋七月，楚王希範疑靜江節度使兼侍中、知朗州希杲得人心，遣人伺之。希杲懼，稱疾求歸，不許。遣醫往視疾，因毒殺之。
冬十二月，楚湘陰處士戴偃為詩多譏刺，楚王希範囚之。天策副都軍使丁思瑾上書切諫，希範削其官爵。
三年秋九月，楚王希範知帝好奢靡，以珍玩為獻，求都元帥。甲辰，以希範為諸道兵馬都元帥。
後漢高祖天福十二年夏五月，武安節度副使、天策府都尉、領鎮南節度使馬希廣，楚文昭王希範之母弟也，性謹順，希範愛之，使判內外諸司事。壬辰夜，希範卒，將佐議所立。都指揮使張少敵、都押牙袁友恭以武平節度使、知永州事希萼，於希範諸弟為最長，請立之。長直都指揮使劉彥瑫、天策府學士李弘皋、鄧懿文、小門使楊滌皆欲立希廣。張少敵曰：「永州齒長而性剛，必不為都尉之下明矣。必立都尉，當思長策以制永州，使帖然不動則可。不然，社稷危矣。」彥瑫等不從。天策府學士拓跋恆曰：「三十五郎雖判軍府之政，然三十郎居長，請遣使以讓之。不然，必起爭端。」彥瑫等皆曰：「今日軍政在手，天與不取，使他人得之，異日吾輩安所自容乎。」希廣懦弱，不能自決。乙未，彥瑫等稱希範遺命共立之。張少敵退而嘆曰：「禍其始此乎。」與拓跋恆皆稱疾不出。
秋七月甲午，以馬希廣為天策上將軍、武安節度使、江南諸道都統兼中書令，封楚王。八月，楚王希廣庶弟天策左司馬希崇，性狡險，陰遺兄希萼書，
言劉彥瑫等違先王之命，廢長立少，以激怒之。
希萼自永州來奔喪，乙巳，至砆石。彥瑫白希廣遣侍從都指揮使周廷誨等將水軍逆之，命永州將士皆釋甲而入，館希萼於碧湘宮，成服於其次，不聽入與希廣相見。希萼求還朗州，周廷誨勸希廣殺之。希廣曰：「吾何忍殺兄，寧分潭、朗而治之。」乃厚贈希萼，遣還朗州。希崇常為希萼詗希廣，語言動作，悉以告之，約為內應。
乾祐元年秋八月，武平節度使馬希萼請與楚王希廣各修職貢，求朝廷別加官爵。希廣用天策府內都狎牙歐弘練、進奏官張仲荀謀，厚賂執政，使拒其請。九月壬子，賜希萼及楚王希廣詔書，諭以「兄弟宜相輯睦，凡希萼所貢，當附希廣以聞」。希萼不從。
隱帝乾祐二年秋八月，馬希萼悉調朗州丁壯為鄉兵，造號靜江軍，作戰艦七百艘，將攻潭州。其妻苑氏諫曰：「兄弟相攻，勝負為人所笑。」不聽，引兵趣長沙。馬希廣聞之曰：「朗州吾兄也，不可與爭，當以國讓之而已。」劉彥瑫、李弘皋等固爭，以為不可，乃以岳州刺史王贇為都部署戰棹指揮使，以彥瑫監其軍。己丑，大破希萼於僕射洲，獲其戰艦三百艘。贇追希萼，將及之，希廣遣使召之曰：「勿傷吾兄。」贇引兵還。贇，環之子也。希萼自赤沙湖乘輕舟遁歸，苑氏泣曰：「禍將至矣，餘不忍見也。」赴井而死。
冬十月壬午，加楚王希廣太尉。
楚靜江節度使馬希瞻以兄希萼、希廣交爭，屢遣使諫止，不從。知終覆族，疽發於背，丁亥卒。
三年夏六月，馬希萼既敗歸，乃以書誘辰、漵州及梅山蠻，欲與共擊湖南。蠻素聞長沙帑藏之富，大喜，爭出兵赴之，遂攻益陽。楚王希廣遣指揮使陳璠拒之，戰於淹溪，璠敗死。馬希萼又遣羣蠻攻迪田，秋八月戊戌，破之，殺其鎮將張延嗣。楚王希廣遣指揮使黃處超救之，處超敗死。潭人震恐，復遣牙內指揮使崔洪璉將兵七千屯玉潭。
馬希萼表請別置進奏務於京師。九月辛巳，詔以湖南已有進奏務，不許。亦賜楚王希廣詔，勸以敦睦。馬希萼以朝廷意佑楚王希廣，怒，遣使稱藩於唐，乞師攻楚。唐加希萼同平章事，以鄂州今年租稅賜之，命楚州刺史何敬洙將兵助希萼。冬十月丙午，希廣遣使上表告急，言：「荊南、嶺南江南連謀，欲分湖南之地，乞發兵屯澧州以扼江南、荊南援朗州之路。」
楚王希廣以朗州與山蠻入寇，諸將屢敗，憂形於色。劉彥瑫言於希廣曰：「朗州兵不滿萬，馬不滿千，都府精兵十萬，何憂不勝。願假臣兵萬餘人，戰艦百五十艘，徑入朗州縛取希萼，以解大王之憂。」王悅，以彥瑫為戰棹都指揮使、朗州行營都統。彥瑫入朗州境，父老爭以牛酒犒軍，曰：「百姓不願從亂，望都府之兵久矣。」彥瑫厚賞之。戰艦過，則運竹木以斷其後。是日，馬希萼遣朗兵及蠻兵六千，戰艦百艘逆戰於湄州，彥瑫乘風縱火以焚其艦，頃之，風回，反自焚。彥瑫還走。江路已斷，士卒戰及溺死者數千人。希廣聞之，涕泣不知所為。希廣平日罕頒賜，至是大出金帛以取悅於士卒。
或告：「天策左司馬希崇流言惑眾，反狀已明，請殺之」。希廣曰：「吾自害其弟，何以見先王於地下。」
馬軍指揮使張暉將兵自他道擊朗州，至龍陽，聞彥瑫敗，退屯益陽。希萼又遣指揮使朱進忠等將兵三千急攻益陽。張暉紿其眾曰：「我以麾下出賊後，汝輩留城中待我，相與合勢擊之。」既出，遂自竹頭市遁歸長沙。朗兵知城中無主，急擊之，士卒九千餘人皆死。
十一月，楚王希廣遣其僚屬孟駢說馬布萼曰：「公忘父兄之讎，北面事唐，何異袁譚求救於曹公邪。」希萼將斬之，駢曰：「古者兵交，使在其間。駢若愛死，安肯此來。駢之言非私於潭人，實為公謀也。」乃釋之，使還報曰：「大義絕矣，非地下不相見也。」
朱進忠請希萼自將兵取潭州。辛，未希萼留其子光贊守朗州，悉發境內之兵趣長沙，自稱順天王。
先是，馬希萼遣蠻兵圍玉潭，朱進忠引兵會之。崔洪璉兵敗，奔還長沙。希萼引兵繼攻岳州，刺史王贇拒之，五日不克。希萼使人謂贇曰：「公非馬氏之臣乎。不事我欲事異國乎。為人臣而懷二心，豈不辱其先人。」贇曰工「亡父為先王將，六破淮南兵。今大王兄弟不相容，贇常恐淮南坐收其弊，一旦以遺體臣淮南，誠辱先人耳。大王苟能釋憾罷兵，兄弟雍睦如初，贇敢不盡死以事大王兄弟，豈有二心乎。」希萼慚，引兵去。辛卯，至湘陰，焚掠而過。至長沙，軍於湘西，步兵及蠻兵軍於嶽麓，朱進忠自玉潭引兵會之。馬希廣遣劉彥瑫召水軍指揮使許可瓊帥戰艦五百艘屯城北津，屬於南津，以馬希崇為監軍。又遣馬軍指揮使李彥溫將騎兵屯駝口，扼湘陰路，步軍指揮使韓禮將二千人屯楊柳橋，扼柵路。可瓊，德勳之子也。
初，蠻酋彭師暠降於楚，楚人惡其獷直。楚王希廣獨憐之，以為強弩指揮使，領辰州刺史，師暠常欲為希廣死。及朱進忠與蠻兵合七千餘人至長沙，營於江西，師暠登城望之，言於希廣曰：「朗人驟勝而驕，雜以蠻兵，攻之易破也。願假臣步卒三千，自巴溪渡江出嶽麓之後，至水西，令許可瓊以戰艦渡江，腹背合擊，必破之。前軍敗，則其大軍自不敢輕進矣。」希廣將從之。時馬希萼已遣間使以厚利啖許可瓊，許分湖南而治。可瓊有貳心，乃謂希廣曰：「師暠與梅山諸蠻皆族類，安可信也。可瓊世為楚將，必不負大王，希萼竟何能為。」希廣乃止。
希萼尋以戰艦四百餘艘泊江西。希廣命諸將皆受可瓊節度，日賜可瓊銀五百兩，希廣屢造其營計事。可瓊常閉壘，不使士卒知朗軍進退。希廣嘆曰：「真將軍也，吾何憂哉。」可瓊或夜乘單舸詐稱巡江，與希萼會水西，約為內應。一旦，彭師暠見可瓊，瞋目叱之，拂衣入見希廣曰：「可瓊將叛，國人皆知之，請速除之，無貽後患。」希廣曰：「可瓊，許侍中之子，豈有是邪。」師暠退，嘆曰：「王仁而不斷，敗亡可翹足俟也。」
潭州大雪，平地四尺，潭、朗兩軍久不得戰。希廣信巫覡及僧語，塑鬼於江上，舉手以卻朗兵。又作大象於高樓，手指水西，怒目視之。命眾僧日夜誦經，希廣自衣僧服膜拜求福。
甲辰，朗州步軍指揮使武陵何敬真等以蠻兵三千陳於楊柳橋，敬真望韓禮營旌旗紛錯，曰：「彼眾已懼，擊之易破也。」朗人雷暉衣潭卒之服，潛入禮寨，手劍擊禮，不中，軍中驚擾。敬真等乘其亂擊之，禮軍大潰，禮被創走，至家而卒。於是朗兵水陸急攻長沙，步軍指揮使吳宏、小門使楊滌相謂曰：「以死報國，此其時矣。」各引兵出戰。宏出清泰門，戰不利。滌出長樂，戰自辰至午，朗兵小卻，許可瓊、劉彥瑫按兵不救。滌士卒饑疲，退就食。彭師暠戰於城東北隅。蠻兵自城東縱火，城上人招許可瓊軍使救，城可瓊舉全軍降希萼，長沙遂陷。朗兵及蠻兵大掠三日，殺吏民，焚廬舍，自武穆王以來所營宮室皆為灰燼，所積寶貨皆入蠻落。李彥溫望見城中火起，自駝口引兵救之，朗人已據城拒戰。彥溫攻清泰門，不克，與劉彥瑫各將千餘人奉文昭王及希廣諸子趣袁州，遂奔唐。張暉降於希萼。左司馬希崇帥將吏詣希萼勸進。吳宏戰血滿袖，見希萼曰：「不幸為許可瓊所誤，今日死，不愧先王矣。」彭師暠投槊於地，大呼請死。希萼嘆曰：「鐵石人也。」皆不殺。
乙巳，希崇迎希萼入府視事，閉城分捕希廣及掌書記李宏皋、弟宏節、都軍判官唐昭胤及鄧懿文、楊滌等，皆獲之。希萼謂希廣曰：「承父兄之業，豈無長幼乎。」希廣曰：「將吏見推，朝廷見命耳。」希萼皆囚之。丙午，希萼命內外巡檢侍衛指揮使劉賓禁止焚掠。
丁未，希萼自稱天策上將軍、武安武平靜江寧遠等軍節度使、楚王。以希崇為節度副使、判軍府事。湖南要職，悉以朗人為之。臠食李宏皋、弘節、唐昭胤、楊滌，斬鄧懿文於市。戊申，希萼謂將吏曰：「希廣懦夫，為左右所制耳，吾欲生之，可乎。」諸將皆不對。朱進忠嘗為希廣所笞，對曰：「大王三年血戰，始得長沙，一國不容二主，他日必悔之。」戊申，賜希廣死。希廣臨刑，猶誦佛書。彭師暠葬之於瀏陽門外。
楚王希萼以子光贊為武平留後，以何敬真為朗州牙內都指揮使，將兵戍之。希萼召拓跋恆欲用之，恆稱疾不起。
後周太祖廣順元年春二月甲辰，楚王希萼遣掌書記劉光輔入貢於唐。三月，唐以楚王希萼為天策上將軍、武安武平靜江寧遠節度使兼中書令、楚王，以右僕射孫忌、客省使姚鳳為冊禮使。
楚王希萼既得志，多思舊怨，殺戮無度，晝夜縱酒荒淫，悉以軍府事委馬希崇。希崇復多私曲，政刑紊亂。府庫既盡於亂兵，籍民財以賞賚士卒，或封其門而取之，士卒猶以不均怨望。雖朗州舊將佐從希萼來者，亦皆不悅，有離心。
劉光輔之入貢於唐也，唐主待之厚。光輔密言：「湖南民疲主驕，可取也。」唐主乃以營屯都虞候邊鎬為信州刺史，將兵屯袁州，潛圖進取。
小門使謝彥顒，本希萼家奴，以首面有寵於希萼，至與妻妾雜坐，恃恩專橫。常肩隨希崇，或拊其背，希崇銜之。故事，府宴，小門使執鈇在門外。希萼使彥顒預坐，或居諸將之上，諸將皆恥之。
希萼以府舍焚蕩，命朗州靜江指揮使王逵、副使周行逢帥所部兵千餘人治之，執役甚勞，又無犒賜，士卒皆怨。竊言曰：「囚免死則役作之。我輩從大王出萬死取湖南，何罪而囚役之。且大王終日酣歌，豈知我輩之勞苦乎。」逵、行逢聞之，相謂曰：「眾怨深矣，不早為計，禍及吾曹。」壬申旦，帥其眾各執長柯斧、白梃，逃歸朗州。時希萼醉未醒，左右不敢白。癸酉，始白之。希萼遣湖南指揮使唐師翥將千餘人追之，不及，直抵朗州。逵等乘其疲乏，伏兵縱擊，士卒死傷殆盡，師翥脫歸。逵等黜留後馬光贊，更以希萼兄子光惠知州事。光惠，希振之子也。尋奉光惠為節度使，逵等與何敬真及諸軍指揮使張仿參決軍府事。希萼具以狀言於唐，唐主遣使以厚賞招諭之。逵等納其賞，縱其使，不答其詔，唐亦不敢詰也。
武平節度使馬光惠，愚懦嗜酒，不能服諸將。王逵、周行逢、何敬真謀以辰州刺史廬陵劉言驍勇得蠻夷心，欲迎以為副使。言知逵等難制，曰：「不往，將攻我。」乃單騎赴之。既至，眾廢光惠，送於唐，推言權武平留後，表求旄節於唐，唐人未許。亦稱藩於周。
秋九月，楚王希萼既克長沙，不賞許可瓊，疑可瓊怨望，出為蒙州刺史。遣馬步都指揮使徐威、左右軍馬步使陳敬遷、水軍都指揮使魯公綰、牙內侍衛指揮使陸孟俊帥步兵立寨於城西北隅，以備朗兵，不存撫役者，將卒皆怨怒，謀作亂。希崇知其謀，戊寅，希萼宴將吏，徐威等不預，希崇亦辭疾不至。威等使人先驅趶齧馬十餘入府，自帥其徒執斧斤、白梃，聲言縶馬，奄至座上，縱橫擊人，顛踣滿地。希萼逾垣走，威等執囚之。執謝彥顒，自頂及踵剉之。立希崇為武安留後，縱兵大掠。幽希萼于衡山縣。
劉言聞希崇立，遣兵趣潭州，聲言討其篡奪之罪。壬午，軍於益陽之西。希崇懼，癸未，發兵二千拒之。又遣使如朗州求和，請為鄰藩。掌書記桂林李觀象說言曰：「希萼舊將佐猶在長沙，此必不欲與公為鄰。不若先檄希崇取其首，然後圖湖南，可兼有也。」言從之。希崇畏言，即斷都軍判官楊仲敏、掌書記劉光輔、牙內指揮使魏師進、都押牙黃勍等十餘人首，遣前辰陽縣令李翊齎送朗州。至則腐敗，言與王逵等皆以為非仲敏等首，怒責翊，翊惶恐自殺。希崇既襲位，亦縱酒荒淫，為政不公，語多矯妄，國人不附。
初，馬希萼入長沙，彭師暠雖免死，猶杖背黜為民。希崇以為師暠必怨之，使送希萼于衡山，實欲師暠殺之。師暠曰：「欲使我為弒君之人乎。」奉事愈謹。丙戌，至衡山。衡山指揮使廖偃，匡圖之子也，與其季父節度巡官匡凝謀曰：「吾家世受馬氏恩，今希萼長而被黜，必不免禍，盍相與輔之。」於是帥莊戶及鄉人悉為兵，與師暠共立希萼為衡山王。以縣為行府，斷江為柵，編竹為戰艦，以師暠為武清節度使，召募徒眾，數日，至萬餘人，州縣多應之。遣判官劉虛已求援於唐。
徐威等見希崇所為，知必無成，又畏朗州、衡山之逼，恐一朝喪敗俱及禍，欲殺希崇以自解。希崇微覺之，大懼，密遣客將範守牧奉表請兵於唐。唐主命邊鎬自袁州將兵萬人西趣長沙。
冬十月，唐邊鎬引兵入醴陵。癸巳，楚王希崇遣使犒軍。壬寅，遣天策府學士拓跋恆奉箋詣鎬請降。恆嘆曰：「吾久不死，乃為小兒送降狀。」癸卯，希崇帥弟侄迎鎬，望塵而拜，鎬下馬稱詔勞之。甲辰，希崇等從鎬入城，鎬舍於瀏陽門樓，湖南將吏畢賀，鎬皆厚賜之。時湖南饑饉，鎬大發馬氏倉粟賑之，楚人大悅。
癸丑，唐武昌節度使劉仁贍帥戰艦二百取岳州，撫納降附，人忘其亡。仁贍，金之子也。
唐百官共賀湖南平，起居郎高遠曰：「我乘楚亂，取之甚易。觀諸將之才，但恐守之甚難耳。」遠，幽州人也。司徒致仕李建勳曰：「禍其始於此乎。」
唐主自即位以來，未嘗親祠郊廟，禮官以為請，唐主曰：「俟天下一家，然後告謝。」及一舉取楚，謂諸國指麾可定。魏岑侍宴，言：「臣少遊元城，樂其風土，俟陛下定中原，乞魏博節度使」。唐主許之，岑趨下拜謝。其主驕臣佞如此。
馬希萼望唐人立已為潭帥，而潭人惡希萼，共請邊鎬為帥，唐主乃以鎬為武安節度使。
唐邊鎬趣馬希崇帥其族入朝，馬氏聚族相泣，欲重賂鎬，奏乞留居長沙。鎬微哂曰：「國家與公家世為仇敵，殆六十年，然未嘗敢有意窺公之國。今公兄弟鬥鬩，困窮自歸，若復二三，恐有不測之憂。」希崇無以應，十一月辛酉，與宗族及將佐千餘人號慟登舟，送者皆哭，響振川穀。
楚靜江節度副使、知桂州馬希隱，武穆王殷之少子也。楚王希廣、希萼兄弟爭國，南漢主以內侍使吳懷恩為西北招討使，將兵屯境上，伺間密謀進取。希廣遣指揮使彭彥暉將兵屯龍峒以備之。希萼自衡山遣使以彥暉為桂州都監、在城外內巡檢使、判軍府事，希隱惡之，潛遣人告蒙州刺史許可瓊。可瓊方畏南漢之逼，即棄蒙州，引兵趣桂州，與彥暉戰於城中。彥暉敗，奔衡山，可瓊留屯桂州。吳懷恩據蒙州，進兵侵掠，桂管大擾，希隱、可瓊不知所為，但相與飲酒對泣。
南漢主遺希隱書，言：「武穆王奄有全楚，富強安靖五十餘年。正由三十五舅、三十舅兄弟尋戈，自相魚肉，舉先人基業，北面仇讎。今聞唐兵已據長沙，竊計桂林繼為所取。當朝世為與國，重以婚姻，睹茲傾危，忍不赴救。己發大軍水陸俱進，當令相公舅永擁節旄，常居方面。」希隱得書，與僚佐議降之，支使潘玄珪以為不可。丙寅，吳懷恩引兵奄至城下，希隱、可瓊帥其眾夜斬關奔全州，桂州遂潰。懷恩因以兵略定宜、連、梧、嚴、富、昭、柳、象、龔等州，南漢始盡有嶺南之地。
辛未，唐邊鎬遣先鋒指揮使李承戩將兵如衡山，趣馬希萼入朝。庚辰，希萼與將佐士卒萬餘人自潭州東下。
十二月，唐主以鎮南節度使兼中書令宋齊丘為太傅。以馬希萼為江南西道觀察使、守中書令，鎮洪州，仍賜爵楚王。以馬希崇為永泰節度使兼侍中，鎮舒州。湖南將吏，位高者拜刺史、將軍、卿監，卑者以次拜官。唐主嘉廖偃、彭師暠之忠，以偃為左殿直軍使、萊州刺史，師暠為殿直都虞候，賜予甚厚。湖南刺史皆入朝於唐，永州刺史王贇獨後至，唐主毒殺之。
南漢主遣內侍省丞潘崇徹、將軍謝實將兵攻彬州，唐邊鎬發兵救之。崇徹敗唐兵於義章，遂取彬州。邊鎬請除全、道二州刺史以備南漢。丙辰，唐主以廖偃為道州刺史，以黑雲指揮使張巒知全州。
初，蒙城鎮將咸師朗將部兵降唐，唐主以其兵為奉節都，從邊鎬平湖南。唐悉收湖南金帛、珍玩、倉粟，乃至舟艦、亭館、花果之美者，皆移於金陵，遣都官郎中楊繼勳等收湖南租賦以贍戍兵。繼勳等務為苛刻，湖南人失望。行營糧料使王紹顏減士卒糧賜，奉節指揮使孫朗、曹進怒曰：「昔吾從咸公降唐，唐待我豈如今日湖南將士之厚哉。今有功不增祿賜，又減之，不如殺紹顏及鎬，據湖南，歸中原，富貴可圖也。」
二年春正月庚申夜，孫朗、曹進帥其徒作亂，束藁潛燒府門，火不然。邊鎬覺之，出兵格鬥，且命鳴鼓角，朗、進等以為將曉，斬關奔朗州。王逵問朗曰：「吾昔從武穆王與淮南戰屢捷，淮南兵易與耳。今欲以朗州之眾復取湖南，可乎。」朗曰：「朗在金陵數年，備見其政事，朝無賢臣，軍無良將，忠佞無別，賞罰不當，如此，得國存幸矣，何暇兼人。朗請為公前驅，取湖南如拾芥耳。」逵悅，厚遇之。
唐主既克湖南，遣其將李建期屯益陽以圖朗州，以知全州張巒兼桂州招討使以圖桂州，久之，未有功。唐主謂馮延已、孫晟曰：「楚人求息肩於我，我未有以撫其瘡痍而虐用其力，非所以副來蘇之望。吾欲罷桂林之役，斂益陽之戍，以旌節授劉言，何如？」晟以為宜然。延已曰：「吾出偏將舉湖南，遠近震驚，一旦三分喪二，人將輕我。請委邊將察其形勢。」唐主乃遣統軍使侯訓將兵五千自吉州路趣全州，與張巒合兵攻桂州。南漢伏兵于山谷，巒等始至城下，罷乏，伏兵四起，城中出兵夾擊之，唐兵大敗，訓死，巒收散卒數百奔歸全州。
唐武安節度使邊鎬，昏懦無斷，在湖南，政出多門，不合眾心。吉水人歐陽廣上書，言：「鎬非將帥才，必喪湖南，宜別擇良帥，益兵以救其敗」。不報。
唐主使鎬經略朗州，有自朗州來者，多言劉言忠順，鎬由是不為備。唐主召劉言入朝，言不行，謂王逵曰：「唐必伐我，奈何。」逵曰：「武陵負江、湖之險，帶甲數萬，安能拱手受制於人。邊鎬撫字無方，士民不附，可一戰擒也。」言猶豫未決，周行逢曰：「機事貴速，緩則彼為之備，不可圖也。」言乃以逵、行逢及牙將何敬真、張仿、蒲公益、朱全琇、宇文瓊、彭萬和、潘叔嗣、張文表十人皆為指揮使，部分發兵。叔嗣、文表，皆朗州人也。行逢能謀，文表善戰，叔嗣果敢，三人多相須成功，情款甚暱。
諸將欲召漵州酋長符彥通為援，行逢曰：「蠻貪而無義，前年從馬希萼入潭州，焚掠無遺。吾兵以義舉，往無不克，烏用此物，暴殄百姓哉。」乃止。然亦畏彥通為後患，以蠻酋土團都指揮使劉瑫為羣蠻所憚，補西境鎮遏使以備之。
冬十月，逵等將兵分道趣長沙，以孫朗、曹進為先鋒使，邊鎬遣指揮使郭勳誠等將兵屯益陽以拒之。戊子，逵等克沅江，執都監劉承遇，裨將李師德帥眾五百降之。壬辰，逵等命軍士舉小舟自蔽，直造益陽，四面斧寨而入，遂克之，殺戍兵二千人。邊鎬告急於唐。甲午，逵等克橋口及湘陰，乙未，至潭州。邊鎬嬰城自守，救兵未至，城中兵少，丙申夜，鎬棄城走，吏民俱潰。醴陵門橋折，死者萬餘人，道州刺史廖偃為亂兵所殺。丁酉旦，王逵入城，自稱武平節度副使、權知軍府事，以何敬真為行軍司馬。遣敬真等追鎬，不及，斬首五百級。蒲公益攻岳州，唐岳州刺史宋德權走，劉言以公益權知岳州。唐將守湖南諸州者聞長沙陷，相繼遁去。劉言盡復馬氏嶺北故地，惟彬、連入於南漢。
劉言遣使奉表來告，稱「湖南世事朝廷，不幸為鄰寇所陷，臣雖不奉詔，輒糾合義兵，削平舊國。」唐主削邊鎬官爵，流饒州。
十二月，王逵將兵及洞蠻五萬攻彬州，南漢將潘崇徹救之，遇於蠔石。崇徹登高望湖南兵，曰：「疲而不整，可破也。」縱擊，大破之，伏屍八十里。
劉言表稱潭州殘破，乞移使府治朗州，且請貢獻、賣茶悉，如馬氏故事。許之。
唐江西觀察使楚王馬希萼入朝，唐主留之，後數年卒於金陵，諡曰恭孝。
三年春正月丙辰，以武平留後劉言為武平節度使、制置武安靜江等軍事、同平章事，以王逵為武安節度使，何敬真為靜江節度使，周行逢為武安行軍司馬。
初，王逵既克潭州，以指揮使何敬真為靜江節度副使，朱全琇為武安節度副使，張文表為武平節度副使，周行逢為武安行軍司馬。敬真、全琇各置牙兵，與逵分廳視事，吏民莫知所從。每宴集，諸將使酒，紛挐如市，無覆上下之分，惟行逢，文表事逵盡禮，逵親愛之。敬真與逵不協，辭歸朗州，又不能事劉言，與全琇謀作亂。言素忌逵之強，疑逵使敬真伺已，將討之。逵聞之，甚懼。行逢曰：「劉言素不與吾輩同心，何敬真、朱全琇恥在公下，公宜早圖之。」逵喜曰：「與公共除凶黨，同治潭、朗，夫復何憂。」會南漢寇全、道、永州，行逢請身至朗州說言遣敬真、全琇南討，俟至長沙，以計取之，如掌中物耳。逵從之。行逢至朗州，言以敬真為南面行營招討使，全琇為先鋒使，將牙兵百餘人會潭州兵以御南漢。二人至長沙，逵出郊迎，相見甚歡，宴飲連日，多以美妓餌之，敬真因淹留不進。朗州指揮使李仲遷部兵三千人久戍潭州，敬真使之先發，趣嶺北，都頭符會等因士卒思歸，劫仲遷擅還朗州。逵乘敬真醉，使人詐為言使者，責敬真以南寇深侵，不亟捍禦，而專務荒宴，大帥命械公歸西府，因收繫獄。全琇逃去，遣兵追捕之。二月辛亥朔，斬敬真以徇。未幾，獲全琇及其黨十餘人，皆斬之。王逵遣使以斬何敬真告劉言，言不得己，庚申，斬符會等數人。周行逢惡武平節度副使張仿，言於王逵曰：「何敬真，仿之親戚，臨刑以後事屬仿，公宜備之。」夏四月庚申，逵召仿飲，醉而殺之。六月，王逵以周行逢知潭州，自將兵襲朗州，克之，殺指揮使鄭珓，執武安節度使、同平章事劉言，幽於別館。秋八月，王逵遣使上表，誣劉言謀以朗州降唐，又欲攻潭州，其眾不從，廢而囚之，臣已至朗州撫安軍府訖，且請復移使府治潭州。甲戌，遣通事舍人翟光裔詣湖南宣撫，從其所請。逵還長沙，以周行逢知朗州事，又遣潘叔嗣殺劉言於朗州。
顯德元年夏四月，王逵表請復徙使府治朗州。五月甲戌朔，王逵自潭州遷於朗州，以周行逢知潭州事，以潘叔嗣為岳州團練使。
是歲，湖南大饑，民食草木實，武清節度使、知潭州事周行逢開倉以賑之，全活甚眾。行逢起於微賤，知民間疾苦，勵精為治，嚴而無私，辟署僚屬，皆取廉介之士，約束簡要，吏民便之。其自奉甚薄，或譏其太儉，行逢曰：「馬氏父子窮奢極靡，不恤百姓，今子孫乞食於人，又足效乎。」
後梁太祖開平元年春三月，梁王以亳州刺史李思安為北路行軍都統，將兵擊幽州。
盧龍節度使劉仁恭驕侈貪暴，常慮幽州城不固，築館於大安山，曰：「此山四面懸絕，可以少制眾。」其棟宇壯麗，擬於帝者，選美女實其中。與方士煉丹藥，求不死。悉斂境內錢，瘞于山巔，令民間用堇泥為錢。又禁江南茶商無得入境，自採山中草木為茶鬻之。
仁恭有愛妾羅氏，其子守光通焉。仁恭杖守光而斥之，不以為子數。李思安引兵入其境，所過焚蕩無餘，夏四月己酉，直抵幽州城下。仁恭猶在大安山，城中無備，幾至不守。守光自外引兵入，登城拒守。又出兵與思安戰，思安敗退。守光遂自稱節度使，令部將李小喜、元行欽將兵攻大安山。仁恭遣兵拒戰，為小喜所敗。虜仁恭以歸，囚於別室。仁恭將佐及左右，凡守光素所惡者，皆殺之。
甲子，梁王即皇帝位。
劉守光既囚其父，自稱盧龍留後，遣使請命，秋七月甲午，以守光為盧龍節度使、同平章事。
冬十一月，義昌節度使劉守文聞其弟守光幽其父，集將吏大哭曰：「不意吾家生此梟獍，吾生不如死，誓與諸君討之。」乃發兵擊守光，互有勝負。天雄節度使鄴王羅紹威謂其下曰：「守光以窘急歸國，守文孤立無援，滄州可不戰服也。」乃遺守文書，諭以禍福。守文亦恐梁乘虛襲其後，戊子，遣使請降，以子延祐為質。帝拊手曰：「紹威折簡，勝十萬兵。」加守文中書令，撫納之。
二年冬十一月，劉守文舉滄德兵攻幽州，劉守光求救於晉，晉王遣兵五千助之。丁亥，守文兵至盧臺軍，為守光所敗。又戰玉田，亦敗。守文乃還。
三年夏五月，劉守文頻年攻劉守光不克，乃大發兵，以重賂招契丹、吐谷渾之眾，合四萬屯薊州。守光逆戰於雞蘇，為守文所敗。守文單馬立於陳前，泣謂其眾曰：「勿殺吾弟。」守光將元行欽識之，直前擒之，滄德兵皆潰。守光囚之別室，栫以藂棘。乘勝進攻滄州，滄州節度判官呂兗、孫鶴推守文子延祚為帥，乘城拒守。兗，安次人也。
六月，劉守光遣使上表告捷，且言俟滄德事畢，為陛下掃除並寇。亦致書晉王，雲欲與之共破僞梁。秋七月甲子，以劉守光為燕王。
九月，劉守光奏遣其子中軍兵馬繼威安撫滄州吏民。戊申，以繼威為義昌留後。
冬十二月，劉守光圍滄州久不下，執劉守文至城下示之，猶固守。城中食盡，民食堇泥，軍士食人，驢馬相啖騣尾。呂兗選男女羸弱者，飼以曲麪而烹之，以給軍食，謂之「宰殺務」。
四年春正月乙未，劉延祚力盡出降。時劉繼威尚幼，守光使大將張萬進、周知裕輔之，鎮滄州。以延祚及其將佐歸幽州，族呂兗而釋孫鶴。
劉守光為其父仁恭請致仕，丙午，以仁恭為太師致仕。守光尋使人潛殺其兄守文，歸罪於殺者而誅之。秋八月，以劉守光兼義昌節度使。
幹化元年春二月，盧龍、義昌節度使兼中書令燕王守光既克滄州，自謂得天助，淫虐滋甚。每刑人，必置諸鐵籠，以火逼之。又為鐵刷刷人面。聞梁兵敗於柏鄉，使人謂趙王鎔及王處直曰：「聞二鎮與晉王破梁兵，舉軍南下，僕亦有精騎三萬，欲自將之為諸公啓行。然四鎮連兵，必有盟主，僕若至彼，何以處之。」鎔患之，遣使告於晉王。晉王笑曰：「趙人告急，守光不能出一卒以救之。及吾成功，乃復欲以兵威離間二鎮，愚莫甚焉。」諸將曰：「雲、代與燕接境，彼若擾我城戍，動搖人情，吾千里出征，緩急難應，此亦腹心之患也。不若先取守光，然後可以專意南討。」王曰：「善。」
夏六月，燕王守光嘗衣赭袍，顧謂將吏曰：「今天下大亂，英雄角逐，吾兵強地險，亦欲自帝，何如？」孫鶴曰：「今內難新平，公私困竭，太原窺吾西，契丹伺吾北，遽謀自帝，未見其可。大王但養士愛民，訓兵積穀，德政既修，四方自服矣。」守光不悅。又使人諷鎮、定求尊己為尚父，趙王鎔以告晉王。晉王怒，欲伐之，諸將皆曰：「是為惡極矣，行當族滅，不若陽為推尊以稔之。」乃與鎔及義武王處直、昭義李嗣昭、振武周德威、天德宋瑤六節度使共奉冊推守光為尚書令、尚父。守光不寤，以為六鎮實畏已，益驕，乃具表其狀曰：「晉王等推臣，臣荷陛下厚恩，未之敢受。竊思其宜，不若陛下授臣河北都統，則並、鎮不足平矣。」上亦知其狂愚，乃以守光為河北道採訪使，遣合門使王瞳、受旨史彥羣冊命之。守光命僚屬草尚父、採訪使受冊儀。乙卯，僚屬取唐冊太尉儀獻之，守光視之，問：「何得無郊天、改元之事。」對曰：「尚父雖貴，人臣也，安有郊天、改元者乎。」守光怒，投之於地曰：「我地方二千里，帶甲三十萬，直作河北天子，誰能禁我。尚父何足為哉。」命趣具即帝位之儀，械繫瞳、彥羣及諸道使者於獄，既而皆釋之。
秋八月，燕王守光將稱帝，將佐多竊議，以為不可。守光乃置斧質於庭，曰：「敢諫者斬。」孫鶴曰：「滄州之破，鶴分當死，蒙王生全，以至今日，敢愛死而忘恩乎。竊以為今日之帝，未可也。」守光怒，伏諸質上，令軍士咼而啖之。鶴呼曰：「百日之外，必有急兵。」守光命以土窒其口，寸斬之。甲子，守光即皇帝位，國號大燕，改元應天。以梁使王瞳為左相，盧龍判官齊涉為右相，史彥羣為御史大夫。受冊之日，契丹陷平州，燕人驚擾。
冬十月，晉王聞燕主守光稱帝，大笑曰：「俟彼卜年，吾當問其鼎矣。」張承業請遣使致賀以驕之，晉王遣太原少尹李承勳往。承勳至幽州，用鄰藩通使之禮。燕之典客者曰：「吾王帝矣，公當稱臣庭見。」承勳曰：「吾受命於唐朝為太原少尹，燕王自可臣其境內，豈可臣他國之使乎。」守光怒，囚之，數日，出而問之曰：「臣我乎。」承勳曰：「燕王能臣我王，則我請為臣。不然，有死而已。」守光竟不能屈。
冬十一月，燕王守光集將吏謀攻易定，幽州參軍景城馮道以為未可。守光怒，繫獄，或救之得免。道亡奔晉。戊申，燕主守光將兵二萬寇易定，攻容城，王處直告急於晉。十二月甲子，晉王遣蕃、漢馬步總管周德威將兵三萬攻燕，以救易定。
二年春正月，德威東出飛狐，與趙王將王德明、義武將程巖會於易水。丙戌，三鎮兵進攻燕祁溝關，下之。戊子，圍涿州，刺史劉知溫遂降。先是，燕主守光籍境內丁壯，悉文面為兵，雖士人亦不免。趙鳳詐為僧奔晉，劉守奇客之。丁酉，德威至幽州城下，守光來求救。二月，帝議自將擊鎮、定以救之。三月，周德威遣裨將李存暉等攻瓦橋關，其將吏及莫州刺史李嚴皆降。嚴，幽州人也。夏四月，周德威白晉王，以兵少不足以攻城，晉王遣李存審將吐谷渾、契苾騎兵會之。李嗣源攻瀛州，刺史趙敬降。
五月，燕主守光遣其將單廷珪將精兵萬人出戰，與周德威遇於龍頭岡。廷珪曰：「今日必擒周楊五以獻。」楊，五德威小名也。既戰，見德威於陳，援槍單騎逐之，槍及德威背，德威側身避之。奮檛反擊，廷珪墜馬，生擒，置於軍門。燕兵退走，德威引騎乘之，燕兵大敗，斬首三千級。廷珪，燕饒將也，燕人失之，奪氣。
均王幹化三年春正月丁巳，晉周德威拔燕順州。晉周德威拔燕安遠軍，薊州將成行言等降於晉。二月丙申，晉李存暉等攻燕檀州，刺史陳確以城降。三月甲辰朔，晉周德威拔燕盧臺軍。乙丑，晉將劉光浚克古北口，燕居庸關使胡令圭等奔晉。
燕主守光命大將元行欽將騎七千，牧馬于山北，募山北兵以應契丹。又以騎將高行珪為武州刺史，以為外援。晉李嗣源分兵徇山後八軍，皆下之。晉王以其弟存矩為新州刺史，使總之。以燕納降軍使盧文進為裨將。李嗣源進攻武州，高行珪以城降。元行欽聞之，引兵攻行珪。行珪使其弟行周為質於晉軍以求救，李嗣源引兵救之，行欽解圍去。嗣源與行周追至廣邊軍，凡八戰，行欽力屈而降。嗣源愛其饒勇，養以為子。嗣源進攻儒州，拔之，以行珪為代州刺史。行周留事嗣源，常與嗣源假子從珂分將牙兵以從。
夏四月，晉周德威進軍逼幽州南門。壬辰，燕主守光遣使致書於德威以請和，語甚卑而哀。德威曰：「大燕皇帝尚未郊天，何雌伏如是邪。予受命討有罪者，結盟繼好，非所聞也。」不答書。守光懼，復遣人祈哀，德威乃以聞於晉王。
己亥，晉劉光浚拔燕平州，執刺史張在吉。五月，光浚攻營州，刺史楊靖降。
六月壬申朔，晉王遣張承業詣幽州與周德威議軍事。辛卯，燕主守光遣使詣張承業請以城降，承業以其無信，不許。秋七月甲子，晉五院軍使李信拔莫州，擒燕將畢元福。八月乙亥，李信拔瀛州。晉王與趙王鎔會於天長。
九月，燕主守光引兵夜出，復取順州。
冬十月己巳朔，燕主守光帥眾五千夜出，將入檀州。庚午，周德威自涿州引兵邀擊，大破之。守光以百餘騎逃歸幽州，其將卒降者相繼。
盧龍巡屬皆入於晉，燕主守光獨守幽州城，求援於契丹。契丹以其無信，竟不救。守光屢請降於晉，晉人疑其詐，終不許。至是，守光登城謂周德威曰：「俟晉王至，吾則開門泥首聽命。」德威使白晉王。十一月甲辰，晉王以監軍張承業權知軍府事，自詣幽州。辛酉，單騎抵城下，謂守光曰：「朱溫篡逆，餘本欲與公合河朔五鎮之兵興復唐祚。公謀之不臧，乃效彼狂僭。鎮、定二帥皆俛首事公，而公曾不之恤，是以有今日之役。丈夫成敗須決所向，公將何如？」守光曰：「今日俎上肉耳，惟王所裁。」王憫之，與折弓矢為誓，曰：「但出相見，保無他也。」守光辭以他日。
先是，守光愛將李小喜多贊成守光之惡，言聽計從，權傾境內。至是，守光將出降，小喜止之。是夕，小喜逾城詣晉軍降，且言城中力竭。壬戌，晉王督諸軍四面攻城，克之，擒劉仁恭及其妻妾，守光帥妻子亡去。癸亥，晉王入幽州。冬十二月庚午，晉王以周德威為盧龍節度使兼侍中，以李嗣本為振武節度使。
燕主守光將奔滄州就劉守奇，涉寒足腫，且迷失道，至燕樂之境，晝匿坑谷，數日不食，令妻祝氏乞食于田父張師造家。師造怪婦人異狀，詰知守光處，並其三子擒之。癸酉，晉王方宴，將吏擒守光適至，王語之曰：「主人何避客之深邪。」並仁恭置之館舍，以器服、膳飲賜之。王命掌書記王緘草露布，緘不知故事，書之於布，遣人曳之。
晉王欲自雲、代歸，趙王鎔及王處直請由中山、真定趣井陘，王從之。庚辰，晉王發幽州，劉仁恭父子皆荷校於露布之下。守光父母唾其面而罵之曰：「逆賊，破我家至此。」守光俛首而已。甲申，至定州，舍於關城。丙戌，晉王與王處直謁北嶽廟，是日，至行唐，趙王鎔逆謁於路。
四年春正月戊戌朔，趙王鎔詣晉王行帳上壽置酒。鎔願識劉太師面，晉王命吏脫劉仁恭及守光械，引就席同宴。鎔答其拜，又以衣服、鞍馬、酒饌贈之。己亥，晉王與鎔畋於行唐之西，鎔送至境上而別。
壬子，晉王以練糹斥劉仁恭父子，凱歌入於晉陽，丙辰，獻於太廟，自臨斬劉守光。守光呼曰：「守光死不恨，然教守光不降者，李小喜也。」王召小喜證之，小喜瞋目叱守光曰：「汝內亂禽獸行，亦我教邪。」王怒其無禮，先斬之。守光曰：「守光善騎射，王欲成霸業，何不留之使自效。」其二妻李氏、祝氏讓之曰：「皇帝，事已如此，生亦何益。妾請先死。」即伸頸就戮。守光至死號泣哀祈不已。王命節度副使盧汝弼等械仁恭至代州，刺其心血以祭先王墓，然後斬之。
唐昭宗天祐元年夏閏四月，更命魏博曰天雄軍。進天雄節度使長沙郡王羅紹威爵鄴王。
昭宣帝天祐二年七月庚午夜，天雄牙將李公佺與牙軍謀亂，羅紹威覺之。公佺焚府舍，剽掠，奔滄州。
三年。初，田承嗣鎮魏博，選募六州饒勇之士五千人為牙軍，厚其給賜以自衛，為腹心。自是父子相繼，親黨膠固，歲久益驕橫。小不如意，輒族舊帥而易之，自史憲誠以來皆立於其手。天雄節度使羅紹威心惡之，力不能制。朱全忠之圍鳳翔也，紹威遣軍將楊利言密以情告全忠，欲借其兵以誅之。全忠以事方急，未暇如其請，陰許之。及李公佺作亂，紹威益懼，復遣牙將臧延範趣全忠。全忠乃發河南諸鎮兵七萬，遣其將李思安將之，會魏、鎮兵屯深州樂城，聲言擊滄州，討其納李公佺也。會全忠女適紹威子廷規者卒，全忠遣客將馬嗣勳實甲兵於橐中，選長直兵千人為擔夫，帥之入魏，詐雲會葬。全忠自以大軍繼其後，雲赴行營，牙軍皆不之疑。正月庚午，紹威潛遣人入庫斷弓弦、甲襻，是夕，紹威帥其奴客數百，與嗣勳合擊牙軍，牙軍欲戰而弓甲皆不可用，遂闔營殪之，凡八千家，嬰孺無遺。詰旦，全忠引兵入城。
羅紹威既誅牙軍，魏之諸軍皆懼，紹威雖數撫諭之，而猜怨益深。朱全忠營於魏州城東數旬，將北巡行營，會天雄牙將史仁遇作亂，聚眾數萬據高唐，自稱留後，天雄巡內州縣多應之。全忠移軍入城，遣使召行營兵還攻高唐，至歷亭，魏兵在行營者作亂，與仁遇相應。元帥府左司馬李周彝、右司馬符道昭擊之，所殺殆半，進攻高唐，克之，城中兵民無少長皆死。擒史仁遇，鋸殺之。
先是，仁遇求救於河東及滄州，李克用遣其將李嗣昭將三千騎攻邢州以救之。時邢州兵才二百，團練使牛存節守之，嗣昭攻七日，不克。全忠遣右長直都將張筠將數千騎助存節守城，筠伏兵於馬嶺，擊嗣昭，敗之，嗣昭遁去。
義昌節度使劉守文遣兵萬人攻貝州，又攻冀州，拔蓚縣，進攻阜城。時鎮州大將王釗攻魏州叛將李重霸於宗城。全忠遣歸救冀州，滄州兵去。四月丙午，重霸棄城走，汴將胡規追斬之。
五月丁巳，朱全忠如洺州，遂巡北邊，視戎備，還，入於魏。
秋七月，朱全忠克相州。時魏之亂兵散據貝、博、澶、相、衛州及魏之諸縣，全忠分命諸將攻討，至是悉平之，引兵南還。
全忠留魏半歲，羅紹威供億，所殺牛、羊、豕近七十萬，資糧稱是，所賂遺又近百萬，比去，蓄積為之一空。紹威雖去其逼，而魏兵自是衰弱。紹威悔之，謂人曰：「合六州四十三縣鐵，不能為此錯也。」壬申，全忠至大梁。
八月，朱全忠以幽、滄相首尾為魏患，欲先取滄州，甲辰，引兵發大梁。九月辛亥朔，朱全忠自白馬渡河，丁卯，至滄州，軍於長蘆，滄人不出。羅紹威饋運，自魏至長蘆五百里，不絕於路。又建元帥府舍於魏，所過驛亭供酒饌、幄幕、什器，上下數十萬人，無一不備。
劉仁恭救滄州，戰屢敗。乃下令境內男子十五以上，七十以下，悉自備兵糧詣行營，軍發之後，有一人在閭里，刑無赦。或諫曰：「今老弱悉行，婦人不能轉餉，此令必行，濫刑者眾矣。」乃命勝執兵者盡行，文其面曰：「定霸都」，士人則文其腕或臂曰：「一心事主」，於是境內士民，穉孺之外身無不文者。得兵十萬，軍於瓦橋。
時汴軍築壘圍滄州，鳥鼠不能通。仁恭畏其強，不敢戰。城中食盡，丸土而食，或互相掠啖。朱全忠使人說劉守文曰：「援兵勢不相及，何不早降。」守文登城應之曰：「僕於幽州，父子也。梁王方以大義服天下，若子叛父而來，將安用之。」全忠愧其辭直，為之緩攻。
冬十月，劉仁恭求救於河東，前後百餘輩。李克用恨仁恭返覆，竟未之許。其子存勖諫曰：「今天下之勢，歸朱溫者什七八，雖強大如魏博、鎮、定莫不附之。自河以北，能為溫患者獨我與幽、滄耳。今幽、滄為溫所困，我不與之併力拒之，非我之利也。夫為天下者不顧小怨，且彼嘗困我而我救其急，以德懷之，乃一舉而名實附也。此乃吾復振之時，不可失也。」克用以為然，與將佐謀召幽州兵與攻潞州，曰：「於彼則可以解圍，於我則可以拓境。」乃許仁恭和，召其兵。仁恭遣都指揮使李溥將兵三萬詣晉陽，克用遣其將周德威、李嗣昭將兵與之共攻潞州。
十二月，朱全忠分步騎數萬，遣行軍司馬李周彝將之，自河陽救潞州。
初，昭宗凶訃至潞州，昭義節度使丁會帥將士縞素流涕久之。及李嗣昭攻潞州，會舉軍降於河東。李克用以嗣昭為昭義留後。會見克用，泣曰：「會非力不能守也。梁王陵虐唐室，會雖受其舉拔之恩，誠不忍其所為，故來歸命耳。」克用厚待之，位於諸將之上。
己巳，朱全忠命諸軍治攻具，將攻滄州。壬申，聞潞州不守，甲戌，引兵還。先是，調河南北芻糧，水陸輸軍前，諸營山積，全忠將還，命悉焚之，煙炎數里，在舟中者鑿而沈之。劉守文使遺全忠書曰：「王以百姓之故，赦僕之罪，解圍而去，王之惠也。城中數萬口，不食數月矣，與其焚之為煙，沈之為泥，願乞其所餘以救之。」全忠為之留數囷以遺之，滄人賴以濟。
河東兵進攻澤州，不克而退。
後梁太祖開平元年春正月辛巳，梁王休兵於貝州。河東兵猶屯長子，欲窺澤州。王命保平節度使康懷貞悉發京兆、同、華之兵屯晉州以備之。三月甲辰，唐昭宣帝禪位於梁。夏四月甲子，梁王即皇帝位。乙
亥，下制削奪李克用官爵。
五月壬辰，命保平節度使康懷貞將兵八萬會魏博兵攻潞州。六月，康懷貞至潞州，晉昭義節度使李嗣昭、副使李嗣弼閉城拒守。懷貞晝夜攻之，半月不克，乃築壘穿蚰蜒塹而守之，內外斷絕。晉王以蕃漢都指揮使周德威為行營都指揮使，帥馬軍都指揮使李嗣本馬步都虞候李存璋、先鋒指揮使史建瑭、鐵林都指揮使安元信、橫衝指揮使李嗣源、騎將安金全救潞州。嗣弼，克修之子。嗣本，本姓張。建瑭，敬思之子。金全，代北人也。
晉兵攻澤州，帝遣左神勇軍使範居實將兵救之。
秋八月，晉周德威壁於高河，康懷貞遣親騎都頭秦武將兵擊之，武敗。丁巳，帝以亳州刺史李思安代懷貞為潞州行營都統，黜懷貞為行營都虞候。思安將河北兵西上，至潞州城下，更築重城，內以防奔突，外以拒援兵，謂之「夾寨」。調山東民饋軍糧，德威日以輕騎抄之，思安乃自東南山口築甬道，屬於夾寨。德威與諸將互往攻之，排牆填塹，一晝夜間數十發，梁兵疲於奔命。夾寨中出芻牧者，德威輒抄之，於是梁兵閉壁不出。
冬十一月，晉王命李存璋攻晉州，以分上黨兵勢。十二月壬戌，詔河中、陝州發兵救之。丁卯，晉兵寇洺州。
二年春正月，晉王疽發於首，病篤。周德威等退屯亂柳，晉王命其弟內外蕃漢都知兵馬使振武節度使克寧、監軍張承業、大將李存璋、吳珙、掌書記盧質立其子晉州刺史存勖為嗣，曰：「此子志氣遠大，必能成吾事，爾曹善教導之。」辛卯，晉王謂存勖曰：「嗣昭厄於重圍，吾不及見矣。俟葬畢，汝與德威輩速竭力救之。」又謂克寧等曰：「以亞子累汝。」亞子，存勖小名也。言終而卒。克寧綱紀軍府，中外無敢諠譁。
克寧久總兵柄，有次立之勢。時上黨圍未解，軍中以存勖年少，多竊議者，人情恟恟。存勖懼，以位讓克寧。克寧曰：「汝冢嗣也，且有先王之命，誰敢違之。」將吏欲謁見存勖，存勖方哀哭，久未出。張承業入謂存勖曰：「大孝在不墜基業，多哭何為。」因扶存勖出，襲位為河東節度使、晉王。李克寧首帥諸將拜賀，王悉以軍府事委之。以李存璋為河東軍城使、馬步都虞候。先王之時，多寵借胡人及軍士，侵擾市肆，存璋既領職，執其尤暴橫者戮之，旬月間城中肅然。
李思安等攻潞州，久不下，士卒疲弊，多逃亡。晉兵猶屯餘吾寨，帝疑晉王克用詐死，欲召兵還，恐晉人躡之，乃議自至澤州應接歸師，且召匡國節度使劉知俊將兵趣澤州。三月壬申朔，帝發大梁，丁丑，次澤州。辛巳，劉知俊至，壬午，以知俊為潞州行營招討使。
帝以李思安久無功，亡將校四十餘人，士卒以萬計，更閉壁自守，遣使召詣行在。甲午，削思安官爵，勒歸本貫充役，斬監押楊敏貞。
晉李嗣昭固守逾年，城中資用將竭，嗣昭登城宴諸將作樂。流矢中嗣昭足，嗣昭密拔之，座中皆不覺。帝數遣使賜嗣昭詔，諭降之，嗣昭焚詔書，斬使者。
帝留澤州旬餘，欲召上黨兵還，遣使就與諸將議之。諸將以為李克用死，餘吾兵且退，上黨孤城無援，請更留旬月以俟之。帝從之，命增運芻糧以饋其軍。劉知俊將精兵萬餘人擊晉軍，斬獲甚眾，表請自留攻上黨，車駕宜還京師。帝以關中空虛，慮岐人侵同、華，命知俊休兵長子旬日，退屯晉州，俟五月歸鎮。
初，晉王克用卒，周德威握重兵在外，國人皆疑之。晉王存勖召德威使引兵還。夏四月辛丑朔，德威至晉陽，留兵城外，獨徒步而入，伏先王柩，哭極哀。退，謁嗣王，禮甚恭。眾心由是釋然。
夾寨奏餘吾晉兵已引去，帝以為援兵不能復來，潞州必可取，丙午，自澤州南還。壬子，至大梁。梁兵在夾寨者亦不復設備。晉王與諸將謀曰：「上黨，河東之藩蔽，無上黨是無河東也。且朱溫所憚者獨先王耳，聞吾新立，以為童子未閒軍旅，必有驕怠之心。若簡精兵倍道趣之，出其不意，破之必矣。取威定霸，在此一舉，不可失也。」張承業亦勸之行。乃遣承業及判官王緘乞師於鳳翔，又遣使賂契丹王阿保機求騎兵。岐王衰老，兵弱財竭，竟不能應。晉王大閱士卒，以前昭義節度使丁會為都招討使。甲子，帥周德威等發晉陽。
己巳，晉王軍於黃碾，距上黨四十五里。五月辛未朔，晉王伏兵三垂岡下，詰旦，大霧，進兵直抵夾寨。梁軍無斥候，不意晉兵之至，將士尚未起，軍中驚擾。晉王命周德威、李嗣源分兵為二道，德威攻西北隅，嗣源攻東北隅，填塹燒寨，鼓譟而入。梁兵大潰，南走，招討使符道昭馬倒，為晉人所殺，失亡將校士卒以萬計，委棄資糧器械山積。
周德威等至城下，呼李嗣昭曰：「先王已薨，今王自來，破敵夾寨，賊已去矣，可開門。」嗣昭不信，曰：「此必為賊所得，使來誑我耳。」欲射之，左右止之。嗣昭曰：「王果來，可見乎。」王自往呼之。嗣昭見王白服，大慟幾絕，城中皆哭，遂開門。
初，德威與嗣昭有隙，晉王克用臨終謂存勖曰：「進通忠孝，吾愛之深。今不出重圍，豈德威不忘舊怨邪。汝為吾以此意諭之。若潞圍不解，吾死不瞑目。」進通，嗣昭小名也。晉王存勖以告德威，德威感泣，由是戰夾寨甚力。既與嗣昭相見，遂歡好如初。
康懷貞以百餘騎自天井關遁歸。帝聞夾寨不守，大驚，既而嘆曰：「生子當如李亞子，克用為不亡矣。至如吾兒，豚犬耳。」詔所在安集散兵。
周德威、李存璋乘勝進趣澤州，刺史王班素失人心，眾不為用。龍虎統軍牛存節自西都將兵接應夾寨潰兵，至天井關，謂其眾曰：「澤州要害地，不可失也。雖無詔旨，當救之。」眾皆不欲，曰：「晉人勝氣方銳，且眾寡不敵。」存節曰：「見危不救，非義也。畏敵強而避之，非勇也。」遂舉策引眾而前。至澤州，城中人已縱火諠噪，欲應晉王，班閉牙城自守，存節至，乃定。晉兵尋至，緣城穿地道攻之，存節晝夜拒戰，凡旬有三日。劉知俊自晉州引兵救之，德威焚攻具，退保高平。
晉王歸晉陽，休兵行賞，以周德威為振武節度使、同平章事。命州縣舉賢才，黜貪殘，寬租賦，撫孤窮，伸冤濫，禁奸盜，境內大治。以河東地狹兵少，乃訓練士卒。令騎兵不見敵無得乘馬。部分已定，無得相逾越及留絕以避險。分道並進，期會無得差晷刻，犯者必斬。故能兼山東，取河南，由士卒精整故也。
潞州圍守歷年，士民凍餓，死者太半，市裏蕭條。李嗣昭勸課農桑，寬租、緩刑，數年之間，軍城完復。
壬辰，夾寨諸將詣闕待罪，皆赦之。帝賞牛存節全澤州之功，以為六軍馬步都指揮使。六月，帝欲自將擊潞州，丁卯，詔會諸道兵。
秋九月，晉周德威、李嗣昭將兵三萬出陰地關，攻晉州，刺史徐懷玉拒守。帝自將救之。丁丑，發大梁，乙酉，至陝州。周德威等聞帝將至，乙未，退保隰州。冬十月丁巳，帝還大梁。
三年春三月，以山南東道節度使楊師厚兼潞州行營四面招討使。
秋八月，岐王約晉王使攻晉、絳。晉王引兵南下，先遣周德威等將兵出陰地關攻晉州，刺史邊繼威悉力固守。晉兵穿地道，陷城二十餘步，城中血戰拒之，一夕城覆成。詔楊師厚將兵救晉州，周德威以騎扼蒙坑之險，師厚擊破之，進抵晉州，晉兵解圍遁去。
四年。鎮、定自帝踐阼以來，雖不輸常賦，而貢獻甚勤。會趙王鎔母何氏卒，秋八月庚申，遣使吊之，且授起復官。時鄰道弔客皆在館，使者見晉使，歸言於帝曰：「鎔潛與晉通，鎮、定勢強，終恐難制。」帝深然之。
冬十月，遣鎮國節度使楊師厚、相州刺史李思安將兵屯澤州，以圖上黨。十一月己丑，以寧國節度使，同平章事王景仁充北面行營都指揮招討使，潞州副招討使韓勍副之，以李思安為先鋒將，趣上黨。尋遣景仁等屯魏州，楊師厚還陝。
上疑趙王鎔貳於晉，且欲因鄴王紹威卒除移鎮、定。會燕王守光發兵屯淶水，欲侵定州，上遣供奉官杜廷隱、丁延徽監魏博兵三千分屯深、冀，聲言恐燕兵南寇，助趙守禦，又雲分兵就食。趙將石公立戍深州，白趙王鎔，請拒之。鎔遽命開門，移公立於外以避之。公立出門，指城而泣曰：「朱氏滅唐社稷，三尺童子知其為人。而我王猶恃姻好，以長者期之，此所謂開門揖盜者也。惜乎，此城之人今為虜矣。」
梁人有亡奔真定，以其謀告鎔者，鎔大懼，又不敢先自絕，但遣使詣洛陽，訴稱「燕兵已還，與定州講和如故。深、冀民見魏博兵入，奔走驚駭，乞召兵還」。上遣使詣真定慰諭之。未幾，廷隱等閉門盡殺趙戍兵，乘城拒守。鎔始命石公立攻之，不克，乃遣使求援於燕、晉。
鎔使者至晉陽，義武節度使王處直使者亦至，欲共推晉王為盟主，合兵攻梁。晉王會將佐謀之，皆曰：「鎔久臣朱溫，歲輸重賂，結以婚姻，其交深矣。此必詐也，宜徐觀之。」王曰：「彼亦擇利害而為之耳。王氏在唐世猶或臣或叛，況肯終為朱氏之臣乎。彼朱溫之女，何如壽安公主。今救死不贍，何顧婚姻。我若疑而不救，正墮朱氏計中。宜趣發兵赴之，晉、趙葉力，破梁必矣。」乃發兵，遣周德威將之，出井陘，屯趙州。
鎔使者至幽州，燕王守光方獵，幕僚孫鶴馳詣野謂守光曰：「趙人來乞師，此天欲成王之功業也。」守光曰：「何故。」對曰：「比常患其與朱溫膠固。溫之志非盡吞河朔不已，今彼自為讎敵，王若與之併力破梁，則鎮、定皆斂衽而朝燕矣。王不早出師，但恐晉人先我矣。」守光曰：「王鎔數負約，今使之與梁自相弊，吾可以坐承其利，又何救焉。」趙使者交錯於路，守光竟不為出兵。自是鎮、定復稱唐天祐年號，復以武順為成德軍。
司天言：「來月太陰虧，不利宿兵於外。」上召王景仁等還洛陽。十二月己未，上聞趙與晉合，晉兵已屯趙州，乃命王景仁等將兵擊之。庚申，景仁等自河陽渡河，會羅周翰兵，合四萬，軍於邢、洺。
丁丑，王景仁等進軍柏鄉。趙王鎔復告急於晉，晉王以蕃漢副總管李存審守晉陽，自將兵自贊皇東下，王處直遣將將兵五千以從。辛巳，晉王至趙州，與周德威合，獲梁芻蕘者二百人，問之曰：「初發洛陽，梁主有何號令。」對曰：「梁主戒上將云：鎮州反覆，終為子孫之患。今悉以精兵付汝，鎮州雖以鐵為城，必為我取之。。」晉王命送於趙。
壬午，晉王進軍，距柏鄉三十里，遣周德威等以胡騎迫梁營挑戰，梁兵不出。癸未，復進，距柏鄉五里，營於野河之北，又遣胡騎迫梁營馳射，且詬之。梁將韓勍等將步騎三萬，分三道追之，鎧冑皆被繒綺，鏤金銀，光彩炫曜，晉人望之奪氣。周德威謂李存璋曰：「梁人志不在戰，徒欲耀兵耳。不挫其銳，則吾軍不振。」乃徇于軍曰：「彼皆汴州天武軍，屠酤傭販之徒耳，衣鎧雖鮮，十不能當汝一。擒獲一夫，足以自富，此乃奇貨，不可失也。」德威自帥精騎千餘擊其兩端，左馳右突，出入數四，俘獲百餘人，且戰且卻，距野河而止，梁兵亦退。
德威言於晉王曰：「賊勢甚盛，宜按兵以待其衰。」王曰：「吾孤軍遠來，救人之急，三鎮烏合，利於速戰，公乃欲按兵持重，何也。」德威曰：「鎮、定之兵，長於守城，短於野戰。且吾所恃者騎兵，利於平原廣野，可以馳突。今壓賊壘門，騎無所展其足。且眾寡不敵，使彼知吾虛實，則事危矣。」王不悅，退臥帳中，諸將莫敢言。德威往見張承業曰：「大王驟勝而輕敵，不量力而務速戰。今去賊咫尺，所限者一水耳，彼若造橋以薄我，我眾立盡矣。不若退軍高邑，誘賊離營，彼出則歸，彼歸則出，別以輕騎掠其饋餉，不過逾月，破之必矣。」承業入，褰帳撫王曰：「此豈王安寢時邪。周德威老將知兵，其言不可忽也。」王蹶然而興，曰：「予方思之。」時梁兵閉壘不出，有降者，詰之，曰：「景仁方多造浮橋。」王謂德威曰：「果如公言。」是日拔營，退保高邑。
幹化元年。柏鄉比不儲芻，梁兵刈芻自給，晉人以遊軍抄之，梁兵不出。周德威使胡騎環營馳射而詬之，梁兵疑有伏，愈不敢出，剉屋茅坐席以飼馬，馬多死。春正月丁亥，周德威與別將史建瑭、李嗣源將精騎三千壓梁壘門而詬之，王景仁、韓勍怒，悉眾而出。德威等轉戰而北，至高邑南。李存璋以步兵陳於野河之上，梁兵橫亙數里，競前奪橋，鎮、定步兵御之，勢不能支。晉王謂匡衛都指揮使李建及曰：「賊過橋則不可復製矣。」建及選卒二百，援槍大噪，力戰卻之。建及，許州人，姓王，李罕之之假子也。晉王登高丘以望曰：「梁兵爭進而囂，我兵整而靜，我必勝。」戰自己至午，勝負未決。晉王謂周德威曰：「兩軍已合，勢不可離，我之興亡，在此一舉。我為公先登，公可繼之。」德威叩馬而諫曰：「觀梁兵之勢，可以勞逸制之，未易以力勝也。彼去營三十餘里，雖挾糗糧，亦不暇食，日昳之後，饑渴內迫，矢刃外交，士卒勞倦，必有退志。當是時，我以精騎乘之，必大捷。於今未可也。」王乃止。
時魏、滑之兵陳於東，宋、汴之兵陳於西。至晡，梁軍未食，士無鬥志，景仁等引兵稍卻，周德威疾呼曰：「梁兵走矣。」晉兵大噪爭進，魏、滑兵先退，李嗣源帥眾噪於西陳之前曰：「東陳已走，爾何久留。」梁兵互相驚怖，遂大潰。李存璋引步兵乘之，呼曰：「梁人亦吾人也，父兄子弟餉軍者勿殺。」於是戰士悉解甲投兵而棄之，囂聲動天地。趙人以深、冀之憾，不顧剽掠，但奮白刃追之，梁之龍驤、神捷精兵殆盡，自野河至柏鄉，殭屍蔽地。王景仁、韓勍、李思安以數十騎走。晉兵夜至柏鄉，梁軍已去，棄糧食、資財、器械不可勝計。凡斬首二萬級。李嗣源等追奔至邢州，河朔大震。保義節度使王檀嚴備，然後開城納敗卒，給以資糧，散遣歸本道。晉王收兵屯趙州。
杜廷隱等聞梁兵敗，棄深、冀而去，悉驅二州丁壯為奴婢，老弱者坑之，城中存者壞垣而已。
癸巳，復以楊師厚為北面都招討使，將兵屯河陽，收集散兵，旬餘得萬人。己亥，晉王遣周德威、史建瑭將三千騎趣澶、魏，張承業、李存璋以步兵攻邢州，自以大軍繼之，移檄河北州縣，諭以利害。帝遣別將徐仁溥將兵千人自西山夜入邢州，助王檀城守。己酉，罷王景仁招討使，落平章事。
二月己未，晉王至魏州，攻之不克。上以羅周翰年少，且忌其舊將佐，庚申，以戶部尚書李振為天雄節度副使，命杜廷隱將兵千人衛之，自楊劉濟河，間道夜入魏州，助周翰城守。癸亥，晉王觀河於黎陽，梁兵萬餘將渡河，聞晉王至，皆棄舟而去。
乙丑，周德威自臨清攻貝州，拔夏津、高唐。攻博州，拔東武、朝城。攻澶州，刺史張可臻棄城走，帝斬之。德威進攻黎陽，拔臨河、淇門。逼衛州，掠新鄉、共城。庚午，帝帥親軍屯白司馬阪以備之。
楊師厚自磁、相引兵救邢、魏，壬申，晉解圍去。師厚追之，逾漳水而還，邢州圍亦解。師厚留屯魏州。趙王鎔自來謁晉王於趙州，大犒將士，自是遣其養子德明將三十七都常從晉王征討。德明本姓張，名文禮，燕人也。壬午，晉王發趙州，歸晉陽，留周德威等將三千人戍趙州。
夏六月，帝命楊師厚將兵三萬屯邢州。秋七月，趙王鎔以楊師厚在邢州，甚懼，會晉王於承天軍。晉王謂鎔父友也，事之甚恭。鎔以梁寇為憂，晉王曰：「朱溫之惡極矣，天將誅之，雖有師厚輩，不能救也。脫有侵軼，僕自帥眾當之，叔父勿以為憂。」鎔捧厄為壽，謂晉王為四十六舅。鎔幼子昭誨從行，晉王斷衿為盟，許妻以女。由是晉、趙之交遂固。
九月，帝聞晉、趙謀入寇，自將拒之。戊戌，以張宗奭為西都留守。庚子，帝發洛陽。甲辰，至衛州，方食，軍前奏晉軍已出井陘，帝遽命輦北趣邢、洺，晝夜倍道兼行。丙午，至相州，聞晉兵不出，乃止。冬十月甲寅夜，帝發相州，乙卯，至洹水。是夜，邊吏言晉、趙兵南下，帝實時進軍，丙辰，至魏縣。或告云：「沙陀至矣」，士卒忷懼，多逃亡，嚴刑不能禁。既而復告云：「無寇」，上下始定。戊午，貝州奏晉兵寇東武，尋引去。帝以夾寨、柏鄉屢失利，故力疾北巡，思一雪其恥。意鬱鬱，多躁忿，功臣、宿將往往以小過被誅，眾心益懼。既而晉、趙兵竟不出。十一月壬午，帝南還。
二年春二月甲子，帝發洛陽，從官以帝誅戮無常，多憚行。帝聞之，益怒。是日，至白馬頓，賜從官食，多未至，遣騎趣之於路。左散騎常侍孫騭、右諫議大夫張衍、兵部郎中張俊最後至，帝命撲殺之。衍，宗奭之侄也。丙寅，帝至武陟。段明遠供饋有加於前。丁卯，至獲嘉，帝追思李思安去歲供饋有闕，貶柳州司戶，告辭稱明遠之能，曰：「觀明遠之忠勤如此，見思安之悖慢何如？」尋常流思安於崖州，賜死。明遠後更名凝。乙亥，帝至魏州，命都招討使宣義節度使楊師厚、副使前河陽節度使李周彝圍棗強，招討應接使平盧節度使賀德倫、副使天平留後袁象先圍蓚縣。德倫，河西胡人。象先，下邑人也。戊寅，帝至貝州。
帝晝夜兼行，三月辛巳，至下博南，登觀津冢。趙將符習自變量百騎出巡邏，不知是帝，遽前逼之。或告曰：「晉兵大至矣。」帝棄行幄，亟引兵趣棗強，與楊師厚軍合。習，趙州人也。
棗強城小而堅，趙人聚精兵數千守之，師厚急攻之，數日不下，城壞復修，死傷者以萬數。城中矢石將竭，謀出降，有一卒奮曰：「賊自柏鄉喪敗以來，視我鎮人裂眥，今往歸之，如自投虎狼之口耳。困窮如此，何用身為。我請獨往試之。」夜，縋城出，詣梁軍詐降。李周彝召問城中之備，對曰：「非半月未易下也。」因請曰：「某既歸命，願得一劍，效死先登，取守城將首。」周彝不許，使荷擔從軍。卒得間舉擔擊周彝首，踣地，左右救至，得免。帝聞之，愈怒，命師厚晝夜急攻，丙戌，拔之，無問老幼盡殺之，流血盈城。
初，帝引兵渡河，聲言五十萬。晉忻州刺史李存審屯趙州，患兵少，裨將趙行實請入土門避之，存審不可。及賀德倫攻蓚縣，存審謂史建瑭、李嗣肱曰：「吾王方有事幽、薊，無兵此來，南方之事，委吾輩數人。今蓚縣方急，吾輩安得坐而視之。使賊得蓚縣，必西侵深、冀，患益深矣。當與公等以奇計破之。」存審乃引兵扼下博橋，使建瑭、嗣肱分道擒生。建瑭分其麾下為五隊，隊各百人，一之衡水，一之南宮，一之信都，一之阜城，自將一隊深入，與嗣肱遇梁軍之樵芻者，皆執之，獲數百人。明日，會於下博橋，皆殺之，留數人斷臂縱去，曰：「為我語朱公，晉王大軍至矣。」時蓚縣未下，帝引楊師厚兵五萬就賀德倫共攻之。丁亥，始至縣西，未及置營，建瑭、嗣肱各將三百騎，效梁軍旗幟、服色，與樵芻者雜行。日且暮，至德倫營門，殺門者，縱火大噪，弓矢亂髮，左右馳突，既暝，各斬馘執俘而去。營中大擾，不知所為。斷臂者復來曰：「晉軍大至矣。」帝大駭，燒營夜遁，迷失道，委曲行百五十里，戊子旦乃至冀州，蓚之耕者皆荷鉏奮梃逐之，委棄軍資、器械不可勝計。既而復遣騎覘之，曰：「晉軍實未來，此乃史先鋒遊騎耳。」帝不勝慚憤，由是病增劇，不能乘肩輿。留貝州旬餘，諸軍始集。
乙巳，帝發貝州，丁未，至魏州。夏四月乙卯，博王友文來朝，請帝還東都。丁巳，發魏州。己未，至黎陽，以疾淹留。乙丑，至滑州。己巳，帝至大梁。戊寅，帝發大梁。
五月甲申，帝至洛陽，疾甚。閏月壬戌，帝疾增甚，謂近臣曰：「我經營天下三十年，不意太原餘孽更昌熾如此。吾觀其志不小，天覆奪我年，我死，諸兒非彼敵也，吾無葬地矣。」因哽咽，絕而復甦。六月戊寅，郢王友珪弒帝。
冬十一月，趙將王德明將兵三萬掠武城，至於臨清，攻宗城，下之。癸丑，楊師厚伏兵唐店，邀擊，大破之，斬首五千餘級。
均王幹化三年春二月，均王即位於大梁。三月庚戌，加楊師厚兼中書令，賜爵鄴王，賜詔不名，事無鉅細，必諮而後行。夏五月，楊師厚與博州刺史劉守奇將汴、滑、徐、兗、魏、博、邢、洺之兵十萬，大掠趙境。師厚自柏鄉入攻土門，趣趙州，守奇自貝州入趣冀州，所過焚掠。庚戌，師厚至鎮州，營於南門外，燔其關城。壬子，師厚自九門退軍下博，守奇引兵與師厚會攻下博，拔之。晉將李存審、史建瑭戍趙州，兵少，趙王告急於周德威，德威遣騎將李紹衡會趙將王德明同拒梁軍。師厚、守奇自弓高渡御河而東，逼滄州，張萬進懼，請遷於河南。師厚表徙萬進鎮青州，以守奇為順化節度使。
四年。晉王既克幽州，乃謀入寇。克幽州事見《晉王滅燕》。秋七月，會趙王鎔及周德威於趙州，南寇邢州，李嗣昭引昭義兵會之。楊師厚引兵救邢州，軍於漳水之東。晉軍至張公橋，裨將曹進金來奔。晉軍退，諸鎮兵皆引歸。八月，晉王還晉陽。
貞明元年春三月，天雄節度使兼中書令鄴王楊師厚卒。師厚晚年矜功恃眾，擅割財賦，選軍中饒勇，置銀槍效節都數千人，給賜優厚，欲以復故時牙兵之盛。帝雖外加尊禮，內實忌之，及卒，私於宮中受賀。租庸使趙巖、判官邵贊言於帝曰：「魏博為唐腹心之蠹，二百餘年不能除去者，以其地廣兵強之故也。羅紹威、楊師厚據之，朝廷皆不能制。陛下不乘此時為之計，所謂彈疽不嚴，必將復聚，安知來者不為師厚乎。宜分六州為兩鎮，以弱其權。」帝以為然，以平盧節度使賀德倫為天雄節度使，置昭德軍於相州，割澶、衛二州隸焉，以宣徽使張筠為昭德節度使，仍分魏州將士、府庫之半於相州。筠，海州人也。二人既赴鎮，朝廷恐魏人不服，遣開封尹劉鄩將兵六萬自白馬濟河，以討鎮、定為名，實張形勢以脅之。
魏兵皆父子相承，數百年族姻盤結，不願分徙。德倫屢趣之，應行者皆嗟怨，連營聚哭。己丑，劉鄩屯南樂，先遣澶州刺史王彥章將龍驤五百騎入魏州，屯金波亭。魏兵相與謀曰：「朝廷忌吾軍府強盛，欲設策使之殘破耳。吾六州歷代藩鎮，兵未嘗遠出河門，一旦骨肉流離，生不如死。」是夕，軍亂，縱火大掠，圍金波亭，王彥章斬關而走。詰旦，亂兵入牙城，殺賀德倫之親兵五百人，劫德倫置樓上。有效節軍校張彥者，自帥其黨，拔白刃，止剽掠。
夏四月，帝遣供奉官扈異撫諭魏軍，許張彥以刺史。彥請復相、澶、衛三州如舊制。異還，言張彥易與，但遣劉鄩加兵，立當傳首。帝由是不許，但以優詔答之。使者再返，彥裂詔書抵於地，戟手南向詬朝廷，謂德倫曰：「天子愚闇，聽人穿鼻。今我兵甲雖強，苟無外援，不能獨立，宜投款於晉。」遂逼德倫以書求援於晉。
晉王得賀德倫書，命馬步副緫管李存審自趙州引兵進據臨清。五月，存審至臨清，劉鄩屯洹水。賀德倫復遣使告急於晉，晉王引大軍自黃澤嶺東下，與存審會於臨清，猶疑魏人之詐，按兵不進。德倫遣判官司空頲犒軍，密言於晉王曰：「除亂當除根。」因言張彥凶狡之狀，勸晉王先除之，則無虞矣。王默然。頲，貝州人也。
晉王進屯永濟，張彥選銀槍效節五百人，皆執兵自衛，詣永濟謁見，王登驛樓語之曰：「汝陵脅主帥，殘虐百姓，數日中迎馬訴冤者百餘輩。我今舉兵而來，以安百姓，非貪人土地。汝雖有功於我，不得不誅以謝魏人。」遂斬彥及其黨七人，餘眾股慄。王召諭之曰：「罪止八人，餘無所問。自今當竭力為吾爪牙。」眾皆拜伏，呼萬歲。明日，王緩帶輕裘而進，令張彥之卒擐甲執兵，翼馬而從，仍以為帳前銀槍都，眾心由是大服。
劉鄩聞晉軍至，選兵萬餘人，自洹水趣魏縣。晉王留李存審屯臨清，遣史建瑭屯魏縣以拒之，王自引親軍至魏縣，與鄩夾河為營。
帝聞魏博叛，大悔懼，遣天平節度使牛存節將兵屯楊劉，為鄩聲援。會存節病卒，以匡國節度使王檀代之。
六月庚寅朔，賀德倫帥將吏請晉王入府城慰勞。既入，德倫上印節，請王兼領天雄軍。王固辭，曰：「比聞汴寇侵逼貴道，故親董師徒，遠來相救。又聞城中新罹塗炭，故暫入存撫。明公不垂鑑信，乃以印節見推，誠非素懷。」德倫再拜曰：「今寇敵密邇，軍城新有大變，人心未安。德倫腹心紀綱為張彥所殺殆盡，形孤勢弱，安能統眾。一旦生事，恐負大恩。」王乃受之。德倫帥將吏拜賀，王承製以德倫為大同節度使，遣之官。德倫至晉陽，張承業留之。時銀槍效節都在魏城猶驕橫，晉王下令「自今有朋黨流言及暴掠百姓者，殺無赦。」以沁州刺史李存進為天雄都巡按使，有訛言搖眾及強取人一錢已上者，存進皆梟首磔屍於市。旬日，城中肅然，無敢諠譁者。
張彥之以魏博歸晉也，貝州刺史張源德不從，北結滄德，南連劉鄩以拒晉，數斷鎮、定糧道。或說晉王「請先發兵萬人取源德，然後東兼滄景，則海隅之地皆為我有」。晉王曰：「不然。貝州城堅兵多，未易猝攻。德州隸於滄州而無備，若得而戍之，則滄、貝不得往來，二壘既孤，然後可取。」乃遣騎兵五百，晝夜兼行，襲德州。刺史不意晉兵至，逾城走，遂克之，以遼州守捉將馬通為刺史。
秋七月，晉人夜襲澶州，陷之。刺史王彥章在劉鄩營，晉人獲其妻子，待之甚厚，遣間使誘彥章，彥章斬其使者，晉人盡滅其家。晉王以魏州將李巖為澶州刺史。
晉王勞軍於魏縣，因帥百餘騎循河而上，覘劉鄩營。會天陰晦，鄩伏兵五千於河曲叢林間，鼓譟而出，圍王數重。王躍馬大呼，帥騎馳突，所向披靡。裨將夏魯奇等操短兵力戰，自午至申乃得出，亡其七騎。魯奇手殺百餘人，傷痍遍體，會李存審救兵至，乃得免。王顧謂從騎曰：「幾為虜嗤。」皆曰：「適足使敵人見大王之英武耳。」魯奇，青州人也，王以是益愛之，賜姓名曰李紹奇。
劉鄩以晉兵盡在魏州，晉陽必虛，欲以奇計襲取之，乃潛引兵自黃澤西去。晉人怪鄩軍數日不出，寂無聲跡，遣騎覘之，城中無煙火，但時見旗幟循堞往來。晉王曰：「吾聞劉鄩用兵，一步百計，此必詐也。」更使覘之，乃縛芻為人，執旗乘驢在城上耳。得城中老弱者詰之，雲軍去已二日矣。晉王曰：「劉鄩長於襲人，短於決戰，計彼行才及山下。」亟發騎兵追之。會陰雨積旬，黃澤道險，堇泥深尺餘，士卒援藤葛而進，皆腹疾足腫，或墜崖谷，死者什二三。晉將李嗣恩倍道先入晉陽，城中知之，勒兵為備。鄩至樂平，糗糧且盡。又聞晉有備，追兵在後，眾懼，將潰，鄩諭之曰：「今去家千里，深入敵境，腹背有兵，山谷高深，如墜井中，去將何之。惟力戰庶幾可免，不則以死報君親耳。」眾泣而止。周德威聞鄩西上，自幽州引千騎救晉陽，至土門，鄩已整眾下山，自邢州陳宋口逾漳水而東，屯於宗城。鄩軍往還，馬死殆半。時晉軍乏食，鄩知臨清有蓄積，欲據之以絕晉糧道。德威急追鄩，再宿，至南宮，遣騎擒其斥候者數十人，斷腕而縱之，使言曰：「周侍中已據臨清矣。」鄩軍大駭。詰朝，德威略鄩營而過，入臨清，鄩引軍趣貝州。時晉王出師屯博州，劉鄩軍堂邑，周德威攻之，不克。翌日，鄩軍於莘縣，晉軍踵之。鄩治莘城，塹而守之，自莘及河築甬道以通饋餉。晉王營於莘西三十里，煙火相望，一日數戰。
絳州刺史尹皓攻晉之隰州，八月，又攻慈州，皆不克。王檀與宣義留後賀環攻澶州，拔之，執李巖，送東都。帝以楊師厚故將楊延直為澶州刺史，使將兵萬人助劉鄩，且招誘魏人。
晉王遣李存審將兵五千擊貝州。張源德有卒三千，每夕分出剽掠，州民苦之，請塹其城以安耕耘。存審乃發八縣丁夫塹而圍之。
劉鄩在莘久，饋運不給，晉人數抵其寨下挑戰，鄩不出。晉人乃攻絕其甬道，以千餘斧斬寨木，梁人驚擾而出，因俘獲而還。
帝以詔書讓鄩老師費糧，失亡多，不速戰。鄩奏稱「臣比欲以奇兵搗其腹心，還取鎮、定，期以旬時再清河朔。無何天未厭亂，淫雨積旬，糧竭士病。又欲據臨清斷其饋餉，而周楊五奄至，馳突如神。臣今退保莘縣，享士訓兵以俟進取。觀其兵數甚多，便習騎射，誠為勍敵，未易輕也。苟有隙可乘，臣豈敢偷安養寇。」帝復問鄩決勝之策，鄩曰：「臣今無策，惟願人給十斛糧，賊可破矣。」帝怒，責鄩曰：「將軍蓄米，欲破賊邪。欲療饑邪。」乃遣中使往督戰。
鄩集諸將問曰：「主上深居禁中，不知軍旅，徒與少年新進輩謀之。夫兵在臨機制變，不可預度。今敵尚強，與戰必不利，奈何。」諸將皆曰：「勝負須一決，曠日何待。」鄩默然不悅，退謂所親曰：「主暗臣諛，將驕卒惰，吾未知死所矣。」他日，復集諸將於軍門，人置河水一器於前，令飲之，眾莫之測。鄩諭之曰：「一器猶難，滔滔之河，可勝盡乎。」眾失色。後數日，鄩將萬餘人薄鎮、定營，鎮、定人驚擾。晉李存審以騎兵二千橫擊之，李建及以銀槍千人助之，鄩大敗，奔還。晉人逐之，及寨下，俘斬千計。
冬十月，劉鄩遣卒詐降於晉，謀賂膳夫以毒晉王。事泄，晉王殺之，並其黨五人。
二年春二月，帝屢趣劉鄩戰，鄩閉壁不出。晉王乃留副總管李存審守營，自勞軍於貝州，聲言歸晉陽。鄩聞之，奏請襲魏州，帝報曰：「今掃境內以屬將軍，社稷存亡，系茲一舉，將軍勉之。」鄩令澶州刺史楊延直引兵萬人會於魏州，延直夜半至城南，城中選壯士五百潛出擊之，延直不為備，潰亂而走。詰旦，鄩自莘縣悉眾至城東，與延直餘眾合，李存審引營中兵踵其後，李嗣源以城中兵出戰，晉王亦自貝州至，與嗣源當其前。鄩見之，驚曰：「晉王邪。」引兵稍卻，晉王躡之，至故元城西，與李存審遇。晉王為方陳於西北，存審為方陳於東南。鄩為圓陳於其中間，四面受敵。合戰良久，梁兵大敗，鄩自變量十騎突圍走。梁步卒凡七萬，晉兵環而擊之，敗卒登木，木枝為之折，追至河上，殺、溺殆盡。鄩收散卒，自黎陽渡河，保滑州。
匡國節度使王檀密疏請發關西兵襲晉陽，帝從之，發河中、陝、同、華諸鎮兵合三萬，出陰地關，奄至晉陽城下，晝夜急攻。城中無備，發諸司丁匠及驅市人乘城拒守，城幾陷者數四，張承業大懼。代北故將安金全退居太原，往見張承業曰：「晉陽根本之地，若失之，則大事去矣。僕雖老病，憂兼家國，請以庫甲見授，為公擊之。」承業即與之。金全帥其子弟及退將之家得數百人，夜出北門，擊梁兵於羊馬城內。梁兵大驚，引卻。昭義節度使李嗣昭聞晉陽有寇，遣牙將石君立將五百騎救之。君立朝發上黨，夕至晉陽。梁兵扼汾橋，君立擊破之，徑至城下大呼曰：「昭義侍中大軍至矣。」遂入城。夜，與安金全等分出諸門擊梁兵，梁兵死傷什二三。詰朝，王檀引兵大掠而還。晉王性矜伐，以策非已出，故金全等賞皆不行。
梁兵之在晉陽城下也，大同節度使賀德倫部兵多逃入梁軍，張承業恐其為變，收德倫，斬之。帝聞劉鄩敗，又聞王檀無功，嘆曰：「吾事去矣。」
三月乙卯朔，晉王攻衛州，壬戌，刺史米昭降之。又攻惠州，刺史靳紹走，擒斬之，復以惠州為磁州。晉王還魏州。上屢召劉鄩不至，己巳，即以鄩為宣義節度使，使將兵屯黎陽。
夏四月，晉人拔洺州，以魏州都巡檢使袁建豐為洺州刺史。劉鄩既敗，河南大恐，鄩復不應召，由是將卒皆搖心。
六月，晉人攻邢州，保義節度使閻寶拒守，帝遣捉生都指揮使張溫將兵五百救之，溫以其眾降晉。秋七月甲寅朔，晉王至魏州。
八月，晉王自將攻邢州，昭德節度使張筠棄相州走。晉人復以相州隸天雄軍，以李嗣源為刺史。晉王遣人告閻寶以相州已拔，又遣張溫帥援兵至城下諭之，寶舉城降。晉王以寶為東南面招討使、領天平節度使、同平章事，以李存審為安國節度使，鎮邢州。
九月，晉王還晉陽。晉人以兵逼滄州，順化節度使戴思遠棄城奔東都。滄州將毛璋據城降晉，晉王命李嗣源將兵鎮撫之，嗣源遣璋詣晉陽。晉王徙李存審為橫海節度使，鎮滄州，以嗣源為安國節度使。嗣源以安重誨為中門使，委以心腹，重誨亦為嗣源盡力。重誨，應州胡人也。
晉人圍貝州逾年，張源德聞河北諸州皆為晉有，欲降。謀於其眾，眾以窮而後降，恐不免死，不從，共殺源德，嬰城固守。城中食盡，啖人為糧，乃謂晉將曰：「出降懼死，請擐甲執兵而降，事定而釋之。」晉將許之，其眾三千人出降，既釋甲，圍而殺之，盡殪。晉王以毛璋為貝州刺史。於是河北皆入於晉，惟黎陽為梁守。
晉王如魏州。
冬十月，晉王遣使如吳，會兵以擊梁。十一月，吳以行軍副使徐知訓為淮北行營都招討使，及朱瑾等將兵趣宋、亳，與晉相應。既渡淮，移檄州縣，進圍潁州。
三年春正月，詔宣武節度使袁象先救潁州，既至，吳軍引還。二月甲申，晉王攻黎陽，劉鄩拒之，數日，不克而去。
劉鄩自滑州入朝，朝議以河朔失守責之，九月，落鄩平章事，左遷亳州團練使。
冬十月，晉王還晉陽。王連歲出徵，凡軍府政事一委監軍使張承業，承業勸課農桑，蓄積金谷，收市兵馬，徵租行法不寬貴戚，由是軍城肅清，饋餉不乏。
十一月，晉王聞河冰合，曰：「用兵數歲，限一水不得渡，今水自合，天讚我也。」亟如魏州。
十二月戊辰，晉王畋於朝城。是日大寒，晉王視河冰已堅，引步騎稍渡。梁甲士三千戍楊劉城，緣河數十里，列柵相望，晉王急攻，皆陷之。進攻楊劉城，使步卒斬其鹿角，負葭葦塞塹，四面進攻，即日拔之，獲其守將安彥之。
先是，租庸使、戶部尚書趙巖言於帝曰：「陛下踐阼以來，尚未南郊，議者以為無異藩侯，為四方所輕。請幸西都行郊禮，遂謁宣陵。」敬翔諫曰：「自劉鄩失利以來，公私困竭，人心惴恐。今展禮圓丘，必行賞賚，是慕虛名而受實弊也。且勍敵近在河上，乘輿豈宜輕動。俟北方既平，報本未晚。」帝不聽。己巳，如洛陽，閱車服，飾宮闕。郊祀有日，聞楊劉失守，道路訛言：「晉軍已入大梁，扼汜水矣」。從官皆憂其家，相顧涕泣。帝惶駭失圖，遂罷郊祀，奔歸大梁。
四年春正月，帝至大梁。晉兵侵掠至鄆、濮而還。敬翔上疏曰：「國家連年喪師，疆土日蹙。陛下居深宮之中，所與計事者皆左右近習，豈能量敵國之勝負乎。先帝之時，奄有河北，親御豪傑之將，猶不得志。今敵至鄆州，陛下不能留意。臣聞李亞子繼位以來，於今十年，攻城野戰，無不親當矢石，近者攻楊劉，身負束薪為士卒先，一鼓拔之。陛下儒雅守文，宴安自若，使賀環輩敵之，而望攘逐寇讎，非臣所知也。陛下宜詢訪黎老，別求異策，不然，憂未艾也。臣雖駑怯，受國重恩，陛下必苦乏才，乞於邊垂自效。」疏奏，趙、張之徒言翔怨望，帝遂不用。
二月，河陽節度使、北面行營排陳使謝彥章將兵數萬攻楊劉城。甲子，晉王自魏州輕騎詣河上。彥章築壘自固，決河水，彌浸數里，以限晉兵，晉兵不得進。彥章，許州人也。安彥之散卒多聚於兗、鄆山谷為羣盜，以觀二國成敗，晉王招募之，多降於晉。
夏六月壬戌，晉王自魏州勞軍於楊劉，自泛舟測河水，其深沒槍。王謂諸將曰：「梁軍非有戰意，但欲阻水以老我師，當涉水攻之。」甲子，王引親軍先涉，諸軍隨之，褰甲橫槍，結陳而進。是日水落，深才及膝。匡國節度使、北面行營排陳使謝彥章帥眾臨岸拒之，晉兵不得進，乃稍引卻，梁兵從之。及中流，鼓譟復進，彥章不能支，稍退登岸。晉兵因而乘之，梁兵大敗，死傷不可勝紀，河水為之赤，彥章僅以身免。是日，晉人遂陷濱河四寨。
秋七月，晉王謀大舉入寇，周德威將幽州步騎三萬，李存審將滄景步騎萬人，李嗣源將邢洺步騎萬人，王處直遣將將易定步騎萬人，及麟、勝、雲、蔚、新、武等州諸部落奚、契丹、室韋、吐谷渾皆以兵會之。八月，並河東、魏博之兵，大閱於魏州。
晉王自魏州如楊劉，引兵略鄆、濮而還，循河而上，軍於麻家渡。賀環、謝彥章將梁兵屯濮州北行臺村，相持不戰。
晉王好自引輕騎迫敵營挑，戰危窘者數四，賴李紹榮力戰翼衛之得免。趙王鎔及王處直皆遣使致書曰：「元元之命繫於王，本朝中興繫於王，奈何自輕如此。」王笑謂使者曰：「定天下者，非百戰何由得之，安可但深居帷房以自肥乎。」一旦，王將出營，都營使李存審扣馬泣諫曰：「大王當為天下自重。彼先登陷陳，將士之職也，存審輩宜為之，非大王之事也。」王為之攬轡而還。他日，伺存審不在，策馬急出，顧左右曰：「老子妨人戲。」王以數百騎抵梁營，謝彥章伏精甲五千於堤下。王引十餘騎度隄，伏兵發，圍王數十重，王力戰於中，後騎繼至者攻之於外，僅得出。會李存審救至，梁兵乃退，王始以存審之言為忠。
晉王欲趣大梁，而梁軍扼其前，堅壁不戰百餘日。十二月庚子朔，晉王進兵，距梁軍十里而舍。
初，北面行營招討使賀環善將步兵，排陳使謝彥章善將騎兵，環惡其與已齊名。一日，環與彥章治兵於野，環指一高地曰：「此可以立柵。」至是，晉軍適置柵於其上，環疑彥章與晉通謀。環屢欲戰，謂彥章曰：「主上悉以國兵授吾二人，社稷是賴。今強寇壓吾門，而逗遛不戰，可乎。」彥章曰：「強寇憑陵，利在速戰。今深溝高壘，據其津要，彼安敢深入。若輕與之戰，萬一蹉跌，則大事去矣。」環益疑之，密譖之於帝，與行營馬步都虞候曹州刺史朱珪謀，因享士，伏甲，殺彥章及濮州刺史孟審澄、別將侯溫裕，以謀叛聞。審澄，溫裕，亦騎將之良者也。丁未，以朱珪為匡國留後。癸丑，又以為平盧節度使兼行營馬步副指揮使以賞之。
晉王聞彥章死，喜曰：「彼將帥自相魚肉，亡無日矣。賀環殘虐，失士卒心，我若引軍直指其國都，彼安得堅壁不動。幸而一與之戰，蔑不勝矣。」王欲自將萬騎直趣大梁，周德威曰：「梁人雖屠上將，其軍尚全，輕行徼利，未見其福。」不從。戊午，下令軍中老弱悉歸魏州，起師趨汴。庚申，毀營而進，眾號十萬。
賀環聞晉王已西，亦棄營而踵之。晉王發魏博白丁三萬從軍，以供營柵之役，所至營柵立成。壬戌，至胡柳陂。癸亥旦，候者言梁兵自後至矣。周德威曰：「賊倍道而來，未有所舍，我營柵已固，守備有餘，既深入敵境，動須萬全，不可輕發。此去大梁至近，梁兵各念其家，內懷憤激，不以方略制之，恐難得志。王宜按兵勿戰，德威請以騎兵擾之，使彼不得休息，至暮營壘未立，樵爨未具，乘其疲乏，可一舉滅也。」王曰：「前在河上，恨不見賊，今賊至不擊，尚復何待，公何怯也。」顧李存審曰：「敕輜重先發，吾為爾殿後，破賊而去。」即以親軍先出。德威不得已，引幽州兵從之，謂其子曰：「吾無死所矣。」
賀環結陳而至，橫亙數十里。王帥銀槍都陷其陳，衝蕩擊斬，往返十餘里。行營左廂馬軍都指揮使、鄭州防禦使王彥章軍先敗，西走趣濮陽。晉輜重在陳西，望見梁旗幟，驚潰，入幽州陳，幽州兵亦擾亂，自相蹈藉。周德威不能制，父子皆戰死。魏博節度副使王緘與輜重俱行，亦死。晉兵無復部伍，梁兵四集，勢甚盛。晉王據高丘收散兵，至日中，軍復振。陂中有土山，賀環引兵據之。晉王謂將士曰：「今日得此山者勝，吾與汝曹奪之。」即引騎兵先登，李從珂與銀槍大將李建及以步卒繼之，梁兵紛紛而下，遂奪其山。
日向晡，賀環陳於山西，晉兵望之有懼色。諸將以為諸軍未盡集，不若斂兵還營，詰朝復戰。天平節度使、東南面招討使閻寶曰：「王彥章騎兵已入濮陽，山下惟步卒，向晚皆有歸志，我乘高趣下擊之，破之必矣。今王深入敵境，偏師不利，若復引退，必為所乘。諸軍未集者聞梁再克，必不戰自潰。凡決勝料敵，惟觀情勢，情勢已得，斷在不疑。王之成敗，在此一戰。若不決力取勝，縱收餘眾北歸，河朔非王有也。」昭義節度使李嗣昭曰：「賊無營壘，日晚思歸，但以精騎擾之，使不得夕食，俟其引退，追擊可破也。我若斂兵還營，彼歸整眾復來，勝負未可知也。」李建及擐甲橫槊而進曰：「賊大將已遁，王之騎軍一無所失，今擊此疲乏之眾，如拉朽耳。王但登山，觀臣為王破賊。」王愕然曰：「非公等言，吾幾誤計。」嗣昭、建及以騎兵大呼陷陳，諸軍繼之，梁兵大敗。元城令吳瓊、貴鄉令胡裝各帥白丁萬人，于山下曳柴揚塵，鼓譟以助其勢。梁兵自相騰藉，棄甲山積，死亡者幾三萬人。裝，證之曾孫也。是日，兩軍所喪士卒各三之二，皆不能振。
晉王歸營，聞周德威父子死，哭之慟，曰：「喪吾良將，是吾罪也。」以其子幽州中軍兵馬使光輔為嵐州刺史。
李嗣源與李從珂相失，見晉軍撓敗，不知王所之，或曰：「王已北渡河矣。」嗣源遂乘冰北渡，將之相州。是日從珂從王奪山，晚戰皆有功。甲子，晉王進攻濮陽，拔之。李嗣源知晉軍之捷，復來見王於濮陽，王不悅，曰：「公以吾為死邪。渡河安之。」嗣源頓首謝罪。王以從珂有功，但賜大鍾酒以罰之。然自是待嗣源稍薄。
晉軍至德勝渡，王彥章敗卒有走至大梁者，曰：「晉人戰勝，將至矣。」頃之，晉兵有先至大梁問次舍者，京城大恐。帝驅市人登城，又欲奔洛陽，遇夜而止。敗卒至者不滿千人，傷夷逃散，各歸鄉里，月餘僅能成軍。
五年春正月，晉李存審於德勝南北夾河築兩城而守之。晉王以存審代周德威為內外蕃漢馬步總管。晉王還魏州，遣李嗣昭權知幽州軍府事。
三月，晉王自領盧龍節度使，以中門使李紹宏提舉軍府事，代李嗣昭。紹宏，宦者也，本姓馬，晉王賜姓名，使與知嵐州事孟知祥俱為河東魏博中門使。知祥又薦教練使雁門郭崇韜能治劇，王以為中門副使。崇韜倜儻有智略，臨事敢決，王寵待日隆。先是，中門使吳珪、張虔厚相繼獲罪，及紹宏出幽州，知祥懼禍，稱疾辭位，王乃以知祥為河東馬步都虞候，自是崇韜專典機密。
夏四月，賀環攻德勝南城，百道俱進，以竹笮聯艨艟十餘艘，蒙以牛革，設睥睨、戰格如城狀，橫於河流，以斷晉之救兵，使不得渡。晉王自引兵馳往救之，陳於北岸，不能進。遣善遊者馬破龍入南城，見守將氏延賞，延賞言矢石將盡，陷在頃刻。晉王積金帛于軍門，募能破艨艦者，眾莫知為計。親將李建及曰：「賀環悉眾而來，冀此一舉。若我軍不渡，則彼為得計。今日之事，建及請以死決之。」乃選效節敢死士得三百人，被鎧操斧，帥之乘舟而進。將至艨艟，流矢雨集，建及使操斧者入艨艟間，斧其竹笮，又以木罌載薪，沃油然火，於上流縱之，隨以鉅艦實甲士，鼓譟攻之。艨艟既斷，隨流而下，梁兵焚溺者殆半，晉兵乃得渡。環解圍走，晉兵追之，至濮州而還。環退屯行臺村。
秋七月，晉王歸晉陽，以巡官馮道為掌書記。中門使郭崇韜以諸將陪食者眾，請省其數。王怒曰：「孤為效死者設食，亦不得專，可令軍中別擇河北帥，孤自歸太原。」即召馮道令草詞以示眾。道執筆逡巡不為，曰：「大王方平河南，定天下，崇韜所請未至太過。大王不從可矣，何必以此驚動遠近，使敵國聞之，謂大王君臣不和，非所以隆威望也。」會崇韜入謝，王乃止。
八月乙未朔，宣義節度使賀環卒。以開封尹王瓚為北面行營招討使。瓚將兵五萬，自黎陽渡河掩擊澶、魏，至頓丘，遇晉兵而旋。瓚為治嚴，令行禁止，據晉人上游十八里楊村，夾河築壘，運洛陽竹木造浮橋，自滑州饋運相繼。晉蕃漢馬步副總管、振武節度使李存進亦造浮梁於德勝，或曰：「浮梁須竹笮、鐵牛、石囷，我皆無之，何以能成。」存進不聽，以葦笮維鉅艦，繫於土山巨木，逾月而成，人服其智。
冬十月，晉王如魏州，發徒數萬，廣德勝北城，日與梁人爭，大小百餘戰，互有勝負。左射軍使石敬瑭與梁人戰於河壖，梁人擊敬瑭，斷其馬甲，橫衝兵馬使劉知遠以所乘馬授之，自乘斷甲者徐行為殿。梁人疑有伏，不敢迫，俱得免，敬瑭以是親愛之。敬瑭、知遠其先皆沙陀人。敬瑭，李嗣源之壻也。
十一月辛卯，王瓚引兵至戚城，與李嗣源戰，不利。
梁築壘貯糧於潘張，距楊村五十里。十二月，晉王自將騎兵自河南岸西上，邀其餉者，俘獲而還。梁人伏兵於要路，晉兵大敗。晉王以數騎走，梁數百騎圍之，李紹榮識其旗，單騎奮擊救之，僅免。戊戌，晉王復與王瓚戰於河南，瓚先勝，獲晉將石君立等。既而大敗，乘小舟渡河，走保北城，失亡萬計。帝聞石君立勇，欲將之，繫於獄而厚餉之，使人誘之。君立曰：「我晉之敗將，而為用於梁，雖竭誠效死，誰則信之。人各有君，何忍反為仇讎用哉。」帝猶惜之，盡殺所獲晉將，獨置君立。晉王乘勝遂拔濮陽。帝召王瓚還，以天平節度使戴思遠為北面招討使，屯河上以拒晉人。
六年夏四月，河中節度使冀王友謙以兵襲取同州，逐忠武節度使程全暉，全暉奔大梁。友謙以其子令德為忠武留後，表求節鉞，帝怒，不許。既而懼友謙怨望，己酉，以友謙兼忠武節度使。制下，友謙已求節鉞於晉王，晉王以墨制除令德忠武節度使。
六月，帝以泰寧節度使劉鄩為河東道招討使，帥感化節度使尹皓、靜勝節度使溫昭圖、莊宅使段凝攻同州。閏月，劉鄩等圍同州，朱友謙求救於晉。秋七月，晉王遣李存審、李嗣昭、李建及、慈州刺史李存質將兵救之。九月，李存審等至河中，即日濟河。梁人素輕河中兵，每戰必窮追不置。存審選精甲二百，雜河中兵，直壓劉鄩壘。鄩出千騎逐之。知晉人已至，大驚，自是不敢輕出。晉人軍於朝邑。
河中事梁久，將士皆持兩端。諸軍大集，芻粟踴貴，友謙諸子說友謙且歸款於梁，以退其師。友謙曰：「昔晉王親赴吾急，秉燭夜戰。今方與梁相拒，又命將星行，分我資糧，豈可負邪。」
晉人分兵攻華州，壞其外城。李存審等按兵累旬，乃進逼劉鄩營鄩，等悉眾出戰，大敗，收餘眾退保羅文寨。又旬餘，存審謂李嗣昭曰：「獸窮則搏，不如開其走路，然後擊之。」乃遣人牧馬於沙苑。鄩等宵遁，追擊至渭水，又破之，殺獲甚眾。存審等移檄告諭關右，引兵略地，至下邽，謁唐帝陵，哭之而還。河中兵進攻崇州。
龍德元年春正月，蜀主、吳主屢以書勸晉王稱帝，晉王以書示僚佐曰：「昔王太師亦嘗遺先王書，勸以唐室已亡，宜自帝一方。先王語餘云：昔天子幸石門，吾發兵誅賊臣，當是之時，威振天下，吾若挾天子據關中，自作九錫禪文，誰能禁我。顧吾家世忠孝，立功帝室，誓死不為耳。汝他日當務以復唐社稷為心，慎勿效此曹所為。言猶在耳，此議非所取聞也。」因泣。
既而將佐及藩鎮勸進不己，乃令有司市玉造法物。黃巢之破長安也，魏州僧傳真之師得傳國寶，藏之四十年，至是，傳真以為常玉，將鬻之。或識之，曰：「傳國寶也」，傳真乃詣行臺獻之，將佐皆奉觴稱賀。
張承業在晉陽聞之，亟詣魏州諫曰：「吾王世世忠於唐室，救其患難，所以老奴三十餘年為王招拾財賦，召補兵馬，誓滅逆賊，復本朝宗社耳。今河北甫定，朱氏尚存，而王遽即大位，殊非從來征伐之意，天下其誰不解體乎。王何不先滅朱氏，復列聖之深讎，然後求唐後而立之，南取吳，西取蜀，汛掃宇內，合為一家。當是之時，雖使高祖、太宗復生，誰敢居王上者。讓之愈久，則得之愈堅矣。老奴之志無他，但以受先王大恩，欲為王立萬年之基耳。」王曰：「此非餘所願，奈羣下意何。」承業知不可止，慟哭曰：「諸侯血戰，本為唐家，今王自取之，誤老奴矣。」即歸晉陽，邑邑成疾，不復起。
二月，趙王鎔養子張文禮使親軍殺鎔，盡滅王氏之族，獨置其子昭祚之妻普寧公主以自託於梁。三月，文禮遣使告亂於晉王，且奉箋勸進，固求節鉞。晉王欲討之，僚佐以為「吾方與梁爭，不可更立敵於肘腋，且從其請以安之」。王不得已，夏四月，承製授文禮成德留後。
初，劉鄩與朱友謙為婚。鄩之受詔討友謙也，至陝州，先遣使移書，諭以禍福。待之月餘，友謙不從，然後進兵。尹皓、段凝素忌鄩，因譖之於帝曰：「鄩逗遛養寇，俾俟授兵。」帝信之。鄩既敗歸，以疾請解兵柄，詔聽於西都就醫，密令留守張宗奭酖之，五月丁亥卒。
秋七月，晉王既許藩鎮之請，求唐舊臣，欲以備百官。朱友謙遣前禮部尚書蘇循詣行臺。循至魏州，入牙城，望府廨即拜，謂之「拜殿」。見王呼萬歲舞蹈，泣而稱臣。翌日，又獻大筆三十枝，謂之「畫日筆」。王大喜，即命循以本官為河東節度副使，張承業深惡之。
張文禮雖受晉命，內不自安，復遣間使因盧文進求援於契丹，又遣間使告曰：「王氏為亂兵所屠，分主無恙。今臣已北召契丹，乞朝廷發精甲萬人相助，自德、棣渡河，則晉人遁逃不暇矣。」帝疑未決。敬翔曰：「陛下不乘此畔以復河北，則晉人不可復破矣。宜徇其請，不可失也。」趙、張輩皆曰：「今強寇近在河上，盡吾兵力以拒之，猶懼不支，何暇分萬人以救張文禮乎。且文禮坐持兩端，欲以自固，於我何利焉。」帝乃止。
晉人屢於塞上及河津獲文禮蠟丸絹書，晉王皆遣使歸之，文禮慚懼。文禮忌趙故將，多所誅滅。趙將符習將兵萬人從晉王在德勝，文禮請召歸，以他將代之，且以習子蒙為都督府參軍，遣人齎錢帛勞行營將士以悅之。習見晉王，泣涕請留，晉王曰：「吾與趙王同盟討賊，義猶骨肉，不意一旦禍生肘腋，吾誠痛之。汝苟不忘舊君，能為之復讎乎。吾以兵糧助汝。」習與部將三十餘人舉身投地慟哭曰：「故使授習等劍，使之攘除寇敵。自聞變故以來，冤憤無訴，欲引劍自剄，顧無益於死者。今大王念故使輔佐之勤，許之復冤，習等不敢煩霸府之兵，願以所部徑前搏取凶豎，以報王氏累世之恩，死不恨矣。」
八月庚申，晉王以習為成德留後，又命天平節度使閻寶、相州刺史史建瑭將兵助之，自邢洺而北。文禮先病腹疽。甲子，晉兵拔趙州，刺史王鋋降，晉王復以為刺史。文禮聞之，驚懼而卒。其子處瑾祕不發喪，與其黨韓正時謀悉力拒晉。九月，晉兵渡滹沱，圍鎮州，決漕渠以灌之，獲其深州刺史張友順。壬辰，史建瑭中流矢卒。
晉王欲自分兵攻鎮州，北面招討使戴思遠聞之，謀悉楊村之眾襲德勝北城，晉王得梁降者，知之。冬十月己未，晉王命李嗣源伏兵於戚城，李存審屯德勝，先以騎兵誘之，僞示羸怯。梁兵競進，晉王嚴中軍以待之。梁兵至，晉王以鐵騎三千奮擊，梁兵大敗，思遠走趣楊村，士卒為晉兵所殺傷及自相蹈藉、墜河陷水，失亡二萬餘人。晉王以李嗣源為蕃漢內外馬步副總管、同平章事。
十一月，晉王使李存審、李嗣源守德勝，自將兵攻鎮州。張處瑾遣其弟處琪、幕僚齊儉謝罪請服，晉王不許，盡銳攻之，旬日不克。處瑾使韓正時將千騎突圍出，趣定州，欲求救於王處直，晉兵追至行唐，斬之。
二年。晉王之北攻鎮州也，李存審謂李嗣源曰：「梁人聞我在南兵少，不攻德勝，必襲魏州。吾二人聚於此何為。不若分軍備之。」遂分軍屯澶州。戴思遠果悉楊村之眾趣魏州，嗣源引兵先之，軍於狄公祠下，遣人告魏州，使為之備。思遠至魏店，嗣源遣其將石萬全將騎兵挑戰。思遠知有備，乃西渡洹水，拔成安，大掠而還。又將兵五萬攻德勝北城，重塹復壘，斷其出入，晝夜急攻之，李存審悉力拒守。晉王聞德勝勢危，二月，自幽州赴之，五日至魏州。思遠聞之，燒營遁還楊村。
晉天平節度使兼侍中閻寶築壘以圍鎮州，決滹沱水環之。內外斷絕，城中食盡，丙午，遣五百餘人出求食。寶縱其出，欲伏兵取之。其人遂攻長圍，寶輕之，不為備，俄數千人繼至。諸軍未集，鎮人遂壞長圍而出，縱火攻寶營。寶不能拒，退保趙州。鎮人悉毀晉之營壘，取其芻粟，數日不盡。晉王聞之，以昭義節度使兼中書令李嗣昭為北面招討使，以代寶。
夏四月甲戌，張處瑾遣兵千人迎糧於九門，李嗣昭設伏於故營，邀擊之，殺獲殆盡。餘五人匿於牆墟間，嗣昭環馬而射之，鎮兵發矢中其腦，嗣昭箙中矢盡，拔矢於腦以射之，一發而殪。會日暮，還營，創流血不止，是夕卒。晉王聞之，不御酒肉者累日。嗣昭遺命，悉以澤潞兵授節度判官任圜，使督諸軍攻鎮州，號令如一，鎮人不知嗣昭之死。圜，三原人也。晉王以天雄馬步都指揮使振、武節度使李存進為北面招討使。
閻寶慚憤，疽發於背，甲戌卒。五月乙酉，晉李存進至鎮州，營於東垣渡，夾滹沱水為壘。
晉衛州刺史李存儒本姓楊，名婆兒，以俳優得幸於晉王。頗有膂力，晉王賜姓名，以為刺史，專事掊斂，防城卒皆徵月課縱歸。八月，莊宅使段凝與步軍都指揮使張朗引兵夜渡河襲之，詰旦，登城，執存儒，遂克衛州。戴思遠又與凝攻陷淇門、共城、新鄉，於是澶州之西，相州之南，皆為梁有。晉人失軍儲三之一，梁軍復振。帝以張朗為衛州刺史。朗，徐州人也。
九月戊寅朔，張處瑾使其弟處球乘李存進無備，將兵士千人奄至東垣渡。時晉之騎兵亦向鎮州城下，兩不相遇。鎮兵及存進營門，存進狼狽，引十餘人鬥於橋上，鎮兵退，晉騎兵斷其後，夾擊之，鎮兵殆盡，存進亦戰沒。晉王以蕃漢馬步總管李存審為北面招討使。
鎮州食竭力盡，處瑾遣使詣行臺請降，未報，存審兵至城下。丙午夜，城中將李再豐為內應，密投縋以納晉兵，比明畢登，執處瑾兄弟、家人及其黨高濛、李翥、齊儉送行臺，趙人皆請而食之，磔張文禮屍於市。趙王故侍者得趙王遺骸於灰燼中，晉王命祭而葬之。以趙將符習為成德節度使，烏震為趙州刺史，趙仁貞為深州刺史，李再豐為冀州刺史。震，信都人也。
符習不敢當成德，辭曰：「故使無後而未葬，習當斬衰以葬之，俟禮畢聽命。」既葬，即詣行臺。趙人請晉王兼領成德節度使，從之。晉王割相、衛二州置義寧軍，以習為節度使。習辭曰：「魏博霸府，不可分也，願得河南一鎮，習自取之。」乃以為天平節度使、東南面招討使。加李存審兼侍中。
後唐莊宗同光元年春三月，晉王築壇於魏州牙城之南，夏四月己巳，升壇祭告上帝，遂即皇帝位，國號大唐。大赦，改元。以魏州為興唐府，建東京。又於太原府建西京，又以鎮州為真定府，建北都。時唐國所有凡十三節度、五十州。
時契丹屢入寇，抄掠饋運，幽州食不支半年，衛州為梁所取，潞州內叛，人情岌岌，以為梁未可取，帝患之。會鄆州將盧順密來奔。先是，梁天平節度使戴思遠屯楊村，留順密與巡檢使劉遂嚴、都指揮使燕顒守鄆州。順密言於帝曰：「鄆州守兵不滿千人，遂嚴、顒皆失眾心，可襲取也。」郭崇韜等皆以為懸軍遠襲，萬一不利，虛棄數千人，順密不可從。帝密召李嗣源於帳中謀之，曰：「梁人志在吞澤潞，不備東方，若得東平，則潰其心腹。東平果可取乎。」嗣源自胡柳有渡河之慚，常欲立奇功以補過，對曰：「今用兵歲久，生民疲弊，苟非出奇取勝，大功何由可成。臣願獨當此役，必有以報。」帝悅。壬寅，遣嗣源將所部精兵五千自德勝趣鄆州。比及楊劉，日已暮，陰雨道黑，將士皆不欲進。高行周曰：「此天讚我也，彼必無備。」夜，渡河至城下，鄆人不知。李從珂先登，殺守卒，啓關納外兵，進攻牙城，城中大擾。癸卯旦，嗣源兵盡入，遂拔牙城，劉遂嚴、燕顒奔大梁。嗣源禁焚掠，撫吏民，執知州事節度副使崔簹、判官趙鳳送興唐。帝大喜，曰：「總管真奇才，吾事集矣。」即以嗣源為天平節度使。
梁主聞鄆州失守，大懼，斬劉遂嚴、燕顒於市，罷戴思遠招討使，降授宣化留後，遣使詰讓北面諸將段凝、王彥章等，趣令進戰。敬翔知梁室已危，以繩內靴中，入見梁主曰：「先帝取天下，不以臣為不肖，所謀無不用。今敵勢益強，而陛下棄忽臣言，臣身無用，不如死。」引繩將自經。梁主止之，問所欲言。翔曰：「事急矣，非用王彥章為大將，不可救也。」梁主從之，以彥章代思遠為北面招討使，仍以段凝為副。帝聞之，自將親軍屯澶州，命蕃漢馬步都虞候朱守殷守德勝，戒之曰：「王鐵槍勇決，乘憤激之氣，必來唐突，宜謹備之。」
梁主召問王彥章以破敵之期，彥章對曰：「三日。」左右皆失笑。彥章出，兩日，馳至滑州。辛酉，置酒大會，陰遣人具舟於楊村。夜，命甲士六百皆持巨斧，載冶者，具鞴炭，乘流而下。會飲尚未散，彥章陽起更衣，引精兵數千循河南岸趨德勝。天微雨，朱守殷不為備，舟中兵舉鎖燒斷之，因以巨斧斬浮橋，而彥章引兵急擊南城。浮橋斷，南城遂破，斬首數千級，時受命適三日矣。守殷以小舟載甲士濟河救之，不及。彥章進攻潘張、麻家口、景店諸寨，皆拔之，聲勢大振。
帝遣宦者焦彥賓急趣楊劉，與鎮使李周固守，命守殷棄德勝北城，撤屋材為栰，載兵械浮河東下，助楊劉守備，徙其芻糧、薪炭於澶州，所耗失殆半。王彥章亦撤南城屋材浮河而下，各行一岸，每遇灣曲，輒於中流交鬥，飛矢雨集，或全舟覆沒，一日百戰，互有勝負。比及楊劉，殆亡士卒之半。己巳，王彥章、段凝以十萬之眾攻楊劉，百道俱進，晝夜不息，連鉅艦九艘橫亙河津，以絕援兵。城垂陷者數四，賴李周悉力拒之，與士卒同甘苦，彥章不能克，退屯城南，為連營以守之。
楊劉告急於帝，請日行百里以赴之。帝引兵救之，曰：「李周在內，何憂。」日行六十里，不廢畋獵。六月乙亥，至楊劉。梁兵塹壘重復，嚴不可入，帝患之，問計於郭崇韜。對曰：「今彥章據守津要，意謂可以坐取東平。苟大軍不南，則東平不守矣。臣請築壘於博州東岸以固河津，既得以應接東平，又可以分賊兵勢。但慮彥章詗知，徑來薄我，城不能就。願陛下募敢死之士，日令挑戰以綴之，苟彥章旬日不東，則城成矣。」時李嗣源守鄆州，河北聲問不通，人心漸離，不保朝夕。會梁右先鋒指揮使康延孝密請降於嗣源。延孝者，太原胡人，有罪，亡奔梁，時隸段凝麾下。嗣源遣押牙臨漳範延光送延孝蠟書詣帝，延光因言於帝曰：「楊劉控扼已固，梁人必不能取，請築壘馬家口以通鄆州之路。」帝從之，遣崇韜將萬人夜發，倍道趣博州，至馬家口渡河，築城晝夜不息。帝在楊劉，與梁人晝夜苦戰。崇韜築新城，凡六日，王彥章聞之，將兵數萬人馳至，戊子，急攻新城，連鉅艦十餘艘於中流以絕援路。時版築僅畢，城猶卑下，沙土疏惡，未有樓櫓及守備。崇韜慰諭士卒，以身先之，四面拒戰，遣使告急於帝。帝自楊劉引大軍救之，陳於新城西岸，城中望之增氣，大呼叱梁軍，梁人斷紲斂艦。帝檥舟將渡，彥章解圍，退保鄒家口，鄆州奏報始通。李嗣源密表請正朱守殷覆軍之罪，帝不從。
秋七月丁未，帝引兵循河而南，彥章等棄鄒家口，復趣楊劉。甲寅，遊奕將李紹興敗梁遊兵於清丘驛南。段凝以為唐兵已自上流渡，驚駭失色，面數彥章，尤其深入。戊午，帝遣騎將李紹榮直抵梁營，擒其斥候，梁人益恐，又以火栰焚其連艦。王彥章等聞帝引兵已至鄒家口，己未，解楊劉圍，走保楊村。唐兵追擊之，復屯德勝。梁兵前後急攻諸城，士卒遭矢石、溺水、暍死者且萬人，委棄資糧、鎧仗、鍋幕，動以千計。楊劉比至圍解，城中無食已三日矣。
王彥章疾趙、張亂攻，及為招討使，謂所親曰：「待我成功還，當盡誅奸臣以謝天下。」趙、張聞之，私相謂曰：「我輩寧死於沙陀，不可為彥章所殺。」相與協力傾之。段凝素疾彥章之能而諂附趙、張，在軍中與彥章動相違戾，百方沮撓之，惟恐其有功，潛伺彥章過失以聞於梁主。每捷奏至，趙、張悉歸功於凝，由是彥章功竟無成。及歸楊村，梁主信讒，猶恐彥章旦夕成功難制，徵還大梁，使將兵會董璋攻澤州。
甲子，帝至楊劉勞李周曰：「微卿善守，吾事敗矣。」八月甲戌，自楊劉還興唐。梁主命於滑州決河，東注曹、濮及鄆以限唐兵。
初，梁主遣段凝監大軍於河上，敬翔、李振屢請罷之。梁主曰：「凝未有過。」振曰：「俟其有過，則社稷危矣。」至是，凝厚賂趙、張求為招討使，翔、振力爭以為不可。趙、張主之，竟代王彥章為北面招討使，於是宿將憤怒，士卒亦不服。天下兵馬副元帥張元奭言於梁主曰：「臣為副元帥，雖衰朽，猶足為陛下扞禦北方。段凝晚進，功名未能服人，眾議訩訩，恐貽國家深憂。」敬翔曰：「將帥系國安危，今國勢已爾，陛下豈可尚不留意邪。」梁主皆不聽。戊子，凝將全軍五萬營於王村，自高陵津濟河，剽掠澶州諸縣，至於頓丘。梁主又命王彥章將保鑾騎士及他兵合萬人，屯兗、鄆之境，謀復鄆州，以張漢傑監其軍。
庚寅，帝引兵屯朝城。戊戌，康延孝帥百餘騎來奔，帝解所御錦袍、玉帶賜之，以為南面招討都指揮使，領博州刺史。帝屏人問延孝以梁事，對曰：「梁朝地不為狹，兵不為少，然跡其行事，終必敗亡。何則。主既暗懦，趙、張兄弟擅權，內結宮掖，外納貨賂，官之高下，惟視賂之多少，不擇才德，不校勳勞。段凝智勇俱無，一旦居王彥章、霍彥威之右，自將兵以來，專率斂行伍以奉權貴。梁主每出一軍，不能專任將帥，常以近臣監之，進止可否，動為所制。近又聞欲數道出兵，令董璋引陝虢、澤潞之兵自石會關趣太原，霍彥威以汝、洛之兵自相衛、邢洺寇鎮、定，王彥章、張漢傑以禁軍攻鄆州，段凝、杜晏球以大軍當陛下，決以十月大舉。臣竊觀梁兵聚則不少，分則不多，願陛下養勇蓄力以待其分兵，帥精騎五千自鄆州直抵大梁，擒其僞主，旬月之間，天下定矣。」帝大悅。
九月，帝在朝城，梁段凝進至臨河之南，澶西、相南，日有寇掠。自德勝失利以來，喪芻糧數百萬，租庸副使孔謙暴斂以供軍，民多流亡，租稅益少，倉廩之積，不支半歲。澤潞未下，盧文進、王鬱引契丹屢過瀛、涿之南，傳聞俟草枯冰合，深入為寇，又聞梁人慾大舉數道入寇，帝深以為憂，召諸將會議。宣徽使李紹宏等皆以為「鄆州城門之外皆為寇境，孤遠難守，有之不如無之，請以易衛州及黎陽於梁，以之約和，以河為境，休兵息民，俟財力稍集，更圖後舉。」帝不悅，曰：「如此吾無葬地矣。」乃罷諸將，獨召郭崇韜問之。對曰：「陛下不櫛沐，不解甲，十五餘年，其志欲以雪家國之讎恥也。今已正尊號，河北士庶日望昇平，始得鄆州尺寸之地，不能守而棄之，安能盡有中原乎。臣恐將士解體，將來食盡眾散，雖畫河為境，誰為陛下守之。臣嘗細詢康延孝以河南之事，度已料彼，日夜思之，成敗之機，決在今歲。梁今悉以精兵授凝段，據我南鄙，又決河自固，謂我猝不能渡，恃此不復為備。使王彥章侵逼鄆州，其意冀有奸人動搖，變生於內耳。段凝本非將材，不能臨機決策，無足可畏。降者皆言大梁無兵，陛下若留兵守魏，固保楊劉，自以精兵與鄆州合勢，長驅入汴，彼城中既空虛，必望風自潰。苟僞主授首，則諸將自降矣。不然，今秋谷不登，軍糧將盡，若非陛下決志，大功何由可成。諺曰：當道築室，三年不成。帝王應運，必有天命，在陛下勿疑耳。」帝曰：「此正合朕志。丈夫得則為王，失則為虜，吾行決矣。」司天奏：「今歲天道不利，深入必無功。」帝不聽。
王彥章引兵逾汶水，將攻鄆州，李嗣源遣李從珂將騎兵逆戰，敗其前鋒於遞坊鎮，獲將士三百人，斬首二百級，彥章退保中都。戊辰，捷奏至朝城，帝大喜，謂郭崇韜曰：「鄆州告捷，足壯吾氣。」己巳，命將士悉遣其家屬歸興唐。
冬十月，帝遣魏國夫人劉氏、皇子繼岌歸興唐，與之訣曰：「事之成敗，在此一決。若其不濟，當聚吾家於魏宮而焚之。」仍命豆盧革、李紹宏、張憲、王正言同守東京。壬申，帝以大軍自楊劉濟河，癸酉，至鄆州。中夜，進軍逾汶，以李嗣源為前鋒，甲戌旦，遇梁兵，一戰敗之，追至中都，圍其城。城無守備，少頃，梁兵潰圍出，追擊，破之。王彥章以數十騎走，龍武大將軍李紹奇單騎追之，識其聲，曰：「王鐵槍也。」拔槊刺之，彥章重傷，馬躓，遂擒之，並擒都監張漢傑、曹州刺史李知節、裨將趙廷隱、劉嗣彬等二百餘人，斬首數千級。廷隱，開封人。嗣彬，知俊之族子也。
彥章嘗謂人曰：「李亞子關雞小兒，何足畏。」至是，帝謂彥章曰：「爾常謂我小兒，今日服未。」又問：「爾名善將，何不守兗州。中都無壁壘，何以自固。」彥章對曰：「天命已去，無足言者。」帝惜彥章之材，欲用之，賜藥傳其創，屢遣人誘諭之。彥章曰：「餘本匹夫，蒙梁恩，位至上將，與皇帝交戰十五年。今兵敗力窮，死自其分，縱皇帝憐而生我，我何面目見天下之人乎。豈有朝為梁將，暮為唐臣，此我所不為也。」帝復遣李嗣源自往諭之，彥章臥謂嗣源曰：「汝非邈佶烈乎。」彥章素輕嗣源，故以小名呼之。於是諸將稱賀，帝舉酒屬李嗣源曰：「今日之功，公與崇韜之力也。向從紹宏輩語，大事去矣。」帝又謂諸將曰：「向所患惟王彥章，今已就擒，是天意滅梁也。段凝猶在河上，進退之計，宜何向而可。」諸將以為「傳者雖雲大梁無備，未知虛實。今東方諸鎮兵皆在段凝麾下，所餘空城耳，以陛下天威臨之，無不下者。若先廣地，東傳於海，然後觀釁而動，可以萬全。」康延孝固請亟取大梁。李嗣源曰：「兵貴神速。今彥章就擒，段凝必未之知。就使有人走告之，疑信之間，尚須三日。設若知吾所向，即發救兵，直路則阻決河，須自白馬南渡，數萬之眾，舟檝亦難猝辦。此去大梁至近，前無山險，方陳橫行，晝夜兼程，信宿可至。段凝未離河上，友貞已為吾擒矣。延孝之言是也，請陛下以大軍徐進，臣願以千騎前驅。」帝從之。令下，諸軍皆踴躍願行。是夕，嗣源帥前軍倍道趣大梁。
乙亥，帝發中都，舁王彥章自隨，遣中使問彥章曰：「吾此行克乎。」對曰：「段凝有精兵六萬，雖主將非材，亦未肯遽爾倒戈，殆難克也。」帝知其終不為用，遂斬之。丁丑，至曹州，梁守將降。
王彥章敗卒有先至大梁，告梁主以彥章就擒，唐軍長驅且至者。梁主聚族哭曰：「運祚盡矣。」召羣臣問策，皆莫能對。梁主謂敬翔曰：「朕居常忽卿所言，以至於此。今事急矣，卿勿以為懟，將若之何。」翔泣曰：「臣受先帝厚恩，殆將三紀，名為宰相，其實朱氏老奴，事陛下如郎君。臣前後獻言，莫匪盡忠。陛下初用段凝，臣極言不可，小人朋比，致有今日。今唐兵且至，段凝限於水北，不能赴救。臣欲請陛下出居避狄，陛下必不聽從。欲請陛下出奇合戰，陛下必不果決。雖使良、平更生，誰能為陛下計者。臣願先賜死，不忍見宗廟之亡也。」因與梁主相向慟哭。
梁主遣張漢倫馳驅追段凝軍。漢倫至滑州，墜馬傷足，復限水，不能進。時城中尚有控鶴軍數千，朱珪請帥之出戰。梁主不從，命開封尹王瓚驅市人乘城為備。
初，梁陝州節度使邵王友誨，全昱之子也，性穎悟，人心多向之。或言其誘致禁軍欲為亂，梁主召還，與其兄友諒、友能並幽於別第。及唐師將至，梁主疑諸兄弟乘危謀亂，並皇弟賀王友雍、建王友徽盡殺之。
梁主登建國樓，面擇親信厚賜之，使衣野服，齎蠟詔，促段凝軍，既辭，皆亡匿。或請幸洛陽，收集諸軍以拒唐，唐雖得都城，勢不能久留。或請幸段凝軍，控鶴都指揮使皇甫麟曰：「凝本非將材，官由倖進，今危窘之際，望其臨機制勝，轉敗為功，難矣。且凝聞彥章軍敗，其膽已破，安知能終為陛下盡節乎。」趙巖曰：「事勢如此，一下此樓，誰心可保。」梁主乃止。復召宰相謀之，鄭珏請自懷傳國寶詐降以紓國難，梁主曰：「今日固不敢愛寶，但如卿此策，竟可了否。」珏俛首久之，曰：「但恐未了。」左右皆縮頸而笑。梁主日夜涕泣，不知所為。置傳國寶於臥內，忽失之，已為左右竊之迎唐軍矣。
戊寅，或告唐軍已過曹州，塵埃漲天。趙巖謂從者曰：「吾待溫許州厚，必不負我。」遂奔許州。
梁主謂皇甫麟曰：「李氏吾世讎，理難降首，不可俟彼刀鋸。吾不能自裁，卿可斷吾首。」麟泣曰：「臣為陛下揮劍死唐軍則可矣，不敢奉此詔。」梁主曰：「卿欲賣我邪。」麟欲自剄，梁主持之曰：「與卿俱死。」麟遂弒梁主，因自殺。梁主為人溫恭儉約，無荒淫之失。但寵信趙、張，使擅威福，疏棄敬、李舊臣，不用其言，以至於亡。
己卯旦，李嗣源軍至大梁，攻封丘門，王瓚開門出降。嗣源入城，撫安軍民。是日，帝入自梁門，百官迎謁於馬首，拜伏請罪。帝慰勞之，使各復其位。李嗣源迎駕，帝喜不自勝，手引嗣源衣，以頭觸之，曰：「吾有天下，卿父子之功也，天下與爾共之。」帝命訪求梁主，頃之，或以其首獻。
李振謂敬翔曰：「有詔洗滌吾輩，相與朝新君乎。」翔曰：「吾二人為梁宰相，君昏不能諫，國亡不能救，新君若問，將何辭以對。」是夕未曙，或報翔曰：「崇攻李太保已入朝矣。」翔嘆曰：「李振謬為丈夫。朱氏與新君世為仇讎，今國亡君死，縱新君不誅，何面目入建國門乎。」乃縊而死。庚辰，梁百官復待罪於朝堂，帝宣敕赦之。
趙巖至許州，溫昭圖迎謁歸第，斬首來獻，盡沒巖所齎之貨。昭圖復名韜。辛巳，詔王瓚收朱友貞屍，殯於佛寺，漆其首，函之，藏於太社。
段凝自滑州濟河入援，以諸軍排陳使杜晏球為前鋒。至封丘，遇李從珂，晏球先降。壬午，凝將其眾五萬至封丘，亦解甲請降。凝帥諸大將先詣闕待罪，帝勞賜之，慰諭士卒，使各復其所。凝出入公卿間，揚揚自得無愧色，梁之舊臣見者皆欲齕其面，抉其心。丙戌，詔貶梁中書侍郎、同平章事鄭珏為萊州司戶，蕭頃為登州司戶，翰林學士劉嶽為均州司馬，任贊為房州司馬，姚顗為復州司馬，封翹為唐州司馬，李懌為懷州司馬，竇夢徵為沂州司馬，崇政學士劉光素為密州司戶，陸崇為安州司戶，御史中丞王權為隨州司戶，以其世受唐恩而仕梁貴顯故也。嶽，宗龜之從子。顗，萬年人。翹，敖之孫。懌，京兆人。權，龜之孫也。
段凝、杜晏球上言：「僞梁要人趙巖、趙鵠、張希逸、張漢倫、張漢傑、張漢融、朱珪等竊弄威福，殘蠹羣生，不可不誅。」詔「敬翔、李振首佐朱溫，共傾唐祚。契丹撒剌阿撥叛兄棄母，負恩背國，宜與巖等並族誅於市。自余文武將吏一切不問。」又詔追廢朱溫、朱友貞為庶人，毀其宗廟神主。
帝之與梁戰於河上也，梁拱宸左廂都指揮使陸思鐸善射，常於笴上自鏤姓名，射帝，中馬鞍，帝拔箭藏之。至是，思鐸從眾俱降，帝出箭示之，思鐸伏地待罪，帝慰而釋之，尋授龍武右廂都指揮使。
以豆盧革尚在魏，命樞密使郭崇韜權行中書事。
梁諸藩鎮稍稍入朝，或上表待罪，帝皆慰釋之。宋州節度使袁象先首來入朝，陝州留後霍彥威次之。象先輦珍貨數十萬，遍賂劉夫人及權貴、伶官、宦者，旬日，中外爭舉之，恩寵隆異。己丑，詔僞庭節度、觀察、防禦、團練使、刺史及諸將校，並不議改更，將校官吏先奔僞庭者，一切不問。
庚寅，豆盧革至自魏。甲午，加崇韜守侍中，領成德節度使。崇韜權兼內外，謀猷規益，竭忠無隱，頗亦薦引人物，豆盧革受成而已，無所裁正。丙申，賜滑州留後段凝姓名曰李紹欽，耀州刺史杜晏球曰李紹虔。乙酉，梁西都留守河南尹張宗奭來朝，復名全義，獻幣馬千計。帝命皇子繼岌、皇弟存紀等兄事之。帝欲發梁太祖墓斫棺焚其屍，全義上言：「朱溫雖國之深讎，然其人已死，刑無可加，屠滅其家，足以為報，乞免焚斫，以存聖恩。」帝從之，但鏟其闕室，削封樹而已。
戊戌，加天平節度使李嗣源兼中書令。以北京留守繼岌為東京留守、同平章事。
帝遣使宣諭諭諸道，梁所除節度使五十餘人皆上表入貢。郭崇韜上言：「河南節度使、刺史上表者但稱姓名，未新除官，恐負憂疑。」十一月，始降制以新官命之。
癸卯，河中節度使朱友謙入朝。張全義請帝遷都洛陽，從之。己巳，賜朱友謙姓名曰李繼麟，命繼岌兄事之。以康延孝為鄭州防禦使，賜姓名曰李紹琛。廢北都，復為成德軍。賜宣武節度使袁象先姓名曰李紹安。匡國節度使溫韜入朝，賜姓名曰李紹衝。紹衝多齎金帛賂劉夫人及權貴、伶官，旬日，復遣還鎮。郭崇韜曰：「國家為唐雪恥，溫韜發唐山陵殆遍，其罪與朱溫相埒耳，何得復居方鎮，天下義士其謂我何。」上曰：「入汴之初，已赦其罪。」竟遣之。
初，梁均王將祀南郊於洛陽，聞楊劉陷而止，其儀物具在。張全義請上亟幸洛陽，謁廟畢即祀南郊，從之。丙辰，復以梁東京為宣武軍。詔文武官先詣洛陽。甲子，帝發大梁，十二月庚午，至洛陽。
二年春二月己巳朔，上祀南郊，大赦。
後梁均王幹化三年。蜀太子元膺豭喙齙齒，目視不正，而警敏知書，善騎射，性狷急猜忍。蜀主命杜光庭選純靜有德者使侍東宮，光庭薦儒者許寂、徐簡夫。太子未嘗與之交言，日與樂工羣小嬉戲無度，僚屬莫敢諫。秋七月，蜀主將以七夕出遊。丙午，太子召諸王大臣宴飲，集王宗翰、內樞密使潘峭、翰林學士承旨高陽毛文錫不至，太子怒曰：「集王不來，必峭與文錫離間也。」大昌軍使徐瑤、常謙素為太子所親信，酒行，屢目少保唐道襲，道襲懼而起。丁未旦，太子入白蜀主曰：「潘峭、毛文錫離間兄弟。」蜀主怒，命貶逐峭、文錫，以前武泰節度使兼侍中潘炕為內樞密使。太子出，道襲入，蜀主以其事告之。道襲曰：「太子謀作亂，欲召諸將、諸王以兵錮之，然後舉事耳。」蜀主疑焉，遂不出。道襲請召屯營兵入宿衛，許之，內外戒嚴。
太子初不為備，聞道襲召兵，乃以天武甲士自衛，捕潘峭、毛文錫至，檛之幾死，囚諸東宮。又捕成都尹潘嶠，囚諸得賢門。戊申，徐瑤、常謙與懷勝軍使嚴璘等各帥所部兵奉太子攻道襲。至清風樓，道襲引屯營兵出拒戰，道襲中流矢，逐至城西，斬之。殺屯營兵甚眾，中外、驚擾。
潘炕言於蜀主曰：「太子與唐道襲爭權耳，無他志也。陛下宜面諭大臣以安社稷。」蜀主乃召兼中書令王宗侃、王宗賀、前利州團練使王宗魯等，使發兵討為亂者徐瑤、常謙等。宗侃等陳於西球場門，兼侍中王宗黯自大安門梯城而入，與瑤、謙戰於會同殿前，殺數十人，餘眾皆潰。瑤死，謙與太子奔龍躍池，匿於艦中。及暮，稍定。己酉旦，太子出就舟人匄食，舟人以告，蜀主遣集王宗翰往慰撫之。比至，太子已為衛士所殺。蜀主疑宗翰殺之，大慟不已。左右恐事變，會張格呈慰諭軍民榜，讀至「不行斧鉞之誅，將誤社稷之計」，蜀主收涕曰：「朕何敢以私害公。」於是下詔廢太子元膺為庶人。宗翰奏誅手刃太子者，元膺左右坐誅死者數十人，貶竄者甚眾。庚戌，贈唐道襲太帥，諡忠壯，復以潘峭為樞密使。
冬十月，蜀潘炕屢請立太子，蜀主以雅王宗輅類已，信王宗傑才敏，欲擇一人立之。鄭王宗衍最幼，其母徐賢妃有寵，欲立其子，使飛龍使唐文扆諷張格上表請立宗衍。格夜以表示功臣王宗侃等，詐雲受密旨，眾皆署名。蜀主令相者視諸子，亦希旨言：「鄭王相最貴」。蜀主以為眾人實欲立宗衍，不得已許之，曰：「宗衍幼懦，能堪其任乎。」甲午，立宗衍為太子。
四年春正月丙子，蜀主命太子判六軍，開崇勳府，置僚屬，後更謂之天策府。
秋八月戊子，以內樞密使潘峭為武泰軍節度使、同平章事，翰林學士承旨毛文錫為禮部尚書、判樞密院。
貞明三年秋七月，蜀飛龍使唐文扆居中用事，張格附之，與司徒、判樞密院事毛文錫爭權。文錫將以女適左僕射兼中書侍郎、同平章事庾傳素之子，會親族於樞密院，用樂，不先表聞，蜀主聞樂聲，怪之，文扆從而譖之。八月庚寅，貶文錫茂州司馬，其子司封員外郎詢流維州，籍沒其家。貶文錫弟翰林學士文晏為榮經尉，傳素罷為工部尚書。以翰林學士承旨庾凝績權判內樞密院事。凝績，傳素之再從弟也。
四年。蜀太子衍好酒色，樂遊戲。蜀主嘗自夾城過，聞太子與諸王關雞擊球喧呼之聲，嘆曰：「吾百戰以立基業，此輩其能守之乎。」由是惡張格，而徐賢妃為之內主，竟不能去也。信王宗傑有才略，屢陳時政，蜀主賢之，有廢立意。二月癸亥，宗傑暴卒，蜀主深疑之。
蜀主自永平末得疾，昏瞀，至是增劇。以北面行營招討使兼中書令王宗弼沈靜有謀，五月，召還，以為馬部都指揮使。乙亥，召大臣入寢殿，告之曰：「太子仁弱，朕不能違諸公之請，逾次而立之。若其不堪大業，可置諸別宮，幸勿殺之。但王氏子弟，諸公擇而輔之。徐妃兄弟，止可優其祿位，慎勿使之掌兵預政，以全其宗族。」
內飛龍使唐文扆久典禁兵，參預機密，欲去諸大臣，遣人守宮門。王宗弼輩三十餘人，日至朝堂，不得入見，文扆屢以蜀主之命慰撫之，伺蜀主殂，即作難。遣其黨內皇城使潘在迎偵察外事，在迎以其謀告宗弼等。宗弼等排闥入，言文扆之罪，以天冊府掌書記崔延昌權判六軍事，召太子入侍疾。丙子，貶唐文扆為眉州刺史。翰林學士承旨王保晦坐附會文扆，削官爵，流瀘州。在迎，炕之子也。
丙申，蜀主詔中外財賦、中書除授、諸司刑獄案牘專委庾凝績，都城及行營軍旅之事委宣徽南院使宋光嗣。丁酉，削唐文扆官爵，流雅州。辛丑，以宋光嗣為內樞密使，與兼中書令王宗弼、宗瑤、宗綰、宗夔並受遺詔輔政。初，蜀主雖因唐制置樞密使，專用士人，及唐文扆得罪，蜀主以諸將多許州故人，恐其不為幼主用，故以光嗣代之。自是宦者始用事。
六月壬寅朔，蜀主殂，癸卯，太子即皇帝位。尊徐賢妃為太后，徐淑妃為太妃。以宋光嗣判六軍諸衛事。乙卯，殺唐文扆、王保晦。命西面招討副使王宗昱殺天雄節度使唐文裔於秦州，免左保勝軍使、領右街使唐道崇官。
蜀唐文扆既死，太傅、門下侍郎、同平章事張格內不自安。或勸格稱疾俟命，禮部尚書楊玢自恐失勢，謂格曰：「公有援立大功，不足憂也。」庚午，貶格為茂州刺史，玢為榮經尉。吏部侍郎許寂、戶部侍郎潘嶠皆坐格黨貶官。格尋再貶維州司戶。
秋七月壬申朔，蜀主以兼中書令王宗弼為鉅鹿王，宗瑤為臨淄王，宗綰為臨洮王，宗播為臨潁王，宗裔、宗夔及兼侍中宗黯皆為琅邪郡王。甲戌，以王宗侃為樂安王。丙子，以兵部尚書庾傳素為太子少保兼中書侍郎、同平章事。蜀主不親政事，內外遷除皆出於王宗弼。宗弼納賄多私，上下諮怨。宋光嗣通敏善希合，蜀主寵任之，蜀由是遂衰。
蜀諸王皆領軍使，彭王宗鼎謂其昆弟曰：「親王典兵，禍亂之本。今王少臣強，讒間將興，繕甲訓士，非吾輩所宜為也。」因固辭軍使，蜀主許之，但營書舍，植松竹自娛而己。
乙丑，蜀主以內給事王廷紹、歐陽晃、李周輅、宋光葆、宋承蘊、田魯儔等為將軍及軍使，皆干預政事，驕縱貪暴，大為蜀患。周庠切諫，不聽。晃患所居之隘，夜因風縱火，焚西鄰軍營數百間，明旦，召匠廣其居。蜀主亦不之問。光葆，光嗣之從弟也。
五年。蜀主奢縱無度，日與太后、太妃遊宴於貴臣之家，及遊近郡名山，飲酒賦詩，所費不可勝紀。仗內教坊使嚴旭強取士民女子內宮中，或得厚賂而免之，以是累遷至蓬州刺史。太后、太妃各出教令賣刺史、令、錄等官，每一官闕，數人爭納賂，賂多者得之。
六年秋七月乙卯，蜀主下詔北巡，以禮部尚書兼成都尹長安韓昭為文思殿大學士，位在翰林承旨上。昭無文學，以便佞得幸，出入宮禁，就蜀主乞通、渠、巴、集數州刺史賣之以營居第，蜀主許之。識者知蜀之將亡。
八月戊辰，蜀主發成都，被金甲，冠珠帽，執弓矢而行，旌旗兵甲，亙百餘里。雒令段融上言：「不宜遠離都邑，當委大臣征討。」不從。九月，次安遠城。冬十月辛酉，蜀主如武定軍，數日，復還安遠。十一月庚戌，蜀主發安遠城。十二月庚申，至利州。閬州團練使林思諤來朝，請幸所治，從之。癸亥，泛江而下，龍舟畫舸，輝映江渚，州縣供辦，民始愁怨。壬申，至閬州，州民何康女色美，將嫁，蜀主取之，賜其夫家帛百匹，夫一慟而卒。癸未，至梓州。
龍德元年春正月甲午，蜀主還成都。
初，蜀主之為太子，高祖為聘兵部尚書高知言女為妃，無寵，及韋妃入宮，尤見疏薄，至是遣還家。知言驚僕，不食而卒。韋妃者，徐耕之孫也，有殊色，蜀主適徐氏，見而悅之，太后因納於後宮。蜀主不欲娶於母族，託雲韋昭度之孫。初為婕妤，累加元妃。
蜀主常列錦步障，擊球其中，往往遠適而外人不知。爇諸香，晝夜不絕，久而厭之，更爇皂莢以亂其氣。結繒為山及宮殿樓觀於其上，或為風雨所敗，則更以新者易之。或樂飲繒山，涉旬不下。山前穿渠通禁中，或乘船夜歸，令宮女秉爉炬千餘居前船，卻立照之，水面如晝。或酣飲禁中，鼓吹沸騰，以至達旦。以是為常。
二年春二月。蜀主好為微行，酒肆、倡家，靡所不到。惡人識之，乃下令士民皆着大裁帽。夏四月，蜀軍使王承綱女將嫁，蜀主取之入宮。承綱請之，蜀主怒，流於茂州。女聞父得罪，自殺。
後唐莊宗同光元年秋八月，蜀主以文思殿大學士韓昭、內皇城使潘在迎、武勇軍使顧在珣為狎客，陪侍遊宴，與宮女雜坐，或為豔歌相唱和，或談嘲謔浪，鄙俚褻慢，無所不至，蜀主樂之。在珣，彥朗之子也。時樞密使宋光嗣等專斷國事，恣為威虐，務徇蜀主之慾以盜其權。宰相王鍇、庾傳素等各保寵祿，無敢規正。潘在迎每勸蜀主誅諫者，無使謗國。嘉州司馬劉贊獻陳後主《三閣圖》並作歌以諷。賢良方正蒲禹卿對策語極切直，蜀主雖不罪，亦不能用也。九月庚戌，蜀主以重陽宴近臣於宣華苑，酒酣，嘉王宗壽乘間極言社稷將危，流涕不已。韓昭、潘在迎曰：「嘉王好酒悲。」因諧笑而罷。
冬十月，彗星見輿鬼，長丈餘。蜀司天監言國有大災。蜀主詔於玉局化設道場。右補闕張雲上疏，以為「百姓怨氣上徹於天，故彗星見。此乃國亡之徵，非祈禳可弭。」蜀主怒，流雲黎州，卒於道。
二年春三月己亥朔，蜀主宴近臣於怡神亭，酒酣，君臣及宮人皆脫冠露髻，喧譁自恣。知制誥京兆李龜禎諫曰：「君臣沈湎，不憂國政，臣恐啓北敵之謀。」不聽。夏四月，帝遣客省使李嚴使於蜀，嚴盛稱帝威德，有混一天下之志。且言朱氏篡竊，諸侯曾無勤王之舉。王宗儔以其語侵蜀，請斬之，蜀主不從。宣徽北院使宋光葆上言：「晉王有憑陵我國家之志，宜選將練兵，屯戍邊鄙，積糗糧，治戰艦以待之。」蜀主乃以光葆為梓州觀察使，充武德節度留後。
五月戊申，蜀主遣李嚴還。初，帝因嚴入蜀，令以馬市宮中珍玩，而蜀法禁錦綺珍奇不得入中國，其粗惡者乃聽入中國，謂之「入草物」。嚴還以聞，帝怒曰：「王衍寧免為入草之人乎。」嚴因言於帝曰：「衍童騃荒縱，不親政務，斥遠故老，暱比小人。其用事之臣王宗弼、宋光嗣等諂諛專恣，黷貨無厭，賢愚易位，刑賞紊亂，君臣上下專以奢淫相尚。以臣觀之，大兵一臨，瓦解土崩，可翹足而待也。」帝深以為然。
秋入月戊辰，蜀主以右定遠軍使王宗鍔為招討馬步使，帥二十一軍屯洋州。乙亥，以長直馬軍使林思諤為昭武節度使，戍利州，以備唐。帝復遣使者李彥稠入蜀，九月己亥，至成都。
蜀前山南節度使兼中書令王宗儔，以蜀主失德，與王宗弼謀廢立，宗弼猶豫未決。庚戌，宗儔憂憤而卒。宗弼謂樞密使宋光嗣、景潤澄等曰：「宗儔教我殺爾曹，今日無患矣。」光嗣輩俯伏泣謝。宗弼子承班聞之，謂人曰：「吾家難乎免矣。」
乙卯，蜀主以前鎮江節度使張武為峽路應援招討使。
蜀宣徽北院使王承休請擇諸軍驍勇者萬二千人，置駕下左右龍武步騎四十軍，兵械給賜皆優異於他軍，以承休為龍武軍馬步都指揮使，以裨將安重霸副之，舊將無不憤恥。重霸，雲州人，以狡佞賄賂事承休，故承休悅之。
冬十一月，蜀主遣其翰林學士歐陽彬來聘。彬，衡山人也。又遣李彥稠東還。
蜀以唐修好，罷威武城戍，召關宏業等二十四軍還成都。戊申，又罷武定、武興招討劉潛等三十七軍。辛酉，蜀主罷天雄軍招討，命王承騫等二十九軍還成都。蜀主罷金州屯戍，命王承勳等七軍還成都。
初，唐僖、昭之世，宦官雖盛，未嘗有建節者。蜀安重霸勸王承休求秦州節度使，承休言於蜀主曰：「秦州多美婦人，請為陛下采擇以獻。」蜀主許之，庚午，以承休為天雄節度使，封魯國公，以龍武軍為承休牙兵。乙亥，蜀主以前武德節度使兼中書令徐延瓊為京城內外馬步都指揮使。延瓊以外戚代王宗弼，居舊將之右，眾皆不平。
三年夏六月，帝將伐蜀，辛卯，詔天下括市戰馬。
秋九月，蜀主與太后、太妃遊青城山，歷丈人觀、上清宮，遂至彭州陽平化、漢州三學山而還。
丁酉，帝與宰相議伐蜀。威勝節度使李紹欽素諂事宣徽使李紹宏，紹宏薦紹欽有蓋世奇才，雖孫、吳不如，可以大任。郭崇韜曰：「段凝亡國之將，奸諂絕倫，不可信也。」眾舉李嗣源，郭崇韜曰：「契丹方熾，總管不可離河朔。魏王地當儲副，未立殊功，請依故事，以為伐蜀都統，成其威名。」帝曰：「兒幼，豈能獨往，當求其副。」既而曰：「無以易卿。」庚子，以魏王繼岌充西川四面行營都統，崇韜充東北面行營都招討、制置等使，軍事悉以委之。又以荊南節度使高季興充東南面行營都招討使，鳳翔節度使李繼曮充都供軍轉運、應接等使，同州節度使李令德充行營副招討使，陝州節度使李紹琛充蕃漢馬步軍都排陳斬斫使兼馬步軍都指揮使，西京留守張筠充西川管內安撫、應接使，華州節度使毛璋充左廂馬步都虞候，邠州節度使董璋充右廂馬步都虞候，客省使李嚴充西川管內招撫使，將兵六萬伐蜀，仍詔季興自取夔、忠、萬三州為巡屬。都統置中軍，以供奉官李從襲充中軍馬步都指揮監押，高品李廷安、呂知柔充魏王牙通謁。辛丑，以工部尚書任圜、翰林學士李愚並參預都統軍機。
蜀安重霸勸王承休請蜀主東遊秦州。承休到官，即毀府署，作行宮，大興力役，強取民間女子教歌舞，圖形遺韓昭，使言於蜀主。又獻花木圖，盛稱秦州山川土風之美。蜀主將如秦州，羣臣諫者甚眾，皆不聽。王宗弼上表諫，蜀主投其表於地。太后涕泣不食，止之，亦不能得。前秦州節度判官蒲禹卿上表幾二千言，其略曰：「先帝艱難創業，欲傳之萬世。陛下少長富貴，荒色惑酒。秦州人雜羌胡，地多瘴癘，萬眾困於奔馳，郡縣罷於供億。鳳翔久為仇讎，必生釁隙。唐國方通歡好，恐懷疑貳。先皇未嘗無故盤遊，陛下率意頻離宮闕。秦皇東狩，鑾駕不還。煬帝南巡，龍舟不返。蜀都強盛，雄視鄰邦，邊亭無烽火之虞，境內有腹心之疾，百姓失業，盜賊公行。昔李勢屈於桓溫，劉禪降於鄧艾，山河險固，不足憑恃。」韓昭謂禹卿曰：「吾收汝表，俟主上西歸，當使獄吏字字問汝。」王承休妻嚴氏美，蜀主私焉，故銳意欲行。
冬十月，排陳斬斫使李紹琛與李嚴將驍騎三千、步兵萬人為前鋒。招討判官陳乂至寶雞，稱疾乞留。李愚厲聲曰：「陳乂見利則進，懼難則止。今大軍涉險，人心易搖，宜斬以徇。」由是軍中無敢顧望者。乂，薊州人也。
癸亥，蜀主引兵數萬發成都，甲子，至漢州。武興節度使王承捷告唐兵西上，蜀主以為羣臣同謀沮已，猶不信，大言曰：「吾方欲耀武。」遂東行。在道，與羣臣賦詩，殊不為意。
丁丑，李紹琛攻蜀威武城，蜀指揮使唐景思將兵出降。城使周彥禋等知不能守，亦降。景思，秦州人也。得城中糧二十萬斛。紹琛縱其敗兵萬餘人逸去，因倍道趣鳳州。李嚴飛書以諭王承捷。李繼曮竭鳳翔蓄積以饋軍，不能充，人情憂恐。郭崇韜入散關，指其山曰：「吾輩進無成功，不復得還此矣。當盡力一決。今饋運將竭，宜先取鳳州，因其糧。」諸將皆言蜀地險固，未可長驅，宜按兵觀釁。崇韜以問李愚，愚曰：「蜀人苦其主荒淫，莫為之用。宜乘其人情崩離，風驅霆擊，彼皆破膽，雖有險阻，誰與守之。兵勢不可緩也。」是日，李紹琛告捷，崇韜喜，謂愚曰：「公料敵如此，吾復何憂。」乃倍道而進。戊寅，王承捷以鳳、興、文、扶四川印節迎降，得兵八千，糧四十萬斛。崇韜曰：「平蜀必矣。」即以都統牒命承捷攝武興節度使。
己卯，蜀主至利州，威武敗卒奔還，始信唐兵之來。王宗弼、宋光嗣言於蜀主曰：「東川、山南兵力尚完，陛下但以大軍扼利州，唐人安敢懸兵深入。」從之。庚辰，以隨駕清道指揮使王宗勳、王宗儼、兼侍中王宗昱為三招討，將兵三萬逆戰。從駕兵自綿、漢至深渡，千里相屬，皆怨憤，曰：「龍武軍糧餉倍於他軍，他軍安能禦敵。」
李紹琛等過長舉，興州都指揮使程奉璉將所部兵五百來降，且請先治橋棧以俟唐軍，由是軍行無險阻之虞。辛巳，興州刺史王承鑑棄城走，紹琛等克興州，郭崇韜以唐景思攝興州刺史。乙酉，成州刺史王承樸棄城走。李紹琛等與蜀三招討戰於三泉，蜀兵大敗，斬首五千級，餘眾潰走。又得糧十五萬斛於三泉，由是軍食優足。
蜀主聞王宗勳等敗，自利州倍道西走，斷桔柏津浮梁。命中書令、判六軍諸衛事王宗弼將大軍守利州，且令斬王宗勳等三招討。
李紹琛晝夜兼行趣利州。蜀武德留後宋光葆遺郭崇韜書，請唐兵不入境，當舉巡屬內附。苟不如約，則背城決戰，以報本朝。崇韜復書撫納之。己丑，魏王繼岌至興州，光葆以梓、綿、劍、龍、普五州，武定節度使王承弘肇以洋、蓬、壁三州，山南節度使兼侍中王宗威以梁、開、通、渠、麟五州，階州刺史王崇嶽以階州，皆降。承弘肇，宗侃之子也。自餘城鎮，皆望風款附。
天雄節度使王承休與副使安重霸謀掩擊唐軍，重霸曰：「擊之不勝，則大事去矣。蜀中精兵十萬，天下險固，唐兵雖勇，安能直度劍門邪。然公受國恩，聞難不可不赴，願與公俱西。」承休素親信之，以為然。重霸請賂羌人買文、扶州路以歸，承休從之，使重霸將龍武軍及所募兵萬二千人以從。將行，州人餞於城外。承休上道，重霸拜於馬前曰：「國家竭力以得秦、隴，若從開府還朝，誰當守之。開府行矣，重霸請為公留守。」承休業已上道，無如之何，遂與招討副使王宗汭自文、扶而南。其地皆不毛，羌人抄之，且戰且行，士卒凍餒，比至茂州，餘眾二千而已。重霸遂以秦、隴來降。
郭崇韜遺王宗弼等書，為陳利害。李紹琛未至利州，宗弼棄城引兵西歸。王宗勳等三招討追及宗弼於白艻，宗弼懷中探詔書示之曰：「宋光嗣令我殺爾曹。」因相持而泣，遂合謀送款於唐。
十一月丙申，蜀主至成都，百官及後宮迎於七里亭。蜀主入妃嬪中作回鶻隊入宮。丁酉，出見羣臣於文明殿，泣下沾襟，君臣相視，竟無一言以救國患。
戊戌，李紹琛至利州，修桔柏浮梁。昭武節度使林思諤先棄城奔閬州，遣使請降。甲辰，魏王繼岌至劍州，蜀武信節度使兼中書令王宗壽以遂、合、渝、瀘、昌五州降。
王宗弼至成都，登太玄門，嚴兵自衛。蜀主及太后自往勞之，宗弼驕慢，無復臣禮。乙巳，劫遷蜀主及太后、後宮、諸王於西宮，收其璽綬，使親吏於義興門邀取內庫金帛，悉歸其家。其子承涓杖劍入宮，取蜀主寵姫數人以歸。丙午，宗弼自稱權西川兵馬留後。
李紹琛進至綿州，倉庫、居民已為蜀兵所燔，又斷綿江浮梁，水深，無舟楫可渡。紹琛謂李嚴曰：「吾懸軍深入，利在速戰。乘蜀人破膽之時，但得百騎過鹿頭關，彼且迎降不暇。若俟修繕橋梁，必留數日，或教王衍堅閉近關，折吾兵勢，倘延旬浹，則勝負未可知矣。」乃與嚴乘馬浮渡江，從兵得濟者僅千人，溺死者亦千餘人，遂入鹿頭關。丁未，進據漢州。居三日，後軍始至。
王宗弼遣使以幣馬牛酒勞軍，且以蜀主書遺李嚴曰：「公來吾即降。」或謂嚴曰：「公首建伐蜀之策，蜀人怨公深入骨髓，不可往。」嚴不從，欣然馳入成都，撫諭吏民，告以大軍繼至。蜀君臣後宮皆慟哭。蜀主引嚴見太后，以母、妻為託。宗弼猶乘城為守備，嚴悉命撤去樓櫓。
己酉，魏王繼岌至綿州，蜀主命翰林學士李昊草降表，又命中書侍郎、同平章事王鍇草降書，遣兵部侍郎歐陽彬奉之以迎繼岌及郭崇韜。
王宗弼稱蜀君臣久欲歸命，而內樞密使宋光嗣、景潤澄、宣徽使李周輅、歐陽晃熒惑蜀主，皆斬之，函首送繼岌。又責文思殿大學士、禮部尚書、成都尹韓昭佞諛，梟於金馬坊門。內外馬步都指揮使兼中書令徐延瓊、果州團練使潘在迎、嘉州刺史顧在珣及諸貴戚皆惶恐，傾其家金帛妓妾以賂宗弼，僅得免死。凡素所不快者，宗弼皆殺之。
辛亥，繼岌至德陽，宗弼遣使奉箋，稱已遷蜀主於西第，安撫軍城，以俟王師。又使其子承班以蜀主後宮及珍玩賂繼岌及郭崇韜，求西川節度使。繼岌曰：「此皆我家物，奚以獻為。」留其物而遣之。
李紹琛留漢州八日，以俟都統。甲寅，繼岌至漢州，王宗弼迎謁。乙卯，至成都。丙辰，李嚴引蜀主及百官儀衛出降於升遷橋，蜀主白衣、銜璧、牽羊，草繩縈首，百官衰絰、徒跣、輿櫬，號哭俟命。繼岌受璧，崇韜解縛、焚櫬，承製釋罪，君臣東北向拜謝。丁巳，大軍入成都。崇韜禁軍士侵掠，市不改肆。自出師至克蜀，凡七十日。得節度十，州六十四，縣二百四十九，兵三萬，鎧仗、錢糧、金銀、繒錦共以千萬計。
高季興聞蜀亡，方食，失匕箸，曰：「是老夫之過也。」梁震曰：「不足憂也。唐主得蜀益驕，亡無日矣，安知其不為吾福。」
楚王殷聞蜀亡，上表稱「臣已營衡、麓之間為菟裘之地，願上印綬，以保餘齡。」上優詔慰諭之。
十二月癸酉，王承休、王宗汭至成都，魏王繼岌詰之曰：「居大鎮，擁強兵，何以不拒戰。」對曰：「畏大王神武。」曰：「然則何不降。」對曰：「王師不入境。」曰：「所俱入羌者幾人。」對曰：「萬二千人。」曰：「今歸者幾人。」對曰：「二千人。」曰：「可以償萬人之死矣。」皆斬之，並其子。
閏十二月丁酉，詔蜀朝所署官四品以上降授有差，五品以下才地無取者悉縱歸田裡。其先降及有功者，委崇韜隨事獎任。又賜王衍詔，略曰：「固當裂土而封，必不薄人於險。三辰在上，一言不欺。」
明宗天成元年春正月庚申，魏王繼岌遣李繼曮、李嚴部送王衍及其宗族、百官數千人詣洛陽。二月乙巳，王衍至長安，有詔止之。
三月，伶人景進等言於帝曰：「魏王未至，康延孝初平，西南猶未安。王衍族黨不少，聞車駕東征，恐其為變，不若除之。」帝乃遣中使向延嗣齎敕往誅之，敕曰：「王衍一行，並從殺戮。」已印畫，樞密使張居翰覆視，就殿柱揩去「行。」字，改為「家。」字，由是蜀百官及衍僕役獲免者千餘人。延嗣至長安，盡殺衍宗族於秦川驛。衍母徐氏且死，呼曰：「吾兒以一國迎降，不免族誅，信義俱棄，吾知汝行亦受禍矣。」
夏六月，蜀百官至洛陽，永平節度使兼侍中馬全曰：「國亡至此，生不如死。」不食而卒。以平章事王鍇等為諸州府刺史、少尹、判官、司馬，亦有復歸蜀者。
三年夏六月，陝州行軍司馬王宗壽表請葬故蜀主王衍。秋七月乙巳，贈衍順正公，以諸侯禮葬之。

