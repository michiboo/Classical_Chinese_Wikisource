
梁武帝中大通四年。魏高歡之討爾朱氏也，爾朱仲遠來奔。仲遠帳下都督喬寧、張子期自滑臺詣歡降。歡責之曰：「汝事仲遠，擅其榮利，盟契百重，許同生死。前仲遠自徐州為逆，汝為戎首，今仲遠南走，汝復叛之。事天子則不忠，事仲遠則無信。犬馬尚識飼之者，汝曾犬馬之不如。」遂斬之。
五年春正月，魏侍中斛斯椿聞喬寧、張子期之死，內不自安，與南陽王寶炬、武衛將軍元毗、王思政密勸魏主圖丞相歡。毗，遵之玄孫也。舍人元士弼又言歡受詔不敬，帝由是不悅。椿勸帝置閤內都督部曲，又增武直人數，自直閤已下，員別數百，皆選四方驍勇者充之。帝數出遊幸，椿自部勒，別為行陳，由是朝政、軍謀，帝專與椿決之。帝以關中大行臺賀拔嶽擁重兵，密與相結，又出侍中賀拔勝為都督三荊等七州諸軍事、荊州刺史，欲倚勝兄弟以敵歡，歡益不悅。
侍中、司空高幹之在信都也，遭父喪，不暇終服。及孝武帝即位，表請解職行喪，詔聽解侍中，司空如故。幹雖求退，不謂遽見許，既去內侍，朝政多不關預，居常怏怏。帝既貳於歡，冀幹為己用，嘗於華林園宴罷，獨留幹謂之曰：「司空奕世忠良，今日復建殊效，相與雖則君臣，義同兄弟，宜共立盟約，以敦情契。」殷勤逼之。幹對曰：「臣以身許國，何敢有貳。」時事出倉猝，且不謂帝有異圖，遂不固辭，亦不以啓歡。及帝置部曲，幹乃私謂所親曰：「主上不親勳賢，而招集羣小。數遣元士弼、王思政往來關西，與賀拔嶽計議，又出賀拔勝為荊州，外示疏忌，實欲樹黨，令其兄弟相近，冀據有西方。禍難將作，必及於我。」乃密啓歡。歡召幹詣幷州面論時事，幹因勸歡受魏禪。歡以袖掩其口曰：「勿妄言。今令司空復為侍中，門下之事一以相委。」歡屢啓請，帝不許。幹知變難將起，密啓歡求為徐州。二月辛酉，以幹為驃騎大將軍、開府儀同三司、徐州刺史。
三月，高幹將之徐州，魏主聞其漏泄機事，乃詔丞相歡曰：「幹邕與朕私有盟約，今乃反覆兩端。」歡聞其與帝盟，亦惡之，即取幹前後數啓論時事者遣使封上，帝召幹，對歡使責之。幹曰：「陛下自立異圖，乃謂臣為反覆。人主加罪，其可辭乎。」遂賜死。帝又密敕東徐州刺史潘紹業殺其弟敖曹。敖曹先聞乾死，伏壯士於路，執紹業，得敕書於袍領，遂將十餘騎奔晉陽。歡抱其首哭曰：「天子枉害司空。」敖曹兄仲密為光州刺史，帝敕青州斷其歸路，仲密亦間行奔晉陽。仲密名慎，以字行。
秋七月壬辰，魏以廣陵王欣為大司馬，趙郡王諶為太師。庚戌，以前司徒賀拔允為太尉。
初，賀拔嶽遣行臺郎馮景詣晉陽，丞相歡聞嶽使至，甚喜，曰：「賀拔公詎憶吾邪。」與景歃血，約與嶽為兄弟。景還言於嶽曰：「歡奸詐有餘，不可信也。」府司馬宇文泰自請使晉陽以觀歡之為人，歡奇其狀貌曰：「此兒視瞻非常。」將留之，泰固求覆命，歡既遣而悔之，發驛急追，至關不及而返。
泰至長安，謂嶽曰：「高歡所以未篡者，正憚公兄弟耳，侯莫陳悅之徒，非所忌也。公但潛為之備，圖歡不難。今費也頭控弦之騎不下一萬，夏州刺史斛拔彌俄突勝兵三千餘人，靈州刺史曹泥、河西流民紇豆陵伊利等各擁部眾，未有所屬。公若移軍近隴，扼其要害，震之以威，懷之以惠，可收其士馬，以資吾軍。西輯氐、羌，北撫沙塞，還軍長安，匡輔魏室，此桓、文之功也。」嶽大悅，復遣泰詣洛陽請事，密陳其狀。魏主喜，加泰武衛將軍，使還報。八月，帝以嶽為都督雍華等二十州諸軍事、雍州刺史，又割心前血，遣使者齎以賜之。嶽遂引兵西屯平涼，以牧馬為名。斛拔彌俄突、紇豆陵伊利及費也頭万俟受洛幹、鐵勒斛律沙門等皆附於嶽，唯曹泥附於歡。秦、南秦、河、渭四州刺史同會平涼，受嶽節度。嶽以夏州被邊要重，欲求良刺史以鎮之，眾舉宇文泰，嶽曰：「宇文左丞，吾左右手，何可廢也。」沈吟累日，卒表用之。
冬十二月，魏丞相歡患賀拔嶽、侯莫陳悅之強，右丞翟嵩曰：「嵩能間之，使其自相屠滅。」歡遣之。歡又使長史侯景招撫紇豆陵伊利，伊利不從。
六年春正月壬辰，魏丞相歡擊伊利於河西，擒之，遷其部落於河東。魏主讓之曰：「伊利不侵不叛，為國純臣，王忽伐之，詎有一介行人先請之乎。」
魏賀拔嶽將討曹泥，使都督武川趙貴至夏州與宇文泰謀之。泰曰：「曹泥孤城阻遠，未足為憂。侯莫陳悅貪而無信，宜先圖之。」嶽不聽，召悅會於高平，與共討泥。悅既得翟嵩之言，乃謀取嶽。嶽數與悅宴語，長史武川雷紹諫，不聽。嶽使悅前行，至河曲，悅誘嶽入營，坐論軍事，悅陽稱腹痛而起，其壻元洪景拔刀斬嶽。嶽左右皆散走，悅遣人諭之，云：「我別受旨，止取一人，諸君勿怖」。眾以為然，皆不敢動。而悅心猶豫，不即撫納，乃還入隴，屯水洛城。嶽眾散還平涼，趙貴詣悅請嶽屍葬之，悅許之。嶽既死，悅軍中皆相賀，行臺郎中薛憕私謂所親曰：「悅才略素寡，輒害良將，吾屬今為人虜矣，何賀之有。」憕，真度之從孫也。
嶽眾未有所屬，諸將以都督武川寇洛年最長，推使總諸軍。洛素無威略，不能齊眾，乃自請避位。趙貴曰：「宇文夏州英略冠世，遠近歸心，賞罰嚴明，士卒用命，若迎而奉之，大事濟矣。」諸將或欲南召賀拔勝，或欲東告魏朝，猶豫未決。都督盛樂杜朔周曰：「遠水不救近火，今日之事，非宇文夏州無能濟者，趙將軍議是也。朔周請輕騎告哀，且迎之。」眾乃使朔周馳至夏州召泰。
泰與將佐賓客共議去留，前太中大夫潁川韓褒曰：「此天授也，又何疑乎。侯莫陳悅井中蛙耳，使君往，必擒之。」眾以為「悅在水洛，去平涼不遠，若已有賀拔公之眾，則圖之實難，願且留以觀變。」泰曰：「悅既害元帥，自應乘勢直據平涼，而退屯水洛，吾知其無能為也。夫難得易失者，時也，若不早赴，眾心將離。」
夏州首望都督彌姐元進陰謀應悅，泰知之，與帳下都督高平蔡祐謀執之。祐曰：「元進會當反噬，不如殺之。」泰曰：「汝有大決。」乃召元進等入計事，泰曰：「隴賊逆亂，當與諸人戮力討之。諸人似有不同者，何也。」祐即被甲持刀直入，瞋目諸將曰：「朝謀夕異，何以為人。今日必斷奸人首。」舉坐皆叩頭曰：「願有所擇。」祐乃叱元進，斬之，並誅其黨，因與諸將同盟討悅。泰謂祐曰：「吾今以爾為子，爾其以我為父乎。」
泰與帳下輕騎馳赴平涼，令杜朔周帥眾先據彈箏峽。時民間惶懼，逃散者多，軍士爭欲掠之，朔周曰：「宇文公方伐罪弔民，奈何助賊為虐乎。」撫而遣之，遠近悅附。泰聞而嘉之。朔周本姓赫連，曾祖庫多汗避難改焉，泰命復其舊姓，名之曰達。
丞相歡使侯景招撫嶽眾，泰至安定遇之，謂曰：「賀拔公雖死，宇文泰尚存，卿何為者。」景失色，曰：「我猶箭耳，唯人所射。」遂還。泰至平涼，哭嶽甚慟，將士皆悲喜。
歡復使侯景與散騎常侍代郡張華原、義寧太守太安王基勞泰。泰不受，欲劫留之，曰：「留則共享富貴，不然，命在今日。」華原曰：「明公欲脅使者以死亡，此非華原所懼也。」泰乃遣之。基還，言：「泰雄傑，請及其未定擊滅之。」歡曰：「卿不見賀拔、侯莫陳乎。吾當以計拱手取之。」
魏主聞嶽死，遣武衛將軍元毗慰勞嶽軍，召還洛陽，並召侯莫陳悅。毗至平涼，軍中已奉宇文泰為主。悅既附丞相歡，不肯應召。泰因元毗上表稱「臣嶽忽罹非命，都督寇洛等令臣權掌軍事。奉詔召嶽軍入京，今高歡之眾已至河東，侯莫陳悅猶在水洛，士卒多是西人，顧戀鄉邑，若逼令赴闕，悅躡其後，歡邀其前，恐敗國殄民，所損更甚。乞少賜停緩，徐事誘導，漸就東引。」魏主乃以泰為大都督，即統嶽兵。
初，嶽以東雍州刺史李虎為左廂大都督，嶽死，虎奔荊州，說賀拔勝使收嶽眾，勝不從。虎聞宇文泰代嶽統眾，乃自荊州還赴之，至閿鄉，為丞相歡別將所獲，送洛陽。魏主方謀取關中，得虎甚喜，拜衛將軍，厚賜之，使就泰。虎，歆之玄孫也。
泰與悅書，責以「賀拔公有大功於朝廷。君名微行薄，賀拔公薦君為隴右行臺。又高氏專權，君與賀拔公同受密旨，屢結盟約，而君黨附國賊，共危宗廟，口血未乾，匕首已發。今吾與君皆受詔還闕，今日進退，唯君是視。君若下隴東邁，吾亦自北道同歸。若首鼠兩端，吾則指日相見」。
魏主問泰以安秦、隴之策，泰表言：「宜召悅授以內官，或處以瓜、涼一藩，不然，終為後患。」
原州刺史史歸素為賀拔嶽所親任，河曲之變，反為悅守。悅遣其黨王伯和、成次安將兵二千助歸鎮原州，泰遣都督侯莫陳崇帥輕騎一千襲之。崇乘夜將十騎直抵城下，餘眾皆伏於近路。歸見騎少，不設備。崇即入，據城門，高平令隴西李賢及弟遠穆在城中，為崇內應。於是中外鼓譟，伏兵悉起，遂擒歸及次安、伯和等歸於平涼。泰表崇行原州事。三月，泰引兵擊悅，至原州，眾軍畢集。
夏四月，魏南秦州刺史隴西李弼說侯莫陳悅曰：「賀拔公無罪而公害之，又不撫納其眾，今奉宇文夏州以來，聲言為主報讎，此其勢不可敵也。宜解兵謝之，不然，必及禍。」悅不從。
宇文泰引兵上隴，留兄子導為都督，鎮原州。泰軍令嚴肅，秋毫無犯，百姓大悅。軍出木狹關，雪深二尺，泰倍道兼行，出其不意。悅聞之，退保略陽，留萬人守水洛。泰至，水洛即降。泰遣輕騎數百趣略陽，悅退保上邽，召李弼與之拒泰。弼知悅必敗，陰遣使詣泰，請為內應。悅棄州城，南保山險。弼謂所部曰：「侯莫陳公欲還秦州，汝輩何不裝束。」弼妻，悅之姨也，眾咸信之，爭趣上邽。弼先據城門以安集之，遂舉城降泰，泰即以弼為秦州刺史。其夜，悅出軍將戰，軍自驚潰。悅性猜忌，既敗，不聽左右近已，與其二弟並子及謀殺嶽者七八人棄軍迸走，數日之中，盤桓往來，不知所趣。左右勸向靈州依曹泥，悅從之，自乘驢，令左右皆步從，欲自山中趣靈州。宇文泰使原州都督賀拔穎追之，悅望見追騎，縊死於野。
泰入上邽，引薛憕為記室參軍。收悅府庫，財物山積，泰秋毫不取，皆以賞士卒。左右竊一銀甕以歸，泰知而罪之，即剖賜將士。
悅黨豳州刺史孫定兒據州不下，有眾數萬，泰遣都督中山劉亮襲之。定兒以大軍遠，不為備。亮先豎一纛於近城高嶺，自將二千騎馳入城。定兒方置酒，眾猝見亮至，駭愕不知所為，亮麾兵斬定兒，遙指城外纛，命二騎曰：「出召大軍。」城中皆懾服，莫敢動。
先是，故氐王楊紹先乘魏亂逃歸武興，復稱王。涼州刺史李叔仁為其民所執，氐、羌、吐谷渾所在蜂起，自南岐至瓜、鄯，跨州據郡者不可勝數。宇文泰令李弼鎮原州，夏州刺史拔也惡蠔鎮南秦州，渭州刺史可朱渾道元鎮渭州，衛將軍趙貴行秦州事，徵豳、涇、東秦、岐四州之粟以給軍。楊紹先懼，稱藩，送妻子為質。
夏州長史于謹言於泰曰：「明公據關中險固之地，將士驍勇，土地膏腴。今天子在洛，迫於羣凶。若陳明公之懇誠，算時事之利害，請都關右，挾天子以令諸侯，奉王命以討暴亂，此桓、文之業，千載一時也。」泰善之。
丞相歡聞泰定秦、隴，遣使甘言厚禮以結之。泰不受，封其書，使都督濟北張軌獻於魏主。斛斯椿問軌曰：「高歡逆謀，行路皆知之。人情所恃，唯在西方，未知宇文何如賀拔。」軌曰：「宇文公文足經國，武能定亂。」椿曰：「誠如君言，真可恃也。」
魏主命泰發二千騎鎮東雍州，助為勢援，仍命泰稍引軍而東。泰以大都督武川梁御為雍州刺史，使將步騎五千前行。先是，丞相歡遣其都督太安韓軌將兵一萬據蒲阪以救侯莫陳悅，雍州刺史賈顯度以舟迎之。梁御見顯度，說使從泰，顯度即出迎御，御入據長安。
魏主以泰為侍中、驃騎大將軍、開府儀同三司、關西大都督、略陽縣公，承製封拜。泰乃以寇洛為涇州刺史，李弼為秦州刺史，前略陽太守張獻為南岐州刺史。南岐州刺史盧待伯不受代，泰遣輕騎襲而擒之。
侍中封隆之言於丞相歡曰：「斛斯椿等今在京師，必構禍亂。」隆之與僕射孫騰爭尚魏主妹平原公主，公主歸隆之，騰泄其言於椿，椿以白帝。隆之懼，逃還鄉里，歡召隆之詣晉陽。會騰帶仗入省，擅殺御史，懼罪，亦逃就歡。領軍婁昭辭疾歸晉陽。帝以斛斯椿兼領軍，改置都督及河南、關西諸刺史。華山王鷙在徐州，歡使大都督邸珍奪其管鑰。建州刺史韓賢、濟州刺史蔡俊，皆歡黨也，帝省建州以去賢，使御史舉俊罪，以汝陽王叔昭代之。歡上言：「俊勳重，不可解奪。汝陽懿德，當受大藩。臣弟永寶猥任定州，宜避賢路。」帝不聽。五月丙子，魏主增置勳府庶子，廂別六百人，又增騎官，廂別二百人。
魏主欲伐晉陽，辛卯，下詔戒嚴，雲欲自將伐梁。發河南諸州兵大閱於洛陽，南臨洛水，北際邙山，帝戎服，與斛斯椿臨觀之。六月丁巳，魏主密詔丞相歡，稱「宇文黑獺、賀拔勝頗有異志，故假稱南伐，潛為之備，王亦宜共為形援。讀訖燔之。」歡表以為「荊、雍將有逆謀，臣今潛勒兵馬三萬自河東渡，又遣恆州刺史庫狄乾等將兵四萬自來違津渡，領軍將軍婁昭等將兵五萬以討荊州，冀州刺史尉景等將山東兵七萬、突騎五萬以討江左，皆勒所部，伏聽處分。」帝知歡覺其變，乃出歡表，命羣臣議之，欲止歡軍。歡亦集幷州僚佐共議，還以表聞，仍云：「臣為嬖佞所間，陛下一旦賜疑，臣若敢負陛下，使身受天殃，子孫殄絕。陛下若垂信赤心，使干戈不動，佞臣一二人願斟量廢出。」
丁卯，帝使大都督源子恭守陽胡，汝陽王暹守石濟，又以儀同三司賈顯智為濟州刺史，帥豫州刺史斛斯元壽東趣濟州。元壽，椿之弟也。蔡俊不受代，帝愈怒。辛未，帝復錄洛中文武議意以答歡，且使舍人溫子升為敕賜歡曰：「朕不勞尺刃，坐為天子，所謂生我者父母，貴我者高王。今若無事背王，規相攻討，則使身及子孫，還如王誓。近慮宇文為亂，賀拔應之，故戒嚴，欲與王俱為聲援。今觀其所為，更無異跡。東南不賓，為日已久，今天下戶口減半，未宜窮兵極武。朕既闇昧，不知佞人為誰。頃高幹之死，豈獨朕意。王忽對昂言兄枉死，人之耳目何易可輕。如聞庫狄幹語王云：本欲取懦弱者為主，無事立此長君，使其不可駕御。今但作十五日行，自可廢之，更立餘者。如此議論，自是王間勳人，豈出佞人之口。去歲封隆之叛，今者孫騰逃去，不罪不送，誰不怪王。王若事君盡誠，何不斬送二首。王雖啓雲西去，而四道俱進，或欲南度洛陽，或欲東臨江左，言之者猶應自怪，聞之者寧能不疑。王若晏然居北，在此雖有百萬之眾，終無圖彼之心。王若舉旗南指，縱無匹馬隻輪，猶欲奮空拳而爭死。朕本寡德，王已立之，百姓無知，或謂實可。若為他人所圖，則彰朕之惡。假令還為王殺，幽辱齏粉，了無遺恨。本望君臣一體，若合符契，不圖今日分疏至此。」
中軍將軍王思政言於魏主曰：「高歡之心，昭然可知。洛陽非用武之地，宇文泰乃心王室，今往就之，還復舊京，何慮不克。」帝深然之，遣散騎侍郎河東柳慶見泰於高平，共論時事。泰請奉迎輿駕，慶覆命，帝復私謂慶曰：「朕欲向荊州何如？」慶曰：「關中形勝，宇文泰才略可依。荊州地非要害，南迫梁寇，臣愚未見其可。」帝又問閤內都督宇文顯和，顯和亦勸帝西幸。時帝廣徵州郡兵，東郡太守河東裴俠帥所部詣洛陽，王思政問曰：「今權臣擅命，王室日卑，奈何。」俠曰：「宇文泰為三軍所推，居百二之地，所謂已操戈矛，寧肯授人以柄。雖欲投之，恐無異避湯入火也。」思政曰：「然則如何而可。」俠曰：「圖歡有立至之憂，西巡有將來之慮，且至關右徐思其宜耳。」思政然之，乃進俠於帝，授左中郎將。
初，丞相歡以為洛陽久經喪亂，欲遷都於鄴。帝曰：「高祖定鼎河、洛，為萬世之基。王既功存社稷，宜遵太和舊事。」歡乃止。至是復謀遷都，遣三千騎鎮建興，益河東及濟州兵，擁諸州和糴粟，悉運入鄴城。帝又敕歡曰：「王若厭伏人情，杜絕物議，唯有歸河東之兵，罷建興之戍，送相州之粟，追濟州之軍，使蔡俊受代，邸珍出徐，止戈散馬，各事家業，脫須糧廩，別遣轉輸，則讒人結舌，疑悔不生，王高枕太原，朕垂拱京洛矣。王若馬首南向，問鼎輕重，朕雖不武，為社稷宗廟之計，欲止不能。決在於王，非朕能定，為山止簣，相為惜之。」歡上表極言宇文泰、斛斯椿罪惡。
帝以廣寧太守廣寧任祥兼尚書左僕射，加開府儀同三司。祥棄官走，渡河，據郡待歡。帝乃敕文武官北來者任其去留，遂下制書數歡咎惡，召賀拔勝赴行在所。勝以問太保掾范陽盧柔，柔曰：「高歡悖逆，公席捲赴都，與決勝負，死生以之，上策也。北阻魯陽，南並舊楚，東連兗、豫，西引關中，帶甲百萬，觀釁而動，中策也。舉三荊之地，庇身於梁，功名皆去，下策也。」勝笑而不應。
帝以宇文泰兼尚書僕射，為關西大行臺，許妻以馮翊長公主。謂泰帳內都督秦郡楊薦曰：「卿歸語行臺，遣騎迎我。」以薦為直合將軍。泰以前秦州刺史駱超為大都督，將輕騎一千赴洛，又遣薦與長史宇文側出關候接。
丞相歡召其弟定州刺史琛使守晉陽，命長史崔暹佐之。暹，挺之族孫也。歡勒兵南出，告其眾曰：「孤以爾朱擅命，建大義于海內，奉戴主上，誠貫幽明。橫為斛斯椿讒構，以忠為逆。今者南邁，誅椿而已。」以高敖曹為前鋒，宇文泰亦移檄州郡，數歡罪惡，自將大軍發高平，前軍屯弘農。賀拔勝軍於汝水。
秋七月己丑，魏主親勒兵十餘萬屯河橋，以斛斯椿為前驅，陳於邙山之北。椿請帥精騎二千夜渡河掩其勞弊，帝始然之。黃門侍郎楊寬說帝曰：「高歡以臣伐君，何所不至，今假兵於人，恐生他變。椿若渡河，萬一有功，是滅一高歡，生一高歡矣。」帝遂敕椿停行。椿嘆曰：「頃熒惑入南斗，今上信左右間構，不用吾計，豈天道乎。」宇文泰聞之，謂左右曰：「高歡數日行八九百里，此兵家所忌，當乘便擊之。而主上以萬乘之重，不能渡河決戰，方緣津據守。且長河萬里，扞禦為難，若一處得渡，大事去矣。」即以大都督趙貴為別道行臺，自蒲阪濟，趣幷州，遣大都督李賢將精騎一千赴洛陽。
帝使斛斯椿與行臺長孫稚、大都督潁川王斌之鎮虎牢，行臺長孫子彥鎮陝，賈顯智、斛斯元壽鎮滑臺。斌之，鑑之弟。子彥，稚之子也。歡使相州刺史竇泰趣滑臺，建州刺史韓賢趣石濟。竇泰與顯智遇於長壽津，顯智陰約降於歡，引軍退。軍司元玄覺之，馳還，請益師，帝遣大都督侯幾紹赴之，戰於滑臺東，顯智以軍降，紹戰死。北中郎將田怙為歡內應，歡潛軍至野王，帝知之，斬怙。歡至河北十餘里，再遣使口申誠款。帝不報。丙午，歡引軍渡河。
魏主問計於羣臣，或欲奔梁，或雲南依賀拔勝，或雲西就關中，或雲守洛口死，戰計未決。元斌之與斛斯椿爭權，棄椿還，紿帝云：「高歡兵已至。」丁未，帝遣使召椿還，遂帥南陽王寶炬、清河王亶、廣陽王湛，以五千騎宿於湹西，南陽王別舍沙門惠臻負璽持千牛刀以從。眾知帝將西出，其夜，亡者過半，亶、湛亦逃歸。湛，深之子也。武衛將軍雲中獨孤信單騎追帝，帝嘆曰：「將軍辭父母，捐妻子而來，世亂識忠臣，豈虛言也。」戊申，帝西奔長安，李賢遇帝於崤中。己酉，歡入洛陽，舍於永寧寺，遣領軍婁昭等追帝，請帝東還。長孫子彥不能守陝，棄城走。高敖曹帥勁騎追帝至陝西，不及。帝鞭馬長騖，糗漿乏絕，三二日間，從官唯飲澗水。至湖城，有王思村民以麥飯壺漿獻帝，帝悅，復一村十年。至稠桑，潼關大都督毛鴻賓迎獻酒食，從官始解饑渴。
八月甲寅，丞相歡集百官謂曰：「為臣奉主，匡救危亂，若處不諫爭，出不陪從，緩則耽寵爭榮，急則委之逃竄，臣節安在。」眾莫能對。兼尚書左僕射辛雄曰：「主上與近習圖事，雄等不得預聞。及乘輿西幸，若即追隨，恐跡同佞黨。留待大王，又以不從蒙責，雄等進退無所逃罪。」歡曰：「卿等備位大臣，當以身報國。羣佞用事，卿等嘗有一言諫爭乎。使國家之事一朝至此，罪欲何歸。」乃收雄及開府儀同三司叱列延慶、兼吏部尚書崔孝芬、都官尚書劉廞、兼度支尚書天水楊機、散騎常侍元士弼，皆殺之。孝芬子司徒從事中郎猷間行入關，魏主使以本官奏門下事。歡推司徒清河王亶為大司馬，承製決事，居尚書省。
宇文泰使趙貴、梁御帥甲騎二千奉迎，帝循河西行，謂御曰：「此水東流而朕西上，若得復見洛陽，親謁陵廟，卿等功也。」帝及左右皆流涕。泰備儀衛迎帝，謁見於東陽驛，免冠流涕曰：「臣不能式遏寇虐，使乘輿播遷，臣之罪也。」帝曰：「公之忠節，着於遐邇。朕以不德，負乘致寇，今日相見，深用厚顏。方以社稷委公，公其勉之。」將士皆呼萬歲。遂入長安，以雍州廨舍為宮。大赦。以泰為大將軍、雍州刺史兼尚書令，軍國之政，咸取決焉。別置二尚書，分掌機事，以行臺尚書毛遐、周惠達為之。時軍國草創，二人積糧儲，治器械，簡士馬，魏朝賴之。泰尚馮翊長公主，拜駙馬都尉。
先是，熒惑入南斗，去而復還，留止六旬。上以諺云：「熒惑入南斗，天子下殿走」，乃跣而下殿以禳之。及聞魏主西奔，慚曰：「虜亦應天象邪。」
辛酉，魏丞相歡自追迎魏主。戊辰，清河王亶下制大赦。歡至弘農，九月乙巳，使行臺僕射元子思帥侍官迎帝。己酉，攻潼關，克之，擒毛鴻賓，進屯華陰長城，龍門都督薛崇禮以城降歡。
賀拔勝使長史元穎行荊州事，守南陽，自帥所部西赴關中。至淅陽，聞歡已屯華陰，欲還，行臺左丞崔謙曰：「今帝室顛覆，主上蒙塵，公宜倍道兼行，朝於行在，然後與宇文行臺同心戮力，唱舉大義，天下孰不望風響應。今舍此而退，恐人人解體，一失事機，後悔何及。」勝不能用，遂還。
歡退屯河東，使行臺尚書長史薛瑜守潼關，大都督庫狄溫守封陵。築城於蒲津西岸，以薛紹宗為華州刺史，使守之。以高敖曹行豫州事。
歡自發晉陽，至是凡四十啓，魏主皆不報。歡乃東還，遣行臺侯景等引兵向荊州，荊州民鄧誕等執元穎以應景。賀拔勝至，景逆擊之，勝兵敗，帥數百騎來奔。
魏主之在洛陽也，密遣閤內都督河南趙剛召東荊州刺史馮景昭帥兵入援，兵未及發，魏主西入關。景昭集府中文武議所從，司馬馮道和請據州待北方處分。剛曰：「公宜勒兵赴行在所。」久之，更無言者。剛抽刀投地曰：「公若欲為忠臣，請斬道和。如欲從賊，可速見殺。」景昭感悟，即帥眾赴關中。侯景引兵逼穰城，東荊州民楊祖歡等起兵應之，以其眾邀景昭於路，景昭戰敗，剛沒蠻中。
冬十月，丞相歡至洛陽，又遣僧道榮奉表於孝武帝曰：「陛下若遠賜一制，許還京洛，臣當帥勒文武式清宮禁。若返正無日，則七廟不可無主，萬國須有所歸，臣寧負陛下，不負社稷。」帝亦不答。歡乃集百官耆老，議所立。時清河王亶出入已稱警蹕，歡醜之，乃託以「孝昌以來，昭穆失序，永安以孝文為伯考，永熙遷孝明於夾室，業喪祚短，職此之由。」遂立清河世子善見為帝，謂亶曰：「欲立王，不如立王之子。」亶不自安，輕騎南走，歡追還之。丙寅，孝靜帝即位於城東北，時年十一，大赦，改元天平。魏宇文泰進軍攻潼關，斬薛瑜，虜其卒七千人，還長安，進位大丞相。東魏行臺薛修義等渡河據楊氏壁。魏司空參軍河東薛端糾帥村民擊卻東魏兵，復取楊氏，丞相泰遣南汾州刺史蘇景恕鎮之。
丁卯，以信武將軍元慶和為鎮北將軍，帥眾伐東魏。
庚午，東魏以趙郡王諶為大司馬，咸陽王坦為太尉，開府儀同三司高盛為司徒，高敖曹為司空。坦，樹之弟也。
丞相歡以洛陽西逼西魏，南近梁境，乃議遷鄴，書下三日即行。丙子，東魏主發洛陽，四十萬戶狼狽就道。收百官馬，尚書丞郎已上非陪從者，盡令乘驢。歡留後部分，事畢，還晉陽。改司州為洛州，以尚書令元弼為洛州刺史，鎮洛陽。以行臺尚書司馬子如為尚書左僕射，與右僕射高隆之、侍中高嶽、孫騰留鄴，共知朝政。詔以遷民貲產未立，出粟一百三十萬石以賑之。
十一月兗州刺史樊子鵠據瑕丘以拒東魏，南青州刺史大野拔帥眾就之。庚寅，東魏主至鄴，居北城相州之廨，改相州刺史為司州牧，魏郡太守為魏尹。是時，六坊之眾從孝武帝西行者不及萬人，餘皆北徙，並給常廩，春秋賜帛以供衣服，乃於常調之外，隨豐稔之處，折絹糴粟以供國用。
十二月，魏丞相泰遣儀同李虎、李弼、趙貴擊曹泥於靈州。
魏孝武帝復與丞相泰有隙，帝飲酒遇酖而殂，泰奉太宰南陽王寶炬而立之。
東魏高敖曹、侯景兵至荊州，魏荊州刺史獨孤信兵少，不敵，與都督楊忠皆來奔。大同元年春正月戊申朔，魏文帝即位於城西，大赦，改元大統。
魏渭州刺史可朱渾道元先附侯莫陳悅，悅死，丞相泰攻之，不能克，與盟而罷。道元世居懷朔，與東魏丞相歡善，又母兄皆在鄴，由是常與歡通。泰欲擊之，道元帥所部三千戶西北渡烏蘭津抵靈州，靈州刺史曹泥資送至雲州。歡聞之，遣資糧迎侯，拜車騎大將軍。
道元至晉陽，歡始聞孝武帝之喪，啓請舉哀制服。東魏主使羣臣議之，太學博士潘崇和以為「君遇臣不以禮，則無反服，是以湯之民不哭桀，周武之臣不服紂。」國子博士衛既隆、李同軌議，以為「高後於永熙離絕未彰，宜為之服。」東魏從之。
李虎等攻靈州，凡四旬，曹泥請降。
己酉，魏進丞相略陽公泰為都督中外諸軍、錄尚書事、大行臺，封安定王。泰固辭王爵及錄尚書，乃封安定公。以尚書令斛斯椿為太保，廣平王贊為司徒。
己巳，東魏以丞相歡為相國，假黃鉞，殊禮，固辭。
東魏大行臺、尚書司馬子如帥大都督竇泰、太州刺史韓軌等攻潼關，魏丞相泰軍於霸上。子如與軌回軍，從蒲津宵濟，攻華州，刺史王羆合戰，破之，子如等遂引去。
夏四月，元慶和攻東魏城父。丞相歡遣高敖曹帥三萬人趣項，竇泰帥三萬人趣城父，侯景帥三萬人趣彭城，以任祥為東南道行臺僕射，節度諸軍。
秋七月，魏下詔數高歡二十罪，且曰：「朕將親總六軍，與丞相掃除凶醜。」歡亦移檄於魏，謂宇文黑獺、斛斯椿為逆徒，且言：「今分命諸將，領兵百萬，刻期西討」。
二年春正月甲子，東魏丞相歡自將萬騎襲魏夏州，身不火食，四日而至，縛槊為梯，夜入其城，擒刺史斛拔俄彌突，因而用之，留都督張瓊將兵鎮守，遷其部落五千戶以歸。
魏靈州刺史曹泥復叛降東魏。秋七月，魏降將賀拔勝等北還。
冬十二月丁丑，東魏丞相歡督諸軍伐魏，遣司徒高敖曹趣上洛，大都督竇泰趣潼關。
三年春正月，東魏丞相歡軍蒲阪，造三浮橋，欲渡河。魏丞相泰軍廣陽，謂諸將曰：「賊掎吾三面，作浮橋以示必渡，此欲綴吾軍，使竇泰得西入耳。歡自起兵以來，竇泰常為前鋒，其下多銳卒，屢勝而驕，今襲之必克，克泰，則歡不戰自走矣。」諸將皆曰：「賊在近，舍而襲遠，脫有蹉跌，悔何及也。不如分兵御之。」丞相泰曰：「歡再攻潼關，吾軍不出灞上。今大舉而來，謂吾亦當自守，有輕我之心，乘此襲之，何患不克。賊雖作浮橋，未能徑渡，不過五日，吾取竇泰必矣。」行臺左丞蘇綽、中兵參軍代人達奚武亦以為然。庚戌，丞相泰還長安，諸將意猶異同。丞相泰隱其計，以問族子直事郎中深。深曰：「竇泰，歡之驍將，今大軍攻蒲阪，則歡拒守而泰救之，吾表裏受敵，此危道也。不如選輕銳潛出小關，竇泰躁急，必來決戰，歡持重未即救，我急擊，泰必可擒也。擒泰，則歡勢自沮，回師擊之，可以決勝。」丞相泰喜曰：「此吾心也。」乃聲言欲保隴右，辛亥，謁魏主而潛軍東出，癸丑旦，至小關。竇泰猝聞軍至，自風陵渡，丞相泰出馬牧澤，擊竇泰，大破之，士眾皆盡，竇泰自殺，傳首長安。丞相歡以河冰薄，不得赴救，撤浮橋而退。儀同代人薛孤延為殿，一日之中斫十五刀，折，乃得免。丞相泰亦引軍還。
高敖曹自商山轉鬥而進，所向無前，遂攻上洛。郡人泉嶽及弟猛略與順陽人杜窋等謀翻城應之，洛州刺史泉企知之，殺嶽及猛略。杜窋走歸敖曹，敖曹以為鄉導而攻之。敖曹被流矢，通中者三，殞絕良久，覆上馬，免冑巡城。企固守旬餘，二子元禮、仲遵力戰拒之，仲遵傷目，不堪復戰，城遂陷。企見敖曹曰：「吾力屈，非心服也。」敖曹以杜窋為洛州刺史。敖曹創甚，曰：「恨不見季式作刺史。」丞相歡聞之，即以高季式為濟州刺史。
敖曹欲入藍田關，歡使人告曰：「竇泰軍沒，人心恐動，宜速還。路險賊盛，拔身可也。」敖曹不忍棄眾，力戰全軍而還，以泉企、泉元禮自隨，泉仲遵以傷重不行。企私戒二子曰：「吾餘生無幾，汝曹才器足以立功，勿以吾在東，遂虧臣節。」元禮於路逃還，魏以元禮世襲洛州刺史。
夏五月，魏以賀拔勝為太師。秋七月，獨孤信北還，與楊忠皆至長安。
魏宇文深勸丞相泰取恆農。八月丁丑，泰帥李弼等十二將伐東魏，以北雍州刺史于謹為前鋒，攻盤豆，拔之。戊子，至恆農，庚寅，拔之，擒東魏陝州刺史李徽伯，俘其戰士八千。
時河北諸城多附東魏，左丞楊檦自言父猛嘗為邵郡白水令，知其豪傑，請往說之，以取邵郡。泰許之。檦乃與土豪王覆憐等舉兵，收邵郡守程保及縣令四人，斬之。表覆憐為郡守，遣諜說諭東魏城堡，旬月之間，歸附甚眾。
閏九月，東魏丞相歡將兵二十萬自壺口趣蒲津，使高敖曹將兵三萬出河南。時關中饑，魏丞相泰所將將士不滿萬人，館穀於恆農五十餘日，聞歡將濟河，乃引兵入關，高敖曹遂圍恆農。歡右長史薛琡言於歡曰：「西賊連年饑饉，故冒死來入陝州，欲取倉粟。今敖曹已圍陝城。粟不得出，但置兵諸道，勿與野戰，比及麥秋，其民自應餓死，寶炬、黑獺何憂不降。願勿渡河。」侯景曰：「今茲舉兵，形勢極大，萬一不捷，猝難收斂。不如分為二軍，相繼而進，前軍若勝，後軍全力。前軍若敗，後軍承之。」歡不從，自蒲津濟河。
丞相泰遣使戒華州刺史王羆，羆語使者曰：「老羆當道臥，貉子那得過。」歡至馮翊城下，謂羆曰：「何不早降。」羆大呼曰：「此城是王羆冢，死生在此。欲死者來。」歡知不可攻，乃涉洛，軍於許原西。
泰至渭南，徵諸州兵，皆未會。欲進擊歡，諸將以眾寡不敵，請待歡更西以觀其勢。泰曰：「歡若至長安，則人情大擾。今及其遠來新至，可擊也。」即造浮橋於渭，令軍士齎三日糧，輕騎渡渭，輜重自渭南夾渭而西。冬十月壬辰，泰至沙苑，距東魏軍六十里。諸將皆懼，宇文深獨賀。泰問其故，對曰：「歡鎮撫河北，甚得眾心，以此自守，未易可圖。今懸師渡河，非眾所欲，獨歡恥失竇泰，愎諫而來，所謂忿兵，可一戰擒也。事理昭然，何為不賀。願假深一節，發王羆之兵邀其走路，使無遺類。」泰遣須昌縣公達奚武覘歡軍，武從三騎，皆效歡將士衣服，日暮，去營數百步，下馬潛聽，得其軍號，因上馬歷營，若警夜者，有不如法，往往撻之，具知敵之情狀而還。
歡聞泰至，癸巳，引兵會之。候騎告歡兵且至，泰召諸將謀之。開府儀同三司李弼曰：「彼眾我寡，不可平地置陳。此東十里有渭曲，可先據以待之。」泰從之，背水東西為陳，李弼為右拒，趙貴為左拒，命將士皆偃戈於葦中，約聞鼓聲而起。晡時，東魏兵至渭曲，都督太安斛律羌舉曰：「黑獺舉國而來，欲一死決，譬如猘狗，或能噬人。且渭曲葦深土濘，無所用力，不如緩與相持，密分精銳徑掩長安，巢穴既傾，則黑獺不戰成擒矣。」歡曰：「縱火焚之何如？」侯景曰：「當生擒黑獺以示百姓，若眾中燒死，誰覆信之。」彭樂盛氣請鬥，曰：「我眾賊寡，百人擒一，何憂不克。」歡從之。東魏兵望見魏兵少，爭進擊之，無復行列。兵將交，丞相泰鳴鼓，士皆奮起，于謹等六軍與之合戰，李弼等帥鐵騎橫擊之，東魏兵中絕為二，遂大破之。李弼弟檦，身小而勇，每躍馬陷陳，隱身鞍甲之中，敵見皆曰：「避此小兒。」泰嘆曰：「膽決如此，何必八尺之軀。」徵虜將軍武川耿令貴殺傷多，甲裳盡赤，泰曰：「觀其甲裳，足知令貴之勇，何必數級。」彭樂乘醉深入魏陳，魏人刺之腸出，內之復戰。丞相歡欲收兵更戰，使張華原以簿歷營點兵，莫有應者，還白歡曰：「眾盡去，營皆空矣。」歡猶未肯去。阜城侯斛律金曰：「眾心離散，不可復用，宜急向河東。」歡據鞍未動，金以鞭拂馬，乃馳去。夜，渡河，船去岸遠，歡跨橐駝就船，乃得渡，喪甲士八萬人，棄鎧仗十有八萬。丞相泰追歡至河上，選留甲士二萬餘人，餘悉縱歸。都督李穆曰：「高歡破膽矣，速追之，可獲。」泰不聽，還軍渭南，所征之兵甫至，乃於戰所人種柳一株以旌武功。
侯景言於歡曰：「黑獺新勝而驕，必不為備，願得精騎二萬徑往取之。」歡以告婁妃，妃曰：「設如其言，景豈有還理。得黑獺而失景，何利之有。」歡乃止。
魏加丞相泰柱國、大將軍，李弼等十二將皆進爵增邑有差。高敖曹聞歡敗，釋恆農，退保洛陽。
己酉，魏行臺宮景壽等向洛陽，東魏洛州大都督韓賢擊走之。州民韓木蘭作亂，賢擊破之。一賊匿屍間，賢自按檢收鎧仗，賊欻起斫之，斷脛而卒。
魏復遣行臺馮翊王季海與獨孤信將步騎二萬趣洛陽，洛州刺史李顯趣三荊，賀拔勝、李弼圍蒲阪。
東魏丞相歡之西伐也，蒲阪民敬珍謂其從祖兄祥曰：「高歡迫逐乘輿，天下忠義之士皆欲剚刃於其腹。今又稱兵西上，吾欲與兄起兵斷其歸路，此千載一時也。」祥從之，糾合鄉里，數日，有眾萬餘。會歡自沙苑敗歸，祥、珍帥眾邀之，斬獲甚眾。賀拔勝、李弼至河東，祥、珍帥猗氏等六縣十餘萬戶歸之，丞相泰以珍為平陽太守，祥為行臺郎中。
東魏秦州刺史薛崇禮守蒲阪，別駕薛善，崇禮之族弟也，言於崇禮曰：「高歡有逐君之罪，善與兄忝衣冠緒餘，世荷國恩，今大軍已臨，而猶為高氏固守，一旦城陷，函首送長安，署為逆賊，死有餘愧。及今歸款，猶為愈也。」崇禮猶豫不決。善與族人斬關納魏師，崇禮出走，追獲之。丞相泰進軍蒲阪，略定汾、絳，凡薛氏預開城之謀者，皆賜五等爵。善曰：「背逆歸順，臣子常節，豈容闔門大小俱叨封邑。」與其弟慎固辭不受。
東魏行晉州事封祖業棄城走，儀同三司薛修義追至洪洞，說祖業還守，祖業不從。修義還據晉州，安集固守。魏儀同三司長孫子彥引兵至城下，修義開門伏甲以待之，子彥不測虛實，遂退走。丞相歡以修義為晉州刺史。
獨孤信至新安，高敖曹引兵北渡河。信逼洛陽，洛州刺史廣陽王湛棄城歸鄴，信遂據金墉城。孝武帝之西遷也，散騎常侍河東裴寬謂諸弟曰：「天子既西，吾不可以東附高氏。」帥家屬逃於大石嶺。獨孤信入洛，乃出見之。時洛陽荒廢，人士流散，唯河東柳虯在陽城，裴諏之在潁川，信俱征之，以虯為行臺郎中，諏之為開府屬。
東魏潁州長史賀若統執刺史田迄，舉城降魏，魏都督梁迥入據其城。前通直散騎侍郎鄭偉起兵陳留，攻東魏梁州，執其刺史鹿永吉。前大司馬從事中郎崔彥穆攻滎陽，執其太守蘇淑，與廣州長史劉志皆降於魏。偉，先護之子也。丞相泰以偉為北徐州刺史，彥穆為滎陽太守。
十一月，東魏行臺任祥帥督將堯雄、趙育、是雲寶攻潁川，丞相泰使大都督宇文貴、樂陵公遼西怡峯將步騎二千救之。軍至陽翟，雄等軍已去潁川三十里，祥帥眾四萬繼其後。諸將咸以為「彼眾我寡，不可爭鋒」。貴曰：「雄等謂吾兵少，必不敢進。彼與任祥合兵攻潁川，城必危矣。若賀若統陷沒，吾輩坐此何為。今進據潁川，有城可守，又出其不意，破之必矣。」遂疾趨據潁川，背城為陳以待。雄等至，合戰，大破之，雄走，趙育請降，俘其士卒萬餘人，悉縱遣之。任祥聞雄敗，不敢進，貴與怡峯乘勝逼之，祥退保宛陵，貴追及，擊之，祥軍大敗。是雲寶殺其陽州刺史那椿，以州降魏。魏以貴為開府儀同三司，是雲寶、趙育為車騎大將軍。都督杜陵韋孝寬攻東魏豫州，拔之，執其行臺馮邕。孝寬名叔裕，以字行。丙子，東魏以驃騎大將軍儀同三司万俟普為太尉。
十二月，魏行臺楊白駒與東魏陽州刺史段粲戰於蓼塢，魏師敗績。魏荊州刺史郭鸞攻東魏東荊州刺史清都慕容儼，儼晝夜拒戰，二百餘日，乘間出擊鸞，大破之。時河南諸州多失守，唯東荊獲全。河間邢磨納、范陽盧仲禮、仲禮從弟仲裕等皆起兵海隅以應魏。東魏濟州刺史高季式有部曲千餘人，馬八百匹，鎧仗皆備。濮陽民杜靈椿等為盜，聚眾近萬人，攻城剽野，季式遣騎三百，一戰擒之，又擊陽平賊路文徒等，悉平之，於是遠近肅清。或謂季式曰：「濮陽、陽平乃畿內之郡，不奉詔命，又不侵境，何急而使私軍遠戰。萬一失利，豈不獲罪乎。」季式曰：「君何言之不忠也。我與國家同安共危，豈有見賊而不討乎。且賊知臺軍猝不能來，又不疑外州有兵擊之，乘其無備，破之必矣。以此獲罪，吾亦無恨。」
四年春二月，東魏大都督善無賀拔仁攻魏南汾州，刺史韋子粲降之，丞相泰滅子粲之族。東魏大行臺侯景等治兵於虎牢，將復河南諸州，魏梁迥、韋孝寬、趙繼宗皆棄城西歸。侯景攻廣州，數旬未拔，聞魏救兵將至，集諸將議之，行洛州事盧勇請進觀形勢。乃帥百騎至大隗山，遇魏師。日已暮，勇多置幡旗於樹顛，夜，分騎為十隊，鳴角直前，擒魏儀同三司程華，斬儀同三司王徵蠻而還。廣州守將駱超遂以城降東魏。丞相歡以勇行廣州事。勇，辯之從弟也。於是南汾、潁、豫、廣四州復入東魏。
三月辛酉，東魏丞相歡以沙苑之敗，請解大丞相，詔許之。頃之，復故。
秋七月，東魏侯景、高敖曹等圍魏獨孤信於金墉，太師歡帥大軍繼之。景悉燒洛陽內外官寺、民居，存者什二三。魏主將如洛陽拜園陵，會信等告急，遂與丞相泰俱東，命尚書左僕射周惠達輔太子欽守長安，開府儀同三司李弼、車騎大將軍達奚武帥千騎為前驅。八月庚寅，丞相泰至谷城，侯景等欲整陳以待其至，儀同三司太安莫多婁貸文請帥所部擊其前鋒，景等固止之。貸文勇而專，不受命，與可朱渾道元以千騎前進，夜，遇李弼、達奚武於孝水。弼命軍士鼓譟，曳柴揚塵，貸文走，弼追斬之，道元單騎獲免，悉俘其眾送恆農。
泰進軍湹東，侯景等夜解圍去。辛卯，泰帥輕騎追景至河上，景為陳，北據河橋，南屬邙山，與泰合戰。泰馬中流矢，驚逸，遂失所之。泰墜地，東魏兵追及之，左右皆散，都督李穆下馬以策抶泰背罵曰：「籠東軍士，爾曹主何在，而獨留此。」追者不疑其貴人，舍之而過。穆以馬授泰，與之俱逸。
魏兵復振，擊東魏兵，大破之，東魏兵北走。京兆忠武公高敖曹意輕泰，建旗蓋以陵陳，魏人盡銳攻之，一軍皆沒，敖曹單騎走投河陽南城。守將北豫州刺史高永樂，歡之從祖兄子也，與敖曹有怨，閉門不受。敖曹仰呼求繩，不得，拔刀穿闔，未徹而追兵至。敖曹伏橋下，追者見其從奴持金帶，問敖曹所在，奴指示之，敖曹知不免，奮頭曰：「來，與汝開國公。」追者斬其首去。高歡聞之，如喪肝膽，杖高永樂二百，贈敖曹太師、大司馬、太尉。泰賞殺敖曹者布絹萬段，歲歲稍與之，比及周亡，猶未能足。魏又殺東魏西兗州刺史宋顯等，虜甲士萬五千人，赴河死者以萬數。
初，歡以万俟普尊老，特禮之，嘗親扶上馬。其子洛免冠稽首曰：「願出死力以報深恩。」及邙山之戰，諸軍北渡橋，洛獨勒兵不動，謂魏人曰：「万俟受洛幹在此，能來可來也。」魏人畏之而去，歡名其所營地為回洛。
是日，東、西魏置陳既大，首尾懸遠，從旦至未，戰數十合，氛霧四塞，莫能相知。魏獨孤信、李遠居右，趙貴、怡峯居左，戰並不利。又未知魏主及丞相泰所在，皆棄其卒先歸。開府儀同三司李虎、念賢等為後軍，見信等退，即與俱去。泰由是燒營而歸，留儀同三司長孫子彥守金墉。
王思政下馬，舉長槊左右橫擊，一舉輒踣數人。陷陳既深，從者盡死，思政被重創，悶絕，會日暮，敵亦收兵。思政每戰常着破衣弊甲，敵不知其將帥，故得免。帳下督雷五安於戰處哭求思政，會其已蘇，割衣裹創，扶思政上馬，夜久，始得還營。
平東將軍蔡祐下馬步鬥，左右勸乘馬以備倉猝，祐怒曰：「丞相愛我如子，今日豈惜生乎。」帥左右十餘人合聲大呼，擊東魏兵，殺傷甚眾。東魏人圍之十餘重，祐彎弓持滿，四面拒之。東魏人募厚甲長刀者直進取之，去祐可三十步，左右勸射之，祐曰：「吾曹之命，在此一矢，豈可虛發。」將至十步，祐乃射之，應弦而倒，東魏兵稍卻，祐徐引還。
魏主至恆農，守將已棄城走，所虜降卒在恆農者相與閉門拒守，丞相泰攻拔之，誅其魁首數百人。
蔡祐追及泰於恆農，夜，見泰，泰曰：「承先，爾來，吾無憂矣。」泰驚不得寢，枕祐股，然後安。祐每從泰戰，常為士卒先，戰還，諸將皆爭功，祐終無所言。泰每嘆曰：「承先口不言勳。我當代其論敘。」泰留王思政鎮恆農，除侍中、東道行臺。
魏之東伐也，關中留守兵少，前後所虜東魏士卒散在民間，聞魏兵敗，謀作亂。李虎等至長安，計無所出，與太尉王盟、僕射周惠達等奉太子欽出屯渭北。百姓互相剽掠，關中大擾。於是沙苑所虜東魏都督趙青雀、雍州民於伏德等遂反。青雀據長安子城，伏德保咸陽，與咸陽太守慕容思慶各收降卒以拒還兵。長安大城民相帥以拒青雀，日與之戰。大都督侯莫陳順擊賊，屢破之，賊不敢出。順，崇之兄也。
扶風公王羆鎮河東，大開城門，悉召軍士謂曰：「今聞大軍失利，青雀作亂，諸人莫有固志。王羆受委於此，以死報恩。有能同心者可共固守。必恐城陷，任自出城。」眾感其言，皆無異志。
魏主留閿鄉。丞相泰以士馬疲弊，不可速進，且謂青雀等烏合，不能為患。曰：「我至長安，以輕騎臨之，必當面縛。」通直散騎常侍吳郡陸通諫曰：「賊逆謀久定，必無遷善之心，蜂蠆有毒，安可輕也。且賊詐言東寇將至，今若以輕騎臨之，百姓謂為信然，益當驚擾。今軍雖疲弊，精銳尚多，以明公之威，總大軍以臨之，何憂不克。」泰從之，引兵西入。父老見泰至，莫不悲喜，士女相賀。華州刺史宇文導引兵襲咸陽，斬思慶，擒伏德，南度渭，與泰會，攻青雀，破之。太保梁景睿以疾留長安，與青雀通謀，泰殺之。
東魏太師歡自晉陽將七千騎至孟津，未濟，聞魏師已遁，遂濟河，遣別將追魏師，至崤，不及而還。歡攻金墉，長孫子彥棄城走，焚城中室屋俱盡，歡毀金墉而還。
東魏之遷鄴也，主客郎中裴讓之留洛陽。獨孤信之敗也，讓之弟諏之隨丞相泰入關，為大行臺倉曹郎中。歡囚讓之兄弟五人，讓之曰：「昔諸葛亮兄弟事吳、蜀，各盡其心，況讓之老母在此，不忠不孝，必不為也。明公推誠待物，物亦歸心。若用猜忌，去霸業遠矣。」歡皆釋之。
九月，魏主入長安，丞相泰還屯華州。冬十月，魏歸高敖曹、竇泰、莫多婁貸文之首於東魏。
十二月，魏是雲寶襲洛陽，東魏洛州刺史王元軌棄城走。都督趙剛襲廣州，拔之。於是自襄、廣以西城鎮復為魏。
初，魏伊川土豪李長壽為防蠻都督，積功至北華州刺史。孝武帝西遷，長壽帥其徒拒東魏，魏以長壽為廣州刺史。侯景攻拔其壁，殺之。其子延孫復收集父兵以拒東魏。魏之貴臣廣陵王欣、錄尚書長孫稚等皆攜家往依之，延孫資遣衛送，使達關中。東魏高歡患之，數遣兵攻延孫，不能克。魏以延孫為京南行臺、節節河南諸軍事、廣州刺史。延孫以澄清伊、洛為己任，魏以延孫兵少，更以長壽之壻京兆韋法保為東洛州刺史，配兵數百以助之。法保名祐，以字行。既至，與延孫連兵，置柵於伏流。獨孤信之入洛陽也，欲繕修宮室，使外兵郎中天水權景宣帥徒兵三千出採運。會東魏兵至，河南皆叛，景宣間道西走，與李延孫相會，攻孔城，拔之，洛陽以南尋亦西附。丞相泰即留景宣守張白塢，節度東南諸軍應關西者。是歲，延孫為其長史楊伯蘭所殺，韋法保即引兵據延孫之柵。
東魏將段琛等據宜陽，遣陽州刺史牛道恆誘魏邊民。魏南兗州刺史韋孝寬患之，乃詐為道恆與孝寬書，論歸款之意，使諜人遺之於琛營，琛果疑道恆。孝寬乘其猜阻，出兵襲之，擒道恆及琛，崤、澠遂清。東道行臺王思政以玉壁險要，請築城自恆農徙鎮之，詔加都督汾晉幷州諸軍事，幷州刺史，行臺如故。
六年春二月，東魏大行臺侯景出三鴉，將復荊州。魏丞相泰遣李弼、獨孤信各將五千騎出武關，景乃還。
夏五月乙酉，魏行臺宮延和、陝州刺史宮延慶降於東魏，東魏以河北馬場為義州以處之。八年春三月，魏初置六軍。
秋八月，東魏丞相歡擊魏，入自汾、絳，連營四十里，丞相泰使王思政守玉壁以斷其道。歡以書招思政曰：「若降，當受以幷州。」思政復書曰：「可朱渾道元降，何以不得。」冬十月己亥，歡圍玉壁，凡九日，遇大雪，士卒饑凍，多死者，遂解圍去。魏遣太子欽鎮蒲阪。丞相泰出軍蒲阪，至皂莢，聞歡退，渡汾追之，不及。十一月，東魏以可朱渾道元為幷州刺史。
九年春二月壬申，東魏御史中尉高仲密以虎牢叛，降魏，魏以仲密為侍中、司徒。歡以仲密之叛由崔暹，將殺之，高澄匿暹，為之固請。歡曰：「我匄其命，須與苦手。」澄乃出暹，而謂大行臺都官郎陳元康曰：「卿使崔暹得杖，勿復相見。」元康為之言於歡曰：「大王方以天下付大將軍，大將軍有一崔暹不能免其杖，父子尚爾，況於他人。」歡乃釋之。
高季式在永安戍，仲密遣信報之，季式走告歡，歡待之如舊。
魏丞相泰帥諸軍以應仲密，以太子少傅李遠為前驅，至洛陽，遣開府儀同三司于謹攻柏谷，拔之。三月壬申，圍河橋南城。
東魏丞相歡將兵十萬至河北，泰退軍湹上，縱火船於上流以燒河橋。斛律金使行臺郎中張亮以小艇百餘載長鎖，伺火船將至，以釘釘之，引鎖向岸，橋遂獲全。
歡渡河，據邙山為陳，不進者數日。泰留輜重於湹曲，夜登邙山以襲歡，候騎白歡曰：「賊距此四十餘里，蓐食乾飯而來。」歡曰：「自當渴死。」乃正陳以待之。戊申黎明，泰軍與歡軍遇，東魏彭樂以數千騎為右甄，衝魏軍之北垂，所向奔潰，遂馳入魏營。人告彭樂叛，歡甚怒。俄而西北塵起，樂使來告捷，虜魏侍中、開府儀同三司、大都督臨洮王柬、蜀郡王榮宗、江夏王升、鉅鹿王闡、譙郡王亮、詹事趙善及督將僚佐四十八人。諸將乘勝擊魏，大破之，斬首三萬餘級。
歡使彭樂追泰，泰窘，謂樂曰：「汝非彭樂邪。癡男子，今日無我，明日豈有汝邪。何不急還營，收汝金寶。」樂從其言，獲泰金帶一囊以歸，言於歡曰：「黑獺漏刃，破膽矣。」歡雖喜其勝，而怒其失泰，令伏諸地，親捽其頭，連頓之，並數以沙苑之敗，舉刃將下者三，噤齘良久。樂曰：「乞五千騎，復為王取之。」歡曰：「汝縱之何意，而言復取邪。」命取絹三千匹壓樂背，因以賜之。
明日復戰，泰為中軍，中山公趙貴為左軍，領軍若干惠等為右軍。中軍、右軍合擊東魏，大破之，悉俘其步卒。歡失馬，赫連陽順下馬以授歡，歡上馬走，從者步騎七人。追兵至，親信都督尉興慶曰：「王速去，興慶腰有百箭，足殺百人。」歡曰：「事濟，以爾為懷州刺史。若死，用爾子。」興慶曰：「兒小，願用兄。」歡許之。興慶拒戰，矢盡而死。
東魏軍士有逃奔魏者，告以歡所在，泰募勇敢三千人，皆執短兵，配大都督賀抜勝以攻之。勝識歡於行間，執槊與十三騎逐之，馳數里，槊刃垂及，因字之曰：「賀六渾，賀拔破胡必殺汝。」歡氣殆絕，河州刺史劉洪徽從傍射勝，中其二騎，武衛將軍段韶射勝馬，斃之，比副馬至，歡已逸去。勝嘆曰：「今日不執弓矢，天也。」
魏南郢州刺史耿令貴大呼，獨入敵中，鋒刃亂下，人皆謂已死，俄奮刀而還，如是數四，當令貴前者死傷相繼。乃謂左右曰：「吾豈樂殺人，壯士除賊，不得不爾。若不能殺賊，又不為賊所傷，何異逐坐人也。」
左軍趙貴等五將戰不利，東魏兵復振，泰與戰，又不利。會日暮，魏兵遂遁，東魏兵追之。獨孤信、于謹收散卒自後擊之，追兵驚擾，魏諸軍由是得全。若干惠夜引去，東魏兵追之。惠徐下馬，顧命廚人營食，食畢，謂左右曰：「長安死，此中死，有以異乎。」乃建旗鳴角，收散卒徐還。追騎疑有伏兵，不敢逼。泰遂入關，屯渭上。
歡進至陝，泰使開府儀同三司達奚武等拒之。行臺郎中封子繪言於歡曰：「混壹東西，正在今日。昔魏太祖平漢中，不乘勝取巴、蜀，失在遲疑，後悔無及。願大王不以為疑。」歡深然之。集諸將議進止，咸以為「野無青草，人馬疲瘦，不可遠追。」陳元康曰：「兩雄交爭，歲月已久。今幸而大捷，天授我也，時不可失，當乘勝追之。」歡曰：「若遇伏兵，孤何以濟。」元康曰：「王前沙苑失利，彼尚無伏。今奔敗若此，何能遠謀。若舍而不追，必成後患。」歡不從，使劉豐生將數千騎追泰，遂東歸。
泰召王思政於玉壁，將使鎮虎牢，未至而泰敗，乃使守恆農。思政入城，令開門解衣而臥，慰勉將士，示不足畏。後數日，劉豐生至城下，憚之，不敢進，引軍還。思政乃修城郭，起樓櫓，營農田，積芻粟，由是恆農始有守禦之備。
丞相泰求自貶，魏主不許。是役也，魏諸將皆無功，唯耿令貴與太子武衛率王胡仁、都督王文達力戰，功多。泰欲以雍、岐、北雍三州授之，以州有優劣，使探籌取之，仍賜胡仁名勇，令貴名豪，文達名傑，用彰其功。於是廣募關、隴豪右以增軍旅。
高仲密之將叛也，陰遣人扇動冀州豪傑，使為內應。東魏遣高隆之馳驛慰撫，由是得安。高澄密書與隆之曰：「仲密枝黨與之俱西者，宜悉收其家屬，以懲將來。」隆之以為恩旨既行，理無追改，若復收治，示民不信，脫致驚擾，所虧不細，乃啓丞相歡而罷之。
夏四月，丞相泰使諜潛入虎牢，令守將魏光固守。侯景獲之，改其書云：「宜速去」，縱諜入城，光宵遁。景獲高仲密妻子送鄴，北豫、洛二州復入於東魏。五月壬辰，東魏以克復虎牢，降死罪已下囚，惟不赦高仲密家。丞相歡以高幹有義勳，高昂死王事，季式先自告，皆為之請免。
乙未，以侯景為司空。
中大同元年秋八月，魏徙幷州刺史王思政為荊州刺史，使之舉諸將可代鎮王壁者。思政舉晉州刺史韋孝寬，丞相泰從之。東魏丞相歡悉奉山東之眾，將伐魏。癸巳，自鄴會兵於晉陽。九月，至玉壁，圍之，以挑西師，西師不出。
冬十月，東魏丞相歡攻玉壁，晝夜不息，魏韋孝寬隨機拒之。城中無水，汲於汾，歡使移汾，一夕而畢。歡於城南起土山，欲乘之以入。城上先有二樓，孝寬縛木接之，今常高於土山以御之。歡使告之曰：「雖爾縛樓至天，我當穿地取爾。」乃鑿地為十道，又用術士李業興《孤虛》法，聚攻其北，北，天險也。孝寬掘長塹邀其地道，選戰士屯塹上，每穿至塹，戰士輒擒殺之。又於塹外積柴貯火，敵有在地道內者，塞柴投火，以皮排吹之，一鼓皆焦爛。敵以攻車撞城，車之所及，莫不摧毀，無能御者。孝寬縫布為幔，隨其所向張之，布既懸空，車不能壞。敵又縛鬆、麻於竿，灌油加火以燒布，並欲焚樓。孝寬作長鉤，利其刃，火竿將至，以鉤遙割之，鬆、麻俱落。敵又於城四面穿地為二十道，其中施樑柱，縱火燒之，柱折，城崩。孝寬隨崩處豎木柵以扞之，敵不得入。城外盡攻擊之術，而城中守禦有餘。孝寬又奪據其土山。歡無如之何，乃使倉曹參軍祖珽說之曰：「君獨守孤城，而四方無救，恐終不能全，何不降也。」孝寬報曰：「我城池嚴固，兵食有餘。攻者自勞，守者常逸，豈有旬朔之間已須救援，適憂爾眾有不返之危。孝寬關西男子，必不為降將軍也。」珽復謂城中人曰：「韋城主受彼榮祿，或復可爾，自外軍民，何事相隨入湯火中。」乃射募格於城中，云：「能斬城主降者，拜太尉，封開國郡公，賞帛萬匹。」孝寬手題書背，返射城外，云：「能斬高歡者准此。」珽，瑩之子也。東魏苦攻凡五十日，士卒戰及病死者七萬人，共為一冢。歡智力皆困，因而發疾。有星墜歡營中，士卒驚懼。十一月庚子，解圍去。
先是，歡別使侯景將兵趣齊子嶺，魏建州刺史楊摽鎮車箱，恐其寇邵郡，帥騎御之。景聞摽至，斫木斷路六十餘里，猶驚而不安，遂還河陽。庚戌，歡使段韶從太原公洋鎮鄴。辛亥，徵世子澄會晉陽。
魏以孝寬為驃騎大將軍、開府儀同三司，進爵建忠公。時人以王思政為知人。十二月己卯，歡以無功，表解都督中外諸軍，東魏主許之。
歡之自玉壁歸也，軍中訛言：「韋孝寬以定功弩射殺丞相。」魏人聞之，因下令曰：「勁弩一發，凶身自殞。」歡聞之，勉至見諸貴，使斛律金作《敕勒歌》，歡自和之，哀感流涕。
大清元年春正月丙午，東魏勃海獻武王歡卒。
二年夏四月甲戌，東魏遣太尉高嶽、行臺慕容紹宗、大都督劉豐生等將步騎十萬攻魏王思政於潁川。思政命臥鼓偃旗，若無人者。嶽恃其眾，四面陵城。思政選驍勇開門出戰，嶽兵敗走。嶽更築土山，晝夜攻之，思政隨方拒守，奪其土山，置樓堞以助防守。
三年夏四月，東魏高嶽等攻魏潁川，不克。大將軍澄益兵助之，道路相繼，逾年猶不下。山鹿忠武公劉豐生建策，堰洧水以灌之，城多崩頹，嶽悉眾分休迭進。王思政身當矢石，與士卒同勞苦，城中泉涌，懸釜而炊。太師泰遣大將軍趙貴督東南諸州兵救之，自長社以北，皆為陂澤，兵至穰，不得前。東魏人使善射者乘大艦臨城射之，城垂陷。燕郡景惠公慕容紹宗與劉豐生臨堰視之，見東北塵起，同入艦坐避之。俄而暴風至，遠近晦冥，纜斷飄船徑向城。城上人以長鉤牽船，弓弩亂髮，紹宗赴水溺死，豐生游上向土山，城上人射殺之。
五月，東魏高嶽既失慕容紹宗等，志氣沮喪，不敢復逼長社城。陳元康言於大將軍澄曰：「王自輔政以來，未有殊功，雖破侯景，本非外賊。今潁川垂陷，願王自以為功。」澄從之。戊寅，自將步騎十萬攻長社，親臨作堰，堰三決，澄怒，推負土者及囊並塞之。
六月，長社城中無鹽，人病攣腫，死者什八九。大風從西北起，吹水入城，城壞。東魏大將軍澄令城中曰：「有能生致王大將軍者封侯。若大將軍身有損傷，親近左右皆斬。」王思政帥眾據土山，告之曰：「吾力屈計窮，唯當以死謝國。」因仰天大哭，西向再拜，欲自刎。都督駱訓曰：「公常語訓等汝齎我頭出降，非但得富貴，亦完一城人，今高相既有此令，公獨不哀士卒之死乎。」眾共執之，不得引決。澄遣通直散騎趙彥深就土山遺以白羽扇，執手申意，牽之以下。澄不令拜，延而禮之。思政初入潁川，將士八千人，及城陷，才三千人，卒無叛者。澄悉散配其將卒於遠方，改潁川為鄭州，禮遇思政甚重。西合祭酒盧潛曰：「思政不能死節，何足可重。」澄謂左右曰：「我有盧潛，乃是更得一王思政。」潛，度世之曾孫也。
初，思政屯襄城，欲以長社為行臺治所，遣使者魏仲啓陳於太師泰，並致書於淅州刺史崔猷。猷復書曰：「襄城控帶京洛，實當今之要地，如有動靜，易相應接。潁川既鄰寇境，又無山川之固，賊若潛來，徑至城下。莫若頓兵襄城，為行臺之所。潁川置州，遣良將鎮守，則表裏膠固，人心易安，縱有不虞，豈能為患。」仲見泰，具以啓聞，泰令依猷策。思政固請，且約「賊水攻期年、陸攻三年之內，朝廷不煩赴救」。泰乃許之。及長社不守，泰深悔之。猷，孝芬之子也。
侯景之南叛也，丞相泰恐東魏復取景所部地，使諸將分守諸城。及潁川陷，泰以諸城道路阻絕，皆令拔軍還。
梁武帝太清元年。東魏靜帝美容儀，旅力過人，能挾石師子逾宮牆，射無不中，好文學，從容沈雅，時人以為有孝文風烈。大將軍澄深忌之。始，獻武王自病逐君之醜，事靜帝禮甚恭，事無大小必以聞，可否聽旨。每侍宴，俯伏上壽。帝設法會，乘輦行香，歡執香爐步從，鞠躬屏氣，承望顏色，故其下奉帝莫敢不恭。及澄當國，倨慢頓甚，使中書黃門郎崔季舒察帝動靜，小大皆令季舒知之。澄與季舒書曰：「癡人比復何似。癡勢小差未。宜用心檢校。」帝嘗獵於鄴東，馳逐如飛，監衛都督烏那羅受工伐從後呼曰：「天子勿走馬，大將軍嗔。」澄嘗侍飲酒，舉大觴屬帝曰：「臣澄勸陛下酒。」帝不勝，忿曰：「自古無不亡之國，朕亦何用此生為。」澄怒曰：「朕，朕，狗腳朕。」使崔季舒毆帝三拳，奮衣而出。明日，澄使季舒入勞帝，帝亦謝焉，賜季舒絹百匹。
帝不堪憂辱，詠謝靈運詩曰：「韓亡子房奮，秦帝魯連恥。本自江海人，忠義動君子。」常侍侍講潁川荀濟知帝意，乃與祠部郎中元瑾、長秋卿劉思逸、華山王大器、淮南王宣洪、濟北王徽等謀誅澄。大器，鷙之子也。帝謬為敕問濟曰：「欲以何日開講。」乃詐於宮中作土山，開地道向北城。至千秋門，門者覺地下響，以告澄。澄勒兵入宮，見帝，不拜而坐曰：「陛下何意反。臣父子功存社稷，何負陛下邪。此必左右妃嬪輩所為。」欲殺胡夫人及李嬪。帝正色曰：「自古唯聞臣反君，不聞君反臣。王自欲反，何乃責我。我殺王則社稷安，不殺則滅亡無日。我身且不暇惜，況於妃嬪。必欲弒逆，緩速在王。」澄乃下牀叩頭，大啼謝罪。於是酣飲，夜久乃出。居三日，幽帝於含章堂。壬辰，烹濟等於市。
初，濟少居江東，博學能文。與上有布衣之舊，知上有大志，然負氣不服，常謂人曰：「會於盾鼻上磨墨檄之。」上甚不平。及即位，或薦之於上，上曰：「人雖有才，亂俗好反，不可用也。」濟上書諫上崇信佛法，為塔寺奢費，上大怒，欲集朝眾斬之。朱異密告之，濟逃奔東魏。澄為中書監，欲用濟為侍讀，獻武王曰：「我愛濟，欲全之，故不用濟。濟入宮，必敗。」澄固請，乃許之。及敗，侍中楊遵彥謂之曰：「衰暮何苦復爾。」濟曰：「壯氣在耳。」因下辨曰：「自傷年紀摧頹，功名不立，故欲挾天子，誅權臣。」澄欲宥其死，親問之曰：「荀公何意反。」濟曰：「奉詔誅高澄，何謂反。」有司以濟老病，鹿車載詣東市，並焚之。
澄疑諮議溫子升知瑾等謀，方使之作《獻武王碑》，既成，餓於晉陽獄，食弊襦而死。棄屍路隅，沒其家口，太尉長史宋遊道收葬之。澄謂遊道曰：「吾近書與京師諸貴，論及朝士，以卿僻於朋黨，將為一病。今乃知卿真是重故舊尚節義之人，天下人代卿怖者，是不知吾心也。」九月辛丑，澄還晉陽。
三年夏四月甲辰，東魏進大將軍勃海王澄位相國，封齊王，加殊禮。丁未，澄入朝於鄴，固辭，不許。澄召將佐密議之，皆勸澄宜膺朝命。獨散騎常侍陳元康以為未可，澄由是嫌之，崔暹乃薦陸元規為大行臺郎以分元康之權。
秋七月，東魏大將軍澄詣鄴，辭爵位殊禮，且請立太子。澄謂濟陰王暉業曰：「比讀何書。」暉業曰：「數尋伊、霍之傳，不讀曹、馬之書。」八月辛卯，東魏立皇子長仁為太子。
勃海文襄王高澄以其弟太原公洋次長，意常忌之。洋深自晦匿，言不出口，常自貶退，與澄言，無不順從。澄輕之，常曰：「此人亦得富貴，相書亦何可解。」洋為其夫人趙郡李氏營服玩小佳，澄輒奪取之。夫人或恚未與，洋笑曰：「此物猶應可求，兄須，何容吝惜。」澄或愧不取，洋即受之，亦無飾讓。每退朝還第，輒閉合靜坐，雖對妻子，能竟日不言。或時袒跣奔躍，夫人問其故，洋曰：「為爾漫戲。」其實蓋欲習勞也。
澄獲徐州刺史蘭欽子京，以為膳奴，欽請贖之，不許。京屢自訴，澄杖之，曰：「更訴，當殺汝。」京與其黨六人謀作亂。澄在鄴，居北城東柏堂，嬖琅邪公主，欲其往來無間，侍衛者常遣出外。辛卯，澄與散騎常侍陳元康、吏部尚書侍中楊愔、黃門侍郎崔季舒屏左右，謀受魏禪，署擬百官。蘭京進食，澄卻之，謂諸人曰：「昨夜夢此奴斫我，當急殺之。」京聞之，置刀盤下，冒言進食，澄怒曰：「我未索食，何為遽來。」京揮刀曰：「來殺汝。」澄自投傷足，入於牀下，賊去牀，弒之。愔狼狽走出，遺一靴，季舒匿於廁中。元康以身蔽澄，與賊爭刀，被傷，腸出。庫直王紘冒刃御賊，紇奚舍樂鬥死。時變起倉猝，內外震駭。太原公洋在城東雙堂，聞之，神色不變，指麾部分，入討羣賊，斬而臠之。徐出，言曰：「奴反，大將軍被傷，無大苦也。」內外莫不驚異。洋祕不發喪。陳元康手書辭母，口占使功曹參軍祖珽作書陳便宜，至夜而卒。洋殯之第中，詐雲出使，虛除元康中書令，以王紘為領左右都督。紘，基之子也。
勳貴以重兵皆在幷州，勸洋早如晉陽，洋從之。夜，召大將軍督護太原唐邕，使部分將士，鎮遏四方。邕支配須臾而畢，洋由是重之。
癸巳，洋諷東魏主以立太子大赦。澄死問漸露，東魏主竊謂左右曰：「大將軍今死，似是天意，威權當復歸帝室矣。」洋留太尉高嶽、太保高隆之、開府儀同三司司馬子如、侍中楊愔守鄴，餘勳貴皆自隨。甲午，入謁東魏主於昭陽殿，從甲士八千人，登階者二百餘人，皆攘袂扣刃，若對嚴敵。令主者傳奏曰：「臣有家事，須詣晉陽。」再拜而出。東魏主失色，目送之曰：「此人又似不相容，朕不知死在何日。」晉陽舊臣宿將素輕洋，及至，大會文武，神彩英暢，言辭敏洽，眾皆大驚。澄政令有不便者，洋皆改之。
簡文帝大寶元年春正月戊辰，東魏進太原公高洋位丞相、都督中外諸軍、錄尚書事、大行臺、齊郡王。三月庚申，東魏進丞相洋爵為齊王。
東魏齊王洋之為開府也，勃海高德政為管記，由是親暱，言無不盡。金帶光祿大夫丹楊徐之才、北平太守廣宗宋景業皆善圖讖，以為「太歲在午，當有革命」，因德政以白洋，勸之受禪。洋以告婁太妃，太妃曰：「汝父如龍，兄如虎，猶以天位不可妄據，終身北面。汝獨何人，欲行舜、禹之事乎。」洋以告之才，之才曰：「正為不及父兄，故宜早升尊位耳。」洋鑄像卜之而成，乃使開府儀同三司段韶問肆州刺史斛律金。金來見洋，固言不可，以宋景業首陳符命，請殺之。洋與諸貴議於太妃前，太妃曰：「吾兒懦直，必無此心，高德政樂禍教之耳。」洋以人心不壹，使高德政如鄴察公卿之意，未還。洋擁兵而東，至平都城，召諸勳貴議之，莫敢對。長史杜弼曰：「關西國之勍敵，若受魏禪，恐彼挾天子自稱義兵而東向，王何以待之。」徐之才曰：「今與王爭天下者，彼亦欲為王所為，縱其屈強，不過隨我稱帝耳。」弼無以應。高德政至鄴，諷公卿，莫有應者。司馬子如逆洋於遼陽，固言未可。洋欲還，倉丞李集曰：「王來為何事，而今欲還。」洋僞使於東門殺之，而別令賜絹十匹，遂還晉陽。自是居常不悅。徐之才、宋景業等日陳陰陽雜佔，雲宜早受命。高德政亦敦勸不已。洋使術士李密卜之，遇《大橫》，曰：「漢文之卦也。」又使宋景業筮之，遇《幹》之《鼎》，曰：「《幹》，君也，《鼎》，五月卦也，宜以仲夏受禪。」或曰：「五月不可入官，犯之，終於其位。」景業曰：「王為天子，無復下期，豈得不終於其位乎。」洋大悅，乃發晉陽。
高德政錄在鄴諸事，條進于洋，洋令左右陳山提馳驛齎事條，並密書與楊愔。是月，山提至鄴，楊愔即召太常卿邢劭等議撰儀注，祕書監魏收草九錫、禪讓、勸進諸文，引魏宗室諸王入北宮，留於東齋。甲寅，東魏進洋位相國，總百揆，備九錫。洋行至前亭，所乘馬忽倒，意甚惡之，至平都城，不復肯進。高德政、徐之才苦請曰：「山提先去，恐其漏泄。」即命司馬子如、杜弼馳驛續入，觀察物情。子如等至鄴，眾人以事勢已決，無敢異言。洋至鄴，召夫齎築具集城南。高隆之請曰：「用此何為。」洋作色曰：「我自有事，君何問為，欲族滅邪。」隆之謝而退。於是作圓丘，備法物。
丙辰，司空潘樂、侍中張亮、黃門郎趙彥深等求入啓事，東魏孝靜帝在昭陽殿見之。亮曰：「五行遞運，有始有終，齊王聖德欽明，萬方歸仰，願陛下遠法堯、舜。」帝斂容曰：「此事推挹已久，謹當遜避。」又曰：「若爾，須作制書。」中書郎崔劼、裴讓之曰：「制已作訖。」使侍中楊愔進之。東魏主既署，曰：「居朕何所。」愔對曰：「北城別有館宇。」乃下御坐，步就東廊，詠範蔚宗《後漢書贊》曰：「獻生不辰，身播國屯，終我四百，永作虞賓。」所司請發，帝曰：「古人念遺簪弊履，朕欲與六宮別，可乎。」高隆之曰：「今日天下猶陛下之天下，況在六宮。」帝步入與妃嬪已下別，舉宮皆哭。趙國李嬪誦陳思王詩云：「王其愛玉體，俱享黃髮期。」直長趙道德以故犢車一乘候於東合，帝登車，道德超上抱之，帝叱之曰：「朕自畏天順人，何物奴敢逼人如此。」道德猶不下。出雲龍門，王公百僚拜辭，高隆之灑泣。遂入北城，居司馬子如南宅，遣太尉彭城王韶等奉璽綬，禪位於齊。
戊午，齊王即皇帝位於南郊，大赦，改元天保。自魏敬宗以來，百官絕祿，至是始復給之。己未，封東魏主為中山王，待以不臣之禮。追尊齊獻武王為獻武皇帝，廟號太祖，後改為高祖。文襄王為文襄皇帝，廟號世宗。辛酉，尊王太后婁氏為皇太后。乙丑，降魏朝封爵有差，其宣力霸朝及西南投化者，不在降限。
夏六月，齊主封宗室高嶽等十人，功臣庫狄乾等七人皆為王。癸未，封弟浚為永安王，淹為平陽王，浟為彭城王，演為常山王，渙為上黨王，淯為襄城王，湛為長廣王，湝為任城王，湜為高陽王，濟為博陵王，凝為新平王，潤為馮翊王，洽為漢陽王。
二年。齊主每出入，常以中山王自隨，王妃太原公主恆為之嘗飲食，護視之。冬十二月，齊主飲公主酒，使人鴆中山王，殺之，並其三子，諡王曰魏孝靜皇帝，葬於鄴西漳北。其後齊主忽掘其陵，投梓宮於漳水。齊主初受禪，魏神主悉寄於七帝寺，至是亦取焚之。
彭城公元韶以高氏壻，寵遇異於諸元。開府儀同三司美陽公元暉業以位望隆重，又志氣不倫，尤為齊主所忌，從齊主在晉陽。暉業於宮門外罵韶曰：「爾不及一老嫗。負璽與人，何不擊碎之。我出此言，知即死，爾亦詎得幾時。」齊主聞而殺之，及臨淮公元孝友，皆鑿汾水冰，沈其屍。孝友，彧之弟也。齊主嘗剃元韶鬢須，加之粉黛以自隨，曰：「吾以彭城為嬪御」，言其懦弱如婦人也。
梁武帝中大通六年。魏孝武帝閨門無禮，從妹不嫁者三人，皆封公主。平原公主明月，南陽王寶炬之同產也，從帝入關，丞相泰使元氏諸王取明月殺之。帝不悅，或時彎弓，或時椎桉，由是復與泰有隙。冬閏十二月癸巳，帝飲酒，遇酖而殂。泰與羣臣議所立，多舉廣平王贊。贊，孝武帝之兄子也。侍中濮陽王順於別室垂涕謂泰曰：「高歡逼逐先帝，立幼主以專權，明公宜反其所為。廣平衝幼，不如立長君而奉之。」泰乃奉太宰南陽王寶炬而立之。順，素之曾孫也。殯孝武帝於草堂佛寺，諫議大夫宋球慟哭嘔血，漿粒不入口者數日，泰以其名儒，不之罪也。
大同八年。魏丞相泰妻馮翊公主生子覺。太清二年夏五月，魏以丞相泰為太師。
元帝承聖二年春二月，魏太師泰去丞相、大行臺，為都督中外諸軍事。冬十一月，魏尚書元烈謀殺宇文泰，事泄，泰殺之。
三年。魏主自元烈之死，有怨言，密謀誅太師泰。臨淮王育、廣平王贊垂涕切諫，不聽。泰諸子皆幼，兄子章武公導、中山公護皆出鎮，唯以諸壻為心膂，大都督清河公李基、義城公李暉、常山公於翼俱為武衛將軍，分掌禁兵。基，遠之子。暉，弼之子。翼，謹之子也。由是魏主謀泄，泰廢魏主，置之雍州，立其弟齊王廓，去年號，稱元年，復姓拓跋氏，九十九姓改為單者，皆復其舊。魏初統國三十六，大姓九十九，後多滅絕。泰乃以諸將功高者為三十六國，次者為九十九姓，所將士卒亦改從其姓。
夏四月庚戌，魏太師泰酖殺廢帝。
敬帝紹泰元年。魏宇文泰諷淮安王育上表，請如古制，降爵為公，於是宗室諸王皆降為公。太平元年春正月丁丑，魏初建六官，以宇文泰為太師、大冢宰。
夏四月，魏太師泰尚孝武妹馮翊公主，生略陽公覺，姚夫人生寧都公毓。毓於諸子最長，娶大司馬獨孤信女。泰將立嗣，謂公卿曰：「孤欲立子以嫡，恐大司馬有疑，如何。」眾默然，未有言者。尚書左僕射李遠曰：「夫立子以嫡不以長。略陽公為世子，公何所疑。若以信為嫌，請先斬之。」遂拔刀而起，泰亦起曰：「何至於是。」信又自陳解，遠乃止。於是羣公並從遠議。遠出外，拜謝信曰：「臨大事，不得不爾。」信亦謝遠曰：「今日賴公決此大議。」遂立覺為世子。
太師泰北巡。秋八月，泰北渡河。
冬十月，魏安定文公宇文泰還至牽屯山而病，驛召中山公護。護至涇州，見泰，泰謂護曰：「吾諸子皆幼，外寇方強，天下之事，屬之於汝，宜努力以成吾志。」乙亥，卒於雲陽。護還長安，發喪。泰能駕御英豪，得其力用，性好質素，不尚虛飾，明達政事，崇儒好古，凡所施設，皆依仿三代而為之。丙子，世子覺嗣位，為太師、柱國、大冢宰，出鎮同州，時年十五。
中山公護名位素卑，雖為泰所屬，而羣公各圖執政，莫肯服從。護問計於大司寇于謹，謹曰：「謹早蒙先公非常之知，恩深骨肉，今日之事，必以死爭之。若對眾定策，公必不得讓。」明日，羣公會議，謹曰：「昔帝室傾危，非安定公無復今日。今公一旦違世，嗣子雖幼，中山公親其兄子，兼受顧託，軍國之事理須歸之。」辭色抗厲，眾皆悚動。護曰：「此乃家事，護雖庸昧，何敢有辭。」謹素與泰等夷，護常拜之。至是，謹起而言曰：「公若統理軍國，謹等皆有所依。」遂再拜，羣公迫於謹，亦再拜，於是眾議始定。護綱紀內外，撫循文武，人心遂安。
十二月，魏封世子覺為周公。
魏宇文護以周公幼弱，欲早使正位，以定人心。庚子，以魏恭帝詔禪位於周，使大宗伯趙貴持節奉冊，濟北公迪致皇帝璽綬。恭帝出居大司馬府。
陳高祖永定元年春正月辛丑，周公即天王位，柴燎告天，朝百官於露門，追尊王考文公為文王，妣為文後，大赦。封魏恭帝為宋公。以木德承魏水，行夏之時，服色尚黑。以李弼為太師，趙貴為太傅，獨孤信為太保中山公護為大司馬。
二月，周人殺魏恭帝。
秋八月，晉公護廢周王為略陽公，迎立岐州刺史寧都公毓。後月餘，護弒略陽公。事見《宇文護逆節》。二年秋九月甲申，周封少師元羅為韓國公，以紹魏後。
三年秋八月，周御正中大夫崔猷建議，以為「聖人沿革，因時制宜。今天子稱王，不足以威天下，請遵秦、漢舊制稱皇帝，建年號。」己亥，周王始稱皇帝，追尊文王曰文皇帝，改元武成。
梁武帝中大同元年。東魏司徒、河南大將軍、大行臺侯景、右足偏短，弓馬非其長，而多謀算。諸將高敖曹、彭樂等皆勇冠一時，景常輕之，曰：「此屬皆如豕突，勢何所至。」景嘗言於丞相高歡「願得兵三萬，橫行天下，要須濟江縛取蕭衍老公，以為太平寺主。」歡使將兵十萬，專制河南，杖任若已之半體。
景素輕高澄，嘗謂司馬子如曰：「高王在，吾不敢有異。王沒，吾不能與鮮卑小兒共事。」子如掩其口。及歡疾篤，澄詐為歡書以召景。先是，景與歡約曰：「今握兵在遠，人易為詐，所賜書皆請加微點。」歡從之。景得書，無點，辭不至。又聞歡疾篤，用其行臺郎潁川王偉計，遂擁兵自固。
歡謂澄曰：「我雖病，汝面更有餘憂，何也。」澄未及對，歡曰：「豈非憂侯景叛邪。」對曰：「然。」歡曰：「景專制河南十四年矣，常有飛揚跋扈之志，顧我能畜養，非汝所能駕御也。今四方未定，勿遽發哀。庫狄乾鮮卑老公，斛律金敕勒老公，並性遒直，終不負汝。可朱渾道元、劉豐生遠來投我，必無異心。潘相樂本作道人，心和厚，汝兄弟當得其力。韓軌少戇，宜寬借之。彭樂心腹難得，宜防護之。堪敵侯景者，唯有慕容紹宗，我故不貴之，留以遺汝。」又曰：「段孝先忠亮仁厚，智勇兼備，親戚之中，唯有此子，軍旅大事，宜共籌之。」又曰：「邙山之戰，吾不用陳元康之言，留患遺汝，死不瞑目。」相樂，廣寧人也。
太清元年春正月丙午，東魏勃海獻武王歡卒。侯景自念已與高氏有隙，內不自安。辛亥，據河南叛歸於魏，潁川刺史司馬世雲以城應之。景誘執豫州刺史高元成、襄州刺史李密、廣州刺史懷朔暴顯等。遣軍士二百人載仗暮入西兗州，欲襲取之，刺史邢子才覺之，掩捕，盡獲之，因散檄東方諸州，各為之備，由是景不能取。
諸將皆以為景之叛由崔暹，澄不得已，欲殺暹以謝景。陳元康諫曰：「今雖四海未清，綱紀已定。若以數將在外，苟悅其心，枉殺無辜，虧廢刑典，豈直上負天神，何以下安黎庶。晁錯前事，願公慎之。」澄乃止。遣司空韓軌督諸侯討景。
二月，魏以開府儀同三司若干惠為司空，侯景為太傅、河南大行臺、上谷公。庚辰，景又遣其行臺郎中丁和來，上表言：「臣與高澄有隙，請舉函谷以東，瑕丘以西，豫、廣、潁、荊、襄、兗、南兗、濟、東豫、洛、陽、北荊、北揚等十三州內附，唯青、徐數州，僅須折簡。且黃河以南，皆臣所職，易同反掌。若齊、宋一平，徐事燕、趙。」上召羣臣廷議。尚書僕射謝舉等皆曰：「頃歲與魏通和，邊境無事，今納其叛臣，竊謂非宜。」上曰：「雖然，得景則塞北可清，機會難得，豈宜膠柱。」
是歲正月乙卯，上夢中原牧守皆以地來降，舉朝稱慶。旦，見中書舍人朱異，告之，且曰：「吾為人少夢，若有夢必實。」異曰：「此乃宇內混壹之兆也。」及丁和至，稱景定計以正月乙卯，上愈神之。然意猶未決，嘗獨言：「我國家如金甌，無一傷缺，今忽受景地，詎是事宜。脫致紛紜，悔之何及。」朱異揣知上意，對曰：「聖明御宇，南北歸仰，正以事無機會，未達其心。今侯景分魏土之半以來，自非天誘其衷，人贊其謀，何以至此。若拒而不納，恐絕後來之望。此誠易見，願陛下無疑。」上乃定議納景。壬午，以景為大將軍，封河南王，都督河南北諸軍事、大行臺，承製如鄧禹故事。平西諮議參軍周弘正善占候，前此謂人曰：「國家數年後當有兵起。」及聞納景，曰：「亂階在此矣。」
三月甲辰，遣司州刺史羊鴉仁督兗州刺史桓和、仁州刺史湛海珍等將兵三萬趣懸瓠，運糧食應接侯景。
夏五月，高澄遣武衛將軍元柱等將數萬眾晝夜兼行以襲侯景，遇景於潁川北，柱等大敗。景以羊鴉仁等軍猶未至，乃退保潁川。
東魏司徒韓軌等圍侯景於潁川。景懼，割東荊、北兗州、魯陽、長社四城賂魏以求救。尚書左僕射于謹曰：「景少習兵，奸詐難測，不如厚其爵位，以觀其變，未可遣兵也。」荊州刺史王思政以為「若不因機進取，後悔無及」。即以荊州步騎萬餘從魯陽關向陽翟。丞相泰聞之，加景大將軍兼尚書令，遣太尉李弼、儀同三司趙貴將兵一萬赴潁川。景恐上責之，遣中兵參軍柳昕奉啓於上，以為「王旅未接，死亡交急，遂求援關中，自救目前。臣既不安於高氏，豈見容於宇文，但螫手解腕，事不得已，本圖為國，願不賜咎。臣獲其力，不容即棄，今以四州之地，為餌敵之資，已令宇文遣人入守。自豫州以東，齊海以西，悉臣控壓，見有之地，盡歸聖朝。懸瓠、項城、徐州、南兗，事須迎納。願陛下速敕境上，各置重兵，與臣影響，不使差互。」上報之曰：「大夫出境，尚有所專，況始創奇謀，將建大業，理須適事而行，隨方以應。卿誠心有本，何假詞費。」
六月，東魏韓軌等圍潁川，聞魏李弼、趙貴等將至，己巳，引兵還鄴。侯景欲因會，執弼與貴，奪其軍。貴疑之，不往。貴欲誘景入營而執之，弼止之。羊鴉仁遣長史鄧鴻將兵至汝水，弼引兵還長安。王思政入據潁川。景陽稱略地，引軍出屯懸瓠。
景復乞兵於魏，丞相泰使同軌防主韋法保及都督賀蘭願德等將兵助之。大行臺左丞藍田王悅言於泰曰：「侯景之於高歡，始敦鄉黨之情，終定君臣之契，任居上將，位重臺司。今歡始死，景遽外叛，蓋所圖甚大，終不為人下故也。且彼既能背德於高氏，豈肯盡節於朝廷。今益之以勢，援之以兵，竊恐朝廷貽笑將來也。」泰乃召景入朝。
景陰謀叛魏，事計未成，厚撫韋法保等，冀為己用，外示親密無猜間。每往來諸軍間，侍從至少，魏軍中名將，皆身自造詣。同軌防長史裴寬謂法保曰：「侯景狡詐，必不肯入關，欲託款於公，恐未可信。若伏兵斬之，此亦一時之功也。如其不爾，即應深為之防，不得信其誑誘，自貽後悔。」法保深然之，不敢圖景，但自為備而已。尋辭還所鎮。王思政亦覺其詐，密召賀蘭願德等還，分佈諸軍，據景七州、十二鎮。景果辭不入朝，遺丞相泰書曰：「吾恥與高澄雁行，安能比肩大弟。」泰乃遣行臺郎中趙士憲悉召前後所遣諸軍援景者。景遂決意來降。魏將任約以所部千餘人降於景。泰以所授景使持節、太傅、大將軍兼尚書令、河南大行臺、都督河南諸軍事回授王思政。思政並讓不受，頻使敦諭，唯受都督河南諸軍事。
秋七月庚申，羊鴉仁入懸瓠城。甲子，詔更以懸瓠為豫州，壽春為南豫州，改合肥為合州。以鴉仁為司、豫二州刺史，鎮懸瓠。西陽太守羊思達為殷州刺史，鎮項城。
八月乙丑，下詔大舉伐東魏，遣南豫州刺史貞陽侯淵明、南兗州刺史南康王會理分督諸將。淵明，懿之子。會理，續之子也。始，上欲以鄱陽王範為元帥，朱異取急在外，聞之，遽入曰：「鄱陽雄豪蓋世，得人死力，然所至殘暴，非弔民之材。且陛下昔登北顧亭以望，謂江右有反氣，骨肉為戎首，今日之事，尤宜詳擇。」上默然，曰：「會理何如？」對曰：「陛下得之矣。」會理懦而無謀，所乘襻輿，施版屋，冠以牛皮。上聞，不悅。貞陽侯淵明時鎮壽陽，屢請行，上許之。會理自以皇孫，復為都督，自淵明以下，殆不對接。淵明與諸將密告朱異，追會理還，遂以淵明為都督。
或告東魏大將軍澄，云：「侯景有北歸之志」，會景將蔡道遵北歸，言：「景頗知悔過」。景母及妻子皆在鄴，澄乃以書諭之，語以闔門無恙。若還，許以豫州刺史終其身，還其寵妻、愛子，所部文武更不追攝。景使王偉復書曰：「今已引二邦，揚旌北討，熊豹齊奮。克復中原，幸自取之，何勞恩賜。昔王陵附漢，母在不歸，太上囚楚，乞羹自若，矧伊妻子，而可介意。脫謂誅之有益，欲止不能，殺之無損，徒復坑戮，家累在君，何關僕也。」戊子，詔以景錄行臺尚書事。
九月，上命蕭淵明堰泗水於寒山以灌彭城，俟得彭城，乃進軍與侯景掎角。癸卯，淵明軍於寒山，去彭城十八里，斷流立堰。侍中羊侃監作堰，再旬而成。東魏徐州刺史太原王則嬰城固守，侃勸淵明乘水攻彭城，不從。諸將與淵明議軍事，淵明不能對，但云：「臨時制宜」。
冬十一月，東魏大將軍澄使大都督高嶽救彭城，欲以金門郡公潘樂為副。陳元康曰：「樂緩於機變，不如慕容紹宗，且先王之命也。公但推赤心於斯人，景不足憂也。」時紹宗在外，澄欲召見之，恐其驚叛。元康曰：「紹宗知元康特蒙顧待，新使人來餉金。元康欲安其意，受之而厚答其書，保無異也。」乙酉，以紹宗為東南道行臺，與嶽、樂偕行。初，景聞韓軌來，曰：「啖豬腸兒何能為。」聞高嶽來，曰：「兵精人凡。」諸將無不為所輕者。及聞紹宗來，叩鞍有懼色，曰：「誰教鮮卑兒解遣紹宗來。若然，高王定未死邪。」
澄以廷尉卿杜弼為軍司，攝行臺左丞，臨發，問以政事之要，可為戒者，使錄一二條。弼請口陳之，曰：「天下大務，莫過賞罰。賞一人使天下之人喜，罰一人使天下之人懼，苟二事不失，自然盡美。」澄大悅，曰：「言雖不多，於理甚要。」
紹宗帥眾十萬據橐駝峴，羊侃勸貞陽侯淵明乘其遠來擊之，不從。旦日，又勸出戰，亦不從。侃乃帥所領出屯堰上。
丙午，紹宗至城下，引步騎萬人攻潼州刺史郭鳳營，矢下如雨。淵明醉不能起，命諸將救之，皆不敢出。北兗州刺史胡貴孫謂譙州刺史趙伯超曰：「吾屬將兵而來，本欲何為，今遇敵而不戰乎。」伯超不能對。貴孫獨帥麾下與東魏戰，斬首二百級。伯超擁眾數千不敢救，謂其下曰：「虜盛如此，與戰必敗。不如全軍早歸，可以免罪。」皆曰：「善。」遂遁還。
初，侯景嘗戒梁人曰：「逐北不過二里。」紹宗將戰，以梁人輕悍，恐其眾不能支，一一引將卒謂之曰：「我當陽退，誘吳兒使前，爾擊其背。」東魏兵實敗走，梁人不用景言，乘勝深入。魏將卒以紹宗之言為信，爭共掩擊之，梁兵大敗，貞陽侯淵明及胡貴孫、趙伯超等皆為東魏所虜，失亡士卒數萬人。羊侃結陳徐還。
上方晝寢，宦者張僧胤白朱異啓事，上駭之，遽起升輿，至文德殿合。異曰：「韓山失律。」上聞之，怳愴將墜牀，僧胤扶而就坐，乃嘆曰：「吾得無復為晉家乎。」
郭鳳退保潼州，慕容紹宗進圍之。十二月甲子朔，鳳棄城走。
東魏使軍司杜弼作檄移梁朝曰：「皇家垂統，光配彼天，唯彼吳越，獨阻聲教。元首懷止戈之心，上宰薄兵車之命，遂解縶南冠，喻以好睦。雖嘉謀長算，爰自我始，罷戰息民，彼獲其利。侯景豎子，自生猜貳，遠託關、隴，依憑奸僞，逆主定君臣之分，僞相結兄弟之親，豈曰無恩，終成難養，俄而易慮，親尋干戈。釁暴惡盈，側首無託，以金陵逋逃之藪，江南流寓之地，甘辭卑禮，進孰圖身，詭言浮說，抑可知矣。而僞朝大小，幸災忘義，主荒於上，臣蔽於下，連結奸惡，斷絕鄰好，徵兵保境，縱盜侵國。蓋物無定方，事無定勢，或乘利而受害，或因得而更失。是以吳侵齊境，遂得句踐之師，趙納韓地，終有長平之役。矧乃鞭撻疲民，侵軼徐部，築壘擁川，舍舟徼利。是以援枹秉麾之將，拔拒投石之士，含怒作色，如赴私讎。彼連營擁眾，依山傍水，舉螳螂之斧，被蛣蜣之甲，當窮轍以待輪，坐積薪而燎。及鋒刃暫交，埃塵且接，已亡戟棄戈，土崩瓦解，掬指舟中，衿甲鼓下，同宗異姓，縲紲相望。曲直既殊，強弱不等，獲一人而失一國，見黃雀而忘深穽，智者所不為，仁者所不向。誠既往之難逮，猶將來之可追。侯景以鄙俚之夫，遭風雲之會，位班三事，邑啓萬家，揣身量分，久當止足。而周章向背，離披不已，夫豈徒然，意亦可見。彼乃授之以利器，誨之以慢藏，使其勢得容奸，時堪乘便。今見南風不競，天亡有徵，老賊奸謀，將復作矣。然推堅強者難為功，摧枯朽者易為力，計其雖非孫、吳猛將，燕、趙精兵，猶是久涉行陳，曾習軍旅，豈同剽輕之師，不比危脆之眾。拒此則作氣不足，攻彼則為勢有餘，終恐尾大於身，踵粗於股，倔強不掉，狼戾難馴，呼之則反速而釁小，不徵則叛遲而禍大。會應遙望廷尉，不肯為臣，自據淮南，亦欲稱帝。但恐楚國亡猨，禍延林木，城門失火，殃及池魚，橫使江、淮士子，荊、揚人物，死亡矢石之下，夭折霧露之中。彼梁主操行無聞，輕險有素，射雀論功，盪舟稱力，年既老矣，耄又及之，政散民流，禮崩樂壞。加以用舍乖方，廢立失所，矯情動俗，飾智驚愚，毒螫滿懷，妄敦戒業，躁競盈胸，謬治清淨。災異降於上，怨讟興於下，人人厭苦，家家思亂，履霜有漸，堅冰且至。傳險躁之風俗，任輕薄之子孫，朋黨路開，兵權在外。必將禍生骨肉，釁起腹心，強弩衝城，長戈指闕。徒探雀鷇，無救府藏之虛。空請熊蹯，詎延晷刻之命。外崩中潰，今實其時，鷸蚌相持，我乘其敝。方使駿騎追風，精甲輝日，四七並列，百萬為羣，以轉石之形，為破竹之勢。當使鐘山渡江，青蓋入洛，荊棘生於建業之宮，麋鹿遊於姑蘇之館。但恐革車之所轥轢，劍騎之所蹂踐，杞梓於焉傾折，竹箭以此摧殘。若吳之王孫，蜀之公子，歸款軍門，委命下吏，當即授客卿之秩，特加驃騎之號。凡百君子，勉求多福。」其後梁室禍敗，皆如弼言。
侯景圍譙城不下，退攻城父，拔之。壬申，遣其行臺左丞王偉等詣建康說上曰：「鄴中文武合謀，召臣共討高澄，事泄，澄幽元善見於金墉，殺諸元六十餘人。河北物情，俱念其主，請立元氏一人以從人望，如此則陛下有繼絕之名，臣景有立功之效，河之南北，為聖朝之邾、莒，國之男女，為大梁之臣妾。」上以為然，乙亥下詔，以太子舍人元貞為咸陽王，資以兵力，使還北主魏，須渡江，許即位，儀衛以乘輿之副給之。貞，樹之子也。
蕭淵明至鄴，東魏主升閶闔門受俘，讓而釋之，送於晉陽，大將軍澄待之甚厚。
慕容紹宗引軍擊侯景，景輜重數千兩，馬數千匹，士卒四萬人，退保渦陽。紹宗士卒十萬，旗甲耀日，鳴鼓長驅而進。景使謂之曰：「公等為欲送客，為欲定雌雄邪。」紹宗曰：「欲與公決勝負。」遂順風布陳。景閉壘，俟風過乃出。紹宗曰：「侯景多詭計，好乘人背。」使備之，果如其言。景命戰士皆被短甲，執短刀，入東魏陳，但低視，斫人脛馬足。東魏兵遂敗，紹宗墜馬，儀同三司劉豐生被傷，顯州刺史張遵業為景所擒。
紹宗、豐生俱奔譙城，裨將斛律光、張恃顯尤之，紹宗曰：「吾戰多矣，未見如景之難克者也。君輩試犯之。」光等被甲將出，紹宗戒之曰：「勿渡渦水。」二人軍於水北，光輕騎射之。景臨渦水謂光曰：「爾求勳而來，我懼死而去。我汝之父友，何為射我。汝豈自解不渡水南，慕容紹宗教汝也。」光無以應。景使其徒田遷射光馬，洞胸，光易馬隱樹，又中之，退入于軍。景擒恃顯，既而舍之。光走入譙城，紹宗曰：「今定何如，而尤我也。」光，金之子也。
開府儀同三司段韶夾渦而軍，潛於上風縱火，景帥騎入水，出而卻走，草溼，火不復然。侯景與東魏慕容紹宗相持數月，景食盡，司馬世雲降於紹宗。
二年春正月己亥，慕容紹宗以鐵騎五千夾擊侯景。景誑其眾曰：「汝輩家屬已為高澄所殺。」眾信之。紹宗遙呼曰：「汝輩家屬並完，若歸，官勳如舊。」被髮向北斗為誓。景士卒不樂南渡，其將暴顯等各帥所部降於紹宗。景眾大潰，爭赴渦水，水為之不流。景與腹心數騎自硤石濟淮，稍收散卒，得步騎八百人，南過小城，人登陴詬之曰：「跛奴，欲何為邪。」景怒，破城殺詬者而去。晝夜兼行，追軍不敢逼。使謂紹宗曰：「景若就擒，公復何用。」紹宗乃縱之。
甲辰，豫州刺史羊鴉仁以東魏軍漸逼，稱運糧不繼，棄懸瓠，還義陽。殷州刺史羊思達亦棄項城走，東魏人皆據之。上怒，責讓鴉仁。鴉仁懼，啓申後期，頓軍淮上。
侯景既敗，不知所適。時鄱陽王範除南豫州刺史，未至。馬頭戍主劉神茂素為監州事韋黯所不容，聞景至，故往候之。景問曰：「壽陽去此不遠，城池險固，欲往投之，韋黯其納我乎。」神茂曰：「黯雖據城，是監州耳。王若馳至近郊，彼必出迎，因而執之，可以集事。得城之後，徐以啓聞，朝廷喜王南歸，必不責也。」景執其手曰：「天教也。」神茂請帥步騎百人先為鄉導。壬子，景夜至壽陽城下，韋黯以為賊也，授甲登陴。景遣其徒告曰：「河南王戰敗來投此鎮，願速開門。」黯曰：「既不奉敕，不敢聞命。」景謂神茂曰：「事不諧矣。」神茂曰：「黯懦而寡智，可說下也。」乃遣壽陽徐思玉入見黯曰：「河南王為朝廷所重，君所知也。今失利來投，何得不受。」黯曰：「吾之受命，唯知守城。河南自敗，何預吾事。」思玉曰：「國家付君以閫外之略，今君不肯開城，若魏追兵來至，河南為魏所殺，君豈能獨守。縱使或存，何顏以見朝廷。」黯然之。思玉出報，景大悅曰：「活我者卿也。」癸丑，黯開門納景，景遣其將分守四門，詰責黯，將斬之。既而撫手大笑，置酒極歡。黯，叡之子也。
朝廷聞景敗，未得審問。或雲景與將士盡沒，上下咸以為憂。侍中太子詹事何敬容詣東宮，太子曰：「淮北始更有信，侯景定得身免，不如所傳。」敬容對曰：「得景遂死，深為朝廷之福。」太子失色，問其故，敬容曰：「景翻覆叛臣，終當亂國。「太子於玄圃自講《老》、《莊》，敬容謂學士吳孜曰：「昔西晉祖尚玄虛，使中原淪於胡羯。今東宮復爾，江南亦將為戎乎。」
甲寅，景遣儀同三司於子悅馳以敗聞，並自求貶削，優詔不許。景復求資給，上以景兵新破，未忍移易，乙卯，即以景為南豫州牧，本官如故。更以鄱陽王範為合州刺史，鎮合肥。光祿大夫蕭介上表諫曰：「竊聞侯景以渦陽敗績，只馬歸命，陛下不悔前禍，復敕容納。臣聞凶人之性不移，天下之惡一也。昔呂布殺丁原以事董卓，終誅卓而為賊。劉牢反王恭以歸晉，還背晉以構妖。何者。狼子野心，終無馴狎之性，養虎之喻，必見饑噬之禍。侯景以凶狡之才，荷高歡卵翼之遇，位忝臺司，任居方伯，然而高歡墳土未乾，即還反噬。逆力不逮，乃復逃死關西。宇文不容，故復投身於我。陛下前者所以不逆細流，正欲比屬國降胡以討匈奴，冀獲一戰之效耳。今既亡師失地，直是境上之匹夫。陛下愛匹夫而棄與國，臣竊不取也。若國家猶待其更鳴之辰，歲暮之效，臣竊惟侯景必非歲暮之臣。棄鄉國如脫屣，背君親如遺芥，豈知遠慕聖德，為江、淮之純臣乎。事蹟顯然，無可致惑。臣朽老疾侵，不應干預朝政，但楚囊將死，有城郢之忠，衛魚臨亡，亦有屍諫之節。臣忝為宗室遺老，敢忘劉向之心。」上嘆息其忠，然不能用。介，思話之孫也。
二月，東魏殺其南兗州刺史石長宣，討侯景之黨也，其餘為景所脅從者，皆赦之。
東魏既得懸瓠、項城，悉復舊境。大將軍澄數遣書移，復求通好，朝廷未之許。澄謂貞陽侯淵明曰：「先王與梁主和好十有餘年。聞彼禮佛文雲奉為魏主，並及先王，此乃梁主厚意。不謂一朝失信，致此紛擾，知非梁主本心，當是侯景扇動耳，宜遣使諮論。若梁主不忘舊好，吾亦不敢違先王之意。諸人並即遣歸，侯景家屬亦當同遣。」淵明乃遣省事夏侯僧辯奉啓於上，稱「勃海王弘厚長者，若更通好，當聽淵明還。」上得啓，流涕與朝臣議之。右衛將軍朱異、御史中丞張綰等皆曰：「靜寇息民，和實為便。」司農卿傅岐獨曰：「高澄何事須和，必是設間，故命貞陽遣使，欲令侯景自疑。景意不安，必圖禍亂。若許通好，正墮其計中。」異等固執宜和，上亦厭用兵，乃從異言，賜淵明書曰：「知高大將軍禮汝不薄，省啓，甚以慰懷。當別遣行人，重敦鄰睦。」
僧辯還，過壽陽，侯景竊訪知之，攝問，具服。乃寫答淵明之書，陳啓於上曰：「高氏心懷鴆毒，怨盈北土，人願天從，歡身殞越。子澄嗣惡，討滅待時，所以昧此一勝者，蓋天蕩澄心，以盈凶毒耳。澄苟行合天心，腹心無疾，又何急急奉璧求和。豈不以秦兵扼其喉，胡騎迫其背，故甘辭厚幣，取安大國。臣聞一日縱敵，數世之患，何惜高澄一豎，以棄億兆之心。竊以北魏安強，莫過天監之始，鍾離之役，匹馬不歸。當其強也，陛下尚伐而取之。及其弱也，反慮而和之。舍已成之功，縱垂死之虜，使其假命強梁，以遺後世，非直愚臣扼腕，實亦志士痛心。昔伍相奔吳，楚邦卒滅。陳平去項，劉氏用興。臣雖才劣古人，心同往事。誠知高澄忌賈在翟，惡會居秦，求盟請和，冀除其患。若臣死有益，萬殞無辭，唯恐千載，有穢良史。」景又致書於朱異，餉金三百兩。異納金而不通其啓。
己卯，上遣使吊澄。景又啓曰：「臣與高氏釁隙已深，仰憑威靈，期雪讎恥。今陛下復與高氏連和。使臣何地自處。乞申後戰，宣暢皇威。」上報之曰：「朕與公大義已定，豈有成而相納，敗而相棄乎。今高氏有使求和，朕亦更思偃武。進退之宜，國有常制。公但清靜自居，無勞慮也。」景又啓曰：「臣今蓄糧聚眾，秣馬潛戈，指日計期，克清趙、魏，不容軍出無名，故願以陛下為主耳。今陛下棄臣遐外，南北復通，將恐微臣之身，不免高氏之手。」上又報曰：「朕為萬乘之主，豈可失信於一物。想公深得此心，不勞復有啓也。」
景乃詐為鄴中書，求以貞陽侯易景。上將許之，舍人傅岐曰：「侯景以窮歸義，棄之不祥。且百戰之餘，寧肯束手受縶。」謝舉、朱異曰：「景奔敗之將，一使之力耳。」上從之，復書曰：「貞陽旦至，侯景夕返。」景謂左右曰：「我固知吳老公薄心腸。」王偉說景曰：「今坐聽亦死，舉大事亦死，唯王圖之。」於是始為反計，屬城居民悉召募為軍士，輒停責市估及田租，百姓子女悉以配將士。
夏五月，上遣建康令謝挺、散騎常侍徐陵聘於東魏，復修前好。陵，摛之子也。
秋八月，侯景自至壽陽，徵求無已，朝廷未嘗拒絕。景請娶於王、謝，上曰：「王、謝門高非偶，可於朱、張以下訪之。」景恚曰：「會將吳兒女配奴。」又啓求錦萬匹為軍人作袍，中領軍朱異議以青布給之。又以臺所給仗多不能精，啓請東冶鍛工，欲更營造，敕並給之。景以安北將軍夏侯夔之子譒為長史，徐思玉為司馬，譒遂去「夏。」稱「侯」，託為族子。
上既不用景言，與東魏和親，是後景表疏稍稍悖慢。又聞徐陵等使魏，反謀益甚。元貞知景有異志，累啓還朝。景謂曰：「河北事雖不果，江南何慮失之，何不小忍。」貞懼，逃歸建康，具以事聞。上以貞為始興內史，亦不問景。
臨賀王正德，所至貪暴不法，屢得罪於上，由是憤恨，陰養死士，儲米積貨，幸國家有變。景知之。正德在北，與徐思玉相知，景遣思玉致箋於正德曰：「今天子年尊，奸臣亂國，以景觀之，計日禍敗。大王屬當儲貳，中被廢黜，四海業業，歸心大王，景雖不敏，實思自效。願王允副蒼生，鑑斯誠款。」正德大喜曰：「侯公之意，暗與吾同，天授我也。」報之曰：「朝廷之事，如公所言。僕之有心，為日久矣。今僕為其內，公為其外，何有不濟。機事在速，今其時矣。」
鄱陽王範密啓景謀反。時上以邊事專委朱異，動靜皆關之，異以為必無此理。上報範曰：「景孤危寄命，譬如嬰兒，仰人乳哺，以此事勢，安能反乎。」範重陳之曰：「不早翦撲，禍及生民。」上曰：「朝廷自有處分，不須汝深憂也。」範復請自以合肥之眾討之，上不許。朱異謂範使曰：「鄱陽王遂不許朝廷有一客。」自是範啓，異不復為通。
景邀羊鴉仁同反，鴉仁執其使以聞。異曰：「景數百叛虜何能為。」敕以使者付建康獄，俄解遣之。景益無所憚，啓上曰：「若臣事是實，應罹國憲。如蒙照察，請戮鴉仁。」景又上言：「高澄狡猾，寧可全信。陛下納其詭語，求與連和，臣亦竊所笑也。臣寧堪粉骨，投命讎門，乞江西一境，受臣控督。如其不許，即帥甲騎臨江上，向閩、越，非唯朝廷自恥，亦是三公旰食。」上使朱異宣語，答景使曰：「譬如貧家，畜十客五客，尚能得意，朕唯有一客，致有忿言，亦朕之失也。」益加賞賜錦彩錢布，信使相望。
戊戌，景反於壽陽，以誅中領軍朱異、少府卿徐驎、太子右衛率陸驗、制局監周石珍為名。異等皆以奸佞驕貪，蔽主弄權，為時人所疾，故景託以興兵。驎、驗，吳郡人。石珍，丹楊人。驎、驗迭為少府丞，以苛刻為務，百賈怨之，異尤與之暱，世人謂之「三蠹」。
司農卿傅岐，梗直士也，嘗謂異曰：「卿任參國鈞，榮寵如此。比日所聞，鄙穢狼藉，若使聖主發悟，欲免得乎。」異曰：「外間謗讟，知之久矣，心苟無媿，何恤人言。」岐謂人曰：「朱彥和將死矣。恃諂以求容，肆辯以拒諫，聞難而不懼，知惡而不改，天奪其鑑，其能久乎。
景西攻馬頭，遣其將宋子仙東攻木柵，執戍主曹璆等。上聞之，笑曰：「是何能為，吾折箠笞之。」敕購斬景者封三千戶公，除州刺史。甲辰，詔以合州刺史鄱陽王範為南道都督，北徐州刺史封山侯正表為北道都督，司州刺史柳仲禮為西道都督，通直散騎常侍裴之高為東道都督，以侍中、開府儀同三司邵陵王綸持節董督眾軍以討景。正表，宏之子。仲禮，慶遠之孫。之高，邃之兄子也。
九月，侯景聞臺軍討之，問策於王偉。偉曰：「邵陵若至，彼眾我寡，必為所困。不如棄淮南，決志東向，帥輕騎直掩建康。臨賀反其內，大王攻其外，天下不足定也。兵貴拙速，宜即進路。」景乃留外弟中軍大都督王顯貴守壽陽，癸未，詐稱遊獵出，壽陽人不之覺。冬十月庚寅，景揚聲趣合肥，而實襲譙州，助防董紹先開城降之，執刺史豐城侯泰。泰，範之弟也先，為中書舍人，傾財以事時要，超授譙州刺史。至州，遍發民丁，使擔腰輿、扇、傘等物，不限士庶。恥為之者，重加杖責，多輸財者，即縱免之，由是人皆思亂。及侯景至，人無戰心，故敗。
庚子，詔遣寧遠將軍王質帥眾三千巡江防遏。景攻歷陽太守莊鐵，丁未，鐵以城降。因說景曰：「國家承平歲久，人不習戰，聞大王舉兵，內外震駭，宜乘此際，速趨建康，可兵不血刃而成大功。若使朝廷徐得為備，內外小安，遣羸兵千人直據採石，大王雖有精甲百萬，不得濟矣。」景乃留儀同三司田英、郭駱守歷陽，以鐵為導，引兵臨江。江上鎮戍相次啓聞。上問討景之策於都官尚書羊侃，侃請「以二千人急據採石，令邵陵王襲取壽陽，使景進不得前，退失巢穴，烏合之眾，自然瓦解。」朱異曰：「景必無渡江之志。」遂寢其議。侃曰：「今茲敗矣。」
戊申，以臨賀王正德為平北將軍、都督京師諸軍事，屯丹楊郡。正德遣大船數十艘，詐稱載荻，密以濟景。景將濟，慮王質為梗，使諜視之。會臨川太守陳昕啓稱「採石急須重鎮，王質水軍輕弱，恐不能濟。」上以昕為雲旗將軍，代質戍採石，徵質知丹楊尹事。昕，慶之之子也。質去採石，而昕猶未下渚。諜告景云：「質已退」，景使折江東樹枝為驗，諜如言而返。景大喜曰：「吾事辦矣。」己酉，自橫江濟於採石，有馬數百匹，兵八千人。是夕，朝廷始命戒嚴。
景分兵襲姑孰執，淮南太守文成侯寧。南津校尉江子一帥舟師千餘人，欲於下流邀景，其副童桃生家在江北，與其徒先潰走，子一收餘眾步還建康。子一，子四之兄也。
太子見事急，戎服入見上，稟受方略。上曰：「此自汝事，何更問為。內外軍悉以付汝。」太子乃停中書省，指授軍事，物情惶駭，莫有應募者。朝廷猶不知臨賀王正德之情，命正德屯朱雀門，寧國公大臨屯新亭，太府卿韋黯屯六門，繕修宮城，為受敵之備。大臨，大器之弟也。
己酉，景至慈湖，建康大駭，御街人更相劫掠，不復通行。赦東西冶、尚方錢署及建康繫囚，以揚州刺史宣城王大器都督城內諸軍事，以羊侃為軍師將軍副之，南浦侯推守東府，西豐公大春守石頭，輕車長史謝禧、始興太守元貞守白下，韋黯與右衛將軍柳津等分守宮城諸門及朝堂。推，秀之子。大春，大臨之弟。津，仲禮之父也。攝諸寺庫公藏錢，聚之德陽堂，以充軍實。
庚戌，侯景至板橋，遣徐思玉來求見上，實欲觀城中虛實。上召問之，思玉詐稱叛景請間陳事。上將屏左右，舍人高善寶曰：「思玉從賊中來，情僞難測，安可使獨在殿上。」朱異侍坐，曰：「徐思玉豈刺客邪。」思玉出景啓，言：「異等弄權，乞帶甲入朝，除君側之惡」。異甚慚悚。景又請遣了事舍人出相領解，上遣中書舍人賀季、主書郭寶亮隨思玉勞景於板橋。景北面受敕，季曰：「今者之舉何名。」景曰：「欲為帝也。」王偉進曰：「朱異等亂政，除奸臣耳。」景既出惡言，遂留季，獨遣寶亮還宮。
百姓聞景至，競入城，公私混亂，無復次第。羊侃區分防擬，皆以宗室間之。軍人爭入武庫，自取器甲，所司不能禁，侃命斬數人，方止。是時梁興四十七年，境內無事，公卿在位及閭里士大夫罕見甲兵，賊至猝迫，公私駭震。宿將已盡，後進少年並出在外，軍旅指撝，一決於侃。侃膽力俱壯，太子深仗之。
辛亥，景至朱雀桁南，太子以臨賀王正德守宣陽門，東宮學士新野庾信守朱雀門，帥宮中文武三千餘人營桁北。太子命信開大桁以挫其鋒，正德曰：「百姓見開桁，必大驚駭，可且安物情。」太子從之。俄而景至，信帥眾開桁，始除一舶，見景軍皆着鐵面，退隱於門。信方食甘蔗，有飛箭中門柱，信手甘蔗應弦而落，遂棄軍走。南塘遊軍沈子睦，臨賀王正德之黨也，復閉桁渡景。太子使王質將精兵三千援信，至領軍府，遇賊，未陳而走。正德帥眾於張侯橋迎景，馬上交揖，既入宣陽門，望闕而拜，歔欷流涕，隨景渡淮。景軍皆着青袍，正德軍並着絳袍碧裏，既與景合，悉反其袍。景乘勝至闕下，城中恟懼，羊侃詐稱得射書，云：「邵陵王、西昌侯援兵已至近路」，眾乃少安。西豐公大春棄石頭奔京口，謝禧、元貞棄白下走，津主彭文粲等以石頭城降景，景遣其儀同三司於子悅守之。
壬子，景列兵繞臺城，幡旗皆黑，射啓於城中，曰：「朱異等蔑弄朝權，輕作威福，臣為所陷，欲加屠戮。陛下若誅朱異等，臣則斂轡北歸。」上問太子「有是乎。」對曰：「然。」上將誅之。太子曰：「賊以異等為名耳，今日殺之，無救於急，適足貽笑將來。俟賊平，誅之未晚。」上乃止。
景繞城既匝，百道俱攻，鳴鼓吹脣，喧聲震地。縱火燒大司馬、東西華諸門。羊侃使鑿門上為竅，下水沃火。太子自捧銀鞍，往賞戰士。直閣將軍朱思帥戰士數人逾城出外灑水，久之方滅。賊又以長柯斧斫東掖門，門將開，羊侃鑿扇為孔，以槊刺殺二人，斫者乃退。景據公交車府，正德據左衛府，景黨宋子仙據東宮，範桃棒據同泰寺。景取東宮妓數百分給軍士。東宮近城，景眾登其牆射城內。至夜，景於東宮置酒奏樂，太子遣人焚之，臺殿及所聚圖書皆盡。景又燒乘黃廄、士林館、太府寺。癸丑，景作木驢數百攻城，城上投石碎之。景更作尖項木驢，石不能破。羊侃使作雉尾炬，灌以膏蠟，叢擲焚之，俄盡。景又作登城樓，高十餘丈，欲臨射城中。侃曰：「車高塹虛，彼來必倒，可臥而觀之。」及車動，果倒。
景攻既不克，士卒死傷多，乃築長圍以絕內外，又啓求誅朱異等。城中亦射賞格出外曰：「有能送景首者，授以景位，並錢一億萬，布、絹各萬匹。」朱異、張綰議出兵擊之，上問羊侃。侃曰：「不可。今出人若少，不足破賊，徒挫銳氣。若多，則一旦失利，門隘橋小，必大致失亡。」異等不從，使千餘人出戰，鋒未及交，退走，爭橋赴水死者太半。
侃子鷟為景所獲，執至城下，以示侃。侃曰：「我傾宗報主，猶恨不足，豈計一子，幸早殺之。」數日，復持來，侃謂鷟曰：「久以汝為死矣，猶在邪。」引弓射之。景以其忠義，亦不之殺。
莊鐵慮景不克，託稱迎母，與左右數十人趣歷陽，先遣書紿田英、郭駱曰：「侯王已為臺軍所殺，國家使我歸鎮。」駱等大懼，棄城奔壽陽。鐵入城，不敢守，奉其母奔尋陽。
十一月戊午朔，刑白馬，祀蚩尤於太極殿前。
臨賀王正德即帝位於儀賢堂，下詔稱「普通以來，奸邪亂政，上久不豫，社稷將危。河南王景釋位來朝，猥用朕躬，紹茲寶位。可大赦，改元正平。」立其世子見理為皇太子，以景為丞相，妻以女，並出家之寶貨悉助軍資。
於是景營於闕前，分其兵二千人攻東府，南浦侯推拒之，三日不克。景自往攻之，矢石雨下。宣城王防合許伯眾潛引景眾登城，辛酉，克之。殺南浦侯推及城中戰士三千人，載其屍聚於杜姥宅，遙語城中人曰：「若不早降，正當如此。」
景聲言上已晏駕，雖城中亦以為然。壬戌，太子請上巡城，上幸大司馬門，城上聞蹕聲，皆鼓譟流涕，眾心粗安。
江子一之敗還也，上責之。子一拜謝曰：「臣以身許國，常恐不得其死，今所部皆棄臣去，臣以一夫安能擊賊。若賊遂能至此，臣誓當碎身以贖前罪，不死闕前，當死闕後。」癸亥，子一啓太子，與弟尚書左丞子四、東宮主帥子五帥所領百餘人開承明門出戰。子一直抵賊營，賊伏兵不動。子一呼曰：「賊輩何不速出。」久之，賊騎出，夾攻之。子一徑前，引槊刺賊，從者莫敢繼，賊解其肩而死。子四、子五相謂曰：「與兄俱出，何面獨旋。」皆免冑赴賊，子四中稍洞胸而死。子五傷脰，還至塹，一慟而絕。
景初至建康，謂朝夕可拔，號令嚴整，士卒不敢侵暴。及屢攻不克，人心離沮。景恐援兵四集，一旦潰去，又食石頭常平諸倉既盡，軍中乏食，乃縱士卒掠奪民米及金帛、子女。是後米一升直七八萬錢，人相食，餓死者什五六。
乙丑，景於城東西起土山，驅迫士民，不限貴賤，亂加驅捶，疲羸者因殺以填山，號哭動地。民不敢竄匿，並出從之，旬日間眾至數萬。城中亦築土山以應之，太子、宣城王以下皆親負土，執畚鍤。于山上起芙蓉層樓，高四丈，飾以錦罽，募敢死士二千人厚，衣袍鎧，謂之「僧騰客」，分配二山，晝夜交戰不息。會大雨，城內土山崩，賊乘之，垂入，苦戰不能禁。羊侃令多擲火，為火城以斷其路，徐於內築城，賊不能進。
景募人奴降者悉免為良，得朱異奴，以為儀同三司，異家資產悉與之。奴乘良馬，衣錦袍，於城下仰訴異曰：「汝五十年仕宦，方得中領軍。我始事侯王，已為儀同矣。」於是三日之中，羣奴出就景者以千數，景皆厚撫以配軍，人人感恩，為之致死。
荊州刺史湘東王繹聞景圍臺城，丙寅，戒嚴，移檄所督湘州刺史河東王譽、雍州刺史岳陽王詧、江州刺史當陽公大心、郢州刺史南平王恪等發兵入援。大心，大器之弟。恪，偉之子也。
朱異遺景書，為陳禍福。景報書，並告城中士民，以為「梁自近歲以來，權幸用事，割剝齊民，以供嗜慾。如曰不然，公等試觀今日國家池苑，王公第宅，僧尼寺塔。及在位庶僚，姬妾百室，僕從數千，不耕不織，錦衣玉食。不奪百姓，從何得之。僕所以趨赴闕庭，指誅權佞，非傾社稷。今城中指望四方入援，吾觀王侯、諸將，志在全身，誰能竭力致死，與吾爭勝負哉。長江天險，二曹所嘆，吾一葦航之，日明氣淨。自非天人允協，何能如是。幸各三思，自求元吉。」
景又奉啓於東魏主，稱「臣進取壽春，暫欲停憩。而蕭衍識此運終，自辭寶位。臣軍未入其國，已投同泰捨身。去月二十九日，屆此建康。江海未蘇，干戈暫止，永言故鄉，人馬同戀。尋當整轡，以奉聖顏。臣之母、弟，久謂屠滅，近奉明敕，始承猶在。斯乃陛下寬仁，大將軍恩念，臣之弱劣，知何仰報。今輒齎啓迎臣母、弟、妻、兒，伏願聖慈，特賜裁放。」
己巳，湘東王繹遣司馬吳曄、天門太守樊文皎等將兵發江陵。
陳昕為景所擒，景與之極飲，使昕收集部曲欲用之。昕不可，景使其儀同三司範桃棒囚之。昕因說桃棒，使帥所部襲殺王偉、宋子仙詣城降。桃棒從之，潛遣昕夜縋入城。上大喜，敕鐫銀券賜桃棒曰：「事定之日，封汝河南王，即有景眾，並給金帛女樂。」太子恐其詐，猶豫不決，上怒曰：「受降常理，何忽致疑。」太子召公卿會議，朱異、傅岐曰：「桃棒降，必非謬。桃棒既降，賊景必驚，乘此擊之，可大破也。」太子曰：「吾堅城自守以俟外援，援兵既至，賊豈足平，此萬全策也。今開門納桃棒，桃棒之情，何易可知。萬一為變，悔無所及。社稷事重，須更詳之。」異曰：「殿下若以社稷之急，宜納桃棒。如其猶豫，非異所知。」太子終不能決。桃棒又使昕啓曰：「今止將所領五百人，若至城門，皆自脫甲，乞朝廷開門賜容。事濟之後，保擒侯景。」太子見其懇切，愈疑之。朱異拊膺曰：「失此，社稷事去矣。」俄而桃棒為部下所告，景拉殺之。陳昕不知，如期而出，景邀得之，逼使射書城中曰：「桃棒且輕將數十人先入。」景欲衷甲隨之，昕不肯，期以必死，乃殺之。
景使蕭見理與儀同三司盧暉略戍東府，見理凶險，夜與羣盜剽劫於大桁，中流矢而死。
邵陵王綸行至鍾離，聞侯景已渡採石，綸晝夜兼道，旋軍入援。濟江，中流風起，人馬溺者十一二。遂帥寧遠將軍西豐公大春、新塗公大成、永安侯確、安南侯駿、前譙州刺史趙伯超、武州刺史蕭弄璋等步騎三萬，自京口西上。大成，大春之弟。確，綸之子。駿，懿之孫也。
景遣軍至江乘拒綸軍。趙伯超曰：「若從黃城大路，必與賊遇。不如徑指鐘山，突據廣莫門，出賊不意，城圍必解矣。」綸從之。夜行失道，迂二十餘里，庚辰旦，營於蔣山。景見之大駭，悉送所掠婦女、珍貨於石頭，具舟欲走。分兵三道攻綸，綸與戰，破之。時山巔寒雪，乃引軍下愛敬寺。景陳兵於覆舟山北，乙酉，綸進軍玄武湖側，與景對陳，不戰。至暮，景更約明日會戰，綸許之。安南侯駿見景軍退，以為走，即與壯士逐之。景旋軍擊之，駿敗，走趣綸軍。趙伯超望見，亦引兵走。景乘勝追擊之。諸軍皆潰。綸收餘兵近千人，入天保寺，景追之，縱火燒寺。綸奔朱方，士卒踐冰雪，往往墮足。景悉收綸輜重，生擒西豐公大春、安前司馬莊丘慧、主帥霍俊等而還。丙戌，景陳所獲綸軍首虜鎧仗及大春等於城下，使言曰：「邵陵王已為亂兵所殺。」霍俊獨曰：「王小失利，已全軍還京口。城中但堅守，援軍尋至。」賊以刀驅其背，俊辭色彌厲，景義而釋之，臨賀王正德殺之。
是日晚，鄱陽王範遣其世子嗣與西豫州刺史裴之高、建安太守趙鳳舉各將兵入援，軍於蔡洲，以待上流諸軍。範以之高督江右援軍事。景悉驅南岸居民於水北，焚其廬舍，大街以西，掃地俱盡。
北徐州刺史封山侯正表鎮鍾離，上召之入援，正表託以船糧未集，不進。景以正表為南兗州刺史，封南郡王。正表乃於歐陽立柵以斷援軍，帥眾一萬，聲言入援，實欲襲廣陵。密書誘廣陵令劉詢，使燒城為應。詢以告南兗州刺史南康王會理。十二月，會理使詢帥步騎千人夜襲正表，大破之，正表走還鍾離。詢收其兵糧，歸就會理，與之入援。
癸巳，侍中、都官尚書羊侃卒，城中益懼。侯景大造攻具，陳於闕前，大車高數丈，一車二十輪。丁酉，復進攻城，以蝦蟆車運土填塹。
湘東王繹遣世子方等將步騎一萬入援建康，庚子，發公安。繹又遣竟陵太守王僧辯將舟師萬人出自漢川，載糧東下。方等有俊才，善騎射，每戰親犯矢石，以死節自任。
壬寅，侯景以火車焚臺城東南樓。材官吳景有巧思，於城內構地為樓，火才滅，新樓即立，賊以為神。景因火起，潛遣人於其下穿城，城將崩，乃覺之。吳景於城內更築迂城，狀如卻月以擬之，兼擲火焚其攻具，賊乃退走。
太子遣洗馬元孟恭將千人自大司馬門出蕩，孟恭與左右奔降於景。
己酉，景土山稍逼城樓，柳津命作地道以取其土，外山崩，壓賊且盡。又於城內作飛橋，懸罩二土山上。景眾見飛橋逈出，崩騰而走。城內擲雉尾炬，焚其東山，樓柵蕩盡，賊積死於城下。乃棄土山不復修，自焚其攻具。材官將軍宋嶷降於景，教之引玄武湖水以灌臺城，闕前皆為洪流。
上徵衡州刺史韋粲為散騎常侍，以都督長沙歐陽頠監州事。粲，放之子也。還至廬陵，聞侯景亂，粲簡閱部下，得精兵五千，倍道赴援。至豫章，聞景已出橫江，粲就內史劉孝儀謀之。孝儀曰：「必如此，當有敕，豈可輕信人言，妄相驚動，或恐不然。」時孝儀置酒，粲怒，以杯抵地曰：「賊已渡江，便逼宮闕，水陸俱斷，何暇有報。假令無敕，豈得自安。韋粲今日何情飲酒。」即馳馬出部分。將發，會江州刺史當陽公大心遣使邀粲，粲乃馳往見大心曰：「上游藩鎮，江州去京最近，殿下情計誠宜在前。但中流任重，當須應接，不可闕鎮。今宜且張聲勢，移鎮湓城，遣偏將賜隨，於事便足。」大心然之，遣中兵柳昕帥兵二千人隨粲。粲至南洲，外弟司州刺史柳仲禮亦帥步騎萬餘人至橫江，粲即送糧仗贍給之，並散私金帛以賞其戰士。
西豫州刺史裴之高自張公洲遣船渡仲禮，丙辰夜，粲、仲禮及宣猛將軍李孝欽、前司州刺史羊鴉仁、南陵太守陳文徹合軍屯新林王遊苑。粲議推仲禮為大都督，報下流眾軍，裴之高自以年位恥居其下，議累日不決。粲抗言於眾曰：「今者同赴國難，義在除賊。所以推柳司州者，正以久悍邊疆，先為侯景所憚，且士馬精銳，無出其前。若論位次，柳在粲下，語其年齒，亦少於粲，直以社稷之計，不得復論。今日形勢，貴在將和，若人心不同，大事去矣。裴公朝之舊德，豈應復挾私情以沮大計，粲請為諸軍解之。」乃單舸至之高營，切讓之，曰：「今二宮危逼，猾寇滔天，臣子當戮力同心，豈可自相矛楯。豫州必欲立異，鋒鏑便有所歸。」之高垂泣致謝，遂推仲禮為大都督。
宣城內史楊白華遣其子雄將郡兵繼至，援軍大集，眾十餘萬，緣淮樹柵，景亦於北岸樹柵以應之。
裴之高與弟之橫以舟師一萬屯張公洲。景囚之高弟侄子孫，臨水陳兵，連鎖列於陳前，以鼎鑊刀鋸隨其後，謂曰：「裴公不降，今即烹之。」之高召善射者使射其子，再發，皆不中。
景帥步騎萬人於後渚挑戰，仲禮欲出擊之。韋粲曰：「日晚我勞，未可戰也。」仲禮乃堅壁不出，景亦引退。
湘東王繹將銳卒三萬發江陵，留其子綏寧侯方諸居守，諮議參軍劉之迡等三上箋請留，答教不許。鄱陽王範遣其將梅伯龍攻王顯貴於壽陽，克其羅城。攻中城，不克而退，範益其眾，使復攻之。
丙辰晦，柳仲禮夜入韋粲營，部分眾軍。旦日會戰，諸將各有據守。令粲頓青塘，粲以青塘當石頭中路，賊必爭之，頗憚之。仲禮曰：「青塘要地，非兄不可，若疑兵少，當更遣軍相助。」乃使直合將軍劉叔助之。
三年春正月丁巳朔，柳仲禮自新亭徙營大桁。忽大霧，韋粲軍迷失道，比及青塘，夜已過半，立柵未合，侯景望見之，亟帥銳卒攻粲。粲使軍主鄭逸逆擊之，命劉叔胤以舟師截其後。叔胤畏懦，不敢進，逸遂敗。景乘勝入粲營，左右牽粲避賊，粲不動，叱子弟力戰，遂與子尼及三弟助、警、構從弟昂皆戰死，親戚死者數百人。仲禮方食，投箸被甲，與其麾下百騎馳往救之，與景戰於青塘，大破之，斬首數百級，沈淮水死者千餘人。仲禮槊將及景，而賊將支伯仁自後斫仲禮中肩，馬陷於淖，賊聚槊刺之，騎將郭山石救之得免。仲禮被重瘡，會稽人惠臶吮瘡斷血，故得不死。自是景不敢復濟南岸，仲禮亦氣衰，不復言戰矣。
邵陵王綸復收散卒，與東揚州刺史臨城公大連、新淦公大成等自東道並至。庚申，列營於桁南，亦推柳仲禮為大都督。大連，大臨之弟也。
朝野以侯景之禍共尤朱異，異慙憤發疾，庚申，卒。故事，尚書官不以為贈，上痛惜異，特贈尚書右僕射。甲子，湘東世子方等及王僧辯軍至。
己巳，太子遷居永福省。高州刺史李遷仕、天門太守樊文皎將援兵萬餘人至城下。臺城與援軍信命久絕，有羊車兒獻策作紙鴟，系以長繩，寫敕於內，放以從風，冀達眾軍，題云：「得鴟送援軍，賞銀百兩」。太子自出太極殿前乘西北風縱之。賊怪之，以為厭勝，射而下之。援軍募人能入城送啓者，鄱陽世子嗣左右李朗請先受鞭，詐為得罪，叛投賊，因得入城。城中方知援兵四集，舉城鼓譟。上以朗為直閣將軍，賜金遣之。朗緣鐘山之後，宵行晝伏，積日乃達。
癸未，鄱陽世子嗣、永安侯確、莊鐵、羊鴉仁、柳敬禮、李遷仕、樊文皎將兵渡淮，攻東府前柵，焚之，侯景退。眾軍營於青溪之東，遷仕、文皎帥銳卒五千獨進深入，所向摧靡。至菰首橋東，景將宋子仙伏兵擊之，文皎戰死，遷仕遁還。敬禮，仲禮之弟也。
仲禮神情傲很，陵蔑諸將，邵陵王綸每日執鞭至門，亦移時弗見，由是與綸及臨城公大連深相仇怨。大連又與永安侯確有隙，諸軍互相猜阻，莫有戰心。援軍初至，建康士民扶老攜幼以之，才過淮，即縱兵剽掠。由是士民失望，賊中有謀應官軍者，聞之，亦止。
臨賀王記室吳郡顧野王起兵討侯景，二月己丑，引兵來至。
初，臺城之閉也，公卿以食為念，男女貴賤並出負米，得四十萬斛，收諸府藏，錢帛五十萬億，並聚德陽堂，而不備薪芻、魚鹽。至是，壞尚書省為薪。撤薦，剉以飼馬。薦盡，又食以飯。軍士無膎，或煮鎧、薰鼠、捕雀而食之。御甘露廚有乾薹，味酸咸，分給戰士。軍人屠馬於殿省間，雜以人肉，食者必病。侯景眾亦饑，抄掠無所獲。東城有米，可支一年，援軍斷其路。又聞荊州兵將至，景甚患之。王偉曰：「今臺城不可猝拔，援兵日盛，吾軍乏食，若僞且求和以緩其勢，東城之米足支一年，因求和之際，運米入石頭，援軍必不得動。然後休士息馬，繕修器械，伺其懈怠擊之，一舉可取也。」景從之，遣其將任約、於子悅至城下，拜表求和，乞復先鎮。太子以城中窮困，白上，請許之。上怒曰：「和不如死。」太子固請曰：「侯景圍逼已久，援軍相仗不戰，宜且許其和，更為後圖。」上遲迴久之，乃曰：「汝自圖之，勿令取笑千載。」遂報許之。景乞割江右四州之地，並求宣城王大器出送，然後濟江。中領軍傅岐固爭曰：「豈有賊舉兵圍宮闕，而更與之和乎。此特欲卻援軍耳。戎狄獸心，必不可信。且宣城嫡嗣之重，國命所繫，豈可為質。」上乃以大器之弟石城公大款為侍中，出質於景。又敕諸軍不得復進，下詔曰：「善兵不戰，止戈為武。可以景為大丞相、都督江西四州諸軍事，豫州牧、河南王如故。」己亥，設壇於西華門外，遣僕射王克、上甲侯韶、吏部郎蕭瑳與於子悅、任約、王偉登壇共盟。太子詹事柳津出西華門，景出柵門，遙相對，更殺牲歃血為盟。既盟，而景長圍不解，專修鎧仗，託云：「無船，不得即發」，又云：「恐南軍見躡」，遣石城公還臺求宣城王出送，邀求稍廣，了無去志。太子知其詐言，猶羈縻不絕。韶，懿之孫也。
庚子，前南兗州刺史南康王會理、前青冀二州刺史湘潭侯退、西昌侯世子彧，眾合三萬，至於馬卬洲。景慮其自白下而上，啓云：「請敕北軍聚還南岸，不爾，妨臣濟江。」太子即勒會理自白下城移軍江潭苑。退，恢之子也。
辛丑，以邵陵王綸為司空，鄱陽王範為征北將軍，柳仲禮為侍中、尚書右僕射。景以於子悅、任約、傅士悊皆為儀同三司，夏侯譒為豫州刺史，董紹先為東徐州刺史，徐思玉為北徐州刺史，王偉為散騎常侍。上以偉為侍中。
乙卯，景又啓曰：「適有西岸信至，高澄已得壽陽、鍾離，臣今無所投足，求借廣陵並譙州，俟得壽陽，即奉還朝廷。」又云：「援軍既在南岸，須於京口渡江。」太子並荅許之。癸卯，大赦。
庚戌，景又啓曰：「永安侯確、直閤趙威方頻隔柵見詬，雲天子自與汝盟，我終當破汝。乞召侯及威方入，即當引路。」上遣吏部尚書張綰召確，辛亥，以確為廣州刺史，威方為盱眙太守。確累啓固辭，不入，上不許。確先遣威方入城，因欲南奔。邵陵王綸泣謂確曰：「圍城既久，聖上憂危，臣子之情，切於湯火，故欲且盟而遣之，更申後計。成命已決，何得拒違。」時臺使周石珍、東宮主書左法生在綸所，確謂之曰：「侯景雖雲欲去，而不解長圍，意可見也。今召僕入城，何益於事。」石珍曰：「敕旨如此，郎那得辭。」確意尚堅，綸大怒，謂趙伯超曰：「譙州為我斬之，持其首去。」伯超揮刃眄確曰：「伯超識君侯，刀不識也。」確乃流涕入城。
上常蔬食，及圍城日久，上廚蔬茹皆絕，乃食雞子。綸因使者暫通，上雞子數百枚，上手自料簡，歔欷哽咽。
湘東王繹軍於郢州之武城，湘州刺史河東王譽軍於青草湖，信州刺史桂陽王慥軍於西峽口，託云：「俟四方援兵。」淹留不進。中記室參軍蕭賁，骨鯁士也，以繹不早下，心非之，嘗與繹雙六，食子未下，賁曰：「殿下都無下意。」繹深銜之。及得上敕，繹欲旋師，賁曰：「景以人臣，舉兵向闕，今若放兵，未及渡江，童子能斬之矣，必不為也。大王以十萬之眾，未見賊而退，奈何。」繹不悅，未幾，因事殺之。慥，懿之孫也。侯景運東府米入石頭，既畢，王偉聞荊州軍退，援軍雖多，不相統一，乃說景曰：「王以人臣，舉兵圍守宮闕，逼辱妃、主，殘穢宗廟，擢王之發，不足數罪。今日持此，欲安所容身乎。背盟而捷，自古多矣，願且觀其變。」臨賀王正德亦謂景曰：「大功垂就，豈可棄去。」景遂上啓，陳上十失，且曰：「臣方事暌違，所以冒陳讜直。陛下崇飾虛誕，惡聞實錄，以妖怪為嘉禎，以天譴為無咎。敷演六藝，排擯前儒，王莽之法也。以鐵為貨，使輕重無常，公孫之制也。爛羊鑴印，朝章鄙雜，更始、趙倫之化也。豫章以所天為血讎，邵陵以父存而冠布，石虎之風也。修建浮圖，百度糜費，使四民饑餒，苲融、姚興之代也。」又言：「建康宮室崇侈，陛下唯與主書參斷萬機，政以賄成，諸閹豪盛，眾僧殷實。皇太子珠玉是好，酒色是耽，吐言止於輕薄，賦詠不出《桑中》。邵陵所在殘破，湘東羣下貪縱，南康、定襄之屬皆如沐猴而冠耳。親為孫侄，位則藩屏，臣至百日，誰肯勤王。此而靈長，未之有也。昔鬻拳兵諫，王卒改善，今日之舉，復奚罪乎。伏願陛下小懲大戒，放讒納忠，使臣無再舉之憂，陛下無嬰城之辱，則萬姓幸甚。」
上覽啓，且慚且怒。三月丙辰朔，立壇於太極殿前告天地，以景違盟，舉烽鼓譟。
初，閉城之日，男女十餘萬，擐甲者二萬餘人，被圍既久，人多身腫氣急，死者十八九，乘城者不滿四千人，率皆羸喘，橫屍滿路，不可瘞埋，爛汁滿溝，而眾心猶望外援。柳仲禮唯聚妓妾置酒作樂，諸將日往請戰，仲禮不許。安南侯駿說邵陵王綸曰：「城危如此，而都督不救，若萬一不虞，殿下何顏自立於世。今宜分軍為三道，出賊不意攻之，可以得志。」綸不從。柳津登城謂仲禮曰：「汝君父在難，不能竭力，百世之後，謂汝為何。」仲禮亦不以為意。上問策於津，對曰：「陛下有邵陵，臣有仲禮，不忠不孝，賊何由平。」
戊午，南康王會理與羊鴉仁、趙伯超等進營於東府城北，約夜渡軍。既而鴉仁等曉猶未至，景眾覺之，營未立，景使宋子仙擊之，趙伯超望風退走。會理等兵大敗，戰及溺死者五千人。景積其首於闕下，以示城中。
景又使於子悅求和，上使御史中丞沈浚至景所。景實無去志，謂浚曰：「今天時方熱，軍未可動，乞且留京師立效。」浚發憤責之，景不對，橫刀叱之。浚曰：「負恩忘義，違棄詛盟，固天地所不容。沈浚五十之年，常恐不得死所，何為以死相懼邪。」因徑去不顧，景以其忠直舍之。
於是景決石闕前水，百道攻城，晝夜不息。邵陵世子堅屯太陽門，終日蒱飲，不恤吏士，其書佐董勳、熊曇朗恨之。丁卯夜向曉，勳、曇朗於城西北樓引景眾登城，永安侯確力戰不能卻，乃排闥入啓上，云：「城已陷」。上安臥不動，曰：「猶可一戰乎。」對曰：「不可。」上嘆曰：「自我得之，自我失之，亦復何恨。」因謂確曰：「汝速去，語汝父，勿以二宮為念。」因使慰勞在外諸軍。
俄而景遣王偉入文德殿奉謁，上命褰簾開戶引偉入。偉拜呈景啓，稱「為奸佞所蔽，領眾入朝，驚動聖躬，今詣闕待罪。」上問：「景何在。可召來。」景入見於太極東堂，以甲士五百人自衛。景稽顙殿下，典儀引就三公榻。上神色不變，問曰：「卿在軍中日久，無乃為勞。」景不敢仰視，汗流被面。又曰：「卿何州人，而敢至此，妻子猶在北邪。」景皆不能對。任約從旁代對曰：「臣景妻子皆為高氏所屠，唯以一身歸陛下。」上又問：「初渡江有幾人。」景曰：「千人。」「圍臺城幾人。」曰：「十萬。」「今有幾人。」曰：「率土之內，莫非己有。」上俛首不言。
景復至永福省見太子，太子亦無懼容。侍衛皆驚散，唯中庶子徐摛、通事舍人陳郡殷不害側侍。摛謂景曰：「侯王當以禮見，何得如此。」景乃拜。太子與言，又不能對。
景退，謂其廂公王僧貴曰：「吾常跨鞍對陳，矢刃交下，而意氣安緩，了無怖心。今見蕭公，使人自懾，豈非天威難犯。吾不可以再見之。」於是悉撤兩宮侍衛，縱兵掠乘輿、服御、宮人皆盡。收朝士、王侯送永福省，使王偉守武德殿，於子悅屯太極東堂。矯詔大赦，自加大都督、中外諸軍、錄尚書事。
建康士民，逃難四出。太子洗馬蕭允至京口，端居不行，曰：「死生有命，如何可逃。禍之所來，皆生於利。苟不求利，禍從何生。」
己巳，景遣石城公大款以詔命解外援軍。柳仲禮召諸將議之，邵陵王綸曰：「今日之命，委之將軍。」仲禮熟視不對。裴之高、王僧辯曰：「將軍擁眾百萬，致宮闕淪沒，正當悉力決戰，何所多言。」仲禮竟無一言，諸軍乃隨方各散。南兗州刺史臨城公大連、湘東世子方等、鄱陽世子嗣、北兗州刺史湘潭侯退、吳郡太守袁君正、晉陵太守陸經等各還本鎮。君正，昂之子也。邵陵王綸奔會稽，仲禮及弟敬禮、羊鴉仁、王僧辯、趙伯超並開營降，軍士莫不嘆憤。仲禮等入城，先拜景而後見上，上不與言。仲禮見父津，津慟哭曰：「汝非我子，何勞相見。」
湘東王繹使全威將軍會稽王琳送米二十萬石以饋軍，至姑孰，聞臺城陷，沈米於江而還。景命燒臺內積屍，病篤未絕者亦聚而焚之。
庚子，詔徵鎮、牧守可復本任。景留柳敬禮、羊鴉仁，而遣柳仲禮歸司州，王僧辯歸竟陵。初，臨賀王正德與景約，平城之日，不得全二宮。及城開，正德帥眾揮刀欲入，景先使其徒守門，故正德不果入。景更以正德為侍中、大司馬，百官皆復舊職。正德入見上，拜且泣，上曰：「啜其泣矣，何嗟及矣。。」秦郡、陽平、旴眙三郡皆降景，景改陽平為北滄州，改秦郡為西兗州。
侯景以儀同三司蕭邕為南徐州刺史，代西昌侯淵藻鎮京口。又遣其將徐相攻晉陵，陸經以郡降之。
侯景以前臨江太守董紹先為江北行臺，使齎上手敕召南兗州刺史南康王會理。壬午，紹先至廣陵，眾不滿二百，皆積日饑疲，會理士馬甚盛。僚佐說會理曰：「景已陷京邑，欲先除諸藩，然後篡位。若四方拒絕，立當潰敗，奈何委全州之地以資寇手。不如殺紹先，發兵固守，與魏連和，以待其變。」會理素懦，即以城授之。紹先既入，眾莫敢動。會理弟通理請先還建康，謂其姊曰：「事既如此，豈可闔家受斃，前途亦思立效，但未知天命如何耳。」紹先悉收廣陵文武、部曲、鎧仗、金帛，遣會理單馬還建康。
湘潭侯退與北兗州刺史定襄侯祇出奔東魏。侯景以蕭弄璋為北兗州刺史，州民發兵拒之。景遣直閤將軍羊海將兵助之，海以其眾降東魏，東魏遂據淮陰。祗，偉之子也。
癸未，侯景遣於子悅等將羸兵數百東略吳郡。新城戍主戴僧逷有精甲五千，說太守袁君正曰：「賊今乏食，臺中所得，不支一旬，若閉關拒守，立可餓死。」土豪陸映公等恐不能勝而資產被掠，皆勸君正迎之。君正素怯，載米及牛酒郊迎。子悅執君正，掠奪財物、子女，東人皆立堡拒之。景又以任約為南道行臺，鎮姑孰。
夏四月，湘東世子方等至江陵，湘東王繹始知臺城不守，命於江陵四旁七里樹木為柵，掘塹三重而守之。
上雖外為侯景所制，而內甚不平。景欲以宋子仙為司空，上曰：「調和陰陽，安用此物。」景又請以其黨二人為便殿主帥，上不許。景不能強，心甚憚之。太子入，泣諫，上曰：「誰令汝來。若社稷有靈，猶當克復。如其不然，何事流涕。」景使其軍士入直省中，或驅驢馬，帶弓刀，出入宮庭。上怪而問之，直閤將軍周石珍對曰：「侯丞相甲士。」上大怒，叱石珍曰：「是侯景，何謂丞相。」左右皆懼。是後上所求多不遂志，飲饍亦為所裁節，憂憤成疾。太子以幼子大園屬湘東王繹，並翦爪發以寄之。五月丙辰，上臥淨居殿，口苦，索蜜，不得，再曰：「荷。荷。」遂殂。年八十六。景祕不發喪，遷殯於昭陽殿，迎太子於永福省，使如常入朝。王偉、陳慶皆侍太子，太子嗚咽流涕，不敢泄聲，殿外文武皆莫之知。
辛巳，發高祖喪，升梓宮於太極殿。是日，太子即皇帝位，大赦。侯景出屯朝堂，分兵守衛。
壬午，詔北人有在南為奴婢者皆免之，所免萬計。景或更加超擢，冀收其力。
高祖之末，建康士民服食、器用爭尚豪華，糧無半年之儲，常資四方委輸。自景作亂，道路斷絕，數月之間，人至相食，猶不免餓死，存者百無一二。貴戚、豪族皆自出採穭，填委溝壑，不可勝紀。
癸未，景遣儀同三司來亮入宛陵，宣城太守楊白華誘而斬之。甲申，景遣其將李賢明攻之，不克。景又遣中軍侯子鑑入吳郡，以廂公蘇單于為吳郡太守，遣儀同宋子仙等將兵東屯錢塘，新城戍主戴僧逷據縣拒之。御史中丞沈浚避難東歸，至吳興，太守張嵊與之合謀，舉兵討景。嵊，稷之子也。東揚州刺史臨城公大連亦據州不受景命，景號令所行，唯吳郡以西，南陵以北而已。
六月丁亥，立宣城王大器為皇太子。
壬辰，封皇子大心為尋陽王，大款為江陵王，大臨為南海王，大連為南郡王，大春為安陸王，大成為山陽王，大封為宜都王。
宋子仙圍戴僧逷，不克。丙午，吳盜陸緝等起兵襲吳郡，殺蘇單于，推前淮南太守文成侯寧為主。
臨賀王正德怨侯景賣已，密書召鄱陽王範，使以兵入。景遮得其書，癸丑，縊殺正德。景以儀同三司郭元建為尚書僕射、北道行臺、總江北諸軍事，鎮新秦。封元羅等諸元十餘人皆為王。景愛永安侯確之勇，常置左右。邵陵王綸潛遣人呼之，確曰：「景輕佻，一伕力耳。我欲手刃之，正恨未得其便。卿還啓家王，勿以確為念。」景與確遊鐘山，引弓射鳥，因欲射景，絃斷不發，景覺而殺之。
侯景以趙威方為豫章太守，江州刺史尋陽王大心遣軍拒之，擒威方，系州獄，威方逃還建康。
陸緝等競為暴掠，吳人不附，宋子仙自錢塘旋軍擊之。壬戌，緝棄城奔海鹽，子仙復據吳郡。戊辰，侯景置吳州於吳郡，以安陸王大春為刺史。
鄱陽王範聞建康不守，戒嚴，欲入。僚佐或說之曰：「今魏人已據壽陽，大王移足，則虜騎必窺合肥。前賊未平，後城失守，將若之何。不如待四方兵集，使良將將精卒赴之，進不失勤王，退可固本根。」範乃止。會東魏大將軍澄遣西兗州刺史李伯穆逼合肥，又使魏收為書諭範。範方謀討侯景，藉東魏為援，乃帥戰士二萬出東關，以合州輸伯穆，並遣諮議劉靈議送二子勤、廣為質於東魏以乞師。範屯濡須以待上游之軍，遣世子嗣將千餘人守安樂柵。上游諸軍皆不下，範糧乏，採苽稗菱藕以自給。勤、廣至鄴，東魏人竟不為出師。范進退無計，乃溯流西上，軍於樅陽。景出屯姑孰，範將裴之悌以眾降之。之悌，之高之弟也。
秋八月甲申朔，侯景遣其中軍都督侯子鑑等擊吳興。
侯景以宋子仙為司徒，郭元建為尚書左僕射，與領軍任約等四十人並開府儀同三司，仍詔「自今開府儀同不須更加將軍」。是後開府儀同至多，不可復記矣。
鄱陽王範自樅陽遣信告江州刺史尋陽王大心，大心遣信邀之。範引兵詣江州，大心以湓城處之。
吳興兵力寡弱，張嵊書生，不閒軍旅。或勸嵊效袁君正以郡迎侯子鑑。嵊嘆曰：「袁氏世濟忠貞，不意君正一旦隳之。吾豈不知吳郡既沒，吳興勢難久全。但以身許國，有死無貳耳。」九月癸丑朔，子鑑軍至吳興，嵊戰敗，還府，整服安坐，子鑑執送建康。侯景嘉其守節，欲活之，嵊曰：「吾忝任專城，朝廷傾危，不能匡復，今日速死為幸。」景猶欲存其一子，嵊曰：「吾一門已在鬼錄，不就爾虜求恩。」景怒，盡殺之。並殺沈浚。
冬十月，宋子仙自吳郡趣錢塘。劉神茂自吳興趣富陽，前武州刺史富陽孫國恩以城降之。十一月乙卯，葬武皇帝於修陵，廟號高祖。
百濟遣使入貢，見城闕荒圯，異於向來，哭於端門。侯景怒，錄送莊嚴寺，不聽出。壬戌，宋子仙急攻錢塘，戴僧逷降之。
宋子仙乘勝渡浙江，至會稽。邵陵王綸聞錢塘已敗，出奔鄱陽，鄱陽內史開建侯蕃以兵拒之。范進擊蕃，破之。
南郡王大連為東揚州刺史。時會稽豐沃，勝兵數萬，糧仗山積，東土人懲侯景殘虐，咸樂為用，而大連朝夕酣飲，不恤軍事。司馬東陽留異凶狡殘暴，為眾所患，大連悉以軍事委之。十二月庚寅，宋子仙攻會稽，大連棄城走，異奔還鄉里，尋以其眾降於子仙。大連欲奔鄱陽，異為子仙鄉導，追及大連於信安，執送建康，大連猶醉不之知。帝聞之，引帷自蔽，掩袂而泣。於是三吳盡沒於景，公侯在會稽者俱南度嶺。景以留異為東陽太守，收其妻子為質。
邵陵王綸進至九江，尋陽王大心以江州讓之，綸不受，引兵西上。
簡文帝大寶元年春正月，始興太守陳霸先發兵討侯景。事見《蕭勃據嶺南》。
廣陵人來嶷說前廣陵太守祖皓曰：「董紹先輕而無謀，人情不附，襲而殺之，此壯士之任耳。今欲糾帥義勇，奉戴府君，若其克捷，可立桓、文之勳，必天未悔禍，猶足為梁室忠臣。」皓曰：「此僕所願也。」乃相與糾合勇士，得百餘人。癸酉，襲廣陵，斬南兗州刺史董紹先，據城，馳檄遠近，推前太子舍人蕭勔為刺史。乙亥，景遣郭元建帥眾奄至，皓嬰城固守。
二月，侯景遣任約、於慶等帥眾二萬攻諸藩。
侯景遣侯子鑑帥舟師八千，自帥徒兵一萬攻廣陵，三日，克之。執祖皓，縛而射之，箭遍體，然後車裂以徇。城中無少長皆埋之於地，馳馬射而殺之。以子鑑為南兗州刺史，鎮廣陵。景還建康。
宣城內史楊白華進據安吳，侯景遣於子悅等帥眾攻之，不克。
侯景納上女溧陽公主，甚愛之。三月甲申，景請上禊宴於樂遊苑，帳飲三日。上還宮，景與公主共據御床，南面並坐，羣臣文武列坐侍宴。
鄱陽世子嗣與任約戰於三章，約敗走，嗣因徙鎮三章，謂之安樂柵。
夏四月丙午，侯景請上幸西州。上御素輦，侍衛四百餘人，景浴鐵數千，翼衛左右。上聞絲竹，悽然泣下，命景起舞，景亦請上起舞。酒闌坐散，上抱景於牀曰：「我念丞相。」景曰：「陛下如不念臣，臣何得至此。」逮夜乃罷。
時江南連年旱蝗，江、揚尤甚，百姓流亡，相與入山谷、江、湖，採草根、木葉、菱芡而食之，所在皆盡，死者蔽野。富室無食，皆鳥面鵠形，衣羅綺，懷金玉，俯伏牀帷，待命聽終。千里絕煙，人跡罕見，白骨成聚，如丘隴焉。
景性殘酷，於石頭立大碓，有犯法者搗殺之。常戒諸將曰：「破柵平城，當淨殺之，使天下知吾威名。」故諸將每戰勝，專以焚掠為事，斬刈人如草芥，以資戲笑。由是百姓雖死，終不附之。又禁人偶語，犯者刑及外族。為其將帥者悉稱「行臺」，來降附者悉稱「開府」，其親寄隆重者曰：「左右廂公」，勇力兼人者曰：「庫直都督」。
侯景召宋子仙還京口。
湘東王繹自去歲聞高祖之喪，以長沙未下，故匿之。壬寅，始發喪，刻檀為高祖像，置於百福殿，事之甚謹，動靜必諮焉。繹以為天子制於賊臣，不肯從太寶之號，猶稱太清四年。丙午，繹下令大舉討侯景，移檄遠近。
鄱陽王範至湓城，以晉熙為晉州，遣其世子嗣為刺史。江州郡縣，多輒改易。尋陽王大心政令所行，不出一郡。大心遣兵擊莊鐵，嗣與鐵素善，請發兵救之，範遣侯瑱帥精甲五千助鐵。由是二鎮互相猜忌，無復討賊之志。大心使徐嗣徽帥眾二千，築壘稽亭以備範，市糴不通，範數萬之眾，無所得食，多餓死。範憤恚，疽發於背，五月乙卯，卒。其眾祕不發喪，奉範弟安南侯恬為主，有眾數千人。
丙辰，侯景以元思虔為東道大行臺，鎮錢塘。丁巳，以侯子鑑為南兗州刺史。
六月，侯景以羊鴉仁為五兵尚書。庚子，鴉仁出奔江西，將赴江陵，至東莞，盜疑其懷金，邀殺之。湘東王繹以陳霸先為豫州刺史，領豫章內史。
初，東魏遣儀同武威牒雲洛等迎鄱陽世子嗣，使鎮皖城。嗣未及行，任約軍至，洛等引去。嗣遂失援，出戰，敗死。約遂略地至湓城，尋陽王大心遣司馬韋質出戰而敗。帳下猶有戰士千餘人，咸勸大心走保建州，大心不能用，戊辰，以江州降約。先是，大心使前太子洗馬韋臧鎮建昌，有甲士五千，聞尋陽不守，欲帥眾奔江陵，未發，為麾下所殺。臧，粲之子也。於慶略地至豫章，侯瑱力屈，降之，慶送瑱於建康。景以瑱同姓，待之甚厚，留其妻子及弟為質，遣瑱隨慶徇蠡南諸郡，以瑱為湘州刺史。
初，巴山人黃法𣰰有勇力，侯景之亂，合徒眾保鄉里。太守賀詡下江州，命法𣰰監郡事。法𣰰
屯新淦，於慶自豫章分兵襲新淦，法𣰰敗之。陳霸先使周文育進軍擊慶，法𣰰引兵會之。
邵陵王綸聞任約將至，使司馬蔣思安將精兵五千襲之，約眾潰。思安不設備，約收兵襲之，思安敗走。
秋九月，任約進寇西陽、武昌。初，寧州刺史彭城徐文盛募兵數萬人討侯景，湘東王繹以為秦州刺史，使將兵東下，與約遇於武昌。繹以廬陵王應為江州刺史，以文盛為長史，行府州事，督諸將拒之。應，續之子也。邵陵王綸引齊兵未至，移營馬柵，距西陽八十里，任約聞之，遣儀同叱羅子通等將鐵騎二百襲之，綸不為備，策馬亡走。時湘東王繹亦與齊連和，故齊人觀望，不助綸。定州刺史田祖龍迎綸，綸以祖龍為繹所厚，懼為所執，復歸齊昌。行至汝南，魏所署汝南城主李素，綸之故吏也，開城納之。任約遂據西陽、武昌。
裴之高帥子弟部曲千餘人至夏首，湘東王繹召之，以為新興、永寧二郡太守。又以南平王恪為武州刺史，鎮武陵。
初，邵陵王綸以衡陽王獻為齊州刺史，鎮齊昌，任約擊擒之，送建康，殺之。獻，暢之孫也。
乙亥，進侯景位相國，封二十郡為漢王，加殊禮。冬十月乙未，侯景自加宇宙大將軍、都督六合諸軍事，以詔文呈上。上驚曰：「將軍乃有宇宙之號乎。」
十一月丁卯，徐文盛軍貝磯，任約帥水軍逆戰，文盛大破之，斬叱羅子通、趙威方，仍進軍大舉口。侯景遣宋子仙等將兵二萬助約，以約守西陽，久不能進，自出屯晉熙。
南康王會理以建康空虛，與太子左衛將軍柳敬禮、西鄉侯勸、東鄉侯勔謀起兵誅王偉。安樂侯乂理出奔長蘆，集眾得千餘人。建安侯賁、中宿世子子邕知其謀，以告偉。偉收會理、敬禮、勸、勔及會理弟祁陽侯通理，俱殺之。乂理為左右所殺。錢塘褚冕以會理故舊，捶掠千計，終無異言。會理隔壁謂之曰：「褚郎，卿豈不為我致此。卿雖忍死明我，我心實欲殺賊。」冕竟不服，景乃宥之。勸，昺之子。賁，正德之弟子。子邕，憺之孫也。
帝自即位以來，景防衛甚嚴，外人莫得進見，唯武林侯諮及僕射王克、舍人殷不害並以文弱得出入臥內，帝與之講論而已。及會理死，克、不害懼禍，稍自疏。諮獨不離帝，朝請無絕。景惡之，使其仇人刁戍刺殺諮於廣莫門外。帝之即位也，景與帝登重雲殿，禮佛為誓，云：「自今君臣兩無猜貳，臣固不負陛下，陛下亦不得負臣。」及會理謀泄，景疑帝知之，故殺諮。帝自知不久，指所居殿謂殷不害曰：「龐涓當死此下。」
景自帥眾討楊白華於宣城，白華力屈而降，景以其北人，全之，以為左民尚書，誅其兄子彬以報來亮之怨。十二月丙子朔，景封建安侯賁為竟陵王，中宿世子子邕為隨王，仍賜姓侯氏。
侯景還建康。二年春正月，新吳餘孝頃舉兵拒侯景，景遣於慶攻之，不克。
庚戌，湘東王繹遣護軍將軍尹悅、安東將軍杜幼安、巴州刺史王珣將兵二萬自江夏趣武昌，受徐文盛節度。
張彪遣其將趙棱圍錢塘，孫鳳圍富春，侯景遣儀同三司田遷、趙伯超救之，棱、鳳敗走。棱，伯超之兄子也。
侯景以王克為太師，宋子仙為太保，元羅為太傅，郭元建為太尉，張化仁為司徒，任約為司空，王偉為尚書左僕射，索超世為右僕射。景置三公官，動以十數，儀同尤多。以子仙、元建、化仁為佐命元功，偉、超世為謀主，於子悅、彭雋主擊斷，陳慶、呂季略、盧暉略、丁和等為爪牙。梁人為景用者，則故將軍趙伯超、前制局監周石珍、內監嚴亶、邵陵王記室伏知命。自餘王克、元羅及侍中殷不害、太常周弘正等，景從人望，加以尊位，非腹心之任也。
北兗州刺史蕭邕謀降魏，侯景殺之。三月乙卯，徐文盛等克武昌，進軍蘆洲。
任約告急，侯景自帥眾西上，攜太子大器從軍以為質，留王偉居守。閏月，景發建康，自石頭至新林，舳艫相接。約分兵襲破定州刺史田祖龍於齊安。壬寅，景軍至西陽，與徐文盛夾江築壘。癸卯，文盛擊破之，射其右丞庫狄式和墜水死，景遁走還營。
夏四月，郢州刺史蕭方諸，年十五，以行事鮑泉和弱，常侮易之，或使伏牀，騎背為馬。恃徐文盛軍在近，不復設備，日以蒱酒為樂。侯景聞江夏空虛，乙巳，使宋子仙、任約帥精騎四百，由淮內襲郢州。丙午，大風疾雨，天色晦冥，有登陴望見賊者告泉曰：「虜騎至矣。」泉曰：「徐文盛大軍在下，賊何因得至。當是王珣軍人還耳。」既而走告者稍眾，始命閉門，子仙等已入城。方諸方踞泉腹，以五色彩辮其髯。見子仙至，方諸迎拜，泉匿於牀下。子仙俯窺，見泉素髯間彩，驚愕，遂擒之，及司馬虞豫，送於景所。景因便風，中江舉帆，遂越文盛等軍，丁未，入江夏。文盛眾懼而潰，與長沙王韶等逃歸江陵。王珣、杜幼安以家在江夏，遂降於景。
湘東王繹以王僧辯為大都督，帥巴州刺史丹楊淳于量、定州刺史杜龕、宣州刺史王綝、郴州刺史裴之橫東擊景，徐文盛以下並受節度。戊申，僧辯等軍至巴陵，聞郢州已陷，因留戍之。繹遺僧辯書曰：「賊既乘勝，必將西下，不勞遠擊，但守巴丘，以逸待勞，無慮不克。」又謂將佐曰：「景若水步兩道，直指江陵，此上策也。據夏首，積兵糧，中策也。悉力攻巴陵，下策也。巴陵城小而固，僧辯足可委任。景攻城不拔，野無所掠，暑疫時起，食盡兵疲，破之必矣。」乃命羅州刺史徐嗣徽自岳陽，武州刺史杜崱自武陵引兵會僧辯。
景使丁和將兵五千守夏首，宋子仙將兵一萬為前驅，趣巴陵，分遣任約直指江陵，景率大兵水步繼進。於是緣江戍邏望風請服，景拓邏至於隱磯。僧辯乘城固守，偃旗臥鼓，安若無人。壬戌，景眾濟江，遣輕騎至城下，問：「城內為誰。」答曰：「王領軍。」騎曰：「何不早降。」僧辯曰：「大軍但向荊州，此城自當非礙。」騎去，頃之，執王珣等至城下，使說其弟琳。琳曰：「兄受命討賊，不能死難，曾不內慚，翻欲賜誘。」取弓射之，珣慚而退。景肉薄百道攻城，城中鼓譟，矢石雨下，景士卒死者甚眾，乃退。僧辯遣輕兵出戰，凡十餘返，皆捷。景被甲在城下督戰，僧辯着綬、乘輿、奏鼓吹巡城，景望之，服其膽勇。
五月，侯景晝夜攻巴陵，不克，軍中食盡，疾疫，死傷太半。湘東王繹遣晉州刺史蕭惠正將兵援巴陵，惠正辭不堪，舉胡僧祐自代。僧祐時坐謀議忤旨繫獄，繹即出之，拜武猛將軍，令赴援。戒之曰：「賊若水戰，但以大艦臨之，必克。若欲步戰，自可鼓棹直就巴丘，不須交鋒也。」僧祐至湘浦，景遣任約帥銳卒五千據白塉以待之。僧祐由他路西上，約謂其畏已，急追之，及於芊口，呼僧祐曰：「吳兒，何不早降，走何所之。」僧祐不應，潛引兵至赤沙亭。會信州刺史陸法和至，與之合軍。法和有異術，先隱於江陵百里洲，衣食居處，一如苦行沙門，或豫言吉凶，多中，人莫能測。侯景之圍臺城也，或問之曰：「事將何如？」法和曰：「凡人取果，宜待熟時，不撩自落。」固問之，法和曰：「亦克，亦不克。」及任約向江陵，法和自請擊之，繹許之。
壬寅，約至赤亭。六月甲辰，僧祐、法和縱兵擊之，約兵大潰，殺溺死者甚眾，擒約送江陵。景聞之，乙巳，焚營宵遁。以丁和為郢州刺史，留宋子仙等，眾號二萬，戍郢城。別將支化仁鎮魯山，範希榮行江州事，儀同三司任延和、晉州刺史夏侯威生守晉州。景與麾下兵數千順流而下。丁和以大石磕殺鮑泉及虞預，沈於黃鶴磯。任約至江陵，繹赦之。徐文盛坐怨望，下獄，死。巴州刺史餘孝頃遣兄子僧重將兵救鄱陽，於慶退走。
繹以王僧辯為征東將軍、尚書令，胡僧祐等皆進位號，使引兵東下。陸法和請還，既至，謂繹曰：「侯景自然平矣，蜀賊將至，請守險以待之。」乃引兵屯峽口。庚申，王僧辯至漢口，先攻魯山，擒支化仁，送江陵。辛酉，攻郢州，克其羅城，斬首千級。宋子仙退據金城，僧辯四面起土山攻之。
豫州刺史荀朗自巢湖出濡須邀景，破其後軍，景奔歸，船前後相失。太子船入樅陽浦，船中腹心皆勸太子因此入北，太子曰：「自國家喪敗，志不圖生，主上蒙塵，寧忍違離左右。吾今若去，乃是叛父，非避賊也。」因涕泗嗚咽，即命前進。
甲子，宋子仙等困蹙，乞輸郢城，身還就景。王僧辯僞許之，命給船百艘以安其意。子仙謂為信然，浮舟將發，僧辯命杜龕帥精勇千人攀堞而上，鼓譟奄進，水軍主宋遙帥樓船，暗江雲合。子仙且戰且走，至白楊浦，大破之，周鐵虎生擒子仙及丁和，送江陵，殺之。
秋七月乙亥，湘東王繹以長沙王韶監郢州事。丁亥，侯景還至建康。於慶自鄱陽還豫章，侯瑱閉門拒之，慶走江州，據郭默城。繹以瑱為兗州刺史，景悉殺瑱子弟。
辛丑，王僧辯乘勝下湓城，陳霸先帥所部三萬人將會之，屯於巴丘。西軍乏食，霸先有糧五十萬石，分三十萬以資之。八月壬寅朔，王僧辯前軍襲於慶，慶棄郭默城走。範希榮亦棄尋陽城走，晉熙王僧振等起兵圍郡城，僧辯遣沙州刺史丁道貴助之。任延和等棄城走。湘東王繹命僧辯且頓尋陽，以待諸軍之集。
初，景既克建康，常言：「吳兒怯弱，易以掩取，當須拓定中原，然後為帝。」景尚帝女溧陽公主，嬖之，妨於政事。王偉屢諫，景以告主，主有惡言，偉恐為所讒，因說景除帝。及景自巴陵敗歸，猛將多死，自恐不能久存，欲早登大位。王偉曰：「自古移鼎，必須廢立，既示我威權，且絕彼民望。」景從之，使前壽光殿學士謝昊為詔書，以為「弟侄爭立，星辰失次，皆由朕非正緒，召亂致災。宜禪位於豫章王棟」。使呂季略齎入，逼帝書之。棟，歡之子也。
戊午，景遣衛尉卿彭雋等帥兵入殿，廢帝為晉安王，幽於永福省，悉撤內外侍衛，使突騎左右守之，牆垣悉布枳棘。庚申，下詔迎豫章王棟。棟時幽拘，廩餼甚薄，仰蔬茹為食。方與妃張氏鉏葵，法駕奄至，棟驚，不知所為，泣而升輦。
景殺哀太子大器、尋陽王大心、西陽王大鈞、建平王大球、義安大昕及王侯在建康者二十餘人。太子神明端嶷，於景黨未嘗屈意，所親竊問之，太子曰：「賊若於事義未須見殺，吾雖陵慢呵叱，終不敢言。若見殺時至，雖一日百拜，亦無所益。」又曰：「殿下今居困阨，而神貌怡然，不貶平日，何也。」太子曰：「吾自度死日必在賊前，若諸叔能滅賊賊，必先見殺，然後就死。若其不然，賊亦殺我以取富貴，安能以必死之命為無益之愁乎。」及難，太子顏色不變，徐曰：「久知此事，嗟其晚耳。」刑者將以衣帶絞之，太子曰：「此不能見殺，。」命取系帳繩絞之而絕。
壬戌，棟即帝位，大赦，改元天正。太尉郭元建聞之，自秦郡馳還，謂景曰：「主上先帝太子，既無愆失，何得廢之。」景曰：「王偉勸吾，雲早除民望，吾故從之，以安天下。」元建曰：「吾挾天子令諸侯，猶懼不濟，無故廢之，乃所以自危，何安之有。」景欲迎帝復位，以棟為太孫，王偉曰：「廢立大事，豈可數改邪。」乃止。
乙丑，景又使使殺南海王大臨於吳郡，南郡王大連於姑孰，安陸王大春於會稽，高唐王大壯於京口。以太子妃賜郭元建，元建曰：「豈有皇太子妃乃為人妾乎。」竟不與相見，聽使入道。丙寅，追尊昭明太子為昭明皇帝，豫章安王為安皇帝。以劉神茂為司空。
王偉說侯景弒太宗以絕眾心，景從之。冬十月壬寅夜，偉與左衛將軍彭雋、王修纂進酒於太宗。太宗極飲，既醉而寢。偉乃出，雋進土囊，修纂坐其上而殂。偉撤戶扉為棺，遷殯於城北酒庫中，諡曰明皇帝，廟號高宗。
司空、東道行臺劉神茂聞侯景自巴丘敗還，陰謀叛景，吳中士大夫咸勸之，乃與儀同三司尹思合、劉歸義、王曄、雲麾將軍元頵等據東陽以應江陵，遣頵及別將李佔下據建德江口。張彪攻永嘉，克之。新安民程靈洗起兵，據郡以應神茂。於是浙江以東皆附江陵。湘東王繹以靈洗為譙州刺史，領新安太守。
十一月，侯景以趙伯超為東道行臺，據錢塘。以田遷為軍司，據富春。以李慶緒為中軍都督，謝答仁為右廂都督，李遵為左廂都督，以討劉神茂。
己卯，加侯景九錫，漢國置丞相以下官。己丑，豫章王棟禪位於景，景即皇帝位於南郊。還，登太極殿，其黨數萬，皆吹脣呼噪而上。大赦，改元太始。封棟為淮陰王，並其二弟橋、樛同鎖於密室。
王偉請立七廟，景曰：「何謂七廟。」偉曰：「天子祭七世祖考。」並請七世諱，景曰：「前世吾不復記，唯記我父名標。且彼在朔州，那得來啖此。」眾咸笑之。景黨有知景祖名乙羽周者，自外皆王偉制其名位，追尊父標為元皇帝。
景之作相也，以西州為府，文武無尊卑皆引接。及居禁中，非故舊不得見，由是諸將多怨望。景好獨乘小馬，彈射飛鳥，王偉每禁止之，不許輕出。景鬱鬱不樂，更成失志，曰：「吾無事為帝，與受擯不殊。」
十二月丁未，謝答仁、李慶緒攻建德，擒元頵、李佔送建康，景截其手足以徇，經日乃死。
元帝承聖元年春正月，湘東王命王僧辯等東擊侯景，二月庚子，諸軍發尋陽，舳艫數百里。陳霸先帥甲士三萬，舟艦二千，自南江出湓口，會僧辯於白茅灣，築壇歃血，共讀盟文，流涕慷慨。癸卯，僧辯使侯瑱襲南陵、鵲頭二戍，克之。戊申，僧辯等軍於大雷。丙辰，發鵲頭。戊午，侯子鑑還至戰鳥，西軍奄至，子鑑驚懼，奔還淮南。
侯景儀同三司謝答仁攻劉神茂於東陽，程靈洗、張彪皆勒兵將救之，神茂欲專其功，不許，營於下淮。或謂神茂曰：「賊長於野戰，下淮地平，四面受敵，不如據七里瀨，賊必不能進。」不從。神茂偏裨多北人，不與神茂同心，別將王曄、酈通並據外營，降於答仁、劉歸義、尹思合等棄城走。神茂孤危，辛未，亦降於答仁，答仁送之建康。
癸酉，王僧辯等至蕪湖，侯景守將張黑棄城走。景聞之，甚懼，下詔赦湘東王繹、王僧辯之罪，眾咸笑之。侯子鑑據姑孰南洲以拒西師，景遣其黨史安和等將兵二千助之。三月己巳朔，景下詔欲自至姑孰，又遣人戒子鑑曰：「西人善水戰，勿與爭鋒。往年任約之敗，良為此也。若得步騎一交，必當可破，汝但結營岸上，引船入浦以待之。」子鑑乃舍舟登岸，閉營不出。僧辯等停軍蕪湖十餘日，景黨大喜，告景曰：「西師畏吾之強，勢將遁矣，不擊且失之。」景乃覆命子鑑為水戰之備。
丁丑，僧辯至姑孰，子鑑帥步騎萬餘人渡洲，於岸挑戰，又以鵃䑠千艘載戰士。僧辯麾細船皆令退縮,留大艦失泊兩岸。子鑑之眾謂水軍欲退，爭出趨之。大艦斷其歸路，鼓譟大呼，合戰中江，子鑑大敗，士卒赴水死者數千人。子鑑僅以身免，收散卒走還建康，據東府。僧辯留虎臣將軍莊丘慧達鎮姑孰，引軍而前，歷陽戍迎降。景聞子鑑敗，大懼，涕下覆面，引衾而臥，良久方起，嘆曰：「誤殺乃公。」
庚辰，僧辯督諸軍至張公洲，辛巳，乘潮入淮，進至禪靈寺前。景召石頭津主張賓，使引淮中艤䑰及海艟，以石縋之，塞淮口。緣淮作城，自石頭至於朱雀街，十餘里中樓堞相接。僧辯問計於陳霸先，霸先曰：「前柳仲禮數十萬兵隔水而坐，韋粲在青溪，竟不渡岸，賊登高望之，表裏俱盡，故能覆我師徒。今圍石頭，須渡北岸。諸將若不能當鋒，霸先請先往立柵。」壬午，霸先於石頭西落星山築柵，眾軍次連入城，直出石頭西北。景恐西州路絕，自帥侯子鑑等亦於石頭東北築五城以遏大路。景使王偉等守臺城。乙酉，景殺湘東王世子方諸、前平東將軍杜幼安。
劉神茂至建康，丙戌，景命為大剉碓，先進其足，寸寸斬之，以至於頭。留異外同神茂而潛通於景，故得免禍。
丁亥，王僧辯進軍招提寺北，侯景帥眾萬餘人，鐵騎八百餘匹，陳於西州之西。陳霸先曰：「我眾賊寡，應分其兵勢，以強制弱。何故聚其鋒銳，令致死於我。」乃命諸將分處置兵。景衝將軍王僧志陳，僧志小縮，霸先遣將軍安陸徐度將弩手二千橫截其後，景兵乃卻。霸先與王琳、杜龕等以鐵騎乘之，僧辯以大軍繼進，景兵敗，退據其柵。龕，岸之兄子也。景儀同三司盧暉略守石頭城，開北門降，僧辯入據之。景與霸先殊死戰，景帥百餘騎，棄稍執刀，左右衝陳。陳不動，眾遂大潰，諸軍逐北至西明門。
景至闕下，不敢入臺，召王偉責之曰：「爾令我為帝，今日誤我。」偉不能對，繞闕而藏。景欲走，偉執鞚諫曰：「自古豈有叛天子邪。宮中衛士猶足一戰，棄此，將欲安之。」景曰：「我昔敗賀拔勝，破葛榮，揚名河、朔，渡江平臺城，降柳仲禮如反掌，今日天亡我也。」因仰觀石闕，嘆息久之。以皮囊盛其江東所生二子，掛之鞍後，與房世貴等百餘人東走，欲就謝答仁於吳。侯子鑑、王偉、陳慶奔朱方。
僧辯命裴之橫、杜龕屯杜姥宅，杜崱入據臺城。僧辯不戢軍士，剽掠居民，男女裸露，自石頭至於東城，號泣滿道。是夜，軍士遺火，焚太極殿及東西堂，寶器、羽儀、輦輅無遺。
戊子，僧辯命侯瑱等帥精甲五千追景。王克、元羅等帥臺內舊臣迎僧辯於道，僧辯勞克曰：「甚苦，事夷狄之君。」克不能對。又問：「璽紱何在。」克良久曰：「趙平原持去。」僧辯曰：「王氏百世卿族，一朝而墜。」僧辯迎太宗梓宮升朝堂，帥百官哭踴如禮。
己丑，僧辯等上表勸進，且迎都建業。湘東王答曰：「淮海長鯨，雖雲授首同。襄陽短狐未全革面。太平玉燭，爾乃議之。」
庚寅，南兗州刺史郭元建、秦郡戍主郭正買、陽平戍主魯伯和、行南徐州事郭子仲並據城降。
僧辯之發江陵也，啓湘東王曰：「平賊之後，嗣君萬福，未審何以為禮。」王曰：「六門之內，自極兵威。」僧辯曰：「討賊之謀，臣為己任，成濟之事，請別舉人。」王乃密諭宣猛將軍朱買臣，使為之所。及景敗，太宗已殂。豫章王棟及二弟橋、樛相扶出於密室，逢杜崱於道，為去其鎖。二弟曰：「今日始免橫死矣。」棟曰：「倚伏難知，吾猶有懼。」辛卯，遇朱買臣，呼之就船共飲，未竟，並沈於水。
僧辯遣陳霸先將兵向廣陵受郭元建等降，又遣使者往安慰之。諸將多私使別索馬仗，會侯子鑑渡江至廣陵，謂元建等曰：「我曹，梁之深讎，何顏復見其主。不若投北，可得還鄉。」遂皆降齊。霸先至歐陽，齊行臺辛術已據廣陵。
王偉與侯子鑑相失，直瀆戍主黃公喜獲之，送建康。王僧辯問曰：「卿為賊相，不能死節，而求活草間邪。」偉曰：「廢興，命也。使漢帝早從偉言，明公豈有今日。」尚書左丞虞騭嘗為偉所辱，乃唾其面。偉曰：「君不讀書，不足與語。」騭慚而退。僧辯命羅州刺史徐嗣徽鎮朱方。
壬辰，侯景至晉陵，得田遷餘兵，因驅掠居民，東趨吳郡。
謝答仁討劉神茂還，至富陽，聞侯景敗走，帥萬人慾北出候之，趙伯超據錢塘拒之。侯景進至嘉興，聞伯超叛之，乃退據吳。己酉，侯瑱追及景於松江。景猶有船二百艘，眾數千人，瑱進擊，敗之，擒彭雋、田遷、房世貴、蔡壽樂、王伯醜。瑱生剖雋腹，抽其腸，雋猶不死，手自收之，乃斬之。
景與腹心數十人單舸走，推墮二子於水，將入海，瑱遣副將焦僧度追之。景納羊侃之女為小妻，以其兄鵾為庫直都督，待之甚厚。鵾隨景東走，與景所親王元禮、謝葳蕤密圖之。葳蕤，答仁之弟也。景下海，欲向蒙山。己卯，景晝寢，鵾語海師「此中何處有蒙山，汝但聽我處分。」遂直向京口。至於豆洲，景覺，大驚，問岸上人，云：「郭元建猶在廣陵」，景大喜，將依之。鵾拔刀，叱海師向京口，因謂景曰：「吾等為王效力多矣，今至於此，終無所成，欲就乞頭以取富貴。」景未及答，白刃交下。景欲投水，鵾以刀斫之。景走入船中，以佩刀抉船底，鵾以槊刺殺之。尚書右僕射索超世在別船，葳蕤以景命召而執之。南徐州刺史徐嗣徽斬超世，以鹽納景腹中，送其屍於建康。僧辯傳首江陵，截其手，使謝葳蕤送於齊。暴景屍於市，士民爭取食之，併骨皆盡，溧陽公主亦預食焉。初，景之五子在北齊，世宗剝其長子面而烹之，幼者皆下蠶室。齊顯祖即位，夢獮猴坐其御床，乃盡烹之。趙伯超、謝答仁皆降於侯瑱，瑱並田遷等送建康。王僧辯斬房世貴於市，送王偉、呂季略、周石珍、嚴亶、趙伯超、伏知命於江陵。
丁巳，湘東王下令解嚴。乙丑，葬簡文帝於莊陵，廟號太宗。
侯景之敗也，以傳國璽自隨，使其侍中兼平原太守趙思賢掌之，曰：「若我死，宜沈於江，勿令吳兒復得之。」思賢自京口濟江，遇盜，從者棄之草間。至廣陵，以告郭元建。元建取之，以與辛術，壬申，術送之至鄴。
五月庚午，司空南平王恪等復勸進，湘東王猶不受，遣侍中豐城侯泰等謁山陵，修復廟、社。戊寅，侯景首至江陵，梟之於市三日，煮而漆之，以付武庫。
庚辰，以南平王恪為揚州刺史。甲申，以王僧辯為司徒、鎮衛將軍，封長寧公。陳霸先為徵虜將軍、開府儀同三司，封長城縣侯。
乙酉，誅侯景所署尚書僕射王偉、左民尚書呂季略、少府周石珍、舍人嚴亶於市。趙伯超、伏知命餓死於獄。以謝答仁不失禮於太宗，特宥之。王偉於獄中上五百言詩，湘東王愛其才，欲宥之。有嫉之者言於王曰：「前日偉作檄文甚佳。」王求而視之，檄云：「項羽重瞳，尚有烏江之敗。湘東一目，寧為赤縣所歸。」王大怒，釘其舌於柱，剜腹臠肉而殺之。
丁亥，下令，以「王偉等既死，自餘衣冠舊貴，被逼偷生，猛士勳豪，和光苟免者，皆不問。」

