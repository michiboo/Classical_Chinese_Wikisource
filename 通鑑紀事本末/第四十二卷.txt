
後晉高祖天福四年。成德節度使安重榮出於行伍，性粗率，恃勇驕暴，每謂人曰：「今世天子，兵強馬壯則為之耳。」府廨有幡竿，高數十尺。嘗挾弓矢謂左右曰：「我能中竿上龍首者，必有天命。」一發中之，以是益自負。帝之遣重榮代祕瓊也，戒之曰：「瓊不受代，當別除汝一鎮，勿以力取，恐為患滋深。」重榮由是以帝為怯，謂人曰：「祕瓊匹夫耳，天子尚畏之，況我以將相之重，士馬之眾乎。」每所奏請多逾分，為執政所可否，意憤憤不快，乃聚亡命，市戰馬，有飛揚之志。帝知之，義武節度使皇甫遇與重榮姻家，七月，徙遇為昭義節度使。
五年。初，帝割雁門之北以賂契丹，由是吐谷渾皆屬契丹，苦其貪虐，思歸中國。成德節度使安重榮復誘之，於是吐谷渾帥部落千餘帳自五臺來奔。契丹大怒，遣使讓帝以招納叛人。
六年春正月丙寅，帝遣供奉官張澄將兵二千索吐谷渾在並、鎮、忻、代四州山谷者，逐之，使還故土。
成德節度使安重榮恥臣契丹，見契丹使者，必箕踞慢罵，使過其境，或潛遣人殺之。契丹以讓帝，帝為之遜謝。六月戊午，重榮執契丹使拽剌，遣輕騎掠幽州南境，軍於博野。上表稱「吐谷渾、兩突厥、渾、契苾、沙陁各帥部眾歸附，党項等亦遣使納契丹告身職牒，言為虜所陵暴，又言自二月以來，令各具精甲壯馬，將以上秋南寇，恐天命不佑，與之俱滅，願自備十萬眾與晉共擊契丹。又朔州節度副使趙崇已逐契丹節度使劉山，求歸命朝廷。臣相繼以聞，陛下屢敕臣承奉契丹，勿自起釁端。其如天道人心，難以違拒，機不可失，時不再來。諸節度使沒於北庭者，皆延頸企踵以待王師，良可哀憫。願早決計。」表數千言，大抵斥帝父事契丹，竭中國以媚無厭之虜。又以此意為書遺朝貴及移藩鎮，雲已勒兵，必與契丹決戰。帝以重榮方握強兵，不能制，甚患之。
時鄴都留守、侍衛馬步都指揮使劉知遠在大梁。泰寧節度使桑維翰知重榮已蓄奸謀，又慮朝廷重違其意，密上疏曰：「陛下免於晉陽之難而有天下，皆契丹之功也，不可負之。今重榮恃勇輕敵，吐谷渾假手報仇，皆非國家之利，不可聽也。臣竊觀契丹數年以來，士馬精強，吞噬四鄰，戰必勝，攻必取，割中國之土地，收中國之器械，其君智勇過人，其臣上下輯睦，牛馬蕃息，國無天災，此未可與為敵也。且中國新敗，士氣雕沮，以當契丹乘勝之威，其勢相去甚遠。又和親既絕，則當發兵守塞兵，少則不足以待寇，兵多則饋運無以繼之。我出則彼歸，我歸則彼至，臣恐禁衛之士疲於奔命，鎮、定之地無復遺民。今天下粗安，瘡痍未復，府庫虛竭，蒸民困弊，靜而守之，猶懼不濟，其可妄動乎。契丹與國家思義非輕，信誓甚着，彼無間隙而自啓釁端，就使克之，後患愈重，萬一不克，大事去矣。議者以歲輸繒帛謂之耗蠹，有所卑遜謂之屈辱。殊不知兵連而不休，禍結而不解，財力將匱，耗蠹孰甚焉。用兵則武吏功臣過求姑息，邊藩遠郡得以驕矜，下陵上替，屈辱孰大焉。臣願陛下訓農習戰，養兵息民，俟國無內憂，民有餘力，然後觀釁而動，則動必有成矣。又鄴都富盛，國家藩屏，今主帥赴闕，軍府無人，臣竊思慢藏誨盜之言，勇夫重閉之義，乞陛下略加巡幸，以杜奸謀。」帝謂使者曰：「朕比日以來，煩懣不快，今見卿奏，如醉醒矣，卿勿以為憂。」
秋七月，帝憂安重榮跋扈，己巳，以劉知遠為北京留守、河東節度使。
八月，帝以詔諭安重榮曰：「爾身為大臣，家有老母，忿不思難，棄君與親。吾因契丹得天下，爾因吾致富貴，吾不敢忘德，爾乃忘之，何邪。今吾以天下臣之，爾欲以一鎮抗之，不亦難乎。宜審思之，無取後悔。」重榮得詔愈驕，聞山南東道節度使安從進有異志，陰遣使與之通謀。
九月，帝以安重榮殺契丹使者，恐其犯塞，乙亥，遣安國節度使楊彥珣使於契丹。彥珣至其帳，契丹主責以使者死狀，彥珣曰：「譬如人家有惡子，父母所不能制，將如之何。」契丹主意乃解。
劉知遠遣親將郭威以詔旨說吐谷渾酋長白承福，令去安重榮歸朝廷，許以節鉞。威還，謂知遠曰：「彼惟利是嗜，安鐵胡止以袍袴賂之。今欲其來，莫若重賂乃可致耳。」知遠從之，且使謂承福曰：「朝廷已割爾曹隸契丹，爾曹當自安部落。今乃南來助安重榮為逆，重榮已為天下所棄，朝夕敗亡，爾曹宜早從化，勿俟臨之以兵，南北無歸，悔無及矣。」承福懼，冬十月，帥其眾歸於知遠。知遠處之太原東山及嵐、石之間，表承福領大同節度使，收其精騎以隸麾下。始，安重榮移檄諸道，雲與吐谷渾、韃靼、契苾同起兵，既而承福降知遠，韃靼、契苾亦莫之赴，重榮勢大沮。
冬十二月，安重榮聞安從進舉兵反，謀遂決，大集境內饑民，眾至數萬，南向鄴都，聲言入朝。初，重榮與深州人趙彥之俱為散指揮使，相得歡甚。重榮鎮成德，彥之自關西歸之，重榮待遇甚厚，使彥之招募黨眾，然心實忌之，及舉兵，止用為排陣使，彥之恨之。
帝聞重榮反，壬辰，遣護聖等馬步三十九指揮擊之。以天平節度使杜重威為招討使，安國節度使馬全節副之，前永清節度使王周為馬步都虞候。
戊戌，杜重威與安重榮遇於宗城西南，重榮為偃月陣，官軍再擊之，不動。重威懼，欲退。指揮使宛丘王重胤曰：「兵家忌退。鎮之精兵盡在中軍，請公分銳士擊其左右翼，重胤為公以契丹直衝其中軍，彼必狼狽。」重威從之。鎮人陣稍卻，趙彥之卷旗策馬來降。彥之以銀飾鎧冑及鞍勒，官軍殺而分之。重榮聞彥之叛，大懼，退匿於輜重中。官軍從而乘之，鎮人大潰，斬首萬五千級。重榮收餘眾走保宗城，官軍進攻，夜分，拔之。重榮以十餘騎走還鎮州，嬰城自守。會天寒，鎮人戰及凍死者二萬餘人。
契丹聞重榮反，乃聽楊彥珣還。
七年春正月丁巳，鎮州牙將自西郭水碾門導官軍入城，殺守陴民二萬人，執安重榮，斬之。杜重威殺導者，自以為功。庚申，重榮首至鄴都，帝命漆之，函送契丹。
夏四月，契丹以晉招納吐谷渾，遣使來讓。帝憂悒，不知為計，五月己亥，始有疾。帝寢疾，一旦，馮道獨對。帝命幼子重睿出拜之，又令宦者抱重睿置道懷中，其意蓋欲道輔立之。
六月乙丑，帝殂。道與天平節度使、侍衛馬步都虞候景延廣議，以國家多難，宜立長君，乃奏廣晉尹齊王重貴為嗣。是日，齊王即皇帝位。延廣以為已功，始用事，禁都下人毋得偶語。
初，高祖疾亟，有詔召河東節度使劉知遠入輔政，齊王寢之，知遠由是怨齊王。秋七月癸卯，加景延廣同平章事，兼侍衛馬步都指揮使。冬十一月庚寅，葬聖文章武明德孝皇帝於顯陵，廟號高祖。
帝之初即位也，大臣議奉表稱臣告哀於契丹，景延廣請致書稱孫而不稱臣。李崧曰：「屈身以為社稷，何恥之有。陛下如此，他日必躬擐甲冑與契丹戰，於時悔無益矣。」延廣固爭，馮道依違其間，帝卒從延廣議。契丹大怒，遣使來責議，且言：「何得不先承稟，遽即帝位。」延廣復以不遜語答之。
契丹盧龍節度使趙延壽欲代晉帝中國，屢說契丹擊晉，契丹主頗然之。
齊王天福八年。帝聞契丹將入寇，二月己未，發鄴都。乙丑，至東京。然猶與契丹問遺相往來，無虛月。
初，河陽牙將喬榮從趙延壽入契丹，契丹以為回圖使，往來販易於晉，置邸大梁。及契丹與晉有隙，景延廣說帝囚榮於獄，悉取邸中之貨。凡契丹之人販易在晉境者，皆殺之，奪其貨。大臣皆言契丹有大功於晉，不可負。戊子，釋榮，慰賜而歸之。榮辭延廣，延廣大言曰：「歸語而主，先帝為北朝所立，故稱臣奉表。今上乃中國所立，所以降志於北朝者，正以不敢忘先帝盟約故耳。為鄰稱孫，足矣，無稱臣之理。北朝皇帝勿信趙延壽誑誘，輕侮中國。中國士馬，爾所目睹。翁怒則來，戰孫有十萬橫磨劍，足以相待。他日為孫所敗，取笑天下，毋悔也。」榮自以亡失貨財，恐歸獲罪，且欲為異時據驗，乃曰：「公所言頗多，懼有遺忘，願記之紙墨。」延廣命吏書其語以授之，榮具以白契丹主。契丹主大怒，入寇之志始決。晉使如契丹者，皆縶之幽州，不得見。
桑維翰屢請遜辭以謝契丹，每為延廣所沮。帝以延廣有定策功，故寵冠羣臣，又總宿衛兵，故大臣莫能與之爭。河東節度使劉知遠知延廣必致寇，而畏其方用事，不敢言，但益募兵，奏置興捷、武節等十餘軍以備契丹。
楊光遠之叛也，密告契丹以晉主負德違盟，境內大饑，公私困竭，乘此際攻之，一舉可取。趙延壽亦勸之。契丹主乃集山後及盧龍兵合五萬人，使延壽將之，委延壽經略中國，曰：「若得之，當立汝為帝。」又常指延壽謂晉人曰：「此汝主也。」延壽信之，由是為契丹盡力畫取中國之策。朝廷頗聞其謀，丙辰，遣使城南樂及德清軍，徵近道兵以備之。
開運元年春正月乙亥，邊藩馳告契丹前鋒將趙延壽、趙延照將兵五萬入寇，逼貝州。延照，思溫之子也。先是，朝廷以貝州水陸要衝，多聚芻粟，為大軍數年之儲，以備契丹。軍校邵珂性凶悖，永清節度使王令溫黜之，珂怨望，密遣人亡入契丹，言：「貝州粟多而兵弱，易取也」。會令溫入朝，執政以前復州防禦使吳巒權知州事。巒既至，推誠撫士。會契丹入寇，巒書生，無爪牙，珂自請願效死，巒使將兵守南門，巒自守東門。契丹主自攻貝州，巒悉力拒之，燒其攻具殆盡。己卯，契丹復攻城，珂引契丹自南門入，巒赴井死，契丹遂陷貝州，所殺且萬人。
庚辰，以歸德節度使高行周為北面行營都部署，以河陽節度使符彥卿為馬軍左廂排陣使，以右神武統軍皇甫遇為馬軍右廂排陳使，以陝府節度使王周為步軍左廂排陳使，以左羽林將軍潘環為步軍右廂排陳使。
太原奏契丹入雁門關，恆、邢、滄皆奏契丹入寇。
成德節度使杜威遣幕僚曹光裔往說楊光遠，光遠遣光裔入奏，朝廷遣使與光裔復往慰諭之。事見《范陽之叛》。
帝遣使持書遺契丹，契丹已屯鄴都，不得通而返。壬午，以侍衛馬步都指揮使景延廣為御營使，前靜難節度使李周為東京留守。是日，高行周以前軍先發。時用兵方略號令皆出延廣，宰相以下皆無所預。延廣乘勢使氣，陵侮諸將，雖天子亦不能制。
乙酉，帝發東京。丁亥，滑州奏契丹至黎陽。戊子，帝至澶州。契丹主屯元城，趙延壽屯南樂，以延壽為魏博節度使，封魏王。
契丹侵太原，劉知遠與白承福合兵二萬擊之。甲午，以知遠為幽州道行營招討使，杜威為副使，馬全節為都虞候。丙申，遣右武衛上將軍張彥澤等將兵拒契丹於黎陽。
帝復遣譯者孟守忠致書於契丹，求修舊好。契丹主復書曰：「已成之勢，不可改也。」
辛丑，太原奏破契丹偉王於秀容，斬首三千級。契丹自鴉鳴谷遁去。
天平節度副使、知鄆州顏衎遣觀察判官竇儀奏：「博州刺史周儒以城降契丹，又與楊光遠通使往還，引契丹自馬家口濟河，擒左武衛將軍蔡行遇。」儀謂景延廣曰：「敵若濟河與光遠合，則河南危矣。」延廣然之。儀，薊州人也。
二月甲辰朔，命前保義節度使石贇守麻家口，前威勝節度使何重建守楊劉鎮，護聖都指揮使白再榮守馬家口，西京留守安彥威守河陽。未幾，周儒引契丹將麻荅自馬家口濟河，營於東岸，攻鄆州北津以應楊光遠。麻荅，契丹主之從弟也。
乙巳，遣侍衛馬軍都指揮使義成節度使李守貞、神武統軍皇甫遇、陳州防禦使梁漢璋、懷州刺史薛懷讓將兵萬人，緣河水陸俱進。守貞，河陽。漢璋，應州。懷讓，太原人也。
丙午，契丹圍高行周、符彥卿及先鋒指揮使石公霸於戚城。先是，景延廣令諸將分地而守，無得相救。行周等告急，延廣徐白帝，帝自將救之，契丹解去，三將泣訴救兵之緩，幾不免。
戊申，李守貞等至馬家口。契丹遣步卒萬人築壘，散騎兵於其外，餘兵數萬屯河西，船數千艘渡兵，未已，晉兵薄之，契丹騎兵退走，晉兵進攻其壘，拔之。契丹大敗，乘馬赴河溺死者數千人，俘斬亦數千人，河西之兵慟哭而去，由是不敢復東。
辛亥，定難節度使李彝殷奏將兵四萬自麟州濟河，侵契丹之境。壬子，以彝殷為契丹西南面招討使。
初，契丹主得貝州、博州，皆撫慰其人，或拜官賜服章。及敗於戚城及馬家口，忿恚，所得民皆殺之，得軍士燔炙之。由是晉人憤怒，戮力爭奮。楊光遠將青州兵欲西會契丹，戊午，詔石贇分兵屯鄆州以備之。
詔劉知遠將部兵自土門出恆州擊契丹，又詔會杜威、馬全節於邢州。知遠引兵屯樂平不進。
契丹僞棄元城去，伏精騎於古頓丘城，以俟晉軍與恆、定之兵合而擊之。鄴都留守張從恩屢奏虜已遁去，大軍欲進追之，會霖雨而止。契丹設伏旬日，人馬饑疲。趙延壽曰：「晉軍悉在河上，畏我鋒銳，必不敢前。不如即其城下，四合攻之，奪其浮梁，則天下定矣。」契丹主從之，三月癸酉朔，自將兵十餘萬陳於澶州城北，東西橫掩城之兩隅，登城望之，不見其際。高行周前軍在戚城之南，與契丹戰，自午及晡，互有勝負。契丹主以精兵當中軍而來，帝亦出陳以待之。契丹主望見晉軍之盛，謂左右曰：「楊光遠言晉兵半已餒死，今何多也。」以精騎左右略陳，晉軍不動，萬弩齊發，飛矢蔽地，契丹稍卻。又攻晉陳之東偏，不克。苦戰至暮，兩軍死者不可勝數。昏後，契丹引去，營於三十里之外。
乙亥，契丹主帳中小校竊其馬亡來，雲契丹主已傳木書，收軍北去。景延廣疑其詐，閉壁不敢追。
契丹主自澶州北分為兩軍，一出滄、德，一出深、冀而歸。所過焚掠，方廣千里，民物殆盡。留趙延照為貝州留後。麻荅陷德州，擒刺史尹居璠。丁亥，詔太原、恆、定兵各還本鎮。
辛卯，馬全節攻契丹泰州，拔之。敕天下籍鄉兵，每七戶共出兵械資一卒。
夏四月丁未，緣河巡檢使梁進以鄉社兵復取德州。己酉，命歸德節度使高行周、保義節度使王周留鎮澶州。庚戌，帝發澶州，甲寅，至大梁。
侍衛馬步都指揮使、天平節度使、同平章事景延廣既為上下所惡，帝亦憚其不遜難制。桑維翰引其不救戚城之罪，辛酉，加延廣兼侍中，出為西京留守。以歸德節度使兼侍中高行周為侍衛馬步都指揮使。延廣鬱鬱不得志，見契丹強盛，始憂國破身危，遂日夜縱酒。
朝廷因契丹入寇，國用愈竭，復遣使者三十六人分道括率民財，各封劍以授之。使者多從吏卒，攜鎖械、刀杖入民家，小大驚懼，求死無地。州縣吏復因緣為奸。
河南府出緡錢二十萬，景延廣率三十七萬。留守判官河南盧億言於延廣曰：「公位兼將相，富貴極矣。今國家不幸，府庫空竭，不得已取於民，公何忍復因而求利，為子孫之累乎。」延廣慚而止。
先是，詔以楊光遠叛，命兗州修守備。泰寧節度使安審信以治樓堞為名，率民財以實私藏。大理卿張仁願為括率使，至兗州，賦緡錢十萬。值審信不在，拘其守藏吏，指取錢一囷，已滿其數。
丙戌，詔諸州所籍鄉兵號武定軍，凡得七萬餘人。時兵荒之餘，復有此擾，民不聊生。
丁亥，鄴都留守張從恩上言：「趙延照雖據貝州，麾下兵皆久客思歸，宜速進軍攻之。」詔以從恩為貝州行營都部署，督諸將擊之。辛卯，從恩奏趙延照縱火大掠，棄城而遁，屯於瀛、莫，阻水自固。
六月，或謂帝曰：「陛下欲御北狄，安天下，非桑維翰不可。」丙午，復置樞密院，以維翰為中書令兼樞密使，事無大小，悉以委之。數月之間，朝廷差治。
初，高祖割北邊之地以賂契丹，由是府州刺史折從遠亦北屬。契丹欲盡徙河西之民以實遼東，州人大恐，從遠因保險拒之。及帝與契丹絕，遣使諭從遠，使攻契丹。從遠引兵深入，拔十餘寨。戊午，以從遠為府州團練使。從遠，雲州人也。
秋八月辛丑朔，以河東節度使劉知遠為北面行營都統，順國節度使杜威為都招討使，督十三節度以備契丹。桑維翰兩秉朝政，出楊光遠、景延廣於外，至是一制指揮，節度使十五人無敢違者，時人服其膽略。契丹之入寇也，帝再命劉知遠會兵山東，皆後期不至。帝疑之，謂所親曰：「太原殊不助朕，必有異圖。果有分，何不速為之。」至是，雖為都統，而實無臨制之權，密謀大計，皆不得預。知遠亦知見疏，但慎事自守而已。郭威見知遠有憂色，謂知遠曰：「河東山河險固，風俗尚武，土多戰馬，靜則勤稼穡，動則習軍旅，此霸王之資也，何憂乎。」
十二月，契丹復大舉入寇，盧龍節度使趙延壽引兵先進。契丹前鋒至邢州，順國節度使杜威遣使間道告急。帝欲自將拒之，會有疾，命天平節度使張從恩、鄴都留守馬全節、護國節度使安審琦會諸道兵屯邢州，武寧節度使趙在禮屯鄴都。
契丹主以大兵繼至，建牙於元氏。朝廷憚契丹之威，詔從恩等引兵稍卻，於是諸軍忷懼，無復部伍，委棄器甲，所過焚掠，比至相州，不復能整。
二年春正月，詔趙在禮還屯澶州，馬全節還鄴都。又遣右神武統軍張彥澤屯黎陽，西京留守景延廣自滑州引兵守胡梁渡。庚子，張從恩奏契丹逼邢州，詔滑州、鄴都復進軍拒之。義成節度使皇甫遇將兵趣邢州。契丹寇邢、洺、磁三州，殺掠殆盡，入鄴都境。
壬子，張從恩、馬全節、安審琦悉以行營兵數萬陳於相州安陽水之南。皇甫遇與濮州刺史慕容彥超將數千騎前覘契丹，至鄴縣，將渡漳水，遇契丹數萬，遇等且戰且卻。至榆林店，契丹大至，二將謀曰：「吾屬今走，死無遺矣。」乃止，布陳，自午至未，力戰百餘合，相殺傷甚眾。遇馬斃，因步戰。其僕杜知敏以所乘馬授之，遇乘馬復戰。久之，稍解，顧知敏已為契丹所擒。遇曰：「知敏義士，不可棄也。」與彥超躍馬入契丹陳，取知敏而還。俄而契丹繼出新兵來戰，二將曰：「吾屬勢不可走，以死報國耳。」
日且暮，安陽諸將怪覘兵不還，安審琦曰：「皇甫太師寂無聲問，必為虜所困。」語未卒，有一騎白遇等為虜數萬所圍。審琦即引騎兵出，將救之，張從恩曰：「此言未足信。必若虜眾猥至，盡吾軍，恐未足以當之，公往何益。」審琦曰：「成敗，天也，萬一不濟，當共受之。借使虜不南來，坐失皇甫太師，吾屬何顏以見天子。」遂逾水而進。契丹望見塵起，即解去。遇等乃得還，與諸將俱歸相州，軍中皆服二將之勇。彥超本吐谷渾也，與劉知遠同母。契丹亦引軍退，其眾自相驚曰：「晉軍悉至矣。」時契丹主在邯鄲，聞之，實時北遁，不再宿，至鼓城。
是夕，張從恩等議曰：「契丹傾國而來，吾兵不多，城中糧不支一旬，萬一有奸人往告吾虛實，虜悉眾圍我，死無日矣。不若引軍就黎陽倉，南倚大河以拒之，可以萬全。」議未決，從恩引兵先發，諸軍繼之，擾亂失亡，復如發邢州城時。
從恩等留步兵五百守安陽橋，夜四鼓，知相州事符彥倫謂將佐曰：「此夕紛紜，人無固志，五百弊卒，安能守橋。」即召入，棄城為備。至曙，望之，契丹數萬騎已陳於安陽水北，彥倫命城上揚旌鼓譟約束，契丹不測。日加辰，趙延壽與契丹惕隱帥眾逾水，環相州而南。詔右神武統軍張彥澤將兵趨相州。延壽等至湯陰，聞之，甲寅，引還。馬全節等擁大軍在黎陽，不敢追。延壽悉陳甲騎於相州城下，若將攻城狀，符彥倫曰：「此虜將走耳。」出甲卒五百，陳於城北以待之，契丹果引去。
以天平節度使張從恩權東京留守。庚申，振武節度使折從遠擊契丹，圍勝州，遂攻朔州。
帝疾小愈，河北相繼告急。帝曰：「此非安寢之時。」乃部分諸將為行計。
北面副招討使馬全節等奏：「據降者言，敵眾不多，宜乘其散歸種落，大舉徑襲幽州。」帝以為然，徵兵諸道。壬戌，下詔親征。乙丑，帝發大梁。
二月戊辰朔，帝至滑州。壬申，命安審琦屯鄴都。甲戌，帝發滑州，乙亥，至潼州。己卯，馬全節等諸軍以次北上。劉知遠聞之曰：「中國疲弊，自守恐不足。乃橫挑強胡，勝之猶有後患，況不勝乎。」
契丹自恆州還，以羸兵驅牛羊過祁州城下，刺史下邳沈斌出兵擊之，契丹以精騎奪其門，州兵不得還。趙延壽知城中無餘兵，引契丹急攻之。斌在城上，延壽語之曰：「沈使君，吾之故人。擇禍莫若輕，何不早降。」斌曰：「侍中父子失計陷身虜庭，忍帥犬羊以殘父母之邦。不自愧恥，更有驕色，何哉。沈斌弓折矢盡，寧為國家死耳，終不效公所為。」明日，城陷，斌自殺。
丙戌，詔北面行營都招討使杜威以本道兵會馬全節等進軍。
端明殿學士、戶部侍郎馮玉，宣徽北院使、權侍衛馬步都虞候太原李彥韜皆挾恩用事，惡中書令桑維翰，數毀之。帝欲罷維翰政事，李崧、劉昫固諫而止。維翰請以玉為樞密副使，玉殊不平。丙申，中旨以玉為戶部尚書、樞密使，以分維翰之權。彥韜少事閻寶為僕伕，後隸高祖帳下。高祖自太原南下，留彥韜侍帝，為腹心，由是有寵。性纖巧，與嬖倖相結，以蔽帝耳目，帝委信之，至於升黜將相，亦得預議。常謂人曰：「吾不知朝廷設文官何所用，且欲澄汰，徐當盡去之。」
初，高祖置德清軍於故澶州城，及契丹入寇，澶州、鄴都之間城戍俱陷。議者以澶州、鄴都相去百五十里，宜於中塗築城以應接南北，從之。三月戊戌，更築德清軍城，合德清、南樂之民以實之。
乙巳，杜威等諸軍會於定州，以供奉官蕭處鈞權知祁州事。庚戌，諸軍攻契丹，泰州刺史晉廷謙舉州降。甲寅，取蒲城，獲契丹酋長沒刺及其兵二千人。乙卯，取遂城。趙延壽部曲有降者，言契丹主還至虎北口，聞晉取泰州，復擁眾南向，約八萬餘騎，計來夕當至，宜速為備。杜威等懼，丙辰，退保泰州。
戊午，契丹至泰州。己未，晉軍南行，契丹踵之。晉軍至陽城，庚申，契丹大至。晉軍與戰，逐北十餘里，契丹逾白溝而去。壬戌，晉軍結陳而南，胡騎四合如山，諸軍力戰拒之。是日才行十餘里，人馬饑乏。癸亥，晉軍至白團衛村，埋鹿角為行寨。契丹圍之數重，奇兵出寨後斷糧道。是日，東北風大起，破屋折樹。營中掘井，方及水輒崩，士卒取其泥，帛絞而飲之，人馬俱渴。至曙，風尤甚。契丹主坐奚車中，令其眾曰：「晉軍止此耳，當盡擒之，然後南取大梁。」命鐵鷂四面下馬，拔鹿角而入，奮短兵以擊晉軍，又順風縱火揚塵以助其勢。
軍士皆憤怒，大呼曰：「都招討使何不用兵。令士卒徒死。」諸將請出戰，杜威曰：「俟風稍緩，徐觀可否。」馬步都監李守貞曰：「彼眾我寡，風沙之內，莫測多少，惟力鬥者勝，此風乃助我也。若俟風止，吾屬無類矣。」即呼曰：「諸軍齊擊賊。」又謂威曰：「令公善守禦，守貞以中軍決死矣。」馬軍左廂都排陳使張彥澤召諸將問計，皆曰：「虜得風勢，宜俟風回與戰。」彥澤亦以為然。諸將退，馬軍右廂副排陳使太原藥元福獨留，謂彥澤曰：「今軍中饑渴已甚，若俟風回，吾屬已為虜矣。敵謂我不能逆風以戰，宜若出其不意爭擊之，此兵之詭道也。」馬步左右廂都排陳使符彥卿曰：「與其束手就擒，曷若以身徇國。「乃與彥澤、元福及左廂都排陳使皇甫遇引精騎出西門擊之，諸將繼至，契丹卻數百步。彥卿等謂守貞曰：「且曳隊往來乎。直前奮擊，以勝為度乎。」守貞曰：「事勢如此，安可回鞚，宜長驅取勝耳。」彥卿等躍馬而去，風勢愈甚，昏晦如夜。彥卿等擁萬餘騎橫擊契丹，呼聲動天地，契丹大敗而走，勢如崩山。李守貞亦令步兵盡拔鹿角出鬥，步騎俱進，逐北二十餘里。鐵鷂既下馬，蒼黃不能覆上，皆委棄馬及鎧仗蔽地。
契丹散卒至陽城東南水上，稍復佈列。杜威曰：「賊已破膽，不宜更令成列。」遣精騎擊之，皆渡水去。契丹主乘奚車走十餘里，追兵急，獲一橐駝，乘之而走。諸將請急追之，杜威揚言曰：「逢賊幸不死，更索衣囊邪。」李守貞曰：「兩日人馬渴甚，今得水飲皆足重，難以追寇，不若全軍而還。」乃退保定州。
契丹主至幽州，散兵稍集。以軍失利，杖其酋長各數百，唯趙延壽得免。乙丑，諸軍自定州引歸。詔以泰州隸定州。夏四月辛巳，帝發澶州。甲申，還大梁。
順國節度使杜威久鎮恆州，性貪殘，自恃貴戚，多不法。每以備邊為名，斂吏民錢帛以充私藏。富室有珍貨或名姝駿馬，皆奪取之。或誣以罪殺之，籍沒其家。又畏懦過甚，每契丹數十騎入境，威已閉門登陴，或數騎驅所掠華人千百過城下，威但瞋目延頸望之，無意邀取。由是虜無所忌憚，屬城多為所屠，威竟不出一卒救之。千里之間，暴骨如莽，村落殆盡。威見所部殘弊，為眾所怨，又畏契丹之強，累表請入朝，帝不許。威不俟報，遽委鎮入朝，朝廷聞之，驚駭。桑維翰言於帝曰：「威固違朝命，擅離邊鎮。居常憑恃勳親，邀求姑息，及疆場多事，曾無守禦之意。宜因此時廢之，庶無後患。」帝不悅。維翰曰：「陛下不忍廢之，宜授以近京小鎮，勿復委以雄藩。」帝曰：「威朕之密親，必無異志。但宋國長公主切欲相見耳，公勿以為疑。」維翰自是不敢復言國事，以足疾辭位。五月丙辰，威至大梁。
己未，杜威獻部曲步騎合四千人，並鎧仗。庚申，又獻粟十萬斛，芻二十萬束，雲皆在本道。帝以其所獻騎兵隸扈聖，步兵隸護國。威復請以為牙隊，而稟賜皆仰縣官。威又令公主白帝，求天雄節鉞，帝許之。六月癸酉，以杜威為天雄節度使。
契丹連歲入寇，中國疲於奔命，邊民塗地。契丹人畜亦多死，國人厭苦之。述律太后謂契丹主曰：「使漢人主胡主，可乎。」曰：「不可。」太后曰：「然則汝何故欲為漢主。」曰：「石氏負恩，不可容。」太后曰：「汝今雖得漢地，不能居也。萬一蹉跌，悔何所及。」又謂其羣下曰：「漢兒何得一向眠。自古但聞漢和蕃，不聞蕃和漢。漢兒果能回意，我亦何惜與和。」
桑維翰屢勸帝復請和於契丹，以紓國患。帝假開封軍將張暉供奉官，使奉表稱臣詣契丹，卑辭謝過。契丹主曰：「使景延廣、桑維翰自來，仍割鎮、定兩道隸我則可和。」朝廷以契丹語忿，謂其無和意，乃止。及契丹主入大梁，謂李崧等曰：「向使晉使再來，則南北不戰矣。」
秋八月丙寅，右僕射兼中書侍郎、同平章事和凝罷守本官，加樞密使、戶部尚書馮玉中書侍郎、同平章事，事無大小，悉以委之。帝自陽城之捷，謂天下無虞，驕侈益甚。四方貢獻珍奇，皆歸內府。多造器玩，廣宮室，崇飾後庭，近朝莫之及。作織錦樓以織地衣，用織工數百，期年乃成。又賞賜優伶無度。桑維翰諫曰：「曏者陛下親御胡寇，戰士重傷者，賞不過帛數端。今優人一談一笑稱旨，往往賜束帛、萬錢、錦袍、銀帶，彼戰士見之，能不觖望，曰：我曹冒白刃，絕筋折骨，曾不如一談一笑之功乎。如此，則士卒解體，陛下誰與衛社稷乎。」帝不聽。馮玉每善承迎帝意，由是益有寵。嘗有疾在家，帝謂諸宰相曰：「自刺史以上，俟馮玉出乃得除。」其倚任如此。玉乘勢弄權，四方賂遺輻輳其門，由是朝政益壞。
九月戊申，置威信軍於曹州。遣侍衛馬步都指揮使李守貞戍澶州。乙卯，遣彰德節度使張彥澤戍恆州。
初，帝疾未平，會正旦，樞密使、中書令桑維翰遣女僕入宮起居太后，因問：「皇弟睿近讀書否。」帝聞之，以告馮玉。玉因譖維翰有廢立之志，帝疑之。李守貞素惡維翰。馮玉、李彥韜與守貞合謀排之，以中書令、行開封尹趙瑩柔而易制，共薦以代維翰。十二月，罷維翰政事，為開封尹，以瑩為中書令，李崧為樞密使、守侍中。維翰遂稱足疾，希復朝謁，杜絕賓客。或謂馮玉曰：「桑公元老，今既解其樞務，縱不留之相位，猶當優以大藩，奈何使之尹京，親猥細之務乎。」玉曰：「恐其反耳。」曰：「儒生安能反。」玉曰：「縱不自反，恐其教人耳。」
三年。定州西北二百里有狼山，土人築堡于山上以避胡寇。堡中有佛舍，尼孫深意居之，以妖術惑眾，言事頗驗，遠近信奉之。中山人孫方簡及弟行友，自言深意之侄，不飲酒食肉，事深意甚謹。深意卒，方簡嗣行其術，稱深意坐化，嚴飾，事之如生，其徒日滋。會晉與契丹絕好，北邊賦役繁重，寇盜充斥，民不安其業。方簡、行友因帥鄉里豪健者，據寺為寨以自保。契丹入寇，方簡帥眾邀擊，頗獲其甲兵、牛馬、軍資，人挈家往依之者益眾。久之，至千餘家，遂為羣盜。懼為吏所討，乃歸款朝廷。朝廷亦資其禦寇，署東北招收指揮使。方簡時入契丹境抄掠，多所殺獲。既而邀求不已，朝廷小不副其意，則舉寨降於契丹，請為鄉道以入寇。時河北大饑，民餓死者所在以萬數，兗、鄆、滄、貝之間盜賊蜂起，吏不能禁。天雄節度使杜威遣元隨軍將劉延翰市馬於邊，方簡執之，獻於契丹。延翰逃歸，六月壬戌，至大梁，言：「方簡欲乘中國凶饑，引契丹入寇，宜為之備。」
乙丑，定州言契丹勒兵壓境。詔以天平節度使、侍衛馬步都指揮使李守貞為北面行營都部署，義成節度使皇甫遇副之。彰德節度使張彥澤充馬軍都指揮使兼都虞候，義武節度使薊人李殷充步軍都指揮使兼都排陳使。遣護聖指揮使臨清王彥超、太原白延遇以部兵十營詣邢州。時馬軍都指揮使、鎮安節度使李彥韜方用事，視守貞蔑如也。守貞在外所為，事無大小，彥韜必知之，守貞外雖敬奉而內恨之。
秋七月，有自幽州來者，言趙延壽有意歸國。樞密使李崧、馮玉信之，命天雄節度使杜威致書於延壽，具述朝旨，啖以厚利。洺州軍將趙行實嘗事延壽，遣齎書潛往遺之。延壽復書，言久處異域，思歸中國。乞發大軍應接，拔身南去，辭旨懇密。朝廷欣然，復遣行實詣延壽，與為期約。
八月，李守貞言：「與契丹千餘騎遇於長城北，轉鬥四十里，斬其酋帥解裏，擁餘眾入水溺死者甚眾。」丁卯，詔李守貞還屯澶州。
帝既與契丹絕好，數召吐谷渾酋長白承福入朝，宴賜甚厚。承福從帝與契丹戰澶州，又與張從恩戍滑州。屬歲大熱，遣其部落還太原，畜牧於嵐、石之境。部落多犯法，劉知遠無所縱舍。部落知朝廷微弱，且畏知遠之嚴，謀相與遁歸故地。有白可久者，位亞承福，帥所部先亡歸契丹，契丹用為雲州觀察使以誘承福。知遠與郭威謀曰：「今天下多事，置此屬於太原，乃腹心之疾也，不如去之。」承福家甚富，飼馬用銀槽。威勸知遠誅之，收其貨以贍軍。知遠密表「吐谷渾反覆難保，請遷於內地」。帝遣使發其部落千九百人，分置河陽及諸州。知遠遣威誘承福等入居太原城中，因誣承福等五族謀叛，以兵圍而殺之，合四百口，籍沒其家貲。詔褒賞之，吐谷渾由是遂微。
九月，契丹三萬寇河東，壬辰，劉知遠敗之於楊武谷，斬首七千級。張彥澤奏敗契丹於定州北，又敗之於泰州，斬首二千級。
契丹使瀛州刺史劉延祚遺樂壽監軍王巒書，請舉城內附。且云：「城中契丹兵不滿千人，乞朝廷發輕兵襲之，已為內應。又今秋多雨，自瓦橋以北積水無際，契丹主已歸牙帳，雖聞關南有變，地遠阻水，不能救也。」巒與天雄節度使兼中書令杜威屢奏瀛、莫乘此可取，深州刺史慕容遷獻《瀛莫圖》。馮玉、李崧信以為然，欲發大兵迎趙延壽及延祚。
先是，侍衛馬步都指揮使、天平節度使李守貞數將兵過廣晉，杜威厚待之，贈金帛、甲兵動以萬計，守貞由是與威親善。守貞入朝，帝勞之曰：「聞卿為將，常費私財以賞戰士。」對曰：「此皆杜威盡忠於國，以金帛資臣，臣安敢掠有其美。」因言：「陛下若他日用兵，臣願與威戮力以清沙漠。」帝由是亦賢之。及將北征，帝與馮玉、李崧議以威為元帥，守貞副之。趙瑩私謂馮、李曰：「杜令國戚，貴為將相，而所欲未厭，心常慊慊，豈可復假以兵權。必若有事北方，不若止任守貞為愈也。」不從。冬十月辛未，以威為北面行營都招討使，守貞為兵馬都監，以泰寧節度使安審琦為左右廂都指揮使，武寧節度使符彥卿為馬軍左廂都指揮使，義成節度使皇甫遇為馬軍右廂都指揮使，永清節度使梁漢璋為馬軍都排陳使，前威勝節度使宋彥筠為步軍左廂都指揮使，奉國左廂都指揮使王饒為步軍右廂都指揮使，洺州團練使薛懷讓為先鋒都指揮使。仍下敕榜曰：「專發大軍，往平黠虜。先收瀛、莫，安定關南，次復幽、燕，蕩平塞北。」又曰：「有能擒獲虜主者，除上鎮節度使，賞錢萬緡，絹萬匹，銀萬兩。」時自六月積雨，至是未止，軍行及饋運者甚艱苦。
杜威、李守貞會兵於廣晉而北行。威屢使公主入奏，請益兵，曰：「今深入虜境，必資眾力。」由是禁軍皆在其麾下，而宿衛空虛。十一月丁酉，以李守貞權知幽州行府事。己亥，杜威等至瀛州，城門洞啓，寂若無人，威等不敢進。聞契丹將高謨翰先已引兵潛出，威遣梁漢璋將二千騎追之，漢璋遇契丹於南陽務，敗死。威等聞之，引兵而南。時束城等數縣請降，威等焚其廬舍，掠其婦女而還。
契丹主大舉入寇，自易、定趣恆州。杜威等至武強，聞之，將自冀、貝而南。彰德節度使張彥澤時在恆州，引兵會之，言契丹可破之狀。威等乃復趣恆州，以彥澤為前鋒。甲寅，威等至中度橋，契丹已據橋。彥澤帥騎爭之契，丹焚橋而退，晉兵與契丹夾滹沱而軍。始，契丹見晉軍大至，又爭橋不勝，恐晉軍急渡滹沱，與恆州合勢擊之，議引兵還。及聞晉軍築壘為持久之計，遂不去。
杜威雖以貴戚為上將，性懦怯。偏裨皆節度使，但日相承迎，置酒作樂，罕議軍事。磁州刺史兼北面轉運使李鷇說威及李守貞曰：「今大軍去恆州咫尺，煙火相望，若多以三股木置水中，積薪布土其上，橋可立成。密約城中舉火相應，夜募壯士斫敵營而入，表裏合勢，虜必遁逃。」諸將皆以為然，獨杜威不可，遣谷南至懷、孟督軍糧。
契丹以大兵當晉軍之前，潛遣其將蕭翰、通事劉重進將百騎及羸卒，並西山出晉軍之後，斷晉糧道及歸路。樵採者遇之，盡為所掠，有逸歸者，皆稱虜眾之盛，軍中忷懼。翰等至欒城，城中戍兵千餘人，不覺其至，狼狽降之。契丹獲晉民，黥其面曰：「奉敕不殺」，縱之南走。運夫在道遇之，皆棄車驚潰。翰，契丹之舅也。
十二月丁巳朔，李谷自書密奏，具言大軍危急之勢，請車駕幸滑州，遣高行周、符彥卿扈從，及發兵守澶州、河陽以備虜之奔衝，遣軍將關勳走馬上之。己未，帝始聞大軍屯中度。是夕，關勳至。庚申，杜威奏請益兵，詔悉發守宮禁者得數百人赴之，又詔發河北及滑、孟、澤、潞芻糧五十萬詣軍前。督迫嚴急，所在鼎沸。辛酉，威又遣從者張祚等來告急。祚等還，為契丹所獲。自是朝廷與軍前聲問兩不相通。
時宿衛兵皆在行營，人心懍懍，莫知為計。開封尹桑維翰以國家危在旦夕，求見帝言事。帝方在苑中調鷹，辭不見。又詣執政言之，執政不以為然。退謂所親曰：「晉氏不血食矣。」
帝欲自將北征，李彥韜諫而止。時符彥卿雖任行營職事，帝留之，使戌荊州口。壬戌，詔以歸德節度使高行周為北面都部署，以彥卿副之，共戍澶州。以西京留守景延廣戍河陽，且張形勢。奉國都指揮使王清言於杜威曰：「今大軍去恆州五里，守此何為。營孤食盡，勢將自潰。請以步卒二千為前鋒，奪橋開道，公帥諸軍繼之，得入恆州，則無憂矣。」威許諾，遣清與宋彥筠俱進。清戰甚銳，契丹不能支，勢小卻。諸將請以大軍繼之，威不許。彥筠為契丹所敗，浮水抵岸。得免，因退走。清獨帥麾下陳於水北力戰，互有殺傷，屢請救於威，威竟不遣一騎助之。清謂其眾曰：「上將握兵，坐觀吾輩困急而不救，此有異志。吾輩當以死報國耳。」眾感其言，莫有退者，至暮，戰不息。契丹以新兵繼之，清及士眾盡死。由是諸軍皆奪氣。清，洺州人也。
甲子，契丹遙以兵環晉營，內外斷絕，軍中食且盡。杜威與李守貞、宋彥筠謀降契丹，威潛遣腹心詣契丹牙帳，邀求重賞。契丹主紿之曰：「趙延壽威望素淺，恐不能帝中國。汝果降者，當以汝為之。」威喜，遂定降計。丙寅，伏甲召諸將，出降表示之，使署名。諸將駭愕，莫敢言者，但唯唯聽命。威遣合門使高勳齎詣契丹，契丹主賜詔慰納之。是日，威悉命軍士出陳於外，軍士皆踴躍，以為且戰。威親諭之曰：「今食盡塗窮，當與汝曹共求生計。」因命釋甲，軍士皆慟哭，聲振原野。威、守貞仍於眾中揚言：「主上失德，信任奸邪，猜忌於已。」聞者無不切齒。契丹主遣趙延壽衣赭袍至晉營慰撫士卒，曰：「彼皆汝物也。」杜威已下皆迎謁於馬前，亦以赭袍衣威以示晉軍，其實皆戲之耳。以威為太傅，李守貞為司徒。
威引契丹主至恆州城下，諭順國節度使王周以已降之狀，周亦出降。戊辰，契丹主入恆州。遣兵襲代州，刺史王暉以城降之。先是，契丹屢攻易州，刺史郭璘固守拒之。契丹主每過城下，指而嘆曰：「吾能吞併天下，而為此人所扼。」及杜威既降，契丹主遣通事耿崇美至易州誘諭其眾，眾皆降。璘不能制，遂為崇美所殺。璘，邢州人也。
義武節度使李殷、安國留後方太皆降於契丹，契丹主以孫方簡為義武節度使，麻荅為安國節度使，以客省副使馬崇祚權知恆州事。
契丹翰林承旨、吏部尚書張礪言於契丹主曰：「今大遼已得天下，中國將相宜用中國人為之，不宜用北人及左右近習。苟政令乖失，則人心不服，雖得之猶將失之。」契丹主不從。引兵自邢、相而南，杜威將降兵以從。遣張彥澤將二千騎先取大梁，且撫安吏民，以通事傅傅住爾為都監。
杜威之降也，皇甫遇初不預謀。契丹主欲遣遇先將兵入大梁，遇辭，退謂所親曰：「吾位為將相，敗不能死，忍復圖其主乎。」至平棘，謂從者曰：「吾不食累日矣，何面目復南行。」遂扼吭而死。
張彥澤倍道疾驅，夜渡白馬津。壬申，帝始聞杜威等降。是夕，又聞彥澤至滑州，召李崧、馮玉、李彥韜入禁中計事，欲詔劉知遠發兵入援。癸酉，未明，彥澤自封邱門斬關而入，李彥韜帥禁兵五百赴之，不能遏。彥澤頓兵明德門外，城中大擾。帝於宮中起火，自攜劍驅後宮十餘人將赴火，為親軍將薛超所持。俄而彥澤自寬仁門傳契丹主與太后書慰撫之，且召桑維翰、景延廣，帝乃命滅火，悉開宮城門。帝坐苑中，與后妃相聚而泣，召翰林學士範質草降表，自稱孫男臣重貴，禍至神惑，運盡天亡，今與太后及妻馮氏，舉族於郊野面縛待罪。次遣男鎮寧節度使延煦、威信節度使延寶奉國寶一、金印三出迎。太后亦上表稱新婦李氏妾。
傅住爾入宣契丹主命，帝脫黃袍，服素衫，再拜受宣，左右皆掩泣。帝使召張彥澤欲與計事，彥澤曰：「臣無面目見陛下。」帝復召之，彥澤微笑不應。
或勸桑維翰逃去，維翰曰：「吾大臣，逃將安之。」坐而俟命。彥澤以帝命召維翰，維翰至天街，遇李崧，駐馬語未畢，有軍吏於馬前揖維翰赴侍衛司。維翰知不免，顧謂菘曰：「侍中當國，今日國亡，反令維翰死之，何也。」崧有愧色。彥澤倨坐見維翰，維翰責之曰：「去年拔公於罪人之中，復領大鎮，授以兵權，何乃負恩至此。」彥澤無以應，遣兵守之。
宣徽使孟承誨素以佞巧有寵於帝，至是，帝召承誨欲與之謀，承誨伏匿不至，張彥澤捕而殺之。
彥澤縱兵大掠，貧民乘之，亦爭入富室，殺人取其貨，二日方止，都城為之一空。彥澤所居，寶貨山積，自謂有功於契丹，晝夜以酒樂自娛，出入騎從常數百人，其旗幟皆題「赤心為主」，見者笑之。軍士擒罪人至前，彥澤不問所犯，但瞋目豎三指，即驅出斷其腰領。彥澤素與合門使高勳不協，乘醉至其家，殺其叔父及弟，屍諸門首，士民不寒而慄。
中書舍人李濤謂人曰：「吾與其逃於溝瀆而不免，不若往見之。」乃投刺謁彥澤曰：「上疏請殺太尉人李濤，謹來請死。」彥澤欣然接之，謂濤曰：「舍人今日懼乎。」濤曰：「濤今日之懼，亦猶足下昔日之懼也。向使高祖用濤言，事安至此。」彥澤大笑，命酒飲之。濤引滿而去，旁若無人。天福七年，張彥澤獲亡將楊洪，斷其手足斬之，朝義節度使王周奏之，帝釋而不問，李濤伏合極論其罪。
甲戌，張彥澤遷帝於開封府，頃刻不得留，宮中慟哭。帝與太后、皇后乘肩輿，宮人宦者十餘人步從，見者流涕。帝悉以內庫金珠自隨，彥澤使人諷之曰：「契丹主至，此物不可匿也。」帝悉歸之，亦分以遺彥澤，彥澤擇取其奇貨，而封其餘以待契丹。彥澤遣控鶴指揮使李筠以兵守帝，內外不通。帝姑烏氏公主賂守門者，入與帝訣，相持而泣，歸第自經死。帝與太后所上契丹主表章，皆先示彥澤，然後敢發。
帝使取內庫帛數段，主者不與，曰：「此非帝物也。」又求酒於李菘，崧亦辭以他故不進。又欲見李彥韜，彥韜亦辭不往。帝惆悵久之。馮玉佞張彥澤，求自送傳國寶，冀契丹復任用。
楚國夫人丁氏，延煦之母也，有美色。彥澤使人取之，太后遲迴未與。彥澤詬詈，立載之去。
是夕，彥澤殺桑維翰。以帶加頸，白契丹主，雲其自經。契丹主曰：「吾無意殺維翰，何為如是。」命厚撫其家。
高行周、符彥卿皆詣契丹牙帳降，契丹主以陽城之戰為彥卿所敗，詰之。彥卿曰：「臣當時惟知為晉主竭力，今日死生惟命。」契丹主笑而釋之。
己卯，延煦、延寶自牙帳還，契丹主賜帝手詔，且遣解裏謂帝曰：「孫勿憂，必使汝有啖飯之所。帝心稍安，上表謝恩。
契丹以所獻傳國寶追琢非工，又不與前史相應，疑其非真，以詔書詰帝，使獻真者。帝奏：「頃王從珂自焚，舊傳國寶不知所在，必與之俱燼。此寶先帝所為，羣臣備知。臣今日焉敢匿寶。」乃止。
帝聞契丹主將渡河，欲與太后於前塗奉迎。張彥澤先奏之，契丹主不許。有司又欲使帝銜璧、牽羊，大臣輿櫬，迎於郊外，先具儀注白契丹主。契丹主曰：「吾遣奇兵直取大梁，非受降也。」亦不許。又詔晉文武羣官一切如故。朝廷制度，並用漢禮。有司欲備法駕迎契丹主，報曰：「吾方擐甲總戎，太常儀衛，未暇施也。」皆卻之。
先是，契丹主至相州，即遣兵趣河陽捕景延廣。延廣倉猝無所逃伏，往見契丹主於封丘。契丹主詰之曰：「致兩主失歡，皆汝所為也。十萬橫磨劍安在。」召喬榮使相辨證事凡十條。延廣初不服，榮以紙所記語示之，乃服。每服一事，輒授一籌。至八籌，延廣但以面伏地請死，乃鎖之。
丙戌晦，百官宿於封禪寺。
後漢高祖天福十二年春正月丁亥朔，百官遙辭晉主於城北，乃易素服紗帽，迎契丹主，伏路側請罪。契丹主貂帽、貂裘，衷甲，駐馬高阜，命起改服，撫慰之。左衛上將軍安叔千獨出班胡語，契丹主曰：「汝安沒字邪。汝昔鎮邢州，已累表輸誠，我不忘也。」叔千拜謝呼躍而退。晉主與太后已下迎於封丘門外，契丹主辭不見。
契丹主入門，民皆驚呼而走。契丹主登城樓，遣通事諭之曰：「我亦人也，汝曹勿懼。會當使汝曹蘇息。我無心南來，漢兵引我至此耳。」至明德門，下馬拜而後入宮。以其樞密副使劉密權開封尹事。日暮，契丹主復出屯於赤岡。
高勳訴張彥澤殺其家人於契丹主，契丹主亦怒彥澤剽掠京城，並傅住爾鎖之。以彥澤之罪宣示百官，問：「應死否。」皆言：「應死」。百姓亦投牒爭疏彥澤罪。己丑，斬彥澤、住爾於北市，仍命高勳監刑。彥澤前所殺士大夫子孫，皆絰杖號哭，隨而詬詈，以杖撲之。勳命斷腕出鎖，剖其心以祭死者。市人爭破其腦取髓，臠其肉而食之。
契丹送景延廣歸其國。庚寅，宿陳橋，夜，伺守者稍怠，扼吭而死。
辛卯，契丹以晉主為負義侯，置於黃龍府。黃龍府，即慕容氏和龍城也。契丹主使謂李太后曰：「聞重貴不用母命，以至於此，可求自便，勿與俱行。」太后曰：「重貴事妾甚謹。所失者，違先君之志，絕兩國之歡耳。今幸蒙大恩，全生保家，母不隨子，欲何所歸。」
癸巳，契丹遷晉主及其家人於封禪寺，遣大同節度使兼侍中河內崔廷勳以兵守之。契丹主數遣使存問，晉主每聞使至，舉家憂恐。時雨雪連旬，外無供億，上下凍餒。太后使人謂寺僧曰：「吾嘗於此飯僧數萬，今日獨無一人相念邪。」僧辭以虜意難測，不敢獻食。晉主陰祈守者，乃稍得食。
是日，契丹主自赤岡引兵入宮，都城諸門及宮禁門皆以契丹守衛，晝夜不釋兵仗。磔犬於門，以竿懸羊皮於庭為厭勝。契丹主謂晉羣臣曰：「自今不修甲兵，不市戰馬，輕賦省役，天下太平矣。」廢東京，降開封府為汴州，尹為防禦使。乙未，契丹主改服中國衣冠，百官起居皆如舊制。
趙延壽、張礪共薦李崧之才，會威勝節度使馮道自鄧州入朝，契丹主素聞二人名，皆禮重之。未幾，以崧為太子太師，充樞密使。道守太傅，於樞密院祇候，以備顧問。
契丹主分遣使者，以詔書賜晉之藩鎮。晉之藩鎮爭上表稱臣，被召者無不奔馳而至。惟彰義節度使史匡威據涇州不受命。匡威，建瑭之子也。雄武節度使何重建斬契丹使者，以秦、成、階三州降蜀。
初，杜重威既以晉軍降契丹，契丹主悉收其鎧仗數百萬貯恆州，驅馬數萬歸其國，遣重威將其眾從已而南。及河，契丹主以晉兵之眾，恐其為變，欲悉以胡騎擁而納之河流。或諫曰：「晉兵在他所者尚多，彼聞降者盡死，必皆拒命為患，不若且撫之，徐思其策。」契丹主乃使重威以其眾屯陳橋。會久雪，官無所給，士卒凍餒，咸怨重威，相聚而泣。重威每出，道旁人皆罵之。
契丹主猶欲誅晉兵。趙延壽言於契丹主曰：「皇帝親冒矢石以取晉國，欲自有之乎。將為他人取之乎。」契丹主變色曰：「朕舉國南征，五年不解甲，僅能得之，豈為他人乎。」延壽曰：「晉國南有唐，西有蜀，常為仇敵，皇帝亦知之乎。」曰：「知之。」延壽曰：「晉國東自沂、密，西及秦、鳳，延袤數千里，邊於吳、蜀，常以兵戍之。南方暑溼，上國之人不能居也。他日車駕北歸，以晉國如此之大，無兵守之，吳、蜀必相與乘虛入寇，如此，豈非為他人取之乎。」契丹主曰：「我不知也。然則奈何。」延壽曰：「陳橋降卒，可分以戍南邊，則吳、蜀不能為患矣。」契丹主曰：「吾昔在上黨，失於斷割，悉以唐兵授晉。既而返為仇讎，北向與吾戰，辛勤累年，僅能勝之。今幸入吾手，不因此時悉除之，豈可復留以為後患乎。」延壽曰：「向留晉兵於河南，不質其妻子，故有此憂。今若悉徙其家於恆、定、雲、朔之間，每歲分番使戍南邊，何憂其為變哉。此上策也。」契丹主悅，曰：「善，惟大王所以處之。」由是陳橋兵始得免，分遣還營。
癸卯，晉主與李太后、安太妃、馮後及弟睿、子延煦、延寶俱北遷，後宮左右從者百餘人。契丹遣三百騎援送之，又遣晉中書令趙瑩、樞密使馮玉、馬軍都指揮使李彥韜與之俱。晉主在塗，供饋不繼，或時與太后俱絕食，舊臣無敢進謁者。獨磁州刺史李谷迎謁於路，相對泣下。谷曰：「臣無狀，負陛下。」因傾貲以獻。
晉主至中度橋，見杜重威寨，嘆曰：「天乎，我家何負，為此賊所破。」慟哭而去。
契丹主以前燕京留守劉晞為西京留守，永康王兀欲之弟留珪為義成節度使，族人郎伍特為鎮寧節度使，兀欲姊婿潘聿撚為橫海節度使，趙延壽之子匡贊為護國節度使，漢將張彥超為雄武節度使，史佺為彰義節度使，客省副使劉晏僧為忠武節度使，前護國節度使侯益為鳳翔節度使，權知鳳翔府事焦繼勳為保大節度使。晞，涿州人也。既而何重建附蜀，史匡威不受代，契丹勢稍沮。
晉主之絕契丹也，匡國節度使劉繼勳為宣徽北院使，頗預其謀。契丹主入汴，繼勳入朝，契丹主責之。時馮道在殿上，繼勳急指道曰：「馮道為首相，與景延廣實為此謀。臣位卑，安敢發言。」契丹主曰：「此叟非多事者，勿妄引之。」命鎖繼勳，將送黃龍府。趙在禮至洛陽，謂人曰：「契丹主嘗言莊宗之亂由我所致，我此行良可憂。」契丹遣契丹將述軋、奚王拽剌、勃海將高謨翰戍洛陽，在禮入謁，拜於庭下，拽剌等皆踞坐受之。乙卯，在禮至鄭州，聞繼勳被鎖，大驚，夜自經於馬櫪間。契丹主聞在禮死，乃釋繼勳，繼勳憂憤而卒。劉晞在契丹嘗為樞密使、同平章事，至洛陽，詬奚王曰：「趙在禮漢家大臣，爾北方一酋長耳，安得慢之如此。」立於庭下以挫之，由是洛人稍安。
契丹主廣受四方貢獻，大縱酒作樂。每謂晉臣曰：「中國事，我皆知之，吾國事，汝曹弗知也。」
趙延壽請給上國兵廩食，契丹主曰：「吾國無此法。」乃縱胡騎四出，以收馬為名，分番剽掠，謂之「打草谷」。丁壯斃於鋒刃，老弱委以溝壑，自東西兩畿及鄭、滑、曹、濮數百里間，財畜殆盡。契丹主謂判三司劉昫曰：「契丹兵三十萬，既平晉國，應有優賜，速宜營辦。」時府庫空竭，昫不知所出，請括借都城士民錢帛，自將相以下皆不免。又分遣使者數十人詣諸州括借，皆迫以嚴誅，人不聊生。其實無所頒給，皆蓄之內庫，欲輦歸其國。於是內外咸怨憤，始患苦契丹，皆思逐之矣。
初，晉主與河東節度使、中書令北平王劉知遠相猜忌，雖以為北面行營都統，徒尊以虛名，而諸軍進止，實不得預聞。知遠因之廣募士卒，陽城之戰諸軍散卒歸之者數千人，又得吐谷渾財畜，由是河東富強冠諸鎮，步騎至五萬人。晉主與契丹結怨，知遠知其必危，而未嘗論諫。契丹屢深入，知遠初無邀遮、入援之志。及聞契丹入汴，知遠分兵守四境以防侵軼。遣客將安陽王峻奉三表詣契丹主：一，賀入汴。二，以太原夷夏雜居，戍兵所聚，未敢離鎮。三，以應有貢物，值契丹將劉九一軍自土門西入屯於南川，城中憂懼，俟召還此軍，道路始通，可以入貢。契丹主賜詔褒美，及進畫，親加「兒。」字於知遠姓名之上，仍賜以木拐。胡法，優禮大臣則賜之，如漢賜几杖之比，惟偉王以叔父之尊得之。知遠又遣北都副留守太原白文珂入獻奇繒、名馬。契丹主知知遠觀望不至，及文珂還，使謂知遠曰：「汝不事南朝，又不事北朝，意欲何所俟邪。」蕃漢孔目官郭威言於知遠曰：「虜恨我深矣。王峻言契丹貪殘失人心，必不能久有中國。」或勸知遠舉兵進取。知遠曰：「用兵有緩有急，當隨時制宜。今契丹新降晉軍十萬，虎據京邑，未有他變，豈可輕動哉。且觀其所利止於貨財，貨財既足，必將北去。況冰雪已消，勢難久留，宜待其去，然後取之，可以萬全。」
昭義節度使張從恩，以地迫懷、洛，欲入朝於契丹，遣使謀於知遠。知遠曰：「我以一隅之地，安敢抗天下之大。君宜先行，我當繼往。」從恩以為然。判官高防諫曰：「公晉室懿親，不可輕變臣節。」從恩不從。左驍衛大將軍王守恩，與從恩姻家，時在上黨，從恩以副使趙行遷知留後，牒守恩權巡檢使，與高防佐之，遂行。守恩，建立之子也。
契丹主召晉百官悉集於庭，問曰：「吾國廣大，方數萬里，有君長二十七人。今中國之俗異於吾國，吾欲擇一人君之，如何。」皆曰：「天無二日，夷、夏之心皆願推戴皇帝。」如是者再。契丹主乃曰：「汝曹既欲君我，今茲所行，何事為先。」對曰：「王者初有天下，應大赦。」二月丁巳朔，契丹主服通天冠、絳紗袍，登正殿，設樂懸、儀衛於庭。百官朝賀，華人皆法服，北人仍胡服，立於文武班中間。下制稱大遼會同十年，大赦。仍云：「自今節度使、刺史，毋得置牙兵，市戰馬。」
趙延壽以契丹主負約，心怏怏，令李崧言於契丹主曰：「漢天子所不敢望，乞為皇太子。」崧不得已為言之。契丹主曰：「我於燕王，雖割吾肉，有用於燕王，吾無所愛。然吾聞皇太子當以天子兒為之，豈燕王所可為也。」因令為燕王遷官。時契丹以恆州為中京，翰林承旨張礪奏擬燕王中京留守、大丞相、錄尚書事、都督中外諸軍事，樞密使如故。契丹主取筆塗去「錄尚書事都督中外諸軍事。」而行之。
劉知遠聞何重建降蜀，嘆曰：「戎狄憑陵，中原無主，令藩鎮外附，吾為方伯，良可愧也。」於是將佐勸知遠稱尊號，以號令四方，觀諸侯去就。知遠不許。聞晉主北遷，聲言欲出兵井陘，迎歸晉陽。丁卯，命武節都指揮使榮澤史弘弘肇集諸軍於球場，告以出師之期。軍士皆曰：「今契丹陷京城，執天子，天下無主。主天下者，非我王而誰。宜先正位號，然後出師。」爭呼萬歲不已。知遠曰：「虜勢尚強，吾軍威未振，當且建功業。士卒何知。」命左右遏止之。
己巳，行軍司馬潞城張彥威等三上箋勸進，知遠疑未決。郭威與都押牙冠氏楊邠入說知遠曰：「今遠近之心不謀而同，此天意也。王不乘此際取之，謙讓不居，恐人心且移，移則反受其咎。」知遠從之。
契丹以其將劉願為保義節度副使，陝人苦其暴虐。奉國都頭王晏與指揮使趙暉、都頭侯章謀曰：「今契丹亂華，乃吾屬奮發之秋。河東劉公，威德遠着，吾輩若殺願舉陝城歸之，為天下唱，取富貴如反掌耳。」暉等然之。晏與壯士數人夜逾牙城入府，出庫兵以給眾。庚午旦，斬願首，懸諸府門，又殺契丹監軍，奉暉為留後。晏，徐州。暉，澶州。章，太原人也。
辛未，劉知遠即皇帝位，自言未忍改晉國，又惡開運之名，乃更稱天福十二年。壬申，詔「諸道為契丹括率錢帛者皆罷之。其晉臣被迫脅為使者勿問，令詣行在。其餘契丹，所在誅之。」
甲戌，帝自將東迎晉主及太后。至壽陽，聞已過恆州數日，乃留兵戍承天軍而還。
晉主既出塞，契丹無復供給，從官、宮女，皆自採木實、草葉而食之。至錦州，契丹令晉主及后妃拜契丹主阿保機墓。晉主不勝屈辱，泣曰：「薛超誤我。」馮後陰令左右求毒藥，欲與晉主俱自殺，不果。
契丹主聞帝即位，以通事耿崇美為昭義節度使，高唐英為彰德節度使，崔廷勳為河陽節度使，以控扼要害。
初，晉置鄉兵，號「天威軍」。教習歲餘，村民不閒軍旅，竟不可用，悉罷之。但令七戶輸錢十千，其鎧仗悉輸官。而無賴子弟不復肯復農業，山林之盜自是而系。及契丹入汴，縱胡騎打草谷，又多以其子弟及親信左右為節度使、刺史，不通政事，華人之狡獪者，多往依其麾下，教之妄作威福，掊斂貨財，民不堪命。於是所在相聚為盜，多者數萬人，少者不減千百，攻陷州縣，殺掠吏民。滏陽賊帥梁暉有眾數百，送款晉陽求效用，帝許之。磁州刺史李谷密通表於帝，令暉襲相州。暉偵知高唐英未至，相州積兵器，無守備，丁丑夜，遣壯士逾城入，啓關納其眾，殺契丹數百，其守將突圍走。暉據州自稱留後，表言其狀。
戊寅，帝還至晉陽，議率民財以賞將士。夫人李氏諫曰：「陛下因河東創大業，未有以惠澤其民而先奪其生生之資，殆非新天子所以救民之意也。今宮中所有，請悉出之以勞軍，雖復不厚，人無怨言。」帝曰：「善。」即罷率民，傾內府蓄積以賜將士，中外聞之，大悅。李氏，晉陽人也。
建雄留後劉在明朝於契丹，以節度副使駱從朗知州事。帝遣使者張晏洪等如晉州，諭以已即帝位，從朗皆囚之。大將藥可儔殺從朗，推晏洪權留後，庚辰，遣使以聞。契丹主遣右諫議大夫趙熙使晉州，括率錢帛，徵督甚急。從朗既死，民相帥兵殺熙。
契丹主賜趙暉詔，即以為保義留後。暉斬契丹使者，焚其詔，遣支使河間趙矩奉表詣晉陽。契丹遣其將高謨翰攻暉，不克。帝見矩，甚喜，曰：「子挈咽喉之地以歸我，天下不足定也。」矩因勸帝早引兵南向，以副天下之望，帝善之。辛巳，以暉為保義節度使，侯章為鎮國節度使，保義軍馬步都指揮使王晏為絳州防禦使、保義軍馬步副都指揮使。
鎮寧節度使邪律郎伍性殘虐，澶州人苦之。賊帥王瓊帥其徒千餘人，夜襲據南城，北度浮航，縱兵大掠，圍郎伍於牙城。契丹主聞之，甚懼，始遣天平節度使李守貞、天雄節度使杜重威還鎮，由是無久留河南之意。遣兵救澶州，瓊退屯近郊，遣其弟超奉表來求救。癸未，帝厚賜超，遣還。瓊兵敗，為契丹所殺。
契丹述律太后遣使以其國中酒饌、脯果賜契丹主賀平晉國，契丹主與羣臣宴於永福殿。
東方羣盜大起，陷宋、亳、密三州。契丹主謂左右曰：「我不知中國之人難制如此。」亟遣泰寧節度使安審琦、武寧節度使符彥卿等歸鎮，仍以契丹兵送之。彥卿至埇橋，賊帥李仁恕帥眾數萬急攻徐州。彥卿與數十騎至城下，揚鞭欲招諭之，仁恕控彥卿馬，請從相公入城。彥卿子昭序自城中遣軍校陳守習縋而出，呼於賊中曰：「相公已陷虎口，聽相公助賊攻城，城不可得也。」賊知不可劫，乃相帥羅拜於彥卿馬前，乞赦其罪。彥卿與之誓，乃解去。
三月丙戌朔，契丹主服赭袍，坐崇元殿，百官行入合禮。戊子，帝遣使以詔書安集農民，保聚山谷避契丹之患者。
契丹主復召晉百官諭之曰：「天時向暑，吾難久留，欲暫至上國省太后。當留親信一人於此為節度使。」百官請迎太后，契丹主曰：「太后族大，如古柏根，不可移也。」契丹主欲盡以晉之百官自隨，或曰：「舉國北遷，恐搖人心，不如稍稍遷之。」乃詔有職事者從行，餘留大梁。復以汴州為宣武軍，以蕭翰為節度使。翰，述律太后之兄子，其妹復為契丹主後。翰始以蕭為姓，自是契丹後族皆稱蕭氏。
壬寅，契丹主發大梁，晉文武諸司從者數千人，諸軍吏卒又數千人，宮女宦官數百人，盡載府庫之寶以行，所留樂器、儀仗而已。夕宿赤岡，契丹主見村落皆空，命有司發榜數百通，所在招撫百姓，然竟不禁胡騎剽掠。丙午，契丹自白馬渡河，謂宣徽使高勳曰：「吾在上國，以射獵為樂，至此令人悒悒。今得歸，死無恨矣。」
庚戌，以皇弟北京馬步都指揮使崇行太原尹。
辛亥，契丹主將攻相州，梁暉請降，契丹主赦之，許以為防禦使。暉疑其詐，復乘城拒守。夏四月己未，未明，契丹主命蕃漢諸軍急攻相州，食時克之。悉殺城中男子，驅其婦女而北。敵人擲嬰孩於空中，舉刃接之以為樂。留高唐英守相州。唐英閱城中，遺民男女得七百餘人。其後節度使王繼斂城中髑髏瘞之，凡得十餘萬。
或告磁州刺史李谷謀舉州應漢，契丹主執而詰之，谷不服。契丹主引手於車中，若取所獲文書者。谷知其詐，因請曰：「必有其驗，乞顯示之。」凡六詰，谷辭氣不屈，乃釋之。
帝以從弟北京馬軍都指揮使信領義成節度使，充侍衛馬軍都指揮使。武節都指揮使史弘弘肇領忠武節度使，充步軍都指揮使。右都押牙楊邠權樞密使。蕃漢兵馬都孔目官郭威權副樞密使。兩使都孔目官南樂王章權三司使。
契丹主見所過城邑丘墟，謂蕃漢羣臣曰：「致中國如此，皆燕王之罪也。」顧張礪曰：「爾亦有力焉。」
契丹昭義節度使耿崇美屯澤州，將攻潞州，乙丑，詔史弘肇將步騎萬人救之。
帝聞契丹北歸，欲經略河南，故以弘肇為前驅，又遣謙萬進出北方，以分契丹兵勢。萬進，幷州人也。
契丹主以船數十艘載晉鎧仗，將自汴溯河歸其國，命寧國都虞候榆次武行德將士卒千餘人部送之。至河陰，行德與將士謀曰：「今為敵所制，將遠去鄉里。人生會有死，安能為異域之鬼乎。虜勢不能久留中國，不若共逐其黨，堅守河陽，以俟天命之所歸者而臣之，豈非長策乎。」眾以為然。行德即以鎧仗授之，相與殺契丹監軍使。會契丹河陽節度使崔廷勳以兵送耿崇美之潞州，行德遂乘虛入據河陽，眾推行德為河陽都部署。行德遣弟行友奉蠟表間道詣晉陽。
契丹遣武定節度使方太詣洛陽巡檢，至鄭州，州有戍兵，共迫太為鄭王。梁嗣密王朱乙逃禍為僧，嵩山賊帥張遇得之，立以為天子，取嵩嶽神袞冕以衣之，帥眾萬餘襲鄭州，太擊走之。太以契丹尚強，恐事不濟，說諭戍兵，欲與之俱西。眾不從，太自西門逃奔洛陽。戍兵既失太，反譖太於契丹，云：「脅我為亂」。太遣子師朗自訴於契丹，契丹將麻荅殺之，太無以自明。會羣盜攻洛陽，契丹留守劉晞棄城奔許州，太乃入府行留守事，與巡檢使潘環擊羣盜卻之，張遇殺朱乙請降。伊闕賊帥自稱天子，誓眾於南郊壇，將入洛陽，太逆擊走之。太欲自歸於晉陽，武行德使人誘太曰：「我裨校也，公舊鎮此地，今虛位相待。」太信之，至河陽，為行德所殺。
蕭翰遣高謨翰援送劉晞自許還洛陽，晞疑潘環構其眾逐已，使謨翰殺之。戊辰，武行友至晉陽。
庚午，史弘肇奏遣先鋒將馬誨擊契丹，斬首千餘級。時耿崇美、崔廷勳至澤州，聞弘肇兵已入潞州，不敢進，引兵而南。弘肇遣誨追擊，破之，崇美、廷勳與奚王拽剌退保懷州。
辛未，以武行德為河陽節度使。
契丹主聞河陽亂，嘆曰：「我有三失，宜天下之叛我也。諸道括錢，一失也。令上國人打草谷，二失也。不早遣諸節度使還鎮，三失也。」
契丹主至臨城，得疾，及欒城，病甚，苦熱，聚冰於胸腹手足，且啖之。丙子，至殺胡林而卒。國人剖其腹，實鹽數斗，載之北去，晉人謂之「帝羓」。
趙延壽恨契丹主負約，謂人曰：「我不復入龍沙矣。」即日，先引兵入恆州，契丹永康王兀欲及南北二王各以所部兵相繼而入。延壽欲拒之，恐失大援，乃納之。時契丹諸將已密議奉兀欲為主，兀欲登鼓角樓受叔兄拜，而延壽不之知，自稱受契丹皇帝遺詔，權知南朝軍國事。仍下教佈告諸道，所以供給兀欲與諸將同，兀欲銜之。恆州諸門管鑰及倉庫出納，兀欲皆自主之。延壽使人請之，不與。
契丹主喪至國，述律太后不哭，曰：「待諸部寧壹如故，則葬汝矣。」
帝之自壽陽還也，留兵千人戍承天軍。戍兵聞契丹北還，不為備，契丹襲擊之，戍兵驚潰。契丹焚其市邑，一日狼煙百餘舉。帝曰：「此虜將遁，張虛勢也。」遣親將葉仁魯將步騎三千赴之。會契丹出剽掠，仁魯乘虛大破之，丁丑，復取承天軍。
或說趙延壽曰：「契丹諸大人數日聚謀，此必有變。今漢兵不減萬人，不若先事圖之。」延壽猶豫不決。壬午，延壽下令，以來月朔日於待賢館上事，受文武官賀。其儀宰相、樞密使拜於階上，節度使以下拜於階下。李崧以虜意不同，事理難測，固請趙延壽未行此禮，乃止。
五月乙酉朔，永康王兀欲召延壽及張礪、和凝、李崧、馮道於所館飲酒。兀欲妻素以兄事延壽，兀欲從容謂延壽曰：「妹自上國來，寧欲見之乎。」延壽欣然與之俱入。良久，兀欲出，謂礪等曰：「燕王謀反，適已鎖之矣。」又曰：「先帝在汴時，遺我一籌，許我知南朝軍國。近者臨崩，別無遺詔，而燕王擅自知南朝軍國，豈理邪。」下令延壽親黨皆釋不問。間一日，兀欲至待賢館，受蕃漢官謁賀，笑謂張礪等曰：「燕王果於此禮上，吾以鐵騎圍之，諸公亦不免矣。」後數日，集蕃漢之臣於府署，宣契丹主遺制。其略曰：「永康王，大聖皇帝之嫡孫，人皇王之長子，太后鍾愛，羣情允歸，可於中京即皇帝位。」於是始舉哀成服。
帝集羣臣庭議進取，諸將咸請出師井陘，次取鎮、魏，先定河北，則河南拱手自服。帝欲自石會趨上黨，郭威曰：「虜主雖死，黨眾猶盛，各據堅城。我出河北，兵少路迂，傍無應援，若羣虜合勢，共擊我軍，進則遮前，退則邀後，糧餉路絕，此危道也。上黨山路險澀，粟少民殘，無以供億，亦不可由。近者陝、晉二鎮，相繼款附，引兵從之，萬無一失，不出兩旬，洛、汴定矣。」帝曰：「卿言是也。」蘇逢吉等曰：「史弘肇大軍已屯上黨，羣敵繼遁，不若出天井抵孟津為便。」司天奏：「太歲在午，不利南行，宜由晉、絳抵陝。」帝從之。辛卯，詔以十二日發北京，告諭諸道。
甲午，以太原尹崇為北京留守，以趙州刺史李存環為副留守，河東幕僚真定李驤為少尹，牙將太原蔚進為馬步指揮使以佐之。存環，唐莊宗之從弟也。
丙申，帝發太原，自陰地關出晉、絳。丁酉，史弘肇奏克澤州。始，弘肇攻澤州，刺史翟令奇固守不下。帝以弘肇兵少，欲召還。蘇逢吉、楊邠曰：「今陝、晉、河陽皆已向化，崔廷勳、耿崇美朝夕遁去，若召弘肇還，則河南人心動搖，虜勢復壯矣。」帝未決，使人諭指於弘肇。弘肇曰：「兵已及此，勢若破竹，可進不可退。」與逢吉等議合，帝乃從之。弘肇遣部將李萬超說令奇，令奇乃降。弘肇以萬超權知澤州。
崔廷勳、耿崇美、奚王拽剌合兵逼河陽，張遇帥眾數千救之，戰於南阪，敗死。武行德出戰，亦敗，閉城自守。拽剌欲攻之，廷勳曰：「今北軍已去，得此何用。且殺一夫猶可惜，況一城乎。」聞弘肇已得澤州，乃釋河陽，還保懷州。弘肇將至，廷勳等擁眾北遁，過衛州，大掠而去。契丹在河南者相繼北去，弘肇引兵與武行德合。
弘肇為人沈毅寡言，御眾嚴整，將校小不從命，立撾殺之。士卒所過，犯民田及繫馬於樹者，皆斬之。軍中惕息，莫敢犯令，故所向必克。帝自晉陽安行入洛及汴，兵不血刃，皆弘肇之力也。帝由是倚愛之。辛丑，帝至霍邑。甲辰，帝至晉州。
帝之即位也，絳州刺史李從朗與契丹將成霸卿等拒命，帝遣西南面招討使、護國節度使白文珂攻之，未下。帝至城下，命諸軍四布而勿攻，以利害諭之。戊申，從朗舉城降，帝命親將分護諸門，士卒一人毋得入，以偏將薛瓊為防禦使。
辛亥，帝至陝州，趙暉自御帝馬而入。壬子，至石濠。汴人有來迎者。六月乙卯，帝至新安，西京留司官悉來迎。丙辰，帝至洛陽，入居宮中。汴州百官奉表來迎。詔諭以受契丹補署者皆勿自疑，聚其告牒而焚之。趙遠更名上交。命鄭州防禦使郭從義先入大梁清宮，密令殺李從益及王淑妃。淑妃且死，曰：「吾兒為契丹所立，何罪而死。何不留之，使每歲寒食，以一盂麥飯灑明宗陵乎。」聞者泣下。
戊午，帝發洛陽。辛酉，汴州百官竇貞固等迎於滎陽。甲子，帝至大梁，晉之藩鎮相繼來降。戊辰，帝下詔大赦。凡契丹所除節度使，下至將吏，各安職任，不復變更。復以汴州為東京。改國號曰漢，仍稱天福年，曰：「餘未忍忘晉也。」復青、襄、汝三節度。秋閏七月庚辰，制建宗廟。太祖高皇帝、世祖光武皇帝皆百世不遷。又立四親廟，追尊諡號，凡六廟。
後漢高祖天福十二年夏五月乙酉朔，契丹永康王兀欲囚趙延壽於恆州，辛丑，帝遣使諭河中節度使趙匡贊，仍以契丹囚其父延壽告之。
秋七月，或傳趙延壽已死，郭威言於帝曰：「趙匡贊契丹所署，今猶在河中，宜遣使弔祭，因起復移鎮。彼既家國無歸，必感恩承命。」從之。會鄴都留守天雄節度使兼中書令杜重威、天平節度使兼侍中李守貞皆奉表歸命，重威仍請移他鎮。歸德節度使兼中書令高行周入朝，丙申，徙重威為歸德節度使，以行周代之。守貞為護國節度使，加兼中書令。徙護國節度使趙匡贊為晉昌節度使。後二年，延壽始卒於契丹。
杜重威自以附契丹，負中國，內常疑懼。及移鎮制下，復拒而不受，遣其子弘璲質於麻荅以求援。趙延壽有幽州親兵二千在恆州，指揮使張璉將之，重威請以守魏。麻荅遣其將楊袞將契丹千五百人及幽州兵赴之。閏月庚午，詔削奪重威官爵，以高行周為招討使，鎮寧節度使慕容彥超副之，以討重威。
慕容彥超欲急攻城，行周欲緩之，由是二將不協。帝恐生他變，欲自將擊重威，九月戊寅，詔幸澶、魏勞軍。庚辰，帝發大梁。
晉昌節度使趙匡贊恐終不為朝廷所容，冬十月，遣使降蜀，請自終南山路出兵應援。
帝至鄴都，遣給事中陳觀往諭指，重威復閉門拒之。城中食浸竭，將士多出降者。慕容彥超固請攻城，帝從之。丙午，親督諸將攻城，自寅至辰，士卒傷者萬餘人，死者千餘人，不克而止。彥超乃不敢復言。
初，契丹留幽州兵千五百人戍大梁。帝入大梁，或告幽州兵將為變，帝盡殺之於繁臺之下。及圍鄴都，張璉將幽州兵二千助重威拒守，帝屢遣人招諭，許以不死。璉曰：「繁臺之卒，何罪而戮。今守此，以死為期耳。」由是城久不下。十一月丙辰，內殿直韓訓獻攻城之具。帝曰：「城之所恃者眾心耳。眾心苟離，城無所保，用此何為。」
杜重威之叛也，觀察判官金鄉王敏屢泣諫，不聽。及食竭力盡，甲戌，遣敏奉表出降。乙亥，重威子弘璉來見。丙子，妻石氏來見。石氏，即晉之宋國長公主也，帝復遣入城。丁丑，重威開門出降，城中餒死者什七八，其存者皆尫瘠無人狀。張璉先邀朝廷信誓，詔許以歸鄉里，及出降，殺璉等將校數十人。縱其士卒北歸，將出境，大掠而去。
郭威請殺重威牙將百餘人，並重威家貲籍之以賞戰士，從之。以重威為太傅兼中書令、楚國公。重威每出入，路人往往擲瓦礫詬之。
臣光曰：漢高祖殺幽州無辜千五百人，非仁也。誘張璉而誅之，非信也。杜重威罪大而赦之，非刑也。仁以合眾，信以行令，刑以懲奸，失此三者，何以守國。其祚運之不延也，宜哉。
冬十二月丙戌，帝發鄴都。
蜀主遣雄武都押牙吳崇惲以樞密使王處回書招鳳翔節度使侯益。庚寅，以山南西道節度使兼中書令張虔釗為北面行營招討、安撫使，雄武節度使何重建副之，宣徽使韓保貞為都虞候，共將兵五萬，虔釗出散關，重建出隴州，以擊鳳翔。奉鑾肅衛都虞候李廷珪將兵二萬出子午谷，以援長安。諸軍發成都，旌旗數十里。癸巳，帝至大梁。侯益請降於蜀，使吳崇惲持兵籍、糧帳西還，與趙匡贊同上表請出兵平定關中。
乾祐元年春正月，帝以趙匡贊、侯益與蜀兵共為寇，患之。會回鶻入貢，訴稱為党項所阻，乞兵應接。詔右衛大將軍王景崇、將軍齊藏珍將禁軍數千赴之，因使之經略關西。
晉昌節度判官李恕，久在趙延壽幕下，延壽使之佐匡贊。匡贊將入蜀，恕諫曰：「燕王入胡，豈所願哉。今漢家新得天下，方務招懷，若謝罪歸朝，必保富貴。入蜀非全計也，蹄涔不容尺鯉，公必悔之。」匡贊乃遣恕奉表請入朝。景崇等未行而恕至，帝問恕「匡贊何為附蜀。」對曰：「匡贊自以身受虜官，父在虜廷，恐陛下未之察，故附蜀求苟免耳。臣以為國家必應存撫，故遣臣來祈哀。」帝曰：「匡贊父子，本吾人也，不幸陷虜。今延壽方墜檻穽，吾何忍更害匡贊乎。」即聽其入朝。侯益亦請赴二月四日聖壽節上壽。景崇等將行，帝召入臥內，敕之曰：「匡贊、益之心皆未可知，汝至彼，彼已入朝則勿問，若尚遷延顧望，當以便宜從事。」
趙匡贊不俟李恕返命，已離長安，丙子，入見。王景崇等至長安，聞蜀兵已入秦川，以兵少，發本道及趙匡贊牙兵千餘人同拒之。景崇恐匡贊牙兵亡逸，欲文其面。微露風旨，軍校趙思綰首請自文其面以帥下，景崇悅。齊藏珍竊言曰：「思綰凶暴難制，不如殺之。」景崇不聽。思綰，魏州人也。
蜀李廷珪將至長安，聞趙匡贊已入朝，欲引歸。王景崇邀之，敗廷珪於子午谷。張虔釗至寶雞，諸將議不協，按兵未進。侯益聞廷珪西還，因閉壁拒蜀兵。虔釗勢孤，引兵夜遁。景崇帥鳳翔、隴、邠、涇、鄜、坊之兵追敗蜀兵於散關，俘將卒四百人。
丁丑，帝殂，祕不發喪。庚辰，下詔，稱「重威父子，因朕小疾，謗議搖眾，並其子弘璋、弘璉、弘璨皆斬之。」二月辛巳，發喪，宣遺制，皇子承祐即皇帝位。
詔以王景崇兼鳳翔巡檢使。景崇引兵至鳳翔，侯益尚未行，景崇以禁兵分守諸門。或勸景崇殺益，景崇以受先朝密旨，嗣主未之知，或疑於專殺，猶豫未決。益聞之，不告景崇而去。景崇悔，自詬。戊戌，益入朝，隱帝問：「何故召蜀軍。」對曰：「臣欲誘致而殺之。」帝哂之。
三月，侯益家富於財，厚賂執政，由是大臣爭譽之。丙寅，以益兼中書令，行開封尹。
侯益盛毀王景崇於朝，言其恣橫。景崇聞益尹開封，知事已變，內不自安，且怨朝廷。會詔遣供奉官王益如鳳翔，徵趙匡贊牙兵詣闕。趙思綰等甚懼，景崇因以言激之。思綰途中謂其黨常彥卿曰：「小太尉已落其手，吾屬至京師並死矣，奈何。」彥卿曰：「臨機制變，子勿復言。」癸酉，至長安，永興節度副使安友規、巡檢喬守溼出迎王益，置酒於客亭。思綰前白曰：「壕寨使已定舍館於城東，今將士家屬皆在城中，欲各入城挈家詣城東宿。」友規等然之。時思綰等皆無鎧仗，既入西門，有州校坐門側，思綰遽奪其劍斬之。其徒因大噪，持白梃，殺守門者十餘人，分遣其黨守諸門。思綰入府，開庫取鎧仗給之。友規等皆逃去。思綰遂據城，集城中少年，得四千餘人，繕城隍，葺樓堞，旬日間，戰守之具皆備。
王景崇諷鳳翔吏民表景崇知軍府事，朝廷患之。甲戌，徙靜難節度使王守恩為永興節度使，徙保義節度使趙暉為鳳翔節度使，並同平章事。以景崇為邠州留後，令便道之官。
虢州伶人靖邊庭殺團練使田令方，驅掠州民，奔趙思綰。至潼關，潼關守將出擊之，其眾皆潰。
丁丑，邠、涇、同、華四鎮俱上言護國節度使兼中書令李守貞與永興、鳳翔同反。始，守貞聞杜重威死而懼，陰有異志。自以晉世嘗為上將，有戰功，素好施，得士卒心。漢室新造，天子年少初立，執政皆後進，有輕朝廷之志。乃招納亡命，養死士，治城塹，繕甲兵，晝夜不息。遣人間道齎蠟丸結契丹，屢為邊吏所獲。
浚儀人趙修已素善術數，自守貞鎮滑州，署司戶參軍，累從移鎮，為守貞言：「時命不可，勿妄動」。前後切諫非一，守貞不聽，乃稱疾歸鄉里。僧總倫以術媚守貞，言其必為天子，守貞信之。又嘗會將佐置酒，引弓指《舐掌虎圖》曰：「吾有非常之福，當中其舌。」一發中之，左右皆賀。守貞益自負。
會趙思綰據長安，奉表獻御衣於守貞，守貞自謂天人協契，乃自稱秦王。遣其驍將平陸王繼勳將兵據潼關，以思綰為晉昌節度使。同州距河中最近，匡國節度使張彥威常詗守貞所為，奏請先為之備，詔滑州馬軍都指揮使羅金山將部兵戍同州。故守貞起兵，同州不為所並。金山，雲州人也。
夏四月，以鎮寧節度使郭從義充永興行營都部署，將侍衛兵討趙思綰。戊子，以保義節度使白文珂為河中行營都部署，內客省使王峻為都監。辛卯，削奪李守貞官爵，命文珂等會兵討之。乙未，以寧江節度使、侍衛步軍都指揮使尚洪遷為西面行營都虞候。
王景崇遷延不之邠州，閱集鳳翔丁壯，詐言討趙思綰，仍牒邠州會兵。
王景崇遺蜀鳳州刺史徐彥書，求通互市，壬戌，蜀主使彥復書招之。六月乙酉，王景崇遣使請降於蜀，亦受李守貞官爵。西面行營都虞候尚洪遷攻長安，傷重而卒。
秋七月，鳳翔節度使趙暉至長安。乙亥，錶王景崇反狀益明，請進兵擊之。
自河中、永興、鳳翔三鎮拒命以來，朝廷繼遣諸將討之。昭義節度使常思屯潼關，白文珂屯同州，趙暉屯咸陽，惟郭從義、王峻置柵近長安，而二人相惡如水火，自春徂秋皆相仗莫肯攻戰。帝患之，欲遣重臣臨督。八月壬午，以郭威為西面軍前招諭安撫使，諸軍皆受威節度。威將行，問策於太師馮道。道曰：「守貞自謂舊將，為士卒所附，願公勿愛官物，以賜士卒，則奪其所恃矣。」威從之，由是眾心始附於威。詔白文珂趣河中，趙暉趣鳳翔。
戊子，蜀改鳳翔曰岐陽軍，己丑，以王景崇為岐陽節度使、同平章事。
郭威與諸將議攻討，諸將欲先取長安、鳳翔。鎮國節度使扈彥珂曰：「今三叛連衡，推守貞為主，守貞亡，則兩鎮自破矣。若舍近而攻遠，萬一王、趙拒吾前，守貞掎吾後，此危道也。」威善之。於是威自陝州，白文珂及寧江節度使、侍衛步軍都指揮使劉詞自同州，常思自潼關，三道攻河中。威撫養士卒，與同苦樂，小有功輒厚賞之，微有傷常親視之。士無賢不肖，有所陳啓，皆溫辭色而受之。違忤不怒，小過不責。由是將卒咸歸心於威。
始，李守貞以禁軍皆嘗在麾下，受其恩施，又士卒素驕，苦漢法之嚴，謂其至則叩城奉迎，可坐而待之。既而士卒新受賜於郭威，皆忘守貞舊恩，己亥，至城下，揚旗伐鼓，踴躍詬噪，守貞視之失色。
白文珂克西關城，柵於河西，常思柵於城南，威柵於城西。未幾，威以常思無將領才，先遣歸鎮。諸將欲急攻城，威曰：「守貞前朝宿將，健鬥好施，屢立戰功。況城臨大河，樓堞完固，未易輕也。且彼馮城而鬥，吾仰而攻之，何異帥士卒投湯火乎。夫勇有盛衰，攻有緩急，時有可否，事有後先，不若且設長圍而守之，使飛走路絕。吾洗兵牧馬，坐食轉輸，溫飽有餘，俟城中無食，公帑家財皆竭，然後進梯衝以逼之，飛書檄以招之。彼之將士，脫身逃死，父子且不相保，況烏合之眾乎。思綰、景崇，但分兵縻之，不足慮也。」乃發諸州民夫二萬餘人，使白文珂等帥之，刳長壕，築連城，列隊伍而圍之。威又謂諸將曰：「守貞鄉畏高祖，不敢鴟張。以我輩崛起太原，事功未着，有輕我心，故敢反耳。正宜靜以制之。」乃偃旗臥鼓，但循河設火鋪，連延數十里，番步卒以守之。遣水軍艤舟於岸，寇有潛往來者，無不擒之。於是守貞如坐網中矣。
九月，蜀兵援王景崇軍於散關，趙暉遣都監李彥從襲擊，破之，蜀兵遁去。
王景崇盡殺侯益家屬七十餘人，益子前天平行軍司馬仁矩先在外，得免。庚申，以仁矩為隰州刺史。仁矩子延廣，尚在襁褓，乳母劉氏以己子易之，抱延廣而逃，乞食至於大梁，歸於益家。
李守貞屢出兵欲突長圍，皆敗而返。遣人齎蠟丸求救於唐、蜀、契丹，皆為邏者所獲。城中食且盡，殍死者日眾。守貞憂形於色，召總倫詰之，總倫曰：「大王當為天子，人不能奪。但此分野有災，待磨滅將盡，只餘一人一騎，乃大王鵲起之時也。」守貞猶以為然。
冬十月，王景崇遣其子德讓，趙思綰遣其子懷乂，見蜀主於成都。
戊寅，景崇遣兵出西門，趙暉擊破之，遂取西關城。景崇退守大城。暉塹而圍之，數挑戰，不出。暉潛遣千餘人擐甲執兵，效蜀旗幟，循南山而下，令諸軍聲言：「蜀兵至矣。」景崇果遣兵數千出迎之，暉設伏掩擊，盡殪之。自是景崇不復敢出。
蜀主遣山南西道節度使安思謙將兵救鳳翔，左僕射兼門下侍郎、同平章事毋昭裔上疏諫曰：「臣竊見莊宗皇帝志貪西顧，前蜀主意欲北行，凡在庭臣，皆貢諫疏，殊無聽納，有何所成。只此兩朝，可為鑑誡。」不聽。又遣雄武節度使韓保貞引兵出汧陽，以分漢兵之勢。
王景崇遣前義成節度使酸棗李彥舜等逆蜀兵。丙申，安思謙屯右界，漢兵屯寶雞。思謙遣眉州刺史申貴將兵二千趣模壁，設伏於竹林。丁酉旦，貴以兵數百壓寶雞而陳，漢兵逐之，遇伏而敗，蜀兵遂北，破寶雞寨。蜀兵去，漢兵復入寶雞。己亥，思謙進屯渭水，漢益兵五千戍寶雞。思謙畏之，謂眾曰：「糧少敵強，宜更為後圖。」辛丑，退屯鳳州，尋歸興元。貴，潞州人也。
彰武節度使高允權與定難節度使李彝殷有隙，李守貞密求援於彝殷，發兵屯延、丹境上，聞官軍圍河中，乃退。甲辰，允權以其狀聞，彝殷亦自訴，朝廷和解之。
初，沈丘人舒元，嵩山道士楊訥，俱以遊客幹李守貞。守貞為漢所攻，遣元更姓朱，訥更姓李名平，間道奉表求救於唐，唐諫議大夫查文徽、兵部侍郎魏岑請出兵應之。唐主命北面行營招討使李金全將兵救河中，以清淮節度使劉彥貞副之，文徽為監軍使，岑為沿淮巡檢使，軍於沂州之境。金全與諸將方會食，候騎白有漢軍數百在澗北，皆羸弱，請掩之。金全令曰：「敢言過澗者斬。」及暮，伏兵四起，金鼓聞十餘里。金全曰：「卿可與之戰乎。」時唐士卒厭兵，莫有鬥志，又河中道遠，勢不相及，十一月丙寅，唐兵退保海州。唐主遺帝書謝，請復通商旅，且請赦守貞，朝廷不報。
王景崇累表告急於蜀，蜀主命安思謙再出兵救之。十二月壬午，思謙自興元引兵屯鳳州，請先運糧四十萬斛，乃可出境。蜀主曰：「觀思謙之意，安肯為朕進取。」然亦發興州、興元米數萬斛以饋之。戊子，思謙進屯散關，遣馬步使高彥儔、眉州刺史申貴擊漢箭筈安都寨，破之。庚寅，思謙敗漢兵於玉女潭，漢兵退屯寶雞，思謙進屯模壁。韓保貞出新關，壬辰，軍於隴州神前，漢兵不出，保貞亦不敢進。
趙暉告急於郭威，威自往赴之。時李守貞遣副使周光遜、裨將王繼勳、聶知遇守城西，威戒白文珂、劉詞曰：「賊苟不能突圍，終為我擒。萬一得出，則吾不得復留於此。成敗之機，於是乎在。賊之驍銳盡在城西，我去必來突圍，爾曹謹備之。」威至華州，聞蜀兵食盡引去，威乃還。韓保貞聞安思謙去，亦退保弓川寨。
隱帝乾祐二年春正月，郭威將至河中，白文珂出迎之。
戊申夜，李守貞遣王繼勳等引精兵千餘人循河而南，襲漢柵，坎岸而登，遂入之，縱火大噪，軍中狼狽不知所為。劉詞神色自若，下令曰：「小盜不足驚也。」帥眾擊之。客省使閻晉卿曰：「賊甲皆黃紙，為火所照，易辨耳，奈眾無鬥志何。」裨將李韜曰：「安有無事食君祿，有急不死鬥者邪。」援槊先進，眾從之。河中兵退走，死者七百人，繼勳重傷，僅以身免。己酉，郭威至，劉詞迎馬首請罪。威厚賞之，曰：「吾所憂正在於此。微兄健鬥，幾為虜嗤。然虜技殫於此矣。」晉卿，忻州人也。
守貞之慾攻河西柵也，先遣人出酤酒於村墅，或貰與，不責其直，邏騎多醉，由是河中兵得潛行入寨，幾至不守。郭威乃下令「將士非犒宴，毋得私飲。」愛將李審晨飲少酒，威怒曰：「汝為吾帳下，首違軍令，何以齊眾。」立斬以徇。
詔以靜州隸定難軍，二月辛未，李彝殷上表謝。彝殷以中原多故，有輕傲之志，每藩鎮有叛者常陰助之，邀其重賂。朝廷知其事，亦以恩澤羈縻之。
夏四月，河中城中食且盡，民餓死者付五六。癸卯，李守貞出兵五千餘人，齎梯橋，分五道以攻長圍之西北隅。郭威遣都監吳虔裕引兵橫擊之，河中兵敗走，殺傷大半，奪其攻具。五月丙午，守貞復出兵，又敗之，擒其將魏延朗、鄭賓。壬子，周光遜、王繼勳、聶知遇帥其眾千餘人來降。守貞將士降者相繼，威乘其離散，庚申，督諸軍百道攻之。
趙思綰好食人肝，嘗面剖而膾之，膾盡，人猶未死。又好以酒吞人膽，謂人曰：「吞此千枚，則膽無敵矣。」及長安城中食盡，取婦女、幼稚為軍糧，日計數而給之，每犒軍，輒屠數百人如羊豕法。思綰計窮，不知所出。郭從義使人誘之。
初，思綰少時求為左驍衛上將軍致仕李肅僕，肅不納，曰：「是人目亂而語誕，他日必為叛臣。」肅妻張氏，全義之女也，曰：「君今拒之，後且為患。」乃厚以金帛遺之。及思綰據長安，肅閒居在城中，思綰數就見之，拜伏如故禮。肅曰：「是子亟來，且污我。」欲自殺。妻曰：「曷若勸之歸國。」會思綰問自全之計，肅乃與判官程讓能說思綰曰：「公本與國家無嫌，但懼罪耳。今國家三道用兵，俱未有功，若以此時翻然改圖，朝廷必喜，自可不失富貴，孰與坐而待斃乎。」思綰從之，遣使詣闕請降。乙丑，以思綰為華州留後，都指揮使常彥卿為虢州刺史，令便道之官。
秋七月甲辰，趙思綰釋甲出城受詔，郭從義以兵守其南門，復遣還城。思綰求其牙兵及鎧仗，從義亦給之。思綰遷延，收斂財賄，三改行期。從義等疑之，密白郭威，請圖之，威許之。壬子，從義與都監南院宣徽使王峻按轡入城，處於府舍，召思綰酌別，因執之，並常彥卿及其父兄、部曲三百人，皆斬於市。
甲寅，郭威攻河中，克其外郭。李守貞收餘眾退保子城。諸將請急攻之，威曰：「夫鳥窮則啄，況一軍乎。涸水取魚，安用急為。」
壬戌，李守貞與妻及子崇勳等自焚。威入城，獲其子崇玉等及所署宰相靖蜍、孫願、樞密使劉芮、國師總倫等，送大梁，磔於市。徵趙修已為翰林天文。
威閱守貞文書，得朝廷權臣及藩鎮與守貞交通書，詞意悖逆，欲奏之。祕書郎榆次王溥諫曰：「魑魅乘夜爭出，見日自消。願一切焚之，以安反側。」威從之。
戊辰，加永興節度使郭從義同平章事，徙鎮國節度使扈彥珂為護國節度使，以河中行營馬步都虞候劉詞為鎮國節度使。
八月戊戌，郭威至大梁，入見，帝勞之。賜金帛、衣服、玉帶、鞍馬，辭曰：「臣受命期年，僅克一城，何功之有。且臣將兵在外，凡鎮安京師，供億所須，使兵食不乏，皆諸大臣居中者之力也，臣安敢獨膺此賜，請遍賞之。」又議加領方鎮，辭曰：「楊邠位在臣上，未有茅土。且帷幄之臣，不可以弘肇為比。」九月壬寅，遍賜宰相、樞密、宣徽、三司、侍衛使九人，與威如一。帝欲特賞威，辭曰：「運籌建畫，出於廟堂，發兵饋糧，資於藩鎮，暴露戰鬥，在於將士，而功獨歸臣，臣何以堪之。」乙巳，加威兼侍中，史弘肇兼中書令。辛亥，加竇貞固司徒，蘇逢吉司空，蘇禹珪左僕射，楊邠右僕射。諸大臣議，以朝廷執政溥加恩，恐藩鎮觖望。乙卯，加天雄節度使高行周守太師，山南東道節度使安審琦守太傅，泰寧節度使符彥卿守太保，河東節度使劉崇兼中書令。己未，加忠武節度使劉信、天平節度使慕容彥超、平盧節度使劉銖併兼侍中。辛酉，加朔方節度使馮暉、定難節度使李彝殷兼中書。令冬十月壬申，加義武節度使孫方簡、武寧節度使劉贇同平章事。壬午，加吳越王弘俶尚書令，楚王希廣太尉。丙戌，加荊南節度使高保融兼侍中。議者以「郭威不專有其功，推以分人，信為美矣。而國家爵位，以一人立功而覃及天下，不亦濫乎。」
初，邢州人周璨為諸衛將軍，罷秩無依，從王景崇西征，景崇叛，遂為謀主。趙暉急攻鳳翔，周璨謂王景崇曰：「公向與蒲、雍相表裏。今二鎮已平，蜀兒不足恃，不如降也。」景崇曰：「善，吾更思之。」後數日，外攻轉急，景崇謂其黨曰：「事窮矣，吾欲為急計。」乃謂其將公孫輦、張思練曰：「趙暉精兵多在城北，來日五鼓前，爾二人燒城東門詐降，勿令寇入，吾與周璨以牙兵出北門突暉軍，縱無成而死，猶勝束手。」皆曰：「善。」癸巳，未明，輦、思練燒東門請降，府牙火亦發。二將遣人詗之，景崇已與家人自焚矣。璨亦降。
後漢高祖乾祐元年。帝自魏王承訓卒，悲痛過甚，春正月甲子，始不豫。丁丑，帝大漸召蘇逢吉、楊邠、史弘肇、郭威入受顧命，曰：「承祐幼弱，後事託在卿輩。」是日，帝殂。
二月辛巳朔，立皇子左衛大將軍、大內都點檢承祐為周王、同平章事。宣遺制，令周王即皇帝位。丁亥，尊皇后曰皇太后。
蘇逢吉等為相，多遷補官吏，楊邠以為虛費國用，所奏多抑之，逢吉等不悅。三月，中書侍郎兼戶部尚書、同平章事李濤上疏言：「今關西紛擾，外御為急。二樞密皆佐命功臣，官雖貴而家未富，宜授以要害大鎮。樞機之務在陛下目前，易以裁決，逢吉、禹珪自先帝時任事，皆可委也。」楊邠、郭威聞之，見太后泣訴，稱「臣等從先帝起艱難中，今天子取人言，欲棄之於外。況關西方有事，臣等何忍自取安逸，不顧社稷。若臣等必不任職，乞留過山陵。」太后怒，以讓帝，曰：「國家勳舊之臣，奈何聽人言而逐之。」帝曰：「此宰相所言也。」因詰責宰相。濤曰：「此疏臣獨為之，他人無預。」丁丑，罷濤政事，勒歸私第。
夏四月，帝與左右謀，以太后怒李濤離間，欲更進用二樞密，以明非帝意。左右亦疾二蘇之專，欲奪其權，共勸之。壬午，制以樞密使楊邠為中書侍郎兼吏部尚書、同平章事，樞密使如故。以副樞密使郭威為樞密使。又加三司使王章同平章事。凡中書除官，諸司奏事，帝皆委邠斟酌。自是三相拱手，政事盡決於邠。事有未經邠所可否者，莫敢施行，遂成凝滯。三相每進擬用人，苟不出邠意，雖簿、尉亦不之與。邠素不喜書生，常言：「國家府廩實，甲兵強，乃為急務。至於文章禮樂，何足介意。」既恨二蘇排己，又以其除官太濫，為眾所非，欲矯其弊，由是艱於除拜，士大夫往往有自漢興至亡，不沾一命者。凡門蔭及百司入仕悉罷之。雖由邠之愚蔽，時人亦咎二蘇之不公所致雲。
秋七月庚申，加樞密使郭威同平章事。
隱帝乾祐二年。三叛既平，帝浸驕縱，與左右狎暱。飛龍使瑕丘後匡贊、茶酒使太原郭允明，以諂媚得幸，帝好與之為氵霝辭、醜語，太后屢戒之，帝不以為意。七月，太常卿張昭上言：「宜親近儒臣，講習經訓。」不聽。昭即昭遠，避高祖諱改之。
三年夏四月，楊邠求解樞密使，帝遣中使諭止之。宣徽北院使吳虔裕在旁曰：「樞密重地，難以久居，當使後來者迭為之，相公辭之是也。」帝聞之，不悅，辛巳，以虔裕為鄭州防禦使。
朝廷以契丹近入寇，橫行河北，諸藩鎮各自守，無扞禦之者，議以郭威鎮鄴都，使督諸將以備契丹。史弘肇欲威仍領樞密使，蘇逢吉以為故事無之。弘肇曰：「領樞密使則可以便宜從事，諸軍畏服，號令行矣。」帝卒從弘肇議。弘肇怨逢吉異議，逢吉曰：「以內製外，順也。今反以外製內，其可乎。」壬午，制以威為鄴都留守、天雄節度使，樞密使如故。仍詔河北兵甲、錢穀但見郭威文書，立皆稟應。明日，朝貴會飲於竇貞固之第，弘肇舉大觴屬威，厲聲曰：「昨日廷議，一何同異。今日為弟飲之。」逢吉與楊邠亦舉觴曰：「是國家之事，何足介意。」弘肇又厲聲曰：「安定國家，在長槍大劍，安用毛錐。」王章曰：「無毛錐，則財賦何從可出。」自是將、相始有隙。
壬辰，以左監門衛將軍郭榮為貴州刺史、天雄牙內都指揮使。榮本姓柴，父守禮，郭威之妻兄也，威未有子，時養以為子。
五月庚子，郭威辭行，言於帝曰：「太后從先帝久，多歷天下事，陛下富於春秋，有事宜稟其教而行之。親近忠直，放遠讒邪，善惡之間，所宜明審。蘇逢吉、楊邠、史弘肇皆先帝舊臣，盡忠徇國，願陛下推心任之，必無敗失。至於疆之事，臣願竭其愚駑，庶不負驅策。」帝斂容謝之。
癸丑，王章置酒會諸朝貴，酒酣，為手勢令，史弘肇不閒其事，客省使閻晉卿坐次弘肇，屢教之。蘇逢吉戲之曰：「旁有姓閻人，何憂罰爵。」弘肇妻閻氏本酒家倡也，意逢吉譏之，大怒，以醜語詬逢吉，逢吉不應。弘肇欲毆之，逢吉起去。弘肇索劍欲追之，楊邠泣止之，曰：「蘇公宰相，公若殺之，置天子何地。願熟思之。」弘肇即上馬去，邠與之聯鑣，送至其第而還。於是將、相如水火矣。帝使宣徽使王峻置酒和解之，不能得。逢吉欲求出鎮以避之，既而中止，曰：「吾去朝廷，止煩史公一處分，吾齏粉矣。」王章亦忽忽不樂，欲求外官，楊、史固止之。
帝自即位以來，樞密使、右僕射、同平章事楊邠總機政，樞密使兼侍中郭威主征伐，歸德節度使、侍衛親軍都指揮使兼中書令史弘肇典宿衛，三司使、同平章事王章掌財賦。邠頗公忠，退朝，門無私謁，雖不卻四方饋遺，有餘輒獻之。弘肇督察京城，道不拾遺。是時承契丹蕩覆之餘，公私困竭，章招摭遺利，吝於出納，以實府庫。屬三叛連衡，宿兵累年而供饋不乏。及事平，賜予之外，尚有餘積，以是國家粗安。
章聚斂刻急。舊制，田稅每斛更輸二升，謂之「雀鼠耗」，章始令更輸二升，謂之「省耗」。舊錢出入皆以八十為陌，章始令入者八十，出者七十七，謂之「省陌」。有犯鹽、礬、酒麴之禁者，錙銖涓滴罪皆死。由是百姓愁怨。章尤不喜文臣，嘗曰：「此輩授之握算，不知縱橫，何益於用。」俸祿皆以不堪資軍者給之，吏已高其估，章更增之。
帝左右嬖倖浸用事，太后親戚亦干預朝政，邠等屢裁抑之。太后有故人子求補軍職，弘肇怒而斬之。武德使李業，太后之弟也，高祖使掌內帑，帝即位，尤蒙寵任。會宣徽使闕，業意欲之，帝及太后亦諷執政。邠、弘肇以為內使遷補有次，不可以外戚超居，乃止。內客省使閻晉卿次當為宣徽使，久而不補。樞密承旨聶文進、飛龍使後匡贊、翰林茶酒使郭允明皆有寵於帝，久不遷官，共怨執政。文進，幷州人也。平盧節度使劉銖罷青州歸，久奉朝請，未除官，常戟手於執政。
帝初除三年喪，聽樂，賜伶人錦袍、玉帶。伶人詣弘肇謝。弘肇怒曰：「士卒守邊苦戰，猶未有以賜之，汝曹何功而得此。」皆奪以還官。帝欲立所幸耿夫人為後，邠以為太速。夫人卒，帝欲以後禮葬之，邠復以為不可。帝年益壯，厭為大臣所制。邠、弘肇嘗議事於帝前，帝曰：「審圖之，勿令人有言。」邠曰：「陛下但禁聲，有臣等在。」帝積不能平，左右因乘間譖之於帝，云：「邠等專恣，終當為亂」。帝信之。嘗夜聞作坊鍛聲，疑有急兵，達旦不寐。
司空、同平章事蘇逢吉既與弘肇有隙，知李業等怨弘肇，屢以言激之。帝遂與業、文進、匡贊、允明謀誅邠等，議既定，入白太后。太后曰：「茲事何可輕發。更宜與宰相議之。」業時在旁，曰：「先帝嘗言，朝廷大事不可謀及書生，懦怯誤人。」太后復以為言，帝忿曰：「國家之事，非閨合所知。」拂衣而出。十一月乙亥，業等以其謀告閻晉卿，晉卿恐事不成，詣弘肇第欲告之，弘肇以他故辭不見。
丙子旦，邠等入朝，有甲士數十自廣政殿出，殺邠、弘肇、章於東廡下。文進亟召宰相朝臣班於崇元殿，宣云：「邠等謀反，已伏誅，與卿等同慶。」又召諸軍將校至萬歲殿庭，帝親諭之，且曰：「邠等以穉子視朕，朕今始得為汝主，汝等免橫憂矣。」皆拜謝而退。又召前節度使刺史、等升殿諭之，分遣使者帥騎收捕邠等親戚、黨與、傔從，盡殺之。
弘肇待侍衛步軍都指揮使王殷尤厚，邠等死，帝遣供奉官孟業齎密詔詣澶州及鄴都，令鎮寧節度使李洪義殺殷，又令鄴都行營馬軍都指揮使郭崇威、步軍都指揮使真定曹威殺郭威及監軍、宣徽使王峻。洪義，太后之弟也。又急詔徵天平軍節度使高行周、平盧節度使符彥卿、永興節度使郭崇義、泰寧節度使慕容彥超、匡國節度使薛懷讓、鄭州防禦使吳虔裕、陳州刺史李谷入朝。以蘇逢吉權知樞密院事，前平盧節度使劉銖權知開封府，侍衛馬步都指揮使李洪建權判侍衛司事，內侍省使閻晉卿權侍衛馬軍都指揮使。洪建，業之兄也。
時中外人情憂駭，蘇逢吉雖惡弘肇，而不預李業等謀，聞變驚愕。私謂人曰：「事太怱怱，主上儻以一言見問，不至於此。」業等命劉銖誅郭威、王峻之家，銖極其慘毒，嬰孺無免者。命李洪建誅王殷之家，洪建但使人守視，仍飲食之。
丁丑，使者至澶州，李洪義畏懦，慮王殷已知其事，不敢發，乃引孟業見殷。殷囚業，遣副使陳光穗以密詔示郭威。威召樞密吏魏仁浦，示以詔書，曰：「奈何。」仁浦曰：「公，國之大臣，功名素着，加之握強兵，據重鎮，一旦為羣小所構，禍出非意，此非辭說所能解。時事如此，不可坐而待死。」威乃召郭崇威、曹威及諸將，告以楊邠等冤死及有密詔之狀。且曰：「吾與諸公，披荊棘，從先帝取天下，受託孤之任，竭力以衛國家。今諸公已死，吾何心獨生。君輩當奉行詔書，取吾首以報天子，庶不相累。」郭崇威等皆泣曰：「天子幼衝，此必左右羣小所為，若使此輩得志，國家其得安乎。崇威願從公入朝自訴，盪滌鼠輩，以清朝廷，不可為單使所殺，受千載惡名。」翰林天文趙修已謂郭威曰：「公徒死何益。不若順眾心，擁兵而南，此天啓也。」郭威乃留其養子榮鎮鄴都，命郭崇威將騎兵前驅。戊寅，自將大兵繼之。
慕容彥超方食，得詔，舍匕箸入朝，帝悉以軍事委之。己卯，吳虔裕入朝。
帝聞郭威舉兵南向，議發兵拒之。前開封尹侯益曰：「鄴都戍兵家屬皆在京師，官軍不可輕出，不若閉城以挫其鋒，使其母妻登城招之，可不戰而下也。」慕容彥超曰：「侯益衰老，為懦夫計耳。」帝乃遣益及閻晉卿、吳虔裕、前保大節度使張彥超將禁軍趣澶州。
是日，郭威已至澶州，李洪義納之。王殷迎謁，慟哭，以所部兵從郭威涉河。帝遣內養鸗脫覘郭威，威獲之，以表置鸗脫衣領中，使歸白帝曰：「臣昨得詔書，延頸俟死。郭崇威等不忍殺臣，雲此皆陛下左右貪權無厭者譖臣耳，逼臣南行，詣闕請罪。臣求死不獲，力不能。制臣數日當至闕廷，陛下若以臣為有罪，安敢逃刑。若實有譖臣者，願執付軍前，以快眾心。臣敢不撫諭諸軍，退歸鄴都。
庚辰，郭威趣滑州。辛巳，義成節度使宋延渥迎降。延渥，洛陽人，其妻高祖女永寧公主也。郭威取滑州庫物以勞將士，且諭之曰：「聞侯令公已督諸軍自南來，今遇之，交戰則非入朝之義，不戰則為其所屠。吾欲全汝曹功名，不若奉行前詔，吾死不恨。」皆曰：「國家負公，公不負國。所以萬人爭奮，如報私讎，侯益輩何能為乎。」王峻徇於眾曰：「我得公處分，俟克京城，聽旬日剽掠。」眾皆踴躍。
辛巳，鸗脫至大梁。前此，帝議自往澶州，聞郭威已至河上而止。帝甚有悔懼之色，私謂竇貞固曰：「屬者亦太草草。」李業等請傾府庫以賜諸軍，蘇禹珪以為未可，業拜禹珪於帝前曰：「相公且為天子勿惜府庫。」乃賜禁軍人二十緡，下軍半之，將士在北者給其家，仍使通家信以誘之。
壬午，郭威軍至封丘，人情忷懼。太后泣曰：「不用李濤之言，宜其亡也。」慕容彥超恃其驍勇，言於帝曰：「臣視北軍猶蠛蠓耳，當為陛下生致其魁。」退，見聶文進，問北來兵數及將校姓名，頗懼，曰：「是亦劇賊，未易輕也。」帝復遣左神武統軍袁嶬、前威勝節度使劉重進等帥禁軍與侯益等會屯赤岡。嶬，象先之子也。彥超以大軍屯七里店。
癸未，南、北軍遇於劉子陂。帝欲自出勞軍，太后曰：「郭威吾家故舊，非死亡切身，何至此。但按兵守城，飛詔諭之，觀其志趣，必有辭理，則君臣之禮尚全，慎勿輕出。」帝不從。時扈從軍甚盛，太后遣使戒聶文進曰：「大須在意。」對曰：「有臣在，雖郭威百人可擒也。」至暮，兩軍不戰，帝還宮。慕容彥超大言曰：「陛下來日宮中無事，幸再出觀臣破賊。臣不必與之戰，但叱散使歸營耳。」
甲申，帝欲再出，太后力止之，不可。既陳，郭威戒其眾曰：「吾來誅羣小，非敢敵天子也，慎勿先動。」久之，慕容彥超引輕騎直前奮擊，郭崇威與前博州刺史李榮帥騎兵拒之。彥超馬倒，幾獲之。彥超引兵退，麾下死者百餘人，於是諸軍奪氣，稍稍降於北軍。侯益、吳虔裕、張彥超、袁嶬、劉重進皆潛往見郭威，威各遣還營。又謂宋延渥曰：「天子方危，公近親，宜以牙兵往衛乘輿，且附奏陛下，願乘間早倖臣營。」延渥未至御營，亂兵雲擾，不敢進而還。比暮，南軍多歸於北。慕容彥超與麾下十餘騎奔還兗州。
是夕，帝獨與三相及從官數十人宿於七里寨，餘皆逃潰。乙酉旦，郭威望見天子旌旗在高阪上，下馬免冑往從之，至則帝已去矣。帝策馬將還宮，至玄化門，劉銖在門上，問帝左右「兵馬何在。」因射左右。帝回轡，西北至趙村，追兵已至。帝下馬入民家，為亂兵所弒。蘇逢吉、閻晉卿、郭允明皆自殺。聶文進挺身走，軍士追斬之。李業奔陝州，後匡贊奔兗州。郭威聞帝遇弒，號慟曰：「老夫之罪也。」
威至玄化門，劉銖雨射城外。威自迎春門入，歸私第，遣前曹州防禦使何福進將兵守明德門。諸軍大掠，通夕煙火四發。
軍士入前義成節度使白再榮之第，執再榮，盡掠其財，既而進曰：「某等昔嘗趨走麾下，一旦無禮至此，何面目復見公。」遂刎其首而去。吏部侍郎張允家貲以萬計，而性吝，雖妻亦不之委，常自系眾鑰於衣下，行如環佩。是夕，匿於佛殿藻井之上，登者浸多，板壞而墜，軍士掠其衣，遂以凍卒。
初，作坊使賈延徽有寵於帝，與魏仁浦為鄰，欲並仁浦所居以自廣，屢譖仁浦於帝，幾至不測。至是，有擒延徽以授仁浦者，仁浦謝曰：「因亂而報怨，吾所不為也。」郭威聞之，待仁浦益厚。
右千牛衛大將軍棗強趙鳳曰：「郭侍中舉兵，欲誅君側之惡以安國家耳。而鼠輩敢爾，乃賊也，豈侍中意邪。」執弓矢，踞胡牀，坐於巷首，掠者至，輒射殺之，里中皆賴以全。
丙戌，獲劉銖、李洪建，囚之。銖謂其妻曰：「我死，汝且為人婢乎。」妻曰：「以公所為，雅當然耳。」
王殷、郭崇威言於郭威曰：「不止剽掠，今夕止有空城耳。」威乃命諸將分部禁止掠者，不從則斬之，至晡，乃定。
竇貞固、蘇禹珪自七里寨逃歸，郭威使人訪求得之，尋復其位。貞固為相，值楊、史弄權，李業等作亂，但以凝重處其間，自全而已。
郭威命有司遷隱帝梓宮於西宮。或請如魏高貴鄉公故事，葬以公禮，威不許，曰：「倉猝之際，吾不能保衛乘輿，罪已大矣，況敢貶君乎。」
太師馮道帥百官謁見郭威，威見，猶拜之。道受拜如平時，徐曰：「侍中此行不易。」
丁亥，郭威帥百官詣明德門起居太后，且奏稱「軍國事殷，請早立嗣君。」太后誥稱「郭允明弒逆，神器不可無主。河東節度使崇、忠武節度使信皆高祖之弟，武寧節度使贇、開封尹勳高祖之子，其令百官議擇所宜。」贇，崇之子也，高祖愛之，養視如子。郭威、王峻入見太后於萬歲宮，請以勳為嗣。太后曰：「勳久羸疾，不能起。」威出諭諸將，諸將請見之，太后令左右以臥榻舉之示諸將，諸將乃信之。於是郭威與峻議立贇。己丑，郭威帥百官表請以贇承大統。太后誥所司，擇日，備法駕，迎贇即皇帝位。郭威奏遣太師馮道及樞密直學士王度、祕書監趙上交詣徐州奉迎。
郭威之討三叛也，每見朝廷詔書，處分軍事皆合機宜，問使者「誰為此詔。」使者以翰林學士範質對。威曰：「宰相器也。」入城，訪求得之，甚喜。時大雪，威解所服紫袍衣之，令草太后誥令迎新君儀注，蒼黃之中，討論撰定，皆得其宜。
初，隱帝遣供奉官押班陽曲張永德賜昭義節度使常思生辰物。永德，郭威之壻也。會楊邠等誅，密詔思殺永德。思素聞郭威多奇異，囚永德以觀變。及威克大梁，思乃釋永德而謝之。
庚寅，郭威帥羣臣上言：「比皇帝到闕，動涉浹旬，請太后臨朝聽政。」
壬辰，太后始臨朝，以王峻為樞密使，袁嶬為宣徽南院使，王殷為侍衛馬步軍都指揮使，郭崇威為侍衛馬軍都指揮使，曹威為侍衛步軍都指揮使，陳州刺史李谷權判三司。
劉銖、李洪建及其黨皆梟首於市，而赦其家。郭威謂公卿曰：「劉銖屠吾家，吾復屠其家，怨讎反覆，庸有極乎。」由是數家獲免。王殷屢為洪建請免死，郭威不許。後匡贊至兗州，慕容彥超執而獻之。李業至陝州，其兄保義節度使洪信不敢匿於家。業懷金將奔晉陽，至絳州，盜殺之而取其金。
鎮州、邢州奏：「契丹主將數萬騎入寇，攻內丘，五日不克，死傷甚眾。有戍兵五百叛應契丹，引契丹入城，屠之，又陷饒陽。」太后敕郭威將大軍擊之，國事權委竇貞固、蘇禹珪、王峻，軍事委王殷。十二月甲午朔，郭威發大梁。
丁酉，以翰林學士、戶部侍郎範質為樞密副使。
武寧節度使贇留右都押牙鞏廷美、元從都教練使楊溫守徐州，與馮道等西來，在道仗衛皆如王者，左右呼萬歲。郭威至滑州，留數日，贇遣使慰勞，諸將受命之際，相顧不拜，私相謂曰：「我輩屠陷京師，其罪大矣，若劉氏復立，我輩尚有種乎。」己酉，威聞之，即引兵趣澶州。
辛亥，遣蘇禹珪如宋州迎嗣君。
壬子，郭威渡河，館於澶州。癸丑旦，將發，將士數千人忽大噪。威令閉門，將士逾垣登屋而入曰：「天子須侍中自為之，將士已與劉氏為仇，不可立也。」或裂黃旗以被威體，共扶抱之，呼萬歲震地，因擁威南行。威乃上太后箋，請奉漢宗廟，事太后為母。丙辰，至韋城，下書撫諭大梁士民，以昨離河上，在道秋毫不犯，勿有憂疑。戊午，威至七里店，竇貞固帥百官出迎拜謁，因勸進。威營於皋門村。
武寧節度使贇已至宋州，王峻、王殷聞澶州軍變，遣侍衛馬軍都指揮使郭崇威將七百騎往拒之，又遣前申州刺史馬鐸將兵詣許州巡檢。崇威忽至宋州，陳於府門外。贇大驚，闔門，登樓詰之。對曰：「澶州軍變，郭公慮陛下未察，故遣崇威來宿衛，無他也。」贇召崇威，崇威不敢進。馮道出與崇威語，崇威乃登樓。贇執崇威手而泣，崇威以郭威意安諭之。少頃，崇威出。時護聖指揮使張令超帥部兵為贇宿衛。徐州判官董裔說贇曰：「觀崇威視瞻舉措，必有異謀。道路皆言郭威已為帝，而陛下深入不止，禍其至哉。請急召張令超，諭以禍福，使夜以兵劫崇威，奪其兵。明日，掠睢陽金帛，募士卒，北走晉陽。彼新定京邑，未暇追我，此策之上也。」贇猶豫未決。是夕，崇威密誘令超，令超帥眾歸之。贇大懼。
郭威遺贇書，云為諸軍所迫，召馮道先歸，留趙上交、王度奉侍。道辭行，贇曰：「寡人此來所恃者，以公三十年舊相，故無疑耳。今崇威奪吾衛兵，事危矣，公何以為計。」道默然。客將賈貞數目道，欲殺之。贇曰：「汝輩勿草草，此無預馮公事。」崇威遷贇於外館，殺其腹心董裔、賈貞等數人。己未，太后誥，廢贇為湘陰公。馬鐸引兵入許州，劉信惶惑自殺。庚申，太后誥，以侍中監國。百官、藩鎮相繼上表勸進。壬戌夜，監國營有步軍將校醉，揚言：「曏者澶州騎兵扶立，今步兵亦欲扶立」，監國斬之。
後周太祖廣順元年春正月丁卯，漢太后下誥，授監國符寶，即皇帝位。監國自皋門入宮，即位於崇元殿。制曰：「朕周室之裔，虢叔之後，國號宜曰周。」改元，大赦。楊邠、史弘肇、王章等皆贈官，官為斂葬，仍訪其子孫敘用之。凡倉場、庫務掌納官吏，無得收鬥餘、稱耗。舊所進羨餘物，悉罷之。犯竊盜及奸者，並依晉天福元年以前刑名，罪人非反逆，無得誅及親族，籍沒家。貲唐莊宗、明宗、晉高祖各置守陵十戶，漢高祖陵職員、宮人，時月薦享及守陵戶並如故。初，唐衰，多盜，不用律文，更定峻法，竊盜贓三匹者死。晉天福中加至五匹。奸有夫婦人，無問強、和，男女並死。漢法，竊盜一錢以上皆死，又罪非反逆，往往族誅、籍沒。故帝即位，首革其弊。
初，楊邠以功臣、國戚為方鎮者多不閒吏事，乃以三司軍將補都押牙、孔目官、內知客，其人自恃敕補，多專橫，節度使不能制。至是，悉罷之。
戊辰，以前復州防禦使王彥超權武寧節度使。漢李太后遷居西宮，己巳，上尊號曰昭聖皇太后。癸酉，加王峻同平章事。以衛尉卿劉皞主漢隱帝之喪。
初，河東節度使兼中書令劉崇聞隱帝遇害，欲起兵南向，聞迎立湘陰公，乃止，曰：「吾兒為帝，吾又何求。」太原少尹李驤陰說崇曰：「觀郭公之心，終欲自取。公不如疾引兵逾太行，據孟津，俟徐州相公即位，然後還鎮，則郭公不敢動矣。不然，且為所賣。」崇怒曰：「腐儒，欲離間吾父子。」命左右曳出斬之。驤呼曰：「吾負經濟之才，而為愚人謀事，死固甘心。家有老妻，願與之同死。」崇並其妻殺之，且奏於朝廷，示無二心。及贇廢，崇乃遣使請贇歸晉陽。詔報以「湘陰公比在宋州，今方取歸京師，必令得所，公勿為憂。公能同力相輔，當加王爵，永鎮河東」。
鞏廷美、楊溫聞湘陰公贇失位，奉贇妃董氏據徐州拒守，以俟河東援兵。帝使贇以書諭之，廷美、溫欲降而懼死。帝復遺贇書曰：「爰念斯人盡心於主，足以賞其忠義，何由責以悔尤。俟新節度使入城，當各除刺史，公可更以委曲示之。」
丙子，帝帥百官詣西宮，為漢隱帝舉哀成服，皆如天子禮。慕容彥超遣使入貢，帝慮其疑懼，賜詔慰安之曰：「令兄事已至此，言不欲繁，望弟扶持，同安億兆。」
戊寅，殺湘陰公於宋州。是日，劉崇即皇帝位於晉陽，仍用乾祐年號，所有者並、汾、忻、代、嵐、憲、隆、蔚、沁、遼、麟、石十二州之地。以節度判官鄭珙為中書侍郎，觀察判官滎陽趙華為戶部侍郎並同平章事。以次子承鈞為侍衛親軍都指揮使、太原尹，以節度副使李存環為代州防禦使，裨將武安張元徽為馬步軍都指揮使，陳光裕為宣徽使。
北漢主謂李存環、張元徽曰：「朕以高祖之業一朝墜地，今日位號，不得已而稱之。顧我是何天子，汝曹是何節度使邪。」由是不建宗廟，祭祀如家人，宰相俸錢月止百緡，節度使止三十緡，自餘薄有資給而已，故其國中少廉吏。客省使河南李光美嘗為直省，官頗諳故事，北漢朝廷制度皆出於光美。
北漢主聞湘陰公死，哭曰：「吾不用忠臣之言，以至於此。」為李驤立祠，歲時祭之。己卯，以太師馮道為中書令，加竇貞固侍中，蘇禹珪司空。
初，北漢主立，契丹主使聿撚遺劉承鈞書。北漢主使承鈞覆書稱「本朝淪亡，紹襲帝位，欲循晉室故事，求援北朝。」契丹主大喜。北漢主發兵屯陰地、黃澤、團柏。丁亥，以承鈞為招討使，與副招討使白從暉、都監李存環將步騎萬人寇晉州。從暉，吐谷渾人也。
郭崇威更名崇，曹威更名英。
二月丁酉，以皇子天雄牙內都指揮使榮為鎮寧節度使，選朝士為之僚佐，以侍御史王敏為節度判官，右補闕崔頌為觀察判官，校書郎王樸為掌書記。頌，協之子。樸，東平人也。
戊戌，北漢兵五道攻晉州，節度使王晏閉城不出。劉承鈞以為怯，蟻附登城。晏伏兵奮擊，北漢兵死傷者千餘人。承鈞遣副兵馬使安元寶焚晉州西城，元寶來降。承鈞乃移軍攻隰州。癸卯，隰州刺史許遷遣步軍都指揮使孫繼業迎擊北漢兵於長壽村，執其將程筠等，殺之。未幾，北漢兵攻州城，數日不克，死傷甚眾，乃引兵去。遷，鄆州人也。
丁未，契丹主遣其臣嫋骨支與朱憲偕來，賀即位。丁巳，遣尚書右丞田敏使契丹。北漢主遣通事舍人李𧦬使於契丹，乞兵為援。
詔加泰寧節度使慕容彥超中書令，遣翰林學士魚崇諒詣兗州諭指。崇諒，即崇遠也。彥超上表謝。三月壬戌，詔報之曰：「向以前朝失德，少主用讒，倉猝之間，召卿赴闕。卿即奔馳應命，信宿至京，救國難而不顧身，聞君召而不俟駕。以至天亡漢祚，兵散梁郊，降將敗軍，相繼而至，卿即便回馬首，徑返龜陰，為主為時，有始有終。所謂危亂見忠臣之節，疾風知勁草之心，若使為臣者皆能如茲，則有國者誰不欲用。所言朕潛龍河朔之際，平難浚郊之時，緣不奉示諭之言，亦不得差人至行闕。且事主之道，何必如斯。若或二三於漢朝，又安肯忠信於周室，以此為懼，不亦過乎。卿但悉力推心，安民體國，事朕之節，如事故君，不惟黎庶獲安，抑亦社稷是賴。但堅表率，未議替移。由衷之誠，言盡於此。」
王彥超奏克徐州殺鞏廷美。
北漢李𧦬至契丹，契丹主使拽剌梅里報之。夏四月，契丹主遣使如北漢，告以周使田敏來，約歲輸錢十萬緡。北漢主使鄭珙以厚賂謝契丹，自稱「侄皇帝致書於叔天授皇帝」，請行冊禮。五月己巳，遣左金吾將軍姚漢英等使於契丹，契丹留之。辛未，北漢禮部侍郎、同平章事鄭珙卒於契丹。
六月辛亥，以樞密使、同平章事王峻為左僕射兼門下侍郎，樞密副使、兵部侍郎範質、戶部侍郎判三司李谷為中書侍郎，並同平章事，谷仍判三司。司徒兼侍中竇貞固，司空兼中書侍郎同平章事蘇禹珪，並罷守本官。癸丑，範質參知樞密院事。丁巳，以宣徽北院使翟光鄴兼樞密副使。
初，帝討河中，已為人望所屬。李谷時為轉運使，帝數以微言諷之，谷但以人臣盡節為對，帝以是賢之，即位，首用為相。時國家新造，四方多故，王峻夙夜盡心，知無不為，軍旅之謀，多所裨益。範質明敏強記，謹守法度。李谷沈毅有器略，在帝前議論，辭氣忼慨，善譬諭以開主意。
契丹遣燕王述軋等冊命北漢主為大漢神武皇帝，妃為皇后。北漢主更名旻。秋七月，北漢主遣翰林學士博興衛融等詣契丹謝冊禮，且請兵。八月壬戌，葬漢隱帝於穎陵。
九月，北漢主遣招討使李存環將兵自團柏入寇。契丹欲引兵會之，與酋長議於九十九泉。諸部皆不欲南寇，契丹主強之，癸亥，行至新州之西火神澱，燕王述軋及偉王之子太寧王漚僧作亂，弒契丹主而立述軋。契丹主德光之子齊王述律逃入南山，諸部奉述律以攻述律、漚僧殺之，並其族黨。立述律為帝，改元應歷。自火神澱入幽州，遣使告於北漢。北漢主遣樞密直學士上黨王得中如契丹，賀即位，復以叔父事之，請兵以擊晉州。契丹主年少，好遊戲，不親國事。每夜酣飲，達旦乃寐，日中方起，國人謂之「睡王「。後更名明。
冬十月辛卯，潞州巡檢陳思讓敗北漢兵於歋。
契丹遣彰國節度使蕭伊濟將奚、契丹五萬會北漢兵入寇。北漢主自將兵二萬自陰地關寇晉州，丁未，軍於城北，三面置寨，晝夜攻之，遊兵至絳州。時王晏已離鎮，王彥超未至，巡檢使王萬敢權知晉州，與龍捷都指揮使史彥超、虎捷指揮使何徽共拒之。史彥超，雲州人也。
十一月，帝以北漢、契丹之兵猶在晉州，甲子，以王峻為行營都部署，將兵救之，詔諸軍皆受峻節度，聽以便宜從事，得自選擇將吏。乙丑，峻行，帝自至城西餞之。
王峻留陝州旬日，帝以北漢攻晉州急，憂其不守，議自將由澤州路與峻會兵救之，且遣使諭峻。十二月戊子朔，下詔以三日西征。使者至陝，峻因使者言於帝曰：「晉州城堅，未易可拔，劉崇兵鋒方銳，不可力爭。所以駐兵，待其氣衰耳，非臣怯也。陛下新即位，不宜輕動。若車駕出汜水，則慕容彥超引兵入汴，大事去矣。」帝聞之，自以手提耳曰：「幾敗吾事。」庚寅，敕罷親征。
初，泰寧節度使兼中書令慕容彥超聞徐州平，疑懼愈甚，乃招納亡命，畜聚薪糧，潛以書結北漢，吏獲其書以聞。又遣人詐為商人，求援於唐。帝遣通事舍人鄭好謙就申慰諭，與之為誓。彥超益不自安，屢遣都押牙鄭麟詣闕，僞輸情款，實覘機事。又獻天平節度使高行周書，其言皆謗毀朝廷與彥超相結之意。帝笑曰：「此彥超之詐也。」以書示行周，行周上表謝恩。既而彥超反跡益露，丙申，遣合門使張凝將兵赴鄆州巡檢以備之。
庚子，王峻至絳州。乙巳，引兵趣晉州。晉州南有蒙坑，最為險要，峻憂北漢兵據之，是日，聞前鋒已度蒙坑，喜曰：「吾事濟矣。」
慕容彥超奏請入朝，帝知其詐，即許之。既而復稱境內多盜，未敢離鎮。
北漢主攻晉州，久不克。會大雪，民相聚保山寨，野無所掠，軍乏食。契丹思歸，聞王峻至蒙坑，燒營夜遁。峻入晉州，諸將請亟追之，峻猶豫未決。明日，乃遣行營馬軍都指揮使仇弘超、都排陳使藥元福、左廂排陳使陳思讓、康延沼將騎兵追之，及於霍邑，縱兵奮擊，北漢兵墜崖谷死者甚眾。霍邑道隘，延沼畏懦不急追，由是北漢兵得度。藥元福曰：「劉崇悉發其眾挾胡騎而來，志吞晉、絳，今氣衰力憊，狼狽而遁，不乘此翦撲，必為後患。」諸將不欲進，王峻復遣使止之，遂還。契丹比至晉陽，士馬什喪三四，蕭禹厥恥無功，釘大酋長一人於市，旬日而斬之。北漢主始息意於進取。北漢土瘠民貧，內供軍國，外奉契丹，賦繁役重，民不聊生，逃入周境者甚眾。
二年春正月，慕容彥超發鄉兵入城，引泗水注壕中，為戰守之備。又多以旗幟授諸鎮將，令募羣盜，剽掠鄰境，所在奏其反狀。甲子，敕沂、密二州不復隸泰寧軍。以侍衛步軍都指揮使、昭武節度使曹英為都部署，討彥超，齊州防禦使史延超為副部署，皇城使河內向訓為都監，陳州防禦使藥元福為行營馬步都虞候。帝以元福宿將，命英、訓無得以軍禮見之，二人皆父事之。
唐主發兵五千，軍於下邳，以援彥超，聞周兵將至，退屯沭陽。徐州巡檢使張令彬擊之，大破唐兵，殺溺死者千餘人，獲其將燕敬權。
初，彥超以周室新造，謂其易搖，故北召北漢及契丹，南誘唐人，使侵邊鄙，冀朝廷奔命不暇，然後乘間而動。及北漢、契丹自晉州北走，唐兵敗於沭陽，彥超之勢遂沮。
壬申，王峻自晉州還，入見。
曹英等至兗州，設長圍。慕容彥超屢出戰，藥元福皆擊敗之，彥超不敢出。十餘日，長圍合，遂進攻之。
初，彥超將反，判官崔周度諫曰：「魯，詩書之國，自伯禽以來不能霸諸侯，然以禮義守之，可以長世。公於國家非有私憾，胡為自疑。況主上開諭勤至，苟撤備歸誠，則坐享泰山之安矣。獨不見杜中令、安襄陽、李河中，竟何所成乎。」彥超怒，以周度阿庇司馬閻弘魯等，斬於市。
夏四月，帝以曹英等攻兗州久未克，乙卯，下詔親征，以李谷權東京留守兼判開封府，鄭仁誨權大內都點檢，又以侍衛馬軍都指揮使郭崇充在京都巡檢。
五月庚申，帝發大梁。戊辰，至兗州。己巳，帝使人招諭慕容彥超，城上人語不遜。庚午，命諸軍進攻。先是，術者紿彥超，云：「鎮星行至角、亢，角、亢兗州之分，其下有福」。彥超乃立祠而禱之，令民家皆立黃幡。彥超性貪吝，官軍攻城急，猶瘞藏珍寶，由是人無鬥志，將卒相繼有出降者。乙亥，官軍克城，彥超方禱鎮星祠，帥眾力戰，不勝，乃焚鎮星祠，與妻赴井死。子繼勳出走，追獲，殺之。官軍大掠，城中死者近萬人。
丁丑，以端明殿學士顏衎權知兗州事。癸未，降泰寧軍為防禦州。顯德元年春正月壬辰，帝殂，丙申，晉王榮即帝位。
北漢主聞太祖晏駕，甚喜，謀大舉入寇，遣使請兵於契丹。二月，契丹遣其武定節度使、政事令楊袞將萬餘騎如晉陽。北漢主自將兵三萬，以義成節度使白從暉為行軍都部署，武寧節度使張元徽為前鋒都指揮使，與契丹自團柏南趣潞州。
北漢兵屯梁侯驛，昭義節度使李筠遣其將穆令均將步騎二千逆戰，筠自將大軍壁於太平驛。張元徽與令均戰，陽不勝而北，令均逐之，伏發，殺令均，俘斬士卒千餘人。筠遁歸上黨，嬰城自守。筠即李榮也，避上名改焉。
世宗聞北漢主入寇，欲自將兵御之。羣臣皆曰：「劉崇自平陽遁走以來，勢蹙氣沮，必不敢自來。陛下新即位，山陵有日，人心易搖，不宜輕動，宜命將御之。」帝曰：「崇幸我大喪，輕朕年少新立，有吞天下之心，此必自來，朕不可不往。」馮道固爭之，帝曰：「昔唐太宗定天下，未嘗不自行，朕何敢偷安。」道曰：「未審陛下能為唐太宗否。」帝曰：「以吾兵力之強，破劉崇如山壓卵耳。」道曰：「未審陛下能為山否。」帝不悅。惟王溥勸行，帝從之。
三月，北漢乘勝進逼潞州。丁丑，詔天雄節度使符彥卿引兵自磁州固鎮出北漢軍後，以鎮寧節度使郭崇副之。又詔河中節度使王彥超引兵自晉州東出邀北漢軍，以保義節度使韓通副之。又命馬軍都指揮使寧江節度使樊愛能、步軍都指揮使清淮節度使何徽、義成節度使白重贊、鄭州防禦使史彥超、前耀州團練使符彥能將兵先趣澤州，宣徽使向訓監之。重贊，憲州人也。
癸未，帝命馮道奉梓宮赴山陵，以鄭仁誨為東京留守。乙酉，帝發大梁，庚寅，至懷州。帝欲兼行速，進控鶴都指揮使真定趙晁私謂通事舍人鄭好謙曰：「賊勢方盛，宜持重以挫之。」好謙言於帝，帝怒曰：「汝安得此言，必為人所使。言其人則生，不然必死。」好謙以實對，帝命並晁械於州獄。壬辰，帝過澤州，宿於州東北。
北漢主不知帝至，過潞州不攻，引兵而南，是夕，軍於高平之南。癸巳，前鋒與北漢兵遇，擊之，北漢兵卻。帝慮其遁去，趣諸軍亟進。北漢主以中軍陳於巴公原，張元徽軍其東，楊袞軍其西，眾頗嚴整。時河陽節度使劉詞將後軍未至，眾心危懼，而帝志氣益銳，命白重贊與侍衛馬步都虞候李重進將左軍居西，樊愛能、何徽將右軍居東，向訓、史彥超將精騎居中央，殿前都指揮使張永德將禁兵衛帝。帝介馬，自臨陣督戰。
北漢主見周軍少，悔召契丹，謂諸將曰：「吾自用漢軍可破也，何必契丹。今日不帷克周，亦可使契丹心服。」諸將皆以為然。楊袞策馬前望周軍，退謂北漢主曰：「勍敵也，未可輕進。」北漢主奮髯曰：「時不可失，請公勿言，試觀我戰。」袞默然不悅。時東北風方盛。俄而忽轉南風，北漢副樞密使王延嗣使司天監李義白北漢主，云：「時可戰矣」，北漢主從之。樞密直學士王得中扣馬諫曰：「義可斬也。風勢如此，豈助我者邪。」北漢主曰：「吾計已決，老書生勿妄言，且斬汝。」麾東軍先進，張元徽將千騎擊周右軍。
合戰未幾，樊愛能、何徽引騎兵先遁，右軍潰，步兵千餘人解甲呼萬歲，降於北漢。帝見軍勢危，自引親兵犯矢石督戰，太祖皇帝時為宿衛將，謂同列曰：「主危如此，吾屬何得不致死。」又謂張永德曰：「賊氣驕，力戰可破也。公麾下多能左射者，請引兵乘高西出為左翼，我引兵為右翼以擊之。國家安危，在此一舉。」永德從之，各將二千人進戰。太祖皇帝身先士卒，馳犯其鋒，士卒死戰，無不一當百，北漢兵披靡。內殿直夏津馬仁瑀謂眾曰：「使乘輿受敵，安用我輩。」躍馬引弓大呼，連斃數十人，士氣益振。殿前右番行首馬全乂言於帝曰：「賊勢極矣，將為我擒。願陛下按轡勿動，徐觀諸將破之。」即引數百騎進陷陳。
北漢主知帝自臨陳，褒賞張元徽，趣使乘勝進兵。元徽前略陳，馬倒，為周兵所殺。元徽，北漢之驍將也，北軍由是奪氣。時南風益盛，周兵爭奮，北漢兵大敗。北漢主自舉赤幟收兵，不能止。楊袞畏周兵之強，不敢救，且恨北漢主之語，全軍而退。
樊愛能、何徽自引數千騎南走，控弦露刃，剽掠輜重，役徒驚走，失亡甚多。帝遣近臣及親軍校追諭止之，莫肯奉詔，使者或為軍士所殺，揚言：「契丹大至，官軍敗績，餘眾已降虜矣。」劉詞遇愛能等於塗，愛能等止之，詞不從，引兵而北。時北漢主尚有餘眾萬餘人，阻澗而陳，薄暮，詞至，復與諸軍擊之，北漢兵又敗，殺王延嗣，追至高平，殭屍滿山谷，委棄御物及輜重、器械、雜畜不可勝紀。
是夕，帝宿於野次，得步兵之降敵者皆殺之。樊愛能等聞周兵大捷，與士卒稍稍復還，有達曙不至者。甲午，休兵於高平，選北漢降卒數千人為效順指揮，命前武勝行軍司馬唐景思將之，使戍淮上，餘二千餘人賞貲裝縱遣之。李谷為亂兵所迫，潛竄山谷，數日乃出。丁酉，帝至潞州。
北漢主自高平被褐戴笠，乘契丹所贈黃騮，帥百餘騎由雕窠嶺遁歸。宵迷，倩村民為導，誤之晉州，行百餘里乃覺之，殺導者。晝夜北走，所至，得食未舉筋，或傳周兵至，輒蒼黃而去。北漢主衰老力憊，伏於馬上，晝夜馳驟，殆不能支，僅得入晉陽。
帝欲誅樊愛能等以肅軍政，猶豫未決。己亥，晝臥行宮帳中，張永德侍側，帝以其事訪之。對曰：「愛能等素無大功，忝冒節鉞，望敵先逃，死未塞責。且陛下方欲削平四海，苟軍法不立，雖有熊羆之士，百萬之眾，安得而用之。」帝擲枕於地，大呼稱善。即收愛能、徽及所部軍使以上七十餘人，責之曰：「汝輩皆累朝宿將，非不能戰。今望風奔遁者，無他，正欲以朕為奇貨，賣與劉崇耳。」悉斬之。帝以何徽先守晉州有功，欲免之，既而以法不可廢，遂並誅之，而給槥車歸葬。自是驕將惰卒，始知所懼，不行姑息之政矣。庚子，賞高平之功，以李重進兼忠武節度使，向訓兼義成節度使，張永德兼武信節度使，史彥超為鎮國節度使。張永德盛稱太祖皇帝之智勇，帝擢太祖皇帝為殿前都虞候，領嚴州刺史。以馬仁瑀為控鶴弓箭直指揮使，馬全乂為散員指揮使。自餘將校遷拜者凡數十人，士卒有自行間擢主軍廂者。釋趙晁之囚。
北漢主收散卒，繕甲兵，完城塹以備周。楊袞將其眾北屯代州，北漢主遣王得中送袞，因求救於契丹。契丹主遣得中還報，許發兵救晉陽。
壬寅，以符彥卿為河東行營都部署兼知太原行府事，以郭崇副之，向訓為都監，李重進為馬步都虞候，史彥超為先鋒都指揮使，將步騎二萬發潞州。仍詔王彥超、韓通自陰地關入，與彥卿合軍而進。又以劉詞為隨駕部署，保大節度使白重贊副之。
夏四月，北漢盂縣降。符彥卿軍晉陽城下。王彥超攻汾州，北漢防禦使董希顏降。帝遣萊州防禦使康延沼攻遼州，密州防禦使田瓊攻沁州，皆不下。供備庫副使太原李謙溥單騎說遼州刺史張漢超，漢超即降。
乙卯，葬聖神恭肅文武孝皇帝於嵩陵，廟號太祖。
初，帝遣符彥卿等北征，但欲耀兵於晉陽城下，未議攻取。既入北漢境，其民爭以食物迎周師，泣訴劉氏賦役之重，願供軍須，助攻晉陽，北漢州縣繼有降者。帝聞之，始有兼併之意，遣使往與諸將議之。諸將皆言：「芻糧不足，請且班師，以俟再舉」，帝不聽。既而諸軍數十萬聚於太原城下，軍士不免剽掠，北漢民失望，稍稍保山谷自固。帝聞之，馳詔禁止剽掠，安撫農民，止徵今歲租稅，及募民入粟拜官有差，仍發澤、潞、晉、絳、慈、隰及山東近便諸州民運糧以饋軍。己未，遣李谷詣太原計度芻糧。
庚申，太師、中書令瀛文懿王馮道卒。道少以孝謹知名，唐莊宗世始貴顯，自是累朝不離將相、三公三師之位。為人清儉寬弘，人莫測其喜慍，滑稽多智，浮沈取容，嘗著《長樂老敘》，自述累朝榮遇之狀，時人往往以德量推之。
歐陽修論曰：「禮義廉恥，國之四維，四維不張，國乃滅亡。」禮義，治人之大法。廉恥，立人之大節。況為大臣而無廉恥，天下其有不亂，國家其有不亡者乎。予讀馮道《長樂老敘》，見其自述以為榮，其可謂無廉恥者矣，則天下國家可從而知也。
予於五代得全節之士三，死事之臣十有五，皆武夫戰卒，豈於儒者果無其人哉。得非高節之士，惡時之亂，薄其世而不肯出歟。抑君天下者不足顧，而莫能致之歟。
予嘗聞五代時有王凝者，家青、齊之間，為虢州司戶參軍，以疾卒於官。凝家素貧，一子尚幼，妻李氏，攜其子，負其遺骸以歸，東過開封府止於旅舍，主人不納。李氏顧天已暮，不肯去，主人牽其臂而出之。李氏仰天慟哭曰：「我為婦人，不能守節，而此手為人所執邪。」即引斧自斷其臂，見者為之嗟泣。開封尹聞之，白其事於朝，厚恤李氏而笞其主人。嗚呼，士不自愛其身而忍恥以偷生者，聞李氏之風，宜少知愧哉。
臣光曰：天地設位，聖人則之，以制禮立法，內有夫婦，外有君臣。婦之從夫，終身不改，臣之事君，有死無貳，此人道之大倫也。苟或廢之，亂莫大焉。範質稱馮道厚德稽古，宏才偉量，雖朝代遷貿，人無間言，屹若巨山，不可轉也。臣愚以為貞女不從二夫，忠臣不事二君。為女不正，雖復華色之美，織紝之巧，不足賢矣。為臣不忠，雖復材智之多，治行之優，不足貴矣。何則。大節已虧故也。道之為相，歷五朝八姓，若逆旅之視過客，朝為仇敵，暮為君臣，易面變辭，曾無愧怍，大節如此，雖有小善，庸足稱乎。
或以為自唐室之亡，羣雄力爭，帝王興廢，遠者十餘年，近者三四年，雖有忠智，將若之何。當是之時，失臣節者非道一人，豈得獨罪道哉。臣愚以為忠臣憂公如家，見危致命，君有過則強諫力爭，國敗亡則竭節致死。智士邦有道則見，邦無道則隱，或滅跡山林，或優遊下僚。今道尊寵則冠三師，權任則首諸相，國存則依違拱嘿，竊位素餐，國亡則圖全苟免，迎謁勸進。君則興亡接踵，道則富貴自如，茲乃奸臣之尤，安得與他人為比哉。或謂道能全身遠害於亂世，斯亦賢己。臣謂君子有殺身成仁，無求生害仁，豈專以全身遠害為賢哉。然則盜跖病終而子路醢，果誰賢乎。
抑此非特道之愆也，時君亦有責焉。何則。不正之女，中士羞以為家，不忠之人，中君羞以為臣。彼相前朝，語其忠則反君事讎，語其智則社稷為墟。後來之君，不誅不棄，乃復用以為相，彼又安肯忠於我而能獲其用乎。故曰非特道之愆，亦時君之責也。
辛酉，符彥卿奏北漢憲州刺史太原韓光願、嵐州刺史郭言皆舉城降。王彥超、韓通攻石州，克之，執刺史安彥進。癸亥，沁州刺史李廷誨降。庚午，帝發潞州，趣晉陽。癸酉，北漢忻州監軍李勍殺刺史趙皋及契丹通事楊耨姑舉城降，以勍為忻州刺史。
五月丙子，帝至晉州城下，旗幟環城四十里。楊袞疑北漢代州防禦使鄭處謙二於周，召與計事，欲圖之。處謙知之，不往。袞使胡騎數十守其城門，處謙殺之，因閉門拒袞。袞奔歸契丹，契丹主怒其無功，囚之。處謙舉城來降，丁丑，置靜塞軍於代州，以鄭處謙為節度使。契丹數千騎屯忻、代之間，為北漢之援。庚辰，遣符彥卿等將步騎萬餘擊之。彥卿入忻州，契丹退保忻口。丁亥，置寧化軍於汾州，以石、沁二州隸之。代州將桑珪、解文遇殺鄭處謙，誣奏云：「潛通契丹」。
符彥卿南請益兵，癸巳，遣李筠、張永德將兵三千赴之。契丹遊騎時至忻州城下，丙申，彥卿與諸將陳以待之。史彥超將二十騎為前鋒，遇契丹，與戰，李筠引兵繼之，殺契丹二千人。彥超恃勇輕進，去大軍浸遠，眾寡不敵，為契丹所殺，筠僅以身免，周兵死傷甚眾。彥卿退保忻州，尋引兵還晉陽。府州防禦使折德扆將州兵來朝。辛丑，復置永安軍於府州，以德扆為節度使。時大發兵夫，東自懷、孟，西及蒲、陝，以攻晉陽，不克。會久雨，士卒疲病，及史彥超死，乃議引還。
初，王得中返自契丹，值周兵圍晉陽，留止代州。及桑珪殺鄭處謙，囚得中，送於周軍。帝釋之，賜以帶、馬，問：「虜兵何時當至。」得中曰：「臣受命送楊袞，他無所求。」或謂得中曰：「契丹許公發兵，公不以實告，契丹兵即至，公得無危乎。」得中太息曰：「吾食劉氏祿，有老母在圍中，若以實告，周人必發兵據險而拒之，如此家國兩亡，吾獨生何益。不若殺身以全家國，所得多矣。」甲辰，帝以得中欺罔，縊殺之。
乙巳，帝發晉陽。匡國節度使藥元福言於帝曰：「進軍易，退軍難。」帝曰：「朕一以委卿。」元福乃勒兵成列而殿。北漢果出兵追躡，元福擊走之。然軍還怱遽，芻糧數十萬在城下者悉焚棄之。軍中訛言相驚，或相剽掠，軍須失亡不可勝計。所得北漢州縣，周所置刺史等皆棄城走，惟代州桑珪既叛北漢，又不敢歸周，嬰城自守，北漢遣兵攻拔之。乙酉，帝至潞州。甲子，至鄭州。丙寅，謁嵩陵。庚午，至大梁。
帝違眾議破北漢，自是政事無大小皆親決，百官受成於上而已。河南府推官高錫上書諫，以為「四海之廣，萬機之眾，雖堯、舜不能獨治，必擇人而任之。今陛下一以身親之，天下不言陛下聰明睿智足以兼百官之任，皆言陛下褊迫疑忌舉不信羣臣也。不若選能知人公正者以為宰相，能愛民聽訟者以為守令，能豐財足食者使掌金谷，能原情守法者使掌刑獄，陛下但垂拱明堂，視其功過而賞罰之，天下何憂不治。何必降君尊而代臣職，屈貴位而親賤事，無乃失為政之本乎。」帝不從。錫，河中人也。
北漢主憂憤成疾，悉以國事委其子侍衛都指揮使承鈞。
初，帝與北漢主相拒於高平，命前澤州刺史李彥崇將兵守江豬嶺，遏北漢主歸路。彥崇聞樊愛能等南遁，引兵退，北漢主果自其路遁去。八月己酉，貶彥崇率府副率。
冬十一月，北漢主疾病，命其子承鈞監國，尋殂。遣使告哀於契丹，契丹遣驃騎大將軍、知內侍省事劉承訓冊命承鈞為帝，更名鈞。北漢孝和帝性孝謹，既嗣位，勤於為政，愛民禮士，境內粗安。每上表於契丹主稱「男」，契丹主賜之詔，謂之「兒皇帝」。
三年夏四月，北漢葬神武帝於交城北山，廟號世祖。
後周世宗顯德二年夏三月，上謂宰相曰：「朕每思致治之方，未得其要，寢食不忘。又自唐、晉以來，吳、蜀、幽、並皆阻聲教，未能混一。宜命近臣著《為君難為臣不易論》及《開邊策》一篇，朕將覽焉。」
比部郎中王樸獻策，以為「中國之失吳、蜀、幽、並，皆由失道。今必先觀所以失之之原，然後知所以取之之術。其始失之也，莫不以君暗臣邪，兵驕民困，奸黨內熾，武夫外橫，因小致大，積微成著。今欲取之，莫若反其所為而已。夫進賢退不肖，所以收其才也。恩隱誠信，所以結其心也。賞功罰罪，所以盡其力也。去奢節用，所以豐其財也。時使薄斂，所以阜其民也。俟羣才既集，政事既治，財用既充，士民既附，然後舉而用之，功無不成矣。彼之人觀我有必取之勢，則知其情狀者願為間諜，知其山川者願為鄉導，民心既歸，天意必從矣。凡攻取之道，必先其易者。唐與吾接境幾二千里，其勢易擾也。擾之當以無備之處為始，備東則擾西，備西則擾東，彼必奔走而救之。奔走之間，可以知其虛實強弱，然後避實擊虛，避強擊弱。未須大舉，且以輕兵擾之。南人懦怯，聞小有警，必悉師以救之。師數動則民疲而財竭，不悉師則我可以乘虛取之。如此，江北諸州將悉為我有。既得江北，則用彼之民，行我之法，江南亦易取也。得江南則嶺南、巴蜀可傳檄而定。南方既定，則燕地必望風內附。若其不至，移兵攻之，庶幾可平矣。惟河東必死之寇，不可以恩信誘，必當以強兵制之。然彼自高平之敗，力竭氣沮，必未能為邊患，宜且以為後圖，俟天下既平，然後伺間，一舉可擒也。今士卒精練，甲兵有備，羣下畏法，諸將效力，期年之後，可以出師，宜自夏秋蓄積實邊矣。」上欣然納之。時羣臣多守常偷安，所對少有可取者。惟樸神峻氣勁，有謀能斷，凡所規畫，皆稱上意，上由是重其器識。未幾遷左諫議大夫，知開封府事。
唐主性和柔，好文華，而喜人順已，由是諂諛之臣多進用，政事日亂。既克建州，破湖南，益驕，有吞天下之志。李守貞、慕容彥超之叛，皆為之出師，遙為聲援。又遣使自海道通契丹及北漢，約共圖中國。值中國多事，未暇與之校。先是，每冬淮水淺涸，唐人常發兵戍守，謂之「把淺」。壽州監軍吳廷紹以為疆場無事，坐費資糧，悉罷之。清淮節度使劉仁贍上表固爭，不能得。十一月乙未朔，帝以李谷為淮南道前軍行營都部署兼知廬、壽等行府事，以忠武節度使王彥超副之，督侍衛馬軍都指揮使韓令坤等十二將以伐唐。令坤，磁州武安人也。
汴水自唐末潰決，自埇橋東南悉為污澤。上謀擊唐，先命武寧節度使武行德發民夫，因故堤疏導之，東至泗上。議者皆以為難成，上曰：「數年之後，必獲其利。」
唐人聞周兵將至而懼。劉仁贍神氣自若，部分守禦，無異平日，眾情稍安。唐主以神武統軍劉彥貞為北面行營都部署，將兵二萬趣壽州，舉化節度使、同平章事皇甫暉為應援使，常州團練使姚鳳為應援都監，將兵三萬屯定遠。召鎮南節度使宋齊丘還金陵，謀國難。以翰林承旨、戶部尚書殷崇義為吏部尚書、知樞密院事。
李谷等為浮梁，自正陽濟淮。十二月甲戌，谷奏王彥超敗唐兵二千餘人於壽州城下，己卯，又奏先鋒都指揮使白延遇敗唐兵千餘人于山口鎮。帝詔吳越王弘俶使出兵擊唐。
三年春正月丁酉，李谷奏敗唐兵千餘人於上窯。戊戌，發開封府、曹、滑、鄭州之民十餘萬築大梁外城。庚子，帝下詔親征淮南，以宣徽南院使、鎮安節度使向訓權東京留守，端明殿學士王樸副之，彰信節度使韓通權點檢侍衛司及在京內外都巡檢。命侍衛都指揮使、歸德節度使李重進將兵先赴正陽，河陽節度使白重贊將親兵三千屯潁上。壬寅，帝發大梁。
李谷攻壽州，久不克。唐劉彥貞引兵救之，至來遠鎮，拒壽州二百里，又以戰艦數百艘趣正陽，為攻浮梁之勢。李谷畏之，召將佐謀曰：「我軍不能水戰，若賊斷浮梁，則腹背受敵，皆不歸矣。不如退守浮梁，以待車駕。」上至圉鎮，聞其謀，亟遣中使乘驛止之。比至，已焚芻糧，退保正陽。丁未，帝至陳州，亟遣李重進引兵趣淮上。
辛亥，李谷奏：「賊艦中流而進，弩炮所不能及，若浮梁不守，則眾心動搖，須至退軍。今賊艦日進，淮水日漲，若車駕親臨，萬一糧道阻絕，其危不測。願陛下且駐驛陳、潁，俟李重進至，臣與之共度，賊艦可御，浮梁可完，立具奏聞。但若厲兵秣馬，春去冬來，足使賊中疲弊，取之未晚。」帝覽奏，不悅。
劉彥貞素驕貴，無才略，不習兵，所歷藩鎮，專為貪暴，積財巨億，以賂權要，由是魏岑等爭譽之，以為治民如龔、黃，用兵如韓、彭，故周師至，唐主首用之。其裨將咸師朗等皆勇而無謀，聞李谷退，喜，引兵直抵正陽，旌旗輜重數百里，劉仁贍及池州刺史張全約固止之。仁贍曰：「公軍未至而敵人先遁，是畏公之威聲也，安用速戰。萬一失利，則大事去矣。」彥貞不從。既行，仁贍曰：「果遇，必敗。」乃益兵乘城為備。李重進度淮，逆戰於正陽東，大破之，斬彥貞，生擒咸師朗等，斬首萬餘級，伏屍三十里，收軍資器械三十餘萬。是時江、淮久安，民不習戰，彥貞既敗，唐人大恐。張全約收餘眾奔壽州，劉仁贍表全約為馬步左廂都指揮使。皇甫暉、姚鳳退保清流關，滁州刺史王紹顏委城走。
壬子，帝至永寧鎮，謂侍臣曰：「聞壽州圍解，農民多歸村落，今聞大軍至，必復入城。憐其聚為餓殍，宜先遣使存撫，各令安業。」甲寅，帝至正陽，以李重進代李谷為淮南道行營都招討使，以谷判壽州行府事。丙辰，帝至壽州城下，營於淝水之陽，命諸軍圍壽州，徙正陽浮梁於下蔡鎮。丁巳，徵宋、亳、陳、潁、徐、宿、許、蔡等州丁夫數十萬以攻城，晝夜不息。唐兵萬餘人，維舟於淮，營於塗山之下。庚申，帝命太祖皇帝擊之，太祖皇帝遣百餘騎薄其營而僞遁，伏兵邀之，大敗唐兵於渦口，斬其都監何延錫等，奪戰艦五十餘艘。
詔以武平節度使兼中書令王逵為南面行營都統，使攻唐之鄂州。
唐主聞湖南兵將至，命武昌節度使何敬洙徙民入城，為固守之計。敬洙不從，使除地為戰場，曰：「敵至，則與兵民俱死於此耳。」唐主善之。
二月丙寅，下蔡浮梁成，上自往視之。戊辰，廬、壽、光、黃巡檢使元城司超奏敗唐兵三千餘人於盛唐，擒都監高弼等，獲戰艦四十餘艘。
上命太祖皇帝倍道襲清流關。皇甫暉等陳于山下，方與前鋒戰，太祖皇帝引兵出山後。暉等大驚，走入滁州，欲斷橋自守，太祖皇帝躍馬麾兵涉水，直抵城下。暉曰：「人各為其主，願容成列而戰。」太祖皇帝笑而許之。暉整眾而出，太祖皇帝擁馬頸突陳而入，大呼曰：「吾止取皇甫暉，他人非吾敵也。」手劍擊暉，中腦，生擒之，並擒姚鳳，遂克滁州。後數日，宣祖皇帝為馬軍副都指揮使，引兵夜半至滁州城下，傳呼開門。太祖皇帝曰：「父子雖至親，城門王事也，不敢奉命。」明旦乃得入。上遣翰林學士竇儀籍滁州帑藏，太祖皇帝遣親吏取藏中絹。儀曰：「公初克城時，雖傾藏取之，無傷也。今既籍為官物，非有詔書，不可得也。」太祖皇帝由是重儀。
詔左金吾衛將軍馬崇祚知滁州。初，永興節度使劉詞遺表薦其幕僚薊人趙普有才可用。會滁州平，範質薦普為滁州軍事判官。太祖皇帝與語，悅之。時獲盜百餘人，皆應死，普請先訊鞫然後決，所活什七八。太祖皇帝益奇之。
太祖皇帝威名日盛，每臨陳，必以繁纓飾馬，鎧仗鮮明。或曰：「如此，為敵所識。」太祖皇帝曰：「吾固欲其識之耳。」
唐主遣泗州牙將王知朗齎書抵徐州，稱「唐皇帝奉書大周皇帝，請息兵修好，願以兄事帝，歲輸貨財以助軍費。」甲戌，徐州以聞。帝不答。戊寅，命前武勝節度使侯章等攻壽州水寨，決其壕之西北隅，導壕水入於淝。
太祖皇帝遣使獻皇甫暉等，暉傷甚，見上，臥而言曰：「臣非不忠於所事，但士卒勇怯不同耳。臣向日屢與契丹戰，未嘗見兵精如此。」因盛稱太祖皇帝之勇。上釋之，後數日卒。
帝詗知揚州無備，己卯，命韓令坤等將兵襲之，戒以「毋得殘民。其李氏陵寢，遣人與李氏人共守護之」。
唐主兵屢敗，懼亡，乃遣翰林學士戶部侍郎鍾謨、工部侍郎文理院學士李德明奉表稱臣，來請平，獻御服、茶藥及金器千兩、銀器五千兩、繒錦二千匹，犒軍牛五百頭、酒二千斛。壬午，至壽州城下。謨、德明素辯口，上知其欲遊說，盛陳甲兵而見之，曰：「爾主自謂唐室苗裔，宜知禮義，異於他國。與朕止隔一水，未嘗遣一介修好，惟泛海通契丹，舍華事夷，禮義安在。且汝欲說我令罷兵邪。我非六國愚主，豈汝口舌所能移邪。可歸語汝主，亟來見朕，再拜謝過，則無事矣。不然，朕欲往觀金陵城，借府庫以勞軍，汝君臣得無悔乎。」謨、德明戰慄不敢言。
吳越王弘俶遣兵屯境上，以俟周命。
乙酉，韓令坤奄至揚州，平旦，先遣白延遇以數百騎馳入城，城中不之覺。令坤繼至，唐東都營屯使賈崇焚官府、民舍，棄城南走。副留守工部侍郎馮延魯髡髮被僧服，匿於佛寺，軍士執之。令坤慰撫其民，使皆安堵。
庚寅，王逵奏拔鄂州長山寨，執其將陳澤等，獻之。辛卯，太祖皇帝奏唐天長制置使耿謙降，獲芻糧二十餘萬。韓令坤攻唐泰州，拔之，刺史方訥奔金陵。
唐主遣人以蠟丸求救於契丹。壬辰，靜安軍使何繼筠獲而獻之。以給事中高防權知泰州。
三月甲午朔，上行視水寨，至淝橋，自取一石，馬上持之，至寨以供礟，從官過橋者人齎一石。太祖皇帝乘皮船入壽春壕中，城上發連努射之，矢大如屋椽。牙將館陶張瓊遽以身蔽之，矢中瓊髀，死而復甦。鏃着骨，不可出，瓊飲酒一大卮，令人破骨出之，流血數升，神色自若。
唐主復以右僕射孫晟為司空，遣與禮部尚書王崇質奉表入見，稱「自天祐以來，海內分崩，或跨據一方，或遷革異代。臣紹襲先業，奄有江表，顧以瞻烏未定，附鳳何從。今天命有歸，聲教遠被，願比兩浙、湖南，仰奉正朔，謹守土疆。乞收薄伐之威，赦其後服之罪，首於下國，俾作外臣，則柔遠之德，雲誰不服。」又獻金千兩、銀十萬兩、羅綺二千匹。晟謂馮延已曰：「此行當在左相，晟若辭之，則負先帝。」既行，知不免，中夜，嘆息謂崇質曰：「君家百口，宜自為謀。吾思之熟矣，終不負永陵一培土，餘無所知。」
光舒黃招安巡檢使、行光州刺史何超以安、隨、申、蔡四州兵數萬攻光州。丙申，超奏唐光州刺史張紹棄城走，都監張承翰以城降。丁酉，行舒州刺史郭令圖拔舒州。
唐蘄州將李福殺其知州王承俊舉州來降。遣六宅使齊藏珍攻黃州。
秦、鳳之平也，上赦所俘蜀兵以隸軍籍，從征淮南，復亡降於唐。癸卯，唐主表獻百五十人，上悉命斬之。
丙午，孫晟等至上所。庚戌，上遣中使以孫晟詣壽春城下示劉仁贍，且招諭之。仁贍見晟，戎服拜於城上。晟謂仁贍曰：「君受國厚恩，不可開門納寇。」上聞之，甚怒。晟曰：「臣為唐宰相，豈可教節度使外叛邪。」上乃釋之。
唐主使李德明、孫晟言於上，請去帝號，割壽、濠、泗、楚、光、海六州之地，仍歲輸金帛百萬，以求罷兵。上以淮南之地已半為周有，諸將捷奏日至，欲盡得江北之地，不許。德明見周兵日進，奏稱「唐主不知陛下兵力如此之盛，願寬臣五日之誅，得歸白唐主，盡獻江北之地。」上乃許之。晟因奏遣王崇質與德明俱歸。上遣供奉官安弘道送德明等歸金陵，賜唐主詔書。其略曰：「但存帝號，何爽歲寒。儻堅事大之心，終不迫人於險。」又曰：「俟諸郡之悉來，即大軍之立罷。言盡於此，更不煩雲。苟曰未然，請從茲絕。」又賜其將相書，使熟議而來。唐主覆上表謝。
李德明盛稱上威德及甲兵之強，勸唐主割江北之地，唐主不悅。宋齊丘以割地為無益。德明輕佻，言多過實，國人亦不之信。樞密使陳覺、副使李徵古素惡德明及孫晟，使王崇質異其言，因譖德明於唐主曰：「德明賣國求利。」唐主大怒，斬德明於市。
唐主命諸道兵馬元帥齊王景達將兵拒周，以陳覺為監軍使，前武安節度使邊鎬為應援都軍使。中書舍人韓熙載上書曰：「信莫信於親王，重莫重於元帥，安用監軍使為。」唐主不從。
遣鴻臚卿潘承祐詣泉、建召募驍勇，承祐薦前永安節度使許文稹、靜江指揮使陳德誠、建州人鄭彥華、林仁肇。唐主以文稹為西面行營應援使，彥華、仁肇皆為將。仁肇，仁翰之弟也。
夏四月甲子，以侍衛親軍都指揮使歸德節度使李重進為廬壽等州招討使，以武德節度使武行德為濠州城下都部署。
唐右衛將軍陸孟俊自常州將兵萬餘人趣泰州，周兵遁去，孟俊復取之，遣陳德誠戍泰州。孟俊進攻揚州，屯於蜀岡，韓令坤棄揚州走。帝遣張永德將兵救之，令坤復入揚州。帝又遣太祖皇帝將兵屯六合。太祖皇帝令曰：「揚州兵有過六合者，折其足。」令坤始有固守之志。
帝自至壽春以來，命諸軍晝夜攻城，久不克。會大雨，營中水深數尺，攻具及士卒失亡頗多，糧運不繼，李德明失期不至，乃議旋師。或勸帝東幸濠州，聲言壽州已破，從之。己巳，帝自壽春循淮而東，乙亥，至濠州。韓令坤敗唐兵於城東，擒陸孟俊。
唐齊王景達將兵二萬自瓜步濟江，距六合二十餘里，設柵不進。諸將欲擊之，太祖皇帝曰：「彼設柵自固，懼我也。今吾眾不滿二千，若往擊之，則彼見吾眾寡矣。不如俟其來而擊之，破之必矣。」居數日，唐出兵趣六合，太祖皇帝奮擊，大破之，殺獲近五千人，餘眾尚萬餘，走渡江，爭舟溺死者甚眾。於是唐之精卒盡矣。是戰也，士卒有不致力者，太祖皇帝陽為督戰，以劍斫其皮笠。明日，遍閱其笠，有劍跡者數十人，皆斬之，由是部兵莫敢不盡死。
先是，唐主聞揚州失守，命四旁發兵取之。己卯，韓令坤奏敗楚州兵萬餘人於灣頭堰，獲漣州刺史秦進崇。張永德奏敗泗州兵萬餘人於曲溪堰。
丙戌，以宣徽南院使向訓為淮南節度使兼沿江招討使。渦口奏新作浮梁成。丁亥，帝自濠州如渦口。
帝銳於進取，欲自至揚州，範質等以兵疲食少，泣諫而止。帝嘗怒翰林學士竇儀，欲殺之。範質入救之，帝望見，知其意，即起避之。質趨前伏地叩頭，諫曰：「儀罪不至死。臣為宰相，致陛下枉殺近臣，罪皆在臣。」繼之以泣，帝意解，乃釋之。
五月壬辰朔，以渦口為鎮淮軍。
戊戌，帝留侍衛親軍都指揮使李重進等圍壽州，自渦口北歸。乙卯，至大梁。
六月壬申，赦淮南諸州繫囚，除李氏非理賦役，事有不便於民者，委長吏以聞。
侍衛步軍都指揮使、彰信節度使李繼勳營於壽州城南，唐劉仁贍伺繼勳無備，出兵擊之，殺士卒數百人，焚其攻具。
唐駕部員外郎朱元因奏事論用兵方略，唐主以為能，命將兵復江北諸州。
秋七月，唐將朱元取舒州，刺史郭令圖棄城走。李平取蘄州。唐主以元為舒州團練使，平為蘄州刺史。元又取和州。初，唐人以茶鹽強民而徵其粟帛，謂之「博徵」，又興營田於淮南，民甚苦之。及周師至，爭奉牛酒迎勞。而將帥不之恤，專事俘掠，視民如土芥。民皆失望，相聚山澤，立堡壁自固，操農器為兵，積紙為甲，時人謂之「白甲軍」。周兵討之，屢為所敗，先所得唐諸州，多復為唐有。
唐之援兵營於紫金山，與壽州城中烽火相應。淮南節度使向訓奏請以廣陵之兵併力攻壽春，俟克城，更圖進取，詔許之。訓封府庫以授揚州主者，命揚州牙將分部按行城中，秋毫不犯，揚州民感悅，軍還，或負糗糒以送之。滁州守將亦乘城去，皆引兵趣壽春。
唐諸將請據險以邀周師，宋齊丘曰：「如此，則怨益深，不如縱之以德於敵，則兵易解也。」乃命諸將各自守，毋得擅出擊周兵。於是壽春之圍益急。齊王景達軍於濠州，遙為壽州聲援，軍政皆出於陳覺，景達署紙尾而已，擁兵五萬，無決戰意，將吏畏覺，無敢言者。
八月，殿前都指揮使、義成節度使張永德屯下蔡，唐將林仁肇等以水陸軍援壽春。永德與之戰，仁肇以船實薪芻，因風縱火，欲焚下蔡浮梁，俄而風回，唐兵敗退。永德為鐵綆千餘尺，距浮梁十餘步，橫絕淮流，系以巨木，由是唐兵不能近。
冬十月癸酉，李重進奏唐人寇盛唐，鐵騎都指揮使王彥升等擊之，斬首三千餘級。彥升，蜀人也。
壬午，張永德奏敗唐兵於下蔡。是時唐復以水軍攻永德，永德夜令善遊者沒其船下，縻以鐵鎖，縱兵擊之，船不得進退，溺死者甚眾。永德解金帶以賞善遊者。
甲申，以太祖皇帝為定國節度使兼殿前都指揮使。
張永德與李重進不相悅，永德密表重進有二心，帝不之信。時二將各擁重兵，眾心憂恐。重進一日單騎詣永德營，從容宴飲，謂永德曰：「吾與公幸以肺腑俱為將帥，奚相疑若此之深邪。」永德意乃解，眾心亦安。唐主聞之，以蠟書遺重進，誘以厚利，其書皆謗毀及反間之語，重進奏之。
初，唐使者孫晟、鍾謨從帝至大梁，帝待之甚厚，每朝會，班之於中書省官之後，時召見，飲以醇酒，問以唐事。晟但言：「唐主畏陛下神武，事陛下無二心」。及得唐蠟書，帝大怒，召晟，責以所對不實。晟正色抗辭，請死而已。問以唐虛實，默然不對。十一月乙巳，帝命都承旨曹翰送晟於右軍巡院，更以帝意問之。翰與之飲酒數行，從容問之，晟終不言。翰乃謂曰：「有敕賜相公死。」晟神色怡然，索靴笏，整衣冠，南向拜曰：「臣謹以死報國。」乃就刑。並從者百餘人皆殺之。貶鍾謨耀州司馬。既而帝憐晟忠節，悔殺之，召謨拜衛尉少卿。
十二月壬申，以張永德為殿前都點檢。
分命中使發陳、蔡、宋、亳、潁、兗、曹、單等州丁夫數萬城下蔡。
是歲，唐主詔淮南營田害民尤甚者罷之，遣兵部郎中陳處堯持重幣浮海如契丹乞兵。契丹不能為之出兵，而留處堯不遣。處堯剛直，有口辯，久之，忿懟，數面責契丹主，契丹主亦不之罪也。
四年春正月，周兵圍壽春，連年未下，城中食盡。齊王景達自濠州遣應援使永安節度使許文稹、都軍使邊鎬、北面招討使朱元將兵數萬，溯淮救之，軍於紫金山，列十餘寨如連珠，與城中烽火晨夕相應。又築甬道抵壽春，欲運糧以饋之，綿亙數十里。將及壽春，李重進邀擊，大破之，死者五千人，奪其二寨。丁未，重進以聞。戊申，詔以來月幸淮上。
劉仁贍請以過鎬守城，自帥眾決戰，齊王景達不許，仁贍憤悒成疾。其幼子崇諫夜泛舟渡淮北，為小校所執，仁贍命腰斬之，左右莫敢救。監軍使周廷構哭於中門以救之。仁贍不許。廷構復使求救於夫人，夫人曰：「妾於崇諫非不愛也，然軍法不可私，名節不可虧，若貸之，則劉氏為不忠之門，妾與公何面目見將士乎。」趣命斬之，然後成喪。將士皆感泣。
議者以唐援兵尚強，多請罷兵，帝疑之。李谷寢疾在第，二月丙寅，帝使範質、王溥就與之謀，谷上疏，以為「壽春危困，破在旦夕，若鑾駕親征，則將士爭奮，援兵震恐，城中知亡，必可下矣。」上悅。
甲戌，以王樸權東京留守兼判開封府事，以三司使張美為大內都巡檢，以侍衛都虞候韓通為京城內外都巡檢。乙亥，帝發大梁。
先是，周與唐戰，唐水軍銳敏，周人無以敵之，帝每以為恨。返自壽春，於大梁城西汴水側造戰艦數百艘，命唐降卒教北人水戰，數月之後，縱橫出沒，殆勝唐兵。至是，命右驍衛大將軍王環將水軍數千自閔河沿潁入淮，周人見之大驚。
乙酉，帝至下蔡。三月己丑夜，帝渡淮，抵壽春城下。庚寅旦，躬擐甲冑，軍於紫金山南。命太祖皇帝擊唐先鋒寨及山北一寨，皆破之，斬獲三千餘級，斷其甬道，由是唐兵首尾不能相救。至暮，帝分兵守諸寨，還下蔡。
唐朱元恃功頗違元帥節度。陳覺與元有隙，屢表元反覆，不可將兵，唐主以武昌節度使楊守忠代之。守忠至濠州，覺以齊王景達之命，召元詣濠州計事，將奪其兵。元聞之，憤怒，欲自殺。門下客宋垍說元曰：「大丈夫何往不富貴，何必為妻子死乎。」辛卯夜，元與先鋒壕寨使朱仁裕等舉寨萬餘人降。裨將時厚卿不從，元殺之。帝慮其餘眾沿流東潰，遽命虎捷左廂都指揮使趙晁將水軍數千沿淮而下。壬辰旦，帝軍於趙步，諸將擊唐紫金山寨，大破之，殺獲萬餘人，擒許文稹、邊鎬、楊守忠。餘眾果沿淮東走，帝自趙步將騎數百循北岸追之，諸將以步騎循南岸追之，水軍自中流而下，唐兵戰、溺死及降者殆四萬人，獲船艦、糧仗以十萬數。晡時，帝馳至荊山洪，距趙步二百餘里。是夜，宿鎮淮軍，癸酉，從官始至。劉仁贍聞援兵敗，扼吭嘆息。
甲午，發近縣丁夫數千城鎮淮軍為二城，夾淮水，徙下蔡浮梁於其間，扼濠、壽應援之路。會淮水漲，唐濠州都監彭城郭廷謂以水軍沂淮，欲掩不備，焚浮梁。右龍武統軍趙匡贊覘知之，伏兵邀擊，破之。
唐齊王景達及陳覺皆自濠州奔歸金陵，惟靜江指揮使陳德誠全軍而還。
戊戌，以淮南節度使向訓為武寧節度使、淮南道行營都監，將兵戍鎮淮軍。己亥，上自鎮淮軍復如下蔡。庚子，賜劉仁贍詔，使自擇禍福。
唐主議自督諸將拒周，中書舍人喬匡舜上疏切諫，唐主以為沮眾，流撫州。唐主問神衛統軍朱匡業、劉存忠以守禦方略，匡業誦羅隱詩曰：「時來天地皆同力，運去英雄不自由。」存忠以匡業言為然。唐主怒，貶匡業撫州副使，流存忠於饒州，既而竟不敢自出。
甲辰，帝耀兵於壽春城北。唐清淮節度使兼侍中劉仁贍病甚，不知人，丙午，監軍使周廷構、營田副使孫羽等作仁贍表，遣使奉之來降。丁未，帝賜仁贍詔，遣合門使萬年張保續入城宣諭，仁贍子崇讓復出謝罪。戊申，帝大陳甲兵，受降於壽春城北，廷構等舁仁贍出城，仁贍臥不能起，帝慰勞賜賚，復令入城養疾。
庚戌，徙壽州治下蔡，赦州境死罪以下。州民受唐文書聚山林者，並召令復業，勿問罪。有嘗為其殺傷者，毋得讎訟。向日政令有不便於民者，令本州條奏。辛亥，以劉仁贍為天平節度兼中書令，制辭略曰：「盡忠所事，抗節無虧，前代名臣，幾人堪比。朕之伐叛，得爾為多。」是日卒，追賜爵彭城郡王。唐主聞之，亦贈太師。帝復以清淮軍為忠正軍，以旌仁贍之節，以右羽林統軍楊信為忠正節度使、同平章事。詔開壽州倉賑饑民。丙辰，帝北還。夏四月己巳，至大梁。甲申，分江南降卒為六軍、三十指揮，號「懷德軍」。五月丁酉，以太祖皇帝領義成節度使。
唐郭廷謂將水軍斷渦口浮梁，又襲敗武寧節度使武行德於定遠，行德僅以身免。唐主以廷謂為滁州團練使，充上淮水陸應援使。
秋七月丁亥，上治定遠及壽春城南之敗，以武寧節度使兼中書令武行德為左衛上將軍，河陽節度使李繼勳為右衛大將軍。
冬十月壬申，帝發大梁。十一月丙戌，至鎮淮軍。是夜五鼓，濟淮。丁亥，至濠州城西。濠州東北十八里有灘，唐人柵其上，環水自固，謂周兵必不能涉。戊子，帝自攻之，命內殿直康保裔帥甲士數百，乘橐駝涉水，太祖皇帝帥騎兵繼之，遂拔之。李重進破濠州南關城。癸巳，帝自攻濠州，王審琦拔其水寨。唐人屯戰船數百於城北，植巨木於淮水以限周兵。帝命水軍攻之，拔其木，焚戰船七十餘艘，斬首二千餘級。又攻拔其羊馬城，城中震恐。丙申夜，唐濠州團練使郭廷謂上表言：「臣家在江南，今若遽降，恐為唐所種族，請先遣使詣金陵稟命，然後出降。」帝許之。辛丑，帝聞唐有戰船數百艘在渙水東，欲救濠州，自將兵夜發水陸擊之。癸卯，大破唐兵於洞口，斬首五千餘級，降卒二千餘人，因鼓行而東，所至皆下。乙巳，至泗州城下，太祖皇帝先攻其南，因焚城門，破水寨及月城。帝居於月城樓，督將士攻城。
十二月乙卯，唐泗州守將範再遇舉城降，以再遇為宿州團練使。上自至泗州城下，禁軍中芻蕘者毋得犯民田，民皆感悅，爭獻芻粟。既克泗州，無一卒敢擅入城者。帝聞唐戰船數百艘泊洞口，遣騎詗之，唐兵退保清口。戊午旦，上自將親軍自淮北進，命太祖皇帝將步騎自淮南進，諸將以水軍自中流進，共追唐兵。時淮濱久無行人，葭葦如織，多泥淖溝塹，士卒乘勝氣茇涉爭進，皆忘其勞。庚申，追及唐兵，且戰且行，金鼓聲聞數十里。辛酉，至楚州西北，大破之。唐兵有沿淮東下者，帝自追之，太祖皇帝為前鋒，行六十里，擒其保義節度使、濠泗楚海都應援使陳承昭以歸。所獲戰船燒沈之餘得三百餘艘，士卒殺、溺之餘得七千餘人。唐之戰船在淮上者，於是盡矣。
郭廷謂使者自金陵還，知唐不能救，命錄事參軍鄱陽李延鄒草降表。延鄒責以忠義，廷謂以兵臨之，延鄒擲筆曰：「大丈夫終不負國，為叛臣作降表。」廷謂斬之，舉濠州降，得兵萬人，糧數萬斛。唐主賞李延鄒之子以官。
壬戌，帝濟淮，至楚州，營於城西北。乙丑，唐雄武軍使、知漣水縣事崔萬迪降。丙寅，以郭廷謂為亳州防禦使。戊辰，帝攻楚州，克其月城。庚午，郭廷謂見於行宮，帝曰：「朕南征以來，江南諸將敗亡相繼，獨卿能斷渦口浮梁，破定遠寨，所以報國足矣。濠州小城，使李璟自守，能守之乎。」使將濠州兵攻天長。帝遣鐵騎左廂都指揮使武守琦將騎數百趣揚州，至高郵。唐人悉焚揚州官府、民居，驅其人南渡江，後數日，周兵至，城中餘癃病十餘人而已。癸酉，守琦以聞。帝聞泰州無備，遣兵襲之，丁丑，拔泰州。
五年春正月丁亥，右龍武將軍王漢璋奏克海州。己丑，以侍衛馬軍都指揮使韓令坤權揚州軍府事。
上欲引戰艦自淮入江，阻北神堰，不得渡。欲鑿楚州西北鸛水以通其道，遣使行視，還言地形不便，計功甚多。上自往視之，授以規畫，發楚州民夫浚之，旬日而成，用功甚省，鉅艦數百艘皆達於江，唐人大驚，以為神。壬辰，拔靜海軍，始通吳越之路。先是，帝遣左諫議大夫長安尹日就等使吳越，語之曰：「卿今去雖泛海，比還，淮南已平，當陸歸耳。」已而果然。
周兵攻楚州，逾四旬，唐楚州防禦使張彥卿固守不下。乙巳，帝自督諸將攻之，宿於城下，丁未，克之。彥卿與都監鄭昭業猶帥眾拒戰，矢刃皆盡，彥卿舉繩牀以鬥而死，所部千餘人，至死無一人降者。
荊南節度使高保融遣指揮使魏璘將戰船百艘東下，會伐唐，至於鄂州。
唐以天長為雄州，以建武軍使易文贇為刺史。二月甲寅，文贇舉城降。
戊午，帝發楚州，丁卯，至揚州。命韓令坤發丁夫萬餘，築故城之東南隅為小城以治之。乙亥，黃州刺史司超奏與控鶴右廂都指揮使王審琦攻唐舒州，擒其刺史施仁望。三月壬午朔，帝如泰州。
唐太弟景遂前後凡十表辭位，且言：「今國危不能扶，請出就藩鎮。燕王弘冀嫡長，有軍功，宜為嗣，謹奉上太弟寶冊。」齊王景達亦以敗軍辭元帥。唐主立景遂為晉王，加天策上將軍、江南西道兵馬元帥、洪州大都督、太尉、尚書令，以景達為浙西道元帥、潤州大都督。景達以浙西方用兵，固辭，改撫州大都督。立弘冀為皇太子，參決庶政。
辛卯，上如迎鑾鎮，屢至江口，遣水軍擊唐兵，破之。上聞唐戰艦數百艘泊東氵布州，將趨海口，扼蘇、杭路，遣殿前都虞候慕容廷釗將步騎，右神武統軍宋延渥將水軍，循江而下。甲午，延釗奏大破唐兵於東氵布州。上遣李重進將兵趣廬州。
唐主聞上在江上，恐遂南渡，又恥降號稱藩，乃遣兵部侍郎陳覺奉表，請傳位於太子弘冀，使聽命於中國。時淮南惟廬、舒、蘄、黃未下，丙申，覺至迎鑾，見周兵之盛，白上，請遣人渡江取表，獻四州之地，畫江為境，以求息兵，辭指甚哀。上曰：「朕本興師止取江北，今爾主能舉國內附，朕復何求。」覺拜謝而退。丁酉，覺請遣其屬合門承旨劉承遇如金陵，上賜唐主書，稱「皇帝恭問江南國主」，慰納之。
戊戌，吳越奏遣上直都指揮使處州刺史卲可遷、秀州刺史路彥銖以戰艦四百艘、士卒萬七千人屯通州南岸。唐主復遣劉承遇奉表，稱「唐國主」，請獻江北四州，歲輸貢物數十萬。於是江北悉平，得州十四，縣六十。
庚子，上賜唐主書，諭以「緣江諸軍及兩浙、湖南、荊南兵並當罷歸，其廬、蘄、黃三道亦令斂兵近外。俟彼將士及家屬皆就道，可遣人召將校以城邑付之。江中舟艦有須往來者，並令就北岸引之。」辛丑，陳覺辭行，又賜唐主書，諭以不必傳位於子。壬寅，上自迎鑾復如揚州。癸卯，詔吳越、荊南軍各歸本道。賜錢弘俶犒軍帛三萬匹，高保融一萬匹。甲辰，置保信軍於廬州，以右龍武統軍趙匡贊為節度使。丙午，唐主遣馮延已獻銀、錢、絹、茶、谷共百萬以犒軍。己酉，命宋延渥將水軍三千溯江巡警。
庚戌，敕故淮南節度使楊行密、故升府節度使徐溫等墓並量給守戶。其江南羣臣墓在江北者，亦委長吏以時檢校。辛亥，唐主遣其臨汝公徐遼代己來上壽。五月，詔賞勞南徵士卒及淮南新附之民。辛卯，以太祖皇帝領忠武節度使。
唐主避周諱，更名景。下令去帝號，稱國主，凡天子儀制皆有降損，去年號，用周正朔，仍告於太廟。左僕射、同平章事馮延已罷為太子太傅，門下侍郎、同平章事嚴續罷為少傅，樞密使兵部侍郎陳覺罷守本官。初，馮延已以取中原之策說唐主，由是有寵。延已常笑烈祖戢兵為齷齪，曰：「安陸所喪才數千兵，為之輟食諮嗟者旬日，此田舍翁識量耳，安足與成大事。豈如今上暴師數萬於外，而擊球宴樂無異平日，真英主也。」延已與其黨談論，常以天下為己任，更相唱和。翰林學士常夢錫屢言延已等浮誕不可信，唐主不聽。夢錫曰：「奸言似忠，陛下不悟，國必亡矣。」及臣服於周，延已之黨相與言，有謂周為大朝者，夢錫大笑曰：「諸分常欲致君堯、舜，何意今日自為小朝邪。」眾默然。
自唐主內附，帝止因使者賜書，未嘗遣使至其國。己酉，始命太府卿馮延魯、衛尉少卿鍾謨使於唐，賜以御衣、玉帶等及犒軍帛十萬，並今年《欽天曆》。
劉承遇之還金陵也，唐主使陳覺白帝，以江南無滷田，願得海陵鹽監南屬以贍軍。帝曰：「海陵在江北，難以交居，當別有處分。」至是，詔歲支鹽三十萬斛以給江南，所俘獲江南士卒稍稍歸之。
秋八月辛丑，馮延魯、鍾謨來自唐，唐主手錶謝恩。其略曰：「天地之恩厚矣，父母之恩深矣，子不謝父，人何報天，惟有赤心，可酧大造。」又乞比藩方，賜詔書。又稱「有情事令鍾謨上奏，乞令早還。」唐主復令謨白帝，欲傳位太子。九月丁巳，以延魯為刑部侍郎，謨為給事中。己未，先遣謨還，賜書諭以未可傳位之意。唐主復遣吏部尚書、知樞密院殷崇義來賀天清節。冬十一月乙丑，唐主復遣禮部侍郎鍾謨入見。
初，唐太傅兼中書令楚國公宋齊丘多樹朋黨，欲以專固朝權，躁進之士爭附之，推獎以為國之元老。樞密使陳覺、副使李徵古恃齊丘之勢，尤驕慢。及許文稹等敗於紫金山，覺與齊丘、景達自濠州遁歸，國人忷懼。唐主嘗嘆曰：「吾國家一朝至此。」因泣下。徵古曰：「陛下當治兵以扞敵，涕泣何為。豈飲酒過量邪。將乳母不至邪。」唐主色變，而徵古舉止自若。會司天奏天文有變，人主宜避位禳災。唐主乃曰：「禍難方殷，吾欲釋去萬機，棲心衝寂，誰可以託國者。」徵古曰：「宋公造國手也，陛下如厭萬機，何不舉國授之。」覺曰：「陛下深居禁中，國事皆委宋公，先行後聞，臣等時入侍，談釋、老而已。」唐主心慍，即命中書舍人豫章陳喬草詔行之。喬惶恐請見，曰：「陛下一署此詔，臣不復得見矣。」因極言其不可。唐主笑曰：「爾亦知其非邪。」乃止。由是，因晉王出鎮，以徵古為之副。覺自周還，亦罷近職。
鍾謨素與李德明善，以德明之死，怨齊丘。及奉使歸唐，言於唐主曰：「齊丘乘國之危，遽謀篡竊，陳覺、李徵古為之羽翼，理不可容。」陳覺之自周還，矯以帝命謂唐主曰：「聞江南連歲拒命，皆宰相嚴續之謀，當為我斬之。」唐主知覺素與續有隙，固未之信。鍾謨請覆之於周，唐主乃因謨覆命，上言：「久拒王師，皆臣愚迷，非續之罪。」帝聞之，大驚曰：「審如此，則續乃忠臣。朕為天下主，豈教人殺忠臣乎。」謨還，以白唐主。
唐主欲誅齊丘等，復遣謨入稟於帝。帝以異國之臣，無所可否。十二月己亥，唐主命知樞密院殷崇義草詔暴齊丘、覺、徵古罪惡，聽齊丘歸九華山舊隱，官爵悉如故。覺責授國子博士，宣州安置。徵古削奪官爵，賜自盡。黨與皆不問。遣使告於周。
六年春正月，唐宋齊丘至九華山，唐主命鎖其第，穴牆給飲食。齊丘嘆曰：「吾昔獻謀幽讓皇帝族於泰州，宜其及此。」乃縊而死，諡曰醜繆。
夏六月，唐清源節度使留從效遣使入貢，請置進奏院於京師，直隸中朝。戊寅，詔報以「江南近服，方務綏懷，卿久奉金陵，未可改圖。若置抵上都，與彼抗衡，受而有之，罪在於朕。卿遠修職貢，足表忠勤，勉事舊君，且宜如故。如此，則於卿篤始終之義，於朕盡柔遠之宜，惟乃通方，諒達予意。」唐主遣其子紀公從善與鍾謨俱入貢，上問謨曰：「江南亦治兵，修守備乎。」對曰：「既臣事大國，不敢復爾。」上曰：「不然。向時則為仇敵，今日則為一家。吾與汝國大義已定，保無他虞。然人生難期，至於後世，則事不可知。歸語汝主，可及吾時完城郭，繕甲兵，據守要害，為子孫計。」謨歸，以告唐主。唐主乃城金陵，凡諸州城之不完者葺之，戍兵少者益之。
臣光曰：或問臣：五代帝王唐莊宗、周世宗皆稱英武，二主孰賢。臣應之曰：夫天子所以統治萬國，討其不服，撫其微弱，行其號令，一其法度，敦明信義，以兼愛兆民者也。莊宗既滅梁，海內震動，湖南馬氏遣子希範入貢，莊宗曰：「比聞馬氏之業，終為高鬱所奪。今有兒如此，鬱豈能得之哉。」鬱，馬氏之良佐也。希範兄希聲聞莊宗言，卒矯其父命而殺之。此乃市道商賈之所為，豈帝王之體哉。蓋莊宗善戰者也，故能以弱晉勝強梁，既得之，曾不數年，外內離叛，置身無所。誠由知用兵之術，不知為天下之道故也。世宗以信令御羣臣，以正義責諸國，王環以不降受賞，劉仁贍以堅守蒙褒，嚴續以盡忠獲存，蜀兵以反覆就誅，馮道以失節被棄，張美以私恩見疏。江南未服，則親犯矢石，期於必克。既服，則愛之如子，推誠盡言，為之遠慮。其宏規大度，豈得與莊宗同日語哉。《書》曰：「無偏無黨，王道蕩蕩。」又曰：「大邦畏其力，小邦懷其惠。」世宗近之矣。

