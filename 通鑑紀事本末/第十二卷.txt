
魏元帝咸熙元年。初，晉王娶王肅之女，生炎及攸，以攸繼景王后。攸性孝友，多材藝，清和平允，名聞過於炎。晉王愛之，常曰：「天下者，景王之天下也，吾攝居相位，百年之後，大業宜歸攸。」炎立發委地，手垂過膝，嘗從容問裴秀曰：「人有相否。」因以異相示之，秀由是歸心。羊琇與炎善，為炎畫策，察時政所宜損益，皆今炎豫記之，以備晉王訪問。晉王欲以攸為世子，山濤曰：「廢長立少，違禮不祥。」賈充曰：「中撫軍有人君之德，不可易也。」何曾、裴秀曰：「中撫軍聰明神武，有超世之才，人望既茂，天表如此，固非人臣之相也。」晉王由是意定，丙午，立炎為世子。
晉武帝泰始元年五月，魏帝加文王殊禮，進王妃曰後，世子曰太子。秋八月辛卯，文王卒，太子嗣為晉王。
冬十二月壬戌，魏帝禪位於晉。丙寅，王即皇帝位。丁卯，封皇叔祖父孚為安平王，叔父幹為平原王，亮為扶風王，伷為東莞王，駿為汝陰王，彤為梁王，倫為琅琊王，弟攸為齊王，鑑為樂安王，機為燕王。又封羣從司徒望等十七人皆為王。帝懲魏氏孤立之敝，故大封宗室，授以職任。又詔諸王皆得自選國中長吏。衛將軍齊王攸獨不敢，皆令上請。
三年春正月丁卯，立子衷為皇太子。
七年。侍中、尚書令、車騎將軍賈充，自文帝時寵任用事，帝之為太子，充頗有力，故益有寵於帝。充為人巧諂，與太尉行太子太傅荀顗、侍中中書監荀勖、越騎校尉安平馮紞相為黨友，朝野惡之。帝問侍中裴楷以方今得失，對曰：「陛下受命，四海承風，所以未比德於堯、舜者，但以賈充之徒尚在朝耳。宜引天下賢人，與宏政道，不宜示人以私。」侍中樂安任愷、河南尹潁川庾純皆與充不協，充欲解其近職，乃薦愷忠貞，宜在東宮。帝以愷為太子少傅，而侍中如故。會樹機能亂秦、雍，帝以為憂，愷曰：「宜得威望重臣有智略者以鎮撫之。」帝曰：「誰可者。」愷因薦充，純亦稱之。秋七月癸酉，以充為都督秦、涼二州諸軍事，侍中、車騎將軍如故。充患之。
冬十一月，賈充將之鎮。公卿餞於夕陽亭。充私問計於荀勖，勖曰：「公為宰相，乃為一夫所制，不亦鄙乎。然是行也，辭之實難，獨有結婚太子，可不辭而自留矣。」充曰：「然。孰可寄懷。」勖曰：「勖請言之。」因謂馮紞曰：「賈公遠出，吾等失埶。太子婚尚未定，何不勸帝納賈公之女乎？」紘亦然之。初，帝將納衛瓘女為太子妃，充妻郭槐賂楊後左右，使後說帝求納其女。帝曰：「衛公女有五可，賈公女有五不可。衛氏種賢而多子，美而長、白。賈氏種妒而少子，醜而短、黑」後固以為請，荀顗、荀勖、馮紞皆稱充女絕美，且有才德，帝遂從之。留充復居舊任。
八年春二月辛卯，皇太子納賈妃。妃年十五，長於太子二歲。姤忌多權詐，太子嬖而畏之。秋七月，以賈充為司空，侍中、尚書令、領兵如故。
十年秋七月丙寅，皇后楊氏殂。初，帝以太子不慧，恐不堪為嗣，常密以訪後。後曰：「立子以長不以賢，豈可動也。」鎮軍大將軍胡奮女為貴嬪，有寵於帝，後疾篤，恐帝立貴嬪為後，致太子不安，枕帝膝泣曰：「叔父駿女芷有德色，願陛下以備六宮。」帝流涕許之。
咸寧二年。初，齊王攸有寵於文帝，每見攸，輒撫牀呼其小字曰：「此桃符座也。」幾為太子者數矣。臨終，為帝敘漢淮南王、魏陳思王事而泣，執攸手以授帝。太后臨終，亦流涕謂帝曰：「桃符性急，而汝為兄不慈。我若不起，必恐汝不能相容，以是屬汝，勿忘我言。」及帝疾甚，朝野皆屬意於攸。攸妃，賈充之長女也。河南尹夏侯和謂充曰：「卿二壻，親疏等耳。立人當立德。」充不答。攸素惡荀勖及左衛將軍馮紞傾諂，勖乃使紞說帝曰：「陛下前日疾若不愈，齊王為公卿百姓所歸，太子雖欲高讓，其得免乎。宜遣還藩，以安社稷。」帝陰納之，乃徙和為光祿勳，奪充兵權，而位遇無替。
冬十月丁卯，立皇后楊氏，大赦。後，元皇后之從妹也，美而有婦德。帝初聘後，後叔父珧上表曰：「自古一門二後，未有能全其宗者。乞藏此表於宗廟，異日如臣之言，得以免禍。」帝許之。十二月，以後父鎮軍將軍駿為車騎將軍，封臨晉侯。尚書褚、郭奕皆表「駿小器，不可任社稷之重」。帝不從。駿驕傲自得，胡奮謂駿曰：「卿恃女更益豪邪。歷觀前世，與天家婚，未有不滅門者，但早晚事耳。」駿曰：「卿女不在天家乎？」奮曰：「我女與卿女作婢耳，何能為損益乎？」
三年秋七月，衛將軍楊珧等建議，以為「古者封建諸侯，所以藩衛王室。今諸王公皆在京師，非扞城之義。又異姓諸將居邊，宜參以親戚」。帝乃詔諸王各以戶邑多少為三等：大國置三軍，五千人。次國二軍，三千人。小國一軍，一千一百人。諸王為都督者，各徙其國使相近。八月癸亥，徙扶風王亮為汝南王，出為鎮南大將軍，都督豫州諸軍事。琅邪王倫為趙王，督鄴城守事。勃海王輔為為太原王，監幷州諸軍事。以東莞王伷在徐州，徙封琅邪王。汝陰王駿在關中，徙封扶風王。又徙太原王顒為河間王，汝南王柬為南陽王。輔，孚之子。顒，孚之孫也。其無官者，皆遣就國。諸王公戀京師，皆涕泣而去。又封皇子瑋為始平王，允為濮陽王，該為新都王，遐為清河王。其異姓之臣，有大功者，皆封郡公、郡侯。
四年冬十月，徵征北大將軍衛瓘為尚書令。是時，朝野咸知太子昏愚，不堪為嗣，瓘每欲陳啓而未敢發。會侍宴陵雲臺，瓘陽醉，跪帝牀前曰：「臣欲有所啓。」帝曰：「公所言何邪？」瓘欲言而止者三，因以手撫牀曰：「此座可惜。」帝意悟，因謬曰：「公真大醉邪？」瓘於此不復有言。帝悉召東宮官屬，為設宴會，而密封尚書疑事，令太子決之。賈妃大懼，倩外人代對，多引古義。給使張泓曰：「太子不學，陛下所知，而答詔多引古義，必責作草主，更益譴負，不如直以意對。」妃大喜，謂泓曰：「便為我好答，富貴與汝共之。」泓即具草，令太子自寫，帝省之甚悅。先以示瓘，瓘大踧踖，眾人乃知瓘嘗有言也。賈充密遣人語妃云：「衛瓘老奴，幾破汝家。」
太康元年。侍御史郭欽上疏，請徙內郡羌胡、鮮卑於邊地，帝不聽。事見《羌胡之叛》。
二年。帝既平吳，頗事遊宴，怠於政事，掖庭殆將萬人。後父楊駿及弟珧、濟始用事，交通請謁，勢傾內外，時人謂之「三楊」，舊臣多被疏退。山濤數有規諷，帝雖知而不能改。
三年春正月，帝喟然問司隸校尉劉毅曰：「朕可方漢之何帝。」對曰：「桓、靈」帝曰：「何至於此。」對曰：「桓、靈賣官錢入官庫，陛下賣官錢入私門，以此言之，殆不如也。」帝大笑曰：「桓、靈之世，不聞此言，今朕有直臣，固為勝之。」
尚書張華，以文學才識，名重一時，論者皆謂華宜為三公。中書監荀勖、侍中馮紞，以伐吳之謀深疾之。會帝問華「誰可託後事者。」華對以「明德至親，莫如齊王」。由是忤旨，勖因而譖之。甲午，以華都督幽州諸軍事。
齊王攸德望日隆，荀勖、馬紞、楊珧皆惡之。紞言於帝曰：「陛下詔諸侯之國，宜從親者始。親者莫如齊王，今獨留京師，可乎？」勖曰：「百僚內外皆歸心齊王，陛下萬歲後，太子不得立矣。陛下試詔齊王之國，必舉朝以為不可，則臣言驗矣。」帝以為然。冬十二月甲申，詔曰：「古者九命作伯，或入毗朝政，或出御方岳，其揆一也。侍中、司空齊王攸，佐命立勳，劬勞王室，其以為大司馬、都督青州諸軍事，侍中如故，仍加崇典禮，主者詳案舊制施行。」以汝南王亮為太尉、錄尚書事、領太子太傅，光祿大夫山濤為司徒，尚書令衛瓘為司空。
征東大將軍王渾上書，以為「攸至親，盛德侔於周公，宜贊皇朝，與聞政事。今出攸之國，假以都督虛號，而無典戎幹方之實，虧友於款篤之義，懼非陛下追述先帝、文明太后待攸之宿意也。若以同姓寵之太厚，則有吳、楚逆亂之謀，漢之呂、霍、王氏皆何人也。歷觀古今，苟事之輕重所在，無不為害，唯當任正道而求忠良耳。若以智計猜物，雖親見疑，至於疏者，庸可保乎。愚以為太子太保缺，宜留攸居之，與汝南王亮、楊珧共幹朝事。三人齊位，足相持正，既無偏重相傾之勢，又不失親親仁覆之恩，計之盡善者也。」於是扶風王駿、光祿大夫李憙、中護軍羊琇、侍中王濟、甄德皆切諫，帝並不從。濟使其妻常山公主及德妻長廣公主俱入，稽顙涕泣，請帝留攸。帝怒，謂侍中王戎曰：「兄弟至親，今出齊王，自是朕家事，而甄德、王濟連遣婦來生哭人邪？」乃出濟為國子祭酒，德為大鴻臚。羊琇與北軍中候成粲謀見楊珧，手刃殺之。珧知之，辭疾不出，諷有司奏琇，左遷太僕。琇憤怨，發病卒。李憙亦以年老遜位，卒於家。
四年春正月，帝命太常議崇錫齊王之物。博士庾旉、太叔廣、劉暾、繆蔚、郭頤、秦秀、傳珍上表曰：「昔周選建明德以左右王室，周公、康叔、聃季皆入為三公，明股肱之任重，守地之位輕也。漢諸王侯，位在丞相、三公上，其入贊朝政者乃有兼官，其出之國亦不復假臺司虛名為隆寵也。今使齊王賢邪，則不宜以母弟之親尊，居魯、衛之常職。不賢邪，不宜大啓土宇，表建東海也。古禮，三公無職，坐而論道，不聞以方任嬰之。惟宣王救急朝夕，然後命召穆公徵淮夷，故其詩曰徐方不回，王曰旋歸，宰相不得久在外也。今天下已定，六合為家，將數延三事，與論太平之基，而更出之去王城二千里，違舊章矣。」旉，純之子。暾，毅之子也。旉既具草，先以呈純，純不禁。
事過太常鄭默、博士祭酒曹志，志愴然嘆曰：「安有如此之才，如此之親，不得樹本助化，而遠出海隅。晉室之隆，其殆矣乎？」乃奏議曰：「古之夾輔王室，同姓則周公，異姓則太公，皆身居朝廷，五世反葬。及其衰也，雖有五霸代興，豈與周、召之治同日而論哉。自羲皇以來，豈一姓所能獨有。當推至公之心，與天下共其利害，乃能享國久長。是以秦、魏欲獨擅其權而才得沒身，周、漢能分其利而親疏為用，此前事之明驗也。志以為當如博士等議。」帝覽之大怒，曰：「曹志尚不明吾心，況四海乎？」且謂「博士不答所問，而答所不問，橫造異論。」下有司策免鄭默。於是尚書朱整、褚等奏「志等侵官離局，迷罔朝廷，崇飾惡言，假託無諱。請收志等付廷尉科罪。」詔免志官，以公還第，其餘皆付廷尉科罪。
庾純詣廷尉自首「旉以議草見示，愚淺聽之。」詔免純罪。廷尉劉頌奏旉等大不敬，當棄市。尚書奏請報聽廷尉行刑。尚書夏侯駿曰：「官立八座，正為此時。」乃獨為駁議。左僕射下邳王晃亦從駿議。奏留中七日，乃詔曰：「旉是議主，應為戮首。但旉家人自首，宜並廣等七人皆免其死命，併除名。」
二月，詔以濟南郡益齊國。己丑，立齊王攸子長樂亭侯寔為北海王。命攸備物典策，設軒縣之樂，六佾之舞，黃鉞朝車，乘輿之副從焉。
三月，齊獻王攸憤怨發病，乞守先後陵。帝不許，遣御醫診視，諸醫希旨，皆言無疾。河南尹向雄諫曰：「陛下子弟雖多，然有德望者少。齊王臥居京邑，所益實深，不可不思也。」帝不納，雄憤恚而卒。攸疾轉篤，帝猶催上道。攸自強入辭，素持容儀，疾雖困，尚自整厲，舉止如常，帝益疑其無疾。辭出數日，歐血而薨。帝往臨喪，攸子冏號踴，訴父病為醫所誣。詔即誅醫，以冏為嗣。
初，帝愛攸甚篤，為荀勖、馮紞等所構，欲為身後之慮，故出之。及薨，帝哀慟不已。馬紞侍側，曰：「齊王名過其實，天下歸之，今自薨殞，社稷之福也，陛下何哀之過。」帝收淚而止。詔攸喪禮依安平獻王故事。攸舉動以禮，鮮有過事，雖帝亦敬憚之。每引之同處，必擇言而後發。
十年，帝極意聲色，遂至成疾。楊駿忌汝南王亮，排出之。冬十一月甲申，以亮為侍中、大司馬、假黃鉞、大都督，督豫州諸軍事，鎮許昌。徙南陽王柬為秦王，都督關中諸軍事。始平王瑋為楚王，都督荊州諸軍事。濮陽王允為淮南王，都督揚、江二州諸軍事。並假節之國。立皇子乂為長沙王，潁為成都王，晏為吳王，熾為豫章王，演為代王，皇孫遹為廣陵王。又封淮南王子迪為漢王，楚王子儀為毗陵王，徙扶風王暢為順陽王，暢弟歆為新野公。暢，駿之子也。琅邪王覲弟澹為東武公，繇為東安公。覲，伷之子也。
初，帝以才人謝玖賜太子，生皇孫遹。宮中嘗夜失火，帝登樓望之，遹年五歲，牽帝裾入暗中曰：「暮夜倉猝，宜備非常，不可令照見人主。」帝由是奇之。嘗封羣臣稱遹似宣帝，故天下咸歸仰之。帝知太子不才，然恃遹明慧，故無廢立之心。復用王佑之謀，以太子母弟柬、瑋、允分鎮要害。又恐楊氏之偪，復以佑為北軍中候，典禁兵，帝為皇孫遹高選僚佐，以散騎常侍劉寔志行清素，命為廣陵王傅。
惠帝永熙元年春三月，帝疾篤，未有顧命。勳舊之臣多已物故，侍中、車騎將軍楊駿獨侍疾禁中，大臣皆不得在左右。駿因輒以私意改易要近，樹其心腹。會帝小間，見其新所用者，正色謂駿曰：「何得便爾。」時汝南王亮尚未發，乃令中書作詔，以亮與駿同輔政，又欲擇朝士有聞望者數人佐之。駿從中書借詔觀之，得便藏去，中書監華廙恐懼，自往索之，終不與。會帝復迷亂，皇后奏以駿輔政，帝頷之。夏四月辛丑，皇后召華廙及中書令何劭，口宣帝旨作詔，以駿為太尉、太子太傅、都督中外諸軍事、侍中、錄尚書事。詔成，後對廙、劭以呈帝，帝視而無言。廙，歆之孫。劭，曾之子也。遂趨汝南王亮赴鎮。帝尋小間，問：「汝南王來未。」左右言：「未至」。帝遂困篤。己酉，崩於含章殿。帝宇量弘厚，明達好謀，容納直言，未嘗失色於人。太子即皇帝位，大赦，改元。尊皇后曰皇太后，立妃賈氏為皇后。
楊駿入居太極殿，梓宮將殯，六宮出辭，而駿不下殿，以虎賁百人自衛。詔石鑑與中護軍張劭監作山陵。汝南王亮畏駿，不敢臨喪，哭於大司馬門外。出營城外，表求過葬而行。或告亮欲舉兵討駿者，駿大懼，白太后，令帝為手詔與石鑑、張劭，使帥陵兵討亮。劭，駿甥也，即帥所領趨鑑速發。鑑以為不然，保持之。亮問計於廷尉何勖，勖曰：「今朝野皆歸心於公，公不討人而畏人討邪？」亮不敢發，夜馳赴許昌，乃得免。駿弟濟及甥河南尹李斌皆勸駿留亮，駿不從。濟謂尚書左丞傅咸曰：「家兄若徵大司馬，退身避之，門戶庶幾可全。」咸曰：「宗室外戚，相恃為安。但召大司馬還，共崇至公以輔政，無為避也。」濟又使侍中石崇見駿言之，駿不從。
五月辛未，葬武帝於峻陽陵。
楊駿自知素無美望，欲依魏明帝即位故事，普進封爵，以求媚於眾。左軍將軍傅祗與駿書曰：「未有帝王始崩，臣下論功者也。」駿不從。祗，嘏之子也。丙子，詔中外羣臣皆增位一等，預喪事者增二等，二千石已上皆封關中侯，復租調一年。散騎常侍石崇、散騎侍郎何攀共上奏，以為「帝正位東宮二十餘年，今承大業，而班賞行爵，優於泰始革命之初及諸將平吳之功，輕重不稱。且大晉卜世無窮，今之開制，當垂於後，若有爵必進，則數世之後，莫非公侯矣」。不從。
詔以太尉駿為太傅、大都督、假黃鉞，錄朝政，百官總己以聽。傅咸謂駿曰：「諒暗不行久矣。今聖上謙沖，委政於公，而天下不以為善，懼明公未易當也。周公大聖，猶致流言，況聖上春秋非成王之年乎。竊謂山陵既畢，明公當審思進退之宜。苟有以察其忠款，言豈在多。」駿不從。咸數諫駿，駿漸不平，欲出咸為郡守。李斌曰：「斥逐正人，將失人望。」乃止。楊濟遺咸書曰：「諺云：生子癡，了官事。官事未易了也。想慮破頭，故具有白。」咸復書曰：「衛公有言：酒色殺人，甚於作直。坐酒色死，人不為悔，而逆畏以直致禍，此由心不能正，欲以苟且為明哲耳。自古以直致禍者，當由矯枉過正，或不忠篤，欲以亢厲為聲，故致忿耳，安有悾悾忠益而返見怨疾乎？」
楊駿以賈后險悍，多權略，忌之，故以其甥段廣為散騎常侍，管機密。張劭為中護軍，典禁兵。凡有詔命，帝省訖，入呈太后，然後行之。
駿為政嚴碎專愎，中外多惡之。馮翊太守孫楚謂駿曰：「公以外戚居伊、霍之任，當以至公、誠信、謙順處之。今宗室強盛，而公不與共參萬機，內懷猜忌，外樹私暱，禍至無日矣。」駿不從。楚，資之孫也。
弘訓少府蒯欽，駿之姑子也，數以直言犯駿，他人皆為之懼。欽曰：「楊文長雖暗，猶知人之無罪不可妄殺，不過疏我，我得疏，乃可以免，不然，與之俱族矣。」
駿辟匈奴東部人王彰為司馬，彰逃避不受。其友新興張宣子怪而問之，彰曰：「自古一姓二後，未有不敗。況楊太傅暱近小人，疏遠君子，專權自恣，敗無日矣。吾逾海出塞以避之猶恐及禍，奈何應其辟乎。且武帝不惟社稷大計，嗣子既不克負荷，受遺者復非其人，天下之亂，可立待也。」
秋八月壬午，立廣陵王遹為皇太子。以中書監何劭為太子太師，衛尉裴楷為少師，吏部尚書王戎為太傅，前太常張華為少傅，衛將軍楊濟為太保，尚書和嶠為少保。拜太子母謝氏為淑媛。賈后常置謝氏於別室，不聽與太子相見。初，和嶠嘗從容言於武帝曰：「皇太子有淳古之風，而末世多僞，恐不了陛下家事。」武帝默然。後與荀勖等同侍武帝，武帝曰：「太子近入朝差長進，卿可俱詣之，粗及世事。」既還，勖等並稱太子明識雅度，誠如明詔。嶠曰：「聖質如初。」武帝不悅而起。及帝即位，嶠從太子遹入朝，賈后使帝問曰：「卿昔謂我不了家事，今日定如何。」嶠曰：「臣昔事先帝，曾有斯言。言之不效，國之福也。」
元康元年。初，賈后之為太子妃也，嘗以妒，手殺數人，又以戟擲孕妾，子隨刃墮。武帝大怒，脩金墉城，將廢之。荀勖、馮紞、楊珧及充華趙粲共營救之，曰：「賈妃年少，妒者婦人常情，長自當差。」楊後曰：「賈公閭有大勳於社稷，妃親其女，正復妒忌，豈可遽忘其先德邪？」妃由是得不廢。
後數誡厲妃，妃不知後之助已，返以後為構已於武帝，更恨之。及帝即位，賈后不肯以婦道事太后，又欲干預政事，而為太傅駿所抑。殿中中郎渤海孟觀、李肇，皆駿所不禮也，陰構駿，雲將危社稷。黃門董猛，素給事東宮，為寺人監，賈后密使猛與觀、肇謀誅駿，廢太后。又使肇報汝南王亮，使舉兵討駿，亮不可。肇報都督荊州諸軍事楚王瑋，瑋欣然許之，乃求入朝。駿素憚瑋勇銳，欲召之而未敢，因其來朝，遂聽之。二月癸酉，瑋及都督揚州諸軍事淮南王允來朝。
三月辛卯，孟觀、李肇啓帝，夜作詔，誣駿謀反，中外戒嚴，遣使奉詔廢駿，以侯就第。命東安公繇帥殿中四百人討駿，楚王瑋屯司馬門，以淮南相劉頌為三公尚書，屯衛殿中。段廣跪言於帝曰：「楊駿孤公無子，豈有反理，願陛下審之。」帝不答。
時駿居曹爽故府，在武庫南，聞內有變，召眾官議之。太傅主簿朱振說駿曰：「今內有變，其趣可知，必是閹豎為賈后設謀，不利於公，宜燒雲龍門以脅之，索造事者，首開萬春門，引東宮及外營兵擁皇太子入宮，取奸人，殿內振懼，必斬送之。不然，無以免難。」駿素怯懦，不決，乃曰：「雲龍門，魏明帝所造，功費甚大，奈何燒之？」侍中傅祗白駿，請與尚書武茂入宮觀察時勢，因謂羣僚曰：「宮中不宜空。」遂揖而下階。眾皆走，茂猶坐。祗顧曰：「君非天子臣邪。今內外隔絕，不知國家所在，何得安坐。」茂乃驚起。駿黨左軍將軍劉豫陳兵在門，遇右軍將軍裴頠，問太傅所在，頠紿之曰：「向於西掖門遇公乘素車，從二人西出矣。」豫曰：「吾何之。」頠曰：「宜至廷尉。」豫從頠言，遂委而去。尋詔頠代豫領左軍將軍，屯萬春門。頠，秀之子也。皇太后題帛為書射之城外，曰：「救太傅者有賞」，賈后因宣言太后同反。尋而殿中兵出燒駿府，又令弩士於閣上臨駿府而射之，駿兵皆不得出。駿逃於馬廄，就殺之。孟觀等遂收駿弟珧、濟、張劭、李斌、段廣、劉豫、武茂及散騎常侍楊邈、中書令蔣駿、東夷校尉文鴦，皆夷三族，死者數千人。
珧臨刑告東安公繇曰：「表在石函，可問張華。」眾謂宜依鍾毓例為之申理，繇不聽，而賈氏族黨趣使行刑。珧號叫不已，刑者以刀破其頭。繇，諸葛誕之外孫也，故忌文鴦，誣以為駿黨而誅之。是夜，誅賞皆自繇出，威振內外。王戎謂繇曰：「大事之後，宜深遠權勢。」繇不從。
壬辰，赦天下，改元。
賈后矯詔，使後軍將軍荀悝送太后於永寧宮，特全太后母高都君龐氏之命，聽就太后居。尋復諷羣公有司奏曰：「皇太后陰漸奸謀，圖危社稷，飛箭系書，要募將士，同惡相濟，自絕於天。魯侯絕文姜，《春秋》所許。蓋奉祖宗，任至公於天下，陛下雖懷無已之情，臣下不敢奉詔。」詔曰：「此大事，更詳之。」有司又奏「宜廢皇太后為峻陽庶人。」中書監張華議「皇太后非得罪於先帝，今黨其所親，為不母於聖世，宜依漢廢趙太后為孝成後故事，貶皇太后之號，還稱武皇后，居異宮，以全始終之恩。」左僕射荀愷與太子少師下邳王晃等議曰：「皇太后謀危社稷，不可復配先帝，宜貶尊號，廢詣金墉城。」於是有司奏請從晃等議，廢太后為庶人，詔可。又奏「楊駿造亂，家屬應誅，詔原其妻龐命，以慰太后之心。今太后廢為庶人，請以龐付廷尉行刑。」詔不許。有司復固請，乃從之。龐臨刑，太后抱持號叫，截髮稽顙，上表詣賈后稱妾，請全母命，不見省。董養遊太學，升堂嘆曰：「朝廷建斯堂，將以何為乎。每覽國家赦書，謀反大逆皆赦，至於殺祖父母、父母不赦者，以為王法所不容故也。奈何公卿處議，文飾禮典，乃至此乎。天人之禮既滅，大亂將作矣。」
有司收駿官屬，欲悉誅之。侍中傅祗啓曰：「昔魯芝為曹爽司馬，斬關赴爽，宣帝用為青州刺史。駿之僚佐，不可悉加罪。」詔赦之。
壬寅，徵汝南王亮為太宰，與太保衛瓘皆錄尚書事，輔政。以秦王柬為大將軍，東平王楙為撫軍大將軍，楚王瑋為衛將軍、領北軍中候，下邳王晃為尚書令，東安公繇為尚書左僕射，進爵為王。楙，望之子也。封董猛為武安侯，三兄皆為亭侯。
亮欲取悅眾心，論誅楊駿之功，督將侯者千八十一人。御史中丞傅咸遺亮書曰：「今封賞勳赫，震動天地，自古以來，未之有也。無功而獲厚賞，則人莫不樂國之有禍，是禍原無窮也。凡作此者，由東安公。人謂殿下既至，當有以正之。正之以道，眾亦何怒。眾之所怒者，在於不平耳，而今皆更倍論，莫不失望。」亮頗專權勢，咸復諫曰：「楊駿有震主之威，委任親戚，此天下所以諠譁。今之處重，宜反此失，靜默頤神，有大得失，乃維持之，自非大事，一皆抑遣。比過尊門，冠蓋車馬，填塞街衢，此之翕習，既宜弭息。又夏侯長容無功而暴擢為少府，論者謂長容，公之姻家，故至於此。流聞四方，非所以為益也。」亮皆不從。
賈后族兄車騎司馬模、從舅右衛將軍郭彰、女弟之子賈謐與楚王瑋、東安王繇並預國政。賈后暴戾日甚，繇密謀廢后，賈氏憚之。繇兄東武公澹素惡繇，屢譖之於太宰亮曰：「繇專行誅賞，欲擅朝政。」庚戌，詔免繇官，又坐有悖言，廢徙帶方。
於是賈謐、郭彰權勢愈盛，賓客盈門。謐雖驕奢而好學，喜延士大夫，郭彰、石崇、陸機、機弟雲、和鬱及滎陽潘岳、清河崔基、勃海歐陽建、蘭陵繆徵、京兆杜斌、摯虞、琅邪諸葛詮、弘農王粹、襄城杜育、南陽鄒捷、齊國左思、沛國劉環、周恢、安平牽秀、潁川陳眕、高陽許猛、彭城劉訥、中山劉輿、輿弟琨皆附於謐，號曰：「二十四友」。鬱，嶠之弟也。崇與嶽尤諂事謐，每候謐及廣城君郭槐出，皆降車路左，望塵而拜。
太宰亮、太保瓘以楚王瑋剛愎好殺，惡之，欲奪其兵權，以臨海侯裴楷代瑋為北軍中候。瑋怒，楷聞之，不敢拜。亮復與瓘謀，遣瑋與諸王之國，瑋益忿怨。瑋長史公孫宏、舍人岐盛皆有寵於瑋，勸瑋自暱於賈后，後留瑋領太子少傅。盛素善於楊駿，衛瓘惡其反覆，將收之。盛乃與宏謀，因積弩將軍李肇矯稱瑋命，譖亮、瓘於賈后，雲將謀廢立。後素怨瓘，且患二公執政，已不得專恣，夏六月，後使帝作手詔賜瑋曰：「太宰、太保欲為伊、霍之事，王宜宣詔，令淮南、長沙、成都王屯諸宮門，免亮及瓘官。」夜，使黃門齎以授瑋。瑋欲覆奏，黃門曰：「事恐漏泄，非密詔本意也。」瑋亦欲因此復私怨，遂勒本軍，復矯詔召三十六軍，告以「二公潛圖不軌，吾今受詔都督中外諸軍，諸在直衛者皆嚴加警備，其在外營，便相帥徑詣行府，助順討逆」。又矯詔「亮、瓘官屬，一無所問，皆罷遣之。若不奉詔，便軍法從事」。遣公孫宏、李肇以兵圍亮府，侍中、清河王遐收瓘。亮帳下督李龍白「外有變，請拒之」，亮不聽。俄而兵登牆大呼，亮驚曰：「吾無貳心，何故至此。詔書其可見乎？」宏等不許，趣兵攻之。長史劉準謂亮曰：「觀此必是奸謀。府中俊乂如林，猶可力戰。」又不聽。遂為肇所執，嘆曰：「我之赤心，可破示天下也。」與世子矩俱死。
衛瓘左右亦疑遐矯詔，請拒之，須自表，得報就戮未晚。瓘不聽。初，瓘為司空，帳下督榮晦有罪，斥遣之。至是，晦從遐收瓘，輒殺瓘及子孫共九人，遐不能禁。
岐盛說瑋「宜因兵勢，遂誅賈、郭，以正王室，安天下。」瑋猶豫未決。會天明，太子少傅張華使董猛說賈后曰：「楚王既誅二公，則天下威權盡歸之矣，人主何以自安。宜以瑋專殺之罪誅之。」賈后亦欲因此除瑋，深然之。是時內外擾亂，朝廷恟懼，不知所出。張華白帝，遣殿中將軍王宮齎騶虞幡出麾眾曰：「楚王矯詔，勿聽也。」眾皆釋杖而走。瑋左右無復一人，窘迫不知所為，遂執之下廷尉。乙丑，斬之。瑋出懷中青紙詔，流涕以示監刑尚書劉頌曰：「幸託體先帝，而受枉乃如此乎？」公孫宏、岐盛並夷三族。
瑋之起兵也，隴西王泰嚴兵將助瑋，祭酒丁綏諫曰：「公為宰相，不可輕動。且夜中倉猝，宜遣人蔘審定問。」泰乃止。
衛瓘女與國臣書曰：「先公名諡未顯，每怪一國蔑然無言，《春秋》之失，其咎安在？」於是太保主簿劉繇等執黃幡，撾登聞鼓，上言曰：「初，矯詔者至，公即奉送章綬，單車從命。如矯詔之文唯免公官，而故給使榮晦輒收公父子及孫，一時斬戮。乞驗盡情僞，加以明刑。」乃詔族誅榮晦，追復亮爵位，諡曰文成。封瓘蘭陵郡公，諡曰成。
於是賈后專朝，委任親黨，以賈模為散騎常侍，加侍中。賈謐與後謀，以張華庶姓，無逼上之嫌，而儒雅有籌略，為眾望所依，欲委以朝政。疑未決，以問裴頠，頠贊成之。乃以華為侍中、中書監，頠為侍中，又以南安將軍裴楷為中書令，加侍中，與右僕射王戎並管機要。華盡忠帝室，彌縫遺闕，賈后雖凶險，猶知敬重華。賈模與華、頠同心輔政，故數年之間，雖暗主在上，而朝野安靜，華等之功也。
二年春二月己酉，故楊太后卒於金墉城。是時太后尚有侍御十餘人，賈后悉奪之，絕膳八日而卒。賈后恐太后有靈，或訴冤於先帝，乃覆而殯之，仍施諸厭劾符書、藥物等。
六年夏，趙王倫信用嬖人琅邪孫秀，與雍州刺史濟南解係爭軍事，更相表奏，歐陽建亦表倫罪惡。朝廷以倫撓亂關右，徵倫為車騎將軍。倫至洛陽，用秀計，深交賈、郭。賈后大愛信之，倫因求錄尚書事，又求尚書令，張華、裴頠固執以為不可，倫、秀由是怨之。
七年。王衍為尚書令，南陽樂廣為河南尹，皆善清談，宅心事外，名重當世，朝野之人，爭慕效之。衍與弟澄好品題人物，舉世以為儀準。衍神情明秀，少時山濤見之，嗟嘆良久，曰：「何物老嫗，生寧馨兒。然誤天下蒼生者，未必非此人也。」
九年春正月，太子洗馬江統以為戎狄亂華，宜早絕其原，作《徙戎論》以警朝廷。語在《羌胡之叛》。
夏六月，賈后淫虐日甚，私於太醫令程據等，又以簏箱載道上年少入宮，復恐其漏泄，往往殺之。賈模恐禍及已，甚憂之。裴頠與模及張華議，廢后，更立謝淑妃。模、華皆曰：「主上自無廢黜之意，而吾等專行之，儻上心不以為然，將若之何。且諸王方強，朋黨各異，恐一旦禍起，身死國危，無益社稷。」頠曰：「誠如公言，然中宮逞其昏虐，亂可立待也。」華曰：「卿二人於中宮皆親戚，言或見信，宜數為陳禍福之戒，庶無大悖，則天下尚未至於亂，吾曹得以優遊卒歲而已。」頠旦夕說其從母廣城君，令戒諭賈后以親厚太子。賈模亦數為後言禍福，後不能用，反以模為毀已而疏之。模不得志，憂憤而卒。
秋八月，以裴頠為尚書僕射。頠雖賈后親屬，然雅望素隆，四海唯恐其不居權位。尋詔頠專任門下事，頠上表固辭，以「賈模適亡，復以臣代之，崇外戚之望，彰偏私之舉，為聖朝累」。不聽。或謂頠曰：「君可以言，當盡言於中宮。言而不從，當遠引而去。儻二者不立，雖有十表，難以免矣。」頠慨然久之，竟不能從。
帝為人戇騃，嘗在華林園聞蝦蟆，謂左右曰：「此鳴者，為官乎。為私乎？」時天下荒饉，百姓餓死，帝聞之曰：「何不食肉糜。」由是權在羣下，政出多門，勢位之家，更相薦託，有如互市。賈、郭恣橫，貨賂公行。南陽魯褒作《錢神論》以譏之，曰：「錢之為體，有《乾》、《坤》之象，親之如兄，字曰孔方。無德而尊，無勢而熱，排金門，入紫闥，危可使安，死可使活，貴可使賤，生可使殺。是故忿爭非錢不勝，幽滯非錢不拔，怨讎非錢不解，令聞非錢不發。洛中朱衣當塗之士，愛我家兄，皆無己巳，執我之手，抱我終始。凡今之人，惟錢而已。」
裴頠薦平陽韋忠於張華，華辟之，忠辭疾不起。人問其故，忠曰：「張茂先華而不實，裴逸民欲而無厭，棄典禮而附賊後，此豈大丈夫之所為哉。逸民每有心託我，我常恐其溺於深淵而餘波及我，況可褰裳而就之哉。」關內侯敦煌索靖，知天下將亂，指洛陽宮門銅駝嘆曰：「會見汝在荊棘中耳。」
初，廣城君郭槐以賈后無子，常勸後使慈愛太子。賈謐驕縱，數無禮於太子，廣城君恆切責之。廣城君欲以韓壽女為太子妃，太子亦欲婚韓氏以自固，壽妻賈午及後皆不聽，而為太子聘王衍少女。太子聞衍長女美，而後為賈謐聘之，心不能平，頗以為言。及廣城君病，臨終執後手，令盡心於太子，言甚切至。又曰：「趙粲、賈午、必亂汝家事，我死後勿復聽入。深記吾言。」後不從，更與粲、午謀害太子。
太子幼有令名，及長不好學，惟與左右嬉戲，賈后復使黃門輩誘之為奢靡威虐。由是名譽浸減，驕慢益彰，或廢朝侍而縱遊逸，於宮中為市，使人屠酤，手揣斤兩，輕重不差。其母本屠家女也，故太子好之。東宮月俸錢五十萬，太子常探取二月用之，猶不足，又令西園賣葵菜、藍子、雞、面等物而收其利。又好陰陽小數，多所拘忌。洗馬江統上書陳五事「一曰雖有微若，宜力疾朝侍。二曰宜勤見保傅，諮詢善道。三曰畫室之功，可且減省，後園刻鏤雜作，一皆罷遣。四曰西園賣葵、藍之屬，虧敗國體，貶損令聞。五曰繕牆正瓦，不必拘攣小忌。」太子皆不從。中舍人杜錫，恐太子不得安其位，每盡忠諫，勸太子修德業，保令名，言辭懇切。太子患之，置針着錫常所坐氈中，刺之流血。錫，預之子也。
太子性剛，知賈謐恃中宮驕貴，不能假借之。謐時為侍中，至東宮，或舍之，於後庭遊戲。詹事裴權諫曰：「謐，後所親暱，一旦交構，則事危矣。」不從。謐譖太子於後曰：「太子多畜私財以結小人者，為賈氏故也。若宮車晏駕，彼居大位，依楊氏故事，誅臣等，廢后於金墉，如反手耳。不如早圖之，更立慈順者，可以自安。」後納其言，乃宣揚太子之短，佈於遠近。又詐為有娠，內藁物、產具，取妹夫韓壽子慰祖養之，欲以代太子。
於時朝野咸知賈后有害太子之意，中護軍趙俊請太子廢后，太子不聽。左衛率東平劉卞以賈后之謀問張華，華曰：「不聞」卞曰：「卞自須昌小吏，受公成拔，以至今日。士感知己，是以盡言，而公更有疑於卞邪？」華曰：「假令有此，君欲如何。」卞曰：「東宮俊乂如林，四率精兵萬人。公居阿衡之任，若得公命，皇太子因朝入錄尚書事，廢賈后於金墉城，兩黃門力耳。」華曰：「今天子當陽，太子人子也，吾又不受阿衡之命，忽相與行此，是無君父而以不孝示天下也。雖能有成，猶不免罪，況權戚滿朝，威柄不一，成可必乎？」賈后常使親黨微服聽察於外，頗聞卞言，乃遷卞為雍州刺史。卞知言泄，飲藥而死。
十二月，太子長子虨病，太子為虨求王爵，不許。虨病篤，太子為之禱祀求福。賈后聞之，乃詐稱帝不豫，召太子入朝。既至，後不見，置於別室，遣婢陳舞以帝命賜太子酒三升，使盡飲之。太子辭以不能飲三升，舞逼之曰：「不孝邪。天賜汝酒而不飲，酒中有惡物邪？」太子不得已，強飲至盡，遂大醉。後使黃門侍郎潘岳作書草，令小婢承福以紙筆及草，因太子醉，稱詔使書之，文曰：「陛下宜自了。不自了，吾當入了之。中宮又宜速自了。不自了，吾當手了之。並與謝妃共要，刻期兩發，勿疑猶豫，以致後患。茹毛飲血於三辰之下，皇天許當掃除患害，立道文為王，蔣氏為內主，願成，當以三牲祠北君。」太子醉迷不覺，遂依而寫之。其字半不成，後補成之，以呈帝。壬戌，帝幸式幹殿，召公卿入，使黃門令董猛以太子書及青紙詔示之，曰：「遹書如此，令賜死。」遍示諸公王，莫有言者。張華曰：「此國之大禍，自古以來，常因廢黜正嫡，以致喪亂。且國家有天下日淺，願陛下詳之。」裴頠以為宜先檢校傳書者，又請比校太子手書，不然，恐有詐妄。賈后乃出太子啓事十餘紙，眾人比視，亦無敢言非者。賈后使董猛矯以長廣公主辭白帝曰：「事宜速決，而羣臣各不同，其不從詔者，宜以軍法從事。」議至日西不決。後見華等意堅，懼事變，乃表免太子為庶人。詔許之。於是使尚書和鬱等持節詣東宮，廢太子為庶人。太子改服出，再拜受詔，步出承華門，乘粗犢車，東武公澹以兵仗送太子及妃王氏、三子虨、臧、尚同幽於金墉城。王衍自表離婚，許之，妃慟哭而歸。殺太子母謝淑媛及虨母保林蔣俊。
永康元年春正月，西戎校尉司馬閻纘輿棺詣闕上書，以為「漢戾太子稱兵拒命，言者猶曰罪當笞耳。今遹受罪之日，不敢失道，猶為輕於戾太子。宜重選師傅，先加嚴誨，若不悛改，棄之未晚也。」書奏，不省。纘，圃之孫也。
賈后使黃門自首，欲與太子為逆。詔以黃門首辭班示公卿，遣東武公澹以千兵防衛太子，幽於許昌宮，令治書御史劉振持節守之，詔宮臣不得辭送。洗馬江統、潘滔、舍人王敦、杜蕤、魯瑤等冒禁至伊水，拜辭涕泣。司隸校尉滿奮收縛統等送獄。其系河南獄者，樂廣悉解遣之。系洛陽縣獄者，猶未釋，都官從事孫琰說賈謐曰：「所以廢徙太子，以其為惡故耳。今宮臣冒罪拜辭，而加以重辟，流聞四方，乃更彰太子之德也，不如釋之。」謐乃語洛陽令曹攄使釋之，廣亦不坐。敦，覽之孫。攄，肇之孫也。太子至許，遺王妃書，自陳誣枉，妃父衍不敢以聞。
三月，尉氏雨血，妖星見南方，太白晝見，中臺星拆。張華少子韙勸華遜位，華不從，曰：「天道幽遠，不如靜以待之。」
太子既廢，眾情憤怒，右衛督司馬雅、常從督許超皆嘗給事東宮，與殿中郎士猗等謀廢賈后，復太子。以張華、裴頠安常保位，難與行權，右軍將軍趙王倫執兵柄，性貪冒，可假以濟事。乃說孫秀曰：「中宮凶妒無道，與賈謐等共誣廢太子。今國無嫡嗣，社稷將危，大臣將起大事。而公名奉事中宮，與賈、郭親善，太子之廢，皆雲豫知，一朝事起，禍必相及，何不先謀之乎？」秀許諾，言於倫。倫納焉，遂告通事令史張林及省事張衡等，使為內應。
事將起，孫秀言於倫曰：「太子聰明剛猛，若還東宮，必不受制於人。明公素黨於賈后，道路皆知之。今雖建大功於太子，太子謂公特逼於百姓之望，翻覆以免罪耳。雖含忍宿忿，必不能深德明公，若有瑕釁，猶不免誅。不若遷延緩期，賈后必害太子，然後廢賈后為太子報讎，豈徒免禍而已，乃更可以得志。」倫然之。
秀因使人行反間，言殿中人慾廢皇后迎太子，賈后數遣宮婢微服於民間聽察，聞之甚懼。倫、秀因勸謐等早除太子，以絕眾望。癸未，賈后使太醫令程據和毒藥，矯詔使黃門孫慮至許昌毒太子。太子自廢黜，恐被毒，常自煮食於前。慮以告劉振，振乃徙太子於小坊中，絕其食，宮人猶竊於牆上過食與之。慮逼太子以藥，太子不肯服，慮以藥杵椎殺之。有司請以庶人禮葬，賈后表請以廣陵王禮葬之。
夏四月，趙王倫、孫秀將討賈后，告右衛佽飛督閭和，和從之，期以癸巳丙夜一籌，以鼓聲為應。癸巳，秀使司馬雅告張華曰：「趙王欲與公共匡社稷，為天下除害，使雅以告。」華拒之，雅怒曰：「刃將加頸，猶為是言邪？」不顧而出。
及期，倫矯詔敕三部司馬曰：「中宮與賈謐等殺吾太子，今使車騎入廢中宮，汝等皆當從命，事畢賜爵關中侯，不從者誅三族。」眾皆從之。又矯詔開門，夜入，陳兵道南，遣翊軍校尉齊王冏將百人排合而入，華林令駱休為內應。迎帝幸東堂，以詔召賈謐於殿前，將誅之，謐走入西鍾下呼曰：「阿後救我。」就斬之。賈后見齊王冏，驚曰：「卿何為來。」冏曰：「有詔收後。」後曰：「詔當從我出，何詔也。」後至上合遙呼帝曰：「陛下有婦，使人廢之，亦行自廢矣。」是時，梁王肜亦預其謀，後問冏曰：「起事者誰。」冏曰：「梁、趙」後曰：「系狗當擊頸，反擊其尾，何得不然。」遂廢后為庶人，幽之於建始殿。收趙粲、賈午等付暴室考竟。詔尚書收捕賈氏親黨，召中書監、侍中、黃門侍郎八坐皆夜入殿。尚書始疑詔有詐，郎師景露版奏請手詔，倫等斬之以徇。
倫陰與秀謀篡位，欲先除朝望，且報宿怨，乃執張華、裴頠、解系、解結等於殿前。華謂張林曰：「卿欲害忠臣邪？」林稱詔詰之曰：「卿為宰相，太子之廢，不能死節，何也？」華曰：「式幹之議，臣諫事具存，可覆按也。」林曰：「諫而不從，何不去位。」華無以對。遂皆斬之，仍夷三族。解結女適裴氏，明日當嫁而禍起，裴氏欲認活之，女曰：「家既若此，我何以活為？」亦坐死。朝廷由是議革舊制，女不從死。甲午，倫坐端門，遣尚書和鬱持節送賈庶人於金墉，誅劉振、董猛、孫慮、程據等，司徒王戎及內外官坐張、裴親黨黜免者甚眾。閻纘撫張華屍慟哭曰：「早語君遜位而不肯，今果不免，命也。」
於是趙王倫稱詔赦天下，自為使持節、都督中外諸軍事、相國、侍中，一依宣、文輔魏故事，置府兵萬人。以其世子散騎常侍荂領冗從僕射。子馥為前將軍，封濟陽王。虔為黃門郎，封汝陰王。詡為散騎侍郎，封霸城侯。孫秀等皆封大郡，並據兵權，文武官封侯者數千人，百官總己以聽於倫。倫素庸愚，復受制於孫秀。秀為中書令，威權振朝廷，天下皆事秀而無求於倫。
詔追復故太子遹位號，使尚書和鬱帥東宮官屬迎太子喪於許昌。追封遹子虨為南陽王，虨弟臧為臨淮王，尚為襄陽王。有司奏「尚書令王衍備位大臣，太子被誣，志在苟免，請禁錮終身。」從之。
相國倫欲收人望，選用海內名德之士，以前平陽太守李重、滎陽太守荀組為左右長史，東平王堪、沛國劉謨為左右司馬，尚書郎陽平束晳為記室，淮南王文學荀崧、殿中郎陸機為參軍。組，勖之子。崧，彧之玄孫也。李重知倫有異志，辭疾不就，倫逼之不已，憂憤成疾，扶曵受拜，數日而卒。
太子遹之廢也，將立淮南王允為太弟，議者不合。會趙王倫廢賈后，乃以允為驃騎將軍、開府儀同三司、領中護軍。己亥，相國倫矯詔遣尚書劉弘齎金屑酒賜賈后死於金墉城。
五月己巳，詔立臨淮王臧為皇太孫，還妃王氏以母之。太子官屬即轉為太孫官屬，相國倫行太孫太傅。己卯，諡故太子曰愍懷。六月壬寅，葬於顯平陵。
中護軍淮南王允，性沈毅，宿衛將士皆畏服之。允知相國倫及孫秀有異志，陰養死士，謀討之。倫、秀深憚之。秋八月，轉允為太尉，外示優崇，實奪其兵權。允稱疾不拜，秀遣御史劉機逼允，收其官屬以下，劾以「拒詔，大逆不敬」。允視詔，乃秀手書也，大怒，收御史將斬之。御史走免，斬其令史二人。厲色謂左右曰：「趙王欲破我家。」遂帥國兵及帳下七百人直出，大呼曰：「趙王反，我將討之，從我者左袒。」於是歸之者甚眾。允將赴宮，尚書左丞王輿閉掖門，允不得入，遂圍相府。允所將兵皆精銳，倫與戰屢敗，死者千餘人。太子左率陳徽勒東宮兵，鼓譟於內以應允。允結陣於承華門前，弓弩齊發射倫，飛矢雨下。主書司馬眭祕以身蔽倫，箭中其背而死。倫官屬皆隱樹而立，每樹輒中數百箭，自辰至未。中書令陳淮，徽之兄也，欲應允，言於帝曰：「宜遣白虎幡以解鬥。」乃使司馬督護伏胤將騎四百，持幡從宮中出，侍中汝陰王虔在門下省，陰與胤誓曰：「富貴當與卿共之。」胤乃懷空板出，詐言有詔助淮南王。允不之覺，開陣內之，下車受詔，胤因殺之，並殺允子秦王鬱、漢王迪，坐允夷滅者數千人。曲赦洛陽。
初，孫秀嘗為小吏，事黃門郎潘岳，嶽屢撻之。衛尉石崇之甥歐陽建，素與相國倫有隙。崇有愛妾曰綠珠，孫秀使求之，崇不與。及淮南王允敗，秀因稱石崇、潘岳、歐陽建奉允為亂，收之。崇嘆曰：「奴輩利吾財耳。」收者曰：「知財為禍，何不早散之。」崇不能答。初，潘岳母常誚責嶽曰：「汝當知足，而乾沒不已乎？」及敗，嶽謝母曰：「負阿母。」遂與崇、建皆族誅。籍沒崇家。
相國倫收淮南王母弟吳王晏欲殺之，光祿大夫傅祗爭之於朝堂，眾皆諫止倫，倫乃貶晏為賓徒縣王。
齊王冏以功遷遊擊將軍，冏意不滿，有恨色。孫秀覺之，且憚其在內，乃出為平東將軍，鎮許昌。
孫秀議加相國倫九錫，百官莫敢異議。吏部尚書劉頌曰：「昔漢之錫魏，魏之錫晉，皆一時之用，非可通行。周勃、霍光其功至大，皆不聞有九錫之命也。」張林積忿不已，以頌為張華之黨，將殺之。孫秀曰：「殺張、裴已傷時望，不可復殺頌。」林乃止。以頌為光祿大夫。遂下詔加倫九錫，復加其子荂撫軍將軍，虔中軍將軍，翊為侍中。又加孫秀侍中、輔國將軍、相國司馬，右率如故。張林等並居顯要。增相府兵為二萬人，與宿衛同，並所隱匿之兵，數逾三萬。
九月，改司徒為丞相，以梁王肜為之，肜固辭不受。
倫及諸子皆頑鄙無識，秀狡黠貪淫，所與共事者皆邪佞之士，惟競榮利，無深謀遠略，志趣乖異，互相憎疾。秀子會為射聲校尉，形貌短陋，如奴僕之下者，秀使尚帝女河東公主。
冬十一月甲子，立皇后羊氏，赦天下。後，尚書郎泰山羊玄之之女也。外祖平南將軍樂安孫旂，與孫秀善，故秀立之。拜玄之光祿大夫、特進、散騎常侍，封興晉侯。
永寧元年春正月，相國倫與孫秀使牙門趙奉詐傳宣帝神語，云：「倫宜早入西宮」。散騎常侍義陽王威，望之孫也，素諂事倫，倫以威兼侍中，使威逼奪帝璽綬，作禪詔，又使尚書令滿奮持節奉璽綬禪位於倫。左衛將軍王輿、前軍將軍司馬雅等帥甲士入殿，曉諭三部司馬，示以威賞，無敢違者。張林等屯守諸門。
乙丑，倫備法駕入宮，即帝位，赦天下，改元建始。帝自華林西門出居金墉城，倫使張衡將兵守之。丙寅，尊帝為太上皇，改金墉曰永昌宮。廢皇太孫為濮陽王，立世子荂為皇太子。封子馥為京兆王，虔為廣平王，詡為霸城王，皆侍中、將兵。以梁王肜為宰衡，何劭為太宰，孫秀為侍中、中書監、票騎將軍、儀同三司，義陽王威為中書令，張林為衛將軍。其餘黨與皆為卿、將，超階越次，不可勝紀，下至奴卒，亦加爵位。每朝會，貂蟬盈坐，時人為之諺曰：「貂不足，狗尾續。」
初，平南將軍孫旂之子弼、弟子髦、輔、琰皆附會孫秀，與之合族，旬月間致位通顯。及倫稱帝，四子皆為將軍，封郡侯，以旂為車騎將軍，開府。旂以弼等受倫官爵過差，必為家禍，遣幼子回責之。弼等不從，旂不能制，慟哭而已。
癸酉，殺濮陽哀王臧。孫秀專執朝政，倫所出詔令，秀輒改更與奪，自書青紙為詔，或朝行夕改，百官轉易如流。張林素與秀不相能，且怨不得開府，潛與太子荂箋，言：「秀專權，不合眾心，而功臣皆小人，撓亂朝廷，可悉誅之。」荂以書白倫，倫以示秀。秀勸倫收林，殺之，夷其三族。秀以齊王冏、成都王穎、河間王顒各擁強兵，據方面，惡之，乃盡用其親黨為三王參佐，加冏鎮東大將軍，穎征北大將軍，皆開府儀同三司，以寵安之。
三月，齊王冏謀討趙王倫，遣使告成都王穎、河間王顒、常山王乂及南中郎將新野公歆，移檄徵、鎮、州、郡、縣、國，稱「逆臣孫秀，迷誤趙王，當共誅討。有不從命者，誅及三族。」
使者至鄴，成都王穎召鄴令盧志謀之。志曰：「趙王篡逆，人神共憤。殿下收英俊以從人望，仗大順以討之，百姓必不召自至，攘臂爭進，蔑不克矣。」穎從之，以志為諮議參軍，仍補左長史。志，毓之孫也，穎以兗州刺史王彥、冀州刺史李毅、督護趙驤、石超等為前鋒，遠近響應，至朝歌，眾二十餘萬。超，苞之孫也。常山王乂在其國，與太原內史劉暾各帥眾為穎後繼。
新野公歆得冏檄，未知所從。嬖人王綏曰：「趙親而強，齊疏而弱，公宜從趙。」參軍孫詢大言於眾曰：「趙王凶逆，天下當共誅之，何親疏、強弱之有。」歆乃從冏。
前安西參軍夏侯奭在始平，合眾數千人以應冏，遣使邀河間王顒。顒用長史隴西李含謀，遣振武將軍河間張方討擒奭及其黨，腰斬之。冏檄至，顒執冏使送於倫，遣張方將兵助倫。方至華陰，顒聞二王兵盛，復召方還，更附二王。
冏檄至揚州，州人皆欲應冏。刺史郗隆，慮之玄孫也，以兄子鑑及諸子悉在洛陽，疑未決，悉召僚吏謀之。主簿淮南趙誘、前秀才虞潭皆曰：「趙王篡逆，海內所疾，今義兵四起，其敗必矣。為明使君計，莫若自將精兵，徑赴許昌，上策也。遣將將兵會之，中策也。量遣小軍，隨形助勝，下策也。」隆退密與別駕顧彥謀之，彥曰：「誘等下策，乃上計也。」治中留寶、主簿張褒、西曹留承聞之，請見曰：「不審明使君今當何施。」隆曰：「我俱受二帝恩，無所偏助，欲守州而已。」承曰：「天下者，世祖之天下也。太上承代已久，今上取之，不平，齊王順時舉事，成敗可見。使君不早發兵應之，狐疑遷延，變難將生，此州豈可保也。」隆不應。潭，翻之孫也。隆停檄六日不下，將士憤怒。參軍王邃鎮石頭，將士爭往歸之。隆遣從事於牛渚禁之，不能止，將士遂奉邃攻隆，隆父子及顧彥皆死，傳首於冏。
安南將軍監沔北諸軍事孟觀，以為紫宮帝坐無他變，倫必不敗，乃為之固守。
倫、秀聞三王兵起，大懼，詐為冏表，曰：「不知何賊，猝見攻圍，臣懦弱不能自固，乞中軍見救，庶得歸死。」以其表宣示內外，遣上軍將軍孫輔、折衝將軍李嚴帥兵七千自延壽關出，徵虜將軍張泓、左軍將軍蔡璜、前軍將軍閭和帥兵九千自堮阪關出，鎮軍將軍司馬雅、揚威將軍莫原帥兵八千自成皋關出，以拒冏。遣孫秀子會督將軍士猗、許超帥宿衛兵三萬，以拒穎。召東平王楙為衛將軍，都督諸軍。又遣京兆王馥、廣平王虔帥兵八千，為三軍繼援。倫、秀日夜禱祈、厭勝以求福，使巫覡選戰日。又使人於嵩山着羽衣，詐稱仙人王喬，作書述倫祚長久，欲以惑眾。
閏月，張泓等進據陽翟，與齊王冏戰，屢破之。冏軍穎陰，夏四月，泓乘勝逼之，冏遣兵逆戰。諸軍不動，而孫輔、徐建軍夜亂，徑歸洛自首曰：「齊王兵盛不可當，泓等已沒矣。」趙王倫大恐，祕之，而召其子虔及許超還。會泓破冏露布至，倫乃復遣之。泓等悉帥諸軍濟潁攻冏營，冏出兵擊其別將孫髦、司馬譚等破之，泓等乃退。孫秀詐稱已破冏營，擒得冏，令百官皆賀。
成都王穎前鋒至黃橋，為孫會、士猗、許超所敗，殺傷萬餘人，士眾震駭。欲退保朝歌，盧志、王彥曰：「今我軍失利，敵新得志，有輕我之心。我若退縮，士氣沮衄，不可復用。且戰何能無勝負。不若更選精兵，星行倍道，出敵不意，此用兵之奇也。」穎從之。倫賞黃橋之功，士猗、許超與孫會皆持節。由是各不相從，軍政不一，且恃勝輕穎而不設備。穎帥諸軍擊之，大戰於湨水，會等大敗，棄軍南走。穎乘勝長驅濟河。
自冏等起兵，百官將士皆欲誅倫、秀，秀懼，不敢出中書省。及聞河北軍敗，憂懣不知所為。孫會、許超、士猗等至，與秀謀，或欲收餘卒出戰，或欲焚宮室誅不附己者，挾倫南就孫旂、孟觀，或欲乘船東走入海，計未決。辛酉，左衛將軍王輿與尚書廣陵公漼帥營兵七百餘人，自南掖門入宮，三部司馬為應於內，攻孫秀、許超、士猗於中書省，皆斬之，遂殺孫奇、孫弼及前將軍謝惔等。漼，伷之子也。王輿屯雲龍門，召八坐皆入殿中，使倫為詔曰：「吾為孫秀所誤，以怒三王，今已誅秀。其迎太上皇復位，吾歸老於農畝。」傳詔以騶虞幡敕將士解兵，黃門將倫自華林東門出，及太子荂皆還汶陽裏第。遣甲士數千迎帝於金墉城，百姓咸稱萬歲。帝自端門入，升殿，羣臣頓首謝罪。詔送倫、荂等付金墉城。廣平王虔自河北還至九曲，聞變，棄軍，將數十人歸裏第。
癸亥，赦天下，改元，大酺五日。分遣使者慰勞三王。梁王肜等表趙王倫父子凶逆，宜伏誅。丁卯，遣尚書袁敞持節，賜倫死，收其子荂、馥、虔、詡，皆誅之。凡百官為倫所用者皆斥免，臺省府衛僅有存者。是日，成都王穎至。己巳，河間王顒至。穎使趙驤、石超助齊王討張泓等於陽翟，泓等皆降。自兵興六十餘日，戰鬥死者近十萬人。斬張衡、閭和、孫髦於東市，蔡璜自殺。五月，誅義陽王威。襄陽太守岱宗承冏檄斬孫旂，永饒冶令空桐機斬孟觀，皆傳首洛陽，夷三族。
六月乙卯，齊王冏帥眾入洛陽，頓軍通章署，甲士數十萬，威震京師。
甲戌，詔以齊王冏為大司馬，加九錫，備物典策，如宣、景、文、武輔魏故事。成都王穎為大將軍，都督中外諸軍事，假黃鉞，錄尚書事，加九錫，入朝不趨，劍履上殿。河間王顒為侍中、太尉，加三賜之禮。常山王乂為撫軍大將軍，領左軍。進廣陵公漼爵為王，領尚書，加侍中。進新野公歆爵為王，都督荊州諸軍事，加鎮南大將軍。齊、成都、河間三府各置掾屬四十人，武號森列，文官備員而已，識者知兵之未戢也。己卯，以梁王肜為太宰，領司徒。
光祿大夫劉蕃女為趙世子荂妻，故蕃及二子散騎侍郎輿、冠軍將軍琨皆為趙王倫所委任。大司馬冏以琨父子有才望，特宥之，以輿為中書郎，琨為尚書左丞。又以前司徒王戎為尚書令，劉暾為御史中丞，王衍為河南尹。
新野王歆將之鎮，與冏同乘謁陵，因說冏曰：「成都王至親，同建大勳，今宜留之與輔政。若不能爾，當奪其兵權。」常山王乂與成都王穎俱拜陵，乂謂穎曰：「天下者，先帝之業，王宜維正之。」聞其言者莫不憂懼。盧志謂穎曰：「齊王眾號百萬，與張泓等相持不能決，大王徑前濟河，功無與貳。然今齊王欲與大王共輔朝政，志聞兩雄不俱立。宜因太妃微疾，求還定省，委重齊王，以收四海之心，此計之上也。」穎從之。帝見穎於東堂，慰勞之。穎拜謝曰：「此大司馬冏之勳，臣無預焉。」因表稱冏功德，宜委以萬機，自陳母疾，請歸藩。即辭出，不復還營，便謁太廟，出自東陽城門，遂歸鄴。遣信與冏別，冏大驚，馳出送穎，至七里澗及之。穎住車言別，流涕滂沱，惟以太妃疾苦為憂，不及時事。由是士民之譽皆歸穎。
冏辟新興劉殷為軍諮祭酒，洛陽令曹攄為記室督，尚書郎江統、陽平太守河內苟晞參軍事，吳國張翰為東曹掾，孫惠為戶曹掾，前廷尉正顧榮及順陽王豹為主簿。惠，賁之曾孫。榮，雍之孫也。冏以何勖為中領軍，董艾典樞機。又封其將佐有功者葛旟、路秀、衛毅、劉真、韓泰皆為縣公，委以心膂，號曰：「五公」。成都王穎至鄴，詔遣使者就申前命。穎受大將軍，讓九錫殊禮。表論興義功臣，皆封公侯。又表稱「大司馬前在陽翟，與賊相持既久，百姓困敝，乞運河北邸閣米十五萬斛以振陽翟饑民。」造棺八千餘枚，以成都國秩為衣服，斂祭黃橋戰士，旌顯其家，加常戰亡二等。又命溫縣瘞趙王倫戰士萬四千餘人。皆盧志之謀也。穎形美而神昏，不知書，然氣性敦厚，委事於志，故得成其美焉。詔復遣使諭穎入輔，並使受九錫。穎嬖人孟玖不欲還洛，又程太妃愛戀鄴都，故穎終辭不拜。
初，大司馬冏疑中書郎陸機為趙王倫撰禪詔，收欲殺之，大將軍穎為之辨理，得免死，因表為平原內史，以其弟云為清河內史。機友人顧榮及廣陵戴淵，以中國多難，勸機還吳。機以受穎全濟之恩，且謂穎有時望，可與立功，遂留不去。
秋七月，復封常山王乂為長沙王。
冬十二月，封大司馬冏子冰為樂安王，英為濟陽王，超為淮南王。
太安元年。大司馬冏欲久專大政，以帝子孫俱盡，大將軍穎有次立之勢。清河王覃，遐之子也，方八歲，乃上表請立之。夏五月癸卯，立覃為皇太子，以冏為太子太師，東海王越為司空、領中書監。
齊武閔王冏既得志，頗驕奢擅權，大起府第，壞公私廬舍以百數，制與西宮等，中外失望。侍中嵇紹上疏曰：「存不忘亡，《易》之善戒也。臣願陛下無忘金墉，大司馬無忘潁上，大將軍無忘黃橋，則禍亂之萌，無由而兆矣。」又與冏書，以為「唐、虞茅茨，夏禹卑宮。今大興第舍及為三王立宅，豈今日之所急邪？」冏遜辭謝之，然不能從。
冏耽於宴樂，不入朝見，坐拜百官，符敕三臺，選舉不均，嬖寵用事。殿中御史桓豹奏事，不先經冏府，即加考竟。南陽處士鄭方上書諫冏曰：「今大王安不慮危，燕樂過度，一失也。宗室骨肉，當無纖介，今則不然，二失也。蠻夷不靜，大王謂功業已隆，不以為念，三失也。兵革之後，百姓窮困，不聞振救，四失也。大王與義兵盟約，事定之後，賞不逾時，而今猶有有功未論者，五失也。」冏謝曰：「非子，孤不聞過。」
孫惠上書曰：「天下有五難、四不可，而明公皆居之。冒犯鋒刃，一難也。聚致英豪，二難也。與將士均勞苦，三難也。以弱勝強，四難也。興復皇業，五難也。大名不可久荷，大功不可久任，大權不可久執，大威不可久居。大王行其難而不以為難，處其不可而謂之可，惠竊所不安也。明公宜思功成身退之道，崇親推近，委重長沙、成都二王，長揖歸藩，則太伯、子臧不專美於前矣。今乃忘高亢之可危，貪權勢以受疑，雖遨遊高臺之上，逍遙重墉之內，愚竊見危亡之憂過於在潁、翟之時也。」冏不能用，惠辭疾去。
冏謂曹攄曰：「或勸吾委權還國，何如？」攄曰：「物禁太盛。大王誠能居高慮危，褰裳去之，斯善之善者也。」冏不聽。
張翰、顧榮皆慮及禍，翰因秋風起，思菰菜、蓴羹、鱸魚鱠，嘆曰：「人生貴適志耳，富貴何為。」即引去。榮故酣飲，不省府事，長史葛旟以其廢職，白冏，徙榮為中書侍郎。
潁川處士庾袞聞冏期年不朝，嘆曰：「晉室卑矣，禍亂將興。」帥妻子逃於林慮山中。
王豹致箋於冏曰：「伏思元康已來，宰相在位，未有一人獲終者，乃事埶使然，非皆為不善也。今公克平禍亂，安國定家，乃復尋覆車之軌，欲冀長存，不亦難乎。今河間樹根於關右，成都盤桓於舊魏，新野大封於江、漢，三王各以方剛強盛之年，並典戎馬，處要害之地。而明公以難賞之功，挾震主之威，獨據京都，專執大權，進則亢龍有悔，退則據於蒺藜，冀此求安，未見其福也。」因請悉遣王侯之國，依周、召之法，以成都王為北州伯，治鄴，冏自為南州伯，治宛，分河為界，各統王侯，以夾輔天子。冏優令答之。長沙王乂見豹箋，謂冏曰：「小子離間骨肉，何不銅駝下打殺。」冏乃奏豹「讒內間外，坐生猜嫌，不忠不義」，鞭殺之。豹將死曰：「縣吾頭大司馬門，見兵之攻齊也。」
冏以河間王顒本附趙王倫，心常恨之。梁州刺史安定皇甫商與顒長史李含不平，含被徵為翊軍校尉。時商參冏軍事，夏侯奭兄亦在冏府。含心不自安，又與冏右司馬趙驤有隙，遂單馬奔顒，詐稱受密詔使顒誅冏，因說顒曰：「成都王至親，有大功，推讓還藩，甚得眾心。齊王越親而專政，朝廷側目。今檄長沙王使討齊，齊王必誅長沙，吾因以為齊罪而討之，必可禽也。去齊立成都，除逼建親，以安社稷，大勳也。」顒從之。是時，武帝族弟范陽王虓都督豫州諸軍事。顒上表陳冏罪狀，且言勒兵十萬，欲與成都王穎、新野王歆、范陽王虓共會洛陽，請長沙王乂廢冏還第，以穎代冏輔政。顒遂舉兵，以李含為都督，帥張方等趨洛陽，復遣使邀穎。穎將應之，盧志諫，不聽。
十二月丁卯，顒表至，冏大懼，會百官議之，曰：「孤首唱義兵，臣子之節，信着神明。今二王信讒作難，將若之何。」尚書令王戎曰：「公勳業誠大，然賞不及勞，故人懷貳心。今二王兵盛，不可當也。若王就第，委權崇讓，庶可求安。」冏從事中郎葛旟怒曰：「三臺納言，不恤王事，賞報稽緩，責不在府。讒言逆亂，當共誅討，奈何虛承僞書，遽令公就第乎。漢、魏以來，王侯就第，寧有得保妻子者邪。議者可斬。」百官震悚失色，戎僞藥發墮廁，得免。
李含屯陰盤，張方帥兵二萬軍新安，檄長沙王乂使討冏。冏遣董艾襲乂，乂將左右百餘人馳入宮，閉諸門，奉天子攻大司馬府，董艾陳兵宮西，縱火燒千秋神武門。冏使人執騶虞幡唱云：「長沙王矯詔。」乂又稱「大司馬謀反」。是夕，城內大戰，飛矢雨集，火光屬天。帝幸上東門，矢集御前，羣臣死者相枕。連戰三日，冏眾大敗，大司馬長史趙淵殺何勖，因執冏以降。冏至殿前，帝惻然，欲活之。乂叱左右趣牽出，斬於閶闔門外，徇首六軍，同黨皆夷三族，死者二千餘人。囚冏子超、冰、英於金墉城，廢冏弟北海王寔。赦天下，改元。李含等聞冏死，引兵還長安。
長沙王乂雖在朝廷，事無鉅細，皆就鄴諮大將軍穎。穎以孫惠為參軍，陸雲為右司馬。
二年。初，李含以長沙王乂微弱，必為齊王冏所殺，因欲以為冏罪而討之，遂廢帝，立大將軍穎，以河間王顒為宰相，已得用事。既而冏為乂所殺，穎、顒猶守藩，不如所謀。穎恃功驕者，百度弛廢，甚於冏時。猶嫌乂在內，不得逞其欲，欲去之。時皇甫商復為乂參軍，商兄重為秦州刺史。含說顒曰：「商為乂所任，重終不為人用，宜早除之。可表遷重為內職，因其過長安執之。」重知之，露檄上尚書，發隴上兵以討含。乂以兵方少息，遣使詔重罷兵，徵含為河南尹。含就徵，而重不奉詔，顒遣金城太守遊楷、隴西太守韓稚等合四郡兵攻之。顒密使含與侍中馮蓀、中書令卞粹謀殺乂。皇甫商以告乂，收含、蓀、粹殺之。驃騎從事琅邪諸葛玫、前司徒長史武邑牽秀皆出奔鄴。
河間王顒聞李含等死，即起兵討長沙王乂。大將軍穎上表請討張昌，許之。聞昌已平，因欲與顒共攻乂。盧志諫曰：「公前有大功而委權辭寵，時望美矣。今宜頓軍關外，文服入朝，此霸主之事也。」參軍魏郡邵續曰：「人之有兄弟，如左右手。明公欲當天下之敵，而先去其一手，可乎？」穎皆不從。八月，顒、穎共表「乂論功不平，與右僕射羊玄之、左將軍皇甫商專擅朝政，殺害忠良。謀誅玄之、商，遣乂還國。」詔曰：「顒敢舉大兵內向京輦，吾當親帥六軍以誅奸逆。其以乂為太尉、都督中外諸軍事以御之。」
顒以張方為都督，將精兵七萬自函谷東趨洛陽。穎引兵屯朝歌，以平原內史陸機為前將軍、前鋒都督，督北中郎將王粹、冠軍將軍牽秀、中護軍石超等軍二十餘萬，南向洛陽。機以羈旅事穎，一旦頓居諸將之右，王粹等心皆不服。白沙督孫惠與機親厚，勸機讓都督於粹。機曰：「彼將謂吾首鼠兩端，適所以速禍也。」遂行。穎列軍自朝歌至河橋，鼓聲聞數百里。
乙丑，帝如十三里橋。太尉乂使皇甫商將萬餘人拒張方於宜陽。己巳，帝還軍宣武場。庚午，舍於石樓。九月丁丑，屯於河橋。壬子，張方襲皇甫商，敗之。甲申，帝軍於芒山。丁亥，幸偃師。辛卯，舍於豆田。大將軍穎進屯河南，阻清水為壘。癸巳，羊玄之憂懼而卒，帝旋軍城東。丙申，幸緱氏，擊牽秀走之。大赦。張方入京城，大掠，死者萬計。
石超進逼緱氏。冬十月壬寅，帝還宮。丁未，敗牽秀於東陽門外。大將軍穎遣將軍馬咸助陸機。戊申，太尉乂奉帝與機戰於建春門，乂司馬王瑚使數千騎系戟於馬以突咸陳，咸軍亂，執而斬之。機軍大敗，赴七里澗死者如積，水為之不流。斬其大將賈崇等十六人，石超遁去。
初，宦人孟玖有寵於大將軍穎，玖欲用其父為邯鄲令，左長史盧志等皆不敢違。右司馬陸雲固執不許，曰：「此縣，公府掾資，豈有黃門父居之邪？」玖深怨之。玖弟超領萬人為小督，未戰，縱兵大掠，陸機錄其主者。超將鐵騎百餘人直入機麾下，奪之，顧謂機曰：「貉奴，能作督不。」機司馬吳郡孫拯勸機殺之，機不能用。超宣言於眾曰：「陸機將反。」又還書與玖，言機持兩端，故軍不速決。及戰，超不受機節度，輕兵獨進，敗沒。玖疑機殺之，譖之於穎曰：「機有貳心於長沙。」牽秀素諂事玖，將軍王闡、郝昌、帳下督陽平公師藩皆玖所引用，相與共證之。穎大怒，使秀將兵收機。參軍事王彰諫曰：「今日之舉，強弱異勢，庸人猶知必克，況機之明達乎。但機吳人，殿下用之太過，北土舊將皆疾之耳。」穎不從。機聞秀至，釋戎服，着白帢，與秀相見，為箋辭穎，既而嘆曰：「華亭鶴唳，可復聞乎？」秀遂殺之。穎又收機弟清河內史雲、平東祭酒耽及孫拯皆下獄。記室江統、陳留蔡克、潁川棗嵩等上疏，以為「陸機淺謀致敗，殺之可也，至於反逆，則眾共知其不然。宜先檢校機反狀，若有徵驗，誅雲等未晚也。」統等懇請不已，穎遲迴者三日。蔡克入至穎前，叩頭流血曰：「云為孟玖所怨，遠近莫不聞。今果見殺，竊為明公惜之。」僚屬隨克入者數十人，流涕固請。穎惻然有宥雲之色，孟玖扶穎入，催令殺雲、耽，夷機三族。獄吏考掠孫拯數百，兩踝骨見，終言機冤。吏知拯義烈，謂拯曰：「二陸之枉，誰不知之，君可不愛身乎？」拯仰天嘆曰：「陸君兄弟，世之奇士。吾蒙知愛，今既不能救其死，忍復從而誣之乎？」玖等知拯不可屈，乃令獄吏詐為拯辭。穎既殺機，意常悔之，及見拯辭，大喜，謂玖等曰：「非卿之忠，不能窮此奸。」遂夷拯三族。拯門人費慈、宰意二人詣獄明拯冤，拯譬遣之曰：「吾義不負二陸，死自吾分，卿何為爾邪？」曰：「君既不負二陸，僕又安可負君。」固言拯冤，玖又殺之。
太尉乂奉帝攻張方，方兵望見乘輿皆退走，方遂大敗，死者五千餘人。方退屯十三里橋，眾懼，欲夜遁，方曰：「勝負兵家之常。善用兵者，能因敗為成。今我更前作壘，出其不意，此奇策也。」乃夜潛進逼洛城七里，築壘數重，外引廩谷以足軍食。乂既戰勝，以為方不足憂。聞方壘成，十一月，引兵攻之，不利。朝議以為乂、穎兄弟，可辭說而釋，乃使中書令王衍等往說穎，令與乂分陝而居，穎不從。乂因致書於穎，為陳利害，欲與之和解。穎復書請斬皇甫商等首，則引兵還鄴，乂不可。
穎進兵逼京師，張方決於金堨，水碓皆涸，乃發王公奴婢手春給兵，一品已下不從徵者，男子十三已上皆從役。又發奴助兵。公私窮踧，米石萬錢。詔命所行，一城而已。驃騎主簿范陽祖逖言於乂曰：「劉沈忠義果毅，雍州兵力足制河間，宜啓上為詔與沈，使發兵襲顒。顒窘急，必召張方以自救。此良策也。」乂從之。沈奉詔，馳檄四境，諸郡多起兵應之。沈合七郡之眾凡萬餘人趣長安。乂又使皇甫商間行，齎帝手詔，命遊楷等罷兵，敕皇甫重進軍討顒。商行至新平，遇其從甥，從甥素憎商，以告顒，顒捕商殺之。
永興元年春正月，長沙厲王乂屢與大將軍穎戰，破之，前後斬獲六七萬人。而乂未嘗虧奉上之禮。城中糧食日窘，而士卒無離心。張方以為洛陽未可克，欲還長安。而東海王越慮事不濟，癸亥，潛與殿中諸將夜收乂送別省。甲子，越啓帝，下詔免乂官，置金墉城。大赦，改元。城既開，殿中將士見外兵不盛，悔之，更謀劫出乂以拒穎。越懼，欲殺乂以絕眾心。黃門侍郎潘滔曰：「不可，將自有靜之者。」乃遣人密告張方。丙寅，方取乂於金墉城，至營，炙而殺之，方軍士亦為之流涕。公卿皆詣鄴謝罪。大將軍穎入京師，復還鎮於鄴。詔以穎為丞相，加東海王越守尚書令。穎遣奮武將軍石超等帥兵五萬屯十二城門，殿中宿所忌者穎皆殺之，悉代去宿衛兵。表盧志為中書監，留鄴參署丞相府事。
河間王顒頓軍於鄭，為東軍聲援，聞劉沈兵起，還鎮渭城，遣督護虞夔逆戰於好畤。夔兵敗，顒懼，退入長安，急召張方。方掠洛中官私奴婢萬餘人而西，軍中乏食，殺人雜牛馬肉食之。劉沈渡渭而軍，與顒戰，顒屢敗。沈使安定太守衛博、功曹皇甫澹以精甲五千襲長安，入其門，力戰，至顒帳下。沈兵來遲，馮翊太守張輔見其無繼，引兵橫擊之，殺博及澹，沈兵遂敗，收餘卒而退。張方遣其將敦偉夜擊之，沈軍驚潰，沈與麾下南走，追獲之。沈謂顒曰：「知己之惠輕，君臣之義重，沈不可以違天子之詔，量強弱以苟全。投袂之日，期之必死，菹醢之戮，其甘如薺。」顒怒，鞭之而後腰斬。新平太守江夏張光數為沈畫計，顒執而詰之。光曰：「劉雍州不用鄙計，故令大王得有今日。」顒壯之，引與歡宴，表為右衛司馬。
三月乙酉，丞相穎表廢皇后羊氏，幽於金墉城。廢皇太子覃為清河王。
三月，河間王顒表請立丞相穎為太弟。戊申，詔以穎為皇太弟，都督中外諸軍事，丞相如故。大赦。乘輿服御皆遷於鄴，制度一如魏武帝故事。以顒為太宰、大都督、雍州牧，前太傅劉寔為太尉。寔以老固讓，不拜。
太弟穎僭侈日甚，嬖倖用事，大失眾望。司空東海王越與右衛將軍陳眕及長沙王故將上官已等謀討之。秋七月丙申朔，陳眕勒兵入雲龍門，以詔召三公百僚入殿中，戒嚴討穎。石超奔鄴。戊戌，大赦，復皇后羊氏及太子覃。己亥，越奉帝北征，以越為大都督，徵前侍中嵇紹詣行在。侍中秦準謂紹曰：「今往，安危難測，卿有佳馬乎？」紹正色曰：「臣子扈衛乘輿，死生以之，佳馬何為。」
越檄召四方兵，赴者雲集，比至安陽，眾十餘萬。鄴中震恐。穎會羣僚問計，東安王繇曰：「天子親征，宜釋甲縞素，出迎請罪。」穎不從，遣石超帥眾五萬拒戰。折衝將軍喬智明勸穎奉迎乘輿，穎怒曰：「卿名曉事，投身事孤。今主上為羣小所逼，卿奈何欲使孤束手就刑邪？」
陳眕二弟匡、規自鄴赴行在，云：「鄴中皆已離散」，由是不甚設備。己未，石超軍奄至，乘輿敗績於蕩陰，帝傷頰，中三矢，百官侍御皆散。嵇紹朝服下馬，登輦以身衛帝，兵人引紹於轅中斫之。帝曰：「忠臣也，勿殺」對曰：「奉太弟令，惟不犯陛下一人耳。」遂殺紹，血濺帝衣。帝墮於草中，亡六璽。石超奉帝幸其營，帝餒甚，超進水，左右奉秋桃。
穎遣盧志迎帝。庚申，入鄴，大赦，改元曰建武。左右欲浣帝衣，帝曰：「嵇侍中血，勿浣也。」
陳眕、上官已等奉太子覃守洛陽。司空越奔下邳，徐州都督東平王楙不納，越徑還東海。太弟穎以越兄弟宗室之望，下令招之，越不應命。前奮威將軍孫惠上書，勸越要結藩方，同獎王室。越以惠為記室參軍，與參謀議。北軍中侯苟晞奔范陽王虓，虓承製以晞行兗州刺史。
初，三王之起兵討趙王倫也，安北將軍王浚擁眾挾兩端，禁所部士民不得赴三王召募。太弟穎欲討之而未能，浚心亦欲圖穎。穎以右司馬和演為幽州刺史，密使殺浚。演與烏桓單于審登謀，與浚遊薊城南清泉，因而圖之。會天暴雨，兵器沾溼，不果而還。審登以為浚得天助，乃以演謀告浚。浚與審登密嚴兵，約幷州刺史東嬴公騰共圍演，殺之，自領幽州營兵。騰，越之弟也。太弟穎稱詔徵浚，浚與鮮卑段務勿塵、烏桓羯朱及東嬴公騰同起兵討穎，穎遣北中郎將王斌及石超擊之。
太弟穎怨東安王繇前議，八月戊辰，收繇殺之。初，繇兄琅邪恭王覲薨，子睿嗣。睿沈敏有度量，為左將軍，與東海蔘軍王導善。導，敦之從父弟也，識量清遠，以朝廷多故，每勸睿之國。及繇死，睿從帝在鄴，恐及禍，將逃歸。穎先敕諸關津無得出貴人，睿至河陽，為津吏所止。從者宋典自後來，以鞭拂睿而笑曰：「舍長，官禁貴人，汝亦被拘邪？」吏乃聽過。至洛陽，迎太妃夏侯氏俱歸國。
丞相從事中郎王澄發孟玖奸利事，勸太弟穎誅之，穎從之。
司空越之討太弟穎也，太宰顒遣右將軍馮翊太守張方將兵二萬救之，聞帝已入鄴，因命方鎮洛陽。上官已與別將苗願拒之，大敗而還。太子覃夜襲巳、願，巳、願出走。方入洛陽，覃於廣陽門迎方而拜，方下車扶止之。復廢覃及羊後。
初，太弟穎表匈奴左賢王劉淵為冠軍將軍，使將兵在鄴，以淵子聰為積弩將軍。右賢王宣等，謀共立淵為大單于。事見《劉淵僭漢》。
王浚、東嬴公騰起兵，淵說穎曰：「今二鎮跋扈，眾十餘萬恐非，宿衛及近郡士眾所能御也。請為殿下還說五部以赴國難。」穎曰：「五部之眾，果可發否。就能發之，鮮卑、烏桓未易當也。吾欲奉乘輿還洛陽以避其鋒，徐傳檄天下，以逆順制之，君意何如？」淵曰：「殿下武皇帝之子，有大勳於王室，威恩遠著，四海之內孰不願為殿下盡死力者，何難發之有。王浚豎子，東嬴疏屬，豈能與殿下爭衡邪。殿下一發鄴宮，示弱於人，洛陽不可得至。雖至洛陽，威權不復在殿下也。願殿下撫勉士眾，靖以鎮之。淵請為陛下以二部摧東嬴，三部梟王浚，二豎之首，可指日而懸也。」穎悅，拜淵為北單于，參丞相軍事。
淵至左國城，劉宣等上「大單于。」之號，二旬之間，有眾五萬，都於離石。以聰為鹿蠡王。遣左於陸王宏帥精騎五千會穎將王粹拒東嬴公騰。粹已為騰所敗，宏無及而歸。
王浚、東嬴公騰合兵擊王斌，大破之。浚以主簿祁弘為前鋒，敗石超於平棘，乘勝進軍。候騎至鄴，鄴中大震，百僚奔走，士卒分散。盧志勸穎奉帝還洛陽。時甲士尚有萬五千人，志夜部分，至曉將發，而程太妃戀鄴不欲去，穎狐疑未決。俄而眾潰，穎遂將帳下數十騎，與志奉帝御犢車南奔洛陽。倉猝上下無齎，中黃門被囊中齎私錢三千，詔貸之，於道中買飯，夜則御中黃門布被，食以瓦盆。至溫，將謁陵，帝喪履，納從者之履，下拜流涕。及濟河，張方自洛陽遣其子羆帥騎三千，以所乘車奉迎帝。至芒山下，方自帥萬餘騎迎帝。方將拜謁，帝下車自止之。帝還宮，奔散者稍還，百官粗備。辛巳，大赦。王浚入鄴，士眾暴掠，死者甚眾。使烏桓羯朱追太弟穎，至朝歌，不及。浚還薊，以鮮卑多掠人婦女，命「有敢挾藏者斬。」於是沈於易水者八千人。
劉淵聞太弟穎去鄴，嘆曰：「不用吾言，逆自奔潰，真奴才也。然吾與之有言矣，不可以不救。」將發兵擊鮮卑、烏桓，劉宣等諫曰：「晉人奴隸御我，今其骨肉相殘，是天棄彼而使我復呼韓邪之業也。鮮卑、烏桓，我之氣類，可以為援，奈何擊之？」淵曰：「善。大丈夫當為漢高、魏武，呼韓邪何足效哉。」宣等稽首曰：「非所及也。」
冬十月，帝既還洛陽，張方擁兵專制朝政，太弟穎不得復預事。豫州都督范陽王虓、徐州都督東平王楙等上言：「穎弗克負荷，宜降封一邑，特全其命。太宰宜委以關右之任，自州郡以下，選舉授任，一皆仰成，朝之大事，廢興損益，每輒疇諮。張方為國效節而不達變通，未即西還，宜遣還郡，所加方官，請悉如舊。司徒戎、司空越，並忠國小心，宜幹機事，委以朝政。王浚有定社稷之勳，宜特崇重，遂撫幽朔，長為北藩。臣等竭力捍城，藩屏皇家，則陛下垂拱，四海自正矣。」
張方在洛既久，兵士剽掠殆竭，眾情喧喧，無復留意。議欲奉帝遷都長安，恐帝及公卿不從，欲須帝出而劫之。乃請帝謁廟，帝不許。十一月乙未，方引兵入殿，以所乘車迎帝。帝馳避後園竹中，軍人引帝出，逼使上車，帝垂泣從之。方於馬上稽首曰：「今寇賊縱橫，宿衛單少，願陛下倖臣壘，臣盡死力以備不虞。」時羣臣皆逃匿，唯中書監盧志侍側，曰：「陛下今日之事，當一從右將軍。」帝遂幸方壘，令方具車載宮人、寶物。軍人因妻略後宮，分爭府藏，割流蘇武帳為馬帴，魏、晉以來蓄積，掃地無遺。方將焚宗廟、宮室以絕人返顧之心，盧志曰：「昔董卓無道，焚燒洛陽，怨毒之聲，百年猶存，何為襲之。」乃止。
帝停方壘三日，方擁帝及太弟穎、豫章王熾等趨長安，王戎出奔郟。太宰顒帥官屬步騎三萬迎於霸上，顒前拜謁，帝下車止之。帝入長安，以征西府為宮。唯尚書僕射荀藩、司隸劉暾、河南尹周馥等在洛陽，為留臺，承製行事，號東、西臺。藩，勖之子也。丙午，留臺大赦，改元復為永安。辛丑，復皇后羊氏。
十二月丁亥，詔太弟穎以成都王還第，更立豫章王熾為皇太弟。帝兄弟二十五人，時存者惟穎、熾及吳王晏。晏材質庸下，熾衝素好學，故太宰顒立之。詔以司空越為太傅，與顒夾輔帝室，王戎參錄朝政。又以光祿大夫王衍為尚書左僕射。高密王略為鎮南將軍，領司隸校尉，權鎮洛陽。東中郎將模為寧北將軍，都督冀州諸軍事，鎮鄴。百官各還本職。令州郡蠲除苛政，愛民務本，清通之後，當還東京。大赦，改元。略、模皆越之弟也。王浚既去鄴，越使模鎮之，顒以四方乖離，禍難不已，故下此詔和解之，冀獲少安。越辭太傅不受。又詔以太宰顒都督中外諸軍事。張方為中領軍、錄尚書事，領京兆太守。
二年夏四月，張方廢羊後。
遊楷等攻皇甫重，累年不能克，重遣其養子昌求救於外。昌詣司空越，越以太宰顒新與山東連和，不肯出兵。昌乃與故殿中人楊篇詐稱越命，迎羊後於金墉城，入宮，以後令發兵討張方，奉迎大駕。事起倉猝，百官初皆從之，俄知其詐，相與誅昌。顒請遣御史宣詔喻重令降，重不奉詔。先是城中不知長沙厲王及皇甫商已死，重獲御史騶人問曰：「我弟將兵來，欲至未。」騶人曰：「已為河間王所害。」重失色，立殺騶人。於是城中知無外救，共殺重以降。顒以馮翊太守張輔為秦州刺史。
東海中尉劉洽以張方劫遷車駕，勸司空越起兵討之。秋七月，越傳檄山東征、鎮、州郡，云：「欲糾帥義旅，奉迎天子還復舊都」。東平王楙聞之懼，長史王修說楙曰：「東海宗室重望，今興義兵，公宜舉徐州以授之，則免於難，且有克讓之美矣。」楙從之。越乃以司空領徐州都督，楙自為兗州刺史，詔即遣使者劉虔授之。是時越兄弟並據方任，於是范陽王虓及王浚等共推越為盟主。越輒選置刺史以下，朝士多赴之。
成都王穎既廢，河北人多憐之。穎故將公師藩等自稱將軍，起兵於趙、魏，眾至數萬。初，上黨武鄉羯人石勒有膽力，善騎射。幷州大饑，建威將軍閻粹說東嬴公騰執諸胡于山東賣充軍實，勒亦被掠，賣為茌平人師歡奴，歡奇其狀貌而免之。歡家鄰於馬牧，勒乃與牧帥汲桑結壯士為羣盜。及公師藩起，桑與勒帥數百騎赴之。桑始命勒以石為姓，勒為名。藩攻陷郡縣，殺二千石、長吏，轉前攻鄴。平昌公模甚懼。范陽王虓遣其將苟晞救鄴，與廣平太守譙國丁紹共擊藩，走之。
八月，司空越以琅琊王睿為平東將軍，監徐州諸軍事，留守下邳。睿請王導為司馬，委以軍事。越帥甲卒三萬，西屯蕭縣，范陽王虓自許屯於滎陽。越承製以豫州刺史劉喬為冀州刺史，以范陽王虓領豫州刺史。喬以虓非天子命，發兵拒之。虓以劉琨為司馬。越以劉藩為淮北護軍，劉輿為潁川太守。喬上尚書列輿兄弟罪惡，因引兵攻許，遣其長子祐將兵拒越於蕭縣之靈壁，越兵不能進。東平王楙在兗州，徵求不已，郡縣不堪命。范陽王虓遣苟晞還兗州，徙楙都督青州。楙不受命，背山東諸侯與劉喬合。
太宰顒聞山東兵起，甚懼。以公師藩為成都王穎起兵，壬午，表穎為鎮軍大將軍，都督河北諸軍事，給兵千人。以盧志為魏郡太守隨穎鎮鄴，欲以撫安之。又遣建武將軍呂朗屯洛陽。顒發詔，令東海王越等各就國，越等不從。會得劉喬上事，冬十月丙子，下詔稱「劉輿迫脅范陽王虓造構凶逆。其令鎮南大將軍劉弘、平南將軍彭城王釋、征東大將軍劉準，各勒所統，與劉喬併力。以張方為大都督，統精卒十萬與呂朗共會許昌，誅輿兄弟。」釋，宣帝弟子穆王權之孫也。
丁丑，顒使成都王穎領將軍樓褒等，前車騎將軍石超領北中郎將王闡等，據河橋為劉喬繼援。進喬鎮東將軍，假節。
劉弘遺喬及司空越書，欲使之解怨釋兵，同獎王室，皆不聽。弘又上表曰：「自頃兵戈紛亂，猜禍蜂生，疑隙構於羣王，災難延於宗子。今夕為忠，明旦為逆，翩其反而，互為戎首。載籍以來，骨肉之禍，未有如今者也。臣竊悲之。今邊陲無備豫之儲，中華有杼軸之困，而股肱之臣不惟國體，職競尋常，自相楚剝。萬一四夷乘虛為變，此亦猛虎交鬥，自效於卞莊者矣。臣以為宜速發明詔，詔越等令兩釋猜嫌，各保分局。自今以後，其有不被詔書擅興兵馬者，天下共伐之。」時太宰顒方拒關東，倚喬為助，不納其言。喬乘虛襲許，破之。劉琨將兵救許不及，遂與兄輿及范陽王虓俱奔河北。琨父母為喬所執。劉弘以張方殘暴，知顒必敗，乃遣參軍劉盤為都護，帥諸軍受司空越節度。
十一月，立節將軍周權詐被檄，自稱平西將軍，復立羊後。洛陽令何喬攻權殺之，復廢羊後。太宰顒矯詔，以羊後屢為奸人所立，遣尚書田淑敕留臺賜後死。詔書屢至，司隸校尉劉暾等上奏，固執以為「羊庶人門戶殘破，廢放空宮，門禁峻密，無緣得與奸人構亂，眾無愚智，皆謂其冤。今殺一枯窮之人，而令天下傷慘，何益於治。」顒怒，遣呂朗收暾，暾奔青州依高密王略。然羊後亦以是得免。
十二月，呂朗等東屯滎陽，成都王穎進據洛陽。
劉琨說冀州刺史太原溫羨，使讓位於范陽王虓。虓領冀州，遣琨詣幽州乞師於王浚。浚以突騎資之，擊王闡於河上，殺之。琨遂與虓引兵濟河，斬石超於滎陽。劉喬自考城引退。虓遣琨及督護田徽東擊東平王楙於廩丘，楙走還國。琨、徽引兵東迎越，擊劉祐於譙。祐敗死，喬眾遂潰，喬奔平氏。司空越進屯陽武，王浚遣其將祁弘帥突騎鮮卑、烏桓為越先驅。
光熙元年。初，太弟中庶子蘭陵繆播有寵於司空越，播從弟右衛率胤，太宰顒前妃之弟也。越之起兵，遣播、胤詣長安說顒，令奉帝還洛，約與顒分陝為伯。顒素信重播兄弟，即欲從之。張方自以罪重，恐為誅首，謂顒曰：「今據形勝之地，國富兵強，奉天子以號令，誰敢不從。奈何拱手受制於人。」顒乃止。及劉喬敗，顒懼，欲罷兵與山東和解，恐張方不從，猶豫未決。
方素與長安富人郅輔親善，以為帳下督。顒參軍河間畢垣嘗為方所侮，因說顒曰：「張方久屯霸上，聞山東兵盛，盤桓不進，宜防其未萌。其親信郅輔具知其謀。」繆播、繆胤復說顒「宜急斬方以謝，山東可不勞而定。」顒使人召輔，垣迎說輔曰：「張方欲反，人謂卿知之，王若問卿，何辭以對。」輔驚曰：「實不聞方反，為之奈何？」垣曰：「王若問卿，但言爾爾，不然必不免禍。」輔入，顒問之曰：「張方反，卿知之乎？」輔曰：「爾」顒曰：「遣卿取之，可乎？」又曰：「爾」顒於是使輔送書於方，因殺之。輔既暱於方，持刀而入，守合者不疑。方火下發函，輔斬其頭。還報，顒以輔為定安太守。送方頭於司空越以請和，越不許。宋胄襲河橋，樓褒西走，平昌公模遣前鋒督護馮嵩會宋胄逼洛陽。成都王穎西奔長安，至華陰，聞顒已與山東和親，留不敢進。呂朗屯滎陽，劉琨以張方首示之，遂降。甲子，司空越遣祁弘、宋胄、司馬纂帥鮮卑西迎車駕，以周馥為司隸校尉，假節，都督諸軍，屯澠池。
夏四月己巳，司空越引兵屯溫。初，太宰顒以為張方死，東方兵必可解。既而東方兵聞方死，爭入關，顒悔之，乃斬郅輔，遣弘農太守彭隨、北地太守刁默將兵拒祁弘等於湖。五月壬辰，弘等擊隨、默，大破之，遂西入關，又敗顒將馬瞻、郭偉於霸水，顒單馬逃入太白山。弘等入長安，所部鮮卑大掠，殺二萬餘人，百官奔散，入山中拾橡實食之。己亥，弘等奉帝乘牛車東還，以太弟太保梁柳為鎮西將軍，守關中。六月丙辰朔，帝至洛陽，復羊後。辛未，大赦，改元。
馬瞻等入長安，殺梁柳，與始平太守梁邁共迎太宰顒於南山。弘農太守裴廙、秦國內史賈龕、安定太守賈疋等起兵擊顒，斬馬瞻、梁邁。疋，詡之曾孫也。司空越遣督護麋晃將兵擊顒，至鄭，顒使平北將軍牽秀屯馮翊。顒長史楊騰詐稱顒命，使秀罷兵，騰遂殺秀，關中皆服於越，顒保城而已。
八月，以司空越為太傅，錄尚書事。范陽王虓為司空，鎮鄴。平昌公模為鎮東大將軍，鎮許昌。王浚為驃騎大將軍，都督東夷、河北諸軍事，領幽州刺史。越以吏部郎潁川庾敳為軍諮祭酒，前太弟中庶子胡母輔之為從事中郎，黃門侍郎河南郭象為主簿，鴻臚丞阮修為行參軍，謝鯤為掾。輔之薦樂安光逸于越，越亦辟之。敳等皆尚虛玄，不以世務嬰心，縱酒放誕。敳殖貨無厭，象薄行，好招權，越皆以其名重於世，故辟之。
祁弘之入關也，成都王穎自武關奔新野。會新城元公劉弘卒，司馬郭勱作亂，欲迎穎為主，治中順陽郭舒奉弘子璠以討勱，斬之。詔南中郎將劉陶收穎。穎北渡河，奔朝歌，收故將士，得數百人，欲赴公師藩。九月，頓丘太守馮嵩執之送鄴，范陽王虓不忍殺而幽之。公師藩自白馬南渡河，兗州刺史苟晞討斬之。
進東嬴公騰爵為東燕王，平昌公模為南陽王。
冬十月，范陽王虓薨，長史劉輿以成都王穎素鄴人所附，祕不發喪，僞令人為臺使，稱詔，夜賜穎死，並殺其二子。穎官屬先皆逃散，惟盧志隨從，至死不怠，收而殯之。太傅越召志為軍諮祭酒。越將召劉輿，或曰：「輿猶膩也，近則污人。」及至，越疏之。輿密視天下兵簿及倉庫、牛馬、器械、水陸之形，皆默識之。時軍國多事，每會議，自長史潘滔以下莫知所對，輿應機辨畫，越傾膝酧接，以為左長史，軍國之務，悉以委之。輿說越遣其弟琨鎮幷州，以為北面之重，越表琨為幷州刺史。以東燕王騰為車騎將軍，都督鄴城諸軍事，鎮鄴。
十一月己巳，夜，帝食餅中毒，庚午，崩於顯陽殿。羊後自以於太弟熾為嫂，恐不得為太后，將立清河王覃。侍中華混諫曰：「太弟在東宮已久，民望素定，今日寧可易乎？」即露版馳告太傅越，召太弟入宮。後已召覃至尚書合，疑變，託疾而返。癸酉，太弟即皇帝位，大赦。尊皇后曰惠皇后，居弘訓宮。追尊母王才人曰皇太后，立妃梁氏為皇后。懷帝始遵舊制，於東堂聽政，每至宴會，輒與羣官論眾務，考經籍。黃門侍郎傅宣嘆曰：「今日復見武帝之世矣。」
十二月，太傅越以詔書徵河間王顒為司徒，顒乃就徵。南陽王模遣其將梁臣邀之於新安，車上扼殺之，並殺其三子。
劉琨至上黨，東燕王騰即自井陘東下。時幷州饑饉，數為胡寇所掠，郡縣莫能自保。州將田甄、甄弟蘭、任祉、祁濟、李惲、薄盛等及吏民萬餘人，悉隨騰就谷冀州，號為「乞活」，所餘之戶不滿二萬，寇賊縱橫，道路斷塞。琨募兵上黨，得五百人，轉鬥而前。至晉陽，府寺焚燬，邑野蕭條，琨撫循勞徠，流民稍集。
懷帝永嘉元年二月，東萊王彌寇青、徐二州，自稱征東大將軍，攻殺二千石。太傅越以公交車令東萊鞠羨為本郡太守以討彌，彌擊殺之。三月，詔追復楊太后尊號，丁卯，改葬之，諡曰武悼。
庚午，立清河王覃弟豫章王詮為皇太子。辛未，大赦。
帝親覽大政，留心庶事。太傅越不悅，固求出藩。庚辰，越出鎮許昌。
以高密王略為征南大將軍，都督荊州諸軍事，鎮襄陽。南陽王模為征西大將軍，都督秦雍梁益四州諸軍事，鎮長安。東燕王騰為新蔡王，都督司冀二州諸軍事，仍鎮鄴。
公師藩既死，汲桑逃還苑中，更聚眾劫掠郡縣，自稱大將軍，聲言為成都王報仇。以石勒為前驅，所向輒克，署勒掃虜將軍，遂進攻鄴。時鄴中府庫空竭，而新蔡武哀王騰資用甚饒。騰性吝嗇，無所振惠，臨急乃賜將士米各數升，帛各丈尺，以是人不為用。夏五月，桑大破魏郡太守馮嵩，長驅入鄴，騰輕騎出奔，為桑將李豐所殺。桑出成都王穎棺，載之車中，每事啓而後行。遂燒鄴宮，火旬日不滅，殺士民萬餘人，大掠而去。濟自延津，南擊兗州。太傅越大懼，使苟晞及將軍王讃等討之。
石勒與苟晞等相持於平原、陽平間數月，大小三十餘戰，互有勝負。秋七月己酉朔，太傅越屯官渡，為晞聲援。
己未，以琅邪王睿為安東將軍，都督揚州江南諸軍事，假節，鎮建業。八月己卯朔，苟晞擊汲桑於東武陽，大破之，桑退保清淵。
九月戊申，琅邪王睿至建業。睿以安東司馬王導為謀主，推心親信，每事諮焉。睿名論素輕，吳人不附，居久之，士大夫莫有至者，導患之。會睿出觀禊，導使睿乘肩輿，具威儀，導與諸名勝皆騎從。紀瞻、顧榮等見之驚異，相帥拜於道左。導因說睿曰：「顧榮、賀循，此土之望，宜引之以結人心。二子既至，則無不來矣。」睿乃使導躬造循、榮，二人皆應命而至。以循為吳國內史，榮為軍司，加散騎常侍，凡軍府政事，皆與之謀議。又以紀瞻為軍祭酒，卞壼為從事中郎，周玘為倉曹屬，琅邪劉超為舍人，張闓及魯國孔衍為參軍。壼，粹之子。闓，昭之曾孫也。王導說睿謙以接士，儉以足用，以清靜為政，撫綏新舊，故江東歸心焉。睿初至，頗以酒廢事，導以為言。睿命酌，引觴覆之，於此遂絕。
苟晞追擊汲桑，破其八壘，死者萬餘人。桑與石勒收餘眾將奔漢，冀州刺史丁紹邀之於赤橋，又破之，桑奔馬牧，勒奔樂平。太傅越還許昌，加苟睎撫軍將軍，都督青、兗諸軍事，丁紹寧北將軍，監冀州諸軍事，皆假節。
胡部大張㔨督、馮莫突等擁眾數千壁於上黨，石勒往從之，因說㔨督等曰：「劉單于舉兵擊晉，部大拒而不從，自度終能獨立乎？」曰：「不能」勒曰：「然則安可不早有所屬。今部落皆已受單于賞募，往往聚議，欲叛部大而歸單于矣」㔨督等以為然。冬十月，㔨督等隨勒單騎歸漢，漢王淵署㔨督為親漢王，莫突為都督部大，以勒為輔漢將軍、平晉王以統之。烏桓張伏利度有眾二千，壁於樂平，淵屢招不能致。勒僞獲罪於淵，往奔伏利度。伏利度喜，結為兄弟，使勒帥諸胡寇掠，所向無前，諸胡畏服。勒知眾心之附已，乃因會執伏利度，謂諸胡曰：「今起大事，我與伏利度誰堪為主。」諸胡咸推勒。勒於是釋伏利度，帥其眾歸漢。淵加勒督山東征討諸軍事，以伏利度之眾配之。
十一月甲寅，以尚書右僕射和鬱為征北將軍，鎮鄴。乙亥，以王衍為司徒。
十二月戊寅，乞活田甄、田蘭、薄盛等起兵為新蔡王騰復讎，斬汲桑於樂陵。棄成都王穎棺於故井中，穎故臣收葬之。
前北軍中侯呂雍、度支校尉陳顏等謀立清河王覃為太子，事覺，太傅越矯詔囚覃於金墉城。
初，太傅越與苟晞親善，引升堂，結為兄弟。司馬潘滔說越曰：「兗州衝要，魏武以之創業。苟晞有大志，非純臣也，久令處之，則患生心腹矣。若遷於青州，厚其名號，晞必悅。公自牧兗州，經緯諸夏，藩衛本朝，此所謂為之於未亂者也。」越以為然。癸卯，越自為丞相，領兗州牧，都督兗、豫、司、冀、幽、並諸軍事。以晞為征東大將軍、開府儀同三司，加侍中，假節，都督青州諸軍事，領青州刺史，封東平郡公。越、晞由是有隙。
初，陽平劉靈，少貧賤，力制奔牛，走及奔馬，時人雖異之，莫能舉也。靈撫膺嘆曰：「天乎，何當亂也。」及公師藩起，靈自稱將軍，寇掠趙、魏。會王彌為苟純所敗，靈亦為王讃所敗，遂俱遣使降漢。漢拜彌鎮東大將軍、青徐二州牧、都督緣海諸軍事，封東萊公。以靈為平北將軍。純，晞之弟也。
二年春正月，漢王淵遣撫軍將軍聰等十將南據太行，輔漢將軍石勒等十將東下趙、魏。二月辛卯，太傅越殺清河王覃。三月，太傅越自許昌徙鎮鄄城。
王彌收集亡散，兵復大振，分遣諸將攻掠青、徐、兗、豫四州，所過攻陷郡縣，多殺守令，有眾數萬。苟晞與之連戰，不能克。夏四月丁亥，彌入許昌。太傅越遣司馬王斌帥甲士五千人衛京師，涼州刺史張軌亦遣督護北宮純將兵衛京師。五月，彌入自轘轅，敗官軍於伊北，京師大震，宮城門晝閉。壬戌，彌至洛陽，屯於津陽門。詔以王衍都督征討諸軍事。甲子，衍與王斌等出戰，北宮純募勇士百餘人突陳，彌兵大敗。乙丑，彌燒建春門而東，衍遣左衛將軍王秉追之，戰於七里澗，又敗之。彌走渡河，與王桑自軹關如平陽。漢王淵遣侍中兼御史大夫郊迎，令曰：「孤親行將軍之館，拂席洗爵，敬待將軍。」及至，拜司隸校尉，加侍中、特進。以桑為散騎侍郎。
北宮純等與漢劉聰戰於河東，敗之。秋七月甲辰，漢王淵寇平陽，太守宋抽棄郡走，河東太守路述戰死，淵徙都蒲子。上郡鮮卑陸逐延、氐酋單徵並降於漢。
八月丁亥，太傅越自鄄城徙屯濮陽，未幾又徙屯滎陽。
九月，漢王彌、石勒寇鄴，和鬱棄城走。詔豫州刺史裴憲屯白馬以拒彌，車騎將軍王堪屯東燕以拒勒，平北將軍曹武屯大陽以備蒲子。憲，楷之子也。
石勒、劉靈帥眾三萬寇魏郡、汲郡、頓丘，百姓望風降附者五十餘壘，皆假壘主將軍、都尉印綬，簡其強壯五萬為軍士，老弱安堵如故。己酉，勒執魏郡太守王粹於三臺，殺之。
三年春正月辛丑朔，熒惑犯紫微。漢太史令宣於修之言於漢主淵曰：「不出三年，必克洛陽。蒲子崎嶇，難以久安，平陽氣象方昌，請徙都之。」淵從之。
三月丁巳，太傅越自滎陽入京師，中書監王敦謂所親曰：「太傅專執威權，而選用表請，尚書猶以舊制裁之。今日之來，必有所誅。」
帝之為太弟也，與中庶子繆播親善，及即位，以播為中書監，繆胤為太僕卿，委以心膂。帝舅散騎常侍王延、尚書何綏、太史令高堂衝並參機密。越疑朝臣貳於己，劉輿、潘滔勸越悉誅播等。越乃誣播等欲為亂，乙丑，遣平東將軍王秉帥甲士三千入宮，執播等十餘人於帝側，付廷尉殺之。帝嘆息流涕而已。
綏，曾之孫也。初，何曾侍武帝宴，退謂諸子曰：「主上開創大業，吾每宴見，未嘗聞經國遠圖，惟說平生常事，非貽厥孫謀之道也，及身而已，後嗣其殆乎。汝輩猶可以免。」指諸孫曰：「此屬必及於難。」及綏死，兄嵩哭之曰：「我祖其殆聖乎？」
丁卯，詔以王衍為太尉。太傅越解兗州牧，領司徒。越以頃來興事多由殿省，乃奏宿衛有侯爵者皆罷之。時殿中武官並封侯，由是出者略盡，皆泣涕而去。更使右衛將軍何倫、左衛將軍王秉領東海國兵數百人宿衛。
左積弩將軍朱誕奔漢，具陳洛陽孤弱，勸漢主淵攻之。淵以誕為前鋒都督，以滅晉大將軍劉景為大都督，將兵攻黎陽，克之。又敗王堪於延津，沈男女三萬餘人於河。淵聞之，怒曰：「景何面復見朕。且天道豈能容之。吾所欲除者司馬氏耳，細民何罪。」黜景為平虜將軍。
夏，漢安東大將軍石勒寇鉅鹿、常山，眾至十餘萬，集衣冠人物，別為「君子營」，以趙郡張賓為謀主，刁膺為股肱，夔安、孔萇、支雄、桃豹、逯明為爪牙，幷州諸胡羯多從之。
初，張賓好讀書，闊達有大志，常自比張子房。及石勒徇山東，賓謂所親曰：「吾歷觀諸將，無如此胡將軍者，可與共成大業。」乃提劍詣軍門，大呼請見，勒亦未之奇也。賓數以策幹勒，已而皆如所言，勒由是奇之，署為軍功曹，動靜諮之。
漢主淵以王彌為侍中，都督青徐兗豫荊揚六州諸軍事、征東大將軍、青州牧，與楚王聰共攻壺關。以石勒為前鋒都督。劉琨遣護軍黃肅、韓述救之，聰敗述於西澗，勒敗肅於封田，皆殺之。
太傅越遣淮南內史王曠、將軍施融、曹超將兵拒聰等。曠濟河，欲長驅而前，融曰：「彼乘險間出，我雖有數萬之眾，猶是一軍獨受敵也。且當阻水為固，以量形勢，然後圖之。」曠怒曰：「君欲沮眾邪？」融退曰：「彼善用兵，曠暗於事勢，吾屬今必死矣。」曠等逾太行與聰遇戰於長平之間，曠兵大敗，融、超皆死。聰遂破屯留、長子，凡斬獲萬九千級。上黨太守龐淳以壺關降漢。劉琨以都尉張倚領上黨太守，據襄垣。
秋八月，漢主淵命楚王聰等進攻洛陽。詔平北將軍曹武等拒之，皆為聰所敗。聰長驅至宜陽，自恃驟勝，怠不設備。九月，弘農太守垣延詐降，夜襲聰軍，聰大敗而還。
冬十月，漢主淵復遣楚王聰、王彌、始安王曜、汝陰王景帥精騎五萬寇洛陽，大司空雁門剛穆公呼延翼帥步卒繼之。丙辰，聰等至宜陽，朝廷以漢兵新敗，不意其復至，大懼。辛酉，聰屯西明門，北宮純等夜帥勇士千餘人出攻漢壁，斬其徵虜將軍呼延顥。壬戌，聰南屯洛水。乙丑，呼延翼為其下所殺，其眾自大陽潰歸。淵敕聰等還師，聰表稱「晉兵微弱，不可以翼、顥死故還師」，固請留攻洛陽，淵許之。太傅越嬰城自守。戊寅，聰親祈嵩山，留平晉將軍安陽哀王厲、冠軍將軍呼延朗督攝留軍。太傅參軍孫詢說越乘虛出擊朗，斬之，厲赴水死。王彌謂聰曰：「今軍既失利，洛陽守備猶固，運車在陝，糧食不支數日。殿下不如與龍驤還平陽，裹糧發卒，更為後舉，下官亦收兵谷待命於兗、豫，不亦可乎？」聰自以請留，未敢還。宣於修之言於淵曰：「歲在辛未，乃得洛陽。今晉氣猶盛，大軍不歸，必敗」淵乃召聰等還。
十一月甲申，漢楚王聰、始安王曜歸於平陽。王彌南出轘轅，流民之在潁川、襄城、汝南、南陽、河南者數萬家，素為居民所苦，皆燒城邑，殺二千石、長吏以應彌。
石勒寇信都，殺冀州刺史王斌。王浚自領冀州。詔車騎將軍王堪、北中郎將裴憲將兵討勒，勒引兵還，拒之。魏郡太守劉矩以郡降勒。勒至黎陽，裴憲棄軍奔淮南，王堪退保倉垣。
十二月，漢王彌表左長史曹嶷行安東將軍，東徇青州。
四年春正月，漢征東大將軍石勒濟河，拔白馬，王彌以三萬眾會之，共寇徐、豫、兗州。二月，勒襲鄄城，殺兗州刺史袁孚，遂拔倉垣，殺王堪。復北濟河，攻冀州，諸郡民從之者九萬餘口。
秋七月，漢楚王聰、始安王曜、石勒及安北大將軍趙國圍河內太守裴整於懷，詔徵虜將軍宋抽救懷。勒與平北大將軍王桑逆擊抽，殺之。河內人執整以降，漢主淵以整為尚書左丞。河內督將郭默收整餘眾，自為塢主，劉琨以默為河內太守。
己卯，漢主淵卒。
九月，雍州流民多在南陽，詔書遣還鄉里。流民以關中荒殘，皆不願歸。征南將軍山簡、南中郎將杜蕤各遣兵送之，促期令發。京兆王如遂潛結壯士，夜襲二軍，破之。於是馮翊嚴嶷、京兆侯脫各聚眾攻城鎮，殺令長以應之，未幾眾至四五萬，自號大將軍，領司、雍二州牧，稱藩於漢。
冬十月，漢河內王粲、始安王曜及王彌帥眾四萬寇洛陽，石勒帥騎二萬會粲於大陽，敗監軍裴邈於澠池，遂長驅入洛川。粲出轘轅，掠梁、陳、汝、潁間。勒出成皋關，壬寅，圍陳留太守王贊於倉垣，為贊所敗，退屯文石津。
京師饑困日甚，太傅越遣使以羽檄徵天下兵，使入援京師。帝謂使者曰：「為我語諸徵、鎮，今日尚可救，後則無及矣。」既而卒無至者。征南將軍山簡遣督護王萬將兵入援，軍於涅陽，為王如所敗。如遂大掠沔、漢，進逼襄陽，簡嬰城自守。荊州刺史王澄自將欲援京師，至沶口，聞簡敗，眾散而還。朝議多欲遷都以避難，王衍以為不可，賣車牛以安眾心。山簡為嚴嶷所逼，自襄陽徙屯夏口。
石勒引兵濟河，將趣南陽，王如、侯脫、嚴嶷等聞之，遣眾一萬屯襄城以拒勒。勒擊之，盡俘其眾，進屯宛北。是時侯脫據宛，王如據穰。如素與脫不協，遣使重賂勒，結為兄弟，說勒使攻脫。勒攻宛，克之，嚴嶷引兵救宛，不及而降。勒斬脫，囚嶷送於平陽，盡並其眾，遂南寇襄陽，攻拔江西壘壁三十餘所。還趨襄城，王如遣弟璃襲勒，勒迎擊滅之，復屯江西。
太傅越既殺王延等，大失眾望。又以胡寇益盛，內不自安，乃戎服入見，請討石勒，且鎮集兗、豫。帝曰：「今胡虜侵逼郊畿，人無固志，朝廷社稷倚賴於公，豈可遠出，以孤根本。」對曰：「臣出幸而破賊，則國威可振，猶愈於坐待困窮也。」十一月甲戌，越帥甲士四萬向許昌，留妃裴氏、世子毗及龍驤將軍李惲、右衛將軍何倫守衛京師，防察宮省。以潘滔為河南尹，總留事。越表以行臺自隨，用太尉衍為軍司，朝賢素望悉為佐吏，名將勁卒咸入其府。於是宮省無復守衛，荒饉日甚，殿內死人交橫，盜賊公行，府寺營署，並掘塹自守。越東屯項，以馮嵩為左司馬，自領豫州牧。竟陵王楙白帝遣兵襲何倫，不克。帝委罪於楙，楙逃竄得免。
揚州都督周馥以洛陽孤危，上書請遷都壽春太。傅越以馥不先白已而直上書，大怒，召馥及淮南太守裴碩。馥不肯行，令碩帥兵先進。碩詐稱受越密旨，襲馥，為馥所敗，退保東城。
初，帝以王彌、石勒侵逼京畿，詔苟晞督帥州郡討之。會曹嶷破琅邪，北收齊地，兵勢甚盛，苟純閉城自守。晞還救青州，與嶷連戰，破之。五年春正月，苟晞為曹嶷所敗，棄城奔高平。
裴碩求救琅邪王睿，睿使揚威將軍甘卓等攻周馥於壽春。馥眾潰，奔項，新蔡王確執之，馥憂憤而卒。確，騰之子。
二月，石勒攻新蔡，殺新蔡莊王確於南頓。進拔許昌，殺平東將軍王康。
東海孝獻王越既與苟晞有隙，河南尹潘滔、尚書劉望等復從而譖之。晞怒，表求滔等首，陽言：「司馬元超為宰相不平，使天下淆亂。苟道將豈可以不義使之。」乃移檄諸州，自稱功伐，陳越罪狀。帝亦惡越專權多違詔命，所留將士何倫等抄掠公卿，逼辱公主，密賜晞手詔，使討之。晞數與帝文書往來，越疑之，使遊騎於成皋間伺之，果獲晞使及詔書。乃下檄罪狀晞，以從事中郎楊瑁為兗州刺史，使與徐州刺史裴盾共討晞。晞遣騎收潘滔，滔夜遁得免，執尚書劉曾、侍中程延斬之。越憂憤成疾，以後事付王衍，三月丙子，薨於項，祕不發喪。眾共推衍為元帥，衍不敢當，以讓襄陽王範，範亦不受。範，瑋之子也。於是衍等相與奉越喪還葬東海。何倫、李惲等聞越薨，奉裴妃及世子毗自洛陽東走，城中士民爭隨之。帝追貶越為縣王，以苟晞為大將軍、大都督，督青徐兗豫荊揚六州諸軍事。
夏四月，石勒帥輕騎追太傅越之喪，及於苦縣寧平城，大敗晉兵，縱騎圍而射之，將士十餘萬人，相踐如山無，一人得免者。執太尉衍、襄陽王範、任城王濟、武陵莊王澹、西河王喜、梁懷王禧、齊王超、吏部尚書劉望、廷尉諸葛銓、豫州刺史劉喬、太傅長史庾敳等，坐之幕下，問以晉故。衍具陳禍敗之由，雲計不在已。且自言少無宦情，不豫世事，因勸勒稱尊號，冀以自免。勒曰：「君少壯登朝，名蓋四海，身居重任，何得言無宦情邪。破壞天下，非君而誰。」命左右扶出。眾人畏死，多自陳述。獨襄陽王範神色儼然，顧呵之曰：「今日之事，何復紛紜。」勒謂孔萇曰：「吾行天下多矣，未嘗見此輩人，當可存乎？」萇曰：「彼皆晉之王公終，不為吾用。」勒曰：「雖然，要不可加以鋒刃。」夜使人排牆殺之。濟，宣帝弟子景王陵之子。禧，澹之子也。剖越柩，焚其屍，曰：「亂天下者，此人也。吾為天下報之，故焚其骨以告天地。」
何倫等至洧倉，遇勒，戰敗，東海世子毗及宗室四十八王皆沒于勒。何倫奔下邳，李惲奔廣宗。裴妃為人所掠賣，久之渡江。初，琅邪王睿之鎮建業，裴妃意也，故睿德之，厚加存撫，以其子衝繼越後。
五月，以太子太傅傅祗為司徒，尚書令荀藩為司空，加王浚大司馬、侍中、大都督，督幽冀諸軍事，南陽王模為太尉、大都督。張軌為車騎大將軍。琅邪王睿為鎮東大將軍，兼督揚江湘交廣五州諸軍事。
苟晞表請遷都倉垣，使從事中郎劉會將船數十艘、宿衛五百人、谷千斛迎帝。帝將從之，公卿猶豫，左右戀資財，遂不果行。既而洛陽饑困，人相食，百官流亡者什八九。帝召公卿議，將行而衛從不備。帝撫手嘆曰：「如何曾無車輿。」乃使傅祗出詣河陰治舟楫，朝士數十人導從。帝步出西掖門，至銅駝街，為盜所掠，不得進而還。度支校尉東郡魏浚帥流民數百家保河陰之峽石，時劫掠得穀麥獻之，帝以為揚威將軍、平陽太守，度支如故。
漢主聰使前軍大將軍呼延晏將兵二萬七千寇洛陽，比及河南，晉兵前後十二敗，死者三萬餘人。始安王曜、王彌、石勒皆引兵會之，未至，晏留輜重於張方故壘，癸未，先至洛陽，甲申，攻平昌門，丙戌，克之，遂焚東陽門及諸府寺。六月丁亥朔，晏以外繼不至，俘掠而去。帝具舟於洛水，將東走，晏盡焚之。庚寅，荀藩及弟光祿大夫組奔轘轅。辛卯，王彌至宣陽門。壬辰，始安王曜至西明門。丁酉，王彌、呼延晏克宣陽門，入南宮，升太極前殿，縱兵大掠，悉收宮人、珍寶。帝出華林園門欲奔長安，漢兵追執之，幽於端門。曜自西明門入屯武庫。戊戌，曜殺太子詮、吳孝王晏、竟陵王楙、右僕射曹馥、尚書閭丘衝、河南尹劉默等，士民死者三萬餘人。遂發掘諸陵，焚宮廟、官府皆盡。曜納惠帝羊皇后，遷帝及六璽於平陽。石勒引兵出轘轅，屯許昌。光祿大夫劉蕃、尚書盧志奔幷州。
丁未，漢主聰大赦，改元嘉平。以帝為特進左光祿大夫，封平阿公，以侍中庾珉、王雋為光祿大夫。岷，敳之兄也。
初，始平王曜以王彌不待己至先入洛陽，怨之。彌說曜曰：「洛陽天下之中，山河四塞，城池、宮室不假修營，宜白主上自平陽徙都之。」曜以天下未定，洛陽四面受敵，不可守，不用彌策而焚之。彌罵曰：「屠各子豈有帝王之意邪？」遂與曜有隙，引兵東屯項關。前司隸校尉劉暾說彌曰：「今九州糜沸，羣雄競逐。將軍於漢建不世之功，又與始安王相失，將何以自容。不如東據本州，徐觀天下之勢，上下以混壹四海，下不失鼎峙之業，策之上者也。」彌心然之。
司徒傅祗建行臺於河陰，司空荀藩在陽城，河南尹華薈在成皋，汝陰太守平陽李矩為之立屋，輸谷以給之。薈，歆之曾孫也。藩與弟組、族子中護軍崧，薈與弟中領軍恆，建行臺於密，傳檄四方，推琅邪王睿為盟主。藩承製以崧為襄城太守，矩為滎陽太守，前冠軍將軍河南褚翜為梁國內史。揚威將軍魏浚屯洛北石樑塢，劉琨承製假浚河南尹。浚詣荀藩諮謀軍事，藩邀李矩伺會，矩夜赴之。矩官屬皆曰：「浚不可信，不宜夜往。」矩曰：「忠臣同心，何所疑乎？」遂往，相與結歡而去。浚族子該聚眾據一泉塢，藩以為武威將軍。
豫章王端，太子詮之弟也，東奔倉垣，苟晞帥羣官奉以為皇太子，置行臺。端承製以晞領太子太傅、都督中外諸軍、錄尚書事，自倉垣徙屯蒙城。
撫軍將軍秦王業，吳孝王之子，荀藩之甥也，年十二，南奔密，藩等奉之南趣許昌。前豫州刺史天水閻鼎聚西州流民數千人於密，欲還鄉里。荀藩以鼎有才而擁眾，用鼎為豫州刺史，以中書令李絙、司徒左長史彭城劉疇、鎮軍長史周顗、司馬李述等為之參佐。顗，浚之子也。
時海內大亂，獨江東差安，中國士民避亂者多南渡江。鎮東司馬王導說琅邪王睿，收其賢俊，與之共事。睿從之，辟掾屬百餘人，時人謂之「百六掾」。以前潁川太守渤海刁協為軍諮祭酒，前東海太守王承、廣陵相卞壼為從事中郎，江寧令諸葛恢、歷陽參軍陳國陳頵為行參軍，前太博掾庾亮為西曹掾。
南陽王模使牙門趙染戍蒲阪，染帥眾降漢。漢兵圍長安，模戰敗，遂降於漢。九月，河內王粲殺模。關西饑饉，白骨蔽野，士民存者百無一二。聰以始安王曜為車騎大將軍、雍州牧，更封中山王，鎮長安。以王彌為大將軍，封齊公。
苟晞驕奢苛暴，眾心離怨，加以疾疫、饑饉。石勒攻王讃於陽夏，擒之，遂襲蒙城，執晞及豫章王端。鎖晞頸，以為左司馬。漢主聰拜勒幽州牧。
王彌與勒外相親而內相忌。彌聞勒擒苟晞，心惡之，以書賀勒曰：「公獲苟晞而用之，何其神也。使晞為公左，彌為公右，天下不足定也。」勒謂張賓曰：「王公位重而言卑，其圖我必矣。」賓因勸勒乘彌小衰，誘而取之。
冬十月，勒請彌燕於己吾，酒酣，勒手斬彌而並其眾，表漢主聰，稱彌叛逆。聰大怒，遣使讓勒專害公輔，有無君之心。然猶加勒鎮東大將軍，督並幽二州諸軍事，領幷州刺史，以慰其心。苟晞、王讃潛謀叛勒，勒殺之，並晞弟純。勒引兵掠豫州諸郡，臨江而還，屯於葛陂。
初，南陽王模以從事中郎索綝為馮翊太守。綝，靖之子也。模死，綝與安夷護軍金城曲允、頻陽令梁肅俱奔安定。時安定太守賈疋與諸氐、羌皆送任子於漢，綝等遇之於陰密，擁還臨涇，與疋謀興復晉室。疋從之，乃共推疋為平西將軍，帥眾五萬向長安。雍州刺史曲特、新平太守竺恢皆不降於漢，聞疋起兵，與扶風太守梁綜帥眾十萬會之。綜，肅之兄也。漢河內王粲在新豐，使其將劉雅、趙染攻新平，不克。索綝救新平，大小百戰，雅等敗退。中山王曜與疋等戰於黃丘，曜眾大敗。疋遂襲漢梁州刺史彭蕩仲，殺之。曲特等擊破粲於新豐，粲還平陽。於是疋等兵勢大振，關西胡、晉翕然響應。
閻鼎欲奉秦王業入關，據長安以號令四方。河陰令傅暢，祗之子也，亦以書勸之，鼎遂行。荀藩、劉疇、周顗、李述等皆山東人，不欲西行，中塗逃散，鼎遣兵追之，不及，殺李絙等。鼎與業自宛趣武關，遇盜於上洛，士卒敗散，收其餘眾，進至藍田，使人告賈疋，疋遣兵迎之。十二月，入於雍城，使梁綜將兵衛之。
周顗奔琅邪王睿，睿以顗為軍諮祭酒。前騎都尉譙國桓彝亦避亂過江，見睿微弱，謂顗曰：「我以中州多故，來此求全，而單弱如此，將何以濟？」既而見王導，共論世事，退謂顗曰：「向見管夷吾，無復憂矣。」諸名士相與登新亭遊宴，周顗中坐嘆曰：「風景不殊，舉目有江河之異。」因相視流涕。王導愀然變色曰：「當共戮力王室，克復神州，何至作楚囚對泣邪？」眾皆收淚謝之。陳頵遺王導書曰：「中華所以傾弊者，正以取才失所，先白望而後實事，浮競驅馳，互相貢薦，言重者先顯，言輕者後敘，遂相波扇，乃至陵遲。加有莊、老之俗，傾惑朝廷，養望者為弘雅，政事者為俗人，王職不恤，法物墜喪。夫欲制遠，先由近始。今宜改張，明賞信罰，拔卓茂於密縣，顯朱邑於桐鄉，然後大業可舉，中興可冀耳。」導不能從。
六年春正月，漢鎮北將軍靳衝、平北將軍卜珝寇幷州，辛未，圍晉陽。
二月，石勒築壘於葛陂，課農造舟，將攻建業。琅邪王睿大集江南之眾於壽春，以鎮東長史紀瞻為揚威將軍，都督諸軍以討之。會大雨三月不止，勒軍中饑、疫，死者太半，聞晉軍將至，集將佐議之。右長史刁膺請先送款於睿，求掃平河朔以自贖，俟其軍退，徐更圖之。勒愀然長嘯。中堅將軍夔安請就高避水。勒曰：「將軍何怯邪？」孔萇等三十餘將請各將兵分道夜攻壽春，斬吳將頭，據其城，食其粟，要以今年破丹陽，定江南。勒笑曰：「是勇將之計也。」各賜鎧馬一疋。顧謂張賓曰：「於君意如何。」賓曰：「將軍攻陷京師，囚執天子，殺害王公，妻略妃主。擢將軍之發，不足以數將軍之罪，奈何復相臣奉乎。去年既殺王彌，不當來此。今天降霖雨於數百里中，示將軍不應留此也。鄴有三臺之固，西接平陽，山河四塞，宜北徙據之，以經營河北。河北既定，天下無處將軍之右者矣。晉之保壽春，畏將軍往攻之耳。彼聞吾去，喜於自全，何暇追襲吾後，為吾不利邪。將軍宜使輜重從北道先發，將軍引大兵向壽春。輜重既遠，大兵徐還，何憂進退無地乎？」勒攘袂鼓髯曰：「張君計是也。」責刁膺曰：「君既相輔佐，當共成大功，奈何遽勸孤降。此策應斬，然素知君怯，特相宥耳。」於是黜膺為將軍，擢賓為右長史，號曰：「右侯」。
勒引兵發葛陂，遣石虎帥騎二千向壽春，遇晉運船，虎將士爭取之，為紀瞻所敗。瞻追奔百里，前及勒軍，勒結陳待之，瞻不敢擊，退還壽春。
漢主聰封帝為會稽郡公，加儀同三司。聰從容謂帝曰：「卿昔為豫章王，朕與王武子造卿，武子稱朕於卿，卿言聞其名久矣，贈朕柘弓、銀研，卿頗記否。」帝曰：「臣安敢忘之。但恨爾日不早識龍顏。」聰曰：「卿家骨肉，何相殘如此。」帝曰：「大漢將應天受命，故為陛下自相驅除。此殆天意，非人事也。且臣家若能奉武皇帝之業，九族敦睦，陛下何由得之。」聰喜，以小劉貴人妻帝，曰：「此名公之孫也，卿善遇之。」
代公猗盧遣兵救晉陽，三月乙未，漢兵敗走。卜珝之卒先奔，靳衝擅收珝斬之。聰大怒，遣使持節斬衝。
賈疋等圍長安數月，漢中山王曜連戰皆敗，驅掠士女八萬餘口奔於平陽。秦王業自雍入於長安。五月，漢主聰貶曜為龍驤大將軍，行大司馬。聰使河內王粲攻傅祗於三渚，右將軍劉參攻郭默於懷。會祗病薨，城陷，粲遷祗子孫並其士民二萬餘戶於平陽。
石勒自葛陂北行，所過皆堅壁清野，虜掠無所獲，軍中饑甚，士卒相食。至東燕，聞汲郡向冰聚眾數千壁枋頭，勒將濟河，恐冰邀之。張賓曰：「聞冰船盡在瀆中未上，宜遣輕兵間道襲取，以濟大軍，大軍既濟，冰必可擒也。」秋七月，勒使支雄、孔萇自文石津縛筏潛渡，取其船，勒引兵自棘津濟河，擊冰，大破之，盡得其資儲，軍勢復振，遂長驅至鄴。
劉演保三臺以自固，臨深、牟穆等復帥其眾降於勒。諸將欲攻三臺，張賓曰：「演雖弱，眾猶數千，三臺險固，攻之未易猝拔，舍而去之，彼將自潰。方今王彭祖、劉越石，公之大敵也，宜先取之，演不足顧也。且天下饑亂，明公雖擁大兵，遊行羈旅，人無定志，非所以保萬全制四方也。不若擇便地而據之，廣聚糧儲，西稟平陽，以圖幽并，此霸王之業也。邯鄲、襄國，形勝之地，請擇一而都之。」勒曰：「右侯之計是也。」遂進據襄國。
賓復言于勒曰：「今吾居此，彭祖、越石所深忌也。恐城塹未固，資儲未廣，二寇交至。宜亟收野谷，且遣使至平陽，具陳鎮此之意。」勒從之。分命諸將攻冀州，郡縣壁壘多降，運其谷以輸襄國，且表於漢主聰。聰以勒為都督冀幽并營四州諸軍事、冀州牧，進封上黨公。
劉琨移檄州郡，期以十月會平陽擊漢。琨素奢豪，喜聲色，河南徐潤以音律得幸於琨，琨以為晉陽令。潤驕恣，干預政事，護軍令狐盛數以為言，且勸琨殺之，琨不從。潤譖盛於琨，琨收盛殺之。琨母曰：「汝不能駕御豪傑以恢遠略，而專除勝已，禍必及我。」盛子泥奔漢，且言虛實，漢主聰大喜，遣河內王粲、中山王曜將兵寇幷州，以令狐泥為鄉導。琨聞之，東出收兵於常山及中山，使其將郝詵、張喬將兵拒粲，且遣使求救於代公猗盧。詵、喬俱敗死，粲、曜乘虛襲晉陽，太原太守高喬、幷州別駕郝聿以晉陽降漢。八月庚戌，琨還救晉陽，不及，帥左右數十騎奔常山。辛亥，粲、曜入晉陽。壬子，令狐泥殺琨父母。
粲、曜送尚書盧志、侍中許遐、太子右衛率崔瑋於平陽。聰復以曜為車騎大將軍。以前將軍劉豐為幷州刺史，鎮晉陽。九月，聰以盧志為太弟太師，崔瑋為太傅，許遐為太保，高喬、令狐泥皆為武衛將軍。
辛巳，賈疋等奉秦王業為皇太子，建行臺於長安，登壇告類，建宗廟、社稷，大赦。以閻鼎為太子詹事，總攝百揆。加賈疋征西大將軍，以秦州刺史、南陽王保為大司馬。命司空荀藩督攝遠近，光祿大夫荀組領司隸校尉，行豫州刺史，與藩共保開封。
冬十月，代公猗盧遣其子六修及兄子普根、將軍衛雄、範班、箕澹帥眾數萬為前鋒以攻晉陽，猗盧自帥眾二十萬繼之，劉琨收散卒數千為之鄉導。六修與漢中山王曜戰於汾東，曜兵敗，墜馬，中七創。討虜將軍傅虎以馬授曜，曜不受曰：「卿當乘以自免，吾創已重，自分死此。」虎泣曰：「虎蒙大王識拔至此，常思效命，今其時矣。且漢室初基，天下可無虎，不可無大王也。」乃扶曜上馬，驅令渡汾，自還戰死。曜入晉陽，夜與大將軍粲、鎮北大將軍豐掠晉陽之民，逾蒙山而歸。十一月，猗盧追之，戰於藍谷，漢兵大敗，擒劉豐，斬邢延等三千餘級，伏屍數百里。猗盧因大獵壽陽山，陳閱皮肉，山為之赤。劉琨自營門步入拜謝，固請進軍。猗盧曰：「吾不早來，致卿父母見害，誠以相愧。今卿已復州境，吾遠來士馬疲弊，且待後舉，劉聰未可滅也。」遺琨馬牛羊各千餘疋，車百乘而還，留其將箕澹、段繁等戍晉陽。琨徙居陽曲，招集亡散。盧諶為劉粲參軍，亡歸琨，漢人殺其父志及弟謐、詵。贈傅虎幽州刺史。
十二月，彭天護攻賈疋，殺之。閻鼎殺梁綜，曲允、索綝等攻鼎，鼎奔雍，為氐所殺。
愍帝建興元年春正月丁丑朔，漢主聰宴羣臣於光極殿，使懷帝着青衣行酒。庾珉、王雋等不勝悲憤，因號哭，聰惡之。有告珉等謀以平陽應劉琨者，二月丁未，聰殺珉、雋等故晉臣十餘人，懷帝亦遇害。
荀崧曰：懷帝天姿清劭，少着英猷，若遇承平，足為守文佳主。而繼惠帝擾亂之後，東海專政，故無幽、厲之釁，而有流亡之禍矣。
夏四月丙午，懷帝凶問至長安，皇太子舉哀，因加元服。壬申，即皇帝位，大赦，改元。以衛將軍梁芬為司徒，雍州刺史曲允為尚書左僕射、錄尚書事，京兆太守索綝為尚書右僕射、領吏部、京兆尹。是時長安城中戶不盈百，嵩棘成林，公私有車四乘，百官無章服、印綬，唯桑版署號而已。尋以索綝為衛將軍，領太尉，軍國之事，悉以委之。
漢中山王曜、司隸校尉喬智明寇長安，平西將軍趙染帥眾赴之，詔曲允屯黃白城以拒之。
石勒使石虎攻鄴，鄴潰，劉演奔廩丘，三臺流民皆降於勒。勒以桃豹為魏郡太守以撫之。久之，以石虎代豹鎮鄴。
五月壬辰，以琅邪王睿為左丞相、大都督，督陝東諸軍事。南陽王保為右丞相、大都督，督陝西諸軍事。詔曰：「今當掃除鯨鯢，奉迎梓宮。令幽、並兩州勒卒三十萬直造平陽，右丞相宜帥秦、涼、梁、雍之師三十萬徑詣長安，左丞相帥所領精兵二十萬徑造洛陽，同赴大期，克成元勳。」
漢中山王曜屯蒲阪。
六月，劉琨與代公猗盧會於陘北，謀擊漢。秋七月，琨進據藍谷，猗盧遣拓跋普根屯於北屈。琨遣監軍韓據自西河而南，將攻西平。漢主聰遣大將軍粲等拒琨，驃騎將軍易等拒普根，蕩晉將軍蘭陽等助守西平。琨等聞之，引兵還。聰使軍仍屯所在，為進取之計。
帝遣殿中都尉劉蜀詔左丞相睿以時進軍，與乘輿會於中原。八月癸亥，蜀至建康，睿辭以方平定江東，未暇北伐。以鎮東長史刁協為丞相左長史，從事中郎彭城劉隗為司直，邵陵內史廣陵戴邈為軍諮祭酒，參軍丹陽張闓為從事中郎，尚書郎潁川鍾雅為記室參軍，譙國桓宣為舍人，豫章熊遠為主簿，會稽孔愉為掾。劉隗雅習文史，善伺候睿意，故睿特親愛之。
九月，漢中山王曜、趙染攻曲允於黃白城，允累戰皆敗。詔以索綝為征東大將軍，將兵助允。
冬十月，漢趙染謂中山王曜曰：「曲允帥大眾在外，長安空虛，可襲也。」曜使染帥精騎五千襲長安，庚寅夜，入外城，帝奔射雁樓，染焚龍尾及諸營，殺掠千餘人。辛卯旦，退屯逍遙園。壬辰，將軍曲鑑自阿城帥眾五千救長安。癸巳，染引還，鑑追之，與曜遇於零武，鑑兵大敗。
漢中山王曜恃勝而不設備，十一月，曲允引兵襲之，漢兵大敗，殺其冠軍將軍喬智明，曜引歸平陽。
二年夏五月，漢中山王曜、趙染寇長安。六月，曜屯渭汭，染屯新豐，索綝將兵出拒之。染有輕綝之色，長史魯徽曰：「晉之君臣自知強弱不敵，將致死於我，不可輕也。」染曰：「以司馬模之強，吾取之如拉朽。索綝小豎，豈能污吾馬蹄、刀刃邪？」晨帥輕騎數百逆之，曰：「要當獲綝而後食。」綝與戰於城西，染兵敗而歸，悔曰：「吾不用魯徽之言，以至此，何面目見之。」先命斬徽，徽曰：「將軍愚愎以取敗，乃復忌前害勝，誅忠良以逞忿。猶有天地，將軍其得死於枕蓆乎？」詔加索綝驃騎大將軍、尚書左僕射、錄尚書，承製行事。曜、染復與將軍殷凱帥眾數萬向長安。曲允逆戰於馮翊，允敗，收兵，夜襲凱營，凱敗死。曜乃還攻河內太守郭默於懷，列三屯圍之。默食盡，送妻子為質，請糴於曜。糴畢，復嬰城固守。曜怒，沈默妻子於河而攻之。默欲投李矩於新鄭，矩使其甥郭誦迎之，兵少不敢進。會劉琨遣參軍張肇帥鮮卑五百餘騎詣長安，道阻不通，還過矩營，矩說肇使擊漢兵。漢兵望見鮮卑，不戰而走，默遂帥眾歸矩。漢主聦召曜還屯蒲阪。
秋，趙染攻北地，曲允拒之，染中弩而死。
三年春二月丙子，以琅邪王睿為丞相，大都督，督中外諸軍事。南陽王保為相國。荀組為太尉，領豫州牧。劉琨為司空，都督並冀幽三州諸軍事。琨辭司空不受。
夏六月，漢大司馬曜攻上黨。秋八月癸亥，敗劉琨之眾於襄垣。曜欲進攻陽曲，漢主聰遣使謂之曰：「長安未平，宜以為先。」曜乃還屯蒲阪。
九月，漢大司馬曜寇北地，詔以曲允為大都督、驃騎將軍，以御之。
冬十月，以索綝為尚書僕射，都督宮城諸軍事。曜進拔馮翊，太守梁肅奔萬年。曜轉寇上郡，曲允去黃白城軍於靈武，以兵弱不敢進。帝屢徵兵於丞相保，保左右皆曰：「蝮虵螫手，壯士斷腕。今胡寇方盛，且宜斷隴道以觀其變。」從事中郎裴詵曰：「今虵已螫頭，頭可斷乎？」保乃以鎮軍將軍胡崧行前鋒都督，須諸軍集乃發。曲允欲奉帝往就保，索綝曰：「保得天子，必逞其私志。」乃止。於是自長安以西，不復貢奉朝廷，百官饑乏，採穭以自存。
四年秋七月，漢大司馬曜圍北地太守曲昌，大都督曲允將步騎三萬救之。曜繞城縱火，煙起蔽天，使反間紿允曰：「郡城已陷，往無及也。」眾懼而潰。曜追敗允於磻石谷，允奔還靈武，曜遂取北地。
允性仁厚，無威斷，喜以爵位悅人。新平太守竺恢、始平太守楊像、扶風太守竺爽、安定太守焦嵩，皆領徵、鎮，杖節，加侍中、常侍，村塢主帥，小者猶假銀青、將軍之號。然恩不及下，故諸將驕恣，士卒離怨。關中危亂，允告急於焦嵩，嵩素侮允，曰：「須允困，當救之。」曜進至涇陽，渭北諸城悉潰。八月，漢大司馬曜逼長安。九月，焦嵩、竺恢、宋哲皆引兵救長安，散騎常侍華輯監京兆、馮翊、弘農、上洛四郡兵屯霸上，皆畏漢兵強，不敢進。相國保遣胡崧將兵入援，擊漢大司馬曜於靈臺，破之。崧恐國威復振，則曲、索勢盛，乃帥城西諸郡兵屯渭北不進，遂還槐里。曜攻陷長安外城，曲允、索綝退守小城以自固。內外斷絕，城中饑甚，米斗直金二兩，人相食，死者太半，亡逃不可制，唯涼州義眾千人守死不移。太倉有曲數十步，曲允屑之為粥以供帝，既而亦盡。冬十一月，帝泣謂允曰：「今窮厄如此，外無救援，當忍恥出降，以活士民。」因嘆曰：「誤我事者，曲、索二公也。」使侍中宗敞送降箋於曜。索綝潛留敞，使其子說曜曰：「今城中食猶足支一年，未易克也。若許綝以車騎、儀同、萬戶郡公者，請以城降。」曜斬而送之曰：「帝王之師，以義行也。孤將兵十五年，未嘗以詭計敗人，必窮兵極勢然後取之。今索綝所言如此，天下之惡一也，輒相為戮之。若兵食審未盡者，便可勉強固守。如其糧竭兵微，亦宜早寤天命。」
甲午，宗敞至曜營。乙未，帝乘羊車，肉袒、銜璧、輿櫬。出東門降。羣臣號泣，攀車執帝手，帝亦悲不自勝。御史中丞馮翊吉朗嘆曰：「吾智不能謀，勇不能死，何忍君臣相隨，北面事賊虜乎？」乃自殺。曜焚櫬受璧，使宗敞奉帝還宮。丁酉，遷帝及公卿以下於其營。辛丑，送至平陽。壬寅，漢主聰臨光極殿，帝稽首於前。曲允伏地慟哭，扶不能起。聰怒，囚之，允自殺。聰以帝為光祿大夫，封懷安侯。以大司馬曜為假黃鉞、大都督，督陝西諸軍事，太宰，封秦王。大赦，改元麟嘉。以曲允忠烈，贈車騎將軍，諡節愍侯。以索綝不忠，斬於都市。尚書梁允、侍中梁浚等及諸郡中皆為曜所殺。華輯奔南山。
武皇既崩，山陵未乾，而變難繼起。宗子無維城之助，師尹無具瞻之貴，朝為伊、周，夕成桀、跖。國政迭移於亂人，禁兵外散於四方，方岳無鈞石之鎮，關門無結草之固。戎、羯稱制，二帝失尊。何哉。樹立失權，付託非才，四維不張，而苟且之政多也。
夫基廣則難傾，根深則難拔，理節則不亂，膠結則不遷。昔之有天下者，所以能長久，用此道也。周自後稷愛民，十六王而武始君之，其積基樹本，如此其固。今晉之興也，其創基立本固異於前代矣。加以朝寡純德之人，鄉乏不貳之老，風俗淫僻，恥尚失所。學者以莊、老為宗而黜《六經》，談者以虛蕩為辯而賤名檢，行身者以放濁為通而狹節信，進仕者以苟得為貴而鄙居正，當官者以望空為高而笑勤恪。是以劉頌屢言治道，傅咸每糾邪正，皆謂之俗吏。其倚仗虛曠，依阿無心者，皆名重海內。若夫文王日昃不暇食，仲山甫夙夜匪懈者，蓋共嗤黜以為灰塵矣。由是譭譽亂於善惡之實，情慝奔於貨欲之塗，選者為人擇官，官者為身擇利，世族、貴戚之子弟，陵邁超越，不拘資次。悠悠風塵，皆奔競之士。列官千百，無讓賢之舉。子真着《崇讓》而莫之省，子雅制九班而不得用。其婦女不知女工，任情而動，有逆於舅姑，有殺戮妾媵，父兄弗之罪也，天下莫之非也，禮法刑政，於此大壞。「國之將亡，本必先顛」，其此之謂乎。
故觀阮籍之行而覺禮教崩弛之所由，察庾純、賈充之爭而見師尹之多僻，考平吳之功而知將帥之不讓，思郭欽之謀而寤戎狄之有釁，覽傅玄、劉毅之言而得百官之邪，核傅咸之奏、《錢神》之論而睹寵賂之彰。民風國勢，既已如此，雖以中庸之才守文之主治之，猶懼致亂，況我惠帝以放蕩之德臨之哉。懷帝承亂即位，羈以強臣。愍帝奔播之後，徒守虛名。天下之勢既去，非命世之雄才，不能復取之矣。
十二月，丞相睿聞長安不守，出師露次，躬擐甲冑，移檄四方，刻日北征。以漕運稽期，丙寅，斬督運令史淳于伯。刑者以刀拭柱，血逆流上，至柱末二丈餘而下，觀者咸以為冤。丞相司直劉隗上言：「伯罪不至死，請免從事中郎周筵等官。」於是右將軍王導等上疏引咎，請解職。睿曰：「政刑失中，皆吾暗塞所致。」一無所問。
元帝建武元年春正月，宋哲奔江東。二月辛巳，宋哲至建康，稱受愍帝詔，令丞相琅邪王睿統攝萬機。三月，琅邪王素服出次，舉哀三日。於是西陽王羕及官屬等共上尊號，王不許。羕等固請不已，王慨然流涕曰：「孤，罪人也。諸賢見逼不已，當歸琅邪耳。」呼私奴命駕將歸國，羕等乃請依魏、晉故事稱晉王，許之。辛卯，即晉王位，大赦，改元。始備百官，立宗廟，建社稷。
有司請立太子，王愛次子宣城公裒，欲立之，謂王導曰：「立子當以德。」導曰：「世子、宣城俱有朗雋之美，而世子年長。」王從之。丙辰，立世子紹為王太子。封裒為琅邪王，奉恭王后，仍以裒都督青徐兗三州諸軍事，鎮廣陵。以西陽王羕為太保。封譙剛王遜之子氶為譙王。遜，宣帝之弟子也。又以征南大將軍王敦為大將軍、江州牧、揚州刺史，王導為驃騎將軍、都督中外諸軍事、領中書監、錄尚書事，丞相左長史刁協為尚書左僕射，右長史周顗為吏部尚書，軍諮祭酒賀循為中書，令右司馬戴淵、王邃為尚書，司直劉隗為御史中丞，行參軍劉超為中書舍人，參軍事孔愉長兼中書郎，自餘參軍悉拜奉車都尉，掾屬拜駙馬都尉，行參軍舍人拜騎都尉。王敦辭州牧，王導以敦統六州，辭中外都督，賀循以老病辭中書令，王皆許之。以循為太常。是時，承喪亂之後，江東草創，刁協久宦中朝，諳練舊事，賀循為世儒宗，明習禮學，凡有疑議，皆取決焉。
夏六月丙寅，溫嶠等至建康，王導、周顗、庾亮等皆愛嶠才，爭與之交。是時太尉豫州牧荀組、冀州刺史邵續、青州刺史曹嶷、寧州刺史王遜、東夷校尉崔毖等皆上表勸進，王不許。冬十一月，漢主聰出畋，以愍帝行車騎將軍，戎服執朝前導。見者指之曰：「此故長安天子也。」聚而觀之，故老有泣者。太子粲言於聰曰：「昔周武王豈樂殺紂乎，正恐同惡相求，為患故也。今興兵聚眾者皆以子業為名，不如早除之。」聰曰：「吾前殺庾珉輩而民心猶如是，吾未忍復殺也。且小觀之。」十二月，聰饗羣臣於光極殿，使愍帝行酒、洗爵，已而更衣，又使之執蓋，晉臣多涕泣有失聲者。尚書郎隴西辛賓起抱帝大哭，聰命引出斬之。
趙固與河內太守郭默侵漢河東至綘，右司隸部民奔之者三萬餘人，騎兵將軍劉勳追擊之，殺萬餘人，固、默引歸。太子粲帥將軍劉雅生等步騎十萬屯小平津，固揚言曰：「要當生縛劉粲以贖天子。」粲表於聰曰：「子業若死，民無所望，則不為李矩、趙固之用，不攻而自滅矣。」戊戌，愍帝遇害於平陽。粲遣雅生攻洛陽，固奔陽城山。
大興元年春三月癸丑，愍帝凶問至建康，王斬縗居廬。百官請上尊號，王不許。紀瞻曰：「晉氏統絕，於今二年，陛下當承大業。顧望宗室，誰復與讓。若光踐大位，則神民有所憑依。苟為逆天時，違人事，大勢一去，不可復還。今兩都燔蕩，宗廟無主，劉聰竊號於西北，而陛下方高讓於東南，所謂揖讓而救火也。」王猶不許，使殿中將軍韓績徹去御坐。瞻叱績曰：「帝坐上應列星，敢動者斬。」王為之改容。奉朝請周嵩上疏曰：「古之王者義全而後取，讓成而後得，是以享世長久，重光萬載也。今梓宮未返，舊京未清，義夫泣血，士女遑遑。宜開延嘉謀，訓卒厲兵，先雪社稷大恥，副四海之心，則神器將安適哉。」由是忤旨，出為新安太守，又坐怨望抵罪。嵩，顗之子也。丙辰，王即皇帝位，百官皆陪列。帝命王導升御床共坐，導固辭曰：「若太陽下同萬物，蒼生何由仰照。」帝乃止。大赦，改元，文武增位二等。

