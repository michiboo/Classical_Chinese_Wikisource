
晉安帝隆安三年。初，彭城劉裕生而母死，父翹僑居京口，家貧，將棄之。同郡劉懷敬之母，裕之從母也，生懷敬未期，走往救之，斷懷敬乳而乳之。及長，勇健有大志。僅識文字，以賣履為業，好樗蒲，為鄉閭所賤。劉牢之擊孫恩，引裕參軍事。劉裕擊孫恩事見《盧循之亂》。
元興三年。桓玄之亂，劉裕入朝。玄謂其司徒王謐曰：「裕風骨不常，蓋人傑也。」玄後劉氏有智鑑，謂玄曰：「劉裕龍行虎步，視瞻不凡，恐終不為人下，不如早除之。」玄曰：「我方平蕩中原，非裕莫可用者，俟關、河平定，然後別議耳。」
劉裕與何無忌密謀興復，劉邁弟毅亦與無忌謀討玄，於是相與合謀起兵。劉裕克京口，玄懼，浮江南走。裕入建康，王謐推裕為使持節、都督揚徐兗豫青冀幽并八州諸軍事、徐州刺史。玄至尋陽，逼帝西上，劉毅等追之。玄挾帝至江陵，毅等自尋陽西上，與玄遇，玄眾大潰，挾帝西走，馮遷擊斬之，乘輿返正於江陵。桓振襲陷江陵。
義熙元年春正月，劉毅等擊破桓振軍，迎帝於江陵，何無忌奉帝東還。三月，帝至建康，以劉裕為侍中、車騎將軍、都督中外諸軍事。裕固讓不受，屢請歸藩，詔百僚敦勸，帝幸其第。裕復詣闕陳請，乃聽歸藩。並見《僞楚之亂》。
夏四月，劉裕旋鎮京口，改授都督荊司等十六州諸軍事，加領兗州刺史。
六月，劉裕遣使求和於秦，且求南鄉等諸郡，秦王興許之。羣臣咸以為不可。興曰：「天下之善一也。劉裕拔起細微，能討誅桓玄，興復晉室，內釐庶政，外修封疆，吾何惜數郡，不以成其美乎。」遂割南鄉、順陽、新野、舞陰等十二郡歸於晉。
二年冬十月，尚書論建義功，奏封劉裕豫章郡公。
四年春正月，劉毅等不欲劉裕入輔政，議以中領軍謝混為揚州刺史。或欲令裕于丹徒領揚州，以內事付孟昶。遣尚書右丞皮沈以二議諮裕，沈先見裕記室錄事參軍劉穆之，具道朝議。穆之僞起如廁，密疏白裕曰：「皮沈之言不可從。」裕既見沈，且令出外，呼穆之問之。穆之曰：「晉朝失政日久，天命已移。公興復皇祚，勳高位重，今日形勢，豈得居謙，遂為守藩之將耶。劉、孟諸公與公俱起布衣，共立大義以取富貴，事有前後，故一時相推，非為委體心服，宿定臣主之分也。力敵勢均，終相吞噬。揚州根本所繫，不可假人。前者以授王謐，事出權道，今若復以他授，便應受制於人。一失權柄，無由可得，將來之危，難可熟念。今朝議如此，宜相酧答，必雲在我，措辭又難，唯應雲神州治本，宰輔崇要，此事既大，非可懸論，便暫入朝，共盡同異。公至京邑，彼必不敢越公更授餘人明矣。」裕從之。朝廷乃徵裕為侍中、車騎將軍、開府儀同三司、揚州刺史、錄尚書事，徐兗二州刺史如故。裕表解兗州，以諸葛長民為青州刺史，鎮丹徒，劉道憐為幷州刺史，戍石頭。
五年春三月，劉裕伐南燕。事見《劉裕平南燕》。
初，苻氏之敗也，王猛之孫鎮惡來奔，以為臨灃令。鎮惡有謀略，善果斷，喜論軍國大事。或薦鎮惡於劉裕，裕與語，悅之，因留宿。明旦，謂參佐曰：「吾聞將門有將，鎮惡信然。」即以為中軍參軍。秋九月，加劉裕太尉，裕固辭。
六年六月，以劉裕為太尉、中書監，加黃鉞。裕受黃鉞，餘固辭。司馬國璠及弟叔璠、叔道奔秦。秦王興曰：「劉裕方誅桓玄，輔晉室，卿何為來。」對曰：「裕削弱王室，臣宗族有自修立，裕輒除之。方為國患，甚於桓玄耳。」
七年春正月己未，劉裕還建康。三月，劉裕始受太尉、中書監。
八年夏四月，以後將軍豫州刺史劉毅為衛將軍、都督荊寧秦雍四州諸軍事、荊州刺史。毅謂左衛將軍劉敬宣曰：「吾忝西任，欲屈卿為長史南蠻，豈有見輔意乎。」敬宣懼，以告太尉裕。裕笑曰：「但令老兄平安，必無過慮。」
毅性剛愎，自謂建義之功與裕相埒，深自矜伐，雖權事推裕而心不服。及居方岳，常怏怏不得志。裕每柔而順之，毅驕縱滋甚。嘗云：「恨不遇劉、項，與之爭中原。」及敗於桑落，知物情去已，彌復憤激。裕素不學，而毅頗涉文雅，故朝士有清望者多歸之，與尚書僕射謝混、丹陽尹郄僧施深相憑結。僧施，超之從子也。毅既據上流，陰有圖裕之志，求兼督交、廣二州，裕許之。毅又奏以郄僧施為南蠻校尉後軍司馬，毛修之為南郡太守，裕亦許之，以劉穆之代僧施為丹陽尹。毅表求至京口辭墓，裕往會之於倪塘。寧遠將軍胡藩言於裕曰：「公謂劉衛軍終能為公下乎。」裕默然，久之曰：「卿謂何如？」藩曰：「連百萬之眾，攻必取，戰必克，毅固以此服公。至於涉獵傳記，一談一詠，自許以為雄豪，以是縉紳白麪之士輻輳歸之。恐終不為公下，不如因會取之。」裕曰：「吾與毅俱有克復之功，其過未彰，不可自相圖也。」
秋九月，劉毅至江陵，多變易守宰，輒割豫州文武、江州兵力萬餘人以自隨。會毅疾篤，郄僧施等恐毅死，其黨危，乃勸毅請從弟兗州刺史藩以自副，太尉裕僞許之。藩自廣陵入朝，己卯，裕以詔書罪狀毅，雲與藩及謝混共謀不軌，收藩及混，賜死。
庚辰，詔大赦。以前會稽內史司馬休之為都督荊雍梁秦寧益六州諸軍事、荊州刺史。北徐州刺史劉道憐為兗青二州刺史，鎮京口。使豫州刺史諸葛長民監太尉留府事。裕疑長民難獨任，乃加劉穆之建武將軍，置佐史，配給資力以防之。
壬午，裕帥諸軍發建康，參軍王鎮惡請給百舸為前驅。丙申，至姑孰，以鎮惡為振武將軍，與龍驤將軍蒯恩將百舸前發。裕戒之曰：「若賊可擊，擊之。不可者，燒其船艦，留屯水際以待我。」於是鎮惡晝夜兼行，揚聲言劉兗州上。
冬十月己未，鎮惡至豫章口，去江陵城二十里，舍船步上。蒯恩軍居前，鎮惡次之，舸留一二人對舸岸上立六七旗，旗下置鼓，語所留人「計我將至城，便鼓嚴，令若後有大軍狀。」又分遣人燒江津船艦。鎮惡徑前襲城，語前軍士，「有問者，但云劉兗州至」，津戍及民間皆晏然不疑。未至城五六里，逢毅要將朱顯之慾出江津，問：「劉兗州何在。」軍士曰：「在後。」顯之至軍後不見藩，而見軍人擔鼓排戰具，望江津船艦已被燒，鼓嚴之聲甚盛，知非藩上，便躍馬馳去告毅，行令閉諸城門。鎮惡亦馳進，門未及下關，軍人因得入城。衛軍長史謝純入參承毅，出聞兵至，左右欲引車歸。純叱之曰：「我人吏也，逃將安之。」馳還入府。純，安兄據之孫也。鎮惡與城內兵鬥，且攻其金城，自食時至中晡，城內人敗散。鎮惡穴其金城而入，遣人以詔及赦文並裕手書示毅，毅皆燒不視，與司馬毛修之等督士卒力戰。城內人猶未信裕自來，軍士從毅自東來者，與臺軍多中表親戚，且鬥且語，知裕自來，人情離駭。逮夜，聽事前軍皆散，斬毅勇將趙蔡，毅左右兵猶閉東西合拒戰。鎮惡慮暗中自相傷犯，乃引軍出圍金城，開其南面。毅慮南有伏兵，夜半，帥左右三百許人，開北門突出。毛修謂謝純曰：「君但隨僕去。」純不從，為人所殺。
毅夜投牛牧佛寺。初，桓蔚之敗也，走投牛牧寺僧昌，昌保藏之，毅殺昌。至是，寺僧拒之曰：「昔亡師容桓蔚，為劉衛軍所殺，今實不敢容異人。」毅嘆曰：「為法自弊，一至於此。」遂縊而死。明日，居人以告，乃斬首於市，並子侄皆伏誅。毅兄模奔襄陽，魯宗之斬送之。
初，毅季父鎮之閒居京口，不應辟召，常謂毅及藩曰：「汝輩才器，足以得志，但恐不久耳。我不就爾求財位，亦不同爾受罪累。」每見毅、藩導從到門，輒詬之。毅甚敬畏，未至宅數百步，悉屏儀衛，與白衣數人俱進。及毅死，太尉裕奏徵鎮之為散騎常侍、光祿大夫，固辭不至。
十一月己卯，太尉裕至江陵，殺郄僧施。初，毛修之雖為劉毅僚佐，素自結於裕，故裕特宥之。賜王鎮惡爵漢壽子。裕問毅府諮議參軍申永曰：「今日何施而可。」永曰：「除其宿釁，倍其惠澤，貫敘門次，顯擢才能，如此而已。」裕納之，下書寬租省調，節役原刑，禮辟名士，荊人悅之。
諸葛長民驕縱貪侈，所為多不法，為百姓患，常懼太尉裕按之。及劉毅被誅，長民謂所親曰：「昔年醢彭越，今年殺韓信禍其至矣。」乃屏人問劉穆之曰：「悠悠之言，皆雲太尉與我不平，何以至此。」穆之曰：「公溯流遠征，以老母稚子委節下，若一毫不盡，豈容如此邪。」長民意乃小安。
長民弟輔國大將軍黎民說長民曰：「劉氏之亡，亦諸葛氏之懼也，宜因裕未還而圖之。」長民猶豫未發，既而嘆曰：「貧賤常思富貴，富貴必履危機。今日欲為丹徒布衣，豈可得邪。」因遺冀州刺史劉敬宣書曰：「盤龍狼戾專恣，自取夷滅。異端將盡，世路方夷，富貴之事，相與共之。」敬宣報曰：「下官自義熙以來，忝三州七郡，常懼福過災生，思避盈居損。富貴之旨，非所敢當。」且使以書呈裕，裕曰：「阿壽故為不負我也。」
裕在江陵，輔國將軍王誕白裕求先下，裕曰：「諸葛長民似有自疑心，卿詎宜便去。」誕曰：「長民知我蒙公垂盼，今輕身單下，必當以為無虞，乃可以少安其意耳。」裕笑曰：「卿勇過賁、育矣。」乃聽先還。
冬十二月，加太尉裕太傅、揚州牧。
九年春二月，太尉裕自江陵東還，駱驛遣輜重兼行而下，前刻至日，每淹留不進。諸葛長民與公卿頻日奉候於新亭，輒差其期。乙丑晦，裕輕舟徑進，潛入東府。三月丙寅朔旦，長民聞之，驚趨至門。裕伏壯士丁旿於幔中，引長民卻人閒語，凡平生所不盡者皆及之，長民甚悅。丁旿自幔後出，於座拉殺之，輿屍付廷尉。收其弟黎民，黎民素驍勇，格鬥而死。並殺其季弟大司馬參軍幼民、從弟寧朔將軍秀之。
三月戊寅，加裕豫州刺史，裕固讓太傅、州牧。秋九月，再命太尉裕為太傅、揚州牧，固辭。
十年。司馬休之在江陵，頗得江、漢民心。子譙王文思在建康，性凶暴，好通輕俠，太尉裕惡之。三月，有司奏文思擅捶殺國吏，詔誅其黨而宥文思。休之上疏謝罪，請解所任，不許。裕執文思送休之，令自訓厲，意欲休之殺之。休之但表廢文思，並與裕書陳謝。裕由是不悅，江州刺史孟懷玉兼督豫州六郡以備之。
十一年春正月，太尉裕收司馬休之次子文寶、兄子文祖，並賜死，發兵擊之。詔加裕黃鉞，領荊州刺史。庚午，大赦。辛巳，太尉裕發建康，以中軍將軍劉道憐監留府事，劉穆之兼右僕射，事無大小，皆決於穆之。又以高陽內史劉鍾領石頭戍事，屯冶亭。休之府司馬張裕、南平太守檀範之聞之，皆逃歸建康。裕，邵之兄也。雍州刺史魯宗之自疑不為太尉裕所容，與其子竟陵太守軌起兵應休之。二月，休之上表罪狀裕，勒兵拒之。
裕密書招休之府錄事參軍南陽韓延之，廷之復書曰：「承親帥戎馬，遠履西畿，闔境士庶，莫不惶駭。辱疏，知以譙王前事，良增嘆息。司馬平西體國忠貞，款懷待物。以公有匡復之勳，家國蒙賴，推德委誠，每事詢仰。譙王往以微事見劾，猶自表遜位，況以大過，而當嘿然邪。前以表奏廢之，所不盡者命耳。推寄相與，正當如此，而遽興兵甲，所謂欲加之罪，其無辭乎。劉裕足下，海內之人，誰不見足下此心，而復欲欺誑國士。來示雲處懷期物，自有由來，今伐人之君，啗人以利，真可謂處懷期物，自有由來者乎。劉藩死於閶闔之門，諸葛斃於左右之手，甘言詫方伯，襲之以輕兵，遂使席上靡款懷之士，閫外無自信諸侯，以是為得算，良可恥也。貴府將佐及朝廷賢德，寄命過日。吾誠鄙劣，嘗聞道於君子，以西平之至德，寧可無授命之臣乎。必未能自投虎口，比跡郄僧施之徒明矣。假令天長喪亂，九流渾濁，當與臧洪遊於地下，不復多言。」裕視書嘆息，以示將佐曰：「事人當如此矣。」延之以裕父名翹字顯宗，乃更其字曰顯宗，名其子曰翹，以示不臣劉氏。
太尉裕使參軍檀道濟、朱超石將步騎出襄陽。超石，齡石之弟也。江夏太守劉虔之將兵屯三連，立橋聚糧以待，道濟等積日不至。魯軌襲擊虔之，殺之。裕使其婿振威將軍東海徐逵之統參軍蒯恩、王允之、沈淵子為前鋒，出江夏口。逵之等與魯軌戰於破冢，兵敗，逵之、允之、淵子皆死，獨蒯恩勒兵不動。軌乘勝力攻之，不能克，乃退。淵子，林子之兄也。
裕軍於馬頭，聞逵之死，怒甚。三月壬午，帥諸將濟江。魯軌、司馬文思將休之兵四萬臨峭岸置陳，軍士無能登者。裕自被甲欲登，諸將諫不從，怒愈甚。太尉主簿謝晦前抱持裕，裕抽劍指晦曰：「我斬卿。」晦曰：「天下可無晦，不可無公。」建武將軍胡藩領遊兵在江津，裕呼藩使登，藩有疑色。裕命左右錄來，欲斬之。藩顧曰：「正欲擊賊，不得奉教。」乃以刀頭穿岸，劣容足指，騰之而上，隨之者稍多。既登岸，直前力戰，休之兵不能當，稍引卻。裕兵因而乘之，休之兵大潰，遂克江陵。休之、宗之俱北走，軌留石城。裕命閬中侯下邳趙倫之、太尉參軍沈林子攻之，遣武陵內史王鎮惡以舟師追休之等。
青、冀二州刺史劉敬宣參軍司馬道賜，宗室之疏屬也。聞太尉裕攻司馬休之，道賜與同府辟閭道秀、左右小將王猛子謀殺敬宣，據廣固以應休之。夏四月乙卯，敬宣召道秀屏人語，左右悉出戶。猛子逡巡在後，取敬宣備身刀殺敬宣，文武佐吏實時討道賜等，皆斬之。
五月，趙倫之、沈林子破魯軌於石城，司馬休之、魯宗之救之不及，遂與軌奔襄陽，宗之參軍李應之閉門不納。甲午，休之、宗之、軌及譙王文思、新蔡王道賜、梁州刺史馬敬、南陽太守魯範俱奔秦。宗之素得士民心，爭為之衛送出境。王鎮惡等追之，盡境而還。
初，休之等求救於秦、魏，秦徵虜將軍姚成王及司馬國璠引兵至南陽，魏長孫嵩至河東，聞休之等敗，皆引還。休之至長安，秦王興以為揚州刺史，使侵擾襄陽。侍御史唐盛言於興曰：「據符讖之文，司馬氏當復得河、洛。今使休之擅兵於外，猶縱魚於淵也，不如以高爵厚禮留之京師。」興曰：「昔文王卒免羑里，高祖不斃鴻門，苟天命所在，誰能違之。脫如符讖之言，留之適足為害。」遂遣之。
詔加太尉裕太傅、揚州牧，劍履上殿，入朝不趨，贊拜不名。秋八月甲子，太尉裕還建康，固辭太傅、州牧，其餘受命。
十二年春正月，加太尉裕兗州刺史、都督南秦州，凡都督二十二州。
三月，加太尉裕中外大都督。裕戒嚴，將伐秦，加裕領司豫二州刺史。夏五月癸巳，加太尉領北雍州刺史。
秋八月，太尉裕以世子義符為中軍將軍，監太尉留府事。劉穆之為左僕射，領監軍、中軍二府軍司，入居東府，總攝內外。丁巳，發建康。
冬十一月，太尉裕遣左長史王弘還建康，諷朝廷求九錫。時劉穆之掌留任，而旨從北來，穆之由是愧懼發病。弘，珣之子也。十二月壬申，詔以裕為相國，總百揆，揚州牧，封十郡為宋公，備九錫之禮，裕在諸侯王上，領征西將軍、司豫北徐雍四州刺史如故。裕辭不受。
十三年春正月，太尉裕引水軍發彭城。
三月，太尉裕將水軍自淮、泗入清河，將溯河西上，先遣使假道於魏。魏人以數千騎隨裕軍西行，裕遣兵擊之，魏軍奔潰。
秋八月，太尉裕至潼關，王鎮惡大破秦兵於渭橋，姚泓將妻子羣臣詣鎮惡降。九月，裕至長安，以秦金玉繒帛頒賜將士，送姚泓至建康，斬之。事見《劉裕滅後秦》。
癸酉，司馬休之、司馬文思、司馬國璠、司馬道賜、魯軌、韓延之等皆降於魏。司馬休之尋卒。魏賜國璠爵淮南公、道賜爵池陽子、魯軌爵襄陽公。
冬十月，詔進宋公爵為王，增封十郡，辭不受。
十一月辛未，穆之卒。太尉裕以根本無託，決意東還。十二月，太尉裕髮長安。十四年春正月，太尉裕至彭城，解嚴。夏六月，太尉裕始受相國、宋公、九錫之命，赦國中殊死以下。
[崇]繼母蘭陵蕭氏為太妃。以太尉軍諮祭酒孔靖為宋國尚書令，左長史王弘為僕射，領選，從事中郎傅亮、蔡廓皆為侍中，謝晦為右衛將軍，右長史鄭鮮之為奉常，行參軍殷景仁為祕書郎，其餘百官，悉依天朝之制。靖辭不受。亮，咸之孫。廓，謨之曾孫。鮮之，渾之玄孫。景仁，融之曾孫也。景仁學不為文，敏有思致，口不談義，深達理體。至於國典、朝儀、舊章、記注，莫不撰錄，識者知其有當世之志。
冬十二月，彗星出天津，入太微，絡紫微，八十餘日而滅。魏主嗣復召諸儒術士問之曰：「今四海分裂，災咎之應果在何國。朕甚畏之。卿輩盡言，勿有所隱」。眾推崔浩使對，浩曰：「夫災異之興，皆象人事，人苟無釁，又何畏焉。昔王莾將篡漢，彗星出入，正與今同。國家主尊臣卑，民無異望。晉室陵夷，危亡不遠，彗之為異，其劉裕將篡之應乎。」眾無以易其言。
宋公裕以讖云：「昌明之後尚有二帝」，乃使中書侍郎王韶之與帝左右密謀酖帝，而立琅邪王德文。德文常在帝左右，飲食寢處，未嘗暫離。韶之伺之經時，不得間。會德文有疾，出居於外，戊寅，韶之以散衣縊帝於東堂。韶之，廙之曾孫也。裕因稱遺詔，奉德文即皇帝位，大赦。
恭帝元熙元年春正月甲午，徵宋公裕入朝，進爵為王，裕辭。
初，司馬楚之奉其父榮期之喪歸建康，會宋公裕誅翦宗室之有才望者，楚之叔父宣期、兄貞之皆死，楚之亡匿竟陵蠻中。及從祖休之自江陵奔秦，楚之亡之汝、潁間，聚眾以謀復讎。楚之少有英氣，能折節下士，有眾萬餘，屯據長社。裕使刺客沐謙往刺之。楚之待謙甚厚，謙欲發，未得間。乃夜稱疾，知楚之必往問疾，因欲刺之。楚之果自齎湯藥往視之，情意勤篤，謙不忍發，乃出匕首於席下，以狀告之，曰：「將軍深為劉裕所忌，願勿輕率以自保全。」遂委身事之，為之防衛。
時宗室多逃亡在河南，有司馬文榮者，帥乞活千餘戶屯金墉城南，又有司馬道恭自東垣帥三千人屯城西，司馬順明帥五千人屯陵雲臺，司馬楚之屯柏谷塢，皆降於魏。
秋七月，宋公裕始受進爵之命。八月，移鎮壽陽。以度支尚書劉懷慎為督淮北諸軍事、徐州刺史，鎮彭城。九月，宋王裕自解揚州牧。冬十二月辛卯，宋王裕加殊禮，進王太妃為太后，世子為太子。
宋武帝永初元年春正月，宋王欲受禪而難於發言，乃集朝臣宴飲，從容言曰：「桓玄篡位，鼎命已移。我首唱大義，興復帝室，南征北伐，平定四海，功成業着，遂荷九錫。今年將衰暮，崇極如此，物忌盛滿，非可久安。今欲奉還爵位，歸老京師。」羣臣惟盛稱功德，莫諭其意。日晚，坐散。中書令傅亮還外乃悟，而宮門已閉，亮叩扉請見，王即開門見之。亮入但曰：「臣暫宜還都。」王解其意，無復他言，直云：「須幾人自送。」亮曰：「數十人可也。」實時奉辭。亮出已夜，見長星竟天，拊髀嘆曰：「我常不信天文，今始驗矣。」亮至建康。
夏四月，徵王入朝。王留子義康為都督豫司雍並四州諸軍事、豫州刺史，鎮壽陽。義康尚幼，以相國參軍南陽劉湛為長史，決府州事。湛自弱年即有宰物之情，常自比管、葛，博涉書史，不為文章，不喜談議，王甚重之。
六月壬戌，王至建康，傅亮諷晉恭帝禪位於宋，具詔草呈帝，使書之。帝欣然操筆，謂左右曰：「桓玄之時，晉氏已無天下，重為劉公所延，將二十載。今日之事，本所甘心。」遂書赤紙為詔。甲子，帝遜於琅邪第，百官拜辭，祕書監徐廣流涕哀慟。
丁卯，王為壇於南郊，即皇帝位。禮畢，自石頭備法駕入建康宮。徐廣又悲感流涕，侍中謝晦謂之曰：「徐公得無小過。」廣曰：「君為宋朝佐命，身是晉室遺老，悲歡之事，固不可同。」廣，邈之弟也。帝臨太極殿，大赦，改元。其犯鄉論清議，一皆盪滌，與之更始。
裴子野論曰:昔重華受終，四凶流放，武王克殷，頑民遷洛。天下之惡一也，鄉論清議，除之，過矣。
奉晉恭帝為零陵王，優崇之禮，皆仿晉初故事，即宮於故秣陵縣，使冠軍將軍劉遵考將兵防衛。降褚後為王妃。
追尊皇考為孝穆皇帝，皇妣趙氏為孝穆皇后，尊王太后蕭氏為皇太后。上事蕭太后素謹，及即位，春秋已高，每旦入朝太后，未嘗失時刻。
詔「晉氏封爵，當隨運改，獨置始興、廬陵、始安、長沙、康樂五公，降爵為縣公及縣侯，以奉王導、謝安、溫嶠、陶侃、謝玄之祀，其宣力義熙，豫同艱難者，一仍本秩。」
庚午，以司空道憐為太尉，封長沙王。追封司徒道規為臨川王，以道憐子義慶襲其爵。其餘功臣徐羨之等，增位、進爵各有差。追封穆之為南康郡公，王鎮惡為龍陽縣侯。上每嘆念穆之曰：「穆之不死，當助我治天下。可謂人之雲亡，邦國殄瘁。。」又曰：「穆之死，人輕易我。」
立皇子桂陽公義真為廬陵王，彭城公義隆為宜都王，義康為彭城王。己卯，改《泰始曆》為《永初曆》。秋八月辛未，追諡妃臧氏為敬皇后，立王太子義符為皇太子。
二年。初，帝以毒酒一甖授前琅邪郎中令張偉，使酖零陵王。偉嘆曰：「酖君以求生，不如死。」乃於道自飲而卒。偉，邵之兄也。太常褚秀之，侍中褚淡之，皆王之妃兄也，王每生男，帝輒令秀之兄弟方便殺之。王自遜位，深慮禍及，與褚妃共處一室，自煮食於牀前，飲食所資，皆出褚妃，故宋人莫得伺其隙。九月，帝令淡之與兄右衛將軍叔度往視妃，妃出就別室相見。兵人逾垣而入，進藥於王。王不肯飲，曰：「佛教，自殺者不復得人身。」兵人以被掩殺之。帝帥百官臨於朝堂三日。
晉安帝義熙十三年夏五月乙未，齊郡太守王懿降於魏，上書言：「劉裕在洛，宜發兵絕其歸路，可不戰而克。」魏主嗣善之。崔浩侍講在前，嗣問之曰：「劉裕伐姚泓，果能克乎。」對曰：「克之。」嗣曰：「何故。」對曰：「昔姚興好事虛名而少實用，子泓懦而多病，兄弟乖爭。裕乘其危，兵精將勇，何故不克。」嗣曰：「裕才何如慕容垂。」對曰：「勝之。垂藉父兄之資，修復舊業，國人歸之，若夜蟲之就火，少加倚仗，易以立功。劉裕奮起寒微，不階尺土，討滅桓玄，興復晉室，北禽慕容超，南梟盧循，所向無前，非其才之過人，安能如是乎。」嗣曰：「裕既入關，不能進退，我以精騎直搗彭城、壽春，裕將若之何。」對曰：「今西有屈丐，北有柔然，窺伺國隙。陛下既不可親御六師，雖有精兵，未睹良將。長孫嵩長於治國，短於用兵，非劉裕敵也。興兵遠攻，未見其利，不如且安靜以待之。裕克秦而歸，必篡其主。關中華戎雜錯，風俗勁悍，裕欲以荊揚之化施之函、秦，此無異解衣包火，張羅捕虎，雖留兵守之，人情未洽，趨尚不同，適足為寇敵之資耳。願陛下按兵息民以觀其變，秦地終為國家之有，可坐而守也。」嗣笑曰：「卿料之審矣。」浩曰：「臣嘗私論近世將相之臣，若王猛之治國，苻堅之管仲也。慕容恪之輔幼主，慕容暐之霍光也。劉裕之平禍亂，司馬德宗之曹操也。」嗣曰：「屈丐何如？」浩曰：「屈丐國破家覆，孤孑一身，寄食姚氏，受其封殖。不思酧恩報義，而乘時徼利，盜有一方，結怨四鄰。撅豎小人，雖能縱暴一時，終當為人所吞食耳。」嗣大悅，語至夜半，賜浩御縹醪十觚，水精鹽一兩，曰：「朕味卿言，如此鹽、酒，故欲與卿共饗其美。」然猶命長孫嵩、叔孫建各簡精兵伺裕西過，自成皋濟河，南侵彭、沛，若不時過，則引兵隨之。
宋武帝永初三年。初，魏主聞高祖克長安，大懼，遣使請和，自是每歲交聘不絕。及高祖殂，殿中將軍沈範等奉使在魏，還，及河，魏主遣人追執之。議發兵取洛陽、虎牢、滑臺。崔浩諫曰：「陛下不以劉裕欻起，納其使貢，裕亦敬事陛下。不幸今死，遽乘喪伐之，雖得之不足為美。且國家今日亦未能一舉取江南也，而徒有伐喪之名，竊為陛下不取。臣謂宜遣人弔祭，存其孤弱，恤其凶災，使義聲佈於天下，則江南不攻自服矣。況裕新死，黨與未離，兵臨其境，必相帥拒戰，功不可必。不如緩之，待其強臣爭權，變難必起，然後命將出師，可以兵不疲勞，坐收淮北也。」魏主曰：「劉裕乘姚興之死而滅之，今我乘裕喪而伐之，何為不可。」浩曰：「不然。姚興死，諸子交爭，故裕乘釁伐之。今江南無釁，不可比也。」魏主不從。假司空奚斤節，加晉兵大將軍、行揚州刺史，使督宋兵將軍、交州刺史周幾，吳兵將軍、廣州刺史公孫表同入寇。
冬十月，魏軍將發，公卿集議於監國之前，以先攻城與先略地。奚斤欲先攻城，崔浩曰：「南人長於守城，昔苻氏攻襄陽，經年不拔。今以大兵坐攻小城，若不時克，挫傷軍勢，敵得徐嚴而來，我怠彼銳，此危道也。不如分軍略地，至淮為限，列置守宰，收斂租谷，則洛陽、滑臺虎牢更在軍北，絕望南救，必沿河東走，不則為囿中之物，何憂其不獲也。」公孫表固請攻城，魏主從之。於是奚斤等帥步騎二萬濟河，營於滑臺之東。時司州刺史毛德祖戍虎牢，東郡太守王景度告急於德祖，德祖遣司馬翟廣等將步騎三千救之。
先是，司馬楚之聚眾在陳留之境，聞魏兵濟河，遣使迎降。魏以楚之為征南將軍、荊州刺史，使侵擾北境。德祖遣長社令王法政將五百人戍邵陵，將軍劉憐將二百騎戍雍丘以備之。楚之引兵襲憐，不克。會臺送軍資，憐出迎之，酸棗民王玉馳以告魏。丁酉，魏尚書滑稽引兵襲倉垣，兵吏悉逾城走，陳留太守馮翊嚴棱詣斤降。魏以王玉為陳留太守，給兵守倉垣。
奚斤等攻滑臺，不拔，求益兵。魏主怒，切責之。壬辰，自將諸國兵五萬餘人南出天關，逾恆嶺，為斤等聲援。
十一月，魏太子燾將兵出屯塞上，使安定王彌與安同居守。庚戌，奚斤等急攻滑臺，拔之。王景度出走，景度司馬陽瓚為魏所執，不降而死。魏主以成皋侯苟兒為兗州刺史，鎮滑臺。斤等進擊翟廣等於土樓，破之。乘勝進逼虎牢，毛德祖與戰，屢破之。魏主別遣黑槊將軍於慄磾將三千人屯河陽，謀取金墉，德祖遣振威將軍竇晃等緣河拒之。十二月丙戌，魏主至冀州，遣楚兵將軍、徐州刺史叔孫建將兵自平原濟河，徇青、兗。豫州刺史劉粹遣治中高道瑾將步騎五百據項城，徐州刺史王仲德將兵屯湖陸。於慄磾濟河，與奚斤併力攻竇晃等，破之。魏主遣中領軍代人娥清、期思侯柔然閭大肥將兵七千人會周幾、叔孫建南渡河，軍於碻磝。癸未，兗州刺史徐琰棄尹卯南走，於是泰山、高平、金鄉等郡皆沒於魏。叔孫建等東入青州，司馬愛之、季之先聚眾於濟東，皆降於魏。
戊子，魏兵逼虎牢。青州刺史東莞竺夔鎮東陽城，遣使告急。己丑，詔南兗州刺史檀道濟監征討諸軍事，與王仲德共救之。廬陵王義真遣龍驤將軍沈叔狸將三千人就劉粹，量宜赴援。
營陽王景平元年春正月，魏於慄磾攻金墉。癸卯，河南太守王涓之棄城走。魏主以慄磾為豫州刺史，鎮洛陽。庚申，檀道濟軍於彭城。
魏叔孫建入臨淄，所向城邑皆潰，竺夔聚民保東陽城，其不入城者，使各依據山險，芟夷禾稼，魏軍至，無所得食。濟南太守垣苗帥眾依夔。
刁雍見魏主於鄴，魏主曰：「叔孫建等入青州，民皆藏避，攻城不下。彼素服卿威信，今遣卿助之。」乃以雍為青州刺史，給雍騎，使行募兵以取青州。魏兵濟河向青州者凡六萬騎，刁雍募兵得五千人，撫慰士民，皆送租供軍。
三月，魏奚斤、公孫表等共攻虎牢，魏主自鄴遣兵助之。毛德祖於城內穴地入七丈，分為六道，出魏圍外，募敢死之士四百人，使參軍範道基等帥之，從穴中出，掩襲其後。魏兵驚擾，斬首數百級，焚其攻具而還。魏兵雖退散，隨復更合，攻之益急。
奚斤自虎牢將步騎三千攻潁川太守李元德等於許昌，元德等敗走。魏以潁川人庾龍為潁川太守，戍許昌。
毛德祖出兵與公孫表大戰，從朝至晡，殺魏兵數百。會奚斤自許昌還，合擊德祖，大破之，亡甲士千餘人，復嬰城自守。魏主又遣萬餘人從白沙渡河，屯濮陽南。
朝議以項城去魏不遠，非輕軍所抗，使劉粹召高道瑾還壽陽，若沈叔狸已進，亦宜且追。粹奏「魏攻虎牢，未復南向，若遽攝軍舍項城，則淮西諸郡無所憑依。沈叔狸已頓肥口，又不宜遽退。」時李元德帥散卒二百至項，劉粹使助高道瑾戍守，請宥其奔敗之罪，朝議並許之。
乙巳，魏主畋於韓陵山，遂如汲郡，至枋頭。
初，毛德在北，與公孫表有舊。表有權略，德祖患之，乃與交通音問，密遣人說奚斤，雲表與之連謀。每答表書，輒多所治定。表以書示斤，斤疑之，以告魏主。先是，表與太史令王亮少同營署，好輕侮亮。亮奏「表置軍虎牢東，不得便地，故令賊不時滅。」魏主素好術數，以為然，積前後忿，使人夜就帳中縊殺之。
乙卯，魏主濟自靈昌津，遂如東郡、陳留。
叔孫建將三萬騎逼東陽城，城中文武才一千五百人，竺夔、垣苗悉力固守，時出奇兵擊魏，破之。魏步騎繞城列陳十餘里，大治攻具。夔作四重塹，魏人填其三重，為撞車以攻城。夔遣人從地道中出，以大麻緪挽之令折。魏人復作長圍，進攻逾急。歷時浸久，城轉隨壞，戰士多死傷，餘眾睏乏，旦暮且陷。檀道濟至彭城，以司、青二州並急，而所領兵少，不足分赴，青州道近，竺夔兵弱，乃與王仲德兼行先救之。
甲子，劉粹遣李元德襲許昌，斬庾龍，元德因留綏撫，並上租糧。
魏主至盟津，於慄磾造浮橋於治阪津。乙丑，魏主引兵北濟，西如河內。娥清、周幾、閭大肥徇地至湖陸、高平，民屯聚而射之，清等盡攻破高平諸縣，滅數千家，擄掠萬餘口。兗州刺史鄭順之戍湖陸，以兵少不敢出。
魏主又遣幷州刺史伊樓拔助奚斤攻虎牢，毛德祖隨方抗拒，頗殺魏兵，而將士稍零落。
夏四月丁卯，魏主如成皋，絕虎牢汲河之路。停三日，自督眾攻城，竟不能下，遂如洛陽，觀《石經》，遣使祀嵩高。
叔孫建攻東陽，墮其城北三十許步。刁雍請速入，建不許，遂不克。及聞檀道濟等將至，雍又謂建曰：「賊畏官軍突騎，以鎖連車為函陳。大峴以南，處處狹隘，車不得方軌，雍請將所募兵五千據險以邀之，破之必矣。」時天暑，魏軍多疫，建曰：「兵人疫病過半，若相持不休，兵自死盡，何須復戰。今全軍而返，計之上也。」己巳，道濟軍於臨朐。壬申，建等燒營及器械而遁。道濟至東陽，糧盡不能追。竺夔以東陽城壞，不可守，移鎮不其城。
叔孫建自東陽趨滑臺，道濟分遣王仲德向尹卯。道濟停軍湖陸，仲德未至尹卯，聞魏兵已遠，還就道濟。刁雍遂留鎮尹卯，招集譙、梁、彭、沛民五千餘家，置二十七營以領之。
閏四月丁未，魏主如河內，登太行，至高都。
叔孫建自滑臺西就奚斤，共攻虎牢。虎牢被圍二百日，無日不戰，勁兵戰死殆盡，而魏增兵轉多。魏人毀其外城，毛德祖於其內更築三重城以拒之，魏人又毀其二重。德祖唯保一城，晝夜相拒，將士眼皆生創，德祖撫之以恩，終無離心。時檀道濟軍湖陸，劉粹軍項城，沈叔狸軍高橋，皆畏魏兵強，不敢進。丁巳，魏人作地道以泄虎牢城中井，井深四十丈，山勢峻峭，不可得防，城中人馬渴乏，被創者不復出血，重以饑疫。魏仍急攻之，已未，城陷。將士欲扶德祖出走，德祖曰：「我誓與此城俱斃，義不使城亡而身存也。」魏主命將士「得德祖者，必生致之」。將軍代人豆代田執德祖以獻。將佐在城中者皆為魏所虜，唯參軍範道基將二百人突圍南還，魏士卒疫死者亦什二三。奚斤等悉定司、兗、豫諸郡縣，置守宰以撫之。魏主命周幾鎮河南，河南人安之。徐羨之、傅亮、謝晦以亡失境土，上表自劾，詔勿問。
五月，魏主還平城。秋九月乙亥，魏主還宮。召奚斤還平城，留兵守虎牢。使娥清、周幾鎮枋頭。以司馬楚之所將戶口置汝南南陽南頓新蔡四郡，以益豫州。
冬十一月，魏周幾寇許昌，許昌潰，潁川太守李元德奔項。戊辰，魏人圍汝陽，太守王公度亦奔項。劉粹遣其將姚聳夫等將兵助守項城。魏人夷許昌城，毀鍾城，以立封疆而還。
宋武帝永初元年秋八月癸酉，立王太子義符為皇太子。
三年春三月，上不豫，太尉長沙王道憐、司空徐羨之、尚書僕射傅亮、領軍將軍謝晦、護軍將軍檀道濟併入侍醫藥。羣臣請祈禱神袛，上不許，唯使侍中謝方明以疾告宗廟而已。上性不信奇怪，微時多符瑞，及貴，史官審以所聞，上拒而不答。
檀道濟出為鎮北將軍、南兗州刺史，鎮廣陵，悉監淮南諸軍。
皇太子多狎羣小謝晦言於上曰：「陛下春秋既高，宜思存萬世，神器至重，不可使負荷非才。」上曰：「廬陵何如？」晦曰：「臣請觀焉。」出造廬陵王義真，義真盛欲與談，晦不甚答。晦還曰：「德輕於才，非人主也。」丁未，出義真為都督南豫豫雍司秦並六州諸軍事、車騎將軍、開府儀同三司、南豫州刺史。
夏五月，帝疾甚，召太子誡之曰：「檀道濟，雖有幹略而無遠志，非如兄韶有難御之氣也。徐羨之、傅亮，當無異圖，謝晦，數從征伐，頗識機變，若有同異，必此人也。」又為手詔曰：「後世若有幼主，朝事一委宰相，母后不煩臨朝。」司空徐羨之、中書令傅亮、領軍將軍謝晦、鎮北將軍檀道濟同被顧命。癸亥，帝殂於西殿。太子即皇帝位，年十七，大赦，尊皇太后曰太皇太后，立妃司馬氏為皇后。
文帝元嘉元年。營陽王居喪無禮，好與左右狎暱，遊戲無度。特進致仕範泰上封事曰：「伏聞陛下時在後園，頗習武備，鼓鞞在宮，聲聞於外。黷武掖庭之內，諠譁省闥之間，非徒不足以威四夷，祗生遠近之怪。陛下踐祚，委政宰臣，實同高宗諒暗之美，而更親狎小人，懼非社稷至計，經世之道也。」不聽。
南豫州刺史廬陵王義真，警悟愛文義，而性輕易，與太子左衛率謝靈運、員外常侍顏延之、慧琳道人情好款密，嘗云：「得志之日，以靈運、延之為宰相，慧琳為西豫州都督。」靈運性褊傲，不遵法度，自謂才能宜參權要，常懷憤邑。延之嗜酒放縱。
徐羨之等惡義真與靈運等遊。於是羨之等以為靈運、延之構扇異同，非毀執政，出靈運為永嘉太守，延之為始安太守。
義真至歷陽，多所求索，執政每裁量不盡與，義真深怨之，數有不平之言。又表求還都，諮議參軍何尚之屢諫不聽。時羨之等已密謀廢帝，而次立者應在義真，乃因義真與帝有隙，先奏列其罪惡，廢為庶人，徙新安郡。前吉陽令堂邑張約之上疏曰：「廬陵王少蒙先皇優慈之遇，長受陛下睦愛之恩，故在心必言，所懷必亮，容犯臣子之道，致招驕恣之愆。至於天姿夙成，實有卓然之美，宜在容養，錄善掩瑕，訓盡義方，進退以漸。今猥加剝辱，幽徙遠郡，上傷陛下棠棣之篤，下令遠近恇然失圖。臣伏思大宋開基造次，根條未繁，宜廣樹藩戚，敦睦以道。人誰無過，貴能自新。以武皇之愛子，陛下之懿弟，豈可以其一眚，長致淪棄哉。」書奏，以約之為梁州府參軍，尋殺之。
夏四月，徐羨之等以南兗州刺史檀道濟先朝舊將，威服殿省，具有兵眾，乃召道濟及江州刺史王弘入朝。五月，皆至建康，以廢立之謀告之。
甲申，謝晦以領軍府屋敗，悉令家人出外，聚將士於府內。又使中書舍人邢安泰、潘盛為內應。夜，邀檀道濟同宿，晦悚動不得眠，道濟就寢便熟，晦以此服之。
時帝於華林園為列肆，親自沽賣。又與左右引船為樂，夕遊天淵池，即龍舟而寢。乙酉詰旦，道濟引兵居前，羨之等繼其後，入自雲龍門，安泰等先誡宿衛，莫有御者。帝未興，軍士進殺二侍者，傷帝指，扶出東合，收璽綬，羣臣拜辭，衛送故太子宮。
侍中程道惠勸羨之等立皇弟南豫州刺史義恭。羨之等以宜都王義隆素有令望，又多符瑞，乃稱皇太后令，數帝過惡，廢為營陽王，以宜都王纂承大統，赦死罪以下。又稱皇太后令，奉還璽綬。並廢皇后為營陽王妃，遷營陽王於吳。使檀道濟入守朝堂。王至吳，止金昌亭。六月癸丑，羨之等使邢安泰就弒之。王多力，突走出昌門，追者以門關踣而弒之。
裴子野論曰:古者人君養子，能言而師授之辭，能行而傅相之禮。宋之教誨，雅異於斯，居中則任僕妾，處外則近趨走。太子、皇子，有師有侍，是二職者，皆臺皁也。制其行止，授其法則，導達臧否，罔弗由之，言不及於禮義，識不達於今古，謹敕者能勸之以吝嗇，狂愚者或誘之以凶慝。雖有師傅，多以耆艾大夫為之，雖有友及文學，多以膏粱年少為之，具位而已，亦弗與遊。幼王臨州，長史行事，宣傳教命，又有典籤，往往專恣，竊弄威權，是以本枝雖茂，而端良甚寡。嗣君衝幼，世繼奸回，雖惡物醜類，天然自出，然習則生常，其流遠矣。降及太宗，舉天下而棄之，亦暱比之為也。嗚呼，有國有家，其鑑之矣。
傅亮帥行臺百官奉法駕，迎宜都王於江陵。祠部尚書蔡廓至尋陽，遇疾不堪前。亮與之別，廓曰：「營陽在吳，宜厚加供奉，一旦不幸，卿諸人有弒主之名，欲立於世，將可得邪。」時亮已與羨之議害營陽王，乃馳信止之，不及。羨之大怒曰：「與人共計議，如何旋背即賣惡於人邪。」羨之等又遣使者殺前廬陵王義真於新安。
羨之以荊州地重，恐宜都王至，或別用人，乃亟以錄命除領軍將軍謝晦行都督荊湘等七州諸軍事、荊州刺史，欲令居外為援，精兵舊將，悉以配之。
秋七月，行臺至江陵，立行門於城南，題曰：「大司馬門」。傅亮帥百僚詣門上表，進璽紱，儀物甚盛。宜都王時年十八，下教曰：「猥以不德，謬降大命，顧已兢悸，何以克堪。輒當暫歸朝廷，展哀陵寢，並與賢彥申寫所懷。望體其心，勿為辭費。」府州佐史並稱臣，請題榜諸門，一依宮省，王皆不許。教州、府、國綱紀宥其統內見刑，原逋責。
諸將佐聞營陽、廬陵王死，皆以為疑，勸王不可東下。司馬王華曰：「先帝有大功於天下，四海所服，雖嗣主不綱，人望未改。徐羨之中才寒士，傅亮布衣諸生，非有晉宣帝、王大將軍之心明矣，受寄崇重，未容遽敢背德。畏廬陵嚴斷，將來必不自容。以殿下寬叡慈仁，遠近所知，且越次奉迎，冀以見德，悠悠之論，殆必不然。又羨之等五人同功並位，孰肯相讓。就懷不軌，勢必不行。廢主若存，慮其將來受禍，致此殺害。蓋由貪生過深，寧敢一朝頓懷逆志。不過欲握權自固，以少主仰待耳。殿下但當長驅六轡，以副天人之心。」王曰：「卿復欲為宋昌邪。」長史王曇首、南蠻校尉劉彥之皆勸王行，曇首仍陳天人符應，王乃曰：「諸公受遺，不容背義。且勞臣舊將，內外充滿，今兵力又足以制物，夫何所疑。」乃命王華總後任，留鎮荊州。王欲使劉彥之將兵前驅，彥之曰：「了彼不反，便應朝服順流。若使有虞，此師既不足恃，更開嫌隙之端，非所以副遠邇之望也。」會雍州刺史褚叔度卒，乃遣彥之權鎮襄陽。
甲戌，王發江陵，引見傅亮，號泣，哀動左右。既而問義真及少帝薨廢本末，悲哭嗚咽，侍側者莫能仰視。亮流汗沾背不能對，乃布腹心於到彥之、王華等，深自結納。王以府、州文武嚴兵自衛，臺所遣百官眾力不得近部伍。中兵參軍朱容子抱刀處王所乘舟戶外，不解帶者累旬。
八月丙申，宜都王至建康，羣臣迎拜於新亭。徐羨之問傅亮曰：「王可方誰。」亮曰：「晉文、景以上人。」羨之曰：「必能明我赤心。」亮曰：「不然。」
丁酉，王謁初寧陵，還止中堂，百官奉璽綬，王辭讓數四，乃受之，即皇帝位於中堂。備法駕入宮，御太極前殿，大赦，改元，文武賜位二等。
戊戌，謁太廟，詔復廬陵王先封，迎其柩及孫修華、謝妃還建康。
庚子，以行荊州刺史謝晦為真。晦將行，與蔡廓別，屏人問曰：「吾其免乎。」廓曰：「卿受先帝顧命，任以社稷，廢昏立明，義無不可。但殺人二兄，而以之北面，挾震主之威，據上流之重，以古推今，自免為難。」晦始懼不得去，既發，顧望石頭城喜曰：「今得脫矣。」
癸卯，徐羨之進位司徒，王弘進位司空，傅亮加開府儀同三司，謝晦進號衛將軍，檀道濟進號征北將軍。
有司奏車駕依故事臨華林園聽訟。詔曰：「政刑多所未悉，可如先者，二公推訊。」
帝以王曇首、王華為侍中，曇首領右衛將軍，華領驍騎將軍，朱容子為右軍將軍。
甲辰，徐羨之等欲即以到彥之為雍州，帝不許，徵彥之為中領軍，委以戎政。彥之自襄陽南下，謝晦已至鎮，慮彥之不過已。彥之至楊口，步往江陵，深布誠款，晦亦厚自結納。彥之留馬及利劍、名刀以與晦，晦由此大安。
二年春正月，徐羨之、傅亮上表歸政，表三上，帝乃許之。丙寅，始親萬機。羨之仍遜位還第，徐佩之、程道惠及吳興太守王韶之等並謂非宜，敦勸甚苦，乃復奉詔視事。
秋八月，王弘自以始不預定策，不受司空，表讓彌年，乃許之。
十一月，初，會稽孔寧子為帝鎮西諮議參軍，及即位，以寧子為步兵校尉。與侍中王華並有富貴之願，疾羨之、傅亮專權，日夜構之於帝。會謝晦二女當適彭城王義康、新野侯義賓，遣其妻曹氏及長子世休送女至建康。帝欲誅羨之、亮，併發兵討晦，聲言當伐魏，取河南，又言拜京陵，治行裝艦。亮與晦書曰：「薄伐河朔，事猶未已，朝野之慮，憂懼者多。」又言：「朝士多諫北征，上當遣外監萬幼宗往相諮訪。」時朝廷處分異常，其謀頗泄。
三年春正月，謝晦弟黃門侍郎㬭馳使告晦,晦猶謂不然,以傅亮書示參軍何承天曰：「計幼宗一二日必至。傅公慮我好事，故先遣此書。」承天曰：「外間所聞，咸謂西討已定，幼宗豈有上理。」晦尚謂虛妄，使承天豫立答詔啓草，言：「伐魏宜須明年」。江夏內史程道惠得尋陽人書，言：「朝廷將有大處分，其事已審」，使其輔國府中兵參軍樂冏封以示晦。晦問承天曰：「若果爾，卿令我云何。」對曰：「蒙將軍殊顧，常思報德，事變至矣，何敢隱情。然明日戒嚴，動用軍法，區區所懷，懼不得盡。」晦懼，曰：「卿豈欲我自裁邪。」承天曰：「尚未至此。以王者之重，舉天下以攻一州，大小既殊，逆順又異，境外求全。上計也。其次，以腹心將兵屯義陽，將軍自帥大眾戰於夏口，若敗，即趨義陽，以出北境，其次也。」晦良久曰：「荊州用武之地，兵糧易給，聊且決戰，走復何晚。」乃使承天造立表檄。又與衛軍諮議參軍琅邪顏邵謀舉兵，邵飲藥而死。
晦立幡戒嚴，謂司馬庾登之曰：「今當自下，欲屈卿以三千人守城，備禦劉粹。」登之曰：「下官親老在都，又素無部眾，情計二三，不敢受此旨。」晦仍問諸將佐「戰士三千，足守城否。」南蠻司馬周超對曰：「非徒守城而已，若有外寇，可以立功。」登之因曰：「超必能辦，下官請解司馬、南郡以授之。」晦即於坐命超為司馬，領南義陽太守。轉登之為長史，南郡如故。
帝以王弘、檀道濟始不預廢弒之謀，弘弟曇首又為帝所親委，事將發，密使報弘，且召道濟，欲使討晦。王華等皆以為不可，帝曰：「道濟止於脅從，本非創謀，殺害之事，又所不關，吾撫而使之，必將無慮。」乙丑，道濟至建康。
丙寅，下詔暴羨之、亮、晦殺營陽王、廬陵王之罪，命有司誅之。且曰：「晦據有上流，或不即罪，朕當親帥六師，為其過防。可遣中領軍到彥之即日電發，征北將軍檀道濟駱驛繼路，符衛軍府州，以時收翦，已命雍州刺史劉粹等斷其走伏。罪止元兇，餘無所問。」
是日，詔召羨之、亮。羨之行至西明門外，謝㬭正直，遣報亮，云：「殿內有異處分」。亮辭以嫂病暫還，遣信報羨之，羨之還西州，乘內人問訊車出郭，步走至新林，入陶竈中自經死。亮乘車出郭門，乘馬奔兄迪墓，屯騎校尉郭泓收之。至廣莫門，上遣中書舍人以詔書示亮，並謂曰：「以公江陵之誠，當使諸子無恙。」亮讀詔書訖，曰：「亮受先帝布衣之眷，遂蒙託。黜昏立明，社稷之計也，欲加之罪，其無辭乎。」於是誅亮，而徙其妻子於建安。誅羨之二子，而宥其兄子佩之。又誅晦子世休，收系謝㬭。
帝將討謝晦，問策於檀道濟。對曰：「臣昔與晦同從北征，入關十策，晦有其九，才略明練，殆為少敵。然未嘗孤軍決勝，戎事恐非其長。臣悉晦智，晦悉臣勇，今奉王命而討之，可未陳而擒也。」丁卯，徵王弘為侍中、司徒、錄尚書事、揚州刺史，以彭城王義康為都督荊湘等八州諸軍事、荊州刺史。
樂冏復遣使告謝晦以徐、傅及㬭等已誅。晦先舉羨之、亮哀，次發子弟凶問，既而自出射堂勒兵。晦從高祖征討，指麾處分，莫不曲盡其宜，數日間，四遠投集，得精兵三萬人。乃奉表稱羨之、亮等忠貞，橫被冤酷。且言：「臣等若志欲執權，不專為國，初廢營陽，陛下在遠，武皇之子尚有童幼，擁以號令，誰敢非之。豈得溯流三千里，虛館七旬，仰望鸞旗者哉。故廬陵王於營陽之世積怨犯上，自貽非命。不有所廢，將何以興。耿弇不以賊遺君父，臣亦何負於宋室邪。此皆王弘、王曇首、王華險躁猜忌，讒構成禍。今當舉兵以除君側之惡。」
帝下詔戒嚴，大赦。諸軍相次進路，以討謝晦。晦以弟遯為竟陵內史，將萬人總留任，帥眾二萬發江陵，列舟艦自江津至於破冢，旌旗蔽日。嘆曰：「恨不得以此為勤王之師。」
二月庚申，上發建康。命王弘與彭城王義康居守，入居中書下省。侍中殷景仁參掌留任。帝姊會稽公主留止臺內，總攝六宮。
謝晦自江陵東下，何承天留府不從。晦至江口，到彥之已至彭城洲。庾登之據巴陵，畏懦不敢進。會霖雨連日，參軍劉和之曰：「彼此各有雨耳。檀征北尋至，東軍方強，唯宜速戰。」登之恇怯，使小將陳祐作大囊，貯茅懸於帆檣，雲可以焚艦，用火宜須晴，以緩戰期。晦然之，停車十五日。乃使中兵參軍孔延秀攻將軍蕭欣於彭城洲，破之。又攻洲口柵，陷之。諸將咸欲退還夏口，到彥之不可，乃保隱圻。晦又上表自訟，且自矜其捷，曰：「陛下若梟四凶於廟庭，懸三監於絳闕，臣便勒眾旋旗，還保所任。」
初，晦與徐羨之、傅亮為自全之計，以為晦據上流而檀道濟鎮廣陵，各有強兵，足以制朝廷。羨之、亮居中秉權，可得持久。及聞道濟帥眾來上，惶懼無計。
道濟既至，與到彥之軍合，牽艦緣岸。晦始見艦數不多，輕之，不即出戰。至晚，因風帆上，前後連咽，西人離沮，無復鬥心。戊辰，臺軍至忌置洲尾，列艦過江，晦軍一時皆潰。晦夜出，投巴陵，得小船還江陵。
先是，帝遣雍州刺史劉粹自陸道帥步騎襲江陵，至沙橋，周超帥萬餘人逆戰，大破之，士眾傷死者過半。俄而晦敗問至。初，晦與粹善，以粹子曠之為參軍，帝疑之，王弘曰：「粹無私，必無憂也。」及受命南討，一無所顧，帝以此嘉之。晦亦不殺曠之，遣還粹所。
丙子，帝自蕪湖東還。
晦至江陵，無它處分，惟愧謝周超而已。其夜，超舍軍單舸詣到彥之降。晦眾散略盡，乃攜其弟遯等七騎北走。遯肥壯，不能乘馬，晦每待之，行不得速。己卯，至安陸延頭，為戍主光順之所執，檻送建康。
到彥之至馬頭，何承天自歸。彥之因監荊州府事，以周超為參軍，劉粹以沙橋之敗告，乃執之。於是誅晦、㬭、遁及其兄弟之子,並同黨孔延秀、周超等。晦女彭城王妃,被髮徒跣,與晦訣曰：「大丈夫當橫屍戰場，奈何狼藉都市。」庾登之以無任，免官禁錮。何承天及南蠻行參軍新興王玄謨等皆見原。
三月辛巳，帝還建康，徵謝靈運為祕書監，顏延之為中書侍郎，賞遇甚厚。
夏五月乙未，以檀道濟為征南大將軍、開府儀同三司、江州刺史。到彥之為南豫州刺史。
宋武帝永初元年夏六月，立皇子義康為彭城王。
文帝元嘉五年春正月，荊州刺史彭城王義康，性聰察，在州職事修治。左光祿大夫範泰謂司徒王弘曰：「天下事重，權要難居。卿兄弟盛滿，當深存降挹。彭城王，帝之次弟，宜徵還入朝，共參朝政。」弘納其言。時大旱、疾疫，弘上表引咎遜位，帝不許。
六年春正月，王弘上表乞解州、錄，以授彭城王義康，帝優詔不許。癸丑，以義康為侍中、都督揚南徐兗三州諸軍事、司徒、錄尚書事、領南徐州刺史。弘與義康二府並置佐領兵，共輔朝政。弘既多疾，且欲委遠大權，每事推讓義康，由是義康專總內外之務。
七年。彭城王義康與王弘並錄尚書，義康意猶怏怏，欲得揚州，形於辭旨。以弘弟曇首居中，為上所親委，愈不悅。弘以老病屢乞骸骨，曇首自求吳郡，上皆不許。義康謂人曰：「王公久病不起，神州詎宜臥治。」曇首勸弘減府中文武之半以授義康，上聽割二千人義康乃悅。
九年夏六月戊寅，司徒、南徐州刺史彭城王義康改領揚州刺史。
十二年春三月，領軍將軍劉湛與僕射殷景仁素善，湛之入也，景仁實引之。湛既至，以景仁位遇本不逾已，而一旦居前，意甚憤憤。俱被時遇，以景仁專管內任，謂為間已，猜隙漸生。知帝信仗景仁，不可移奪。時司徒義康專秉朝權，湛嘗為義康上佐，遂委心自結，欲因宰相之力以回上意，傾黜景仁，獨當時務。
夏四月己巳，帝加景仁中書令、中護軍，即家為府。湛加太子詹事。湛愈憤怒，使義康毀景仁於帝，帝遇之益隆。景仁對親舊嘆曰：「引之令入，入便噬人。」乃稱疾解職，表疏累上，帝不許，使停家養病。
湛議遣人若劫盜者於外殺之，以為帝雖知，當有以解之，不能傷義康至親之愛。帝微聞之，遷護軍府於西掖門外，使近宮禁，故湛謀不行。
義康僚屬及諸附麗湛者，潛相約勒，無敢歷殷氏之門。彭城王主簿沛郡劉敬文父成，未悟其機，詣景仁求郡，敬文遽往謝湛曰：「老父悖耄，遂就殷鐵幹祿。由敬文闇淺，上負生成，闔門慚懼，無地自處。」唯後將軍司馬庾炳之遊二人之間，皆得其歡心，而密輸忠於朝廷。景仁臥家不朝謁，帝常使炳之銜命往來，湛不疑也。炳之，登之之弟也。
十二年春二月，司空、江州刺史永修公檀道濟立功前朝，威名甚重，左右腹心並經百戰，諸子又有才氣，朝廷疑畏之。帝久疾不愈，劉湛說司徒義康，以為「宮車一日晏駕，道濟不復可制」。會帝疾篤，義康言於帝，召道濟入朝。其妻向氏謂道濟曰：「高世之勳，自古所忌。今無事相召，禍其至矣。」既至，留之累月。帝稍間，將遣還，已下渚未發，會帝疾動，義康矯詔召道濟入祖道，因執之。三月己未，下詔稱「道濟潛散金貨，招誘剽猾，因朕寢疾，規肆禍心」。收付廷尉，並其子給事黃門侍郎植等十一人誅之，唯宥其孫孺。又殺司空參軍薛彤、高進之，二人皆道濟腹心，有勇力，時人比之關、張。道濟見收，憤怒，目光如炬，脫幘投地曰：「乃壞汝萬里長城。」魏人聞之，喜曰：「道濟死，吳子輩不足復憚。」庚申，大赦，以中軍將軍南譙王義宣為江州刺史。
十六年春正月庚寅，司徒義康進位大將軍、領司徒，南兗州刺史江夏王義恭進位司空。
十七年。司徒義康專總朝權。上羸疾積年，心勞輒發，屢至危殆。義康盡心營奉，藥食非口所親嘗不進，或連夕不寐。內外眾事皆專決施行。性好吏職，糾剔文案，莫不精盡。上由是多委以事，凡所陳奏，入無不可。方伯以下，並令義康選用，生殺大事，或以錄命斷之。勢傾遠近，朝野輻輳，每旦府門常有車數百乘，義康傾身引接，未嘗懈倦。復能強記，耳目所經，終身不忘，好於稠人廣席，標題所憶，以示聰明。士之幹練者，多被意遇。嘗謂劉湛曰：「王敬弘、王球之屬，竟何所堪。坐取富貴，復那可解。」然素無學術，不識大體，朝士有才用者皆引入己府，府僚無施及忤旨者乃斥為臺官。自謂兄弟至親，不復存君臣形跡，率心而行，曾無猜防。私置僮六千餘人，不以言臺。四方獻饋，皆以上品薦義康，而以次者供御。上嘗冬月啖甘，嘆其形味並劣。義康曰：「今年甘殊有佳者。」遣人還東府取甘，大供御者三寸。領軍劉湛與僕射殷景仁有隙，湛欲倚義康之重以傾之。義康權勢已盛，湛愈推崇之，無復人臣之禮，上浸不能平。湛初入朝，上恩禮甚厚。湛善論治道，諳前代故事，敘致銓理，聽者忘疲。每入雲龍門，御者即解駕，左右及羽儀隨意分散，不夕不出，以此為常。及晚節驅煽義康，上意雖內離，而接遇不改。嘗謂所親曰：「劉班初自西還宮，與語，常視日早晚，慮其將去。比入，吾亦視日早晚，苦其不去。」
殷景仁密言於上曰：「相王權重，非社稷計，宜少加裁抑。」上陰然之。
司徒左長史劉斌，湛之宗也。大將軍從事中郎王履，謐之孫也。及主簿劉敬文、祭酒魯郡孔胤秀，皆以傾諂有寵於義康。見上多疾，皆謂「宮車一日晏駕，宜立長君」。上嘗疾篤，使義康具顧命詔，義康還省，流涕以告湛及景仁。湛曰：「天下艱難，詎是幼主所御。」義康、景仁並不答。而胤秀等輒就尚書議曹，索晉咸康末立康帝舊事，義康不知也。及上疾瘳，微聞之。而斌等密謀欲使大業終歸義康，遂邀結朋黨，伺察禁省，有不與己同者，必百方構陷之。又採拾景仁短長，或虛造異同以告湛。自是主相之勢分矣。
義康欲以劉斌為丹陽尹，言次，啓上陳其家貧。言未卒，上曰：「以為吳郡。」後會稽太守羊玄保求還，義康又欲以斌代之，啓上曰：「羊玄保欲還，不審以誰為會稽。」上時未有所擬，倉猝曰：「我巳用王鴻。」自去年秋，上不復往東府。
五月癸巳，劉湛遭母憂去職。湛自知罪釁已彰，無復全地，謂所親曰：「今年必敗。常日正賴口舌爭之，故得推遷耳。今既窮毒，無復此望，禍至其能久乎。」
上以司徒彭城王義康嫌隙已着，將成禍亂，冬十月戊申，收劉湛付廷尉，下詔暴其罪惡，就獄誅之，並誅其子黯、亮、儼及其黨劉斌、劉敬文、孔胤秀等八人，徙尚書庫部郎何默子等五人於廣州，因大赦。是日，敕義康入宿，留止中書省。其夕，分收湛等。青州刺史杜驥勒兵殿內，以備非常。遣人宣旨告義康以湛等罪狀。義康上表遜位，詔以義康為江州刺史，侍中、大將軍如故，出鎮豫章。
初，殷景仁臥疾五年，雖不見上，而密函去來，日以十數，朝政大小必以諮之，影跡周密，莫有窺其際者。收湛之日，景仁使拂拭衣冠，左右皆不曉其意。其夜，上出華林園延賢堂，召景仁。景仁猶稱腳疾，以小牀輿就坐，誅討處分，一皆委之。
初，檀道濟薦吳興沈慶之忠謹曉兵，上使領隊防東掖門。劉湛為領軍，嘗謂之曰：「卿在省歲久，比當相論。」慶之正色曰：「下官在省十年，自應得轉，不復以此仰累。」收湛之夕，上開門召慶之，慶之戎服縛絝而入。上曰：「卿何意乃爾急裝。」慶之曰：「夜半喚隊主，不容緩服。」上遣慶之收劉斌，殺之。
驍騎將軍徐湛之，逵之之子也，與義康尤親厚，上深銜之。義康敗，湛之被收，罪當死。其母會稽公主於兄弟為長嫡，素為上所禮，家事大小必諮而後行。高祖微時，常自於新洲伐荻，有納布衫襖，臧皇后手所作也。既貴，以付公主曰：「後世有驕奢不節者，可以此衣示之。」至是，公主入宮見上，號哭，不復施臣妾之禮，以錦囊盛納衣擲地曰：「汝家本貧賤，此是我母與汝父所作。今日得一飽餐，遽欲殺我兒邪。」上乃赦之。
吏部尚書王球，履之叔父也，以簡淡有美名，為上所重。履性進利，深結義康及湛，球屢戒之，不從。誅湛之夕，履徒跣告球，球命左右為取履，先溫酒與之，謂曰：「常日語汝云何。」履怖懼不得答。球徐曰：「阿父在，汝亦何憂。」上以球故，履得免死，廢於家。
義康方用事，人爭求親暱，唯司徒主簿江湛早能自疏，求出為武陵內史。檀道濟嘗為其子求婚於湛，湛固辭，道濟因義康以請之，湛拒之愈堅，故不染於二公之難。上聞而嘉之。湛，夷之子也。
彭城王義康停省十餘日，見上奉辭，便下渚，上唯對之慟哭，餘無所言。上遣沙門慧琳視之，義康曰：「弟子有還理不。」慧琳曰：「恨公不讀數百卷書。」
初，吳興太守謝述，裕之弟也，累佐義康，數有規益，早卒。義康將南，嘆曰：「昔謝述唯勸吾退，劉班唯勸吾進。今班存而述死，其敗也宜哉。」上亦曰：「謝述若存，義康必不至此。」
以徵虜司馬蕭斌為義康諮議參軍，領豫章太守，事無大小，皆以委之。斌，摹之之子也。使龍驤將軍蕭承之將兵防守。義康左右愛念者，並聽隨從，資奉優厚，信賜相系，朝廷大事皆報示之。
久之，上就會稽公主宴集，甚歡，主起再拜，叩頭。悲不自勝。上不曉其意，自起扶之。主曰：「車子歲暮必不為陛下所容，今特請其命。」因慟哭，上亦流涕，指蔣山曰：「必無此慮。若違今誓，便是負初寧陵。」即封所飲酒賜義康，並書曰：「會稽姊飲宴憶弟，所餘酒，今封送。」故終主之身，義康德無恙。
臣光曰:文帝之於義康，友愛之情，其始非不隆也，終於失兄弟之歡，虧君臣之義。跡其亂階，正由劉湛權利之心無有厭已。《詩》云：「貪人敗類」，其是之謂乎。
征南兗州刺史江夏王義恭為司徒、錄尚書事。戊寅，以臨川王義慶為南兗州刺史。
冬十一月，殷景仁既拜揚州，羸疾遂篤，上為之敕西州道上不得有車聲。癸丑，卒。
十二月癸亥，以光祿大夫王球為僕射。戊辰，以始興王浚為揚州刺史。時浚尚幼，州事悉委後軍長史范曄、主簿沈璞。曄，泰之子。璞，林子之子也。曄尋遷左衛將軍，以吏部郎沈演之為右衛將軍，對掌禁旅。又以庾炳之為吏部郎，俱參機密。演之，勁之曾孫也。
曄有俊才，而薄情淺行，數犯名教，為士林所鄙。性躁競，自謂才用不盡，常怏怏不得志。吏部尚書何尚之言於帝曰：「范曄志趨異，常請出為廣州刺史。若在內釁成，不得不加鈇鉞，鈇鉞亟行，非國家之美也。」帝曰：「始誅劉湛，復遷范曄，人將謂卿等不能容才，朕信受讒言。但共知其如此，無能為害也。」
十八年春正月，彭城王義康至豫章，辭刺史，甲辰，以義康都督江交廣三州諸軍事。前龍驤參軍巴東扶令育詣闕上表稱「昔袁盎諫漢文帝曰:淮南王若道路遇霜露死，陛下有殺弟之名。文帝不用，追悔無及。彭城王義康，先朝之愛子，陛下之次弟，若有迷謬之愆，正可數之以善惡，導之以義方，奈何信疑似之嫌，一旦黜削，遠送南垂。草萊黔首，皆為陛下痛之。廬陵往事，足為龜鑑。恐義康年窮命盡，奄忽於南，臣雖微賤，竊為陛下羞之。陛下徒知惡枝之宜伐，豈知伐枝之傷樹。伏願亟召義康返於京甸，兄弟協和，君臣輯睦，則四海之望塞，多言之路絕矣。何必司徒公、揚州牧然後可以置彭城王哉。若臣所言於國為非，請伏重誅，以謝陛下。」表奏，即收付建康獄，賜死。
裴子野論曰:夫在上為善，若雲行雨施，萬物受其賜。及其惡也，若天裂地震，萬物所驚駭。其誰弗知，其誰弗見。豈戮一人之身，鉗一夫之口，所能攘逃，所能弭滅哉。是不勝其忿怒而有增於疾疹也。以太祖之含弘，尚掩耳於彭城之戮，自斯以後，誰易由言。有宋累葉，罕聞直諒，豈骨鯁之氣，俗愧前古，抑時王刑政使之然乎。張約隕於權臣，扶育斃於哲後，宋之鼎鑊，籲，可畏哉。
二十二年。初，魯國孔熙先，博學文史，兼通數術，有縱橫才志。為員外散騎侍郎，不為時所知，憤憤不得志。父默之為廣州刺史，以贓獲罪，大將軍彭城王義康為救解，得免。及義康遷豫章，熙先密懷報效。且以為天文、圖讖，帝必以非道晏駕，由骨肉相殘，江州應出天子。以范曄志意不滿，欲引與同謀，而熙先素不為曄所重。太子中舍人謝綜，曄之甥也，熙先傾身事之，綜引熙先與曄相識。
熙先家饒於財，數與曄博，故為拙行，以物輸之。曄既利其財，又愛其文藝，由是情好款洽。熙先乃從容說曄曰：「大將軍英斷聰敏，人神攸屬，失職南垂，天下憤怨。小人受先君遺命，以死報大將軍之德。頃人情騷動，天文舛錯，此所謂時運之至，不可推移者也。若順天人之心，結英豪之士，表裏相應，發於肘腋，然後誅除異我，崇奉明聖，號令天下，誰敢不從。小人請以七尺之軀，三寸之舌，立功立事，而歸諸吾子，丈人以為何如？」曄甚愕然。熙先曰：「昔毛玠竭節於魏武，張溫畢議於孫權，彼二人者皆國之俊乂，豈言行玷缺，然後至於禍辱哉。皆以廉直勁正，不得久容。丈人之於本朝，不深於二主，人間雅譽過於兩臣，讒夫側目，為日久矣，比肩競逐，庸可遂乎。近者殷鐵一言而劉班碎首，彼豈父兄之讎，百世之怨乎。所爭不過榮名勢利，先後之間耳。及其末也，唯恐陷之不深，發之不早，戮及百口，猶曰未厭。是可為寒心悼懼，豈書籍遠事也哉。今建大勳，奉賢哲，圖難於易，以安易危，享厚利，收鴻名，一旦包舉而有之，豈可棄置而不取哉。」曄猶疑未決。熙先曰：「又有過於此者，愚則未敢道耳。」曄曰：「何謂也。」熙先曰：「丈人奕葉清通，而不得連姻帝室，人以犬豕相遇，而丈人曾不恥之，欲為之死，不亦惑乎。」曄門無內行，故熙先以此激之。曄默然不應，反意乃決。
曄與沈演之併為帝所知，曄先至，必待演之俱入，演之先至，嘗獨被引，曄以此為怨。曄累經義康府佐，中間獲罪於義康。謝崇及父述皆為義康所厚，綜弟約娶義康女。綜為義康記室參軍，自豫章還，申義康意欲曄，求解晚隙，復敦往好。大將軍府史仲承祖有寵於義康，聞熙先有謀，密相結納。丹楊尹徐湛之素為義康所愛，承祖因此結事湛之，告以密計。道人法略，尼法靜，皆感義康舊恩，並與熙先往來。法靜妹夫許曜領隊在臺，許為內應。法靜之豫章，熙先付以箋書，陳說圖讖。於是密相署置，及素所不善者，併入死目。熙先又使弟休先作檄文，稱「賊臣趙伯符，肆兵犯蹕，禍流儲宰。湛之、曄等投命奮戈，即日斬伯符首及其黨與。今遣護軍將軍臧質奉璽綬迎彭城王正位辰極。」熙先以為舉大事宜須以義康之旨諭眾，曄又詐作義康與湛之書，令誅君側之惡，宣示同黨。帝之燕武帳岡也，曄等謀以其日作亂。許曜侍帝，扣刀目曄，曄不敢仰視。俄而座散，徐湛之恐事不濟，密以其謀白帝。帝使湛之具探取本末，得其檄書、選署姓名，上之。帝乃命有司收掩窮治。其夜，呼曄置客省，先於外收綜及熙先兄弟，皆款服。帝遣使詰問曄，曄猶隱拒。熙先聞之，笑曰：「凡處分、符檄、書疏，皆範所造，云何於今方作如此抵蹋邪。」帝以曄墨跡示之，乃具陳本末。
明日，仗士送付廷尉。熙先望風吐款，辭氣不橈，上奇其才，遣人慰勉之曰：「以卿之才而滯於集書省，理應有異志，此乃我負卿也。」又責前吏部尚書何尚之曰：「使孔熙先年將三十作散騎郎，那不作賊。」熙先於獄中上書謝恩，且陳圖讖，深戒上以骨肉之禍，曰：「願且勿遺棄，存之中書。若囚死之後，或可追錄，庶九泉之下，少塞釁責。」
曄在獄為詩曰：「雖無嵇生琴，庶同夏侯色。」曄本意謂入獄即死，而上窮治其獄，遂經二旬，曄更有生望。獄吏戲之曰：「外傳詹事或當長系。」曄聞之驚喜。綜、熙先笑之曰：「詹事疇昔攘袂瞋目，躍馬顧盼，自以為一世之雄，今擾攘紛紜，畏死乃爾。設令賜以性命，人臣圖主，何顏可以生存。」
十二月乙未，曄、綜、熙先及其子弟、黨與皆伏誅。曄母至市，涕泣責曄，以手擊曄頸，曄色不怍。妹及妓妾來別，曄悲涕流漣。綜曰：「舅殊不及夏侯色。」曄收淚而止。
謝約不預逆謀，見兄綜與熙先遊，嘗諫之曰：「此人輕事好奇，不近於道，果銳無檢，未可與狎。」綜不從而敗。綜母以子弟自蹈逆亂，獨不出視。曄語綜曰：「姊今不來，勝人多矣。」
收籍曄家，樂器、服玩，並皆珍麗，妓妾不勝珠翠。母居止單陋，唯有一廚盛樵薪，弟子冬無被，叔父單布衣。
裴子野論曰：「夫有逸羣之才，必思沖天之據，蓋俗之量，則憤常均之下。其能守之以道，將之以禮，殆為鮮乎。劉弘仁、範蔚宗皆忸志而貪權，矜才以徇逆，累葉風素，一朝而隕。向之所謂智能，翻為亡身之具矣。
徐湛之所陳多不盡，為曄等辭所連引，上赦不問。臧質，熹之子也，先為徐兗二州刺史，與曄厚善，曄敗，以為義興太守。有司奏削彭城王義康爵，收付廷尉治罪。丁酉，詔免義康及其男女皆為庶人，絕屬籍，徙付安城郡，以寧朔將軍沈邵為安城相，領兵防守。邵，璞之兄也。義康在安城，讀書，見淮南厲王長事，廢書嘆曰：「自古有此，我乃不知，得罪為宜也。「庚戌，以前豫州刺史趙伯符為護軍將軍。伯符，孝穆皇后之弟子也。
二十四年冬十月壬午，胡藩之子誕世殺豫章太守桓隆之，據郡反，欲奉前彭城王義康為主。前交州刺史檀和之去官歸，過豫章，擊斬之。
二十八年。胡誕世之反也，江夏王義恭等奏「彭城王義康數有怨言，搖動民聽，故不逞之族因以生心。請徙廣州。」上將徙義康，先遣使語之。義康曰：「人生會死，吾豈愛生。必為亂階，雖遠何益。請死於此，恥復屢遷。」竟未及往。春正月，魏師之瓜步，人情忷懼。上慮不逞之人復奉義康為亂，太子劭及武陵玉駿、尚書左僕射何尚之屢啓宜早為之所。上乃遣中書舍人嚴龍齎藥賜義康死。義康不肯服，曰：「佛教不許自殺，願隨宜處分。」使者以被揜殺之。
宋文帝元嘉七年。帝自踐位以來，有恢復河南之志。三月戊子，詔簡甲卒五萬給右將軍到彥之，統安北將軍王仲德、兗州刺史竺靈秀舟師入河。又使驍騎將軍段宏將精兵八千直指虎牢，豫州刺史劉德武將兵一萬繼進，後將軍長沙王義欣將兵三萬監征討諸軍事。
先遣殿中將軍田奇使於魏，告魏主曰：「河南舊是宋土，中為彼所侵，今當修復舊境，不關河北。」魏主大怒曰：「我生髮未燥，已聞河南是我地，此豈可得。必若進兵，今當權斂戍相避，須冬寒地淨，河冰堅合，自更取之。」
甲午，以前南州平太守尹衝為司州刺史。長沙王義欣出鎮彭城，為眾軍聲援。以遊擊將軍胡藩戍廣陵，行府州事。
魏南邊諸將表稱「宋人大嚴，將入寇。請兵三萬，先其未發，逆擊之，足以挫其銳氣，使不敢深入。」因請悉誅河北流民在境上者，以絕其鄉導。魏主使公卿議之，皆以為當然。崔浩曰：「不可。南方下溼，入夏之後，水潦方降，草木蒙密，地氣鬱蒸，易生疾厲，不可行師。且彼既嚴備，則城守必固，留屯久攻，則糧運不繼，分軍四掠，則眾力單寡，無以應敵。以今擊之，未見其利。彼若果能北來，宜待其勞倦，秋涼馬肥，因敵取食，徐往擊之，此萬全之計也。朝廷羣臣及西北守將，從陛下征伐，西平赫連，北破蠕蠕，多獲美女、珍寶，牛馬成羣。南邊諸將，聞而慕之，亦欲南鈔，以取資財，皆營私計，為國生事，不可從也。」魏主乃止。
諸將復表「南寇已至，所部兵少，乞簡幽州以南勁兵助己戍守，及就漳水造船嚴備以拒之。」公卿皆以宜如所請，並署司馬楚之、魯軌、韓延之等為將帥，使招誘南人。浩曰：「非長策也。楚之等皆彼所畏忌，今聞國家悉發幽州以南精兵，大造舟艦，隨以輕騎，謂國家欲存立司馬氏，誅除劉宗。必舉國震駭，懼於滅亡，當悉發精銳，並心竭力，以死爭之，則我南邊諸將無以御之。今公卿欲以威力卻敵，乃所以速之也。張虛聲而召實害，此之謂矣。故楚之之徒，往則彼來，止則彼息，其勢然也。且楚之等皆纖利小才，止能招合輕薄無賴而不能成大功，徒使國家兵連禍結而已。昔魯軌說姚興取荊州，至則敗散，為蠻人掠賣為奴，終於禍及姚泓，此已然之效也。」魏主未以為然。浩乃復陳天時，以為南方舉兵必不利，曰：「今茲害氣在揚州，一也。庚午自刑，先發者傷，二也。日食晝晦，宿值斗、牛，三也。熒惑伏於翼、軫，主亂及喪，四也。太白未出，進兵者敗，五也。夫興國之君，先修人事，次盡地利，後觀天時，故萬舉萬全。今劉義隆新造之國，人事未洽。災變屢見，天時不協。舟行水涸，地利不盡。三者無一可，而義隆行之，必敗無疑。」魏主不能違眾言，乃詔冀、定、相三州造船三千艘，簡幽州以南戍兵集河上以備之。
夏六月，魏主使平南大將軍丹楊王大毗屯河上，以司馬楚之為安南大將軍、荊州刺史，封琅邪王，屯潁川以備宋。
到彥之自淮入泗，泗水滲，日行才十里，自四月至秋七月，始至須昌。乃溯河西上。
魏主以河南四鎮兵少，命諸軍悉收眾北渡。戊子，魏碻磝戍兵棄城去。戊戌，滑臺戍兵亦去。庚子，魏主以大鴻臚陽平公杜超為都督冀定相三州諸軍事、太宰，進爵陽平王，鎮鄴，為諸軍節度。庚戌，魏洛陽、虎牢戍兵皆棄城去。
到彥之留朱修之守滑臺，尹衝守虎牢，建武將軍杜驥守金墉。諸軍進屯靈昌津，列守南岸，至於潼關。於是司、兗既平，諸軍皆喜。王仲德獨有憂色，曰：「諸賢不諳北土情僞，必墮其計。胡虜雖仁義不足，而凶狡有餘，今斂戍北歸，必併力完聚。若河冰既合，將復南來，豈可不以為憂乎。」
八月，魏主遣冠軍將軍安頡督護諸軍擊到彥之。丙寅，彥之遣裨將吳興姚聳夫渡河攻冶阪，與頡戰，聳夫兵敗，死者甚眾。戊寅，魏主遣征西大將軍長孫道生會丹楊王大毗屯河上，御彥之。
冬十月，到彥之、王仲德沿河置守，還保東平。乙亥，魏安頡自委粟津濟河，攻金墉。金墉城不治既久，又無糧食，杜驥欲棄城走，恐獲罪。初，高祖滅秦，遷其鍾虡於江南，有大鐘沒於洛水，帝使姚聳夫將千五百人往取之。驥紿之曰：「金墉城已修完，糧食亦足，所乏者人耳。今虜騎南渡，當相與併力御之，大功既立，牽鍾未晚。」聳夫從之。既至，見城不可守，乃引去，驥遂南遁。丙子，安頡拔洛陽，殺將士五千餘人。杜驥歸，言於帝曰：「本欲以死固守，姚聳夫及城遽走，人情沮敗，不可復禁。」上大怒，誅聳夫於壽陽。聳夫勇健，諸偏裨莫及也。
魏河北諸軍會於七女津。到彥之恐其南渡，遣裨將王蟠龍溯流奪其船，杜超等擊斬之。安頡與龍驤將軍陸俟進攻虎牢，辛巳，拔之，尹衝及滎陽太守清河崔模降魏。
十一月壬辰，加征南大將軍檀道濟都督征討諸軍事，帥眾伐魏。甲午，魏壽光侯叔孫建、汝陰公長孫道生濟河而南。
到彥之聞洛陽、虎牢不守，諸軍相繼奔敗，欲引兵還。殿中將軍垣護之以書諫之，以為「宜使竺靈秀助朱修之守滑臺，自帥大軍進擬河北。」且曰：「昔人有連年攻戰，失眾乏糧，猶張膽爭前，莫肯輕退。況今青州豐穰，濟漕流通，士馬飽逸，威力無損。若空棄滑臺，坐喪成業，豈朝廷受任之旨邪。」彥之不從。護之，苗之子也。
彥之慾焚舟步走，王仲德曰：「洛陽既陷，虎牢不守，自然之勢也。今敵去我猶千里，滑臺尚有強兵，若遽舍舟南走，士卒必散。當引舟入濟，至馬耳谷口，更詳所宜。」彥之先有目疾，至是大動，且將士疾疫，乃引兵自清入濟。南至歷城，焚舟棄甲，步趨彭城。竺靈秀棄須昌南奔湖陸。青、兗大擾。長沙王義欣在彭城，將佐恐魏兵大至，勸義欣委鎮還都，義欣不從。
魏兵攻濟南，濟南太守武進蕭承之帥數百人拒之。魏眾大集，承之使偃兵，開城門。眾曰：「賊眾我寡，奈何輕敵之甚。」承之曰：「今懸守窮城。事已危急，若復示弱，必為所屠，唯當見強以待之耳。」魏人疑有伏兵，遂引去。
戊戌，魏叔孫建攻竺靈秀於湖陸，靈秀大敗，死者五千餘人。建還屯範城。
辛丑，魏安頡督諸軍攻滑臺。魏以叔孫建都督冀青等四州諸軍事。
十二月，右將軍到彥之、安北將軍王仲德皆下獄，免官。兗州刺史竺靈秀坐棄軍，伏誅。上見垣護之書而善之，以為北高平太守。彥之之北伐也，甲兵資實甚盛。及敗還，委棄蕩盡，府藏、武庫為之空虛。
八年春正月丙申，檀道濟等自清水救滑臺，魏叔孫建、長孫道生拒之。丁酉，道濟至壽張，遇魏安平公乙旃眷，道濟帥寧朔將軍王仲德、驍騎將軍段宏奮擊，大破之，轉戰至高梁亭，斬魏濟州刺史悉煩庫結。
二月，檀道濟等進至濟上，二十餘日間，前後與魏三十餘戰，道濟多捷。軍至歷城，叔孫建等縱輕騎邀其前後，焚燒穀草，道濟軍乏食，不能進。由是安頡、司馬楚之等得專力攻滑臺，魏主復使楚兵將軍王慧龍助之。朱修之堅守數月，糧盡，士卒薰鼠食之。辛酉，魏克滑臺，執修之及東郡太守申謨，擄獲萬餘人。
檀道濟等食盡，自歷城引還，軍士有亡降魏者，具告之。魏人追之，眾忷懼，將潰。道濟夜唱籌量沙，以所餘少米覆其上。及旦，魏軍見之，謂道濟資糧有餘，以降者為妄而斬之。時道濟兵少，魏兵甚盛，騎士四合。道濟命軍士皆被甲，己白服乘輿，引兵徐出。魏人以為有伏兵，不敢逼，稍稍引退，道濟全軍而返。
青州刺史蕭思話聞道濟南歸，欲委鎮保險，濟南太守蕭承之固諫，不從。丁丑，思話棄鎮奔平昌，參軍劉振之戍下邳，聞之，亦委城走。魏軍竟不至，而東陽積聚已為百姓所焚，思話坐徵，系尚方。
庚戌，魏安頡等還平城。魏主嘉朱修之守節，拜侍中，妻以宗女。
初，帝之遣到彥之也，戒之曰：「若北國兵動，先其未至，徑前入河。若其不動，留彭城勿進。」及安頡得宋俘，魏主始聞其言，謂公卿曰：「卿輩前謂我用崔浩計為謬，驚怖固諫。常勝之家，始皆自謂逾人，至於歸終，乃不能及。」司馬楚之上疏，以為「諸方已平，請大舉伐宋」。魏主以兵久勞，不許。徵楚之為散騎常侍，以王慧龍為滎陽太守。慧龍在郡十年，農戰並修，大著聲績，歸附者萬餘家。帝縱反間於魏，云：「慧龍自以功高位下，欲引宋人入寇，因執司馬楚之以叛」。魏王聞之，賜慧龍璽書曰：「劉義隆畏將軍如虎，欲相中害，朕自知之。風塵之言，想不足介意。」帝復遣刺客呂玄伯刺之，曰：「得慧龍首，封二戶男，賞絹千匹。」玄伯詐為降人，求屏人有所論。慧龍疑之，使人探其懷，得尺刀。玄伯叩頭請死，慧龍曰：「各為其主耳。」釋之。左右諫曰：「宋人為謀未已，不殺玄伯無以制將來。」慧龍曰：「死生有命，彼亦安能害我。我以劉義為扞蔽，又何憂乎。」遂舍之。
夏閏六月，魏主遣散騎侍郎周紹來聘，且求昏，帝依違答之。
九年夏五月，帝遣使者趙道生聘於魏。六月，魏主遣散騎常侍鄧穎來聘。
十年春二月壬午，魏主如河西，遣兼散騎常侍宋宣來聘，且為太子晃求婚，帝依違答之。冬十二月，魏寧朔將軍盧玄來聘。
十四年春二月，帝遣散騎常侍劉熙伯如魏議納幣，會帝女亡而止。十八年秋八月辛亥，魏遣散騎侍郎張偉來聘。二十一年秋八月，魏主使員外散騎常侍高濟來聘。
二十二年夏六月，帝謀伐魏。
冬十一月，魏選六州驍騎二萬，使永昌王仁、高涼王那分將之，為二道，掠淮、泗以北，徙青、徐之民以實河北。
二十三年春二月，太原顏白鹿私入魏境，為魏人所得，將殺之，詐云：「青州刺史杜驥使其歸誠」。魏人送白鹿詣平城，魏主喜曰：「我外家也，使崔浩作書與驥，且命永昌王仁、高涼王那將兵迎驥，攻冀州刺史申恬於歷城。杜驥遣其府司馬夏侯祖歡等將兵救歷城，魏人遂寇兗、青、冀三州，至清東而還，殺掠甚眾，北邊騷動。
帝以魏寇為憂，諮訪羣臣。御史中丞何承天上表，以為「凡備匈奴之策，不過二科：武夫盡征伐之謀，儒生講和親之約。今若欲追蹤衛、霍，自非大田淮、泗，內實青、徐，使民有贏儲，野有積穀，然後發精卒十萬，一舉蕩夷，則不足為也。若但欲遣軍追討，報其侵暴，則彼必輕騎奔走，不肯會戰，徒興巨費，不損於彼，報復之役，將遂無已，斯策之最末者也。安邊固守，於計為長。臣竊以曹、孫之霸，才均智敵，江、淮之間，不居各數百里。何者。斥候之郊，非耕牧之地，故堅壁清野以候其來，整甲繕兵以乘其弊。保民全境，不出此塗。要而歸之，其策有四：一曰移遠就近。今青、兗舊民及冀州新附，在界首者三萬餘家，可悉徙置大峴之南，以實內地。二曰多築城邑，以居新徙之家，假其經用，春夏佃牧，秋冬入保。寇至之時，一城千家，堪戰之士，不下二千，其餘羸弱，猶能登陴鼓譟，足抗羣虜三萬矣。三曰纂偶車牛，以載糧械，計千家之資，不下五百耦牛，為車五百兩，參合鉤連，以衛其眾。設使城不可固，平行趨險，賊所不能幹，有急徵發，信宿可聚。四曰計丁課仗。凡戰士二千，隨其便能，各自有仗，素所服習，銘刻由己，還保輸之於庫，出行請以自新。弓簳利鐵，民不得者，官以漸充之。數年之內，軍用粗備矣。近郡之師，遠屯清、濟功費既重，嗟怨亦深，以臣料之，未若即用彼眾之易也。今因民所利，導而帥之，兵強而敵不戒，國富而民不勞，比於優復隊伍，坐食糧廩者，不可同年而校矣。」
二十六年。帝欲經略中原，羣臣爭獻策以迎合取寵。彭城太守王玄謨尤好進言，帝謂侍臣曰：「觀玄謨所陳，令人有封狼居須意。」御史中丞袁淑言於上曰：「陛下今當席捲趙、魏，檢玉岱宗，臣逢千載之會，願上《封禪書》。」上悅。淑，耽之曾孫也。秋七月辛未，以廣陵王誕為雍州刺史。上以襄陽外接關、河，欲廣其資力，乃罷江州軍府文武，悉配雍州，湘州入臺租稅，悉給襄陽。
二十七年，魏主將入寇，二月甲午，大獵於梁川。帝聞之，敕淮、泗諸郡「若魏寇小至，則各堅守。大至，則拔民歸壽陽。」邊戍偵候不明，辛亥，魏主自將步騎十萬奄至。南頓太守鄭琨、潁川太守郭道隱並棄城走。是時，豫州刺史南平王鑠鎮壽陽，遣左軍行參軍陳憲行汝南郡事，守懸瓠，城中戰士不滿千人，魏主圍之。
三月，以軍興，減內外百官俸三分之一。
魏人晝夜攻懸瓠，多作高樓，臨城以射之，矢下如雨，城中負戶以汲，施大鉤於衝車之端以牽樓堞，壞其南城。陳憲內設女牆，外立木柵以拒之。魏人填塹，肉薄登城，憲督厲將士苦戰，積屍與城等。魏人乘屍上城，短兵相接，憲銳氣愈奮，將士無不一當百，殺傷萬計，城中死者亦過半。
魏主遣永昌王仁將步騎萬餘，驅所掠六郡生口北屯汝陽。時徐州刺史武陵王駿鎮彭城，帝遣間使命駿發騎，齎三日糧襲之。駿發百里內馬得千五百匹，分為五軍，遣參軍劉泰之帥安北騎兵行參軍垣謙之、田曹行參軍臧肇之、集曹行參軍尹定、武陵左常侍杜幼文、殿中將軍程天祚等將之，直趨汝陽。魏人唯慮救兵自壽陽來，不備彭城。丁酉，泰之等潛進擊之，殺三千餘人，燒其輜重，魏人奔散，諸生口悉得東走。魏人偵知泰之等兵無後繼，復引兵擊之。垣謙之先退，士卒驚亂，棄仗走。泰之為魏人所殺，肇之溺死，天祚為魏所擒，謙之、定幼文及士卒免者九百餘人，馬還者四百匹。
魏主攻懸瓠四十二日，帝遣南平內史臧質詣壽陽，與安蠻司馬劉康祖共將兵救懸瓠。魏主遣殿中尚書任城公乞地真逆拒之，質等擊斬乞地真。康祖，道錫之從兄也。
夏四月，魏主引兵還，癸卯，至平城。
壬子，安北將軍武陵王駿降號鎮軍將軍，垣謙之伏誅，尹定、杜幼文付尚方。以陳憲為龍驤將軍、汝南、新蔡二郡太守。
魏主遺帝書曰：「前蓋吳反逆，扇動關、隴。彼復使人就而誘之，丈夫遺以弓矢，婦人遺以環釧，是曹正欲譎誑取賂，豈有遠相服從之理。為大丈夫，何不自來取之，而以貨誘我邊民。募往者復除七年，是賞奸也。我今來至此土，所得多少，孰與彼前後得我民邪。彼若欲存劉氏血食者，當割江以北輸之，攝守南度，如此當釋江南使彼居之。不然，可善敕方鎮、刺史、守宰嚴供帳之具，來秋當往取揚州。大勢已至，終不相縱。彼往日北通蠕蠕，西結赫連、沮渠、吐谷渾，東連馮弘、高麗，凡此數國，我皆滅之。以此而觀，彼豈能獨立。蠕蠕吳提、吐賀真皆已死，我今北征，先除有足之寇。彼若不從命，來秋當復往取之。以彼無足，故不先討耳。我往之日，彼作何計，為掘塹自守，為築垣以自障也。我當顯然往取揚州，不若彼翳行竊步也。彼來偵諜，我已擒之，復縱還。其人目所盡見，委曲善問之。彼前使裴方明取仇池，既得之，疾其勇功，已不能容。有臣如此，尚殺之，烏得與我校邪。彼非我敵也。彼常欲與我一交戰，我亦不癡，復非苻堅，何時與彼交戰。晝則遣騎圍繞，夜則離彼百里外宿，吳人止有斫營伎，彼募人以來，不過行五十里，天已明矣。彼募人之首，豈得不為我有哉。彼公時舊臣雖老，猶有智策，知今已殺盡，豈非天資我邪。取彼亦不須我兵刃，此有善咒婆羅門，當使鬼縛以來耳。」
六月，上欲徵魏，丹楊尹徐湛之、吏部尚書江湛、彭城太守王玄謨等並勸之。左軍將軍劉康祖以為「歲月已晚，請待明年」。上曰：「北方苦虜虐政，義徒並起。頓兵一周，沮向義之心，不可。」太子步兵校尉沈慶之諫曰：「我步彼騎，其勢不敵。檀道濟再行無功，到彥之失利而返。今料王玄謨等，未逾兩將，六軍之盛，不過往時，恐重辱王師。」上曰：「王師再屈，別自有由，道濟養寇自資，彥之中塗疾動。虜所恃者唯馬，今夏水浩汗，河道流通，泛舟北下，碻磝必走，滑臺小戍，易可覆拔。克此二城，館穀弔民，虎牢、洛陽，自然不固。比及冬初，城守相接，虜馬過河，即成擒也。」慶之又固陳不可，上使徐湛之、江湛難之。慶之曰：「治國譬如治家，耕當問奴，織當訪婢。陛下今欲伐國，而與白面書生輩謀之，事何由濟。」上大笑。太子劭及護軍將軍蕭思話亦諫，上皆不從。
魏主聞上將北伐，復與上書曰：「彼此和好日久，而彼志無厭，誘我邊民。今春南巡，聊省我民，驅之使還。今聞彼欲自來，設能至中山及桑乾川，隨意而行，來亦不迎，去亦不送。若厭其區宇者，可來平城居，我亦往揚州，相與易地。彼年已五十，未嘗出戶，雖自力而來，如三歲嬰兒，與我鮮卑生長馬上者果何如哉。更無餘物可以相與，今送獵馬十二匹並氈、藥等物。彼來道遠，馬力不足，可乘，或不服水土，藥可自療也。」
秋七月庚午，詔曰：「虜近雖摧挫，獸心靡革。比得河朔、秦、雍華戎表疏，歸訴困棘，跂望綏拯，潛相糾結，以候王師。芮芮亦遣間使遠輸誠款，誓為掎角，經略之會，實在茲日。可遣寧朔將軍王玄謨，帥太子步兵校尉沈慶之、鎮軍諮議參軍申坦水軍入河，受督於青冀二州刺史蕭斌。太子左衛率臧質、驍騎將軍王方回徑造許、洛。徐兗二州刺史武陵王駿、豫州刺史南平王鑠，各勒所部，東西齊舉。梁南北秦三州刺史劉秀之震盪汧、隴。太尉江夏王義恭出次彭城，為眾軍節度。」坦，鍾之曾孫也。
是時軍旅大起，王公、妃主及朝士、牧守下至富民，各獻金帛、雜物以助國用。又以兵力不足，悉發青、冀、徐、豫、二兗六州三五民丁，倩使暫行，符到十日裝束，緣江五郡集廣陵，緣淮三郡集盱眙。又募中外有馬步眾藝、武力之士應科者，皆加厚賞。有司又奏軍用不充，揚、南徐、兗、江四州富民，家貲滿五十萬，僧尼滿二十萬，並四分借一，事息即還。
建武司馬申元吉引兵趨碻磝。乙亥，魏濟州刺史王買德棄城走。蕭斌遣將軍崔猛攻樂安，魏青州刺史張淮之亦棄城走。斌與慶之留守碻磝，使王玄謨進圍滑臺。雍州刺史隨王誕遣中兵參軍柳元景、振威將軍尹顯祖、奮武將軍曾方平、建武將軍薛安都、略陽太守龐法起將兵出弘農。後軍外兵參軍龐季明年七十餘，自以關中豪右，請入長安招合夷夏，誕許之。乃自貲谷入盧氏，盧氏民趙難納之。季明遂誘說士民，應之者甚眾，安都等因之自熊耳山出，元景引兵繼進。豫州刺史南平王鑠遣中兵參軍胡盛之出汝南，梁坦出上蔡向長社，魏荊州刺史魯爽鎮長社，棄城走。爽，軌之子也。幢主王陽兒擊魏豫州刺史僕蘭，破之，僕蘭奔虎牢。鑠又遣安蠻司馬劉康祖將兵助坦，進逼虎牢。
魏羣臣初聞有宋師，言於魏主，請兵救緣河谷帛。魏主曰：「馬今未肥，天時尚熱，速出必無功。若兵來不止，且還陰山避之。國人本着羊皮袴，何用綿帛。展至十月，吾無憂矣。」九月辛卯，魏主引兵南救滑臺，命太子晃屯漠南以備柔然，吳王餘守平城。庚子，魏發州郡兵五萬分給諸軍。
王玄謨士眾甚盛，器械精嚴，而玄謨貪愎好殺。初圍滑臺，城中多茅屋，眾請以火箭燒之。玄謨曰：「彼，吾財也，何遽燒之。」城中即撤屋穴處。時河、洛之民競出租谷，操兵來赴者日以千數，玄謨不即其長帥而以配私暱，家付匹布，責大梨八百，由是眾心失望。攻城數月不下，聞魏救將至，眾請發車為營，玄謨不從。
冬十月癸亥，魏主至枋頭，使關內侯代人陸真夜與魏人犯圍，潛入滑臺，撫慰城中，且登城視玄謨營曲折還報。乙丑，魏主渡河，眾號百萬，鞞鼓之聲，震動天地。玄謨懼，退走。魏人追擊之，死者萬餘人，麾下散亡略盡，委棄軍資、器械山積。
先是，玄謨遣鍾離太守垣護之以百舸為前鋒，據石濟，在滑臺西南百二十里。護之聞魏兵將至，馳書勸玄謨急攻，曰：「昔武皇攻廣固，死沒者甚眾。況今事迫於曩日，豈得計士眾傷疲，願以屠城為急。」玄謨不從。及玄謨敗退，不暇報護之。魏人以所得玄謨戰艦連以鐵鎖三重，斷河以絕護之還路。河水迅急，護之中流而下，每至鐵鎖，以長柯斧斷之，魏不能禁，唯失一舸，餘皆完備而返。
蕭斌遣沈慶之將五千人救玄謨。慶之曰：「玄謨士眾疲老，寇虜已逼，得數萬人乃可進，小軍輕往無益也。」斌固遣之。會玄謨遁還，斌將斬之，慶之固諫曰：「佛狸威震天下，控弦百萬，豈玄謨所能當。且殺戰將以自弱，非良計也。」斌乃止。
斌欲固守碻磝，慶之曰：「今青、冀虛弱，而坐守窮城，若虜眾東過，青東非國家有也。碻磝孤絕，復作朱修之滑臺耳。」會詔使至，不聽斌等退師。斌復召諸將議之，並謂宜留。慶之曰：「閫外之事，將軍得以專之。詔從遠來，不知事勢。節下有一范增不能用，空議何施。」斌及坐者並笑曰：「沈公乃更學問。」慶之厲聲曰：「眾人雖知古今，不如下官耳學也。」斌乃使王玄謨戍碻磝，申坦垣護之據清口，自帥諸軍還歷城。
閏月，龐法起等諸軍入盧氏，斬縣令李封，以趙難為盧氏令，使帥其眾為鄉導。柳元景自百丈崖從諸軍於盧氏。法起等進攻弘農，辛未，拔之，擒魏弘農太守李初古拔。薛安都留屯弘農。丙戌，龐法起進向潼關。
魏主命諸將分道並進，永昌王仁自洛陽趣壽陽，尚書長孫真趣馬頭，楚王建趣鍾離，高涼王那自青州趣下邳，魏主自東平趣鄒山。十一月辛卯，魏主至鄒山，魯郡太守崔邪利為魏所擒。魏主見秦始皇石刻，使人排而僕之，以太牢祠孔子。
楚王建自清西進屯蕭城，步尼公自清東進屯留城。武陵王駿遣參軍馮文恭將兵向蕭城，江夏王義恭遣軍主嵇玄敬將兵向留城。文恭為魏所敗。步尼公遇玄敬，引兵趣苞橋，欲渡清西，沛縣民燒苞橋，夜於林中擊鼓，魏以為宋兵大至，爭渡苞水，溺死者殆半。
詔以柳元景為弘農太守。元景使薛安都、尹顯祖先引兵就龐法起等於陝，元景於後督租。陝城險固，諸軍攻之不拔。魏洛州刺史張是連提帥眾二萬度崤救陝，安都等與戰於城南，魏人縱突騎，諸軍不能敵。安都怒，脫兜鍪，解鎧，唯着絳納兩當衫，馬亦去具裝，瞋目橫矛，單騎突陳，所向無前，魏人夾射不能中。如是數四，殺傷不可勝數。會日暮，別將魯元保引兵自函谷關至，魏兵乃退。元景遣軍副柳元怙將步騎二千救安都等，夜至，魏人不之知。明日，安都等陳於城西南。曾方平謂安都曰：「今勍敵在前，堅城在後，是吾取死之日。卿若不進，吾當斬卿，我若不進，卿當斬我也。」安都曰：「善，卿言是也。」遂合戰。元怙引兵自南門鼓譟直出，旌旗甚盛，魏眾驚駭。安都挺身奮擊，流血凝肘，矛折，易之更入，諸軍齊奮。自旦至日昃，魏眾大潰，斬張是連提及將卒三千餘級，其餘赴河塹死者甚眾，生降二十餘人。明日，元景至，讓降者曰：「汝輩本中國民，今為魏盡力，力屈乃降，何也。」皆曰：「魏驅民使戰，後出者滅族，以騎蹙步，未戰先死，此將軍所親見也。」諸將欲盡殺之，元景曰：「今王旗北指，當令仁聲先路。」盡釋而遣之，皆稱萬歲而去。甲午，克陝城。
龐法起等進攻潼關，魏戍主婁須棄城走，法起等據之。關中豪傑所在蜂起，及四山羌胡皆來送款。上以王玄謨敗退，魏兵深入，柳元景等不宜獨進，皆召還。元景使薛安都斷後，引兵歸襄陽。詔以元景為襄陽太守。
魏永昌王仁攻懸瓠、項城，拔之。帝恐魏兵至壽陽，召劉康祖使還。癸卯，仁將八萬騎追及康祖於尉武。康祖有眾八千人，軍副胡盛之慾依山險間行取至，康祖怒曰：「臨河求敵，遂無所見，幸其自送，奈何避之。」乃結車營而進，下令軍中曰：「顧望者斬首，轉步者斬足。」魏人四面攻之，將士皆殊死戰，自旦至晡，殺魏兵萬餘人，流血滿踝。康祖身被十創，意氣彌厲。魏分其眾為三，且休且戰，會日暮風急，魏以騎負草燒車營，康祖隨補其闕。有流矢貫康祖頸，墜馬死，餘眾不能戰，遂潰，魏人掩殺殆盡。
南平王鑠使左軍行參軍王羅漢以三百人戍尉武。魏兵至，眾欲南依卑林以自固，羅漢以受命居此，不去。魏人攻而擒之，鎖其頸，使三郎將掌之。羅漢夜斷三郎將首，抱鎖亡奔盱眙。
魏永昌王仁進逼壽陽，焚掠馬頭、鍾離，南平王鑠嬰城固守。
魏軍在蕭城，去彭城十餘里。彭城兵雖多而食少，太尉江夏王義恭欲棄彭城南歸。安北中兵參軍沈慶之以為歷城兵少食多，欲為函箱車陳，以精兵為外翼，奉二王及妃女直趨歷城，分兵配護軍蕭思話，使留守彭城。太尉長史何勖欲席捲奔鬱洲，自海道還京師。義恭去意已判，唯二議彌日未決。安北長史沛郡太守張暢曰：「若歷城、鬱洲有可至之理，下官敢不高贊。今城中乏食，百姓咸有走志，但以關扃嚴固，欲去莫從耳。一旦動足，則各自逃散，欲至所在，何由可得。今軍食雖寡，朝夕猶未窘罄，豈有舍萬安之術，而就危亡之道。若此計必行，下官請以頸血污公馬蹄。」武陵王駿謂義恭曰：「阿父既為總統，去留非所敢幹。道民忝為城主，而委鎮奔逃，實無顏復奉朝廷，必與此城共其存沒，張長史言不可異也。」義恭乃止。
壬子，魏主至彭城，立氈屋於戲馬臺以望城中。馬文恭之敗也，隊主蒯應沒於魏。魏主遣應至小市門求酒及甘蔗，武陵王駿與之，仍就求橐駝。明日，魏主使尚書李孝伯至南門餉義恭貂裘，餉駿橐駝及騾，且曰：「魏主致意安北，可暫出見我，我亦不攻此城，何為勞苦將士，備守如此。」駿使張暢開門出見之，曰：「安北致意魏主，常遲面寫，但以人臣無境外之交，恨不暫悉。備守乃邊鎮之常，悅以使之，則勞而無怨耳。」魏主求甘橘及借博具，皆與之。復餉氈及九種鹽胡豉。又借樂器，義恭應之曰：「受任戎行，不齎樂具。」孝伯問暢「何為忽忽閉門絕橋。」暢曰：「二王以魏主營壘未立，將士疲勞，此精甲十萬，恐輕相陵踐，故閉城耳。待休息士馬，然後共治戰場，刻日交戲。」孝伯曰：「賓有禮，主則擇之。」暢曰：「昨見眾賓至門，未為有禮。」魏主使人來言曰：「致意太尉、安北，何不遣人來至我所。彼此之情，雖不可盡，要須見我小大，知我老少，觀我為人。若諸佐不可遣，亦可使僮幹來。」暢以二王命對曰：「魏主形狀才力，久為來往所具。李尚書親自銜命，不患彼此不盡，故不復遣使。」孝伯又曰：「王玄謨亦常才耳，南國何意作如此任使，以致奔敗。自入此境七百餘里，主人竟不能一相拒逆。鄒山之險，君家所憑，前鋒所接，崔邪利遽藏入穴，諸將倒曵出之。魏主賜其餘生，今從在此。」暢曰：「王玄謨南土偏將，不謂為才，但以之為前驅。大軍未至，河冰向合，玄謨因夜還軍，致戎馬小亂耳。崔邪利陷沒，何損於國。魏主自以數十萬眾制一崔邪利，乃足言邪。知入境七百里無相拒者，此自太尉神算，鎮軍聖略，用兵有機，不用相語。」孝伯曰：「魏主當不圍此城，自帥眾軍直造瓜步。南事若辦，彭城不待圍。若其不捷，彭城亦非所須也。我今當南飲江、湖以療渴耳。」暢曰：「去留之事，自適彼懷。若虜馬遂得飲江，便為無復天道。」先是童謠云：「虜馬飲江水，佛狸死卯年」，故暢云然。暢音容雅麗，孝伯與左右皆嘆息。孝伯亦辯，且去，謂暢曰：「長史深自愛，相去步武，恨不執手。」暢曰：「君善自愛，冀蕩定有期，相見無遠，君若得還宋朝，今為相識之始。」
上起楊文德為輔國將軍，引兵自漢中西入，搖動汧、隴。
魏主攻彭城，不克。十二月丙辰朔，引兵南下，使中書郎魯秀出廣陵，高涼王那出山陽，永昌王仁出橫江，所過無不殘滅，城邑皆望風奔潰。戊午，建康纂嚴。己未，魏兵至淮上。上使輔國將軍臧質將萬人救彭城，至盱眙，魏主已過淮。質使冗從僕射胡崇之、積弩將軍臧澄之營東山，建威將軍毛熙祚據前浦，質營於城南。乙丑，魏燕王譚攻崇之等，三營皆敗沒，質案兵不敢救。是夕，質軍亦潰，質棄輜重、器械，單將七百人赴城。
初，盱眙太守沈璞到官，王玄謨猶在滑臺，江、淮無警。璞以郡當衝要，乃繕城浚隍，積財谷，儲矢石，為城守之備。僚屬皆非之，朝廷亦以為過。及魏兵南向，守宰多棄城走。或勸璞宜還建康，璞曰：「虜若以城小不顧，夫復何懼。若肉薄來攻，此乃吾報國之秋，諸君封侯之日也，奈何去之。諸君嘗見數十萬人聚於小城之下而不敗者乎。昆陽、合肥，前事之明驗也。」眾心稍定。璞收集得二千精兵，曰：「足矣。」及臧質向城，眾謂璞曰：「虜若不攻城，則無所事眾。若其攻城，則城中止可容見力耳，地狹人多，鮮不為患。且敵眾我寡，人所共知。若以質眾能退敵完城者，則全功不在我。若避罪歸都，會資舟楫，必更相蹂踐，正足為患，不若閉門勿受。」璞嘆曰：「敵必不能登城，敢為諸君保之。舟楫之計，固已久息。虜之殘害，古今未有，屠剝之苦，眾所共見，其中幸者，不過得驅還北國作奴婢耳。彼雖烏合，寧不憚此邪。所謂同舟而濟，胡、越一心者也。今兵多則虜退速，少則退緩，吾寧可欲專功而留虜乎。」乃開門納質。質見城中豐實，大喜，眾皆稱萬歲，因與璞共守。
魏人之南寇也，不齎糧用，唯以抄掠為資。及過淮，民多竄匿，抄掠無所得，人馬饑乏。聞盱眙有積粟，欲以為北歸之資。既破崇之等，一攻城不拔，即留其將韓元興以數千人守盱眙，自帥大眾南向。由是盱眙得益完守備。
庚午，魏主至瓜步，壞民廬舍及伐葦為筏，聲言欲渡江。建康震懼，民皆荷擔而立。壬午，內外戒嚴，丹楊統內盡戶發丁，王公以下子弟皆從役。命領軍將軍劉遵考等將兵分守津要，遊邏上接於湖，下至蔡洲，陳艦列營，周亙江濱，自採石至於暨陽，六七百里。太子劭出鎮石頭，總統水軍，丹楊尹徐湛之守石頭倉城。吏部尚書江湛兼領軍軍事，處置悉以委焉。
上登石頭城，有憂色，謂江湛曰：「北伐之計，同議者少。今日士民勞怨，不得無慚，貽大夫之憂，予之過也。」又曰：「檀道濟若在，豈使胡馬至此。」上又登莫府山，觀望形勢。購魏主及王公首，許以封爵、金帛。又募人齎野葛酒置空村中，欲以毒魏人，竟不能傷。
魏主鑿瓜步山為蟠道，於其上設氈屋。魏主不飲河南水，以橐駝負河北水自隨。餉上橐駝、名馬，以求和，請婚。上遣奉朝請田奇餉以珍羞、異味。魏主得黃甘即啖之，並大進酃酒。左右有附耳語者，疑食中有毒。魏主不應，舉手指天，以其孫示奇曰：「吾遠來至此，非欲為功名，實欲繼好息民，永結姻援。宋若能以女妻此孫，我以女妻武陵王，自今匹馬不復南顧。」奇還，上召太子劭及羣臣議之。眾並謂宜許，江湛曰：「戎狄無親，許之無益。」劭怒，謂湛曰：「今三王在阨，詎宜苟執異議。」聲色甚厲。坐散俱出，劭使班劍及左右排湛，湛幾至僵仆。
劭又言於上曰：「北伐敗辱，數州淪破，獨有斬江湛、徐湛之可以謝天下。」上曰：「北伐自是我意，江、徐但不異耳。」由是太子與江、徐不平，魏亦竟不成婚。
二十八年春正月丙戌朔，魏主大會羣臣於瓜步山上，班爵行賞有差。魏人緣江舉火，太子右衛率尹弘言於上曰：「六夷如此，必走。」丁亥，魏掠居民，焚廬舍而去。
江夏王義恭以碻磝不可守，召王玄謨還歷城，魏人追擊敗之，遂取碻磝。
初，上聞魏將入寇，命廣陵太守劉懷之逆燒城府、船乘，盡帥其民渡江。山陽太守蕭僧珍悉斂其民入城，臺送糧收詣盱眙及滑臺者，以路不通，皆留山陽。蓄陂水令滿，須魏人至，決以灌之。魏人過山陽，不敢留，因攻盱眙。
魏主就臧質求酒，質封溲便與之。魏主怒，築長圍，一夕而合。運東山土石以填塹，作浮橋於君山，絕水陸道。魏主遺質書曰：「吾今所遣鬥兵，盡非我國人，城東北是丁零與胡，南是氐、羌。設使丁零死，正可減常山、趙郡賊。胡死，減幷州賊。氐、羌死，減關中賊。卿若殺之，無所不利。」質復書曰：「省示，具悉奸懷。爾自恃四足，屢犯邊境。王玄謨退於東，申坦散於西，爾知其所以然邪。爾獨不聞童謠之言乎。蓋卯年未至，故以二軍開飲江之路耳。冥期使然，非復人事。寡人受命相滅，期之白登，師行未遠。爾自送死，豈容復令爾生全，饗有桑乾哉。爾有幸得為亂兵所殺，不幸則生相鎖縛，載以一驢，直送都市耳。我本不圖全，若天地無靈，力屈於爾，齏之、粉之，屠之、裂之，猶未足以謝本朝。爾智識及眾力，豈能勝苻堅邪。今春雨已降，兵方四集，爾但安意攻城，勿遽走。糧食乏者，可見語，當出廩相貽。得所送劍刀，欲令我揮之爾身邪。」魏主大怒，作鐵牀，於其上施鐵鑱，曰：「破城得質，當坐之此上。」質又與魏眾書曰：「爾語虜中諸士庶。佛狸見與書，相待如此。爾等正朔之民，何為自取糜滅，豈可不知轉禍為福邪。」並寫臺格以與之，云：「斬佛狸首，封萬戶侯，賜布絹各萬匹。」
魏人以鉤車鉤城樓，城內系以彄緪，數百人唱呼引之，車不能退。既夜，縋桶懸卒出，截其鉤，獲之。明日，又以衝車攻城，城土堅密，每至，頹落不過數升。魏人乃肉薄登城，分番相代，墜而復升，莫有退者，殺傷萬計，屍與城平。凡攻之三旬，不拔。會魏軍中多疾疫，或告以建康遣水軍自海入淮，又敕彭城斷其歸路。二月丙辰朔，魏主燒攻具退走。盱眙人慾追之，沈璞曰：「今兵不多，雖可固守，不可出戰，但整舟楫，示若欲北渡者，以速其走，計不須實行也。」臧質以璞城主，使之上露板，璞固辭，歸功於質。上聞，益嘉之。
魏師逼彭城，江夏王義恭震懼不敢擊。或告：「虜驅南口萬餘，夕應宿安王陂，去城數十里，今追之，可悉得」。諸將皆請行，義恭禁不許。明日，驛使至，上敕義恭悉力急追。魏師已遠，義恭乃遣鎮軍檀和之向蕭城。魏人先已聞之，盡殺所驅者而去。程天祚逃歸。
魏人凡破南兗、徐、兗、豫、青、冀六州，殺掠不可勝計，丁壯者即加斬戮，嬰兒貫於槊上，盤舞以為戲。所過郡縣，赤地無餘，春燕歸，巢於林木。魏之士馬死傷亦過半，國人皆尤之。
上每命將出師，常授以成律，交戰日時，亦待中詔，是以將帥趑趄，莫敢自決。又江南白丁，輕進易退，此其所以敗也。自是邑里蕭條，元嘉之政衰矣。
癸酉，詔賑恤郡縣民遭寇者，蠲其稅調。甲戌，降太尉義恭為驃騎將軍、開府儀同三司。戊寅，魏主濟河。
辛巳，降鎮軍將軍武陵王駿為北中郎將。壬午，上如瓜步，是日解嚴。三月乙酉，帝還宮。己亥，魏主還平城，飲至告廟，以降民五萬餘家分置近畿。
初，魏主過彭城，遣人語城中曰：「食盡且去，須麥熟更來。」及期，江夏王義恭議欲芟麥剪苗，移民保聚。鎮軍錄事參軍王孝孫曰：「虜不能復來，既自可保，如其更至，此議亦不可立。百姓閉其內城，饑饉日久，方春之月，野採自資。一入保聚，餓死立至，民知必死，何可制邪。虜若必來，芟麥無晚。」四坐默然，莫之敢對。長史張暢曰：「孝孫之議，實有可尋。」鎮軍府典籤董元嗣侍武陵王駿之側，進曰：「王錄事議不可奪。」別駕王子夏曰：「此論誠然。」暢斂版白駿曰：「下官欲命孝孫彈子夏。」駿曰：「王別駕有何事邪。」暢曰：「芟麥移民，可謂大議，一方安危，事繫於此。」子夏親為州端，曾無同異，及聞元嗣之言，則歡笑酧答。阿意左右，何以事君。「子夏、元嗣皆大慚，義恭之議遂寢。
初，魯宗之奔魏，其子軌為魏荊州刺史、襄陽公，鎮長社，常思南歸，以昔殺劉康祖及徐湛之之父，故不敢來。軌卒，子爽襲父官爵。爽少有武幹，與弟秀有寵於魏主，秀為中書郎。既而兄弟各有罪，魏主詰責之。爽、秀懼誅，從魏主自瓜步還，至湖陸，請曰：「奴與南有仇，每兵來，常恐禍及墳墓，乞共迎喪還葬平城。「魏主許之。爽至長社，殺魏戍兵數百人，帥部曲及願從者千餘家奔汝南。夏四月，爽遣秀詣壽陽，奉書於南平王鑠以請降。上聞之，大喜，以爽為司州刺史，鎮義陽，秀為潁川太守，餘弟侄並授官爵，賞賜甚厚。魏人毀其墳墓。徐湛之以為廟算遠圖，特所獎納，不敢苟申私怨，乞屏居田裡，不許。
二十九年春二月甲寅，魏侍中宗愛弒世祖。三月，上聞魏世祖殂，更謀北伐。魯爽等復勸之。上訪於羣臣，太子中庶子何偃以為「淮、泗數州瘡痍未復，不宜輕動「。上不從。偃，尚之之子也。
夏五月丙申，詔曰：「虐虜窮凶。着於自昔。未勞資斧，已伏天誅。拯溺蕩穢，今其會也。可符驃騎、司空二府，各部分所統，東西應接。歸義建績者，隨勞酧獎。「於是遣撫軍將軍蕭思話督冀州刺史張永等向碻磝，魯爽、魯秀、程天祚將荊州甲士四萬出許、洛，雍州刺史臧質帥所領趣潼關。永，茂度之子也。沈慶之固諫北伐，上以其異議，不使行。
青州刺史劉興祖上言，以為「河南阻饑，野無所掠，脫諸城固守，非旬月可拔。稽留大眾，轉輸方勞，應機乘勢，事存急速。今僞帥始死，兼逼暑時，國內猜擾，不暇遠赴。愚謂宜長驅中山，據其關要。冀州以北，民人尚豐，兼麥已向熟，因資為易，向義之徒，必應響赴。若中州震動，黃河以南自當消潰。臣請發青、冀七千兵，遣將領之，直入其心腹。若前驅克勝，張永及河南眾軍，宜一時濟河，使聲實兼舉，並建司牧，撫柔初附，西拒太行，北塞軍都，因事指麾，隨宜加授，畏威欣寵，人百其懷。若能成功，清壹可待。若不克捷，不為大傷。並催促裝束，伏聽敕旨。「上意止存河南，亦不從。上又使員外散騎侍郎琅邪徐爰隨軍向碻磝，銜中旨授諸將方略，臨時宣示。
秋七月，張永等至碻磝，引兵圍之。諸軍攻碻磝，治三攻道，張永等當東道，濟南太守申坦等當西道，揚武司馬崔訓當南道。攻之累旬，不拔。八月辛亥，夜魏人自地道潛出，燒崔訓營及攻具。癸丑夜，又燒東圍及攻具。尋復毀崔訓攻道。張永夜撤圍退軍，不告諸將，士卒驚擾，魏人乘之，死傷塗地。蕭思話自往，增兵力攻，旬餘不拔。是時青、徐不稔，軍食乏。丁卯，思話命諸軍皆退屯歷城，斬崔訓，系張永、申坦於獄。
魯爽至長社，魏戍主禿髮幡棄城走。臧質頓兵近郊，不以時發，獨遣冠軍司馬柳元景帥後軍行參軍薛安都等向潼關。元景等進據洪關，梁州刺史劉秀之遣司馬馬注與左軍中兵參軍蕭道成將兵向長安。道成，承之之子也。魏冠軍將軍封禮自浢津南渡，赴弘農。九月，司空高平公兒烏幹屯潼關，平南將軍黎公遼屯河內。
庚寅，魯爽與魏豫州刺史拓跋侯蘭戰於大索，破之，進攻虎牢。聞碻磝敗退，與柳元景皆引兵還。蕭道成、馬注等聞魏救兵將至，還趣仇池。己丑，詔解蕭思話徐州，更領冀州刺史，鎮歷城。
上以諸將屢出無功不可專責張永等，賜思話詔曰：「虜既乘利，方向盛冬，若脫敢送死，兄弟父子自共當之耳。言及增憤。可以示張永、申坦。」又與江夏王義恭書曰：「早知諸將輩如此，恨不以白刃驅之。今者悔何所及。」義恭尋奏免思話官，從之。
宋文帝元嘉九年春正月丙午，魏主立子晃為皇太子，大赦，改元。
二十八年夏六月，魏太子晃監國，頗信任左右，又營園田，收其利。高允諫曰：「天地無私，故能覆載，王者無私，故能容養。今殿下國之儲貳，萬方所則。而營立私田，蓄養雞犬，乃至酤販市廛，與民爭利，謗聲流佈，不可追掩。夫天下者，殿下之天下，富有四海，何求而無，乃與販夫販婦競此尺寸之利乎。昔虢之將亡，神賜之土田，漢靈帝私立府藏，皆有顛覆之禍。前鑑若此，甚可畏也。武王愛周、邵、齊、畢，所以王天下。殷紂愛飛廉、惡來，所以喪其國。今東宮俊乂不少，頃來侍御左右者，恐非在朝之選。願殿下斥去佞邪，親近忠良。所在田園，分給貧下。販賣之物，以時收散。如此則休聲日至，謗議可除矣。」不聽。
太子為政精察，而中常侍宗愛性險暴，多不法，太子惡之。給事中仇尼道盛、侍郎任平城有寵於太子，頗用事，皆與愛不協。愛恐為道盛等所糾，遂構告其罪。魏主怒，斬道盛等於都街，東宮官屬多坐死。帝怒甚。戊辰，太子以憂卒。壬申，葬金陵，諡曰景穆。帝徐知太子無罪，甚悔之。
冬十二月丁丑，魏主封景穆太子之子浚為高陽王，既而以皇孫世嫡，不當為藩王，乃止。
二十九年春正月，魏世祖追悼景穆太子不已。中常侍宗愛懼誅，二月甲寅，弒帝，尚書左僕射蘭延、侍中和疋、薛提等祕不發喪。延、疋以皇孫浚衝幼，欲立長君，徵秦王翰，置之祕室。提以浚嫡皇孫，不可廢。議久不決。宗愛知之，自以得罪於景穆太子，而素惡秦王翰，善南安王餘，乃密迎餘自中宮便門入禁中，矯稱赫連皇后令召延等。延等以愛素賤，不以為疑，皆隨入。愛先使宦者三十人持兵伏于禁中，延等入，以次收縛，斬之。殺秦王翰於永巷而立餘。大赦，改元承平。尊皇后為皇太后。以愛為大司馬、大將軍、太師、都督中外諸軍事、領中祕書，封馮翊王。
魏南安隱王餘自以違次而立，厚賜羣下，欲以收眾心，旬月之間，府藏虛竭。又好酣飲及聲樂、畋獵，不恤政事。宗愛為宰相，錄三省，總宿衛，坐召公卿，專恣日甚。餘患之，謀奪其權，愛憤怒。冬十月丙午朔，餘夜祭東廟，愛使小黃門賈周等就弒餘，而祕之，唯羽林郎中代人劉尼知之。尼勸愛立皇孫浚，愛驚曰：「君大癡人。皇孫若立，豈忘正平時事乎。」尼曰：「若爾，今當立誰。」愛曰：「待還宮，當擇諸王賢者立之。」
尼恐愛為變，密以狀告殿中尚書源賀。賀時與尼俱典兵宿衛，乃與南部尚書陸麗謀曰：「宗愛既立南安，還復殺之。今又不立皇孫，將不利於社稷。」遂與麗定謀，共立皇孫。麗，俟之子也。
戊申，賀與尚書長孫渴侯嚴兵守衛宮禁，使尼、麗迎皇孫於苑中。麗抱皇孫於馬上，入平城，賀、渴侯開門納之。尼馳還東廟，大呼曰：「宗愛弒南安王，大逆不道。皇孫已登大位，有詔，宿衛之士皆還宮。」眾咸呼萬歲，遂執宗愛、賈周等，勒兵而入，奉皇孫即皇帝位。登永安殿，大赦，改元興安。殺愛、周，皆具五刑，夷三族。
宋文帝元嘉三年。初，袁皇后生皇子劭，後自詳視，使馳白帝曰：「此兒形貌異常，必破國亡家，不可舉。」即欲殺之。帝狼狽至後殿戶外，手撥幔禁之，乃止。以尚在諒暗，故祕之。閏正月丙戌，始言劭生。
六年春三月丁丑，立皇子劭為太子。十五年夏四月，納故黃門侍郎殷淳女為太子劭妃。
十六年冬十二月乙亥，太子劭加元服，大赦。劭美鬢眉，好讀書，便弓馬，喜延賓客。意之所欲，上必從之。東宮置兵與羽林等。
二十九年。初，潘淑妃生始興王濬。元皇后性妒，以淑妃有寵於上，恚恨而殂，淑妃專總內政。由是太子劭深惡淑妃及浚。浚懼為將來之禍，乃曲意事劭，劭更與之善。
吳興巫嚴道育自言能辟穀服食，役使鬼物，因東陽公主婢王鸚鵡出入主家。道育謂主曰：「神將有符賜主。」主夜臥，見流光若螢，飛入書笥，開視，得二青珠，由是主與劭、浚皆信惑之。劭、浚並多過失，數為上所詰責，使道育祈請，欲令過不上聞。道育曰：「我已為上天陳請，必不泄露。」劭等敬事之，號曰：「天師」。其後遂與道育、鸚鵡及東陽王奴陳天與、黃門陳慶國共為巫蠱，琢玉為上形像，埋於含章殿前。劭補天與為隊主。
東陽王卒，鸚鵡應出嫁，劭、浚慮語泄，浚府佐吳興沈懷遠素為浚所厚，以鸚鵡嫁之為妾。
上聞天與領隊，以讓劭曰：「汝所用隊主副，並是奴邪。」劭懼，以書告浚。浚視書曰：「彼人若所為不已，正可促其餘命，或是大慶之漸耳。」劭、浚相與往來書疏，常謂上為「彼人」，或曰：「其人」，謂江夏王義恭為「佞人」。
鸚鵡先與天與私通，既適懷遠，恐事泄，白劭，使密殺之。陳慶國懼曰：「巫蠱事，唯我與天與宣傳往來。今天與死，我其危哉。」乃具以其事白上。上大驚，即遣收鸚鵡，封籍其家，得劭、浚書數百紙，皆咒詛巫蠱之言，又得所埋玉人，命有司窮治其事。道育亡命，捕之不獲。
先是，浚自揚州刺史出鎮京口，及廬陵王紹以疾解揚州，意謂已必復得之。既而上用南譙王義宣，浚殊不樂，乃求鎮江陵，上許之。浚入朝，遣還京口，為行留處分，至京口數日而巫蠱事發。上惋嘆彌日，謂潘淑妃曰：「太子圖富貴，更是一理，虎頭復如此，非復思慮所及。汝母子豈可一日無我邪。」遣中使切責劭、浚，劭、浚惶懼無辭，唯陳謝而已。上雖怒甚，猶未忍罪也。
三十年春正月壬午，以征北將軍始興王浚為荊州刺史。帝怒未解，故浚久留京口，既除荊州，乃聽入朝。
嚴道育之亡命也，上分遣使者搜捕甚急。道育變服為尼，匿於東宮，又隨始興王浚至京口，或出止民張旿家。浚入朝，覆載還東宮，欲與俱往江陵。丁巳，上臨軒，浚入受拜。是日，有告道育止張旿家者，上遣掩捕，得其二婢，云：「道育隨征北還都」。上謂浚與太子劭已斥遣道育，而聞其猶與往來，惆悵惋駭，乃命京口送二婢，須至檢覆，乃治劭、浚之罪。
潘淑妃抱浚泣曰：「汝前祝詛事發，猶冀能刻意思愆，何意更藏嚴道育。上怒甚，我叩頭乞恩不能解，今何用生為。可送藥來，當先自取盡，不忍見汝禍敗也。」浚奮衣起曰：「天下事尋自當判，願少寬慮，必不上累。」
帝欲廢太子劭，賜始興王浚死，先與侍中王僧綽謀之，使僧綽尋漢、魏以來廢太子諸王典故，送尚書僕射徐湛之及吏部尚書江湛。
武陵王駿素無寵，故屢出外藩，不得留建康。南平王鑠、建平王宏皆為帝所愛。鑠妃，江湛之妹。隨王誕妃，徐湛之之女也。湛勸帝立鑠，湛之意欲立誕。僧綽曰：「建立之事，仰由聖懷。臣謂唯宜速斷，不可稽緩。當斷不斷，反受其亂。願以義割恩，略小不忍。不爾，便應坦懷如初，無煩疑論。事機雖密，易致宣廣，不可使難生慮表，取笑千載。」帝曰：「卿可謂能斷大事。然此事至重，不可不殷勤三思。且彭城始亡，人將謂我無復慈愛之道。」僧綽曰：「臣恐千載之後，言陛下唯能裁弟，不能裁兒。」帝默然。江湛同侍坐，出閤，謂僧綽曰：「卿向言將不太傷切直。」僧綽曰：「弟亦恨君不直。」
鑠自壽陽入朝，既至，失旨。帝欲立宏，嫌其非次，是以議久不決。每夜與湛之屏人語，或連日累夕。常使湛之自秉燭，繞壁檢行，慮有竊聽者。帝以其謀告潘淑妃，淑妃以告浚，浚持報劭。劭乃密與腹心隊主陳叔兒、齋帥張超之等謀為逆。
初，帝以宗室強盛，慮有內難，特加東宮兵，使與羽林相若，至有實甲萬人。劭性黠而剛猛，帝深倚之。及將作亂，每夜饗將士，或親自行酒。僧綽密以啓聞。會嚴道育婢將至，癸亥夜，劭詐為帝詔，云：「魯秀謀反，汝可平明守闕，帥眾入」。因使張超之等集素所畜養兵士三千餘人，皆被甲，召內外幢隊主副，豫加部勒，雲有所討。夜，呼前中庶子右軍長史蕭斌、左衛率袁淑、中舍人殷仲素、左積弩將軍王正見併入宮。劭流涕謂曰：「主上信讒，將見罪廢，內省無過，不能受枉。明旦當行大事，望相與戮力。」因起遍拜之，眾驚愕，莫能對。久之，淑、斌皆曰：「自古無此，願加善思。」劭怒，變色。斌懼，與眾俱曰：「當竭身奉令。」淑叱之曰：「卿便謂殿下真有是邪。殿下幼嘗患風，或是疾動耳。」劭愈怒，因眄淑曰：「事當克不。」淑曰：「居不疑之地，何患不克。但既克之後，不為天地所容，大禍亦旋至耳。假有此謀，猶將可息。」左右引淑出，曰：「此何事，而雲可罷乎。」淑還省，繞牀行，至四更乃寢。
甲子，宮門未開，劭以朱衣加戎服上，乘畫輪車，與蕭斌同載，衛從如常入朝之儀。呼袁淑甚急，淑眠不起，劭停車奉化門催之相續。淑徐起，至車後，劭使登車，又辭不上，劭命左右殺之。守門開，從萬春門入。舊制，東宮隊不得入城，劭以僞詔示門衛曰：「受敕，有所收討。」令後隊速來。張超之等數十人馳入雲龍門及齋閣，拔刃徑上合殿。帝其夜與徐湛之屏人語，至旦，燭猶未滅，門階戶席直衛兵尚寢未起。帝見超之入，舉幾捍之，五指皆落，遂弒之。湛之驚起，趣北戶，未及開，兵人殺之。劭進至合殿中閤，聞帝已殂，出坐東堂。蕭斌執刀侍直，呼中書舍人顧嘏，嘏震懼，不時出。既至，問曰：「欲共見廢，何不早啓。」嘏未及答，即於前斬之。江湛直上省，聞喧噪聲，嘆曰：「不用王僧綽言，以至於此。」乃匿旁小屋中，劭遣兵就殺之。宿衛舊將羅訓、徐罕皆望風屈附。左細仗主、廣威將軍吳興卜天與，不暇被甲，執刀持弓，疾呼左右出戰。徐罕曰：「殿下入，汝欲何為。」天與罵曰：「殿下常來，云何於今乃作此語。只汝是賊。」手射劭於東堂，幾中之。劭黨擊之，斷臂而死。隊將張泓之、朱道欽、陳滿與天與俱戰死。左衛將軍尹弘惶怖通啓，求受處分。劭使人從東閤入，殺潘淑妃及太祖親信左右數十人。急召始興王浚，使帥眾屯中堂。
浚時在西州，府舍人朱法瑜奔告浚曰：「臺內喧噪，宮門皆閉，道上傳太子反，未測禍變所至。」浚陽驚曰：「今當奈何。」法瑜勸入據石頭。浚未得劭信，不知事之濟不，騷擾不知所為。將軍王慶曰：「今宮內有變，未知主上安危。凡在臣子，當投袂赴難。憑城自守，非臣節也。」浚不聽，乃從南門出，徑向石頭，文武從者千餘人。時南平王鑠戍石頭，兵士亦千餘人。俄而劭遣張超之馳馬召浚，浚屏人問狀，即戎服乘馬而去。朱法瑜固止浚，浚不從。出中門，王慶又諫曰：「太子反逆，天下怨憤。明公但當堅閉城門，坐食積粟，不過三日，凶黨自離。公情事如此，今豈宜去。」浚曰：「皇太子令，敢有復言者斬。」既入，見劭，劭謂浚曰：「潘淑妃遂為亂兵所害。」浚曰：「此是下情，由來所願。」
劭詐以太祖詔召大將軍義恭、尚書令何尚之入，拘於內。並召百官，至者才才數十人。劭遽即位，下詔曰：「徐湛之、江湛弒逆無狀，吾勒兵入殿，已無所及，號惋崩衄，肝心破裂。今罪人斯得，元兇克殄，可大赦，改元太初。」
即位畢，亟稱疾還永福省，不敢臨喪。以白刃自守，夜則列燈以防左右。以蕭斌為尚書僕射、領軍將軍，以何尚之為司空，前右衛率檀和之戍石頭，徵虜將軍營道侯義綦鎮京口。義綦，義慶之弟也。乙丑，悉收先給諸處兵還武庫，殺江、徐親黨尚書左丞荀赤松、右丞臧凝之等。凝之，燾之孫也。以殷仲素為黃門侍郎，王正見為左軍將軍，張超之、陳叔兒等皆拜官、賞賜有差。輔國將軍魯秀在建康，劭謂秀曰：「徐湛之常欲相危，我已為卿除之矣。」使秀與屯騎校尉龐秀之對掌庫隊。劭不知王僧綽之謀，以僧綽為吏部尚書，司徒左長史何偃為侍中。
武陵王駿屯五州，沈慶之自巴水來，諮受軍略。三月乙亥，典籤董元嗣自建康至五洲，具言太子弒逆，駿使元嗣以告僚佐。沈慶之密謂腹心曰：「蕭斌婦人，其餘將帥皆易與耳。東宮同惡不過三十人，此外屈逼，必不為用。今輔順討逆，不憂不濟也。」
太子劭分浙東五郡為會州，省揚州，立司隸校尉，以其妃父殷衝為司隸校尉。衝，融之曾孫也。以大將軍義恭為太保，荊州刺史南譙王義宣為太尉，始興王浚為驃騎將軍，雍州刺史臧質為丹楊尹，會稽太守隨王誕為會州刺史。
劭料檢文帝巾箱及江湛家書疏，王僧綽所啓饗士並前代故事，申申，收僧綽，殺之。僧綽弟僧虔為司徒在西屬，所親咸勸之逃，僧虔泣曰：「吾兄奉國以忠貞，撫我以慈愛，今日之事，苦不見及耳。若得同歸九泉，猶羽化也。」劭因誣北第諸王侯，雲與僧綽謀反，殺長沙悼王瑾、瑾弟楷、臨川哀王熚、桂陽孝侯覬、新渝懷侯玠，皆劭素所惡也。瑾，義欣之子。熚，義慶之子。覬、玠，義慶之弟子也。
劭密與沈慶之手書，令弒武陵王駿。慶之求見王，王懼，辭以疾。慶之突入，以劭書示王，王泣求入內與母訣。慶之曰：「下官受先帝厚恩，今日之事，唯力是視，殿下何見疑之深。」王起再拜曰：「家國安危，皆在將軍。」慶之即命內外勒兵。府主簿顏峻曰：「今四方未知義師之舉，劭據有天府，若首尾不相應，此危道也。宜待諸鎮協謀，然後舉事。」慶之厲聲曰：「今舉大事，而黃頭小兒皆得參預，何得不敗。宜斬以徇眾。」王令峻拜謝慶之，慶之曰：「君但當知筆札事耳。」於是專委慶之處分。旬日之間，內外整辦，人以為神兵。峻，延之子也。
庚寅，武陵王戒嚴誓眾。以沈慶之領府司馬。襄陽太守柳元景、隨郡太守宗愨為諮議參軍，領中兵。江夏內史朱修之行平東將軍。記室參軍顏峻為諮議參軍，領錄事，兼總內外。以諮議參軍劉延孫為長史、尋陽太守，行留府事。延孫，道產之子也。
南譙王義宣及臧質皆不受劭命，與司州刺史魯爽同舉兵以應駿。質、爽俱詣江陵見義宜，且遣使勸進於王。辛卯，臧質子敦等在建康者聞質舉兵，皆逃亡。劭欲相慰悅，下詔曰：「臧質國戚勳臣，方贊翼京輦，而子弟波迸，良可怪嘆。可遣宣譬令還，咸復本位。」劭尋錄得敦，使大將軍義恭行訓杖三十，厚給賜之。
乙未，武陵王發西陽。丁酉，至尋陽。庚子，王命顏峻移檄四方，使共討劭。州郡承檄，翕然響應。南譙王義宣遣臧質引兵詣尋陽，與駿同下，留魯爽於江陵。
劭以兗冀二州刺史蕭思話為徐兗二州刺史，起張永為青州刺史。思話自歷城引部曲還平城，起兵以應尋陽。建武將軍垣護之在歷城，亦帥所領赴之。南譙王義宣版張永為冀州刺史。永遣司馬崔勳之等將兵赴義宣。義宣慮蕭思話與永不釋前憾，自為書與思話，使長史張暢為書與永，勸使相與坦懷。
隨王誕將受劭命，參軍事沈正說司馬顧琛曰：「國家此禍，開闢未聞。今以江東驍銳之眾，唱大義於天下，其誰不響應，豈可使殿下北面凶逆，受其僞寵乎。」琛曰：「江東忘戰日久，雖逆順不同，然強弱亦異，當須四方有義舉者，然後應之，不為晚也。」正曰：「天下未嘗有無父無君之國，寧可自安讎恥而責義於餘方乎。今正以弒逆冤醜，義不同天，舉兵之日，豈求必全邪。馮衍有言：大漢之貴臣，將不如荊、齊之賤士乎。況殿下義兼臣子，事實國家者哉。」琛乃與正共入說誕，誕從之。正，田子之兄子也。
劭自謂素習武事，語朝士曰：「卿等但助我理文書，勿措意戎旅，若有寇難，吾自當之，但恐賊虜不敢動耳。」及聞四方兵起，始憂懼，戒嚴，悉召下番將吏，遷淮南岸居民於北岸，盡聚諸王及大臣於城內，移江夏王義恭處尚書下舍，分義恭諸子處侍中下省。
夏四月癸卯朔，柳元景統寧朔將軍薛安都等十二軍發湓口，司空中兵參軍徐遺寶以荊州之眾繼之。丁未，武陵王發尋陽，沈慶之總中軍以從。
劭立妃殷氏為皇后。庚戌，武陵王檄書至建康，劭以示太常顏延之曰：「彼誰筆也。」延之曰：「峻之筆也。」劭曰：「言辭何至於是。」延之曰：「峻尚不顧老臣，安能顧陛下。」劭怒稍解。悉拘武陵王子於侍中下省，南譙王義宣子於太倉空舍。劭欲盡殺三鎮士民家口。江夏王義恭、何尚之皆曰：「凡舉大事者不顧家，且多是驅逼，今忽誅其家累，正足堅彼意耳。」劭以為然，乃下書一無所問。
劭疑朝廷舊臣皆不為已用，乃厚撫魯秀及右軍參軍王羅漢，悉以軍事委之。以蕭斌為謀主，殷衝掌文符。蕭斌勸劭勒水軍自上決戰，不爾則保據梁山。江夏王義恭以南軍倉猝，船舫陋小，不利水戰，乃進策曰：「賊駿小年，未習軍旅，遠來疲弊，宜以逸待之。今遠出梁山，則京都空弱，東軍乘虛，或能為患。若分力兩赴，則兵敗勢離，不如養銳待期，坐而觀釁。割棄南岸，柵斷石頭，此先朝舊法，不憂賊不破也。」劭善之。斌厲色曰：「南中郎二十年少，能建如此大事，豈復可量。三方同惡，勢據上流，沈慶之甚練軍事，柳元景、宗愨屢嘗立功，形勢如此，實非小敵。唯宜及人情未離，尚可決力一戰。端坐檯城，何由得久。今主、相咸無戰意，豈非天也。」劭不聽，或勸劭保石頭城。劭曰：「昔人所以固石頭城者，俟諸侯勤王耳。我若守此，誰當見救。唯應力戰決之，不然，不克。」日日自出行軍，慰勞戰士，親督都水治船艦。壬子，焚淮南岸室屋、淮內船舫，悉驅民家渡水北。
立子偉之為皇太子。以始興王浚妃父褚湛之為丹楊尹。湛之，裕之之兄子也。浚為侍中、中書監、司徒、錄尚書六條事，加南平王鑠開府儀同三司，以南兗州刺史建平王宏為江州刺史。太尉司馬龐秀之自石頭先眾南奔，人情由是大震。以營道侯義綦為湘州刺史，檀和之為雍州刺史。癸丑，武陵王軍於鵲頭。宣城太守王僧達得武陵王檄，未知所從。客說之曰：「方今釁逆滔天，古今未有。為君計，莫若承義師之檄，移告傍郡，苟在有心，誰不響應。此上策也。如其不能，可躬帥向義之徒，詳擇水陸之便，致身南歸，亦其次也。」僧達乃自侯道南奔，逢武陵王於鵲頭，王即以為長史。僧達，弘之子也。王初發尋陽，沈慶之謂人曰：「王僧達必來赴義。」人問其故，慶之曰：「吾見其在先帝前議論開張，執意明決，以此言之，其至必也。」
柳元景以舟艦不堅，憚於水戰，乃倍道兼行，丙辰，至江寧步上，使薛安都帥鐵騎耀兵於淮上，移書朝士，為陳逆順。
劭加吳興太守汝南周嶠冠軍將軍。隨王誕檄亦至，嶠素恇怯，回惑不知所從。府司馬丘珍孫殺之，舉郡應誕。
戊午，武陵王至南洲，降者相屬。己未，軍於溧洲。王自發尋陽，有疾不能見將佐，唯顏峻出入臥內，擁王於膝，親視起居。疾屢危篤，不任諮稟，峻皆專決。軍政之外，間以文教書檄，應接遐邇，昏曉臨哭，若出一人。如是累旬，自舟中甲士亦不知王之危疾也。
癸亥，柳元景潛至新亭，依山為壘。新降者皆勸元景速進，元景曰：「不然。理順難恃，同惡相濟，輕進無防，實啓寇心。」
元景營未立，劭龍驤將軍詹叔兒覘知之，勸劭出戰，劭不許。甲子，劭使蕭斌統步軍，褚湛之統水軍，與魯秀、王羅漢、劉簡之等精兵合萬人，攻新亭壘，劭自登朱雀門督戰。元景宿令軍中曰：「鼓繁氣易衰，叫數力易竭，但銜枚疾戰，一聽吾鼓聲。」劭將士懷劭重賞，皆殊死戰。元景水陸受敵，意氣彌強，麾下勇士，悉遣出鬥，左右唯留數人宣傳。劭兵勢垂克，魯秀擊退鼓，劭眾遽止。元景乃開壘鼓譟以乘之，劭眾大潰，墜淮死者甚多。劭更帥餘眾自來攻壘，元景復大破之，所殺傷過於前戰，士卒爭赴死馬澗，澗為之溢，劭手斬退者，不能禁。劉簡之死，蕭斌被創，劭僅以身免，走還宮。魯秀、褚湛之、檀和之皆南奔。
丙寅，武陵王至江寧。丁卯，江夏王義恭單騎南奔，劭殺義恭十二子。
劭、浚憂迫無計，以輦迎蔣侯神像置宮中，稽顙乞恩，拜為大司馬，封中山王。拜蘇侯神為驃騎將軍。以浚為南徐州刺史，與南平王鑠並錄尚書事。
戊辰，武陵王軍於新亭，大將軍義恭上表勸進。散騎侍郎徐爰在殿中誑劭，雲自追義恭，遂歸武陵王。時王軍府草創，不曉朝章。爰素所諳練，乃以爰兼太常丞，撰即位儀注。己巳，王即皇帝位，大赦。文武賜爵一等，從軍者二等。改諡大行皇帝曰文，廟號太祖。以大將軍義恭為太尉、錄尚書六條事、南徐州刺史。是日，劭亦臨軒，拜太子偉之，大赦，唯劉駿、義恭、義宣、誕不在原例。庚子，以南譙王義宣為中書監、丞相、錄尚書六條事、揚州刺史，隨王誕為衛將軍、開府儀同三司、荊州刺史，臧質為車騎將軍、開府儀同三司、江州刺史，沈慶之為領軍將軍，蕭思話為尚書左僕射。壬申，以王僧達為右僕射，柳元景為侍中、左衛將軍，宗愨為右衛將軍，張暢為吏部尚書，劉延孫、顏峻併為侍中。
五月癸酉朔，臧質以雍州兵二萬至新亭。豫州刺史劉遵考遣其將夏侯獻之帥步騎五千軍於瓜步。
先是，世祖遣寧朔將軍顧彬之將兵東入，受隨王誕節度。誕遣參軍劉季之將兵與彬之俱向建康，誕自頓西陵為之後繼。劭遣殿中將軍燕欽等拒之，相遇於曲阿奔牛塘，欽等大敗。劭於是緣淮樹柵以自守，又決破崗、方山埭以絕東軍。時男子既盡，召婦女供役。
甲戌，魯秀等募勇士攻大航，克之。王羅漢聞官軍已渡，即放仗降，緣渚幢隊以次奔散，器仗鼓蓋，充塞路衢。是夜，劭閉守六門，於門內鑿塹立柵。城中沸亂，丹楊尹尹弘等文武將吏爭逾城出降。劭燒輦及袞冕服於宮庭。蕭斌宣令所統，皆使解甲，自石頭戴白幡來降。詔斬斌于軍門。浚勸劭載寶貨逃入海，劭以人情離散，不果行。
乙亥，輔國將軍朱修之克東府。丙子，諸軍克臺城，各由諸門入，會於殿庭。獲王正見，斬之。張超之走至合殿御床之所，為軍士所殺，刳腸割心，諸將臠其肉，生啖之。建平等七王號哭俱出。劭穿西垣，入武庫井中，隊副高禽執之。劭曰：「天子何在。」禽曰：「近在新亭。」至殿前，臧質見之慟哭，劭曰：「天地所不覆載，丈人何為見哭。」又謂質曰：「可得為啓，乞遠徙不。」質曰：「主上近在航南，自當有處分。」縛劭於馬上，防送軍門。時不見傳國璽，以問劭。劭曰：「在嚴道育處。」就取，得之。斬劭及四子於牙下。浚帥左右數十人挾南平王鑠南走，遇江夏王義恭于越城。浚下馬曰：「南中郎令何所作。」義恭曰：「上己君臨萬國。」又曰：「虎頭來得無晚乎。」義恭曰：「殊當恨晚。」又曰：「故當不死邪。」義恭曰：「可詣行闕請罪。」又曰：「未審猶能賜一職自效不。」義恭又曰：「此未可量。」勒與俱歸，於道斬之，及其三子。劭、浚父子首並梟於大航，暴屍於市。劭妃殷氏及劭、浚諸女、妾媵，皆賜死於獄。汙瀦劭所居齋。殷氏且死，謂獄丞江恪曰：「汝家骨肉相殘，何以枉殺無罪人。」恪曰：「受拜皇后，非罪而何。」殷氏曰：「此權時耳，當以鸚鵡為後。」褚湛之之南奔也，浚即與褚妃離絕，故免於誅。嚴道育、王鸚鵡並都街鞭死，焚屍，揚灰於江。殷衝、尹弘、王羅漢及淮南太守沈璞皆伏誅。
庚辰，解嚴。辛巳，帝如東府，百官請罪，詔釋之。甲申，尊帝母路淑媛為皇太后。太后，丹楊人也。乙酉，立妃王氏為皇后。後父偃，導之玄孫也。戊子，以柳元景為雍州刺史。辛卯，追贈袁淑為太尉，諡忠憲公。徐湛之為司空，諡忠烈公。江湛為開府儀同三司，諡忠簡公。王僧綽為金紫光祿大夫，諡簡侯。壬辰，以太尉義恭為揚南徐二州刺史，進位太傅，領大司馬。
初，劭以尚書令何尚之為司空、領尚書令，子征北長史偃為侍中，父子並居權要。及劭敗，尚之左右皆散，自洗黃合。殷衝等既誅，人為之寒心。帝以尚之、偃素有令譽，且居劭朝用智將迎，時有全脫，故特免之，復以尚之為尚書令，偃為大司馬長史，任遇無改。
甲午，帝謁初寧、長寧陵。追贈卜天與益州刺史，諡壯侯，與袁淑等四家長給廩祿。張泓之等各贈郡守。戊戌，以南平王鑠為司空，建平王宏為尚書左僕射，蕭思話為中書令、丹楊尹。六月丙午，帝還宮。
初，帝之討西陽蠻也，臧質使柳元景將兵會之。及質起兵，欲奉南譙王義宣為主，潛使元景帥所領西還。元景即以質書呈帝，語其信曰：「臧冠軍當是未知殿下義舉耳。方應伐逆，不容西還。」質以此恨之。及元景為雍州，質慮其為荊、江後患，建議「元景當為爪牙，不宜遠出」。帝重違其言。戊申，以元景為護軍將軍，領石頭戍事。己酉，以司州刺史魯爽為南豫州刺史。庚戌，以衛將軍司馬徐遺寶為兗州刺史。庚申，詔有司論功行賞，封顏峻等為公、侯。辛未，從南譙王義宣為南郡王，隨王誕為竟陵王，立義宣次子宜陽侯愷為南譙王。閏月壬申，以領軍將軍沈慶之為南兗州刺史，鎮盱眙。癸酉，以柳元景為領軍將軍。丞相義宣固辭內任及子愷王爵。甲午，更以義宣為荊、湘二州刺史，愷為宜陽縣王。將佐以下並加賞秩。以竟陵王誕為揚州刺史。
秋七月，南平穆王鑠素負才能，意常輕上，又為太子劭所任，出降最晚。上潛使人毒之。己巳，鑠卒，贈司徒，以商臣之諡諡之。
冬十一月丙午，以左軍將軍魯秀為司州刺史。十二月癸未，以將置東宮，省太子率更令等官，中庶子等各減舊員之半。
孝武帝孝建元年春正月乙亥，改元，大赦。甲辰，以尚書令何尚之為左光祿大夫、護軍將軍，以左衛將軍顏峻為吏部尚書、領驍騎將軍。丙子，立皇子業為太子。
宋孝武帝孝建元年。初，江州刺史臧質自謂人才足為一世英雄。太子劭之亂，質潛有異圖，以荊州刺史南郡王義宣庸闇易制，欲外相推奉，因而覆之。質於義宣為內兄，既至江陵，即稱名拜義宣。義宣驚愕問故。質曰：「事中宜然。」時義宣已奉帝為主，故其計不行。及至新亭，又拜江夏王義恭曰：「天下屯危，禮異常日。」劭既誅，義宣與質功皆第一，由是驕恣，事多專行，凡所求欲，無不必從。義宣在荊州十年，財富兵強，朝廷所下制度，意有不同，一不遵承。質自建康之江州，舫千餘乘，部伍前後百餘里。帝方自攬威權，而質以少主遇之，政刑慶賞，一不諮稟。擅用湓口、鉤折米，臺符屢加檢詰，漸致猜懼。
帝淫義宣諸女，義宣由是恨怒。質乃遣密信說義宣，以為「負不賞之功，挾震主之威，自古能全者有幾。今萬物繫心於公，聲跡已着，見幾不作，將為他人所先。若今徐遺寶、魯爽驅西北精兵來屯江上，質帥九江樓船為公前驅，已為得天下之半。公以八州之眾，徐進而臨之，雖韓、白更生，不能為建康計矣。且少主失德，聞於道路，沈、柳諸將，亦我之故人，誰肯為少主盡力者。夫不可留者年也，不可失者時也。質常恐溘先朝露，不得展其旅力，為公掃除，於時悔之何及。」義宣腹心將佐諮議參軍蔡超、司馬竺超民等咸有富貴之望，欲倚質威名以成其業，共勸義宣從其計。質女為義宣子採之婦，義宣謂質無復異同，遂許之。超民，夔之子也。臧敦時為黃門侍郎，帝使敦至義宣所，道經尋陽，質更令敦誘說義宣，義宣意遂定。
豫州刺史魯爽有勇力，義宣、質素與之相結。義宣密使人報爽及兗州刺史徐遺寶，期以今秋同舉兵。使者至壽陽，爽方飲醉，失義宣指，即日舉兵。爽弟瑜在建康聞之，逃叛。爽使其眾戴黃標竊造法服，登壇，自號建平元年。疑長史韋處穆、中兵參軍楊元駒、治中庾騰之不與已同，皆殺之。遺寶亦勒兵向彭城。二月，義宣聞爽已反，狼狽舉兵。魯瑜弟弘為質府佐，帝敕質收之，質即執臺使舉兵。
義宣與質皆上表，言為左右所讒疾，欲誅君側之惡。義宣進爽號征北將軍，爽於是送所造輿服詣江陵，使征北府戶曹版義宣等，文曰：「丞相劉，今補天子，名義宣：車騎臧，今補丞相，名質。西平朱，今補車騎，名修之。皆版到奉行。」義宣駭愕，爽所送法物並留竟陵，不聽進。質加魯弘輔國將軍，下戍大雷。義宣遣諮議參軍劉諶之將萬人就弘，召司州刺史魯秀欲使為諶之後繼。秀至江陵見義宣，出，拊膺曰：「吾兄誤我，乃與癡人作賊，今年敗矣。」
義宣兼荊、江、兗、豫四州之力，威震遠近。帝欲奉乘輿法物迎之，竟陵王誕固執不可，曰：「奈何持此座與人。」乃止。
己卯，以領軍將軍柳元景為撫軍將軍。辛卯，以左衛將軍王玄謨為豫州刺史。命元景統玄謨等諸將以討義宣。癸巳，進據梁山洲，於兩岸築偃月壘，水陸待之。義宣自稱都督中外諸軍事，命僚佐悉稱名。
丙申，以安北司馬夏侯祖歡為兗州刺史。三月己亥，內外戒嚴。辛丑，以徐州刺史蕭思話為江州刺史，柳元景為雍州刺史。癸卯，以太子左衛率龐秀之為徐州刺史。
義宣移檄州郡，加進位號，使同發兵。雍州刺史朱修之僞許之，而遣使陳誠於帝。益州刺史劉秀之斬義宣使者，遣中兵參軍韋崧將萬人襲江陵。
戊申，義宣帥眾十萬發江津，舳艫數百里。以子慆為輔國將軍，與左司馬竺超民留鎮江陵。檄朱修之使發兵萬人繼進，修之不從。義宣知修之貳於己，乃以魯秀為雍州刺史，使將萬餘人擊之。王玄謨聞秀不來，喜曰：「臧質易與耳。」
冀州刺史垣護之妻，徐遺寶之姊也，遺寶邀護之同反，護之不從，發兵擊之。遺寶遣兵襲徐州長史明胤於彭城，不克。胤與夏侯祖歡、垣護之共擊遺寶於湖陸，遺寶棄眾焚城，奔魯爽。
義宣至尋陽，以質為前鋒而進，爽亦引兵直趣歷陽，與質水陸俱下。殿中將軍沈靈賜將百舸，破質前軍於南陵，擒軍主徐慶安等。質至梁山，夾陳兩岸，與官軍相拒。
夏四月戊辰，以後將軍劉義綦為湘州刺史。甲申，以朱修之為荊州刺史。上遣左軍將軍薛安都、龍驤將軍南陽宗越等戍歷陽，與魯爽前鋒楊胡興等戰，斬之。爽不能進，留軍大峴，使魯瑜屯小峴。上覆遣鎮軍將軍沈慶之濟江，督諸將討爽。爽食少，引兵稍退，自留斷後，慶之使薛安都帥輕騎追之。丙戌，及爽於小峴。爽將戰，飲酒過醉，安都望見爽，即躍馬大呼，直往刺之，應手而倒，左右範雙斬其首。爽眾奔散，瑜亦為部下所殺。遂進攻壽陽，克之。徐遺寶奔東海，東海人殺之。
李延壽論曰:凶人之濟其身，非亂世莫由焉。魯爽以世亂之情，而行之於平日，其取敗也宜哉。
南郡王義宣至鵲頭，慶之送爽首示之，並與書曰：「僕荷任一方，而釁生所統。近聊帥輕師，指往翦撲，軍鋒裁及，賊爽授首。公情契異常，或欲相見，及其可識，指送相呈。」爽累世將家，驍猛善戰，號萬人敵，義宣與質聞其死，皆駭懼。
柳元景軍於採石。王玄謨以臧質眾盛，遣使來求益兵，上使元景進屯姑孰。
太傅義恭與義宣書曰：「往時仲堪假兵，靈寶尋害其族。孝伯推誠，牢之旋踵而敗。臧質少無美行，弟所具悉。今藉西楚之強力，圖濟其私，凶謀若果，恐非復池中物也。」義宣由此疑之。五月甲辰，義宣至蕪湖，質進計曰：「今以萬人取南州，則梁山中絕。萬人綴梁山，則玄謨必不敢動。下官中流鼓棹，直趣石頭，此上策也。」義宣將從之，劉湛之密言於義宣曰：「質求前驅，此志難測。不如盡銳攻梁山，事克然後長驅，此萬安之計也。」義宣乃止。
冗從僕射鬍子反等守梁山西壘，會西南風急，質遣其將尹周之攻西壘。子反度東岸，就玄謨計事，聞之，馳歸。周之攻壘甚急，偏將劉季之帥水軍殊死戰，求救於玄謨，玄謨不遣。大司馬參軍崔勳之固爭，乃遣勳之與積弩將軍垣詢之救之。比至，城已陷，勳之、詢之皆戰死。詢之，護之之弟也。子反等奔還東岸。質又遣其將龐法起將數千兵趨南浦，欲自後掩玄謨，遊擊將軍垣護之引水軍與戰，破之。朱修之斷馬鞍山道，據險自守。魯秀攻之不克，屢為修之所敗，乃還江陵，修之引兵躡之。或勸修之急追，修之曰：「魯秀，驍將也，獸窮則攫，不可迫也。」
王玄謨使垣護之告急於柳元景曰：「西城不守，唯餘東城萬人。賊軍數倍，強弱不敵，退還姑孰，欲就節下協力當之，更議進取。」元景不許，曰：「賊勢方盛，不可先退，吾當卷甲赴之。」護之曰：「賊謂南州有三萬人，而將軍麾下裁十分之一，若往造賊壘，則虛實露矣。王豫州必不可來，不如分兵援之。」元景曰：「善。」乃留羸弱自守，悉遣精兵助玄謨，多張旗幟。梁山望之如數萬人，皆以為建康兵悉至，眾心乃安。
質請自攻東城。諮議參軍顏樂之說義宣曰：「質若復克東城，則大功盡歸之矣，宜遣麾下自行。」義宣乃遣劉諶之與質俱進。甲寅，義宣至梁山，頓兵兩岸，質與劉諶之進攻東城。玄謨督諸軍大戰，薛安都帥突騎先衝其陳之東南，陷之，斬諶之首，劉季之、宗越又陷其西北，質等兵大敗。垣護之燒江中舟艦，煙焰覆水，延及西岸，營壘殆盡，諸軍乘勢攻之，義宣兵亦潰。義宣單舸迸走，閉戶而泣，荊州人隨之者猶百餘舸。質欲見義宣計事，而義宣已去，質不知所為，亦走，其眾皆降散。己未，解嚴。
六月，臧質至尋陽，焚燒府舍，載妓妾西走，使嬖人何文敬領餘兵居前，至西陽。西陽太守魯方平紿文敬曰：「詔書唯捕元惡，餘無所問，不如逃之。」文敬棄眾亡去。質先以妹夫羊衝為武昌郡，質往投之，衝已為郡丞胡庇之所殺，質無所歸，乃逃於南湖，掇蓮實啖之。追兵至，以荷覆頭，自沉於水，出其鼻。戊辰，軍主鄭俱兒望見，射之，中心，兵刃亂至，腸胃縈水草，斬首送建康，子孫皆棄市。並誅其黨豫章太守樂安任薈之、臨川內史劉懷之、鄱陽太守杜仲儒。仲儒，驥之兄弟也。功臣柳元景等封賞各有差。
丞相義宣走至江夏，聞巴陵有軍，迴向江陵，眾散且盡，與左右十許人徒步，腳痛不能前，僦民露車自載，緣道求食。至江陵郭外，遣人報竺超民，超民具羽儀兵眾迎之。時荊州帶甲，尚萬餘人，左右翟靈寶誡義宣使撫慰將佐，以「臧質違指授之宜，用致失利。今治兵繕甲，更為後圖。昔漢高百敗，終成大業。」而義宣忘靈寶之言，誤云：「項羽千敗」，眾咸掩口。魯秀、竺超民等猶欲收餘兵更圖一決，而義宣惛沮，無復神守，入內不復出，左右腹心稍稍離叛。魯秀逃走，義宣不能自立，欲隨秀去，乃攜息慆及所愛妾五人，着男子服相隨。城內擾亂，白刃交橫，義宣懼，墜馬，遂步進。竺超民送至城外，更以馬與之，歸而城守。義宣求秀不得，左右盡棄之，夜，復還南郡空廨。旦日，超民收送刺奸。義宣止獄戶，坐地嘆曰：「臧質老奴誤我。」五妾尋被遣出，義宣號泣，語獄吏曰：「常日非苦，今日分別始是苦。」魯秀眾散不能去，還向江陵，城上人射之，秀赴水死，就取其首。
詔右僕射劉延孫使荊、江二州，旌別枉直，就行誅賞。且分割二州之地，議更置新州。初，晉氏南遷，以揚州為京畿，谷帛所資皆出焉。以荊、江為重鎮，甲兵所聚盡在焉，常使大將居之。三州戶口居江南之半，上惡其強大，故欲分之。癸未，分揚州浙東五郡置東揚州，治會稽。分荊、湘、江、豫州之八郡置郢州，治江夏。罷南蠻校尉，遷其營於建康。太傅義恭議使郢州治巴陵，尚書令何尚之曰：「夏口在荊、江之中，正對沔口，通接雍、梁，實為津要。由來舊鎮，根基不易，既有見城，浦大容舫，於事為便。」上從之。既而荊、揚因此虛耗，尚之請復合二州，上不許。
上惡宗室強盛，不欲權在臣下，太傅義恭知其指，故請省之。
上使王公、八座與荊州刺史朱修之書，令丞相義宣自為計。書未達，庚寅，修之入江陵，殺義宣，並誅其子十六人，及同黨竺超民、從事中郎蔡超、諮議參軍顏樂之等。超民兄弟應從誅，何尚之上言：「賊既遁走，一夫可擒。若超民反覆昧利，即當取之，非唯免愆，亦可要不義之賞。而超民曾無此意，微足觀過知仁。且為官保全城府，謹守庫藏，端坐待縛。今戮及兄弟，則與其餘逆黨無異，於事為重。」上乃原之。
宋孝武帝孝建二年春二月辛巳，以尚書右僕射劉延孫為南兗州刺史。冬十月壬午，以竟陵王誕為司空，領南徐州刺史。
大明元年秋八月甲辰，徙司空、南徐州刺史竟陵王誕為南兗州刺史，以太子詹事劉延孫為南徐州刺史。初，高祖遺詔，以京口要地，去建康密邇，自非宗室近親不得居之。延孫之先雖與高祖同源，而高祖屬彭城，延孫為莒縣，從來不序昭穆。上既命延孫鎮京口，仍詔與延孫合族，使諸王皆序長幼。
上閨門無禮，不擇親疏、尊卑，流聞民間，無所不至。誕寬而有禮，又誅太子劭、丞相義宣，皆有大功，人心竊向之。誕多聚才力之士，蓄精甲利兵，上由是畏而忌之，不欲誕居中，使出鎮京口。猶嫌其逼，更徙廣陵。以延孫腹心之臣，故使鎮京口以防之。
三年夏四月，竟陵王誕知上意忌之，亦潛為之備，因魏人入寇，修城浚隍，聚糧治仗。誕記室參軍江智淵知誕有異志，請假先還建康，上以為中書侍郎。智淵，夷之弟子也，少有操行，沈懷文每稱之曰：「人所應有盡有，人所應無盡無者，其唯江智淵乎。」
是時，道路皆雲誕反。會吳郡民劉成上書稱「息道龍昔事誕，見誕在石頭城修乘輿法物，習唱警蹕。道龍憂懼，私與伴侶言之，誕殺道龍。」又豫章民陳談之上書稱「弟詠之在誕左右，見誕疏陛下年紀、姓諱，往巫鄭師憐家祝詛。詠之密以啓聞，誕誣詠之乘酒罵詈，殺之。」上乃令有司奏誕罪惡，請收付廷尉治罪。乙卯，詔貶誕爵為侯，遣之國。詔書未下，先以羽林禁兵配兗州刺史垣閬，使以之鎮為名，與給事中戴明寶襲誕。
閬至廣陵，誕未悟也。明寶夜報誕典籤蔣成，使明晨開門為內應。成以告府舍人許宗之，宗之入告誕。誕驚起，呼左右及素所蓄養數百人執蔣成，勒兵自衛。天將曉，明寶與閬帥精兵數百人猝至，而門不開。誕已列兵登陴，自在門上斬蔣成，赦作徒、繫囚，開門擊閬，殺之。明寶從間道逃還。詔內外纂嚴。以始興公沈慶之為車騎大將軍、開府儀同三司、南兗州刺史，將兵討誕。甲子，上親總禁兵頓宣武堂。
司州刺史劉季之，誕故將也，素與都督宗愨有隙，聞誕反，恐為愨所害，委官，間道欲赴朝廷。至盱眙，盱眙太守鄭瑗疑季之與誕同謀，邀殺之。
沈慶之至歐陽，誕遣慶之宗人沈道愍齎書說慶之，餉以玉環刀。慶之遣道愍返，數以罪惡。誕焚郭邑，驅居民悉使入城，閉門自守，分遣書檄，邀結遠近。時山陽內史梁曠家在廣陵，誕執其妻子，遣使邀曠，曠斬使拒之。誕怒，滅其家。
誕奉表投之城外，曰：「陛下信用讒言，遂令無名小人來相掩襲，不任枉酷，即加誅翦。雀鼠貪生，仰違詔敕。今親勒部曲，鎮扞徐、兗。先經何福，同生皇家。今有何愆，便成胡、越。陵鋒奮戈，萬沒豈顧，戡定之期，冀在旦夕。」又曰：「陛下宮帷之醜，豈可三緘。」上大怒，凡誕左右、腹心、同籍、期親在建康者，並誅之，死者以千數，或有家人已死，方自城內出奔者。
慶之至城下，誕登樓謂之曰：「沈公垂白之年，何苦來此。」慶之曰：「朝廷以君狂愚，不足勞少壯故耳。」
上慮誕奔魏，使慶之斷其走路。慶之移營白土，去城十八里，又進軍新亭。豫州刺史宗愨、徐州刺史劉道隆並帥眾來會。兗州刺史沈僧明，慶之兄子也，亦遣兵助慶之。先是，誕誑其眾，云：「宗愨助我」，愨至，繞城躍馬呼曰：「我宗愨也。」
誕見眾軍大集，欲棄城北走，留中兵參軍申靈賜守廣陵，自將步騎數百人，親信並自隨，聲雲出戰，邪趨海陵道，慶之遣龍驤將軍武念追之。誕行十餘里，眾皆不欲去，互請誕還城。誕曰：「我還易耳，卿能為我盡力乎。」眾皆許諾。誕乃復還，築壇歃血以誓眾，凡府州文武皆加秩。以主簿劉琨之為中兵參軍。琨之，遵考之子也。辭曰：「忠孝不得並。琨之老父在，不敢承命。」誕囚之十餘日，終不受，乃殺之。
右衛將軍垣護之、虎賁中郎將殷孝祖等擊魏還，至廣陵，上並使受慶之節度。慶之進營，逼廣陵城。誕餉慶之食，提挈者百餘人，出自北門，慶之不開視，悉焚之。誕於城上授函表，請慶之為送。慶之曰：「我受詔討賊，不得為汝送表。汝必欲歸死朝廷，自應開門遣使，吾為汝護送。」
六月，上命沈慶之為三烽於桑裏，若克外城舉一烽，克內城舉兩烽，擒到誕舉三烽。璽書督趣，前後相繼。慶之焚其東門，塞塹，造攻道，立行樓、土山並諸攻具，值久雨，不得攻城。上使御史中丞庾徽之奏免慶之官，詔勿問，以激之。自四月至於秋七月，雨止，城猶未拔。上怒，命太史擇日，將自濟江討誕，太宰義恭固諫，乃止。
誕初閉城拒使者，記室參軍山陰賀弼固諫，誕怒，抽刀向之，乃止。誕遣兵出戰屢敗，將佐多逾城出降。或勸弼宜早出，弼曰：「公舉兵向朝廷，此事既不可從，荷公厚恩，又義無違背，唯當以死明心耳。」乃飲藥自殺。參軍何康之等謀開門納官軍，不果，斬關出降。誕為高樓，置康之母於其上，暴露之，不為食。母呼康之，數日而死。誕以中軍長史濟陽範義為左司馬。義母妻子皆在城內，或謂義曰：「事必不振，子其行乎。」義曰：「吾，人吏也。子不可以棄母，吏不可以叛君。必若何康之而活，吾弗為也。。」
沈慶之帥眾攻城，身先士卒，親犯矢石，乙巳，克其外城，乘勝而進，又克小城。誕聞兵入，走趨後園，隊主沈胤之等追及之，擊傷誕，墜水，引出斬之。誕母、妻皆自殺。
上聞廣陵平，出宣陽門，敕左右皆呼萬歲。侍中蔡興宗陪輦，上顧曰：「卿何獨不呼？」興宗正色曰：「陛下今日正應出涕泣行誅，豈得皆稱萬歲。」上不悅。詔貶誕姓留氏。廣陵城中士民，無小大悉命殺之。沈慶之請自五尺以下全之，其餘男子皆死，女子以為軍賞，猶殺三千餘口。長水校尉宗越臨決，皆先刳腸抉眼，或笞面鞭腹，苦酒灌創，然後斬之，越對之，欣欣若有所得。上聚其首於石頭南岸為京觀，侍中沈懷文諫，不聽。
初，誕自知將敗，使黃門呂曇濟與左右素所信者，將世子景粹匿於民間，謂曰：「事若不濟，思相全脫。如其不免，可深埋之。」各分以金寶齎送。既出門，並散走，唯曇濟不去，攜負景粹十餘日，捕得，斬之。臨川內史楊璇坐與誕素善，下獄死。擢梁曠為後將軍，贈劉琨之給事黃門侍郎。
蔡興宗奉旨慰勞廣陵。興宗與範義素善，收斂其屍，送喪歸豫章。上謂曰：「卿何敢故觸王憲？」興宗抗言對曰：「陛下自殺賊，臣自葬故交，何不可之有？」上有慚色。

