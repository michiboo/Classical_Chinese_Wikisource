
晉海西公太和四年。燕車騎大將軍吳王垂奔秦。初，秦王堅聞太宰恪卒，陰有圖燕之志，憚垂威名，不敢發。及聞垂至，大喜，郊迎，執手曰：「天生賢傑，必相與共成大功，此自然之數也。要當與卿共定天下，告成岱宗，然後還卿本邦，世封幽州，使卿去國不失為子之孝，歸朕不失事君之忠，不亦美乎？」垂謝曰：「羈旅之臣，免罪為幸，本邦之榮，非所敢望。」堅復愛世子令及慕容楷之才，皆厚禮之，賞賜鉅萬，每進見，屬目觀之。關中士民素聞垂父子名，皆嚮慕之。王猛言于堅曰：「慕容垂父子譬如龍虎，非可馴之物，若藉以風雲，將不可復製，不如早除之。」堅曰：「吾方收攬英雄以清四海，奈何殺之。且其始來，吾已推誠納之矣，匹夫猶不棄言，況萬乘乎？」乃以垂為冠軍將軍，封賓徒侯，楷為積弩將軍。
五年。秦王猛之克壺關也，黃門侍郎封孚問司徒長史申胤曰：「事將何如？」胤嘆曰：「鄴必亡矣，吾屬今茲將為秦虜。然越得歲而吳伐之，卒受其禍。今福德在燕，秦雖得志，而燕之復建，不過一紀耳。」
初，秦王堅入鄴宮，慕容垂見燕公卿、大夫及故時僚吏，有慍色。高弼密言於垂曰：「大王憑祖宗積累之資，負英傑高世之略，遭值迍阨，棲集外邦。今雖家國傾覆，安知其不為興運之始邪。愚謂國之舊人，宜恢江海之量，有以慰結其心，以立覆簣之基，成九仞之功，奈何以一怒捐之，愚竊為大王不取也。」垂悅，從之。
燕故太史黃泓嘆曰：「燕必中興，其在吳王乎。恨吾老，不及見耳。」汲郡趙秋曰：「天道在燕而秦滅之，不及十五年，秦必復為燕有」。
慕容桓之子鳳，年十一，陰有復讎之志，鮮卑、丁零有氣幹者皆傾身與之交結。權翼見而謂之曰：「兒方以才望自顯，勿效爾父不識天命。」鳳厲色曰：「先王欲建忠而不遂，此乃人臣之節。君侯之言，豈獎勸將來之義乎？」翼改容謝之，言於秦王堅曰：「慕容鳳慷慨有才器，但狼子野心，恐終不為人用耳。」
簡文帝咸安元年春正月，秦王堅徙關東豪傑及雜夷十五萬戶於關中，處烏桓於馮翊、北地，丁零翟斌於新安、澠池。
孝武帝寧康元年。有彗星出於尾、箕，長十餘丈，經太微，掃東井，自四月始見，及秋冬不滅。秦太史令張孟言於秦王堅曰：「尾、箕燕分，東井秦分也。今彗起尾、箕而掃東井，十年之後，燕當滅秦，二十年之後，代當滅燕。慕容暐父子兄弟，我之仇敵，而佈列朝廷，貴盛莫二，臣竊憂之，宜剪其魁傑者以消天變。」堅不聽。
陽平公融上疏曰：「東胡跨據六州，南面稱帝，陛下勞師累年，然後得之。本非慕義而來，今陛下親而幸之，使其父子兄弟森然滿朝，執權履職，勢傾勳舊。臣愚以為狼虎之心，終不可養，星變如此，願少留意。」堅報曰：「朕方混六合為一家，視夷狄為赤子，汝宜息慮，勿懷耿介。夫惟修德可以禳災，苟能內求諸己，何懼外患乎？」
二年冬十二月，有人入秦明光殿大呼曰：「甲申、乙酉，魚羊食人，悲哉無復遺。」秦王堅命執之，不獲。祕書監朱肜、祕書侍郎略陽趙整固請誅諸鮮卑，堅不聽。整，宦官也，博聞強記，能屬文，好直言，上書及面諫前後五十餘事。慕容垂夫人得幸于堅，堅與之同輦遊於後庭，整歌曰：「不見雀來入燕室，但見浮雲蔽白日。」堅改容謝之，命夫人下輦。
三年夏六月，秦清河武侯王猛寢疾，秦王堅親為之祈南、北郊及宗廟、社稷，分遣侍臣遍禱河、嶽諸神。猛疾少瘳，為之赦殊死以下。猛上疏曰：「不圖陛下以臣之命而虧天地之德，開闢以來，未之有也。臣聞報德莫如盡言，謹以垂沒之命，竊獻遺款。伏惟陛下威烈振乎八荒，聲教光乎六合，九州島百郡，十居其七，平燕、定蜀，有如拾芥。夫善作者不必善成，善始者不必善終，是以古先哲王知功業之不易，戰戰兢兢，如臨深谷。伏惟陛下追蹤前聖，天下幸甚。」堅覽之悲慟。秋七月，堅親臨猛第視疾，訪以後事。猛曰：「晉雖僻處江南，然正朔相承，上下安和，臣沒之後，願勿以晉為圖。鮮卑、西羌，我之仇敵，終為人患，宜漸除之，以便社稷。」言終而卒。堅比斂，三臨哭，謂太子宏曰：「天不欲使我平定六合邪，何奪我景略之速也。」葬之如漢霍光故事。
太元元年。陽平國常侍慕容紹私謂其兄楷曰：「秦恃其強大，務勝不休，北戍雲中，南守蜀、漢，轉運萬里，道殣相望，兵疲於外，民困於內，危亡近矣。冠軍叔仁智度英拔，必能恢復燕祚，吾屬但當愛身以待時耳。」
二年春，高句麗、新羅、西南夷皆遣使入貢於秦。趙故將作功曹熊邈屢為秦王堅言石氏宮室器玩之盛，堅以邈為將作長史，領尚方丞，大修舟艦、兵器，飾以金銀，頗極精巧。慕容農私言於慕容垂曰：「自王猛之死，秦之法制日以頹靡，今又重之以奢侈，殃將至矣，圖識之言，行當有驗。大王宜納結英傑以承天意，時不可失也。」垂笑曰：「天下事非爾所及。」
荊州刺史桓豁表兗州刺史朱序為梁州刺史，鎮襄陽。
秋七月丁未，以尚書僕射謝安為司徒，安讓不拜，復加侍中、都督揚豫徐兗青五州諸軍事。丙辰，征西大將軍荊州刺史桓豁卒。冬十月辛丑，以桓衝都督江荊梁益寧交廣七州諸軍事、領荊州刺史。以衝子嗣為江州刺史。又以五兵尚書王蘊都督江南諸軍事、假節、領徐州刺史。征西司馬領南郡相謝玄為兗州刺史、領廣陵相、監江北諸軍事。
桓衝以秦人強盛，欲移阻江南，奏自江陵徙鎮上明，使冠軍將軍劉波守江陵，諮議參軍楊亮守江夏。
王蘊固讓徐州，謝安曰：「卿居後父之重，不應妄自菲薄，以虧時遇。」蘊乃受命。初，中書郎郗超自以其父愔位遇應在謝安之右，而安入掌機權，愔優遊散地，常憤邑形於辭色，由是與謝氏有隙。是時朝廷方以秦寇為憂，詔求文武良將可以鎮御北方者，謝安以兄子玄應詔。超聞之，嘆曰：「安之明，乃能違眾舉親。玄之才，足以不負所舉。」眾咸以為不然。超曰：「吾嘗與玄共在桓公府，見其使才，雖履屐間未嘗不得其任，是以知之。」玄募驍勇之士，得彭城劉牢之等數人。以牢之為參軍，常領精銳為前鋒，戰無不捷，時號「北府兵」，敵人畏之。
三年春二月，秦王堅遣征南大將軍都督征討諸軍事守尚書令長樂公丕、武衛將軍苟萇、尚書慕容暐帥步騎七萬寇襄陽。以荊州刺史楊安帥樊鄧之眾為前鋒，徵虜將軍始平石越帥精騎一萬出魯陽關，京兆尹慕容垂、揚武將軍姚萇帥眾五萬出南鄉，領軍將軍苟池、右將軍毛當、強弩將軍王顯帥眾四萬出武當，會攻襄陽。夏四月，秦兵至沔北，梁州刺史朱序以秦無舟檝，不以為虞。既而石越帥騎五千浮渡漢水，序惶駭，固守中城，越克其外郭，獲船百餘艘以濟餘軍。長樂公丕督諸將攻中城。序母韓氏聞秦兵將至，自登城履行，至西北隅，以為不固，帥百餘婢及城中女丁築邪城於其內。及秦兵至，西北隅果潰，眾移守新城，襄陽人謂之夫人城。
桓衝在上明，擁眾七萬，憚秦兵之強不敢進。丕欲急攻襄陽，苟萇曰：「吾眾十倍於敵，糗糧山積，但稍遷漢、沔之民於許、洛，塞其運道，絕其援兵，譬如網中之禽，何患不獲。而多殺將士，急求成功哉。」丕從之。慕容垂拔南陽，執太守鄭裔，與丕會襄陽。
秋七月秦兗州刺史彭超請攻沛郡太守戴𨔵於彭城，且曰：「願更遣重將攻淮南諸城，為征南棋劫之勢，東西並進，丹陽不足平也。」秦王堅從之，使都督東討諸軍事。後將軍俱難、右禁將軍毛盛、洛州刺史邵保帥步騎七萬寇淮陽、盱眙。超，越之弟。保，羌之從弟也。八月，彭超攻彭城。詔右將軍毛虎生帥眾五萬鎮姑孰以御秦兵。秦梁州刺史韋鍾圍魏興太守吉挹於西城。
冬十二月，秦御史中丞李柔劾奏「長樂公丕等擁眾十萬，攻圍小城，日費萬金，久而無效，請徵下廷尉。」秦王堅曰：「丕等廣費無成，實宜貶戮，但師已淹時，不可虛返，其特原之，令以成功贖罪。」使黃門侍郎韋華持節切讓丕等，賜丕劍曰：「來春不捷，汝可自裁，勿復持面見我也。」
四年春正月，秦長樂公丕等得詔惶恐，乃命諸軍併力攻襄陽。秦王欲自將攻襄陽，詔陽平公融以關東六州之兵會壽春，梁熙以河西之兵為後繼。陽平公融諫曰：「陛下欲取江南，固當博謀熟慮，不可倉卒。若止取襄陽，又豈足親勞大駕乎。未有動天下之眾而為一城者，所謂以隋侯之珠，彈千仞之雀也。」梁熙諫曰：「晉主之暴，未如孫皓，江山險固，易守難攻。陛下必欲廓清江表，亦不過分命將帥，引關東之兵南臨淮、泗，下樑、益之卒東出巴、峽，又何必親屈鑾輅，遠幸沮澤乎。昔漢光武誅公孫述，晉武帝擒孫皓，未聞二帝自統六師，親執枹鼓，蒙矢石也。」堅乃止。
詔冠軍將軍南郡相劉波帥眾八千救襄陽，波畏秦，不敢進。朱序屢出戰，破秦兵，引退稍遠，序不設備。二月，襄陽督護李伯護密遣其子送款於秦，請為內應。長樂公丕命諸軍進攻之。戊午克襄陽，執朱序送長安。秦王堅以序能守節，拜度支尚書。以李伯護為不忠，斬之。
秦將軍慕容越拔順陽，執太守譙國丁穆。堅欲官之，穆固辭不受。堅以中壘將軍梁成為荊州刺史，配兵一萬鎮襄陽，選其才望，禮而用之。
桓衝以襄陽陷沒，上疏送章、節，請解職，不許。詔免劉波官，俄復以為冠軍將軍。
兗州刺史謝玄帥眾萬餘救彭城，軍於泗口，欲遣間使報戴𨔵而不可得。部曲將田泓請沒水潛行趣彭城，玄遣之。泓為秦人所獲，厚賂之，使雲南軍已敗。泓僞許之，既而告城中曰：「南軍垂至，我單行來報，為賊所得，勉之。」秦人殺之。彭超置輜重於留城，謝玄揚聲遣後軍將軍東海何謙向留城。超聞之，釋彭城圍，引兵還保輜重。戴𨔵帥彭城之眾隨謙奔玄，超遂據彭城，留兗州治中徐襃守之，南攻盱眙。俱難克淮陰，留邵保戍之。
夏四月，秦毛當、王顯帥眾二萬自襄陽東會俱難、彭超攻淮。南五月乙丑，難、超拔盱眙，執高密內史毛璪之。秦兵六萬圍幽州刺史田洛於三阿，去廣陵百里。朝廷大震，臨江列戍，遣徵虜將軍謝石帥舟師屯塗中。石，安之弟也。
右衛將軍毛安之等帥眾四萬屯堂邑。秦毛當、毛盛帥騎二萬襲堂邑，安之等驚潰。兗州刺史謝玄自廣陵救三阿。丙子，難、超戰敗，退保盱眙。六月戊子，玄與田洛帥眾五萬進攻盱眙，難、超又敗，退屯淮陰。玄遣何謙等帥舟師乘潮而上，夜焚淮橋，邵保戰死，難、超退屯淮北。玄與何謙、戴𨔵、田洛共追之，戰於君川，復大破之，難、超北走，僅以身免。謝玄還廣陵，詔進號冠軍將軍，加領徐州刺史。秦王堅聞之，大怒。秋七月，檻車徵超下廷尉，超自殺。難削爵為民。以毛當為徐州刺史，鎮彭城。毛盛為兗州刺史，鎮胡陸。王顯為揚州刺史，戍下邳。
謝安為宰相，秦人屢入寇，邊兵失利，眾心危懼，安每鎮之以和靜。其為政，務舉大綱，不為小察。時人比安於王導，而謂其文雅過之。
五年夏五月，朝廷以秦兵之退為謝安、桓衝之功，拜安衛將軍，與衝皆開府儀同三司。六月，秦王堅召陽平公融為侍中中書監、車騎大將軍、司隸校尉、錄尚書事，以征南大將軍守尚書令長樂公丕為都督關東諸軍事、征東大將軍、冀州牧。堅以諸氐種類繁滋，秋七月，分三原、九嵕、武都、汧、雍氐十五萬戶，使諸宗親各領之，散居方鎮，如古諸侯。長樂公丕領氐三千戶，以仇池氐酋射聲校尉楊膺為征東左司馬，九嵕氐酋長水校尉齊午為右司馬，各領一千五百戶，為長樂世卿。長樂國郎中令略陽垣敞為錄事參軍，侍講扶風韋幹為參軍事，申紹為別駕。膺，丕之妃兄也。午，膺之妻父也。八月，分幽州置平州，以石越為平州刺史，鎮龍城。中書令梁讜為幽州刺史，鎮薊城。撫軍將軍毛興為都督河秦二州諸軍事、河州刺史，鎮枹罕。長水校尉王騰為幷州刺史，鎮晉陽。河、並二州，各配氐戶三千。興、騰並苻氏婚姻，氐之崇望也。平原公暉為都督豫洛荊南兗東豫揚六州諸軍事、鎮東大將軍、豫州牧，鎮洛陽。移洛州刺史治豐陽。以鉅鹿公叡為雍州刺史，鎮蒲阪。各配氐戶三千二百。
堅送丕至灞上，諸氐別其父兄，皆慟哭，哀感路人。趙整因侍宴，援琴而歌曰：「阿得脂，阿得脂，博勞舅父是仇綏，尾長翼短不能飛。遠徙種人留鮮卑，一旦緩急當語誰。」堅笑而不納。冬十二月，秦以左將軍都貴為荊州刺史，鎮彭城。置東豫州，以毛當為刺史，鎮許昌。
六年春正月丁酉，以尚書謝石為僕射。冬十一月，秦荊州刺史都貴遣其司馬閻振、中兵參軍吳仲帥眾二萬寇竟陵。桓衝遣南平太守桓石虔、衛軍參軍桓石民等，帥水陸二萬拒之。石民，石虔之弟也。十二月甲辰，石虔襲擊振、仲，大破之，振、仲退保管城。石虔進攻之，癸亥，拔管城，獲振、仲，斬首七千級，俘虜萬人。詔封桓衝子謙為宜陽侯，以桓石虔領河東太守。
七年夏四月，秦王堅以陽平公融為司徒，融固辭不受。堅方謀伐晉，乃以融為征南大將軍、開府儀同三司。
秋八月，秦王堅以諫議大夫裴元略為巴西、梓潼二郡太守，使密具舟師。
九月，桓衝使揚威將軍朱綽擊秦荊州刺史都貴於襄陽，焚踐沔北屯田，掠六百餘戶而還。
冬十月，秦王堅會羣臣於太極殿，議曰：「自吾承業垂三十載，四方略定，唯東南一隅未沾王化。今略計吾士卒，可得九十七萬，吾欲自將以討之，何如？」祕書監朱肜曰：「陛下恭行天罰，必有徵無戰，晉主不銜壁軍門，則走死江海，陛下返中國士民，使復其桑梓，然後回輿東巡，告成岱宗，此千載一時也。」堅喜曰：「是吾志也。」尚書左僕射權翼曰：「昔紂為無道，三仁在朝，武王猶為之旋師。今晉雖微弱，未有大惡，謝安、桓衝皆江表偉人，君臣輯睦，內外同心。以臣觀之，未可圖也。」堅默然良久曰：「諸君各言其志。」太子左衛率石越曰：「今歲鎮守鬥，福德在吳，伐之必有天殃。且彼據長江之險，民為之用，殆未可伐也。」堅曰：「昔武王代紂，逆歲違卜，天道幽遠，未易可知。夫差、孫晧皆保據江、湖，不免於亡。今以吾之眾，投鞭於江，足斷其流，又何險之足恃乎？」對曰：「三國之君，皆淫虐無道，故敵國取之，易於拾遺。今晉雖無德，未有大罪，願陛下且案兵積穀，以待其釁。」於是羣臣各言利害，久之不決。堅曰：「此所謂築室道旁，無時可成。吾當內斷於心耳。」
羣臣皆出，獨留陽平公融，謂之曰：「自古定大事者，不過一二臣而已。今眾言紛紛，徒亂人意，吾當與汝決之。」對曰：「今伐晉有三難：天道不順，一也。晉國無釁，二也。我數戰兵疲，民有畏敵之心，三也。羣臣言晉不可伐者，皆忠臣也，願陛下聽之。」堅作色曰：「汝亦如此，吾復何望。吾強兵百萬，資仗如山。吾雖未為令主，亦非闇劣。乘累捷之勢，擊垂亡之國，何患不克。豈可復留此殘寇，使長為國家之憂哉。」融泣曰：「晉未可滅，昭然甚明。今勞師大舉，恐無萬全之功。且臣之所憂，不止於此。陛下寵育鮮卑、羌、羯，佈滿畿甸，此屬皆吾之深仇。太子獨與弱卒數萬留守京師，臣懼有不虞之變生於腹心肘腋，不可悔也。臣之頑愚，誠不足採，王景略一時英傑，陛下常比諸葛武侯，獨不記其臨沒之言乎？」堅不聽。於是朝臣進諫者眾，堅曰：「以吾擊晉，校其強弱之勢，猶疾風之掃秋葉，而朝廷內外皆言不可，誠吾所不解也。」太子宏曰：「今歲在吳分，又晉君無罪，若大舉不捷，恐威名外挫，財力內竭，此羣下所以疑也。」堅曰：「昔我滅燕，亦犯歲而捷，天道固難知也。秦滅六國，六國之君豈皆暴虐乎？」
冠軍、京兆尹慕容垂言于堅曰：「弱並於強，小並於大，此理勢自然，非難知也。以陛下神武應期，威加海外，虎旅百萬，韓、白滿朝，而蕞爾江南，獨違王命，豈違王命，豈可復留之，以遺子孫哉。《詩》雲謀夫孔多，是用不集，陛下斷自聖心足矣，何必廣詢朝眾。晉武平吳，所仗者張、杜二三臣而已，若從朝眾之言，豈有混一之功乎？」堅大悅曰：「與我共定天下者，獨卿而已。」賜帛五百匹。
堅銳意欲取江東，寢不能旦。陽平公融諫曰：「知足不辱，知止不殆，自古窮兵極武，未有不亡者。且國家本戎狄也，正朔曾不歸之。江東雖微弱僅存，然中華正統，天意必不絕之。」堅曰：「帝王歷數，豈有常邪。惟德之所在耳。劉禪豈非漢之苗裔邪。終為魏所滅。汝所不如吾者，正病此不達變通耳。」
堅素信重沙門道安，羣臣使道安乘間進言。十一月，堅與道安同輦遊於東苑，堅曰：「朕將與公南遊吳、越，泛長江，臨滄海，不亦樂乎？」安曰：「陛下應天御世，居中土而制四維，自足以比隆堯、舜，何必櫛風沐雨，經略遐方乎。且東南卑溼，沴氣易構，虞舜遊而不歸，大禹往而不復，何足以上勞大駕也。」堅曰：「天生烝民而樹之君，使司牧之，朕豈敢憚勞，使彼一方獨不被澤乎。必如公言，是古之帝王皆憚征伐也。」道安曰：「必不得已，陛下宜駐蹕洛陽，遣使者奉尺書於前，諸將總六師於後，彼必稽首入臣，不必親涉江、淮也。」堅不聽。
堅所幸張夫人諫曰：「妾聞天地之生萬物，聖王之治天下，皆因其自然而順之，故功無不成。是以黃帝服牛乘馬，因其性也。禹浚九川，障九澤，因其勢也。后稷播殖百穀，因其時也。湯、武帥天下而攻桀、紂，因其心也。皆有因則成，無因則敗。今朝野之人皆言晉不可伐，陛下獨決意行之，妾不知陛下何所因也。《書》曰天聰明自我民聰明，天猶因民，而況人乎。妾又聞王者出師，必上觀天道，下順人心。今人心既不然矣，請驗之天道。諺雲雞夜鳴者不利行師，犬羣嗥者宮室將空，兵動馬驚軍敗不歸。自秋冬以來，眾雞夜鳴，羣犬哀嗥，廄馬多驚，武庫兵器自動有聲，此皆非出師之祥也。」堅曰：「軍旅之事，非婦人所當預也。」
堅幼子中山公詵最有寵，亦諫曰：「臣聞國之興亡，系賢人之用舍。今陽平公，國之謀主，而陛下違之，晉有謝安、桓衝，而陛下伐之，臣竊惑之。」堅曰：「天下大事，孺子安知。」
八年夏五月，桓衝帥眾十萬伐秦，攻襄陽。遣前將軍劉波等攻沔北諸城。輔國將軍楊亮攻蜀，拔五城，進攻涪城。鷹揚將軍郭銓攻武當。六月，衝別將攻萬歲、筑陽，拔之。秦王堅遣征南將軍鉅鹿公叡、冠軍將軍慕容垂等帥步騎五萬救襄陽，兗州刺史張崇救武當，後將軍張蠔、步兵校尉姚萇救涪城。叡軍於新野，垂軍於鄧城。桓衝退屯沔南。秋七月，郭銓及冠軍將軍桓石虔敗張崇於武當，掠二千戶以歸。鉅鹿公叡遣慕容垂為前鋒，進臨沔水。垂夜命軍士人持十炬繫於樹枝，光照數十里。衝懼，退還上明。張蠔出斜谷，楊亮引兵還。衝表其兄子石民領襄城太守，戍夏口。衝自求領江州刺史，詔許之。
秦王堅下詔大舉入寇，民每十丁遣一兵，其良家子年二十以下有材勇者，皆拜羽林郎。又曰：「其以司馬昌明為尚書左僕射，謝安為吏部尚書，桓衝為侍中。勢還不遠，可先為起第。」良家子至者三萬餘騎，拜秦州主簿金城趙盛之為少年都統。是時朝臣皆不欲堅行，獨慕容垂、姚萇及良家子勸之。陽平公融言于堅曰：「鮮卑、羌虜，我之仇讎，常思風塵之變以逞其志，所陳策畫，何可從也。良家少年皆富饒子弟，不閒軍旅，苟為諂諛之言，以會陛下之意耳。今陛下信而用之，輕舉大事，臣恐功既不成，仍有後患，悔無及也。」堅不聽。
八月戊午，堅遣陽平公融督張蠔、慕容垂等步騎二十五萬為前鋒。以兗州刺史姚萇為龍驤將軍，督益梁州諸軍事。堅謂萇曰：「昔朕以龍驤建業，未嘗輕以授人，卿其勉之。」左將軍竇衝曰：「王者無戲言，此不祥之徵也。」堅默然。
慕容楷、慕容紹言於慕容垂曰：「主上驕矜已甚，叔父定中興之業，在此行也。」垂曰：「然。非汝，誰與成之。」
甲子，堅髮長安戎卒六十餘萬，騎二十七萬，旗鼓相望，前後千里。九月，堅至項城，涼州之兵始達咸陽，蜀、漢之兵方順流而下，幽、冀之兵至於彭城，東西萬里，水陸齊進，運漕萬艘。陽平公融等兵三十萬，先至潁口。
詔以尚書僕射謝石為徵虜將軍、征討大都督，以徐兗二州刺史謝玄為前鋒都督，與輔國將軍謝琰、西中郎將桓伊等眾共八萬拒之，使龍驤將軍胡彬以水軍五千援壽陽。琰，安之子也。
是時秦兵既盛，都下震恐。謝玄入問計於謝安，安夷然，答曰：「已別有旨。」既而寂然。玄不敢復言，乃令張玄重請。安遂命駕出遊山墅，親朋畢集，與玄圍棋賭墅。安棋常劣於玄，是日玄懼，便為敵手而又不勝。安遂遊陟，至夜乃還。桓衝深以根本為憂，遣精銳三千入援京師。謝安固卻之，曰：「朝廷處分已定，兵甲無闕，西藩宜留以為防。」衝對佐吏嘆曰：「謝安石有廟堂之量，不閒將略。今大敵垂至，方遊談不暇，遣諸不經事少年拒之，眾又寡弱，天下事已可知，吾其左祍矣。」
冬十月，秦陽平公融等攻壽陽，癸酉，克之，執平虜將軍徐元喜等。融以其參軍河南郭襃為淮南太守。慕容垂拔鄖城。胡彬聞壽陽陷，退保硤石，融進攻之。秦衛將軍梁成等帥眾五萬屯於洛澗，柵淮以遏東兵。謝石、謝玄等去洛澗二十五里而軍，憚成，不敢進。胡彬糧盡，潛遣使告石等曰：「今賊盛糧盡，恐不復見大軍。」秦人獲之，送於陽平公融。融馳使白秦王堅曰：「賊少易擒，但恐逃去，宜速赴之。」堅乃留大軍於項城，引輕騎八千兼道就融於壽陽。遣尚書朱序來說謝石等以「強弱異勢，不如速降」。序私謂石等曰：「若秦百萬之眾盡至，誠難與為敵。今乘諸軍未集，宜速擊之。若敗其前鋒，則彼已奪氣，可遂破也。」
石聞堅在壽陽，甚懼，欲不戰以老秦師。謝琰勸石從序言。十一月，謝玄遣廣陵相劉牢之帥精兵五千趣洛澗，未至十里，梁成阻澗為陳以待之。牢之直前渡水，擊成，大破之，斬成及弋陽太守王詠。又分兵斷其歸津，秦步騎崩潰，爭赴淮水，士卒死者萬五千人，執秦楊州刺史王顯等，盡收其器械軍實。於是謝石等諸軍，水陸繼進。秦王堅與陽平公融登壽陽城望之，見晉兵部陣嚴整，又望見八公山上草木皆以為晉兵，顧謂融曰：「此亦勍敵，何謂弱也。」憮然始有懼色。
秦兵逼淝水而陳，晉兵不得渡。謝玄遣使謂陽平公融曰：「君懸軍深入，而置陳逼水，此乃持久之計，非欲速戰者也。若移陳小卻，使晉兵得渡，以決勝負，不亦善乎？」秦諸將皆曰：「我眾彼寡，不如遏之，使不得上，可以萬全。」堅曰：「但引兵少卻，使之半渡，我以鐵騎蹙而殺之，蔑不勝矣。」融亦以為然，遂麾兵使卻。秦兵遂退，不可復止。謝玄、謝琰、桓伊等引兵渡水擊之。融馳騎略陳，欲以師退者，馬倒，為晉兵所殺，秦兵遂潰。玄等乘勝追擊，至於青岡，秦兵大敗，自相蹈藉而死者，蔽野塞川。其走者聞風聲鶴唳，皆以為晉兵且至，晝夜不敢息，草行露宿，重以饑凍，死者什七八。初，秦兵小卻，朱序在陳後呼曰：「秦兵敗矣。」眾遂大奔。序因與張天錫、徐元喜皆來奔，復取壽陽，執其淮南太守郭襃。
堅中流矢，單騎走至淮北，饑甚，民有進壺飧、豚髀者，堅食之，賜綿帛。辭曰：「陛下厭苦安樂，自取危困。臣為陛下子，陛下為臣父，安有子飼其父而求報乎？」弗顧而去。堅謂張夫人曰：「吾今復何面目治天下乎？」潸然流涕。
是時，諸軍皆潰，惟慕容垂所將三萬人獨全，堅以千餘騎赴之。世子寶言於垂曰：「家國傾覆，天命人心皆歸至尊，但時運未至，故晦跡自藏耳。今秦主兵敗，委身於我，是天借之便以復燕祚。此時不可失也，願不以意氣微恩忘社稷之重。」垂曰：「汝言是也。然彼以赤心投命於我，若之何害之。天苟棄之，何患不亡。不若保護其危以報德，徐俟其釁而圖之，既不負宿心，且可以義取天下。」奮威將軍慕容德曰：「秦強而並燕，秦弱而圖之，此為報仇雪恥，非負宿心也。兄奈何得而不取，釋數萬之眾以授人乎？」垂曰：「吾昔為太傅所不容，置身無所，逃死於秦，秦王以國士遇我，恩禮備至。後復為王猛所賣，無以自明，秦主獨能明之。此恩何可忘也。若氐運必窮，吾當懷集關東以復先業耳，關西會非吾有也。」冠軍行參軍趙秋曰：「明公當紹復燕祚，着於圖識。今天時已至，尚復何待。若殺秦主，據鄴都，鼓行而西，三秦亦非苻氏之有也。」垂親黨多勸垂殺堅，垂皆不從，悉以兵授堅。平南將軍慕容暐屯鄖城，聞堅敗，棄其眾遁去。至滎陽，慕容德復說暐起兵以復燕祚，暐不從。
謝安得驛書，時方與客圍棋，攝書置牀上，了無喜色，圍棋如故。客問之，徐答曰：「小兒輩遂已破賊。」既罷，還內，過戶限，不覺屐齒之折。丁亥，謝石歸建康。乙未，以張天錫為散騎常侍，朱序為琅邪內史。
秦王堅收集離散，比至洛陽，眾十餘萬，百官、儀物、軍容粗備。慕容農與慕容垂曰：「尊不迫人於險，其義聲足以感動天地。農聞祕記曰燕復興當在河陽。夫取果於未熟與自落，不過晚旬日之間，然其難易美惡，相去遠矣。」垂心善其言，行至澠池，言于堅曰：「北鄙之民，聞王師不利，輕相扇動，臣請奉詔書以鎮慰安集之，因過謁陵廟。」堅許之。權翼諫曰：「國兵新破，四方皆有離心，宜徵集名將，置之京師，以固根本，鎮枝葉。垂勇略過人，世豪東夏，頃以避禍而來，其心豈止欲作冠軍而已哉。譬如養鷹，饑則附人，每聞風飆之起，常有凌霄之志，正宜謹其絛籠，豈可解縱，任其所欲哉。」堅曰：「卿言是也，然朕已許之，匹夫猶不食言，況萬乘乎。若天命有廢興，固非智力所能移也。」翼曰：「陛下重小信而輕社稷，臣見其往而不返，關東之亂，自此始矣。」堅不聽，遣將軍李蠻、閔亮、尹國帥眾三千送垂。又遣驍騎將軍石越帥精卒三千戍鄴，驃騎將軍張蠔帥羽林五千戍幷州，鎮軍將軍毛當帥眾四千戍洛陽。權翼密遣壯士邀垂於河橋南空倉中，垂疑之，自涼馬臺結草筏以渡，使典軍程同衣已衣，乘已馬，與僮僕趣河橋。伏兵發，同馳馬獲免。
十二月，秦王堅至長安，哭陽平公融而後入，諡曰哀公。大赦，復死事者家。庚午，大赦。以謝石為尚書令。進謝玄號前將軍，固讓不受。
慕容垂至安陽，遣參軍田山修箋於長樂公丕。丕聞垂北來，疑其欲為亂，然猶身自迎之。趙秋勸垂於座取丕，因據鄴起兵，垂不從。丕謀襲擊垂，侍郎天水姜讓諫曰：「垂反形未着，而明公擅殺之，非臣子之義。不如待以上賓之禮，嚴兵衛之，密表情狀，聽敕而後圖之。」丕從之，館垂於鄴西。垂潛與燕之故臣謀復燕祚。會丁零翟斌起兵叛秦，謀攻豫州牧平原公暉於洛陽，秦王堅驛書使垂將兵討之。石越言於丕曰：「王師新敗，民心未安，負罪亡匿之徒，思亂者眾，故丁零一唱，旬日之中，眾已數千，此其驗也。慕容垂燕之宿望，有興復舊業之心，今復資之以兵，此為虎傅翼也。」丕曰：「垂在鄴，如藉虎寢蛟，常恐為肘腋之變。今遠之於外，不猶愈乎。且翟斌凶悖，必不肯為垂下，使兩虎相斃，吾從而制之，此卞莊子之術也。」乃以羸兵二千及鎧仗之敝者給垂，又遣廣武將軍苻飛龍帥氐騎一千為垂之副。密戒飛龍曰：「垂為三軍之帥，卿為謀垂之將，行矣，勉之。」
垂請入鄴城拜廟，丕弗許，乃潛服而入。亭吏禁之，垂怒，斬吏燒亭而去。石越言於丕曰：「垂敢輕侮方鎮，殺吏燒亭，反形已露，可因此除之。」丕曰：「淮南之敗，垂侍衛乘輿，此功不可忘也。」越曰：「垂尚不忠於燕，安能盡忠於我。失今不取，必為後患。」丕不從。越退告人曰：「公父子好為小仁，不顧大計，終當為人擒耳。」
垂留慕容農、慕容楷、慕容紹於鄴，行至安陽之湯池，閔亮、李蠻自鄴來，以丕與苻飛龍所謀告垂。垂因激怒其眾曰：「吾盡忠於苻氏，而彼專欲圖我父子，吾雖欲已，得乎？」乃託言兵少，停河內募兵，旬日間有眾八千。
平原公暉遣使讓垂，趣使進兵。垂謂飛龍曰：「今寇賊不遠，當晝止夜行，襲其不意。」飛龍以為然。壬午夜，垂遣世子寶將兵居前，少子隆勒兵從已，令氐兵五人為伍。陰與寶約，聞鼓聲，前後合擊氐兵及飛龍，盡殺之，參佐家在西者皆遣還，並以書遺秦王堅，言所以殺飛龍之故。
初，垂從堅入鄴，以其子麟屢嘗告變於燕，立殺其母，然猶不忍殺麟，置之外舍，希得侍見。及殺苻飛龍，麟屢進策畫，啓發垂意，垂更奇之，寵待與諸子均矣。
慕容鳳及燕故臣之子燕郡王騰、遼西段延等聞翟斌起兵，各帥部曲歸之。平原公暉使武平武侯毛當討斌。慕容鳳曰：「鳳今將雪先王之恥，請為將軍斬此氐奴。」乃擐甲直進，丁零之眾隨之，大敗秦兵，斬毛當，遂進攻陵雲臺戍，克之，收萬餘人甲仗。
癸未，慕容垂濟河焚橋，有眾三萬，留遼東鮮卑可足渾譚集兵於河內之沙城。垂遣田山如鄴，密告慕容農等使起兵相應。時日已暮，農與慕容楷留宿鄴中，慕容紹先出，至蒲池，盜丕駿馬數百疋以待農、楷。甲申晦，農、楷將數十騎微服出鄴，遂同奔列人。
九年春正月乙酉朔，秦長樂公丕大會賓客，請慕容農不得，始覺有變，遣人四出求之，三日，乃知其在列人，已起兵矣。
慕容鳳、王騰、段延皆勸翟斌奉慕容垂為盟主，斌從之。垂欲襲洛陽，且未知斌之誠僞，乃拒之曰：「吾來救豫州，不來赴君。君既建大事，成享其福，敗受其禍，吾無預焉。」丙戌，垂至洛陽，平原公暉聞其殺苻飛龍，閉門拒之。翟斌復遣長史郭通往說垂，垂猶未許。通曰：「將軍所以拒通者，豈非以翟斌兄弟山野異類，無奇才遠略，必無所成故邪。獨不念將軍今日憑之，可以濟大業乎？」垂乃許之。於是斌帥其眾來與垂會，勸垂稱尊號。垂曰：「新興侯，吾主也，當迎歸返正耳。」
垂以洛陽四面受敵，欲取鄴而據之，乃引兵而東。故扶餘王餘蔚為滎陽太守，及昌黎鮮卑衛駒各帥其眾降垂。垂至滎陽，羣下同請上尊號，垂乃依晉中宗故事，稱大將軍、大都督、燕王，承製行事，謂之統府。羣下稱臣，文表奏誥，封拜官爵，皆如王者。以弟德為車騎大將軍，封范陽王。兄子楷為征西大將軍，封太原王。翟斌為建義大將軍，封河南王。餘蔚為征東將軍、統府左司馬，封扶餘王。衛駒為鷹揚將軍。慕容鳳為建策將軍。帥眾二十餘萬，自石門濟河，長驅向鄴。
慕容農之奔列人也，止於烏桓魯利家，利為之置饌，農笑而不食。利謂其妻曰：「惡奴，郎貴人，家貧無以饌之，奈何？」妻曰：「郎有雄才大志，今無故而至，必將有異，非為飲食來也。君亟出遠望，以備非常。」利從之。農謂利曰：「吾欲集兵列人以圖興復，卿能從我乎？」利曰：「死生唯郎是從。」農乃詣烏桓張驤，說之曰：「家王已舉大事，翟斌等咸相推奉，遠近響應，故來相告耳。」驤再拜曰：「得舊主而奉之，敢不盡死。」於是農驅列人居民為士卒，斬桑榆為兵，裂襜裳為旗。使趙秋說屠各畢聰，聰與屠各卜勝、張延、李白、郭超及東夷餘和、敕勃、易陽烏桓劉大，各帥部眾數千赴之。農假張驤輔國將軍，劉大安遠將軍，魯利建威將軍。農自將攻破館陶，收其軍資器械，遣蘭汗、段贊、趙秋、慕輿悕略取康臺牧馬數千匹。汗，燕王垂之從舅。贊，聰之子也。於是步騎雲集，眾至數萬，驤等共推農為使持節、都督河北諸軍事、驃騎大將軍，監統諸將，隨才部署，上下肅然。農以燕王垂未至，不敢封賞將士。趙秋曰：「軍無賞，士不往。今之來者，皆欲建一時之功，規萬世之利，宜承製封拜，以廣中興之基。」農從之，於是赴者相繼，垂聞而善之。農西招庫傉官偉於上黨，東引乞特歸於東阿，北召光烈將軍平叡及叡兄汝陽太守幼於燕國，偉等皆應之。又遣蘭汗等攻頓丘，克之。農號令整肅，軍無私掠，士女喜悅。
長樂公丕使石越將步騎萬餘討之。農曰：「越有智勇之名，今不南拒大軍而來此，是畏王而凌我也，必不設備，可以計取之。」眾請治列人城，農曰：「善用兵者，結士以心，不以異物。今起義兵，唯敵是求，當以山河為城池，何列人之足治也。」辛卯，越至列人西，農使趙秋及參軍綦毋滕擊越前鋒，破之。參軍太原趙謙言於農曰：「越甲仗雖精，人心危駭，易破也，宜急擊之。」農曰：「彼甲在外，我甲在心。晝戰，則士卒見其外貌而憚之，不如待暮擊之，可以必克。」令軍士嚴備以待，毋得妄動。越立柵自固，農笑謂諸將曰：「越兵精士眾，不乘其初至之銳以擊我，方更立柵，吾知其無能為也。」向暮，農鼓譟出陳於城西。牙門劉木請先攻越柵，農笑曰：「凡人見美食，誰不欲之，何得獨請。然汝猛銳可嘉，當以先鋒惠汝。」木乃帥壯士四百騰柵而入，秦兵披靡，農督大眾隨之，大敗秦兵，斬越，送首於垂。越與毛當，皆秦之驍將也，故秦王堅使助二子鎮守。既而相繼敗沒，人情騷動，所在盜賊羣起。
庚戌，燕王垂至鄴，改秦建元二十年為燕元年，服色朝儀皆如舊章。以前岷山公庫傉官偉為左長史，前尚書段崇為右長史，滎陽鄭豁等為從事中郎。慕容農引兵會垂於鄴，垂因其所稱之官而授之。立世子寶為太子，封從弟拔等十七人及甥宇文翰、舅子蘭審皆為王，其餘宗族及功臣封公者三十七人，侯、伯子、男者八十九人。可足渾譚集兵得二萬餘人，攻野王，拔之，引兵會攻鄴。平幼及弟叡、規亦帥眾數萬會垂於鄴。
長樂公丕使姜讓誚讓燕王垂，且說之曰：「過而能改，今猶未晚也。」垂曰：「孤受主上不世之恩，故欲安全長樂公，使盡眾赴京師，然後修復國家之業，與秦永為鄰好。何故暗於機運，不以鄴城見歸。若迷而不復，當窮極兵勢，恐單馬求生亦不可得也。」讓厲色責之曰：「將軍不容於家國，投命聖朝，燕之尺土，將軍豈有分乎。主上與將軍風殊類別，一見傾心，親如宗戚，寵逾勳舊，自古君臣際遇有如是之厚者乎。一旦因王師小敗，遽有異圖。長樂公，主上元子，受分陝之任，寧可束手輸將軍以百城之地乎。將軍欲裂冠毀冕，自可極其兵勢，奚更云云。但惜將軍以七十之年，懸首白旗，高世之忠，更為逆鬼耳。」垂默然。左右請殺之，垂曰：「彼各為其主耳，何罪。」禮而歸之，遺丕書及上秦王堅表，陳述利害，請送丕歸長安。堅及丕怒，復書切責之。
壬子，燕王垂攻鄴，拔其外郭，長樂公丕退守中城。關東六州郡縣多送任請降於燕。癸丑，垂以陳留王紹行冀州刺史，屯廣阿。桓衝聞謝玄等有功，自以失言，慚恨成疾而卒。
二月，燕王垂引丁零、烏桓之眾二十餘萬，為飛梯、地道以攻鄴，不拔，乃築長圍守之，分處老弱於肥鄉，築新興城以置輜重。燕范陽王德擊秦枋頭，取之，置戍而還。東胡王晏據館陶，為鄴中聲援，鮮卑、烏桓及郡縣民據塢壁不從燕者尚眾。燕王垂遣太原王楷與鎮南將軍陳留王紹討之。楷謂紹曰：「鮮卑、烏桓及冀州之民本皆燕臣，今大業始爾，人心未洽，所以小異。唯宜綏之以德，不可震之以威。吾當止一處，為軍聲之本，汝巡撫民夷，示以大義，彼必當聽從。」楷乃屯於辟陽。紹帥騎數百往說王晏，為陳禍福，晏隨紹詣楷降。於是鮮卑、烏桓及塢民降者數十萬口。楷留其老弱，置守宰以撫之，發其丁壯十餘萬，與王晏詣鄴。垂大悅曰：「汝兄弟才兼文武，足以繼先王矣。」
三月，秦北地長史慕容泓聞燕王垂攻鄴，亡奔關東，收集鮮卑，眾至數千，還屯華陰，敗秦將軍強永，其眾遂盛，自稱都督陝西諸軍事、大將軍、雍州牧、濟北王。推垂為丞相、都督陝東諸軍事、領大司馬、冀州牧、吳王。
秦王堅謂權翼曰：「不用卿言，使鮮卑至此。關東之地，吾不復與之爭，將若泓何？」乃以廣平公熙為雍州刺史，鎮蒲阪。徵雍州牧鉅鹿公叡為都督中外諸軍事、衛大將軍、錄尚書事，配兵五萬，以左將軍竇衝為長史，龍驤將軍姚萇為司馬，以討泓。
平陽太守慕容衝亦起兵於平陽，有眾二萬，進攻蒲阪。堅使竇衝討之。庫傉官偉歸營部數萬至鄴，燕王垂封偉為安定王。
秦冀州刺史阜城侯定守信都，高城男紹在其國，高邑侯亮、重合侯謨守常山，固安侯鑑守中山。燕王垂遣前將軍樂浪王溫督諸軍攻信都，不克。夏四月丙辰，遣撫軍大將軍麟益兵助之。定、鑑，秦王堅之從叔。紹、謨從弟。亮，從子也。溫，燕王之弟子也。
慕容泓聞秦兵且至，懼，帥眾將奔關東。秦鉅鹿愍公叡粗猛輕敵，欲馳兵邀之。姚萇諫曰：「鮮卑皆有思歸之志，故起而為亂，宜驅令出關，不可遏也。夫執鼷鼠之尾，猶能反噬於人，彼自知困窮，致死於我，萬一失利，悔將何及。可鳴鼓隨之，彼將奔敗不暇矣。」叡勿從。戰於華澤，叡兵敗，為泓所殺。萇遣龍驤長史趙都、參軍姜協詣秦王堅謝罪，堅怒殺之。萇懼，奔渭北馬牧，於是天水尹緯、尹詳、南安龐演等糾扇羌豪，帥其戶口歸萇者五萬餘家，推萇為盟主。萇自稱大將軍、大單于、萬年秦王，大赦，改元白雀。以尹詳、龐演為左、右長史，南安姚晃及尹緯為左、右司馬，天水狄伯支等為從事中郎，姜訓等為椽屬，王據等為參軍，王欽盧、姚方成等為將帥。
秦竇衝擊慕容衝於河東，大破之，衝帥鮮卑騎八千奔慕容泓。泓眾至十餘萬，遣使謂秦王堅曰：「吳王已定關東，可速資備大駕，奉送家兄皇帝，泓當帥關中燕人翼衛乘輿，還返鄴都，與秦以虎牢為界，永為鄰好。」堅大怒，召慕容暐責之曰：「今泓書如此，卿欲去者，朕當相資。卿之宗族，可謂人面獸心，不可以國士期也。」暐叩頭流血，涕泣陳謝。堅久之曰：「此自三豎所為，非卿之過。」復其位，待之如初。命暐以書招諭泓、衝及垂。暐密遣使謂泓曰：「吾籠中之人，必無還理，且燕室之罪人也，不足復顧。汝勉建大業，以吳王為相國，中山王為太宰、領大司馬，汝可為大將軍、領司徒，承製封拜，聽吾死問，汝便即尊位。」泓於是進向長安，改元燕興。
燕王垂以鄴城猶固，會寮佐議之。右司馬封衡請引漳水灌之，從之。垂行圍，因飲於華林園，秦人密出兵掩之，矢下如雨，垂幾不得出，冠軍大將軍隆將騎衝之，垂僅而得免。
五月，秦苻定、苻紹皆降於燕。燕慕容麟領兵西攻常山。後秦王萇進屯北地，秦華陰、北地、新平、安定羌胡降之者十餘萬。
六月，秦王堅自帥步騎二萬以擊後秦軍於趙氏塢，使護軍將軍楊璧等分道攻之。後秦兵屢敗，斬後秦王萇之弟鎮軍將軍尹買。後秦軍中無井，秦人塞安公谷，堰同官水以困之。後秦人恐懼，有渴死者。會天大雨，後秦營中水三尺，繞營百步之外，寸餘而已，後秦軍復振。秦王堅嘆曰：「天亦佑賊乎？」
慕容泓謀臣高蓋等以泓德望不如慕容衝，且持法苛峻，乃殺泓立衝為皇大弟，承製行事，置百官，以高蓋為尚書令。後秦王萇遣其子嵩為質於衝以請和。
後秦王萇帥眾七萬擊秦。秦王堅遣楊璧等拒之，為萇所敗，獲楊璧及右將軍徐成、鎮軍將軍毛盛等將吏數十人，萇皆禮而遣之。
燕慕容麟拔常山，秦苻亮、苻謨皆降。麟進圍中山，秋七月，克之，執苻鑑。麟威聲大振，留屯中山。
秦幽州刺史王永、平州刺史苻衝帥二州之眾以擊燕。燕王垂遣寧朔將軍規親擊永，永遣昌黎太守宋敞逆戰於范陽，敞兵敗，規進據薊南。秦平原公暉帥洛陽、陝城之眾七萬歸於長安。
秦王堅聞慕容衝去長安城近，乃引兵歸，遣撫軍大將軍高陽公方戍驪山，拜平原公暉為都督中外諸軍事，配兵五萬以拒衝。衝與暉戰於鄭西，大破之。堅又遣前將軍姜宇與少子河間公琳帥眾三萬拒衝於灞上，琳、宇皆敗死。衝遂據阿房城。
燕翟斌與秦長樂公丕通謀，垂殺斌，翟真奔邯鄲。事見《丁零叛燕》。
八月，鄴中芻糧俱盡，削松木以飼馬。燕王垂謂諸將曰：「苻丕窮寇，必無降理。不如退屯新城，開丕西歸之路，以謝秦王疇昔之恩，且為討翟真之計。」丙寅夜，垂解圍趨新城，遣慕容農徇清河、平原，徵督租賦。農明立約束，均適有無，軍令嚴整，無所侵暴，由是谷帛屬路，軍資豐給。
秦王永求救于振威將軍劉庫仁，庫仁遣其妻兄公孫希帥騎三千救之，大破平規於薊南，乘勝長驅，進據唐城，與慕容麟相持。九月，慕容衝進逼長安，秦王堅登城觀之，嘆曰：「此虜何從出哉。」大呼責衝曰：「奴何苦來送死。」衝曰：「奴厭奴苦，欲取汝為代耳。」衝少有寵于堅，堅遣使以錦袍稱詔遺之。衝遣詹事稱皇太弟令答之曰：「孤今心在天下，豈顧一袍小惠。苟能知命，君臣束手，早送皇帝，自當寬貸苻氏以酧曩好。」堅大怒曰：「吾不用王景略、陽平公之言，使白虜敢至於此。」
冬十月，秦長樂公丕遣宦者冗從僕射清河光祚將兵數百赴中山，與燕叛將翟真相結。又遣陽平太守邵興將數千騎招集冀州故郡縣，與光祚期會襄國。是時燕軍疲弊，秦勢復振，冀州郡縣皆觀望成敗。趙郡人趙慄等起兵柏鄉以應興。燕王垂遣冠軍大將軍隆、龍驤將軍張崇將兵邀擊興，命驃騎大將軍農自清河引兵會之。隆與興戰於襄國，大破之，興走至廣阿，遇農，執之。光祚聞之，循西山走歸鄴。隆遂擊趙慄等，皆破之，冀州郡縣復從燕。
劉庫仁聞公孫希已破平規，欲大舉兵以救長樂公丕，發雁門、上谷、代郡兵屯繁畤。太子太保慕輿句之子文、零陵公慕輿虔之子常時在庫仁所，知三郡兵不樂遠征，因作亂，夜攻庫仁，殺之，竊其駿馬奔燕。公孫希之眾聞亂自潰。
秦長樂公丕遣光祚及參軍封孚召驃騎將軍張蠔、幷州刺史王騰於晉陽以自救，蠔、騰以眾少不能赴。丕進退路窮，謀於僚佐。司馬楊膺請自歸於晉，丕未許。會謝玄遣龍驤將軍劉牢之等據碻磝，濟陽太守郭滿據滑臺，將軍顏肱、劉襲軍於河北，丕遣將軍桑據屯黎陽以拒之。劉襲夜襲據，走之，遂克黎陽。丕懼，乃遣從弟就與參軍焦逵請救於玄，致書稱「欲假途求糧，西赴國難，須援軍既接，以鄴與之。若西路不通，長安陷沒，請帥所領保守鄴城」。逵與參軍姜讓密謂楊膺曰：「今喪敗如此，長安阻絕，存亡不可知。屈節竭誠以求糧援，猶懼不獲，而公豪氣不除，方設兩端，事必無成。宜正書為表，許以王師之至，當致身南歸。如其不從，可逼縛與之。」膺自以力能制丕，乃改書而遣之。
後秦王萇聞慕容衝攻長安，會羣僚議進止，皆曰：「大王宜先取長安，建立根本，然後經營四方。」萇曰：「不然。燕人因其眾有思歸之心以起兵，若得其志，必不久留關中，吾當移屯嶺北，廣收資實，以待秦亡燕去，然後拱手取之耳。」乃留其長子興守北地，使寧北將軍姚穆守同官川，自將其眾攻新平。
初，新平人殺其郡將，秦王堅缺其城角以恥之，新平民望深以為病，欲立忠義以雪之。及後秦王萇至新平，新平太守南安苟輔欲降之，郡人遼西太守馮傑、蓮勺令馮羽、尚書郎趙義、汶山太守馮苗諫曰：「昔田單以一城存齊。今秦之州鎮猶連城過百，奈何遽為叛臣乎？」輔喜曰：「此吾志也，但恐久而無救，郡人橫被無辜。諸君能爾，吾豈顧生哉。」於是憑城固守。後秦為土山地道，輔亦於內為之，或戰地下，或戰山上，後秦之眾死者萬餘人。輔詐降以誘萇，萇將入城，覺之而返。輔伏兵邀擊，幾獲之，又殺萬餘人。
鮮卑在長安城中者猶千餘人，慕容紹之兄肅與慕容暐陰謀結鮮卑為亂。十二月，暐白堅以其子新昏，請堅幸其家，置酒，欲伏兵殺之。堅許之，會天大雨，不果往。事覺，堅召暐及肅，肅曰：「事必泄矣，入則俱死。今城內已嚴，不如殺使者馳出，既得出門，大眾便集。」暐不從，遂俱入。堅曰：「我相待何如，而起此意。」暐飾辭以對。肅曰：「家國事重，何論意氣。」堅先殺肅，乃殺暐及其宗族，城內鮮卑無少長、男女皆殺之。燕王垂幼子柔養於宦者宋牙家，為牙子，故得不坐，與太子寶之子盛乘間得出，奔慕容衝。
燕王垂以秦長樂公丕猶據鄴不去，乃更引兵圍鄴，開其西走之路。焦逵見謝玄，玄欲徵丕任子然後出兵。逵固陳丕款誠，並述楊膺之意，玄乃遣劉牢之、滕恬之等帥眾二萬救鄴。丕告饑，玄水陸運米二千斛以饋之。
十年春正月，秦王堅朝饗羣臣。時長安饑，人相食，諸將歸，吐肉以飼妻子。
慕容衝即皇帝位於阿房，改元更始。衝有自得之志，賞罰任情。慕容盛年十三，謂慕容柔曰：「夫十人之長，亦須才過九人，然後得安。今中山王纔不逮人，功未有成，而驕汰已甚，殆難濟乎？」
後秦王萇留諸將攻新平，自引兵擊安定，擒秦安西將軍勃海公珍，嶺北諸城悉降之。
甲寅，秦王堅與西燕主衝戰於仇班渠，大破之。乙卯，戰於雀桑，又破之。甲子，戰於白渠，秦兵大敗，西燕兵圍秦王堅，殿中將軍鄧邁等力戰卻之，堅乃得免。壬申，衝遣尚書令高蓋夜襲長安，入其南城，左將軍竇衝、前禁將軍李辯等擊破之，斬首八百級，分其屍而食之。乙亥，高蓋引兵攻渭北諸壘，太子宏與戰於成貳壁，大破之，斬首三萬。二月癸未，秦王堅與西燕王衝戰於城西，大破之，追奔至阿城，諸將請乘勝入城，堅恐為衝所掩，引兵還。
劉牢之至枋頭，楊膺、姜讓謀泄，長樂公丕收殺之，牢之聞之，盤桓不進。
秦平原悼公暉數為西燕王衝所敗，秦王堅讓之曰：「汝，吾之才子也，擁大眾與白虜小兒戰而屢敗，何用生為。」三月，暉憤恚自殺。
西燕王衝攻秦高陽愍公方於驪山，殺之，執秦尚書韋鍾，以其子謙為馮翊太守，使招集三輔之民。馮翊壘主邵安民等責謙曰：「君雍州望族，今乃從賊，與之為不忠不義，何面目以行於世乎？」謙以告鍾，鍾自殺，謙來奔。
秦左將軍苟池、右將軍俱石子與西燕王衝戰於驪山，兵敗。西燕將軍慕容永斬苟池，俱石子奔鄴。永，廆弟運之孫。石子，難之弟也。秦王堅遣領軍將軍楊定擊衝，大破之，虜鮮卑萬餘人而還，悉阬之。
三月，燕王垂圍鄴，久不下，將北詣冀州，乃命撫軍大將軍麟屯信都，樂浪王溫屯中山，召驃騎大將軍農還鄴。於是遠近聞之，以燕為不振，頗懷去就。農至高邑，遣從事中郎眭邃近出，違期不還。長史李攀言於農曰：「邃目下參佐，敢欺罔不還，請回軍討之。」農不應，敕備假版，以邃為高陽太守，參佐家在趙北者，悉假署遣歸。凡舉補太守三人，長史二十餘人，退謂攀曰：「君所見殊誤，當今豈可自相魚肉。俟吾北還，邃等自當迎於道左，君但觀之。」
樂浪王溫在中山，兵力甚弱，丁零四布，分據諸城。溫謂諸將曰：「以吾之眾，攻則不足，守則有餘，驃騎、撫軍，首尾連兵，會須滅賊，但應聚糧厲兵以俟時耳。」於是撫舊招新，勸課農桑，民歸附者相繼，郡縣壁壘爭送軍糧，倉庫充溢。翟真夜入中山，溫擊破之，自是不敢復至。溫乃遣兵一萬運糧以餉垂，且營中山宮室。
劉牢之攻燕黎陽太守劉撫子孫就柵，燕王垂留慕容農守鄴圍，自引兵救之。秦長樂公丕聞之，出兵乘虛夜襲燕營，農擊敗之。劉牢之與垂戰，不勝，退屯黎陽，垂復還鄴。
夏四月，劉牢之進兵至鄴，燕王垂逆戰而敗，遂撤圍，退屯新城。乙卯，自新城北遁。牢之不告秦長樂公丕，即引兵追之。丕聞之，發兵繼進。庚申，牢之追及垂於董唐淵。垂曰：「秦、晉瓦合，相待為強，一勝則俱豪，一失則俱潰，非同心也。今兩軍相繼，勢既未合，宜急擊之。」牢之軍疾趨二百里，至五橋澤，爭燕輜重，垂邀擊，大破之，斬首數千級。牢之單馬走，會秦救至，得免。
鄴中饑甚，秦長樂公丕帥眾就晉谷於枋頭。劉牢之入屯鄴城，收集亡散，兵復少振。坐軍敗，徵還。
燕、秦相持經年，幽、冀大饑，人相食，邑落蕭條。燕之軍士多餓死，燕王垂禁民養蠶，以桑椹為軍糧。
垂將北趣申山，以驃騎大將軍農為前驅，前所假授吏眭邃等皆來迎候，上下如初，李攀乃服農之智略。
新平糧竭矢盡，外救不至，後秦王萇使人謂苟輔曰：「吾方以義取天下，豈讎忠臣邪。卿但帥城中之人還長安，吾正欲得此城耳。」輔以為然，帥民五千口出城，萇圍而阬之，男女無遺。獨馮傑子終得脫，奔長安。秦王堅追贈輔等官爵，皆諡曰節愍侯，以終為新平太守。
五月，西燕主衝攻長安，秦王堅身自督戰，飛矢滿體，流血淋漓。衝縱兵暴掠，關中士民流散，道路斷絕，千里無煙。有堡壁三十餘，推平遠將軍趙敖為主，相與結盟，冒難遣兵糧助堅，多為西燕兵所殺。堅謂之曰：「聞來者率不善達，此誠忠臣之義。然今寇難殷繁，非一人之力所能濟也，徒相隨入虎口，何益。汝曹宜為國自愛，畜糧厲兵，以俟天時，庶幾善不終否，有時而泰也。」
三輔之民為衝所略者，遣人密告堅，請遣兵攻衝，欲縱火為內應。堅曰：「甚哀諸卿忠誠。然吾猛士如虎豹，利兵如霜雪，困於烏合之虜，豈非天乎。恐徒使諸卿坐自夷滅，吾不忍也。」其人固請不已，乃遣七百騎赴之。衝營縱火者，反為風火所燒，其得免者什一二，堅祭而哭之。
衛將軍楊定與衝戰於城西，為衝所擒。定，秦之驍將也。堅大懼，以識書云：「帝出五將久長得」，乃留太子宏守長安，謂之曰：「天其或者欲導予出外。汝善守城，勿與賊爭利，吾當出隴收兵、運糧以給汝。」遂帥騎數百與張夫人及中山公詵、二女寶、錦出奔五將山，宣告州郡，期以孟冬救長安。
六月，秦太子宏不能守長安，將數千騎與母、妻、宗室西奔下辯。百官逃散，司隸校尉權翼等數百人奔後秦。西燕主衝入據長安，縱兵大掠，死者不可勝計。
秋七月，秦王堅至五將山，後秦王萇遣驍騎將軍吳忠帥騎圍之。秦兵皆散走，獨侍御十數人在側，堅神色自若，坐而待之，召宰人進食。俄而忠至，執之，送詣新平，幽於別室。
太子宏至下辯，南秦州刺史楊璧拒之。璧妻，堅之女順陽公主也，棄其夫從宏。宏奔武都，投氐豪彊熙，假道來奔，詔處之江州。長樂公丕帥眾自枋頭將歸鄴城，龍驤將軍檀玄擊之，玄兵敗，丕復入鄴城。
八月，後秦王萇使求傳國璽於秦王堅曰：「萇次應歷數，可以為惠。」堅瞋目叱之曰：「小羌，敢逼天子。五胡次序，無汝羌名。璽已送晉，不可得也。」萇復遣右司馬尹緯說堅，求為禪代。堅曰：「禪代聖賢之事，姚萇叛賊，何得為之。」堅與緯語，問緯「在朕朝何官。」緯曰：「尚書令史。」堅嘆曰：「卿王景略之儔，宰相才也，而朕不知卿，宜其亡也。」堅自以平生遇萇有恩，尤忿之，數罵萇求死，謂張夫人曰：「豈可令羌奴辱吾兒。」乃先殺寶、錦。辛丑，萇遣人縊堅於新平佛寺，張夫人、中山公詵皆自殺。後秦將士皆為之哀慟。萇欲隱其名，諡曰壯烈天王。
臣光曰：論者皆以為秦王堅之亡，由不殺慕容垂、姚萇故也，臣獨以為不然。許劭謂魏武帝治世之能臣，亂世之奸雄。使堅治國無失其道，則垂、萇皆秦之能臣也，烏能為亂哉。堅之所以亡，由驟勝而驕故也。魏文侯問李克，吳之所以亡，對曰：「數戰數勝。」文侯曰：「數戰數勝，國之福也，何故亡。」對曰：「數戰則民疲，數勝則主驕，以驕主御疲民，未有不亡者也。」秦王堅似之矣。
長樂公丕在鄴，將西赴長安，幽州刺史王永在壺關，遣使招丕，丕乃帥鄴中男女六萬餘口西如潞川，驃騎將軍張蠔，、幷州刺史王騰迎之入晉陽。王永留平州刺史苻衝守壺關，自帥騎一萬會丕於晉陽。丕始知長安不守，堅已死，乃發喪，即皇帝位。追諡堅曰宣昭皇帝，廟號世祖。大赦，改元太安。
燕王垂以魯王和為南中郎將，鎮鄴。
九月，秦王丕以張蠔為侍中、司空，王永為侍中、都督中外諸軍事、車騎大將軍、尚書令，王騰為中軍大將軍、司隸校尉，苻衝為尚書左僕射，封西平王。又以左長史楊輔為右僕射，右長史王亮為護軍將軍。立妃楊氏為皇后，子寧為皇太子，壽為長樂王，鏘為平原王，懿為渤海王，昶為濟北王。
秦尚書令魏昌公纂自關中奔晉陽，秦王丕拜纂太尉，封東海王。
冬十月，西燕王衝遣尚書令高蓋帥眾五萬伐後秦，戰於新平南，蓋大敗，降於後秦。苻定、苻紹、苻謨、苻亮聞秦主丕即位，皆自河北遣使謝罪。中山太守王兗，本新平氐也，固守博陵，為秦拒燕。十一月，丕以兗為平州刺史，定為冀州牧，紹為冀州都督，謨為幽州牧，亮為幽平二州都督，並進爵郡公。左將軍竇衝據茲川，有眾數萬，與秦州刺史王統、河州刺史毛興、益州刺史王廣、南秦州刺史楊璧、衛將軍楊定皆自隴右遣使邀丕，共擊後秦。丕以定為雍州牧，衝為梁州牧，加統鎮西大將軍，興車騎大將軍，璧征南大將軍，並開府儀同三司，加廣安西將軍，皆進位州牧。
慕容麟攻王兗於博陵，城中糧竭矢盡，功曹張猗逾城出，聚眾以應麟。兗臨城數之曰：「卿是秦民，吾是卿君，卿起兵應賊，自號義兵，何名實之相違也。古今來忠臣必於孝子之門，卿母在城，棄而不顧，吾何有焉。今人取卿一切之功則可矣，寧能忘卿不忠不孝之事乎。不意中州禮義之邦，乃有如卿者也。」十二月，麟拔博陵，執兗及苻鑑，殺之。昌黎太守宋敞帥烏桓、索頭之眾救兗，不及而還。秦主丕以敞為平州刺史。
十二月，燕王垂北如中山，謂諸將曰：「樂浪王招流散，實倉廩，外給軍糧，內營宮室，雖蕭何何加之。」丙申，垂始定都中山。
秦苻定據信都以拒燕，燕王垂以從弟北地王精為冀州刺史，將兵攻之。
十一年春正月，燕王垂即皇帝位。後秦王萇如安定。秦益州牧王廣自隴右引兵攻河州牧毛興於枹罕，興遣建節將軍衛平帥其宗人一千七百夜襲廣，大破之。二月，秦州牧王統遣兵助廣攻興，興嬰城自守。
燕大赦，改元建興，置公卿尚書百官，繕宗廟、社稷。
西燕主衝樂在長安，且畏燕主垂之強，不敢東歸，課農築室，為久安之計。鮮卑咸怨之，左將軍韓延因眾心不悅，攻衝殺之，立衝將段隨為燕王，改元昌平。
三月，西燕左僕射慕容恆、尚書慕容永襲段隨殺之，立宜都王子顗為燕王，改元建明，帥鮮卑男女四十餘萬口去長安而東。恆弟護軍將軍韜誘顗殺之於臨晉，恆怒，舍韜去。永與武衛將軍刁雲帥眾攻韜，韜敗，奔恆營。恆立西燕王衝之子瑤為帝，改元建平，諡衝曰威皇帝。眾皆去瑤奔永，永執瑤，殺之，立慕容泓子忠為帝，改元建武。忠以永為太尉，守尚書令，封河東公。永持法寬平，鮮卑安之。至聞喜，聞燕王垂已稱尊號，不敢進，築燕熙城而居之。
鮮卑既東，長安空虛，前滎陽太守高陵趙谷等招杏城盧水胡郝奴帥戶四千入於長安，渭北皆應之，以谷為丞相。扶風王驎有眾數千，保據馬嵬，奴遣弟多攻之。夏四月，後秦王萇自安定伐之，驎奔漢中。萇執多而進，奴懼，請降，拜鎮北將軍、六穀大都督。
毛興襲擊王廣，敗之，廣奔秦州，隴西鮮卑匹蘭執廣送於後秦。興復欲攻王統於上邽，枹罕諸氐皆厭苦兵事，乃共殺興，推衛平為河內刺史，遣使請命於秦。
秦大赦，以衛平為撫軍將軍、河州刺史，使者沒於後秦，不能達。
後秦王萇即皇帝位於長安，大赦，改元建初，國號大秦。追尊其父弋仲為景元皇帝。立妻虵氏為皇后，子興為太子。置百官。萇與羣臣宴，酒酣，言曰：「諸卿皆與朕北面秦朝，今忽為君臣，得無恥乎？」趙遷曰：「天不恥以陛下為子，臣等何恥為臣。」萇大笑。
六月，西燕刁雲等殺西燕主忠，推慕容永為使持節、大都督中外諸軍事、大將軍、大單于、雍秦梁涼四州牧、錄尚書事、河東王，稱藩於燕。
燕主垂遣太原王楷、趙王麟、陳留王紹、章武王宙攻秦苻定、苻紹、苻謨、苻亮等。楷先以書與之，為陳禍福，定等皆降。垂封定等為侯，曰：「以酧秦主之德。」
秦主丕以都督中外諸軍事、司徒、錄尚書事王永為左丞相，太尉東海王纂為大司馬，司空張蠔為太尉，尚書令咸陽徐義為司空，司隸校尉王騰為驃騎大將軍、儀同三司。永傳檄四方公侯、牧守、壘主、民豪，共討姚萇、慕容垂，令各帥所統，以孟冬上旬會大駕於臨晉。於是天水姜延、馮翊寇明、河東王昭、新平張晏、京兆杜敏、扶風馬朗、建忠將軍高平牧官都尉扶風王敏等，咸承檄起兵，各有眾數萬，遣使詣秦，丕皆就拜將軍、郡守，封列侯。冠軍將軍鄧景擁眾五千據彭池，與竇衝為首尾，以擊後秦。丕以景為京兆尹。景，羌之子也。
後秦主萇徙安定五千餘戶於長安。
秋七月，秦平涼太守金熙、安定都尉沒奕干與後秦左將軍姚方城戰於孫兵谷，方成兵敗。後秦王萇以其弟徵虜將軍緒為司隸校尉，鎮長安，自將至安定擊熙等，大破之。金熙本東胡之種，沒奕乾鮮卑多蘭部帥也。
枹罕諸氐以衛平衰老，難以成功，議廢之，而憚其宗強，累目不決。氐啖青謂諸將曰：「大事宜時定，不然變生。諸君但請衛公為會，觀我所為。」會七夕大宴，青抽劍而前曰：「今天下大亂，吾曹休慼同之，非賢主不可以濟大事。衛公老，宜返初服，以避賢路。狄道長苻登，雖王室疏屬，志略雄明，請共立之，以赴大駕。諸君有不同者，即下異議。」乃奮劍攘袂，將斬異已者。眾皆從之，莫敢仰視。於是推登為使持節、都督隴右諸軍事、大將軍、雍河二州牧、略陽公，帥眾五萬，東下隴，攻南安，拔之，馳使請命於秦。登，秦主丕之族子也。
八月，秦主丕以苻登為征西大將軍、開府儀同三司、南安王，持節、州牧、都督，皆因其所稱而授之。又以徐義為右丞相。留王騰守晉陽，右僕射楊輔戍壺關，帥眾四萬進屯平陽。
初，後秦王萇之弟碩德統所部羌居隴上，聞萇起兵，自稱征西將軍，聚眾於冀城以應之。以兄孫詳為安遠將軍，據隴城。從孫訓為安西將軍，據南安之赤亭，與秦秦州刺史王統相持。萇自安定引兵會碩德攻統，天水屠各、略陽羌胡應之者二萬餘戶。秦略陽太守王皮降之。
九月，王統以秦州降於後秦，後秦主萇以姚碩德為使持節、都督隴右諸軍事、秦州刺史，鎮上邽。
冬十月，西燕慕容永遣使詣秦主丕求假道東歸，丕弗許，與永戰於襄陵，秦兵大敗，左丞相王永、衛大將軍俱石子皆死。初，東海王纂自長安來，麾下壯士三千餘人，丕忌之，既敗，懼為纂所殺，帥騎數千南奔東垣，謀襲洛陽。楊威將軍馮該自陝邀擊之，殺丕，執其太子寧、長樂王壽送建康，詔赦不誅，以付苻宏。纂與其弟尚書永平侯師奴帥秦眾數萬走據杏城，其餘王公百官皆沒於永。永遂進據長子，即皇帝位，改元中興。將以秦後楊氏為上夫人，楊氏引劍刺永，為永所殺。
後秦主萇還安定。
秦南安王登既克南安，夷夏歸之者三萬餘戶，遂進攻姚碩德於秦州，後秦主萇自往救之。登與萇戰於胡奴阜，大破之，斬首二萬餘級。將軍啖青射萇，中之。萇創重，走保上邽，姚碩德代之統眾。
十一月，秦尚書寇遺奉勃海王懿、濟北王昶自杏城奔南安，南安王登發喪行服，諡秦主丕曰哀平皇帝。登議立懿為主，眾曰：「勃海王雖先帝之子，然年在幼衝，未堪多難。今三虜窺覦，宜立長君，非大王不可。」登乃為壇於隴東，即皇帝位，大赦，改元太初，置百官。
慕容柔、慕容盛及盛弟會皆在長子，盛謂柔、會曰：「主上已中興幽、冀，東西未一，吾屬居嫌疑之地，為智為愚，皆將不免。不若以時東歸，無為坐待魚肉也。」遂相與亡歸燕。後歲餘，西燕主永悉誅燕主雋及燕主垂之子孫，男女無遺。
十二月，秦主登立世祖神主于軍中，載以輜軿，建黃旗青蓋，以虎賁三百人衛之，凡所欲為，必啓主而後行。引兵五萬，東擊後秦。將士皆刻鉾、鎧為「死」、「休。」字。每戰以劍槊為方圓大陣，知有厚薄，從中分配，故人自為戰，所向無前。
初，長安之將敗也，中壘將軍徐嵩、屯騎校尉胡空各聚眾五千，結壘自固。既而受後秦官爵。後秦王萇以王禮葬秦主堅於二壘之間。及登至，嵩、空以眾降之。登拜嵩雍州刺史，空京兆尹，改葬堅以天子之禮。
十二年春正月，秦主登立妃毛氏為皇后，勃海王懿為太弟。後，興之女也。遣使拜東海王纂為使持節、都督中外諸軍事、太師、領大司馬，封魯王。纂弟師奴為撫軍大將軍、幷州牧，封朔方公。纂怒，謂使者曰：「勃海王先帝之子也，南安王何以不立而自立乎？」長史王旅諫曰：「南安已立，理無中改。今寇虜未滅，不可宗室之中自為仇敵也。」纂乃受命。於是盧水胡彭沛谷、屠各董成、張龍世、新平羌雷惡地等皆附於纂，有眾十餘萬。
後秦王萇徙秦州豪傑三萬戶於安定。
三月，秦主登以竇衝為南秦州牧，楊定為益州牧，楊璧為司空、梁州牧。
夏四月，後秦征西將軍姚碩德為楊定所逼，退守涇陽。定與秦魯王纂共攻之，戰於涇陽，碩德大敗。後秦主萇自陰密救之，纂退屯敷陸。
燕王垂自碻磝還中山，慕容柔、慕容盛、慕容會來自長子。庚辰，垂為之大赦。垂問盛「長子人情何如，為可取乎？」盛曰：「西軍擾擾，人有東歸之志，陛下唯當修仁政以俟之耳。若大軍一臨，必投戈而來，若孝子之歸慈父也。」垂悅。癸未，封柔為陽平王，盛為長樂公，會為清河公。
秋七月，秦主登軍於瓦亭。後秦主萇攻彭沛谷堡，拔之，谷奔杏城。萇還陰密，以太子興鎮長安。
八月，秦馮翊太守蘭櫝帥眾二萬自頻陽入和寧，與魯王纂謀攻長安。纂弟師奴勸纂稱尊號，纂不從。師奴殺纂而代之，櫝遂與師奴絕。西燕主永攻櫝，櫝遣使請救於秦。後秦主萇欲自救之，尚書令姚旻、左僕射尹緯曰：「苻登近在瓦亭，將乘虛襲吾後。」萇曰：「苻登眾盛，非旦夕可制。登遲重少決，必不能輕軍深入。比兩月間，吾必破賊而返，登雖至，無能為也。」九月，萇軍於泥源。師奴逆戰，大敗，亡奔鮮卑。後秦盡收其眾，屠各董成等皆降。
秦主登進據胡空堡，戎夏歸者十餘萬。
後秦主萇進擊西燕主永於河西，永走。蘭櫝復列兵拒守，萇攻之。十二月，擒櫝，遂如杏城。
後秦姚方成攻秦雍州刺史徐嵩壘，拔之，執嵩而數之。嵩罵曰：「汝姚萇罪當萬死，苻黃眉欲斬之，先帝止之。授任內外，榮寵極矣。曾不如犬馬識所養之恩，親為大逆。汝羌輩，豈可以人理期也。何不速殺我，早見先帝，取姚萇於地下治之。」方成怒，三斬嵩，悉阬其士卒，以妻子賞軍。後秦主萇掘秦主堅屍，鞭撻無數，剝衣裸形薦之以棘，坎土而埋之。
十三年春二月，秦主登軍朝那，後秦主萇軍武都。秋七月，秦、後秦自春相持，屢戰，互有勝負，至是各解歸。關西豪傑以後秦久無成功，多去而附秦。
八月，秦主登立子崇為皇太子。
冬十月，後秦主萇還安定。秦主登就食新平，帥眾萬餘圍萇營，四面大哭，萇命營中哭以應之，登乃退。
十四年春正月，後秦主萇以秦戰屢勝，謂得秦王堅之神助，亦于軍中立堅像而禱之，曰：「臣兄襄敕臣復讎，新平之禍，臣行襄之命，非臣罪也。苻登陛下疏屬，猶欲復讎，況臣敢忘其兄乎。且陛下命臣以龍驤建業，臣敢違之。今為陛下立像，陛下勿追計臣過也。」秦王登升樓遙謂萇曰：「為臣弒君，而立像求福，庸有益乎？」因大呼曰：「弒君賊姚萇，何不自出。吾與汝決之。」萇不應。久之，以戰未有利，軍中每夜數驚，乃斬像首以送秦。
夏五月，後秦主萇與秦主登戰，數敗，乃遣中軍將軍姚崇襲大界，登邀擊之於安丘，又敗之。
秋七月，秦主登攻後秦右將軍吳忠等於平涼，克之。八月，登據苟頭原以逼安定。諸將勸後秦主萇決戰，萇曰：「與窮寇競勝，兵家之忌也，吾將以計取之。」乃留尚書令姚旻守安定，夜帥騎三萬襲秦輜重於大界，克之，殺毛後及南安王弁、北海王尚，擒名將數十人，驅掠男女五萬餘口而還。毛氏美而勇，善騎射，後秦兵入其營，毛氏猶彎弓跨馬，帥壯士數百力戰，殺七百餘人，眾寡不敵，為後秦所執。萇將納之，毛氏罵且哭曰：「姚萇，汝先已殺天子，今又欲辱皇后，皇天后土寧汝容乎？」萇殺之。諸將欲因秦軍駭亂擊之，萇曰：「登眾雖亂，怒氣猶盛，未可輕也。」遂止。登收餘眾屯胡空堡。萇使姚碩德鎮安定，徙安定千餘家於陰密，遣其弟征南將軍靖鎮之。
秦主登之東也，後秦主萇使姚碩德置秦州守宰，以從弟常戍隴城，邢奴戍冀城，姚詳戍略陽。楊定攻隴、冀，克之，斬常，執邢奴。詳棄略陽，奔陰密。定自稱秦州牧、隴西王，秦因其所稱而授之。
冬十月，秦主登以竇衝為大司馬、都督隴東諸軍事、雍州牧，楊定為左丞相、都督中外諸軍事、秦梁二州牧，楊璧為都督隴右諸軍事、南秦益二州牧，約與共攻後秦。又約監河西諸軍事幷州刺史楊政、都督河東諸軍事冀州刺史楊楷，各帥其眾會長安。政、楷皆河東人，秦主丕既敗，政、楷收集流民數萬戶，政據河西，楷據湖、峽之間，遣使請命於秦，登因而授之。
十二月，後秦主萇使其東門將軍任甕詐遣使招秦主登，許開門納之。登將從之，征東將軍雷惡地將兵在外，聞之，馳騎見登，曰：「姚萇多詐，不可信也。」登乃止。萇聞惡地詣登，謂諸將曰：「此羌見登，事不成矣。」登以惡地勇略過人，陰憚之。惡地懼，降於後秦，萇以惡地為鎮軍將軍。
十五年春正月，西燕王永引兵向洛陽，朱序自河陰北濟河，擊敗之。
三月，後秦主萇攻秦扶風太守齊益男於新羅堡，克之，益男走。秦主登攻後秦天水太守張業生於隴東，萇救之，登引去。
秋七月，馮翊人郭質起兵於廣鄉以應秦，移檄三輔曰：「姚萇凶虐，毒被神人。吾屬世蒙先帝堯、舜之仁，非常伯、納言之子，即卿校、牧守之孫也。與其含恥而存，孰若蹈道而死。」於是三輔壁壘皆應之。獨鄭縣人苟曜不從，聚眾數千，附於後秦。秦以質為馮翊太守，後秦以曜為豫州刺史。冬十二月，郭質及苟曜戰於鄭東，質敗，奔於洛陽。
十六年春三月，秦主登自雍攻後秦安東將軍金榮於范氏堡，克之。遂渡渭水，攻京兆太守韋範於段氏堡，不克，進據曲牢。夏四月，燕蘭汗破賀染干於牛都。
苟曜有眾一萬，密召秦主登，許為內應。登自曲牢向繁川，軍於馬頭原。五月，後秦主萇引兵逆戰，登擊破之，斬其右將軍吳忠。萇收眾復戰，姚碩德曰：「陛下慎於輕戰，每欲以計取之，今戰失利而更前逼賊，何也。」萇曰：「登用兵遲緩，不識虛實。今輕兵直進，遙據吾東，此必苟曜豎子與之有謀也。緩之則其謀得成，故及其交之未合，急擊之，以敗散其事耳。」遂進戰，大破之，登退屯於郿。
秦兗州刺史強金槌據新平降後秦，以其子逵為質。後秦主萇將數百騎入金槌營，羣下諫之。萇曰：「金槌既去苻登，又欲圖我，將安所歸乎。且彼初來款附，宜推心以結之，奈何復以不信疑之乎？」既而羣氐欲取萇，金槌不從。
秋七月，秦主登攻新平，後秦主萇救之，登引去。
冬十二月，秦主登攻安定，後秦主萇如陰密以拒之。謂太子興曰：「苟曜聞吾北行，必來見汝，汝執誅之。」曜果見興於長安，興使尹緯讓而誅之。萇敗登於安定城東，登退據路承堡。萇置酒高會，諸將皆曰：「若值魏武王，不令此賊至今，陛下將牢太過耳。」萇笑曰：「吾不如亡兄有四：身長八尺五寸，臂垂過膝，人望而畏之，一也。將十萬之眾，與天下爭衡，望麾而進，前無橫陣，二也。溫古知今，講論道藝，收羅英雋，三也。董帥大眾，上下咸悅，人盡死力，四也。所以得建立功業，驅策羣賢者，正望算略中有片長耳。」羣臣咸稱萬歲。
十七年春三月，後秦主萇寢疾，命姚碩德鎮李潤，尹緯守長安，召太子興詣行營。征南將軍姚方成言於興曰：「今寇敵未滅，上覆寢疾。王統等皆有部曲，終為人患，宜盡除之。」興從之，殺王統、王廣、苻胤、徐成、毛盛。萇怒曰：「王統兄弟，吾之州里，實無他志。徐成等皆前朝名將，吾方用之，奈何輒殺之。」
秋七月，秦主登聞後秦主萇疾病，大喜，告祠世祖神主，大赦，百官進位二等，秣馬厲兵，進逼安定，去城九十餘里。八月，萇疾小瘳，出兵拒之。登引兵出營，將逆戰，萇遣安南將軍姚熙隆別攻秦營，登懼而還。萇夜引兵旁出以躡其後，旦而候騎告曰：「賊諸營已空，不知所向。」登驚曰：「彼為何人，去令我不知，來令我不覺，謂其將死，忽然復來。朕與此羌同世，何其厄哉。」登遂還雍，萇亦還安定。
巴、蜀人在關中者皆叛後秦，據弘農以附秦。秦主登以竇衝為左丞相，衝徙屯華陰。都恢遣將軍趙睦守金墉，河南太守楊佺期帥眾軍湖城，擊衝，走之。
十八年夏五月，秦右丞相竇衝矜才尚人，自請封天水王，秦主登不許。六月，衝自稱秦王，改元元光。
秋七月，秦主登攻竇衝於野人堡，衝求救於後秦。尹緯言於後秦主萇曰：「太子仁厚之稱着於遠近，而英略未着，請使擊苻登以着之。」萇從之。太子興將兵攻胡空堡，登解衝圍以赴之。興因襲平涼，大獲而歸。萇使興還鎮長安。
冬十月，後秦主萇疾甚，還長安。
燕主垂議伐西燕，諸將皆曰：「永未有釁，我連年征討，士卒疲弊，未可也。」范陽王德曰：「永既國之枝葉，又僭舉位號，惑民視聽，宜先除之，以一民心。士卒雖疲，庸得已乎？」垂曰：「司徒意正與吾同。吾比老，叩囊底智，足以取之，終不復留此賊以累子孫也。」遂戒嚴。
十一月，垂髮中山步騎七萬，遣鎮西將軍丹陽王纘、龍驤將軍張崇出井陘，攻西燕武鄉公友於晉陽，征東將軍平規攻鎮東將軍段平於沙亭。西燕主永遣其尚書令刁雲、車騎將軍慕容鍾帥眾五萬守潞川。友，永之弟也。十二月，垂至鄴。
己亥，後秦主萇召太尉姚旻、僕射尹緯、姚晃、將軍姚大目、尚書狄伯支入禁中，受遺詔輔政。萇謂太子興曰：「有毀此諸公者，慎勿受之。汝撫骨肉以恩，接大臣以禮，待物以信，遇民以仁，四者不失，吾無憂矣。」姚晃垂涕問取苻登之策，萇曰：「今大業垂成，興才智足辦，奚所復問。」庚子，萇卒。興祕不發喪，以其叔父緒鎮安定，碩德鎮陰密，弟崇守長安。或謂碩德曰：「公威名素重，部曲最強，今易世之際，必為朝廷所疑，不如且奔秦州，觀望事勢。」碩德曰：「太子志度寬明，必無他慮。今苻登未滅，而骨肉相攻，是自亡也，吾有死而已，終不為也。」遂往見興，興優禮而遣之。興自稱大將軍，以尹緯為長史，狄伯支為司馬，帥眾伐秦。
十九年春正月，秦主登聞後秦主萇卒，喜曰：「姚興小兒，吾折杖笞之耳。」乃大赦，盡眾而東，留司徒安成王廣守雍，太子崇守胡空堡。
二月，燕主垂留清河公會鎮鄴，發司、冀、青、兗兵，遣太原王楷出滏口，遼西王農出壺關，垂自出沙庭，以擊西燕，標榜所趣，軍各就頓。西燕主永聞之，嚴兵分道拒守，聚糧臺壁，遣從子征東將軍小逸豆歸、鎮東將軍王次多、右將軍勒馬駒帥眾萬餘人戍之。
夏四月，秦王登自六陌趣廢橋，後秦始平太守姚詳據馬嵬堡以拒之。太子興遣尹緯將兵救詳，緯據廢橋以待秦。秦兵爭水，不能得，渴死者什二三，因急攻緯。興馳遣狄伯支謂緯曰：「苻登窮寇，宜持重以挫之。」緯曰：「先帝登遐，人情擾懼，今不因思奮之力以禽敵，大事去矣。」遂與秦戰，秦兵大敗。其夜，秦眾潰，登單騎奔雍。太子崇及安成王廣聞敗，皆棄城走。登至，無所歸，乃奔平涼，收集遺眾，入馬毛山。
燕主垂頓軍鄴西南，月餘不進。西燕主永怪之，以為太行道寬，疑垂欲詭道取之，乃悉斂諸軍屯軹關，杜太行口，惟留臺壁一軍。甲戌，垂引大軍出滏口，入天井關。五月乙酉，燕軍至臺壁，永遣從兄太尉大逸豆歸救之，平規擊破之。小逸豆歸出戰，遼西王農又擊破之。斬勒馬駒，禽王次多，遂圍臺壁。永召太行軍還，自將精兵五萬以拒之。刁雲、慕容鍾震怖，帥眾降燕，永誅其妻子。己亥，垂陳於臺壁南，遣驍騎將軍慕容國伏千騎於澗下。庚子，與永合戰，垂僞退，永眾追之，行數里，國騎從澗中出，斷其後，諸軍四面俱進，大破之，斬首八千餘級，永走歸長子。晉陽守將聞之，棄城走。丹楊王瓚等進取晉陽。
五月，後秦太子興始發喪，即皇帝位於槐里，大赦，改元皇初。遂如安定，諡後秦主萇曰武昭皇帝，廟號太祖。
六月，燕主垂進軍圍長子，西燕主永欲奔後秦。侍中蘭英曰：「昔石虎伐龍都，太祖堅守不去，卒成大燕之基。今垂七十老翁，厭苦兵革，終不能頓兵連歲以攻我也，但當城守以疲之。」永從之。
秦王登遣其子汝陰王宗為質於河南王幹歸以請救，進封幹歸梁王，納其妹為梁王后。幹歸遣前軍將軍乞伏益州等帥騎一萬救之。秋七月，登引兵出迎幹歸兵，後秦主興自安定如涇陽，與登戰于山南，執登，殺之。悉歸其部眾，使歸農業。徙陰密三萬戶於長安。以李後賜姚晃。益州等聞之，引兵還。秦太子崇奔湟中，即帝位，改元延初，諡登曰高皇帝，廟號太宗。
八月，西燕主永因急，遣其子常山公弘等求救於雍州刺史郗恢，並獻玉璽一紐。恢上書言：「垂若並永，為患益深，不如兩存之，可以乘機雙斃。」帝以為然，詔青兗二州刺史王恭、豫州刺史庾楷救之。楷，亮之孫也。永恐晉兵不出，又遣其太子亮來為質，平規追亮及於高都，獲之。永又告急於魏，魏王珪遣陳留公虔、將軍庾嶽帥騎五萬東渡河，屯秀容以救之。晉、魏兵皆未至，大逸豆歸等部將伐勒等開門納燕兵，燕人執永，斬之，並斬其公卿、大將刁雲、大逸豆歸等三十餘人，得永所統八郡七萬餘戶及秦乘輿、服御、妓樂、珍寶甚眾。九月，垂自長子如鄴。
十月，秦王崇為梁王幹歸所逐，奔隴西王楊定。定留司馬邵強守秦州，帥眾二萬，與崇共攻幹歸。幹歸遣涼州牧軻彈、秦州牧益州、立義將軍詰歸帥騎三萬拒之。益州與定戰，敗於平州，軻彈、詰歸皆引退。軻彈司馬翟瑥奮劍怒曰：「主上以雄武開基，所向無敵，威振秦、蜀。將軍以宗室居元帥之任，當竭力致命以佐國家。今秦州雖敗，二軍尚全，奈何望風退衄，將何面以見主上乎。瑥雖無任，獨不能以便宜斬將軍乎？」軻彈謝曰：「曏者未知眾心何如耳。果能若是，吾敢愛死。」乃帥騎進戰，益州、詰歸亦勒兵繼之，大敗定兵，殺定及崇，斬首萬七千級。幹歸於是盡有隴西之地。
定無子，其叔父佛狗之子盛先守仇池，自稱征西將軍、秦州刺史、仇池公，諡定為武王，仍遣使來稱藩。秦太子宣奔盛，盛分氐、羌為二十部護軍，各為鎮戍，不置郡縣。
晉孝武帝太元八年。丁零翟斌起兵叛秦，慕容鳳及燕故臣之子燕郡王騰、遼西段延等各帥部曲歸之。初，丁零翟斌世居康居，後徙中國。
九年。慕容鳳、王騰、段延皆勸翟斌奉慕容垂為盟主，斌從之。垂至洛陽，斌帥其眾來與垂會，勸垂稱尊號。垂至滎陽，稱大將軍、大都督、燕王。承製以翟斌為建義大將軍，封河南王。事見《慕容叛秦復燕》。
燕翟斌恃功驕縱，邀求無厭。又以鄴城久不下，潛有貳心。太子寶請除之，燕王垂曰：「河南之盟，不可負也。若其為難，罪由於斌。今事未有形而殺之，人必謂我忌憚其功能。吾方收攬豪傑以隆大業，不可示人以狹，失天下之望也。藉彼有謀，吾以智防之，無能為也。」范陽王德、陳留王紹、驃騎大將軍農皆曰：「翟斌兄弟恃功而驕，必為國患。」垂曰：「驕則速敗，焉能為患。彼有大功，當聽其自斃耳。」禮遇彌重。
斌諷丁零及其黨請斌為尚書令，垂曰：「翟王之功，宜居上輔，但臺既未建，此官不可遽置耳。」斌怒，密與前秦長樂公丕通謀，使丁零決堤潰水。事覺，垂殺斌及其弟檀、敏，餘皆赦之。
斌兄子真，夜將營眾北奔邯鄲，引兵還向鄴圍，欲與丕內外相應。太子寶與冠軍大將軍隆擊破之，真還走邯鄲。太原王楷、陳留王紹言於垂曰：「丁零非有大志，但寵過為亂耳。今急之則屯聚為寇，緩之則自散，散而擊之，無不克矣。」垂從之。秋八月，翟真自邯鄲北走，燕王垂遣太原王楷、驃騎大將軍農帥騎追之，甲寅，及於下邑。楷欲戰，農曰：「士卒饑倦，且視賊營不見丁壯，殆有他伏。」楷不從，進戰，燕兵大敗。真北趨中山，屯於承營。冬十月，翟真在承營，與公孫希、宋敞遙相首尾。
十一月，燕慕容農自信都西擊丁零翟遼於魯口，破之。遼退屯無極，農屯藁城以逼之。遼，真之從兄也。十二月，燕慕容麟、慕容農合兵襲翟遼，大破之，遼單騎奔翟真。
十年春二月，慕容農引兵會慕容麟於中山，與共攻翟真。麟、農先帥數千騎至承營，觀察形勢。翟真望見，陳兵而出。諸將欲退，農曰：「丁零非不勁勇，而翟真懦弱。今簡精銳，望真所在而衝之，真走，眾必散矣，乃邀門而蹙之，可盡殺也。」使驍騎將軍慕容國帥百餘騎衝之，真走，其眾爭門，自相蹈藉，死者太半，遂拔承營外郭。
夏四月，翟真自承營徙屯行唐，真司馬鮮于乞殺真及諸翟自立為趙王。營人共殺乞，立真從弟成為主，其眾多降於燕。
閏五月庚戌，燕王垂至常山，圍翟成於行唐。命帶方王佐鎮龍城。秋七月癸酉，翟成長史鮮于得斬成出降，垂屠行唐，盡阬成眾。
十一年。鮮于乞之殺翟真也，翟遼奔黎陽，黎陽太守滕恬之甚愛信之。恬之喜畋獵，不愛士卒，遼潛施奸惠以收眾心。恬之南攻鹿鳴城，遼於後閉門拒之，恬之東奔鄄城，遼追執之，遂據黎陽。豫州刺史朱序遣將軍秦膺、童斌與淮、泗諸郡共討之。春三月，泰山太守張願以郡叛降翟遼。秋八月，翟遼寇譙，朱序擊走之。
十二年春正月，翟遼遣其子釗寇陳、潁，朱序遣將軍秦膺擊走之。夏四月，高平人翟暢執太守徐含遠，以郡降翟遼。燕主垂謂諸將曰：「遼以一城之眾，反覆三國之間，不可不討。」五月，以章武王宙監中外諸軍事，輔太子寶守中山。垂自帥諸將南攻遼，以太原王楷為前鋒都督。遼眾皆燕、趙之人，聞楷至，皆曰：「太原王子，吾之父母也。」相帥歸之。遼懼，遣使請降。垂以遼為徐州牧，封河南公。前至黎陽，受降而還。井陘人賈鮑招引北山丁零翟遙等五千餘人，夜襲中山，陷其外郭。章武王宙以奇兵出其外，太子寶鼓譟於內，合擊，大破之，盡俘其眾，唯遙、鮑單馬走免。冬十月，翟遼復叛燕，遣兵與王祖、張申寇抄清河、平原。
十三年春二月，翟遼遣司馬眭瓊詣燕謝罪，燕主垂以其數反覆，斬瓊以絕之。遼乃自稱魏天王，改元建光，置百官。夏五月，翟遼徙屯滑臺。
十四年夏四月，翟遼寇滎陽，執太守張卓。冬十月，燕樂浪悼王溫為冀州刺史，翟遼遣丁零故堤詐降於溫，為溫帳下。乙酉，刺溫，殺之，並其長史司馬驅，帥守兵二百戶奔西燕。遼西王農邀擊於襄國，盡獲之，惟堤走免。
十五年秋八月，劉牢之擊翟釗於鄄城，釗走河北。又敗翟遼於滑臺，張願來降。
十六年冬十月，翟遼卒，子釗代立，改元定鼎。攻燕鄴城，燕遼西王農卻之。
十七年春二月壬寅，燕主垂自魯口如河間、渤海、平原。翟釗遣其將翟都侵館陶，屯蘇康壘。三月，垂引兵南擊釗。燕主垂進逼蘇康壘。夏四月，翟都南走滑臺，翟釗求救於西燕。西燕主永謀於羣臣，尚書郎渤海鮑遵曰：「使兩寇相敝，吾承其後，此卞莊子之策也。」中書侍郎太原張騰曰：「垂強釗弱，何敝之承。不如速救之，以成鼎足之勢。今我引兵趨中山，晝多疑兵，夜多火炬，垂必懼而自救。我衝其前，釗躡其後，此天授之機，不可失也。」永不從。
六月，燕主垂軍黎陽，臨河欲濟，翟釗列兵南岸以拒之。辛亥，垂徙營就西津，去黎陽西四十里，為牛皮船百餘艘，僞列兵仗，溯流而上。釗亟引兵趣西津，垂潛遣中壘將軍桂林王鎮等自黎陽津夜濟，營於河南，比明而營成。釗聞之，亟還，攻鎮等營，垂命鎮等堅壁勿戰。釗兵往來疲暍，攻營不能拔，將引去。鎮等引兵出戰，驃騎將軍農自西津濟，與鎮等夾擊，大破之。釗走還滑臺，將妻子，收遺眾，北濟河，登白鹿山，憑險自守，燕兵不得進。農曰：「釗無糧，不能久居山中。」乃引兵還，留騎候之。釗果下山，還兵掩擊，盡獲其眾，釗單騎奔長子。西燕主永以釗為車騎大將軍、兗州牧，封東郡王。歲餘，釗謀反，永殺之。
初，郝晷、崔逞及清河崔宏、新興張卓、遼東夔騰、陽平路纂皆仕於秦，避秦亂來奔，詔為冀州諸郡，各將部曲營於河南。既而受翟氏官爵，翟氏敗，皆降於燕，燕主垂各隨其材而用之。釗所統七郡三萬餘戶，皆按堵如故。以章武王宙為兗豫二州刺史，鎮滑臺。徙徐州民七千餘戶於黎陽，以彭城王脫為徐州刺史，鎮黎陽。脫，垂之弟子也。垂以崔陰為宙司馬。
初，陳留王紹為鎮南將軍，太原王楷為征西將軍，樂浪王溫為征東將軍，垂皆以陰為之佐。陰才幹明敏強正，善規諫，四王皆嚴憚之。及至簡刑法，輕賦役，流民歸之，戶口滋息。
秋七月，以太原王楷為冀州牧，右光祿大夫餘蔚為太僕射。
魏元皇帝景元二年。鮮卑索頭部大人拓跋力微始遣其子沙漠汗入貢，因留為質。力微之先，世居北荒，不交南夏。至可汗毛，始強大，統國三十六，大姓九十九。後五世至可汗推寅，南遷大澤。又七世至可汗鄰，使其兄弟七人及族人乙旃氏惃氏分統部眾為十族。鄰老，以位授其子詰汾，使南遷遂居匈奴故地。詰汾卒，力微立，復徙居定襄之盛樂，部眾侵盛，諸部皆畏服之。
晉武帝泰始三年。遣鮮卑拓跋沙漠汗歸其國。
咸寧元年夏六月，鮮卑拓跋力微復遣其子沙漠汗入貢，將還，幽州刺史衛瓘表請留之，又密以金賂其諸部大人離間之。
三年冬十二月，衛瓘遣拓跋沙漠汗歸國。自沙漠汗入質，力微可汗諸子在側者多有寵。及沙漠汗歸，諸部大人共譖而殺之。既而力微疾篤，烏桓王庫賢親近用事，受衛瓘賂，欲擾動諸部，乃礪斧於庭，謂諸大人曰：「可汗恨汝曹讒殺太子，欲盡收汝曹長子殺之。」諸大人懼，皆散走。力微以憂卒，時年一百。四子悉祿立，其國遂衰。初，幽、並二州皆與鮮卑接，東有務桓，西有力微，多為邊患。衛瓘密以計間之，務桓降而力微死，朝廷嘉瓘功，封其弟為亭侯。
太康七年。鮮卑拓跋悉鹿卒，弟綽立。惠帝元康三年夏六月，拓跋綽卒，弟子弗立。四年。拓跋弗卒，叔父祿官立。
五年冬十二月，拓跋祿官分其國為三部：一居上谷之北，濡源之西，自統之。一居代郡參合陂之北，使兄沙漠汗之子猗㐌統之；一居定襄之盛樂 故城,使猗㐌弟猗盧統之。猗盧善用 兵,西擊匈奴、烏桓諸部,皆破之。代人衛操與從子雄及同郡箕澹往依拓 跋氏,說猗㐌、椅盧招納晉人。椅㐌悅之，任以國事，晉人附者稍眾。
七年秋九月，拓跋猗㐌度漠北巡,因西略諸國,積五歲,降附者三十餘國。
永興元年秋七月，東嬴公騰乞師於拓跋猗?，以擊劉淵，猗?與弟猗盧合兵擊淵於西河，破之，與騰盟於汾東而還。
二年夏六月，漢王淵攻東嬴公騰，騰，騰復乞師於拓跋猗㐌，操勸猗㐌助之。猗㐌帥輕騎數千救騰，斬漢將綦毋豚。詔假猗㐌大單于，加操右將軍。甲申，猗㐌卒，子普根代立。
懷帝永嘉元年。拓跋祿官卒，弟猗盧總攝三部。
四年冬十月，劉琨之討劉虎、白部也，遣使卑辭厚禮說鮮卑拓跋猗盧以請兵。猗盧使弟弗之子鬱律帥騎二萬助之，遂破劉虎、白部，屠其營。琨與猗盧結為兄弟，表猗盧為大單于，以代郡封之為代公。猗盧以封邑去國懸遠，民不相接，乃帥部落萬餘家自雲中入雁門，從琨求陘北之地。琨不能制，且欲倚之為援，乃徙樓煩、馬邑、陰館、繁畤、崞五縣民於陘南，以其地與猗盧，由是猗盧益盛。
五年。劉琨遣子遵請兵於代公猗盧，猗盧遣其子六修將兵助琨，戍新興。事見《石勒寇河朔》。
六年。漢靳衝等攻劉琨於晉陽，猗盧遣兵救琨，擊走之。劉粲等復攻晉陽，拔之。猗盧自將破粲等，琨復入晉陽。事並見《西晉之亂》。
愍帝建興元年。代公猗盧城盛樂，以為北都，治故平城為南都。又作新平城於灅水之陽，使右賢王六修鎮之，統領南部。
三年春二月，詔進拓跋猗盧爵為代王，置官屬，食代、常山二郡。猗盧請幷州從事雁門莫含於劉琨，琨遣之。含不欲行，琨曰：「以幷州單弱，吾之不材而能自存於胡羯之間者，代王之力也。吾傾身竭貲，以長子為質而奉之者，庶幾為朝廷雪大恥也。若欲為忠臣，奈何惜其事之小誠，而忘徇國之大節乎。往事代王，為之腹心，乃一州之所賴也。」含遂行。猗盧甚重之，常與參大計。猗盧用法嚴，國人犯法者或舉部就誅，老幼相攜而行，人問何之，曰：「往就死。」無一人敢逃匿者。
四年。初，代王猗盧愛其少子比延，欲以為嗣，使長子六修出居新平城，而黜其母。六修有駿馬，日行五百里，猗盧奪之，以與比延。六修來朝，猗盧使拜比延，六修不從。猗盧乃坐比延於其步輦，使人導從出遊，六修望見，以為猗盧，伏謁路左，至，乃比延，六修慚怒而去。猗盧召之不至，大怒，帥眾討之，為六修所敗。猗盧微服逃民間，有賤婦人識之，遂為六修所弒。拓跋普根先守外境，聞難來赴，攻六修，滅之。
普根代立，國中大亂，新舊猜嫌，迭相誅滅。左將軍衛雄、信義將軍箕澹，久佐猗盧，為眾所附，謀歸劉琨，乃言於眾曰：「聞舊人忌新人悍，戰欲盡殺之，將奈何？」晉人及烏桓皆驚懼，曰：「死生隨二將軍。」乃與琨質子遵帥晉人及烏桓三萬家，馬牛羊十萬頭歸於琨。琨大喜，親詣平城撫納之，琨兵由是復振。
夏四月，普根卒，其子始生，普根母惟氏立之。十二月，拓跋普根之子又卒，國人立其從父鬱律。
元帝大興元年夏六月，劉虎自朔方侵拓跋鬱律西部。秋七月，鬱律擊虎，大破之，虎走出塞，從弟路孤帥其部落降於鬱律。於是鬱律西取烏孫故地，東兼勿吉以西，士馬精強，雄於北方。
四年。拓跋猗㐌妻惟氏忌代王鬱律之強，恐不利於其子，乃殺鬱律而立其子賀傅，大人死者數十人。鬱律之子什翼犍幼在襁褓，其母王氏匿於袴中，祝之曰：「天苟存汝，則勿啼。」久之，不啼，乃得免。惟氏專制國政，遣使聘後趙，後趙人謂之「女國使」。
明帝大寧二年。代王賀傉始親國政，以諸部多未服，乃築城於東木根山，徙居之。三年十二月，代王賀傉卒，弟紇那立。
成帝咸和二年。代王鬱律之子翳槐居於其舅賀蘭部，紇那遣使求之，賀蘭大人藹頭擁護不遣。紇那與宇文部共擊藹頭，不克。
四年。賀蘭部及諸大人共立拓跋翳槐為代王，代王紇那奔宇文部。翳槐遣其弟什翼犍質於趙以請和。
咸康三年。趙將李穆納拓跋翳槐於大寧，其故部落多歸之。代王紇那奔燕，國人復奉翳槐為代王，翳槐城盛樂而居之。
四年。代王翳槐之弟什翼犍質於趙，翳槐疾病，命諸大人立之。翳槐卒，諸大人梁蓋等以新有大故，什翼犍在遠，來未可必，比其至，恐有變亂，謀更立君。而翳槐次弟屈，剛猛多詐，不如屈弟孤仁厚，乃相與殺屈而立孤。孤不可，自詣鄴迎什翼犍，請身留為質，趙王虎義而俱遣之。十一月，什翼犍即代王位於繁畤北，改元曰建國，分國之半以與孤。
初，代王猗盧既卒，國多內難，部落離散，拓跋氏寢衰。及什翼犍立，雄勇有智略，能修祖業，國人附之。始置百官，分掌眾務。以代人燕鳳為長史，許謙為郎中令。始制反逆、殺人、奸盜之法，號令明白，政事清簡，無擊訊連逮之煩。百姓安之。於是東自濊貊，西及破洛那，南距陰山，北盡沙漠，率皆歸服，有眾數十萬人。
五年五月，代王什翼犍會諸大人於參合陂，議都灅源川。其母王氏曰：「吾自先世以來，以遷徙為業。今國家多難，若城郭而居，一旦寇來，無所避之。」乃止。代人謂它國之民來附者皆為烏桓，什翼犍分之為二部，各置大人以監之，弟孤監其北，子寔君監其南。什翼犍求昏於燕，燕王皝以其妹妻之。
六年春三月，代王什翼犍始都雲中之盛樂宮。
七年秋九月，代王什翼犍築盛樂城於故城南八里。代王妃慕容氏卒。冬十月，匈奴劉虎寇代西部，代王什翼犍遣軍逆擊，大破之。虎卒，子務桓立，遣使求和於代，什翼犍以女妻之。務桓又朝貢於趙，趙以務桓為平北將軍、左賢王。
康帝建元元年。代王什翼犍復求婚於燕，燕王皝使納馬千匹為禮，什翼犍不與，又倨慢無子壻禮。八月，皝遣世子雋帥前軍師評等擊代。什翼犍帥眾避去，燕人無所見而還。
二年春正月，代王什翼犍遣其大人長孫秩迎婦於燕。
穆帝永和十二年春正月，匈奴大人劉務桓卒，弟閼頭立，將貳於代。二月，代王什翼犍引兵西巡，臨河，閼頭懼，請降。
昇平二年冬十二月，匈奴劉閼頭部落多叛，懼而東走，乘冰渡河，半渡而冰解，後眾盡歸劉悉勿祈，閼頭奔代。悉勿祈，務桓之子也。三年夏四月，匈奴劉悉勿祈卒，弟衛辰殺其子而代之。
四年。匈奴劉衛辰遣使降秦，請田內地，春來秋返。秦王堅許之。夏四月，雲中護軍賈雍遣司馬徐贇帥騎襲之，大獲而還。堅怒曰：「朕方以恩信懷夷狄，而汝貪小利以敗之，何也。」黜雍以白衣領職，遣使還其所獲，慰撫之。衛辰於是入居塞內，貢獻相尋。六月，代王什翼犍妃慕容氏卒。秋七月，劉衛辰如代會葬，因求婚，什翼犍以女妻之。
五年春正月，劉衛辰掠秦邊民五十餘口為奴婢以獻於秦，秦王堅責之，使歸所掠。衛辰由是叛秦，專附於代。哀帝興寧三年。劉衛辰復叛代，代王什翼犍東渡河擊走之。
海西公太和元年。代王什翼犍遣左長史燕鳳入貢於秦。
二年冬十月，代王什翼犍擊劉衛辰，河冰未合，什翼犍命以葦緪約流澌。俄而冰合，然猶未堅，乃散葦於其上，冰草相結，有如浮梁，代兵乘之以渡。衛辰不意兵猝至，與宗族西走，什翼犍收其部落什六七而還。衛辰奔秦，秦王堅送衛辰還朔方，遣兵戍之。
簡文帝咸安元年春三月，代將長孫斤謀弒代王什翼犍，世子寔格之，傷脅，遂執斤殺之。夏五月，代世子寔病傷而卒。秋七月，代世子寔娶東部大人賀野幹之女，有遺腹子，甲戌，生男，代王什翼犍為之赦境內，名曰涉珪。
孝武帝寧康元年夏，代王什翼犍使燕鳳入貢於秦。二年。代王什翼犍擊劉衛辰南走。
太元元年冬十月，劉衛辰為代所逼，求救於秦。秦王堅以幽州刺史行唐公洛為北討大都督，帥幽、冀兵十萬擊代，使幷州刺史俱難、鎮軍將軍鄧羌、尚書趙遷、李柔、前將軍朱肜、前禁將軍張蠔、右禁將軍郭慶帥步騎二十萬東出和龍，西出上郡，皆與洛會，以衛辰為鄉道。十一月，代王什翼犍使白部、獨孤部南御秦兵，皆不勝，又使南部大人劉庫仁將十萬騎御之。庫仁者，衛辰之族。什翼犍之甥也。與秦戰，戰於石子嶺，庫仁大敗。什翼犍病，不能自將，乃帥諸部奔陰山之北。高車雜種盡叛，四面寇鈔，不得芻牧，什翼犍復度漠南。聞秦兵稍退，十二月，什翼犍還雲中。
初，什翼犍分國之半以授弟孤，孤卒，子斤失職怨望。世子寔及弟翰早卒，寔子珪尚幼，慕容妃之子閼婆、壽鳩、紇根、地幹、力真、窟咄皆長，繼嗣未定。時秦兵尚在君子津，諸子每夜執兵警衛。斤因說什翼犍之庶長子寔君曰：「王將立慕容妃之子，欲先殺汝，故頃來諸子每夜戎服，以兵繞廬帳，伺使將發耳。」寔君信之，遂殺諸弟，並弒什翼犍。是夜諸子婦及部人奔告秦軍，秦李柔、張蠔勒兵趨雲中，部眾逃潰，國中大亂。珪母賀氏以珪走依賀訥。訥，野幹之子也。
秦王堅召代長史燕鳳，問代所以亂故，鳳以狀對。堅曰：「天下之惡一也。」乃執寔君及斤至長安，車裂之。堅欲遷珪於長安，鳳固請曰：「代王初亡，羣下叛散，遺孫衝幼，莫相統攝。其別部大人劉庫仁勇而有智，鐵弗衛辰狡滑多變，皆不可獨任。宜分諸部為二，令此兩人統之，兩人素有深讎，其勢莫敢先發。俟其孫稍長，引而立之，是陛下有存亡繼絕之德於代，使其子子孫孫永為不侵不叛之臣，此安邊之良策也。」堅從之。分代民為二部，自河以東屬庫仁，自河以西屬衛辰，各拜官爵，使統其眾。賀氏以珪歸獨孤部，與南部大人長孫嵩、元佗等皆依庫仁。行唐公洛以什翼犍子窟咄年長，遷之長安。劉庫仁招撫離散，恩信甚着，奉事拓跋珪，恩勤周備，不以廢興易意。常謂諸子曰：「此兒有高天下之志，必能恢隆祖業，汝曹當謹遇之。」秦王堅賞仁功，加廣武將軍，給幢麾鼓蓋。劉衛辰恥在庫仁之下，怒殺秦五原太守而叛。庫仁擊衛辰，破之，追至陰山西北千餘里，獲其妻子。又西擊庫狄部，徙其部落，置之桑乾川。久之，堅以衛辰為西單于，督攝河西雜類，屯代來城。
九年冬十月，燕太子太保慕容輿句之子文、零陵公慕容輿虔之子常攻殺劉庫仁，庫仁弟頭眷代領庫仁部眾。
十年秋八月，鮮卑劉頭眷擊破賀蘭部於善無，又破柔然於意親山。頭眷子羅辰言於頭眷曰：「比來行兵，所向無敵，然心腹之疾，願早圖之。」頭眷曰：「誰也。」羅辰曰：「從兄顯，忍人也，必將為亂。」頭眷不聽。顯，庫仁之子也。頃之，顯果殺頭眷自立。又將殺拓跋珪，顯弟亢泥妻，珪之姑也，以告珪母賀氏。顯謀王梁六眷，代王什翼犍之甥也，亦使其部人穆崇、奚牧密告珪，且以其愛妻、駿馬付崇曰：「事泄，當以此自明。」賀氏夜飲顯酒，令醉，使珪陰與舊臣長孫犍、元佗、羅結輕騎亡去。向晨，賀氏故驚廄中羣馬，使顯起視之。賀氏哭曰：「吾子適在此，今皆不見，汝等誰殺之邪。」顯以故不急追，珪遂奔賀蘭部，依其舅賀訥。訥驚喜曰：「復國之後，當念老臣。」珪笑曰：「誠如舅言，不敢忘也。」
顯疑梁六眷泄其謀，將囚之。穆崇宣言曰：「六眷不顧恩義，助顯為逆，我掠得其妻、馬，足以解忿。」顯乃舍之。賀氏從弟外朝大人賀悅舉所部以奉珪。顯怒，將殺賀氏，賀氏奔亢泥家，匿神車中三日，亢泥舉家為之請，乃得免。
南部大人長孫嵩帥所部七百餘家叛顯，將奔太原。時拓跋寔君之子渥亦聚眾自立，嵩欲歸之。烏渥謂嵩曰：「逆父之子，不足從也，不如歸珪。」嵩從之。久之，劉顯所部有亂，故中部大人庾和辰奉賀氏奔珪。
賀訥弟染干以珪得眾心，忌之，使其黨侯引七突殺珪。代人尉古真知之，以告珪，侯引七突不敢發。染干疑古真泄其謀，執而訊之，以兩車軸夾其頭，傷一目，不伏，乃免之。染干遂舉兵圍珪，賀氏出謂染干曰：「汝等欲於何置我，而殺吾子乎？」染干慚而去。
冬十二月，拓跋珪從曾祖紇羅與其弟建及諸部大人共請賀訥推珪為主。
十一年春正月戊申，拓跋珪大會於牛川，即代王位，改元登國。以長孫嵩為南部大人，叔孫普洛為北部大人，分治其眾。以上谷張袞為左長史，許謙為右司馬，廣寧王建、代人和跋、叔孫建、庾嶽等為外朝大人，奚牧為治民長，皆掌宿衛及參軍國謀議。長生道生、賀毗等侍從左右，出納教命。王建娶代王什翼犍之女。嶽，和辰之弟。道生，嵩之從子也。二月，代王珪徙居定襄之盛樂，務農息民，國人悅之。
三月，劉顯自善無南走馬邑，其族人奴真帥所部降於代。奴真有兄犍，先居賀蘭部，奴真言於代王珪，請召犍，而以所部讓之，珪許之。犍既領部，遣弟去斤遺賀訥金馬。賀染干謂去斤曰：「我待汝兄弟厚，汝今領部，宜來從我。」去斤許之。奴真怒曰：「我祖父以來，世為代忠臣，故我以部讓汝等，欲為義也。今汝等無狀，乃謀叛國，義於何在。」遂殺犍及去斤。染干聞之，引兵攻奴真，奴真奔代。珪遣使責染干，染干乃止。
夏四月，代王珪初改稱魏王。魏王珪東如陵石，護佛侯部帥侯辰、乙佛部帥代題皆叛走。諸將請追之，珪曰：「侯辰等累世服役，有罪且當忍之。方今國家草創，人情未一，愚者固宜前卻，不足追也。」秋七月己酉，魏王珪還盛樂，代題復以部來降，十餘日又奔劉顯。珪使其孫倍斤代領其眾。劉顯弟肺泥帥眾降魏。
初，秦滅代，遷代王什翼犍少子窟咄於長安，從慕容永東徙，永以窟咄為新興太守。劉顯遣其弟亢泥迎窟咄，以兵隨之，逼魏南境，諸部騷動。魏王珪左右於桓等與部人謀執珪以應窟咄，幢將代人莫題等亦潛與窟咄交通。桓舅穆崇告之，珪誅桓等五人，莫題等七姓悉原不問。珪懼內難，北逾陰山，復依賀蘭部，遣外朝大人遼東安同求救於燕，燕主垂遣趙王麟救之。
冬十月，燕趙王麟軍未至魏，拓跋窟咄稍前逼魏王珪，賀染干侵魏北部以應之。魏眾驚擾，北部大人叔孫普洛亡奔劉衛辰。麟聞之，遽遣安同等歸魏。人知燕軍在近，眾心少安。窟咄進屯高柳，珪引兵與麟會，擊之，窟咄大敗，奔劉衛辰，衛辰殺之。珪悉收其眾，以代人庫狄幹為北部大人。麟引兵還中山。劉衛辰居朔方，士馬甚盛。後秦主萇以衛辰為大將軍、大單于、河西王、幽州牧，西燕主永以衛辰為大將軍、朔州牧。十二月，燕主垂以魏王珪為西單于，封上谷王，珪不受。
十二年。劉顯地廣兵強，雄於北方。會其兄弟乖爭，魏長史張袞言於魏王珪曰：「顯志在併吞，今不乘其內潰而取之，必為後患。然吾不能獨克，請與燕共攻之。」珪從之，復遣安同乞師於燕。
秋七月，劉衛辰獻馬於燕，劉顯掠之。燕主垂怒，遣太原王楷將兵助趙王麟擊顯，大破之，顯奔馬邑西山。魏王珪引兵會麟擊顯於彌澤，又破之，顯奔西燕。麟悉收其部眾，獲馬牛羊以千萬數。
十三年。魏王珪破庫莫奚於弱落水南。秋七月，庫莫奚復襲魏營，珪又破之。庫莫奚者，本屬宇文部，與契丹同類而異種，其先皆為燕王皝所破，徙居松漠之間。
十四年春正月甲寅，魏王珪襲高車，破之。二月癸巳，魏王珪擊吐突鄰部於女水，大破之，盡徙其部落而還。
十五年夏四月丙寅，魏王珪會燕趙王麟於意辛山，擊賀蘭、紇突鄰、紇奚三部，破之，紇突鄰、紇奚皆降於魏。秋七月，劉衛辰遣子直力鞮攻賀蘭部，賀訥困急，請降於魏。丙子，魏王珪引兵救之，直力鞮退。珪徙訥部落，處之東境。
十六年冬十月，劉衛辰遣子直力鞮率眾八九萬攻魏南部。十一月己卯，魏王珪引兵五六千人拒之，壬午，大破直力鞮於鐵岐山南，直力鞮單騎走。乘勝追之，戊子，自五原金津南濟河，徑入衛辰國，衛辰部落駭亂。辛卯，珪直抵其所居悅跋城，衛辰父子出走。壬辰，分遣諸將輕騎追之，將軍伊謂禽直力鞮於木根山，衛辰為其部下所殺。十二月，珪軍於鹽池，誅衛辰宗黨五千餘人，皆投屍於河。自河以南諸部悉降，獲馬三十餘萬匹，牛羊四百餘萬頭，國用由是遂饒。
衛辰少子勃勃亡奔薛於部，珪使人求之。薛幹部帥太悉伏出勃勃以示使者曰：「勃勃國破家亡，以窮歸我，我寧與之俱亡，何忍執以與魏。」乃送勃勃於沒弈幹，沒奕幹以女妻之。
十八年秋七月，魏王珪以薛於太悉伏不送劉勃勃，八月，襲其城，屠之，太悉伏奔秦。
二十一年秋七月，魏羣臣勸魏王珪稱尊號，珪始建天子旌旗，出警入蹕，改元皇始。
安帝隆安二年夏六月丙子，魏王珪命羣臣議國號，皆曰：「周、秦以前，皆自諸侯升為天子，因以其國為天下號。漢氏以來，皆無尺土之資。我國家百世相承，開基代北，遂撫有方夏，今宜以代為號。」黃門侍郎崔宏曰：「昔商人不常厥居，故兩稱殷、商。代雖舊邦，其命維新，登國之初，已更曰魏。夫魏者，大名，神州之上國也，宜稱魏如故。」珪從之。
秋七月，魏王珪遷都平城，始營宮室，建宗廟，立社稷。宗廟歲五祭，用分、至及臘。
魏王珪命有司正封畿，標道里，平權衡，審量度。遣使循行郡國，舉奏守宰不法者，親考察黜陟之。
冬十一月辛亥，魏王珪命尚書吏部郎鄧淵立官制，協音律，儀曹郎清河董謐制禮儀，三公郎王德定律令，太史令晁崇考天象，吏部尚書崔宏總而裁之，以為永式。淵，羌之孫也。
十二月己丑，魏王珪即皇帝位，大赦，改元天興。命朝野皆束髮加帽。追尊遠祖毛以下二十七人皆為皇帝，諡六世祖力微曰神元皇帝，廟號始祖。祖什翼犍曰昭成皇帝，廟號高祖。父寔曰獻明皇帝。魏之舊俗，孟夏祀天及宗廟，季夏帥眾卻霜於陰山，孟秋祀天於西郊。至是始依仿古制，定郊廟朝饗禮樂，然惟孟夏祀天親行，其餘多有司攝事。又用崔宏議，自謂皇帝之後，以土德王。徙六州二十二郡守宰、豪傑二千家於代都，東至代郡，西及善無，南極陰館，北盡參合，皆為畿內，其外四方、四維置八部帥以監之。
晉孝武帝太元十三年。魏王珪密有圖燕之志，遣九原公儀奉使至中山。燕主垂詰之曰：「魏王何以不自來。」儀曰：「先王與燕並事晉室，世為兄弟，臣今奉使，於理未失。」垂曰：「吾今威加四海，豈得以昔日為比。」儀曰：「燕若不修德禮，欲以兵威自強，此乃將帥之事，非使臣所知也。」儀還言於珪曰：「燕主衰老，太子闇弱，范陽王自負材氣，非少主臣也。燕主既沒，內難必作，於時乃可圖也，今則未可。」珪善之。儀，珪母弟翰之子也。
十六年春正月，賀染干謀殺其兄訥，訥知之，舉兵相攻。魏王珪告於燕，請為鄉導以討之。二月甲戌，燕主垂遣趙王麟將兵擊訥。夏六月甲辰，燕趙王麟破賀訥於赤城，禽之，降其部落數萬。燕主垂命麟歸訥部落，徙染干於中山。麟歸，言於垂曰：「臣觀拓跋珪舉動，終為國患，不若攝之還朝，使其弟監國事。」垂不從。秋七月，魏王珪遣其弟觚獻見於燕。燕主垂衰老，子弟用事，留觚以求良馬。魏王珪弗與，遂與燕絕，使長史張袞求好於西燕。觚逃歸，燕太子寶追獲之，垂待之如初。
二十年。魏王珪叛燕，侵逼附塞諸部。夏五月甲戌，燕主垂遣太子寶、遼西王農、趙王麟帥眾八萬向五原伐魏，范陽王德、陳留王紹別將步騎萬八千為後繼。散騎常侍高湖諫曰：「魏與燕世為昏姻，彼有內難，燕實存之，其施德厚矣，結好久矣。間以求馬不獲而留其弟，曲在於我，奈何遽興兵擊之。拓跋涉圭沈勇有謀，幼歷艱難，兵精馬強，未易輕也。皇太子富於春秋，志果氣銳，今委之專征，必小魏而易之，萬一不如所欲，傷威毀重。願陛下深圖之。」言頗激切，垂怒，免湖官。湖，秦之子也。
秋七月，魏張袞聞燕軍將至，言於魏王珪曰：「燕狃於滑臺、長子之捷，竭國之資力以來，有輕我之心，宜羸形以驕之，乃可克也。」珪從之，悉徙部落畜產，西渡河千餘里以避之。燕軍至五原，降魏別部三萬餘家，收穄田百餘萬斛，置黑城，進軍臨河，造船為濟具。珪遣右司馬許謙乞師於秦。
八月，魏王珪治兵河南，九月，進軍臨河。燕太子寶列兵將濟，暴風起，漂其船數十艘泊南岸。魏獲其甲士三百餘人，皆釋而遣之。
寶之發中山也，燕主垂已有疾，既至五原，珪使人邀中山之路，伺其使者，盡執之。寶等數月不聞垂起居，珪使所執使者臨河告之曰：「若父已死，何不早歸。」寶等憂恐，士卒駭動。
珪使陳留公虔將五萬騎屯河東，東平公儀將十萬騎屯河北，略陽公遵將七萬騎塞燕軍之南。遵，壽鳩之子也。秦主興遣楊佛嵩將兵救魏。
燕術士靳安言於太子寶曰：「天時不利，燕必大敗，速去可免。」寶不聽。安退告人曰：「吾輩皆當棄屍草野，不得歸矣。」
燕、魏相持積旬，趙王麟將慕輿嵩等以垂為實死，謀作亂，奉麟為主。事泄，嵩等皆死。寶、麟等內自疑。冬十月辛未，燒船夜遁。時河冰未結，寶以魏兵必不能渡，不設斥候。十一月己卯，暴風，冰合，魏王珪引兵濟河，留輜重，選精銳二萬餘騎急追之。
燕軍至參合陂，有大風，黑氣如堤，自軍後來，臨覆軍上。沙門支曇猛言於寶曰：「風氣暴迅，魏兵將至之候，宜遣兵御之。」寶以去魏軍已遠，笑而不應。曇猛固請不已，麟怒曰：「以殿下神武，師徒之盛，足以橫行沙漠，索虜何敢遠來。而曇猛妄言驚眾，當斬以徇。」曇猛泣曰：「苻氏以百萬之師敗於淮南，正由恃眾輕敵，不信天道故也。」司徒德勸寶從曇猛言，寶乃遣麟帥騎三萬居軍後以備非常。麟以曇猛為妄，縱騎遊獵，不肯設備。寶遣騎還詗魏兵，騎行十餘里，即解鞍寢。
魏軍晨夜兼行，乙酉暮，至參合陂西。燕軍在陂東，營於蟠羊山南水上。魏王珪夜部分諸將，掩覆燕軍，士卒銜枚束馬口潛進。丙戌，日出，魏軍登山，下臨燕營，燕軍將東引，顧見之，士卒大驚擾亂。珪縱兵擊之，燕兵走赴水，人馬相騰躡，壓溺死者以萬數。略陽公遵以兵邀擊其前，燕兵四五萬人，一時放仗斂手就禽，其遺迸去者不過數千人，太子寶等皆單騎僅免。殺燕右僕射陳留悼王紹，生禽魯陽王倭奴、桂林王道成、濟陰公尹國等文武將吏數千人，兵甲、糧貨以鉅萬計。道成，垂之弟子也。
魏王珪擇燕臣之有才用者代郡太守廣川賈閏、閏從弟驃騎長史昌黎太守彝、太史郎遼東晁崇等留之，其餘欲悉給衣糧遣還，以招懷中州之人。中部大人王建曰：「燕眾強盛，今傾國而來，我幸而大捷，不如悉殺之，則其國空虛，取之為易。且獲寇而縱之，無乃不可乎？」乃盡阬之。十二月，珪還雲中之盛樂。
燕太子寶恥於參合之敗，請更擊魏。司徒德言於燕主垂曰：「虜以參合之捷，有輕太子之心，宜及陛下神略以服之，不然將為後患。」垂乃以清河公會錄留臺事、領幽州刺史，代高陽王隆鎮龍城，以陽城王蘭汗為北中郎將，代長樂公盛鎮薊，命隆、盛悉引其精兵還中山，期以明年大舉擊魏。
二十一年春正月，燕高陽王隆引龍城之甲入中山，軍容精整，燕人之氣稍振。三月庚子，燕主垂留范陽王德守中山，引兵密發，逾青嶺，經天門，鑿山通道，出魏不意，直詣雲中。魏陳留公虔帥部落三萬餘家鎮平城。垂至獵嶺，以遼西王農、高陽王隆為前鋒以襲之。是時燕兵新敗，皆畏魏，強龍城兵勇銳爭先。虔素不設備，閏月己卯，燕軍至平城，虔乃覺之，帥麾下出戰，敗死，燕軍盡收其部落。魏王珪震怖欲走，諸部聞虔死，皆有貳心，珪不知所適。
垂之過參合陂也，見積骸如山，為之設祭，軍士皆慟哭，聲震山谷。垂慚憤嘔血，由是發疾，乘馬輿而進，頓平城西北三十里。太子寶等聞之，皆引還。燕軍叛者奔告於魏，云：「垂已死，輿屍在軍。」魏王珪欲追之，聞平城已沒，乃引還陰山。
垂在平城積十日，疾轉篤，乃築燕昌城而還。夏四月癸未，卒於上谷之沮陽，祕不發喪。丙申，至中山。戊戌，發喪，諡曰成武皇帝，廟號世祖。壬寅，太子寶即位，大赦，改元永康。
五月辛亥，以范陽王德為都督冀兗青徐荊豫六州諸軍事、車騎大將軍、冀州牧，鎮鄴。遼西王農為都督並雍益梁秦涼六州諸軍事、幷州牧，鎮晉陽。又以安定王庫傉官偉為太師，夫餘王蔚為太傅。甲寅，以趙王麟領尚書左僕射，高陽王隆領右僕射，長樂公盛為司隸校尉，宜都王鳳為冀州刺史。
初，燕主垂先段後生子令、寶，後段後生子朗、鑑，愛諸姬子麟、農、隆、柔、熙。寶初為太子，有美稱，已而荒怠，中外失望。後段後嘗言於垂曰：「太子遭承平之世，足為守成之主。今國步艱難，恐非濟世之才。遼西、高陽二王，陛下之賢子，宜擇一人付以大業。趙王麟奸詐強愎，異日必為國家之患，宜早圖之。」寶善事垂左右，左右多譽之，故垂以為賢，謂段氏曰：「汝欲使我為晉獻公乎？」段氏泣而退，告其妹范陽王妃曰：「太子不才，天下所知。吾為社稷言之，主上乃以吾為驪姬，何其苦哉。觀太子必喪社稷，范陽王有非常器度，若燕祚未盡，其在王乎？」寶及麟聞而恨之。
乙丑，寶使麟謂段氏曰：「後常謂主上不能守大業，今竟能不。宜早自裁，以全段宗。」段氏怒曰：「汝兄弟不難逼殺其母，況能守先業乎。吾豈愛死，但念國亡不久耳。」遂自殺。寶議以「段後謀廢嫡統，無母后之道，不宜成喪。」羣臣咸以為然。中書令眭邃颺言於朝曰：「子無廢母之義。漢安思閻後親廢順帝，猶得配饗太廟，況先後曖昧之言，虛實未可知乎？」乃成喪。
夏六月癸酉，魏王珪遣將軍王建等擊燕廣寧太守劉亢泥斬之，徙其部落於平城。燕上谷太守開封公詳棄郡走。詳，皝之曾孫也。
燕主寶定士族舊籍，分辨清濁，校閱戶口，罷營封陰之戶悉屬郡縣。由是士民嗟怨，始有離心。上谷張恂勸珪進取中原，珪善之。
燕遼西王農悉將部曲數萬口之幷州。幷州素乏儲備，是歲早霜，民不得供其食。又遣諸部護軍分監諸胡。由是民夷俱怨，潛召魏軍。八月己亥，魏王珪大舉伐燕，步騎四十餘萬南出馬邑，逾句注，旌旗二千餘里，鼓行而進。左將軍雁門李慄將五萬騎為前驅，別遣將軍封真等從東道出軍都，襲燕幽州。
燕征北大將軍、幽平二州牧、清河公會母賤，而年長，雄俊有器藝，燕主垂愛之。寶之伐魏也，垂命會攝東宮事、總錄，禮遇一如太子。及垂伐魏，命會鎮龍城，委以東北之任，國官府佐，皆選一時才望。垂疾篤，遺言命寶以會為嗣。而寶愛少子濮陽公策，意不在會。長樂公盛與會同年，恥為之下，乃與趙王麟共勸寶立策，寶從之。乙亥，立妃段氏為皇后，策為皇太子，會、盛皆進爵為王。策年十一，素憃弱，會聞之，心慍懟。
九月，章武王宙奉燕主垂及成哀段後之喪葬於龍城宣平陵，寶詔宙悉徙高陽王隆參佐、部曲、家屬還中山，會遣詔，多留部曲不遣。宙年長屬尊，會每事陵侮之，見者皆知其有異志。
戊午，魏軍至陽曲，乘西山，臨晉陽，遣騎環城大譟而去。燕遼西王農出戰，大敗，奔還晉陽，司馬慕輿嵩閉門拒之。農將妻子帥數千騎東走，魏中領將軍長孫肥追之，及於潞川，獲農妻子。燕軍盡沒，農被創，獨與三騎逃歸中山。
魏王珪遂取幷州。初建臺省，置刺史、太守、尚書即以下官，悉用儒生為之。士大夫詣軍門者，無少長，皆引入存慰，使人人盡言，少有才用，咸加擢敘。己未，遣輔國將軍奚收略地汾川，獲燕丹陽王買德及離石護軍高秀和。以中書侍郎張恂等為諸郡太守，招撫離散，勸課農桑。
燕主寶聞魏軍將至，議於東堂。中山尹苻謨曰：「今魏軍眾強，千里遠鬥，乘勝氣銳，若縱之使入平土，不可敵也，宜杜險以拒之。」中書令眭邃曰：「魏多騎兵，往來剽速，馬上齎糧，不過旬日。宜令都縣聚民千家為一堡，深溝高壘，清野以待之，彼至無所掠，不過六旬，食儘自退。」尚書封懿曰：「今魏兵數十萬，天下之勍敵也。民雖築堡，不足以自固，是聚兵及糧以資之也。且動搖民心，示之以弱，不如阻關拒戰，計之上也。」趙王麟曰：「魏今乘勝氣銳，其鋒不可當，宜完守中山，待其敝而乘之。」於是修城、積粟，為持久之備。命遼西王農出屯安喜，軍事動靜，悉以委麟。
冬十月，魏王珪使冠軍將軍代人於慄磾、寧朔將軍公孫蘭，帥步騎二萬，潛自晉陽開韓信故道。己酉，珪自井陘趨中山。李先降魏，珪以為征東左長史。
魏王珪進攻常山，拔之，獲太守苟延。自常山以東守宰，或走或降，諸郡縣皆附於魏，惟中山、鄴、信都三城為燕守。十一月，珪命東平公儀將五萬騎攻鄴，冠軍將軍王建、左將軍李慄攻信都。戊午，珪進軍中山，己未，攻之。燕高陽王隆守南郭，帥眾力戰，自旦至晡，殺傷數千人，魏兵乃退。珪謂諸將曰：「中山城固，寶必不肯出戰。急攻則傷士，久圍則費糧，不如先取鄴、信都，然後圖之。」丁卯，珪引兵而南。
章武王宙自龍城還，聞有魏寇，馳入薊，與鎮北將軍陽城王蘭乘城固守。蘭，垂之從弟也。魏別將石河頭攻之，不克，退屯漁陽。
珪軍於魯口，博陵太守申永奔河南，高陽太守崔宏奔海渚。珪素聞宏名，遣吏追求，獲之，以為黃門侍郎，與給事黃門侍郎張袞對掌機要，創立制度。博陵令屈遵降魏，珪以為中書令，出納號令，兼總文誥。
燕范陽王德使南安王青等夜擊魏軍於鄴下，破之，魏軍退屯新城。青等請追擊之，別駕韓訁卓曰：「古人先計而後戰。魏軍不可擊者四：懸軍遠客，利在野戰，一也。深入近畿，頓兵死地，二也。前鋒既敗，後陣方固，三也。彼眾我寡，四也。官軍不宜動者三：自戰其地，一也。動而不勝，眾心難固，二也。城隍未修，敵來無備，三也。今魏無資糧，不如深壘固軍以老之。」德從之，召青還。青，詳之兄也。
十二月，魏遼西公賀賴盧帥騎二萬會東平公儀攻鄴。賴盧，訥之弟也。
魏別部大人沒根有膽勇，魏王珪惡之。沒根懼誅，己丑，將親兵數十人降燕，燕主寶以為鎮東大將軍，封雁門公。沒根求還襲魏，寶難與重兵，給百餘騎。沒根效其號令，夜入魏營，至中仗，珪乃覺之，狼狽驚走。沒根以所從人少，不能壞其大眾，多獲首虜而還。
安帝隆安元年春正月，燕范陽王德求救於秦，秦兵不出，鄴中恟懼。賀賴盧自以魏王珪之舅，不受東平公儀節度，由是與儀有隙。儀司馬丁建陰與德通，從而構間之，射書入城中，言其狀。甲辰，風霾，晝晦，賴盧營有火，建言於儀曰：「賴盧燒營為變矣。」儀以為然，引兵退。賴盧聞之，亦退。建帥其眾詣德降，且言儀師老，可擊。德遣桂陽王鎮、南安王青帥騎七千追擊魏軍，大破之。燕主寶使左衛將軍慕輿騰攻博陵，殺魏所置守宰王建等。
攻信都六十餘日不下，士卒多死，庚申，魏王珪自攻信都。壬戌夜，燕宜都王鳳逾城奔中山。癸亥，信都降魏。
燕主寶聞魏王珪攻信都，出屯深澤，遣趙王麟攻楊城，殺守兵三百。寶悉出珍寶及宮人募郡縣羣盜以擊魏。
二月己巳朔，珪還屯楊城。沒根兄子醜提為幷州監軍，聞其叔父降燕，懼誅，帥所部兵還國作亂。珪欲北還，遣其國相涉延求和於燕，且請以其弟為質。寶聞魏有內難，不許，使冗從僕射蘭真責珪負恩，悉發其眾步卒二十萬，騎三萬七千屯於曲陽之柏肆，營於滹沱水北以邀之。丁丑，魏軍至，營於水南。寶潛師夜濟，募勇敢萬餘人襲魏營，寶陳於營北以為之援。募兵因風縱火，急擊魏軍，魏軍大亂，珪驚起，棄營跣走。燕將軍乞特真帥百餘人至其帳下，得珪衣靴。既而募兵無故自驚，互相斫射，珪於營外望見之，乃擊鼓收眾，左右及中軍將士稍稍來集，多布火炬於營外，縱騎衝之，募兵大敗，還赴寶陳。寶引兵復渡水北。戊寅，魏整眾而至，與燕相持，燕軍奪氣。寶引還中山，魏兵隨而擊之，燕兵屢敗。寶懼，棄大軍，帥騎二萬奔還，時大風雪，凍死者相枕。寶恐為魏軍所及，命士卒皆棄袍仗、兵器數十萬，寸刃不返。燕之朝臣將卒降魏及為魏所繫虜者甚眾。
先是，張袞嘗為魏王珪言燕祕書監崔逞之材，珪得之，甚喜，以逞為尚書，使錄三十六曹，任以政事。
己卯夜，燕尚書郎慕輿皓謀弒燕主寶，立趙王麟，不克，斬關出奔魏。麟由是不自安。
初，燕清河王會聞魏軍東下，表求赴難，燕主寶許之。會初無去意，使征南將軍庫傉官偉、建威將軍餘崇將兵五千為前鋒。崇，嵩之子也。偉等頓盧龍近百日，無食。啖馬牛且盡，會不發。寶怒，累詔切責。會不得已，以治行簡練為名，復留月餘。時道路不通，偉欲使輕軍前行通道，偵魏強弱，且張聲勢。諸將皆畏避不欲行。餘崇奮曰：「今巨寇滔天，京都危逼，匹夫猶思致命以救君父，諸君荷國寵任，而更惜生乎。若社稷傾覆，臣節不立，死有餘辱。諸君安居於此，崇請當之。」偉喜，簡給步騎數百人。崇進至漁陽，遇魏千餘騎。崇謂其眾曰：「彼眾我寡，不擊則不得免。」乃鼓譟直進，崇手殺十餘人。魏騎潰去，崇亦引還，斬首獲生，具言敵中闊狹，眾心稍振。會乃上道徐進，是月始達薊城。
魏圍中山既久，城中將士皆思出戰。征北大將軍隆言於寶曰：「涉圭雖屢獲小利，然頓兵經年，凶勢阻屈，士馬死傷大半，人心思歸，諸部離解，正是可破之時也。加之舉城思奮，若因我之銳，乘彼之衰，往無不克。如其持重不決，將卒氣喪，日益困逼，事久變生，後雖欲用之，不可得也。」寶然之。而衛大將軍麟每沮其議，隆成列而罷者，前後數四。
寶使人請於魏王珪，欲還其弟觚，割常山以西皆與魏以求和。珪許之。既而寶悔之。己酉，珪如盧奴，辛亥，復圍中山。燕將士數千人俱自請於寶曰：「今坐守窮城，終於困敝。臣等願得一出樂戰，而陛下每抑之，此為坐自摧敗也。且受圍歷時，無他奇變，徒望積久寇賊自退。今內外之勢，強弱懸絕，彼必不自退明矣。宜從眾一決。」寶許之。隆退而勒兵，召諸參佐謂之曰：「皇威不振，寇賊內侮，臣子同恥，義不願生。今幸而破賊，吉還固善，若其不幸，亦使吾志節獲展。卿等有北見吾母者，為吾道此情也。」乃被甲上馬，詣門俟命。麟復固止。寶眾大忿恨，隆涕泣而還。
是夜，麟以兵劫左衛將軍北地王精，使帥禁兵弒寶。精以義拒之，麟怒，殺精出奔西山，依丁零餘眾。於是城中人情震駭。
寶不知麟所之，以清河王會軍在近，恐麟奪會軍，先據龍城，乃召隆及驃騎大將軍農謀去中山，走保龍城。隆曰：「先帝櫛風沐雨以成中興之業，崩未期年而天下大壞，豈得不謂之孤負邪。今外寇方盛而內難復起，骨肉乖離，百姓疑懼，誠不可以拒敵，北遷舊都，亦事之宜然。龍川地狹民貧，若以中國之意取足其中，復朝夕望有大功，此必不可。若節用愛民，務農訓兵，數年之中，公私充實，而趙、魏之間，厭苦寇暴，民思燕德，庶幾返旆，克復故業。如其未能，則憑險自固，猶足以優遊養銳耳。」寶曰：「卿言盡理，朕一從卿意耳。」
遼東高撫善卜筮，素為隆所信厚，私謂隆曰：「殿下北行，終不能達，太妃亦不可得見。若使主上獨往，殿下潛留於此，必有大功。」隆曰：「國有大難，主上蒙塵，且老母在北，吾得北首而死，猶無所恨，卿是何言也。」乃遍召僚佐，問其去留，唯司馬魯恭、參軍成岌願從，餘皆欲留，隆並聽之。
農部將谷會歸說農曰：「城中之人，皆涉圭參合所殺者父兄子弟，泣血踴躍欲與魏戰而為衛軍所抑。今聞主上當北遷，皆曰：得慕容氏一人奉而立之，以與魏戰，死無所恨。大王幸而留此，以副眾望，擊退魏軍，撫寧畿甸，奉迎大駕，亦不失為忠臣也。」農欲殺歸而惜其材力，謂之曰：「必如此以望生，不如就死。」
壬子夜，寶與太子策、遼西王農、高陽王隆、長樂王盛等萬餘騎出赴會軍，河間王熙、渤海王朗、博陵王鑑皆幼，不能出城，隆還入迎之，自為鞁乘，俱得免。燕將王沈等降魏。樂浪王惠、中書侍郎韓範、員外郎段宏、太史令劉起等師工伎三百奔鄴。
中山城中無主，百姓惶惑，東門不閉。魏王珪欲夜入城，冠軍將軍王建志在虜掠，乃言恐士卒盜亂庫物，請俟明旦，珪乃止。燕開封公詳從寶不及，城中立以為主，閉門固守。珪盡眾攻之，連日不拔。使人登巢車臨城諭之曰：「慕容寶已棄汝走，汝曹百姓空自取死，欲誰為乎？」皆曰：「羣小無知，恐復如參合之眾，故苟延旬月之命耳。」珪顧王建而唾其面。使中領將軍長孫肥、左將軍李東將三千騎追寶至范陽，不及，破其新城戍而還。
燕主寶出中山，與趙王麟遇於開城。麟不意寶至，驚駭，帥其眾奔蒲陰，復出屯望都，土人頗供給之。慕容詳遣兵掩擊麟，獲其妻子，麟脫走入山。甲寅，寶至薊，殿中親近散亡略盡，惟高陽王隆所領數百騎為宿衛。清河王會帥騎卒二萬迎於薊南，寶怪會容止怏怏有恨色，密告隆及遼西王農。農、隆俱曰：「會年少，專任方面，習驕所致，豈有他也，臣等當以禮責之。」寶雖從之，然猶詔解會兵以屬隆。隆固辭，乃減會兵分給農、隆。又遣西河公庫傉官驥帥兵三千助守中山。
丙辰，寶盡徙薊中府庫北趣龍城。魏石河頭引兵追之，戊午，及寶於夏謙澤。寶不欲戰，清河王會曰：「臣撫教士卒，惟敵是求。今大駕蒙塵，人思效命，而虜敢自送，眾心忿憤。兵法曰歸師勿遏，又曰置之死地而後生。今我皆得之，何患不克。若其捨去，賊必乘人，或生餘變。」寶乃從之。會整陳與魏兵戰，農、隆等將南來騎衝之，魏兵大敗，追奔百餘里，斬首數千級。隆又獨追數十里而還，謂故吏留臺治書陽璆曰：「中山城中積兵數萬，不得展吾意，今日之捷，令人遺恨。」因慷慨流涕。
會既敗魏兵，矜很滋甚，隆屢訓責之，會益忿恚。會以農、隆皆嘗鎮龍城，屬尊位重，名望素出已右，恐至龍城權政不復在已，又知終無為嗣之望，乃謀作亂。
幽、平之兵皆懷會恩，不樂屬二王，請於寶曰：「清河王勇略高世，臣等與之誓同生死，願陛下與皇太子、諸王留薊宮，臣等從王南解京師之圍，還迎大駕。」寶左右皆惡會，言於寶曰：「清河王不得為太子，神色甚不平。且其才武過人，善收人心，陛下若從眾請，臣恐解圍之後，必有衛輒之事。」寶乃謂眾曰：「道通年少，纔不及二王，豈可當專征之任。且朕方自統六師，仗會以為羽翼，何可離左右也。」眾不悅而退。
左右勸寶殺會，侍御史仇尼歸聞之，告會曰：「大王所恃者父，父已異圖。所仗者兵，兵已去手。欲於何所自容乎。不如誅二王，廢太子，大王自處東宮，兼將相之任，以匡復社稷，此上策也。」會猶豫未許。
寶謂農、隆曰：「觀道通志趣，必反無疑，宜早除之。」農、隆曰：「今寇敵內侮，中土紛紜，社稷之危，有如累卵。會鎮撫舊都，遠赴國難，其威名之重，足以震動四鄰。逆狀未彰而遽殺之，豈徒傷父子之恩，亦恐大損威望。」寶曰：「會逆志已成，卿等慈恕，不忍早殺，恐一旦為變，必先害諸父，然後及吾，至時勿悔自負也。」會聞之，益懼。
夏四月癸酉，寶宿廣都黃榆谷，會遣其黨仇尼歸、吳提染干帥壯士二十餘人分道襲農、隆，殺降於帳下，農被重創，執仇尼歸逃入山中。會以仇尼歸被執，事終顯發，乃夜詣寶曰：「農、隆謀逆，臣已除之。」寶欲討會，陽為好言以安之，曰：「吾素疑二王久矣，除之甚善。」
甲戌旦，會立仗嚴備，乃引道。會欲棄隆喪，餘崇涕泣固請，乃聽載隨軍。農出，自歸，寶呵之曰：「何以自負邪。」命執之。行十餘里，寶顧召羣臣食，且議農罪。會就坐，寶目衛軍將軍慕輿騰使斬會，傷其首，不能殺。會走赴其軍，勒兵攻寶。寶帥數百騎馳二百里，晡時，至龍城。會遣騎追至石城，不及。
乙亥，會遣仇尼歸攻龍城，寶夜遣兵襲擊，破之。會遣使請誅左右佞臣，並求為太子，寶不許。會盡收乘輿器服，以後宮分給將帥，署置百官，自稱皇太子、錄尚書事，引兵向龍城，以討慕輿騰為名。丙子，頓兵城下。寶臨西門，會乘馬遙與寶語，寶責讓之。會命軍士向寶大噪以耀威，城中將士皆憤怒，向暮出戰，大破之。會兵死傷大半，走還營。侍御郎高雲夜帥敢軍士百餘人襲會軍，會眾皆潰。會將十餘騎奔中山，開封公詳殺之。寶殺會母及其三子。丁丑，寶大赦，凡與會同謀者皆除罪，復舊職。論功行賞，封侯者數百人。
魏王珪以軍食不給，命東平公儀去鄴，徙屯鉅鹿，積租楊城。慕容詳出步卒六千人，伺間襲魏諸屯，珪擊破之，斬首五千，生擒七百人，皆縱之。
五月，燕庫傉官驥入中山，與開封公詳相攻。詳殺驥，盡滅庫傉官氏，又殺中山尹苻謨，夷其族。中山城無定主，民恐魏兵乘之，男女結盟，人自為戰。
甲辰，魏王珪罷中山之圍，就谷河間，督諸郡義租。甲寅，以東平公儀為驃騎大將軍、都督中外諸軍事、兗豫雍荊徐揚六州牧、左丞相，封衛王。
慕容詳自謂能卻魏兵，威德已振，乃即皇帝位，改元建始，置百官。以新平公可足渾潭為車騎大將軍、尚書令。殺拓跋觚以固眾心。
鄴中官屬勸范陽王德稱尊號，會有自龍城來者，知燕主寶猶存，乃止。
秋七月，慕容詳殺可足渾潭。詳嗜酒奢淫，不恤士民，刑殺無度，所誅王公以下五百餘人，羣下離心。城中饑窘，詳不聽民出採穭，死者相枕，舉城皆謀迎趙王麟。詳遣輔國將軍張驤帥五千餘人督租於常山，麟自下零入驤軍，潛襲中山，城門不閉，執詳，斬之。麟遂稱尊號，聽人四出採穭。人既飽，求與魏戰，麟不從，稍復窮餓。魏王珪軍魯口，遣長孫肥帥騎七千襲中山，入其郛。麟追至泒水，為魏所敗而還。
八月丙寅朔，魏王珪徙軍常山之九門。軍中大疫，人畜多死，將士皆思歸。珪問疫於諸將，對曰：「在者才什四五。」珪曰：「此固天命，將若之何。四海之民，皆可為國，在吾所以御之耳，何患無民。」羣臣乃不敢言。遣撫軍大將軍略陽公遵襲中山，入其郛而還。
中山饑甚，慕容麟帥二萬餘人出據新市。九月甲子晦，魏王珪進軍攻之。太史令晁崇曰：「不吉。昔紂以甲子亡，謂之疾日，兵家忌之。」珪曰：「紂以甲子亡，周武不以甲子興乎？」崇無以對。冬十月丙寅，麟退阻泒水。甲戌，珪與麟戰於義臺，大破之，斬首九千餘級。麟與數十騎馳取妻子入西山，遂奔鄴。
甲申，魏克中山，燕公卿、尚書、將吏、士卒降者二萬餘人。
燕人有自中山至龍城者，言拓跋涉圭衰弱，司徒德完守鄴城。會德表至，勸燕主寶南還。十二月，寶遣將軍啓侖視形勢。
乙亥，慕容麟至鄴，說范陽王德曰：「魏既克中山，將乘勝攻鄴。鄴中雖有蓄積，然城大難固，且人多恇懼，不可守也，不如南趣滑臺。」時魯陽王和鎮滑臺，亦遣使迎德。
二年春正月，范陽王德自鄴徙滑臺。魏衛王儀入鄴，追德至河，弗及。趙王麟上尊號於德，德稱燕王，以統府行帝制，置百官，以趙王麟為司空，領尚書令。
燕啓侖還至龍城，言中山已陷，燕主寶命罷兵，遼西王農言於寶曰：「今遷都尚新，未可南征，宜因成師襲庫莫奚，取其牛馬以充軍資，更審虛實，俟明年而議之。」寶從之。己未，北行。庚申，渡澆洛水，會南燕王德遣侍郎李延詣寶，言：「涉圭西上，中國空虛」，延追寶及之，寶大喜，即日引還。
燕主寶還龍城宮，詔諸軍就頓，不聽罷散，文武將士皆以家屬隨駕。遼西王農、長樂王盛切諫，以為「兵疲力弱，魏新得志，未可與敵，宜且養兵觀釁」。寶將從之，撫軍將軍慕輿騰曰：「百姓可與守成，難與圖始。今師眾已集，宜獨決聖心，乘機進取，不宜廣採異同，以沮大計。」寶乃曰：「吾計決矣，敢諫者斬。」二月乙亥，寶出就頓，留盛統後事。己卯，燕軍發龍城，慕輿騰為前軍，司空農為中軍，寶為後軍，相去各一頓，連營百里。
壬午，寶至乙連，長上段速骨、宋赤眉等因眾心之憚徵役，遂作亂。速骨等皆高陽王隆舊隊，共逼立隆子高陽王崇為主，殺樂浪威王宙、中牟熙公段誼及宗室諸王。河間王熙素與崇善，崇擁佑之，故獨得免。燕主寶將千餘騎奔司空農營，農將出迎，左右抱其腰止之，曰：「宜小澄清，不可便出。」農引刀將斫之，遂出見寶，又馳信追慕輿騰。癸未，寶、農引兵還趣大營討速骨等。農營兵亦厭徵役，皆棄仗走，騰營亦潰。寶、農奔還龍城。長樂王盛聞亂，引兵出迎，寶、農僅而得免。
燕尚書頓丘王蘭汗陰與段速骨等通謀，引兵營龍城之東。城中留守兵至少，長樂王盛徙內近城之民，得丁夫萬餘，乘城以御之。速骨等同謀才百餘人，餘皆為所驅脅，莫有鬥志。三月甲午，速骨等將攻城，遼西桓烈王農恐不能守，且為蘭汗所誘，夜潛出赴之，冀以自全。明旦，速骨等攻城，城上拒戰甚力，速骨之眾死者以百數。速骨乃將農循城，農素有忠節威名，城中之眾恃以為強，忽見在城下，無不驚愕喪氣，遂皆逃潰。速骨入城，縱兵殺掠，死者狼藉。寶、盛與慕輿騰、餘崇、張真、李旱、趙恩等輕騎南走。速骨幽農於殿內。長上阿交羅，速骨之謀主也，以高陽王崇幼弱，更欲立農。崇親信鬷讓、出力犍等聞之，丁酉，殺羅及農。速骨即為之誅讓等。農故吏左衛將軍宇文拔亡奔遼西。
庚子，蘭汗襲擊速骨，並其黨盡殺之，廢崇，奉太子策，承製大赦。遣使迎寶，及於薊城。寶欲還，長樂王盛等皆曰：「汗之忠詐未可知，今單騎赴之，萬一汗有異志，悔之無及。不如南就瀋陽王，合眾以取冀州，若其不捷，收南方之眾徐歸龍都，亦未晚也。」寶從之。
夏四月，燕主寶過鄴，鄴人請留，寶不許。南至黎陽，伏於河西，遣中黃門令趙思告北地王鍾曰：「上以二月得丞相表，即時南征，至乙連，會長上作亂，失據來此。王亟白丞相奉迎。」鍾，德之從弟也，首勸德稱尊號，聞而惡之，執思付獄，以狀白南燕王德。德謂羣下曰：「卿等以社稷大計，勸我攝政，吾亦以嗣帝播越，民神乏主，故權順羣議，以系眾心。今天方悔禍，嗣帝得還，吾將具法駕奉迎，謝罪行闕，何如？」黃門侍郎張華曰：「今天下大亂，非雄才無以寧濟羣生。嗣帝暗懦，不能紹隆先統。陛下若蹈匹夫之節，舍天授之業，威權一去，身首不保，況社稷其得血食乎？」慕輿護曰：「嗣帝不達時宜，委棄國都，自取敗亡，不堪多難，亦已明矣。昔蒯聵出奔，衛輒不納，《春秋》是之。以子拒父猶可，況以父拒子乎。今趙思之言，未明虛實，臣請為陛下馳往詗之。」德流涕遣之。
護帥壯士數百人隨思而北，聲言迎衛，其實圖之。寶既遣思詣鍾，於後得樵者，言德已稱制，懼而北走。護至無所見，執思以還。德以思練習典故，欲留而用之，思曰：「犬馬猶知戀主，思雖刑臣，乞還就上。」德固留之，思怒曰：「周室東遷，晉、鄭是依。殿下親則叔父，位為上公，不能帥先羣後，以匡帝室，而幸本根之傾，為趙王倫之事，思雖不能如申包胥之存楚，猶慕龔君勝不偷生於莽世也。」德斬之。
寶遣扶風忠公慕輿騰與長樂王盛招集冀州。盛以騰素暴橫，為民所怨，乃殺之。行至鉅鹿、長樂，說諸豪傑，皆願起兵奉寶。寶以蘭汗祀燕宗廟，所為似順，意欲還龍城，不肯留冀州。乃北行，至建安，抵民張曹家。曹素武健，請為寶合眾，盛亦勸寶宜且駐留，察汗情狀。寶乃遣冗從僕射李旱先往見汗，寶留頓石城。會汗遣左將軍蘇超奉迎，陳汗忠款。寶以汗燕主垂之舅，盛之妃父也，謂必無他，不待旱返，遂行。盛流涕固諫，寶不聽，留盛在後，盛與將軍張真下道避匿。
丁亥，寶至索莫汗陘，去龍城四十里，城中皆喜。汗惶怖，欲自出請罪，兄弟共諫止之。汗乃遣弟加難帥五百騎出迎，又遣兄提閉門止仗，禁人出入。城中皆知其將為變，而無如之何。加難見寶於陘北，拜謁已，從寶俱進。潁陰烈公餘崇密言於寶曰：「觀加難形色，禍變甚逼，宜留三思，奈何徑前。」寶不從。行數里，加難先執崇，崇大呼罵曰：「汝家幸緣肺附，蒙國寵榮，覆宗不足以報。今乃敢謀篡逆，此天地所不容，計旦暮即屠滅，但恨我不得手膾汝曹耳。」加難殺之，引寶入龍城外邸，弒之。汗諡寶曰靈帝。殺獻哀太子策及王、公、卿、士百餘人。自稱大都督、大將軍、大單于、昌黎王，改元青龍。以堤為太尉，加難為車騎將軍。封河間王熙為遼東公，如杞、宋故事。
長樂王盛聞之，馳欲赴哀，張真止之。盛曰：「我今以窮歸汗，汗性愚淺，必念婚姻，不忍殺我。旬月之間，足以展我情志。」遂往見汗。汗妻乙氏及盛妃皆泣涕請盛於汗，盛妃復頓頭於諸兄弟，汗惻然哀之，乃舍盛於宮中，以為侍中、左光祿大夫，親待如舊。堤、加難屢請殺盛，汗不從。堤驕很荒淫，事汗多無禮，盛因而間之，由是汗兄弟浸相嫌忌。
燕太原王奇，楷之子，蘭汗之外孫也，汗亦不殺，以為征南將軍得。入見長樂王盛，盛潛使奇逃出起兵。奇起兵於建安，眾至數千，汗遣蘭提討之。盛謂汗曰：「善駒小兒，未能辦此，豈非有假託其名，欲為內應者乎。太尉素驕，難信，不宜委以大眾。」汗然之，罷堤兵，更遣撫軍將軍仇尼慕將兵討奇。
於是龍城自夏不雨至於秋七月，汗日詣燕諸廟及寶神座頓首禱請，委罪於蘭加難。堤及加難聞之，怒，且懼誅，乙巳，相與帥所部襲仇尼慕軍，敗之。污大懼，遣太子穆將兵討之。穆謂汗曰：「慕容盛我之仇讎，必與奇相表裏，此乃腹心之疾，不可養也，宜先除之。」汗欲殺盛，先引見察之，盛妃知之，密以告盛。盛稱疾不出，汗亦止之不殺。
李旱、衛雙、劉忠、張豪、張真，皆盛素所厚也，而穆引以為腹心，旱、雙得出入至盛所，潛與盛結謀。丁未，穆擊堤、加難等，破之。庚戌，饗將士，汗、穆皆醉，盛夜如廁，因逾垣入於東宮，與旱等共殺穆。時軍未解嚴，皆聚在穆舍，聞盛得出，呼躍爭先，攻汗，斬之。汗子魯公和、陳公揚分屯令支、白狼，盛遣旱、真襲誅之。堤、加難亡匿，捕得，斬之。於是內外帖然，士女相慶。宇文拔帥壯丁數百來赴，盛拜拔為大宗正。
辛亥，告於太廟，令曰：「賴五祖之休，文武之力，宗廟社稷幽而復顯。不獨孤以眇眇之身免不同天之責，凡在臣民皆得明目當世。」因大赦，改元建平。盛謙不敢稱尊號，以長樂王攝行統制，諸王皆降稱公。以東陽公根為尚書左僕射，衛倫、陽璆、魯恭、王騰為尚書，悅真為侍中，陽哲為中書監，張通為中領軍，自余文武各復舊位。改諡寶曰惠閔皇帝，廟號烈宗。羣臣固請上尊號，盛不許。
八月，燕以河間公熙為侍中、車騎大將軍、中領軍司隸校尉，城陽公元為衛將軍。元，寶之子也。又以劉忠為左將軍，張豪為後將軍，並賜姓慕容氏。
冬十月癸酉，燕羣臣覆上尊號，丙子，長樂王盛始即皇帝位，大赦。尊皇后段氏曰皇太后，太妃丁氏曰獻莊皇后。
三年。初，秦主登之弟廣帥眾三千依南燕王德，德以為冠軍將軍，處之乞活堡。會熒惑守東井，或言秦當復興，廣乃自稱秦王，擊南燕北地王鍾，破之。是時滑臺孤弱，土無十城，眾不過一萬，鍾既敗，附德者多去德而附廣。德乃留魯陽王和守滑臺，自帥眾討廣，斬之。
燕主寶之至黎陽也，魯陽王和長史李辯勸和納之，和不從。辯懼，故潛引晉軍至管城，欲因德出戰而作亂。既而德不出，辯愈不自安。及德討苻廣，辯復勸和反，和不從，辯乃殺和以滑臺降魏。魏行臺尚書和跋在鄴，帥輕騎自鄴赴之。既至，辯悔之，閉門拒守。跋使尚書郎鄧暉說之，辯乃開門內跋。跋悉收德宮人、府庫。德遣兵擊跋，跋逆擊，破之，又破德將桂陽王鎮，俘獲千餘人。陳、潁之民多附於魏。
南燕右衛將軍慕容雲斬李辯，帥將士家屬二萬餘口出滑臺赴德。德欲攻滑臺，韓範曰：「向也魏為客，吾為主人。今也吾為客，魏為主人。人心危懼，不可復戰，不如先據一方，自立基本，乃圖進取。」張華曰：「彭城，楚之舊都，可攻而據之。」北地王鍾等皆勸德攻滑臺。尚書潘聰曰：「滑臺四通八達之地，北有魏，南有晉，西有秦，居之未嘗一日安也。彭城土廣人稀，平夷無險，且晉之舊鎮，未易可取。又密邇江、淮，夏秋多水，乘舟而戰者，吳之所長，我之所短也。青州沃野二千里，精兵十餘萬，左有負海之饒，右有山河之固，廣固城曹嶷所築，地形阻峻，足為帝王之都。三齊英傑，思得明主以立功於世久矣。辟閭渾昔為燕臣，今宜遣辯士馳說於前，大兵繼踵於後，若其不服，取之如拾芥耳。既得其地，然後閉關養銳，伺隙而動，此乃陛下之關中、河內也。」德猶豫未決。沙門竺朗素善占候，德使牙門蘇撫問之。朗曰：「敬覽三策，潘尚書之議，興邦之言也。且今歲之初，彗星起奎、婁，掃虛、危。彗者除舊佈新之象，奎、婁為魯，虛、危為齊，宜先取兗州，巡撫琅邪，至秋乃北徇齊地，此天道也。」撫又密問以年世，朗以《周易》筮之，曰：「燕衰庚戌，年則一紀，世則及子。」撫還報德，德乃引師而南，兗州北鄙諸郡縣皆降之。德置守宰以撫之，禁軍士無得虜掠，百姓大悅，牛酒屬路。
秋七月，南燕王德遣使說幽州刺史辟閭渾，欲下之。渾不從，德遣北地王鍾帥步騎二萬擊之。德進據琅邪，徐、兗之民歸附者十餘萬。德自琅邪引兵而北，以南海王法為兗州刺史，鎮梁父。進攻莒城，守將任安委城走，德以潘聰為徐州刺史，鎮莒城。蘭汗之亂，燕吏部尚書封孚南奔辟閭渾，渾表為渤海太守。及德至，孚出降，德大喜曰：「孤得青州不為喜，喜得卿耳。」遂委以機密。北地王鍾傳檄青州諸郡，諭以禍福。辟閭渾徙八千餘家入守廣固，遣司馬崔誕戍薄荀固，平原太守張豁戍柳泉，誕、豁承檄皆降於德。渾懼，攜妻子奔魏。德遣射聲校尉劉綱追之，及於莒城，斬之。渾子道秀自詣德，請與父俱死。德曰：「父雖不忠，而子能孝。」特赦之。渾參軍張瑛為渾作檄，辭多不遜，德執而讓之。瑛神色自若，徐曰：「渾之有臣，猶韓信之有蒯通。通遇漢祖而生，臣遭陛下而死，比之古人，竊為不幸耳。」德殺之。遂定都廣固。
四年。南燕王德即皇帝位於廣固，大赦，改元建平。更名備德，欲使吏民易避。追諡燕主暐曰幽皇帝。以北地王鍾為司徒，慕輿拔為司空，封孚為左僕射，慕輿護為右僕射。立妃段氏為皇后。

