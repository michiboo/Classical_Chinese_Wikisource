
梁武帝中大通三年夏四月乙巳，昭明太子統卒。五月丙申，立太子母弟晉安王綱為皇太子。朝野多以為不順，司議侍郎周弘正嘗為晉安王主簿，乃奏記曰：「謙讓道廢，多歷年所。伏唯明大王殿下，天挺將聖，四海歸仁，是以皇上發德音，以大王為儲副。意者願聞殿下抗目夷上仁之義，執子臧大賢之節，逃玉輿而弗乘，棄萬乘如脫屣，庶改澆競之俗，以大吳國之風。古有其人，今聞其語，能行之者，非殿下而誰。使無為之化復生於遂古，讓王之道不墜於來葉，豈不盛歟。」王不能從。六月癸丑，立華容公歡為豫章王，其弟枝江公譽為河東王，曲阿公詧為岳陽王。上以人言不息，故封歡兄弟以大郡，用慰其心。
中大同元年。上年高，諸子心不相下，互相猜忌。邵陵王綸為丹楊尹，湘東王繹在江州，武陵王紀在益州，皆權侔人主。太子綱惡之，嘗選精兵以衛東宮。八月，以綸為南徐州刺史。冬十月乙亥，以前東揚州刺史岳陽王詧為雍州刺史。上舍詧兄弟而立太子綱，內常愧之，寵亞諸子。以會稽人物殷阜，故用詧兄弟迭為東揚州以慰其心，詧兄弟亦內懷不平。詧以上衰老，朝多秕政，遂蓄聚貨財，折節下士，招募勇敢，左右至數千人。以襄陽形勝之地，梁業所基，遇亂可以圖大功。乃克己為政，撫循士民，數施恩惠，延納規諫，所部稱治。
太清三年。初，上以河東王譽為湘州刺史，徙湘州刺史張纘為雍州刺史，代岳陽王詧。纘恃其才望，輕譽少年，迎候有闕。譽至，檢括州府付度事，留纘不遣。聞侯景作亂，頗陵蹙纘。纘恐為所害，輕舟夜遁，將之雍部，復慮詧拒之。纘與湘東王繹有舊，欲因之以殺譽兄弟，乃如江陵。及臺城陷，諸王各還州鎮，譽自湖口歸湘州。桂陽王慥以荊州督府留軍江陵，欲待繹至拜謁，乃還信州。纘遺繹書曰：「河東戴檣上水，欲襲江陵，岳陽在雍，共謀不逞。」江陵遊軍主朱榮亦遣使告繹，云：「桂陽留此，欲應譽、詧」。繹懼，鑿船，沈米，斬纜，自蠻中步道馳歸江陵，囚慥，殺之。
湘東王繹之入援也，令所督諸州皆發兵，雍州刺史岳陽王詧遣府司馬劉方貴將兵出漢口，繹召詧使自行，詧不從。方貴潛與繹相知，謀襲襄陽。未發，會詧以他事召方貴，方貴以為謀泄，遂據樊城拒命，詧遣軍攻之。繹厚資遣張纘使赴，纘至大堤，詧已拔樊城，斬方貴。纘至襄陽，詧推遷未去，但以城西白馬寺處之。詧猶總軍府之政，聞臺城陷，遂不受代。助防杜岸紿纘曰：「觀岳陽勢不容使君，不如且往西山以避禍。」岸既襄陽豪族，兄弟九人皆以驍勇著名。纘乃與岸結盟，着婦人衣，乘青布輿逃入西山。詧使岸將兵追擒之，纘乞為沙門，更名法纘，詧許之。
夏五月丙辰，上殂。辛巳，太子即皇帝位。
六月，上甲侯韶自建康出奔江陵，稱受高祖密詔徵兵，以湘東王繹為侍中、假黃鉞、大都督中外諸軍事、司徒、承製，自餘藩鎮並加位號。
湘州刺史河東王譽驍勇得士心，湘東王繹將討侯景，遣使督其糧眾，譽曰：「各自軍府，何忽隸人。」使者三返，譽不與。湘東王世子方等請討之，繹乃以少子安南侯方矩為湘州刺史，使方等將精卒二萬送之。方等將行，謂所親曰：「是行也，吾必死之。死得其所，吾復奚恨。」
湘東世子方等軍至麻溪，河東王譽將七千人擊之，方等軍敗，溺死。安南侯方矩收餘眾還江陵，湘東王繹無戚容。西江督護陳霸先起兵討侯景。
湘東王繹遣竟陵太守王僧辯、信州刺史東海鮑泉擊湘州，分給兵糧，刻日就道。僧辯以竟陵部下未盡至，欲俟眾集然後行，與泉入白繹，求申期日。繹疑僧辯觀望，案劍厲聲曰：「卿憚行拒命，欲同賊邪。今唯有死耳。」因斫僧辯，中其左髀，悶絕，久之方蘇，即送獄。泉震怖，不敢言。僧辯母徒行流涕入謝，自陳無訓，繹意解，賜以良藥，故得不死。丁卯，鮑泉獨將兵擊湘州。
秋八月己亥，鮑泉軍於石槨寺，河東王譽逆戰而敗。辛丑，又敗於橘洲，戰及溺死者萬餘人。譽退保長沙，泉引軍圍之。
九月，河東王譽告急於岳陽王詧，詧留諮議參軍濟陽蔡大寶守襄陽，帥眾二萬、騎二千伐江陵以救湘州。湘東王繹大懼，遣左右就獄中問計於王僧辯。僧辯具陳方略，繹乃赦之，以為城中都督。乙卯，詧至江陵，作十三營以攻之。會大雨，平地水深四尺，詧軍氣沮。繹與新興太守杜崱有舊，密邀之。乙丑，崱與兄岌、岸、弟幼安、兄子龕各帥所部降於繹。岸請以五百騎襲襄陽，晝夜兼行，去襄陽三十里，城中覺之，蔡大寶奉詧母龔保林登城拒戰。詧聞之，夜遁，棄糧食、金帛、鎧仗於湕水，不可勝紀。張纘病足，詧載以隨軍。及敗走，守者恐為追兵所及，殺之，棄屍而去。詧至襄陽，岸奔廣平，依其兄南陽太守巘。
湘東王繹以鮑泉圍長沙久不克，怒之，以平南將軍王僧辯代為都督，數泉十罪，命舍人羅重歡與僧辯偕行。泉聞僧辯來，愕然曰：「得王竟陵來助我，賊不足平。」拂席待之。僧辯入，背泉而坐，曰：「鮑郎，卿有罪，令旨使我鎖卿，卿勿以故意見期。」使重歡宣令，鎖之牀側。泉為啓自申，且謝淹緩之罪，繹怒解，遂釋之。
冬十一月，岳陽王詧使將軍薛暉攻廣平，拔之，獲杜岸，送襄陽。詧拔其舌，鞭其面，支解而烹之。又發其祖父墓，焚其骸而揚之，以其頭為漆碗。
詧既與湘東王繹為敵，恐不能自存，遣使求援於魏，請為附庸。丞相泰令東閣祭酒榮權使於襄陽。繹使司州刺史柳仲禮鎮竟陵以圖詧，詧懼，遣其妃王氏及世子{山屚}為質於魏。丞相泰欲經略江、漢，以開府儀同三司楊忠都督三荊等十五州諸軍事，鎮穰城。仲禮至安陸，安陸太守沈勰以城降之。仲禮留長史馬岫與其弟子禮守之，帥眾一萬趣襄陽。泰遣楊忠及行臺僕射長孫儉將兵擊仲禮以救詧。魏楊忠將至義陽，太守馬伯符以下溠城降之，忠以伯符為鄉導。伯符，岫之子也。十二月，魏楊忠拔隨郡，執太守桓和。
簡文帝大寶元年春正月，陳霸先進軍南康，湘東王繹承製授霸先明威將軍、交州刺史。
魏楊忠圍安陸，柳仲禮馳歸救之。諸將恐仲禮至則安陸難下，請急攻之。忠曰：「攻守勢殊，未可猝拔。若引日勞師，表裏受敵，非計也。南人多習水軍，不閒野戰，仲禮師在近路，吾出其不意，以奇兵襲之，彼怠我奮，一舉可克。克仲禮則安陸不攻自拔，諸城可傳檄定也。」乃選騎二千，銜枚夜進，敗仲禮於漴頭，獲仲禮及其弟子禮，盡俘其眾。馬岫以安陸，別將王叔孫以竟陵，皆降於忠。於是漢東之地盡入於魏。
二月，魏楊忠乘勝至石城，欲進逼江陵，湘東王繹遣舍人庾恪說忠曰：「詧來伐叔而魏助之，何以使天下歸心。」忠遂停湕北。繹遣舍人王孝祀等送子方略為質以求和，魏人許之。繹與忠盟曰：「魏以石城為封，梁以安陸為界，請同附庸，並送質子，貿遷有無，永敦鄰睦。」忠乃還。
邵陵王綸欲救河東王譽而兵糧不足，乃致書於湘東王繹曰：「天時地利不及人和，況乎手足肱支豈可相害。今社稷危恥，創鉅痛深，唯應剖心嘗膽，泣血枕戈，其餘小忿，或宜容貰。若外難未除，家禍仍構，料今訪古，未或不亡。夫征戰之理，唯求克勝，至於骨肉之戰，愈勝愈酷，捷則非功，敗則有喪，勞兵損義，虧失多矣。侯景之軍所以未窺江外者，良為藩屏盤固，宗鎮強密。弟若陷洞庭，不戢兵刃，雍川疑迫，何以自安，必引進魏軍以求形援。弟若不安，家國去矣。必希解湘州之圍，存社稷之計。」繹復書，陳譽過惡不赦，且曰：「詧引楊忠來相侵逼，頗遵談笑，用卻秦軍，曲直有在，不復自陳。臨湘旦平，暮便即路。」綸得書，投之於案，慷慨流涕曰：「天下之事，一至於斯。湘州若敗，吾亡無日矣。」
夏四月，邵陵王綸在郢州，以聽事為正陽殿，內外齋閤悉加題署。其部下陵暴軍府，郢州將佐莫不怨之。諮議參軍江仲舉，南平王恪之謀主也，說恪圖綸。恪驚曰：「若我殺邵陵，寧靜一鎮，荊、益兄弟必皆內喜，海內若平，則以大義責我矣。且巨逆未梟，骨肉相殘，自亡之道也。卿且息之。」仲舉不從，部分諸將，刻日將發，謀泄，綸壓殺之。恪狼狽往謝，綸曰：「羣小所作，非由兄也。凶黨已斃，兄勿深憂。」
王僧辯急攻長沙，辛巳，克之。執河東王譽，斬之，傳首江陵，湘東王繹反其首而葬之。繹以僧辯為左衛將軍，加侍中、鎮西長史。
六月，魏人慾令岳陽王詧發哀嗣位，詧辭不受。丞相泰使榮權冊命詧為梁王，始建臺，置百官。秋七月辛酉，梁王詧入朝於魏。
邵陵王綸大修鎧仗，將討侯景。湘東王繹惡之。八月甲午，遣左衛將軍王僧辯、信州刺史鮑泉等帥舟師一萬，東趣江、郢，聲言拒任約，且雲迎邵陵王還江陵，授以湘州。九月，王僧辯軍至鸚鵡洲，郢州司馬劉龍虎等潛送質於僧辯。邵陵王綸聞之，遣其子威正侯礩將兵擊之，龍虎敗，奔於僧辯。綸以書責僧辯曰：「將軍前年殺人之侄，今歲伐人之兄，以此求榮，恐天下不許。」僧辯送書於湘東王繹，繹命進軍。辛酉，綸集其麾下於西園，涕泣言曰：「我本無他，志在滅賊，湘東常謂與之爭帝，遂爾見伐。今日欲守則交絕糧儲，欲戰則取笑千載，不容無事受縛，當於下流避之。」麾下壯士爭請出戰，綸不從，與礩自倉門登舟北出。僧辯入據郢州。繹以南平王恪為尚書令、開府儀同三司，世子方諸為郢州刺史，王僧辯為領軍將軍。
綸遇鎮東將軍裴之高於道，之高之子畿掠其軍器，綸與左右輕舟奔武昌澗飲寺，僧法馨匿綸於巖穴之下。綸長史韋質、司馬姜律等聞綸尚存，馳往迎之，說七柵流民以求糧仗。綸出營巴水，流民八九千人附之，稍收散卒，屯於齊昌。遣使請降於齊，齊以綸為梁王。岳陽王詧還襄陽。
冬十一月甲子，南平王恪帥文武拜箋推湘東王繹為相國，總百揆，繹不許。十二月，邵陵王綸在汝南，修城池，集士卒，將圖安陸。魏安州刺史馬祐以告丞相泰，泰遣楊忠將萬人救安陸。
二年春正月，魏楊忠圍汝南，李素戰死。二月乙亥，城陷，執邵陵攜王綸，殺之，投屍江岸，岳陽王詧取而葬之。
齊遣散騎常侍曹文皎使於江陵，湘東王繹使兼散騎常侍王子敏報之。三月己未，齊以湘東王繹為梁相國，建梁臺，總百揆，承製。
岳陽王詧聞侯景克郢州，遣蔡大寶將兵一萬進據武寧，遣使至江陵，詐稱赴援。眾議欲答以侯景已破，令其退軍。湘東王繹曰：「今語以退軍，是趣之令進也。」乃使謂大寶曰：「岳陽累啓連和，不相侵犯，卿那忽據武寧。今當遣天門太守胡僧祐精甲二萬、鐵馬五千頓湕水，待時進軍。」詧聞之，召其軍還。僧祐，南陽人也。
秋八月，侯景廢帝為晉安王，下詔迎豫章王棟，壬戌，棟即帝位。九月己亥，湘東王繹以尚書令王僧辯為江州刺史，江州刺史陳霸先為東揚州刺史。冬十月壬寅，侯景弒太宗。王僧辯等聞太宗殂，丙辰，啓湘東王繹，請上尊號，繹弗許。十一月乙亥，王僧辯等覆上表勸進，湘東王繹不許。己丑，豫章王棟禪位於侯景，景封棟為淮陰王。
元帝承聖元年春三月己丑，王僧辯等上表勸進，且迎都建業，不許。辛卯，宣猛將軍朱買臣沈豫章王棟於水。
夏四月，王僧辯啓陳霸先鎮京口。五月庚午，司空南平王恪等復勸進，湘東王猶不受。庚辰，以南平王恪為揚州刺史。甲申，以王僧辯為司徒、鎮衛將軍，封長寧公。陳霸先為徵虜將軍、開府儀同三司，封長城縣侯。齊主使其散騎常侍曹文皎等來聘，湘東王使散騎常侍柳暉等報之。
齊主使潘樂、郭元建將兵圍秦郡，行臺尚書辛術諫曰：「朝廷與湘東王信使不絕。陽平，侯景之土，取之可也。今王僧辯已遣嚴超達守秦郡，於義何得復爭之。且水潦方降，不如班師。」弗從。陳霸先命別將徐度引兵助秦郡固守。齊眾七萬攻之甚急，王僧辯使左衛將軍杜崱救之，霸先亦自歐陽來會。與元建大戰於士林，大破之，斬首萬餘級，生擒千餘人。元建收餘眾北遁，猶以通好，不窮追也。
六月，立安南侯方矩為王太子。
齊政煩賦重，江北之民不樂屬齊，其豪傑數請兵於王僧辯，僧辯以與齊通好，皆不許。秋七月，廣陵僑人朱盛等潛聚黨數千人，謀襲殺齊刺史溫仲邕，遣使求援於陳霸先，雲已克其外城。霸先使告僧辯，僧辯曰：「人之情僞，未易可測，若審克外城，亟須應援，如其不爾，無煩進軍。」使未報，霸先已濟江，僧辯乃命武州刺史杜崱等助之。會盛等謀泄，霸先因進軍圍廣陵。
九月甲戌，司空南平王恪卒。甲申，以王僧辯為揚州刺史。齊主使告王僧辯、陳霸先曰：「請釋廣陵之圍，必歸廣陵、歷陽兩城。」霸先引兵還京口，江北之民從霸先濟江者萬餘口。湘東王以霸先為征北大將軍、開府儀同三司、南徐州刺史，徵霸先世子昌及兄子頊詣江陵，以昌為員外散騎常侍，頊為領直。
公卿、藩鎮數勸進於湘東王。十一月丙子，世祖即皇帝位於江陵，改元，大赦。是日帝不升正殿，公卿陪列而已。己卯，立王太子方矩為皇太子，更名元良。皇子方智為晉安王，方略為始安王，方等之子莊為永嘉王。
侯景之亂，州郡太半入魏，自巴陵以下至建康，以長江為限，荊州界北盡武寧，西拒硤口，嶺南復為蕭勃所據，詔令所行，千里而近，民戶着籍者，不盈三萬而已。
二年春正月，王僧辯發建康，承製使陳霸先代鎮揚州。秋八月，下詔將還建康，領軍將軍胡僧祐、太府卿黃羅漢、吏部尚書宗懍、御史中丞劉瑴諫曰：「建業王氣已盡，與虜正隔一江，若有不虞，悔無及也。且古老相承云：荊州洲數滿百，當出天子。今枝江生洲，百數已滿，陛下龍飛，是其應也。」上令朝臣議之。黃門侍郎周弘正、尚書右僕射王褒曰：「今百姓未見輿駕入建康，謂是列國諸王，願陛下從四海之望。」時羣臣多荊州人，皆曰：「弘正等東人也，志願東下，恐非良計。」弘正面折之曰：「東人勸東，謂非良計，君等西人慾西，豈成長策。」上笑。又議於後堂，會者五百人，上問之曰：「吾欲還建康，諸卿以為如何。」眾莫敢先對。上曰：「勸吾去者左袒」，左袒者過半。武昌太守朱買臣言於上曰：「建康舊都，山陵所在，荊鎮邊疆，非王者之宅。願陛下勿疑，以致後悔。臣家在荊州，豈不願陛下居此，但恐是臣富貴，非陛下富貴耳。」上使術士杜景豪卜之，不吉，對上曰：「未去」，退而言曰：「此兆為鬼賊所留也。」上以建康彫殘，江陵全盛，意亦安之，卒從僧祐等議。九月庚午，詔王僧辯還鎮建康，陳霸先復還京口。
齊主使郭元建治水軍二萬餘人於合肥，將襲建康，納湘潭侯退，又遣將軍邢景遠、步大汗薩帥眾繼之。陳霸先在建康聞之，白上。上詔王僧辯鎮姑孰以御之。冬十月己酉，王僧辯至姑孰，遣婺州刺史侯瑱、吳郡太守張彪、吳興太守裴之橫築壘東關，以待齊師。閏月丁丑，南豫州刺史侯瑱與郭元建戰於東關，齊師大敗，溺死者萬計。湘潭侯退復歸於鄴，王僧辯還建康。
十一月丙寅，上使侍中王琛使於魏。太師泰陰有圖江陵之志，梁王詧聞之，益重其貢獻。
三年春正月，陳霸先自丹徒濟江，圍齊廣陵，秦州刺史嚴超達自齊郡進圍涇州，南豫州刺史侯瑱、吳郡太守張彪皆出石樑，為之聲援。三月己酉，魏侍中宇文仁恕來聘。會齊使者亦至江陵，帝接仁恕不及齊使，仁恕歸，以告太師泰。帝又請據舊圖定疆境，辭頗不遜，泰曰：「古人有言：天之所棄，誰能興之。其蕭繹之謂乎。」荊州刺史長孫儉屢陳攻取之策，泰徵儉入朝，問以經略，覆命還鎮，密為之備。馬伯符密使告帝，帝弗之信。夏四月丙寅，上使散騎常侍庾信等聘於魏。
癸酉，以陳霸先為司空。
五月，散騎郎新野庾季才言於上曰：「去年八月丙申，月犯心中星，今月丙戌，赤氣幹北斗。心為天王，丙主楚分，臣恐建子之月有大兵入江陵，陛下宜留重臣鎮江陵，整旆還都，以避其患。假令魏虜侵蹙，止失荊、湘，在於社稷，猶得無慮。」上亦曉天文，知楚有災，嘆曰：「禍福在天，避之何益。」
六月壬午，齊步大汗薩將兵四萬趣涇州，王僧辯使侯瑱、張彪自石樑引兵助嚴超達拒之，瑱、彪遲留不進。將軍尹令思將萬餘人謀襲盱眙。齊冀州刺史段韶將兵討東方白額於宿預，廣陵、涇州皆來告急，諸將患之。韶曰：「梁氏喪亂，國無定主，人懷去就，強者從之。霸先等外託同德，內有離心，諸君不足憂，吾揣之熟矣。」乃留儀同三司敬顯攜等圍宿預，自引兵倍道趣涇州。塗出盱眙，令思不意齊兵猝至，望風退走。韶進擊超達，破之，回趣廣陵，陳霸先解圍走。杜僧明還丹徒，侯瑱、張彪還秦郡。
秋九月乙巳，魏遣柱國常山公于謹、中山公宇文護、大將軍楊忠將兵五萬入寇，冬十月壬戌，髮長安。長孫儉問謹曰：「為蕭繹之計，將如何。」謹曰：「耀兵漢、沔，席捲渡江，直據丹楊，上策也。移郭內居民退保子城，峻其陴堞以待援軍，中策也。若難於移動，據守羅郭，下策也。」儉曰：「揣繹定出何策。」謹曰：「下策。」儉曰：「何故。」謹曰：「蕭氏保據江南，綿歷數紀，屬中原多故，未遑外略。又以我有齊氏之患，必謂力不能分。且繹懦而無謀，多疑少斷，愚民難與慮始，皆戀邑居，所以知其用下策也。」
癸亥，武寧太守宗均告魏兵且至，帝召公卿議之。領軍胡僧祐、太府卿黃羅漢曰：「二國通好，未有嫌隙，必應不爾。」侍中王琛曰：「臣揣宇文容色，必無此理。」乃復使琛使魏。丙寅，于謹至樊、鄧，梁王詧帥眾會之。丁卯，內外戒嚴。王琛至石梵，未見魏軍，馳書報黃羅漢曰：「吾至石梵，境上帖然，前言皆兒戲耳。」帝聞而疑之。
辛未，帝使主書李膺至建康，徵王僧辯為大都督、荊州刺史，命陳霸先徙鎮揚州。僧辯遣豫州刺史侯瑱帥程靈洗等為前軍，兗州刺史杜僧明帥吳明徹等為後軍。甲戌，帝夜登鳳凰閣，徙倚嘆息，曰：「客星入翼、軫，今必敗矣。」嬪御皆泣。
陸法和聞魏師至，自郢州入漢口，將赴江陵，帝使逆之曰：「此自能破賊，但鎮郢州，不須動也。」法和還州，堊其城門，着衰絰，坐葦蓆，終日，乃脫之。
十一月，帝大閱於津陽門外，遇北風暴雨，輕輦還宮。癸未，魏軍濟漢，于謹令宇文護、楊忠帥精騎先據江津，斷東路。甲申，護克武寧，執宗均。是日，帝乘馬出城行柵，插木為之，周圍六十餘里。以領軍將軍胡僧祐都督城東諸軍事，尚書右僕射張綰為之副。左僕射王褒都督城西諸軍事，四廂領直元景亮為之副，王公已下各有所守。丙戌，命太子巡行城樓，令居人助運木石。夜，魏軍至黃華，去江陵四十里，丁亥，至柵下。戊子，巂州刺史裴畿、畿弟新興太守機、武昌太守朱買臣、衡陽太守謝答仁開枇杷門出戰，裴機殺魏儀同三司胡文伐。畿，之高之子也。
帝徵廣州刺史王琳為湘州刺史，使引兵入援。丁酉，柵內火，焚數千家及城樓二十五。帝臨所焚樓，望魏軍濟江，四顧嘆息。是夜，遂止宮外，宿民家。己亥，移居祗洹寺。于謹令築長圍，中外信命始絕。
庚子，信州刺史徐世譜、晉安王司馬任約等築壘於馬頭，遙為聲援。是夜，帝巡城，猶口占為詩，羣臣亦有和者。帝裂帛為書，趣王僧辯，曰：「吾忍死待公，可以至矣。」壬寅，還宮。癸卯，出長沙寺。戊申，王褒、胡僧祐、朱買臣、謝答仁等開門出戰，皆敗還。己酉，帝移居天居寺。癸丑，移居長沙寺。朱買臣按劍進曰：「唯斬宗懍、黃羅漢，可以謝天下。」帝曰：「曩實吾意，宗、黃何罪。」二人退入眾中。
王琳軍至長沙，鎮南府長史裴政請間道先報江陵，至百里洲，為魏人所獲。梁王詧謂政曰：「我，武皇帝之孫也，不可為爾君乎。若從我計，貴及子孫。如或不然，腰領分矣。」政詭曰：「唯命。」詧鎖之至城下，使言曰：「王僧辯聞臺城被圍，已自為帝。王琳孤弱，不復能至。」政告城中曰：「援兵大至，各思自勉，吾以間使被禽，當碎身報國。」監者擊其口，詧怒，命速殺之。西中郎參軍蔡大業諫曰：「此民望也，殺之，則荊州不可下矣。」乃釋之。政，之禮之子。大業，大寶之弟也。
時徵兵四方，皆未至。甲寅，魏人百道攻城，城中負戶蒙楯，胡僧祐親當矢石，晝夜督戰，獎勵將士，明行賞罰，眾咸致死，所向摧殄，魏不得前。俄而僧祐中流矢死，內外大駭。魏悉眾攻柵，反者開西門納魏師，帝與太子、王褒、謝答仁、朱買臣退保金城，令汝南王大封、晉熙王大圓質于于謹以請和。魏軍之初至也，眾以王僧辯子侍中顗可為都督，帝不用，更奪其兵，使與左右十人入守殿中。及胡僧祐死，乃用為都督城中諸軍事。裴畿、裴機、歷陽侯峻皆出降。于謹以機手殺胡文伐，並畿殺之。峻，淵猷之子也。時城南雖破，而城北諸將猶苦戰，日暝，聞城陷，乃散。
帝入東閤竹殿，命舍人高善寶焚古今圖書十四萬卷，將自赴火，宮人左右共止之。又以寶劍擊柱令折，嘆曰：「文武之道，今夜盡矣。」乃使御史中丞王孝祀作降文。謝答仁、朱買臣諫曰：「城中兵眾猶強，乘暗突圍而出，賊必驚，因而薄之，可渡江就任約。」帝素不便走馬，曰：「事必無成，秖增辱耳。」答仁求自扶。帝以問王褒，褒曰：「答仁，侯景之黨，豈足可信。成彼之勳，不如降也。」答仁又請守子城，收兵可得五千人，帝然之，即授城中大都督，配以公主。既而召王褒謀之，以為不可。答仁請入不得，歐血而去。于謹徵太子為質，帝使王褒送之。謹子以褒善書，給之紙筆，褒乃書曰：「柱國常山公家奴王褒。」有頃，黃門郎裴政犯門而出。帝遂去羽儀、文物，白馬素衣出東門，抽劍擊闔曰：「蕭世誠一至此乎。」魏軍士度塹牽其轡，至白馬寺北，奪其所乘駿馬，以駑馬代之，遣長壯胡人手扼其背以行。逢于謹，胡人牽帝使拜。梁王詧使鐵騎擁帝入營，囚於烏幔之下，甚為詧所詰辱。
帝性殘忍，且懲高祖寬縱之弊，故為政尚嚴。及魏師圍城，獄中死囚且數千人，有司請釋之以充戰士。帝不許，悉令棓殺之，事未成而城陷。
十二月丙辰，徐世譜、任約退戍巴陵。于謹逼帝使為書召王僧辯，帝不可。使者曰：「王今豈得自由。」帝曰：「我既不自由，僧辯亦不由我。」又從長孫儉求宮人王氏、苟氏及幼子犀首，儉並還之。或問：「何意焚書。」帝曰：「讀書萬卷，猶有今日，故焚之。」
辛未，帝為魏人所殺。梁王詧遣尚書傅準監刑，以土囊隕之。詧使以布帊纏屍，斂以蒲蓆，束以白茅，葬於津陽門外。並殺愍懷太子元良、始安王才略、桂陽王大成等。世祖性好書，常令左右讀書，晝夜不絕，雖熟睡，卷猶不釋，或差誤及欺之，帝輒驚寤。作文章，援筆立就。常言：「我韜於文士，愧於武夫」，論者以為得言。
魏立梁王詧為梁主，資以荊州之地，延袤三百里，仍取其雍州之地。詧居江陵東城，魏置防主將兵居西城，名曰助防，外示助詧備禦，內實防之。以前儀同三司王悅留鎮江陵。于謹收府庫珍寶及宋渾天儀、梁銅晷表、大玉徑四尺及諸法物，盡俘王、公以下及選百姓男女數萬口為奴婢，分賞三軍，驅歸長安，小弱者皆殺之。得免者三百餘家，而人馬所踐及凍死者什二三。
魏師之在江陵也，梁王詧將尹德毅說詧曰：「魏虜貪惏，肆其殘忍，殺掠士民，不可勝紀。江東之人塗炭至此，咸謂殿下為之。殿下既殺人父兄，孤人子弟，人盡讎也，誰與為國。今魏之精銳盡萃於此，若殿下為設享會，請于謹等為歡，預伏武士，因而斃之，分命諸將，掩其營壘，大殲羣醜，俾無遺類。收江陵百姓，撫而安之，文武羣寮，隨材銓授。魏人懾息，未敢送死，王僧辯之徒折簡可致。然後朝服濟江，入踐皇極，晷刻之間，大功可立。古人云天與不取，反受其咎。願殿下恢弘遠略，勿懷匹夫之行。」詧曰：「卿此策非不善也，然魏人待我厚，未可背德。若遽為卿計，人將不食吾餘。」既而闔城長幼被虜，又失襄陽，詧乃嘆曰：「恨不用尹德毅之言。」
王僧辯、陳霸先共奉江州刺史晉安王方智為太宰，承製。
王褒、王克、劉瑴、宗懍、殷不害及尚書右丞吳興沈炯至長安，太師泰皆厚禮之。
敬帝紹泰元年春正月壬午朔，邵陵太守劉棻將兵援江陵，至三百里灘，部曲宋文徹殺之，帥其眾還據邵陵。
梁王詧即皇帝位於江陵，改元大定。追尊昭明太子為昭明皇帝，廟號高宗，妃蔡氏為昭德皇后，尊其母龔氏為皇太后，立妻王氏為皇后，子巋為皇太子。賞刑制度，並同王者，唯上疏於魏則稱臣，奉其正朔。至於官爵，其下亦依梁氏之舊，其勳級則兼用柱國等名。以諮議參軍蔡大寶為侍中、尚書令，參掌選事，外兵參軍太原王操為五兵尚書。大寶嚴整有智謀，雅達政事，文辭贍速，後梁主推心任之，以為謀主，比之諸葛孔明，操亦亞之。追贈邵陵王綸太宰，諡曰壯武。河東王譽丞相，諡曰武桓。
齊主使清河王嶽將兵攻魏安州以救江陵。嶽至義陽，江陵陷，因進軍臨江，郢州刺史陸法和及儀同三司宋蒞舉州降之。長史江夏太守王岷不從，殺之。甲午，齊召嶽還，使儀同三司清都慕容儼戍郢州。王僧辯遣江州刺史侯瑱攻郢州，任約、徐世譜、宜豐侯循皆引兵會之。
辛丑，齊立貞陽侯淵明為梁主，使其上黨王渙將兵送之，徐陵、湛海珍等皆聽從淵明歸。貞陽侯陷魏事，見《侯景之亂》。
二月癸丑，晉安王至自尋陽，入居朝堂，即梁王位，時年十三。以太尉王僧辯為中書監、錄尚書、驃騎大將軍、都督中外諸軍事、加陳霸先征西大將軍。
齊主先使殿中尚書邢子才馳傳詣建康，與王僧辯書，以為「嗣主衝藐，未堪負荷。彼貞陽侯，梁武猶子，長沙之胤，以年以望，堪保金陵，故置為梁王，納於彼國。卿宜部分舟艫，迎接今主，並心一力，善建良圖。」乙卯，貞陽侯淵明亦與僧辯書求迎。僧辯復書曰：「嗣主體自宸極，受於文祖。明公儻能入朝，同獎王室，伊、呂之任，僉曰仰歸。意在主盟，不敢聞命。」甲子，齊以陸法和為都督荊雍等十州諸軍事、太尉、大都督、西南道大行臺，又以宋蒞為郢州刺史，蒞弟簉為湘州刺史。甲戌，上黨王渙克譙郡。己卯，淵明又與僧辯書，僧辯不從。
故劉棻主帥趙朗殺宋文徹以邵陵歸於王琳。
三月，貞陽侯淵明至東關，散騎常侍裴之橫御之。丙戌，齊克東關，斬裴之橫，俘數千人。王僧辯大懼，出屯姑孰，謀納淵明。夏五月，王琳迎永嘉王莊送之建康。
王僧辯遣使奉啓於貞陽侯淵明，定君臣之禮，又遣別使奉表於齊，以子顯及顯母劉氏、弟子世珍為質於淵明，遣左民尚書周弘正至歷陽奉迎，因求以晉安王為皇太子，淵明許之。淵明求度衛士三千，僧辯慮其為變，止受散卒千人。庚子，遣龍舟法駕迎之。淵明與齊上黨王渙盟於江北，辛丑，自採石濟江。於是梁輿南渡，齊師北返。僧辯疑齊，擁檝中流，不敢就西岸。齊侍中裴英起衛送淵明，與僧辯會於江寧。癸卯，淵明入建康，望朱雀門而哭，道逆者以哭對。丙午，即皇帝位，改元天成。以晉安王為皇太子，王僧辯為大司馬，陳霸先為侍中。
六月，齊慕容儼始入郢州，而侯瑱等奄至城下，儼隨方備禦，瑱等不能克。乘間出擊瑱等軍，大破之。城中食盡，煮草木根葉及靴皮帶角食之，與士卒分甘共苦，堅守半歲，人無異志。貞陽侯淵明立，乃命瑱等解圍，瑱還鎮豫章。齊人以城在江外，難守，因割以還梁。儼歸，望齊主，悲不自勝。齊主呼前執其手，脫帽看發，嘆息久之。
吳興太守杜龕，王僧辯之壻也。僧辯以吳興為震州，用龕為刺史，又以其弟侍中僧愔為豫章太守。壬子，齊主以梁國稱藩，詔凡梁民悉遣南還。
初，王僧辯與陳霸先共滅侯景，情好甚篤，僧辯為子頠娶霸先女，會僧辯有母喪，未成昏。僧辯居石頭城，霸先在京口，僧辯推心待之，頠兄顗屢諫，不聽。及僧辯納貞陽侯淵明，霸先遣使苦爭之，往返數四，僧辯不從。霸先竊嘆謂所親曰：「武帝子孫甚多，唯孝元能復讎雪恥。其子何罪，而忽廢之。吾與王公並處託孤之地，而王公一旦改圖，外依戎狄，援立非次，其志欲何所為乎。」乃密具袍數千領及錦彩金銀為賞賜之具。會有告齊師大舉至壽春將入寇者，僧辯遣記室江旰告霸先，使為之備。霸先因是留旰於京口，舉兵襲僧辯。九月壬寅，召部將侯安都、周文育及安陸徐度、錢塘杜棱謀之。棱以為難，霸先懼其謀泄，以手巾絞棱，悶絕於地，因閉於別室。部分將士，分賜金帛，以弟子著作郎雲朗鎮京口，知留府事，使徐度、侯安都帥水軍趨石頭，霸先帥馬步自江乘羅落會之。是夜，皆發，召杜棱與同行。知其謀者，唯安都等四將，外人皆以為江旰徵兵御齊，不之怪也。
甲辰，安都引舟艦將趣石頭，霸先控馬未進。安都大懼，追霸先罵曰：「今日作賊，事勢已成，生死須決，在後欲何所望。若敗，俱死，後期得免斫頭邪。」霸先曰：「安都嗔我。」乃進。安都至石頭城北，棄舟登岸。石頭城北接岡阜，不甚危峻，安都被甲帶長刀，軍人捧之，投於女垣內，眾隨而入，進及僧辯臥室，霸先兵亦自南門入。僧辯方視事，外白有兵，俄而兵自內出。僧辯遽走，遇子頠，與俱出閤，帥左右數十人苦戰於聽事前，力不敵，走登南門樓，拜請求哀。霸先欲縱火焚之，僧辯與頠俱下就執。霸先曰：「我有何辜，公欲與齊師賜討。」且曰：「何意全無備。」僧辯曰：「委公北門，何謂無備。」是夜，霸先縊殺僧辯父子。既而竟無齊兵，亦非霸先之譎也。前青州刺史新安程靈洗帥所領救僧辯，力戰於石頭西門，軍敗，霸先遣使招諭，久之乃降。霸先深義之，以為蘭陵太守，使助防京口。乙巳，霸先為檄佈告中外，列僧辯罪狀，且曰：「資斧所指，唯王僧辯父子兄弟，其餘親黨，一無所問。」
丙午，貞陽侯淵明遜位，出就邸，百僚上晉安王表，勸進。冬十月己酉，晉安王即皇帝位，大赦，改元，中外文武賜位一等。以貞陽侯淵明為司徒，封建安公。告齊云：「僧辯陰圖篡逆，故誅之，仍請稱臣於齊，永為藩國。」齊遣行臺司馬恭與梁人盟於歷陽。
壬子，加陳霸先尚書令、都督中外諸軍事、車騎將軍、揚、南徐二州刺史。
杜龕恃王僧辯之勢，素不禮於陳霸先，在吳興，每以法繩其宗族，霸先深怨之。及將圖僧辯，密使兄子蒨還長城，立柵以備龕。僧辯死，龕據吳興拒霸先，義興太守韋載以郡應之。吳郡太守王僧智，僧辯之弟也，亦據城拒守。陳蒨至長城，收兵才數百人，杜龕遣其將杜泰將精兵五千奄至，將士相視失色，蒨言笑自若，部分益明，眾心乃定。泰日夜苦攻，數旬，不克而退。霸先使周文育攻義興，義興屬縣卒皆霸先舊兵，善用弩，韋載收得數十人，系以長鎖，命所親監之。使射文育軍，約曰：「十發不兩中者死」，故每發輒斃一人，文育軍稍卻。載因於城外據水立柵，相持數旬。杜龕遣其從弟北叟將兵拒戰，北叟敗，歸於義興。霸先聞文育軍不利，辛未，自表東討，留高州刺史侯安都、石州刺史杜棱宿衛臺省。甲戌，軍至義興，丙子，拔其水柵。
譙、秦二州刺史徐嗣徽從弟嗣先，僧辯之甥也。僧辯死，嗣先亡就嗣徽，嗣徽以州入於齊。及陳霸先東討義興，嗣徽密結南豫州刺史任約，將精兵五千乘虛襲建康，是日入據石頭，遊騎至闕下。侯安都閉門藏旗幟，示之以弱，令城中曰：「登陴窺賊者斬。」及夕，嗣徽等收兵還石頭。安都夜為戰備，將旦，嗣徽等又至，安都帥甲士三百開東、西掖門出戰，大破之，嗣徽等奔還石頭，不敢復逼臺城。
陳霸先遣韋載族弟翽齎書諭戰，丁丑，載及杜北叟皆降，霸先厚撫之，以翽監義興郡，引載置左右，與之謀議。霸先卷甲還建康，使周文育討杜龕，救長城。
將軍黃他攻王僧智於吳郡，不克，霸先使寧遠將軍裴忌助之。忌選所部精兵，輕行倍道，自錢塘直趣吳郡，夜至城下，鼓譟薄之。僧智以為大軍至，輕舟奔吳興。忌入據吳郡，因以忌為太守。
十一月己卯，齊遣兵五千渡江據姑孰，以應徐嗣徽、任約。陳霸先使合州刺史徐度立柵於冶城。庚寅，齊又遣安州刺史翟子崇、楚州刺史劉士榮、淮州刺史柳達摩將兵萬人，於胡墅度米三萬石、馬千匹入石頭。霸先問計於韋載，載曰：「齊師若分兵先據三吳之路，略地東境，則時事去矣。今可急於淮南因侯景故壘築城，以通東道轉輸，分兵絕彼之糧運，使進無所資，則齊將之首旬日可致。」霸先從之。癸未，使侯安都夜襲胡墅，燒齊船千餘艘，仁威將軍周鐵虎斷齊運輸，擒其北徐州刺史張領州。仍遣韋載於大航築侯景故壘，使杜棱守之。齊人於倉門水南立二柵，與梁兵相拒。壬辰，齊大都督蕭軌將兵屯江北。甲辰，徐嗣徽等攻冶城柵，陳霸先將精甲自西明門出擊之，嗣徽等大敗，留柳達摩等守城，自往採石迎齊援。十二月癸丑，侯安都襲秦郡，破徐嗣徽柵，俘數百人。收其家，得其琵琶及鷹，遣使送之曰：「昨至弟處得此，今以相還。」嗣徽大懼。丙辰，陳霸先對冶城立航，悉度眾軍，攻其水南二柵。柳達摩等度淮置陳，霸先督兵疾戰，縱火燒柵，齊兵大敗，爭舟相擠，溺死者以千數，呼聲震天地，盡收其船艦。是日，嗣徽與任約引齊兵水步萬餘人還據石頭，霸先遣兵詣江寧，據要險。嗣徽等水步不敢進，頓江寧浦口，霸先遣侯安都將水軍襲破之，嗣徽等單舸脫走，盡收其軍資器械。
己未，霸先四面攻石頭，城中無水，升水直絹一匹。庚申，達摩遣使請和於霸先，且求質子。時建康虛弱，糧運不繼，朝臣皆欲與齊和，請以霸先從子曇朗為質。霸先曰：「今在位諸賢欲息肩於齊，若違眾議，謂孤愛曇朗，不恤國家，今決遣曇朗，棄之寇庭。齊人無信，謂我微弱，必當背盟。齊寇若來，諸君須為孤力鬥也。」乃以曇朗及永嘉王莊、丹陽尹王衝之子珉為質，與齊人盟於城外，將士恣其南北。辛酉，霸先陳兵石頭南門，送齊人歸北，徐嗣徽、任約皆奔齊。收齊馬、仗、船、米不可勝計。齊主誅柳達摩。壬戌，齊和州長史烏丸遠自南州奔還歷陽。
江寧令陳嗣、黃門侍郎曹朗據姑孰反，霸先命侯安都等討平之。霸先恐陳曇朗亡竄，自帥步騎至京口迎之。
太平元年春正月癸未，陳霸先使從事中郎江旰說徐嗣徽使南歸，嗣徽執旰送齊。
陳蒨、周文育合軍攻杜龕於吳興。龕勇而無謀，嗜酒常醉，其將杜泰陰與蒨等通。龕與蒨等戰敗，泰因說龕使降，龕然之。其妻王氏曰：「霸先讎隙如此，何可求和。」因出私財賞募，復擊蒨等，大破之。既而杜泰降於蒨，龕尚醉未覺，蒨遣人負出，於項王寺前斬之。王僧智與其弟豫章太守僧愔俱奔齊。
東揚州刺史張彪素為王僧辯所厚，不附霸先。二月庚戌，陳蒨、周文育輕兵襲會稽，彪兵敗，走入若邪山中，蒨遣其將吳興章昭達追斬之。東陽太守留異饋蒨糧食，霸先以異為縉州刺史。江州刺史侯瑱本事王僧辯，亦擁兵據豫章及江州，不附霸先。霸先以周文育為南豫州刺史，使將兵擊湓城，庚申，又遣侯安都、周鐵虎將舟師立柵於梁山，以備江州。
癸亥，徐嗣徽、任約襲採石，執戍主明州刺史張懷鈞送於齊。
三月戊戌，齊遣儀同三司蕭軌、庫狄伏連、堯難宗、東方老等與任約、徐嗣徽合兵十萬入寇，出柵口，向梁山。陳霸先帳內盟主黃叢逆擊，破之，齊師退保蕪湖。霸先遣定州刺史沈泰等就侯安都，共據梁山以御之。周文育攻湓城，未克，召之還。夏四月丁巳，霸先如梁山巡撫諸軍。侯安都輕兵襲齊行臺司馬恭於歷陽，大破之，俘獲萬計。
五月，齊人召建安公淵明詐許退師，陳霸先具舟送之。癸未，淵明疽發背，卒。甲申，齊兵發蕪湖，庚寅，入丹陽縣，丙申，至秣陵故治。陳霸先遣周文育屯方山，徐度頓馬牧，杜棱頓大航南以御之。
辛丑，齊人跨淮立橋柵渡兵，夜至方山，徐嗣徽等列艦於青墩，至於七磯，以斷周文育歸路。文育鼓譟而發，嗣徽等不能制。至旦，反攻嗣徽。嗣徽驍將鮑砰獨以小艦殿軍，文育乘單舴艋與戰，跳入艦中，斬砰，仍牽其艦而還。嗣徽眾大駭，因留船蕪湖，自丹楊步上。陳霸先追侯安都、徐度皆還。
癸卯，齊兵自方山進及倪塘，遊騎至臺，建康震駭。帝總禁兵出頓長樂寺，內外纂嚴。霸先拒嗣徽等於白城，適與周文育會。將戰，風急，霸先曰：「兵不逆風。」文育曰：「事急矣，何用古法。」抽槊上馬先進，眾軍從之，風亦尋轉，殺傷數百人。侯安都與嗣徽等戰於耕壇南，安都帥十二騎突其陳，破之，生擒齊儀同三司乞伏無勞。霸先潛撤精卒三千配沈泰渡江，襲齊行臺趙彥深於瓜步，獲艦百餘艘，粟萬斛。
六月甲辰，齊兵潛至鐘山，侯安都與齊將王敬寶戰於龍尾，軍主張纂戰死。丁未，齊師至幕府山，霸先遣別將錢明將水軍出江乘，邀擊齊人糧運，盡獲其船米。齊軍乏食，殺馬驢食之。庚戌，齊軍逾鐘山，霸先與眾軍分頓樂遊苑東及覆舟山北，斷其衝要。壬子，齊軍至玄武湖西北，將據北郊壇，眾軍自覆舟東移頓壇北，與齊人相對。
會連日大雨，平地水丈餘，齊軍晝夜坐立泥中，足指皆爛，懸鬲以爂，而臺中及潮溝北路燥，梁軍每得番易。時四方壅隔，糧運不至，建康戶口流散，徵求無所。甲寅，少霽，霸先將戰，調市人得麥飯，分給軍士，士皆饑疲。會陳蒨饋米三千斛、鴨千頭，霸先命炊米煮鴨，人人以荷葉裹飯，婫以鴨肉數臠。乙卯未明，蓐食，比曉，霸先帥麾下出幕府山。侯安都謂其部將蕭摩訶曰：「卿驍勇有名，千聞不如一見。」摩訶對曰：「今日令公見之。」及戰，安都墜馬，齊人圍之，摩訶單騎大呼，直衝齊軍，齊軍披靡，安都乃免。霸先與吳明徹、沈泰等眾軍首尾齊舉，縱兵大戰。安都自白下引兵橫出其後，齊師大潰，斬獲數千人，相蹂藉而死者不可勝計，生擒徐嗣徽及弟嗣宗，斬之以徇，追奔至於臨沂。其江乘、攝山、鐘山等諸軍相次克捷，虜蕭軌、東方老、王敬寶等將帥凡四十六人。其軍士得竄至江者，縛荻筏以濟，中江而溺，流屍至京口，翳水彌岸。唯任約、王僧愔得免。丁巳，眾軍出南州，燒齊舟艦。
戊午，大赦。己未，解嚴。軍士以賞俘貿酒，一人裁得一醉。庚申，斬齊將蕭軌等，齊人聞之，亦殺陳曇朗。霸先啓解南徐州以授侯安都。
秋七月丙子，以陳霸先為中書監、司徒、揚州刺史，進爵長城公，餘如故。九月，以陳霸先為丞相、錄尚書事、鎮衛大將軍、揚州牧、義興公。陳高祖永定元年夏六月，王琳將攻陳霸先，霸先以侯安都、周文
育帥舟師會武昌以擊之。事見《王琳奔齊》。
秋八月甲午，進丞相霸先位太傅，加黃銊、殊禮，贊拜不名。九月辛丑，進丞相為相國，總百揆，封陳公，備九錫，陳國置百司。冬十月戊辰，進陳公爵為王。辛未，梁敬帝禪位於陳。
陳王使中書舍人劉師知引宣猛將軍沈恪勒兵入宮，衛送梁主如別宮。恪排闥見王，叩頭謝曰：「恪身經事蕭氏，今日不忍見此。分受死耳，決不奉命。」王嘉其意，不復逼，更以蕩主王僧志代之。乙亥，王即皇帝位於南郊，還宮，大赦，改元。奉梁敬帝為江陰王，梁太后為太妃，皇后為妃。
二年春正月，王琳求援於齊，且請納梁永嘉王莊以主梁祀。三月，齊發兵援送永嘉王莊於江南，冊拜王琳為梁丞相。琳奉莊即皇帝位。
夏四月乙丑，上使人害梁敬帝，立梁武林侯諮之子季卿為江陰王。
文帝天嘉元年春二月，王琳兵敗奔齊，御史中丞劉仲威奉永嘉王莊奔齊。六月，詔葬梁元帝於江寧，車旗禮章悉用梁典。
三年閏二月，後梁主以封疆褊隘，邑居殘毀，干戈日用，鬱鬱不得志，疽發背而殂。葬平陵，諡曰宣皇帝，廟號中宗。太子巋即皇帝位，改元太保。
宣帝太建二年冬十月，永嘉王莊卒於鄴。十三年春三月丁未，梁主遣其弟太宰巖入賀於隋。長城公至德元年夏五月乙巳，梁太子琮入朝於隋。三年．梁主殂，諡曰孝明皇帝，廟號世宗。太子琮嗣位。
禎明元年秋八月，隋徵梁主入朝。梁主帥其羣臣二百餘人發江陵，庚申，至長安。九月，隋主廢梁國，遣尚書左僕射高熲安集遺民，梁中宗、世宗各給守冢十戶，拜梁主琮柱國，賜爵莒公。
梁簡文帝大寶元年。侯景之亂，太尉、益州刺史武陵王紀移告徵鎮，使世子圓照帥兵三萬受湘東王節度。圓照軍至巴水，繹授以信州刺史，令屯白帝，未許東下。冬十一月，武陵王紀帥諸軍發城都，湘東王繹遣使以書止之曰：「蜀人勇悍，易動難安，弟可鎮之，吾自當滅賊。」又別紙云：「地擬孫、劉，各安境界，情深魯、衛，書信恆通。」
二年。江安侯圓正為西陽太守，寬和好施，歸附者眾，有兵一萬。夏六月，湘東王繹欲圖之，署為平南將軍。及至，弗見，使南平王恪與之飲，醉，因囚之內省，分其部曲，使人告其罪。荊、益之釁，自此起矣。冬十一月，益州長史劉孝勝等勸武陵王紀稱帝，紀雖未許，而大造乘輿車服。
元帝承聖元年。益州刺史、太尉武陵王紀頗有武略，在蜀十七年，南開寧州、越巂，西通資陵、吐谷渾，內修耕桑鹽鐵之政，外通商賈遠方之利，故能殖其財用，器甲殷積，有馬八千匹。聞侯景陷臺城，湘東王將討之，謂僚佐曰：「七官文士，豈能匡濟。」內寢柏殿柱繞節生花，紀以為已瑞。夏四月乙巳，即皇帝位，改元天正。立子圓照為皇太子，圓正為西陽王，圓滿為竟陵王，圓普為譙王，圓肅為宜都王。以巴西、梓潼二郡太守永豐侯撝為征西大將軍、益州刺史，封秦郡王。司馬王僧略、直兵參軍徐怦固諫，不從。僧略，僧辯之弟。怦，勉之從子也。
初，臺城之圍，怦勸紀速入援，紀意不欲行，內銜之。會蜀人費合告怦反，怦有與將帥書，云：「事事往，人口具」，紀即以為反徵。謂怦曰：「以卿舊情，當使諸子無恙。」對曰：「生兒悉如殿下，留之何益。」紀乃盡誅之，梟首於市，亦殺王僧略。永豐侯撝嘆曰：「王事不成矣。善人，國之基也，今先殺之，不亡何待。」
紀徵宜封侯諮議參軍劉璠為中書侍郎，使者八反，乃至。紀令劉孝勝深布腹心，璠苦求還。中記室韋登私謂璠曰：「殿下忍而蓄憾，足下不留，將致大禍，孰若共構大廈，使身名俱美哉。」璠正色曰：「卿欲緩頰於我邪。我與府侯分義已定，豈以夷險易其心乎。殿下方布大義於天下，終不逞志於一夫。」紀知必不為己用，乃厚禮遣之。秋八月，武陵王紀舉兵由外水東下，以永豐侯撝為益州刺史，守成都，使其子宜都王圓肅副之。
二年春二月，上聞武陵王紀東下，使方士畫版為紀像，親釘支體以厭之，又執侯景之俘以報紀。初，紀之舉兵，皆太子圓照之謀也。圓照時鎮巴東，執留使者，啓紀云：「侯景未平，宜急進討，已聞荊鎮為景所破。」紀信之，趣兵東下。上甚懼，與魏書曰：「子糾，親也，請君討之。。」太師泰曰：「取蜀制梁，在茲一舉。」諸將咸難之。大將軍代人尉遲迥，泰之甥也，獨以為可克。泰問以方略，迥曰：「蜀與中國隔絕百有餘年，恃其險遠，不虞我至。若以鐵騎兼行襲之，無不克矣。」泰乃遣迥督開府儀同三司原珍等六軍，甲士萬二千，騎萬匹，自散關伐蜀。
夏五月，武陵王紀至巴郡，聞有魏兵，遣前梁州刺史巴西譙淹還軍救蜀。初，楊幹運求為梁州刺史，紀以為潼州，楊法琛求黎州刺史，以為沙州，二人皆不悅。幹運兄子略說幹運曰：「今侯景初平，宜同心戮力，保國寧民，而兄弟尋戈，此自亡之道也。夫木朽不雕，世衰難佐，不如送款關中，可以功名兩全。」幹運然之，令略將二千人鎮劍閣，又遣其壻樂廣鎮安州，與法琛皆潛通於魏。魏太師泰密賜幹運鐵券，授驃騎大將軍、開府儀同三司、梁州刺史。尉遲迥以開府儀同三司侯呂陵始為前軍，至劍閣，略退就樂廣，翻城應始，始入據安州。甲戌，迥至涪水，幹運以州降。迥分軍守之，進襲成都。時成都見兵不滿萬人，倉庫空竭，永豐侯撝嬰城自守，迥圍之。譙淹遣江州刺史景欣、幽州刺史趙拔扈援成都，迥使原珍等擊走之。
武陵王紀至巴東，知侯景已平，乃自悔，召太子圓照責之。對曰：「侯景雖平，江陵未服。」紀亦以既稱尊號，不可復為人下，欲遂東進。將卒日夜思歸，其江州刺史王開業以為宜還救根本，更思後圖，諸將皆以為然。圓照及劉孝勝固言不可，紀從之，宣言於眾曰：「敢諫者死。」己丑，紀至西陵，軍勢甚盛，舳艫翳川。護軍陸法和築二城於峽口兩岸，運石填江，鐵鎖斷之。
帝赦任約於獄，以為晉安王司馬，使助法和拒紀。謂之曰：「汝罪不容誅，我不殺汝，本為今日。」因撤禁兵以配之，仍許妻以盧陵王續之女，使宣猛將軍劉棻與之俱。
夏六月壬辰，武陵王紀築連城，攻絕鐵鎖，陸法和告急相繼。上以謝答仁為步兵校尉，配兵使助法和。武陵王紀遣將軍侯叡將眾七千築壘，與陸法和相拒。上遣使與紀書，許其還蜀，專制一方。紀不從，報書如家人禮。上覆與紀書曰：「吾年為一日之長，屬有平亂之功，膺此樂推，事歸當璧。儻遣使乎，良所遲也。如曰不然，於此投筆。友於兄弟，分形共氣，兄肥弟瘦，無復相見之期，讓棗推梨，永罷歡愉之日。心乎愛矣，書不盡言。」紀頓兵日久，頻戰不利，又聞魏寇深入成都，孤危憂懣，不知所為。乃遣其度支尚書樂奉業詣江陵求和，請依前旨還蜀。奉業知紀必敗，啓上曰：「蜀軍乏糧，士卒多死，危亡可待。」上遂不許其和。紀以黃金一斤為餅，餅百為篋，至有百篋，銀五倍於金，錦罽、繒彩稱是。每戰，懸示將士，不以為賞。寧州刺史陳智祖請散之以募勇士，弗聽，智祖哭而死。有請事者，紀辭疾不見。由是將卒解體。
秋七月辛未，巴東民符升等斬峽口城主公孫晃，降於王琳。謝答仁、任約進攻侯叡，破之，拔其三壘。於是兩岸十四城俱降。紀不獲退，順流東下，遊擊將軍南陽樊猛追擊之，紀眾大潰，赴水死者八千餘人，猛圍而守之。上密敕猛曰：「生還，不成功也。」猛引兵至紀所，紀在舟中繞牀而走，以金囊擲猛曰：「以此僱卿，送我一見七官。」猛曰：「天子何由可見。殺足下，金將安之。」遂斬紀及其幼子圓滿。陸法和收太子圓照兄弟三人送江陵。上絕紀屬籍，賜姓饕餮氏。下劉孝勝獄，已而釋之。上使謂江安侯圓正曰：「西軍已敗，汝父不知存亡。」意欲使其自裁。圓正聞之號哭，稱世子不絕聲。上頻使覘之，知不能死，移送廷尉獄。見圓照曰：「兄何乃亂人骨肉，使痛酷如此。」圓照唯云：「計誤」。上並命絕食於獄，至齧臂啖之，十三日而死，遠近聞而悲之。
魏尉遲迥圍成都五旬，永豐侯撝屢出戰，皆敗。乃請降。諸將欲不許，迥曰：「降之則將士全，遠人悅。攻之則將士傷，遠人懼。」遂受之。八月戊戌，撝與宜都王圓肅帥文武詣軍門降，迥以禮接之，與盟於益州城北。吏民皆復其業，唯收奴婢及儲積以賞將士，軍無私焉。魏以撝及圓肅併為開府儀同三司，以迥為大都督益潼等十二州諸軍事、益州刺史。
三年。魏加益州刺史尉遲迥督六州，通前十八州，自劍關以南得承製封拜及黜陟。迥明賞罰，布威恩，綏輯新民，經略未附，華夷懷之。
梁武帝太清三年。西江督護陳霸先欲起兵討侯景，景使人誘廣州刺史元景仲，許奉以為主，景仲由是附景，陰圖霸先。霸先知之，與成州刺史王懷明等集兵南海，馳檄以討景仲，曰：「元景仲與賊合從，朝廷遣曲陽侯蕭勃為刺史，軍已頓朝亭。」景仲所部聞之，皆棄景仲而散。秋七月甲寅，景仲縊於閤下。霸先迎定州刺史蕭勃鎮廣州。
前高州刺史蘭裕，欽之弟也，與其諸弟扇誘始興等十郡，攻監衡州事歐陽頠。勃使霸先救之，悉擒裕等，勃因以霸先監始興郡事。
冬十二月，始興太守陳霸先結郡中豪傑欲討侯景，郡人侯安都、張偲等各帥眾千餘人歸之。霸先遣主帥杜僧明將二千人頓於嶺上，廣州刺史蕭勃遣人止之，曰：「侯景驍雄，天下無敵。前者援軍十萬，士馬精強，猶不能克，君以區區之眾，將何所之。如聞嶺北王侯又皆鼎沸，親尋干戈，以君疏外，詎可暗投。未若且留始興，遙張聲勢，保太山之安也。」霸先曰：「僕荷國恩，往聞侯景渡江，即欲赴援，遭值元、蘭梗我中道。今京都覆沒，君辱臣死，誰敢愛命。君侯體則皇枝，任重方岳，遣僕一軍，猶賢乎已，乃更止之乎。」乃遣使間道詣江陵，受湘東王繹節度。時南康土豪蔡路養起兵據郡，勃乃以腹心譚世遠為曲江令，與路養相結，同遏霸先。
簡文帝大寶元年春正月，陳霸先發始興，至大庾嶺，蔡路養將二萬人軍於南野以拒之。路養妻侄蘭陵蕭摩訶，年十三，單騎出戰，無敢當者。杜僧明馬被傷，陳霸先救之，授以所乘馬，僧明上馬復戰，眾軍因而乘之，路養大敗，脫身走。
元帝承聖三年。廣州刺史、曲江侯勃自以非上所授，內不自安，上亦疑之。勃啓求入朝，五月乙巳，上以王琳為廣州刺史，勃為晉州刺史。秋九月，曲江侯勃遷居始興。
陳高祖永定元年。初，梁世祖以始興郡為東衡州，以歐陽頠為刺史。久之，徙頠為郢州刺史，蕭勃留頠不遣。世祖以王琳代勃為廣州刺史，勃遣其將孫蕩監廣州，盡帥所部屯始興以避之。頠別據一城，不往謁，閉門自守。勃怒，遣兵襲之，盡收其貲財、馬仗，尋赦之，使復其所，與之結盟。江陵陷，頠遂事勃。二月庚午，勃起兵於廣州，遣頠及其將傅泰、蕭孜為前軍。孜，勃之從子也。南江州刺史餘孝頃以兵會之。詔平西將軍周文育帥諸軍討之。
歐陽頠等出南康。頠屯豫章之苦竹灘，傅泰據蹠口城，餘孝頃遣其弟孝勱守郡城，自出豫章據石頭。巴山太守熊曇朗誘頠共襲高州刺史黃法𣰰，又語法𣰰約共破頠。且曰：「事捷，與我馬仗。」遂出軍，與頠俱進。至法𣰰城下，曇朗陽敗走。法𣰰乘之，頠失援而走，曇朗取其馬仗歸於巴山。
周文育軍少船，餘孝頃有船在上牢，文育遣軍主焦僧度襲之，盡取以歸，仍於豫章立柵。軍中食盡，諸將欲退，文育不許，使人間行遺衡州刺史周迪書，約為兄弟。迪得書甚喜，許饋以糧。於是文育分遣老弱乘故船沿流俱下，燒豫章柵，僞若遁去者。孝頃望之，大喜，不復設備。文育由間道兼行據芊韶，芊韶上流則歐陽頠、蕭孜，下流則傅泰、餘孝頃營，文育據其中間，築城饗士，頠等大駭。頠退入泥溪，文育遣嚴威將軍周鐵虎等襲頠，癸巳，擒之。文育盛陳兵甲，與頠乘舟而宴，巡蹠口城下，使其將丁法洪攻泰，擒之。孜、孝頃退走。
三月庚子，周文育送歐陽頠、傅泰於建康，丞相霸先與頠有舊，釋而厚待之。曲　江侯勃在南康，聞歐陽頠等敗，軍中忷懼。甲寅，德州刺史陳法武、前衡州刺史譚世遠攻勃，殺之。
夏四月，故曲江侯勃主帥蘭敳襲殺譚世遠，軍主夏侯明徹殺敳，持勃首降。勃故記室李寶藏奉懷安侯任據廣州。蕭孜、餘孝頃猶據石頭，為兩城，各居其一，多設船艦，夾水而陳。丞相霸先遣平南將軍侯安都助周文育擊之。戊戌，安都潛師夜燒其船艦，文育帥水軍，安都帥步騎，進攻之，蕭孜出降，孝頃逃歸新吳，文育等引兵還。丞相霸先以歐陽頠聲着南土，復以頠為衡州刺史，使討嶺南。未至，其子紇已克始興。頠至嶺南，諸郡皆降，遂克廣州，嶺南悉平。五月戊辰，餘孝頃遣使詣丞相府乞降。
二年。王琳之引兵東下也，衡州刺史周迪欲自據南川，乃總召所部八郡守宰結盟，齊言入赴。上恐其為變，厚慰撫之。新吳洞主餘孝頃遣沙門道林說琳曰：「周迪、黃法𣰰皆依附金陵，陰窺間隙，大軍若下，必為後患。不如先定南川，然後東下。孝頃請席捲所部以從下吏。」琳乃遣輕車將軍樊猛、平南將軍李孝欽、平東將軍劉廣德將兵八千赴之，使孝頃總督三將，屯於臨川故郡，徵兵糧於迪，以觀其所為。
夏五月癸巳，餘孝頃等眾且二萬，軍於工塘，連八城以逼周迪。迪懼，請和，並送兵糧。樊猛等欲受盟而還。孝頃貪其利，不許，樹柵圍之。由是猛等與孝頃不協。
秋七月，高州刺史黃法𣰰、吳興太守沈恪、寧州刺史周敷合兵救周迪。敷自臨川故郡斷江口，分兵攻餘孝頃別城。樊猛等不救而沒。劉廣德乘流先下，故獲全。孝頃等皆棄舟引兵步走，迪追擊，盡擒之，送孝頃及李孝欽於建康，歸樊猛於王琳。九月，餘孝頃之弟孝勱及子公颺猶據舊柵不下，庚午，詔開府儀同三司周文育都督眾軍出豫章討之。
三年夏五月，周文育、周迪、黃法𣰰共討餘公颺，豫章太守熊曇朗引兵會之，眾且萬人。文育軍於金口，公颺詐降，謀執文育，文育覺之，囚送建康。文育進屯三陂，王琳遣其將曹慶帥二千人救餘孝勱。慶分遣主帥常眾愛與文育相拒，自帥其眾攻周迪及安南將軍吳明徹，迪等敗，文育退據金口。熊曇朗因其失利，謀殺文育以應眾愛，監軍孫白象聞其謀，勸文育先之，文育不從。時周迪棄船走，不知所在。乙酉，文育得迪書，自齎以示曇朗，曇朗殺之於坐而並其眾，因據新淦城。曇朗將兵萬人襲周敷，敷擊破之，曇朗單騎奔巴山。六月，周文育之討餘孝勱也，帝令南豫州刺史侯安都繼之。文育死，安都還，遇王琳將周炅、周協南歸，與戰，擒之。孝勱弟孝猷帥所部四千家詣安都降。安都進軍至左裏，擊曹慶、常眾愛，破之。眾愛奔廬山，庚寅，廬山民斬之，傳首。
文帝天嘉元年。王琳之東下也，帝征南川兵，江州刺史周迪、高州刺史黃法𣰰帥舟師將赴之。
熊曇朗據城列艦，塞其中路，迪等與周敷共圍之。琳敗，曇朗部眾離心，迪攻拔其城，虜男女萬餘口。曇朗走入村中，村民斬之。傳首建康，盡滅其族。
梁元帝承聖元年冬十月戊申，湘東王執湘州刺史王琳於殿中，殺其副將殷宴。琳本會稽兵家，其姊妹皆入王宮，故琳少在王左右。琳好勇，王以為將帥。琳傾身下士，所得賞賜，不以入家。麾下萬人，多江、淮羣盜，從王僧辯平侯景，與杜龕功居第一。在建康，恃寵縱暴，僧辯不能禁。僧辯以宮殿之燒，恐得罪，欲以琳塞責，乃密啓王，請誅琳。王以琳為湘州，琳自疑及禍，使長史陸納帥部曲赴湘州，身詣江陵陳謝，謂納等曰：「吾若不返，子將安之。」咸曰：「請死之。」相泣而別。至江陵，王下琳吏。
辛酉，以王子方略為湘州刺史，又以廷尉黃羅漢為長史，使與太舟卿張載至巴陵，先據琳軍。載有寵於王，而御下峻刻，荊州人疾之如讎。羅漢等至琳軍，陸納及士卒並哭，不肯受命，執羅漢及載。王遣宦者陳旻往諭之，納對旻刳載腹，抽腸以繫馬足，使繞而走，腸盡氣絕。又臠割，出其心，向之忭舞，焚其餘骨。以黃羅漢清謹而免之。納與諸將引兵襲湘州，時州中無主，納遂據之。
十一月，湘東王即皇帝位於江陵。陸納襲擊衡州刺史丁道貴於淥口，破之，道貴奔零陵，其眾悉降於納。上聞之，遣使徵司徒王僧辯、右衛將軍杜崱、平北將軍裴之橫，與宜豐侯循共討納，循軍巴陵以待之。
二年春三月，陸納遣其將吳藏、潘烏黑、李賢明等下據車輪。王僧辯至巴陵，宜豐侯循讓都督於僧辯，僧辯弗受。上乃以僧辯、循為東、西都督。夏四月丙申，僧辯軍於車輪。陸納夾岸為城，以拒王僧辯。納士卒皆百戰之餘，僧辯憚之，不敢輕進，稍作連城以逼之。納以僧辯為怯，不設備。五月甲子，僧辯命諸軍水陸齊進，急攻之，僧辯親執旗鼓，宜豐侯循身受矢石，拔其二城。納眾大敗，步走，保長沙。
六月，上遣使送王琳，令說諭陸納。乙未，琳至長沙，僧辯使送示之，納眾悉拜且泣，使謂僧辯曰：「朝廷若赦王郎，乞聽入城。」僧辯不許，復送江陵。陸法和求救不已，上欲召長沙兵，恐失陸納，乃復遣琳，許其入城。琳既入，納遂降，湘州平，上覆琳官爵。秋八月，以湘州刺史王琳為衡州刺史。
三年夏五月乙巳，以王琳為廣州刺史。上以琳部眾強盛，又得眾心，故欲遠之。琳與主書廣漢李膺厚善，私謂膺曰：「琳小人也，蒙官拔擢至此。今天下未定，遷琳嶺南，如有不虞，安得琳力。竊揆官意，不過疑琳。琳分望有限，豈與官爭為帝乎。何不以琳為雍州刺史，鎮武寧，琳自放兵作田，為國御捍。」膺然其言而弗敢啓。
冬十一月，魏師圍江陵，帝徵廣州刺史王琳為湘州刺史，使引兵入援。王琳軍至長沙，鎮南府長史裴政間道先報江陵，為魏人所獲。城陷，帝為魏人所殺。事見《梁氏亂亡》。
敬帝紹泰元年春正月，梁王詧即皇帝位於江陵，以莫勇為武州刺史，魏永壽為巴州刺史。
湘州刺史王琳將兵自小桂北下，至蒸城，聞江陵已陷，為世祖發哀，三軍縞素，遣別將侯平帥舟師攻後梁。琳屯兵長沙，傳檄州郡，為進取之計。長沙王韶及上游諸將皆推琳為盟主。二月，侯平攻後梁巴、武二州，故劉棻主帥趙朗殺宋文徹，以邵陵歸於王琳。夏五月庚辰，侯平等擒莫勇、魏永壽。江陵之陷也，永嘉王莊生七年矣，尼法慕匿之，王琳迎莊，送之建康。秋八月辛巳，王琳自蒸城還長沙。冬十月癸丑，以王琳為車騎將軍、開府儀同三司。十二月，以陳霸先從子曇朗及永嘉王莊為質於齊。事見《梁氏亂亡》。
太平元年春二月，後梁主擊侯平於公安，平與長沙王韶引兵還長沙。王琳遣平鎮巴州。夏六月侯平頻破後梁軍，以王琳兵威不接，更不受指麾。琳遣將討之，平殺巴州助防呂旬，收其眾，奔江州，侯瑱與之結為兄弟。琳軍勢益衰，乙丑，遣使奉表詣齊，並獻馴象。江陵之陷也，琳妻蔡氏、世子毅皆沒於魏，琳又獻款於魏以求妻、子，亦稱臣於梁。
秋七月，魏太師泰遣安州長史鉗耳康買使於王琳，琳遣長史席豁報之，且請歸世祖及愍懷太子之柩，泰許之。八月，魏以王琳為大將軍、長沙郡公。九月甲子，王琳以舟師襲江夏。冬十月壬申，豐城侯泰以州降之。十二月辛丑，豐城侯泰奔齊，齊以為永州刺史。詔徵王琳為司空，琳辭不至，留其將潘純陀監郢州，身還長沙。魏人歸其妻子。
陳高祖永定元年春正月，詔以王琳為司空、驃騎大將軍。三月甲辰，以司空王琳為湘郢二州刺史。
夏五月，王琳既不就徵，大治舟艦，將攻陳霸先。六月戊寅，霸先以開府儀同三司侯安都為西道都督，周文育為南道都督，將舟師二萬會武昌以擊之。秋八月丁卯，周人歸梁世祖柩及諸將家屬千餘人於王琳。冬十月，梁敬帝禪位於陳。
侯安都至弇武昌，王琳將樊猛棄城走，周文育自豫章會之。安都聞上受禪，嘆曰：「吾今茲必敗，戰無名矣。」時兩將俱行，不相統攝，部下交爭，稍不相平。軍至郢州，琳將潘純陀於城中遙射官軍，安都怒，進軍圍之。未克，而王琳至弇口，安都乃釋郢州悉眾詣沌口，留沈泰一軍守漢曲。安都遇風不得進，琳據東岸，安都等據西岸，相持數日，乃合戰，安都等大敗。安都、文育及裨將徐敬成、周鐵虎、程靈洗皆為琳所擒，沈泰引軍奔歸。琳引見諸將，與語，周鐵虎辭氣不屈，琳殺鐵虎而囚安都等，總以一長鎖系之，置琳所坐𦪙下，令所親宦者王子晉掌視之。琳乃移湘州軍府就郢城，又遣其將樊猛襲據江州。
二年春正月，王琳引兵下，至湓城，屯於白水浦，帶甲十萬。琳以北江州刺史魯悉達為鎮北將軍，上亦以悉達為征西將軍，各送鼓吹、女樂。悉達兩受之，遷延顧望，皆不就。上遣安西將軍沈泰襲之，不克。琳欲引軍東下，而悉達制其中流，琳遣使說誘，終不從。己亥，琳遣記室宗虩求援於齊，且請納梁永嘉王莊以主梁祀。
三月，齊發兵援送梁永嘉王莊於江南，冊拜王琳為梁丞相、都督中外諸軍、錄尚書事。琳遣兄子叔寶帥所部十州刺史子弟赴鄴。琳奉莊即皇帝位，改元天啓。追諡建安公淵明曰閔皇帝。莊以琳為侍中、大將軍、中書監，餘依齊朝之命。
夏六月己巳，詔司空侯瑱、領軍將軍徐度帥舟師為前軍以討王琳。秋七月戊戌，上幸石頭，送侯瑱等。甲辰，上遣吏部尚書謝哲往諭王琳。哲，朏之孫也。八月，謝哲返命，王琳請還湘州，詔追眾軍還。癸未，眾軍至自大雷。
冬十二月，後梁主遣其大將軍王操將兵略取王琳之長沙、武陵、南平等郡。
三年春正月，王琳召桂州刺史淳于量。量雖與琳合，而潛通於陳，二月辛酉，以量為開府儀同三司。三月，梁永嘉王莊至郢州，遣使入貢於齊。王琳遣其將雷文策襲後梁監利太守蔡大有，殺之。
夏六月丁酉，上不豫，丙午，殂。冬十月，王琳聞高祖殂，乃以少府卿吳郡孫瑒為郢州刺史，總留任，奉梁永嘉王莊出屯濡須口，齊揚州道行臺慕容儼帥眾臨江，為之聲援。十一月乙卯，琳寇大雷，詔侯瑱、侯安都及儀同徐度將兵御之。安州刺史吳明徹夜襲湓城，琳遣巴陵太守任忠擊明徹，大破之，明徹僅以身免，琳因引兵東下。
文帝天嘉元年春二月，王琳至柵口，侯瑱督諸軍出屯蕪湖，相持百餘日。東關春水稍長，舟艦得通，琳引合肥漅湖之眾，舳艫相次而下，軍勢甚盛。瑱進軍虎檻州，琳亦出船列於江西，隔洲而泊。明日，合戰，琳軍少卻，退保西岸。及夕，東北風大起，吹其舟艦並壞，沒於沙中，浪大，不得還浦。及旦風靜，琳入浦治船，瑱等亦引軍退入蕪湖。
周人聞琳東下，遣都督荊襄等五十二州諸軍事、荊州刺史史寧將兵數萬，乘虛襲郢州，孫瑒嬰城自守。琳聞之，恐其眾潰，乃帥舟師東下，去蕪湖十里而泊，擊柝聞於陳軍。齊儀同三司劉伯球將兵萬餘人助琳水戰，行臺慕容恃德之子子會將鐵騎二千屯蕪湖西岸，為之聲勢。
丙申，瑱令軍中晨炊蓐食以待之。時西南風急，琳自謂得天助，引兵直趣建業。瑱等徐出蕪湖躡其後，西南風翻為瑱用。琳擲火炬以燒陳船，皆反燒其船。瑱發拍以擊琳艦，又以牛皮冒蒙衝小舡以觸其艦，並鎔鐵灑之。琳軍大敗，軍士溺死者什二三，餘皆棄船登岸走，為陳軍所殺殆盡。齊步騎在西岸者自相蹂踐，並陷於蘆荻泥淖中，騎皆棄馬脫走，得免者什二三。擒劉伯球、慕容子會，斬獲萬計，盡收梁、齊軍資、器械。琳乘舴艋冒陳走，至湓城，欲收合離散，眾無附者，乃與妻妾、左右十餘人奔齊。
先是，琳使侍中袁泌、御史中丞劉仲威侍衛永嘉王莊，及敗，左右皆散。泌以輕舟送莊達於齊境，拜辭而還，遂來降，仲威奉莊奔齊。泌，昂之子也。樊猛及其兄毅帥部曲來降。
周軍復至郢州，孫瑒士卒皆死戰，周人不能克。既而聞王琳敗，陳兵將至，乃解圍去。瑒遣使舉中流之地來降。
二年春正月，齊主使王琳出合肥，召募傖楚，更圖進取。合州刺史裴景徽，琳兄珉之壻也，請以私屬為鄉導。齊主使琳與行臺左丞盧潛將兵赴之，琳沉吟不決。景徽恐事泄，挺身奔齊。齊主以琳為驃騎大將軍、開府儀同三司、揚州刺史，鎮壽陽。
三年春閏二月，齊揚州刺史行臺王琳數欲南侵，尚書盧潛以為時事未可。上遣移書壽陽，欲與齊和親。潛以其書奏齊朝，仍上啓且請息兵。齊主許之，遣散騎常侍崔瞻來聘，且歸南康愍王曇朗之喪。琳由是與潛有隙，更相表列。齊主徵琳赴鄴，以潛為揚州刺史，領行臺尚書。瞻，忄夌之子也。秋七月，上遣使聘齊。冬十一月丁丑，齊遣兼散騎常侍封孝琰來聘。
四年夏六月乙卯，齊主使兼散騎常侍崔子武來聘。
五年夏四月辛卯，齊主使兼散騎常侍皇甫亮來聘。冬十一月戊戌，齊主使兼散騎常侍劉逖來聘。六年夏六月己巳，齊主使兼散騎常侍王季高來聘。天康元年夏六月，齊遣兼散騎常侍韋道儒來聘。
臨海王光大元年夏四月癸丑，齊遣散騎常侍司馬幼之來聘。二年春正月癸亥，齊主使兼散騎常侍鄭大護來聘。
宣帝太建二年春正月戊申，齊使兼散騎常侍裴讞之來聘。冬十月，齊以梁永嘉王莊為開府儀同三司、梁王，許以興復，竟不果。及齊亡，莊憤邑，卒於鄴。
三年春正月丁巳，齊使兼散騎常侍劉環俊來聘。夏四月，齊遣使來聘。
五年春三月，帝謀伐齊，公卿各有異同，唯鎮前將軍吳明徹決策請行。帝謂公卿曰：「朕意已決，卿可共舉元帥。」眾議以中權將軍淳于量位重，共署推之。尚書左僕射徐陵獨曰：「吳明徹家在淮左，悉彼風俗，將略人才，當今亦無過者。」都官尚書河東裴忌曰：「臣同徐僕射。」陵應聲曰：「非但明徹良將，裴忌即良副也。」壬午，分命眾軍，以明徹都督征討諸軍事，忌監軍事，統眾十萬伐齊。明徹出秦郡，都督黃法𣰰出歷陽。
夏四月，齊人於秦郡置秦州，州前江浦通塗水，齊人以大木為柵於水中。辛亥，吳明徹遣豫章內史程文季將驍勇拔其柵，克之。文季，靈洗之子也。
齊人議御陳師，開府儀同三司王紘曰：「官軍比屢失利，人情騷動。若復出頓江、淮，恐北狄、西寇乘弊而來，則世事去矣。莫若薄賦省徭，息民養士，使朝廷協睦，遐邇歸心。天下皆當肅清，豈直陳氏而已。」不從。遣軍救歷陽，庚申，黃法𣰰擊破之。又遣開府儀同三司尉破胡、長孫洪略救秦州。趙彥深私問計於祕書監源文宗曰：「吳賊侏張，遂至於此。弟往為秦涇刺史，悉江、淮間情事，今何術以御之。」文宗曰：「朝廷精兵，必不肯多付諸將，數千已下，適足為吳人之餌。尉破胡人品，王之所知，敗績之事，匪朝伊夕。國家待遇淮南，失之同於蒿箭。如文宗計者，不過專委王琳，招募淮南三四萬人，風俗相通，能得死力，兼令舊將將兵屯於淮北，足以固守。且琳之於頊，必不肯北面事之明矣。竊謂此計之上者。若不推赤心於琳，更遣餘人掣肘，覆成速禍，彌不可為。」彥深嘆曰：「弟此策誠足制勝千里，但口舌爭之十日，已不見從。時事至此，安可盡言。」因相顧流涕。文宗名彪，以字行，子恭之子也。
文宗子師為左外兵郎中，攝祠部，嘗白高阿那肱「龍見當雩」。阿那肱驚曰：「何處龍見，其色如何。」師曰：「龍星初見，禮當雩祭，非真龍也。」阿那肱怒曰：「漢兒多事，強知星宿。」遂不祭。師出，竊嘆曰：「禮既廢矣，齊能久乎。」
齊師選長大有膂力者為前隊，號蒼頭、犀角、大力，其鋒甚銳，又有西域胡，善射，弦無虛發，眾軍尤憚之。辛酉，戰於呂梁。將戰，吳明徹謂巴山太守蕭摩訶曰：「若殪此胡，則彼軍奪氣，君纔不減關侯矣。」摩訶曰：「願示其狀，當為公取之。」明徹乃召降人有識胡者使指示之，自酌酒以飲摩訶。摩訶飲畢，馳馬衝齊軍。胡挺身出陳前十餘步，彀弓未發，摩訶遙擲銑鋧，正中其額，應手而僕。齊軍大力十餘人出戰，摩訶又斬之。於是齊軍大敗，尉破胡走，長孫洪略戰死。
破胡之出師也，齊人使侍中王琳與之俱。琳謂破胡曰：「吳兵甚銳，宜以長策制之，慎勿輕鬥。」破胡不從而敗。琳單騎僅免，還至彭城，齊人即使之赴壽陽召募以拒陳師，復以盧潛為揚州道行臺尚書。
甲子，南譙太守徐槾克石樑城。五月己巳，瓦梁城降。癸酉，陽平郡降。甲戌，徐槾克廬江城。歷陽窮蹙乞降，黃法𣰰緩之，則又拒守。法𣰰怒，帥卒急攻，丙子，克之，盡殺戍卒。進軍合肥，合肥望旗請降，法𣰰禁侵掠，撫勞戍卒，與之盟而縱之。
己卯，齊北高唐郡降。辛巳，詔南豫州刺史黃法𣰰徙鎮歷陽。乙酉，南齊昌太守黃詠克齊昌外城。丙戌，廬陵內史任忠軍於東關，克其東西二城，進克蘄城。戊子，又克譙郡城。秦州城降。癸巳，瓜步、胡墅二城降。六月庚子，郢州刺吏李綜克灄口城。乙巳，任忠克合州外城。庚戌，淮陽、沭陽郡並棄城走。癸丑，程文季攻齊涇州，拔之。乙卯，宣毅司馬湛陀克新蔡城。癸亥，黃法𣰰克合州。吳明徹進攻仁州，甲子，克之。
秋七月戊辰，齊遣尚書左丞陸騫將兵二萬救齊昌，出自巴、蘄，遇西陽太守汝南周炅。炅留羸弱設疑兵以當之，身率精銳由間道邀其後，大破之。己巳，征北大將軍吳明徹軍至峽口，克其北岸城，南岸守者棄城走。周炅克巴州。淮北絳城及谷陽士民並殺其戍主以城降。齊巴陵王王琳與揚州刺史王貴顯保壽陽外郭，吳明徹以琳初入，眾心未固，丙戌，乘夜攻之，城潰。齊兵退據相國城及金城。八月乙未，山陽城降。壬寅，盱眙城降。壬子，戎昭將軍徐敬辯克海安城。青州東海城降。戊午，平固侯敬泰等克晉州。九月甲子，陽平城降。壬申，高陽太守沈善慶克馬頭城。甲戌，齊安城降。丙子，左衛將軍樊毅克廣陵楚子城。
冬十月，吳明徹攻壽陽，堰肥水以灌城，城中多病腫泄，死者什六七。齊行臺右僕射琅邪皮景和等救壽陽，以尉破胡新敗，怯懦不敢前，屯於淮口。敕使屢促之，然始渡淮，眾數十萬，去壽陽三十里，頓軍不進。諸將皆懼，曰：「堅城未拔，大援在近，將若之何。」明徹曰：「兵貴神速，而彼結營不進，自挫其鋒，吾知其不敢戰，明矣。」乙巳，躬擐甲冑，四面疾攻，一鼓拔之，生擒王琳、王貴顯、盧潛及扶風王可朱渾道裕、尚書左丞李騊駼，送建康。景和北遁，盡收其駝馬輜重。
琳體貌閒雅，喜怒不形於色。強記明敏，軍府佐吏千數，皆能識其姓名。刑罰不濫，輕財愛士，得將卒心。雖失地流寓在鄴，齊人皆重其忠義。及被擒，故麾下將卒多在明徹軍中，見者皆歔欷，不能仰視，爭為請命及致資給。明徹恐其為變，遣使追斬之於壽陽東二十里，哭者聲如雷。有一叟以酒脯來祭，哭盡哀，收其血而去。田夫野老，知與不知，聞者莫不流涕。
齊穆提婆、韓長鸞聞壽陽陷，握槊不輟，曰：「本是彼物，從其取去。」齊主聞之，頗以為憂。提婆等曰：「假使國家盡失黃河以南，猶可作一龜茲國。更可憐人生如寄，唯當行樂，何用愁為。」左右嬖臣因共贊和之，帝即大喜，酣飲鼓舞，仍使於黎陽臨河築城戍。
丁未，齊遣萬人至潁口，樊毅擊走之。辛亥，遣兵援蒼陵，又破之。齊主以皮景和全軍而還，賞之，除尚書令。丙辰，詔以壽陽復為豫州，以黃城為司州。以明徹為都督豫合等六州諸軍事、車騎大將軍、豫州刺史，遣謁者蕭淳風就壽陽冊命，於城南設壇，士卒二十萬，陳旗鼓戈甲。明徹登壇拜受，成禮而退，將卒榮之。上置酒，舉杯屬徐陵曰：「賞卿知人。」陵避席曰：「定策聖衷，非臣力也。」以黃法𣰰為征西大將軍、合州刺史。
戊午，湛陀克齊昌城。十一月甲戌，淮陰城降。庚辰，威虜將軍劉桃枝克朐山城。辛巳，樊毅克濟陰城。己丑，魯廣達攻濟南徐州，克之，以廣達為北徐州刺史，鎮其地。
齊北徐州民多起兵以應陳，逼其州城，祖珽命不閉城門，禁人不得出衢路，城中寂然。反者不測其故，疑人走城空，不設備。珽忽令鼓譟震天，反者皆驚走。既而復結陳向城，珽令錄事參軍王君植將兵拒之，自乘馬臨陳左右射。反者先聞其盲，謂其必不能出，忽見之，大驚。穆提婆欲令城陷，不遣援兵，珽且戰且守，十餘日，反者竟散走。
詔懸王琳首於建康市。故吏梁驃騎倉曹參軍朱瑒致書徐陵求其首，曰：「竊以典午將滅，徐廣為晉家遺老。當塗已謝，馬孚稱魏室忠臣。梁故建寧公琳，當離亂之辰，總方伯之任，天厭梁德，尚思匡繼，徒蘊包胥之志，終遘萇弘之眚，至使身沒九泉，頭行千里。伏唯聖恩博厚，明詔爰發。赦王經之哭，許田橫之葬。不使壽春城下，唯傳報葛之人。滄洲島上，獨有悲田之客。」陵為之啓上。十二月壬辰朔，詔琳首皆還其親屬。瑒瘞琳於八公山側，義故會葬者數千人。瑒間道奔齊，別議迎葬，尋有壽陽人茅智勝等五人密送其柩於鄴。齊贈琳開府儀同三司、錄尚書事，諡曰忠武王，給轀輬車以葬之。
梁敬帝紹泰元年。初，齊平秦王歸彥幼孤，高祖令清河昭武王嶽養之，嶽情禮甚薄，歸彥心銜之。及顯祖即位，歸彥為領軍大將軍，大被寵遇。嶽謂其德已，更倚賴之。嶽屢將兵立功，有威名，而性豪侈，好酒色，起第於城南，聽事後開巷。歸彥譖之於帝曰：「清河僭擬宮禁，制為永巷，但無闕耳。」帝由是惡之。帝納倡婦薛氏於後宮，嶽先嘗因其姊迎之至第。帝夜遊於薛氏家，其姊為父乞司徒。帝大怒，縣其姊，鋸殺之。讓嶽以奸，嶽不服。帝益怒，十一月乙亥，使歸彥鴆嶽。嶽自訴無罪，歸彥曰：「飲之則家全。」飲之而卒，葬贈如禮。薛嬪有寵於帝，久之帝忽思其與嶽通，無故斬首，藏之於懷，出東山宴飲。勸酧始合，忽探出其首，投於柈上，支解其屍，弄其髀為琵琶，一座大驚。帝方收取，對之流涕曰：「佳人難再得。」載屍以出，被髮步哭而隨之。
太平元年。齊發丁匠三十餘萬修廣三臺宮殿。齊顯祖之初立也，留心政術，務存簡靖，坦於任使，人得盡力。又能以法馭下，或有違犯，不容勳戚，內外莫不肅然。至於軍國機策，獨決懷抱，每臨行陳，親當矢石，所向有功。數年之後，漸以功業自矜，遂嗜酒淫佚，肆行狂暴。或身自歌舞，盡日通宵。或散發胡服，雜衣錦彩。或袒露形體，塗傅粉黛。或乘牛、驢、橐駝、白象，不施鞍勒。或令崔季舒、劉桃枝負之而行，擔胡鼓拍之。勳戚之第，朝夕臨幸，遊行市裏，街坐巷宿，或盛夏日中暴身，或隆冬去衣馳走，從者不堪，帝居之自若。三臺構木高二十七丈，兩棟相距二百餘尺，工匠危怯，皆繫繩自防，帝登脊疾走，殊無怖畏。時復雅儛，折旋中節，傍人見者莫不寒心。嘗於道上問婦人曰：「天子何如？」曰：「顛顛癡癡，何成天子。」帝殺之。
婁太后以帝酒狂，舉杖擊之曰：「如此父生如此兒。」帝曰：「即當嫁此老母與胡。」太后大怒，遂不言笑。帝欲太后笑，自匍匐，以身舉牀，墜太后於地，頗有所傷。既醒，大慚恨，使積柴熾火，欲入其中。太后驚懼，親自持挽，強為之笑曰：「向汝醉耳。」帝乃設地席，命平秦王歸彥執杖，口自責數，脫背就罰。謂歸彥曰：「杖不出血，當斬汝。」太后前自抱之，帝流涕苦請，乃笞腳五十，然後衣冠拜謝，悲不自勝。因是戒酒，一旬，又復如初。
帝幸李後家，以鳴鏑射後母崔氏，罵曰：「吾醉時尚不識太后，老婢何事。」馬鞭亂擊一百有餘。雖以楊愔為宰相，使進廁籌，以馬鞭鞭其背，流血浹袍。嘗欲以小刀剺其腹，崔季舒託俳言曰：「老小公子惡戲。」因掣刀去之。又置愔於棺中，載以轜車。又嘗持槊走馬，以擬左丞相斛律金之胸者三，金立不動，乃賜帛千段。
高氏婦女，不問親疏，多與之亂，或以賜左右，又多方苦辱之。彭城王浟太妃爾朱氏，魏敬宗之後也，帝欲蒸之，不從，手刃殺之。故魏樂安王元昂，李後之姊壻也，其妻有色，帝數幸之，欲納為昭儀。召昂，令伏，以鳴鏑射之百餘下，凝血垂將一石，竟至於死。後啼不食，乞讓位於姊，太后又以為言，帝乃止。
又嘗於眾中召都督韓哲，無罪，斬之。作大鑊、長鋸、剉、碓之屬，陳之於庭，每醉，輒手殺人，以為戲樂。所殺者多令支解，或焚之於火，或投之於水。楊愔乃簡鄴下死囚，置之仗內，謂之供御囚，帝欲殺人，輒執以應命，三月不殺則宥之。開府參軍裴謂之上書極諫，帝謂楊愔曰：「此愚人，何敢如是。」對曰：「彼欲陛下殺之，以成名於後世耳。」帝曰：「小人。我且不殺爾，焉得名。」帝與左右飲，曰：「樂哉。」都督王紘曰：「有大樂，亦有大苦。」帝曰：「何謂也。」對曰：「長夜之飲，不寤國亡身隕，所謂大苦。」帝縛紘，欲斬之，思其有救世宗之功，乃舍之。
帝遊宴東山，以關、隴未平，投杯震怒，召魏收於前，立為詔書，宣示遠近，將事西行。魏人震恐，常為度隴之計，然實未行。一日，泣謂羣臣曰：「黑獺不受我命，奈何。」都督劉桃枝曰：「臣得三千騎，請就長安擒之以來。」帝壯之，賜帛千匹。趙道德進曰：「東西兩國，強弱力均，彼可擒之以來，此亦可擒之以往。桃枝妄言，應誅，陛下奈何濫賞。」帝曰：「道德言是。」回絹賜之。帝乘馬欲下峻岸，入於漳，道德攬轡回之。帝怒，將斬之。道德曰：「臣死不恨，當於地下啓先帝，論此兒酣酗顛狂，不可教訓。」帝默然而止。他日，帝謂道德曰：「我飲酒過，須痛杖我。」道德抶之，帝走。道德逐之曰：「何物人，為此舉止。」
典御丞李集面諫，比帝於桀、紂。帝令縛置流中，沈沒久之，復令引出，謂曰：「吾何如桀、紂。」集曰：「向來彌不及矣。」帝又令沈之，引出，更問，如此數四，集對如初。帝大笑曰：「天下有如此癡人，方知龍逢、比干未是俊物。」遂釋之。頃之，又被引入見，似有所諫，帝令將出要斬。其或斬或赦，莫能測焉。內外憯憯，各懷怨毒，而素能默識強記，加以嚴斷，羣下戰慄，不敢為非。又能委政楊愔，愔總攝機衡，百度修敕，故時人皆言主昏於上，政清於下。
秋八月庚申，齊主將西巡，百官辭於紫陌，帝使槊騎圍之，曰：「我舉鞭，即殺之。」日晏，帝醉不能起。黃門郎是連子暢曰：「陛下如此，羣臣不勝忍怖。」帝曰：「大怖邪。若然，勿殺。」遂如晉陽。
冬十二月，齊自西河總秦戍築長城，東至於海，前後所築東西凡三千餘里。
陳高祖永定元年秋七月，河南、北大蝗。齊主問魏郡丞崔叔瓚曰：「何故致蝗。」對曰：「《五行志》，土功不時，蝗蟲為災。今外築長城，內興三臺，殆以此乎。」齊主大怒，使左右毆之，擢其發，以溷沃其頭，曳足以出。叔瓚，季舒之兄也。
初，齊有術士言：「亡高者黑衣」，故高祖每出，不欲見沙門。顯祖在晉陽，問左右「何物最黑。」對曰：「無過於漆。」帝以上黨王渙於兄弟第七，使庫直都督破六韓伯升之鄴，徵渙。渙至紫陌橋，殺伯升而逃，浮河南渡，至濟州，為人所執，送鄴。
帝之為太原公也，與永安王浚偕見世宗，帝有時洟出，浚責帝左右曰：「何不為二兄拭鼻。」帝心銜之。及即位，浚為青州刺史，聰明矜恕，吏民悅之。浚以帝嗜酒，私謂親近曰：「二兄因酒敗德，朝臣無敢諫者，大敵未滅，吾甚以為憂。欲乘驛至鄴面諫，不知用吾言不。」或密以白帝，帝益銜之。浚入朝，從幸東山，帝裸裎為樂。浚進諫曰：「此非人主所宜。」帝不悅。浚又於屏處石楊愔，譏其不諫。帝時不欲大臣與諸王交通，愔懼，奏之。帝大怒，曰：「小人由來難忍。」遂罷酒還宮。浚尋還州，又上書切諫。詔徵浚，浚懼禍，謝疾不至。帝遣馳驛收浚，老幼泣送者數千人。至鄴，與上黨王渙皆盛以鐵籠，寘於北城地牢，飲食溲穢，共在一所。
二年冬十月，齊三臺成，更名銅爵曰金鳳，金虎曰聖應，冰井曰崇光。十一月甲午，齊主至鄴，大赦。齊主遊三臺，戲以槊刺都督尉子輝，應手而斃。
常山王演以帝沈湎，憂憤形於顏色。帝覺之，謂曰：「但令汝在，我何為不縱樂。」演唯涕泣拜伏，竟無所言。帝亦大悲，抵杯於地曰：「汝似嫌我如是，自今敢進酒者斬之。」因取所御杯盡壞棄。未幾，沈湎益甚，或於諸貴戚家角力批拉，不限貴賤，唯演至，則內外肅然。演又密撰事條，將諫，其友王晞以為不可，演不從，因間極言，遂逢大怒。演性頗嚴，尚書郎中剖斷有失，輒加捶楚，令史奸慝即考竟。帝乃立演於前，以刀鐶擬脅，召被演罰者。臨以白刃，求演之短，咸無所陳，乃釋之。晞，昕之弟也。帝疑演假辭於晞以諫，欲殺之。王私謂晞曰：「王博士，明日當作一條事，為欲相活，亦圖自全，宜深體勿怪。」乃於眾中杖晞二十。帝尋發怒，聞晞得杖，以故不殺，髡鞭配甲坊。居三年，演又因諫爭被驅撻，閉口不食。太后日夜涕泣，帝不知所為，曰：「儻小兒死，奈我老母何。」於是數往問演疾，謂曰：「努力強食，當以王晞還汝。」乃釋晞，令詣演。演抱晞曰：「吾氣息惙然，恐不復相見。」晞流涕曰：「天道神明，豈令殿下遂斃此舍。至尊親為人兄，尊為人主，安可與計。殿下不食，太后亦不食，殿下縱不自惜，獨不念太后乎。」言未卒，演強坐而飯，晞由是得免徒，還為王友。及演錄尚書事，除官者皆詣演謝，去必辭。晞言於演曰：「受爵天朝，拜恩私第，自古以為不可，宜一切約絕。」演從之。久之，演從容謂晞曰：「主上起居不恆，卿宜耳目所具，吾豈可以前逢一怒，遂爾結舌。卿宜為撰諫草，吾當伺便極諫。」晞遂條十餘事以呈，因謂演曰：「今朝廷所恃者唯殿下，乃欲學匹夫耿介，輕一朝之命。狂藥令人不自覺，刀箭豈復識親疏，一旦禍出理外，將奈殿下家業何。奈皇太后何。」演欷歔不自勝，曰：「乃至是乎。」明日見晞曰：「吾長夜久思，今遂息意。」即命火，對晞焚之。後復承間苦諫，帝使力士反接，拔白刃注頸，罵曰：「小子何知是。誰教汝。」演曰：「天下噤口，非臣誰敢有言。」帝趣杖，亂捶之數十，會醉臥，得解。帝褻黷之遊遍於宗戚，所往留連，唯至常山第，多無適而去。尚書左僕射崔暹屢諫，演謂暹曰：「今太后不敢致言，吾兄弟杜口，僕射獨能犯顏，內外深相感愧。」
太子殷自幼溫裕開朗，禮士好學，關覽時政，甚有美名。帝常嫌太子得漢家性質，不似我，欲廢之。帝登金鳳台，召太子，使手刃囚。太子惻然有難色，再三不斷其首。帝大怒，親以馬鞭捶之，太子由是氣悸語吃，精神昏擾。帝因酣宴，屢云：「太子性懦，社稷事重，終當傳位常山。」太子少傅魏收謂楊愔曰：「太子國之根本，不可動搖。至尊三爵之後，每言傳位常山，令臣下疑二。若其實也，當決行之。此言非所以為戲，恐徒使國家不安。」愔以收言白帝，帝乃止。帝既殘忍，有司訊囚，莫不嚴酷，或燒犁耳，使立其上，或燒車釭，使以臂貫之，既不勝苦，皆至誣服。唯三公郎中武強蘇瓊，歷職中外，所至皆以寬平為治。時趙州及清河屢有人告謀反者，前後皆付瓊推檢，事多申雪。尚書崔昂謂瓊曰：「若欲立功名，當更思餘理。數雪反逆，身命何輕。」瓊正色曰：「所雪者冤枉耳，不縱反逆也。」昂大慚。帝怒臨漳令嵇曄、舍人李文師，以賜臣下為奴。中書侍郎彭城鄭頤私誘祠部尚書王昕曰：「自古無朝士為奴者。」昕曰：「箕子為之奴。。」頤以白帝曰：「王元景比陛下於紂。」帝銜之。頃之，帝與朝廷酣飲，昕稱疾不至，帝遣騎執之，見方搖膝吟詠，遂斬於殿前，投屍漳水。
齊主北築長城，南助蕭莊，士馬死者以數十萬計。重以修築臺殿，賜與無節，府贓之積，不足以供，乃減百官之祿，撒軍人常廩，並省州郡縣鎮戍之職，以節費用焉。
十二月，齊主如北城，因視永安簡平王浚、上黨剛肅王渙於地牢。帝臨穴謳歌，令浚等和之，浚等惶怖且悲，不覺聲顫。帝愴然為之下泣，將赦之。長廣王湛素與浚不睦，進曰：「猛虎安可出穴。」帝默然。浚等聞之，呼湛小字曰：「步落稽，皇天見汝。」帝亦以浚與渙皆有雄略，恐為後害，乃自刺渙，又使壯士劉桃枝就籠亂刺。槊每下，浚、渙輒以手拉折之，號哭呼天，於是薪火亂投，燒殺之，填以土石。後出之，皮發皆盡，屍色如炭，遠近為之痛憤。
三年春二月丙戌，齊主於甘露寺禪居深觀，唯軍國大事乃以聞。尚書左僕射崔暹卒，齊主幸其第哭之，謂其妻李氏曰：「頗思暹乎。」對曰：「思之。」帝曰：「然則自往省之。」因手斬其妻，擲首牆外。
夏閏四月，齊高德政與楊愔同為相，愔常忌之。齊主酣飲，德政數強諫，齊主不悅，謂左右曰：「高德政恆以精神凌逼人。」德政懼，稱疾，欲自退。帝謂楊愔曰：「我大憂德政病。」對曰：「陛下若用為冀州刺史，病當自差。」帝從之。德政見除書，即起。帝大怒，召德政謂曰：「聞爾病，我為爾針。」親以小刀刺之，血流沾地。又使曳下，斬去其足，劉桃枝執刀不敢下，帝責桃枝曰：「爾頭即墮地。」桃枝乃斬其足之三指。帝怒不解，囚德政於門下，其夜，以氈輿送還家。明旦，德政妻出珍寶滿四牀，欲以寄人。帝奄至其宅，見之，怒曰：「我內府猶無是物。」詰其所從得，皆諸元賂之，遂曳出斬之。妻出拜，又斬之，並其子伯堅。
五月，齊太史奏「今年當除舊佈新。」齊主問於特進彭城公元韶曰：「漢光武何故中興。」對曰：「為誅諸劉不盡。」於是齊主悉殺諸元厭之。癸未，誅始平公元世哲等二十五家，囚韶等十九家。韶幽於地牢，絕食，啗衣袖而死。
秋七月，齊顯祖將如晉陽，乃盡誅諸元，或祖父為王，或身嘗貴顯，皆斬於東市。其嬰兒投於空中，承之以槊。前後死者凡七百二十一人，悉棄屍漳水，剖魚者往往得人爪甲，鄴下為之久不食魚。使元黃頭與諸囚自金鳳台各乘紙鴟以飛，黃頭獨能至紫陌乃墮，仍付御史中丞畢義雲餓殺之。唯開府儀同三司元蠻、祠部郎中元文遙等數家獲免。蠻，繼之子，常山王演之妃父。文遙，遵之五世孫也。定襄令元景安，虔之玄孫也，欲請改姓高氏，其從兄景皓曰：「安有棄其本宗而從人之姓者乎。丈夫寧可玉碎，何能瓦全。」景安以其言白帝，帝收景皓誅之，賜景安姓高氏。
齊顯祖嗜酒成疾，不復能食，自知不能久，謂李後曰：「人生必有死，何足致惜。但憐正道尚幼，人將奪之耳。」又謂常山王演曰：「奪則任汝，慎勿殺也。」尚書令開封王楊愔、領軍大將軍平秦王歸彥、侍中廣漢燕子獻、黃門侍郎鄭頤皆受遺詔輔政。冬十月甲午，殂。癸卯，發喪，羣臣號哭，無下淚者，唯楊愔涕泗嗚咽。太子殷即位，大赦。庚戌，尊皇太后為太皇太后，皇后為皇太后。
辛未，齊顯祖之喪至鄴。
文帝天嘉元年。齊高陽王湜以滑稽便辟有寵於顯祖，常在左右，執杖以撻諸王，太皇太后深銜之。及顯祖殂，湜有罪，太皇太后杖之百餘，正月癸亥，卒。
齊主自晉陽還至鄴。
二月己亥，齊以常山王演為太師、錄尚書事，以長廣王湛為大司馬，並省錄尚書事。
齊顯祖之喪，常山王演居禁中護喪事，婁太后欲立之而不果。太子即位，乃就朝列。以天子諒陰，詔演居東館，欲奏之事，皆先諮決。楊愔等以演與長廣王湛位地親逼，恐不利於嗣主，心忌之。居頃之，演出歸第，自是詔敕多不關預。或謂演曰：「鷙鳥離巢，必有探卵之患。今日王何宜屢出。」中山太守楊休之詣演，演不見。休之謂王友王晞曰：「昔周公朝讀百篇書，夕見七十士，猶恐不足。錄王何所嫌疑，乃爾拒絕賓客。」
先是，顯祖之世，羣臣人不自保，及濟南王立，演謂王晞曰：「一人垂拱，吾曹亦保優閒。」因言：「朝廷寬仁，真守文良主。」王晞曰：「先帝時，東宮委一胡人傅之。今春秋尚富，驟覽萬機，殿下宜朝夕先後，親承音旨，而使他姓出納詔命，大權必有所歸，殿下雖欲守藩，其可得邪。借令得遂衝退，自審家祚得保靈長乎。」演默然久之，曰：「何以處我。」晞曰：「周公抱成王攝政七年，然後復子明辟，唯殿下慮之。」演曰：「我何敢自比周公。」晞曰：「殿下今日地望，欲不為周公得邪。」演不應。顯祖嘗使胡人康虎兒保護太子，故晞言及之。
齊主將發晉陽，時議謂常山王必當留守根本之地。執政欲使常山王從帝之鄴，留長廣王鎮晉陽，既而又疑之，乃敕二王俱從至鄴。外朝聞之，莫不駭愕。又敕以王晞為幷州長史。演既行，晞出郊送之。演恐有覘察，命晞還城，執晞手曰：「努力自慎。」因躍馬而去。
平秦王歸彥總知禁衛，楊愔宣敕留從駕五千兵於西中，陰備非常。至鄴數日，歸彥乃知之，由是怨愔。
領軍大將軍可朱渾天和，道元之子也，尚帝姑東平公主，每曰：「若不誅二王，少主無自安之理。」燕子獻謀處太皇太后於北宮，使歸政皇太后。
又自天保八年以來，爵賞多濫，楊愔欲加澄汰，乃先自表解開府及開封王，諧叨竊恩榮者皆從黜免。由是嬖寵失職之徒，盡歸心二叔。平秦王歸彥初與楊、燕同心，既而中變，盡以疏忌之跡告二王。
侍中宋欽道，弁之孫也，顯祖使在東宮，教太子以吏事。欽道面奏帝，稱「二叔威權既重，宜速去之」。帝不許，曰：「可與令公共詳其事。」
愔等議出二王為刺史，以帝慈仁，恐不可所奏，乃通啓皇太后，具述安危。宮人李昌儀，即高仲密之妻也，李太后以其同姓，甚相暱愛，以啓示之，昌儀密啓太皇太后。
愔等又議不可令二王俱出，乃奏以長廣王湛鎮晉陽，以常山王演錄尚書事。二王既拜職，乙巳，於尚書省大會百僚。愔等將赴之，散騎常侍兼中書侍郎鄭頤止之，曰：「事未可量，不宜輕脫。」愔曰：「吾等至誠體國，豈常山拜職有不赴之理。」
長廣王湛，旦伏家僮數十人於錄尚書後室，仍與席上勳貴賀拔仁、斛律金等數人相知約曰：「行酒至愔等，我各勸雙杯，彼必致辭。我一曰執酒，二曰執酒，三曰何不執，爾輩即執之。」及宴，如之。愔大言曰：「諸王反逆，欲殺忠良邪。尊天子，削諸侯，赤心奉國，何罪之有。」常山王演欲緩之，湛曰：「不可。」於是拳杖亂毆，愔及天和、欽道皆頭面血流，各十人持之。燕子獻多力，頭又少發，狼狽排眾走出門，斛律光逐而擒之。子獻嘆曰：「丈夫為計遲，遂至於此。」使太子太保薛孤延等執頤於尚藥局。頤曰：「不用智者言至此，豈非命也。」
二王與平秦王歸彥、賀拔仁、斛律金擁愔等唐突入雲龍門，見都督叱利騷，招之，不進，使騎殺之。開府儀同三司成休寧抽刃呵演，演使歸彥諭之，休寧厲聲不從。歸彥久為領軍，素為軍士所服，皆弛仗，休寧方嘆息而罷。演入至昭陽殿，湛及歸彥在朱華門外。帝與太皇太后並出，太皇太后坐殿上，皇太后及帝側立。演以磚叩頭，進言曰：「臣與陛下骨肉至親，楊遵彥等欲獨擅朝權，威福自己，自王公已下皆重足屏氣，共相脣齒，以成亂階，若不早圖，必為宗社之害。臣與湛為國事重，賀拔仁、斛律金惜獻武皇帝之業，共執遵彥等入宮，未敢刑戮。專輒之罪，誠當萬死。」時庭中及兩廡衛士二千餘人，皆被甲待詔，武衛娥永樂武力絕倫，素為顯祖所厚，叩刀仰視，帝不睨之。帝素吃訥，倉猝不知所言。太皇太后令卻仗，不退。又厲聲曰：「奴輩即今頭落。」乃退。永樂內刀而泣。太皇太后因問：「楊郎何在。」賀拔仁曰：「一眼已出。」太皇太后愴然曰：「楊郎何所能為，留使豈不佳邪。」乃讓帝曰：「此等懷逆，欲殺我二子，次將及我，爾何為縱之。」帝猶不能言。太皇太后怒且悲，曰：「豈可使我母子受漢老嫗斟酌。」太后拜謝。太皇太后又為太后誓言：「演無異志，但欲去逼而已。」演叩頭不止。太后謂帝「何不安慰爾叔。」帝乃曰：「天子亦不敢為叔惜，況此漢輩。但匄兒命，兒自下殿去，此屬任叔父處分。」遂皆斬之。
長廣王湛以鄭頤昔嘗讒已，先拔其舌，截其手而殺之。演令平秦王歸彥引侍衛之士向華林園，以京畿軍士入守門閤，斬娥永樂於園。
太皇太后臨愔喪哭曰：「楊郎忠而獲罪。」以御金為之一眼，親內之，曰：「以表我意。」演亦悔殺之。於是下詔罪狀愔等，且曰：「罪止一身，家屬不問。」頃之，復簿錄五家，王晞固諫，乃各沒一房，孩幼盡死，兄弟皆除名。以中書令趙彥深代楊愔總機務。鴻臚少卿楊休之私謂人曰：「將涉千里，殺騏驎而策蹇驢，可悲之甚也。」
戊申，演為大丞相、都督中外諸軍、錄尚書事，湛為太傅、京畿大都督，段韶為大將軍，平陽王淹為太尉，平秦王歸彥為司徒，彭城王浟為尚書令。
齊大丞相演如晉陽，既至，謂王晞曰：「不用卿言，幾至傾覆。今君側雖清，終當何以處我。」晞曰：「殿下往時位地，猶可以名教出處。今日事勢，遂關天時，非復人理所及。」演奏趙郡王叡為長史，王晞為司馬。
三月甲寅，詔「軍國之政皆申晉陽，稟大丞相規算」。
秋七月，齊丞相演以王晞儒緩，恐不允武將之意，每夜載入，晝則不與語。嘗進晞密室，謂曰：「比王侯諸貴，每見敦迫，言我違天不祥，恐當或有變起。吾欲以法繩之，何如？」晞曰：「朝廷比者疏遠親戚，殿下倉猝所行，非復人臣之事。芒刺在背，上下相疑，何由可久。殿下雖欲謙退，粃糠神器，實恐違上玄之意，墜先帝之基。」演曰：「卿何敢發此言。須置卿於法。」晞曰：「天時人事，皆無異謀，是以敢冒犯斧鉞，抑亦神明所贊耳。」演曰：「拯難匡時，方俟聖哲，吾何敢私議，幸勿多言。」丞相從事中郎陸杳將出使，握晞手，使之勸進。晞以杳言告演，演曰：「若內外咸有此意，趙彥深朝夕左右，何故初無一言。」晞乃以事隙密問彥深，彥深曰：「我比亦驚此聲論每欲陳聞，則口噤心悸。弟既發端，吾亦當昧死一披肝膽。」因共勸演。
演遂言於太皇太后。趙道德曰：「相王不效周公輔成王，而欲骨肉相奪，不畏後世謂之篡邪。」太皇太后曰：「道德之言是也。」未幾，演又啓云：「天下人心未定，恐奄忽變生，須早定名位。」太皇太后乃從之。
八月壬午，太皇太后下令，廢齊主為濟南王，出居別宮。以常山王演入纂大統。且戒之曰：「勿令濟南有他也。」
肅宗即皇帝位於晉陽，大赦，改元皇建。太皇太后還稱皇太后。皇太后稱文宣皇后，宮曰昭信。
乙酉，詔紹封功臣，禮賜耆老，延訪直言，褒賞死事，追贈名德。
帝謂王晞曰：「卿何為自同外客，略不可見。自今假非局司，但有所懷，隨宜作一牒，俟少隙即徑進也。」因敕與尚書楊休之、鴻臚卿崔勂等三人，每日職務罷，併入東廊，共舉錄歷代禮樂、職官及田市、徵稅，或不便於時而相承施用，或自古為利而於今廢墜，或道德高雋久在沈淪，或巧言眩俗妖邪害政者，悉令詳思，以漸條奏。朝晡給御食，畢景聽還。
帝識度沈敏，少居臺閣，明習吏事，即位尤自勤勵，大革顯祖之弊，時人服其明而譏其細。羣臣進言，帝皆從容受納。
戊子，以長廣王湛為右丞相，平陽王淹為太傅，彭城王浟為大司馬。冬十一月辛亥，立世子百年為太子。百年時才五歲。
二年。齊主之謀誅楊、燕也，許以長廣王湛為太弟，既而立太子百年，湛心不平。帝在晉陽，湛居守於鄴。散騎常侍高元海，高祖之從孫也，留典機密。帝以領軍代人庫狄伏連為幽州刺史，以斛律光之弟羨為領軍，以分湛權。湛留伏連，不聽羨視事。
先是，濟南閔悼王常在鄴，望氣者言鄴中有天子氣，平秦王歸彥恐濟南王復立，為己不利，勸帝除之。帝乃使歸彥至鄴，徵濟南王如晉陽。湛內不自安，問計於高元海。元海曰：「皇太后萬福，至尊孝友異常，殿下不須異慮。」湛曰：「此豈我推誠之意邪。」元海乞還省，一夜思之，湛即留元海於後堂。元海達旦不眠，唯繞牀徐步。夜漏未盡，湛遽出，曰：「神算如何。」元海曰：「有三策，恐不堪用耳。請殿下如梁孝王故事，從數騎入晉陽，先見太后求哀，後見主上，請去兵權，以死為限，不幹朝政，必保太山之安。此上策也。不然，當具表雲威權太盛，恐取謗眾口，請青、齊二州刺史，沈靖自居，必不招物議。此中策也。」更問下策，曰：「發言即恐族誅。」固逼之，元海曰：「濟南世嫡，主上假太后令而奪之。今集文武示以徵濟南之敕，執斛律豐樂，斬高歸彥，尊立濟南，號令天下，以順討逆，此萬世一時也。」湛大悅。然性怯，狐疑未能用，使術士鄭道謙等卜之，皆曰：「不利舉事，靜則吉。」有林慮令潘子密，曉占候，潛謂湛曰：「宮車當晏駕，殿下為天下主。」湛拘之於內以候之。又令巫覡卜之，多云：「不須舉兵，自有大慶」。湛乃奉詔，令數百騎送濟南王至晉陽。九月，帝使人酖之，濟南王不從，乃扼殺之。帝尋亦悔之。
冬十月，齊肅宗出畋，有兔驚馬，墜地絕肋。婁太后視疾，問濟南所在者三，齊主不對。太后怒曰：「殺之邪。不用吾言，死其宜矣。」遂去不顧。十一月甲辰，詔以「嗣子衝眇，可遣尚書右僕射趙郡王叡諭旨，徵長廣王湛統茲大寶。」又與湛書曰：「百年無罪，汝可以樂處置之，勿效前人也。」是日，殂於晉陽宮。臨終言：「恨不見太后山陵。」
顏之推論曰：孝昭天性至孝，而不知忌諱，乃至於此，良由不學之所為也。
趙郡王叡先使黃門侍郎王鬆年馳至鄴，宣肅宗遺命。湛猶疑其詐，使所親先詣殯所，發而視之。使者覆命，湛喜，馳赴晉陽，使河南王孝瑜先入宮，改易禁衛。癸丑，世祖即皇帝位於南宮，大赦，改元太寧。立太子百年為樂陵王。
三年春正月乙亥，齊主至鄴。辛巳，祀南郊。壬午，享太廟。丙戌，立妃胡氏為皇后，子緯為皇太子。後，魏兗州刺史安定胡延之之女也。戊子，齊大赦。己亥，以馮翊王潤為尚書左僕射。閏二月丁未，齊以太宰平陽王淹為青州刺史，太傅平秦王歸彥為太宰、冀州刺史。
歸彥為肅宗所厚，恃勢驕盈，陵侮貴戚。世祖即位，侍中、開府儀同三司高元海、御史中丞畢義雲、黃門郎高幹和數言其短，且云：「歸彥威權震主，必為禍亂。」帝亦尋其反覆之跡，漸忌之。伺歸彥還家，召魏收於帝前作詔草，除歸彥冀州，使乾和繕寫，晝日，仍敕門司不聽歸彥輒入宮。時歸彥縱酒為樂，經宿不知。至明，欲參，至門知之，大驚而退。及通名謝，敕令早發，別賜錢帛等物甚厚，又敕督將悉送至清陽宮。拜辭而退，莫敢與語，唯趙郡王叡與之久語，時無聞者。
秋七月，齊平秦王歸彥至冀州，內不自安，欲待齊主如晉陽，乘虛入鄴。其郎中令呂思禮告之。詔大司馬段韶、司空婁叡討之。歸彥於南境置私驛，聞大軍將至，即閉城拒守。長史宇文仲鸞等不從，皆殺之。歸彥自稱大丞相，有眾四萬。齊主以都官尚書封子繪，冀州人，祖父世為本州刺史，得人心，使乘傳至信都，巡城，諭以禍福。吏民降者相繼，城中動靜，大小皆知之。歸彥登城大呼云：「孝昭皇帝初崩，六軍百萬，悉在臣手，投身向鄴，奉迎陛下。當時不反，今日豈反邪。正恨高元海、畢義雲、高幹和誑惑聖上，疾忌忠良，但為殺此三人，即臨城自刎。」既而城破，單騎北走，至交津，獲之，鎖送鄴。乙未，載以露車，銜木面縛，劉桃枝臨之以刃，擊鼓隨之，並其子孫十五人皆棄市。命封子繪行冀州事。齊主知歸彥前譖清河王嶽，以歸彥家良賤百口賜岳家，贈嶽太師。
丁酉，以段韶為太傅，婁叡為司徒，平陽王淹為太宰，斛律光為司空，趙郡王叡為尚書令，河間王孝琬為左僕射。
五年夏六月，齊主殺樂陵王百年。時白虹圍日再重，又橫貫而不達，赤星見，齊主欲以百年厭之。會博陵人賈德胄教百年書，百年嘗作數「敕。」字，德胄封以奏之。帝發怒，使召百年。百年自知不免，割帶玦留與其妃斛律氏，見帝於涼風堂。使百年書「敕。」字，驗與德胄所奏相似，遣左右亂捶之，又令曳之繞堂行且捶，所過血皆遍地，氣息將盡，乃斬之，棄諸池，池水盡赤。妃把玦哀號不食，月餘亦卒，玦猶在手，拳不可開，其父光自擘之乃開。
陳文帝天嘉元年。江陵之陷也，長城世子昌及中書侍郎頊皆沒於長安。高祖即位，屢請之於周，周人許而不遣。高祖殂，周人乃遣昌還。以王琳之難，居於安陸。琳敗，昌發安陸，將濟江，致書於上，辭甚不遜。上不懌，召侯安都從容謂曰：「太子將至，須別求一藩為歸老之地。」安都曰：「自古豈有被代天子。臣愚，不敢奉詔。」因請自迎昌。於是羣臣上表，請加昌爵命。春二月庚戌，以昌為驃騎將軍、湘州牧，封衡陽王。三月甲戌，衡陽獻王昌入境，詔主書、舍人緣道迎候。丙子，濟江，中流隕之，使以溺告。侯安都以功進爵清遠公。
初，高祖遣滎陽毛喜從安城王頊詣江陵，梁世祖以喜為侍郎，沒於長安，與昌俱還，因進和親之策。上乃使侍中周弘正通好於周。
二年夏六月乙酉，周主使御正殷不害來聘。冬十一月，周人許歸安成王頊，使司會上士京兆杜杲來聘。上悅，即遣使報之，拜賂以黔中地及魯山郡。
三年春正月丁未，周以安成王頊為柱國大將軍，遣杜杲送之南歸。三月丙子，安成王頊至建康，詔以為中書監、中衛將軍。上謂杜杲曰：「家弟今蒙禮遣，實周朝之惠，然魯山不返，亦恐未能及此。」杲對曰：「安成，長安一布衣耳，而陳之介弟也，其價豈止一城而已哉。本朝敦睦九族，恕己及物，上遵太祖遺旨，下思繼好之義，是以遣之南歸。今乃雲以尋常之土易骨肉之親，非使臣之所敢聞也。」上甚慚，曰：「前言戲之耳。」待杲之禮有加焉。頊妃柳氏及子叔寶猶在穰成，上覆遣毛喜如周請之，周人皆歸之。
天康元年夏四月，上不豫，臺閣眾事，並令尚書僕射到仲舉、五兵尚書孔奐共決之。奐，琇之之曾孫也。疾篤，奐、仲舉與司空尚書令揚州刺史安成王頊、吏部尚書袁樞、中書舍人劉師知入侍醫藥。樞，君正之子也。太子伯宗柔弱，上憂其不能守位，謂頊曰：「吾欲遵太伯之事。」頊拜伏泣涕，固辭。上又謂仲舉、奐等曰：「今三方鼎峙，四海事重，宜須長君。朕欲近則晉成，遠隆殷法，卿等宜遵此意。」孔奐流涕對曰：「陛下御膳違和，痊復非久。皇太子春秋鼎盛，聖德日躋，安成王介弟之尊，足為周旦。若有廢立之心，臣等愚，誠不敢聞詔。」上曰：「古之遺直，復見於卿。」乃以奐為太子詹事。
臣光曰：夫臣之事君，宜將順其美，正救其惡。孔奐在陳，處腹心之重任，決社稷之大計，苟以世祖之言為不誠，則當如竇嬰面辯，爰盎廷爭，防微杜漸，以絕顗覦之心。以為誠邪，則當請明下詔書，宣告中外，使世祖有宋宣之美，高宗無楚靈之惡。不然，謂太子嫡嗣，不可動搖，欲保輔而安全之，則當盡忠竭節，以死繼之，如晉之荀息，趙之肥義。奈何於君之存，則逆探其情而求合焉，及其既沒，則權臣移國而不能救，嗣主失位而不能死。斯乃奸諛之尤者，而世祖謂之遺直，以託六尺之孤，豈不悖哉。
癸酉，上殂，太子即位，大赦。五月庚寅，以安成王頊為驃騎大將軍、司徒、錄尚書、都督中外諸軍事。臨海王光大元年。初，高祖為梁相，用劉師知為中書舍人。師知
涉學工文，練習儀體，歷世祖朝，雖位宦不遷，而委任甚重，與揚州刺史安成王頊、尚書僕射到仲舉同受遺詔輔政。師知、仲舉恆居禁中，參決眾事，頊與左右三百人入居尚書省。師知見頊地望權勢為朝野所屬，心忌之，與尚書左丞王暹等謀出頊於外，眾猶豫，未敢先發。東宮通事舍人殷不佞，素以名節自任，又受委東宮，乃馳詣相府，矯敕謂頊曰：「今四方無事，王可還東府經理州務。」
頊將出，中記室毛喜馳入見頊曰：「陳有天下日淺，國禍繼臻，中外危懼。太后深唯至計，令王入省，共康庶績，今日之言，必非太后之意。宗社之重，願王三思，須更聞奏，無使奸人得肆其謀。今出外即受制於人，譬如曹爽，願作富家翁，其可得邪。」頊遣喜與領軍將軍吳明徹籌之。明徹曰：「嗣君諒暗，萬機多闕。殿下親實周、邵，當輔安社稷，願留中勿疑。」
頊乃稱疾，召劉師知，留之與語，使毛喜先入言於太后。太后曰：「今伯宗幼弱，政事並委二郎。此非我意。」喜又言於帝，帝曰：「此自師知等所為，朕不知也。」喜出，以報頊。頊因囚師知，自入見太后及帝，極陳師知之罪，仍自草敕請畫，以師知付廷尉，其夜，於獄中賜死。以到仲舉為金紫光祿大夫。王暹、殷不佞並付治。不佞，不害之弟也，少有孝行，頊雅重之，故獨得不死，免官而已。王暹伏誅。自是國政盡歸於頊。
右衛將軍會稽韓子高，鎮領軍府，在建康諸將中士馬最盛，與仲舉通謀。事未發，毛喜請簡人馬配子高，拜賜鐵炭，使修器甲。頊驚曰：「子高謀反，方欲收執，何為更如是邪。」喜曰：「山陵始畢，邊寇尚多，而子高受委前朝，名為杖順，若收之，恐不即授首，或能為人患。宜推心安誘，使不自疑，伺間圖之，一壯士之力耳。」頊深然之。仲舉既廢歸私第，心不自安。子鬱，尚世祖妹信義長公主，除南康內史，未之官。子高亦自危，求出為衡、廣諸鎮。鬱每乘小輿，蒙婦人衣，與子高謀。會前上虞令陸昉及子高軍主告其謀反。頊在尚書省，因召文武在位議立皇太子。平旦，仲舉、子高入省，皆執之，並鬱送廷尉，下詔於獄賜死，餘黨一無所問。
癸丑，以東揚州刺史始興王伯茂為中衛大將軍、開府儀同三司。伯茂，帝之母弟也。劉師知、韓子高之謀，伯茂皆預之，司徒頊恐扇動中外，故以為中衛，專使之居禁中，與帝遊處。
夏四月，湘州刺史華皎聞韓子高死，內不自安，繕甲聚徒，撫循所部，啓求廣州以卜朝廷之意。司徒頊僞許之，而詔書未出。皎遣使潛引周兵，又自歸於梁，以其子玄響為質。五月癸巳，頊以丹楊尹吳明徹為湘州刺史。
司徒頊遣吳明徹帥舟師三萬趣郢州，丙申，遣征南大將軍淳于量帥舟師五萬繼之，又遣冠武將軍楊文通從安成步道出茶陵，巴山太守黃法慧從宜陽出澧陵，共襲華皎，並與江州刺史章昭達、郢州刺史程靈洗合謀進討。六月壬寅，以司空徐度為車騎將軍，總督建康諸軍，步道趣湘州。
華皎使者至長安，梁王亦上書言狀，且乞師。周人議出師應之，司會崔猷曰：「前歲東征，死傷過半。比雖循撫，瘡痍未復。今陳氏保境息民，共敦鄰好，豈可利其土地，納其叛臣，違盟約之信，興無名之師乎。」晉公護不從。閏六月戊寅，遣襄州總管衛公直督柱國陸通、大將軍田弘、權景宣、元定等將兵助之。
秋八月，華皎遣使誘章昭達，昭達執送建康。又誘程靈洗，靈洗斬之。皎以武州居其心腹，遣使誘都督陸子隆，子隆不從，遣兵攻之，不克。巴州刺史戴僧朔等並隸於皎，長沙太守曹慶等本隸皎下，遂為之用。司徒頊恐上流守宰皆附之，乃曲赦湘、巴二州。九月乙巳，悉誅皎家屬。
梁以皎為司空，遣其柱國王操將兵二萬會之。周權景宣將水軍，元定將陸軍，衛公直總之，與皎俱下。淳于量軍夏口，直軍魯山，使元定以步騎數千圍郢州。皎軍於白螺，與吳明徹等相持。徐度、楊文通由嶺路襲湘州，盡獲其所留軍士家屬。
皎自巴陵與周、梁水軍順流乘風而下，軍勢甚盛，戰於沌口。量、明徹募軍中小艦，多賞金銀，令先出當西軍大艦受其拍。西軍諸艦發拍皆盡，然後量等以大艦拍之，西軍艦皆碎，沒於中流。西軍又以艦載薪，因風縱火，俄而風轉自焚，西軍大敗。皎與戴僧朔單舸走，過巴陵，不敢登岸，徑奔江陵，衛公直亦奔江陵。
元定孤軍，進退無路，斫竹開徑，且戰且引，欲趣巴陵。巴陵已為徐度等所據，度等遣使僞與結盟，許縱之還國。定信之，解仗就度，度執之，盡俘其眾，並擒梁大將軍李廣。定憤恚而卒。
皎黨曹慶等四十餘人並伏誅。唯以岳陽太守章昭裕，昭達之弟，杜陽太守曹宣，高祖舊臣，衡陽內史汝陰任忠，嘗有密啓，皆宥之。吳明徹乘勝攻梁河東，拔之。
周衛公直歸罪於樑柱國殷亮，梁主知非其罪，然不敢違，遂誅之。
周與陳既交惡，周沔州刺史裴寬白襄州總管，請益戍兵，並遷城於羊蹄山以避水。總管兵未至，程靈洗舟師奄至城下。會大雨，水暴漲，靈洗引大艦臨城發拍，擊樓堞皆碎，矢石晝夜攻之三十餘日。陳人登城，寬猶帥眾執短兵拒戰，又二日，乃擒之。
二年春正月己亥，安城王頊進位太傅，領司徒，加殊禮。冬十一月，始興王伯茂以安成王頊專政，意甚不平，屢肆惡言。甲寅，以太皇太后令誣帝，云：「與劉師知、華皎等通謀」。且曰：「文皇知子之鑑，事等帝堯。傳弟之懷，又符太伯。今可還申曩志，崇立賢君。」遂廢帝為臨海王，以安成王入纂。又下令黜伯茂為溫麻侯，置諸別館，安成王使盜邀之於道，殺之車中。
宣帝太建元年春正月甲午，安成王即皇帝位，改元，大赦。復太皇太后為皇太后，皇太后為文皇后。立妃柳氏為皇后，世子叔寶為太子。封皇子叔陵為始興王，奉昭烈王祀。乙未，上謁太廟。丁酉，以尚書僕射沈欽為左僕射，度支尚書王勱為右僕射。勱，份之孫也。
梁敬帝紹泰元年。初，晉安民陳羽，世為閩中豪姓，其子寶應多權詐，郡中畏服。侯景之亂，晉安太守賓化侯雲以郡讓羽，羽老，但治郡事，令寶應典兵。時東境荒饉，而晉安獨豐衍，寶應數自海道出，寇抄臨安、永嘉、會稽，或載米粟與之貿易，由是能致富強。侯景平，世祖因以羽為晉安太守。及陳霸先輔政，羽求傳郡於寶應，霸先許之。
太平元年。初，侯景之亂，臨川民周續起兵郡中，始興王毅以郡讓之而去。續部將皆郡中豪族，多驕橫，續裁製之，諸將皆怨，相與殺之。續宗人迪，勇冠軍中，眾推為主。迪素寒微，恐郡人不服，以同郡周敷族望高顯，折節交之，敷亦事迪甚謹。迪據上塘，敷據故郡，朝廷以迪為衡州刺史，領臨州內史。時民遭侯景之亂，皆棄農業，羣聚為盜，唯迪所部獨務農桑，各有贏儲，政教嚴明，征斂必至，餘郡乏絕者皆仰以取給。迪性質樸，不事威儀，居常徒跣，雖外列兵衛，內有女伎，挼繩破篾，傍若無人，訥於言語而襟懷信實，臨川人皆附之。
陳武帝永定元年。詔給事黃門侍郎蕭幹招諭閩中。時熊曇朗在豫章，周迪在臨川，留異在東陽，陳寶應在晉安，共相連結，閩中豪帥往往立砦以自保。上患之，使幹諭以禍福，豪師皆帥眾請降，即以幹為建安太守。幹，子範之子也。
文帝天嘉二年。初，高祖以帝女豐安公主妻留異之子貞臣，徵異為南徐州刺史，異遷延不就。帝即位，復以異為縉州刺史，領東陽太守。異屢遣其長史王澌入朝，澌每言朝廷虛弱。異信之，雖外示臣節，恆懷兩端，與王琳自鄱陽信安嶺潛通使往來。琳敗，上遣左衛將軍沈恪代異，實以兵襲之。異出軍下淮以拒恪。恪與戰而敗，退還錢塘，異覆上表遜謝。時眾軍方事湘、郢，乃降詔書慰諭，且羈縻之。異知朝廷終將討己，乃以兵戌下淮及建德，以傋江路。十二月丙午，詔司空、南徐州刺史侯安都討之。
三年春二月，帝徵江州刺史周迪出鎮湓城，又徵其子入朝。迪趑且顧望，並不至。其餘南江酋帥私署令長，多不受召，朝廷未暇致討，但羈縻之。豫章太守周敷獨先入朝，進號安西將軍，給鼓吹一部，賜以女妓、金帛，令還豫章。迪以敷素出已下，深不平之，乃陰與留異相結，遣其弟方興將兵襲敷，敷與戰，破之。又遣其兄子伏甲船中，詐為賈人，欲襲湓城。未發，事覺，尋陽太守監江州事晉陵華皎遣兵逆擊之，盡獲其船仗。上以閩州刺史陳寶應之父為光祿大夫，子女皆受封爵，命宗正編入屬籍。而寶應以留異女為妻，陰與異合。
虞荔弟寄流寓閩中，荔思之成疾，上為荔征之，寶應留不遣。寄常從容諷以逆順，寶應輒引他語以亂之。寶應嘗使人讀《漢書》，臥而聽之，至蒯通說韓信曰：「相君之背，貴不可言。」蹶然起坐，曰：「可謂智士。」寄曰：「通一說殺三士，何足稱智。豈若班彪《王命》，識所歸乎。」寄知寶應不可諫，恐禍及己，乃着居士服，居東山寺陽稱足疾。寶應使人燒其屋，寄安臥不動。親近將扶之出，寄曰：「吾命有所懸，避將安往。」縱火者自救之。
三月丁丑，以安右將軍吳明徹為江州刺史，督高州刺史黃法𣰰、豫章太守周敷共討周迪。
留異始謂臺軍必自錢塘上，既而侯安都步由諸暨出永康，異大驚，奔桃枝嶺，於巖口豎柵以拒之。安都為流矢所中，血流至踝，乘舉指麾，容止不變。因其山勢，迮而為堰，會潦水漲滿，安都引船入堰，起樓艦與異城等，發拍碎其樓堞。異與其子忠臣脫身奔晉安，依陳寶應。安都虜其妻及餘子，盡收鎧仗而還。
異黨向文政據新安，上以貞毅將軍程文季為新安太守，帥精甲三百徑往攻之。文政戰敗，遂降。文季，靈洗之子也。
秋九月，吳明徹至臨川攻周迪，不能克。丁亥，詔安成王頊代之。
四年春正月甲申，周迪眾潰，脫身逾嶺奔晉安，依陳寶應。官軍克臨川，獲迪妻子。寶應以兵資迪，留異又遣子忠臣隨之。虞寄與寶應書，以十事諫之，曰：「自天厭梁德，英雄互起，人人自以為得之，然夷凶翦亂，四海樂推者，陳氏也，豈非歷數有在，唯天所授乎。一也。以王琳之強，侯瑱之力，進足以搖盪中原，爭衡天下，退足以屈強江外，雄張偏隅。然或命一旅之帥，或資一士之說，琳則瓦解冰泮，投身異域，瑱則厥角稽顙，委命闕廷。斯又天假之威而除其患。二也。今將軍以藩戚之重，東南之眾，盡忠奉上，戮力勤王，豈不勳高竇融，寵過吳芮，析珪判野，南面稱孤乎。三也。聖朝棄瑕忘過，寬厚得人，至於餘孝頃、潘純陀、李孝欽、歐陽頠等，悉委以心腹，任以爪牙，胸中豁然，曾無纖芥。況將軍釁非張繡，罪異畢諶，當何慮於危亡，何失於富貴。四也。方今周、齊鄰睦，境外無虞，並兵一向，匪朝伊夕，非劉、項競逐之機，楚、趙連從之勢，何得雍容高拱，坐論西伯哉。五也。且留將軍狼顧一隅，亟經摧衄，聲實虧喪，膽氣衰沮。其將帥首好鼠兩端，唯利是視，孰能被堅執銳，長驅深入，繫馬埋輪，奮不顧命，以先士卒者乎。六也。將軍之強，孰如侯景。將軍之眾，孰如王琳。武皇滅侯景於前，今上摧王琳於後，此乃天時，非復人力。且兵革已後，民皆厭亂，其孰能棄墳墓，捐妻子，出萬死不顧之計，從將軍於白刃之間乎。七也。歷觀前古，子陽、季孟傾覆相尋，餘善、右渠危亡繼及，天命可畏，山川難恃。況將軍欲以數郡之地，當天下之兵，以諸侯之資，拒天子之命，強弱逆順，可得侔乎。八也。且非我族類，其心必異。不愛其親，豈能及物。留將軍身縻國爵，子尚王姬，猶且棄天屬而弗顧，背明君而孤立，危急之日，豈能同憂共患，不背將軍者乎。至於師老力屈，懼誅利賞，必有韓智晉陽之謀，張陳井陘之勢。九也。北軍萬里遠鬥，鋒不可當。將軍自戰其地，人多顧後，眾寡不敵，將帥不侔。師以無名而，出事以無機而動，以此稱兵，未知其利。十也。為將軍計，莫若絕親留氏，遣子入質，釋甲偃兵，一遵詔旨。方今藩維尚少，皇子幼衝，凡預宗枝，皆蒙寵樹。況以將軍之地，將軍之才，將軍之名，將軍之勢，而克修藩服，北面稱臣，寧與劉澤同年而語其功業哉。寄感恩懷德，不覺狂言，斧鉞之誅，其甘如薺。」寶應覽書大怒。或謂寶應曰：「虞公病勢漸篤，言多錯謬。」寶應意乃小釋，亦以寄民望，故優容之。
秋九月，周迪復越東興嶺為寇，辛未，詔護軍章昭達將兵討之。冬十一月辛酉，章昭達大破周迪。迪脫身潛竄山谷，民相與匿之，雖加誅戮，無肯言者。十二月，章昭達進軍度嶺趣建安，討陳寶應，詔益州刺史餘孝頃督會稽、東陽、臨海、永嘉諸軍自東道會之。
五年冬十月，周迪復出東興，宣城太守錢肅鎮東興，以城降迪。吳州刺史陳詳將兵擊之，詳兵大敗，迪眾復振。南豫州刺史西豐脫侯周敷帥所部擊之，至定川，與迪對壘。迪紿敷曰：「吾昔與弟戮力同心，豈規相害。今願伏罪還朝，因弟披露心腑，先乞挺身共盟。」敷許之，方登壇，為迪所殺。
陳寶應據建安、晉安二郡，水陸為柵，以拒章昭達。昭達與戰不利，因據上流，命軍士伐木為筏，施拍其上。會大雨，江漲，昭達放筏衝寶應水柵，盡壞之，又出兵攻其步軍。方合戰，上遣將軍餘孝頃自海道適至，併力乘之。十一月己丑，寶應大敗，逃至莆口，謂其子曰：「早從虞公計，不至今日。」昭達追擒之，並擒留異及其族黨，送建康，斬之。異子貞臣以尚主得免。寶應賓客皆死。
上聞虞寄嘗諫寶應，命昭達禮遣詣建康。既見，勞之曰：「管寧無恙。」以為衡陽王掌書記。
六年秋七月，上遣都督程靈洗自鄱陽別道擊周迪，破之。迪與麾下十餘人竄于山穴中，日月浸久，從者亦稍苦之。後遣人潛出臨州市魚鮭，臨川太守駱牙執之，令取迪自效，因使腹心勇士隨之入山。其人誘迪出獵，勇士伏於道傍，出斬之。丙戌，傳首至建康。
陳高祖永定元年春二月，周楚公趙貴、衛公獨孤信故皆與太祖等夷，及晉公護專政，皆怏怏不服。貴謀殺護，信止之。開府儀同三司宇文盛告之，丁亥，貴入朝。護執而殺之，免信官。三月，周晉公護以趙景公、獨孤信名重，不欲顯誅之，己酉，逼令自殺。夏四月，周儀同三司齊軌謂御正中大夫薛善曰：「軍國之政，當歸天子，何得猶在權門。」善以告晉公護，護殺之，以善為中外府司馬。
周孝愍帝性剛果，惡晉公護之專權。司會李植，自太祖時為相府司錄，參掌朝政，軍司馬孫恆亦久居權要。及護執政，植、恆恐不見容，乃與宮伯乙弗鳳、賀拔提等共譖之於周王。植、恆曰：「護自誅趙貴以來，威權日盛，謀臣宿將，爭往附之，大小之政，皆決於護。以臣觀之，將不守臣節，願陛下早圖之。」王以為然。鳳、提曰：「以先王之明，猶委植、恆以朝政，今以事付二人，何患不成。且護常自比周公，臣聞周公攝政七年，陛下安能七年邑邑如此乎。」王愈信之，數引武士於後園講習，為執縛之勢。植等又引宮伯張光洛同謀，光洛以告護。護乃出植為梁州刺史，恆為潼州刺史，欲散其謀。後王思植等，每欲召之，護泣諫曰：「天下至親，無過兄弟，若兄弟尚相疑，他人誰可信者。太祖以陛下富於春秋，屬臣後事，臣情兼家國，實願竭其股肱。若陛下親覽萬機，威加四海，臣死之日，猶生之年。但恐除臣之後，奸回得志，非唯不利陛下，亦將傾覆社稷，使臣無面目見太祖於九泉。且臣既為天子之兄，位至宰相，尚復何求。願陛下勿信讒人之言，疏棄骨肉。」王乃止不召，而心猶疑之。
鳳等益懼，密謀滋甚，刻日召羣公入燕，因執護誅之。張光洛又以告護。護乃召柱國賀蘭祥、領軍尉遲綱等謀之，祥等勸護廢立。時綱總領禁兵，護遣綱入宮召鳳等議事，及至，以次執送護第，因罷散宿衛兵。王方悟，獨在內殿，令宮人執兵自守。護遣賀蘭祥逼王遜位，幽於舊第。悉召公卿會議，廢王為略陽公，迎立岐州刺史寧都公毓。公卿皆曰：「此公之家事，敢不唯命是聽。」乃斬鳳等於門外，孫恆亦伏誅。
時李植父柱國大將軍遠鎮弘農，護召遠及植還朝。遠疑有變，沉吟久之，乃曰：「大丈夫寧為忠鬼，安可作叛臣邪。」遂就徵。至長安，護以遠功名素重，猶欲全之，引與相見，謂之曰：「公兒遂有異謀，非止屠戮護身，乃是傾危宗社。叛臣賊子，理宜同疾，公可早為之所。」乃以植付遠。遠素愛植，植又口辯，自陳初無此謀。遠謂為信然，詰朝，將植謁護。護謂植已死，左右曰：「植亦在門」，護大怒曰：「陽平公不信我。」乃召入，仍命遠同坐，令略陽公與植相質於遠前。植辭窮，謂略陽公曰：「本為此謀，欲安社稷，利至尊耳。今日至此，何事云云。」遠聞之，自投於牀曰：「若爾，誠合萬死。」於是護乃害植，並逼遠令自殺。植弟叔詣、叔謙、叔讓亦死，餘子以幼得免。初，遠弟開府儀同三司穆知植非保家之主，每勸遠除之，遠不能用。及遠臨刑，泣謂穆曰：「吾不用汝言，以至此。」穆當從坐，以前言獲免，除名為民，及其子弟亦免官。植弟浙州刺史基尚義歸公主，當從坐，穆請以二子代基命，護兩釋之。後月餘，護弒略陽公，黜王后元氏為尼。癸亥，寧都公自岐州至長安，甲子，即天王位，大赦。
二年春正月，周以晉公護為太師。夏四月，周以太師護為雍州牧。
三年春正月己酉，周太師護上表歸政，周王始親萬機，軍旅之事，護猶總之。
周處士韋敻，孝寬之兄也，志尚夷簡，魏、周之際，十徵不屈。周太祖甚重之，不奪其志，世宗禮敬尤厚，號曰：「逍遙公」。晉公護延之至第，訪以政事。護盛修第舍，敻仰視堂，嘆曰：「酣酒嗜音，峻宇雕牆，有一於此，未或不亡。」護不悅。
文帝天嘉元年夏四月，周世宗明敏有識量，晉公護憚之，使膳部中大夫李安置毒於糖ボ而進之。帝頗覺之。庚子，大漸，口授遺詔五百餘言，且曰：「朕子年幼，未堪當國。魯公，朕之介弟，寬仁大度，海內共聞，能弘我周家，必此子也。」辛丑，殂。魯公幼有器質，特為世宗所親愛，朝廷大事，多與之參議。性深沈，有遠識，非因顧問，終不輒言。世宗每嘆曰：「夫人不言，言必有中。」壬寅，魯公即皇帝位，大赦。
二年春正月戊申，周改元保定，以大冢宰護為都督中外諸軍事，令五府總於天官，事無鉅細，皆先斷後聞。
四年春二月辛酉，周詔「大冢宰晉國公，親則懿昆，任當元輔，自今詔誥及百司文書，並不得稱公名。」護抗表固讓。
宣帝太建四年。初，周太祖為魏相，立左右十二軍，總屬相府。太祖殂，皆受晉公護處分，凡所徵發，非護書不行。護第屯兵侍衛，盛於宮闕。諸子、僚屬皆貪殘恣橫，士民患之。周主深自晦匿，無所關預，人不測其淺深。護問稍伯大夫庾季才曰：「比日天道何如？」季纔對曰：「荷恩深厚，敢不盡言。頃上臺有變，公宜歸政天子，請老私門。此則享期頤之壽，受旦、奭之美，子孫常為藩屏。不然，非復所知。」護沈吟久之，曰：「吾本志如此，但辭未獲免耳。公既為王官，可依朝例，無煩別參寡人也。」自是疏之。
衛公直，帝之母弟也，深暱於護。及沌口之敗，坐免官，由是怨護，勸帝誅之，冀得其位。帝乃密與直及右宮伯中大夫字文神舉、內史下大夫太原王軌、右侍上士宇文孝伯謀之。神舉，顯和之子。孝伯，安化公深之子也。
帝每於禁中見護，常行家人禮，太后賜護坐，帝立侍於旁。丙辰，護自同州還長安，帝御文安殿見之。因引護入含仁殿謁太后，且謂之曰：「太后春秋高，頗好飲酒，雖屢諫，未蒙垂納。兄今入朝，願更啓請。」因出懷中《酒誥》授之，曰：「以此諫太后。」護既入，如帝所戒讀《酒誥》。未畢，帝以玉珽自後擊之，護踣於地。帝令宦者何泉以御刀斫之，泉惶懼，斫不能傷。衛公直匿於戶內，躍出，斬之。時神舉等皆在外，更無知者。
帝召宮伯長孫覽等，告以護已誅，令收護子柱國譚公會、大將軍莒公至、崇業公靜、正平公幹嘉及其弟幹基、幹光、幹蔚、幹祖、幹威並柱國北地侯龍恩、龍恩弟大將軍萬壽、大將軍劉勇、中外府司錄尹公正、袁傑、膳部下大夫李安等，於殿中殺之。覽，稚之孫也。
初，護既殺趙貴等，諸將多不自安。侯龍恩為護所親，其從弟開府儀同三司植謂龍恩曰：「主上春秋既富，安危繫於數公。若多所誅戮以自立威權，豈唯社稷有累卵之危，恐吾宗亦緣此而敗。兄安得知而不言。」龍恩不能從。植又承間言於護曰：「公以骨肉之親，當社稷之寄，願推誠王室，擬跡伊、周，則率土幸甚。」護曰：「我誓以身報國，卿豈謂吾有他志邪。」又聞其先與龍恩言，陰忌之。植以憂卒。及護敗，龍恩兄弟皆死，高祖以植為忠，特免其子孫。大司馬兼小冢宰、雍州牧齊公憲，素為護所親任，賞罰之際，皆得參預，權勢頗盛。護欲有所陳，多令憲聞奏，其間或有可不，憲慮主相嫌隙，每曲而暢之，帝亦察其心。及護死，召憲入，憲免冠拜謝，帝慰勉之，使詣護弟收兵符及諸文籍。衛公直素忌憲，固請誅之，帝不許。護世子訓為蒲州刺史，是夜，帝遣柱國越公盛乘傳徵訓，至同州，賜死。昌城公深使突厥未還，遣開府儀同三司宇文德齎璽書就殺之。護長史代郡叱羅協、司錄弘農馮遷及所親任者，皆除名。
丁巳，大赦，改元。以宇文孝伯為車騎大將軍，與王軌並加開府儀同三司。初，孝伯與帝同日生，太祖愛之，養於第中，幼與帝同學。及即位，欲引致左右，託言欲與孝伯講習舊經，故護弗之疑也，以為右侍上士，出入臥內，預聞機務。孝伯為人，沈正忠諒，朝政得失，外間細事，無不使帝聞之。
帝閱護書記，有假託符命妄造異謀者，皆坐誅。唯得庾季才書兩紙，盛言緯候災祥，宜返政權，帝賜季才粟三百石，帛二百段，遷太中大夫。
癸亥，以尉遲迥為太師，柱國竇熾為太傅，李穆為太保，齊公憲為大冢宰，衛公直為大司徒，陸通為大司馬，柱國辛威為大司寇，趙公招為大司空。時帝始親覽朝政，頗事威刑，雖骨肉無所寬借。齊公憲雖遷冢宰，實奪之權。又謂憲侍讀裴文舉曰：「昔魏末不綱，太祖輔政。及周室受命，晉公復執大權，積習生常，愚者謂法應如是。豈有年三十天子，而可為人所制乎。《詩》云：夙夜匪懈，以事一人。一人，謂天子耳。卿雖陪侍齊公，不得遽同為臣，欲效死於所事。宜輔以正道，勸以義方，輯睦我君臣，協和我兄弟，勿令自致嫌疑。」文舉咸以白憲，憲指心撫幾曰：「吾之夙心，公寧不知。但當盡忠竭節耳，知復何言。」衛公直性浮詭貪很，意望大冢宰，既不得，殊怏怏，更請為大司馬，欲據兵權。帝揣知其意，曰：「汝兄弟長幼有序，豈可返居下列。」由是用為大司徒。
夏四月庚寅，周追尊略陽公為孝閔皇帝。
陳文帝天嘉四年。初，周人慾與突厥木杆可汗連兵伐齊，許納其女為後，遣御伯大夫楊薦及左武伯太原王慶往結之。齊人聞之懼，亦遣使求昏於突厥，賂遺甚厚。木杆貪齊幣重，欲執薦等送齊。薦知之，責木杆曰：「太祖昔與可汗共敦鄰好，蠕蠕部落數千來降，太祖悉以付可汗使者，以快可汗之意。如何今日遽欲背恩忘義，獨不愧鬼神乎。」木杆慘然良久，曰：「君言是也。吾意決矣，當相與共平東賊，然後遣女。」薦等覆命。
公卿請發十萬人擊齊，柱國楊忠獨以為得萬騎足矣。戊子，遣忠將步騎一萬，與突厥自北道伐齊。又遣大將軍達奚武帥步騎三萬自南道出平陽，期會於晉陽。
冬十二月，周楊忠拔齊二十餘城。齊人守陘嶺之隘，忠擊破之。突厥木杆、地頭、步離三可汗以十萬騎會之。己丑，自恆州三道俱入。時大雪數旬，南北千餘里，平地數尺。齊主自鄴倍道赴之，戊午，至晉陽。斛律光將步騎三萬屯平陽。己未，周師及突厥逼晉陽，齊主畏其強，戎服帥宮人慾東走避之。趙郡王叡、河間王孝琬叩馬諫。孝琬請委叡部分，必得嚴整。帝從之，命六軍進止皆取叡節度，而使幷州刺史段韶總之。
五年春正月庚申，齊主登北城，軍容甚整。突厥咎周人曰：「爾言齊亂，故來伐之。今齊人眼中亦有鐵，何可當邪。」
周人以步卒為前鋒，從西山下，去城二里許。諸將咸欲逆擊之，段韶曰：「步卒力勢，自當有限。今積雪既厚，逆戰非便。不如陳以待之，彼勞我逸，破之必矣。」既至，齊悉其銳兵鼓譟而出。突厥震駭，引上西山，不肯戰，周師大敗而還。突厥引兵出塞，縱兵大掠，自晉陽以往七百餘里，人畜無遺。段韶追之，不敢逼。突厥還至陘嶺，凍滑，乃鋪氈以度，胡馬寒瘦，膝已下皆無毛，比至長城，馬死且盡，截槊杖之以歸。
達奚武至平陽，未知忠退。斛律光與書曰：「鴻鵠已翔於寥廓，羅者猶視於沮澤。」武得書，亦還。光逐之入周境，獲二千餘口而還。
光見帝於晉陽，帝以新遭大寇，抱光頭而哭。任城王湝進曰：「何至於此。」乃止。
初，齊顯祖之世，周人常懼齊兵西渡，每至冬月，守河椎冰。及世祖即位，嬖倖用事，朝政漸紊，齊人椎冰以備周兵之逼。斛律光憂之曰：「國家常有吞關、隴之志，今日至此，而唯玩聲色乎。」
初，周太祖之從賀拔嶽在關中也，遣人迎晉公護於晉陽。護母閻氏及周主之姑皆留晉陽，齊人以配中山宮。及護用事，遣間使入齊求之，莫知音息。齊遣使者至玉璧，求通互市。護欲訪求母、姑，使司馬下大夫尹公正至玉璧，與之言，使者甚悅。勳州刺史韋孝寬獲關東人，復縱之，因致書，為言西朝欲通好之意。是時，周人以前攻晉陽不得志，謀與突厥再伐齊。齊主聞之，大懼，許遣護母西歸，且求通好，先遣其姑歸。
秋八月，周遣柱國楊忠將兵地突厥伐齊，至北河而還。九月，突厥寇齊幽州，眾十餘萬，入長城，大掠而還。
周皇姑之歸也，齊主遣人為晉公護母作書，言護幼時數事，又寄其所著錦袍，以為信驗。且曰：「吾屬千載之運，逢大齊之德，矜老開恩，許得相見。禽獸草木，母子相依，吾有何罪，與汝分離。今復何福，還望見汝。言此悲喜，死而更蘇。世間所有，求皆可得，母子異國，何處可求。假汝貴極王公，富過山海，有一老母，八十之年，飄然千里，死亡旦夕，不得一朝暫見，不得一日同處，寒不得汝衣，饑不得汝食，汝雖窮榮極盛，光耀世間，於吾何益。吾今日之前，汝既不得申其供養，事往何論。今日以後，吾之殘命，唯繫於汝爾。戴天履地，中有鬼神，勿雲冥昧，而可欺負。」
護得書，悲不自勝，復書曰：「區宇分崩，遭遇災禍，違離膝下，三十五年。受形稟氣，皆知母子，誰同薩保，如此不孝。子為公侯，母為俘隸，暑不見母暑，寒不見母寒，衣不知有無，食不知饑飽，冺如天地之外，無由暫聞。分懷冤酷，終此一生，死若有知，冀奉見於泉下耳。不謂齊朝解網，惠以德音，磨敦、四姑，並許矜放。初聞此旨，魂爽飛越，號天叩地，不能自勝。齊朝霈然之恩，既已沾洽，有家有國，信義為本，伏度來期，已應有日。一得奉見慈顏，永畢生願。生死肉骨，豈過今恩，負山戴嶽，未足勝荷。」
齊人留護母，使更與護書，邀護重報，往返再三。時段韶拒突厥軍於塞下，齊主遣黃門徐世榮乘傳齎周書問韶。韶以「周人反覆，本無信義，比晉陽之役，其事可知。護外託為相，其實主也。既為母請和，不遣一介之使。若據移書，即送其母，恐示之以弱。不如且外許之，待和親堅定，然後遣之未晚。」齊主不聽，即遣之。閻氏至周，舉朝稱慶，周主為之大赦。
突厥自幽州還，留屯塞北，更集諸部兵，遣使告周，欲與共擊齊如前約。閏月乙巳，突厥寇齊幽州。晉公護新得其母，未欲伐齊。又恐負突厥約，更生邊患，不得已，徵二十四軍及左右廂散隸秦、隴、巴、蜀之兵並羌胡內附者凡二十萬人。冬十月甲子，周主授護斧鉞於廟庭。丁卯，親勞軍於沙苑。癸酉，還宮。護軍至潼關，遣柱國尉遲迥帥精兵十萬為前鋒，趣洛陽，大將軍權景宣帥山南之兵趣懸瓠，少師楊檦出軹關。十一月，周晉公護進屯弘農。甲午，尉遲迥圍洛陽，雍州牧齊公憲、同州刺史達奚武、涇州總管王雄軍於邙山。
初，周楊檦為邵州刺史，鎮捍東境二十餘年，數與齊戰，未嘗不捷，由是輕之。既出軹關，獨引兵深入，又不設備。甲辰，齊大尉婁叡將兵奄至，大破檦軍，檦遂降齊。權景宣圍懸瓠，十二月，齊豫州道行臺豫州刺史太原王士良、永州刺史蕭世怡並以城降之。景宣使開府郭彥守豫州，謝徹守永州，送士良、世怡及降卒千人於長安。
周人為土山地道以攻洛陽，三旬不克。晉公護命諸將塹斷河陽路，遏齊救兵，然後同攻洛陽。諸將以為齊兵必不敢出，唯張斥候而已。齊遣蘭陵王長恭、大將軍斛律光救洛陽，畏周兵之強，未敢進。齊主召幷州刺史段韶謂曰：「洛陽危急，今欲遣王救之。突厥在北，復須鎮御，如何。」對曰：「北虜侵邊，事等疥癬，今西鄰窺逼，乃腹心之病，請奉詔南行。」齊主曰：「朕意亦爾。」乃令韶督精騎一千發晉陽。丁巳，齊主亦自晉陽赴洛陽。
段韶自晉陽行，五日濟河，會連日陰霧，壬戌，韶至洛陽，帥帳下三百騎與諸將登邙阪，觀周軍形勢。至太和谷，與周軍遇，韶即馳告諸營，追集騎士，結陳以待之。韶為左軍，蘭陵王長恭為中軍，斛律光為右軍。周人不意其至，皆忷懼。韶遙謂周人曰：「汝宇文護才得其母，遽來為寇，何也。」周人曰：「天遣我來，有何可問。」韶曰：「天道賞善罰惡，當遣汝送死來耳。」周人以步兵在前，上山逆戰。韶且戰且卻以誘之。待其力弊，然後下馬擊之。周師大敗，一時瓦解，投墜溪谷死者甚眾。
蘭陵王長恭以五百騎突入周軍，遂至金墉城下。城上人弗識，長恭免冑示之面，乃下弩手救之。周師在城下者亦解圍遁去，委棄營幕，自邙山至谷水三十里中，軍資、器械，彌滿川澤。唯齊公憲、達奚武及庸忠公王雄在後，勒兵拒戰。
王雄馳馬衝斛律光陳，光退走，雄追之。光左右皆散，唯餘一奴一矢。雄按槊不及光者丈餘，謂光曰：「吾惜爾不殺，當生將爾見天子。」光射雄中額，雄抱馬走，至營而卒。軍中益懼。
齊公憲拊循督勵，眾心小安。至夜，收軍。憲欲待明更戰，達奚武曰：「洛陽軍散，人情震駭，若不因夜速還，明日欲歸不得。武在軍久，備見形勢，公少年未經事，豈可以數營士卒委之虎口乎。」乃還。權景宣亦棄豫州走。
丁卯，齊主至洛陽。己巳，以段韶為太宰，斛律光為太尉，蘭陵王長恭為尚書令。壬申，齊主如虎牢，遂自滑臺如黎陽，丙子，至鄴。
楊忠引兵出沃野，應接突厥，軍糧不給，諸軍憂之，計無所出。忠乃招誘稽胡酋長咸在坐，詐使河州刺史王傑勒兵鳴鼓而至，曰：「大冢宰已平洛陽，欲與突厥共討稽胡之不服者。」坐者皆懼，忠慰諭而遣之。於是諸胡相帥饋輸，軍糧填積。屬周師罷歸，忠亦還。
晉公護本無將略，是行也又非本心，故無功，與諸將稽首謝罪。周主慰勞罷之。六年五月，突厥遣使至齊，始與齊通。
宣帝太建元年秋八月庚辰，盜殺周孔城防主，以其地入齊。九月辛卯，周遣齊公憲與柱國李穆將兵趣宜陽，築崇德等五城。冬十二月，周齊公憲等圍齊宜陽，絕其糧道。
二年春正月，齊太傅斛律光將步騎三萬救宜陽，屢破周軍，築統關、豐化二城以通宜陽糧道而還。周軍追之，光縱擊，又破之，獲其開府儀同三司字文英、梁景興。二月己巳，齊以斛律光為右丞相、幷州刺史，又以任城王湝為太師，賀拔仁錄尚書事。
周、齊爭宜陽，久不決。勳州刺史韋孝寬謂其下曰：「宜陽一城之地，不足損益，兩國爭之，勞師彌年。彼豈無智謀之士，若棄崤東來圖汾北，我必失地。令宜速於華谷及長秋築城以杜其意，脫其先我，圖之是難。」乃畫地形，具陳其狀。晉公護謂使者曰：「韋公子孫雖多，數不滿百，汾北築城，遣誰守之。」事遂不行。齊斛律光果出晉州道，於汾北築華谷、龍門二城。光至汾東，與孝寬相見，光曰：「宜陽小城，久勞爭戰。今既舍彼，欲於汾北取償，幸勿怪也。」孝寬曰：「宜陽彼之要衝，汾北我之所棄，我棄彼取，其償安在。君輔翼幼主，位望隆重，不撫循百姓，而極武窮兵，苟貪尋常之地，塗炭疲弊之民，竊為君不取也。」光進圍定陽，築南汾城以逼之。周人釋宜陽之圍以救汾北。晉公護問計於齊公憲，憲曰：「兄宜暫出同州以為聲勢，憲請以精兵居前，隨機攻取。」護從之。
三年春正月，齊斛律光築十三城於西境，馬上以鞭指畫而成，拓地五百里，而未嘗伐功。又與周韋孝寬戰於汾北，破之。齊公憲督諸將東拒齊師。三月，周齊公憲自龍門渡河，斛律光退保華谷，憲攻拔其新築五城。齊太宰段韶、蘭陵王長恭將兵御周師，攻柏谷城，拔之而還。
夏四月，周陳公純等取齊宜陽等九城，齊斛律光將步騎五萬赴之。
五月，周晉公護使中外府參軍郭榮城於姚襄城南、定陽城西，齊段韶引兵襲周師，破之。六月，韶圍定陽城，周汾州刺史楊敷固守不下。韶急攻之，屠其外城。時韶臥病，謂蘭陵王長恭曰：「此城三面重澗，皆無走路，唯慮東南一道耳，賊必從此出，宜簡精兵專守之，此必成擒。」長恭乃令壯士千餘人伏於東南澗。口城中糧盡，齊公憲總兵救之，憚韶，不敢進。敷帥見兵突圍夜走，伏兵擊擒之，盡俘其眾。乙巳，齊取周汾州及姚襄城，唯郭榮所築城獨存。敷，愔之族子也。
齊斛律光與周師戰於宜陽城下，取周建安等四戍，捕虜千餘人而還。軍未至鄴，齊主敕使散兵，光以軍士多有功者，未得慰勞，乃密通表，請遣使宣旨，軍仍且進，齊朝發使遲留。軍還，將至紫陌，光乃駐營待使。帝聞光軍已逼，心甚惡之，亟令舍人召光入見，然後宣勞散兵。
晉元帝建武元年。河南王吐谷渾卒。吐谷渾者，慕容廆之庶兄也，父涉歸，分戶一千七百以隸之。及廆嗣位，二部馬鬥，廆遣使讓吐谷渾曰：「先公分建有別，奈何不相遠異，而令馬有鬥傷。」吐谷渾怒曰：「馬是六畜，鬥乃其常，何至怒及於人。欲遠別甚易，恐後會為難耳。今當去汝萬里之外。」遂帥其眾西徙。廆悔之，遣其長史乙那婁馮追謝之。吐谷渾曰：「先公嘗稱卜筮之言，雲吾二子皆當強盛，祚流後世。我孽子也，理無並大。今因馬而別，殆天意乎。」遂不復還，西傅陰山而居。屬永嘉之亂，因度隴而西，據洮水之西，極於白蘭，地方數千里。鮮卑謂兄為阿幹，廆追思之，為之作《阿幹之歌》。吐谷渾有子六十人，長子吐延嗣。吐延長大有勇力，羌胡皆畏之。
成帝咸和四年。河南王吐延，雄勇多猜忌，羌酋姜聰刺之。吐延不抽劍，召其將紇扢泥，使輔其子葉延，保於白蘭，抽劍而死。葉延孝而好學，以為「禮，公孫之子得以王父字為氏」，乃自號其國曰吐谷渾。
穆帝永和七年。吐谷渾葉延卒，子辟奚立。
文帝咸安元年。吐谷渾王辟奚聞楊纂敗，五月，遣使獻馬千匹、金銀五百斤於秦。秦以辟奚為安遠將軍、漒川侯。辟奚，葉延之子也，好學，仁厚而無威斷，三弟專恣，國人患之。長史鍾惡地，西漒羌豪也，謂司馬乞宿雲曰：「三弟縱橫，勢出王右，幾亡國矣。吾二人位為元輔，豈得坐而視之。詰朝月望，文武並會，吾將討焉。王之左右皆吾羌子，轉目一顧，必可擒也。」宿雲請先白王，惡地曰：「王仁而無斷，白之必不從，萬一事泄，吾屬無類矣。事已出口，何可中變。」遂於坐收三弟殺之。辟奚驚怖，自投牀下，惡地、宿雲趨而扶之，曰：「臣昨夢先王敕臣，雲三弟將為逆，不可不討，故誅之耳。」辟奚由是發病恍惚，命世子視連曰：「吾禍及同生，何以見之於地下。國事大小，任汝治之，吾餘年殘命，寄食而已。」遂以憂卒。
視連立，不飲酒、遊畋者七年，軍國之事，委之將佐。鍾惡地諫，以為人主當自娛樂，建威佈德。視連泣曰：「孤自先世以來，以仁孝忠恕相承。先王念友愛之不終，悲憤而亡。孤雖纂業，屍存而已，聲色遊娛，豈所安也。威德之建，當付之將來耳。」
武帝太元十五年。吐谷渾視連遣使獻見於金城王幹歸，幹歸拜視連沙州牧、白蘭王。
秋九月，吐谷渾視連卒，子視羆立。視羆以其父祖慈仁，為四鄰所侵侮，乃督厲將士，欲建功業。冬十月，金城王幹歸遣使拜視羆沙州牧、白蘭王，視羆不受。
安帝隆安二年九月，西秦王幹歸遣秦州牧益州、武衛將軍慕兀、冠軍將軍翟瑥帥騎二萬伐吐谷渾。冬十月，西秦乞伏益州與吐谷渾王視羆戰於度周川，視羆大敗，走保白蘭山，遣子宕豈為質於西秦以請和，西秦王幹歸以宗女妻之。
四年夏四月，吐谷渾視羆卒，世子樹洛幹方九歲，弟烏紇堤立，妻樹洛幹之母念氏，生慕璝、慕延。烏紇堤懦弱荒淫，不能治國，念氏專制國事，有膽智，國人畏服之。
義熙元年春正月，乞伏幹歸擊吐谷渾大孩，大破之，俘萬餘口而還。大孩走死胡園。視羆世子樹洛幹帥其餘眾數千家奔莫何川，自稱車騎大將軍、大單于、吐谷渾王。樹洛幹輕徭薄賦，信賞必罰，吐谷渾復興，沙、漒諸戎皆附之。
八年春二月，河南王幹歸擊吐谷渾阿若干於赤水，降之。
九年夏四月，河南王熾盤遣安北將軍烏地延、冠軍將軍翟紹擊吐谷渾別統句旁於涇勒川，大破之。秋七月，河南王熾盤擊吐谷渾支旁於長柳川，虜旁及其民五千餘戶而還。九月，河南王熾盤擊吐谷渾別統掘逵於渴渾川，大破之，虜男女二萬三千。冬十月，掘逵帥其餘眾降於熾盤。
十三年春二月，西秦安東將軍木弈幹擊吐谷渾樹洛幹，破其弟阿柴於堯杆川，俘五千餘口而還。樹洛幹走保白蘭山，慚憤發疾，將卒，謂阿柴曰：「吾子拾虔幼弱，今以大事付汝。」樹洛幹卒，阿柴立，自稱驃騎將軍、沙州刺史。諡樹洛幹曰武王。阿柴稍用兵侵併其旁小種，地方數千里，遂為強國。
宋武帝永初二年夏四月，吐谷渾王阿柴遣使降秦，秦王熾盤以阿柴為征西大將軍、開府儀同三司、安州牧、白蘭王。
營陽王景平元年春二月，吐谷渾王阿柴遣使入貢。庚辰，詔以阿柴為督塞表諸軍事、安西將軍、沙州刺史、澆河公。
文帝元嘉元年冬十月，吐谷渾威王阿柴卒。阿柴有子二十人。疾病，召諸子弟謂之曰：「先公車騎，以大業之故，舍其子拾虔而授孤，孤敢私於緯代而忘先君之志乎。我死，汝曹當奉慕璝為主。」緯代者，阿柴之長子。慕璝者，阿柴之母弟，叔父烏紇堤之子也。
阿柴又命諸子各獻一箭，取一箭授其弟慕利延，使折之。慕利延折之。又取十九箭使折之，慕利延不能折。阿柴乃諭之曰：「汝曹知之乎。孤則易折，眾則難摧。汝曹當戮力一心，然後可以保國寧家。」言終而卒。慕璝亦有才略，撫納秦、涼失業之民及氏、羌雜種至五六百落，部眾轉盛。
三年秋九月，吐谷渾掘逵等帥部眾二萬餘落叛秦，奔昴州，附於吐谷渾王慕璝。六年冬十二月，吐谷渾王慕璝遣使入貢。
七年春正月癸巳，以吐谷渾王慕璝為征西將軍、沙州刺史、隴西公。夏六月，吐谷渾王慕璝將其眾萬八千襲秦定連，秦輔國大將軍段暉等擊走之。
八年秋八月，吐谷渾王慕璝遣侍郎謝太寧奉表於魏，請送赫連定。己丑，魏以慕璝為大將軍、西秦王。
九年春三月壬申，吐谷渾王慕璝送赫連定於魏，魏人殺之。慕璝上表曰：「臣俘擒僭逆，獻捷王府，爵秩雖崇而土不增廓，車旗既飾而財不周賞。願垂鑑察。」魏主下其議。公卿以為「慕璝所致，唯定而已，塞外之民，皆為己有，而貪求無厭，不可許也。」魏主乃詔曰：「西秦王所得金城、枹罕、隴西之地，朕即與之，乃是裂土，何須復廓。西秦款至，綿絹隨使疏數，臨時增益，非一賜而止也。」自是慕璝貢使至魏者稍簡。夏六月，吐谷渾王慕璝遣其司馬趙敘入貢，且來告捷。乙未，以吐谷渾王慕璝為都督西秦河沙三州諸軍事、征西大將軍、西秦河二州刺史，進爵隴西王，且命慕璝悉歸南方將士先沒於夏者，得百五十餘人。
十三年冬十二月，吐谷渾惠王慕璝卒，弟慕利延立。
十四年秋九月丁酉，魏主遣使者拜吐谷渾王慕利延為鎮西大將軍、儀同三司，改封西平王。
十五年春二月丁未，以吐谷渾王慕利延為都督西秦河沙三州諸軍事、鎮西大將軍、西秦河二州刺史、隴西王。
十六年夏六月己酉，改封隴西王吐谷渾慕利延為河南王。冬十二月，吐谷渾王慕利延聞魏克涼州，大懼，帥眾西遁，逾沙漠。魏主以其兄慕璝有擒赫連定之功，遣使撫諭之，慕利延乃還故地。
二十一年夏六月，吐谷渾王慕利延兄子緯世與魏使者謀降魏，慕利延殺之。是月，緯世弟叱力延等八人奔魏，魏以叱力延為歸義王。
秋八月，吐谷渾叱力延等請師於魏以討吐谷渾王慕利延，魏主使晉王伏羅督諸軍擊之。
魏晉王伏羅至樂都，引兵從間道襲吐谷渾，至大母橋。吐谷渾王慕利延大驚，逃奔白蘭，慕利延兄子拾寅奔河西，魏軍斬首五千餘級。慕利延從弟伏念等帥萬三千部落降於魏。
二十二年夏四月庚戌，魏主遣征西大將軍高涼王那等擊吐谷渾王慕利延於白蘭，秦州刺史代人封敕文、安遠將軍乙烏頭系慕利延兄子什歸於枹罕。秋七月，吐谷渾什歸聞魏軍將至，棄城夜遁。八月丁亥，封敕文入枹罕，分徙其民千家還上邽，留乙烏頭守枹罕。萬度歸至敦煌，留輜重，以輕騎五千度流沙，襲鄯善。壬辰，鄯善王真達面縛出降。度歸留軍屯守，與真達詣平城。西域復通。壬寅，魏高涼王那軍至寧頭城，吐谷渾王慕利延擁其部落西度流沙。吐谷渾慕璝之子被囊逆戰，那擊破之。被囊遁走，中山公杜豐帥精騎追之，度三危，至雪山，生擒被囊及吐谷渾什歸、乞伏熾盤之子成龍，皆送平城。慕利延遂西入于闐，殺其王，據其地，死者數萬人。
二十三年。吐谷渾復還舊土。
二十七年夏六月，吐谷渾王慕利延為魏所逼，上表求入保越巂。上許之，慕利延竟不至。
二十九年秋九月，吐谷渾王慕利延卒，樹洛幹之子拾寅立，始居伏羅川，遣使來請命，亦請命於魏。丁亥，以拾寅為安西將軍、西秦河沙三州刺史、河南王。魏以拾寅為鎮西大將軍、沙州刺史、西平王。
孝武帝大明四年。吐谷渾王拾寅兩受宋、魏爵命，居止出入，擬於王者，魏人忿之。定陽侯曹安表「拾寅今保白蘭，若分軍出其左右，必走保南山，不過十日，人畜乏食，可一舉而定。」六月甲午，魏遣征西大將軍陽平王新成等督統萬、高平諸軍出南道，南郡公中山李惠等督涼州諸軍出北道，以擊吐谷渾。秋七月，魏軍至西平，吐谷渾王拾寅走保南山。九月，魏軍濟河追之，會疾疫，引還，獲雜畜二十餘萬。
明帝泰始六年春二月，魏主遣征西大將軍上黨王長孫觀擊吐谷渾。夏四月戊申，魏長孫觀與吐谷渾王拾寅戰於曼頭山，拾寅敗走。遣別駕康盤龍入貢，魏主囚之。
蒼梧王元徽元年。吐谷渾王拾寅寇魏澆河。夏四月戊申，魏以司空長孫觀為大都督，發兵討之。秋八月庚申，魏長孫觀入吐谷渾境，芻其秋稼。吐谷渾王拾寅窘急請降，遣子斤入侍。自是歲修職貢。
齊高帝建元三年。吐谷渾王拾寅卒，世子度易侯立。冬十月戊子朔，以度易侯為西秦河二州刺史、河南王。
武帝永明八年秋八月，河南王度易侯卒，乙酉，以其世子伏連籌為秦河二州刺史，遣振武將軍丘冠先拜授，且吊之。伏連籌逼冠先使拜，冠先不從，伏連籌推冠先墜崖而死。上厚賜其子雄，敕以喪委絕域，不可復尋，仕進無嫌。
九年。初，魏主召吐谷渾王伏連籌入朝，伏連籌辭疾不至，輒修洮陽、泥和二城，置戍兵焉。二月乙亥，魏枹罕鎮將長孫百年請擊二戍，魏主許之。五月，魏長孫百年攻洮陽、泥和二戍，克之，俘三千餘人。
十年。魏文明太后之喪，使人告於吐谷渾。吐谷渾王伏連籌拜命不恭，羣臣請討之，魏主不許。又請還其貢物。帝曰：「貢物乃人臣之禮。今而不受，是棄絕之，彼雖欲自新，其路無由矣。」因命歸洮陽、泥和之俘。秋七月庚申，吐谷渾遣其世子賀虜頭入朝於魏。詔以伏連籌為都督西垂諸軍事、西海公、吐谷渾王，遣兼員外散騎常侍張禮使於吐谷渾。伏連籌謂禮曰：「曩者宕昌常自稱名而見謂為大王，今忽稱僕，又拘執使人，欲使偏師往問，何如？」禮曰：「君與宕昌皆為魏藩，比輒興兵攻之，殊違臣節。離京師之日，宰輔有言，以為君能自知其過，則藩業可保，若其不悛，禍難將至矣。」伏連籌默然。
東昏侯永元二年。吐谷渾王伏連籌事魏盡禮，而居其國置百官，皆如天子之制，稱制於其鄰國。魏主遣使責而宥之。
梁武帝天監三年秋九月，以吐谷渾王伏連籌為西秦河二州刺史、河南王。
大同六年冬十一月，吐谷渾自莫折念生之亂，不通於魏。伏連籌卒，子誇呂立，始稱可汗，居伏俟城。其地東西三千里，南北千餘里。官有王、公、僕射、尚書、郎中、將軍之號。是歲，始遣使假道柔然，聘於東魏。
元帝承聖二年夏四月，吐谷渾可汗誇呂，雖通使於魏，而寇抄不息。宇文泰將騎三萬，逾隴至姑臧討之。誇呂懼，請服。既而復通使於齊。涼州刺史史寧覘知其還，襲之於赤泉，獲其僕射乞伏觸狀。
敬帝太平元年秋九月，突厥木杆可汗假道於涼州以襲吐谷渾，魏太師泰使涼州刺史史寧帥騎隨之，至番禾，吐谷渾覺之，奔南山。木杆將分兵追之，寧曰：「樹敦、賀真二城，吐谷渾之巢穴也，拔其本根，餘眾自散。」木杆從之。木杆從北道趣賀真，寧從南道趣樹敦。吐谷渾可汗誇呂在賀真，使其征南王將數千人守樹敦。木杆破賀真，獲誇呂妻子，寧破樹敦，虜征南王，還與木杆會於青海，木杆嘆寧勇決，贈遺甚厚。
陳武帝永定元年春正月，吐谷渾為寇於周，攻涼、鄯、河三州。秦州都督遣渭州刺史於翼赴援，翼不從。僚屬咸以為言，翼曰：「攻取之術，非北俗所長。此寇之來，不過抄掠邊牧耳，掠而無獲，勢將自走。勞師以往，必無所及。翼揣之已了，幸勿復言。」數日，問至，果如翼所策。
文帝天康元年夏五月，吐谷渾龍涸王莫昌帥部落附於周，以其地為扶州。
宣帝太建八年春二月辛酉，周主命太子巡撫西土，因伐吐谷渾。秋八月，周太子伐吐谷渾，至伏俟城而還。
十三年秋八月，吐谷渾寇涼州，隋主遣行軍元帥樂安公元諧等步騎數萬擊之。諧擊破吐谷渾於豐利山，又敗其太子可博汗於青海，俘斬萬計。吐谷渾震駭，其王侯三十人，各帥所部來降。吐谷渾可汗誇呂帥親兵遠遁。隋主以其高寧王移茲裒為河南王，使統降眾。以元諧為寧州刺史，留行軍總管賀婁子幹鎮涼州。
長城公至德元年夏四月庚午，吐谷渾寇隋臨洮。洮州刺史皮子信出戰，敗死。汶州總管梁遠擊走之。又寇廓州，州兵擊走之。夏六月庚辰，隋行軍總管梁遠破吐谷渾於爾汗山。
二年夏四月，隋上大將軍賀婁子幹發五州兵擊吐谷渾，殺男女萬餘口，二旬而還。帝以隴西頻被寇掠，而俗不設村塢，命子幹勒民為堡，仍營田積穀。子幹上書曰：「隴西、河右，土曠民稀，邊境未寧，不可廣佃。比見屯田之所，獲少費多，虛役人功，卒逢踐暴，屯田疏遠者請皆廢省。但隴右之民，以畜牧為事，若更屯聚，彌不自安。但使鎮戍連接，烽堠相望，民雖散居，必謂無慮。」帝從之。以子幹曉習邊事，丁巳，以為榆關總管。
四年．吐谷渾可汗誇呂在位百年，屢因喜怒廢殺太子。後太子懼，謀執誇呂而降，請兵於隋邊吏。秦州總管河間王弘請以兵應之，隋主不許。太子謀泄，為誇呂所殺，復立其少子嵬王訶為太子。疊州刺史杜粲請因其釁而討之，隋主又不許。是歲，嵬王訶復懼誅，謀帥部落萬五千戶降隋，遣使詣闕，請兵迎之。隋主曰：「渾賊風俗，特異人倫，父既不慈，子復不孝。朕以德訓人，何有成其惡逆乎。」乃謂使者曰：「父有過失，子當諫爭，豈可潛謀非法，受不孝之名。溥天之下，皆朕臣妾，各為善事，即稱朕心。嵬王既欲歸朕，唯教嵬王為臣子之法，不可遠遣兵馬，助為惡事。」嵬王訶乃止。
禎明二年。吐谷渾裨王拓跋木彌請以千餘家降隋。隋主曰：「溥天之下，皆是朕臣，朕之撫育，俱存仁孝。渾賊惛狂，妻子懷怖，並思歸化，自救危亡。然叛夫背父，不可收納。又其本意，正自避死，今若違拒，又復不仁。若更有音信，但宜慰撫，任其自拔，不須出兵應接。其妹夫及甥欲來，亦任其意，不勞勸誘也。」
隋文帝開皇十一年春二月戊午，吐谷渾遣使入貢。吐谷渾可汗誇呂聞陳亡，大懼，遁逃保險，不敢為寇。誇呂卒，子世伏立，使其兄子無素奉表稱藩，並獻方物，請以女傋後庭。上謂無素曰：「若依來請，他國聞之，必當相效，何以拒之。朕情存安養，各令遂性，豈可聚斂子女以實後宮乎。」竟不許。
十六年冬十一月，帝以光化公主妻吐谷渾可汗世伏。世伏上表，請稱公主為天后，上不許。
十七年。吐谷渾大亂，國人殺世伏，立其弟伏允為主，遣使陳廢立之事，並謝專命之罪，且請依俗尚主。上從之，自是朝貢歲至。
煬帝大業四年秋七月，裴矩說鐵勒，使擊吐谷渾，大破之。吐谷渾可汗伏允東走，入西平境內，遣使請降求救。帝遣安德王雄出澆河，許公宇文述出西平迎之。述至臨羌城，吐谷渾畏述兵盛，不敢降，帥眾西遁。述引兵追之，拔曼頭、赤水二城，斬三千餘級，獲其王公以下二百人，虜男女四千口而還。伏允南奔雪山，其故地皆空，東西四千里，南北二千里，皆為隋有，置郡、縣、鎮、戌，天下輕罪徙居之。
五年夏四月癸亥，上出臨津關，度黃河，至西平，陳兵講武，將擊吐谷渾。五月，吐谷渾可汗伏允帥眾保覆袁川，帝分命內史元壽南屯金山，兵部尚書段文振北屯雪山，太僕卿楊義臣東屯琵琶峽，將軍張壽西屯泥嶺，四面圍之。伏允以數十騎遁出，遣其名王詐稱伏允，保車我真山。壬辰，詔右屯衛大將軍張定和往捕之。定和輕其眾少，不被甲，挺身登山，吐谷渾伏兵射殺之。其亞將柳武建擊吐谷渾，破之。甲午，吐谷渾仙頭王窮蹙，帥男女十餘萬口來降。六月丁酉，遣左光祿大夫梁默等追討伏允，兵敗，為伏允所殺。衛尉卿彭城劉權出伊吾道擊吐谷渾，至青海，虜獲千餘口，乘勝追奔，至伏俟城。
初，吐谷渾伏允使其子順來朝，帝留順不遣。伏允敗走，無以自資，帥數千騎客於党項。帝立順為可汗，送至玉門，令統其餘眾，以其大寶王尼洛周為輔。至西平，其部下殺洛周，順不果入而還。

