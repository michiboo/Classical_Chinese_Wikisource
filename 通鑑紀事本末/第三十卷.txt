
唐太宗貞觀三十二年。初，左武衛將軍武連縣公武安李君羨直玄武門，時太白屢晝見，太史佔云：「女主昌」。民間又傅《祕記》云：「唐三世之後，女主武王代有天下。」上惡之。會與諸武臣宴宮中，行酒令，使各言小名，君羨自言名五娘。上愕然，因笑曰：「何物女子，乃爾勇健。」又以君羨官稱、封邑皆有「武」字，深惡之，後出為華州刺史。有布衣員道信自言能絕粒，曉佛法，君羨深敬信之，數相從，屏人語。御史奏君羨與妖人交通，謀不軌。秋七月壬辰，君羨坐誅，籍沒其家。上密問太史令李淳風「《祕記》所云，信有之乎？」對曰：「臣仰稽天象，俯察曆數，其人已在陛下宮中，為親屬，自今不過三十年，當王天下，殺唐子孫殆盡，其兆既成矣。」上曰：「疑似者盡殺之，何如？」對曰：「天之所命，人不能違也。王者不死，徒多殺無辜。且自今以往三十年，其人已老，庶幾頗有慈心，為禍或淺。今借使得而殺之，天或生壯者肆其怨毒，恐陛下子孫，無遺類矣。」上乃止。
高宗永徽三年秋七月丁巳，立陳王忠為皇太子。
五年。初，王皇后無子，蕭淑妃有寵，王后疾之。上之為太子也，入侍太宗，見才人武氏而悅之。太宗崩，武氏隨眾感業寺為尼。忌日，上詣寺行香，見之，武氏泣，上亦泣。王后聞之，陰令武氏長髮，勸上內之後宮，欲以間淑妃之寵。武氏巧慧，多權數，初入宮，卑辭屈體以事後。後愛之，數稱其美於上。未幾大幸，拜為昭儀。後及淑妃寵皆衰，更相與共譖之，上皆不納。昭儀欲追贈其父而無名，故託以褒賞功臣，遍贈屈突通等，而武士彠預焉。
王皇后、蕭淑妃與武昭儀更相譖訴，上不信後、淑妃之語，獨信昭儀。後不能曲事上左右，母魏國夫人柳氏及舅中書令柳奭入見六宮，又不為禮。武昭儀伺後所不敬者，必傾心與相結，所得賞賜分與之。由是後及淑妃動靜昭儀必知之，皆以聞於上。後寵雖衰，然上未有意廢也。會昭儀生女。後憐而弄之，後出，昭儀潛扼殺之，覆之以被。上至，昭儀陽歡笑，發被觀之，女已死矣，即驚啼。問左右，左右皆曰：「皇后適來此。」上大怒曰：「後殺吾女。」昭儀因泣數其罪。後無以自明，上由是有廢立之志。又畏大臣不從，乃與昭儀幸太尉長孫無忌第，酣飲極歡，席上拜無忌寵姬子三人皆為朝散大夫，仍載金寶、繒錦十車以賜無忌。上因從容言皇后無子以諷無忌，無忌對以他語，竟不順旨，上及昭儀皆不悅而罷。昭儀又令母楊氏詣無忌第，屢有祈請，無忌終不許。禮部尚書許敬宗亦數勸無忌，無忌厲色折之。
六年夏六月，武昭儀誣王后與其母魏國夫人柳氏為厭勝，敕禁後母柳氏不得入宮。秋七月戊寅，貶吏部尚書柳奭為遂州刺史。奭行至扶風，岐州長史於承素希旨，奏奭漏泄禁中語，復貶榮州刺史。
唐因隋制，後宮有貴妃、淑妃、德妃、賢妃，皆視一品。上欲特置宸妃，以武昭儀為之，韓瑗、來濟諫，以為故事無之，乃止。
中書舍人饒陽李義府為長孫無忌所惡，左遷壁州司馬。敕未至門下，義府密知之，問計於中書舍人幽州王德儉。德儉曰：「上欲立武昭儀為後，猶豫未決者，直恐宰臣異議耳。君能建策立之，則轉禍為福矣。」義府然之，是日，代德儉直宿，叩合上表，請廢皇后王氏，立武昭儀，以厭兆庶之心。上說，召見與語，賜珠一斗，留居舊職。昭儀又密遣使勞勉之，尋超拜中書侍郎。於是衛尉卿許敬宗、御史大夫崔義玄、中丞袁公瑜皆潛布腹心於武昭儀矣。
秋八月，長安令裴行儉聞將立武昭儀為後，以國家之禍必由此始。與長孫無忌、褚遂良私議其事。袁公瑜聞之，以告昭儀母楊氏，行儉坐左遷西州都督府長史。行儉，仁基之子也。
九月戊辰，以許敬宗為禮部尚書。上一日退朝，召長孫無忌、李績、于志寧、褚遂良入內殿。遂良曰：「今日之召，多為中宮，上意既決，逆之必死。太尉元舅，司空功臣，不可使上有殺元舅及功臣之名。遂良起於草茅，無汗馬之勞，致位至此，且受顧託，不以死爭之，何以下見先帝？」績稱疾不入。無忌等至內殿，上顧謂無忌曰：「皇后無子，武昭儀有子，今欲立昭儀為後，何如？」遂良對曰：「皇后名家，先帝為陛下所娶。先帝臨崩，執陛下手謂臣曰：『朕佳兒佳婦，今以付卿。』此陛下所聞，言猶在耳。皇后未聞有過，豈可輕廢？臣不敢曲從陛下，上違先帝之命。」上不悅而罷。明日又言之，遂良曰：「陛下必欲易皇后，伏請妙擇天下令族，何必武氏？武氏經事先帝，眾所共知，天下耳目，安可蔽也。萬代之後，謂陛下為何如，願留三思。臣今忤陛下意，罪當死。」因置笏於殿階，解巾叩頭流血曰：「還陛下笏，乞放歸田裡。」上大怒，命引出。昭儀在簾中大言曰：「何不撲殺此獠？」無忌曰：「遂良受先朝顧命，有罪不可加刑。」于志寧不敢言。
韓瑗因間奏事，涕泣極諫，上不納。明日又諫，悲不自勝，上命引出。瑗又上疏諫曰：「匹夫匹婦，猶相選擇，況天子乎？皇后母儀萬國，善惡由之，故嫫母輔佐黃帝，妲己傾覆殷王，《詩》云：赫赫宗周，褒姒滅之。每覽前古，常興嘆息，不謂今日塵黷聖代。作而不法，後嗣何觀，願陛下詳之，無為後人所笑。使臣有以益國，菹醢之戮，臣之分也。昔吳王不用子胥之言而麋鹿遊於姑蘇，臣恐海內失望，棘荊生於闕庭，宗廟不血食，期有日矣。」來濟上表諫曰：「王者立後，上法乾坤，必擇禮教名家，幽閒令淑，副四海之望，稱神祇之意。是故周文造舟以迎太姒，而興《關雎》之化，百姓蒙祚。孝成縱慾，以婢為後，使皇統亡絕，社稷傾淪。有周之隆既如彼，大漢之禍又如此，惟陛下詳察。」上皆不納。他日，李績入見，上問之曰：「朕欲立武昭儀為後，遂良固執以為不可。遂良既顧命大臣，事當且已乎。」對曰：「此陛下家事，何必更問外人？」上意遂決。許敬宗宣言於朝曰：「田舍翁多收十斛麥，尚欲易婦，況天子立一後，何豫諸人事而妄生異議乎？」昭儀令左右以聞。庚午，貶遂良為潭州都督。
冬十月己酉，下詔稱「王皇后、蕭淑妃謀行鴆毒，廢為庶人。母及兄弟併除名，流嶺南。」乙卯，百官上表請立中宮，乃下詔曰：「武氏門着勳庸，地華纓黻，往以才行選入後庭，譽重椒闈，德光蘭掖。朕昔在儲貳，特荷先慈，常得侍從，弗離朝夕，宮壼之內，恆自飭躬，嬪嬙之間，未嘗迕目，聖情鑑悉，每垂賞嘆，遂封武氏賜朕，事同政君，可立為皇后。」丁巳，赦天下。是日，皇后上表，稱「陛下前封妾為宸妃，韓瑗、來濟面折庭爭，此既事之極難，豈非深情為國，乞加褒賞。上以表示瑗等，瑗等彌憂懼，屢請去位，上不許。十一月丁卯朔，臨軒命司空李績齎璽綬冊皇后武氏。是日，百官朝皇后於肅義門。
故後王氏、淑妃蕭氏，並囚於別院，上嘗念之，間行至其所，見其室封閉極密，唯竅壁以通食器，惻然傷之，呼曰：「皇后、淑妃安在？」王氏泣對曰：「妾等得罪為宮婢，何得更有尊稱？」又曰：「至尊若念疇昔，使妾等再見日月，乞名此院為『迴心院』。」上曰：「朕即有處置。」武后聞之，大怒，遣人杖王氏及蕭氏各一百，斷去手足，投酒甕中，曰：「令二嫗骨醉。」數日而死，又斬之。王氏初聞宣敕，再拜曰：「願大家萬歲。昭儀承恩，死自吾分。」淑妃罵曰：「阿武妖猾，乃至於此。願他生我為貓，阿武為鼠，生生扼其喉。」由是宮中不畜貓。尋又改王氏姓為蟒氏，蕭氏為梟氏。武后數見王、蕭為祟，被髮瀝血，如死時狀。後徙居蓬萊宮，復見之，故多在洛陽，終身不歸長安。
顯慶元年春正月辛未，以皇太子忠為梁王，立皇后子代王弘為皇太子。
李義府恃寵用事。洛州婦人淳于氏，美色，系大理獄，義府屬大理寺丞畢正義枉法出之，將納為妾，大理卿段寶玄疑而奏之。上命給事中劉仁軌等鞫之，義府恐事泄，逼正義自縊於獄中。上知之，原義府罪不問。侍御史漣水王義方欲奏彈之，先白其母曰：「義方為御史，視奸臣不糾則不忠，糾之則身危而憂及於親為不孝，二者不能自決，奈何？」母曰：「昔王陵之母，殺身以成子之名。汝能盡心以事君，吾死不恨。」義方乃奏稱「義府於輦轂之下，擅殺六品寺丞，就雲正義自殺，亦由畏義府威，殺身以滅口。如此，則生殺之威，不由上出。漸不可長，請更加勘當。」於是對仗，叱義府令下，義府顧望不退。義方三叱，上既無言，義府始趨出，義方乃讀彈文。上釋義府不問，而謂義方毀辱大臣，言詞不遜，貶萊州司戶。
韓瑗上疏為褚遂良訟冤曰：「遂良體國忘家，捐身徇物，風霜其操，鐵石其心，社稷之舊臣，陛下之賢佐。無聞罪狀，斥去朝廷，內外甿黎，咸嗟舉措。臣聞晉武弘裕，不貽劉毅之誅。漢祖深仁，無恚周昌之直。而遂良被遷，已經寒暑，違忤陛下，其罰塞焉。伏願緬鑑無辜，稍寬非罪，俯矜微款，以順人情。」上謂瑗曰：「遂良之情，朕亦知之。然其悖戾好犯上，故以此責之，卿何言之深也。」對曰：「遂良社稷忠臣，為讒諛所毀。昔微子去而殷國以亡，張華存而綱紀不亂。陛下無故棄逐舊臣，恐非國家之福。」上不納。瑗以言不用，乞歸田裡，上不許。
二年春三月甲辰，以潭州都督褚遂良為桂州都督。癸丑，以李義府兼中書令。
秋七月，許敬宗、李義府希皇后旨，誣奏：「侍中韓瑗、中書令來濟與褚遂良潛謀不軌，以桂州用武之地，授遂良桂州都督，欲以為外援」。八月丁卯，瑗坐貶振州刺史，濟貶台州刺史，終身不聽朝覲。又貶褚遂良為愛州刺史，榮州刺史柳奭為象州刺史。
遂良至愛州，上表自陳「往者濮王、承幹交爭之際，臣不顧死亡，歸心陛下。時岑文本、劉洎奏稱承幹惡狀已彰，身在別所，其於東宮，不可少時虛曠，請且遣濮王往居東宮。臣又抗言固爭，皆陛下所見。卒與無忌等四人共定大策。及先朝大漸，獨臣與無忌同受遺詔。陛下在草土之辰，不勝哀慟，臣以社稷寬譬，陛下手抱臣頸。臣與無忌區處眾事，咸無廢闕，數日之間，內外寧謐。力小任重，動罹愆過，螻蟻餘齒，乞陛下哀憐。」表奏，不省。
三年冬十一月戊戌，以許敬宗為中書令。是歲，愛州刺史褚遂良卒。
四年夏四月，武后以太尉趙公長孫無忌受重賜而不助已，深怨之。及議廢王后，燕公于志寧中立不言，武后亦不悅。許敬宗屢以利害說無忌，無忌每面折之，敬宗亦怨。武后既立，無忌內不自安，後令敬宗伺其隙而陷之。
會洛陽人李奉節告太子洗馬韋季方、監察御史李巢朋黨事，敕敬宗與辛茂將鞫之。敬宗按之急，季方自刺，不死。敬宗因誣奏：「季方欲與無忌構陷忠臣、近戚，使權歸無忌，伺隙謀反，今事覺，故自殺」。上驚曰：「豈有此邪？舅為小人所間，小生疑阻則有之，何至於反？」敬宗曰：「臣始末推究，反狀已露，陛下猶以為疑，恐非社稷之福。」上泣曰：「我家不幸，親戚間屢有異志。往年高陽公主與房遺愛謀反，今元舅復然，使朕慚見天下之人。茲事若實，如之何？」對曰：「遺愛乳臭兒，與一女子謀反，勢何所成。無忌與先帝謀取天下，天下服其智，為宰相三十年，天下畏其威，若一旦竊發，陛下遣誰當之。今賴宗廟之靈，皇天疾惡，因按小事，乃得大奸，實天下之慶也。臣竊恐無忌知季方自刺，窘急發謀，攘袂一呼，同惡雲集，必為宗廟之憂。臣昔見宇文化及父述為煬帝所親任，結以昏姻，委以朝政。述卒，化及復典禁兵，一夕於江都作亂，先殺不附己者，臣家亦豫其禍，於是大臣蘇威、裴矩之徒皆舞蹈馬首，惟恐不及，黎明遂傾隋室。前事不遠，願陛下速決之。」上命敬宗更加審察。明日，敬宗復奏曰：「去夜季方已承與無忌同反，臣又問季方：無忌與國至親，累朝寵任，何恨而反。季方答云：韓瑗嘗語無忌，云：「柳奭、褚遂良勸公立梁王為太子，今梁王既廢，上亦疑公，故出高履行於外」。自此無忌憂恐，漸為自安之計。後見長孫祥又出，韓瑗得罪，日夜與季方等謀反。臣參驗辭狀，咸相符合，請收捕準法。」上又泣曰：「舅若果爾，朕決不忍殺之。若殺之，天下將謂朕何，後世將謂朕何？」敬宗對曰：「薄昭，漢文帝之舅也，文帝從代來，昭亦有功，所坐止於殺人，文帝遣百官素服哭而殺之，至今天下以文帝為明主。今無忌忘兩朝之大恩，謀移社稷，其罪與薄昭不可同年而語也。幸而奸狀自發，逆徒引服，陛下何疑，猶不早決。古人有言：當斷不斷，反受其亂。安危之機，間不容髮。無忌今之奸雄，王莽、司馬懿之流也。陛下少更遷延，臣恐變生肘腋，悔無及矣。」上以為然，竟不引問無忌。夏四月戊辰，下詔削無忌太尉及封邑，以為揚州都督，於黔州安置，準一品供給。祥，無忌之從父兄子也，前此自工部尚書出為荊州長史，故敬宗以此誣之。
敬宗又奏：「無忌謀逆，由褚遂良、柳奭、韓瑗構扇而成。奭仍潛通宮掖，謀行鴆毒，于志寧亦黨附無忌。」於是詔追削遂良官爵，除奭、瑗名，免志寧官。遣使發道，以兵援送無忌詣黔州。無忌子祕書監駙馬都尉衝等皆除名，流嶺表。遂良子彥甫、彥沖流愛州，於道殺之。益州長史高履行累貶洪州都督。
涼州長史趙持滿，多力善射，喜任俠，其從母為韓瑗妻，其舅駙馬都尉長孫銓，無忌之族弟也，銓坐無忌，流巂州。許敬宗恐持滿作難，誣雲無忌同反，驛召至京師，下獄，訊掠備至，終無異辭，曰：「身可殺也，辭不可更。」吏無如之何，乃代為獄辭結奏。夏五月戊戌，誅之，屍於城西，親戚莫敢視。友人王方翼嘆曰：「欒布哭彭越，義也。文王葬枯骨，仁也。下不失義，上不失仁，不亦可乎？」乃收而葬之。上聞之，不罪也。方翼，廢后之從祖兄也。長孫銓至流所，縣令希旨杖殺之。
秋七月，命御史往高州追長孫恩，象州追柳奭，振州追韓瑗，並枷鎖詣京師，仍命州縣簿錄其家。恩，無忌之族弟也。
壬寅，命李績、許敬宗、辛茂將與任雅相、盧承慶更共覆按無忌事。許敬宗又遣中書舍人袁公瑜等詣黔州，再鞠無忌反狀，至則逼無忌令自縊。詔柳奭、韓瑗所至斬決。使者殺柳奭於象州。韓瑗已死，發驗而還。籍沒三家，近親皆流嶺南為奴婢。常州刺史長孫祥坐與無忌通書，處絞。長孫恩流檀州。
八月乙卯，長孫氏、柳氏緣無忌、奭貶降者十三人。高履行貶永州刺史。于志寧貶榮州刺史，于氏貶者九人。自是政歸中宮矣。五年秋七月乙巳，廢梁王忠為庶人，徙黔州，囚於承幹故宅。
冬十月，上初苦風眩，頭重，目不能視，百司奏事，上或使皇后決之。後性明敏，涉獵文史，處事皆稱旨。由是始委以政事，權與人主侔矣。
麟德元年。初，武后能屈身忍辱，奉順上意，故上排羣議而立之。及得志，專作威福，上欲有所為，動為後所制，上不勝其忿。有道士郭行真出入禁中，嘗為厭勝之術，宦者王伏勝發之。上大怒，密召西臺侍郎、同東西臺三品上官儀議之。儀因言：「皇后專恣，海內所不與，請廢之。」上意亦以為然，即命儀草詔。左右奔告於後，後遽詣上自訴，詔草猶在上所，上羞縮不忍，復待之如初。猶恐後怨怒，因紿之曰：「我初無此心，皆上官儀教我。」儀先為陳王諮議，與王伏勝俱事故太子忠，後於是使許敬宗誣奏儀、伏勝與忠謀大逆。十二月丙戌，儀下獄，與其子庭芝、王伏勝皆死，籍沒其家。戊子，賜忠死於流所。右相劉祥道坐與儀善，罷政事，為司禮太常伯，左肅機鄭欽泰等朝士流貶者甚眾，皆坐與儀交通故也。
自是，上每視事，則後垂簾於後，政無大小，皆預聞之。天下大權，悉歸中宮，黜陟生殺，決於其口，天子垂拱而已，中外謂之「二聖」。
上元元年秋八月壬辰，皇帝稱天皇，皇后稱天后，以避先帝、先後之稱。改元，赦天下。
二年春三月，上苦風眩甚，議使大後攝知國政。中書侍郎同三品郝處俊曰：「天子理外，後理內，天之道也。昔魏文帝着令，雖有幼主，不許皇后臨朝，所以杜禍亂之萌也。陛下奈何以高祖、太宗之天下，不傳之子孫，而委之天后乎？」中書侍郎昌樂李義琰曰：「處俊之言至忠，陛下宜聽之。」上乃止。
天后多引文學之士著作郎元萬頃、左史劉禕之等，使之撰《列女傳》、《臣軌》、《百僚新戒》、《樂書》，凡千餘卷。朝廷奏議及百官表疏，時密令參決，以分宰相之權，時人謂之「北門學士」。禕之，子翼之子也。
初，左千牛將軍長安趙環尚高祖女長樂公主，生女為周王顯妃。公主頗為上所厚，天后惡之。夏四月辛巳，妃坐廢，幽閒於內侍省。食料給生者，防人侯其突煙，而已數日煙不出，開視，死腐矣。環自定州刺史貶括州刺史，令公主隨之官，仍絕其朝謁。
太子弘仁孝謙謹，上甚愛之。禮接士大夫，中外屬心。天后方逞其志，太子奏請，數忤旨，由是失愛於天后。義陽、宣城二公主，蕭淑妃之女也，坐母得罪，幽於掖庭，年逾三十不嫁。太子見之驚惻，遽奏請出降，上許之。天后怒，即日以公主配當上翊衛權毅、王遂古。己亥，太子薨於合璧宮，時人以為天后酖之也。六月戊寅，立雍王賢為皇太子。
天后惡慈州刺史杞王上金，有司希旨奏其罪，秋七月，上金坐解官，澧州安置。
儀鳳元年。郇王素節，蕭淑妃之子也，警敏好學。天后惡之，自岐州刺史左遷申州刺史。乾封初，敕曰：「素節既有舊疾，不須入朝。」而素節實無疾，自以久不得入覲，乃着《忠孝論》。王府倉曹參軍張柬之因使潛封其論以進。後見之，誣以贓賄，冬十月丙午，降封鄱陽王，袁州安置。
永隆元年。太子賢聞宮中竊議，以賢為天后姊韓國夫人所生，內自疑懼。明崇儼以厭勝之術為天后所信，嘗密稱「太子不堪承繼，英王貌類太宗」。又言：「相王相最貴」。天后嘗命北門學士撰《少陽正範》及《孝子傳》以賜太子，又數作書誚讓之，太子愈不自安。
及崇儼死，賊不得，天后疑太子所為。太子頗好聲色，與戶奴趙道生等狎暱，多賜之金帛，司議郎韋承慶上書諫，不聽。天后使人告其事。詔薛元超、裴炎與御史大夫高智周等雜鞫之，於東宮馬坊搜得皁甲數百領，以為反具。道生又款稱太子使道生殺崇儼。上素愛太子，遲迴欲宥之，天后曰：「為人子懷逆謀，天地所不容。大義滅親，何可赦也？」甲子，廢太子賢為庶人，遣右監門中郎將令狐智通等送賢詣京師，幽於別所，黨與皆伏誅，仍焚其甲於天津橋南以示民。承慶，思謙之子也。
乙丑，立左衛大將軍、雍州牧英王哲為皇太子，改元，赦天下。
弘道元年冬十一月，上自奉天宮疾甚，宰相皆不得見。丁未，還東都，百官見於天津橋南。
十二月丁巳，改元，赦天下。上欲御則天門樓宣赦，氣逆不能乘馬，乃召百姓入殿前宣之。是夜，召裴炎入，受遺詔輔政。上崩於貞觀殿。遺詔太子柩前即位，軍國大事有不決者，兼取天后進止。廢萬泉、芳桂、奉天等宮。
庚申，裴炎奏太子未即位，未應宣敕，有要速處分，望宣天后令於中書門下施行。甲子，中宗即位，尊天后為皇太后，政事咸取決焉。太后以澤州刺史韓王元嘉等地尊望重，恐其為變，並加三公等官以慰其心。
則天皇后光宅元年春正月甲申朔，改元嗣聖，赦天下。立太子妃韋氏為皇后，擢後父玄貞自普州參軍為豫州刺史。
中宗欲以韋玄貞為侍中，又欲授乳母之子五品官。裴炎固爭，中宗怒曰：「我以天下與韋玄貞何不可。而惜侍中邪？」炎懼，白太后，密謀廢立。二月戊午，太后集百官於乾元殿，裴炎與中書侍郎劉禕之、羽林將軍程務挺、張虔勖勒兵入宮，宣太后令，廢中宗為廬陵王，扶下殿。中宗曰：「我何罪？」太后曰：「汝欲以天下與韋玄貞，何得無罪？」乃幽於別所。
己未，立雍州牧豫王旦為皇帝。政事決於太后，居睿宗於別殿，不得有所預。立豫王妃劉氏為皇后。後，德威之孫也。
有飛騎十餘人飲於坊曲，一人言：「向知別無勳賞，不若奉廬陵」。一人起出詣北門告之。座未散，皆捕得，系羽林獄。言者斬，餘以知反不告皆絞，告者除五品官。告密之端自此興矣。
壬子，以永平郡王成器為皇太子，睿宗之長子也。赦天下，改元文明。
庚申，廢皇太孫重照為庶人。命劉仁軌專知西京留守事。流韋玄貞於欽州。
太后與劉仁軌書曰：「昔漢以關中之事委蕭何，今託公亦猶是矣。」仁軌上疏，辭以衰老不堪居守，因陳呂后禍敗之事以申規戒。太后使祕書監武承嗣齎璽書慰諭之，曰：「今以皇帝諒暗不言，眇身且代親政。遠勞勸戒，復辭衰疾。又雲呂氏見嗤於後代，祿、產移禍於漢朝，引喻良深，愧慰交集。公忠貞之操，終始不渝，勁直之風，古今罕比。初聞此語，能不罔然，靜而思之，是為龜鑑。況公先朝舊德，遐邇具瞻，願以匡救為懷，無以暮年致請。」
辛酉，太后命左金吾將軍丘神績詣巴州，檢校故太子賢宅以備外虞，其實風使殺之。神績，行恭之子也。
甲子，太后御武成殿，皇帝帥王公以下上尊號。丁卯，太后臨軒，遣禮部尚書武承嗣冊嗣皇帝。自是太后常御紫宸殿，施慘紫帳以視朝。
三月，丘神績至巴州，幽故太子賢於別室，逼令自殺。太后乃歸罪於神績，戊戌，舉哀於顯福門，貶神績為疊州刺史。己亥，追封賢為雍王。神績尋復入為左金吾將軍。
夏閏五月，以禮部尚書武承嗣為太常卿、同中書門下三品。
初，尚書左丞馮元常為高宗所委，高宗晚年多疾，百司奏事，每曰：「朕體中不佳，可與元常平章以聞。」元常密言：「中宮威權太重，宜稍抑損」。高宗雖不能用，深以其言為然。及太后稱制，四方爭言符瑞。嵩陽令樊文獻瑞石，太后命於朝堂示百官，元常奏言：「狀涉諂詐，不可誣罔天下」。太后不悅，出為隴州刺史。元常，子琮之曾孫也。
丙午，太常卿、同中書門下三品武承嗣罷為禮部尚書。
武承嗣請太后追王其祖，立武氏七廟，太后從之。裴炎諫曰：「太后母臨天下，當示至公，不可私於所親。獨不見呂氏之敗乎？」太后曰：「呂氏以權委生者，故及於敗。今吾追尊亡者，何傷乎。」對曰：「事當防微杜漸，不可長耳。」太后不從。己巳，追尊太后五代祖克己為魯靖公，妣為夫人。高祖居常為太尉、北平恭肅王，曾祖儉為太尉、金城義康王，祖華為太尉、太原安成王，考士彠為太師、魏定王。祖妣皆為妃。裴炎由是得罪。又作五代祠室於文水。
時諸武用事，唐宗室人人自危，眾心憤惋。會眉州刺史英公李敬業及弟盩厔令敬猷、給事中唐之奇、長安主簿駱賓王、詹事司直杜求仁皆坐事，敬業貶柳州司馬，敬猷免官，之奇貶括蒼令，賓王貶臨海丞，求仁貶黟令。求仁，正倫之侄也。盩厔尉魏思溫嘗為御史，覆被黜。皆會於揚州，各自以失職怨望，乃謀作亂，以匡復廬陵王為辭。
思溫為之謀主，使其黨監察御史薛仲璋求奉使江都，令雍州人韋超詣仲璋告變，云：「揚州長史陳敬之謀反」，仲璋收敬之繫獄。居數日，敬業乘傳而至，矯稱揚州司馬來之官，云：「奉密旨，以高州酋長馮子猷謀反，發兵討之」。於是開府庫，令士曹參軍李宗臣就錢坊，驅囚徒、工匠數百，授以甲。斬敬之於系所。錄事參軍孫處行拒之，亦斬以徇，僚吏無敢動者。遂起一州之兵，復稱嗣聖元年。開三府，一曰匡復府，二曰英公府，三曰揚州大都督府。敬業自稱匡復府上將，領揚州大都督。以之奇、求仁為左右長史，宗臣、仲璋為左右司馬，思溫為軍師，賓王為記室，旬日間得勝兵十餘萬。
移檄州縣，略曰：「僞臨朝武氏者，人非溫順，地實寒微。昔充太宗下陳，嘗以更衣入侍，洎乎晚節，穢亂春宮。密隱先帝之私，陰圖後庭之嬖，踐元後於翬翟，陷吾君於聚麀。」又曰：「殺姊、屠兄，弒君、鴆母，人神之所同嫉，天地之所不容。」又曰：「包藏禍心，竊窺神器，君之愛子，幽之於別宮。賊之宗盟，委之以重任。」又曰：「一抔之土未乾，六尺之孤何在。」又曰：「試觀今日之域中，竟是誰家之天下。」太后見檄，問曰：「誰所為。」或對曰：「駱賓王。」太后曰：「宰相之過也。人有如此才，而使之流落不偶乎。」
敬業求得人貌類故太子賢者，紿眾云：「賢不死，亡在此城中，令吾屬舉兵。」因奉以號令。
楚州司馬李崇福，帥所部三縣應敬業。盱眙人劉行舉獨據縣不從，敬業遣其將尉遲昭攻盱眙，行舉拒卻之。詔以行舉為遊擊將軍，以其弟行實為楚州刺史。
甲申，以左玉鈐衛大將軍李孝逸為揚州道大總管，將兵三十萬，以將軍李知十、馬敬臣為之副，以討李敬業。
武承嗣與從父弟右衛將軍三思，以韓王元嘉、魯王靈夔屬尊位重，屢勸太后因事誅之。太后謀於執政，劉禕之、韋思謙皆無言，內史裴炎獨固爭，太后愈不悅。三思，元慶之子也。及李敬業舉兵，薛仲璋，炎之甥也，炎欲示閒暇，不汲汲議誅討。太后問計於炎，對曰：「皇帝年長，不親政事，故豎子得以為辭。若太后返政，則不討自平矣。」監察御史藍田崔詧聞之，上言：「炎受顧託，大權在己，若無異志，何故請太后歸政。」太后命左肅政大夫金城騫味道、侍御史櫟陽魚承曄鞫之，收炎下獄。炎被收，辭氣不屈。或勸炎遜辭以免，炎曰：「宰相下獄，安有全理。」鳳閣舍人李景諶證炎必反。劉景先及鳳閣侍郎義陽胡元範皆曰：「炎社稷元臣，有功於國，悉心奉上，天下所知，臣敢明其不反。」太后曰：「炎反有端，顧卿不知耳。」對曰：「若裴炎為反，則臣等亦反也。」太后曰：「朕知裴炎反，知卿等不反。」文武間證炎不反者甚眾，太后皆不聽。俄並景先、元範下獄。丁亥，以騫味道檢校內史、同鳳閣鸞臺三品，李景諶同鳳閣鸞臺平章事。
魏思溫說李敬業曰：「明公以匡復為辭，宜帥大眾鼓行而進，直指洛陽，則天下知公志在勤王，四面響應矣。」薛仲璋曰：「金陵有王氣，且大江天險，足以為固，不如先取常、潤，為定霸之基，然後北向以圖中原，進無不利，退有所歸，此良策也。」思溫曰：「山東豪傑以武氏專制，憤惋不平，聞公舉事，皆自蒸麥飯為糧，伸鋤為兵，以俟南軍之至。不乘此勢以立大功，乃更蓄縮欲自謀巢穴，遠近聞之，其誰不解體。」敬業不從，使唐之奇守江都，將兵渡江攻潤州。思溫謂杜求仁曰：「兵勢合則強，分則弱。敬業不併力渡淮，收山東之眾以取洛陽，敗在眼中矣。」
壬辰，陷潤州，執刺史李思文，以李宗臣代之。思文，敬業之叔父也，知敬業之謀，先遣使間道上變，為敬業所攻，拒守久之，力屈而陷。思溫請斬以徇，敬業不許，謂思文曰：「叔黨於武氏，宜改姓武。」潤州司馬劉延嗣不降，敬業將斬之，思溫救之，得免，與思文皆囚於獄中。延嗣，審禮從父弟也。曲阿令河間尹元貞引兵救潤州，戰敗，為敬業所擒，臨以白刃，不屈而死。
丙申，斬裴炎於都亭。炎將死，顧兄弟曰：「兄弟官皆自致，炎無分毫之力，今坐炎流竄，不亦悲乎？」籍沒其家，無甔石之儲。劉景先貶普州刺史，又貶辰州刺史，胡元範流瓊州而死。裴炎弟子太僕寺丞伷先，年十七，上封事請見言事。太后召見，詰之曰：「汝伯父謀反，尚何言？」伷先對曰：「臣為陛下畫計耳，安敢訴冤。陛下為李氏婦，先帝棄天下，遽攬朝政，變易嗣子，疏斥李氏，封崇諸武。臣伯父忠於社稷，反誣以罪，戮及子孫。陛下所為如是，臣實惜之。陛下早宜復子明辟，高枕深宮，則宗族可全。不然，天下一變，不可復救矣。」太后怒曰：「胡白，小子敢發此言。」命引出，伷先反顧曰：「今用臣言，猶未晚。」如是者三，太后命於朝堂杖之一百，長流瀼州。
炎之下獄也，郎將姜嗣宗使至長安，劉仁軌問以東都事，嗣宗曰：「嗣宗覺裴炎有異於常久矣。」仁軌曰：「使人覺之邪。」嗣宗曰：「然。」仁軌曰：「仁軌有奏事，願附使者以聞。」嗣宗曰：「諾。」明日，受仁軌表而還，表言：「嗣宗知裴炎反不言」。太后覽之，命拉嗣宗於殿庭，絞於都亭。
丁酉，追削李敬業祖考官爵，發冢斫棺，復姓徐氏。
徐敬業聞李孝逸將至，自潤州回軍拒之，屯高郵之下阿溪，使徐敬猷逼淮陰，別將韋超、尉遲昭屯都梁山。李孝逸軍至臨淮，偏將雷仁智與敬業戰，不利，孝逸懼，按兵不進。監軍殿中侍御史魏元忠謂孝逸曰：「天下安危，在茲一舉。四方承平日久，忽聞狂狡，注心傾耳以俟其誅。今大軍久留不進，遠近失望，萬一朝廷更命他將以代將軍，將軍何辭以逃逗撓之罪乎？」孝逸乃引軍而前。壬寅，馬敬臣擊斬尉遲昭於都梁山。
十一月辛亥，以左鷹揚大將軍黑齒常之為江南道大總管，討敬業。
韋超擁眾據都梁山。諸將皆曰：「超憑險自固，士無所施其勇，騎無所展其足。且窮寇死戰，攻之多殺士卒，不如分兵守之，大軍直趣江都，覆其巢穴。」支度使薛克構曰：「超雖據險，其眾非多。今多留兵則前軍勢分，少留兵則終為後患，不如先擊之，其勢必舉，舉都梁，則淮陰、高郵望風瓦解矣。」魏元忠請先擊徐敬猷，諸將曰：「不如先攻敬業，敬業敗則敬猷不戰自擒矣。若擊敬猷，則敬業引兵救之，是腹背受敵也。」元忠曰：「不然。賊之精兵，盡在下阿，烏合而來，利在一決，萬一失計，大事去矣。敬猷出於博徒，不習軍事，其眾單弱，人情易駭，大軍臨之，駐馬可克。敬業雖欲救之，計程必不能及。我克敬猷，乘勝而進，雖有韓、白，不能當其鋒矣。今不先取弱者而遽攻其強，非計也。」孝逸從之，引兵擊超，超夜遁，進擊敬猷，敬猷脫身走。
庚申，敬業勒兵阻溪拒守，後軍總管蘇孝祥夜將五千人，以小舟渡溪先擊之，兵敗，孝祥死，士卒赴溪溺死者過半。左豹衛果毅漁陽成三朗為敬業所擒，唐之奇紿其眾曰：「此李孝逸也。」將斬之，三朗大呼曰：「我果毅成三朗，非李將軍也。官軍今大至矣，爾曹破在朝夕。我死，妻子受榮，爾死，妻子籍沒，爾終不及我也。」遂斬之。
孝逸等諸軍繼至，戰數不利。孝逸懼，欲引退，魏元忠與行軍管記劉知柔言於孝逸曰：「風順荻乾，此火攻之利。」固請決戰。敬業置陳既久，士卒多疲倦顧望，陳不能整。孝逸進擊之，因風縱火，敬業大敗，斬首七千級，溺死者不可勝紀。敬業等輕騎走入江都，挈妻子奔潤州，將入海奔高麗。孝逸進屯江都，分遣諸將追之。乙丑，敬業至海陵界，阻風，其將王那相斬敬業、敬猷及駱賓王首來降。餘黨唐之奇、魏思溫等皆捕得，傅首神都。揚潤、楚三州平。
陳嶽論曰：敬業苟能用魏思溫之策，直指河、洛，專以匡復為事，縱軍敗身戮，亦忠義在焉。而妄希金陵王氣，是真為叛逆，不敗何待。
初，裴炎下獄，單于道安撫大使、左武衛大將軍程務挺密表申理，由是忤旨。務挻素與唐之奇、杜求仁善，或譖之曰：「務挺與裴炎、徐敬業通謀。」十二月癸卯，遣左鷹揚將軍裴紹業即軍中斬之，籍沒其家。突厥聞務挻死，所在宴飲相慶。又為務挻立祠，每出師，必禱之。太后以夏州都督王方翼與務挻連職，素相親善，且廢后近屬，徵下獄，流崖州而死。
垂拱元年春正月，太后以徐思文為忠，特免緣坐，拜司僕少卿，謂曰：「敬業改卿姓武，朕今不復奪也。」三月辛酉，武承嗣罷。
冬十一月，太后修故白馬寺，以僧懷義為寺主。懷義，鄠人，本姓馮，名小寶，賣藥洛陽市，因千金公主以進，得幸於太后。太后欲令出入禁中，乃度為僧，名懷義。又以其家寒微，令與駙馬都尉薛紹合族，命紹以季父事之。出入乘御馬，宦者十餘人侍從。士民遇之皆奔避，有近之者，輒撾其首流血，委之而去，任其生死。見道士則極意毆之，仍髡其發而去。朝貴皆匍匐禮謁，武承嗣、武三思皆執僮僕之禮以事之，為之執轡，懷義視之若無人。多聚無賴少年，度為僧，縱橫犯法，人莫敢言。右臺御史馮思勖屢以法繩之，懷義遇思勖於途，令從者毆之，幾死。
二年春正月，太后下詔復政於皇帝。睿宗知太后非誠心，奉表固讓，太后復臨朝稱制。辛酉，赦天下。
二月，右衛大將軍李孝逸既克徐敬業，聲望甚重，武承嗣等惡之，數譖於太后，左遷施州刺史。
三月戊申，太后命鑄銅為匭，置之朝堂，以受天下表疏，銘其東曰：「延恩」，獻賦頌、求仕進者投之。南曰：「招諫」，言朝政得失者投之。西曰：「伸冤」，有冤抑者投之。北曰：「通玄」，言天象災變及軍機祕計者投之。命正諫、補闕、拾遺一人掌之，先責識官，乃聽投表疏。徐敬業之反也，侍御史魚承曄之子保家教敬業作刀車及弩，敬業敗，僅得免。太后欲周知人間事，保家上書，請鑄銅為匭，以受天下密奏。其器共為一室，中有四隔，上各有竅以受表疏，可入不可出。太后善之。未幾，其怨家投匭告保家為敬業作兵器，殺傷官軍甚眾，遂伏誅。
太后自徐敬業之反，疑天下人多圖己，又自以久專國事，且內行不正，知宗室大臣怨望，心不服，欲大誅殺以威之。乃盛開告密之門，有告密者，臣下不得問，皆給驛馬，供五品食，使詣行在。雖農夫、樵人，皆得召見，廩於客館，所言或稱旨，則不次除官，無實者不問。於是四方告密者蜂起，人皆重足屏息。
有胡人索元禮知太后意，因告密召見，擢為遊擊將軍，令案制獄。元禮性殘忍，推一人必令引數十百人，太后數召見賞賜以張其權。於是尚書都事長安周興、萬年人來俊臣之徒效之，紛紛繼起。興累遷至秋官侍郎，俊臣累遷至御史中丞，相與私畜無賴數百人，專以告密為事。欲陷一人，輒令數處俱告，事狀如一。俊臣與司刑評事洛陽萬國俊共撰《羅織經》數千言，教其徒網羅無辜，織成反狀，構造佈置，皆有支節。太后得告密者，輒令元禮等推之，競為訊囚酷法，作大枷，有「定百脈」、「突地吼」、「死豬愁」、「求破家」、「反是實。」等名號。或以椽關手足而轉之，謂之「鳳皇曬趐」。或以物絆其腰，引枷向前，謂之「驢駒拔橛」。或使跪捧枷，累甓其上，謂之「仙人獻果」。或使立高木之上，引枷尾向後，謂之「玉女登梯」。或倒懸石縋其首，或以醋灌鼻，或以鐵圈轂其首而加楔，至有腦裂髓出者。每得囚，輒先陳其械具以示之，皆戰慄流汗，望風自誣。每有赦令，俊臣輒令獄卒先殺重囚，然後宣示。太后以為忠，益寵任之。中外畏此數人，甚於虎狼。
麟臺正字陳子昂上疏，以為「執事者疾徐敬業首亂唱禍，將息奸源，窮其黨與，遂使陛下大開詔獄，重設嚴刑，有跡涉嫌疑，辭相逮引，莫不窮捕考案。至有奸人熒惑，乘險相誣，糾告疑似，冀圖爵賞，恐非伐罪吊人之意也。臣竊觀當今天下，百姓思安久矣，故揚州構逆，殆有五旬，而海內晏然，纖塵不動。陛下不務玄默以救疲人，而反任威刑以失其望，臣愚闇昧，竊有大惑。伏見諸方告密，囚累百千輩，及其窮竟，百無一實。陛下仁恕，又屈法容之，遂使奸惡之黨，快意相讎，睚眥之嫌，即稱有密，一人被訟，百人滿獄，使者推捕，冠蓋如市。或謂陛下愛一人而害百人，天下喁喁，莫知寧所。臣聞隋之末代，天下猶平，楊玄感作亂，不逾月而敗。天下之弊，未至土崩，蒸人之心，猶望樂業。煬帝不悟，遂使兵部尚書樊子蓋專行屠戮，大窮黨與，海內豪士，無不罹殃，遂至殺人如麻，流血成澤，天下靡然，始思為亂，於是雄傑並起而隋族亡矣。夫大獄一起，不能無濫，冤人吁嗟，感傷和氣，羣生癘疫，水旱隨之，人既失業，則禍亂之心怵然而生矣。古者明王重慎刑罰，蓋懼此也。昔漢武帝時巫蠱獄起，使太子奔走，兵交宮闕，無辜被害者以千萬數，宗廟幾覆。賴武帝得壺關三老書，廓然感悟，夷江充三族，餘獄不論，天下以安爾。古人云：前事之不忘，後事之師。伏願陛下念之。」太后不聽。
夏四月，以岑長倩為內史。六月辛未，以蘇良嗣為左相，同鳳閣鸞臺三品韋待價為右相，己卯，以韋思謙為納言。
蘇良嗣遇僧懷義於朝堂，懷義偃蹇不為禮。良嗣大怒，命左右捽曳，批其頰數十。懷義訴於太后，太后曰：「阿師當於北門出入，南牙宰相所往來，勿犯也。」
太后託言懷義有巧思，故使入禁營。造補闕長社王求禮上表，以為「太宗時，有羅黑黑善彈琵琶，太宗閹為給使，使教宮人。陛下若以懷義有巧性，欲宮中驅使者，臣請閹之，庶不亂宮闈。」表寢不出。
秋九月己巳，雍州言新豐縣東南有山踴出，改新豐為慶山縣，四方畢賀。江陵人俞人俊上書「天氣不和而寒暑並，人氣不和而疣贅生，地氣不和而塠阜出。今陛下以女主處陽位，反易剛柔，故地氣塞隔而山變為災。陛下謂之慶山，臣以為非慶也。臣愚以為宜側身修德以答天譴，不然，殃禍至矣。」太后怒，流於嶺外，後為六道使所殺。
三年夏五月，鳳閣侍郎、同鳳閣鸞臺三品劉禕之竊謂鳳閣舍人永年賈大隱曰：「太后既廢昏立明，安用臨朝稱制，不如返政以安天下之心。」大隱密奏之，太后不悅，謂左右曰：「禕之我所引，乃復叛我。」或誣禕之受歸州都督孫萬榮金，又與許敬宗妾有私，太后命肅州刺史王本立推之，本立宣敕示之，禕之曰：「不經鳳閣鸞臺，何名為敕。」太后大怒，以為拒捍制使，庚午，賜死於家。禕之初下獄，睿宗為之上疏申理，親友皆賀之。禕之曰：「此乃所以速吾死也。」臨刑，沐浴，神色自若，自草謝表，立成數紙。麟臺郎郭翰、太子文學周思鈞稱歎其文。太后聞之，左遷翰巫州司法，思鈞播州司倉。
冬十月，武承嗣又使人誣李孝逸自云：「名中有兔，兔，月中物，當有天分。」太后以孝逸有功，十一月戊寅，減死，除名，流儋州而卒。
四年春正月甲子，於神都立高祖、太宗、高宗三廟，四時享祀，如西廟之儀。又立崇先廟，以享武氏祖考。太后命有司議崇先廟室數，司禮博士周悰請為七室，又減唐太廟為五室。春官侍郎賈大隱奏：「禮，天子七廟，諸侯五廟，百王不易之義。今周悰別引浮議，廣述異文，直崇臨朝權儀，不依國家常度。皇太后親承顧託，光顯大猷，其崇先廟室應如諸侯之數，國家宗廟不應輒有變移。」太后乃止。
太宗、高宗之世，屢欲立明堂，諸儒議其制度，不決而止。及太后稱制，獨與北門學士議其制，不問諸儒。諸儒以為明堂當在國陽丙巳之地，三里之外，七里之內。太后以為去宮太遠。二月庚午，毀乾元殿，於其地作明堂，以僧懷義為之使，凡役數萬人。
夏四月戊戌，殺太子通事舍人郝象賢。象賢，處俊之孫也。初，太后有憾於處俊，會奴誣告象賢反，太后命周興鞫之，致象賢族罪。象賢家人詣朝堂，訟冤於監察御史樂安任玄殖。玄殖奏象賢無反狀，玄殖坐免官。象賢臨刑，極口罵太后，發揚宮中隱慝，奪市人柴以擊刑者，金吾兵共格殺之。太后命支解其屍，發其父、祖墳，毀棺焚屍。自是終太后之世，法官每刑人，先以木丸塞其口。
武承嗣使鑿白石為文曰：「聖母臨人，永昌帝業。」末紫石雜藥物填之。庚午，使雍州人唐同泰奉表獻之，稱獲之於洛水。太后喜，命其石曰：「寶圖」，擢同泰為遊擊將軍。五月戊辰，詔當親拜洛，受寶圖。有事南郊，告謝昊天。禮畢，御明堂，朝羣臣。命諸州都督、刺史及宗室、外戚以拜洛前十日集神都。乙亥，太后加尊號為聖母神皇。
六月壬寅，作神皇三璽。
東陽大長公主削封邑，並二子徙巫州。公主適高履行，太后以高氏長孫無忌之舅族，故惡之。
秋七月丁巳，赦天下，更命寶圖為「天授聖圖」，洛水為「永昌洛水」，封其神為顯聖侯，加特進，禁漁釣，祭祀比四瀆。名圖所出曰：「聖圖泉」，泉側置永昌縣。又改嵩山為神嶽，封其神為天中王，拜太師、使持節、神嶽大都督，禁芻牧。又以先於汜水得瑞石，改汜水為「廣武」。
太后潛謀革命，稍除宗室。綘州刺史韓王元嘉、青州刺史霍王元軌、邢州刺史魯王靈夔、豫州刺史越王貞及元嘉子通州刺史黃公譔、元軌子全州刺史江都王緒、虢王鳳子申州刺史東莞公融、靈夔子范陽王藹、貞子博州刺史琅邪王衝，在宗室中皆以才行有美名，太后尤忌之。元嘉等內不自安，密有匡復之志。
譔謬為書與貞云：「內有病浸重，當速療之，若至今冬，恐成痼疾。」及太后召宗室朝明堂，諸王因遞相驚曰：「神皇欲於大饗之際，使人告密，盡收宗室誅之，無遺類。」譔詐為皇帝璽書與衝云：「朕遭幽縶，諸王宜各發兵救我。」衝又詐為皇帝璽書云：「神皇欲移李氏社稷以授武氏。」八月壬寅，衝召長史蕭德琮等令募兵，分告韓、霍、魯、越及貝州刺史紀王慎，各令起兵共趣神都。太后聞之，以左金吾將軍丘神績為清平道行軍大總管以討之。
衝募兵得五千餘人，欲渡河取濟州，先擊武水，武水令郭務悌詣魏州求救。莘令馬玄素將兵千七百人中道邀衝，恐力不敵，入武水，閉門拒守。衝推草車塞其南門，因風縱火焚之，欲乘火突入，火作而風回，衝軍不得進，由是氣沮。堂邑董玄寂為衝將兵擊武水，謂人曰：「琅琊王與國家交戰，此乃反也。」衝聞之，斬玄寂以徇，眾懼而散入草澤，不可禁止，惟家僮左右數千人在。衝還走博州，戊申，至城門，為守門者所殺，凡起兵七日而敗。丘神績至博州，官吏素服出迎，神績揮刃盡殺之，凡破千餘家。
越王貞聞衝起，亦舉兵於豫州，遣兵陷上蔡。九月丙辰，命左豹韜大將軍曲崇裕為中軍大總管，岑長倩為後軍大總管，將兵十萬以討之。又命張光輔為諸軍節度。削貞、衝屬籍，更姓虺氏。貞聞衝敗，欲自鎖詣闕謝罪，會所署新蔡令傳延慶募得勇士二千餘人，貞乃宣言於眾曰：「琅邪已破魏、相數州，有兵二十萬，朝夕至矣。」發屬縣兵共得五千，分為五營，使汝陽縣丞裴守德等將之，署九品以上官五百餘人。所署官皆受迫脅，莫有鬥志，惟守德與之同謀，貞以其女妻之，署大將軍，委以腹心。貞使道士及僧誦經以求事成，左右及戰士皆帶辟兵符。曲崇裕等軍至豫州城東四十里，貞遣少子規及裴守德拒戰，兵潰而歸。貞大懼，閉合自守。崇裕等至城下，左右謂貞曰：「王豈可坐待戮辱。」貞、規、守德及其妻皆自殺，與衝皆梟首東都闕下。
初，范陽王藹遣使語貞及衝曰：「若四方諸王一時並起，事無不濟。」諸王往來相約結，未定而衝先發，惟貞狼狽應之，諸王皆不敢發，故敗。
貞之將起兵也，遣使告壽州刺史趙環，環妻常樂長公主謂使者曰：「為我語越王，昔隋楊氏將篡周室，尉遲逈，周之甥也，猶能舉兵匡救社稷，功雖不成，威震海內，足為忠烈。況汝諸王，先帝之子，豈得不以社稷為心。今李氏危若朝露，汝諸王不捨生取義，尚猶豫不發，欲何須邪。禍且至矣，大丈夫當為忠義鬼，無為徒死也。」
及貞敗，太后欲悉誅韓、魯等諸王，命監察御史藍田蘇珦按其密狀。珦訊問，皆無明驗。或告珦與韓、魯通謀，太后召珦詰之，珦抗論不回。太后曰：「卿大雅之士，朕當別有任使，此獄不必卿也。」乃命珦於河西監軍，更使周興等按之。於是收韓王元嘉、魯王靈夔、黃公譔、常樂公主於東都，迫脅皆自殺，更其姓曰虺，親黨皆誅。
以文昌左丞狄仁傑為州刺史。時治越王貞黨與，當坐者六七百家，籍沒者五千口，司刑趣使行刑。仁傑密奏：「彼皆詿誤，臣欲顯奏，似為逆人申理。知而不言，恐乖陛下仁恤之旨。」太后特原之，皆流豐州。道遇寧州，寧州父老迎勞之曰：「我狄使君活汝邪。」相攜哭於德政碑下，設齋三日而後行。
時張光輔尚在豫州，將士恃功，多所求取，行傑不之從。光輔怒曰：「州將輕元帥邪。」仁傑曰：「亂河南者一越王貞耳，今一貞死，萬貞生。」光輔詰其語，仁傑曰：「明公總兵三十萬，所誅者止於越王貞。城中聞官軍至，逾城出降者四面成蹊，明公縱將士暴掠，殺已降以為功，流血丹野，非萬貞而何。恨不得尚方斬馬劍加於明公之頸，雖死如歸耳。」光輔不能詰，歸奏仁傑不遜，左遷復州刺史。
太后之召宗室朝明堂也，東莞公融密遣使問成均助教高子貢，子貢曰：「來必死。」融乃稱疾不赴。越王貞起兵，遣使約融，融倉猝不能應，為官屬所逼，執使者以聞，擢拜右贊善大夫。未幾，為支黨所引，冬十月己亥，戮於市，籍沒其家。高子貢亦坐誅。
濟州刺史薛顗、顗弟緒、緒弟駙馬都尉紹，皆與琅琊王衝通謀。顗聞衝起兵，作兵器，募人。衝敗，殺錄事參軍高纂以滅口。冬十一月辛酉，顗、緒伏誅，紹以太平公主故，杖一百，餓死於獄。
十二月乙酉，司徒、青州刺史霍王元軌坐與越王連謀，廢徙黔州，載以檻車，行至陳倉而死。江都王緒、殿中監郕公裴承先皆戮於市。承先，寂之孫也。
己酉，太后拜洛受圖，皇帝、皇太子皆從，內外文武百官、蠻夷酋長各依方敘立，珍禽、奇獸、雜寶列於壇前，文物鹵簿之盛，唐興以來未之有也。
辛亥，明堂成，高二百九十四尺。方三百尺，凡三層，下層法四時，各隨方色。中層法十二辰，上為圓蓋，九龍捧之。上層法二十四氣，亦為圓蓋，上施鐵鳳，高一丈，飾以黃金。中有巨木十圍，上下通貫，摴櫨橕㮰，藉以為本，下施鐵渠，為辟雍之象。號曰萬象神宮。宴賜羣臣，，赦天下，縱民入觀。改河南為合宮縣。又於明堂北起天堂五級以貯大像，至三級，則俯視明堂矣。僧懷義以功拜左威衛大將軍、梁國公。侍御史王求禮上書曰：「古之明堂，茅茨不翦，採椽不斫。今者飾以珠玉，圖以丹青，鐵鷟入雲，金龍隱霧，昔殷辛瓊臺，夏癸瑤室，無以加也。」太后不報。
永昌元年春正月乙卯朔，大饗萬象神宮，太后服袞冕，搢大珪，執鎮硅為初獻，皇帝為亞獻，太子為終獻。先詣昊天上帝座，次高祖、太宗、高宗，次魏國先王，次五方帝座。太后御則天門，赦天下，改元。丁巳，太后御明堂，受朝賀。戊午，佈政於明堂，頒九條以訓百官。己未，御明堂，饗羣臣。
三月壬申，太后問正字陳子昂，當今為政之要。子昂退，上疏，以為「宜緩刑崇德，息兵革，省賦役，撫慰宗室，各使自安」。辭婉意切，其論甚美，幾三千言。
癸酉，以天官尚書武承嗣為納言，張光輔守內史。
夏四月甲辰，殺辰州別駕汝南王煒、連州別駕鄱陽公諲等宗室十二人，徙其家於巂州。煒，輝之子。諲，元慶之子也。己酉，殺天官侍郎藍田鄧玄挺。玄挺女為諲妻，又與煒善。諲謀迎中宗於廬陵，以問玄挺。煒又嘗謂玄挺曰：「欲為急計，何如？」玄挺皆不應。故坐知反不告，同誅。
諸王之起兵也，貝州刺史紀王慎獨不預謀，亦坐繫獄。秋七月丁巳，檻車徙巴州，更姓虺氏，行及蒲州而卒。八男徐州刺史東平王續等，相繼被誅，家徙嶺南。
徐敬業之敗也，弟敬真流繡州，逃歸，將奔突厥。過洛陽，洛州司馬弓嗣業、洛陽令張嗣明資遣之。至定州，為吏所獲，嗣業縊死。嗣明、敬貞多引海內知識，雲有異圖，冀以免死。於是朝野之士為所連引坐者甚眾。嗣明誣內史張光輔，云：「徵豫州日，私論圖讖、天文，陰懷兩端。」八月甲申，光輔與敬真、嗣明等同誅，籍沒其家。
乙未，秋官尚書太原張楚金、陝州刺史郭正一、鳳閣侍郎元萬頃、洛陽令魏元忠並免死，流嶺南。楚金等皆為敬真所引，雲與敬業通謀。臨刑，太后使鳳閣舍人王隱客馳騎傳聲赦之。聲達於市，當刑者皆喜躍讙呼，宛轉不已，元忠獨安坐自如。或使之起，元忠曰：「虛實未知。」隱客至，又使起，元忠曰：「俟宣敕己。」既宣敕，乃徐起，舞蹈再拜，竟無憂喜之色。是日陰雲四塞，既釋楚金等，天氣晴霽。
初，高宗之世，周興以河陽令召見，上欲加擢用，或奏以非清流，罷之。興不知，數於明堂俟命。諸相皆無言，地官尚書、檢校納言魏玄同時同平章事，謂之曰：「周明府可去矣。」興以為玄同沮已，銜之。玄同素與裴炎善，時人以其終始不渝，謂之「耐久朋」。周興奏，誣玄同言：「太后老矣，不若奉嗣君為耐久。」太后怒，閏月甲午，賜死於家。監刑御史房濟謂玄同曰：「丈人何不告密，冀得召見，可以自直。」玄同嘆曰：「人殺鬼殺，亦復何殊，豈能作告密人邪。」乃就死。又殺夏官侍郎崔詧於隱處，自餘內外大臣坐死及流貶甚眾。
彭州長史劉易從亦為徐敬真所引，戊申，就州誅之。易從為人，仁孝中謹，將刑於市，吏民憐其無辜，遠近奔赴，競解衣投地曰：「為長史求冥福。」有司平準，直十餘萬。
周興等誣右武衛大將軍燕公黑齒常之謀反，徵下獄。冬十月戊午，常之縊死。
己未，殺宗室鄂州刺史嗣鄭王璥等六人。庚申，嗣滕王修琦等六人免死，流嶺南。右衛胄曹參軍陳子昂上疏，以為「周頌成、康，漢稱文、景，皆以能措刑故也。今陛下之政，雖盡善矣，然太平之朝，上下樂化，不宜有亂臣賊子，日犯天誅。比者大獄增多，逆徒滋廣，愚臣頑昧，初謂皆實，乃去月十五日，陛下特察繫囚李珍等無罪，百寮慶悅，皆賀聖明，臣乃知亦有無罪之人掛於疏網者。陛下務在寬典，獄官務在急刑，以傷陛下之仁，以誣太平之政，臣竊恨之。又九月二十一日敕免楚金等死，初有風雨，變為景雲。臣聞陰慘者刑也，陽舒者德也。聖人法天，天亦助聖，天意如此，陛下豈可不承順之哉。今又陰雨，臣恐過在獄官。凡繫獄之囚，多在極法，道路之議，或是或非，陛下何不悉召見之，自詰其罪。罪有實者顯示明刑，濫者嚴懲獄吏，使天下咸服，人知政刑，豈非至德克明哉。」
天授元年十一月，鳳閣侍郎河東宗秦客改造「天」、「地」等十二字以獻，丁亥，行之。太后自名「曌」，改詔曰制。秦客，太后從父娣之子也。乙未，司刑少卿周興奏除唐親屬籍。臘月辛未，以僧懷義為右衛大將軍，賜爵鄂國公。
春一月戊子，武承嗣遷文昌左相，岑長倩遷文昌右相、同鳳閣鸞臺三品，鳳閣侍郎武攸寧為納言，邢文偉守內史，左肅政大夫、同鳳閣鸞臺三品王本立罷為地官尚書。攸寧，士彠之兄孫也。時武承嗣、三思用事，宰相皆下之。地官尚書、同鳳閣鸞臺三品韋方質有疾，承嗣、三思往問之，方質據牀不為禮。或諫之，方質曰：「死生有命，大丈夫安能曲事近戚以求苟免乎。」尋為周興等所構，甲午，流儋州，籍沒其家。
醴泉人侯思止始以賣餅為業，後事遊擊將軍高元禮為僕，素詭譎無賴。恆州刺史裴貞杖一判司，判司使思止告貞與舒王元名謀反，秋七月辛巳，元名坐廢，徙和州，壬午，殺其子豫章王亶，貞亦族滅。擢思止為遊擊將軍。時告密者往往得五品，思止求為御史，太后曰：「卿不識字，豈堪御史。」對曰：「獬豸何嘗識字，但能觸邪耳！」太后悅，即以為朝散大夫、侍御史。他日，太后以先所籍沒宅賜之，思止不受，曰：「臣惡反逆之人，不願居其宅。」太后益賞之。
衡水人王弘義，素無行，嘗從鄰舍乞瓜，不與，乃告縣官：「瓜田中有白兔。」縣官使人搜捕，蹂踐瓜田立盡。又遊趙、貝，見閭里耆老作邑齋，遂告以謀反，殺二百餘人。擢授遊擊將軍，俄遷殿中侍御史。或告勝州都督王安仁謀反，敕弘義按之。安仁不服，弘義即於枷上刎其首。又捕其子，適至，亦刎其首，函之以歸。道過汾州，司馬毛公與之對食，須臾，叱毛公下階，斬之，槍揭其首入洛，見者無不震慄。時置制獄於麗景門內，入是獄者，非死不出，弘義戲呼為「例竟門」。朝士人人自危，相見莫敢交言，道路以目。或因入朝密遭掩捕，每朝，輒與家人訣曰：「未知復相見否。」
時法官競為深酷，唯司刑丞徐有功、杜景儉獨存平恕，被告者皆曰：「遇來、侯必死，遇徐、杜必生。」有功，文遠之孫也，名弘敏，以字行。初為蒲州司法，以寬為治，不施敲扑。吏相約有犯徐司法杖者，眾共斥之。迨官滿，不杖一人，職事亦修。累遷司刑丞，酷吏所誣構者，有功皆為直之，前後所活數十百家。嘗廷爭獄事，太后厲色詰之，左右為戰慄，有功神色不撓，爭之彌功。太后雖好殺，知有功正直，甚敬憚之。景儉，武邑人也。司刑丞滎陽李日知亦尚平恕，少卿胡元禮欲殺一囚，日知以為不可，往復數四，元禮怒曰：「元禮不離刑曹，此囚終無生理。」日知曰：「日知不離刑曹，此囚終無死法。」竟以兩狀列上，日知果直。
東魏國寺僧法明等撰《大雲經》四卷，表上之，言太后乃彌勒佛下生，當代唐為閻浮提主，制頒於天下。
武承嗣使周興羅告隋州刺史澤王上金、舒州刺史許王素節謀反，徵詣行在。素節發舒州，聞遭喪哭者，嘆曰：「病死何可得，乃更哭邪。」丁亥，至龍門，縊殺之。上金自殺。悉誅其諸子及支黨。
八月甲寅，殺太子少保、納言裴居道。癸亥，殺尚書左丞張行廉。辛未，殺南安王潁等宗室十二人，又鞭殺故太子賢二子，唐之宗室於是殆盡矣，其幼弱存者亦流嶺南，又誅其親黨數百家。惟千金長公主以巧媚得全，自請為太后女，仍改姓武氏，太后愛之，更號延安大長公主。
九月丙子，侍御史汲人傅遊藝帥關中百姓九百餘人詣闕上表，請改國號曰周，賜皇帝姓武氏。太后不許，擢遊藝為給事中。於是百官及帝室宗戚、遠近百姓、四夷酋長、沙門道士合六萬餘人，俱上表如遊藝所請，皇帝亦上表自請賜姓武氏。戊寅，羣臣上言：「有鳳皇自明堂飛入上陽宮，還集左臺梧桐之上，久之飛東南去，及赤雀數萬集朝堂。」
庚辰，太后可皇帝及羣臣之請。壬午，御則天樓，赦天下，以唐為周，改元。乙酉，上尊號曰聖神皇帝，以皇帝為皇嗣，賜姓武氏，以皇太子為皇孫。丙戌，立武氏七廟於神都，追尊周文王曰始祖文皇帝，妣姒氏曰文定皇后。平王少子武曰睿祖康皇帝，妣姜氏曰康惠皇后。太原靖王曰嚴祖成皇帝，妣曰成莊皇后。趙肅恭王曰肅祖章敬皇帝，魏義康王曰烈祖昭安皇帝，周安成王曰顯祖文穆皇帝，忠孝太皇曰太祖孝明高皇帝，妣皆如考諡，稱皇后。立武承嗣為魏王，三思為梁王，攸寧為建昌王，士彠兄孫攸歸、重規、載德、攸暨、懿宗、嗣宗、攸宜、攸望、攸緒、攸止皆為郡王，諸姑姊皆為長公主。
又以司賓卿溧陽史務滋為納言，鳳閣侍郎宗秦客檢校內史，給事中傳遊藝為鸞臺侍郎、平章事。遊藝與岑長倩、右玉鈐衛大將軍張虔勖、左金吾大將軍丘神績、侍御史來子珣等並賜姓武。秦客潛勸太后革命，故首為內史。遊藝期年之中歷衣青、綠、朱、紫，時人謂之「四時仕宦」。敕改州為郡。或謂太后曰：「陛下始革命而廢州，不祥。」太后遽追止之。命史務滋等十人存撫諸道。癸卯，太后立兄孫延基等六人為郡王。
冬十月甲子，檢校內史宗秦客坐贓貶遵化尉，弟楚客、晉卿亦以奸贓流嶺外。丁卯，殺流人韋方質。壬申，敕兩京諸州各置大雲寺一區，藏《大雲經》，使僧升高座講解，其撰疏僧雲宣等九人皆賜爵縣公，仍賜紫袈裟、銀龜袋。制天下武氏咸蠲課役。
道州刺史李行褒兄弟為酷吏所陷，當族，秋官郎中徐有功固爭不能得。秋官侍郎周興奏：「有功故出反囚，當斬」，太后雖不許，亦免有功官。然太后雖重有功，久之，復起為侍御史。有功伏地流涕固辭曰：「臣聞鹿走山林而命懸庖廚，勢使之然也。陛下以臣為法官，臣不敢枉陛下法，必死是官矣。」太后固授之，遠近聞者相賀。
二年正月癸酉朔，太后始受尊號於萬象神宮，旗幟尚赤。甲戌，改置社稷於神都。辛巳，納武氏神主於太廟。唐太廟之在長安者更命曰享德廟，四時唯享高祖已下三廟，餘四室皆閉不享。又改長安崇先廟為崇尊廟。乙酉，日南至，大享明堂，祀昊天上帝，百神從祀，武氏祖宗配享，唐三帝亦同配。
御史中丞知大夫事李嗣貞以酷吏縱橫，上疏，以為「今告事紛紜，虛多實少，恐有凶惡陰謀離間陛下君臣。古者獄成，公卿參聽，王必三宥然後行刑。比日獄官單車奉使，推鞫既定，法家依斷，不令重推，或臨時專決，不復聞奏。如此，則權由臣下，非審慎之法，儻有冤濫，何由可知。況以九品之官，專命推覆，操生殺之柄，竊人主之威，案覆既不在秋官，省審復不由門下，國之利器，輕以假人，恐為社稷之禍。」太后不聽。
侍御史來子珣誣尚衣奉御劉行感兄弟謀反，皆坐誅。
春一月，地官尚書武思文及朝集使二千八百人表請封中嶽。己亥，廢唐興寧永康隱陵署官，唯量置守戶。左金吾大將軍丘神績以罪誅。納言史務滋與來俊臣同鞫劉行感獄，俊臣奏：「務滋與行感親密，意欲寢其反狀」。太后命俊臣並推之。庚子，務滋恐懼，自殺。
或告文昌右丞周興與丘神績通謀，太后命來俊臣鞫之。俊臣與興方推事對食，謂興曰：「囚多不承，當為何法。」興曰：「此甚易耳，取大甕，以炭四周炙之，令囚入中，何事不承。」俊臣乃索大甕，火圍如興法，因起謂興曰：「有內狀推兄，請兄入此甕。」興惶恐叩頭服罪。法當死，太后原之，二月，流興嶺南，在道，為仇家所殺。
興與索元禮、來俊臣競為暴刻，興、元禮所殺各數千人，俊臣所破千餘家。元禮殘酷尤甚，太后亦殺之，以慰人望。
徙左衛大將軍千乘王武攸暨為定王。立故太子賢之子光順為義豐王。
甲子，太后命始祖墓曰德陵，睿祖墓曰喬陵，嚴祖墓曰節陵，肅祖墓曰簡陵，烈祖墓曰靖陵，顯祖墓曰永陵。改章德陵為昊陵，顯義陵為順陵。夏四月癸卯，制以釋教開革命之階，升於道教之上。
命建安王攸宜留守長安。
秋八月庚申，殺玉鈐衛大將軍張虔勖。來俊臣鞫虔勖獄，虔勖自訟於徐有功。俊臣怒，命衛士以刀亂斫殺之，梟首於市。
義豐王光順、嗣雍王守禮、永安王守義、長信縣主等皆賜姓武氏，與睿宗諸子皆幽閉宮中，不出門庭者十餘年。守禮、守義，光順之弟也。
或告地官尚書武思文初與徐敬業通謀。甲子，流思文於嶺南，復姓徐氏。
九月乙亥，殺岐州刺史雲弘嗣。來俊臣鞫之，不問一款，先斷其首，乃僞立文案奏之。其殺張虔勖亦然。敕旨皆依，海內鉗口。
鸞臺侍郎、同平章事傅遊藝夢登湛露殿，以語所親，所親告之。壬辰，下獄，自殺。
先是，鳳閣舍人修武張嘉福使洛陽人王慶之等數百人上表，請立武承嗣為皇太子。文昌右相、同鳳閣鸞臺三品岑長倩以皇嗣在東宮，不宜有此議，奏請切責上書者，告示令散。太后又問地官尚書、同平章事格輔元，輔元固稱不可。由是大忤諸武意，故斥長倩令西征吐蕃，未至，徵還，下制獄。承嗣又譖輔元。來俊臣又脅長倩子靈原，令引司禮卿兼判納言事歐陽通等數十人，皆雲同反。通為俊臣所訊，五毒備至，終無異詞，俊臣乃詐為通款。冬十月己酉，長倩、輔元、通等皆坐誅。
王慶之見太后，太后曰：「皇嗣我子，奈何廢之。」對曰：「神不歆非類，民不祀非族。今誰有天下，而以李氏為嗣乎。」太后諭遣之。慶之伏地，以死泣請，不去，太后乃以印紙遺之曰：「欲見我，以此示門者。」自是慶之屢求見，太后頗怒之，命鳳閣侍郎李昭德賜慶之杖。昭德引出光政門外，以示朝士曰：「此賊欲廢我皇嗣，立武承嗣。」命撲之，耳目皆血出，然後杖殺之，其黨乃散。
昭德因言於太后曰：「天皇，陛下之夫，皇嗣，陛下之子。陛下身有天下，當傳之子孫為萬代業，豈得以侄為嗣乎。自古未聞侄為天子而為姑立廟者也。且陛下受天皇顧託，若以天下與承嗣，則天皇不血食矣。」太后亦以為然。昭德，乾祐之子也。
壬辰，殺鸞臺侍郎同平章事樂思晦、右衛將軍李安靜。安靜，綱之孫也。太后將革命，王公百官皆上表勸進，安靜獨正色拒之。及下制獄，來俊臣詰其反狀，安靜曰：「以我唐家老臣，須殺即殺，若問謀反，實無可對。」俊臣竟殺之。
長壽元年春一月丁卯，太后引見存撫使所舉人，無問賢愚，悉加擢用，高者試鳳閣舍人、給事中，次試員外郎、侍御史、補闕、舍遺、校書郎。試官自此始。時人為之語曰：「補闕連車載，拾遺平斗量，欋推侍御史，碗脫校書郎。」有舉人沈全交續之曰：「糊心存撫使，眯目聖神皇。」為御史紀先知所擒，劾其誹謗朝政，請杖之朝堂，然後付法。太后笑曰：「但使卿輩不濫，何恤人言。宜釋其罪。」先知大慚。太后雖濫以祿位收天下人心，然不稱職者尋亦黜之，或加刑誅。挾刑賞之柄以駕御天下，政由己出，明察善斷，故當時英賢亦競為之用。
寧陵丞廬江郭霸以諂諛幹太后，拜監察御史。中丞魏元忠病，霸往問之，因嘗其糞，喜曰：「大夫糞甘則可憂。今苦，無傷也。」元忠大惡之，遇人輒告之。
戊辰，以夏官尚書楊執柔同平章事。執柔，恭仁弟之孫也，太后以外族用之。
左臺中丞來俊臣羅告同平章事任知古、狄仁傑、裴行本、司農卿裴宣禮、前文昌左丞盧獻、御史中丞魏元忠、潞州刺史李嗣真謀反。先是，來俊臣奏請降敕，一問即承反者得減死。及知古等下獄，俊臣以此誘之。仁傑對曰：「大周革命，萬物惟新，唐室舊臣，甘從誅戮。反是實。」俊臣乃少寬之。判官王德壽謂仁傑曰：「尚書定減死矣。德壽業受驅策，欲求少階級，煩尚書引楊執柔，可乎。」仁傑曰：「皇天后土遣狄仁傑為如此事。」以頭觸柱，血流被面，德壽懼而謝之。
侯思止鞫魏元忠，元忠辭氣不屈。思止怒，命倒曳之。元忠曰：「我薄命，譬如墜驢，足絓於鐙，為所曳耳。」思止愈怒，更曳之。元忠曰：「侯思止，汝若須魏元忠頭則截取，何必使承反也。」
狄仁傑既承反，有司待報行刑，不復嚴備。仁傑裂衾帛書冤狀，置綿衣中，謂王德壽曰：「天時方熱，請授家人去其綿。」德壽許之。仁傑子光遠得書，持之稱變，得召見。則天覽之，以問俊臣，對曰：「仁傑等下獄，臣未嘗褫其巾帶，寢處甚安，苟無事實，安肯承反。」太后使通事舍人周綝往視之。俊臣暫假仁傑等巾帶，羅立於西，使綝視之。綝不敢視，惟東顧唯諾而已。俊臣又詐為仁傑等謝死表，使綝奏之。
樂思晦男未十歲，沒入司農，上變，得召見。太后問狀，對曰：「臣父已死，臣家已破，但惜陛下法，為俊臣等所弄。陛下不信臣言，乞擇朝臣之忠清、陛下素所信任者，為反狀以付俊臣，無不承反矣。」太后意稍寤，召見仁傑等問曰：「卿承反何也。」對曰：「不承則已死於栲掠矣。」太后曰：「何為作謝死表。」對曰：「無之。」出表示之，乃知其詐，於是出此七族。庚午，貶知古江夏令，仁傑彭澤令，宜禮夷陵令，元忠涪陵令，獻西鄉令。流行本、嗣真於嶺南。俊臣與武承嗣等固請誅之，太后不許。俊臣乃獨稱行本罪尤重，請誅之。秋官郎中徐有功駮之，以為「明主有更生之恩，俊臣不能將順，虧損恩信。」
殿中侍御史貴鄉霍獻可，宜禮之甥也，言於太后曰：「陛下不殺裴宣禮，臣請隕命於前。」以頭觸殿階，血流沾地，以示為人臣不私其親。太后皆不聽。獻可常以綠帛裹其傷，微露之於襆頭下，冀太后見之以為忠。
來俊臣求金於左衛大將軍泉獻誠，不得，誣以謀反，下獄，乙亥，縊殺之。
夏六月辛亥，萬年主簿徐堅上疏，以為「書有五聽之道，令着三覆之奏。竊見比有敕推按反者，令使者得實，即行斬決。人命至重，死不再生，萬一懷枉，吞聲赤族，豈不痛哉。此不足肅奸逆而明典刑，適所以長威福而生疑懼。臣望絕此處分，依法覆奏。又，法官之任，宜加簡擇，有用法寬平，為百姓所稱者，願親而任之。有處事深酷，不允人望者，願疏而退之。」堅，齊聃之子也。
夏官侍郎李昭德密言於太后曰：「魏王承嗣權太重。」太后曰：「吾侄也，故委以腹心。」昭德曰：「侄之於姑，其親何如子之於父。子猶可篡弒其父者，況侄乎。今承嗣既陛下之侄，為親王，又為宰相，權侔人主，臣恐陛下不得久安天位也。」太后矍然曰：「朕未之思。」秋七月戊寅，以文昌左相、同鳳閣鸞臺三品武承嗣為特進，納言武攸寧為冬官尚書，夏官尚書、同平章事楊執柔為地官尚書，並罷政事。承嗣亦毀昭德於太后，太后曰：「吾任昭德，始得安眠，此代吾勞，汝勿言也。」
是時，酷吏恣橫，百官畏之側足，昭德獨廷奏其奸。太后好祥瑞，有獻白石赤文者，執政詰其異，對曰：「以其赤心。」昭德怒曰：「此石赤心，他石盡反邪。」左右皆笑。襄州人胡慶以丹漆書龜腹，曰：「天子萬萬年」，詣闕獻之。昭德以刀刮盡，奏請付法。太后曰：「此心亦無惡。」命釋之。太后習貓，使與鸚鵡共處。出示百官，傳觀未遍，貓饑，搏鸚鵡食之，太后甚慚。
太后自垂拱以來，任用酷吏，先誅唐宗室、貴戚數百人，次及大臣數百家，其刺史、郎將以下不可勝數。每除一官，戶婢竊相謂曰：「鬼樸又來矣。」不旬月，輒遭掩捕，族誅。監察御史朝邑嚴善思公直敢言。時告密者不可勝數，太后亦厭其煩，命善思按問，引虛伏罪者八百五十餘人，羅織之黨為之不振，乃相與共構陷善思，坐流驩州。太后知其枉，尋復召為渾儀監丞。善思名譔，以字行。
右補闕新鄭朱敬則，以太后本任威刑以禁異議，今既革命，眾心已定，宜省刑尚寬，乃上疏，以為「李斯相秦，用刻薄變詐以屠諸侯，不知易之以寬和，卒至土崩，此不知變之禍也。漢高祖定天下，陸賈、叔孫通說之以禮義，傳世十二，此知變之善也。自文明草昧，天地屯蒙，三叔流言，四凶構難，不設鉤距，無以應天順人，不切刑名，不可摧奸息暴。故置神器，開告端，曲直之影必呈，包藏之心盡露，神道助直，無罪不除，蒼生晏然，紫宸易主。然而急趨無善跡，促柱少和聲，向時之妙策，乃當今之芻狗也。伏願覽秦、漢之得失，考時事之合宜，審糟粕之可遺，覺蘧廬之須毀，去萋菲之牙角，頓奸險之鋒芒，窒羅織之源，掃朋黨之跡，使天下蒼生坦然大悅，豈不樂哉。」太后善之，賜帛三百段。
侍御史周矩上疏曰：「推劾之吏皆相矜以虐，泥耳籠頭，枷研楔轂，折膺籤爪，懸發薰耳，號曰獄持。或累日節食，連宵緩問，晝夜搖撼，使不得眠，號曰宿囚。此等既非木石，且救目前，苟求賖死。臣竊聽輿議，皆稱天下太平，何苦須反。豈被告者盡是英雄，欲求帝王邪。但不勝楚毒自誣耳。願陛下察之。今滿朝側息不安，皆以為陛下朝與之密，夕與之讎，不可保也。周用仁而昌，秦用刑而亡。願陛下緩刑用仁，天下幸甚。」太后頗採其言，制獄稍衰。
太后春秋雖高，善自塗澤，雖左右不覺其衰。丙戌，敕以齒落更生，九月庚子，御則天門，赦天下，改元。更以九月為社。
二年正月壬辰朔，太后享萬象神宮，以魏王承嗣為亞獻，梁王三思為終獻。太后自製神宮樂，用舞者九百人。
戶婢團兒為太后所寵信，有憾於皇嗣，乃譖皇嗣妃劉氏、德妃竇氏為厭咒。癸巳，妃與德妃朝太后於嘉豫殿，既退，同時殺之，瘞於宮中，莫知所在。德妃，抗之曾孫也。皇嗣畏忤旨，不敢言，居太后前，容止自如。團兒復欲害皇嗣，有言其情於太后者，太后乃殺團兒。
是時，告密者皆誘人奴婢告其主，以求功賞。德妃父孝諶為潤州刺史，有奴忘為妖異以恐德妃母龐氏。龐氏懼，奴請夜祠禱解，因發其事，下監察御史龍門薛季昶按之。季昶誣奏，以為與德妃同祝詛，先涕泣不自勝，乃言曰：「龐氏所為，臣子所不忍道。」太后擢季昶為給事中。龐氏當斬，其子希瑊詣侍御史徐有功訟冤，有功牒所司停刑，上奏論之，以為無罪。季昶奏：「有功阿黨惡逆，請付法。」法司處有功罪當絞。令史以白有功，有功嘆曰：「豈我獨死，諸人永不死邪。」既食，掩扇而寢。人以有功苟自強，必內憂懼，密伺之，方熟寢。太后召有功，迎謂曰：「卿比按獄，失出何多。」對曰：「失出，人臣之小過。好生，聖人之大德。」太后默然。由是龐氏得減死，與其三子皆流嶺南，孝諶貶羅州司馬，有功亦除名。
臘月丁卯，降皇孫成器為壽春王，恆王成義為衡陽王，楚王隆基為臨淄王，衛王隆範為巴陵王，趙王隆業為彭城王，皆睿宗之子也。春一月甲寅，前尚方監裴匪躬、內常侍範雲仙坐私謁皇嗣，腰斬
於市。自是公卿以下皆不得見。又有告皇嗣潛有異謀者，太后命來俊臣鞫其左右，左右不勝楚毒，皆欲自誣。太常工人京兆安金藏大呼謂俊臣曰：「公既不信金藏之言，請剖心以明皇嗣不反。」即引佩刀自剖其胸，五藏皆出，流血被地。太后聞之，令轝入宮中，使醫內五藏，以桑皮線縫之，傅以藥，經宿始蘇。太后親臨視之，嘆曰：「吾有子不能自明，使汝至此。」即命俊臣停推，睿宗由是得免。
或告嶺南流人謀反，太后遣司刑評事萬國俊攝監察御史就按之。國俊至廣州，悉召流人，矯制賜自盡。流人號呼不服，國俊驅就水曲，盡斬之，一朝殺三百餘人。然後詐為反狀，還奏，因言：「諸道流人亦必有怨望謀反者，不可不早誅。」太后喜，擢國俊為朝散大夫，行侍御史。更遣右翊衛兵曹參軍劉光業、司刑評事王德壽、苑南面監丞鮑思恭、尚輦直長王大貞、右武威衛兵曹參軍屈貞筠皆攝監察御史，詣諸道按流人。光業等以國俊多殺蒙賞，爭效之，光業殺七百人，德壽殺五百人，自餘少者不減百人，其遠年雜犯流人亦與之俱斃。太后頗知其濫，制六道流人未死者，並家屬皆聽還鄉里。國俊等亦相繼死，或得罪流竄。
來俊臣誣冬官尚書蘇幹，雲在魏州與琅邪王衝通謀，夏四月乙未，殺之。
秋九月，魏王承嗣等五千人表請加尊號曰金輪聖神皇帝。乙未，太后御萬象神宮，受尊號，赦天下。作金輪等七寶，每朝會，陳之殿庭。庚子，追尊昭安皇帝曰渾元昭安皇帝，文穆皇帝曰立極文穆皇帝，孝明高皇帝曰無上孝明高皇帝，皇后從帝號。
延載元年夏五月，魏王承嗣等二萬六千餘人上尊號曰越古金輪聖神皇帝。甲午，御則天門樓，受尊號，赦天下，改元。
河內有老尼居神都麟趾寺，與嵩山人韋什方等以妖妄惑眾。尼自號淨光如來，雲能知未然。什方自雲吳赤烏元年生。又有老胡亦自言五百歲，雲見薛師已二百年矣，容貌愈少。太后甚信重之，賜什方姓武氏。秋七月癸未，以什方為正諫大夫、同平章事，制云：「邁軒代之廣成，逾漢朝之河上」。八月，什方乞還山，制罷遣之。
武三思帥四夷酋長請鑄銅鐵為天樞，立於端門之外，銘紀功德，黜唐頌周，以姚璹為督作使。諸胡聚錢百萬億，買銅鐵不能足，賦民間農器以足之。
九月，殿中丞來俊臣坐贓，貶同州參軍。王弘義流瓊州，詐稱為追還，至漢北，侍御史胡元禮遇之，按驗，得其奸狀，撲殺之。
內史李昭德於太后委遇，頗用權使氣，人多疾之。前魯王府功曹參軍丘愔上疏攻之，其略曰：「陛下天授以前，萬機獨斷。自長壽以來，委任昭德，參奉機密，獻可替否。事有便利，不預諮謀，要待畫日將行，方乃別生駮異。揚露專擅，顯示於人，歸美引愆，義不如此。」又曰：「臣觀其膽，乃大於身，鼻息所衝，上拂雲漢。」又曰：「蟻穴壞堤，鍼芒寫氣，權重一去，收之極難。」長上果毅鄧注又著《石論》數千言，述昭德專權之狀。鳳閣舍人逢弘敏取奏之，太后由是惡昭德。壬寅，貶昭德為南賓尉，尋又免死流竄。
天冊萬歲元年正月辛巳朔，太后加號慈氏越古金輪聖神皇帝，赦天下，改元證聖。
周允元與司刑少卿皇甫文備奏內史豆盧欽望、同平章事韋巨源、杜景儉、蘇味道、陸元方附會李昭德，不能匡正。欽望貶趙州，巨源貶麟州，景儉貶溱州，味道貶集州，元方貶綏州刺史。
初，明堂既成，太后命僧懷義作夾紵大像，其小指中猶容數十人，於明堂北構天堂以貯之。堂始構，為風所摧，更構之，日役萬人，採木江、嶺，數年之間，所費以萬億計，府藏為之耗竭。懷義用財如糞土，太后一聽之，無所問。每作無遮會，用錢萬緡，士女雲集，又散錢十車，使之爭拾，相蹈踐有死者。所在公私田宅，多為僧有。懷義頗厭入宮，多居白馬寺，所度力士為僧者數千人。侍御史周矩疑有奸謀，固請按之。太后曰：「卿姑退，朕即令往。」矩至臺，懷義亦至，乘馬就階而下，坦腹於牀。矩召吏將按之，遽躍馬而去。矩具奏其狀，太后曰：「此道人病風，不足詰，所度僧，惟卿所處。」悉流遠州，遷矩天官員外郎。
乙未，作無遮會於朝堂，鑿地為坑，深五丈，結綵為宮殿，佛像皆於坑中引出之，雲自地湧出。又殺牛取血，畫大像首，高二百尺，雲懷義刺膝血為之。丙申，張像於天津橋南，設齋。時御醫沈南璆亦得幸於太后，懷義心慍，是夕，密燒天堂，延及明堂，火照城中如晝，比明皆盡，暴風裂血像為數百段。太后恥而諱之，但云內作工徒誤燒麻主，遂涉明堂。時方酺宴，左拾遺劉承慶請輟朝停酺，以答天譴。太后將從之，姚璹曰：「昔成周宣榭，卜代愈隆，漢武建章，盛德彌永。今明堂布政之所，非宗廟也，不應自貶。」損太后乃御端門，觀酺如平日。命更造明堂、天堂，仍以懷義充使。又鑄銅為九州鼎及十二神，皆高一丈，各置其方。
先是，河內老尼晝食一麻一米，夜則烹宰宴樂，畜弟子百餘人，淫穢靡所不為。武什方自言能合長年藥，太后遣乘驛於嶺南採藥。及明堂火，尼入唁太后，太后怒叱之曰：「汝常言能前知，何以不言明堂火？」因斥還河內，弟子及老胡等皆逃散。又有發其奸者，太后乃復召尼還麟趾寺，弟子畢集，敕給使掩捕，盡獲之，皆沒為官婢。什方還，至偃師，聞事露，自絞死。
庚子，以明堂火告廟，下制求直言。劉承慶上疏，以為「火發既從麻主，後及總章所營佛舍，徒勞無益，請罷之。又，明堂所以統和天人，一旦焚燬，臣下何心猶為酺宴。憂喜相爭，傷於情性。又，陛下垂制博訪，許陳至理，而左史張鼎以為今既火流王屋，彌顯大周之祥。通事舍人逢敏奏稱彌勒顯道時有天魔燒宮，七寶臺須臾散壞。斯實諂妄之邪言，非君臣之正論。伏願陛下乾乾翼翼，無戾天人之心而興不急之役，則兆人蒙賴，福祿無窮。」
獲嘉主簿彭城劉知幾表陳四事，其一，以為「皇業權輿，天地開闢，嗣君即位，黎元更始，則時藉非常之慶，以申再造之恩。今六合清晏而赦令不息，近則一年再降，遠則每歲無遺，至於違法悖禮之徒，無賴不仁之輩，編戶則寇攘為業，當官則贓賄是求。而元日之朝，指期天澤，重陽之節，佇降皇恩，如其忖度，咸果釋免。或有名垂結正，罪將斷決，竊行貨賄，方便規求，故致稽延，畢沾寬宥。用使俗多頑悖，時罕廉隅，為善者不預恩光，作惡者獨承徼倖。古語曰小人之幸，君子之不幸，斯之謂也。望陛下而今而後，頗節於赦，使黎氓知禁，奸宄肅清。」其二，以為「海內具僚九品以上，每歲逢赦，必賜階勳。至於朝野宴集，公私聚會，緋服眾於青衣，象板多於木笏。皆榮非德舉，位罕才升，不知何者為妍蚩，何者為美惡。臣望自今以後，消息私恩，使有善者逾效忠勤，無才者咸知勉勵。」其三，以為「陛下臨朝踐極，取士太廣，六品以下職事清官，遂乃方之土芥，比之沙礫，若遂不加沙汰，臣恐有穢皇風。」其四，以為「今之牧伯，遷代太速，倏來忽往，蓬轉萍流，既懷苟且之謀，何暇循良之政。望自今刺史非三歲以上不可遷官，仍明察功過，尤甄賞罰。」疏奏，太后頗嘉之。是時官爵易得而法網嚴峻，故人競為趨進而多陷刑戮，知幾乃著《思慎賦》以刺時見志焉。
春二月，僧懷義益驕恣，太后惡之。既焚明堂，心不自安，言多不順。太后密選宮人多力者百餘人以防之。壬子，執之於瑤光殿前樹下，使建昌王武攸寧帥壯士驅殺之，送屍白馬寺，焚之以造塔。
甲子，太后去「慈氏越古。」之號。
夏四月，天樞成，高一百五尺，徑十二尺，八面，各徑五尺。下為鐵山，周百七十尺，以銅為蟠龍、麒麟縈繞之。上為騰雲承銅盤，徑三丈，四龍人立捧火珠，高一丈。工人毛婆羅造模，武三思為文，刻百官及四夷酋長名，太后自書其榜曰：「大周萬國頌德天樞」。
秋九月甲寅，太后合祭天地於南郊，加號天冊金輪大聖皇帝，赦天下，改元。
萬歲通天元年春一月，改長安崇尊廟為太廟。三月丁巳，新明堂成，高二百九十四尺，方三百尺，模率小於舊。上施金塗鐵鳳，高二丈，後為大風所損，更為銅火珠，羣龍捧之。號曰通天宮。赦天下，改元萬歲通天。
太后思徐有功用法平，擢拜左臺殿中侍御史，遠近聞者無不相賀。鹿城主簿宗城潘好禮着論，稱有功蹈道依仁，固守誠節，不以貴賤死生易其操履。設客問曰：「徐公於今誰與為比。」主人曰：「四海至廣，人物至多，或匿跡韜光，僕不敢誣，若所聞見，則一人而已，當於古人中求之。」客曰：「何如張釋之。」主人曰：「釋之所行者甚易，徐公所行者甚難，難易之間，優劣見矣。張公逢漢文之時，天下無事，至如盜高廟玉環及渭橋驚馬，守法而已，豈不易哉。徐公逢革命之秋，屬惟新之運，唐朝遺老或包藏禍心，使人主有疑。如周興、來俊臣，乃堯年之四凶也，崇飾惡言以誣盛德。而徐公守死善道，深相明白，幾陷囹圄，數掛網羅。此吾子所開，豈不難哉。」客曰：「使為司刑卿，乃得展其才矣。」主人曰：「吾子徒見徐公用法平允，謂可置司刑。僕睹其人，方寸之地，何所不容，若其用之，何事不可，豈直司刑而已哉。」
神功元年。箕州刺史劉思禮學相人於術士張憬藏，憬藏謂思禮當歷箕州，位至太師。思禮念太師人臣極貴，非佐命無以致之，乃與洛州錄事參軍綦連耀謀反，陰結朝士，託相術許人富貴，俟其意悅，因說以「綦連耀有天命，公必因之以得富貴」。鳳閣舍人王勮兼天官侍郎事，用思禮為箕州刺史。明堂尉河南吉頊聞其謀，以告合宮尉來俊臣，使上變告之。太后使河內王武懿宗推之。懿宗令思禮廣引朝士，許免其死，凡小忤意者皆引之。於是思禮引鳳閣侍郎同平章事李元素、夏官侍郎同平章事孫元亨、知天官侍郎事石抱忠、劉奇、給事中周譒及王勮兄涇州刺史勔、弟監察御史助等，凡三十六家，皆海內名士，窮楚毒以成其獄。壬戌，皆族誅之，親舊連坐流竄者千餘人。初，懿宗寬思禮於外，使誣引諸人。諸人既誅，然後收思禮，思禮始悔之。懿宗自大授以來，太后數使之鞫獄，喜誣陷人，時人以為周、來之亞。
來俊臣欲擅其功，復羅告吉頊，頊上變，得召見，僅免。俊臣由是復用，而頊亦以此得進。俊臣黨人羅告司刑府史樊惎謀反，誅之。惎子訟冤於朝堂，無敢理者，乃援刀自刳其腹。秋官侍郎上邽劉如璇見之，竊嘆而泣。俊臣奏如璇黨惡逆，下獄，處以絞刑，制流瀼州。
尚乘奉御張易之，行成之族孫也，年少，美姿容，善音律。太平公主薦易之弟昌宗入侍禁中，昌宗復薦易之，兄弟皆得幸於太后，常傅朱粉，衣錦繡。昌宗累遷散騎常侍，易之為司衛少卿。拜其母韋氏、臧氏為大夫人，賞賜不可勝紀，仍敕鳳閣侍郎李迥秀為臧氏私夫。迥秀，大亮之族孫也。武承嗣、三思、懿宗、綜楚客、晉卿皆候易之門庭，爭執鞭轡，謂易之為五郎，昌宗為六郎。
右司郎中馮翊喬知之有美妾曰碧玉，知之為之不昏。武承嗣藉以教諸姬，遂留不還。知之作《綠珠怨》詩以寄之，碧玉赴井死。承嗣得詩於裙帶，大怒，諷酷吏羅告，族誅之。
司僕少卿來俊臣，倚勢貪淫，士民妻妾有美者，百方取之。或使人羅告其罪，矯稱敕以取其妻，前後羅織誅人，不可勝計。自宰相以下，籍其姓名而取之。自言才比石勒。監察御史李昭德素惡俊臣，又嘗庭辱秋官侍郎皇甫文備，二人共誣昭德謀反，下獄。
俊臣欲羅告武氏諸王及太平公主，又欲誣皇嗣及廬陵王與南北牙同反，冀因此盜國權。河東人衛遂忠告之，諸武及太平公主恐懼，共發其罪，繫獄，有司處以極刑。太后欲赦之，奏上，三日不出。王及善曰：「俊臣凶狡貪暴，國之元惡，不去之，必動搖朝廷。」太后遊苑中，吉頊執轡，太后問以外事，對曰：「外人唯怪來俊臣奏不下。」太后曰：「俊臣有功於國，朕方思之。」頊曰：「於安遠告虺貞反，既而果反，今止為成州司馬。俊臣聚結不逞，誣構良善，贓賄如山，冤魂塞路，國之賊也，何足惜哉。」太后乃下其奏。
丁卯，昭德、俊臣同棄市，時人無不痛昭德而快俊臣。仇家爭啖俊臣之肉，斯須而盡，抉眼剝面，披腹出心，騰蹋成泥。太后知天下惡之，乃下制數其罪惡，且曰：「宜加赤族之誅，以雪蒼生之憤，可準法籍沒其家。」士民皆相賀於路曰：「自今眠者背始帖席矣。」
俊臣以告綦連耀功，賞奴婢十人。俊臣閱司農婢，無可者，以西突厥可汗斛瑟羅家有細婢，善歌舞，欲得以為賞口，乃使人誣告斛瑟羅反。諸酋長詣闕割耳剺面訟冤者數千人，會俊臣誅，乃得免。
俊臣方用事，選司受其屬請不次除官者，每銓數百人。俊臣敗，侍郎皆自首。太后責之，對曰：「臣負陛下，死罪。臣亂國家法，罪止一身，違俊臣語，立見滅族。」太后乃赦之。
上林令侯敏素諂事俊臣，其妻董氏諫之曰：「俊臣國賊，指日將敗，君宜遠之。」敏從之。俊臣怒，出為武龍令。敏欲不往，妻曰：「速去勿留。」俊臣敗，其黨皆流嶺南，敏獨得免。
太后徵於安遠為尚食奉御，擢吉頊為右肅政中丞。夏六月，以檢校夏官侍郎宗楚客同平章事。戊子，特進武承嗣、春官尚書武三思並同鳳閣鸞臺三品。
秋七月，武承嗣、武三思並罷政事。
九月甲寅，太后謂侍臣曰：「頃者周興、來俊臣按獄，多連引朝臣，雲其謀反。國有常法，朕安敢違。中間疑其不實，使近臣就獄引問，得其手狀，皆自承服，朕不以為疑。自興、俊臣死，不復聞有反者，然則前死者不有冤邪。」夏官侍郎姚元崇對曰：「自垂拱以來，坐謀反死者，率皆興等羅織，自以為功。陛下使近臣問之，近臣亦不自保，何敢動搖。所問若有翻覆，懼遭慘毒，不若速死。賴天啓聖心，興等伏誅，臣以百口為陛下保，自今內外之臣無復反者。若微有實狀，臣請受知而不告之罪。」太后悅曰：「向時宰相皆順成其事，陷朕為淫刑之主。聞卿所言，深合朕心。」賜元崇錢千緡。
時人多為魏元忠訟冤者，太后復召為肅政中丞。元忠前後坐棄市流竄者四。嘗侍宴，太后問曰：「卿往者數負謗，何也。」對曰：「臣猶鹿耳，羅織之徒欲得臣肉為羹，臣安所避之。」
聖曆元年。武承嗣、三思營求為太子，數使人說太后曰：「自古天子未有以異姓為嗣者。」太后意末決。狄仁傑每從容於太后曰：「文皇帝櫛風沐雨，親冒鋒鏑，以定天下，傳之子孫。大帝以二子託陛下，陛下今乃欲移之他族，無乃非天意乎。且姑侄之與母子孰親。陛下立子，則千秋萬歲後配食太廟，承繼無窮。立侄則未聞侄為天子，而祔姑於廟者也。」太后曰：「此朕家事，卿勿預知。」仁傑曰：「王者以四海為家，四海之內孰非臣妾，何者不為陛下家事。君為元首，臣為股肱，義同一體，況臣備位宰相，豈得不預知乎。」又勸太后召還廬陵王，王方慶、王及善亦勸之，太后意稍寤。他日，又謂仁傑曰：「朕夢大鸚鵡兩翼皆折，何也。」對曰：「武者，陛下之姓，兩翼，二子也。陛下起二子，則兩翼振矣。」太后由是無立承嗣、三思之意。
孫萬榮之圍幽州也，移檄朝廷曰：「何不歸我廬陵王。」孫萬榮圍幽州事見《唐平契丹》。吉頊與張易之、昌宗皆為控鶴監供奉，易之兄弟親狎之。頊從容說二人曰：「公兄弟貴寵如此，非以德業取之也，天下側目切齒多矣。不有大功於天下，將何以自全。竊為公憂之。」二人懼，涕泣問計，頊曰：「天下士庶未忘唐德，咸復思廬陵王。主上春秋高，大業須有所付，武氏諸王非所屬意。公何不從容勸主上立廬陵王，以系蒼生之望。如此豈徒免禍，亦可以長保富貴矣。」二人以為然，承間屢為太后言之。太后知謀出於頊，乃召問之，頊復為太后具陳利害，太后意乃定。三月己巳，託言廬陵王有疾，遣職方員外郎瑕丘徐彥伯召廬陵王及其妃、諸子詣行在療疾。戊子，廬陵王至神都。
秋八月，太子太保魏宣王武承嗣恨不得為太子，意快快，戊戌病薨。九月甲子，以夏官尚書武攸寧同鳳閣鸞臺三品。皇嗣固請遜位於廬陵王，太后許之。壬申，立廬陵王哲為皇太子，復名顯。赦天下。甲戌，命太子為河北道元帥以討突厥。
藍田令薛訥言於太后曰：「太子雖立，外議猶疑未定。苟此命不易，醜虜不足平也。」太后深然之。王及善請太子赴外朝以慰人心，從之。
冬十月，制「都下屯兵，命河內王武懿宗、九江王武攸歸領之」。二年正月壬戌，以皇嗣為相王，領太子右衛率。
甲子，置控鶴監丞、主簿等官，率皆嬖寵之人，頗用才能文學之士以參之。以司衛卿張易之為控鶴監，銀青光祿大夫張昌宗、左臺中丞吉頊、殿中監田歸道、夏官侍郎李回秀、鳳閣舍人薛稷、王諫大夫臨汾員半千皆為控鶴監內供奉。稷，元超之從子也。半千以古無此官，且所聚多輕薄之士，上疏請罷之。由是忤旨，左遷水部郎中。臘月戊子，以左臺中丞吉頊為天官侍郎，右臺中丞魏元忠為鳳閣侍郎，並同平章事。
文昌左丞宗楚客與弟司農卿晉卿坐贓賄滿萬餘緡及第舍過度，楚客貶播州司馬，晉卿流峯州。太平公主觀其第，嘆曰：「見其居處，吾輩乃虛生耳。」
辛亥，賜太子姓武氏，赦天下。太后生重眉，成八字，百官皆賀。春一月庚申，夏官尚書、同鳳閣鸞臺三品武攸寧罷為冬官尚書。太后春秋高，慮身後太子與諸武不相容。夏四月壬寅，命太子、相王、太平公主與武攸暨等為誓文，告天地於明堂，銘之鐵券，藏於史館。秋七月，命建安王武攸宜留守西京，代會稽王武攸望。
內史王及善雖無學術，然清正難奪，有大臣之節。張易之兄弟每侍內宴，無復人臣禮，及善屢奏以為不可。太后不悅，謂及善曰：「卿既高年，不宜更侍遊宴，但檢校閤中可也。」及善因稱病，謁假月餘，太后不問。及善嘆曰：「豈有中書令而天子可一日不見乎。事可知矣。」乃上疏乞骸骨，太后不許。八月戊申，以武三思為內史。冬十月，太子、相王諸子復出合。
太后稱制以來，多以武氏諸王及駙馬都尉為成均祭酒，博士、助教亦多非儒士。又因郊丘，明堂，拜洛，封嵩，取弘文國子生為齋郎，因得選補。由是學生不復習業，二十年間學校殆廢。而向時酷吏所誣陷者，其親友流離，未獲原宥。鳳閣舍人韋嗣立上疏，以為「時俗浸輕儒學，先王之道，弛廢不講。宜令王公以下子弟皆入國學，不聽以他岐仕進。又，自揚、豫以來，制獄漸繁，酷吏乘間，專欲殺人以求進。賴陛下聖明，周、丘、王、來相繼誅殛，朝野慶泰，若再睹陽和。至如仁傑、元忠，往遭按鞫，亦皆自誣，非陛下明察，則己為菹醢矣。今陛下升而用之，皆為良輔，何乃前非而後是哉。誠由枉陷與甄明耳。臣恐向之負冤得罪者甚眾，亦皆如是。伏望陛下弘天地之仁，廣雷雨之施，自垂拱以來，罪無輕重，一皆昭洗，死者追復官爵，生者聽還鄉里。如此，則天下皆知昔之枉濫，非陛下之意，皆獄吏之辜，幽明歡欣，感通和氣。」太后不能從。
久視元年正月戊寅，內史武三思罷為特進、太子少保。天官侍郎、平章事吉頊貶安固尉。太后以頊有幹略，故委以腹心。頊與武懿宗爭趙州之功於太后前，頊魁岸辯口，懿宗短小傴僂，頊視懿宗，聲氣凌厲。太后由是不悅，曰：「頊在朕前猶卑我諸武，況異時詎可倚邪。」他日，頊奏事，方援古引今，太后怒曰：「卿所言，朕飫聞之，無多言。太宗有馬名師子騘，肥逸無能調馭者。朕為宮女侍側，言於太宗曰：妾能制之，然須三物，一鐵鞭，二鐵檛，三匕首。鐵鞭擊之不服，則以檛檛其首，又不服，則以匕首斷其喉。太宗壯朕之志。今日卿豈足污朕匕首邪。」頊惶懼流汗，拜伏求生，乃止。諸武怨其附太子，共發其弟冒官事，由是坐貶。辭日，得召見，涕泣言曰：「臣今遠離闕庭，永無再見之期，願陳一言。」太后命之坐，問之。頊曰：「合水土為泥，有爭乎。」太后曰：「無之。」又曰：「分半為佛，半為天尊，有爭乎。」曰：「有爭矣。」頊頓首曰：「宗室、外戚各當其分，則天下安。今太子已立而外戚猶為王，此陛下驅之使他日必爭，兩不得安也。」太后曰：「朕亦知之，然業已如是，不可如何。」
臘月辛巳，立故太孫重潤為邵王，其弟重茂為北海王。
夏四月戊申，太后幸三陽宮避暑，有胡僧邀車駕觀葬舍利，太后許之。狄仁傑跪於馬前曰：「佛者戎狄之神，不足以屈天下之主。彼胡僧詭譎，直欲邀致萬乘，以惑遠近之人耳。山路險狹，不容侍衛，非萬乘所宜臨也。」太后中道而還，曰：「以成吾直臣之氣。」
五月，太后使洪州僧胡超合長生藥，三年而成，所費鉅萬。太后服之，疾小瘳。癸丑，赦天下，改元久視，去「天冊金輪大聖。」之號。
六月，改控鶴為奉宸府，以張易之為奉宸令。太后每內殿曲宴，輒引諸武、易之及弟祕書監昌宗飲博嘲謔。太后欲掩其跡，乃命易之、昌宗與文學之士李嶠等修《三教珠英》於內殿。武三思奏昌宗乃王子晉後身。太后命昌宗衣羽衣，吹笙，乘木鶴於庭中，文士皆賦詩以美之。
太后又多選美少年為奉宸內供奉，右補闕朱敬則諫曰：「陛下內寵有易之、昌宗，足矣。近聞左監門衛長史侯祥等明自媒衒，醜慢不恥，求為奉宸內供奉，無禮無儀，溢於朝聽。臣職在諫諍，不敢不奏。」太后勞之曰：「非卿直言，朕不知此。」賜彩百段。易之、昌宗競以豪侈相勝。弟昌儀為洛陽令，請屬無不從。嘗早朝，有選人姓薛，以金五十兩並狀邀其馬而賂之。昌儀受金，至朝堂，以狀授天官侍郎張錫。數日，錫失其狀，以問昌儀，昌儀罵曰：「不了事人。我亦不記，但姓薛者即與之。」錫懼，退，索在銓姓薛者六十餘人，悉留注官。錫，文瓘之兄子也。
太后信重內史梁文惠公狄仁傑，羣臣莫及，常謂之「國老。」而不名。秋九月辛丑，仁傑薨，太后泣曰：「朝堂空矣。」自是朝廷有大事，眾或不能決，太后輒嘆曰：「天奪吾國老何太早邪。」
太后嘗問仁傑「朕欲得一佳士用之，誰可者。」仁傑曰：「未審陛下欲何所用之。」太后曰：「欲用為將相。」仁傑對曰：「文學縕藉，則蘇味道、李嶠固其選矣。必欲取卓犖奇才，則有荊州長史張柬之，其人雖老，宰相才也。」太后擢柬之為洛州司馬。數日又問，仁傑對曰：「前薦柬之，尚未用也。」太后曰：「已遷矣。」對曰：「臣所薦者可為宰相，非司馬也。」乃遷秋官侍郎。久之，卒用為相。仁傑又嘗薦夏官侍郎姚元崇、監察御史曲阿桓彥範、泰州刺史敬暉等數十人，率為名臣。或謂仁傑曰：「天下桃李，悉在公門矣。」仁傑曰：「薦賢為國，非為私也。」
冬十一月丁巳，納言韋巨源罷，以文昌右丞韋安石為鸞臺侍郎、同平章事。安石，津之孫也。時武三思、張易之兄弟用事，安石數面折之。嘗侍宴禁中，易之引蜀商宋霸子等數人在座同博，安石跪奏曰：「商賈賤類，不應得預此會。」顧左右遂出之，座中皆失色。太后以其言直，勞勉之，同列皆歎服。
長安元年秋八月丙寅，武邑人蘇安恆上疏曰：「陛下欽先聖之顧託，受嗣子之推讓，敬天順人，二十年矣。豈不聞帝舜褰裳，周公復辟。舜之於禹，事祇族親。旦與成王，不離叔父。族親何如子之愛，叔父何如母之恩。今太子孝敬是崇，春秋既壯，若使統臨宸極，何異陛下之身。陛下年德既尊，寶位將倦，機務繁重，浩蕩心神，何不禪位東宮，自怡聖體。自昔理天下者，不見二姓而俱王也。當今梁、定、河內、建昌諸王，承陛下之蔭覆，並得封王。臣謂千秋萬歲之後，於事非便，臣請黜為公侯，任以閒簡。臣又聞陛下有二十餘孫，今無尺寸之封，此非長久之計也。臣請分土而王之，擇立師傅，教其孝敬之道，以夾輔周室，屏藩皇家，斯為美矣。」疏奏，太后召見，賜食，慰諭而遣之。
太后春秋高，政事多委張易之兄弟，邵王重潤與其妹永泰郡主、主壻魏王武延基竊議其事。易之訴於太后，九月壬申，太后皆逼令自殺。延基，承嗣之子也。
二年夏五月壬申，蘇安恆覆上疏曰：「臣聞天下者，神堯、文武之天下也，陛下雖居正統，實因唐氏舊基。當今太子追回，年德俱盛，陛下貪其寶位而忘母子深恩，將何聖顏以見唐家宗廟，將何誥命以謁大帝墳陵。陛下何故日夜積憂，不知鐘鳴漏盡。臣愚以為天意人事，還歸李家。陛下雖安天位，殊不知物極則反，器滿則傾。臣何惜一朝之命，而不安萬乘之國哉。」太后亦不之罪。
司僕卿張昌宗兄弟貴盛，勢傾朝野。八月戊午，太子、相王、太平公主上表請封昌宗為王，制不許。壬戌，又請，乃賜爵鄴國公。
九月庚辰，以太子賓客武三思為大谷道大總管，洛川長史敬暉為副。辛巳，又以相王旦為幷州道元帥，三思與武攸宜、魏元忠為之副，姚元崇為長史，司禮少卿鄭果為司馬。然竟不行。
冬十一月辛未，監察御史魏靖上疏，以為「陛下既知來俊臣之奸，處以極法，乞詳覆俊臣等所推大獄，伸其枉濫。」太后乃命監察御史蘇頲按覆俊臣等舊獄，由是雪免者甚眾。頲，夔之曾孫也。
三年。初，左臺大夫、同鳳閣鸞臺三品魏元忠為洛州長史，洛陽令張昌儀恃諸兄之勢，每牙，直上長史聽事，元忠到官，叱下之。張易之奴暴亂都市，元忠杖死之。及為相，太后召易之弟岐州刺史昌期，欲以為雍州長史，對仗，問宰相曰：「誰堪雍州者。」元忠對曰：「今之朝臣，無以易薛季昶。」太后曰：「季昶久任京府，朕欲別除一官。昌期何如？」諸相皆曰：「陛下得人矣。」元忠獨曰：「昌期不堪。」太后問其故，元忠曰：「昌期少年，不閒吏事。向在岐州，戶口逃亡且盡。雍州帝京，事務繁劇，不若季昶強幹習事。」太后默然而止。元忠又嘗面奏：「臣自先帝以來，蒙被恩渥，今承乏宰相，不能盡忠死節，使小人在側，臣之罪也。」太后不悅。由是諸張深怨之。
司禮丞高戩，太平公主之所愛也。會太后不豫，張昌宗恐太后一日晏駕，為元忠所誅，乃譖元忠與戩私議，云：「太后老矣，不若挾太子為久長。」太后怒，下元忠、戩獄，將使與昌宗廷辯之。昌宗密引鳳閣舍人張說，賂以美官，使證元忠，說許之。明日，太后召太子、相王及諸宰相，使元忠與昌宗參對，往復不決。昌宗曰：「張說聞元忠言，請召問之。」太后召說，說將入，鳳閣舍人南和宋璟謂說曰：「名義至重，鬼神難欺，不可黨邪陷正，以求苟免。若獲罪流竄，其榮多矣。若事有不測，璟當叩合力爭，與子同死。努力為之，萬代瞻仰，在此舉也。」殿中侍御史濟源張廷珪曰：「朝聞道，夕死可矣。」左史劉知幾曰：「無污青史，為子孫累。」及入，太后問之，說未對。元忠懼，謂說曰：「張說欲與昌宗共羅織魏元忠邪。」說叱之曰：「元忠為宰相，何乃效委巷小人之言。」昌宗從旁迫趣說，使速言。說曰：「陛下視之，在陛下前，猶逼臣如是，況在外乎。臣今對廣朝，不敢不以實對。臣實不聞元忠有是言，但昌宗逼臣，使誣證之耳。」易之、昌宗遽呼曰：「張說與魏元忠同反。」太后問其狀，對曰：「說嘗謂元忠為伊、周。伊尹放太甲，周公攝王位，非欲反而何。」說曰：「易之兄弟小人，徒聞伊、周之語，安知伊、周之道。日者元忠初衣紫，臣以郎官往賀，元忠語客曰：無功受寵，不勝慚懼。臣實言曰：明公居伊、周之任，何愧三品。彼伊尹、周公皆為臣至忠，古今慕仰。陛下用宰相，不學伊、周，當使學誰邪。且臣豈不知今日附昌宗立取臺衡，附元忠立致族滅，但臣畏元忠冤魂，不敢誣之耳。」太后曰：「張說反覆小人，宜並系治之。」他日，更引問，說對如前。太后怒，命宰相與河內王武懿宗共鞫之，說所執如初。
朱敬則抗疏理之曰：「元忠素稱忠正，張說所坐無名，若令抵罪，失天下望。」蘇安恆亦上疏，以為「陛下革命之初，人以為納諫之主，暮年以來，人以為受佞之主。自元忠下獄，里巷忷忷，皆以為陛下委信奸宄，斥逐賢良。忠臣烈士，皆撫髀於私室，而箝口於公朝，畏迕易之等意，徒取死而無益。方今賦役煩重，百姓雕弊，重以讒慝專恣，刑賞失中，竊恐人心不安，別生他變。爭鋒於朱雀門內，問鼎於大明殿前，陛下將何以謝之，何以御之。」易之等見其疏，大怒，欲殺之，賴朱敬則及鳳閣舍人桓彥範、著作郎陸澤魏知古保救得免。
九月丁酉，貶元忠為高要尉，戩、說皆流嶺表。元忠辭日，言於太后曰：「臣老矣，今向嶺南。十死一生。陛下他日必有思臣之時。」太后問其故，時易之、昌宗皆侍側，元忠指之曰：「此二小兒，終為亂階。」易之等下殿，叩膺自擲稱冤。太后曰：「元忠去矣。」
殿中侍御史景城王晙復奏申理元忠，宋璟謂之曰：「魏公幸已得全，今子覆冒威怒，得無狼狽乎。」晙曰：「魏公以忠獲罪，晙為義所激，顛沛無恨。」璟嘆曰：「璟不能申魏公之枉，深負朝廷矣。」
太子僕崔貞慎等八人餞元忠於郊外，易之詐為告密人柴明狀，稱貞慎等與元忠謀反。太后使監察御史丹徒馬懷素鞫之，謂懷素曰：「茲事皆實，略問，速以聞。」頃之，中使督趣者數四，曰：「反狀皎然，何稽留如此。」懷素請柴明對質，太后曰：「我自不知柴明處，但據狀鞫之，安用告者。」懷素據實以聞，太后怒曰：「卿欲縱反者邪。」對曰：「臣不敢縱反者。元忠以宰相謫官，貞慎等以親故追送，若誣以為反，臣實不敢。昔欒布奏事彭越頭下，漢祖不以為罪，況元忠之刑未如彭越，而陛下欲誅其送者乎。且陛下操生殺之柄，欲加之罪，取決聖衷可矣。若命臣推鞫，臣敢不以實聞。」太后曰：「汝欲全不罪邪。」對曰：「臣智識愚淺，實不見其罪。」太后意解，貞慎等由是獲免。
太后嘗命朝貴宴集，易之兄弟皆位在宋璟上。易之素憚璟，欲悅其意，虛位揖之曰：「公方今第一人，何乃下坐。」璟曰：「才劣位卑，張卿以為第一，何也。」天官侍郎鄭杲謂璟曰：「中丞奈何卿五郎。」璟曰：「以官言之，正當為卿。足下非張卿家奴，何郎之有。」舉坐悚惕。時自武三思以下皆謹事易之兄弟，璟獨不為之禮，諸張積怒，常欲中傷之，太后知之，故得免。
丁未，以左武衛大將軍武攸宜充西京留守。
四年春正月丁未，毀三陽宮，以其材作興泰宮於萬安山。二宮皆武三思建議為之，請太后每歲臨幸，功費甚廣，百姓苦之。左拾遺盧藏用上疏，以為「左右近臣多以順意為忠，朝廷具僚皆以犯忤為戒。致陛下不知百姓失業，傷陛下之仁。陛下誠能以勞人為辭，發制罷之，則天下皆知陛下苦已而愛人也。」不從。藏用，承慶之弟孫也。
夏四月，太后復稅天下僧尼，作大像於白司馬阪，令春官尚書武攸寧檢校，糜費巨億。李嶠上疏，以為「天下編戶，貧弱者眾。造像錢見有一十七萬餘緡，若將散施，人與一千，濟得一十七萬餘戶。拯饑寒之弊，省勞役之勤，順諸佛慈悲之心，沾聖君亭育之意，人神胥悅，功德無窮。方作過後因緣，豈如見在果報。」監察御史張廷珪上疏諫曰：「臣以時政論之，則宜先邊境，蓄府庫，養人力。以釋教論之，則宜救苦厄，滅諸相，崇無為。伏願陛下察臣之愚，行佛之意，務以理為上，不以人廢言。」太后為之罷役，仍召見廷珪，深賞慰之。
秋七月丙戌，以神都副留守楊再思為內史。再思為相，專以諂媚取容。司禮少卿張同休，易之之兄也，嘗召公卿宴集，酒酣，戲再思曰：「楊內史面似高麗。」再思欣然，即翦紙帖巾，反披紫袍，為高麗舞，舉坐大笑。時人或譽張昌宗之美曰：「六郎面似蓮花。」再思獨曰：「不然」。昌宗問其故，再思曰：「乃蓮花似六郎耳。」
乙未，司禮少卿張同休、汴州刺史張昌期、尚方少監張昌儀皆坐贓下獄，命左右臺共鞫之。丙申，敕，張易之、昌宗作威作福，亦命同鞫。辛丑，司刑正賈敬言奏：「張昌宗強市人田，應徵銅二十斤。」制「可」。乙巳，御史大夫李承嘉、中丞桓彥範奏：「張同休兄弟贓共四千餘緡，張昌宗法應免官。」昌宗奏：「臣有功於國，所犯不至免官。」太后問諸宰相「昌宗有功乎。」楊再思曰：「昌宗合神丹，聖躬服之有驗，此莫大之功。」太后悅，赦昌宗罪，復其官。左補闕戴令言作《兩足狐賦》以譏再思，再思出令言為長社令。
癸丑，張同休貶岐山丞，張昌儀貶博望丞。鸞臺侍郎、知納言事、同鳳閣鸞臺三品韋安石舉奏張易之等罪，敕付安石及右庶子、同鳳閣鸞臺三品唐休璟鞫之，未竟而事變。八月甲寅，以安石兼檢校揚州長史。庚申，以休璟兼幽營都督、安東都護。休璟將行，密言於太子曰：「二張恃寵不臣，必將為亂，殿下宜備之。」
相王府長史兼知夏官尚書事、同鳳閣鸞臺三品姚元崇上言：「臣事相王，不宜典兵馬。臣不敢愛死，恐不益於王。」辛酉，改春官尚書，餘如故。元崇字符之，以字行。九月，太后令舉外司堪為宰相者，對曰：「張柬之沈厚有謀，能斷大事，且其人已老，惟陛下急用之。」冬十月甲戌，以秋官侍郎張柬之同平章事，時年且八十矣。
太后寢疾，居長生院，宰相不得見者累月，惟張易之、昌宗侍側。疾少間，崔玄暐奏言：「皇太子、相王仁明孝友，足侍湯藥。宮禁事重，伏願不令異姓出入。」太后曰：「德卿厚意。」易之、昌宗見太后疾篤，恐禍及己，引用黨援，陰為之備。屢有人為飛書及榜其事於通衢，云：「易之兄弟謀反」，太后皆不問。
十二月辛未，許州人楊元嗣，告：「昌宗嘗召術士李弘泰佔相，弘泰言昌宗有天子相，勸於定州造佛寺，則天下歸心。」太后命韋承慶及司刑卿崔神慶、御史中丞宋璟鞫之。神慶，神基之弟也。承慶、神慶奏言：「昌宗款稱弘泰之語，尋已奏聞，準法首原。弘泰妖言，請收行法。」璟與大理丞封全禎奏：「昌宗寵榮如是，復召術士佔相，志欲何求。弘泰稱筮得純《幹》，天子之卦。昌宗儻以弘泰為妖妄，何不即執送有司。雖雲奏聞，終是包藏禍心，法當處斬破家。請收付獄，窮理其罪。」太后久之不應，璟又曰：「儻不即收系，恐其搖動眾心。」太后曰：「卿且停推，俟更檢詳文狀。」璟退，左拾遺江都李邕進曰：「向觀宋璟所奏，志安社稷，非為身謀，願陛下可其奏。」太后不聽。尋敕璟揚州推按，又敕璟按幽州都督屈突仲翔贓污，又敕璟副李嶠安撫隴、蜀。璟皆不肯行，奏曰：「故事，州縣官有罪，品高則侍御史，卑則監察御史按之，中丞非軍國大事，不當出使。今隴、蜀無變，不識陛下遣臣出外，何也。臣皆不敢奉制。」
司刑少卿桓彥範上疏，以為「昌宗無功荷寵，而包藏禍心，自招其咎，此乃皇天降怒。陛下不忍加誅，則違天不祥。且昌宗既雲奏訖，則不當更與弘泰往還，使之求福穰災。是則初無悔心，所以奏者，擬事發則雲先已奏陳，不發則俟時為逆。此乃奸臣詭計，若雲可舍，誰為可刑。況事已再發，陛下皆釋不問，使昌宗益自負得計，天下亦以為天命不死，此乃陛下養成其亂也。苟逆臣不誅，社稷亡矣。請付鸞臺鳳閣三司，考竟其罪。」疏奏，不報。
崔玄暐亦屢以為言，太后令法司議其罪。玄暐弟司刑少卿升，處以大辟。宋璟復奏收昌宗下獄。太后曰：「昌宗已自奏聞。」對曰：「昌宗為飛書所逼，窮而自陳，勢非得已。且謀反大逆，無容首免。若昌宗不伏大刑，安用國法。」太后溫言解之。璟聲色逾厲，曰：「昌宗分外承恩，臣知言出禍從，然義激於心，雖死不恨。」太后不悅。楊再思恐其忤旨，遽宣敕令出，璟曰：「聖主在此，不煩宰相擅宣敕命。」太后乃可其奏，遣昌宗詣臺，璟庭立而按之。事未畢，太后遣中使召昌宗，特敕赦之。璟嘆曰：「不先擊小子腦裂，負此恨矣。」太后乃使昌宗詣璟謝，璟拒不見。
左臺中丞桓彥範、右臺中丞東光袁恕已共薦詹事司直陽嶠為御史。楊再思曰：「嶠不樂搏擊之任如何。」彥範曰：「為官擇人，豈必待其所欲。所不欲者，尤須與之，所以長難進之風，抑躁求之路。」乃擢為右臺侍御史。嶠，休之之玄孫也。
先是，李嶠、崔玄暐奏：「往屬革命之時，人多逆節，遂致刻薄之吏恣行酷法，其周興等所劾破家者，並請雪免。」司刑少卿彥範又奏陳之，表疏前後十上。太后乃從之。
中宗神龍元年春正月壬午朔，赦天下，改元。自文明以來，得罪者非揚、豫、博三州及諸反逆魁首，咸赦除之。
太后疾甚，麟臺監張易之、春官侍郎張昌宗居中用事，張柬之、崔玄暐與中臺右丞敬暉、司刑少卿桓彥範、相王府司馬袁恕已謀誅之。柬之謂右羽林衛大將軍李多祚曰：「將軍今日富貴，誰所致也。」多祚泣曰：「大帝也。」柬之曰：「今大帝之子為二豎所危，將軍不思報大帝之德乎。」多祚曰：「苟利國家，惟相公處分，不敢顧身及妻子。」因指天地以自誓。遂與定謀。
初，柬之與荊府長史<門晏>鄉楊元琰相代，同泛江，至中流，語及太后革命事，元琰慨然有匡復之志。及柬之為相，引元琰為右羽林將軍，謂曰：「君頗記江中之言乎。今日非輕授也。」柬之又用彥範、暉及右散騎侍郎李湛皆為左、右羽林將軍，委以禁兵。易之等疑懼，乃更以其黨武攸宜為右羽林大將軍，易之等乃安。俄而姚元之自靈武至都，柬之、彥範相謂曰：「事濟矣。」遂以其謀告之。彥範以事白其母，母曰：「忠孝不兩全，先國後家可也。」時太子於北門起居，彥範、暉謁見，密陳其策，太子許之。
癸卯，柬之、玄暐、彥範與左威衛將軍薛思行等帥左、右羽林兵五百餘人至玄武門，遣多祚、湛及內直郎駙馬都尉安陽王同皎詣東宮迎太子。太子疑，不出。同皎曰：「先帝以神器付殿下，橫遭幽廢，人神同憤，二十三年矣。今天誘其衷，北門、南牙同心協力，以今日誅凶豎，復李氏社稷，願殿下暫至玄武門，以副眾望。」太子曰：「凶豎誠當夷滅，然上體不安，得無驚怛。諸公更為後圖。」李湛曰：「諸將相不顧家族以徇社稷，殿下奈何欲納之鼎鑊乎。請殿下自出止之。」太子乃出。同皎扶抱太子上馬，從至玄武門，斬關而入。
太后在迎仙宮，柬之等斬易之、昌宗於廡下，進至太后所寢長生殿，環繞侍衛。太后驚起，問曰：「亂者誰邪。」對曰：「張易之、昌宗謀反，臣等奉太子令誅之，恐有漏泄，故不敢以聞。稱兵宮禁，罪當萬死。」太后見太子曰：「乃汝邪。小子既誅，可還東宮。」彥範進曰：「太子安得更歸。昔天皇以愛子託陛下，今年齒已長，久居東宮，天意人心，久思李氏，羣臣不忘太宗、天皇之德，故奉太子誅賊臣。願陛下傳位太子，以順天人之望。」李湛，義府之子也太后見之，謂曰：「汝亦為誅易之將軍邪。我於汝父子不薄，乃有今日。」湛慚不能對。又謂崔玄暐曰：「他人皆因人以進，惟卿朕所自擢，亦在此邪。」對曰：「此乃所以報陛下之大德。」
於是收張昌期、同休、昌儀等，皆斬之，與易之、昌宗梟首天津南。是日，袁恕己從相王統南牙兵以備非常，收韋承慶、房融及司禮卿崔神慶繫獄，皆易之之黨也。初，昌儀新作第，甚美，逾於王主。或夜書其門曰：「一日絲能作幾日絡。」滅去，復書之，如是六七，昌儀取筆注其下曰：「一日亦足。」乃止。
甲辰，制太子監國，赦天下。以袁恕己為鳳閣侍郎、同平章事，分遣十使齎璽書宣慰諸州。乙巳，太后傳位於太子。
丙午，中宗即位。赦天下，惟張易之黨不原。其為周興等所枉者，咸令清雪，子女配沒者皆免之。相王加號安國相王，拜太尉、同鳳閣鸞臺三品。太平公主加號鎮國太平公主。皇族先配沒者子孫皆復屬籍，仍量敘官爵。
丁未，太后徙居上陽宮，李湛留宿衛。戊申，帝帥百官詣上陽宮。上太后尊號則天大聖皇帝。
庚戌，以張柬之為夏官尚書、同鳳閣鸞臺三品，崔玄暐為內史，袁恕己同鳳閣鸞臺三品，敬暉、桓彥範皆為納言，並賜爵郡公。李多祚賜爵遼陽郡王，王同皎為右千牛將軍、琅邪郡公，李湛為右羽林大將軍、趙國公，自餘官賞有差。
張柬之等之討張易之也，殿中監田歸道將千騎宿玄武門，敬暉遣使就索千騎，歸道先不預謀，拒而不與。事寧，暉欲誅之，歸道以理自陳，乃免歸私第。帝嘉其忠壯，召拜太僕少卿。
二月辛亥，帝帥百官詣上陽宮，問太后起居，自是每十日一往。
甲寅，復國號曰唐。郊廟、社稷、陵寢、百官、旗幟、服色、文字皆如永淳以前故事。復以神都為東都，北都為幷州，老君為玄元皇帝。
乙卯，鳳閣侍郎、同平章事韋承慶貶高要尉，正諫大夫、同平章事房融除名，流高州，司禮卿崔神慶流欽州。楊再思為戶部尚書、同中書門下三品、西京留守。
太后之遷上陽宮也，太僕卿、同中書門下三品姚元之獨嗚咽流涕。桓彥範、張柬之謂曰：「今日豈公涕泣時邪。恐公禍由此始。」元之曰：「元之事則天皇帝久，乍此辭違，悲不能忍。且元之前日從公誅奸逆，人臣之義也，今日別舊君，亦人臣之義也，雖獲罪，實所甘心。」是日，出為亳州刺史。
甲子，立妃韋氏為皇后，赦天下。追贈後父玄貞為上洛王，母崔氏為妃。左拾遺賈虛已上疏，以為「異姓不王，古今通制。今中興之始，萬姓喁喁以觀陛下之政，而先王后族，非所以廣德美於天下也。且先朝贈後父太原王，殷鑑不遠，須防其漸。若以恩制已行，宜令皇后固讓，則益增謙沖之德矣。」不聽。
初，韋後生邵王重潤、長寧、安樂二公主。上之遷房陵也，安樂公主生於道中，上特愛之。上在房陵與後同幽閉，備嘗艱危，情愛甚篤。上每聞敕使至，輒惶恐欲自殺，後止之曰：「禍福無常，寧失一死，何遽如是。」上嘗與後私誓曰：「異時幸復見天日，當惟卿所欲，不相禁御。」及再為皇后，遂干預朝政，如武后在高宗之世。桓彥範上表，以為「《易》稱無攸遂，在中饋，貞吉。《書》稱牝雞之晨，惟家之索。伏見陛下每臨朝，皇后必施帷幔坐殿上，預聞政事。臣竊觀自古帝王，未有與婦人共政而不破國亡身者也。且以陰乘陽，違天也。以婦陵夫，違人也。伏願陛下覽古今之戒，以社稷、蒼生為念，令皇后專居中宮，治陰教，勿出外朝幹國政。」
先是，胡僧慧範以妖妄遊權貴之門，與張易之兄弟善，韋後亦重之。及易之誅，復稱慧範預其謀，以功加銀青光祿大夫，賜爵上庸縣公，出入宮掖，上數微行幸其舍。彥範復表言慧範執左道以亂政，請誅之。上皆不聽。
初，武后誅唐宗室，有才德者先死。惟吳王恪之子鬱林侯千里褊躁無才，又數獻符瑞，故獨得免。上即位，立為成王，拜左金吾大將軍。武后所誅唐諸王、妃、主、駙馬等皆無人葬埋，子孫或流竄嶺表，或拘囚歷年，或逃匿民間，為人傭保。至是，制州縣求訪其柩，以禮改葬，追復官爵，召其子孫，使之承襲，無子孫者為擇後置之。既而宗室子孫相繼而至，皆召見，涕泣舞蹈，各以親疏襲爵拜官有差。
二張之誅也，洛州長史薛季昶謂張柬之、敬暉曰：「二凶雖除，產、祿猶在，去草不去根，終當復生。」二人曰：「大事已定，彼猶機上肉耳，夫何能為。所誅已多，不可復益也。」季昶嘆曰：「吾不知死所矣。」朝邑尉武強劉幽求亦謂桓彥範、敬暉曰：「武三思尚存，公輩終無葬地，若不早圖，噬臍無及。」不從。
上女安樂公主適三思子崇訓，上官婉兒者，儀之女孫也，儀死，沒入掖庭，辯慧善屬文，明習吏事。則天愛之，自聖歷以後，百司表奏，多令參決。及上即位，又使專掌制命，益委任之，拜為婕妤，用事於中。三思通焉，故黨於武氏，又薦三思於韋後，引入禁中，上遂與三思圖議政事，張柬之等皆受制於三思矣。上使韋後與三思雙陸，而自居旁為之點籌，三思遂與後通，由是武氏之勢復振。
張柬之等數勸上誅諸武，上不聽。柬之等曰：「革命之際，宗室諸李誅夷略盡，今賴天地之靈，陛下返正，而武氏濫官僭爵，按堵如故，豈遠近所望邪。願頗抑損其祿位，以慰天下。」又不聽。柬之等或撫牀嘆憤，或彈指出血，曰：「主上昔為英王，時稱勇烈，吾所以不誅諸武者，欲使上自誅之，以張天子之威耳。今反如此，事勢已去，知復奈何。」
上數微服幸武三思第，監察御史清河崔皎密疏諫曰：「國命初復，則天皇帝在西宮，人心猶有附會。周之舊臣，列居朝廷，陛下奈何輕有外遊，不察豫且之禍。」上泄之，三思之黨切齒。丙寅，以太子賓客武三思為司空、同中書門下三品。
左散騎常侍譙王重福，上之庶子也，其妃張易之之甥。韋後惡之，譖於上曰：「重潤之死，重福之為也。」由是貶濮州員外刺史，又改均州刺史，常令州司防守之。丁卯，以右散騎常侍安定王武攸暨為司徒、定王。丁丑，武三思、武攸暨固辭新官爵及政事，許之，並加開府儀同三司。
三月甲申，制「文明以來破家子孫皆復舊資蔭，唯徐敬業、裴炎不在免限。」丁亥，制「酷吏周興、來俊臣等，已死者追奪官爵，存者皆流嶺南惡地。」己丑，以袁恕已為中書令。制「梟氏、蟒氏皆復舊姓。」
術士鄭普思、尚衣奉御葉靜能皆以妖妄為上所信重，夏四月，墨敕以普思為祕書監，靜能為國子祭酒。桓彥範、崔玄暐固執不可，上曰：「己用之，無容遽改。」彥範曰：「陛下初即位，下制雲政令皆依貞觀故事。貞觀中，魏徵、虞世南、顏師古為祕書監，孔穎達為國子祭酒，豈普思、靜能之比乎。」庚戌，左拾遺李邕上疏，以為「《詩》三百，一言以蔽之，曰思無邪。若有神仙能令人不死，則秦始皇、漢武帝得之矣。佛能為人福利，則梁武帝得之矣。堯、舜所以為帝王首者，亦修人事而已。尊寵此屬，何補於國。」上皆不聽。
上即位之日，驛召魏元忠於高要。丁卯，至都，拜衛尉卿、同平章事。甲戌，以魏元忠為兵部尚書。乙亥，以張柬之為中書令。戊寅，追贈故邵王重潤為懿德太子。
五月壬午，遷周廟七主於西京崇尊廟。制「武氏三代諱，奏事者皆不得犯」。以張柬之等及武攸暨、武三思、鄭普思等十六人皆為立功之人，賜以鐵券，自非反逆，各恕十死。
癸巳，敬暉等帥百官上表，以為「五運迭興，事不兩大。天授革命之際，宗室誅竄殆盡，豈得與諸武並封。今天命惟新，而諸武封建如舊，並居京師，開闢以來，未有斯理。願陛下為社稷計，順遐邇心，降其王爵，以安內外。」上不許。敬暉等畏武三思之讒，以考功員外郎崔湜為耳目，伺其動靜。湜見上親三思而忌暉等，乃悉以暉等謀告三思，反為三思用。三思引為中書舍人。湜，仁師之孫也。
先是，殿中侍御史南皮鄭愔諂事二張，二張敗，貶宣州司士參軍，坐贓，亡入東都，私謁武三思。初見三思，哭甚哀，既而大笑。三思素貴重，甚怪之。愔曰：「始見大王而哭，哀大王將戮死而滅族也。後乃大笑，喜大王之得愔也。大王雖得天子之意，彼五人皆據將相之權，膽略過人，廢太后如反掌。大王自視勢位與太后孰重。彼五人日夜切齒欲噬大王之肉，非盡大王之族不足以快其志。大王不去此五人，危如朝露，而晏然尚自以為泰山之安，此愔所以為大王寒心也。」三思大悅，與之登樓，問自安之策，引為中書舍人，與崔湜背為三思謀主。
三思與韋後日夜譖暉等，云：「恃功專權，將不利於社稷」。上信之。三思等因為上畫策「不若封暉等為王，罷其政事，外不失尊寵功臣，內實奪之權。」上以為然，甲午，以侍中齊公敬暉為平陽王，譙公桓彥範為扶陽王，中書令漢陽公張柬之為漢陽王，南陽公袁恕己為南陽王，特進、同中書門下三品博陵公崔玄暉為博陵王，罷知政事，賜金帛、鞍馬，令朝朔望。仍賜彥範姓韋氏，與皇后同籍。尋又以玄暐檢校益州長史，知都督事，又改梁州刺史。三思令百官復修則天之政，不附武氏者斥之，為五王所逐者復之，大權盡歸三思矣。
五王之請削武氏諸王也，求人為表，眾莫肯為。中書舍人岑羲為之，語甚激切。中書舍人偃師畢構次當讀表，辭色明厲。三思既得志，羲改祕書少監，出構為潤州刺史。
易州刺史趙履溫，桓彥範之妻兄也，彥範之誅二張，稱履溫預其謀，召為司農少卿。履溫以二婢遺彥範，及彥範罷政事，履溫復奪其婢。
上嘉宋璟忠直，累遷黃門侍郎。武三思嘗以事屬璟，璟正色拒之曰：「今太后既復子明辟，王當以侯就第，何得尚幹朝政。獨不見產、祿之事乎。」
以韋安石兼檢校中書令，魏元忠兼檢校侍中，又以李湛為右散騎常侍，趙承恩為光祿卿，楊元琰為衛尉卿。先是，元琰知三思浸用事，請棄官為僧，上不許。敬暉聞之，笑曰：「使我早知，勸上許之，髡去胡頭，豈不妙哉。」元琰多須類胡，故暉戲之。元琰曰：「功成名遂，不退將危，此乃由衷之請，非徒然也。」暉知其意，瞿然不悅。及暉等得罪，元琰獨免。
上官婕妤勸韋後襲則天故事，上表請天下士庶為出母服喪三年。又請百姓年二十三為丁，五十九免役，改易制度以收時望。制皆許之。
癸卯，制降諸武梁王三思為德靜王，定王攸暨為樂壽王，河內王懿宗等十二人皆降為公，以厭人心。六月，以韋安石為中書令，魏元忠為侍中，楊再思檢校中書令。
特進漢陽王張柬之表請歸襄州養疾。秋七月乙未，以柬之為襄州刺史，不知州事，給全俸。冬十月辛未，以魏元忠為中書令，楊再思為侍中。
十一月壬寅，則天崩於上陽宮，年八十二。遺制「去帝號，稱則天大聖皇后。王、蕭二族及褚遂良、韓瑗、柳奭親屬皆赦之。」上居諒陰，以魏元忠攝冢宰三日。元忠素負忠直之望，中外賴之。武三思憚之，矯太后遺制，慰諭元忠，賜實封百戶。元忠捧制，感咽涕泗，見者曰：「事去矣。」十二月丁卯，上始御同明殿見羣臣。
二年春閏正月，武三思以敬暉、彥範袁、恕己尚在京師，忌之，乙卯，出為滑、洺豫三州刺史。
二月丙申，僧慧範等九人並加五品階，賜爵郡、縣公。道士史崇恩等三人加五品階，除國子祭酒，同正。葉靜能加金紫光祿大夫。
初，少府監丞弘農宋之問及弟兗州司倉之遜皆坐附會張易之貶嶺南，逃歸東都，匿於友人光祿卿、駙馬都尉王同皎家。同皎疾武三思及韋後所為，每與所親言之，輒切齒。之遜於簾下聞之，密遣其子曇及甥校書郎李悛告三思，欲以自贖。三思使曇、悛及撫州司倉冉祖雍上書，告同皎與洛陽人張仲之、祖延慶、武當丞壽春周憬等潛結壯士，謀殺三思，因勒兵詣闕，廢皇后。上命御史大夫李承嘉、監察御史姚紹之按其事，又命楊再思、李嶠、韋巨源參驗。仲之言三思罪狀，事連宮壼。再思、巨源陽寐不聽，嶠與紹之命反接送獄。仲之還顧，言不已，紹之命檛之，折其臂。仲之大呼曰：「吾已負汝，死當訟汝於天。」三月庚戌，同皎等皆坐斬，籍沒其家。周憬亡入比干廟中，大言曰：「比干古之忠臣，知吾此心。三思與皇后淫亂，傾危國家，行當梟首都市，恨不及見耳。」遂自剄。之問、之遜、曇、悛、祖雍併除京官，加朝散大夫。
武三思與韋後日夜譖敬暉等不己，復左遷暉為朗州刺史，崔玄暐為均州刺史，桓彥範為亳州刺史，袁恕己為郢州刺史。與暉等同立功者薛思行等，皆以為黨與坐貶。
夏四月，處士京兆韋月將上書，告武三思潛通宮掖，必為逆亂。上大怒，命斬之。黃門侍郎宋璟奏請推按，上益怒，不及整巾，屣履出側門，謂璟曰：「朕謂已斬，乃猶未邪。」命趨斬之。璟曰：「人言中宮私於三思，陛下不問而誅之，臣恐天下必有竊議。」固請按之，上不許。璟曰：「必欲斬月將，請先斬臣。不然，臣終不敢奉詔。」上怒少解。左御史大夫蘇珦、給事中徐堅、大理卿長安尹思貞皆以為方夏行戮，有違時令。上乃命與杖，流嶺南。過秋分一日，平曉，廣州都督周仁軌斬之。
御史大夫李承嘉附武三思，詆尹思貞於朝。思貞曰：「公附會奸臣，將圖不軌，先除忠臣邪。」承嘉怒，劾奏思貞，出為青州刺史。或謂思貞曰：「公平日訥於言，及廷折承嘉，何其敏邪。」思貞曰：「物不能鳴者激之則鳴，承嘉恃威權相陵，僕義不受屈，亦不知言之從何而至也。」武三思惡宋璟，出之，檢校貝州刺史。
五月，武三思使鄭愔告朗州刺史敬暉、亳州刺史韋彥範、襄州刺史張柬之、郢州刺史袁恕己、均州刺史崔玄暐與王同皎通謀。六月戊寅，貶暉崖州司馬，彥範瀧州司馬，柬之新州司馬，恕己竇州司馬，玄暐白州司馬，並員外置，仍長任，削其勳封。復彥範姓桓氏。
秋七月戊申，立衛王重俊為皇太子。
武三思陰令人疏皇后穢行，榜於天津橋，請加廢黜。上大怒，命御史大夫李承嘉窮核其事。承嘉奏言：「敬暉、桓彥範、張柬之、袁恕己、崔玄暐使人為之。雖雲廢后，實謀大逆。請族誅之。」三思又使安樂公主譖之於內，侍御史鄭愔言之於外，上命法司結竟。大理丞三原李朝隱奏稱「暉等未經推鞫，不可遽就誅夷。」大理丞裴談奏稱「暉等宜據制書處斬籍沒，不應更加推鞫。」上以暉等嘗賜鐵券，許以不死，乃長流暉於瓊州，彥範於瀼州，柬之於瀧州，恕己於環州，玄暐於古州，子弟年十六以上皆流嶺外。擢承嘉為金紫光祿大夫，進爵襄武郡公，談為刑部尚書。出李朝隱為聞喜令。
三思又諷太子上表請夷暉等三族，上不許。中書舍人崔湜說三思曰：「暉等異日北歸，終為後患，不如遣使矯制殺之。」三思問：「誰可使者。」湜薦大理正周利用。利用先為五王所惡，貶嘉州司馬。乃以利用攝右臺侍御史，奉使嶺外。比至，柬之、玄暐已死。遇彥範於貴州，令左右縛之，曳於竹槎之上，肉盡至骨，然後杖殺。得暉，咼而殺之。恕己素服黃金，利用逼之使飲野葛汁，盡數升不死，不勝毒憤，掊地，爪甲殆盡，仍捶殺之。利用還，擢拜御史中丞。薛季昶累貶儋州司馬，飲藥死。
三思既殺五王，權傾人主。常言：「我不知代間何者謂之善人，何者謂之惡人。但於我善者則為善人，於我惡者則為惡人耳。」時兵部尚書宗楚客、將作大匠宗晉卿、太府卿紀處訥、鴻臚卿甘元柬皆為三思羽翼。御史中丞周利用、侍御史冉祖雍、太僕丞李俊、光祿丞宋之遜、監察御史姚紹之皆為三思耳目，時人謂之五狗。
安樂公主恃寵驕恣，賣官、鬻獄、權傾朝野。或自為制敕，掩其文，令上署之，上笑而從之，竟不視也。自請為皇太女，上雖不從，亦不譴責。
景龍元年。皇后以太子重俊非其所生，惡之。特進德靜王武三思尤忌太子。上官婕妤以三思故，每下制敕，推尊武氏。安樂公主與駙馬、左衛將軍武崇訓常陵侮太子，或呼為奴。崇訓又教公主言於上，請廢太子，立已為皇太女。太子積不能平。
秋七月辛丑，太子與左羽林大將軍李多祚、將軍李思衝、李承況、獨狐禕之、沙吒忠義等矯制發羽林千騎兵三百餘人，殺三思、崇訓於其第，並親黨十餘人。又使左金吾大將軍成王千里及其子天水王禧分兵守宮城諸門，太子與多祚引兵自肅章門斬關而入，叩合索上官婕妤。婕妤大言曰：「觀其意欲先索婉兒，次索皇后，次及大家。」上乃與韋後、安樂公主、上官婕妤登玄武門樓以避兵鋒，使左羽林大將軍劉景仁帥飛騎百餘人屯於樓下以自衛。楊再思、蘇環、李嶠與兵部尚書宗楚客、左衛將軍紀處訥擁兵二千餘人屯太極殿前，閉門自守。多祚先至玄武樓下，欲升樓，宿衛拒之。多祚與太子狐疑，按兵不戰，冀上問之。宮闈令石城楊思勖在上側，請擊之。多祚壻羽林中郎將野呼利為前鋒總管，思勖挺刃斬之，多祚軍奪氣。上據檻俯謂多祚所將千騎曰：「汝輩皆朕宿衛之士，何為從多祚反。苟能斬反者，勿患不富貴。」於是千騎斬多祚、承況、禕之、忠義，餘眾皆潰。成王千里、天水王禧攻右延明門，將殺宗楚客、紀處訥，不克而死。
太子以百騎走終南山，至鄠西，能屬者才數人，憩於林下，為左右所殺。上以其首獻太廟及祭三思、崇訓之柩，然後梟之朝堂。更成王千里姓曰蝮氏，同黨皆伏誅。東宮僚屬無敢近太子屍者，唯永和縣丞寧嘉勖解衣裹太子首，號哭，貶興平丞。太子兵所經諸門首者皆坐流，韋氏之黨奏請悉誅之，上更命法司推斷。大理卿宋城鄭惟忠曰：「大獄始決，人心未安，若復有改推，則反仄者眾矣。」上乃止。
以楊思勖為銀青光祿大夫，行內常侍。癸卯，赦天下。贈武三思太尉、梁宣王，武崇訓開府儀同三司、魯忠王。安樂公主請用永泰公主故事，以崇訓墓為陵。給事中盧粲駁之，以為「永泰事出特恩，今魯王主壻，不可為比。」上手敕曰：「安樂與永泰無異，同穴之義，今古不殊。」粲又奏，以為「陛下以膝下之愛施及其夫，豈可無上下無辯，君臣一貫哉。」上乃從之。公主怒，出粲為陳州刺史。
襄邑尉襄陽席豫聞安樂公主求為太女，嘆曰：「梅福譏切王氏，獨何人哉。」乃上書請立太子，言甚深切。太平公主欲表為諫官，豫恥之，逃去。
八月，皇后及王公已下表上尊號曰應天神龍皇帝。改玄武門為神武門，樓為制勝樓。宗楚客又帥百官表請加皇后尊號曰順天翊聖皇后，上並許之。
初，右臺大夫蘇珦治太子重俊之黨，囚有引相王者，珦密為之申理，上乃不問。自是，安樂公主及兵部尚書宗楚客日夜謀誅相王，使侍御史冉祖雍等誣奏相王及太平公主，雲與重俊通謀，請收付制獄。上召吏部侍郎兼御史中丞蕭至忠使鞫之，至忠泣曰：「陛下富有四海，不能容一弟一妹，而使人羅織害之乎。相王昔為皇嗣，固請於則天，以天下讓陛下，累日不食，此海內所知。奈何以祖雍一言而疑之。」上素友愛，遂寢其事。
右補闕浚儀吳兢聞祖雍之謀，上疏，以為「自文明以來，國之祚胤，不絕如線。陛下龍興，恩及九族，求之瘴海，升之闕庭。況相王同氣至親，六合無貳，而賊臣日夜連謀，乃欲陷之極法。禍亂之根，將由此始。夫任以權則雖疏必重，奪其勢則雖親必輕。自古委信異姓，猜忌骨肉，以覆國亡家者，幾何人矣。況國家枝葉無幾，陛下登極未久，而一子以弄兵受誅，一子以愆違遠竄，惟餘一弟，朝夕左右。尺布斗粟之譏，不可不慎，《青蠅》之詩，良可畏也。」相王寬厚恭謹，安恬好讓，故經武、韋之世、竟免於難。
初，右僕射、中書令魏元忠以武三思擅權，意常憤鬱。及太子重俊起兵，遇元忠子太僕少卿升於永安門，脅以自隨。太子死，升為亂兵所殺。元忠揚言曰：「元惡已死，雖鼎鑊何傷，但惜太子隕沒耳。」上以其有功，且為高宗、武后所重，故釋不問。兵部尚書宗楚客、太府卿紀處訥等共證元忠，雲與太子通謀，請夷其三族，制不許。元忠懼，表請解官爵，以散秩還第。丙戌，上手敕聽解僕射，以特進、齊公致仕，仍朝朔望。
九月丁卯，以吏部侍郎蕭至忠為黃門侍郎，兵部尚書宗楚客為左衛將軍，兼太府卿紀處訥為太府卿，並同中書門下三品。
宗楚客等引右衛郎將姚廷筠為御史中丞，使劾奏魏元忠，以為「侯君集社稷元勳，及其謀反，太宗就羣臣乞其命而不得，竟流涕斬之。其後房遺愛、薛萬徹、齊王祐等為逆，雖復懿親，皆從國法。元忠功不逮君集，身又非國戚，與李多祚等謀反，男入逆徒，是宜赤族污官。但有朋黨飾辭營救，以惑聖德，陛下仁恩，欲掩其過。臣所以犯龍鱗，忤聖意者，正以事關宗社耳。」上頗然之元。忠坐系大理，貶渠州司馬。
宗楚客令給事中冉祖雍奏言：「元忠既犯大逆，不應出佐渠州。」楊再思、李嶠亦贊之。上謂再思等曰：「元忠驅使日久，朕特矜容，制命己行，豈宜數改。輕重之權，應自朕出。卿等頻奏，殊非朕意。」再思等惶懼拜謝。
監察御史袁守一復表彈元忠曰：「重俊乃陛下之子，猶加昭憲。元忠非勳非戚，焉得獨漏嚴刑。」甲辰，又貶元忠務川尉。
頃之，楚客又令袁守一奏言：「則天昔在三陽宮不豫，狄仁傑奏請陛下監國，元忠密奏以為不可。此則元忠懷逆日久，請加嚴誅。」上謂楊再思等曰：「以朕思之，人臣事主，必在一心，豈有主上小疾，遽請太子知事。此乃仁傑欲樹私恩，未見元忠有失。守一欲借前事以陷元忠，其可乎。」楚客乃止。元忠行至涪陵而卒。
銀青光祿大夫、上庸公、聖善中天西明三寺主慧範，於東都作聖善寺，長樂坡作大像，府庫為之虛耗。上及韋後皆重之，勢傾內外，無敢指目者。戊申，侍御史魏傳弓發其奸贓四十餘萬，請寘極法。上欲宥之，傳弓曰：「刑賞國之大事，陛下賞已妄加，豈宜刑所不及。」上乃削黜慧範，放於家。
宦官左監門大將軍薛簡等有寵於安樂公主，縱暴不法，傳弓奏請誅之，御史大夫竇從一懼，固止之。時宦官用事，從一為雍州刺史及御史大夫，誤見訟者無須，必曲加承接。
二年春二月庚寅，宮中言皇后衣笥裙上有五色雲起，上令圖以示百官，韋巨源請布之天下，從之，仍赦天下。
迦葉志忠奏：「昔神堯皇帝未受命，天下歌《桃李子》。文武皇帝未受命，天下歌《秦王破陣樂》。天皇大帝未受命，天下歌《堂堂》。則天皇后未受命，天下歌《嫵媚娘》。應天皇帝未受命，天下歌《英王石州》。順天皇后未受命，天下歌《桑條韋》，蓋天意以順天皇后宜為國母，主蠶桑之事，謹上《桑韋歌》十二篇，請編之樂府，皇后祀先蠶則奏之。」太常卿鄭愔又引而申之。上悅，皆愛厚賞。
右補闕趙延禧上言：「周、唐一統，符命同歸，故高宗封陛下為周王。則天時，唐同泰獻《洛水圖》。孔子曰：其或繼周者，雖百代可知也。陛下繼則天，子孫當百代王天下。上悅，擢延禧為諫議大夫。
秋七月，安樂、長寧公主及皇后妹郕國夫人、上官婕妤、婕妤母沛國夫人鄭氏、尚宮柴氏、賀婁氏、女巫第五英兒、隴西夫人趙氏皆依勢用事，請謁受賕，雖屠沽臧獲，用錢三十萬，則別降墨敕除官，斜封付中書，時人謂之斜封官。錢三萬則度為僧尼。其員外、同正、試、攝、檢校、判、知官，凡數千人。西京、東都各置兩吏部侍郎，為四銓，選者歲數萬人。
上官婕妤及後宮多立外第，出入無節，朝士往往從之遊處，以求進達。安樂公主尤驕橫，宰相以下多出其門。與長寧公主競起第舍，以侈麗相高，擬於宮掖，而精巧過之。安樂公主請昆明池，上以百姓蒲魚所資，不許。公主不悅，乃更奪民田作定昆池，延袤數里，累石象華山，引水象天津，欲以勝昆明，故名定昆。安樂有織成裙，直錢一億，花卉鳥獸，皆如粟粒，正視旁視，日中影中，各為一色。
上好擊球，由是風俗相尚，駙馬武崇訓、楊慎交灑油以築球場。慎交，恭仁曾孫也。
上及皇后、公主多營佛寺。左拾遺京兆辛替否上疏諫，略曰：「臣聞古之建官，員不必備，士有完行，家有廉節，朝廷有餘俸，百姓有餘食。伏惟陛下百倍行賞，十倍增官，金銀不供其印，束帛不充於錫，遂使富商豪賈盡居纓冕之流，鬻伎行巫或涉膏腴之地。」又曰：「公主，陛下之愛女，然而用不合於古義，行不根於人心，將恐變愛成憎，翻福為禍。何者。竭人之力，費人之財，奪人之家，愛數子而取三怨，使邊疆之士不盡力，朝廷之士不盡忠，人之散矣，獨恃所愛，何所恃乎。君以人為本，本固則邦寧，邦寧則陛下之夫婦母子長相保也。」又曰：「若以造寺必為理體，養人不足經邦，則殷周已往皆闇亂，漢魏已降皆聖明，殷周已往為不長，漢魏已降為不短矣。陛下緩其所急，急其所緩，親未來而疏見在，失真實而冀虛無，重俗人之為，輕天子之業，雖以陰陽為炭，萬物為銅，役不食之人，使不衣之士，猶尚不給，況資於天生地養，風動雨潤，而後得之乎。一旦風塵再擾，霜雹荐臻，沙彌不可操干戈，寺塔不足攘饑饉，臣竊惜之。」疏奏，不省。
時斜封官皆不由兩省而授，兩省莫敢執奏，即宣示所司。吏部員外郎李朝隱前後執破一千四百餘人，怨謗紛然，朝隱一無所顧。
冬十月己酉，修文館直學士、起居舍人武平一上表，請抑損外戚權寵，不敢斥言韋氏，但請抑損已家。上優制不許。
上以安樂公主適左衛中郎將武延秀。初，武崇訓之尚公主也，延秀數得侍宴。延秀美姿儀，善歌舞，公主悅之。及崇訓死，遂以延秀尚焉。己卯，成禮，假皇后仗，分禁兵以盛其儀衛，命安國相王障車。庚辰，赦天下。以延秀為太常卿兼右衛將軍。辛巳，宴羣臣於兩儀殿，命公主出拜公卿，公卿皆伏地稽首。
三年。太平、安樂公主各樹朋黨，更相譖毀，上患之。冬十一月癸亥，上謂修文館直學士武平一曰：「比聞內外親貴多不輯睦，以何法和之。」平一以為「此由讒諂之人陰為離間，宜深加誨諭，斥逐奸險。若猶未已，伏願舍近圖遠，抑慈存嚴，示以知禁，無令積惡。」上賜平一帛而不能用其言。
睿宗景雲元年春正月丙寅夜，中宗與韋後微行觀燈於市裏，又縱宮女數千人出遊，多不歸者。
初，則天之世，長安城東隅民王純家井溢，浸成大池數十頃，號隆慶池。相王子五王列第於其北。望氣者言：「常鬱鬱有帝王氣，比日尤盛」。夏四月乙未，上幸隆慶池，結綵為樓，宴侍臣，泛舟戲象以厭之。
定州人郎岌上言：「韋後、宗楚客將為逆亂。」韋後白上，杖殺之。
五月丁卯，許州司兵參軍偃師燕欽融覆上言：「皇后淫亂，干預國政，宗族強盛。安樂公主、武延秀、宗楚客圖危宗社。」上召欽融面詰之。欽融頓首抗言，神色不撓，上默然。宗楚客矯制令飛騎撲殺之，投於殿庭石上，折頸而死，楚客大呼稱快。上雖不窮問，意頗怏怏不悅，由是韋後及其黨始憂懼。
散騎常侍馬秦客以醫術，光祿少卿楊均以善烹調，皆出入宮掖，得幸於韋後，恐事泄被誅。安樂公主欲韋後臨朝，自為皇太女。乃相與合謀，於餅餤中進毒，六月壬午，中宗崩於神龍殿。韋後祕不發喪，自總庶政。癸未，召諸宰相入禁中，徵諸府兵五萬人屯京城，使駙馬都尉韋捷、韋灌、衛尉卿韋璿、左千牛中郎韋錡、長安令韋播、郎將高嵩等分領之。璿，溫之族弟。播，從子。嵩，其甥也。中書舍人韋元徼巡六街。又命左監門大將軍兼內侍薛思簡等將兵五百人馳驛戍均州，以備譙王重福。以刑部尚書裴談、工部尚書張錫並同中書門下三品，仍充東都留守。吏部尚書張嘉福、中書侍郎岑羲、吏部侍郎崔湜並同平章事。羲，長倩之子也。
太平公主與上官昭容謀草遺制立溫王重茂為皇太子，皇后知政事，相王旦參謀政事。宗楚客密謂韋溫曰：「相王輔政，於理非宜。且於皇后，嫂叔不通問，聽朝之際，何以為禮。」遂帥諸宰相表請皇后臨朝，罷相王政事。蘇環曰：「遺詔豈可改邪。」溫、楚客怒，環懼而從之，乃以相王為太子太師。
甲申，梓宮遷御太極殿，集百官發喪。皇后臨朝攝政，赦天下，改元唐隆。進相王旦為太尉，雍王守禮為豳王，壽春王成器為宋王，以從人望。命韋溫總知內外守捉兵馬事。
丁亥，殤帝即位，時年十六。尊皇后為皇太后，立妃陸氏為皇后。壬辰，命紀處訥持節巡撫關內道，岑羲河南道，張嘉福河北道。
宗楚客與太常卿武延秀、司農卿趙履溫、國子祭酒葉靜能及諸韋共勸韋後遵武后故事，南北衛軍，臺閣要司，皆以韋氏子弟領之，廣聚黨眾，中外連結。楚客又密上書稱引圖讖，謂韋氏宜革唐命。謀害殤帝，深忌相王及太平公主，密與韋溫、安樂公主謀去之。
相王子臨淄王隆基，先罷潞州別駕，在京師，陰聚才勇之士，謀匡復社稷。初，太宗選官戶及蕃口驍勇者，着虎文衣，跨豹文韉，從遊獵，於馬前射禽獸，謂之百騎。則天時稍增為千騎，隸左、右羽林。中宗謂之萬騎，置使以領之。隆基皆厚結其豪傑。
兵部侍郎崔日用素附韋、武，與宗楚客善，知楚客謀，恐禍及己，遣寶昌寺僧普潤密詣隆基告之，勸其速發。隆基乃與太平公主及公主子衛尉卿薛崇暕、苑總監贛人鍾紹京、尚衣奉御王崇曄、前朝邑尉劉幽求、利仁府折衝麻嗣宗謀先事誅之。韋播、高嵩數榜捶萬騎，欲以立威，萬騎皆怨。果毅葛福順、陳玄禮見隆基訴之，隆基諷以誅諸韋，皆踴躍請以死自效。萬騎果毅李仙鳧亦預其謀。或謂隆基當啓相王，隆基曰：「我曹為此以徇社稷，事成福歸於王，不成以身死之，不以累王也。今啓而見從，則王預危事。不從，將敗大計。」遂不啓。
庚子，晡時，隆基微服與幽求等入苑中，會鍾紹京廨舍。紹京悔，欲拒之，其妻許氏曰：「忘身徇國，神必助之。且同謀素定，今雖不行，庸得免乎。」紹京乃趨出拜謁，隆基執其手與坐。時羽林將士皆屯玄武門，逮夜，葛福順、李仙鳧皆至隆基所，請號而行。向二鼓，天星散落如雪，劉幽求曰：「天意如此，時不可失。」福順拔劍直入羽林營，斬韋璿、韋璠、高嵩以徇。曰：「韋後酖殺先帝，謀危社稷。今夕當共誅諸韋，馬鞭以上皆斬之，立相王以安天下。敢有懷兩端助逆黨者，罪及三族。」羽林之士皆欣然聽命。乃送璿等首於隆基。隆基取火視之，遂與幽求等出苑南門，紹京帥丁匠二百餘人執斧鋸以從。使福順將左萬騎攻玄德門，仙鳧將右萬騎攻白獸門，約會於凌煙閣前，即大噪，福順等殺守門將，斬關而入。隆基勒兵玄武門外，三鼓，聞噪聲，帥總監及羽林兵而入，諸衛兵在太極殿宿衛梓宮者，聞噪聲，皆被甲應之。韋後惶惑，走入飛騎營，有飛騎斬其首獻於隆基。安樂公主方照鏡畫眉，軍士斬之。斬武延秀於肅章門外，斬內將軍賀婁氏於太極殿西。
初，上官昭容引其從母之子王昱為左拾遺，昱說昭容母鄭氏曰：「武氏天之所廢，不可興也。今婕妤附於三思，此滅族之道也，願姨思之。」鄭氏以戒昭容，昭容弗聽。及太子重俊起兵誅三思，索昭容，昭容始懼，思昱言，自是心附帝室，與安樂公主各樹朋黨。及中宗崩，昭容草遺制立溫王，以相王輔政，宗、韋改之。及隆基入宮，昭容執燭，帥宮人迎之，以制草示劉幽求。幽求為之言，隆基不許，斬於旗下。
時少帝在太極殿，劉幽求曰：「眾約今夕共立相王，何不早定。」隆基遽止之，捕索諸韋在宮中及守諸門，並素為韋後所親信者皆斬之。比曉，內外皆定。辛巳，隆基出見相王，叩頭謝不先啓之罪。相王抱之泣曰：「社稷、宗廟不墜於地，汝之力也。」遂迎相王入輔少帝。
閉宮門及京城門，分遣萬騎收捕諸韋親黨。斬太子少保、同中書門下三品韋溫於東市之北。中書令宗楚客衣斬衰，乘青驢逃出。至通化門，門者曰：「公，宗尚書也。」去布帽，執而斬之，並斬其弟晉卿。相王奉少帝御安福門，慰諭百姓。初，趙履溫傾國資以奉安樂公主，為之起第舍，築臺穿池無休己，擫紫衫，以項挽公主犢車。公主死，履溫馳詣安福樓下，舞蹈稱萬歲，聲未絕，相王命萬騎斬之。百姓怨其勞役，爭割其肉立盡。祕書監汴王邕娶韋後妹崇國夫人，與御史大夫竇從一，各手斬其妻首以獻。邕，鳳之孫也。左僕射、同中書門下三品韋巨源聞亂，家人勸之逃匿，巨源曰：「吾位大臣，豈可聞難不赴。」出至都街，為亂兵所殺，時年八十。於是嫋馬秦客、楊均、葉靜能等首，屍韋後於市。崔日用將兵誅諸韋於杜曲，襁褓兒無免者，諸杜濫死非一。
是日，赦天下，云：「逆賊魁首已誅，自餘支黨一無所問」。以臨淄王隆基為平王，兼知內外閒廄，押左右廂萬騎。薛崇暕賜爵立節王。以鍾紹宗守中書侍郎，劉幽求守中書舍人，並參知機務。麻嗣宗行左金吾衛中郎將。武氏宗屬，誅死流竄殆盡。侍中紀處訥行至華州，吏部尚書、同平章事張嘉福行至懷州，皆收斬之。
壬寅，劉幽求在太極殿，有宮人與宦官令幽求作制書立太后，幽求曰：「國有大難，人情不安，山陵未畢，遽立太后，不可。」平王隆基曰：「此勿輕言。」
遣十道使齎璽書宣撫，及詣均州宣慰譙王重福。貶竇從一為濠州司馬，罷諸公主府官。
癸卯，太平公主傳少帝命，請讓位於相王，相王固辭。以平王隆基為殿中監、同中書門下三品，以宋王成器為左衛大將軍，衡陽王成義為右衛大將軍，巴陵王隆範為左羽林大將軍，彭城王隆業為右羽林大將軍，光祿少卿嗣道王微檢校右金吾衛大將軍。微，元慶之孫也。以黃門侍郎李日知、中書侍郎鍾紹宗並同平章門下三品。太平公主之子薛崇訓為右千牛衛將軍。隆基有二奴王毛仲、李守德皆趫勇善騎射，常侍衛左右。隆基之入苑中也，毛仲避匿不從，事定數日方歸，隆基不之責，仍超拜將軍。毛仲，本高麗也。汴王邕貶沁州刺史，左散騎常侍、駙馬都尉楊慎交貶巴州刺史，中書令蕭至忠貶許州刺史，兵部尚書、同中書門下三品韋嗣立貶宋州刺史，中書侍郎、同平章事趙彥昭貶絳州刺史，吏部侍郎、同平章事崔湜貶華州刺史。
劉幽求言於宋王成器、平王隆基曰：「相王疇昔已居宸極，羣望所屬。今人心未安，家國事重，相王豈得尚守小節，不早即位，以鎮天下乎。」隆基曰：「王性恬淡，不以代事嬰懷，雖有天下猶讓於人，況親兄之子，安肯代之乎。」幽求曰：「眾心不可違，王雖欲高居獨善，其如社稷何。」成器、隆基入見相王，極言其事，相王乃許之。甲辰，少帝在太極殿東隅西向，相王立於梓宮旁，太平公主曰：「皇帝欲以此位讓叔父，可乎。」幽求跪曰：「國家多難，皇帝仁孝，追蹤堯、舜，誠合至公。相王代之任重，慈愛尤厚矣。」乃以少帝制傳位相王。時少帝猶在御座，太平公主進曰：「天下之心以歸相王，此非兒座。」遂提下之。睿宗即位，御承天門，赦天下。復以少帝為溫王。以鍾紹京為中書令。
上將立太子，以宋王成器嫡長，而平王隆基有大功，疑不能決。成器辭曰：「國家安則先嫡長，國家危則先有功。苟違其宜，四海失望。臣死不敢居平王之上。」涕泣固請者累日。大臣亦多言：「平王功大，宜立」。劉幽求曰：「臣聞除天下之禍者，當享天下之福。平王拯社稷之危，救君親之難，論功莫大，語德最賢，無可疑者。」上從之。丁未，立平王隆基為太子。隆基復表讓成器，不許。則天大聖皇后復舊號為天后。追諡雍王賢曰章懷太子。戊申，以宋王成器為雍州牧、揚州大都督、太子太師。置溫王重茂於內宅。
追削武三思、武崇訓爵諡，斫棺暴屍，平其墳墓。越州長史宋之問、饒州刺史冉祖雍坐諂附韋、武，皆流嶺表。追贈郎岌、燕欽融諫議大夫。秋七月庚戌朔，贈韋月將宣州刺史。癸丑，以兵部侍郎崔日用為黃門侍郎，參知機務。追復故太子重俊位號。雪敬暉、桓彥範、崔玄暐、張柬之、袁恕已、成王千里、李多祚等罪，復其官爵。
丁巳，以洛州長史宋璟檢校吏部尚書、同中書門下三品，岑義罷為右散騎常侍兼刑部尚書。璟與姚元之協心革中宗弊政，進忠良，退不肖，賞罰盡公，請託不行，綱紀修舉，當時翕然以為復有貞觀、永徽之風。壬戌，崔湜罷為尚書左丞。
黃門侍郎、參知機務崔日用與中書侍郎、參知機務薛稷爭於上前，稷曰：「日用傾側，向附三思，非忠臣。賣友邀功，非義士。」日用曰：「臣往雖有過，今立大功。稷外託國姻，內附張易之、宗楚客，非傾側而何。」上由是兩罷之，戊辰，以日用為雍州長史，稷為左散騎常侍。
己巳，赦天下，改元。凡韋氏餘黨未施行者，咸赦之。乙亥，廢武氏崇恩廟及昊陵、順陵。追廢韋後為庶人，安樂公主為悖逆庶人。
韋後之臨朝也，吏部侍郎鄭愔貶江州司馬，潛過均州，與刺史譙王重福及洛陽人張靈均謀舉兵誅韋氏，未發而韋氏敗。重福遷集州刺史，未行，靈均說重福曰：「大王地居嫡長，當為天子。相王雖有功，不當繼統。東都士庶，皆願王來。王若潛入洛陽，發左右屯營兵，襲殺留守，據東都，如從天而下也。然後西取陝州，東取河南北，天下指麾可定。」重福從之。靈均乃密與愔結謀聚徒數十人。時愔自祕書少監左遷沅州刺史，遲留洛陽以俟重福，為重福草制，立重福為帝，改元為中元克復。尊上為皇季叔，以溫王為皇太弟，愔為左丞相、知內外文事，靈均為右丞相、天柱大將軍、知武事，右散騎常侍嚴善思為禮部尚書、知吏部事。重福與靈均詐乘驛詣東都，愔先供張駙馬都尉裴巽第，以待重福。
洛陽縣官微聞其謀。八月庚寅，往巽第按問，重福奄至，縣官馳出，白留守，羣官皆逃匿，洛州長史崔日知獨帥眾討之。留臺侍御史李邕遇重福於天津橋，從者已數百人。馳至屯營，告之曰：「譙王得罪先帝，今無故入都，此必為亂。君等宜立功取富貴。」又告皇城使閉諸門。重福先趣左右屯營，營中射之，矢如雨下。乃還趣左掖門，欲取留守兵，見門閉，大怒，命焚之。火未及然，左屯營兵出逼之，重福窘迫，策馬出上東，逃匿山谷。明日，留守大出兵搜捕，重福赴漕渠溺死。日知，日用之從父兄也，以功拜東都留守。
鄭愔貌醜多須，既敗，梳髻，着婦人服，匿車中。擒獲，被鞫，股慄不能對。張靈均神氣自若，顧愔曰：「吾與此人舉事，宜其敗也。」與愔皆斬於東都市。初，愔附來俊臣得進，俊臣誅，附張易之，易之誅，附韋氏，韋氏敗，又附譙王重福，竟坐族誅。嚴善思免死，流靜州。
姚元之、宋璟及御史大夫畢構上言：「先朝斜封官悉宜停廢。」上從之。癸巳，罷斜封官凡數千人。贈蘇安恆諫議大夫。
冬十月，諡故太子重俊曰節愍。大府少卿萬年韋湊上書，以為「賞罰所不加者，則考行立諡以襃貶之。故太子重俊與李多祚等稱兵入宮，中宗登玄武門以避之，太子據鞍督兵自若。及其徒倒戈，多祚等死，太子方逃竄。向使宿衛不守，其為禍也胡可忍言。明日，中宗雨泣，謂供奉官曰幾不與卿等相見，其危如此。今聖朝禮葬，諡為節愍，臣竊惑之。夫臣子之禮，過廟必下，過位必趨。漢成帝之為太子，不敢絕馳道。而重俊稱兵宮內，跨馬御前，無禮甚矣。若以其誅武三思父子而嘉之，則興兵以誅奸臣而尊君父可也。今欲自取之，是與三思競為逆也，又足嘉乎。若以其欲廢韋氏而嘉之，則韋氏於時逆狀未彰，大義未絕，苟無中宗之命而廢之，是脅父廢母也，庸可乎。漢戾太子困於江充之讒，發憤殺充，雖興兵交戰，非圍逼君父也，兵敗而死，及其孫為天子，始得改葬，猶諡曰戾，況重俊可諡之曰節愍乎。臣恐後之亂臣、賊子，得引以為比，開悖逆之原，非所以彰善癉惡也。請改其諡。多祚等從重俊興兵，不為無罪。陛下今宥之可也，名之為雪，亦所未安。」上甚然其言，而執政以為制命已行，不為追改，但停多祚等贈官而已。
十一月己酉，葬孝和皇帝於定陵，廟號中宗。朝議以韋後有罪，不應附葬。追謐故英王妃趙氏曰和思順聖皇后，求其瘞，莫有知者，乃以褘衣招魂，覆以夷衾，祔葬定陵。
高宗開耀元年。初，太原王妃之薨也，天后請以太平公主為女宮以追福。及吐蕃求和親，請尚太平公主，上乃為之立太平觀，以公主為觀主以拒之。至是，始選光祿卿汾陰薛曜之子紹尚焉。紹母，太宗女城陽公主也。秋七月，公主適薛氏，自興安門南至宣陽坊西，燎炬相屬，夾路槐木多死。紹兄顗以公主寵盛，深憂之，以問族祖戶部郎中克構。克構曰：「帝甥尚主，國家故事，苟以恭慎行之，亦何傷。然諺曰娶婦得公主，無事取官府，不得不為之懼也。」
天后以顗妻蕭氏及顗弟緒妻成氏非貴族，欲出之，曰：「我女豈可使與田舍女為妯娌耶。」或曰：「蕭氏，瑀之侄孫，國家舊姻。」乃止。
則天垂拱四年。琅琊王衝之敗也，濟州刺史薛顗、顗弟緒、緒與駙馬都尉紹，坐與琅邪王衝通謀。顗、緒皆伏誅，紹以太平公主故，杖一百，餓死於獄。
天授元年。太后欲以太平公主妻其伯父士讓之孫攸暨，攸暨時為右衛中郎將，太后潛使人殺其妻而妻之。公主方額廣頤，多權略，太后以為類已，寵愛特厚，常與密議天下事。舊制，食邑，諸王不過千戶，公主不過三百五十戶。太平食邑獨累加至三千戶。
睿宗景雲元年。太平公主沈敏多權略，武后以為類已，故於諸子中獨愛幸，頗得預密謀，然尚畏武后之嚴，未敢招權勢。及誅張易之，公主有力焉。中宗之世，韋後、安樂公主皆畏之。又與太子共誅韋氏。既屢立大功，益尊重，上常與之圖議大政，每入奏事，坐語移時，或時不朝謁，則宰相就第諮之。每宰相奏事，上輒問：「嘗與太平議否。」又問：「與三郎議否。」然後可之。三郎，謂太子也。公主所欲，上無不聽，自宰相以下，進退系其一言，其餘薦士，驟歷清顯者不可勝數，權傾人主，趨附其門者如市。子薛崇行、崇敏、崇簡皆封王。田園遍於近甸，收市營造諸器玩，遠至嶺、蜀，輸送者相屬於路。居處奉養，擬於宮掖。
太平公主以太子年少，意頗易之。既而憚其英武，欲更擇闇弱者立之以久其權，數為流言，云：「太子非長，不當立」。冬十月己亥，制戒諭中外，以息浮議。公主每覘伺太子所為，纖介必聞於上，太子左右，亦往往為公主耳目，太子深不自安。
二年。太平公主與益州長史竇懷貞等結為朋黨，欲以危太子，使其壻唐晙邀韋安石至其第，安石固辭不往。上嘗密召安石謂曰：「聞朝廷皆傾心東宮，卿宜察之。」對曰：「陛下安得亡國之言。此必太平之謀耳。太子有功於社稷，仁明孝友，天下所知，願陛下無惑讒言。」上瞿然曰：「朕知之矣，卿勿言。」時公主在簾下竊聽之，以飛語陷安石，欲收按之，賴郭元振救之，得免。
公主又嘗乘輦邀宰相於光範門內，諷以易置東宮，眾皆失色。宋璟抗言曰：「東宮有大功於天下，真宗廟、社稷之主，公主奈何忽有此議。」
璟與姚元之密言於上曰：「宋王陛下之元子，豳王高宗之長孫，太平公主交構其間，將使東宮不安。請出宋王及豳王皆為刺史，罷岐、薛二王左右羽林，使為左右率以事太子。太平公主請與武攸暨皆於東都安置。」上曰：「朕更無兄弟，惟太平一妹，豈可遠置東都。諸王惟卿所處。」乃先下制，云：「諸王、駙馬自今毋得典禁兵，見任者皆改他官。」頃之，上謂侍臣曰：「術者言五日中當有急兵入宮，卿等為朕備之。」張說曰：「此必讒人慾離間東宮，願陛下使太子監國，則流言自息矣。」姚元之曰：「張說所言，社稷之至計也。」上說。
二月丙子朔，以宋王成器為同州刺史，豳王守禮為豳州刺史，左羽林大將軍岐王隆範為左衛率，右羽林大將軍薛王隆業為右衛率，太平公主蒲州安置。丁丑，命太子監國，六品以下除官及徒罪以下，並取太子處分。
太平公主聞姚元之、宋璟之謀，大怒，以讓太子。太子懼，奏元之、璟離間姑、兄，請從極法。甲申，貶元之為申州刺史，璟為楚州刺史。丙戌，宋王、豳王亦寢刺史之命。
夏四月，上召羣臣三品以上謂曰：「朕素懷澹泊，不以萬乘為貴，曩為皇嗣，及為太弟，皆辭不處。今欲傳位太子，何如？」羣臣莫對。太子使右庶子李景伯固辭，不許。殿中侍御史和逢堯附太平公主，言於上曰：「陛下春秋未高，方為四海依仰，豈得遽爾。」上乃止。戊子，制「凡政事皆取太子處分，其軍旅死刑及五品已上除授，皆先與太子議，然後以聞。」
夏五月，太子請讓位於宋王成器，不許。請召太平公主還京師，許之。壬戌，殿中監竇懷貞為御史大夫、同平章事。秋九月庚辰，以竇懷貞為侍中。懷貞每退朝，必詣太平公主第。時脩金仙、玉真二觀，羣臣多諫，懷貞獨勸成之，身自督役。
冬十月甲辰，上御承天門，引韋安石、郭元振、竇懷貞、李日知、張說宣制，責以「政教多闕，水旱為災，府庫財竭，僚吏日滋，雖朕之薄德，亦輔佐非才。安石可佐僕射、東都留守，元振可吏部尚書，懷貞可左御史大夫，日知可戶部尚書，說可左丞，並罷政事。」以吏部尚書劉幽求為侍中，右散騎常侍魏知古為左散騎常侍，太子詹事崔湜為中書侍郎，並同中書門下三品。中書侍郎陸象先同平章事。皆太平公主之志也。
象先清淨寡慾，言論高遠，為時人所重。湜私侍太平公主，公主欲引以為相。湜請與象先同升，公主不可。湜曰：「然則湜亦不敢當。」公主乃為之並言於上，上不欲用湜，公主涕泣以請，乃從之。
玄宗先天元年。蒲州刺史蕭至忠自託於太平公主，公主引為刑部尚書。華州長史蔣欽緒，其妹夫也，謂之曰：「如子之才，何憂不達。勿為非分妄求。」至忠不應。欽緒退，嘆曰：「九代卿族，一舉滅之，可哀也哉。」至忠素有雅望，嘗自公主第門出，遇宋璟，璟曰：「非所望於蕭君也。」至忠笑曰：「善乎宋生之言。」遽策馬而去。
秋七月，彗星出西方，經軒轅入太微，至於大角。太平公主使術者言於上曰：「彗所以除舊佈新。又帝座及心前星皆有變，皇太子當為天子。」上曰：「傳德避災，吾志決矣。」太平公主及其黨皆力諫，以為不可。上曰：「中宗之時，羣奸用事，天變屢臻。朕時請中宗擇賢子立之以應災異，中宗不悅，朕憂恐，數日不食。豈可在彼則能勸之，在己則不能邪。」太子聞之，馳入見，自投於地，叩頭請曰：「臣以微功，不次為嗣，懼不克堪，未審陛下遽以大位傳之，何也。」上曰：「社稷所以再安，吾之所以得天下，皆汝力也。今帝座有災，故以授汝，轉禍為福，汝何疑邪。」太子固辭。上曰：「汝為孝子，何必待柩前然後即位邪。」太子流涕而出。壬辰，制傳位於太子，太子上表固辭。太平公主勸上雖傳位，猶宜自總大政。上乃語太子曰：「汝以天下事重，欲朕兼理之邪。昔舜禪禹，猶親巡狩，朕雖傳位，豈忘家國。其軍國大事當兼省之。」
八月庚子，玄宗即位，尊睿宗為太上皇。上皇自稱曰朕，命曰誥，五日一受朝於太極殿。皇帝自稱曰予，命曰制、敕，日受朝於武德殿。三品以上除授及大刑政決於上皇，餘皆決於皇帝。
初，河內人王琚預於王同皎之謀，亡命傭書於江都。上之為太子也，琚還長安，選補諸暨主簿，過謝太子。琚至廷中，故徐行高視，宦者曰：「殿下在簾內同。」琚曰：「何謂殿下。當今獨有太平公主耳。」太子遽召見，與語，琚曰：「韋庶人弒逆，人心不服，誅之易耳。太平公主，武后之子，凶猾無比，大臣多為之用，琚竊憂之。」太子引與同榻坐，泣曰：「主上同氣，唯有太平，言之恐傷主上之意，不言為患日深，為之奈何。」琚曰：「天子之孝，異於匹夫，當以安宗廟、社稷為事。蓋主漢昭帝之妹，自幼供養，有罪猶誅之。為天下者豈顧小節。」太子悅，曰：「君有何藝，可與寡人遊。」琚曰：「能飛煉、詼嘲。」太子乃奏為詹事府司直，日與遊處，累遷太子中舍人。及即位，以為中書侍郎。
是時，宰相多太平公主之黨，劉幽求與右羽林將軍張暐謀以羽林兵誅之，使暐密言於上曰：「竇懷貞、崔湜、岑羲皆因公主得進，日夜為謀不輕，若不早圖，一旦事起，太上皇何以得安。請速誅之。臣已與幽求定計，惟俟陛下之命。」上深以為然。暐泄其謀於侍御史鄧光賓，上大懼，遽列上其狀。丙辰，幽求下獄。有司奏：「幽求等離間骨肉，罪當死。」上為言幽求有大功，不可殺。癸亥，流幽求於封州，張暐於峯州，光賓於繡州。
初，崔湜為襄州刺史，密與譙王重福通書，重福遺之金帶。重福敗，湜當死，張說、劉幽求營護得免。既而湜附太平公主，與公主謀罷說政事，以左丞分司東都。及幽求流封州，湜諷廣州都督周利貞，使殺之。桂州都督景城王晙知其謀，留幽求不遺，利貞屢移牒索之，晙不應，利貞以聞。湜屢逼晙使遣幽求，幽求謂晙曰：「公拒執政而保流人，勢不能全，徒仰累耳。」固請詣廣州，晙曰：「公所坐，非可絕於朋友者也。晙因公獲罪，無所恨。」竟逗遛不遣，幽求由是得免。
開元元年。太平公主依上皇之勢，擅權用事，與上有隙。宰相七人，五出其門，文武之臣，太平附之。與竇懷貞、岑羲、蕭至忠、崔湜及太子少保薛稷、雍州長史新興王晉、左羽林大將軍常元楷、知右羽林將軍李慈、左金吾將軍李欽、中書舍人李猷、右散騎常侍賈膺福、鴻臚卿唐晙及僧慧範等謀廢立，又與宮人元氏謀於赤箭粉中寘毒進於上。晉，德良之孫也。元楷、慈數往來主第，相與結謀。
王琚言於上曰：「事迫矣，不可不速發。」左丞張說自東都遣人遺上佩刀，意欲上斷割。荊州長史崔日用入奏事，言於上曰：「太平謀逆有日，陛下往在東宮，猶為臣子，若欲討之，須用謀力。今既光臨大寶，但下一制書，誰敢不從。萬一奸宄得志，悔之何及。」上曰：「誠如卿言，直恐驚動上皇。」日用曰：「天子之孝在於安四海。若奸人得志，則社稷為墟，安在其為孝乎。請先定北軍，後收逆黨，則不驚動上皇矣。」上以為然。以日用為吏部侍郎。
秋七月，魏知古告：「公主欲以是月四日作亂，今元楷、慈以羽林兵突入武德殿，懷貞、至忠、羲等於南牙舉兵應之」。上乃與岐王範、薛王業、郭元振及龍武將軍王毛仲、殿中少監姜皎、太僕少卿李令問、尚乘奉御王守一、內給事高力士、果毅李守德等定計誅之。皎，謩之曾孫。令問，靖弟客師之孫。守一，仁皎之子。力士，潘州人也。
甲子，上因王毛仲取閒廄馬及兵三百餘人，與同謀十餘人自武德殿入虔化門，召元楷、慈，先斬之，擒膺福、猷於內客省以出，執至忠、羲於朝堂，皆斬之。懷貞逃入溝中，自縊死，戮其屍，改姓曰毒。上皇聞變，登承天門樓。郭元振奏：「皇帝前奉誥誅竇懷貞等，無他也。」上尋至樓上，上皇乃下誥罪狀懷貞等，因赦天下，惟逆人親黨不赦。薛稷賜死於萬年嶽。乙丑，上皇誥「自今軍國政刑，一皆取皇帝處分。朕方無為養志，以遂素心。」是日，徙居百福殿。
太平公主逃入山寺，三日乃出，賜死於家。公主諸子及黨與死者數十人。薛崇簡以數諫其母被撻，特免死，賜名李，官爵如故。籍公主家，財貨山積，珍物侔於御府，廄牧羊馬、田園息錢，收之數年不盡。慧範家產亦數十萬緡。改新興王晉之姓曰厲。
初，上謀誅竇懷貞等，召崔湜，將託以心腹。湜弟滌謂湜曰：「主上有問，勿有所隱。」湜不從。懷貞等既誅，湜與右丞盧藏用俱坐私侍太平公主，湜流竇州，藏用流瀧州。新興王晉臨刑嘆曰：「本為此謀者崔湜，今吾死湜生，不亦冤乎。」會有司鞫宮人元氏，元氏引湜同謀進毒，乃追賜死於荊州。薛稷之子伯陽以尚主免死，流嶺南，於道自殺。
初，太平公主與其黨謀廢立，竇懷貞、蕭至忠、岑羲、崔湜皆以為然，陸象先獨以為不可。公主曰：「廢長立少，已為不順，且又失德，若之何不去。」象先曰：「既以功立，當以罪廢。今實無罪，象先終不敢從。」公主怒而去。上既誅懷貞等，召象先謂曰：「歲寒知松柏，信哉。」時窮治公主枝黨，當坐者眾，象先密為申理，所全甚多。然未嘗自言，當時無知者。百官素為公主所善及惡之者，或黜或陟，終歲不盡。丁卯，上御承天門樓，赦天下。己巳，賞功臣郭元振等官爵、第舍、金帛有差。
庚辰，中書侍郎、伺平章事陸象先罷為益州長史。
八月癸巳，以封州流人劉幽求為左僕射、平章軍國大事。九月庚午，以劉幽求同平章門下三品。冬十一月，劉幽求兼侍中。

