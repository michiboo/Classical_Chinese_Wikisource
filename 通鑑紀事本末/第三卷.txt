
漢武帝元光五年。初，王恢之討東越也，使番陽令唐蒙風曉南越。南越食蒙以蜀枸醬，蒙問所從來曰：「道西北牂柯江。牂柯江廣數里，出番禺城下。」蒙歸至長安，問蜀賈人，賈人曰：「獨蜀出枸醬，多持竊出市夜郎。夜郎者，臨牂柯江，江廣百餘步，足以行船。南越以財物役屬夜郎，西至桐師，然亦不能臣使也。」蒙乃上書說上曰：「南越王黃屋、左纛，地東西萬餘里，名為外臣，實一州主也。今以長沙、豫章往，水道多絕，難行。竊聞夜郎所有精兵，可得十餘萬，浮船牂柯江，出其不意，此制越一奇也。誠以漢之強，巴、蜀之饒，通夜郎道，為置吏，甚易」上許之。乃拜蒙為中郎將，將千人，食重萬餘人，從巴、蜀筰關入，遂見夜郎侯多同。蒙厚賜，喻以威德，約為置吏，使其子為令。夜郎旁小邑，皆貪漢繒帛，以為漢道險，終不能有也，乃且聽蒙約。還報，上以為犍為郡。發巴、蜀卒治道，自僰道指牂柯江。作者數萬人，士卒多物故，有逃亡者，用軍興法誅其渠率。巴、蜀民大驚恐。上聞之，使司馬相如責唐蒙等，因諭告巴、蜀民以非上意。相如還報。
是時，邛、筰之君長，聞南夷與漢通，得賞賜多，多欲願為內臣妾，請吏，比南夷。天子問相如，相如曰：「邛、筰、冉、駹者近蜀，道亦易通。秦時嘗通為郡縣，至漢興而罷。今誠復通，為置郡縣，愈於南夷。」天子以為然，乃拜相如為中郎將，建節往使，及副使王然於等乘傳，因巴、蜀吏幣物以賂西夷。邛、筰、冉、駹、斯榆之君皆請為內臣，除邊關。關益斥，西至沫、若水，南至牂柯為徼，通零關道，橋孫水以通邛都。為置一都尉，十餘縣，屬蜀。天子大說。
是時，巴、蜀四郡鑿山通西南夷道，千餘里戍轉相餉。數歲，道不通，士罷餓離暑溼死者甚眾，西南夷又數反，發兵興擊，費以鉅萬計，而無功。上患之，詔使公孫弘視焉。還奏事，盛毀西南夷無所用，上不聽。
元朔三年冬，以公孫為御史大夫。是時方通西南夷，東置蒼海，北築朔方之郡。公孫弘數諫，以為罷敝中國以奉無用之地，願罷之。天子使朱買臣等難以置朔方之便，發十策，弘不得一。弘乃謝曰：「山東鄙人，不知其便若是。願罷西南夷、蒼海，而專奉朔方。」上乃許之。春，罷蒼海郡。
秋，罷西夷，獨置南夷、夜郎兩縣、一都尉，稍令犍為自葆就，專力城朔方。
元狩元年。初，張騫自月氏還，為天子言身毒國去蜀不遠。天子欣然，令騫因蜀、犍為發間使王然於等四道並出，出駹，出冉，出徙，出邛、僰，指求身毒國，各行一二千里，其北方閉氏、筰，南方閉巂、昆明。昆明之屬無君長，善寇盜，輒殺略漢使，終莫得通。於是漢以求身毒道，始通滇國。滇王當羌謂漢使者曰：「漢孰與我大。」及夜郎侯亦然。以道不通，故各自以為一州主，不知漢廣大。使者還，因盛言滇大國，足事親附。天子注意焉，乃復事西南夷。
三年秋，上將討昆明，以昆明有滇池方三百里，乃作昆明池，以習水戰。是時法既益嚴，吏多廢免。兵革數動，民多買復及五大夫，徵發之士益鮮。於是除千夫、五大夫為吏，不欲者出馬。以故吏弄法，皆謪令伐棘上林，穿昆明池。
元鼎六年冬，馳義侯發南夷兵欲以擊南越。且蘭君恐遠行，旁國虜其老弱，乃與其眾反，殺使者及犍為太守。漢乃發巴、蜀罪人嘗擊南越者八校尉，遣中郎將郭昌、衛廣將而擊之，誅且蘭及邛君、筰侯，遂平南夷，為牂柯郡。夜郎侯始倚南越，南越已滅，夜郎遂入朝，上以為夜郎王。
冉、駹皆振恐，請臣，置吏。乃以邛都為越巂郡，筰都為沈黎郡，冉、駹為汶山郡，廣漢西白馬為武都郡。
元封二年。初，上使王然於以越破及誅南夷兵威風喻滇王入朝。滇王者，其眾數萬人，其旁東北有勞深、靡莫，皆同姓相仗，未肯聽。勞深、靡莫數侵犯使者吏卒。於是上遣將軍郭昌、中郎將衛廣發巴、蜀兵擊滅勞深、靡莫，以兵臨滇。滇王舉國降，請置吏，入朝。於是以為益州郡，賜滇王王印，復長其民。是時，漢滅兩越，平西南夷，置初郡十七，且以其故俗治，毋賦稅。南陽、漢中以往郡，各以地比，給初郡吏卒奉食、幣物、傳車、馬被具。而初郡時時小反，殺吏，漢發南方吏卒往誅之，間歲萬餘人，費皆仰給大農。大農以均輸、調鹽鐵助賦，故能贍之。然兵所過縣，為以訾給毋乏而已，不敢言擅賦法矣。
六年。漢既通西南夷，開五郡，欲地接以前通大夏，歲遣使十餘輩出此初郡，皆閉昆明，為所殺，奪幣物。於是天子赦京師亡命，令從軍，遣拔胡將軍郭昌將以擊之，斬首數十萬。後復遣使，竟不得通。
昭帝始元元年夏，益州夷二十四邑三萬餘人皆反。遣水衡都尉呂破胡募吏民及發犍為、蜀郡奔命往擊，大破之。
四年。西南夷姑繒、葉榆復反。遣水衡都尉呂辟胡將益州兵擊之。辟胡不進，蠻夷遂殺益州太守，乘勝與辟胡戰，士戰及溺死者四千餘人。冬，遣大鴻臚田廣明擊之。
六年。詔以鉤町侯毋波率其邑君長人民擊反者有功，立以為鉤町王，賜田廣明爵關內侯。
漢文帝前三年。初，趙王敖獻美人於高祖，得幸，有娠。及貫高事發，美人以坐系河內。美人母弟趙兼，因辟陽侯審食其言呂后，呂后妒，弗肯白。美人已生子，恚，即自殺。吏奉其子詣上，上悔，名之曰長，令呂后母之，而葬其母真定。後封長為淮南王。
淮南王蚤失母，常附呂后，故孝惠、呂后時無患。而常心怨辟陽侯，以為不強爭之於呂后，使其母恨而死也。及帝即位，淮南王自以最親，驕蹇，數不奉法，上常寬假之。是歲入朝，從上入苑囿獵，與上同車，常謂上「大兄」。王有材力，能扛鼎，乃往見辟陽侯，自袖鐵椎椎辟陽侯，令從者魏敬剄之，馳走闕下，肉袒謝罪。帝傷其志為親故，赦弗治。當是時，薄太后及太子諸大臣皆憚淮南王，淮南王以此歸國益驕恣，出入稱警蹕，稱制，擬於天子。袁盎諫曰：「諸侯太驕，必生患。」上不聽。
六年。淮南王長自作法令行於其國，逐漢所置吏，請自置相、二千石，帝曲意從之。又擅刑殺不辜及爵人至關內侯。數上書，不遜順。帝重自切責之，乃令薄昭與書風諭之，引管、蔡及代頃王、濟北王興居以為儆戒。
王不說，令大夫但、士伍開章等七十人，與棘蒲侯柴武、太子奇謀，以輦車四十乘反谷口，令人使閩越、匈奴。
事覺，有司治之，使使召淮南王。王至長安，丞相張蒼、典客馮敬、行御史大夫事與宗正、廷尉奏長罪當棄市。制曰：「其赦長死罪，廢勿王，徙處蜀郡嚴道邛郵。」盡誅所與謀者。載長以輜車，令縣以次傳之。
袁盎諫曰：「上素驕淮南王，弗為置嚴傳、相，以故至此。淮南王為人剛，今暴摧折之，臣恐卒逢霧露病死，陛下有殺弟之名，奈何？」上曰：「吾特苦之耳，令復之。」淮南王果憤恚，不食死。縣傳至雍，雍令發封，以死聞。上哭甚悲，謂袁盎曰：「吾不聽公言，卒亡淮南王。今為奈何？」盎曰：「獨斬丞相御史以謝天下，乃可」上即令丞相、御史逮考諸縣傳送淮南王不發封饋侍者，皆棄市。以列侯葬淮南王於雍，置守冢三十戶。
七年。民有歌淮南王曰：「一尺布，尚可縫。一斗粟，尚可舂。兄弟二人不相容。」帝聞而病之。
八年夏，封淮南厲王子安等四人為列侯。賈誼知上必將復王之也，上疏諫曰：「淮南王之悖逆無道，天下孰不知其罪。陛下幸而赦遷之，自疾而死，天下孰以王死之不當。今奉尊罪人之子，適足以負謗於天下耳。此人少壯，豈能忘其父哉。白公勝所為父報仇者，大父與叔父也。白公為亂，非欲取國代主，發忿快志，剡手以衝仇人之匈，固為俱靡而已。淮南雖小，黥布嘗用之矣。漢存，特幸耳。夫擅仇人足以危漢之資，於策不便。予之眾積之財，此非有子胥、白公報於廣都之中，即疑有剸諸、荊軻起於兩柱之間，所謂假賊兵為虎翼者也，願陛下少留計。」上弗聽。
十一年夏六月，徙城陽王喜為淮南王。
十六年夏四月，徙淮南王喜復為城陽王，立淮南厲王子阜陵侯安為淮南王。
景帝前四年。初，七國反，淮南王欲發兵應之，其相將兵城守，不聽王而為漢，淮南以故得完。事見《七國之叛》。
武帝建元二年冬十月，淮南王安來朝。上以安屬為諸父而材高，甚尊重之，每宴見談語，昏暮然後罷。安雅善武安侯田蚡，其入朝，武安侯迎之霸上，與語曰：「上無太子，王親高皇帝孫，行仁義，天下莫不聞。宮車一日宴駕，非王尚誰立者。」安大喜，厚遺蚡金錢財物。
元朔二年冬，賜淮南王几杖，毋朝。
五年。初，淮南王安好讀書屬文，喜立名譽，招致賓客、方術之士數千人。其羣臣、賓客多江、淮間輕薄士，常以厲王遷死感激安。建元六年，彗星見，或說王曰：「先吳軍時，彗星出長數尺，然尚流血千里。今彗星竟天，天下兵當大起。」王心以為然，乃益治攻戰具，積金錢。
郎中雷被獲罪於太子遷。時有詔，欲從軍者輒詣長安，被即願奮擊匈奴。太子惡被於王，斥免之，欲以禁後。是歲，被亡之長安，上書自明。事下廷尉治，蹤跡連王，公卿請逮捕治王。太子遷謀令人衣衛士衣，持戟居王旁，漢使有非是者即刺殺之。因發兵反。天子使中尉宏即訊王，王視中尉顏色和，遂不發。公卿奏「安壅閼奮擊匈奴者，格明詔，當棄市。」詔削二縣。既而安自傷曰：「吾行仁義，反見削地，恥之」於是為反謀益甚。
安與衡山王賜相責望，禮節間不相能。衡山王聞淮南王有反謀，恐為所並，亦結賓客為反具。以為淮南已西，欲發兵定江、淮之間而有之。衡山王后徐來讃太子爽於王，欲廢之而立其弟孝。王囚太子而佩孝以王印，令招致賓客。賓客來者微知淮南、衡山有逆計，日夜從容勸之。王乃使孝客江都人枚赫、陳喜作輣車鍛矢，刻天子璽、將相軍吏印。秋，衡山王當入朝，過淮南，淮南王乃昆弟語，除前隙，約束反具。衡山王即上書謝病，上賜書不朝。
元狩元年。淮南王安與賓客左吳等日夜為反謀，案輿地圖，部署兵所從入。諸使者道長安來，為妄言，言：「上無男，漢不治」，即喜。即言：「漢廷治，有男」，王怒，以為妄言，非也。王召中郎伍被與謀反事，被曰：「王安得此亡國之語乎。臣見宮中生荊棘，露沾衣也。」王怒，系伍被父母，囚之。三月，復召問之，被曰：「昔秦為無道，窮奢極虐，百姓思亂者十家而六七。高皇帝起於行陳之中，立為天子，此所謂蹈瑕候間，因秦之亡而動者也。今大王見高皇帝得天下之易也，獨不觀近世之吳、楚乎。夫吳王王四郡，國富民眾，計定謀成，舉兵而西，然破於大梁，奔走而東，身死祀絕者何。誠逆天道而不知時也。方今大王之兵，眾不能十分吳、楚之一。天下安寧，萬倍吳、楚之時。大王不從臣之計，今見大王棄千乘之君，賜絕命之書，為羣臣先死於東宮也。」王涕泣而起。
王有孽子不害，最長，王弗愛，王后、太子皆不以為子、兄數。不害有子建，材高有氣，常怨望太子，陰使人告太子謀殺漢中尉事，下廷尉治。王患之，欲發，復問伍被曰：「公以為吳興兵是邪。非邪？」被曰：「非也。臣聞吳王悔之甚，願王無為吳王之所悔。」王曰：「吳何知反。漢將一日過成皋者四十餘人，今我絕成皋之口，據三川之險，招山東之兵，舉事如此，左吳、趙賢、朱驕如皆以為什事九成，公獨以為有禍無福，何也。必如公言，不可徼倖邪？」被曰：「必不得已，被有愚計。當今諸侯無異心，百姓無怨氣，可僞為丞相、御史請書，徙郡國豪桀、高貲於朔方，益發甲卒，急其會日。又僞為詔獄書，逮諸侯、太子、倖臣。如此，則民怨、諸侯懼，即使辯士隨而說之，儻可徼倖什得一乎？」王曰：「此可也。雖然，吾以為不至若此。」
於是王乃作皇帝璽，丞相、御史大夫、將軍、軍吏、中二千石及旁近郡太守、都尉印，漢使節。欲使人僞得罪而西，事大將軍，一日發兵，即刺殺大將軍。且曰：「漢廷大臣，獨汲黯好直諫，守節死義，難惑以非，至如說丞相弘等，如發蒙振落耳。」王欲發國中兵，恐其相、二千石不聽，王乃與伍被謀先殺相、二千石。又欲令人衣求盜衣，持羽檄從東方來，呼曰：「南越兵入界。」欲因以發兵。
會廷尉逮捕淮南太子，淮南王聞之，與太子謀，召相、二千石，欲殺而發兵。召相，相至，內史、中尉皆不至。王念獨殺相無益也，即罷相。王猶預，計未決。太子即自剄，不殊。
伍被自詣吏，告與淮南王謀反，蹤跡如此。吏因捕太子、王后，圍王宮，盡求捕王所與謀反賓客在國中者，索得反具，以聞。上下公卿治其黨與，使宗正以符節治王。未至，十一月，淮南王安自剄，殺王后荼、太子遷，諸所與謀反者皆族。天子以伍被雅辭多引漢之美，欲勿誅。廷尉湯曰：「被首為王畫反計，罪不可赦。」乃誅被。侍中莊助素與淮南王相結交，私論議，王厚賂遺助。上薄其罪，欲勿誅。張湯爭，以為「助出入禁門，腹心之臣，而外與諸侯交私如此，不誅，後不可治」。助竟棄市。
衡山王上書請廢太子爽，立其弟孝為太子。爽聞，即遣所善白嬴之長安上書，言孝作輣車鍛矢，與王御者奸，欲以敗孝。會有司捕所與淮南謀反者，得陳喜于衡山王子孝家。吏劾孝首匿喜，孝聞律「先自告除其罪」，即先自告所與謀反者枚赫、陳喜等。公卿請逮捕衡山王治之，王自剄死。王后徐來、太子爽及孝皆棄市，所與謀反者皆族。凡淮南、衡山二獄，所連引列侯、二千石、豪桀等死者數萬人。
漢武帝元朔三年。初，匈奴降者言：「月氏故居敦煌、祁連間，為強國，匈奴冒頓攻破之。老上單于殺月氏王，以其頭為飲器，餘眾遁逃遠去，怨匈奴，無與共擊之。」上募能通使月氏者，漢中張騫以郎應募，出隴西，徑匈奴中，單于得之，留騫十餘歲。騫得間亡，鄉月氏西走，數十日，至大宛。大宛聞漢之饒財，欲通不得，見騫，喜，為發導譯抵康居，傳致大月氏。大月氏太子為王，既擊大夏，分其城而居之，地肥饒，少寇，殊無報怨之心。騫留歲餘，竟不能得月氏要領，乃還，並南山，欲從羌中歸，得為匈奴所得。留歲餘，會伊穉斜逐於時百餘人，去十三歲，唯二人得還。
元狩元年。初，張騫自月氏還，具為天子言西域諸國風俗「大宛在漢正西，可萬里。其俗土著，耕田。多善馬，馬汗血。有城郭、室屋，如中國。其東北則烏孫，東則于寘。于寘之西，則水皆西流注西海。其東，水東流注鹽澤。鹽澤潛行地下，其南則河源出焉。鹽澤去長安可五千里。匈奴右方居鹽澤以東，至隴西長城，南接羌，鬲漢道焉。烏孫、康居、奄蔡、大月氏皆行國，隨畜牧，與匈奴同俗。大夏在大宛西南，與大宛同俗。臣在大夏時，見邛竹杖蜀布，問曰：安得此。大夏國人曰：吾賈人往市之身毒。身毒在大夏東南可數千里。其俗土著，與大夏同。以騫度之，大夏去漢萬二千里，居漢西南。今身毒國又居大夏東南數千里，有蜀物，此其去蜀不遠矣。今使大夏，從羌中，險，羌人惡之。少北，則為匈奴所得。從蜀宜徑，又無寇。」天子既聞大宛及大夏、安息之屬，皆大國，多奇物，土著，頗與中國同業，而兵弱，貴漢財物。其北有大月氏、康居之屬，兵強，可以賂遺設利朝也。誠得而以義屬之，則廣地萬里，重九譯，致殊俗，威德遍於四海。欣然以騫言為然。
元鼎二年。渾邪王既降漢，漢兵擊逐匈奴於幕北，自鹽澤以東空無匈奴，西域道可通。於是張騫建言：「烏孫王昆莫本為匈奴臣，後兵稍強，不肯復朝事匈奴，匈奴攻不勝而遠之。今單于新困於漢，而故渾邪地空無人。蠻夷俗戀故地，又貪漢財物，今誠以此時厚幣賂烏孫，招以益東，居故渾邪之地，與漢結昆弟，其勢宜聽，聽則是斷匈奴右臂也。既連烏孫，自其西大夏之屬皆可招來而為外臣。」天子以為然，拜騫為中郎將，將三百人，馬各二匹，牛羊以萬數，齎金幣帛直數千鉅萬，多持節副使，道可便，遣之他旁國。
騫既至烏孫，昆莫見騫，禮節甚倨。騫諭指曰：「烏孫能東居故地，則漢遣公主為夫人，結為兄弟，共距匈奴，匈奴不足破也。」烏孫自以遠漢，未知其大小。素服屬匈奴日久，且又近之，其大臣皆畏匈奴，不欲移徙。騫留久之，不能得其要領，因分遣副使使大宛、康居、大月氏、大夏、安息、身毒、于闐及諸旁國。烏孫發譯道送騫還，使數十人，馬數十匹，隨騫報謝，因令窺漢大小。是歲騫還，到，拜為大行。後歲餘，騫所遣使通大夏之屬者皆頗與其人俱來，於是西域始通於漢矣。
西域凡三十六國，南北有大山，中央有河，東西六千餘里，南北千餘里，東則接漢玉門、陽關，西則限以蔥嶺。河有兩原：一出蔥嶺，一出于闐，合流東注鹽澤。鹽澤去玉門、陽關三百餘里。自玉門、陽關出西域有兩道：從鄯善傍南山北，循河西行至莎車，為南道。南道西逾蔥嶺，則出大月氏、安息。自車師前王庭隨北山循河西行至疏勒，為北道。北道西逾蔥嶺，則出大宛、康居、奄蔡焉。故皆役屬匈奴。匈奴西邊日逐王，置僮僕都尉，使領西域，常居焉耆、危須、尉黎間，賦稅諸國，取富給焉。
烏孫王既不肯東還，漢乃於渾邪王故地置酒泉郡，稍發徙民以充實之。後又分置武威郡，以絕匈奴與羌通之道。
天子得宛汗血馬，愛之，名曰：「天馬」。使者相望於道以求之。諸使外國，一輩大者數百，少者百餘人，人所齎操大放博望侯時，其後益習而衰少焉。漢率一歲中使多者十餘，少者五六輩。遠者八九歲，近者數歲而反。
六年。博望侯既以通西域尊貴，其吏士爭上書言外國奇怪利害，求使。天子為其絕遠，非人所樂往，聽其言，予節，募吏民，毋問從來，為具備人眾遣之，以廣其道。來還，不能毋侵盜幣物，及使失指，天子為其習之，輒覆按致重罪，以激怒令贖，復求使。使端無窮，而輕犯法。其吏卒亦輒復盛推外國所有，言大者予節，言小者為副，故妄言無行之徒皆爭效之。其使皆貧人子，私縣官齋物，欲賤市以私其利。外國亦厭漢使，人人有言輕重，度漢兵遠不能至，而禁其食物以苦漢使。漢使乏絕積怨，至相攻擊。而樓蘭、車師小國，當空道，攻漢使王恢等尤甚，而匈奴奇兵又時遮擊之。使者爭言西域皆有城邑，兵弱易擊。於是天子遣浮沮將軍公孫賀將萬五千騎出九原二千餘里，至浮沮井而還。匈河將軍趙破奴將萬餘騎出令居數千里至匈河水而還。以斥逐匈奴，不使遮漢使，皆不見匈奴一人。乃分武威、酒泉地置張掖、敦煌郡，徙民以實之。
元封三年冬十二月，上遣將軍趙破奴擊車師。破奴與輕騎七百餘先至，虜樓蘭王，遂破車師。因舉兵威以困烏孫、大宛之屬。春正月甲申，封破奴為浞野侯。王恢佐破奴擊樓蘭，封恢為浩侯。於是酒泉列亭障至玉門矣。
六年，烏孫使者見漢廣大，歸報其國，其國乃益重漢。匈奴聞烏孫與漢通，怒，欲擊之。又其旁大宛、月氏之屬皆事漢。烏孫於是恐，使使願得尚漢公主，為昆弟。天子與羣臣議，許之。烏孫以千匹馬聘漢女。漢以江都王建女細君為公主，往妻烏孫，贈送甚盛，烏孫王昆莫以為右夫人。匈奴亦遣女妻昆莫，以為左夫人。公主自治宮室居，歲時一再與昆莫會，置酒飲食。昆莫年老，言語不通，公主悲愁思歸。天子聞而憐之，間歲遣使者以帷帳、錦繡給遺焉。昆莫曰：「我老」，欲使其孫岑娶尚公主。公主不聽，上書言狀。天子報曰：「從其國俗，欲與烏孫共滅胡。」岑娶遂妻公主。昆莫死，岑娶代立為昆彌。
是時，漢使西逾蔥嶺，抵安息。安息發使以大鳥卵及黎軒善眩人獻於漢，及諸小國驩潛、大益、姑師、扞冞、蘇Ε之屬，皆隨漢使獻見天子。天子大悅。西國使更來更去。天子每巡狩海上，悉從外國客，大都多人則過之，散財帛以賞賜，厚具以饒給之，以覽示漢富厚焉。大角牴，出奇戲諸怪物，多聚觀者，行賞賜，酒池肉林，令外國客遍觀各倉庫府藏之積，見漢之廣大，傾駭之。大宛左右多蒲萄，可以為酒。多苜蓿，天馬嗜之。漢使採其實以來，天子種之於離宮別觀旁，極望。然西域以近匈奴，常畏匈奴使，待之過於漢使焉。
太初元年，漢使入西域者言：「宛有善馬，在貳師城，匿不肯與漢使。」天子使壯士車令等持千金及金馬以請之。宛王與其羣臣謀曰：「漢去我遠，而鹽水中數敗，出其北有胡寇，出其南乏水草。又且往往而絕邑，乏食者多。漢使數百人為輩來，而常乏食，死者過半，是安能致大軍乎。無奈我何。貳師馬，宛寶馬也。」遂不肯予漢使。漢使怒，妄言，椎金馬而去。宛貴人怒曰：「漢使至輕我。」遣漢使去，令其東邊鬱成王遮攻殺漢使，取其財物。於是天子大怒。諸嘗使宛姚定漢等言：「宛兵弱，誠以漢兵不過三千人，強弩射之，可盡虜矣。」天子嘗使浞野侯以七百騎虜樓蘭王，以定漢等言為然，而欲侯寵姬李氏，乃拜李夫人兄廣利為貳師將軍，發屬國六千騎及郡國惡少年數萬人，以往伐宛。期至貳師城取善馬，故號「貳師將軍」。趙始成為軍正，故浩侯王恢使導軍，而李哆為校尉，制軍事。
二年，貳師將軍之西也，既過鹽水，當道小國各城守，不肯給食，攻之不能下。下者得食，不下者數日則去。比至鬱成，士至者不過數千，皆饑罷。攻鬱成，鬱成大破之，所殺傷甚眾。貳師將軍與李哆、趙始成等計「至鬱成尚不能舉，況至其王都乎？」引兵而還。至敦煌，士不過什一二。使使上書，言：「道遠多乏食，且士卒不患戰而患饑，人少不足以拔宛。願且罷兵，益發而復往」。天子聞之，大怒，使使遮玉門曰：「軍有敢入者輒斬之。」貳師恐，因留敦煌。
三年，公卿議者皆願罷宛軍，專力攻胡。天子業出兵誅宛，宛小國而不能下，則大夏之屬漸輕漢，而宛善馬絕不來，烏孫、輪臺易苦漢使，為外國笑。乃案言伐宛尤不便者鄧光等，赦囚徒，發惡少年及邊騎，歲餘而出敦煌者六萬人，負私從者不與。牛十萬，馬三萬匹，驢橐駝以萬數。齎糧，兵弩甚設，天下騷動，轉相奉伐宛，五十餘校尉。宛城中無井，汲城外流水，於是遣水工徙其城下水空以穴其城。益發戍甲卒十八萬酒泉、張掖北，置居延、休屠，屯兵以衛酒泉，而發天下吏有罪者、亡命者及贅壻、賈人、故有市籍、父母、大父母有市籍者凡七科，適為兵，及載糒給貳師，轉車人徒相連屬。而拜習馬者二人為執、驅馬校尉，備破宛擇取其善馬雲。
於是貳師後復行，兵多，所至小國莫不迎，出食給軍。至輪臺，輪臺不下，攻數日，屠之。自此而西，平行至宛城，兵到者三萬。宛兵迎擊漢兵，漢兵射敗之，宛兵走入保其城。貳師欲攻鬱成城，恐留行而令宛益生詐，乃先至宛，決其水原，移之，則宛固己憂困，圍其城，攻之四十餘日。宛貴人謀曰：「王毋寡匿善馬，殺漢使。今殺王而出善馬，漢兵宜解。即不解，乃力戰而死，未晚也。」宛貴人皆以為然，共殺王。其外城壞，虜宛貴人勇將煎靡。宛大恐，走入城中，持王毋寡頭遣人使貳師，約曰：「漢無攻我，我盡出善馬恣所取，而給漢軍食。即不聽我，我盡殺善馬，康居之救又且至，至，我居內，康居居外，與漢軍戰。熟計之，何從」是時康居候視漢兵尚盛，不敢進。貳師聞宛城中新得漢人，知穿井，而其內食尚多，計以為「來誅首惡者毋寡，毋寡頭已至，如此不許則堅守，而康居候漢兵罷來救宛，破漢軍必矣」。乃許宛之約。宛乃出其馬，令漢自擇之，而多出食食漢軍。漢軍取其善馬數十匹，中馬以下牝牡三千餘匹。而立宛貴人之故時遇漢善者名昧蔡為宛王，與盟而罷兵。
初，貳師起敦煌西，分為數軍，從南、北道。校尉王申生將千餘人別至鬱成，鬱成王擊滅之，數人脫亡，走貳師。貳師令搜粟都尉上官桀往攻破鬱成。鬱成王亡走康居，桀追至康居。康居聞漢已破宛，出鬱成王與桀，桀令四騎士縛守詣貳師。上邽騎士趙弟恐失鬱成王，拔劍擊斬其首，追及貳師。
四年春，貳師將軍來至京師。貳師所過小國聞宛破，皆使其子弟從入貢獻，見天子，因為質焉。軍還，入馬千餘匹。後行，軍非乏食，戰死不甚多，而將吏貪，不愛卒，侵牟之，以此物故者眾。天子為萬里而伐，不錄其過。乃下詔封李廣利為海西侯，封趙弟為新畤侯，以上官桀為少府，軍官吏為九卿者三人，諸侯相、郡守、二千石百餘人，千石以下千餘人。奮行者官過其望，以謫過行，皆黜其勞。士卒賜直四萬錢。
匈奴聞貳師徵大宛，欲遮之，貳師兵盛，不敢當，即遣騎因樓蘭候漢使後過者欲絕勿通。時漢軍正任文將兵屯玉門關，捕得生口，知狀，以聞。上詔文便道引兵捕樓蘭王，將詣闕簿責。王對曰：「小國在大國間，不兩屬，無以自安。願徙國入居漢地。」上直其言，遣歸國，亦因使候司匈奴，匈奴自是不甚親信樓蘭。
自大宛破後，西域震懼，漢使入西域者益得職。於是自敦煌西至鹽澤往往起亭，而輪臺、渠犁皆有田卒數百人，置使者、校尉領護，以給使外國者。
後歲餘，宛貴人以為昧蔡善諛，使我國遇屠，乃相與殺昧蔡，立毋寡昆弟蟬封為宛王，而遣其子入質於漢。漢因使使賂賜以鎮撫之。蟬封與漢約，歲獻天馬二匹。
昭帝元鳳四年。初，扞冞遣太子賴丹為質於龜茲。貳師擊大宛還，將賴丹入至京師。霍光用桑弘羊前議，以賴丹為校尉，將軍田輪臺。龜茲貴人姑翼謂其王曰：「賴丹本臣屬吾國，今佩漢印綬來，迫吾國而田，必為害。」王即殺賴丹，而上書謝漢。
樓蘭王死，匈奴先聞之，遣其質子安歸歸，得立為王。漢遣使詔新王令入朝，王辭不至。樓蘭國最在東垂，近漢，當白龍堆，乏水草，常主發導，負水擔糧，送迎漢使。又數為吏卒所寇，懲艾，不便與漢通。後復為匈奴反間，數遮殺漢使。其弟尉屠耆降漢，具言狀。駿馬監北地傅介子使大宛，詔因令責樓蘭、龜茲。介子至樓蘭、龜茲，責其王，皆謝服。介子從大宛還，到龜茲，會匈奴使從烏孫還，在龜茲，介子因率其史士共誅斬匈奴使者。還奏事，詔拜介子為中郎，遷平樂監。
介子謂大將軍霍光曰：「樓蘭、龜茲數反覆而不誅，無所懲艾。介子過龜茲時，其王近就人，易得也。願往刺之，以威示諸國。」大將軍曰：「龜茲道遠，且驗之於樓蘭。」於是白遣之。介子與士卒俱齎金幣，揚言以賜外國為名。至樓蘭，樓蘭王意不親介子。介子陽引去，至其西界，使譯謂曰：「漢使者持黃金、錦繡行賜諸國，王，不來受，我去之西國矣。」即出金幣以示譯。譯還報王，王貪漢物，來見使者。介子與坐飲，陳物示之，飲酒皆醉。介子謂王曰：「天子使我私報王。」王起，隨介子入帳中屏語，壯士二人從後刺之，刃交胸，立死。其貴人左右皆散走。介子告諭以「王負漢，罪，天子遣我誅王，當更立王弟尉屠耆在漢者。漢兵方至，毋敢動，自令滅國矣。」介子遂斬王安歸首，馳傳詣闕，縣首北闕下。
乃立尉屠耆為王，更名其國為鄯善，為刻印章，賜以宮女為夫人，備車騎輜重。丞相率百官送至橫門外，祖而遣之。王自請天子曰：「身在漢久，今歸單弱，而前王有子在，恐為所殺。國中有伊循城，其城肥美，願漢遣一將屯田積穀，令臣得依其威重。」於是漢遣司馬一人、吏士四十人由伊循，以填撫之。秋七月乙巳，封範明友為平陵侯，傅介子為義陽侯。
宣帝本始二年。初，烏孫公主死，漢復以楚王戊之孫解憂為公主，妻岑娶。岑娶胡婦子泥靡尚小，岑娶且死，以國與季父大祿子翁歸靡，曰：「泥靡大，以國歸之。」翁歸靡既立，號肥王，復尚楚主，生三男兩女。長男曰元貴靡，次曰萬年，次曰大樂。上遣光祿大夫常惠持節護烏孫兵共擊匈奴。事見《匈奴歸漢》。
三年。上覆遣常惠持金幣還賜烏孫貴人有功者。惠因奏請「龜茲國嘗殺校尉賴丹，未伏誅，請便道擊之。」帝不許。大將軍霍光風惠以便宜從事。惠與吏士五百人俱至烏孫，還，過，發西國兵二萬人，令副使發龜茲東國二萬人，烏孫兵七千人，從三面攻龜茲。兵未合，先遣人責其王以前殺漢使狀，王謝曰：「乃我先王時為貴人姑翼所誤耳，我無罪。」惠曰：「即如此，縛姑翼來，吾置王。」王執姑翼詣惠，惠斬之而還。
元康元年。初，烏孫公主少子萬年有寵於莎車王。莎車王死而無子，時萬年在漢，莎車國人計欲自託於漢，又欲得烏孫心，上書請萬年為莎車王。漢許之，遣使者奚充國送萬年。萬年初立，暴惡，國人不說。上令羣臣舉可使西域者，前將軍韓增舉上黨馮奉世，以衛侯使持節送大宛諸國客至伊循城。會故莎車王弟呼屠徵與旁國共殺其王萬年及漢使者奚充國，自立為王。
神爵二年。烏孫昆彌翁歸靡因長羅侯常惠上書「願以漢外孫元貴靡為嗣，得令復尚漢公主，結婚重親，畔絕匈奴。」詔下公卿議，大鴻臚蕭望之以為烏孫絕域，變故難保，不可許。上美烏孫新立大功，又重絕故業，乃以烏孫主解憂弟相夫為公主，盛為資送而遣之，使常惠送之，至敦煌。未出塞，聞翁歸靡死，烏孫貴人共從本約立岑娶子泥靡為昆彌，號狂王。常惠上書「願留少主敦煌。」惠馳至烏孫，責讓不立元貴靡為昆彌，還迎少主。事下公卿，望之復以為「烏孫持兩端，難約結。今少主以元貴靡不立而還，信無負於夷狄，中國之福也。少主不止，繇役將興」。天子從之，徵還少主。
甘露元年夏四月，烏孫狂王復尚楚主解憂，生一男鴟靡，不與主和，又暴惡失眾。漢使衛司馬魏和意、副侯任昌至烏孫。公主言：「狂王為烏孫所患苦，易誅也。」遂謀置酒，使士拔劍擊之。劍旁下，狂王傷，上馬馳去。其子細沈瘦會兵圍和意、昌及公主於赤谷城數月，都護鄭吉發諸國兵救之，乃解去。漢遣中郎將張遵持醫藥治狂王，賜金帛，因收和意、昌，系瑣，從尉犁檻車至長安，斬之。
初，肥王翁歸靡胡婦子烏就屠，狂王傷時，驚，與諸翕侯俱去居北山中，揚言母家匈奴兵來，故眾歸之。後遂襲殺狂王，自立為昆彌。是歲，漢遣破羌將軍辛武賢將兵萬五千人至敦煌，通渠積穀，欲以討之。
初，楚主侍者馮嫽能史書，習事，嘗持漢節為公主使，城郭諸國敬信之，號曰馮夫人，為烏孫右大將妻。右大將與烏就屠相愛，都護鄭吉使馮夫人說烏就屠以漢兵方出，必見滅，不如降。烏就屠恐，曰：「願得小號以自處。」帝徵馮夫人自問狀。遣謁者竺次、期門甘延壽為副，送馮夫人。馮夫人錦車持節，詔烏就屠詣長羅侯赤谷城，立元貴靡為大昆彌，烏就屠為小昆彌，皆賜印綬。破羌將軍不出塞，還。後烏就屠不盡歸諸翕侯民眾，漢復遣長羅侯惠將三校屯赤谷，因為分別其人民、地界，大昆彌戶六萬餘，小昆彌戶四萬餘。然眾心皆附小昆彌。
三年五月，烏孫大昆彌元貴靡及鴟靡皆病死，公主上書言：「年老土思，願得歸骸骨，葬漢地。」天子閔而迎之。冬，至京師，待之一如公主之制。後二歲卒。
元貴靡子星靡代為大昆彌，弱。馮夫人上書「願使烏孫，鎮撫星靡。」漢遣之。都護韓宣奏「烏孫大吏大祿、大監皆可賜以金印紫綬，以尊輔大昆彌。」漢許之。其後段會宗為都護，乃招還亡叛，安定之。星靡死，子雌慄靡代立。
成帝建始四年。西域都護段會宗為烏孫兵所圍，驛騎上書「願發城郭、敦煌兵以自救。」丞相商、大將軍鳳及百寮議，數日不決。鳳言：「陳湯多籌策，習外國事，可問」。上召湯見宣室。湯擊郅支時中寒，病兩臂不屈申，湯入見，有詔毋拜，示以會宗奏。湯對曰：「臣以為此必無可憂也。」上曰：「何以言之？」湯曰：「夫胡兵五而當漢兵一，何者。兵刃樸鈍，弓弩不利。今聞頗得漢巧，然猶三而當一。又兵法曰客倍而主人半，然後敵。今圍會宗者人眾不足以勝會宗，唯陛下勿憂。且兵輕行五十里，重行三十里。今會宗欲發城郭、敦煌，歷時乃至，所謂報讎之兵，非救急之用也。」上曰：「柰何。其解可必乎。度何時解。」湯知烏孫瓦合，不能久攻，故事不過數日，因對曰：「已解矣。」屈指計其日，曰：「不出五日，當有吉語聞。」居四日，軍書到，言已解。
陽朔四年閏九月，烏孫小昆彌烏就屠死，子拊離代立，為弟日貳所殺。漢遣使者立拊離子安日為小昆彌。日貳亡阻康居，安日使貴人姑莫匿等三人詐亡從日貳，刺殺之。於是西域諸國上書「願復得前都護段會宗。」上從之。城郭諸國聞之，皆翕然親附。
元延二年。初，烏孫小昆彌安日為降民所殺，諸翕侯大亂。詔徵故金城太守段會宗為左曹、中郎將、光祿大夫，使安輯烏孫，立安日弟末振將為小昆彌，定其國而還。時大昆彌雌慄靡勇健，末振將恐為所並，使貴人烏日領詐降，刺殺雌慄靡。漢欲以兵討之而未能，遣中郎將段會宗立公主孫伊秩靡為大昆彌。久之，大昆彌、翕侯難棲殺末振將，安日子安犁靡代為小昆彌。漢恨不自誅末振將，復遣段會宗發戊巳校尉諸國兵，即誅末振將太子番丘。會宗恐大兵入烏孫，驚番丘，亡逃不可得，即留所發兵墊婁地，選精兵三十弩徑至昆彌所在，召番丘，責以末振將之罪，即手劍擊殺番丘。官屬以下驚恐，馳歸。小昆彌安犁靡勒兵數千騎圍會宗，會宗為言來誅之意「今圍守殺我，如取漢牛一毛耳。宛王、郅支頭縣槀街，烏孫所知也。」昆彌以下服，曰：「末振將負漢，誅其子可也，獨不可告我，令飲食之邪？」會宗曰：「豫告，昆彌逃匿之，為大罪。即飲食以付我，傷骨肉恩。故不先告。」昆彌以下號泣罷去。會宗還，奏事，天子賜會宗爵關內侯，黃金百斤。會宗以難棲殺末振將，奏以為堅守都尉。責大祿、大監以雌慄靡見殺狀，奪金印、紫綬，更與銅、墨雲。末振將弟卑爰疐本共謀殺大昆彌，將眾八萬餘口，北附康居，謀欲借兵兼併兩昆彌。漢復遣會宗與都護孫建併力以備之。
自烏孫分立兩昆彌，漢用憂勞，且無寧歲。時康居復遣子侍漢，貢獻，都護郭舜上言：「本匈奴盛時，非以兼有烏孫、康居故也。及其稱臣妾，非以失二國也。漢雖皆受其質子，然三國內相輸遺，交通如故，亦相候司，見便則發。合不能相親信，離不能相臣役。以今言之，結配烏孫竟未有益，反為中國生事。然烏孫既結在前，今與匈奴俱稱臣，義不可距。而康居驕黠，訖不肯拜使者。都護吏至其國，坐之烏孫諸使下，王及貴人先飲食已，乃飲啗都護吏，故為無所省以誇旁國。以此度之，何故遣子入侍。其欲賈市，為好辭之，詐也。匈奴百蠻大國，今事漢甚備。聞康居不拜，且使單于有悔自卑之意。宜歸其侍子，絕勿復使，以章漢家不通無禮之國。」漢為其新通，重致遠人，終羈縻不絕。
漢武帝元光二年。雁門馬邑豪聶壹因大行王恢言：「匈奴初和親，親信邊，可誘以利致之，伏兵襲擊，必破之道也。」上召問公卿，王恢曰：「臣聞全代之時，北有強胡之敵，內連中國之兵，然尚得養老長功，種樹以時，倉廩常實，匈奴不輕侵也。今以陛下之威，海內為一，然匈奴侵盜不已者，無他，以不恐之故耳。臣竊以為擊之便。」韓安國曰：「臣聞高皇帝嘗圍於平城，七日不食。及解圍反位而無忿怒之心。夫聖人以天下為度者也，不以己私怒傷天下之功，故遣劉敬結和親，至今為五世利。臣竊以為勿擊便。」恢曰：「不然。高帝身被堅執銳，行幾十年，所以不報平城之怨者，非力不能，所以休天下之心也。今邊境數驚，士卒傷死，中國槥車相望，此仁人之所隱也。故曰擊之便。」安國曰：「不然。臣聞用兵者以飽待饑，正治以待其亂，定舍以待其勞，故接兵覆眾，伐國墮城，常坐而役敵國，此聖人之兵也。今將卷甲輕舉，深入長驅，難以為功。從行則迫脅，衡行則中絕，疾則糧乏，徐則後利，不至千里，人馬乏食。兵法曰遺人，獲也，臣故曰勿擊便。」恢曰：「不然。臣今言擊之者，固非發而深入也，將順因單于之慾，誘而致之邊，吾選梟騎、壯士，陰伏而處以為之備，審遮險阻以為其戒。吾勢已定，或營其左，或營其右，或當其前，或絕其後，單于可擒，百全必取。」上從恢議。
夏六月，以御史大夫韓安國為護軍將軍，衛尉李廣為驍騎將軍，太僕公孫賀為輕車將軍，大行王恢為將屯將軍，太中大夫李息為材官將軍，將車騎、材官三十餘萬匿馬邑旁谷中，約單于入馬邑，縱兵。陰使聶壹為間，亡入匈奴，謂單于曰：「吾能斬馬邑令、丞以城降，財物可盡得。」單于愛信，以為然而許之。聶壹乃詐斬死罪囚，縣其頭馬邑城下，示單于使者為信，曰：「馬邑長吏已死，可急來。」於是單于穿塞將十萬騎入武州塞。未至馬邑百餘里，見畜布野而無人牧者，怪之。乃攻亭，得雁門尉史，欲殺之，尉史乃告單于漢兵所居。單于大驚曰：「吾固疑之。」乃引兵還。出曰：「吾得尉史，天也」以尉史為「天王」。塞下傳言單于已去，漢兵追至塞，度弗及，乃皆罷兵。王恢主別從代出擊胡輜重，聞單于還，兵多，亦不敢出。
上怒恢，恢曰：「始約為入馬邑城，兵與單于接，而臣擊其輜重，可得利。今單于不至而還，臣以三萬人眾不敵，祗取辱。固知還而斬，然完陛下士三萬人。」於是下恢廷尉。廷尉當「恢逗橈，當斬」恢行千金丞相蚡，蚡不敢言上，而言於太后曰：「王恢首為馬邑事，今不成而誅恢，是為匈奴報仇也。」上朝太后，太后以蚡言告上。上曰：「首為馬邑事者恢，故發天下兵數十萬從其言，為此。且縱單于不可得，恢所部擊其輜重，猶頗可得以慰士大夫心。今不誅恢，無以謝天下。」於是恢聞，乃自殺。自是之後，匈奴絕和親，攻當路塞，往往入盜於漢邊，不可勝數。然尚貪樂關市，嗜漢財物。漢亦關市不絕，以中其意。
六年冬，匈奴入上谷，殺略吏民。遣車騎將軍衛青出上谷，騎將軍公孫敖出代，輕車將軍公孫賀出雲中，驍騎將軍李廣出雁門，各萬騎，擊胡關市下。衛青至龍城，得胡首虜七百人。公孫賀無所得。公孫敖為胡所敗，亡七千騎。李廣亦為胡所敗，胡生得廣，置兩馬間，絡而盛臥。行十餘里，廣佯死，暫騰而上胡兒馬上，奪其弓，鞭馬南馳，遂得脫歸。漢下敖、廣吏，當斬，贖為庶人，唯青賜爵關內侯。
秋，匈奴數盜邊，漁陽尤甚。以衛尉韓安國為材官將軍，屯漁陽。
元朔元年秋，匈奴二萬騎入漢，殺遼西太守，略二千餘人。圍韓安國壁，又入漁陽、雁門，各殺略千餘人。安國益東徙，屯北平，數月，病死。天子乃復召李廣拜為右北平太守，匈奴號曰：「漢之飛將軍」，避之，數歲不敢入右北平。
車騎將軍衛青將三萬騎出雁門，將軍李息出代。青斬首虜數千人。
臨菑人主父偃、嚴安上書。偃言九事，其八事為律令，一事諫伐匈奴。其辭曰：「《司馬法》曰：國雖大，好戰必亡，天下雖平，忘戰必危。夫怒者逆德也，兵者兇器也，爭者末節也。夫務戰勝窮武事者，未有不悔者也。昔秦皇帝併吞戰國，務勝不休，欲攻匈奴。李斯諫曰：不可。夫匈奴無城郭之居，委積之守，遷徙鳥舉，難得而制也。輕兵深入，糧食必絕。踵糧以行，重不及事。得其地不足以為利也，得其民不可調而守也。勝必殺之，非民父母也。靡敝中國，快心匈奴，非長策也。秦皇帝不聽，遂使蒙恬將兵攻胡，闢地千里，以河為境。地固沮澤鹹鹵，不生五穀。然後發天下丁男以守北河。暴兵露師十有餘年，死者不可勝數，終不能逾河而北。是豈人眾不足，兵革不備哉。其勢不可也。又使天下蜚芻輓粟，起於黃、腄、琅邪負海之郡，轉輸北河，率三十鍾而致一石。男子疾耕不足於糧餉，女子紡績不足於帷幕，百姓靡敝。孤寡老弱不能相養，道路死者相望，蓋天下始畔秦也。及至高皇帝定天下，略地於邊，聞匈奴聚於代谷之外而欲擊之。御史成進諫曰：不可。夫匈奴之性，獸聚而鳥散，從之如搏影。今以陛下盛德攻匈奴，臣竊危之。高帝不聽，遂北至於代谷，果有平城之圍。高皇帝蓋悔之甚，乃使劉敬往結和親之約，然後天下忘干戈之事。夫匈奴難得而制，非一世也。行盜侵驅，所以為業也，天性固然。上及虞、夏、殷、周，固弗程督，禽獸畜之，不屬為人。夫上不觀虞、夏、殷、周之統，而下循近世之失，此臣之所大憂，百姓之所疾苦也。」
嚴安上書曰：「昔秦王意廣心逸，欲威海外，使蒙恬將兵以北攻胡，又使尉屠睢將樓船之士以攻越。當是時，秦禍北構於胡，南掛于越，宿兵於無用之地，進而不得退。行十餘年，丁男被甲，丁女轉輸，苦不聊生，自經於道樹，死者相望。及秦皇帝崩，而天下大畔，滅世絕祀，窮兵之禍也。故周失之弱，秦失之強，不變之患也。今徇南夷，朝夜郎，降羌、僰，略薉州，建城邑，深入匈奴，燔其龍城，議者美之。比人臣之利，非天下之長策也。」
書奏，天子召見，謂曰：「公等皆安在。何相見之晚也。」皆拜為郎中。
二年冬，匈奴入上谷、漁陽，殺略吏民千餘人。遣衛青、李息出雲中以西至隴西，擊胡之樓煩、白羊王於河南，得胡首虜數千，牛羊百餘萬，走白羊、樓煩王，遂取河南地。詔封青為長平侯。青校尉蘇建、張次公皆有功，封建為平陵侯，次公為岸頭侯。
主父偃言：「河南地肥饒，外阻河，蒙恬城之以逐匈奴，內省轉輸戍漕，廣中國，滅胡之本也。」上下公卿議，皆言不便。上竟用偃計，立朔方郡，使蘇建興十餘萬人築朔方城，復繕故秦時蒙恬所為塞，因河為固。轉漕甚遠，自山東咸被其勞，費數十百鉅萬，府庫並虛。漢亦棄上谷之鬥辟縣造陽地以予胡。夏，募民徙朔方十萬口。
三年冬，匈奴軍臣單于死，其弟左谷蠡王伊稚斜自立為單于，攻破軍臣單于太子於單，於單亡降漢。
夏四月丙子，封匈奴太子於單為涉安侯，數月而卒。匈奴數萬騎入塞，殺代郡太守恭及略千餘人。秋，匈奴又入雁門，殺略千餘人。四年夏，匈奴入代郡、定襄、上郡各三萬騎，殺略數千人。
五年。匈奴右賢王數侵擾朔方，天子令車騎將軍青將三萬騎出高闕，衛尉蘇建為遊擊將軍，左內史李沮為強弩將軍，太僕公孫賀為騎將軍，代相李蔡為輕車將軍，皆領屬車騎將軍，俱出朔方。大行李息、岸頭侯張次公為將軍，俱出右北平：凡十餘萬人，擊匈奴。右賢王以為漢兵遠，不能至，飲酒醉。衛青等兵出塞六七百里，夜至，圍右賢王。右賢王驚，夜逃，獨與壯騎數百馳，潰圍北去。得右賢裨王十餘人，眾男女萬五千餘人，畜數十百萬。於是引兵而還。至塞，天子使使者持大將軍印，即軍中拜衛青為大將軍，諸將皆屬焉。夏四月乙未，復益封青八千七百戶，封青三子伉、不疑、登皆為列侯。
秋，匈奴萬騎入代，殺都尉朱英，略千餘人。
六年春二月，大將軍青出定襄，擊匈奴。以合騎侯公孫敖為中將軍，大僕公孫賀為左將軍，翕侯趙信為前將軍，衛尉蘇建為右將軍，郎中令李廣為後將軍，左內史李沮為強弩將軍，咸屬大將軍，斬首數千級而還，休士馬於定襄、雲中、雁門。
夏四月，衛青復將六將軍出定襄，擊匈奴，斬首虜萬餘人。右將軍建、前將軍信並軍三千餘騎獨逢單于兵，與戰一日餘，漢兵且盡。信故胡小王，降漢，漢封信翕侯，及敗，匈奴誘之，遂將其餘騎可八百降匈奴。建盡亡其軍，脫身亡，自歸大將軍。議郎周霸曰：「自大將軍出，未嘗斬裨將。今建棄軍，可斬以明將軍之威。」軍正閎、長史安曰：「不然。兵法小敵之堅，大敵之禽也。今建以數千當單于數萬，力戰一日餘，士盡，不敢有二心，自歸而斬之，是示後無反意也。不當斬。」大將軍曰：「青幸得以肺腑待罪行間，不患無威，而霸說我以明威，甚失臣意。且使臣職雖當斬將，以臣之尊寵而不敢自擅誅於境外，而具歸天子，天子自裁之。於以見為人臣不敢專權，不亦可乎？」軍吏皆曰：「善」遂囚建，詣行在所。
初，平陽縣吏霍仲孺給事平陽侯家，與青姊衛少兒私通，生霍去病。去病年十八，為侍中，善騎射，再從大將軍擊匈奴為票姚校尉，與輕勇騎八百，直棄大軍數百里赴利，斬捕首虜過當。於是天子曰：「票姚校尉去病，斬首虜二千餘級，得相國、當戶，斬單于大父行藉若侯產，生捕季父羅姑比，再冠軍，封去病為冠軍侯。上谷太守郝賢四從大將軍，捕斬首虜二千餘級，封賢為眾利侯。」是歲，失兩將軍，亡翕侯，軍功不多，故大將軍不益封，止賜千金。右將軍建至，天子不誅，贖為庶人。
單于既得翕侯，以為自次王，用其姊妻之，與謀漢。信教單于益北絕募，以誘罷漢兵，徼極而取之，無近塞。單于從其計。是時，漢比歲發十餘萬眾擊胡，斬捕首虜之士受賜黃金二十餘萬斤，而漢軍士馬死者十餘萬，兵甲轉漕之費不與焉。於是大司農經用竭，不足以奉戰士。六月，詔令民得買爵及贖禁錮免臧罪。置賞官，名曰武功爵，級十七萬，凡直三十餘萬金。諸買武功爵至千夫者，得先除為吏。吏道雜而多端，官職耗廢矣。
元狩元年夏五月，匈奴萬人入上谷，殺數百人。
二年三月，霍去病為票騎將軍，將萬騎出隴西，擊匈奴。歷五王國，轉戰六日，過焉支山千餘里，殺折蘭王，斬盧侯王，執渾邪王子及相國、都尉，獲首虜八千九百餘級，收休屠王祭天金人。詔益封去病二千戶。
夏，去病復與合騎侯公孫敖將數萬騎俱出北地，異道。衛尉張騫、郎中令李廣俱出右北平，異道。廣將四千騎先行，可數百里，騫將萬騎在後。匈奴左賢王將四萬騎圍廣，廣軍士皆恐。廣乃使其子敢獨與數十騎馳貫胡騎，出其左右而還，告廣曰：「胡虜易與耳。」軍士乃安。廣為圜陳外向，胡急擊之，矢下如雨，漢兵死者過半。漢矢且盡，廣乃令士持滿毋發，而廣身自以大黃射其裨將，殺數人，胡虜益解。會日暮，吏士皆無人色，而廣意氣自如，益治軍，軍中皆服其勇。明日，復力戰，死者過半，所殺亦過當。會博望侯軍亦至，匈奴軍乃解去。漢軍罷，弗能追，罷歸。漢法，博望侯留遲後期，當死，贖為庶人。廣軍功自如，無賞。而票騎將軍去病深入二千餘里，與合騎侯失，不相得。票騎將軍逾居延，過小月氏，至祁連山，得單恆、酋塗王，及相國、都尉以眾降者二千五百人，斬首虜三萬二百級，獲裨小王七十餘人。天子益封去病五千戶，封其裨將有功者鷹擊司馬趙破奴為從票侯，校尉高不識為宜冠侯，校尉僕多為煇渠侯。合騎侯敖坐行留，不與票騎會，當斬，贖為庶人。是時，諸宿將所將士、馬、兵皆不如票騎，票騎所將常選，然亦敢深入，常與壯騎先其大軍，軍亦有天幸，未嘗困絕也。而諸宿將常留落不偶，由此票騎日以親貴，比大將軍矣。
匈奴入代、雁門，殺略數百人。
秋，匈奴渾邪王降。是時單于怒渾邪王、休屠王居西方為漢所殺虜數萬人，欲召誅之。渾邪王與休屠王恐，謀降漢，先遣使向邊境要遮漢人，令報天子。是時，大行李息將城河上，得渾邪王使，即馳傳以聞。天子聞之，恐其以詐降而襲邊，乃令票騎將軍將兵往迎之。休屠王后悔，渾邪王殺之，並其眾。票騎既渡河，與渾邪王眾相望。渾邪王裨將見漢軍，而多不欲降者，頗遁去。票騎乃馳入，得與渾邪王相見，斬其欲亡者八千人，遂獨遣渾邪王乘傳先詣行在所，盡將其眾渡河。降者四萬餘人，號稱十萬。既至長安，天子所以賞賜者數十鉅萬。封渾邪王萬戶，為漯陰侯，封其裨王呼毒尼等四人皆為列侯。益封票騎千七百戶。
渾邪之降也，漢發車二萬乘以迎之。縣官無錢，從民貰馬。民或匿馬，馬不具。上怒，欲斬長安令，右內史汲黯曰：「長安令無罪，獨斬臣黯，民乃肯出馬。且匈奴畔其主而降漢，漢徐以縣次傳之，何至令天下騷動，罷敝中國而以事夷狄之人乎？」上默然。及渾邪至，賈人與市者坐當死五百餘人。黯請間見高門，曰：「夫匈奴攻當路塞，絕和親，中國興兵誅之，死傷者不可勝計，而費以鉅萬百數。臣愚以為陛下得胡人，皆以為奴婢，以賜從軍死事者家。所滷獲，因予之，以謝天下之苦，塞百姓之心。今縱不能，渾邪率數萬之眾來降，虛府庫賞賜，發良民侍養，譬若奉驕子。愚民安知市買長安中物，而文吏繩以為闌出財物於邊關乎。陛下縱不能得匈奴之資以謝天下，又以微文殺無知者五百餘人，是所謂庇其葉而傷其枝者也，臣竊為陛下不取也。」上默然，不許，曰：「吾久不聞汲黯之言，今又復妄發矣。」
居頃之，乃分徙降者邊五郡故塞外，而皆在河南，因其故俗為五屬國。而金城、河西，西並南山至鹽澤，空無匈奴，匈奴時有候者到而希矣。
三年秋，匈奴入右北平、定襄各數萬騎，殺略千餘人。漢既得渾邪王地，隴西、北地、上郡益少邊寇，詔減三郡戍卒之半，以寬天下之繇。
四年。上與諸將議曰：「翕侯趙信為單于畫計，常以為漢兵不能度幕輕留。今大發士卒，其勢必得所欲。」乃粟馬十萬，令大將軍青、票騎將軍去病各將五萬騎，私負從馬復四萬匹，步兵轉者踵軍後又數十萬人，而敢力戰深入之士皆屬票騎。票騎始為出定襄，當單于。捕虜言單于東，乃更令票騎出代郡，令大將軍出定襄。郎中令李廣數自請行，天子以為老，弗許，良久乃許之，以為前將軍。太僕公孫賀為左將軍，主爵都尉趙食其為右將軍，平陽侯曹襄為後將軍，皆屬大將軍。趙信為單于謀曰：「漢兵既度幕，人馬罷，匈奴可坐收虜耳。」乃悉遠北其輜重，以精兵待幕北。
大將軍青既出塞，捕虜知單于所居，乃自以精兵走之，而令前將軍廣並於右將軍軍，出東道。東道回遠而水草少，廣自請曰：「臣部為前將軍，今大將軍乃徙令臣出東道。且臣結髮而與匈奴戰，今乃一得當單于，臣願居前，先死單于。」大將軍亦陰受上誡，以為李廣老，數奇，毋令當單于，恐不得所欲。而公孫敖新失侯，大將軍亦欲使敖與俱當單于，故徙前將軍廣。廣知之，因自辭於大將軍。大將軍不聽，廣不謝而起行，意甚慍怒。
大將軍出塞千餘里，度幕，見單于兵陳而待。於是大將軍令武剛車自環為營，而縱五千騎往當匈奴，匈奴亦縱可萬騎。會日且入，大風起，砂礫擊面，兩軍不相見。漢益縱左右翼繞單于。單于視漢兵多而士馬尚強，自度戰不能如漢兵，單于遂乘六騾，壯騎可數百，直冒漢圍西北馳去。時已昏，漢、匈奴相紛拏，殺傷大當。漢軍左校捕虜，言：「單于未昏而去」，漢軍發輕騎夜追之，大將軍軍因隨其後，匈奴兵亦散走。遲明，行二百餘里，不得單于，捕斬首虜萬九千級，遂至窴顏山趙信城，得匈奴積粟食軍，留一日，悉燒其城餘粟而歸。
前將軍廣與右將軍食其軍無導，惑失道，後大將軍，不及單于戰。大將軍引還，過幕南，乃遇二將軍。大將軍使長史責問廣、食其失道狀，急責廣之幕府對簿。廣曰：「諸校尉無罪，乃我自失道。吾今自上簿至幕府。」廣謂其麾下曰：「廣結髮與匈奴大小七十餘戰。今幸從大將軍出接單于兵，而大將軍徙广部行回遠，而又迷失道，豈非天哉。且廣年六十餘矣，終不能復對刀筆之吏。」遂引刀自剄。廣為人廉，得賞賜輒分其麾下，飲食與士共之。為二千石四十餘年，家無餘財。猨臂善射，度不中不發。將兵乏絕之處，見水，士卒不盡飲，廣不近水，士卒不盡食，廣不嚐食，士以此愛樂為用。及死，一軍皆哭，百姓聞之，知與不知無老壯皆為垂涕。而右將軍獨下吏，當死，贖為庶人。
單于之遁走，其兵往往與漢兵相亂而隨單于，單于久不與其大眾相得。其右谷蠡王以為單于死，乃自立為單于。十餘日，真單于復得其眾，而右谷蠡王乃去其單于號。
票騎將軍騎兵車重與大將軍軍等而無裨將，悉以李敢等為大校，當裨將，出代、右北平二千餘里，絕大幕，直左方兵，獲屯頭王、韓王等三人，將軍、相國、當戶、都尉八十三人，封狼居胥山，禪於姑衍，登臨翰海，滷獲七萬四百四十三級。天子以五千八百戶益封票騎將軍，又封其所部右北平太守路博德等四人為列侯，從票侯破奴等二人益封，校尉敢為關內侯，食邑，軍吏卒為官、賞賜甚多。而大將軍不得益封，軍吏卒皆無封侯者。
兩軍之出塞，塞閱官及私馬凡十四萬匹，而復入塞者不滿三萬匹。
乃益置大司馬位，大將軍、票騎將軍皆為大司馬。定令，令票騎將軍秩祿與大將軍等。自是之後，大將軍青日退，而票騎日益貴。大將軍故人門下士多去事票騎，輒得官爵，唯任安不肯。
票騎將軍為人少言不泄，有氣敢往。天子嘗欲教之孫、吳兵法，對曰：「顧方略何如耳，不至學古兵法。」天子為治第，令票騎視之，對曰：「匈奴未滅，無以家為也。」由此上益重愛之。然少貴，不省士。其從軍，天子為遣太官齎數十乘，既還，重車餘棄粱肉而士有饑者。其在塞外，卒乏糧，或不能自振，而票騎尚穿域蹋鞠。事多此類。大將軍為人仁，喜士退讓，以和柔自媚於上。兩人志操如此。
是時，漢所殺虜匈奴合八九萬，而漢士卒物故亦數萬。是後匈奴遠遁，而幕南無王庭。漢度河自朔方以西至令居，往往通渠，置田官，吏卒五六萬人，稍蠶食匈奴以北。然亦以馬少，不復大出擊匈奴矣。
匈奴用趙信計，遣使於漢，好辭請和親。天子下其議，或言和親，或言遂臣之。丞相長史任敞曰：「匈奴新破困，宜可使為外臣，朝請於邊。」漢使任敞於單于，單于大怒，留之不遣。是時博士狄山議，以為和親便。上以問張湯，湯曰：「此愚儒無知。」狄山曰：「臣固愚，愚忠。若御史大夫湯，乃詐忠。」於是上作色曰：「吾使生居一郡，能無使虜入盜乎？」曰：「不能」曰：「居一縣。」對曰：「不能」復曰：「居一障間。」山自度辯窮且下吏，曰：「能」於是上遣山乘障，至月餘，匈奴斬山頭而去。自是以後，羣臣震懾，無敢忤湯者。
六年秋九月，冠軍景桓侯霍去病薨，天子甚悼之，為冢，像祁連山。元鼎三年。匈奴伊穉斜單于死，子烏維單于立。
元封元年冬十月，下詔曰：「南越、東甌咸伏其辜，西蠻、北夷頗未輯睦。勝將巡邊垂，躬秉武節，置十二部將軍，親帥師焉。」乃行，自雲陽北歷上郡、西河、五原，出長城，北登單于臺，至朔方臨北河，勒兵十八萬騎，旌旗徑千餘里，以見武節，威匈奴。遣使者郭吉告單于曰：「南越王頭已縣於漢北闕。今單于能戰，天子自將待邊。不能，即南面而臣於漢。何徒遠走亡匿於幕北寒苦無水草之地，毋為也。」語卒，而單于大怒，立斬主客見者，而留郭吉，遷之北海上。然匈奴亦讋，終不敢出，上乃還。
四年。匈奴自衛、霍度幕以來，希復為寇，遠徙北方，休養士馬，習射獵。數使使於漢，好辭甘言，求請和親。漢使北地人王烏等窺匈奴，烏從其俗，去節入穹廬，單于愛之，佯許甘言，為遣其太子入漢為質。漢使楊信於匈奴，信不肯從其俗，單于曰：「故約漢嘗遣翁主，結繒絮、食物有品，以和親，而匈奴亦不擾邊。今乃欲反古，令吾太子為質，無幾矣。」信既歸，漢又使王烏往，而單于復讇以甘言，欲多得漢財物，紿謂王烏曰：「吾欲入漢見天子，面相約為兄弟。」王烏歸報漢，漢為單于築邸於長安。匈奴曰：「非得漢貴人使，吾不與誠語。」匈奴使其貴人至漢，病，漢子藥，欲愈之，不幸而死。漢使路充國佩二千石印綬往使，因送其喪，厚葬，直數千金，曰：「此漢貴人也。」單于以為漢殺吾貴使者，乃留路充國不歸。諸所言者，單于特空紿王烏，殊無意入漢及遣太子。於是匈奴數使奇兵侵犯漢邊。乃拜郭昌為拔胡將軍，及浞野侯屯朔方以東備胡。
六年。匈奴烏維單于死，子烏師廬立，年少，號兒單于。自此之後，單于益西北徙，左方兵直雲中，右方直酒泉、敦煌郡。
太初元年。匈奴兒單于好殺伐，國人不安，又有天災，畜多死。左大都尉使人間告漢曰：「我欲殺單于降漢，漢遠，即兵來迎我，我即發。」上乃遣因杅將軍公孫敖築塞外受降城以應之。
二年。上猶以受降城去匈奴遠，遣浚稽將軍趙破奴將二萬餘騎出朔方西北二千餘里，期至浚稽山而還。浞野侯既至期，左大都尉欲發而覺，單于誅之，發左方兵擊浞野侯。浞野侯行捕首虜，得數千人。還，未至受降城四百里，匈奴兵八萬騎圍之。浞野侯夜自出求水，匈奴間捕生得浞野侯，因急擊其軍。軍吏畏亡將而誅，莫相勸歸者，軍遂沒於匈奴。兒單于大喜，因遣奇兵攻受降城，不能下，乃寇入邊而去。
三年春正月，匈奴兒單于死，子年少，匈奴立其季父右賢王呴犁湖為單于。
上遣光祿勳徐自為出五原塞數百里，遠者千餘里，築城、障、列亭，西北至廬朐，而使遊擊將軍韓說、長平侯衛伉屯其旁。使強弩都尉路博德築居延澤上。秋，匈奴大入定襄、雲中，殺略數千人，敗數二千石而去，行破壞光祿所築城、列亭、障。又使右賢王入酒泉、張掖，略數千人。會軍正任文擊救，盡復失所得而去。
四年冬，匈奴呴犁湖單于死，匈奴立其弟左大都尉且鞮侯為單于。天子欲因伐宛之威遂困胡，乃下詔曰：「高皇帝遺朕平城之憂，高後時單于書絕悖逆。昔齊襄公復九世之讎，《春秋》大之」且鞮侯單于初立，恐漢襲之，乃曰：「我兒子，安敢望漢天子。漢天子，我丈人行也。」因盡歸漢使之不降者路充國等，使使來獻。
天漢元年三月，上嘉匈奴單于之義，遣中郎將蘇武送匈奴使留在漢者，因厚賂單于，答其善意。武與副中郎將張勝及假吏常惠等俱，既至匈奴，置幣遺單于。單于益驕，非漢所望也。
會緱王與長水虞常等及衛律所將降者，陰相與謀劫單于母閼氏歸漢。衛律者，父故長水胡人，律善協律都尉李延年，延年薦言律使於匈奴，使還，聞延年家收，遂亡降匈奴。單于愛之，與謀國事，立為丁靈王。虞常在漢時素與副張勝相知，私候勝曰：「聞漢天子甚怨衛律，常能為漢伏弩射殺之。吾母弟在漢，幸蒙其賞賜。」張勝許之，以貨物與常。後月餘，單于出獵，獨閼氏、子弟在，虞常等七十餘人慾發，其一人夜亡告之。單于子弟發兵與戰，緱王等皆死，虞常生得。單于使衛律治其事。張勝聞之，恐前語發，以狀語武。武曰：「事如此，此必及我，見犯乃死，重負國。」欲自殺，勝、惠共止之。虞常果引張勝。單于怒，召諸貴人議，欲殺漢使者。左伊秋訾曰：「即謀單于，何以復加。宜皆降之。」單于使衛律召武受辭，武謂惠等「屈節辱命，雖生，何面目以歸漢。」引佩刀自刺。衛律驚，自抱持武，馳召醫，鑿地為坎，置熅火，覆武其上，蹈其背以出血。武氣絕，半日復息。惠等哭，輿歸營。單于壯其節，朝夕遣人候問武，而收系張勝。
武益愈，單于使使曉武，欲降之。會論虞常，欲因此時降武，劍斬虞常已，律曰：「漢使張勝謀殺單于近臣，當死。單于募降者，赦罪」舉劍欲擊之，勝請降。律謂武曰：「副有罪，當相坐。」武曰：「本無謀，又非親屬，何謂相坐。」復舉劍擬之，武不動。律曰：「蘇君，律前負漢歸匈奴，幸蒙大恩，賜號稱王，擁眾數萬，馬畜彌山，富貴如此。蘇君今日降，明日復然。空以身膏草野，誰復知之。」武不應。律曰：「君因我降，與君為兄弟。今不聽吾計，後雖欲復見我，尚可得乎？」武罵律曰：「汝為人臣子，不顧恩義，畔主背親，為降虜於蠻夷，何以汝為見。且單于信汝，使決人死生，不平心持正，反欲鬥兩主，觀禍敗。南越殺漢使者，屠為九郡。宛王殺漢使者，頭縣北闕。朝鮮殺漢使者，實時誅滅。獨匈奴未耳。若知我不降，明欲令兩國相攻，匈奴之禍從我始矣。」律知武終不可脅，白單于。單于愈益欲降之，乃幽武置大窖中，絕不飲食。天雨雪，武臥齧雪，與旃毛並咽之，數日不死。匈奴以為神，乃徙武北海上無人處，使牧羝，曰：「羝乳乃得歸。」別其官屬常惠等各置他所。
浞野侯趙破奴自匈奴亡歸。
二年夏五月，遣貳師將軍廣利以三萬騎出酒泉，擊右賢王於天山，得胡首虜萬餘級而還。匈奴大圍貳師將軍，漢軍乏食數日，死傷者多。假司馬隴西趙充國與壯士百餘人潰圍陷陳，貳師引兵隨之，遂得解。漢兵物故什六七，充國身被二十餘創。貳師奏狀，詔徵充國詣行在所，帝親見，視其創，嗟嘆之，拜為中郎。漢復使因杅將軍敖出西河，與強弩都尉路博德會涿塗山，無所得。
初，李廣有孫陵，為侍中，善騎射，愛人下士。帝以為有廣之風，拜騎都尉，使將丹陽楚人五千人，教射酒泉、張掖以備胡。及貳師擊匈奴，上詔陵欲使為貳師將輜重。陵叩頭自請曰：「臣所將屯邊者，皆荊楚勇士、奇材、劍客也，力扼虎，射命中。願得自當一隊，到蘭于山南以分單于兵，毋令專鄉貳師軍。」上曰：「將惡相屬邪。吾發軍多，無騎予女。」陵對：「無所事騎，臣願以少擊眾，步兵五千人涉單于庭。」上壯而許之，因詔路博德將兵半道迎陵軍。博德亦羞為陵後距，奏言：「方秋，匈奴馬肥，未可與戰。願留陵至春俱出。」上怒，疑陵悔不欲出而教博德上書，乃詔博德引兵擊匈奴於西河。詔陵以九月發，出遮虜障，至東浚稽山南龍勒水上，徘徊觀虜，即亡所見，還，抵受降城休士。陵於是將其步卒五千人出居延，北行三十日，至浚稽山止營，舉圖所過山川地形，使麾下騎陳步樂還以聞。步樂召見，道陵將率得士死力，上甚悅，拜步樂為郎。
陵至浚稽山，與單于相值，騎可三萬，圍陵軍，軍居兩山間，以大車為營。陵引士出營外為陳，前行持戟盾，後行持弓弩。虜見漢軍少，直前就營。陵摶戰攻之，千弩俱發，應弦而倒。虜還走上山，漢軍追擊，殺數千人。單于大驚，召左右地兵八萬餘騎攻陵。陵且戰且引南行，數日抵山谷中，連戰，士卒中矢傷，三創者載輦，兩創者將車，一創者持兵戰，復斬首三千餘級。引兵東南，循故龍城，道行四五日，抵大澤葭葦中，虜從上風縱火，陵亦令軍中縱火以自救。南行至山下，單于在南山上，使其子將騎擊陵。陵軍步鬥樹木間，復殺數千人，因發連弩射單于，單于下走。是日捕得虜，言：「單于曰：此漢精兵，擊之不能下，日夜引吾南近塞，得無有伏兵乎。諸當戶君長皆言：單于自將數萬騎，擊漢數千人不能滅，後無以復使邊臣，令漢益輕匈奴。復力戰山谷間，尚四五十里得平地，不能破，乃還。」
是時，陵軍益急，匈奴騎多，戰一日數十合，復傷殺虜二千餘人。虜不利，欲去，會陵軍候管敢為校尉所辱，亡降匈奴，具言：「陵軍無後救，射矢且盡，獨將軍麾下及校尉成安侯韓延年各八百人為前行，以黃與白為幟，當使精騎射之，即破矣。」單于得敢大喜，使騎並攻漢軍，疾呼曰：「李陵、韓延年趣降。」遂遮道急攻陵。陵居谷中，虜在山上，四面射矢如雨下。漢軍南行，未至鞮汗山一日，五十萬矢皆盡，即棄車去。士尚三千餘人，徒斬車輻而持之，軍吏持尺刀，抵山入斄谷。單于遮其後，乘隅下壘石，士卒多死，不得行。昏後，陵便衣獨步出營，止左右「毋隨我，丈夫一取單于耳。」良久陵還，太息曰：「兵敗，死矣」於是盡斬旌旗及珍寶埋地中，陵嘆曰：「復得數十矢，足以脫矣。今無兵復戰，天明，坐受縛矣。各鳥獸散，猶有得脫歸報天子者。」令軍士人持二升糒，一片冰，期至遮虜障者相待。夜半時，擊鼓吉士，鼓不鳴。陵與韓延年俱上馬，壯士從者十餘人，虜騎數千追之。韓延年戰死，陵曰：「無面目報陛下。」遂降。軍人分散，脫至塞者四百餘人。
陵敗處去塞百餘里，邊塞以聞。上欲陵死戰，後聞陵降，上怒甚，責問陳步樂，步樂自殺。羣臣皆罪陵，上以問太史令司馬遷。遷盛言：「陵事親孝，與士信，常奮不顧身以徇國家之急，其素所畜積也，有國士之風。今舉事一不幸，全軀保妻子之臣隨而媒櫱其短，誠可痛也。且陵提步卒不滿五千，深蹂戎馬之地，抑數萬之師，虜救死扶傷不暇，悉舉引弓之民共攻圍之，轉鬥千里，矢盡道窮，士張空弮，冒白刃，北首爭死敵，得人之死力，雖古名將不過也。身雖陷敗，然其所摧敗亦足暴於天下。彼之不死，宜欲得當以報漢也。」上以遷為誣罔，欲沮貳師為陵遊說，下遷腐刑。久之，上悔陵無救，曰：「陵當發出塞，乃詔強弩都尉令迎軍。坐預詔之，得令老將生奸詐。」乃遣使勞賜陵餘軍得脫者。
三年秋，匈奴入雁門，太守坐畏愞棄市。
四年春正月，發天下七科謫及勇敢士，遣貳師將軍李廣利將騎六萬、步兵七萬出朔方。強弩都尉路博德將萬餘人與貳師會。遊擊將軍韓說將步兵三萬人出五原。因杅將軍公孫敖將騎萬、步兵三萬人出雁門。匈奴聞之，悉遠其累重於餘吾水北，而單于以兵十萬待水南，與貳師接戰。貳師解而引歸，與單于連鬥十餘日。遊擊無所得。因杅與左賢王戰，不利，引歸。時上遣敖深入匈奴迎李陵，敖軍無功還，因曰：「捕得生口，言李陵教單于為兵以備漢軍，故臣無所得。」上於是族陵家。既而聞之，乃漢將降匈奴者李緒，非陵也。陵使人刺殺緒，大閼氏欲殺陵，單于匿之北方。大閼氏死，乃還。單于以女妻陵，立為右校王，與衛律皆貴用事。衛律常在單于左右，陵居外，有大事乃入議。
太始元年。匈奴且鞮侯單于死。有兩子，長為左賢王，次為左大將。左賢王未至，貴人以為有病，更立左大將為單于。左賢王聞之，不敢進，左大將使人召左賢王而讓位焉。左賢王辭以病，左大將不聽，謂曰：「即不幸死，傳之於我。」左賢王許之，遂立，為狐鹿姑單于，以左大將為左賢王。數年病死，其子先賢撣不得代，更以為日逐王，單于自以其子為左賢王。
征和二年九月，匈奴入上谷、五原，殺掠吏民。
三年春正月，匈奴入五原、酒泉，殺兩都尉。三月，遣李廣利將七萬人出五原，商丘成將二萬人出西河，馬通將四萬騎出酒泉，擊匈奴。夏五月，匈奴單于聞漢兵大出，悉徙其輜重北邸郅居水，左賢王驅其人民度餘吾水六七百里，居兜銜山，單于自將精兵度姑且水。商丘成軍至，追邪徑，無所見，還。匈奴使大將與李陵將三萬餘騎追漢軍，轉戰九日，至蒲奴水，虜不利還去。馬通軍至天山，匈奴使大將偃渠將二萬餘騎要漢兵，見漢兵強，引去，通無所得失。是時漢恐車師兵遮馬通軍，遣開陵侯成娩將樓蘭、尉犁、危須等六國兵共圍車師，盡得其王民眾而還。貳師將軍出塞，匈奴使右大都尉與衛律將五千騎要擊漢軍於夫羊句山斄，貳師擊破之，乘勝追北，至範夫人城，匈奴奔走，莫敢距敵。
初，貳師之出也，丞相劉屈氂為祖道，送至渭橋。廣利曰：「願君侯早請昌邑王為太子，如立為帝，君侯長何憂乎？」屈氂許諾。昌邑王者，貳師將軍女弟李夫人子也。貳師女為屈氂子妻，故共欲立焉。會內者令郭穰告丞相夫人祝詛上，及與貳師共禱祠，欲令昌邑王為帝。按驗，罪至大逆不道。六月，詔載屈氂廚車以徇，要斬東市，妻子梟首華陽街。貳師妻子亦收。貳師聞之憂懼，其掾胡亞夫亦避罪從軍，說貳師曰：「夫人、室家皆在吏，若還，不稱意適與獄會，郅居以北，可復得見乎？」貳師由是狐疑，深入要功，遂北至郅居水上，虜已去。貳師遣護軍將二萬騎度郅居之水，逢左賢王、左大將將二萬騎，與漢軍合戰一日，漢軍殺左大將，虜死傷甚眾。軍長史與決眭都尉煇渠侯謀曰：「將軍懷異心，欲危眾求功，恐必敗。」謀共執貳師。貳師聞之，斬長史，引兵還。至燕然山，單于知漢軍勞倦，自將五萬騎遮擊貳師，相殺傷甚眾。夜，塹漢軍前深數尺，從後急擊之，軍大亂敗，貳師遂降。單于素知其漢大將，以女妻之，尊寵在衛律上。宗族遂滅。
四年夏三月丁巳，以大鴻臚田千秋為丞相，封富民侯。千秋無他材能、術學，又無伐閱、功勞，特以一言寤意，數月取宰相，封侯，世未嘗有也。然為人敦厚，有智，居位自稱，逾於前後數公。先是，搜粟都尉桑弘羊與丞相、御史奏言：「輪臺東有溉田五千頃以上，可遺屯田卒，置校尉三人分護，益種五穀。張掖、酒泉遣騎假司馬為斥候，募民壯健敢徙者詣田所，益墾溉田，稍築列亭，連城而西，以威西國，輔烏孫。」上乃下詔，深陳既往之悔，曰：「前有司奏，欲益民賦三十助邊用，是重困老弱孤獨也。而今又請遣卒田輪臺。輪臺西於車師千餘里，前開陵侯擊車師時雖勝，降其王，以遼遠乏食，道死者尚數千人，況益西乎。曩者朕之不明，以軍候弘上書言匈奴縛馬前後足置城下，馳言秦人，我匄若馬。又漢使者久留不還，故興遣貳師將軍，欲以為使者威重也。古者卿大夫與謀，參以蓍龜，不吉不行。乃者以縛馬書遍視丞相、御史、二千石、諸大夫、郎為文學者，乃至郡、屬國都尉等，皆以虜自縛其馬，不祥甚哉。或以為欲以見強，夫不足者視人有餘。公車、方士、太史、治星、望氣及太卜、龜蓍皆以為吉，匈奴必破，時不可再得也。又曰北伐行將，於鬴山必克。封，諸將，貳師最吉。故朕親發貳師下鬴山，詔之必毋深入。今計謀、卦兆皆反繆。重合侯得虜候者乃言縛馬者，匈奴詛軍事也。匈奴常言漢極大，然不耐饑渴，失一狼，走千羊。乃者貳師敗，軍士死略離散，悲痛常在朕心。今又請遠田輪臺，欲起亭隧，是擾勞天下，非所以優民也，朕不忍聞。大鴻臚等又議欲募囚徒送匈奴使者，明封侯之賞以報忿，此五伯所弗為也。且匈奴得漢降者常提掖搜索，問以所聞，豈得行其計乎。當今務在禁苛暴，止擅賦，力本農，修馬復令，補缺、毋乏武備而已。郡國二千石各上進畜馬方略補邊狀，與計對。」由是不復出軍，而封田千秋為富民侯，以明休息思富養民也。
漢武帝建元六年秋八月，閩越王郢興兵擊南越邊邑，南越王守天子約，不敢擅興兵，使人上書告天子。於是天子多南越義，大為發兵，遣大行王恢出豫章，大農令韓安國出會稽，擊閩越。
淮南王安上書諫曰：
陛下臨天下，布德施惠，天下攝然，人安其生，自以沒身不見兵革。今聞有司舉兵將以誅越，臣安竊為陛下重之。
越方外之地，翦發文身之民也，不可以冠帶之國法度理也。自三代之盛，胡越不與受正朔，非強弗能服，威弗能制也，以為不居之地，不牧之民，不足以煩中國也。自漢初定已來，七十二年，越人相攻擊者不可勝數，然天子未嘗舉兵而入其地也。臣聞越非有城郭邑里也，處溪谷之間，篁竹之中，習於水斗，便於用舟，地深昧而多水險，中國之人不知其勢阻而入其地，雖百不當其一。得其地不可郡縣也，攻之不可暴取也。以地圖察其山川要塞，相去不過寸數，而間獨數百千里，阻險林叢弗能盡着，視之若易，行之甚難。天下賴宗廟之靈，方內大寧，戴白之老不見兵革，民得夫婦相守，父子相保，陛下之德也。越人名為藩臣，貢酎之奉不輸大內，一卒之用不給上事。自相攻擊，而陛下發兵救之，是反以中國而勞蠻夷也。且越人愚戇輕薄，負約反覆，其不用天子之法度，非一日之積也。一不奉詔，舉兵誅之，臣恐後兵革無時得息也。
間者，數年歲比不登，民待賣爵、贅子以接衣食，賴陛下德澤振救之，得毋轉死溝壑。四年不登，五年復蝗，民生未復。今發兵行數千里，資衣糧入越地，輿轎而隃領，拕舟而入水，行數百千里，夾以深林叢竹，水道上下擊石，林中多蝮蛇、猛獸，夏月暑時，嘔泄霍亂之病相隨屬也。曾未施兵接刃，死傷者必眾矣。前時南海王反，陛下先臣使將軍簡忌將兵擊之，以其軍降，處之上淦。後復反，會天暑多雨，樓船卒水居擊棹，未戰而疾死者過半。親老涕泣，孤子啼號，破家散業，迎屍千里之外，裹骸骨而歸。悲哀之氣，數年不息，長老至今以為記，曾未入其地而禍已至此矣。陛下德配天地，明象日月，恩至禽獸，澤及草木，一人有饑寒不終其天年而死者，為之悽愴於心。今方內無狗吠之警，而使陛下甲卒死亡，暴露中原，沾漬山谷，邊境之民為之早閉晏開，朝不及夕，臣安竊為陛下重之。
不習南方地形者，多以越為人眾兵強，能難邊城。淮南全國之時，多為邊吏，臣竊聞之，與中國異。限以高山，人跡絕，車道不通，天地所以隔外內也。其入中國，必下領水，領水之山峭峻，漂石破舟，不可以大船載食糧下也。越人慾為變，必先田餘幹界中，積食糧乃入，伐材治船。邊城守候誠謹，越人有入伐材者，輒收捕，焚其積聚，雖百越柰邊城何。且越人綿力薄材，不能陸戰，又無車騎弓弩之用，然而不可入者，以保地險，而中國之人不耐其水土也。臣聞越甲卒不下數十萬，所以入之，五倍乃足，輓車奉餉者不在其中。南方暑溼，近夏癉熱，暴露水居，蝮蛇蠚生，疾疢多作，兵未血刃而病死者什二三，雖舉越國而虜之，不足以償所亡。
臣聞道路言：閩越王弟甲弒而殺之，甲以誅死，其民未有所屬。陛下若欲來，內處之中國，使重臣臨存，施德垂賞以招致之，此必攜幼扶老以歸聖德。若陛下無所用之，則繼其絕世，存其亡國，建其王侯，以為畜越，此必委質世為藩臣，世共貢職。陛下以方寸之印，丈二之組，填撫方外，不勞一卒，不頓一戟，而威德並行。今以兵入其地，此必震恐，以有司為欲屠滅之也，必雉兔逃，入山林險阻。背而去之，則復相羣聚。留而守之，歷歲經年，則士卒罷倦，食糧乏絕。民苦兵事，盜賊必起。臣聞長老言：秦之時，嘗使尉屠睢擊越，又使監祿鑿渠通道，越人逃入深山林叢，不可得攻。留軍屯守空地，曠日引久，士卒勞倦，越出擊之，秦兵大破，乃發適戍以備之。當此之時，外內騷動，皆不聊生，亡逃相從，羣為盜賊，於是山東之難始興。兵者凶事，一方有急，四面皆聳。臣恐變故之生，奸邪之作，由此始也。
臣聞天子之兵有徵而無戰，言莫敢校也。如使越人蒙徼倖以逆執事之顏行，廝輿之卒有一不備而歸者，雖得越王之首，臣猶竊為大漢羞之。陛下以四海為境，生民之屬，皆為臣妾。垂德惠以覆露之，使安生樂業，則澤被萬世，傳之子孫，施之無窮，天下之安，猶泰山而四維之也。夷狄之地，何足以為一日之間而煩汗馬之勞乎。《詩》雲王猶允塞，徐方既來，言王道甚大而遠方懷之也。臣安竊恐將吏之以十萬之師為一使之任也。
是時，漢兵遂出，未隃領，閩越王郢發兵距險。其弟餘善乃與相、宗族謀曰：「王以擅發兵擊南越不請，故天子兵來誅。漢兵眾強，即幸勝之，後來益多，終滅國而止。今殺王以謝天子，天子聽罷兵，固國完，不聽乃力戰，不勝即亡入海。」皆曰：「善」即鏦殺王，使使奉其頭致大行。大行曰：「所為來者，誅王。今王頭至，謝罪，不戰而殞，利莫大焉。」乃以便宜案兵，告大農軍，而使使奉王頭馳報天子。詔罷兩將兵，曰：「郢等首惡，獨無諸孫繇君醜不與謀焉。」乃使中郎將立醜為越繇王，奉閩越先祭祀。餘善已殺郢，威行於國，國民多屬，竊自立為王。繇王不能制。上聞之，為餘善，不足復興師，曰：「餘善數與郢謀亂，而後首誅郢，師得不勞。」因立餘善為東越王，與繇王並處。
上使莊助諭意南越，南越王胡頓首曰：「天子乃為臣興兵討閩越，死無以報德。」遣太子嬰齊入宿衛，謂助曰：「國新被寇，使者行矣，胡方日夜裝，入見天子。」助還，過淮南，上又使助諭淮南王安以討越事，嘉答其意，安謝不及。助既去南越，南越大臣皆諫其王曰：「漢興兵誅郢，亦行以驚動南越。且先王昔言：事天子期無失禮。要之，不可以說好語入見，則不得復歸，亡國之勢也。」於是胡稱病，竟不入見。
元鼎四年。初，南越文王遣其子嬰齊入宿衛，在長安取邯鄲樛氏女，生子興。文王薨，嬰齊立，乃藏其先武帝璽，上書請立樛氏女為後，興為嗣。漢數使使者風諭嬰齊入朝。嬰齊尚樂擅殺生自恣，懼入見要，用漢法比內諸侯，固稱病，遂不入見。嬰齊薨，諡曰明王。太子興代立，其母為太后。
太后自未為嬰齊姬時，嘗與霸陵人安國少季通。是歲，上使安國少季往諭王、王太后以入朝，比內諸侯，令辯士諫大夫終軍等宣其辭，勇士魏臣等輔其決，衛尉路博德將兵屯桂陽待使者。南越王年少，太后中國人，安國少季往，復與私通。國人頗知之，多不附太后。太后恐亂起，亦欲倚漢威，數勸王及羣臣求內屬。即因使者上書，請比內諸侯，三歲一朝，除邊關。於是天子許之，賜其丞相呂嘉銀印及內史、中尉、太傅印，餘得自置。除其故黥劓刑，用漢法，比內諸侯。使者皆留填撫之。
五年十一月，南越王、王太后飭治行裝重齎，為入朝具。其相呂嘉年長矣，相三王，宗族仕宦為長吏者七十餘人，男盡尚王女，女盡嫁王子弟、宗室，及蒼梧秦王有連。其居國中甚重，得眾心愈於王。王之上書，數諫止王，王弗聽。有畔心，數稱病不見漢使者。使者皆注意嘉，勢未能誅。王、王太后亦恐嘉等先事發，欲介漢使者權，謀誅嘉等，乃置酒請使者，大臣皆侍坐飲。嘉弟為將，將卒居宮外。酒行，太后謂嘉曰：「南越內屬，國之利也，而相君苦不便者，何也？」以激怒使者。使者狐疑相杖，遂莫敢發。嘉見耳目非是，即起而出。太后怒，欲鏦嘉以矛，王止太后。嘉遂出，介其弟兵就舍，稱病不肯見王及使者，陰與大臣謀作亂。王素無意誅嘉，嘉知之，以故數月不發。
天子聞嘉不聽命，王、王太后孤弱不能制，使者怯無決。又以為王、王太后已附漢，獨呂嘉為亂，不足以興兵，欲使莊參以二千人往使。參曰：「以好往，數人足矣。以武往，二千人無足以為也。」辭不可，天子罷參。郟壯士故濟北相韓千秋奮曰：「以區區之越，又有王、王太后應，獨相呂嘉為害，願得勇士三百人，必斬嘉以報。」於是天子遣千秋與王太后弟樛樂將二千人往，入越境。呂嘉等乃遂反，下令國中曰：「王年少，太后中國人也，又與使者亂。專欲內屬，盡持先王寶器入獻天子以自媚。多從人行，至長安，虜賣以為僮僕。取自脫一時之利，無顧趙氏社稷，為萬世慮計之意。」乃與其弟將卒攻殺王、王太后及漢使者，遣人告蒼梧秦王及其諸郡縣，立明王長男越妻子術陽侯建德為王。而韓千秋兵入，破數小邑。其後越直開道給食，未至番禺四十里，越以兵擊千秋等，遂滅之。使人函封漢使者節置塞上，好為謾辭謝罪，發兵守要害處。
春三月壬午，天子聞南越反，曰：「韓千秋雖無功，亦軍鋒之冠，封其子延年為成安侯。樛樂姊為王太后，首願屬漢，封其子廣德為龍亢侯。」秋，遣伏波將軍路博德出桂陽，下湟水。樓船將軍楊僕出豫章，下湞水，歸義越侯嚴為戈船將軍，出零陵，下離水。甲為下瀨將軍，下蒼梧。皆將罪人，江、淮以南樓船十萬人。越馳義侯遣別將巴、蜀罪人，發夜郎兵，下牂柯江：咸會番禺。
齊相卜式上書，請父子與齊習船者往死南越。天子下詔褒美式，賜爵關內侯，金六十斤，田十頃。佈告天下，天下莫應。是時，列侯以百數。皆莫求從軍擊越。會九月嘗酎，祭宗廟，列侯以令獻金助祭。少府省金，金有輕及色惡者，上皆令劾以不敬，奪爵者百六人。
六年冬，樓船將軍楊僕入越地，先陷尋斄，破石門，挫越鋒，以數萬人待伏波將軍路博德至俱進。樓船居前，至番禺。南越王建德、相呂嘉城守。樓船居東南面，伏波居西北面。會暮，樓船攻敗越人，縱火燒城。伏波為營，遣使者招降者，賜印綬，復縱令相招。樓船力攻燒敵，驅而入伏波營中。黎旦，城中皆降。建德、嘉已夜亡入海，伏波遣人追之。校尉司馬蘇弘得建德，越郎都稽得嘉。戈船、下瀨將軍兵及馳義侯所發夜郎兵未下，南越已平矣。遂以其地為南海、蒼梧、鬱林、合浦、交趾、九真、日南、珠厓、儋耳九郡。師還，上益封伏波，封樓船為將梁侯、蘇弘為海常侯、都稽為臨蔡侯及越降將蒼梧王趙光等四人皆為侯。
初，東越王餘善上書，請以卒八千人從樓船擊呂嘉。兵至揭陽，以海風波為解，不行，持兩端，陰使南越。及漢破番禺，不至。楊僕上書「願便引兵擊東越。」上以士卒勞倦，不許，令諸校屯豫章梅嶺以待命。餘善聞樓船請誅之，漢兵臨境，乃遂反，發兵距漢道。號將軍騶力等為「吞漢將軍」，入白沙、武林、梅嶺，殺漢三校尉。是時漢使太農張成、故山州侯齒將屯，弗敢擊，卻就便處，皆坐畏懦誅。餘善自稱武帝。
上欲復使楊僕將，為其伐前勞，以書敕責之曰：「將軍之功獨有先破石門、尋斄，非有斬將搴旗之實也，烏足以驕人哉。前破番禺，捕降者以為虜，掘死人以為獲，是一過也。使建德、呂嘉得以東越為援，是二過也。士卒暴露連歲，將軍不念其勤勞，而請乘傳行塞，因用歸家，懷銀、黃，垂三組，誇鄉里，是三過也。失期內顧，以道惡為解，是四過也。問君蜀刀價而陽不知，挾僞幹君，是五過也。受詔不至蘭池，明日又不對。假令將軍之吏，問之不對，令之不從，其罪何如。推此心在外，江海之間可得信乎。今東越深入，將軍能率眾以掩過不。」僕惶恐對曰：「願盡死贖罪。」上乃遣橫海將軍韓說出句章，浮海從東方往。樓船將軍楊僕出武林，中尉王溫舒出梅嶺，以越侯為戈船、下瀨將軍，出若邪、白沙，以擊東越。
元封元年冬十月，兵入東越境。東越素髮兵距險，使徇北將軍守武林。樓船將軍率錢唐轅終古斬徇北將軍。故越衍侯吳陽以其邑七百人反攻越軍於漢陽。越建成侯敖與繇王居股殺餘善，以其眾降。上封終古為御兒侯，陽為卯石侯，居股為東成侯，敖為開陵侯。又封橫海將軍說為按道疾，橫海校尉福為繚嫈侯，東越降將多軍為無錫侯。上以閩地險阻，數反覆，終為後世患，乃詔諸將悉徙其民於江、淮之間，遂虛其地。
漢武帝元封二年。初，全燕之世，嘗略屬真番、朝鮮，為置史，築障塞。秦滅燕，屬遼東外徼。漢興，為其遠難守，復修遼東故塞，至浿水為界，屬燕。燕王盧綰反，入匈奴。燕人衛滿亡命，聚黨千餘人，椎髻、蠻夷服，而東走出塞，渡浿水，居秦故空地上下障，稍役屬真番、朝鮮蠻夷及燕亡命者王之，都王險。會孝惠、高後時，天下初定，遼東太守即約滿為外臣，保塞外蠻夷，無使盜邊。諸蠻夷君欲入見天子，勿得禁止。以故，滿得以兵威財物侵降其旁小邑，真番、臨屯皆來服屬，方數千里。傳子至孫右渠，所誘漢亡人滋多，又未嘗入見。辰國欲上書見天子，又雍閼不通。是歲，漢使涉何誘諭右渠，終不肯奉詔。何去至界上，臨浿水，使御刺殺送何者朝鮮裨王長，即渡，馳入塞，遂歸報天子曰：「殺朝鮮將。」上為其名美，即不詰，拜何為遼東東部都尉。朝鮮怨何，發兵襲攻殺何。
秋，上募天下死罪為兵，遣樓船將軍楊僕從齊浮渤海，左將軍荀彘出遼東，以討朝鮮。
三年。漢兵入朝鮮境，朝鮮王右渠發兵距險。樓船將軍將齊兵七千人先至王險。右渠城守，窺知樓船軍少，即出城擊樓船，樓船軍敗散，遁山中十餘日，稍求退散卒，復聚。左將軍擊朝鮮浿水西軍，未能破。天子為兩將未有利，乃使衛山因兵威往諭右渠。右渠見使者，頓首謝「願降，恐兩將詐殺臣。今見信節，請復降。」遣太子入謝，獻馬五千匹，及饋軍糧。人眾萬餘，持兵，方渡浿水，使者及左將軍疑其為變，謂太子「已服降，宜令人毋持兵。」太子亦疑使者左將軍詐殺之，遂不渡浿水，復引歸。山還報天子，天子誅山。
左將軍破浿水上軍，乃前至城下，圍其西北。樓船亦往會，居城南。右渠遂堅守城，數月未能下。左將軍所將燕、代卒，多勁悍。樓船將齊卒已嘗敗亡困辱，卒皆恐，將心慚，其圍右渠，常持和節。左將軍急擊之，朝鮮大臣乃陰間使人私約降樓船，往來言，尚未肯決。左將軍數與樓船期戰，樓船欲就其約，不會。左將軍亦使人求間隙降下朝鮮，朝鮮不肯，心附樓船。以故兩將不相能。左將軍心意樓船前有失軍罪，今與朝鮮私善而又不降，疑其有反計，未敢發。天子以兩將圍城乖異，兵久不決，使濟南太守公孫遂往正之，有便宜得以從事。遂至，左將軍曰：「朝鮮當下，久之不下者，樓船數期不會。」具以素所意告，曰：「今如此不取，恐為大害。」遂亦以為然，乃以節召樓船將軍入左將軍營計事，即命左將軍麾下執樓船將軍，並其軍，以報天子。天子誅遂。
左將軍已並兩軍，即急擊朝鮮。朝鮮相路人、相韓陰、尼溪相參、將軍王唊相與謀曰：「始欲降樓船，樓船今執，獨左將軍並將，戰益急，恐不能與戰，王又不肯降。」陰、唊、路人皆亡降漢，路人道死。夏，尼溪參使人殺朝鮮王右渠來降。王險城未下，故右渠之大臣成已又反，復攻吏。左將軍使右渠子長、降相路人之子最告諭其民，誅成已。以故遂定朝鮮，為樂浪、臨屯、玄菟、真番四郡。封參為澅清侯，陰為萩苴侯，唊為平州侯，長為幾侯。最以父死頗有功，為涅陽侯。左將軍徵至，坐爭功相嫉，乖計，棄市。樓船將軍亦坐兵至列口，當待左將軍，擅先縱，失亡多，當誅，贖為庶人。
班固曰：玄菟、樂浪，本箕子所封。昔箕子居朝鮮教其民以禮義，田蠶織作。為民設禁八條，相殺，以當時償殺。相傷，以谷償。相盜者，男沒入為其家奴，女為婢。欲自贖者，人五十萬，雖免為民，俗猶羞之，嫁娶無所售。是以其民終不相盜，無門戶之閉，婦人貞信不淫辟。其田野飲食以籩豆，都邑頗放效吏，往往以杯器食。郡初取吏於遼東，吏見民無閉臧，及賈人往者，夜則為盜，俗稍益薄，今於犯禁浸多，至六十餘條。可貴哉，仁賢之化也。然東夷天性柔順，異於三方之外。故孔子悼道不行，設浮桴于海，欲居九夷，有以也夫。
漢武帝元光二年冬十月，李少君以祠竈卻老方見上，上尊之。少君者，故深澤侯舍人，匿其年及其生長，其遊以方遍諸侯。無妻子。人間其能使物及不死，更饋遺之，常餘金錢衣食。人皆以為不治生業而饒給，又不知其何所人，愈信，爭事之。少君善為巧發奇中。嘗從武安侯飲，坐中有九十餘老人，少君乃言與其大父遊射處，老人為兒時從其大父識其處，一坐盡驚。少君言上曰：「祠竈則致物，致物而丹沙可化為黃金，壽可益，蓬萊仙者可見，見之以封禪則不死，黃帝是也。臣嘗遊海上，見安期生，食臣棗，大如瓜。安期生仙者通蓬萊中，合則見人，不合則隱。」於是天子始親祠竈，遣方士入海求蓬萊安期生之屬，而事化丹沙諸藥齊為黃金矣。居久之，李少君病死，天子以為化去，不死，而海上燕、齊怪迂之方士多更來言神事矣。
亳人謬忌奏祠太一方，曰：「天神貴者太一，太一佐曰五帝。」於是天子立其祠長安東南郊。
元狩四年。齊人少翁以鬼神方見上。上有所幸王夫人卒，少翁以方夜致鬼，如王夫人之貌，天子自帷中望見焉。於是乃拜少翁為文成將軍，賞賜甚多，以客禮禮之。文成又勸上作甘泉宮，中為臺室，畫天、地、太一諸鬼神，而置祭具以致天神。居歲餘，其方益衰，神不至。乃為帛書以飯牛，佯不知，言曰：「此牛腹中有奇。」殺視，得書，書言甚怪，天子識其手書，問其人，果是僞書。於是誅文成將軍而隱之。
五年夏四月，天子病鼎湖甚，巫醫無所不致，不愈。游水髮根言：「上郡有巫，病而鬼神下之。」上召置祠之甘泉。及病，使人問神君。神君言曰：「天子無憂病。病少愈，強與我會甘泉。」於是病癒，遂起幸甘泉，病良已。置酒壽宮。神君非可得見，聞其言，言與人音等。時去時來，來則風肅然，居室帷中。神君所言，上使人受書其言，命之曰：「畫法」。其所語，世俗之所知也，無絕殊者，而天子心獨喜。其事祕，世莫知也。
元鼎四年春二月，樂成侯丁義薦方士欒大，雲與文成將軍同師。上方悔誅文成，得欒大，大說。大先事膠東康王，為人長美言，多方略，而敢為大言，處之不疑。大言曰：「臣常往來海中，見安期、羨門之屬。顧以臣為賤，不信臣。又以為康王諸侯耳，不足與方。臣之師曰：黃金可成，而河決可塞，不死之藥可得，仙人可致也。然臣恐效文成，則方士皆掩口，惡敢言方哉。」上曰：「文成食馬肝死耳。子誠能修其方，我何愛乎？」大曰：「臣師非有求人，人者求之。陛下必欲致之，則貴其使者，令為親屬，以客禮待之，乃可使通言於神人。」於是上使驗小方，鬥棋，自相觸擊。是時上方憂河決而黃金不就，乃拜大為五利將軍，又拜為天士將軍、地士將軍、大通將軍。夏四月乙巳，封大為樂通侯，食邑二千戶，賜甲第，僮千人，乘輿斥車馬、帷帳、器物以充其家。又以衛長公主妻之，齎金十萬斤。天子親如五利之第，使者存問供給，相屬於道。自太主、將、相以下皆置酒其家，獻遺之。天子又刻玉印曰：「天道將軍」，使使衣羽衣，夜立白茅上，五利將軍亦衣羽衣，立白茅上受印，以示不臣。大見數月，佩六印，貴震天下，於是海上燕、齊之間，莫不搤腕自言有禁方，能神仙矣。
六月，汾陰巫錦得大鼎於魏脽后土營旁，河東太守以聞。天子使驗問，巫得鼎無奸詐，乃以禮祠，迎鼎至甘泉，從上行，薦之宗廟及上帝，藏於甘泉宮，羣臣皆上壽賀。
秋，上行幸雍，且郊。或曰：「五帝，泰一之佐也，宜立泰一，而上親郊。」上疑未定。齊人公孫卿曰：「今年得寶鼎，其冬辛巳朔旦冬至，與黃帝時等。」卿有札書曰：「黃帝得寶鼎，是歲己酉朔旦冬至，凡三百八十年，黃帝仙登於天。」因嬖人奏之。上大悅，召問卿。對曰：「受此書申公。申公曰：漢興復當黃帝之時。漢之聖者在高祖之孫且曾孫也。寶鼎出而與神通。黃帝接萬靈明庭。明庭者，甘泉也。黃帝採首山銅，鑄鼎於荊山下，鼎既成，有龍垂鬍髯下迎黃帝，黃帝上騎龍，與羣臣後宮七十餘人俱登天。於是天子曰：「嗟乎，誠得如黃帝，吾視去妻子如脫屣耳。」拜卿為郎，使東候神於太室。
五年。五利將軍裝治行，東入海求其師。既而不敢入海，之太山祠。上使人隨驗，實無所見。五利妄言見其師，其方盡多不售，坐誣罔，腰斬。樂成侯亦棄市。
六年冬，公孫卿候神河南，言見仙人跡緱氏城上。春，天子親倖緱氏城視跡，問卿「得毋效文成、五利乎？」卿曰：「仙者非有求人主，人主者求之。其道非寬假，神不來。言神事如迂誕，積以歲月乃可致也。」上信之。於是郡、國各除道，繕治宮觀、名山、神祠，以望幸焉。
初，司馬相如病且死，有遺書頌功德，言符瑞，勸上封泰山。上感其言，會得寶鼎，上乃與公卿諸生議封禪。封禪用希曠絕，莫知其儀。而諸方士又言：「封禪者，合不死之名也。黃帝以上封禪，皆致怪物與神通。秦皇帝不得上封。陛下必欲上，稍上即無風雨，遂上封矣。」上於是乃令諸儒採《尚書》、《周官》、《王制》之文，草封禪儀，數年不成。上以問左內史兒寬，寬曰：「封泰山，禪梁父，昭姓考瑞，帝王之盛節也。然享薦之義，不着於經。臣以為封禪告成，合祛於天地神祗，唯聖王所由，制定其當，非羣臣之所能列。今將舉大事，優遊數年，使羣臣得人人自盡，終莫能成。唯天子建中和之極，兼總條貫，金聲而玉振之，以順成天慶，垂萬世之基。」上乃自製儀，頗採儒術以文之。上為封禪祠器，以示羣儒，或曰：「不與古同」，於是盡罷諸儒不用。上又以古者先振兵釋旅，然後封禪。
元封元年冬十月，行自雲陽，北歷上郡、西河、五原，出長城，北登單于臺，至朔方，臨北河。還，祭黃帝冢橋山，釋兵須如。上曰：「吾聞黃帝不死，今有冢，何也？」公孫卿曰：「黃帝已仙上天，羣臣思慕，葬其衣冠。」上嘆曰：「吾後昇天，羣臣亦當葬吾衣冠於東陵乎？」乃還甘泉，類祠太一。
春正月，上行幸緱氏，禮祭中嶽太室，從官在山下聞若有言：「萬歲」者三。詔祠官加增太室祠，禁無伐其草木，以山下戶三百為之奉邑。
上遂東巡海上，行禮祠八神。齊人之上疏言神怪、奇方者以萬數，乃益發船，令言海中神山者數千人求蓬萊神人。公孫卿持節常先行，候名山，至東萊，言：「夜見大人長數丈，就之則不見，其跡甚大，類禽獸雲。」羣臣有言：「見一老父牽狗，言吾欲見鉅公，已忽不見。」上既見大跡，未信，及羣臣又言老父，則大以為仙人也，宿留海上，與方士傳車及間使求神仙，人以千數。
夏四月，還至奉高，禮祠地主於梁父。乙卯，令侍中儒者皮弁、搢紳，射牛行事，封泰山下東方，如郊祠泰一之禮。封廣丈二尺，高九尺，其下則有玉牒書，書祕。禮畢，天子獨與侍中奉車都尉霍子侯上泰山，亦有封，其事皆禁。明日，下陰道。丙辰，禪泰山下阯東北肅然山，如祭后土禮。天子皆親拜見，衣上黃而盡用樂焉。江、淮間茅三脊為神藉，五色土益雜封。其封禪祠，夜若有光，晝有白雲出封中。天子從禪還，坐明堂，羣臣更上壽，頌功德。詔曰：「朕以眇身承至尊，兢兢焉，惟德菲薄，不明於禮樂，故用事八神。遭天地況施，着見景象，屑然如有聞，震於怪物，欲止不敢，遂登封泰山至於梁父，然後升壇肅然。自新，嘉與士大夫更始，其以十月為元封元年。行所巡至博、奉高、蛇丘、歷城、梁父，民田租逋賦，皆貸除之，無出今年算。賜天下民爵一級。」又以五載一巡狩，用事泰山，令諸侯各治邸泰山下。
天子既以封泰山，無風雨，而方士更言蓬萊諸神若將可得，於是上欣然庶幾遇之，復東至海上望焉。上欲自浮海求蓬萊，羣臣諫，莫能止。東方朔曰：「夫仙者，得之自然，不必躁求。若其有道，不憂不得。若其無道，雖至蓬萊見仙人，亦無益也。臣願陛下第還宮靜處以須之，仙人將自至。」上乃止。會奉車霍子侯暴病，一日死。子侯，去病子也，上甚悼之。乃遂去，並海上，北至碣石，巡自遼西，歷北邊至九泉。五月，乃至甘泉。凡周行萬八千里雲。
二年春正月，公孫卿言：「見神人東萊山，若雲欲見天子。」天子於是幸緱氏城，拜卿為中大夫，遂至東萊，宿留之，數日，無所見，見大人跡雲。復遣方士求神怪，採芝藥以千數。時歲旱，天子既出無名，乃禱萬里沙。夏四月，還，過祠泰山。
公孫卿言：「仙人好樓居」，於是上令長安作飛廉、桂觀，甘泉作益壽、延壽觀，使卿持節設具而候神人。又作通天莖臺，置祠具其下。更置甘泉前殿，益廣諸宮室。
太初元年冬十月，上行幸泰山。十一月甲子朔旦，冬至，祠上帝於明堂。東至海上，考入海及方士求神者，莫驗。然益遣，冀遇之。
十二月甲午朔，上親禪高裏，祠后土。臨勃海，將以望祀蓬萊之屬，冀至殊廷焉。
春，上還，以柏梁災故，朝諸侯、受計於甘泉。甘泉作諸侯邸。越人勇之曰：「越俗，有火災復起屋必以大，用勝服之。」於是作建章宮，度為千門萬戶。其東則鳳闕，高二十餘丈，其西則唐中，數十里虎圈。其北治大池，漸臺高二十餘丈，命曰太液池，中有蓬萊、方丈、瀛州、壺梁，象海中神山、龜魚之屬。其南有玉堂、璧門、大鳥之屬。立神明臺、井榦樓，度五十丈，輦道相屬焉。
三年春正月，上東巡海上，考神仙之屬，皆無驗。令祠官禮東泰山。夏四月，還，修封泰山，禪石閭。
天漢三年春三月，上行幸泰山，修封，祀明堂，因受計。還，祠常山，瘞玄玉。方士之候祠神人、入海求蓬萊者，終無有驗，而公孫卿猶以大人跡為解。天子益怠厭方士之怪迂語矣，然猶羈縻不絕，冀遇其真。自此之後，方士言神祠者彌眾，然其效可睹矣。
征和四年春正月，上行幸東萊，臨大海，欲浮海見神山。羣臣諫，上弗聽。而大風晦冥，海水沸涌，上留十餘日，不得御樓船，乃還。
三月，上耕於巨定。還，幸泰山，修封。庚寅，祀於明堂。癸巳，禪石閭，見羣臣。上乃言曰：「朕即位以來，所為狂悖，使天下愁苦，不可追悔。自今事有傷害百姓，糜費天下者，悉罷之。」田千秋曰：「方士言神仙者甚眾，而無顯功，臣請皆罷斥遣之。」上曰：「大鴻臚言是也。」於是悉罷諸方士候神人者。是後上每對羣臣，自嘆：「向時愚惑，為方士所欺。天下豈有仙人。盡妖妄耳。節食服藥，差可少病而已。」夏六月，還，幸甘泉。
後元二年春正月，上朝諸侯王於甘泉宮。二月，行幸盩厔五柞宮。丁卯，帝崩於五柞宮。
漢武帝太始三年。皇子弗陵生。弗陵母曰河間趙倢伃，居鉤弋宮，任身十四月而生。上曰：「聞昔堯十四月而生，今鉤弋亦然。」乃命其所生門曰堯母門。
趙人江充為水衡都尉。初，充為趙敬肅王客，得罪於太子丹，亡逃，詣闕，告趙太子陰事，太子坐廢。上召充入見。充容貌魁岸，被服輕靡，上奇之。與語政事，大悅，由是有寵，拜為直指繡衣使者，使督察貴戚、近臣逾侈者。充舉劾無所避，上以為忠直，所言皆中意。嘗從上甘泉，逢太子家使乘車馬行馳道中，充以屬吏。太子聞之，使人謝充曰：「非愛車馬，誠不欲令上聞之，以教敕無素者。唯江君寬之。」充不聽，遂白奏。上曰：「人臣當如是矣。」大見信用，威震京師。
征和元年夏，上居建章宮，見一男子，帶劍入中龍華門，疑其異人，命收之。男子捐劍走，逐之弗獲。上怒，斬門候。冬十一月，發三輔騎士大搜上林，閉長安城門索，十一日乃解。巫蠱始起。
丞相公孫賀夫人君孺，衛皇后姊也，賀由是有寵。賀子敬聲代父為太僕，驕奢不奉法，擅用北軍錢千九百萬，發覺，下獄。是時詔捕陽陵大俠朱安世甚急，賀自請逐捕安世以贖敬聲罪，上許之。後果得安世，安世笑曰：「丞相禍及宗矣。」遂從獄中上書，告：「敬聲與陽石公主私通。上且上甘泉，使巫當馳道埋偶人，祝詛上，有惡言。」
二年春正月，下賀獄，案驗，父子死獄中，家族。
閏四月，諸邑公主、陽石公主及皇后弟子長平侯伉，皆坐巫蠱誅。
初，上年二十九乃生戾太子，甚愛之。及長，性仁恕溫謹，上嫌其材能少，不類已，而所幸王夫人生子閎，李姬生子旦、胥，李夫人生子髆，皇后、太子寵浸衰，常有不自安之意。上覺之，謂大將軍青曰：「漢家庶事草創，加四夷侵陵中國，朕不變更制度，後世無法。不出師征伐，天下不安。為此者，不得不勞民。若後世又如朕所為，是襲亡秦之跡也。太子敦重好靜，必能安天下，不使朕憂。欲求守文之主，安有賢於太子者乎。聞皇后與太子有不安之意，豈有之邪。可以意曉之。」大將軍頓首謝。皇后聞之，脫簪請罪。太子每諫征伐四夷，上笑曰：「吾當其勞，以逸遺汝，不亦可乎？」
上每行幸，常以後事付太子，宮內付皇后。有所平決，還，白其最，上亦無異，有時不省也。上用法嚴，多任深刻吏。太子寬厚，多所平反，雖得百姓心，而用法大臣皆不悅。皇后恐久獲罪，每戒太子「宜留取上意，不應擅有所縱舍。」上聞之，是太子而非皇后。羣臣寬厚長者皆附太子，而深酷用法者皆毀之。邪臣多黨與，故太子譽少而毀多。衛青薨後，臣下無復外家為據，競欲構太子。
上與諸子疏，皇后希得見。太子嘗謁皇后，移日乃出。黃門蘇文告上曰：「太子與宮人戲。」上益太子宮人滿二百人。太子後知之，心銜文。文與小黃門常融、王弼等常微伺太子過，輒增加白之。皇后切齒，使太子白誅文等。太子曰：「第勿為過，何畏文等。上聰明，不信邪侫，不足憂也。」上嘗小不平，使常融召太子，融言：「太子有喜色」，上嘿然。及太子至，上察其貌，有涕泣處，而佯語笑，上怪之。更微問，知其情，乃誅融。皇后亦善自防閒，避嫌疑，雖久無寵，尚被禮遇。
是時，方士及諸神巫多聚京師，率皆左道惑眾，變幻無所不為。女巫往來宮中，教美人度厄，每屋輒埋木人祭祀之。因妒忌恚詈，更相告訐，以為祝詛上，無道。上怒，所殺後宮延及大臣，死者數百人。上心既以為疑，嘗晝寢，夢木人數千持杖欲擊上，上驚寤，因是體不平，遂苦忽忽善忘。江充自以與太子及衛氏有隙，見上年老，恐晏駕後為太子所誅，因是為奸，言上疾祟在巫蠱。於是上以充為使者，治巫蠱獄。充將胡巫掘地求偶人，捕蠱及夜祠、視鬼，染污令有處，輒收捕驗治，燒鐵鉗灼，強服之。民轉相誣以巫蠱，吏輒劾以大逆無道，自京師、三輔連及郡國，坐而死者前後數萬人。
是時，上春秋高，疑左右皆為蠱祝詛，有與無，莫敢訟其冤者。充既知上意，因胡巫檀何言：「宮中有蠱氣，不除之，上終不差。」上乃使充入宮，至省中，壞御座，掘地求蠱。又使按道侯韓說、御史章贛、黃門蘇文等助充。充先治後宮希幸夫人，以次及皇后、太子宮，掘地縱橫，太子、皇后無復施牀處。充云：「於太子宮得木人尤多，又有帛書，所言不道，當奏聞。」太子懼，問少傳石德。德懼為師傅並誅，因謂太子曰：「前丞相父子、兩公主及衛氏皆坐此，今巫與使者掘地得徵驗，不知巫置之邪，將實有也，無以自明。可矯以節收捕充等繫獄，窮治其奸詐。且上疾在甘泉，皇后及家吏請問皆不報。上存亡未可知，而奸臣如此，太子將不念秦扶蘇事邪？」太子曰：「吾人子，安得擅誅。不如歸謝，幸得無罪。」太子將往之甘泉，而江充持太子甚急，太子計不知所出，遂從石德計。秋七月壬午，太子使客詐為使者，收捕充等。按道侯說疑使者有詐，不肯受詔，客格殺說。太子自臨斬充，罵曰：「趙虜。前亂乃國王父子不足邪，乃復亂吾父子也。」又炙胡巫上林中。
太子使舍人無且持節夜入未央宮殿長秋門，因長御倚華具白皇后，發中廄車載射士，出武庫兵，髮長樂宮衛卒。長安擾亂，言太子反。蘇文迸走，得亡歸甘泉，說太子無狀。上曰：「太子必懼，又忿充等，故有此變。」乃使使召太子，使者不敢進，歸報云：「太子反已成，欲斬臣，臣逃歸。」上大怒。丞相屈氂聞變，挺身逃，亡其印綬，使長史乘疾置以聞。上問：「丞相何為。」對曰：「丞相祕之，未敢發兵。」上怒曰：「事籍籍如此，何謂祕也。丞相無周公之風矣，周公不誅管、蔡乎？」乃賜丞相璽書曰：「捕斬反者，自有賞罰。以牛車為櫓，毋接短兵，多殺傷士眾。堅閉城門，毋令反者得出。」太子宣言告令百官云：「帝在甘泉病困，疑有變，奸臣欲作亂。」上於是從甘泉來，幸城西建章宮，詔發三輔近縣兵，部中二千石以下，丞相兼將之。太子亦遣使者矯制赦長安中都官囚徒，命少傅石德及賓客張光等分將。使長安囚如侯持節髮長水及宣曲胡騎，皆以裝會。侍郎馬通使長安，因追捕如侯，告胡人曰：「節有詐，勿聽也。」遂斬如侯，引騎入長安，又發楫棹士以予大鴻臚商丘成。初，漢節純赤，以太子持赤節，故更為黃旄加上以相別。
太子立車北軍南門外，召護北軍使者任安，與節，令發兵。安拜受節，入，閉門不出。太子引兵去，驅四市人凡數萬眾，至長樂西闕下，逢丞相軍，合戰百日，死者數萬人，血流入溝中。民間皆雲太子反，以故眾不附太子，丞相附兵浸多。
庚寅，太子兵敗，南奔覆盎城門。司直田仁部閉城門，以為太子父子之親，不欲急之，太子由是得出亡。丞相欲斬仁，御史大夫暴勝之謂丞相曰：「司直，吏二千石，當先請，奈何擅斬之？」丞相釋仁。上聞而大怒，下吏責問御史大夫曰：「司直縱反者，丞相斬之，法也，大夫何以擅止之？」勝之惶恐，自殺。詔遣宗正劉長、執金吾劉敢奉策收皇后璽綬，後自殺。上以為任安老吏，見兵事起，欲坐觀成敗，見勝者合從之，有兩心，與田仁皆要斬。上以馬通獲如侯，長安男子景建從通獲石德，商丘成力戰獲張光，封通為重合侯，建為德侯，成為秺侯。諸太子賓客嘗出入宮門，皆坐誅。其隨太子發兵，以反法族。吏士劫略者，皆徙敦煌郡。以太子在外，始置屯兵長安諸城門。
上怒甚，羣下憂懼不知所出。壺關三老茂上書曰：「臣聞父者猶天，母者猶地，子猶萬物也。故天平，地安，物乃茂成。父慈，母愛，子乃孝順。今皇太子為漢適嗣，承萬世之業，體祖宗之重，親則皇帝之宗子也。江充布衣之人，閭閻之隸臣耳，陛下顯而用之，銜至尊之命以迫蹴皇太子，造飾奸詐，羣邪錯謬，是以親戚之路隔塞而不通。太子進則不得見上，退則困於亂臣，獨冤結而無告，不忍忿忿之心，起而殺充，恐懼逋逃。子盜父兵，以救難自免耳，臣竊以為無邪心。《詩》曰：「營營青蠅，止於藩。愷悌君子，無信讒言。讒言罔極，交亂四國。往者江充讒殺趙太子，天下莫不聞。陛下不省察，深過太子，發盛怒，舉大兵而求之，三公自將。智者不敢言，辯士不敢說，臣竊痛之。唯陛下寬心慰意，少察所親，毋患太子之非，急罷甲兵，無令太子久亡。臣不勝惓惓，出一旦之命，待罪建章宮下。」書奏，天子感寤，然尚未顯言赦之也。
太子亡，東至湖，藏匿泉鳩裏。主人家貧，常賣履以給太子。太子有故人在湖，聞其富贍，使人呼之而發覺。八月辛亥，吏圍捕太子。太子自度不得脫，即入室距戶自經。山陽男子張富昌為卒，足蹋開戶，新安令史李壽趨抱解太子，主人公遂格鬥死，皇孫二人皆並遇害。上既傷太子，乃封李壽為邘侯，張富昌為題侯。
初，上為太子立博望苑，使通賓客，從其所好，故賓客多以異端進者。
三年九月，吏民以巫蠱相告言者，案驗多不實。上頗知太子惶恐無他意，會高寢郎田千秋上急變，訟太子冤，曰：「子弄父兵，罪當笞。天子之子過誤殺人，當何罪哉。臣嘗夢見一白頭翁教臣言。」上乃大感寤，召見千秋謂曰：「父子之間，人所難言也，公獨明其不然。此高廟神靈使公教我，公當遂為吾輔佐。」立拜千秋為大鴻臚，而族滅江充家，焚蘇文於橫橋上，及泉鳩里加兵刃於太子者，初為北地太守，後族。上憐太子無辜，乃作思子宮，為歸來望思之臺於湖，天下聞而悲之。
昭帝始元五年春正月，有男子乘黃犢車詣北闕，自謂衛太子，公車以聞。詔使公、卿、將軍、中二千石雜識視。長安中吏民聚觀者數萬人。右將軍勒兵闕下，以備非常。丞相、御史、中二千石至者並莫敢發言。京兆尹不疑後到，叱從吏收縛。或曰：「是非未可知，且安之。」不疑曰：「諸君何患於衛太子。昔蒯聵違命出奔，輒距而不納，《春秋》是之。衛太子得罪先帝，亡不即死，今來自詣，此罪人也。」遂送詔獄。天子與大將軍霍光聞而嘉之，曰：「公卿大臣，當用有經術明於大誼者。」由是不疑名聲重於朝廷，在位者皆自以不及也。廷尉驗治何人，竟得奸詐，本夏陽人，姓成，名方遂，居湖，以卜筮為事。有故太子舍人嘗從方遂卜，謂曰：「子狀貌似衛太子。」方遂心利其言，冀得以富貴。坐誣罔不道，要斬。
漢武帝後元元年。燕王旦自以次第當為太子，上書求入宿衛。上怒，斬其使於北闕。又坐藏匿亡命，削良鄉、安次、文安三縣。上由是惡旦。旦辯慧博學，其弟廣陵王胥有勇力，而皆動作無法度，多過失，故上皆不立。
二年春正月，上病篤。乙丑，詔立弗陵為皇太子。丁卯，帝崩於五柞宮。
昭帝始元元年。初，武帝崩，賜諸侯王璽書。燕王旦得書不肯哭，曰：「璽書封小，京師疑有變。」遣倖臣壽西長、孫縱之、王孺等之長安，以問禮儀為名，陰刺候朝廷事。及有詔褒賜旦錢三十萬，益封萬三千戶，旦怒曰：「我當為帝，何賜也。」遂與宗室中山哀王子長、齊孝王孫澤等結謀，詐言以武帝時受詔，得職吏事，修武備，備非常。郎中成軫謂旦曰：「大王失職，獨可起而索，不可坐而得也。大王壹起，國中雖女子皆奮臂隨大王。」旦即與澤謀，為奸書，言：「少帝非武帝子，大臣所共立，天下宜共伐之。」使人傳行郡國，以搖動百姓。澤謀歸發兵臨菑，殺青州刺史雋不疑。旦招來郡國奸人，賦斂銅鐵作甲兵，數閱其車騎、材官卒，發民大獵以講士馬，須期日。郎中韓義等數諫旦，旦殺義等凡十五人。會瓶侯成知澤等謀，以告雋不疑。八月，不疑收捕澤等以聞。天子遣大鴻臚丞治，連引燕王。有詔以燕王至親，勿治。而澤等皆伏誅。
二年春正月，封大將軍光為博陸侯，左將軍桀為安陽侯。
三年。初，霍光與上官桀相親善。光每休沐出，桀常代光入決事。光女為桀子安妻，生女，年甫五歲，安欲因光內之宮中。光以為尚幼，不聽。蓋長公主私近子客河閒丁外人，安素與外人善，說外人曰：「安子容貌端正，誠因長主時得入為後，以臣父子在朝而有椒房之重，成之在於足下。漢家故事，常以列侯尚主，足下何憂不封侯乎？」外人喜，言於長主。長主以為然，詔召安女入為倢伃，安為騎都尉。
四年春三月甲寅，立皇后上官氏，赦天下。是歲，以上官安為車騎將軍。
五年夏六月，封上官安為桑樂侯。安日以驕淫，受賜殿中，對賓客言：「與我壻飲，大樂」見其服飾，使人歸，欲自燒物。子病死，仰而罵天。其頑悖如此。
元鳳元年。上官桀父子既尊，盛德長公主，欲為丁外人求封侯，霍光不許。又為外人求光祿大夫，欲令得召見，又不許。長主大以是怨光，而桀、安數為外人求官爵弗能得，亦慚。又桀妻父所幸充國為大醫監，闌入殿中，下獄當死。冬月且盡，蓋主為充國入馬二十匹贖罪，乃得減死論。於是桀、安父子深怨光而重德蓋主。自先帝時，桀已為九卿，位在光右，及父子併為將軍，皇后親安女，光乃其外祖，而顧專制朝事，由是與光爭權。燕王旦自以帝兄不得立，常懷怨望。及御史大夫桑弘羊建造酒榷、鹽、鐵，為國興利，伐其功，欲為子弟得官，亦怨恨光。於是蓋主、桀、安、弘羊皆與旦通謀。
旦遣孫縱之等前後十餘輩，多齎金寶，走馬賂遺蓋主、桀、弘羊等。桀等又詐令人為燕王上書，言：「光出都肄郎、羽林，道上稱蹕，太官先置」。又引「蘇武使匄奴二十年不降，乃為典屬國。大將軍長史敞無功，為搜粟都尉，又擅調益莫府校尉。光專權自恣，疑有非常。臣旦願歸符璽，入宿衛，察奸臣變。」候司光出沐日奏之。桀欲從中下其事，弘羊當與諸大臣共執退光。書奏，帝不肯下。明旦，光聞之，止畫室中不入。上問：「大將軍安在？」左將軍桀對曰：「以燕王告其罪，故不敢入。」有詔「召大將軍」，光入，免冠頓首謝。上曰：「將軍冠。朕知是書詐也，將軍無罪。」光曰：「陛下何以知之？」上曰：「將軍之廣明都郎，近耳。調校尉以來，未能十日，燕王何以得知之。且將軍為非，不須校尉。」是時帝年十四，尚書、左右皆驚。而上書者果亡，捕之甚急。桀等懼，白上「小事不足遂。」上不聽。後桀黨與有譖光者，上輒怒曰：「大將軍忠臣，先帝所屬以輔朕身。敢有毀者，坐之」自是桀等不敢復言。
昭帝得尹、呂之佐，則成、康不足侔矣。
桀等謀令長公主置酒請光，伏兵格殺之，因廢帝，迎立燕王為天子。旦置驛書往來相報，許立桀為王，外連郡國豪傑以千數。旦以語相平，平曰：「大王前與劉澤結謀，事未成而發覺者，以劉澤素誇，好侵陵也。平聞左將軍素輕易，車騎將軍少而驕，臣恐其如劉澤時不能成，又恐既成反大王也。」旦曰：「前日一男子詣闕，自謂故太子，長安中民趣鄉之，正讙不可止。大將軍恐，出兵陳之，以自備耳。我，帝長子，天下所信，何憂見反。」後謂羣臣「蓋主報言，獨患大將軍與右將軍王莽。今右將軍物故，丞相病，幸事必成，徵不久。」令羣臣皆裝。安又謀誘燕王至而誅之，因廢帝而立桀。或曰：「當如皇后何？」安曰：「逐麋之狗，當顧菟邪。且用皇后為尊，一旦人主意有所移，雖欲為家人亦不可得。此百世之一時也。」會蓋主舍人父稻田使者燕倉知其謀，以告大司農楊敞。敞素謹，畏事，不敢言，乃移病臥，以告諫大夫杜延年，延年以聞。九月，詔丞相部中二千石逐捕孫縱之及桀、安、弘羊、外人等，並宗族悉誅之。蓋主自殺。燕王旦聞之，召相平曰：「事敗，遂發兵乎？」平曰：「左將軍已死，百姓皆知之，不可發也。」王憂懣，置酒與羣臣、妃妾別。會天子以璽書讓旦，旦以綬自絞死，後、夫人隨旦自殺者二十餘人。天子加恩，赦王太子建為庶人，賜旦諡曰刺王。皇后以年少不與謀，亦霍光外孫，故得不廢。

