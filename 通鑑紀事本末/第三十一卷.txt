
唐玄宗開元二十二年。吏部侍郎李林甫柔佞多狡數，深結宦官及妃嬪家，伺候上動靜，無不知之，由是每奏對常稱旨，上悅之。時武惠妃寵幸傾後宮，生壽王瑁，諸子莫得為比，太子浸疏薄。林甫乃因宦官言於惠妃，願盡力保護壽王。惠妃德之，陰為內助，由是擢黃門侍郎。五月戊子，以裴耀卿為侍中，張九齡為中書令，林甫為禮部尚書、同中書門下三品。
二十四年。初，上欲以李林甫為相，問於中書令張九齡，九齡對曰：「宰相系國安危，陛下相林甫，臣恐異日為廟社之憂。」上不從。時九齡方以文學為上所重，林甫雖恨，猶曲意事之。侍中裴耀卿與九齡善，林甫並疾之。是時，上在位歲久，漸肆奢欲，怠於政事。而九齡遇事無細大皆力爭，林甫巧俟上意，日思所以中傷之。
上之為臨淄王也，趙麗妃、皇甫德儀、劉才人皆有寵，麗妃生太子瑛，德儀生鄂王瑤，才人生光王琚。及即位，幸武惠妃，麗妃等愛皆弛。惠妃生壽王瑁，寵冠諸子。太子與瑤、琚會於內第，各以母失職，有怨望語。駙馬都尉楊洄尚咸宜公主，常伺三子過失以告惠妃。惠妃泣訴於上曰：「太子陰結黨與，將害妾母子，亦指斥至尊。」上大怒，以語宰相，欲皆廢之。九齡曰：「陛下踐祚垂三十年，太子諸王不離深宮，日受聖訓，天下之人皆慶陛下享國久長，子孫蕃昌。今三子皆已成人，不聞大過，陛下奈何一旦以無根之語，喜怒之際，盡廢之乎。且太子天下本，不可輕搖。昔晉獻公聽驪姬之讒殺申生，三世大亂。漢武帝信江充之誣罪戾太子，京城流血。晉惠帝用賈后之譖廢愍懷太子，中原塗炭。隋文帝納獨孤後之言黜太子勇，立煬帝，遂失天下。由此觀之，不可不慎。陛下必欲為此，臣不敢奉詔。」上不悅。林甫初無所言，退而私謂宦官之貴幸者曰：「此主上家事，何必問外人。」上猶豫未決。惠妃密使官奴牛貴兒謂九齡曰：「有廢必有興，公為之援，宰相可長處。」九齡叱之，以其語白上上，為之動色，故訖九齡罷相，太子得無動。林甫日夜短九齡於上，上浸疏之。
林甫引蕭炅為戶部侍郎。炅素不學，嘗對中書侍郎嚴挺之讀「伏臘」為「伏獵」，挺之言於九齡曰：「省中豈容有伏獵侍郎。」由是出炅為岐州刺史，故林甫怨挺之。九齡與挺之善，欲引以為相，嘗謂之曰：「李尚書方承恩，足下宜一造門，與之款暱。」挺之素負氣，薄林甫為人，竟不之詣，林甫恨之益深。挺之先娶妻，出之，更嫁蔚州刺史王元琰，元琰坐贓罪下三司按鞠，挺之為之營解。林甫因左右使于禁中白上，上謂宰相曰：「挺之為罪人請屬所由。」九齡曰：「此乃挺之出妻，不宜有情。」上曰：「雖離乃復有私。」於是上積前事，以耀卿、九齡為阿黨，十一月壬寅，以耀卿為左丞相，九齡為右丞相，並罷政事。以林甫兼中書令，仙客為工部尚書、同中書門下三品，領朔方節度如故。嚴挺之貶洺州刺史，王元琰流嶺南。九齡既得罪，自是朝廷之士皆容身保位，無復直言。
李林甫欲蔽塞人主視聽，自專大權，明召諸諫官謂曰：「今明主在上，羣臣將順之不暇，烏用多言。諸君不見立仗馬乎。食三品料，一鳴輒斥去，悔之何及。」補闕杜璡嘗上書言事，明日，黜為下邽令。自是諫爭路絕矣。牛仙客既為林甫所引進，專給唯諾而已。然二人皆謹守格式，百官遷除，各有常度，雖奇才異行，不免終老常調。其以巧諂邪險自進者，則超騰不次，自有他蹊矣。
林甫城府深密，人莫窺其際。好以甘言啗人，而陰中傷之，不露辭色。凡為上所厚者，始則親結之，及位勢相逼，輒以計去之，雖老奸巨猾，無能逃其術者。
二十五年夏四月辛酉，監察御史周子諒彈牛仙客非才，引讖書為證。上怒甚，命左右㩧於殿庭，絕而復甦，仍杖之朝堂，流瀼州，至藍田而死。李林甫言：「子諒，張九齡所薦也。」甲子，貶九齡荊州刺史。
楊洄又譖太子瑛、鄂王瑤、光王琚，雲與太子妃兄駙馬薛鏽潛構異謀。上召宰相謀之，李林甫對曰：「此陛下家事，非臣等所宜豫。」上意乃決。乙丑，使宦者宣制於宮中，廢瑛、瑤、琚為庶人，流鏽於瀼州。瑛、瑤、琚尋賜死城東驛，鏽賜死於藍田。瑤、琚皆好學，有才識，死不以罪，人皆惜之。丙寅，瑛舅家趙氏、妃家薛氏、瑤舅家皇甫氏坐流貶者數十人，惟瑤妃家韋氏以妃賢得免。
二十六年。太子瑛既死，李林甫數勸上立壽王瑁。上以忠王璵年長，且仁孝恭謹，又好學，意欲立之，猶豫歲餘不決。自念春秋浸高，三子同日誅死，繼嗣未定，常忽忽不樂，寢膳為之減。高力士乘間請其故。上曰：「汝，我家老奴，豈不能揣我意。」力士曰：「得非以郎君未定邪。」上曰：「然。」對曰：「大家何必如此虛勞聖心，但推長而立，誰敢復爭。」上曰：「汝言是也。汝言是也。」由是遂定。六月庚子，立璵為太子。
二十七年夏四月己丑，以牛仙客為兵部尚書兼侍中，李林甫為吏部尚書兼中書令，總文武選事。秋九月，太子更名紹。
天寶元年。李林甫為相，凡才望功業出己右，及為上所厚，勢位將逼己者，必百計去之。尤忌文學之士，或陽與之善，啗以甘言而陰陷之。世謂「李林甫口有蜜，腹有劍」。上嘗陳樂於勤政樓下，垂簾觀之。兵部侍郎盧絢謂上已起，垂鞭按轡，橫過樓下。絢風標清粹，上目送之，深嘆其蘊藉。林甫常厚以金帛賂上左右，上舉動必知之，乃召絢子弟謂曰：「尊君素望清崇，今交、廣藉才，聖上欲以尊君為之，可乎。若憚遠行，則當左遷。不然，以賓、詹分務東洛，亦優賢之命也，何如？」絢懼，以賓、詹為請。林甫恐乖眾望，乃除華州刺史。到官未幾，誣其有疾，州事不理，除詹事、員外、同正。
上又嘗問林甫以「嚴挺之今安在。是人亦可用」。挺之時為絳州刺史。林甫退，召挺之弟損之，諭以「上待尊兄意甚厚，盍為見上之策，奏稱風疾，求還京師就醫」。挺之從之。林甫以其奏白上，云：「挺之衰老得風疾，宜且授以散秩，使便醫藥」。上嘆吒久之。夏四月壬寅，以為詹事。又以汴州刺史、河南採訪使齊澣為少詹事，皆員外、同正，於東京養疾。澣亦朝廷宿望，故並忌之。
秋七月辛未，左相牛仙客薨。八月丁丑，以刑部尚書李適之為左相。
二年。上以右贊善大夫楊慎矜知御史中丞事。時李林甫專權，公卿之進，有不出其門者，必以罪去之。慎矜由是固辭，不敢受。五月辛丑，以慎矜為諫議大夫。
三載冬十二月，戶部尚書裴寬素為上所重，李林甫恐其入相，忌之。刑部尚書裴敦復擊海賊還，受請託，廣序軍功，寬微奏其事。林甫以告敦復，敦復言：「寬亦嘗以親故屬敦復」。林甫曰：「君速奏之，勿後於人。」敦復乃以五百金賂女官楊太真之姊，使言於上。甲午，寬坐貶睢陽太守。
初，上自東都還，李林甫知上厭巡幸，乃與牛仙客謀增近道粟賦及和糴以實關中，數年，蓄積稍豐。上從容謂高力士曰：「朕不出長安近十年，天下無事，朕欲高居無為，悉以政事委林甫，何如？」對曰：「天子巡狩，古之制也。且天下大柄，不可假人，彼威勢既成，誰敢復議之者。」上不悅。力士頓首自陳「臣狂疾發，妄言，罪當死。」上乃為力士置酒，左右皆呼萬歲。力士自是不敢深言天下事矣。
四載。李適之與李林甫爭權，有隙。適之領兵部尚書，駙馬張垍為侍郎，林甫亦惡之。使人發兵部銓曹奸利事，收吏六十餘人付京兆與御史對鞫之，數日，竟不得其情。京兆尹蕭炅使法曹吉溫鞫之，溫入院，置兵部吏於外，先於後廳取二重囚訊之，或杖或壓，號呼之聲，所不忍聞。皆曰：「苟存餘生，乞紙盡答。」兵部吏素聞溫之慘酷，引入，皆自誣服，無敢違溫意者。頃刻而獄成，驗囚無榜掠之跡。及林甫欲除不附己者，求治獄吏，炅薦溫於林甫，林甫得之，大喜。溫常曰：「若遇知己，南山白額虎不足縛也。」時又有杭州人羅希奭，為吏深刻，林甫引之，自御史臺主簿再遷殿中侍御史。二人皆隨林甫所欲深淺，鍛鍊成獄，無能自脫者，時人謂之「羅鉗吉網」。
秋九月癸未，以陝郡太守、江淮租庸轉運使韋堅為刑部尚書，罷其諸使，以御史中丞楊慎矜代之。堅妻姜氏，皎之女，林甫之舅子也，故林甫暱之。及堅以通漕有寵於上，遂有入相之志，又與李適之善。林甫由是惡之，故遷以美官，實奪之權也。
五載春正月乙丑，以隴右節度使皇甫惟明兼河西節度使。
李適之性疏率，李林甫嘗謂適之曰：「華山有金礦，採之可以富國，主上未之知也。」他日，適之因奏事言之。上以問林甫，對曰：「臣久知之，但華山陛下本命，王氣所在，鑿之非宜，故不敢言。」上以林甫為愛已，薄適之慮事不熟，謂曰：「自今奏事，宜先與林甫議之，無得輕脫。」適之由是束手矣。適之既失恩，韋堅失權，益相親密，林甫愈惡之。
初，太子之立非林甫意，林甫恐異日為已禍，常有動搖東宮之志。而堅，又太子之妃兄也。皇甫惟明嘗為忠王友，時破吐蕃，入獻捷，見林甫專權，意頗不平。時因見上，乘間微勸上去林甫，林甫知之，使楊慎矜密伺其所為。會正月望夜，太子出遊，與堅相見，堅又與惟明會於景龍觀道士之室。慎矜發其事，以為堅戚里，不應與邊將狎暱。林甫因譖堅與惟明結謀，欲共立太子，堅、惟明下獄，林甫使慎矜與御史中丞王鉷、京兆府法曹吉溫共鞫之。上亦疑堅與惟明有謀，而不顯其罪。癸酉，下制責堅以幹進不已，貶縉雲太守，惟明以離間君臣，貶播川太守，仍別下制戒百官。
夏四月，韋堅等既貶，左相李適之懼，自求散地。庚寅，以適之為太子少保，罷政事。其子衛尉少卿霅嘗盛饌召客，客畏李林甫，竟日無一人敢往者。
以門下侍郎、崇玄館大學士陳希烈同平章事。希烈，宋州人，以講《老》、《莊》得進，專用神仙符瑞取媚於上。李林甫以希烈為上所愛，且柔佞易制，故引以為相。凡政事一決於林甫，希烈但給唯諾。故事，宰相午後六刻乃出，林甫奏今太平無事，巳時即還第。軍國機務皆決於私家，主書抱成案詣希烈書名而已。
秋七月，將作少匠韋蘭、兵部員外郎韋芝為其兄堅訟冤，且引太子為言，上益怒。太子懼，表請與妃離婚，乞不以親廢法。丙子，再貶堅江夏別駕，蘭、芝皆貶嶺南。然上素知太子孝謹，故譴怒不及。李林甫因言堅與李適之等為朋黨，後數日，堅長流臨封，適之貶宜春太守，太常少卿韋斌貶巴陵太守，嗣薛王琄貶夷陵別駕，雎陽太守裴寬貶安陸別駕，河南尹李齊物貶竟陵太守，凡堅親黨連坐流貶者數十人。斌，安石之子。琄，業之子，堅之甥也。琄母亦令隨琄之官。
冬十一月，贊善大夫杜有鄰女為太子良娣，良娣之姊為左驍衛兵曹柳績妻。績性狂疏，好功名，喜交結豪俊。淄川太守裴敦復薦於北海太守李邕，邕與之定交。績至京師，與著作郎王曾等為友，皆當時名士也。績與妻族不協，欲陷之，為飛語，告有鄰妄稱圖讖，交構東宮，指斥乘輿。林甫令京兆士曹吉溫與御史鞫之，乃績首謀也。溫令績連引曾等入臺。十二月甲戌，有鄰、績及曾等皆杖死，積屍大理，妻子流遠方，中外震慄。嗣虢王巨貶義陽司馬。巨，邕之子也。別遣監察御史羅希奭往按李邕，太子亦出良娣為庶人。
乙亥，鄴郡太守王琚坐贓貶江華司馬。琚性豪侈，與李邕皆自謂耆舊，久在外，意怏怏。李林甫惡其負才使氣，故因事除之。
六載春正月辛巳，李邕、裴敦復皆杖死。邕才藝出眾，盧藏用常語之曰：「君如干將、莫邪，難與爭鋒，然終虞缺折耳。」邕不能用。
林甫又奏分遣御史即貶所賜皇甫惟明、韋堅兄弟等死。羅希奭自青州如嶺南，所過殺遷謫者，郡縣惶駭。排馬牒至宜春，李適之憂懼，服藥自殺。至江華，王琚仰藥不死，聞希奭已至，即自縊。希奭又迂路過安陸，欲怖殺裴寬，寬向希奭叩頭祈生，希奭不宿而過，乃得免。李適之子霅迎父喪至東京，李林甫令人誣告霅，杖死於河南府。給事中房琯坐與適之善，貶宜春太守。琯，融之子也。
林甫恨韋堅不已，遣使於循河及江、淮州縣求堅罪，所在收系綱典船伕，溢於牢獄，徵剝逋負，延及鄰伍，皆裸露死於公府，至林甫薨乃止。
李林甫以王忠嗣功名日盛，恐其入相，忌之。董延光之攻吐蕃也，過期不克，言王忠嗣沮撓軍計，上怒。李林甫因使濟陽別駕魏林告忠嗣嘗自言：「我幼養宮中，與忠王相愛狎」，欲擁兵以尊奉太子。敕徵忠嗣入朝，委三司鞫之。
戶部侍郎兼御史中丞楊慎矜為上所厚，李林甫浸忌之。慎矜與王鉷父晉，中表兄弟也，少與鉷狎，鉷之入臺，頗因慎矜推引。及鉷遷中丞，慎矜與語，猶名之。鉷自恃與林甫善，意稍不平。慎矜奪鉷職田，鉷母本賤，慎矜嘗以語人，鉷深銜之。慎矜猶以故意待之，嘗與之私語讖書。
慎矜與術士史敬忠善，敬忠言天下將亂勸，慎矜於臨汝山中買莊為避亂之所。會慎矜父墓田中草木皆流血，慎矜惡之，以問敬忠。敬忠請禳之，設道場於後園，慎矜退朝，輒躶貫桎梏坐其中。旬日血止，慎矜德之。慎矜有侍婢明珠，色美，敬忠屢目之，慎矜即以遺敬忠，車載過貴妃柳氏樓下，姊邀敬忠上樓，求車中美人，敬忠不敢拒。明日，姊入宮，以明珠自隨。上見而異之，問所從來，明珠具以實對。上以慎矜與術士為妖法，惡之，含怒未發。
楊釗以告鉷，鉷心喜，因侮慢慎矜，慎矜怒。林甫知鉷與慎矜有隙，密誘使圖之。鉷乃遣人以飛語告：「慎矜隋煬帝孫，與凶人往來，家有讖書，謀復祖業」。上大怒，收慎矜繫獄，命刑部、大理與侍御史楊釗、殿中侍御史盧鉉同鞫之。大府少卿張瑄，慎矜所薦也，盧鉉誣瑄嘗與慎矜論讖，拷掠百端，瑄不肯答辨。乃以木綴其足，使人張其枷柄，向前挽之，身加長數尺，腰細欲絕，眼鼻出血，瑄竟不答。
又使吉溫捕史敬忠於汝州。敬忠與溫父素善，溫之幼也，敬忠常抱撫之。及捕獲，溫不與交言，鎖其頸，以布蒙首，驅之馬前。至戲水，溫使吏誘之曰：「楊慎矜已款服，惟鬚子一辨，若解人意則生，不然必死，前至溫湯，則求首不獲矣。」敬忠顧謂溫曰：「七郎，求一紙。」溫陽不應。去溫湯十餘里，敬忠懇請哀切，乃於桑下令答三紙，辨皆如溫意。溫徐謂曰：「大人且勿怪。」因起拜之。
至會昌，始鞫慎矜，以敬忠為證。慎矜皆引服，惟搜讖書不獲，林甫危之，使盧鉉入長安搜慎矜家。鉉袖讖書入暗中，詬而出曰：「逆賊深藏祕記。」至會昌，以示，慎矜嘆曰：「吾不蓄讖書，此何從在吾家哉。吾應死而已。」十一月丁酉，賜慎矜及兄少府少監慎餘、洛陽令慎名自盡。敬忠杖一百，妻子皆流嶺南。瑄杖六十，流臨封，死於會昌。嗣虢王巨雖不預謀，坐與敬忠相識，解官，南賓安置。自餘連坐者數十人。慎名聞敕，神色不變，為書別姊。慎餘合掌指天而縊。
三司按王忠嗣，上曰：「吾兒居深宮，安得與外人通謀，此必妄也。但劾忠嗣沮撓軍功。」哥舒翰之入朝也，或勸多齎金帛以救忠嗣。翰曰：「若直道尚存，王公必不冤死，如其將喪，多賂何為。」遂單囊而行。三司奏忠嗣罪當死。翰始遇知於上，力陳忠嗣之冤，且請以己官爵贖忠嗣罪。上起，入禁中，翰叩頭隨之，言與淚俱。上感悟，己亥，貶忠嗣漢陽太守。
李林甫屢起大獄，別置推事院於長安。以楊釗有掖廷之親，出入禁闥，所言多聽，乃引以為援，擢為御史。事有微涉東宮者，皆指摘使之奏劾，付羅希奭、吉溫鞫之。釗因得逞其私志，所擠陷誅夷者數百家，皆釗發之。幸太子仁孝謹靜，張垍、高力士常保護於上前，故林甫終不能間也。
十二月丙寅，命百官閱天下歲貢物於尚書省，既而悉以車載賜李林甫家。上或時不視朝，百司悉集林甫第門，臺省為空。陳希烈雖坐府，無一人入謁者。林甫子岫為將作監，頗以滿盈為懼，嘗從林甫遊後園，指役夫言於林甫曰：「大人久處鈞軸，怨仇滿天下，一朝禍至，欲為此得乎？」林甫不樂，曰：「勢已如此，將若之何？」
先是，宰相皆以德度自處，不事威勢，騶從不過數人，士民或不之避。林甫自以多結怨，常虞刺客，出則步騎百餘人為左右翼，金吾靜街，前驅在數百步外，公卿走避。居則重關復壁，以石甃地，牆中置板，如防大敵，一夕屢徙牀，雖家人莫知其處。宰相騶從之盛，自林甫始。
八載夏四月，咸寧太守趙奉璋告李林甫罪二十餘條。狀未達，林甫知之，諷御史逮捕，以為妖言，杖殺之。
九載夏四月己巳，御史中丞宋渾坐贓鉅萬，流潮陽。初，吉溫因李林甫得進，及兵部侍郎兼御史中丞楊釗恩遇浸深，溫遂去林甫而附之，為釗畫代林甫執政之策。蕭炅及渾，皆林甫所厚也，求得其罪，使釗奏而逐之，以翦其心腹，林甫不能救也。
十載春正月丁酉，命李林甫遙領朔方節度使。
十一載。戶部侍郎兼御史大夫、京兆尹王鉷弟戶部郎中焊凶險不法，召術士任海川問：「我有王者之相否。」海川懼，亡匿。鉷恐事泄，捕得，託以他事杖殺之。王府司馬韋會，定安公主之子，王繇之同產也，話之私庭。鉷又使長安尉賈季鄰收會繫獄，縊殺之。繇不敢言。
銲所善邢縡，與龍武萬騎謀殺龍武將軍，以其兵作亂，殺李林甫、陳希烈、楊國忠。前期二日，有告之者。夏四月乙酉，上臨朝，以告狀面授鉷，使捕之。鉷意銲在縡所，先遣人召之，日晏，乃命賈季鄰等捕縡。縡居金城坊，季鄰等至門，縡帥其黨數十人，持弓刀格鬥突出。鉷與楊國忠引兵繼至，縡黨曰：「勿傷大夫人。」國忠之傔密謂國忠曰：「賊有號，不可戰也。」縡鬥且走，至皇城西南隅。會高力士引飛龍禁軍四百至，擊斬縡，捕其黨，皆擒之。
國忠以狀白上曰：「鉷必預謀。」上以鉷任遇深，不應同逆，李林甫亦為之辨解。上乃命特原銲不問，然意欲鉷表請罪之。使國忠諷之，鉷不忍，上怒。會陳希烈極言鉷大逆當誅，戊子，敕希烈與國忠鞫之，仍以國忠兼京兆尹。於是任海川、韋會等事皆發，獄具，鉷賜自盡，銲杖死於朝堂，鉷子準、偁流嶺南，尋殺之。有司籍其第舍，數日不能遍。鉷賓佐莫敢窺其門，獨採訪判官裴冕收其屍葬之。
初，李林甫以陳希烈易制，引為相，政事常隨林甫左右，晚節遂與林甫為敵，林甫懼。會李獻忠叛，林甫乃請解朔方節制，且薦河西節度使安思順自代。庚子，以思順為朔方節度使。
初，李林甫以國忠為才，且貴妃之族，故善遇之。國忠與王鉷俱為中丞，鉷用林甫徵為大夫，故國忠不悅，遂深探邢縡獄，令引林甫交私鉷兄弟及阿布思事狀，陳希烈、哥舒翰從而證之。上由是疏林甫。國忠貴震天下，始與林甫為仇敵矣。
南詔數寇邊，蜀人請楊國忠赴鎮，左僕射兼右相李林甫奏遣之。國忠將行，泣辭，上言必為林甫所害，貴妃亦為之請。上謂國忠曰：「卿暫到蜀區處軍事，朕屈指待卿，還當入相。」林甫時已有疾，憂懣不知所為，巫言一見上可小愈，上欲就視之，左右固諫。上乃命林甫出庭中，上登降聖閣遙望，以紅巾招之。林甫不能拜，使人代拜。國忠比至蜀上遣中使召還，至昭應，謁林甫，拜於牀下。林甫流涕謂曰：「林甫死矣，公必為相，以後事累公。」國忠謝不敢當，汗流覆面。十一月丁卯，林甫薨。
上晚年自恃承平，以為天下無復可憂，遂深居禁中，專以聲色自娛，悉委政事於林甫。林甫媚事左右，迎合上意，以固其寵，杜絕言路，掩蔽聰明，以成其奸。妒賢疾能，排抑勝已，以保其位。屢起大獄，誅逐貴臣，以張其勢。自皇太子以下，畏之側足。凡在相位十九年，養成天下之亂，而上不之寤也。
十二載。楊國忠使人說安祿山誣李林甫與阿布思謀反。祿山使阿布思部落降者詣闕，誣告林甫與阿布思約為父子。上信之，下吏按問，林甫壻諫議大夫楊齊宣懼為所累，附國忠意證成之。時林甫尚未葬，二月癸未，制削林甫官爵，子孫有官爵者除名，流嶺南及黔中，給隨身衣及糧食，自餘貲產並沒官，近親及黨與坐貶者五十餘人。剖林甫棺，抉取含珠，褫金紫，更以小棺如庶人禮葬之。己亥，賜陳希烈爵許國公，楊國忠爵魏國公，賞其成林甫之獄也。
唐玄宗開元九年春正月，監察御史宇文融上言，天下戶口逃移，巧僞甚眾，請加檢括。融，弼之玄孫也，源乾曜素愛其才，贊成之。二月乙酉，敕有司議招集流移按詰巧僞之法以聞。
丁亥，制「州縣逃亡戶口聽百日自首，或於所在附籍，或牒歸故鄉，各從所欲。過期不首，即加檢括，謫徙邊州。公私敢容庇者抵罪。」以宇文融充使，括逃移戶口及籍外田，所獲巧僞甚眾，遷兵部員外郎兼侍御史。融奏置勸農判官十人，並攝御史，分行天下。其新附客戶，免六年賦調。使者兢為刻急，州縣承風勞擾，百姓苦之。陽翟尉皇甫憬上疏言其狀。上方任融，貶憬盈川尉。州縣希旨，務於獲多，虛張其數，或以實戶為客，凡得戶八十餘萬，田亦稱是。
十一年秋八月，敕「前令檢括逃人，慮成煩擾，令所在州縣安集，遂其生業。」
十二年夏六月壬辰，制聽逃戶自首，辟所在閒田，隨宜收稅，毋得差科徵役，租庸一皆蠲免。仍以兵部員外郎兼侍御史宇文融為勸農使，巡行州縣，與吏民議定賦役。
秋八月己亥，以宇文融為御史中丞，乘驛周流天下。事無大小，諸州先牒上勸農使，後申中書，省司亦待融指撝，然後處決。時上將大攘四夷，急於用度，州縣畏融，多張虛數，凡得客戶八十餘萬，田亦稱是。歲終，增緡錢數百萬，悉進入宮，由是有寵。議者多言煩擾，不利百姓，上令集百寮於尚書省議之。公卿已下畏融恩勢，皆不敢立異。惟戶部侍郎楊瑒獨抗議，以為「括客免稅，不利居人。徵籍外田稅，使百姓困弊，所得不補所失。」未幾，瑒出為華州刺史。
十三年。以宇文融兼戶部侍郎。制以所得客戶稅錢均充常平倉本錢。
十四年。中書令張說惡御史中丞宇文融之為人，且患其權重，融所建白，多抑之。夏四月壬子，融及御史大夫崔隱甫、御史中丞李林甫共彈說「引術士占星，徇私僭侈，受納賄賂」。庚申，罷說中書令。
十五年春正月，御史大夫崔隱甫、中丞宇文融恐右丞相張說復用，數奏毀之，各為朋黨。上惡之，二月乙巳，制說致仕，隱甫免官侍母，融出為魏州刺史。
乙卯，制「諸州逃戶，先經勸農使括定按比後復有逃來者，隨到準白丁例輸當年租庸，有徵役者免差。」
十六年春正月甲寅，以魏州刺史宇文融為戶部侍郎兼魏州刺史，充河北道宣撫使。丙寅，以魏州刺史宇文融檢校汴州刺史，充河南北溝渠堤堰決九河使。融請用《禹貢》九河故道開稻田，並回易陸運錢，官收其利。興役不息，事多不就。
十七年。宇文融性精敏，應對辯給，以治財賦得幸於上，始廣置諸使，競為聚斂，由是百官浸失其職，而上心益侈，百姓皆怨苦之。為人疏躁多言，好自矜伐，在相位，謂人曰：「使吾居此數月，則海內無事矣。」信安王禕以軍功有寵於上，融疾之。禕入朝，融使御史李寅彈之，泄於所親。禕聞之，先以白上。明日，寅奏果入。上怒，九月壬子，融坐貶汝州刺史，凡為相百日而罷。是後言財利以取貴仕者，皆祖於融。
冬十月，宇文融既得罪，國用不足，上覆思之，謂裴光庭等曰：「卿等皆言融之惡，朕既黜之矣，今國用不足，將若之何。卿等何以佐朕。」光庭等懼，不能對。會有飛狀告融贓賄事，又貶平樂尉。至嶺外歲餘，司農少卿蔣岑奏融在汴州隱沒官錢鉅萬計，制窮治其事，融坐流岩州，道卒。
二十一年。太府卿楊崇禮，政道之子也，在太府二十餘年，前後為太府者莫能及。時承平日久，財貨山積，嘗經楊卿者無不精美。每歲鉤駮省便，出錢數百萬緡。是歲，以戶部尚書致仕，年九十餘矣。上問宰相「崇禮諸子誰能繼其父者。」對曰：「崇禮三子，慎餘、慎矜、慎名，皆廉勤有才，而慎矜為優。」上乃擢慎矜自汝陽令為監察御史，知太府出納，慎名攝監察御史，知含嘉倉出給，亦皆稱職。上甚悅之。慎矜奏諸州所輸布帛有漬污穿破者，皆下本州徵折倍錢，轉市輕貨，徵調始繁矣。
天寶元年春三月，以長安令韋堅為陝郡太守，領江、淮租庸、轉運使。初，宇文融既敗，言利者稍息。及楊慎矜得幸，於是韋堅、王鉷之徒競以利進。百司有事權者，稍稍別置使以領之，舊官充位而已。堅，太子之妃兄也，為吏以幹敏稱。上使之督江、淮租運，歲增鉅萬、、上以為能，故擢任之。王鉷，方翼之孫也，亦以善治租賦為戶部員外郎兼侍御史。
二年春三月，江、淮南租庸等使韋堅，引滻水抵苑東望春樓下為潭，以聚江、淮運船，役夫匠通漕渠，發人丘壟，自江、淮至京城，民間蕭然愁怨。二年而成。丙寅，上幸望春樓觀新潭。堅以新船數百艘，遍榜郡名，各陳郡中珍貨於船背。陝尉崔成甫着錦半臂，缺胯綠衫而裼之，紅袙首，居前船唱《得寶歌》，使美婦百人盛飾而和之，連檣數里。堅跪進諸郡輕貨，仍上百牙盤食。上置宴，竟日而罷。觀者山積。夏四月，加堅左散騎常侍，其僚屬吏卒褒賞有差，名其潭曰廣運。
四載秋九月癸未，以陝郡太守、江淮租庸轉運使韋堅為刑部尚書，罷其諸使，以御史中丞楊慎矜代之。
冬十月，上以戶部郎中王鉷為戶口色役使，敕賜百姓復除。鉷奏徵其輦運之費，廣張錢數，又使市本郡輕貨，百姓所輸乃甚於不復除。舊制，戍邊者免其租庸，六歲而更。時邊將恥敗，士卒死者皆不申牒，貫籍不除。王鉷志在聚斂，以有籍無人者皆為避課，桉籍戍邊六歲之外，悉徵其租庸，有並徵三十年者，民無所訴。上在位久，用度日侈，後宮賞賜無節，不欲數於左右藏取之。鉷探知上指，歲貢額外錢帛百億萬，貯於內庫，以供宮中宴賜，曰：「此皆不出於租庸調，無預經費。」上以鉷為能富國，益厚遇之。鉷務為割剝以求媚，中外嗟怨。丙子，以鉷為御史中丞、京畿採訪使。
楊釗侍宴禁中，專掌樗蒲文簿，鉤校精密。上賞其強明，曰：「好度支郎」。諸楊數徵此言於上，又以屬王鉷，鉷因奏充判官。楊釗入禁中事見《楊氏之寵》。
七載。度支郎中兼侍御史楊釗善窺上意所愛惡而迎之，以聚斂驟遷，歲中領十五餘使。夏六月甲辰，遷給事中兼御史中丞，專判度支事，恩幸日隆。
蘇冕論曰：設官分職，各有司存。政有恆而易守，事歸本而難失，經遠之理，舍此奚據。洎奸臣廣言利以邀恩，多立使以示寵，刻下民以厚斂，張虛數以獻狀。上心蕩而益奢，人望怨而成禍。使天子有司守其位而無其事，受厚祿而虛其用。宇文融首倡其端，楊慎矜、王鉷繼遵其軌，楊國忠終成其亂。仲尼云：「寧有盜臣而無聚斂之臣。」誠哉是言。前車既覆，後轍未改，求達化本，不亦難乎。
八載春二月戊申，引百官觀左藏，賜帛有差。是時州縣殷富，倉庫積粟、帛動以萬計。楊釗奏請所在糶變為輕貨，及徵丁租地稅皆變布帛輸京師。屢奏帑藏充牣，古今罕儔，故上帥羣臣觀之，賜釗紫衣、金魚以賞之。上以國用豐衍，故視金帛如糞壤，賞賜貴寵之家，無有限極。
唐玄宗天寶三載。初，武惠妃薨，上悼念不已，後宮數千，無當意者。或言壽王妃楊氏之美，絕世無雙。上見而悅之，乃令妃自以其意乞為女官，號太真。更為壽王娶左衛郎將韋昭訓女，潛內太真宮中。太真肌態豐豔，曉音律，性警穎，善承迎上意，不期歲寵遇如惠妃，宮中號曰：「娘子」，凡儀體皆如皇后。
四載秋八月壬寅，冊楊太真為貴妃，贈其父玄琰兵部尚書，以其叔父玄珪為光祿卿，從兄銛為殿中少監，錡為駙馬都尉。癸卯，冊武惠妃女為太華公主，命錡尚之。及貴妃三姊，皆賜第京師，寵貴赫然。
楊釗，貴妃之從祖兄也，不學無行，為宗黨所鄙。從軍於蜀，得新都尉，考滿，家貧不能自歸，新政富民鮮于仲通常資給之。楊玄琰卒於蜀，釗往來其家，遂與其中女通。
鮮于仲通名向，以字行，頗讀書，有材智。劍南節度使章仇兼瓊引為採訪支使，委以心腹。嘗從容謂仲通曰：「今吾獨為上所厚，苟無內援，必為李林甫所危。聞楊妃新得幸，人未敢附之。子能為我至長安，與其家相結，吾無患矣。」仲通曰：「仲通蜀人，未嘗游上國，恐敗公事。今為公更求得一人。」因言釗本末，兼瓊引見。釗儀觀甚偉，言辭敏給，兼瓊大喜，即辟為推官，往來浸親密，乃使之獻春彩於京師。將別，謂曰：「有少物在郫，以具一日之糧，子過，可取之。」釗至郫，兼瓊使親信大齎蜀貨精美者遺之，可直萬緡。釗大喜過望，晝夜兼行，至長安，歷抵諸妹，以蜀貨遺之，曰：「此章仇公所贈也。」時中女新寡，釗遂館於其室，中分蜀貨以與之。於是諸楊日夜譽兼瓊，且言釗善樗蒲，引之見上，得隨供奉官出入禁中，改金吾兵曹參軍。
五載夏五月乙亥，以劍南節度使章仇兼瓊為戶部尚書，諸楊引之也。
楊貴妃方有寵，每乘馬則高力士執轡授鞭，織繡之工專供貴妃院者七百人。中外爭獻器服珍玩，嶺南經略使張九章、廣陵長史王翼以所獻精美，九章加三品，翼入為戶部侍郎，天下從風而靡。民間歌之曰：「生男勿喜，生女勿悲，君今看女作門楣。」妃欲得生荔枝，歲命嶺南馳驛致之，比至長安，色味不變。
至是，妃以妒悍不遜，上怒，命送歸兄銛之第。是日，上不懌，比日中，猶未食。左右動不稱旨，橫被捶撻。高力士欲嘗上意，請悉載院中儲偫送貴妃，凡百餘車，上自分御膳以賜之，及夜，力士伏奏請迎貴妃歸院，遂開禁門而入。自是恩遇愈隆，後宮莫得進矣。
七載冬十一月癸未，以楊貴妃姊適崔氏者為韓國夫人，適裴氏者為虢國夫人，適柳氏者為秦國夫人。三人皆有才色，上呼之為姨，出入宮掖，並承恩澤，勢傾天下。每命婦入見，玉真公主等皆讓不敢就位。三姊與銛、錡五家，凡有請託，府縣承迎，峻於制敕。四方賂遺，輻湊其門，惟恐居後，朝夕如市。十宅諸王及百孫院婚嫁，皆先以錢千緡賂韓、虢使請，無不如志。上所賜與及四方獻遺，五家如一。競開第舍，極其壯麗，一堂之費，動逾千萬。既成，見他人有勝己者，輒毀而改為。虢國尤為豪蕩，一旦，帥工徒突入韋嗣立宅，即撤去舊屋，自為新第，但授韋氏以隙地十畝而已。中堂既成，召工圬墁，約錢二百萬。復求賞技，虢國以絳羅五百段賞之，嗤而不顧，曰：「請取螻蟻、蜥蜴，記其數置堂中，苟失一物，不敢受直。」
九載春二月，楊貴妃復忤旨，送歸私第。戶部郎中吉溫因宦官言於上曰：「婦人識慮不遠，違忤聖心，陛下何愛宮中一席之地，不使之就死，豈辱之於外舍邪。」上亦悔之，遣中使賜以御膳。妃對使者涕泣曰：「妾罪當死，陛下幸不殺而歸之。今當永離掖庭，金玉珍玩，皆陛下所賜，不足為獻，惟發者父母所與，敢以薦誠。」乃剪髮一繚而獻之。上遽使高力士召還，寵待益深。
時貴戚競以進食相尚，上命宦官姚思藝為檢校進食使，水陸珍羞數千盤，一盤費中人十家之產。中書舍人竇華嘗退朝，值公主進食，列於中衢，傳呼按轡出其間，宮苑小兒數百奮挺於前，華僅以身免。
楊釗以圖讖有「金刀」，請更名，上賜名國忠。
十載春正月庚子，楊氏五宅夜遊，與廣平公主從者爭西市門。楊氏奴揮鞭及公主衣，公主墜馬，駙馬陳昌裔下扶之，亦被數鞭。公主泣訴於上，上為之杖殺楊氏奴。明日，免昌裔官，不聽朝謁。
十一載。京兆尹王鉷權寵日盛，領二十餘使。鉷得罪，敕楊國忠鞫之，仍以國忠兼京兆尹。夏五月丙辰，楊國忠加御史大夫、京畿、關內採訪使，凡王鉷所綰使務，悉歸國忠。
十一月庚申，以楊國忠為右相，兼文部尚書，其判使並如故。國忠為人強辯而輕躁，無威儀。既為相，以天下為己任，裁決機務，果敢不疑。居朝廷，攘袂扼腕，公卿以下，頤指氣使，莫不震懾。自侍御史至為相，凡領四十餘使。臺省官有才行時名，不為己用者皆出之。
或勸陝郡進士張彖謁國忠，曰：「見之，富貴立可圖。」彖曰：「君輩倚楊右相為泰山，吾以為冰山耳。若皎日既出，君輩得無失所恃乎。」遂隱居嵩山。
十二月，楊國忠欲收人望，建議「文部選人，無問賢不肖，選深者留之，依資據闕注官。」滯淹者翕然稱之。國忠凡所施置，皆曲徇時人所欲，故頗得眾譽。
十二載春正月，京兆尹鮮于仲通諷選人請為國忠刻頌，立於省門。制仲通撰其辭，上為改定數字，仲通以金填之。冬十月，上幸華清宮。
楊國忠與虢國夫人居第相鄰，晝夜往來，無復期度，或並轡走馬入朝，不施鄣幕，道路為之掩目。
三夫人將從車駕幸華清宮，會於國忠第，車馬僕從，充溢數坊，錦繡珠玉，鮮華奪目。國忠謂客曰：「吾本寒家，一旦緣椒房至此，未知稅駕之所，然念終不能致令名，不若且極樂耳。」楊氏五家，隊各為一色衣以相別，五家合隊，粲若雲錦。國忠仍以劍南旌節引於其前。
國忠子暄舉明經，學業荒陋，不及格。禮部侍郎達奚珣畏國忠權勢，遣其子昭應尉撫先白之。撫伺國忠入朝上馬，趨至馬下。國忠意其子必中選，有喜色。撫曰：「大人白相公，郎君所試不中程式，然亦未敢落也。」國忠怒曰：「我子何患不富貴，乃令鼠輩相賣。」策馬不顧而去。撫惶遽，書白其父曰：「彼恃挾貴勢，令人慘嗟，安可復與論曲直。」遂置暄上第。及暄為戶部侍郎，珣始自禮部遷吏部，暄與所親言，猶嘆已之淹回，珣之迅疾。
國忠既居要地，中外餉遺輻湊，積縑至三千萬匹。十三載春二月丁丑，楊國忠進位司空。甲申，臨軒冊命。
自去歲水旱相繼，關中大饑。楊國忠惡京兆尹李峴不附已，以災沴歸咎於峴，九月，貶長沙太守。峴，禕之子也。上憂雨傷稼，國忠取禾之善者獻之，曰：「雨雖多，不害稼也。」上以為然。扶風太守房琯言所部水災，國忠使御史推之。是歲，天下無敢言災者。高力士侍側，上曰：「淫雨不已，卿可盡言。」對曰：「自陛下以權假宰相，賞罰無章，陰陽失度，臣何敢言。」上默然。
十四載。安祿山反。冬十二月，上議親征，辛丑，制太子監國，謂宰相曰：「朕在位垂五十載，倦於憂勤，去秋己欲傳位太子，值水旱相仍，不欲以餘災遺子孫，淹留俟稍豐。不意逆胡橫發，朕當親征，且使之監國。事平之日，朕將高枕無為矣。」楊國忠大懼，退謂韓、虢、秦三夫人曰：「太子素惡吾家專橫久矣，若一旦得天下，吾與姊妹並並命在旦暮矣。」相與聚哭，使三夫人說貴妃，銜土請命於上，事遂寢。
肅宗至德元載。楊國忠勸上幸蜀。夏六月丙申，上至馬嵬驛，將士饑疲，皆憤怒。龍武大將軍陳玄禮以禍由楊國忠，欲誅之。會吐蕃使者二十餘人遮國忠馬，訴以無食，國忠未及對，軍士追殺之，並殺其子暄及韓國、秦國夫人。
上命高力士縊貴妃於佛堂。國忠妻裴柔與其幼子晞及虢國夫人、夫人子裴徽走至陳倉，吏士追捕誅之。事見《安史之亂》。
唐玄宗開元二十四年春三月，張守珪使平盧討擊使、左驍衛將軍安祿山討奚、契丹叛者，祿山恃勇輕進，為虜所敗。夏四月辛亥，守珪奏請斬之。祿山臨刑呼曰：「大夫不欲滅奚、契丹邪，奈何殺祿山？」守珪亦惜其驍勇，欲活之，乃更執送京師。張九齡批曰：「昔穰苴誅莊賈，孫武斬宮嬪，守珪軍令若行，祿山不宜免死。」上惜其才，敕令免官，以白衣將領。九齡固爭，曰：「祿山失律喪師，於法不可不誅。且臣觀其貌有反相，不殺必為後患。」上曰：「卿勿以王夷甫識石勒，枉害忠良。」竟赦之。
安祿山者，本營州雜胡，初名阿犖山。其母，巫也。父死，母攜之再適突厥安延偃。會其部落破散，與延偃兄子思順俱逃來，故冒姓安氏，名祿山。又有史窣干者，與祿山同里閈，先後一日生。及長，相親愛，皆為互市牙郎，以驍勇聞。張守珪以祿山為捉生將，祿山每與數騎出，輒擒契丹數十人而返。狡黠，善揣人情，守珪愛之，養以為子。
窣干嘗負官債，亡入奚中，為奚遊奕所得，欲殺之。窣干紿曰：「我，唐之和親使也，汝殺我，禍且及汝國。」遊奕信之，送詣牙帳。窣干見奚王，長揖不拜，奚王雖怒，而畏唐，不敢殺，以客禮館之，使百餘人隨窣干入朝。窣干謂奚王曰：「王所遣人雖多，觀其才，皆不足以見天子。聞王有良將瑣高者，何不使之入朝。」奚王即命瑣高與牙下三百人隨窣干入朝。窣干將至平盧，先使人謂軍使裴休子曰：「奚使瑣高與精銳俱來，聲雲入朝，實欲襲軍城，宜謹為之備，先事圖之。」休子乃具軍容出迎，至館，悉坑殺其從兵，執瑣高送幽州。張守珪以窣干為有功，奏為果毅，累遷將軍。後入奏事，上與語，悅之，賜名思明。
二十九年。平盧兵馬使安祿山傾巧善事人，人多譽之。上左右至平盧，祿山皆厚賂之，由是上益以為賢。御史中丞張利貞為河北採訪使，至平盧，祿山曲事利貞，乃至左右皆有賂。利貞入奏，盛稱祿山之美。八月乙未，以祿山為營州都督，充平盧軍使、兩蕃勃海黑水四府經略使。
天寶元年。分平盧別為節度，以安祿山為節度使。
二年春正月，安祿山入朝，上寵待甚厚，謁見無時。祿山奏言：「去秋營州蟲食苗，臣焚香祝天雲，臣若操心不正，事君不忠，願使蟲食臣心。若不負神祗，願使蟲散。即有羣烏從北來，食蟲立盡。請宣付史官。」從之。
三載春三月己巳，以平盧節度使安祿山兼范陽節度使，以范陽節度使裴寬為戶部尚書。禮部尚書席建侯為河北黜陟使，稱祿山公直。李林甫、裴寬皆順旨稱其美。三人皆上所信任，由是祿山之寵益固不搖矣。
四載秋九月，安祿山欲以邊功市寵，數侵掠奚、契丹。奚、契丹各殺公主以叛，祿山討破之。冬十月，安祿山奏：「臣討契丹至北平郡，夢先朝名將李靖、李績從臣求食。」遂命立廟。又奏：「薦奠之日，廟梁產芝。」
六載春正月戊寅，以范陽、平盧節度使安祿山兼御史大夫。祿山體充肥，腹垂過膝，嘗自稱重三百斤。外若癡直，內實狡黠。常令其將劉駱谷留京師詗朝廷指趣，動靜皆報之。或應有箋表者，駱谷即為代作通之。歲獻俘虜、雜畜、奇禽、異獸、珍玩之物，不絕於路，郡縣疲於遞運。
祿山在上前，應對敏給，雜以詼諧，上嘗戲指其腹曰：「此胡腹中何所有，其大乃爾？」對曰：「更無餘物，止有赤心耳。」上悅。又嘗命見太子，祿山不拜。左右趣之拜，祿山拱立曰：「臣胡人，不習朝儀，不知太子者何官？」上曰：「此儲君也，朕千秋萬歲後，代朕君汝者也。」祿山曰：「臣愚，曏者惟知有陛下一人，不知乃更有儲君。」不得已，然後拜。上以為信然，益愛之。上嘗宴勤政樓，百官列坐樓下，獨為祿山於御座東間設金雞障，置榻使坐其前，仍命捲簾以示榮寵。命楊銛、楊錡、貴妃三姊皆與祿山敘兄弟。祿山得出入禁中，因請為貴妃兒。上與貴妃共坐，祿山先拜貴妃。上問何故，對曰：「胡人先母而後父。」上悅。
李林甫以王忠嗣功名日盛，恐其入相，忌之。安祿山潛蓄異志，託以禦寇，築雄武城，大貯兵器，請忠嗣助役，因欲留其兵。忠嗣先期而往，不見祿山而還。數上言祿山必反，林甫益惡之。
唐興以來，邊帥皆用忠厚名臣，不久任，不遙領，不兼統，功名著者往往入為宰相。其四夷之將，雖才略如阿史那社爾、契苾何力猶不專大將之任，皆以大臣為使以制之。及開元中，天子有吞四夷之志，為邊將者十餘年不易，始久任矣。皇子則慶、忠諸王，宰相則蕭嵩、牛仙客，始遙領矣。蓋嘉運、王忠嗣專制數道，始兼統矣。李林甫欲杜邊帥入相之路，以胡人不知書，乃奏言：「文臣為將，怯當矢石，不若用寒族胡人。胡人則勇決習戰，寒族則孤立無黨，陛下誠以恩洽其心，彼必能為朝廷盡死。」上悅其言，始用安祿山。至是，諸道節度使盡用胡人，精兵咸戍北邊，天下之勢偏重，卒使祿山傾覆天下，皆出於林甫專寵固位之謀也。
七載夏六月庚子，賜安祿山鐵券。
九載夏五月乙卯，賜安祿山爵東平郡王。唐將帥封王自此始。秋八月丁巳，以安祿山兼河北道採訪處置使。
安祿山屢誘奚、契丹，為設會，飲以莨菪酒，醉而坑之，動數千人，函其酋長之首以獻，前後數四。至是，請入朝，上命有司先為起第於昭應。祿山至戲水，楊釗兄弟姊妹皆往迎之，冠蓋蔽野，上自幸望春宮以待之。冬十月辛未，祿山獻奚俘八千人，上命考課之日書上上考。前此聽祿山于山谷鑄錢五壚，祿山乃獻錢樣千緡。
十載春正月，上命有司為安祿山起第於親仁坊，敕令但窮壯麗，不限財力。既成，具幄帟器皿，充牣其中，有帖白檀牀二皆長丈，闊六尺。銀平脫屏風，帳一方一丈八尺。於廚廄之物皆飾以金銀，金飯罌二，銀淘盆二，皆受五斗。織銀絲筐及笊籬各一，他物稱是。雖禁中服御之物，殆不及也。上每令中使為祿山護役、築第及造儲偫賜物，常戒之曰：「胡眼大，勿令笑我。」
祿山入新第，置酒，乞降墨敕請宰相至第。是日，上欲於樓下擊球，遽為罷戲，命宰相赴之。日遣諸楊與之選勝遊宴，侑以梨園教坊樂。上每食一物稍美，或後苑校獵獲鮮禽，輒遣中使走馬賜之，絡繹於路。
甲辰，祿山生日，上及貴妃賜衣服、寶器、酒饌甚厚。後三日，召祿山入禁中，貴妃以錦繡為大襁褓，裹祿山，使宮人以彩輿舁之。上聞後宮喧笑，問其故，左右以貴妃三日洗祿山兒對。上自往觀之，喜，賜貴妃洗兒金銀錢，復厚賜祿山，盡歡而罷。自是祿山出入宮掖不禁，或與貴妃對食，或通宵不出，頗有醜聲於外，上亦不疑也。
安祿山求兼河東節度使，二月丙辰，以河東節度使韓休珉為左羽林將軍，以祿山代之。戶部郎中吉溫見祿山有寵，又附之，約為兄弟。說祿山曰：「李右相雖以時事親三兄，必不肯以兄為相，溫雖蒙驅使，終不得超擢。兄若薦溫於上，溫即奏兄堪大任，共排林甫出之，為相必矣。「祿山悅其言，數稱溫才於上，上亦忘曩日之言。會祿山領河東，因奏溫為節度副使、知留後，以大理司直張通儒為留後判官，河東事悉以委之。
是時，楊國忠為御史中丞，方承恩用事。祿山登降殿階，國忠常扶掖之。
祿山見王鉷俱為大夫，鉷權任亞於李林甫。祿山見林甫，禮貌頗倨。林甫陽以他事召王大夫，鉷至，趨拜甚謹。祿山不覺自失，容貌益恭。林甫與祿山語，每揣知其情，先言之，祿山驚服。祿山於公卿皆慢侮之，獨憚林甫，每見，雖盛冬，常汗沾衣。林甫乃引與坐於中書廳，撫以溫言，自解披袍以覆之。祿山忻荷，言無不盡，謂林甫為「十郎」。既歸范陽，劉駱谷每自長安來，必問：「十郎何言」。得美言則喜。或但云：「語安大夫，須好檢校」，輒反手據牀曰：「噫嘻！我死矣。」
祿山既兼領三鎮，賞刑已出，日益驕恣。自以曩時不拜太子，見上春秋高，頗內懼。又見武備墮弛，有輕中國之心。孔目官嚴莊、掌書記高尚因為之解圖讖，勸之作亂。
祿山養同羅、奚、契丹降者八千餘人，謂之「曳落河」。曳落河者，胡言壯士也。及家僮百餘人，皆驍勇善戰，一可當百。又畜戰馬數萬匹，多聚兵仗，分遣商胡詣諸道販鬻，歲輸珍貨數百萬。私作緋紫袍、魚袋，以百萬計。以高尚、嚴莊、張通儒及將軍孫孝哲為腹心，史思明、安守忠、李歸仁、蔡希德、牛廷玠、向潤容、李庭望、崔乾祐、尹子奇、何千年、武令珣、能元皓、田承嗣、田幹真、阿史那承慶為爪牙。尚，雍奴人，本名不危，頗有辭學，薄遊河朔，貧困不得志，常嘆曰：「高不危當舉大事而死，豈能齧草根求活邪。」祿山引置幕府，出入臥內。尚典箋奏，莊治簿書。通儒，萬歲之子。孝哲，契丹也。承嗣世為盧龍小校，祿山以為前鋒兵馬使，治軍嚴整。嘗大雪，祿山按行諸營，至承嗣營，寂若無人，入閱士卒，無一人不在者，祿山以是重之。
十一載冬十二月甲申，以平盧兵馬使史思明兼北平太守，充盧龍軍使。
哥舒翰素與安祿山、安思順不協，上常和解之，使為兄弟。是冬，三人俱入朝，上使高力士宴之於城東。祿山謂翰曰：「我父胡，母突厥，公父突厥，母胡，族類頗同，何得不相親。」翰曰：「古人云狐向窟嗥，不祥，為其忘本故也。兄苟見親，翰敢不盡心。」祿山以為譏其胡也，大怒，罵翰曰：「突厥敢爾。」翰欲應之，力士目翰，翰乃止，陽醉而散。自是為怨愈深。
十二載夏五月，阿布思為回紇所破，安祿山誘其部落而降之，由是祿山精兵，天下莫及。
安祿山以李林甫狡猾逾已，故畏服之。及楊國忠為相，祿山視之蔑如也，由是有隙。國忠屢言祿山有反狀，上不聽。楊國忠欲厚結翰與共排安祿山，奏以翰兼河西節度使。秋八月戊戌，賜翰爵西平郡王。
十三載春正月己亥，祿山入朝。是時楊國忠言祿山必反，且曰：「陛下試召之，必不來。」上使召之，祿山聞命即至。庚子，見上於華清宮，泣曰：「臣本胡人，陛下寵擢至此，為國忠所疾，臣死無日矣。」上憐之，賞賜鉅萬。由是益親信祿山，國忠之言不能入矣。太子亦知祿山必反，言於上，上不聽。上欲加安祿山同平章事，己令張垍草制，楊國忠諫曰：「祿山雖有軍功，目不知書，豈可為宰相。制書若下，恐四夷輕唐。」上乃止。己巳，加祿山左僕射，賜一子三品，一子四品官。
安祿山求兼領閒廄、羣牧。庚申，以祿山為閒廄、隴右羣牧等使。祿山又求兼總監。壬戌，兼知總監事。祿山奏以御史中丞吉溫為武部侍郎，充閒廄副使，楊國忠由是惡溫。祿山密遣親信選健馬堪戰者數千匹，別飼之。
二月己丑，安祿山奏：「臣所部將士討奚、契丹、九姓同羅等，勳效甚多，乞不拘常格，超資加賞，仍好寫告身付臣軍授之。」於是除將軍者五百餘人，中郎將者二千餘人。祿山欲反，故先以此收眾心也。
三月丁酉朔，祿山辭歸范陽，上解御衣以賜之，祿山受之驚喜。恐楊國忠奏留之，疾驅出關。乘船渡河而下，令船伕執繩板立於岸側，十五里一更，晝夜兼行數百里，過郡縣不下船。自是有言祿山反者，上皆縛送之，由是人皆知其將反，無敢言者。
祿山之髮長安也，上命高力士餞之長樂阪。及還，上問：「祿山慰意乎？」對曰：「觀其意怏怏，必知欲命為相而中止故也。」上以告國忠，曰：「此議他人不知，必張垍兄弟告之也。」上怒，貶張均為建安太守，垍為盧溪司馬，弟給事中埱為宜春司馬。
十四載春二月辛亥，安祿山使副將何千年入奏，請以蕃將三十二人代漢將，上命立進畫，給告身。韋見素謂楊國忠曰：「祿山久有異志，今又有此請，其反明矣。明日見素當極言。上未允，公其繼之。」國忠許諾。壬子，國忠、見素入見，上迎謂曰：「卿等有疑祿山之意邪。」見素因極言：「祿山反已有跡，所請不可許」。上不悅。國忠逡巡不敢言，上竟從祿山之請。他日，國忠、見素言於上曰：「臣有策可坐消祿山之謀。今若除祿山平章事，召詣闕，以賈循為范陽節度使，呂知誨為平盧節度使，楊光翽為河東節度使，則勢自分矣。」上從之。已草制，上留不發，更遣中使輔璆琳以珍果賜祿山，潛察其變。璆琳受祿山厚賂，還盛言：「祿山竭忠奉國，無有二心」。上謂國忠等曰：「祿山，朕推心待之，必無異志。東北二虜，藉其鎮遏。朕自保之，卿等勿憂也。」事遂寢。
安祿山歸至范陽，朝廷每遣使者至，皆稱疾不出迎，盛陳武備，然後見之。裴士淹至范陽，二十餘日乃得見，無復人臣禮。楊國忠日夜求祿山反狀，使京兆尹圍其第，捕祿山客李超等，送御史臺獄，潛殺之。祿山子慶宗尚宗女榮義郡主，供奉在京師，密報祿山，祿山愈懼。六月，上以其子成婚，手詔召祿山觀禮，祿山辭疾不至。秋七月，祿山表獻馬三千匹，每匹執鞚夫二人，遣蕃將二十二人部送。河南尹達奚珣疑有變，奏請諭祿山，以「進車馬宜俟至冬，官自給夫，無煩本軍」。於是上稍寤，始有疑祿山之意。會輔璆琳受賂事亦泄，上託以他事，撲殺之。上遣中使馮神威齎手詔諭祿山，如珣策，且曰：「朕新為卿作一湯，十月於華清宮待卿。」神威至范陽宣旨，祿山踞牀微起，亦不拜，曰：「聖人安穩。」又曰：「馬不獻亦可，十月灼然詣京師。」即令左右引神威置館舍，不復見。數日，遣還，亦無表。神威還，見上泣曰：「臣幾不得見大家。」
安祿山專制三道，陰蓄異志，殆將十年，以上待之厚，欲俟上晏駕然後作亂。會楊國忠與祿山不相悅，屢言祿山且反，上不聽，國忠數以事激之，欲其速反以取信於上。祿山由是決意遽反，獨與孔目官太僕丞嚴莊、掌書記屯田員外郎高尚、將軍阿史那承慶密謀，自餘將佐皆莫之知，但怪其自八月以來，屢饗士卒，秣馬厲兵而已。會有奏事官自京師還，祿山詐為敕書，悉召諸將示之曰：「有密旨，令祿山將兵入朝討楊國忠，諸君宜既從軍。」眾愕然相顧，莫敢異言。十一月甲子，祿山發所部兵及同羅、奚、契丹、室韋凡十五萬眾，號二十萬，反於范陽。命范陽節度副使賈循守范陽，平盧節度副使呂知誨守平盧，別將高秀巖守大同，諸將皆引兵夜發。
詰朝，祿山出薊城南，大閱誓眾，以討楊國忠為名，榜軍中曰：「有異議扇動軍人者，斬及三族。」於是引兵而南。祿山乘鐵轝，步騎精銳，煙塵千里，鼓譟震地。時海內久承平，百姓累世不識兵革，猝聞范陽兵起，遠近震駭。河北皆祿山統內，所過州縣望風瓦解，守令或開門出迎，或棄城竄匿，或為所擒戮，無敢拒之者。祿山先遣將軍何千年、高邈將奚騎二十，聲言獻射生手，乘驛詣太原。乙丑，北京副留守楊光翽出迎，因劫之以去。太原具言其狀。東受降城亦奏祿山反。上猶以為惡祿山者詐為之，未之信也。
庚午，上聞祿山定反，乃召宰相謀之。楊國忠揚揚有得色，曰：「今反者獨祿山耳，將士皆不欲也，不過旬日，必傳首詣行在。」上以為然，大臣相顧失色。上遣特進畢思琛詣東京，金吾將軍程千里詣河東，各簡募數萬人，隨便團結以拒之。辛未，安西節度使封常清入朝，上問以討賊方略，常清大言曰：「今太平積久，故人望風憚賊。然事有逆順，勢有奇變，臣請走馬詣東京，開府庫，募驍勇，挑馬棰渡河，計日取逆胡之首獻闕下。」上悅。壬申，以常清為范陽、平盧節度使。常清既日乘驛詣東京募兵，旬日，得六萬人，乃斷河陽橋，為守禦之備。
甲戌，安祿山至博陵南，何千年等執楊光翽見，祿山責光翽以附楊國忠，斬之以徇。祿山使其將安忠志將精兵軍土門。忠志，奚人，祿山養為假子。又以張獻誠攝博陵太守。獻誠，守珪之子也。
祿山至藁城，常山太守顏杲卿力不能拒，與長史袁履謙往迎之。祿山輒賜杲卿金紫，質其子弟，使仍守常山。又使其將李欽湊將兵數千人守井陘口，以備西來諸軍。杲卿歸途中，指其衣謂履謙曰：「何為着此。」履謙悟其意，乃陰與杲卿謀起兵討祿山。杲卿，思魯之玄孫也。
丙子，斬太僕卿安慶宗，賜榮義郡主自盡。以朔方節度使安思順為戶部尚書，思順弟元貞為太僕卿。以朔方右廂兵馬使、九原太守郭子儀為朔方節度使，右羽林大將軍王承業為太原尹。置河南節度使，領陳留等十三郡，以衛尉卿猗氏張介然為之。以程千里為潞州長史。諸郡當賊衝者，始置防禦使。
丁丑，以榮王琬為元帥，右金吾大將軍高仙芝副之，統諸軍東征。出內府錢帛，於京師募兵十一萬，號曰：「天武軍」，旬日而集，皆市井子弟也。
十二月丙戌，高仙芝將飛騎、彍騎及新募兵、邊兵在京師者合五萬人，髮長安。上遣宦者監門將軍邊令誠監其軍，屯於陝。
丁亥，安祿山自靈昌渡河，以緪約敗船及草木橫絕河流，一夕，冰合如浮梁，遂陷靈昌郡。祿山步騎散漫，人莫知其數，所過殘滅。張介然至陳留才數日，祿山至，授兵乘城，眾忷懼，不能守。庚寅，太守郭納以城降。祿山入北郭，聞安慶宗死，慟哭曰：「我何罪而殺我子？」時陳留將士降者夾道，近萬人，祿山皆殺之，以快其忿。斬張介然于軍門。以其將李庭望為節度使，守陳留。
壬辰，上下制欲親征，其朔方、河西、隴右兵留守城堡之外，皆赴行營，令節度使自將之，期二十日畢集。
初，平原太守顏真卿知祿山且反，因霖雨，完城浚壕，料丁壯，實倉廩。祿山以其書生，易之。及祿山反牒，真卿以平原、博平兵七千人防河津，真卿遣平原司兵李平間道奏之。上始聞祿山反，河北郡縣皆風靡，嘆曰：「二十四郡，曾無一人義士邪？」及平至，大喜曰：「朕不識顏真卿作何狀，乃能如是？」真卿使親客密懷購賊牒詣諸郡，由是諸郡多應者。真卿，杲卿之從弟也。
安祿山引兵向滎陽，太守崔無詖拒之，士卒乘城者，聞鼓角聲，自墜如雨。癸巳，祿山陷滎陽，殺無詖，以其將武令珣守之。
祿山聲勢益張，以其將田承嗣、安忠志、張孝忠為前鋒。封常清所募兵皆白徒，未更訓練，屯武牢以拒賊，賊以鐵騎蹂之，官軍大敗。常清收餘眾戰於蔡園，又敗，戰上東門內，又敗。丁酉，祿山陷東京，賊鼓譟自四門入，縱兵殺掠。常清戰於都亭驛，又敗，退守宣仁門，又敗，乃自苑西壞牆西走。
河南尹達奚珣降於祿山。留守李憕謂御史中丞盧奕曰：「吾曹荷國重任，雖知力不敵，必死之。」奕許諾。憕收殘兵數百欲戰，皆棄憕潰去，憕獨坐府中。奕先遣妻子懷印間道走長安，朝服坐檯中，左右皆散。祿山屯於閒廄，使人執憕、奕及採訪判官蔣清，皆殺之。奕罵祿山，數其罪，顧賊黨曰：「凡為人當知逆順。我死不失節，夫復何恨？」憕，文水人。奕，懷慎之子。清，欽緒之子也。祿山以其黨張萬頃為河南尹。
封常清帥餘眾至陝，陝郡太守竇廷芝已奔河東，吏民皆散。常清謂高仙芝曰：「常清連日血戰，賊鋒不可當。且潼關無兵，若賊豕突入關，則長安危矣。陝不可守，不如引兵先據潼關以拒之。」仙芝乃帥見兵西趣潼關。賊尋至，官軍狼狽走，無復部伍，士馬相騰踐，死者甚眾。至潼關，修完守備，賊至，不得入而去。祿山使其將崔乾祐屯陝，臨汝、弘農、濟陰、濮陽、雲中郡皆降於祿山。是時，朝廷徵兵諸道，皆未至，關中忷懼。會祿山方謀稱帝，留東京不進，故朝廷得為之備，兵亦稍集。
祿山以張通儒之弟通晤為睢陽太守，與陳留長史楊朝宗將胡騎千餘東略地，郡縣官多望風降走，惟東平太守嗣吳王祗、濟南太守李隨起兵拒之。祗，禕之弟也。郡縣之不從賊者，皆倚吳王為名。單父尉賈賁帥吏民南擊睢陽，斬張通晤。李庭望引兵欲東徇地，聞之，不敢進而還。
上議親征，太子監國，楊國忠使貴妃請命，事遂寢。事見《楊氏之寵》。
顏真卿召募勇士，旬日，至萬餘人，諭以舉兵討安祿山。繼以涕泣，士皆感憤。祿山使其黨段子光齎李憕、盧奕、蔣清首徇河北諸郡，至平原，壬寅，真卿執子光腰斬以徇。取三人首，續以蒲身，棺斂葬之，祭哭受吊。祿山以海運使劉道玄攝景城太守，清池尉賈載、鹽山尉河內穆寧共斬道玄，得其甲仗五十餘船，攜道玄首謁長史李暐。暐收嚴莊宗族，悉誅之。是日，送道玄首至平原。真卿召載、寧及清河尉張澹詣平原計事。饒陽太守盧全誠據城不受代，河間司法李奐殺祿山所署長史王懷忠，李隨遣遊弈將訾嗣賢濟河，殺祿山所署博平太守馬冀，各有眾數千或萬人，共推真卿為盟主，軍事皆稟焉。祿山使張獻誠將上谷、博陵、常山、趙郡、文安五郡團結兵萬人圍饒陽。
高仙芝之東征也，監軍邊令誠數以事干之，仙芝多不從。令誠入奏事，具言仙芝、常清撓敗之狀，且云：「常清以賊搖眾，而仙芝棄陝地數百里，又盜減軍士糧賜。」上大怒，癸卯，遣令誠齎敕即軍中斬仙芝及常清。初，常清既敗，三遣使奉表陳賊形勢，上皆不之見。常清乃自馳詣闕，至渭南，敕削其官爵，令還仙芝軍，白衣自效。常清草遺表曰：「臣死之後，望陛下不輕此賊，無忘臣言。」時朝議皆以為祿山狂悖，不日授首，故常清云然。令誠至潼關，先引常清，宣敕示之，常清以表附令誠上之。常清既死，陳屍蘧除。仙芝還，至聽事，令誠索陌刀手百餘人自隨，乃謂仙芝曰：「大夫亦有恩命。」仙芝遽下，令誠宣敕。仙芝曰：「我遇敵而退，死則宜矣。今上戴天，下履地，謂我盜減糧賜則誣也。」時士卒在前皆大呼稱枉，其聲振地。遂斬之，以將軍李承光攝領其眾。
河西、隴右節度使哥舒翰病廢在家，上藉其威名，且素與祿山不協，召見，拜兵馬副元帥，將兵八萬以討祿山。仍敕天下四面進兵，會攻洛陽。翰以疾固辭，上不許，以田良丘為御史中丞、充行軍司馬，起居郎蕭昕為判官，蕃將火拔歸仁等各將部落以從，並仙芝舊卒，號二十萬，軍於潼關。翰病，不能治事，悉以軍政委田良丘。良丘復不敢專決，使王思禮主騎，李承光主步，二人爭長，無所統壹。翰用法嚴而不恤，士卒皆解弛，無鬥志。
安祿山大同軍使高秀巖寇振武軍，朔方節度使郭子儀擊敗之。
顏杲卿將起兵，參軍馮虔、前真定令賈深、藁城尉崔安石、郡人翟萬德、內丘丞張通幽皆預其謀。又遣人語太原尹王承業，密與相應。會顏真卿自平原遣杲卿甥盧逖潛告杲卿，欲連兵斷祿山歸路，以緩其西入之謀。時祿山遣其金吾將軍高邈詣幽州徵兵，未還，杲卿以祿山命召李欽湊，使帥眾詣郡受犒賚。丙午薄暮，欽湊至，杲卿使袁履謙、馮虔等攜酒食妓樂往勞之，並其黨皆大醉，乃斷欽湊首，收其甲兵，盡縛其黨，明日，斬之，悉散井陘之眾。有頃，高邈自幽州還，且至藁城，杲卿使馮虔往擒之。南境又白何千年自東京來，崔安石與翟萬德馳詣醴泉驛迎千年，又擒之，同日致於郡下。千年謂杲卿曰：「今太守欲輸力王室，既善其始，當慎其終。此郡應募烏合，難以臨敵，宜深溝高壘，勿與爭鋒。俟朔方軍至，併力齊進，傳檄趙、魏、斷燕、薊要膂，彼則成擒矣。今且宜聲雲，李光弼引步騎一萬出井陘，因使人說張獻誠云：足下所將多團練之人，無堅甲利兵，難以當山西勁兵，獻誠必解圍遁去，此亦一奇也。」杲卿悅，用其策，獻誠果遁去，其團練兵皆潰。杲卿乃使人入饒陽城，慰勞將士。命崔安石等徇諸郡云：「大軍已下井陘，朝夕當至，先平河北諸郡。先下者賞，後至者誅。」於是河北諸郡響應，凡十七郡皆歸朝廷，兵合二十餘萬。兵附祿山者，唯范陽、盧龍、密雲、漁陽、汲、鄴六郡而已。
杲卿又密使人入漁陽招賈循，郟城人馬燧說循曰：「祿山負恩悖逆，雖得洛陽，終歸夷滅。公若誅諸將之不從命者，以范陽歸國，傾其根柢，此不世之功也。」循然之，猶豫不時發。別將牛潤容知之，以告祿山，祿山使其黨韓朝陽召循。朝陽至漁陽，引循屏語，使壯士縊殺之，滅其族。以別將牛廷玠知范陽軍事。史思明、李立節將蕃、漢步騎萬人擊博陵、常山。馬燧亡入西山，隱者徐遇匿之，得免。
初，祿山自將欲攻潼關，至新安，聞河北有變而還。蔡希德將兵萬人自河內北擊常山。
肅宗至德元載春正月乙卯朔，祿山自稱大燕皇帝，改元聖武，以達奚珣為侍中，張通儒為中書令，高尚、嚴莊為中書侍郎。
李隨至睢陽，有眾數萬。丙辰，以隨為河南節度使，以前高要尉許遠為睢陽太守兼防禦使。濮陽客尚衡起兵討祿山，以郡人王棲曜為衙前總管，攻拔濟陰，殺祿山將邢超然。
顏杲卿使其子泉明、賈深、翟萬德獻李欽湊首及何千年、高邈於京師。張通幽泣請曰：「通幽兄陷賊，乞與泉明偕行，以救宗族。」杲卿哀而許之。至太原，通幽欲自託於王承業，乃教之留泉明等，更其表，多自為功，毀短杲卿，別遣使獻之。杲卿起兵才八日，守備未完，史思明、蔡希德引兵皆至城下。杲卿告急於承業，承業既竊其功，利於城陷，遂擁兵不救。杲卿晝夜拒戰，糧盡矢竭，壬戌，城陷。賊縱兵殺萬餘人，執杲卿及袁履謙等送洛陽。王承業使者至京師，玄宗大喜，拜承業羽林大將軍，麾下受官爵者以百數。徵顏杲卿為衛尉卿，朝命未至，常山已陷。
杲卿至洛陽，祿山數之曰：「汝自范陽功曹，我奏汝為判官，不數年超至太守，何負於汝而反邪。」杲卿瞑目罵曰：「汝本營州牧羊羯奴，天子擢汝為三道節度使，恩幸無比，何負於汝而反。我世為唐臣，祿位皆唐有，雖為汝所奏，豈從汝反邪。我為國討賊，恨不斬汝，何謂反也。臊羯狗，何不速殺我。」祿山大怒，並袁履謙等縛於中橋之柱而咼之。杲卿、履謙比死，罵不虛口。顏氏一門死於刀鋸者三十餘人。
史思明、李立節、蔡希德既克常山，引兵擊諸郡之不從者，所過殘滅，於是鄴、廣平、鉅鹿、趙、上谷、博陵、文安、魏、信都等郡復為賊守。饒陽太守盧全誠獨不從，思明等圍之。河間司法李奐將七千人，景城長史李暐遣其子祀將八千人救之，皆為思明所敗。
上命郭子儀罷圍雲中，還朔方，益發兵進取東京。選良將一人分兵先出井陘，走河北。子儀薦李光弼，癸亥，以光弼為河東節度使，分朔方兵萬人與之。甲子，加哥舒翰左僕射、同平章事。
乙丑，安祿山遣其子慶緒寇潼關，哥舒翰擊卻之。己巳，加顏真卿戶部侍郎兼本郡防禦使。真卿以李暐為副。二月丙戌，加李光弼魏郡太守、河北道採訪使。
史思明等圍饒陽，二十九日不下，李光弼將蕃、漢步騎萬餘人、太原弩手三千人出井陘。己亥，至常山，常山團練兵三千人殺胡兵，執安思義出降。光弼謂思義曰：「汝自知當死否？」思義不應。光弼曰：「汝久更陳行，視吾此眾，可敵思明否。今為我計當如何。汝策可取，當不殺汝。」思義曰：「大夫士馬遠來疲弊，猝遇大敵，恐未易當，不如移軍入城，早為備禦，先料勝負，然後出兵。胡騎雖銳，不能持重，苟不獲利，氣沮心離，於時乃可圖矣。思明今在饒陽，去此不二百里，昨暮羽書已去，計其先鋒來晨必至，而大軍繼之，不可不留意也。」光弼悅，釋其縛，即移軍入城。史思明聞常山不守，立解饒陽之圍。明日未旦，先鋒已至，思明等繼之，合二萬餘騎，直抵城下。光弼遣步卒五千自東門出戰，賊守門不退。光弼命五百弩於城上齊發射之，賊稍卻。乃出弩手千人，分為四隊，使其矢發發相繼，賊不能當，斂軍道北。光弼出兵五千，為槍城於道南，夾滹沱水而陳。賊數以騎兵搏戰，光弼之兵射之，人馬中矢者大半，乃退小憩，以俟步兵。有村民告賊步兵五千自饒陽來，晝夜行百七十里，歷九門南逢壁度，憩息。光弼遣步騎各二千，匿旗鼓，並水潛行，至逢壁，賊方飯，縱兵掩擊，殺之無遺。思明聞之，失勢，退入九門。時常山九縣，七附官軍，惟九門、藁城為賊所據。光弼遣裨將張奉璋以兵五百戍石邑，餘皆三百人戍之。
上以吳王祗為靈昌太守、河南都知兵馬使。賈賁前至雍丘，有眾二千。先是，譙郡太守楊萬石以郡降安祿山，逼真源令河東張巡使為長史，西迎賊。巡至真源，帥吏民哭於玄元皇帝廟，起兵討賊，吏民樂從者數千人。巡選精兵千人，西至雍丘，與賈賁合。
初，雍丘令令狐潮以縣降賊，賊以為將，使東擊淮陽救兵於襄邑。破之，俘百餘人，拘於雍丘，將殺之，往見李庭望。淮陽兵遂殺守者，潮棄妻子走，故賈賁得以其間入雍丘。庚子，潮引賊精兵攻雍丘，賁出戰，敗死。張巡力戰卻賊，因兼領賁眾，自稱吳王先鋒使。
三月乙卯，潮復與賊將李懷仙、楊朝宗、謝元同等四萬餘眾奄至城下，眾懼，莫有固志。巡曰：「賊兵精銳，有輕我心。今出其不意擊之，彼必驚潰。賊勢小折，然後城可守也。」乃使千人乘城，自帥千人，分數隊，開門突出。巡身先士卒，直衝賊陳，人馬辟易，賊遂退。明日，復進攻城，設百炮環城，樓堞皆盡，巡於城上立木柵以拒之。賊蟻附而登，巡束蒿灌脂，焚而投之，賊不得上。時伺賊隙，出兵擊之，或夜縋斫營，積六十餘日，大小三百餘戰，帶甲而食，裹瘡復戰，賊遂敗走。巡乘勝追之，獲胡兵二千人而還，軍聲大振。
初，戶部尚書安思順知祿山反謀，因入朝奏之。及祿山反，上以思順先奏，不之罪也。哥舒翰素與之有隙，使人詐為祿山遺思順書，於關門擒之以獻，且數思順七罪，請誅之。丙辰，思順及弟太僕卿元貞皆坐死，家屬徙嶺外。楊國忠不能救，由是始畏翰。
郭子儀至朔方，益選精兵，戊午，進軍於代。戊辰，吳王祗擊謝元同，走之，拜陳留太守、河南節度使。
壬午，以河東節度使李光弼為范陽長史、河北節度使。加顏真卿河北採訪使。真卿以張澹為支使。先是，清河客李萼，年二十餘，為郡人乞師於真卿曰：「公首唱大義，河北諸郡恃公以為長城。今清河，公之西鄰，國家平日聚江、淮、河南錢帛於彼以贍北軍，謂之天下北庫，今有布三百餘萬匹，帛八十餘萬匹，錢三十餘萬緡，糧三十餘萬斛。昔討默啜，甲兵皆貯清河庫，今有五十餘萬事。戶七萬，口十餘萬。竊計財足以三平原之富，兵足以倍平原之強。公誠資以士卒，撫而有之，以二郡為腹心，則餘郡如四支，無不隨所使矣。」真卿曰：「平原兵新集，尚未訓練，自保恐不足，何暇及鄰。雖然，借若諾子之請，則將何如乎。」萼曰：「清河遣僕銜命於公者，非力不足而借公之師以當寇也，亦欲觀大賢之明義耳。今仰瞻高意，未有決辭定色，僕何敢遽言所為哉。」真卿奇之，欲與之兵，眾以為萼年少輕慮，徒分兵力，必無所成，真卿不得已，辭之。萼就館，復為書說真卿，以為「清河去逆效順，奉粟帛器械以資軍，公乃不納而疑之。僕回轅之後，清河不能孤立，必有所繫託，將為公西面之強敵，公能無悔乎。」真卿大驚，遽詣其館，以兵六千借之，送至境，執手別。真卿問曰：「兵已行矣，可以言子之所為乎。」萼曰：「聞朝廷遣程千里將精兵十萬出崞口討賊，賊據險拒之，不得前。今當引兵先擊魏郡，執祿山所署太守袁知泰，納舊太守司馬垂，使為西南主人。分兵開崞口，出千里之師，因討汲、鄴以北至於幽陵郡縣之未下者。平原、清河帥諸同盟，合兵十萬，南臨孟津，分兵循河，據守要害，制其北走之路。計官軍東討者不下二十萬，河南義兵西向者亦不減十萬，公但當表朝廷堅壁勿戰，不過月餘，賊必有內潰相圖之變矣。」真卿曰：「善。」命錄事參軍李擇交及平原令範冬馥將其兵，會清河兵四千及博平兵千人軍千堂邑西南。袁知泰遣其將白嗣深等將二萬餘人來逆戰，三郡兵力戰盡日，魏兵大敗，斬首萬餘級，捕虜千餘人，得馬千匹，軍資甚眾。知泰奔汲郡，遂克魏郡，軍聲大振。
時北海太守賀蘭進明亦起兵，真卿以書召之併力。進明將步騎五千渡河，真卿陳兵逆之，相揖，哭於馬上，哀動行伍。進明屯平原城南，休養士馬，真卿每事諮之，由是軍權稍移於進明矣，真卿不以為嫌。真卿以堂邑之功讓進明，進明奏其狀，取捨任意。敕加進明河北招討使，擇交、冬馥微進資級，清河、博平有功者皆不錄。進明攻信都郡，久之不克。錄事參軍長安第五琦勸進明厚以金帛募勇士，遂克之。
李光弼與史思明相守四十餘日，思明絕常山糧道。城中乏草，馬食薦藉。光弼以車五百乘之石邑取草，將車者皆衣甲，弩手千人衛之，為方陳而行，賊不能奪。蔡希德引兵攻石邑，張奉璋拒卻之。光弼遣使告急於郭子儀，子儀引兵自井陘出，夏四月壬辰，至常山，與光弼合，蕃、漢步騎共十餘萬。甲午，子儀、光弼與史思明等戰於九門城南，思明大敗。中郎將渾瑊射李立節，殺之。瑊，釋之之子也。思明收餘眾奔趙郡，蔡希德奔鉅鹿。思明自趙郡如博陵，時博陵已降官軍，思明盡殺郡官。河朔之民苦賊殘暴，所在屯結，多至二萬人，少者萬人，各為營以拒賊。及郭、李軍至，爭出自效。庚子，攻趙郡，一日，城降。士卒多虜掠，光弼坐城門，收所獲，悉歸之，民大悅。子儀生擒四千人，皆舍之，斬祿山太守郭獻璆。光弼進圍博陵，十日不拔，引兵還恆陽就食。
安祿山使平盧節度使呂知誨誘安東副大都護馬靈詧，殺之。平盧遊奕使武陟劉客奴、先鋒使董秦及安東將王玄志同謀討誅知誨，遣使逾海與顏真卿相聞，請取范陽以自效。真卿遣判官賈載齎糧及戰士衣助之。真卿時惟一子頗，才十餘歲，使詣客奴為質。朝廷聞之，以客奴為平盧節度使，賜名正臣。玄志為安東副大都護，董秦為平盧兵馬使。
南陽節度使魯炅立柵於滍水之南，安祿山將武安珣、畢思琛攻之。五月丁巳，炅眾潰，走保南陽，賊就圍之。太常卿張垍薦夷陵太守虢王巨有勇略，上徵吳王祗為太僕卿，以巨為陳留譙郡太守、河南節度使，兼統嶺南節度使何履光、黔中節度使趙國珍、南陽節度使魯炅。國珍，本犃䍧柯夷也。戊辰，巨引兵自藍田出趣南陽，賊聞之，解圍走。
令狐潮復引兵攻雍丘。潮與張巡有舊，於城下相勞苦如平生。潮因說巡曰：「天下事去矣，足下堅守危城，欲誰為乎？」巡曰：「足下生平以忠義自許，今日之舉，忠義何在？」潮慚而退。
郭子儀、李光弼還常山，史思明收散卒數萬踵其後。子儀選驍騎更挑戰，三日至行唐，賊疲，乃退。子儀乘之，又敗之於沙河。蔡希德至洛陽，安祿山復使將步騎二萬人北就思明。又使牛廷玠發范陽等郡兵萬餘人助思明，合五萬餘人，而同羅、曳落河居五分之一。子儀至恆陽，思明隨至，子儀深溝高壘以待之，賊來則守，去則追之，晝則耀兵，夜斫其營，賊不得休息。數日，子儀、光弼議曰：「賊倦矣，可以出戰。」壬午，戰於嘉山，大破之，斬首四萬級，捕虜千餘人。思明墜馬，露髻跣足步走，至暮，杖折鎗歸營，奔於博陵。光弼就圍之，軍聲大振，於是河北十餘郡皆殺賊守將而降。
漁陽路再絕，賊往來者皆輕騎竊過，多為官軍所獲，將士家在漁陽者，無不搖心。祿山大懼，召高尚、嚴莊詬之曰：「汝數年教我反，以為萬全。今守潼關，數月不能進，北路已絕，諸軍四合，吾所有者止汴、鄭數州而已，萬全何在。汝自今勿來見我。」尚、莊懼，數日不敢見。田幹真自關下來，為尚、莊說祿山曰：「自古帝王經營大業，皆有勝敗，豈能一舉而成。今四方軍壘雖多，皆新募烏合之眾，未更行陳，豈能敵我薊北勁銳之兵，何足深憂。尚、莊皆佐命元勳，陛下一旦絕之，使諸將聞之，誰不內懼。若上下離心，臣竊為陛下危之。」祿山喜曰：「阿浩，汝能豁我心事。」即召尚、莊，置酒酣晏，自為之歌以侑酒，待之如初。阿浩，幹真小字也。祿山議棄洛陽，走歸范陽，計未決。
是時天下以楊國忠驕縱召亂，莫不切齒。又祿山起兵以誅國忠為名，王思禮密說哥舒翰，使抗表請誅國忠，翰不應。思禮又請以三十騎劫取以來，至潼關殺之。翰曰：「如此，乃翰反，非祿山也。」或說國忠「今朝廷重兵盡在翰手，翰若援旗西指，於公豈不危哉。」國忠大懼，乃奏：「潼關大軍雖盛，而後無繼，萬一失利，京師可憂。請選監牧小兒三千於苑中訓練。」上許之，使劍南軍將李福德等領之。又募萬人屯灞上，令所親杜幹運將之，名為御賊，實備翰也。翰聞之，亦恐為國忠所圖，乃表請灞上軍隸潼關。六月癸未，召杜幹運詣關白事，斬之，國忠益懼。
會有告崔乾祐在陝，兵不滿四千，皆羸弱無備，上遣使趣哥舒翰進兵復陝、洛。翰奏曰：「祿山久習用兵，今始為逆，豈肯無備。是必羸師以誘我，若往，正墮其計中。且賊遠來，利在速戰，官軍據險以扼之，利在堅守。況賊殘虐失眾，兵勢日蹙，將有內變，因而乘之，可不戰擒也。要在成功，何必務速。今諸道徵兵尚多未集，請且待之。」郭子儀、李光弼亦上言：「請引兵北取范陽，覆其巢穴，質賊黨妻子以招之，賊必內潰。潼關大軍，惟應固守以弊之，不可輕出。」國忠疑翰謀已，言於上，以賊方無備，而翰逗留，將失機會。上以為然，續遣中使趣之，項背相望。翰不得已，撫膺慟哭，丙戌，引兵出關。
己丑，遇崔乾祐之軍於靈寶西原。乾祐據險以待之，南薄山，北阻河，隘道七十里。庚寅，官軍與乾祐會戰，乾祐伏兵於險，翰與田良丘浮舟中流以觀軍勢，見乾祐兵少，趣諸軍使進。王思禮等將精兵五萬居前，龐忠等將餘兵十萬繼之，翰以兵三萬登河北阜望之，鳴鼓以助其勢。乾祐所出兵不過萬人，什什伍伍，散如列星，或疏或密，或前或卻，官軍望而笑之。乾祐嚴精兵，陳於其後。兵既交，賊偃旗如欲遁者，官軍懈，不為備。須臾，伏兵發，賊乘高下木石，擊殺士卒甚眾。道隘，士卒如束，槍槊不得用。翰以氈車駕馬為前驅，欲以衝賊。日過中，東風暴急，乾祐以草車數十乘塞氈車之前，縱火焚之。煙焰所被，官軍不能開目，妄自相殺，謂賊在煙中，聚弓弩而射之，日暮矢盡，乃知無賊。乾祐遣同羅精騎自南山過，出官軍之後擊之，官軍首尾駭亂，不知所備，於是大敗，或棄甲竄匿山谷，或相擠排入河溺死，囂聲振天地，賊乘勝蹙之。後軍見前軍敗，皆自潰，河北軍望之亦潰，瞬息間兩岸皆空。翰獨與麾下百餘騎走，自首陽山西渡河入關。關外先為三塹，皆廣二丈，深丈，人馬墜其中。須臾而滿，餘眾踐之以度，士卒得入關者才八千餘人。辛卯，乾祐進攻潼關，克之。
翰至關西驛，揭榜收散卒，欲復守潼關。蕃將火拔歸仁等以百餘騎圍驛，入謂翰曰：「賊至矣，請公上馬。」翰上馬出驛，歸仁帥眾叩頭曰：「公以二十萬眾一戰棄之，何面目復見天子。且公不見高仙芝、封常清乎。請公東行。」翰不可，欲下馬，歸仁以毛縻其足於馬腹，及諸將不從者，皆執之以東。會賊將田幹真已至，遂降之，俱送洛陽。安祿山問翰曰：「汝常輕我，今定何如？」翰伏地對曰：「臣肉眼，不識聖人。今天下未平，李光弼在常山，李祗在東平，魯炅在南陽，陛下留臣，使以尺書招之，不日皆下矣。」祿山大喜，以翰為司空、同平章事。謂火拔歸仁曰：「汝叛主，不忠不義。」執而斬之。翰以書招諸將，皆復書責之。祿山知無效，乃囚諸苑中。潼關既敗，於是河東、華陰、馮翊、上谷防禦使皆棄郡走，所在守兵皆散。
是日，翰麾下來告急，上不時召見，但遣李福德等將監牧兵赴潼關。及暮，平安火不至，上始懼。壬辰，召宰相謀之。楊國忠自以身領劍南，聞安祿山反，即令副使崔圓陰具儲偫，以備有急投之。至是，首唱幸蜀之策，上然之。癸巳，國忠集百官於朝堂，惶據流涕，問以策略，皆唯唯不對。國忠曰：「人告祿山反狀已十年，上不之信。今日之事，非宰相之過。」仗下，士民驚擾奔走，不知所之，市里蕭條。國忠使韓、虢入宮勸上入蜀。
甲午，百官朝者什無一二。上御勤政樓，下制，雲欲親征，聞者皆莫之信。以京兆尹魏方進為御史大夫兼置頓使，京兆少尹靈昌崔光遠為京兆尹，充西京留守，將軍邊令誠掌宮闈管鑰。託以劍南節度大使潁王璬將赴鎮，令本道設儲偫。是日，上移仗北內。既夕，命龍武大將軍陳玄禮整比六軍，厚賜錢帛，選閒廄馬九百餘匹，外人皆莫之知。乙未黎明，上獨與貴妃姊妹、皇子、妃、主、皇孫、楊國忠、韋見素、魏方進、陳玄禮及親近宦官、宮人出延秋門，妃、主、皇孫之在外者，皆委之而去。上過左藏，楊國忠請焚之，曰：「無為賊守。」上愀然曰：「賊來不得，必更斂於百姓，不如與之，無重困吾赤子。」是日，百官猶有入朝者，至宮門，猶聞漏聲，三衛立仗儼然。門既啓，則宮人亂出，中外擾攘，不知上所之。於是王公、士民四出逃竄，山谷細民爭入宮禁及王公第舍，盜取金寶，或乘驢上殿，又焚左藏大盈庫。崔光遠、邊令誠帥人救火，又募人攝府、縣官分守之，殺十餘人，乃稍定。光遠遣其子東見祿山，令誠亦以管鑰獻之。
上過便橋，楊國忠使人焚橋。上曰：「士庶各避賊求生，奈何絕其路？」留內侍監高力士，使撲滅乃來。上遣宦者王洛卿前行，告諭郡縣置頓。食時，至咸陽望賢宮，洛卿與縣令俱逃，中使徵召，吏民莫有應者。日向中，上猶未食，楊國忠自市胡餅以獻。於是，民爭獻糲飯，雜以麥豆，皇孫輩爭以手掬食之，須臾而盡，猶未能飽。上皆酧其直，慰勞之。眾皆哭，上亦掩泣。有父老郭從謹進言曰：「祿山包藏禍心，固非一日，亦有詣闕告其謀者，陛下往往誅之，使得逞其奸逆，致陛下播越。是以先王務延訪忠良以廣聰明，蓋為此也。臣猶記宋璟為相，數進直言，天下賴以安平。自頃以來，在廷之臣，以言為諱，惟阿謏取容，是以闕門之外，陛下皆不得而知。草野之臣，必知有今日久矣，但九重嚴邃，區區之心，無路上達。事不至此，臣何由得睹陛下之面而訴之乎？」上曰：「此朕之不明，悔無所及。」慰諭而遣之。俄而尚食舉御膳以至，上命先賜從官，然後食之。命軍士散詣村落求食，期未時皆集而行。夜將半，乃至金城。縣令亦逃，縣民皆脫身走，飲食器皿具在，士卒得以自給。時從者多逃，內侍監袁思藝亦亡去。驛中無燈，人相枕藉而寢，貴賤無以復辨。王思禮自潼關至，始知哥舒翰被擒。以思禮為河西、隴右節度使，即令赴鎮，收合散卒，以俟東討。
丙申，至馬嵬驛，將士饑疲，皆憤怒，陳玄禮以禍由楊國忠，欲誅之，因東宮宦者李輔國以告太子，太子未決。會吐蕃使者二十餘人遮國忠馬，訴以無食，國忠未及對，軍士呼曰：「國忠與胡虜謀反。」或射之，中鞍。國忠走至西門內，軍士追殺之，屠割肢體，以槍揭其首於驛門外，並殺其子戶部侍郎暄及韓國、秦國夫人。御史大夫魏方進曰：「汝曹何敢害宰相？」眾又殺之。韋見素聞亂而出，為亂兵所撾，腦血流地。眾曰：「勿傷韋相公。」救之，得免。軍士圍驛，上聞諠譁，問外何事，左右以國忠反對。上杖屨出驛門，慰勞軍士，令收隊，軍士不應。上使高力士問之，玄禮對曰：「國忠謀反，貴妃不宜供奉，願陛下割恩正法。」上曰：「朕當自處之。」入門，倚杖頫首而立。久之，京兆司錄韋諤前言曰：「今眾怒難犯，安危在晷刻，願陛下速決。」因叩頭流血。上曰：「貴妃常居深宮，安知國忠反謀？」高力士曰：「貴妃誠無罪，然將士已殺國忠，而貴妃在陛下左右，豈敢自安。願陛下審思之，將士安則陛下安矣。」上乃命高力士引貴妃於佛堂，縊殺之。輿屍寘驛庭，召玄禮等視之。玄禮等乃免冑釋甲，頓首謝罪。上慰勞之，令曉諭軍士。玄禮等皆呼萬歲，再拜而出。於是始整部伍為行計。諤，見素之子也。國忠妻裴柔與其幼子晞及虢國夫人、夫人子裴徽皆走，至陳倉，縣令薛景仙帥吏士追捕，誅之。
丁酉，上將發馬嵬，朝臣惟韋見素一人，乃以韋諤為御史中丞，充置頓使。將士皆曰：「國忠謀反，其將吏皆在蜀，不可往。」或請之河、隴，或請之靈武，或請之太原，或請還京師。上意在入蜀，慮違眾心，竟不言所向。韋諤曰：「還京，當有御賊之備。今兵少，未易東向，不如且至扶風，徐圖去就。」上詢於眾，眾以為然，乃從之。及行，父老皆遮道請留，曰：「宮闕，陛下家居，陵寢，陛下墳墓，今舍此，欲何之？」上為之按轡久之，乃命太子於後宣慰父老。父老因曰：「至尊既不肯留，某等願帥子弟從殿下東破賊，取長安。若殿下與至尊皆入蜀，使中原百姓誰為之主？」須臾聚至數千人。太子不可，曰：「至尊遠冒險阻，吾豈忍朝夕離左右。且吾尚未面辭，當還白至尊，更稟進止。」涕泣，跋馬欲西。建寧王倓與李輔國執鞚諫曰：「逆胡犯闕，四海分崩，不因人情，何以興復？今殿下從至尊入蜀，若賊兵燒絕棧道，則中原之地，拱手授賊矣。人情既離，不可復合，雖欲復至此，其可得乎。不如收西北守邊之兵，召郭、李於河北，與之併力，東討逆賊，克復二京，削平四海，使社稷危而復安，宗廟毀而更存，掃除宮禁以迎至尊，豈非孝之大者乎？何必區區溫凊，為兒女之戀乎？」廣平王俶亦勸太子留。父老共擁太子馬，不得行。太子乃使俶馳白上。上總轡侍太子，久不至，使人偵之，還白狀，上曰：「天也。」乃命分後軍二千人及飛龍廄馬從太子，且諭將士曰：「太子仁孝，可奉宗廟，汝曹善輔佐之。」又諭太子曰：「汝勉之，勿以吾為念。西北諸胡，吾撫之素厚，汝必得其用。」太子南向號泣而已。又使送東宮內人於太子。且宣旨欲傳位，太子不受。俶、倓，皆太子之子也。
己亥，上至岐山。或言賊前鋒且至，上遽過，宿扶風郡。士卒潛懷去就，往往流言不遜，陳玄禮不能制，上患之。會成都貢春彩十餘萬匹至扶風，上命悉陳之於庭，召將士入，臨軒諭之曰：「朕比來衰耄，託任失人，致逆胡亂常，須遠避其鋒。知卿等皆倉猝從朕，不得別父母、妻子，跋涉至此，勞苦至矣，朕甚愧之。蜀路阻長，郡縣褊小，人馬眾多，或不能供。今聽卿等各還家。朕獨與子孫、中官前行入蜀，亦足自達。今日與卿等訣別，可共分此彩，以備資糧。若歸，見父母及長安父老，為朕致意，各好自愛也。」因泣下沾襟，眾皆哭曰：「臣等死生從陛下，不敢有貳。」上良久曰：「去留聽卿。」自是流言始息。
太子既留，未知所適。廣平王俶曰：「日漸晏，此不可駐，眾欲何之？」皆莫對。建寧王倓曰：「殿下昔嘗為朔方節度大使，將吏歲時致啓，倓略識其姓名。今河西、隴右之眾皆散降賊，父兄子弟多在賊中，或生異圖。朔方道近，士馬全盛，裴冕衣冠名族，必無貳心。賊入長安方虜掠，未暇徇地，乘此速往就之，徐圖大舉，此上策也。」眾皆曰：「善。」至渭濱，遇潼關敗卒，誤與之戰，死傷甚眾。已，乃收餘卒，擇渭水淺處，乘馬涉渡，無馬者涕泣而返。太子自奉天北上，比至新平，通夜馳三百餘里，士卒器械失亡過半，所存之眾不過數百。新平太守薛羽棄郡走，太子斬之。是日至安定，太守徐瑴亦走，又斬之。
辛丑，上發扶風，宿陳倉。
太子至烏氏，彭原太守李遵出迎，獻衣及糗糧。至彭原，募士，得數百人。是日至平涼，閱監牧馬，得數萬匹，又募士，得五百餘人，軍勢稍振。
壬寅，上至散關，分扈從將士為六軍。使潁王璬先行詣劍南，壽王瑁等分將六軍以次之。丙午，上至河池郡，崔圓奉表迎車駕，具陳蜀土豐稔，甲兵全盛。上大悅，即日以圓為中書侍郎、同平章事，蜀郡長史如故。以隴西公瑀為漢中王、梁州都督、山南西道採訪防禦使。瑀，璡之弟也。
王思禮至平涼，聞河西諸胡亂，還，詣行在。初，河西諸胡部落聞其都護皆從哥舒翰沒於潼關，故爭自立，相攻擊。而都護寔從翰在北岸，不死，又不與火拔歸仁俱降賊。上乃以河西兵馬使周泌為河西節度使，隴右兵馬使彭元耀為隴右節度使，與都護思結進明等俱之鎮，招其部落。以思禮為行在都知兵馬使。
戊申，扶風民康景龍等自相帥擊賊所署宣慰使薛總，斬首二百餘級。庚戌，陳倉令薛景仙殺賊守將，克扶風而守之。
安祿山不意上遽西幸，遣使止崔乾祐兵留潼關，凡十日，乃遣孫孝哲將兵入長安。以張通儒為西京留守，崔光遠為京兆尹。使安忠順將兵屯苑中，以鎮關中。孝哲為祿山所寵任，尤用事，常與嚴莊爭權。祿山使監關中諸將，張通儒等皆受制於孝哲。孝哲豪侈，果於殺戮，賊黨畏之。祿山命搜捕百官、宦者、宮女等，每獲數百人，輒以兵衛送洛陽。王、侯、將、相扈從車駕、家留長安者，誅及嬰孩。陳希烈以晚節失恩，怨上，與張均、張垍等皆降於賊。祿山以希烈、垍為相，自餘朝士皆授以官。於是賊勢大熾，西脅汧、隴，南侵江、漢，北割河東之半。然賊將皆粗猛無遠略，既克長安，自以為得志，日夜縱酒，專以聲色、寶賄為事，無復西出之意，故上得安行入蜀，太子北行亦無追迫之患。
李光弼圍博陵未下，聞潼關不守，解圍而南。史思明踵其後，光弼擊卻之，與郭子儀皆引兵入井陘，留常山太守王俌將景城、河間團練兵守常山。平盧節度使劉正臣將襲范陽，未至，史思明引兵逆擊之，正臣大敗，棄妻子走，士卒死者七千餘人。初，真卿聞河北節度使李光弼出井陘，即斂軍還平原，以待光弼之命。聞郭、李西入井陘，真卿始復區處河北軍事。
太子至平涼數日，朔方留後杜鴻漸、六城水陸運使魏少遊、節度判官崔漪、支度判官盧簡金、鹽池判官李涵相與謀曰：「平涼散地，非屯兵之所。靈武兵食完富，若迎太子至此，北收諸城兵，西發河、隴勁騎，南向以定中原，此萬世一時也。」乃使涵奉箋於太子，且籍朔方士馬、甲兵、谷帛、軍須之數以獻之。涵至平涼，太子大悅。會河西司馬裴冕入為御史中丞，至平涼，見太子，亦勸太子之朔方，太子從之。鴻漸，暹之族子。涵，道之曾孫也。鴻漸、漪使少遊居後，葺次舍，庀資儲，自迎太子於平涼北境。說太子曰：「朔方，天下勁兵處也。今吐蕃請和，回紇內附，四方郡縣，大抵堅守拒賊，以俟興復。殿下今理兵靈武，按轡長驅，移檄四方，收攬忠義，則逆賊不足屠也。」少遊盛治宮室，帷帳皆仿禁中，飲膳備水陸。秋七月辛酉，太子至靈武，悉命撤之。
甲子，上至普安，憲部侍郎房琯來謁見。上之髮長安也，羣臣多不知，至咸陽，謂高力士曰：「朝臣誰當來，誰不來？」對曰：「張均、張垍父子受陛下恩最深，且連戚里，是必先來。時論皆謂房琯宜為相，而陛下不用，又祿山嘗薦之，恐或不來。」上曰：「事未可知。」及琯至，上問均兄弟，對曰：「臣帥與偕來，逗遛不進，觀其意，似有所蓄而不能言也。」上顧力士曰：「朕固知之矣。」即日以琯為文部侍郎、同平章事。
裴冕、杜鴻漸等上太子箋，請遵馬嵬之命，既皇帝位，太子不許。冕等言曰：「將士皆關中人，日夜思歸，所以崎嶇從殿下遠涉沙塞者，冀尺寸之功。若一朝離散，不可復集。願殿下勉徇眾心，為社稷計。」箋五上，太子乃許之。是日，肅宗即位於靈武城南樓，羣臣舞蹈，上流涕歔欷。尊玄宗曰上皇天帝，赦天下，改元。以杜鴻漸、崔漪並知中書舍人事，裴冕為中書侍郎、同平章事。改關內採訪使為節度使，徙治安化，以前蒲關防禦使呂崇賁為之。以陳倉令薛景仙為扶風太守兼防禦使，隴右節度使郭英乂為天水太守兼防禦使。時塞上精兵皆選入討賊，惟餘老弱守邊。文武官不滿三十人，披草萊，立朝廷，制度草創，武人驕慢。大將管崇嗣在朝堂背闕而坐，言笑自若，監察御史李勉奏彈之，繫於有司。上特原之，嘆曰：「吾有李勉，朝廷始尊。」勉，元懿之曾孫也。旬日間，歸附者漸眾。
丁卯，上皇制「以太子亨充天下兵馬元帥，領朔方、河東、河北、平盧節度都使，南取長安、洛陽。以御史中丞裴冕兼左庶子，隴西郡司馬劉秩試守右庶子。永王璘充山南東道嶺南黔中江南西道節度都使，以少府監竇紹為之傅，長沙太守李峴為都副大使。盛王琦充廣陵大都督，領江南東路及淮南河南等路節度都使，以前江陵都督府長史劉匯為之傅，廣陵郡長史李成式為都副大使。豐王珙充武威都督，仍領河西隴右安西北庭等路節度都使，以隴西太守濟陰鄧景山為之傅，充都副大使。應須士馬、甲仗、糧賜等，並於當路自供。其諸路本節度使虢王巨等，並依前充使。其署置官屬及本路郡縣官，並任自簡擇，署訖聞奏。」時琦、珙皆不出合，惟璘赴鎮。置山南東道節度，領襄陽等九郡。升五府經略使為領南節度，領南海等二十二郡。升五溪經略使為黔中節度，領黔中等諸郡。分江南為東、西二道，東道領餘杭，西道領豫章等諸郡。先是，四方聞潼關失守，莫知上所之，及是制下，始知乘輿所在。匯，秩之弟也。
安祿山使孫孝哲殺霍國長公主及王妃、駙馬等於崇仁坊，刳其心，以祭安慶宗。凡楊國忠、高力士之黨及祿山素所惡者皆殺之，凡八十三人，或以鐵棓揭其腦蓋，流血滿街。己巳，又殺皇孫及郡、縣主二十餘人。
庚午，上皇至巴西，太守崔渙迎謁。上皇與語，悅之，房琯復薦之，既日拜門下侍郎、同平章事。以韋見素為左相。渙，玄暐之孫也。
初，京兆李泌，幼以才敏着聞，玄宗使與忠王遊。忠王為太子，泌已長，上書言事。玄宗欲官之，不可。使與太子為布衣交，太子常謂之「先生」。楊國忠惡之，奏徙蘄春，後得歸，隱居潁陽。上自馬嵬北行，遣使召之，謁見於靈武。上大喜，出則聯轡，寢則對榻，如為太子時，事無大小皆諮之，言無不從，至於進退將相亦與之議。上欲以泌為右相，泌固辭，曰：「陛下待以賓友，則貴於宰相矣，何必屈其志。」乃止。
同羅、突厥從安祿山反者屯長安苑中，甲戌，其酋長阿史那從禮帥五千騎，竊廄馬二千匹逃歸朔方，謀邀結諸胡，盜據邊地。上遣使宣慰之，降者甚眾。
賊遣兵寇扶風，薛景仙擊卻之。
安祿山遣其將高嵩以敕書、繒彩誘河、隴將士，大震關使郭英乂擒斬之。
同羅、突厥之逃歸也，長安大擾，官吏竄匿，獄囚自出。京兆尹崔光遠以為賊且遁矣，遣吏卒守孫孝哲宅。孝哲以狀白祿山，光遠乃與長安令蘇震帥府、縣官千餘人來奔。己卯，至靈武，上以光遠為御史大夫兼京兆尹，使之渭北招集吏民。以震為中丞。震，環之孫也。祿山以田幹真為京兆尹。侍御史呂諲、右拾遺楊綰、奉天令安平崔器相繼詣靈武，以諲、器為御史中丞，綰為起居舍人、知制誥。
上命河西節度副使李嗣業將兵五千赴行在，嗣業與節度使梁宰謀，且緩師以觀變。綏德府折衝段秀實讓嗣業曰：「豈有君父告急，而臣子晏然不赴者乎。特進常自謂大丈夫，今日視之，乃兒女子耳。」嗣業大慚，既白宰，如數發兵，以秀實自副，將之詣行在。上又徵兵於安西，行軍司馬李棲筠發精兵七千人，勵以忠義而遣之。
敕改扶風為鳳翔郡。庚辰，上皇至成都，從官及六軍至者千三百人而已。
令狐潮圍張巡於雍丘，相守四十餘日，朝廷聲問不通。潮聞玄宗已幸蜀，復以書招巡。有大將六人，官皆開府、特進，白巡以「兵勢不敵，且上存亡不可知，不如降賊」。巡陽許諾。明日，堂上設天子畫像，帥將士朝之，人人皆泣。巡引六將於前，責以大義，斬之，士心益勸。城中矢盡，巡縛藁為人千餘，被以黑衣，夜縋城下，潮兵爭射之，久乃知其藁人，得矢數十萬。其後復夜縋人，賊笑不設備，乃以死士五百斫潮營。潮軍大亂，焚壘而遁，追奔十餘里。潮慚，益兵圍之。巡使郎將雷萬春於城上與潮相聞，語未絕，賊弩射之，面中六矢而不動。潮疑其木人，使諜問之，乃大驚，遙謂巡曰：「向見雷將軍，方知足下軍令，矣然其如天道何。」巡謂之曰：「君未識人倫，焉知天道。」未幾出戰，擒賊將十四人，斬首百餘級。賊乃夜遁，收兵入陳留，不敢復出。頃之，賊步騎七千餘眾屯白沙渦，巡夜襲擊，大破之。還，至桃陵，遇賊救兵四百餘人，悉擒之。分別其眾，嬀、檀及胡兵悉斬之，滎陽、陳留脅從兵皆散令歸業。旬日間，民去賊來歸者萬餘戶。
河北諸郡猶為唐守，常山太守王俌欲降賊，諸將怒，因擊球，縱馬踐殺之。時信都太守烏承恩麾下有朔方兵三千人，諸將遣使者宗仙運帥父老詣信都，迎承恩鎮常山。承恩辭以無詔命，仙運說承恩曰：「常山地控燕、薊，路通河、洛，有井陘之險，足以扼其咽喉。頃屬車駕南遷，李大夫收軍退守晉陽，王太守權統後軍，欲舉城降賊，眾心不從，身首異處。大將軍兵精氣肅，遠近莫敵，若以家國為念，移據常山，與大夫首尾相應，則洪勳盛烈孰與為比。若疑而不行，又不設備，常山既陷，信都豈能獨全。」承恩不從。仙運又曰：「將軍不納鄙夫之言，必懼兵少故也。今人不聊生，咸思報國，競相結聚，屯據鄉村，若懸賞招之，不旬日十萬可致，與朔方甲士三千餘人相參用之，足成王事。若舍要害以授人，居四通而自安，譬如倒持劍戟，取敗之道也。」承恩竟疑不決。承恩，承玼之族兄也。
是月，史思明、蔡希德將兵萬人南攻九門。旬日，九門僞降，伏甲於城上。思明登城，伏兵攻之，思明墜城、鹿角傷其左脅，夜奔博陵。
顏真卿以蠟丸達表於靈武。以真卿為工部尚書兼御史大夫，依前河北招討、採訪、處置使，並致赦書，亦以蠟丸達之。真卿頒下河北諸郡，又遣人頒於河南、江、淮，由是諸道始知上即位於靈武，徇國之心益堅矣。
郭子儀等將兵五萬自河北至靈武，靈武軍威始盛，人有興復之望矣。八月壬午朔，以子儀為武部尚書、靈武長史，以李光弼為戶部尚書、北都留守，並同平章事，餘如故。光弼以景城、河間兵五千赴太原。
先是，河東節度使王承業軍政不修，朝廷遣侍御史崔眾交其兵，尋遣中使誅之。眾侮易承業，光弼素不平。至是，敕交兵於光弼，眾見光弼不為禮，又不時交兵，光弼怒，收斬之，軍中股慄。
史思明再攻九門，辛卯，克之，所殺數千人，引兵東圍藁城。
李庭望將蕃、漢二萬餘人東襲寧陵、襄邑，夜，去雍丘城三十里置營，張巡帥短兵三千掩襲，大破之，殺獲太半。庭望收軍夜遁。
癸巳，靈武使者至蜀，上皇喜曰：「吾兒應天順人，吾復何憂。」丁酉，制「自今改制敕為誥，表疏稱太上皇。四海軍國事，皆先取皇帝進止，仍奏朕知。俟克復上京，朕不復預事。」己亥，上皇臨軒，命韋見素、房琯、崔渙奉傳國寶、玉冊詣靈武傳位。
辛丑，史思明陷藁城。
初，上皇每酺宴，先設太常雅樂坐部、立部，繼以鼓吹、胡樂、教坊、府縣散樂、雜戲，又以山車、陸船載樂往來，又出宮人舞《霓裳羽衣》，又教舞馬百匹銜杯上壽，又引犀象入場或拜或舞。安祿山見而悅之，既克長安，命搜捕樂工，運載樂器、舞衣，驅舞馬、犀象皆詣洛陽。
臣光曰：聖人以道德為麗，仁義為樂，故雖茅茨、土階，惡衣菲食，不恥其陋，惟恐奉養之過以勞民費財。明皇恃其承平，不思後患，彈耳目之玩，窮聲妓之巧，自謂帝王富貴皆不我如，欲使前莫能及，後無以逾，非徒娛已，亦以誇人。豈知大盜在旁，已有窺窬之心，卒致鑾輿播越，生民塗炭。乃知人君崇華靡以示人，適足為大盜之招也。
祿山晏其羣臣於凝碧池，盛奏眾樂，黎園弟子往往歔欷泣下，賊皆露刃睨之。樂工雷海清不勝悲憤，擲樂器於地，西向慟哭。祿山怒，縛於試馬殿前，支解之。
祿山聞向日百姓乘亂多盜庫物，既得長安，命大索三日，並其私財盡掠之。又令府、縣推按，銖兩之物無不窮治，連引搜捕，支蔓無窮，民間騷然，益思唐室。
自上離馬嵬北行，民間相傳太子北收兵來取長安，長安民日夜望之，或時相驚曰：「太子大軍至矣。」則皆走，市裏為空。賊望見北方塵起，輒驚欲走。京畿豪傑往往殺賊官吏，遙應官軍，誅而復起，相繼不絕，賊不能制。其始自京畿、鄜、坊至於岐、隴皆附之，至是西門之外率為敵壘。賊兵力所及者，南不出武關，北不過雲陽，西不過武功。江、淮奏請貢獻之蜀之靈武者，皆自襄陽取上津路抵扶風，道路無壅，皆薛景仙之功也。
九月壬子，史思明圍趙郡，丙辰，拔之。又圍常山，旬日城陷，殺數千人。
建寧王倓，性英果，有才略。從上自馬嵬北行，兵眾寡弱，屢逢寇盜，倓自選驍勇居上前後，血戰以衛上。上或過時未食，倓悲泣不自勝，軍中皆屬目向之。上欲以倓為天下兵馬元帥，使統諸將東征。李泌曰：「建寧誠元帥才，然廣平，兄也。若建寧功成，豈可使廣平為吳太伯乎。」上曰：「廣平，冢嗣也，何必以元帥為重。」泌曰：「廣平未正位東宮。今天下艱難，眾心所屬，在於元帥。若建寧大功既成，陛下雖欲不以為儲副，同立功者其肯已乎。太宗、上皇，即其事也。」上乃以廣平王俶為天下兵馬元帥，諸將皆以屬焉。倓聞之，謝泌曰：「此固倓之心也。」
上與泌出行軍，軍士指之竊言曰：「衣黃者聖人也，衣白者山人也。」上聞之以告泌曰：「艱難之際，不敢相屈以官，且衣紫袍以絕羣疑。」泌不得已受之。服之，入謝，上笑曰：「既服此，豈可無名稱。」出懷中敕，以泌為侍謀軍國、元帥府行軍長史。泌固辭，上曰：「朕非敢相臣，以濟艱難耳。俟賊平，任行高志。」泌乃受之。置元帥府于禁中，俶入則泌在府，泌入俶亦如之。泌又言於上曰：「諸將畏憚天威，在陛下前敷陳軍事，或不能盡所懷，萬一小差，為害甚大。乞先令與臣及廣平熟議，臣與廣平從容奏聞，可者行之，不可者已之。」上許之。時軍旅務繁，四方奏報，自昏至曉無虛刻，上悉使送府，泌先開視，有急切者及烽火，重封，隔門通進，餘則待明。禁門鑰契，悉委俶與泌掌之。
上欲借兵於外夷以張軍勢，以豳王守禮之子承寀為敦煌王，與僕固懷恩使於回紇以請兵。又發拔汗那兵，且使轉諭城郭諸國，許以厚賞，使從安西兵入援。李泌勸上「且幸彭原，俟西北兵將至，進幸扶風以應之。於時庸調亦集，可以贍軍。」上從之。戊辰，發靈武。
內侍邊令誠復自賊中逃歸，上斬之。
丙子，上至順化。韋見素等至自成都，奉上寶冊，上不肯受，曰：「比以中原未靖，權總百官，豈敢乘危，遽為傳襲。」羣臣固請，上不許，寘寶冊於別殿，朝夕事之，如定省之禮。上以韋見素本附楊國忠，意薄之。素聞房琯名，虛心待之。琯見上言時事，辭情慷慨，上為之改容，由是軍國事多謀於琯。琯亦以天下為己任，知無不為，專決於胸臆，諸相拱手避之。
上嘗從容與泌語及李林甫，欲敕諸將克長安，發其冢，焚骨揚灰。泌曰：「陛下方定天下，奈何讎死者。彼枯骨何知，徒示聖德之不弘耳。且方今從賊者皆陛下之讎也，若聞此舉，恐阻其自新之心。」上不悅，曰：「此賊昔日百方危朕，當是時，朕不保朝夕。朕之全，特天幸耳。林甫亦惡卿，但未及害卿而死耳，奈何矜之。」對曰：「臣豈不知。所以言者，上皇有天下向五十年，太平娛樂，一朝失意，遠處巴、蜀。南方地惡，上皇春秋高，聞陛下此敕，意必以為用韋妃之故，內慚不懌。萬一感憤成疾，是陛下以天下之大不能安君親。」言未畢，上流涕被面，降階，仰天拜，曰：「朕不及此，是天使先生言之也。」遂抱泌頸泣不已。
冬十月，上發順化，癸未，至彭原。第五琦見上於彭原，請以江、淮租庸市輕貨，溯江、漢而上至洋川，令漢中王瑀陸運至扶風以助軍。上從之。尋加琦山南等五道度支使。琦作榨鹽法，用以饒。
房琯上疏，請自將兵復兩京。上許之，加持節、招討西京兼防禦蒲潼兩關兵馬節度等使。琯請自選參佐，以御史中丞鄧景山為副，戶部侍郎李揖為行軍司馬，給事中劉秩為參謀。既行，又令兵部尚書王思禮副之。琯悉以戎務委李揖、劉秩，二人皆書生，不閒軍旅。琯謂人曰：「賊曳落河雖多，安能敵我劉秩。」琯分為三軍，使裨將楊希文將南軍，自宜壽入。劉貴哲將中軍，自武功入。李光進將北軍，自奉天入。光進，光弼之弟也。
甲申，令狐潮、王福德復將步騎萬餘攻雍丘。張巡出擊，大破之，斬首數千級，賊遁去。
房琯以中軍、北軍為前鋒，庚子，至便橋。辛丑，二軍遇賊將安守忠於咸陽之陳濤斜。琯效古法，用車戰，以牛車二千乘，馬步夾之。賊順風鼓譟，牛皆震駭。賊縱火焚之，人畜大亂，官軍死傷者四萬餘人，存者數千而已。癸卯，琯自以南軍戰，又敗。楊希文、劉貴哲皆降於賊。上聞琯敗，大怒，李泌為之營救，上乃宥之，待琯如初。
敦煌王承寀至回紇牙帳，回紇可汗以女妻之，遣其貴臣與承寀僕固懷恩偕來，見上於彭原。上厚禮其使者而歸之。
尹子奇圍河間，四十餘日不下，史思明引兵會之。顏真卿遣其將和琳將萬二千人救河間，思明逆擊，擒之，遂陷河間，執李奐，送洛陽，殺之。又陷景城，太守李暐赴湛水死。思明使兩騎齎尺書以招樂安，實時舉郡降。又使其將康沒野波將先鋒攻平原，兵未至，顏真卿知力不敵，壬寅，棄郡渡河南走。思明即以平原兵攻清河、博平，皆陷之。思明引兵圍烏承恩於信都，承恩以城降，親導思明入城，交兵馬、倉庫，馬三千匹，兵五萬人。思明送承恩詣洛陽，祿山復其官爵。
饒陽裨將束鹿張興，力舉千鈞，性復明辨。賊攻饒陽，彌年不能下。及諸郡皆陷，思明併力圍之，外救俱絕。太守李系窘迫赴火死，城遂陷。思明擒興，立於馬前，謂曰：「將軍真壯士，能與我共富貴乎。」興曰：「興，唐之忠臣，固無降理。今數刻之人耳，願一言而死。」思明曰：「試言之。」興曰：「主上待祿山恩如父子，羣臣莫及。不知報德，乃興兵指闕，塗炭生人。大丈夫不能翦除凶逆，乃北面為之臣乎。僕有短策，足下能聽之乎。足下所以從賊，求富貴耳，譬如燕巢於幕，豈能久安。何如乘間取賊，轉禍為福，長享富貴，不亦美乎。」思明怒，命張於木上，鋸殺之，詈不絕口，以至於死。
賊每破一城，城中人衣服、財賄、婦人皆為所掠。男子壯者使之負擔，羸、病、老、幼皆以刀槊戲殺之。祿山初以卒三千人授思明，使定河北，至是，河北皆下之，郡置防兵三千雜以胡兵鎮之。思明還博陵。尹子奇將五千騎渡河，略北海，欲南取江、淮。會回紇可汗遣其臣葛邏支將兵入援，先以二千騎奄至范陽城下，子奇聞之，遽引兵歸。
十一月，令狐潮帥眾萬餘營雍丘城北，張巡邀擊，大破之，賊遂走。
十二月，安祿山遣兵攻潁川。城中兵少，無蓄積，太守薛願、長史龐堅悉力拒守，繞城百里，廬舍、林木皆盡。期年，救兵不至，祿山使阿史那承慶益兵攻之，晝夜死鬥十五日，城陷，執願、堅送洛陽，祿山縛於洛濱冰上，凍殺之。
上問李泌「今敵強如此，何時可定。」對曰：「臣觀賊所獲子女金帛，皆輸之范陽，此豈有雄據四海之志邪。今獨虜將或為之用，中國之人惟高尚等數人，自餘皆脅從耳。以臣料之，不過二年，天下無寇矣。」上曰：「何故。」對曰：「賊之驍將，不過史思明、安守忠、田幹真、張忠志、阿史那承慶等數人而已。今若令李光弼自太原出井陘，郭子儀自馮翊入河東，則思明、忠志不敢離范陽、常山，守忠、幹真不敢離長安，是以兩軍縶其四將也，從祿山者，獨承慶耳。願敕子儀勿取華陰，使兩京之道常通，陛下以所征之兵軍於扶風，與子儀、光弼互出擊之，彼救首則擊其尾，救尾則擊其首，使賊往來數千里，疲於奔命，我常以逸待勞，賊至則避其鋒，去則乘其弊，不攻城，不遏路。來春覆命建寧為范陽節度大使，並塞北出，與光弼南北掎角以取范陽，覆其巢穴。賊退則無所歸，留則不獲安，然後大軍四合而攻之，必成擒矣。」上悅。
令狐潮、李庭望攻雍丘，數月不下，乃置杞州，築城於雍丘之北以絕其糧援。賊常數萬人，而張巡眾才千餘，每戰輒克。河南節度使虢王巨屯彭城，假巡先鋒使。是月，魯、東平、濟陰陷於賊。賊將楊朝宗帥馬步二萬將襲寧陵，斷巡後，巡遂拔雍丘，東守寧陵以拒之，始與睢陽太守許遠相見。是日，楊朝宗至寧陵城西北，巡、遠與戰，晝夜數十合，大破之，斬首萬餘級，流屍塞汴而下，賊收兵夜遁。敕以巡為河南節度副使。巡以將士有功，遣使詣虢王巨請空名告身及賜物，巨唯與折衝、果毅告身三十通，不與賜物。巡移書責巨，巨竟不應。
二載春正月，安祿山自起兵以來，目漸昏，至是不復睹物。又病疽，性益躁暴，左右使令，小不如意，動加棰撻，或時殺之。既稱帝，深居禁中，大將希得見其面，皆因嚴莊白事。莊雖貴用事，亦不免棰撻。閹豎李豬兒被撻尤多，左右人不自保。祿山嬖妾叚氏生子慶恩，欲以代慶緒為後。慶緒常懼死，不知所出。莊謂慶緒曰：「事有不得已者，時不可失。」慶緒曰：「兄有所為，敢不敬從。」又謂豬兒曰：「汝前後受撻，寧有數乎。不行大事，死無日矣。」豬兒亦許諾。莊與慶緒夜持兵立帳外，豬兒執刀直入帳中，斫祿山腹。左右懼，不敢動。祿山捫枕旁刀，不獲，撼帳竿，曰：「必家賊也。」腸已流出數斗，遂死。掘牀下深數尺，以氈裹其屍埋之，誡宮中不得泄。乙卯旦，莊宣言於外，雲祿山疾亟。立晉王慶緒為太子，尋即帝位，尊祿山為太上皇，然後發喪。慶緒性昏懦，言辭無序，莊恐眾不服，不令見人。慶緒日縱酒為樂，兄事莊，以為御史大夫、馮翊王，事無大小，皆取決焉。厚加諸將官爵，以悅其心。
史思明自博陵，蔡希德自太行，高秀巖自大同，牛延玠自范陽，引兵共十萬寇太原。李光弼麾下精兵皆赴朔方，餘團練烏合之眾不滿萬人。思明以為太原指掌可取，既得之，當遂長驅取朔方、河、隴。太原諸將皆懼，議修城以待之，光弼曰：「太原城周四十里，賊垂至而興役，是未見敵先自困也。」乃帥士卒及民，於城外鑿壕以自固。作塹數十萬，眾莫知所用。及賊攻城於外，光弼用之增壘於內，壞輒補之。思明使人取攻具于山東，以胡兵三千衛送之，至廣陽，別將慕容溢、張奉璋邀擊，盡殺之。
思明圍太原，月餘不下，乃選驍銳為遊兵，戒之曰：「我攻其北則汝潛趣其南，攻東則趣西，有隙則乘之。」而光弼軍令嚴整，雖寇所不至，警邏未嘗少懈，賊不得入。光弼購募軍中，苟有小技，皆取之，隨能使之，人盡其用，得安邊軍錢工三，善穿地道。賊於城下仰而侮詈，光弼遣人從地道中曳其足而入，臨城斬之。自是賊行皆視地。賊為梯衝、土山以攻城，光弼為地道以迎之，近城者陷。賊初逼城急，光弼作大炮，飛巨石，一發輒斃二十餘人。賊死者什二三，乃退營於數十步外，圍守益固。光弼遣人詐與賊約，刻日出降，賊喜，不為備。光弼使穿地道周賊營中，榰之以木。至期，光弼勒兵在城上，遣裨將將數千人出，如降狀，賊皆屬目。俄而營中地陷，死者千餘人，賊眾驚亂，官軍鼓譟乘之，俘斬萬計。會安祿山死，慶緒使思明歸守范陽，留蔡希德等圍太原。
安慶緒以尹子奇為汴州刺史、河南節度使。甲戌，子奇以歸、檀及同羅、奚兵十三萬趣睢陽。許遠告急於張巡，巡自寧陵引兵入睢陽。巡有兵三千人，與遠共合六千八百人。賊悉眾逼城，巡督勵將士，晝夜苦戰，或一日至二十合。凡十六日，擒賊將六十餘人，殺士卒二萬餘，眾氣自倍。遠謂巡曰：「遠懦不習兵，公智勇兼濟，遠請為公守，請公為遠戰。」自是之後，遠但調軍糧，修戰具，居中應接而已，戰鬥籌劃，一出於巡。賊遂夜遁。
郭子儀以河東居兩京之間，扼賊要衝，得河東則兩京可圖。時賊將崔乾祐守河東，丁丑，子儀潛遣人入河東，與唐官陷賊者謀，俟官軍至，為內應。
二月戊子，上至鳳翔。
郭子儀自洛交引兵趣河東，分兵取馮翊。己丑夜，河東司戶韓旻等翻河東城迎官軍，殺賊近千人。崔乾祐逾城得免，發城北兵攻城，且拒官軍，子儀擊破之。乾祐走，子儀追擊之，斬首四千級，捕虜五千人。乾祐至安邑，安邑人開門納之，半入，閉門擊之，盡殪。乾祐未入，自白徑嶺亡去，遂平河東。
上至鳳翔旬日，隴右、河西、安西、西域之兵皆會，江、淮庸調亦至洋川、漢中。上自散關通表成都，信使駱驛。長安人聞車駕至，從賊中自拔而來者日夜不絕。西師憩息既定，李泌請遣安西及西域之眾，如前策並塞東北，自歸、檀南取范陽。上曰：「今大眾已集，庸調亦至，當乘兵鋒搗其腹心，而更引兵東北數千里，先取范陽，不亦迂乎。」對曰：「今以此眾直取兩京，必得之。然賊必再強，我必又困，非久安之策。」上曰：「何也。」對曰：「今所恃者皆西北守塞及諸胡之兵，性耐寒而畏暑，若乘其新至之銳，攻祿山已老之師，其勢必克。兩京春氣已深，賊收其餘眾，遁歸巢穴，關東地熱，官軍必困而思歸，不可留也。賊休兵秣馬，伺官軍之去，必復南來，然則征戰之勢未有涯也。不若先用之於寒鄉，除其巢穴，則賊無所歸，根本永絕矣。」上曰：「朕切於晨昏之戀，不能待此決矣。」
關內節度使王思禮軍武功，兵馬使郭英乂軍東原，王難得軍西原。丁酉，安守忠等寇武功，郭英乂戰，不利，矢貫其頤而走。王難得望之不救，亦走，思禮退軍扶風。賊遊兵至大和關，去鳳翔五十里，鳳翔大駭，戒嚴。
李光弼將敢死士出擊蔡希德，大破之，斬首七萬餘級，希德遁去。
安慶緒以史思明為范陽節度使，兼領恆陽軍事，封嬀川王，以牛廷玠領安陽軍事。張忠志為常山太守兼團練使，鎮井陘口。餘各令歸舊任，募兵以御官軍。先是，安祿山得兩京，珍貨悉輸范陽。思明擁強兵，據富資，益驕橫，浸不用慶緒之命。慶緒不能制。
庚子，郭子儀遣其子旰及兵馬使李韶光、大將軍王祚濟河擊潼關，破之，斬首五百級。安慶緒遣兵救潼關，郭旰等大敗，死者萬餘人，李韶光、王祚戰死，僕固懷恩抱馬首浮渡渭水，退保河東。
上皇思張九齡之先見，為之流涕，遣中使至曲江祭之，厚恤其家。
尹子奇復引大兵攻睢陽。張巡謂將士曰：「吾受國恩，所守，正死耳。但念諸君捐軀命，膏草野，而賞不酧勳，以此痛心耳。」將士皆激勵請奮。巡遂椎牛，大饗士卒，盡軍出戰。賊望見兵少，笑之。巡執旗，帥諸將直衝賊陳，賊乃大潰，斬將三十餘人，殺士卒三千餘人，逐之數十里。明日，賊又合軍至城下，巡出戰，晝夜數十合，屢摧其鋒，而賊攻圍不輟。
辛未，安守忠將騎二萬寇河東，郭子儀擊走之，斬首八千級，捕虜五千人。
夏四月，上以郭子儀為司空、天下兵馬副元帥，使將兵赴鳳翔。庚寅，李歸仁以鐵騎五千邀之於三原北，子儀使其將僕固懷恩、王仲升、渾釋之、李若幽等伏兵擊之於白渠留運橋，殺傷略盡，歸仁游水而逸。若幽，神通之玄孫也。
子儀與王思禮軍合於西渭橋，進屯潏西。安守忠、李歸仁軍於京城西清渠。相守七日，官軍不進。五月癸丑，守忠僞遁，子儀悉師逐之。賊以驍騎九千為長蛇陳，官軍擊之，首尾為兩翼，夾擊官軍，官軍大潰。判官韓液、監軍孫知古皆為賊所擒，軍資、器械盡棄之。子儀退保武功，中外戒嚴。是時府庫無蓄積，朝廷專以官爵賞功，諸將出徵，皆給空名告身，自開府、特進、列卿、大將軍，下至中郎、郎將，聽臨事註名。其後又聽以信牒授人官爵，有至異姓王者。諸軍但以職任相統攝，不復計官爵高下。及清渠之敗，復以官爵收散卒。由是官爵輕而貨重，大將軍告身一通才易一醉。凡應募入軍者，一切衣金紫，至有朝士童僕衣金紫、稱大官而執賤役者。名器之濫，至是而極焉。
山南東道節度使魯炅守南陽，賊將武令珣、田承嗣相繼攻之。城中食盡，一鼠值錢數百，餓死者相枕藉。上遣宦官將軍曹日升往慰，圍急，不得入。日升請單騎入致命，襄陽太守魏仲犀不許。會顏真卿自河北至，曰：「曹將軍不顧萬死以致帝命，何為沮之，借使不達，不過亡一使者，達則一城之心固矣。」日升與十騎偕往，賊畏其銳，不敢逼。城中自謂望絕，及見日升，大喜。日升復為之至襄陽取糧，以千人運糧而入，賊不能遏。炅在圍中凡周歲，晝夜苦戰，力竭不能支，壬戌夜，開城帥餘兵數千突圍而出，奔襄陽。承嗣追之，轉戰二日，不能克而還。時賊欲南浸江、漢，賴炅拒其衝要，南夏得全。
司空郭子儀詣闕請自貶。甲子，以子儀為左僕射。
尹子奇益兵圍雎陽益急，張巡於城中夜鳴鼓嚴隊，若將出擊者，賊聞之，達旦儆備。既明，巡乃寢兵絕鼓。賊以飛樓瞰城中，無所見，遂解甲休息。巡與將軍南霽雲、郎將雷萬春等十餘將各將五十騎開門突出，直衝賊營。至子奇麾下，營中大亂，斬賊將五十餘人，殺士卒五千餘人。巡欲射子奇而不識，乃剡蒿為矢，中者喜，謂巡矢盡，走白子奇，乃得其狀。使霽雲射之，喪其左目，幾獲之。子奇乃收軍退還。
六月癸未，田幹真圍安邑。會陝郡賊將楊務欽密謀歸國，河東太守馬承光以兵應之，務欽殺城中諸將不同己者，翻城來降。幹真解安邑，遁去。秋七月，河南節度使賀蘭進明克高密、琅邪，殺賊二萬餘人。
壬子，尹子奇復徵兵數萬，攻睢陽。先是，許遠於城中積糧至六萬石，虢王巨以其半給濮陽、濟陰二郡，遠固爭之，不能得。既而濟陰得糧，遂以城叛，而睢陽城至是食盡。將士人廩米日一合，雜以茶紙、樹皮為食，而賊糧運通，兵敗復徵。睢陽將士死不加益，諸軍饋救不至，士卒消耗至一千六百人，皆饑病不堪鬥，遂為賊所圍，張巡乃修守具以拒之。賊為雲梯，勢如半虹，置精卒二百於其上，推之臨城，欲令騰入。巡預於城潛鑿三穴，候梯將至，於一穴中出大木，末置鐵鉤鉤之，使不得退。一穴中出一木，拄之使不得進。一穴中出一木，木末置鐵籠，盛火焚之，其梯中折，梯上卒盡燒死。賊又以鉤車鉤城上棚閣，鉤之所及，莫不崩陷。巡以大木末置連鎖，鎖末置大鐶，搨其鉤頭，以革車拔之入城，截其鉤頭而縱車令去。賊又造木驢攻城，巡鎔金汁灌之，應投銷鑠。賊又於城西北隅以土囊積柴為磴道，欲登城。巡不與爭利，每夜，潛以松明、幹蒿投之於中，積十餘日，賊不之覺，因出軍大戰，使人順風持火焚之，賊不能救，經二十餘日，火方滅。巡之所為，皆應機立辦，賊服其智，不敢復攻。遂於城外穿三重壕，立木柵以守巡，巡亦於其內作壕以拒之。
丁巳，賊將安武臣攻陝郡，楊務欽戰死，賊遂屠陝。以張鎬兼河南節度、採訪等使，代賀蘭進明。八月，靈昌太守許叔冀為賊所圍，救兵不至，拔眾奔彭城。
睢陽士卒死傷之餘，才六百人，張巡、許遠分城而守之。巡守東北，遠守西南，與士卒同食茶紙，不復下城。賊士攻城者，巡以逆順說之，往往棄賊來降，為巡死戰，前後二百餘人。
是時，許叔冀在譙郡，尚衡在彭城，賀蘭進明在臨淮，皆擁兵不救。城中日蹙，巡乃令南霽雲將三十騎犯圍而出，告急於臨淮。霽雲出城，賊眾數萬遮之，霽雲直衝其眾，左右馳射，賊眾披靡，止亡兩騎。既至臨淮，見進明，進明曰：「今日睢陽不知存亡，兵去何益。」霽雲曰：「睢陽若陷，霽雲請以死謝大夫。且睢陽既拔，即及臨淮，譬如皮毛相依，安得不救。」進明愛霽雲勇壯，不聽其語，強留之，具食與樂，延霽雲坐。霽雲慷慨泣且語曰：「霽雲來時，睢陽之人不食月餘矣。霽雲雖欲獨食，且不下嚥。大夫坐擁強兵，觀睢陽陷沒，曾無分災救患之意，豈忠臣義士之所為乎。」因齧落一指以示進明曰：「霽雲既不能達主將之意，請留一指以示信歸報。」座中往往為泣下。霽雲察進明終無出師意，遂去。至寧陵，與城使廉垣同將步騎三千人，閏月戊申夜，冒圍，且戰且行，至城下，大戰，壞賊營，死傷之外，僅得千人入城。城中將吏知無救，皆慟哭。賊知援絕，圍之益急。
初，房琯為相，惡賀蘭進明，以為河南節度使，以許叔冀為進明都知兵馬使，俱兼御史大夫。叔冀自恃麾下精銳，且官與進明等，不受其節制。故進明不敢分兵，非惟疾巡、遠功名，亦懼為叔冀所襲也。
戊辰，上勞饗諸將，遣攻長安，謂郭子儀曰：「事之濟否，在此行也。」對曰：「此行不捷，臣必死之。」
辛未，御史大夫崔光遠破賊於駱谷。光遠行軍司馬王伯倫、判官李椿將二千人攻中渭橋，殺賊守橋者千人，乘勝至苑門。賊有先屯武功者聞之，奔歸，遇於苑北，合戰，殺伯倫，擒椿送洛陽。然自是賊不復屯武功矣。
賊屢攻上黨，常為節度使程千里所敗。蔡希德復引兵圍上黨。九月丁丑，希德以輕騎至城下挑戰，千里帥百騎開門突出，欲擒之。會救至，千里收騎退還，橋壞，墜塹中，反為希德所擒。仰謂從騎曰：「吾不幸至此，天也。歸語諸將，善為守備，寧失帥，不可失城。」希德攻城，竟不克。送千里於洛陽，安慶緒以為特進，囚之客省。
郭子儀以回紇兵精，勸上益徵其兵以擊賊。懷仁可汗遣其子葉護及將軍帝德等將精兵四千餘人來至鳳翔。上引見葉護，宴勞賜賚，惟其所欲。丁亥，元帥廣平王俶將朔方等軍及回紇、西域之眾十五萬，號二十萬，發鳳翔。俶見葉護，約為兄弟，葉護大喜，謂俶為兄。回紇至扶風，郭子儀留晏三日。葉護曰：「國家有急，遠來相助，何以食為。」宴畢，既行。日給其軍羊二百口，牛二十頭，米四十斛。
庚子，諸軍俱發。壬寅，至長安城西，陳於香積寺北灃水之東。李嗣業為前軍，郭子儀為中軍，王思禮為後軍。賊眾十萬，陳於其北。李歸仁出挑戰，官軍逐之，逼於其陳，賊軍齊進，官軍卻，為賊所乘，軍中驚亂，賊爭趣輜重。李嗣業曰：「今日不以身餌賊，軍無孑遺矣。」乃肉袒，執長刀，立於陳前，大呼奮擊，當其刀者人馬俱碎，殺數十人，陳乃稍定。於是嗣業帥前軍，各執長刀，如牆而進，身先士卒，所向摧靡。都知兵馬使王難得救其裨將，賊射之中眉，皮垂鄣目。難得自拔箭，掣去其皮，血流被面，前戰不已。賊伏精騎於陳東，欲襲官軍之後，偵者知之，朔方左廂兵馬使僕固懷恩引回紇救擊之，翦滅殆盡，賊由是氣索。李嗣業又與回紇出賊陳後，與大軍夾擊，自午及酉，斬首六萬級，填溝塹死者甚眾，賊遂大潰。餘眾走入城，迨夜，囂聲不止。
僕固懷恩言於廣平王俶曰：「賊棄城走矣，請以二百騎追之，縛取安守忠、李歸仁等。」俶曰：「將軍戰亦疲矣，且休息，俟明旦圖之。」懷恩曰：「歸仁、守忠，賊之驍將，驟勝而敗，此天賜我也，奈何縱之，使復得眾，還為我患，悔之無及。戰尚神速，何明旦也。」俶固止之，使還營。懷恩固請，往而復反，一夕四五起。遲明，諜至，守忠、歸仁與張通儒、田幹真等皆已遁矣。癸卯，大軍入西京。
初，上欲速得京師，與回紇約曰：「克城之日，土地、士庶歸唐，金帛，子女皆歸回紇。」至是，葉護欲如約。廣平王俶拜於葉護馬前曰：「今始得西京，若遽俘掠，則東京之人皆為賊固守，不可復取矣。願至東京乃如約。」葉護驚躍下馬答拜，跪捧王足曰：「當為殿下徑往東京。」既與僕固懷恩引回紇、西域之兵自城南過，營於滻水之東。百姓、軍士、胡虜見俶拜者，皆泣曰：「廣平王真華、夷之主。」上聞之喜曰：「朕不及也。」俶整眾入城，百姓老幼夾道歡呼悲泣。俶留長安，鎮撫三日，引大軍東出，以太子少傅虢王巨為西京留守。
甲辰，捷書至鳳翔，百寮入賀，上涕泗交頤。既日，遣中使啖庭瑤入蜀奏上皇。命左僕射裴冕入京師，告郊廟及宣慰百姓。
上以駿馬召李泌於長安，既至，上曰：「朕已表請上皇東歸，朕當還東宮，復修人子之職。」泌曰：「表可追乎。」上曰：「已遠矣。」泌曰：「上皇不來矣。」上驚問故。泌曰：「理勢自然。」上曰：「為之奈何。」泌曰：「今請更為羣臣賀表，言自馬嵬請留，靈武勸進，及今成功，聖上思戀晨昏，請速還京，以就孝養之意，則可矣。」上即使泌草表。上讀之，泣曰：「朕始以至誠願歸萬機，今聞先生之言，乃寤其失。」立命中使奉表入蜀。
郭子儀引蕃、漢兵追賊至潼關，斬首五千級，克華陰、弘農二郡。關東獻俘百餘人，敕皆斬之。監察御史李勉言於上曰：「今元惡未除，為賊所污者半天下，聞陛下龍興，咸思洗心以承聖化，今悉誅之，是驅之使從賊也。」上遽使赦之。
冬十月丁未，啖庭瑤至蜀。壬子，興平軍奏破賊於武關，克上洛郡。
尹子奇久圍睢陽城，中食盡，議棄城東走，張巡、許遠謀，以為「睢陽，江、淮之保障，若棄之去，賊必乘勝長驅，是無江、淮也。且我眾饑羸，走必不遠。古者戰國諸侯尚相救恤，況密邇羣帥乎，不如堅守以待之。」茶紙既盡，遂食馬，馬盡，羅雀、掘鼠，雀鼠又盡，巡出愛妾，殺以食士，遠亦殺其奴，然後括城中婦人食之，既盡，繼以男子老弱。人知必死，莫有叛者，所餘才四百人。癸丑，賊登城，將士病，不能戰。巡西向再拜曰：「臣力竭矣，不能全城，生既無以報陛下，死當為厲鬼以殺賊。」城遂陷，巡、遠俱被執。尹子奇謂巡曰：「聞君每戰眥裂齒碎，何也。」巡曰：「吾志吞逆賊，但力不能耳。」子奇以刀抉其口視之，所餘才三四。子奇義其所為，欲活之。其徒曰：「彼守節者也，終不為吾用，且得士心，存之將為後患。」乃並南霽雲、雷萬春等三十六人皆斬之。巡且死，顏色不亂，揚揚如常。生致許遠於洛陽。
巡初守睢陽時，卒僅萬人，城中居人亦且數萬，巡一見問姓名，其後無不識者。前後大小戰凡四百餘，殺賊卒十二萬人。巡行兵不依古法，教戰陳，令本將各以其意教之。人或問其故，巡曰：「今與胡虜戰，雲合鳥散，變態不恆，數步之間，勢有同異。臨機應猝，在於呼吸之間，而動詢大將，事不相及，非知兵之變者也。故吾使兵識將意，將識士情，投之而往，如手之使指。兵將相習，人自為戰，不亦可乎。」自興兵，器械、甲仗皆取之於敵，未嘗自修。每戰，將士或退散，巡立於戰所，謂將士曰：「我不離此，汝為我還決之。」將士莫敢不還，死戰，卒破敵。又推誠待人，無所疑隱。臨敵應變，出奇無窮。號令明，賞罰信，與眾共甘苦、寒暑，故下爭致死力。
張鎬聞睢陽圍急，倍道亟進，檄浙東、浙西、淮南、北海諸節度及譙郡太守閭丘曉，使共救之。曉素傲狠，不受鎬命。比鎬至，睢陽城已陷三日。鎬召曉，杖殺之。
張通儒等收餘眾走保陝，安慶緒悉發洛陽兵，使其御史大夫嚴莊將之，就通儒以拒官軍，並舊兵步騎猶有十五萬。己未，廣平王俶至曲沃。回紇葉護使其將軍鼻施吐撥裴羅等引軍旁南山，搜伏，因駐軍嶺北。郭子儀等與賊遇於新店，賊依山而陳，子儀等初與之戰，不利，賊逐之下山。回紇自南山襲其背，於黃埃中發十餘矢。賊驚顧曰：「回紇至矣。」遂潰。官軍與回紇夾擊之，賊大敗，殭屍蔽野。嚴莊、張通儒等棄陝東走，廣平王俶、郭子儀入陝城，僕固懷恩等分道追之。嚴莊先入洛陽告安慶緒，庚申夜，慶緒帥其黨自苑門出，走河北，殺所獲唐將哥舒翰、程千里等三十餘人而去。許遠死於偃師。
壬戌，廣平王俶入東京。回紇意猶未厭，俶患之。父老請率羅錦萬匹以賂回紇，回紇乃止。
成都使還，上皇誥曰：「當與我劍南一道自奉，不復來矣。」上憂懼，不知所為。數日後，使者至，言：「上皇初得上請歸東宮表，彷徨不能食，欲不歸。及羣臣表至，乃大喜，命食，作樂，下誥定行日。」上召李泌告之曰：「皆卿力也。」癸亥，上發鳳翔，遣太子太師韋見素入蜀，奉迎上皇。
乙丑，郭子儀遣左兵馬使張用濟、右武鋒使渾釋之將兵取河陽及河內。嚴莊來降。陳留人殺尹子奇，舉郡降。田承嗣圍來瑱於潁川，亦遣使來降。郭子儀應之緩，承嗣復叛，與武令珣皆走河北。制以瑱為淮南節度使。
丙寅，上至望賢宮，得東京捷奏。丁卯，上入西京。百姓出國門奉迎，二十里不絕，舞躍呼萬歲，有泣者。上入居大明宮。御史中丞崔器令百官受賊官爵者皆脫巾徒跣立於含元殿前，博膺頓首請罪，環之以兵，使百官臨視之。太廟為賊所焚，上素服向廟哭三日。是日，上皇發蜀郡。
安慶緒走保鄴郡，改鄴郡為安成府，改元天成。從騎不過三百，步卒不過千人，諸將阿史那承慶等散投常山、趙郡、范陽。旬日間，蔡希德自上黨，田承嗣自潁川，武令珣自南陽各帥所部兵歸之。又召募河北諸郡人，眾至六萬，軍聲復振。
廣平王俶之入東京也，百官受安祿山父子官者陳希烈等三百餘人，皆素服悲泣請罪。俶以上旨釋之，尋勒赴西京。己巳，崔器令詣朝堂請罪，如西京百官之儀，然後收系大理、京兆獄。其府、縣所由、祇承人等受賊驅使追捕者，皆系之。
初，汲郡甄濟有操行，隱居青巖山，安祿山為採訪使，奏掌書記。濟察祿山有異志，詐得風疾，舁歸家。祿山反，使蔡希德引行刑者二人，封刀召之，濟引首待刀，希德以實病白祿山。後安慶緒亦使人強舁至東京，月餘，會廣平王俶平東京，濟起，詣軍門上謁。俶遣詣京師，上命館之於三司，令受賊官爵者列拜以媿其心，以濟為祕書郎。國子司業蘇源明稱病不受祿山官，上擢為考功郎中、知制誥。壬申，上御丹鳳樓，下制「士庶受賊官祿為賊用者，令三司條件聞奏。其因戰被虜，或所居密近，因與賊往來者，皆聽自首除罪。其子女為賊所污者，勿問。」
癸酉，回紇葉護自東京還，上命百官迎之於長樂驛，上與宴於宣政殿。葉護奏以「軍中馬少，請留其兵於沙苑，自歸取馬，還為陛下掃除范陽餘孽」。上賜而遣之。
十一月，廣平王俶、郭子儀來自東京，上勞子儀曰：「吾之家國，由卿再造。
張鎬帥魯炅、來瑱、吳王祇、李嗣業、李奐五節度徇河南、河東郡縣，皆下之，惟能元皓據北海，高秀巖據大同未下。
己丑，以回紇葉護為司空、忠義王。歲遺回紇絹二萬匹，使就朔方軍受之。上之在彭原也，更以慄為九廟主，庚寅，朝享於長樂殿。
丙申，上皇至鳳翔，從兵六百餘人，上皇命悉以甲兵輸郡庫。上發精騎三千奉迎。十二月丙午，上皇至咸陽，上備法駕迎於望賢宮。上皇在宮南樓，上釋黃袍，着紫袍，望樓下馬，趨進，拜舞於樓下。上皇降樓，撫上而泣，上捧上皇足，嗚咽不自勝。上皇索黃袍，自為上着之，上伏地頓首固辭。上皇曰：「天數人心皆歸於汝，使朕得保養餘齒，汝之孝也。「上不得已，受之。父老在仗外，歡呼且拜。上令開仗，縱千餘人入謁上皇，曰：「臣等今日復睹二聖相見，死無恨矣。」上皇不肯居正殿，曰：「此天子之位也。」上固請，自扶上皇登殿。尚食進食，上品嚐而薦之。丁未，將發行宮，上親為上皇習馬而進之。上皇上馬，上親執鞚，行數步，上皇止之。上乘馬前引，不敢當馳道。上皇謂左右曰：「吾為天子五十年，未為貴。今為天子父，乃貴耳。」左右皆呼萬歲。上皇自開遠門入大明宮，御含元殿，慰撫百官。乃詣長樂殿謝九廟主，慟哭久之。即日幸興慶宮，遂居之。上累表請避位還東宮，上皇不許。
戊午，上御丹鳳樓，赦天下，惟與安祿山同反及李林甫、王鉷、楊國忠子孫不在免例。立廣平王俶為楚王。加郭子儀司徒，李光弼司空，自餘蜀郡、靈武扈從立功之臣，皆進階賜爵、加食邑有差。李憕、盧奕、顏杲卿、袁履謙、許遠、張巡、張介然、蔣清、龐堅等，皆加追贈，官其子孫。戰亡之家，給復二載。郡縣來載租、庸，三分蠲一。近所改郡名、官名，一依故事。以蜀郡為南京，鳳翔為西京，西京為中京。以張良娣為淑妃，立皇子南陽王係為趙王，新城王僅為彭王，潁川王僴為兗王，東陽王侹為涇王，僙為襄王，倕為杞王，偲為召王，佋為興王，侗為定王。議者或罪張巡以守睢陽不去，與其食人，曷若全人。其友人李翰為之作傳，表上之，以為「巡以寡擊眾，以弱制強，保江、淮以待陛下之師，師至而巡死，巡之功大矣。而議者或罪巡以食人，愚巡以守死。善遏惡揚，錄瑕棄功，臣竊痛之。巡所以固守者，以待諸軍之救，救不至而食盡，食既盡而及人，乖其素志。設使巡守城之初，已有食人之計，損數百之眾以全天下，臣猶曰功過相掩，況非其素志乎。今巡死大難，不睹休明，唯其令名，是有榮祿。若不時紀錄，恐遠而不傳，使巡生死不遇，誠可悲焉。臣敬撰傳一卷獻上，乞編列史官。」眾議由是始息。是後赦令無不及李憕等，而程千里獨以生執賊庭，不沾褒贈。
甲子，上皇御宣政殿，以傳國寶授上，上始涕泣而受之。
安慶緒之北走也，其大將北平王李歸仁及精兵曳落河、同羅、六州胡數萬人皆潰歸范陽，所過俘掠，人物無遺。史思明厚為之備，且遣使逆招之范陽境，曳落河、六州胡皆降。同羅不從，思明縱兵擊之，同羅大敗，悉奪其所掠，餘眾走歸其國。
慶緒忌思明之強，遣阿史那承慶、安守忠往徵兵，因密圖之。判官耿仁智說思明曰：「大夫崇重，人莫敢言，仁智願一言而死。」思明曰：「何也。」仁智曰：「大夫所以盡力於安氏者，迫於凶威耳。今唐室中興，天子仁聖，大夫誠帥所部歸之，此轉禍為福之計也。」裨將烏承玭亦說思明曰：「今唐室再造，慶緒葉上露耳，大夫奈何與之俱亡。若歸款朝廷，以自湔洗，易於反掌耳。」思明以為然。
承慶、守忠以五千勁騎自隨，至范陽，思明悉眾數萬迎之，相距一里所，使人謂承慶等曰：「相公及王遠至，將士不勝其喜，然邊兵怯懦，懼相公之眾，不敢進，願弛弓以安之。」承慶等從之。思明引承慶等入內廳樂飲，別遣人收其甲兵，諸郡兵皆給糧縱遣之，願留者厚賜，分隸諸營。明日，囚承慶等，遣其將竇子昂奉表，以所部十三郡及兵八萬來降，並帥其河東節度使高秀巖亦以所部來降。乙丑，子昂至京師。上大喜，以思明為歸義王、范陽節度使，子七人皆除顯官。遣內侍李思敬與烏承恩往宣慰，使將所部兵討慶緒。
先是，慶緒以張忠志為常山太守，思明召忠志還范陽，以其將薛萼攝恆州刺史，開井陘路。招趙郡太守陸濟，降之。命其子朝義將兵五千人攝冀州刺史，以其將令狐彰為博州刺史。烏承恩所至宣佈詔旨，滄、瀛、安、深、德、棣等州皆降，雖相州未下，河北率為唐有矣。
郭子儀還東都，經營河北。
崔器、呂諲上言：「諸陷賊官，背國從僞，準律皆應處死。」上欲從之。李峴以為「賊陷兩京，天子南巡，人自逃生。此屬皆陛下親戚或勳舊子孫，今一概以叛法處死，恐乖仁恕之道。且河北未平，羣臣陷賊者尚多，若寬之足開自新之路。若盡誅之，是堅其附賊之心也。《書》曰：殲厥渠魁，脅從罔理。諲、器守文，不達大體，惟陛下圖之。」爭之累日，上從峴議。以六等定罪，重者刑之於市，次賜自盡，次重杖一百，次三等流、貶。壬申，斬達奚珣等十八人於城西南獨柳樹下，陳希烈等七人賜自盡於大理寺，應受杖者於京兆府門。
上欲免張均、張垍死，上皇曰：「均、垍事賊，皆任權要。均仍為賊毀吾家事，罪不可赦。」上叩頭再拜曰：「臣非張說父子無有今日。臣不能活均、垍，使死者有知，何面目見說於九原。」因俯伏流涕，上皇命左右扶上起，曰：「張垍為汝長流嶺表，張均必不可活，汝更勿救。」上泣而從命。安祿山所署河南尹張萬頃獨以在賊中能保庇百姓，不坐。頃之，有自賊中來降者，言唐羣臣從安慶緒在鄴者，聞廣平王赦陳希烈等，皆自悼，恨失身賊庭。及聞希烈等誅，乃止。上甚悔之。
臣光曰：為人臣者，策名委質，有死無貳。希烈等或貴為卿相，或親連肺腑，於承平之日，無一言以規人主之失，救社稷之危，迎合取容以竊富貴。及四海橫潰，乘輿播越，偷生苟免，顧戀妻子，媚賊稱臣，為之陳力。此乃屠酤之所羞，犬馬之不如。儻更全其首領，復其官爵，是諂諛之臣無往而不得計也。彼顏杲卿、張巡之徒，世治則擯斥外方，沈抑下僚。世亂則委棄孤城，齏粉寇手。何為善者之不幸，而為惡者之幸，朝廷待忠義之薄，而保奸邪之厚邪。至於微賤之臣，巡徼之隸，謀議不預，號令不及，朝聞親征之詔，夕失警蹕之所，乃復責其不能扈從，不亦難哉。六等議刑，斯亦可矣，又何悔焉。
乾元元年。官軍既克京城，宗廟之器及府庫資財多散在民間，遣使檢括，頗有煩擾。正月乙酉，敕盡停之，乃命京兆尹李峴安撫坊市。
二月丁未，上御明鳳門，赦天下，改元。盡免百姓今載租、庸，復以載為年。
安慶緒所署北海節度使能元皓舉所部來降，以為鴻臚卿，充河北招討使。庚午，以安東副大都護王玄志為營州刺史，充平盧節度使。
安慶緒之北走也，其平原太守王暕、清河太守宇文寬皆殺其使者來降。慶緒使其將蔡希德、安太清攻拔之，生擒以歸，咼於鄴市。凡有謀歸者，皆誅及種族，乃至部曲、州縣、官屬，連坐死者甚眾。又與其羣臣歃血盟於鄴南，而人心益離。慶緒聞李嗣業在河內，夏四月，與蔡希德、崔乾祐將步騎二萬，涉沁水攻之，不勝而還。
辛卯，新主入太廟，上享太廟。
張鎬性簡澹，不事中要，聞史思明請降，上言：「思明凶險，因亂竊位，力強則眾附，勢奪則人離。彼雖人面，心如野獸。難以德懷，願勿假以威權。」又言：「滑州防禦使許叔冀，狡猾多詐，臨難必變，請徵入宿衛。」時上已寵納思明，會中使自范陽及白馬來，皆言思明、叔冀忠懇可信，上以鎬為不切事機，五月，罷為荊州防禦使，以禮部尚書崔光遠為河南節度使。
贈故常山太守顏杲卿太子太保，諡曰忠節，以其子威明為太僕丞。杲卿之死也，楊國忠用張通幽之譖，竟無褒贈。上在鳳翔，顏真卿為御史大夫，泣訴於上，上乃出通幽為普安太守，具奏其狀於上皇，上皇杖殺通幽。杲卿子泉明為王承業所留，因寓居壽陽，為史思明所虜，裹以牛革，送於范陽，會安慶緒初立，有赦，得免。思明降，乃得歸，求其父屍於東京，得之，遂並袁履謙屍棺斂以歸。杲卿姊、妹、女及泉明之子皆流落河北，真卿時為蒲州刺史，使泉明往求之。泉明號泣求訪，哀感路人，久乃得之。泉明詣親故乞索，隨所得多少贖之，先姑姊妹而後其子。姑女為賊所掠，泉明有錢二百緡，欲贖己女，閔其姑愁悴，先贖姑女，比更得錢，求其女，已失所在。遇羣從姊妹及父時將吏袁履謙等妻子流落者，皆與之歸，凡五十餘家，三百餘口，均減資糧，一如親戚。至蒲州，真卿悉加贍給，久之，隨其所適而資送之。袁履謙妻疑履謙衣衾儉薄，發棺視之，與杲卿無異，乃始慚服。
六月戊午，敕兩京陷賊官，三司推究未畢者皆釋之，已貶降者續處分。
初，史思明以列將事平盧軍使烏知義，知義善待之。知義子承恩為信都太守，以郡降思明，思明思舊恩而全之。及安慶緒敗，承恩說思明降唐。李光弼以思明終當叛亂，而承恩為思明所親信，陰使圖之。又勸上以承恩為范陽節度副使，賜阿史那承慶鐵券，令共圖思明，上從之。承恩多以私財募部曲，又數衣婦人服詣諸將營說誘之，諸將以白思明。思明疑，未察。會承恩入京師，上使內侍李思敬與之俱至范陽宣慰。承恩既宣旨，思明留承恩，館於府中，帷其牀，伏二人於牀下。承恩少子在范陽，思明使省其父。夜中，承恩密謂其子曰：「吾受命除此逆胡，當以吾為節度使。」二人於牀下大呼而出，思明乃執承恩，索其裝囊，得鐵券及光弼牒，牒云：「承慶事成則付鐵券，不然，不可付也。」又得簿書數百紙，皆先從思明反者將士名。思明責之曰：「我何負於汝而為此。」承恩謝曰：「死罪，此皆李光弼之謀也。」思明乃集將佐吏民，西向大哭，曰：「臣以十三萬眾降朝廷，何負陛下，而欲殺臣。」遂榜殺承恩父子，連坐死者二百餘人。承恩弟承玼走免。思明囚思敬，表上其狀。上遣中使慰諭思明曰：「此非朝廷與光弼之意，皆承恩所為，殺之甚善。」
會三司議陷賊官罪狀至范陽，思明謂諸將曰：「陳希烈輩皆朝廷大臣，上皇自棄之幸蜀，今猶不免於死，況吾屬本從安祿山反乎。」諸將請思明表求誅光弼，思明從之，命判官耿仁智與其僚張不矜為表云：「陛下不為臣誅光弼，臣當自引兵就太原誅之。」不矜草表以示思明，及將入函，仁智悉削去之。寫表者以白思明，思明命執二人斬之。仁智事思明久，思明憐欲活之，復召入謂曰：「我任使汝垂三十年，今日非我負汝。」仁智大呼曰：「人生會有一死，得盡忠義，死之善者也。今從大夫反，不過延歲月，豈若速死之愈乎。」思明怒，亂捶之，腦流於地。烏承玼奔太原，李光弼表為昌化郡王，充石嶺軍使。
秋七月丁亥，冊命回紇可汗曰英武威遠毗伽闕可汗。乙未，郭子儀入朝。八月庚戌，李光弼入朝。丙辰，以郭子儀為中書令，光弼為侍中。丁巳，子儀詣行營。回紇遣其臣骨啜特勒及帝德將驍騎三千助討安慶緒，上命朔方左武鋒使僕固懷恩領之。
安慶緒之初至鄴也，雖枝黨離析，猶據七郡六十餘城，甲兵、資糧豐備。慶緒不親政事，專以繕臺沼樓船、酣飲為事。其大臣高尚、張通儒等爭權不葉，無復綱紀。蔡希德有才略，部兵精銳，而性剛，好直言，通儒譖而殺之，麾下數千人皆逃散，諸將怨怒不為用。以崔乾祐為天下兵馬使，總中外兵。乾祐愎戾好殺，士卒不附。
九月庚寅，命朔方郭子儀、淮西魯炅、興平李奐、滑濮許叔冀、鎮西北庭李嗣業、鄭蔡季廣琛、河南崔光遠七節度使及平盧兵馬使董秦，將步騎二十萬討慶緒。又命河東李光弼、關內澤潞王思禮二節度使將所部兵助之。上以子儀、光弼皆元勳，難相統屬，故不置元帥，但以宦官開府儀同三司魚朝恩為觀軍容、宣慰、處置使。觀軍容之名自此始。
冬十月，郭子儀引兵自杏園濟河，東至獲嘉，破安太清，斬首四千級，捕虜五百人。太清走保衛州，子儀進圍之。丙午，遣使告捷。魯炅自陽武濟，季廣琛、崔光遠自酸棗濟，與李嗣業兵皆會子儀於衛州。慶緒悉舉鄴中之眾七萬救衛州，分三軍，以崔乾祐將上軍，田承嗣將下軍，慶緒自將中軍。子儀使善射者三千人伏於壘垣之內，令曰：「我退，賊必逐我，汝乃登壘，鼓譟而射之。」既而與慶緒戰，僞退，賊逐之，至壘下，伏兵起射之，矢如雨注，賊還走，子儀復引兵逐之，慶緒大敗，獲其弟慶和，殺之。遂拔衛州。慶緒走，子儀等追之至鄴，許叔冀、董秦、王思禮及河東兵馬使薛兼訓皆引兵繼至。慶緒收餘眾拒戰於愁思岡，又敗。前後斬首三萬級，捕虜千人。慶緒乃入城固守，子儀等圍之。李光弼引兵繼至。慶緒窘急，遣薛嵩求救於史思明，且請以位讓之。思明發范陽兵十三萬欲救鄴，觀望未敢進，先遣李歸仁將步騎一萬軍於滏陽，遙為慶緒聲勢。
十一月，崔光遠拔魏州，丙戌，以前兵部侍郎蕭華為魏州防禦使。會史思明分軍為三，一出邢、洺，一出冀、貝，一自洹水趣魏州。郭子儀奏以崔光遠代，華十二月癸卯，敕以光遠領魏州刺史。史思明乘崔光遠初至，引兵大下，光遠使將軍李處崟拒之。賊勢盛，處崟連戰不利，還趣城。賊追至城下，揚言曰：「處崟召我來，何為不出。」光遠信之，腰斬處崟。處崟，驍將，眾所恃也，既死，眾無鬥志，光遠脫身走還汴州。丁卯，思明陷魏州，所殺三萬人。
二年春正月己巳朔，史思明築壇於魏州城北，自稱大聖燕王，以周摯為行軍司馬。李光弼曰：「思明得魏州而按兵不進，此欲使我懈惰，而以精銳掩吾不備也。請與朔方軍同逼魏城，求與之戰，彼懲嘉山之敗，必不敢輕出，得曠日引久，則鄴城必拔矣。慶緒已死，彼則無辭以用其眾也。」魚朝恩以為不可，乃止。
鎮西節度使李嗣業攻鄴城，為流矢所中，丙申，薨，兵馬使荔非元禮代將其眾。初，嗣業表段秀實為懷州長史，知留後事。時諸軍屯戍日久，財竭糧盡，秀實獨運芻粟，募兵市馬以奉鎮西行營，相繼於道。
二月，郭子儀等九節度使圍鄴城，築壘再重，穿塹三重，壅漳水灌之，城中井泉皆溢，構棧而居。自冬涉春，安慶緒堅守以待史思明，食盡，一鼠直錢四千，淘牆<麥戈>及馬尿以食馬。人皆以為克在朝夕，而諸軍既無統帥，進退無所稟。城中人慾降者，礙水深，不得出。城久不下，上下解體。思明乃自魏州引兵趣鄴，使諸將去城各五十里為營，每營擊鼓三百面，遙脅之。又每營選精騎五百，日於城下抄掠，官軍出，即散歸其營。諸軍人馬牛車日有所失，樵採甚艱，晝備之則夜至，夜備之則晝至。時天下饑饉，轉餉者南自江、淮，西自並、汾，舟車相繼。思明多遣壯士竊官軍裝號，督趣運者，責其稽緩，妄殺戮人，運者駭懼。舟車所聚，則密縱火焚之，往復聚散，自相辨識，而官軍邏捕不能察也。由是諸軍乏食，人思自潰。思明乃引大軍直抵城下，官軍與之刻日決戰。
三月壬申，官軍步騎六十萬陳於安陽河北，思明自將精兵五萬敵之，諸軍望之，以為遊軍，未介意。思明直前奮擊，李光弼、王思禮、許叔冀、魯炅先與之戰，殺傷相半，魯炅中流矢。郭子儀承其後，未及布陳，大風忽起，吹沙拔木，天地晝晦，咫尺不相辨。兩軍大驚，官軍潰而南，賊潰而北，棄甲仗、輜重委積於路。子儀以朔方軍斷河陽橋保東京。戰馬萬匹，惟存三千，甲仗十萬，遺棄殆盡。東京士民驚駭，散奔山谷。留守崔圓、河南尹蘇震等官吏南奔襄、鄧，諸節度各潰歸本鎮。士卒所過剽掠，吏不能止，旬日方定。惟李光弼、王思禮整勒部伍，全軍以歸。
子儀至河陽，將謀城守，師人相驚，又奔缺門。諸將繼至，眾及數萬，議捐東京，退保蒲、陝。都虞候張用濟曰：「蒲、陝薦饑，不如守河陽，賊至，併力拒之。」子儀從之，使都遊奕使靈武韓遊環將五百騎前趣河陽，用濟以步卒五千繼之。周摯引兵爭河陽，後至，不得入而去。用濟役所部兵，築南、北兩城而守之。段秀實帥將士妻子及公私輜重自野戍渡河，待命於河清之南岸，荔非元禮至而軍焉。諸將各上表請罪，上皆不問，惟削崔圓階封，貶蘇震為濟王府長史，削銀青階。
史思明審知官軍潰去，自沙河收整士眾，還屯鄴城南。安慶緒收子儀等營中糧，得六七萬石，與孫孝哲、崔乾祐謀閉門更拒思明。諸將曰：「今日豈可復背史王乎。」思明不與慶緒相聞，又不南追官軍，但日于軍中饗士。張通儒、高尚等言於慶緒曰：「史王遠來，臣等皆應迎謝。」慶緒曰：「任公暫往。」思明見之涕泣，厚禮而歸之。經三日，慶緒不至。思明密召安太清令誘之，慶緒窘蹙，不知所為，乃遣太清上表稱臣于思明，請待解甲入城，奉上璽綬。思明省表，曰：「何至如此。」因出表遍示將士，咸稱萬歲。乃手疏唁慶緒而不稱臣，且曰：「願為兄弟之國，更作藩籬之援。鼎足而立，猶或庶幾。北面之禮，固不敢受。」並封表還之。慶緒大悅，因請歃血同盟，思明許之。慶緒以三百騎詣思明營，思明令軍士擐甲執兵以待之，引慶緒及諸弟入至庭下。慶緒再拜稽首曰：「臣不克荷負，棄失兩都，久陷重圍，不意大王以太上皇之故，遠垂救援，使臣應死復生，摩頂至踵，無以報德。」思明忽震怒曰：「棄失兩都，亦何足言。爾為人子，殺父奪其位，天地所不容。吾為太上皇討賊，豈受爾佞媚乎。」即命左右牽出，並其四弟及高尚、孫孝哲、崔乾祐皆殺之，張通儒、李庭望等悉授以官。思明勒兵入鄴城，收其士馬，以府庫賞將士。慶緒先所有州、縣及兵，皆歸於思明。遣安太清將兵五千取懷州，因留鎮之。思明欲遂西略，慮根本未固，乃留其子朝義守相州，引兵還范陽。
辛卯，以荔非元禮為懷州刺史，權知鎮西、北庭行營節度使。元禮復以段秀實為節度判官。
丙申，以郭子儀為東畿山東河東諸道元帥，權知東京留守。以河西節度使來瑱行陝州刺史，充陝虢華州節度使。夏四月庚子，澤潞節度使王思禮破史思明將楊旻於潞城東。
九節度之潰於相州也，魯炅所部兵剽掠尤甚，聞郭子儀退屯河上，李光弼還太原，炅慚懼，飲藥而死。
史思明自稱大燕皇帝，改元順天，立其妻辛氏為皇后，子朝義為懷王，以周摯為相，李歸仁為將。改范陽為燕京，諸州為郡。戊申，以鴻臚卿李抱玉為鄭陳潁亳節度使。
觀軍容使魚朝恩惡郭子儀，因其敗，短之於上。秋七月，上召子儀還京師，以李光弼代為朔方節度使、兵馬元帥。光弼治軍嚴整，始至，號令一施，士卒、壁壘、旌旗、精彩皆變。八月壬戌，以李光弼為幽州長史、河北節度等使。
九月，史思明使其子朝清守范陽，命諸郡太守各將兵三千從已向河南，分為四道，使其將令狐彰將兵五千自黎陽濟河取滑州，思明自濮陽，史朝義自白皋，周摯自胡良濟河，會於汴州。
李光弼方巡河上諸營，聞之，還入汴州，謂汴滑節度使許叔冀曰：「大夫能守汴州十五日，我則將兵來救。」叔冀許諾。光弼還東京。思明至汴州，叔冀與戰不勝，遂與濮州刺史董秦及其將梁浦、劉從諫、田神功等降之。思明以叔冀為中書令，與其將李詳守汴州，厚待董秦，收其妻子置長蘆為質，使其將南德信與梁浦、劉從諫、田神功等數十人徇江、淮。神功，南宮人也，思明以為平盧兵馬使。頃之，神功襲德信，斬之。從諫脫身走，神功將其眾來降。
思明乘勝西攻鄭州。光弼整眾徐行，至洛陽，謂留守韋陟曰：「賊乘勝而來，利在按兵，不利速戰。洛城不可守，於公計何如？」陟請「留兵於陝，退守潼關，據險以挫其銳」。光弼曰：「兩敵相當，貴進忌退。今無故棄五百里地，則賊勢益張矣。不若移軍河陽，北連澤潞，利則進取，不利則退守，表裏相應，使賊不敢西侵，此猿臂之勢也。夫辨朝廷之禮，光弼不如公。論軍旅之事，公不如光弼。」陟無以應。判官韋損曰：「東京帝宅，侍中奈何不守。」光弼曰：「守之，則汜水、崿嶺、龍門皆應置兵，子為兵馬判官，能守之乎。」遂移牒留守韋陟，使帥東京官屬西入關。牒河南尹李若幽，使帥吏民出城避賊，空其城。光弼帥軍士運油、鐵諸物詣河陽為守備，光弼以五百騎殿。時思明遊兵已至石橋，諸將請曰：「今自洛城而北乎。當石橋而進乎。」光弼曰：「當石橋而進。」及日暮，光弼秉炬徐行，部曲堅重，賊引兵躡之，不敢逼。光弼夜至河陽，有兵二萬，糧才支十日。光弼按閱守備，部分士卒，無不嚴辦。庚寅，思明入洛陽，城空，無所得，畏光弼掎其後，不敢入宮，退屯白馬寺南，築月城於河陽南以拒光弼。於是鄭、滑等州相繼陷沒，韋陟、李若幽皆寓治於陝。
冬十月丁酉，下制親征史思明，羣臣上表諫，乃止。史思明引兵攻河陽，使驍將劉龍仙詣城下挑戰。龍仙恃勇，舉右足加馬鬣上，慢罵光弼。光弼顧諸將曰：「誰能取彼者。」僕固懷恩請行。光弼曰：「此非大將所為。」左右言：「裨將白孝德可往」。光弼召問之，孝德請行。光弼問：「須幾何兵。」對曰：「請挺身取之。」光弼壯其志，然固問所須。對曰：「願選五十騎出壘門為後繼，兼請大軍助鼓譟以增氣。」光弼撫其背而遣之。孝德挾二矛，策馬亂流而進，半涉，懷恩賀曰：「克矣。」光弼曰：「鋒未交，何以知之。」懷恩曰：「觀其攬轡安閒，知其萬全。」龍仙見其獨來，甚易之。稍近，將動，孝德搖手示之，若非來為敵者，龍仙不測而止。去之十步，乃與之言，龍仙慢罵如初。孝德息馬良久，因瞋目謂曰：「賊識我乎。」龍仙曰：「誰也。」曰：「我白孝德也。」龍仙曰：「是何狗彘。」孝德大呼，運矛躍馬搏之，城上鼓譟，五十騎繼進。龍仙矢不及發，環走堤上，孝德追及，斬首，攜之以歸。賊眾大駭。孝德，本安西胡人也。
思明有良馬千餘匹，每日出於河南渚浴之，循環不休以示多。光弼命索軍中牝馬，得五百匹，縶其駒於城內。俟思明馬至水際，盡出之，馬嘶不已，思明馬悉浮渡河，一時驅之入城。思明怒，列戰船數百艘，泛火船於前而隨之，欲乘流燒浮橋。光弼先貯百尺長竿數百枚，以巨木承其根，氈裹鐵叉置其首，以迎火船而叉之。船不得進，須臾自焚盡。又以叉拒戰船，於橋上發炮石擊之，中者皆沈沒，賊不勝而去。
思明屯兵於河清，欲絕光弼糧道，光弼軍於野水渡以備之。既夕，還河陽，留兵千人使部將雍希顥守其柵，曰：「賊將高庭暉、李日越、喻文景，皆萬人敵也，思明必使一人來劫我。我且去之，汝待於此。若賊至，勿與之戰。降則與之俱來。」諸將莫諭其意，皆竊笑之。既而思明果謂李日越曰：「李光弼長於憑城，今出在野，此成擒矣。汝以鐵騎宵濟，為我取之，不得，則勿返。」日越將五百騎晨至柵下，希顥阻壕休卒，吟嘯相視。日越怪之，問曰：「司空在乎。」曰：「夜去矣。」「兵幾何。」曰：「千人。」「將誰。」曰：「雍希顥。」日越默計久之，謂其下曰：「今失李光弼，得希顥而歸，吾死必矣，不如降也。」遂請降。希顥與之俱見光弼，光弼厚待之，任以心腹。高庭暉聞之，亦降。或問光弼「降二將，何易也。」光弼曰：「此人情耳。思明常恨不得野戰，聞我在外，以為必可取。日越不獲我，勢不敢歸。庭暉才勇過於日越，聞日越被寵任，必思奪之矣。」庭暉時為五臺府果毅，己亥，以庭暉為右武衛大將軍。
思明覆攻河陽，光弼謂鄭陳節度使李抱玉曰：「將軍能為我守南城二日乎。」抱玉曰：「過期何如？」光弼曰：「過期救不至，任棄之。」抱玉許諾，勒兵拒守。城且陷，抱玉給之曰：「吾糧盡，明旦當降。」賊喜，斂軍以待之。抱玉繕完成備，明日，復請戰。賊怒，急攻之。抱玉出奇兵，表裏夾擊，殺傷甚眾。
董秦從思明寇河陽，夜，帥其眾五百，拔柵突圍，降於光弼。時光弼自將屯中潬，城外置柵，柵外穿塹，深廣二丈。乙巳，賊將周摯舍南城，併力攻中潬。光弼命荔非元禮出勁卒於羊馬城以拒賊。光弼自於城東北隅建小朱旗以望賊。賊恃其眾，直進逼城，以車載攻具自隨，督眾填塹，三面各八道以過兵，又開柵為門。光弼望賊逼城，使問元禮曰：「中丞視賊填塹開柵過兵，晏然不動，何也。」元禮曰：「司空欲守乎。戰乎。」光弼曰：「欲戰。」元禮曰：「欲戰，則賊為吾填塹，何為禁之。」光弼曰：「善，吾所不及，勉之。」元禮俟柵開，帥敢死士突出擊賊，卻走數百步。元禮度賊陳堅，未易摧陷，乃復引退，須其怠而擊之。光弼望見元禮退，怒，遣左右召，欲斬之。元禮曰：「戰正急，召何為。」乃退入柵中，賊亦不敢逼。良久，鼓譟出柵門，奮擊破之。
周摯復收兵趣北城。光弼遽帥眾入北城，登城望賊曰：「賊兵雖多，囂而不整，不足畏也。不過日中，保為諸君破之。」乃命諸將出戰。及期，不決，召諸將問曰：「向來賊陳，何方最堅。」曰：「西北隅。」光弼命其將郝廷玉當之。廷玉請騎兵五百，與之三百。又問其次堅者，曰：「東南隅。」光弼命其將論惟貞當之。惟貞請騎三百，與之二百。光弼令諸將曰：「爾輩望吾旗而戰，吾颭旗緩，任爾擇利而戰，吾急颭旗三至地，則萬眾齊入，死生決之，少退者斬。」又以短刀置靴中，曰：「戰，危事，吾國之三公，不可死賊手。萬一戰不利，諸君前死於敵，我自剄於此，不令諸君獨死也。」諸將出戰，頃之，廷玉奔還。光弼望之，驚曰：「廷玉退，吾事危矣。」命左右取廷玉首。廷玉曰：「馬中箭，非敢退也。」使者馳報。光弼令易馬，遣之。僕固懷恩及其子開府儀同三司瑒戰小卻，光弼又命取其首。懷恩父子顧見使者提刀馳來，更前決戰。光弼連颭其旗，諸將齊進致死，呼聲動天地，賊眾大潰，斬首千餘級，捕虜五百人，溺死者千餘人。周摯以數騎遁去，擒其大將徐璜玉、李泰授。其河南節度使安太清走保懷州。思明不知摯敗，尚攻南城，光弼驅俘囚臨河示之，乃遁。丁巳，以李日越為右金吾大將軍。
十一月甲子，以殿中監董秦為陝西、神策兩軍兵馬使，賜姓名李忠臣。發安西、北庭兵屯陝以備史思明。
十一月，史思明遣其將李歸仁將鐵騎五千寇陝州，神策兵馬使衛伯玉以數百騎擊破之於礓子阪，得馬六百匹，歸仁走。以伯玉為鎮西四鎮行營節度使。李忠臣與歸仁等戰於永寧、莎柵之間，屢破之。
上元元年春正月辛巳，以李光弼為太尉兼中書令，餘如故。二月，李光弼攻懷州，史思明救之。癸卯，光弼逆戰於沁水之上，破之，斬首三千餘級。三月庚寅，李光弼破安太清於懷州城下。夏四月壬辰，破史思明於河陽西渚，斬首千五百餘級。閏月丁卯，加河東節度使王思禮為司空。己卯，史思明入東京。六月，平盧兵馬使田神功奏破史思明之兵於鄭州。冬十一月，李光弼攻懷州，百餘日乃拔之，生擒安太清。
史思明遣其將田承嗣將兵五千徇淮西，王同芝將兵三千人徇陳，許敬江將二千人徇兗鄆，薛鄂將五千人徇曹州。十二月，兗鄆節度使能元皓擊史思明兵，破之。
二年春正月癸卯，史思明改元應天。或言：「洛中將士皆燕人，久戍思歸，上下離心，急擊之，可破也」。陝州觀軍容使魚朝恩以為信然，屢言於上，上敕李光弼等進取東京。光弼奏稱「賊鋒尚銳，未可輕進」。朔方節度使僕固懷恩勇而愎，麾下皆蕃、漢勁卒，恃功，多不法，郭子儀寬厚曲容之，每用兵臨敵，倚以集事。李光弼性嚴，一裁之以法，無所假貸。懷恩憚光弼而心惡之，乃附朝恩，言東都可取。由是中使相繼，督光弼使出師，光弼不得已，使鄭陳節度使李抱玉守河陽，與懷恩將兵會朝恩及神策節度使衛伯玉攻洛陽。
戊寅，陳於邙山。光弼命依險而陳，懷恩陳於平原。光弼曰：「依險則可以進，可以退。若平原，戰而不利，則盡矣。思明不可忽也。」命移於險，懷恩復止之。史思明乘其陳未定，進兵薄之，官軍大敗，死者數千人，軍資、器械盡棄之。光弼、懷恩渡河走保聞喜，朝恩、伯玉奔還陝，抱玉亦棄河陽走。河陽、懷州皆沒於賊。朝廷聞之，大懼，益兵屯陝。
史思明猜忌好殺，羣下小不如意，動至族誅，人不自保。朝義，其長子也，常從思明將兵，頗謙謹，愛士卒，將士多附之，無寵于思明。思明愛少子朝清，使守范陽，常欲殺朝義，立朝清為太子，左右頗泄其謀。思明既破李光弼，欲乘勝西入關，使朝義將兵為前鋒，自北道襲陝城，思明自南道將大軍繼之。三月甲午，朝義兵至礓子嶺，衛伯玉逆擊，破之。朝義數進兵，皆為陝兵所敗。思明退屯永寧，以朝義為怯，曰：「終不足成吾事。」欲按軍法斬朝義及諸將。戊戌，命朝義築三城，欲貯軍糧，期一日畢。朝義築畢，未泥，思明至，詬怒之，令左右立馬監泥，斯須而畢。思明又曰：「俟克陝州，終斬此賊。」朝義憂懼，不知所為。
思明在鹿橋驛，令腹心曹將軍將兵宿衛。朝義宿於逆旅，其部將駱悅、蔡文景說朝義曰：「悅等與王，死無日矣。自古有廢立，請召曹將軍謀之。」朝義俛首不應。悅等曰：「王苟不許，悅等今歸李氏，王亦不全矣。」朝義泣曰：「諸君善為之，勿驚聖人。」悅等乃令許叔冀之子季常召曹將軍，至則以其謀告之。曹將軍知諸將盡怨，恐禍及己，不敢違。是夕，悅等以朝義部兵三百被甲詣驛，宿衛兵怪之，畏曹將軍，不敢動。悅等引兵入，至思明寢所，值思明如廁，問左右，未及對，已殺數人，左右指示之。思明聞有變，逾垣至廄中，自鞴馬乘之，悅傔人周子俊射之，中臂，墜馬，遂擒之。思明曰：「亂者為誰。」悅曰：「奉懷王命。」思明曰：「我朝來語失，宜其及此。然殺我太早，何不待我克長安。今事不成矣。」悅等送思明於柳泉驛，囚之，還報朝義曰：「事成矣。」朝義曰：「不驚聖人乎。」悅曰：「無。」時周摯、許叔冀將後軍在福昌，悅等使許季常往告之，摯驚倒於地，朝義引軍還，摯、叔冀來迎，悅等勸朝義執摯，殺之。軍至柳泉，悅等恐眾心未壹，遂縊殺思明，以氈裹其屍，橐駝負歸洛陽。
朝義即帝位，改元顯聖。密使人至范陽，敕散騎常侍張通儒等殺朝清及朝清母辛氏，並不附己者數十人。其黨自相攻擊，戰城中數月，死者數千人，范陽乃定。朝義以其將柳城李懷仙為范陽尹、燕京留守。時洛陽四面數百里州、縣皆為丘墟，而朝義所部節度使皆安祿山舊將，與思明等夷，朝義召之，多不至，略相羈縻而已，不能得其用。
李光弼上表，固求自貶，制以開府儀同三司、侍中，領河中節度使。夏四月乙亥，青密節度使向衡破史朝義兵，斬首五千餘級。丁丑，兗鄆節度使能元皓破朝義兵。五月己丑，李光弼自河中入朝。
初，史思明以其博州刺史令狐彰為滑鄭汴節度使，將數千兵戍滑臺。彰密因中使楊萬定通表請降，徙屯杏園渡。思明疑之，遣其將薛岌圍之。彰與岌戰，大破之，因隨萬定入朝。甲午，以彰為滑衛等六州節度使。戊戌，平盧節度使侯希逸擊史朝義范陽兵，破之。復以李光弼為河南副元帥、太尉兼侍中，都統河南淮南東西山南東荊南江南西浙江東西八道行營節度，出鎮臨淮。六月甲寅，青密節度使能元皓敗史朝義將李元遇。秋八月己巳，李光弼赴河南行營。建子月，神策節度使衛伯玉攻史朝義。拔永寧，破澠池，福昌、長水等縣。建丑月，平盧節度使侯希逸，與范陽相攻連年，救援既絕，又為奚所侵，乃悉舉其軍二萬餘人襲李懷仙，破之，因引兵而南。
寶應元年建寅月，李光弼拔許州，擒史朝義所署潁川太守李春。朝義將史參救之，丙午，戰於城下，又破之。戊申，平盧節度使侯希逸於青州北渡河而會田神功、能元皓於兗州。建卯月戊辰，淮西節度使王仲升與史朝義將謝欽讓戰於申州城下，為賊所虜，淮西震駭。會侯希逸、田神功、能元皓攻汴州，朝義召欽讓兵救之。
史朝義圍李抱玉於澤州，建巳月庚戌，李抱玉破史朝義兵於城下。甲寅，上皇崩。
史朝義自圍宋州數月，城中食盡，將陷，刺史李岑不知所為。遂城果毅開封劉昌曰：「倉中猶有曲數千斤，請屑食之，不過二十日，李太尉必救我。城東南隅最危，昌請守之。」夏五月，李光弼至臨淮諸，將以朝義兵尚強，請南保揚州。光弼曰：「朝廷倚我以為安危，我復退縮，朝廷何望。且吾出其不意，賊安知吾之眾寡。」遂徑取徐州，使兗鄆節度使田神功進擊朝義，大破之。
秋九月，上遣中使劉清潭使於回紇，修舊好，且徵兵討史朝義。清潭至其廷，回紇登裏可汗已為朝義所誘，云：「唐室繼有大喪，今中原無主，可汗宜速來，共收其府庫」。可汗信之。清潭致敕書曰：「先帝雖棄天下，今上繼統，乃昔日廣平王，與葉護共收兩京者也。」回紇業已起兵，至三城，見州縣皆為丘墟，有輕唐之心，乃困辱清潭。清潭遣使言狀，且曰：「回紇舉國十萬眾至矣。」京師大駭。上遣殿中監藥子昂往勞之於忻州南。可汗請與僕固懷恩相見，懷恩時在汾州，上令往見之。懷恩為可汗言：「唐家恩信不可負」，可汗悅，遣使上表，請助國討朝義。可汗欲自蒲關入，由沙苑出潼關東向。藥子昂說之曰：「關中數遭兵荒，州縣蕭條，無以供擬，恐可汗失望。賊兵盡在洛陽，請自土門略邢、洺、懷、衛而南，得其資財以充軍裝。」可汗不從。又請「自太行南下據河陰，扼賊咽喉」，亦不從。又請「自陝州大陽津渡河，食太原倉粟，與諸道俱進」，乃從之。
冬十月，以雍王適為天下兵馬元帥。辛酉，辭行，以兼御史中丞藥子昂、魏琚為左、右廂兵馬使，以中書舍人韋少華為判官，給事中李進為行軍司馬，會諸道節度使及回紇於陝州，進討史朝義。上欲以郭子儀為適副，程元振、魚朝恩等沮之而止。加朔方節度使僕固懷恩同平章事兼絳州刺史，領諸軍節度行營以副適。
戊辰，諸軍發陝州，僕固懷恩與回紇左殺為前鋒，陝西節度使郭英乂、神策觀軍容使魚朝恩為殿，自澠池入，澤潞節度使李抱玉自河陽入，河南等道副元帥李光弼自陳留入，雍王留陝州。辛未，懷恩等軍於同軌。
史朝義聞官軍將至，謀於諸將。阿史那承慶曰：「唐若獨與漢兵來，宜悉眾與戰。若與回紇俱來，其鋒不可當，宜退守河陽以避之。」朝義不從。壬申，官軍至洛陽北郊，分兵取懷州，癸酉，拔之。乙亥，官軍陳於橫水。賊眾數萬，立柵自固，懷恩陳於西原以當之。遣驍騎及回紇並南山出柵東北，表裏合擊，大破之。朝義悉其精兵十萬救之，陳於昭覺寺，官軍驟擊之，殺傷甚眾，而賊陳不動。魚朝恩遣射生五百人力戰，賊雖多死者，陳亦如初。鎮西節度使馬璘曰：「事急矣。」遂單騎奮擊，奪賊兩牌，突入萬眾中。賊左右披靡，大軍乘之而入，賊眾大敗。轉戰於石榴園、老君廟，賊又敗。人馬相蹂踐，填尚書谷，斬首六萬級，捕虜二萬人。朝義將輕騎數百東走。懷恩進克東京及河陽城。獲其中書令許叔冀、王伷等，承製釋之。懷恩留回紇可汗營於河陽，使其子右廂兵馬使瑒及朔方兵馬使高輔成帥步騎萬餘乘勝逐朝義，至鄭州，再戰皆捷。朝義至汴州，其陳留節度使張獻誠閉門拒之，朝義奔濮州，獻誠開門出降。
回紇入東京，肆行殺掠，死者萬計，火累旬不滅。朔方、神策軍亦以東京、鄭、汴、汝州皆為賊境，所過虜掠，三月乃已。比屋蕩盡，士民皆衣紙。回紇悉置所掠寶貨於河陽，留其將安恪守之。十一月丁丑，露布至京師。
朝義自濮州北渡河，懷恩進攻滑州，拔之，追敗朝義於衛州。朝義睢陽節度使田承嗣等將兵四萬餘人與朝義合，復來拒戰。僕固瑒擊破之，長驅至昌樂東。朝義帥魏州兵來戰，又敗走。於是鄴郡節度使薛嵩以相、衛、洺、邢四州降於陳鄭澤潞節度使李抱玉，恆陽節度使張忠志以恆、趙、深、定、易五州降於河東節度使辛雲京。嵩，楚玉之子也。抱玉等已進軍入其營，按其部伍，嵩等皆受代。居無何，僕固懷恩皆令復位。由是抱玉、雲京疑懷恩有貳心，各表言之，朝廷密為之備。懷恩亦上疏自理，上慰勉之。辛巳，制「東京及河南北受僞官者，一切不問。」
丁酉，以張忠志為成德軍節度使，統恆、趙、深、定、易五州，賜姓李，名寶臣。初，辛雲京引兵將出井陘、常山，裨將王武俊說寶臣曰：「今河東兵精銳，出境遠鬥，不可敵也。且吾以寡當眾，以曲遇直，戰則必離，守則必潰，公其圖之。」寶臣乃撤守備，舉五州來降。及復為節度使，以武俊之策為善，擢為先鋒兵馬使。武俊，本契丹也，初名沒諾幹。
郭子儀以僕固懷恩有平河朔功，請以副元帥讓之。己亥，以懷恩為河北副元帥，加左僕射兼中書令、單于、鎮北大都護、朔方節度使。
史朝義走至貝州，與其大將薛忠義等兩節度合，僕固瑒追之至臨清。朝義自衡水引兵三萬還攻之，瑒設伏，擊走之。回紇又至，官軍益振，遂逐之，大戰於下博東南，賊大敗，積屍擁流而下。朝義奔莫州。懷恩都知兵馬使薛兼訓、兵馬使郝庭玉與田神功、辛雲京會於下博，進圍朝義於莫州，青淄節度使侯希逸繼至。
代宗廣德元年。史朝義屢出戰，皆敗，田承嗣說朝義，令親往幽州發兵，還救莫州，承嗣自請留守莫州。朝義從之，選精騎五千自北門犯圍而出。朝義既去，承嗣即以城降，送朝義母、妻、子於官軍。於是僕固瑒、侯希逸、薛兼訓等帥眾三萬追之，及於歸義，與戰，朝義敗走。
時朝義范陽節度使李懷仙已因中使駱奉仙請降，遣兵馬使李抱忠將兵三千鎮范陽縣，朝義至范陽，不得入。官軍將至，朝義遣人諭抱忠以大軍留莫州，輕騎來發兵救援之意，因責以君臣之義。抱忠對曰：「天不祚燕，唐室復興，今既歸唐矣，豈可更為反覆，獨不愧三軍邪。大丈夫恥以詭計相圖，願早擇去就以謀自全。且田承嗣必已叛矣，不然，官軍何以得至此。」朝義大懼，曰：「吾朝來未食，獨不能以一餐相餉乎。」抱忠乃令人設食於城東。於是范陽人在朝義麾下者，並拜辭而去，朝義涕泣而已，獨與胡騎數百既食而去。東奔廣陽，廣陽不受。欲北入奚、契丹，至溫泉柵，李懷仙遣兵追及之。朝義窮蹙，縊於林中，懷仙取其首以獻。僕固懷恩與諸軍皆還。甲辰，朝義首至京師。
秋七月壬寅，羣臣上尊號曰寶應元聖文武孝皇帝。壬子，赦天下，改元。諸將討史朝義者，進官階、加爵邑有差。冊回紇可汗為頡咄登蜜施合俱錄英義建功毗伽可汗，可敦為婆墨光親麗華毗伽可敦，左右殺以下皆封賞。

