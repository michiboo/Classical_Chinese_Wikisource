
晉成帝咸康五年春三月，征西將軍庾亮欲開復中原，表桓宣為都督沔北前鋒諸軍事、司州刺史，鎮襄陽。又表其弟臨川太守懌為監梁雍二州諸軍事、梁州刺史，鎮魏興。西陽太守翼為南蠻校尉，領南郡太守，鎮江陵。皆假節。又請解豫州，以授徵虜將軍毛寶。詔以寶監揚州及江西諸軍事、豫州刺史，與西陽太守樊峻帥精兵萬人戍邾城。以建威將軍陶稱為南中郎將、江夏相，入沔中。稱將二百人下見亮，亮素惡稱輕狡，數稱前後罪惡，收而斬之。後以魏興險遠，命庾懌徙屯半洲。更以武昌太守陳囂為梁州刺史，趣漢中，遣參軍李鬆攻漢巴郡、江陽。夏四月，執漢荊州刺史李閎、巴郡太守黃植送建康。漢主壽以李奕為鎮東將軍，代閎守巴郡。
庾亮上疏言：「蜀甚弱而胡尚強，欲帥大眾十萬移鎮石城，遣諸軍羅布江、沔，為伐趙之規。」帝下其議。丞相導請許之。太尉鑑議，以為「資用未備，不可大舉。」太常蔡謨議，以為「時有否泰，道有屈伸，苟不計強弱而輕動，則亡不終日，何功之有。為今之計，莫若養威以俟時。時之可否系胡之強弱，胡之強弱系石虎之能否。自石勒舉事，虎常為爪牙，百戰百勝，遂定中原，所據之地，同於魏世。勒死之後，虎挾嗣君，誅將相，內難既平，翦削外寇，一舉而拔金墉，再戰而禽石生，誅石聰如拾遺，取郭權如振槁，四境之內，不失尺土。以是觀之，虎為能乎，將不能也。論者以胡前攻襄陽不能拔，謂之無能為。夫百戰百勝之強，而以不拔一城為劣，譬諸射者百發百中而一失，可以謂之拙乎。且石遇，偏師也，桓平北，邊將也，所爭者疆場之土，利則進，否則退，非所急也。今征西以重鎮名賢，自將大軍欲席捲河南，虎必自帥一國之眾來決勝負，豈得以襄陽為比哉。今征西欲與之戰，何如石生。若欲城守，何如金墉。欲阻沔水，何如大江。欲拒石虎，何如蘇峻。凡此數者，宜詳校之。石生猛將，關中精兵，征西之戰，殆不能勝也。金墉險固，劉曜十萬眾不能拔，征西之守，殆不能勝也。又當是時，洛陽、關中皆舉兵擊虎，今此三鎮反為其用，方之於前，倍半之勢也。石生不能敵其半，而征西欲當莫倍，愚所疑也。蘇峻之強不及石虎，沔水之險不及大江，大江不能御蘇峻，而欲以沔水御石虎，又所疑也。昔祖士稚在譙，佃於城北界，胡來攻，豫置軍屯以御其外。谷將熟，胡果至，丁夫戰於外，老弱獲於內，多持炬火，急則燒谷而走。如此數年，竟不得其利。當是時，胡唯據河北，方之於今，四分之一耳，士稚不能捍其一，而征西欲以御其四，又所疑也。然此但論征西既至之後耳，尚未論道路之慮也。自沔以西，水急岸高，魚貫溯流，首尾百里。若胡無宋襄之義，及我未陣而擊之，將如之何。今王土與胡，水陸異勢，便習不同。胡若送死，則敵之有餘，若棄江遠進，以我所短擊彼所長，懼非廟勝之算也。」朝議多與謨同，乃詔亮，不聽移鎮。
秋八月，南昌文成公郄鑑疾篤，以府事付長史劉遐，上疏乞骸骨，且曰：「臣所統錯雜，率多北人，或逼遷徙，或是新附，百姓懷土，皆有歸本之心。臣宣國恩，示以好惡，處與田宅，漸得少安。聞臣疾篤，眾情駭動，若當北渡，必啓寇心。太常臣謨，平簡貞正，素望所歸，謂可以為都督、徐州刺史。」詔以蔡謨為太尉軍司，加侍中。辛酉，鑑薨，即以謨為征北將軍、都督徐兗青三州諸軍事、領徐州刺史、假節。
時左衛將軍陳光請伐趙，詔遣光攻壽陽。謨上疏曰：「壽陽城小而固。自壽陽至琅邪，城壁相望，一城見攻，眾城必救。又王師在路五十餘日，前驅未至，聲息久聞，賊之郵驛，一日千里，河北之騎，足以來赴。夫以白起、韓信、項籍之勇，猶發梁焚舟，背水而陣。今欲停船水渚，引兵造城，前對堅敵，顧臨歸路，此兵法之所誡。若進攻未拔，胡騎猝至，懼桓子不知所為，而舟中之指可掬也。今光所將皆殿中精兵，宜令所向有徵無戰，而頓之堅城之下，以國之爪士擊寇之下邑，得之則利薄而不足損敵，失之則害重而足以益寇，懼非策之長者也。」乃止。
初，陶侃在武昌，議者以江北有邾城，宜出兵戍之。侃每不答，而言者不已。侃乃渡水獵，引將佐語之曰：「我所以設險而禦寇者，正以長江耳。邾城隔在江北，內無所倚，外接羣夷。夷中利深，晉人貪利，夷不堪命，必引虜入寇。此乃致禍之由，非禦寇也。且吳時戍此城用三萬兵，今縱有兵守之，亦無益於江南，若羯虜有可乘之會，此又非所資也。」及庾亮鎮武昌，卒使毛寶、樊峻戍邾城。趙王虎惡之，以夔安為大都督，帥石鑑、石閔、李農、張貉、李菟等五將軍，兵五萬人，寇荊、揚北鄙，二萬騎攻邾城。毛寶求救於庾亮，亮以城固，不時遣兵。
九月，石閔敗晉兵於沔陰，殺將軍蔡懷。夔安、李農陷沔南。朱保敗晉兵於白石，殺鄭豹等五將軍。張貉陷邾城，死者六千人，毛寶、樊峻突圍出走，赴江溺死。夔安進據胡亭，寇江夏，義陽將軍黃衝、義陽太守鄭進皆降於趙。安進圍石城，竟陵太守李陽拒戰，破之，斬首五千餘級，安乃退。遂掠漢東，擁七千餘戶遷於幽、冀。
是時庾亮猶上疏欲遷鎮石城，聞邾城陷，乃止。上表陳謝。自貶三等，行安西將軍。有詔復位。以輔國將軍庾懌為豫州刺史，監宣城、廬江、歷陽、安豐四郡諸軍事、假節，鎮蕪湖。
六年春正月庚子朔，都亭文康侯庾亮薨。以護軍將軍、錄尚書何充為中書令。庚戌，以南郡太守庾翼為都督江荊司雍梁益六州諸軍事、安西將軍、荊州刺史、假節，代亮鎮武昌。時人疑翼年少，不能繼其兄。翼悉心為治，戎政嚴明，數年之間，公私充實，人皆稱其才。
八年春三月，庾翼在武昌，數有妖怪，欲移鎮樂鄉。徵虜長史王述與庾冰箋曰：「樂鄉去武昌千有餘里，數萬之眾，一旦移徙，興立城壁，公私勞擾。又江州當溯流數千里供給軍府，力後增倍。且武昌實江東鎮戍之中，非但扞禦上流而已，緩急赴告，駿奔不難。若移樂鄉，遠在西陲，一朝江渚有虞，不相接救。方岳重將，固當居要害之地，為內外形勢，使窺之心不知所向。昔秦思亡胡之識，卒為劉、項之資。周惡檿弧之謠，而成褒姒之亂。是以達人君子，直道而行，讓避之道皆所不取，正當擇人事之勝理，思社稷之長計耳。「朝議亦以為然，翼乃止。
秋七月已未，以何充為驃騎將軍，都督徐州揚州之晉陵諸軍事、領徐州刺史，鎮京口，避諸庾也。
康帝建元元年。庾翼為人慷慨，喜功名不尚浮華。琅邪內史桓溫，彝之子也，尚南康公主，豪爽有風概，翼與之友善，相期以寧濟海內。翼嘗薦溫於成帝曰：「桓溫有英雄之才，願陛下勿以常人遇之，常壻畜之，宜委以方、邵之任，必有弘濟艱難之勳。」時杜乂、殷浩並才名冠世，翼獨弗之重也，曰：「此輩宜束之高閣，俟天下太平，然後徐議其任耳。」浩累辭徵辟，屏居墓所，幾將十年，時人擬之管、葛。江夏相謝尚、長山令王蒙常伺其出處，以卜江左興亡。嘗相與省之，知浩有確然之志。既返，相謂曰：「深源不起，當如蒼生何？」尚，鯤之子也。翼請浩為司馬。詔除侍中、安西軍司，浩不應。翼遺浩書曰：「王夷甫立名非真，雖雲談道，實長華競。明德君子，遇會處際，寧可然乎？」浩猶不起。
殷羨為長沙相，在郡貪殘，庾冰與翼書屬之。翼報曰：「殷君驕豪，亦似由有佳兒，弟故小令物情容之。大較江東之政，以嫗煦豪強，常為民蠹，時有行法，輒施之寒劣。如往年偷石頭倉米一百萬斛，皆是豪將輩，而直殺倉督監以塞責。山遐為餘姚長，為官出豪強所藏二千戶，而眾共驅之，令遐不得安席。雖皆前宰之惛謬，江東事去，實此之由。兄弟不幸，橫陷此中，自不能拔足於風塵之外，當共明目而治之。荊州所統二十餘郡，唯長沙最惡，惡而不黜，與殺督監者復何異邪？」遐，簡之子也。
翼以滅胡取蜀為己任，遣使東約燕王皝，西約張駿，刻期大舉。朝議多以為難，唯庾冰意與之同，而桓溫、譙王無忌皆贊成之。無忌，丞之子也。
秋七月，趙汝南太守戴開帥數千人詣翼降。丁巳，下詔議經略中原。翼欲悉所部之眾北伐，表桓宣為都督同雍梁三州荊州之四郡諸軍事、梁州刺史，前趣丹水。桓溫為前鋒小督、假節，帥眾入臨淮，併發所統六州奴及車牛驢馬，百姓嗟怨。
八月，庾翼欲移鎮襄陽，恐朝廷不許，乃奏雲移鎮安陸。帝及朝士皆遣使譬止翼，翼遂違詔北行。至夏口，覆上表請鎮襄陽。翼時有眾四萬，詔加翼都督征討諸軍事。先是，車騎將軍、揚州刺史庾冰屢求出外，辛巳，以冰都督荊江寧益梁交廣七州豫州之四郡諸軍事、領江州刺史、假節，鎮武昌，以為翼繼援。徵徐州刺史何充為都督揚豫徐州之琅邪諸軍事、領揚州刺史，錄尚書事，輔政。以琅邪內史桓溫為都督青徐兗三州諸軍事、徐州刺史。徵江州刺史楮裒為衛將軍，領中書令。
二年夏四月，征西將軍庾翼使梁州刺史桓宣擊趙將李罷於丹水，為罷所敗，翼貶宣為建威將軍。宣慚憤成疾，秋八月庚辰，卒。翼以長子方之為義城太守，代領宣眾。又以司馬應誕為襄陽太守，參軍司馬勳為梁州刺史，戍西城。
中書令褚裒固辭樞要，閏月丁巳，以裒為左將軍，都督兗州徐州之琅邪諸軍事、兗州刺史，鎮金城。
秋九月，帝崩，穆帝即位。以裒為侍中、衛將軍、錄尚書事，持節、督、刺史如故。裒以近戚，懼獲譏嫌，上疏固請居藩，改授都督徐兗青三州揚州之二郡諸軍事、衛將軍、徐兗二州刺史，鎮京口。
冬十月，江州刺史庾冰有疾，太后徵冰輔政，冰辭，十一月庚辰，卒。庾翼以家國情事，留子方之為建武將軍，戍襄陽。方之年少，以參軍毛穆之為建武司馬以輔之。穆之，寶之子也。翼還鎮夏口。詔翼復督江州，又領豫州刺史。翼辭豫州，復欲移鎮樂鄉，詔不許。翼仍繕修軍器，大佃積穀，以圖後舉。
穆帝永和元年春正月，詔徵衛將軍褚裒欲以為揚州刺史、錄尚書事。吏部尚書劉遐、長史王胡之說裒曰：「會稽王令德雅望，國之周公也，足下宜以大政授之。」裒乃固辭，歸藩。壬戌，以會稽王昱為撫軍大將軍、錄尚書六條事。
都亭肅侯庾翼疽發於背，表子爰之行輔國將軍、荊州刺史，委以後任。司馬義陽朱燾為南蠻校尉，以千人守巴陵。秋七月庚午，卒。
庾翼既卒，朝議皆以諸庾世在西藩，人情所安，宜依翼所請，以庾爰之代其任。何充曰：「荊楚，國之西門，戶口百萬，北帶強胡，西鄰勁蜀，地勢險阻，周旋萬里。得人則中原可定，失人則社稷可憂，陸抗所謂存則吳存，亡則吳亡者也，豈可以白麪少年當之哉。桓溫英略過人，有文武器幹，西夏之任，無出溫者」。議者又曰：「庾爰之肯避溫乎。如令阻兵，恥懼不淺。」充曰：「溫足以制之，諸君勿憂。」
丹陽尹劉惔每奇溫才，然知其有不臣之志，謂會稽王昱曰：「溫不可使居形勝之地，其位號常宜抑之。」勸昱自鎮上流，以己為軍司，昱不聽。又請自行，亦不聽。
八月庚辰，以徐州刺史桓溫為安西將軍、持節、都督荊司雍益梁寧六州諸軍事、領護南蠻校尉、荊州刺史，爰之果不敢爭。又以劉惔監沔中諸軍事，領義成太守，代庾方之。徙方之、爰之於豫章。
桓溫嘗雪欲獵，先過劉惔，惔見其裝束甚嚴，謂之曰：「老賊欲持此何為。」溫笑曰：「我不為此，卿安得坐談乎？」
二年春二月，褚裒薦前光祿大夫顧和、前司徒左長史殷浩。三月丙子，以和為尚書令，浩為建武將軍、揚州刺史。和有母喪，固辭不起，謂所親曰：「古人有釋衰絰從王事者，以其才足干時故也。如和者，正足以虧孝道，傷風俗耳。」識者美之。浩亦固辭。會稽王昱與浩書曰：「屬當厄運，危弊理極，足下沈識淹長，足以經濟。若復深存挹退，苟遂本懷。吾恐天下之事於此去矣。足下去就，即實時之廢興，則家國不異，足下宜深思之。」浩乃就職。
四年秋八月，會稽王昱以揚州刺史殷浩有盛名，朝野推服，乃引為心膂，與參綜朝權，欲以抗溫。由是與溫浸相疑貳。浩以征北長史荀羨、前江州刺史王羲之夙有令名，擢羨為吳國內史，義之為護軍將軍，以為羽翼。羨，蕤之弟。羲之，導之從子也。羲之以為內外協和，然後國家可安，勸浩及羨不宜與溫構隙，浩不從。
五年夏六月，桓溫聞趙亂，出屯安陸，遣諸將經營北方。趙揚州刺史王浹舉壽春降，西中郎將陳逵進據壽春。征北大將軍褚裒上表請伐趙，即日戒嚴，直指泗口。朝議以裒事任貴重，不宜深入，宜先遣偏師。裒奏言：「前已遣前鋒督護王頤之等徑造彭城，後遣督護麋嶷進據下邳，今宜速發，以成聲勢。」
秋七月，加裒征討大都督、督徐兗青楊豫五州諸軍事。裒帥眾三萬，徑赴彭城，北方士民降附者日以千計。朝野皆以為中原指期可復，光祿大夫蔡謨獨謂所親曰：「胡滅誠為大慶，然恐更貽朝廷之憂。」其人曰：「何謂也。」謨曰：「夫能順天乘時濟羣生於艱難者，非上聖與英雄不能為也，自餘則莫若度德量力。觀今日之事，殊非時賢所及，必將經營分表，疲民以逞。既而材略疏短，不能副心，財殫力竭，智勇俱困，安得不憂及朝廷乎？」
魯郡民五百餘家相與起兵附晉，求援於褚裒，裒遣部將王龕、李邁將銳卒三千迎之。趙南討大都督李農帥騎二萬與龕等戰於代陂，龕等大敗，皆沒於趙。八月，裒退屯廣陵，陳逵聞之，焚壽春積聚，毀城遁還。裒上疏乞自貶，詔不許，命裒還鎮京口，解征討都督。時河北大亂，遺民二十餘萬口渡河欲來歸附，會裒已還，威勢不接皆不能自拔，死亡略盡。
冬十一月，都鄉元穆侯褚裒已至京口，聞哭聲甚多，以問左右。對曰：「皆代陂死者之家也。」裒慚憤發疾。十二月己酉，卒。以吳國內史荀羨為使持節、監徐兗二州揚州之晉陵諸軍事、徐州刺史，時年二十八，中興方伯未有如羨之少者。
六年春正月，朝廷聞中原大亂，復謀進取。己丑，以揚州刺史殷浩為中軍將軍、假節、都督揚豫徐兗青五州諸軍事，以蒲洪為氐王、使持節、征北大將軍、都督河北諸軍事、冀州刺史、廣川郡公，蒲健為假節、右將軍、監河北征討前鋒諸軍事、襄國公。
七年。初，桓溫聞石氏亂，上疏請出師經略中原，事久不報。溫知朝廷仗殷浩以抗已，甚忿之，然素知浩之為人，亦不之憚也。以國無他釁，遂得相持彌年，雖有君臣之跡，羈縻而已，八州士眾資調殆不為國家用。屢求北伐，詔書不聽。十二月辛未，溫拜表輒行，帥眾四五萬順流而下，軍於武昌，朝廷大懼。殷浩欲去位以避溫，又欲以騶虞幡駐溫軍。吏部尚書王彪之言於會稽王昱曰：「此屬皆自為計，非能保社稷，為殿下計也。若殷浩去職，人情離駭，天子獨坐，當此之際，必有任其責者，非殿下而誰乎？」又謂浩曰：「彼若抗表問罪，卿為之首。事任如此，猜釁已成，欲作匹夫，豈有全地邪。且當靜以待之，令相王與手書，示以款誠，為陳成敗，彼必旋師。若不從，則遣中詔。又不從，乃當以正義相裁，奈何無故忽忽，先自猖獗乎？」浩曰：「決大事正自難，頃日來欲使人悶。聞卿此謀，意始得了。」彪之，彬之子也。
撫軍司馬高崧言於昱曰：「王宜致書，諭以禍福，自當返旆。如其不爾，使六軍整駕，逆順於茲判矣。」乃於坐為昱草書曰：「寇難宜平，時會宜接。此實為國遠圖，經略大算，能弘斯會，非足下而誰。但以比興師動眾，要當以資實為本。運轉之艱，古人所難，不可易之於始而不熟慮。頃所以深用為疑，惟在此耳。然異常之舉，眾之所駭，遊聲噂沓，想足下亦少聞之。苟患失之，無所不至，或能望風振擾，一時崩散。如此則望實並喪，社稷之事去矣。皆由吾闇弱，德信不着，不能鎮靜羣庶，保固維城，所以內愧於心，外慚良友。吾與足下雖職有內外，安社稷，保家國，其致一也。天下安危，系之明德。當先思寧國而後圖其外，使王基克隆，大義弘着。所望於足下，區區誠懷，豈可復顧嫌而不盡哉。」溫即上疏，惶恐致謝，回軍還鎮。
八年春正月，尚書左丞孔嚴言於殷浩曰：「比來眾情，良可寒心，不知使君當何以鎮之。愚謂宜明受任之方，韓、彭專征伐，蕭、曹守管鑰，內外之任，各有攸司。深思廉、藺屈身之義，平、勃交歡之謀，令穆然無間，然後可以保大定功也。觀頃日降附之徒，皆人面獸心，貪而無親，恐難以義感也。」浩不從。嚴，愉之從子也。
浩上疏請北出許、洛，詔許之。以安西將軍謝尚、北中郎將荀羨為都統，進屯壽春。謝尚不能撫慰張遇，遇怒，據許昌叛，使其將上官恩據洛陽，樂弘攻督護戴施於倉垣，浩軍不能進。三月，命荀羨鎮淮陰，尋加監青州諸軍事，又領兗州刺史，鎮下邳。
姚弋仲卒，子襄帥歸晉。襄單騎渡淮，見謝尚於壽春。尚聞其名，命去仗衛，幅巾待之，歡若平生。襄博學，善談論，江東人士皆重之。
夏四月，秦以張遇為征東大將軍、豫州牧。六月，謝尚、姚襄共攻張遇於許昌。秦主健遣丞相東海王雄、衛大將軍平昌王菁略地關東，帥步騎二萬救之。丁亥，戰於潁水之誡橋，尚等大敗，死者萬五千人。尚奔還淮南，襄棄輜重，送尚於芍陂，尚悉以後事付襄。殷浩聞尚敗，退屯壽春。秋七月，秦丞相雄徙張遇及陳、潁、許、洛之民五萬餘戶於關中，以右衛將軍楊羣為豫州刺史，鎮許昌。謝尚降號建威將軍。
殷浩之北伐也，中軍將軍王羲之以書止之，不聽。既而無功，復謀再舉。八月羲之遺浩書曰：「今以區區江左，天下寒心，固己久矣，力爭武功，非所當作。自頃處內外之任者，未有深謀遠慮，而疲竭根本，各從所志，竟無一功可論，遂令天下將有土崩之勢，任其事者豈得辭四海之責哉。今軍破於外，資竭於內，保淮之志，非所復及。莫若還保長江，督將各復舊鎮，自長江以外，羈縻而已。引咎責躬，更為善治，省其賦役，與民更始，庶可以救倒懸之急也。使君起於布衣，任天下之重，當董統之任，而敗喪至此，恐闔朝羣賢未有與人分其謗者。若猶以前事為未工，故復求之於分外，宇宙雖廣，自容何所。此愚智所不解也。」又與會稽王昱箋曰：「為人臣者，誰不願尊其主比隆前世，況遇難得之運哉。顧力有所不及，豈可不權輕重而處之也。今雖有可喜之會，內求諸已，而所憂乃重於所喜。功未可期，遺黎殲盡，勞後無時，徵求日重，以區區吳、越經緯天下十分之九，不亡何待。而不度德量力，不弊不已，此封內所痛心嘆悼而莫敢吐誠者也。往者不可諫，來者猶可追。願殿下更垂三思，先為不可勝之基，鬚根立勢舉，謀之未晚。若不行，恐麋鹿之遊，將不止林數而已。願殿下暫廢虛遠之懷，以救倒懸之急，可謂以亡為存，轉禍為福也。」不從。
九月，浩屯泗口，遣河南太守戴施據石門，滎陽太守劉遯戍倉垣。浩以軍興，罷遣太學生徒，學校由此遂廢。
冬十月，謝尚遣冠軍將軍王俠攻許昌，克之。秦豫州刺史楊羣退屯弘農。徵尚為給事中，戍石頭。
九年秋七月，張遇叛秦，伏誅。九月，姚襄屯歷陽，以燕、秦方強，未有北伐之志，乃夾淮廣興屯田，訓厲將士。殷浩在壽春，惡其強盛，囚襄諸弟，累遣刺客刺之，刺客皆以情告襄。安北將軍魏統卒，弟憬代領部曲。浩潛遣憬帥眾五千襲之，襄斬憬，並其眾。浩愈惡之，使龍驤將軍劉啓守譙，遷襄於梁國蠡臺，表授梁國內史。
魏憬子弟數往來壽春，襄益疑懼，遣參軍權翼使於浩。浩曰：「身與姚平北共為王臣，休慼同之。平北每舉動自專，甚失輔車之理，豈所望也。」翼曰：「平北英姿絕世，擁兵數萬而遠歸晉室者，以朝廷有道，宰輔明哲故也。今將軍輕信讒慝之言，與平北有隙，愚謂猜嫌之端，在此不在彼也。」浩曰：「平北姿性豪邁，生殺自由，又縱小人掠奪吾馬，王臣之體，固若是乎？」翼曰：「平北歸命聖朝，豈肯妄殺無辜。奸宄之人，亦王法所不容也，殺之何害。」浩曰：「然則掠馬何也？」翼曰：「將軍謂平北雄武難制，終將討之，故取馬欲以自衛耳。」浩笑曰：「何至是也。」
初，浩陰遣人誘秦梁安、雷弱兒，使殺秦主健，許以關右之任。弱兒等僞許之，且請兵應接。浩聞張遇作亂，健兄子輔國將軍黃眉自洛陽西奔，以為安等事已成。冬十月，浩自壽春帥眾七萬北伐，欲進據洛陽，修復園陵。吏部尚書王彪之上會稽王昱箋，以為「弱兒等容有詐僞，浩未應輕進。」不從。浩以姚襄為前驅。襄引兵北行，度浩將至，詐令部眾夜遁，陰伏甲以邀之。浩聞而追襄至山桑，襄縱兵擊之，浩大敗，棄輜重走保譙城。襄俘斬萬餘，悉收其資仗，使兄益守山桑，襄復如淮南。會稽王昱謂王彪之曰：「君言無不中，張、陳無以過也。」
冬十一月，殷浩使部將劉啓、王彬之攻姚益於山桑，姚襄自淮南擊之，啓、彬之皆敗死。襄進據芍陂。十二月，姚襄濟淮，屯盱眙，招掠流民，眾至七萬，分置守宰，勸課農桑。遣使詣建康罪狀殷浩，並自陳謝。詔以謝尚都督江西、淮南諸軍事、豫州刺史，鎮歷陽。
十年。故魏降將周成反，自宛襲洛陽。
殷浩連年北伐，師徒屢敗，糧械都盡。征西將軍桓溫因朝野之怨，上疏數浩之罪，請廢之。朝廷不得已，免浩為庶人，徙東陽之信安。自此，內外大權一歸於溫矣。
春二月乙丑，桓溫統步騎四萬發江陵，水軍自襄陽入均口，至南鄉，步兵自淅川趣武關，命司馬勳出子午道以伐秦。
姚襄遣使降燕。三月，桓溫別將攻上洛，獲秦荊二州刺史郭敬，進擊青泥，破之。司馬勳掠秦西鄙，涼秦州刺史王擢攻陳倉以應溫。秦主健遣太子萇、丞相雄、淮南王生、平昌王菁、北平王碩帥眾五萬，軍於嶢柳以拒溫。夏四月己亥，溫與秦兵戰於藍田。秦淮南王生單騎突陳，出入以十數，殺傷晉將士甚眾。溫督眾力戰，秦兵大敗，將軍桓衝又敗秦丞相雄於白鹿原。衝，溫之弟也。溫轉戰而前，壬寅，進至灞上。秦太子萇等退屯城南，秦主健與老弱六千固守長安小城，悉發精兵三萬，遣大司馬雷弱兒等與萇合兵以拒溫。三輔郡縣皆來降，溫撫諭居民，使安堵復業。民爭持牛酒迎勞，男女夾路觀之，耆老有垂泣者，曰：「不圖今日復睹官軍。」
夏五月，北海王猛，少好學，倜儻有大志，不屑細務，人皆輕之。猛悠然自得，隱居華陰。間桓溫入關，披褐詣之，捫蝨而談當世之務，旁若無人。溫異之，問曰：「吾奉天子之命，將銳兵十萬為百姓除殘賊，而三秦豪傑未有至者，何也？」猛曰：「公不遠數千里，深入敵境，今長安咫尺而不度灞水，百姓未知公心，所以不至。」溫嘿然無以應，徐曰：「江東無卿比也。」乃署猛軍謀祭酒。
溫與秦丞相雄等戰於白鹿原，溫兵不利，死者萬餘人。初，溫指秦麥以為糧，既而秦人悉芟麥，清野以待之，溫軍乏食。六月丁丑，徙關中三千餘戶而歸。以王猛為高官督護，欲與俱還，猛辭不就。呼延毒帥眾一萬從溫還。秦太子萇等隨溫擊之，比至潼關，溫軍屢敗，失亡以萬數。溫之屯灞上也，順陽太守薛珍勸溫徑進逼長安，溫弗從。珍以偏師獨濟，頗有所獲。及溫退，乃還，顯言於眾，自矜其勇而咎溫之持重，溫殺之。
秋九月，桓溫還自伐秦，帝遣侍中黃門勞溫於襄陽。
十一年夏四月，姚襄所部多勸襄北還，襄從之。五月，襄攻冠軍將軍高季於外黃，會季卒，襄進據許昌。冬十月，以豫州刺史謝尚督並冀幽三州，鎮壽春。
十二年春二月，桓溫請移都洛陽，修復園陵，章十餘上，不許。拜征討大都督、督司冀二州諸軍事，以討姚襄。夏五月，姚襄自許昌攻周成於洛陽。
秋七月，姚襄攻洛陽，逾月不克。長史王亮諫曰：「明公英名蓋世，兵強民附。今頓兵堅城之下，力屈威挫，或為他寇所乘，此危亡之道也。」襄不從。
桓溫自江陵北伐，遣督護高武據魯陽，輔國將軍戴施屯河上自，帥大兵繼進。與僚屬登平乘樓，望中原，嘆曰：「遂使神州陸沈，百年丘墟，王夷甫諸人不得不任其責。」記室陳郡袁宏曰：「運有興廢，豈必諸人之過。」溫作色曰：「昔劉景升有千斤大牛，啖芻豆十倍於常牛，負重致遠，曾不若一羸牸，魏武入荊州殺以享軍。」
八月己亥，溫至伊水，姚襄撤圍拒之，匿精銳於水北林中，遣使謂溫曰：「承親帥王師以來，襄今奉身歸命，願敕三軍小卻，當拜伏路左。」溫曰：「我自開復中原，展敬山陵，無預君事。欲來者便前，相見在近，何煩使人。」襄據水而戰，溫結陳而前，親被甲督戰，襄眾大敗，死者數千人。襄帥麾下數千騎奔於洛陽北山，其夜，民棄妻子隨襄者五千餘人。襄勇而愛人雖戰屢敗，民知襄所在，輒扶老攜幼奔馳而赴之。溫軍中傳言襄病創已死，許、洛士女為溫所得者，無不北望而泣。襄西走，溫追之不及。弘農楊亮自襄所來奔，溫問襄之為人，亮曰：「襄神明器宇，孫策之儔，而雄武過之。」
周成帥眾出降，溫屯故太極殿前，既而徙屯金墉城。己丑，謁諸陵，有毀壞者修復之，各置陵令。表鎮西將軍謝尚都督司州諸軍事，鎮洛陽。以尚未至，留潁川太守毛穆之、督護陳午、河南太守戴施以二千人戍洛陽，衛山陵。徙降民三千餘家於江、漢之間，執周成以歸。
姚襄奔平陽，秦幷州刺史尹赤復以眾降襄，襄遂據襄陵。秦大將軍張平擊之，襄為平所敗，乃與平約為兄弟，各罷兵。
冬十一月，詔遣兼司空散騎常侍車灌等持節如洛陽，修五陵。十二月庚戌，帝及羣臣皆服緦，臨於太極殿三日。
司州都督謝尚以疾不行，以丹陽尹王胡之代之，未行而卒。胡之，廙之子也。
晉穆帝昇平二年。趙之亡也，其將高昌遣使降燕，已而降晉，又降秦，各受爵位，欲中立以自固。燕主俊使司空陽騖討昌於東燕。三年，高昌不能拒燕，秋七月，自白馬奔滎陽。
五年春二月，高昌卒，燕河內太守呂護並其眾，遣使來降，拜護冀州刺史。護欲引晉兵以襲鄴。三月，燕太宰恪將兵五萬，冠軍將軍皇甫真將兵萬人，共討之。燕兵至野王，護嬰城自守。護軍將軍傅顏請急攻之，以省大費。恪曰：「老賊輕變多矣，觀其守備，未易猝攻。頃攻黎陽，多殺精銳，卒不能拔，自取困辱。護內無蓄積，外無救援，我深溝高壘，坐而守之，休兵養士，離間其黨，於我不勞而賊勢日蹙，不過十旬，取之必矣，何為多殺士卒以求旦夕之功乎？」乃築長圍守之。
夏四月，桓溫以其弟黃門郎豁督沔中七郡諸軍事，兼新野、義城二郡太守，將兵取許昌，破燕將慕容塵。
燕人圍野王數月，呂護遣其將張興出戰，傅顏擊斬之，城中日蹙。皇甫真戒部將曰：「護勢窮奔突，必擇虛隙而投之。吾所部士卒多羸，器甲不精，宜深為之備。」乃多課櫓楯，親察行夜者。秋七月，護食盡，果夜悉精銳趨真所部，突圍，不得出。太宰恪引兵擊之，護眾死傷殆盡，棄妻子奔滎陽。恪存撫降民，給其廩食，徙士人將帥於鄴，自餘各隨所樂。以護參軍廣平梁琛為中書著作郎。
冬十月，呂護復叛，奔燕，燕人赦之，以為廣州刺史。
哀帝隆和元年春正月，燕豫州刺史孫興請攻洛陽，曰：「晉將陳佑弊卒千餘，介守孤城，不足取也。」燕人從其言，遣寧南將軍呂護屯河陰。
二月辛未，以吳國內史庾希為北中郎將、徐兗二州刺史，鎮下邳，龍驤將軍袁真為西中郎將、監護豫司並冀四州諸軍事、豫州刺史，鎮汝南，並假節。希，冰之子也。
燕呂護攻洛陽。三月乙酉，河南太守戴施奔宛，陳佑告急。五月丁巳，桓溫遣庾希及竟陵太守鄧遐，帥舟師三千人助佑守洛陽。遐，嶽之子也。
溫上疏請遷都洛陽，自永嘉之亂播流江表者，請一切北徙，以實河南。朝廷畏溫，不敢為異，而北上蕭條，人情疑懼，雖並知不可，莫敢先諫。散騎常侍領著作郎孫緯上疏曰：「昔中宗龍飛，非惟信順協於天人，實賴萬里長江畫而守之耳。今自喪亂已來，六十餘年，河、洛丘墟，函夏蕭條。士民播流江表，已經數世，存者老子長孫，亡者丘隴成，行雖北風之思感其素心，目前之哀實為交切。若遷都旋軫之日，中興五陵即復緬成遐域。泰山之安，既難以理保，烝烝之思，豈不纏於聖心哉。溫今此舉，誠欲大覽始終，為國遠圖，而百姓震駭，同懷危懼，豈不以反舊之樂賖，而趨死之憂促哉。何者。植根江外，數十年矣，一朝頓欲拔之，驅踧於空荒之地，提挈萬里，逾險浮深，離墳墓，棄生業，田宅不可復售，舟車無從而得，舍安樂之國，適習亂之鄉，將頓僕道塗，飄溺江川，僅有達者。此仁者所宜哀矜，國家所宜深慮也。臣之愚計，以為且宜遣將帥有威名資實者，先鎮洛陽，掃平梁、許，清壹河南。運漕之路既通，開墾之積已豐，犲狼遠竄，中夏小康，然後可徐議遷徙耳。奈何舍百勝之長理，舉天下而一擲哉。」綽，楚之孫也，少慕高尚，嘗着《遂初賦》以見志。溫見綽表，不悅，曰：「致意興公，何不尋君《遂初賦》而知人家國事邪？」
時朝廷憂懼，將遣侍中止溫。揚州刺史王述曰：「溫欲以虛聲威朝廷耳，非事實也。但從之，自無所至。」乃詔溫曰：「在昔喪亂，忽涉五紀，戎狄肆暴，繼襲凶跡，眷言西顧，慨嘆盈懷。知欲躬帥三軍，盪滌氛穢，廓清中畿，光復舊京。非夫外身徇國，孰能若此。諸所處分，委之高算。但河、洛丘墟，所營者廣，經始之勤，政勞懷也。」事果不行。溫又議移洛陽鍾虡，述曰：「永嘉不競，暫都江左，方當蕩平區宇，旋軫舊京。若其不爾，宜改遷園陵，不應先事鍾虡。」溫乃止。朝廷以交、廣遼遠，改授溫都督並司冀三州，溫表辭不受。
秋七月，呂護退守小平津，中流矢而卒。燕將段崇收軍北渡，屯於野王。鄧遐進屯新城。八月，西中郎將袁真進屯汝南，運粟五萬斛以饋洛陽。冬十二月，庾希自下邳退屯山陽，袁真自汝南退屯壽陽。
興寧元年夏四月，燕寧東將軍慕容忠攻滎陽太守劉遠，遠奔魯陽。五月，以西中郎將袁真都督司冀並三州諸軍事，北中郎將庾希都督青州諸軍事。癸卯，燕人拔密城，劉遠奔江陵。冬十月，燕鎮南將軍慕容塵攻陳留太守袁披於長平。汝南太守朱斌乘虛襲許昌，克之。
二年春二月，燕太傅評、龍驤將軍李洪略地河南。夏四月甲辰，燕李洪攻許昌、汝南，敗晉兵於懸瓠，潁川太守李福戰死，汝南太守朱斌奔壽春，陳郡太守朱輔退保彭城。大司馬溫遣西中郎將袁真等御之，溫帥舟師屯合肥。燕人遂拔許昌、汝南、陳郡，徙萬餘戶於幽、冀二州，遣鎮南將軍慕容塵屯許昌。秋八月，燕太宰恪將取洛陽，先遣人招納士民，遠近諸塢皆歸之。乃使司馬悅希軍於盟津，豫州刺史孫興軍於成皋。
初，沈充之子勁，以其父死於逆亂，志欲立功以雪舊恥，年三十餘，以刑家不得仕。吳興太守王胡之為司州刺史，上疏稱勁才行，請解禁錮，參其府事，朝廷許之。會胡之以病，不行。及燕人逼洛陽，冠軍將軍陳佑守之，眾不過二千。勁自表求配佑效力，詔以勁補冠軍長史，令自募壯士，得千餘人以行。勁屢以少擊燕眾，摧破之。而洛陽糧盡援絕，佑自度不能守，乃以救許昌為名，九月，留勁以五百人守洛陽，佑帥眾而東。勁喜曰：「吾志欲致命，今得之矣。」佑聞許昌已沒，遂奔新城。燕悅希引兵略河南諸城，盡取之。
三年春正月，大司馬溫移鎮姑孰。二月乙未，以其弟右將軍豁監荊州揚州之義城雍州之京兆諸軍事、領荊州刺史，加江州刺史桓衝監江州及荊豫八郡諸軍事，並假節。
司徒昱聞陳佑棄洛陽，會大司馬溫於洌洲，共議征討。丙申，帝崩於西堂，事遂寢。
燕太宰恪、吳王垂共攻洛陽。恪謂諸將曰：「卿等常患吾不攻。今洛陽城高而兵弱，易克也，勿更畏懦而怠惰。」遂攻之。三月，克之，執揚武將軍沈勁。勁神氣自若，恪將宥之。中軍將軍慕輿虔曰：「勁雖奇士，觀其志度，終不為人用，今赦之，必為後患。」遂殺之。恪略地至崤、澠，關中大震，秦王堅自將屯陝城以備之。燕人以左中郎將慕容築為洛州刺史，鎮金墉。吳王垂為都督荊揚洛徐兗豫雍益涼秦十州諸軍事，征南大將軍，荊州牧，配兵一萬鎮魯陽。
海西公太和元年冬十月，燕撫軍將軍下邳王厲寇兗州，拔魯、高平數郡，置守宰而還。十二月，南陽督護趙億據宛城降燕，太守桓澹走保新野。燕人遣南中郎將趙盤自魯陽戍宛。
二年夏四月，燕慕容塵寇竟陵，太守羅崇擊破之。
荊州刺史桓豁、竟陵太守羅崇攻宛，拔之，趙億走，趙盤退歸魯陽。豁追擊盤於雉城，擒之，留兵戍宛而還。秋九月，以會稽內史郗愔為都督徐兗青幽楊州之晉陵諸軍事、徐兗二州刺史，鎮京口。
四年春三月，大司馬溫請與徐兗二州刺史郗愔、江州刺史桓衝、豫州刺史袁真等伐燕。初，愔在北府，溫常云：「京口酒可飲，兵可用」，深不欲愔居之。而愔暗於事機，乃遺溫箋，欲共獎王室，請督所部出河上。愔子超為溫參軍，取視，寸寸毀裂，乃更作愔箋，自陳非將帥才，不堪軍旅，老病，乞閒地自養，勸溫並領已所統。溫得箋大喜，即轉愔冠軍將軍、會稽內史，溫自領徐兗二州刺史。夏四月庚戌，溫帥步騎五萬發姑孰。
大司馬溫自兗州伐燕。郗超曰：「道遠，汴水又淺，恐漕運難通。」溫不從。六月辛丑，溫至金鄉，天旱，水道絕，溫使冠軍將軍毛虎生鑿鉅野三百里，引汶水會於清水。虎生，寶之子也。溫引舟自清水入河，舳艫數百里。郗超曰：「清水入河，難以通運。若寇不戰，運道又絕，因敵為資，復無所得，此危道也。不若盡舉見眾，直趨鄴城，彼畏公威名，必望風逃潰，北歸遼、碣。若能出戰，則事可立決。若欲城鄴而守之，則當此盛夏，難為功力，百姓布野，盡為官有，易水以南必交臂請命矣。但恐明公以此計輕銳，勝負難必，欲務持重，則莫若頓兵河、濟，控引漕運，俟資儲充備，至來夏乃進兵，雖如賖遲，然期於成功而已。舍此二策，而連軍北上，進不速決，退必愆乏。賊因此勢以日月相引，漸及秋冬，水更澀滯。且北土早寒，三軍裘褐者少，恐於時所憂，非獨無食而已。」溫又不從。
溫遣建威將軍檀玄攻胡陸，拔之，獲燕寧東將軍慕容忠。燕主暐以下邳王厲為征討大都督，帥步騎二萬逆戰於黃墟，厲兵大敗，單馬奔還。高平太守徐翻舉郡來降。前鋒鄧遐、朱序敗燕將傅顏於林渚。暐復遣樂安王臧統諸軍拒溫，臧不能抗，乃遣散騎常侍李鳳求救於秦。
秋七月，溫屯武陽，燕故兗州刺史孫元帥其族黨起兵應溫。溫至枋頭，暐及太傅評大懼，謀奔和龍。吳王垂曰：「臣請擊之，若其不捷，走未晚也。」暐乃以垂代樂安王臧為使持節、南討大都督，帥征南將軍范陽王德等眾五萬以拒溫。垂表司徒左長史申胤、黃門侍郎封孚、尚書郎悉羅騰皆從軍。胤，鍾之子。孚，放之子也。
暐又遣散騎侍郎樂嵩請救於秦，許賂以虎牢以西之地。秦王堅引羣臣議於東堂，皆曰：「昔桓溫伐我，至灞上，燕不我救，今溫伐燕，我何救焉。且燕不稱藩於我，我何為救之。」王猛密言于堅曰：「燕雖強大，慕容評固非溫敵也。若溫舉山東，進屯洛邑，收幽、冀之兵，引並、豫之粟，觀兵崤、澠，則陛下大事去矣。今不如與燕合兵以退溫，溫退，燕亦病矣，然後我承其弊而取之，不亦善乎？」堅從之。八月，遣將軍苟池、洛州刺史鄧羌帥步騎二萬以救燕，出自洛陽，軍至潁川。又遣散騎侍郎姜撫報使於燕。以王猛為尚書令。
太子太傅封孚問於申胤曰：「溫眾強士整，乘流直進，今大軍徒逡巡高岸，兵不接刃，未見克殄之理，事將何如？」胤曰：「以溫今日聲勢，似能有為，然在吾觀之，必無成功。何則。晉室衰弱，溫專制其國，晉之朝臣，未必皆與之同心。故溫之得志，眾所不願也，必將乖阻以敗其事。又溫驕而恃眾，怯於應變。大眾深入，值可乘之會，反更逍遙中流，不出赴利，慾望持久，坐取全勝。若糧廩愆懸，情見勢屈，必不戰自敗，此自然之數也。」
溫以燕降人段思為鄉導，悉羅騰與溫戰，生擒思。溫使故趙將李述徇趙、魏，騰又與虎賁中郎將染干津共擊斬之。溫軍奪氣。初，溫使豫州刺史袁真攻譙、梁，開石門以通水運，真克譙、梁而不能開石門，水運路塞。
九月，燕范陽王德帥騎一萬、蘭臺治書侍御史劉當帥騎五千屯石門，豫州刺史李邽帥州兵五千斷溫糧道。當，佩之子也。德使將軍慕容宙帥騎一千為前鋒，與晉兵遇，宙曰：「晉人輕剽，怯於陷敵，勇於乘退。宜設餌以釣之。」乃使二百騎挑戰，分餘騎為三伏。挑戰者兵未交而走，晉兵追之，宙帥伏以擊之，晉兵死者甚眾。
溫戰數不利，糧儲復竭，又聞秦兵將至，丙申，焚舟，棄輜重、鎧仗，自陸道奔還。以毛虎生督東燕等四郡諸軍事，領東燕太守。
溫自東燕出倉垣，鑿井而飲，行七百餘里。燕之諸將爭欲追之，吳王垂曰：「不可。溫初退惶恐，必嚴設警備，簡精銳為後拒，擊之未必得志，不如緩之。彼幸吾未至，必晝夜疾趨，俟其士眾力盡氣衰，然後擊之，無不克矣。」乃帥八千騎徐行躡其後。溫果兼道而進。數日，垂告諸將曰：「溫可擊矣。」乃急追之，及溫於襄邑。范陽王德先帥勁騎四千伏於襄邑東澗中，與垂夾擊溫，大破之，斬首三萬級。秦苟池邀擊溫於譙，又破之，死者復以萬計。孫元遂據武陽以拒燕，燕左衛將軍孟高討擒之。
冬十月己巳，大司馬溫收散卒屯于山陽。溫深恥喪敗，乃歸罪於袁真，奏免真為庶人，又免冠軍將軍鄧遐官。真以溫誣已，不服，表溫罪狀。朝廷不報。真遂據壽春叛降燕，且請救，亦遣使如秦。溫以毛虎生領淮南太守，守歷陽。
燕主暐遣大鴻臚溫統拜袁真使持節、都督淮南諸軍事、征南大將軍、揚州刺史，封宜城公。統未逾淮而卒。
冬十一月辛丑，丞相昱與大司馬溫會塗中，以謀後舉。以溫世子熙為豫州刺史、假節。十二月，大司馬溫發徐、兗州民築廣陵城，徙鎮之。時徵役既頻，加之疫癘，死者什四五，百姓嗟怨。祕書監太原孫盛作《晉春秋》，直書時事。大司馬溫見之，怒，謂盛子曰：「枋頭誠為失利，何至乃如尊君所言。若此史遂行，自是關君門戶事。」其子遽拜謝，請改之。時盛年老家居，性方嚴，有軌度，子孫雖班白，待之愈峻。至是諸子乃共號泣稽顙，請為百口切計。盛大怒，不許，諸子遂私改之。盛先已寫別本，傳之外國。及孝武帝購求異書，得之於遼東人，與見本不同，遂兩存之。
五年春二月癸酉，袁真卒。陳郡太守朱輔立真子瑾為建威將軍、豫州刺史，以保壽春。遣其子幹之及司馬爨亮如鄴請命。燕人以瑾為揚州刺史，輔為荊州刺史。
夏四月，燕、秦皆遣兵助袁瑾，大司馬溫遣督撫竺瑤等御之。燕兵先至，瑤等與戰於武丘，破之。南頓太守桓石虔克南城。石虔，溫之弟子也。秋八月，大司馬溫自廣陵帥眾二萬討袁瑾，以襄城太守劉波為淮
南內史，將五千人鎮石頭。波，隗之孫也。癸丑，溫敗瑾於壽春，遂圍之。燕左衛將軍孟高將騎兵救瑾，至淮北，未渡，會秦伐燕，燕召高還。
簡文帝咸安元年春正月，袁瑾、朱輔求救於秦。秦王堅以瑾為揚州刺史，輔為交州刺史，遣武衛將軍武都王鑑、前將軍張蠔帥步騎二萬救之。大司馬溫遣淮南太守桓伊、南頓太守桓石虔等擊鑑、蠔於石橋，大破之，秦兵退屯慎城。伊，宣之子也。丁亥，溫拔壽春，擒瑾及輔，拜其宗族送建康斬之。
晉明帝太寧二年。成主雄，後任氏無子，有妾子十餘人，雄立其兄蕩之子班為太子，使任後母之。羣臣請立諸子，雄曰：「吾兄，先帝之嫡統，有奇材大功事垂克而早世，朕常悼之。且班仁孝好學，必能負荷先烈。」太傅驤、司徒王達諫曰：「先王立嗣必子者，所以明定分而防篡奪也。宋宣公、吳餘祭足以觀矣。」雄不聽。驤退而流涕曰：「亂自此始矣。」班為人謙恭下士，動遵禮法，雄每有大議，輒令豫之。
成帝咸和九年夏六月，成主雄生瘍於頭。身素多金創，及病，舊痕皆膿潰，諸子皆惡而遠之，獨太子班晝夜侍側，不脫衣冠，親為吮膿。雄召大將軍建寧王壽受遺詔輔政。丁卯，雄卒，太子班即位。以建寧王壽錄尚書事，政事皆委於壽及司徒何點、尚書令王環，班居中行喪禮，一無所預。
秋九月，成主雄之子車騎將軍越屯江陽，奔喪至成都。以太子班非雄所生，意不服，與其弟安東將軍期謀作亂。班弟玝勸班遣越還江陽，以期為梁州刺史，鎮葮萌。班以未葬，不忍遣，推心待之，無所疑間，遣玝出屯於涪。冬十月癸亥朔，越因班夜哭，弒之於殯宮，並殺班兄領軍將軍都，矯太后任氏令，罪狀班而廢之。
初，期母冉氏賤，任氏母養之。期多才藝，有令名。及班死，眾欲立越，越奉期而立之。甲子，期即皇帝位，諡班曰戾太子。以越為相國，封建寧王。加大將軍壽大都督，徙封漢王。皆錄尚書事。以兄霸為中領軍、鎮南大將軍，弟保為鎮西大將軍、汶山太守。從兄始為征東大將軍，代越鎮江陽。丙寅，葬雄於安都陵，諡曰武皇帝，廟號太宗。
始欲與壽共攻期，壽不敢發。始怒，反譖壽於期，請殺之。期欲藉壽以討李玝，故不許，遣壽將兵向涪。壽先遣使告玝以去就利害，開其去路。玝遂來奔，詔以玝為巴郡太守。期以壽為梁州刺史，屯涪。
咸康元年秋九月，成太子班之舅羅演與漢王相天水上官澹謀殺成主期，立班子。事覺，期殺演、澹及班母羅氏。期自以得志，輕諸舊臣，信任尚書令景騫、尚書姚華、田襃、中常侍許涪等，刑賞大政，皆決於數人，希復關公卿。襃無他才，嘗勸成主雄立期為太子，故有寵。由是紀綱隳紊，雄業始衰。
四年。成主期驕虐日甚，多所誅殺，而籍沒其資財、婦女，由是大臣多不自安。漢王壽素貴重，有威名，期及建寧王越等皆忌之。壽懼不免，每當入朝，常詐為邊書，辭以警急。初，巴西處士龔壯，父、叔皆為李特所殺。壯欲報仇，積年不除喪。壽數以禮辟之，壯不應，而往見壽。壽密問壯以自安之策，壯曰：「巴、蜀之民本皆晉臣，節下若能發兵西取成都，稱藩於晉，誰不爭為節下奮臂前驅者。如此，則福流子孫，名垂不朽，豈徒脫今日之禍而已。」壽然之，陰與長史略陽羅恆、巴西解思明謀攻成都。期頗聞之，數遣許涪至壽所，伺其動靜，又鴆殺壽養弟安北將軍攸。
[夏四月]，壽乃詐為妹夫任調書，雲期當取壽，其眾信之。遂帥步騎萬餘人自涪襲成都，許賞以城中財物。以其將李奕為前鋒。期不意其至，初不設備。壽世子勢為翊軍校尉，開門納之。遂克成都，屯兵宮門。期遣侍中勞壽。壽奏建寧王越、景騫、田襃、姚華、許涪及征西將軍李遐、將軍李西等懷奸亂政，皆收殺之，縱兵大掠，數日乃定。壽矯以太后任氏令，廢期為邛都縣公，幽之別宮，追諡戾太子曰哀皇帝。
羅恆、解思明、李奕等勸壽稱鎮西將軍、益州牧、成都王，稱藩於晉，送邛都公於建康。任調及司馬蔡興、侍中李豔等勸壽自稱帝。壽命筮之，佔者曰：「可數年天子。」調喜曰：「一日尚足，況數年乎？」思明曰：「數年天子，孰與百世諸侯。」壽曰：「朝聞道，夕死可矣。」遂即皇帝位，改國號曰漢，大赦，改元漢興。以安車束帛徵龔壯為太師，壯誓不仕，壽所贈遺，一無所受。
壽改立宗廟，追尊父驤曰獻皇帝，母昝氏為皇太后，立妃閻氏為皇后，世子勢為皇太子。更以舊廟為大成廟，凡諸制度，多所改易。以董皎為相國，羅恆為尚書令，解思明為廣漢太守，任調為鎮北將軍、梁州刺史，李奕為西夷校尉，從子權為寧州刺史。公卿、州郡，悉用其遼佐代之。成氏舊臣、近親及六郡士人皆見疏斥。邛都縣公期嘆曰：「天下主乃為小縣公，不如死。」五月，縊而卒。壽諡曰幽公，葬以王禮。
夏六月，漢李奕從兄廣漢太守幹告大臣謀廢立。秋七月，漢主壽使其子廣與大臣盟於前殿。徙幹為漢嘉太守。以李閎為荊州刺史，鎮巴郡。
八月，蜀中久雨，百姓饑疫，壽命羣臣極言得失。龔壯上封事稱「陛下起兵之初，上指星辰，昭告天地，歃血盟眾，舉國稱藩，天應人悅，大功克集，而論者未諭，權宜稱制。今淫雨百日，饑疫並臻，天其或者將以監示陛下故也。愚謂宜遵前盟，推奉建康，彼必不愛高爵重位以報大功。雖降階一等，而子孫無窮，永保福祚，不亦休哉。論者或言二州附晉則榮，六郡人事之不便。昔公孫述在蜀，羈客用事，劉備在蜀，楚士多貴。及吳、郡西伐，舉國屠滅，寧分客主。論者不達安固之基，苟惜名位，以為劉氏守令方仕州郡，曾不知彼乃國亡主易，豈同今日義舉，主榮臣顯哉。論者又謂臣當為法正。臣蒙陛下大恩，恣臣所安，至於榮祿，無問漢、晉，臣皆不處，復何為效法正乎？」壽省書內慚，祕而不宣。九月，漢僕射任顏謀反，誅。顏，任太后之弟也。漢主壽因盡誅成主雄諸子。
五年秋九月，漢主壽疾病，羅恆、解思明覆議奉晉，壽不從。李演覆上書言之，壽怒，殺演。壽常慕漢武、魏明之為人，恥聞父兄時事，上書者不得言先世政教，自以為勝之也。舍人杜襲作詩十篇，託言應璩以諷諫。壽報曰：「省詩知意。若今人所作，乃賢哲之話言。若古人所作，則死鬼之常辭耳。」
七年冬十二月，漢主壽以其太子勢領大將軍、錄尚書事。初，成主雄以儉約寬惠得蜀人心。及李閎、王嘏還自鄴，盛稱鄴中繁庶宮殿壯麗，且言趙王虎以刑殺御下，故能控制境內。壽慕之，徙旁郡民三丁以上者以實成都，大修宮室，治器玩，人有小過，輒殺以立威。左僕射蔡興、右僕射李嶷皆坐直諫死。民疲於賦役，吁嗟滿道，思亂者眾矣。
康帝建元元年秋八月，漢主壽卒，諡曰昭文，廟號中宗。太子勢即位，大赦。
二年夏四月，漢太史令韓皓上言：「熒惑守心，乃宗廟不修之譴。」漢主勢命羣臣議之。相國董皎、侍中王嘏以為「景武創業，獻文承基，至親不遠，無宜疏絕。」勢乃更命祀成始祖、太宗，皆謂之漢。
穆帝永和元年秋八月，漢主勢之弟大將軍廣以勢無子，求為太弟，勢不許。馬當、解思明諫曰：「陛下兄弟不多，若復有所廢，將益孤危。」固請許之。勢疑其與廣有謀，收當、思明斬之，夷其三族。遣太保李奕襲廣於涪城，貶廣為臨邛侯，廣自殺。思明被收，嘆曰：「國之不亡，以我數人在也。今其殆矣。」言笑自若而死。思明有智略，敢諫諍，馬當素得人心，及其死，士民無不哀之。
二年冬，漢太保李奕自晉壽舉兵反，蜀人多從之，眾至數萬。漢主勢登城拒戰，奕單騎突門，門者射而殺之，其眾皆潰。勢大赦境內，改年嘉寧。勢驕淫，不恤國事，多居禁中，罕接公卿，疏忌舊臣，信任左右，讒諂並進，刑罰苛濫，由是中外離心。蜀土先無獠，至是始從山出，自巴西至犍為、梓潼，佈滿山谷，十餘萬落，不可禁制，大為民患。加以饑饉，四境之內，遂至蕭條。
安西將軍桓溫將伐漢，將佐皆以為不可。江夏相袁喬勸之曰：「夫經略大事，固非常情所及，智者了於胸中，不必待眾言皆合也。今為天下之患者，胡、蜀二寇而已。蜀雖險固，比胡為弱，將欲除之，宜先其易者。李勢無道，臣民不附，且恃其險遠，不修戰備。宜以精卒萬人輕齎疾趨，比其覺之，我已出其險要，可一戰擒也。蜀地富饒，戶口繁庶，諸葛武侯用之抗衡中夏，若得而有之，國家之大利也。論者恐大軍既西，胡必窺覦，此似是而非。胡聞我萬里遠征，以為內有重備，必不敢動。縱有侵軼，緣江諸軍足以拒守，必無憂也。」溫從之。喬，環之子也。十一月辛未，溫帥益州刺史周撫、南郡太守譙王無忌伐漢，拜表即行。委安西長史範汪以留事，加撫督梁州之四郡諸軍事，使袁喬帥二千人為前鋒。
三年春二月，桓溫軍至青衣。漢主勢大發兵，遣叔父右衛將軍福、從兄鎮南將軍權、前將軍昝堅等將之，自山陽趣合水。諸將欲設伏於江南以待晉兵，昝堅不從，引兵自江北鴛鴦碕渡向犍為。
三月，溫至彭模。議者欲分為兩軍，異道俱進，以分漢兵之勢。袁喬曰：「今懸軍深入萬里之外，勝則大功可立，不勝則噍類無遺。當合勢齊力，以取一戰之捷。若分兩軍，則眾心不一，萬一偏敗，大事去矣。不如全軍而進，棄去釜甑，齎三日糧，以示無還心，勝可必也。」溫從之。留參軍孫盛、周楚將羸兵守輜重，溫自將步卒直指成都。楚，撫之子也。
李福進攻彭模，孫盛等奮擊，走之。溫進，遇李權，三戰三捷，漢兵散走歸成都，鎮東將軍李位都迎詣溫降。昝堅至犍為，乃知與溫異道，還自沙頭津濟，比至，溫已軍於成都之十里陌，堅眾自潰。
勢悉眾出戰於笮橋，溫前鋒不利，參軍龔護戰死，矢及溫馬首。眾懼，欲退而鼓吏誤嗚進鼓，袁喬拔劍督士卒力戰，遂大破之。溫乘勝長驅至成都，縱火燒其城門。漢人惶懼，無復鬥志。勢夜開東門走，至葭萌，使散騎常侍王幼送降文於溫，自稱「略陽李勢叩頭死罪」。尋輿櫬面縛詣軍門，溫解縛、焚櫬，送勢及宗室十餘人於建康。引漢司空譙獻之等以為參佐，舉賢旌善，蜀人悅之。
漢故尚書僕射王誓、鎮東將軍鄧定平、南將軍王潤、將軍隗文等皆舉兵反，眾各萬餘。桓溫自擊定，使袁喬擊文，皆破之。溫命益州刺史周撫鎮彭模，斬王誓、王潤。溫留成都三十日，振旅還江陵。李勢至建康，封歸義侯。
夏四月丁巳，鄧定、隗文等入據成都。隗文、鄧定等立故國師範長生之子賁為帝而奉之，以妖異惑眾，蜀人多歸之。
五年夏四月，益州刺史周撫、龍驤將軍朱燾擊範賁，斬之，益州平。
晉穆帝永和二年冬十一月，安西將軍桓溫伐漢。朝廷以蜀道險遠，溫眾少而深入，皆以為憂，惟劉惔以為必克。或問其故，惔曰：「以博知之。溫善博者也，不必得則不為。但恐克蜀之後，溫終專制朝廷耳。」
三年．漢主勢降於溫。事見《桓溫滅蜀》。
四年秋八月，朝廷論平蜀之功，欲以豫章郡封桓溫。尚書左丞荀蕤曰：「溫若復平河、洛，將何以賞之？」乃加溫征西大將軍、開府儀同三司，封臨賀郡公。加譙王無忌前將軍。袁喬龍驤將軍，封湘西伯。蕤，崧之子也。溫既滅蜀，威名大振，朝廷憚之。
昇平四年冬十一月，封桓溫為南郡公，溫弟衝為豐城縣公，子濟為臨賀縣公。
哀帝興寧元年夏五月，加征西大將軍桓溫侍中、大司馬、都督中外諸軍、領尚書事，假黃鉞。溫以撫軍司馬王坦之為長史。坦之，述之子也。又以征西掾郗超為參軍，王珣為主簿，每事必與二人謀之。府中為之語曰：「髯參軍，短主簿，能令公喜，能令公怒。」溫氣概高邁，罕有所推，與超言，常自謂不能測，傾身待之，超亦深自結納。珣，導之孫也，與謝玄皆為溫掾，溫俱重之。曰：「謝掾年四十必擁旄杖節，王掾當作黑頭公，皆未易才也。」玄，奕之子也。
二年夏五月戊辰，加大司馬溫揚州牧、錄尚書事。壬申，使侍中召溫入參朝政，溫辭不至。
秋七月丁卯，詔復徵大司馬溫入朝。八月，溫至赭圻，詔尚書車灌止之。溫遂城赭圻居之固，讓內錄，遙領揚州牧。
三年。大司馬溫移鎮姑孰。二月丙申，帝崩於西堂。帝無嗣，皇后詔以琅邪王奕承大統。百官奉迎於琅邪第，是日即皇帝位，大赦。海西公太和三年冬十二月，加大司馬溫殊禮，位在諸侯王上。
簡文帝咸安元年。大司馬溫恃其材略位望，陰蓄不臣之志嘗，撫枕嘆曰：「男子不能流芳百世，亦當遺臭萬年。」術士杜炅能知人貴賤，溫問炅以祿位所至。炅曰：「明公勳格宇宙，位極人臣。」溫不悅。溫欲先立功河朔以收時望，還受九錫。及枋頭之敗，威名頓挫。既克壽春，謂參軍郗超曰：「足以雪枋頭之恥乎？」超曰：「未也」久之，超就溫宿，中夜，謂溫曰：「明公都無所慮乎？」溫曰：「卿欲有言邪？」超曰：「明公當天下重任，今以六十之年，敗於大舉，不建不世之勳，不足以鎮愜民望。」溫曰：「然則奈何？」超曰：「明公不為伊、霍之舉者，無以立大威權，鎮壓四海。」溫素有心，深以為然，遂與之定議。以帝素謹無過，而牀第易誣，乃言：「帝早有痿疾，嬖人相龍、計好、朱靈寶等參侍內寢，二美人田氏、孟氏生三男，將建儲立王，傾移皇基。」密播此言於民間，時人莫能審其虛實。
十一月癸卯，溫自廣陵將還姑孰，屯於白石。丁未，詣建康，諷褚太后，請廢帝立丞相會稽王昱，並作令草呈之。太后方在佛屋燒香，內侍啓云：「外有急奏」，太后出，倚戶視奏數行，乃曰：「我本自疑此。」至半，便止，索筆益之曰：「未亡人不幸罹此百憂，感念存沒，心焉如割。」
己酉，溫集百官於朝堂。廢立既曠代所無，莫有識其故典者，百官震慄。溫亦色動，不知所為。尚書僕射王彪之知事不可止，乃謂溫曰：「公阿衡皇家，當倚傍先代。」乃命取《霍光傳》，禮度儀制，定於須臾。彪之朝服當階，神彩毅然，曾無懼容，文武儀準，莫不取定，朝廷以此服之。於是宣太后令，廢帝為東海王，以丞相、錄尚書事會稽王昱統承皇極。百官入太極前殿，溫使督護竺瑤、散騎侍郎劉亨收帝璽綬。帝着白帢單衣，步下西堂，乘犢車出神虎門，羣臣拜辭，莫不戲欷。侍御史、殿中監將兵百人衛送東海第。溫帥百官具乘輿法駕，迎會稽王於會稽邸。王於朝堂變服，着平巾幘、單衣，東向流涕，拜受璽綬。是日，即皇帝位，改元。溫出次中堂，分兵屯衛。溫有足疾，詔乘輿入殿。溫撰辭，欲陳述廢立本意，帝引見，便泣下數十行，溫兢懼，竟不能一言而出。
太宰武陵王晞好習武事，為溫所忌，欲廢之，以事示王彪之。彪之曰：「武陵親尊，未有顯罪，不可以猜嫌之閒便相廢徙。公建立聖明，當崇獎王室，與伊、周同美。此大事，宜更深詳。」溫曰：「此已成事，卿勿復言。」乙卯，溫表「晞聚納輕剽，息綜矜忍。袁真叛逆，事相連染。頃日猜懼，將成亂階。請免晞官，以王歸蕃。」從之，並免其世子綜、梁王逢等官。溫使魏郡太守毛安之帥所領宿衛殿中。安之，虎生之弟也。庚戌，尊褚太后曰崇德太后。
初，殷浩卒，大司馬溫使人齎書吊之。浩子涓不答，亦不詣溫，而與武陵王睎遊。廣州刺史庾蘊，希之弟也，素與溫有隙。溫惡殷、庾宗強，欲去之。辛亥，使其弟祕逼新蔡王晃詣西堂叩頭自列，稱與晞及子綜、著作郎殷涓、太宰長史庾倩、掾曹秀、舍人劉強、散騎常侍庾柔等謀反。帝對之流涕，溫皆收付廷尉。倩、柔，皆蘊之弟也。癸丑，溫殺東海王三子及其母。甲寅，御史中丞譙王恬承溫旨，請依律誅武陵王晞。詔曰：「悲惋惶怛，非所忍聞，況言之哉。其更詳議。」恬，丞之孫也。乙卯，溫重表固請誅晞，詞甚酷切。帝乃賜溫手詔曰：「若晉祚靈長，公便宜奉行前詔。如其大運去矣，請避賢路。」溫覽之，流汗變色，乃奏廢晞及三子，家屬皆徙新安郡。丙辰，免新蔡王晃為庶人，徙衡陽。殷涓、庾倩、曹秀、劉強、庾柔皆族誅，庾蘊飲酖死。蘊兄東陽太守友子婦，桓豁之女也，故溫特赦之。庾希聞難，與弟會稽王參軍邈及子攸之逃于海陵陂澤中。溫既誅殷、庾，威勢翕赫，侍中謝安見溫遙拜。溫驚曰：「安石，卿何事乃爾。」安曰：「未有君拜於前，臣揖於後。」
戊午，大赦，增文武位二等。已未，溫如白石，上書求歸姑孰。庚申，詔進溫丞相，大司馬如故，留京師輔政。溫固辭，仍請還鎮。辛酉，溫自白石還姑孰。
秦王堅聞溫廢立，謂羣臣曰：「溫前敗灞上，後敗枋頭，不能思愆自貶以謝百姓，方更廢君以自說。六十之叟，舉動如此，將何以自容於四海乎。諺曰怒其室而作色於父，其桓溫之謂矣。」
十二月，大司馬溫奏「廢放之人，屏之以遠，不可以臨黎元。東海王宜依昌邑故事，築第吳郡。」太后詔曰：「使為庶人，情有不忍，可特封王。」溫又奏「可封海西縣侯。」庚寅，封海西縣公。
溫威振內外，帝雖處尊位，拱默而已，常懼廢黜。先是，熒惑守太微端門，逾月而海西廢。辛卯，熒惑逆行入太微，帝甚惡之。中書侍郎郗超在直，帝謂超曰：「命之修短，本所不計，故當無復近日事邪？」超曰：「大司馬臣溫，方內固社稷，外恢經略，非常之事，臣以百口保之。」及超請急省其父，帝曰：「致意尊公，家國之事，遂至於此，由吾不能以道匡衛，愧嘆之深，言何能諭。」因詠庾闡詩云：「志士痛朝危，忠臣哀主辱。」遂泣下沾襟。帝美風儀，善容止，留心典籍，凝塵滿席，湛如也。雖神識恬暢，然無濟世大略，謝安以為惠帝之流，但清談差勝耳。
郄超以溫故，朝中皆畏事之。謝安嘗與左衛將軍王坦之共詣超，日旰未得前，坦之慾去，安曰：「獨不能為性命忍須臾邪？」二年春三月戊午，遣侍中王坦之徵大司馬溫入輔，溫復辭。
夏四月，徙海西公於吳縣西柴裏，敕吳國內史刁彝防衛，又遣御史顧允監察之。彝，協之子也。
六月，庾希、庾邈與故青州刺史武林之子遵聚眾夜入京口城，晉陵太守卞眈逾城奔曲阿。希詐稱受海西公密旨誅大司馬溫。建康震擾，內外戒嚴卞眈發諸縣兵二千人擊希，希敗，閉城自守。溫遣東海內史周少孫討之。秋七月壬辰，拔其城，擒希、邈及其親黨皆斬之。眈，壺之子也。
甲寅，帝不豫，急召大司馬溫入輔，一日一夜發四詔，溫辭不至。初，帝為會稽王，娶王述從妹為妃，生世子道生及弟俞生。道生疏躁無行，母子皆以幽廢死。餘三子，鬱、朱生、天流，皆早夭。諸姬絕孕將十年，王使善相者視之，皆曰：「非其人。」又使視諸婢媵，有李陵容者，在織坊中，黑而長，宮人謂之「崑崙」，相者驚曰：「此其人也。」王召之侍寢，生子昌明及道子。已未，昌明為皇太子，生十年矣。以道子為琅邪王，領會稽國，以奉帝母鄭太妃之祀。遺詔「大司馬溫依周公居攝故事。」又曰：「少子可輔者輔之，如不可，君自取之。」侍中王坦之自持詔入，於帝前毀之。帝曰：「天下，儻來之運，卿何所嫌。」坦之曰：「天下，宣、元之天下，陛下何得專之。」帝乃使坦之改詔曰：「家國事一稟大司馬，如諸葛武侯、王丞相故事。」是日，帝崩。
羣臣疑惑，未敢立嗣，或曰：「當須大司馬處分」。尚書僕射王彪之正色曰：「天子崩，太子代立，大司馬何容得異。若先面諮，必反為所責。」朝議乃定。太子即皇帝位，大赦。崇德太后令，以帝衝幼，加在諒暗，令溫依周公居攝故事。事已施行，王彪之曰：「此異常大事，大司馬必當固讓，使萬機停滯，稽廢山陵，未敢奉令，謹具封還。」事遂不行。
溫望簡文臨終禪位於己，不爾便當居攝。既不副所望，甚憤怨，與弟衝書曰：「遺詔使吾依武侯、王公故事耳。」溫疑王坦之、謝安所為，心銜之。詔謝安徵溫入輔，溫又辭。冬十月，彭城妖人盧悚自稱大道祭酒，事之者八百餘家。十一月，遣弟子許龍如吳，晨到海西公門，稱太后密詔，奉迎興復。公初欲從之，納保母諫而止。龍曰：「大事垂捷，焉用兒女子言乎？」公曰：「我得罪於此，幸蒙寬宥，豈敢妄動。且太后有詔，便應官屬來，何獨使汝也。汝必為亂。」因叱左右縛之，龍懼而走。甲午，悚帥眾三百人晨攻廣莫門，詐稱海西公還，由雲龍門突入殿庭，略取武庫甲仗，門下吏士駭愕不知所為。遊擊將軍毛安之聞難，帥眾直入雲龍門，手自奮擊。左衛將軍殷康、中領軍桓祕入止車門，與安之併力討誅之，並黨與死者數百人。海西公深慮橫禍，專飲酒，恣聲色，有子不育，時人憐之。朝廷以其安於屈辱，故不復為虞。
孝武帝寧康元年春二月，大司馬溫來朝。辛巳，詔吏部尚書謝安、侍中王坦之迎於新亭。是時，都下人情恟恟，或雲欲誅王、謝，因移晉室。坦之甚懼。安神色不變，曰：「晉祚存亡，決於此行。」溫既至，百官拜於道側。溫大陳兵衛，延見朝士，有位望者皆戰懾失色，坦之流汗沾衣，倒執手板。安從容就席，坐定，謂溫曰：「安聞諸侯有道，守在四鄰，明公何須壁後置人邪？」溫笑曰：「正自不能不爾。」遂命左右撤之，與安笑語移日。郗超常為溫謀主，安與坦之見溫，溫使超臥帳中聽其言。風動帳開，安笑曰：「郄生可謂入幕之賓矣。」時天子幼弱，外有強臣，安與坦之盡忠輔衛，卒安晉室。
三月，溫有疾，停建康十四日，甲午，還姑孰。秋七月己亥，南郡宣武公桓溫薨。
初，桓溫疾篤，諷朝廷求九錫，屢使人趣之。謝安、王坦之故緩其事，使袁宏具草。宏以示王彪之，彪之嘆其文辭之美，因曰：「卿固大才，安可以此示人。」謝安見其草，輒改之，由是歷旬不就。宏密謀於彪之，彪之曰：「聞彼病日增，亦當不復支久，自可更少遲迴。」宏從之。
溫弟江州刺史衝問溫以謝安、王坦之所任，溫曰：「渠等不為汝所處分。」其意以為，已存，彼必不敢立異，死則非衝所制。若害之，無益於衝，更失時望故也。
溫以世子熙才弱，使衝領其眾。於是桓祕與熙弟濟謀共殺衝。衝密知之，不敢入。俄頃，溫薨，衝先遣力士拘錄熙、濟而後臨喪。祕遂被廢棄，熙、濟俱徙長沙。詔葬溫依漢霍光及安平獻王故事。衝稱溫遺命，以少子玄為嗣，時方五歲，襲封南郡公。
庚戌，加右將軍荊州刺史桓豁征西將軍、督荊楊雍交廣五州諸軍事。以江州刺史桓衝為中軍將軍、都督揚豫江三州諸軍事、揚豫二州刺史，鎮姑孰。竟陵太守桓石秀為寧遠將軍、江州刺史，鎮潯陽。石秀，豁之子也。衝既代溫居任，盡忠王室。或勸衝誅除時望，專執時權，衝不從。始溫在鎮，死罪皆專決不請，衝以為生殺之重，當歸朝廷，凡大辟皆先上，須報，然後行之。
謝安以天子幼衝，新喪元輔，欲請崇德太后臨朝。王彪之曰：「前世人主幼在襁褓，母子一體，故可臨朝。太后亦不能決事，要須顧問大臣。今上年出十歲，垂及冠婚，反令從嫂臨朝，示人君幼弱，豈所以光揚聖德乎。諸公必欲行此，豈僕所制，所惜者大體耳。」安不欲委任桓衝，故使太后臨朝，已得以專獻替裁決，遂不從彪之之言。八月壬子，太后復臨朝攝政。
太元二年冬十二月，臨海太守郗超卒。初，超黨於桓氏，以父愔忠於王室，不令知之。及病甚，出一箱書授門生曰：「公年尊，我死之後，若以哀惋害寢食者，可呈此箱。不爾，即焚之。」既而愔果哀惋成疾，門生呈箱，皆與桓溫往返密計。愔大怒曰：「小子死已晚矣。」遂不復哭。
十一年冬十月甲申，海西公奕薨於吳。
晉懷帝永嘉四年。略陽臨渭氐酋蒲洪，驍勇多權略，羣氐畏服之。漢主聰遣使拜洪平遠將軍，洪不受，自稱護氐校尉、秦州刺史、略陽公。元帝大興二年。蒲洪降趙，趙主曜以洪為率義侯。
成帝咸和四年秋八月，後趙中山公虎攻集木且羌於河西，克之。氐王蒲洪、羌酋姚弋仲俱降於虎，虎表洪監六夷軍事。
八年冬十月，氐帥蒲洪自稱雍州刺史，西附張駿。丞相虎分命諸將屯汧、隴，遣將軍麻秋討蒲洪。洪帥戶二萬降於虎，虎迎拜洪光烈將軍、護氐校尉。洪至長安，說虎徙關中豪傑及氐、羌以實東方，曰：「諸氐皆洪家部曲，洪帥以從，誰敢違者。」虎從之，徙秦、雍及氐、羌十餘萬戶於關東。以洪為龍驤將軍、流民都督，使居枋頭。
咸康四年。趙王虎之攻燕，蒲洪以功拜使持節、都督六夷諸軍事、冠軍大將軍，封平西郡公。石閔言於虎曰：「蒲洪雄俊，得將士死力，諸子皆有非常之才，且握強兵五萬，屯據近畿。宜密除之，以安社稷。」虎曰：「吾方倚其父子以取吳、蜀，奈何殺之？」待之愈厚。
穆帝永和五年。高力督定陽梁犢作亂，趙王虎以車騎將軍蒲洪討滅，進封蒲洪為侍中、車騎大將軍、開府儀同三司、都督雍秦州諸軍事、雍州刺史，進封略陽郡公。
夏四月，趙王虎病卒，太子世即位，以彭城王遵為丞相，遵殺世自立。
武興公石閔言於遵曰：「蒲洪，人傑也。今以洪鎮關中，臣恐秦、雍之地非復國家之有。此雖先帝臨終之命，然陛下踐祚，自宜改圖。」遵從之，罷洪都督，餘如前制。洪怒，歸枋頭。
冬十一月，秦、雍流民相帥西歸，路由枋頭，共推蒲洪為主，眾至十餘萬。洪子健在鄴，斬關出奔枋頭。侍中王鑑懼洪之逼，欲以計遣之，乃以洪為都督關中諸軍事、征西大將軍、雍州牧、領秦州刺史。洪會官屬，議應受與不。主簿程樸請且與趙連和，如列國分境而治。洪怒曰：「吾不堪為天子邪，而雲列國乎？」引樸斬之。
六年春正月，姚弋仲、蒲洪各有據關右之志。弋仲遣其子襄帥眾五萬擊洪，洪迎擊，破之，斬獲三萬餘級。洪自稱大都督、大將軍、大單于、三秦王，改姓苻氏。以南安雷弱兒為輔國將軍。安定梁楞為前將軍，領左長史。馮翊魚遵為後將軍，領右長史。京兆段陵為左將軍，領左司馬。王墮為右將軍，領右司馬。天水趙俱、隴西牛夷、北地辛牢皆為從事中郎，氐酋毛貴為單于輔相。
三月，麻秋說苻洪曰：「冉閔、石祇方相持，中原之亂未可平也。不如先取關中，基業己固，然後東爭天下，誰能敵之。」洪深然之。既而秋因宴鴆洪，欲並其眾，世子健收秋斬之。洪謂健曰：「吾所以未入關者，以為中州可定。今不幸為豎子所困。中州非汝兄弟所能辦，我死，汝急入關。」言終而卒。健代統其從眾，乃去大都督、大將軍、三秦王之號，稱晉官爵，遣其叔父安來告喪，且請朝命。
秋八月，京兆杜洪據長安，自稱晉征北將軍、雍州刺史，以馮翊張琚為司馬，關西夷、夏皆應之。苻健欲取之，恐洪知之，乃受趙官爵。以趙俱為河內太守，戍溫。牛夷為綏集將軍，戍懷。治宮室於枋頭，課民種麥，示無西意。有知而不種者，健殺之以徇。既而自稱晉征西大將軍、都督關中諸軍事、雍州刺史。以武威賈玄碩為左長史，略陽梁安為右長史，段純為左司馬，辛牢為右司馬，京兆王魚、安定程肱、胡文等為軍諮祭酒。悉眾而西，以魚遵為先鋒，行至盟津，為浮梁以濟。遣弟輔國將軍雄帥眾五千自潼關入，兄子揚武將軍菁帥眾七千自軹關入。臨別，執菁手曰：「若事不捷，汝死河北，我死河南，不復相見。」既濟，焚橋，自帥大眾隨雄而進。
杜洪聞之，與健書，侮嫚之。以張琚弟先為徵虜將軍，帥眾萬三千逆戰於潼關之北，先兵大敗，走還長安。洪悉召關中之眾以拒健。洪弟鬱勸洪迎健，洪不從，鬱帥所部降於健。
健遣苻雄徇渭北。氐酋毛受屯高陵，徐嗟屯好畤，羌酋白犢屯黃白，眾各數萬，皆斬洪使，遣子降於健。苻菁、魚遵所過城邑，無不降附。洪懼，固守長安。
九月，苻菁與張先戰於渭北，擒之，三輔郡縣堡壁皆降。冬十月，苻健長驅至長安，杜洪、張琚奔司竹。
十一月甲午，苻健入長安，以民心思晉，乃遣參軍杜山伯詣建康獻捷，並修好於桓溫。於是秦、雍夷、夏皆附之。趙涼州刺史石寧獨據上邽不下，十二月，苻健擊斬之。
七年春正月，苻健左長史賈玄碩等請依劉備稱漢中王故事，表健為都督關中諸軍事、大將軍、大單于、秦王。健怒曰：「吾豈堪為秦王邪。且晉使未返，我之官爵，非汝曹所知也。」既而密使梁安諷玄碩等上尊號，健辭讓再三，然後許之。丙辰，健即天王、大單于位，國號大秦，大赦，改元皇始。追尊父洪為武惠皇帝，廟號太祖。立妻強氏為天王后，子萇為太子，靚為平原公，生為淮南公，覿為長樂公，方為高陽公，碩為北平公，騰為淮陽公，柳為晉公，桐為汝南公，庾為魏公，武為燕公，幼為趙公。以苻雄為都督中外諸軍事、丞相、領車騎大將軍、雍州牧、東海公，苻菁為衛大將軍、平昌公，宿衛二宮。雷弱兒為太尉，毛貴為司空，略陽姜伯周為尚書令，梁楞為左僕射，王墮為右僕射，魚遵為太子太師，強平為太傅，段純為太保，呂婆樓為散騎常侍。伯周，健之舅。平，王后之弟。婆樓，本略陽氐酋也。
三月秦王健分遣使者周民疾苦，蒐羅俊異。寬重斂之稅，弛離宮之禁，罷無用之器，去侈靡之服，凡趙之苛政不便於民者，皆除之。
杜洪、張琚遣使召梁州刺史司馬勳。夏四月，勳帥步騎三萬赴之，秦王健御之於五丈原。勳屢戰皆敗，退歸南鄭。健以中書令賈玄碩始者不上尊號，銜之，使人告玄碩與司馬勳通，並其諸子皆殺之。
八年春正月，秦丞相雄等請秦王健正尊號，依漢、晉之舊，不必效石氏之初。健從之，即皇帝位，大赦。諸公皆進爵為王。且言單于所以統壹百蠻，非天子所宜領，以授太子萇。
司馬勳既還漢中，杜洪、張琚屯宜秋。洪自以右族，輕琚，琚遂殺洪，自立為秦王，改元建昌。夏五月，秦主健攻張琚於宜秋，斬之。
十年夏六月丙申，秦東海敬武王雄卒，秦王健哭之嘔血，曰：「天不欲吾平四海邪。何奪吾元才之速也。」贈魏王。雄以佐命元勳，位兼將相，權侔人主，而謙恭泛愛，遵奉法度，故健重之，常曰：「元才，吾之周公也。」子堅襲爵。堅性至孝，幼有志度，博學多能，交結英豪，呂婆樓、強汪及略陽梁平老皆與之善。
十一月。秦淮南王苻生，幼無一目，性粗暴。其祖父洪嘗戲之曰：「吾聞瞎兒一淚，信乎？」生怒，引佩刀自刺出血，曰：「此亦一淚也。」洪大驚，鞭之。生曰：「性耐刀槊，不堪鞭棰。」洪謂其父健曰：「此兒性悖，宜早除之，不然必破人家。」健將殺之，健弟雄止之曰：「兒長自應改，何可遽爾。」及長，力舉千鈞，手格猛獸，走及奔馬，擊刺騎射，冠絕一時。獻哀太子卒，強後欲立少子晉王柳。秦主健以讖文有「三羊五眼」，乃立生為太子。以司空平昌王菁為太尉，尚書令王墮為司空，司隸校尉梁楞為尚書令。
夏六月丙子，秦主健寢疾。庚辰，平昌王菁勒兵入東宮，將殺太子生而自立。時生侍疾西宮，菁以為健已卒，攻東掖門。健聞變，登端門，陳兵自衛。眾見健，惶懼皆舍仗逃散。健執菁，數而殺之，餘無所問。
壬午，以大司馬武都王安都督中外諸軍事。甲申，健引太師魚遵、丞相雷弱兒、太傅毛貴、司空王墮、尚書令梁楞、左僕射梁安、右僕射段純、吏部尚書辛牢等受遺詔輔政。健謂太子生曰：「六夷酋帥及大臣執權者，若不從汝命，宜斬除之。」
乙酉，健卒。諡曰景明皇帝，廟號高祖。丙戌，太子生即位，大赦，改元壽光。羣臣奏曰：「未逾年而改元，非禮也。」生怒，窮推議主，得右僕射段純，殺之。
秋七月，秦主生尊母強氏曰皇太后，立妃梁氏為皇后。梁氏，安之女也。以其嬖臣太子門大夫南安趙韶為右僕射，太子舍人趙誨為中護軍，著作郎董榮為尚書。
八月，秦主生封衛大將軍黃眉為廣平王，前將軍飛為新興王，皆素所善也。徵大司馬武都王安領太尉。以晉王柳為征東大將軍、幷州牧，鎮蒲阪。魏王氵霝為鎮東大將軍、豫州牧，鎮陝城。中書監胡文、中書令王魚言於生曰：「比有星孛於大角，熒惑入東井。大角帝座，東井，秦分。於佔，不出三年，國有大喪，大臣戮死。願陛下修德以禳之。」生曰：「皇后與朕對臨天下，可以應大喪矣。毛太傅、梁車騎、梁僕射受遺輔政，可以應大臣矣。」九月，生殺梁後及毛貴、梁楞、梁安。貴，後之舅也。右僕射趙韶、中護軍趙誨，皆洛州刺史俱之從弟也，有寵於生，乃以俱為尚書令。俱固辭以疾，謂韶、誨曰：「汝等不復顧祖宗，欲為滅門之事。毛、梁何罪，而誅之。吾何功，而代之。汝等可自為，吾其死矣。」遂以憂卒。
冬十一月，秦以辛牢守尚書令，趙韶為左僕射，尚書董榮為右僕射，中護軍趙誨為司隸校尉。
十二月，秦丞相雷弱兒性剛直，以趙韶、董榮亂政，每公言於朝，見之常切齒。韶、榮譖之於秦主生，生殺弱兒及其九子、二十七孫。於是諸羌皆有離心。
生雖在諒陰，遊飲自若。彎弓露刃以見朝臣，錘鉗鋸鑿，可以害人之具，備置左右。即位未幾，后妃公卿已下至於僕隸，凡殺五百餘人，截脛、拉脅、鋸項、刳胎者，比比有之。
十二年。秦司空王墮性剛峻，右僕射董榮、侍中強國皆以佞幸進，墮疾之如讎，每朝見榮，未嘗與之言。或謂墮曰：「董君貴幸無比，公宜小降意接之。」墮曰：「董龍是何雞狗，而令國士與之言乎？」會有天變，榮與強國言於秦主生曰：「今天譴甚重，宜以貴臣應之。」生曰：「貴臣唯有大司馬及司空耳。」榮、國曰：「大司馬國之懿親，不可殺也。」乃殺王墮。將刑，榮謂之曰：「今日復敢比董龍於雞狗乎？」墮瞋目叱之。洛州刺史杜鬱，墮之甥也，左僕射趙韶惡之，譖於生，以為貳於晉而殺之。春正月壬戌，生宴羣臣於太極殿，以尚書令辛牢為酒監，酒酣，生怒曰：「何不強人酒而猶有坐者。」引弓射牢，殺之。羣臣懼，莫敢不醉，偃仆失冠，生乃悅。三月，秦主生髮三輔民治渭橋，金紫光祿大夫程肱諫，以為妨農，生殺之。
夏四月，長安大風，髮屋拔木。秦宮中驚擾，或稱賊至，宮門晝閉，五日乃止。秦主生推告賊者，刳出其心。左光祿大夫強平諫曰：「天降災異，陛下當愛民事神，緩刑崇德以應之，乃可弭也。」生怒，鑿其頂而殺之。衛將軍廣平王黃眉、前將軍新興王飛、建節將軍鄧羌，以平，太后之弟，叩頭固諫。生弗聽，出黃眉為左馮翊，飛為右扶風，羌行咸陽太守，猶惜其驍勇，故皆弗殺。五月，太后強氏以憂恨卒，諡曰明德。
六月，秦主生下詔曰：「朕受皇天之命，君臨萬邦，嗣統已來，有何不善，而謗讟之音，扇滿天下。殺不過千，而為之殘虐。行者比肩，未足為希。方當峻刑極罰，復如朕何。」
自去春以來，潼關之西至於長安，虎狼為暴，晝則繼道，夜則廢屋，不食六畜，專務食人，凡殺七百餘人。民廢耕桑，相聚邑居，而為害不息。秋七月，秦羣臣奏請禳災。生曰：「野獸饑則食人，飽當自止，何禳之有。且天豈不愛民哉，正以犯罪者多，故助朕殺之耳。」
冬十月，秦主生夜食棗多，旦而有疾，召太醫令程延使診之。延曰：「陛下無它疾，食棗多耳。」生怒曰：「汝非聖人，安知吾食棗。」遂斬之。
昇平元年春二月，太白入東井。秦有司奏「太白罰星，東井秦分，必有暴兵起京師。」秦主生曰：「太白入井，自為渴耳，何所怪乎？」
夏五月，秦主生夢大魚食蒲，又長安謠曰：「東海大魚化為龍，男皆為王女為公。」生乃誅太師、錄尚書事廣寧公魚遵，並其七子、十孫。金紫光祿大夫牛夷懼禍，求為荊州，生不許，以為中軍將軍，引見，調之曰：「牛性遲重，善持轅軛，雖無驥足，動負百石。」夷曰：「雖服大車，未經峻璧，願試重載，乃知勳績。」生笑曰：「何其快也。公嫌所載輕乎，朕將以魚公爵位處公。」夷懼，歸而自殺。
生飲酒無晝夜，或連月不出，奏事不省，往往寢落。或醉中決事，左右因以為奸，賞罰無準。或至申酉乃出視朝，乘醉多所殺戮。自以眇目，諱言：「殘、缺、偏、只、少、無、不具」之類，誤犯而死者不可勝數。好生剝牛羊驢馬，燖雞豚鵝鴨，縱之殿前，數十為羣。或剝人麵皮，使之歌舞，臨觀以為樂。嘗問左右曰：「自吾臨天下，汝外間何所聞。」或對曰：「聖明宰世，賞罰明當，天下唯歌太平。」怒曰：「汝媚我也。」引而斬之。它日，又問，或對曰：「陛下刑罰微過。」又怒曰：「汝謗我也。」亦斬之。勳舊親戚，誅之殆盡，羣臣得保一日，如度十年。
東海王堅，素有時譽，與故姚襄參軍薛讃、權翼善。讃、翼密說堅曰：「主上猜忍暴虐，中外離心。方今宜主秦祀者，非殿下而誰。願早為計，勿使它姓得之。」堅以問尚書呂婆樓，婆樓曰：「僕，刀鐶上人耳，不足以辦大事。僕里舍有王猛者，其人謀略不世出，殿下宜請而諮之。」堅因婆樓以招猛，一見如舊友。語及時事，堅大悅，自謂如劉玄德之遇諸葛孔明也。
六月，太史令康權言於秦主生曰：「昨夜三月並出，孛星入太微，連東井。自去月上旬沈陰不雨以至於今，將有下人謀上之禍。」生怒，以為妖言，撲殺之。特進、領御史中丞梁平老等謂堅曰：「主上失德，上下嗷嗷，人懷異志，燕、晉二方，伺隙而動，恐禍發之日，家國俱亡。此殿下之事也，宜早圖之。」堅心然之，畏生趫勇，未敢發。
生夜對侍婢言曰：「阿法兄弟亦不可信，明當除之。」婢以告堅及堅兄清河王法。法與梁平老及特進、光祿大夫強汪帥壯士數百潛入雲龍門，堅與呂婆樓帥麾下三百人鼓譟繼進，宿衛將士皆舍仗歸堅。生猶醉寐，堅兵至，生驚問左右曰：「此輩何人。」左右曰：「賊也」生曰：「何不拜之。」堅兵皆笑。生又大言：「何不速拜。不拜者斬之。」堅兵引生置別室，廢為越王，尋殺之，諡曰厲王。
堅以位讓法，法曰：「汝嫡嗣，且賢，宜立」堅曰：「兄年長，宜立」堅母苟氏泣謂羣臣曰：「社稷重事，小兒自知不能，它日有悔，失在諸君。」羣臣皆頓首請立堅。堅乃去皇帝之號，稱大秦天王，即位於太極殿。誅生倖臣中書監董榮、左僕射趙韶等二十餘人。大赦，改元永興。追尊父雄為文桓皇帝。母苟氏為皇太后，妃苟氏為皇后，世子宏為皇太子。以清河王法為都督中外諸軍事、丞相、錄尚書事、東海公。諸王皆降爵為公。以從祖右光祿大夫永安公侯為太尉，晉公柳為車騎大將軍、尚書令。封弟融為陽平公，雙為河南公，子丕為長樂公，暉為平原公，熙為廣平公，叡為鉅鹿公。以漢陽李威為左僕射，梁平老為右僕射，強汪為領軍將軍，呂婆樓為司隸校尉，王猛為中書侍郎。
融好文學，明辯過人，耳聞則誦，過目不忘。力敵百夫，善騎射擊刺，少有令譽，堅愛重之，常與共議國事。融經綜內外，刑政修明，薦才揚滯，補益弘多。丕亦有文武才幹，治民斷獄，皆亞於融。
威，苟太后之姑子也，素與魏王雄友善，生屢欲殺堅，賴威營救得免。威得幸於苟太后，堅事之如父。威知王猛之賢，常勸堅以國事任之。堅謂猛曰：「李公知君，猶鮑叔牙之知管仲也。」猛以兄事之。
秋八月，秦王堅以權翼為給事黃門侍郎，薛讃為中書侍郎，與王猛並掌機密。九月，追復大師魚遵等官，以禮改葬，子孫存者皆隨才擢敘。
冬十一月，秦太后苟氏遊宣明臺，見東海公法之第門車馬輻湊，恐終不利於秦王堅，乃與李威謀賜法死。堅與法訣於東堂，慟哭歐血。諡曰獻哀公，封其子陽為東海公，敷為清河公。
十二月，秦王堅行至尚書，以文案不治，免左丞程卓官，以王猛代之。堅舉異才，修廢職，課農桑，恤困窮，禮百神，立學校，旌節義，繼絕世，秦民大悅。
晉穆帝永和九年冬十月，西平敬烈公張重華有疾，子曜靈才十歲，立為世子，赦其境內。重華庶兄長寧侯祚，有勇力吏幹，而傾巧善事內外，與重華嬖臣趙長、尉緝等結異姓兄弟。都尉常據請出之，重華曰：「吾方以祚為周公，使輔幼子，君是何言也。」
謝艾以枹罕之功，有寵於重華，左右疾之，譖艾出為酒泉太守。艾上疏言：「權幸用事，公室將危，乞聽臣入侍。」且言：「長寧侯祚及趙長等將為亂，宜盡逐之。」十一月己未，重華疾甚，手令徵艾為衛將軍，監中外諸軍事，輔政。祚、長等匿而不宣。丁卯，重華卒，世子曜靈立，稱大司馬、涼州刺史、西平公。趙長等矯重華遺令，以長寧侯祚為都督中外諸軍事、撫軍大將軍，輔政。
冬十二月，涼右長史趙長等建議，以為「時難未夷，宜立長君。曜靈衝幼，請立長寧侯祚」。張祚先得幸於重華之母馬氏，馬氏許之，乃廢張曜靈為涼寧侯，立祚為大都督、大將軍、涼州牧、涼公。祚既得志，諮為淫虐，殺重華妃裴氏及謝艾。
十年春正月，張祚自稱涼王，改建興四十二年為和平元年。立妻辛氏為王后，子太和為太子。封弟天錫為長寧侯，子庭堅為建康侯，曜靈弟玄靚為涼武侯。置百官，郊祀天地，用天子禮樂。尚書馬岌切諫，坐免官。郎中丁琪復諫曰：「我自武公以來，世守臣節，抱忠履謙，五十餘年，故能以一州之眾，抗舉世之虜，師徒歲起，民不告疲。殿下勳德未高於先公，而亟謀革命，臣未見其可也。彼士民所以用命，四遠所以歸向者，以吾能奉晉室故也。今而自尊，則中外離心，安能以一隅之地，拒天下之強敵乎？」祚大怒，斬之於闕下。
十一年秋七月，涼王祚淫虐無道，上下怨憤。祚惡河州刺史張瓘之強，遣張掖太守索孚代瓘守枹罕，使瓘討叛胡，又遣其將易揣、張玲帥步騎萬三千以襲瓘。張掖人王鸞知術數，言於祚曰：「此軍出，必不還，涼國將危。」並陳祚三不道。祚大怒，以鸞為妖言，斬以徇。鸞臨刑曰：「我死，軍敗於外，王死於內，必矣」祚族滅之。瓘聞之，斬孚，起兵擊祚，傳檄州郡，廢祚，以侯還第，復立涼寧侯曜靈。易揣、張玲軍始濟河，瓘擊破之。揣等單騎奔還，瓘軍躡之，姑臧振恐。驍騎將軍敦煌宋混兄修與祚有隙，懼禍。八月混與弟澄西走，合眾萬餘人以應瓘，還向姑臧。祚遣楊秋胡將曜靈於東苑，拉其腰而殺之，埋於沙坑，諡曰哀公。
九月，涼宋混軍於武始大澤，為曜靈發哀。閏月，混軍至姑臧，涼王祚收張瓘弟琚及子嵩，將殺之。琚、嵩聞之，募市人數百，揚言：「張祚無道，我兄大軍已至城東，敢舉手者誅三族」。遂開西門納混兵。領軍將軍趙長等懼罪，入合呼張重華母馬氏出殿，立涼武侯玄靚為主。易揣等引兵入殿，收長等，殺之。祚案劍殿上，大呼，叱左右力戰。祚素失眾心，莫肯為之鬥者，遂為兵人所殺。混等梟其首，宣示內外，暴屍道左，城內咸稱萬歲。以庶人禮葬之，並殺其二子。混、琚上玄靚為大將軍、涼州牧、西平公，赦境內，復稱建興四十三年。時玄靚始七歲。
張瓘至姑臧推玄靚為涼王，自為使持節、都督中外諸軍事、尚書令、涼州牧、張掖郡公，以宋混為尚書僕射。隴西人李儼據郡，不受瓘命，用江東年號，眾多歸之。瓘遣其將牛霸討之，未至，西平人衛綝亦據郡叛，霸兵潰，奔還。瓘遣弟琚擊綝，敗之。酒泉太守馬基起兵以應綝，瓘遣司馬張姚、王國擊斬之。
十二年春正月，秦征東大將軍晉王柳遣參軍閻負、梁殊使於涼，以書說涼王玄靚。負、殊至姑臧，張瓘見之曰：「我晉臣也，臣無境外之交，二君何以來辱？」負、殊曰：「晉王與君鄰藩，雖山河阻絕，風通道會，故來修好，君何怪焉。」瓘曰：「吾盡忠事晉，於今六世矣。若與苻征東通使，是上違先君之志，下隳士民之節，其可乎？」負、殊曰：「晉室衰微，墜失天命，固己久矣，是以涼之先王，北面二趙，唯知機也。今大秦威德方盛，涼王若欲自帝河右，則非秦之敵，欲以小事大，則曷若舍晉事秦，長保福祿乎？」瓘曰：「中州好食言，曏者石氏使車適返，而戎騎已至，吾不敢信也。」負、殊曰：「自古帝王居中州者，政化各殊，趙為奸詐，秦敦信義，豈得一概待之乎。張先、楊初，皆阻兵不服，先帝討而擒之，赦其罪戾，寵以爵秩，固非石氏之比也。」瓘曰：「必如君言，秦之威德無敵，何不先取江南，則天下盡為秦有，征東何辱命焉。」負、殊曰：「江南文身之俗，道污先叛，化隆後服。主上以為江南必須兵服，河右則可以義懷，故遣行人先申大好。若君不達天命，則江南得延數年之命，而河右恐非君之土也。」瓘曰：「我跨據三州帶甲十萬，西苞蔥嶺，東距大河，伐人有餘，況於自守，何畏於秦。」負、殊曰：「貴州山河之固，孰若崤、函。民物之饒，孰若秦、雍。杜洪、張琚因趙氏成資，兵強財富，有囊括關中，席捲四海之志。先帝戎旗西指，冰消雲散，旬月之間，不覺易主。主上若以貴州不服，赫然奮怒，控弦百萬，鼓行而西，未知貴州將何以待之？」瓘笑曰：「茲事當決之於王，非身所了。」負、殊曰：「涼王雖英睿夙成，然年在幼衝。君居伊、霍之任，國家安危，系君一舉耳。」瓘懼，乃以玄靚之命，遣使稱藩於秦，秦因玄靚所稱官爵而授之。
昇平三年。涼州牧張瓘，猜忌苛虐，專以愛憎為賞罰。郎中殷郇諫之，瓘曰：「虎生三日，自能食肉，不須人教也。」由是人情不附。輔國將軍宋混性忠鯁，瓘憚之，欲殺混及弟澄，因廢涼王玄靚而代之，徵兵數萬集姑臧。混知之，夏六月，與澄帥壯士楊和等四十餘騎奄入南城，宣告諸營曰：「張瓘謀逆，被太后令誅之。」俄而眾至二千。瓘帥眾出戰，混擊破之。瓘麾下玄臚刺混，不能穿甲，混擒之，瓘眾悉降。瓘與弟琚皆自殺，混夷其家族。玄靚以混為使持節、都督中外諸軍事、驃騎大將軍、酒泉郡侯，代瓘輔政。混乃請玄靚去涼王之號，復稱涼州牧。混謂玄臚曰：「卿刺我，幸而不傷，今我輔政，卿其懼乎？」臚曰：「臚受瓘恩，唯恨刺節下不深耳，竊無所懼。」混義之，任為心膂。
五年夏四月，涼驃騎大將軍宋混疾甚，張玄靚及其祖母馬氏往省之，曰：「將軍萬一不幸，寡婦孤兒將何所託。欲以林宗繼將軍，可乎？」混曰：「臣子林宗幼弱，不堪大任。殿下儻未棄臣門，臣弟澄政事愈於臣，但恐其儒緩，機事不稱耳。殿下策勵而使之，可也」混戒澄及諸子曰：「吾家受國大恩，當以死報，無恃勢位以驕人。」又見朝臣，皆戒之以忠貞。及卒，行路為之揮涕。玄靚以澄為領軍將軍，輔政。
秋九月，涼右司馬張邕惡宋澄專政，起兵攻澄，殺之，並滅其族。張玄靚以邕為中護軍，叔父天錫為中領軍，同輔政。
涼張邕驕矜淫縱，樹黨專權，多所刑殺，國人患之。張天錫所親敦煌劉肅謂天錫曰：「國家事欲未靜。」天錫曰：「何謂也。」肅曰：「今護軍出入，有似長寧。」天錫驚曰：「我固疑之，未敢出口。計將安出。」肅曰：「正當速除之耳。」天錫曰：「安得其人。」肅曰：「肅即其人也。」肅時年未二十。天錫曰：「汝年少，更求其助。」肅曰：「趙白駒與肅二人足矣。」十一月，天錫與邕俱入朝，肅與白駒從天錫值邕於門下，肅斫之不中，白駒繼之又不克，二人與天錫俱入宮中。邕得速走，帥甲士三百餘人攻宮門。天錫登屋大呼曰：「張邕凶逆無道，既滅宋氏，又欲傾覆我家。汝將士世為涼臣，何忍以兵相向邪。今所取者止張邕耳，它無所問。」於是邕兵悉散走，邕自刎死，盡滅其族黨。玄靚以天錫為使持節、冠軍大將軍、都督中外諸軍事，輔政。十二月，始改建興四十九年，奉昇平年號。詔以玄靚為大都督、隴右諸軍事、涼州刺史、護羌校尉、西平公。
哀帝興寧元年秋八月，張玄靚祖母馬氏卒，尊庶母郭氏為太妃。郭氏以張天錫專政，與大臣張欽等謀誅之。事泄，欽等皆死。玄靚懼，以位讓天錫，天錫不受。右將軍劉肅等勸天錫自立。閏月，天錫使肅等夜帥兵入宮，弒玄靚，宣言暴卒，諡曰衝公。天錫自稱使持節、大都督、大將軍、涼州牧、西平公，時年十八。尊母劉美人曰太妃。遣司馬綸騫奉章詣建康請命，並送御史俞歸東還。
二年夏六月，秦王堅遣大鴻臚拜張天錫為大將軍、涼州牧、西平公。海西公太和元年冬十月，張天錫遣使至秦境上，告絕於秦。
簡文帝咸安元年夏四月，秦王堅命王猛為書諭天錫曰：「昔貴先公稱藩劉、石者，惟審於強弱也。今論涼土之力則損於往時，語大秦之德則非二趙之匹，而將軍翻然自絕，無乃非宗廟之福也歟。以秦之威，旁振無外，可以回弱水使東流，返江、河使西注。關東既平，將移兵河右，恐非六郡士民所能抗也。劉表謂漢南可保，將軍謂西河可全，吉凶在身，元龜不遠，宜深算妙慮，以求多福，無使六世之業一旦而墜地也。」天錫大懼，遣使謝罪稱藩。堅拜天錫使持節、都督河右諸軍事、驃騎大將軍、開府儀同三司、涼州刺史、西平公。
冬十二月，秦以河州刺史李辯領興晉太守，還鎮枹罕，徙涼州治金城。張天錫聞秦有兼併之志，大懼，立壇於姑臧南，刑三牲，帥其官屬，遙與晉三公盟。遣從事中郎韓博奉表送盟文，並獻書於大司馬溫，期以明年夏同大舉，會於上邽。
孝武帝太元元年。初，張天錫之殺張邕也，劉肅及安定梁景皆有功，二人由是有寵，賜姓張氏，以為已子，使預政事。天錫荒於酒色，不親庶務，黜世子大懷而立嬖妾焦氏之子大豫，以焦氏為左夫人，人情憤怨。從弟從事中郎憲輿櫬切諫，不聽。
夏五月，秦王堅下詔曰：「張天錫雖稱藩受位，然臣道未純，可遣使持節武衛將軍武都苟萇、左將軍毛盛、中書令梁熙、步兵校尉姚萇等將兵臨西河，尚書郎閻負、梁殊奉詔徵天錫入朝，若有違王命，即進師撲討。」是時，秦步騎十三萬，軍司段鏗謂周虓曰：「以此眾戰，誰能敵之。」虓曰：「戎狄以來，未之有也。」堅又命秦州刺史苟池、河州刺史李辯、涼州刺史王統帥三州之眾為苟萇後繼。
秋七月，閻負、梁殊至姑臧。張天錫會官屬謀之，曰：「今入朝，必不返。如其不從，秦兵必至。將若之何。」禁中錄事席仂曰：「以愛子為質，賂以重寶，以退其師，然後徐為之計，此屈伸之術也。」眾皆怒曰：「吾世事晉朝，忠節着于海內。今一旦委身賊庭，辱及祖宗，醜莫大焉。且河西天險，百年無虞，若悉境內精兵，右招西域，北引匈奴以拒之，何遽知其不捷也。」天錫攘袂大言曰：「孤計決矣，言降者斬。」使謂閻負、梁殊曰：「君欲生歸乎。死歸乎？」殊等辭氣不屈，天錫怒，縛之軍門，命軍士交射之，曰：「射而不中，不與我同心者也。」其母嚴氏泣曰：「秦主以一州之地橫制天下，東平鮮卑，南取巴、蜀，兵不留行，所向無敵。汝若降之，猶可延數年之命。今以蕞爾一隅，抗衡大國，又殺其使者，亡無日矣。」天錫使龍驤將軍馬建帥眾二萬拒秦。
秦人聞天錫殺閻負、梁殊，八月，梁熙、姚萇、王統、李辯濟自清石津，攻涼驍烈將軍梁濟於河會城，降之。甲申，苟萇濟自石城津，與梁熙等會攻纏縮城，拔之。馬建懼，自楊非退屯清塞。天錫又遣征東將軍常據帥眾三萬軍於洪池，天錫自將餘眾五萬軍於金昌城。安西將軍敦煌宋皓言於天錫曰：「臣晝察人事，夜觀天文，秦兵不可敵也，不如降之」。天錫怒，貶皓為宣威護軍。廣武太守辛章曰：「馬建出於行陳，必不為國家用。」苟萇使姚萇帥甲士三千為前驅。庚寅，馬建帥萬人迎降，餘兵皆散走。辛卯，苟萇及常據戰於洪池，據兵敗，馬為亂兵所殺，其屬董儒授之以馬，據曰：「吾三督諸軍，再秉節鉞，八將禁旅，十總外兵，寵任極矣。今卒困於此，此吾之死地也，尚安之乎？」乃就帳免冑，西向稽首，伏劍而死。秦兵殺軍司席仂。癸已，秦兵入清塞，天錫遣兵司趙充哲帥眾拒之。秦兵與克哲戰於赤岸，大破之，俘斬三萬八千級，充哲死。天錫出城自戰，城內又叛，天錫與數千騎奔還姑臧。甲午，秦兵至姑臧，天錫素車白馬，面縛輿櫬，降於軍門。苟萇釋縛、焚櫬，送於長安。涼州郡縣悉降於秦。
九月，秦王堅以梁熙為涼州刺史，鎮姑臧。徙豪右七千餘戶於關中，餘皆安堵如故。封天錫為歸義侯，拜北部尚書。初，秦兵之出也，先為天錫築第於長安，至則居之。以天錫晉興太守隴西彭和正為黃門侍郎，治中從事武興蘇膺、敦煌太守張烈為尚書郎，西平太守金城趙凝為金城太守，高昌楊幹為高昌太守，餘皆隨才擢敘。
晉穆帝永和九年春二月庚子，燕王俊立其妃可足渾氏為皇后，世子曄為皇太子，皆自龍城遷於薊宮。
十年夏四月戊申，燕主俊命冀州刺史吳王霸徙治信都。初，燕王皝奇霸之才，故名之曰霸，將以為世子，羣臣諫而止，然寵遇猶逾於世子。由是俊惡之，以其嘗墜馬折齒，更名曰缺，尋以其應識文，更名曰垂，遷侍中，錄留臺事，徙鎮龍城。垂大得東北之和，俊愈惡之，復召還。
十二年秋七月丙子，燕獻太子曄卒。昇平元年春二月癸丑，燕主俊立其子中山王暐為太子。
二年。燕吳王垂娶段末柸女，生子令寶。段氏才高性烈，自以貴姓，不尊事可足渾後，可足渾氏銜之。燕主俊素不快於垂，中常侍涅皓因希旨告段氏及吳國典書令遼東高弼為巫蠱，欲以連污垂。俊收段氏及弼下大長秋、廷尉考驗，段氏及弼志氣確然，終無橈辭。掠治日急，垂愍之，私使人謂段氏曰：「人生會當一死，何堪楚毒如此，不若引服。」段氏嘆曰：「吾豈愛死者邪。若自誣以惡逆，上辱祖宗，下累於王，固不為也。」辨答益明，故垂得免禍。而段氏竟死於獄中。出垂為平州刺史，鎮遼東。垂以段氏女弟為繼室，可足渾氏黜之，以其妹長安君妻垂。垂不悅，由是益惡之。
三年春二月，燕主俊宴羣臣於蒲池，語及周太子晉，潸然流涕曰：「才子難得。自景先之亡，吾鬢髮中白。卿等謂景先何如？」司徒左長史李績對曰：「獻懷太子之在東宮，臣為中庶子，太子志業，敢不知之。太子大德有八，至孝一也，聰敏二也，沈毅三也，疾諛喜直四也，好學五也，多藝六也，謙恭七也，好施八也。」俊曰：「卿譽之雖過，然此兒在，吾死無憂矣。景茂何如？」時太子暐侍側，績曰：「皇太子天資岐嶷，雖八德已聞，然二闕未補，好遊畋而樂絲竹，此其所以為損也。」俊顧謂暐曰：「伯陽之言，藥石之惠也，汝宜誡之。」暐甚不平。
俊夢趙主虎齧其臂，乃發虎墓，求屍不獲，購以百金。鄴女子李菟知而告之，得屍於東明觀下，僵而不腐。俊蹋而罵之曰：「死胡，何敢怖生天子。」數其殘暴之罪而鞭之，投於漳水，屍倚橋柱不流。及秦滅燕，王猛為之誅李菟，收而葬之。冬十二月辛酉，燕主俊寢疾，謂大司馬太原王恪曰：「吾疾必不濟。今二方未平，景茂衝幼，國家多難，吾欲效宋宣公，以社稷屬汝，何如？」恪曰：「太子雖幼，勝殘致治之主也。臣實何人，敢幹王統。」俊怒曰：「兄弟之間，豈虛飾邪？」恪曰：「陛下若以臣能荷天下之任者，豈不能輔少主乎？」俊喜曰：「汝能為周公，吾復何憂。李績清方忠亮，汝善遇之。」召吳王垂還鄴。
四年春正月癸巳，燕主俊疾篤，召大司馬恪等受遺詔輔政。甲午，卒。戊子，太子暐即位，年十一。大赦，改元建熙。
二月，燕人尊可足渾氏為皇太后。以太原王恪為太宰，專錄朝政。上庸王評為太傅，陽騖為太保，慕輿根為太師，參輔朝政。根性木強，自恃先朝勳舊，心不服恪，舉動倨傲。時太后可足渾氏頗預外事，根欲為亂，乃言於恪曰：「今主上幼衝，母后干政，殿下宜防意外之變，思有以自全。且定天下者，殿下之功也。兄亡弟及，古今成法，俟畢山陵，宜廢主上為王，殿下自踐尊位，以為大燕無窮之福。」恪曰：「公醉邪。何言之悖也。吾與公受先帝遣詔，云何而遽有此議。」根愧謝而退。恪以告吳王垂，垂勸恪誅之。恪曰：「今新遭大喪，二鄰觀釁，而宰輔自相誅夷，恐乖遠近之望，且可忍之。」祕書監皇甫真言於恪曰：「根本庸豎，過蒙先帝厚恩，引參顧命。而小人無識，自國哀已來，驕很日甚，將成禍亂。明公今日居周公之地，當為社稷深謀，早為之所。」恪不聽。根又言於可足渾氏及燕主暐曰：「太宰、太傅將謀不軌，臣請帥禁兵以誅之。」可足渾氏將從之，暐曰：「二公，國之親賢，先帝選之，託以孤嫠，必不肯爾。安知非太師欲為亂也。」乃止。根又思戀東土，言於可足渾氏及暐曰：「今天下蕭條，外寇非一，國大憂深，不如還東。」恪聞之，乃與太傅評謀，密奏根罪狀，使右衛將軍傅顏就內省誅根，並其妻子黨與。不赦。
哀帝興寧二年。燕侍中慕輿龍詣龍城，徙宗廟及所留百官皆詣鄴。
海西公太和二年夏四月，燕太原相王恪言於燕主暐曰：「吳王垂將相之才，十倍於臣，先帝以長幼之次，臣得先之。臣死之後，願陛下舉國以聽吳王。」五月壬辰，恪疾病，暐親視之，問以後事。恪曰：「臣聞報恩莫大於薦賢，賢者雖在板築，猶可為相，況至親乎。吳王文武兼資，管、蕭之亞，陛下若任以大政，國家可安。不然，秦、晉必有窺窬之計。」言終而卒。
秦王堅聞恪卒，陰有圖燕之計，欲覘其可否，命匈奴曹轂發使如燕朝貢，以西戎主簿馮翊郭辯為之副。燕司空皇甫真兄腆及從子奮、覆皆仕秦，腆為散騎常侍。辯至燕，歷造公卿，謂真曰：「僕本秦人，家為秦所誅，故寄命曹王。貴兄常侍及奮、覆兄弟，並相知有素。」真怒曰：「臣無境外之交，此言何以及我。君似奸人，得無因緣假託乎？」白暐，請窮治之，太傅評不許。辨還，為堅言：「燕朝政無綱紀，實可圖也。鑑機識變，唯皇甫真耳。」堅曰：「以六州之眾，豈不得使有智士一人哉。」曹轂尋卒，秦分其部落為二，使其二子分統之，號東、西曹。
三年。初，燕太宰恪有疾，以燕主暐幼弱，政不在已，太傅評多猜忌，恐大司馬之任不當其人，謂暐兄樂安王臧曰：「今南有遺晉，西有強秦，二國常蓄進取之志，顧我未有隙耳。夫國之興衰，繫於輔相。大司馬總統六軍，不可任非其人，我死之後，以親疏言之，當在汝及衝。汝曹雖才識明敏，然年少，未堪多難。吳王天資英傑，智略超世，汝曹若能推大司馬以授之，必能混壹四海，況外寇，不足憚也。慎勿冒利而忘害，不以國家為意也。」又以語太傅評。及恪卒，評不能用其言，三月，以車騎將軍中山王衝為大司馬。衝，暐之弟也。以荊州刺史吳王垂為侍中、車騎大將軍、儀同三司。
秦鎮東將軍洛州刺史魏公氵霝據陝城舉兵反，以陝城降燕，請兵應接。秦人大懼，盛兵守華陰。燕魏尹范陽王德上疏，以為「先帝應天受命，志平六合，陛下纂統，當繼而成之。今苻氏骨肉乖離，國分為五，投誠請援，前後相尋，是天以秦賜燕也。天與不取，反受其殃，吳、越之事，足以觀矣。宜命皇甫真引並、冀之眾徑趨蒲阪，吳王垂引許、洛之兵馳解氵霝圍，太傅總京師虎旅，為二軍後繼，傳檄三輔，示以禍福，明立購賞，彼必望風向應，渾壹之期，於此乎在矣。」時燕人多請救陝，因圖關中者，太傅評曰：「秦，大國也，今雖有難，未易可圖。朝廷雖明，未如先帝，吾等智略，又非太宰之比。但能閉關保境足矣，平秦非吾事也。」
魏公氵霝遣吳王垂及皇甫真箋曰：「苻堅、王猛，皆人傑也，謀為燕患久矣。今不乘機取之，恐異日燕之君臣，將有甬東之悔矣。」垂謂真曰：「方今為人患者，必在於秦。主上富於春秋，觀太傅識度，豈能敵苻堅、王猛乎？」真曰：「然。吾雖知之，如言不用何。」
四年。晉大司馬溫伐燕，下邳王厲與溫戰，敗於黃墟。燕又使樂安王臧拒溫，臧不能抗。溫至枋頭，暐與太傅評謀奔龍城。吳王垂自請擊之，又使樂嵩請救於秦，許賂以虎牢以西之地。秦遣苟池、鄧羌帥步騎救燕，范陽王德、李邽斷溫糧道。溫數戰不利，糧儲復竭，聞秦兵將至，棄輜重、鎧仗奔還。吳王垂追溫及襄邑，大破之。事見《桓溫伐燕》。
燕、秦既結好，使者數往來。燕散騎侍郎太原郝晷、給事黃門侍郎梁琛相繼如秦。晷與王猛有舊，猛接以平生，問晷東方之事。晷見燕政不修，而秦大治，知燕將亡，陰欲自託於猛，頗泄其實。冬十月，琛至長安，秦王堅方畋於萬年，欲引見琛。琛曰：「秦使至燕，燕之君臣朝服備禮，灑掃宮庭，然後敢見。今秦主欲野見之，使臣不敢聞命。」尚書郎辛勁謂琛曰：「賓客入境，惟主人所以處之，君焉得專制其禮。且天子稱乘輿，所至曰行在所，何常居之有。又《春秋》亦有遇禮，何為不可乎？」琛曰：「晉室不綱，靈祚歸德，二方承運，俱受明命。而桓溫猖狂，窺我王略，燕危秦孤，勢不獨立，是以秦主同恤時患，要結好援。東朝君臣，引領西望，愧其不競，以為鄰憂，西使之辱，敬待有加。今強寇既退，交聘方始，謂宜崇禮篤義，以固二國之歡。若忽慢使臣，是卑燕也，豈修好之義乎。夫天子以四海為家，故行曰乘輿，止曰行在。今海縣瓜裂，天光分曜，安得以乘輿行在為言哉。禮，不期而見曰遇，蓋因事權行，其禮簡略，豈平居容與之所為哉。客使單行，誠勢屈於主人，然苟不以禮，亦不敢從也。」堅乃為之設行宮，百僚陪位，然後延客，如燕朝之儀。事畢，堅與之私宴，問：「東朝名臣為誰。」琛曰：「太傅上庸王評，明德茂親，光輔王室。車騎大將軍吳王垂，雄略冠世，折衝禦侮。其餘或以文進，或以武用，官皆稱職，野無遺賢。」
琛從兄奕為秦尚書郎，監使典客，館琛於奕舍，琛曰：「昔諸葛瑾為吳聘蜀，與諸葛亮惟公朝相見，退無私面，餘竊慕之。今使之即安私室，所不敢也。」乃不果館。奕數來就邸舍，與琛臥起，間問琛東國事。琛曰：「今二方分據，兄弟並蒙榮寵，論其本心，各有所在。琛欲言東國之美，恐非西國之所欲聞。欲言其惡，又非使臣之所得論也。兄何用問為。」
堅使太子延琛相見，秦人慾使琛拜太子，先諷之曰：「鄰國之君，猶其君也。鄰國之儲君，亦何以異乎？」琛曰：「天子之子視元士，欲其由賤以登貴也。尚不敢臣其父之臣，況它國之臣乎。苟無純敬，則禮有往來，情豈忘恭，但恐降屈為煩耳。」乃不果拜。
王猛勸堅留琛，堅不許。
吳王垂自襄邑還鄴，威名益振，太傅評愈忌之。垂奏「所募將士忘身立效，將軍孫蓋等推鋒陷陳，應蒙殊賞」。評皆抑而不行。垂數以為言，與評廷爭，怨隙愈深。太后可足渾氏素惡垂，毀其戰功，與評密謀誅之。太宰恪之子楷及垂舅蘭建知之，以告垂曰：「先發制人，但除評及樂安王臧，餘無能為矣。」垂曰：「骨肉相殘而首亂於國，吾有死而已，不忍為也。」頃之，二人又以告曰：「內意已決，不可不早發。」垂曰：「必不可彌縫，吾寧避之於外，餘非所議。」
垂內以為憂，而未敢告諸子。世子令請曰：「尊比者如有憂色，豈非以主上幼衝，太傅疾賢，功高望重，愈見猜邪？」垂曰：「然。吾竭力致命以破強寇，本欲保全家國，豈知成功之後，反令身無所容。汝既知吾心，何以為吾謀？」令曰：「主上闇弱，委任太傅，一旦禍發，疾於駭機。今欲保族全身，不失大義，莫若逃之龍城，遜辭謝罪，以待主上之察，若周公之居東，庶幾可以感寤而淂還，此幸之大者也。如其不然，則內撫燕、代，外懷羣夷，守肥如之險以自保，亦其次也。」垂曰：「善。」
十一月辛卯朔，垂請畋於大陸，因微服出鄴，將趨龍城。至邯鄲，少子麟素不為垂所愛，逃還告狀，垂左右多亡叛。太傅評白燕主暐，遣西平公強帥精騎追之，及於范陽。世子令斷後，強不敢逼。會日暮，令謂垂曰：「本欲保東都以自全，今事已泄，謀不及設。秦主方招延英傑，不如往歸之。」垂曰：「今日之計，舍此安之。」乃散騎滅跡，傍南山復還鄴，隱於趙之顯原陵。俄有獵者數百騎四面而來，抗之則不能敵，逃之則無路，不知所為。會獵者鷹皆飛颺，眾騎散去，垂乃殺白馬以祭天，且盟從者。
世子令言於垂曰：「太傅忌賢疾能，構事以來，人尤忿恨。今鄴城之中，莫知尊處，如嬰兒之思母，夷、夏同之，若順眾心，襲其無備，取之如指掌耳。事定之後，革弊簡能，大匡朝政，以輔主上，安國存家，功之大者也。今日之便，誠不可失，願給騎數人，足以辦之。」垂曰：「如汝之謀，事成誠為大福，不成悔之何及。不如西奔，可以萬全。」子馬奴潛謀逃歸，殺之而行。至河陽，為津吏所禁，斬之而濟。遂自洛陽，與段夫人、世子令、令弟寶、農隆、兄子楷、舅蘭建、郎中令高弼俱奔秦，留妃可足渾氏於鄴。乙泉戍主吳歸追及於閺鄉，世子令擊之而退。
初，秦王堅陰有圖燕之志，憚吳王垂，不敢發。及聞垂至，大喜，郊迎，執手與語，乃以垂為冠軍將軍，封賓徒侯，楷為積弩將軍。事見《慕容叛秦復燕》。
秦留梁琛月餘，乃遣歸。琛兼程而進，比至鄴，吳王垂已奔秦。琛言於太傅評曰：「秦人日閱軍旅，多聚糧於陝東，以琛觀之，為和必不能久。今吳王又往歸之，秦必有窺燕之謀，宜早為之備。」評曰：「秦豈肯受叛臣而敗和好哉。」琛曰：「今二國分據中原，常有相吞之志，桓溫之入寇，彼以計相救，非愛燕也。若燕有釁，彼豈忘其本志哉。」評曰：「秦主何如人。」琛曰：「明而善斷。」問王猛，曰：「名不虛得。」評皆不以為然。琛又以告燕主暐，暐亦不然之。以告皇甫真，真深憂之，上疏言：「苻堅雖聘問相尋，然實有窺上國之心，非能慕樂德義不忘久要也。前出兵洛川，及使者繼至，國之險易虛實，彼皆得之矣。今吳王垂又往從之，為其謀主，伍員之禍，不可不備。洛陽、太原、壺關皆宜選將益兵，以防未然。」暐召太傅評評之，評曰：「秦國小力弱，恃我為援。且苻堅庶幾善道，終不肯納叛臣之言，絕二國之好。不宜輕自驚擾，以啓寇心。」卒不為備。
秦遣黃門郎石越聘於燕，太傅評示之以奢，欲以誇燕之富盛。高泰及太傅參軍河間劉靖言於評曰：「越言誕而視遠，非求好也，乃觀釁也。宜耀兵以示之，用折其謀。今乃示之以奢，益為其所輕矣。」評不從，泰遂謝病歸。
是時太后可足渾氏侵橈國政，太傅評貪昧無厭，貨賂上流，官非才舉，羣下怨憤。尚書左丞申紹上疏，以為「守宰者，致治之本。今之守宰，率非其人，或武人出於行伍，或貴戚生長綺紈，既非鄉曲之選，又不更朝廷之職。加之黜陟無法，貪惰者無刑罰之懼，清修者無旌賞之勸。是以百姓困弊，寇盜充斥，綱頹紀紊，莫相糾攝。又官吏猥多，逾於前世，公私紛然，不勝煩擾。入燕戶口，數兼二寇，弓馬之勁，四方莫及。而比者戰則屢北，皆由守宰賦調不平，侵漁無已，行留俱窘，莫肯致命故也。後宮之女四千餘人，僮侍廝役尚在其外，一日之費，厥直萬金，民士承風，競為奢靡。彼秦、吳僭僻，猶能條治所部，有兼併之心，而我上下因循，日失其序。我之不修，彼之願也。謂宜精擇守宰，並官省職，存恤兵家，使公私兩遂，節抑浮靡，愛惜用度，賞必當功，罰必當罪。如此則溫、猛可梟，二方可取，豈特保境安民而已哉。又索頭什翼犍疲病昏悖，雖乏貢御，無能為患，而勞兵遠戍，有損無益。不若移於並土，控制西河，南堅壺關，北重晉陽，西寇來則拒守，過則斷後，猶愈於戍孤城守無用之地也。」疏奏，不省。
初，燕人許割虎牢以西賂秦。晉兵既退，燕人悔之，謂秦人曰：「行人失辭。有國有家者，分災救患，理之常也。」秦王堅大怒，遣輔國將軍王猛、建威將軍梁成、洛州刺史鄧羌帥步騎三萬伐燕。十二月，進攻洛陽。
五年春正月，秦王猛遺燕荊州刺史武威王築書曰：「國家今已塞成皋之險，杜盟津之路，大駕虎旅百萬，自軹關取鄴都，金庸窮戍，外無救援，城下之師，將軍所監，豈三百弊卒所能支也。」築懼，以洛陽降，猛陳師受之。燕衛大將軍樂安王臧城新樂，破秦兵於石門，執秦將楊猛。
王猛之髮長安也，請慕容令參其軍事，以為鄉導。將行，造慕容垂飲酒，從容謂垂曰：「今當遠別，卿何以贈我。使我睹物思人。」垂脫佩刀贈之。猛至洛陽，賂垂所親金熙，使詐為垂使者，謂令曰：「吾父子來此，以逃死也。金王猛疾人如讎，讒毀日深，秦主雖外相厚善，其心難知。丈夫逃死而卒不免，將為天下笑。吾聞東朝比來始更悔寤，主、後相尤。吾今還東，故遣告汝，吾已行矣，便可速發。」令疑之，躊躇終日，又不可審覆。乃將舊騎，詐為出獵，遂奔樂安王臧於石門。猛表令叛狀，垂懼而出走，及藍田，為追騎所獲。秦王堅引見東堂，勞之曰：「卿家國失和，委身投朕。賢子心不忘本，猶懷首丘，亦各其志，不足深咎。然燕之將亡，非令所能存，惜其徒入虎口耳。且父子兄弟，罪不相及，卿何為過懼而狼狽如是乎？」待之如舊。燕人以令叛而復還，其父為秦所厚，疑令為反間，徙之沙城，在龍都東北六百里。
樂安王臧進屯滎陽，王猛遣建威將軍梁成、洛州刺史鄧羌擊走之。留羌鎮金墉，以輔國司馬桓寅為弘農太守，代羌戍陝城而還。
秦王堅以王猛為司徒、錄尚書事，封平陽郡侯。猛固辭曰：「今燕、吳未平，戎車方駕，而始得一城，即受三事之賞，若克殄二寇，將何以加之？」堅曰：「苟不暫抑朕心，何以顯卿謙光之美。已詔有司權聽所守，封爵酧庸，其勉從朕命。」
秦王堅復遣王猛督鎮南將軍楊安等十將步騎六萬以伐燕。夏六月己卯，秦王堅送王猛於灞上曰：「今委卿以關東之任，當先破壺關，平上黨，長驅取鄴，所謂疾雷不及掩耳。吾當親督萬眾繼卿星發，舟車糧運，水陸俱進，卿勿以為後慮也。」猛曰：「臣仗威靈，奉成算，蕩平殘胡，如風掃葉。願不煩鑾輿親犯塵霧，但願速敕所司部置鮮卑之所。」堅大悅。
秋七月，秦王猛攻壺關，楊安攻晉陽。八月，燕主暐命太傅上庸王評將中外精兵三十萬以拒秦。暐以秦寇為憂，召散騎侍郎李鳳、黃門侍郎梁琛、中書侍郎樂嵩問曰：「秦兵眾寡何如。今大軍既出，秦能戰乎？」鳳曰：「秦國小兵弱，非王師之敵。景略常才，又非太傅之比。不足憂也。」琛、嵩曰：「勝敗在謀，不在眾寡。秦遠來為寇，安肯不戰。且吾當用謀以求勝，豈可冀其不戰而已乎？」暐不悅。王猛克壺關，執上黨太守南安王越，所過郡縣皆望風降附，燕人大震。
秦楊安攻晉陽，晉陽兵多糧足，久之未下。王猛留屯騎校尉苟萇戍壺關，引兵助安攻晉陽，為地道，使虎牙將軍張蠔帥壯士數百潛入城中，大呼斬關，納秦兵。辛巳，猛、安入晉陽，執燕幷州刺史東海王莊。太傅評畏猛不敢進，屯於潞川。冬十月辛亥，猛留將軍武都毛當戍晉陽，進兵潞川，與慕容評相持。壬戌，猛遣將軍徐成覘燕軍形要，期以日中，及昏而返，猛怒，將斬之。鄧羌請之曰：「今賊眾我寡，詰朝將戰，成大將也，宜且宥之。」猛曰：「若不殺成，軍法不立。」羌固請曰：「成，羌之郡將也，雖違期應斬，羌願與成效戰以贖之。」猛弗聽。羌怒，還營，嚴鼓勒兵，將攻猛。猛問其故，羌曰：「受詔討遠賊，今有近賊自相殺，欲先除之。」猛謂羌義而有勇，使語之曰：「將軍止，吾今赦之。」成既免，羌詣猛謝，猛執其手曰：「吾試將軍耳。將軍於郡將尚爾，況國家乎。吾不復憂賊矣。」
太傅評以猛懸軍深入，欲以持久制之。評為人貪鄙，鄣固山泉，鬻樵及水，積財帛如邱陵，士卒怨憤，莫有鬥志。猛聞之笑曰：「慕容評真奴才，雖億兆之眾不足畏，況數十萬乎。吾今茲破之必矣。」乃遣遊擊將軍郭慶帥騎五千，夜從間道出評營後，燒評輜重，火見鄴中。燕主暐懼，遣侍中蘭伊讓評曰：「王，高祖之子也，當以宗廟社稷為憂，奈何不撫戰士而榷賣樵水，專以殖貨為心乎。府庫之積，朕與王共之，何憂於貧。若賊兵遂進，家國喪亡，王持錢帛，欲安所置之。」乃命悉以其錢帛散之軍士，且趨使戰。評大懼，遣使請戰於猛。
甲子，猛陳於渭源而誓之曰：「王景略受國厚恩，任兼內外。今與諸君深入賊地，當竭力致死，有進無退，共立大功，以報國家，受爵明君之朝，稱觴父母之室，不亦美乎？」眾皆踴躍，破釜棄糧，大呼競進。猛望燕兵之眾，謂鄧羌曰：「今日之事，非將軍不能破勍敵，成敗之機，在茲一舉，將軍勉之。」羌曰：「若能以司隸見與者，公勿以為憂。」猛曰：「此非吾所及也。必以安定太守、萬戶侯相處。」羌不悅而退。俄而兵交，猛召羌，羌寢弗應。猛馳就許之，羌乃大飲帳中，與張蠔、徐成等跨馬運矛，馳赴燕陣，出入數四，旁若無人，所殺傷數百。及日中，燕兵大敗，俘斬五萬餘人，乘勝追擊，所殺及降者又十萬餘人。評單騎走還鄴。
崔鴻曰：「鄧羌請郡將以橈法，徇私也。勒兵欲攻王猛，無上也。臨戰豫求司隸，邀君也。有此三者，罪孰大焉。猛能容其所短，收其所長，若馴猛虎，馭悍馬，以成大功。《詩》云：「採葑採菲，無以下體」，猛之謂矣。
秦兵長驅而東，丁卯，圍鄴。猛上疏稱「臣以甲子之日，大殲醜類。順陛下仁愛之志，使六州士庶，不覺易主，自非守迷違命，一無所害。」秦王堅報之曰：「將軍役不逾時，而元惡克舉，勳高前古。朕今親帥六軍，星言電赴。將軍其休養將士，以待朕至，然後取之。」
猛之未至也，鄴旁剽劫公行，及猛至，遠近帖然，號令嚴明，軍無私犯，法簡政寬，燕民各安其業，更相謂曰：「不圖今日復見太原王。」猛聞之，嘆曰：「慕容玄恭信奇士也，可謂古之遺愛矣。」設太牢以祭之。
十一月，秦王堅留李威輔太子守長安，陽平公融鎮洛陽，自帥精銳十萬赴鄴。七日而至安陽，宴祖父時故老。猛潛入安陽謁堅，堅曰：「昔周亞夫不迎漢文帝，今將軍臨敵而棄軍，何也？」猛曰：「亞夫前卻人主以求名，臣竊少之。且臣奉陛下威靈，擊垂亡之虜，譬如釜中之魚，何足慮也。監國衝幼，鑾駕遠臨，脫有不虞，悔之何及。陛下忘臣灞上之言邪？」
初，燕宜都王桓帥眾萬餘屯沙亭，為太傅評後繼，聞評敗，引兵屯內黃。堅使鄧羌攻信都。丁丑，桓帥鮮卑五千奔龍城。戊寅，燕散騎侍郎餘蔚帥扶餘、高句麗及上黨質子五百餘人，夜開鄴北門，納秦兵。燕主暐與上庸王評、樂安王臧、定襄王淵、左衛將軍孟高、殿中將軍艾朗等奔龍城。辛巳，秦王堅入鄴宮。
燕主暐之出鄴也，衛士猶千餘騎，既出城，皆散，惟十餘騎從行。秦王堅使遊擊將軍郭慶追之。時道路艱難，孟高扶侍暐，經護二王，極其勤瘁。又所在遇盜，轉鬥而前。數日，行至福祿，依冢解息，盜二十餘人猝至，皆挾弓矢，高持刀與戰，殺傷數人。高力極，自度必死，乃直前抱一賊，頓擊於地，大呼曰：「男兒窮矣。」餘賊從旁射高，殺之。艾朗見高獨戰，亦還趨賊，並死。暐失馬步走，郭慶追及於高陽。部將巨武將縛之，暐曰：「汝何小人，敢縛天子。」武曰：「我受詔追賊，何謂天子。」執以詣秦王堅。堅詰其不降而走之狀，對曰：「狐死首丘，欲歸死於先人墳墓耳。」堅哀而釋之，令還宮，帥文武出降。暐稱孟高、艾朗之忠於堅，堅命厚加斂葬，拜其子為郎中。
郭慶進至龍城，太傅評奔高句麗，高句麗執評送於秦。宜都王桓殺鎮東將軍渤海王亮，並其眾，奔遼東。遼東太守韓稠先已降秦，桓至不得入，攻之不克。郭慶遣將軍朱嶷擊之，桓棄眾單走，嶷獲而殺之。
諸州牧守及六夷渠帥盡降於秦，凡得郡百五十七，戶二百四十六萬口九百九十九萬。以燕宮人、珍寶分賜將士。下詔大赦曰：「朕以寡薄，猥承休命，不能懷遠以德，柔服四維，至使戎車屢駕，有害斯民，雖百姓之過，然亦朕之罪也。其大赦天下，與之更始。」
初，梁琛之使秦也，以侍輦苟純為副。琛每應對，不先告純。純恨之，歸言於燕主暐曰：「琛在長安與王猛甚親善，疑有異謀。」琛又數稱秦王堅及王猛之美，且言：「秦將興師，宜為之備」。已而秦果伐燕，皆如琛言，暐乃疑琛知其情。及慕容評敗，遂收琛繫獄。秦王堅入鄴而釋之，除中書著作郎，引見，謂之曰：「卿昔言上庸王、吳王皆將相奇材，何為不能謀畫，自使亡國。」對曰：「天命廢興，豈一人所能移也。」堅曰：「卿不能見幾而作，虛稱燕美，忠不自防，反為身禍，可謂智乎？」對曰：「臣聞幾者動之微，吉凶之先見者也。如臣愚闇，實所不及。然為臣莫如忠，為子莫如孝，自非有一至之心者，莫能保忠孝之始終。是以古之烈士，臨危不改，見死不避，以徇君親。彼知幾者，心達安危，身擇去就，不顧家國，臣就使知之，尚不忍為，況非所及邪？」堅聞悅綰之忠，恨不及見，拜其子為郎中。
堅以王猛為使持節、都督關東六州諸軍事、車騎大將軍、開府儀同三司、冀州牧，鎮鄴，進爵清河郡侯，悉以慕容評第中之物賜之。賜楊安爵博平縣侯。以鄧羌為持節、徵虜將軍、安定太守，賜爵真定郡侯。郭慶為持節、都督幽州諸軍事、幽州刺史，鎮薊，賜爵襄城侯。其餘將士封賞各有差。堅以京兆韋鍾為魏郡太守，彭豹為陽平太守，其餘州縣牧守令長，皆因舊而授之。以燕常山太守申紹為散騎侍郎，使與散騎侍郎京兆韋儒俱為繡衣使者，循行關東州郡，觀省風俗，勸課農桑，振恤窮困，收葬死亡，旌顯節行，燕政有不便於民者，皆變除之。
十二月，秦王堅遷慕容暐及燕后妃、王公、百官並鮮卑四萬餘戶於長安。
王猛表留梁琛為主簿，領記室督。他日，猛與僚屬宴語及燕朝使者，猛曰：「人心不同。昔梁君至長安專美本朝，樂君但言桓溫軍盛，郝君微說國弊。」參軍馮誕曰：「今三子皆為國臣，敢問取臣之道何先。」猛曰：「郝君知幾為先。」誕曰：「然則明公賞丁公而誅季布也。」猛大笑。
秦王堅自鄴如枋頭，宴父老，改枋頭為永昌，復之終世。甲寅，至長安，封慕容暐為新興侯，以燕故臣慕容評為給事中，皇甫真為奉車都尉，李洪為駙馬都尉，皆奉朝請。李邽為尚書，封衡為尚書郎，慕容德為張掖太守，燕國平叡為宣威將軍，悉羅騰為三署郎。其餘封授各有差。衡，裕之子也。
簡文帝咸安二年春二月，冠軍將軍慕容垂言於秦王堅曰：「臣叔父評，燕之惡來輩也，不宜復污聖朝，願陛下為燕戮之。」堅乃出評為范陽太守，燕之諸王悉補邊郡。

