
漢和帝永元四年，竇憲兄弟專權，帝以朝臣上下莫不附憲，獨中常侍鉤盾令鄭眾不事豪黨，遂與定議誅憲。事見《竇氏專恣》。
鄭眾遷大長秋。帝策勳班賞，眾每辭多受少，帝由是賢之，常與之議論政事，宦官用權自此始矣。十四年，初封大長秋鄭眾為鄛鄉侯。
安帝永初元年秋九月庚午，太尉徐防以災異、寇賊策免。辛未，司空尹勤以水雨漂流策免。
仲長統《昌言》曰：光武皇帝慍數世之失權，忿強臣之竊命，矯枉過直，政不任下，雖置三公，事歸臺閣。自此以來，三公之職，備員而已。然政有不治，猶加譴責。而權移外戚之家，寵被近習之豎，親其黨類，用其私人，內充京師，外佈列郡，顛倒賢愚，貿易選舉，疲駑守境，貪殘牧民，撓擾百姓，忿怒四夷，招致乖叛，亂離斯瘼，怨氣並作，陰陽失和，三光虧缺，乖異數至，蟲螟食稼，水旱為災。此皆戚宦之臣所致然也，反以策讓三公，至於死、免，乃足為叫呼蒼天，號咷泣血者矣。昔文帝之於鄧通，可謂至愛，而猶展申屠嘉之志。夫見任如此，則何患於左右小臣哉。至如近世，外戚宦豎，請託不行，意氣不滿，立能陷人於不測之禍，惡可得彈正者哉。
大長秋鄭眾、中常侍蔡倫等皆秉勢豫政。周章數進直言，太后不能用。
建光元年，帝以江京嘗迎帝於邸，封為都鄉侯，李閏為雍鄉侯。閏、京與中常侍樊豐、黃門令劉安、鉤盾令陳達等扇動內外，競為侈虐。司徒楊震上疏，不省。
延光二年，中常侍樊豐等更相扇動，傾搖朝廷。楊震上疏，不聽。
三年，樊豐等見楊震連諫不從，無所顧忌。震覆上疏，豐等惶怖，遂共譖震，收震太尉印綬，遣歸本郡，震飲酖而卒。秋八月，江京、樊豐等廢太子保為濟陰王。
四年春三月，北鄉候即位，有司奏樊豐等互作威福，皆下獄死。
冬十月，中常侍孫程等迎濟陰王即皇帝位。五事並見《嬖倖廢立》。
順帝陽嘉二年夏六月丁丑，洛陽宣德亭地拆，長八十五。文帝引公卿所舉敦樸之士，使之對策及特問以當世之敝，為政所宜。李固對曰：「詔書所以禁侍中、尚書、中臣子弟不得為吏、察孝廉者，以其秉威權容請託故也。而中常侍在日月之側，聲勢振天下，子弟祿任，曾無限極，雖外託謙默，不幹州郡，而諂僞之徒，望風進舉。今可為設常禁，同之中臣。昔館陶公主為子求郎，明帝不許，賜錢千萬。所以輕厚賜，重薄位者，為官人失才，害及百姓也。竊聞長水司馬武宣、開陽城門候羊迪等，無他功德，初拜便真，此雖小失，而漸壞舊章。先聖法度，所宜堅守，故政教一跌，百年不復，《詩》雲上帝闆闆，下民卒癉，刺周王變祖法度，故使下民將盡病也。今陛下之有尚書，猶天之有北斗也。鬥為天喉舌，尚書亦為陛下喉舌。鬥斟酌元氣，運平四時。尚書出納王命，賦政四海，權尊勢重，責之所歸，若不平心，災眚必至，誠宜審擇其人，以毗聖政。今與陛下共天下者，外則公卿、尚書，內則常侍、黃門，辟猶一門之內，一家之事，安則共其福慶，危則通其禍敗。刺史、二千石外統職事，內受法則。夫表曲者景必邪，源清者流必潔，猶叩樹本，百枝皆動也。由此言之，本朝號令，豈可蹉跌。天下之紀綱，當今之急務也。夫人君之有政，猶水之有堤防。堤防完全，雖遭雨水霖潦不能為變。政教一立，暫遭凶年不足為憂。誠令堤防穿漏，萬夫同力不能復救，政教一壞，賢智馳騖不能復還。今堤防雖堅，漸有孔穴。譬之一人之身，本朝者，心腹也，州郡者，四支也。心腹痛則四支不舉，故臣之所憂在心腹之疾，非四支之患也。苟堅堤防，務政教，先安心腹，整理本朝，雖有寇賊、水旱之變，不足介意也。誠令堤防壞漏，心腹有疾，雖無水旱之災，天下固可以憂矣。又宜罷退宦官，去其權重，裁置常侍二人，方直有德者省事左右。小黃門五人，才智閒雅者給事殿中。如此，則論者厭塞，昇平可致也。」上覽眾對，以李固為第一。諸常侍叩頭謝罪，朝廷肅然。以固為議郎，宦者疾之，詐為飛章以陷其罪。事從中下，大司農南郡黃尚等請之於梁商，僕射黃瓊復救明其事。久乃得釋，出為洛令，固棄官歸漢中。
四年春二月，初聽中官得以養子襲爵。初，帝之復位，宦官之力也，由是有寵，參與政事。御史張綱上書曰：「竊尋文、明二帝，德化尤盛，中官常侍，不過兩人，近幸賞賜，裁滿數金，惜費重民，故家給人足。而頃者以來，無功小人，皆有官爵，非愛民重器，承天順道者也。」書奏，不省。
永和元年十二月，以前司空王龔為太尉。龔疾宦官專權，上書極言其狀。諸黃門使客誣奏龔罪，上命龔亟自實。李固奏記於梁商曰：「王公以堅貞之操，橫為讒佞所構，眾人聞知，莫不嘆慄。夫三公尊重，無詣理訴冤之義，纖微感概，輒引分決，是以舊典不有大罪，不至重問。王公卒有他變，則朝廷獲害賢之名，羣臣無救護之節矣。語曰善人在患，饑不及餐，斯其時也。」商即言之於帝，事乃得釋。
二年冬十月丁卯，京師地震。太尉王龔以中常侍張昉等專弄國權，欲奏誅之，宗親有以楊震行事諫之者，龔乃止。三年，梁商以曹節等用事，遣子冀、不疑與交友。
桓帝建和元年秋七月，詔封中常侍劉廣等皆為列侯，杜喬諫之，書奏，不省。
宦者唐衡、左悺等共譖杜喬與李固，以帝不堪奉漢祀，帝怨之。後梁冀誣李固、杜喬與妖賊劉文等交通，皆收系死獄中。三事並見《梁氏之變》。
永興元年秋七月，郡國三十二蝗，河水溢。百姓饑窮流亡者數十萬戶，冀州尤甚。詔以侍御史朱穆為冀州刺史。冀部令長聞穆濟河，解印綬去者四十餘人。及到，奏劾諸郡貪污者，有至自殺，或死獄中。宦者趙忠喪父，歸葬安平，僭為玉匣。穆下郡案驗，吏畏其嚴，遂發墓剖棺，陳屍出之。帝聞，大怒，徵穆詣廷尉，輸作左校。大學書生潁川劉陶等數千人詣闕上書訟穆曰：「伏見弛刑徒朱穆，處公憂國，拜州之日，志清奸惡。誠以常侍貴寵，父兄子弟布在州郡，競為虎狼，噬食小民，故穆張理天綱，補綴漏目，羅取殘禍，以塞天意。由是內官咸共恚疾，謗讟煩興，讒隙仍作，極其刑謫，輸作左校。天下有識，皆以穆同勤禹、稷而被共、鯀之戾，若死者有知，則唐帝怒於崇山，重華忿於蒼墓矣。當今中官近習，竊持國柄，手握王爵，口含天憲，運賞則使餓隸富於季孫，呼噏則令伊、顏化為桀、跖。而穆獨亢然不顧身害，非惡榮而好辱，惡生而好死也，徒感王綱之不攝，懼天綱之久失，故竭心懷憂，為上深計。臣願黥首擊趾，代穆校作。」帝覽其奏，乃赦之。
永壽元年春二月，司隸、冀州饑，人相食。太學生劉陶上疏陳事曰：「夫天之與帝，帝之與民，猶頭之與足，相須而行也。陛下目不視鳴條之事，耳不聞檀車之聲，天災不有痛於肌膚，震食不即損於聖體，故蔑三光之謬，輕上天之怒。伏念高祖之起，始自布衣，合散扶傷，克成帝業，勤亦至矣，流福遺祚，至於陛下。陛下既不能增明烈考之軌，而忽高祖之勤，妄假利器，委授國柄，使羣醜刑隸，芟刈小民，虎豹窟於麑場，豺狼乳於春囿，貨殖者為窮冤之魂，貧餒者作饑寒之鬼，死者悲於窀穸，生者戚於朝野，是愚臣所為諮嗟長懷嘆息者也。且秦之將亡，正諫者誅，諛進者賞，嘉言結於忠舌，國命出於讒口，擅閻樂於咸陽，授趙高以車府，權去已而不知，威離身而不顧。古今一揆，成敗同勢，願陛下遠覽強秦之傾，近察哀、平之變，得失昭然，禍福可見。臣又聞危非仁不扶，亂非智不救。竊見故冀州刺史南陽朱穆、前烏桓校尉臣同郡李膺，皆履正清平，貞高絕俗，斯實中興之良佐，國家之柱臣也，宜還本朝，夾輔王室。臣敢吐不時之義於諱言之朝，猶冰霜見日，必至消滅。臣始悲天下之可悲，今天下亦悲臣之愚惑也。」書奏，不省。
延熹二年秋七月，帝召小黃門史唐衡、中常侍單超、小黃門史左悺、中常侍徐璜、黃門令具瑗等五人共定議誅梁冀。事見《梁氏之變》。
八月，詔賞誅梁冀之功，封單超、徐璜、具瑗、左悺、唐衡皆為縣侯，超食二萬戶，璜等各萬餘戶，世謂之「五侯」。仍以悺、衡為中常侍。又封尚書令尹勳等七人皆為亭侯。
帝既誅梁冀，故舊恩私，多受封爵。追贈皇后父鄧香為車騎將軍，封安陽侯。更封后母宣為昆陽君，兄子康、秉皆為列侯，宗族皆列校、郎將，賞賜以鉅萬計。中常侍侯覽上縑五千匹，帝賜爵關內侯，又託以與議誅冀，進封高鄉侯。又封小黃門劉普、趙忠等八人為鄉侯。自是權勢專歸宦官矣。五侯尤貪縱，傾動內外。
時災異數見，白馬令甘陵李雲露布上書，移副三府曰：「梁冀雖恃權專擅，虐流天下，今以罪行誅，猶召家臣搤殺之耳，而猥封謀臣萬戶以上，高祖聞之，得無見非。西北列將，得無解體。孔子曰：帝者，諦也。今官位錯亂，小人諂進，財貨公行，政化日損，尺一拜用，不經御省，是帝欲不諦乎？」帝得奏，震恐，下有司逮雲，詔尚書都護劍戟送黃門北寺獄，使中常侍管霸與御史廷尉雜考之。時弘農五官掾杜眾傷雲以忠諫獲罪，上書願與雲同日死。帝愈怒，遂並下廷尉。大鴻臚陳蕃上疏曰：「李雲所言，雖不識禁忌，幹上逆旨，其意歸於忠國而已。昔高祖忍周昌不諱之諫，成帝赦朱雲腰領之誅。今日殺雲，臣恐剖心之譏，復議於世矣。」太常楊秉、雒陽市長沐茂、郎中上官資並上疏請雲。帝恚甚，有司奏以為大不敬，詔切責蕃、秉，免歸田裡，茂、資貶秩二等。時帝在濯龍池，管霸奏雲等事，霸跪言曰：「李雲野澤愚儒，杜眾郡中小吏，出於狂戇，不足加罪。」常謂霸曰：「帝欲不諦，是何等語，而常侍欲原之邪？」顧使小黃門可其奏，雲、眾皆死獄中。於是嬖寵益橫。太尉瓊自度力不能制，乃稱疾不起，上疏曰：「陛下即位以來，未有勝政，諸梁秉權，豎宦充朝，李固、杜喬既以忠言橫見殘滅，而李雲、杜眾復以直道繼踵受誅，海內傷懼，益以怨結，朝野之人，以忠為諱。尚書周永，素事梁冀，假其威勢，見冀將衰，乃陽毀示忠，遂因奸計，亦取封侯。又黃門挾邪，羣輩相黨，自冀興盛，腹背相親，朝夕圖謀，共構奸軌。臨冀黨誅，無可設巧，復記其惡，以要爵賞。陛下不加清徵，審別真僞，復與忠臣並時顯封，使朱紫共色，粉墨雜揉，所謂抵金玉於沙礫，碎珪璧於泥塗，四方聞之，莫不憤嘆。臣世荷國恩，身輕位重，敢以垂絕之日，陳不諱之言。」書奏，不納。
冬十月，中常侍單超疾病。壬寅，以超為車騎將軍。
是時，封賞逾制，內寵猥盛。陳蕃上疏曰：「夫諸侯上象四七，藩屏上國，高祖之約，非功臣不侯。而聞追錄河南尹鄧萬世父遵之微功，更爵尚書令黃雋先人之絕封，近習以非義授邑，左右以無功傳賞，至乃一門之內，侯者數人，故緯象失度，陰陽謬序。臣知封事已行，言之無及，誠欲陛下從是而止。又采女數千，食肉衣綺，脂油粉黛，不可貲計。鄙諺言盜不過五女門，以女貧家也，今後宮之女，豈不貧國乎？」帝頗採其言，為出官女五百餘人，但賜雋爵關內侯，而封萬世南鄉侯。
帝從容問侍中陳留爰延「朕何如主也。」對曰：「陛下為漢中主。」帝曰：「何以言之？」對曰：「尚書令陳蕃任事則治，中常侍黃門與政則亂，是以知陛下可與為善，可與為非。」帝曰：「昔朱雲廷折欄檻，今侍中面稱朕違，敬聞闕矣。」拜五官中郎將。
三年春正月丙午，新豐侯單超卒，賜東園祕器，棺中玉具。及葬，發五營騎士、將作大匠起冢塋。其後四侯轉橫，天下為之語曰：「左迴天，具獨坐，徐臥虎，唐雨墮。」皆競起第宅，以華侈相尚，其僕從皆乘牛車而從列騎，兄弟姻戚，宰州臨郡，辜較百姓，與盜無異，虐遍天下，民不堪命，故多為盜賊焉。
中常侍侯覽、小黃門段珪，皆有田業近濟北界，僕從賓客，劫掠行旅。濟北相滕延一切收捕，殺數十人，陳屍路衢，覽、珪以事訴帝，延坐徵詣廷尉，免。
左悺兄勝為河東太守，皮氏長京兆趙岐恥之，即日棄官西歸。唐衡兄玹為京兆尹，素與岐有隙，收岐家屬宗親，陷以重法，盡殺之。岐逃難四方，靡所不歷，自匿姓名，賣餅北海市中。安丘孫嵩見而異之，載與俱歸，藏於復壁中。及諸唐死，遇赦，乃敢出。
六年十二月，以衛尉周景為司空。景，榮之孫也。時宦官方熾，景與太尉楊秉上言：「內外吏職，多非其人。舊典，中臣子弟，不得居位秉勢。而今枝葉賓客，佈列職署，或年少庸人，典據守宰，上下忿患，四方愁毒。可遵用舊章，退貪殘，塞災謗。請下司隸校尉、中二千石、城門五營校尉、北軍中候，各實核所部。應當斥罷，自以狀言三府，兼察有遺漏，續上」帝從之。於是秉條奏牧守青州刺史羊亮等五十餘人，或死或免，天下莫不肅然。
尚書朱穆疾宦官恣橫，上疏曰：「按漢故事，中常侍參選士人，建武以後乃悉用宦者。自延平以來，浸益貴盛，假貂璫之飾，處常伯之任，天朝政事，一更其手。權傾海內，寵貴無極，子弟親戚，並荷榮任，放濫驕溢，莫能禁御，窮破天下，空竭小民。愚臣以為可悉罷省，遵復往初，更選海內清淳之士明達國體者，以補其處，即兆庶黎萌，蒙被聖化矣。」帝不納。後穆因進見，復口陳曰：「臣聞漢家舊典，置侍中、中常侍各一人，省尚書事，黃門侍郎一人，傳發書奏，皆用姓族。自和熹太后以女主稱制，不接公卿，乃以閹人為常侍，小黃門通命兩宮。自此以來，權傾人主，窮困天下。宜皆罷遣，博選耆儒宿德與參政事。」帝怒，不應。穆伏不肯起，左右傳出，良久，乃趨而去。自此中官數因事，稱詔詆譭之。穆素剛，不得意，居無幾，憤懣發疽卒。
七年十二月，中常侍汝陽侯唐衡、武原侯徐璜皆卒。八年春，中常侍侯覽弟參為益州刺史，殘暴貪婪，累臧億計。太尉楊秉奏檻車徵參，參於道自殺。閱其車重三百餘兩，皆金銀錦帛。秉因奏曰：「臣案舊典，宦官本在給使省闥，司昏守夜，而今猥受過寵，執政操權，附會者因公褒舉，違忤者求事中傷，居法王公，富擬國家，飲食極餚膳，僕妾盈紈素。中常侍侯覽弟參，貪殘元惡，自取禍滅。覽顧知釁重，必有自疑之意，臣愚以為不宜復見親近。昔懿公刑邴蜀阝之父，奪閻職之妻，而使二人蔘乘，卒有竹中之難。覽宜急屏斥，投畀有虎，若斯之人，非恩所宥，請免官送歸本郡。」書奏，尚書召對秉掾屬，詰之曰：「設官分職，各有司存，三公統外，御史察內。今越奏近官，經典、漢制，何所依據。其開公具對。」秉使對曰：「《春秋傳》曰除君之惡，惟力是視。鄧通懈慢，申屠嘉召通詰責，文帝從而請之。漢世故事，三公之職，無所不統。」尚書不能詰，帝不得已，竟免覽官。司隸校尉韓演因奏左悺罪惡，及其兄太僕南鄉侯稱請託州郡，聚斂為奸，賓客放縱，侵犯吏民。悺、稱皆自殺。演又奏中常侍具瑗兄沛相恭臧罪，徵詣廷尉。瑗詣獄謝，上還東武侯印綬，詔貶為都鄉侯。超及璜、衡襲封者並降為鄉侯，子弟分封者悉奪爵土。劉普等貶為關內侯，尹勳等亦皆奪爵。
三月，宛陵大姓羊元羣罷北海郡，臧污狼藉，郡舍溷軒有奇巧，亦載之以歸。河南尹李膺表按其罪，元羣行賂宦官，膺竟反坐。單超弟遷為山陽太守，以罪繫獄，廷尉馮緄考致其死，中官相黨，共飛章誣緄以罪。中常侍蘇康、管霸，固天下良田美業，州郡不敢詰，大司農劉祐移書所在，依科品沒入之。帝大怒，與膺、緄俱輸作左校。
夏五月丙戌，太尉楊秉薨。秉為人清白寡慾，嘗稱「我有三不惑，酒、色、財也」。秉既沒，所舉賢良廣陵劉瑜乃至京師上書言：「中官不當比肩裂土，競立胤嗣，繼體傳爵。又嬖女充積，冗食空宮，傷生費國。又第舍增多，窮極奇巧，掘山攻石，促以嚴刑。州郡官府，各自考事，姦情賕賂，皆為吏餌。民愁鬱結，起入賊黨，官輒興兵，誅討其罪，貧困之民，或有賣其首級以要酧賞，父兄相代殘身，妻孥相視分裂。又陛下好微行近習之家，私幸宦者之舍，賓客市買，薰灼道路，因此暴縱，無所不容。惟陛下開廣諫道，博觀前古，遠佞邪之人，放鄭、衛之聲，則政致和平，德感祥風矣。」詔特召瑜問災咎之徵，執政者欲令瑜依違其辭，乃更策以他事，瑜復悉心對八千餘言，有切於前。拜為議郎。
十一月，太尉陳蕃言李膺、馮緄、劉祐之枉，請加原宥，升之爵任，言及反覆，誠辭懇切，以至流涕。帝不聽。應奉上疏曰：「夫忠賢武將，國之心膂。竊見左校弛刑徒馮緄、劉祐、李膺等，誅舉邪臣，肆之以法，陛下既不聽察，而猥受譖訴，遂令忠臣同愆元惡，自春迄冬，不蒙降恕，遐邇觀聽，為之嘆息。夫立政之要，記功忘失，是以武帝舍安國於徒中，宣帝徵張敞於亡命。緄前討蠻荊，均吉甫之功。祐數臨督司，有不吐茹之節。膺着威幽、並，遺愛度遼。今三垂蠢動，王旅未振，乞原膺等，以備不虞。」書奏，乃悉免其刑。久之，李膺復拜司隸校尉。時小黃門張讓弟朔為野王令，貪殘無道，畏膺威嚴，逃還京師，匿於兄家合柱中。膺知其狀，率吏卒破柱取朔，付雒陽獄，受辭畢，即殺之。讓訴冤於帝，帝召膺詰以不先請便加誅之意。對曰：「昔仲尼為魯司寇，七日而誅少正卯。今臣到官已積一旬，私懼以稽留為愆，不意獲速疾之罪。誠自知釁責，死不旋踵，特乞留五日，克殄元惡，退就鼎鑊，始生之願也。」帝無復言，顧謂讓曰：「此汝弟之罪，司隸何愆。」乃遣出。自此，諸黃門常侍皆鞠躬屏氣，休沐不敢出宮省。帝怪問其故，並叩頭泣曰：「畏李校尉。」時朝廷日亂，綱紀頺弛，而膺獨持風裁，以聲名自高，士有被其容接者，名為「登龍門。」雲。
九年。初，帝為蠡吾侯，受學於甘陵周福，及即位，擢福為尚書。時同郡河南尹房植有名當朝，鄉人為之謠曰：「天下規矩房伯武，因師獲印周仲進。」二家賓客，互相譏揣，遂各樹朋徒，漸成尤隙。由是甘陵有南北部，黨人之議自此始矣。
汝南太守宗資以范滂為功曹，南陽太守成瑨以岑晊為功曹，皆委心聽任，使之褒善糾違，肅清朝府。滂尤剛勁，疾惡如讎。滂甥李頌素無行，中常侍唐衡以屬資，資用為吏，滂寢而不召。資遷怒，捶書佐朱零，零仰曰：「范滂清裁，今日寧受笞而死，滂不可違。」資乃止。郡中中人以下，莫不怨之。於是二郡為謠曰：「汝南太守範孟博，南陽宗資主畫諾。南陽太守岑公孝，弘農成瑨但坐嘯。」
太學諸生三萬餘人，郭泰及潁川賈彪為其冠，與李膺、陳蕃、王暢更相褒重。學中語曰：「天下模楷李元禮，不畏強禦陳仲舉，天下俊秀王叔茂。」於是中外承風，競以臧否相尚，自公卿以下，莫不畏其貶議，屣履到門。
宛有富賈張泛者，與後宮有親，又善雕鏤玩好之物，頗以賂遺中官，以此得顯位，用勢縱橫。岑晊與賊曹史張牧勸成瑨收捕泛等，既而遇赦，瑨竟誅之，並收其宗族、賓客，殺二百餘人，後乃奏聞。小黃門晉陽趙津貪橫放恣，為一縣巨患。太原太守平原劉瓆使郡吏王允討捕，亦於赦後殺之。於是中常侍侯覽使張泛妻上書訟冤，宦官因緣譖訴瑨、瓆。帝大怒，徵瑨、瓆皆下獄。有司承旨，奏瑨、瓆罪當棄市。
山陽太守翟超以郡人張儉為東都督郵郵。侯覽家在防東，殘暴百姓。覽喪母還家，大起塋冢。儉舉奏覽罪，而覽伺候遮截，章竟不上。儉遂破覽冢、宅，籍沒資財，具奏其狀，復不得御。徐璜兄子宣為下邳令，暴虐尤甚。嘗求故汝南太守李暠女不能得，遂將吏卒至暠家，載其女歸，戲射殺之。東海相汝南黃浮聞之，收宣家屬，無少長悉考之。掾史以下固爭，浮曰：「徐宣國賊，今日殺之，明日坐死，足以瞑目矣。」即案宣罪棄市，暴其屍。於是宦官訴冤於帝，帝大怒，超、浮並坐髡鉗，輸作左校。
太尉陳蕃、司空劉茂共諫，請瑨、瓆、超、浮等罪，帝不悅。有司劾奏之，茂不敢復言。蕃乃獨上疏曰：「今寇賊在外，四支之疾，內政不理，心腹之患。臣寢不能寐，食不能飽，實憂左右日親，忠言日疏，內患漸積，外難方深。陛下超從列侯，繼承天位，小家畜產百萬之資，子孫尚恥愧失其先業，況乃產兼天下受之先帝，而欲懈怠以自輕忽乎。誠不愛己，不當念先帝得之勤苦邪。前梁氏五侯，毒遍海內，天啓聖意，收而戮之，天下之議，冀當小平。明鑑未遠，覆車如昨，而近習之權復相扇結。小黃門趙津、大猾張泛等，肆行貪虐，奸媚左右。前太原太守劉瓆、南陽太守成瑨糾而戮之，雖言赦後不當誅殺，原其誠心，在乎去惡，至於陛下，有何悁悁。而小人道長，熒惑聖聽，遂使天威為之發怒，必加刑謫，已為過甚，況乃重罰，令伏歐刀乎。又前山陽太守翟超、東海相黃浮，奉公不撓，疾惡如讎，超沒侯覽財物，浮誅徐宣之罪，並蒙刑坐，不逢赦恕。覽之從橫，沒財已幸。宣犯釁過，死有餘辜。昔丞相申屠嘉召責鄧通，雒陽令董宣折辱公主，而文帝從而請之，光武加以重賞，未聞二臣有專命之誅。而今左右羣豎，惡傷黨類，妄相交構，致此刑譴，聞臣是言，當復嗁訴。陛下深宜割塞近習與政之源，引納尚書朝省之士，簡練清高，斥黜佞邪，如是天和於上，地洽於下，休徵符瑞，豈遠乎哉。」帝不納。宦官由此疾蕃彌甚，選舉奏議輒以中詔譴卻，長史已下多至抵罪，猶以蕃名臣，不敢加害。
平原襄楷詣闕上疏曰：「臣聞皇天不言，以文象設教。臣竊見太微，天廷五帝之坐，而金、火罰星揚光其中，於佔天子凶，又俱入房、心，法無繼嗣。前年冬大寒，殺鳥獸，害魚鱉，城傍竹柏之葉有傷枯者。臣聞於師曰：柏傷竹枯，不出二年，天子當之。今自春夏以來，連有霜雹及大雨，雷電，臣作威作福，刑罰急刻之所感也。太原太守劉瓆、南陽太守成瑨，志除奸邪，其所誅剪，皆合人望。而陛下受閹豎之譖，乃遠加考逮，三公上書乞哀瓆等，不見採察而嚴被譴讓，憂國之臣，將遂杜口矣。臣聞殺無罪，誅賢者，禍及三世。自陛下即位以來，頻行誅罰，梁、寇、孫、鄧，並見族滅，其從坐者又非其數。李雲上書明主所不當諱，杜眾乞死諒以感悟聖朝，曾無赦宥，而並被殘戮，天下之人咸知其冤，漢興以來，未有拒諫誅賢，用刑太深如今者也。昔文王一妻，誕致十子。今宮女數千，未聞慶育，宜修德省刑，以廣《螽斯》之祚。案春秋以來，及古帝王，未有河清。臣以為河者諸侯位也，清者屬陽，濁者屬陰，河當濁而反清者，陰欲為陽，諸侯欲為帝也。京房《易傳》曰：河水清，天下平。今天垂異，地吐妖，人癘疫，三者並時，而有河清，猶春秋麟不當見而見，孔子書之以為異也。願賜清閒，極盡所言。」書奏，不省。
十餘日，覆上書曰：「臣聞殷紂好色，妲己是出，葉公好龍，真龍遊廷。今黃門、常侍，天刑之人，陛下愛待，兼倍常寵，系嗣未兆，豈不為此。」書上，即召入，詔尚書問狀。楷言：「古者本無宦臣，武帝末數遊後宮，始置之耳。」尚書承旨，奏「楷不正辭理，而違背經藝，借假星宿，造合私意，誣上罔事，請下司隸正楷罪法，收送雒陽獄。」帝以楷言雖激切，然皆天文恆象之數，故不誅，猶司寇論刑。
符節令汝南蔡衍、議郎劉瑜表救成瑨、劉瓆，言甚切厲，亦坐免官。瑨、瓆竟死獄中。瑨、瓆素剛直，有經術，知名當時，故天下惜之。岑晊、張牧逃竄獲免。
晊之亡也，親友競匿之，賈彪獨閉門不納，時人望之。彪曰：「傳言相時而動，無累後人。公孝以要君致釁，自遺其咎，吾已不能奮戈相待，反可容隱之乎？」於是咸服其裁正。
河南張成善風角，推佔當赦，教子殺人。司隸李膺督促收捕，既而逢宥獲免。膺愈懷憤疾，竟案殺之。成素以方伎交通宦官，帝亦頗訊其佔。宦官教成弟子牢修上書，告：「膺等養太學遊士，交結諸郡生徒，更相驅馳，共為部黨，誹訕朝廷，疑亂風俗」。於是天子震怒，班下郡國，逮捕黨人，佈告天下，使同忿疾。案經三府，太尉陳蕃卻之曰：「今所案者，皆海內人譽，憂國忠公之臣，此等猶將十世宥也，豈有罪名不章而致收掠者乎？」不肯平署。帝愈怒，遂下膺等於黃門北寺獄，其辭所連及太僕潁川杜密、御史中丞陳翔及陳寔、范滂之徒二百餘人。或逃遁不獲，皆懸金購募，使者四出相望。陳寔曰：「吾不就獄，眾無所恃。」乃自往請囚。范滂至，獄吏謂曰：「凡坐系者，皆祭皋陶。」滂曰：「皋陶古之直臣，知滂無罪，將理之於帝，如其有罪，祭之何益。」眾人由此亦止。陳蕃覆上書極諫，帝諱其言切，託以蕃辟召非其人，策免之。
時黨人獄所染逮者，皆天下名賢，度遼將軍皇甫規自以西州豪桀，恥不得與，乃自上言：「臣前薦故大司農張奐，是附黨也。又臣昔論輸左校時，太學生張鳳等上書訟臣，是為黨人所附也。臣宜坐之。」朝廷知而不問。張鳳等上書事見《諸羌叛服》。
永康元年五月，陳蕃既免，朝臣震慄，莫敢復為黨人言者。賈彪曰：「吾不西行，大禍不解。」乃入雒陽說城門校尉竇武、尚書魏郡霍諝等，使訟之。武上疏曰：「陛下即位以來，未聞善政，常侍、黃門，競行譎詐，妄爵非人。伏尋西京，佞臣執政，終喪天下。今不慮前事之失，復循覆車之軌，臣恐二世之難必將復及，趙高之變不朝則夕。近者奸臣牢修造設黨議，遂收前司隸校尉李膺等逮考，連及數百人，曠年拘錄，事無效驗。臣惟膺等建忠抗節，志經王室，此誠陛下稷、契、伊、呂之佐，而虛為奸臣賊子之所誣枉，天下寒心，海內失望。惟陛下留神澄省，時見理出，以厭人鬼喁喁之心。今臺閣近臣尚書朱寓、荀緄、劉祐、魏朗、劉矩、尹勳等，皆國之真士，朝之良佐。尚書郎張陵、嬀皓、苑康、楊喬、邊韶、戴恢等，文質彬彬，明達國典，內外之職，羣才並列。而陛下委任近習，專樹饕餮，外典州郡，內幹心膂，宜以次貶黜，案罪糾罰。信任忠良，平決臧否，使邪正譭譽，各得其所，寶愛天官，唯善是授，如此，咎徵可消，天應可待。間者有嘉禾、芝草、黃龍之見。夫瑞生必於嘉士，福至實由善人，在德為瑞，無德為災。陛下所行，不合天意，不宜稱慶。」書奏，因以病上還城門校尉、槐里侯印綬。霍諝亦為表請。帝意稍解，使中常侍王甫就獄訊黨人范滂等，皆三木囊頭，暴於階下。甫以次辨詰曰：「卿等更相拔舉，迭為脣齒，其意如何。」滂曰：「仲尼之言見善如不及，見惡如探湯，滂欲使善善同其清，惡惡同其污，謂王政之所願聞，不悟更以為黨。古之修善，自求多福，今之修善，身陷大戮。身死之日，願埋滂於首陽山側，上不負皇天，下不愧夷、齊」甫愍然，為之改容，乃得並解桎梏。李膺等又多引宦官子弟，宦官懼，請帝以天時宜赦。六月庚申，赦天下，改元。黨人二百餘人皆歸田裡，書名三府，禁錮終身。
范滂往候霍諝而不謝。或讓之，滂曰：「昔叔向不見祁奚，吾何謝焉。」滂南歸汝南，南陽士大夫迎之者車數千兩，鄉人殷陶、黃穆侍衛於旁，應對賓客。滂謂陶等曰：「今子相隨，是重吾禍也。」遂遁還鄉里。
初，詔書下舉鉤黨，郡國所奏相連及者，多至百數，唯平原相史弼獨無所上。詔書前後迫切，州郡髡笞掾史。從事坐傳舍責曰：「詔書疾惡黨人，旨意懇惻。青州六郡，其五有黨，平原何治，而得獨無。」弼曰：「先王疆理天下，畫界分境，水土異齊，風俗不同。他郡自有，平原自無，胡可相比。若承望上司，誣陷良善，淫刑濫罰，以逞非理，則平原之人戶可為黨。相有死而已，所不能也。」從事大怒，即收郡僚職送獄，遂舉奏弼。會黨禁中解，弼以俸贖罪，所脫者甚眾。
竇武所薦，朱寓沛人，苑康勃海人，楊喬會稽人，邊韶陳留人。喬容儀偉麗，數上言政事，帝愛其才貌，欲妻以公主，喬固辭不聽，遂閉口不食，七日而死。
十二月丁丑，帝崩於德陽前殿。城門校尉竇武議立嗣，召侍御史河間劉鯈問以國中宗室之賢者，鯈稱解瀆亭侯宏。宏者，河間孝王之曾孫也，祖淑、父萇，世封解瀆亭侯。武乃入白太后，定策禁中，以鯈守光祿大夫，與中常侍曹節並持節將中黃門、虎賁、羽林千人奉迎宏，時年十二。
靈帝建寧元年春正月壬午，以城門校尉竇武為大將軍，前太尉陳蕃為太傅，與武及司徒胡廣參錄尚書事。
時新遭大喪，國嗣未立，諸尚書畏懼，多託病不朝。陳蕃移書責之曰：「古人立節，事亡如存。今帝祚未立，政事日蹙，諸君奈何委荼蓼之苦，息偃在牀，於義安乎？」諸尚書惶怖，皆起視事。
己亥，解瀆亭侯至夏門亭，使竇武持節以王青蓋車迎入殿中。庚子，即皇帝位。
六月癸巳，錄定策功，封竇武為聞喜侯，武子機為渭陽侯，兄子紹為鄠侯，靖為西鄉侯，中常侍曹節為長安鄉侯，侯者凡十一人。
涿郡盧植上書說武曰：「足下之於漢朝，猶旦、奭之在周室，建立聖主，四海有系，論者以為吾子之功，於斯為重。今同宗相後，披圖案牒，以次建之，何勳之有。豈可橫叨天功以為己力乎。宜辭大賞，以全身名。」武不能用。植身長八尺二寸，音聲如鐘，性剛毅，有大節。少事馬融，融性豪侈，多列女倡歌舞於前，植侍講積年，未嘗轉盼，融以是敬之。
太后以陳蕃舊德，特封高陽鄉侯。蕃上疏讓曰：「臣聞割地之封，功德是為。臣雖無素潔之行，竊慕君子不以其道得之，不居也。若夫受爵不讓，掩面就之，使皇天振怒，災流下民，於臣之身，亦何所寄。」太后不許，蕃固讓，章前後十上，竟不受封。
初，竇太后之立也，陳蕃有力焉。及臨朝，政無大小，皆委於蕃。蕃與竇武同心戮力，以獎王室，徵天下名賢李膺、杜密、尹勳、劉瑜等，皆列於朝廷，與共參政事。於是天下之士，莫不延頸想望太平。而帝乳母趙嬈及諸女尚書，旦夕在太后側，中常侍曹節、王甫等共相朋結，諂事太后，太后信之，數出詔命，有所封拜。蕃、武疾之，嘗共會朝堂，蕃私謂武曰：「曹節、王甫等，自先帝時操弄國權，濁亂海內，今不誅之，後必難圖。」武深然之。蕃大喜，以手推席而起。武於是引同志尚書令尹勳等共定計策。
會有日食之變，蕃謂武曰：「昔蕭望之困一石顯，況今石顯數十輩乎。蕃以八十之年，欲為將軍除害，今可因日食斥罷宦官，以塞天變。」武乃白太后曰：「故事，黃門、常侍但當給事省內門戶，主近署財物耳。今乃使與政事，任重權，子弟佈列，專為貪暴。天下匈匈，正以此故。宜悉誅廢，以清朝廷。」太后曰：「漢元以來，故事世有宦官，但當誅其有罪者，豈可盡廢邪？」時中常侍管霸頗有才略，專制省內，武先白收霸及中常侍蘇康等皆坐死。武復數白誅曹節等，太后猶豫未忍，故事久不發。蕃上疏曰：「今京師囂囂，道路諠譁，言侯覽、曹節、公乘昕、王甫、鄭颯等，與趙夫人、諸尚書並亂天下，附從者升進，忤逆者中傷，一朝羣臣如河中木耳，泛泛東西，耽祿畏害。陛下今不急誅此曹，必生變亂，傾危社稷，其禍難量。願出臣章，宣示左右，並令天下諸奸知臣疾之。」太后不納。
是月，太白犯房之上將，入太微。侍中劉瑜素善天官，惡之，上書皇太后曰：「案佔書，宮門當閉，將相不利，奸人在主傍。願急防之。」又與武、蕃書，以「星辰錯繆，不利大臣，宜速斷大計」。於是武、蕃以朱寓為司隸校尉，劉祐為河南尹，虞祁為雒陽令。武奏免黃門令魏彪，以所親小黃門山冰代之，使冰奏收長樂尚書鄭颯送北寺獄。蕃謂武曰：「此曹子便當收殺，何復考為。」武不從，令冰與尹勳、侍御史祝瑨雜考。颯辭連及曹節、王甫，勳、冰即奏收節等，使劉瑜內奏。
九月辛亥，武出宿歸府。典中書者先以告長樂五官史朱瑀，盜發武奏，罵曰：「中官放縱者自可誅耳，我曹何罪，而當盡見族滅。」因大呼曰：「陳蕃、竇武奏白太后廢帝，為大逆。」乃夜召素所親壯健者長樂從官史共普、張亮等十七人，喢血共盟，謀誅武等。曹節白帝曰：「外間切切，請出御德陽前殿。」令帝拔劍踴躍，使乳母趙嬈等擁衛左右，取棨信，閉諸禁門，召尚書官屬，脅以白刃，使作詔板，拜王甫為黃門令，持節至北寺獄，收尹勳、山冰。冰疑，不受詔，甫格殺之，並殺勳，出鄭颯。還兵劫太后，奪璽綬。令中謁者守南宮，閉門絕復道。使鄭颯等持節及侍御史謁者捕收武等。武不受詔，馳入步兵營，與其兄子步兵校尉紹共射殺使者。召會北軍五校士數千人屯都亭，下令軍士曰：「黃門、常侍反，盡力者封侯重賞。」陳蕃聞難，將官屬諸生八十餘人，並拔刀突入承明門，到尚書門，攘臂呼曰：「大將軍忠以衛國，黃門反逆，何雲竇氏不道邪？」王甫時出與蕃相遇，適聞其言而讓蕃曰：「先帝新棄天下，山陵未成，武有何功，兄弟父子並封三侯。又設樂飲燕，多取掖庭宮人。旬日之間，貲財鉅萬。大臣若此，為是道邪。公為宰輔，苟相阿黨，復何求賊。」使劍士收蕃，蕃拔劍叱甫，辭色逾厲，遂執蕃送北寺獄。黃門從官騶蹋踧蕃曰：「死老魅，復能損我曹員數，奪我曹稟假不。」即日殺之。時護匈奴中郎將張奐徵還京師，曹節等以奐新至，不知本謀，矯制以少府周靖行車騎將軍，加節，與奐率五營士討武。夜漏盡，王甫將虎賁、羽林等合千餘人出屯朱雀掖門，與奐等合，已而悉軍闕下，與武對陳。甫兵漸盛，使其士大呼武軍曰：「竇武反，汝皆禁兵，當宿衛官省，何故隨反者乎。先降有賞。」營府素畏服中官，於是武軍稍稍歸甫，自旦至食時，兵降略盡。武、紹走，諸軍追圍之，皆自殺，梟首雒陽都亭，收捕宗、親、賓客、姻屬悉誅之，及侍中劉瑜、屯騎校尉馮述皆夷其族。宦官又譖虎賁中郎將河間劉淑、故尚書會稽魏朗，雲與武等通謀，皆自殺。遷皇太后於南宮，徙武家屬於日南。自公卿以下，嘗為蕃、武所舉者，及門生、故吏皆免官禁錮。議郎勃海巴肅始與武等同謀，曹節不知，但坐禁錮，後乃知而收之。肅自載詣縣，縣令見肅，入合，解印綬，欲與俱去。肅曰：「為人臣者，有謀不敢隱，有罪不逃刑。既不隱其謀矣，又敢逃其刑乎？」遂被誅。
曹節遷長樂衛尉，封育陽侯。王甫遷中常侍，黃門令如故。朱瑀、共普、張亮等六人皆為列侯，十一人為關內侯。於是羣小得志，士大夫皆喪氣。
蕃友人陳留朱震收葬蕃屍，匿其子逸，事覺，繫獄，合門桎梏。震受考掠，誓死不言，逸由是得免。武府掾桂陽胡騰殯斂武屍，行喪，坐以禁錮。武孫輔年二歲，騰詐以為己子，與令史南陽張敞共匿之於零陵界中，亦得免。
張奐遷大司農，以功封侯。奐深病為曹節等所賣，固辭不受。
二年夏四月壬辰，有青蛇見於御坐上。癸巳，大風，雨雹，霹靂，拔大木百餘。詔公卿以下各上封事。大司農張奐上疏曰：「昔周公葬不如禮，天乃動威。今竇武、陳蕃忠貞，未被明宥，妖眚之來，皆為此也。宜急為改葬，徙還家屬，其從坐禁錮一切蠲除。又皇太后雖居南宮，而恩禮不接，朝臣莫言，遠近失望。宜思大義顧復之報。」上深嘉奐言，以問諸常侍，左右皆惡之，帝不得自從。奐又與尚書劉猛等共薦王暢、李膺可參三公之選，曹節等彌疾其言，遂下詔切責之。奐等皆自囚廷尉，數日乃得出，並以三月俸贖罪。
郎中東郡謝弼上封事曰：「臣聞惟虺惟蛇，女子之祥。伏惟皇太后定策宮闥，援立聖明，書雲父子兄弟，罪不相及，竇氏之誅，豈宜咎延太后。幽隔空宮，愁感天心，如有霧露之疾，陛下當何面目以見天下。孝和皇帝不絕竇氏之恩，前世以為美談。禮，為人後者為之子。今以桓帝為父，豈得不以太后為母哉。願陛下仰慕有虞蒸蒸之化，俯思《凱風》慰母之念。臣又聞開國承家，小人勿用。今功臣久外，未蒙爵秩，阿母寵私，乃享大封，大風、雨雹，亦由於茲。又故太傅陳蕃，勤身王室，而見陷羣邪，一旦誅滅，其為酷濫，駭動天下，而門生、故吏並離徙錮。蕃身已往，人百何贖。宜還其家屬，解除禁網。夫臺宰重器，國命所繫，今之四公，惟司空劉寵斷斷守善，餘皆素餐致寇之人，必有折足覆餗之凶。可因災異，並加罷黜，徵故司空王暢、長樂少府李膺並居政事，庶災變可消，國祚惟永。」左右惡其言，出為廣陵府丞，去官歸家。曹節從子紹為東郡太守，以它罪收弼，掠死於獄。
帝以蛇妖，問光祿勳楊賜。賜上封事曰：「夫善不妄來，災不空發。王者心有所想，雖未形顏色，而五星以之推移，陰陽為其變度。夫皇極不建，則有龍蛇之孽。《詩》云：惟虺惟蛇，女子之祥。惟陛下思幹剛之道，別內外之宜，抑皇甫之權，割豔妻之愛，則蛇變可消，禎祥立應。」賜，秉之子也。
初，李膺等雖廢錮，天下士大夫皆高尚其道，而污穢朝廷，希之者惟恐不及，更共相標榜，為之稱號。以竇武、陳蕃、劉淑為「三君」，君者，言一世之所宗也。李膺、荀翌、杜密、王暢、劉祐、魏朗、趙典、朱寓為「八俊」，俊者，言人之英也。郭泰、范滂、尹勳、巴肅及南陽宗慈、陳留夏馥、汝南蔡衍、泰山羊陟為「八顧」，顧者，言能以德行引人者也。張儉、翟超、岑晊、苑康及山陽劉表、汝南陳翔、魯國孔昱、山陽檀敷為「八及」，及者，言其能導人追宗者也。度尚及東平張邈、王孝、東郡劉儒、泰山胡母班、陳留秦周、魯國蕃向、東萊王章為「八廚」，廚者，言能以財救人者也。及陳、竇用事，復舉拔膺等，陳、竇誅，膺等復廢。
宦官疾惡膺等，每下詔書，輒申黨人之禁。侯覽怨張儉尤甚，覽鄉人朱並素佞邪，為儉所棄，承覽意指，上書告：「儉與同鄉二十四人別相署號，共為部黨，圖危社稷，而儉為之魁」。詔刊章捕儉等。冬十月，大長秋曹節因此諷有司，奏「諸鉤黨者故司空虞放及李膺、杜密、朱寓、荀翌、翟超、劉儒、范滂等，請下州郡考治」。是時上年十四，問節等曰：「何以為鉤黨？」對曰：「鉤黨者，即黨人也。」上曰：「黨人何用為惡，而欲誅之邪？」對曰：「皆相舉羣輩，欲為不軌。」上曰：「不軌欲如何。」對曰：「欲圖社稷。」上乃可其奏。
或謂李膺曰：「可去矣。」對曰：「事不辭難，罪不逃刑，臣之節也。吾年已六十，死生有命，去將安之。」乃詣詔獄，考死，門生、故吏並被禁錮。侍御史蜀郡景毅子顧為膺門徒，未有錄牒，不及於譴。毅然然曰：「本謂膺賢，遣子師之，豈可以漏脫名籍，苟安而已。」遂自表免歸。
汝南督郵吳導受詔捕范滂，至徵羌，抱詔書閉傳舍，伏牀而泣，一縣不知所為。滂聞之曰：「必為我也。」即自詣獄。縣令郭揖大驚，出解印綬，引與俱亡，曰：「天下大矣，子何為在此。」滂曰：「滂死則禍塞，何敢以罪累君，又令老母流離乎？」其母就與之訣，滂白母曰：「仲博孝敬，足以供養。滂從龍舒君歸黃泉，存亡各得其所。惟大人割不可忍之恩，勿增感戚。」仲博者，滂弟也。龍舒君者，滂父龍舒侯相顯也。母曰：「汝今得與李、杜齊名，死亦何恨。既有令名，復求壽考，可兼得乎？」滂跪受教，再拜而辭。顧其子曰：「吾欲使汝為惡，惡不可為。使汝為善，則我不為惡。」行路聞之，莫不流涕。凡黨人死者百餘人，妻子皆徙邊。天下豪傑及儒學有行義者，宦官一切指為黨人。有怨隙者，因相陷害，睚眥之忿，濫入黨中。州郡承旨，或有未嘗交關，亦離禍毒，其死、徙、廢、禁者又六七百人。
郭泰聞黨人之死，私為之慟曰：「《詩》雲人之雲亡，邦國殄瘁。漢室滅矣，但未知瞻烏爰止，於誰之屋。耳」泰雖好臧否人倫，而不為危言核論，故能處濁世而怨禍不及焉。
張儉亡命困迫，望門投止，莫不重其名行，破家相容。後流轉東萊，止李篤家。外黃令毛欽操兵到門，篤引欽就席曰：「張儉負罪亡命，篤豈得藏之。若審在此，此人名士，明廷寧宜執之乎？」欽因起撫篤曰：「蘧伯玉恥獨為君子，足下如何專取仁義。」篤曰：「今欲分之，明廷載半去矣。」欽嘆息而去。篤導儉經北海戲子然家，遂入漁陽出塞。其所經歷，伏重誅者以十數，連引收考者布遍天下，宗親並皆殄滅，郡縣為之殘破。儉與魯國孔褒有舊，亡抵褒，不遇，褒弟融年十六，匿之。後事泄，儉得亡走，國相收褒、融送獄，未知所坐。融曰：「保納舍藏者，融也，當坐」褒曰：「彼來求我，非弟之過。」吏問其母，母曰：「家事任長，妾當其辜。」一門爭死，郡縣疑不能決，乃上讞之，詔書竟坐褒。及黨禁解，儉乃還鄉里，後為衛尉，卒，年八十四。夏馥聞張儉亡命，嘆曰：「孽自已作，空污良善，一人逃死，禍及萬家，何以生為？」乃自剪須變形，入林慮山中，隱姓名，為冶家傭，親突煙炭，形貌毀瘁，積二三年，人無知者。馥弟靜載縑泉追求餉之，馥不受曰：「弟柰何載禍相餉乎？」黨禁未解而卒。
初，中常侍張讓父死，歸葬潁川，雖一郡畢至，而名士無往者，讓甚恥之，陳寔獨吊焉。及誅黨人，讓以寔故，多所全宥。南陽何顒素與陳蕃、李膺善，亦被收捕，乃變名姓匿汝南間，與袁紹為奔走之交，常私入雒陽從紹計議，為諸名士罹黨事者求救援，設權計，使得逃隱，所全免甚眾。
初，太尉袁湯三子，成、逢、隗，成生紹，逢生術。逢、隗皆有名稱，少歷顯官。時中常侍袁赦以逢、隗宰相家，與之同姓，推崇以為外援，故袁氏貴寵於世，富奢甚，不與它公族同。紹壯健有威容，愛士養名，賓客輻輳歸之，輜軿柴轂，填接街陌。術亦以俠氣聞。逢從兄子閎，少有操行，以耕學為業，逢、隗數饋之，無所受。閎見時方險亂，而家門富盛，常對兄弟嘆曰：「吾先公福祚，後世不能以德守之，而競為驕奢，與亂世爭權，此即晉之三卻矣。」及黨事起，閎欲投跡深林，以母老，不宜遠遁，乃築土室四周於庭，不為戶，自牖納飲食。母思閎時，往就視，母去，便自掩閉，兄弟妻子莫得見也。潛身十八年，卒於土室。
初，范滂等非訐朝政，自公卿以下皆折節下之，太學生爭慕其風，以為文學將興，處士復用。申屠蟠獨嘆曰：「昔戰國之世，處士橫議，列國之王至為擁篲先驅，卒有坑儒、燒書之禍，今之謂矣。」乃絕跡於梁、碭之間，因樹為屋，自同傭人。居二年，滂等果罹黨錮之禍，唯蟠超然免於評論。
十一月，長樂太僕曹節病困，詔拜車騎將軍。有頃，疾瘳，上印綬，復為中常侍，位特進，秩中二千石。四年春正月甲子，帝加元服，赦天下，惟黨人不赦。
帝以竇太后有援立之功，冬十月戊子朔，率羣臣朝太后於南宮，親饋上壽。黃門令董萌因此數為太后訴冤，帝深納之，供養資奉，有加於前。曹節、王甫疾之，誣萌以謗訕永樂宮，下獄死。
熹平元年五月，長樂太僕侯覽坐專權驕奢，策收印綬，自殺。
六月，竇太后母卒於比景，太后憂思感疾，癸巳，崩於雲臺。宦者積怨竇氏，以衣車載太后屍置城南市舍，數日，曹節、王甫欲用貴人禮殯。帝曰：「太后親立朕躬，統承大業，豈宜以貴人終乎？」於是發喪成禮。
節等欲別葬太后，而以馮貴人配祔。詔公卿大會朝堂，令中常侍趙忠監議。太尉李咸時病，扶輿而起，搗椒自隨，謂妻子曰：「若皇太后不得配食桓帝，吾不生還矣。」既議，坐者數百人，各瞻望良久，莫肯先言。趙忠曰：「議當時定。」廷尉陳球曰：「皇太后以盛德良家，母臨天下，宜配先帝，是無所疑。」忠笑而言曰：「陳廷尉宜便操筆。」球即下議曰：「皇太后自在椒房，有聰眀母儀之德，遭時不造，援立聖明承繼宗廟，功烈至重。先帝晏駕，因遇大獄，遷居空宮，不幸早世，家雖獲罪，事非太后，今若別葬，誠失天下之望。且馮貴人冢嘗被髮掘，骸骨暴露，與賊並屍，魂靈污染，且無功於國，何宜上配至尊。」忠省球議，作色俛仰，蚩球曰：「陳廷尉建此議甚健。」球曰：「陳、竇既冤，皇太后無故幽閉，臣常痛心，天下憤嘆。今日言之，退而受罪，宿昔之願也。」李咸曰：「臣本謂宜爾，誠與意合。」於是公卿以下皆從球議。曹節、王甫猶爭，以為「梁後家犯惡逆，別葬懿陵，武帝黜廢衛後而以李夫人配食。今竇氏罪深，豈得合葬先帝。」李咸覆上疏曰：「臣伏惟章德竇後虐害恭懷，安思閻後家犯惡逆，而和帝無異葬之議，順朝無貶降之文。至於衛後，孝武皇帝身所廢棄，不可以為比。今長樂太后尊號在身，親嘗稱制，且援立聖明，光隆皇祚。太后以陛下為子，陛下豈得不以太后為母。子無黜母，臣無貶君，宜合葬宣陵，一如舊制。」帝省奏，從之，秋七月甲寅，葬桓思皇后於宣陵。
有人書朱雀闕，言：「天下大亂，曹節、王甫幽殺太后，公卿皆尸祿，無忠言者。」詔司隸校尉劉猛逐捕，十日一會。猛以誹書言直，不肯急捕。月餘，主名不立，猛坐左轉諫議大夫，以御史中丞段熲代之。熲乃四出逐捕，及太學遊生系者千餘人。節等又使熲以他事奏猛，論輸左校。
初，司隸校尉王寓依倚宦官，求薦於太常張奐，奐拒之，寓遂陷奐以黨罪禁錮。
渤海王悝之貶廮陶也，因中常侍王甫求復國，許謝錢五千萬。既而桓帝遺詔復悝國，悝知非甫功，不肯還謝錢。中常侍鄭颯、中黃門董騰數與悝交通，甫密司察以告段熲。冬十月，收颯送北寺獄，使尚書令廉忠誣奏颯等謀迎立悝，大逆不道，遂詔冀州刺史收悝考實，追責悝，令自殺，妃妾十一人，子女七十人，伎女二十四人皆死獄中，傅、相以下悉伏誅。甫等十二人皆以功封列侯。
五年閏五月，永昌太守曹鸞上書曰：「夫黨人者，或耆年淵德，或衣冠英賢，皆宜股肱王室，左右大猷者也，而久被禁錮，辱在塗泥。謀反大逆尚蒙赦宥，黨人何罪，獨不開恕乎。所以災異屢見，水旱荐臻，皆由於斯。宜加沛然，以副天心。」帝省奏，大怒，即詔司隸、益州檻車收鸞，送槐里獄，掠殺之。於是詔州郡更考黨人，門生、故吏、父子、兄弟在位者，悉免官禁錮，爰及五屬。
光和元年六月丁丑，有黑氣墮帝所御溫德殿東庭中，長十餘丈，似龍。秋七月壬子，青虹見玉堂後殿庭中。詔召光祿大夫楊賜等詣金商門，問以災異及消後之術。賜對曰：「《春秋讖》曰：天投蜺，天下怨，海內亂。加四百之期，亦復垂及。今妾媵、閹尹之徒共專國朝，欺罔日月，幸賴皇天垂象譴告。《周書》曰：天子見怪則修德，諸侯見怪則修政，卿大夫見怪則修職，士庶人見怪則修身。唯陛下斥遠佞巧之臣，速徵鶴鳴之士，斷絕尺一，抑止盤遊，冀上天還威，眾變可弭。」
議郎蔡邕對曰：「臣伏思諸異，皆亡國之怪也。天於大漢，殷勤不已，故屢出祅變以當譴責，欲令人君感悟，改危即安。今蜺墮、雞化，皆婦人干政之所致也。前者乳母趙嬈，貴重天下，讒諛驕溢，續以永樂門史霍玉，依阻城社，又為奸邪。今道路紛紛，復雲有程大人者，察其風聲，將為國患。宜高為堤防，明設禁令，深惟趙、霍，以為至戒。今太尉張顥為玉所進，光祿勳偉璋有名貪濁，又長水校尉趙玹，屯騎校尉蓋升，並叨時幸，榮富優足。宜念小人在位之咎，退思引身避賢之福。伏見廷尉郭禧純厚老成，光祿大夫橋玄聰達方直，故太尉劉寵忠實守正，並宜為謀主，數見訪問。夫宰相大臣，君之四體，委任責成，優劣已分，不宜聽納小吏，雕琢大臣也。又尚方工技之作，鴻都篇賦之文，可且消息，以示惟憂。宰府孝廉，士之高選，近者以辟召不慎切責三公，而今並以小文超取選舉，開請託之門，違明王之典，眾心不厭，莫之敢言。臣願陛下忍而絕之，思惟萬機，以答天望。聖朝既自約厲，左右近臣亦宜從化，人自抑損，以塞咎戒，則大道虧滿，鬼神福謙矣。夫君臣不密，上有漏言之戒，下有失身之禍，願寢臣表，無使盡忠之吏受怨奸仇。」章奏，帝覽而嘆息。因起更衣，曹節於後竊視之，悉宣語左右，事遂漏露。其為邕所裁黜者，側目思報。
初，邕與大鴻臚劉合素不相平，叔父衛尉質又與將作大匠陽球有隙。球即中常侍程璜女夫也，璜遂使人飛章言：「邕、質數以私事請託於合，合不聽，邕含隱切，志欲相中」。於是詔下尚書召邕詰狀。邕上書曰：「臣實愚贛，不顧後害，陛下不念忠臣直言，宜加掩蔽，誹謗卒至，便用疑怪。臣年四十有六，孤特一身，得託名忠臣，死有餘榮，恐陛下於此不復聞至言矣。」於是下邕、質於雒陽獄，劾以「仇怨奉公，議害大臣，大不敬，棄市」。事奏，中常侍河南呂彊愍邕無罪，力為伸請，帝亦更思其章，有詔「減死一等，與家屬髡鉗徙朔方，不得以赦令除」。陽球使客追路刺邕，客感其議，皆莫為用。球又賂其部主使加毒害，所賂者反以其情戒邕，由是得免。
宋皇后無寵，後宮幸姬眾共譖毀。渤海王悝妃宋氏，即後之姑也。中常侍王甫恐後怨之，因譖後挾左道祝詛。帝信之，遂策收璽綬。後自致暴室，以憂死。父不其鄉侯酆及兄弟並被誅。
丙子晦，日有食之。尚書盧植上言：「凡諸黨錮，多非其罪，可加赦恕，申宥回枉。又宋後家屬，並以無辜，委骸橫屍，不得斂葬，宜敕收拾，以安遊魂。」帝不省。
二年，王甫、曹節等奸虐弄權，扇動內外，太尉段熲阿附之。節、甫父兄子弟為卿、校、牧、守、令、長者佈滿天下，所在貪暴。甫養子吉為沛相，尤殘酷，凡殺人皆磔屍車上，隨其罪目，宣示屬縣，夏月腐爛，則以繩連其骨，周遍一郡乃止，見者駭懼。視事五年，凡殺萬餘人。尚書令陽球常拊髀發憤曰：「若陽球作司隸，此曹子安得容乎？」既而球果遷司隸。
甫使門生於京兆界辜榷官財物七千餘萬，京兆尹楊彪發其奸，言之司隸。彪，賜之子也。時甫休沐里舍，熲以日食自劾。球詣闕謝恩，因奏甫、熲及中常侍淳于登、袁赦、封等罪，辛巳，悉收甫、熲等送洛陽獄，及甫子永樂少府萌、沛相吉。球自臨考，甫等五毒備極。萌先嘗為司隸，乃謂球曰：「父子既當伏誅，亦以先後之義，少以楚毒假借老父。」球曰：「爾罪惡無狀，死不滅責，乃欲論先後求假借邪？」萌乃罵曰：「爾前奉事吾父子如奴，奴敢反汝主乎。今日臨阨相擠，行自及也。」球使以土窒萌口，棰撲交至，父子悉死杖下。熲亦自殺。乃僵磔甫屍於夏城門，大署榜曰：「賊臣王甫。」盡沒入其財產，妻子皆徙比景。
球既誅甫，欲以次表曹節等，乃敕中都官從事曰：「且先去權貴大猾，乃議其餘耳。公卿豪右若袁氏，兒輩從事自辦之，何須校尉邪？」權門聞之，莫不屏氣，曹節等皆不敢出沐。會順帝虞貴人葬，百官會喪還，曹節見磔甫屍道次，慨然抆淚曰：「我曹可自相食，何宜使犬抵其汁乎？」語諸常侍「今且俱入，勿過里舍也。」節直入省，白帝曰：「陽球故酷暴吏，前三府奏當免官，以九江微功，復見擢用。愆過之人，好為妄作，不宜使在司隸以騁毒虐。」帝乃徙球為衛尉。時球出謁陵，節敕尚書令召拜，不得稽留尺一。球被召急，因求見帝，叩頭曰：「臣無清高之行，橫蒙鷹犬之任，前雖誅王甫、段熲，蓋狐狸小丑，未足宣示天下。願假臣一月，必令豺狼鴟梟各服其辜。」叩頭流血。殿上呵叱曰：「衛尉扞詔邪？」至於再三，乃受拜。
於是曹節、朱瑀等權勢復盛，節領尚書令。郎中梁人審忠上書曰：「陛下即位之初，未能萬機，皇太后念在撫育，權時攝政，故中常侍蘇康、管霸應時誅殄。太傅陳蕃、大將軍竇武考其黨與，志清朝政。華容侯朱瑀知事覺露，禍及其身，遂興造逆謀，作亂王室，撞蹋省闥，執奪璽綬，迫脅陛下，聚會羣臣，離間骨肉母子之恩，遂誅蕃、武及尹勳等。因共割裂城社，自相封賞，父子兄弟，被蒙尊榮，素所親厚，布在州郡，或登九列，或據三司。不惟祿重位尊之責，而苟營私門，多蓄財貨，繕修第舍，連裏竟巷，盜取御水，以作漁鉤，車馬服玩，擬於天家。羣公卿士，杜口吞聲，莫敢有言，州牧郡守，承順風旨，辟召選舉，釋賢取愚。故蟲蝗為之生，夷寇為之起。天意憤盈，積十餘年，故頻歲日食於上，地震於下，所以譴戒人主，欲令覺悟，誅鉏無狀。昔高宗以雉雊之變，故獲中興之功。近者神祗啓悟陛下，發赫斯之怒，故王甫父子應時馘截，路人士女莫不稱善，若除父母之讎。誠怪陛下復忍孽臣之類，不悉殄滅。昔秦信趙高以危其國，吳使刑人身遘其禍。今以不忍之恩，赦夷族之罪，奸謀一成，悔亦何及。臣為郎十五年，皆耳目聞見，瑀之所為，誠皇天所不復赦。願陛下留漏刻之聽，裁省臣表，歸滅醜類，以答天怒。與瑀考驗，有不如言，願受湯鑊之誅，妻子並徙，以絕妄言之路。」章寢不報。
中常侍呂彊清忠奉公，帝以眾例封為都鄉侯，彊固辭不受。因上疏陳事曰：「臣聞高祖重約，非功臣不侯，所以重天爵明勸戒也。中常侍曹節等，宦官祐薄，品卑人賤，讒諂媚主，佞邪徼寵，有趙高之禍，未被轘裂之誅。陛下不悟，妄授茅土，開國承家，小人是用，又並及家人，重金兼紫，交結邪黨，下比羣佞。陰陽乖刺，稼穡荒蕪，人用不康，罔不由茲。臣誠知封事已行，言之無逮，所以冒死幹觸陳愚忠者，實願陛下損改既謬，從此一止。臣又聞後宮采女數千餘人，衣食之費，日數百金，比谷雖賤而戶有饑色，案法當貴而今更賤者，由賦發繁數，以解縣官，寒不敢衣，饑不敢食，民有斯戹而莫之恤。宮女無用，填積後庭，天下雖復盡力耕桑，猶不能供。又前召議郎蔡邕對問於金商門，邕不敢懷道迷國，而切言極對，毀刺貴臣，譏呵宦官。陛下不密其言，至令宣露，羣邪項領，膏脣拭舌，競欲咀嚼，造作飛條。陛下回受誹謗，致邕刑罪，室家徙放，老幼流離，豈不負忠臣哉。今羣臣皆以邕為戒，上畏不測之難，下懼劍客之害，臣知朝廷不復得聞忠言矣。故太尉段熲，武勇冠世，習於邊事，垂髮服戎，功成皓首，歷事二主，勳烈獨昭。陛下既已式序，位登臺司，而為司隸校尉陽球所見誣脅，一身既斃，妻子遠播，天下惆悵，功臣失望。宜徵邕更加授任，反熲家屬，則忠貞路開，眾怨以弭矣。」帝知其忠而不能用。
上祿長和海上言：「禮，從祖兄弟別居異財，恩義已輕，服屬疏末。而今黨人錮及五族，既乖典訓之文，有謬經常之法。」帝覽之而悟，於是黨錮自從祖以下皆得解釋。
初，司徒劉合兄侍中儵與竇武同謀，俱死，永樂少府陳球說合曰：「公出自宗室，位登臺鼎，天下瞻望，社稷鎮衛，豈得雷同，容容無違而已。今曹節等放縱為害，而久在左右，又公兄侍中受害節等，今可表徙衛尉陽球為司隸校尉，以次收節等誅之。政出聖主，天下太平可翹足而待也。」合曰：「凶豎多耳目，恐事未會，先受其禍。」尚書劉納曰：「為國棟樑，傾危不持，焉用彼相邪？」合許諾，亦與陽球結謀。球小妻，程璜之女，由是節等頗得聞知，乃重賂璜，且脅之。璜懼迫，以球謀告節，節因共白帝曰：「合與劉納、陳球、陽球交通書疏，謀議不軌。」帝大怒，冬十月甲申，劉合、陳球、劉納、陽球皆下獄，死。
四年，大長秋華容侯曹節卒，中常侍趙忠領大長秋。
六年春三月，鉅鹿張角反，以中常侍封諝、徐奉等為內應。事見《黃巾之亂》。
中平元年，張角之亂，帝召羣臣會議。北地太守皇甫嵩以為宜解黨禁，益出中藏錢、西園廄馬以班軍士。嵩，規之兄子也。上問計於中常侍呂彊，對曰：「黨錮久積，人情怨憤，若不赦宥，輕與張角合謀，為變滋大，悔之無救。今請先誅左右貪濁者，大赦黨人，料簡刺史、二千石能否，則盜無不平矣。」帝懼而從之。壬子，赦天下黨人，還諸徙者，唯張角不赦。
是時，中常侍趙忠、張讓、夏惲、郭勝、段珪、宋典等皆封侯貴寵，上常言：「張常侍是我公，趙常侍是我母。」由是宦官無所憚畏，並起第宅，擬則宮室。上嘗欲登永安候臺，宦官恐望見其居處，乃使中大人尚但諫曰：「天子不當登高，登高則百姓虛散。」上自是不敢復升臺榭。及封諝、徐奉事發，上詰責諸常侍曰：「汝曹常言黨人慾為不軌，皆令禁錮，或有伏誅者。今黨人更為國用，汝曹反與張角通，為可斬未。」皆叩頭曰：「此王甫、侯覽所為也。」於是諸常侍人人求退，各自徵還宗親子弟在州郡者。
趙忠、夏惲等遂共譖品彊，雲與黨人共議朝廷，數讀《霍光傳》。彊兄弟所在並皆貪穢。帝使中黃門持兵召彊、彊聞帝召，怒曰：「吾死，亂起矣。丈夫欲盡忠國家，豈能對獄吏乎？」遂自殺。忠、惲復譖曰：「彊見召，未知所問而就外自屏，有奸明審。」遂收捕其宗親，沒入財產。
侍中河內向栩上便宜，譏刺左右。張讓誣栩與張角同心，欲為內應，收送黃門北寺獄，殺之。
郎中中山張鈞上書曰：「竊惟張角所以能興兵作亂，萬民所以樂附之者，其源皆由十常侍多放父兄、子弟、婚親、賓客典據州郡，辜榷財利，侵掠百姓，百姓之冤無所告訴，故謀議不軌，聚為盜賊。宜斬十常侍，懸頭南郊，以謝百姓，遣使者佈告天下，可不須師旅而大寇自消。」帝以鈞章示諸常侍，皆免冠徒跣頓首，乞自致雒陽詔獄，並出家財以助軍費。有詔，皆冠履視事如故。帝怒鈞曰：「此真狂子也。十常侍固當有一人善者不。」御史承旨，遂誣奏鈞學黃巾道，收掠，死獄中。
朱雋之擊黃巾也，其護軍司馬北地傅燮上疏曰：「臣聞天下之禍不由於外，皆興於內。是故虞舜先除四凶，然後用十六相，明惡人不去，則善人無由進也。今張角起於趙、魏，黃巾亂於六州，此皆釁發蕭牆而禍延四海者也。臣受戎任，奉辭伐罪，始到潁川，戰無不克，黃巾雖盛，不足為廟堂憂也。臣之所懼，在於治水不自其源，末流彌增其廣耳。陛下仁德寬容，多所不忍，故閹豎弄權，忠臣不進，誠使張角梟夷，黃巾變服，臣之所憂，甫益深耳。何者。夫邪正之人不宜共國，亦猶冰炭不可同器。彼知正人之功顯而危亡之兆見，皆將巧辭飾說，共長虛僞。夫孝子疑於屢至，市虎成於三夫，若不詳察真僞，忠臣將復有杜郵之戮矣。陛下宜思虞舜四罪之舉，速行讒佞之誅，則善人思進，姦凶自息。」趙忠見其疏而惡之。燮擊黃巾，功多當封，忠譖訴之。帝識燮言，得不加罪，竟亦不封。
二年春二月己酉，南宮雲臺災。庚戌，樂城門災。中常侍張讓、趙忠說帝斂天下田，畝十錢，以修宮室，鑄銅人。樂安太守陸康上疏諫曰：「昔魯宣稅畝而蝝災自生，哀公增賦而孔子非之。豈有聚奪民物，以營無用之銅人，捐舍聖戒，自蹈亡王之法哉。」內幸譖康援引亡國以譬聖明，大不敬，檻車徵詣廷尉。侍御史劉岱表陳解釋，得免歸田裡。康，續之孫也。
又詔發州郡材木、文石，部送京師。黃門常侍輒令譴呵不中者，因強折賤買，僅得本賈十分之一，因復貨之，宦官復不為即受，材木遂至腐積，宮室連年不成。刺史、太守復增私調，百姓呼嗟。又令西園騶分道督趣，恐動州郡，多受賕賂。刺史、二千石及茂才、孝廉遷除，皆責助軍、修宮錢，大郡至二三千萬，餘各有差。當之官者，皆先至西園諧價，然後得去。其守清者乞不之官，皆迫遣之。時鉅鹿太守河內司馬直新除，以有清名，減責三百萬。直被詔，悵然曰：「為民父母，而反割剝百姓以稱時求，吾不忍也。」辭疾，不聽。行至孟津，上書極陳當世之失，即吞藥自殺。書奏，帝為暫絕修宮錢。
六月，以討張角功，封中常侍張讓等十二人為列侯。
秋七月，皇甫嵩之討張角也，過鄴，見中常侍趙忠舍宅逾制，奏沒入之。又中常侍張讓私求錢五千萬，嵩不與。二人由是奏嵩「連戰無功，所費者多」，徵嵩還，收左車騎將軍印綬，削戶六千。
冬十月，諫議大夫劉陶上言：「天下前遇張角之亂，後遭邊章之寇，令西羌逆類已攻河東，恐遂轉盛，豕突上京。民有百走退死之心，而無一前鬥生之計，西寇浸前，車騎孤危，假令失利，其敗不救。臣自知言數見厭，而言不自裁者，以為國安則臣蒙其慶，國危則臣亦先亡也。謹復陳當今要急八事。」大較言天下大亂，皆由宦官。宦官共讒陶曰：「前張角事發，詔書示以威恩，自此以來，各各改悔。今者四方安靜，而陶疾害聖政，專言妖孽。州郡不上，陶何緣知。疑陶與賊通情。」於是收陶下黃門北寺獄，掠按日急。陶謂使者曰：「臣恨不與伊、呂同疇，而以三仁為輩。今上殺忠謇之臣，下有憔悴之民，亦在不久，後悔何及。」遂閉氣而死。前司徒陳耽為人忠正，宦官怨之，亦誣陷，死獄中。
是歲，帝造萬金堂於西園，引司農金錢、繒帛牣積堂中，復藏寄小黃門、常侍家錢各數千萬，又於河間買田宅，起第觀。
三年春二月，以中常侍趙忠為車騎將軍。帝使忠論討黃巾之功，執金吾甄舉謂忠曰：「傅南容前在東軍，有功不侯，天下失望。今將軍親當重任，宜進賢理屈，以副眾心。」忠納其言，遣弟城門校尉延致殷勤於傅燮。延謂燮曰：「南容少答我常侍，萬戶侯不足得也。」燮正色拒之曰：「有功不論，命也。傅燮豈求私賞哉。」忠愈懷恨，然憚其名，不敢害，出為漢陽太守。
五年夏五月，故太傅陳蕃子逸與術士襄楷會於冀州刺史王芬坐，楷曰：「天文不利宦者，黃門、常侍真族滅矣。」逸喜。芬曰：「若然者，芬願驅除。」因與豪傑轉相招合，上書言黑山賊攻劫郡縣，欲因以起兵。會帝欲北巡河間舊宅，芬等謀以兵徼劫，誅諸常侍、黃門，因廢帝，立合肥侯。以其謀告議郎曹操。操曰：「夫廢立之事，天下之至不祥也。古人有權成敗、計輕重而行之者，伊、霍是也。伊、霍皆懷至忠之誠，據宰輔之勢，因秉政之重，同眾人之慾，故能計從事立。今諸君徒見曩者之易，未睹當今之難，而造作非常，慾望必克，不亦危乎？」芬又呼平原華歆、陶丘洪共定計。洪欲行，歆止之曰：「夫廢立大事，伊、霍之所難。芬性疏而不武，此必無成。」洪乃止。會北方夜半有赤氣，東西竟天，太史上言：「北方有陰謀，不宜北行」，帝乃止。敕芬罷兵，俄而征之，芬懼，解印綬亡走，至平原，自殺。
八月，初置西園八校尉，以小黃門蹇碩為上軍校尉，虎賁中郎將袁紹為中軍校尉，屯騎校尉鮑鴻為下軍校尉，議郎曹操為典軍校尉，趙融為助軍左校尉，馮芳為助軍右校尉，諫議大夫夏牟為左校尉，淳于瓊為右校尉，皆統於蹇碩。帝自黃巾之起，留心戎事，碩壯健有武略，帝親任之，雖大將軍亦領屬焉。
冬十月，望氣者以為京師當有大兵，兩宮流血。帝欲厭之，乃大發四方兵，講武於平樂觀下，起大壇，上建十二重華蓋，高十丈。壇東北為小壇，復建九重華蓋，高九丈。列步騎數萬人，結營為陳。甲子，帝親出臨軍，駐大華蓋下，大將軍進駐小華蓋下。帝躬擐甲介馬，稱「無上將軍」，行陳三匝而還，以兵授進。帝問討虜校尉蓋勳曰：「吾講武如是，何如？」對曰：「臣聞先王曜德不觀兵。今寇在遠而設近陳，不足昭果毅，祇黷武耳。」帝曰：「善，恨見君晚，羣臣初無是言也。」勳謂袁紹曰：「上甚聰明，但蔽於左右耳。」與紹謀共誅嬖倖。蹇碩懼，出勳為京兆尹。
六年夏四月，蹇碩忌大將軍進，與諸常侍共說帝，遣進西擊韓遂，帝從之。進陰知其謀，奏遣袁紹收徐、兗二州兵，須紹還而西，以稽行期。
初，帝數失皇子，何皇后生子辯，養於道人史子眇家，號曰：「史侯」。王美人生子協，董太后自養之，號曰：「董侯」。羣臣請立太子，帝以辯輕佻無威儀，欲立協，猶豫未決。會疾篤，屬協於蹇碩。丙辰，帝崩於嘉德殿。碩時在內，欲先誅何進而立協，使人迎進，欲與計事。進即駕往，碩司馬潘隱與進早舊，迎而目之。進驚，馳從儳道歸營，引兵入屯百郡邸，因稱疾不入。
戊午，皇子辯即皇帝位，年十四。尊皇后曰皇太后，太后臨朝。赦天下，改元為光熹。封皇弟協為渤海王，協年九歲。以後將軍袁隗為太傅，與大將軍何進參錄尚書事。
進既秉朝政，忿蹇碩圖已，陰規誅之。袁紹因進親客張津，勸進悉誅諸宦官。進以袁氏累世貴寵，而紹與從弟虎賁中郎將術皆為豪傑所歸，信而用之。復博徵智謀之士何顒、荀攸及河南鄭泰等二十餘人，以顒為北軍中候，攸為黃門侍郎，泰為尚書，與同腹心。攸，爽之從孫也。
蹇碩疑不自安，與中常侍趙忠、宋典等書曰：「大將軍兄弟秉國專朝，今與天下黨人謀誅先帝左右，掃滅我曹，但以碩典禁兵，故且沈吟。今宜共閉上合，急捕誅之。」中常侍郭勝，進同郡人也，太后及進之貴幸，勝有力焉，故親信何氏。與趙忠等議，不從碩計，而以其書示進。庚午，進使黃門令收碩，誅之，因悉領其屯兵。
票騎將軍董重，與何進權勢相害，中官挾重以為黨助。董太后每欲參干政事，何太后輒相禁塞，董後忿恚，詈曰：「汝今輈張，怙汝兄耶。吾敕票騎斷何進頭，如反手耳。」何太后聞之，以告進。五月，進與三公共奏「孝仁皇后使故中常侍夏惲等交通州郡，辜較財利，悉入西省。故事，蕃後不得留京師，請遷宮本國。」奏可。辛巳，進舉兵圍票騎府，收董重，免官，自殺。六月辛亥，董後憂怖暴崩，民間由是不附何氏。
秋七月，袁紹復說何進曰：「前竇武欲誅內寵而反為所害者，但坐言語漏泄，五營兵士皆服畏中人，而竇氏反用之，自取禍滅。今將軍兄弟並領勁兵，部曲、將吏皆英俊名士，樂盡力命，事在掌握，此天贊之時也。將軍宜一為天下除患，以垂名後世，不可失也。」進乃白太后，請盡罷中常侍以下，以三署郎補其處。太后不聽，曰：「中官統領禁省，自古及今，漢家故事，不可廢也。且先帝新棄天下，我奈何楚楚與士人共對事乎？」進難違太后意，且欲誅其放縱者。紹以為中官親近至尊，出納號令，今不悉廢，後必為患。而太后母舞陽君及何苗數受諸宦官賂遺，知進欲誅之，數白太后為其障蔽。又言：「大將軍專殺左右，擅權以弱社稷。」太后疑以為然。進新貴，素敬憚中官，雖外慕大名，而內不能斷，故事久不決。
紹等又為畫策，多召四方猛將及諸豪傑，使並引兵向京城以脅太后。進然之。主簿廣陵陳琳諫曰：「諺稱掩目捕雀，夫微物尚不可欺以得志，況國之大事，其可以詐立乎。今將軍總皇威，握兵要，龍驤虎步，高下在心，此猶鼓洪爐燎毛髦耳。但當速發雷霆，行權立斷，則天人順之，而反委釋利器，更徵外助。大兵聚會，強者為雄，所謂倒持干戈，授人以柄，功必不成，祇為亂階耳。」進不聽。典軍校尉曹操聞而笑曰：「宦者之官，古今宜有，但世主不當假之權寵，使至於此。既治其罪，當誅元惡，一獄吏足矣，何至紛紛召外兵乎。欲盡誅之，事必宣露，吾見其敗也。」
初，靈帝徵董卓為少府，卓上書言：「所將湟中義從及秦、胡兵皆詣臣言：牢直不畢，稟賜斷絕，妻子饑凍。牽挽臣車，使不得行。羌人憋腸狗態，臣不能禁止，輒將順安慰，增異覆上。」朝廷不能制。及帝寢疾，璽書拜卓幷州牧，令以兵屬皇甫嵩。卓覆上書言：「臣誤蒙天恩，掌戎十年，士卒大小，相狎彌久，戀臣畜養之恩，為臣奮一旦之命，乞將之北州，效力邊垂。」嵩從子酈說嵩曰：「天下兵柄，在大人與董卓耳。今怨隙已結，勢不俱存。卓被詔委兵，而上書自請，此逆命也。彼度京師政亂，故敢躊躇不進，此懷奸也。二者，刑所不赦。且其凶戾無親，將士不附，大人今為元帥，杖國威以討之，上顯忠義，下除凶害，無不濟也。」嵩曰：「違命雖罪，專誅亦有責也。不如顯奏其事，使朝廷裁之。」乃上書以聞。帝以讓卓，卓亦不奉詔，駐兵河東，以觀時變。
何進召卓，使將兵詣京師。侍御史鄭泰諫曰：「董卓強忍寡義，志欲無厭，若借之朝政，授以大事，將恣凶欲，必危朝廷。明公以親德之重，據阿衡之權，秉意獨斷，誅除有罪，誠不宜假卓以為資援也。且事留變生，殷鑑不遠，宜在速決。」尚書盧植亦言不宜召卓，進皆不從。泰乃棄官去，謂荀攸曰：「何公未易輔也。」
進府掾王匡、騎都尉鮑信皆泰山人，進使還鄉里募兵。並召東郡太守橋瑁屯成皋，使武猛都尉丁原將數千人寇河內，燒孟津，火照城中，皆以誅宦官為言。
董卓聞召，即時就道，並上書曰：「中常侍張讓等竊倖承寵，濁亂海內。臣聞揚湯止沸，莫若去薪，潰癰雖痛，勝於內食。昔趙鞅興晉陽之甲以逐君側之惡，今臣輒鳴鐘鼓如雒陽，請收讓等以清奸穢。」太后猶不從。何苗謂進曰：「始共從南陽來，俱以貧賤依省內以致富貴，國家之事，亦何容易。覆水不收，宜深思之，且與省內和也。」卓至澠池，而進更狐疑，使諫議大夫種邵宣詔止之。卓不受詔，遂前至河南，邵迎勞之，因譬令還軍。卓疑有變，使其軍士以兵脅邵，邵怒，稱詔叱之，軍士皆披，遂前質責卓。卓辭屈，乃還軍夕陽亭。邵，暠之孫也。
袁紹懼進變計，因脅之曰：「交構已成，形勢已露，將軍復欲何待，而不早決之乎。事久變生，復為竇氏矣。」進於是以紹為司隸校尉，假節，專命擊斷。從事中郎王允為河南尹。紹使雒陽方略武吏司察宦者，而促董卓等使馳驛上奏，欲進兵平樂觀。太后乃恐，悉罷中常侍、小黃門，使還里舍，唯留進素所私人以守省中。諸常侍、小黃門皆詣進謝罪，唯所措置。進謂曰：「天下匈匈，正患諸君耳。今董卓垂至，諸君何不早各就國。」袁紹勸進便於此決之，至於再三，進不許。紹又為書告諸州郡，詐宣進意，使捕案中官親屬。
進謀積日，頗泄，中官懼而思變。張讓子婦，太后之妹也，讓向子婦叩頭曰：「老臣得罪，當與新婦俱歸私門。唯受恩累世，今當遠離宮殿，情懷戀戀，願復一入直，得暫奉望太后陛下顏色，然後退就溝壑，死不恨矣。」子婦言於舞陽君，入白太后，乃詔諸常侍皆復入直。
八月戊辰，進入長樂宮，白太后，請盡誅諸常侍。中常侍張讓、段珪相謂曰：「大將軍稱疾，不臨喪，不送葬，今欻入省，此意何為。竇氏事竟復起邪？」使潛聽，具聞其語。乃率其黨數十人持兵竊自側闥入，伏省戶下，進出，因詐以太后詔召進，入坐省合。讓等詰進曰：「天下憒憒，亦非獨我曹罪也。先帝嘗與太后不快，幾至成敗，我曹涕泣救解，各出家財千萬為禮，和悅上意，但欲託卿門戶耳。今乃欲滅我曹種族，不亦太甚乎？」於是尚方監渠穆拔劍斬進於嘉德殿前。讓、珪等為詔，以故太尉樊陵為司隸校尉，少府許相為河南尹。尚書得詔板，疑之，曰：「請大將軍出共議。」中黃門以進頭擲與尚書曰：「何進謀反，已伏誅矣。」
進部曲將吳匡、張璋在外聞進被害，欲引兵入宮，宮門閉。虎賁中郎將袁術與匡共斫攻之，中黃門持兵守合。會日暮，術因燒南宮青瑣門，欲以脅出讓等。讓等入白太后，言大將軍兵反，燒宮，攻尚書闥，因將太后、少帝及陳留王劫省內官屬，從復道走北宮。尚書盧植執戈於合道窗下，仰數段珪，珪懼，乃釋太后，太后投合，得免。袁紹與叔父隗矯詔召樊陵、許相，斬之。紹及何苗引兵屯朱雀闕下，捕得趙忠等，斬之。吳匡等素怨苗不與進同心，而又疑其與宦官通謀，乃令軍中曰：「殺大將軍者，即車騎也，吏士能為報讎乎？」皆流涕曰：「願致死。」匡遂引兵與董卓弟奉車都尉旻攻殺苗，棄其屍於苑中。紹遂閉北宮門，勒兵捕諸宦者，無少長皆殺之，凡二千餘人，或有無須而誤死者。紹因進兵排宮，或上端門屋以攻省內。
庚午，張讓、段珪等困迫，遂將帝與陳留王數十人步出谷門，夜至小平津，六璽不自隨，公卿無得從者，惟尚書盧植、河南中部掾閔貢夜至河上。貢厲聲質責讓等，且曰：「今不速死，吾將殺汝。」因手劍斬數人。讓等惶怖，叉手再拜，叩頭向帝辭曰：「臣等死，陛下自愛。」遂投河而死。
貢扶帝與陳留王夜步逐熒光南行，欲還宮，行數里，得民家露車，共乘之，至雒舍止。辛未，帝獨乘一馬，陳留王與貢共乘一馬，從雒舍南行，公卿稍有至者。董卓至顯陽苑，遠見火起，知有變，引兵急進。未明，到城西，聞帝在北，因與公卿往奉迎於北芒阪下。帝見卓將兵卒至，恐怖涕泣。羣公謂卓曰：「有詔卻兵。」卓曰：「公諸人為國大臣，不能匡正王室，至使國家播蕩，何卻兵之有。」卓與帝語，語不可了。乃更與陳留王語，問禍亂由起，王答，自初至終，無所遺失。卓大喜，以王為賢，且為董太后所養，卓自以與太后同族，遂有廢立之意。
是日，帝還宮，赦天下，改光熹為昭寧。失傳國璽，餘璽皆得之。以丁原為執金吾。騎都尉鮑信自泰山募兵適至，說袁紹曰：「董卓擁強兵，將有異志，今不早圖，必為所制。及其新至疲勞，襲之可禽也。」紹畏卓，不敢發，信乃引兵還泰山。
董卓之入也，步騎不過三千，自嫌兵少，恐不為遠近所服，率四五日輒夜潛出軍近營，明旦乃大陳旌鼓而還，以為西兵復至，雒中無知者。俄而進及弟苗部曲皆歸於卓，卓又陰使丁原部曲司馬五原呂布殺原而並其眾，卓兵於是大盛。乃諷朝廷，以久雨，策免司空劉弘而代之。
初，蔡邕徙朔方，會赦得還。五原太守王智，甫之弟也，奏邕謗訕朝廷，邕遂亡命江海，積十二年。董卓聞其名而辟之，稱疾不就。卓怒，罵曰：「我能族人。」邕懼而應命，到署祭酒，甚見敬重，舉高第，三日之間，周曆三臺，遷為侍中。
董卓謂袁紹曰：「天下之主，宜得賢明，每念靈帝，令人憤毒。董侯似可，今欲立之，為能勝史侯否。人有小智大癡，亦知復何如為當，且爾，劉氏種不足復遺。」紹曰：「漢家君天下四百許年，恩澤深渥，兆民戴之。今上富於春秋，未有不善宣於天下，公欲廢嫡立庶，恐眾不從公議也。」卓按劍叱紹曰：「豎子敢然。天下之事，豈不在我。我欲為之，誰敢不從。爾謂董卓刀為不利乎？」紹勃然曰：「天下健者，豈惟董公。」引佩刀，橫揖，徑出。卓以新至，見紹大家，故不敢害。紹懸節於上東門，逃奔冀州。
九月癸酉，卓大會百寮，奮首而言曰：「皇帝闇弱，不可以奉宗廟，為天下主。今欲依伊尹、霍光故事，更立陳留王，何如？」公卿以下皆惶恐，莫敢對。卓又抗言曰：「昔霍光定策，延年按劍。有敢沮大議，皆以軍法從事。」坐者震動。尚書盧植獨曰：「昔太甲既立不明，昌邑罪過千餘，故有廢立之事。今上富於春秋，行無失德，非前事之比也。」卓大怒，罷坐。將殺植，蔡邕為之請，議郎彭伯亦諫卓曰：「盧尚書海內大儒，人之望也。今先害之，天下震怖。」卓乃止，但免植官，植遂逃隱於上谷。卓以廢立議示太傅袁隗，隗報如議。
甲戌，卓復集羣僚於崇德前殿，遂脅太后策廢少帝，曰：「皇帝在喪，無人子之心，威儀不類人君，今廢為弘農王，立陳留王協為帝。」袁隗解帝璽綬以奉陳留王，扶弘農王下殿，北面稱臣。太后鯁涕，羣臣含悲，莫敢言者。
卓又議「太后踧迫永樂宮，至令憂死，逆婦姑之禮。」乃遷太后於永安宮。赦天下，改昭寧為永漢。丙子，卓酖殺何太后，公卿以下不布服，會葬，素衣而已。卓又發何苗棺，出其屍，支解節斷，棄於道邊。殺苗母舞陽君，棄屍於苑枳落中。
詔除公卿以下子弟為郎，以補宦官之職，侍於殿上。董卓自為太尉，領前將軍事，加節傳、斧鉞、虎賁，更封郿侯。
董卓率諸公上書追理陳蕃、竇武及諸黨人，悉復其爵位，遣使吊祠，擢用其子孫。十一月，以董卓為相國，贊拜不名，入朝不趨，劍履上殿。
十二月戊戌，以司徒黃琬為太尉，司空楊彪為司徒，光祿勳，荀爽為司空。初，尚書武威周毖、城門校尉汝南伍瓊說董卓矯桓、靈之政，擢用天下名士以收眾望。卓從之，命毖、瓊與尚書鄭泰、長史何顒等沙汰穢惡，顯拔幽滯。於是徵處士荀爽、陳紀、韓融、申屠蟠。復就拜爽平原相，行至宛陵，遷光祿勳，視事三日，進拜司空。自被徵命及登臺司，凡九十三日。又以紀為五官中郎將，融為太鴻臚。紀，寔之子。融，韶之子也。爽等皆畏卓之暴，無敢不至，獨申屠蟠得徵書，人勸之行，蟠笑而不答，卓終不能屈，年七十餘，以壽終。卓又以尚書韓馥為冀州牧，侍中劉岱為兗州刺史，陳留孔伷為豫州刺史，東平張邈為陳留太守，潁州張諮為南陽太守。卓所親愛，並不處顯職，但將校而已。
董卓性殘忍，一旦專政，據有國家，甲兵珍寶，威震天下，所願無極。語賓客曰：「我相，貴無上也。」侍御史擾龍宗詣卓白事，不解劍，立撾殺之。是時，洛中貴戚，室第相望，金帛財產，家家充積，卓縱放兵士，突其廬舍，剽虜資物，妻略婦女，不避貴賤。人情崩恐，不保朝夕。
卓購求袁紹急，周毖、伍瓊說卓曰：「夫廢立大事，非常人所及。袁紹不達大體，恐懼出奔，非有他志。今急購之，勢必為變。袁氏樹恩四世，門生故吏遍於天下，若收豪傑以聚徒眾，英雄因之而起，則山東非公之有也。不如赦之，拜一郡守，紹喜於免罪，必無患矣。」卓以為然，乃即拜紹勃海太守，封邟鄉侯。又以袁術為後將軍，曹操為驍騎校尉。術畏卓，出奔南陽。
是時，豪傑多欲起兵討卓者。袁紹在勃海，冀州牧韓馥遣數部從事守之，不得動搖。東郡太守橋瑁詐作京師三公移書與州郡，陳卓罪惡，雲見逼迫，無以自救，企望義兵，解國患難。馥得移，請諸從事問曰：「今當助袁氏邪。助董氏邪？」治中從事劉子惠曰：「今興兵為國，何謂袁、董」馥有慚色。子惠復言：「兵者凶事，不可為首。今宜往視他州，有發動者，然後和之。冀州於他州不為弱也，他人功未有在冀州之右者也。」馥然之。馥乃作書與紹，道卓之惡，聽其舉兵。
獻帝初平元年春正月，關東州郡皆起兵以討董卓，眾各數萬。事見《曹操篡漢》。癸酉，董卓使郎中令李儒酖殺弘農王辯。
卓議大發兵以討山東，尚書鄭泰曰：「夫政在德，不在眾也。」卓不悅，曰：「如卿此言，兵為無用邪？」泰曰：「非謂其然也，以為山東不足加大兵耳。明公出自西州，少為將帥，閒習軍事。袁本初公卿子弟，生處京師。張孟卓東平長者，坐不窺堂。孔公緒清談高論，噓枯吹生。並無軍旅之才，臨鋒法敵，非公之儔也。況王爵不加，尊卑無序，若恃眾怙力，將各棋峙以觀成敗，不肯同心共膽，與齊進退也。且山東承平日久，民不習戰。關西頃遭羌寇，婦女皆能挾弓而鬥，天下所畏者無若並、涼之人與羌胡義從，而明公擁之以為爪牙，譬猶驅虎兕以赴犬羊，鼓烈風以掃枯葉，誰敢御之。無事徵兵以驚天下，使患役之民相聚為非，棄德恃眾，自虧威重也。」卓乃悅。
董卓以山東兵盛，欲遷都以避之，公卿皆不欲，而莫敢言。卓表河南尹朱雋為太僕，以為己副。使者召拜，雋辭，不肯受。因曰：「國家西遷，必孤天下之望，以成山東之釁，臣不知其可也。」使者曰：「召君受拜而君拒之，不問徙事而君陳之，何也？」雋曰：「副相國，非臣所堪也，遷都非計，事所急也。辭所不堪，言其所急，臣之宜也。」由是止不為副。
卓大會公卿議曰：「高祖都關中，十有一世，光武官雒陽，於今亦十一世矣。案《石包讖》，宜徙都長安，以應天人之意。」百官皆默然，司徒楊彪曰：「移都改制，天下大事，故盤庚遷亳，殷民胥怨。昔關中遭王莽殘破，故光武更都雒邑，歷年已久，百姓安樂。今無故捐宗廟，棄園陵，百姓驚動，必有糜沸之亂。《石包讖》妖邪之書，豈可信用。」卓曰：「關中肥饒，故秦得併吞六國。且隴右材木自出，杜陵有武帝陶竈，並功營之，可使一朝而辦。百姓何足與議，若有前卻，我以大兵驅之，可令詣滄海。」彪曰：「天下動之至易，安之甚難，惟明公慮焉。」卓作色曰：「公欲沮國計邪？」太尉黃琬曰：「此國之大事，楊公之言，得無可思。」卓不答。司空荀爽見卓意壯，恐害彪等，因從容言曰：「相國豈樂此邪。山東兵起，非一日可禁，故當遷以圖之，此秦、漢之勢也。」卓意小解。琬退，又為駁議。二月乙亥，卓以災異奏免琬、彪等，以光祿勳趙謙為太尉，太僕王允為司徒。城門校尉伍瓊、督軍校尉周毖固諫遷都，卓大怒曰：「卓初入朝，二君勸用善士，故卓相從，而諸君到官，舉兵相圖。此二君賣卓，卓何用相負。」庚辰，收瓊、毖斬之。楊彪、黃琬恐懼，詣卓謝，卓亦悔殺瓊、毖，乃復表彪、琬為光祿大夫。
卓徵京兆尹蓋勳為議郎。時左將軍皇甫嵩將兵三萬屯扶風，勳密與嵩謀討卓。會卓亦徵嵩為城門校尉，嵩長史梁衍說嵩曰：「董卓寇掠京邑，廢立從意，今徵將軍，大則危禍，小則困辱。今及卓在雒陽，天子來西，以將軍之眾迎接至尊，奉令討逆，徵兵羣帥，袁氏逼其東，將軍迫其西，此成禽也。」嵩不從，遂就徵。勳以眾弱不能獨立，亦還京師。卓以勳為越騎校尉。河南尹朱雋為卓陳軍事，卓折雋曰：「我百戰百勝，決之於心，卿勿妄說，且污我刀。」蓋勳曰：「昔武丁之明，猶求箴諫，況如卿者，而欲杜人之口乎？」卓乃謝之。
卓遣軍至陽城，值民會於社下，悉就斬之，駕其車重，載其婦女，以頭擊車轅，歌呼還雒，雲攻賊大獲。卓焚燒其頭，以婦女與甲兵為婢妾。
丁亥，車駕西遷，董卓收諸富室，以罪惡誅之，沒入其財物，死者不可勝計。悉驅徙其餘民數百萬口於長安，步騎驅蹙，更相蹈藉，饑餓寇掠，積屍盈路。卓自留屯畢圭苑中，悉燒宮廟、官府、居家，二百里內，室屋蕩盡，無復雞犬。又使呂布發諸帝陵及公卿以下冢墓，收其珍寶。卓獲山東兵，以豬膏塗布十餘匹，用纏其身，然後燒之，先從足起。
三月乙巳，車駕入長安，居京兆府舍，後乃稍葺宮室而居之。時董卓未至，朝政大小皆委之王允。允外相彌縫，內謀王室，甚有大臣之度，自天子及朝中皆倚允。允屈意承卓，卓亦雅信焉。
州郡舉兵討董卓。長沙太守孫堅亦起兵，前至南陽，眾已數萬人。南陽太守張諮不肯給軍糧，堅誘而斬之，郡中震慄，無求不獲。前到魯陽，與袁術合兵。術由是得據南陽，表堅行破虜將軍，領豫州刺史。
六月，董卓遣大鴻臚韓融、少府陰修、執金吾胡母班、將作大匠吳修、越騎校尉王環安集關東，解譬袁紹等。胡母班、吳修、王環至河內，袁紹使王匡悉收擊殺之，袁術亦殺陰修，惟韓融以名德免。
冬，王匡屯河陽津，董卓襲擊，大破之。
二年春正月，關東諸將議立宗室劉虞為主。韓馥、袁紹以書與袁術曰：「帝非孝靈子，欲依絳、灌誅廢少主迎立代王故事，奉大司馬虞為帝。」術陰有不臣之心，不利國家有長君，乃外託公義以拒之。紹復與術書曰：「今西名有幼君，無血脈之屬，公卿以下皆媚事卓，安可覆信。但當使兵往屯關要，皆自蹙死，東立聖君，太平可冀，如何有疑。又室家見戮，不念子胥，可復北面乎？」術答曰：「聖主聰叡，有周成之質，賊卓因危亂之際，威服百寮，此乃漢家小厄之會，乃雲今主無血脈之屬，豈不誣乎。又曰室家見戮，可復北面，此卓所為，豈國家哉。慺慺赤心，志在滅卓，不識其他。」馥、紹竟遣故樂浪太守張岐等齎議上虞尊號。虞見岐等，厲色叱之曰：「今天下崩亂，主上蒙塵，吾被重恩，未能清雪國恥，諸君各據州郡，宜共戮力，盡心王室，而反造逆謀以相垢污邪？」固拒之。馥等又請虞領尚書事，承製封拜，復不聽，欲奔匈奴以自絕，紹等乃止。
二月丁丑，以董卓為太師，位在諸侯王上。
孫堅移屯梁東，為卓將徐榮所敗，復收散卒進屯陽人。卓遣東郡太守胡軫督步騎五千擊之，以呂布為騎督。軫與布不相得，堅出擊，大破之，梟其都督華雄。
或謂袁術曰：「堅若得雒，不可復製，此為除狼而得虎也。」術疑之，不運軍糧。堅夜馳見術，畫地計校曰：「所以出身不顧者，上為國家討賊，下慰將軍家門之私讎。堅與卓，非有骨肉之怨也，而將軍受浸潤之言，還相嫌疑，何也？」術踧踖，即調發軍糧。
堅還屯，卓遣將軍李催說堅欲與和親，令堅疏子弟任刺史、郡守者，許表用之。堅曰：「卓逆天無道，今不夷汝三族，縣示四海，則吾死不瞑目，豈將與乃和親邪？」復進軍大谷，距雒九十里。卓自出與堅戰於諸陵間，卓敗走，卻屯澠池，聚兵於陝。堅進至雒陽，擊呂布，復破走。堅乃掃除宗廟，祠以太牢，得傳國璽於城南甄官井中。分兵出新安、澠池間以邀卓。卓使東中郎將董越屯澠池，中郎將段煨屯華陰，中郎將牛輔屯安邑，其餘諸將布在諸縣，以御山東。輔，卓之壻也。卓引還長安，孫堅修塞諸陵，引軍還魯陽。
夏四月，董卓至長安，公卿皆迎拜車下。卓抵手謂御史中丞皇甫嵩曰：「義真，怖未乎？」嵩曰：「明公以德輔朝廷，大慶方至，何怖之有。若淫刑以逞，將天下皆懼，豈獨嵩乎？」卓黨欲尊卓比太公，稱「尚父」，卓以問蔡邕。邕曰：「明公威德誠為巍巍，然比之太公，愚意以為未可。宜須關東平定，車駕還反舊京，然後議之。」卓乃止。
卓使司隸校尉劉囂籍吏民有為子不孝、為臣不忠、為吏不清、為弟不順者，皆身誅，財物沒官。於是更相誣引，冤死者以千數。百姓囂囂，道路以目。
初，董卓入關，留朱雋守雒陽，而雋潛與山東諸將通謀，懼為卓所襲，出奔荊州。卓以弘農楊懿為河南尹，雋復引兵還雒，擊懿，走之。雋以河南殘破，無所資，乃東屯中牟，移書州郡，請師討卓。徐州刺史陶謙上雋行車騎將軍，遣精兵三千助之，餘州郡亦有所給。
三年春正月，董卓遣牛輔將兵屯陝，輔分遣校尉北地李傕、張掖郭汜、武威張濟將步騎數萬擊破朱雋於中牟，因掠陳留、潁川諸縣，所過殺虜無遺。
董卓以其弟旻為左將軍，兄子璜為中軍校尉，皆典兵事，宗族內外並列朝廷。卓侍妾懷抱中子皆封侯，弄以金紫。卓車服僭擬天子，召呼三臺，尚書以下皆自詣卓府啓事。又築塢於郿，高厚皆七丈，積穀為三十年儲，自云：「事成，雄據天下。不成，守此足以畢老。」
卓忍於誅殺，諸將言語有蹉跌者，便戮於前，人不聊生。司徒王允與司隸校尉黃琬、僕射士孫瑞、尚書楊瓚密謀誅卓。中郎將呂布，便弓馬，膂力過人，卓自以遇人無禮，行止常以布自衛，甚愛信之，誓為父子。然卓性剛褊，嘗小失卓意，卓拔手戟擲布，布拳捷，避之，而改容顧謝，卓意亦解。布由是陰怨於卓。卓又使布守中閣，而私於傅婢，益不自安。王允素善待布，布見允，自陳卓幾見殺之狀，允因以誅卓之謀告布，使為內應。布曰：「如父子何？」曰：「君自姓呂，本非骨肉。今憂死不暇，何謂父子。擲戟之時，豈有父子情邪？」布遂許之。
夏四月丁巳，帝有疾新愈，大會央殿。卓朝服乘車而入，陳兵夾道，自營至宮，左步右騎，屯衛周匝，令呂布等扞衛前後。王允使士孫瑞自書詔以授布，布令同郡騎都尉李肅與勇士秦誼、陳衛等十餘人僞着衛士服，守北掖門內以待卓。卓入門，肅以戟刺之，卓衷甲不入，傷臂，墮車，顧大呼曰：「呂布何在。」布曰：「有詔討賊臣。」卓大罵曰：「庸狗，敢如是邪？」布應聲持矛刺卓，趣兵斬之。主簿田儀及卓倉頭前赴其屍，布又殺之，凡所殺三人。布即出懷中詔版以令吏士曰：「詔討卓耳，餘皆不問。」吏士皆正立不動，大稱萬歲。百姓歌舞於道，長安中士女賣其珠玉衣裝，市酒肉相慶者，填滿街肆。弟旻、璜等及宗族老弱在郿，皆為其羣下所斫射死。暴卓屍於市，天時始熱，卓素充肥，脂流於地，守屍吏為大炷，置卓臍中然之，光明達曙，如是積日。諸袁門生聚董氏之屍，焚灰揚之於路。塢中有金二三萬斤，銀八九萬斤，錦綺、奇玩積如丘山。以王允錄尚書事，呂布為奮威將軍，假節，儀比三司，封溫侯，共秉朝政。
卓之死也，左中郎將高陽侯蔡邕在王允坐，聞之驚歎。允勃然叱之曰：「董卓國之大賊，幾亡漢室，君為王臣，所宜同族，而懷其私遇，反相傷痛，豈不共為逆哉。」即收付廷尉。邕謝曰：「身雖不忠，古今大義，耳所厭聞，口所常玩，豈當背國而向卓也。願黥首刖足，繼成漢史。」士大夫多矜救之，不能得。大尉馬日磾謂允曰：「伯喈曠世逸才，多識漢事，當續成後史，為一代大典。而所坐至微，誅之無乃失人望乎？」允曰：「昔武帝不殺司馬遷，使作謗書，流於後世。方今國祚中衰，戎馬在郊，不可令佞臣執筆在幼主左右，既無益聖德，復使吾黨蒙其訕議。」日磾退而告人曰：「王公其無後乎。善人國之紀也，製作國之典也，滅紀廢典，其能久乎？」邕遂死獄中。
初，呂布勸王允盡殺董卓部曲，允曰：「此輩無罪，不可」布欲以卓財物班賜公卿、將校，允又不從。允素以劍客遇布，布負其功勞，多自誇伐，既失意望，漸不相平。允性剛棱疾惡，初懼董卓，故折節下之。卓既殲滅，自謂無復患難，頗自驕傲，以是羣下不甚附之。
允始與士孫瑞議，特下詔赦卓部曲，既而疑曰：「部曲從其主耳，今若名之惡逆而赦之，恐適使深自疑，非所以安之也。」乃止。又議悉罷其軍，或說允曰：「涼州人素憚袁氏而畏關東，今若一旦解兵開關，必人人自危。可以皇甫義真為將軍，就領其眾，因使留陝以安撫之。」允曰：「不然。關東舉義兵者，皆吾徒也。今若距險屯陝，雖安涼州，而疑關東之心，不可也。」
時百姓訛言當悉誅涼州人，卓故將校遂轉相恐動，皆擁兵自守。更相謂曰：「蔡伯喈但以董公親厚尚從坐。今既不赦我曹，而欲使解兵，今日解兵，明日當復為魚肉矣。」呂布使李肅至陝，以詔命誅牛輔，輔等逆與肅戰，肅敗走弘農，布誅殺之。輔恇怯失守，會營中無故自驚，輔欲走，為左右所殺。李傕等還，輔已死，傕等無所依，遣使詣長安求赦。王允曰：「一歲不可再赦。」不許。傕等益懼，不知所為，欲各解散，間行歸鄉里。討虜校尉武威賈詡曰：「諸君若棄軍單行，則一亭長能束君矣。不如相率而西以攻長安，為董公報仇。事濟，奉國家以正天下，若其不合，走未後也。」傕等然之，乃相與結盟，率軍數千，晨夜西行。王允以胡文才、楊整修皆涼州大人，召使東，解釋之，不假藉以溫顏，謂曰：「關東鼠子欲何為邪。卿往呼之。」於是二人往，實召兵而還。
傕隨道收兵，比至長安，已十餘萬，與卓故部曲樊稠、李蒙等合圍長安城。城峻，不可攻，守之八日。呂布軍有叟兵內反，六月戊午，引傕眾入城，放兵虜掠。布與戰城中，不勝，將數百騎以卓頭繫馬鞍出走，駐馬青瑣門外，招王允同去。允曰：「若蒙社稷之靈，上安國家，吾之願也。如其不獲，則奉身以死之。朝廷幼少，恃我而已，臨難苟免，吾不忍也。努力謝關東諸公，勤以國家為念。」太常種拂曰：「為國大臣，不能禁暴禦侮，使白刃向宮，去將安之。」遂戰而死。
傕、汜屯南宮掖門，殺太僕魯馗、大鴻臚周奐、城門校尉崔烈、越騎校尉王頎，吏民死者萬餘人，狼籍滿道。王允扶帝上宣平門避兵，傕等於城門下伏地叩頭，帝謂傕等曰：「卿等放兵縱橫，欲何為乎？」傕等曰：「董卓忠於陛下，而無故為呂布所殺，臣等為卓報讎，非敢為逆也。請事畢詣廷尉受罪。」傕等圍門樓，共表請司徒王允出，問：「太師何罪。」允窮蹙，乃下見之。己未，赦天下，以李傕為揚武將軍，郭汜為揚烈將軍，樊稠等皆為中郎將。傕等收司隸校尉黃琬下獄，殺之。
初，王允以同郡宋翼為左馮翊，王宏為右扶風，傕等欲殺允，恐二郡為患，乃先徵翼、宏。宏遣使謂翼曰：「郭汜、李傕以我二人在外，故未危王公。今日就徵，明日俱族，計將安出。」翼曰：「雖禍福難量然，王命所不得避也。」宏曰：「關東義兵鼎沸，欲誅董卓，今卓已死，其黨易制耳。若舉兵討傕等，與山東相應，此轉禍為福之計也。」翼不從，宏不能獨立，遂俱就徵。甲子，傕收允及翼、宏並殺之，允妻子皆死。宏臨命詬曰：「宋翼豎儒，不足議大計。」傕屍王允於市，莫敢收者，故吏平陵令京兆趙戩棄官收而葬之。始允自專討卓之勞，士孫瑞歸功不侯，故得免於難。
九月，以李傕為車騎將軍，領司隸校尉，假節。郭汜為後將軍，樊稠為右將軍，張濟為驃騎將軍，皆封侯。傕、汜、稠管朝政，濟出屯弘農。
初，董卓入關，說韓遂、馬騰與共圖山東，遂、騰率眾詣長安。會卓死，李傕等以遂為鎮西將軍，遣還金城，騰為征西將軍，遣屯郿。興平元年春正月甲子，帝加元服。
二月，馬騰私有求於李傕，不獲而怒，欲舉兵相攻。帝遣使者和解之，不從。韓遂率眾來和騰、傕，既而復與騰合。諫議大夫種邵、侍中馬宇、左中郎將劉範謀使騰襲長安，己為內應，以誅傕等。壬申，騰遂勒兵屯長平觀。邵等謀泄，出奔槐里。傕使樊稠、郭汜及兄子利擊之，騰遂敗走，還涼州。又攻槐里，邵等皆死。庚申，詔赦騰等。夏四月，以騰為安狄將軍，遂為安降將軍。
五月，以揚武將軍郭汜為後將軍，安集將軍樊稠為右將軍，並開府如三公，合為六府。
二年，董卓初死，三輔民尚數十萬戶，李傕等放兵劫略，加以饑饉，二年間，民相食略盡。李傕、郭汜、樊稠各相與矜功爭權，欲鬥者數矣。賈詡每以大體責之，雖內不能善，外相含容。
樊稠之擊馬騰、韓遂也，李利戰不甚力，稠叱之曰：「人慾截汝父頭，何敢如此，我不能斬卿邪？」及騰、遂敗走，稠追至陳倉，遂語稠曰：「本所爭者非私怨，王家事耳。與足下州里人，欲相與善語而別。」乃俱卻騎，前接馬，交臂相加，共語良久而別。軍還，李利告傕，「韓、樊交馬語，不知所道，意愛甚密」。傕亦以稠勇而得眾，忌之。稠欲將兵東出關，從傕索益兵。二月，傕請稠會議，便於坐殺稠。由是諸將轉相疑貳。
傕數設酒請郭汜，或留汜止宿。汜妻恐汜愛傕婢妾，思有以間之。會傕送饋，妻以豉為藥，擿以示汜曰：「一棲不兩雄，我固疑將軍信李公也。」他日傕復請汜，飲大醉，汜疑其有毒，絞糞汁飲之，於是各治兵相攻矣。
帝使侍中尚書和傕、汜，傕、汜不從。汜謀迎帝幸其營，夜有亡者告傕。三月丙寅，傕使兄子暹將數千兵圍宮，以車三乘迎帝。太尉楊彪曰：「自古帝王無在人家者，諸君舉事，奈何如是？」暹曰：「將軍計定矣。」於是羣臣步從乘輿以出，兵即入殿中，掠宮人、御物。帝至傕營，傕又徙御府金帛置其營，遂放火燒宮殿、官府、居民悉盡。帝復使公卿和傕、汜，汜留楊彪及司空張喜、尚書王隆、光祿勳劉淵、衛尉士孫瑞、太僕韓融、廷尉宣璠、大鴻臚榮合、大司農朱雋、將作大匠梁邵、屯騎校尉姜宣等於其營以為質。朱雋憤懣，發病死。
夏四月，郭汜饗公卿，議攻李傕。楊彪曰：「羣臣共鬥，一人劫天子，一人質公卿，可行乎？」汜怒，欲手刃之。彪曰：「卿尚不奉國家，吾豈求生邪？」中郎將楊密固諫，汜乃止。傕召羌胡數千人，先以御物、繒彩與之，許以宮人、婦女，欲令攻郭汜。汜陰與傕黨中郎將張苞等謀攻傕。丙申，汜將兵夜攻傕門，矢及帝簾帷中，又貫傕左耳。苞等燒屋，火不然。楊奉於外拒汜，汜兵退，苞等因將所領兵歸汜。
是日，傕復移乘輿幸北塢，使校尉監塢門，內外隔絕，侍臣皆有饑色。帝求米五斗、牛骨五具以賜左右。傕曰：「朝晡上飰，何用米為。」乃以臭牛骨與之。帝大怒，欲詰責之。侍中楊琦諫曰：「傕自知所犯悖逆，欲轉車駕幸池陽黃白城，臣願陛下忍之。」帝乃止。司徒趙溫與傕書曰：「公前屠陷王城，殺戮大臣，今爭睢眥之隙，以成千鈞之讎，朝廷欲令和解，詔命不行，而復欲轉乘輿於黃白城，此誠老夫所不解也。於《易》，一為過，再為涉，三而弗改，滅其頂凶。不如早共和解。」傕大怒，欲殺溫，其弟應諫之，數日乃止。
傕信巫覡厭勝之術，常以三牲祠董卓於省門外。每對帝或言：「明陛下」，或言：「明帝」，為帝說郭汜無狀，帝亦隨其意應答之。傕喜，自謂良得天子歡心也。
閏月己卯，帝使謁者僕射皇甫酈和傕、汜。酈先詣汜，汜從命。又詣傕，傕不肯曰：「郭多，盜馬虜耳，何敢欲與言等邪，必誅之。君觀吾方略士眾，足辦郭多否。郭多又劫質公卿，所為如是，而君苟欲左右之邪？」酈曰：「近者董公之強，將軍所知也，呂布受恩而反圖之，斯須之間，身首異處，此有勇而無謀也。今將軍身為上將，荷國寵榮，汜質公卿，而將軍脅主，誰輕重乎。張濟與汜有謀，楊奉，白波賊帥耳，猶知將軍所為非是，將軍雖寵之，猶不為用也。」傕呵之令出。酈出，詣省門，白「傕不肯奉詔，辭語不順」。帝恐傕聞之，亟令酈去。傕遣虎賁王昌呼，欲殺之，昌知酈忠直，縱令去，還答傕，言：「追之不及」。辛巳，以車騎將軍李傕為大司馬，在三公之右。
李傕、郭汜相攻連月，死者以萬數。六月，傕將楊奉謀殺傕，事泄，遂將兵叛傕，傕眾稍衰。庚午，鎮東將軍張濟自陝至，欲和傕、汜遷乘輿權幸弘農。帝亦思舊京，遣使宣諭，十反，汜、傕許和，欲質其愛子。傕妻愛其男，和計未定，而羌胡數來窺省門，曰：「天子在此中耶。李將軍許我宮人，今皆何在。」帝患之，使侍中劉艾謂宣義將軍賈詡曰：「卿前奉職公忠，故仍升榮寵。今羌胡滿路，宜思方略。」詡乃召羌胡大帥飲食之，許以封賞，羌胡皆引去，傕由此單弱。於是復有言和解之計者，傕乃從之，各以女為質。
秋七月甲子，車駕出宣平門，當度橋，汜兵數百人遮橋曰：「此天子非也。」車不得前。傕兵數百人，皆持大戟在乘輿車前，兵欲交，侍中劉艾大呼曰：「是天子也。」使侍中楊琦高舉車帷，帝曰：「諸君何敢迫近至尊耶？」汜兵乃卻。既度橋，士卒皆稱萬歲。夜到霸陵，從者皆饑，張濟賦給各有差。傕出屯池陽。
丙寅，以張濟為票騎將軍，開府如三公。郭汜為車騎將軍，楊定為後將軍，楊奉為興義將軍，皆封列侯。又以故牛輔部曲董承為安集將軍。
郭汜欲令車駕幸高陵，公卿及濟以為宜幸弘農，大會議之，不決。帝遣使諭汜曰：「弘農近郊廟，勿有疑也。」汜不從。帝遂終日不食。汜聞之曰：「可且幸近縣。」八月甲辰，車駕幸新豐。丙子，郭汜復謀脅帝還都郿，侍中種輯知之，密告楊定、董承、楊奉，令會新豐。郭汜自知謀泄，乃棄軍入南山。
冬十月戊戌，郭汜黨夏育、高碩等謀脅乘輿西行。侍中劉艾見火起不止，請帝出幸一營以避火。楊定、董承將兵迎天子幸楊奉營，夏育等勒兵欲止乘輿，楊定、楊奉力戰，破之，乃得出。
壬寅，行幸華陰。寧輯將軍段煨具服御及公卿已下資儲，欲上幸其營。煨與楊定有隙，定黨種輯、左靈言煨欲反，太尉楊彪、司徒趙溫、侍中劉艾、尚書梁紹皆曰：「段煨不反，臣等敢以死保」。董承、楊定脅弘農督郵令言郭汜來在煨營，帝疑之，乃露次於道南。
丁未，楊奉、董承、楊定將攻煨，使種輯、左靈請帝為詔。帝曰：「煨罪未着，奉等攻之，而欲令朕有詔耶？」輯固請，至夜半，猶弗聽。奉等乃輒攻煨營，十餘日不下。煨供給御膳，稟贍百官，無有二意。詔使侍中尚書告喻定等，令與煨和解，定等奉詔還營。
李傕、郭汜悔令車駕東，聞定攻煨，相招共救之，因欲劫帝而西。楊定聞傕、汜至，欲還藍田，為汜所遮，單騎亡走荊州。張濟與楊奉、董承不相平，乃復與催、汜合。十二月，帝幸弘農，張濟、李傕、郭汜共追乘輿，大戰於弘農東澗，承、奉軍敗，百官、士卒死者不可勝數，棄御物、符策、典籍，略無所遺。射聲校尉沮雋被創墜馬，傕謂左右曰：「尚可活否。」雋罵之曰：「汝等凶逆，逼劫天子，使公卿被害，宮人流離，亂臣賊子未有如此也。」傕乃殺之。
壬申，帝露次曹陽。承、奉乃譎傕等與連和，而密遣間使至河東，招故白波帥李樂、韓暹、胡才及南匈奴右賢王去卑，並率其眾數千騎來，與承、奉共擊傕等，大破之，斬首數千級。於是董承等以新破傕等，可復東引。庚申，東駕發東，董承、李樂衛乘輿，胡才、楊奉、韓暹、匈奴右賢王於後為拒。傕等復來戰，奉等大敗，死者甚於東澗。光祿勳鄧淵、廷尉宣璠、少府田芬、大司農張義皆死。司徒趙溫、太常王絳、衛尉周忠、司隸校尉管合為傕所遮，欲殺之，賈詡曰：「此皆大臣，卿奈何害之？」乃止。李樂曰：「事急矣，陛下宜御馬。」上曰：「不可舍百官而去，此何辜哉。」兵相連綴四十里，方得至陝，乃結營自守。
時殘破之餘，虎賁、羽林不滿百人，傕、汜兵繞營叫呼，吏士失色，各有分散之意。李樂懼，欲令車駕御船過砥柱，出孟津。楊彪以為河道險難，非萬乘所宜乘，乃使李樂夜渡，潛具船，舉火為應。上與公卿步出營，皇后兄伏德扶後，一手挾絹十匹。董承使符節令孫徽從人間斫之，殺旁侍者，血濺後衣。河岸高十餘丈，不得下，乃以絹為輦，使人居前負帝，餘皆匍匐而下，或從上自投，冠幘皆壞。既至河邊，士卒爭赴舟，董承、李樂以戈擊之，手指於舟中可掬。帝乃御船，同濟者皇后及楊彪以下才數十人，其宮女及吏民不得渡者，皆為兵所掠奪，衣服俱盡，發亦被截，凍死者不可勝計。衛尉士孫瑞為傕所殺。
傕見河北有火，遣騎候之，適見上渡河，呼曰：「汝等將天子去邪？」董承懼射之，以被為幔。既到大陽，幸李樂營。河內太守張楊使數千人負米來貢餉。乙亥，帝御牛車幸安邑，河東太守王邑奉獻綿帛，悉賦公卿以下。封邑為列侯，拜胡才為征東將軍，張楊為安國將軍，皆假節開府。其壘壁羣帥競求拜職，刻印不給，至乃以錐畫之。
乘輿居棘籬中，門戶無關閉，天子與羣臣會，兵士伏籬上觀，互相鎮壓以為笑。
帝又遣太僕韓融至弘農，與傕、汜等連和，傕乃放遣公卿百官，頗歸所掠宮人及乘輿器服。已而糧谷盡，宮人皆食菜果。
乙卯，張楊自野王來朝，謀以乘輿還雒陽，諸將不聽，楊復還野王。
是時長安城空四十餘日，強者四散，羸者相食，二三年間，關中無復人跡。
沮授說袁紹曰：「將軍累葉臺輔，世濟忠義。今朝廷播越，宗廟殘毀，觀諸州郡雖外舉義兵，內實相圖，未有憂存社稷恤民之意。今州郡粗定，兵強士附，西迎大駕，即宮鄴都，挾天子而令諸侯，畜士馬以討不庭，誰能御之。」潁川郭圖淳于瓊曰：「漢室陵遲，為日久矣，今欲興之，不亦難乎。且英雄並起，各據州郡，連徒聚眾，動有萬計，所謂秦失其鹿，先得者王。今迎天子自近，動輒表聞，從之則權輕，違之則拒命，非計之善者也。」授曰：「今迎朝廷，於義為得，於時為宜。若不早定，必有先之者矣。」紹不從。
建安元年春正月，董承、張楊欲以天子還雒陽，楊奉、李樂不欲，由是諸將更相疑貳。二月，韓暹攻董承，承奔野王。韓暹屯聞喜，胡才、楊奉之塢鄉。胡才欲攻韓暹，上使人諭止之。
張楊使董承先繕修雒陽宮。太僕趙岐為承說劉表，使遣兵詣雒陽助修宮室，軍資委輸，前後不絕。夏五月丙寅，帝遣使至楊奉、李樂、韓暹營，求送至雒陽，奉等從詔，六月乙未，車駕幸聞喜。
庚子，楊奉、韓暹奉帝東還，張楊以糧迎道路。秋七月甲子，車駕至雒陽，幸故中常侍趙忠宅。丁丑，大赦。八月辛丑，幸南宮楊安殿。張楊以為己功，故名其殿曰楊安。楊謂諸將曰：「天子當與天下共之，朝廷自有公卿大臣，楊當出扞外難。」遂還野王。楊奉亦出屯梁。韓暹、董承並留宿衛。癸卯，以安國將軍張楊為大司馬，楊奉為車騎將軍，韓暹為大將軍、領司隸校尉，皆假節鉞。是時宮室燒盡，百官披荊棘，依牆壁間，州郡各擁強兵，委輸不至。羣僚饑乏，尚書郎以下自出採穭，或饑死牆壁間，或為兵士所殺。
八月，曹操迎車駕都許。事見《曹操篡漢》。
十九年。帝自都許以來，守位而已，左右侍衛莫非曹氏之人者。議郎趙彥嘗為帝陳言時策，魏公操惡而殺之。操後以事入見殿中，帝不任其懼，因曰：「君若能相輔，則厚。不爾，幸垂恩相舍。」操失色，俛仰求出。舊儀，三公領兵，朝見，令虎賁執刃挾之。操出，顧左右，汗流浹背，自後不復朝請。
董承女為貴人，操誅承，求貴人殺之。帝以貴人有姙，累為請，不能得。伏皇后由是懷懼，乃與父完書，言曹操殘逼之狀，令密圖之，完不敢發。至是，事乃泄，操大怒，十一月，使御史大夫郗慮持節策收皇后璽綬，以尚書令華歆為副，勒兵入宮，收後。後閉戶，藏壁中。歆壞戶，發壁，就牽後出。時帝在外殿，引慮於坐，後被髮徒跣行泣，過訣曰：「不能復相活邪？」帝曰：「我亦不知命在何時。」顧謂慮曰：「郄公，天下寧有是邪？」遂將後下暴室，以幽死，所生二皇子，皆酖殺之，兄弟及宗族死者百餘人。
魏文帝黃初元年春正月庚子，魏王操薨，太子即王位。冬十月乙卯，漢帝禪位於魏王。
漢靈帝光和六年。初，鉅鹿張角奉事黃、老，以妖術教授，號「太平道」。咒符水以療病，令病者跪拜首過，或時病癒，眾共神而信之。角分遣弟子周遊四方，轉相誑誘，十餘年間，徒眾數十萬，自青、徐、幽、冀、荊、揚、兗、豫八州之人，莫不畢應。或棄賣財產，流移奔赴，填塞道路，未至病死者亦以萬數。郡縣不解其意，反言角以善道教化，為民所歸。
太尉楊賜時為司徒，上書言：「角誑耀百姓，遭赦不悔，稍益滋蔓。今若下州郡捕討，恐更騷擾，速成其患。宜切敕刺史、二千石，簡別流民，各護歸本郡，以孤弱其黨，然後誅其渠帥，可不勞而定。」會賜去位，事遂留中。司徒掾劉陶覆上疏申賜前議，言：「角等陰謀益甚，四方私言，雲角等竊入京師，覘視朝政。鳥聲獸心，私共鳴呼，州郡忌諱，不欲聞之，但更相告語，莫肯公文。宜下明詔，重募角等，賞以國土，有敢迴避，與之同罪」。帝殊不為意，方詔陶次第《春秋》條例。
角遂置三十六方，方，猶將軍也。大方萬餘人，小方六七千，各立渠帥。訛言：「蒼天已死，黃天當立，歲在甲子，天下大吉」。以白土書京城寺門及州郡官府，皆作「甲子」字。大方馬元義等先收荊、揚數萬人，期會發於鄴。元義數往來京師，以中常侍封諝、徐奉等為內應，約以三月五日內外俱起。
中平元年春，角弟子濟南唐周上書告之。於是收馬元義，車裂於雒陽。詔三公、司隸案驗宮省直衛及百姓有事角道者，誅殺千餘人，下冀州逐捕角等。角等知事已露，晨夜馳敕諸方，一時俱起，皆着黃巾以為標幟，故時人謂之「黃巾賊」。二月，角自稱天公將軍，角弟寶稱地公將軍，寶弟梁稱人公將軍，所在燔燒官府，劫略聚邑，州郡失據，長吏多逃亡，旬月之間，天下響應，京師震動。安平、甘陵人各執其王應賊。三月戊申，以河南尹何進為大將軍，封慎侯，率左、右羽林五營營士屯都亭，修理器械，以鎮京師。置函谷、太谷、廣成、伊闕、轘轅、旋門、孟津、小平津八關都尉。發天下精兵，遣北中郎將盧植討張角，左中郎將皇甫嵩、右中郎將朱雋討潁川黃巾。
庚子，南陽黃巾張曼成攻殺太守褚貢。
帝問太尉楊賜以黃巾事，賜所對切直，帝不悅。夏四月，賜坐寇賊免，以太僕弘農鄧盛為太尉。已而帝閱錄故事，得賜與劉陶所上張角奏，乃封賜為臨晉侯，陶為中陵鄉侯。
皇甫嵩、朱雋合將四萬餘人共討潁川，嵩、雋各統一軍。雋與賊波才戰，敗。嵩進保長社。
汝南黃巾敗太守趙謙於邵陵，廣陽黃巾殺幽州刺史郭勳及太守劉衛。
波才圍皇甫嵩於長社。嵩兵少，軍中皆恐。賊依草結營，會大風，嵩約敕軍士皆束苣乘城，使銳士間出圍外，縱火大呼，城上舉燎應之，嵩從城中鼓譟而出，奔擊賊陳，賊驚，亂奔走。會騎都尉沛國曹操將兵適至，五月，嵩、操與朱雋合軍，更與賊戰，大破之，斬首數萬級。封嵩都鄉侯。
張曼成屯宛下百餘日，六月，南陽太守秦頡擊曼成，斬之。
皇甫嵩、朱雋乘勝進討汝南、陳國黃巾，追波才於陽翟，擊彭脫於西華，並破之，餘賊降散，三郡悉平。嵩乃上言其狀，以功歸雋，於是進封雋西鄉侯，遷鎮賊中郎將。詔嵩討東郡，雋討南陽。北中郎將盧植連戰破張角，斬獲萬餘人，角等走保廣宗。植築圍鑿塹，造作雲梯，垂當拔之。帝遣小黃門左豐視軍，或勸植以賂送豐，植不肯，豐還言於帝曰：「廣宗賊易破耳，盧中郎固壘息軍，以待天誅。」帝怒，檻車徵植，減死一等，遣東中郎將隴西董卓代之。
秋八月，皇甫嵩與黃巾戰於蒼亭，獲其帥卜已。董卓攻張角無功，抵罪。乙巳，詔嵩討角。
冬十月，皇甫嵩與張角弟梁戰於廣宗，梁眾精勇，嵩不能克。明日，乃閉營休士以觀其變，知賊意稍懈，乃潛夜勒兵，雞鳴馳赴其陳，戰至晡時，大破之，斬梁，獲首三萬級，赴河死者五萬許人。角先已病死，剖棺戮屍，傳首京師。十一月，嵩復攻角弟寶於下曲陽，斬之，斬獲十餘萬人。即拜嵩為左車騎將軍，領冀州牧，封槐里侯。嵩能溫恤士卒，每軍行頓止，須營幔修立，然後就舍，軍士皆食，爾乃嘗飯，故所向有功。
張曼成餘黨更以趙弘為帥，眾復盛，至十餘萬，據宛城。朱雋與荊州刺史徐璆等合兵圍之，自六月至八月不抜，有司奏徵雋。司空張溫上疏曰：「昔秦用白起，燕任樂毅，曠年曆載，乃能克敵。雋討潁川，已有功效，引師南指，方略已設，臨軍易將，兵家所忌，宜假日月，責其成功。」帝乃止。雋擊弘，斬之。
賊帥韓忠復據宛拒雋，雋鳴鼓攻其西南，賊悉眾赴之。雋自將精卒掩其東北，乘城而入，忠乃退保小城，惶懼乞降。諸將皆欲聽之，雋曰：「兵固有形同而異勢者。昔秦、項之際，民無定主，故賞附以勸來耳。今海內一統，唯黃巾造逆，納降無以勸善，討之足以懲惡。今若受之，更開逆意，賊利則進戰，鈍則乞降，縱敵長寇，非良討也。」因急攻，連戰不克。雋登土山望之，顧謂司馬張超曰：「吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎。不如徹圍，並兵入城，忠見圍解，勢必自出，自出則意散，易破之道也。」既而解圍，忠果出戰，雋因擊，大破之，斬首萬餘級。
南陽太守秦頡殺忠，餘眾復奉孫夏為帥，還屯宛。雋急攻之，司馬孫堅率眾先登，癸巳，拔宛城。孫夏走，雋追至西鄂精山，復破之，斬萬餘級。於是黃巾破散，其餘州郡所誅，一郡數十人。
二年。自張角之亂，所在盜賊並起，博陵張牛角、常山褚飛燕及黃龍、左校、於氐根、張白騎、劉石、左髭丈八、平漢大計、司隸緣城、雷公、浮雲、白雀、楊鳳、於毒、五鹿、李大目、白繞、眭固、苦蝤之徒，不可勝數，大者二三萬，小者六七千人。張牛角、褚飛燕合軍攻癭陶，牛角中流矢，且死，令其眾奉飛燕為帥，改姓張。飛燕名燕，輕勇矯捷，故軍中號曰：「飛燕」。山谷寇賊多附之，部眾浸廣，殆至百萬，號「黑山賊」，河北諸郡縣並被其害，朝廷不能討。燕乃遣使至京師，奏書乞降，遂拜燕平難中郎將，使領河北諸山谷事。
五年二月，黃巾餘賊郭大等起於西河白波谷，寇太原、河東。冬十月，青、徐黃巾復起，寇郡縣。六年冬十月，白波賊寇河東，董卓遣其將牛輔擊之。
南單于於扶羅與白波賊合兵寇郡縣。
獻帝初平元年，青州刺史焦和起兵討董卓，務及諸將西行，不為民人保障，兵始濟河，黃巾已入其境。青州素殷實，甲兵甚盛，和每望寇奔北，未嘗接風塵，交旗鼓。
二年冬十月，青州黃巾寇勃海，眾三十萬，欲與黑山合。公孫瓚率步騎二萬人逆擊於東光南，大破之，斬首三萬餘級。賊棄其輜重，奔走渡河，瓚因其半濟薄之，賊復大破，死者數萬，流血丹水，收得生口七萬餘人車，甲財物不可勝算，威名大震。
初，陶謙，丹陽人，朝廷以黃巾寇亂徐州，用謙為刺史。謙至，擊黃巾，大破走之，州境晏然。
三年春正月，曹操軍頓丘，於毒等攻東武陽。操引兵西入山，攻毒等本屯。諸將皆請救武陽，操曰：「使賊聞我西而還，武陽自解也。不還，我能敗其本屯，虜不能拔武陽必矣。」遂行。毒聞之，棄武陽還。操遂擊眭固及匈奴於扶羅於內黃，皆大破之。
四月，青州黃巾寇兗州，劉岱欲擊之，濟北相鮑信諫曰：「今賊眾百萬，百姓皆震恐，士卒無鬥志，不可敵也。然賊軍無輜重，唯以鈔略為資，今不若畜士眾之力，先為固守，彼欲戰不得，攻又不能，其勢必離散，然後選精銳，據要害擊之，可破也。」岱不從，遂與戰，果為所殺。
十二月，曹操追黃巾至濟北，悉降之，得戎卒三十餘萬，男女百餘萬口。
四年春正月，袁術屯封丘，黑山別部及匈奴於扶羅皆附之。曹操擊破術軍。
三月，袁紹在薄落津。魏郡兵反，與黑山賊於毒數萬人共復鄴城，殺其太守。
六月，袁紹出軍入朝歌鹿腸山，北行，擊諸賊左髭丈八等，皆斬之。又擊劉石、青牛角、黃龍、左校、郭大賢、李大目、於氐根等，復斬數萬級，皆屠其屯壁，遂與黑山賊張燕及四營屠各、雁門烏柏戰於常山。燕精兵數萬，騎數千匹。紹與呂布共擊燕，連戰十餘日，燕兵死傷雖多，紹軍亦疲，遂俱退。
建安元年春二月，汝南、潁川黃巾何儀等擁眾附袁術，曹操擊破之。三年，袁紹攻公孫瓚，瓚遣子續請救於黑山諸帥。四年，黑山帥張燕率兵救之。事見《袁紹討公孫瓚》。
五年秋七月，汝南黃巾劉辟等叛曹操應袁紹，紹遣劉備將兵助辟，郡縣多應之。
十年夏四月，黑山賊帥張燕率眾十餘萬降，封安國亭侯。
漢靈帝中平元年冬十一月，北地先零羌及枹罕、河關羣盜反，共立湟中義從胡北宮伯玉、李文侯為將軍，殺護羌校尉冷徵。金城人邊章、韓遂素著名西州，羣盜誘而劫之，使專任軍政，殺金城太守陳懿，攻燒州郡。
二年春三月，北宮伯玉等寇三輔，詔左車騎將軍皇甫嵩鎮長安以討之。
秋八月，以司空張溫為車騎將軍，執金吾袁滂為副，以討北宮伯玉。拜中郎將董卓為破虜將軍，與蕩寇將軍周慎並統於溫。
九月，張溫將諸郡兵步騎十餘萬屯美陽，邊章、韓遂亦進兵美陽，溫與戰，輒不利。十一月，董卓與右扶風鮑鴻等並兵攻章、遂，大破之，章遂走榆中。
溫遣周慎將三萬人追之。參軍事孫堅說慎曰：「賊城中無谷，當外轉糧食，堅願得萬人斷其運道，將軍以大兵繼後，賊必睏乏而不敢戰，走入羌中，併力討之，則涼州可定也。」慎不從，引軍圍榆中城，而章、遂分屯葵園峽，反斷慎運道，慎懼，棄車重而退。
溫又使董卓將兵三萬討先零羌，羌胡圍卓於望垣北，糧食乏絕，乃於所度水中僞立堰以捕魚，而潛從堰下過軍。比賊追之，決水已深，不得度，遂還屯扶風。張溫以詔書召卓，卓良久乃詣溫。溫責讓卓，卓應對不順。孫堅前耳語謂溫曰：「卓不怖罪，而鴟張大語，宜以召不時至，陳軍法斬之。」溫曰：「卓素着威名於河隴之間，今日殺之，西行無依。」堅曰：「明公親率王師，威震天下，何賴於卓。觀卓所言，不假明公，輕上無禮，一罪也。章、遂跋扈經年，當以時進討，而卓雲未可，沮軍疑眾，二罪也。卓受任無功，應召稽留，而軒昂自高，三罪也。古之名將，仗鉞臨眾，未有不斷斬以成功者也。今明公垂意於卓，不即加誅，虧損威刑，於是在矣。」溫不忍發，乃曰：「君且還，卓將疑人。」堅遂出。
四年春三月，韓遂殺邊章及北宮伯玉、李文侯，擁兵十餘萬，進圍隴西，太守李相如叛，與遂連和。涼州刺史耿鄙率六郡兵討遂。鄙任治中程球，球通姦利，士民怨之。漢陽太守傅燮謂鄙曰：「使君統政日淺，民未知教。賊聞大軍將至，必萬人一心，邊兵多勇，其鋒難當，而新合之眾，上下未和，萬一內燮，雖悔無及。不若息軍養德，明賞必罰，賊得寬挺，必謂我怯，羣惡爭勢，其離可必。然後率已教之民，討成離之賊，其功可坐而待也。」鄙不從。夏四月，鄙行至狄道，州別駕反應賊，先殺程球，次害鄙，賊遂進圍漢陽。城中兵少糧盡，燮猶固守。
時北地胡騎數千隨賊功郡，皆夙懷燮恩，共於城外叩頭，求送燮歸鄉里。燮子幹年十三，言於燮曰：「國家昏亂，遂令大人不容於朝。今兵不足以自守，宜聽羌胡之請，還鄉里，徐俟有道而輔之。」言未終，燮慨然嘆曰：「汝知吾必死邪。聖達節，次守節。殷討暴虐，伯夷不食周粟而死。吾遭世亂，不能養浩然之志，食祿，又欲避其難乎。吾行何之，必死於此。汝有才智，勉之，勉之。主簿楊會，吾之程嬰也。」
狄道人王國使故酒泉太守黃衍說燮曰：「天下已非復漢有，府君寧有意為吾屬帥乎？」燮按劍叱衍曰：「若剖符之臣，反為賊說邪？」遂麾左右進兵，臨陳戰歿。耿鄙司馬扶風馬騰亦擁兵反，與韓遂合，共推王國為主，寇掠三輔。
五年冬十一月，王國圍陳倉，詔復拜皇輔嵩為左將軍，督前將軍董卓，合兵四萬人以拒之。
董卓謂皇甫嵩曰：「陳倉危急，請速救之。」嵩曰：「不然。百戰百勝，不如不戰而屈人兵。陳倉雖小，城守固備，未易可拔。王國雖強，攻陳倉不下，其眾必疲，疲而擊之，全勝之道也，將何救焉。」國攻陳倉八十餘日，不拔。
六年春二月，國眾疲敝，解圍去。皇甫嵩進兵擊之。董卓曰：「不可。兵法，窮寇勿迫，歸眾勿追。」嵩曰：「不然。前吾不擊，避其銳也。今而擊之，待其衰也。所擊疲師，非歸眾也。國眾且走，莫有鬥志，以整擊亂，非窮寇也。」遂獨進擊之，使卓為後拒，連戰，大破之，斬首萬餘級。卓大慚恨，由是與嵩有隙。
韓遂等共廢王國，而劫故信都令漢陽閻忠使督統諸部。忠病死，遂等稍爭權利，更相殺害，由是浸衰。
獻帝初平三年，韓遂、馬騰率眾詣長安，以遂為鎮西將軍，騰為征西將軍。馬騰攻李傕不克，走還涼州。事並見《宦官亡漢》。
建安十三年。初，前將軍馬騰與鎮西將軍韓遂結為異姓兄弟，後以部曲相侵，更為讎敵。朝廷使司隸校尉鍾繇、涼州刺史韋端和解之，徵騰入屯槐里。曹操將徵荊州，使張既說騰，令釋部曲還朝，騰許之。已而更猶豫，既恐其為變，乃移諸縣促儲偫，二千石郊迎，騰不得已，發東。操表騰為衛尉，以其子超為偏將軍，統其眾，悉徙其家屬詣鄴。
十六年春三月，曹操遣司隸校尉鍾繇討張魯，使征西護軍夏侯淵等將兵出河東，與繇會。倉曹屬高柔諫曰：「大兵西出，韓遂、馬超疑為襲已，必相扇動。宜先招集三輔，三輔苟平，漢中可傳檄而定也。」操不從。
關中諸將果疑之，馬超、韓遂、侯選、程銀、楊秋、李堪、張橫、梁興、成宜、馬玩等十部皆反，其眾十萬，屯據潼關。操遣安西將軍曹仁督諸將拒之，敕令堅壁勿與戰。命五官將丕留守鄴，以奮武將軍程昱參丕軍事，門下督廣陵徐宣為左護軍，留統諸軍，樂安國淵為居府長史，統留事。秋七月，操自將擊超等。議者多言：「關西貫習長矛，非精選前鋒，不可當也」。操曰：「戰在我，非在賊也。賊雖習長矛，將使不得以刺，諸君但觀之。」
八月，操至潼關，與超等夾關而軍。操急持之，而潛遣徐晃、朱靈以步騎四千人渡蒲阪津，據河西為營。閏月，操自潼關北渡河，兵眾先渡，操獨與虎士百餘人留南岸斷後。馬超將步騎萬餘人攻之，矢下如雨，操猶據胡牀不動。許褚扶操上船，船工中流矢死，褚左手舉馬鞍以蔽操，右手刺船。校尉丁斐放牛馬以餌賊，賊亂取牛馬，操乃得渡，遂自蒲阪渡西河，循河為甬道而南。超等退拒渭口，操乃多設疑兵，潛以舟載兵入渭，為浮橋，夜，分兵結營於渭南。超等夜攻營，伏兵擊破之，超等屯渭南，遣使求割河以西請和，操不許。九月，操進軍，悉渡渭。超等數挑戰，又不許。固請割地，求送任子，賈詡以為可僞許之。操復問計策，詡曰：「離之而已。」操曰：「解。」
韓遂請與操相見，操與遂有舊，於是交馬語移時，不及軍事，但說京都舊故，拊手歡笑。時秦、胡觀者前後重沓，操笑謂之曰：「爾欲觀曹公邪。亦猶人也，非有四目兩口，但多智耳。」既罷，超等問遂「公何言」。遂曰：「無所言也。」超等疑之。他日，操又與遂書，多所點竄，如遂改定者，超等愈疑遂。操乃與剋日會戰，先以輕兵挑之，戰良久，乃縱虎騎夾擊，大破之，斬成宜、李堪等。遂、超奔涼州。
十七年秋七月，馬超等餘眾屯藍田，夏侯淵擊平之。
十八年。初，魏公操追馬超至安定，聞田銀、蘇伯反，引軍還。參涼州軍事楊阜言於操曰：「超有信、布之勇，甚得羌胡心。若大軍還，不設備，隴上諸郡非國家之有也。」操還，超果率羌胡擊隴上諸郡縣，郡縣皆應之，惟冀城奉州郡以固守。
超盡兼隴右之眾，張魯復遣大將楊昂助之，凡萬餘人，攻冀城，自正月至八月，救兵不至。刺史韋康遣別駕閻溫出，告急於夏侯淵，外圍數重，溫夜水中潛出。明日，超兵見其跡，遣追獲之，超載溫詣城下，使告城中，云：「東方無救」。溫向城大呼曰：「大軍不過三日至，勉之」城中皆泣稱萬歲。超雖怒，猶以攻城久不下，徐徐更誘溫，冀其改意。溫曰：「事君有死無二，而卿乃欲令長者出不義之言乎？」超遂殺之。
已而外救不至，韋康及太守欲降。楊阜號哭諫曰：「阜等率父兄子弟以義相勵，有死無二，以為使君守此城。今奈何棄垂成之功，陷不義之名乎？」刺史、太守不聽，開城門迎超。超入，遂殺刺史、太守，自稱征西將軍，領幷州牧，督涼州軍事。
魏公操使夏侯淵救冀，未到而冀敗。淵去冀二百餘里，超來逆戰，淵軍不利。氐王千萬反應超，屯興國，淵引軍還。
會楊阜喪妻，就超求假以葬之。阜外兄天水姜敘為撫夷將軍，擁兵屯歷城。阜見敘及其母，歔欷悲甚。敘曰：「何為乃爾。」阜曰：「守城不能完，君亡不能死，亦何面目以視息於天下。馬超背父叛君，虐殺州將，豈獨阜之憂責，一州士大夫皆蒙其恥。君擁兵專制而無討賊心，此趙盾所以書弒君也。超強而無義，多釁，易圖耳。」敘母慨然曰：「咄，伯奕，韋使君遇難，亦汝之負，豈獨義山哉。人誰不死，死於忠義，得其所也。但當速發，勿復顧我，我自為汝當之不以餘年累汝也。」敘乃與同郡趙昂、尹奉、武都李俊等合謀討超，又使人至冀，結安定梁寬、南安趙衢使為內應。超取趙昂子月為質，昂謂妻異曰：「吾謀如是，事必萬全，當奈月何。」異厲聲應曰：「雪君父之大恥，喪元不足為重，況一子哉。」
九月，阜與敘進兵，入滷城，昂、奉據祁山，以討超。超聞之，大怒，趙衢因譎說超，使自出擊之。超出，衢與梁寬閉冀城門，盡殺超妻子。超進退失據，乃襲歷城，得敘母。敘母罵之曰：「汝背父之逆子，殺君之桀賊，天地豈久容汝，而不早死，敢以面目視人乎？」超殺之，又殺趙昂之子月。楊阜與超戰，身被五創。超兵敗，遂南奔張魯。魯以超為都講祭酒，欲妻之以女。或謂魯曰：「有人若此，不愛其親，焉能愛人。」魯乃止。操封討超之功侯者十一人，賜楊阜爵關內侯。
十九年春，馬超從張魯求兵北取涼州，魯遣超還圍祁山。姜敘等告急於夏侯淵，諸將議欲須魏公操節度。淵曰：「公在鄴，反覆四千里，比報，敘等必敗，非救急也。」遂行，使張合督步騎五千為前軍。超敗走。
韓遂在顯親，淵欲襲取之，遂走。淵追至略陽城，去遂三十餘里，諸將欲攻之。或言當攻興國氐。淵以為「遂兵精，興國城固，攻不可卒拔。不如擊長離諸羌，長離諸羌多在遂軍，必歸救其家。若舍羌獨守則孤，救長離則官兵得與野戰，必可虜也」。淵乃留督將守輜重，自將輕兵到長離，攻燒羌屯。遂果救長離，諸將見遂兵眾，欲結營作塹乃與戰。淵曰：「我轉鬥千里，今復作營塹，則士眾罷敝，不可復用。賊雖眾，易與耳。」乃鼓之，大破遂軍。進圍興國，氐王千萬奔馬超，餘眾悉降。轉擊高平屠各，皆破之。
夏四月，劉備圍成都。馬超知張魯不足與計事，又魯將楊昂等數害其能，超內懷於邑。備使建寧督郵李恢往說之，超遂從武都逃入氐中，密書請降於備。備使人止超，而潛以兵資之。超到，令引軍屯城北，城中震怖。劉璋出降，備領益州牧，以偏將軍馬超為平西將軍。
二十年春三月，魏公操自將擊張魯，將由武都入氐，氐人塞道，遣張合、朱靈等攻破之。夏四月，操自陳倉出散關，至河池，氐王竇茂眾萬人，恃險不服，五月，攻屠之。西平、金城諸將曲演、蔣石等共斬送韓遂首。
漢靈帝中平四年。初，張溫發幽州烏桓突騎三千以討涼州，故中山相漁陽張純請將之，溫不聽，而使涿令遼西公孫瓚將之。軍到薊中，烏桓以牢稟逋縣，多叛還本國。張純忿不得將，乃與同郡故泰山太守張舉及烏桓大人丘力居等連盟，劫略薊中，殺護烏桓校尉公綦稠、右北平太守劉政、遼東太守陽終等，眾至十餘萬，屯肥如。舉稱天子，純稱彌天將軍、安定王，移書州郡，雲舉當代漢，告天子避位，敕公卿奉迎。
五年春三月，太常江夏劉焉建議，以為「四方兵寇，由刺史威輕，既不能禁，且用非其人，以致離叛。宜改置牧伯，選清名重臣以居其任。」朝廷從焉議，以宗正劉虞為幽州牧。虞，東海恭王之五世孫也。
詔發南匈奴兵配劉虞討張純。
冬十一月，張純與丘力居鈔略青、徐、幽、冀四州，詔騎都尉公孫瓚討之。瓚與戰於屬國石門，純等大敗，棄妻子，逾塞走。悉得所略男女。瓚深入無繼，反為丘力居等所圍於遼西管子城，二百餘日，糧盡眾潰，士卒死者什五六。
六年春二月，幽州牧劉虞到部，遣使至鮮卑中，告以利害，責使送張舉、張純首，厚加購賞。丘力居等聞虞至，喜，各遣譯自歸。舉、純走出塞，餘皆降散。虞上罷諸屯兵，但留降虜校尉公孫瓚將步騎萬人屯右北平。三月，張純客王政殺純，送首詣虞。公孫瓚志欲掃滅烏桓，而虞欲以恩信招降，由是與瓚有隙。
獻帝初平元年二月丁亥，車駕西遷。
二年冬十月，劉虞子和為侍中，帝思東歸，使和僞逃董卓，潛出武關詣虞，令將兵來迎。和至南陽，袁術利虞為援，留和不遣，許兵至俱西，令和為書與虞。虞得書，遣數千騎詣和。公孫瓚知術有異志，止之，虞不聽。瓚恐術聞而怨之，亦遣其從弟越將千騎詣術，而陰教術執和，奪其兵，由是虞、瓚有隙。和逃術來北，復為袁紹所留。
是時關東州郡務相兼併以自強大，袁紹、袁術亦自相離貳。術遣孫堅擊董卓未返，紹以會稽周昂為豫州刺史，襲奪堅陽城。堅嘆曰：「同舉義兵，將救社稷，逆賊垂破，而各若此，吾當誰與戮力乎？」引兵擊昂，走之。袁術遣公孫越助堅攻昂，越為流矢所中死。公孫瓚怒曰：「餘弟死禍起於紹。」遂出軍屯盤河，上疏，數紹罪惡，進兵攻紹。冀州諸城多畔紹從瓚，紹懼，以所佩勃海太守印綬授瓚從弟範，遣之郡，而範遂背紹，領勃海兵以助瓚。瓚乃自署其將帥，嚴綱為冀州刺史，田楷為青州刺史，單經為兗州刺史，又悉改置郡縣守令。
三年春正月，袁紹自出拒公孫瓚，與瓚戰於界橋南二十里。瓚兵三萬，其鋒甚銳。紹令曲義領精兵八百先登，強弩千張夾承之。瓚輕其兵少，縱騎騰之。義兵伏楯下不動，未至十數步，一時同發，讙呼動地，瓚軍大敗。斬其所置冀州刺史嚴綱，獲甲首千餘級，追至界橋。瓚斂兵還戰，義復破之，遂到瓚營，拔其牙門，餘眾皆走。
初，兗州刺史劉岱與紹、瓚連和，紹令妻子居岱所，瓚亦遣從事範方將騎助岱。及瓚擊破紹軍，語岱令遣紹妻子，別敕範方「若岱不遣紹家，將騎還。吾定紹，將加兵於岱。」岱與官屬議，連日不決，聞東郡程昱有智謀，召而問之。昱曰：「若棄紹近援而求瓚遠助，此假人于越以救溺子之說也。夫公孫瓚非袁紹之敵也，今雖壞紹軍，然終為紹所禽。」岱從之。範方將其騎歸，未至而瓚敗。
十二月，公孫瓚復遣兵擊袁紹，至龍湊，紹擊破之。瓚遂還幽州，不敢復出。
四年春正月，袁紹與公孫瓚所置青州刺史田楷連戰二年，士卒疲睏，糧食並盡，互掠百姓，野無青草。紹以其子譚為青州刺史，楷與戰，不勝。會趙岐來和解關東，瓚乃乃與紹和親，各引兵去。
冬十月，劉虞與公孫瓚積不相能，瓚數與袁紹相攻，虞禁之，不可，而稍節其稟假。瓚怒，屢違節度，又復侵犯百姓，虞不能制，乃遣驛使奉章陳其暴掠之罪，瓚亦上虞稟糧不周。二奏交馳，互相非毀，朝廷依違而已。瓚乃築小城於薊城東南以居之，虞數請會，瓚輒稱病不應。虞恐其終為亂，乃率所部兵合十萬人以討之。時瓚部曲放散在外，倉卒掘東城欲走。虞兵無部伍，不習戰，又愛民廬舍，敕不聽焚燒，戒軍士曰：「無傷餘人，殺一伯珪而已。」攻圍不下，瓚乃簡募銳士數百人，因風縱火，直衝突之，虞眾大潰。虞與官屬北奔居庸，瓚追攻之，三日，城陷，執虞並妻子還薊，猶使領州文書。會詔遣使者段訓增虞封邑，督六州事，拜瓚前將軍，封易侯。瓚乃誣虞前與袁紹等謀稱尊號，脅訓斬虞及妻子於薊市。故常山相孫瑾、掾張逸、張瓚等相與就虞，罵瓚極口，然後同死。瓚傳虞首於京師，故吏尾敦於路劫虞首，歸葬之。虞以恩厚得眾心，北州百姓流舊莫不痛惜。
興平二年。公孫瓚既殺劉虞，盡有幽州之地，志氣益盛，恃其才力，不恤百姓，記過忘善，睚眥必報。衣冠善士，名在其右者，必以法害之，有材秀者，必抑困使在窮苦之地。或問其故，瓚曰：「衣冠皆自以職分當貴，不謝人惠。」故所寵愛，類多商販、庸兒，與為兄弟，或結婚姻，所在侵暴，百姓怨之。劉虞從事漁陽鮮于輔等，合率州兵欲共報仇，以燕國閻柔素有恩信，推為烏桓司馬。柔招誘胡、漢數萬人，與瓚所置漁陽太守鄒丹戰於潞北，斬丹等四千餘級。烏桓峭王亦率種人及鮮卑七千餘騎，隨輔南迎虞子和與袁紹將曲義合兵十萬共攻瓚，破瓚於鮑丘，斬首二萬餘級。於是代郡、廣陽、上谷、右北平各殺瓚所置長吏，復與鮮于輔、劉和兵合，瓚軍屢敗。
先是，有童謠曰：「燕南垂，趙北際，中央不合大如礪，唯有此中可避世。」瓚自謂易地當之，遂徙鎮易，為圍塹十重，於塹裏築京，皆高五六丈，為樓其上。中塹為京，特高十丈，自居焉。以鐵為門，斥去左右，男人七歲以上不得入門，專與姬妾居。其文簿、書記皆汲而上之。令婦人習為大聲，使聞數百步，以傳宣教令。疏遠賓客，無所親信，謀臣猛將，稍稍乖散。自此之後，希復攻戰。或問其故，瓚曰：「我昔驅畔胡於塞表，掃黃巾於孟津，當此之時，謂天下指麾可定。至於今日，兵革方始，觀此非我所決，不如休兵力耕，以救凶年。兵法，百樓不攻。今吾諸營樓櫓數十重，積穀三百萬斛，食盡此谷，足以待天下之事矣。」
建安三年冬十二月，袁紹連年攻公孫瓚不能克，以書諭之，欲相與釋憾連和。瓚不答，而增修守備。謂長史太原關靖曰：「當今四方虎爭，無有能坐吾城下相守經年者明矣，袁本初其若我何。」紹於是大興兵以攻瓚。先是，瓚別將有為敵所圍者，瓚不救，曰：「救一人，使後將恃救，不肯力戰。」及紹來攻，瓚南界別營，自度守則不能自固，又知必不見救，或降或潰。紹軍徑至其門，瓚遣子續請救於黑山諸師，而欲自將突騎出傍西山，擁黑山之眾侵掠冀州，橫斷紹後。關靖諫曰：「今將軍將士莫不懷瓦解之心，所以猶能相守者，顧戀其居處老小，而恃將軍為主故耳。堅守曠日，或可使紹自退，若舍之而出，後無鎮重，易京之危，可立待也。」瓚乃止。紹漸相攻逼，瓚眾日趶。
四年春三月，黑山帥張燕與公孫續率兵十萬三道救之，未至，瓚密使行人齎書告續，使引五千鐵騎於北隰之中，起火為應，瓚欲自內出戰。紹候得其書，如期舉火。瓚以為救至，遂出戰，紹設伏擊之，瓚大敗，復還自守。紹為地道，穿其樓下，施木柱之，度足達半，便燒之，樓輒傾倒，稍至京中。瓚自計必無全，乃悉縊其姊妹、妻子，然後引火自焚。紹趣兵登臺，斬之。田楷戰死。關靖嘆曰：「前若不止將軍自行，未必不濟。吾聞君子陷人危，必同其難，豈可以獨生乎？」策馬赴紹軍而死。續為屠各所殺。

