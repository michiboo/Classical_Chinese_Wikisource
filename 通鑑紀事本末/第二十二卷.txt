
齊東昏侯永元元年夏六月戊辰，魏追尊皇妣高氏為文昭皇后，配饗高祖，增修舊冢，號終寧陵。追賜後父颺爵勃海公，諡曰敬，以其嫡孫猛襲爵。封后兄肇為平原公，肇弟顯為澄城公。三人同日受封。魏主素未識諸舅，始賜衣幘引見，皆惶懼失措。數日之間，富貴赫弈。
和帝中興元年。魏主時年十六，不能親決庶務，委之左右。於是倖臣茹皓、趙郡王仲興、上谷寇猛、趙郡趙修、南陽趙邕及外戚高肇等始用事，魏政浸衰。
梁武帝天監元年冬十二月，魏陳留公主寡居，僕射高肇、秦州刺史張彝皆欲尚之。公主許彝而不許肇，肇怒，譖彝於魏主，彝坐沈廢累年。二年冬十一月，魏主納高肇兄偃之女為貴嬪。
三年。魏冠軍將軍茹皓，以巧思有寵於帝，常在左右，傅可門下奏事，弄權納賄，朝野憚之，北海王詳亦附焉。皓娶尚書令高肇從妹，皓妻之姊為詳從父安定王燮之妃。詳烝於燮妃，由是與皓益相暱狎。直閤將軍劉胄本詳所引薦，殿中將軍常季賢以善養馬，陳掃靜掌櫛，皆得幸於帝，與皓相表裏，賣權勢。
高肇本出高麗，時望輕之。帝既黜六輔，誅成陽王禧，專委事於肇。肇以在朝親族至少，乃邀結朋援，附之者旬月超擢，不附者陷以大罪。尤忌諸王，以詳位居其上，欲去之，獨執朝政，乃譖之於帝，雲詳與皓、胄、季賢、掃靜謀為逆亂。夏四月，帝夜召中尉崔亮入禁中，使彈奏詳貪淫奢縱，及皓等四人怙權貪橫，收皓等系南臺，遣虎賁百人圍守詳第。又慮詳驚懼逃逸，遣左右郭翼開金墉門馳出諭旨，示以中尉彈狀。詳曰：「審如中尉所糾，何憂也。正恐更有大罪橫至耳。人與我物，我實受之。」詰朝，有司奏處皓等罪，皆賜死。
帝引高陽王雍等五王入議詳罪。詳單車防衛，送華林園，母妻隨入，給小奴弱婢數人，圍守甚嚴，內外不通。五月丁未朔，下詔宥詳死，免為庶人。頃之，徙詳於太府寺，圍禁彌急，母妻皆還南第，五日一來視之。詳暴卒，詔有司以禮殯葬。
先是，典事史元顯獻雞雛，四翼四足，詔以問侍中崔光。光上表曰：「漢元帝初元中，丞相府史家雌雞伏子，漸化為雄，冠距將鳴。永光中，有獻雄雞生角。劉向以為：雞者小畜，主司時起居人，小臣執事為政之象也。竟寧元年，石顯伏辜，此其效也。靈帝光和元年，南宮寺雌雞欲化為雄，但頭冠未變，詔以問議郎蔡邕，對曰：頭為元首，人君之象也。今雞一身已變，未至於頭，而上知之，是將有其事而不遂成之象也。若應之不精，政無所改，頭冠或成，為患滋大。是後黃巾破壞四方，天下遂大亂。今之雞狀雖與漢不同，而其應頗相類，誠可畏也。臣以向、邕言推之，翼足眾多，亦羣下相扇助之象。雛而未大，足羽差小，亦其勢尚微，易制御也。臣聞災異之見，皆所以示吉凶，明君睹之而懼，乃能致福，暗主觀之而慢，所以致禍。或者今亦有自賤而貴，關預政事，如前世石顯之比者邪。願陛下進賢黜佞，則妖弭慶集矣。」後數日，皓等伏誅，帝愈重光。
高肇說帝，使宿衛隊主帥羽林虎賁守諸王第，殆同幽禁。彭城王勰切諫，不聽。五年。魏主委任高肇，疏薄宗室，好桑門之法，不親政事。
六年。高貴嬪有寵而妒，高肇勢傾中外。後暴疾而殂，人皆歸咎高氏，宮禁事祕，莫能詳也。
七年春三月戊子，魏皇子昌卒，侍御師王顯失於療治，時人皆以為承高肇之意也。
秋七月甲午，魏立高貴嬪為皇后。尚書令高肇益貴重用事。肇多變更先朝舊制，減削封秩，抑黜勳人，由是怨聲盈路。羣臣宗室皆卑下之，唯度支尚書元匡與肇抗衡，先自造棺置聽事，欲輿棺詣闕論肇罪惡，自殺以切諫。肇聞而惡之。會匡與太常劉芳議權量事，肇主芳議，匡遂與肇喧競，表肇指鹿為馬。御史中尉王顯奏彈匡誣毀宰相，有司處匡死刑，詔恕死，降為光祿大夫。
初，魏主為京兆王愉納於後之妹為妃，愉不愛，愛妾李氏，生子寶月。於後召李氏入宮，捶之。愉驕奢貪縱，所為多不法。帝召愉入禁中推案，杖愉五十，出為冀州刺史。愉自以年長而勢位不及二弟，潛懷愧恨。又身與妾屢被頓辱，高肇數譖愉兄弟，愉不勝忿。癸亥，殺長史羊靈引、司馬李遵，詐稱得清河王懌密疏，云：「高肇弒逆」。遂為壇於信都之南，即皇帝位，大赦，改元建平，立李氏為皇后。法曹參軍崔伯驥不從，愉殺之。在北州鎮皆疑魏朝有變，定州刺史安樂王詮具以狀告之，州鎮乃安。乙丑，魏以尚書李平為都督北討諸軍、行冀州事，以討愉。平，崇之從父弟也。
魏高後之立也，彭城武宣王勰固諫，魏主不聽。高肇由是怨之，數譖勰於魏主，魏主不之信。勰薦其舅潘僧固為長樂太守，京兆王愉之反，脅僧固與之同，肇因誣勰北與愉通，南招蠻賊。彭城郎中令魏偃、前防閤高祖珍希肇提擢，構成其事。肇令侍中元暉以聞，暉不從。又令左衛元珍言之。帝以問暉，暉明勰不然。又以問肇，肇引魏偃、高祖珍為證，帝乃信之。戊戌，召勰及高陽王雍、廣陽王嘉、清河王懌、廣平王懷、高肇俱入宴。勰妃李氏方產，固辭不赴。中使相繼召之，不得已，與妃訣而登車。入東掖門，度小橋，牛不肯進，擊之良久，更有使者責勰來遲，乃去牛，人挽而進。宴于禁中，至夜，皆醉，各就別所消息。俄而元珍引武士齎毒酒而至，勰曰：「吾無罪，願一見至尊，死無恨。」元珍曰：「至尊何可復見。」勰曰：「至尊聖明，不應無事殺我，乞與告者一對曲直。」武士以刀鐶築之，大言曰：「冤哉，皇天。忠而見殺。」武士又築之，乃飲毒酒，武士就殺之。向晨，以褥裹屍，載歸其第，云：「王因醉而薨」。李妃號哭，大言曰：「高肇枉理殺人，天道有靈，汝安得良死。」魏主舉哀於東堂，贈官、葬禮皆優厚加等。在朝貴賤，莫不喪氣，行路士女皆流涕曰：「高令公枉殺賢王。」由是中外惡之益甚。
京兆王愉不能守信都，癸卯，燒門，攜李氏及四子從百餘騎突走。李平入信都，斬愉所置冀州牧韋超等，遣統軍叔孫頭追執愉，置信都，以聞。羣臣請誅愉，魏主弗許，命鎖送洛陽，申以家人之訓。行至野王，高肇密使人殺之。諸子至洛，魏主皆赦之。
魏主將屠李氏，中書令崔光諫曰：「李氏方姙，刑至刳胎，乃桀、紂所為，酷而非法。請俟產畢，然後行刑。」從之。
李平捕愉餘黨千餘人，將盡殺之。錄事參軍高顥曰：「此皆脅從，前既許之原免矣，宜為表陳。」平從之，皆得免死。顥，祐之孫也。濟州刺史高植帥州軍擊愉有功，當封，植不受，曰：「家荷重恩，為國致效，乃其常節，何敢求賞。」植，肇之子也。加李平散騎常侍。高肇及中尉王顯素惡平，顯彈平在冀州隱截官口，肇奏除平名。
十一年春正月丙辰，魏以車騎大將軍、尚書令高肇為司徒，清河王懌為司空，廣平王懷進號驃騎大將軍，加儀同三司。肇雖登三司，猶自以去要任，怏怏形於言色，見者嗤之。尚書右丞高綽、國子博士封軌，素以方直自業，及肇為司徒，綽送迎往來，軌竟不詣肇。綽顧不見軌，乃遽歸，嘆曰：「吾平生自謂不失規矩，今日舉措，不如封生遠矣。」綽，允之孫。軌，懿之族孫也。
清河王懌有才學聞望，懲彭城之禍，因侍宴，謂肇曰：「天子兄弟詎有幾人，而翦之幾盡。昔王莽頭禿，藉渭陽之資，遂篡漢室。今君身曲，亦恐終成亂階。」會大旱，肇擅錄囚徒，欲以收眾心。懌言於魏主曰：「昔季氏旅於泰山，孔子疾之，誠以君臣之分，宜防微杜漸，不可瀆也。減膳、錄囚，乃陛下之事，今司徒行之，豈人臣之義乎。明君失之於上，奸臣竊之於下，禍亂之基，於此在矣。」帝笑而不應。
十四年春正月，魏世宗殂，太子詡即位。先是，高肇擅權，尤忌宗室有時望者，太子太保任城王澄數為肇所譖，懼不自全，乃終日酣飲，所為如狂，朝廷機要無所關豫。及世宗殂，肇擁兵於外，朝野不安。領軍將軍於忠與門下議，以「肅宗幼，未能親政，宜使太保高陽王雍入居西柏堂，省決庶政，以任城王澄為尚書令，總攝百揆」，奏皇后，請即敕授。王顯素有寵於世宗，恃勢使威，為世所疾，恐不為澄等所容，與中常侍孫伏連等密謀寢門下之奏，矯皇后令，以高肇錄尚書事，以顯與勃海公高猛同為侍中。於忠等聞之，託以侍療無效，執顯于禁中，下詔削爵任。顯臨執呼冤，直閤以刀鐶撞其掖下，送右衛府，一宿而死。庚申，下詔如門下所奏，百官總已聽於二王，中外悅服。
二月庚辰，尊皇后為皇太后。魏王稱名為書，告哀於高肇，且召之還。肇承變憂懼，朝夕哭泣，至於羸悴。歸至瀍澗，家人迎之，不與相見。辛巳，至闕下，衰服號哭，升太極殿盡哀。高陽王雍與於忠密謀，伏直寢邢豹等十餘人於舍人省下，肇哭畢，引入西廡，清河諸王皆竊言目之。肇入省，豹等搤殺之。下詔暴其罪惡，稱肇自盡，自餘親黨悉無所問，削除職爵，葬以士禮。逮昏，於廁門出屍歸其家。
魏於忠既居門下，又總宿衛，遂專朝政，權傾一時。
魏尚書裴植，自謂人門不後王肅，以朝廷處之不高，意常怏怏，表請解官隱嵩山，世宗不許，深怪之。及為尚書，志氣驕滿，每謂人曰：「非我須尚書，尚書亦須我。」每入參議論，好面譏毀羣官。又表徵南將軍田益宗，言：「華夷異類，不應在百世衣冠之上。」於忠、元昭見之切齒。
尚書左僕射郭祚，冒進不已，自以東宮師傅，列辭尚書，望封侯、儀同。詔以祚為都督雍岐華三州諸軍事、征西將軍、雍州刺史。
祚與植皆惡於忠專橫，密勸高陽王雍使出之。忠聞之，大怒，令有司誣奏其罪。尚書奏「羊祉告植姑子皇甫仲達，雲受植旨，詐稱被詔，帥合部曲，欲圖於忠。臣等窮治，辭不伏引，然眾證明昞，準律當死。眾證雖不見植，皆言仲達為植所使，植召仲達責問而不告列。推論情狀，不同之理不可分明，不得同之常獄，在所降減，計同仲達處植死刑。植親帥城眾，附從王化，依律上議，乞賜裁處。」忠矯詔曰：「凶謀既爾，罪不當恕。雖有歸化之誠，無容上議，亦不須待秋分。」八月己亥，植與郭祚及都水使者杜陵、韋雋皆賜死。雋，祚之昏家也。忠又欲殺高陽王雍，崔光固執不從，乃免雍官，以王還第。朝野冤憤，莫不切齒。
庚寅，魏以車騎大將軍於忠為尚書令、特進，加儀同三司。
自郭祚等死，詔令生殺皆出於忠，王公畏之，重足脅息。太后既親政，乃解忠侍中、領軍、崇訓衛尉，止為儀同三司、尚書令。後旬餘，太后引門下侍官於崇訓宮，問曰：「忠在端右，聲望何如？」咸曰：「不稱厥任。」乃出忠為都督冀定瀛三州諸軍事、征北大將軍、冀州刺史。
初，魏於忠用事，自言世宗許其優轉，太傅雍等皆不敢違，加忠車騎大將軍。忠又自謂新故之際，有定社稷之功，諷百僚令加已賞。雍等議封忠常山郡公。忠又難於獨受，乃諷朝廷同在門下者皆加封邑。雍等不得已，復封崔光為博平縣公，而尚書元昭等上訴不已。太后敕公卿再議，太傅懌等上言：「先帝升遐，奉迎乘輿，侍衛省闥，乃臣子常職，不容以此為功。臣等前議，授忠茅土，正以畏其威權，苟免暴戾故也。若以功過相除，悉不應賞，請皆追奪。」崔光亦奉送章綬茅土，表十餘上，太后從之。
高陽王雍上表自劾，稱「臣初入柏堂，見詔旨之行一由門下，臣出君行，深知不可而不能禁。於忠專權，生殺自恣，而臣不能違。忠規欲殺臣，賴在事執拒。臣欲出忠於外，在心未行，返為忠廢。忝官尸祿，孤負恩私，請返私門，伏聽司敗。」太后以忠有保護之功，不問其罪。
十五年春二月，魏中尉元匡奏彈於忠「幸國大災，專擅朝命，裴、郭受冤，宰輔黜辱。又自矯旨為儀同三司、尚書令，領崇訓衛尉，原其此意，欲以無上自處。既事在恩後，宜加顯戮。請遣御史一人，就州行決。自去歲世宗晏駕以後，皇太后未親覽以前，諸不由階級，或發門下詔書，或由中書宣敕，擅相拜授者，已經恩宥，正可免罪，並宜追奪。」太后令曰：「忠已蒙特原，無宜追罪，餘如奏。」
夏四月，魏胡太后追思於忠之功，曰：「豈宜以一謬棄其餘勳。」復封忠為靈壽縣公。
十七年春三月辛未，魏靈壽武敬公於忠卒。
梁武帝天監四年。初，譙國夏侯道遷以輔國將軍從裴叔業鎮壽陽，為南譙太守，與叔業有隙，單騎奔魏。魏以道遷為驍騎將軍，從王肅鎮壽陽，使道遷守合肥。肅卒，道遷棄戍來奔，從梁、秦二州刺史莊丘黑鎮南鄭，以道遷為長史，領漢中太守。黑卒，詔以都官尚書王珍國為刺史，未至，道遷陰與軍主考城江悅之等謀降魏。
先是，魏仇池鎮將楊靈珍叛魏來奔，朝廷以為徵虜將軍、假武都王，助戍漢中，有部曲六百餘人，道遷憚之。上遣左右吳公之等使南鄭，道遷遂殺使者，發兵擊靈珍父子，斬之，並使者首送於魏。白馬戍主尹天寶聞之，引兵擊道遷，敗其將龐樹，遂圍南鄭。道遷求救於氐王楊紹先、楊集起、楊集義，皆不應，集義弟集朗獨引兵救道遷，擊天寶，殺之。魏以道遷為平南將軍、豫州刺史、豐縣侯。又以尚書邢巒為鎮西將軍、都督徵梁漢諸軍事，將兵赴之。道遷受平南，辭豫州，且求公爵，魏主不許。
春二月，魏邢巒至漢中，擊諸城戍，所向摧破。晉壽太守王景據石亭，巒遣統軍李義珍擊走之。魏以巒為梁秦二州刺史。巴西太守龐景民據郡不下，郡民嚴玄思聚眾自稱巴州刺史附於魏，攻景民，斬之。楊集起、集義聞魏克漢中而懼，閏月，帥羣氐叛魏，斷漢中糧道，巒屢遣軍擊破之。
夏四月，冠軍將軍孔陵等將兵二萬戍深坑，魯方達戍南安，任僧褒等戍石同以拒魏。邢巒遣統軍王足將兵擊之，所至皆捷，遂入劍閣。陵等退保梓潼，足又進擊，破之。梁州十四郡地，東西七百里，南北千里，皆入於魏。
初，益州刺史當陽侯鄧元起，以母老乞歸，詔徵為右衛將軍，以西昌侯淵藻代之。淵藻，懿之子也。夏侯道遷之叛也，尹天寶馳使報元起。及魏寇晉壽，王景胤等並遣告急。眾勸元起急救之，元起曰：「朝廷萬里，軍不猝至，若寇賊侵淫，方須撲討，董督之任，非我而誰。何事怱怱救之。」詔假元起都督征討諸軍事，救漢中，而晉壽已陷。蕭淵藻將至，元起營還裝，糧儲器械，取之無遺。淵藻入城，恨之，又求其良馬，元起曰：「年少郎子，何用馬為。」淵藻恚，因醉，殺之。元起麾下圍城，哭，且問故，淵藻曰：「天子有詔。」眾乃散。遂誣以反，上疑焉。元起故吏廣漢羅研詣闕訟之，上曰：「果如我所量也。」使讓淵藻曰：「元起為汝報讎，汝為讎報讎。忠孝之道如何。」乃貶淵藻號為冠軍將軍，贈元起征西將軍，諡曰忠侯。
李延壽論曰：元起勤乃胥附，功惟闢土，勞之不圖，禍機先陷。冠軍之貶，於罰已輕，梁之政刑，於斯為失。私戚之端，自斯而啓，年之不永，不亦宜乎。
益州民焦僧護聚眾數萬作亂，蕭淵藻年未弱冠，集僚佐議自擊之。或陳不可，淵藻大怒，斬於階側。乃乘平肩輿巡行賊壘，賊弓亂射，矢下如雨，從者舉楯御矢，淵藻命去之。由是人心大安，擊僧護等，皆平之。
秋八月庚戌，秦梁二州刺史魯方達與魏王足統軍紀洪雅、盧祖遷戰，敗，方達等十五將皆死。壬子，王景胤等又與祖遷戰，敗，景胤等二十四將皆死。
冬十一月，魏王足圍涪城，蜀人震恐，益州城戍降魏者什二三，民自上名籍者五萬餘戶。邢巒表於魏主，請乘勝取蜀，以為「建康、成都相去萬里，陸行既絕，惟資水路，水軍西上，非周年不達，益州外無軍援，一可圖也。頃經劉季連反，鄧元起攻圍，資儲空竭，吏民無復固守之志，二可圖也。蕭淵藻裙屐少年，未洽治務，宿昔名將，多見囚戮，今之所任，皆左右少年，三可圖也。蜀之所恃，唯在劍閣，今既克南安，已奪其險，據彼境內，三分已一。自南安向涪，方軌無礙，前軍累敗，後眾喪魄，四可圖也。淵藻是蕭衍骨肉至親，必無死理，若克涪城，淵藻安肯城中坐而受困，必將望風逃去。若其出鬥，庸、蜀士卒駑怯，弓矢寡弱，五可圖也。臣內省文吏，不習軍旅，賴將士竭力，頻有薄捷。既克重阻，民心懷服，瞻望涪、益，旦夕可屠，正以兵少糧匱，未宜前出，今若不取，後圖便難。況益州殷實，戶口十萬，比壽春、義陽，其利三倍。朝廷若欲進取，時不可失。若欲保境寧民，則臣居此無事，乞歸侍養。」魏主詔以「平蜀之舉，當更聽後敕。寇難未夷，何得以養親為辭。」巒又表稱「昔鄧艾、鍾會帥十八萬眾，傾中國資儲，僅能平蜀，所以然者，鬥實力也。況臣才非古人，何宜以二萬之眾而希平蜀。所以敢者，正以據得要險，士民慕義，此往則易，彼來則難，任力而行，理有可克。今王足已逼涪城，脫得涪，則益州乃成擒之物，但得之有早晚耳。且梓潼已附，民戶數萬，朝廷豈可不守。又劍閣天險，得而棄之，良可惜矣。臣誠知戰伐危事，未易可為。自軍度劍閣以來，鬢髮中白，日夜戰懼，何可為心。所以勉強者，既得此地而自退不守，恐負陛下之爵祿故也。且臣之意算，正欲先取涪城，以漸而進。若得涪城，則中分益州之地，斷水陸之衝，彼外無援軍，孤城自守，何能復持久哉。臣今欲使軍軍相次，聲勢連接，先為萬全之計，然後圖功，得之則大利，不得則自全。又巴西、南鄭相距千四百里，去州迢遰，恆多擾動。昔在南之日，以其統綰勢難，曾立巴州，鎮靜夷獠，梁州藉利，因而表罷。彼土民望，嚴、蒲、何、楊，非惟一族，雖率居山谷，而豪右甚多，文學風流，亦為不少。但以去州既遠，不獲仕進，至於州綱，無由廁跡，是以鬱怏，多生異圖。比道遷建義之始，嚴玄思自號巴州刺史，克城以來，仍使行事。巴西廣袤千里，戶餘四萬，若於彼立州，鎮攝華獠，則大帖民情，從墊江已還，不勞征伐，自為國有。」魏主不從。
先是，魏主以王足行益州刺史。上遣天門太守張齊將兵救益州，未至，魏主更以梁州軍司泰山羊祉為益州刺史。王足聞之，不悅，輒引兵還，遂不能定蜀。久之，足自魏來奔。邢巒在梁州，接豪右以禮，撫小民以惠，州人悅之。巒之克巴西也，使軍主李仲遷守之。仲遷溺於酒色，費散兵儲，公事諮承，無能見者，巒忿之切齒。仲遷懼，謀叛，城人斬其首，以城來降。
五年春正月，楊集義圍魏關城，邢巒使建武將軍傅豎眼討之，集義逆戰，擊破之。乘勝逐北，壬申，克武興，執楊紹先，送洛陽。楊集起、楊集義亡走，遂滅其國，以為武興鎮，又改為東益州。
楊集起兄弟相率降魏。
梁武帝天監十二年夏五月，壽陽久雨，大水入城，廬舍皆沒。魏揚州刺史李崇勒兵泊於城上，水增未已，乃乘船附於女牆，城不沒者二板。將佐勸崇棄壽陽保北山，崇曰：「吾忝守藩嶽，德薄致災。淮南萬里，繫於吾身，一旦動足，百姓瓦解，揚州之地，恐非國物。吾豈愛一身，取愧王尊，但憐此士民無辜同死。可結筏隨高，人規自脫，吾必與此城俱沒，幸諸君勿言。」
揚州治中裴絢帥城南民數千家泛舟南走，避水高原。謂崇還北，因自稱豫州刺史，與別駕鄭祖起等送任子來請降。馬仙琕遣兵赴之。
崇聞絢叛，未測虛實，遣國侍郎韓方興單舸召之。絢聞崇在，悵然驚恨，報曰：「比因大水顛狽，為眾所推。今大計已爾，勢不可追，恐民非公民，吏非公吏，願公早行，無犯將士。」崇遣從弟寧朔將軍神等將水軍討之，絢戰敗，神追拔其營。絢走，為村民所執，還至尉升湖，曰：「吾何面見李公乎。」乃投水死。絢，叔業之兄孫也。鄭祖起等皆伏誅。崇上表以水災求解州任，魏主不許。
崇沈深寬厚，有方略，得士眾心。在壽春十年，常養壯士數千人，寇來無不摧破，鄰敵謂之「臥虎」。上屢設反間以疑之，又授崇車騎大將軍、開府儀同三司、萬戶郡公，諸子皆為縣侯。而魏主素知其忠篤，委信不疑。
十三年冬十月，魏降人王足陳計，求堰淮水以灌壽陽。上以為然，使水工陳承伯、材官將軍祖桓視地形，咸謂「淮內沙土漂輕不堅實，功不可就」。上弗聽，發徐、揚民率二十戶取五丁以築之，假太子右衛率康絢都督淮上諸軍事，並護堰作於鍾離。役人及戰士合二十萬，南起浮山，北抵巉石，依岸築土，合脊於中流。
十四年春三月，魏左僕射郭祚表稱「蕭衍狂悖，謀斷川瀆，役苦民勞，危亡已兆。宜命將出師，長驅撲討。」魏詔平南將軍楊大眼督諸軍鎮荊山。夏四月，浮山堰成而復潰。或言蛟龍能乘風雨破堰，其性惡鐵，乃運東西冶鐵器數千萬斤沈之，亦不能合。乃伐樹為井榦，填以巨石，加土其上。緣淮百里內，木石無鉅細皆盡，負檐者肩上皆穿，夏日疾疫，死者相枕，蠅蟲晝夜聲合。
秋九月，左遊擊將軍趙祖悅襲魏西硤石，據之以逼壽陽。更築其城，徙緣淮之民以實城內。將軍田道龍等散攻諸戍，魏揚州刺史李崇分遣諸將拒之。癸亥，魏遣假鎮南將軍崔亮攻西硤石，又遣鎮東將軍蕭寶寅決淮堰。
冬十二月己酉，魏崔亮至硤石，趙祖悅逆戰而敗，閉城自守，亮進圍之。是冬寒甚，淮、泗盡凍，浮山堰士卒死者什七八。
十五年春正月，魏崔亮攻硤石未下，與李崇約水陸並進，崇屢違期不至。胡太后以諸將不壹，乃以吏部尚書李平為使持節、鎮軍大將軍兼尚書右僕射，將步騎二千赴壽陽，別為行臺，節度諸軍，如有乖異，以軍法從事。蕭寶寅遣輕車將軍劉智文等渡淮攻破三壘。二月乙巳，又敗將軍垣孟孫等於淮北。李平至硤石，督李崇、崔亮等刻日水陸進攻，無敢乖互，戰屢有功。
上使左衛將軍昌義之將兵救浮山，未至，康絢已擊魏兵，卻之。上使義之與直閤王神念溯淮救硤石。崔亮遣將軍博陵崔延伯守下蔡，延伯與別將伊甕生夾淮為營。延伯取車輪去輞，削銳其輻，兩兩接對，揉竹為緪，貫連相屬，並十餘道，橫水為橋，兩頭施大鹿盧，出沒隨意，不可燒斫。既斷趙祖悅走路，又令戰艦不通，義之、神念屯梁城不得進。李平部分水陸攻硤石，克其外城。乙丑，祖悅出降，斬之，盡俘其眾。
胡太后賜崔亮書，使乘勝深入。平部分諸將，水陸並進，攻浮山堰。亮違平節度，以疾請還，隨表輒發。平奏處亮死刑，太后令曰：「亮去留自擅，違我經略，雖有小捷，豈免大咎。但吾攝御萬機，庶幾惡殺，可特聽以功補過。」魏師遂還。
三月，魏論西硤石之功，辛未，以李崇為驃騎將軍，加儀同三司。李平為尚書右僕射。崔亮進號鎮北將軍。亮與平爭功于禁中，太后以亮為殿中尚書。
魏蕭寶寅在淮堰，上為手書誘之，使襲彭城，許送其國廟及室家諸從還北。寶寅表上其書於魏朝。
夏四月，淮堰成，長九里，下廣一百四十丈，上廣四十五丈，高二十丈，樹以杞柳，軍壘列居其上。
或謂康絢曰：「四瀆，天所以節宣其氣，不可久塞。若鑿湬東注，則遊波寬緩，堰得不壞。」絢乃開湬東注。又縱反間於魏曰：「梁人所懼開湬，不畏野戰。」蕭寶寅信之，鑿山深五丈，開湬北注，水日夜分流猶不減，魏軍竟罷歸。水之所及，夾淮方數百里。李崇作浮橋於硤石戍間，又築魏昌城於八公山東南，以備壽陽城壞，居民散就岡壟。其水清澈，俯視廬舍冢墓，瞭然在下。
初，堰起於徐州境內，刺史張豹子宣言，謂已必掌其事。既而康絢以他官來監作，豹子甚慚。俄而敕豹子受絢節度，豹子遂譖絢與魏交通。上雖不納，猶以事畢，徵絢還。
秋八月，康絢既還，張豹子不復修淮堰。九月丁丑，淮水暴漲，堰壞，其聲如雷，聞三百里，緣淮城戍村落十餘萬口皆漂入海。初，魏人患淮堰，以任城王澄為上將軍、大都督南討諸軍事，勒眾十萬，將出徐州來攻堰。尚書右僕射李平以為「不假兵力，終當自壞」。及聞破，太后大喜，賞平甚厚，澄遂不行。
梁武帝天監九年春三月丙戌，魏皇子詡生，大赦。詡母胡充華，臨涇人，父國珍襲武始伯。充華初選入掖庭，同列以故事祝之曰：「願生諸王、公主，勿生太子。」充華曰：「妾之志異於諸人，奈何畏一身之死而使國家無嗣乎。」及有娠，同列勸去之，充華不可，私自誓曰：「若幸而生男，次第當長，男生身死，所不憾也。」既而生詡。先是，魏主頻喪皇子，年漸長，深加慎護，擇良家宜子者以為乳保，養於別宮，皇后、充華皆不得近。
十一年冬十月乙亥，魏立皇子詡為太子，始不殺其母。十二年秋八月，魏主幸東宮，以中書監崔光為太子少傅。
十四年春正月甲寅，魏主有疾，丁巳，殂於式幹殿。侍中、中書監、太子少傅崔光，侍中領軍將軍於忠，詹事王顯，中庶子代人侯剛迎太子詡於東宮，即皇帝位。高後欲殺胡貴嬪，中給事譙郡劉騰以告侯剛，剛以告於忠。忠問計於崔光，光使置貴嬪於別所，嚴加守衛，由是貴妃深德四人。
二月庚辰，尊皇后為皇太后。己亥，尊胡貴嬪為皇太妃。三月甲辰朔，以高太后為尼，徙居金墉坡瑤光寺，非大節慶，不得入宮。
秋八月丙子，魏尊胡太妃為皇太后，居崇訓宮。於忠領崇訓衛尉，劉騰為崇訓太僕，加侍中，侯剛為侍中、撫軍將軍。又以太后父國珍為光祿大夫。
魏江陽王繼之子乂娶胡太后妹，以乂為通直散騎侍郎，乂妻為新平郡君，仍拜女侍中。羣臣奏請皇太后臨朝稱制，九月乙未，靈太后始臨朝聽政。太后聰悟，頗好讀書屬文，射能中針孔，政事皆出手筆自決。加胡國珍侍中，封安定公。
十五年秋九月，魏胡太后數幸宗戚勳貴之家。侍中崔光表諫曰：「《禮》諸侯非問疾弔喪而入諸臣之家，謂之君臣為謔。不言王后夫人，明無適臣家之義。夫人，父母在有歸寧，沒則使卿寧。漢上官皇后將廢昌邑，霍光、外祖也，親為宰輔，後猶御武帳以接羣臣，示男女之別也。今帝族方衍，勳貴增遷，祗請遂多，將成彝式。願陛下簡息遊幸，則率土屬賴，含生仰悅矣。」
十七年秋八月，魏宦者劉騰，手不解書，而多奸謀，善揣人意。胡太后以其保護之功，累遷至侍中、右光祿大夫，遂干預政事，納賂為人求官，無不效者。河間王琛，簡之子也，為定州刺史，以貪縱著名。及罷州還，太后詔曰：「琛在定州，唯不將中山宮來，自餘無所不致，何可更復敘用。」遂廢於家。琛乃求為騰養息，賂騰金寶鉅萬計。騰為之言於太后，得兼都官尚書，出為秦州刺史。會騰疾篤，太后欲及其生而貴之，九月癸未朔，以騰為衛將軍，加儀同三司。
普通元年。魏太傅侍中、清河文獻王懌，美風儀，胡太后逼而幸之。然素有才能，輔政多所匡益，好文學，禮敬士人，時望甚重。侍中領軍將軍元乂在門下，兼總禁兵，恃寵驕恣，志欲無極，懌每裁之以法，乂由是怨之。衛將軍、儀同三司劉騰，權傾內外，吏部希騰意，奏用騰弟為郡，人資乖越，懌抑而不奏，騰亦怨之。龍驤府長史宋維，弁之子也，懌薦為通直郎，浮薄無行。乂許維以富貴，使告司染都尉韓文殊父子謀作亂立懌。懌坐禁止，案驗，無反狀，得釋。維當反坐，乂言於太后曰：「今誅維，後有真反者，人莫敢告。」乃黜維為昌平郡守。
乂恐懌終為已害，乃與劉騰密謀，使主食中黃門胡定自列，云：「懌貨定使毒魏主，若已得為帝，許定以富貴」。帝時年十一，信之。秋七月丙子，太后在嘉福殿，未御前殿，乂奉帝御顯陽殿，騰閉永巷門，太后不得出。懌入，遇乂於含章殿後，乂厲聲不聽懌入。懌曰：「汝欲反邪。」乂曰：「乂不反，正欲縛反者耳。」命宗士及直齋執懌衣袂，將入含章東省，使人防守之。騰稱詔集公卿議，論懌大逆。眾咸畏乂，無敢異者。唯僕射新泰文貞公遊肇抗言，以為不可，終不下署。
乂、騰持公卿議入奏，俄而得可，夜中殺懌。於是詐為太后詔，自稱有疾，還政於帝。幽太后於北宮宣光殿，宮門晝夜長閉，內外斷絕，騰自執管籥，帝亦不得省見，裁聽傳食而已。太后服膳俱廢，不免饑寒，乃嘆曰：「養虎得噬，我之謂矣。」乂使中常侍酒泉賈粲侍帝書，密令防察動止。乂遂與太師高陽王雍等同輔政，帝謂乂為姨父。乂與騰表裏擅權，乂為外御，騰為內防，常直禁省，共裁刑賞，政無鉅細，決於二人，威振內外，百僚匿跡。朝野聞懌死，無不喪氣，胡夷為之剺面者數百人。遊肇憤悒而卒。
魏相州刺史中山文莊王熙，英之子也，與弟給事黃門侍郎略、司徒祭酒纂，皆為清河王懌所厚，聞懌死，起兵於鄴，上表欲誅元乂、劉騰。纂亡奔鄴。後十日，長史柳元章等帥城人鼓譟而入，殺其左右，執熙、纂並諸子置於高樓。八月甲寅，元乂遣尚書左丞盧同就斬熙於鄴街，並其子弟。
熙好文學，有風義，名士多與之遊。將死，與故知書曰：「吾與弟並蒙皇太后知遇，兄據大州，弟則入侍，殷勤言色，恩同慈母。今皇太后見廢北宮，太傅清河王橫受屠酷，主上幼年，獨在前殿。君親如此，無以自安，故帥兵民欲建大義於天下。但智力淺短，旋見囚執，上慚朝廷，下愧相知。本以名義幹心，不得不爾，流腸碎首，復何言哉。凡百君子，各敬爾儀，為國為身，善勖名節。」聞者憐之。熙首至洛陽，親故莫敢視，前驍騎將軍刁整獨收其屍而藏之。
二年。魏元乂、劉騰之幽胡太后也，右衛將軍奚康生預其謀，乂以康生為撫軍大將軍、河南尹，仍使之領左右。康生子難當娶侍中左衛將軍侯剛女，剛子，乂之妹夫也，乂以康生通姻，深相委託，三人率多俱宿禁中，時或迭出，以難當為千牛備身。康生性粗武，言氣高下，乂稍憚之，見於顏色，康生亦微懼不安。
二月甲午，魏主朝太后於西林園，文武侍坐，酒酣迭舞。康生乃為《力士舞》，及折旋之際，每顧視太后，舉手蹈足，瞋目頷首，為執殺之勢，太后解其意而不敢言。日暮，太后欲攜帝宿宣光殿，侯剛曰：「至尊已朝訖，嬪御在南，何必留宿。」康生曰：「至尊陛下之兒，隨陛下將東西，更復訪誰。」羣臣莫敢應，太后自起，援帝臂下堂而去。康生大呼，唱萬歲。帝前入閤，左右競相排，閤不得閉。康生奪難當千牛刀，斫直後元思輔，乃得定。帝既升宣光殿，左右侍臣俱立西階下。康生乘酒勢將出處分，為乂所執，鎖於門下。光祿勳賈粲紿太后曰：「侍官懷恐不安，陛下宜親安慰。」太后信之，適下殿，粲即扶帝出東序，前御顯陽殿，還閉太后於宣光殿。至晚，乂不出，令侍中、黃門、僕射、尚書等十餘人，就康生所訊其事，處康生斬刑，難當絞刑。乂與剛並在內，矯詔決之。康生如奏，難當恕死從流。難當哭辭父，康生慷慨不悲，曰：「我不反死，汝何哭也。」時已昏暗，有司驅康生赴市，斬之。尚食典御奚混與康生同執刀入內，亦坐絞。難當以侯剛壻，得留百餘日，竟流安州。久之，乂使行臺盧同就殺之。
以劉騰為司空。八坐、九卿常旦造騰宅，參其顏色，然後赴省府，亦有歷日不能見者。公私屬請，唯視貨多少。舟車之利，山澤之饒，所在搉酤，刻剝六鎮，交通互市，歲人利息以鉅萬萬計。逼奪鄰舍以廣其居，遠近苦之。
元年春三月，魏司空劉騰卒。宦官為騰義息重服者四十餘人，衰絰送葬者以百數，朝貴送葬者塞路滿野。
六年。初，魏劉騰既卒，胡太后及魏主左右防衛微緩。元乂亦自寬，時出遊於外，留連不返，其所親諫，乂不納。太后察知之。去秋，太后對帝謂羣臣曰：「今隔絕我母子，不聽往來，復何用我為。我當出家，修道於嵩山閒居寺耳。」因欲自下發。帝及羣臣叩頭泣涕，殷勤苦請，太后聲色愈厲。帝乃宿於嘉福殿，積數日，遂與太后密謀黜乂。然帝深匿形跡，太后有忿恚，欲得往來顯陽之言，皆以告乂。又對乂流涕，敘太后欲出家，憂怖之心日有數四。乂殊不以為疑，乃勸帝從太后所欲。於是太后數御顯陽殿，二宮無復禁礙。乂舉元法僧為徐州，法僧反，太后數以為言，乂深愧悔。
丞相高陽王雍雖位居乂上，而深畏憚之。會太后與帝遊洛水，雍邀二宮幸其第。日晏，帝與太后至雍內室，從者皆不得入，遂相與定圖乂之計。於是太后謂乂曰：「元郎若忠於朝廷，無反心，何故不去領軍，以餘官輔政。」乂甚懼，免冠求解領軍。乃以乂為驃騎大將軍、開府儀同三司、尚書令、侍中，領左右。
魏元乂雖解兵權，猶總任內外，殊不自意有廢黜之理。胡太后意猶豫未決，侍中穆紹勸太后速去之。紹，亮之子也。潘嬪有寵於魏主，宦官張景嵩說之，云：「乂欲害嬪」，嬪泣訴於帝曰：「乂非獨欲殺妾，又將不利於陛下。」帝信之，因乂出宿，解乂侍中。明旦，又將入宮，門者不納。夏四月辛卯，太后復臨朝攝政，下詔追削劉騰官爵，除乂名為民。
清河國郎中令韓子熙上書為清河王懌訟冤，乞誅元乂等，曰：「昔趙高柄秦，令關東鼎沸。今元乂專魏，使四方雲擾。開逆之端，起於宋維，成禍之末，良由劉騰。宜梟首洿宮，斬骸沈族，以明其罪。」太后命發劉騰之墓，露散其骨，籍沒家貲，盡殺其養子。以子熙為中書舍人。子熙，麒麟之孫也。
乂之解領軍也，太后以乂黨與尚強，未可猝制，乃以侯剛代乂為領軍以安其意。尋出剛為冀州刺史，加儀同三司。未至州，黜為徵虜將軍，卒於家。太后欲殺賈粲，以乂黨多，恐驚動內外，乃出粲為濟州刺史，尋追殺之，籍沒其家。唯乂以妹夫，未忍行誅。
先是，給事黃門侍郎元順以剛直忤乂意，出為齊州刺史。太后徵還，為侍中。侍坐於太后，乂妻在太后側，順指之曰：「陛下奈何以一妹之故，不正元乂之罪，使天下不得伸其冤憤。」太后嘿然。順，澄之子也。他日，太后從容謂侍臣曰：「劉騰、元乂昔邀朕求鐵券，冀得不死，朕賴不與。」韓子熙曰：「事關生殺，並系鐵券。且陛下昔雖不與，何解今日不殺。」太后撫然。未幾，有告乂及弟爪謀誘六鎮降戶反於定州，又招魯陽諸蠻侵擾伊闕，欲為內應。得其手書，太后猶未忍殺之。羣臣固執不已，魏主亦以為言，太后乃從之，賜乂及弟爪死於家，猶贈乂驃騎大將軍、儀同三司、尚書令。江陽王繼廢於家，病卒。前幽州刺史盧同坐乂黨除名。
太后頗事妝飾，數出遊幸，元順面諫曰：「禮，婦人夫沒自稱未亡人，首去珠玉，衣不文采。陛下母臨天下，年垂不惑，修飾過甚，何以儀刑後世。」太后慚而還宮，召順，責之曰：「千里相徵，豈欲眾中見辱邪。」順曰：「陛下不畏天下之笑，而恥臣之一言乎。」
順與穆紹同直，順因醉入其寢所。紹擁被而起，正色讓順曰：「身二十年侍中，與卿先君亟連職事，縱卿方進用，何宜相排突也。」遂謝事還家，詔諭久之，乃起。
梁武帝普通四年夏四月甲申，魏遣尚書令李崇擊柔然阿那壞，崇長史鉅鹿魏蘭根說崇曰：「昔緣邊初置諸鎮，地廣人稀，或徵發中原強宗子弟，或國之肺腑，寄以爪牙。中年以來，有司號為府戶，役同廝養，官婚班齒，致失清流。而本來族類，各居榮顯，顧瞻彼此，理當憤怨。宜改鎮立州，分置郡縣，凡是府戶，悉免為民，入仕次敘，一準其舊，文武兼用，維恩並施。此計若行，國家庶無北顧之慮矣。」崇為之奏聞，事寢，不報。
初，元乂既幽胡太后，常入直於魏主所居殿側，曲盡佞媚，由是寵信之。乂出入禁中，恆令勇士持兵以自先後。時出休於千秋門外，施木欄楯，使腹心防守以備竊發，士民求見者，遙對之而已。其始執政之時，矯情自飾，以謙勤接物，時事得失，頗以關懷。既得志，遂自驕愎，嗜酒好色，貪吝寶賄，與奪任情，紀綱壞亂。父京兆王繼尤貪縱，與其妻子各受賂遺，請屬有司，莫敢違者。乃至郡縣小吏亦不得公選，牧守、令長率皆貪污之人。由是百姓困窮，人人思亂。
武衛將軍於景，忠之弟也，謀廢乂，乂黜為懷荒鎮將。及柔然入寇，鎮民請糧，景不肯給，鎮民不勝忿，遂反，執景殺之。未幾沃野鎮民破六韓拔陵聚眾反，殺鎮將，改元真王，諸鎮華夷之民往往響應。拔陵引兵南侵，遣別帥衛可孤圍武川鎮，又攻懷朔鎮。尖山賀拔度拔及其三子允、勝、嶽皆有材勇，懷朔鎮將楊鈞擢度拔為統軍，三子為軍主，以拒之。
五年春三月，魏以臨淮王彧都督北討諸軍事，討破六韓拔陵。夏四月，高平鎮民赫連恩等反，推敕勒酋長鬍琛為高平王，攻高平鎮以應拔陵。魏將盧祖遷擊破之，琛北走。
衛可孤攻懷朔鎮經年，外援不至，楊鈞使賀拔勝詣臨淮王彧告急。勝募敢死少年十餘騎，夜伺隙潰圍出，賊騎追及之，勝曰：「我賀拔破胡也。」賊不敢逼。勝見彧於雲中，說之曰：「懷朔被圍，旦夕淪陷。大王今頓兵不進，懷朔若陷，則武川亦危，賊之銳氣百倍，雖有良、平，不能為大王計矣。」彧許為出師。勝還，復突圍而入。鈞覆遣勝出覘武川，武川已陷。勝馳還，懷朔亦潰，勝父子俱為可孤所虜。
五月，臨淮王彧與破六韓拔陵戰於五原，兵敗，彧坐削除官爵。安北將軍隴西李叔仁又敗於白道，賊勢日盛。
魏主引丞相、令、僕、尚書、侍中、黃門於顯陽殿，問之曰：「今寇連恆、朔，逼近金陵，計將安出。」吏部尚書元修義請遣重臣督軍鎮恆、朔以捍寇，帝曰：「去歲阿那環叛亂，遣李崇北征，崇上表求改鎮為州，朕以舊章難革，不從其請。尋崇此表，開鎮戶非冀之心，致有今日之患。但既往難追，聊復略論耳。然崇貴戚重望，器識英敏，意欲還遣崇行，何如？」僕射蕭寶寅等皆曰：「如此，實合羣望。」崇曰：「臣以六鎮遐僻，密邇寇戎，欲以慰悅彼心，豈敢導之為亂。臣罪當就死，陛下赦之。今更遣臣北行，正是報恩改過之秋。但臣年七十，加之疲病，不堪軍旅，願更擇賢材。」帝不許。修義，天賜之子也。
臣光曰：李崇之表，乃所以銷禍於未萌，制勝於無形。魏肅宗既不能用，及亂生之日，曾無愧謝之言，乃更以為崇罪。彼不明之君，烏可與謀哉。《詩》云：「聽言則對，誦言如醉，匪用其良，覆俾我悖，。」其是之謂矣。
壬申，加崇使持節、開府儀同三司、北討大都督，命撫軍將軍崔暹、鎮軍將軍廣安王深皆受崇節度。深，嘉之子也。
六月，魏自破六韓拔陵之反，二夏、豳、涼寇盜蜂起。秦州刺史李彥，政刑殘虐，在下皆怨。是月，城內薛珍等聚黨突入州門，擒彥殺之，推其黨莫折大提為帥，大提自稱秦王。魏遣雍州刺史元志討之。
初，南奉州豪右楊松柏兄弟數為寇盜，刺史博陵崔遊誘之使降，引為主簿，接以辭色，使說下羣氐，既而因宴會盡收斬之，由是所部莫不猜懼。遊聞李彥死，自知不安，欲逃去，未果。城民張長命、韓祖香、孫掩等攻遊，殺之，以城應大提。大提遣其黨卜胡襲高平，克之，殺鎮將赫連略，行臺高元榮。大提尋卒，子念生自稱天子，置百官，改元天建。
秋七月甲寅，魏遣吏部尚書元修義兼尚書僕射，為西道行臺，帥諸將討莫折念生。
崔暹違李崇節度，與破六韓拔陵戰於白道，大敗，單騎走還。拔陵併力攻崇，崇力戰不能御，引還雲中，與之相持。廣陽王深上言：「先朝都平城，以北邊為重，盛簡親賢，擁麾作鎮，配以高門子弟，以死防遏，非唯不廢仕宦，乃更獨得復除，當時人物，忻慕為之。太和中，僕射李衝用事，涼州士人悉免廝役。帝鄉舊門，仍防邊戍，自非得罪當世，莫肯與之為伍。本鎮驅使，但為虞候、白直，一生推遷，不過軍主。然其同族留京師者，得上品通官，在鎮者即為清途所隔，或多逃逸。乃峻邊兵之格，鎮人不聽，浮游在外，於是少年不得從師，長者不得遊宦，獨為匪人，言之流涕。自定鼎伊、洛，邊任益輕，唯底滯凡才，乃出為鎮將，轉相模習，專事聚斂。或諸方奸吏，犯罪配邊，為之指蹤，政以賄立，邊人無不切齒。及阿那環背恩縱掠，發奔命追之，十五萬眾度沙漠，不日而還。邊人見此援師，遂自意輕中國。尚書令臣崇求改鎮為州，抑亦先覺，朝廷未許。而高關戍主御下失和，拔陵殺之，遂相帥為亂，攻城略地，所過夷滅，王師屢北，賊黨日盛。此段之舉，指望銷平，而崔暹隻輪不返，臣崇與臣逡巡復路，相與還次雲中，將士之情，莫不解體。今日所慮，非止西北，將恐諸鎮尋亦如此，天下之事，何易可量。」書奏，不省。詔徵崔暹系廷尉，暹以女妓、田園賂元乂，卒得不坐。
丁丑，莫折念生遣其都督楊伯年等攻仇鳩、河沌二戍，東益州刺史魏子建遣將軍伊祥尋擊破之，斬首千餘級。東益州本氐王楊紹先之國，將佐皆以城民勁勇，二秦反者皆其族類，請先收其器械。子建曰：「城民數經行陳，撫之足以為用，急之則腹背為患。」乃悉召城民慰諭之，既而漸分其父兄子弟外戍諸郡，內外相顧，卒無叛者。子建，蘭根之族兄也。
八月，魏員外散騎侍郎李苗上書曰：「凡食少兵精利於速戰，糧多卒眾事宜持久。今隴賊猖狂，非有素蓄，雖據兩城，本無德義。其勢在於疾攻，日有降納，遲則人情離沮，坐待崩潰。夫飆至風舉，逆者求萬一之功。高壁深壘，王師有全制之策。但天下久泰，人不曉兵，奔利不相待，逃難不相顧，將無法令，士非教習，不思長久之計，各有輕敵之心。如今隴東不守，汧軍敗散，則兩秦遂強，三輔危弱，國之右臂，於斯廢矣。宜勒大將堅壁勿戰，別命偏裨帥精兵數千出麥積崖，以襲其後，則汧岐之下，羣妖自散。」魏以苗為統軍，與別將淳于誕俱出梁、益，隸魏子建。未至，莫折念生遣其弟高陽王天生將兵下隴。甲午，都督元志與戰於隴口，志兵敗，棄眾東保岐州。
東西部敕勒皆叛魏，附於破六韓拔陵。魏主始思李崇及廣陽王深之言。丙申，下詔「諸州鎮軍實非有罪配隸者，皆免為民。」改鎮為州，以懷朔鎮為朔州，更命朔州曰云州。遣兼黃門侍郎酈道元為大使，撫慰六鎮。時六鎮已盡叛，道元不果行。先是，代人遷洛者多為選部所抑，不得仕進。及六鎮叛，元乂乃用代來寒人為傳詔以慰悅之。
戊戌，莫折念生遣都督竇雙攻魏盤頭郡，東益州刺史魏子建遣將軍竇念祖擊破之。
九月，魏西道行臺元修義得風疾，不能治軍。壬申，魏以尚書左僕射齊王蕭寶寅為西道行臺大都督，帥諸將討莫折念生。
冬十月，胡琛遣其將宿勤明達寇豳、夏、北華三州。壬午，魏遣都督北海王顥帥諸將討之。顥，詳之子也。
魏廣陽王深上言：「今六鎮盡叛，高車二部亦與之同，以此疲兵擊之，必無勝理。不若選練精兵守恆州諸要，更為後圖。」遂與李崇引兵還平城。崇謂諸將曰：「雲中者，白道之衝，賊之咽喉，若此地不全，則並、肆危矣。當留一人鎮之，誰可者。眾舉費穆，崇乃請穆為朔州刺史。
賀拔度拔父子及武川宇文肱糾合鄉里豪傑，共襲衛可孤，殺之。度拔尋與鐵勒戰，死。
莫折天生進攻魏岐州，十一月戊申，陷之，執都督元志及刺史裴芬之，送莫折念生，殺之。念生又使卜胡等寇涇州，敗光祿大夫薛巒於平涼東。巒，安都之孫也。
高平人攻殺卜胡，共迎胡琛。
十二月壬辰，魏以京兆王繼為太師、大將軍、都督西道諸軍，以討莫折念生。
魏魏子建招諭南秦諸氐，稍稍降附，遂復六郡十二戍，斬賊帥韓祖香。魏以子建兼尚書、為行臺，刺史如故，梁、巴、二益、二秦諸州皆受節度。莫折念生遣兵攻涼州，城民趙天安復執刺史以應之。
六年春正月，莫折天生軍於黑水，兵勢甚盛。魏以岐州刺史崔延伯為征西將軍、西道都督，帥眾五萬討之。延伯與行臺蕭寶寅軍於馬嵬。延伯素驍勇，寶寅趣之使戰，延伯曰：「明晨為公參賊勇怯。」乃選精兵數千，西渡黑水，整陳向天生營，寶寅軍於水東，遙為繼援。延伯直抵天生營下，揚威脅之，徐引兵還。天生見延伯眾少，開營爭逐之，其眾多於延伯十倍，蹙延伯於水次，寶寅望之失色。延伯自為後殿，不與之戰，使其眾先渡，部伍嚴整，天生兵不敢擊。須臾，渡畢，延伯徐渡，天生之眾亦引還。寶寅喜曰：「崔君之勇，關、張不如。」延伯曰：「此賊非老奴敵也。明公但安坐，觀老奴破之。」癸亥，延伯勒兵出，寶寅與軍繼其後。天生悉眾逆戰，延伯身先士卒，陷其前鋒，將士盡銳競進，大破之，俘斬十餘萬，追奔至小隴，岐、雍及隴東皆平。將士稽留採掠，天生遂塞隴道，由是諸軍不能進。
寶寅破宛川，俘其民以為奴婢，以美女十人賞岐州刺史魏蘭根。蘭根辭曰：「此縣介於強寇，不能自立，故附從以救死。官軍之至，宜矜而撫之，奈何助賊為虐，翦以為賤役乎。」悉求其父兄而歸之。
二月壬辰，莫折念生遣都督楊鮓等攻仇池郡，行臺魏子建擊破之。
夏四月，胡琛據高平，遣其大將万俟醜奴、宿勒明達等寇魏涇州，將軍盧祖遷、伊甕生討之，不克。蕭寶寅、崔延伯既破莫折天生，引兵會祖遷等於安定，甲卒十二萬，鐵馬八千，軍威甚盛。醜奴軍於安定西北七里，時以輕騎挑戰，大兵未交，輒委走。延伯恃其勇，且新有功，遂唱議為先驅擊之。別造大盾，內為鎖柱，使壯士負而趨，謂之「排城」，置輜重於中，戰士在外，自安定北緣原北上。將戰，有賊數百騎詐持文書，雲是降簿，且乞緩師。寶寅、延伯未及閱視，宿勤明達引兵自東北至，降賊自西競下，覆背擊之。延伯上馬奮擊，逐北徑抵其營。賊皆輕騎，延伯軍雜步卒，戰久疲乏，賊乘間得入排城，延伯遂大敗，死傷近二萬人。寶寅收眾，退保安定。延伯自恥其敗，乃繕甲兵，募驍勇，復自安定西進，去賊七里結營。壬辰，不告寶寅，獨出襲賊，大破之，俄頃，平其數柵。賊見軍士採掠散亂，復還擊之，魏兵大敗，延伯中流矢卒，士卒死者萬餘人。時大寇未平，復失驍將，朝野為之憂恐。於是賊勢愈盛，而羣臣自外來者，太后問之，皆言賊弱，以求悅媚，由是將帥求益兵者往往不與。
六月，破六韓拔陵圍魏廣陽王深於五原，軍主賀拔勝募二百人開東門出戰，斬首百餘級，賊稍退。深拔軍向朔州，勝常為殿。
雲州刺史費穆招撫離散，四面拒敵。時北境州鎮皆沒，唯雲中一城獨存。久之，道路阻絕，援軍不至，糧仗俱盡，穆棄城南奔爾朱榮於秀容。既而詣闕請罪，詔原之。
長流參軍于謹言於廣陽王深曰：「今寇盜蜂起，未易專用武力勝也。謹請奉大王之威命，諭以禍福，庶幾稍可離也。」深許之。謹兼通諸國語，乃單騎詣叛胡營，見其酋長，開示恩信，於是西部鐵勒酋長乜列河等將三萬餘戶南詣深降。深欲引兵至折敷嶺迎之，謹曰：「破六韓拔陵兵勢甚盛，聞乜列河等來降，必引兵邀之，若先據險要，未易敵也。不若以乜列河餌之，而伏兵以待之，必可破也。」深從之。拔陵果引兵邀擊乜列河，盡俘其眾。伏兵發，拔陵大敗，復得乜列河之眾而還。
柔然頭兵可汗大破破六韓拔陵，斬其將孔雀等。拔陵避柔然，南徙渡河。將軍李叔仁以拔陵稍逼，求援於廣陵王深，深帥眾赴之，賊前後降附者二十萬人。深與行臺元纂表「乞於恆州北別立郡縣，安置降戶，隨宜賑貸息其亂心」。魏朝不從，詔黃門侍郎楊置分處之於冀、定、瀛三州就食。深謂纂曰：「此輩復為乞活矣。」
秋八月，魏柔玄鎮民杜洛周聚眾反於上谷，改元真王，攻沒郡縣，高歡、蔡雋、尉景及段、榮安定彭樂皆從之。洛周圍魏燕州刺史博陵崔秉。九月丙辰，魏以幽州刺史常景兼尚書為行臺，與幽州都督元譚討之。景，爽之孫也。自盧龍塞至軍都關皆置兵守險，譚屯居庸關。
初，敕勒酋長斛律金事懷朔鎮將楊鈞為軍主，行兵用匈奴法，望塵知馬步多少，嗅地知軍遠近。及破六韓拔陵反，金擁眾歸之，拔陵署金為王。既而知拔陵終無所成，乃詣雲州降，仍稍引其眾南出黃堆，為杜洛周所破，脫身歸爾朱榮，榮以為別將。
七年春正月，魏安州石離、穴城、斛鹽三戍兵反，應杜洛周，眾合二萬，洛周自鬆岍赴之。行臺常景使別將崔仲哲屯軍都關以邀之，仲哲戰沒。元潭軍夜潰，魏以別將李琚代譚為都督。仲哲，秉之子也。
五原降戶鮮于修禮等帥北鎮流民反於定州之左城，改元魯興。
夏四月，杜洛周南出，鈔掠薊城，魏常景遣統軍梁仲禮擊破之。丁未，都督李琚與洛周戰於薊城之北，敗沒。常景帥眾拒之，洛周引還上谷。
六月，杜洛周遣都督王曹紇真等將兵掠薊南，秋七月丙午，行臺常景遣都督於榮等擊之於慄園，大破之，斬曹紇真及將卒三千餘級。洛周帥眾南趣范陽，景與榮等又破之。
八月癸巳，賊帥元洪業斬鮮于修禮，請降於魏。賊黨葛榮復殺洪業自立。
九月，葛榮既得杜洛周之眾，北趣瀛州，自稱天子，國號齊，改元廣安。甲申，魏行臺常景破杜洛周，斬其武川王賀拔文興等，捕虜四百人。
天水民呂伯度，本莫折念生之黨也，後更據顯親以拒念生。已而不勝，亡歸胡琛，琛以為大都督、秦王，資以士馬，使擊念生。伯度屢破念生軍，復據顯親，乃叛琛，東引魏軍。念生窘迫，乞降於蕭寶寅，寶寅復行臺左丞崔士和據秦州。魏以伯度為涇州刺史，封平秦郡公。大都督元修義停軍隴口，久不進，念生復反，執士和送胡琛，於道殺之。久之，伯度為万俟醜奴所殺，賊勢益盛，寶寅不能制。胡琛與莫折念生交通，事破六韓拔陵浸慢，拔陵遣其臣費律至高平，誘琛，斬之，醜奴盡並其眾。
冬十一月，杜洛周圍范陽，戊戌，民執魏幽州刺史王延年、行臺常景送洛周，開門納之。
大通元年春正月，魏分定、相二州四郡置殷州，以北道行臺博陵崔楷為刺史。楷表稱「州今新立，尺刃鬥糧，皆所未有，乞資以兵糧」。詔付外量聞，竟無所給。或勸楷留家，單騎之官，楷曰：「吾聞食人之祿者憂人之憂。若吾獨往，則將士誰肯用志哉。」遂舉家之官。葛榮逼州城，或勸減弱小以避之，楷遣幼子及一女夜出，既而悔之，曰：「人謂吾心不固，虧忠而全愛也。」遂命追還。賊至，強弱相懸，又無守禦之具。楷撫勉將士以拒之，莫不爭奮，皆曰：「崔公尚不惜百口，吾屬何愛一身。」連戰不息，死者相枕，終無叛志。辛未，城陷，楷執節不屈，榮殺之，遂圍冀州。
魏蕭寶寅出兵累年，將士疲弊。秦賊擊之，寶寅大敗於涇州，收散兵萬餘人，屯逍遙園，東秦州刺史潘義淵以汧城降賊。莫折念生進逼岐州，城人執刺史魏蘭根應之。豳州刺史畢祖暉戰沒，行臺羊深棄城走，北海王顥軍亦敗。賊帥胡引祖據北華州，叱千麒麟據豳州以應天生，關中大擾。雍州刺史楊椿募兵得七千餘人，帥以拒守，詔加椿侍中兼尚書右僕射，為行臺，節度關西諸將。北地功曹毛鴻賓引賊抄掠渭北，雍州錄事參軍楊侃將兵三千掩擊之，鴻賓懼，請討賊自效，遂擒送宿勤烏過仁。烏過仁者，明達之兄子也。莫折天生乘勝寇雍州，蕭寶寅部將羊侃隱身塹中射之，應弦而斃，其眾遂潰。侃，祉之子也。
魏右民郎陽平路思令上疏，以為「師出有功，在於將帥，得其人則六合唾掌可清，失其人則三河方為戰地。竊以比年將帥多寵貴子孫，銜杯躍馬，志逸氣浮，軒眉攘腕，以攻戰自許。及臨大敵，憂怖交懷，雄圖銳氣，一朝頓盡。乃令羸弱在前以當寇，強壯居後以衛身，兼復器械不精，進止無節，以當負險之眾，敵數戰之虜，欲其不敗，豈可得哉。是以兵知必敗，始集而先逃。將帥畏敵，遷延而不進。國家謂官爵未滿，屢加寵命，復疑賞賚之輕，日散金帛。帑藏空竭，民財殫盡，遂使賊徒益甚，生民雕弊，凡以此也。夫德可感義夫，恩可勸死士。今若黜陟幽明，賞罰善惡，簡練士卒，繕修器械，先遣辯士曉以禍福，如其不悛，以順討逆，如此則何異勵蕭斧而伐朝菌，鼓洪爐而燎毛髮哉。」弗聽。
二月，秦賊據魏潼關。
三月甲子，魏主詔將西討，中外戒嚴。會奏賊西走，復得潼關。戊辰，詔回駕北討，其實皆不行。
葛榮久圍信都，魏以金紫光祿大夫源子邕為北討大都督，以救之。
魏蕭寶寅之敗也，有司處以死刑，詔免為庶人。雍州刺史楊椿有疾，求解，復以寶寅為都督雍涇等四州諸軍事、征西將軍、雍州刺史、開府儀同三司、西討大都督，自關以西皆受節度。椿還鄉里，其子昱將適洛陽，椿謂之曰：「當今雍州刺史亦無逾寶寅者，但其上佐，朝廷應遣心膂重人，何得任其牒用。此乃聖朝百慮之一失也。且寶寅不藉刺史為榮，吾觀其得州，喜悅特甚，至於賞罰云為，不依常憲，恐有異心。汝今赴京師，當以吾此意啓二聖，並白宰輔，更遣長史、司馬、防城都督，欲安關中，正須三人耳，如不遣，必成深憂。」昱面啓魏主及太后，皆不聽。
秋七月，魏相州刺史樂安王鑑與北道都督裴衍共救信都。鑑幸魏多故，陰有異志，遂據鄴叛，降葛榮。
八月，魏遣都督源子邕、李神軌、裴衍攻鄴。子邕行及湯陰，樂安王鑑遣弟斌之夜襲子邕營，不克。子邕乘勝進圍鄴城，丁未，拔之，斬鑑，傳首洛陽，改姓拓跋氏。魏因遣子邕，裴衍討葛榮。
九月，秦州城民杜粲殺莫折念生闔門皆，盡粲自行州事。南秦州城民辛琛亦自行州事，遣使詣蕭寶寅請降。魏復以寶寅為尚書令，還其舊封。
蕭寶寅之敗於涇州也，或勸之歸罪洛陽，或曰不若留關中立功自效。行臺都令史河間馮景曰：「擁兵不還，此罪將大。」寶寅不從，自念出師累年，糜費不貲，一旦覆敗，內不自安。魏朝亦疑之。
中尉酈道元素名嚴猛，司州牧汝南王悅嬖人丘念弄權縱恣，道元收念付獄。悅請之於胡太后，太后敕赦之，道元殺之，並以劾悅。
時寶寅反狀已露，悅乃奏以道元為關右大使。寶寅聞之，謂為取已，甚懼。長安輕薄子弟，復勸使舉兵。寶寅以問河東柳楷，楷曰：「大王，齊明帝子，天下所屬。今日之舉，實允人望。且謠言鸞生十子九子毈，一子不毈關中亂。亂者治也，大王當治關中，何所疑。」道元至陰盤驛，寶寅遣其將郭子恢攻殺之，收殯其屍，表言白賊所害。又上表自理，稱為楊椿父子所譖。
寶寅行臺郎中武功蘇湛臥病在家，寶寅令湛從母弟開府屬天水姜儉說湛曰：「元略受蕭衍旨，欲見剿除，道元之來，事不可測。吾不能坐受死亡，今須為身計，不復作魏臣矣。死生榮辱，與卿共之。」湛聞之，舉聲大哭。儉遽止之曰：「何得便爾。」湛曰：「我百口今屠滅，云何不哭。」哭數十聲，徐謂儉曰：「為我白齊王，王本以窮鳥投人，賴朝廷假王羽翼，榮寵至此。屬國步多虞，不能竭忠報德，乃欲乘人間隙，信惑行路無識之語，欲以羸敗之兵守關問鼎。今魏德雖衰，天命未改。且王之恩義未洽於民，但見其敗，未見有成。蘇湛不能以百口為王族滅。」寶寅復使謂曰：「我救死，不得不爾。所以不先相白者，恐沮吾計耳。」湛曰：「凡謀大事，當得天下奇才與之從事，今但與長安博徒謀之，此有成理不。湛恐荊棘必生於齋閣，願賜骸骨還鄉里，庶得病死，下見先人。」寶寅素重湛，且知其不為己用，聽還武功。
冬十月甲寅，寶寅自稱齊帝，改元隆緒，赦其所部，置百官。都督長史毛遐，鴻賓之兄也，與鴻賓帥氐、羌起兵於馬祇柵以拒寶寅。寶寅遣大將軍盧祖遷擊之，為遐所殺。寶寅方祀南郊，行即位禮，未畢，聞敗色變，不暇整部伍，狼狽而歸。以姜儉為尚書左丞，委以心腹。文安周惠達為寶寅使，在洛陽，有司欲收之，惠達逃歸長安，寶寅以惠達為光祿勳。
丹楊王蕭贊聞寶寅反，懼而出走，趣白鹿山，至河橋，為人所獲。魏主知其不預謀，釋而慰之。行臺郎封偉伯等與關中豪傑謀舉兵誅寶寅，事泄而死。
魏以尚書僕射長孫稚為行臺，以討寶寅。
正平民薛鳳賢反，宗人薛修義亦聚眾河東，分據鹽池，攻圍蒲阪，東西連結，以應寶寅。詔都督宗正珍孫討之。
十一月，葛榮圍魏信都，自春及冬，冀州刺史元孚帥勵將士，晝夜拒守，糧儲既竭，外無救援，己丑，城陷。榮執孚，逐出居民，凍死者什六七。孚兄祐為防城都督，榮大集將士，議其生死。孚兄弟各自引咎，爭相為死，都督潘紹等數百人，皆叩頭請就法以活使君。榮曰：「此皆魏之忠臣義士。」於是同禁者五百人皆得免。
魏以源子邕為冀州刺史，將兵討榮。裴衍表請同行，詔許之。子邕上言：「衍行，臣請留。臣行，請留衍。若逼使同行，敗在旦夕。」不許。十二月戊申，行至陽平東北漳水曲，榮帥眾十萬擊之，子邕、衍俱敗死。
相州吏民聞冀州已陷，子邕等敗，人不自保。相州刺史恆農李神志氣自若，撫勉將士，大小致力，葛榮盡銳攻之，卒不能克。
二年春正月，魏北道行臺楊津守定州城，居鮮于修禮、杜洛周之間，迭來攻圍。津蓄薪糧，治器械，隨機拒擊，賊不能克。津潛使人以鐵券說賊黨，賊黨有應津者遺津書曰：「賊所以圍城，正為取北人耳。城中北人宜盡殺之，不然必為患。」津悉收北人內子城中而不殺，眾無不感其仁。及葛榮代修禮統眾，使人說津，許以為司徒，津斬其使，固守三年。杜洛周圍之，魏不能救。津遣其子遁突圍出，詣柔然頭兵可汗求救。遁日夜泣請，頭兵遣其從祖吐豆發帥精騎一萬南出，前鋒至廣昌，賊塞隘口，柔然遂還。己丑，津長史李裔引賊入，執津，欲烹之，既而舍之。瀛州刺史元寧以城降洛周。
蕭寶寅圍馮翊，未下。長孫稚軍至恆農，行臺左丞楊侃謂稚曰：「昔魏武與韓遂、馬超據潼關相拒，遂、超之才，非魏武敵也，然而勝負久不決者，扼其險要故也。今賊守禦已固，雖魏武復生，無以施其智勇。不如北取蒲阪，渡河而西，入其心腹，置兵死地，則華州之圍不戰自解，潼關之守必內顧而走，支節既解，長安可坐取也。若愚計可取，願為明公前驅。」稚曰：「子之計則善矣，然今薛修義圍河東，薛鳳賢據安邑，宗正珍孫守虞阪不得進，如何可往。」侃曰：「珍孫行陳一夫，因緣為將，可為人使，安能使人。河東治在蒲阪，西逼河漘，封疆多在郡東。修義驅帥士民，西圍郡城，其父母妻子皆留舊村，一旦聞官軍來至，皆有內顧之心，必望風自潰矣。」稚乃使其子彥與侃帥騎兵自恆農北渡，據石錐壁，侃聲言：「今且停此以待步兵，且觀民情向背。命送降名者各自還村，俟臺軍舉三烽，當亦舉烽相應。其無應烽者，乃賊黨也，當進擊屠之，以所獲賞軍。」於是村民轉相告語，雖實未降者，亦詐舉烽，一宿之間，火光遍數百里。賊圍城者不測其故，各自散歸。修義亦逃還，與鳳賢俱請降。丙子，稚克潼關，遂入河東。
蕭寶寅遣其將侯終德擊毛遐。會郭子恢等屢為魏軍所敗，終德因其勢挫，還軍襲寶寅。至白門，寶寅始覺，丁丑，與終德戰，敗，攜其妻南陽公主及其少子，帥麾下百餘騎自後門出，奔万俟醜奴。醜奴以寶寅為太傅。
二月，葛榮擊杜洛周，殺之，並其眾。三月癸未，葛榮陷魏滄州，執刺史薛慶之，居民死者什八九。
夏六月，葛榮軍乏食，遣其僕射任褒將兵南掠至沁水，魏以元天穆為大都督東北道諸軍事，帥宗正珍孫等討之。前幽州平北府主簿河間邢杲，帥河北流民十萬餘戶反於青州之北海，自稱漢王，改元天統。戊申，魏以征東將軍李叔仁為車騎大將軍、儀同三司，帥眾討之。辛亥，魏主詔曰：「朕當親御六戎，掃靜燕、代。」以大將軍爾朱榮為左軍，上黨王天穆為前軍，司徒楊椿為右軍，司空穆紹為後軍。葛榮退屯相州之北。
秋七月，万俟醜奴自稱天子，置百官。會波斯國獻獅子於魏，醜奴留之，改元神獸。
八月，葛榮引兵圍鄴，眾號百萬，遊兵已過汲郡，所至殘掠。爾朱榮啓求討之。九月，爾朱榮召從子肆州刺史天光留鎮晉陽，曰：「我身不得至處，非汝無以稱我心。」自帥精騎七千，馬皆有副，倍道兼行，東出淦口，以侯景為前驅。葛榮為盜日久，橫行河北，爾朱榮眾寡非敵，議者謂無取勝之理。葛榮聞之，喜見於色，令其眾曰：「此易與耳，諸人俱辦長繩，至則縛取。」自鄴以北，列陳數十里，箕張而進。爾朱榮潛軍山谷，為奇兵，分督將已上三人為一處，處有數百騎，令所在揚塵鼓譟，使賊不測多少。又以人馬逼戰，刀不如棒，勒軍士齎袖棒一枚置於馬側，至戰時慮廢騰逐，不聽斬級，以棒棒之而已。分命壯勇所向衝突，號令嚴明，戰士同奮。爾朱榮身自陷陳，出於賊後，表裏合擊，大破之，於陳擒葛榮，餘眾悉降。以賊徒既眾，若即分割，恐其疑懼，或更結聚。乃下令各從所樂，親屬相隨，任所居止。於是羣情大喜，登即四散，數十萬眾，一朝散盡。待出百里之外，乃始分道押領，隨便安置，鹹得其宜。擢其渠帥，量才授任，新附者咸安，時人服其處分機速。以檻車送郭榮赴洛，冀、定、滄、瀛、殷五州皆平。時上黨王天穆軍於朝歌之南，穆紹、楊椿猶未發，而葛榮已滅，乃皆罷兵。
乙亥，魏大赦，改元永安。
辛巳，以爾朱榮為大丞相、都督河北畿外諸軍事，以楊椿為太保，城陽王徽為司徒。冬十月丁亥，葛榮至洛，魏主御閶闔門引見，斬於都市。
十二月，葛榮餘黨韓樓復據幽州反，北邊被其患。爾朱榮以撫軍將軍賀拔勝為大都督，鎮中山。樓畏勝威名，不敢南出。
中大通元年三月壬戌，魏詔上黨王天穆討邢杲。夏四月辛丑，破邢杲於濟南。杲降，送洛陽，斬之。
秋九月，爾朱榮使大都督尖山侯淵討韓樓於薊，配卒甚少，騎止七百。或以為言，榮曰：「侯淵臨機設變，是其所長，若總大眾，未必能用。今以此眾擊此賊，必能取之。」淵遂廣張軍聲，多設供具，親帥數百騎深入樓境。去薊百餘里，值賊帥陳周馬步萬餘，淵潛伏以乘其背，大破之，虜其卒五千餘人。尋還其馬仗，縱令入城。左右諫曰：「既獲賊眾，何為復資遣之。」淵曰：「我兵既少，不可力戰，須為奇計以離間之，乃可克也。」淵度其已至，遂帥騎夜進，昧旦，叩其城門。韓樓果疑降卒為淵內應，遂走，追擒之。幽州平。以淵為平州刺史，鎮范陽。
先是，魏使征東將軍劉靈助兼尚書左僕射，慰勞幽州流民於濮陽頓丘，因帥流民北還，與侯淵共滅韓樓，仍以靈助行幽州事，加車騎將軍，又為幽平營安四州行臺。
万俟醜奴攻魏東秦州，拔之，殺刺史高子朗。
二年春正月，万俟醜奴侵擾關中，魏爾朱榮遣武衛將軍賀拔嶽討之。嶽私謂其兄勝曰：「醜奴，勍敵也，今攻之不勝固有罪，勝之讒嫉將生。」勝曰：「然則奈何。」嶽曰：「願得爾朱氏一人為帥而佐之。」勝為之言於榮，榮悅，以爾朱天光為使持節、都督二雍二岐諸軍事、驃騎大將軍、雍州刺史，以嶽為左大都督，又以征西將軍代郡侯莫陳悅為右大都督，併為天光之副以討之。
天光初行，唯配軍士千人，發洛陽以西路次民馬以給之。時赤水蜀賊斷路，詔侍中楊侃先行慰諭，並稅其馬，蜀持疑不下。軍至潼關，天光不敢進，嶽曰：「蜀賊鼠竊，公尚遲疑，若遇大敵，將何以戰。」天光曰：「今日之事，一以相委。」嶽遂進擊蜀於渭北，破之，獲馬二千匹，簡其壯健以充軍士，又稅民馬合萬餘匹。以軍士尚少，淹留未進。榮怒，遣騎兵參軍劉貴乘驛至軍中責天光，杖之一百，以軍士三千人助之。
三天，醜奴自將其眾圍岐州，遣其大行臺尉遲菩薩、僕射万俟仵自武功南渡渭，攻圍趣柵，天光使賀拔嶽將千騎救之。菩薩等已拔柵而還，嶽故殺掠其吏民以挑之。菩薩帥步騎二萬至渭北，嶽以輕騎數十自渭南與菩薩隔水而語，稱揚國威。菩薩令省事傳語，嶽怒曰：「我與菩薩語，卿何人也。」射殺之。明日復引百餘騎隔水與賊語，稍引而東，至水淺可涉之處，嶽即馳馬東出。賊以為走，乃棄步兵，輕騎南渡渭追嶽，嶽依橫岡設伏兵以待之。賊半渡岡東，嶽還兵擊之，賊敗走。嶽下令「賊下馬者勿殺。」賊悉投馬，俄獲二千人，馬亦無遺，遂擒菩薩。仍渡渭北，降步卒萬餘，並收其輜重。醜奴聞之，棄岐州北走安定，置柵於平亭，天光方自雍至岐，與嶽合。
夏四月，天光至汧、渭之間，停軍牧馬，宣言：「天時將熱，未可行師，俟秋涼更圖進止」，獲醜奴覘候者縱遣之。醜奴信之，散眾耕於細川，使其太尉侯伏侯元進將兵五千，據險立柵，其餘千人已下為柵者甚眾。天光知其勢分，晡時，密嚴諸軍，相繼俱發。黎明，圍元進大柵，拔之，所得俘囚，一皆縱遣，諸柵聞之皆降。天光晝夜徑進，抵安定城下，賊涇州刺史侯幾長貴以城降。醜奴棄平亭走，欲趣高平，天光遣賀拔嶽輕騎追之。丁卯，及於平涼。賊未成列，直閣代郡侯莫陳崇單騎入賊中，於馬上生擒醜奴，因大呼，眾皆披靡，無敢當者，後騎益集，賊眾崩潰，遂大破之。天光進逼高平，城中執送蕭寶寅以降。
甲戌，魏以關中平，大赦。万俟醜奴、蕭寶寅至洛陽，置閶闔門外都街之中，士女聚觀凡三日。丹楊王蕭贊表請寶寅之命，吏部尚書李神雋、黃門侍郎高道穆素與寶寅善，欲左右之，言於魏主曰：「寶寅叛逆，事在前朝。」會應詔王道習自外至，帝問道習在外所聞，對曰：「唯聞李尚書、高黃門與蕭寶寅周款，並居得言之地，必能全之。且二人謂寶寅叛逆在前朝，寶寅為醜奴太傅，豈非陛下時邪。賊臣不翦，法欲安施。」帝乃賜寶寅死於駝牛署，斬醜奴於都市。
六月，万俟醜奴既敗，自涇、豳以西至靈州，賊黨皆降於魏。唯所署行臺万俟道洛帥眾六千逃入山中，不降。時高平大旱，爾朱天光以馬乏草，退屯城東五十里，遣都督長孫邪利帥二百人行原州事以鎮之。道洛潛與城民通謀，掩襲邪利，並其所部皆殺之。天光帥諸軍赴之，道洛出戰而敗，帥其眾西入牽屯山，據險自守。爾朱榮以天光失邪利，不獲道洛，復遣使杖之一百，以詔書黜天光為撫軍將軍、雍州刺史，降爵為侯。
天光追擊道洛於牽屯，道洛敗走，入隴，歸略陽賊帥王慶雲。道洛驍果絕倫，慶雲得之，甚喜，謂大事可濟，遂稱帝於水洛城，置百官，以道洛為大將軍。
秋七月，天光帥諸軍入隴，至水洛城，慶雲、道洛出戰，天光射道洛中臂，失弓還走，拔其東城。賊並兵趣西城，城中無水，眾渴乏。有降者言：「慶雲、道洛欲突走。」天光恐失之，乃遣人招諭慶雲，使早降，曰：「若未能自決，當聽諸人，今夜共議，明晨早報。」慶雲等冀得小緩，因待夜突出，乃報曰：「請俟明日。」天光因使謂曰：「知須水，今相為小退，任取澗水飲之。」賊眾悅，無復走心。天光密使軍士多作木槍，各長七尺，昏後繞城佈列，要路加厚，又伏人槍中，備其衝突，兼令密縛長梯於城北。其夜，慶雲、道洛果馳馬突出，遇槍，馬各傷倒，伏兵起，實時擒之。軍士緣梯入城，餘眾皆出城南，遇槍而止，窮窘乞降。丙子，天光悉收其仗而坑之，死者萬七千人，分其家口。於是三秦、河、渭、瓜、涼、鄯州皆降。
天光頓軍略陽。詔復天光官爵，尋加侍中、儀同三司。以賀拔嶽為涇州刺史，侯莫陳悅為渭州刺史。秦州城民謀殺刺史駱超，南秦州城民謀殺刺史辛顯，超、顯皆覺之，走歸天光，天光遣兵討平之。
步兵校尉宇文泰從賀拔嶽入關，以功遷征西將軍，行原州事。時關、隴雕弊，泰撫以恩信，民皆感悅，曰：「早遇宇文使君，吾輩豈從亂乎。」
梁武帝天監八年秋九月辛巳，魏封故北海王詳子顥為北海王。
大通二年春正月癸亥，魏以北海王顥為驃騎大將軍、開府儀同三司、相州刺史。
夏四月，魏北海王顥將之相州，至汲郡，聞葛榮南侵及爾朱榮縱暴，陰為自安之計，盤桓不進。以其舅殷州刺史範遵行相州事，代前刺史李神守鄴。行臺甄密知顥有異志，相帥廢遵，復推李神攝州事，遣兵迎顥，且察其變。顥聞之，帥左右來奔。
冬十月，帝以魏北海王顥為魏王，遣東宮直閣將軍陳慶之將兵送之還北。元顥取魏銍城而據之。
中大通元年夏四月，魏元天穆將擊邢杲，以北海王顥方入寇，集文武議之。眾皆曰：「杲眾強盛，宜以為先。」行臺尚書薛琡曰：「邢杲兵眾雖多，鼠竊狗偷，非有遠志。顥帝室近親，來稱義舉，其勢難測，宜先去之。」天穆以諸將多欲擊杲，又魏朝亦以顥為孤弱不足慮，命天穆等先定齊地，還帥擊顥，遂引兵東出。
顥與陳慶之乘虛自銍城進抜榮城，遂至梁國。魏丘大千有眾七萬，分築九城以拒之。慶之攻之，自旦至申，拔其三壘，大千請降。顥登壇燔燎，即帝位於睢陽城南，改元孝基。
五月丁巳，魏以東南道大都督楊昱鎮滎陽，尚書僕射爾朱世隆鎮虎牢，侍中爾朱世承鎮崿岅。乙丑，內外戒嚴。
戊辰，北海王顥克梁國。顥以陳慶之為衛將軍、徐州刺史，引兵而西。楊昱擁眾七萬據滎陽，慶之攻之，未拔。顥遣人說昱使降，昱不從。元天穆與驃騎將軍爾朱吐沒兒將大軍前後繼至，梁士卒皆恐。慶之解鞍秣馬，諭將士曰：「吾至此以來，屠城略地，實為不少。君等殺人父兄，掠人子女，亦無算矣。天穆之眾，皆是仇讎。我輩眾才七千，虜眾三十餘萬，今日之事，唯有必死乃可得生耳。敵騎多，不可與之野戰，當及其未盡至，急攻取其城而據之。諸君勿或狐疑，自取屠膾。」乃鼓之，使登城，將士即相帥蟻附而入，癸酉，拔滎陽，執楊昱。諸將三百餘人伏顥帳前請曰：「陛下渡江三千里，無遺鏃之費，昨滎陽城下，一朝殺傷五百餘人。願乞楊昱以快眾意。」顥曰：「我在江東聞梁王言，初舉兵下都，袁昂為吳郡不降，每稱其忠節。楊昱忠臣，奈何殺之。此外唯卿等所取。」於是斬昱所部統帥三十七人，皆刳其心而食之。俄而天穆等引兵圍城，慶之帥騎三千背城力戰，大破之，天穆、吐沒兒皆走。慶之進擊虎牢，爾朱世隆棄城走，獲魏東中郎將辛纂。
魏主將出避顥，未知所之。或勸之長安，中書舍人高道穆曰：「關中荒殘，何可復往。顥士眾不多，乘虛深入，由將帥不得其人，故能至此。陛下若親帥宿衛，高募重賞，背城一戰，臣等竭其死力，破顥孤軍必矣。或恐勝負難期，則車駕不若渡河，徵大將軍天穆、大丞相榮各使引兵來會，掎角進討，旬月之間，必見成功，此萬全之策也。」魏主從之。甲戌，魏主北行，夜至河內郡北，命高道穆於燭下作詔書數十紙，佈告遠近，於是四方始知魏主所在。乙亥魏主入河內。
臨淮王彧、安豐王延明帥百僚，封府庫，備法駕迎顥。丙子，顥入洛陽宮，改元建武，大赦。以陳慶之為侍中、車騎大將軍，增邑萬戶。楊椿在洛陽，椿弟順為冀州刺史，兄子侃為北中郎，將從魏主在河北。顥意忌椿，而以其家世顯重，恐失人望，未敢誅也。或勸椿出亡，椿曰：「吾內外百口，何所逃匿。正當坐待天命耳。」
顥後軍都督侯暄守睢陽為後援，魏行臺崔孝芬、大都督刁宣馳往圍暄，晝夜急攻。戊寅，暄突走，擒斬之。
上黨王天穆等帥眾四萬攻拔大梁，分遣費穆將兵二萬攻虎牢，顥使陳慶之擊之。天穆畏顥，將北渡河，謂行臺郎中濟陰溫子升曰：「卿欲向洛，為隨我北渡。」子升曰：「主上以虎牢失守，致此狼狽。元顥新入，人情未安，今往擊之，無不克者。大王平定京邑，奉迎大駕，此桓、文之舉也。舍此北渡，竊為大王惜之。」天穆善之而不能用，遂引兵渡河。費穆攻虎牢，將拔，聞天穆北渡，自以無後繼，遂降於慶之。慶之進擊大梁、梁國，皆下之。慶之以數千之眾，自發銍縣至洛陽，凡取三十二城，四十七戰，所向皆克。
顥使黃門郎祖瑩作書遺魏主曰：「朕泣請梁朝，誓在復恥，正欲問罪於爾朱，出卿於桎梏。卿託命豺狼，委身虎口，假獲民地，本是榮物，固非卿有。今國家隆替。在卿與我。若天道助順，則皇魏再興。脫或不然，在榮為福，於卿為禍。卿宜三復，富貴可保。」
顥既入洛，自河以南州郡多附之。齊州刺史、沛郡王欣集文武議所從，曰：「北海、長樂俱帝室近親，今宗祏不移，我欲受赦，諸君意何如？」在坐莫不失色。軍司崔光韶獨抗言曰：「元顥受制於梁，引寇讎之兵以覆宗國，此魏之賊臣亂子也，豈唯大王家事所宜切齒，下官等皆荷朝眷，未敢仰從。」長史崔景茂等皆曰：「軍司議是。」欣乃斬顥使。光韶，亮之從父弟也。於是襄州刺史賈思同、廣州刺史鄭先護、南兗州刺史元暹亦不受顥命。思同，思伯之弟也。顥以冀州刺史元孚為東道行臺、彭城郡王，孚封送其書於魏主。陽平王敬先起兵於河橋以討顥，不克而死。
魏以侍中、車騎將軍、尚書右僕射爾朱世隆為使持節、行臺、僕射、大將軍、相州刺史，鎮鄴城。
魏主之出也，單騎而去，侍衛後宮皆按堵如故。顥一旦得之，號令已出，四方人情想其風政。而顥自謂天授，遽有驕怠之志，宿昔賓客近習，咸見寵待，干擾政事，日夜縱酒，不恤軍國，所從南兵，陵暴市裏，朝野失望。高道穆兄子儒自洛陽出從魏主，魏主問洛中事，子儒曰：「顥敗在旦夕，不足憂也。」
爾朱榮聞魏主北出，即時馳傳，見魏主於長子，行，且部分。魏主即日南還，榮為前驅，旬日之間，兵眾大集，資糧器仗相繼而至。六月壬午，魏大赦。
榮既南下，並、肆不安，乃以爾朱天光為並、肆等九州行臺，仍行幷州事。天光至晉陽，部分約勒，所部皆安。
己丑，費穆至洛陽，顥引入，責以河陰之事而殺之。顥使都督宗正珍孫與河內太守元襲據河內。爾朱榮攻之，上黨王天穆引兵會之，壬寅，拔其城，斬珍孫及襲。
魏北海王顥既得志，密與臨淮王彧、安豐王延明謀叛梁。以事難未平，藉陳慶之兵力，故外同內異，言多猜忌。慶之亦密為之備，說顥曰：「今遠來至此，未服者尚多，彼若知吾虛實，連兵四合，將何以御之。宜啓天子，更請精兵，並敕諸州有南人沒此者悉須部送。」顥欲從之，延明曰：「慶之兵不出數千，已自難制。今更增其眾，寧肯復為人用乎。大權一去，動息由人，魏之宗廟，於斯墜矣。」顥乃不用慶之言。又慮慶之密啓，乃表於上曰：「今河北、河南一時克定，惟爾朱榮尚敢跋扈，臣與慶之自能擒討。州郡新服，正須綏撫，不宜更復加兵，搖動百姓。」上乃詔諸軍繼進者皆停於境上。
洛中南兵不滿一萬，而羌胡之眾十倍。軍副馬佛念謂慶之曰：「將軍威行河、洛，聲震中原，功高勢重，為魏所疑，一旦變生不測，可無慮乎。不若乘其無備，殺顥據洛，此千載一時也。」慶之不從。顥先以慶之為徐州刺史，因固求之鎮。顥心憚之，不遣，曰：「主上以洛陽之地全相任委，忽聞舍此朝寄，欲往彭城，謂君遽取富貴，不為國計，非徒有損於君，恐僕並受其責。」慶之不敢復言。
爾朱榮與顥相持於河上。慶之守北中城，顥自據南岸。慶之三日十一戰，殺傷甚眾。有夏州義士為顥守河中渚，陰與榮通謀，求破橋立效，榮引兵赴之。及橋破，榮應接不逮，顥悉屠之，榮悵然失望。又以安豐王延明緣河固守，而北軍無船可渡，議欲還北，更圖後舉。黃門郎楊侃曰：「大王發幷州之日，已知夏州義士之謀指來應之邪。為欲廣施經略匡復帝室乎。夫用兵者何嘗不散而更合，瘡愈更戰。況今未有所損，豈可以一事不諧，而眾謀頓廢乎。今四方顒顒，視公此舉。若未有所成，遽復引歸，民情失望，各懷去就，勝負所在，未可知也。不若徵發民材，多為桴筏，間以舟檝，緣河佈列，數百里中，皆為渡勢，首尾既遠，使顥不知所防，一旦得渡，必立大功。」高道穆曰：「今乘輿飄蕩，主憂臣辱。大王擁百萬之眾，輔天子而令諸侯，若分兵造筏，所在散渡，指掌可克。奈何舍之北歸，使顥復得完聚，徵兵天下。此所謂養虺成蛇，悔無及矣。」榮曰：「楊黃門已陳此策，當相與議之。」劉靈助言於榮曰：「不出十日，河南必平。」伏波將軍正平楊檦與其族居馬渚，自言有小船數艘，求為鄉導。戊辰，榮命車騎將軍爾朱兆與大都督賀拔勝縛材為筏，自馬渚西硤石夜渡，襲擊顥子領軍將軍冠受，擒之。安豐王延明之眾聞之，大潰。顥失據，帥麾下數百騎南走，陳慶之收步騎數千，結陳東還，顥所得諸城，一時復降於魏。爾朱榮自追陳慶之，會嵩高水漲，慶之軍士死散略盡，乃削鬚髮為沙門，間行出汝陰，還建康，猶以功除右衛將軍，封永興縣侯。
中軍大都督兼領軍大將軍楊津入宿殿中，掃灑宮庭，封閉府庫，出迎魏主於北邙，流涕謝罪，帝慰勞之。庚午，帝入居華林園，大赦。以爾朱兆為車騎大將軍、儀同三司。北來軍士及隨駕文武諸立義者加五級，河北執事之官及河南立義者加二級。壬申，加大丞相榮天柱大將軍，增封通前二萬戶。
北海王顥自轘轅南出至臨潁，從騎分散，臨潁縣卒江豐斬之，癸酉，傳首洛陽。臨淮王彧復自歸於魏主，安豐王延明攜妻子來奔。
乙亥，魏主宴勞爾朱榮、上黨王天穆及北來督將於都亭，出宮人三百、繒錦雜彩數萬匹，班賜有差，凡受元顥爵賞階復者，悉追奪之。
梁武帝天監十八年春正月，魏徵西將軍平陸文侯張彝之子仲瑀上封事，求銓削選格，排抑武人，不使豫清品。於是喧謗盈路，立榜大巷，剋期會集，屠害其家，彝父子晏然不以為意。二月庚午，羽林、虎賁近千人，相帥至尚書省詬罵，求仲瑀兄左民郎中始均不獲，以瓦石擊省門。上下懾懼，莫敢禁討。遂持火掠道中薪蒿，以杖石為兵器，直造其第，曳彝堂下，捶辱極意，唱呼動地，焚其第舍。始均逾垣走，復還拜賊，請其父命，賊就毆擊，生投之火中。仲瑀重傷走免，彝僅有餘息，再宿而死。遠近震駭。胡太后收掩羽林、虎賁凶強者八人斬之，其餘不復窮治。乙亥，大赦以安之，因令武官得依資入選。識者知魏之將亂矣。
初，燕燕郡太守高湖奔魏，其子謐為侍御史，坐法徙懷朔鎮，世居北邊，遂習鮮卑之俗。謐孫歡，沈深有大志，家貧，執役在平城，富人婁氏女見而奇之，遂嫁焉。始有馬，得給鎮為函使。至洛陽，見張彝之死，還家，傾貲以結客。或問其故，歡曰：「宿衛相帥焚大臣之第，朝廷懼其亂而不問。為政如此，事可知矣，財物豈可常守邪。」歡與懷朔省事雲中司馬子如、秀容劉貴、中山賈顯智、戶曹史咸陽孫騰、外兵史懷朔侯景、獄掾善無尉景、廣寧蔡雋特相友善，並以任俠雄於鄉里。
普通五年。秀容酋長爾朱榮，羽健之孫也。榮神機明決，御眾嚴整。時四方兵起，榮陰有大志，散其畜牧資財，招合驍勇，結納豪傑，於是侯景、司馬子如、賈顯度及五原段榮、太安竇泰皆往依之。顯度，顯智之兄也。
六年。初，鄭羲之兄孫儼為司徒胡國珍行參軍，私得幸於太后，人未之知。蕭寶寅西討，以儼為開府屬。太后再攝政，儼請奉使還朝，太后留之，拜諫議大夫中書舍人，領尚食典御，晝夜禁中。每休沐，太后嘗遣宦者隨之，儼見其妻，唯得言家事而已。中書舍人樂安徐紇粗有文學，先以諂事趙修，坐徙枹罕。後還，復除中書舍人，又諂事清河王懌。懌死，出為雁門太守。還洛，復諂事元乂。乂敗，太后以紇為懌所厚，復召為中書舍人。紇又諂事鄭儼，儼以紇有智數，仗為謀主。紇以儼有內寵，傾身承接，共相表裏，勢傾內外，號為「徐、鄭」。儼累遷至中書令、車騎將軍。紇累遷至給事黃門侍郎，仍領舍人，總攝中書、門下之事，軍國詔令莫不由之。紇有機辯強力，終日治事，略無休息，不以為勞。時有急詔，令數吏執筆，或行或臥，人別佔之，造次俱成，不失事理。然無經國大體，專好小數，見人矯為恭謹，遠近輻湊附之。給事黃門侍郎袁翻、李神軌皆領中書舍人，為太后所信任，時人云神軌亦得幸於太后，眾莫能明也。
大通二年春二月，魏靈太后再臨朝以來，嬖佞用事，政事縱弛，威恩不立，盜賊蜂起，封疆日蹙。魏肅宗年浸長，太后自以所為不謹，恐左右聞之於帝，凡帝所愛信者，太后輒以事去之，務為壅蔽，不使帝知外事。通直散騎常侍昌黎谷士恢有寵於帝，使領左右，太后屢諷之，欲用為州，士恢懷寵，不願出外，太后乃誣以罪而殺之。有蜜多道人，能胡語，帝嘗置左右，太后使人殺之於城南，而詐懸賞購賊。由是母子之間，嫌隙日深。
是時，車騎將軍、儀同三司、並肆汾廣恆雲六州討虜大都督爾朱榮兵勢強盛，魏朝憚之。高歡、段榮、尉景、蔡雋先在杜洛周黨中，欲圖洛周不果，逃奔葛榮，又亡歸爾朱榮。劉貴先在爾朱榮所，屢薦歡於榮，榮見其憔悴，未之奇也。歡從榮之馬廄，廄有悍馬，榮命歡翦之，歡不加羈絆而翦之，竟不蹄齧。起謂榮曰：「御惡人亦猶是矣。」榮奇其言，坐歡於牀下，屏左右，訪以時事。歡曰：「聞公有馬十二谷，色別為羣，畜此竟何用也。」榮曰：「但言爾意。」歡曰：「今天子闇弱，太后淫亂，嬖孽擅命，朝政不行。以明公雄武，乘時奮發，討鄭儼、徐紇之罪，以清帝側，霸業可舉鞭而成，此賀六渾之意也。」榮大悅，語自日中至夜半乃出，自是每參軍謀。
幷州刺史元天穆，孤之五世孫也，與榮善，榮兄事之。榮常與天穆及帳下都督賀拔嶽密謀，欲舉兵入洛，內誅嬖倖，外清羣盜，二人皆勸成之。
榮上書，以「山東羣盜方熾，冀、定覆沒，官軍屢敗，請遣精騎三千東援相州」。太后疑之，報以「念生梟戮，寶寅就擒，醜奴請降，關、隴已定。費穆大破羣蠻，絳、蜀漸平。又北海王顥帥眾二萬出鎮相州，不須出兵」。榮覆上書，以為「賊勢雖衰，官軍屢敗，人情危怯，恐實難用。若不更思方略，無以萬全。臣愚以為蠕蠕主阿那環荷國厚恩，未應忘報，宜遣發兵東趣下口以躡其背，北海之軍嚴加警備以當其前。臣麾下雖少，輒盡力命，自井陘以北，滏口以西，分據險要，攻其肘腋。葛榮雖並洛周，威恩未着，人類差異，形勢可分。」遂勒兵，聚集義勇，北捍馬邑，東塞井陘。徐紇說太后以鐵券間榮左右，榮聞而恨之。
魏肅宗亦惡儼、紇等，逼於太后，不能去，密詔榮舉兵內向，欲以脅太后。榮以高歡為前鋒，行至上黨，帝復以私詔止之。儼、紇恐禍及已，陰與太后謀酖帝，癸丑，帝暴殂。甲寅，太后立皇女為帝，大赦。既而下詔稱「潘充華本實生女。故臨洮王寶暉世子釗，體自高祖，宜膺大寶。百官文武加二階，宿衛加三階。」乙卯，釗即位。釗始生三歲，太后欲久專政，故貪其幼而立之。
爾朱榮聞之，大怒，謂元天穆曰：「主上晏駕，春秋十九，海內猶謂之幼君。況今奉未言之兒以臨天下，欲求治安，其可得乎。吾欲帥鐵騎赴哀山陵，翦誅奸佞，更立長君，何如？」天穆曰：「此伊、霍復見於今矣。」乃抗表稱「大行皇帝背棄萬方，海內咸稱酖毒致禍。豈有天子不豫，初不召醫，貴戚大臣皆不侍側，安得不使遠近怪愕。又以皇女為儲兩，虛行赦宥，上欺天地，下惑朝野。已乃選君於孩提之中，實使奸豎專朝，隳亂綱紀，此何異掩目捕雀，塞耳盜鍾。今羣盜沸騰，鄰敵窺窬，而欲以未言之兒鎮安天下，不亦難乎。願聽臣赴闕，參預大議，問侍臣帝崩之由，訪禁衛不知之狀，以徐、鄭之徒付之司敗，雪同天之恥，謝遠近之怨，然後更擇宗親以承寶祚。」榮從弟世隆時為直閣，太后遣詣晉陽慰諭榮。榮欲留之，世隆曰：「朝廷疑兄，故遣世隆來。今留世隆，使朝廷得預為之備，非計也。」乃遣之。
三月，爾朱榮與元天穆議，以彭城武宣王有忠勳，其子長樂王子攸素有令望，欲立之。又遣從子天光及親信奚毅、倉頭王相入洛，與爾朱世隆密議。天光見子攸，具論榮心，子攸許之。天光等還晉陽，榮猶疑之，乃以銅為顯祖諸子孫各鑄像，唯長樂王像成。榮乃起兵發晉陽，世隆逃出，會榮於上黨。靈太后聞之。甚懼，悉召王公等入議，宗室大臣皆疾太后所為，莫肯致言。徐紇獨曰：「爾朱榮小胡，敢稱兵向闕，文武宿衛足以制之。但守險要，以逸待勞，彼懸軍千里，士馬疲弊，破之必矣。」太后以為然，以黃門侍郎李神軌為大都督，帥眾拒之。別將鄭季明、鄭先護將兵守河橋，武衛將軍費穆屯小平津。先護，儼之從祖兄弟也。
榮至河內，復遣王相密至洛，迎長樂王子攸。夏四月丙申，子攸與兄彭城王劭、弟霸城公子王潛自高渚渡河。丁酉，會榮於河陽，將士咸稱萬歲。戊戌，濟河，子攸即帝位。以劭為無上王，子正為始平王。以榮為侍中、都督中外諸軍事、大將軍、尚書令、領軍將軍，領左右，封太原王。
鄭先護素與敬宗善，聞帝即位，與鄭季明開城納之。李神軌至河橋，聞北中不守，即遁還。費穆棄眾先降於榮。徐紇矯詔夜開殿門，取驊騮廄御馬十匹東奔兗州，鄭儼亦走還鄉里。太后盡召肅宗後宮皆令出家，太后亦自落髮。榮召百官迎車駕，己亥，百官奉璽綬，備法駕，迎敬宗於河橋。庚子，榮遣騎執太后及幼主，送至河陰。太后對榮多所陳說，榮拂衣而起，沈太后及幼主於河。
費穆密說榮曰：「公士馬不出萬人，今長驅向洛，前無橫陳，既無戰勝之威，羣情素不厭服。以京師之眾，百官之盛，知公虛實，有輕侮之心。若不大行誅罰，更樹親黨，恐公還北之日，未度太行而內變作矣。」榮心然之，謂所親慕容紹宗曰：「洛中人士繁盛，驕侈成俗，不加芟翦，終難制馭。吾欲因百官出迎悉誅之，何如？」紹宗曰：「太后荒淫失道，嬖倖弄權，殽亂四海，故明公興義兵以清朝廷。今無故殲夷多士，不分忠佞，恐大失天下之望，非長策也。」榮不聽，乃請帝循河西至淘渚，引百官於行宮西北，雲欲祭天。百官既集，列胡騎圍之，責以天下喪亂，肅宗暴崩，皆由朝臣貪虐，不能匡弼，因縱兵殺之，自丞相高陽王雍、司空元欽、儀同三司義陽王略以下死者二千餘人。前黃門郎王遵業兄弟居父喪，其母，敬宗之從母也，相帥出迎，俱死。遵業，慧龍之孫也，雋爽涉學，時人惜其才而譏其躁。有朝士百餘人後至，榮復以胡騎圍之，令曰：「有能為禪文者免死。」侍御史趙元則出應募，遂使為之。榮又令其軍士言：「元氏既滅，爾朱氏興」，皆稱萬歲。榮又遣數十人拔刀向行宮，帝與無上王劭、始平王子正俱出帳外。榮先遣幷州人郭羅剎、西部高車叱烈殺鬼侍帝側，詐言防衛，抱帝入帳，餘人即殺劭及子正，又遣數十人遷帝於河橋，置之幕下。
帝憂憤無計，使人諭旨於榮曰：「帝王迭興，盛衰無常。今四方瓦解，將軍奮袂而起，所向無前，此乃天意，非人力也。我本相投，志在全生，豈敢妄希天位。將軍見逼，以至於此。若天命有歸，將軍宜時正尊號。若推而不居，存魏社稷，亦當更擇親賢而輔之。」時都督高歡勸榮稱帝，左右多同之，榮疑未決。賀拔嶽進曰：「將軍首舉義兵，志除奸逆，大勳未立，遽有此謀，正可速禍，未見其福。」榮乃自鑄金為像，凡四鑄不成。功曹參軍燕郡劉靈助善卜筮，榮信之，靈助言：「天時人事未可」。榮曰：「若我不吉，當迎天穆立之。」靈助曰：「天穆亦不吉，唯長樂王有天命耳。」榮亦精神恍惚，不自支持，久而方寤，深自愧悔，曰：「過誤若是，唯當以死謝朝廷。」賀拔嶽請殺高歡以謝天下，左右皆曰：「歡雖復愚疏，言不思難。今四方多事，須藉武將，請舍之，收其後效。榮乃止。夜四更，復迎帝還營，榮望馬首叩頭請死。
榮所從胡騎殺朝士既多，不敢入洛城，即欲向北為遷都之計。榮狐疑甚久，武衛將軍泛禮固諫。辛丑，榮奉帝入城，帝御太極殿，下詔大赦，改元建義。從太原王將士普加五階，在京文官二階，武官三階，百姓復租役三年。時百官蕩盡，存者皆竄匿不出，唯散騎常侍山偉一人拜赦於闕下。洛中士民草草，人懷異慮，或雲榮欲縱兵大掠，或雲欲遷都晉陽。富者棄宅，貧者襁負，率皆逃竄，什不存一二。直衛空虛，官守曠廢。榮乃上書稱「大兵交際，難可齊一，諸王朝貴，橫死者眾，臣今粉軀不足塞咎。乞追贈亡者，微申私責。無上王請追尊為無上皇帝，自餘死於河陰者諸王贈三司，三品贈令、僕，五品贈刺史，七品已下及白民贈郡、鎮，死者無後聽繼，即授封爵。又遣使者循城勞問。」詔從之，於是朝士稍出，人心粗安。封無上王之子韶為彭城王。
榮猶執遷都之議，帝亦不能違。都官尚書元諶爭之，以為不可。榮怒曰：「何關君事，而固執也。且河陰之役，君應知之。」諶曰：「天下事當與天下論之，奈何以河陰之酷而恐元諶。諶，國之宗室，位居常伯，生既無益，死復何損，正使今日碎首流腸，亦無所懼。」榮大怒，欲抵諶罪，爾朱世隆固諫乃止。見者莫不震悚，諶顏色自若。後數日，帝與榮登高，見宮闕壯麗，列樹成行，乃嘆曰：「臣昨愚闇，有北遷之意。今見皇居之盛，熟思元尚書言，深不可奪。」由是罷遷都之議。庚戌，魏賜爾朱榮子乂羅爵梁郡王。
五月丁巳朔，魏加爾朱榮北道大行臺。爾朱榮入見魏主於明光殿，重謝河橋之事，誓言無復貳心。帝自起止之，因復為榮誓，言無疑心。榮喜，因求酒飲之，熟醉。帝欲誅之，左右苦諫乃止，即以牀轝向中常侍省。榮夜半方寤，遂達旦不眠，自此不復禁中宿矣。
榮女先為肅宗嬪，榮欲敬宗立以為後，帝疑未決。給事黃門侍郎祖瑩曰：「昔文公在秦，懷嬴入侍。事有反經合義，陛下獨何疑焉。」帝遂從之，榮意甚悅。
榮舉止輕脫，喜馳射，每入朝見，更無所為，唯戲上下馬。於西林園宴射，恆請皇后出觀，並召王公、妃主共在一堂。每見天子射中，輒自起舞叫，將相卿士悉皆盤旋，乃至妃主亦不免隨之舉袂。及酒酣耳熱，必自匡坐唱虜歌，日暮罷歸，與左右連手蹋地，唱《回波樂》而出。性甚嚴暴，喜怒無恆，刀槊弓矢，不離於手，每有瞋嫌，即行擊射，左右恆有死憂。嘗見沙彌重騎一馬，榮即令相觸，力窮不復能動，遂使傍人以頭相擊，死而後已。
辛酉，榮還晉陽，帝餞之於邙陰。榮令元天穆入洛陽，加天穆侍中、錄尚書事、京畿大都督兼領軍將軍，以行臺郎中桑乾朱瑞為黃門侍郎兼中書舍人，朝廷要官悉用其腹心為之。
魏員外散騎常侍高幹，祐之從子也，與弟敖曹、季式皆喜輕俠，與魏主有舊。爾朱榮之向洛也，逃奔齊州，聞河陰之亂，遂集流民，起兵於河、濟之間，受葛榮官爵，頻破州軍。魏主使元欣諭旨，乾等乃降，以幹為給事黃門侍郎兼武衛將軍，敖曹為通直散騎侍郎。榮以幹兄弟前為叛亂，不應復居近要，魏主乃聽解官歸鄉里。敖曹復行抄掠，榮誘執之，與薛修義同拘於晉陽。敖曹名昂，以字行。
秋七月乙丑，魏加爾朱榮柱國大將軍、錄尚書事。
初，宇文肱從鮮于修禮攻定州，戰死於唐河。其子泰在修禮軍中，修禮死，從葛榮。葛榮敗，爾朱榮愛泰之才，以為統軍。
辛巳，以爾朱榮為大丞相、都督河北畿外諸軍事。榮子平昌公文殊、樂昌公文暢並進爵為王。
中大通二年秋八月，魏爾朱榮雖居外藩，遙制朝政，樹置親黨，佈列魏主左右，伺察動靜，大小必知。魏主雖受制於榮，然性勤政事，朝夕不倦，數親覽辭訟，理冤獄。榮聞之，不悅。帝又與吏部尚書李神雋議清治選部，榮嘗關補曲陽縣令，神雋以階懸，不奏，別更擬人。榮大怒，即遣所補者往奪其任。神雋懼而辭位，榮使尚書左僕射爾朱世隆攝選。榮啓北人為河南諸州，帝未之許。太宰天穆入見面論，帝猶不許。天穆曰：「天柱既有大功，為國宰相，若請普代天下官，恐陛下亦不得違之，如何啓數人為州，遽不用也。」帝正色曰：「天柱若不為人臣，朕亦須代。如其猶存臣節，無代天下百官之理。」榮聞之，大恚恨，曰：「天子由誰得立，今乃不用我語。」
爾朱皇后性妒忌，屢致忿恚。帝遣爾朱世隆語以大理，後曰：「天子由我家置立，今便如此。我父本即自作，今亦復決。」世隆曰：「止自不為，若本自為之，臣今亦封王矣。」
帝既外逼於榮，內迫皇后，恆怏怏不以萬乘為樂，唯幸寇盜未息，欲使與榮相持。及關、隴既定，告捷之日，乃不甚喜。謂尚書令臨淮王彧曰：「即今天下便是無賊。」彧見帝色不悅，曰：「臣恐賊平之後，方勞聖慮。」帝畏餘人怪之，還以他語亂之曰：「然。撫寧荒餘，彌成不易。」榮見四方無事，奏稱「參軍許周勸臣取九錫，臣惡其言，已斥遣令去。」榮時望得殊禮，故以意諷朝廷。帝實不欲與之，因稱歎其忠。
榮好獵，不捨寒暑，列圍而進，令士卒必齊壹，雖遇險阻，不得違避，一鹿逸出，必數人坐死。有一卒見虎而走，榮謂曰：「汝畏死邪。」即斬之。自是每獵，士卒如登戰場。嘗見虎在窮谷中，榮令十餘人空手搏之，毋得損傷，死者數人，卒擒得之，以此為樂。其下甚苦之。太宰天穆從容謂榮曰：「大王勳業已盛，四方無事，唯宜修政養民，順時蒐狩，何必盛夏馳逐，感傷和氣。」榮攘袂曰：「靈後女主，不能自正，推奉天子，乃人臣常節。葛榮之徒，本皆奴才，乘時作亂，譬如奴走，擒獲即已。頃來受國大恩，未能混壹海內，何得遽言勳業。如聞朝士猶自寬縱，今秋欲與兄戒勒士馬，校獵嵩高，令貪污朝貴，入圍搏虎。仍出魯陽，歷三荊，悉擁生蠻，北填六鎮，回軍之際，掃平汾胡。明年，簡練精騎，分出江、淮，蕭衍若降，乞萬戶侯。如其不降，以數千騎徑度縛取。然後與兄奉天子巡四方，乃可稱勳耳。今不頻獵，兵士懈怠，安可復用也。」
城陽王徽之妃，帝之舅女。侍中李彧，延寔之子，帝之姊壻也。徽、彧欲得權寵，惡榮為已害，日毀榮於帝，勸帝除之。帝懲河陰之難，恐榮終難保，由是密有圖榮之意。侍中楊侃、尚書右僕射元羅亦預其謀。
會榮請入朝，欲視皇后娩乳，徽等勸帝因其入刺殺之。唯膠東侯李侃晞、濟陰王暉業言：「榮若來，必當有備，恐不可圖。」又欲殺其黨與，發兵拒之。帝疑未定，而洛陽人懷憂懼，中書侍郎邢子才之徒已避之東出，榮乃遍與朝士書，相任去留。中書舍人溫子升以書呈帝，帝恆望其不來，及見書，以榮必來，色甚不悅。子才名邵，以字行，巒之族弟也。時人多以字行者，舊史皆因之。
武衛將軍奚毅，建義初往來通命，帝每期之甚重，然猶以榮所親信，不敢與之言情。毅曰：「若必有變，臣寧死陛下，不能事契胡。」帝曰：「朕保天柱無異心，亦不忘卿忠款。」
爾朱世隆疑帝欲為變，乃為匿名書自榜其門，云：「天子與楊侃、高道穆等為計，欲殺天柱」，取以呈榮。榮自恃其強，不以為意，手毀其書，唾地曰：「世隆無膽，誰敢生心。」榮妻北鄉長公主亦勸榮不行，榮不從。
是月，榮將四萬五千騎發幷州，時人皆言榮反，又雲天子必當圖榮。九月，榮至洛陽，帝即欲殺之，以太宰天穆在幷州，恐為後患，故忍未發，並召天穆。有人告榮，雲帝欲圖之，榮即具奏。帝曰：「外人亦言王欲害我，豈可信之。」於是榮不自疑，每入謁帝，從人不過數十，又皆挺身不持兵仗。帝欲止，城陽王徽曰：「縱不反，亦何可耐，況不可保邪。」
先是，長星出中臺，掃大角。恆州人高榮祖頗知天文，榮問之，對曰：「除舊佈新之象也。」榮甚悅。榮至洛陽，行臺郎中李顯和曰：「天柱至，那無九錫，安須王自索也。亦是天子不見機。」都督郭羅察曰：「今年真可作禪文，何但九錫。」參軍褚光曰：「人言幷州城上有紫氣，何慮天柱不應之。」榮下人皆陵侮帝左右，無所忌憚，故其事皆上聞。
奚毅又見帝，求間，帝即下明光殿與語，知其至誠，乃召城陽王徽及楊侃、李彧告以毅語。榮小女適帝兄子陳留王寬，榮嘗指之曰：「我終當得此壻力。」徽以白帝，曰：「榮慮陛下終為己患，脫有東宮，必貪立孩幼，若皇后不生太子，則立陳留耳。」帝夢手把刀自割落十指，惡之，告徽及楊侃。徽曰：「蝮蛇螫手，壯士解腕，割指亦是其類，乃吉祥也。」
戊子，天穆至洛陽，帝出迎之。榮與天穆並從入西林園宴射，榮奏曰：「近來侍官皆不習武，陛下宜將五百騎出獵，因省辭訟。」先是奚毅言榮欲因獵挾天子移都，由是帝益疑之。
辛卯，帝召中書舍人溫子升告以殺榮狀，並問以殺董卓事，子升具通本末。帝曰：「王允若即赦涼州人，必不應至此。」良久，語子升曰：「朕之情理，卿所具知，死猶須為，況不必死。吾寧為高貴鄉公死，不為常道鄉公生。」帝謂殺榮、天穆，即赦其黨，皆應不動。應詔王道習曰：「爾朱世隆、司馬子如、朱元龍特為榮所委任，具知天下虛實，亦不宜留。」徽及楊侃皆曰：「若世隆不全，仲遠、天光豈有來理。」帝亦以為然。徽曰：「榮腰間嘗有刀，或能狼戾傷人，臨事願陛下起避之。」乃伏侃等十餘人於明光殿東。其日，榮與天穆併入，坐食未訖，起出，侃等從東階上殿，見榮、天穆已至中庭，事不果。
壬辰，帝忌日。癸巳，榮忌日。甲午，榮暫入，即詣陳留王家飲酒，極醉，遂言病動，頻日不入。帝謀頗泄，世隆又以告榮，且勸其速發。榮輕帝，以為無能為，曰：「何怱怱。」
預帝謀者皆懼，帝患之。城陽王徽曰：「以生太子為辭，榮必入朝，因此斃之。」帝曰：「後懷孕九月，可乎。」徽曰：「婦人不及期而產者多矣，彼必不疑。」帝從之。戊戌，帝伏兵於明光殿東序，聲言皇子生，遣徽馳騎至榮第告之。榮方與上黨王天穆博，徽脫榮帽，歡舞盤旋，兼殿內文武傳聲趣之，榮遂信之，與天穆俱入朝。帝聞榮來，不覺失色，中書舍人溫子升曰：「陛下色變。」帝連索酒飲之。帝令子升作赦文，既成，執以出，遇榮自外入，問：「是何文書。」子升顏色不變，曰：「敕。」榮不取視而入。帝在東序下西向坐，榮、天穆在御榻西北南向坐。徽入，始一拜，榮見光祿少卿魯安、典御李侃晞等抽刀從東戶入，即起趨御坐。帝先橫刀膝下，遂手刃之，安等亂斫，榮與天穆同時俱死。榮子菩提及車騎將軍爾朱陽睹等三十人從榮入宮，亦為伏兵所殺。帝得榮手板，上有數牒啓，皆左右去留人名，非其腹心者悉在出限。帝曰：「豎子若過今日，遂不可制。」於是內外喜噪，聲滿洛陽城，百僚入賀。帝登閶闔門，下詔大赦。遣武衛將軍奚毅、前燕州刺史崔淵將兵鎮北中。是夜，爾朱世隆奉北鄉長公主帥榮部曲焚西陽門出屯河陰。
衛將軍賀拔勝與榮黨田怡等聞榮死，奔赴榮第。時宮殿門猶未加嚴防，怡等議即攻門，勝止之曰：「天子既行大事，必當有備，吾等眾少，何可輕爾，但得出城，更為他計。」怡乃止。及世隆走，勝遂不從，帝甚嘉之。朱瑞雖為榮所委，而善處朝廷之間，帝亦善遇之，故瑞從世隆走而中道逃還。
榮素厚金紫光祿大夫司馬子如，榮死，自宮中突出至榮第，棄家隨榮妻子走出城。世隆即欲還北，子如曰：「兵不厭詐。今天下恟恟，唯強是視，當此之際，不可以弱示人，若亟北走，恐變生肘腋。不如分兵守河橋，遣軍向京師，出其不意，或可成功。假使不得所欲，亦足示有餘力，使天下畏我之強，不敢叛散。」世隆從之。己亥，攻河橋，擒奚毅等，殺之，據北中城。魏朝大懼，遣前華陽太守段育慰諭之，世隆斬首以徇。
魏以雍州刺史爾朱天光為侍中、儀同三司，以司空楊津為都督並肆等九州諸軍事、驃騎大將軍、幷州刺史兼尚書令、北道大行臺，經略河、汾。
榮之入洛也，以高敖曹自隨，禁於駝牛署。榮死，帝引見，勞勉之。兄幹自東冀州馳赴洛陽，帝以幹為河北大使，敖曹為直閤將軍，使歸招集鄉曲，為表裏形援。帝親送之於河橋，舉酒指水曰：「卿兄弟冀部豪傑，能令士卒致死，京城儻有變，可為朕河上一揚塵。」幹垂涕受詔，敖曹援劍起舞，誓以必死。
冬十月癸卯朔，世隆遣爾朱拂律歸將胡騎一千，皆白服，來至郭下，索太原王屍。帝升大夏門望之，遣主書牛法尚謂之曰：「太原王立功不終，陰圖釁逆，王法無親，已正刑書。罪止榮身，餘皆不問，卿等若降，官爵如故。」拂律歸曰：「臣等從太原王入朝，忽致冤酷，今不忍空歸。願得太原王屍，生死無恨。」因涕泣，哀不自勝，羣胡皆慟哭，聲振城邑。帝亦為之愴然。遣侍中朱瑞齎鐵券賜世隆。世隆謂瑞曰：「太原王功格天地，赤心奉國，長樂不顧信誓，枉加屠害。今日兩行鐵字，何足深信。吾為太原王報讎，終無降理。」瑞還白帝，帝即出庫物置城西門外，募敢死之士以討世隆，一日即得萬人，與拂律歸等戰於郭外。拂律歸等生長戎旅，洛陽之人不習戰鬥，屢戰不克。甲辰，以前車騎大將軍李叔仁為大都督，帥眾討世隆。
戊申，皇子生，大赦。以中書令魏蘭根兼尚書左僕射，為河北行臺，定、相、殷三州皆稟蘭根節度。
爾朱氏兵猶在城下，帝集羣臣博議，皆恇懼，不知所出。通直散騎常侍李苗奮衣起曰：「今小賊唐突如此，朝廷有不測之危，正是忠臣烈士效節之日。臣雖不武，請以一旅之眾，為陛下徑斷河橋。」城陽王徽、高道穆皆以為善，帝許之。乙卯，苗募人從馬渚上流，乘船夜下，去橋數里，縱火船焚河橋，倏忽而至。爾朱氏兵在南岸者，望之，爭橋北渡，俄而橋絕，溺死者甚眾。苗將百許人泊於小渚以待南援，官軍不至，爾朱氏就擊之，左右皆盡，苗赴水死。帝傷惜之，贈車騎大將軍、儀同三司，封河陽侯，諡曰忠烈。世隆亦收兵北遁。丙辰，詔行臺源子恭將步騎一萬出西道，楊昱將募士八千出東道以討之。子恭仍鎮太行丹谷，築壘以防之。世隆至建州，刺史陸希質閉城拒守。世隆攻拔之，殺城中人無遺類，以肆其忿，唯希質走免。
詔以前東荊州刺史元顯恭為晉州刺史，兼尚書左僕射、西道行臺。
魏東徐州刺史廣牧斛斯椿素依附爾朱榮，榮死，椿懼，棄州歸汝南王悅。
汾州刺史爾朱兆聞榮死，自汾州帥騎據晉陽。世隆至長子，兆來會之。壬申，共推太原太守行幷州事長廣王曄即皇帝位，大赦，改元建明。曄，英之弟子也。以兆為大將軍，進爵為王。世隆為尚書令，賜爵樂平王，加太傅、司州牧。又以榮從弟度律為太尉，賜爵常山王。世隆兄天柱長史彥伯為侍中。徐州刺史仲遠為車騎大將軍兼尚書左僕射、三徐州大行臺。仲遠亦起兵向洛陽。
爾朱天光之克平涼也，宿勤明達請降，既而復叛北走，天光遣賀拔嶽討之，明達奔東夏。嶽聞爾朱榮死，不復窮追，還涇州以待天光。天光與侯莫陳悅亦下隴，與嶽謀引兵向洛。魏敬宗使朱瑞慰諭天光，天光與嶽謀，欲令帝外奔而更立宗室，乃頻啓云：「臣實無異心，唯欲仰奉天顏，以申宗門之罪。」又使其下僚屬啓云：「天光密有異圖，願思勝算以防之。」
范陽太守盧文偉誘平州刺史侯淵出獵，閉門拒之。淵屯於郡南，為榮舉哀，勒兵南向，進至中山，行臺僕射魏蘭根邀擊之，為淵所敗。
敬宗以城陽王徽兼大司馬、錄尚書事，總統內外。徽意謂榮既死，枝葉自應散落，及爾朱世隆等兵四起，黨眾日盛。徽憂怖不知所出，性多忌嫉，不欲人居已前，每獨與帝謀議，羣臣有獻策者，徽輒勸帝不納。且曰：「小賊何慮不平。」又靳惜財貨，賞賜率皆薄少，或多而中減，或與而復追，故徒有糜費而恩不感物。
十一月癸酉朔，敬宗以車騎將軍鄭先護為大都督，與行臺楊昱共誅爾朱仲遠。乙亥，以司徒長孫稚為太尉，臨淮王彧為司徒。
丙子，進雍州刺史廣宗公爾朱天光爵為王。長廣王亦以天光為隴西王。
爾朱仲遠攻西兗州，丁丑，拔之，擒刺史王衍。衍，肅之兄子也。癸未，敬宗以右衛將軍賀拔勝為東征都督。壬辰，又以鄭先護兼尚書左僕射，為行臺，與勝共討仲遠。戊戌，詔罷魏蘭根行臺，以定州刺史薛曇尚兼尚書，為北道行臺。鄭先護疑賀拔勝，置之營外。庚子，勝與仲遠戰於滑臺東，兵敗，降於仲遠。
初，爾朱榮嘗從容問左右曰：「一日無我，誰可主軍。」皆稱爾朱兆。榮曰：「兆雖勇於戰鬥，然所將不過三千騎，多則亂矣。堪代我者，唯賀六渾耳。」因戒兆曰：「爾非其匹，終當為其穿鼻。」乃以高歡為晉州刺史。及兆引兵向洛，遣使召歡，歡遣長史孫騰詣兆，辭以「山蜀未平，今方攻討，不可委去，致有後憂。定蜀之日，當隔河為掎角之勢」。兆不悅曰：「還白高晉州，吾得吉夢，夢與吾先人登高丘，丘旁之地耕之已熟，獨餘馬藺，先人命吾拔之，隨手而盡。以此觀之，往無不克。」騰還報，歡曰：「兆狂愚如是，而敢為悖逆，吾勢不得久事爾朱矣。」
十二月壬寅朔，爾朱兆攻丹谷，都督崔伯鳳戰死，都督史仵龍開壁請降，源子恭退走。兆輕兵倍道兼行，從河橋西涉渡。先是，敬宗以大河深廣，謂兆未能猝濟，是日，水不沒馬腹。甲辰，暴風，黃塵漲天，兆騎叩宮門，宿衛乃覺，彎弓欲射，矢不得發，一時散走。華山王鷙，斤之玄孫也，素附爾朱氏。帝始聞兆南下，欲自帥諸軍討之，鷙說帝曰：「黃河萬仞，兆安得渡。」帝遂自安。及兆入宮，鷙復約止衛兵，不使鬥。帝步出雲龍門外，遇城陽王徽乘馬走，帝屢呼之，不顧而去。兆騎執帝，鎖於永寧寺樓上。帝寒甚，就兆求頭巾，不與。兆營於尚書省，用天子金鼓，設刻漏於庭。撲殺皇子，污辱嬪御妃主，縱兵大掠，殺司空臨淮王彧、尚書左僕射范陽王誨、青州刺史李延寔等。
城陽王徽走至山南，抵前洛陽令寇祖仁家。祖仁一門三刺史，皆徽所引拔，以有舊恩，故投之。徽齎金百斤、馬五十匹，祖仁利其財，外雖容納，而私謂子弟曰：「如聞爾朱兆購募城陽王，得之者封千戶侯。今日富貴至矣。」乃怖徽，云：「官捕將至」，令其逃於他所，使人於路邀殺之，送首於兆，兆亦不加勳賞。兆夢徽謂已曰：「我有金二百斤、馬百匹在祖仁家，卿可取之。」兆既覺，意所夢為實，即掩捕祖仁，徵其金、馬。祖仁謂人密告，望風款服，云：「實得金百斤、馬五十匹」。兆疑其隱匿，依夢征之，祖仁家舊有金三十斤、馬三十匹，盡以輸兆。兆猶不信，發怒，執祖仁，懸首高樹，大石墜足，捶之至死。
爾朱世隆至洛陽，兆自以為已功，責世隆曰：「叔父在朝日久，耳目應廣，如何令天柱受禍。」按劍瞋目，聲色甚厲。世隆遜辭拜謝，然後得已，由是深恨之。爾朱仲遠亦自滑臺至洛。
戊申，魏長廣王大赦。
爾朱榮之死也，敬宗詔河西賊帥紇豆陵步蕃使襲秀容。及兆入洛，步蕃南下，兵勢甚盛，故兆不暇久留，亟還晉陽以御之，使爾朱世隆、度律、彥伯等留鎮洛陽。甲寅，兆遷敬宗於晉陽，兆自於河梁監閱財資。高歡聞敬宗向晉陽，帥騎東巡，欲邀之，不及，因與兆書，為陳禍福，不宜害天子，受惡名。兆怒，不納。爾朱天光輕騎入洛，見世隆等，即還雍州。
初，敬宗恐北軍不利，欲為南走之計，託雲徵蠻，以高道穆為南道大行臺。未及發而兆入洛，道穆託疾去，世隆殺之。主者請追李苗封贈，世隆曰：「當時眾議，更一二日即欲縱兵大掠，焚燒郭邑，賴苗之故，京師獲全。天下之善一也，不宜復追。」
爾朱榮之死也，世隆等徵兵於大寧太守代人房謨，謨不應，前後斬其三使，遣弟毓詣洛陽。及兆得志，其黨建州刺史是蘭安定執謨系州獄，郡中蜀人聞之，皆叛。安定給謨弱馬，令軍前慰勞，諸賊見謨，莫不遙拜。謨先所乘馬，安定別給將士，戰敗，蜀人得之，謂謨遇害，莫不悲泣，善養其馬，不聽人乘之，兒童、婦女競投草粟，皆言：「此房公馬也」。爾朱世隆聞之，舍其罪，以為其府長史。
北道大行臺楊津，以眾少，留鄴召募，欲自滏口入幷州。會爾朱兆入洛，津乃散眾，輕騎還朝。
爾朱世隆與兄弟密謀，慮長廣王母衛氏干預朝政，伺其出行，遣數十騎如劫盜者於京巷殺之，尋懸榜以千萬錢募賊。甲子，爾朱兆縊敬宗於晉陽三級佛寺，並殺陳留王寬。
是月，紇豆陵步蕃大破爾朱兆於秀容，南逼晉陽。兆懼，使人召高歡併力。僚屬皆勸歡勿應召，歡曰：「兆方急，保無他慮。」遂行。歡所親賀拔焉過兒請緩行以弊之，歡往往逗留，辭以河無橋，不得渡。步蕃兵日盛，兆屢敗，告急於歡，歡乃往從之。兆時避步蕃南出，步蕃至平樂郡，歡與兆進兵合擊，大破之，斬步蕃於石鼓山，其眾退走。兆德歡，相與誓為兄弟，將數十騎詣歡，通夜宴飲。
初，葛榮部眾流入並、肆者二十餘萬，為契胡陵暴，皆不聊生，大小二十六反，誅夷者半，猶謀亂不止。兆患之，問計於歡。歡曰：「六鎮反殘，不可盡殺，宜選王腹心使統之，有犯者罪其帥，則所罪者寡矣。」兆曰：「善。誰可使者。」賀拔允時在坐，請使歡領之。歡拳驅其口，折一齒，曰：「平生天柱時，奴輩伏處分如鷹犬。今日天下事取捨在王，而阿鞠泥敢僭易妄言，請殺之。」兆以歡為誠，遂以其眾委焉。歡以兆醉，恐醒而悔之，遂出宣言：「受委統州鎮兵，可集汾東受號令。」乃建牙陽曲川，陳部分。軍士素惡兆而樂屬歡，莫不皆至。
居無何，又使劉貴請兆，以「並、肆頻歲霜旱，降戶掘田鼠而食之，面無谷色，徒污人境內，請令就食山東，待溫飽更受處分」。兆從其議。長史慕容紹宗諫曰：「不可。今四方紛擾，人懷異望。高公雄才蓋世，復使握大兵於外，譬如借蛟龍以雲雨，將不可制矣。」兆曰：「有香火重誓，何慮邪。」紹宗曰：「親兄弟尚不可信，何論香火。」時兆左右已受歡金，因稱紹宗與歡有舊隙，兆怒，囚紹宗，趣歡發。歡自晉陽出滏口，道逢北鄉長公主自洛陽來，有馬三百匹，盡奪而易之。兆聞之，乃釋紹宗而問之。紹宗曰：「此猶是掌握中物也。」兆乃自追歡，至襄垣，會漳水暴漲，橋壞，歡隔水拜曰：「所以借公主馬，非有他故，備山東盜耳。王信公主之讒，自來賜追，今不辭渡水而死，恐此眾便叛。」兆自陳無此意，因輕馬渡水，與歡坐幕下陳謝，授歡刀，引頸使歡斫之。歡大哭曰：「自天柱之薨，賀六渾更何所仰。但願大家千萬歲，以申力用耳。今為旁人所構間，大家何忍復出此言。」兆投刀於地，復斬白馬與歡為誓，因留宿夜飲。尉景伏壯士欲執兆，歡齧臂止之，曰：「今殺之，其黨必奔歸聚結，兵饑馬瘦，不可與敵，若英雄乘之而起，則為害滋甚，不如且置之。兆雖驍勇，兇悍無謀，不足圖也。」旦日，兆歸營，復召歡。歡將上馬詣之，孫騰牽歡衣，歡乃止。兆隔水肆罵，馳還晉陽。兆腹心念賢領降戶家屬別為營，歡僞與之善，睹其佩刀，因取殺之。士眾感悅，益願附從。
斛斯椿復棄汝南王悅奔魏。
三年春正月，魏右僕射鄭先護聞洛陽不守，士眾逃散，遂來奔。丙申，以先護為征北大將軍。
魏自敬宗被囚，宮室空近百日。爾朱世隆鎮洛陽，商旅流通，盜賊不作。世隆兄弟密議，以長廣王疏遠，又無人望，欲更立近親。儀同三司廣陵王恭，羽之子也，好學有志度，正光中領給事黃門侍郎，以元乂擅權，託瘖病居龍華佛寺，無所交通。永安末，有白敬宗，言：「王陽瘖，將有異志」，恭懼，逃於上洛山，洛州刺史執送之，系治久之，以無狀獲免。關西大行臺郎中薛孝通說爾朱天光曰：「廣陵王，高祖猶子，夙有令望，沈晦不言，多歷年所，若奉以為主，必天人允葉。」天光與世隆等謀之，疑其實瘖，使爾朱彥伯潛往敦諭，且脅之，恭乃曰：「天何言哉。」世隆等大喜。孝通，聰之子也。
二月己巳，長廣王至邙山南，世隆等為之作禪文，使泰山太守遼西竇瑗執鞭獨入，啓長廣王曰：「天人之望皆在廣陵，願行堯、舜之事。」遂署禪文。廣陵王奉表三讓，然後即位，大赦，改元普泰。黃門侍郎邢子才為赦文，敘敬宗枉殺太原王榮之狀，節閔帝曰：「永安手翦強臣，非為失德，直以天未厭亂，故逢成濟之禍耳。」因顧左右取筆，自作赦文，直言：「門下：朕以寡德，運屬樂推，思與億兆，同茲大慶，肆眚之科，一依常式。」帝閉口八年，至是乃言，中外欣然以為明主，望致太平。
庚午，詔以「三皇稱皇，五帝稱帝，三代稱王，蓋遞為衝挹。自秦以來，競稱皇帝，予今但稱帝，亦已褒矣。」加爾朱世隆儀同三司，贈爾朱榮相國、晉王，加九錫。世隆使百官議榮配饗，司直劉季明曰：「若配世宗，於時無功。若配孝明，親害其母。若配莊帝，為臣不終：以此論之，無所可配。」世隆怒曰：「汝應死。」季明曰：「下官既為議首，依禮而言，不合聖心，翦戮唯命。」世隆亦不之罪。以榮配高祖廟廷。又為榮立廟於首陽山，因周公舊廟而為之，以為榮功可比周公。廟成，尋為火所焚。
爾朱兆以不預廢立之謀，大怒，欲攻世隆，世隆使爾朱彥伯往諭之，乃止。
初，敬宗使安東將軍史仵龍、平北將軍楊文義各領兵三千守太行嶺，侍中源子恭鎮河內。及爾朱兆南向，仵龍、文義帥眾先降，由是子恭之軍望風亦潰，兆遂乘勝直入洛陽。至是，爾朱世隆論仵龍、文義之功，各封千戶侯。魏主曰：「仵龍、文義於王有功，於國無勳。」竟不許。爾朱仲遠鎮滑臺，表用其下都督為西兗州刺史。先用後表，詔答曰：「已能近補，何勞遠聞。」
幽、安、營、並四州行臺劉靈助自謂方術可以動人，又推算知爾朱氏將衰，乃起兵，自稱燕王、開府儀同三司、大行臺，聲言為敬宗復讎，且妄述圖讖，云：「劉氏當王」，由是幽、瀛、滄、冀之民多從之。從之者夜舉火為號，不舉火者諸村共屠之。引兵南至博陵之安國城。
爾朱兆遣監軍孫白鷂至冀州，託言調發民馬，欲俟高幹兄弟送馬而收之。乾等知之，與前河內太守封隆之等合謀，潛部勒壯士，襲據信都，殺自鷂，執刺史元嶷。乾等欲推其父翼行州事，翼曰：「和集鄉里，我不如封皮。」乃奉隆之行州事，為敬宗舉哀，將士皆縞素，升壇誓眾，移檄州郡，共討爾朱氏，仍受劉靈助節度。隆之，磨奴之族孫也。
殷州刺史爾朱羽生將五千人襲信都，高敖曹不暇擐甲，將十餘騎馳擊之。幹在城中繩下五百人，追救未及，敖曹已交兵，羽生敗走。敖曹馬槊絕世，左右無不一當百，時人比之項籍。
高歡屯壺關大王山，六旬，乃引兵東出，聲言討信都。信都人皆懼，高幹曰：「吾聞高晉州雄略蓋世，其志不居人下。且爾朱無道，弒君虐民，正是英雄立功之會，今日之來，必有深謀，吾當輕馬迎之，密參意旨，諸君勿懼也。」乃將十餘騎與封隆之子子繪潛謁歡於滏口，說歡曰：「爾朱酷逆，痛結人神，凡曰有知，莫不思奮。明公威德素著，天下傾心，若兵以義立，則屈強之徒不足為明公敵矣。鄙州雖小，戶口不減十萬，谷秸之稅，足濟軍資，願公熟思其計。」幹辭氣慷慨，歡大悅，與之同帳寢。
初，河南太守趙郡李顯甫，喜豪俠，集諸李數千家於殷州西山，方五六十里，居之。顯甫卒，子元忠繼之。家素富，多出貸求利，元忠悉焚契免責，鄉人甚敬之。時盜賊蜂起，清河有五百人西戍，還，經趙郡，以路梗，共投元忠。元忠遣奴為導，曰：「若逢賊，但道李元忠遣。」如言，賊皆舍避。及葛榮起，元忠帥宗黨作壘以自保，坐大槲樹下，前後斬違命者凡三百人。賊至，元忠輒擊卻之。葛榮曰：「我自中山至此，連為趙李所破，何以能成大事。」乃悉眾攻圍，執元忠以隨軍。賊平，就拜南趙郡太守，好酒無政績。
及爾朱兆殺敬宗，元忠棄官歸，謀舉兵討之。會高歡東出，元忠乘露車，載素箏濁酒以奉迎。歡聞其酒容，未即見之。元忠下車獨坐，酌酒，擘脯食之，謂門者曰：「本言公招延雋傑，今聞國士到門，不吐哺輟洗，其人可知。還吾刺，勿通也。」門者以告，歡遽見之，引入，觴再行，元忠車上取箏鼓之，長歌慷慨。歌闋，謂歡曰：「天下形勢可見，明公猶事爾朱邪。」歡曰：「富貴皆因彼所致，安敢不盡節。」元忠曰：「非英雄也。高幹邕兄弟來未。」時幹已見歡，歡紿之曰：「從叔輩粗，何肯來。」元忠曰：「雖粗，並解事。」歡曰：「趙郡醉矣。」使人扶出，元忠不肯起。孫騰進曰：「此君天遣來，不可違也。」歡乃復留與語，元忠慷慨流涕，歡亦悲不自勝。元忠因進策曰：「殷州小，無糧仗，不足以濟大事。若向冀州，高幹邕兄弟必為明公主人，殷州便以賜委。冀、殷既合，滄、瀛、幽、定自然弭服。唯劉誕黠胡或當乖拒，然非明公之敵。」歡急握元忠手而謝焉。
歡至山東，約勒士卒，絲毫之物不聽侵犯，每過麥地，歡輒步牽馬。遠近聞之，皆稱高儀同將兵整肅，益歸心焉。
歡求糧於相州刺史劉誕，誕不與，有車營租米，歡掠取之。進至信都，封隆之、高幹等開門納之。高敖曹時在外略地，聞之，以幹為婦人，遺以布裙。歡使世子澄以子孫禮見之，敖曹乃與俱來。
癸酉，魏封長廣王曄為東海王，以青州刺史魯郡王肅為太師，淮陽王欣為太傅，爾朱世隆為太保，長孫稚為太尉，趙郡王諶為司空，徐州刺史爾朱仲遠、雍州刺史爾朱天光併為大將軍，幷州刺史爾朱兆為天柱大將軍。賜高歡爵勃海王，徵使入朝。長孫稚固辭太傅，乃以為驃騎大將軍、開府儀同三司。爾朱兆辭天柱，曰：「此叔父所終之官，我何敢受。」固辭不拜，尋加都督十州諸軍事，世襲幷州刺史。高歡辭不就徵。爾朱仲遠徙鎮大梁，復加兗州刺史。
爾朱世隆之初為僕射也，畏爾朱榮之威嚴，深自刻厲，留心几案，應接賓客，有開敏之名。及榮死，無所顧憚，為尚書令，家居視事，坐符臺省，事無大小，不先白世隆，有司不敢行。使尚書郎宋遊道、邢昕在其聽事東西別坐，受納辭訟，稱命施行，公為貪淫，生殺自恣。又欲收軍士之意，泛加階級，皆為將軍，無復員限。自是勳賞之官，大致猥濫，人不復貴。是時，天光專制關右，兆奄有並、汾，仲遠擅命徐、兗，世隆居中用事，競為貪暴。而仲遠尤甚，所部富室大族，多誣以謀反，籍沒其婦女財物入私家，投其男子於河，如是者不可勝數。自滎陽以東，租稅悉入其軍，不入洛陽。東南州郡，自牧守以下至士民，畏仲遠如豺狼。由是四方之人皆惡爾朱氏，而憚其強，莫敢違也。
己丑，魏以涇州刺史賀抜嶽為岐州刺史，渭州刺史侯莫陳悅為秦州刺史，並加儀同三司。
魏使大都督侯淵、驃騎大將軍代人叱列延慶討劉靈助。至固城，淵畏其眾，欲引兵西入，據關拒險，以待其變。延慶曰：「靈助庸人，假妖術以惑眾，大兵一臨，彼皆恃其符厭，豈肯戮力致死與吾爭勝負哉。不如出營城外，詐言西歸，靈助聞之，必自寬縱，然後潛軍擊之，往則成擒矣。」淵從之，出頓城西，聲雲欲還。丙申，簡精騎一千，夜發，直抵靈助壘，靈助戰敗，斬之，傳首洛陽。初，靈助起兵，自佔勝負，曰：「三月之末，我必入定州，爾朱氏不久當滅。」及靈助首函入定州，果以是月之末。
夏四月癸丑，魏以高歡為大都督、東道大行臺、冀州刺史。丙寅，魏以侍中、驃騎大將軍爾朱彥伯為司徒。
魏高歡將起兵討爾朱氏，鎮南大將軍斛律金、軍主善無庫狄干與歡妻弟婁昭、妻之姊夫段榮皆勸成之。歡乃詐為書，稱爾朱兆將以六鎮人配契胡為部曲，眾皆憂懼。又為幷州符，徵兵討步落稽，發萬人，將遣之。孫騰與都督尉景為請留五日，如此者再，歡親送之郊，雪涕執別，眾皆號慟，聲震郊野。歡乃諭之曰：「與爾俱為失鄉客，義同一家，不意在上徵發乃爾。今直西向已當死，後軍期又當死，配國人又當死，奈何。」眾曰：「唯有反耳。」歡曰：「反乃急計，然當推一人為主，誰可者。」眾共推歡。歡曰：「爾鄉里難制，不見葛榮乎。雖有百萬之眾，曾無法度，終自敗滅。今以吾為主，當與前異，毋得陵漢人，犯軍令，生死任吾，則可。不然，不能為天下笑。」眾皆頓顙曰：「死生唯命。」歡乃椎牛饗士，庚申，起兵於信都，亦未敢顯言叛爾朱氏也。
會李元忠舉兵逼殷州，歡令高幹帥眾救之。幹輕騎入見刺史爾朱羽生，與指畫軍計。羽生與幹俱出，因擒斬之，持羽生首謁歡。歡撫膺曰：「今日反決矣。」乃以元忠為殷州刺史，鎮廣阿。歡於是抗表罪狀爾朱氏，爾朱世隆匿之不通。
魏楊播及弟椿、津皆有名德。播剛毅，椿、津謙恭，家世孝友，緦服同爨，男女百口，人無間言。椿、津皆至三公，一門七郡太守，三十二州刺史。敬宗之誅爾朱榮也，播子侃預其謀，城陽王徽、李彧皆其姻戚也。爾朱兆入洛，侃逃歸華陰，爾朱天光使侃婦父韋義遠招之與盟，許貰其罪。侃曰：「彼雖食言，死者不過一人，猶冀全百口。」乃出應之，天光殺之。時椿致仕，與其子昱在華陰，椿弟冀州刺史順、司空津、順子東雍州刺史辯、正平太守仲宣皆在洛。秋七月，爾朱世隆誣奏楊氏謀反，請收治之，魏主不許。世隆苦請，帝不得已，命有司檢案以聞。壬申夜，世隆遣兵圍津第，天光亦遣兵掩椿家於華陰，東西之族，無少長皆殺之，籍沒其家。世隆奏云：「楊氏實反，與收兵相拒，皆已格殺。」帝惋悵久之，不言而已，朝野聞之，無不痛憤。津子逸為光州刺史，爾朱仲遠遣使就殺之。唯津子愔於被收時適出在外，逃匿獲免，往見高歡於信都，泣欣家禍，因為言討爾朱氏之策，歡甚重之，即署行臺郎中。
丙戌，魏司徒爾朱彥伯以旱遜位，戊子，以彥伯為侍中、開府儀同三司。彥伯於兄弟中差無過惡。爾朱世隆固讓太保，魏主特置儀同三師之官，位次上公之下，庚寅，以世隆為之。斛斯椿譖朱瑞於世隆，世隆殺之。
魏爾朱仲遠、度律等聞高歡起兵，恃其強，不以為慮，獨爾朱世隆憂之。爾朱兆將步騎二萬出井陘，趣殷州，李元忠棄城奔信都。八月丙午，爾朱仲遠、度律將兵討高歡。九月己卯，魏以仲遠為太宰。庚辰，以爾朱天光為大司馬。
孫騰說高歡曰：「今朝廷隔絕，號令無所稟，不權有所立，則眾將沮散。」歡疑之，騰再三固請，乃立勃海太守元朗為帝。朗，融之子也。冬十月壬寅，朗即位於信都城西，改元中興。以歡為侍中、丞相、都督中外諸軍事、大將軍、錄尚書事、大行臺，高幹為侍中、司空，高敖曹為驃騎大將軍、儀同三司、冀州刺史，孫騰為尚書左僕射、河北行臺，魏蘭根為右僕射。
己酉，爾朱仲遠、度律與驃騎大將軍斛斯椿、車騎大將軍儀同三司賀拔勝、車騎大將軍賈顯智軍於陽平。顯智名智，以字行，顯度之弟也。爾朱兆出井陘，軍於廣阿，眾號十萬。高歡縱反間，云：「世隆兄弟謀殺兆」，復云：「兆與歡同謀殺仲遠等」，由是迭相猜貳，徘徊不進。仲遠等屢使斛斯椿、賀拔勝往諭兆，兆帥輕騎三百來就仲遠，同坐幕下，意色不平，手舞馬鞭，長嘯凝望，疑仲遠等有變，遂趨出，馳還。仲遠遣椿、勝等追，曉說之，兆執椿、勝還營。仲遠、度律大懼，引兵南遁。兆數勝罪，將斬之，曰：「爾殺衛可孤，罪一也。天柱薨，爾不與世隆等俱來，而東征仲遠，罪二也。我欲殺爾久矣，今復何言。」勝曰：「可孤為國巨患，勝父子誅之，其功不小，反以為罪乎。天柱被戮，以君誅臣，勝寧負王，不負朝廷。今日之事，生死在王。但寇賊密邇，骨肉構隙，自古及今，未有如是而不亡者。勝不憚死，恐王失策。」兆乃舍之。
高歡將與兆戰，而畏其眾強，以問親信都督段韶。韶曰：「所謂眾者，得眾人之死。所謂強者，得天下之心。爾朱氏上弒天子，中屠公卿，下暴百姓，王以順討逆，如湯沃雪，何眾強之有。」歡曰：「雖然，吾以小敵大，恐無天命不能濟也。」韶曰：「韶聞小能敵大，小道大淫。皇天無親，唯德是輔。爾朱氏外亂天下，內失英雄心，智者不為謀，勇者不為鬥，人心已去，天意安有不從者哉。」韶，榮之子也。辛亥，歡大破兆於廣阿，俘其甲卒五千餘人。
十一月庚辰，魏高歡引兵攻鄴，相州刺史劉誕嬰城固守。
四年春正月，魏高歡攻鄴，為地道，施柱而焚之，城陷入地。壬午，拔鄴，擒劉誕，以楊愔為行臺右丞。時軍國多事，文檄教令，皆出於愔及開府諮議參軍崔?。?，逞之五世孫也。
二月辛亥，魏安定王追諡敬宗曰武懷皇帝。甲子，以高歡為丞相、柱國、大將軍、太師。三月丙寅，以高澄為驃騎大將軍。丁丑，安定王帥百官入居於鄴。
爾朱兆與爾朱世隆等互相猜阻，世隆卑辭厚禮諭兆，欲使之赴洛，唯其所欲。又請節閔帝納兆女為後。兆乃悅，並與天光、度律更立誓約，復相親睦。
斛斯椿陰謂賀拔勝曰：「天下皆怨毒爾朱，而吾等為之用，亡無日矣，不如圖之。」勝曰：「天光與兆各據一方，欲盡去之甚難，去之不盡，必為後患，奈何。」椿曰：「此易致耳。」乃說世隆追天光等赴洛，共討高歡。世隆屢徵天光，天光不至，使椿自往邀之，曰：「高歡作亂，非王不能定，豈可坐視宗族夷滅邪。」天光不得已，將東出，問策於雍州刺史賀拔嶽。嶽曰：「王家跨據三方，士馬殷盛，高歡烏合之眾，豈能為敵。但能同心戮力，往無不捷。若骨肉相疑，則圖存之不暇，安能制人。如下官所見，莫若且鎮關中，以固根本，分遣銳師，與眾軍合勢，進可以克敵，退可以自全。」天光不從。閏月壬寅，天光自長安，兆自晉陽，度律自洛陽，仲遠自東郡皆會於鄴，眾號二十萬，夾洹水而軍。節閔帝以長孫稚為大行臺，總督之。
高歡令吏部尚書封隆之守鄴，癸丑，出頓紫陌，大都督高敖曹將鄉里部曲王桃湯等三千人以從。歡曰：「高都督所將皆漢兵，恐不足集事，欲割鮮卑兵千餘人相雜用之，何如？」敖曹曰：「敖曹所將，練習已久，前後格鬥，不減鮮卑。今若雜之，情不相洽，勝則爭功，退則推罪，不煩更配也。」
庚申，爾朱兆帥輕騎三千夜襲鄴城，叩西門，不克而退。壬戌，歡將戰，馬不滿二千，步兵不滿三萬，眾寡不敵，乃於韓陵為圓陳，連繫牛驢以塞歸道，於是將士皆有死志。兆望見歡，遙責歡以叛已，歡曰：「本所以戮力者，共輔帝室。今天子何在。」兆曰：「永安枉害天柱，我報讎耳。」歡曰：「我昔親聞天柱計，汝在戶前立，豈得言不反邪。且以君殺臣，何報之有。今日義絕矣。」遂戰。歡將中軍，高敖曹將左軍，歡從父弟嶽將右軍。歡戰不利，兆等乘之，嶽以五百騎衝其前，別將斛律敦收散卒躡其後，敖曹以千騎自慄園出橫擊之，兆等大敗，賀拔勝與徐州刺史杜德於陳降歡。兆對慕容紹宗撫膺曰：「不用公言，以至於此。」欲輕騎西走，紹宗反旗鳴角，收散卒成軍而去。兆還晉陽，仲遠奔東郡。爾朱彥伯聞度律等敗，欲自將兵守河橋，世隆不從。
度律、天光將之洛陽，大都督斛斯椿謂都督賈顯度、賈顯智曰：「今不先報爾朱氏，吾屬死無類矣。」乃夜於桑下盟，約倍道先還。世隆使其外兵參軍陽叔淵單騎馳赴北中，簡閱敗眾，以次內之。椿至，不得入城，乃詭說叔淵曰：「天光部下皆是西人，聞欲大掠洛邑，遷部長安，宜先內我，以為之備。」叔淵信之。夏四月甲子朔，椿等入據河橋，盡殺爾朱氏之黨。度律、天光欲攻之，會大雨晝夜不止，士馬疲頓，弓矢不可施，遂西走，至灅波津，為人所擒，送於椿所。椿使行臺長孫稚詣洛陽奏狀，別使賈顯智、張歡帥騎掩襲世隆，執之。彥伯時在禁直，長孫稚於神虎門啓陳「高歡義功既振，請誅爾朱氏。」節閔帝使舍人郭崇報彥伯，彥伯狼狽走出，為人所執，與世隆俱斬於閶闔門外，送其首並度律、天光於高歡。
節閔帝使中書舍人盧辯勞歡於鄴，歡使之見安定王，辯抗辭不從，歡不能奪，乃舍之。辯，同之兄子也。
爾朱天光之東下也，留其弟顯壽鎮長安，召泰州刺史侯莫陳悅欲與之俱東。賀拔嶽知天光必敗，欲留悅共圖顯壽以應高歡，計未有所出。宇文泰謂嶽曰：「今天光尚近，悅未必有貳心，若以此告之，恐其驚懼。然悅雖為主將，不能制物，若先說其眾，必人有留心。悅進失爾朱之期，退恐人情變動，乘此說悅，事無不遂。」嶽大喜，即令泰入悅軍說之，悅遂與嶽共襲長安。泰帥輕騎為前驅，顯壽棄城走，追至華陰，擒之。歡以嶽為關西大行臺，嶽以泰為行臺左丞，領府司馬，事無鉅細，皆委之。
辛巳，安定王至邙山。高歡以安定王疏遠，使僕射魏蘭根慰諭洛邑，且觀節閔帝之為人，欲復奉之。蘭根以帝神采高明，恐於後難制，與高幹兄弟及黃門侍郎崔忄夌共勸歡廢之。歡集百官問所宜立，莫有應者，太僕代人綦毋雋盛稱節閔帝賢明，宜主社稷，歡欣然是之。忄夌作色曰：「若言賢明，自可待我高王，徐登大位。廣陵既為逆胡所立，何得猶為天子。若從雋言，王師何名義舉。」歡遂幽節閔帝於崇訓佛寺。
歡入洛陽，斛斯椿謂賀拔勝曰：「今天下事，在吾與君耳。若不先制人，將為人所制。高歡初至，圖之不難。」勝曰：「彼有功於時，害之不祥。比數夜與歡同宿，具序往昔之懷，兼荷兄恩意甚多，何苦憚之。」椿乃止。
歡以汝南王悅，高祖之子，召欲立之，聞其狂暴無常，乃止。時諸王多逃匿，尚書左僕射平陽王修，懷之子也，匿於田舍，歡欲立之，使斛斯椿求之。椿見修所親員外散騎侍郎太原王思政，問王所在，思政曰：「須知問意。」椿曰：「欲立為天子。」思政乃言之。椿從思政見修，修色變，謂思政曰：「得無賣我邪。」曰：「不也。」曰：「敢保之乎。」曰：「變態百端，何可保也。」椿馳報歡，歡遣四百騎迎修入氈帳，陳誠，泣下沾襟。修讓以寡德，歡再拜，修亦拜。歡出備服御，進湯沐，達夜嚴警。昧爽，文武執鞭以朝，使斛斯椿奉勸進表。椿入帷門，罄折延首而不敢前，修令思政取表視之，曰：「便不得不稱朕矣。」乃為安定王作詔策而禪位焉。
戊子，孝武帝即位於東郭之外，用代都舊制，以黑氈蒙七人，歡居其一。帝於氈上西向拜天畢，入御太極殿，羣臣朝賀，升閶闔門大赦，改元太昌。以高歡為大丞相、天柱大將軍、太師，世襲定州刺史。庚寅，加高澄侍中、開府儀同三司。
初，歡起兵信都，爾朱世隆知司馬子如與歡有舊，自侍中、驃騎大將軍出為南岐州刺史。歡入洛，召子如為大行臺尚書，朝夕左右，參知軍國。廣州刺史廣寧韓賢素為歡所善，歡入洛，凡爾朱氏所除官爵例皆削奪，唯賢如故。以前御史中尉樊子鵠兼尚書左僕射，為東南道大行臺，與徐州刺史杜德追爾朱仲遠。仲遠已出境，遂攻元樹於譙。
丞相歡徵賀拔嶽為冀州刺史，嶽畏歡，欲單馬入朝。行臺右丞薛孝通說岳曰：「高王以數千鮮卑破爾朱百萬之眾，誠亦難敵。然諸將或素居其上，或與之等夷，雖屈首從之，勢非獲已。今或在京師，或據州鎮，高王除之則失人望，留之則為腹心之疾。且吐萬人雖覆敗走，猶在幷州，高王方內撫羣雄，外抗勍敵，安能去其巢穴，與公爭關中之地乎。今關中豪俊皆屬心於公，願效其智力。公以華山為城，黃河為塹，進可以兼山東，退可以封函谷，奈何欲束手受制於人乎。」言未卒，嶽執孝通手曰：「君言是也。」乃遜辭為啓，而不就徵。
壬辰，丞相歡還鄴，送爾朱度律、天光於洛陽，斬之。
五月丙申，魏主酖節閔帝於門下外省，詔百司會喪，葬用殊禮。以沛郡王欣為太師，趙郡王諶為太保，南陽王寶炬為太尉，長孫稚為太傅。寶炬，愉之子也。丞相歡固辭天柱大將軍，戊戌，許之。己酉，清河王亶為司徒。
侍中河南高隆之本徐氏養子，丞相歡命以為弟，恃歡勢，驕狎公卿，南陽王寶炬驅之，曰：「鎮兵何敢爾。」魏主以歡故，六月丁卯，黜寶炬為驃騎大將軍，歸第。
魏主避廣平武穆王之諱，改諡武懷皇帝曰孝莊皇帝，廟號敬宗。秋七月庚子，魏復以南陽王寶炬為太尉。
壬寅，魏丞相歡引兵入滏口，大都督庫狄幹入井陘，擊爾朱兆。庚戌，魏主使驃騎大將軍、儀同三司高隆之帥步騎十萬，會丞相歡於太原，因以隆之為丞相軍司。歡軍於武鄉，爾朱兆大掠晉陽，北走秀容。幷州平。歡以晉陽四塞，乃建大丞相府而居之。
冬十一月甲辰，魏殺安定王朗、東海王曄。己酉，以汝南王悅為侍中、大司馬。魏主以汝南王悅屬近地尊，丁亥，殺之。
十二月，魏主納丞相歡女為後，命太常卿李元忠納幣於晉陽。歡與之宴，論及舊事，元忠曰：「昔日建義，轟轟大樂，比來寂寥無人問。」歡撫掌笑曰：「此人逼我起兵。」元忠戲曰：「若不與侍中，當更求建義處。」歡曰：「建義不慮無，止畏如此老翁不可遇耳。」元忠曰：「止為此翁難遇，所以不去。」因捋歡須大笑。歡悉其雅意，深重之。
爾朱兆既至秀容，分兵守隘，出入寇掠。魏丞相歡揚聲討之，師出復止者數四，兆意怠。歡揣其歲首當宴會，遣都督竇泰以精騎馳之，一日一夜行三百里，歡以大軍繼之。
五年春正月，魏竇泰奄至爾朱兆庭，軍人因宴休惰，忽見泰軍，驚走，追破之於赤谼嶺，眾並降散。兆逃於窮山，命左右西河張亮及蒼頭陳山提斬已首以降，皆不忍。兆乃殺所乘白馬，自縊於樹。歡親臨，厚葬之。慕容紹宗攜爾朱榮妻子及兆餘眾詣歡降，歡以義故，待之甚厚。

