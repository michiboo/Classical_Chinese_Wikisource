
唐高祖武德九年秋八月甲子，太宗即皇帝位於東宮顯德殿。九月己酉，上面定勳臣長孫無忌等爵邑，命陳叔達於殿下唱名示之，且曰：「朕敘卿等勳賞或未當，宜各自言。」於是諸將爭功，紛紜不已。淮安王神通曰：「臣舉兵關西，首應義旗，今房玄齡、杜如晦等專弄刀筆，功居臣上，臣竊不服。」上曰：「義旗初起，叔父雖首唱舉兵，蓋亦自營脫禍。及竇建德吞噬山東，叔父全軍覆沒。劉黑闥再合餘燼，叔父望風奔北。玄齡等運籌帷幄，坐安社稷，論功行賞，固宜居叔父之先。叔父國之至親，朕誠無所愛，但不可以私恩濫與勳臣同賞耳。」諸將乃相謂曰：「陛下至公，雖淮安王尚無所私，吾儕何敢不安其分。」遂皆悅服。房玄齡嘗言：「秦府舊人未遷官者，皆嗟怨曰：吾屬奉事左右，幾何年矣，今除官，返出前宮、齊府人之後。。」上曰：「王者至公無私，故能服天下之心。朕與卿輩日所衣食，皆取諸民者也。故設官分職，以為民也，當擇賢才而用之，豈以新舊為先後哉。必也新而賢，舊而不肖，安可舍新而取舊乎。今不論其賢不肖，而直言嗟怨，豈為政之體乎。」
冬十月甲申，民部尚書裴矩奏：「民遭突厥暴踐者，請戶給絹一匹」。上曰：「朕以誠信御下，不欲虛有存恤之名而無其實。戶有大小，豈得雷同給賜乎。」於是計口為率。
初，上皇欲強宗室以鎮天下，故皇再從三從弟及兄弟之子，雖童孺皆為王，王者數十人。上從容問羣臣：「遍封宗子，於天下利乎。」封德彝對曰：「前世唯皇子及兄弟乃為王，自餘非有大功無為王者。上皇敦睦九族，大封宗室，自兩漢以來未有如今之多者。爵命既崇，多給力役，恐非示天下以至公也。」上曰：「然。朕為天子，所以養百姓也，豈可勞百姓以養己之宗族乎。」十一月庚寅，降宗室郡王皆為縣公，惟有功者數人不降。
丙午，上與羣臣論止盜。或請重法以禁之，上哂之曰：「民之所以為盜者，由賦繁役重，官吏貪求，饑寒切身，故不暇顧廉恥耳。朕當去奢省費，輕徭薄賦，選用廉吏，使民衣食有餘，則自不為盜，安用重法邪。」自是數年之後，海內昇平，路不拾遺，外戶不閉，商旅野宿焉。上又嘗謂侍臣曰：「君依於國，國依於民。刻民以奉君，猶割肉以充腹，腹飽而身斃，君富而國亡。故人君之患不自外來，常由身出。夫欲盛則費廣，費廣則賦重，賦重則民愁，民愁則國危，國危則君喪矣。朕常以此思之，故不敢縱慾也。」
十二月己巳，益州大都督竇軌奏稱獠反，請發兵討之，上曰：「獠依阻山林，時出鼠竊，乃其常俗。牧守苟能撫以恩信，自然帥服，安可輕動干戈。漁獵其民，比之禽獸，豈為民父母之意邪。」竟不許。
上謂裴寂曰：「比多上書言事者，朕皆粘之屋壁，得出入省覽。每思治道，或深夜方寢。公輩亦當恪勤職業，副朕此意。」
上厲精求治，數引魏徵入臥內，訪以得失。徵知無不言，上皆欣然嘉納。上遣使點兵，封德彝奏：「中男雖未十八，其軀幹壯大者，亦可並點」。上從之。敕出，魏徵固執以為不可，不肯署敕，至於數四。上怒，召而讓之曰：「中男壯大者，乃奸民詐妄，以避徵役。取之何害，而卿固執至此。」對曰：「夫兵在御之得其道，不在眾多。陛下取其壯健，以道御之，足以無敵於天下，何必多取細弱以增虛數乎。且陛下每雲吾以誠信御天下，欲使臣民皆無欺詐，今即位未幾，失信者數矣。」上愕然曰：「朕何為失信。」對曰：「陛下初即位，下詔云：逋負官物，悉令蠲免。有司以為負秦府國司者非官物，徵督如故。陛下以秦王升為天子，國司之物，非官物而何。又曰：關中免二年租調，關外給復一年，既而繼有敕，云：已役已輸者，以來年為始。散還之後，方復更徵，百姓固已不能無怪。今既徵得物，復點為兵，何謂來年為始乎。又陛下所與共治天下者在於守宰，居常簡閱，咸以委之。至於點兵，獨疑其詐，豈所謂以誠信為治乎。」上悅，曰：「曏者朕以卿固執，疑卿不達政事，今卿論國家大體，誠盡其精要。夫號令不信則民不知所從，天下何由而治乎，朕過深矣。」乃不點中男，賜徵金甕一。
上聞景州錄事參軍張玄素名，召見，問以政道。對曰：「隋主好自專庶務，不任羣臣，羣臣恐懼，唯知稟受奉行而已，莫之敢違。以一人之智決天下之務，借使得失相半，乖謬已多，下諛上蔽，不亡何待。陛下誠能謹擇羣臣而分任以事，高拱穆清而考其成敗，以施刑賞，何憂不治。又，臣觀隋末亂離，其欲爭天下者不過十餘人而已，其餘皆保鄉黨全妻子，以待有道而歸之耳。乃知百姓好亂者亦鮮，但人主不能安之耳。」上善其言，擢為侍御史。
前幽州記室直中書省張蘊古上《大寶箴》，其略曰：「聖人受命，拯溺亨屯，故以一人治天下，不以天下奉一人。」又曰：「壯九重於內，所居不過容膝，彼昏不知，瑤其臺而瓊其室。羅八珍於前，所食不過適口，惟狂罔念，丘其糟而池其酒。」又曰：「勿沒沒而暗，勿察察而明，雖冕旒蔽目而視於未形，雖黈纊塞耳而聽於無聲。」上嘉之，賜以束帛，除大理丞。
上召傅奕，賜之食，謂曰：「汝前所奏，幾為吾禍。然凡有天變，卿宜盡言皆如此，勿以前事為懲也。」上嘗謂奕曰：「佛之為教，玄妙可師，卿何獨不悟其理。」對曰：「佛乃胡中桀黠，誑耀彼土。中國邪僻之人，取莊、老玄談，輔以妖幻之語，用欺愚俗，無益於民，有害於國。臣非不悟，鄙不學也。」上頗然之。
上患吏多受賕，密使左右試賂之。有司門令史受絹一匹，上欲殺之，民部尚書裴矩諫曰：「為吏受賂，罪誠當死。但陛下使人遺之而受，乃陷人於法也，恐非所謂道之以德，齊之以禮。」上悅，召文武五品以上告之曰：「裴矩能當官力爭，不為面從，儻每事皆然，何憂不治。」
臣光曰：古人有言：「君明臣直。」裴矩佞於隋而忠於唐，非其性之有變也，君惡聞其過則忠化為佞，君樂聞直言則佞化為忠。是知君者表也，臣者景也，表動則景隨矣。
太宗貞觀元年春正月丁亥，上宴羣臣，奏《秦王破陳樂》。上曰：「朕昔受委專征，民間遂有此曲，雖非文德之雍容，然功業由茲而成，不敢忘本。」封德彝曰：「陛下以神武平海內，豈文德之足比。」上曰：「戡亂以武，守成以文，文武之用，各隨其時。卿謂文不及武，斯言過矣。」德彝頓首謝。
上以兵部郎中戴胄忠清公直，擢為大理少卿。上以選人多詐冒資陰，敕令自首，不首者死。未幾有詐冒事覺者，上欲殺之。胄奏：「據法應流」。上怒曰：「卿欲守法，而使朕失信乎。」對曰：「敕者出於一時之喜怒，法者國家所以布大信於天下也。陛下忿選人之多詐，故欲殺之，而既知其不可，復斷之以法，此乃忍小忿而存大信也。」上曰：「卿能執法，朕復何憂。」胄前後犯顏執法，言如湧泉，上皆從之，天下無冤獄。
上令封德彝舉賢，久無所舉。上詰之，對曰：「非不盡心，但於今未有奇才耳。」上曰：「君子用人如器，各取所長，古之致治者，豈借才於異代乎。正患已不能知，安可誣一世之人。」德彝慚而退。
御史大夫杜淹奏：「諸司文案，恐有稽失，請令御史就司檢校。」上以問封德彝，對曰：「設官分職，各有所司。果有愆違，御史自應糾舉。若遍歷諸司，搜擿疵纇，大為煩碎。」淹默然。上問淹「何故不復論執。」對曰：「天下之務，當盡至公，善則從之。德彝所言，真得大體，臣誠心服，不敢遂非。」上悅，曰：「公等各能如是，朕復何憂。」
右驍衛大將軍長孫順德受人饋絹，事覺，上曰：「順德果能有益國家，朕與之共有府庫耳，何至貪冒如是乎。」猶惜其有功，不之罪，但於殿庭賜絹數十匹。大理少卿胡演曰：「順德枉法受財，罪不可赦，奈何復賜之絹。」上曰：「彼有人性，得絹之辱，甚於受刑。如不知愧，一禽獸耳，殺之何益。」
閏三月壬申，上謂太子少師蕭瑀曰：「朕少好弓矢，得良弓十數，自謂無以加。近以示弓工，乃曰皆非良材。朕問其故，工曰：木心不直則脈理皆邪，弓雖勁而發矢不直。朕始寤曏者辨之未精也。朕以弓矢定四方，識之猶未能盡，況天下之務，其能遍知乎。」乃命京官五品以上更宿中書內省，數延見，問以民間疾苦及政事得失。
夏五月，有上書請去佞臣者，上問：「佞臣為誰。」對曰：「臣居草澤，不能的知其人。願陛下與羣臣言，或陽怒以試之，彼執理不屈者，直臣也，畏威順旨者，佞臣也。」上曰：「君，源也。臣，流也。濁其源而求其流之清，不可得矣。君自為詐，何以責臣下之直乎。朕方以至誠治天下，見前世帝王好以權譎小數接其臣下者，常竊恥之。卿策雖善，朕不取也。」
六月戊申，上與侍臣論周、秦修短。蕭瑀對曰：「紂為不道，武王征之，周及六國無罪，始皇滅之。得天下雖同，人心則異。」上曰：「公知其一，未知其二。周得天下，增修仁義，秦得天下，益尚詐力，此修短之所以殊也。蓋取之或可以逆得，而守之不可以不順故也。」瑀謝不及。
上問公卿以享國久長之策。蕭瑀言：「三代封建而久長，秦孤立而速亡。」上以為然，於是始有封建之議。
秋九月辛酉，中書令宇文士及罷為殿中監，御史大夫杜淹參豫朝政。他官參豫政事自此始。淹薦刑部員外郎邸懷道，上問其行能，對曰：「煬帝將幸江都，召百官問行留之計，懷道為吏部主事，獨言不可。臣親見之。」上曰：「卿稱懷道為是，何為自不正諫。」對曰：「臣爾日不居重任，又知諫不從，徒死無益。」上曰：「卿知煬帝不可諫，何為立其朝。既立其朝，何為不諫。卿仕隋，容可雲位卑，後仕王世充，尊顯矣，何得亦不諫。」對曰：「臣於世充非不諫，但不從耳。」上曰：「世充若賢而納諫，不應亡國。若暴而拒諫，卿何得免禍。」淹不能對。上曰：「今日可謂尊任矣，可以諫未。」對曰：「願盡死。」上笑。
冬十二月，或告右丞魏徵私其親戚，上使御史大夫溫彥博按之，無狀。彥博言於上曰：「徵不存形跡，遠避嫌疑，心雖無私，亦有可責。」上令彥博讓徵，且曰：「自今宜存形跡。」他日，徵入見，言於上曰：「臣聞君臣同體，宜相與盡誠。若上下但存形跡，則國之興喪尚未可知，臣不敢奉詔。」上瞿然曰：「吾已悔之。」徵再拜曰：「臣幸得奉事陛下，願使臣為良臣，勿為忠臣。」上曰：「忠良有以異乎。」對曰：「稷、契、皋陶，君臣協心，俱享尊榮，所謂良臣。龍逄、比干，面折廷爭，身誅國亡，所謂忠臣。」上悅，賜絹五百匹。
上神采英毅，羣臣進見者皆失舉措。上知之，每見人奏事，必假以辭色，冀聞規諫。嘗謂公卿曰：「人慾自見其形，必資明鏡。君欲自知其過，必待忠臣。苟其君愎諫自賢，其臣阿諛順旨，君既失國，臣豈能獨全。如虞世基等諂事煬帝以保富貴，煬帝既弒，世基等亦誅。公輩宜用此為戒，事有得失，無惜盡言。」
或上言秦府舊兵宜盡除武職，追入宿衛。上謂之曰：「朕以天下為家，惟賢是與，豈舊兵之外皆可無信者乎。汝之此意，非所以廣朕德於天下也。」上謂公卿曰：「昔禹鑿山治水而民無謗讟者，與人同利故也。秦始皇營宮室而民怨叛者，病人以利己故也。夫靡麗珍奇，固人之所欲，若縱之不已，則危亡立至。朕欲營一殿，材用已具，鑑秦而止。三公以下，宜體朕此意。」由是二十年間，風俗素樸，衣無錦繡，公私富給。
上謂黃門侍郎王珪曰：「國家本置中書、門下以相檢察，中書詔敕或有差失，則門下當行駁正。人心所見，互有不同，苟論難往來，務求至當，舍已從人，亦復何傷。比來或護已之短，遂成怨隙，或苟避私怨，知非不正，順一人之顏情，為兆民之深患，此乃亡國之政也。煬帝之世，內外庶官務相順從，當是之時，皆自謂有智，禍不及身。及天下大亂，國家兩亡，雖其間萬一有得免者，亦為時論所貶，終古不磨。卿曹各當徇公忘私，勿雷同也。」
上謂侍臣曰：「吾聞西域賈胡得美珠，剖身以藏之，有諸。」侍臣曰：「有之。」上曰：「人皆知笑彼之愛珠，而不愛其身也。吏受賕抵法，與帝王徇奢欲而亡國者，何以異於彼胡之可笑邪。」魏徵曰：「昔魯哀公謂孔子曰：人有好忘者，徙宅而忘其妻。孔子曰：又有甚者，桀紂乃忘其身。亦猶是也。」上曰：「然。朕與公輩宜戮力相輔，庶免為人所笑也。」
鄃令裴仁軌私役門夫，上怒，欲斬之。殿中侍御史長安李乾祐諫曰：「法者，陛下所與天下共也，非陛下所獨有也。今仁軌坐輕罪而抵極刑，臣恐人無所措手足。」上悅，免仁軌死，以乾祐為侍御史。
上嘗語及關中、山東人，意有同異。殿中侍御史義豐張行成跪奏曰：「天子以四海為家，不當有東西之異，恐示人以隘。」上善其言，厚賜之。自是每有大政，常使預議。
二年春正月，上問魏徵曰：「人主何為而明。何為而暗。」對曰：「兼聽則明，偏信則闇。昔堯清問下民，故有苗之惡得以上聞。舜明四目，達四聰，故共、鯀、鱹兜不能蔽也。秦二世偏信趙高，以成望夷之禍。梁武帝偏信朱異，以取臺城之辱。隋煬帝偏信虞世基，以致彭城合之變。是故人君兼聽廣納，則貴臣不得壅蔽，而下情得以上通也。」上曰：「善。」上謂黃門侍郎王珪曰：「開皇十四年大旱，隋文帝不許賑給，而令百姓就食山東。比至末年，天下儲積可供五十年。煬帝恃其富饒，侈心無厭，卒亡天下。但使倉庾之積足以備凶年，其餘何用哉。」
二月，上謂侍臣曰：「人言天子至尊，無所畏憚。朕則不然，上畏皇天之監臨，下憚羣臣之瞻仰，兢兢業業，猶恐不合天意，未副人望。」魏徵曰：「此誠致治之要，願陛下慎終如始則善矣。」
上謂房玄齡等曰：「為政莫若至公。昔諸葛亮竄廖立、李嚴於南夷，亮卒而立、嚴皆悲泣，有死者，非至公能如是乎。又高熲為隋相，公平識治體，隋之興亡，系熲之存沒。朕既慕前世之明君，卿等不可不法前世之賢相也。」
夏四月，太常少卿祖孝孫以為「梁、陳之音多吳、楚，周、齊之音多胡、夷」，於是斟酌南北，考以古聲，作《唐雅樂》，凡八十四調，三十一曲，十二和。詔協律郎張文收與孝孫同修定。六月乙酉，孝孫等奏新樂，上曰：「禮樂者，蓋聖人緣物以設教耳，治之隆替，豈由於此。」御史大夫杜淹曰：「齊之將亡，作《伴侶曲》，陳之將亡，作《玉樹後庭花》，其聲哀思，行路聞之皆悲泣，何得言治之隆替不在樂也。」上曰：「不然。夫樂能感人，故樂者聞之則喜，憂者聞之則悲，悲喜在人心，非由樂也。將亡之政，民必愁苦，故聞樂而悲耳。今二曲俱存，朕為公奏之，公豈悲乎。」右丞魏徵曰：「古人稱禮雲，禮雲，玉帛云乎哉。樂雲，樂雲，鐘鼓云乎哉。樂誠在人和，不在聲音也。」
臣光曰：臣聞垂能目制方圓，心度曲直，然不能以教人，其所以教人者，必規矩而已矣。聖人不勉而中，不思而得，然不能以授人，其所以授人者，必禮樂而已矣。禮者聖人之所履也，樂者聖人之所樂也。聖人履中正而樂和平，又思與四海共之，百世傳之，於是乎作禮樂焉。故工人執垂之規矩而施之器，是亦垂之功已。王者執五帝、三王之禮樂而施之世，是亦五帝、三王之治已。五帝、三王，其違世已久，後之人見其禮知其所履，聞其樂知其所樂，炳然若猶存於世焉，此非禮樂之功邪。
夫禮樂有本有末，中和者本也，容聲者末也，二者不可偏廢。先王守禮樂之本，未嘗須臾去於心，行禮樂之文，未嘗須臾遠於身。興於閨門，着於朝廷，被於鄉遂比鄰，達於諸侯，流於四海，自祭祀軍旅至於飲食起居，未嘗不在禮樂之中。如此數十百年，然後治化周浹，鳳凰來儀也。苟無其本而徒有其末，一日行之而百日舍之，求以移風易俗，誠亦難矣。是以漢武帝置協律，歌天瑞，非不美也，不能免哀痛之詔。王莽建羲和，考律呂，非不精也，而不能救漸臺之禍。晉武帝制笛尺，調金石，非不祥也，不能弭平陽之災。梁武帝立四器，調八音，非不察也，不能免臺城之辱。然則雖《韶》、《夏》、《濩》、《武》之音具存於世，苟其餘不足以稱之，曾不能化一夫，況四海乎。是猶執垂之規矩而無工與材，坐而待器之成，終不可得也。況齊、陳淫昏之主，亡國之音，暫奏於庭，烏能變一世之哀樂乎。而太宗遽雲治之隆替不由於樂，何發言之易，而果於非聖人也如此。
夫禮非威儀之謂也，然無威儀則禮不可得而行矣。樂非聲音之謂也，然無聲音則樂不可得而見矣。譬諸山，取其一土一石而謂之山則不可，然土石皆去，山於何在哉。故曰：「無本不立，無文不行。」奈何以齊、陳之音不驗於今世，而謂樂無益於治亂，何異睹拳石而輕泰山乎。必若所言，則是五帝、三王之樂皆妄也。「君子於其所不知，蓋闕如也」，惜哉。
六月戊子，上謂侍臣曰：「朕觀《隋煬帝集》，文辭奧博，亦知是堯、舜而非桀、紂，然行事何其反也。」魏徵對曰：「人君雖聖哲，猶當虛己以受人，故智者獻其謀，勇者竭其力。煬帝恃其俊才，驕矜自用，故口誦堯、舜之言，而身為桀、紂之行，曾不自知，以至覆亡也。」上曰：「前事不遠，吾屬之師也。」
畿內有蝗。辛卯，上入苑中，見蝗，掇數枚，祝之曰：「民以谷為命，而汝食之，寧食吾之肺腸。」舉手欲吞之，左右諫曰：「惡物或成疾。」上曰：「朕為民受災，何疾之避。」遂吞之。是歲，蝗不為災。
上曰：「朕每臨朝，欲發一言，未嘗不三思，恐為民害，是以不多言。」給事中知起居事杜正倫曰：「臣職在記言，陛下之言失，臣必書之，豈徒有害於今，亦恐貽譏於後。」上悅，賜絹二百段。
上曰：「梁武帝君臣惟談苦空，侯景之亂，百官不能乘馬。元帝為周師所圍，猶講《老子》，百官戎服以聽。此深足為戒。朕所好者，唯堯、舜、周、孔之道，以為如鳥有翼，如魚有水，失之則死，不可暫無耳。」
秋七月，上謂侍臣曰：「古語有之：赦者小人之幸，君子之不幸。一歲再赦，善人喑啞。夫養稂莠者害嘉穀，赦有罪者賊良民。故朕即位以來，不欲數赦，恐小人恃之輕犯憲章故也。」
九月，上曰：「比見羣臣屢上表賀祥瑞。夫家給人足而無瑞，不害為堯、舜。百姓愁怨而多瑞，不害為桀、紂。後魏之世，吏焚連理木，煮白雉而食之，豈足為至治乎。」丁未，詔「自今大瑞聽表聞，自外諸瑞申所司而已。」嘗有白鵲構巢於寢殿槐上，合歡如腰鼓，左右稱賀。上曰：「我常笑隋煬帝好祥瑞。瑞在得賢，此何足賀。」命毀其巢，縱鵲於野外。
上問王珪曰：「近世為國者益不及前古，何也。」對曰：「漢世尚儒術，宰相多用經術士，故風俗淳厚。近世重文輕儒，參以法律，此治化之所以益衰也。」上然之。
冬十二月壬午，以黃門侍郎王珪為守侍中。上嘗閒居，與珪語，有美人侍側，上指示珪曰：「此廬江王瑗之姬也。瑗殺其夫而納之。」珪避席曰：「陛下以廬江納之為是邪，非邪。」上曰：「殺人而取其妻，何問是非。」對曰：「昔齊桓公知郭公之所以亡，由善善而不能用，然棄其所言之人，管仲以為無異於郭公。今此美人尚在左右，臣以為聖心是之也。」上悅，即出之，還其親族。
上使太常少卿祖孝孫教宮人音樂，不稱旨，上責之。溫彥博、王珪諫曰：「孝孫雅士，今乃使之教宮人，又從而譴之，臣竊以為不可。」上怒曰：「朕置卿等於腹心，當竭忠直以事我，乃附下罔上，為孝孫遊說邪。」彥博拜謝。珪不拜，曰：「陛下責臣以忠直，今臣所言豈私曲邪。此乃陛下負臣，非臣負陛下。」上默然而罷。明日，上謂房玄齡曰：「自古帝王納諫誠難。朕昨責溫彥博、王珪，至今悔之。公等勿為此不盡言也。」
上曰：「為朕養民者，唯在都督、刺史，朕常疏其名於屏風，坐臥觀之，得其在官善惡之跡，皆注於名下，以備黜陟。縣令尤為親民，不可不擇。」乃命內外五品以上，各舉堪為縣令者，以名聞。
上曰：「比有奴告其主反者，此弊事。夫謀反不能獨為，必與人共之，何患不發，何必使奴告邪。自今有奴告主者皆勿受，仍斬之。」
三年春二月戊寅，以房玄齡為左僕射，杜如晦為右僕射，以尚書右丞魏徵守祕書監，參預朝政。
三月丁巳，上謂房玄齡、杜如晦曰：「公為僕射，當廣求賢人，隨才授任，此宰相之職也。比聞聽受辭訟，日不暇給，安能助朕求賢乎。」因敕尚書細務屬左右丞，唯大事應奏者乃關僕射。玄齡明達吏事，輔以文學，夙夜盡心，恐一物失所。用法寬平，聞人有善，若已有之。不以求備取人，不以己長格物。與如晦引拔士類，常如不及。至於臺閣規模，皆二人所定。上每與玄齡謀事，必曰：「非如晦不能決。」及如晦至，卒用玄齡之策。蓋玄齡善謀，如晦能斷故也。二人深相得，同心徇國，故唐世稱賢相者推房、杜焉。玄齡雖蒙寵待，或以事被譴，輒累日詣朝堂，稽顙請罪，恐懼若無所容。
玄齡監修國史，上語之曰：「比見《漢書》載《子虛》、《上林賦》，浮華無用。其上書論事詞理切直者，朕從與不從，皆當載之。」
夏四月乙亥，上皇徙居弘義宮，更名大安宮。甲午，上始御太極殿，謂侍臣曰：「中書、門下，機要之司，詔敕有不便者皆應論執。比來唯睹順從，不聞違異。若但行文書，則誰不可為，何必擇才也。」房玄齡等皆頓首謝。故事，凡軍國大事，則中書舍人各執所見，雜署其名，謂之「五花判事」。中書侍郎、中書令省審之，給事中、黃門侍郎駁正之。上始申明舊制，由是鮮有敗事。
冬十二月乙酉，上問給事中孔穎達曰：「《論語》以能問於不能，以多問於寡，有若無，實若虛，何謂也。」穎達具釋其義以對，且曰：「非獨匹夫如是，帝王亦然。帝王內蘊神明，外當玄默，故《易》稱以蒙養正，以明夷蒞眾。若位居尊極，炫耀聰明，以才陵人，飾非拒諫，則下情不通，取亡之道也。」上深善其言。
房玄齡、王珪掌內外官考，治書侍御史萬年權萬紀奏其不平，上命侯君集推之。魏徵諫曰：「玄齡、珪皆朝廷舊臣，素以忠直為陛下所委，所考既多，其間能無一二人不當。察其情，終非阿私。若推得其事，則皆不可信，豈得復當重任。且萬紀比來恆在考堂，曾無駮正，及身不得考，乃始陳論。此正欲激陛下之怒，非竭誠徇國也。使推之得實，未足裨益朝廷。若其本虛，徒失陛下委任大臣之意。臣所愛者治體，非敢苟私二臣。」上乃釋不問。
四年春二月，以御史大夫溫彥博為中書令，守侍中王珪為侍中，守戶部尚書戴胄為戶部尚書，參預朝政，太常少卿蕭瑀為御史大夫，與宰臣參議朝政。
三月甲申，蔡成公杜如晦薨。
夏六月乙卯，發卒修洛陽宮以備巡幸。給事中張玄素上書諫，以為「洛陽未有巡幸之期，而預修宮室，非今日之急務。昔漢高祖納婁敬之說，自洛陽遷長安，豈非洛陽之地不及關中之形勝邪。景帝用晁錯之言而七國構禍，陛下今處突厥於中國，突厥之親何如七國。豈得不先為憂，而宮室可遽興，乘輿可輕動哉。臣見隋氏初營宮室，近山無大木，皆致之遠方，二千人曳一柱，以木為輪，則戛摩火出，乃鑄鐵為轂，行一二里，鐵轂輒破，別使數百人齎鐵轂隨而易之，盡日不過行二三十里。計一柱之費，已用數十萬功，則其餘可知矣。陛下初平洛陽，凡隋氏宮室之宏侈者皆令毀之，曾未十年，復加營繕，何前日惡之而今日效之也。且以今日財力，何如隋世。陛下役瘡痍之人，襲亡隋之弊，恐又甚於煬帝矣。」上謂玄素曰：「卿謂我不如煬帝，何如桀、紂。」對曰：「若此役不息，亦同歸於亂耳。」上嘆曰：「吾思之不熟，乃至於是。」顧謂房玄齡曰：「朕以洛陽土中，朝貢道均，意欲便民，故使營之。今玄素所言誠有理，宜即為之罷役。後日或以事至洛陽，雖露居亦無傷也。」仍賜玄素彩二百匹。
秋七月乙丑，上問房玄齡、蕭瑀曰：「隋文帝何如主也。」對曰：「文帝勤於為治，每臨朝，或至日昃，五品已上引坐論事，衛士傳飧而食。雖性非仁厚，亦勵精之主也。」上曰：「公得其一，未知其二。文帝不明而喜察。不明則照有不通，喜察則多疑於物，事皆自決，不任羣臣。天下至廣，一日萬機，雖復勞神苦形，豈能一一中理。羣臣既知主意，唯取決受成，雖有愆違，莫敢諫爭，此所以二世而亡也。朕則不然。擇天下賢才寘之百官，使思天下之事，關由宰相，審熟便安，然後奏聞。有功則賞，有罪則刑，誰敢不竭心力以修職業，何憂天下之不治乎。」因敕百司「自今詔敕行下有未便者，皆應執奏，毋得阿從，不盡己意。」
冬十二月，諸宰相侍宴，上謂王珪曰：「卿識鑑精通，復善談論，玄齡以下，卿宜悉加品藻，且自謂與數子何如？」對曰：「孜孜奉國，知無不為，臣不如玄齡。才兼文武，出將入相，臣不如李靖。敷奏詳明，出納惟允，臣不如溫彥博。處繁治劇，眾務畢舉，臣不如戴胄。恥君不及堯、舜，以諫爭為己任，臣不如魏徵。至於激濁掦清，嫉惡好善，臣於數子亦有微長。」上深以為然，眾亦服其確論。
上之初即位也，嘗與羣臣語及教化，上曰：「今承大亂之後，恐斯民未易化也。」魏徵對曰：「不然。久安之民驕佚，驕佚則難教，經亂之民愁苦，愁苦則易化。譬猶饑者易為食，渴者易為飲也。」上深然之。封德彝非之曰：「三代以還，人漸澆訛，故秦任法律，漢雜霸道，蓋欲化而不能，豈能之而不欲邪。魏徵書生，未識時務，若信其虛論，必敗國家。」徵曰：「五帝、三王不易民而化。昔黃帝徵蚩尤，顓頊誅九黎，湯放桀，武王代紂，皆能身致太平，豈非承大亂之後邪。若謂古人淳樸，漸至澆訛，則至於今日，當悉化為鬼魅矣，主安得而治之。」上卒從徵言。
元年關中饑，米斗直絹一匹。二年天下蝗，三年大水。上勤而撫之，民雖東西就食，未嘗嗟怨。是歲天下大稔，流散者咸歸鄉里，米斗不過三四錢，終歲斷死刑才二十九人。東至於海，南及五嶺，皆外戶不閉，行旅不齎糧，取給於道路焉。上謂長孫無忌曰：「貞觀之初，上書者皆云：人主當獨運威權，不可委之臣下。又云：宜震耀威武，征討四夷。唯魏徵勸朕偃武修文，中國既安，四夷自服。朕用其言。今頡利成擒，其酋長並帶刀宿衛，部落皆襲衣冠，征之力也，但恨不使封德彝見之耳。」徵再拜謝曰：「突厥破滅，海內康寧，皆陛下威德，臣何力焉。」上曰：「朕能任公，公能稱所任，則其功豈獨在朕乎。」
房玄齡奏：「閱府庫甲兵，遠勝隋世」。上曰：「甲兵武備，誠不可闕。然煬帝甲兵豈不足邪，卒亡天下。若公等盡力，使百姓乂安，此乃朕之甲兵也。」
五年秋九月，上修仁壽宮，更命曰九成宮。又將修洛陽宮，民部尚書戴胄表諫，以「亂離甫爾，百姓雕弊，帑藏空虛，若營造不已，公私勞費，殆不能堪」。上嘉之，曰：「戴胄於我非親，但以忠直體國，知無不言，故以官爵酧之耳。」久之，竟命將作大匠竇璡修洛陽宮，璡鑿池築山，雕餙華靡，上怒，遽命毀之，免璡官。
初，上令羣臣議封建。魏徵議，以為「若封建諸侯，則卿大夫咸資俸祿，必致厚斂。又，京畿賦稅不多，所資畿外，若盡以封國邑，經費頓闕。又，燕、秦、趙、代俱帶外夷，若有警急，追兵內地，難以奔赴。」禮部侍郎李百藥以為「運祚修短，定命自天，堯、舜大聖，守之而不能固，漢、魏微賤，拒之而不能卻。今使勳戚子孫皆有民有社，易世之後，將驕淫自恣，攻戰相殘，害民尤深，不若守令之迭居也。」中書侍郎顏師古以為「不若分王宗子，勿令過大，間以州縣，雜錯而居，互相維持，使各守其境，協力同心，足扶京室。為置官寮，皆省司選用，法令之外，不得擅作威刑，朝貢禮儀，具為條式。一定此制，萬代無虞。」十一月丙辰，詔「皇家宗室及勳賢之臣，宜令作鎮藩部，貽厥子孫，非有大故無或黜免，所司明為條例，定等級以聞。」
冬十二月，上謂侍臣曰：「朕以死刑至重，故令三覆奏，蓋欲思之詳熟故也。而有司須臾之間，三覆已訖。又，古刑人，君為之徹樂減膳。朕庭無常設之樂，然常為之不啖酒肉，但未有着令。又，百司斷獄，唯據律文，雖情在可矜，而不敢違法，其間豈能盡無冤乎。」丁亥，制「決死囚者，二日中五覆奏，下諸州者三覆奏。行刑之日，尚食勿進酒肉，內教坊及太常不舉樂。皆令門下覆視，有據法當死而情可矜者，錄狀以聞。」由是全活甚眾。其五覆奏者以決前一二日，至決日又三覆奏。惟犯惡逆者一覆奏而已。
上謂執政曰：「朕常恐因喜怒妄行賞罰，故欲公等極諫。公等亦宜受人諫，不可以己之所欲，惡人違之。苟自不能受諫，安能諫人。」
康國求內附，上曰：「前代帝王好招來絕域，以求服遠之名，無益於用而糜弊百姓。今康國內附，儻有急難，於義不得不救。師行萬里，豈不疲勞。勞百姓以取虛名，朕不為也。」遂不受。謂侍臣曰：「治國如治病，病雖愈，尤宜將護，儻遽自放縱，病復作，則不可救矣。今中國幸安，四夷俱服，誠自古所希，然朕日慎一日，唯懼不終，故欲數聞卿輩諫爭也。」魏徵曰：「內外治安，臣不以為喜，唯喜陛下居安思危耳。」
上嘗與侍臣論獄。魏徵曰：「煬帝時嘗有盜發，帝令於士澄捕之，少涉疑似，皆拷訊取服，凡二千餘人，帝悉令斬之。大理丞張元濟怪其多，試尋其狀，內五人嘗為盜，餘皆平民。竟不敢執奏，盡殺之。」上曰：「此豈唯煬帝無道，其臣亦不盡忠。君臣如此，何得不亡。公等宜戒之。」
六年春正月，文武官請封禪，上曰：「卿輩皆以封禪為帝王盛事，朕意不然。若天下乂安，家給人足，雖不封禪，庸何傷乎。昔秦始皇封禪，而漢文帝不封禪，後世豈以文帝之賢不及始皇邪。且事天掃地而祭，何必登泰山之巔，封數尺之土，然後可以展其誠敬乎。」羣臣猶請之不已，上亦欲從之，魏徵獨以為不可。上曰：「公不欲朕封禪者，以功未高邪。」曰：「高矣。」「德未厚邪。」曰：「厚矣。」中國未安邪。」曰：「安矣。」「四夷未服邪。」曰：「服矣。」「年穀未豐邪。」曰：「豐矣。」「符瑞未至邪。」曰：「至矣。」「然則何為不可封禪。」對曰：「陛下雖有此六者，然承隋末大亂之後，戶口未復，倉廩尚虛，而車駕東巡，千乘萬騎，其供頓勞費，未易任也。且陛下封禪，則萬國咸集，遠夷君長，皆當扈從。今自伊、洛以東至於海、岱，煙火尚希，灌莽極目，此乃引戎狄入腹中，示之以虛弱也。況賞賚不貲，未厭遠人之望，給復連年，不償百姓之勞，崇虛名而受實害，陛下將焉用之。」會河南北數州大水，事遂寢。
三月，長樂公主將出降，上以公主，皇后所生，特愛之，敕有司資送倍於永嘉長公主。魏徵諫曰：「昔漢明帝欲封皇子，曰：我子豈得與先帝子比，皆令半楚、淮陽。今資送公主倍於長主，得無異於明帝之意乎。」上然其言，入告皇后。後嘆曰：「妾亟聞陛下稱重魏徵，不知其故，今觀其引禮義以抑人主之情，乃知真社稷之臣也。妾與陛下結髮為夫婦，曲承恩禮，每言必先候顏色，不敢輕犯威嚴。況以人臣之疏遠，乃能抗言如是。陛下不可不從也。」因請遣中使齎錢四百緡、絹四百匹以賜徵，且語之曰：「聞公正直，乃今見之，故以相賞。公宜常秉此心，勿轉移也。」上嘗罷朝，怒曰：「會須殺此田舍翁。」後問為誰，上曰：「魏徵每廷辱我。」後退，具朝服立於庭，上驚問其故，後曰：「妾聞主明臣直。今魏徵直，由陛下之明故也，妾敢不賀。」上乃悅。
秋七月辛未，宴三品以上于丹霄殿，上從容言曰：「中外乂安，皆公卿之力。然隋煬帝威加夷夏，頡利跨有北荒，統葉護雄據西域，今皆覆亡，此乃朕與公等所親見，勿矜強盛以自滿也。」
閏月乙卯，上宴近臣于丹霄殿，長孫無忌曰：「王珪、魏徵昔為仇讎，不謂今日得同此宴。」上曰：「徵珪盡心所事，故我用之。然徵每諫我不從，我與之言輒不應，何也。」魏徵對曰：「臣以事為不可，故諫，若陛下不從而臣應之，則事遂施行，故不敢應。」上曰：「且應而復諫，庸何傷。」對曰：「昔舜戒羣臣：爾無面從，退有後言。臣心知其非而口應陛下乃面從也，豈稷、契事舜之意邪。」上大笑曰：「人言魏徵舉止疏慢，我視之更覺嫵媚，正為此耳。」徵起，拜謝曰：「陛下開臣使言，故臣得盡其愚。若陛下拒而不受，臣何敢數犯顏色乎。」
戊辰，祕書少監虞世南上《聖德論》，上賜手詔，稱「卿論太高。朕何敢擬上古，但比近世差勝耳。然卿適睹其始，未知其終。若朕能慎終如始，則此論可傳，如或不然，恐徒使後世笑卿也。」
冬十二月癸丑，帝與侍臣論安危之本。中書令溫彥博曰：「伏願陛下常如貞觀初，則善矣。」帝曰：「朕比來怠於為政乎。」魏徵曰：「貞觀之初，陛下志在節儉，求諫不倦。比來營繕微多，諫者頗有忤旨，此其所以異耳。」帝拊掌大笑曰：「誠有是事。」
上謂侍臣曰：「朕比來決事或不能皆如律令，公輩以為事小，不復執奏。夫事無不由小以致大，此乃危亡之端也。昔關龍逄忠諫而死，朕每痛之。煬帝驕暴而亡，公輩所親見也。公輩常宜為朕思煬帝之亡，朕常為公輩念關龍逄之死，何患君臣不相保乎。」
上謂魏徵曰：「為官擇人，不可造次。用一君子則君子皆至，用一小人則小人競進矣。」對曰：「然。天下未定，則專取其才，不考其行。喪亂既平，則非才行兼備，不可用也。」
七年冬十二月，上問魏徵曰：「羣臣上書可採，及召對多失次，何也。」對曰：「臣觀百司奏事，常數日思之，及至上前，三分不能道一。況諫者怫意觸忌，非陛下借之辭色，豈敢盡其情哉。」上由是接羣臣辭色愈溫，嘗曰：「煬帝多猜忌，臨朝對羣臣多不語。朕則不然，與羣臣相親如一體耳。」
八年冬十二月，中牟丞皇甫德參上言：「修洛陽宮，勞人。收地租，厚斂。俗好高髻，蓋宮中所化。」上怒，謂房玄齡等曰：「德參欲國家不役一人，不收鬥租，宮人皆無發，乃可其意邪。」欲治其謗訕之罪，魏徵諫曰：「賈誼當漢文帝時上書，雲可為痛哭者一，可為流涕者二。自古上書不激切，不能動人主之心，所謂狂夫之言，聖人擇焉，唯陛下裁察。」上曰：「朕罪斯人，則誰復敢言。」乃賜絹二十匹。他日，徵奏言：「陛下近日不好直言，雖勉強含容，非曩時之豁如。」上乃更加優賜，拜監察御史。
九年春三月，上謂魏徵曰：「齊後主、周大元皆重斂百姓，厚自奉養，力竭而亡。譬如饞人自啖其肉，肉盡而斃，何其愚也。然二主孰為優劣。」對曰：「齊後主懦弱，政出多門。周天元驕暴，威福在己。雖同為亡國，齊主尤劣也。」
十年秋八月丙子，上謂羣臣曰：「朕開直言之路，以利國也，而比來封事者多訐人細事。自今復有為是者，朕當以讒人罪之。」
冬十二月，魏王泰有寵於上，或言三品以上多輕魏王。上怒，引三品以上，作色讓之曰：「隋文帝時，一品以下皆為諸王所頓躓，彼豈非天子兒邪。朕但不聽諸子縱橫耳，聞三品以上皆輕之，我若縱之，豈不能折辱公輩乎。」房玄齡等皆惶懼，流汗拜謝。魏徵獨正色曰：「臣竊計當今羣臣，必無敢輕魏王者。在禮，臣子一也。《春秋》，王人雖微，序於諸侯之上。三品以上皆公卿，陛下所尊禮。若紀綱大壞，固所不論。聖明在上，魏王必無頓辱羣臣之理。隋文帝驕其諸子，使多行無禮，卒皆夷滅，又足法乎。」上悅，曰：「理到之語，不得不服。朕以私愛忘公義，曏者之忿，自謂不疑，及聞徵言，方知理屈。人主發言，何得容易乎。」
上曰：「法令不可數變，量變則煩，官長不能盡記。又前後差違，吏得以為奸。自今變法，皆宜詳慎而行之。」
治書侍御史權萬紀上言：「宣、饒二州銀大發採之，歲可得數百萬緡。」上曰：「朕貴為天子，所乏者非財也，但恨無嘉言可以利民耳。與其多得數百萬緡，何如得一賢才。卿未嘗進一賢，退一不肖，而專言稅銀之利，昔堯、舜抵璧于山，投珠於谷，漢之桓、靈乃聚錢為私藏，卿欲以桓、靈俟我邪。」是日，黜萬紀，使還家。
十一年春正月，上作飛山宮。庚子，特進魏徵上疏，以為「煬帝恃其富強，不虞後患，窮奢極欲，使百姓困窮，以至身死人手，社稷為墟。陛下撥亂反正，宜懲隋之所以失，我之所以得，撤其峻宇，安於卑宮。若因基而增廣，襲舊而加飾，此則以亂易亂，殃咎必至。難得易失，可不念哉。」
上嘗問大理卿劉德威曰：「近日刑網稍密，何也。」對曰：「此在主上，不在羣臣。人主好寬則寬，好急則急。律文，失入減三等，失出減五等。今失入無辜，失出更獲大罪，是以吏各自免，競就深文，非有教使之然，畏罪故耳。陛下儻一斷以律，則此風立變矣。」上悅，從之，由是斷獄平允。
二月，上至顯仁宮，官吏以闕儲偫，有被譴者。魏徵諫曰：「陛下以儲偫譴官吏，臣恐承風相扇，異日民不聊生，殆非行幸之本意也。昔煬帝諷郡縣獻食，視其豐儉以為賞罰，故海內叛之。此陛下所親見，奈何欲效之乎。」上驚曰：「非公，不聞此言。」因謂長孫無忌等曰：「朕昔過此，買飯而食，僦舍而宿，今供頓如此，豈得猶嫌不足乎。」
三月庚子，上宴洛陽宮西苑，泛積翠池，顧謂侍臣曰：「煬帝作此宮苑，結怨於民，今悉為我有，正由宇文述、虞世基、裴蘊之徒內為諂諛，外蔽聰明故也，可不戒哉。」
夏四月己卯，魏徵上疏，以為「人主善始者多，克終者寡，豈取之易而守之難乎。蓋以殷憂則竭誠以盡下，安逸則驕恣而輕物。盡下則胡越同心，輕物則六親離德，雖震之以威怒，亦皆貌從而心不服故也。人主誠能見可欲則思知足，將興繕則思知止，處高危則思謙降，臨滿盈則思挹損，遇逸樂則思撙節，在宴安則思後患，防擁蔽則思延納，疾讒邪則思正己，行爵賞則思因喜而僭，施刑罰則思因怒而濫，兼是十思，而選賢任能，固可以無為而治，又何必勞神苦體，以代百司之任哉。」
五月壬申，魏徵上疏，以為「陛下欲善之志不及於昔時，聞過必改少虧於曩日，譴罰積多，威怒微厲。乃知貴不期驕，富不期侈，非虛言也。且以隋之府庫、倉廩、戶口、甲兵之盛，考之今日，安得擬倫。然隋以富強動之而危，我以寡弱靜之而安。安危之理，皎然在目。昔隋之未亂也，自謂必無亂，其未亡也，自謂必無亡。故賦役無窮，征伐不息，以至禍將及身而尚未之寤也。夫鑑形莫如止水，鑑敗莫如亡國。伏願取鑑於隋，去奢從約，親忠遠佞，以當今之無事，行疇昔之恭儉，則盡善盡美，固無得而稱焉。夫取之實難，守之甚易，陛下能得其所難，豈不能保其所易乎。」
秋七月，魏徵上疏，以為「《文子》曰：同言而信，信在言前，同令而行，誠在令外。自王道休明，十有餘年，然而德化未洽者，由待下之情未盡誠信故也。今立政致治，必委之君子，事有得失，或訪之小人。其待君子也敬而疏，遇小人也輕而狎。狎則言無不盡，疏則情不上通。夫中智之人，豈無小慧。然才非經國，慮不及遠，雖竭力盡誠，猶未免有敗。況內懷奸宄，其禍豈不深乎。夫雖君子不能無小過，苟不害於正道，斯可略矣。既謂之君子而復疑其不信，何異立直木而疑其影之曲乎。陛下誠能慎選君子，以禮信用之，何憂不治。不然，危亡之期，未可保也。」上賜手詔褒美曰：「昔晉武帝平吳之後，志意驕怠，何曾位極臺司，不能直諫，乃私語子孫，自矜明智，此不忠之大者也。得公之諫，朕知過矣。當置之几案，以比弦韋。」
乙未，車駕還洛陽，詔「洛陽宮為水所毀者，少加修繕，才令可居。自外眾材，給城中壞廬舍者。令百官各上封事，極言朕過。」壬寅，廢明德宮及飛山宮之玄圃院，給遭水者。
八月甲子，上謂侍臣曰：「上封事者，皆言朕遊獵太頻。今天下無事，武備不可忘，朕時與左右獵於後苑，無一事煩民，夫亦何傷。」魏徵曰：「先王惟恐不聞其過。陛下既使之上封事，正得恣其陳述。苟其言可取，固有益於國，若其無取，亦無所損。」上曰：「公言是也。」皆勞而遣之。
侍御史馬周上疏，以為「三代及漢，歷年多者八百，少者不減四百，良以恩結人心，人不能忘故也。自是以降，多者六十年，少者才二十餘年，皆無恩於人，本根不固故也。陛下當隆禹、湯、文、武之業，為子孫立萬代之基，豈得但持當年而已。今之戶口不及隋之什一，而給役者兄去弟還，道路相繼。陛下雖加恩詔，使之裁損，然營繕不休，民安得息。故有司徒行文書，曾無事實。昔漢之文、景，恭儉養民，武帝承其豐富之資，故能窮奢極欲，而不至於亂。向使高祖之後即傳武帝，漢室安得久存乎。又，京師及四方所造乘輿器用及諸王、妃、主服飾，議者皆不以為儉。夫昧旦丕顯，後世猶怠。陛下少居民間，知民疾苦，尚復如此，況皇太子生長深宮，不更外事，萬歲之後，固聖慮所當憂也。臣觀自古以來，百姓愁怨，聚為盜賊，其國未有不亡者。人主雖欲追改，不能復全。故當修於可修之時，不可悔之於既失之後也。蓋幽、厲嘗笑桀、紂矣，煬帝亦笑周、齊矣，不可使後之笑今，如今之笑煬帝也。貞觀之初，天下饑歉，斗米直匹絹，而百姓不怨者，知陛下憂念不忘故也。今比年豐穰，匹絹得粟十餘斛，而百姓怨諮者，知陛下不復念之，多營不急之務故也。自古以來，國之興亡，不以畜積多少，在於百姓苦樂。且以近事驗之，隋貯洛口倉而李密因之，東都積布帛而世充資之，西京府庫亦為國家之用，至今未盡。夫蓄積固不可無，要當人有餘力，然後收之，不可強斂以資寇敵也。夫儉以息人，陛下已於貞觀之初親所履行，在於今日為之，固不難也。陛下必欲為久長之謀，不必遠求上古，但如貞觀之初，則天下幸甚。陛下寵遇諸王，頗有過厚者，萬代之後，不可不深思也。且魏武帝愛陳思王，及文帝即位，囚禁諸王，但無縲紲耳。然則武帝愛之，適所以苦之也。又百姓所以治安，唯在刺史、縣令，苟選用得人，則陛下可以端拱無為。今朝廷唯重內官而輕州縣之選，刺史多用武人，或京官不稱職始補外任，邊遠之處，用人更輕。所以百姓未安，殆由於此。」疏奏，上稱善久之，謂侍臣曰：「刺史朕當自選。縣令宜詔京官五品已上各舉一人。」
冬十月，上獵於洛陽苑，有羣豕突出林中，上引弓，四發殪四豕。有豕突前，及馬鐙。民部尚書唐儉投馬摶之，上拔劍斬豕，顧笑曰：「天策長史不見上將擊賊邪，何懼之甚。」對曰：「漢祖以馬上得之，不以馬上治之。陛下以神武定四方，豈復逞雄心於一獸。」上悅，為之罷獵，尋加光祿大夫。
十二年春三月辛亥，著作佐郎鄧世隆表請集上文章。上曰：「朕之辭令，有益於民者，史皆書之，足為不朽。若其無益，集之何用。梁武帝父子、陳後主、隋煬帝皆有文集行於世，何救於亡。為人主患無德政，文章何為。」遂不許。
丙子，以皇孫生，宴五品以上於東宮。上曰：「貞觀之前，從朕經營天下，玄齡之功也。貞觀以來，繩愆糾繆，魏徵之功也。」皆賜之佩刀。上謂徵曰：「朕政事何如往年。」對曰：「威德所加，比貞觀之初則遠矣，人悅服則不逮也。」上曰：「遠方畏威慕德故來服，若其不逮，何以致之。」對曰：「陛下往以未治為憂，故德義日新。今以既治為安，故不逮。」上曰：「今所為猶往年也，何以異。」對曰：「陛下貞觀之初，恐人不諫，常導之使言，中間悅而從之。今則不然，雖勉從之，猶有難色。所以異也。」上曰：「其事可聞歟。」對曰：「陛下昔欲殺元律師，孫伏伽以為法不當死，陛下賜以蘭陵公主園，直百萬。或云：賞太厚，陛下云：朕即位以來，未有諫者，故賞之。此導之使言也。司戶柳雄妄訴隋資，陛下欲誅之，納戴胄之諫而止。是悅而從之也。近皇甫德參上書諫修洛陽宮，陛下恚之，雖以臣言而罷，勉從之也。」上曰：「非公不能及此，人苦不自知耳。」
秋九月甲寅，上問侍臣「帝王創業與守成孰難。」房玄齡曰：「草昧之初，與羣雄並起，角力而後臣之，創業難矣。」魏徵曰：「自古帝王莫不得之於艱難，失之於安逸，守成難矣。」上曰：「玄齡與吾共取天下，出百死得一生，故知創業之難。徵與吾共安天下，常恐驕奢生於富貴，禍亂生於所忽，故知守成之難。然創業之難既已往矣，守成之難方當與諸公慎之。」玄齡等拜曰：「陛下及此言，四海之福也。」
十三年春二月，上既詔宗室羣臣襲封刺史，左庶子于志寧以為古今事殊，恐非久安之道，上疏爭之。侍御史馬周亦上疏，以為「堯、舜之父猶有朱、均之子。儻有孩童嗣職，萬一驕愚，兆庶被其殃，而國家受其敗。正欲絕之也，則子文之治猶在，正欲留之也，而欒黶之惡已彰。與其毒害於見存之百姓，則寧使割恩於己亡之一臣，明矣。然則向所謂愛之者，乃適所以傷之也。臣謂宜賦以茅土，疇其戶邑，必有材行，隨器授官，使其人得奉大恩，而子孫終其福祿。」會司空、趙州刺史長孫無忌等皆不願之國，上表固讓，稱「承恩以來，形影相弔，若履春冰，宗戚憂虞，如置湯火。緬惟三代封建，蓋由力不能制，因而利之，禮樂節文，多非已出。兩漢罷侯置守，蠲除曩弊，深協事宜。今因臣等復有變更，恐紊聖朝綱紀。且後世愚幼不肖之嗣，或抵冒邦憲，自取誅夷，更因延世之賞，致成絕之禍，良可哀愍。願停渙汗之旨，賜其性命之恩。」無忌又因子婦長樂公主固請於上，且言：「臣披荊棘事陛下，今海內寧一，奈何棄之外州，與遷徙何異。」上曰：「割地以封功臣，古今通義，意欲公之後嗣輔朕子孫，共傳永久。而公等乃復發言怨望，朕豈強公等以茅土邪。」庚子，詔停世封刺史。
夏五月，旱。甲寅，詔五品以上上封事。魏徵上疏，以為「陛下志業，比貞觀之初，漸不克終者凡十條。」其間一條，以為「頃年以來，輕用民力，乃云：百姓無事則驕逸，勞役則易使。自古未有因百姓逸而敗，勞而安者也，此恐非興邦之至言。」上深加獎嘆，云：「已列諸屏障，朝夕瞻仰，並錄付史官。」仍賜徵黃金十斤，廄馬二匹。
冬十一月戊辰，尚書左丞劉洎為黃門侍郎，參知政事。
十四年冬十二月，魏徵上疏，以為「在朝羣臣，當樞機之寄者，任之雖重，信之未篤，是以人或自疑，心懷苟且。陛下寬於大事，急於小罪，臨時責怒，未免愛憎。夫委大臣以大體，責小臣以小事，為治之道也。今委之以職，則重大臣而輕小臣，至於有事，則信小臣而疑大臣。信其所輕，疑其所重，將求致治，其可得乎。若任以大官，求其細過，刀筆之吏，順旨承風，舞文弄法，曲成其罪。自陳也則以為心不伏辜，不言也則以為所犯皆實。進退惟谷，莫能自明，則苟求免禍，矯僞成俗矣。」上納之。
上謂侍臣曰：「朕雖平定天下，其守之甚難。」魏徵對曰：「臣聞戰勝易，守勝難。陛下之及此言，宗廟社稷之福也。」
右庶子張玄素少為刑部令史，上嘗對朝臣問之曰：「卿在隋何官。」對曰：「縣尉。」又問：「未為尉時何官。」對曰：「流外。」又問：「何曹。」玄素恥之，出合殆不能步，色如死灰。諫議大夫褚遂良上疏，以為「君能禮其臣，乃能盡其力。玄素雖出寒微，陛下重其才，擢至三品，翼贊皇儲，豈可復對羣臣窮其門戶。棄宿昔之恩，成一朝之恥，使之鬱結於懷，何以責其伏節死義乎。」上曰：「朕亦悔此問，卿疏深會我心。」遂良，亮之子也。孫伏伽與玄素在隋皆為令史，伏伽或於廣坐自陳往事，一無所隱。
言事者多請上親覽表奏，以防壅蔽。上以問魏徵，對曰：「斯人不知大體，必使陛下一一親之，豈惟朝堂，州縣之事亦當親之矣。」
十五年秋七月丙子，上指殿屋謂侍臣曰：「治天下如建此屋，營構既成，勿數改移。苟易一榱，正一瓦，踐履動搖，必有所損。若慕奇功，變法度，不恆其德，勞擾實多。」
冬十二月，上問魏徵「比來朝臣何殊不論事。」對曰：「陛下虛心採納，必有言者。凡臣徇國者寡，愛身者多，彼畏罪，故不言耳。」上曰：「然。人臣關說忤旨，動及刑誅，與夫蹈湯火冒白刃者亦何異哉。是以禹拜昌言，良為此也。」
房玄齡、高士廉遇少府少監竇德素於路，問：「北門近何營繕。」德素奏之。上怒，讓玄齡等曰：「君但知南牙政事。北門小營繕，何預君事。」玄齡等拜謝。魏徵進曰：「臣不知陛下何以責玄齡等，而玄齡等亦何所謝。玄齡等為陛下股肱耳目，於中外事皆無不應知者。使所營為是，當助陛下成之，為非，當請陛下罷之。問於有司，理則宜然。不知何罪而責，亦何罪而謝也。」上甚愧之。
上嘗臨朝謂侍臣曰：「朕為人主，常兼將相之事。」給事中張行成退而上書，以為「禹不矜伐而天下莫與之爭。陛下撥亂反正，羣臣誠不足望清光，然不必臨朝言之。以萬乘之尊，乃與羣臣校功爭能，臣竊為陛下不取。」上甚善之。
十六年夏四月壬子，上謂諫議大夫褚遂良曰：「卿猶知起居注，所書可得觀乎。」對曰：「史官書人君言動，備記善惡，庶幾人君不敢為非，未聞自取而觀之也。」上曰：「朕有不善，卿亦記之邪。」對曰：「臣職當載筆，不敢不記。」黃門侍郎劉洎曰：「借使遂良不記，天下亦皆記之。」上曰：「誠然。」
秋七月戊午，以長孫無忌為司徒，房玄齡為司空。
特進魏徵有疾，上手詔問之，且言：「不見數日，朕過多矣。今欲自往，恐益為勞。若有聞見，可封狀進來。」徵上言：「比者弟子陵師，奴婢忽主，下多輕上，皆有為而然，漸不可長。」又言：「陛下臨朝，嘗以至公為言，退而行之，未免私僻。或畏人知，橫加威怒，欲蓋彌彰，競有何益。」徵宅無堂，上命輟小殿之材以構之，五日而成，仍賜以素屏風、素褥、幾、杖等以遂其所尚。徵上表謝，上手詔，稱「處卿至此，蓋為黎元與國家，豈為一人，何事過謝。」
冬十一月壬申，上曰：「朕為兆民之主，皆欲使之富貴。若教以禮義，使之少敬長，婦敬夫，則皆貴矣。輕徭薄斂，使之皆治生業，則皆富矣。若家給人足，朕雖不聽管樂弦，樂在其中矣。」
高祖之入關也，隋武勇郎將馮翊黨仁弘將兵二千餘人歸高祖於蒲阪，從平京城。尋除陝州總管。大軍東討，仁弘轉餉不絕，歷南寧、戎、廣州都督。仁弘有才略，所至着聲跡，上甚器之。然性貪，罷廣州，為人所訟，贓百餘萬，罪當死。上謂侍臣曰：「吾昨見大理五奏誅仁弘，哀其白首就戮，方晡食，遂命撤案。然為之求生理，終不可得。今欲曲法，就公等乞之。」十二月壬午朔，上覆召五品已上就太極殿前，謂曰：「法者，人君所受於天，不可以私而失信。今朕私黨仁弘而欲赦之，是亂其法，上負於天，欲席藁於南郊，日一進蔬食，以謝罪於天三日。」房玄齡等皆曰：「生殺之柄，人主所得專也，何至自貶責如此。」上不許。羣臣頓首固請於庭，自旦至日昃，上乃降手詔，自稱「朕有三罪：知人不明，一也。以私亂法，二也。善善未賞，惡惡未誅，三也。以公等固諫，且依來請。」於是黜仁弘為庶人，徙欽州。
上問侍臣曰：「自古或君亂而臣治，或君治而臣亂，二者孰愈。」魏徵對曰：「君治則善惡賞罰當，臣安得而亂之。苟為不治，縱暴愎諫，雖有良臣，將安所施。」上曰：「齊文宣得楊遵彥，非君亂而臣治乎。」對曰：「彼才能救亡耳，烏足為治哉。」
十七年春正月戊辰，鄭文貞公魏徵薨。上思徵不已，謂侍臣曰：「人以銅為鏡，可以正衣冠。以古為鏡，可以見興替。以人為鏡，可以知得失。魏徵沒，朕亡一鏡矣。」
二月壬午，上問諫議大夫褚遂良曰：「舜造漆器，諫者十餘人。此何足諫。」對曰：「奢侈者危亡之本。漆器不已，將以金玉為之。忠臣愛君，必防其漸，若禍亂已成，無所復諫矣。」上曰：「然。朕有過，卿亦當諫其漸。朕見前世帝王拒諫者，多雲業已為之，或雲業已許之，終不為改。如此欲無危亡，得乎。」
時皇子為都督、刺史者多幼穉，遂良上疏，以為「漢宣帝云：與我共治天下者，其惟良二千石乎。今皇子幼稚，未知從政，不若或留京師，教以經術，俟其長而遣之。」上以為然。
丁未，上曰：「人主惟有一心，而攻之者甚眾。或以勇力，或以辯口，或以諂諛，或以奸詐，或以嗜慾。輻湊攻之，各求自售，以取寵祿。人主少懈而受其一，則危亡隨之，此其所以難也。」
初，上謂監修國史房玄齡曰：「前世史官所記，皆不令人主見之，何也。」對曰：「史官不虛美，不隱惡，若人主見之，必怒，故不敢獻也。」上曰：「朕之為心，異於前世帝王。欲自觀國史，知前日之惡，為後來之戒，公可撰次以聞。」諫議大夫朱子奢上言：「陛下聖德在躬，舉無過事，史官所述，義歸盡善。陛下獨覽《起居》，於事無失，若以此法傳示子孫，竊恐曾玄之後，或非上智，飾非護短，史官必不免刑誅。如此，則莫不希風順旨，全身遠害，悠悠千載，何所信乎。所以前代不觀，蓋謂此也。」上不從，玄齡乃與給事中許敬宗等刪為高祖、今《上實錄》。癸巳，書成，上之。上見書六月四日事，語多微隱，謂玄齡曰：「昔周公誅管、蔡以安周，季友鴆叔牙以存魯，朕之所為，亦類是耳，史官何諱焉。」即命削去浮辭，直書其事。
十八年夏四月，上謂侍臣曰：「人臣順旨者多，犯顏則少。今朕欲自聞其失，諸公其直言無隱。」長孫無忌等皆曰：「陛下無失。」劉洎曰：「頃有上書不稱旨者，陛下皆面加窮詰，無不慚懼而退，恐非所以廣言路。」馬周曰：「陛下比來賞罰，微以喜怒有所高下，此外不見其失。」上皆納之。
上好文學而辯敏，羣臣言事者，上引古今以折之，多不能對。劉洎上書諫曰：「帝王之與凡庶，聖哲之與庸愚，上下相懸，擬倫斯絕。是知以至愚而對至聖，以極卑而對至尊，徒思自強，不可得也。陛下降恩旨，假慈顏，凝旒以聽其言，虛襟以納其說，猶恐羣下未敢對敡。況動神機，縱天辯，飾辭以折其理，引古以排其議，欲令凡庶何階應答。且多記則損心，多語則損氣，心氣內損，形神外勞，初雖不覺，後必為累。須為社稷自愛，豈為性好自傷乎。至如秦政強辯，失人心於自矜。魏文宏才，虧眾望於虛說。此才辯之累，較然可知矣。」上飛白答之曰：「非慮無以臨下，非言無以述慮，比有談論，遂至煩多。輕物驕人，恐由茲道，形神心氣，非此為勞。今聞讜言，虛懷以改。」
秋八月壬子，上謂司徒無忌等曰：「人苦不自知其過，卿可為朕明言之。」對曰：「陛下武功文德，臣等順之不暇，又何過之可言。」上曰：「朕問公以己過，公等乃曲相諛悅。朕欲面舉公等得失，以相戒而改之，何如？」皆拜謝。上曰：「長孫無忌善避嫌疑，應物敏速，決斷事理，古人不過，而總兵攻戰，非其所長。高士廉涉獵古今，心術明達，臨難不改節，當官無朋黨，所乏者骨鯁規諫耳。唐儉言辭辯捷，善和解人，事朕三十年，遂無言及於獻替。楊師道性行純和，自無愆違，而情實怯懦，緩急不可得力。岑文本性質敦厚，文章華贍，而持論恆據經遠，自當不負於物。劉洎性最堅貞，有利益，然其意尚然諾，私於朋友。馬周見事敏速，性甚貞正，論量人物，直道而言，朕比任使，多能稱意。褚遂良學問稍長，性亦堅正，每寫忠誠，親附於朕，譬如飛鳥依人，人自憐之。」
九月，以諫議大夫褚遂良為黃門侍郎，參預朝政。
二十年秋九月，特進同中書門下三品宋公蕭瑀，性狷介，與同僚多不合。嘗言於上曰：「房玄齡與中書門下眾臣，朋黨不忠，執權膠固，陛下不詳知，但未反耳。」上曰：「卿言得無太甚。人君選賢才以為股肱心膂，當推誠任之人。不可以求備，必舍其所短，取其所長。朕雖不能聰明，何至頓迷臧否乃至於是。」瑀內不自得，既數忤旨，上亦銜之，但以其忠言居多，未忍廢也。
上嘗謂張亮曰：「卿既事佛，何不出家。」瑀因自請出家。上曰：「亦知公雅好桑門，今不違公意。」瑀須臾復進曰：「臣適思之，不能出家。」上以瑀對羣臣發言反覆，尤不能平，會稱足疾不朝，或至朝堂而不入見。上知瑀意終怏怏，冬十月，手詔數其罪曰：「朕於佛教，非意所遵。求其道者未驗福於將來，修其教者翻受辜於既往。至若梁武窮心於釋氏，簡文銳意於法門，傾帑藏以給僧祇，殫人力以供塔廟。及乎三淮沸浪，五嶺騰煙，假餘息於熊蹯，引殘魂於雀鷇，子孫覆亡而不暇，社稷俄頃而為墟，報施之徵，何其謬也。瑀踐覆車之餘軌，襲亡國之遺風，棄公就私，未明隱顯之際，身俗口道，莫辯邪正之心。修累葉之殃源，祈一躬之福本，上以違忤君主，下則扇習浮華。自請出家，尋復違異。一回一惑，在於瞬息之間。自可自否，變於帷扆之所。乖棟樑之體，豈具瞻之量乎。朕隱忍至今，瑀全無悛改。可商州刺史，仍除其封。」
冬十二月，房玄齡嘗以微譴歸第，褚遂良上疏，以為「玄齡自義旗之始，翼贊聖功，武德之季，冒死決策，貞觀之初，選賢立政，人臣之勤，玄齡為最。自非有罪在不赦，搢紳同尤，不可遐棄。陛下若以其衰老，亦當諷諭使之致仕，退之以禮。不可以淺鮮之過，棄數十年之勳舊。」上遽召出之。頃之，玄齡復避位還家。久之，上幸芙蓉園，玄齡敕子弟汛掃門庭，曰：「乘輿且至。」有頃，上果幸其第，因載玄齡還宮。
二十一年夏五月庚辰，上御翠微殿，問侍臣曰：「自古帝王雖平定中夏，不能服戎狄。朕纔不逮古人，而成功過之，自不諭其故，諸公各帥意以實言之。」羣臣皆稱「陛下功德如天地，萬物不得而名言。」上曰：「不然。朕所以能及此者，止由五事耳。自古帝王多疾勝己者，朕見人之善若已有之。人之行能不能兼備，朕常棄其所短，取其所長。人主往往進賢則欲寘諸懷，退不肖則欲推諸壑，朕見賢者則敬之，不肖者則憐之，賢不肖各得其所。人主多惡正直，陰誅顯戮，無代無之。朕踐祚以來，正直之士，比肩於朝，未嘗黜責一人。自古皆貴中華，賤夷狄，朕獨愛之如一，故其種落皆依朕如父母。此五者，朕所以成今日之功也。」顧謂褚遂良曰：「公嘗為史官，如朕言，得其實乎。」對曰：「陛下盛德不可勝載，獨以此五者自與，蓋謙謙之志耳。」
秋八月己丑，齊州人段志衝上封事，請上致政於皇太子。太子聞之，憂形於色，發言流涕。長孫無忌等請誅志衝，上手詔曰：「五嶽陵霄，四海亙地，納污藏疾，無損高深。志衝欲以匹夫解位天子，朕若有罪，是其直也。若其無罪，是其狂也。譬如尺霧障天，不虧於大，寸雲點日，何損於明。」
二十二年春正月己丑，上作《帝範》十二篇以賜太子，曰《君體》、《建親》、《求賢》、《審官》、《納諫》、《去讒》、《戒盈》、《崇儉》、《賞罰》、《務農》、《閱武》、《崇文》。且曰：「修身治國，備在其中。一旦不諱，更無所言矣。」又曰：「汝當更求古之哲王以為師，如吾，不足法也。夫取法於上，僅得其中。取法於中，不免為下。吾居位以來，不善多矣。錦繡珠玉不絕於前，宮室臺榭屢有興作，犬馬鷹隼無遠不致，行遊四方，供頓煩勞，此皆吾之深過，勿以為是而法之。顧我弘濟蒼生，其益多。肇造區夏，其功大。益多損少，故人不怨，功大過微，故業不墮。然比之盡美盡善，固多愧矣。汝無我之功勤，而承我之富貴，竭力為善，則國家僅安。驕惰奢縱，則一身不保。且成遲敗速者，國也。失易得難者，位也，可不惜哉。可不慎哉。」
秋七月，司空梁文昭公房玄齡留守京師，疾篤，上徵赴玉華宮，肩輿入殿，至御座側乃下，相對流涕，因留宮下。聞其小愈則喜形於色，加劇則憂悴。玄齡謂諸子曰：「吾受主上厚恩，今天下無事，惟東征未已，羣臣莫敢諫，吾知而不言，死有餘責。」乃上表諫。語見《唐平遼東》。玄齡子遺愛尚上女高陽公主，上謂公主曰：「彼病篤如此，尚能憂我國家。」上自臨視，握手與訣，悲不自勝。癸卯，薨。
柳芳曰：玄齡佐太宗定天下，及終相位，凡三十二年，天下號為賢相，然無跡可尋，德亦至矣。故太宗定禍亂而房、杜不言功，王、魏善諫諍而房、杜讓其賢，英、衛善將兵而房、杜行其道，理致太平，善歸人主，為唐宗臣，宜哉。
唐高祖武德四年秋七月乙丑，高句麗王建武遣使入貢。建武，元之弟也。
五年。上以隋末戰士多沒於高麗，是歲，賜高麗王建武書，使悉遣還。亦使州縣索高麗人在中土者，遣歸其國。建武奉詔，遣還中國民前後以萬數。
七年春二月丁未，高麗王建武遣使來請班歷。遣使冊建武為遼東郡王、高麗王，以百濟王夫餘璋為帶方郡王，新羅王金真平為樂浪郡王。
九年。新羅、百濟、高麗三國有宿仇，迭相攻擊，上遣國子助教朱子奢往諭指，三國皆上表謝罪。太宗貞觀五年。新羅王真平卒，無嗣，國人立其女善德為王。
十五年秋七月，上遣職方郎中陳大德使高麗。八月己亥，自高麗還。大德初入其境，欲知山川風俗，所至城邑，以綾綺遺其守者曰：「吾雅好山水，此有勝處，吾欲觀之。」守者喜，導之遊歷，無所不至。往往見中國人，自云：「家在某郡，隋末從軍，沒於高麗，高麗妻以遊女，與高麗錯居，殆將半矣。」因問親戚存沒，大德紿之曰：「皆無恙」，咸涕泣相告。數日後，隋人望之而哭者遍於郊野。大德言於上曰：「其國聞高昌亡，大懼，館候之勤，加於常數。」上曰：「高麗本四郡地耳，吾發卒數萬攻遼東，彼必傾國救之，別遣舟師出東萊，自海道趨平壤，水陸合勢，取之不難。但山東州縣，雕瘵未復，吾不欲勞之耳。」
十六年冬十一月丁巳，營州都督張儉奏高麗東部大人泉蓋蘇文弒其王武。蓋蘇文凶暴，多不法，其王及大臣議誅之。蓋蘇文密知之，悉集部兵若校閱者，並盛陳酒饌於城南，召諸大臣共臨視，勒兵盡殺之，死者百餘人。因馳入宮，手弒其王，斷為數段，棄溝中，立王弟子藏為王。自為莫離支，其官如中國吏部兼兵部尚書也。於是號令遠近，專制國事。蓋蘇文狀貌雄偉，意氣豪逸，身佩五刀，左右莫敢仰視。每上下馬，常令貴人、武將伏地而履之。出行必整隊伍，前導者長呼，則人皆奔迸，不避坑谷，路絕行者，國人甚苦之。
亳州刺史裴思莊奏請伐高麗，上曰：「高麗王武職貢不絕，為賊臣所弒，朕哀之甚深，固不忘也。但因喪乘亂而取之，雖得之不貴。且山東雕弊，吾未忍言用兵也。」
十七年夏六月丁亥，太常丞鄧素使高麗還，請於懷遠鎮增戍兵以逼高麗。上曰：「遠人不服，則修文德以來之，未聞一二百戍兵能威絕域者也。」
上曰：「蓋蘇文弒其君而專國政，誠不可忍。以今日兵力，取之不難，但不欲勞百姓。吾欲且使契丹、靺鞨擾之，何如？」長孫無忌曰：「蓋蘇文自知罪大，畏大國之討，必嚴設守備。陛下姑為之隱忍，彼得以自安，必更驕惰，愈肆其惡，然後討之未晚也。」上曰：「善。」戊辰，詔以高麗王藏為上柱國、遼東郡王、高麗王，遣使持節冊命。
秋九月庚辰，新羅遣使言：「百濟攻取其國四十餘城，復與高麗連兵，謀絕新羅入朝之路，乞兵救援。」上命司農丞相里玄獎齎璽書賜高麗曰：「新羅委質國家，朝貢不乏，爾與百濟各宜戢兵，若更攻之，明年發兵擊爾國矣。」
十八年春正月，相里玄獎至平壤，莫離支已將兵擊新羅，破其兩城。高麗王使召之，乃還。玄獎諭使勿攻新羅，莫離支曰：「昔隋人入寇，新羅乘釁侵我地五百里，自非歸我侵地，恐兵未能已。」玄獎曰：「既往之事，焉可追論。至於遼東諸城，本皆中國郡縣，中國尚且不言，高麗豈得必求故地。」莫離支竟不從。二月乙巳朔，玄獎還，具言其狀。上曰：「蓋蘇文弒其君，賊其大臣，殘虐其民，今又違我詔命，侵暴鄰國，不可以不討。」諫議大夫褚遂良曰：「陛下指麾則中原清宴，顧眄則四夷讋服，威望大矣。今乃渡海遠征小夷，若指期克捷猶可也，萬一蹉跌，傷威損望，更興忿兵，則安危難測矣。」李世績曰：「間者薛延陁入寇，陛下欲發兵窮討，魏徵諫而止，使至今為患。向用陛下之策，北鄙安矣。」上曰：「然。此誠征之失，朕尋悔之而不欲言，恐塞良謀故也。」
上欲自徵高麗，褚遂良上疏，以為「天下譬猶一身，兩京，心腹也，州縣，四支也，四夷，身外之物也。高麗罪大，誠當致討，但命二三猛將，將四五萬眾，仗陛下威靈，取之如反掌耳。今太子新立，年尚幼穉，自餘藩屏，陛下所知，一旦棄金湯之全，逾遼海之險，以天下之君，輕行遠舉，皆愚臣之所甚憂也。」上不聽。時羣臣多諫徵高麗者，上曰：「八堯、九舜，不能冬種，野夫、童子，春種而生，得時故也。夫天有其時，人有其功。蓋蘇文陵上虐下，民延頸待救，此正高麗可亡之時也，議者紛紜，但不見此耳。」
上將徵高麗，秋七月辛卯，敕將作大匠閻立德等詣洪、饒、江三州，造船四百艘以載軍糧。甲午，下詔遣營州都督張儉等帥幽、營二都督兵及契丹、奚、靺鞨先擊遼東，以觀其勢。以太常卿韋挺為饋運使，以民部侍郎崔仁師副之，自河北諸州皆受挺節度，聽以便宜從事。又命太僕少卿蕭銳運河南諸州糧入海。銳，瑀之子也。
九月乙未，鴻臚奏高麗莫離支貢白金。褚遂良曰：「莫離支弒其君，九夷所不容。今將討之，而納其金，此郜鼎之類也，臣謂不可受。」上從之。上謂高麗使者曰：「汝曹皆事高武，有官爵，莫離支弒逆，汝曹不能復讎，今更為之遊說以欺大國，罪孰大焉。」悉以屬大理。
冬十月甲寅，車駕行幸洛陽。十一月壬申，至洛陽。前宜州刺史鄭元璹已致仕，上以其常從隋煬帝伐高麗，召詣行在，問之。對曰：「遼東道遠，糧運艱阻。東夷善守城，攻之不可猝下。」上曰：「今日非隋之比，公但聽之。」張儉等值遼水漲，久不得濟，上以為畏懦，召儉詣洛陽。至，具陳山川險易，水草美惡，上悅。上聞洺州刺史程名振善用兵，召問方略，嘉其才敏，即日拜右驍衛將軍。
甲午，以刑部尚書張亮為平壤道行軍大總管，帥江、淮、嶺、硤兵四萬，長安、洛陽募士三千，戰艦五百艘，自萊州泛海趨平壤，又以太子詹事、左衛率李世績為遼東道行軍大總管，帥步騎六萬及蘭、河二州降胡趣遼東，兩軍合勢並進。庚子，諸軍大集於幽州，遣行軍總管姜行本、少府少監丘行淹先督眾工造梯衝於安蘿山。時遠近勇士應募及獻攻城器械者不可勝數，上皆親加損益，取其便易。又手詔諭天下，以「高麗蓋蘇文弒主虐民，情何可忍。今欲巡幸幽、薊，問罪遼、碣，所過營頓，無為勞費」。且言：「昔隋煬帝殘暴其下，高麗王仁愛其民，以思亂之軍，擊安和之眾，故不能成功。今略言必勝之道有五，一曰以大擊小，二曰以順討逆，三曰以治乘亂，四曰以逸敵勞，五曰以悅當怨，何憂不克。佈告元元，勿為疑懼。」於是凡頓舍供費之具，減者太半。
十二月辛丑，武陽懿公李大亮卒於長安，遺表請罷高麗之師。甲寅，詔諸軍及新羅、百濟、奚、契丹分道擊高麗。
十九年春二月庚戌，上自將諸軍發洛陽，以特進蕭瑀為洛陽宮留守。乙卯，詔「朕發定州後，宜令皇太子監國。」開府儀同三司致仕尉遲敬德上言：「陛下親征遼東，太子在定州，長安、洛陽心腹空虛，恐有玄感之變。且邊隅小夷，不足以勤萬乘，願遣偏師征之，指期可殄。」上不從，以敬德為左一馬軍總管，使從行。癸亥，上至鄴，自為文祭魏太祖，曰：「臨危制變，料敵設奇，一將之智有餘，萬乘之纔不足。」是月，李世績軍至幽州。
三月丁丑，車駕至定州。丁亥，上謂侍臣曰：「遼東本中國之地，隋氏四出師而不能得。朕今東征，欲為中國報子弟之讎，高麗雪君父之恥耳。且方隅大定，惟此未平，故及朕之未老，用士大夫餘力以取之。朕自發洛陽，惟啖肉飯，雖春蔬亦不之進，懼其煩擾故也。」上見病卒，召至御榻前存慰，付州縣療之，士卒莫不感悅。有不預徵名，自願以私裝從軍，動以千計，皆曰：「不求縣官勳賞，惟願效死遼東。」上不許。
上將發，太子悲泣數日，上曰：「今留汝鎮守，輔以俊賢，欲使天下識汝風采。夫為國之要，在於進賢退不肖，賞善罰惡，至公無私，汝當努力行此，悲泣何為。」命開府儀同三司高士廉攝太子太傅，與劉洎、馬周、少詹事張行成、右庶子高季輔同掌機務，輔太子。長孫無忌、岑文本與吏部尚書楊師道從行。壬辰，車駕發定州，親佩弓矢，手結雨衣於鞍後。命長孫無忌攝侍中，楊師道攝中書令。
李世績軍發柳城，多張形勢，若出懷遠鎮者，而潛師北趣甬道，出高麗不意。夏四月戊戌朔，世績自通定濟遼水，至玄菟。高麗大駭，城邑皆閉門自守。壬寅，遼東道副大總管江夏王道宗將兵數千至新城，折衝都尉曹三良引十餘騎直壓城門，城中驚擾，無敢出者。營州都督張儉將胡兵為前鋒，進渡遼水，趨建安城，破高麗兵，斬首數千級。
丁未，車駕發幽州。上悉以軍中資糧、器械、簿書委岑文本，文本夙夜勤力，躬自料配，籌筆不去手，精神耗竭，言辭舉措，頗異平日。上見而憂之，謂左右曰：「文本與我同行，恐不與我同返。」是日，遇暴疾而薨。其夕，上聞嚴鼓聲，曰：「文本殞沒，所不忍聞。」命撤之。時右庶子許敬宗在定州，與高士廉等共知機要，文本薨，上召敬宗，以本官檢校中書侍郎。
壬子，李世績、江夏王道宗攻高麗蓋牟城。丁巳，車駕至北平。癸亥，李世績等拔蓋牟城，獲二萬餘口，糧十餘萬石。
張亮帥舟師自東萊渡海襲畢沙城，其城四面懸絕，惟西門可上。程名振引兵夜至，副總管王大度先登，五月己巳，拔之，獲男女八千口。分遣總管丘孝忠等曜兵於鴨綠水。
李世績進至遼東城下。庚午，車駕至遼澤，泥淖二百餘里，人馬不可通，將作大匠閻立德布土作橋，軍不留行。壬申，渡澤東。乙亥，高麗步騎四萬救遼東，江夏王道宗將四千騎逆擊之。軍中皆以為「眾寡懸絕，不若深溝高壘，以俟車駕之至」。道宗曰：「賊恃眾有輕我心，遠來疲頓，擊之必敗。且吾屬為前軍，當清道以待乘輿，乃更以賊遺君父乎。」李世績以為然。果毅都尉馬文舉曰：「不遇勍敵，何以顯壯士。」策馬赴敵，所向皆靡，眾心稍安。既合戰，行軍總管張君義退走，唐兵不利。道宗收散卒，登高而望，見高麗陣亂，與驍騎數十衝之，左右出入。李世績引兵助之，高麗大敗，斬首千餘級。丁丑，車駕渡遼水，撤橋，以堅士卒之心，軍於馬首山。勞賜江夏王道宗，超拜馬文舉中郎將，斬張君義。上自將數百騎至遼東城下，見士卒負土填塹，上分其尤重者於馬上持之，從官爭負土致城下。李世績攻遼東城，晝夜不息，旬有二日，上引精兵會之，圍其城數百重，鼓譟聲震天地。甲申，南風急，上遣銳卒登衝竿之末，爇其西南樓，火延燒城中，因麾將士登城。高麗力戰，不能敵，遂克之，所殺萬餘人，得勝兵萬餘人，男女四萬口，以其城為遼州。
乙未，進軍白巖城。丙申，右衛大將軍李思摩中弩矢，上親為之吮血，將士聞之，莫不感動。烏骨城遣兵萬餘為白巖聲援，將軍契苾何力以勁騎八百擊之。何力挺身陷陳，槊中其腰，尚輦奉御薛萬備單騎往救之，拔何力於萬眾之中而還。何力氣益憤，束瘡而戰，從騎奮擊，遂破高麗兵，追奔數十里，斬首千餘級，會暝而罷。萬備，萬徹之弟也。
六月丁酉，李世績攻白巖城西南，上臨其西北。城主孫代音潛遣腹心請降，臨城投刀鉞為信，且曰：「奴願降，城中有不從者。」上以唐幟與其使曰：「必降者，宜建之城上。」代音建幟，城中人以為唐兵已登城，皆從之。
上之克遼東也，白巖城請降，既而中悔。上怒其反覆，令軍中曰：「得城當悉以人物賞戰士。」李世績見上將受其降，帥甲士數十人請曰：「士卒所以爭冒矢石，不顧其死者，貪虜獲耳。今城垂拔，奈何更受其降，孤戰士之心。」上下馬謝曰：「將軍言是也。然縱兵殺人而虜其妻孥，朕所不忍。將軍麾下有功者，朕以庫物賞之，庶因將軍贖此一城。」世績乃退。得城中男女萬餘口，上臨水設幄，受其降，仍賜之食，八十以上賜帛有差。他城之兵在白巖者悉慰諭，給糧仗，任其所之。
先是，遼東城長史為部下所殺，其省事奉其妻子奔白巖。上憐其有義，賜帛五匹。為長史造靈輿，歸之平壤。以白巖城為岩州，以孫代音為刺史。
契苾何力瘡重，上自為傳藥，推求得刺何力者高突勃，付何力使自殺之。何力奏稱「彼為其主冒白刃刺臣，乃忠勇之士也，與之初不相識，非有怨讎。」遂舍之。
初，莫離支遣加屍城七百人戍蓋牟城，李世績盡虜之。其人請從軍自效，上曰：「汝家皆在加屍，汝為我戰，莫離支必殺汝妻子。得一人之力而滅一家，吾不忍也。」戊戌，皆廩賜遣之。己亥，以蓋牟城為蓋州。
丁未，車駕發遼東，丙辰，至安市城，進兵攻之。丁巳，高麗北部耨薩延壽、惠真帥高麗、靺鞨兵十五萬救安市。上謂侍臣曰：「今為延壽策有三：引兵直前，連安市城為壘，據高山之險，食城中之粟，縱靺鞨掠吾牛馬，攻之不可猝下，欲歸則泥潦為阻，坐困吾軍，上策也。拔城中之眾，與之霄遁，中策也。不度智能，來與吾戰，下策也。卿曹觀之，彼必出下策，成擒在吾目中矣。」
高麗有對盧，年老習事，謂延壽曰：「秦王內芟羣雄，外服戎狄，獨立為帝，此命世之材。今舉海內之眾而來，不可敵也。為吾計者，莫若頓兵不戰，曠日持久，分遣奇兵斷其運道，糧食既盡，求戰不得，欲歸無路，乃可勝也。」延壽不從，引軍直進，去安市城四十里。上猶恐其低徊不至，命左衛大將軍阿史那社爾將突厥千騎以誘之。兵始交而僞走。高麗相謂曰：「易與耳。」競進乘之，至安市城東南八里，依山而陳。
上悉召諸將問計，長孫無忌對曰：「臣聞臨敵將戰，必先觀士卒之情。臣適行經諸營，見士卒聞高麗至，皆拔刀結旆，喜形於色，此必勝之兵也。陛下未冠，身親行陳，凡出奇制勝，皆上稟勝謀，諸將奉成算而已。今日之事，乞陛下指蹤。」上笑曰：「諸公以此見讓，朕當為諸公商度。」乃與無忌等從數百騎乘高望之，觀山川形勢，可以伏兵及出入之所。高麗、靺鞨合兵為陳，長四十里。江夏王道宗曰：「高麗傾國以拒王師，平壤之守必弱，願假臣精卒五千，覆其本根，則數十萬之眾，可不戰而降。」上不應。遣使紿延壽曰：「我以爾國強臣弒其主，故來問罪，至於交戰，非吾本心。入爾境，芻粟不給，故取爾數城，俟爾國修臣禮，則所失必復矣。」延壽信之，不復設備。
上夜召文武計事，命李世績將步騎萬五千陳於西嶺。長孫無忌將精兵萬一千為奇兵，自山北出於狹谷，以衝其後。上自將步騎四千，挾鼓角，偃旗幟，登北山上，敕諸軍聞鼓角齊出奮擊。因命有司張受降幕於朝堂之側。戊午，延壽等獨見李世績布陳，勒兵欲戰。上望見無忌軍塵起，命作鼓角，舉旗幟，諸軍鼓譟並進。延壽等大懼，欲分兵御之，而其陳已亂。會有雷電，龍門人薛仁貴着奇服，大呼陷陳，所向無敵。高麗兵披靡，大軍乘之，高麗兵大潰，斬首二萬餘級。上望見仁貴，召見，拜遊擊將軍。仁貴，安都之六世孫，名禮，以字行。
延壽等將餘眾依山自固，上命諸軍圍之。長孫無忌悉撤橋梁，斷其歸路。己未，延壽、惠真帥其眾三萬六千八百人請降，入軍門，膝行而前，拜伏請命。上語之曰：「東夷少年，跳梁海曲，至於摧堅決勝，故當不及老人，自今復敢與天子戰乎。」皆伏地不能對。上簡耨薩已下酋長三千五百人，授以戎秩，遷之內地，餘皆縱之，使還平壤。皆雙舉手以顙頓地，歡呼聞數十里外。收靺鞨三千三百人，悉坑之。獲馬五萬匹，牛五萬頭，鐵甲萬領，他器械稱是。高麗舉國大駭，後黃城、銀城皆自拔遁去，數百里無復人煙。
上驛書報太子，仍與高士廉等書曰：「朕為將如此，何如？」更名所幸山曰駐蹕山。秋七月辛未，上徙營安市城東嶺。己卯，詔標識戰死者屍，俟軍還與之俱歸。戊子，以高延壽為鴻臚卿，高惠真為司農卿。
張亮軍過建安城下，壁壘未固，士卒多出樵牧，高麗兵奄至，軍中駭擾。亮素怯，踞胡牀，直視不言，將士見之，更以為勇。總管張金樹等鳴鼓勒兵擊高麗，破之。
八月甲辰，候騎獲莫離支諜者高竹離，反接詣軍門。上召見，解縛問曰：「何瘦之甚。」對曰：「竊道間行，不食數日矣。」命賜之食，謂曰：「爾為諜，宜速反命。為我寄語莫離支，欲知軍中消息，可遣人徑詣吾所，何必間行辛苦也。」竹離徒跣，上賜屩而遣之。
丙午，徙營於安市城南。上在遼外，凡置營，但明斥候，不為塹壘，雖逼其城，高麗終不敢出為寇抄，軍士單行野宿如中國焉。
上之克白巖也，謂李世績曰：「吾聞安市城險而兵精，其城主材勇，莫離支之亂，城守不服，莫離支擊之，不能下，因而與之。建安兵弱而糧少，若出其不意，攻之必克。公可先攻建安，建安下則安市在吾腹中，此兵法所謂城有所不攻者也。」對曰：「建安在南，安市在北，吾軍糧皆在遼東，今逾安市而攻建安，若賊斷吾糧道，將若之何。不如先攻安市，安市下則鼓行而取建安耳。」上曰：「以公為將，安得不用公策。勿誤吾事。」世績遂攻安市。
安市人望見上旗蓋，輒乘城鼓譟。上怒，世績請克城之日，男子皆坑之。安市人聞之，益堅守，攻久不下。高延壽、高惠真請於上曰：「奴既委身大國，不敢不獻其誠，欲天子早成大功，奴得與妻子相見。安市人顧惜其家，人自為戰，未易猝拔。今奴以高麗十餘萬望旗沮潰，國人膽破，烏骨城耨薩老耄，不能堅守，移兵臨之，朝至夕克，其餘當道小城，必望風奔潰。然後收其資糧，鼓行而前，平壤必不守矣。」羣臣亦言：「張亮兵在沙城，召之信宿可至，乘高麗兇懼，併力拔烏骨城，渡鴨綠水，直取平壤，在此舉矣。」上將從之，獨長孫無忌以為「天子親征，異於諸將，不可乘危徼倖。今建安、新城之虜，眾猶十萬，若向烏骨，皆躡吾後。不如先破安市，取建安，然後長驅而進，此萬全之策也。」上乃止。
諸軍急攻安市，上聞城中雞彘聲，謂李世績曰：「圍城積久，城中煙火日微，今雞彘甚喧，此必饗士，欲夜出襲我，宜嚴兵備之。」是夜，高麗數百人縋城而下。上聞之，自至城下召兵急，擊斬首數十級，高麗退走。
江夏王道宗督眾築土山於城東南隅，浸逼其城，城中亦增高其城以拒之。士卒分番交戰，日六七合，衝車礮石壞其樓堞，城中隨立木柵以塞其缺。道宗傷足，上親為之針。築山晝夜不息，凡六旬，用功五十萬，山頂去城數丈，下臨城中，道宗使果毅傅伏愛將兵屯山頂以備敵。山頹壓城，城崩，會伏愛私離所部高，高麗數百人從城缺出戰，遂奪據土山，塹而守之。上怒，斬伏愛以徇，命諸將攻之，三日不能克。道宗徒跣詣旗下請罪，上曰：「汝罪當死，但朕以漢武殺王恢，不如秦穆用孟明，且有破蓋牟、遼東之功，故特赦汝耳。」
上以遼左早寒，草枯水凍，士馬難久留，且糧食將盡，癸未，敕班師。先拔遼、蓋二州戶口渡遼，乃耀兵於安市城下而旋，城中皆屏跡不出。城主登城拜辭，上嘉其固守，賜縑百匹，以勵事君。命李世績、江夏王道宗將步騎四萬為殿。
乙酉，至遼東。丙戌，渡遼水。遼澤泥潦，車馬不通，命長孫無忌將萬人翦草填道，水深處以車為梁，上自系薪於馬鞘以助役。冬十月丙申朔，上至蒲溝，駐馬督填道諸軍度渤錯水。暴風雪，士卒沾溼多死者，敕然火於道以待之。
凡徵高麗，拔玄菟、橫山、蓋牟、磨米、遼東、白巖、卑沙、麥谷、銀山、後黃十城，徙遼、蓋、巖三州戶口入中國者七萬人。新城、建安、駐蹕三大戰，斬首四萬餘級，戰士死者幾二千人，戰馬死者什七八。上以不能成功，深悔之，嘆曰：「魏徵若在，不使我有是行也。」命馳驛祀徵以少牢，復立所制碑，召其妻子詣行在，勞賜之。
丙午，至營州，詔遼東戰亡士卒骸骨並集柳城東南，命有司設太牢，上自作文以祭之，臨哭盡哀。其父母聞之曰：「吾兒死而天子哭之，死何所恨。」上謂薛仁貴曰：「朕諸將皆老，思得新進驍勇者將之，無如卿者，朕不喜得遼東，喜得卿也。」
丙辰，上聞太子奉迎將至，從飛騎三千人馳入臨渝關，道逢太子。上之發定州也，指所御褐袍謂太子曰：「俟見汝，乃易此袍耳。」在遼左，雖盛暑流汗，弗之易。及秋，穿敗，左右請易之，上曰：「軍士衣多弊，吾獨御新衣可乎。」至是太子進新衣，乃易之。
諸軍所虜高麗民萬四千口，先集幽州，將以賞軍士。上愍其父子夫婦離散，命有司平其直，悉以錢布贖為民，歡呼之聲，三日不息。十一月辛未，車駕至幽州，高麗民迎於城東，拜舞號呼，宛轉於地，塵埃彌望。丙戌，車駕至定州。壬辰，車駕發定州。戊申，至幷州。
二十年春二月乙未，上發幷州。三月己巳，車駕還京師。上謂李靖曰：「吾以天下之眾，困於小夷，何也。」靖曰：「此道宗所解。」上顧問江夏王道宗，具陳在駐驆時乘虛取平壤之言。上悵然曰：「當時怱怱，吾不憶也。」閏月戊戌，罷遼州都督府及岩州。夏五月甲寅，高麗王藏及莫離支蓋金遣使謝罪，並獻二美女，上還之。金即蘇文也。
上自高麗還，蓋蘇文益驕恣，雖遣使奉表，其言率皆詭誕，又待唐使者倨慢，常窺伺邊隙。屢敕令勿攻新羅，而侵陵不止。壬申，詔勿受其朝貢，更議討之。冬十月丙戌，車駕至京師。
二十一年。上將復伐高麗，朝議以為「高麗依山為城，攻之不可猝拔。前大駕親征，國人不得耕種，所克之城，悉收其谷，繼以旱災，民太半乏食。今若數遣偏師，更迭擾其疆場，使彼疲於奔命，釋耒入堡，數年之間，千里蕭條，則人心自離，鴨綠之北可不戰而取矣。」上從之。三月，以左武衛大將軍牛進達為青丘道行軍大總管，右武侯將軍李海岸副之，發兵萬餘人，乘樓船自萊州泛海而入。又以太子詹事李世績為遼東道行軍大總管，右武衛將軍孫貳郎等副之，將兵三千人，因營州都督府兵自新城道入。兩軍皆選習水善戰者配之。夏五月，李世績軍既渡遼，歷南蘇等數城，高麗多背城拒戰，世績擊破其兵，焚其羅郭而還。
秋七月，牛進達、李海岸入高麗境，凡百餘戰，無不捷，攻石城，拔之。進至積利城下，高麗兵萬餘人出戰，海岸擊破之，斬首二千級。九月戊戌，敕宋州刺史王波利等發江南十二州工人，造大船數百艘，欲以徵高麗。冬十二月，高麗王使其子莫離支任武入謝罪，上許之。
二十二年春正月，新羅王金善德卒。以善德妹真德為柱國，封樂浪郡王，遣使冊命。丙午，詔以右武衛大將軍薛萬轍為青丘道行軍大總管，右衛將軍裴行方副之，將兵三萬餘人及樓船戰艦，自萊州泛海以擊高麗。
三月，充容長城徐惠以上東征高麗，西討龜茲，上疏諫，其略曰：「以有盡之農功，填無窮之巨浪，圖未獲之他眾，喪已成之我軍。昔秦皇併吞六國，反速危亡之基，晉武奄有三方，翻成覆敗之業。豈非矜功恃大，棄德輕邦，圖利忘危，肆情縱慾之所致乎。是知地廣非常安之術，人勞乃易亂之源也。」上善其言。
夏四月甲子，烏胡鎮將古神感將兵浮海擊高麗，遇高麗步騎五千，戰於易山，破之。其夜，高麗萬餘人襲神感船，神感設伏，又破之而還。
六月，上以高麗困弊，議以明年發三十萬眾一舉滅之。或以為「大軍東征，須備經歲之糧，非畜乘所能載，宜具舟艦為水運。隋末劍南獨無寇盜，屬者遼東之役，劍南復不預及，其百姓富庶，宜使之造舟艦」。上從之。秋七月，遣右領左右府長史強偉於劍南道伐木造舟艦，大者或長百尺，其廣半之。別遣使行水道，自巫峽抵江、揚，趣萊州。
司空梁文昭公房玄齡疾篤，謂諸子曰：「吾受主上厚恩，今天下無事，惟東征未已，羣臣莫敢諫，吾知而不言，死有餘責。」乃上表諫，以為「《老子》曰：知足不辱，知止不殆。陛下威名功德亦可足矣，拓地開疆亦可止矣。且陛下每決一重囚，必令三覆五奏，進素膳，止音樂者，重人命也。今驅無罪之士卒，委之鋒刃之下，使肝腦塗地，獨不足愍乎。向使高麗違失臣節，誅之可也。侵擾百姓，滅之可也。他日能為中國患，除之可也。今無此三條，而坐煩中國，內為前代雪恥，外為新羅報讎，豈非所存者小，所損者大乎。願陛下許高麗自新，焚陵波之船，罷應募之眾，自然華夷慶賴，遠肅邇安。臣旦夕入地，儻蒙錄此哀鳴，死且不朽。」玄齡子遺愛尚上女高陽公主，上謂公主曰：「彼病篤如此，尚能憂我國家。」上自臨視，握手與訣，悲不自勝。癸卯，薨。
八月丁丑，敕越州都督府及婺、洪等州造海船及雙舫千一百艘。九月己丑，新羅奏為百濟所攻，破其十三城。冬十二月癸未，新羅相金春秋及其子文王入見。春秋，真德之弟也。上以春秋為特進，文王為左武衛將軍。春秋請改章服從中國，內出冬服賜之。
二十三年夏五月己巳，上崩。壬申，遺詔太子即位，罷遼東之役。
高宗永徽二年。百濟遣使入貢，上戒之，使「勿與新羅、高麗相攻，不然，吾將發兵討汝矣。」三年春正月己未朔，吐谷渾、新羅、高麗、百濟並遣使入貢。
五年夏閏五月壬辰，新羅女王金真德卒，詔立其弟春秋為新羅王。
六年。高麗與百濟、靺鞨連兵侵新羅北境，取三十三城。新羅王春秋遣使求援。二月乙丑，遣營州都督程名振、左衛中郎將蘇定方發兵擊高麗。夏五月壬午，名振等渡遼水，高麗見其兵少，開門渡貴端水逆戰，名振等奮擊，大破之，殺獲千餘人，焚其外郭及村落而還。
顯慶三年夏六月，營州都督兼東夷都護程名振、右領軍中郎將薛仁貴將兵攻高麗之赤烽鎮，拔之，斬首四百餘級，捕虜百餘人。高麗遣其大將豆方婁帥眾三萬拒之，名振以契丹逆擊，大破之，斬首二千五百級。
四年冬十一月，右領軍中郎將薛仁貴等與高麗將溫沙門戰於橫山，破之。
五年。百濟恃高麗之援，數侵新羅，新羅王春秋上表求救。春三月辛亥，以左武衛大將軍蘇定方為神丘道行軍大總管，帥左驍衛將軍劉伯英等水陸十萬以伐百濟。以春秋為嵎夷道行軍總管，將新羅之眾，與之合勢。
秋八月，蘇定方引軍自成山濟海，百濟據熊津江口以拒之。定方進擊，破之，百濟死者數千人，餘皆潰走。定方水陸齊進，直趣其都城。未至二十餘里，百濟傾國來戰，大破之，殺萬餘人，追奔，入其郭，百濟王義慈及太子隆逃於北境。定方進圍其城，義慈次子泰自立為王，帥眾固守。隆子文思曰：「王與太子皆在，而叔遽擁兵自王，借使能卻唐兵，我父子必不全矣。」遂帥左右逾城來降，百姓皆從之，泰不能止。定方命軍士登城立幟，泰窘迫，開門請命，於是義慈、隆及諸城主皆降。百濟故有五部，分統三十七郡，二百城，七十六萬戶，詔以其地置熊津等五都督府，以其酋長為都督、刺史。冬十一月戊戌朔，上御則天門樓，受百濟俘，自其王義慈以下皆釋之。
十二月壬午，以左驍衛大將軍契苾何力為浿江道行軍大總管，左武衛大將軍蘇定方為遼東道行軍大總管，左驍衛將軍劉伯英為平壤道行軍大總管，蒲州刺史程名振為鏤方道總管，將兵分道擊高麗。青州刺史劉仁軌坐督海運覆船，以白衣從軍自效。
龍朔元年春正月乙卯，募河南北、淮南六十七州兵，得四萬四千餘人，詣平壤、鏤方行營。戊午，以鴻臚卿蕭嗣業為扶餘道行軍總管，帥回紇等諸部兵詣平壤。
三月丙申朔，上與羣臣及外夷宴於洛陽城門，觀屯營新教之舞，謂之《一戎大定樂》。時上欲親征高麗，以象用武之勢也。
初，蘇定方既平百濟，留郎將劉仁願鎮守百濟府城，又以左衛中郎將王文度為熊津都督，撫其餘眾。文度濟海而卒，百濟僧道琛、故將福信聚眾據周留城，迎故王子豐於倭國而立之，引兵圍仁願於府城。詔起劉仁軌檢校帶方州刺史，將王文度之眾，便道發新羅兵以救仁願。仁軌喜曰：「天將富貴此翁矣。」於州司請唐歷及廟諱而行，曰：「吾欲掃平東夷，頒大唐正朔於海表。」仁軌御軍嚴整，轉鬥而前，所向皆下。百濟立兩柵於熊津江口，仁軌與新羅兵合擊，破之，殺、溺死者萬餘人。道琛等乃釋府城之圍，退保任存城。新羅糧盡，引還。道琛自稱領軍將軍，福信自稱霜岑將軍，招集徒眾，其勢益張。仁軌眾少，與仁願合軍，休息士卒。上表詔新羅出兵，新羅王春秋奉詔，遣其將金欽將兵救仁軌等，至古泗，福信邀擊，敗之。欽自葛嶺道遁還新羅，不敢復出。福信尋殺道琛，專總國兵。
夏四月庚辰，以任雅相為浿江道行軍總管，契苾何力為遼東道行軍總管，蘇定方為平壤道行軍總管，與蕭嗣業及諸胡兵凡三十五軍，水陸分道並進。上欲自將大軍繼之，癸巳，皇后抗表諫親征高麗，詔從之。
秋七月甲戌，蘇定方破高麗於浿江，屢戰皆捷，遂圍平壤城。九月癸巳朔，特進新羅王春秋卒。以其子法敏為樂浪郡王、新羅王。高麗蓋蘇文遣其子男生以精兵數萬守鴨綠水，諸軍不得渡。契苾何力至，值冰大合，何力引眾乘冰渡水，鼓譟而進。高麗大潰，追奔數十里，斬首三萬級，餘眾悉降，男生僅以身免。會有詔班師，乃還。
二年春二月甲戌，浿江道大總管任雅相薨于軍。戊寅，左驍衛將軍白州刺史、沃沮道總管龐孝泰與高麗戰於蛇水之上，軍敗，與其子十三人皆戰死。蘇定方圍平壤，久不下，會大雪，解圍而還。
秋七月丁巳，熊津都督劉仁願、帶方州刺史劉仁軌大破百濟於熊津之東，拔真峴城。初，仁願，仁軌等屯熊津城，上與之敕書，以「平壤軍回，一城不可獨固，宜拔就新羅。若金法敏藉卿留鎮，宜且停彼。若其不須，即宜泛海還也」。將士咸欲西歸。仁軌曰：「人臣徇公家之利，有死無二，豈得先念其私。主上欲滅高麗，故先誅百濟，留兵守之，制其心腹。雖餘寇充斥而守備甚嚴，宜礪兵秣馬，擊其不意，理無不克。既捷之後，士卒心安，然後分兵據險，開張形勢，飛表以聞，更求益兵。朝廷知其有成，必命將出師，聲援才接，凶醜自殲。非直不棄成功，實亦永清海表。今平壤之軍既還，熊津又拔，則百濟餘燼不日更興，高麗逋寇何時可滅。且今以一城之地，居敵中央，苟或動足，即為擒虜。縱入新羅，亦為羈客，脫不如意，悔不可追。況福信凶悖殘虐，君臣猜離，行相屠戮。正宜堅守觀變，乘便取之，不可動也。」眾從之。時百濟王豐與福信等以仁願等孤城無援，遣使謂之曰：「大使等何時西還。當遣相送。」仁願、仁軌知其無備，忽出擊之，拔其支羅城及尹城、大山、沙並等柵，殺獲甚眾，分兵守之。福信等以真峴城險要，加兵守之。仁軌伺其稍懈，引新羅兵夜傳城下，攀草而上，比明，入據其城，遂通新羅運糧之路。仁願乃奏請益兵，詔發淄、青、萊、海之兵七千人以赴熊津。
福信專權，與百濟王豐浸相猜忌。福信稱疾，臥於窟室，欲俟豐問疾而殺之。豐知之，帥親信襲殺福信，遣使詣高麗、倭國乞師以拒唐兵。
三年秋八月戊申，上以海東累歲用兵，百姓困於徵調，士卒戰溺死者甚眾，詔罷三十六州所造船，遣司元太常伯竇德玄等分詣十道，問人疾苦，黜陟官吏。德玄，毅之曾孫也。
九月戊午，熊津道行軍總管、右威衛將軍孫仁師等破百濟餘眾及倭兵於白江，拔其周留城。初，劉仁願、劉仁軌既克真峴城，詔孫仁師將兵浮海助之。百濟王豐南引倭人以拒唐兵，仁師與仁願、仁軌合軍，勢大振。諸將以加林城水陸之衝，欲先攻之。仁軌曰：「加林險固，急攻則傷士卒，緩之則曠日持久。周留城，虜之巢穴，羣凶所聚，除惡務本，宜先攻之。若克周留，諸城自下。」於是仁師、仁願與新羅王法敏將陸軍以進，仁軌與別將杜爽、扶餘隆將水軍及糧船自熊津入白江，以會陸軍，同趣周留城。遇倭兵於白江口，四戰皆捷，焚其舟四百艘，煙炎灼天，海水皆赤。百濟王豐脫身奔高麗，王子忠勝忠、志等帥眾降，百濟盡平，唯別帥遲受信據任存城不下。
初，百濟西部人黑齒常之長七尺餘，驍勇有謀略，仕百濟為達率兼郡將，猶中國刺史也。蘇定方克百濟，常之帥所部隨眾降。定方縶其王及太子，縱兵劫掠，壯者多死。常之懼，與左右十餘人遁歸本部，收集亡散，保任存山，結柵以自固，旬日間歸附者三萬餘人。定方遣兵攻之，常之拒戰，唐兵不利。常之復取二百餘城，定方不能克而還。常之與別部將沙吒相如各據險以應福信，百濟既敗，皆帥其眾降。劉仁軌使常之、相如自將其眾取任存城，仍以糧仗助之。孫仁師曰：「此屬獸心，何可信也。」仁軌曰：「吾觀二人皆忠勇有謀，敦信重義，但曏者所託未得其人，今正是其感激立效之時，不用疑也。」遂給其糧仗，分兵隨之，攻拔任存城，遲受信棄妻子奔高麗。
詔留劉仁軌將兵鎮百濟，召孫仁師、劉仁願還。百濟兵火之餘，比屋雕殘，殭屍滿野。仁軌始命瘞骸骨，籍戶口，理村聚，署官長，通道途，立橋梁，補堤堰，復陂塘，課耕桑，賑貧乏，養孤老，立唐社稷，頒正朔及廟諱，百濟大悅，闔境各安其業。然後修屯田，儲糗糧，訓士卒，以圖高麗。
劉仁願至京師，上問之曰：「卿在海東，前後奏事皆合機宜，復有文理。卿本武人，何能如是。」仁願曰：「此皆劉仁軌所為，非臣所及也。」上悅，加仁軌六階，正除帶方州刺史，為築第長安，厚賜其妻子，遣使齎璽書勞勉之。上官儀曰：「仁軌遭黜削而能盡忠，仁願秉節制而能推賢，皆可謂君子矣。」
麟德元年冬十月庚辰，檢校熊津都督劉仁軌上言：「臣伏睹所存戍兵，疲羸者多，勇健者少，衣服貧弊，唯思西歸，無心展效。臣問以：往在海西，見百姓人人應募，爭欲從軍，或請自辦衣糧，謂之「義徵」，何為今日士卒如此。咸言：今日官府與曩時不同，人心亦殊。曩時東西征役，身沒王事，並蒙敕使弔祭，追贈官爵，或以死者官爵回授子弟，凡渡遼海者皆賜勳一轉。自顯慶五年以來，徵人屢經渡海，官不記錄，其死者亦無人誰何。州縣每發百姓為兵，其壯而富者行錢參逐，皆亡匿得免。貧者身雖老弱，被髮即行。頃者破百濟及平壤苦戰，當是時將帥號令，許以勳賞，無所不至。及達西岸，唯聞枷鎖催禁，奪賜破勳，州縣追呼，無以自存，公私困弊，不可悉言。以是昨發海西之日，已有逃亡自殘者，非獨至海外而然也。又，本因徵役授勳級以為榮寵，而比年出征，皆使勳官挽引，勞苦與白丁無殊。百姓不願從軍，率皆由此。臣又問：曩日士卒留鎮五年，尚得支濟，今爾等始經一年，何為如此單露。咸言：初發家日，惟令備一年資裝，今已二年，未有還期。臣檢校軍士所留衣，今冬僅可充事，來秋以往全無準擬。陛下留兵海外，欲殄滅高麗、百濟，高麗舊相黨援，倭人雖遠，亦共為影響，若無鎮兵，還成一國。今既資戍守，又置屯田，所藉士卒，同心同德，而眾有此議，何望成功。自非有所更張，厚加慰勞，明賞重罰，以吉士心。若止如今日已前處置，恐師眾疲老，立效無日。逆耳之事，或無人為陛下盡言，故臣披露肝膽，昧死奏陳。」
上深納其言，遣右威衛將軍劉仁願將兵渡海以代舊鎮之兵，仍敕仁軌俱還。仁軌謂仁願曰：「國家懸軍海外，欲以經略高麗，其事非易。今收穫未畢，而軍吏與士卒一時代去，軍將又歸，夷人新服，眾心未安，必將生變。不如且留舊兵，漸令收穫，辦具資糧，節級遣還，軍將且留鎮撫，未可還也。」仁願曰：「吾前還海西，大遭讒謗，雲吾多留兵眾，謀據海東，幾不免禍。今日惟知準敕，豈敢擅有所為。」仁軌曰：「人臣苟利於國，知無不為，豈恤其私。」乃上表陳便宜，自請留鎮海東，上從之。仍以扶餘隆為熊津都尉，使招輯其餘眾。
二年。上命熊津都尉扶餘隆與新羅王法敏釋去舊怨，秋八月壬子，同盟於熊津。城劉仁軌以新羅、百濟、躭羅、倭國使者浮海西還，會祠泰山，高麗亦遣太子福男來侍祠。
幹封元年夏五月，高麗蓋蘇文卒，長子男生代為莫離支，初知國政，出巡諸城，使其弟男建、男產留知後事。或謂二弟曰：「男生惡二弟之逼，意欲除之，不如先為計。」二弟初未之信。又有告男生者曰：「二弟恐兄還奪其權，欲拒兄不納。」男生潛遣所親往平壤伺之，二弟收掩得之，乃以王命召男生。男生懼，不敢歸，男建自為莫離支，發兵討之。男生走保別城，使其子獻誠詣闕求救。六月壬寅，以左驍衛大將軍契苾何力為遼東道安撫大使，將兵救之。以獻誠為右武衛將軍，使為鄉導。又以左金吾衛將軍龐同善、營州都督高侃為行軍總管，同討高麗。秋九月，龐同善大破高麗兵，泉男生帥眾與同善合。詔以男生為特進、遼東大都督兼平壤道安撫大使，封玄菟郡公。
冬十二月己酉，以李績為遼東道行軍大總管兼安撫大使，以司列少常伯安陸郝處俊副之，以擊高麗。龐同善、契苾何力併為遼東道行軍副大總管，兼安撫大使如故。其水陸諸軍總管，並運糧使竇義積、獨孤卿雲、郭待封等，並受績處分。河北諸州租賦悉詣遼東給軍用。
二年秋九月辛未，李績拔高麗之新城，使契苾何力守之。績初渡遼，謂諸將曰：「新城，高麗西邊要害，不先得之，餘城未易取也。」遂攻之，城人師夫仇等城主開門降。績引兵進擊，一十六城皆下之。
龐同善、高侃尚在新城，泉男建遣兵襲其營，左武衛將軍薛仁貴擊破之。侃進至金山，與高麗戰，不利，高麗乘勝逐北，仁貴引兵橫擊之，大破高麗，斬首五萬餘級，拔南蘇、木底、蒼巖三城，與泉男生軍合。
郭待封以水軍自別道趣平壤，績遣別將馮師本載糧仗以資之。師本船破，失期。待封軍中饑窘，欲作書與績，恐為虜所得，知其虛實，乃作離合詩以與績。績怒曰：「軍事方急，何以詩為。必斬之。」行軍管記通事舍人河南元萬頃為釋其義，績乃更遣糧仗赴之。萬頃作《檄高麗文》，曰：「不知守鴨綠之險，。」泉男建報曰：「謹間命矣，。」即移兵據鴨綠津，唐兵不得渡。上聞之，流萬頃於嶺南。郝處俊在高麗城下，未及成列，高麗奄至，軍中大駭，處俊據胡牀方食幹糒，潛簡精銳擊敗之，將士服其膽略。
總章元年春二月壬午，李績等拔高麗扶餘城。薛仁貴既破高麗於金山，乘勝將三千人將攻扶餘城，諸將以其兵少，止之。仁貴曰：「兵不必多，顧用之何如耳。」遂為前鋒以進，與高麗戰，大破之，殺獲萬餘人，遂拔扶餘城。扶餘川中四十餘城皆望風請服。
侍御史洛陽賈言忠奉使自遼東還，上問以軍事，言忠對曰：「高麗必平。」上曰：「卿何以知之。」對曰：「隋煬帝東征而不克者，人心離怨故也。先帝東征而不克者，高麗未有亹也。今高藏微弱，權臣擅命，蓋蘇文死，男建兄弟內相攻奪，男生傾心內附，為我鄉導，彼之情僞，靡不知之。以陛下明聖，國家富強，將士盡力，以乘高麗之亂，其勢必克，不俟再舉矣。且高麗連年饑饉，妖異屢降，人心危駭，其亡可翹足待也。」上又問：「遼東諸將孰賢。」對曰：「薛仁貴勇冠三軍。龐同善雖不善鬥，而持軍嚴整。高侃勤儉自處，忠果有謀。契苾何力沈毅能斷，雖頗忌刻，而有統御之才，然夙夜小心，忘身憂國，皆莫及李績也。」上深然其言。泉男建復遣兵五萬人救扶餘城，與李績等遇於薛賀水，合戰，大破之，斬獲三萬餘人。進攻大行城，拔之。
秋九月癸巳，李績拔平壤。績既克大行城，諸軍出他道者皆與績會。進至鴨綠柵，高麗發兵拒戰，績等奮擊，大破之，追奔二百餘里，拔辱夷城，諸城遁逃及降者相繼。契苾何力先引兵至平壤城下，績軍繼之，圍平壤月餘，高麗王藏遣泉男產帥首領九十八人，持白幡詣績降，績以禮接之。泉男建猶閉門拒守，頻遣兵出戰，皆敗。男建以軍事委僧信誠，信誠密遣人詣績，請為內應。後五日，信誠開門，績縱兵登城鼓譟，焚城四角，男建自刺，不死，遂擒之，高麗悉平。
李績將至，上命先以高藏等獻於昭陵，具軍容，奏凱歌入京師，獻於太廟。冬十二月丁巳，上受俘於含元殿，以高藏政非己出，赦以為司平太常伯。員外同正。以泉男產為司宰少卿，僧信誠為銀青光祿大夫，泉男生為右衛大將軍。李績以下封賞有差。泉男建流黔州，扶餘豐流嶺南。分高麗五部、百七十六城、六十九萬餘戶，為九都督府、四十二州，百縣，置安東都護府於平壤以統之，擢其酋帥有功者為都督、刺史、縣令，與華人蔘理。以右威衛大將軍薛仁貴檢校安東都護，總兵二萬人以鎮撫之。
丁卯，上祀南郊，告平高麗，以李績為亞獻。己巳，謁太廟。
二年。高麗之民多離叛者，夏四月，敕徙高麗戶三萬八千二百於江淮之南及山南、京西諸州空曠之地，留其貧弱者使守安東。
咸亨元年夏四月，高麗酋長劍牟岑反，立高藏外孫安舜為主主。以左監門大將軍高侃為東州道行軍總管，發兵討之。安舜殺劍牟岑，奔新羅。二年秋七月乙未朔，高侃破高麗餘眾於安市城。
三年冬十二月，高侃與高麗餘眾戰於白水山，破之。新羅遣兵救高麗，侃擊破之。
四年夏閏五月，燕山道總管、右領軍大將軍李謹行大破高麗叛者於瓠蘆河之西，俘獲數千餘人，眾皆奔新羅。時謹行妻劉氏留代奴城，高麗引靺鞨攻之，劉氏擐甲帥眾守城，久之，虜退。上嘉其功，封燕國夫人。謹行，靺鞨人，突地稽之子也，武力絕人，為眾夷所憚。
上元元年春正月壬午，以左庶子同中書門下三品劉仁軌為雞林道大總管，衛尉卿李弼、右領軍大將軍李謹行副之，發兵討新羅。時新羅王法敏既納高麗叛眾，又據百濟故地，使人守之。上大怒，詔削法敏官爵，其弟右驍衛員外大將軍、臨海郡公仁問在京師，立以為新羅王，使歸國。
二年春二月，劉仁軌大破新羅之眾於七重城，又使靺鞨浮海，略新羅之南境，斬獲甚眾。仁軌引兵還，詔以李謹行為安東鎮撫大使，屯新羅之買肖城以經略之。三戰皆捷，新羅乃遣使人入貢，且謝罪。上赦之，復新羅王法敏官爵。金仁問中道而還，改封臨海郡公。
儀鳳元年春二月甲戌，徙安東都護府於遼東故城。先有華人任安東官者，悉罷之。徙熊津都督府於建安故城，其百濟戶口先徙徐、兗等州者，皆置於建安。
二年。初，劉仁軌引兵自熊津還，扶餘隆畏新羅之逼，不敢留，尋亦還朝。二月丁巳，以工部尚書高藏為遼東州都督，封朝鮮王，遣歸遼東，安輯高麗餘眾。高麗先在諸州者，皆遣與藏俱歸。又以司農卿扶餘隆為熊津都督，封帶方王，亦遣歸安輯百濟餘眾。仍移安東都護府於新城以統之。時百濟荒殘，命隆寓居高麗之境。藏至遼東，謀叛，潛與靺鞨通，召還，徙邛州而死，散徙其人於河南、隴右諸州，貧者留安東城傍。高麗舊城沒於新羅，餘眾散入靺鞨及突厥，隆亦竟不敢還故地，高氏、扶餘氏遂亡。
開耀元年冬十月丁亥，新羅王法敏卒，遣使立其子政明。
唐太宗貞觀八年冬十一月甲申，吐蕃贊普棄宗弄贊遣使入貢，仍請婚。吐蕃在吐谷渾西南，近世浸強，蠶食他國，土宇廣大，勝兵數十萬，然未嘗通中國。其王稱讚普，俗不言姓，王族皆曰論，宦族皆曰尚。棄宗弄讃有勇略，四鄰畏之。上遣使者馮德遐往慰撫之。
十二年。初，上遣使者馮德遐撫慰吐蕃，吐蕃聞突厥、吐谷渾皆尚公主，遣使隨德遐入朝，多齎金寶，奉表求婚，上未之許。使者還，言於贊普棄宗弄讃曰：「臣初至唐，唐待我甚厚，許尚公主。會吐谷渾王入朝，相離間，唐禮遂衰，亦不許婚。」弄讃遂發兵擊吐谷渾，吐谷渾不能支，遁於青海之北，民畜多為吐蕃所掠。
吐蕃進破党項、白蘭諸羌，帥眾二十餘萬屯鬆州西境，遣使貢金帛，雲來迎公主。尋進攻鬆州，敗都督韓威。羌酋閻州刺史別叢臥施、諾州刺史把利步利並以州叛歸之。連兵不息，其大臣諫不聽而自縊者凡八輩。秋八月壬寅，以吏部尚書侯君集為當彌道行軍大總管，甲辰，以右領軍大將軍執失思力為白蘭道、左武衛將軍牛進達為闊水道、左領軍將軍劉簡為洮河道行軍總管，督步騎五萬擊之。吐蕃攻城十餘日，進達為先鋒，九月辛亥，掩其不備，敗吐蕃於鬆州城下，斬首千餘級。弄讃懼，引兵退，遣使謝罪，因復請婚，上許之。
十四年冬閏十月丙辰，吐蕃贊普遣其相祿東贊獻金五千兩及珍玩數百以請婚，上許以文成公主妻之。
十五年春正月甲戌，以吐蕃祿東贊為右衛大將軍。上嘉祿東贊善應對，以琅邪公主外孫段氏妻之。辭曰：「臣國中自有婦，父母所聘，不可棄也。且贊普未得謁公主，陪臣何敢先娶。」上益賢之，然欲撫以厚恩，竟不從其志。
丁丑，命禮部尚書江夏王道宗持節送文成公主於吐蕃。贊普大喜，見道宗，儘子壻禮，慕中國衣服儀衛之美，為公主別築城郭宮室而處之，自服紈綺以見公主。其國人皆以赭塗面，公主惡之，贊普下令禁之。亦所革其猜暴之性，遣子弟入國學，受《詩》、《書》。
二十三年。上以吐蕃贊普弄讃為駙馬都尉，封西海郡王。贊普致書於長孫無忌等，云：「天子初即位，臣下有不忠者，當勒兵赴國討除之。」
高宗永徽元年夏五月壬戌，吐蕃讃普弄讃卒，其嫡子早死，立其孫為贊普。贊普幼弱，政事皆決於國相祿東贊。祿東贊性明達嚴重，行兵有法，吐蕃所以強大，威服氐羌，皆其謀也。
顯慶三年冬十月庚申，吐蕃贊普來請婚。
五年八月，吐蕃祿東贊遣其子起政將兵擊吐谷渾，以吐谷渾內附故也。
龍朔三年夏五月，吐蕃與吐谷渾互相攻，各遣使上表論曲直，更來求援，上皆不許。吐谷渾之臣素和貴有罪，逃奔吐蕃，具言吐谷渾虛實。吐蕃發兵擊吐谷渾，大破之，吐谷渾可汗曷鉢與弘化公主帥數千帳棄國走依涼州，請徙居內地。上以涼州都督鄭仁泰為清海道行軍大總管，帥右武衛將軍獨孤卿雲、辛文陵等分屯涼、鄯二州，以備吐蕃。六月戊申，又以左武衛大將軍蘇定方為安集大使，節度諸軍，為吐谷渾之援。吐蕃祿東贊屯清海，遣使者論仲琮入見，表陳吐谷渾之罪，且請和親。上不許，遣左衛郎將劉文祥使於吐蕃，降璽書責讓之。
麟德二年春正月丁卯，吐蕃遣使入見，請復與吐谷渾和親，仍求赤水地畜牧，上不許。
咸享元年夏四月，吐蕃陷西域十八州，又與于闐襲龜茲撥換城，陷之。罷龜茲、于闐、焉耆、疏勒四鎮。辛亥，以右衛大將軍薛仁貴為邏娑道行軍大總管，左衛員外大將軍阿史那道真、左衛將軍郭待封副之，以討吐蕃，且援送吐谷渾還故地。
秋八月，郭待封先與薛仁貴並列，及徵吐蕃，恥居其下，仁貴所言，待封多違之。軍至大非川，將趣烏海，仁貴曰：「烏海險遠，軍行甚難，輜重自隨，難以趨利。宜留二萬人，為兩柵於大非嶺上，輜重悉置柵內，吾屬帥輕銳，倍道兼行，掩其未備，破之必矣。」仁貴帥所部前行，擊吐蕃於河口，大破之，斬獲甚眾，進屯烏海，以俟待封。待封不用仁貴策，將輜重徐進，未至烏海，遇吐蕃二十餘萬，待封軍大敗，還走，悉棄輜重。仁貴退屯大非川，吐蕃相論欽陵將兵四十餘萬就擊之。唐兵大敗，死傷略盡。仁貴、待封與阿史那道真並脫身免，與欽陵約和而還。敕大司憲樂彥瑋即軍中按其敗狀，械送京師，三人皆免死除名。欽陵，祿東贊之子也，與弟贊婆、悉多、於勃論皆有才略。祿東贊卒，欽陵代之秉政，三弟將兵居外，鄰國畏之。閏九月甲寅，以左相姜恪為涼州道行軍大總管，以御吐蕃。
三年夏四月，吐蕃遣其大臣仲琮入貢，上問以吐蕃風俗，對曰：「吐蕃地薄氣寒，風俗樸魯，然法令嚴整，上下一心，議事常自下而起，因人所利而行之，斯所以能持久也。」上詰以吞滅吐谷渾，敗薛仁貴，寇逼涼州事，對曰：「臣受命貢獻而已，軍旅之事非所聞也。」上厚賜而遣之。癸未，遣都水使者黃仁素使於吐蕃。
上元二年春正月辛未，吐蕃遣其大臣論吐渾彌來請和，且請與吐谷渾復修鄰好，上不許。
儀鳳元年春閏三月，吐蕃寇鄯、廓、河、芳等州，敕左監門衛中郎令狐智通發興、鳳等州兵以御之。己卯，詔以吐蕃犯塞，停封中獄。乙酉，以洛州牧周王顯為洮州道行軍元帥，將工部尚書劉審禮等十二總管，幷州大都督相王輪為涼州道行軍元帥，將左衛大將軍契苾何力等以討吐蕃，二王皆不行。秋八月乙未，吐蕃寇疊州。
二年夏五月，吐蕃寇扶州之臨河鎮，擒鎮將杜孝升，令齎書說鬆州都督武居寂使降，孝升固執不從。吐蕃軍還，舍孝升而去，孝升復帥餘眾拒守。詔以孝升為遊擊將軍。冬十二月乙卯，詔大發兵討吐蕃。
三年秋七月，李敬玄奏破吐蕃於龍支。九月丙寅，李敬玄將兵十八萬與吐蕃將論欽陵戰於青海之上，兵敗，工部尚書、左衛大將軍彭城僖公劉審禮為吐蕃所虜。時審禮將前軍深入，頓於濠所，為虜所攻，敬玄懦怯，按兵不救。聞審禮戰沒，狼狽還走，頓於承風嶺，阻泥溝以自固，虜屯兵高崗以壓之。左領軍員外將軍黑齒常之，夜帥敢死之士五百人襲擊虜營，虜眾潰亂，其將跋地設引兵遁去，敬玄乃收餘眾還鄯州。審禮諸子自縛詣闕，請入吐蕃贖其父，敕聽次子易從詣吐蕃省之。比至，審禮已病卒，易從晝夜號哭不絕聲。吐蕃哀之，還其屍，易從徒跣負之以歸。上嘉黑齒常之之功，擢拜左武衛將軍，充河源軍副使。
李敬玄之西征也，監察御史原武婁師德應猛士詔從軍，及敗，敕師德收集散亡，軍乃復振。因命使於吐蕃，吐蕃將論贊婆迎之赤嶺。師德倡導上意，諭以禍福，贊婆甚悅，為之數年不犯邊。師德遷殿中侍御史，充河源軍司馬，兼知營田事。
上以吐蕃為憂，悉召侍臣謀之。或欲和親以息民，或欲嚴設守備，俟公私富實而討之，或欲亟發兵擊之。議竟不決，賜食而遣之。太學生宋城魏元忠上封事言御吐蕃之策，以為「理國之要，在文與武。今言文者則以辭華為首而不及經綸，言武者則以騎射為先而不知方略，是皆何益於理亂哉。故陸機着《辨亡》之論，無救河梁之敗，養由基射穿七札，不濟鄢陵之師，此已然之明效也。古語有之：人無常俗，政有理亂，兵無強弱，將有巧拙。故選將當以智略為本，勇力為末。今朝廷用人，類取將門子弟及死事之家，彼皆庸人，豈足當閫外之任。李左車、陳湯、呂蒙、孟觀皆出貧賤而立殊功，未聞其家代為將也。夫賞罰者，軍國之切務，苟有功不賞，有罪不誅，雖堯舜不能以致理。議者皆云：近日征伐，虛有賞格，而無事實。蓋由小才之吏，不知大體，徒惜勳庸，恐虛倉庫。不知士不用命，所損幾何，黔首雖微，不可欺罔。豈得懸不信之令，設虛賞之科，而望其立功乎。自蘇定方徵遼東，李績破平壤，賞絕不行，勳仍淹滯，不聞斬一臺郎，戮一令史，以謝勳人。大非川之敗，薛仁貴、郭待封等不即重誅，向使早誅仁貴等，則自餘諸將豈敢失利於後哉。臣恐吐蕃之平，非旦夕可冀也。又，出師之要，全資馬力。臣請開畜馬之禁，使百姓皆得畜馬，若官軍大舉，委州縣長吏以官錢增價市之，則皆為官有。彼胡虜恃馬力以為強，若聽人間市而畜之，乃是損彼之強，為中國之利也。」先是，禁百姓畜馬，故元忠言之。上善其言，召見，令直中書省，仗內供奉。
調露元年春二月壬戌，吐蕃贊普卒，子器弩悉弄立，生八年矣。時器弩悉弄與其舅曲薩若詣羊同發兵，有弟生六年，在論欽陵軍中。國人畏欽陵之強，欲立之，欽陵不可，與薩若共立器弩悉弄。上聞贊普卒，嗣主未定，命裴行儉乘間圖之。行儉曰：「欽陵為政，大臣輯睦，未可圖也。」乃止。
冬十月癸亥，吐蕃文成公主遣其大臣論塞調傍來告喪，並請和親。上遣郎將宋令文詣吐蕃會贊普之葬。
永隆元年秋七月，吐蕃寇河源，左武衛將軍黑齒常之擊卻之。擢常之為河源軍經略大使。常之以河源衝要，欲加兵戍之，而轉輸險遠，乃廣置烽戍七十餘所，開屯田五千餘頃，歲收五百餘萬石，由是戰守有備焉。
先是，劍南募兵於茂州，西南筑安戎城，以斷吐蕃通蠻之路。吐蕃以先羌為鄉導，攻陷其城，以兵據之，由是西洱諸蠻皆降於吐蕃。吐蕃盡據羊同、党項及諸羌之地，東接涼、鬆、茂、巂等州，南鄰天竺，西陷龜茲、疏勒等四鎮，北抵突厥，地方萬餘里，諸胡之盛，莫與為比。冬十月丙午，文成公主薨於吐蕃。
開耀元年夏五月己丑，河源道經略大使黑齒常之將兵擊吐蕃論贊婆於良非川，破之，收其糧畜而還。常之在軍七年，吐蕃深畏之，不敢犯邊。
永淳元年秋七月，吐蕃將論欽陵寇拓、鬆、翼等州，詔左驍衛郎將李孝逸、右衛郎將衛蒲山發秦、渭等州兵分道御之。是歲，吐蕃入寇河源軍，軍使婁師德將兵擊之於白水澗，八戰八捷。上以師德為比部員外郎、左驍衛郎將、河源軍經略副使，曰：「卿有文武材，勿辭也。」
則天皇后垂拱元年冬十一月癸卯，命天官尚書韋待價為燕然道行軍大總管，以討吐蕃。
三年冬十一月，太后欲遣韋待價將兵擊吐蕃，鳳閣侍郎韋方質奏，請如舊制遣御史監軍。太后曰：「古者明君遣將，閫外之事悉以委之。比聞御史監軍，軍中事無大小皆須承稟。以下制上，非令典也，且何以責其有功。」遂罷之。
永昌元年夏五月丙辰，命文昌右相韋待價為安息道行軍大總管，擊吐蕃。韋待價軍至寅識迦河，與吐蕃戰，大敗。會大雪，糧運不繼。待價既無將領之才，狼狽失據，士卒凍餒，死亡甚眾，乃引軍還。太后大怒，丙子，待價除名，流繡州，斬副大總管安西大都護閻溫古。安西副都護唐休璟收其餘眾，撫安西土，太后以休璟為西州都督。
天授二年夏五月，以岑長倩為武威道行軍大總管，擊吐蕃，中道召還，軍竟不出。長壽元年春二月己亥，吐蕃、党項部落萬餘人內附，分置十州。
夏五月，吐蕃酋長曷蘇帥部落請內附，以右玉鈐衛將軍張玄遇為安撫使，將精卒二萬迎之。六月，軍至大渡水西，曷蘇事泄，為國人所擒。別部酋長昝捶帥羌蠻八千餘人內附，玄遇以其部落置萊川州而還。
初，新豐王孝傑從劉審禮擊吐蕃，為副總管，與審禮皆沒於吐蕃。贊普見孝傑泣曰：「貌類吾父，。」厚禮之，後竟得歸，累遷右鷹揚衛將軍。孝傑久在吐蕃，知其虛實。會西州都督唐休璟請復取龜茲、于闐、疏勒、碎葉四鎮，敕以孝傑為武威軍總管，與左武衛大將軍阿史那忠節將兵擊吐蕃。冬十月丙戌，大破吐蕃，復取四鎮。置安西都護於龜茲，發兵戍之。
延載元年春二月，武威道總管王孝傑破吐蕃論贊興突厥可汗俀子等於冷泉及大嶺，各三萬餘人。碎葉鎮守使韓思忠破泥熟俟斤等萬餘人。
天冊萬歲元年秋七月辛酉，吐蕃寇臨洮，以王孝傑為肅邊道行軍大總管以討之。萬歲通天元年春正月甲寅，以婁師德為肅邊道行軍副總管，擊吐
蕃。三月壬寅，王孝傑、婁師德與吐蕃將論欽陵、贊婆戰於素羅汗山，唐兵大敗。孝傑坐免為庶人，師德貶原州員外司馬。師德因署移牒，驚曰：「官爵盡無邪。」既而曰：「亦善，亦善。」不復介意。
秋九月，吐蕃復遣使請和親，太后遣右武衛胄曹參軍貴鄉郭元振往察其宜。吐蕃將論欽陵請罷安西四鎮戍兵，並求分十姓突厥之地。元振曰：「四鎮、十姓，與吐蕃種類本殊，今請罷唐兵，豈非有兼併之志乎。」欽陵曰：「吐蕃苟貪土地，欲為邊患，則東侵甘、涼，豈肯規利於萬里之外邪。」乃遣使者隨元振入請之。
朝廷疑未決，元振上疏，以為「欽陵求罷兵割地，此乃利害之機，誠不可輕舉措也。今若直拒其善意，則為邊患必深。四鎮之利遠，甘、涼之害近，不可不深圖也。宜以計緩之，使其和望未絕則善矣。彼四鎮、十姓，吐蕃之所甚欲也，而青海、吐谷渾，亦國家之要地也。今報之宜曰：四鎮、十姓之地，本無用於中國，所以遣兵戍之，欲以鎮撫西域，分吐蕃之勢，使不得併力東侵也。今若果無東侵之志，當歸我吐谷渾諸部及青海故地，則五俟斤部亦當以歸吐蕃。如此則足以塞欽陵之口，而亦未與之絕也。若欽陵小有乖違，則曲在彼矣。且四鎮、十姓款附歲久，今未察其情之向背，事之利害，遙割而棄之，恐傷諸國之心，非所以御四夷也。」太后從之。
元振又上言：「吐蕃百姓疲於徭戍，早願和親。欽陵利於統兵專制，獨不欲歸款。若國家歲發和親使，而欽陵常不從命，則彼國之人怨欽陵日深，望國恩日甚，設欲大舉其徒固亦難矣。斯亦離間之漸，可使其上下猜阻，禍亂內興矣。」太后深然之。元振名震，以字行。
聖歷二年。初，吐蕃贊普器弩悉弄尚幼，論欽陵兄弟用事，皆有勇略，諸胡畏之。欽陵居中秉政，諸弟握兵分據方面，贊婆常居東邊，為中國患者三十餘年。器弩悉弄浸長，陰與大臣論巖謀誅之。會欽陵出外，贊普詐雲出畋，集兵執欽陵親黨二千餘人，殺之，遣使召欽陵兄弟，欽陵等舉兵不受命。贊普將兵討之，欽陵兵潰自殺。夏四月，贊婆帥所部千餘人來降，太后命右武衛鎧曹參軍郭元振與河源軍大使夫蒙令卿將騎迎之，以贊婆為特進、歸德王。欽陵子弓仁以所統吐谷渾七千帳來降，拜左玉鈐衛將軍、酒泉郡公。
冬十月丁亥，論贊婆至都，太后寵待賞賜甚厚，以為右衛大將軍，使將其眾守洪源谷。
久視元年秋閏七月丁酉，吐蕃將曲莽布支寇涼州，圍昌鬆，隴右諸軍大使唐休璟與戰於洪源谷。曲莽布支兵甲鮮華，休璟謂諸將曰：「諸論既死，曲莽布支新為將，不習軍事，諸貴臣子弟皆從之，望之雖如精銳，實易與耳，請為諸君破之。」乃被甲先陷陳，六戰皆捷，吐蕃大奔，斬首二千五百級，獲二裨將而還。庚戌，以魏元忠為隴右諸軍大使，擊吐蕃。
長安二年秋九月己卯，吐蕃遣其臣論彌薩來求和。癸未，宴論彌薩於麟德殿。時涼州都督唐休璟入朝，亦預宴，彌薩屢窺之。太后問其故，對曰：「洪源之戰，此將軍猛厲無敵，故欲識之。」太后擢休璟為右武威、金吾二衛大將軍。休璟練習邊事，自碣石以西逾四鎮，綿亙萬里，山川要害皆能記之。
冬十月戊申，吐蕃贊普將萬餘人寇茂州，都督陳大慈與之四戰，皆破之，斬首千餘級。三年夏四月，吐蕃遣使獻馬千匹、金二千兩以求婚。
吐蕃南境諸部皆叛，贊普器弩悉弄自將擊之，卒于軍中。諸子爭立，久之，國人立其子棄隸趶贊為贊普，生七年矣。
中宗景龍元年春三月庚子，吐蕃遣其大臣悉蕭熱入貢。夏四月辛巳，以上所養雍王守禮女金城公主妻吐蕃贊普。
三年冬十一月乙亥，吐蕃贊普遣其大臣尚贊咄等千餘人迎金城公主。
睿宗景雲元年春正月，上命紀處訥送金城公主適吐蕃，處訥辭，又命趙彥昭，彥昭亦辭。丁丑，命左驍衛大將軍楊矩送之。己卯，上自送公主至始平，二月癸未，還宮。公主至吐蕃，贊普為之別築城以居之。
玄宗開元元年冬十二月甲午，吐蕃遣其大臣來求和。
二年夏五月己酉，吐蕃相坌達延遺宰相書，請先遣解琬至河源正二國封疆，然後結盟。琬嘗為朔方大總管，故吐蕃請之。前此琬以金紫光祿大夫致仕，復召拜左散騎常侍而遣之。又命宰相復坌達延書，招懷之。琬上言：「吐蕃必陰懷叛計，請預屯兵十萬於秦、渭等州以備之。」六月丙寅，吐蕃使其宰相尚欽藏來獻盟書。
秋八月乙亥，吐蕃將坌達延、乞力徐帥眾十萬寇臨洮軍蘭州，至於渭源，掠取牧馬。命薛訥白衣攝左羽林將軍，為隴右防禦使，以右驍衛將軍常樂郭知運為副使，與太僕少卿王晙帥兵擊之。辛巳，大募勇士詣河、隴就訥教習。初，鄯州都督楊矩以九曲之地與吐蕃，其地肥饒，吐蕃就之畜牧，因以入寇。矩悔懼自殺。
冬十月，吐蕃復寇渭原。丙辰，上下詔欲親征，發兵十餘萬人，馬四萬匹。甲子，薛訥與吐蕃戰於武街，大破之。時太僕少卿隴右羣牧使王晙帥所部二千人與訥會擊吐蕃。坌達延將吐蕃十萬屯大來谷，晙選勇士七百，衣胡服，夜襲之，多置鼓角於其後五里，前軍遇敵大呼，後人鳴鼓角以應之。擄以為大軍至，驚懼，自相殺傷，死者萬計。訥時在武街，去大來谷二十里，虜軍塞其中間，晙復夜出兵襲之，虜大潰，始得與訥軍合。同追奔至洮水，復戰於長城堡，又敗之，前後殺獲數萬人。豐安軍使王海賓戰死。乙丑，敕罷親征。
戊辰，姚崇、盧懷慎等奏：「頃者吐蕃以河為境，神龍中尚公主，遂逾河築城，置獨山、九曲兩軍，去積石三百里，又於河上造橋。今吐蕃既叛，宜毀橋拔城。」從之。以王海賓之子忠嗣為朝散大夫、尚輦奉御，養之宮中。
乙酉，命左驍衛郎將尉遲環使於吐蕃，宣慰金城公主。吐蕃遣其大臣宗俄因子至洮水請和，用敵國禮。上不許，自是連歲犯邊。
四年春二月，吐蕃圍鬆州。癸酉，鬆州都督孫仁獻襲擊吐蕃於城下，大破之。秋八月，吐蕃復請和，上許之。五年秋七月壬寅，隴右節度使郭知運大破吐蕃於九曲。
六年冬十一月戊辰，吐蕃奉表請和，乞舅甥親署誓文，及令彼此宰相皆著名於其上。
七年夏六月戊辰，吐蕃復遣使請上親署誓文，上不許，曰：「昔歲誓約已定，苟信不由衷，亟誓何益。」十年秋九月癸未，吐蕃圍小勃律王沒謹忙，謹忙求救於北庭節度
使張嵩曰：「勃律，唐之西門，勃律亡則西域皆為吐蕃矣。」嵩乃遣疏勒副使張思禮將蕃、漢步騎四千人救之，晝夜倍道，與謹忙合擊吐蕃，大破之，斬獲數萬。自是累歲吐蕃不敢犯邊。
十五年春正月辛丑，涼州都督王君奐破吐蕃於青海之西。初，吐蕃自恃其強，致書用敵國禮，辭指悖慢，上意常怒之。張說言於上曰：「吐蕃無禮，誠宜誅夷，但連兵十餘年，甘、涼、河、鄯不勝其弊，雖師屢捷，所得不償所亡。聞其悔過求和，願聽其款服，以紓邊人。」上曰：「俟吾與王君奐議之。」說退，謂源乾曜曰：「君奐勇而無謀，常思僥倖，若二國和親，何以為功。吾言必不用矣。」及君奐入朝，果請深入討之。
去冬吐蕃大將悉諾邏寇大斗谷，進攻甘州，焚掠而去。君奐度其兵疲，勒兵躡其後，會大雪，虜凍死者甚眾，自積石軍西歸。君奐先遣人間道入虜境，燒道旁草，悉諾邏至大非川，欲休士馬，而野草皆盡，馬死過半。君奐與泰州都督張景順追之，及於青海之西，乘冰而渡，悉諾邏已去，破其後軍，獲其輜重羊馬萬計而還。君奐以功遷左羽林大將軍，拜其父壽為少府監致仕。上由是益事邊功。
秋九月丙子，吐蕃大將悉諾邏恭祿及燭龍莽布支攻瓜州，執刺史田元獻及河西節度使王君奐之父，進攻玉門軍。縱所虜俘使歸涼州，謂君奐曰：「將軍常以忠勇許國，何不一戰。」君奐登城西望而泣，竟不敢出兵。莽布支別攻常樂縣，縣令賈師順帥眾拒守。及瓜州陷，悉諾邏悉兵會攻之，旬餘日，吐蕃力盡，不能克，使人說降之，不從。吐蕃曰：「明府既不降，宜斂城中財相贈，吾當退。」師順請脫士卒衣，悉諾邏知無財，乃引去，毀瓜州城。師順遽開門，收器械，修守備。虜果復遣精騎還，視城中，知有備，乃去。師順，岐州人也。
閏月庚子，吐蕃贊普與突騎施蘇祿圍安西城，安西副大都護趙頤貞擊破之。
王君奐帥精騎邀吐蕃使者於肅州，還至甘州南鞏筆驛，回紇司馬護輸伏兵突起，殺君奐。辛巳，以左金吾衛大將軍信安王禕為朔方節度等副大使。禕，恪之孫也。以朔方節度使蕭嵩為河西節度等副大使。時王君奐新敗，河、隴震駭。嵩引刑部員外郎裴寬為判官，與君奐判官牛仙客俱掌軍政，人心浸安。寬，漼之從弟也。仙客本鶉觚小吏，以才幹軍功累遷至河西節度判官，為君奐腹心。
嵩又奏以建康軍使河北張守珪為瓜州刺史，帥餘眾築故城。板幹裁立，吐蕃猝至，城中相顧失色，莫有鬥志。守珪曰：「彼眾我寡，又瘡痍之餘，不可以矢刃相持，當以奇計取勝。」乃於城上置酒作樂。虜疑其有備，不敢攻而退。守珪縱兵擊之，虜敗走。守珪乃修復城市，收合流散，皆復舊業。朝廷嘉其功，以瓜州為都督府，以守珪都督。
悉諾邏威名甚盛，蕭嵩縱反間於吐蕃，雲與中國通謀，贊普召而誅之，吐蕃由是少衰。
冬十二月戊寅，制以吐蕃為邊患，令隴右道及諸軍團兵五萬六千人，河西道及諸軍團兵四萬人，又徵關中兵萬人集臨洮，朔方兵二萬人集會州防秋，至冬初，無寇而罷。伺虜入寇，互出兵腹背擊之。
十六年秋七月，吐蕃大將悉末朗寇瓜州，都督張守珪擊走之。乙巳，河西節度使蕭嵩、隴右節度使張忠亮大破吐蕃於渴波谷，忠亮追之，拔其大莫同城，擒獲甚眾，焚其駱駝橋而還。
八月辛卯，右金吾將軍杜賓客破吐蕃於祁連城下。時吐蕃復入寇，蕭嵩遣賓客將強弩四千擊之。戰自辰至暮，吐蕃大潰，獲其大將一人。虜散走投山，哭聲四合。
十七年春三月，瓜州都督張守珪、沙州刺史賈思順擊吐蕃大同軍，大破之。甲寅，朔方節度使信安王禕攻吐蕃石堡城，拔之。初，吐蕃陷石堡城，留兵據之，侵擾河右，上命禕與河西、隴右同議攻取。諸將咸以為石堡據險而道遠，攻之不克，將無以自還，且宜按兵觀亹。禕不聽，引兵深入，急攻拔之，仍分兵據守要害，令虜不得前。自是河、隴諸軍遊奕，拓境千餘里。上聞，大悅，更命石堡城曰振武軍。
十八年夏五月，吐蕃遣使致書於境上求和。秋九月，吐蕃兵數敗而懼，乃求和親。忠王友皇甫惟明因奏事從容言和親之利。上曰：「贊普嘗遺吾書，悖慢，此何可舍。」對曰：「贊普當開元年之初，年尚幼穉，安能為此書。殆邊將詐為之，欲以激怒陛下耳。夫邊境有事，則將吏得以因緣盜匿官物，妄述功狀以取勳爵，此皆奸臣之利，非國家之福也。兵連不解，日費千金，河西、隴右由茲困敝。陛下誠命一使往視公主，因與贊普面相約結，使之稽顙稱臣，永息邊患，豈非御夷狄之長策乎。」上悅，命惟明與內侍張元方使於吐蕃。贊普大喜，悉出貞觀以來所得敕書以示惟明。冬十月，遣其大臣論名悉獵，隨惟明入貢，表稱「甥世尚公主，義同一家。中間張玄表等先興兵寇鈔，遂使二境交惡。甥深識尊卑，安敢失禮，正為邊將交構，致獲罪於舅。屢遣使者入朝，皆為邊將所遏。今蒙遠降使臣，來視公主，甥不勝喜荷。儻使復修舊好，死無所恨。」自是吐蕃復款附。
十九年春正月辛未，遣鴻臚卿崔琳使於吐蕃。琳，神慶之子也。吐蕃使者稱公主求《毛詩》、《春秋》、《禮記》。正字於休烈，上疏，以為「東平王漢之懿親，求《史記》、諸子，漢猶不與。況吐蕃，國之寇讎，今資之以書，使知用兵權略，愈生變詐，非中國之利也。」事下中書門下議之，裴光庭等奏：「吐蕃聾昧頑嚚，久叛新服，因其有請，賜以《詩》、《書》，庶使之漸陶聲教，化流無外。休烈徒知書有權略變詐之語，不知忠信禮義皆從書出也。」上曰：「善。」遂與之。休烈，志寧之玄孫也。秋九月辛未，吐蕃遣其相論尚它硉入見。
二十一年春二月丁酉，金城公主請立碑於赤嶺，以分唐與吐蕃之境，許之。
唐高宗麟德元年春正月甲子，改雲中都護府為單于大都護府，以殷王旭輪為單于大都護。初，李靖破突厥，遷三百帳於雲中城，阿史德氏為其長。至是，部落漸眾，阿史德氏詣闕請如胡法，立親王為可汗以統之。上召見，謂曰：「今之可汗，古之單于也。」故更為單于都護府，而使殷王遙領之。
調露元年冬十月，單于大都護府突厥阿史德溫傳、奉職二部俱反，立阿史那泥熟匐為可汗，二十四州酋長皆叛應之，眾數十萬。遣鴻臚卿單于大都護府長史蕭嗣業、左領軍衛將軍花大智、右千牛衛將軍李景嘉等將兵討之。嗣業等先戰屢捷，因不設備，會大雪，突厥夜襲其營，嗣業狼狽拔營走，眾遂大亂，為虜所敗，死者不可勝數。大智、景嘉引步兵且行且戰，得入單于都護府。嗣業減死，流桂州，大智、景嘉等並免官。
突厥寇定州，刺史霍王元軌命開門偃旗，虜疑有伏，懼而宵遁。州人李嘉運與虜通謀，事泄，上令元軌窮其黨與。元軌曰：「強寇在境，人心不安，若多所逮繫，是驅之使叛也。」乃獨殺嘉運，餘無所問，因自劾違制。上覽表大喜，謂使者曰：「朕亦悔之，向無王，失定州矣。」自是朝廷有大事，上多密敕問之。
壬子，遣左金吾衛將軍曹懷舜屯井陘，右武衛將軍崔獻屯龍門，以備突厥。突厥扇誘奚、契丹侵掠營州，都督周道務遣戶曹始平唐休璟將兵擊破之。
十一月癸未，上宴裴行儉，謂之曰：「卿有文武兼資，今授卿二職。」乃除禮部尚書兼檢校右衛大將軍。甲辰，以行儉為定襄道行軍大總管，將兵十八萬，並西軍檢校豐州都督程務挺、東軍幽州都督李文暕，總三十餘萬以討突厥，並受行儉節度。務挺，名振之子也。
永隆元年春三月，裴行儉大破突厥於黑山，擒其酋長奉職可。汗泥熟匐為其下所殺，以其首來降。初，行儉行至朔川，謂其下曰：「用兵之道，撫士貴誠，制敵尚詐。前日蕭嗣業糧運為突厥所掠，士卒凍餒，故敗。今突厥必復為此謀，宜有以詐之。」乃詐為糧車三百乘，每車伏壯士五人，各持陌刀勁弩，以羸兵數百為之援，且伏精兵於險要以待之。虜果至，羸兵棄車散走，虜驅車就水草，解鞍牧馬，欲取糧，壯士自車中躍出，擊之，虜驚走，復為伏兵所邀，殺獲殆盡。自是糧運行者，虜莫敢近。軍至單于府北，抵暮，下營，掘塹已周，行儉遽命移就高岡。諸將皆言：「士卒已安堵，不可復動」。行儉不從，趣使移。是夜，風雨暴至，前所營地水深丈餘，諸將驚服。問其故，行儉笑曰：「自今但從我命，不必問其所由知也。」
奉職既就擒，餘黨走保狼山，詔戶部尚書崔知悌馳傳詣定襄宣慰將士，且區處餘寇。行儉引軍還。
秋七月，突厥餘眾圍雲州，代州都督竇懷悊、右領軍中郎將程務挺將兵擊破之。
開耀元年春正月，突厥寇原、慶等州，乙亥，遣右衛將軍李知十等將兵屯涇、慶二州以備突厥。
裴行儉軍既還，突厥阿史那伏念復自立為可汗，與阿史德溫傳連兵為寇。癸巳，以行儉為定襄道大總管，以右武衛將軍曹懷舜、幽州都督李文暕為副，將兵討之。
三月，曹懷舜與裨將竇義昭將前軍擊突厥。或告：「阿史那伏念與阿史德溫傳在黑沙北，左右才二十騎以下，可徑往取也。」懷舜等信之，留老弱於瓠盧泊，帥輕銳倍道進至黑沙，無所見，人馬疲頓，乃引兵還。會薛延陁部落欲西詣伏念，遇懷舜軍，因請降。懷舜等引兵徐還，至長城北，遇溫傳，小戰，各引去。至橫水，遇伏念，懷舜、義昭與李文暕及裨將劉敬同四軍合為方陳，且戰且行，經一日，伏念乘便風擊之，軍中擾亂，懷舜等棄軍走，軍遂大敗，死者不可勝數。懷舜等收散卒，斂金帛以賂伏念，與之約和，殺牛為盟。伏念北去，懷舜等乃得還。夏五月丙戌，懷舜免死，流嶺南。
秋閏七月，裴行儉軍於代州之陘口，多縱反間，由是阿史那伏念與阿史德溫傳浸相猜貳。伏念留妻子輜重於金牙山，以輕騎襲曹懷舜。行儉遣裨將何迦密自通漠道，程務挺自石地道掩取之。伏念與曹懷舜等約和而還，比至金牙山，失其妻子輜重，士卒多疾疫，乃引兵北走保細沙，行儉又使副總管劉敬同、程務挺等將單于府兵追躡之。伏念請執溫傳以自效，然尚猶豫，又自恃道遠，唐兵必不能至，不復設備。敬同等軍到，伏念狼狽，不能整其眾，遂執溫傳從間道詣行儉降。候騎告以煙塵漲天而至，將士皆震恐，行儉曰：「此乃伏念執溫傳來降，非他盜也。然受降如受敵，不可無備。」乃命嚴備，遣單使迎前勞之。少選，伏念果帥酋長縛溫傳詣軍門請罪。行儉盡平突厥餘黨，以伏念、溫傳歸京師。
冬十月壬戌，裴行儉等獻定襄之俘。乙丑，改元。丙寅，斬阿史那伏念、阿史德溫傳等五十四人於都市。初，行儉許伏念以不死，故降。裴炎疾行儉之功，奏言：「伏念為副將張虔勖、程務挺所逼，又回紇等自磧北南向逼之，窮窘而降耳。」遂誅之。行儉嘆曰：「渾、浚爭功，古今所恥，但恐殺降，無復來者。」因稱疾不出。
永淳元年。突厥餘黨阿史那骨篤祿、阿史德元珍等招集亡散，據黑沙城反，入寇幷州及單于府之北境，殺嵐州刺史王德茂。又領軍衛將軍、檢校代州都督薛仁貴將兵擊元珍於雲州，虜問：「唐大將為誰。」應之曰：「薛仁貴。」虜曰：「吾聞仁貴流象州，死久矣，何以紿我。」仁貴免冑示之面，虜相顧失色，下馬列拜，稍稍引去。仁貴因奮擊，大破之，斬首萬餘級，捕虜二萬餘人。
弘道元年春二月庚午，突厥寇定州，刺史霍王元軌擊卻之。乙亥，復寇嬀州。三月庚寅，阿史那骨篤祿、阿史德元珍圍單于都護府，執司馬張行師，殺之。遣勝州都督王本立、夏州都督李崇義將兵分道救之。
夏五月乙巳，突厥阿史那骨篤祿等寇蔚州，殺刺史李思儉。豐州都督崔智辯將兵邀之於朝那山北，兵敗，為虜所擒。朝議欲廢豐州，遷其百姓於靈、夏。豐州司馬唐休璟上言，以為「豐州阻河為固，居賊衝要，自秦、漢已來列為郡縣，土宜耕牧。隋季喪亂，遷百姓於寧、慶二州，致胡虜深侵，以靈、夏為邊增。貞觀之末，募人實之，西北始安。今廢之，則河濱之地復為賊有，靈、夏等州人不安業，非國家之利也。」乃止。
六月，突厥別部寇掠嵐州，偏將楊玄基擊走之。冬十一月戊戌，以右武衛將軍程務挺為單于道安撫大使，招討阿史那骨篤祿等。
則天皇后光宅元年秋七月，突厥阿史那骨篤祿等寇朔州。九月，以左武衛大將軍程務挺為單于道安撫大使，以備突厥。
垂拱元年春二月，突厥阿史那骨篤祿等數寇邊，以左玉鈐衛中郎將淳于處平為陽曲道行軍總管，擊之。夏四月癸未，突厥寇代州，淳于處平引兵救之。至忻州，為突厥所敗，死者五千餘人。
二年秋九月，突厥入寇，左鷹揚衛大將軍黑齒常之拒之。至兩井，遇突厥三千餘人，見唐兵，皆下馬擐甲，常之以二百餘騎衝之，皆棄甲走。日暮，突厥大至，常之令營中然火，東南又有火起，虜疑有兵相應，遂夜遁。
三年春二月丙辰，突厥骨篤祿等寇昌平，命左鷹揚大將軍黑齒常之帥諸軍討之。秋七月，突厥骨篤祿、元珍寇朔州，遣燕然道大總管黑齒常之擊之，以右鷹揚大將軍李多祚為之副，大破突厥於黃花堆，追奔四十餘里，突厥皆散走磧北。多祚世為靺鞨酋長，以軍功得入宿衛。黑齒常之每得賞賜，皆分將士。有善馬為軍士所損，官屬請笞之，常之曰：「奈何以私馬笞官兵乎。」卒不問。
冬十月庚子，右監門衛中郎將爨寶璧與突厥骨篤祿、元珍戰，全軍皆沒，寶璧輕騎遁歸。寶璧見黑齒常之有功，表請窮追餘寇，詔與常之計議，遙為聲援。寶璧欲專其功，不待常之，引精兵萬三千人先行，出塞二千餘里，掩擊其部落。既至，又先遣人告之，使得嚴備，與戰，遂敗。太后誅寶璧，改骨篤祿曰不卒祿。
永昌元年夏五月己巳，以僧懷義為新平軍大總管，北討突厥。行至紫河，不見虜，於單于臺刻石紀功而還。秋九月壬子，以僧懷義為新平道行軍大總管，將兵二十萬以討突厥骨篤祿。
延載元年正月，突厥可汗骨篤祿卒，其子幼，弟默啜自立為可汗。臘月甲戌，默啜寇靈州。春二月庚午，以僧懷義為代北道行軍大總管，以討默啜。
三月甲申，以鳳閣舍人蘇味道為鳳閣侍郎、同平章事，李昭德檢校內史。更以僧懷義為朔方道行軍大總管，以李昭德為長史，蘇味道為司馬，帥契苾明、曹仁師、沙吒忠義等十八將軍以討默啜。未行，虜退而止。昭德嘗與懷義議事，失其旨，懷義撻之，昭德惶懼請罪。
天冊萬歲元年正月丙午，以王孝傑為朔方道行軍總管，擊突厥。冬十月，突厥默啜遣使請降，太后喜，冊授左衛大將軍、歸國公。
萬歲通天元年秋九月丁巳，突厥寇涼州，執都督許欽明。欽明，紹之曾孫也，時出按部，突厥數萬奄至城下，欽明拒戰，為所虜。
突厥默啜請為太后子，併為其女求婚，悉歸河西降戶，帥其部眾為國討契丹。太后遣豹韜衛大將軍閻知微、左衛郎將攝司賓卿田歸道冊授默啜左衛大將軍、遷善可汗。知微，立德之孫歸。道仁，仁之子也。
冬十月辛卯，契丹李盡忠卒，孫萬榮代領其眾。突厥默啜乘間襲松漠，虜盡忠、萬榮妻子而去。太后進拜默啜為頡跌利施大單于、立功報國可汗。
神功元年正月，突厥默啜寇靈州，以許欽明自隨。欽明至城下，大呼求美醬、梁米及墨，意欲城中選良將，引精兵，夜襲虜營，而城中無諭其意者。
癸亥，突厥默啜寇勝州，平狄軍副使安道買擊破之。春三月，閻知微、田歸道同使突厥，冊默啜為可汗。知微中道遇默啜使者，輒與之緋袍、銀帶，且上言：「虜使至都，宜大為供張。」歸道上言：「突厥背誕積年，今方悔過，宜待聖恩寬宥。今知微擅與之袍、帶，使朝廷無以復加，宜令反初服以俟朝恩。又，小虜使臣，不足大為供張。」太后然之。知微見默啜，舞蹈，吮其靴鼻。歸道長揖不拜。默啜囚歸道，將殺之，歸道辭色不撓，責其無厭，為陳禍福。阿波達干元珍曰：「大國使者，不可殺也。」默啜怒稍解，但拘留不遣。
初，咸亨中，突厥有降者皆處之豐、勝、靈、夏、朔、代六州。至是默啜求六州降戶及單于都護府之地，並谷種、繒帛、農器、鐵，太后不許。默啜怒，言辭悖慢。姚璹、楊再思以契丹未平，請依默啜所求給之。麟臺少監、知鳳閣侍郎贊皇李嶠曰：「戎狄貪而無信，此所謂藉寇兵資盜糧也，不如治兵以備之。」璹、再思固請與之，乃悉驅六州降戶數千帳以與默啜，並給谷種四萬斛，雜彩五萬段，農器三千事，鐵數萬斤，並許其婚。默啜由是益強。田歸道始得還，與閻知微爭論於太后前。歸道以為默啜必負約，不可恃和親，宜為之備。知微以為和親必可保。
冬閏十月甲寅，以幽州都督狄仁傑為鸞臺侍郎、同平章事。仁傑上疏，以為「天生四夷，皆在先王封略之外，故東拒滄海，西阻流沙，北橫大漠，南阻五嶺，此天所以限夷狄而隔中外也。自典籍所記，聲教所及，三代不能至者，國家盡兼之矣。詩人矜薄伐於太原，美化行於江、漢，則三代之遠裔，皆國家之域中也。若乃用武荒外，邀功絕域，竭府庫之實，以爭不毛之地，得其人不足增賦，獲其土不可耕織，苟求冠帶遠夷之稱，不務固本安人之術，此秦皇、漢武之所行，非五帝、三王之事業也。始皇窮兵極武，務求廣地，死者如麻，致天下潰叛。漢武征伐四夷，百姓困窮，盜賊蜂起。末年悔悟，息徵罷役，故能為天所祐。近者國家頻歲出師，所費滋廣，西戍四鎮，東戍安東，調發日加，百姓虛弊。今關東饑饉，蜀、漢逃亡，江、淮已南，徵求不息，人不復業，相率為盜，本根一搖，憂患不淺。其所以然者，皆以爭蠻貊不毛之地，乖子養蒼生之道也。昔漢元納賈捐之之謀而罷朱崖郡，宣帝用魏相之策而棄車師之田，豈不欲慕尚虛名，蓋憚勞人力也。近貞觀年中克平九姓，立李摩為可汗，使統諸部者，蓋以夷狄叛則伐之，降則撫之，得推亡固存之義，無遠戍勞人之役，此近日之令典，經邊之故事也。竊謂宜立阿史那斛瑟羅為可汗，委之四鎮，繼高氏絕國，使守安東。省軍費於遠方，並甲兵於塞上，使夷狄無侵侮之患則可矣，何必窮其窟穴，與螻蟻校長短哉。但當敕邊兵，謹守備，遠斥候，聚資糧，待其自致，然後擊之。以逸待勞則戰士力倍，以主御客則我得其便，堅壁清野則寇無所得。自然賊深入則有顛躓之慮，淺入必無虜獲之益。如此數年，可使二虜不擊而服矣。」事雖不行，識者是之。
聖曆元年夏六月甲午，命淮陽王武延秀入突厥，納默啜女為妃。豹韜衛大將軍閻知微攝春官尚書，右武衛郎將楊齊莊攝司賓卿，齎金帛巨億以送之。延秀，承嗣之子也。鳳閣舍人襄陽張柬之諫曰：「自古未有中國親王娶狄夷女者。」由是忤旨，出為合州刺史。
秋八月戊子，武延秀至黑沙南庭。突厥默啜謂閻知微等曰：「我欲以女嫁李氏，安用武氏兒邪。此豈天子之子乎。我突厥世受李氏恩，聞李氏盡滅，唯兩兒在，我今將兵輔立之。」乃拘延秀於別所，以知微為南面可汗，言欲使之主唐民也。遂發兵襲靜難、平狄、清夷等軍。靜難軍使慕容玄崱以兵五千降之。虜勢大振，進寇嬀、檀等州。前從閻知微入突厥者，默啜皆賜之五品、三品之服，太后悉奪之。
默啜移書數朝廷曰：「與我蒸谷種，種之不生，一也。金銀器皆行濫，非真物，二也。我與使者緋紫，皆奪之，三也。繒帛皆疏惡，四也。我可汗女當嫁天子兒，武氏小姓，門戶不敵，罔冒為婚，五也。我為此起兵，欲取河北耳。」
監察御史裴懷古從閻知微入突厥，默啜欲官之，不受，囚，將殺之，逃歸抵晉陽，形容羸瘁。突騎噪聚，以為間諜，欲取其首以求功。有果毅嘗為人所枉，懷古按直之，大呼曰：「裴御史也。」救之，得全。至都，引見，遷祠部員外郎。
時諸州聞突厥入寇，方秋，爭發民修城。衛州刺史太平敬暉謂僚屬曰：「吾聞金湯非粟不守，奈何舍收穫而事城郭乎。」悉罷之，使歸田，百姓大悅。
以司屬卿武重規為天兵中道大總管，右武衛將軍沙吒忠義為天兵西道總管，幽州都督下邽張仁願為天兵東道總管，將兵三十萬以討突厥默啜。又以左羽林衛大將軍閻敬容為天兵西道後軍總管，將兵十五萬為後援。癸丑，默啜寇飛狐。乙卯，陷定州，殺刺史孫彥高及吏民數千人。
九月，改突厥默啜為斬啜。默啜使閻知微招諭趙州，知微與虜連手蹋《萬歲樂》於城下。將軍陳令英在城上謂曰：「尚書位任非輕，乃為虜蹋歌，獨無慚乎。」知微微吟曰：「不得已，《萬歲樂》。」戊辰，默啜圍趙州，長史唐般若翻城應之。刺史高叡與妻秦氏仰藥詐死，虜輿之詣默啜。默啜以金師子帶紫袍示之曰：「降則拜官，不降則死。」叡顧其妻，妻曰：「酧報國恩，正在今日。」遂俱閉目不言。經再宿，虜知不可屈，乃殺之。虜退，唐般若族誅，贈叡冬官尚書，諡曰節。叡，熲之孫也。
甲戌，命太子為河北道元帥，以討突厥。先是，募人月餘不滿千人，及聞太子為帥，應募者雲集，未幾，數盈五萬。戊寅，以狄仁傑為河北道行軍副元帥，右丞宋玄爽為長史，右臺中丞崔獻為司馬，左臺中丞吉頊為監軍使。時太子不行，命仁傑知元帥事，太后親送之。
癸未，突厥默啜盡殺所掠趙、定等州男女萬餘人，自五回道去，所過殺掠，不可勝紀。沙吒忠義等但引兵躡之，不敢逼。狄仁傑將兵一萬追之，無所及。默啜還漠北，擁兵四十萬，據地萬里，西北諸夷皆附之，甚有輕中國之心。
冬十月癸卯，以狄仁傑為河北道安撫大使。時河北人為突厥所驅逼者，虜退懼誅，往往亡匿。仁傑上疏，以為「朝廷議者皆罪契丹、突厥所脅從之人，言其跡雖不同，心則無別。誠以山東近緣軍機調發傷重，家道悉破，或至逃亡。重以官典侵漁，因事而起，枷杖之下，痛切肌膚。事迫情危，不循禮義，愁苦之地，不樂其生，有利則歸，且圖賖死，此乃君子之媿辱，小人之常行也。又諸城入僞，或待天兵，將士求功，皆雲攻得，臣憂濫賞，亦恐非辜。以經與賊同，是為惡地，至有污辱妻子，劫掠貨財，兵士信知不仁，簪笏未能以免，乃是賊平之後，為惡更深。且賊務招攜，秋毫不犯，今之歸正，即是平人，翻被破傷，豈不悲痛。夫人猶水也，壅之則為泉，疏之則為川，通塞隨流，豈有常性。今負罪之伍，必不在家，露宿草行，潛竄山澤，赦之則出，不赦則狂，山東羣盜，緣茲聚結。臣以邊塵暫起，不足為憂，中土不安，此為大事。罪之則眾情恐懼，恕之則反側自安。伏願曲赦河北諸州，一無所問。」制從之。仁傑於是撫慰百姓，得突厥所驅掠者悉還本貫，散糧運以賑貧乏，修郵驛以濟旋師。恐諸將所及使者妄求供頓，乃自食疏糲，禁其下無得侵擾百姓，犯者必斬。河北遂安。
突厥默啜離趙州，乃縱閻知微使還。太后命磔於天津橋南，使百官共射之山，既乃剮其肉，剉其骨，夷其三族，疏親有先未相識而同死者。褒公段瓚，志玄之子也，先沒於突厥。突厥在趙州，瓚邀楊齊莊與之俱逃，齊莊畏怯，不敢發。瓚先歸，太后賞之。齊莊尋至，敕河內王武懿宗鞫之。懿宗以為齊莊意懷猶豫，遂與閻知微同誅。既射之如蝟，氣殜殜未死，乃決其腹，割心投於地，猶趌々然躍不止。擢田歸道為夏官侍郎，甚見親委。
二年臘月，河南北置武騎團，以備突厥。春二月壬辰，以魏元忠檢校幷州長史，充天兵軍大總管，以備突厥。是歲，突厥默啜立其弟咄悉匐為左廂察，骨篤祿子默矩為右廂察，各主兵二萬餘人。其子匐俱為小可汗，位在兩察上，主處木昆等十姓兵四萬餘人，又號為拓西可汗。
久視元年冬十月辛亥，以魏元忠為蕭關道大總管，以備突厥。十二月甲寅，突厥掠隴右諸監馬萬餘匹而去。
長安元年夏五月，以魏元忠為靈武道行軍大總管，以備突厥。秋八月，突厥默啜寇邊，命安北大都護相王為天兵道元帥統，諸軍擊之，未行而虜退。
二年春正月，突厥寇鹽、夏二州。三月庚寅，突厥破石嶺，寇幷州。以雍州長史薛季昶攝右臺大夫，充山東防禦軍大使，滄、瀛、幽、易、恆、定等州諸軍皆受季昶節度。夏四月，以幽州刺史張仁願專知幽、平、嬀、檀防禦，仍與季昶相知，以拒突厥。秋七月甲午，突厥寇代州。九月壬申，突厥寇忻州。
三年夏六月辛酉，突厥默啜遣其臣莫賀幹來，請以女妻皇太子之子。冬十一月己丑，突厥遣使謝許婚。丙申，宴於宿羽臺，太子預焉。四年。突厥默啜既和親，秋八月戊寅，始遣淮陽王武延秀還。
中宗神龍元年夏六月壬子，以左驍衛大將軍裴思說充靈武軍大總管，以備突厥。
二年冬十二月己卯，突厥默啜寇鳴沙，靈武軍大總管沙吒忠義與戰，軍敗，死者六千餘人。丁巳，突厥進寇原、會等州，掠隴右牧馬萬餘匹而去。免忠義官。
景龍元年春正月庚戌，制以突厥默啜寇邊，命內外官各進平突厥之策。右補闕盧俌上疏，以為「郄縠悅禮樂，敦《詩》、《書》，為晉元帥。杜預射不穿札，建平吳之勳。是知中權制謀，不取一夫之勇。如沙吒忠義，驍將之材，本不足以當大任。又，鳴沙之役，主將先逃，宜正邦憲，賞罰既明，敵無不服。又，邊州刺史宜精擇其人，使之搜卒乘，積資糧，來則御之，去則備之。去歲四方旱災，未易興師。當理內以及外，綏近以來遠，俟倉廩實，士卒練，然後大舉以討之。」上善之。夏五月戊戌，以右屯衛大將軍張仁願為朔方道大總管，以備突厥。冬十月丁丑，命左屯衛將軍張仁願充朔方道大總管，以擊突厥。比至，虜已退，追擊，大破之。
二年春三月丙辰，朔方道大總管張仁願築三受降城於河上。初，朔方軍與突厥以河為境，河北有拂雲祠，突厥將入寇，必先詣祠祈禱，牧馬料兵，而後渡河。時默啜悉眾西擊突騎施，仁願請乘虛奪取漠南地，於河北築三受降城，首尾相應，以絕其南寇之路。太子少師唐休璟以為「兩漢以來皆北阻大河，今築城寇境，恐勞人費功，終為虜有。」仁願固請不已，上竟從之。仁願表留歲滿鎮兵以助其功，咸陽兵二百餘人逃歸，仁願悉擒之，斬於城下，軍中股慄，六旬而成。以拂雲祠為中城，距東西兩城各四百餘里，皆據津要，拓地三百餘里。於牛頭朝那山北置烽候千八百所。以左玉鈴衛將軍論弓仁為朔方軍前鋒遊奕使，戍諾真水為邏衛。自是突厥不敢度山畋牧，朔方無復寇掠，減鎮兵數萬人。
仁願建三城，不置壅門及備守之具。或問之，仁願曰：「兵貴進取，不利退守。寇至此，當併力出戰，回首望城者猶應斬之，安用守備，生其退恧之心也。」其後常元楷為朔方軍總管，始築壅門，人以是重仁願而輕元楷。
睿宗景雲二年春正月癸丑，突厥可汗默啜遣使請和，許之。三月，以宋王成器女為金山公主，許嫁突厥默啜。御史中丞和逢堯攝鴻臚卿，使於突厥，說默啜曰：「處密、堅昆聞可汗結婚於唐，皆當歸附。可汗何不襲唐冠帶，使諸胡知之，豈不美哉。」默啜許諾，明日，樸頭衣紫衫，南面再拜，稱臣。遣其子楊我支及國相隨逢堯入朝，十一月戊寅，至京師。逢堯以奉使功遷水部侍郎。
玄宗先天元年春正月乙未，上御安福門宴突厥楊我支，以金山公主示之。既而會上傳位，婚竟不成。
開元元年秋八月丙辰，突厥可汗默啜遣其子楊我支來成婚。丁巳，許以蜀王女南和縣主妻之。
二年春二月乙未，突厥可汗默啜遣其子同俄特勒及妹夫火拔頡利發、石阿失畢將兵圍北庭都護府，都護郭虔瓘擊敗之。同俄單騎逼城下，虔瓘伏壯士於道側，突起斬之。突厥請悉軍中資糧以贖同俄，聞其已死，慟哭而去。閏月，突厥石阿失畢既失同俄，不敢歸。癸未，與其妻來奔，以為右衛大將軍，封燕北郡王，命其妻曰金山公主。
夏四月丁巳，突厥可汗默啜復遣使求婚，自稱「乾和永清太駙馬、天上得果報天男、突厥聖天骨咄祿可汗」。突厥可汗默啜衰老，昏虐愈甚。秋九月壬子，葛邏祿等部落詣涼州降。冬十月己巳，突厥可汗默啜又遣使求婚，上許以來歲迎公主。
突厥十姓胡祿屋等諸部詣北庭請降，命都護郭虔瓘撫存之。十一月丙申，遣左散騎常侍解琬詣北庭宣慰突厥降者，隨便宜區處。三年。突厥十姓降者前後萬餘帳。高麗莫離支文簡，十姓之壻
也。二月，與都跌思泰等亦自突厥帥眾來降，制皆以河南地處之。三月，胡祿屋酋長支匐忌等入朝。上以十姓降者浸多，夏四月庚申，以右羽林大將軍薛訥為涼州鎮大總管，赤水等軍並受節度，居涼州。左衛大將軍郭虔瓘為朔川鎮大總管，和戎等軍並受節度，居幷州，勒兵以備默啜。默啜發兵擊葛邏祿、胡祿屋、鼠尼施等，屢破之，敕北庭都護湯嘉惠、左散騎常侍解琬等發兵救之。五月壬辰，敕嘉惠等與葛邏祿、胡祿屋、鼠尼施及定邊道大總管阿史那獻互相慶援。秋七月壬戌，以涼州大總管薛訥為朔方道行軍大總管，太僕卿呂延祚、靈州刺史杜賓客副之，以討突厥。
四年夏六月癸酉，拔曳固斬突厥可汗默啜首來獻。時默啜北擊拔曳固，大破之於獨樂水，恃勝輕歸，不復設備，遇拔曳固迸卒頡質略自柳林突出，斬之。時大武軍子將郝靈荃奉使在突厥，頡質略以其首歸之，與偕詣闕，懸其首於廣街。拔曳固、回紇、同羅、霫、僕固五部皆來降，置於大武軍北。
默啜之子小可汗立，骨咄祿之子闕特勒擊殺之，及默啜諸子、親信略盡。立其兄左賢王默棘連，是為毗伽可汗，國人謂之小殺。毗伽以國固讓闕特勒，闕特勒不受，乃以為左賢王，專典兵馬。
秋八月，突厥默啜既死，奚、契丹、拔曳固等諸部皆內附，突騎施蘇祿復自立為可汗。突厥部落多離散，毗伽可汗患之，乃召默啜時牙官暾欲谷以為謀主。暾欲谷年七十餘，多智略，國人信服之。突厥降戶處河曲者，聞毗伽立，多復叛歸之。幷州長史王晙上言：「此屬徒以其國喪亂，故相帥來降。若彼安寧，必復叛去。今置之河曲，此屬桀黠，實難制御，往往不受軍州約束，興兵剽掠。聞其逃者已多與虜聲問往來，通傳委曲。乃是畜養此屬使為間諜，日月滋久，奸詐逾深，窺伺邊隙，將成大患。虜騎南牧，必為內應，來逼軍州，表裏受敵，雖有韓、彭，不能取勝矣。願以秋冬之交，大集兵眾，諭以利害，給其資糧，徙之內地。二十年外，漸變舊俗，皆成勁兵。雖一時暫勞，然永久安靖。比者守邊將吏及出境使人，多為諛辭，皆非事實。或雲北虜破滅，或雲降戶妥帖，皆欲自衒其功，非能盡忠徇國。願察斯利口，勿忘遠慮。議者必曰國家向時已嘗寘降戶於河曲，皆獲安寧，今何所疑。此則事同時異，不可不察。曏者頡利既亡，降者無復異心，故得久安無變。今北虜尚存，此屬或畏其威，或懷其惠，或其親屬，豈樂南來。校之彼時，固不侔矣。以臣愚慮，徙之內地，上也。多屯士馬，大為之備，華夷相參，人勞費廣，次也。正如今日，下也。願審茲三策，擇利而行。縱使因徙逃亡，得者皆為唐有，若留至河冰，恐必有變。」疏奏未報。降戶趶跌思泰、阿悉爛等果叛。冬十月甲辰，命朔方大總管薛訥發兵追討之。王晙引幷州兵西濟河，晝夜兼行，追擊叛者，破之，斬獲三千級。
先是，單于副都護張知運悉收降戶兵仗，令渡河而南，降戶怨怒。御史中丞姜晦為巡邊使，降戶訴無弓矢，不得射獵，晦悉還之。降戶得之，遂叛。張知運不設備，與之戰於青剛嶺，為虜所擒，欲送突厥。至綏州境，將軍郭知運以朔方兵邀擊之，大破其眾於黑山呼延谷，虜釋張知運而去。上以張知運喪師，斬之以徇。
毗伽可汗既得思泰等，欲南入為寇。暾欲谷曰：「唐主英武，民和年豐，未有間隙，不可動也。我眾新集，力尚疲羸，且當息養數年，始可觀變而舉。」毗伽又欲築城，並立寺觀。暾欲谷曰：「不可。突厥人徒稀少，不及唐家百分之一，所以能與我為敵者，正以隨逐水草，居處無常，射獵為業，人皆習武，強則進兵抄掠，弱則竄伏山林，唐兵雖多，無所施用。若築城而居，變更舊俗，一朝失利，必為所滅。釋、老之法，教人仁弱，非用武事勝之術，不可崇也。」毗伽乃止。
六年春正月辛丑，突厥毗伽可汗來請和，許之。
八年夏六月，突厥降戶僕固都督勺磨及趶跌部落散居受降城側，朔方大使王晙言其陰引突厥謀陷軍城，密奏請誅之。誘勺磨等宴於受降城，伏兵悉殺之，河曲降戶殆盡。拔曳固、同羅諸部在大同、橫野軍之側者，聞之皆忷懼。秋，幷州長史天兵節度大使張說引二十騎，持節即其部落慰撫之，因宿其帳下。副使李憲以虜情難信，馳書止之。說復書曰：「吾肉非黃羊，必不畏食，血非野馬，必不畏刺。士見危致命，此吾效死之秋也。」拔曳固、同羅由是遂安。
冬十一月辛未，突厥寇甘、涼等州，敗河西節度使楊敬述，掠契苾部落而去。先是，朔方大總管王晙奏請西發拔悉密，東發奚、契丹，期以今秋掩毗伽牙帳於稽落水上。毗伽聞之，大懼。暾欲谷曰：「不足畏也。拔悉密在北庭，與奚、契丹相去絕遠，勢不相及，朔方兵計亦不能來此。必若能來，俟其垂至，徙牙帳北行三日，唐兵食儘自去矣。且拔悉密輕而好利，得王晙之約，必喜而先至。晙與張嘉貞不相悅，奏請多不相應，必不敢出兵。晙兵不出，拔悉密獨至，擊而取之，勢甚易耳。」既而拔悉密果發兵逼突厥牙帳，而朔方及奚、契丹兵不至，拔悉密懼，引退。毗伽欲擊之，暾欲谷曰：「此屬去家千里，將死戰，未可擊也。不如以兵躡之。」去北庭二百里，暾欲谷分兵間道先圍北庭，因縱兵擊拔悉密，大破之。拔悉密眾潰，走趨北庭，不得入，盡為突厥所虜。
暾欲谷引兵還，出赤亭，掠涼州羊馬，楊敬述遣裨將盧公利、判官元澄將兵邀擊之。暾欲谷謂其眾曰：「吾乘勝而來，敬述出兵，破之必矣。」公利等至刪丹，與暾欲谷遇，唐兵大敗，公利、澄脫身走。毗伽由是大振，盡有默啜之眾。
九年春二月丙戌，突厥毗伽復使來求和。上賜書，諭以「曩昔國家與突厥和親，華夷安逸，甲兵休息。國家買突厥羊馬，突厥受國家繒帛，彼此豐給。自數十年來，不復如舊，正由默啜無信，口和心叛，數出盜兵，寇抄邊鄙，人怨神怒，隕身喪元，吉凶之驗，皆可汗所見。今復蹈前跡，掩襲甘、涼，隨遣使人，更來求好。國家如天之覆，如海之容，但取來情，不追往咎。可汗果有誠心，則共保遐福，不然，無煩使者徒爾往來。若其侵邊，亦有以待。可汗其審圖之。」
十二年秋七月，突厥可汗遣其臣哥解頡利發來求婚。八月丙申，突厥哥解頡利發還其國，以其使者輕，禮數不備，未許婚。
十三年。張說以大駕東巡，恐突厥乘間入寇，議加兵守邊。夏四月，召兵部郎中裴光庭謀之。光庭曰：「封禪者，告成功也。今將升中於天，而戎狄是懼，非所以昭盛德也。」說曰：「然則若之何。」光庭曰：「四夷之中，突厥為大，比屢求和親，而朝廷羈縻，未決許也。今遣一使，徵其大臣從封泰山，彼必欣然承命。突厥來，則戎狄君長無不皆來。可以偃旗臥鼓，高枕有餘矣。」說曰：「善。說所不及。」即奏行之。光庭，行儉之子也。
上遣中書直省袁振攝鴻臚卿，諭旨於突厥。小殺與闕特勒、暾谷欲環坐帳中，置酒，謂振曰：「吐蕃狗種，奚、契丹本突厥奴也，皆得尚主。突厥前後求婚獨不許，何也。且吾亦知入蕃公主皆非天子女，今豈問真僞，但屢請不獲，愧見諸蕃耳。」振許為之奏請，小殺乃遣其大臣阿史德頡利發入貢，因扈從東巡。冬十二月，突厥頡利發辭歸，上厚賜而遣之，竟不許婚。
十四年夏四月辛丑，於定、恆、莫、易、滄五州置軍，以備突厥。
十五年秋九月丙戌，突厥毗伽可汗遣其大臣梅錄啜入貢。吐蕃之寇瓜州也，遺毗伽書，欲與之俱入寇，毗伽並獻其書。上嘉之，聽於西受降城為互市，每歲齎縑帛數十萬匹就市戎馬，以助軍旅，且為監牧之種，由是國馬益壯焉。
十九年春三月，突厥左賢王闕特勒卒，賜書吊之。
二十二年冬十二月，突厥毗伽可汗為其大臣梅錄啜所毒，未死，討誅梅錄啜及其族黨。既卒，子伊然可汗立。尋卒，弟登利可汗立。庚戌，來告喪。
二十九年秋七月丙寅，突厥遣使來告登利可汗之喪。初，登利從叔二人分典兵馬，號左右殺。登利患兩殺之專，與其母謀，誘右殺，斬之，自將其眾。左殺判闕特勒勒兵攻登利，殺之，立毗伽可汗之子為可汗。俄為骨咄葉護所殺，更立其弟。尋又殺之，骨咄葉護自立為可汗。上以突厥內亂，癸酉，命左羽林將軍孫老奴招諭回紇、葛邏祿、拔悉密等部落。
天寶元年秋八月，突厥拔悉密、回紇、葛邏祿三部共攻骨咄葉護，殺之，推拔悉密酋長為頡跌伊施可汗，回紇、葛邏祿自為左右葉護。突厥餘眾共立判闕特勒之子為烏蘇米施可汗，以其子葛臘哆為西殺。上遣使諭烏蘇令內附，烏蘇不從。朔方節度使王忠嗣盛兵磧口以威之。烏蘇懼，請降，而遷延不至。忠嗣知其詐，乃遣使說拔悉密、回紇、葛邏祿使攻之，烏蘇遁去。忠嗣因出兵擊之，取其右廂以歸。丁亥，突厥西葉護阿布思及西殺葛臘哆、默啜之孫勃德支、伊然小妻、毗伽登利之女帥部眾千餘帳，相次來降，突厥遂微。九月辛亥，上御花萼樓宴突厥降者，賞賜甚厚。
三載秋八月，拔悉密攻斬突厥烏蘇可汗，傳首京師。國人立其弟鶻隴匐白眉特勒，是為白眉可汗。於是突厥大亂，敕朔方節度使王忠嗣出兵乘之。至薩河內山，破其左廂阿波連乾等十一部，右廂未下。會回紇、葛邏祿共攻拔悉密頡跌伊施可汗，殺之。回紇骨力裴羅自立為骨咄祿毗伽闕可汗，遣使言狀，上冊拜裴羅為懷仁可汗。於是懷仁南據突厥故地，立牙帳於烏德犍山，舊統藥邏葛等九姓，其後又並拔悉密、葛邏祿，凡十一部，各置都督，每戰，則以二客部為先。
四載春正月，回紇懷仁可汗擊突厥白眉可汗，殺之，傳首京師。突厥毗伽可敦帥眾來降。於是北邊晏然，烽燧無警矣。
唐太宗貞觀二年夏四月丙申，契丹酋長帥其部落來降。
四年。突厥既亡，營州都督薛萬淑遣契丹酋長貪沒折說諭東北諸夷，奚、霫、室韋等十餘部皆內附。萬淑，萬均之兄也。
二十二年夏四月己未，契丹辱紇主曲據帥眾內附，以其地置玄州，以曲據為刺史，隸營州都督府。冬十一月庚子，契丹帥窋哥、奚帥可度者並帥所部內屬，以契丹部為松漠府，以窋哥為都督。又以其別帥達稽等部為峭落等九州，各以其辱紇主為刺史。以奚部為饒樂府，以可度者為都督。又以其別帥阿會等部為弱水等五州，亦各以其辱紇主為刺史。辛丑，置東夷校尉官於營州。
高宗顯慶五年夏四月戊辰，以定襄都督阿史德樞賓、左武候將軍延陁梯真、居延州都督李合珠併為冷岍道行軍總管，各將所部兵以討叛奚，仍命尚書右丞崔餘慶充使總護三部兵，奚尋遣使降。更以樞賓等為沙磚道行軍總管，以討契丹。擒契丹松漠都督河卜固送東都。
則天皇后萬歲通天元年夏五月壬子，營州契丹松漠都督李盡忠、歸誠州刺史孫萬榮舉兵反，攻陷營州，殺都督趙文翽。盡忠，萬榮之妹夫也，皆居於營州城側。文翽剛愎，契丹饑，不加賑給，視酋長如奴僕，故二人怒而反。乙丑，遣左鷹揚衛將軍曹仁師、金吾衛大將軍張玄遇、左威衛大將軍李多祚、司農少卿麻仁節等二十八將討之。秋七月辛亥，以春官尚書梁王武三思為榆關道安撫大使，姚璹副之，以備契丹。改李盡忠為李盡滅，孫萬榮為孫萬斬。盡忠尋自稱無上可汗，據營州，以萬榮為前鋒，略地，所向皆下，旬日兵至數萬，進圍檀州，清邊前軍副總軍張九節擊卻之。
八月丁酉，曹仁師、張玄遇、麻仁節與契丹戰於硤石谷，唐兵大敗。先是，契丹破營州，獲唐俘數百，囚之地牢，聞唐兵將至，使守牢霫紿之曰：「吾輩家屬饑寒，不能自存，唯俟官軍至即降耳。」既而契丹引出其俘，飼以糠粥，慰勞之曰：「吾養汝則無食，殺汝又不忍，今縱汝去。」遂釋之。俘至幽州，具言其狀，諸軍聞之，爭欲先入。至黃獐谷，虜又遣老弱迎降，故遺老牛瘦馬於道側。仁師等三軍棄步卒將騎兵輕進，契丹設伏橫擊之，飛索以䌈玄遇、仁節，獲之，將卒死者填山谷，鮮有脫者。契丹得軍印，詐為牒，令玄遇等署之。牒總管燕匪石、宗懷昌等云：「官軍已破賊，若至營州，軍將皆斬，兵不敘勳。」匪石等得牒，晝夜兼行，不遑寢食以赴之，士馬疲弊，契丹伏兵於中道邀之，全軍皆沒。
九月，制天下繫囚及士庶家奴驍勇者官償其直，發以擊契丹。初令山東近邊諸州置武騎團兵，以同州刺史建安王武攸宜為右武威衛大將軍，充清邊道行軍大總管，以討契丹。右拾遺陳子昂為攸宜府參謀，上疏曰：「恩制免天下罪人及募諸色奴充兵討擊契丹，此乃捷急之計，非天子之兵。且比來刑獄久清，罪人全少，奴多怯弱，不慣徵行，縱其募集，未足可用。況當今天下忠臣勇士萬分未用其一，契丹小孽，假命待誅，何勞免罪贖奴，損國大體。臣恐此策不可威示天下。」
涼州都督許欽明之兄欽寂為龍山軍討擊副使，與契丹戰於崇州，軍敗，被擒。虜將圍安東，令欽寂說其屬城未下者。安東都護裴玄珪在城中，欽寂謂曰：「狂賊天殃，滅在朝夕，公但勵兵謹守，以全忠節。」虜殺之。
突厥默啜請為太后子，為國討契丹。冊授默啜左衛將軍。冬十月辛卯，契丹李盡忠卒，孫萬榮代領其眾。突厥默啜乘間襲松漠。虜盡忠、萬榮妻子而去。萬榮收合餘眾，軍勢復振，遣別帥駱務整、河阿小為前鋒，攻陷冀州，殺刺史陸寶積，屠吏民數千人。又攻瀛州，河北震動。制起彭澤令狄仁傑為魏州刺史。前刺史獨孤思莊畏契丹猝至，悉驅百姓入城，繕修守備。仁傑至，悉遣還農，曰：「賊猶在遠，何煩如是。萬一賊來，吾自當之。「百姓大悅。
時契丹入寇，軍書填委，夏官郎中硤石姚元崇剖析如流，皆有條理，太后奇之，擢為夏官侍郎。
神功元年春三月戊申，清邊道總管王孝傑、蘇宏暉等將兵十七萬與孫萬榮戰於東硤石谷，唐兵大敗，孝傑死之。孝傑遇契丹，帥精兵為前鋒，力戰，契丹引退。孝傑追之，行背懸崖，契丹回兵薄之，宏暉先遁，孝傑墜崖死，將士死亡殆盡。管記洛陽張說馳奏其事，太后贈孝傑官爵，遣使斬宏暉以徇。使者未至，宏暉以立功得免。武攸宜軍漁陽，聞孝傑等敗沒，軍中震恐，不敢進。契丹乘勝寇幽州，攻陷城邑，剽掠吏民，攸宜遣將擊之，不克。
夏四月癸未，以右金吾衛大將軍武懿宗為神兵道行軍大總管，與右豹韜衛將軍何迦密將兵擊契丹。五月癸卯，又以婁師德為清邊道副大總管，右武威衛將軍沙吒忠義為前軍總管，將兵二十萬擊契丹。
六月，武懿宗軍至趙州，聞契丹將駱務整數千騎將至冀州，懿宗懼，欲南遁。或曰：「虜無輜重，以抄掠為資，若按兵拒守，勢必離散，從而擊之，可有大功。」懿宗不從，退據相州，委棄軍資器仗甚眾，契丹遂屠趙州。
甲午，孫萬榮為奴所殺。萬榮之破王孝傑也，於柳城西北四百里依險築城，留其老弱婦女，所獲器仗資財使妹夫乙冤羽守之，引精兵寇幽州。恐突厥默啜襲其後，遣五人至黑沙，語默啜曰：「我已破王孝傑百萬之眾，唐人破膽，請與可汗乘勝共取幽州。」三人先至，默啜喜，賜以緋袍。二人後至，默啜怒其稽緩，將殺之。二人曰：「請一言而死。」默啜問其故，二人以契丹之情告。默啜乃殺前三人，而賜二人緋，使為鄉導，發兵取契丹新城，殺所獲涼州都督許欽明以祭天。圍新城三日，克之，盡俘以歸。使乙冤羽馳報萬榮。時萬榮方與唐兵相持，軍中聞之，忷懼。奚人叛萬榮，神兵道總管楊玄基擊其前，奚兵擊其後，獲其將何阿小。萬榮軍大潰，帥輕騎數千東走。前軍總管張九節遣兵邀之於道，萬榮窮蹙，與其奴逃至潞水東，息於林下，嘆曰：「今欲歸唐，罪已大。歸突厥亦死，歸新羅亦死。將安之乎。」奴斬其首以降，梟之四方館門。其餘眾及奚、霫皆降於突厥。
辛卯，制以契丹初平，命河內王武懿宗、婁師德及魏州刺史狄仁傑分道安撫河北。懿宗所至殘酷，民有為契丹所脅從復來歸者，懿宗皆以為反，生刳取其膽。先是，何阿小嗜殺人，河北人為之語曰：「唯此兩何，殺人最多。」
秋七月庚午，武攸宜自幽州凱旋。武懿宗奏河北百姓從賊者請盡族之，左拾遺王求禮庭折之曰：「此屬素無武備，力不勝賊，苟從之以求生，豈有叛國之心。懿宗擁強兵數十萬，望風退走，賊徒滋蔓，又欲移罪於草野詿誤之人，為臣不忠，請先斬懿宗以謝河北。」懿宗不能對。司刑卿杜景儉亦奏：「此皆脅從之人，請悉原之。」太后從之。
久視元年。初，契丹將李楷固善用䌈索及騎射、舞槊，每陷陳，如鶻入烏羣，所向披靡。黃獐之戰，張玄遇、麻仁節皆為所䌈。又有駱務整者，亦為契丹將，屢敗唐兵。及孫萬榮死，二人來降，有司責其後至，奏請族之。狄仁傑曰：「楷固等並驍勇絕倫，能盡力於所事，必能盡力於我，若撫之以德，皆為我用矣。」奏請赦之。所親皆止之，仁傑曰：「苟利於國，豈為身謀。」太后用其言，赦之。又請與之官，太后以楷固為左玉鈐衛將軍，務整為右武威衛將軍，使將兵擊契丹餘黨，悉平之。秋七月，獻俘於含樞殿。太后以楷固為左玉鈐衛大將軍、燕國公，賜姓武氏。召公卿合宴，舉觴屬仁傑曰：「公之功也。」將賞之，對曰：「此乃陛下威靈，將帥盡力，臣何功之有。」固辭不受。
睿宗景雲元年冬十月丁酉，以幽州鎮守經略節度大使薛訥為左武衛大將軍兼幽州都督。節度使之名自訥始。十二月壬辰，奚、霫犯塞，掠漁陽、雍奴，出盧龍塞而去。幽州都督薛訥追擊之，弗克。
玄宗先天元年。幽州大都督薛訥鎮幽州二十餘年，吏民安之，未嘗舉兵出塞，虜亦不敢犯。與燕州刺史李璡有隙，璡毀之於劉幽求，幽求薦左羽林將軍孫佺代之。三月丁丑，以佺為幽州大都督，徙訥為幷州長史。夏六月庚申，幽州大都督孫佺與奚酋李大酺戰於冷陘，全軍覆沒。是時佺帥左驍衛將軍李楷洛、左威衛將軍周以悌，發兵二萬騎八千，分為三軍以襲奚、契丹。將軍烏可利諫曰：「道險而天熱，懸軍遠襲，往必敗。」佺曰：「薛訥在邊積年，竟不能為國家復營州。今乘其無備，往必有功。」使楷洛將騎四千前驅，遇奚騎八千，楷洛戰不利。佺怯懦，不敢救，引軍欲還，虜乘之，唐兵大敗。佺阻山為方陳以自固。大酺使謂佺曰：「朝廷既與我和親，今大軍何為而來。」佺曰：「吾奉敕來招慰耳。楷洛不稟節度，輒與汝戰，請斬以謝。」大酺曰：「若然，國信安在。」佺悉斂軍中帛，得萬餘段，並紫袍、金帶、魚袋以贈之。大酺曰：「請將軍南還，勿相驚擾。」將士懼，無復部伍，虜追擊之，士卒皆潰。佺、以悌為虜所擒，獻於突厥，默啜皆殺之。楷洛、可利脫歸。
冬十一月乙酉，奚、契丹二萬騎寇漁陽，幽州都督宋璟閉城不出，虜大掠而去。
開元二年。初，營州都督治柳城，以鎮撫奚、契丹。則天之世，都督趙文翽失政，奚、契丹攻陷之，是後寄治於幽州東漁陽城。或言：「靺鞨、奚、霫大欲降唐，正以唐不建營州，無所依投，為默啜所侵擾，故且附之。若唐復建營州，則相帥歸化矣。」幷州長史、和戎大武等軍州節度大使薛訥信之，奏請擊契丹，復置營州。上亦以冷陘之役，欲討契丹，羣臣姚崇等多諫。甲申，以訥同紫微黃門三品，將兵擊契丹，羣臣乃不敢言。
秋七月，薛訥與左監門衛將軍杜賓客、定州刺史崔宣道等將兵六萬出檀州，擊契丹。賓客以為「士卒盛夏負戈甲，齎資糧，深入寇境，難以成功。」訥曰：「盛夏草肥，羔犢孽息，因糧於敵，正得天時，一舉滅虜，不可失也。」行至灤水山峽中，契丹伏兵遮其前後，從山上擊之，唐兵大敗，死者什八九。訥與數千騎突圍得免，虜中嗤之，謂之「薛婆」。崔宣道將後軍，聞訥敗，亦走。訥歸罪於宣道及胡將李思敬等八人，制悉斬之於幽州。庚子，敕免訥死，削除其官爵，獨赦杜賓客之罪。
四年秋八月辛未，契丹李失活、奚李大酺帥所部來降。制以失活為松漠郡王行左金吾大將軍兼松漠都督，因其八部落酋長拜為刺史，又以將軍薛泰督軍鎮撫之。大酺為饒樂郡王行右金吾大將軍兼饒樂都督。失活，盡忠之從父弟也。突厥默啜既死，奚、契丹、拔曳固等諸部皆內附。
五年。奚、契丹既內附，貝州刺史宋慶禮建議請復營州，三月庚戌，制復置營州都督於柳城，兼平盧軍使，管內州、縣、鎮、戍皆入其舊。以太子詹事姜師度為營田、支度使，與慶禮等築之，三旬而畢。慶禮清勤嚴肅，開屯田八十餘所，招安流散，數年之間，倉廩充實，市邑浸繁。冬十一月丙申，契丹王李失活入朝。十二月壬午，以東平王外孫楊氏為永樂公主，妻之。
六年夏五月，契丹王李失活卒，癸巳，以其弟婆固代之。七年冬十一月壬申，契丹王李娑固與公主入朝。
八年。契丹牙官可突幹驍勇，得眾心，李娑固猜畏，欲去之。是歲，可突幹舉兵擊娑固，娑固敗奔營州。營州都督許欽澹，遣安東都護薛泰帥驍勇五百與奚王李大酺奉娑固以討之。戰敗，娑固、李大酺皆為可突幹所殺，生擒薛泰，營州震恐。許欽澹移軍入渝關。可突幹立娑固從父弟鬱幹為主，遣使請罪。上赦可突幹之罪，以鬱幹為松漠都督，以李大酺之弟魯蘇為饒樂都督。
十年夏閏五月壬申，張說如朔方巡邊。己丑，以餘姚縣主女慕容氏為燕郡公主，妻契丹王鬱幹。十二年。契丹王李鬱幹卒，弟吐於襲位。
十三年。先是，契丹王李吐干與可突幹復相猜忌，攜公主來奔，不敢復還，更封遼陽王，留宿衛。可突幹立李盡忠之弟邵固為主。車駕東巡，邵固詣行在，因從至泰山，拜左羽林大將軍、靜折軍經略大使。
十四年春正月癸未，更立契丹松漠王李邵固為廣化王，奚饒樂王李魯蘇為奉誠王。以上從甥陳氏為東華公主，妻邵固。以成安公主之女韋氏為東光公主，妻魯蘇。
十八年。初，契丹王李邵固遣可突幹入貢，同平章事李元紘不禮焉。左丞相張說謂人曰：「奚、契丹必叛。可突幹狡而狠，專其國政久矣，人心附之。今失其心，必不來矣。」己酉，可突幹弒邵固，帥其國人並脅奚眾叛降突厥。奚王李魯蘇及其妻韋氏、邵固妻陳氏皆來奔。制幽州長史趙含章討之，又命中書舍人裴寬、給事中薛侃等於關內、河東、河南、北分道募勇士。六月丙子，以單于大都護忠王浚領河北道行軍元帥，以御史大夫李朝隱、京兆尹裴伷先副之，帥十八總管以討奚、契丹。命浚與百官相見於光順門。張說退謂學士孫逖、韋述曰：「吾嘗觀太宗畫像，雅類忠王，此社稷之福也。」可突幹寇平盧，先鋒使張掖烏承玼破之於捺祿山。
二十年春正月乙卯，以朔方節度副大使信安王禕為河東、河北行軍副大總管，將兵擊奚、契丹。壬申，以戶部侍郎裴耀卿為副總管。
三月，信安王禕帥裴耀卿及幽州節度使趙含章分道擊奚、契丹。含章與虜遇，虜望風遁去。平盧先鋒將烏承玼言於含章曰：「二虜，劇賊也。前日遁去，非畏我，乃誘我也，宜按兵以觀其變。」含章不從，與虜戰於白山，果大敗。承玼別引兵出其右，擊虜破之。己巳，禕等大破奚、契丹，俘斬甚眾，可突幹帥麾下遠遁，餘黨潛竄山谷。奚酋李詩瑣高帥五千餘帳來降。禕引兵還，賜李詩爵歸義王，充歸義州都督，徙其部落置幽州境內。
二十一年春閏三月癸酉，幽州道副總管郭英傑與契丹戰於都山，敗死。時節度使薛楚玉遣英傑將精騎一萬及降奚擊契丹，屯於榆關之外。可突幹引突厥之眾來合戰，奚持兩端，散走保險，唐兵不利，英傑戰死。餘眾六千餘人猶力戰不已，虜以英傑首示之，竟不降，盡為虜所殺。楚玉，訥之弟也。
二十二年夏六月壬辰，幽州節度使張守珪大破契丹，遣使獻捷。冬十二月乙巳，幽州節度使張守珪斬契丹王屈烈及可突幹，傳首。時可突干連年為邊患，趙含章、薛楚玉皆不能討，守珪到官，屢擊破之。可突幹困迫，遣使詐降，守珪使管記王悔就撫之。悔至其牙帳，察契丹上下初無降意，但稍徙營帳近西北，密遣人引突厥，謀殺悔以叛，悔知之。牙官李過折與可突幹分典兵馬，爭權不葉，悔說過折使圖之。過折夜勒兵，斬屈烈及可突幹，盡誅其黨，帥餘眾來降。守珪出師紫蒙川大閱，以鎮撫之。梟屈烈、可突幹首於天津之南。
二十三年春正月，契丹知兵馬中郎李過折來獻捷，制以過折為北平王，檢校松漠州都督。是歲，契丹王過折為其臣涅禮所殺，並其諸子，一子刺干奔安東得免。涅禮上言：「過折用刑殘虐，眾情不安，故殺之。」上赦其罪，因以涅禮為松漠都督，且賜書責之曰：「卿之蕃法多無義於君長，自昔如此，朕亦知之。然過折是卿之王，有惡輒殺之，為此王者，不亦難乎。但恐卿今為王，後人亦爾，常不自保，誰願作王。亦應防慮後事，豈得取快目前。」突厥尋引兵東侵奚、契丹，涅禮與奚王李歸國共擊破之。
二十四年。張守珪使平盧討擊使、左驍衛將軍安祿山討奚、契丹叛者，祿山恃勇輕進，為虜所敗。二十五年春二月乙酉，幽州節度使張守珪破契丹於捺祿山。
二十八年秋八月甲戌，幽州奏破奚、契丹。
天寶四載。安祿山欲以邊功市寵，數侵掠奚、契丹，奚、契丹各殺公主以叛，祿山討破之。五載夏四月癸未，立奚酋娑固為昭信王，契丹酋楷洛為恭仁王。
九載冬十月，安祿山屢誘奚、契丹，為設會，飲以莨菪酒，醉而坑之，動數千人。函其酋長之首以獻，前後數四。
十載。安祿山將三道兵六萬以討契丹，以奚騎二千為鄉導。過平盧千餘里，至土護真水，遇雨。祿山引兵晝夜兼行三百餘里，至契丹牙帳，契丹大駭。時久雨，弓弩筋膠皆弛，大將何思德言於祿山曰：「吾兵雖多，遠來疲弊，實不可用，不如按甲息兵以臨之，不過三日，虜必降。」祿山怒，欲斬之，思德請前驅效死。思德貌類祿山，虜爭擊殺之，以為己得祿山，勇氣增倍。奚復叛，與契丹合，夾擊唐兵，殺傷殆盡，射祿山，中鞍，折冠簪，失屨，獨與麾下二千騎走。會夜，追騎解，得入師州。歸罪於左賢王哥解、河東兵馬使魚承仙而斬之。平盧兵馬使史思明懼，逃入山谷近二旬，收散卒得七百人。平盧守將史定方將精兵二千救祿山，契丹引去，祿山乃得免。至平盧，麾下皆亡，不知所出。史思明出見祿山，祿山喜，起執其手曰：「吾得汝，復何憂。」思明退，謂人曰：「向使早出，已與哥解並斬矣。」契丹圍師州，祿山使思明擊卻之。
十一載春三月，安祿山發蕃漢步騎二十萬擊契丹，欲以雪去秋之恥。初，突厥阿布思來降，上厚禮之，賜姓名李獻忠，累遷朔方節度副使，賜爵奉信王。獻忠有才略，不為安祿山下，祿山恨之。至是，奏請獻忠帥同羅數萬騎與俱擊契丹。獻忠恐為祿山所害，白留後張暐，請奏留不行。暐不許，獻忠乃帥所部大掠倉庫，叛歸漠北，祿山遂頓兵不進。
十三載夏四月癸巳，安祿山奏擊奚破之，虜其王李日越。
十四載夏四月，安祿山奏破奚、契丹。

