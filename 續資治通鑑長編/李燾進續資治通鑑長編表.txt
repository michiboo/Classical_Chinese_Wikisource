　　臣燾言：臣先於去年八月准尚書省劄子，三省同奉聖旨，依敷文閣直學士汪應辰奏，取臣所著《續資治通鑑》，自建隆迄元符，令有司繕冩校勘，藏之秘閣。臣尋於十四日蒙恩賜對，面奉聖旨，令臣早投進，遂除官郎省，兼職史局。續又准尚書省劄子，奉聖旨，令臨安府給札。臣今先次冩到建隆元年至治平四年閏三月五朝事跡，共一百八年，計一百八卷。內建隆元年至太平興國元年太祖一朝事跡，雖曾於隆興元年臣知榮州日具表投進，已蒙降付史館，後來稍有增益，謹重別抄錄投進外，餘治平以後文字增多，兼監修四朝正史未畢，慾望聖慈特賜寛假，臣更加整齊，節次修寫投進。疏逺微賤，僭為此書，罪當誅絕，聖主不即麾斥，乃過聽而兼收之，臣死且不朽矣。臣誠惶誠恐，稽首頓首。臣竊聞司馬光之作《資治通鑑》也，先使其僚採摭異聞，以年月日為《叢目》，《叢目》既成，乃修《長編》，唐三百年范祖禹實掌之。光謂祖禹，《長編》寧失於繁，無失於略。當時祖禹所修《長編》，蓋六百餘卷，光細刪之，止八十卷，今《資治通鑑》唐紀自一百八十五卷至二百六十五卷是也。故神宗皇帝序其書，以為博而得其要，簡而周於事。臣誠不自揆度，妄意纂集，雖義例悉用光所創立，錯綜銓次，皆有依憑，其間牴牾要亦不敢自保。區區小忠，前表蓋嘗具之。仰惟祖宗之豐功盛德，當與唐虞三代比隆，乾坤之容，日月之光，繪畫臻極，訖弗能近，矧令拙工彊施丹堊！臣誠愚闇，豈不知罪，然而統會衆說，掊擊偽辨，使姦欺訛訕不能乘隙亂真，祖宗之豐功盛德益以昭明，譬諸海嶽，或取涓埃之助。顧臣此書詎可便謂《續資治通鑑》，姑謂《續資治通鑑長編》庶幾可也。其篇帙或相倍蓰，則長編之體當然，寜失於繁，猶光志雲爾。伏惟皇帝陛下煥乎文章，固已經緯兩儀，黼黻萬化，如臣薄技，又安足陳，陛下徒以祖宗之孫謀彛憲往往在是，遂委曲加惠，導之使前。承命踴躍，干冒來獻，夤緣幸會，得御燕閑，千百有一，儻符神指，更擇耆儒正直若光者屬以刪削之任，遂勒成我宋大典，垂億萬年，如神宗皇帝所謂「博而得其要，簡而周於事」者，則將與六經俱傳。是固非臣所能而臣之區區小忠因是亦獲自盡，誠死且不朽矣。所有《續資治通鑑長編》一百八卷，今寫成一百七十五冊，並《目錄》一冊，謹隨表上進。干凟宸嚴，下情無任戰汗屏營之至。臣燾誠惶誠恐、稽首頓首，謹言。乾道四年四月日，左朝散郎、尚書禮部員外郎、兼國史院編修官臣李燾上。
