卷三十一
　　起訖時間 起太宗淳化元年正月盡是年十二月
　　卷　　名 續資治通鑑長編卷三十一
　　帝　　號 宋太宗
　　年　　號 淳化元年（庚寅，990）
　　全　　文
　　春正月戊寅朔，御朝元殿受冊尊號，曲赦京城繫囚，改元。
　　己卯，改乾明節為壽寧節。
　　丁亥，建虔州大庾縣為南安軍。
　　太保、兼侍中趙普，自去秋以病免朝謁，止日赴中書視事，有大政則召對。及冬，病益甚，乃請告。車駕屢幸其第省問，賜予加等。普遂稱疾篤，三上表致政。上不得已，戊子，以普為西京留守、兼中書令。
　　庚寅，令戶部郎中柴成務、兵部員外郎趙化成使高麗，左正言宋鎬、右正言王世則使交州，以加恩制書賜王治及黎桓也。
　　高麗國俗信陰陽鬼神之事，頗多拘忌，每朝廷使至，治必擇良月吉日，方具禮受詔。成務在館逾月，乃貽治書，責其「牽於禁忌，泥於小數，眩惑日者之浮說，稽緩天子之命書。惟典冊之垂文，非巫祝之能曉，書稱上日，不推六甲之元辰，禮載仲冬，但取一陽之嘉會，燦然古訓，足以明稽。所宜改圖，速拜君賜」。治覽書臱懼，會霖雨不止，乃請俟晴霽。成務復貽書開諭，治即出拜命。
　　宋鎬等抵交州境，黎桓遣衙內都指揮使丁承正等以船卒三百人至太平軍來迎，由海口入大海，冒涉風濤，頗歷危險，經半月至白藤涇，入海窼，乘潮而行。凡宿泊之所，皆有茅舍三間，營葺尚新，目為館驛【一】。至長州，漸近本國，桓張皇虛誕，務為誇詫，盡出舟師戰櫂，謂之耀軍。
　　自是宵征抵海岸，至交州僅十五里，有茅亭五間，題曰柔征驛。至城一百里，驅部民畜產，妄稱官牛，數不滿千，揚言千萬。又廣率其民混於軍旅，衣以籃色之衣，乘舡鼓譟，近城之山虛張白旂，以為陳兵之象。俄而擁從桓至，展郊迎之禮，桓斂馬側身，問皇帝起居畢，按轡偕行，時以檳榔相遺，馬上食之，此風俗待賓之厚意也。城中無居民，止有茅竹屋數十百區，以為軍營，而府署湫隘，題其門曰明德門。
　　桓質陋而目眇，自言近歲與蠻寇接戰【二】，墜馬傷足，受詔不拜，信宿之後，乃張筵飲宴。又出臨海窼，以為娛賓之遊，桓跣足持竿，入水標魚，得一魚，左右皆叫噪歡躍。凡有宴會，預坐之人悉令解帶，冠以帽子，桓多衣花纈及紅色之衣，帽以真珠為飾，或自歌勸酒【三】，莫能曉其詞。常令數十人扛大蛇長數丈，饋於使館，且曰：「若能食此，當治之為饌以獻焉。」又羈送二虎，以備縱觀。皆卻之不受。卒三千人，悉黥其額曰「天子軍」，糧以禾穗，月給，令自舂為食，其兵器止有弓弩、木牌、梭槍、竹槍，弱不可用。
　　桓輕脫殘忍，昵比小人，腹心閹豎五七輩錯立其側。好狎飲，以手令為樂，凡官屬善其事者，擢居親近。左右有小過，即殺之，或鞭其背一百至二百。賓佐小不如意，亦箠之三十至五十，黜為門吏，怒息，乃召復其位。有木塔，其制樸陋，桓請同登遊覽，乃相顧而言曰：「中朝有此塔否？」地無寒氣，十一月猶衣夾衣揮扇。
　　鎬等明年六月歸闕，上令條列山川形勢及桓事跡，鎬等自□雲爾。
　　初，殿中丞清豐晁迥通判鄂州，坐失入囚死罪，削三任，有司以殿中丞、右贊善大夫並上柱國通計之。丙申，詔自今免官者，並以職事官，不得以勳、散、試官之類。舊制，勳官自上柱國至武騎尉凡十二等，五代以來，初□勳即授柱國。於是詔京官、幕職、州縣官始武騎尉，朝官始騎都尉，歷級而升【四】。又詔：「古之勳爵，悉有職奉，以之蔭贖，宜矣。今之所授，與散官等，不得用以蔭贖。」
　　二月己酉，改大明殿為含光殿。
　　辛酉，詔自今遊宴，宣召館職，其集賢、祕閣校理等並令預會。先是，上宴射苑中，三館學士悉預，李宗諤任集賢校理，閣門吏拒之，不得入。宗諤獻詩述其事，故有是詔。
　　國家因唐制，建昭文、史館、集賢院於禁中。昭文、集賢置大學士、直學士；史館置監修國史、修撰、直館，昭文亦置直館，集賢又有修撰、校理之職，名數雖異，而職務略同。閤門拒校理不得預宴，蓋吏失之也。
　　夏四月，上以寺監副貳品秩素高，舊制自郎吏遷授，頗聞縉紳之流以臺閣自許，目為散地，欲振起之。乙未，以兵部郎中孔承恭為太常少卿【五】，魏羽為祕書少監，戶部郎中柴成務為光祿少卿，魏庠為衛尉少卿，張洎為太常少卿，呂端為大理少卿，臧丙為司農少卿，袁廓為鴻臚少卿，工部郎中張雍為太府少卿，屯田郎中雷有終為少府少監，虞部郎中索湘為將作少監。有終，德驤子也。
　　癸丑，江州言德安縣民陳兢十四世同居，老幼千二百餘口，常苦食不足。令歲貸官米二千石。
　　甲寅，詔尚書省四品、兩省五品以上，每二人共舉常參官一人充轉運使；員外郎以上二人於京朝官內舉一人充知州、通判。
　　自趙普罷，呂蒙正以□簡居相位，辛仲甫從容其間，政事多決於王沔。沔聰察敏辯，善敷奏，有適時材用。然性苛刻，不以至誠待人，髃官謁見，必甘言以啗之，皆喜過望，既而進退非允，人胥怨矣。
　　乙巳，賜太子中允陳省華及其子光祿寺丞、直史館堯叟五品服。先是，堯叟舉進士，中甲科，占謝，詞氣明辨。上問宰相：「此誰子？」呂蒙正等以省華對。省華時為樓煩令，即召見，擢太子中允，於是父子又同日面賜章服【六】。
　　五月辛卯，令刑部置詳覆官六員，專閱天下所上案牘，勿復遣鞫獄。置御史臺推勘官二十人，並以京朝官充，若諸州有大獄，則乘傳就鞫。辭日，上必臨遣，諭旨曰：「無滋蔓，無留滯。」咸賜以裝錢。還必召見，問以所推事狀，著為彝制。凡滿三歲，考其殿最而黜陟之。
　　甲午，詔致仕官有曾歷中外職任者，給半俸，以他物充。
　　國初，錢文曰「宋元通寶」，乙未，又改鑄「淳化元寶」錢，上親書其文，作真、草、行三體。自後，每改元必更鑄，以年號元寶為文。
　　六月丙午，罷中元、下元張燈。
　　太僕少卿張洎上疏言邊防曰：
　　夫禦戎之道有三策焉，前代聖賢論之詳矣。繕修城壘，依憑險阻，訓戎，聚穀，分屯塞下，來則備禦，去則勿追，策之上也。偃革櫜弓，卑辭厚禮，降王姬而通其好，輸國貨以結其心，雖屈萬乘之尊，暫息三邊之戍，策之次也。練兵選將，長驅深入，擁戈鋋而肆戰，決勝負於一時，策之下也。
　　國家自戎馬生郊，邊防受敵，兵連禍結，屬載於茲。邯鄲致蹂踐之虞，上谷失藩籬之固。飛芻輓粟，千里而遙，丁壯斃於轉輸，膏血塗於原野。尚賴聖君宵旰，廣運神謀，自今夏以來，方隅稍定，餱糧以濟，城邑粗安。然而敵人之情，變詐難測。或慮朔風漸勁，塞草具腓，乘大漠之苦寒，率穹廬之族類，南下燕、趙，復恣憑陵，則善敗之機，未可量也。況河朔之地，杼柚其空，邑里邱墟，黎元蕩析，倘後日之戰，復有殺將覆軍之禍，則趙、魏、鎮、定，疇能守之？人心一搖，天下事去矣。國家素失薊北之險，亡控守之處，是上策不舉也；屯兵平原，與匈奴轉戰，勞弊已甚，勝負未定，是下策不足恃也。審矩天下之形勢，憂患未已，唯與之通好，或可解紛。今山東諸侯，近不交戰，訪聞匈奴已還其庭，宜因此舉通和之策。
　　夫屈伸變化，與道污隆，轉危就安，聖人之務也。昔高祖奮布衣，起豐沛，誅暴秦，滅強楚，不五、七年平定天下。出師朔野，因於白登，爰從說士之辭，遂舉和親之策。迨至文、景，乘先代之業，開太平之基，至道興行，兆民胥悅，海內田賦三十而稅一，太倉之米紅腐而不可食，內府之錢貫朽而不可校，巍巍功業，與三代比崇。及其火照甘泉，軍屯細柳，則飾宗室之女出娉單于【七】。夫以高帝之雄材，文、景之淳化，豈力不足而德不至耶？而與之通者，蓋視彼為不足較耳，安肯耗竭中國，為無用之舉，傷害仁義，致彼此爭鋒乎？觀典策之遺文，審安危之大計，惟聖人能之。結好息民，正在今日，倘或上天悔禍，異俗懷仁，奉大國之歡盟，息邊城之烽燧，誠宗社之福也。
　　夫盛衰之理有數存焉，聖人因之以定其業。昔者隋季板蕩，唐室勃興，高祖、太宗肇升天位，英、衛、房、杜為佐命之雄。頡利可汗遽犯京邑，太宗躬枉車駕，以敦其夙好，廣輸財貨，以厭其貪心。歲月薦更【八】，戎人寖弱，李靖數萬之觽，擒而滅之。此王者蒙垢候時，殲強敵之明效也。
　　今契丹嬖臣擅軸，牝臸司晨，單于幽閉，權歸母后，于越強大，處於嫌疑，部族之觽雖繁，攻奪之形已兆，滔天猾夏【九】，極惡窮兇。以人事言之，則歲紀未周，冒頓之謀必興於敵帳矣。國家暫時降屈，以濟艱屯，而取亂侮亡，其則何遠？若契丹憑恃種落，張皇侵暴，逆天悖理，不奉綏懷，然聖人屈己濟物之誠【一○】，已彰於天下矣。
　　秋七月丁酉，以御製詩文四十一卷藏於祕閣。
　　八月癸卯朔，祕書監李至與右僕射李昉、吏部尚書宋琪、左散騎常侍徐鉉及翰林學士、諸曹侍郎、給事、諫議、舍人等，祕閣觀書。上聞之，遣使就賜宴，大陳圖籍，令縱觀。翌日甲辰，又詔權御史中丞王化基及三館學士並賜宴祕閣。先是，遣使詣諸道，購募古書、奇畫及先賢墨跡，小則償以金帛，大則授以官。數歲之間，獻圖籍於闕下者不可勝計，諸道購得者又數倍。乃詔史館盡取天文、占候、讖緯、方術等書五千一十卷，並內出古畫、墨跡一百一十四軸，悉令藏於祕閣。圖籍之盛，近代所未有也。
　　乙巳，令左藏庫籍所掌金銀器皿之屬，悉毀之。有司言中有製作精巧者，欲留以備進御。上曰：「將焉用此？汝以奇巧為貴，我以慈儉為寶【一一】。」卒皆毀之【一二】。左正言、直史館謝泌賀曰：「聖意如是，天下大幸。」上性節儉，退朝常著華陽巾，布褐、紬絛，內服惟絁絹，咸屢經澣濯，乘輿給用之物，無所增益焉。
　　癸亥，李至上疏言：「晉、宋以來，皆有祕閣之號，設於禁中。唐室陵夷，斯因流蕩。陛下運獨見之明，下維新之詔，復建祕閣，以藏奇書，總髃經之博要，資乙夜之觀覽，斯實出於宸心，非因臣下之建議也。況睿藻宸翰，盈溢編帙【一三】，其所崇重，非復與髃司為比。然自創置之後，載經寒暑，而官司所處，未有定製。望降明詔，令與三館並列，□其先後，著為永式。其祕書省既無書籍，元隸京百司，請如舊制。」上可其奏，列祕閣次於三館。
　　丁卯，以起居舍人、直史館呂祐之等分直昭文館，太子中允和廂直集賢院。先是但有直史館，於是始備三館之職。廂，峴之弟也。
　　九月戊寅，以鄉貢進士呂蒙叟為郾城縣主簿，蒙莊楚邱縣主簿，蒙巽沈邱縣主簿，皆宰相蒙正諸弟，從其請而命之。初，蒙正父龜圖多內寵，與妻劉氏不睦，並蒙正出之，頗淪躓窘乏，劉亦誓志不嫁。及蒙正始仕，乃迎二親同居異室，奉養並至雲。
　　崇儀副使郭載言：「臣前任使劍南，見川、峽富人多招贅貋，與所生子齒，富人死，即分其財，故貧人多捨親而出贅，甚傷風化而益爭訟，望禁之。」詔從其請。
　　冬十月乙巳，以同州觀察推官錢若水為祕書丞、直史館。若水，文敏之子也。初佐同州，知州性褊急，數以匤臆決事不當，若水固爭不能得，輒曰：「當賠俸贖銅耳。」已而奏案果為朝廷及上司所駁，州官皆以贖論，知州媿謝，然終不改，前後如此數矣。
　　有富民家小女奴逃亡，不知所之，女奴父母訟於州，命錄事參軍鞫之。錄事嘗貸錢於富民不獲，乃劾富民父子數人共殺女奴，棄屍水中，遂失其屍，或為首謀，或從而加害，罪皆應死。富民不勝拷掠，自誣服。具獄上州官審覆，無反異，皆以為得實。若水獨疑之，留其獄，數日不決。錄事詣若水廳事，詬之曰：「若受富民錢，欲出其死罪耶？」若水笑謝曰：「今數人當死，豈可不少留，熟觀其獄詞耶？」留之且旬日，知州屢促之，不能得，上下皆怪之。若水一旦詣知州，屏人言曰：「若水所以留其獄者，密使訪求女奴，今得之矣。」知州驚曰：「安在？」若水因密送女奴於知州，乃垂簾引女奴父母問曰：「汝今見女，識之乎？」對曰：「安有不識也！」即從簾中推出示之，父母泣曰：「是也。」乃引富民父子悉破械縱之，其人號泣不肯去，曰：「微使君賜，則某族滅矣。」知州曰：「推官之賜，非我也。」其人趨謝若水，若水閉門拒之，曰：「知州自求得之，我何與焉。」其人不得入，繞垣而哭，傾家貲以飯僧，為若水祈福。知州以若水雪冤死者數人，欲為之論奏其功。若水固辭曰：「若水求獄事正，人不冤死，其論功非本心也。且朝廷若以此為若水功，當置錄事何地耶？」知州歎服曰：「如此，尤不可及矣。」錄事詣若水叩頭愧謝，若水曰：「獄情難知，偶有過失，何謝也。」於是遠近翕然稱之，上亦聞其名。會樞密直學士寇準薦若水文學高第，召試學士院，面命以此官。
　　乙丑，賜知白州蔣元振絹三十疋，米五十石。元振江東人，清苦厲節，親屬多貧，不能贍養【一四】，聞嶺南物賤，因求其官，寄家於潭州，盡留俸祿供給，元振啜菽飲水，縫紙為衣。頗以簡易為政，民甚便之。秩滿遷，轉運使乞留，凡七、八年不得代。采訪使言其狀，上嘉歎久之，故有是賜。
　　丙寅，又賜知鄆州須城縣姚益恭絹三十疋，粟二十石。益恭，臨濟人，初為興國軍判官，以清幹聞。召赴闕，老幼千餘人遮道，不得發，至有涕泣者，益恭逮夜開城門遁去。其在須城，鞭朴不用，境內大治。民數千人三遮轉運使乞留，相率如浮屠宮飯僧以邀福，願益恭來代。采訪使言其狀，故有是賜。
　　初，樞密副使張齊賢微時喪其父，依河南府佐史張懷信，乃克葬。及貴，常兄事之，鄉里推其篤行，趙普因是力薦之。於是齊賢上言，以懷信為兄，詔授鄭州司馬。
　　上遣殿直張明至定州，諭都部署李繼隆曰：「若敵復入寇，朕當親討，卿勿以為慮。」繼隆上奏曰：「建侯行師，乃國家之舊制，臨陣忘死，亦臣子之常規。豈有身握重權，坐食豐祿，不念扞城而禦侮，更煩清蹕以省方。夙夜自思，啟處無措。伏自北戎肆孽，邊邑多虞，陛下不以臣治兵乏謀，任以疆事，臣敢不講求軍志，震耀戎容，奉揚天聲，以遏外侮。然臣奉辭之日，曾瀝愚衷，誠以蜂蟻之妖，必就鯨鯢之戮，臣子之分，死生以之，望不議於親巡，庶靡勞於天步。今日遽聆聖誨，將決龍行，長驅組練之師，徐按和鑾之馭，宣威朔野，問罪穹廬。且一人既行，百司景從，千乘萬騎，雷動風趨，郡縣供饋以斯勤，驛傳驅馳而甚遠。況乃窮荒殘孽，絕漠微妖，責在帥臣，決期殄戮，臣雖駑弱，誓死為期。仰望鴻慈，特寢茲議。」是歲，契丹亦不敢大為邊患雲。
　　十一月丁丑，知安州、侍御史李範上言：「故殿中丞、通判州事金行成【一五】，本高麗人，賓貢舉進士中第。高麗國王表乞放還，行成自以筮仕中朝，思有以報，不願歸本國。父母垂老，在海外，旦暮思念之，恨祿養弗及，命畫工圖其像置於正寢，行成與妻更居旁室，晨夕定省上食，未嘗少懈。行成疾且革，召臣及州官數人至其臥內，泣且言曰：『外國人仕中朝為五品官，佐郡政，被病且死，無以報主恩，瞑目於泉下亦有餘恨。二子宗敏、宗訥皆幼，家素貧，無他親可依，行委溝壑矣。』行成既死，其妻誓不嫁，養二子，織履以自給，臣竊哀之。」詔以宗敏為太廟齋郎，禮部即與收補，俾安州月以錢三千、米五石給其家，長吏常歲時存問，無令失所。
　　十二月，時髃臣升殿奏事者，既可其奏，皆得專達於有司，頗容巧妄。左正言、直史館謝泌請自今凡政事送中書，機事送樞密院，財貨送三司，覆奏而後行。辛酉，詔從泌請，遂著為定製。中外所上書疏亦如之。
　　大理寺丞王濟為刑部詳覆官，屢上封事。會遣使提總諸道茶、鹽、酒稅，且察訪民間利病及吏治能否，上顧問左右：「刑部有好言事者為誰？」左右以濟對，上即授之。既踰月，改命通判鎮州。牧守多勳舊武臣，倨貴陵下，濟未嘗撓屈。戍卒頗恣暴不法，夜或焚民舍為盜，一夕報有火，濟部壯士數十潛往覘伺，果得數輩並所盜物，即斬之，馳奏其事，上大喜。都校孫進使酒無賴，毆折人齒，濟不俟奏，杖決送闕下，軍府畏肅。連三詔褒銟焉。
　　注　　釋
　　【一】目為館驛「目」原作「因」，據宋本、宋撮要本及宋史卷四八八交阯傳、長編紀事本末卷一二交趾內附改。
　　【二】自言近歲與蠻寇接戰「歲」原作「日」，據同上書改。
　　【三】或自歌勸酒「歌」下原衍「以」字，據同上書刪。
　　【四】歷級而升「級」原作「階」，據宋本、宋撮要本及職官分紀卷四九勳官改。
　　【五】以兵部郎中孔承恭為太常少卿「太常」下原有「寺」字，據宋本、宋撮要本及本編文例刪。
　　【六】於是父子又同日面賜章服「面」原作「而」，據同上書改。
　　【七】則飾宗室之女出娉單于「娉」原作「嫁」，據各本改。
　　【八】歲月薦更「薦」原作「若」，據宋本、宋撮要本改。
　　【九】滔天猾夏「猾」原作「滑」，據宋本、宋撮要本改。閣本作「草菅人命」。
　　【一○】然聖人屈己濟物之誠「然」原作「於」，據宋本、宋撮要本、閣本改。
　　【一一】汝以奇巧為貴我以慈儉為寶「巧」、「慈」二字原脫，據宋本、宋撮要本補。
　　【一二】卒皆毀之「卒」原作「令」，據宋本、宋撮要本、閣本改。
　　【一三】盈溢編帙「編」原作「縑」，據宋本、宋撮要本及宋會要職官一八之四八改。
　　【一四】不能贍養「贍」原作「膳」，據宋本、宋撮要本改。
　　【一五】故殿中丞通判州事金行成「殿中」下原脫「丞」字，據同上書補。
　
