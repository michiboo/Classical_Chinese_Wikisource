臣嘗盡力史學，於本朝故事尤切欣慕，每恨學士大夫各信所傳，不考諸實錄、正史，紛錯難信。如建隆、開寶之禪授，涪陵、岐、魏之遷歿，景德、慶曆之盟誓，曩宵、諒祚之叛服，嘉祐之立子，治平之復辟，熙寧之更新，元祐之圖舊，此最大事，家自為說。臣輒發憤討論，使衆說咸會於一。敢先具建隆迄開寶十有七年為十有七卷上進。
