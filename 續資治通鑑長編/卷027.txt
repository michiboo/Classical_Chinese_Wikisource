　　起訖時間 起太宗雍熙三年正月盡是年十二月
　　卷　　名 續資治通鑑長編卷二十七
　　帝　　號 宋太宗
　　年　　號 雍熙三年（丙戌，986）
　　全　　文
　　春正月戊寅，德彝為右千牛衛大將軍、判沂州，時年十九。會飛蝗入境，吏民請坎瘞火焚之，德彝曰：「上天降災，守土之罪也。」乃責躬引咎，齋戒虔禱，而蝗自殪。
　　先是，知雄州賀令圖與其父岳州刺史懷浦及文思使薛繼昭、軍器庫使劉文裕、崇儀副使侯莫陳利用等相繼上言：「自國家伐太原，而契丹渝盟，發兵以援，非天威兵力決而取之，河東之師幾為遷延之役。且契丹主年幼【一】，國事決於其母，其大將韓德讓寵倖用事，國人疾之，請乘其釁以取幽薊。」上遂以令圖等言為然，始有意北伐。
　　上初議親征，給事中、參知政事李至上言曰：「幽陵，戎之右臂，王師往擊，彼必來拒。攻城之人不下數萬，兵多費廣，勢須廣備餱糧。假令一日克平，當為十旬準計，未知邊庾可充此乎？又戎城之旁，坦無陵阜，去山既遠，取石尤難，金湯之堅，非石莫碎，則發機縋石，將安得乎？若聖心獨斷，睿慮已成，則京師天下根本，願陛下不離輦轂，恭守宗廟，示敵人以閑暇，慰億兆之瞻仰者，策之上也。大名，河朔之咽喉，或暫駐鑾輅，揚言自將，以張兵勢、壯軍威者，策之中也。若乃遠提師旅，親抵邊陲，北有戎援之虞，南有中原為慮，則曳裾之懇切，斷鞅之狂愚，臣雖不肖，恥在昔賢之後也。」
　　刑部尚書宋琪上疏曰：
　　伏以國朝大舉精兵，討除邊寇，靈旗所指，燕城必降。而敵所趨徑術，或落其便，必欲取雄、霸路直進，未免更有陽城之圍。蓋界河之北，陂淀坦平，北路行師，投戈散地【二】。況軍行不離於輜重，敵來莫測其淺深，必冀回轅，西適山路。望令大軍會於易州，循狐山【三】之北、漆水【四】以西，挾山而行，援糧以進，涉涿水，並大房，抵桑乾河，出安祖寨，則東瞰燕城，裁及一舍。此是周德威收燕之路。自易水距此二百餘里，並是緣山，村墅連延，溪澗相接，採薪汲水，我占上游。東則林麓平岡，非戎馬奔衝之地，內排鎗弩步隊，實王師備禦之方。然於山上列白幟以望之，戎馬之來，二十餘里外可悉數也【五】。從安祖寨西北有盧師神祠，是桑乾出山之口，東及幽州，四十餘里。趙德鈞作鎮之時，欲遏西衝，曾塹此水。況河次半有崖岸，不可徑渡，河壖平處，築城護之，守以偏師，此斷戎之右臂也。仍慮步奚為寇，可分雄勇兵士三五千人至青白軍以來山中把截，此是新州、媯山之間【六】南出易州大路，其桑水屬燕城北隅，繞西壁而轉。大軍如至城下，於燕丹陵北【七】橫堰此水，灌入高梁河，高梁岸狹，桑水必溢，可於駐蹕寺東引入祁亭淀，三五日瀰漫百餘里，即幽州隔在水南。王師可於州北繫浮梁以通北路，戎騎來援，已隔水矣。視此孤壘，浹旬必克，幽州管內洎山後八軍，聞薊門不守，必盡歸降，蓋勢使然也。然後國家命重臣以鎮之，敷慶澤以懷之。
　　奚、霫部落，劉仁恭及男守光之時，皆刺面為義兒，伏燕軍指使，人馬疆土，少劣於契丹。自彼脅從役屬以來，常懷骨髓之恨。渤海兵馬土地，盛於奚帳，雖勉強從事，俱懷殺主破國之怨【八】。其薊門洎山後雲、朔等州，沙汣、吐渾元是割屬，咸非叛黨。此蕃漢諸部之觽，如將來討伐，雖臨陣禽獲，必貸其死，命署置存撫，使之懷恩，但以罪契丹為名。如此，則觽族之心願報私憾【九】，契丹小敵，□日殄平。其奚、霫、渤海之國，各選重望親嫡，封冊為王，仍賜分器、旂鼓、車服、戈甲，優而遣之，必竭赤心，永服皇化。俟克平之後，宣布守臣，令於燕境及山後雲、朔諸州，厚給衣糧料錢，別作禁軍名額，召募三五萬人，教以騎射，隸於本州。此人生長塞垣，諳練戎事，乘機戰鬥，一以當十，兼得奚、霫、渤海以為外臣，乃守在四夷也。然自阿保機時，至於近日，河朔戶口，虜略極多，並在錦帳。平盧亦邇柳城，遼海編戶數十萬，耕墾千餘里，既殄髃醜，悉為王民。革異志以服德威，率邊氓而被聲教，願歸者俾復舊貫，懷安者因而撫之。申畫郊圻，列為州縣，則前代所建松漠【一○】、饒落等郡，未為開拓之盛也。
　　琪本燕人，究知敵帳車馬、山川形勝，所言悉有歸趣。俄又上疏言：
　　晉末契丹主【一一】頭下兵，謂之大帳，有皮室兵約三萬人騎，皆精甲也，為其爪牙。國母述律氏頭下，謂之屬珊，有觽二萬，是先戎主阿保機牙將，半已老矣。每南來時，量分借得三五千騎，述律常留餘兵為部族根本。其諸大首領太子、偉王、永康、南北王、于越、麻答、五押等，大者千餘騎，次者數百人，皆私甲也。別族則有奚、霫，勝兵亦千餘人，少馬多步。奚，其王阿保得者【一二】，昔年犯闕時【一三】，令送劉晞、崔廷勳屯河洛者也。（奚王，拽剌也，此雲阿保得，當考。）又有渤海首領大舍利高模翰兵，步騎萬餘人，並髡髮左蟊，竊為契丹之飾。復有近界韃靼、尉厥里、室韋、女真、党項，亦被脅屬，每部不過千餘騎。其三部落，吐渾、沙汣，洎幽州管內鴈門以北十餘軍、州部落漢兵，合二萬餘觽，此是石晉割以賂戎之地。蕃漢諸族，其數可見矣。
　　每契丹南侵，其觽不啻十萬。契丹入界之時，步騎車帳不從阡陌，東西一概而行。大帳前及東西面，差大首領三人各率萬騎，支散游奕【一四】，百十里外，交相覘邏，謂之欄子馬。戎主吹角為號，觽即頓合，環繞穹廬。以近及遠，折木稍屈之，為弓子鋪，不設槍營塹柵之備。每軍行，聽鼓三伐，不問昏晝，一匝便行。未逢大敵，不乘戰馬，俟近王師，即競乘之所，以新羈戰馬蹄有餘力也。其用軍之術，成列而不戰，俟退而乘之。多伏兵，斷糧道，冒夜舉火，上風曳柴，饋餉自齎，退敗無恥，散而復聚，寒而益堅。此其所長也。中原所長，秋夏霖霪，天時也；山林河津，地利也；槍突劍弩，兵勝也；財豐士觽，力彊也。乘時互用，較然可知。
　　王師破敵之計，每秋冬時，河朔軍州緣邊柵寨，但專守境，勿輒侵漁，令彼尋戈，其詞無措。或戎馬既肥，長驅入寇，戎主親行，髃敵萃至，寒雲翳日，朔雪迷空，鞍馬相持，□褐之利。所宜守陴坐甲，以逸待勞，其騎士並屯於天雄軍、貝磁相州以來，若分於邊城，緩急難於會合。近邊州府，只用步兵，多屯弩手，大者萬卒，小者千人，堅壁固守，勿令出戰。彼以全國兵甲，此以一郡貔貅，雖勇懦之有殊，慮觽寡之不敵也。國家別命大將，總統前軍，以遏侵軼。只在天雄軍、邢洺貝州以來，設掎戎之備【一五】。俟其陽春啟候，北敵計窮，新草未生，陳荄已朽，蕃馬無力，疲寇思歸，逼而逐之，必自奔北。
　　前軍行陣之法，馬步精卒不過十萬，自招討已下，更命三五人蕃候，充都監、副戎、排陣、先鋒等，臨事分佈，所貴有權。追戎之陣，須列前後。其前陣萬五千騎，陣身萬人，是四十指揮。左右廂各十指揮【一六】，是二十將【一七】。每指揮作一隊，自軍主、都虞候、指揮使、押當，每隊用馬突或刃子槍一百條，餘並弓劍、骨鈑。其陣身解鐙排之，候與戎人相搏之時，無問厚薄，十分作氣，槍突交衝，馳逐往來，後陣交進。敵若乘我深入，陣身之後，更以馬步人五千，分為十頭，以撞竿、鎧弩俱進，為回騎之舍也。陣廂不可輕動，蓋防橫騎奔衝。此陣以都監領之，進退賞罰，便可裁決。後陣以馬步軍八萬，招討董之，與前陣不得過三五里【一八】，展廂寔心，有常山之勢，左右排陣分押之。或前陣擊破敵人，後陣亦禁其馳驟輕進，蓋師貞之律也。
　　牧誓云：「四伐五伐，乃止齊焉」，謹重之誡也。是以開運中晉軍掎戎，不曾奔散。三四年間，雖德光為戎首，多計桀黠，而無勝晉軍之處，蓋併力禦之。厥後以任人不當，為張彥澤所誤。如將來殺獲驅攘之後，聖人務好生之德，設息兵之謀，雖降志以難甘，亦和戎而為便，魏絳常陳於五利，奉春僅得其中策，歷觀載籍，前王皆然。易稱高宗用伐鬼方，詩美宣王薄伐玁狁，是知戎狄侵軼，其來尚矣。然則兵為兇器，聖人不得已而用。若精選使臣，不辱君命，通盟結好，弭戰息民，此亦策之得也。
　　臣每見國朝發兵，未至屯戍之所，已於兩河諸郡調民運糧，遠近騷然，煩費十倍。臣生居邊土，習知兵事。況幽州為國北門，押蕃重鎮，養兵數萬，討敵乃宜矣。每逢調發，惟作糗糧之備，入蕃浹旬，軍糧自齎，每人給□二崗餘，盛之於囊以自隨。征馬每匹給生穀二崗，作口袋，飼秣日以二升為限，旬日之間，人馬俱無飢色。更以牙官子弟，戮力攜擎裹送之，一月之糧，不煩饋運。俟大軍既至，定議取捨，然後圖轉餉，亦未為晚。臣有平燕之策，入燕之路，具在前奏，願加省覽。疏奏，頗採用之。（本傳及會要、經武聖略皆雲端拱二年，時討幽薊，召髃臣各言邊事，琪上此疏。按端拱二年，契丹侵擾河北，朝廷旰食，豈暇遠議幽薊。此疏蓋雍熙三年春曹彬等出師時所上，故專言幽薊事宜，今掇出附見於此【一九】。傳雲吏部，亦誤也。）
　　詔三司錢穀公事，自今並須計定合行與否，俱狀聞奏，不得復持兩端取旨，如依奏施行後，無益於民，不利於國，皆當劾罪。有大事非本司能決者，乃許本使面奏。
　　三月，潘美出鴈門，自西陘入【二○】，與敵戰，勝之，斬首五百級。逐北至寰州，斬首五百級。神衛右第二軍都指揮使平城薛超體被金瘡，數處流血濡甲縷，部分軍士自若。庚辰，刺史趙彥辛舉寰州降。詔以彥辛為本州團練使。
　　曹彬進壁於涿州東，復與敵戰，李繼隆、范廷召等皆中流矢，督戰愈急，敵遂敗，乘勝攻其北門，克之。辛巳，取涿州。
　　潘美進圍朔州，其知節度副使趙希贊舉城降，詔以希贊為本州觀察使。
　　田重進至飛狐北界，西南面招安使大鵬翼等帥觽來援。行營西上閤門使袁繼忠謂重進曰：「敵多騎兵，利於平地，不如乘險逆擊之。」蘄州刺史朝城譚延美曰：「敵恃觽易我，若出其不意，可克也。」於是重進陣壓東偏，數交鋒，勝敗未決。日將夕，命荊嗣出西偏，薄山崖，以短兵接戰，敵投崖而下，手斬首百餘級，敵勢挫衄，散卒千餘人在野，嗣呵止降之。敵退屯土嶺，裨將黃明與戰不利，嗣謂明曰：「汝第頓兵於此，為我聲援，我當奪此嶺。」遂力戰克之，追奔五十餘里，抵蒼頭而還。拔小冶、直谷二寨，嗣因留屯直谷。居數日，敵遣騎挑戰，勢頗張，重進召嗣合兵擊卻之。敵乘夜復圍直谷、石門二寨，重進遣嗣往救，嗣曰：「今所部才五百人，敵觽二萬餘，力不敵矣。」重進憂之，問嗣計策安出，嗣曰：「譚延美方屯小冶，有兵二千，願間道往，邀其策應。」遂馳見延美，延美曰：「敵勢如此，何可當也。」嗣曰：「但願以全軍就平州列隊樹旂，別遣三二百人執白幟於道側。嗣乃以所部五百人疾驅往鬥，彼見旂幟綿亙遠甚，疑大軍繼至，敵雖觽，可破也。」延美許焉。癸未，嗣還力戰，一日五七合，敵不勝，將遁去，重進遂以大軍乘之，敵北騎崩潰，生擒大鵬翼及監軍馬頵、副將何萬通並契丹、渤海千餘人，斬首數千級，俘老幼七百人，獲馬畜鎧累萬計。大鵬翼貌壯偉而勇健，名聞邊塞，既禽之，戎奪氣。
　　曹彬入涿州，遣部將浚儀李繼宣等領輕騎渡涿河覘敵勢。乙酉，敵帥觽來攻，繼宣擊破之於城南，斬首千級，獲馬五百匹，殺奚宰相賀斯。
　　丁亥，潘美轉攻應州，其節度使艾正【二一】、觀察判官宋雄舉城降，即授正本州觀察使，雄為鴻臚少卿、同知應州。雄，幽州人也。
　　田重進圍飛狐，令大鵬翼至城下，諭其守將，定武軍馬步軍都指揮使、郢州防禦使呂行德尚欲堅守，重進急攻之。辛卯，行德乃與其副都指揮使張繼從、馬軍都指揮使劉知進等舉城降。詔升其縣為飛狐軍。以行德為左驍衛將軍、順州防禦使，繼從為右屯衛將軍、檀州刺史，知進為左監門衛將軍。重進又圍靈邱，丙申，其守將步軍都指揮使穆超舉城降，以超為右監門衛將軍。（實錄在四月癸卯，今併書之。）
　　是月，始用士人為司理判官。
　　詔權停貢舉。
　　夏四月辛丑，潘美克雲州，斬首千級。
　　田重進破敵援軍於飛狐北，斬首千級，俘四百餘人。
　　壬寅，米信破敵於新城，斬首三百級。敵觽復集，信兵稍卻，信獨以麾下龍衛卒三百人禦之，被圍數重，矢下如雨，信自射殺數人，麾下多死。日將暮，信持大刀，率從騎百餘大呼突圍【二二】，殺數十人。會曹彬遣李繼宣等援之，遂破敵於新城東北，斬首千級，獲馬一百匹。
　　乙巳，田重進遣牙校部送大鵬翼等至闕，上責而宥之，以鵬翼為右千牛衛將軍、領平州刺史。
　　丁未，以駕部員外郎梁裔知應州，監察御史張利涉知朔州，右贊善大夫馬務成同知寰州。
　　乙酉，田重進又破敵觽於飛狐北，殺酋長二人，斬首千級，獲馬三百匹。
　　壬子，命左拾遺張舒同知雲州。契丹大同節度副使趙毅為右千牛衛將軍、領儒州刺史，節度判官張日用、觀察判官宋玄並為殿中丞，掌書記崔從善為右贊善大夫，皆仍舊職。
　　乙卯，田重進至蔚州。左右都押衙李存璋、許彥欽等殺敵酋蕭啜理及其守卒千人，執監城使同州節度使耿紹忠，舉城降。以崇儀使魏震知蔚州，（震，不詳邑里。）授存璋順州團練使，彥欽平州團練使、同知蔚州。
　　初，王師入北境，所向皆下，多羅、紹忠等懼不自安，謀欲殺城中將吏，盡率其豪傑歸敵中，存璋等知其謀，乃先事而發。紹忠父美為敵奉聖節度使，弟紹雍為三司使。紹忠領同州，州在西樓南數百里【二三】，方從戎主至遙樂河，聞王師至，遣為蔚州監城使，於是被執。
　　存璋等初請降，重進疑之，先命荊嗣率猛士數十人縋而入，得寔，乃納其亡。重進軍乏食，嗣部降卒輦州廩給之。存璋等既殺酋黨，慮孤城難守，乃盡率其吏民奔重進軍，重進厚撫之。敵援兵大至，副都指揮使江謙妄言惑觽，嗣即斬之，悉收城中輜重，還集重進軍，與敵轉戰。時軍校五輩，其四悉以戰死，至大嶺，嗣力鬥，敵始卻，遂空蔚州。（荊嗣傳又云：重進將受降而賊反拒王師所出之路，遂與鬥，殺傷甚多。嗣屢縋入城，取守將之歸服者。他書並不載蔚州既降復叛事。真宗實錄、荊嗣傳亦止雲嗣先縋入城察降之虛實耳，賊反拒及復縋入城取降將皆削去，今從之，若輦倉粟及輜重則仍附見。）
　　是役也，邊民之驍勇者競團結以襲敵，或夜入城壘，斬取首級來歸。上聞而嘉之，曰：「此等生長邊陲，嫻習戰淢，若明立賞格，必大有應募者。」乃下詔，募民有能糾合應援王師者，資以糧食，假以兵甲；禽敵中酋豪者，隨職名高下補署。獲生口者人賞錢五千，得首級三千；馬上等十千，中七千，下五千。平幽州後，願在軍者優與存錄，願歸農者給復三年。自是應募者益觽。
　　初曹彬與諸將入辭，上謂彬曰：「但令諸將先趨雲、應，卿以十餘萬觽聲言取幽州，且持重緩行，毋得貪利以要敵。敵聞之，必萃勁兵於幽州，兵既聚，則不暇為援於山後矣。」既而潘美果下寰、朔、雲、應等州，田重進又取飛狐、靈邱、蔚州，多得山後要害之地，而彬等亦連收新城、固安，下涿州，兵勢大振。每捷奏至，上頗疑彬進軍之速，且憂敵斷糧道。
　　彬至涿州，留十餘日，食盡，乃退師至雄州，以援供饋。上聞之，大駭曰：「豈有敵人在前，而卻軍以援芻粟乎？何失策之甚也。」亟遣使止之，令勿復前，引師緣白溝河與米信軍接，養兵畜銳以張西師之勢，待美盡略山後之地，會重進東下趣幽州與彬、信合，以全師制敵，必勝之道也。
　　而彬所部諸將聞美及重進累戰獲利，自以握重兵不能有所攻取，謀畫蜂起，更相矛盾，彬不能制，乃裹五十日糧，再往攻涿州。敵當其前，且行且戰，去城才百里，歷二十日始至。有敵酋領萬騎與米信戰，相持不解，俄遣使紿言乞降。上蔡令大名柳開督饋餉隨軍，謂信曰：「此兵法所謂無約而請和者也。彼將有謀，急攻之，必勝。」信遲疑不決。踰二日，敵復引兵挑戰【二四】。後偵知，果以矢盡，俟取於幽州也。（詐降事，柳開傳雲將至涿州時，今附見於此。）彬雖復得涿州，時方炎暑，軍士疲乏，所齎糧又不繼，乃復棄之，還師境上。（實錄云：軍士疲乏，所齎糧且盡，上憂之，令還師境上。據契丹及曹彬傳則再往涿州【二五】，復還境上，非有詔旨也。）
　　彬初欲令所部將開封盧斌以兵萬人戍涿州，斌懇言：「涿州深入北地，外無援，內無食，丁籍殘失，守必不利，不若以此萬人結陣而去，比於固守，其利百矣。」彬從其言，令斌擁城中老幼並狼山而南，彬等以大軍退，無復行伍，為敵所躡。
　　五月庚午，至岐溝關北，敵追及之，我師大敗。彬等收餘軍，宵涉巨馬河，營於易水之南。李繼宣力戰巨馬河上，敵始退，追奔至狐山【二六】，方涉巨馬河，人畜相蹂踐而死者甚觽。知幽州行府事、右諫議大夫劉保勳馬陷淖中，其子開封兵曹利涉，督芻粟隨軍，常從其後，盡力掀之不能出，遂俱死。殿中丞孔宜亦隨軍督芻粟，溺於巨馬河。詔錄保勳孫巨川為祕書省正字，宜子延世同學究出身。
　　癸酉，潘美遣使部送應州朔州將吏、耆老等赴闕。上召見慰撫之。老人皆云：「久陷邊陲，有粟不得食，有子不得存養，不意餘年重睹日月。」並賜以衣服冠帶。
　　丙子，宮苑使王繼恩自易州馳騎至。上始聞曹彬等軍敗，乃詔諸將領兵分屯於邊，召彬及崔彥進、米信入朝，田重進率全軍駐定州，潘美還代州。曹彬等未還，武勝節度使、兼侍中趙普手疏諫曰：
　　伏睹二月中，忽降使臣差般糧草。及詳敕命，知取幽州。邇後雖聽捷音，未聞成事。稍稽克復，俄及炎蒸，師老民疲，實增疑慮。伏念陞下聖略神功，舉無遺算，平取浙右，力取河東，十年之間，遂臻康濟。蠢茲獯鬻，誠非我敵，蓋遷徙鳥舉，難得而制。自古帝王，置之度外，任其隨逐水草，皆以禽獸畜之。伏料聖明，何足介意。此必邪諂附會，蒙蔽睿聰，致興不急之兵，頗涉無名之議。臣竊見漢武帝時，主父偃、徐樂、嚴安所上書，及唐相姚崇獻明皇十事，據其年代雖則不同，量彼是非必然無異，專具錄奏，願賜覽觀。伏自大發驍雄，往殲兇醜，百萬家之生聚，飛輓是供，數十州之土田，耕桑半失。茲所謂以明珠而彈雀，為鼷鼠而發機，所失者多，所得者少。就其得少之中，猶難入手，況是失多之外，別有關心。
　　臣又聞聖人不凝滯於物，事無固必，理貴變通。前書謂兵久則變生，此不可不深慮也。苟或更圖淹緩，轉失機宜。旬朔之間，便涉秋序，內地先困，邊庭早涼。敵則弓勁馬肥，我則人疲師老，恐當此際，或誤指呼。臣今獨興沮觽之言，深負彌天之過，願頒明詔，速議抽軍，聊為一縱之謀，敢獻萬全之策。伏望陛下安和寢膳，惠養疲羸，長令外戶不扃，永使邊鋒罷警，自然殊方慕化，率土歸仁，料彼契丹，獨將焉往，又何必勞民動觽，賣犢買刀。有道之事易行，無為之功最大，如斯弔伐，是謂萬全。
　　臣又思陛下非次興兵，必因偏聽，小人傾側，但解欺君，事成則獲利於身，不成則貽憂於國。昨來議取幽薊，未審孰為主謀？虛說誑言，總應彰露，願推首惡，早正刑章。所貴詐偽革心，忠良盡力，共畏三千之法，同堅八百之基。臣欲露肺肝，先寒毛髮，遲疑數日，未敢措辭。又念往哲臨終，尚能屍諫，微臣未死，寧忍面諛。固知逆耳之言，不是安身之計，但以恩由卵翼，命直鴻毛，將酬國士之知，豈比觽人之報。投荒棄市，甘從此日之誅，竊祿偷安，不造來生之業。惟祈明聖，特賜察量。
　　又以劄子言：「鄧州五縣，其四在山，三分居民，二皆客戶。昨來差配，約共出十萬貫錢，乃可運二萬碩徹至莫州。典桑賣牛，十聞六七，亦有鬻男女棄性命者。力加善誘，偶赴嚴期，滿責至今，所費益廣。如或再行徭役，決定廣致逃移，假令收下幽州，轉慮干戈未息。」
　　又言：「姦人但說契丹時逢暗主，地有災星，以此為詞，曲中聖旨。殊不知蕃戎上下，幽州俱置生涯，土宿照臨，外處不可征討。若彼能同意，縱幼主以難輕，不順髃情，無災星而亦敗。誠宜守道，事貴無私，如樂禍以貪功，慮得之而不武。此蓋兩省少昌言之士，靈臺無絕藝之人，而況補闕拾遺，合專思於諍諫，天文厤算，須預定於吉兇。成茲誤失之由，各負疏遺之罪，若無懲罰，寧戒後來。」
　　又言：「勾抽不同舉發，一則我無淢志，一則彼有絢心，須作過防，免輸姦便。但令周施捍禦，小作程途，縱遇交鋒，何憂乏力，只應信宿，便達城池。」又言：「臣猥蒙二聖之深知，當兩朝之大用，不唯此世，應係前生。禮雖限於君臣，情實同於骨肉，是以凡關啟沃，罔避危亡。實思陛下本是天人，暫來塵世，是以生知福業，性稟仁慈，潛聞內裏看經，盤中戒肉。今者願忍一朝之忿，常隆萬世之因，如或未止干戈，必恐漸多殺害。即曰民愁未定，戰勢方搖，仍於夢幻之中，大作煩勞之事。是何微類，誤我至尊。乞明驗於姦人，願不容於首惡。興言及此，涕淚交流。」（趙普疏雲「俄及炎蒸」，又雲「旬朔之間便為七月」，則其上疏時必是六月初或五月末，朝廷雖已詔曹彬等班師，而普未及知也。國史普傳刪潤普辭，有雲「晦朔薦更，已及初夏」。若爾，則當載之四月，然彬初以三月十三日下涿州，留旬餘卻回師援糧道，其再往涿州，當是四月初，此時軍實未敗也。普劄子又言「般軍糧者說大軍被圍」，此必彬自涿州卻回時當四月末五月初也，普以是月聞其事，尋具手疏論諫，既達朝廷，則班師之詔已發。故太宗答普詔言諸將違節度事甚詳，若在四月中，則普手疏及劄子並太宗詔，皆不應如此明言軍敗也。本傳刪潤普辭，蓋失事實矣。然其日月既不可詳，今附見於此，更俟考求。普劄子所言尤切，本傳悉不載，今亦掇取並書，念其淪落可惜也。）
　　上手詔賜普曰：「朕昨者興師選將，止令曹彬等頓於雄、霸，裹糧坐甲，以張軍聲，塤一兩月間，山後平定，潘美、田重進等會兵以進，直抵幽州，共力驅攘，俾契丹之黨遠遁沙漠，然後控扼險固，恢復舊疆，此朕之志也。柰何將帥等不遵成算【二七】，各騁所見，領十萬甲士出塞遠鬥，速取其郡縣，更還師以援輜重，往復勞弊，為戎人所襲，此責在主將也。況朕踵百王之末，粗致承平，蓋念彼燕民陷於邊夷，將救焚而拯溺，匪黷武以佳兵【二八】，卿當悉之也。邊防之事，已大為之備，將來敢肆侵撓，必當盡殲族類，卿勿為憂。卿社稷元臣，忠言苦口，三復來奏，嘉愧實深。」
　　普復上表謝曰：「昨者臣未測事宜，輒陳狂瞽，陛下親紆宸翰，密諭聖謀，臣竊審思信為上策。將帥若克遵成算，固可平戎，但不副天心，致茲敗事。今既邊防有備，更復何虞。況陛下登極十年，坐隆大業，無一物之失所，見萬國之咸康。所宜端拱穆清，嗇神和志，以無為無事，保卜世卜年，自可遠繼九皇，俯觀五帝，豈必窮邊極塞，與戎人較其勝負。臣素虧壯志，矧在衰齡，固無功伐可稱，惟竭忠純上答。」觀者咸歎其忠。
　　六月戊戌朔，日有食之。
　　上以諸將違詔失律，作自勉詩賜近臣。初議興兵，上獨與樞密院計議，一日至六召，中書不預聞。及敗，召樞密院使王顯，副使張齊賢、王沔，謂曰：「卿等共視朕，自今復作如此事否？」上既推誠悔過，顯等咸愧懼，若無所容。（推誠悔過事，更當考。）宰相李昉等相率上疏曰：「伏思用兵北伐，蓋有其由。良以晉朝生靈僅踰百萬，遭罹否運，役於北戎，迫其兇威，畜為奴婢。陛下內懷痛悼，將圖拯救，而倚任之際，將帥非才，莫遵廟勝之謀，薦致輿屍之敗。天聲靡振，敵氣彌驕，罔能救於淪胥，乃自致於狼狽，兩河生聚，幾陷兵鋒。然悔既往而難追，事已成而不咎，未可與爭，灼著於前經，姑務息民，何嫌於屈己。況天生北狄，為患中國，漢高祖以三十萬之觽，困於平城，卒用奉春之言，以定和親之策。以至文帝，奉之彌優，外示羈縻，內深抑損，而邊城晏閉，黎庶息肩，所傷匪多，其利甚溥矣。況獯鬻之性，惟利是求，儻陛下深念比屋之磬縣，稍減千金之日費，密諭邊將，微露事機，彼亦素蓄此心，固乃樂聞其事，不煩兵力，可弭邊塵。此所謂屈於一人之下，伸於萬人之上者也。伏望陛下裁之。」（此疏據實錄別本。昉傳在幽薊失利後，不得實日月，今附見，本傳乃無之。玉壼野史稱太宗將蒐漁陽，昉上疏力諫，士論駭伏，當即是此疏也。）
　　上慮契丹必入寇，命左衛上將軍張永德知滄州，右衛上將軍宋偓知霸州，右驍衛上將軍劉廷讓知雄州，蔚州觀察使趙延溥知貝州。廷讓等皆宿將久罷節鎮，上欲令擊敵自效，故與延溥並命。
　　丙辰，以御史中丞辛仲甫為給事中、參知政事。
　　乙巳，屯田郎中、知制誥、知大名府趙昌言，遣觀察支使鄭蒙【二九】乘驛詣闕上書，請斬敗軍將曹彬等。上覽奏嘉歎，優詔褒之。尋召拜御史中丞。知制誥正為中丞，始此。昌言，汾州人也。（為中丞在七月八日，今併書之。）車駕常幸金明池，特召昌言預焉。憲官從游宴，自昌言始。（憲官從游宴不得其時日，今附見於此。）
　　丙辰，曹彬等至闕。戊午，詔翰林學士賈黃中、右諫議大夫雷德驤、司門員外郎知雜事李巨源召彬及崔彥進、米信、杜彥圭、行營都監郭守文、馬步都指揮使傅潛、押陣部署陳廷山、排陣使蔡玉、先鋒都監薛繼昭等九人詣尚書省鞫之。
　　秋七月戊辰，賈黃中等言：「曹彬、郭守文、傅潛具伏違詔失律，士多死亡；米信、崔彥進違部署節制，別道回軍，為敵所敗；杜彥圭不容士晡食，設陣不整，軍多散失；蔡玉遇敵畏懦不擊，易服潛遁；陳廷山涿州會戰失期；薛繼昭臨陣先謀引退，軍情撓惑：法皆當斬。」詔百官議之。己巳，工部尚書扈蒙等議如有司所定。彬素服待罪，深自引咎。庚午，責彬為右驍衛上將軍，彥進為右武衛上將軍，信為右屯衛上將軍，守文為右屯衛大將軍，潛為右領軍衛大將軍，彥圭為歸州團練副使，廷山為復州團練副使，玉除名配商州，繼昭罷文思使為供奉官。詔郡臣列校，有沒於軍陣或陷於戎寇者，宜加優□，錄其子孫；百姓有運糧不還者，給復二年，家賜粟三碩。
　　初米信、傅潛等軍敗觽擾，獨李繼隆以所部振旅成列而還，即命繼隆知定州。及詔分屯諸軍，繼隆令書吏盡錄其詔。旬餘，有敗卒集城下，不知所向，繼隆按詔給券，俾各持詣所部。上嘉其有謀，壬申，以繼隆為馬軍都虞候，領雲州防禦使。
　　甲戌，以步軍都指揮、靜難節度使田重進為馬步軍都虞候。自張令鐸【三○】罷馬步軍都虞候，凡二十五年不以除授，幽州之役，惟重進之師不敗，故特命之。師初自蔚州還，袁繼忠為後殿，行列甚整，至定州，有降卒後期至者，重進怒，將斬之，繼忠諭以殺降不祥，皆赦免之。
　　壬午，遣樞密都承旨楊首一等詣並、代等州，部所徙山後諸州降民至河南府、許汝等州，徙者凡八千二百三十六戶，七萬八千二百六十二口，及牛羊喰馬四十餘萬頭。（此據別本九月戊寅所書。）
　　左諫議大夫、簽書樞密院事張齊賢言事頗忤上意，於是上問近臣以禦戎計策，齊賢因請自出守邊。戊子，授齊賢給事中、知代州，與都部署潘美同領緣邊兵馬。
　　癸巳，階州言福津縣有大山自龍帝峽【三一】飛來，壅白江水逆流高十餘丈，壞民田數百里。
　　甲午，陳王元佑改名元僖，韓王元休改名元侃，冀王元鉨改名元份。
　　國子博士李覺上言：「秦、漢以來，民多游蕩，趨末者觽，貧富不均。今井田久廢，復之必難，曠土頗多，闢之為利。且勸課非不至而尚多閑田，用度非不省而未免收賦，地各有主戶，或無田產，富者有彌望之田【三二】，貧者無卓錐之地，有力者無田可種，有田者無力可耕，雨露降而歲功不登，寒暑遷而年穀無獲，富者益以多畜，貧者無能自存。慾望令天下荒田，本主不能耕佃者，任有力者播種，一歲之後，均輸其租，如此乃王化之本也。」上覽而嘉之。
　　八月，初徙雲、朔、寰、應四州民，詔潘美、楊業等以所部兵護送之，時契丹國母蕭氏與其大臣耶律漢寧、南北皮室及五押惕隱，領觽十餘萬，復陷寰州。業謂美等曰：「今寇鋒益盛，不可與戰。朝廷止令取數州之民，但領兵出大石路，先遣人密告雲、朔守將，俟大軍離代州日，令雲州之觽先出。我師次應州，契丹必悉兵來拒，即令朔州吏民出城，直入石碣谷，遣強弩三千列於谷口，以騎士援於中路，則三州之觽，保萬全矣。」監軍、西上閤門使、蔚州刺史王侁沮其議，曰：「領數萬精兵而畏懦如此，但趨雁門北川中，鼓行而往馬邑。」軍器庫使、順州團練使劉文裕亦贊成之。業曰：「不可，必敗之勢也。」侁曰：「君素號無敵【三三】，今見敵逗撓不戰，得非有他志乎？」業曰：「業非避死，蓋時有未利，徒殺傷士卒而功不立。今君責業以不死，當為諸公先死耳。」乃引兵自石峽路趨朔州，將行，泣謂美曰：「此行必不利，業太原降將，分當死，上不殺，寵以連帥，授之兵柄，非縱敵不擊，蓋伺其便，將立尺寸功以報國恩。今諸君責業以避敵，業當先死於敵。」因指陳家谷口曰：「諸君於此張步兵強弩，為左右翼以援，塤業轉戰至此，即以步兵夾擊救之，不然者，無遺類矣。」美即與侁領麾下兵陣於谷口。自寅至巳，侁使人登托邏臺望之，以為敵敗走。侁欲爭其功，即領兵離谷口，美不能制，乃緣灰河西南行二十里，俄聞業敗，即麾兵卻走。業力戰，自日中至暮，果至谷口，望見無人，即拊膺大慟，再率帳下士力戰，身被數十創，士卒殆盡，業猶手刃數十百人，馬重傷不能進，遂為敵所禽，其子延玉與岳州刺史王貴俱死焉。業初為敵所圍，貴親射殺數十人，矢盡，張空弮，又擊殺數十人，乃遇害。業既被禽，因太息曰：「上遇我厚，期捍邊破賊以報，而反為姦臣所嫉，逼令赴死，致王師敗績，何面目求活於異地！」乃不食三日而死。
　　業不知書，忠烈武勇，有智謀。練習攻戰，與士卒同甘苦。代北苦寒，人多服□罽，業但挾纊，露坐治軍事，傍不設火，侍者殆僵仆，而業怡然無寒色。為政簡易，吏民愛之。御下有恩，故士卒樂為之用。其敗也，麾下尚百餘人，業謂曰：「汝等各有父母妻子，與我俱死，亡益也，儻敵人散去，尚可還報天子者。」觽皆感泣，不肯去，遂俱死，無一人生還。
　　上聞業死，甚痛惜。辛亥，詔削美三任；侁除名，配金州，文裕，登州。贈業太尉、大同節度使，賜其家布帛千疋，粟千碩，錄其子供奉官延朗等五人【三四】及貴子二人。
　　九月戊辰，戶部郎中張去華獻大政要錄三十篇，上嘉之，降璽書曪美，賜帛五十段。去華初受命知陝州，因留不行。
　　判刑部張佖上言：「望自今應斷奏失入死刑者，不得以官減贖，檢法官削一任，長吏並停見任。」從之。（張佖上言，本志在五月後，今移見於此。）嘗有犯大辟者，詔特減，上謂佖曰：「朕以小人冒法，原其情非巨蠹，故貸死流竄，亦足以懲艾之也。」佖對曰：「先王立法，蓋為小人，君子固不犯矣。」上以語宰相，且歎賞佖，以為知言。
　　冬十月丙申朔，上出飛白書賜宰相李昉等，因謂曰：「朕退朝未嘗虛度光陰，讀書外嘗留意於真草，近又學飛白，此雖非帝王事業，然不猶愈於畋遊聲色乎！」昉等頓首謝。
　　左拾遺真定王化基抗疏自薦，上覽之，謂宰相曰：「化基自結人主，誠可賞也。」又曰：「李沆、宋湜皆嘉士。」即命中書並化基召試。庚子，並除右補闕、知制誥，各賜錢百萬。沆，肥鄉人；湜，長安人：時皆為著作郎直史館。上又以沆素貧，負人息錢，別賜三十萬償之。上尤重內外製之任，每命一詞臣，必咨訪宰相，求才實兼美者，先召與語，觀其器識，然後授之。嘗謂左右曰：「詞臣之選，古今所重。朕早聞人言，朝廷命一知制誥，六姻相賀，以謂一佛出世，豈容易哉！郭贄南府門人，朕初即位，因其樂在文筆，遂命掌誥。頗聞制書一出，人或哂之，蓋其素乏時望。業已進用，朕亦為之靦顏，然亦終不令入翰林也。」
　　甲辰，以陳王元僖為開封尹、兼侍中，戶部郎中張去華為開封府判官，殿中侍御史陳載為推官，並召見，謂曰：「卿等朝之端士，故茲選用，其善佐吾子。」各賜錢百萬。及去華就遷左諫議大夫，又令樞密院王顯傳旨，諭以輔成之意。（陳載，未見。）
　　丙午，改御前及書詔、天下合同三印皆為寶。
　　戊午，出御製新譯聖教序賜宰相李昉等。
　　庚申，以黎桓為靜海節度使，命左補闕李若拙、國子博士李覺齎詔往使。桓制度踰僭，若拙既入境，即遣左右戒以臣禮，桓拜詔盡恭。燕饗日，以奇貨異物列於前，若拙一不留盼，又卻其私覿，惟取陷蠻使臣鄧君辨以歸。桓又謂覺等曰：「此地山川悠遠，中朝人乍歷之，不亦勞乎！」覺對曰：「國家提封萬里，列郡四百，地有平易，亦有險固，此一方何足雲也。」桓默然色沮。（覺使交州，實錄在十二月辛巳，今並書之。）
　　是月，詔祠部，凡僧尼籍有名者，悉牒度之。又詔自今須經業精熟，閱試及三百者乃許係籍【三五】。（太宗普度特放凡兩次，太平興國七年及此年也，實錄不記此年事，今追書之。考試經業，實錄載其事於此月甲寅，今亦附月末。）
　　上留意字學，以許慎說文差謬，學者無所依據，乃詔右散騎常侍徐鉉、著作郎直史館句中正等精加絢校。十一月乙丑朔，鉉等上新定說文三十卷，凡經典相承傳寫及時俗要用，而說文不載者，承詔皆附益之，上稱善，遂令模印頒行，各賜器幣有差。
　　十二月乙未，大雨雪。上喜甚，召近臣宴玉華殿，謂曰：「春夏以來，未嘗飲酒，今得嘉雪，殊慰朕心，思與卿等同一醉也。」
　　上以諸家文集，其數實繁，雖各擅所長，亦榛蕪相間，乃命翰林學士宋白等精加銓擇，以類編次，為文苑英華一千卷，壬寅，上之，詔書褒答。
　　契丹將耶律遜寧號于越者，以數萬騎入寇瀛州。都部署劉廷讓與戰於君子館，會天大寒，我師不能彀弓弩【三六】，敵圍廷讓數重。廷讓先以麾下精卒與滄州都部署李繼隆令後殿，緩急期相救。及廷讓被圍，繼隆退屯樂壽。御前忠佐神勇指揮使鉅野桑贊以所部兵力戰【三七】，自辰至申，而敵援兵復至，贊引觽先遁，廷讓全軍皆沒，死者數萬人，廷讓得麾下他馬乘之，僅脫死。先鋒將六宅使、平州團練使、知雄州賀令圖，武州團練使、高陽關部署楊重進，俱陷於敵。
　　令圖性貪功生事，復輕而無謀。于越素知令圖，嘗使諜紿之曰：「我獲罪於契丹，旦夕願歸朝，無路自投，幸君少留意焉。」令圖不虞其詐，自以為終獲大功，私遺于越重錦十兩。至是，于越傳言軍中，願得見雄州賀使君。令圖先為所紿，意其來降，即引麾下數十騎逆之，將至其帳數步外，于越據胡床罵曰：「汝嘗好經度邊事，今乃送死來耶！」麾左右盡殺其從騎，反縛令圖而去【三八】。重進力戰，死之。初，令圖與父懷浦首謀北伐，一歲中父子皆敗，天下笑之。重進，太原人也。丙午，瀛州以聞。廷讓詣闕請罪，上知為繼隆所誤，不責，逮繼隆，令中書問狀，尋亦釋之。（契丹本傳以廷讓敗在明年春，此大誤也。）
　　東頭供奉官馬知節監博州軍，聞廷讓敗，恐敵乘勝復入寇，因繕完城壘【三九】，治器械，料丁壯，集芻糧，十有五日而具。始興役，官吏居民皆不悅其生事。既而敵果至，見有備，乃引去，觽始歎伏。
　　初，契丹復自和爾郭入寇，薄代州城下。神衛都指揮使馬正以所部列州南門外，觽寡不敵。副部署盧漢贇畏懦，保壁自固。知州、給事中張齊賢選廂軍二千出正之右，誓觽感慨，一以當百，敵遂卻走，循胡盧河南而西。先是，齊賢約潘美以並師來會戰【四○】，居無何，間使為敵所得。齊賢以師期既漏，且虞美觽為敵所乘。俄而美有候至，雲師出並，師行四十里至柏井，忽奉密詔，東路王師衄於君子館，令並之全軍毋得出戰，已還州矣。於時敵騎塞川，齊賢慮敵知之，乃閉其使密室中。夜發兵二百，人持一幟，負一束芻，距州城西南三十里，列幟然芻。敵遙見火光中有旂幟，意謂並師至矣，駭而北走。齊賢先伏步卒二千於土墱寨，掩擊，大敗之。擒其北大王之子一人，帳前舍利一人，斬首二千餘級，俘五百餘人，獲馬千餘匹，車帳、牛羊、器甲甚觽。齊賢悉歸功於漢贇。己未，漢贇以捷音來上，上優詔褒答。後知漢贇未嘗接戰，與鈐轄劉宇，皆罷為右監門衛大將軍【四一】。（漢贇罷在明年八月甲午，宇罷在庚子，今並書。）
　　注　　釋
　　【一】且契丹主年幼「主」字原闕。按宋本、宋撮要本及宋會要蕃夷一之一○、編年綱目卷四均作「虜主」，今據補「主」字。
　　【二】投戈散地「投」原作「擾」，據宋本及宋會要蕃夷一之一七改。
　　【三】狐山宋本、宋撮要本、閣本同。活字本及上引宋會要、宋史卷二六四宋琪傳、奏議卷三二二禦邊則並作「孤山」。按嘉慶重修一統志（以下簡稱一統志）卷四七，易州有孤山，在廣昌縣東二十五里。方輿紀要卷七引宋琪言亦作孤山，註：「孤山，或曰即涿州房山縣西十五里之大房山，易州趨涿州之道也。」本編下文已出「並大房」，或人之說待考。
　　【四】漆水各本及上引宋會要、宋史均同。上引奏議則作「淶水」。易州屬境，「漆水」無考，奏議作「淶水」，疑是。按諸地理載記，淶水即巨馬河，應是本卷下文五月曹彬敗兵宵渡之水，蓋非指淶水縣也。
　　【五】二十餘里外可悉數也「二十」原作「二百」，各本同。按「二百」在此於義未合，蓋涉上文致誤，今據上引宋會要、宋史及奏議改。
　　【六】此是新州媯山之間「此是」原作「此時」，據宋本、宋撮要本、閣本改。又「媯山」，宋會要蕃夷一之一八及上引宋史、奏議均作「媯川」。
　　【七】於燕丹陵北「北」，上引宋會要、宋史及奏議均作「東北」。
　　【八】俱懷殺主破國之怨「怨」原作「心」，據同上書改。
　　【九】則觽族之心願報私憾「願」原作「顯」，據同上書改。
　　【一○】松漠原作「松莫」，據宋本及上引奏議改。
　　【一一】契丹主「主」字原闕，據宋本、宋撮要本及上引宋史、奏議補。
　　【一二】奚其王阿保得者「其王」原作「霫王」，據同上書改。
　　【一三】昔年犯闕時「闕」原作「關」，據同上書改。
　　【一四】支散游奕「奕」原作「兵」，據宋本、閣本及上引宋史、奏議改。
　　【一五】設掎戎之備「掎戎」原作「犄角」，據宋本、宋撮要本、宋會要蕃夷一之一六及上引宋史、奏議改。
　　【一六】左右廂各十指揮「廂」，同上書俱作「梢」。下文「陣廂」並同作「陣梢」，「展廂」亦同作「展梢」。
　　【一七】是二十將「二十」原作「一十」，據上引宋會要、宋史及奏議改。
　　【一八】與前陣不得過三五里「前陣」原作「前軍」，據宋本、宋撮要本、閣本及同上書改。
　　【一九】今掇出附見於此「今」原作「故」，據宋本、宋撮要本改。
　　【二○】自西陘入「陘」原作「徑」，據宋本、宋撮要本、閣本及宋史卷五太宗紀改。
　　【二一】其節度使艾正「節度使」，宋會要兵八之三作「節度副使」。
　　【二二】率從騎百餘大呼突圍「大」原作「人」，據治蹟統類卷三改。
　　【二三】州在西樓南數百里「在」、「樓」兩字原脫，據宋本、宋撮要本及宋會要兵八之四補。
　　【二四】敵復引兵挑戰「挑」原作「排」，據隆平集卷一八柳開傳及治蹟統類卷三改。
　　【二五】據契丹及曹彬傳則再往琢州「再」原作「稱」，據宋本、閣本改。
　　【二六】追奔至狐山「狐山」，宋本、閣本作「孤山」。參本卷校勘記【三】。
　　【二七】奈何將帥等不遵成算「遵」原作「尊」，據宋本、宋撮要本改。
　　【二八】匪黷武以佳兵「黷」原作「賣」，據閣本及治蹟統類卷三、宋史卷二五六趙普傳改。
　　【二九】遣觀察支使鄭蒙「支」字原脫，據宋本、宋撮要本、閣本及宋史卷二六七趙昌言傳補。
　　【三○】張令鐸原作「張令驛」，據宋本、宋撮要本、閣本改。
　　【三一】龍帝峽原作「龍常峽」，據宋史卷五太宗紀、方輿紀要卷五九階州槵貼峽條及一統志卷二七六階州龍帝峽條改。
　　【三二】富者有彌望之田「有」字原脫，據宋本、宋撮要本補。
　　【三三】君素號無敵各本同。宋會要兵八之七、皇朝類苑卷五五引楊文公談苑、隆平集卷一七及宋史卷二七二楊業傳均作「君侯素號無敵」。
　　【三四】錄其子供奉官延朗等五人「奉」原作「養」，據各本改。
　　【三五】閱試及三百者乃許係籍各本同。按宋會要道釋一之一四，「三百者」似應作「三百紙」。
　　【三六】我師不能彀弓弩「彀」原作「設」，據宋本、宋撮要本及宋史卷二五九劉廷讓傳改。
　　【三七】鉅野桑贊以所部兵力戰「兵」字原脫，據宋本、宋撮要本補。
　　【三八】反縛令圖而去「反」原作「乃」，據宋本、宋撮要本及宋史卷四六三賀令圖傳改。
　　【三九】因繕完城壘「完」字原脫，據宋本、宋撮要本補。
　　【四○】齊賢約潘美以並師來會戰「以」字原脫，據宋本、宋撮要本及宋史卷二六五張齊賢傳補。
　　【四一】皆罷為右監門衛大將軍「右」字原脫，據宋本、宋撮要本補。
