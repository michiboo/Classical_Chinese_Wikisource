　　起訖時間 起太祖建隆三年正月盡是年十二月 
　　卷　　名 續資治通鑑長編卷三 
　　帝　　號 宋太祖 
　　年　　號 建隆三年（壬戌，962） 

1春正月己巳，命淮南道官吏發倉廩以賑饑民。初，戶部郎中沈義倫使吳越歸，言：「揚、泗饑民多死。郡中軍儲尚百餘萬可貸，至秋乃收新粟。」有司沮義倫曰：「若歲洊饑，將無所取償，孰當執其咎者？」上以詰義倫，義倫曰：「國家方行仁政，自宜感召和氣，立致豐稔，寧復憂水旱耶？」上悅，故有是命。〈倫傳不載其年，《故事》稱元年，《寶訓》稱二年，亦不知的是何日。按倫於二年二月壬戌初除戶部郎中，四月乙卯受詔分督在京諸倉，則使吳越必在督倉以後，安得尚指秋粟，其稱元年者誤也，稱二年者亦無所證據。而此年正月乃有此命，疑此即太祖用倫之言，故載於此。倫於此年十一月丙寅，乃自戶部郎中除給事中。〉
2庚午，幸迎春苑宴射。
3甲戌，發開封浚儀民城皇城東北隅。殿前都指揮使、義成節度使武安韓重贇董其役。
4詔諸州長吏勸課農桑。自後或因歲首，必下此詔。〈王稱《東都事略》：詔曰：民生在勤，所寶惟穀，先王之明訓也。朕奄宅中夏，為之司牧，眷乃億兆，期臻庶富。矧農桑之業，為衣食之原，今陽令在辰，土膏脈起，當播種之雲始，慮游惰之尚多，苟力作之不勤，則秋斂之何望？諸州長吏等任居牧守，職司勸課，所宜敦率黎庶，勉勵農功，俾比屋之人，服勞於南畝，三時之務，無失於西成，極其穮蔉之勤，用致茨梁之詠，懋功信賞，國典在焉。〉
5丙子，加曹元忠兼中書令，元忠子延敬〈案《宋史》延敬作延繼。〉為瓜州防禦使，賜名延恭。
6禁諸州鐵鑞錢及江南所鑄「唐國通寶」錢。民間有者悉送官，所在設棘圍以受之，敢有藏隱，許人陳告，重置之法。
7庚辰，女真國遣使只骨來修貢。
8詔州縣不得役逆旅僑居民充遞夫。
9癸未，幸國子監。
10丁亥，以監察御史劉湛為膳部郎中。湛奉詔榷茶於蘄春，歲入增倍。遷拜越級，非舊典也。〈湛，未見。〉
11是月，修西京古道，峻隘處悉令坦夷。
1二月庚寅，令翰林學士、文班常參官曾任幕職、州縣者，各舉堪為賓佐、令錄一人，如有近親，亦聽內舉，異時貪濁畏懦、職務曠廢者，舉主坐之。[1]
2癸巳，令諸道州、府依法斷獄，毋得避事妄奏取裁，違者量罪停罰。〈量罪停罰，乃乾德二年正月丁未詔，今併列於此，不復重出於彼。〉
3甲午，詔：「自今每五日內殿起居，百官以次轉對，並須指陳時政得失，朝廷急務，或刑獄冤濫，百姓疾苦，咸采訪以聞，仍須直書其事，[2]不在廣有牽引。事關急切者，許非時詣閤上章，不得須候次對。」
4乙未，滑州節度使張建豐免官，仍配唐州，坐甲仗軍資庫火也。
5己亥，詔竊盜贓滿五千足陌者乃處死。
6蜀主以秦王玄喆為皇太子，令起居前導者皆呼殿下，毋得斥言皇太子。宰相成都李昊疏其不可，乃止。〈玄喆，見乾祐三年。昊，見同光二年。〉
7壬寅，上謂近臣曰：「今之武臣欲盡令讀書，貴知為治之道。」近臣皆莫對。〈賜崔頌等酒果，據《實錄》在此年六月，《崔頌傳》亦云三年夏始聚生徒。而《寶訓》載武臣讀書事乃因賜頌等，誤也，今不取。史臣李沆等曰：昔光武中興，不責功臣以吏事，及天下已定，數引公卿郎將講論經義，夜分乃罷。蓋創業致治，自有次第。今太祖欲令武臣讀書，可謂有意於治矣。近臣不能引以為對，識者非之。〉
8丁未，詔：「自今宰相，樞密使帶平章事、兼侍中、中書令、節度使者，[3]依故事納禮錢，宰相、樞密使三百千，藩鎮五百千，充中書門下公用。仍於中書刻石記授上年月。已經納者，後雖轉官不在更納。舊相復入者，納如其數。」時中書門下言唐制，凡視事於中書者，納禮錢三千緡，近頗隳廢，乞舉行之故也。
9甲寅，北漢寇潞、晉二州，守將擊走之。
10丙辰，幸國子監，遂幸迎春苑，宴從官。
1三月戊午朔，控鶴右廂都指揮使尹勳，削奪官爵，配隸許州為教練使。先是，勳督丁夫浚五丈河，陳留丁夫夜潰，勳擅斬其隊長十餘人，追獲亡者七十餘人，皆刵其左耳。有詣闕稱冤者，兵部尚書李濤以病臥家，聞其事，力疾草奏，乞斬勳以謝百姓。濤家人曰：「公久病，宜自愛養。朝廷事，姑置之。」濤憤然曰：「死者人之常，吾豈能免？但我為兵部尚書，知軍校無辜殺人，豈得不論！」上覽其奏，嘉之；然念勳素忠勇，止薄責焉。勳，浚儀人也。
2壬戌，三佛齊國遣使朝貢。
3癸亥，分命近臣於京城祠廟禱雨。
4甲子，詔以沂州民饑，賜以種食。
5丁卯，幸太清觀，遂幸開封尹後園宴射。
6上謂宰臣曰：「五代諸侯跋扈，多枉法殺人，朝廷置而不問，刑部之職幾廢，且人命至重，姑息藩鎮，當如此耶！」乃令諸州自今決大辟訖，[4]錄案聞奏，委刑部詳覆之。
河南府判官盧文翼除名，法曹參軍桑植奪兩任官。有尼法遷者，私用本師財物，準法不死，文翼以盜論，置於極典，故責之。
7己巳，大雨，放百官朝。
8乙亥，遣使如江南，賜唐主生辰國信物。
9詔：「翰林學士班位宜在諸行侍郎之下。〈熊克《九朝通略》：詔學士班侍郎之上。〉官至丞郎者，即在常侍之上。至尚書者，依本班。」故事，翰林學士侍從親密，不在外朝，每五日起居，班於宰相之後，會宴即坐一品之前，合班在尚書之上。於是，陶穀以禮部尚書為學士承旨，而同列李昉等官止列曹郎中，穀乃因事建白，而降此詔，實自表異，軋昉等也。
10丙子，權知貢舉王著奏進士馬適等合格者十五人。
11丁丑，女真遣使朝貢。
12戊寅，詔三司春冬送戍卒衣，並官給車乘，毋得調發民丁。
13己卯，封邱縣令蘇允元，坐申雨降不實免官。
14壬午，有司上重定合班儀制，升六曹侍郎在給、舍上，郎中在補闕上，員外郎在拾遺上，節度使在六曹侍郎上，中書侍郎下。故事，北省官為侍從班，五品押南省四品，八品押南省五品，[5]節度使在諸司三品下，[6]於是改焉。
15丁亥，徙北漢降民於邢、洺州，計口賦以粟。
16唐馮謐表求舒州舊宅及田，詔賜之。
17禁民以火葬。〈王稱《東都事略》：詔曰：王者設棺槨之品，建封樹之制，所以厚人倫而一風化也。近代以來，率多火葬，甚愆典禮，[7]自今宜禁之。〉
18是月，詔增官鹽闌入至三十斤，煮鹻至十斤，坐死。蠶鹽入城市百斤以上，奏裁。又修酒麴之禁。凡私造，差定其罪，城郭二十斤，鄉閭三十斤，棄市。民敢持私酒入京城五十里，西京及諸州城二十里至五斗，死。所定里數外，有官署沽酒，而私酒入其地一石，棄市。〈此據本志。〉
19初，留從效既來稱藩，聞唐主南遷，疑將襲己，頗懼，乃遣其子紹錤重幣往謝，又潛遣使假道吳越入貢。紹錤至豫章，而元宗之喪已東歸。〈元宗，李景也。今依《資治通鑑》法，僭僞諸國，皆即用其本號。〉紹錤因抵金陵，唐主留之。上亦遣使厚賜從效，未至，而從效疽發背死。少子紹鎡掌留務，居無何，吳越遣使聘泉州，紹鎡夜召其使與之燕語，統軍使陳洪進誣紹鎡謀叛，欲以其地入吳越，執紹鎡送於唐，推統軍副使張漢思為留後，己為副使。[8]〈陳洪進，臨淮人，初見開運元年。張漢思，亦見開運元年，不著邑里。《留從效傳》稱從效寢疾，為牙校張漢思、陳洪進所劫，漢思自稱留後，洪進為副。而《陳洪進傳》乃稱從效卒，紹鎡掌留務月餘，洪進乃執紹鎡，推漢思。自相矛盾。以他書參考，洪進傳得其實，而從效傳誤也。從效病當在二年冬，其死在今年春。《大定錄》於三月載從效卒。然不知的是何日？《十國記年》亦不載日。〉
1夏四月乙未，詔奉使江南者，毋得將其國所用錢過江北。
2御史中丞洛陽劉溫叟上疏言：「伏見兩京百司，漸乏舊人，多隳故事，雖檢閱具存於往冊，而舉行須在於攸司。蓋因年限得官，歸司者例與減選，冬集赴調，授任者尋又出京。兼有纔滿初官，不還舊局，但稱前資，用圖免役。又有嘗因停任，竊欲歸司，而元敕不該，無由復職。遂使在司者失於教習，歷事者難於追還。伏望自今諸司職掌，除官勒留及歸司者，如理減外欠三選已下，仍須在司執行公事，及三十月即許赴集。如理減外欠三選已上，及在官不成資考者，即準元敕處分。若在任停官及在司停職，有經恩後於刑部出給雪牒，卻勒歸司，如無闕員，即令守闕，餘依敕格處分。」從之。〈溫叟，初見開運元年六月，岳之子也。〉
3丙申，以前忠正節度使趙贊為彰武節度使。贊別受密旨，許便宜從事。將至延州，乃前後分置步騎，使緜緜不絕。林莽之際，遠見旌旗，所部羌、渾來迎，莫測其數，相視奪氣，莫不畏服。贊，延壽之子也。〈趙贊，初見漢天福十二年。〉
4戊戌，幸太清觀。
5庚子，西州回鶻阿督等貢方物。
6壬寅，邢州言北漢民四百七十人來降。
7乙巳，皇兄光濟贈中書令，追封邕王。皇第五弟贈侍中，追封夔王，賜名光贊。故會稽郡夫人賀氏追冊為皇后。皇第三妹追封陳國長公主。賀氏，開封人。公主，宣祖季女，與上同母，未笄而夭。
8戊申，置鎮州百井寨。
9北漢寇麟州，防禦使楊重勳擊走之。
10定難節度使李彝興遣使貢馬三百匹。上方命玉工治帶，親臨視之，召其使問彝興腹圍幾何，使言彝興大腰腹，上曰：「汝帥真福人。」遂遣使以帶賜之，彝興感服。
1先是，唐將士降者，其家屬猶在江南。五月丁巳朔，詔唐主尋訪發遣。
2甲子，幸相國寺禱雨，遂幸迎春苑宴射。
3乙亥，發潞州民開太行道，通餽運。
4丙子，升青州北海縣為北海軍，仍以內殿直都指揮使楊光美為軍使。[9]光美為政簡易，民甚愛之。後三年，召還，北海民數百人守闕下乞留，詔諭之，不肯去，笞其為首者，始罷。光美，文水人也。
5河北諸州旱，遣中使視之，又命司勳郎中何幼沖等六人，乘傳檢旱苗。〈幼沖，未見。〉
6甲申，幸太清觀，又幸相國寺禱雨。
7乙酉，詔撤樂，太官進蔬食。
8詔縣令佐檢察差役，[10]務底均平。或有不當者，許民自相糾舉。京百司補吏，須不礙差役，乃聽。
9是月，始大治宮闕，倣西京之制，命韓重贇董其役。
1六月辛卯，詔宿州發廩賑饑民。
2秦州夕陽鎮，古伏羌縣之地也，西北接大藪，材植所出，戎人久擅其利。及尚書左丞高防知秦州，因建議置采造務，闢地數百里，築堡據要害，戍卒三百人，自渭而北則屬諸戎，自渭而南則為吾有，歲獲大木萬本，以給京師。於是西戎酋長尚波于帥衆來爭，頗殺傷戍卒。防出兵與戰，捕繫其黨四十餘人以聞。上不欲邊境生事，癸巳，以樞密使吳廷祚為雄武節度使往代防。先一日，謂廷祚曰：「卿久掌樞務，年齒漸高，今與卿秦州，庶均勞逸。明日制出，恐卿以離朕左右，不能無憂，故先告卿也。」
3周世宗之二年，始營國子監，置學舍。上既受禪，即詔有司增葺祠宇，塑繪先聖、先賢、先儒之像。上自贊孔、顏，命宰臣、兩制以下分撰餘贊，車駕一再臨幸焉。〈按《山堂考索》載六月辛卯復幸國子監，今此書未明載。又考《宋史》及《宋史記》、《續通鑑》諸書皆不載，謹識以備考。〉於是，左諫議大夫河南崔頌判監事，始聚生徒講書，上聞而嘉之。乙未，遣中使徧賜以酒果。尋又詔用一品禮，立十六戟於文宣王廟門。〈據《實錄‧本紀》及《會要》，太祖以建隆二年十一月始幸國子監，三年正月又幸。而《祖宗故事》乃雲元年正月初幸，二月再幸，因詔增葺祠宇，塑繪聖賢。其年月與諸書特異，今不取。若增葺祠宇，塑繪聖賢，則《會要》固以為國初事，不緣幸監然後有此舉也。《故事》蓋誤耳。頌，協子，初見廣順元年三月。〉
4丁酉，幸太清觀。
5右補闕袁鳳，坐檢田不實，責授曲阜縣令。〈鳳，未見。〉
6己亥，德音減京畿及河北諸州死罪以下囚，旱故也。
7壬寅，雨。
8丁未，命吳廷祚齎詔赴秦州，赦尚波於等罪，所繫戎俘並釋遣之，賜以錦袍銀帶，遂罷采造務。
9乙卯，幸迎春苑宴射。
1秋七月己未，禁諸州中元張燈。
2庚申，唐主遣客省使翟如璧來貢，謝生辰之賜也。〈如璧，未見。〉
3江南降卒，其弱者不能軍，壬戌，歸數千人於唐。
4乙丑，知舒州、左諫議大夫歷城馮瓚言：「州界有菰蒲魚鼈之利，居民每以自給。前防禦使司超增收為市征，漁奪苛細，疲俗告病，宜蠲除之。」上即從其請。
5樞密直學士、司門郎中安平杜韡，美風儀，工尺牘，仕周世宗居近職，上章言事，頗中時病，然恃酒不遜。上時典禁衞，每優容之，於是罷為駕部郎中，宰相擬授韡諫議大夫，上不許。
6乙亥，斬文思使常岑子勳於東市。勳少亡賴，嘗詐稱供奉官，至泗州，為長吏所覺，捕送闕下，故戮之。
7先是，雲捷軍士有僞刻侍衞司印者，捕得，斬之。上曰：「諸軍比加簡練，尚如此不逞耶！」庚辰，命搜索，悉配海島。於是姦猾斂跡。
8己卯，北漢捉生指揮使路貴等十一人來降，並補內殿直。
9辛巳，遣給事中劉載等十一人，按行河北諸州旱田。
10詔朝臣出使，還日，具所見民間利病以聞。[11]
11右衞率府率薛勳掌常盈倉，受民租，概量重，詔免勳官，配隸沂州，倉吏棄市。〈《舊錄》以為二年事，今從《新錄》。〉
12兗、濟、德、磁、洺五州蝗。
1八月丙戌朔，敕大理卿范陽劇可久為光祿卿致仕。可久年逾七十，無請老意，上特命之。〈《新錄》雲可久懇求休退，《國史》亦同。今從《會要》。〉
2庚寅，以鎮海、鎮東節度副大使錢惟濬為建武節度使。惟濬，吳越王俶之子也。俶請授以嶺南旄鉞，上從之。
3癸巳，詔開封府捕蔡河務綱官王訓等四人，[12]磔於市。以訓等用糠覈土屑襍惡軍糧，為張儀等所告故也。賞儀等錦袍銀帶。
4是日，遣引進使郭承遷會秦州吳廷祚率兵往尚書寨，驅蕃卒歸本部。
5乙未，左拾遺、知制誥虞鄉高錫上言：「近廷臣承詔各舉所知，或有因行賂獲薦者。請自今許近親、奴婢、鄰里告訴，加以重賞。」又請注授法官及職官，各宜問書法十條以代試判，上皆施行之。
6是月，安、復間有象食稼，遣使捕之。
7左領軍衞將軍杜審瓊，昭憲太后之兄也，與其弟審肇、審進家於常山，於是悉召赴闕。
1九月丙辰朔，以審瓊為左龍武大將軍，審肇為左神武大將軍，審進為左武衞大將軍，並致仕，賜第京師。太后無恙時，審瓊嘗先入見，置酒萬歲殿，上及皇弟光義以元舅故，皆捧觴列拜稱壽。
2詔及第舉人不得呼知舉官為恩門、師門及自稱門生。
3戊午，天平節度使、侍衞馬步軍都指揮使、同平章事石守信表解軍職，許之，特加爵邑。
4庚午，秦州言尚波於獻伏羌縣地。
5壬申，詔左諫議大夫崔頌與中使盧德岳等同修武成王廟。仍委頌檢討唐末以來謀臣、名將勳績尤著者以名聞。
6癸酉，以次對章奏下尚書省集官參詳，其有裨政治可施行者以聞。
7丙子，占城國遣使朝貢。
8禁民伐桑棗為薪。又詔黃、汴河兩岸，每歲委所在長吏課民多栽榆柳，以防河決。
9癸未，復置書判拔萃科。〈《國史》於八月乙未，即書復置此科。今從《實錄》，蓋乙未始令有司條具，其施行實在癸未也。〉
10甲申，同州觀察判官徐光乘坐斷獄失實免官。
11武安節度使、[13]兼中書令周行逢病革，召其將吏，以其子保權屬之曰：「吾起壠畝為團兵，同時十人，皆以誅死，惟衡州刺史張文表〈文表，朗州人，初見廣順二年。〉獨存，常怏怏不得行軍司馬。吾死，文表必叛，[14]當以楊師璠討之。如不能，則嬰城勿戰，自歸朝廷可也。」師璠與行逢鄉里姻戚，事行逢為親軍指揮使，數有功，行逢委信之。行逢卒，保權領留務。行逢崇信釋氏，廣度僧尼，齋懺不輟，每見僧，無老少，輒拜之，捧匜執帨，親為煎洗。因謂左右曰：「吾殺人多矣，不假佛力，何以解其冤乎？」〈據《九國志》，保權以九月襲父位，而《實錄》於十月乙未乃書行逢卒，蓋因奏到之日耳。今從《九國志》，移附九月末。《十國紀年》亦繫之九月。〉
1冬十月乙酉朔，始賜文武常參官服。有司言：「故事，所賜止將相、學士及諸軍大校。」上曰：「不及百官，甚亡謂也。」乃並賜之。
2丙戌，幸太清觀。遂幸造船務，觀習水戰。
3戊子，以棣州團練使何繼筠為關南兵馬都監。
4癸巳，有司上新刪定《循資格》、《長定格》、《編敕格》各一卷。詔選人三十以下依舊不得入令錄，餘皆可。
5己亥，幸岳臺。命諸軍習騎射。遂幸玉津園。
6廣濟縣令李守中坐贓，決杖配海門島。
7辛丑，以樞密副使、兵部侍郎趙普為檢校太保、充樞密使。〈按《山堂考索》作檢校太尉充樞密使。〉樞密使不帶正官，自普始也。又以宣徽北苑使李處耘為宣徽南院使、兼樞密副使。處耘前自揚州召還，老幼遮道涕泣，累日不得去。
8張文表聞周保權立，怒曰：「我與行逢俱起微賤，立功名，今日安能北面事小兒乎！」會保權遣兵更戍永州，路出衡陽，文表遂驅以叛，僞縞素，若將奔喪武陵者。過潭州，時行軍司馬廖簡知留後，素輕文表，不為之備。方宴飲，外白文表兵至，簡殊不介意，謂四座曰：「文表至則成禽，何足慮也！」飲啖如故。俄而文表率衆徑入府中，簡醉，不能執弓矢，但箕踞大駡，與座客十餘人皆遇害。文表取其印綬，自稱權留後事，具表以聞。
保權即命楊師璠悉衆禦文表，告以先人之言，感激涕泣。師璠亦泣，顧謂其衆曰：「汝見郎君乎？年未成人而賢若此。」軍士奮然，皆思自效。保權又遣使求援於荊南，且來乞師，[15]文表亦上疏自理。〈據《渤海行年記》，張文表攻下潭州在此年十月，而《國史‧周保權傳》乃雲明年春，蓋誤也。按《實錄》，十二月甲辰已遣趙璲持詔宣諭文表，豈得卻在明年春始叛，蓋明年正月，文表尚據潭州耳。〉
9辛亥，畋近郊。
1十一月丁巳，令諸州屬縣各置敕書庫。用宗正卿河間趙矩之議也。〈矩，初見天福十二年。〉
2辛酉，大閱於西郊。
3癸亥，詔羣臣使諸道，無得私有請託，違者當議其罪。〈王稱《東都事略》：癸亥，詔曰：古稱使於四方，不辱君命，可謂士矣。自今使諸道，敢有求託者，寘其罪。〉
4甲子，又大閱於西郊。
5上謂羣臣曰：「晉、漢以來，衞士不下數十萬，然可用者極寡。朕頃案籍閱之，去其宂弱，又親校其擊刺騎射之藝，今悉為精銳，故順時令而講武焉。」詔殿前、侍衞兩司將校，無得宂占直兵，限其數，著於令。〈此事附見，非因講武始下詔也。〉
6先是，案令文，州縣官撫育有方，戶口增益者，各準見戶每十分加一分，刺史、縣令各進考一等。其州戶不滿五千，縣戶不滿五百，各準五千、五百戶法以為分。若撫養乖方，戶口減耗，各準增戶法亦減一分，降考一等。主司因循，例不進考，唯按視闕失，不以輕重，便書下考。至是，有司上言：「自今請以減損戶口一分，科納係欠一分已上，並降考一等。如以公事曠遺，有制殿罰者，亦降一等。」
又言：「京官月限多少不等，有以三十六月為滿者，有以三十月者，有以二十月住支料錢者，有司逐年書校考第，並無準繩。自今請應有曹局料錢，京官並以三十月為滿。內有合校考第者，以此為限，其料錢一依舊例月數支給。」並從之。
7唐主遣水部郎中顧彝來貢。〈彝，未見。〉
8刑部尚書范陽邊歸讜三上章告老，授戶部尚書致仕。
9荊南節度使高保勖寢疾，召牙內都指揮使長安梁延嗣謂曰：「我疾遂不起，兄弟孰可付之後事者？」延嗣曰：「公不念正懿王乎？先王舍其子繼沖，以軍府付公，今繼沖長矣。」保勖曰：「子言是也。」即以繼沖權判內外軍馬事。甲戌，保勖卒。〈保勖卒於十一月二十日，從《行年紀》也，《國史》亦同，《九國志》乃在明年，今不取。〉
10丙子，三佛齊國王釋利耶、高麗國王昭並遣使來貢方物。
11己卯，畋於近郊。
12壬午，初頒曆於江南。
1十二月丙戌，左贊善大夫段昭裔坐檢視民田失實，責授海州司法參軍。
2丁亥，以武平節度副使、權知朗州周保權為武平節度使。
3贈龍捷左廂都指揮使、江州防禦使馬全義為鎮國節度使。全義寢疾，上日遣醫診視，中使勞問不輟，且諭密旨[16]曰：「候疾少間，當授河陽節鉞。」全義時疾已革，但叩頭稱謝。及卒，上為之流涕，特加寵秩。一子才七歲，召入禁中，賜名知節，補西頭供奉官，仍優恤其家。
4舊制，強盜贓滿十匹者絞。庚寅，詔改為錢三千足陌者處死。〈景祐二年八月又改。〉
5癸巳，詔中書門下：「每縣復置縣尉一員，在主簿之下，俸祿與主簿同。凡盜賊、鬬訟，先委鎮將者，詔縣令及尉復領其事。自萬戶至千戶，各置弓手有差。」
五代以來，節度使補署親隨為鎮將，與縣令抗禮，凡公事專達於州，縣吏失職。自是還統於縣，鎮將所主，不及鄉村，但郭內而已。從樞密使趙普之言也。〈此據普行狀。本志及《會要》云：太平興國二年，禁藩侯補親隨為鎮將，自此用本州牙吏為之，亦有宣補者，與此頗相關，當考。〉
6戊戌，蒲、晉、慈、隰、相、衞六州饑，詔所在發廩賑之。
7庚子，有司上捕賊條，詔頒行之：「給以三限，限各二十日。第一限內獲者，令尉各減一選，獲踰半者，減兩選。第二限內獲者，各超一資，踰半，超兩資。第三限內獲者，令尉各加一階，踰半，加兩階。過三限不獲，尉罰一月俸，令半之。尉三罰，令四罰，皆殿一選；三殿，停官。令尉與賊鬬而盡獲者，並賜緋，尉除令，仍超兩資，令別加陞擢。」
8甲辰，遣中使趙璲等齎詔宣諭潭、朗，聽張文表歸闕，且命荊南發兵助周保權。
9上以西鄙羌戎屢為寇鈔，選授虢州刺史姚內贇為慶州刺史。內贇，平州人也。〈內贇，初見顯德六年四月。〉
10上謂近臣曰：「安邊御衆，須是得人。若分邊寄者能稟朕意，則必優卹其家屬，厚其爵祿，多與公錢及屬州課利，使之回圖，特免稅算，[17]聽其召募驍勇，以為爪牙。苟財用豐盈，必能集事，朕雖減後宮之數，極於儉約，以備邊費，亦無所惜也。」〈據《經武聖略》，建隆三年，太祖有是言，因姚內贇捍西邊，附見此。〉
11是歲，周鄭王出居房州。〈《新》、《舊錄》並稱鄭王以建隆三年出居房州。[18]王皞《唐餘錄》乃雲鄭王以開寶三年自西宮出。恐誤也，今不取。〉
12河北、陝西、京東諸州旱、蝗，河北尤甚，悉蠲其租。
13蜀主命官磨勘四鎮、十六州逋稅，自廣政十五年至二十年，別行追督。龍遊令成都田淳上疏諫，其略曰：「今甲子欲交，陰陽變動，天運人事，合有改更。如采厚斂之末議，必亂經國之大倫，此犯天意者一也。太一所行，將離分野，初來為福，末去為譴，轉災作福，是宜早圖。若更倍賦加租，則將有不測之禍，此犯天意者二也。四海財貨，盡屬至尊，散在民間，積為貲產，或有科索，誰敢抵拒，陛下何不舍其小畜以成大有乎？此損君道者一也。夫百姓，六軍之主也，百姓足則軍莫不足，百姓不足，軍孰與足？務奪百姓，專贍六軍，此其損君道者二也。」蜀主不能用。淳每謂所親曰：「吾觀僭僞改廳堂為宮殿，改紫綬為黃服，改前驅為警蹕，改僚佐為卿相，改妻妾為妃後，何如常稱成都尹，乃無滅族之禍乎？」聞者皆為之恐，淳論議自若。或謂淳曰：「如君之才，固堪重寄，宜稍低抑，便至金鑾玉堂。」淳曰：「吾安能附狗鼠哉！」蓋指樞密使王昭遠輩也。〈王昭遠，初見乾祐元年。〉
14南漢許彥真既殺鍾允章，益恣橫，惡龔澄樞等居己上，頗侵其權，澄樞怒。會有告彥真與先主麗妃私通者，澄樞發其事。彥真懼，與其子謀殺澄樞。澄樞遣西班將軍王仁遇告彥真父子謀反，下獄，族誅之。〈鍾允章，見乾祐元年。許彥真，見顯德六年。〉
15南漢主納李託二女，長為貴妃，次為美人，皆有寵。拜託為內太師，政事必先稟託而後行。〈李託，見顯德六年。〉

<references>