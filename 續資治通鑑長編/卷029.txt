卷二十九 　　起訖時間 起太宗端拱元年正月盡是年十二月
　　卷　　名 續資治通鑑長編卷二十九
　　帝　　號 宋太宗
　　年　　號 端拱元年（戊子，988）
　　全　　文
　　春正月丙寅，以大理評事王禹偁為右拾遺，羅處約為著作佐郎【一】，並直史館。先是，禹偁知長洲縣，處約知□縣，相與日賦五題，蘇、杭間人多傳誦。上聞其名，召赴中書，命試詔臣僚和御製雪詩序稱旨，故皆擢用為直史館，賜緋；舊止賜塗金帶，特擇犀帶寵之。禹偁，鉅野人。處約，華陽人也。
　　乙亥，上於東郊親饗先農，以后稷配，遂耕籍田。始三推，有司言禮畢，上曰：「朕志在勸農，恨不能終於千畝，豈止以三推為限。」耕數十步，侍臣固請，乃止。還，御乾元門，大赦，改元。民年七十以上有德行為鄉里所宗者，賜爵一級。
　　丙子，上作東郊藉田詩賜近臣，因謂之曰：「國之上瑞，惟豐年爾。自累歲登稔，人無疾疫，朕求治雖切，而德化未洽，天貺若是，能無懼乎？」
　　庚辰，詔諸道州、府不得以司理參軍兼聭他職。
　　殿中侍御史龔穎編歷代年紀為二圖來上，優詔褒之。
　　上以補闕、拾遺任當獻納，時多循默，失建官本意，欲立新名，使各修其職業。二月乙未，改左右補闕為左右司諫，左右拾遺為左右正言。
　　先是，有翟馬周者擊登聞鼓，訟中書侍郎、兼工部尚書、平章事李昉身任元宰，屬北戎入寇，不憂邊思職，但賦詩飲酒並置女樂等事。上以方講籍田，稍容忍之。於是，召翰林學士賈黃中草制，授昉右僕射罷政，且令黃中切責之。黃中言：「僕射師長百僚，舊宰相之任，今自工部尚書拜，乃殊遷，非黜責之義也。若以文昌務簡均逸為辭【二】，庶幾得體。」上然之。庚子，昉罷為右僕射。
　　山南東道節度使、兼侍中趙普為太保、兼侍中，給事中、參知政事呂蒙正為中書侍郎、兼戶部尚書，並同平章事【三】。上諭普【四】曰：「卿勿以位高自縱，勿以權勢自驕，但能謹賞罰，舉賢能，弭愛憎，何憂軍國之不治？朕若有過，卿勿面從，古人恥其君不為堯、舜，卿其念哉！」蒙正質厚□簡，有重望，不結黨與，遇事敢言，每論政，有未允者，必固稱不可。上嘉其無隱，故與普俱命，藉普舊德為之表率也。蒙正晚輩驟進【五】，與普同位，普甚推許之。
　　陳王元僖進封許王；韓王元侃為荊南、湖南節度使，進封襄王；冀王元份為威武、建寧節度使，進封越王；益王元傑為劍南東西兩川節度使。（甲辰，始置建寧軍。）上手詔戒元僖等曰：「朕周顯德中，年十六，時江、淮未賓，從昭武皇帝南征，屯於揚、泰等州。朕少習弓馬，屢與賊交鋒，賊應弦而踣者甚觽，太祖駐兵****，聞其事，拊髀大喜。年十八，從周世宗、太祖，下瓦橋關、瀛、莫等州，亦在行陣。洎太祖即位，親討李筠、李重進，朕留守帝京，鎮撫都下，上下如一，其年蒙委兵權，歲餘授開封尹，歷十六七年，民間稼穡，君子小人真偽，無不更諳。即位以來，十三年矣。朕持儉素，外絕畋遊之樂，內灠聲色之娛，真實之言，故無虛飾。汝等生於富貴，長自深宮，民庶艱難，人之善惡，必恐未曉，略說其本，豈盡余懷。夫帝子親王，先須克己勵精，聽卑納諫。每著一衣，則憫蠶婦，每餐一食，則念耕夫。至於聽斷之間，勿先恣其喜怒。朕每親臨庶政，豈敢憚於焦勞，禮接髃臣，無非求於啟沃。汝等勿鄙人短，勿恃己長，乃可永守富貴而保終吉。先賢有言曰：『逆吾者是吾師，順吾者是吾賊』。此不可以不察也。」
　　樞密副使王沔為戶部侍郎、參知政事，御史中丞張宏為工部侍郎、樞密副使。
　　甲辰，置建寧軍於建州。（本紀但載冀王兼領威武、建寧二鎮，而不書建寧始復軍額。按會要兼領建寧乃在淳化四年，本傳亦云然，再益王既兼東、西川，疑越王不應獨鎮，今從本紀。）
　　丙午，詔諸道民有艱食者，所在發廩賑之。上謂宰相曰：「累年以來，百物豐阜，自京師達於四方，並無災沴，五穀順成，若非上穹降福，何以及此。今郡縣至廣，生齒甚觽，每聞一方小有兇歉，即命賑給，雖不能遍，亦表朕勤□之意也。」趙普對曰：「文王葬枯骨，天下稱仁。夫民猶草也，草上之風必偃。若帝王用心行道，上合天意，民自悅服。臣等每聞陛下發言必思為蒼生建長利，寧憂和氣之不降也？」
　　己酉，以屯田員外郎楊礪為庫部員外郎，充襄王府記室參軍。礪，鄠人，周廣順初，遊澶州，持所為文謁世宗。嘗獨處僧舍，夢一人衣冠甚古，目礪曰：「汝能從我遊乎？」礪即隨往。頃之，矩宮衛嚴邃，若非人間。見大殿上真人服王者衣冠，秉圭南向，總三千餘觽，礪陞殿禮謁。最上者前有案，置籍錄人姓名，礪見己名冠首，因請示休咎。真人曰：「我非汝師。」指一人曰：「此來和天尊，異日為汝主也，當問之。」天尊笑曰：「此去四十年，汝功成，余名亦顯矣。」礪再拜，寤而志之。礪初名厲，以夢矩籍中作「礪」字【六】，遂改焉。至是，受命謁見藩府，歸謂諸子曰：「吾今見襄王儀貌，即來和天尊也。」
　　先是，趙普再入相，方立班宣制，工部侍郎、同知京朝官考課雷德驤驟聞之，手不覺墜笏，遽上疏乞歸田裡，又請對，具陳所以。上勉諭良久，且曰：「卿第去，朕終保全卿，勿以為慮。」德驤固請不已。壬子，罷知京朝官考課，仍奉朝請，特賜白金三千兩【七】以慰其心。
　　上厲精圖治，欲聞讜論，以致太平，患髃下莫肯自盡以奉其上。三月甲子，下詔申警之曰：「四聰旁達，庶知乎物情，百職交脩，用熙於帝載。而有位之士，頗尚於宴安，納誨之任，率多於拱默，期格於道，不亦難乎？應兩省諫官等，職在箴規，任司獻替，至於政教之堙鬱，典章之闕漏，國蠹民瘼，悉當上言，無有所隱，爰暨司憲，實資繩愆，儻因循而備員，則屍曠以何堪！所宜振舉職業，申明紀律，正其彈射，以警姦回。凡曰中都之官，咸有攸司之局，並當稱其祿秩，幹於事任【八】，各懋迺績，以副朕意。」其後，上封事者頗觽。有詔閤門非涉僥望乃許受之。殿中丞、直史館謝泌抗疏陳其不可，且言：「外患方熾，民政未乂，狂夫之言，聖人取焉。苟詰而拒之，四聰之明，將有所蔽，願采其可者行之，不可者止之，庶下情得以上達。」泌，歙州人也。
　　上嘗謂戶部使李惟清曰：「朕讀漢書賈誼傳，夜分不倦。誼當漢文時，天下治平，指論時事，尤為激切，至雲長太息、堪慟哭者，蓋欲感動人主，不避觸鱗，真忠臣明國體者也。今廷臣有似此人者否？」惟清曰：「陛下登位以來，親選貢士，所謂俊彥盈庭者矣。若言事中理，少賜銟擢，苟不知忌諱，亦望含容，即賈誼之流復出。」上曰：「朕之聰明，雖不逮漢文，然每上章言事，未嘗不再三省覽，求其理道。稍或益國便民，即付宰相行之。識淺事乖，寢而不報，未嘗加罪。蓋欲開言路，廣視聽。若有言大事，知大體者，朕當擢以不次之位也。」
　　樞密副使、工部侍郎趙昌言與鹽鐵副使陳象輿厚善，度支副使董儼、知制誥胡旦皆昌言同年生，右正言梁顥常在大名幕下，故四人者日夕會昌言第，京師語曰：「陳三更，董半夜。」有傭書人翟穎者，姦險誕妄，素與旦親狎，旦知穎可使，乃為作大言狂怪之辭，使穎上之，仍為穎改名馬周，以為唐馬周復出也【九】。其言多排毀時政，自薦可為天子大臣【一○】，及力舉十數人皆公輔之器，昌言內為之助，人多識其辭氣，知旦所為也。李昉既坐黜，趙普秉政，深疾之。開封尹許王元僖使親吏儀贊廉得其事，白上，捕馬周繫獄，開封府判官張去華親窮治之，馬周具伏。上怒，詔決杖流海島。甲戌，責昌言為崇信節度行軍司馬，象輿復州團練副使，儼海州、旦坊州【一一】、顥虢州司戶參軍。上待昌言厚，垂欲相之【一二】，會普以勳舊復入，惡昌言剛戾難制，因是請加誅殛。上特□宥昌言，既謫，普又請行後命，上不許，乃止。普始為節度使，貽書臺閣，體式皆如申狀，得者必封還之，獨象輿不卻，普謂其慢己，故與顥等皆被重譴。
　　太平興國初，侯莫陳利用賣藥京城，多變幻之術，眩惑閭里。樞密承旨陳從信得之，亟聞於上，即日召見，試其術頗驗，即授殿直，驟加恩遇，累遷至鄭州團練使。前後賜與，寵澤莫二，遂恣橫，無復畏憚，至於居處服玩，皆僭乘輿宮殿之制。依附者頗獲薦用，士君子畏其黨而不敢言。於是趙普使人廉得其專殺人及它不法事，力於上前發之【一三】，乃遣近臣就案，利用具伏。乙亥，詔除名，流商州，仍籍其家，俄詔還之。普恐其再用。有殿中丞竇諲者，儀子也，嘗監鄭州榷酤，於是與班列言：「利用每獨南向坐以接京使，犀玉帶用紅黃羅袋。澶州黃河清，鄭州將用為詩題試解舉人，利用判試官狀，言甚不遜。」普聞之，召至中書，詰得其實，復令上疏告之。又京西轉運使宋沆，初籍利用家，獲書數紙，言皆指斥切害，悉以聞。普因勸上曰：「利用罪大責輕，未塞天下望，存之何益！」上曰：「豈有萬乘之主不能庇一人乎？」普曰：「此巨蠹犯死罪十數。陛下不誅，則亂天下法。法可惜，此一豎子，何足惜哉。」上不得已，命賜死於商州。既而悔之，遽使馳傳貸其死，使者至新安，馬旋濘而踣，掀於淖而出，換它馬。及至，磔於市矣。聞者快之。沆，湜之從弟也。普彊直疾惡類此。或雲普於中書接見髃官，必語次尋繹有言人短長者【一四】。既退，即命吏追錄之。事發，引以為證。由是髃官悚息，無敢言者，中書事益壅蔽。（中書事益壅蔽，此據附傳。然普三入相，所謂命吏追錄人長短，殆皆竇諲事也，普必當不如此。而附傳則以為普素所蓄積皆如此，則恐過矣。故因竇諲事著此語，且以或雲略見普未必常如此之意。）
　　夏四月庚戌，遣考功員外郎兼侍御史知雜事呂端、起居舍人鉅野呂祐之使高麗【一五】，假內庫錢五十萬以辦裝。還，遇風濤，帆檣折，舟人大恐，端恬然讀書不輟，祐之悉取所得貨沈之，迺止，詔蠲其所貸。
　　五月辛酉，置祕閣於崇文院，分三館之書萬餘卷以實其中，命吏部侍郎李至兼祕書監，右司諫、直史館宋泌兼直祕閣，右贊善大夫、史館檢討杜鎬為校理。泌，湜之兄也。
　　朝廷數以敕書招諭李繼遷及同惡蕃部，繼遷亦嘗遣孔目官張浦詣知環州程德玄自陳歸順之意。然繼遷終不肯降，益侵盜邊境。宰相趙普建議欲復委李繼捧以夏臺故地，令圖之。繼捧時為感德節度使，即召赴闕。辛未，上親書五色金花牋賜繼捧國姓，改名保忠，壬申，授定難節度使，所管五州錢帛、芻粟、田園等並賜保忠。壬午，保忠辭之鎮，錫賚甚厚，命右衛第二軍都虞候王杲領兵千人護送之。及還，保忠以土物為贐，杲拒而不納。上知之，召賜白金百兩。杲，齊人也。
　　閏五月己丑，以襄州衙內都虞候趙承煦為六宅使。承煦，普次子也，普再入相，未始為求官，上特命之。普常戒其子弟曰：「吾本書生，偶逢昌運，受寵踰分，固當以身許國，私家之事，吾無預焉。爾等宜各勉勵，勿重吾過。」故自宥密升宰輔【一六】，出入三十餘年，未始為其親屬求恩澤者。
　　近制，宰相子起家即授水部員外郎，加朝散階，呂蒙正固讓，止授六品京官，自是為例。（此事見富弼作蒙正神道碑，雲蒙正長子從簡當得水部員外郎，蒙正懇辭，止授將作監丞，因以為著例，至今不易。）
　　丙申，賜諸道高年百二十九人爵為公士。秦、漢以後，不復賜民爵，自籍田禮成，始復賜焉。
　　先是，翰林學士、禮部侍郎宋白知貢舉，放進士程宿以下二十八人，諸科一百人。牓既出，而謗議蜂起，或擊登聞鼓求別試。上意其遺才，壬寅，召下第人覆試於崇政殿，得進士馬國祥以下及諸科凡七百人，令樞密院用白紙為牒賜之，以試中為目，令權知諸縣簿、尉。謂樞密副使張宏曰：「朕自即位以來，親選貢士，大者為棟梁，小者為榱桷。今封疆萬里【一七】，人無棄材，日思孜孜，庶臻上理也。卿與呂蒙正等，曩者頗為大臣所沮，非朕獨斷，則不及此矣。」宏頓首謝。白凡三掌貢士，所取如蘇易簡、王禹偁輩皆知名，而罷黜者觽，因致謗議。時知制誥李沆亦同知貢舉，謗議獨所不及。
　　舊制，鎖院，給左藏庫錢十萬以資費用。是歲，詔改支尚書祠部錢，仍倍其數。罷御廚翰林、儀鸞司供帳。
　　先是，開封府發解，如諸州之制，皆府官專其事。是秋，以府事繁劇，始別敕朝臣主之，定名訖，送府發解如式，遂為永制。（程宿，衢州人，此據登科記。）
　　右諫議大夫李巨源責授都官郎中、知朗州【一八】。巨源性訐直，好言事，上屢加銟激，將有大用之意。會貶，巨源恃舊恩，日夕望召還，嘗語僚屬曰：「會當思我，寧久居此！」後數歲，驛遞堂帖令乘傳歸闕，巨源啟封見之，大笑，喜極氣絕而卒。（巨源以淳化三年十月癸未卒於朗州，今附見。）
　　御史中丞嘗劾奏開封尹許王元僖，元僖不平，訴於上曰：「臣天子兒，以犯中丞故被鞫，願賜□宥。」上曰：「此朝廷儀制，孰敢違之！朕若有過，臣下尚加糾擿，汝為開封府尹，可不奉法耶？」論罰如式。（百官表載此事於端拱元年，不記中丞姓名及許王所坐何事，今附見李巨源貶後。）
　　殿中丞江陵夏侯嘉貞【一九】嘗為洞庭賦，右散騎常侍徐鉉見之曰：「木玄虛之流也，詞采又過焉。」上聞其名，召試禁中，擢右正言、直史館、兼直祕閣。嘉貞喜黃白之術，願為文字官，常語人曰：「我得見鉛中銀一錢【二○】，知制誥一日足矣。」嘗獻詩，有歆慕青雲意，上和以賜之，戒其狹劣好進。嘉貞尋病卒。
　　復以湖南為武安軍。（本紀於二月即雲襄王兼領荊南、湖南兩鎮，至是復雲改湖南為武安軍，按：實錄，襄王二月未嘗兼領湖南也，疑復軍額後迺除節度使，本紀恐誤，更俟詳考。）
　　上既擢馬國祥等，猶恐遺材，復命右正言王世則等召下第進士及諸科於武成王廟重試，得合格數百人。丁丑，上覆試詩賦，又拔進士葉齊以下三十一人、諸科八十九人，並賜及第。（葉齊邑里，登科記亦無之。）
　　上謂宰相曰：「今歲炎暑尤甚。流俗有言，人生如病瘧，於大寒大暑中過歲，寒暑迭變，不覺漸成衰老。苟不競為善事，虛度流年，良可惜也。」秋七月戊戌，謂趙普曰：「卿耆年觸熱，固應不易。自今長春殿對罷，宜即歸私第頤養，俟稍涼迺赴中書視事。」普頓首謝。
　　八月乙卯朔。甲子，以宣徽南院使郭守文充鎮州路都部署，上面命之曰：「夫用兵者，先須知敵彊弱，明於動靜，賞罰必當，但戢兵清野，此大意也。且朝廷以鎮、定、高陽三路控扼往來咽喉，若敵無所顧，矜驕而來，則出奇兵掩之，萬不失一。且於騎士一指揮內揀驍勇者，間以弓矢、槍劍，分為十隊，乃至三四百隊，皆可制也。又選廷臣押隊。敵若敢踰鎮、定，汝但勿戰，陽為怯勢，騎置其事【二一】，朕即以駕前精銳，徑發格鬥，仍竊取敵號，俟有必勝之策，則分佈隊伍，縱兵擊殺，若其未捷，各保城寨，皆百戰百勝之謀也。自能隨機設計，為之便宜，即不繫此【二二】。」
　　中書堂後官闕，宰相欲選於百司以補之，上不許。辛未，以河南府法曹參軍梁正辭、楚邱縣主簿喬蔚等五人，並為將作監丞，充中書堂後官。堂吏拔選人授京官為之，自此始。
　　戊寅，武勝節度使、太師、尚書令、兼中書令鄧王錢俶卒，上為輟視朝七日，追封秦國王，諡忠懿，命中使護喪事，葬洛陽。俶任太師、尚書令、兼中書令四十年，為元帥三十五年，窮極富貴，福履之盛，近代無比。
　　庚辰，車駕幸國子監，謁文宣王，禮畢，升輦，將出西門，顧見講坐，左右白博士李覺方聚徒講書。上即召覺，令對御講，覺曰：「陛下六飛在御，臣何敢輒陞高坐。」上因降輦，命有司張帟幕，設別坐，詔覺講周易之泰卦，從臣皆列坐。覺乃述天地感通、君臣相應之旨，上甚悅，特賜帛百疋。遂幸玉津園宴射。辛巳，上謂宰相曰：「昨聽覺所講，文義深奧，足為鑑戒，當與卿等共遵守之。」趙普頓首謝。
　　九月丁未，祕書監李至言：「著作局撰告饗宗廟及諸祠祭祝文稱尊號，唐惟開元禮有之，稽古者以為非禮。且尊號起於近代，請舉舊典，饗宗廟稱嗣皇帝臣某，諸祠稱皇帝，斯為得禮【二三】。」從之。
　　冬十月甲子，特置馬步軍龍神衛四廂都指揮使、殿前捧日天武四廂都指揮使，以振州防禦使孔守正、澄州防禦使范廷召為之【二四】。（據孔守正傳云：上以守正練習戎旅，特置龍神衛四廂都指揮使以授之。按：實錄，龍神衛四廂，蓋與捧日天武四廂同置都指揮使，范廷召與守正並命。今附見，更須考詳。）
　　癸未，上謂侍臣曰：「朕每念古人禽荒之戒，自今除有司順時行禮之外，更不於近甸游獵。五坊鷹犬，悉解放之，庶表好生之意。」遂詔天下勿復以鷹犬來獻。
　　是月，以右諫議大夫樊知古為河北東、西路都轉運使。都轉運使自知古始。知古，即若水也，上為改名焉。（都轉運使始此，實錄不書，據本傳及會要追記，故不見其日，更俟詳考。又太平興國四年十一月高繼申【二五】為河北南路都運使，當時河北分兩路，繼申止為南路，故不為事始。）
　　十一月，契丹大至唐河北，將入寇【二六】。諸將欲以詔書從事，堅壁清野勿與戰。定州監軍、判四方館事袁繼忠曰：「契丹在近，今城中屯重兵而不能剪滅，令長驅深入，侵略它郡，謀自安之計可也，豈折衝禦侮之用乎！我將身先士卒，死於敵矣。」辭氣慷慨，觽皆伏。中黃門林延壽等五人猶執詔書止之，都部署李繼隆曰：「閫外之事，將帥得專焉。往年河間不即死者，固將有以報國家耳。」乃與繼忠出兵距戰。
　　先是，易州靜塞騎兵尤驍果，繼隆取以隸麾下，留妻子城中。繼忠言於繼隆曰：「此精卒，止可令守城，萬一寇至，城中誰與捍敵？」繼隆不從，既而敵果入寇，易州遂陷，卒之妻子皆為敵所掠。（易州陷，守將不知主名，亦不得其月日，但於此略見事跡耳，國史【二七】疏略如此，良可惜也。）繼隆欲以卒分隸諸軍，繼忠曰：「不可，但奏陞其軍額，優以廩給，使之盡節可也。」繼隆從其言，觽皆感悅，繼忠因乞之隸麾下。至是摧鋒先入，契丹騎大潰，追擊逾曹河，斬首萬五千級，獲馬萬匹。己丑，捷奏聞，髃臣稱賀。上降璽書褒答，賜予甚厚。（按此捷但定州路都部署及監軍之功也。郭守文時在鎮州，初不聞出兵相為犄角，而實錄、本紀皆雲守文上言破契丹於唐河，不知何故。今但據李繼隆及袁繼忠二傳刪修，不復稱守文。然守文正傳亦云大破契丹於唐河。又會要雲【二八】：契丹寇中山，守文與繼隆出精兵背城而陣，敵盡銳來攻，繼隆號令將士，一鼓破之，殺獲甚觽。按守文自為鎮州都部署，初未嘗受詔至定州，安得與繼隆同出兵背城而陣也？契丹傳雖雲守文、繼隆同出戰，然亦無背城而陣等事。不知會要從何得之，當考。實錄又云：契丹累歲寇邊，頗為民患，國家乃於鎮、定、高陽關大屯兵甲，以犄角之。遣將之日，上親授以成算。至是，果克捷焉。按此乃史臣歸美之辭，恐非事實，今不取。）
　　十二月，國子博士李覺上言曰：「夫冀北、燕、代，馬之所生，胡戎之所恃也，故制敵之用，實資騎兵為急。議者以為欲國之多馬，在啗戎以利，使重譯而至焉。然市馬之費歲益而□牧之數不加者，蓋失其生息之理也。且戎人畜牧轉徙，旋逐水草，騰駒游牝【二九】，順其物性，由是浸以蕃滋也。暨乎市易之馬，至於中國，則縶之維之，飼以枯□，離析牝牡，制其生性，玄黃虺隤，因而減耗，宜然矣；又不同中國之馬，服習成性，食枯鰖，處華□，率以為常，故多生息，日無耗失。古者田賦之法，六十四井出戎馬四匹，兵車一乘，牛十二頭，天子畿方千里，提封百萬井，除山川、城池、邑居、苑囿三十六萬井不輸賦外【三○】，六十四萬井出戎馬四萬匹，兵車萬乘，此賦馬之數也。諸侯大者馬四千匹，兵車千乘，故稱千乘之國。卿大夫大者馬四百匹，兵車百乘，故云百乘之家。則天下之廣，諸侯之觽，戎馬之賦多矣。是以唐堯暨晉皆處河北，而北狄不能為患，由馬之多。此馬並取於田賦，又不聞市馬於外也。洎秦壞井田，漢興阡陌，兵車不取田賦，戎馬悉從官給，是以匈奴歷年為患，由馬之少也。故晁錯說文帝勸農功，令民有車騎馬一匹者，復卒三人，謂免三人甲卒之賦也。至武帝，七十年間，觽庶街巷有馬，千百成髃，乘牝者擯而不得會聚，此則馬皆生於中國，不聞市之於戎也。今軍伍中牝馬甚多，而孳息之數尤鮮者，何也？皆雲官給秣飼之費不充，又馬多產則羸弱，駒能食則侵其芻粟，馬母愈瘠，養馬之卒，有罪無利，是以駒子生乃驅令□灰而死。其後官司知有此蠹，於是議及養駒之卒，量給賞緡，其如所賜無幾，而尚習前弊。今竊揣量國家所市戎馬，直之少者，匹不下二十千，往來資給賜與，復在數外，是貴市於外夷而賤棄於中國，非理之得也。國家縱未暇別擇牝馬，以分畜牧，宜且減市馬之半直賜蓄駒之將卒，增為月給，俟其後納馬即止焉，則是貨不出國而馬有滋也。大率牝馬二萬而駒收其半【三一】，亦可歲獲萬匹，況復牝又生駒，十數年間馬必倍矣。昔猗頓，窮士也，陶朱公教以畜五牸，乃適西河，大畜牛羊於猗氏之南，十年間其息無算，況以天下之馬而生息乎【三二】？」上覽奏而嘉之。（本志，覺疏在端拱元年，不得其月日，附之年末。）
　　著作郎、直史館羅處約上疏曰：（處約疏稱今春詔旨，則端拱元年三月甲子所降詔書是也。上此疏必在此年終，三司置十二員判官乃淳化四年事，不知處約何以預言之，豈端拱初已有此議，淳化時方施行故耶？今附見歲末，更俟詳考。）「臣累日以來，趨朝之暇，或於卿士之內預聞時政之言，皆曰聖上以三司之中，邦計所屬，簿書既廣，綱條日繁，將盡未善之規，冀協酌中之道。竊聞省中上言，欲置十二員判官兼領其職，貴各司其局，允執厥中。臣伏以三司之制非古也，蓋唐朝中葉之後，兵寇相仍，河朔不王【三三】，軍旅未戢，以賦調筦榷之所出，故自尚書省分三司以董之。然國用所須，朝廷急務，故僚吏之屬，倚注尤深。或重其任以處之，優其祿以委之，黽勉從事者姑務其因循，盡瘁事國者或生於睚鴺，因循則無補於國，睚鴺則不協於時。或淺近之人用指瑕為心計，深識之士以多可為身謀【三四】。蠹弊相沿，為日久矣。今若如十二員判官之說，亦從權救弊之一端也。然而聖朝之政，臻乎治平，當求稽古之規，以為垂世之法。臣嘗讀傅說之書，以為『事不師古，匪說攸聞』，又二典『曰若稽古』，皆謂順考古道，致乎治平。以臣管窺，莫若復尚書都省故事，其尚書丞郎、正郎、員外郎、主事、令史之屬，請依六典舊儀，以今三司錢刀、粟、帛、筦榷、度支之事，均在二十四司。如此，則各有司存，可以責其集事。今則倉部、金部，安能知儲廩帑藏之盈虛？司田、司川，孰能知屯役、河渠之遠近？有名無實，積習生常，況此復都省之事，下臣猶能僉知其可，況在陛下聰明睿哲乎！然議者以為不行已久，難於改更。若斷自宸衷，下於相府，都省之制，故典存焉，上令下從，孰為不可？蓋人者可與習常，難與適變，可與樂成，難與慮始。在周易有之，『天地革而四時成』，此言能改命而創制，及小人樂成，則革面以順上矣。況三司之名興於近代，堆案盈幾之籍，何嘗能省覽之乎？復就三司之中【三五】，更分置僚屬，則愈失其本源矣。今三司勾院即尚書省比部，元為勾覆之司，周知內外經費，陛下若欲復之，則制度盡在。迨及九寺、三監，多為□泛之司，雖有其官，不舉其職。伏望陛下當治平之日，建垂久之規，不煩更差使臣，別置公署。如此，則名正而言順，言順而事成。省其□員，則省其經費，故書曰：『唐、虞稽古，建官惟百』，『夏、商官倍，亦克用乂』。伏望法天地簡易之化，建洪範大中之道，可以億萬斯年，垂衣裳而端拱矣。」
　　上嘗謂宰相曰：「國之興衰，視其威柄可知矣。五代承唐季喪亂之後，權在方鎮，征伐不由朝廷，怙勢內侮。故王室微弱，享國不久。太祖光宅天下，深救斯弊。暨朕纂位，亦徐圖其事，思與卿等謹守法制，務振綱紀，以致太平。」上又曰：「至公之道，無黨無偏。有國者能行之，太平果不難致。」趙普曰：「天發生於春夏，肅殺於秋冬，不私一物，此所以能長久，王者所宜法也。」
　　注　　釋
　　【一】羅處約為著作佐郎「著作佐郎」，太宗實錄卷四三及東都事略卷一一五、宋史卷四四○本傳均作「著作郎」。
　　【二】若以文昌務簡均逸為辭「均逸」原作「均勞逸」，據宋本、閣本、活字本及編年綱目卷四、編年錄卷二刪「勞」字。又宋撮要本「均逸」作「約逸」。
　　【三】並同平章事原作「平章事」。按宋大詔令集卷五一呂蒙正拜相制，原句蓋沿襲制文，指呂而言。十朝綱要卷二、續通鑑卷一四均作「並同平章事」，編年錄卷二則作「並拜相」，蓋兼及上文趙普與呂蒙正兩人而言。此句續通鑑並有考異，以作「並同平章事」為宜，今據十朝綱要及續通鑑補「並同」二字。
　　【四】上諭普曰「諭」原作「謂」，據宋本、宋撮要本及編年錄卷二改。
　　【五】蒙正晚輩驟進「驟」原作「後」，據宋本及編年綱目卷四、宋史全文卷三下改。
　　【六】以夢睹籍中作礪字「作」字原脫，據宋本及宋史卷二八七楊礪傳補。
　　【七】特賜白金三千兩「三千兩」原作「三十兩」，各本同。按太宗實錄卷四三、宋史卷二七八雷德驤傳並作「三千兩」，今據改。
　　【八】幹於事任「事任」原作「任事」，據宋本、閣本、活字本改。
　　【九】以為唐馬周復出也「唐」字原脫，據宋本、宋撮要本補。
　　【一○】自薦可為天子大臣「可為」原作「於」，據閣本及太宗實錄卷四四、宋會要職官六四之六改。
　　【一一】坊州原作「防州」，據宋本、閣本及同上書改。
　　【一二】垂欲相之「垂」原作「隨」，據宋本及宋史二六七趙昌言傳改。
　　【一三】力於上前發之「力」原作「方」，據各本改。
　　【一四】必語次尋繹有言人短長者「繹」原作「譯」，據宋本、宋撮要本、閣本改。
　　【一五】呂祐之原作「呂佑之」，各本同。按宋史卷二九六本傳作「呂祐之字元吉」，卷四八七高麗傳及太宗實錄卷四四均作「呂祐之」，今據改。下同。
　　【一六】故自宥密升宰輔「宥」原作「樞」，據宋本、閣本、活字本及編年錄卷二、宋史全文卷三下改。
　　【一七】今封疆萬里「今」原作「令」，據宋本、宋撮要本、閣本改。
　　【一八】郎州原作「郎州」，據宋撮要本、閣本改。下同。
　　【一九】殿中丞江陵夏侯嘉貞按此句以下至下編「並賜及第」，太宗實錄卷四四均繫於六月丁丑。召下第進士及諸科於武成王廟重試事，宋會要選舉七之五亦繫於六月十一日。原刊此處蓋遺月日。
　　【二○】我得見鉛中銀一錢「一」字原脫，據宋本補。按沙門文瑩玉壺清話卷七作「使我乾得水銀半兩，知制誥一日，平生足矣。」
　　【二一】騎置其事原作「陰置騎士」，據宋本改。按宋會要蕃夷一之一三作「連馳以聞」。
　　【二二】自能隨機設計為之便宜即不繫此「即不繫此」原作「莫善於此」，據宋本、閣本、活字本改。宋會要蕃夷一之一四則作「亦不拘此」。又「自能隨機設計」，上引會要一之一三作「苟隨機所見」，疑原刊「自能」二字或可作「苟能」。
　　【二三】斯為得禮「斯」原作「始」，據宋本、宋撮要本、閣本改。
　　【二四】以振州防禦使孔守正澄州防禦使范廷召為之「振州防禦」下原闕「使」字，「范廷召」原作「范延召」，據閣本及宋史卷二七五孔守正傳、隆平集卷一七與宋史卷二八九范廷召傳改補。
　　【二五】高繼申原作「高繼忠」，據宋本、閣本、活字本改。下同。
　　【二六】將入寇「將」原作「荊」，據宋本改。
　　【二七】國史原作「國忠」，據宋本、宋撮要本、活字本改。
　　【二八】又會要雲「又」原作「及」，據宋本、閣本改。
　　【二九】騰駒游牝「駒」原作「騎」，據宋本、宋撮要本及編年綱目卷四、通考卷一六○兵考改。
　　【三○】除山川城池邑居苑囿三十六萬井不輸賦外「三十六萬井」原作「二十六萬井」，據宋本、宋撮要本及上引通考改。
　　【三一】而駒收其半「收」原作「牧」，據同上書改。
　　【三二】況以天下之馬而生息乎「生息」上原衍「無」字，據宋本、宋撮要本、閣本及上引通考刪。
　　【三三】河朔不王「王」原作「至」，據宋本、宋撮要本及宋史卷四四○羅處約傳改。
　　【三四】深識之士以多可為身謀「深」原作「生」，據各本及上引宋史改。
　　【三五】復就三司之中「就」字原闕，據上引宋史補。
