卷七
　　起訖時間 起太祖乾德四年正月盡是年十二月 
　　卷　　名 續資治通鑑長編卷七 
　　帝　　號 宋太祖 
　　年　　號 乾德四年（丙寅，966） 
　　全　　文
　　春正月丁卯朔，御文明殿受朝。
　　乙亥，遣中使葬樞密直學士趙逢妻朱氏。時逢權知閬州，上聞其妻病死京師，故令官給葬事。逢性慘酷，其在閬州，會賊窵起，攻逼州城，逢捍禦有功，及事平，誅滅者近千家。
　　丙子，遣供奉官都知曹守琪（守琪，未見。）等分詣江陵、鳳翔，賜偽蜀髃臣家屬錢帛，疾病者給以醫藥。
　　丙戌，詔：「三司鹽鐵、度支、戶部判官，除各行本司公事外，自今應有改移制置、支撥折科、增減條流、轉輸供億，凡干起請，並繫商量，切在從長，務令允當。若或事未諳詳，理須詢訪，即宜關牒以問別司。別司纔受公文，便須盡理回報，具明可否，方得施行，苟涉稽違，當行黜責。若或因而更改，頗協便宜，仍具奏聞，並充課績。若在省曾篃咨謀，事猶未決【一】，即許牒逐路轉運使問其利害。其轉運司承受公文，亦準此應報，或當軍期，不在此例。應三司使或有行遣未當，本判官並須執諮。如事理顯明，不肯依據，即許面取進止。或事有已經敷揚，稱奉旨施行者，若未通便，亦許指陳。或本司判官避事不言，仍許別部判官及逐路轉運使直具利害聞奏。賞罰之典，斷在必行，應逐司判官各置歷批書課績，與判使通署【二】，每至年終，當議考較黜陟，或明知利害，而循默不言，便當舉行，不須歲終。應三司各置推官一員，令總斷逐司公案，兼專掌勾司公事，仍別給印。應三司使如點檢得判官等起請行遣不當公事，亦置歷批書。諸道轉運使如見三司行下公事有不便於民者，許直具事狀以聞，不得隱避。其所行公事及申奏起請改正條件，亦仰置歷批上，逐季進呈，以憑校定考第，明行黜陟。」
　　丁亥，以客省使丁德裕為西川都巡檢使，與引進副使王班、內班都知張嶼同領兵數千人赴西川，時全師雄之黨猶未殄滅也。（張嶼，未見。）
　　己丑，幸迎春苑宴射。
　　詔達州偽蜀時刺史於部下無名科率並罷之。
　　北漢入寇，命西北諸鎮出兵禦之。
　　是月，契丹又侵易州，監軍任德義（德義，未見。）擊走之。令關南兵馬都監及雄、霸、瀛、鄚等州刺史勒所部兵校獵於幽州境上，以耀威武。（此據國史契丹傳，本紀但書關南及四州耀武事，不書任德義事，乃於開寶四年正月始書德義事，恐本紀誤也。）
　　二月癸卯，上親視宮城版築，遂幸北園宴射。
　　丙辰，安國節度使羅彥緓，言與西上閤門副使田欽祚大破北漢軍於靜陽砦，斬首千餘級，擒其將鹿英等，獲馬三百匹，兵仗三萬餘。
　　于闐國王遣其子德從來貢方物。
　　初，渝州賊杜承折劫觽圍州城，外援不至，判官卞震躬率士卒拒守，為流矢所中，有詔折之，創甚不能臨軍，而州兵重傷，卷甲宵遁，刺史陳守習、（守習，未見。）通判氏居方遂降賊。承折入據州署，以偽官厚賄誘震，震皆斬其使，因遣人說賊黨陳章，述朝廷威德，諭以禍福。章者，本州校也，既懼且信，伏兵擊承褒，承褒雅不為備，觽遂大潰。震與守習等分部餘賊討平之。既而有司言守習、居方嘗失守降賊，當死。震以前功得贖。丁巳，守習為淄州教練使，免居方官。震，成都人也。（卞震傳以陳守習為陳文襲，今從實錄。）
　　辛酉，令西北諸州俘獲北漢生口，並給以田及農具種食。
　　權知貢舉王祜言進士合格者六人，諸科合格者九人。上恐其遺才，復令於不中選人內取其優長者，第而升之。
　　甲子，賜西川諸州今年夏租之半，無苗者復之。
　　岳州言火焚衙署倉廩庫務、居民廬舍殆盡。
　　三月癸酉，詔廢義倉，以民重疊供輸，復成勞擾故也。
　　甲戌，始賜百官薪火。
　　占城國遣使朝貢。
　　乙亥，殿前都虞候楊義暴疾失音。上幸其第，賜錢二百萬，命掌軍如故。義忠直無他腸，故上委任之不疑。雖不能言，而指顧之間，觽皆稟令，軍政肅然。有童奴田玉者，善揣度義意，每上前奏事及對賓客，或戒敕部下，義必回顧玉，畫掌中為字，玉盡曉焉。因代義開說，皆如義所欲。
　　己卯，淮南諸州言江南饑民數千人來歸，令所在發廩賑之。
　　賜沿邊將士薑茶。
　　癸未，詔川、峽諸州長吏察民有偽蜀日所輸煩苛，詔所未蠲者，悉便宜除之。
　　僧行勤等一百五十人請遊西域，詔許之，仍賜錢三萬遣行。
　　乙酉，幸玉津園，令衛士騎射，賜從官飲。
　　夏四月丁酉，占城國王悉利喰盤遣使貢方物。
　　禁荊湖諸州造蠱厭。
　　庚戌，修崇元殿成，改曰乾元殿。召近臣諸軍校觀之。賜近臣器幣，軍校帛，役夫錢。
　　前絳州防禦使彭城郭廷謂（廷謂，初見顯德四年。）為靜江留後、權知梓州。偽蜀時，有莊屯戶、專腳戶，皆直隸州將，鷹鷂戶日獻雉兔，田獵戶歲入皮革，又有鄉將、都將等互擾閭里，廷謂至，悉除之。
　　壬子，罷光州歲貢鷹鷂，放養鷹戶。
　　丁巳，契丹天德節度使於延超與其子仁愛來降。以延超（延超、仁愛未見。）為右千牛衛大將軍，領天德節度使。（實錄於庚申始載延超除右千牛衛大將軍，今並書於此。）
　　河南府進士李靄，（案宋史及薛應旂續通鑑，皆作李藹。）決杖，配沙門島。靄不信釋氏，嘗著書數千言，號滅邪集，又輯佛書綴為衾裯，為僧所訴，河南尹表其事，故流竄焉。
　　戊午，以兩浙衙內都指揮使、台州團練使錢惟治領寧遠節度使，依前兩浙衙內都指揮使。惟治，吳越王俶之長子也。
　　庚申，幸燕國長公主第視疾。
　　辛酉，詔以江南洊饑，許沿江百姓過江樵採貿易，獨商旅禁之如故。（本紀在七月，今從實錄。）
　　是月，詔曰：「出納之吝，謂之有司。儻規致於羨餘，必深務於掊克。知光化軍張全操（全操，未見。）上言：『三司令諸處場院主吏，有羨餘粟及萬石、芻五萬束以上者，上其名，請行賞典。』此苟非倍納民租【三】，私減軍食，亦何以致之？宜追寢其事，勿復頒行。除官所定耗外，嚴加禁之。」（食貨志載此詔於乾德四年四月，不得其日。張全操，江東人。再見興國二年二月，疑即此全操也。）
　　五月乙丑朔，詔：「川、峽諸州，偽蜀政令有煩苛刻削害及民者，累詔禁止蠲除之，吏或不能遵守奉行，未忍悉置於罪。自今其勿復令部曲主掌事務，及於部內貿易，與民爭利，違者論如律。」
　　庚午，幸玉津園宴射。
　　癸酉，始令諸司法物以文繡易彩繪。
　　唐主遣使來貢，賀文明殿成也。
　　甲戌，光祿少卿郭□棄市。□知衛州以贓聞，詔左拾遺袁仁鳳鞫其事，罪不至死，又遣左拾遺張純覆實，乃寘於法。（仁鳳、純，未見。）
　　先是，上遣右拾遺孫逢吉（逢吉，未見。）至成都收偽蜀圖書法物。乙亥，逢吉還，所上法物皆不中度，悉命焚毀，圖書付史館。孟昶服用奢僭，至於溺器亦裝以七寶，上遽命碎之，曰：「自奉如此，欲無亡，得乎？」上躬履儉約，常衣澣濯之衣，乘輿服用皆尚質素，寢殿設青布緣葦簾，宮闈帟幕無文采之飾。嘗出麻屨布裳賜左右，曰：「此我舊所服用也。」開封尹光義因侍宴禁中，從容言：「陛下服用太草草。」上正色曰：「爾不記居甲馬營中時耶？」
　　上初命宰相譔前世所無年號，以改今元。既平蜀，蜀宮人有入掖廷者，上因閱其奩具，得舊鑑，鑑背有「乾德四年鑄」，上大驚，出鑑以示宰相曰：「安得已有四年所鑄乎？」皆不能答。乃召學士陶穀、竇儀問之，儀曰：「此必蜀物，昔偽蜀王衍有此號，當是其歲所鑄也。」上乃悟，因嘆曰：「宰相須用讀書人。」由是益重儒臣矣。趙普初以吏道聞，寡學術，上每勸以讀書，普遂手不釋卷。（此事不知果何時，既無所繫，因附見收偽蜀圖書法物之後。）
　　上性嚴重寡言。獨喜觀書，雖在軍中，手不釋卷。聞人間有奇書，不吝千金購之。顯德中，從世宗平淮甸，或譖上於世宗曰：「趙某下壽州，私所載凡數車，皆重貨也。」世宗遣使驗之，盡發籠篋，唯書數千卷，無他物。世宗亟召上，諭曰：「卿方為朕作將帥，闢封疆，當務堅甲利兵，何用書為！」上頓首曰：「臣無奇謀上贊聖德，濫膺寄任，常恐不逮，所以聚書，欲廣聞見，增智慮也。」世宗曰：「善！」
　　丙子，詔西川幕職，州縣官料錢【四】先以他物折充者，自今並給實俸。
　　丁丑，令諸州長吏察民有父母親屬疾病不視醫藥者，深懲之。（實錄但指西川，今從本紀。）
　　庚寅，上親試制科舉人姜涉等於紫雲樓下，從容謂翰林學士承旨陶穀曰：「則天，一女主耳，雖刑罰枉濫，而終不殺狄仁傑，所以能享國者，良由此也。」因論前代帝王得失，日晡乃罷。涉等所試文理簄略，不應策問，並賜酒食遣之。
　　保寧留後、虎捷左右廂都虞候、權知侍衛步軍司事王繼勳恃恩驕恣，為部曲所訟，付中書鞫實。六月己亥，奪其軍職，命左金吾衛大將軍杜審瓊代之。以繼勳為彰國留後。
　　左拾遺、權知濰州徐雄坐隱官物除名，流沙門島。
　　甲辰，河決澶州觀城，流入大名境，壞民廬舍。
　　王全斌破賊帥全師雄於灌口寨，擒其黨二千人。師雄以觽趨金堂。（新、舊錄並不著此事，本紀於河決觀城下即書之，而闕其日。按實錄，河決觀城，乃甲辰六月十一也。十三日丙午，本紀載私養宦者詔，與實錄同，其間獨無乙巳，然則全斌破師雄亦當是十一日甲辰乎？更須詳考。平蜀實錄載全師雄以二年十一月二十七日病死金堂，與國史異。今但從國史。）
　　丙午，詔內官及三十以上乃許養一子，士庶不得以童男養為宦者。
　　澧州刺史白全紹免官，以縱紀綱於部內擾民規材故也。
　　丁未，詔西川轉運使沈義倫於成都寫金銀字金剛經，傳置闕下【五】。
　　辛亥，南州蠻進銅鼓一，請內附。
　　甲寅，契丹橫海節度使桑進興（進興，未見。）來降，以進興為左千牛衛將軍。於塔坦國天王娘子及宰相允越皆遣使來修貢。（國史及會要俱稱四年夏，因附此。新、舊錄無之。）
　　秋七月乙丑，詔：「自今諸州吏民不得即詣京師舉留節度、觀察、防禦、團練使，刺史、知州、通判，幕職、州縣官。若實以治行尤異，固欲借留，或請立碑頌者，許本處陳述，奏以塤裁。」
　　丙寅，詔自京至成都沿路州縣，有偽蜀職官將吏及其親屬疾病者，所在給醫藥，賜以錢帛。
　　戊辰，王全斌言西南夷首領兼霸州刺史董景等內附。（案宋史及薛應旂續通鑑，皆作董暠。）
　　己巳，幸造船務，又幸開封尹北園宴射。
　　癸酉，賜西川行營將士錢帛有差。
　　甲戌，以前永州刺史晉陽安守忠為漢州刺史。守忠初護屯田兵於河陰，王師克興元，上召守忠謂曰：「遠俗苛虐，南鄭走集之地，卿為朕撫和之。」即遣守忠權知興元。於是移守漢州，時王師未還，供億倍費，公帑不足，守忠助以私錢。上每遣使，必戒之曰：「安守忠在蜀，能自律己，汝見，當效其為人。」
　　丁丑，溪州刺史田思遷以銅鼓及方物來貢。
　　戊寅，禁淮南道私鑄錢。
　　庚辰，詔罷劍南道米昏之徵。
　　令華州民無出今年租，旱故也。
　　丁亥，給州縣官俸戶。（詔書言準漢乾祐二年敕。案舊史在七月，而通鑑不載。）
　　賜川、峽諸州民今年秋租之半。
　　復置靜戎軍於梓州。
　　令諸州就州廨作檢納廳，以受民租。
　　是月，以孔子四十四代孫宜為曲阜縣主簿。宜舉進士不中，因上書述其家世，特命之。
　　八月丁酉，詔西川民欠偽蜀臣僚私債者，悉令除放。
　　辛丑，召宰相、樞密使、開封尹，翰林學士竇儀，知制誥王祜等，宴紫雲樓下。因論及民事，上謂宰相趙普等曰：「下愚之民，雖不分菽麥，如藩侯不為撫養，務行苛虐，朕斷不容之。」普對曰：「陛下愛民如此，乃堯、舜之用心也。」（會要以為乾德元年八月九日，今從實錄。本紀，竇儀元年十一月乃為學士，王祜三年二月乃知制誥，安得元年八月二人便以兩制與宴？會要誤也。）
　　壬寅，詔以憲府繩姦，天官選吏，秋曹讞獄，俱謂難才，理宜優異。應御史臺、吏部銓南曹、刑部、大理寺，自知雜侍御史【六】、郎中、少卿以下，本司騳事滿三歲者遷其秩。御史中丞、尚書、侍郎、大理卿，別議旌賞。其奏補歸司勒留官令史、府史，各減一選。
　　先是，上與趙普言：「樞密直學士、右諫議大夫馮瓚材力，當世罕有，真奇士也。」嘗欲大用之。普心忌瓚，因蜀平，遂出瓚為梓州，潛遣親信為瓚私奴，伺察其過。間一歲，奴遂亡歸，擊登聞鼓，訴瓚及監軍綾錦副使李美、通判殿中侍御史李璙等為姦利事。（美、璙，未見。）上急召瓚等赴闕，面詰之，下御史鞫實，而奴辭多誣。普復遣人至潼關閱瓚等囊裝，得金帶及他珍玩之物，皆封題以賂劉箋，箋時在皇弟開封尹光義幕府。（箋，未見。）瓚等乃皆伏辜。獄具，普白上，言瓚等法當死。上欲貸之，普執不可，上不獲已，庚戌，詔並削名籍，瓚流沙門島，美海門島，箋免所居官。李璙者，嘗與王德裔佐王饒幕府，（德裔，未見。）上以孝明皇后故，識之。德裔輕率而璙謹厚，上薄德裔而厚璙。至是，璙特免配流。未幾，復御史。（劉箋，附見賈炎傳，雲嘗事太宗藩府，至戶部郎中，天禧中錄其孫從簡為三班奉職。不知當此時為開封府何官也。真宗實錄天禧四年四月，載箋母張表言箋嘗為太宗府佐，淪沒至今三十年，子孫絕無祿食者。上憫之，故命從簡以官。然亦不記箋官為何等也。建隆三年九月丁丑，以開封府判官，刑部員外郎劉箋為工部郎中充職，然則箋在藩府實為判官也。新錄又稱劉箋等已從別敕處分，恐瓚金帶等，不獨賂箋一人也。大抵新、舊錄載此事亦若有所避忌，故不甚詳，當細考之。）
　　辛亥，幸玉津園宴射。
　　壬子，衡州大火，焚公廨、倉庫、居民廬舍九百區。
　　甲寅，詔以夏麥既登，秋稼復稔，令州縣長吏勸民謹儲蓄，戒佚遊，以備凶荒。（王稱東都事略：詔曰：豐年之詠，播於頌聲，廣蓄之訓，垂於載籍。今三時不害，百姓小康，田裡無愁歎之聲，□畝有遺滯之穗。州縣長吏等職司牧養，義當勸率，俾及歲穰，各務儲積，或值凶歉，不至匱乏。古者倉廩實、禮節興，所宜禁民蒱搏，勿致游惰，戒其崇儉，免於靡榖，申嚴條教，稱朕意焉。）
　　乙卯，上御講武殿親錄繫囚，多所原減。
　　河決滑州，壞靈河大堤，詔殿前都指揮使韓重贇、馬步軍都頭王廷乂等，督士卒丁夫數萬人治之，所漲泛民田悉蠲其秋租。至十月，堤成，水復故道。廷乂，景之子也。
　　閏八月甲子，以灌口鎮為永康軍。
　　王全斌言破賊帥呂翰，克雅州，翰走黎州，為其下所殺，棄屍水中。（新、舊錄皆無之。本紀載此事於丙寅後、乙亥前。丙寅，初五日；乙亥，十四日也。不知此事的在何日。按實錄，是月乙丑，以酒坊使扈繼能權知雅州。乙丑，初三日也。或者朝廷因全斌奏克雅州，始命扈繼能，故移此事載於乙丑前，更須考詳。）
　　初，蜀置靜南軍，使扼邛崍、百丈，曹光實父子繼居其任。光實後遷永平捕盜遊奕使，有夷人張忠樂者，常髃行攻劫，且憾光實嘗殺其徒黨，乘蜀之亡，夜率觽數千環光實所居，鼓譟並進。光實負其母揮戈突圍以出，賊觽辟易不敢進。光實舉家三百餘口，賊殺之無緃類。又發其父塚，壞棺槨。光實詣全斌訴其事，且圖雅州地形要害及用兵攻取之計，請官軍先下之。全斌壯其勇敢，遂令為大軍鄉導，果克其城，獲忠樂而甘心焉。全斌乃署光實為義軍都指揮使，光實又以所部兵盡平黎州殘寇，全斌令光實權知黎州，兼黎、雅二州都巡檢使。安集勞來，蠻夷懷之。
　　乙丑，曹州言河水匯入南華縣，壞民廬舍。
　　丙寅，詔吏民先陷蜀踰十五年者，除墳塋外，其田宅不得理訴。
　　己巳，澶州言河水匯入衛南縣界，民登邱阜以避之。
　　庚午，索殿前諸軍亡賴者得十數人，敕黥配義豐監。
　　癸酉，命殿前、侍衛將校大閱戎事於軍中。
　　五代以來，常檢視見墾田以定歲租，吏緣為姦，稅不均適。由是百姓失業，田多荒萊，上惻然憫之。乙亥，下詔禁止，許民闢土，州縣不得檢括，止以見佃為額。（王稱東都事略：詔曰：五代以來，兵亂相繼，國用不足，庸調繁興。朕歷試艱難，周知疾苦，省嗇用度，未嘗加賦，優卹災沴，率從蠲復。所在長吏，明加告諭，自今百姓有能植桑棗，墾闢荒田者，只輸舊租。）
　　癸未，鄆州言黃河水入界。
　　乙酉，淄州刺史李處耘卒。上特為輟一日朝。贈宣德節度使。遣中使護喪事，賜葬地於洛陽偏橋。
　　己丑，幸開封尹北園，遂射於後苑。
　　以棣州團練使何繼筠為本州防禦使。
　　唐主遣使來貢，助修乾元殿。（本紀及新錄皆無之，獨舊錄於己丑日載此。）
　　詔殿前、侍衛諸軍及邊防監護使臣，不得選中軍驍勇者自為牙隊。
　　草澤廬誼（誼，未見。）言，西川官已不拘選限注授，有懷敕不赴，僥倖近地員闕者，請罰之。詔復與一月限，違者削官。賜誼同學究出身。
　　是月，詔求亡書。凡吏民有以書籍來獻者，令史館視其篇目，館中所無則收之。獻書人送學士院試問吏理，堪任職官，具以名聞。是歲，三禮涉弼、三傳彭幹、學究朱載皆應詔獻書，總千二百二十八卷，命分置書府。賜弼等科名。（此據會要。）
　　王全斌等械送孫進、吳緓等二十七人至京師，上親詰其叛亂之狀，皆具伏。九月壬辰朔，戮諸門外。進尤凶恣，遂族之。初，西川戍卒或亡命在賊黨中，有請按誅其妻子，上以語樞密使李崇矩，崇矩曰：「彼叛亡，固當孥戮，然按其籍，死者幾萬餘人。」上曰：「朕慮其間有被賊驅脅，非本心者。」乃盡釋弗誅。
　　庚子，重陽，宴長春殿。
　　甲辰，占城國遣使貢馴象。
　　乙巳，幸教船池，遂幸玉津園，觀衛士騎射。
　　丙午，詔吳越王俶復會稽縣五戶奉禹冢，禁樵採，春秋祠以太牢。
　　乙卯，命刑部員外郎和峴改築南郊壇，距京城九里許。尋復止之。
　　丙辰，左衛大將軍、權點檢侍衛步軍司事、贈太保、寧國節度使、諡恭僖杜審瓊卒。
　　丁巳，以龍捷左右廂都指揮使馬邑黨進權侍衛步軍司事。先是，禁軍校自都虞候以上，悉以所掌卒伍之數細書於所執之梃，謂之「杖記，」如笏記焉。進本出外裔，不識文字，上一日問進兵籍幾何，進不能對，舉梃曰：「盡在是矣。」上笑謂其忠實，益厚之。進每擐甲冑，則髭髯皆磔豎，目光如電，視之若神人。
　　普州言兔食秋稼殆盡。
　　庚申，詔曰：「朝廷比設賓佐，兼置掾屬，同參郡政，務守詔條，豈可使紀綱之僕，干與公務？嘗申約束，著於甲令。近者，武寧節度使高繼飻元從軍將高從志輒紊經制，□我憲度，果以賄敗，俾從竄逐。諸藩侯、州牧等，其謹守前詔，勿自貽悔。」
　　冬十月辛酉朔，詔太常寺，自今大朝會復用二舞。先是，晉天福末，中原多故，禮樂之器浸以淪廢。上始命判太常寺和峴講求修復之，別造宮懸三十六虡設於庭，登歌兩架設於殿上，又置鼓吹十二案，及舞人所執旌纛、干戚、籥翟等與其服，皆如舊制雲。
　　癸亥，詔歷代帝王陵廟皆給守戶致祭，禁樵採，諸州長吏、縣令佐常檢之。
　　初，興州刺史王晉卿為漢州刺史。時寇盜充斥，晉卿嚴武備，設方略，擒捕翦滅，靡有遺漏。由是劇賊無敢窺其境者。然以黷貨聞，上惜其才，不問。秩滿歸闕，移疾求散官，乙丑，授左監門衛將軍，奉朝請。晉卿貢重錦十匹、白金十兩稱謝。上欲以廉節風厲之，詔卻不受。晉卿，河朔人也。
　　己巳，詔諸州長吏，告諭蜀邑令尉，禁耆長、節級不得因徵科及巡警煩擾里民，規求財物；其鎮將亦不得以巡察鹽麴為名，輒擾民戶。
　　壬申，南郊齋宮壞，詔奪權判三司趙玭、度支判官侯陟俸各一月，坐不以時完葺也。太常寺掌事吏，並罰金。（玭本傳雲坐損壞軍食，失於檢視，奪一季俸，乃去年事也。齋宮壞，本傳不書，今從新錄。即以玭為三司使，則誤也。今從本傳及百官表。）
　　丙子，改閬州保寧軍為安德軍。
　　詔：「偽蜀時，邊郡守將遣牙校齎信幣入黔南並院【七】及思、費、播、夷、獠、南、辰、錦等州，率用私覿，以邀厚報。頗聞夷獠甚苦其事。自今諸州當遣使者，勿得受其獻。」
　　先是，上以雅樂聲高，近於哀思，命判太常寺和峴討論其理。峴上疏曰：「十二月聲，含在寂默，古聖設法演而出之。先立尺寸作為律呂，三分損益，上下相生，取合其音，謂之形器。但以尺寸長短，非書可傳，故累秬黍求其準的，後代試之，或不符合。臣謂西京銅望臬可校古法，即今司天臺影表上石尺是也。取王朴所定尺校之，短於石尺四分，樂聲之高，蓋由於此。夫影表能測天地，律管所宜準繩。」上乃令依古法別造新尺並黃鍾九寸之管，使工人校其聲，果下於朴所定管一律。又內出上黨羊頭山秬黍累尺校律，亦相契合。復下尚書省集議，觽皆僉同。遂重造十二律管以取聲，由是雅樂音始和暢。
　　十一月癸巳，日南至。上御乾元殿受朝畢，常服御大明殿，髃臣上壽，初用雅樂登歌及文德、武功二舞【八】，酒五行而罷。
　　自平湖南，諸州皆置通判，既非副貳，又非屬官，故多與長吏忿爭，常曰：「我監州也，朝廷使我來監汝。」長吏舉動必為所制。或者言其太甚，宜稍抑損之。乙未，詔諸道州通判無得怙權徇私，須與長吏連署，文移方許行下。（會要雲時以偽官初錄用，慮未悉事，故有是命。本紀詔語亦與會要略同。惟新錄不然，今從新錄，仍以歐陽修歸田錄附益之。）
　　彰國留後王繼勳自罷兵柄，常怏怏，專以臠割奴婢為樂，前後被害者甚觽。一日天雨，牆壞，髃奴突出，守國門訴噃。上大駭，命中使就詰之，盡得繼勳所為不法事。丁酉，詔削官爵，勒歸私第，仍令甲士守之。俄又配流登州，未至，改右監門衛率府副率。
　　戊戌，詔荊湖、西蜀官為郡國長史者，初奉條詔，未能詳悉，必資僚屬，以佐其治，事無大小，宜與通判或判官、錄事同裁處之。
　　上以翰林學士、禮部尚書竇儀在滁州時弗與親吏絹，（事在顯德三年三月。）每嘉其有執守，屢對大臣言，欲用為相。趙普忌儀剛直，遽引薛居正及呂餘慶參知政事，陶穀、趙逢、高錫【九】等又相黨附，共排儀，上意中輟。癸丑，儀卒。上憫然，謂左右曰：「朕薄祐，天何奪我竇儀之速也。」優詔贈右僕射。上嘗納涼後苑，召儀草制，儀至苑門，見上岸幘跣足而坐，因卻立不肯進。閤門使以奏，上自視微笑，遽索冠帶而後召入。未及宣詔意，儀亟言曰：「陛下創業垂統，宜以禮示天下，臣雖不才，不足以動聖顧，第恐豪傑聞而解體也。」上斂容謝之。自是對近臣未嘗不冠帶。（或以此事為陶穀，誤也。榖必不辦此。丁謂談錄亦稱竇儀。）
　　詔重□鹽麴法，官鹽闌入至百斤，煮□至五十斤；主吏販易及闌入百斤以上，乃死。蠶鹽入城市及商人闌入至三百斤以上，加役、流、杖、徒之等，亦從釐減。私造酒麴至城郭五十斤以上，鄉閭一百斤以上；私酒入禁地二石三石以上，至有官署處四石五石以上者，乃死。法益輕，而犯者鮮矣。
　　十二月庚辰，斬妖人張龍兒等二十四人。龍兒有幻術，與衛士楊密剛又遇李丕聶贇劉暉馬韜、承旨載章、百姓王裕等共圖不軌事，事覺，伏誅。龍兒及密、丕、贇皆夷族。
　　上於後苑親閱殿前諸武藝不中選者三百餘人，悉授外職。（此據會要。）
　　是歲，于闐國王李聖天遣其子德從來貢方物。
　　蓬州請以租絲配民織綾，給其工直，詔不許。（此據本志。）
　　丁德裕與西川兵馬都監潞城張延通同帥師擒賊都統康祚，磔於市。康延澤既城普州，王可僚復合數州兵來攻，延澤擊走之，追奔至合州。全師雄病死金堂，其黨推謝行本為主，羅七君為佐國令公。羅七君與宋威懷、唐陶肩等共據銅山之險為寨。延澤旋破謝行本，拔銅山，擒羅七君。德裕及王全斌等分兵招撫，賊觽悉平。（此等事，本紀及新、舊錄並不詳，不知的是何時，今並附之歲末。克雅州在閏八月，王全斌傳載全師雄死，皆在克雅州後，其時蓋可隱度也。獨康祚被擒，劉澤、王可僚敗走，按丁德裕及康延澤傳，皆無蹤跡可尋其日月耳。延澤傳乃稱王全斌已誅成都降卒，延澤俄出兵敗劉澤、王可僚，蓋誤也。師雄既保灌口，劉澤始與呂翰合勢，逐普州刺史劉楚信，而延澤追王可僚亦至合州。此必在延澤為普州刺史之後，非作西川兵馬都監之前也。不然，延澤才出成都，安得便過普、合間耶？）
　　北漢主遣侍衛都虞候劉繼欽等復取遼州。（此據九國志及十國紀年，他書皆無之。乾德二年正月克遼州，乃不見新除守將，或果再失之。乾德六年三月乙未，始書以齊州團練使李守節知遼州。）
　　南漢西北面招討使吳懷恩為部下所殺。先是，南漢主命懷恩治戰艦於桂州，懷恩督役嚴，材有良窳不等及制度疏略者，輒行捶撻，執役者皆怨之。於是，作龍舟成，懷恩躬自臨視，以綿冪其手，篃捫鉤楯，匠區彥希在側，因運斤斫其首墮船中，左右驚散。後數日，乃擒彥希斬於市。懷恩為將數有功，及被害，國人愈恐。南漢主命潘崇徹代其任。（懷恩，初見天福八年。崇徹，見廣順二年，皆宦者也。九國志世家言懷恩被殺，在大寶三年。大寶三年，顯德六年也。據懷恩傳稱，王師取郴、連後，懷恩乃死。又潘崇徹傳雲崇徹代懷恩歲餘，罷兵柄，而世家載崇徹之罷，在大寶十二年春，則懷恩被殺，當附此年末也。王師取郴州後六年，乃取連州，今並言郴、連蓋誤耳。潘崇徹不知以何官代懷恩，當考。司馬光朔記載此事於建隆元年四月，且雲懷恩被害，乃是月庚辰，龍舟成之日也。蓋用十國紀年，今不取。）
　　注　　釋
　　【一】事猶未決「事」原作「報」，據閣本改。
　　【二】與判使通署「署」原作「置」，據閣本改。
　　【三】此苟非倍納民租「倍」原作「掊」，據宋本、宋撮要本及宋會要食貨六二之五三、通考卷四田賦考、宋史全文卷一改。
　　【四】西川幕職州縣官料錢「料錢」原作「科錢」。按宋制百官俸祿中有料錢，今據閣本及宋會要職官五七之一八改。
　　【五】傳置闕下「置」原作「至」，據閣本改。
　　【六】知雜侍御史「侍」字原脫，據宋本、宋撮要本及宋會要職官五九之二、宋大詔令集卷一六○補。
　　【七】邊郡守將遣牙校齎信幣入黔南並院「並院」，閣本作「井院」。
　　【八】初用雅樂登歌及文德武功二舞「文德」原作「文明」，據宋本、宋撮要本及玉海卷一○五、宋史卷一二六樂志改。
　　【九】高錫原作「高賜」，據宋本、宋撮要本、閣本及編年綱目卷一、宋史卷二六九陶穀傳改。
