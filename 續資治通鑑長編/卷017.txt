卷十七
　　起訖時間 起太祖開寶九年正月盡太宗太平興國元年十二月 
　　卷　　名 續資治通鑑長編卷十七 
　　帝　　號 宋太祖 
　　年　　號 開寶九年（丙子，976）（據資治通鑑例，年號皆以後來者為定。武德元年，從正月便為唐高祖武德元年，更不稱隋義寧二年。明皇先天元年正月，便不稱景雲三年。梁開平元年正月，便不稱唐天祐四年。按太宗於開寶九年十月二十一日即位，十二月二十二日改元，不俟踰年，與常例不同，今仍稱開寶九年。）太平興國元年（丙子，976） 
　　全　　文
　　春正月戊辰朔，御乾元殿受朝。
　　辛未，曹彬遣翰林副使太原郭守文奉露布，以江南國主李煜及其子弟、官屬等五十五人來獻。上御明德門受獻，煜等素服待罪，詔並釋之，各賜冠帶、器幣、鞍馬有差。時有司議獻俘之禮如劉鋹，上曰：「煜嘗奉正朔，非鋹比也。」寢露布不宣。煜初以拒命，頗懷憂恚，不欲生見上，守文察知之，因謂煜曰：「國家止務恢復疆土，以致太平，豈復有後至之責耶。」煜心始安。徐鉉從煜至京師，上召見鉉，責以不早勸煜歸朝，聲色甚厲。鉉對曰：「臣為江南大臣，而國滅亡，罪固當死，不當問其他。」上曰：「忠臣也。事我如事李氏。」賜坐，慰撫之。又責張洎曰：「汝教李煜不降，使至今日。」因出帛書示之，乃王師圍城，洎所草召江上救兵蠟彈內書也。洎頓首請死，曰：「書實臣所為也。犬吠非其主，此其一耳，他尚多。今得死，臣之分也。」辭色不變。上初欲殺洎，及是奇之，謂曰：「卿大有膽，朕不罪卿。今事我，無替昔之忠也。」
　　壬申，德音降死罪囚，流以下釋之，男子婦人配役者聽自便。
　　乙亥，以李煜為右千牛衛上將軍，封違命侯。其子弟皆授諸衛大將軍，宗屬皆授諸將軍。
　　丙子，以煜司空、知左右內史事湯悅為太子少詹事，太子太保徐遊、左內史侍郎徐鉉為太子率更令，右內史舍人張洎、王克貞為太子中允。克貞，新塗人，在江南守道中立，國人稱其長者。
　　鉉性質直，無矯飾。有盧氏簿謝岳者，鉉之故人也。凡銓選之制，年七十即罷去。岳與虢州刺史有隙，奏岳年過，不堪其任。時江南人士爵齒，有司疑者，必質於鉉。岳求哀曰：「犬馬之齒，公實知之。岳家貧，親屬多，仰俸祿以給，今罷去，即填溝壑，願公言不知。」鉉曰：「我實知而言不知，是欺天也。」卒以實對，吏部遂罷岳官。然故人子弟及親族之孤貧者來依鉉，鉉必分俸開館以納之。
　　以兩浙都鈐轄使沈承禮為威武節度使。初圍潤州，城中兵夜出焚柵，或請往救之。承禮曰：「兵法所謂擊東南而備西北者此也。」命士擐甲不動。既而焚柵兵去攻他壁，諸將不設備者悉驚擾，獨承禮所部，敵人不敢窺焉。
　　初，盧絳在宣州，聞金陵陷，帥觽趨福建，欲割據嶺表。至歙州，刺史龔慎儀閉城拒之，絳怒，攻拔其城，殺慎儀，縱火大略，所過莫不驚擾。傳檄至福州，觀察判官查元方斬其使。己卯，上聞絳叛，遣其弟襲【一】（未見襲時為何官。）齎詔書招諭之。
　　幸左飛龍院，觀衛士射，遂幸北苑，令衛士與契丹使騎射。
　　庚辰，詔幸西京，將以四月有事於南郊。
　　濟州團練使李謙溥以疾自隰州肩輿還京師，上遣中使持湯劑就賜之，又遣太醫診視。謙溥累上章納祿，不許，壬午，卒。上甚悼焉，賻贈加等，葬事官給。
　　癸未，命翰林學士李昉，知制誥扈蒙、李穆等，於禮部貢院同閱諸道所解孝弟力田及有文武材幹者凡四百七十八人。及試，問所習之業，皆無可采。而濮州以孝弟薦名者二百七十人，上駭其多，召問於講武殿，率不如詔。猶自言能習武，復試以騎射，則皆隕越顛沛，上顧曰：「止可隸兵籍耳。」觽皆號泣求免。乃悉令退去，劾本州官司濫舉之罪。
　　丙申，遣太常丞魏咸熙，於開封府諸縣定三等人戶稅額。咸熙，仁浦之子也。
　　浚洛水。
　　二月己亥，髃臣再奉表請加尊號曰一統太平。上曰：「燕、晉未復，遽可謂一統太平乎？」不許。髃臣請易以立極居尊，上不得已，許之。
　　太子中允高易從、太子洗馬商致用判太僕寺，時方議郊禋，俾繕修車輅也。（易從、致用，未見。）
　　庚戌，以宣徽南院使、義成節度使曹彬為樞密使、領忠武節度使。樞密領節度自彬始。山南東道節度使潘美為宣徽北院使。節度領宣徽自美始。侍衛馬步軍都虞候李漢瓊領振武節度使，步軍都虞候劉遇領大同節度使，賀州刺史、判四方館事田欽祚領汾州防禦使，東上閤門使梁迥領汾州團練使，西頭供奉官李繼隆為莊宅副使，賞江南之功也。
　　彬歸自江南，詣閤門進牓子云：「奉敕差往江南句當公事回。」時人嘉其不伐。始，彬之行，上許彬以使相為賞。及還，語彬曰：「今方隅尚有未服者，汝為使相，品位極矣，肯復力戰耶，且徐之，更為我取太原。」因密賜錢五十萬。彬怏怏而退，至家，見布錢滿室，乃歎曰：「好官亦不過多得錢耳，何必使相也。」上愛惜爵位，不妄與人，類此。（會要雲彬以平江南故，不罷旄鉞，才九月而罷。）
　　凡以檢校官兼中書令、侍中、同平章事者，並謂之使相。唐制皆署敕。五代以來，不預政事。朝會，親王則分班，餘官則綴本官，正衙見謝則押班。凡定製除授者，敕尾存其銜而不署，側注「使」字【二】。
　　上聞吳越王俶將入朝，辛亥，遣皇子興元尹德昭至睢陽迎勞之。
　　契丹遣太僕卿耶律延寧等來賀長春節。
　　馬步軍副都軍頭、毅州刺史史珪坐漏泄省中語，甲寅，出為光州刺史。
　　初，內客省使丁德裕監吳越兵平江南，德裕恃勢剛很，不恤士卒，黷貨無厭。吳越王俶奏其事，乙卯，出德裕為房州刺史。
　　戊午，盧多遜加吏部侍郎，落起復。
　　己未，吳越王俶及其子鎮海、鎮東節度使惟濬等入見崇德殿，宴長春殿。先是，車駕幸禮賢宅，案視供帳之具【三】。及至，即詔俶居之。寵賚甚厚，俶所貢奉亦增倍於前也。庚申，大宴大明殿。後四日，召俶、惟濬宴射苑中。又三日，幸禮賢宅。
　　初，上即位，召供備庫副使魏丕，謂曰：「作坊久積弊，爾為我修整之。」即授作坊副使。丕在職甚盡力，居八年，乃遷正使。上討澤潞、維揚，下荊、廣，收川、峽，征河東，平江南，皆先期諭旨，令治兵器，無不精辦。舊黙子弩射止七百步，丕增造至千步。三月己巳，以丕領代州刺史，仍典作坊。時京師有作坊，諸州有作院，皆有常課。作坊所造兵器，每旬一進，上親閱之，列五庫以貯焉。尋又分作坊為南北，別置弓弩院。（分作坊為南北在九月。置弓弩院，據會要亦在此年，而無其月日，今並書之。）
　　庚午，命吳越王俶劍履上殿，詔書不名。辛未，以俶妻賢德順穆夫人孫氏為吳越國王妃。宰相謂異姓諸侯王妻無封妃之典，上曰：「行自我朝，表異恩也。」即令其子惟濬持詔賜之。先是，上數召俶與惟濬宴射苑中，惟諸王預坐，俶拜，輒令內侍掖起，俶感泣。又嘗令俶與晉王光義、京兆尹廷美敘兄弟之禮，俶伏地叩頭固辭，得止。
　　上將西幸，俶懇請扈從，不許，乃留惟濬侍祠，遣俶歸國。是日，宴講武殿，謂俶曰：「南北風土異宜，漸及炎暑，卿可早發。」俶泣涕，願三歲一朝。上曰：「川途迂遠，塤有詔乃來也。」先是，髃臣皆有章疏，乞留俶而取其地，上不從。於是命取一黃袱以賜俶，封識甚固，戒俶曰：「途中宜密觀。」及啟之，則皆髃臣乞留俶章疏也，俶益感懼。既歸，每視事功臣堂，一日，命徙坐於東偏，謂左右曰：「西北者，神京在焉，天威不違顏咫尺，俶豈敢寧居乎？」益以乘輿服玩為獻，製作精巧。每修貢，必列於庭，焚香而後遣之。（俶在太祖朝止一入覲。記聞及東軒錄等，或雲江南未平俶來朝，太祖遣歸，江南既平復來朝，皆謬也。五代史又云：俶還國，益以器服珍奇為獻，不可勝數。太祖曰：「此吾帑中物，無用獻為！」按太祖待俶甚寵，當無此語。此語蓋出於魏王繼岌破蜀時，或傳者誤節之。今不取。）
　　舊儀，將有事於南郊，必先告太廟。於是，將如西京，不欲載神主俱行。壬申，上親告太廟，常服乘步輦，百官班於廟庭，不設樂懸，止一獻，不行祼禮，不飲福酒，不祭七祀。及祀圜丘於西京，前二日，復命東京留守告宣祖廟焉。
　　癸酉，以皇子德芳為貴州防禦使。
　　以宰相沈義倫為東京留守、兼大內都部署。左衛大將軍（案宋史作右衛大將軍。）王仁贍權判留司三司、兼知開封府。
　　丙子，車駕發京師。
　　己卯，次鄭州。
　　庚辰，上謁安陵，奠獻號慟，左右皆泣。既而登闕臺【四】，西北嚮發鳴鏑，指其所曰：「我後當葬此。」賜河南府民今年田租之半，復奉陵戶一年。（談苑載上自西京還，乃謁安陵，蓋誤也。今從實錄、正史。）
　　辛巳，上至西京，見洛陽宮室壯麗，甚悅，召知河南府、右武衛上將軍（案原本作右武上將軍者，宋史職官志無此名號，應是右武衛上將軍，此脫去「衛」字，謹增入。）焦繼勳面銟之，加彰德節度使。繼勳女為皇子德芳夫人，再授旄鉞，亦以德芳故也。而繼勳性吝嗇，公府用度多所減削，時論非之。
　　丙戌，以王仁珪領義州刺史，李仁祚為八作副使。
　　丁亥，召沈義倫赴西京，命王仁贍兼大內都部署，開封推官、左贊善大夫真定賈琰權知府事。
　　庚寅，分命近臣篃禱城中祠廟，久雨故也。
　　辛卯，幸龍門廣化寺，開無畏三藏塔。
　　是月，發卒千人，自洛城菜市橋鑿渠抵漕口二十五里，以通餽運。
　　是春，權停貢舉。
　　先是流民歸業者，止輸所佃之稅，俟五歲乃復故額，以是及五歲輒逃。夏四月己亥，令再逃者勿得還本貫。
　　有司言：「準令，宗廟殿庭宮懸三十虡，郊社二十虡，殿庭加鼓吹十二案【五】。開寶四年郊祀【六】，誤用宗廟之數，今歲親郊，欲用舊禮。」有詔圜丘增十六虡，餘如前制。
　　庚子，合祭天地於南郊。（國史改稱雩祀，恐失其實，今從實錄正言之。）還，御五鳳門，大赦，有司將奉冊上尊號，上卒不受。
　　初，雨彌月不止，上遣中使齎三木與嶽神約，宿齋日雨不止，當施桎梏，又使禱無畏三藏塔，不如約則毀之。及期始晴霽，以訖成禮。都民垂白者相謂曰：「我輩少經亂離，不圖今日復觀太平天子儀衛。」有泣下者。
　　壬寅，大宴廣壽殿。
　　癸卯，以崇義留後王全斌為武寧節度使，昭化留後崔彥進為彰信節度使。上謂全斌曰：「朕頃以江左未平，慮征南諸將，不持紀律，故抑卿數年，為朕立法。今已克金陵，還卿旄鉞。」仍加厚賜。
　　上生於洛陽，樂其土風，嘗有遷都之意。始議西幸，起居郎李符上書，陳八難曰：「京邑凋弊，一難也。宮闕不完，二難也。郊廟未修，三難也。百官不備，四難也。畿內民困，五難也。軍食不充，六難也。壁壘未設，七難也。千乘萬騎，盛暑從行，八難也。」上不從。既畢祀事，尚欲留居之，髃臣莫敢諫。鐵騎左右廂都指揮使李懷忠乘間言曰：「東京有汴渠之漕，歲致江、淮米數百萬斛，都下兵數十萬人，咸仰給焉。陛下居此，將安取之？且府庫重兵，皆在大梁，根本安固已久，不可動搖。若遽遷都，臣實未見其便。」上亦弗從。晉王又從容言曰：「遷都未便。」上曰：「遷河南未已，久當遷長安。」王叩頭切諫。上曰：「吾將西遷者無它，欲據山河之勝而去□兵，循周、漢故事，以安天下也。」王又言：「在德不在險。」上不答。王出，上顧左右曰：「晉王之言固善，今姑從之。不出百年，天下民力殫矣。」（李懷忠為節度使，在太平興國二年冬，此時但領富州團練使。三朝聖政錄稱節度使者，誤也。晉王事據王禹偁建隆遺事，正史闕之。）
　　甲辰，始下詔東歸。
　　乙巳，宴從臣於會節園，還經通利坊，以道狹，撤侵街民舍益之。
　　命太子太師王溥與百官先歸京師。
　　尚書左丞呂餘慶卒。餘慶始罷政，上欲授以旄鉞，會其疾，不果。於是贈鎮南節度使，輟一日朝，遣中使護喪事。
　　丙午，車駕發洛陽宮。
　　己酉，次鄭州。
　　辛亥，至東京。
　　初，李煜既降，曹彬令煜作書諭江南諸城守，皆相繼歸順，獨江州軍校胡則與牙校宋德明殺刺史，據城不降，詔先鋒都指揮使曹翰為招安巡檢使【七】，率兵討焉。江州城險固，翰攻之不克，自冬訖夏，死者甚觽。丁巳，始拔之，觽猶巷淢，則時病甚，臥床上，翰執縛，責其拒命，對曰：「犬吠非其主，公何怪也。」命腰斬之，並殺德明。
　　先是，上命右補闕張霽知江州，與翰俱入城。翰兵掠民家，民訴於霽，霽按誅翰兵。翰以江州民拒守，又忿民訴誅其兵，發怒屠城。死者數萬人，取其屍投井坎，皆填溢，餘悉棄江中。誣奏霽，徙知饒州。民家貨貲鉅萬，皆為翰所得。（霽，未見。）上聞江州城垂破，遣使持詔賜翰，禁止殺戮。使者至獨樹浦，值大風不能渡，比至，城已屠矣。翰因請載廬山東林寺五百鐵羅漢像歸，至潁州新造佛舍。遂調發巨艦十餘艘，盡載金帛，置鐵像於其上，時號為「押綱羅漢」【八】。
　　己未，詔自今旬假不視事，賜百官休沐。
　　壬戌，以荊湖南路轉運使、太子中允許仲宣為刑部郎中，京西轉運使、起居郎李符為比部員外郎，左補闕、權知昇州並江南轉運使楊克讓【九】為兵部員外郎，皆以調發軍儲有勞也。
　　江南之未平也，左贊善大夫、知漢陽軍李恕，屢率兵渡江破賊。甲子，以恕為駕部員外郎。
　　是日，宴近臣及節度使於講武殿。
　　丙寅，大食國遣使來貢方物。
　　五月己巳，幸東水磑，遂幸飛龍院，觀漁金水河。
　　盧絳承詔赴闕，方引對，時龔慎儀之兄子穎為右贊善大夫遇絳於朝，詰之曰：「反賊，汝專殺我叔父，我伺爾久矣，今乃在此耶。」遂執絳訴冤。上以絳屬吏，樞密使曹彬言絳驍勇，願宥其死。上曰：「絳狀貌酷類侯霸榮，安可留也？」乙亥，斬首西市。（盧絳被誅，舊無其事，此據新錄，本紀乃雲斬絳於西京，不知何故。按絳死於固子陂，葬於夷門山，似不在西京也，且車駕時已還大梁矣，何用於西京斬之，此必字誤。江南野錄載絳歸朝，實曹翰部送之。太祖詰絳不即降，絳言李煜未受王爵，故不即降，太祖嘉其忠，因授冀州團練使。及龔穎訴噃，曹翰復言絳不可留，乃殺之。又言鐵券、□褥等事，皆與國史異，今不取。然國史絳傳蓋與九國志同，當更考之。）
　　庚辰，幸講武池，遂幸玉津園觀稼。
　　宋州言大風壞官舍民居凡四千六百餘間。
　　癸未，降申州為義陽軍。
　　甲申，以東上閤門副使田守奇賀契丹生辰，右贊善大夫房彥均副之。（彥均，未見。）
　　晉州以所獲北漢嵐、憲、石三州巡檢使王洪武等二十九人來獻。（洪武，未見。）
　　辛卯，左司員外郎、知制誥扈蒙權知荊南府，盧多遜惡之也。（此據本傳，未知所惡何事也。）
　　遣司勳員外郎和峴江南道採訪。
　　六月己亥，以潁州團練使曹翰為桂州觀察使，仍判潁州，賞平江南之功也。
　　上以晉王光義所居地勢高仰，水不能及，庚子，步自左掖門，至其第，遣工為大輪，激金水河注第中，且數臨視，促成其役。王性仁孝，上雅鍾愛，尹京十五年，庶務修舉，上數幸其府，恩禮甚厚。嘗疾病，殆不知人，上亟往問，親為灼艾，王覺痛，上亦取艾自灸，自辰及酉，王汗洽蘇息，上乃還。疾良愈，復往視之，賜以龍鳳□褥。又嘗宴宮中，王醉，不能乘馬，上起送至殿蜯，親掖之。王帳下士蒙城高瓊左手執鐙以出，上顧見，因賜瓊等控鶴官衣帶及器帛，勉令盡心。間謂近臣曰：「晉王龍行虎步，且生時有異，必為太平天子，福德非吾所及也。」（蔡惇夔州直筆云：太祖以晉王尹京，對罷，宣諭曰：「久不見汝所乘何馬，牽來一觀。」遂傳呼至殿陛下御馬臺，敕令晉王對御上馬。太宗惶懼辭遜，乃密諭曰：「他日汝自合常在此上下馬，何辭焉？」太宗駭汗趨出。命近侍挽留，送上馬。遂再拜，乘馬馳走，迴旋於殿庭而出。太祖示繼及之意也。按太祖繼及之意，蓋先定於昭憲榻前矣，今不取。）
　　癸卯，吳越王俶遣使入貢，謝朝覲蒙殊禮及放令歸國也。
　　武寧節度使、贈中書令王全斌卒。全斌輕財重士，不求顯赫之譽，□而容觽，軍旅樂為之用。其黜居外郡幾十年【一○】，怡然自得，識者多之。
　　秋七月戊辰，幸晉王第，觀水入新池。
　　初，永安留後折御勳以郊祀西洛來朝，道病後期。丙子，徙御勳為泰寧軍留後，召御勳弟御卿為閑廄副使、知府州。
　　是日，幸京兆尹廷美第視疾，後兩日復幸焉。
　　平海節度使陳洪進以江南、吳越入朝，不自安，戊寅，遣其子漳州刺史文顥來貢方物，且乞修覲禮，詔許之。洪進行至南劍州，聞國有喪，乃歸鎮發哀。
　　先是，令諸州賣鹽，斤六十錢者減為五十，四十者為三十。至是，顆鹽減至四十四。乙酉，令復減四錢。
　　命近臣祈晴於京城祠廟。
　　丁亥，詔新修歷代帝王及嶽瀆祠廟與縣鎮相近者移治所就之。
　　舊制，天下刑獄大理寺詳斷，刑部詳覆。去年秋，嘗有詔令兩司參議同奏。時右贊善大夫張佖判刑部，比部員外郎李符判大理。符性剛強，頗輕重其法，佖多駮正之，屢至忿競，案牘轉復稽滯。佖上疏請復舊制，不報，因求外任。八月戊戌，以佖權知榮州。初，偽朝官出領外任者，入辭，必戒飭再三。及佖辭，上謂曰：「惟汝不必朕言，方擢用汝。」佖在州，果有善政。（兩司共斷文案，據佖疏乃去年七月詔旨，而實錄、本紀不著，今因佖出，附見。）
　　己亥，幸新龍興寺。
　　乙巳，幸等覺院，遂幸東染院，賜工人錢。又幸控鶴營，觀騎士射，賜帛有差。又幸開寶寺，觀經藏。
　　丁未，命伐北漢，以侍衛馬軍都指揮使党進為河東道行營馬步軍都部署，宣徽北院使潘美為都監，虎捷右廂都指揮使楊光義為都虞候。己酉，進等入辭，各賜戎服、金帶、鞍馬、鎧仗遣之。
　　初平江南，袁州刺史劉茂忠與吉州刺史屠令堅相約拒命，會令堅死，監軍侍其禎權知吉州，其事遂寢，乃與禎俱入朝。茂忠常侵掠邊邑，上詰之，茂忠曰：「臣事李煜惟力是視，雖陛下親征，臣當殞身不顧。」上嘉其忠□。庚戌，以茂忠為登州刺史，禎為閑廄使。（禎，未見。）
　　晉州獲北漢諜者趙訓，械送闕下，上釋不誅，給裝服遣之。
　　廢江南諸縣偽署制置使【一一】。
　　辛亥，命鎮州西山巡檢、洺州防禦使郭進為河東道忻、代等州行營馬步軍都監。
　　壬子，以樞密副使楚昭輔【一二】、右衛大將軍判三司王仁贍分領宣徽南北院事，自後宣徽使闕，即命樞密副使兼領院事。（宣徽使除授，其後不備書，此其始事，故特出之。）
　　丙辰，詔分兵入北漢界，西上閤門使郝崇信與解州刺史王政忠出汾州，內衣庫副使閻彥進與澤州刺史齊超（超，未見。）出沁州，內衣庫副使孫晏宣（晏宣，未見。）與濮州刺史安守忠出遼州，引進副使齊延琛（延琛，未見。）與晉、隰州巡檢、汝州刺史穆彥璋（彥璋，未見。）出石州，洛苑副使侯美與郭進出忻、代。
　　九月甲子，幸綾錦院。
　　乙丑，開封府言京城諸官司獄皆空，無繫囚。
　　丙寅，始令刺史、郎中、將軍以上私忌給假。
　　丁卯，以庫部員外郎范旻勾當淮南諸州並淮北徐、海、沂等州水陸計度轉運公事。上謂旻曰：「朕委卿以方面，凡除去民隱，漕輦軍儲，悉許便宜從事，不用一一中覆也【一三】。且聞卿素貧，苟有所須，但那官錢用之。」旻歲運米百餘萬石給京師，當時稱有心計。
　　高麗國王王昭卒。其子□權領國事。庚午，遣使趙尊禮入貢，且請命。
　　壬申，党進帥兵抵北漢城下，列寨於河汾之南，敗其軍數千人於太原之北，獲馬千餘匹及兵仗六百餘副。
　　癸酉，戶部尚書致仕、贈左僕射劉熙古卒。
　　初平江南，命著作佐郎建陽楊澈通判虔州，就曹彬分兵之任。節度使郭載興（載興，未見。）方擁兵自固，澈單騎直趨其壘，諭以國威信，載興即委符聽命。辛巳，命載興為海州刺史，澈悉料城中軍士之勇壯者五百人為一綱，部送京師。土豪黎、羅二姓，依山聚黨作亂，澈討平之，擒二豪，械赴闕下。
　　辛巳，郭進言領兵出忻、代路，俘北漢山後諸州民三萬七千餘口。
　　庚寅，幸城南池亭，遂幸禮賢宅，又幸晉王第。
　　冬十月甲午朔，定難節度使李光叡率所部兵次於天朝、定朝兩關，遣使言伺黃河凍合即入北漢界。
　　丁酉，安守忠言與洛羅寨兵馬監押馬繼恩，（繼恩，未見。）領兵出遼州路，焚北漢四十餘寨，獲牛羊人口數千。（按八月遣內衣庫副使孫晏宣與濮州刺史安守忠取遼州路入河東界。守忠傳亦載守忠時知遼州，與馬繼恩入界事，而舊錄乃云：遼州知州齊超上言，蓋誤也。齊超實澤州刺史，別取沁州路入界，非遼州也。新錄止稱遼州，當是覺舊錄誤，故改之，今直書安守忠。）
　　齊超言領兵沁州路，敗北漢軍五百人，擒三十人。（此據本紀也。新、舊錄無之，疑實錄脫誤，或與安守忠同日奏到耳。當考。）
　　己亥，幸西教場，觀飛山軍士發機石。
　　庚子，郭進言破北漢壽陽縣，俘其民九十餘口。
　　党進言又敗北漢軍千餘人於太原城北。
　　初，涇州官歲市馬，彰義節度使張鐸厚增其直，而私取之，累積至十六萬貫，及擅借公帑錢萬餘緡，侵用官麴六千四百餘餅。事發，召歸京師，本州械繫其子保常及親吏宋習。上以鐸宿舊，詔釋不問，但罷其旄鉞而已，其所侵盜，皆蠲除之。保常洎習亦得免。庚戌，以鐸為左屯衛上將軍。鐸，河朔人也。
　　初，有神降於盩厔縣民張守真家，自言：「我天之尊神，號黑殺將軍，玉帝之輔也。」守真每齋戒祈請，神必降室中，風肅然，聲若嬰兒，獨守真能曉之，所言禍福多驗。守真遂為道士。上不豫，驛召守真至闕下。壬子，命內侍王繼恩就建隆觀設黃籙醮，令守真降神，神言：「天上宮闕已成，玉□開。晉王有仁心。」言訖不復降。（此據國史符瑞志，稍增以楊億談苑。談苑又雲【一四】：「太祖聞守真言以為妖，將加誅，會宴駕。」恐不然也，今不取。）上聞其言，即夜召晉王，屬以後事。左右皆不得聞，但遙見燭影下晉王時或離席，若有所遜避之狀，既而上引柱斧翟□□地【一五】，大聲謂晉王曰：「好為之。」（此據吳僧文瑩所為湘山野錄，正史、實錄並無之。野錄云：祖宗潛躍日，嘗與一道士遊於關河，無定姓名，自曰混沌，或又曰真無。每有乏則探囊，金愈探愈出。三人者每劇飲爛醉。生喜歌步虛為戲【一六】，能引其喉於杳冥間作清徵之聲。時或一二句，隨天風飄下，惟祖宗聞之，曰：「金猴虎頭四，真龍得真位。」至醒詰之，則曰：「醉夢間語，豈足憑耶？」至膺圖受禪之日，乃庚申正月初四也。自御極不再見，下詔草澤篃訪之。人或見於轘轅道中，或嵩、洛間，乃開寶乙亥歲也。上已祓禊，駕幸西沼，生醉坐於岸木陰下，笑揖太祖曰：「別來喜安。」上大喜，亟遣中人密引至後掖，恐其遁去，急回蹕見之，一如平時，抵掌浩飲。上謂生曰：「我久欲見汝，決□一事，無他，我壽還得幾多？」生曰：「但今年十月二十日夜晴，則可延一紀，不爾，則當速措置。」上酷留之，俾宿後苑。苑吏或見宿於木末鳥巢中，或數日不見。上常切切記其語，至所期之夕，御太清閣以望氣。是夕果晴，星斗明燦，上心方喜。俄而陰霾四起，天地陡變，雪雹驟降【一七】，移仗下閣。急傳宮鑰開門，召開封尹，即太宗也。延入大寢，酌酒對飲。宦官宮妾悉屏之，但遙見燭影下，太宗時或避席，有不可勝之狀。飲訖，禁漏三鼓，殿下雪已數寸。太祖引柱斧翟□□雪，顧太宗曰：「好做，好做。」遂解帶就寢，鼻息如雷。是夕，太宗留宿禁內，將五鼓，伺廬者寂無所聞【一八】，太祖已崩矣。太宗受遺詔，於柩前即位。逮曉登明堂，宣遺詔罷，聲慟，引近臣環玉衣以瞻聖體，玉色瑩然如出湯沐。太祖英武，其達生知命，蓋有如此者。文瑩宜不妄，故特著於此。然文瑩所言道士，不得姓名，豈即張守真耶？或復一道士也。恐文瑩得之傳聞，故不審，如雲「於西沼木陰下笑揖太祖」，「止宿後苑鳥巢中」，言「十月二十日夜晴，則聖壽可延一紀」，疑皆好事者飾說，未必然也。又雲「太宗留宿禁內」，此亦謬誤。太祖既不豫，寧復自登閣，且至殿庭翟□□雪乎？今略加刪潤，更俟考詳。顧命，大事也，而實錄、正史皆不能記，可不惜哉。蔡惇直筆云：太祖召陳摶入朝，宣問壽數，對以丙子歲十月二十日夜或見雪，當辦行計，若晴霽須展一紀。至期前夕，上不寢。初，夜遣宮人出視，回奏星象明燦。交更，再令出視，乃奏天陰，繼言雪下，遂出禁鑰，遣中使召太宗入對，命置酒，付宸翰屬以繼位，夜分乃退。上就寢，侍寢者聞鼻息聲異，急視之，已崩。太宗於是入繼。按惇所載，與文瑩略同，但即以道士者為陳摶耳。摶本傳及談苑並稱摶終太祖朝未嘗入見，恐惇亦誤矣，當是張守真也。王禹偁建隆遺事云：上將宴駕，前一日，遣中使急召宰相趙普、盧多遜入宮，見於寢閤。上曰：「吾知此疾必不起，要見卿等者無它，為有數事未暇行之，卿等將筆硯來，依吾言寫之，身後切須行之，吾瞑目無恨也。」遂授普等筆硯，上自陳述，普等依上言而寫，數事皆濟世安民之道，普等因嗚咽流涕而言：「此則謹依謨訓而行之。然有一大事，未見陛下處置。」上曰：「何事也？」普等曰：「儲嗣未定，陛下儻有不諱，諸王中當立何人？」上曰：「可立晉王。」普等復曰：「陛下艱難創業，卒至昇平，自有聖子當受命【一九】，未可議及昆弟也。臣等恐大事一去，卒不可還，陛下宜熟計之。」上曰：「吾上不忍違太后慈訓，下為海內方小康，思得長君以撫之，吾意已決矣，願公等善為我輔晉王。」遂出御府珠玉金器賜普等，令歸第。翌日，上崩於長慶殿。由是晉王聞普等有此奏議，大銜之。嗣位後，坐多遜事連秦府，貶死於嶺表。趙普以婦人取媚於禁中，遂獲免。謹按世所傳建隆遺事十三章，此其第十一章也，事尤悖謬不可信。蓋開寶六年八月，趙普已罷相，出鎮河陽，後三年太祖晏駕，此時趙普實在河陽，安得與盧多遜並居相位耶？又遺事第七章稱「杜太后及太祖召晉王、秦王、南陽王等相約傳位，陶穀為誓書，趙普告天地宗廟。」此固不然也。設如所言，則太祖傳位晉王約已定於建隆初矣。開寶末，命宰相又何請耶？就使復請，則決非趙普也。且遺事乃一人所著，其首尾固當參同，今第七章既雲爾，其第十一章又雲爾，豈不自相矛盾耶？臣燾嘗反覆推究此章，蓋普之怨家仇人多遜親黨所為【二○】，欲肆其詆毀，故託名禹偁竄寄遺事中，實非禹偁作也。禹偁事太宗坐直言屢黜，故髃小因之，然禹偁素識道理，忠義人也，決不敢鑿空駕虛，污衊君父，若此不顧。且禹偁集所載表章多代普作，禹偁傳亦稱普雅愛重禹偁，縱禹偁書惡不為普隱，亦須驗實傳信。方太祖宴駕時，普不在相位，士大夫孰不知之，而此章乃雲與盧多遜同入宮，其非禹偁所著，蓋明甚。必多遜親黨不習朝廷之故者所妄作也。且非獨此章為不可信，其它章要不全是，蓋禹偁用文章名天下，今所傳遺事語多鄙俗，略不似禹偁平日心聲。故臣燾竊有疑焉，特信其可信耳。學士大夫以書託名禹偁則遽信之，不復推究，此最害義者。故不可不辨，以曉來世雲。）
　　癸丑，上崩於萬歲殿。時夜已四鼓，宋皇后使王繼恩出，召貴州防禦使德芳。繼恩以太祖傳國晉王之志素定，乃不詣德芳，徑趨開封府召晉王，見左押衙程德玄先坐於府門。德玄者，滎澤人，善為醫。繼恩詰之，德玄對曰：「我宿於信陵坊，乙夜有當關疾呼者曰：『晉王召。』出視則無人，如是者三。吾恐晉王有疾，故來。」繼恩異之，乃告以故，扣門與俱入見王，且召之。王大驚，猶豫不行，曰：「吾當與家人議之。」入久不出，繼恩促之曰：「事久，將為它人有矣。」時大雪，遂與王於雪中步至宮。繼恩使王止於直廬，曰：「王且待於此，繼恩當先入言之。」德玄曰：「便應直前，何待之有！」乃與王俱進至寢殿。後聞繼恩至，問曰：「德芳來耶？」繼恩曰：「晉王至矣。後見王，愕然，遽呼官家，曰：「吾母子之命，皆託於官家。」王泣曰：「共保富貴，勿憂也。」（此據司馬光記聞，誤以王繼恩為繼隆，程德玄為賈德玄，今依國史改定。按：開寶皇后以開寶元年二月入宮，德芳以開寶八年七月娶焦繼勳女，出閤時年十七歲，德芳傳不載母為開寶皇后，後傳亦不言有子德芳【二一】，疑德芳非宋出也。當考。國史方技傳：馬韶，平棘人，習天文三式之學。開寶中，太宗以晉王尹京邑，時朝廷申嚴私習天文之禁。韶素與太宗親吏程德玄善，德玄每戒韶不令及門。九年十月十九日既夕，韶忽造德玄，德玄恐甚，且詰其所以來，韶曰：「明日乃晉王利見之辰也。」德玄惶駭，因止韶於一室中，遽入白太宗。太宗命德玄以人防守之，將聞於太祖。及詰旦，太宗入謁，果受遺踐阼。數日，韶以赦免。按此與程德玄傳所稱宿信陵坊，夜有扣關疾呼，趨赴宮邸事不同，疑必有一誤。今但從德玄傳及司馬光記聞。甕牖閒評：嘗觀王禹偁所撰建隆遺事載立晉王之一節，皆太祖之心自欲如此，初非出於杜太后也。前一段雲太祖欲立太宗，議已定，太后遂令趙普作誓書，留之禁中，既而太宗即位。後一段雲太祖將晏駕，方召趙普於寢閤間，及趙普欲立太祖之子，而太祖不允，遂立太宗，其後太宗聞之，故與普有隙。夫以書中前後所載一事，乃不同如此，何耶？）
　　甲寅，太宗即位，髃臣謁見萬歲殿之東楹，帝號慟殞絕。
　　乙卯，大赦天下，常赦所不原者咸除之。令緣邊禁戢戍卒，毋得侵撓外境。髃臣有所論列，並許實封表疏以聞，必須面奏者，閤門使即時引對。風化之本，孝弟為先，或不順父兄，異居別籍者，御史臺及所在糾察之。先皇帝創業垂二十年，事為之防，曲為之制，紀律已定，物有其常，謹當遵承，不敢踰越，咨爾臣庶，宜體朕心。
　　丙辰，髃臣上表請聽政，不允。丁巳，宰相薛居正等同見上，頓首固請，乃許之。即日移御長春殿，謂居正等曰：「邊防事大，萬機至重，當悉依先帝舊規，無得改易。」
　　以開封府判官、著作郎陸澤程羽為給事中，權知開封府，推官、右贊善大夫賈琰為左正諫大夫、樞密直學士，門人襄邑郭贄為著作佐郎。正諫即諫議也，避上名改之。
　　內出大行遺留物，賜近臣有差。
　　庚申，以皇弟永興節度使、兼侍中廷美為開封尹、兼中書令，封齊王；皇子山南西道節度使、同平章事德昭為永興節度使、兼侍中，封武功郡王；貴州防禦使德芳為山南西道節度使同平章事。帝友愛尤篤，不欲德芳異其稱呼，並詔王、石、魏氏三公主【二二】，皆依舊為皇子皇女焉。
　　宰相薛居正加左僕射，沈倫加右僕射。倫即義倫也。參知政事盧多遜為中書侍郎、平章事，樞密使曹彬加同平章事，樞密副使楚昭輔為樞密使。彬前以樞密使領忠武節度使，至是始罷。（彬加平章事罷節鉞，此據會要，它書並不詳，當考。）
　　命齊王廷美為山陵使。
　　壬戌，封昭慶公主為鄭國，延慶公主為許國，永慶公主為虢國。
　　李光叡言率兵入北漢界，破□保寨【二三】，斬首七百級，擒寨主侯遇，獲牛羊、鎧甲數千計。光叡尋改名克叡。
　　有司言官階、州縣名與御名下字同者，皆改之。彰義軍為彰化軍，義成軍為武成軍，保義軍為保平軍，感義軍為感德軍，義武軍為定武軍，昭義軍為昭德軍，崇義軍為崇信軍，歸義軍為歸化軍，大義軍為大順軍，義州為儀州，南義州為南儀州，義陽軍為信陽軍。鎮寧節度使劉光義改名庭讓，武定節度使祁廷義改名廷訓。
　　先是，茶鹽榷酤課額少者，募豪民主之，民多增額求利，歲或荒歉，商旅不行，至虧失常課，乃籍其資產以備償。於是詔以開寶八年額為定，勿輒增其額。
　　又詔：「應諸色選人，有自外引見取旨，或令降資，或不與官者，仰銓司檢勘，本無違礙及疾病者各依資注授，其有自令、錄降簿、尉者，卻與復資，或經遠官合放選而令守選者，亦許赴集。」
　　十一月甲子，追冊故尹氏為淑德皇后，越國夫人符氏為懿德皇后。尹氏，崇珂之女兄，上微時娶焉。
　　丁卯，詔齊王廷美、武功郡王德昭位在宰相上。（王稱東都事略，詔曰：帝堯之化，實先於敦族；成周之制，爰後於異姓。自今朝會，齊王廷美，武功郡王德昭，位宜在宰相上。）
　　又詔中外官除拜出入，自今並於正衙辭謝，違者有司議其罰。始復舊制也。
　　宰相薛居正上大行皇帝陵名曰永昌，詔恭依。
　　戊辰，詔：「細民以農桑為業，頃制奉戶月輸緡錢，營置良苦，今皆罷之。官奉並給官物，令貨鬻及七分，仍依周顯德五年十二月詔，增給米麥。」
　　分遣使者以大行遺留物賜外諸侯。
　　庚午，以齊州防禦使李漢超為雲州觀察使、判齊州，仍護關南屯兵【二四】；洺州防禦使郭進領應州觀察使、判邢州，兼西山巡檢如故。國初，並、益、廣南各僭大號，荊湖、江表止通貢奉，西北二方皆未賓伏。太祖垂意將帥，分命漢超及進等控禦西北，其家族在京師者，撫之甚厚；所部州縣筦榷之利悉與之，資其回圖貿易，免所過徵稅；許令召募驍勇以為爪牙，凡軍中事悉聽便宜處置；每來朝，必召對命坐，賜以飲食，錫賚殊異遣還。由是邊臣皆富於財，得以養士用間，洞見蕃夷情狀，時有寇鈔，亦能先知預備，設伏掩擊，多致克捷。故終太祖世無西北之憂，諸叛以次削平，武功蓋世。斯乃得壯士以守四方，推赤心置人腹中之所致也。（國史論及祖宗故事、經武聖略所列將帥凡十四人。李漢超屯關南，馬仁瑀守瀛州，韓令坤鎮常山，賀惟忠守易州，何繼筠鎮棣州，以拒北契丹。郭進控西山，武守琪戍晉州，李謙溥守隰州，李繼勳鎮昭義，以禦北漢。趙贊屯延州，姚內斌守慶州，董遵誨屯環州，王彥昇守原州，馮繼業鎮靈武，以備西戎。其十三人各隨時自見，獨武守琪戍晉州事未詳，當考之。）
　　時瀛州防禦使馬仁瑀監霸州軍，仁瑀雖兄事漢超而多自肆，擅發麾下兵入敵境，略奪生口、羊馬，由是二將交惡。上恐生邊釁，即遣使齎金帛賜漢超及仁瑀【二五】，令置酒講解。尋徙仁瑀知遼州。
　　漢超在齊州凡十七年，為政簡易，吏民信愛，嘗詣闕請立碑頌德。詔太子率更令徐鉉為之文。與士卒絕甘分少，及其死，軍中皆流涕。（漢超立碑，在開寶八年十一月，今附此。）
　　郭進守西山凡二十年。少貧賤無賴，依鉅鹿富人家，富人子欲殺之，其婦竺氏潛以告，進得免。及為邢州，即使訪竺氏婦，竺時已死，家甚困，得其女，撫養之如己子。將嫁為大校妻，女辭以世本農畝，進乃擇民家子配焉。在洺州日，城四面悉令種柳，壕中籃植荷芰蒲葦，後益繁茂，州人見之，有泣者，曰：「此郭公所種也【二六】。」
　　令諸州大索明知天文術數者傳送闕下，敢藏匿者棄市，募告者賞錢三十萬。
　　詔諸道轉運使，各察舉部內知州、通判、監臨物務京朝官等【二七】，以三科第其能否，政績尤異者為上，恪居官次、職務粗治者為中，臨事弛慢、所騳無狀者為下，歲終以聞，將大行誅賞焉。
　　乙亥，以權知高麗國事王□為高麗國王。
　　以太子少詹事湯悅、率更令徐鉉並直學士院。太子中允張洎直舍人院。直舍人院自洎始。
　　以供奉官薛惟吉為右千牛衛將軍，沈繼宗及鄉貢進士盧雍並為水部員外郎。雍，多遜子也，起家授官，即與繼宗同。多遜時方寵幸，上特命之，非舊典雲。
　　壬午，遣著作郎馮正、著作佐郎張堒使契丹，告終稱嗣也。（正，未見。）
　　壬辰，遣左司禦副率於延超、司農寺丞徐昭文使高麗。（昭文，未見。）
　　詔諸色選人，有曾經引對，特奉詔降資、不許授官者，有司案驗，如別無遺闕，並與依資注擬。
　　是月，劉鋹封衛國公，李煜封隴西郡公。煜去違命侯之號。
　　十二月癸巳朔，翰林學士李昉上大行皇帝諡曰英武聖文神德，廟號太祖。
　　上初即位，詔罷河東之師。癸卯，宣徽南院使潘美、侍衛馬軍都指揮使党進，皆自行營歸闕。（十國紀年雲十一月宋師失利，燒營而歸。與此不同，當考。）
　　壬子，毀江南諸州城上白露屋。
　　太宗至仁應道神功聖德文武睿烈大明廣孝皇帝紀一。（據資治通鑑例，則於今年正月便合為太宗皇帝紀，緣太宗改元不塤踰年，與常例不同，今特於改元之月乃別為紀，仍就此卷不分出。）
　　十二月甲寅，上御乾元殿受朝，懸而不樂。大赦，改元。文班常參官衣緋綠及二十年者，有司上其名，京官見釐務職滿者，仍給俸料。髃臣上壽大明殿，上以親政踰月，特與天下更始，非故事也。
　　丁巳，以樞密直學士、左正諫大夫賈琰為三司副使。三司置副使自琰始。
　　戊午，契丹使鞍轡庫使蕭蒲骨只來修賻禮，上命引進副使田守奇勞於城外，加賜以遣之。
　　先是，川、峽分路置轉運使，峽鹽悉趨荊南，西川民乏食，太祖遣使劾兩路轉運使罪，及上即位，皆釋之。於是命西川轉運使申文緯遙兼峽路，峽路轉運副使韓可玭【二八】兼西川路，使鹽筴流通也。（文緯，見建隆三年，恐非此。可玭，未見。）
　　己未，幸講武池，遂幸玉津園。秘書丞安璘杖脊，除籍為民。坐知道州日受賕枉法故也。
　　是歲，高麗國人金行成始入學於國子監。
　　注　　釋
　　【一】遣其弟襲「襲」原作「龔」，據大典卷一二三○八及陸游南唐書卷一四、十國春秋卷三○盧絳傳改。
　　【二】凡以檢校官……側注使字此段原羼入注文，據宋本、宋撮要本及大典卷一二三○八、宋史全文卷二下改復正文。又按編年綱目卷二，「餘官則綴本官」下有「班」字。段末，宋本、宋撮要本及大典並有「此據會要附見」小字注文。
　　【三】案視供帳之具「案」原作「索」，據宋本、宋撮要本、閣本及大典卷一二三○八、長編紀事本末卷四改。
　　【四】既而登闕臺「登」原作「至」，據宋本、宋撮要本及續通鑑卷八改。「闕」原作「闢」，據同上書及閣本、大典卷一二三○八改。
　　【五】殿庭加鼓吹十二案「案」原作「虡」，據太常因革禮卷一七、宋史卷一二六樂志改。
　　【六】開寶四年郊祀「祀」原作「社」，據宋本、宋撮要本及同上書改。
　　【七】詔先鋒都指揮使曹翰為招安巡檢使「巡檢」下原脫「使」字，據宋本、宋撮要本及大典卷一二三○八、長編紀事本末卷三補。
　　【八】時號為押綱羅漢「押」下原衍「金」字，據宋本、宋撮要本、閣本及大典卷一二三○八、宋史全文卷二下刪。
　　【九】楊克讓原作「楊克驤」，據大典一二三○八、宋史卷二七○楊克讓傳及本書卷一六十二月丁未編改。
　　【一○】其黜居外郡幾十年「幾」字原脫，據宋本、宋撮要本、閣本及大典卷一二三○八補。
　　【一一】廢江南諸縣偽署制置使「署」原作「校」，據閣本及大典卷一二三○八改。
　　【一二】以樞密副使楚昭輔「以」原作「宣」，據宋本、宋撮要本及大典卷一二三○八、宋會要職官六之四四改。
　　【一三】不用一一中覆也「中」原作「申」，據閣本及大典卷一二三○八、宋史卷二四九范旻傳改。
　　【一四】談苑又雲「談苑」二字原脫，據宋本、宋撮要本及大典卷一二三○八補。
　　【一五】既而上引柱斧翟□□地「柱斧」原作「斧柱」，「翟□□」字原脫，據宋本、宋撮要本、閣本及大典卷一二三○八、編年綱目卷二、宋史全文卷二下改補。
　　【一六】生喜歌步虛為戲宋撮要本、閣本及大典卷一二三○八同，宋本及僧文瑩續湘山野錄「喜」作「善」。
　　【一七】雪雹驟降「雪雹」原作「雷電」，續湘山野錄及宋本、宋撮要本均作「雪雹」。按時屆冬令，而下文復有「殿下雪已數寸」之語，原刊文義未為確切，今據野錄及宋本改。
　　【一八】伺廬者寂無所聞「伺廬者」，閣本同，宋本作「侍廬者」，續湘山野錄作「周廬者」，似當從野錄。宋撮要本則作「侍寢者絕無所聞」，按下文引蔡惇直筆有「侍寢者聞鼻息聲異」句，疑撮要本或據此而有所修改也。
　　【一九】自有聖子當受命「受」字原脫，據宋本、宋撮要本及大典卷一二三○八補。
　　【二○】蓋普之怨家仇人多遜親黨所為「蓋」原作「則」，據宋本、宋撮要本改。
　　【二一】後傳亦不言有子德芳「德芳」二字原脫，據宋本、宋撮要本及大典卷一二三○八補。
　　【二二】並詔王石魏氏三公主「石」原作「後」。按宋會要帝系八之四六及宋史卷二四八公主傳，趙匡胤六女，申國、成國、永國三公主皆早亡，昭慶公主嫁王承衍，延慶公主嫁石保吉，永慶公主嫁魏咸信。「後」為「石」之誤。今據宋本，宋撮要本、閣本及大典卷一二三○八改。
　　【二三】破□保寨「□」字原脫，據大典卷一二三○八及十朝綱要卷一補。
　　【二四】仍護關南屯兵「關南」原作「漢南」，據宋本、宋撮要本及隆平集卷一六、東都事略卷二九李漢超傳改。本編注文「關南」誤作「關西」，據大典卷一二三○八改。
　　【二五】即遣使齎金帛賜漢超及仁瑀「即」字原脫，據宋本、宋撮要本、閣本及大典卷一二三○八補。
　　【二六】此郭公所種也「此」字原脫，據同上書及編年綱目卷三補。
　　【二七】各察舉部內知州通判監臨物務京朝官等「察」原作「案」，據宋本、宋撮要本及宋史全文卷二下改。
　　【二八】峽路轉運副使韓可玭「峽路」二字原脫，據大典卷一二三○八補。
