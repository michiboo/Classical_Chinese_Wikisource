卷二十三
　　起訖時間 起太宗太平興國七年正月盡是年十二月
　　卷　　名 續資治通鑑長編卷二十三
　　帝　　號 宋太宗
　　年　　號 太平興國七年（壬午，982）
　　全　　文
　　春正月壬寅，詔翰林學士承旨李昉等詳定士庶車服喪葬制度，付有司頒行，違者論其罪。
　　甲寅，以右衛大將軍侯贇知靈州。贇既至，按視蕃落，犒以牛酒，戎人悅服，部內甚治。在朔方凡十年，上雖念贇久次，而難其代者，贇竟卒於治所。
　　初，太祖免潭州歲所調紙十年。期滿當徵，州言民飢，願塤豐歲乃輸，詔並除之。
　　二月丙寅，以江州星子縣為南康軍。
　　庚午，豐州大首領黃羅並弟乙蚌等以良馬來貢。
　　詔開封府：近者蝗旱相仍，民多流徙，宜設法招誘，並令復歸，滿百日不至，其桑土並許他人承佃，便為永業。
　　宣徽北院使、判三司王仁贍掌邦計幾十年，恣下吏為姦，怙恩固寵，莫敢發者。又起范旻等獄，坐貶黜者十餘人，皆上南府時勳舊戚里用事吏，故中外益畏其口。會左拾遺南昌陳恕與兵部郎中宋琪同判勾院，其僚數人率以皦察不畏強禦自任，因議本司事，有不協者，互持短長。及造朝，恕獨出班具奏，上詰之，恕詞辨蜂起，仁贍屈伏，上怒甚。
　　辛未，仁贍罷為右衛大將軍；琪與度支判官、兵部郎中雷德驤，鹽鐵判官、金部郎中奚嶼，並責本曹員外郎；戶部判官、戶部員外郎王遹責授太常博士。以給事中侯陟、右正諫大夫王明【一】同判三司，同判三司自陟、明始。兵部郎中劉保勳判勾院。擢恕為度支員外郎、鹽鐵推官，耿振戶部推官，元圯並權本曹判官事。琪初與恕同白上，既而反附仁贍，故亦左降。癸酉，改仁贍為唐州防禦使，月給俸錢三十萬，以勳舊故稍異之。仁贍自以仇怨觽多，因怏怏成疾，數日卒。
　　其後，上因言及三司財賦，謂宰相趙普等曰：「仁贍縱吏為姦，諸州場院皆隱沒官錢以千萬計。朕初即位，悉令罷去，分命使臣掌其事。仁贍再三言其不便，朕語仁贍此自朕意，若歲課致虧，不以責卿。既一歲，舊千緡者為一二萬緡，萬緡者為六七萬緡，為利入數倍，用度皆足，儻遇水旱，即可以免百姓租稅。仁贍自知其非，心頗慚悸，朕亦優容之耳。」（別本，上與宰相論仁贍在八年十月甲午，今移入此。）
　　兩川上供綱，所過丁男百十輩轉送，罪人錮送闕下，在道病者亦發民輿擔。知河南府何承矩奏，以為疲民橫役，請罷其事。乙亥，詔西川、嶺南、荊湖、陝西每歲上供錢帛，勿復調民負擔，以傳置卒代之。
　　甲申，改關南為高陽關。
　　廬州民負義倉米萬七千餘石，詔特貸之。
　　杖殺長道縣尉張俊，坐部下受賕，犯贓錢五百七十貫故也。
　　辛卯，封燕國長公主女高氏為高平縣主，次女為真寧縣主。
　　是月，復徙并州於三交寨，即以潘美為并州都部署。（此據潘美行狀，七年二月事也。三交寨即陽曲縣。）
　　三月癸巳朔，日有食之。
　　宣州隕霜，害桑稼，詔蠲其租。
　　金明池水心殿成，上將泛舟往游。或告秦王廷美謀欲以此時竊發【二】，若不果，則詐稱病於府第，候車駕臨省，因作亂。上不忍暴其事，癸卯，罷廷美開封尹，授西京留守。廷美每從南府入朝，過學士院門，見鎖院，必令人隔扉問之，孔目吏即白其姓名，率以為常。是日，當直學士恐廷美問則難答，因大啟院門，廷美過已，乃復扃之。（當檢學士姓名【三】，時李昉、扈蒙、徐絃實為學士。）
　　丁未，命右正諫大夫李符權知開封府。
　　詔黎州造大船於大渡河，以濟西南蠻之朝貢者。
　　壬子，賜秦王廷美襲衣通犀帶、錢十萬、絹綵各萬疋、銀萬兩、西京甲第一區。又賜留守判官閻矩、河南判官王遹錢各百萬。
　　初，嶺南轉運使許仲宣既分遣南伐之師，乃草檄諭交州，明國威信，期必再舉。黎桓亦懼朝廷終行討滅，甲寅，復為丁璿上表謝罪，且貢方物。（周渭傳亦稱渭檄交州，今止記仲宣。蓋仲宣不待詔即分屯諸軍，功最著故也。）
　　辛酉，唐州言北陽縣蝗生，飛烏數萬食之皆盡。
　　夏四月壬戌朔，樞密使曹彬餞秦王廷美於瓊林苑，始赴西也。
　　甲子，以左正諫大夫、樞密直學士竇偁，中書舍人郭贄並守本官，參知政事。上謂偁曰：「汝自揣何以致此？」偁曰：「陛下念藩邸之舊臣，出於際會。」上曰：「非也，乃汝嘗面折賈琰，賞卿之直爾。」偁頓首謝。
　　以如京使柴禹錫為宣徽北院使、兼樞密副使，翰林副使楊守一為東上閤門使，充樞密都承旨。守一即守素也，與禹錫同告秦王廷美陰謀，故賞之。樞密承旨加「都」字，自守一始。（趙鎔及相里勳皆同告廷美陰謀。勳既無傳，實錄亦不載鎔除官，故略之。）
　　乙丑，左衛將軍、樞密承旨陳從信罷為左衛將軍，皇城使劉知信為右衛將軍，弓箭庫使惠延真為商州長史，禁軍列校烴人皇甫繼明責為汝州馬步軍都指揮使，棗強范廷召責為唐州馬步軍都指揮使，定人王榮責為濮州教練使，皆坐交通秦王廷美及受其私犒故也。榮未行，或又告榮嘗與廷美親吏狂言：「我不久當得節帥。」遂削籍流海島。（實錄坐廷美事左降又有劉令威等數人，其名姓後皆不顯，今略之。）
　　丙寅，以兵部員外郎宋琪通判開封府。京府通判自琪始。
　　趙普既復相，盧多遜益不自安。普屢諷多遜令引退，多遜貪權固位，不能自決。會普廉得多遜與秦王廷美交通事，遂以聞。上怒，戊辰，責授多遜兵部尚書，下御史獄，捕繫中書守當官趙白，秦府孔目官閻密、小吏王繼勳、樊德明、趙懷祿、閻懷忠等，命翰林學士承旨李昉、學士扈蒙、衛尉卿崔仁冀、膳部郎中知雜事滕中正雜治之。
　　多遜自言累遣趙白以中書機事密告廷美，去年九月中，又令趙白言於廷美云：「願宮車早宴駕，盡心事大王。」廷美又遣樊德明報多遜云：「承旨言正會我意，我亦願宮車早宴駕。」私遺多遜弓箭等，多遜受之。閻密初給事廷美左右，上即位，補殿直，仍隸秦王府，恣橫不法，言多指斥。王繼勳，廷美尤親信之，嘗使求訪聲妓，繼勳怙勢取貸，贓污狼藉。樊德明素與趙白游處，多遜因之以結廷美。廷美又累遣趙懷祿私召同母弟軍器庫副使趙廷俊與語。閻懷忠嘗為廷美所遣，詣淮海王俶求犀玉帶、金酒器，懷忠受俶私遺白金百兩、釦器【四】、絹扇等，廷美又嘗遣懷忠齎銀鴼、錦綵、羊酒【五】詣其妻父御前忠佐馬軍都軍頭開封潘璘營燕軍校。至是，皆伏罪。
　　丙子，詔文武常參官集議朝堂。太子太師王溥等七十四人奏多遜及廷美顧望□詛，大逆不道，宜行誅滅，以正刑章，趙白等請處斬。丁丑，詔削奪多遜官爵，並家屬流崖州；廷美勒歸私第；趙白、閻密、王繼勳、樊德明、趙懷祿、閻懷忠皆斬於都門之外，籍入其家財。（斬白等在丙戌，今並書之。）
　　多遜累世墳墓在河內，未敗前一夕，震雷焚其林木皆盡，聞者異之。及赴貶所，食於道旁逆旅，有嫗頗能言京邑舊事，多遜因與語，嫗固不知與語者多遜也。多遜曰：「嫗何自來，乃居此？」嫗頻蹙曰：「我本中原士大夫家，有子任某官，盧某作相，令枉道為某事。吾子不能從其意，盧銜之，中以危法，盡室竄南荒。未周歲，骨肉相繼淪沒，惟老身流落山谷。今僑寄道旁，非無意也。彼盧相者，蠹賢怙勢，恣行不法，無所避忌，終當南竄，幸未死間，或可見之耳。」多遜默然，趣駕去。瓊州遣牙將知崖州事，輒求婚於多遜，多遜不許，遂侵辱之，將加害，卒與為婚。
　　己卯，右監門衛將軍韋進韜責授右衛率府率，坐前知雄州，鄙吝，不市牛酒犒士卒，延火燒其官舍城門樓，進韜不知覺故也。
　　詔秦王廷美男女等宜正名呼，貴州防禦使德恭等仍為皇姪，女韓氏婦去雲陽公主之號，右監門將軍韓崇業降為右千牛衛率府率、分司西京，仍去駙馬都尉之號，並發遣往西京，就廷美安泊。
　　命客省使翟守素權知河南府。屬歲旱艱食，民多為盜，上憂之，守素既至，漸以寧息。
　　左僕射、兼門下侍郎、同平章事沈倫被病踰數月，多請告，盧多遜將敗，倫已上表求致仕，上以多遜包藏逆節，倫與同列，不能覺知，庚辰，責授工部尚書，落其子都官郎中繼宗班簿。倫清介謹厚，故車駕每出，多令居守，然十年相位，但齷齪固寵，不能有所建明。性尤好釋氏因果之說，嘗盛夏坐室中，恣蚊蚋咋其膚以徼福。鄉人假粟至千斛，歲餘，倫悉焚其券。微時妻老且醜，有妾田氏，甚寵之，及貴，於太康治第，令故妻處焉，遂以田氏為魯國夫人，搢紳非之。
　　中書舍人李穆，與盧多遜雅相親厚。秦王廷美出為西京留守，其朝辭笏記又穆所草也。言事者劾奏之，壬午，責授司封員外郎。
　　著作佐郎劉錫知糧料院，擅以米數千斛借秦王廷美。丁亥，上召錫詰之，錫頓首稱死罪，上怒，命左右持梃者撾錫數十，委頓而止。
　　己丑，著作佐郎趙和、光祿寺丞趙知微與親屬配隸沙門島禁錮，皆趙白之兄也。
　　詔：「江南民私鑄鉛錫及輕小錢，頗亂禁法。自今公私所用，每千錢須及四斤，先蓄者悉送官。」
　　潤州言丹徒等縣大水害稼，詔給復一年。
　　五月癸巳，貶西京留守判官閻矩為涪州司戶參軍，前開封府推官孫嶼為融州司戶參軍，皆秦王廷美官屬，坐輔導無狀也。
　　綏州刺史，西京作坊使李克文，繼捧之從父也，表言繼捧不當承襲，請遣使與偕至夏州諭繼捧令入朝。辛丑，以克文權知夏州，作坊副使尹憲同知州事。
　　甲辰，西薼務役夫夏遇醉毆隊長楊彥進，召至便殿，上親問，彥進具伏與主將牛鶚素嫉夏遇，巧誣之。上怒，斬彥進，配鶚海島，擢遇為十將，賜束帛、銀帶以撫之。先是，園吏高進誣告役夫朱希，上召問狀，乃高進嘗求賂，而希不與，故誣之。上杖高進，流海島，免朱希役。至是，宰相趙普等以上親決庶獄，察見微隱，相率稱賀。
　　上嘗謂趙普曰：「朕每讀書，見古帝王多自尊大，深拱凝嚴，誰敢犯顏言事？若不降情接納，乃是自蔽聰明。或喜賞怒刑，豈能歸天下之心哉。」普曰：「帝王若賞罰無私，內外無間，上求其理，下竭其誠，馴至太平，不為難事。」上又問：「治民之道，復有何術？」普曰：「陛下恤念生民，每聞利病，無不即日施行，古聖王愛民之心止於此矣。」（寶訓此二事皆雲在興國八年。別本亦在八年十月壬辰及甲午兩日，但不出宰相姓名。今從寶訓繫之趙普，仍移見親決庶獄後，若八年十月，則普將去位矣。）
　　己酉，定難軍留後李繼捧來朝，見於崇德殿。繼捧之先，累四世未嘗入覲，繼捧至，上喜，賜白金千兩、絹千疋、錢百萬。其祖母獨孤氏獻玉盤一、金盤三，亦加厚賜。繼捧自陳諸父昆弟多相怨懟，願留京師，遂獻其所管四州八縣。遣使詣夏州，護繼捧緦麻以上親赴闕，縣次續食。
　　大名府言蝗生。
　　癸丑，詔諸州縣長吏：「今宿麥將登【六】，宜及時儲蓄。其告諭鄉民，常歲所入，不得以食犬彘及多為酒醪，嫁娶喪葬之具，並從簡儉。少年無賴輩相聚蒱博飲酒者，羈里共捕送官。」
　　趙普以秦王廷美謫居西洛非便，教知開封府李符上言：「廷美不悔過怨望，乞徙遠郡以防他變。」丙辰，降廷美為涪陵縣公，房州安置。命崇儀副使閻彥進知房州【七】，監察御史袁廓通判州事，各賜白金三百兩。廓，梓潼人也。
　　己未，詔：「京畿諸縣，膏澤霑足，宜令民及時種藝。道路泥濘，輸租者當塤晴霽，吏無得督責。」
　　庚申，詔禁投匿名書告人罪，及作妖言誹謗惑觽者，嚴捕之置於法，其書所在焚之，有告者賞以緡錢。
　　是月，契丹三萬騎分道入寇：一襲鴈門，潘美擊破之，斬首三千級，逐北至其境，破壘三十六，俘老幼萬餘口，獲牛馬五萬計；一攻府州，折御卿擊破之新澤寨，斬首七百級，禽酋長百餘人，獲兵器羊馬萬計；一趨高陽關，崔彥進擊破之唐興口，斬首二千級，獲兵器羊馬數萬。（辛丑高陽關奏到，辛亥鴈門奏到，己未府州奏到，今並書之，皆略其日。）
　　陝州言蝗生，太平州雨雹傷稼。
　　詔：「京朝官出使，所給印紙，委本屬以實狀書，不得增魜功過，阿私罔上。其關涉書考之官，悉署姓名，違者論其罪。」
　　六月丁卯，齊州言河決臨濟縣。
　　初，上以字學訛舛，欲刪正之，學士少能通習，或薦趙州隆平主簿成都王著，唐相方慶之後，書有家法，乃召為衛尉寺丞、史館祇候，令詳定篇韻。在史館逾四年，甲戌，遷著作郎，充翰林侍書。上聽政之暇，每以觀書及筆法為意，諸家字體洞臻其妙【八】，遣中使王仁睿持御札示著，著曰：「未盡善也。」上臨學益勤，又以示著，著答如前。仁睿【九】詰其故，著曰：「帝王始學書，或驟稱善，則不復留心矣。」久之，復以示著，著曰：「功至矣，非臣所能及。」其後，真宗嘗對宰相語其事，且嘉著之善規益，於侍書、待詔中【一○】絕無其比。
　　先是，舒州懷寧縣有老僧過民柯獺家，率獺詣萬歲山取寶僧以杖於古松下掘得黝石，上刻誌公記雲【一一】：「吾觀四五朝後，次丙子年，趙號二十一帝，敬醮潛山九天司命真君，社稷永安。」僧忽不見，獺以石刻來獻。於是詔舒州修司命真君祠，黃門綦政敏往督其役，總成六百三十區，號曰「靈仙觀」。（綦政敏，天禧二年三月有附傳，不記郡邑。）
　　詔文武常參官，自今所保舉人犯死罪，無輕重魜二等論定，著於令。
　　乙亥，齊州言逮捕臨濟縣尉王坦等六人繫獄，獄未具，一夕大風雨壞獄戶，王坦等六人皆壓死。
　　丙子，令富民出息錢不得過倍稱，違者沒入之。
　　唐自元和以後，不復譯經。江南始用兵之歲，有中天竺摩伽汣國僧法天者至鄜州，與河中梵學僧法進共譯經義，始出無量壽尊勝二經、七佛贊，法進筆受綴文，知州王龜從潤色之，遣法天、法進獻經闕下。太祖召見慰勞，賜以紫方袍。法天請遊名山，許之。上即位之五年，又有北天竺迦濕彌羅國僧天息災、烏填曩國僧施護繼至，法天聞天息災等至，亦歸京師。上素崇尚釋教，即召見天息災等，令閱乾德以來西域所獻梵夾【一二】。天息災等皆曉華言，上遂有意翻譯，因命內侍鄭守鈞就太平興國寺建譯經院。是月，院成，詔天息災等各譯一經以獻，擇梵學僧常謹、清沼等與法進同筆受綴文，光祿卿湯悅、兵部員外郎張洎參詳潤色之，內侍劉素為都監。
　　秋七月辛卯，大名府言河決范濟口。
　　甲午，封皇長子德崇為衛王，第二子德明為廣平郡王。德崇檢校太傅，德明檢校太保，並同平章事。
　　建徐州下邳縣為淮陽軍。（此據本紀。）
　　冀州團練使牛思進護江南屯軍，以老病不任事，遣其子詣闕上疏求解官。乙未，授思進右千牛衛上將軍。（上將軍當作大將軍。實錄、正史思進傳並誤也。）
　　先是，袁廓知鄆州，河水溢入城，浸居民廬舍。至冬月，結為冰。廓大發民鑿取，以竹輿舁出城散積之。朝廷使者至，謂其方略【一三】，水獨不入城中，歸奏其狀。優詔褒銟，由殿中丞擢監察御史。及春解凍，州城地窪下，流澌自四隅入，民益被其患。於是河大漲，蹙清河浸州，城將陷，塞其門，急以聞。殿前承旨劉吉，江南人，習水事，詔吉往固之。吉率丁夫疊埽於張秋，堨河水回北流入平陰，俄而清河水退，鄆州不陷。
　　武勝節度使、兼侍中高懷德卒，贈中書令，追封渤海郡王。懷德繼世勳貴，性簡傲，所至多不省事。善音律，自為新聲，度曲臻其精妙。好射獵馳逐，嘗三五日露宿野次，獲狐兔殆至數百。每對客，或□然不揖而起，則引數十騎由別門從禽於郊外矣。
　　有司言衛王及廣平郡王當同赴中書視事。上曰：「二王，兄弟也，當分日。」辛丑，詔衛王先視事，廣平郡王以次日。
　　癸卯，幸繹經院，盡取禁中所藏梵夾，令天息災等視藏錄所未載者翻譯之。（實錄、本紀皆不書，今據本志及會要追記之。）
　　初，沈倫責為工部尚書，時倫已病甚，不能興，但上表謝。未幾，再奉章乞骸骨。壬子，復授倫左僕射致仕。上念倫國初舊臣，歲餘，亦復其子繼宗官以慰撫之。（九年正月丁丑，繼宗始復官。）
　　丙辰，詔緣邊卒沒於征戍者，先受廩給勿復徵。
　　均州、南劍州皆言大水壞廬舍。
　　八月庚申朔，太子太師、贈侍中、諡文獻王溥卒。（記聞稱太宗即位即命溥致仕，蓋誤也。溥以太子太師居於位。）
　　梧州言大水。
　　涪陵縣公廷美既出居房州，趙普恐李符漏其言，乃坐符府中用刑不當，癸亥，責符為寧國軍司馬。
　　命右正諫大夫邊珝權知開封府，右衛將軍劉知信再責為靜難軍行軍司馬。
　　初，北漢置固軍於嵐州，北漢亡，廢為宣化縣，甲戌，復號寧化軍。
　　儀鑾副使江守鈞決杖，為降高品，坐擅借河陽節度使崔彥進、威遠節度使曹翰金，鞫得寔狀故也。
　　乙亥，詔刑部、大理寺官，並優其常俸。
　　戊寅，詔翰林學士承旨李昉及庫部員外郎楊徽之等十一人，舉三司判官及轉運使各一人。
　　偽蜀廣政中，始鑄鐵錢。每鐵錢一千兼以銅錢四百【一四】，凡銀一兩直錢千七百，絹一疋直錢千二百，而鑄工精好殆與銅錢等【一五】。益買金銀裝發，頗失裁製，物價增長。尋又禁銅錢入川界，鐵錢十乃直銅錢一。太平興國四年，始開其禁，令民輸租及榷利，每鐵錢十納銅錢一。時銅錢已竭，民甚苦之，商賈爭以銅錢入川界，與民互市。每銅錢一，得鐵錢十又四。其明年，轉運副使、右贊善大夫張諤言：「舊市夷人銅【一六】，斤給鐵錢二百，望增為千錢，可以大獲，因復鑄銅錢，民租當輸錢者，許且令輸銀及絹，俟銅錢多，即漸令輸之。」詔許市夷人銅，斤止給錢五百。然卒難得銅，而轉運副使右補闕聶詠、同轉運判官秘書丞范祥【一七】皆言：「民樂輸銅錢，請每歲遞增一分，後十歲即全取銅錢。」詔從其請。詠、祥因以月俸所得銅錢市與民【一八】，厚取其直，於是增及三分。民蕭然，益苦之，或剜剔佛像，毀器用，盜發古冢，纔得銅錢四五，坐罪者甚觽。知益州、工部郎中辛仲甫具言其弊，乃詔使臣吳承勳馳傳至成都府審度利害。仲甫集諸縣令佐問之，或潛持兩端，莫敢正言。仲甫責之曰：「君等御前及第，天子門生，何得不為長久計，反為聶補闕、范秘丞乎？」乃皆言其不便。
　　先是，諸州官榷酒酤，官物不足以充用，多賦於民，益為煩擾，仲甫並請罷之，仍許民自釀。承勳復命。己卯，詔：「劍南東西、峽路諸州，民輸租及榷利，勿復徵銅錢。罷官酤酒，仍造塞與民，前所增麴錢三十萬並除之。禁諸州不得擅增物價。」召聶詠、范祥及東川轉運使宋覃、同轉運卜倫皆下御史獄。詠、覃杖脊，配役將作監；祥、倫免為庶人。覃、倫亦以月俸銅錢市與民，厚取其直故也。（此事國史、實錄皆不詳，參取成都記修潤。據實錄此年及會要咸平三年，並稱宋覃杖脊配役，覃時官右補闕。又實錄，景德三年六月己卯錄故供備庫使、荊南都監宋覃子太廟齋郎維為太常寺奉禮郎。覃，太平興國初進士，累官至右補闕、直史館、東川轉運副使，太宗厚之，為權臣所擯抑，換諸司使、掌典宿、桂、昇三州，至是卒，故錄其子授京秩。據此，則宋覃未嘗真決也，所稱權臣亦不知謂誰。又按太宗實錄，雍熙四年己未，以保信節度判官宋覃為崇儀副使，其五月，鄭宣等數人俱換內職。覃為權臣所抑，宣復坐何事耶？則所稱權臣蓋未可信也。覃自東川失官，而景德實錄遂沒不言，疑必有故，當考。覃及聶詠杖脊，范祥、卜倫除名，實錄在十二月壬子，今並書。）
　　又詔川、峽諸州市買院、織造院，除供軍布帛外，其餘錦綺、鹿胎、透背、六銖、欹正、龜殼等匹段，自今不須買織，民間有織賣者勿禁。於是廢東川轉運使並屬西川。其後西川轉運使劉度請官以鐵錢四百易銅錢一百。既從之，鹽鐵使王明曰：「若此重銅錢而輕鐵錢，則物價彌貴矣。望罷之。」詔可。
　　兩浙轉運司言，部內諸州繫囚滿獄，長吏隱落，妄言獄空，蓋懼朝廷詰其淹滯也。詔自今諸州有妄奏獄空及隱落囚數者，必加深譴，募告者賞之。
　　冀州言南宮縣民王翰母喪明，翰自抉目睛補之，母目如故。
　　九月己丑朔，詔曰：「朕方隆教法，用福邦家。眷言求度之人，頗限有司之制，俾申素願，式表殊恩。應先係籍童行長髮，並特許剃度，自今勿以為例。」
　　深州陸澤縣民邢超逋官租，里胥督租，與超淢，超毆里胥死。超子神留年十六，詣吏求代父，州以聞，戊申，詔特魜死，賜里胥家萬錢為棺歛具。
　　癸丑，權知高麗國王治遣使來貢方物，且言其兄□死，求襲位。
　　邠州言蝗食稼。
　　上以諸道進士猥雜，或挾書假手，僥倖得官，所至多觸憲章，欲懲革之。甲寅，詔所在貢舉等州，自今長吏擇官考試，合格許薦送。仍令禮部，自今解貢舉人，依吏部選人例，每十人為保，有行止踰違，為佗人所告者，同保並當連坐，不得赴舉。
　　貴妃孫氏卒。孫氏以太平興國二年入宮，明年封才人，後賜號貴妃。宮中皆呼貴妃，然未嘗宣制也。（二年八月入宮，三年三月封才人。）
　　新作尚書省於孟昶故第。
　　冬十月辛酉，夏州言戎人拒命，發州兵擊敗之，斬首五百級，獲羊馬萬計。
　　上初以契丹渝盟來援太原，遂親征范陽，欲收中國舊地。既而兵連不解，議者多請息民。癸亥，詔緣邊諸州軍縣鎮等，各務守境力田，無得闌出邊關，侵擾帳族及奪略畜產，所在嚴加偵邏，違者重論其罪，獲羊馬、生口並送於塞外。上嘗謂近臣曰：「朕每讀老子至『佳兵者，不祥之器，聖人不得已而用之』，未嘗不三復以為規戒。王者雖以武功克定，終須用文德致治。朕每退朝，不廢觀書，意欲酌前代成敗而行之，以盡損益也。」（契丹主明記死，不得其時，今附歲末，更當考之。）
　　戊辰，幸金明池，御龍舟觀習水戰，遂幸瓊林苑宴射。
　　壬申，幸太平興國寺譯經院，遂幸新尚書省。
　　懷州河決武德縣，害民田，詔蠲其租。
　　己卯，左諫議大夫、參知政事、贈工部尚書竇偁卒，車駕臨哭。將以翌日大宴，詔罷之。
　　初，有司言應天曆氣朔漸差，詔司天監王處訥等重加考定。處訥別上新曆，詔付本監集官看詳，會冬官正吳昭素、徐瑩、董昭吉等各獻新曆，處訥既卒，所上曆遂不行。於是遣內臣沈元應集本監官屬學生，參校昭吉等三曆之疏密，秋官正史端等言：「昭吉曆差誤，昭素及瑩二曆，以建隆癸亥以來二十四年氣朔驗之，唯昭素曆氣朔稍均，可行用。」又詔衛尉少卿元象宗與元應等，再集官及明曆術者重定，象宗等言昭素曆法考驗無差，可施之永久。上乃自製曆序，號乾元曆，優賜昭素等束帛。
　　唐藩鎮皆置邸京師，以大將領之，謂之「上都留後」，後改為「上都知進奏院」。五代以來，支郡不隸藩鎮者，聽自置邸，隸藩鎮者，則兼領焉。國初緣舊制，皆本州鎮署人為進奏官；其軍監場務，轉運使則差知後官或副知掌之。及支郡不復隸藩鎮，遂各置邸。而外州將吏多不願久住京師，故長吏募京師人或以親信為之，晨集右掖門外廊，受制敕及諸司符牒，將午，則各還私居，事頗稽緩泄漏。是月，始令供奉官張文璨等簡閱進奏官、知後官、副知等，凡二百餘人，得一百五十人，並補進奏官，每人掌二州或三州軍監事，其不中選者為私名副知，去知後之名。置都進奏院於大內側近，文璨等領之。
　　中書言堂後官元額十五人，舊公事不及一百州，今除出外官及死亡外，止存十人行遣。詔吏部流內銓於見任州縣官內選有科名、歷任別無不了者，抽取引見，送中書比試，如諳會公事久遠，堪充堂後官者即留，不堪者卻令歸任。是歲，抽到州縣官於若訥等三十三人，得許州錄事參軍陳雅等四人，並授雄、望州別駕充職，餘悉令歸任。（此據會要，乃七年十月事，今附見。）
　　十一月己酉，以李繼捧為彰德節度使。先詔綏州刺史李克憲、銀州刺史李克文皆赴闕，乃授克憲單州刺史，克文澧州刺史。克憲初偃蹇不奉詔，遣通事舍人袁繼忠諭旨，遂與繼忠俱至，仍以克文權知夏州。
　　禁民居喪作樂及為酒令者，以不孝論。
　　十二月戊午朔，日有食之。
　　詔開封府民輸租於常限外加半月，雨雪故也。
　　瓊州言颶風壞官寺民舍幾盡。
　　辛酉，右補闕田錫上疏論朝政得失，不報。（此據錫睦州所上章追記之，當搜求錫本章附見。睦州所上章，注在六年九月。）
　　兩浙轉運使高冕條上舊政之不便者，凡百餘事。庚午，詔兩浙諸州自太平興國六年以前逋租及錢俶日無名掊歛，吏至今猶徵督者，悉除之。冕，錫之兄子也。
　　戊寅，權知高麗國王治封高麗國王，命監察御史李巨源、（巨源，未見。）著作佐郎直史館單貽慶奉使。上喜訪求辭學之士，初得須城趙羈幾，擢掌制誥，才數月，卒。上歎其窮薄，因問近臣誰可繼羈幾者，楊守一與貽慶有舊，力薦之，由主簿召對，令中書試文，稱旨，即命以官。上知貽慶貧，故使副巨源使高麗。貽慶以母老辭，乃留不行。詔國子博士雍邱孔維代之。貽慶，萊州人也。高麗王治問禮於維，維對以君臣父子之道，升降等威之序。治喜曰：「吾今日復見中國夫子也。」
　　詔御史臺：「應見任文武官悉具鄉貫、歷職、年紀，著籍以聞，或貢舉之日解薦於別州，即須兼睳本坐鄉貫，或不實者，許令糾告，當置其罪。自今入官者皆如之，委有司閱視。內有西蜀、嶺表、荊湖、江、浙之人，不得為本道知州、通判、轉運使及諸事任。」
　　庚辰，右驍衛上將軍、贈侍中楚昭輔卒。
　　閏十二月庚寅，豐州刺史王承美言契丹日利、月益、沒細、兀瑤等十一族七萬餘帳內附；又與契丹戰，破其萬餘觽，斬首二千級，獲天德節度使韋太【一九】及羊馬、兵器萬數，遣其弟承義來獻俘。賜承義錦袍、金帶、絹百疋。
　　先是，交州欲以占城俘九十三人來獻，上令廣州止其俘，給衣服資糧遣還占城，詔諭其王。於是占城國遣使乘象來貢方物，詔留象於南海。
　　新建縣令朱靖因怒決部民致死，甲午，靖杖脊，配沙門島禁錮。
　　丙申，畋近郊，遂幸講武臺，賜從臣飲。
　　丁酉，詔諸州犯徒、流罪人等並配所在牢城，勿復轉送闕下，仍不得輒以案牘聞奏，稽留刑獄，違者論其罪。
　　先是，知桐廬縣、太常寺太祝刁衎上疏言：「淫刑酷法，非律文所載者，望詔天下悉禁止之。巡檢使臣捕得盜賊、亡卒，並送本部法官訊鞫，無得擅加酷虐。古者投姦人於四裔，今乃遠方囚人，盡歸象闕，配於務役，最非其宜。神皋勝地，天子所居，豈可使流囚於此聚役。自今外處罪人，望勿許解送上京，亦不留於諸務充役。又禮曰：『刑人於市，與觽棄之。』則知黃屋紫宸之中，乃非行法用刑之所。望自今御前不行決罰之刑，殿前引見司鉗黥法具，並付御史、廷尉之獄，敕杖不以大小，皆以付御史、廷尉。京府或出中使，或命法官，具禮監科，以重聖皇明刑慎法之意。或有犯劫盜亡命，罪重者刖足釘身，國門布令。此乃愚民昧於刑憲，逼於衣食，偶然為惡，義不及他，被其慘毒，寔傷風化，亦望減除此法。如此，則人情不駭，各固其生，和氣無傷，必臻其瑞矣。」上覽疏甚悅，降詔褒答焉。
　　衎，昇州人也。初仕李煜，直清輝殿，閱中外章疏，甚被親昵。歸朝，授太祝。稱疾，假滿落籍，屏居輦下者數歲。李昉、扈蒙在翰林，勉其出仕，因獻聖德頌，乃復故官。出宰桐廬【二○】，凡七年不遷，搢紳服其純澹夷雅，多推尊之。（去年秋，詔百官言事，衎疏必因此而上，不知的在何時，附見丁酉詔後，恐此詔實因刁衎也。）
　　庚戌，詔：「兩京諸州，擇郡民有練土地之宜、明種樹之法者，補為農師，縣一人。令相視田畝沃瘠及五種所宜，指言某處土田宜植某物，某家有種，某戶有丁男【二一】，某人有耕牛。即令鄉三老、里胥與農師同勸民分於曠土種蒔【二二】，俟歲熟共取其利。為農師者，蠲租外，免其佗役。民家有嗜酒蒱博怠於農務者，俾農師謹察之，白於州縣論其罪，以警游惰。所墾田即為永業，官不取其租。」
　　辛亥，曲赦銀、夏等州管內。
　　是歲，銀州蕃落拓拔遇來訴本州賦役苛虐，乞移居內地。詔令各守族帳。布納克族結集扇動諸部，夏州巡檢使梁迥率兵討平之。
　　契丹主明記卒，諡景宗孝成皇帝。（十朝綱要：在位十五年。）有子三人，曰隆緒、隆裕、隆慶。隆緒封梁王，繼立，號天輔皇帝，尊母蕭氏為承天太后，改大遼為大契丹。隆緒才十二歲，母蕭氏專其國政。
　　初，蕭氏與樞密使韓德讓通，明記疾亟，德讓將兵在外，不俟召，率其親屬赴行帳，白蕭氏易置大臣，立隆緒。遂以策立功為司徒、政事令，封楚王，賜姓耶律，改名隆運。尋拜大丞相、蕃漢樞密使、南北面行營都部署，徙封齊王。隆緒親書鐵券，讀於北斗下以賜之。遷尚書令，又徙封晉王，賜不拜，乘車上殿，置護衛百人。護衛惟國主得置之。隆緒每以父事隆運【二三】，日遣其弟隆裕一問起居，望其帳，即下車步入。（本傳載明記死在三道入寇及息兵詔前。恐三道入寇時明記未死也，或明記死，太宗因詔息兵，然皆不得其實，今移見歲末。三道入寇在五月，息兵灠在十月【二四】。或載明記死於三月末，蓋因本傳，今不取。）
　　注　　釋
　　【一】右正諫大夫王明「諫」下原有「議」字，據宋本、宋撮要本、閣本刪。按東都事略卷一一二、宋史卷二七○本傳，均謂明此時為右諫議大夫。本書作「右正諫大夫」，蓋避趙匡義嫌名。
　　【二】或告秦王廷美謀欲以此時竊發「廷美謀」，宋本、宋撮要本及長編紀事本末卷八秦王事跡均作「廷美與左右謀」。
　　【三】當檢學士姓名「檢」原作「校」，據宋本、宋撮要本改。
　　【四】釦器原作「鉛器」，據宋本及宋史卷二六四盧多遜傳改。按宋撮要本作「銀器」，長編紀事本末卷八秦王事跡及宋史卷二四四魏王廷美傳則並作「金器」。
　　【五】羊酒原脫，據宋本、宋撮要本及上引長編紀事本末、宋史同卷篇補。
　　【六】今宿麥將登「宿麥」，閣本同，宋本、宋撮要本並作「粟麥」。按「宿麥」，見漢書卷六武帝紀及卷二四上食貨志，師古註：「秋冬種之，經歲乃熟，故云宿麥。」又：「宿麥，謂其苗經冬。」宋大詔令集卷一八二太平興國七年五月癸丑使民惇本從儉詔正作「宿麥」，從原刊。
　　【七】命崇儀副使閻彥進知房州「崇儀」原作「崇議」，據上引長編紀事本末及宋史卷二四四魏王廷美傳改。
　　【八】諸家字體洞臻其妙「字」字原脫，據宋本、宋撮要本及長編紀事本末卷一四聖學補。
　　【九】仁睿詰其故「仁」字原脫，據宋本、宋撮要本補。
　　【一○】於侍書待詔中「待詔」原作「侍詔」，據宋本、宋撮要本、閣本及長編紀事本末卷一四聖學補。
　　【一一】上刻誌公記雲「上」字原脫，據宋本、宋撮要本補。
　　【一二】令閱乾德以來西域所獻梵夾「梵夾」原作「梵經」，據宋本、宋撮要本及宋會要道釋二之五、本卷下文七月癸卯編改。
　　【一三】謂其方略宋史卷二七六袁廓傳作「謂其有略」。
　　【一四】每鐵錢一千兼以銅錢四百長編紀事本末卷一一蜀錢作「每錢一千以易銅錢四百」。按後蜀鑄鐵錢，在廣政十八年冬十月周世宗下秦、鳳後，參隆平集卷一二孟昶傳、通鑑卷二九二後周紀及十國春秋卷四九後主本紀。
　　【一五】而鑄工精好殆與銅錢等「鑄」原作「鐵」，據上引長編紀事本末改。又按上書此句下有「既平蜀，沈倫等悉取銅錢上供，及增鑄鐵錢易民銅錢」句，清人案語云：「以上二十一字，長編脫落。」宋史卷一八○食貨志亦有此二十一字。尋上下文義，當是長編脫落。
　　【一六】舊市夷人銅「銅」下原衍「錢」字，據閣本及同上書刪。
　　【一七】同轉運判官祕書丞范祥「判官」二字原闕，據上引長編紀事本末及宋史補。
　　【一八】詠祥因以月俸所得銅錢市與民「詠」字原脫，據同上書補。
　　【一九】獲天德節度使韋太「韋太」，閣本及宋史卷二五四王承美傳同。宋史卷四太宗紀及續通鑑卷一一則作「蕭太」。
　　【二○】出宰桐廬「桐廬」原作「相廬」，據宋本、宋撮要本、閣本改。
　　【二一】某戶有丁男宋史卷一七三食貨志同。宋會要食貨志一之一六作「某戶現有闕丁」，宋大詔令集卷一八二太平興國七年閏十二月庚戌置農師詔則作「某戶闕丁男」。
　　【二二】分於曠土種蒔「種」原作「稼」，據同上書改。
　　【二三】隆緒每以父事隆運「每」字原脫，據宋本、宋撮要本、閣本補。
　　【二四】息兵灠在十月「灠」原作「詔」，據宋本、宋撮要本改。
