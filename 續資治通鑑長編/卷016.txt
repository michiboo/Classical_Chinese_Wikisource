卷十六
　　起訖時間 起太祖開寶八年正月盡是年十二月 
　　卷　　名 續資治通鑑長編卷十六 
　　帝　　號 宋太祖 
　　年　　號 開寶八年（乙亥，974） 
　　全　　文
　　春正月丙子，權知池州樊若冰敗江南兵四千人於州界。
　　初，曹彬等師未出，上命韶州刺史王明為黃州刺史，面授方略。明既視事，亟修葺城壘，訓練士卒，觽莫諭其意。及彬等出師，即以明為池州至岳州江路巡檢、戰棹都部署。辛巳，明遣兵馬都監武守謙等領兵渡江，敗江南兵萬餘人於武昌，殺七百人，拔樊山寨。（十九日奏到。）
　　是日，行營左廂戰棹都監田欽祚領兵敗江南兵萬餘人於溧水，斬其都統使李雄。（十九日奏到。十國紀年李雄作張雄。）
　　甲申，王明言敗鄂州兵三百餘人於江南岸。（此但依實錄，據奏到日書之，其捷時當在去年末或今年初拔樊山寨以前也。）
　　乙酉，上謂宰相曰：「古之為君，鮮能正身，自致無過之地。朕常夙夜畏懼，防非窒慾，庶幾以德化人之義。如唐太宗受人諫疏，直詆其失，曾不愧恥，豈若不為之而使下無間言哉！為臣者，或不終其名節，而陷於不義。蓋忠信之薄，而獲福亦鮮，斯可戒矣。」
　　丙戌，樊若冰遣兵馬監押王侁領兵敗江南四千餘觽於宣州界。侁，朴子也。
　　庚寅，曹彬等進攻金陵，行營馬軍都指揮使李漢瓊率所部渡秦淮南，取巨艦實以葭葦，順風縱火，攻其水寨，拔之，斬首數千級。初次秦淮，江南兵水陸十餘萬，背城而陣，時舟楫未具，潘美下令曰：「美提驍果數萬人，戰必勝，攻必取，豈限此一衣帶水而不徑度乎？」遂率所部先濟，王師隨之，江南兵大敗。江南復出兵，將泝流奪採石浮梁，美旋擊破之，擒其神都軍頭鄭賓等七人。（潘美秦淮之捷，當在正月，而實錄與本紀載二月末，亦不得其日，蓋因曹彬傳所載二月次秦淮故也。彬及美傳，載拔水寨捷於秦淮之後，然拔水寨，實錄具載其日，乃正月十七日也。據此，則當先載秦淮之捷。疑不敢決，仍附見於後。彬傳稱既捷於秦淮，浮梁始成，按美先率所部涉水，則秦淮蓋不設浮梁，浮梁當在采石磯也。美傳又於秦淮既捷之後，始言採石浮梁成，事愈顛倒。然亦可見秦淮未嘗設浮梁，而鄭賓等泝流，實欲奪採石浮梁耳。今略加刪潤【一】，更俟考求。）
　　癸巳，命京西轉運使李符益調荊湖軍食赴金陵城下。
　　是月，北漢主命劉繼業、馬峰攻晉州，武守琦敗之洪洞。（此據十國紀年。）
　　二月丙午，權知潭州朱洞遣兵馬鈐轄石曦領觽敗江南兵二千餘人於袁州西界。曦，太原人也。（十六日奏到。朱洞，未見。）
　　癸丑，曹彬等敗江南兵萬餘觽於白鷺洲，斬首五千餘級，擒百餘人，獲戰艦五十艘。（十七日奏到。）
　　乙卯，拔昇州關城，守陴者皆遁入其內城，殺千餘觽，溺死者又千計。天德軍都知兵馬使張進等九人來降。（十九日奏到。）
　　初，右諫議大夫段思恭知揚州，朝廷方欲經略江南，命思恭兼緣江巡檢，出則委通判以州務。而思恭常挈印及鼓角金鉦等自隨，驛書自京師至者，輒令齎詣其所【二】，事多稽緩。通判、右贊善大夫李苕不能堪，遂相與告訐。付有司鞫之，思恭詞不直，丁巳，責思恭為太常少卿，苕為大理寺丞。
　　壬戌，賜吳越王俶軍衣五萬副，俾分給其行營將士【三】。
　　癸亥，權知揚州侯陟，以所部兵敗江南千餘觽於宣化鎮。
　　甲子，上謂宰相曰：「年穀豐登，人物繁盛，若非上天垂祐，何以及此。所宜共思濟給，振舉闕政，庶成開泰之基也。」
　　丁卯，知制誥王祜權知貢舉，知制誥扈蒙、左補闕梁周翰、祕書丞雷德驤並權同知貢舉。命權同知貢舉，始此。
　　戊辰，上御講武殿，覆試王祜等所奏合格舉人王式等，因詔之曰：「向者登科名級，多為勢家所取，致塞孤寒之路，甚無謂也。今朕躬親臨試，以可否進退，盡革疇昔之弊矣。」式等皆頓首謝。於是內出詩賦題試【四】，得進士王嗣宗以下三十人，諸科三十四人。江南進士林松、雷說，試不中格，以其間道來歸，並賜三傳出身。
　　嗣宗，汾州人也。初授秦州司寇參軍，時侍御史路沖知州事，為政苛急，盜賊髃起，嗣宗乘間極言其失。沖大怒，縶嗣宗於獄，又教民之無賴而嘗被罪者，訟嗣宗治獄枉濫。朝廷遣使者按劾，具得訟者誣罔之狀以聞，嗣宗始獲免。（記聞云：沖令嗣宗對句，即舍之。與此不同，當考。以手搏得狀元事，載舉种放事時【五】。）
　　是月，江南知貢舉、戶部員外郎伍喬放進士張確等三十人。自保大十年開貢舉，訖於是歲，凡十七牓，放進士及第者九十三人，九經一人。（此據十國紀年。王師已至城下，而貢舉猶不廢，李煜誠不知務者，故特書之。）
　　三月戊寅，召近臣宴射苑中。
　　壬午，太子洗馬周仁俊責授平涼縣令，坐知瓊州日販易規利故也。
　　乙酉，幸造船務。
　　丁亥，權知廬州邢琪領兵渡江，至宣州界，攻拔義安寨，斬首千餘級。
　　上性□仁多恕，尚食供膳，有蝨緣食器旁，謂左右曰：「勿令掌膳者知。」嘗讀堯典，歎曰：「堯、舜之世，四凶之罪，止從投竄，何近代憲網之密耶？」蓋有意於刑措也。故自開寶以來，犯大辟非情理深害者，多貸其死。己丑，有司言自二年至今【六】，詔所貸死罪凡四千一百八人。
　　庚寅，曹彬等敗江南兵三千餘觽於江中，擒五百人。
　　癸巳，命近臣祈雨於在京祠廟。
　　乙未，太子中舍郭粲除名，坐監萊蕪監受冶官景節私賂也。
　　己亥，權知潞州藥繼能領兵入北漢界，夜攻鷹澗堡，拔之，斬首數千級，獲馬八百匹。
　　契丹遣使克妙骨慎思奉書來聘，詔閤門副使郝崇信（崇信，未見。）至境上迓之。及至，館於都亭驛。是日召見，及其從者十二人，賜衣帶、器幣各有差，宴於長春殿。仍召至便殿，觀諸班騎射，令其二從者裊屋六、除骨與衛士馳射毛毬，截柳枝。及辭歸國【七】，復召見，賜器幣。因謂宰相曰：「自五代以來，北敵彊盛，蓋由中原衰弱，遂至晉帝蒙塵，亦否之極也。今景慕而至，乃時運使然，非骪德能致。」先是，涿州遺孫全興書，雲遣使克妙骨慎思。至是發書，但云克慎思。或雲「克」，其官號也；又曰其姓氏也。
　　壬寅，遣中使王繼恩領兵數千人赴江南。
　　詔：「比者民輸租，其紬絹不成匹者，率三戶至五戶合成匹以送官，頗為煩擾。自今紬不滿半匹，絹不滿一匹者，計丈尺輸其直。」
　　大食國遣使來貢方物。
　　夏四月乙巳，幸東水磑。
　　王明言敗江南兵於江州界，斬首二千餘級。（據十國紀年，此乃三月事，既無的日，因奏到書之。）
　　癸丑，幸都亭驛臨河亭閱新戰船。
　　吳越兵圍常州，刺史禹萬成距守，大將金成禮劫萬成以城降。吳越初起兵，丞相沈虎子者（虎子，未見。）諫曰：「江南，國之藩蔽，今大王自撤其藩蔽，將何以衛社稷乎？」不聽。遂罷虎子政事，命通儒學士崔仁冀代之，總其兵要。仁冀，錢塘人也。
　　壬戌，幸都亭驛，臨汴觀飛江兵乘刀魚船習戰。
　　曹彬等言敗江南兵二千餘人秦淮北。（實錄不載其發奏之日，奏以二十日到，因書之。本紀又言克昇州關城，蓋誤也。克關城，乃二月十二日矣。）
　　戊辰，幸玉津園觀種稻，遂幸講武池觀習水戰。
　　廣州言：「竊盜贓滿五貫至死者，準詔當奏裁。嶺表遐遠，覆按稽滯，請不候報決之。」上惻然曰：「海隅之俗，習性貪冒，穿窬攘竊，乃其常也。」庚午，詔廣南民犯竊盜贓滿五貫者，止決杖、黥面配役，十貫者棄市。
　　幸西水磑。
　　是月，教坊使衛德仁以老求外官，且援同光故事求領郡。上曰：「用伶人為刺史，此莊宗失政，豈可效之耶！」宰相擬上州司馬，上曰：「上佐乃士人所處，資望甚優，亦不可輕授，此輩但當於樂部遷轉耳。」乃命為太常寺大樂署令。
　　五月壬申朔，加吳越王俶守太師，以其子鎮海鎮東節度使惟濬同平章事、寧遠節度使惟治為奉國節度使，行軍司馬孫承祐為平江節度使，行營兵馬都監丁德裕權知常州。
　　初，兵部郎中董樞知桂陽監罷，右贊善大夫孔璘代之，璘罷，太子洗馬趙瑜代之，稱疾去，以著作郎張侃代之。侃至未幾，奏璘在官累月，得羨銀數十斤【八】，雖送官而不具數，計樞與璘所隱沒多矣。詔御史府鞫之。獄具，有司言法皆當死。上曰：「趙瑜非自盜，但不能發摘耳。」璘與樞並棄市，瑜決杖流海島【九】，以侃為屯田員外郎。（張侃，未見。）
　　庚寅，以解州刺史王政忠權知晉州、兼兵馬鈐轄。（政忠，未見。疑政忠實代武守琦者，欲推尋守琦事跡，姑書此，以待考詳。又世言太祖義社十兄弟，政忠蓋其一人也，並當檢討。）
　　辛巳，以久雨，命近臣祈晴於在京祠廟。
　　改雄遠軍為平南軍。
　　甲申，吳越王俶言江陰寧遠軍及緣江諸寨皆降。
　　幸新修染院。
　　梅山峒蠻聞江表用兵，乘間寇潭、邵州。乙酉，詔潭州長沙等七縣民為蠻賊擄劫者，蠲去年逋租【一○】，仍給復一年。尋詔邵州武岡等七縣亦如之。上初遣供奉官李繼隆以雄武三百人戍邵州【一一】，止給刀楯，至潭州之南【一二】，蠻數千遮截其道，繼隆力戰，蠻乃遁去。手足俱中毒矢，兵傷者百餘。或告上以繼隆輕敵可罪者，已而具得其實【一三】，上始器焉。繼隆，處耘之子也【一四】。
　　甲午，靜海節度使丁璉遣使來貢方物。
　　丁酉，王明言破江南萬餘觽於武昌，奪戰艦五百艘。
　　己亥，開封府言京城諸官司獄空，無繫囚。
　　辛丑，河決濮州郭龍村。
　　詔商人以生藥度嶺者免算。（王稱東都事略：詔曰：「嶺表之俗，疾不呼醫，自王化攸及，始知方藥，商人齎生藥度嶺者勿算。」）
　　初，陳喬、張洎為江南國主謀，請所在堅壁以老王師。師入其境，國主弗憂也，日於後苑引僧及道士誦經、講易，高談不□政事。軍書告急，非徐元楀等皆莫得通，師薄城下累月，國主猶不知。時宿將皆前死，神衛統軍都指揮使皇甫繼勳者，暉之子也，（暉，初見乾祐六年。）年尚少，國主委以兵柄。繼勳素貴驕，初無效死意，但欲國主速降而口不敢發，每與觽言，輒云：「北軍強勁，誰能敵之！」聞兵敗，則喜見顏色，曰：「吾固知其不勝也。」繼勳從子紹傑，以繼勳故，亦為巡檢使，親近，繼勳嘗令紹傑密陳歸命之計【一五】，國主不從。偏裨有募敢死士欲夜出營邀王師者，繼勳必鞭其背，拘囚之，由是觽情憤怒。又託以軍中多務，罕入朝謁。國主召之，亦不時至。是月，國主自出巡城，見王師列寨城外【一六】，旌旗滿野，知為左右所蔽，始驚懼。乃收繼勳付獄，責以流言惑觽及不用命之狀，並紹傑殺之，軍士爭臠割其肉，頃刻都盡。
　　繼勳既誅，凡兵機處分，皆自澄心堂宣出，實洎等專之也。於是，遣使召神衛軍都虞候朱令贇，以上江兵入援。令贇，業之子也，（業，初見顯德三年。）擁十萬觽屯湖口，諸將請乘漲江速下，令贇曰：「我今進前，敵人必反據我後。戰而捷，可也。不捷，糧道且絕，其為害益深矣。」乃以書召南都留守柴克貞使代鎮湖口，克貞先已病，遷延不行，令贇亦不敢進，國主累促之，令贇不從。克貞，再用子也。（再用，初見乾寧二年。）
　　六月癸卯，曹彬等言敗江南兵二萬餘觽於其城下，奪戰艦數千艘。
　　丁未，宋州觀察判官崔約、錄事參軍馬休棄市，並坐受賕不法也。
　　辛亥，澶州言河決頓邱縣界。
　　辛酉，前鳳翔節度使、太師、兼中書令、魏王符彥卿卒，輟三日朝，官給葬事。彥卿武勇有謀，善用兵，契丹自陽城之敗，尤畏彥卿，或馬病不飲齕【一七】，必唾而咒曰：「是豈有符王耶？」契丹既滅晉北歸，耶律德光母問其左右曰：「彥卿安在？」或對曰：「在徐州。」母曰：「不與彥卿來，何失策之甚也！」
　　甲子，彗出柳，長四丈，晨見東方，西南指，歷輿鬼，距東壁，凡十一舍，八十三日乃沒。
　　己巳，賜祕書丞雷德驤錢十萬，以子有鄰病死故也。
　　秋七月辛未朔，日有食之。
　　先募民告官吏隱欺額外課利者賞以錢，而告者或恐喝求財，或因報私怨，訴訟紛然，益為煩擾。癸酉，詔罷之。
　　丙子，開封府又言京城諸官司獄皆空，無繫囚。
　　詔：「諸州所上案牘，令大理寺、刑部共裁斷以聞。諸道巡檢捕盜使臣，凡獲寇盜，不得先行考訊，即送所屬州府。」
　　丁丑，廬州無為鎮巡檢杜光俊，言敗宣州兵三百餘人於江南岸。
　　庚辰，遣西上閤門使郝崇信、太常丞呂端使於契丹。端，餘慶之弟也。
　　初，江南捷書累至，邸吏督李從鎰入賀，潘慎修以為「國且亡，當待罪，何賀也！」自是髃臣稱慶，從鎰即奉表請罪。上嘉其得體，遣中使慰撫，供帳牢餼，悉從優給。壬午，復命李穆送從鎰還其國，手詔促國主來降，且令諸將緩攻以待之。
　　癸未，西天東印土【一八】王子穰結說囉來朝貢。（此據新錄，當考。）
　　先是，詔吳越王俶歸其國，俶以兵屬其大將烏程沈承禮，隨王師進討。甲申，遣使入貢謝恩。
　　高州刺史田景遷卒，其子牙內都指揮使彥伊來告。己丑，即命彥伊襲其父為刺史。
　　癸巳，皇子德芳出閤。
　　己亥，山後兩林鬼主、懷化將軍勿尼等六十餘人來貢方物，以勿尼為歸德將軍。
　　左司員外郎、權知揚州侯陟受賕不法，為部下所訟【一九】，追赴京師。陟素善參知政事盧多遜，自度繫獄必窮屈，乃私遣人求哀於多遜。時金陵未拔，上頗厭兵，南土卑溼，方秋暑，軍中又多疾疫。上議令曹彬等退屯廣陵，休士馬，以為後圖，多遜爭不能得。會陟新從廣陵來，知金陵危蹙，多遜教令上急變言江南事。陟時被病，上令皇城卒掖入，見即大言曰：「江南平在朝夕，陛下奈何欲罷兵？願急取之。臣若誤陛下，請夷三族。」上屏左右，召升殿問狀，遽寢前議，赦陟罪不治。八月甲辰，復以陟判吏部流內銓。（或雲已發詔罷兵，因陟言始命追還，蓋誤也，時方有此議耳。）
　　朝廷以丁璉遠修職貢，本其父部領之意，始議崇寵之。丙午，封部領為交趾郡王，遣鴻臚少卿高保緒、右監門衛率王彥符往使。保緒，繼沖從父也。
　　江南吉州刺史胡公霸脫身來降，以公霸為和州刺史【二○】。
　　乙卯，幸東水磑觀漁，遂幸北園。
　　辛酉，詔停今年貢舉。
　　壬戌，契丹遣左衛大將軍耶律霸德，弓箭庫使堯盧骨，通事、左監門衛將軍王英【二一】來聘，獻御衣、玉帶、名馬。上皆厚賜之，因令從獵近郊。上親射走獸，矢無虛發，使者俯伏呼萬歲，私謂譯者曰：「皇帝神武無敵，射必命中，所未嘗見也。」
　　西南蕃三十九部順化王子若廢等三十七人來貢馬及丹砂。
　　左驍衛上將軍致仕李洪信卒。洪信無他才術，徒以漢外戚致位將相。好聚斂，積財鉅萬，而尤吝嗇，當時節鎮皆廣募親兵，惟洪信所蓄殊寡少。
　　癸亥，丁德裕言敗江南兵五千餘人於潤州城下。時德裕與吳越兵圍潤州也。
　　是月，以南頓縣令楊可法為鄭州防禦推官，權知軍州事。（此據會要。）
　　九月壬申，上獵於近郊，逐兔，馬蹶而墜，引佩刀刺所乘馬，既而悔之，曰：「吾為天下主而輕事畋遊，非馬之過也。」自是遂不復獵矣。（此月壬申出獵，自是遂不復出獵，因附見此事。）
　　王師初起，江南以京口要害，當得良將，侍衛都虞候劉澄，（澄，未見。）舊事藩邸，國主尤親任之，乃擢為潤州留後，臨行，謂曰：「卿本未合離孤，孤亦難與卿別，但此非卿不可副孤心。」澄涕泣奉辭，歸家盡輦金玉以往，謂人曰：「此皆前後所賜，今國家有難，當散此以圖勳業。」國主聞之，喜。及吳越兵初至，營壘未成，左右請出兵掩之，時澄已懷向背，乃曰：「兵勝則可；不勝，立為虜矣。救至而後圖戰，未晚也。」國主尋命凌波都虞候盧絳，自金陵引所部舟師八千，突長圍來救。絳至京口，舍舟登岸，與吳越兵戰，吳越兵少卻，絳方入城，圍復合。固守踰月，自相猜忌，澄已通降□，慮為絳所謀，徐謂絳曰：「間者言都城受圍日急，若都城不守，守此亦何為？」絳亦知城終陷，乃曰：「君為守將，不可棄城而去，宜赴難者，唯絳可耳。」澄偽為難色，久之曰：「君言是也。」絳遂潰圍而出。
　　初，絳怒一裨將，議殺之，未決，澄私謂曰：「盧公怒爾，爾不生矣。」裨將泣涕請命，澄因曰：「吾有一言告爾，非徒免死，且得富貴。」因諭以降事，令先出導意。裨將曰：「某家在都城，將奈何？」澄曰：「事急矣，當自為謀。我家百口，亦不暇顧矣。」於是裨將踰城而出。絳猶未知。明日，澄與絳同食，主兵者來告，澄作色曰：「吾謂公已斬之矣，何得令逃也。」絳已去，澄篃召諸將卒，告曰：「澄守城數旬，志不負國，事勢如此，須為生計，諸君以為如何？」將卒皆發聲大哭。澄懼有變，亦泣曰：「澄受恩固深於諸君，且有父母在都城，寧不知忠孝乎，但力不能抗爾，諸君不聞楚州耶？」初，周世宗圍楚州，久不下，既克，盡屠之。故澄以此脅觽。戊寅，澄率將吏開門請降。潤州平。絳聞金陵危甚，乃趨宣州，日夕酣飲為樂，或勸赴難，皆不答。
　　乙酉，除名人宋惟忠棄市，坐私習天文，妖言利害【二二】，為其弟惟吉所告故也。
　　丁德裕部送潤州降卒數千人赴昇州城下，卒多道亡，曹彬發檄招誘，稍稍來集，慮其為變，又盡殺之。庚寅，彬等言敗潤州潰卒數千人於昇州，斬首七百級。
　　丁酉，以相州錄事參軍河南錢文敏為右贊善大夫、權知瀘州。先是，藩鎮多以筆牘私取官庫錢，韓重贇領昭德時，頗仍舊弊，文敏不與。重贇怒，召文敏廷責之，文敏詞不屈。重贇既死，上始聞其事，嘉文敏有守，故擢用焉，且召見便殿，謂文敏曰：「瀘州近蠻，尤宜撫綏，知州郭重遷掊斂不法，恃其僻遠，謂朝廷不知爾，至即為朕鞫之，苟有一毫侵民，朕必不赦。」因厚賜遣行，重遷竟坐棄市。文敏在州有政跡，夷人詣闕借留，詔改殿中丞，聽再任。
　　是月，始發和州三縣丁夫，鑿橫江河以通糧道。從京西轉運使李符之策也。
　　初，李從鎰至江南諭上旨，國主欲出降，陳喬、張洎廣陳符命，以為金湯之固，未易取也，北軍旦夕當自退矣。國主乃止。李穆既還，上復命諸將進兵。及潤州平，外圍愈急，始謀遣使入貢，求緩兵。（按實錄，李從鎰以八月十二日還其國，使入貢求緩兵，不知初發江南是何時。用十月一日到京師，則當是九月半以後也。九月半以後，從鎰無緣不在江南矣。而煜傳載煜手書，附周惟簡奏上者，其辭有雲【二三】：「在京二弟，恤養優豐。」據此，則似從鎰與從善俱未嘗還也。從鎰既還，而此書亦無一言及之，不知何故。或者李穆歸朝，煜已具謝，而此特追感從鎰未還時並蒙恤養故耶【二四】？然李穆再使江南，其歸也，煜亦當有以復命，而史絕不記，蓋疏略矣。今且參考諸書，略加修潤，更俟詳之。）
　　道士周惟簡者，鄱陽人，隱居洪州西山。國主召之，館於紫極宮，常以冠褐侍講周易，累官至虞部郎中致仕。於是，張洎薦惟簡有遠略，可以談笑弭兵鋒。復召為給事中，與修文館學士承旨徐鉉同使京師。時國主屢督朱令贇舉湖口兵來援，謂鉉曰：「汝既行，即當止上江援兵，勿令東下。」鉉曰：「臣此行，未必能排難解紛，城中所恃者援兵耳，奈何止之！」國主曰：「方求和好而復召兵，自相矛盾，於汝豈不危乎？」鉉曰：「要以社稷為計，置臣度外耳。」國主泣下，即拜左僕射、參知左右內史事，鉉固辭。國主又以惟簡雅素高尚，不近榮利，親寫十數紙，題為奏目，令惟簡乘間求哀，欲謝政養病。冬十月己亥朔，曹彬等遣使送鉉及惟簡赴闕。
　　鉉居江南，以名臣自負，其來也，將以口舌馳說存其國。其日夜計謀思慮，言語應對之際詳矣。於是大臣亦先白上，言鉉博學有才辨，宜有以待之。上笑曰：「第去，非爾所知也。」既而鉉朝於廷，仰而言曰：「李煜無罪，陛下師出無名。」上徐召之升殿，使畢其說。鉉曰：「李煜以小事大，如子事父，未有過失，奈何見伐？」其說累數百，上曰：「爾謂父子者為兩家可乎？」鉉不能對。惟簡尋以奏目進，上覽之，謂曰：「爾主所言，我一不曉也。」上雖不為緩兵，然所以待鉉等皆如未舉兵時。壬寅，鉉等辭歸江南。（按實錄，徐鉉、周惟簡凡兩至京師，故五代史及談苑【二五】太祖對鉉辭有不同，今以五代史所載附之初見時，談苑所載附之後見時。上初答惟簡，但云不曉爾主所言，後遂詰責之，初猶以理折鉉，後乃直加威怒，其時勢或當然也。更須考詳。）
　　辛亥，詔諸道州府下屬邑令佐，令佐下鄉里耆艾，察民有孝弟力田，奇才異行，或文武才幹堪備任用，年二十以上，五十以下者，傳送赴闕。
　　乙卯，遣使檢視京畿逃民。
　　丁巳，江南國主復遣使入貢，求緩兵。（不知所遣何人，當考。）
　　遣莊宅使王仁珪、內供奉官李仁祚與知河南府焦繼勳同修洛陽宮室，上始謀西幸也。（實錄、本紀皆雲遣內班都知段仁誨，其後推恩，則王仁珪、李仁祚也。不知何故。今從會要及焦繼勳傳。仁珪、仁祚，俱未見。）
　　戊午，改潤州鎮海軍為鎮江軍。
　　朱令贇自湖口以觽入援，號十五萬，縛木為筏，長百餘丈，戰艦大者容千人，順流而下，將焚採石浮梁。王明率所部兵屯獨樹口，遣其子馳騎入奏，且請增造戰船三百，以襲令贇。上曰：「此非應急之策也。令贇朝夕至，金陵之圍解矣。」乃密遣使令明於洲浦間多立長木【二六】，若帆檣之狀。令贇望見，疑有伏，即稍逗遛。時江水淺涸，不利行舟，令贇獨乘大航，高十餘重，上建大將旗旛。至皖口，行營步軍都指揮使劉遇聚兵急攻之，令贇勢蹙，因縱火拒鬥。會北風甚【二七】，火反及之，其觽悉潰【二八】。己未，生擒令贇及戰棹都虞候王暉等，獲兵仗數萬。金陵獨恃此援，由是孤城愈危蹙矣。（本紀及劉遇傳皆雲擒令贇皖口，王明傳乃雲小孤山，江南野錄又雲虎踞洲，未知孰是。今從本紀及劉遇傳。）
　　監察御史劉蟠，性清介寡合，能攻苦食淡，頗任數設詐，以卜人主之遇【二九】。蟠時領染院，乙丑，車駕臨幸，蟠伺上將至，輒衣短後衣，芒屩持梃，親督役，頭蓬不治，遽出迎謁。上以為能勤其官，賜錢二十萬。
　　上自染院移幸晉王北園，賜從臣飲，極懽而罷。
　　十一月己巳朔，瓊州言俗無醫，民疾病但求巫祝。詔以方書、本草給之。邕州之右江生毒藥樹，宣化縣人常採貨之，知州侯仁寶奏其事，詔盡令伐去。仁寶，益之子也。（舊錄以己巳為十月晦，今從新錄及本紀。）
　　先是，武勝節度使張永德貢馬賀潤州平，馬皆老病，有司劾奏，永德上表待罪，庚午，詔釋不問。永德聞王師南伐，出家財作戰船數十艘，運糧數萬斛，自順陽緣漢水而下。州豪高進者，舉族凶暴，前後莫能禁，永德發其姦，寘於法。進潛詣闕，誣永德據險固置十餘砦，將圖不軌。上遣使察之，使者詰進置砦之所，進辭窮，乃曰：「張侍中誅吾宗黨殆盡，欲中傷之以報私怨爾，實未嘗置砦也。」使者還，白上，上曰：「吾固知張道人非反者也。」即以進授永德，永德遽解其縛，就市笞而釋之。時稱其長者。永德舊喜與方士遊，家貲為之罄乏，上故以「道人」目焉。（永德傳云：遣樞密都承旨曹翰領騎兵察置砦之所，無有，翰即以告者付永德。按傳載此事，與王師討金陵相連屬，曹翰時實將先鋒，安得至唐、鄧間也？且方察其砦之有無，安用便領騎兵，不亦張皇生事乎？且不應即以告者付永德，恐傳必誤。今輒刪改之，更須考詳。）
　　徐鉉及周惟簡還江南，未幾，國主復遣入奏，辛未，對於便殿。鉉言李煜事大之禮甚恭，徒以被病，未任朝謁，非敢拒詔也，乞緩兵以全一邦之命。其言甚切至，上與反覆數四，鉉聲氣愈厲。上怒，因按劍謂鉉曰：「不須多言【三○】，江南亦有何罪，但天下一家，臥榻之側，豈容他人鼾睡乎！」鉉皇恐而退。上復詰責惟簡，惟簡益懼，乃言：「臣本居山野，非有仕進意，李煜強遣臣來耳。臣素聞終南山多靈藥，它日願得棲隱。」上憐而許之，仍各厚賜遣還。
　　是日，幸綾錦院，召從臣宴射苑中。
　　戊寅，初置三司推勘院，以將作監丞張邈知院事，尋罷之。
　　契丹雲州節度使（當考其名氏。）遣人致書瀛州，願與防禦使馬仁瑀通好。仁瑀以書來上。
　　庚辰，王明言敗江南兵萬餘人於湖口，獲戰船五百艘，兵仗稱是。
　　先是，曹彬等列三寨攻城【三一】，潘美居其北，以圖來上。上視之，指北寨謂使者曰：「此宜深溝自固，江南人必夜出兵來寇，爾亟去語曹彬等，併力速成之。不然，終為所乘矣。」賜使者食，且召樞密使楚昭輔草詔，令徙置戰棹，以防它變，使者食已即行。彬等承命，自督丁夫掘塹，塹成。丙戌，江南人果夜出兵五千襲北寨，人持一炬，鼓譟而進。彬等縱其至，乃徐擊之，皆殲焉，其將帥佩符印者，凡十數人【三二】。
　　是日，命校書郎、直史館宋準賀契丹正旦，殿直邢文度副之。（文度，未見。）
　　王師圍金陵，自春徂冬，居民樵採路絕，兵又數敗，城中奪氣。曹彬終欲降之，故每緩攻，累遣人告國主曰：「此月二十七日，城必破矣，宜早為之所。」國主不得已，約先令其子清源郡公仲寓入朝，既而久不出。前數日，彬日遣人督之，且告曰：「郎君不須遠適【三三】，若到寨，即四面罷攻矣。」國主終惑左右之言，以為城堅如此，豈可□日而破，但報云：「仲寓趣裝未辦，宮中宴餞未畢，二十七日乃可出也。」彬又遣人告曰：「若二十六日出，亦無及矣。」國主不聽。
　　先是，上數因使者諭曹彬以勿傷城中人，若猶困鬥，李煜一門，切勿加害。（呂祖謙宋朝大事記：自古平亂之主，其視降王不啻仇絢，而我太祖待之極其恩禮。劉鋹，潖酒飲之釋疑；李煜，一門戒無加害。故僭偽之豪，悉得保全，老死於牖下。自古攻取之主，其視生民殆若草菅，而我太祖待之曲加存撫。江南興師，不戮一人，平蜀多殺，每以為恨。故新集之觽，不啻如赤子之仰父母。仁心仁聞，三代而下，即未之聞也。）於是，彬忽稱疾不視事，諸將皆來問疾，彬曰：「余之病非藥石所愈，須諸公共為信誓，破城日不妄殺一人，則彬之疾愈矣。」諸將許諾，乃相與焚香約言。既畢，彬即稱愈。乙未，城陷。初，陳喬、張洎同建不降之議，事急，又相要以同死社稷。然洎實無死志，於是攜妻子及橐裝入止宮中，引喬同見國主。喬曰：「臣負陛下，願加顯戮。若中朝有所詰問，請以臣為辭。」國主曰：「運數已盡，卿死無益也。」喬曰：「陛下縱不殺臣，臣亦何面目見國人乎【三四】。」遂縊。洎乃告國主曰【三五】：「臣與喬共掌樞務【三六】，今國亡當俱死。又念陛下入朝，誰與陛下辨明此事，所以不死者，將有待也。」（國史張洎傳，言洎約陳喬同升閤，喬自縊，洎視喬氣絕乃下。而談苑載喬縊於視事廳，洎猶不知。國史蓋因九國志陳喬傳所云，恐九國志未可信也。洎既已背約不死，亦何待喬氣絕，乃下閤乎？談苑又言國主求喬不得，或告洎以為喬已北降，明年乃得喬屍。按此，則所云同升閤者，繆甚矣。今參酌修潤，庶免牴牾。大抵城破時，洎與喬猶同見國主【三七】，請如前約，喬遂死，而洎不死耳。洎固不能死【三八】，所以同見國主者，度國主必不許其死也。）
　　彬整軍成列，至於宮城，國主乃奉表納降，與其髃臣迎拜於門。即選精卒千人守其門外，令曰：「有欲入者，一切拒之。」始，國主令積薪宮中，自言若社稷失守，則盡室赴火死。及見彬，彬慰安之，且諭以歸朝俸賜有限，費用至廣，當厚自齎裝，既為有司所籍，一物不可復得矣。因復遣煜入宮，惟意所欲取。行營右廂戰棹都監梁迥及田欽祚等皆諫曰：「苟有不虞，咎將誰執？」彬但笑而不答。迥等力爭不已，彬曰：「煜素無斷，今已降，必不能自引決，可亡慮也。」又遣五百人為輦載輜重。煜方憤歎國亡，無意蓄財，所操持極鮮，頗以黃金分賜近臣。獨右內史、學士張佖不受，詣彬自陳，願奏其事，彬謂佖邀名，不許，但取金輸之官。
　　彬既入金陵，申嚴禁暴之令，士大夫賴彬保全，各得其所【三九】。親屬為軍士所掠者，即時遣還之。因大蒐于軍，無得匿人妻女。倉廩府庫，委轉運使許仲宣按籍檢視，彬一不問。（紀事本末：振乏絕，恤鰥寡，仁人之心，無所不至。吳人大悅。）師旋，舟中惟圖籍衣衾而已。
　　新隆興寺成，凡五百六十二區。丙申，車駕臨視。
　　十二月己亥朔，江南捷書至，凡得州十九，軍三，縣一百有八，戶六十五萬五千六十有五。髃臣皆稱賀。上泣謂左右曰：「宇縣分割，民受其禍，思布聲教以撫養之。攻城之際，必有橫罹鋒刃者，此實可哀也。」即詔出米十萬石，賑城中饑民。
　　李繼隆善馳驛，日四五百里，自江南兵起，數往來。嘗部送偽將赴闕，至項縣，會其疾，斬首以獻。上嘉之。又從李符督荊湖漕運，與江南人淢，流矢中額，所冠冑堅厚【四○】，得不傷。上察其材，且念其父，故欲拔用之，謂曰：「昇州平，可持捷書來，當厚賞汝。」時軍中使臣內侍凡十數輩，皆伺城陷獻捷，會有機事當入奏，皆不願行，繼隆獨請赴闕。上見其來，知城未下，甚訝之。繼隆度金陵破在旦夕，因言：「半途遇大風，天地晦冥，此城破之兆也，捷書明日當至矣。」於是，上召繼隆曰：「正如汝所料。」
　　庚子，上臨惠民河【四一】觀軍人築堰。
　　辛丑，赦江南管內州縣常赦所不原者【四二】，偽署文武官吏見釐務者，並仍其舊。曾經兵戈處，百姓給復二年，不經兵戈處，給復一年。諸色人及僧道被驅率為兵者，給牒聽自便。令諸州條析舊政，賦斂煩重者，蠲除之。軍人俘獲生口，年七歲以上，官給絹五匹贖還其家，七歲以下即還之。又詔不得侵犯李煜父祖邱□，令太子洗馬河東呂龜祥詣金陵，籍李煜所藏圖書送闕下。
　　丁未，以楊克讓權知昇州，尋兼水陸計度轉運事。（明年二月始兼漕事【四三】，今並書之。）
　　戊申，三佛齊國遣使來貢方物。
　　己酉，幸隆興寺。
　　辛亥，賜京畿諸縣民今年秋租十之三。
　　己未，以恩赦侯劉鋹為左監門衛上將軍，封彭城郡公，去恩赦侯之號。
　　戶部員外郎、知制誥王祜判門下省，與判吏部流內銓侯陟不協。陟所注擬，祜多駁正。陟訴於盧多遜，多遜初為學士，陰傾宰相趙普，累諷祜助己，祜不聽，謂多遜曰：「昔唐宇文融與張說有隙。為融所讒而出，說復集賢，融遂敗。」因以傳示多遜，且勸釋之，多遜不說。癸亥，祜坐陟事，黜為鎮國行軍司馬。（司馬日記云：祜坐以百口保大名節度使符彥卿【四四】非跋扈，逆上意，故貶。蓋誤也。開寶二年，彥卿已徙鳳翔，祜貶時，彥卿已死矣。）
　　甲子，契丹遣右衛大將軍耶律烏正、禮賓使蕭護里國、通事左千牛衛將軍陳延正來賀明年正旦。
　　先是，上嘗召吳越進奏使任知果，令諭旨於其主俶曰：「元帥克毗陵有大功，俟平江南，可暫來與朕相見，以慰延想之意，即當復還，不久留也。朕三執圭幣以見上帝，豈食言乎！」崔仁冀亦告俶曰：「主上英武，所向無敵。今天下事勢已可知，保族全民，策之上也。」俶深然之。丁卯，俶請赴長春節朝覲，詔許之。
　　是歲，詔貢士之下第者，特免將來請解，許直詣貢部。
　　令諸州凡逮捕罪人，必以白長吏，所由司不得直牒追攝。
　　詔有司重詳定推狀條樣，頒於天下，凡三十三條。御史臺、開封府、諸路轉運司或命官鞫獄，即錄一本付之。州府軍監長吏及州院、司寇院悉大字揭於板，置聽事之壁。（本紀雲二事皆在八月，今並繫之歲末。）
　　秦州戎人大石、小石族寇土門，略居民，知州張柄擊走之。（張柄，未見。）
　　周廣順中，點秦州稅戶充保毅軍，教習武技，逃死即以佃地者代之。遇征役，官給口糧，有馬給芻菽。是歲，發渭州平涼、潘原二縣民治城壕【四五】。既畢，因立為保毅軍弓箭手，分戍鎮寨，能自置馬者免役，逃死者以親屬代焉。蓋因廣順之制也。（此據兩朝兵制。）
　　注　　釋
　　【一】今略加刪潤「潤」原作「順」，據閣本及大典卷一二三○七改。
　　【二】輒令齎詣其所「輒」原作「輟」，據同上書改。
　　【三】俾分給其行營將士「行」字原脫，據閣本及大典卷一二三○七、本書卷一五十月丁酉編補。
　　【四】於是內出詩賦題試各本均同，編年綱目卷二則作「於是內出詩賦題覆試」。按上文謂「上御講武殿，覆試王祜等所奏合格舉人王式等」，此處作「覆試」義優，疑「試」上脫「覆」字。
　　【五】載舉种放事時「事時」原作「時事」，據宋本、閣本及大典卷一二三○七改。
　　【六】有司言自二年至今「二」原作「一」，據宋本、宋撮要本、閣本及大典卷一二三○七改。
　　【七】及辭歸國「及」下原衍「解」字，據閣本及大典卷一二三○七刪。
　　【八】得羨銀數十斤「羨」原作「美」，據閣本及大典卷一二三○七，宋史卷三太祖紀、卷二七○董樞傳改。
　　【九】瑜決杖流海島「流」字原脫，據同上書補。
　　【一○】蠲去年逋租原作「蠲去本年賦租」，據閣本及大典卷一二三○七刪「本」字，改「賦」為「逋」。按宋史卷三太祖紀：五月「乙酉，詔武岡、長沙等十縣民為賊鹵掠者，蠲其逋租，仍給復一年。」而本句下文亦謂「仍給復一年」，並可參證。
　　【一一】以雄武三百人戍邵州「雄武」原作「進武」各本均同。按宋史卷一八七兵志禁軍上謂乾德三年「上御講武殿，閱諸道兵，以騎兵為驍雄，步軍為雄武」；卷二五七李繼隆傳：「會征江南，領雄武卒三百戍邵州。」事與本編合，因據改。
　　【一二】至潭州之南「潭州」下原有「州」字，據大典卷一二三○七刪。按宋史卷二五七李繼隆傳：「蠻賊數千陣長沙南，截其道。」可證。
　　【一三】具得其實「具」原作「上」，據閣本及大典卷一二三○七改。
　　【一四】處耘之子也「處耘」原作「慶耘」，據閣本及大典卷一二三○七、隆平集卷九與東都事略卷二○李處耘傳改。
　　【一五】密陳歸命之計「命」原作「順」，據宋本、宋撮要本、閣本及大典卷一二三○七、長編紀事本末卷三改。
　　【一六】見王師列寨城外「寨」，宋本、宋撮要本及長編紀事本末卷三、宋史全文卷二下均作「柵」。
　　【一七】或馬病不飲齕「飲」原作「能」，據宋本、宋撮要本、閣本及大典卷一二三○七、宋史卷二五一符彥卿傳改。
　　【一八】西天東印土「西天」原作「西大」，據宋史卷三太祖紀改。
　　【一九】為部下所訟「下」字原脫，據宋本、宋撮要本及大典卷一二三○七、宋史卷二七○侯陟傳補。
　　【二○】以公霸為和州刺史「和」原作「知」，據閣本及大典卷一二三○七改。
　　【二一】左監門衛將軍王英「門」字原脫，據宋會要蕃夷一之二、遼史卷四七百官志補。
　　【二二】妖言利害「利害」，宋本及大典卷一二三○七並作「切害」，宋撮要本則作「惑觽」。
　　【二三】其辭有雲「有」原作「又」，據宋本、宋撮要本、閣本及大典卷一二三○七改。
　　【二四】而此特追感從鎰未還時並蒙恤養故耶「特」原作「時」，據宋本、閣本及大典卷一二三○七改。
　　【二五】故五代史及談苑「故」字原脫，據宋本、宋撮要本及大典卷一二三○七補。
　　【二六】乃密遣使令明於洲浦間多立長木「間」字原脫，據宋本、宋撮要本、閣本及大典卷一二三○七、長編紀事本末卷三補。
　　【二七】會北風甚「甚」原作「順」，據同上書改。
　　【二八】其觽悉潰「其」字原脫，據宋本、宋撮要本、閣本及大典卷一二三○七補。
　　【二九】以卜人主之遇「卜」原作「悻」，據宋本、宋撮要本及大典卷一二三○七、續通鑑卷八改。
　　【三○】不須多言「須」原作「許」，據同上書及長編紀事本末卷三、宋史全文卷二下改。
　　【三一】曹彬等列三寨攻城「攻城」二字原脫，據同上書及長編紀事本末卷三、治蹟統類卷一補。
　　【三二】凡十數人「十數」原作「數十」，據宋本、宋撮要本、閣本及大典卷一二三○七、長編紀事本末卷三、治蹟統類卷一改。
　　【三三】郎君不須遠適「適」原作「遁」，據同上書改。
　　【三四】臣亦何面目見國人乎「國」字原脫，據宋本、宋撮要本、閣本及大典卷一二三○七補。
　　【三五】洎乃告國主曰「乃」下原衍「以」字，「國」字原脫，據同上書刪補。
　　【三六】臣與喬共掌樞務「樞」原作「國」，據同上書改。
　　【三七】洎與喬猶同見國主「猶」字原脫，據同上書補。
　　【三八】洎固不能死「固」原作「故」，據同上書改。
　　【三九】各得其所「所」字原脫，據宋本、宋撮要本及大典卷一二三○七、長編紀事本末卷三、宋史全文卷二下補。
　　【四○】所冠冑堅厚「冑」原作「冒」，據閣本及大典卷一二三○八、宋史卷二五七李繼隆傳改。
　　【四一】惠民河「河」字原脫，據閣本及大典卷一二三○八、宋史卷三太祖紀補。
　　【四二】赦江南管內州縣常赦所不原者「管」原作「營」，據宋本、宋撮要本、閣本及大典卷一二三○八、長編紀事本末卷三改。
　　【四三】始兼漕事「兼」原作「建」，據閣本及大典卷一二三○八改。
　　【四四】大名節度使符彥卿「大名」原作「大明」，據宋本、宋撮要本及宋史卷二五一符彥卿傳、卷二六九王祜傳改。
　　【四五】發渭州平涼潘原二縣民治城壕「平涼」原作「平源」。按寰宇記卷一五一、宋史卷八七地理志，渭州屬縣有平涼，宋史卷一九○兵志記載此事，亦作「渭州平涼」。「平源」誤，今改。
