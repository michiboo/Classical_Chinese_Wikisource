　　起訖時間 起太祖建隆二年正月盡是年十二月 
　　卷　　名 續資治通鑑長編卷二 
　　帝　　號 宋太祖 
　　年　　號 建隆二年（辛酉，961） 

1春正月丙申朔，御崇元殿受朝賀，上服袞冕，設宮懸、仗衞如儀，退，羣臣詣皇太后宮門奉賀。上常服，御廣德殿，羣臣上壽，用教坊樂。
2庚子，占城國遣使來貢方物。
3壬寅，幸造船務觀習水戰。
4戊申，詔以揚州行宮爲建隆寺。
5太僕少卿王承哲坐舉官失實，責授殿中丞。
6己酉，上御明德門觀燈，宴從臣，江南、吳越使皆與焉。樓前設燈山火樹，露臺張樂，陳百戲。外國客各獻本國歌舞，遂賜以酒食。
7壬子，商州言羣鼠食苗，詔蠲其常賦。
8癸丑，幸玄化門犒修河丁夫。
9周顯德末，分命常參官詣諸州度民田，多爲民所訴，坐譴黜。上將循世宗之制，欲先事戒敕之，因謂侍臣曰：「比遣使度田，蓋欲勤䘏下民也，而民弊愈甚，得非使臣圖功幸進，致其然哉？今當精擇其人，以副朕意。」〈遣官度田，據《食貨志》，雲皇朝受命，頗循周制，而常準、崔遜黜責皆繫之二年正月，則元年蓋嘗遣官矣。《本紀》、《實錄》乃無其二事。二年正月壬子，《實錄》始載今當精擇其人之言。正月丁巳，《本紀》始書分遣常參官詣諸州度田。據《實錄》、《本紀》，則《食貨志》誤矣。崔遜由伊陽令爲太子洗馬，元年四月丁亥也。常準削兩任官，二年四月甲午也。而《食貨志》並二事合言之，疑作志者便文，不考其日月先後，故失其實。然則實未嘗遣官，太祖所言當精選其人，蓋謂前朝所遣或不得其人，如崔遜等也。《實錄》又雲崔遜責伊陽，未滿歲除洗馬，雲未滿歲，則其責當在顯德末矣，若在建隆初，則才逾三月耳，不當雲未滿歲也。按《王仁鎬傳》稱：顯德中，國子博士上官瓚括田河中，將大增賦調，比戶愁怨，仁鎬奏罷之。蓋當是時，坐度田非實貶黜者，不但崔遜一人也。今皆削去姓名，泛雲多爲民所訴，坐譴黜，庶無所牴牾雲。〉
10丁巳，分遣常參官詣諸州度民田。〈此從《本紀》也，《新》、《舊錄》盡無之。〉
11詔發京畿、陳、許丁夫數萬，以右領軍衞上將軍陳承昭督之，道閔水自新鄭與蔡水合，貫京師，南歷陳、潁，達壽春，以通淮右舟楫。承昭，江表人也。〈承昭，初見顯德四年，不著邑里，今從本傳。〉
12己未，幸造船務。
13甲子，斬澤州刺史張崇詁。初，崇詁爲泗州刺史，李重進出領淮南，崇詁迎說以完聚之計。重進既敗，其事乃露，故命戮焉。
14監修國史王溥等上《唐會要》一百卷。唐德宗時，蘇冕始撰《會要》四十卷。武宗時，崔鉉又續四十卷。溥等於是采宣宗以降故事，共勒成一百卷。詔藏史館，賜物有差。
1二月丙寅，幸飛山軍營閱砲車。
2庚午，幸造船務。
3壬申，命給事中范陽劉載往定陶督曹、單丁夫三萬，浚五丈渠，〈案《宋史》作五丈河。〉自都城北歷曹、濟及鄆，以通東方之漕。上因謂侍臣曰：「煩民奉己之事，朕必不爲也。開導溝洫以濟京邑，蓋不獲已耳。」
4癸酉，權知貢舉竇儀奏進士合格者十一人。
5甲戌，幸城南觀修水櫃。
6丁丑，唐主景遣使來賀長春節。
7己卯，遣通事舍人王守正使江南，勞唐主之遷都也。〈守正，未見。〉
8先是，藩鎮率遣親吏視民租入，概量增溢，公取餘羨，符彥卿在天雄軍，取諸民尤悉。上聞之，即遣常參官分主其事，民始不困於重斂，於是出公粟賜彥卿，以媿其心。〈《朔記》即以賜粟事繫之元年五月命王仲等監在京諸倉後，今從《實錄》。〉
9舊制，竊盜贓滿絹三匹者，棄市。己丑，改爲錢三千，其陌八十。
10令民二月至九月無得採捕蟲魚，彈射飛鳥，有司歲申明之。
11辛卯，幸迎春苑宴射。
12是月，唐主始遷於南都，立吳王從嘉爲太子，監國。留左僕射嚴續知樞密院事，湯悅佐之。悅即殷崇義，池州人也，姓犯宣祖諱，故改焉。〈續事據《九國志》。悅事據本傳。〉
1三月，唐主至南都。城邑迫隘，宮府營廨，十不容一二，力役雖繁，無所施巧，羣臣日夜思歸。唐主悔怒，欲誅始謀者，樞密副使、給事中唐鎬發病卒。〈《江南野錄》稱鎬自縊，今從《五代史》。鎬，初見顯德六年七月，無邑里。〉
2丙申，內酒坊火。坊與三司接，火作之夕，工徒突入省署。上登樓見之，以酒坊使左承規、副使田處巖縱其下爲盜，並棄市。酒工五十人，命斬於諸門。宰臣極諫，上怒微解，遽追釋之，獲免者十二人而已。〈《宋朝大事記》：建隆二年三月，林德頌曰：「在《易》之《乾》，君象也。其德，君德也。天以剛爲德，君德而非剛健，何以君天下？」我太祖之開國也，以千百年破碎不可爲之天下，一舉而削平之。強者服，很者順，俛首聽命，惟恐或後。處藩鎮以環衞，而藩鎮無異辭，授守臣以倅貳，而守臣無異意，是果何道而得此哉？英武自天，雄斷如神。開寶六年，差利州知州李鑄通判成都府，川班妄訴，全班盡廢，雄武肆掠，戮及百人，役夫突入省部，其主將亦寘極法，吏黷貨賄者斬，官辭濁務者黜。威令之不可測如此，其誰敢忤人主之意哉！〉
3初，五丈河泥淤，不利行舟，詔右監門衞將軍陳承昭於京城之西，夾汴河造斗門，自滎陽鑿渠百餘里，引京、索二水通城壕入斗門，架流於汴，東匯於五丈河，以便東北漕運。甲辰，新水門成，上臨視焉。
4乙巳，賜樞密副使趙普宅一區。
5辛亥，以雄武節度使、守太保、兼中書令、太原郡王王景爲鳳翔節度使，充西面沿邊都部署。景，掖人，〈景，初見天福三年。〉起兵伍，性謙退，折節下士，每朝廷使至，雖卑位皆送迎，周旋盡禮。左右或言：「王位崇，不宜過自損抑。」[1]景曰：「人臣重君命，固當如此，我惟恐不謹爾。」建隆初，封郡王。朝廷以吏部尚書張昭爲使，景尤加禮重，遺昭萬餘緡，左右或言其過厚，景曰：「我在行間，即聞張尚書名，今使於我，是國家厚我也，豈可以往例爲限！」於是，自秦州來朝，上優待之，宴賜加等，復遣鎮鳳翔。
6宰相范質、王溥相繼臥疾，上命翰林醫官王襲、米瓊視之，質、溥皆瘳。上喜，於是以襲爲光祿寺丞，瓊爲都水監主簿。
7北漢寇麟州，防禦使楊重勳擊走之。重勳，即重訓也，避周恭帝諱改焉。〈廣順二年冬，重訓初見。顯德四年十月，重訓以北漢麟州來降，即命爲防禦使。〉
8令文武官及致仕官、僧道百姓，自今長春節及他慶賀，不得輒有貢獻。
9癸亥，上步自明德門，幸作坊宴射。酒酣，顧前鳳翔節度使、兼中書令臨清王彥超曰：〈彥超，初見開運三年。〉「卿曩在復州，朕往依卿，卿何不納我？」彥超降堦頓首曰：「當時臣一刺史耳，勺水豈可容神龍乎？使臣納陛下，陛下安有今日！」上大笑而罷。
1閏三月甲子朔，彥超上表待罪於私第，上遣中使慰撫之，因謂侍臣曰：「沈湎於酒，何以爲人？朕或因宴會至醉，經宿未嘗不悔也。」侍臣皆再拜。〈《本紀》及《舊錄》皆於閏月甲子載此事。甲子，初一日也，與癸亥實相接矣，蓋因王彥超上表待罪故云。而《新錄》乃於己巳始載之，恐誤也，今不取。〉
2殿前都點檢、鎮寧軍節度使慕容延釗罷爲山南西道節度使，侍衞親軍都指揮使韓令坤罷爲成德節度使。自是，殿前都點檢遂不復除授。
3己巳，幸玉津園。
4庚午，詔開封府集衆杖殺皇建院僧輝文，僧錄瓊隱等十七人各決杖配流。先是，上還自揚州，左右街僧道出迎，輝文等攜婦人酣飲傳舍，爲其黨所告，逮捕按驗得實，故有是命。
5壬申，唐主遣使貢金器二千兩、銀器萬兩、錦綺二千段，謝生辰之賜也。
6丁丑，金、商、房三州民饑，遣使賑之。
7癸未，幸迎春苑宴射。
8丙戌，韓令坤、慕容延釗辭，宴於廣政殿。自是，節度使以上出使赴鎮，宴如儀。
9是春，詔申明周顯德三年之令，課民種植，每縣定民籍爲五等。第一種襍木百，每等減二十爲差，桑棗半之。男女十七以上，[2]人種韭一畦，闊一步，長十步。乏井者，鄰伍爲鑿之。令佐以春秋巡視其數，秩滿赴調，有司第其課而爲之殿最。〈此據本志在二月，不得其日，今附見閏月後。〉又詔自今民有逃亡者，本州具戶籍頃畝以聞，即檢視之，勿使親鄰代輸其租。〈此據本志附見，不得其月日也，當考。〉
1夏四月癸巳朔，日有食之。
2甲午，給事中常準奪兩官，授兵部郎中免。先是，大名館陶民郭贄詣闕訴括田不均，詔令他縣官按視，所隱頃畝皆實。上怒，本縣令程迪決杖流海島。準實爲括田使，故責之。〈常準，未見。〉
3潁州團練使范再遇請老，授左金吾衞大將軍致仕，別降璽書勞問之。再遇，故唐將，以泗州降者也。〈再遇，見顯德四年。〉
4壬寅，詔：「先代帝王陵寢，令所屬州府遣近戶守視。前賢冢墓有隳毀者，即加修葺。」
5滄州無棣縣民趙遇詐稱皇弟，付有司鞫實，斬於東市。
6己未，杖殺商河縣令李瑤，左贊善大夫申文緯除籍爲民。文緯奉詔按田，瑤受贓，文緯不之察，爲部民所訴故也。
7右神武將軍李懷節出典坊州，受代歸闕，行次華州，忿其從者王，乘醉手斬之，爲其黨所訟，下吏按劾。乙卯，責授率府率。
8漢初，犯私麴者並棄市，周祖始令至五斤死。上以周法尚峻，壬戌，詔民犯私麴十五斤，以私酒入城至三斗者，始處極典，其餘論罪有差；私市酒麴，減造者之半。
上又以前朝鹽法太峻，是日，定令：「官鹽闌入禁地貿易至十斤，煮鹻至三斤者，乃坐死。民所受蠶鹽以入城市，三十斤以上者，奏裁。」〈《太宗實錄》太平興國二年云：先是，官貨鹽與民，蠶事既畢，即以絲絹償官，謂之蠶鹽，令民隨夏秋賦租納其直。《食貨志》云：唐有蠶鹽，皆賦於民，隨夏稅收錢絹。與《實錄》少異，當考。〉
1五月癸亥朔，上御崇元殿受朝，服通天冠、絳紗袍，仗衞如式。
2德音降死罪囚，流以下釋之。時皇太后寢疾，上憂懼，乃曲赦天下，以祈冥祐焉。
3乙丑，天狗墮西南，《欽天曆》推驗稍疎，詔司天少監洛陽王處訥等重加研覈。《欽天曆》初成，處訥私謂王朴曰：「此曆不久即差。」因指其當差處以示朴，朴深然之。
4初，周世宗命國子司業、兼太常博士洛陽聶崇義〈崇義，初見顯德四年。〉詳定郊廟器玉，崇義因取《三禮》舊圖，考正同異，別爲新圖二十卷，丙寅來上，詔加褒賞，仍命太子詹事汝陰尹拙集儒臣參議。拙多所駁難，崇義復引經解釋，乃悉以下工部尚書竇儀，裁處至當，然後頒行。
5三佛齊國遣使來貢方物。
6甲戌，令殿前、侍衞司及諸州長吏閱所部兵，驍勇者升其籍，老弱怯懦者去之。初置剩員，以處退兵。〈此但令諸州揀去老弱者耳。部送強壯以補兩司之闕，乃乾德三年八月事。《兵志》及《經武聖畧》等多並言之，非是，今從《實錄》。〉
7丁丑，詔以安邑、解縣兩池鹽給徐、宿、鄆、濟之民。先是，數郡皆食海鹽，泝流而運，其費倍多，故釐革之。
8戊寅，賜左補闕氏居方、引進副使郭承遷等錢各十萬，令與兩浙、江南進奉使飲博。〈居方、承遷，未見。〉
9舊制，文武常參官各以曹務閑劇爲月限，考滿即遷。上謂宰相曰：「若是，非循名責實之道。」會監門衞將軍魏仁滌等〈仁滌，未見。〉治市征有羨利，己卯，並詔增秩，因罷歲月序遷之制。
10令諸州勿復調民給傳置，悉代以軍卒。〈此從《新錄》及《本紀》，《舊錄》蓋無之。〉
11五代以來，典刑弛廢，州郡掌獄吏不明習律令，守牧多武人，率恣意用法。金州民馬從玘子漢惠無賴，嘗害其從弟，又好爲敓[襄攵]，閭里患之。從玘與妻及次子共殺漢惠，防禦使仇超、判官左扶，悉按誅從玘妻及次子。上怒超等故入死罪，令有司劾之，並除名，杖流海島。[3]自是，人知奉法矣。〈此事《新》、《舊錄》皆不載，今從《本紀》載於此月，其日則闕之。〉
12是月，蜀以翰林學士承旨、吏部侍郎華陽歐陽炯爲門下侍郎、兼戶部尚書、平章事，毋昭裔及范仁恕皆致仕。仁恕後尋卒。〈此據《十國紀年》。〉
1六月甲午，皇太后崩。後聰明有智度，嘗與上參決大政，[4]猶呼趙普爲書記，常勞撫之曰：「趙書記且爲盡心，吾兒未更事也。」尤愛皇弟光義，然未嘗假以顏色，光義每出，輒戒之曰：「必與趙書記偕行乃可。」仍刻景以待其歸，光義不敢違。及寢疾，上侍藥餌不離左右。疾革，召普入受遺命。後問上曰：「汝自知所以得天下乎？」上嗚咽不能對。後曰：「吾自老死，哭無益也，吾方語汝以大事，而但哭耶？」問之如初。上曰：「此皆祖考及太后餘慶也。」後曰：「不然。政由柴氏使幼兒主天下，羣心不附故耳。若周有長君，汝安得至此？汝與光義皆我所生，汝後當傳位汝弟。四海至廣，能立長君，社稷之福也。」上頓首泣曰：「敢不如太后教。」因謂普曰：「汝同記吾言，不可違也。」普即就榻前爲誓書，於紙尾署曰「臣普記」。上藏其書金匱，命謹密宮人掌之。[5]〈司馬光《記聞》稱太后欲傳位二弟，其意謂太宗及秦王廷美也。今從《正史》及《新錄》，而《舊錄》蓋無是事。按太后以周鄭王年幼，羣情不附，故令太祖授天下於太宗。太宗當是時年二十三矣，太祖母弟也。若並及廷美則亡謂，廷美當是時才十四歲，而太祖之子魏王德昭亦十歲，其齒蓋不甚相遠也，舍嫡孫而立庶子，人情殆不然。然則太后顧命，獨指太宗，《記聞》誤也。《正史》、《新錄》稱太宗亦入受顧命，而《記聞》不載，今從《記聞》。按太宗初疑趙普有異論，及普上章自訴，且發金匱，得普所書，乃釋然。若同於牀下受顧命，則親見普書矣，又何竢普上章自訴，且發金匱乎？蓋《正史》、《新錄》容有潤色。按《太宗實錄》載普自訴章，其辭畧與《記聞》同，當顧命時，太宗實不在旁也。《正史》、《新錄》別加刪修，遂失事實耳，故必以《太宗實錄》及《記聞》爲正。王禹偁《建隆遺事》又雲廷美與太祖、太宗皆杜太后所生。今本傳以廷美爲太宗乳母王氏所生，非也。謹按廷美與趙廷俊同母，母姓耿氏，實太宗親語宰相，《國史》著之，其跡明甚，不知《遺事》果何所據乃雲爾。就使廷美真杜太后所生，有罪黜廢，於親親之道奚損，而太宗特設此虛僞以自欺邪？其不然決矣。或者杜太后愛廷美與親所生不異，故世俗因有是說，且太后享年六十，崩時，廷美才十四歲，逆數之，則生廷美時，太后已四十七也。然宮掖事秘，要不可用傳聞無驗語改《國史》明跡，況所謂《建隆遺事》者，亦不必皆出於禹偁所記也。臣燾嘗辯之，具開寶九年十月及太平興國六年九月。《龜鑑》：慈闈一語，金匱預盟，十七歲倦勤之後，舉神器之大，挈而授之龍行虎步之天子，堯、舜授受，曾不是過。劉元城嘗曰：三代而下，漢、唐不能仿彿其萬一。蓋亦歎詠於斯雲。〉
2壬子，翰林學士單父王著言：「時雨稍愆，請令近臣按舊禮告天地、宗廟、社稷，及望告嶽鎮海瀆於北郊。」詔從之。〈著，初見顯德六年六月。〉
3丙辰，宰臣王溥爲皇太后山陵使。
4丁巳，吏部郎中閻式〈式，未見。〉奪兩任官。式監納河陽夏稅倉，上得式所收一斛有五升之羨，故黜之。其後右衞率府率薛勳、著作佐郎徐雄亦坐監納民租概量失平，爲偵者所告，皆免官。〈勳、雄，皆未見。〉
5國子司業趙洙爲宗正少卿。洙父名漢卿，憲司以其冒寵授官，欲糾之，執政者舉禮文不偏諱，乃止。〈洙，未見。〉
6是月，唐主景殂於南都。
1秋七月，唐主景喪歸金陵。〈景喪歸金陵，在七月。此據王舉《天下大定錄》。〉有司議梓宮不宜復大內，太子從嘉不可，乃殯於正寢。從嘉即位，改名煜。尊母鍾氏爲太后，太后父名泰章，易其號曰聖尊后。立妃周氏爲國後，封弟鄧王從善爲韓王，莒公從鎰爲鄧王，從謙爲宜春王，[6]從度爲昭平郡公，從信爲文陽郡公。右僕射嚴續爲司空、平章事，吏部尚書、門下侍郎、知樞密院湯悅爲右僕射、樞密使。大赦境內。文武進位有差。
罷諸道屯田務歸本州縣。先是，唐主用尚書員外郎李德明議，興復曠土，爲屯田以廣兵食，水部員外郎賈彬嗣成之。所使典掌者皆非其人，侵擾州縣，豪奪民利，大爲時患。及用兵淮南，罷其尤劇者，尚處處有之。至是，悉罷使職，委所屬縣令佐與常賦俱徵，隨所租入，十分賜一以爲祿廩，民稍休息焉。〈李德明，以尚書員外郎初見乾祐二年七月，無爵里，仕至工部侍郎、文理院學士，誅死在顯德三年二月。闢曠土爲屯田在廣順二年。罷屯田害民尤甚者，在顯德三年。〉
2戊辰，遣使修北嶽廟。
3初，上既誅李筠及重進，一日，召趙普問曰：「天下自唐季以來，數十年間，帝王凡易八姓，戰鬬不息，生民塗地，其故何也？吾欲息天下之兵，爲國家長久計，其道何如？」普曰：「陛下之言及此，天地人神之福也。此非他故，方鎮太重，君弱臣強而已。今所以治之，亦無他奇巧，惟稍奪其權，制其錢穀，收其精兵，則天下自安矣。」語未畢，上曰：「卿無復言，吾已喻矣。」
時石守信、王審琦等皆上故人，各典禁衞。普數言於上，請授以他職，上不許。普乘間即言之，上曰：「彼等必不吾叛，卿何憂？」普曰：「臣亦不憂其叛也。然熟觀數人者，皆非統御才，恐不能制伏其下。苟不能制伏其下，則軍伍間萬一有作孽者，彼臨時亦不得自由耳。」上悟，於是召守信等飲，酒酣，屏左右謂曰：「我非爾曹之力，不得至此，念爾曹之德，無有窮盡。然天子亦大艱難，殊不若爲節度使之樂，吾終夕未嘗敢安枕而臥也。」守信等皆曰：「何故？」上曰：「是不難知矣，居此位者，誰不欲爲之？」守信等皆頓首曰：「陛下何爲出此言？今天命已定，誰敢復有異心！」上曰：「不然。汝曹雖無異心，其如麾下之人慾富貴者，一旦以黃袍加汝之身，汝雖欲不爲，其可得乎？」皆頓首涕泣曰：「臣等愚不及此，惟陛下哀矜，指示可生之途。」上曰：「人生如白駒之過隙，所爲好富貴者，不過欲多積金錢，厚自娛樂，使子孫無貧乏耳。爾曹何不釋去兵權，出守大藩，擇便好田宅市之，爲子孫立永遠不可動之業，多置歌兒舞女，日飲酒相懽以終其天年？我且與爾曹約爲婚姻，君臣之間，兩無猜疑，上下相安，不亦善乎！」皆拜謝曰：「陛下念臣等至此，所謂生死而肉骨也！」明日，皆稱疾請罷，上喜，所以慰撫賜賚之甚厚。庚午，以侍衞都指揮使、歸德節度使石守信爲天平節度使，殿前副都點檢、忠武節度使高懷德爲歸德節度使，殿前都指揮使、義成節度使王審琦爲忠正節度使，侍衞都虞侯、鎮安節度使張令鐸爲鎮寧節度使，[7]皆罷軍職。獨守信兼侍衞都指揮使如故，其實兵權不在也。殿前副都點檢自是亦不復除授雲。〈此事最大，而《正史》、《實錄》皆畧之，甚可惜也，今追書。按司馬光《記聞》，雲守信等皆以散官就第，誤矣。王曾《筆錄》皆得其實，今從之。文辭則多取《記聞》，稍增益以丁謂《談錄》。太祖與趙普之意，但不欲守信等典禁軍耳，豈不令守信等各居方鎮邪？太祖雲爲天子不若爲節度使樂，是欲守信等出爲節度使也。及開寶三年冬十月，乃罷王彥超等節度使，蓋《記聞》誤並二事爲一耳。邵伯溫《見聞錄》又雲王審琦坐擅入禁中救火故罷。不知同時罷者凡四人，初不緣入禁中救火也，今不取。朱文公曰：趙韓王佐太祖區處天下，收許多藩鎮之權，立國家二百年之安，豈不是仁者之功！〉
4壬午，以皇弟泰寧節度使、兼殿前都虞侯光義兼開封尹、同平章事，嘉州防禦使廷美爲山南西道節度使。先是，范質奏疏言：「光義、廷美皆品位未崇，典禮猶闕，伏乞並加封冊，申錫命書，或列於公臺，或委之方鎮。皇子、皇女雖在襁褓者，亦乞下有司，許行恩制。」又言：「宰相者以舉賢爲本職，以掩善爲不忠。所以上佐一人，開物成務。端明殿學士呂餘慶、樞密副使趙普，富有時才，精通治道，經事霸府，歷歲滋深，自陛下委以重難，不孤倚任，每因款接，備覩公忠。伏乞授以臺司，俾申才用。今宰輔未備，久難其人，以二臣之器能，攀附之幸會，寘之此任，孰謂不然！」上嘉納之。
5上謂殿前衞士如虎狼者不下萬人，非張瓊不能統制，乃自內外馬步軍都頭、壽州刺史擢殿前都虞侯、領嘉州防禦使。瓊，館陶人也。〈瓊，初見顯德三年[8]。〉
6命內客省使王贊權知揚州軍府事。贊乘舟以往，溺於閶橋。上嗟悼，謂左右曰：「是殺吾樞密使也。」贊嘗爲河北諸州計度使，五代姑息藩鎮，有司不敢繩以法。贊振舉綱維，所至發摘姦伏無所忌。上知贊可付以事，因使完葺揚州，蓋將大用之，而贊遽死。贊，觀城人也。
7是月，陳承昭塞棣、滑決河役成，賜錢三十萬。
8唐句容尉廣陵張佖上書陳十事，其一舉簡要，二略繁小，三明賞罰，四重名器，五擇賢良，六均賦役，七納諫諍，八究毀譽，九節用，十屈己。唐主嘉納，擢爲監察御史。佖因劾奏德昌宮使傅宏妄毀都城，所創樓堞率多隳壞；禮賓使孟駢建議於星子造大艦以禦敵，累年不能成，蠹國害民，皆請置法。唐主不聽，手詔開諭之。〈拜御史從《國史》。十事之目，據鄭文寶《江表志》。又載佖上書日乃七月二十八日己丑也，故附見於此。〉
9吳越自五月不雨至七月。
1八月甲辰，唐桂陽郡公徐邈奉其主景遺表來上。〈邈，未見。〉
2義武節度使、同平章事孫行友〈行友，初見開運三年五月。《宋史》及薛應旂《續通鑑》，皆作易定節度使、同平章事孫行友。〉在鎮逾八年，而狼山妖尼深意黨益盛。〈深意，亦見開運三年五月。〉上初即位，行友不自安，累表乞解官歸山，上不許。行友懼，乃繕治甲兵，將棄其孥，[9]還據山寨以叛。兵馬都監藥繼能密表其事，〈繼能，未見。〉上遣閤門副使武懷節〈懷節，未見。〉馳騎會鎮、趙之兵，僞稱巡邊，直入定州。行友不之覺，既而出詔示之，令舉族歸朝，行友倉黃聽命。既至，命侍御史李維岳〈維岳，未見。〉即訊得實，己酉，制削奪行友官爵，禁錮私第，取尼深意屍，焚之都城西北隅。行友弟易州刺史方進、姪保塞軍使全暉，皆詣闕待罪，詔釋之。
3辛亥，女真國遣使嗢突剌來貢名馬。
4幸崇夏寺，觀修三門。
5永濟縣主簿郭顗坐贓一百二十萬，棄市。詔緣邊諸寨，有犯大辟者，送所屬州軍鞫之，無得輒斷。
6曹州冤句令侯陟以清幹聞，甲寅，擢左拾遺，知縣事。節度使袁彥頗爲不法，陟抗章言之，彥上表謝，自陳無罪，上亦不窮治焉。陟，長山人也。
7丁巳，詔刑部，應諸道州府有犯鹽、麴人合配役者，祇令本州充役，示寬典也。
8國子《周易》博士郭忠恕被酒，與太子中舍符昭文喧競於朝堂，御史彈奏，忠恕叱臺吏，奪其奏毀之。己未，責忠恕爲乾州司戶參軍，昭文免所居官。忠恕，洛陽人也。
9庚申，史館上《周世宗實錄》四十卷，賜監修國史王溥、修撰官扈蒙器幣有差。
10詔華州修西嶽廟。
1九月壬戌，唐主煜遣中書侍郎馮謐來貢。謐，即延魯也。唐主手錶自陳本志沖淡，不得已而紹襲，事大國不敢有二，鄰於吳越，恐爲所讒。上優詔以答焉。初，周世宗既取江北，貽書江南，如唐與回鶻可汗之式，但呼國主而已，上因之。於是，始改書稱詔。
2甲子，以荊南行軍司馬、寧江節度使高保勖爲荊南節度使。上初聞保融之喪，遣兵部尚書萬年李濤〈濤，初見天福二年，回之族曾孫。〉往弔，及還，上問保勖堪其事否，濤以爲可任，而保勖貢奉亦數至，乃授節鉞。保勖性淫恣，日召市倡集府署，擇士卒之壯健者使相媟狎，保勖與姬妾帷簾共觀笑之。又好營造臺榭，極土木之巧，軍民咸怨。記室孫光憲諫曰：「宋有天下，四方諸侯屈服面內，凡下詔書皆合仁義，此湯、武之君也。公宜克勤克儉，勿奢勿僭，上以奉朝廷，中以嗣祖宗，[10]下以安百姓，若縱佚樂，非福也。」保勖不從。光憲，貴平人也。〈光憲，初見天成元年。〉
3是日，契丹解利來降。
4癸酉，以鴻臚少卿盧浚爲京畿東路發運使。〈盧浚，未見。〉
5戊子，遣鞍轡庫使梁義如江南弔祭，上召見，面賜約束。因謂左右曰：「朕每遣使四方，常諭以謹飭，頗聞鮮克由禮，遠人何觀焉！」左右請齊之以刑，上曰：「齊之以刑，豈若其自然耶？要當審擇其人耳。」〈梁義，未見。〉
6詔罷大宴，以皇太后喪故也。
1冬十月癸巳，唐主以皇太后山陵，遣戶部侍郎北海韓熙載、太府卿田霖來助葬。〈熙載，初見天成元年，叔嗣之子也。霖，未見。〉
2乙未，升棣州爲團練，以副史何繼筠充使。[11]
3丙申，命樞密承旨方城王仁贍使江南，以唐主新立，往申慶賜也。
4初，五代募民盜戎人馬，官給其直，籍數以補戰騎之闕。上欲敦信保境，戊戌，敕沿邊諸州禁民無得出塞侵盜，前所盜馬，盡令還之。由是，邊方畏慕，不敢內侮。
5丙午，祔葬明憲皇太后於安陵。
6唐主以南都留守韓王從善爲司徒、兼侍中、諸道兵馬副元帥，鄧王從鎰爲司空、南都留守。令諸司無職事官四品以下至九品，日二員待制於內殿，仍各上封事三兩條。時有才高位下者，私喜其言得達，多所開陳，而迄莫施行，衆始失望。
7是月，命知制誥河內盧多遜[12]看詳進策獻書人文字，升降以聞。
1十一月己巳，幸相國寺，遂幸國子監。
2壬申，宴宰臣、節度防禦團練使、刺史、統軍、諸軍、廂主軍指揮使以上[13]及諸道進奉使於廣政殿，不作樂。時明憲太后山陵，諸道並遣使進奉，於是禮畢，特犒之。
3癸酉，以沙州節度使、同平章事曹元忠及其子瓜州團練使延敬，〈按《宋史》作延繼。〉皆遣使來修貢。元忠，義金之子也。〈義金事，初見大中五年，後見咸通十三年及同光二年。元忠嗣爲節度使，據《會要》在顯德二年後，據薛居正《五代史》則義金卒於天福五年二月，子元德襲其位。而天福八年正月，又載沙州留後曹元深除歸義節度使。開運三年乃書以瓜州刺史曹元忠爲沙州留後。而《國史》及《會要》並無元德、元深二名，不知何也。〉
4己卯，上始獵於近郊，賜宰相、樞密使、節度觀察防禦團練使、統軍、侍衞諸軍都校錦袍。其日，先出禁軍爲圍場，五坊以鷹犬從。上親御弧矢，射中走兔，從官貢馬稱賀。中路頓，召近臣賜飲，至夕還宮。其後，凡出田皆然，從臣或賜窄袍、暖鞾，親王以下射中者，賜馬。
5癸未，詔以濠、楚民饑，令長吏開倉賑貸。
6晉州言敗北漢軍於汾西，獲馬牛驢數千計。〈時趙元徽爲節度使，而本傳不載此事，《實錄》亦無之。豈元徽實未赴鎮邪？不知果誰守晉州也。武守琪戍晉州事跡，《國史》殊不詳，此或是守琪耳，當考。〉
1十二月壬辰，回鶻可汗景瓊遣使來貢方物。
2甲午，于闐國王李聖天遣使來貢方物。
3乙未，昭義節度使李繼勳奏敗北漢軍千餘人，斬首百餘級，獲遼州刺史傅廷彥弟勳以獻。
4代州刺史折仁理，党項蕃部之大姓也，世居河西，接鄰北境。上以其有捍邊之功，召令入覲，復命歸領刺史如故。
5辛丑，幸新修河倉。
6庚戌，畋於近郊。
7癸丑，遣供奉官李崇贇〈崇贇，未見。〉使江南，殿直孫全璋〈全璋，未見。〉使吳越，賜以羊馬橐駞等。
8乙卯，中書門下言：「得太常禮院狀，皇后姊太原郡君王氏卒。準禮例，皇后當出，就故彰德節度使王饒第發哀成服。百官詣其第進名奉慰。」從之。
9周廣順初，鎮州諸縣，十戶取才勇者一人爲弓箭手，餘九戶資以器甲、芻糧。是歲，詔釋之，凡一千四百人。〈此據《兩朝兵志》。〉
10始置藏冰務，常以孟夏命官用幣，以黑牡祭玄冥之神，乃開冰，薦於太廟。
11初，南漢女巫樊鬍子自言玉皇降其身，因宦者陳延壽以見南漢主。南漢主於內殿設幄帳，陳寶貝，鬍子冠遠遊冠，衣紫，踞坐帳中宣禍福，呼南漢主爲太子皇帝，國事皆決於鬍子，內大師龔澄樞、女侍中盧瓊仙等附之。鬍子每爲南漢主言，瓊仙、澄樞、延壽等皆上天使來輔太子，有罪不可問。是歲，芝菌生宮中，野獸觸寢門，苑中羊吐珠，井旁石自起，行百餘步乃仆。鬍子皆以爲符瑞，諷羣臣入賀。〈澄樞，見顯德三年。瓊仙，見乾祐三年。〉
12唐主煜追諡其父景爲明道崇德文宣孝皇帝，廟號元宗，陵號順陵。蓋因馮謐以請於上而爲之。

<references>