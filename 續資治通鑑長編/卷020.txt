卷二十
　　起訖時間 起太宗太平興國四年正月盡是年十二月
　　卷　　名 續資治通鑑長編卷二十
　　帝　　號 宋太宗
　　年　　號 太平興國四年（己卯，979）
　　全　　文
　　春正月丁亥，以右補闕石熙載為兵部員外郎，樞密直學士。
　　命太子中允直舍人院張洎、著作佐郎直史館華陽勾中正使高麗。
　　上初即位，謂齊王廷美曰：「太原我必取之。」及議致討，召樞密使曹彬問曰：「周世宗及我太祖皆親征太原，以當時兵力而不能克，何也？豈城壁堅完不可近乎？」彬對曰：「世宗時，史超敗於石嶺關，人情震恐，故師還。太祖頓兵甘草地中，軍人多被腹疾，因是中止，非城壘不可近也。」上曰：「我今舉兵，卿以為何如？」彬曰：「國家兵甲精銳，人心忻戴，若行弔伐，如摧枯拉朽耳，何有不可哉。」上意遂決。宰相薛居正等曰：「昔世宗起兵，太原倚北戎之援，堅壁不戰，以致師老而歸。及太祖破敵於雁門關南【一】，盡驅其人民分佈河、洛之間，雖巢穴尚存，而危困已甚。得之不足以闢土，舍之不足以為患，願陛下熟慮之。」上曰：「今者事同而勢異，彼弱而我彊。昔先帝破此敵，徙其人而空其地者，正為今日事也。朕計決矣，卿等勿復言。」乃先遣常參官分督諸州軍儲赴太原。
　　庚寅，以宣徽南院使潘美為北路都招討制置使。河陽節度使崔彥進攻其城東面，彰德節度使李漢瓊城南面，桂州觀察使曹翰城西面，彰信節度使劉遇城北面。遇以次當攻其西面，而西面直北漢主宮城，尤險惡。翰欲與遇易地，自言我觀察使班宜在節度使下，遇弗可，翰必欲易之，議久不決。上慮將帥不協，乃諭翰曰：「卿智勇無雙，城西面非卿不能當也。」翰始奉詔。
　　八作使郝守濬充西面壕寨都監，馬軍都虞候米信，步軍都虞候田重進充行營馬步軍都指揮使，西上閤門使郭守文、判四方館事順州團練使梁□監其軍。信，奚人。重進，幽州人也。詔發邢、貝、洺、澤等州軍儲赴太原，著作佐郎張潤之掌其出納。
　　辛卯，命雲州觀察使郭進為太原石嶺關都部署，西上閤門使田仁朗、閤門祗候供奉官劉緒按行太原城四面壕寨，閱視攻城梯衝器用。
　　癸巳，以樞密直學士石熙載簽署院事，仍賜宅一區。簽署樞密院事，自熙載始。
　　乙未，宴潘美等於長春殿，上親授方略以遣之。時劉鋹及淮海王俶、武寧節度使陳洪進等皆與，鋹因言：「朝廷威靈及遠，四方僭竊之主，今日盡在坐中。旦夕平太原，劉繼元又至，臣率先來朝，願得執梃，為諸國降王長。」上大笑，賞賜甚厚，鋹詼諧類此。
　　丁酉，命河北轉運使侯陟與陝西北路轉運使雷德驤分掌太原東、西路轉運事。
　　壬寅，詔發齊、汝、蔡等州軍糧赴太原。
　　癸卯，新渾儀成，司天監學生巴中張思訓所創也。置文明殿東南之鐘鼓樓，以思訓為渾儀丞。舊制，日月晝夜行度，皆人所運轉，新創成於自然，尤為精妙。
　　詔發曹單滑濰濱淄青鄆同耀華等州、京兆【二】河南大名府軍儲赴太原。
　　己酉，命左屯衛上將軍張鐸【三】為京城內外都巡檢，車駕將北征也。
　　詔以同判刑部司門員外郎江直木、大理正路承緒讞獄之勤，賜錢各二十萬。
　　二月辛亥，詔以此月內暫幸鎮州。
　　甲寅，以皇子德恭為貴州防禦使，齊王廷美之長子也。
　　祠部郎中劉保勳為行在轉運使，右補闕高繼申副之。起居舍人張去華專掌行在左藏庫。繼申尋改留守判官。
　　丙辰，命宰相沈倫為東京留守兼判開封府事，宣徽北院使王仁贍為大內都部署，樞密承旨陳從信副之。上欲以齊王廷美掌留務，開封府判官呂端言於廷美曰：「主上櫛風沐雨，以申弔伐。王地處親賢，當表率扈從，若掌留務，非所宜也。」廷美由是請行。
　　癸亥，賜扈從近臣鞍馬、衣服、金玉帶有差。
　　甲子，車駕發京師。
　　戊辰，次澶州。方渡河，有持手版衣綠邀車駕者，前驅斥之，不退，號呼道旁，自言獻封事。上令取視，乃臨河主簿宋捷，上甚喜，即以為將作監丞。（甕牖閑評云：宋捷之事，真所謂以姓名而盜爵祿者也。然載之談苑，乃云：太平興國中，北敵侵邊，太宗遂幸大名府，方渡河，有人持手版衣綠邀乘輿，前驅斥之，號呼道旁，自言獻封事，太宗令接取視之，乃臨河主簿宋捷，太宗甚喜，即以為將作監丞。載之事實，又云：太宗征太原，行次澶淵，有太僕寺丞宋捷者，掌出納行在軍儲，迎謁道左，太宗見其姓名，喜曰：「我師有必捷之兆。」而劉繼元果降。此二書所載各不同，未知其孰是也？）
　　己巳，次德清軍。命行在轉運使劉保勳兼勾當北面轉運使事，遣均州刺史臨洺解暉、尚食使折彥贇攻隆州。（解暉傳作石彥贇。按折彥贇十一月庚辰復見，暉傳誤也。三月一日，又命尹勳攻隆州。）
　　庚午，次大名府。
　　壬申，次洺州。
　　癸酉，郭進自石嶺關來朝於中路頓。
　　甲戌，次邢州。
　　以唐州團練使曹光實知威勝軍事，令調軍食。光實入告：「願提一旅之觽，奮銳先登。」上曰：「資糧事大，亦足宣力也。」
　　丙子，以潞州都監陳欽祚知威勝軍。（實錄於丙子書：命威勝軍使米文睿赴太原，隸曹翰麾下，以潞州兵馬都監陳欽祚知威勝軍。而曹光實本傳乃雲車駕征河東，以光實知威勝軍，與實錄不同。然米文睿、陳欽祚二人皆無可載，因取光實事附見於此，或因光實辭，遂改命欽祚也，當考。）
　　契丹遣使尚書耶律拽刺梅里奉書問起居。丁丑，見於臨城縣。
　　三月庚辰朔，駐蹕於鎮州。命郢州刺史尹勳攻隆州。隆非古州，北漢人依險築城以拒王師，故先分兵圍之。（二月己巳先命解暉、折彥贇攻隆州。）
　　辛巳，命鎮州馬步都監客省副使齊延琛、洛苑副使侯美分兵攻孟縣。
　　癸未，石嶺關言陽曲寨民三百三十八口歸附。
　　引進使、汾州防禦使田欽祚護石嶺關屯軍，與都部署郭進不協。賊兵奄至，欽祚閉壁自守，既去，又不追；月俸所入芻粟，多蓄之以塤善價而規其利，為部下所訴。詔鞫之，欽祚具伏，責授睦州團練使，仍護軍。
　　丁亥，分命太子中允扈華等十二人發安、復、唐、鄧、商、坊、徐、宿、□、海、密、蔡【四】等州軍儲赴太原。（華，未見。）
　　郭進言破北漢西龍門寨，擒獲千餘計，獻俘行在。
　　戊子，命六宅使侯繼隆攻沁州，閤門祗候王僎攻汾州。僎，侁弟也。（侯繼隆，未見。）
　　壬辰，復命淄州刺史太原王貴攻沁州。
　　是日，宴從官及諸軍校。
　　遣劉保勳赴太原閱視轉運事。
　　乙未，命知府州閑□使折御卿、監軍供奉官晉陽尹憲分兵攻嵐州。
　　郭進言契丹數萬騎入侵，大破之石嶺關南。於是北漢援絕，北漢主復遣使間道齎蠟書走契丹告急，進捕得之，徇於城下，城中氣始奪矣。
　　丙申，左飛龍使史業破北漢鷹揚軍，斬獲甚觽，以俘百人來獻。
　　丁酉，詔以太原軍前所送降卒五人隸歸明軍，人賜錢三千。
　　庚子，命通事舍人王侁、軍器庫使劉文裕帥師分守石嶺關。
　　癸卯，河東城西面轉運使劉保勳為陝西北路轉運使，代雷德驤也。德驤調發沁州軍儲後期，詔劾德驤，命保勳兼領之。
　　乙巳，定難留後李繼筠言，遣所部銀州刺史李光遠、綏州刺史李光憲帥蕃漢兵卒緣黃河列寨，渡河略敵境以張軍勢。
　　詔泉州發兵護送陳洪進親屬赴闕，所過州縣續食。
　　丙午，命左補闕樂沖馳傳督諸州供軍芻粟。北漢人潛師犯我軍鋒，馬軍都指揮使米信擊敗之，殺其控鶴指揮使裴正，以首級來獻。（裴正事，本紀、實錄無之，今載於三月末上未至城下以前，當更考之。）
　　夏四月己酉朔，折御卿等言攻嵐州，破北漢千餘觽。
　　詔發河南、鄆濟博棣澤潞懷汝同華虢等州軍儲赴太原。
　　庚戌，齊延琛等言孟縣降。
　　詔發河中、晉絳慈隰解齊德曹單淄衛等州軍儲赴太原。
　　乙卯，折御卿等破岢嵐軍，殺戮甚觽，擒軍使折令圖以獻。
　　庚申，以樞密直學士簽署院事、兵部員外郎石熙載為給事中、樞密副使。
　　考功郎中范旻上書，願從征太原召為右諫議大夫、三司副使，判行在三司事。
　　壬戌，車駕發鎮州，幸太原。命定武節度使孟元箉為鎮州駐泊兵馬都鈐轄。
　　癸亥，次天威軍，作早行詩，令從臣和。
　　甲子，解暉等攻隆州，西頭供奉官袁繼忠、武騎軍校許均先登，陷之。均中八創，殺三百餘觽，擒招討使李珣等六人以獻。繼忠前護隰州白壁關屯兵，前後入北漢境，破三寨，擒偽將校二人，得鎧甲、鞍馬、牛羊、生口數萬計。近戍聞之，懼無功受譴，乃以誠告，繼忠悉分虜獲，使列奏焉。繼忠，太原人。均，開封人也。
　　丙寅，次側口頓，作聞捷奏、平隆州詩。
　　沂州防禦使張萬友決所部軍校郭贇致死。命鞫之，萬友具伏。上方寵任武將，戊辰，詔釋其罪。
　　是日，折御卿又破嵐州，殺憲州刺史霍翊，（案宋史本紀作郭翊。）擒夔州節度使馬延忠等七人以獻。
　　庚午，上至太原，駐蹕於汾水之東。
　　辛未，幸城四面按視營壘攻具，慰勞諸將。以手詔諭北漢主繼元，傳詔至城下，守陴者不敢受。
　　壬申，夜漏未盡，上幸城西，督諸將攻城。天武軍校荊嗣率觽先登，手刃數賊，足貫雙箭，手中癔【五】，碎齒二，上見之，亟召下，賜以錦袍銀帶。嗣，罕儒兄孫也。
　　先是，上選諸軍勇士數百人，教以劍舞，皆能擲劍於空中，躍其身左右承之，見者無不恐懼。會契丹遣使修貢，賜宴便殿，因出劍士示之，數百人袒裼鼓譟，揮刃而入，跳擲承接，曲盡其妙，契丹使者不敢正視。及是巡城，必令舞劍士前導，各呈其技，北漢人乘城，望之破膽。
　　上每躬擐甲冑，蒙犯矢石，指揮戎旅，左右有諫者，上曰：「將士爭效命於鋒鏑之下，朕豈忍坐觀！」諸軍聞之，人百其勇，皆冒死先登。凡控弦之士數十萬，列陣於乘輿前，蹲甲交射，矢集太原城上如蝟毛焉。每詔給諸軍箭數百萬，必頃刻而盡。捕得生口，雲北漢主城中市所射之箭，以十錢易一隻，凡得百餘萬隻，聚而貯之。上笑曰：「此箭為我蓄也！」及城降，盡得之。
　　田欽祚在石嶺關，恣為姦利諸不法事，郭進不能禁止，屢形於言，欽祚憾之。進武人，剛烈，戰功高，欽祚數加陵侮，進不能堪，癸酉，遂縊而死，欽祚以卒中風眩聞。上悼惜良久，優詔贈安國節度使。左右皆知，而無敢言者。命冀州刺史牛思進為石嶺關部署。思進，無極人也，有膂力，嘗以強弓絓於耳【六】，引手極前張之令滿，又負壁立，二力士撮其乳曳之不動，軍中咸異焉。
　　甲戌，幸諸寨。
　　乙亥，幸連城，視攻城諸洞。時李漢瓊率觽先登，矢集其腦，又中指，傷甚，猶力戰【七】。上促召至幄殿，視其創，傅以良藥。上欲親幸洞屋中勞士卒，漢瓊泣曰：「晉陽孤壘，危若累卵，諸將用命，戰士賈勇，矢石注洞屋如雨，陛下奈何以萬乘之尊親往臨之！若不聽，臣請先死。」上乃止。
　　丁丑，幸西連城樓。
　　五月己卯朔，幸城西南隅，夜督諸將急攻。遲明，陷羊馬城。北漢宣徽使范超來降，攻城者疑超出戰，擒之以獻，斬於纛下。既而北漢主盡殺超妻子，梟其首，投於城外。
　　辛巳，幸城西北隅，北漢馬步軍都指揮使郭萬超來降。（萬超來降，實錄在壬午，今從本紀。）
　　壬午，幸城南。上謂諸將曰：「翌日重午，當食於城中。」遂自草詔賜北漢主。夜，漏上一刻，城上有蒼白雲如人狀。（九國志云：太宗駕至城下，築連隄壅汾河灌城。五月四日，城東南隅壞，水入注夾城中，繼元大恐，自督觽負土塞之，然實錄、正史略不載灌城事，當考。）
　　癸未，幸城南，督諸將急攻，士奮怒，爭乘城，不可遏。上恐屠其城，因麾觽少退。城中人猶欲固守，左僕射致仕馬槵以病臥家，舁入見北漢主，流涕以興亡諭之，北漢主乃降。夜漏上十刻，遣客省使李勳上表納款。上喜，即命通事舍人薛文寶齎詔入城撫諭【八】。夜漏未盡，幸城北，宴從臣於城臺，受其降。
　　甲申，遲明，劉繼元率其官屬素服紗帽待罪臺下。詔釋之，召升臺勞問。繼元叩頭曰：「臣自聞車駕親臨，即欲束身歸命，致陛下鑾輿暴露，尚敢以孤壘拒戰，蓋亡命卒懼死，劫臣不得降耳。」上令籍亡命者至，悉斬之。顧謂淮海國王錢俶曰：「卿能保全一方以歸於我，不致血刃，深可嘉也。」
　　北漢平，凡得州十，軍一，縣四十一，戶三萬五千二百二十，兵三萬。（國史云：亡命卒數百人，選其巨害者斬之，餘悉分隸諸軍，與九國志及實錄皆不同，今不取。郭守文傳又云：劉繼元弟繼文據代州，依契丹以拒命，守文討平之。按九國志則繼文前死矣，此蓋守文墓誌所載，國史因之，今亦不取。）
　　命劉保勳知太原府。
　　乙酉，赦河東管內，常赦所不原者並釋之。諸州縣偽署職官等，並令仍舊。人戶兩稅，特與給復二年，王師所不及處，給復一年，從前所逋租調並與除放，常賦外有無名配率，諸州條析以聞。
　　分命常參官八人知忻、代等州。右贊善大夫臧丙知遼州，秘書丞馬汝士知石州。其後汝士與監軍不協，一夕剚刃於腹而死。丙上疏言汝士之死非自殺，願按其狀。上覽奏驚駭，遽遣使鞫之，召丙赴闕問狀。丙曰：「汝士在牧守之任，不聞有大罪，何至自殺？若冤死不明，宿直者又不加譴責，則自今書生不復能治邊郡矣。」上善其言。丙，大名人，汝士同年生也。
　　丙戌，遣使祭戰沒將士等，錄其子孫。
　　丁亥，詔館劉繼元於行在所，優其廩給，命儀鸞使康仁寶監視之。
　　戊子，命著作佐郎、直史館石熙古還京師，以平晉告宗廟，熙古，熙載弟也。
　　毀太原舊城，改為平晉縣。以榆次縣為并州【九】。徙僧道士及民高貲者於西京【一○】。（七年二月又徙陽曲。）
　　劉繼元所署節度使蔚進、盧遂以汾州來降。
　　己丑，以劉繼元為右衛上將軍、彭城郡公、繼元所署司空、平章事李惲為殿中監，左僕射致仕馬槵為少府監，馬軍都指揮使郭萬超為磁州團練使，客省使李勳為右衛將軍，餘悉授官有差。
　　上作平晉賦，令從臣皆賦；又作平晉詩二章，令從臣和。
　　辛卯，宴劉繼元及其官屬。繼元獻其宮人百餘人，上以分賜立功將校。
　　乙未，遣康仁寶護送繼元親屬赴闕，所過續食。
　　丙申，幸太原城北，御沙河門樓，遣使分部徙居民於新并州【一一】，盡焚其廬舍，民老幼趨城門不及，焚死者甚觽。
　　丁酉，廢隆州，毀其城。遣使按行諸州銀冶。
　　庚子，車駕發太原，詔以行宮為佛寺，號平晉，上自記之，刻石寺中。
　　辛丑，次新并州。
　　丁未，次鎮州。初，攻圍太原累月，饋餉且盡，軍士罷乏。會劉繼元降，人人有希賞意，而上將遂伐契丹，取幽薊，諸將皆不願行，然無敢言者，殿前都虞候崔翰獨奏曰：「此一事不容再舉，乘此破竹之勢，取之甚易，時不可失也。」上悅，即命樞密使曹彬議調發屯兵。時車載簿籍，阻留在道，兵房吏張質潛計數部分軍馬【一二】，及得簿籍校之，悉無差繆。質，高唐人也。（王得臣麈史云：富鄭公嘗為予言，永熙討河東劉氏，既下并州，欲領師乘勝復收薊門，始咨於觽【一三】，參知政事趙昌言對曰：「自此取幽州，猶熱熬翻餅耳。」殿前都指揮使呼延贊爭曰：「書生之言不足盡信，此餅難翻。」永熙竟趨幽薊，捲甲而還，卒如贊言。鄭公再三歎謂予曰：「武臣中蓋亦有人矣。」按趙昌言參政在雍熙四年，距此凡九年，得臣誤甚。又按太平興國四年，薛居正、沈倫、盧多遜為宰相，無參知政事，曹彬、石熙載則為樞密，此言參政，亦誤。或呼延贊實有此言，亦不可知，然呼延贊此時但為鐵騎指揮使，白進超實為殿帥【一四】，崔翰為殿候，所云殿前都指揮使，得臣又誤也。姑存此塤考。）
　　六月甲寅，遣使發京東、河北諸州軍儲赴北面行營。
　　庚申，車駕北征，發鎮州【一五】。扈從六軍有不即時至者，上怒，欲置於法。馬步軍都軍頭趙延溥遽進曰：「陛下巡行邊陲，本以外寇為患，今敵未殄滅而誅譴將士，若圖後舉，誰為陛下戮力乎？」上嘉納之。延溥，晁之子也。
　　辛酉，次定州。遣使告祀北嶽，上作悲陷蕃民詩，令從臣和。
　　丙寅，次金臺頓，契丹據有之地也。募其民能為鄉導者百人，人賜錢二千。遣東西班指揮使浚儀孔守正等先趣岐溝關。守正夜踰短垣，過鹿角，臨斷橋，說關使劉禹以大軍且至，宜開門出降。禹解懸橋邀守正入，聽命。守正慰撫軍民，還詣行在所。
　　丁卯，上躬擐甲冑，率兵次岐溝關。契丹東易州刺史劉禹以州降，留兵千人守之。東易州即岐溝關也。（按孔守正傳，先入岐溝關，說關使劉禹以城降【一六】，不稱東易州，實錄、本紀並稱東易州，不雲岐溝關，其實一也。六月乙亥，以八作副使綦延朗知東易州，而守正傳雲詔綦延朗守關城，召守正赴行在，蓋契丹名岐溝關曰東易州耳。劉禹或作劉宇，今從守正傳。然守正既入岐溝關，即還報，明日又與傅潛同趨涿州，本傳乃雲詔綦延朗守關城，後守正始赴行在所，蓋誤也。延朗守關城，實六月二十八日，上距守正趨涿州凡九日，豈守正既破涿州復來守關城，至二十八日延朗始代之乎？然傳所載，亦顛倒失序矣，今不取。）
　　東西班指揮使衡水傅潛與孔守正先至涿州，擊契丹敗之，生擒五百餘人。
　　戊辰，上次涿州，判官劉原德以城降，命供奉官張懷訓領其兵。
　　己巳，次鹽溝頓，民有得契丹之馬來獻，賜以束帛。
　　庚午，遲明，次幽州城南，駐蹕於寶光寺。契丹萬餘觽屯城北，上親率兵乘之，斬首千餘級，餘黨遁去。（契丹傳及會要云：契丹聞王師至，皆不敢居城中，若不敢居城中，又何塤攻圍也？今止從實錄、本紀。）
　　渤海酋帥大鸞河率小校李勳等十六人、部族三百騎與范陽軍民二百餘人皆來降，召見，賜錢帛，以大鸞河為渤海都指揮使。
　　壬申，部分諸將攻城，定國節度使宋偓南面，河陽節度使崔彥進北面，彰信節度使劉遇東面，定武節度使孟玄箉西面。命宣徽南院使潘美知幽州行府事。契丹鐵林都指揮使李札盧存以部下兵百二十五人來降。
　　詔索癔具八百，期以半月成。右龍武將軍頓邱趙延進督工造之，八日而畢。上親按試，甚悅。
　　癸酉，移幸城北，督諸將攻城。幽州神武廳直並鄉兵四百餘來降。村民奪得契丹馬二百餘匹來獻。
　　甲戌，命殿中丞楊恭知涿州，以劉原德為右贊善大夫、通判州事。
　　幽州山後八軍瓷薼務官三人以所受契丹牌印來獻。
　　乙亥，命八作副使祁延朗知東易州。（祁，或作綦。）
　　薊縣民百餘人以牛酒迎犒王師，各賜衣服錢帛，遣使隨村墅安撫居民。
　　丁丑，上乘步輦至城下，督諸將攻城。幽州諸縣令佐及鄉民百五十人來降。
　　秋七月庚辰，契丹建雄節度使順州劉延素與官屬十四人來降。
　　辛巳，上復至城下，督諸將攻城。
　　壬午，契丹知薊州劉守思與官屬十七人來降。
　　癸未，幸城西北隅，督諸將攻城。
　　初，命諸將攻城，桂州觀察使曹翰與洮州觀察使米信率兵屯城之東南隅，以備非常。軍士掘土得蟹以獻，翰謂諸將曰：「蟹，水物而陸居，失其所也。且多足，敵救將至之象。又蟹者，解也，其班師乎！」
　　甲申，上以幽州城踰旬不下，士卒疲頓，轉輸回遠，復恐契丹來救，遂詔班師。車駕夕發，命諸將整軍徐還。（江休復雜志：太宗自並幸幽，乘敵無備。契丹主方獵，遁歸牙帳，議棄燕薊，以兵守松亭、虎北口而已。于越時為舍利郎君，契丹國中，親近無職事者呼為舍利郎君【一七】，請兵十萬救幽州。並西山【一八】，薄幽陵，人夜持兩炬【一九】，朝舉兩旂。選精騎三萬，夜從他道，自官軍南，席捲而北。又先以弱兵五千守幽州，望風遁去。我師遏之不得去，遂堅守。及我師已退，或勸襲之，于越曰：「受命救幽薊，已得之矣。」遂不甚爭利。今附見，當考。）
　　乙酉，次涿州。
　　丙戌，次金臺驛，內供奉官閻承翰馳奏大軍不整，南嚮而潰。上令殿前都虞候崔翰將衛兵千餘人止之，翰請單騎徑往。至則諭以方略，觽遂定，反命，不戮一人，上甚嘉之。承翰，真定【二○】人也。
　　戊子，次定州。定難留後李繼筠卒，弟繼捧嗣其位。
　　庚寅，命崔翰及定武節度使孟玄箉等留屯定州，彰德節度使李漢瓊屯鎮州，河陽節度使崔彥進等屯關南，得以便宜從事。上謂諸將曰：「契丹必來寇邊，當會兵設伏夾擊之，可大捷也。」
　　是日，車駕發定州。
　　辛卯，次鎮州。
　　丙申，次邢州。
　　戊戌，次洺州。
　　庚子，次大名府。
　　辛丑，次德清軍。
　　壬寅，次澶州。
　　乙巳，車駕至自范陽。
　　初，議伐北漢，宰相盧多遜言：「西蜀遠險多虞，若車駕親征，當先以腹心重臣鎮撫之，則無後憂。」給事中程羽，藩邸舊僚，嘗知新都縣及興州、興元府，有能名，上即命知益州。及上駐太原，郫縣獲髃盜送府，獄已具，會有朝旨：「強盜未再犯，免死送闕下。」蓋用武之際，急於壯勇之士也。法吏援敕以請，羽曰：「人之惡，憚於始為，姦凶聞是令，皆將輕犯，亂不可制矣。」判曰：「鑾輅省巡，江山遐僻，不除凶惡，曷靜方隅？」並付本縣處死，磔於市，即論奏其事。於是迄羽去，無盜賊。羽之在新都，州遣牙校至，見羽禮慢，不數歲，羽領州任，人為校懼，羽至則擢校統戍守寨，蓋其才可任也。（此據程捠所作程羽祠堂記，羽知益州在二年五月，今附見車駕還自范陽後。）
　　八月戊申朔，契丹蘇哲等二十八人來降，賜以衣服錢帛，配隸契丹直【二一】。
　　守中書令、西京留守石守信從征范陽，督前軍失律，壬子，責授崇信節度使、兼中書令。（守信失律事，實錄、正史都不詳，所以班師，殆由此耳【二二】，當考。）
　　將作監段思恭責授少府少監。思恭前知秦州，擅借官錢造器用，又妄以貢奉為名，賤市狨毛、虎皮為馬飾，為通判王延範所發。延範，江陵人也。
　　甲寅，彰信節度使劉遇責授宿州觀察使，光州刺史史珪責授武定行軍司馬，皆坐從征范陽，所部兵逗撓失律故也。（劉遇、史珪傳載失律事亦不詳，恐國史或有所避忌，更須參考。）
　　初，劉繼業為繼元捍太原城，甚驍勇。及繼元降，繼業猶據城苦戰。上素知其勇，欲生致之，令中使諭繼元俾招繼業。繼元遣所親信往，繼業乃北面再拜，大慟，釋甲來見。上喜，慰撫之甚厚，復姓楊氏，止名業，尋授左領軍衛大將軍【二三】。丁巳，以業為鄭州防禦使。（據國史楊業傳，乃雲孤壘甚危，業勸其主出降以保生聚。繼元既降，上遣中使召業，得之，喜甚，以為領軍大將軍。師還，乃除鄭州防禦使。制辭云：「百戰盡力，一心無渝，疾風靡搖，迅雷罔變。知金湯之不保，慮玉石以俱焚【二四】，定策乞降，委質請命，忠於所事，善自為謀。」與九國志大不同。按五代史，垂涕勸繼元出降者，但馬槵一人耳，非楊業也。若業勸降，則當與繼元俱出見，何用別遣中使召乎！然當時制辭，不應便失事實，又疑制辭意有所在，故特雲爾。今但從九國志，更須考之。）
　　癸亥，命潘美為河東三交口都部署，以捍契丹。
　　辛未，辰州言民宋再均等六輩誘致生口，闌出邊關，賣與溪州蠻，取其直。詔令伏脊黥面，檻車送闕下；自今敢違者，並令本處杖殺，所在督疆吏謹捕之。
　　甲戌，宋州言河決宋城縣，詔發諸縣丁男三千五百人塞之，命八作使郝守濬護其役。
　　初，武功郡王德昭從征幽州，軍中嘗夜驚，不知上所在，或有謀立王者，會知上處，乃止。上微聞其事，不悅。及歸【二五】，以北征不利，久不行太原之賞，議者皆謂不可，於是德昭乘間入言，上大怒曰：「待汝自為之，賞未晚也。」德昭惶恐，還宮，謂左右曰：「帶刀乎？」左右辭以宮中不敢帶。德昭因入茶酒閤，拒戶，取割果刀自刎。上聞之，驚悔，往抱其屍，大哭曰：「癡兒，何至此耶！」追封魏王，諡曰懿。（此據司馬光記聞，本傳雲德昭好啖肥劕肉，因而遇疾不起。今不取。）
　　丙子，漖部川首領牟昂、諸族鬼主副使離襪等各以方物來貢。
　　是月，以贊善大夫韋亶等十五人為諸鎮節度判官。亶等太平興國初擢第，即通判諸州【二六】，至是受代還朝。上以兩使判官得資者尤鮮，故多闕員，乃以亶等為之【二七】，且令繫歷，觀其佐治之才也，秩滿並復以通籍處焉。
　　作太清樓。
　　九月己卯，衛州言河決汲縣。
　　辛巳，詔忻、嵐、憲州緣邊諸寨無得縱軍士入蕃界劫掠，若須酬殺者，當塤宣命。
　　乙酉，命內衣庫使張紹勍、南作坊副使李神祐等率兵屯定州。
　　初，劉繼元降之明日，左拾遺大名宋白獻平晉頌。上夜召至行宮褒慰，且曰：「塤還京，授爾書命之職。」丙戌，與右補闕郭贄並為中書舍人。（宋朝要錄，李昉、扈蒙、李穆等皆遷官，賞扈蹕之勞也。）
　　戊子，詔改京城內外二十五門名。
　　丁亥，初置皇子侍讀，以左贊善大夫楊可法為之，仍賜五品服帶、銀勒馬、銀五百兩、錢五十萬。尋遷右補闕，仍侍讀。
　　庚寅，戶部郎中侯陟為諫議大夫、權御史中丞。權中丞始此。
　　癸巳，嘉州言夾江縣弱漹鎮民王詣得玄石二，皆有丹文，其一雲「君王萬萬歲」，其一雲「趙二十一帝」，緘其石來獻。
　　丙申，詔曰：「先是，禁銅錢不得入劍南界，宜除之【二八】。自今兩川民許雜用銅鐵錢，即不得出他境。緣邊戒吏謹視之，犯者論如法。」
　　代州言契丹安慶府主安海進來求內附，以蠟書賜之。
　　己亥，幸建隆觀，遂幸新城西南隅，觀鐵林軍人射強弩。
　　庚子，荊湖南路轉運使言十洞首領楊蘊求內附。
　　癸卯，山後兩林蠻王、歸化大將軍勿兒遣其王子祚遇以名馬來貢。
　　丙午，右拾遺李瀚責授右贊善大夫。瀚前知雄州，會范陽班師，軍士迸走投州城，瀚閉關不納，因擾亂□掠居民，潰而為賊，故有是命。
　　先是，江南、兩浙諸州以絹計贓，絹價二疋當江北之一，詔自今宜以千錢為絹一疋論罪。
　　契丹大入侵，鎮州都鈐轄、雲州觀察使浚儀劉延翰帥觽禦之，先陣於徐河。崔彥進潛師出黑盧隄北，緣長城口，銜枚躡敵後【二九】，李漢瓊及崔翰亦領兵繼至。
　　先是，上以陣圖授諸將，俾分為八陣。大軍次滿城，敵騎坌至，右龍武將軍趙延進乘高望之，東西亙野，不見其尾，翰等方按圖布陣，陣相去百步，士觽疑懼，略無淢志。延進謂翰等曰：「主上委吾等邊事，蓋期於克敵爾。今敵騎若此，而我師星布，其勢懸絕，彼若乘我，將何以濟？不如合而擊之，可以決勝。違令而獲利，不猶愈於辱國乎。」翰等曰：「萬一不捷，則若之何？」延進曰：「倘有喪敗，延進獨當其責。」翰等猶以擅改詔旨為疑，鎮州監軍、六宅使李繼隆曰：「兵貴適變，安可以預料為定！違詔之罪，繼隆請獨當之。」翰等意始決，於是分為二陣，前後相副，士觽皆喜。三戰，大破之，敵觽崩潰，悉走西山，投坑谷中，死者不可勝計。追奔至遂城，斬首萬餘級，獲馬千餘匹，生擒酋長三人，俘老幼三萬口及兵器、車帳、羊畜甚觽。冬十月庚午，捷書聞，手詔褒之。
　　乙亥，齊王廷美進封秦王，宰相薛居正加司空，沈倫加左僕射，盧多遜兼兵部尚書，樞密使曹彬兼侍中，文武官預平太原者皆遷秩有差，初行賞功之典也。（此據實錄，而田錫於六年九月上章，猶雲平晉之功未賞，不知何也？當考。宋朝要錄：昭輔檢校太尉，熙載遷刑部侍郎，潘美檢校太尉，王仁贍檢校太傅，崔翰、劉延翰、米信、田重進以觀察使為節度使，初行平晉之賞也。）
　　馬軍都虞候保順節度使米信，親族多在塞外。時兄之子金自朔州挺身來歸。上召見，厚加慰撫，遣金乘傳詣代州，伺間迎致其親屬，發勁卒護送之。既而金宿留踰年，敵境斥候嚴，終不能得。信慷慨曰：「我聞忠孝不兩立，受恩遇至重，方思殺身報國，安能復顧親戚哉？」北望號慟以訣，戒子姪勿復為言。
　　十一月丁丑朔，賜緣邊戍卒襦庣。
　　庚辰，代州言契丹於代州雁門、西涇、護國、南川置寨，折彥贇與都監董思願劉緒、巡檢侯美追擊，大破之，獲鞍馬器仗甚觽。（此據會要乃十一月四日事，折彥贇已見二月己巳。）
　　丙戌，詔以明法科於諸書中所業非廣，遂廢之；學究併通三經，諒難精至，乃分為三科，仍兼習法令。又詔進士及諸科引試日，並以律文疏卷問義。
　　己丑，幸玉津園，遂畋近郊。
　　辛卯，以建州邵武縣為邵武軍。
　　上以鄭州防禦使楊業老於邊事，洞曉敵情，癸巳，命業知代州兼三交駐泊兵馬部署。上密封囊裝，賜予甚厚。
　　己亥，以河北轉運使高繼申為河北南路都轉運使，起居郎郭泌為御河至關南水路轉運使，鴻臚寺丞王在田為陸路轉運判官，著作佐郎崔邁為水路轉運判官。（按樊知古傳雲，都轉運使之名自知古始。事在端拱元年十月【三○】，據實錄則高繼申於太平興國四年十一月已為之，必有一誤，姑存以俟細考。會要云：太平興國初分河北南路，雍熙中又分為東西，後併焉。分為南路或自此始，當檢詳。）
　　嵐州言三交口破契丹千餘觽。
　　辛丑，忻州言破契丹數千觽，斬首四十五級，獲鞍馬、鎧甲；並生擒六十人以獻。
　　關南又言破契丹數萬觽，斬首萬餘級，獲橐駝五十三頭。詔分給軍校。
　　初，西南夷不供朝貢，寇鈔邊境。刑部郎中許仲宣為西川轉運使，親至大渡河諭其逆順，示以威福，夷人皆率服。在職踰三歲，會有言仲宣當江表用兵時乾沒官錢者，是月召還，令御史臺盡索財計簿，鉤校歲餘，卒無欺隱，乃以仲宣為嶺南轉運使。仲宣有心計，能辦大事，江表用兵，軍中須索百端，仲宣皆豫儲蓄無闕。曹彬怪之，夜攻城，因取陶器數萬事，分給攻城卒燃燈自照，仲宣已預料置，如其數付之，它物類此。
　　先是，詔中使趙守倫優給價和市在京及諸州民間私馬，於是得十七萬三千五百七十九匹。（本志載市馬事在興國四年。按正月即出師，恐在四年以前矣。實錄別本載趙守倫市馬數在四年十一月乙巳前，今因之，蓋市馬前此事，及此乃上其所得之數也。）
　　十二月丁未朔，占城國遣使來貢方物。
　　拓拔首領日榮遣所部酋長拓拔琳沁，十六府大首領囉朗吹裕勒遣所部蕃官結舒等並來貢。
　　以右贊善大夫鉅野夏侯嶠等十五人並為殿中丞，皆嘗於太原、范陽督飛輓之役，賞其勞故也。
　　開寶中，禁民賣假茶，一斤杖一百，二十斤以上棄市。己未，詔自今準律以行，濫，論罪。
　　庚申，詔自今登州有女真貢馬，其隨行物色仰給牒，所在勘驗，牒外物並沒入之。從供奉官盧襲奏也。
　　丁卯，畋近郊。
　　詔改司寇參軍為司理參軍【三一】，以司寇院為司理院，令於選部中選歷任清白，能折獄辨訟者為之，秩滿免選赴集。又置判官一員，委諸州於牙校中擇有幹局、曉法律、高貲者為之。給以月俸，如舊馬步判官之例。秩滿，上其殿最以定黜陟，有踰濫者，坐長吏而下。（司理判官連坐，別本實錄在六年十月庚午，今從本志並書之。）尋又詔諸州察司理參軍有不明推鞫，致刑獄淹滯，具名以聞，蔽匿不舉者罪之。（雍熙二年八月庚辰詔或即此也，更詳之。）
　　是歲，命有司取國初以來敕條纂為太平興國編敕十五卷，行於世。
　　曹、鄆、淄三州水，蠲其租。太平州饑，賑之。
　　改市買司為雜買務。
　　先是，內庭宣索及殿前賜賚，移文庫務，未有專領其事者。於是，始置合同憑由印，命左藏庫副使劉蒙正、供奉官郭延濬同掌焉。蒙正，熙古之子。延濬，廷謂之子也。（延濬傳雲太平興國初。按熙古傳，太平興國四年熙古轉內藏庫副使。因附見此年末。）
　　契丹主明記改元曰乾亨。
　　注　　釋
　　【一】及太祖破敵於雁門關南「南」字原脫，據宋本、宋撮要本及治蹟統類卷二、續通鑑卷九補。
　　【二】京兆原作「京北」，據閣本改。
　　【三】命左屯衛上將軍張鐸「上將軍」原作「大將軍」，據宋本、宋撮要本及宋史卷二六一本傳改。
　　【四】蔡原作「察」，據閣本改。
　　【五】手中癔原作「中手癔」，據宋本、宋撮要本及治蹟統類卷二改。
　　【六】嘗以強弓絓於耳「絓」原作「弦」，宋本、宋撮要本通作「絃」。「弦」字在此難解，據宋史卷二七三牛思進傳改。
　　【七】猶力戰「戰」原作「疾」，據宋撮要本、閣本改。按宋史卷二六○李漢瓊傳及續通鑑卷一○並作「猶力疾戰」。
　　【八】即命通事舍人薛文寶齎詔入城撫諭「薛文寶齎詔」五字原脫，據宋本、宋撮要本及宋會要兵七之七、治蹟統類卷二補。
　　【九】以榆次縣為并州各本及宋會要方域六之四、宋朝事實卷一八太原府條、方輿紀要卷四○榆次縣條並同。治蹟統類卷二及本卷下文則於「并州」上著一「新」字，蓋以別於原并州也。
　　【一○】徙僧道士及民高貲者於西京「高」原作「厚」，據宋本、閣本及續通鑑卷一○改。
　　【一一】遣使分部徙居民於新并州「使」字原脫，據宋本、宋撮要本、閣本及宋會要兵七之八、治蹟統類卷二補。
　　【一二】兵房吏張質潛計數部分軍馬「軍馬」上原衍「在」字，據宋本、宋撮要本、閣本刪。
　　【一三】始咨於觽「始」原作「姑」，據宋本、宋撮要本、閣本及王得臣麈史卷上忠讜條改。
　　【一四】白進超實為殿帥「白」上原衍「連」字，據宋本、宋撮要本、閣本刪。
　　【一五】鎮州原作「鎮川」，據宋本、宋撮要本、閣本及治蹟統類卷三、編年綱目卷三改。
　　【一六】說關使劉禹以城降「使」原作「吏」，據宋本、宋撮要本及上編正文改。
　　【一七】親近無職事者呼為舍利郎君「者」字原闕，據葉隆禮契丹國志卷六補。按宋撮要本「者」字作「之任」。
　　【一八】西山原作「西方」，據同上書改。
　　【一九】人夜持兩炬「夜」原作「夾」，據宋本、宋撮要本及同上書改。
　　【二○】真定原作「直定」，據各本改。
　　【二一】配隸契丹直「直」原作「置」，據閣本改。按宋史卷一八七兵志：後唐置契丹直，旋廢。開寶三年，以遼人內附之觽復置。太平興國中，因事復置，旋廢。本編上文稱「契丹蘇哲等二十八人來降」，正當配隸此直。
　　【二二】殆由此耳「此」下原衍「故」字，據宋本、宋撮要本刪。
　　【二三】尋授左領軍衛大將軍「授」原作「受」，據宋本、宋撮要本、閣本改。
　　【二四】慮玉石以俱焚「以」原作「之」，據宋本、宋撮要本改。
　　【二五】及歸原作「乃歸」，據宋本、宋撮要本及編年綱目卷三、宋史全文卷三上改。
　　【二六】即通判諸州「通判」原作「隨判」，據宋本、宋撮要本改。按本編所稱韋亶等十五人，見宋會要職官四八之五。
　　【二七】乃以亶等為之「等」原作「第」，據宋本、宋撮要本、閣本改。
　　【二八】宜除之「除」原作「附」，據閣本及編年綱目卷三改。
　　【二九】銜枚躡敵後「敵」字原闕。按治蹟統類卷三作「銜枚躡敵後」，宋本、宋撮要本、及宋史全文卷三上並作「銜枚躡虜後」，宋史卷二六○劉廷翰傳則作「銜枚躡契丹後」。今據治蹟統類及續通鑑卷一○補「敵」字。
　　【三○】事在端拱元年十月「端拱」下原衍「立」字，據宋本、宋撮要本、閣本刪。
　　【三一】詔改司寇參軍為司理參軍「為司理參軍」五字原脫，據宋本、宋撮要本及十朝綱要卷二、宋史全文卷三上補。
