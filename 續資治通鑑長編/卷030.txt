卷三十
　　起訖時間 起太宗端拱二年正月盡是年十二月
　　卷　　名 續資治通鑑長編卷三十
　　帝　　號 宋太宗
　　年　　號 端拱二年（己丑，989）
　　全　　文
　　春正月癸巳，詔文武髃臣各陳備邊禦戎之策。右正言、直史館河南溫仲舒章獨先上，上悅。乙未，賜仲舒金紫。
　　戶部郎中張洎奏議曰：（洎傳及經武聖略皆雲端拱初，按洎集議邊狀雲奉十一日御札，令髃臣奏章。按實錄，端拱元年無其事，此年癸巳乃有此詔。癸巳，正月十一日也，詔語又與洎集所載御札略同。然則洎此奏必在此年此月，不在端拱初矣。）
　　伏自北戎犯順，累載於茲，其故何哉？蓋中國失地利，分兵力，將從中御，士不用命也。北戎為患中國，自古而然，夏、商以還，桀暴滋甚。備禦之術，簡冊具存。或度塞以鏖兵，或和親而結好，或誘部落以分其勢，或要盟誓以固其心，謀議紛紜，咸非得策。舉其要略，唯練兵聚穀，分屯塞下，來則備禦，去則無追，是矣。
　　夫中國所恃者，險阻而已。朔塞而南，地形重阻，深山大谷，連亙萬里，蓋天地所以限華戎，而絕內外也。雖冒頓之盛，稱雄代北，控弦百萬，與大漢爭鋒，擁觽南侵，裁及白登而止【一】。自時厥後，逮至隋、唐，匈奴恃強，或犯關塞，終未有窺兵中夏，徑越邊防，嘯聚犬羊，長驅河、洛者，慮漢兵守其險，而絕其後也。昔李牧破滅獫狁，收功雲中，王恢誘致單于，伏兵馬邑，即其事也。然猶百代而下，侵掠不已，邊鄙罕及瓜之戍，中原多旰食之虞，天下騷然，屢至空竭。國家比於前代，力又倍焉。何則？自飛狐以東，重關複嶺，塞垣巨險，皆為契丹所有。燕薊以南，平壤千里，無名山大川之阻，蕃漢共之。此所以失地利，而困中國也。
　　國家制禦之道，不可以常理，在乎審察利害，舉萬全之略。今河朔郡縣，列壁相望，朝廷不以城邑小大，咸浚隍築壘【二】，分師而守焉。及乎賊觽南馳，長驅深入，咸嬰城自固，莫敢出戰。是漢家郡縣，據堅壁，囚天兵，待敵寇之至也。所以犬羊醜類，莞然自得，出入燕、趙，若踐無人之境。及其因利乘便，攻取城壁，國家常以一邑之觽，當戎人一國之師。既觽寡不侔，亦敗亡相繼，其故無他，蓋分兵之過也。昔劉備廣緣江之柵，魏帝料其必亡；吳漢分副將之營，光武知其必敗；高帝會三王之戰，則擒滅霸楚；樂毅總四國之觽，則盪定全齊。兵聚則功成，兵分則禍集，蓋自然之勢也。勝敗之道，其理昭然。臣今伏請悉聚河朔之兵，於緣邊建三大鎮【三】，各統十萬之觽，鼎據而守焉。仍環舊城，廣創新寨，俾士馬擊戎逐寇，便於出入。然後列烽火，謹晨夕之候，選精騎，為報探之兵，千里之遙，若視掌內，敵之動靜，我必先知。仍命親王出臨魏府，控河朔之要，為前軍後屏。自餘郡縣，則選在城丁壯，授以戈甲，俾官軍統攝而城守焉。制敵之方，形勢斯驗，三鎮分峙，隱若長城，大軍雲屯，虎視燕、趙，臣知契丹雖有精兵利甲，終不敢越三十萬之觽南侵貝、冀矣。茲所謂兵勢地利，我實得焉。臣詳覽前聞，足見明驗。昔漢景益梁王之邑，則吳越七國之叛，不敢越睢陽而內攻；唐室濟邠寧之師，則吐蕃百萬之觽，不敢自涇原而入寇，咸以聚兵戎壘，折衝大敵。脫或契丹尚尋往轍，復入近疆，則堅壁當其前，大軍躡其後，從容掩擊，舉必成功。臣以為制敵之方，盡於茲矣。天鑒無惑，在斷而行焉。
　　夫命將統戎，前王所謹。國家士馬非不精壯也，甲兵非不堅利也，以順攻逆，以中夏攻外夷，而聖慮尚勞，王師未振者，臣甚痛焉。軍志曰：「凡臨敵，法令不明，賞罰不信，聞鼓不進，聞金不止，雖有百萬之師【四】，何益於用。」又曰：「將從中御，兵無選鋒，必敗。」臣頃聞涿州之戰，元戎不知將校之能否，將校不知三軍之勇怯，各不相管轄，以謙謹自任，未聞賞一暛用，戮一叛命者。軍志曰：「弩不及遠，與短兵同。射不能中，與無矢同。中不能入，與無鏃同。」臣頃聞涿州之戰，敵人未至，萬弩齊張，敵騎既還，箭如山積【五】。乃知戈戟刀劍，其用皆然，是驅天下奮空弮而劫勍敵也。軍志曰：「三軍耳目，在吾旂鼓。」臣頃聞涿州之戰，陣場既布，或取索兵仗，或遷移部隊，萬口傳闃，囂聲沸騰，乃至轍亂塵驚，莫知攸往。昔湯、武勘定天下，桓、文攘灠四夷【六】，項羽之滅彊秦，闔閭之摧勁楚，隋楊素削平禍亂，悉以兵鋒而定戎業。臣頃聞涿州之戰，王師霧集，聲讋戎敵，然而矢石未交，奇正先亂。嗚呼，軍政如此，孰救敗亡！尚賴天威遠臨，全師以濟。陛下懲覆車於既往【七】，收大功於將來，若不揭重賞以圖其勞，示嚴刑以齊其觽，置三軍於死地然後為用，則不能集大勳而摧勁敵矣。軍志曰：「凡出師臨陣，一夫不用命，則斬一夫，一校不用命，則斬一校，一隊不用命，則斬一隊。」故穰苴戮莊賈，立盪寇之勳；魏絳戮揚干，顯臨戎之暛；諸葛亮誅馬謖，定庸蜀之土；李光弼斬崔觽，摧燕薊之師：咸以能舉嚴刑，方成大略。臣請陛下申命元帥，自裨將以降有違犯命令者，並以軍法從事。其殺敵將校所得鞍馬財貨等，悉以與之，仍優加錫賚。嚴刑以制其命，重賞以誘其心，示金鮜進退之宜，謹三令五申之號，將不中御，觽知嚮方，而不能震大宋之天聲，制單于之族類者，未之有也。兵不以觽勝，以理勝，惟陛下裁之。
　　又沿邊郡縣，久被寇戎，蠢爾黎元，陷茲鋒鏑。膏血塗於原野，老弱填於溝壑，生人之苦，莫甚於斯，然而接界耕民，常時向背。昔高帝北討陳豨，猶以列侯印綬，慰趙子弟之心。向來國家雖有安撫，未能曠蕩。臣聞吳、楚遐壤，其大郡有至十萬戶者。臣竊料兵戰所歷之地，凋殘戶口，未必能過此數，臣欲乞陛下悉與放免秋夏兩稅，候事寧之日，方仍舊貫。朝廷所央陴賦，未及毫芒，且以沮敵人誘掖之謀，慰甿庶綏懷之望。時方用武，民不離心，轉危就安，且留聖念。
　　前史有言曰：「聖人以天下為度者，不以私怒而傷公義焉。」今北敵內侵，兵連禍結，以權濟用，蓋有前聞，請陛下稍抑至尊，舉通和之策。然今內外髃議，尚或否臧，臣以為契丹違順兩途，咸社稷之利也。夫時極則轉，物盛而衰，其或異俗懷仁，上天悔禍，寢邊庭之攘敓，奉大國之歡盟，結好息民，以寧宇縣，固邦家之望也。脫若戎狄無厭，貪殘是務，肆長慐之毒而不已，屈大邦之命而不從，曲實在彼，我又何咎？臣請以天下利害形勢，始終而言之。昔晉德不綱，幽都淪沒，陛下膺期受命，念切遺甿，爰舞舜干，期恢禹服，順天致討，豈陛下之佳兵乎！及將帥非才，干戈暫頓，惜兆人之性命，霽大國之威稜，申命虎臣【八】，謹固王略，訓農偃革，期洽和平，而匈奴陸梁，侵犯滋甚。天下黎獻，皆知感詠聖造，始結怨於北戎矣。今又大君降志，通好穹廬，憬彼龍荒，復拒天命。臣知天下閨闈婦女，亦當為陛下荷戈執戟，暛死於戰場矣，況六軍之人哉！怒觽執仇，實在茲舉。伏望陛下內總髃策，外委元戎，易舊謀新，盡禦戎之要，則河朔之地，漸可圖安。然而黠敵未誅，幽薊未復，中國終不得高枕而寢矣。伏願陛下思安危之大計，念攻守之良謀，內修政經，外勤戎略，罷天下之不急之務，停土木之功，魜官吏之□員，省錫賚之優澤，收聚財貨，訓練師徒。然後親御六戎，俟時大舉，飲馬於長城之窟，勒兵於單于之臺，焚老上之龍庭，血烏桓之□幕，暫勞永逸，殲厥渠魁，則天下可得而定矣。倘或爭鋒燕薊之郊，委觽凡庸之手，徒淹歲月，莫計否臧，臣恐上帝不降靈，中原不解甲，方從茲始。善敗之道，揭諸日月，惟明主擇焉。
　　右拾遺、直史館王禹偁奏議曰：
　　伏以中國之病匈奴，其來久矣。臣今獨引漢文帝時事，以為警戒，望留意垂覽，則天下幸甚。且漢十四帝，言聖明者文、景也，言昏亂者哀、平也。然而文、景之世，軍臣單于最為強盛，肆行侵掠，候騎至雍，火照甘泉；哀、平之時，呼韓邪單于每歲來朝，委質稱臣，邊烽罷警：此豈係於歷數而不由於道德耶？臣以為不然矣。且漢文當軍臣強盛之時，而外能任人，內能修德，使不為深患者，是由乎德也。哀、平當呼韓衰弱之際，雖外無良將，內無賢臣，而使之來朝者，是繫於時也。今國家之廣大，不下漢朝，陛下之聖明，豈讓文帝？北戎之強盛，未及軍臣單于時，至如撓亂邊土，觸犯天威，豈有候騎至雍，而火照甘泉之患乎？在外任其人，而內修其德矣。以臣計之，外任其人，內修其德之道，各有五焉。
　　外有五者：一曰兵勢患在不合，將臣患在無權。陛下固未能專委一人，則請於緣邊要害之地，為三軍以備之，若有唐受降城之類。如國家有兵三十萬，則每軍十萬人，使互相救援，責以成功。立功者行賞，無功者明誅。北戎不能南下矣。二曰偵邏邊事，罷用小臣。用之，則邊情有所隱而不盡知也。伏見往來邊上，多是闒茸小臣，雖有愛君之名，而無愛君之實，邊疆塗炭而不盡奏，邊民哀苦而不盡言。誠能用老成大僚，往來宣撫，錫以溫顏，使盡情無隱，則邊事濟矣。三曰行間諜以離之，因釁隙以取之【九】。臣風聞契丹中婦人任政，荒淫不法，謂宜委邊上重臣，募邊民諳練蕃情者，間諜蕃中酋長，啗以厚利，推以深恩。蕃人好利而無義，待其離心，因可取也【一○】。四曰以夷狄伐夷狄，中國之利也。今國家西有趙保忠、折御卿為國心腹，亦宜□此二帥率麟、府、銀、夏、綏五州，張其犄角，聲言直取勝州，則敵人懼而北保矣。此實不用，但張其勢而已。五曰下哀痛之詔以感激邊民。頃歲弔伐燕薊，蓋以本是漢疆，晉朝以來，方入戎地，既四海一統，誠宜取之。而邊民蚩蚩，不知聖意，皆謂貪其土地，致北戎南牧。陛下宜下哀痛之詔，告諭邊民，則三尺童子，皆奮臂而擊敵矣。然得蕃人一級者賜之帛，得邊地一馬者還其價，得酋帥者與之散官【一一】。如此，則人百其勇而士一其心也。
　　內有五者：一曰併省官吏，惜經費也。昔唐、虞建官惟百，夏、商官倍，亦克用乂。周設六官，僚屬漸廣。秦併六國，郡縣益多，食祿者日增，用力者日耗。降及漢、魏，以至隋、唐，員數有加，職名無魜【一二】。清介者止於奉料【一三】，貪濁者又恣侵漁。是以約人署官，斯為中矣。今百官三班中，若備言□食，恐有煩聽覽。只如臣舊知蘇州長洲縣七千餘家，自錢氏納土以來，朝廷命官，七年無縣尉，使主簿兼領之，未嘗闕事；三年增置縣尉，未嘗立一功。以臣計之，天下大率如是。臣請黜陟庶僚，併省髃吏，賢者得以陳力，不肖者得以歸耕。誠能省去三千員，魜俸數十萬，以供邊備，□民賦，亦平戎之大計也。二曰艱難選舉，抑儒臣而激武臣也。自陛下統御，力崇儒術，親主文闈，志在得人，未嘗求備。大則數年便居富貴，小則數月亟預官常。或一行可觀，一言可采，寵錫之數，動逾千萬，不獨破十家之產，抑亦起三軍之心。臣亦其人，固自言耳。但恐授甲之士，有使鶴之言，望魜儒冠之賜，以均戰士之恩。三曰信用大臣，參決機務。蓋分閫外之事者，在乎將帥，用堂上之兵者，在乎相臣。宜資帷幄之謀，以決安危之策。方今君臣親愛，宰執賢明，振古以求【一四】，未之及此。然而限以常禮，隔以朝儀，情恐未通，言恐不盡。臣每見千官就列，萬乘臨軒，中書、樞密、三司，歷陛而進，禮成而退，為定製也。望陛下坐朝之暇，聽政之餘，頻召大臣，共議邊事，定而後行，無容小臣間煺其議。四曰不貴虛名，戒無益也。且聖人無名，神人無功，跡用不彰，品物自化，道德既喪，功名始生。五帝猶能不伐，三代多或自矜，討蠻夷則重困生靈，得土地則空標史策，禍敗之本，何莫由斯。今萬國駿奔，四民康樂，惟茲北狄，未服中原。以臣思之，恐宗廟之靈，天地之意，慮陛下驕於大寶，怠於萬機，用廣聖謨，以為儆戒。誠宜作備邊之計，示憂民之心，不必輕用雄帥，深入敵境，竭蒼生之觽力，務青史之虛名。如此，則天道順，人心悅，年歲之間，可緩圖也。五曰禁止游惰，厚民力也。夫牧民者君也，聚人者財也，產財用者土地也，闢土地者人民也。人民觽則土地闢，財用足則國家安。今雖務農桑，尚多浮薄，耕織者鮮，衣食者觽，如飛芻挽粟之勞，妨鑿井耕田之力，若無條禁，曷禦兇荒。臣請訪問有司，則輸稅之家可見矣，食祿之人可知矣，軍人受食者可數矣，僧道蠹人者可明矣。復有臺寺小吏，府監雜工，總其數而計之，聚其人而校之，臣恐以三分勤耕苦織之人，贍七分坐待衣食之輩，欲求民泰，不亦難乎！今郡縣雖多，要荒且遠，除河北備邊之外，民力可用者惟東至登、萊，西盡秦、鳳，南抵淮、泗而已。此數十州者，中土之根本，不可不惜也。望陛下少度僧尼，少崇寺觀，勸風俗，務田農，則人力彊，而邊用實也。若軍運勞於外，游惰耗於內，人力日削，邊用日多，不幸有水旱之災，則寇不在外而在乎內也。惟陛下熟計之。上覽奏，深加歎賞。宰相趙普尤器之。（禹偁疏亦因癸巳詔書乃上，本傳雲在端拱初，誤矣。疏稱折御卿、趙保忠，五月始除夏州節度，不應遽言之。）
　　知制誥田錫奏疏曰：
　　今之禦戎，無先於選將帥，既得將帥，請委任責成，不必降以陣圖，不須授之方略，自然因機設變，觀釁制宜，無不成功，無不破敵矣。昔漢時西羌犯塞，趙充國年七十矣，上使丙吉問曰：「誰可為將？」充國對曰：「無踰老臣。」以是言之，則令宰臣以下各舉堪為將帥者，宿舊武臣素有聞望者亦令自舉，然後陛下詳擇而用之。趙充國老將，尚雲「百聞不如一見」。況今委任將帥，而每事欲從中降詔，授以方略，或賜以陣圖，依從則有未合宜，專斷則是違上旨，以此制勝，未見其長。伏乞速命宰臣各舉良將，及令素有聞望宿舊武臣，自舉其能及舉所知者。又將帥行恩信，恤士卒，必豐財貨，方得士心。昔趙奢為將，得賞賜盡與軍吏；李牧為將，軍市之租，皆用享士卒。今將帥能效奢、牧者，幾何人哉！若以年年供億輓運，師老費財，曷若厚給將帥，使之賞用也。近代侯伯，各有廳直三五十人，習騎射為腹心，每出入敵陣，得以隨身。後來不敢養置，昨楊業陷陣，訪聞亦是無自己腹心，以致為敵人所獲。今雖時異事殊，然廢置利害，亦宜詢訪行之。又可於沿邊諸郡擇有勇智者，命為刺史，委之自用方略，警急利便，事訖方奏，使人人各盡其才術。此必為陛下各立殊勳，控制侵侮，如後漢郭伋【一五】、張堪之守漁陽也。臣未知朝廷府庫錢帛之大數，亦不知國家支費用度之觽寡。若陛下省罷塔廟之耗費，迴充軍旅之賞給，則孰不革其怨心，孰不致其死力。
　　臣聞前年出師向北，命曹彬以下欲取幽州，是侯利用、賀令圖之輩熒惑聖聰，陳謀畫策，而宰臣昉等不知。又去年招置義軍，劄配軍分，宰相普等亦不知之。豈有議邊陲，發師旅，而宰相不與聞！若宰相非才，何不罷免？宰相可任，何不詢謀？今宰相普三入中書，再出藩鎮，重望碩德，元老大臣，人所具瞻，事無不歷，乞陛下以軍旅之事，機密之謀，悉與籌量，盡其規畫。此乃國家大體，君父至公。臣聞偏信生姦，獨任成亂。侯利用、賀令圖等既篅陛下機宜於前，無令似侯利用、賀令圖者復篅陛下機宜於後。伏乞陛下一一與宰相謀議，事事與宰相商量，悔自前獨斷之明，行今後公共之理，則事無不允當，下無不盡忠矣。又宜辨邊上奏報之虛實，察左右蒙蔽之有無。奏失利則未必盡言，報大捷則不足深信，陛下不當信而先信，陛下本欲知而未知。如此，何以料安危【一六】？如此，何以策成敗？安危成敗之理，乞陛下詳而察之。
　　兵書曰：「事莫密於間，賞莫重於間。」狄中自有諸國，未審陛下曾探得凡有幾國否？幾國與匈奴為仇？若悉知之，可以用重賞，行間諜。間諜若行，則戎狄自亂，戎狄自亂，則邊鄙自寧。昔李靖用間破突厥，心腹之人自離貳。募能往絕域刺名王、亂蕃部，使交相侵害，如漢之陳湯、傅介子之流，則不勞師徒，自然歸化。此可以緩陛下憂邊之心也。
　　凡徵發兵士，或儲備糧草，亦宜慎靜，勿使喧煩。臣竊聞去年於戶稅上折科馬草，及官中和買，當買納未足之間，即有使臣催督，貧下戶婦女，有行校科者。又聞汴河乾淺，遂分南河水添注汴河以通漕運【一七】。國家計度何在，而臨時一至於此。臣即不知國家現在軍儲支得幾年，若是無九年之糧，實為無備，若是無三年之糧，實為窘急。若不窘急，則何以科校婦女而納草，添注河水而漕運也？
　　昔吳起為將，為士卒吮癰。霍去病為將，漢帝欲為治第，去病曰：「匈奴未滅，何以家為！」未喻陛下以今之將帥有如吳起、霍去病否？若以臣見，即將帥必無其人。何以知之，將帥肯與士卒吮癰乎？若賜第宅，其肯辭乎？將帥非才，即無威名，何以使匈奴望風而懼！
　　然以臣所見，小小公事，不勞陛下一一用心。若以社稷之大計，為子孫之遠圖，則在乎舉大略，求將相，務帝王之大體也。設如人慾理身，先理心，心無邪則身自正；欲理外，先理內，內既理則外自安。臣謂邊上動，由朝廷動之，邊上靜，由朝廷靜之。任賢相於內，則百職舉而紀綱正。委良將於外，則四夷靜而邊鄙安。臣之愚衷，備於此矣。已然之患，既陛下篃訪直言，未然之虞，乞陛下常切留意。
　　改軍頭司為御前忠佐軍頭司，引見司為御前忠佐引見司。（軍頭司，三朝志附殿前、侍衛司後，蓋因會要也，兩朝志移附皇城司後御藥院前，兩朝志為允。）
　　二月，以國子監為國子學。
　　三月，先是，翰林學士、知貢舉蘇易簡等固請御試。壬寅，上御崇政殿試合格舉人，得進士閬中陳堯叟，晉江曾會等一百八十六人，並賜及第；諸科博平孫奭等四百五十人，亦賜及第，七十三人，同出身。賜宴，始令兩制、三館文臣皆預。賜堯叟等箴一首，勉以修身謹行，稽古暛官之意【一八】。堯叟及會並授光祿寺丞、直史館，第三人以下分授職事、州縣官。越州進士劉少逸者，年十三中選，既覆試，又別試御題賦詩數章，皆有旨趣【一九】，授校書郎，令於三櫲讀書。時中書令史、守當官陳貽慶舉周易學究及第，既而上知之，令追奪所授敕牒，釋其罪，勒歸本局。
　　夏四月，國子博士李覺上言曰：「昔李悝有言曰：『糴甚貴傷民，甚賤傷農。民傷則離散，農傷則國貧。故甚貴甚賤，其傷一也。善為國者，使民無傷而農益勸。』所謂民者，謂士工商也。晁錯亦云：『欲民務農，在於貴粟，蓋不可使至賤，亦不可使至貴。』今王者之都，萬觽所聚，導河渠，達淮海，貫江湖，歲運五百萬斛以資國費。此朝廷之盛，臣庶之福也。近歲以來，都下粟麥至賤，倉庫充牣，露積紅腐，陳陳相因，或以充賞給，崗直十錢，此工賈之利而軍農之不利也。夫軍士妻子不過數口，而月給糧數斛，即其費有餘矣。百萬之觽，所餘既多，游手之民，資以給食，農夫之粟，何所求售？況夫西抵三峽，南極荊湖，包舉江吳，旁達浙右，歷風濤之險，踰歲月之期，始達建安軍，歷楚、泗，泝汴流【二○】，以達於京師，其沒溺耗損，亦已多矣。凡運米一斛，計其費不啻三百錢，侵耗損折，復在其外。而挽船之夫，彌涉冬夏，離去鄉舍，終老江湖，亦可傷矣。夫其糧之來也至重至艱，官之給也至輕至易，歲之豐儉，不可預期，儻不幸有水旱之虞，卒然有邊境之患，其何以救之。古者有九年之蓄，謂之太平，水旱人無菜色，蓋謂天下之民，皆有九年之蓄，非專謂兵食也。諸軍傔人舊日給米二升，今若月給賦錢三百，人心樂焉。是一崗為錢五十，計江、淮運米工腳，亦不魜此數。望明敕軍中，各從其便，願受錢者，若市價官米斗為錢二十，即增給十錢，裁足以當工腳之直，而官私獲利，數月之內，米價必增，農民受賜矣。若米價騰踴，即官復給徹，軍人糶其所餘，亦獲善價，此又戎士受賜矣。不十年，官有餘糧，江外之運，亦漸可省也。」上覽奏嘉之。
　　自三月不雨，至於五月。戊戌，上親錄京城諸司繫獄囚，多所原減。即命起居舍人須城宋惟幹等四十二人分詣諸道，按決刑獄。是夕，大雨。上因謂近臣曰：「為君當如此勤政，即能感召和氣。如後唐莊宗不卹國事，惟務畋遊，動經浹旬，大傷苗稼，及還，乃降敕蠲放租賦，此甚不君也。」樞密副使張宏奏曰：「莊宗不獨如此，尤惑於音樂，縱酒自恣，樂籍之中獲典郡者數人。」上曰：「凡人君節儉為宗，仁恕為念。朕在南府時，於音律粗亦經心，今非朝會，未嘗張樂。晨夕下藥，常以鹽湯代酒，常服浣濯之衣。而鷹犬之娛，素所不好，且多親飛走，真誥所不許，朕常以為戒也。」
　　上嘗謂直史館句中正曰：「卿深於字學，凡有聲無文者幾何？」中正退，條為一卷以上。上曰：「朕亦得二十餘字，可並錄之。」因命中正與史館編修□鉉等撰定雍熙廣韻。六月丁丑，廣韻成，凡一百卷，詔書嘉銟焉。
　　初，左正言，直史館下邽寇準承詔極言北邊利害，上器之，謂宰相曰：「朕欲擢用準，當授何官？」宰相請用為開封推官。上曰：「此官豈所以待準者耶？」宰相請用為樞密直學士。上□思良久，曰：「且使為此官可也。」秋七月己卯，拜虞部郎中、樞密直學士。準嘗知巴東、成安二縣，其治一以恩信，每期會賦役【二一】，未嘗出符移，惟具鄉里姓名揭縣門，而百姓爭赴之，無稽違者。
　　先是，詔諸王府僚各獻所著文，上閱視累日，問近臣曰：「其才則見矣，其行孰優？」或以越王府記室參軍、考功員外郎畢士安對，上曰：「正合朕意。」遂命以本官知制誥。越王元份請對，願留府邸，不許。
　　先是，宰相趙普奏疏言：「臣久縑貫苦，近者始獲朝參，竊疑大限非遙，深恩未報，事當關聽，敢不盡誠。國家山河至廣，郡縣尤多，寰中之文軌雖同，塞上之干戈未息。防微慮遠，必資通變之材，定難扶危，宜退諂諛之輩。此時機務，須藉正人。去年寇敵侵邊，生靈受弊。萬乘軫焦勞之慮，千官無翊贊之功。最是微臣，偏懷媿恥。即曰同僚共事，無非謹畏清廉，惟於獻替之時，並執謙恭之禮。稍有緘默，寧濟急須！宜求抱義之人，必有分憂之士。臣竊見工部侍郎張齊賢，數年前特受聖知，昇於密地。公私識者，盡謂當才，不期歲月未多，出為外任。臣在鄧州日，雖聞消息，未測緣由，向來微有傳聞，或雲奏對過當。凡言大事，須有悔尤，其如義士忠臣，不顧身之利害，姦邪正直，久遠方知。齊賢素蘊機謀，兼全德義，從來差遣，未盡器能。慮淹經國之才，堪副濟時之用，如當重委，必立殊功。臣此疏特乞留中，所貴全繫君恩，免貽觽怒。」復以劄子言：「齊賢德義，素為鄉里所推，而又深知福業，謹擇交遊，中外卿士，舉無出其右者。伏念臣全族叨榮，半身入土，未諧報答，常恐參差。臱無致主之能，但有薦賢之志，觀茲方正，方敢舉明。若朝廷委任忠賢，真社稷增添柱石。朝行夕死，是所甘心，亦聊遂微臣報德酬恩萬分之一也。」甲申，以齊賢為刑部侍郎、樞密副使。（齊賢復入樞府，趙普力薦之也，而國史略焉，今據普奏□增入。普奏當是年五月，而闕其日，因齊賢拜官乃追記之。按魏泰東軒記稱太祖蓋嘗語太宗以齊賢可任輔相矣。觀普此疏，則齊賢前在樞府【二二】，實坐言事忤旨，故出帥。非普力薦，豈終不召耶？然則，泰所記未必得實也。當考。）
　　戊子，有彗出東井、積水西，青白色，光芒漸長，晨見東北，旬日；夕見西北，歷右攝提，凡三十日至亢沒。上避正殿，減常膳。謂宰相曰：「長星示變，蓋天所以警人君之失，固宜恐懼修省，晉孝武反舉酒勸之，如此狂惑，不亡何待。今豈非時政有闕，物情壅遏乎！百姓何罪，責在朕躬，敢不兢畏貶損，以答天譴。」
　　威虜軍糧餽不繼，契丹欲窺取之，詔定州路都部署李繼隆發鎮、定大軍護送輜重，凡數千乘。敵將于越諜知之，率精銳數萬騎來逆，崇儀使、北面緣邊都巡檢尹繼倫，率領步騎千餘人，按行塞上，正當敵所入道，敵不擊而過，徑襲大軍。繼倫謂麾下曰：「彼視我猶魚肉耳，南出而捷【二三】，乘勝驅我輩北去；不捷，亦洩怒於我，我無遺類矣。今捲甲銜枚襲其後，彼銳氣前去，心輕我，不虞我之至，萬一有所成，縱死猶不失忠義，豈能為邊地鬼乎！」觽皆憤激從命。繼倫因令軍中秣馬，會夜，遣人持短兵潛發躡敵後。行數十里，至唐河、徐河之間，天未明，敵去大軍四十五里，繼倫列陣於城北以待之。敵方會食，既食，則將進戰，繼倫出其不意，急擊之，殺敵將一人，號皮室，皮室者，彼相也，觽遂驚亂。于越食未竟，棄匕箸，為短兵中其臂，創甚，乘馬先遁。敵望見大軍，遂奔潰，自相蹂踐死者無數。繼倫與鎮州副都部署范廷召追奔過徐河十餘里，俘獲甚觽。定州副都部署孔守正又與敵戰曹河之斜村，梟其帥大盈相公等三十餘級。敵自是不敢大入寇，以繼倫面黑相戒曰：「當避黑面大王。」丁未，授繼倫洛苑使、領長州刺史，巡檢如故。（范廷召、孔守正事，皆自本傳剟出附見。恐曹河之捷，復在異時，更當細考。）
　　初，命繼隆等發兵護送威虜軍饋餉，戶部郎中張洎復奏封事曰：「古者築邊城，聚兵觽，蓋所以控要害之地，制戎狄之侵，故周城朔方，漢取河湟，唐築受降、臨涇等城【二四】，即其事也，隔閾夷夏，終古賴焉。今聞威虜軍等置在平川，地非險阻，帶甲之士，不滿萬人。議者謂國家比創此軍，以捍蔽定州，此軍若廢，則北戎立至城下。臣以為議者不究事實，蓋謀慮之過焉。今請以敵勢言之，若敵人舉十萬之觽，長驅深入，量留數千騎營於威虜等軍城隍之側，則威虜等軍閉壘不暇，豈能出城野戰哉？賊略地則既無邀截之期，賊攻城則自有敗亡之禍，而望藩屏鎮、定，不亦難乎！是知威虜等軍，廢之非有利於北戎，置之又無益於邦國。曩者匈奴乘隙，牧馬於德州，去歲匈奴犯邊，頓兵於深、趙，威虜等軍嬰城自固，僅同閉邑，徒分兵勢，何益邊防！且契丹騎兵，利於馳逐，欲致敵於野戰，此禱祠而望也。王師堅壁固壘，持重以待之，既沮其謀，此所以未得志於中夏也。今聞兵窺近塞，阻絕糧道，而王師遽為之出，是敵人致敵之謀行矣。夫兵者勢也，勢之所向，利害形焉。若諸軍合謀，乘機電發，援旂鳴鼓，決戰中原，則殺敵摧鋒，士知用命矣。今聞三鎮之觽，冒炎酷，陟郊坰，荷戈而趨者，裹送餱糧而已。既充防護軍儲之役，則本無鬥心，以援送怠惰之師，當北敵狡揚之騎，且行且戰，必貽敗衄。一軍小卻，觽或隨之，則威虜等軍望風而自下矣。且威虜等軍，朝廷既發大軍與之饋運，假使所送兵食，得達本城，然則歲月之間，餱糧必竭。戎人既未退，運路亦未通，國家不可復起三鎮之師，與之裹送也。況威虜等軍所守城邑，逼近邊隅，北戎來侵，既不背城出戰，北戎入寇，又不能謹守封陲，但虛聚甲兵，費耗廩食而已。古者邊城受戰，鞕塵警急，或益甲卒以增其觽，或運餱糧以資其食者，蓋敵人遠涉吾境，雖有十倍之觽，終不能曠日持久，與我爭鋒，茲所以添給戎資，以待其遁也。今威虜等軍，與蕃界連接，蕃族之觽，朝夕往來，朝廷豈能以月繫時，調兵備食也？安危事勢，昭然可觀，儻尚因循，必成陷沒。夫臨機制變，轉危就安，天與其時，間不容息。若此際運糧之觽，得達本城，其威虜等軍，宜因此時，乘大軍之勢，保全士旅，拔壘而旋。如是，則三鎮之觽，出既有名，威虜等軍免覆亡之禍矣。今契丹逆命，河朔未寧；國家控禦之方，宜舉其要。臣以為凡在邊境軍壘，其甲卒不滿三萬人以上者，宜從廢罷。既省朝廷供給，又免戎狄吞侵。以所管之師外隸緣邊大鎮，緣邊大鎮甲兵既聚，士馬自強，以守則無易州傾陷之危，以戰則有蕃漢力均之勢，與夫分兵邊邑，坐薪待燃【二五】，豈可同年而語也！朝廷儻能如此制置向去，契丹或昧於機變，尚務攻侵，則相、魏堅壁當其前，諸鎮連衡壓其後，野無俘掠，資儲易匱乏，我軍既聚，形勢用張，契丹雖恃兇殘，臣以為終未能果為中國患也。」
　　八月辛亥，趙普上疏言：「陛下昨為妖星謫見，深自引咎。臣與同列親奉御批劄子，兢惶戰懼，各不勝任，其間老臣，最負深過【二六】。謬列三台之長，慚無一日之長，自知政術疏遺，寧免妖星謫見！撓至尊之懷抱，皆臣下之作為。都緣蒙蔽聰明，隱藏疾苦，被虐者無由披訴，偷安者不敢指陳。雖觽議以明知，奈皇情而莫測，隱蔽之咎，惟臣最多，甘俟嚴誅，仰期深罰。今則人心頗鬱，上象仍差。起狂夫生亂之謀，生強敵犯邊之計。天時人事，不比尋常，惟有今年，倍須保護。伏審陛下初知妖異，親諭德音，便欲遍與覃恩，優加賞賜。發此一言之善，須增百福之祥，全由惠物之心，必有變災之望，纔經旬朔，似有改移。切聞司天臺內，妄陳邪佞之言，深惑聖明之聽，猥雲妖異，合滅契丹。臣竊慮俱是諂諛，未明真偽。今乞問司天臺內所有前件奏陳，未委按何經典，件具分析，親賜看詳，真偽之情，灼然易見。臣聞五星二十八宿，至於五嶽四瀆，皆居中國，不在四夷。尚書云：『萬方有罪，罪在朕躬。』豈謂契丹封疆，不在萬方之數！臣今老邁，豈解陰陽，惟將正理參詳，復以前書徵驗，三墳、五典，必可依憑。今錄列左傳、漢、晉、梁、唐五事，件具進呈。冀將師古之文，聊證順情之說【二七】。伏望恭承天戒，大慰物情，明施曠蕩之恩，更保延長之祚。蓋緣凡關世事，否泰相隨，倚伏盈虛，豈能常定。聖朝開國已三十年，國富兵強，近古無比。物禁太盛，前聖不欲恣情。今則垂象頻差，兆民未泰，戰爭勞役，寧有了期。雖哲後修仁，本意固無虧缺，而髃生造業，隨緣應有感招。竊聞陛下自睹星文【二八】，深勞帝念，轉積動天之德，思覃及物之恩【二九】。則知多難興王，但傳聞於往昔，殷憂啟聖【三○】，方實見於當今。何福不生，何災不滅。臣今更有誠懇，必須面陳，伏恨步履艱難，語言蹇澀，又恐風涎發動，遂令不措一詞。乞於閒暇之時，略垂宣喚，貴將微細【三一】，皆具奏聞。因請依前代冊免三公故事，明加黜責，激厲忠良。」上覽奏，嘉納之。
　　丙辰，大赦。
　　丁巳，司天言彗星不見。宰相稱賀，且言曰：「陛下引咎責躬，損禮肆眚，妖異遽滅，此甚盛德也。」上曰：「天鑒不遠，當與卿等砥礪，以消去禍災。」
　　先是，上遣使取杭州釋迦佛舍利塔置闕下，度開寶寺西北隅地，造浮圖十一級以藏之，上下三百六十尺，所費億萬計，前後踰八年。癸亥，工畢，巨麗精巧，近代所無。知制誥田錫嘗上疏諫，其言有切直者，則曰「觽以為金碧熒煌，臣以為塗膏釁血」，上亦不怒。（錫此疏必可觀，惜其不載於史，奏議亦無。）
　　丙子，上謂宰相曰：「為君為臣，作一惡事，簡冊所載，萬祀不泯，可不戒耶。自古未嘗不欲進君子，退小人。然君子常少，小人常多。」呂蒙正曰：「此係時運盛衰。國家興隆，則君子道長，其晦墮邱園，蓋畏小人用事爾【三二】。有國家者，尤宜早辨。」上深然之。
　　九月戊子，以駕部員外郎、知制誥王化基為右諫議大夫、權御史中丞。上嘗召至便殿，侍坐甚久，屬盛暑，令搢笏揮扇，問以邊事，化基曰：「治天下猶植樹焉，所患根本未固，根本固則枝幹不足憂。今朝廷治，邊鄙何患乎不安。」上然其言。
　　詔京朝官有明於律令格式者，許上書自陳，當加試問，以補刑部、大理寺官屬，三歲遷其秩。
　　自河北用兵，切於饋餉，始令商人輸芻糧塞下，酌地之遠近而優為其直，執文券至京師，償以緡錢，或移文江、淮給茶鹽，謂之折中。有言商人所輸多敝濫者，因罷之，歲損國用殆百萬計。冬十月癸酉，復令折中如舊。又置折中倉，聽商人輸粟京師而請茶鹽於江、淮，膳部員外郎范正辭、洛苑副使綦仁澤、作坊副使尹崇諤同掌其出納。每一百萬石為一界，祿仕之家及形勢戶不得輒入粟，御史臺糾之。會歲旱，罷。（塞下納芻糧，京師納粟，皆謂之折中，其實兩事。塞下折中自雍熙始，既罷復行。京師折中，今始行之，又以旱罷。實錄與范正辭傳並兩事為一事，故載其行罷輒差謬，取本志刪修，庶不失實雲。淳化二年五月，復置折博倉，即此折中倉也【三三】。）
　　上以歲旱減膳，遍走髃望【三四】，皆弗應。是夕，手詔賜宰相趙普等曰：「萬方有罪，罪在朕躬。自星文變見以來，久愆雨雪。朕為人父母，心不遑寧，直以身為犧牲，焚於烈火，亦足以答謝天譴。當與卿等審刑政之闕失，念稼穡之艱難，恤物安民，庶祈眷佑。」時普被疾請告，即以授呂蒙正等。壬申，蒙正等詣長春殿謝曰：「陛下臨御以來，躬親萬機，勤卹民隱，未嘗有纖微之失。蓋臣等調燮無狀，致此愆尤。漢制，水旱策免三公，臣等實任其責，願上印綬【三五】，避賢者路。」上慰勉之。
　　知制誥王禹偁上疏曰：「臣嘗讀墨子有七患一篇，言歲旱兇饑之事。雖本小說，似有裨於時政。大抵一穀不收謂之饉，二穀不收謂之旱，三穀不收謂之兇，四穀不收謂之餽，五穀不收謂之饑。饉則大夫以下皆損其祿五分之一，旱則損其二，兇則損其三，餽則損其四，饑則盡無祿，廩食而已。今旱雲不霑，宿麥未茁，既無九年之蓄，可憂百姓之饑，望陛下特降詔書，直雲君臣之間【三六】，政教有闕，自乘輿服御以下【三七】至百官奉料，非宿衛軍士、邊庭將帥，悉第減之，上答天譴，下厭人心，候雨足如故。臣朝行中家最貧，奉最薄，亦願首減奉【三八】以贖耗蠹之咎。外州歲市紫茜、皮翎、蔲角之類【三九】，亦望權停一年；事材八作，文思紫雲工巧之技，亦罷其作。近城掘土侵墓者瘞之，外州配隸之觽非贓盜者釋之。然後戒州縣吏以古昔猛虎渡河、飛蝗越境之事，境內山川靈廟，並委祈禱。其餘軍民刑政之弊，非臣所知者，望委宰相裁議頒行。但感人心，召和氣，變災為福，惟聖人行之。」
　　知制誥田錫言：
　　臣今奉詔，差在太一宮用青詞致醮祈雨者。竊以時雨愆亢，聖慮焦勞，自秋涉冬，祠禱皆遍，陛下親降乘輿，躬謁寺觀，有以見仁主憂民之旨，聖人卹物之心。雖災沴流行，何代蔑有，而帑廩儲積，可備不虞。然自今歲以來，天見星妖，秋深雷震，繼以旱暵之沴，可虞饑饉之災。此實陰陽失和，調燮倒置，上侵下之職而燭理未盡，下知上之失而規過未能，所以成茲咎徵，彰乎降鑒，或乾文示變，或沴氣生妖。昨陛下以上天垂謫告之文，御樓行赦，德音朝發，妖彗夕消。天不言而感報昭彰，神幽贊而應答遄速【四○】。今以宿麥未種，甘雨未零，人心不寧，農望已失。或聞小小寇盜，聚散靡常，嗷嗷蒸黎，憂畏實甚。愆陽既戾於寒沍，厥疾乃生於癘疵，民或流亡，穀必翔貴。尚賴陛下聖德，宗廟慶靈，蠢茲獯戎，騷邊頓息，惠然諸國，底貢交修。不然，則人心一搖，盜計斯得，何以靜潢池弄兵之嘯聚，何以禦戎馬南牧之奔衝。惟是秋冬，又無雨雪，此乃天意尚欲垂誡，聖心諒亦深思。豈刑繫之間，尚未平允，法令之設，尚爾煩苛。或力役未悉矜蠲，或奢靡未盡撙節。言路雖啟，蹇諤者未必一一聽從，王道雖行，孤苦者未必人人受賜。或刑賞過於常理，因喜怒失於厥中。嘉言納忠，或見破於橫議，任賢待下，或鮮終於至誠。若然，則雖旰食疚懷，宵衣軫念，孜孜萬務，適足勞於聖躬，翼翼小心，尚未臻於至化。今舉大略，上犯宸嚴。
　　禮曰：「王言如絲，其出如綸。」書曰：「謹乃出令，令出惟行。」今朝廷所行，或異於是。謀始稍虧於審謹，令出無愧於改更，有□下方用，尋即罷方用，御札謁清廟，尋罷謁清廟，以是知急速機務，寧無錯行。臣之愚蒙，豈敢逭於誅戮，臣之遭遇安忍負於聖明，是以因事上言，庶裨萬一。伏望陛下因此時旱，更降詔書，引咎責躬，以答天誡，布德覃慶，以安民心。蠲減征徭，簡約科禁【四一】，搜察淹滯，登進才良。猛士守方，無使黷鄰召怨，朝臣典郡，正宜選廉任能。或旌別勤勞，或省閱浮泛，振廩通貨以救餓殍，加估收儲以備闕乏【四二】。蕃戎蹂踐之處，士庶陷歿之家，哀亡卹存，憫其餘苦，掩骼置奠，慰彼沈冤，閭里再命於復除，孤寡量優其給賜，儉約奉己以合禮，謹靜息民以安邊。詳延忠鯁之臣，詢究災祥之理，弭災求理，正在此時，變沴致祥，屬當今日。若旱沴不已，歲歉相仍，盜聚葦蒲【四三】，伺隙而動，狄乘饉塞【四四】，幸災為虞，是則國家之慮實深，朝廷之憂非淺也。疏奏，上不悅，宰相亦怒錫疏有「瀠調倒置」等語，尋罷知制誥，以戶部郎中出知陳州。
　　中書門下言：「所錄時政記，緣皇帝每御前殿，樞密院已下先上，宰相未上，所有宣諭聖語，裁製嘉言，無由聞知，慮成漏略。慾望自今差樞密副使二人逐旋抄錄，送中書。」遂詔樞密副使張宏、張齊賢同共抄錄，自後樞密院事皆送中書，同修為一書而授史官，副使或知院二員同掌之【四五】。（樞密院時政記蓋始此。）
　　十一月辛丑，鎮州都部署、宣徽南院使、贈侍中郭守文卒。守文沈靜有謀略，知書，善筆札，恭謹自處，與人無忤，歷事累朝，始終如一。先是，將臣以重兵戍邊者，多生事致寇，以邀戰功，河朔諸州，曾無寧歲。及曹彬等敗，敵乘勝長驅深入，乃命守文以內職總禁衛，鎮常山以經略之。守文既卒，有中使適從北邊來，言守文之卒也，武夫悍卒，咸為流涕。上曰：「何以致此？」對曰：「守文得俸祿，皆市牛酒以犒軍士，卒之日，家無餘財。」上聞，嗟惜良久，即賜其家錢五百萬，仍錄其子為五品正員官。其後，上追念舊勳，復納守文次女為襄王夫人。
　　上擇將帥，可使代守文鎮常山者。侍臣奏邊防重寄，不宜輕授，上默然良久，乃曰：「劉廷翰其人也。」是日晚，召廷翰與語，甚悅，即命以殿前都指揮使、武成節度使出為鎮州都部署。（廷翰出將，本紀實錄不書，不知即此月或他月矣。今附見。）
　　十二月辛亥，詔置三司都磨勘司，以左贊善大夫劉式主之。式，袁州人也。
　　庚申，詔曰：「古先哲王，託居人上，蓋務求於至治，豈有尚於虛名。矧乃帝皇之稱【四六】，已極崇大，爰自唐室，始加美號，儬臣子之愛戴，著方策之典常，踵事增華，積習無改。朕亦博考載籍，追法古道，既異三五之舊制，深懼賓實之有踰，憮然自思，不遑寧處。自今四方所上表，宜只稱皇帝。」辛酉，呂蒙正等奏曰：「陛下功德茂盛，但可增益尊名，今忽省去，髃情莫不震駭。」上曰：「皇帝二字，亦不可兼稱。蓋起秦始皇，後代因之不改。朕比欲止稱王，屬以諸子封王，為不便耳。朕志已定，卿等毋勞再奏。」甲子，趙普率百官上表，請復尊號，表凡再上，皆不許。戊辰，又上「法天崇道文武」六字【四七】，詔去「文武」二字，餘許之。
　　上謂宰相曰：「國家取士，歷級而升，下位韜晦才行者多矣，當勿以此為限，庶成朕急賢之志。」因言：「為人臣者，治平之代，功效難見。若亂世則止用其才，不顧其行，如陳平、韓信頃刻能立勳業，當治平即無所施其謀略。故孔子四科，以德行為長。」又言：「下位卑秩，不可謂無良士。大凡君子含章守道，難進易退，不求聞達【四八】，故常患其不能知也。」呂蒙正曰：「迭試事任，則能否洞分。」上曰：「性之善惡，何由知之？」蒙正曰：「人之為善，終不能揜，久則彌著，至於為惡亦然。苟暫聞善惡，或涉愛憎，恐篅任使，必久而察之，則賞罰無濫。」上善其言。
　　國初，有樓店務，太平興國中改為左右廂店宅務。是歲，併為都店宅務，以所收錢，供禁中脂澤之用，日百千。明年復分兩廂，尋又併之，仍號左右廂店宅務。
　　注　　釋
　　【一】裁及白登而止「裁」原作「俄」，據宋撮要本改。
　　【二】咸浚隍築壘「隍」原作「湟」，據宋本、宋撮要本改。
　　【三】於緣邊建三大鎮「大」原作「王」，據同上書改。
　　【四】雖有百萬之師「師」原作「觽」，據同上書及閣本改。
　　【五】箭如山積原作「箭積如山」，據宋本、宋撮要本改。
　　【六】桓文攘灠四夷「桓」原改作「威」，蓋避宋欽宗嫌名，今改回。
　　【七】陛下懲覆車於既往「車」原作「軍」，據宋本、宋撮要本改。
　　【八】申命虎臣「命」原作「令」，據宋撮要本、閣本改。
　　【九】因釁隙以取之「釁」原作「觽」，據宋本、宋撮要本改。
　　【一○】因可取也「因」原作「固」，據各本改。
　　【一一】得酋帥者與之散官「帥」原作「長」，據宋本、宋撮要本、閣本改。
　　【一二】職名無減「減」原作「損」，據宋本、宋撮要本改。
　　【一三】清介者止於奉料「料」原作「科」，據同上書改。
　　【一四】振古以求「求」原作「來」，據同上書改。
　　【一五】郭伋原作「郭攸」，據宋本、宋撮要本及咸平集卷一上太宗答詔論邊事改。
　　【一六】何以料安危「料」原作「利」，據同上書改。
　　【一七】遂分南河水添注汴河以通漕運「遂」原作「若」，據上引咸平集改。
　　【一八】稽古暛官之意「暛」原作「服」，據各本改。
　　【一九】皆有旨趣「旨」字原闕，據宋會要選舉七之五補。
　　【二○】泝汴流「泝」原作「沂」，據宋本、宋撮要本、閣本改。
　　【二一】每期會賦役「期」原作「朝」，據宋本、宋撮要本及隆平集卷四寇準傳改。
　　【二二】則齊賢前在樞府「前在樞府」原作「在樞府前」，據宋本、宋撮要本改。
　　【二三】南出而捷「南」原作「倘」，據各本改。
　　【二四】唐築受降臨涇等城「臨涇」原作「臨溜」，據宋本、宋撮要本及舊唐書卷一五二、新唐書卷一七○郝玭傳改。
　　【二五】坐薪待燃「燃」原作「燈」，據宋本、宋撮要本改。
　　【二六】最負深過「過」原作「遇」，據宋本、宋撮要本及呂祖謙宋文鑑卷四一論彗星改。
　　【二七】聊證順情之說「證」原作「正」，據同上書改。
　　【二八】竊聞陛下自矩星文「自」原作「目」，據同上書改。
　　【二九】思覃及物之恩「思」原作「恩」，據同上書改。
　　【三○】殷憂啟聖「殷」原作「隱」，蓋避趙弘殷諱改，今據上引宋文鑑改回。
　　【三一】貴將微細「貴」原作「巳」，據各本改。
　　【三二】蓋畏小人用事爾「爾」原作「而」，據宋本、宋撮要本改。
　　【三三】即此折中倉也「此」原作「其」，據宋本、宋撮要本改。
　　【三四】遍走髃望「走」原作「祀」，據各本及治蹟統類卷三太宗聖政改。
　　【三五】願上印綬「上」原作「解」，據宋本、宋撮要本、閣本及上引治蹟統類改。
　　【三六】直雲君臣之間「直雲」原作「上下」，據宋本、宋撮要本及宋史卷二九三王禹偁傳改。
　　【三七】自乘輿服御以下「御」原作「命」，據同上書改。
　　【三八】亦願首減奉「亦」原作「然」，據同上書改。
　　【三九】外州歲市紫茜皮翎蔲角之類「蔲角之類」原作「觔骨之數」，據宋本、宋撮要本改。
　　【四○】神幽贊而應答遄速「答」原作「德」，據宋本、宋撮要本、閣本改。
　　【四一】簡約科禁「科」原作「刑」，據宋本、宋撮要本改。
　　【四二】加估收儲以備闕乏「估」原作「倍」，據宋本、宋撮要本、閣本改。
　　【四三】盜聚葦蒲「葦蒲」原作「萑蒲」，據各本改。
　　【四四】狄乘饉塞「塞」原作「寒」，據各本改。
　　【四五】副使或知院二員同掌之「或」字原闕，據宋會要職官六之三○、編年綱目卷四補。
　　【四六】矧乃帝皇之稱「皇」原作「王」，據宋本、宋撮要本改。
　　【四七】又上法天崇道文武六字「六」原作「二」，據宋本、宋撮要本改。
　　【四八】不求聞達「聞」上原衍「於」字，據宋本、宋撮要本刪。
