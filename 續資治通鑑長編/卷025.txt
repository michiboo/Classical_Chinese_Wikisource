卷二十五　　起訖時間 起太宗雍熙元年正月盡是年十二月
　　卷　　名 續資治通鑑長編卷二十五
　　帝　　號 宋太宗
　　年　　號 雍熙元年（甲申，984）
　　全　　文
　　春正月壬戌，上謂侍臣曰：「夫教化之本，治亂之源，苟無書籍，何以取法？今三館所貯，遺逸尚多。」乃詔三館以開元四庫書目閱館中所闕者，具列其名，募中外有以書來上及三百卷，當議甄錄薈銟，餘第卷帙之數，等級優賜，不願送官者，借其本寫畢還之。自是，四方之書往往間出矣。
　　甲子，有司上竊盜贓至大辟，詔特貸其死，因謂宰相曰：「朕常重惜人命，如此類者往往貸其極刑，但時取其甚者警觽多爾，不欲小人知□貸之意，恐其犯法者觽也。」
　　乙丑，上御丹鳳樓觀燈，見士庶闐咽，謂宰相曰：「國家承累世干戈之後，朕孜孜求治，惟望上天垂祐，福此下民。今海宇乂安，京師繁盛，殊以為慰。朕居常罕飲，今夕與卿等同樂，宜各盡醉。」於是每舉酒，以虛爵示髃臣。
　　涪陵縣公廷美至房州，頗自咎責，因憂悸成疾而卒。丁卯，房州以聞，上嗚咽流涕，謂宰相曰：「廷美自少剛愎，長益兇惡，朕以同氣至親，不忍寘之於法，俾居房陵【一】，冀其思過，中心念之，未始暫忘。方欲推恩復舊，遽茲殞逝，痛傷奈何！」因悲泣，感動左右。乃詔追封廷美為涪王，賜諡曰悼，為發哀成服。
　　其後，從容謂宰相曰：「廷美母陳國夫人耿氏，朕乳母也，後出嫁趙氏，生軍器庫副使廷俊。朕以廷美故，令廷俊屬鞬左右，廷俊泄禁中事於廷美。日者西池竊發之謀，若命有司窮究，則廷美罪不容誅。朕止令居守西洛，而廷美不悔過，益怨望，出不遜語，始命遷房陵以全宥之。至於廷俊，亦不加深罪，但從貶黜。朕於廷美蓋無負矣。」言訖，為之惻然。李昉對曰：「涪陵悖逆，天下共聞，而宮禁中事，若非陛下委曲宣示，臣等何由知之。」
　　澶州言民訴水旱二十畝以下求蠲稅者，所需孔多，請勿受其訴。上曰：「若此，貧民田少者，恩常不及矣。災沴蠲稅，政為窮困，豈以多少為限耶？」猶慮諸道不曉此意，辛未，詔自今民訴水旱，勿擇田之多少，悉與檢視。
　　左諫議大夫、參知政事李穆性至孝，母嘗臥疾彌年，動止轉側，皆親自扶掖，乃稱母意，未嘗少懈。初坐涪陵事屬吏，穆子惟簡紿母以穆奉詔鞫獄臺中，及責官還家，卒不敢白其母，間日輒出訪親友，陽為入直，暨牽復，母終弗知。執政月餘，遭母喪，詔強起之。穆不食葷茹，哀戚過甚，因致毀瘠。癸酉，穆晨起將朝，風眩暴卒。上臨哭出涕，謂宰相曰：「穆潔己守道，操履純正，真不易得。朕注意已久，方此擢用，遽至淪沒，非斯人之不幸，乃朕之不幸也。」
　　丁丑，上謂侍臣曰：「朕讀晉史，見武帝平吳之後，溺於內寵，後宮所蓄殆數千人，深為煩費，殊失帝王之道，朕常以此為深戒。今宮中自職掌至於麤使，不過三百人，朕猶以此為多矣。」
　　二月壬午朔，上御崇政殿，親閱諸軍將校，自都指揮使已下至百夫長，皆按名籍參考勞績而升黜之，凡踰月而畢。自是，率循其制。謂近臣曰：「朕選擢將校，先取其循謹能御下者，武勇次之。若不自謹飭，則士卒不畏服，雖有一夫之勇，亦何用耶？」又曰：「兵雖眾，苟不簡擇，與無兵同。先帝訓練之方，咸盡其要。朕因講習，漸至精銳，倘統帥得人，何敵不克，止患將才難得耳。」舊制，諸軍辭見或行間驍果出觽者，令將校互相保任。散員左班都頭魏能戍邊，不為觽所保，上曰：「此人才勇，朕可自保之。」由是稍加進用。能，鄆州人也。
　　以右補闕喬維岳為淮南轉運使。先是，淮河西流三十里【二】曰山陽灣，水勢湍悍，運舟所過，多罹覆溺。維岳規度開故沙湖，自末口至淮陰磨般口，凡四十里。又建安北至淮澨，總五堰，運舟十綱上下，其重載者，皆卸糧而過，舟壞糧失，率常有之，綱卒傍緣為姦，多所侵盜。維岳乃命創二斗門於西河第三堰，二門相踰五十步，覆以夏屋，設懸門蓄水，俟故沙湖平，乃泄之。建橫橋於岸，築土累石，以固其趾。自是，盡革其弊，而運舟往來無滯矣。
　　嘗按部至泗州，慮獄，法掾誤斷囚至死，維岳詰之，法掾俯伏且泣曰：「有母八十餘，今獲罪，則母不能活矣【三】。」維岳閔之，因謂曰：「他日朝制按問，第雲轉運使令處茲罪【四】。」法掾如其言，獲免，維岳坐贖金百二十斤，罷使職。
　　三月壬子，大宴於大明殿。
　　乙卯，日本國僧楓然與其徒五六人自其國來入朝。楓然言其國王姓王氏，自始祖至今凡六十四世，八十五王矣，其文武僚吏亦皆世官。上聞之歎息，謂宰相曰：「此島夷爾，尚存古道。中國自唐季海內分裂，五代世數尤促，大臣子孫皆鮮克繼祖父之業。朕雖德不及往聖，然孜孜求理，惟恐庶獄有噃，未嘗敢自暇逸，以田遊聲伎為樂，冀上穹降鑒，庶幾作子孫長久計，使運祚悠遠，大臣亦世守祿位。卿等宜各盡心輔朕，無令遠夷獨享斯慶也。」因賜楓然紫衣，存撫之甚厚。
　　丙午，選祕書丞楊延慶等十餘人分知諸州。上因謂宰相曰：「刺史之任，最為親民，苟非其人，則民受其禍。昔秦彭守潁川，崇尚儒雅，教化大行，境內乃有鳳凰、麒麟、嘉禾、甘露之瑞，足為善政也。」宋琪曰：「秦彭，一郡守耳，政善而天應之若此，況君天下者乎！何謂太平不可致，和氣不可招也。」（延慶，未見。）
　　丁巳，上謂宰相曰：「夏州蕃部並已寧謐，向之強悍難制者，皆委身歸順，凡得酋豪二百七十餘人，種族五百餘帳。十年以來，戎人所略生口、羊馬數萬計，悉還其主。朕前後遣師將，皆諭以柔服之旨，戎人畏威，故不煩戰伐，皆相率內附。朕亦慮轉餉勞擾，止令齎茶於蕃部中貿易，以給軍食，未嘗發民輸送也。」又謂李繼捧曰：「汝在夏州用何道制蕃部？」對曰：「戎人狡狠，臣但羈縻而已，非能制也。」
　　先是，塞房村決河，用丁夫凡十餘萬，自秋徂冬，既塞而復決。上以方春播種，不可重煩民力，乃發卒五萬人，命步軍都指揮使田重進總督其役。供奉官劉吉自贊請行，且言若河決不塞，願夷族。上壯之，使副重進。吉親負土，與役徒晨夜兼作，戒從吏勿言，使者至，密訪乃得之，歸以白，上甚喜。內侍石金振者，領護河堤，性苛急，號為「石爆裂」，數侵侮吉，吉默不校。一日，吉與乘小船至中流，語之曰：「君恃貴近，見凌已甚，我不畏死，當與君同見河伯耳。」將蕩舟覆之，金振號哭，搏頰求哀，吉乃止，自是不敢侵侮吉矣。己未，滑州言河決已塞，髃臣稱賀，吉之功居多，即授西京作坊副使，賜予甚厚。上作平河歌以美成功，蠲水所及州縣民今年租。
　　己丑，召宰相近臣賞花於後苑，上曰：「春風暄和，萬物暢茂，四方無事，朕以天下之樂為樂，宜令侍從詞臣各賦詩。」賞花賦詩自此始。（明年四月賞花、釣魚，又賦詩，此但賞花。會要以為曲宴目明年始，今兩存之。）
　　壬申，幸含芳苑宴射，宰相宋琪曰：「陛下控弦發矢，一如十五年前在晉邸時。」上曰：「朕比曩時筋力誠未覺衰，然少喜馬射，今不復為矣。」且謂琪曰：「此地三數年不一至，固非數出宴遊也。」時劉繼元、李繼捧等皆侍坐，琪因贊頌神武，與李昉等各賦詩，上為和賜之。
　　是春，宰相奏事退，上謂之曰：「卿等所奏簿書，乃是常事。惟時務不便，尤須極言其失，無有所隱，朕當裁酌，從長而行。苟言不當，亦不責也。」宋琪曰：「陛下英明臨照，無所不周，而猶虛懷聽納，所恨愚短，不能上副聖心。」
　　夏四月乙酉，泰山父老千餘人復詣闕請封禪。戊子，髃臣上表請封禪，表凡三上。甲午，詔以今年十一月有事於泰山。
　　是日，幸金明池，觀習水戰，謂宰相曰：「水戰，南方之事也。今其地已定，不復施用，時習之，示不忘武功耳。」因幸講武臺閱諸軍馳射，有武藝超絕者，咸賜以帛。還登瓊林苑北榭，賜從臣飲，擲錢於樓下，俾伶人爭取，極歡而罷。
　　丙申，詔翰林學士承旨扈蒙、學士賈黃中、散騎常侍徐鉉等同詳定封禪儀。
　　己亥，命南作坊副使李神祐等四人，脩自京抵泰山道路。
　　庚子，以宰相宋琪為封禪大禮使，翰林學士宋白為鹵簿使，賈黃中為儀仗使。宋琪等議所過備儀仗導駕，上曰：「朕此行蓋為蒼生祈福，過自嚴飭，非朕意也。」乃詔惟告廟及至泰山下用儀仗，所過不須陳設。
　　甲辰，布衣趙垂慶【五】詣匭上書言：「皇家當越五代而上承唐統為金德。若以樑上繼唐，後唐至國朝【六】，亦合為金德。矧自禪代以來，符瑞狎至，羽毛之色，白者不可勝紀，皆金德之應也。望改正朔，易車服旗色【七】，以承天統。」
　　事下尚書省，集百官定議。右散騎常侍徐鉉等奏議曰：「五運相承，國家大事，著於前載，具有明文。頃者，唐末喪亂，朱梁篡代，莊宗早編屬籍，繼立世功，親雪國讎，天下稱慶，即比梁於羿、浞、王莽之徒，不可以為正統也。莊宗中興唐祚，重新土運。自後數姓相傳，晉以金，漢以水，周以木。天造皇宋，運膺火德。況國初便祀火帝為感生帝，於今二十五年，而又圜丘展祀，已經六祭。自是，日盛一日，年穀豐登，干戈偃戢。若於聖統未合天心，焉有太平得如今日？此皆上天降祐，清廟垂休，致成恢復一統之運也。豈可輒因獻議，便從改易，恐違眷命，深所未安。」
　　又云：「梁至周不合迭居五運，欲我朝上繼唐統，宜為金德。且後唐已下，奄宅中區，合該正統，今便廢絕，理寔無謂。且五運代遷，皆親承授，質文相次，間不容髮，豈可越數姓之上，繼百年之運，此不可之甚也。按唐書，天寶九載崔昌獻議曰：『魏、晉至周、隋，皆不得為正統。』欲唐遠繼漢統，立周、漢子孫為王者後，備三恪之禮。是時，朝議是非相半，集賢學士衛包扶同李林甫，遂行其事，至十二載林甫卒後，復以魏、周、隋之後依舊為三恪，崔昌、衛包並皆遠貶，此又前載之甚明也。今國家封禪有日，宜從定製，上答天休，伏乞聖宋永為火德。」從之。
　　是月，王延德等至自高昌【八】。延德具言：
　　初發京師，越明年，四月乃至高昌國。師子王避暑於北庭，以其舅阿多于越守國，先遣人致意於延德曰：「我王舅也【九】，使者拜我乎？」延德對曰：「持朝命而來，雖見王亦不當拜。」阿多于越復數日乃相見【一○】，然其禮頗恭。
　　師子王邀延德至北庭，歷交河州【一一】，上金嶺，凡十四日乃至。師子王又先遣人致意，當擇日以見使者，願無訝其淹久。至七日，乃見，王及王子、侍者，皆東向拜，受賜，旁有持磬者擊以節拜，王聞磬乃拜。既而王之兒女親屬皆出，羅拜受賜。遂張樂宴飲，為優戲。又連日與延德泛舟，遊佛寺。高昌猶用開元七年曆，以三月九日為寒食，二社、冬至亦然。佛寺多唐時所建，額及經藏亦唐所賜。七月，令延德先還，國王九月乃還。
　　時有契丹使者來，謂師子王曰：「聞漢遣使達靼而道出王境，誘王窺邊，宜早送至達靼，無使久留。」因言：「漢使來覘王封域【一二】，將有異圖，王當察之。」延德知其語，因謂王曰：「犬戎素不順中國，今乃反間，我欲殺之。」王固勸乃止。
　　延德初自夏州歷王庭鎮【一三】、黃羊平，所過蕃部，皆以詔書賜其君長襲衣、金帶、繒帛，【一四】其君長各遣使謝恩。又明年，延德與其使凡百餘人，復循舊路而還，於是至京師。
　　延德初至達靼境，頗見晉末陷虜者之子孫，咸相率遮迎，獻飲食，問其鄉里親戚，意甚悽感，留旬日不得去。
　　五月丁亥，幸城南觀麥。還幸玉津園，觀魚，宴射，謂近臣曰：「朕觀五代以來帝王，始則儉勤，終乃忘其艱難，恣為逸豫，不恤士觽，妄生猜忌，覆亡之速，皆自貽也。在人上者，當以為戒。」
　　甲子，以監察御史宋璫為陝西轉運使。璫先知秦州，於是遣韋亶代之。璫去秦未百日，亶坐事繫獄，上以璫前有治績，再命知秦州，賜錢五十萬。璫安集諸戎，部內清肅，就轉比部員外郎，凡六年乃召歸。璫，渭南人也。
　　丁丑，乾元、文明二殿災。是日既夕，陰雲四合，風雷暴作，夜漏初上，大雨震電，火發自月華門，抱關者不之覺，延燒漸北，翌日辰巳間乃止。
　　是月，廢諸州農師。
　　詔廣南攝官並給印紙，令本州依正官例批書在任功過。
　　以將作監丞李元吉、丁顧言為堂後官，賜緋衣、銀帶、象笏，錢百千。京官任堂後官【一五】，自此始。
　　鹽鐵使王明請開江南鹽禁，計歲賣鹽五十三萬五千餘貫，給鹽與民，隨稅收其錢，二十四萬餘貫聽商人販易，收其算，從之。
　　丁亥，詔求直言，其略曰：「既延災於正殿，蓋示譴於眇躬。豈非刑賞有愆，措置乖當；或近習屏蔽，致物情壅塞，賦調未得均一，賢良多所淪滯。有一於此，足斁政經。中外髃臣，各期無隱。」因謂宰相曰：「朕訪求讜直，以規己失。昔禹拜昌言，世稱其明，今之諫者苟能切中時病，朕豈惜夏禹之拜乎？且為君之道，要在廣聞外事，分別善惡。朕御天下，兢兢業業，行將十年，每念封疆萬里，深居九重，人情未能盡達，若全不採聽，則官吏能否，生民利病，何從而知。古者，凝旒黈纊，用蔽聰明，若行於今世，則未盡理國之道。」宋琪曰：「王者明四目，達四聰，所以高視廣聰，導達物情。陛下博訪時事，刑獄繫滯者伸理之，官吏惰慢者懲儆之，條制未便者更張之。勤行不倦，遂致和平，天下幸甚。」（本紀以「明目達聰」事附七月初太一宮下，從寶訓。）
　　壬辰，詔：「天下幕職、州縣官，或知民俗利害、政令否臧，並許於本州附傳置以聞。所言可采，必行旌賞，若無所取，亦不加罪。」先是，轉運使及知州、通判【一六】皆得上書言事，而州縣官屬則否。上慮下情壅塞，故降是詔【一七】。
　　上謂樞密使王顯等曰：「今年風雨雖調，猶慮禾稼未得豐茂，昨遣中使分往京畿百里外，拔取粟豆數十本，皆長數尺，大是好苗。」因出以示髃臣，喜形於色。
　　是日，草澤有上書言時政者，引對，其詞狂悖。上不之罪，慰諭而遣之。
　　丁酉，謂宰相曰：「前代帝王多以尊極自居，□□礏然顏色，左右無敢輒進一言。朕每與卿等□曲，商搉時事，蓋欲通上下之情，無有所隱。卿等直道而行，杜絕請託，勿以觽口鑠金為慮。比來中外議朝廷政理為何如？」宋琪曰：「陛下勞心致治，遠邇無間言。」上曰：「雖妄言如昨日草澤上書者，朕亦未嘗加譴。」琪曰：「狂瞽之人，當置嚴辟，但芻蕘不棄，以開言路，上聖之德也。」
　　庚子，始令諸州十日一慮囚。
　　壬寅，上謂宰相曰：「封禪之廢已久，今時和年豐，行之固其宜矣。然正殿被災，遂舉大事，或未符天意。且炎暑方熾，深慮勞人，徐圖之，亦未為晚。」乃詔停封禪，以冬至有事於南郊。
　　秋七月壬子，改乾元殿為朝元殿，文明殿為文德殿。
　　先是，南郊五使皆權用他司印，癸丑，始令鑄印給之。
　　上曰【一八】：「御史臺，閤門之前，四方綱準之地。頗聞臺中鞫獄，御史多不躬親，垂簾雍容，以自尊大，鞫按之柄，委在胥吏。求民之不噃，法之不濫，豈可得也？」乃詔自今鞫獄，御史必須躬親，毋得專任胥吏。
　　庚申，改匭院為登聞檢院，東延恩匭為崇仁檢，南招諫匭為思諫檢，西申噃匭為申明檢，北通玄匭為招賢檢。仍令諫院依舊差諫官一員主判。
　　八月戊寅朔，上謂宰相曰：「每閱大理奏案，或節目小有未備，移文案覆，封疆悠遠，動涉數千里外，禁繫淹久，甚可憐也。自今卿等詳酌，如非人命所繫，即與量罪區分，勿須再鞫。」始令諸州笞、杖罪不須證逮者【一九】，長吏即決之，勿復付所司。髃臣受詔鞫獄，獄既具，騎置來上，有司斷訖【二○】，復騎置下之。諸州所上疑獄，有司詳覆而無可疑之狀，官吏並同違制之坐。其當奏疑案，亦騎置以聞。
　　癸巳，有布衣以皁囊封書獻者，上覽之，皆常事也，且詞多狂妄，上弗加責。因謂宰相曰：「比下詔訪民間利病【二一】，然上封事者多不知朝廷次第，所言率孟浪，不切機會。本欲下情上達，庶事無壅，故雖狂悖，亦與容納。自古人臣諫君，固是好事，然須言當其理。國家擢任，亦須平允之人，如賣直沽名，僥求陞進，悉非良善。」宋琪曰：「小臣章疏，陛下盡與披詳，善惡賢愚，莫逃天鑒。苟百事之中一二可采，國家之利也。」
　　右補闕、知睦州田錫上疏曰：
　　伏念臣才謀不逮於古人，職次忝居於諫列，敢不常思補報，用答休明。六年九月十三日詣閤上書，昧死言事，陛下於是下御札俾人直諫，降敕書銟臣敢言。七年十二月十四日又再上奏疏入遞，而不知達與不達，直言雖求用，而不知行與不行。今日陛下有所因方渴聞至言，有所為方切待直諫，引咎自誡，修德彌新。臣謂責在近臣而不在聖躬，罪在臣輩而不在陛下。日近陛下有朝令夕改之事，由制敕所行時有未當，而無人封駮者，給事中之過也。給事中若任得其人【二二】，制敕若許之封駮，則所下之敕無不當，所行之事無不精。事無不精則垂為典彝，敕無不當則編為格式，豈有朝令夕改之弊，豈有不精不當之虞也？臣所以謂責在近臣而不在聖躬也。
　　臣又見陛下有舍近求遠之事，由言動所為未合至理，而無人敢諫諍者，是左右拾遺、補闕之過也。今遺、補是侍從之臣，而不得在左右，職分當獻替之事，而未有上封章。自此，國家有舉事不便於時，遺、補不敢諫；朝廷法令有不合於道，遺、補不敢言。加以時久昇平，天下混一，致陛下謂昇平自得，資陛下以功業自多，日遷月移，浸成聖性，左取右奉，無非睿謀。所以陛下出一言，乃一謂湯、武可偕；陛下行一事，乃一謂堯、舜可繼。自纘大位，於今九年，四方雖寧，萬國雖靜，然刑罰未甚措，水旱未甚調，陛下謂之太平，誰敢不謂之太平，陛下謂之至理，誰敢不謂之至理！方欲為民求福，報天之功，有事於泰山，展禮於上帝，人謀雖克，天意未從。火於禁中，將驚悟於英主，詔下海內，遂布告於輿人。近臣聞陛下感悟之言，寧不惕厲，諫官閱陛下憂勤之詔，誰不徬徨。臣所以謂過在近臣，不在聖躬，罪在諫官，不在陛下。臣死罪，死罪。
　　然臣兩度上疏，而陛下不用一二，今臣數年在外，而陛下委之以分憂，碌碌隨觽，憂曠遺之靡暇，遑遑有志，思諫諍之未能。今幸天啟聖心，神贊皇運，感陛下虛佇待犯顏之諫，致陛下專精求逆耳之言，臣是以再罄愚衷，復伸鄙見。
　　臣所謂陛下有朝令夕改者，試舉其一二以明之，置而尋廢者農師，禁而不嚴者車服也。臣所謂陛下有捨近謀遠者，試舉其一二以明之，宰相不得用人，而委員郎差遣，近臣不專受責，而求令錄封章也。自此章奏必多，聽用必廣，聽用既廣則條制必繁，條制既繁則依從者少，既依從者少，則是法令不行，法令不行，由規畫未當。有如前年敕下，令鄰近州府互差司理判官；至今年敕下，卻令本州仍舊差置。又如前年敕下，應徵科官吏，限前得了，即與超陞，限外未了，即當降黜，即不以縣有大小之分，稅有難易之徵，土田沃瘠之不同，歲時豐稔之不等，風俗勤惰之各異，官吏能否之各殊，而一概以程限所拘，一例以陞降為定。自後，未聞限外欠者降一官，限前了者陞一人。此無乃垂之空言，示之寡信！乞今後凡有所奏，或有所陳，幸陛下察而審之，令大臣議而行之。蓋臣下言之，則謂之封章，陛下行之，則出為法令。法令可簡而不可使繁，制度可永而不可屢變。變易不定，是彰思慮之不精，繁多難依，是令手足之無措也。
　　尚書曰：「臨下以簡。」又曰：「得師者王。」今宰臣若賢【二三】，願陛下信而用之【二四】，宰相非賢，願陛下擇可用而任之，何以置之為具臣，而疑之若觽人也。百官各舉其職，願陛下聽而用之，百官未稱其職，願陛下量其才而用之，何以置之為備員，而待之若□秩也。臣謂百職若舉，則萬務從而自理，百官未修【二五】，則萬務從而亦隳。必若任而疑之，則上下非一心，疑而用之，則君臣非一體。何則？疑能生謗，謗能生疑，疑從謗生，則父子之道偶虧於慈孝，謗因疑起，則君臣之際或變成於怨仇。魏文侯焚謗書，陛下故嘗知之，令狐楚有辯謗論，陛下時宜覽之。若然，則保得臣下始終，全得君上恩信，方謂君為元首，臣作股肱也。（此疏得之續錦里耆舊傳。）
　　九月。初，李繼捧入朝，其弟夏州蕃落使繼遷留居銀州。及詔發繼捧親屬赴闕，獨繼遷不樂內徙，時年十七，勇悍有智謀，偽稱乳母死，出葬郊外，以兵甲寘棺中，與其黨數十人奔入蕃族地斤澤，距夏州東北三百里，出其祖彝興像以示戎人，戎人皆拜泣，繼遷自言：「我李氏子孫，當復興宗緒。」族帳稍稍歸附，嘗遣所部奉表詣麟州貢馬及橐駝等。敕書招諭之，繼遷不出。是月，知夏州尹憲偵知繼遷所在，與巡檢使曹光實選精騎，夜發兵掩襲地斤，再宿而至，斬首五百級，燒四百餘帳，獲繼遷母、妻及羊馬器械萬計，繼遷僅以身免。（本紀、實錄載此事於十月庚寅，蓋據奏到耳，今移見九月。呂誨正惠公補傳云：保安軍奏獲李繼遷母，太宗喜甚。時寇準為樞密副使，上獨召準謀。準退，過宰相幕次不入，公使人邀至，曰：「陛下召公何為？」準曰：「議邊事耳。」公曰：「陛下戒公勿言於某乎？」準曰：「不然。」公曰：「若邊鄙常事，樞密之論【二六】，某不必與聞。若軍國大計，某備位宰相，不可不知也。」準以獲繼遷母告，公曰：「何以處之？」準曰：「欲斬於保安北門外，以戒兇逆。」公曰：「陛下以為何如？」準曰：「以為然，令準之密院行文書爾。」公曰：「必若此，非計之得也。願公少緩其事，某將覆奏之。」即召閤門吏，使奏上請對。上召入，公見上，具道準言，且曰：「昔項羽得太公，欲烹之，漢高祖曰，願分我一盃羹。夫舉大事者，不顧其親，況繼遷邊夷悖逆之人哉！且陛下今日殺其母，而明日繼遷可擒乎？若其不然，徒樹怨仇而益堅其叛心爾。」上曰：「然則奈何？」公曰：「以臣之愚，謂宜置於延州，使養視之，以招來繼遷，雖不能即降，亦可以繫其心，而其母死生在我矣。」上撫髀稱善，曰：「微卿，幾誤我事。」即從公謀。其母後病死延州，繼遷尋亦死，其子竟納□請命。按司馬光記聞有此，呂誨補傳及其祖端傳所載並同。考驗乃與正史不合，獲繼遷母實雍熙元年九月，此時端猶未參政，準亦未入樞府。淳化二年四月，準始為樞副，九月改同知。淳化四年六月準罷，端始參政。五年九月準亦參政，與俱在中書。至道元年四月端拜相，準參政如故。至道二年七月，準罷參政，端居相位如故。咸平元年十月，端罷相。端在中書首尾凡六年，其初為參政，準即罷樞副矣。補傳及記聞必誤。況獲繼遷母時，端及準俱未顯也，今不取。淳化五年四月，詔削奪繼遷所賜姓名，或準因事建議欲斬繼遷母，而端救之。然是年九月準始參政，附此事於九月後乃可，或附至道元年九月復奪所賜姓名時【二七】。兼二人並居政府，所云宰相及樞密等事仍須刪改，庶不甚牴牾，更詳之也。）
　　上謂宰相曰【二八】：「今歲西成，四方大稔，人民亦無疾疫，皆上天垂佑所致，當與卿等力行好事，以答天意。」又嘗謂宰相曰：「昔楚文王得茹黃之狗，苑路之矰【二九】，畋於雲夢，三月不返。保申諫之，王引席伏地，申束箭五十，跪加王背者再，申趨出請死，王召而謝之，殺狗折矰，務治國事，並國三十九。朕觀書至此，未嘗不嗟賞數四，自古君臣，非道合何以及此。若君不信用，雖有直臣，亦無以行其道。」宋琪曰：「此事，一百年來人君亦罕有知者，非陛下博覽，安能得茲監戒。然臣聞『知之非艱，行之惟艱，』願陛下勉之。」上深然其言。又謂宰相曰：「朕於百姓孜孜訪問，務欲令其得所。感悅人情，固亦不難。且虎狼之性，最難調伏者，如苑中蓄虎，以時餌之，便知養育之恩，每亦馴擾，況於人乎？」（二事不知的是何時。按實錄，此月乙亥，上雲已讀御覽八百卷，恐因是言及殺狗折矰事，今並養虎事書之。別本養虎事在太平興國八年十月壬辰，殺狗折矰事在八年十月甲子，皆雲與宰相論此。按宋琪八年十一月壬子乃為宰相，恐別本誤，今不取。）
　　冬十月，上之即位也，召華山隱士陳摶入見，於是復至，上益加禮重，謂宰相宋琪等曰：「摶獨善其身，不干勢利，所謂方外之士也。在華山已四十餘年，度其年當百歲，自言經五代亂離，幸天下承平，故來朝覲。與之語，甚可聽。」因遣使送至中書，琪等從容問摶曰：「先生得玄默脩養之道，可以化人乎？」對曰：「摶山野之人，於時無用，亦不知神仙黃白之事、吐納之理，無術可傳於人。假令白日上昇，亦何益於世？主上龍顏秀異，有天人之表，博達今古，深究治亂，真有道仁聖之主也。正是君臣協心同德，興化致治之秋，勤行修鍊，無出於此。」琪等表上其言，上益喜。甲申，賜摶號希夷先生，令有司增葺所止臺觀。上屢與屬和詩什，數月，遣還。
　　上嘗謂宰相曰：「朕每日所為有常度，辰巳間視事，既罷，即看書，深夜乃寢，五鼓而起，盛暑永晝未嘗臥，至於飲食，亦不過差，行之已久，甚覺得力。凡人飲食飽，無不昏濁，倘四支無所運用，更復就枕，血脈凝滯，諸疾自生。欲其清爽，得乎？老子云我命在我不在天，全繫人之調適。卿等亦當留意，無自輕於攝養也。」（寶訓雲此事在九年，不知月，今附見陳摶後。）
　　壬辰，禁布帛不中度者，有違詔復織，募告者，三分畀其一。
　　癸巳，嵐州獻牝獸一，角似鹿，無斑，角端有肉，性甚馴，人莫能辨。詔髃臣參驗之，且諭旨曰：「符瑞之事，非朕所尚也。」右散騎常侍徐鉉、右諫議大夫滕中正、中書舍人王祜等皆援引圖史以為祥麟，宰相宋琪等拜表稱賀。上曰：「珍禽奇獸，奚益於事？方內大寧，風俗淳厚，此乃為上瑞耳。比年四方所獻禽獸之異者甚多，止令蓄於苑囿，以遂其生生之性。」琪等固請宣示於外，凡瑞物六十三種，並圖付史館。
　　辛丑，詔閤門自今應承受到中書劄子，如有錯誤揩改者，未能施行，卻送中書照會。
　　十一月丙寅，親饗太廟。
　　丁卯，祀天地於南郊，大赦，改元。初，太祖追尊四廟，親郊以宣祖配天。及上即位，禮官以為：「舜郊嚳、商郊冥、周郊后稷，王業因之而興也。若漢高之太公，光武之南頓，雖有父之尊，而無豫配天之法。故三年、六年再郊，並以太祖配天，於禮為允。」上將東封，詔扈蒙定禮儀，蒙乃奏議云：「經曰『嚴父莫大於配天【三○】。』請以宣祖配天，而太祖配上帝。」及罷封禪為郊祀，遂用蒙議，議者非之。自張昭、竇儀卒，朝廷諮訪典故，草立儀法，皆蒙專焉。
　　唐制，散官二品、京官文武職事五品以上及都督、刺史皆帶魚袋。國初，其制多闕。丁卯赦書，初許升朝官服緋綠及二十年者，□賜緋紫，內出魚袋以賜近臣【三一】。自是，內外升朝文武皆帶，凡服紫者飾以金，服緋者飾以銀，京朝官、幕職、州縣官賜緋紫者亦帶，親王、武官、內職將校皆不帶。
　　癸酉，以建州進士楊億為秘書省正字，時年十一。億，徽之從孫，七歲能屬文。上聞其名，詔江南轉運使張去華就試詞藝，遣赴闕。連三日得對，試賦五篇，皆援筆立成，上深歎賞。命中使送至中書，又賦詩一章，略不杼思。宰相駭其俊異，削章為賀。上曰可與一官留京師，時詔令賦詩於前以適意。」故有是命。
　　十二月癸未，召京城耆耋百歲以上者凡百許人至長春殿，上親加撫慰。老人皆言：「自五代以來，未有如今日之盛也。」各賜束帛遣之。
　　丁亥，廢嶺南諸州採珠場。自是，唯商船互市及受海外之貢。
　　壬辰，立德妃李氏為皇后。（後以太平興國二年七月入宮，至是立為皇后。詔詞但云隴西李氏，則未始封德妃也。按本傳及會要等亦不載德妃之號，不知本紀何故云耳，當考。）
　　丙申，大酺，集開封府及諸軍樂人，自丹鳳門前至朱雀門，東西凡數里，遷四市貨殖，五方士女大會，作山車、旱船，往來御道，為魚龍曼衍之戲，音樂雜發，觀者闐咽。
　　甲辰，大雨雪。先是，上謂宰相曰：「今冬氣和暖，開春恐有疫癘。郊祀、酺宴之後，若得三五寸雪，大佳。」至是，陰雲四合，積雪盈尺。
　　上嘗語宰相曰：「統制區夏，自有道理，若得其要，不為難事。必先正其身，則孰敢不正？若恣情放志，何以使人□□礏懼。朕每自勉勵，未嘗少懈。至於內外官吏，皆量才任職，喻如匠者架屋，棟梁榱桷咸不可闕也。」宋琪曰：「近見陛下，自供奉官、殿直、承旨、三司大將、諸州邸吏，咸加選擢，曪銟功勤，振拔淹滯，內外無不知勸。」上曰：「此輩久歷艱難，皆無曠敗，若曾有瑕玷，人不保者，不預茲選。朕非但振舉湮沈，亦欲激厲使為好事耳。」琪曰：「陛下不以卑□，躬自搜訪，量材任職，無有棄人，所謂竹頭木屑亦不遺棄者也。」（選用三司大將等事，寶訓雲在九年，因取「量材任使如作屋」等語聯書之。選用三司大將，別本亦在此年七月。）
　　注　　釋
　　【一】俾居房陵「俾」原作「畀」，據宋本、宋撮要本、閣本改。
　　【二】淮河西流三十里「流」原作「南」，據宋本、宋撮要本及宋史卷三○七喬維岳傳改。
　　【三】則母不能活矣「則」原作「其」，據宋本及上引宋史改。
　　【四】第雲轉運使令處茲罪「罪」字原闕，據上引宋史補。
　　【五】趙垂慶原作「趙重慶」，據宋本、宋撮要本及太宗實錄卷二九、宋會要運歷一之一改。
　　【六】後唐至國朝上引太宗實錄、會要及歷代名臣奏議（以下簡稱奏議）卷二八○律曆均作「傳後唐至國朝」。
　　【七】易車服旗色「旗」原作「之」，據宋本、宋撮要本及長編紀事本末卷一四改。
　　【八】王延德等至自高昌「自」字原脫，據宋本、宋撮要本、閣本補。按王明清揮麈錄前錄卷四王延德歷□使高昌行程所見條、通考卷三三六四裔考車師前、後王（即高昌）條及宋史卷四九○高昌傳，延德等於太平興國六年五月出使高昌，七年四月至高昌，八年春偕使還，雍熙元年四月至京師，與本編所載相合。
　　【九】我王舅也「王」原作「主」，據宋本、宋撮要本及上引揮麈前錄、通考、宋史改。
　　【一○】阿多于越復數日乃相見「復」原作「後」，據同上書改。
　　【一一】交河州原作「交河洲」，據宋本、宋撮要本、閣本及上引揮麈前錄、通考、宋史改。
　　【一二】漢使來覘王封域「使」原作「吏」，據同上書改。
　　【一三】王庭鎮宋撮要本、閣本同，宋本作「玉庭鎮」，上引揮麈前錄、通考、宋史則均作「玉亭鎮」。
　　【一四】皆以詔書賜其君長襲衣金帶繒帛「衣」字原脫，據同上書補。
　　【一五】京官任堂後官「堂後」下原脫「官」字，據宋本、宋撮要本、閣本補。
　　【一六】轉運使及知州通判「通判」原作「運判」，據宋本、宋撮要本及太宗實錄卷三○改。
　　【一七】上慮下情壅塞故降是詔此十字原脫，據宋本、宋撮要本、閣本及太宗實錄卷三○補，以完足文義。
　　【一八】上曰按宋本、宋撮要本、閣本俱作：「乙卯，上謂宰相曰：」原刊蓋有脫文。
　　【一九】始令諸州笞杖罪不須逮證者「笞」原作「等」，據宋本、宋撮要本及宋史卷一九九刑法志、長編紀事本末卷一四改。
　　【二○】有司斷訖「訖」原作「說」，據宋本、宋撮要本、閣本改。
　　【二一】比下詔訪民間利病「病」原作「弊」，據同上書改。
　　【二二】給事中若任得其人「任」字原脫，據同上書及咸平集卷一上太宗應詔論火災補。
　　【二三】今宰臣若賢「今」原作「令」，據同上書改。
　　【二四】願陛下信而用之「之」字原脫，據同上書補。
　　【二五】百官未修「修」原作「備」，據同上書改。
　　【二六】樞密之論閣本同，宋本、宋撮要本均作「樞密之職」。
　　【二七】或附至道元年九月復奪所賜姓名時「復」原作「後」，據宋本、宋撮要本改。
　　【二八】上謂宰相曰「上」字原脫，據宋本、宋撮要本、閣本補。
　　【二九】苑路之矰「苑路」，呂氏春秋貴直論及太平御覽（以下簡稱御覽）卷二○六太保條引並作「宛路」。
　　【三○】嚴父莫大於配天「父」字原脫，據宋本、宋撮要本、閣本補。
　　【三一】內出魚袋以賜近臣「出」原作「外」，據同上書及宋會要輿服六之二○改。
