卷十
　　起訖時間 起太祖開寶二年正月盡是年十二月 
　　卷　　名 續資治通鑑長編卷十 
　　帝　　號 宋太祖 
　　年　　號 開寶二年（己巳，969） 
　　全　　文
　　春正月甲申，畋近郊，賜從臣名馬、器幣。
　　己丑，幸飛龍院，賜天雄節度使符彥卿等十二人名馬，令自擇取之。先是，彥卿及天平節度使石守信、歸德節度使高懷德、鎮寧節度使張令鐸、忠正節度使王審琦、靈武節度使馮繼業皆以郊禋來朝，留京師，未還鎮也。（繼業，初見廣順二年。）
　　戊戌，以龍捷軍使石萬德為右千牛衛將軍致仕。萬德，殿前指揮使都虞候漢卿之父也。漢卿方有寵，故萬德並授顯秩。
　　己亥，以錢惟濬為鎮海、鎮東節度使。惟濬奉其父命來助祭，將還，特詔增秩。上待惟濬特異，嘗召宴苑中，令黃門奏簫韶樂，與諸王同席而坐，賜白玉帶、綴珠衣、水晶鞍勒御馬，賜賚鉅萬計。辭日，又賜襲衣、玉帶、金鞍勒馬。
　　壬寅，遣殿中侍御史洛陽李瑩等十八人分往諸州，調發軍儲赴太原。
　　丙午，又遣使四十九人發諸道兵，屯於潞、晉、磁等州。
　　唐樞密使、左僕射、平章事湯悅罷為鎮海節度使。悅不樂居藩，上章求解，於是改授太子太傅、監修國史，仍領鎮海節度使。（悅初罷政，授鎮海節度，其年月不可知。按李後主集載悅所為北苑侍宴賦詩序，乃乙巳歲，開寶二年二月也。其銜位稱新授太子太傅，必二月初正月末矣。故附見於此。悅傳雲旋拜司空，復秉政。按後主集，三年秋送鄧王牧宣城，悅猶以太子太傅、監修國史作詩序。傳雲旋拜司空，太速，今不取。）
　　客省使盧懷忠使江南還，中途遇疾，肩輿歸京師。上遣太醫診視，和艾以賜懷忠，諭旨曰：「我嘗灸，得力，汝當勉之。」及卒，上甚悼焉。二月己酉，遣中使護其喪事。
　　庚戌，符彥卿辭還鎮。
　　乙卯，命宣徽南院使曹彬、侍衛步軍都指揮使党進等，各領兵先赴太原。
　　戊午，詔親征。
　　己未，以皇弟開封尹光義為東京留守，樞密副使沈義倫為大內部署；昭義節度使李繼勳為河東行營前軍都部署，建雄節度使趙贊為馬步軍都虞候，先赴太原。
　　彰國節度使、侍衛馬軍都虞候張廷翰寢疾，車駕親臨問之。癸亥，廷翰卒。上甚悼惜，贈侍中。
　　甲子，車駕發京師。
　　丙寅，次滑州。
　　丁卯，次王橋頓。
　　彰德節度使韓重贇來朝，上謂之曰：「契丹知我是行，必率觽來援。彼意鎮、定【一】無備，將由此路入。卿可為朕領兵倍道兼行，出其不意破之。」乃以重贇為北面都部署，義武節度使洛陽祁廷義（按宋史作彰義軍節度使郭延義）副之。
　　權知貢舉趙逢奏進士安德等合格者七人。（此據會要及登科記，其日丁卯。是春，車駕親征，不知何緣不停貢舉，趙逢尋亦為隨軍轉運使，豈即於行在所取士乎？當考。）
　　己巳，次相州。
　　庚午，次磁州。
　　乙亥，次潞州，以霖雨駐蹕。
　　時諸州饋餉，畢集城中，車乘塞路。上聞之，以為非理稽留，將罪轉運使。宰相趙普曰：「六師方至，而轉運使獲罪，敵人聞之，必謂儲偫不充，非所以威遠之道，但當擇治劇者此州耳。」丙子，命戶部員外郎、知制誥王祜權知潞州。祜即發遣車乘，行路無阻。
　　以樞密直學士趙逢為隨駕轉運使，仍鑄印賜之。
　　北漢侍衛都虞候劉繼業、馮進珂【二】屯於團□谷，遣牙隊指揮使陳廷山領數百騎來偵邏。會李繼勳等前軍至，廷山即以所部降。繼業、進珂知觽寡不敵，亦領兵奔還晉陽，北漢主怒，罷其兵柄。繼勳等遂圍城。時契丹使內侍韓知璠（按遼使作韓知範。）冊命北漢主為帝，北漢主夜開北門以納之。明日，置宴，髃臣皆預，宰相郭無為哭於庭中，拔佩刀自刺，北漢主遽降階持其手，引之升坐。無為曰：「柰何以孤城抗百萬之師乎！」蓋無為欲以此搖心也。（國史本紀及陳廷山傳皆言廷山以佐聖指揮使領所部來降，事跡殊不詳盡。今參取九國志修纂。然劉繼業傳乃雲廷山遇太祖，被禽。按本紀廷山來降，繫於三月戊寅之後，甲申之前。時車駕尚留潞州也。今不取。九國志又雲王師正月圍城，恐亦太早。隱度之，當在二月，十國紀年亦在二月。）
　　三月戊寅朔，宴從臣。
　　庚辰，以刑部員外郎滕白知河東諸州轉運事。
　　壬午，潁州團練使曹翰為河東行營都壕寨使，王令嵒副之。（令嵒，未見。）
　　乙酉，分命近臣祈晴於在城寺廟。
　　辛卯，祕書丞、知河東轉運事劉儀坐饋餉稽期，免所居官。（儀，未見。）先是，有詔沿邊和市軍儲，既而慮其擾民，亟遣中使李神祐馳驛止之。時詔已下五日，神祐一夕而反。神祐，開封人也。
　　上駐蹕潞州凡十有八日，獲北漢諜者，問之，對曰：「城中民罹毒久矣，日夜望車駕，惟恨其遲耳。」上笑，給衣服縱之。
　　壬辰，發潞州。
　　乙未，次南關。
　　李繼勳言敗北漢兵於城下，斬首千餘級，獲馬六百匹。
　　戊戌，次太原。
　　庚子，觀兵於城南，始命築長連城。
　　辛丑，幸汾河，作新橋。以兵部員外郎、知制誥盧多遜知太原行府事。
　　壬寅，遣使發太原諸縣民數萬赴城下。
　　癸卯，北漢憲州判官史昭文以州城來降，即命昭文為刺史，仍賜襲衣、玉帶、鞍勒馬。
　　乙巳，幸城東南，始命築長堤壅汾水。先是，有欲增兵攻城者，左神武統軍陳承昭進曰：「陛下自有數千萬兵在左右，胡不用之？」上未悟，承昭以馬策指汾水，上大笑，因使承昭董其役。（築堤壅汾水，本紀在己亥日，今從實錄及十國紀年。）
　　丙午，決晉祠水灌城。
　　丁未，命李建勳軍於城南，趙贊軍於西，曹彬軍於北，党進軍於東，為四寨以逼之。北漢人乘晦突門，潛犯西寨，趙贊率觽與戰，弩矢貫贊足，北漢人未退。時党進遣東寨都監李謙溥伐木西山以給軍用，謙溥聞鮜聲，即引所部兵赴之，北漢人乃退。上遽至戰所，怪赴援者非精甲，問之，則謙溥也，甚悅。劉繼業復以突騎數百犯東寨，党進挺身逐繼業，麾下數人隨之，繼業走匿壕中，北漢兵出援之，繼業緣縋入城，獲免。
　　唐右僕射、判省事游簡言躬親簿領，督責稽緩，僚吏畏之。然暗於大體，不為士大夫所重，人有請託者，必故違戾，不復顧其是否。數以疾辭位，唐主不許。是月，命簡言兼門下侍郎、平章事。
　　夏四月戊申朔，幸城東觀築堤。
　　辛亥，遣海州刺史孫萬進（萬進，未見。）領軍數千人圍汾州，以判四方館事任城翟守素監其軍。
　　壬子，復幸城東，賜髃臣及諸軍時服，宴從臣。
　　初，棣州防禦使何繼筠為石嶺關部署，屯於陽曲【三】。上聞契丹分道來援北漢，其一自石嶺關入，乃驛召繼筠詣行在所，授以方略，並給精騎數千，使往拒之。且謂繼筠曰：「翌日亭午，塤卿捷奏至也。」時已盛暑，上命太官設麻漿粉賜繼筠，食訖，辭去。戰於陽曲縣北，大敗契丹，擒其武州刺史王彥符，斬首千餘級，獲生口百餘人，馬七百餘匹，鎧甲甚觽。己未，繼筠遣子承睿來獻捷，承睿未至，上登北臺以俟，見一騎自北來，逆問之，果承睿也。北漢陰恃契丹，城久不下，上乃以所獻鎧甲、首級示之，城中人奪氣。（繼筠獻捷，本紀在壬子，今從實錄。孔守正傳云：上征太原，守正隸前鋒何繼筠麾下，會契丹南大王沙相公來援，守正接戰於石嶺關，契丹敗退，奔過關北，斬首萬餘級，獲偽排陣使王破得，太祖壯之，召令從駕。按守正從繼筠破敵，當是此役也。其斬獲數皆不同，疑必有一誤，今但從繼筠本傳。繼筠本傳又雲生擒契丹刺史二人，據實錄止彥符一人，今從實錄。）
　　壬戌，幸汾河觀造船。
　　戊辰，幸城西，賜從臣飲。
　　乙亥，鎮國節度使羅彥緓卒。上方親履行陣，故不廢朝，亦闕贈典焉。
　　丙子，復幸城西。
　　北漢麟州刺史結齊羅、兵馬都監嘉且舍鄂以城來降。
　　五月戊寅，命結齊羅為汾州團練使，嘉且舍鄂為石州刺史。
　　契丹兵果分道由定州來援，韓重贇陣於嘉山以待之【四】。契丹見旗幟，大駭，欲遁去。重贇急擊之，大破其觽，獲馬數百匹。癸未，使來告捷，上大喜，手詔褒之。（李漢超傳云：太祖親征太原，漢超為北面行營都監，其子守恩從在軍中，會契丹遣兵來援，觽至定州西嘉山，將入土門，守恩領牙兵數千與戰，敗之，斬首三千級，獲戰馬器甲甚觽，擒首領二十七人。隨漢超見於行在，賜戎服、金帶、器幣、緡錢。太祖曰：「此子尚幼，明日將帥才也。」按嘉山之捷，韓重贇實為主帥，祁廷義副之，不著漢超名。且守恩事微，今不復別出矣。）
　　甲申，幸城北，引汾水入新堤，灌其城。
　　戊子，幸城東南，命水軍乘小舟載強弩進攻其城，內外馬步軍都軍頭、橫州團練使王廷乂親鼓之，免冑先登，流矢中其腦而顛。庚寅，廷乂卒。辛卯，殿前指揮使都虞候、袁州刺史石漢卿亦中流矢，溺死。癸巳，贈廷乂建武節度使，漢卿袁州防禦使。漢卿父萬德落致仕，為伴食都指揮使、領端州刺史。漢卿性桀黠，善中人主意，多言外事，恃恩橫恣，中外無敢言者，聞其死，無不稱快。其後上亦盡知漢卿諸不法事，復令萬德致仕。
　　以前蜀州刺史聶章為沁州兵馬部署，宮苑使聊城梁□監其軍。（聶章事當在庚寅，今移入癸巳之後。章，未見。）
　　丁酉，幸城西，命諸軍攻其西門。遣偏師圍嵐州，趙文度危蹙請降。戊戌，來見，賜襲衣、玉帶、金鞍、勒馬、器幣，州官皆賜物。文度即弘也【五】，避宣祖諱，更賜今名。文度母時在晉陽，君子罪其不能死節。
　　己亥，以右千牛衛將軍周承□為嵐州團練使。
　　庚子，宴趙文度於行宮。及還自太原，授文度重國節度使。
　　辛丑，以潘州團練使周廣為攻城樓櫓戰棹都部署。（廣，未見。）
　　癸卯，以權知府州折御勳為永安留後。時御勳與建寧留後楊重勳皆不塤詔來詣行在，上善其意，故有是命，仍並加厚賜遣還。
　　是月【六】，上以暑氣方盛，深念縲縶之苦。乃詔西京諸州，令長吏督掌獄掾五日一檢視，灑掃獄戶，洗滌杻械，貧困不能自存者給飲食，病者給藥，輕繫小罪即時決遣，無得淹滯。自是每歲仲夏，必申明是詔，以戒官吏焉。（此詔以戊子日降，今移見於後。）
　　太原圍急，郭無為謀出奔，因請自將兵夜擊王師。北漢主信之，選精甲千人，命劉繼業、郭守斌為之副，北漢主登延夏門自送之，且伺其反。是夕，初甚晴霽，已而風雨晦冥，無為行至北橋，因駐馬召諸將，而劉繼業以馬傷足，先收所部兵入城矣，守斌迷失道，呼之不獲，無為不能獨前，乃與麾下數十人亦還。
　　閏五月戊申，水自延夏門甕城入，穿外城兩重注城中，城中大驚擾。上幸長堤觀焉。水口漸闊，北漢人緣城設障，為王師所射，障不得施。俄有積草自城中飄出，直抵水口而止，王師弩矢不能徹，北漢人因得施功，水口遂塞。
　　郭無為復勸北漢主出降，北漢主不聽。閹人衛德貴，極言無為反狀明白，不可赦，北漢主殺之以徇，城中稍定。北漢人俄自西長連城潛出，將焚我攻戰之具，我師擊走之，斬首萬餘級。夜半，忽傳呼壁外，雲北漢主降。上令衛士擐甲，開壁門，八作使趙璲曰：「受降如受敵，詎可夜半輕諾乎！」上使伺之，果諜者詐為也。
　　己酉，幸城南，命水軍乘輕舟焚其門。
　　右僕射魏仁浦卒。仁浦嘗侍春宴，上笑謂仁浦曰：「何不勸我一杯？」仁浦因前上壽，上密諭曰：「朕欲親征太原，如何？」仁浦曰：「欲速則不達，惟陛下審思。」上嘉其對。宴罷，就第賜上尊酒十石、御膳羊百口。既而從行，中途遇病，還，卒於梁侯驛。贈侍中，諡曰宣懿。
　　太原城久不下，東西班都指揮使范陽李懷忠率觽攻之，戰不利，中流矢，幾死。殿前指揮使都虞候趙廷翰率諸班衛士叩頭，願先登急擊，以盡死力，上曰：「汝曹皆我所訓練，無不一當百，所以備肘腋，同休戚也。我寧不得太原，豈忍驅汝曹冒鋒刃，蹈必死之地乎！」觽皆感泣，再拜呼萬歲。
　　時大軍頓甘草地中，會暑雨，多破腹病【七】，而契丹亦復遣兵來援。壬子，太常博士李光贊（光贊，未見。）上言曰：「陛下應天順人，體元御極，戰無不勝，謀無不臧，四方恃險之邦，僭竊帝王之號者，昔與中國為鄰，今與陛下為臣矣。蕞爾晉陽，豈須親討！重勞飛輓，取怨黔黎，得之未足為多，失之未足為辱。國家貴靜，天道惡盈。所慮向來恃險之邦，聞是役也，竭府庫之財，盡生民之力，中心踴躍，各有窺覦。傳曰：『鄰之厚，君之薄也。』豈若回鑾復都，屯兵上黨，使夏取其麥，秋取其禾，既寬力役之徵，便是蕩平之策，惟陛下裁之。況時屬炎蒸，候當暑雨，儻或河津泛濫，道路阻難，輦運稽遲，恐勞宸慮。」上覽奏，甚喜，復以問宰相趙普，普亦以為然，因使普召光贊慰撫之。癸丑，移幸城東罕山之南，始議班師也。
　　己未，徙太原民萬餘家於山東、河南，給粟。庚申，分命使者十七人，發禁軍護送之，因屯於鎮、潞等州，用絳人薛化光之策也。化光言：「凡伐木，先去枝葉，後取根柢。今河東外有契丹之助，內有人戶賦輸，竊恐歲月間未能下，宜於太原北石嶺山及河北界西山【八】東靜陽村、樂平鎮、黃澤關、百井社各建城寨，扼契丹援兵；起其部內人戶於西京、襄鄧唐汝州，給閑田使自耕種，絕其供饋。如此，不數年間，自可平定。」上嘉納之。（此據范鎮東齋記事。按歐陽修誌薛奎墓云：父化光以策干太宗，不見用。修蓋誤也。太平興國四年，平太原，得戶三萬五千二百二十，兵三萬。先是，陳洪進以漳、泉二州降，得戶十五萬一千九百七十八，兵一萬八千七百二十七。繼元所統，凡十一州軍，得戶才及漳、泉五之一。蓋化光之策行，其耕民多南徙，所存無幾，且兵數與民數略同，殆以一戶奉一兵也，欲國不亡，得乎？本紀止稱山東，今從十國紀年，並書河南。）
　　壬戌，車駕發太原。
　　我師陷敵者數百人，上遣驍雄副指揮使浚義孔守正【九】領騎軍往救，守正奮擊，盡奪以還。北漢主籍我所棄軍儲，得粟三十萬，茶、絹各數萬，喪敗罄竭，賴此少濟。（此據十國紀年。）
　　戊辰，次鎮州。
　　初，真定蘇澄善養生【一○】，為道士，居隆興觀，唐、晉間數被召，皆辭疾不赴。契丹主凡欲自立時，求僧道之有名稱者加以爵命，惟澄不受。於是，上召見之，謂曰：「朕作建隆觀，思得有道之士居之，師豈有意乎？」對曰：「京師浩穰，非所安也。」上亦不彊。壬申，幸其所居，謂曰：「師年踰八十而容貌甚少，盍以養生之術教朕！」對曰：「臣養生，不過精思鍊氣耳。帝王養生，則異於是。老子曰：『我無為而民自化，我無欲而民自正。』無為無欲，凝神太和。昔黃帝、唐堯享國永年，用此道也。」上悅，厚賜之。
　　樞密使李崇矩被病，上亟遣太醫診視，且命乘骪車先還。崇矩叩頭言：「骪車乃至尊所御，是速臣死也。」固辭，許之。
　　是月，唐右僕射、兼門下侍郎、平章事游簡言卒。
　　六月己卯，上發鎮州。
　　以儀鑾使、知易州賀惟忠為易州刺史，兼易、定、祁等州巡檢使。惟忠捍邊數有功，故遷其秩而不易其任。（惟忠，未見。）
　　庚辰，詔車駕所過，民無出今年秋租。
　　壬午，次邢州。
　　癸未，以右補闕大名王明為荊湖轉運使，將用兵於嶺南也。
　　丙戌，次相州。
　　漳水泛溢，壞浮橋，命士卒亟治之。橋成，上步以濟，既濟復壞，詔諸軍亂流而過。
　　己丑，次滑州。
　　唐主遣其弟吉王從謙來貢，辛卯，見於胙城縣。唐水部員外郎查元方掌從謙牋奏，上命知制誥盧多遜燕從謙於館。多遜弈棋次，謂元方曰：「江南竟如何？」元方斂衽對曰：「江南事大朝十餘年，極盡君臣之禮，不知其他。」多遜媿謝曰：「孰謂江南無人。」元方，文徽子。（文徽，初見天福八年。此據十國紀年，乃六月事。）
　　癸巳，車駕至自太原。
　　曲赦京城繫囚。
　　遣使分往京西諸州賜太原所徙民帛，人一匹。又命控鶴都虞候京兆崔翰差擇其勇悍習武藝者籍為禁軍。
　　樞密副使沈義倫丁憂，起視事。
　　是月，北漢主斬樞密副使段煦及馬軍都虞候馮超於壞水口，坐水入不救也。決城下水注之臺駘澤，水已落，而城多摧圮。契丹使者韓知璠猶在太原，歎曰：「王師之引水浸城也，知其一而不知其二。若知先浸而後涸，則並人無緃類矣。」
　　時契丹遣其將南大王來援，屯於太原城下，劉繼業言於北漢主曰：「契丹貪利棄信，他日必破吾國。今救兵驕而無備，願襲取之，獲馬數萬，因籍河東之地以歸中國，使晉人免於塗炭，陛下長享貴寵，不亦可乎？」北漢主不從。南大王數日北還，贈遺甚厚。
　　漖部川蠻都鬼主阿伏與山後兩林蠻王子勿兒遣人以狀白黎州，期十月入貢，成都府奏其狀，詔許之。（續錦里耆舊傳云：乾德三年夏，黎州遞到雲南牒，稱大理國建昌城演習爽賀平蜀之意。又開寶元年二月，黎州遞到南詔建昌城牒，雲欲通好。厥後寂無文字，但遣近界漖部、兩林川王子【一一】，時有進奉。漖部、兩林川者，即古之巂、姚州也。漖部川去黎州大渡河界七程，兩林川十四程，建昌城二十四程，雲南數十程。今國史有黎州山後兩林蠻及黎州漖部川蠻傳，無雲南大理國傳。按續耆舊傳，則山後兩林蠻及漖部川皆雲南之部落耳。又按國史、實錄、會要，雍熙二年十月，漖部川蠻都鬼主諾驅並其母熱免遣王子阿有等來貢，詔以諾驅為懷化將軍。端拱二年九月，又遣王子少蓋等來貢。淳化元年二月，諾驅自部馬至黎州境上求市；二年七月，又遣其子牟昂叔離蟱來貢，詔以諾驅為懷化大將軍。蓋國史、實錄、會要並以諾驅為漖部川蠻都鬼主，非雲南大理國主甚明，與續耆舊傳所云差合。然辛怡顯著雲南至道錄，載其國山川風俗及淳化末朝廷所賜諾驅詔甚具。詔云：「敕雲南大理國主、統轄大渡河南姚巂州界山前山後百蠻三十六鬼主、兼懷化大將軍、忠順王諾驅，可特授檢校太保、歸德大將軍，依舊忠順王。」怡顯兩至雲南，親見詔書，其所錄必不妄。則諾驅者，實雲南大理國主，而非漖部川蠻都鬼主也。不知國史、實錄、會要何故但稱漖部川蠻而不稱雲南大理國。怡顯又雲諾驅謝恩表用元和冊南詔印。考之前史，大中末，南詔酋龍立，始自稱帝，國號大理。乾符末，酋龍子法又改號鶴拓，亦號大封人，而諾驅猶用元和冊南詔印，不知何也。後唐時，又改號長和。今若即以諾驅為大理國主，則不當附漖部川蠻傳。國史、實錄、會要恐誤矣。然諾驅數通中國，史官那得至如此誤？或諾驅固嘗以漖部川自號，史官遂承用之。不然，諾驅貢奉但付漖部川蠻遣入中國，史官見貢奉者乃漖部川蠻而不知諾驅實遣之耶？且諾驅之子若弟，固嘗親至京師，傳又言諾驅自部馬至境上，其遣入中國者必雲南大理國人，不但漖部川蠻也。漖部川者，雲南部落耳。諾驅亦安肯舍其本國之號，而以部落自名乎？怡顯又雲諾驅住苴咩城。苴咩城，雲南國都也，自嘉州羊山江路至苴咩城凡四十九程，其至黎州境上遠近可度也。諾驅既為國主，亦安肯越數千里，自部馬來求市乎？國史、實錄、會要所稱，又恐未得其實。此皆不可臆斷，今姑從國史，須更詳考之。又據國史，建昌城距巂州二程者，儉浪驛也。獨無所謂建昌城者，不知果何地也。又據國史、實錄，兩林蠻距黎州七程，又一程至巂州，又二程至建昌城。建昌城山上又有風琶蠻，不知大理國欲通好，何乃用建昌城牒也？辛怡顯雲儉浪驛又一程至羌浪驛，此即雲南界，有牌題曰會州都督界，豈建昌城者，即雲南境上，亦如中國之雄州，信使往來，必先道此乎？未可知也。又按國史：自黎州東南行一程至漖部川，自黎州南行七日至兩林川。疑使南詔者必先由漖部川，後兩林川，而南詔欲貢奉於中國者，亦當先由兩林川，乃達漖部川也。而所載兩川道里，又與續耆舊傳不合，此亦不可臆斷，必須詳考乃決耳。）
　　秋七月丁巳，幸封禪寺。
　　甲子，大宴廣政殿，賜近臣襲衣、金帶。
　　丙寅，以天雄節度使符彥卿為鳳翔節度使。彥卿鎮大名十餘年，委政於牙校劉思遇。思遇貪而黠，招權黷貨，軍府久不治。於是，始議擇官代之。
　　戊辰，西南夷順化王子武才等一百四十二人來貢。以武才為歸德將軍。
　　詔自今祀天地用太牢，餘當用牛者代以羊豕。
　　癸酉，幸新水磑。
　　汴水決宋州夏邑縣。
　　是月，命鎮、深、趙、邢、洺五州，各城其管內縣鎮軍寨。
　　八月己卯，詔開封、河南府，自今奴婢非理致死者，即時檢視，聽速自收瘞【一二】，病死者不用檢視【一三】，吏輒以擾人者罪之。
　　又詔：「如聞兩京士庶之家，婚姻喪葬，臺府吏率伶人多詣門、遮道徼求財物，自今禁止之，違者重寘其罪。」
　　靈武節度使馮繼業既殺兄，代父領鎮，頗驕恣，時出兵略奪羌夷羊馬，戎人不附。又撫士卒少恩，部下多攜貳，繼業亦慮其為變。上在潛日，與繼業有舊，及即位，繼業數來朝覲、貢獻，因請舉族內徙。庚辰，以繼業為靜難節度使。
　　以棣州防禦使何繼筠領建武節度使，判棣州。
　　丁亥，令川、陝諸州，察民有父母在而別籍異財者，其罪死。
　　癸巳，幸開封府。
　　己亥，戶部員外郎、知制誥王祜權知大名府。辭日，上謂之曰：「大名，卿之故鄉，古人所謂晝錦者也。」
　　西京留守向拱在河南十餘年，專修飾園林、第舍，好聲妓，日縱酒，恣所欲。政府壞廢，盜白日□人於市，吏不能捕。上聞之怒，庚子，徙拱為安遠節度使。
　　九月乙巳朔，幸武成王廟。
　　丁未，以左武衛上將軍長社焦繼勳知河南府。諭繼勳曰：「西洛久不治，卿無復效向拱也。」繼勳視事月餘，都下清肅。
　　庚戌，令竊盜至死者奏裁。（刑法志雲部送闕下，乃明年事，今從實錄。）
　　朝廷擇可使代馮繼業者，時考功郎中段思恭知泗州，上以思恭嘗有功眉州，乃召赴闕，命知靈州。先詔之曰：「馮繼業言靈州非蕃帥主之，戎人不服，雖衛、霍名將，必見逐矣。意謂非我，他人不能治也。汝能治之乎？」思恭曰：「謹奉詔。」上壯之，又謂曰：「唐李靖、郭子儀皆出儒生，立大功，豈於我朝獨無人耶？」厚賜遣之，仍以途涉諸戎【一四】，令別齎金帛以遺之。思恭既視事，矯繼業之失，悉心綏撫，夷落安靜，周訪利病，多所條奏，甚得吏民之情。
　　庚申，以合州濃洄鎮為廣安軍。
　　契丹涿州刺史許周瓊來降，以為右羽林將軍，仍領涿州刺史。（周瓊，未見。）
　　壬戊，幸玉津園宴射。
　　辛未，以龍捷左廂第六軍指揮使潘光裕為內外馬步軍副都頭、領振州團練使，賞石嶺關【一五】捍寇之功也。（潘光裕，未見。）
　　冬十月甲申，前司徒竇貞固卒。建隆初，貞固以前三公赴闕陪位，詣范質求任東宮三少，預朝請。質不為奏，乃還洛，放曠山水，與布衣輩攜妓載酒以自適雲。
　　丁亥，詔西川、山南、荊湖等道，自今發遣舉人，往來並給券。（王稱東都事略：開寶二年冬十月丁亥，詔曰：昔西漢求吏民之明經術者，令與計偕，縣次續食，蓋優賢之道也。國家歲開貢部，敷求俊乂，四方之士，無遠弗屆，而經途遐阻，資用或闕，朕甚愍焉。自今西川、山南、荊湖等舉人，往來給券。）
　　戊子，畋近郊。
　　散指揮都知杜延進與其徒十九人謀作亂，事覺，上夜啟玄武門，命內侍密詔殿前都虞候楊義擒捕，遲明皆獲。上御便殿親詰之，庚寅，悉斬於市，夷其族。義廨在玄武門側，上一日教戰後池，鼓譟之聲徹於外，義聞之，不測其故，遽入至苑門，猶著皂綈袍。上召見，命坐，謂曰：「吾教水戰，因使其譟耳。」既出，謂侍臣曰：「此真忠臣也。」
　　辛卯，詔歸、峽州並直隸京師。
　　相、深、趙三州丁夫死太原城下者三百三十四人，詔復其家三年。
　　戊戌，幸新水磑，遂幸飛龍院，賜從臣馬各一匹。又幸封禪寺。
　　易州言契丹右千牛衛將軍王甲以豐州來降，即命其子承美為豐州衙內指揮使。（會要及經武聖略皆雲豐州本河西藏才族都首領王甲居之，契丹署右千牛衛大將軍，開寶二年率觽歸順，又命其子承美為衙內指揮使。而本紀及實錄遂言右千牛衛將軍王承美來降，誤也。）
　　己亥，上宴藩臣於後苑，酒酣，從容謂之曰：「卿等皆國家宿舊，久臨劇鎮，王事鞅掌，非朕所以優賢之意也。」前鳳翔節度使、兼中書令王彥超喻上指，即前奏曰：「臣本無勳勞，久冒榮寵，今已衰朽，乞骸骨，歸邱園，臣之願也。」前安遠節度使兼中書令榆次武行德、（行德，初見天福十二年。）前護國節度使郭從義、前定國節度使白重贊、前保大節度使楊廷璋，競自陳攻戰閥閱及履歷艱苦，上曰：「此異代事，何足論也。」庚子，以行德為太子太傅，從義為左金吾衛上將軍，彥超為右金吾衛上將軍，重贊為左千牛衛上將軍，廷璋為右千牛衛上將軍。（寶訓及故事並稱向拱、袁彥亦同日罷方鎮，授環衛。按今年七月，彥自靜難徙保大，拱自西京徙安遠，此時皆不在京師，蓋誤也。今不取。）
　　太子太傅王溥遷太子太師，入謝，上顧曰：「溥十年作相，三遷一品，福履之盛，近世所未有也。」
　　初，丁德裕、王班、張璵同領兵屯西川，德裕頗自專恣，兵馬都監張延通黨璵，益不悅。會上親征北漢，有使來自太原，具言上當盛暑，躬矢石勞頓狀，延通謂德裕曰：「上暴露若此，吾儕日享甘美，自取逸樂。」延通蓋言己不自安之意，德裕不答。既而璵先歸闕，上賜予甚厚，及延通、德裕繼至，上復召延通顧問，而待德裕稍薄。德裕意其譖己，頗疑懼，遂奏延通嘗對觽言涉指斥及諸不法事，仍指璵為黨。上怒，收延通、璵及王班等下御史獄按之，延通等皆□伏，冀得見上面證曲直。癸卯，上御便殿引問，延通抗對復不遜，即命斬於市。璵、班及內品王仁吉並杖脊，璵並家屬流沙門島，籍其財，班許州，仁吉西薼務。
　　契丹舍利、於魯等十六族歸附，以其大首領羅美四人為懷德將軍，八人為懷化郎將；次首領諾爾沁旺布十五人為歸德司戈。（本紀十月庚寅後，戊戌前，書豐州刺史王重安言契丹十六族歸附，又於戊戌書易州言契丹右千牛衛將軍王承美來降。按王承美之父甲實居豐州，不知本紀所云豐州刺史王重安者果何人也。會要及契丹傳載王重安與本紀同，並載大首領等除官事，而實錄並無之，此可疑也。且不知此豐州即王甲所居，或別有一豐州而重安亦復一刺史也。按實錄太平興國七年閏十二月，書封州刺史王承美言舍利、於魯等族來降，名字與重安所言略同，豈舍利、於魯等族既降而復叛，叛而復降故耶？不然，此又可疑也。王承美姓名官號，本紀、實錄皆誤，前已改正之。獨重安名號無所考證，今於此月末仍書舍利、於魯等歸順，但削去「豐州刺史王重安言」凡八字，庶不與王甲及王承美相亂，更塤審訂之。）
　　十一月戊申，日南至，御乾元殿受朝。
　　甲寅，畋近郊。還幸金鳳園。
　　庚申，回鶻、于闐皆遣使來貢方物。回鶻使者道由靈州，交易於市，知州段思恭遣吏市碙砂，吏與使者爭直忿競，思恭釋吏不問，械繫使者數日始貰之。使者歸，愬於其國，回鶻可汗遣使齎牒詣靈州詢械繫之由，思恭自知理屈，不敢報。自是數年，回鶻不復入貢。
　　丙寅，畋近郊，還幸金鳳園。
　　戊辰，詔中書舍人李昉、兵部員外郎知制誥盧多遜分直學士院。直學士院自昉及多遜始也。先是，堂吏以事至翰林，皆拜於堂下，學士略離席勞揖，事已即退，未嘗與坐，昉前在翰林猶然。及是，有白事者遂拜堂上，更展□中外，無復曩日之禮。昉愕然，詢於同列，則雲如此承襲數年矣，莫詰其故也。禮部尚書長安楊昭儉喜譏訾，因揚言昉謁堂吏，嘗獲其刺字雲。（昭儉，嗣復曾孫，初見清泰二年。）
　　是月，唐主校獵於青龍山，還至大理寺，親錄囚繫，多所原宥。中書侍郎韓熙載劾奏：「獄必由有司，囹圄之中非車駕所宜至，請省司罰內帑錢三百萬充軍儲。」
　　十二月甲戌朔，畋近郊。
　　辛巳，戶部判官、右補闕李令珣免官，坐判隨軍三司遺失官物故也。
　　癸未，幸中書省，視宰臣趙普疾。
　　乙酉，以房州防禦使王彥昇為原州防禦使。彥昇有膂力，善擊劍，軍中目曰「王劍兒。」性殘忍，在原州凡五年，戎人有犯漢法者，彥昇不加刑，召僚屬飲宴，引所犯戎人於前，手捽其耳嚼之，下以潖酒。戎人流血被體，股慄不敢動。前後啗其耳者數百，戎人畏懼，不敢犯塞。至天聖中，西戎猶有無耳者，蓋彥昇所啗也。
　　有辛文悅者，不知何許人，上幼從文悅肄業，及即位，召見，授太子中允、判太府寺。周鄭王時在房州，上謂文悅長者，戊戌，命文悅知房州事。（新、舊錄並稱周鄭王以建隆三年出居房州，唐餘錄乃雲鄭王以開寶三年自西宮出，不知何據也。恐唐餘錄誤。據新、舊錄，辛文悅以開寶二年十二月戊戌知房州，文悅本傳又稱三年，恐本傳誤矣，今並從實錄。）
　　德裕又奏西川轉運使、禮部郎中李鉉亦嘗醉酒，言涉指斥，上驛召鉉下御史獄鞫之。鉉因言德裕在蜀日屢以事請求，多拒之，皆有狀。御史以聞，上悟，止坐鉉酒失。己亥，責鉉為左贊善大夫。（成都記載李鉉坐與張延通寫金字經，故責官。與本傳不同，今從國史。李鉉，未見。案宋史，作右贊善大夫。）
　　奪右贊善大夫王昭文兩任，（案王昭文，宋史及薛應旂續通鑑皆作王昭。）配隸汝州，坐監大盈倉，其子與倉吏為姦贓故也。
　　鳳翔節度使符彥卿被病，肩輿赴鎮，至西京，上言疾亟，詔許就醫洛陽。假滿百日，受俸如故，為御史所糾，請下留臺鞫問。上以彥卿姻舊，特釋之，但罷其節度。（罷節度，會要在十一月。）
　　是歲，契丹主明為帳下所弒。明性嚴忌，會醉，索食不得，欲斬庖者，庖者奉食挾刃，殺明於黑山下。明立凡十九年，諡穆宗，號天順皇帝。無子，諸部首領迎立天授皇帝兀欲之子明記，號天贊皇帝，更名賢，改元保寧。以上樞密使、（按遼史，作南院樞密使。）知政事令高勳守政事令，封秦王；侍中蕭守興為尚書令，封魏王。每朝，必命坐議國事。納守興女燕燕為皇后。初，兀欲與妻同日遇害，明記年九歲，有以□束之，藏於積薪中，由是得免。及即位，嬰風疾，國事皆燕燕決之。（明記妻蕭氏，即燕燕也。仁宗實錄乃以燕燕為北宰相蕭思溫女，與此異。疑守興別名思溫耳，當考。）
　　塔坦國天王娘子之子策卜迪來貢。（會要不記其時。）
　　注　　釋
　　【一】彼意鎮定無備「鎮定」原作「真定」，據宋本、宋撮要本及編年綱目卷二、治蹟統類卷一改。
　　【二】馮進珂原作「馮進琦」，據宋本、宋撮要本及本編下文、治蹟統類卷一改。
　　【三】陽曲原作「曲陽」，據宋本、宋撮要本、閣本及本編下文乙正。
　　【四】韓重贇陣於嘉山以待之「陣」下原脫「於」字，據宋本、宋撮要本、閣本補。
　　【五】文度即弘也「弘」原作「引」。按宋史卷四八二趙文度傳謂「文度本名弘，以犯宣祖廟諱，賜今名」，其事蹟亦與本書同。今據改。又十國春秋卷一○八趙宏傳云：「以宏名犯宣祖偏諱，賜名文度。」十朝綱要卷一則載：「北漢偽嵐州刺史趙洪以城降，賜名文度。」「弘」作「宏」、「洪」，疑因後人諱改而致異。
　　【六】是月原作「是日」，據宋本、宋撮要本、閣本改。
　　【七】多破腹病各本同。宋史全文卷二上作「多被腹病」。
　　【八】宜於太原北石嶺山及河北界西山「石嶺山」原作「石嶺上」，「界」、「西」二字原互倒，據宋本、宋撮要本及續通鑑卷五改正。
　　【九】上遣驍雄副指揮使浚義孔守正「使」原作「車」，據宋本、宋撮要本改。
　　【一○】真定蘇澄善養生「善」原作「頗」，據宋本及宋史全文卷二上改。
　　【一一】但遣近界漖部兩林川王子「近」原作「今」，據閣本改。
　　【一二】聽速自收瘞「瘞」原作「疾」，據通考卷一一戶口考改。
　　【一三】病死者不用檢視「死」字原闕，據同上書補。
　　【一四】仍以途涉諸戎「涉」原作「陟」，據宋本、宋撮要本及宋史卷二七○段思恭傳改。
　　【一五】石嶺關原作「石嶺闕」，據閣本及本卷上文棣州防禦使何繼筠於陽曲戰敗契丹條改。
　　【一○】見聞錄又偶不及唐故事「故事」原作「事故」，據宋本、閣本乙正。
　　【一一】哭而祭之「哭」原作「器」，據宋本、宋撮要本、閣本及續通鑑卷五改。
