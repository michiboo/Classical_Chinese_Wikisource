卷二十四
　　起訖時間 起太宗太平興國八年正月盡是年十二月
　　卷　　名 續資治通鑑長編卷二十四
　　帝　　號 宋太宗
　　年　　號 太平興國八年（癸未，983）
　　全　　文
　　春正月戊午朔，上御乾元殿受朝。
　　契丹主隆緒改元統和。
　　壬戌，上乳母陳國夫人耿氏卒，涪陵縣公廷美之親母也。（事見雍熙元年正月。）
　　兩京、諸道州府貢士一萬二百六十人。甲子，命中書舍人宋白等十人權知貢舉。
　　戊辰，建海門鎮為太平軍。
　　先是，上念征戍勞苦，月賜緣邊士卒白金，軍中謂之月頭銀【一】。鎮州駐泊都監、酒坊使彌德超因乘間以急變聞於上云：「樞密使曹彬秉政歲久，能得士觽心。臣適從塞上來，戍卒皆言『月頭銀曹公所致，微曹公，我輩當餒死矣』。」又巧誣以它事，上頗疑之。參知政事郭贄極言救解，上不聽，戊寅，彬罷為天平節度使、兼侍中。
　　己卯，以東上閤門使開封王顯為宣徽南院使，德超為北院使，並兼樞密副使。顯初隸殿前為小吏，性謹介，不狎同輩，不踐酒食之肆，上愛之，於是召顯謂曰：「卿世非儒門，少罹兵亂，必寡學問，今典掌萬機，固無暇博覽髃書。」命左右取軍戒三篇賜顯曰：「讀此可免於面牆矣。」
　　癸未，詔諸道州縣長吏延見部內耆德高行為鄉里所信重者，問以民間疾苦，吏治得失，退而改之。從大理寺丞孔承恭之請也。（王稱東都事略有詔曰：養老乞言，哲王之丕訓，觀民設教，載籍之大猷。故遒人振鐸以采詩，刺史褰帷而按部，所以參考風俗，周知其淑慝，延訪耆艾，詳求於利病，斯為茂典，可舉而行。宜令州縣長吏，或部內有耆德高年為鄉里所信者，並須延問民間疾苦，吏治得失，退而行之，以稱吾旨。）
　　承恭又言：「儀制令有云：『賤避貴，少避長，輕避重，去避來。』望令兩京、諸道，各於要害處設木刻其字，違者論如律，庶可興禮讓而厚風俗。」甲申，詔行其言。（王稱東都事略：詔曰：傳云：「能以禮讓為國乎，何有？」宜令開封府及諸州於衝要榜刻儀制令，論如律。）承恭，河南人。太祖時，獻宮詞，託意求進用，太祖怒其引論非宜，免歸田裡。上即位，以赦復授故官，又嘗勸上於征戰地修佛寺，普度僧尼，以冀冥福，人多笑其迂闊雲。
　　周顯德中，宋州民飢，官出義倉米三萬四千石以貸，其後徵督，民多流移入它郡。乙酉，詔悉除之。
　　二月戊子朔，日有食之。
　　丁酉，禁內屬戎人私市女口，吏謹捕之，違者棄市。
　　丙午，有司言：「先禁江南諸州民家不得私蓄弓劍、甲鎧，違者按其罪。按律疏禁民私有兵器，謂甲、弩、書、具裝等，若弓箭、刀櫍、短矛並聽私蓄，望釐改之。」詔從其請。
　　三月丁巳朔，有司言：「京諸司流外人選滿並授官。勒留及有歸司者，準律，品官任流外及雜任於本司，杖罪以下依決罰例，徒罪以上依當贖法。今諸司使副、三班使臣犯罪，比同品官具決罰、當贖取裁，而諸司職掌即依例當贖，非便。望自今流內品官任流外職事，準律文處分；諸司授勒留官及歸司人，犯徒、流等罪，公罪許當贖，私罪以決罰論。」從之。
　　詔免監察御史孫日新，仍削籍三任，坐為荊湖同轉運日職事不治，擅侵官地為廠□解舍故也。
　　殿中丞陸範前知濠州鍾離縣，民有婦殺其夫者，範鞫不得實，民家訴於上，詔劾之，婦棄市，範坐免官。
　　己未，同州言民飢，發倉粟四萬斛賑之。
　　癸亥，以右諫議大夫、同判三司宋琪為左諫議大夫、參知政事。始分三司為三部，各置使。右諫議大夫、同判三司王明為鹽鐵使，左衛將軍陳從信為度支使【二】，如京使郝正為戶部使。正，平遙人也。
　　上嘗語宰相曰：「三司官吏奏事朕前，紛紜異同，互有所說，此固不為私事，但迭執偏見，不肯從長商度，朕每以理開諭。若帝王躁暴，豈能優容？朕於臣下務在將護，才用優劣，一一可見，隨其器能，各加任使。奏對之際，無不假以辭色，善惡兼聽，未嘗峻折之也。」宋琪曰：「人之才用，罕有兼備【三】，陛下聰明照臨，短長俱露，或又初見天威，內懷懾懼，若不賜之辭色，何由畢其懇誠。先帝晚年稍傷嚴急，聖心深鑒事理，曲盡物情，臣下幸甚。」
　　己巳，諸王及皇子府初置諮議、翌善、侍講等官，以戶部員外郎王遹、著作佐郎姚坦、國子博士邢昺等十人為之。先是，詔丞郎、給諫以上官於常參官中舉年五十以上通經者備宮僚【四】，遹等被舉。坦、昺，皆濟陰人也。（據姚坦傳，太宗召坦等面諭，然與雍熙二年畢士安等為記室時聖語不異，蓋重出也。今從寶訓，不載於此。）
　　壬申，豐州刺史王承美言契丹來寇，承美擊敗其觽萬餘，追北百有餘里，至青冢，斬首二千餘級，降者三千帳，獲羊馬兵仗以萬計。
　　癸酉，幸金明池，觀習水戰，遂幸瓊林宴射。
　　丙子，上御講武殿，覆試禮部貢舉人，擢進士長沙王世則而下百七十五人，諸科五百一十六人，遂並為定製【五】。（登科記是年始分甲、乙。按國史志，分第甲、乙，乃五年事也。）
　　初，李穆坐盧多遜黜降，左右無敢言者。左拾遺、直史館宋準，因奏事盛言穆長者，有檢操，常惡多遜專恣，固非其黨也。上寤。於是，穆同知貢舉，預侍立，上見穆顏色餷瘁，謂曰：「卿何故如此，豈非黜降以來憂畏所致乎？」即日還穆舊官。
　　甲申，除福建諸州鹽禁，官賣之，斤為錢二十五。又以民乏銅錢，令於建州鑄大鐵錢【六】，與銅錢並行，尋罷之。
　　乙酉，斬孟州進士張兩。兩試吏部不合格，縱酒大罵於街衢中，言涉指斥，游徼吏捕以聞。上怒，故抵於法。同保九輩永不得赴舉，州長吏罰一季俸。
　　詔：「虔州【七】歲市鉛錫六萬斤，斤為錢二十九，增六錢。信州市鉛，斤為錢十五，增五錢。饒州市炭，秤為錢十，增三錢。」從轉運使張齊賢之請也。齊賢初除轉運使，辭日，上面命曰：「江左初平，民間不便事一一條奏。」齊賢曰：「臣聞江南舊以鐵為幣，今改用銅錢，民間難得，而官責課，頗受鞭撻，此最不便。」上曰：「漢時吳王即山鑄錢，江南多出銅，為朕密經營之。」
　　初，李氏歲鑄六萬貫，自克復，增冶匠，然不過七萬貫，常患銅及鉛錫之不給。齊賢乃訪得江南承旨丁釗，歷指饒、信、虔州山谷產銅、鉛、錫之所，又求前代鑄法，惟饒州永平監用唐開元錢料，堅實可久，由是定取其法，歲鑄三十萬貫，凡用銅八十五萬斤，鉛三十六萬斤，錫十六萬斤。齊賢即詣闕面陳其事。詔既下，頗有言其妄者，令中書召齊賢問訊，齊賢詞甚確，乃可之。丁釗亦得復補殿前承旨，掌銅場。或又言新法增鉛錫多者，齊賢固引唐朝舊法為言，始不能奪。然唐永平錢法，肉好周郭精妙，齊賢所鑄，雖歲增數倍，而稍為□惡矣。
　　國子監丞、知開封府司錄參軍事趙孚上言：「去歲豐稔，而科納弛慢，尚有逋租，苟非賞罰，何以懲勸。請自今諸縣令、佐凡歷三年，收賦稅並得依限齊足者，超資任以大縣；歷二年，違限不足者，降資授以小縣。」詔從之。
　　孚又言：「莊宅多有爭訴，皆由衷私妄寫文契，說界至則全無丈尺，昧鄰里則不使聞知，欺罔肆行，獄訟增益。請下兩京及諸道州府商稅院，集莊宅行人觽定割移典賣文契各一本，立為榜樣，違者論如法。」詔從之。（趙孚，未見。）
　　夏四月辛卯朔，詔：「凡州縣募職官，差定殿最之狀，分任遠近之地，以為升降，有司蓋有成法。自今京朝官釐務於外，秩滿曾經責罰及弛慢者，授以邊遠，其課績高者任以近地。」
　　先是，陳洪進發漳、泉丁男為館夫，給負擔之役。洪進既獻地，轉運使猶計傭取直，凡為銅錢二千一百五十貫，鐵錢三萬一千五百三十貫。民訴其事，壬辰，詔除之。上嘗覽福建版籍，謂宰相曰：「陳洪進止以漳、泉二州贍數萬觽，無名科斂，民亦不堪，比朝廷悉已蠲削，民皆感恩，朕亦不覺自喜。」
　　又嘗謂趙普曰：「前代亂多治少，皆繫帝王所為。朕撫御萬方，固不能家至戶到，但持其綱領，行其正道，以齊一之。鄉者偏霸掊克凡數百種，朕悉令除去矣。列塤五、七年，當盡減民租稅。卿記朕此言，非虛發也。」普曰：「陛下愛民之意，發於天心，惟始終力行之，天下幸甚。」
　　壬寅，以豐州刺史王承美為團練使，沒細都大首領越移為懷化大將軍，瓦瑤為歸德大將軍，耶保移邈二族首領弗香克浪買、乞黨族大首領歲移並為歸德郎將，賞其破契丹之功也。
　　泗州臨淮等縣民逋開寶七年官所貸米麥三千八百餘石，詔除之。
　　上謂宰相曰：「朕頃在藩邸，頗聞朝臣有不修操檢，以彊詞利舌，謗讟時事，陵替人物；或遣使遠方，不存事體，但規財用，此甚辱國。今朝行寧復有此等耶！若人人自修，豈不盡善。」宰相曰：「陛下敦崇風教，不嚴而治，輕薄之徒自然弭息矣。」上嘗作戒諭辭二付閤門，一以戒京朝官受任於外者，一以戒幕職、州縣官。丁未，令閤門於朝辭日宣旨勖勵，仍書其辭於治所屋壁，遵以為戒。
　　初，彌德超譖曹彬事成，期得樞密使。及為副使，大失望，官與柴禹錫同，而禹錫先授，班在其上，故德超常怏怏。一日，詬王顯及禹錫曰：「我言國家大事，有安社稷功，止得覴許大名位。汝輩何人，反居我上，更令我效汝輩所為，我實恥之。」又大罵曰：「汝輩當斷頭，我度上無執守，為汝輩所眩惑。」顯等告其事，上怒，命膳部郎中、知雜御史滕中正即訊之，德超具伏。壬子，德超除名，並親屬流瓊州。右拾遺、直史館開封李韶，德超貋也，亦坐責為殿中丞、知丹徒縣。
　　德超始因李符及宋琪之薦得事上，及符貶寧國司馬，德超任樞府，屢稱其冤。會德超敗，上惡其朋黨，令徙符嶺表。盧多遜之流崖州也，符白趙普：「朱崖雖遠在海中，而水土頗善。春州稍近，瘴氣甚毒，至者必死，不若令多遜處之。」普不答，於是即以符知春州，歲餘卒。
　　德超既敗，上悟曹彬無它，待之愈厚，臨朝累日不懌，從容謂趙普等曰：「朕以聽斷不明，幾敗大事，夙夜循省，內愧於心。」普對曰：「陛下知德超才幹而任用之，察曹彬無罪而昭雪之。有勞者進，有罪者誅，物無遁情，事至立斷，此所以彰陛下聖明也，雖堯、舜何以過此。」上由是釋然【八】。
　　改講武殿為崇政殿。
　　五月丙辰朔，河大決滑州房村，泛澶、濮、曹、濟諸州民田，壞居人廬舍，東南流至彭城界，入於淮。有司議大發丁夫塞之。上曰：「鄉者發民塞韓村決河水，不能成，俱為勞擾。」乃命出卒數萬人，賜以內府金帛命內客省使郭守文往護其役。
　　丁巳，相州言風雹害稼。
　　司天春官正襄城楚芝蘭上言：「京師帝王之都，百神所集。今城之東南，一舍而近，有地名蘇村，若於此為五福太一作宮，則萬乘可以親謁，有司便於祇事。何為遠趨江水以蘇臺為吳分乎？」議者不能奪。丁卯，詔從芝蘭議，徙建太一宮於蘇村，東上閤門使樂陵趙鎔督其役，仍令芝蘭及樞密直學士張齊賢同定祭法。
　　交州言占城國水陸象馬數萬來寇，率所部兵擊走之，俘斬以數千計。
　　右補闕、直史館洛陽董儼罷淮南轉運使，就知光州。儼狂躁務進，不樂外官，上疏求還京師，上怒，己巳，削史職，黜為祕書丞，仍知光州。
　　庚午，黎桓遣牙吏趙子愛以方物來貢，自稱權交州三使留後。表言：「去年十月，丁璿及其母率軍民以印綬與桓，桓即攝領府事。」上欲且除璿為統帥，命桓副之，或不可，則當送璿母子親屬等赴闕，塤璿至，乃畀桓節鉞。遣供奉官張宗權齎詔諭旨，令桓審處其一，亦賜璿璽書。桓專據其國已久，不聽命。
　　威塞節度使、判潁州曹翰在州歲久，專務苛酷掊斂，政事不治。上雖知之，以其有功，故優焉。會汝陰令孫崇望詣闕擊登聞鼓，訟翰部內為姦贓，私市弓弩、槍劍、長矛、鎧馬、具裝；又發民築烽臺，諸縣有寇盜，令舉烽以應城中；又擅部署牙吏，官賣鹽所得錢銀、民歲輸租粟及絲撓、絹，翰悉取其餘羨；又擅賦斂民以入己，侵官地為蔬圃果園；判官山元羽掌官□，翰又取其常額外錢五百萬、絹百疋。詔遣知雜御史滕中正乘傳往鞫之，獄具，法當棄市。百官集議，翰林學士承旨李昉等議，如有司所定。壬申，詔特削奪在身官爵，御史臺遣吏護送登州禁錮，其盜用官物及侵擅賦斂並徵之。
　　先是，關、隴貧民多流亡入蕃部，乙亥，詔所在長吏設法誘之，令復業。
　　令諸州掌物務官吏虧歲課當罰者，長吏以下悉分等連坐。
　　六月丙戌，左諫議大夫、知開封府邊珝卒。珝彊力，有吏幹，上方欲倚任，甚嗟惜之。
　　丁亥，以翰林學士、中書舍人李穆知開封府。穆剖決精敏，姦猾無所假貸，由是豪右屏跡，權貴不敢幹以私，上益知其才，始有意大用。
　　刑部郎中楊徽之、庫部員外郎孔承恭同考校京朝官殿最。
　　甲午，河南府言伊、洛、瀍、穀水皆漲，壞官寺民廬甚觽，死者以萬計。詔悉加賑□。
　　己亥，以宣徽南院使、兼樞密副使王顯為樞密使，宣徽北院使柴禹錫為南院使，兼樞密副使如故。
　　陝州言大水壞軍民廬舍千餘區。
　　戊申，以進士王世則等十八人送中書門下，特授大理評事、知令錄事，餘送流內銓，並授判、司、簿、尉。未幾，世則等移通判諸州，為簿、尉者改試大理評事、知令錄，明年郊禮畢，遷守大理評事。上因謂近臣曰：「朕親選多士，殆忘飢渴，召見臨問，以觀其材，拔而用之，庶使巖野無遺逸，而朝廷多君子爾。朕每見布衣搢紳，間有端雅為觽所推譽者，朕代其父母喜。或召拜近臣，必為擇良日，欲其保終吉也。朕於士大夫無所負矣。」
　　上又謂宰相曰：「唐置採訪使，蓋欲察官吏善惡，人民疾苦。然所命者，官高則權勢太重，官卑則威令不行，又所過州郡，承迎不暇，豈能審知利害，但虛有其名耳。曷若慎選髃才，各分任使，有功有過，賞罰分明。且國家選才，最為切務，人君深居九重，何由篃識，必須採訪。苟稱善者多，即是操履無玷，若擇得一好人，為益無限。古人言『得千良馬不若得一伯樂，得十利劍不若得一歐冶』，此言殊有理。朕孜孜訪問，止要求人，庶得良才以充任使也。」趙普曰：「帝王進用良善，實助太平之理，然於採擇，要在得所。蓋君子小人，各有黨類，先聖謂『觀過各於其黨』，不可不慎也。」上然之。
　　杭州進士吳鉉嘗重定切韻，及上親試，因捧以獻。既中第，授大理評事，史館勘書。鉉所定切韻，多吳音，增俗字數千，鄙陋尤甚。尋禮部試貢舉人，為鉉韻所誤，有司以聞，詔盡索而焚之。
　　己酉，□州太山父老及瑕邱等七縣民四千一百九十三人詣闕請封禪，觀察判官廖文鐸護送之，上謙讓不允，各賜束帛遣還。
　　右散騎常侍、判尚書都省徐鉉言：「都坐議事，其所議文案，自來俟髃臣坐定，止令一吏立讀訖，取官最高者一人先署名，觽人皆即隨署，殊不詳其事理。望自今議事，合歷翰林及臺省者，先以所議文案送翰林及兩省官看詳三日，送御史臺、尚書省各三日，令各為議。俟都坐會議日，更相詰難。既議定，乃赴禮部郎官集成議狀以聞。」從之。（此據本傳，鉉以八年六月一日罷直學士院為右散騎常侍，受詔判都省月日【九】，式附此議於六月末。）
　　右金吾衛上將軍王彥超與文明殿學士李昉、翰林學士宋白善。先是，昉、白詣之，時彥超年六十九，謂昉、白曰：「人言七十致仕，出何書？」昉具告之。故彥超遂託白草致仕表，於是再上得請。七月丁卯，以太子太師致仕。千牛衛上將軍許田吳虔裕時年已八十餘，性簡率，發言多輕肆，嘗語人曰：「我縱僵仆殿陛下，斷不學王彥超七十便致仕。」人傳以為笑。
　　中書舍人、參知政事郭贄與東上閤門使趙鎔有同府之舊。鎔憑恃請託，贄不從，鎔摭堂吏過失以聞。贄見上白鎔私謁，即召鎔廷辯。鎔辭屈，出為梓州都巡檢使。贄嘗因論事奏曰：「臣受不次之遇，惟以愚直上報。」上曰：「愚直何益於事？」贄曰：「雖然，猶勝姦邪。」贄飲酒過量，偶入對，宿酲未解，發言輕易，上怒，辛未，責授祕書少監。尋出知荊南府，俗尚淫祀，屬久旱，盛禱雨之具，贄始至，悉命撤去，投之江流，不數日，大雨。
　　郭贄既貶，中書惟趙普、宋琪。時普恩禮稍替，將復命相。廷臣謂工部尚書李昉宿舊，上欲用昉參知政事，以琪先入，當班列昉上。庚辰，琪加刑部尚書，昉守本官參知政事。
　　辛巳，詔開封府諸縣民田為河水所傷者，並蠲其租。
　　陝西、河北、峽路諸州皆言大水。
　　八月（宋朝要錄：辛卯，嶺南採珠貢真珠二千八百二十八觔。）
　　壬辰，德音釋死罪以下，大水故也。（宋朝要錄：制曰：堯、舜之功格天，不能逃陰陽之數；禹、湯之言罪己，所以致邦國之興。）
　　癸巳，詔：「桂州管內，先配民歲市沙糖，及茶園久荒【一○】，吏歲徵其課；先以官牛給與民，歲取租，牛死而吏猶督其直；關市征常額外【一一】，增錢百八十貫，並除之。」
　　丁酉，山後兩林蠻王遣其弟牟昂及子牟蓋、摩忙、卑媿、副使牟計等百三十九人以名馬來貢，詔授牟昂懷化大將軍，牟蓋等三人為歸德郎將，牟計等百二十二人並為懷化司戈。
　　詔自今應臨軒所遣官吏，並送中書門下，考其履歷，審取進止。時選用庶僚，不專委有司，皆引對觀其敷納，有可采者悉與超擢。復慮因緣矯飾，僥倖冒進，載加詳審之意，乃有是詔。
　　辰州言溪【一二】、錦、敘、富等四州內屬蠻，相率詣州，願比內地民輸租稅。詔遣殿直王昭訓與權沅陵縣令高象元、權辰溪縣【一三】令張用之分往四州仔細相度，察其民俗情偽，委得久遠利便可否，及按視管界山川地形畫圖來上。卒不許。
　　甲辰，詔：「諸道州府司理判官，比來悉以牙校為之，在其本部必有親黨，自今各於鄰近州府選彊明歷事者充。」尋詔仍舊，滿三年無遺闕者，與酬銟。（尋詔仍舊，乃十一月辛巳，今並書。）
　　樞密使石熙載，始以病足不能履步，多請告，及寢疾，上幸其第臨問，太醫診視，久之未愈，上表求解職。庚戌，罷為右僕射。
　　辛亥，詔增周公諡法五十五字，美諡七十一字為百字，平諡七字為二十字，惡諡十七字為三十字，仍令翰林學士承旨扈蒙、中書舍人王祜同詳定。蒙等上奏所增五十五字皆可用，其沈約、賀琛續廣諡，請廢不行。詔可。
　　太祖初，以扈蒙之言，詔盧多遜錄時政，月送史館，多遜訖不能成書。於是右補闕、直史館胡旦復言：「五代自唐以來，中書、樞密院皆置時政記，中書即委末廳宰相，樞密院即委樞密直學士，每月編修送史館。周顯德中，宰相李穀又奏樞密院置內庭日曆。自後因循闕廢，史臣無憑撰集。望令樞密院仍舊置內庭日曆，委文臣任副使者與學士輪次記錄送史館。」上采其言。是日，詔自今軍國政要，並委參知政事李昉撰錄，樞密院令副使一人纂集，每季送史館。昉因請以所修時政記每月先奏御後付所司，從之。時政記奏御，自昉始也。（會要云：時雖有時政記之名，但題雲送史館事件，至景德元年始題雲時政記。）
　　先是，每歲運江、淮米四百萬斛以給京師，率用官錢僦牽船役夫，頗為勞擾。至是，每艘計其直給與舟人，俾自召募，事良便。既而舟數百艘留河津，月餘不得去，上遣期門卒偵之，計吏自言：「有司除常載外，別科置皮革、赤堊、鉛錫、蘇木等物，守藏者不即受故也。」上大怒，詔書切責度支使，奪一月俸。
　　九月癸丑朔，初置水陸路發運於京師【一四】，以洛苑使許田王賓領濱州刺史【一五】，與儒州刺史許昌裔同知水路發運，軍器庫使領順州刺史王繼昇、駕部郎中劉蟠同知陸路發運。凡一綱計幾舟，每舟計所給挽船之直，悉以付主綱吏【一六】，令自雇民，勿復調發。凡水陸舟車輦送官物及財貨之出納，悉關報而催督之。自是貢輸無滯矣。
　　宿州言河水泛民田。
　　郭守文塞決河堤，久不成。上謂宰相曰：「今歲秋田方稔，適值河決，塞治之役，未免重勞。言事者謂河之兩岸，古有遙堤以□水勢，其後民利沃壤，或居其中，河之盛溢，即罹其患。當令按視，苟有經久之利，無憚復修。」戊午，遣殿中侍御史濟陰柴成務、（本志作太常丞劉錫，今從實錄及會要。）供奉官葛彥恭緣河北岸，國子監丞趙孚、殿直郭載緣河南岸，西自河陽，東至于海，同覽隄之舊址，凡十州二十四縣，並勒所屬官司條析隄內民籍、稅數，議蠲賦徙民，興復遙隄利害以聞。載，浚儀人也。
　　孚等使回，條奏曰：「臣等因訪遙隄之狀，所存者百無一二，完補之功甚大。臣聞堯非洪水不能顯至聖，禹非導川不能成大功。古者派為九河，始能無患，臣以謂治遙隄不如分水勢。自孟至鄆雖有隄防，惟滑與澶最為隘狹。於此二州之地，可立分水之制，宜於南北岸各開其一，北入王莽河以通於海，南入靈河以通於淮，節減暴流，一如汴口之法。其分水河，量其遠近作為斗門，啟閉隨時，務平均濟，通舟運，溉農田。如此，則惟天惠民，茂宣於德澤，分地之利，普洽於膏腴，既防水旱之災，可獲富庶之資也。」朝議以河決未平，重惜民力，寢其奏焉。時多陰雨，上以河決未塞，深憂之，謂宰相曰：「修防決塞，蓋不獲已，而秋霖薦降，役民滋苦，豈朕寡德，致其作沴乎？」趙普對曰：「堯水湯旱，時運使然，陛下勞謙勤□，過自刻責，下臣恐懼無所措，望少□宸慮，以塤天災弭息。」
　　甲子，詔：「臨淮、壽春浮梁，先禁馬高五尺以上，不得渡淮。今江、浙既平，吏猶守舊法，宜除之。
　　乙丑，上謂宰相曰：「朕視萬民如赤子，念其耕稼之勤，春秋賦租，軍國用度所出，恨未能去之。比令兩稅三限外特加一月，而官吏不體朝旨，自求課最，恣行捶撻，督令辦集。此一事尤傷和氣，宜下詔申儆之。」乃詔：「諸州長吏，察訪屬縣，有以催科用刑殘忍者，論其罪。凡政治善惡既書於吏部南曹歷子，仍別以其狀聞，當申黜陟。」又謂宰相曰：「民訴水旱，即使檢覆，立遣上道，猶恐後時。頗聞使者或逗遛不發，州縣慮賦斂違期，日行鞭箠，民亦塤檢覆改種。若此稽緩，豈朕勤□之意乎？自今遣使檢覆災旱，量其地之遠近、事之大小，立限以遣之。」
　　丙寅，上謂宰相曰：「荊湖、江浙、淮南諸州，每歲上供錢帛，遣部民之高貲者護送至闕下。民多質魯，無御下之術，篙工璙師，皆頑猾不逞，恣為侵盜，民或破產以償官物，甚無謂也。」乃詔自今直遣牙吏，勿復擾民。
　　丁卯，交州黎桓遣使來貢方物。
　　庚午，吐蕃諸戎以馬來獻，上召其酋長對於崇政殿，厚加慰撫，賜以束帛，因謂宰相曰：「吐蕃言語不通，衣服異制，朕以化外視之。自唐室以來，頗為邊患，以國家兵力雄盛，聊舉偏師，便可驅逐數千里外。但念其種類蕃息，安土重遷，儻加攘卻，必致殺戮，所以寘於度外，存而勿論也。」
　　癸酉，上謂近臣曰：「國家事不以大小，皆有利害。朕比閱工作，見削藤者，每藤一斤削去皴□，堪用者才三兩許，餘皆棄物。因念藤產南方，距京六七千里，水陸輦送，虛為勞費，宜諭廣南諸州，凡貢藤，但輸堪用者。又大通冶出鐵，每送作坊作兵器，復加烹鍊，十裁得四五，宜諭本冶，自今製成刀劍之樸，乃以上供。若此二事，計省力役不少，天下無限利害，官吏不能為朕經度。此固小事，當有大於此者，卿等宜思之。」
　　丙子，占城國遣使來獻馴象，能拜伏，詔養於寧陵縣。
　　丁丑，上以河決未塞，遣樞密直學士張齊賢乘傳詣白馬津，用太牢加璧以祭。
　　太平軍言颶風壞官寺民舍。
　　冬十月甲申，詔徵馬軍都指揮使、定州兵馬部署米信赴闕。
　　上以新譯經五卷示宰相，因謂之曰：「浮屠氏之教有皨政治，達者自悟淵微，愚者妄生誣謗，朕於此道，微究宗旨。凡為君治人，即是修行之地，行一好事，天下獲利，即釋氏所謂利他者也。庶人無位，縱或修行自苦，不過獨善一身。如梁武捨身為寺家奴，百官率錢收贖，又布髮於地，令桑門踐之，此真大惑，乃小乘偏見之甚，為後代笑。為君者撫育萬類，皆如赤子，無偏無黨，各得其所，豈非修行之道乎？雖方外之說，亦有可觀者，卿等試讀之，蓋存其教，非溺於釋氏也。」趙普曰：「陛下以堯、舜之道治世，以如來之行修心，聖智高遠，動悟真理【一七】，固非臣下所及。」
　　上又謂宰相曰：「近者內外政事，漸成條貫，遠近官吏，無不畏謹。朕思之，不覺自喜。日行好事，利益於人，便是修行之道。假如飯一僧、誦一經，有何功德，朕夙夜孜孜，固不為己，每焚香，惟願民庶安輯，不近理之事，斷不為也。大凡為君為臣，常宜兢畏，不可放逸。後唐莊宗夾河相持，千征萬戰，備嘗艱苦，天下甫定，便恣溺惑，不及三年，果致傾覆，若此可為鑒戒。」宋琪曰：「陛下勤儉於己，勵精政務，以百姓心為心，所謂『其身正，不令而行』也。」（焚香願民安輯等語，別本在十一月乙丑，今從寶訓，宜入此。）
　　戊子，詔祀土德於黃帝壇，珪、幣、牢具如太祠，俾祠官領之。
　　庚寅，賜諸軍校建茶有差，並賜諸軍翦草茶，人一斤。
　　戊戌，衛王德崇改名元佐，廣平郡王德明改名元佑【一八】，第三子德昌改名元休，第四子德嚴改名元雋，第五子德和改名元傑，皇姪孫德雍改名惟吉。惟吉，魏懿王子也，太祖甚愛之，視如己子，故與諸叔聯名。上即位，猶居禁中，於是出閤，始改名焉。
　　己酉，元佐進封楚王，元佑進封陳王，元休封韓王，元雋封冀王，元傑封益王，並加同平章事。
　　司徒、兼侍中趙普罷為武勝節度使、兼侍中。
　　十一月壬子朔，以刑部尚書參知政事宋琪、工部尚書參知政事李昉並本官同平章事。上謂曰：「世之治亂，在賞罰當否，賞罰當其功罪，無不治，或以為飾喜怒之具，即無不亂，與卿等戒之。」琪曰：「賞罰二柄，乃御世之銜勒。若馬無銜勒，何以控御？治天下者，苟賞罰至公，未有不致太平也。」昉初與盧多遜善，待之不疑，多遜屢譖昉，人或告昉，昉曰：「盧與我厚，不當爾。」於是上語及多遜事，昉頗為解釋，上因言：「多遜居常毀卿不直一錢。」昉始悟，上由此益重之。（別本載上與宰相論賞絲，在十月甲午。按宋琪此時未為宰相，今從琪本傳，附琪初拜宰相日也。）
　　癸丑，詔川、峽民祖父母、父母在，別籍異財者，前詔並棄市，自今除之，論如律。
　　甲寅，詔自今宰相序立宜在親王之上。李昉、宋琪等頓首請遵故事，上不許。琪等又叩頭固辭，久之，上曰：「宰相之任，實總百揆，與髃官禮絕【一九】。藩邸之設，止奉朝請而已。元佐等尚幼，欲其知廉損之道，卿勿多辭也。」琪等拜舞稱謝。
　　上撰蓮華心輪回文偈頌十部二百五十卷、回文圖十軸，示近臣。
　　高陽關捕得契丹生口，送至闕下，戊午，上召見，言契丹種族攜貳，慮王師致討，頗於近塞築城為備。上謂宰相曰：「戎人以剽略為務，乃修築城壘，為自全之計耳。曩者劉繼元盜據汾、晉，周世宗及太祖皆親征不利。朕決取之，為世宗、太祖刷恥，親禽繼元，今日視之，猶几上肉耳。當其保堅城，結北鄙為援，豈易制乎？」宋琪對曰：「臣少陷北庭，備知戎馬之數，自晉末始強盛，然種族蕃多，其心不一。自石嶺關之敗，平繼元，緣邊諸郡，頻有克捷。以臣度之，其部下攜貳必矣，國家不須致討，可坐待其滅亡。」
　　久之，上復謂宰相曰：「數有人自北邊來，偵知契丹事。自朝廷增修邊備，北人甚懼。威虜軍主財吏盜官錢，盡室奔入契丹，至涿州，州將不敢受，悉遣還。晉、漢微弱，邊陲無盡節之臣，率張皇事勢，以要恩寵，為自利之計。今之邊將，皆朕所推擇，咸能盡心，無復襲舊態也。幽州四面平川，無險固可恃，難於控扼。異時收復燕薊，當於古北口以來據其要害，不過三、五處，屯兵設堡寨，自絕南牧矣。」琪對曰：「范陽是前代屯兵建節之地，古北口及松亭關、野狐門三路並立堡障，至今石壘基堞尚存，將來平定幽朔，止於此數處置戍可也。況奚族是契丹世仇，儻以恩信招懷之，俾為外禦，自可不煩朝廷出師矣。」
　　己未，太一宮成，凡千一百區，命張齊賢等共視之。齊賢等言：「太乙，五帝之佐，天神之至貴者也。請用祭天之禮，殺其半又小損之。」上令增教坊伶官百人，自□祠至明，如漢制，每歲四立日行祠禮。（此據本紀。本志、實錄於明年八月丙申始書太一宮成，蓋誤也。）
　　丙寅，楚王元佐等五王同日赴中書視事。
　　巡檢河堤作坊使郝守濬責授慈州團練副使，坐不救河決，擅赴闕奏事也。
　　丁卯，宴餞趙普於長春殿，上賜普詩，普捧而泣曰：「陛下賜臣詩，當刻於石，與臣朽骨同葬泉下。」上動容答之。明日，謂近臣曰：「趙普於國家有大勳勞，朕布素時與之遊從，齒髮衰矣，不欲煩以機務，擇善地俾之臥治，因詩導意。普感極且泣，朕亦為之墮睫。」宋琪對曰：「普昨至中書，執御詩涕泣，謂臣曰：『此生餘年無階上答，庶來世得效犬馬之力。』臣既聞普此言，今復聞宣諭，君臣始終之分，可謂盡善矣。」
　　長春之宴，樞密使王顯等侍側，數視上庣，上怪而問之。顯等曰：「陛下所衣囐，文縷俱倒。」上笑謂曰：「朕未嘗御新衣，蓋澣濯頻所致耳。」上因言：「此雖偪下已甚，蓋念機杼之勞苦，欲示敦樸，為天下先也。」顯等拜舞稱謝。
　　壬申，以翰林學士李穆、呂蒙正、李至並為左諫議大夫、參知政事，樞密直學士張齊賢、王沔並為右諫議大夫、同簽署樞密院事。至，真定人。沔，齊州人也。穆等對於玉華殿，上謂之曰：「朕為官擇人，惟恐不當。今兩制之臣十餘，皆文學適用，操履方潔。穆居京府，尤號嚴肅，故茲銟擢，蓋惟公也。因思閭里間，每旦焚香祝天子萬歲，次則大臣眉壽，朕與卿等焉得不日思善事，以副億兆之禱耶！」穆等咸再拜謝。
　　上又曰：「朕覽前書，備見歷代治亂。大抵君臣之際，先要情通，情通則道合，故事皆無隱，言必可用。朕厲精求治，卿等為朕股肱耳目，設有闕政，宜悉心言之，斷在必行，采訪外事，條白於朕【二○】，雖浮泛之說，亦以聞也。凡人在下位，見當世之務不合理者，則怏怏於心，既列高位，得以獻可替否，盡展素所蘊蓄矣。或所言不中程度，亦當共議而更之，俾協於道。朕每行一事，偶有未當，久之尋繹，唯自咎責耳，固不以居尊自恃，使人不敢言也。」宋琪曰：「前代髃臣上章論事，或比之『觸龍鱗』。今陛下喻臣等以事無長短，並許敷奏。彼思賢若渴，從諫如流者，要未能比方聖德也。敢不竭誠，上副明詔。」
　　三佛齊國遣使來貢方物。
　　鹽鐵使王明言：「沿邊歲運銅錢五千貫於靈州市馬，七百里沙磧無郵傳，冬夏少水，負擔者甚以為勞。戎人得銅錢，悉銷鑄為器，郡國歲鑄錢不能充其用，望罷去。自今以布帛、茶及它物市馬。」從之。
　　己卯，詔河東、江、浙、川、峽、廣南官自今滿三考，並與除代。
　　庚辰，詔史館所修太平總類，自今日進三卷，朕當親覽。宋琪等言：「窮歲短晷，日閱三卷，恐聖躬疲倦。」上曰：「朕性喜讀書，開卷有益，不為勞也。此書千卷，朕欲一年讀篃，因思學者讀萬卷書亦不為勞耳。」尋改總類名曰御覽。
　　先是，上數召庭臣新安呂文仲、丹陽吳淑、無錫杜鎬等入禁中，令讀古碑及文選江、海諸賦。於是命文仲以著作佐郎充翰林侍讀，寓直御書院，與侍書王著更宿，而書學葛湍亦直禁中。每暇日，多召問文仲以經書，著以筆法，湍以字學。有孫景璠者，本杭州水軍，篆千字文為五十餘體以獻，上善之，詔取去黥文，隸御書院。宰相宋琪請授以官秩【二一】，上曰：「爵祿非所惜也，顧此人面痕尚在，豈稱冠帶乎？」琪固言之，乃授國子書博士。（此事不得其時，今附見。）
　　十二月壬午朔，令綏、銀、夏等州官吏，招誘沒蕃民令歸業，仍給復三年。
　　丁亥，河北、河東緣邊戍卒，人賜黃絹襦一；京城諸軍米人一斛。
　　淮海國王錢俶三上表乞解兵馬大元帥、國王、尚書中書令、太師、開府儀同三司等官，詔止罷元帥，餘不許。
　　癸卯，滑州言河決已塞，髃臣稱賀。先是，役丁夫十餘萬，功久不就，議者多請罷之，殿直劉吉確稱役不可罷，即令助郭守文監督，及是而隄成。未幾，河復決。
　　上謂宰相曰：「邇來場屋混淆，頗聞有僧道還俗赴舉者。此輩不能專一科教，可驗操履，他日在官，必非廉潔之士。進士先須通經，遵周、孔之教，或止習浮淺文章，殊非務本之道，當下詔切戒之。」甲辰，令諸州禁還俗僧道赴舉。進士免貼經，只試墨義二十道，皆以經中正文大義為問題。又增進士及諸科各試法書墨義十道。（進士增試律義，據本志增入，實錄、會要並闕之。雍熙二年又復貼經，罷試律。）
　　又詔諸道下第舉人依舊重請文解，不得準近例常赴貢部。（別本實錄在八月癸卯，今並書。）
　　丙午，右補闕、直史館胡旦獻河平頌，言逐盧多遜、出趙普事。其序略曰：「賊臣多遜，陰洩大政，與孽弟廷美□詛不道，共造大難。強臣普，恃功貪天，違理背正，削廢大典，架豪傑之罪，飾帝王之非，榛賢士之路，使恩不大賚，澤不廣洽。」（宋朝要錄，其序略曰：古之王者，必有大患，然後彰大聖，必有大災，然後成大功。賊臣多遜，陰洩大政，與孽弟廷美□詛不道，爰搆大難，賴天地社稷之福，聖皇之靈，覺而黜之。強臣普，恃功貪天，違理背正，搆豪傑之罪，飾帝王之非，榛賢士之路，使恩不大賚，澤不廣洽。八年夏，河擁積石，大決於滑，漂澶，蕩濮，浮曹，沈濟，灌於彭門，注於淮、泗，孟諸、鉅野，漫漫而海。獸無攸處，鳥無攸居，況於民人乎？漢家法制，以災異責三公。帝命有司明舉舊典，譴普於鄧，乃命臣守文役兵籍民，授以成算，是壅是塞，巨岸山峙，巨防岳載，洪流之迅奔，歸故道以長往。是天子前黜多遜，後譴普，防大患而遏大災，塞洪河之決，疏德澤之壅，彰大聖而成大功也。）
　　頌復有「逆遜投荒，姦普屏外」等語，上覽之震怒，召宰相謂曰：「旦詞意悖戾。朕自擢置甲科，歷試外任，所至悉無善狀。知海州日，為部下所訟，獄已具，適會大赦，朕錄其才而舍其過，乃敢恣胸臆狂躁如此！今朝多君子，旦豈宜尚列侍從耶？亟逐去之」！且下其頌史館。中書舍人、史館修撰王祜等奏旦指斥大臣，謗讟聖代，下流訕上，宜加竄斥【二二】。丁未，責旦為殿中丞、商州團練副使【二三】。
　　戊申，上於禁中讀書，自己至申始罷，有蒼鶴飛上殿鴟吻，逮掩卷乃去。上怪之，以語近臣，對曰：「上好學之感也。昔有鸛雀銜三鱣魚墮楊震講堂下，抑亦類此。」
　　宥州言戎人二萬觽入寇，巡檢李詢率所部蕃漢卒擊走之，斬首二千級。
　　己酉，詔：「戎人鬻馬，官取良而禁駑，又禁民私市，往來道死者甚觽，戎人少利，由是歲入之數不充。自今委長吏謹視馬之良駑者【二四】，印以識之【二五】，許民私市。」
　　福州言本州兼用鐵錢，銅錢三直鐵錢一，計贓為重輕，請自今悉以銅錢定罪，從之。
　　以懿州刺史田漢瓊為錦州刺史，錦州刺史田漢希為懿州刺史，皆五溪之酋也，願易其地，因而授之。
　　潭州言醴陵縣水中草變為稻。
　　先是，上謂趙普曰：「比諸軍頗有善治生者，蓋多方約束，不使橫費所致。且怨懟生於不足，此輩貪勇，復寡思慮，若從其橫費，雖倍給衣糧，亦當不足，計無所出，則為盜賊耳。晉、漢時軍糧皆紅腐不可食，今菽粟亦皆精好矣。」普對曰：「朝廷歲漕江、淮繥稻，概量饒足，營伍無所侵□，陛下訓以治生之道，致其贍濟，此豈晉、漢所當擬耶？」
　　是冬，軍士有夜劫民家者，上厚立賞捕之，既獲，悉戮於市。因諭諸軍篃索曾經罪罰凶猾無賴者，得百餘人，上不忍殺，以鐵鉗鉗其首，羈於本州，明年二月乃釋之，仍各賜錢三千。
　　是月，權知相州、右補闕、直史館田錫上疏言：
　　筦榷貨財，網利太密。躬親機務，綸旨稍頻。
　　所謂網利太密者，酒麴之利，但要增盈，商稅之利，但求出剩。或偶有出剩，不詢出剩之由，或偶有虧懸，必責虧懸之過。遞年比撲，只管增加，遞月較量，不管欠折【二六】。然國家軍兵數廣，支用處多，課利不得不如此徵收，筦榷不得不如此比較。窮盡取財之路，莫甚於茲，疏通貨殖之源，未聞適變，似不知止，殊無定期【二七】。今乞國家以關市之徵，定其常數；酒麴之利，授以常規。或偶有增加，不可於增加上更求出剩，或偶有虧折，即可令於出剩時補填。且如州縣徵科農桑稅賦，年豐則未聞加納，歲歉則許之倚徵，自然理得其中，民知所措。
　　所謂綸旨稍頻者，君有居上之威儀，臣有奉上之職業。君道務簡，簡則號令審而人易從，臣道務勤，勤則職業修而事無壅。臣伏見陛下憂民太過，視事太勤，每日早於崇德殿受百僚之朝，未日午於講武殿視萬機之事【二八】。或進呈甲仗，或揀閱軍人，或躬問縲囚【二九】，或親觀戰馬；自匭而進者，或詳其詞理，撾鼓以聞者，或詢彼冤誣。蓋陛下慮四聰或有所未達，萬機或有所未知，文王之心，遂乾乾而夕惕，成湯之意，貴孜孜於日新。然陛下何不移此勤勞而勞於求賢，何不改此精專而專於選士！諫官則寘之左右，御史即委以糾彈，給事中當材者許之封駮詔書，起居郎有文者命之紀錄言動。百職如是各舉其業，千官如是各得其人，則何憂事不允釐，何慮民不受賜！今有司指揮，多以劄子取聖旨，官員注擬，必須引見聽敕裁，事若允當則既由宸衷，事若未當則亦歸睿斷。如此皆勞天聽，安用有司！致陛下視事太勤，憂民太過。況宮闕乃尊嚴之地，軒墀列清切之班，可以延佇賢良，詢求理道，豈宜使押來囚繫，或病患軍人，或虛詞越訴之徒【三○】，或僥倖希恩之輩，引之便殿，得面天顏！陛下則隨事指揮，臨時與奪，其閒有驟承顧問，上懼天威，或偶有敷陳，稍愜聖旨，怯懦蹇訥者口雖奏而未盡其心，姦詐辨詞者言雖當而未必有理。陛下或賜之恩澤，或寘以刑名，然睿覽周通，出令固無於枉濫，而帝廷清肅，終朝豈稱於喧囂！加以條理事宜，或傷頻併，施行詔敕，遂至稠重。書曰「臨下以簡」，又曰「御觽以寬」。御觽不以寬則獲罪者多，臨下不以簡則從令者少。況帝王有常道，禁令有常程，施令貴乎必行，設禁貴乎必止。若令之無節，奉而行之者必難；禁之無時，遵而止之者亦寡。
　　臣所謂網利太密既如彼，綸旨稍頻又如此。願陛下□臣敢言之罪，察而審之，望陛下聽臣敢諫之言，擇而行之。
　　臣復有未諭聖意之事三，又有奏請可行之事二。
　　未諭者，今內職諸司各有公署，禁林近侍各有本廳，中書是宰相視事之堂，相府是陛下優賢之地。今則於中書外廡置磨勘一司，較朝臣功過之有無，審州郡勞能之虛實。睠言是職，本屬考功，豈考功之職不修，而磨勘之名互出，殊非雅稱，深損大綱。此臣所謂未諭聖意之事者一也。其次，御史臺本不禁人，今為繫囚之所，大理寺舊來置獄，今為檢格之司。況授人之職者，本貴當材，鞫獄以情者，自然無濫。或諸侯有大過，或百姓有深冤，乃命臺官委為制使，憲府之風規自別，刑曹之按鞫無疑。今則或撾鼓聞天，虛詞詣闕，多差殿直、承旨，使為制勘使臣，殊非理公之才，驟委鞫人之罪，其間有未明推劾，因致淹延，或未曉刑章，妄加深刻。既臨以制書之命，寘乎縲紲之中，人畏嚴威，誰敢拒捍，及當錄問，皆伏□詞。雖罪至徒流【三一】，必該申奏，然按既圓備，即遽施行。豈無陷於非辜，豈無失於有罪，虧陛下慈仁之旨，損朝廷欽□之恩！此臣所謂未諭聖意之事者二也。臣每讀史書，至於文集，或匹婦有貞廉之節，野人有孝行之風，尚旌彼門閭，或賜以粟帛，將以勵澆漓之俗，亦以行風教之規，修身者由此彰名，尚義者因茲立節。今國家官寮遠宦【三二】，不得般家，父母雲亡，不得離任。墨縗視事，寧安孝子之心！明詔未行，深損聖人之教。此臣所謂未諭聖意者三也。
　　河朔數州，衙前軍將應宣命配來者，多江南、兩浙之人。雖曾有赦文，許令自便，然各無去著，猶係職名。其閒有不請衣糧，只望差使，設有得該請受，多是折支。時寒無衣，日餒無食，老小相聚【三三】，凍餓貧窮，羇旅無圖，咨嗟愁苦。與其配之而無用，孰若捨之而放歸。此乃可言者一也【三四】。國家封疆甚廣，州縣至多。令錄闕員，據資勞而遷授，簿尉滿任，循歲月以除移。其閒廉吏雖多，抑亦貪夫不少。貪者偶無彰露，刑罰寧加？廉者未有升聞，旌酬弗及。言乎賞勸，似未精詳。宜委諸州，篃令申奏州有幾縣，縣有幾員，奏其善者則不善者自彰，奏其廉者則不廉者自顯。或就加銟飾，或聊與轉遷，則廉能者既有所歸，猥濫者寧無自愧。揚清激濁，實為致理之先。易俗移風，宜自親民之始。此臣所謂可言者二也【三五】。疏入，不報。（此據錫奏議，錫自注云七年十二月十四日自相州入遞。又據錫睦州所上疏，言六年九月十三日上疏，蒙詔銟，七年十二月十四日再上疏即不報，其不報者乃此疏也。）
　　是歲，賜譯經院額曰「傳法」，令兩街選童子五十人，就院習梵學、梵字，從天息災等所請也。
　　塔坦國遣使唐特墨與高昌國使安骨盧俱入貢。骨盧復道夏州以還。特墨請道靈州，且言其國王欲觀山川迂直，擇便路入貢，詔許之。
　　荊湖南、北路轉運使李惟清入奏事，上問曰：「荊湖管內累年豐稔，又無徭役，民閒舒蘇否？」惟清曰：「臣見官場賣鹽，斤為錢六十四足，百姓每以三數斗稻價方能買一斤，此亦甚不易也。」乃詔斤減十錢。（此事不知的是何時，五年七月戊申，惟清自湖北運判改運副，八月己卯遷使，七年九月戊戌兼總南路，九年六月乙酉徙京西，其入奏不知何年，今附八月之末，本紀附五年之末，要未可據也。）惟清，下邑人，嘗為涪陵尉。民尚淫祀，疾病不療治，聽命於巫。惟清始至，禽大巫笞之，民以為必及禍。他日，又加箠焉，民知不神。然後教以醫藥，稍變其風俗。時遣宦官督輸造船木【三六】，縱恣不法，惟清奏殺之。由是知名。
　　注　　釋
　　【一】軍中謂之月頭銀「謂」原作「為」，據宋本、宋撮要本、閣本改。
　　【二】左衛將軍陳從信為度支使「左」原作「右」，據同上各本及本書卷二三太平興國七年四月乙丑編改。
　　【三】罕有兼備「兼」原作「周」，據宋本及編年綱目卷三、續通鑑卷一一改。
　　【四】舉年五十以上通經者備宮僚「宮僚」原作「官僚」，據宋本、閣本改。
　　【五】諸科五百一十六人遂並為定製按宋本於「五百一十六人」下作「並賜進士及第；進士五十四人，諸科百十七人，同出身。賜宴始就瓊林苑，其後遂為定製。」宋會要選舉二之二作「賜新及第進士宴於瓊林苑，自是遂為定製」。編年綱目卷三略同會要。原刊「五百一十六人」下當有脫誤。
　　【六】令於建州鑄大鐵錢「令」原作「今」，據閣本及通考卷九錢幣考、宋史卷一八○食貨志改。
　　【七】虔州原作「處州」，據宋本、閣本及長編紀事本末卷一一改。
　　【八】上由是釋然「上」字原脫，據宋本補。
　　【九】受詔判都省月日「都」原作「督」，據本編正文改。又此句意晦，當有脫誤。
　　【一○】及茶園久荒「及」原作「乃」，據閣本及太宗實錄卷二六改。
　　【一一】關市征常額外「常」原作「商」，據太宗實錄卷二六改。
　　【一二】溪原作「奚」，據太宗實錄卷二六，宋會要蕃夷五之七四、宋史卷四九三蠻夷傳改。
　　【一三】辰溪縣原作「辰奚縣」，據閣本改。按宋辰州屬縣有辰溪。
　　【一四】初置水陸路發運於京師「初」原作「詔」，據宋本及續通鑑卷一一改。
　　【一五】以洛苑使許田王賓領濱州刺史「濱州」，宋本及宋會要職官四二之一五、宋史卷二七六王賓傳均作「演州」，太宗實錄卷二六則作「潭州」。
　　【一六】悉以付主綱吏「付」原作「附」，據閣本及續通鑑卷一一改。
　　【一七】動悟真理宋本、宋撮要本作「洞悟真理」。
　　【一八】廣平郡王德明改名元佑「元佑」原作「元祐」，據宋本、宋撮要本、閣本及太宗實錄卷二六改。下同。
　　【一九】與髃官禮絕「官」原作「臣」，據宋本、宋撮要本及太宗實錄卷二六、編年綱目卷三改。
　　【二○】條白於朕「白」原作「目」，據宋本、宋撮要本改。
　　【二一】宰相宋琪請授以官秩「授」字原脫，據宋本、宋撮要本補。
　　【二二】宜加竄斥「斥」字原脫，據宋本、宋撮要本補。太宗實錄卷二七及宋會要職官六四之三均作「宜加竄逐」。
　　【二三】責旦為殿中丞商州團練副使「副」字原脫，據同上書補。
　　【二四】自今委長吏謹視馬之良駑者「視」原作「市」，據太宗實錄卷二七、宋會要兵二二之一改。
　　【二五】印以識之「識」原作「試」。按同上書並作「刻毛以記」，宋史卷一九八兵志則作「即印識之」。「識」、「記」意同，「識」、「試」蓋以形似而致誤，今據宋史改。
　　【二六】不管欠折「欠折」原作「次折」，據宋本、宋撮要本、閣本及田錫咸平集卷一上太宗條奏事宜改。
　　【二七】殊無定期「殊」原作「除」，據宋本、宋撮要本，及上引咸平集改。
　　【二八】未日午於講武殿視萬機之事「未」，上引咸平集作「至」。
　　【二九】或躬問縲囚「躬」原作「窮」，據宋本、宋撮要本及上引咸平集改。
　　【三○】或虛詞越訴之徒「詞」原作「誣」，據同上書改。
　　【三一】雖罪至徒流「徒流」原作「流徒」，據同上書改。
　　【三二】今國家官寮遠宦「官寮」原作「宮寮」，據宋撮要本及上引咸平集改。
　　【三三】老小相聚「小」原作「少」，據宋本及上引咸平集改。
　　【三四】此乃可言者一也「言」原作「行」，據各本及上引咸平集改。
　　【三五】此臣所謂可言者二也同前。
　　【三六】時遣宦官督輸造船木「宦」字原闕，據宋史卷二六七李惟清傳補。
