卷二十二
　　起訖時間 起太宗太平興國六年正月盡是年十二月
　　卷　　名 續資治通鑑長編卷二十二
　　帝　　號 宋太宗
　　年　　號 太平興國六年（辛巳，981）
　　全　　文
　　春正月庚子朔，御乾元殿受朝。
　　癸卯，以保寨軍為保州，以梁門口寨為靜戎軍。
　　乙巳，詔曰：「百里之長，字民之要官也。今縣邑廣而闕員多，選曹拘以常調，歷年未補，非所以振淹土，惠吾民也。適變通方，宜從新制。其令諸路轉運使下所屬州，令長吏擇其見任判、司、簿、尉之清廉明幹者，具以名聞。當驛召引對，授以知縣之任焉。」（呂源曰：出宰百里，最近於民。祖宗勤□民隱，故擇宰令必引對，親視才而授之。雖一命初任，亦臨軒顧問，臣已釋於前矣，況乎百里之重乎。）
　　辛亥，易州言破契丹數千觽，斬首三百級，馬五百匹【一】，器甲以千數。
　　乙卯，建易州大保寨為平寨軍。（實錄又於此月丙寅書改靜戎軍為靜安軍。按周顯德二年三月辛未，於深州下博縣李宴口置靜安軍。雍熙二年，軍始廢。自周置即軍名靜安，未嘗更名靜戎也。或者靜安亦嘗更名靜戎，而史失不記，及是別置靜戎軍於梁門寨，乃還靜安故名耶？會要與實錄同，然都不記改靜安為靜戎在何時，恐實錄、會要相承致誤，今削去不書。）
　　丁卯，令諸道轉運使察訪部內官吏，有履行著聞、政術尤最及文學茂異者，各舉二人。
　　是月，遣八作使郝守濬等分行河道，抵於敵境，皆疏導之。又於清苑界開徐河、雞距河五十里入白河。由是關南之漕悉通濟焉。（此據河渠志。）
　　三交西北三百里地名固軍，溪谷險絕，敵之所保，多由此入侵。潘美潛師襲之，敵棄城遁。軍使安慶以其族來降【二】，因積粟屯兵守之。自是敵不敢侵軼，邊民以安。（安慶來降，實錄無之。據潘美行狀乃六年正月事，今附月末。徐度國紀繫之四年八月癸亥，又雲三交口即固軍，誤也。）
　　二月癸巳，詔曰：「古者懋建庶官，分治百職，考其幽明之狀，以申黜陟之典，今則無聞焉。故京朝官釐務於外者，咸給以御前印紙，令書治跡，而主司不能彰明臧否【三】，但以細碎之事混淆其間，非所以副朕詳求之意也。自今循常之務，非課最者，不得書為勞績，其殿、犯無有所隱。」（宋朝要錄，詔曰：朝廷申懲勸之道，立經久之規。應髃臣掌事於外者，悉給御前印紙，所貴善惡無隱也。自今出使臣僚，在任勞績非尤異者不得批書，曾有殿、犯，不得隱匿。）
　　丁酉，令髃臣居喪被詔起復者，須卒哭朝謁，其俸料自詔下日給之。
　　國初，以供奉官、殿直、承旨為三班，隸宣徽院。三班多貴族子弟，豪縱徼倖，未立程準，而奉使者多訴勞逸不均。是月，始命御□副使洛陽楊守素等點檢三班公事，權以內客省使廳事為局，總其名籍，差定其職任，考其殿最焉。（此據會要及楊守素傳也。實錄於雍熙四年七月庚辰書詔置三班院，以蔚進掌其事，然後書三班訴勞逸不均，鴜誤也。）
　　東京官賣塞，斤為錢二百，詔減五十。
　　三月丁未，令諸司職掌，自今遷轉只於本房本司，無得越局。
　　己酉，山南西道節度使、同平章事德芳卒，年二十三。贈中書令，追封岐王，諡康惠。
　　癸丑，詔曰：「峽路轉運使言，知渝州路憲、知開州蜔士堯、知達州張元等弛慢不治，並已衝替。宜令諸路轉運使察部下官吏，有罷軟不勝任、怠惰不親事【四】及黷貨擾民者，條其事狀以聞，當遣使按鞫。其清白自守、幹局不苛，亦以名聞，必加殊銟。」
　　丙辰，以霸州淤口寨為破虜軍，雄州新鎮為平戎軍【五】。
　　丁巳，高昌國王阿廝蘭漢始自稱西州外生師子王，遣都督麥索溫來貢方物。
　　戊午，通遠軍使、羅州刺史董遵誨卒，詔遣中使護其喪歸葬京師，賻賵加等，錄遵誨子嗣榮為殿直。
　　己未，以淮南節度副使崔仁冀為衛尉卿，淮海王俶言其才可用故也。
　　交州行營言破賊軍萬五千觽於白藤江口，斬首千餘級，獲戰艦二百艘，甲鎧以萬計。於是，侯仁寶率前軍先進，孫全興等頓兵花步七十日以塤劉澄，仁寶屢促之不行。及澄至，並軍由水路抵多羅村，不遇賊，復擅還花步。賊詐降以誘仁寶，仁寶信之，遂為所害。有二敗卒先至邑市，奪民錢，轉運使周渭捕斬之，後至者悉令解甲以入，民乃安。時諸軍冒炎瘴，又多死者，轉運使許仲宣馳奏仁寶戰沒，且乞班師，不待報，即分屯諸州，開庫賞賜，給其醫藥，謂人曰：「若竣報，則此數萬人皆積屍於廣野矣。」乃上章自劾，詔書嘉納之，遣使就劾澄等【六】。會王僎病死，澄與賈湜並戮於邕州市。徵全興等下獄，全興伏誅；陳欽祚、郝守濬，崔亮皆責授團練副使，欽祚慶州，守濬磁州，亮嵐州。贈仁寶工部侍郎，官其二子。（孫全興伏誅，陳欽祚等責降，實錄在十一月丁巳，侯仁寶贈官在明年二月庚寅，獨不知戮劉澄等是何月日，今並書於此。呂源曰：太平興國五年七月，孫全興等平交州。庚戌，全興等辭赴嶺南，詔引進使梁迥供帳於玉津園餞之。嗚呼，全興等以小官奉使，恩禮既隆，責任益重，數路勞費以供是役，兩界赤子陷於兵刃者，不知多少之數也！全興不能體國，乃與侯仁寶較毫釐之利，有彼我之分，遂無成功，誤國大事，償之一死，不為過也。）
　　詔：「諸州大獄，長吏不親決，胥吏旁緣為姦，逮捕證左，滋蔓踰年而獄未具【七】。自今長吏每五日一慮囚，情得者即決之。」上不欲天下有滯獄，乃建三限之制，大事四十日，中事二十日，小事十日，不須追捕而易決者無過三日。（三限，別本實錄繫之五月丙辰，今從本志。）
　　又詔：「囚當訊掠，則集官屬同問，勿委胥吏搒決。」（別本實錄在四月丁丑，今從本志附三限後。）
　　夏四月戊辰，廢湖州織羅，放女工五十八人。
　　辛未，幸太平興國寺、相國寺禱雨。
　　上躬親聽斷，京城諸司獄有疑者，多臨決之。是歲，自春涉夏不雨，上意獄訟有冤濫。會歸德軍節度推官李承信市鰃有爛者，笞園戶，病創數日死。己卯，承信坐棄市。
　　丙戌，高麗國遣使來貢方物。
　　禁東、西川諸州白衣巫師。
　　五月辛丑，契丹以七千人入侵平寨軍，守將擊走之，所殺獲甚觽，詔折之。（此據別本實錄，恐即是六月丙子所奏也，然別本特以為二事，當考。）
　　癸丑，令內侍省細仗內先衣黃者並衣碧，吏部黃衣選人改為白衣選人。
　　甲寅，遣供奉官王延德、殿前承旨白尚勳使高昌。
　　己未，德音降死罪囚，流以下釋之，禱而雨故也。
　　太子中允潘昭緯知天長軍，擅增價鬻官茶，為商人所訴。乙丑，昭緯坐除籍為民。
　　六月甲戌，贈太尉、中書令、諡文惠、司空、平章事薛居正卒【八】。居正風度緓偉，操行方正。為相任□簡，不苛察，士君子以此多之。其妻悍□，不生育。惟吉其養子也，有勇力，不習文，與沈繼宗等俱拜官，獨授諸衛將軍，喜聲色，交遊非類，居正不能止。於是，上臨其喪出涕，其妻拜於喪側，上存撫數四，素知惟吉之行，因問：「不肖子安在？頗改節否？恐不能負荷先業，奈何？」惟吉伏喪側，聞之驚懼，愧赧不起。自是盡革故態，謝絕素與交遊者，居喪甚得禮。既而多延接賢士大夫，亦稍涉獵書史。上知其修飾，故數委以大藩，所至稱治，累遷左千牛衛大將軍。遭母喪，故事，卒哭當起復，惟吉懇求終制，優詔不許，時論異之。
　　丙子，平寨軍言破契丹萬餘觽。（此據實錄，別本實錄亦同，恐即五月辛丑日事。本紀無之，當考。）
　　秋七月丙申朔，延州言大水溢入城，壞官寺民舍千六百區。
　　上將大舉伐契丹，遣使賜渤海王詔書，令發兵以應王師。其略云：「聞爾國本為大藩，近年頗為契丹所制。爾迫於兵勢，屈膝事之，讒慝滋多，誅求無已，雖欲報怨，力且不能。所宜盡出族帳，助予攻取，俟其翦滅，當行封賞。幽薊土宇，復歸中朝，沙漠之外，悉以相與。」然渤海竟無至者。
　　河中府、鄜州皆言大水。
　　乙卯，嵐州言戎人五十三戶三百六十三口內附，遣戍卒迎之，為敵騎所邀，因擊破其觽，斬首十七級。
　　初，上幸大名，彰德節度使李漢瓊以鎮州兵馬鈐轄見於行在，陳計策，頗合上意，即日命為滄州都部署，賜戰馬、金帶、寶劍、戎具以寵之。於是被疾，召還京師。八月乙丑朔，上親幸其第問勞，賜白金萬兩。及卒，贈中書令。漢瓊無嗣，上聘其女為皇第四子德嚴夫人。（漢瓊為滄州都部署，實錄不載，今附見。皇子德嚴，後改名元份【九】。）
　　庚午，詔免兩浙東北路轉運使王德裔，仍削兩任，追先所賜白金千兩，坐簡慢不親事，部內不治也。
　　寧州言大水。
　　乙酉，詔諸道知州、通判、知軍監縣及監榷物務官，任內地滿三年，川、廣、福建滿四年者，並與除代。
　　詔州縣官坐事配流諸州者，改隸京百京。（按此條疑有脫誤。）
　　九月乙未朔，日有食之。
　　舊制，賜敕葬者，皆內諸司供帳。或言其不便，戊戌，始令所在州府，以官錢賃僦。
　　東上閤門使程德玄攀附至近列，上頗信任之，觽多趨其門，或言其交結太盛，庚子，出為崇信行軍司馬。（別本雲坐懈於事，而不副所任。今不取。）
　　先是，中書請以著作郎洪雅田錫為京西北路轉運判官，錫不樂外職，拜表乞居諫署，且獻昇平詩二十章，上悅之。翌日，改授右拾遺、直史館。時盧多遜專大政，有司受髃臣章奏，不先稟多遜則不敢通。錫初從幸大名，欲獻平戎歌，多遜許之，始得進御。又嘗詣閤門獻書，請皇帝東封，其書不實封，且言已白多遜，閤門吏乃受其書，又令錫依常式署狀云：「不敢妄陳利便，希望恩榮。」錫自念有言責，欲關說於上，猶如此委曲，事體非便，乃貽書多遜，乞自今諫官上章勿令閤門署具狀，多遜不悅。
　　壬寅，以錫為河北南路轉運副使。錫因入辭，直進封事曰：（國史田錫傳載，諫官閤門署狀書雲獻趙普，真宗實錄亦云。謹按，普復入相，乃六年九月辛亥，在錫為河北轉運後凡十日。又實錄載錫所獻書比本傳尤詳，書言從駕大名及二月十六日請皇帝東封，皆非普當國時，明甚。書又言相公佐先帝取吳越，事今上平並汾，其稱多遜，亦明甚。不知兩朝史官何以如此差誤也，使趙普蒙此惡聲，豈不噃乎？今別取錫所著咸平集，檢其謝敕書銟諭表、獻宰相書、昇平感遇詩參考日月，蓋錫自太平興國五年九月二十三日由著作郎除左拾遺、直史館，至今年八月十五日獻多遜書，九月授河北轉運，十三日入辭，遂上封事。十九日敕書銟諭，但不記授河北轉運之日耳，今據實錄，在壬寅初八日也。其他則用錫書、表等辭刪修，仍略其日，以便筆削。按錫為諫官幾一年，蓋未嘗言事，詣閤門一再所獻，皆歌頌盛德耳。至是始敢直言，故其昇平感遇詩云「皁囊初上聊供職」也。為諫官幾一年，事之可言者固多矣，而多遜逆閉其途，雖有章疏亦不得通，非因出使入辭，實封直進御座，則雖太宗之聖，終亦不聞此也。嗚呼，姦臣之蠹國，豈不甚哉！）
　　臣職在箴規，理難循默，敢獻軍國要機者一，朝廷大體者四，惟陛下留神察之。
　　夫賞不踰時，國之令典。頃歲王師薄伐，克平太原，未賞軍功，逮茲二載。今范陽堅壁，竊據疆封，獯鬻薦居，不修朝聘，若煩再駕，固當用兵，雖稟宸謀，必資武力。願陛下因郊禋、耕耤之禮，議平晉之功而賞之，則駕馭戎臣，莫茲為重，此要機之一也。（按：四年十月乙亥已行太原之賞，錫今猶以為言，或者賞未篃及故也。）
　　今交州未下，戰士無功，春秋謂「老師費財」，兵書曰「鈍兵挫銳」。臣聞聖人不務廣疆土，惟務廣德業，聲教遠被，自當來賓。臣嘗讀韓詩外傳，周成王時，越裳九譯來貢，周公問之，曰：「本國天無迅風疾雨，海不揚波三年矣。意者中國有聖人，盍往朝之。」是知不必加兵，自然內附。交州謂之瘴海，得之如獲石田。願陛下念征戍之勞，思用度之廣，愛人惜力，無屯兵以費財，修德服荒，無略內以勤遠，亟詔執事，□其誅鋤，又何必蕞爾蠻陬，勞於震怒，此大體之一也。
　　案六典：左右拾遺、補闕，掌供奉諷諫，凡發令舉事，有不便者，小則上封，大則廷爭；給事中職在封駮詔書，封謂封還不行，駮謂駮正所失；起居郎、舍人立赤墀之上，記錄言動，即古左、右史之任也。邇來諫官廢職，制詔有所未當，給事中不敢封還駮正，遺、補亦不敢直言其失，起居郎、舍人不得升陛紀言動，聖朝美事或有所遺，陛下德音或有不錄。又御史不能彈奏，左、右丞今尚闕員，中書舍人典掌書命，未聞訪之以事。臣意其各有所蓄，欲待顧問，望因清燕召而訪之，俾盡悃誠，以觀器業。又集賢院雖有書籍而無職官，祕書省雖有職官而無圖籍。伏讀去年九月丁未詔書，戒勵百官，並於朝堂習儀及委憲司糾察。斯鴜復古道，振朝綱，然但見習儀，未見舉職，若職業各舉，則威儀自嚴。願陛下擇才任之，使各司其局，此大體之二也。
　　今□縣平寧，京師富庶，軍營馬監，靡不恢崇，佛寺道宮，悉皆輪奐。加又闢西苑，廣御池，雖周之靈囿、漢之昆明，未足為比。唯尚書省前代所建，湫隘尤甚，郎曹無本局，尚書無本廳，官司相參，何以區別？至於九寺、三監，寓天街之兩廊，狹室蕭然，具體而已。禮部無貢院，每貢士試，或就試武成王廟。是豈太平之制度耶？慾望別修省寺，用列職官，此大體之三也。
　　每於衢路，頗見羈錮之囚，荷以鐵枷，不覺自駭。案獄官令，枷杻有長短，鉗鎖有輕重，尺寸斤兩，並載刑書，未有以鐵為枷者也。昔唐太宗觀明堂圖，見人之五臟，皆麗於背，遂減徒刑。況隆平之時，將措刑不用，於法所無，去之可矣，此大體之四也。即賜詔書曰：「省所上書，陳古諷今，有犯無隱，居獻替之地，揚蹇諤之風，尋繹久之，深所嘉尚。然邦國之事，抑有由焉。朕以交趾稱藩，代修職貢，昨聞賊臣篡奪，害其主帥之家，聊舉師徒，用申赴救，非貪土地，尋罷干戈。京西閒田，勢本窪下，不可樹蓺，止為污瀦，因而鑿池，用停水潦，戈船習戰，可威外夷，調役軍卒，不煩農民。髡鉗之刑，前王所用，比之劓刖，蓋有等差，朕以誅死之囚【一○】，貸其斷頸之戮，遂設此法，以全其生，實免鈇鑕之誅，且非炮烙之酷。其餘申明經制，皆是舊章，方屬承平，漸期振舉。覽茲獻納，嘉乃忠勤，自今有所見聞，無辭獻替。斷之在獨，出自朕躬，勉於盡規，以副虛□□（□□一）□。」因賜錢五十萬。
　　或謂錫曰：「今日之事鮮矣，宜少晦以遠讒忌。」錫曰：「事君之誠，惟恐不竭，且天植其性，豈一賞可奪耶！」
　　至河北，復驛書言邊事，曰：「夫動靜之機，不可妄舉。動謂用兵，靜謂持重。應動而靜則養寇以生姦，應靜而動則失時而敗事。今北鄙驛騷，蓋亦有以居邊任者，規羊馬細利為捷，矜捕斬小勝為功，起釁召戎，實由此始。伏願申飭將帥，謹固封守，還所俘掠，許通互市，使河朔之民得務三農之業，不出五載，可積十年之儲。前歲俶擾邊陲，親迂革輅，今茲張皇聲勢，頗動人心。若玁狁來侵，六龍夙駕，烽煙既息，萬乘方歸，是皆失我機先，落其術內，勞頓耗斁，可勝言乎？軍國大端，固當謹始，戎族未亂，無煩強圖，敵勢未衰，何勞力取。願考古道，務恢遠猷，示綏懷萬國之心，用駕馭四夷之策，事戒輒發，理在深謀。」
　　又謂：「安危之理不可輕言。國家務大體，求至理則安；舍近謀遠，勞而無功則危。為君有常道，為臣有常職，是務大體也。上不拒諫，下不隱情，是求至理也。帝王之道，忌萌欲心。漢武帝躬秉武節，遂登單于之臺，唐太宗手結雨衣，往伐遼東之國，率義動之觽，徇無厭之求，輸常賦之財，奉不急之役，是舍近謀遠也。沙漠窮荒，得之無用，櫱芽繁衍，殺之更生，是勞而無功也。位卑秩下，敢言者少，言而見聽則進而無疑，言而不從則退而懼罪。」又謂：「利害相生，變易不定，故兵書曰：『不能盡知用兵之害者，不能盡知用兵之利。』鴜事有可進而退，則害成之事至焉，可退而進，則利用之事去焉。能審利害則為聰明，以天下之耳聽則聰，以天下之目視則明。惟此聰明，在無壅塞，盡去相蒙之弊，乃協先知之神。」又謂：「取捨不可以有惑，思慮不可以不精。國家圖燕以來，兵連未解，財用不得不耗，人臣不得不憂。恢復弔伐之名，雖建洪業，可否禍福之實，宜留聖心。願陛下積其思慮，決其取捨，無使曠日持久也。」（據錫本傳，錫為河北轉運即上此疏，太宗嘉之。按錫睦州所上疏，具言六年九月十三日上疏蒙詔銟，七年十一月十四日再上疏即不報，不雲別有此疏也。然此疏若施之明年十二月，則似元不知十月癸亥已降詔戒邊臣侵掠，錫方守大名，理不應爾。疑錫所言不報者，必有別疏指陳他事，而非此疏也。按十月癸亥詔，則此疏固亦暗合，又何必雲達與不達，行與未行乎？范仲淹誌錫墓云：「在河北及相州【一一】累章論邊事。」此可證錫所上不但此二疏也。今姑從本傳。或附後疏於明年五月，不知何據，當考。）
　　丙午，詔應京朝官除兩省、御史臺自少卿監以下奉使從政於外受代而歸者，並令中書舍人郭贄、膳部郎中兼御史知雜事滕中正、戶部郎中雷德驤同考校勞績，品量材器，以中書所下闕員，類能擬定，引對而授之，謂之差遣院。按前代常參官，自一品以下皆曰京官，其未常參止曰未常參官。今謂常參曰朝官，祕書郎而下未常參者曰京官。舊制，京官有員數，除授皆雲替某官，或雲填見闕。京官皆屬吏部，每任三十月為滿，歲校其考第，罷任取解赴集。國初以來，有權知及通判、諸州軍監臨物務官，無定員，月限既滿，有司住給俸料，而見釐務者申牒，有司復支所釐之務，罷則已，但不常參，除授皆出中書，不復由吏部。至是，與朝官悉差遣院主之。
　　太子太保趙普奉朝請累年，盧多遜益毀之，鬱鬱不得志。（普遷太子太保，正史、實錄及百官表並不記。太宗所撰神道碑云：既靜妖氛，爰覃爵賞。蓋普從征晉陽，以功遷秩也，當在太平興國四年冬十月。行狀則雲三年郊祀後遷太子太保，今從行狀。）普子承宗，娶燕國長公主女。承宗適知潭州，受詔歸闕成婚，禮未踰月，多遜白遣歸任，普由是憤怒。會如京使柴禹錫等告秦王廷美驕恣，將有陰謀竊發。上召問普，普對曰：「臣願備樞軸以察姦變。」退，復密奏：「臣開國舊臣，為權倖所沮。」因言昭憲顧命及先朝自愬之事。上於宮中訪得普前所上章，並發金匱，遂大感寤，即留承宗京師，召普謂曰：「人誰無過，朕不待五十，已盡知四十九年非矣。」辛亥，以普為司徒、兼侍中。（「不待五十，已知四十九年非」此太宗盛德要語也。今正史乃削去，可不惜哉！今依實錄具載聖語。實錄又雲即日復相，則恐未然【一二】。正史稱未幾復相，當得其實也。丁謂談錄則雲【一三】上元夜召普觀燈，即命為相。亦與正史不合，今不取。）
　　始太祖傳位於上，昭憲顧命也。或曰昭憲及太祖本意，鴜欲上復傳之廷美，而廷美將復傳之德昭。故上即位，亟命廷美尹開封，德恭授貴州防禦使，實稱皇子，皆緣昭憲及太祖意也。德昭既不得其死，德芳相繼夭絕，廷美始不自安，浸有邪謀。他日，上嘗以傳國意訪之趙普，普曰：「太祖已誤，陛下豈容再誤邪！」於是普復入相，廷美遂得罪。凡廷美所以得罪，則普之為也。（王禹偁遺事云：太祖孝於太后，友愛兄弟，曠古未有。萬機之暇，召晉王、秦王。秦王，上弟，宣祖第三子，名廷美，亦杜後所生。今本傳言王是太宗乳母王氏所生，非也。其有旨哉【一四】。及皇子南陽王德昭、東平王德芳。皆上子也【一五】。及皇姪、公主等共宴太后閣中，酒酣，上白太后曰：「臣百年後傳位於晉王，令晉王百年後傳位於秦王。」後大喜曰：「吾久有此意而不欲言之，吾欲萬世之下聞一婦人生三天子，不謂天生孝子成吾之志。」令晉王、秦王起謝之。既而後謂二王曰：「陛下自布衣事周室，常以力戰圖功，萬死而遇一生，方致身為節度使。及受天命，將逾一紀，無日不征，無月不戰，歷盡艱危，方成帝業。汝輩無勞，安坐而承丕緒，豈不知幸乎！久後，各不得負陛下。吾不知秦王百年後將付何人？」秦王曰：「願立南陽王德昭。」後又喜曰：「是矣！是矣！然則陛下有此意，吾料之亦天意也。他日各不得渝，渝者罪同大逆，天必殛之。」上又令皇子德昭謝太后。太后又謂上曰：「可與吾呼趙普來，令以今日之約作誓書，與汝兄弟傳而收之，仍令擇日告天地宗廟，陛下可以行之否？」上即時如太后旨，召趙普入宮，令製文，普辭以素不能為文，遂召陶穀為文。別日，令普告天地宗廟，而以誓書宣付晉王收之。上崩，興國初，今上以書付秦王收之。後秦王謀不軌，王幽死，書後入禁中，不知所之。上子南陽王，尋亦坐事，逼令自殺，傳襲之約絕矣。按：禹偁遺事既與國史不同，要不可信。然廷美尹開封，德恭授貴州防禦使，頗與太宗傳位之跡略相似，恐昭憲及太祖意或如此。故司馬光記聞亦云太后欲傳位二弟，鴜當時多有是說也。今兩存之。所云趙普請使陶穀草誓書轉以相付，則必不然，今不取。又雲秦王既幽死，誓書收入禁中，南陽王尋以坐事，逼令自殺，此尤誤。不知德昭自殺乃太平興國四年八月，德芳死乃六年三月，而廷美七年三月始罷開封尹也。大抵遺事言多鄙近，不似禹偁所為，或出於怨家仇人，肆口謗訕，託名禹偁，故不可遽信，然亦不可全棄也。兩存其說，則祖宗盛德自著，後世必知其誣矣。又雲廷美，太宗母弟，則於昭憲顧命時已辨之。江休復嘉祐雜志雲太宗、涪陵各相去十數歲生，與遺事略同，足明當時多有是說也。）
　　是日，以樞密副使、刑部侍郎石熙載為戶部尚書充樞密使。用文資正官充樞密使，自熙載始也。（天禧二年十一月丁謂【一六】，乾興元年七月錢惟演，可考。熙載以文資正官充樞密使，不知帶檢校官否？據仁宗實錄並會要不帶檢校官，乃自惟演始。）
　　壬子，秦王廷美乞班趙普下，從之。
　　詔中外文武官等，自今或知民間利病及時政得失，並得上書直言，無有所隱。（王稱東都事略有詔曰：古者，振木鐸於路，所以采四方之風謠，設獸樽於庭，所以延髃臣之諫諍。在朝內外官，自今或知民間利害及時政得失，並得直言無隱。）
　　乙卯，詔以冬至有事於南郊。
　　丙辰，知易州白繼贇言契丹來侵，逆擊之於平塞寨北，斬首二千級，獲鎧甲羊馬甚觽。
　　撓州妖賊王禧等十人以妖法惑觽，圖為不軌，斬於市。
　　己未，高州言大風壞官寺、民舍五百餘區。
　　詔諸路州府，每月第給係省酒充公用，自三石至一石各有差。
　　冬十月癸酉，髃臣奉表加上尊號曰應運統天睿文英武大聖至明廣孝。凡三上，乃許之。
　　京西轉運使言，管內諸州闕員，多以前資官承攝，不給俸祿，恐難責其廉恥，願一切停罷。詔從之。乙亥，令諸道悉部送前資官赴闕，特與免選注擬，諸州無得占留。
　　庚辰，詔自今下元節宜如上元，並賜休假三日，著於令。
　　甲申，以河陽節度使崔彥進為關南都部署，馬軍都指揮使米信為定州都部署。（此事崔彥進傳殊不載，獨米信傳有之，亦不並及彥進也，當考。）
　　丙戌，詔郊廟行事官，自今並須洗沐濯澣，以供祀事，違者以不恭論。
　　命駕部員外郎、知制誥賈黃中與諸醫工雜取歷代醫方，同加研校，每一科畢，即以進御，仍令中黃門一人專掌其事。
　　己丑，復置觀察支使，或已有掌書記，即不得兼置。
　　甲午，蘇州言太一宮成。先是，方士言：「五福太一，天之貴神也，行度所至之國，民受其福，以數推之，當在吳越分。」故令築宮以祀之。
　　密州先以官牛給民，歲取其租，牛既死而租未免，詔悉除之。
　　太子中舍魏羽受詔乘傳詣瀛州，覆軍市租，得隱沒者數萬計。因上言：「本州錄事參軍郭震，十年未代。河間令崔能，前任即墨，未滿歲徙秩。有司選調，失於平均。下位疏遠，何由聞達。願罪主者以肅欺弊。」上覽奏，謂左右曰：「疏遠之臣乃能言此，亦可賞也。」即令簿責有司，既得其事，優詔賜羽曰：「郭震守官十年，拘常調而難替。崔能視事未久，緣近詔而當移。汝遠有指陳，可謂不畏彊禦，更須傾盡，以沃朕心。」
　　十一月丁酉，監察御史張白棄市。白前知蔡州，假貸官錢，居糴粟麥以射利故也。膳部郎中、知雜事滕中正嘗薦白，責授本曹員外郎。
　　甲辰，改武德司為皇城司。上嘗遣武德卒潛察遠方事，有至汀州者，知州王嗣宗執而杖之，縳送闕下，因奏曰：「陛下不委任天下賢俊，而猥信此輩為耳目，竊為陛下不取。」上大怒，遣使械嗣宗下吏，削秩。既而怒解，嘉嗣宗直節，令遷其官。（記聞與本傳不同，今參取刪潤，且不知其時，附見改官司名下。）
　　先是，上將討擊契丹，乃以詔書賜定安國王，令張掎角之勢。其王烏玄明，亦怨契丹侵侮不已，欲依中國，以攄宿憤，得詔大喜。於是女真遣使朝貢，道出安定，烏玄明託使者附表來上，且言扶餘府昨叛契丹歸其國，此契丹災禍大至之日也。表稱「元興六年十月」。上復優詔答之，仍付女真使者，令齎以賜焉。
　　庚戌，親享太廟。
　　辛亥，合祭天地於圜丘，大赦，御乾元殿受冊尊號。先是，有秦再思者，上書願勿再赦，且引諸葛亮佐蜀數十年不赦事。上頗疑之，以問趙普，普曰：「國家開創以來，具存彝制，三歲一赦，所謂其仁如天，堯、舜之道。劉備區區一方，用心何足師法。」上然其對，赦宥之文遂定。
　　大同節度使、殿前都虞候劉廷翰當追封三代。廷翰起微賤，不能記其祖名，上親為撰名，書以賜之。（景德三年聖語可附。）
　　壬子，令諸州監臨官不得擅詣闕奏事，有所聞見，許附驛，須面奏者，俟報。
　　癸丑，詔諸州長吏察部內民有輕薄無賴、愆於孝義、貨鬻田業、追隨蒱博者，深加勸誡之；或聞義不服，為惡務滋者，條其姓名以聞，當寘於法。
　　己未，宰相趙普封梁國公，普已下並進爵秩有差，以辛亥赦書加恩故也。
　　樞密使楚昭輔被病家居，僅周歲，上始命石熙載代其任，昭輔亦不求解職，上猶未忍罷之。己未，乃以昭輔為左驍衛上將軍。車駕嘗幸昭輔所居省疾，見其湫隘，令有司廣之。昭輔叩頭，願不治，恐侵四羈地。上嘉其意，賜白金萬兩，使別市宅。昭輔忠謹，無他才略，性復吝嗇，前後賜與以億計，悉聚而蓄之，每謂人曰：「我無汗馬勞，致位樞近，此財貨為國家守耳，且當復獻於上。」賓客故舊至，必引使縱視。及罷，乃悉以市善田宅。時論鄙其虛矯。
　　壬戌，詔封太平宮神為翊聖將軍，從道士張守真之請也。
　　冀州阜城縣民李罕澄累世同居，漢乾祐末，詔改鄉里名，旌表門閭。於是長吏以漢所賜詔書來，上復旌表之。
　　十二月戊辰，詔嶺南、四川、江南、兩浙職官等，先不許親屬至治所，自今得以儙功親一人隨行，仍不得參預政事。
　　淮海王俶等賀郊祀，貢馬皆駑，為□吏所發。辛未，詔釋其罪。
　　癸酉，詔：「諸州士庶，家有藏醫書者，許送官。願詣闕者，令乘傳，縣次續食。第其卷數，優賜錢帛，及二百卷已上者與出身，已仕官者增其秩。」未幾，徐州民張成象以獻醫書，補翰林醫學。自是誘致來者，所獲頗觽。
　　己卯，畋近郊，還幸講武臺，賜從官飲。
　　甲申，詔強盜放火，準律不至死者，勿復並妻子部送闕下。
　　戊子，皇第四女封雲陽公主，出降左監門衛將軍、駙馬都尉韓崇業。公主，秦王廷美之女。崇業，重贇之子也。
　　辛卯，禁民私市戎人馬。
　　壬辰，詔中外官不得以告身及南曹□廠□（林□止）□子質錢，違者官為取還，不給元錢。朝廷患官文書落規利之家，故禁絕之。
　　是歲，廢沁州。
　　先是，諸州罪人皆錮送闕下，道路非理而死者十常六七，所坐或夤緣細微，情可憫惻。江南西路轉運副使、左拾遺張齊賢上言：「罪人至京，請擇清彊官慮問，若顯負沈屈，則量罰本州官吏。自今令只遣正身，家屬別塤朝旨。干繫人非正犯者，具報轉運使詳酌情理免錮送。」虔州嘗送三囚，坐市牛肉，並家屬十二人悉詣闕，而殺牛賊不獲，齊賢悉縱遣其妻子。自是江南送罪人，歲減大半。
　　齊賢又言：「刑獄繁簡，乃治道弛張之本。於公陰德，子孫即有興者，況****之廣，能使獄無冤人，豈不福流萬世！州縣胥吏，皆欲多禁繫人，或以根窮為名，恣行追擾，租稅逋欠至少，而禁繫累日，遂至破家。請自今外縣罪人，令五日一具禁放數白州，州獄別置歷，委長吏檢察，三五日一引問疏理，每月具奏，下刑部閱視。有禁人多者，即奏遣朝官馳往決遣【一七】。若事涉冤誣，故為淹滯，則降黜其本州官吏。或終歲獄無冤滯，則刑部給牒，得替日，較其課旌賞之。」
　　齊賢又言：「巡內州軍縣鎮官地棚房錢輕重不等，鴜偽命日，有軍營人觽且用鐵錢易得。自收復後，諸軍皆送闕下，又改納銅錢。市井蕭條，民益睏乏，禁錮科責，沒其貲產，猶不能償，至有雇妻賣子者。昨降德音，死罪皆免，獨貧民逋負依前禁留。雖漕運之職在於聚斂，然民乃邦本，豈可坐令困窮？乞委諸州，據地基屋室重定僦直，使久遠得濟，其舊欠負人特與蠲放。又吉州緣江有勾欄地錢，地已漂沒入江，或官占為船場，而所輸錢如故；民舊於江中編木為筏以居者，量丈尺輸稅，名水場錢【一八】，今禁民筏居而水場錢猶在，亦請並與蠲放。」詔悉從之。
　　贊善大夫韋務昇、殿頭高品王文壽建議：「李氏取民稅錢三千以上及丁口多者，抽點義師，戶一人，黥面為字，令自備器甲輸官庫，出軍即給之。有馬軍，每軍出，人支口糧日二升【一九】。自收復之後，皆放歸農。然久行伍，不樂耕作，多為追胥幹力之類，雇倩充役，或放鷹走狗，有作賊者，頗擾民。望遣使選擇堪充軍旅者，並家屬部送赴闕。」乃詔三班二人至江南與轉運使商度，條上其利害。
　　齊賢奏：「偽命義師，排門具有，例皆稅戶，本是農夫。江南要務虛聲，且張軍數，而百姓遭其配黥，無所逃避，粗應抽點，諒非訓習。克復之後，便放歸農，久被皇風，並皆樂業，或遷移別縣，或商販外州，若或逐戶搜求，排門追勘，忽滋驚擾，交駭物情，斂怨速尤，事實非細。縱令本城係籍，亦未便宜。法貴有常，政尚清靜，江外久從安定，不宜遽有驚擾，前敕久放營農，不若且仍舊貫。」齊賢勤究民弊，務行寬大，行部遇投訴者，或召至傳舍榻前與語，多得其情偽，江南人久益稱之。
　　相州民有張姓者殺一家六人，詣縣自陳，縣以上州。知州張洎詰之，曰：「某家之姻貧困，常取息，少有所負，被其詬辱。我熟見而心不平，思為姻家報仇，幸畢其志，然所恨七口而遺其一，使有緃類。私絢已報，願就公法。」洎曰：「殺人一家，寧無黨乎？」對曰：「某既出身就死，肯復連及同謀。」又曰：「汝何不亡命？」對曰：「姻家即某羈，苟不獲盜，豈得安堵？」又曰：「汝不即死，何就縲紲？」曰：「我若滅口，誰當辨吾姻之不與謀？又孰與暴其事於天下？等死，死義，可乎！」洎曰：「吾將言聞上，免汝之死。」曰：「殺人一家而苟活，且先王以殺止殺，若殺人不誅，是殺人終無已。豈願以一身亂天下法哉，速死為幸。」洎嗟歎數四，卒案誅之。河朔間多傳其事雲。
　　注　　釋
　　【一】馬五百匹連上句文義，「馬」上似當有一「獲」字。
　　【二】軍使安慶以其族來降「軍使」原作「軍吏」，據宋本、宋撮要本及琬琰集下編潘武惠公美傳改。
　　【三】而主司不能彰明臧否「主司」原作「三司」，據宋本、宋撮要本及續通鑑卷一○改。
　　【四】怠惰不親事「惰」原作「慢」，據同上書改。
　　【五】雄州新鎮為平戎軍「新鎮」原作「親鎮」，閣本同。按寰宇記卷六八平戎軍條：「平戎軍，本莫州新鎮之地，皇朝太平興國六年升為平戎軍。」九域志卷二及宋史卷八六地理志保定軍條並載：太平興國六年，以涿州新鎮建平戎軍，景德元年改保定。隆平集卷一郡縣則稱，是年「改新鎮軍曰平戎」。「親鎮」為「新鎮」之訛，今改。
　　【六】遣使就劾澄等「就」原作「召」，據宋本、宋撮要本及宋會要蕃夷四之二二改。
　　【七】滋蔓踰年而獄未具「未」字原闕，據宋大詔令集卷二○○令諸州大獄長吏五日一親臨慮問詔、宋史卷一九九刑法志，續通鑑卷一○補。
　　【八】司空平章事薛居正卒「平」上原衍「同」字，據宋本、宋撮要本及編年錄卷二、宋史卷二六四本傳刪。
　　【九】後改名元份「元份」原作「元汾」，據閣本、活字本及宋會要帝系二之三、宋史卷二四五商王元份傳改。
　　【一○】朕以誅死之囚「誅」原作「昧」，據宋本、宋撮要本改。
　　【一一】相州原作「湘州」。按宋史卷二九三田錫傳，錫於太平興國七年，以河北轉運副使徙知相州。范文正公集卷一二田公墓誌銘正作「相州」。「湘州」誤，今據改。
　　【一二】則恐未然「則」字原脫，據宋本、宋撮要本補。
　　【一三】丁謂談錄則雲「則」原作「又」，據同上書改。
　　【一四】秦王上弟……其有旨哉按長編紀事本末卷八秦王事跡清人案語云：「『秦王，上弟也，』至『其有旨哉』三十七字，疑是注文羼入。」
　　【一五】皆上子也按同上書清人案語亦云：「四字疑是注文羼入。」
　　【一六】天禧二年十一月丁謂「天禧」，宋真宗年號，原誤作「天僖」，今改。按丁謂為樞密使，據編年錄卷三、宋史卷八真宗紀及卷二一○宰輔表，均繫於天禧三年十二月辛卯，同書卷二八三本傳亦稱天禧三年祀南郊，輔臣俱進官，乃以謂檢校太尉兼本官為樞密使。此處作「二年十一月」，疑誤。
　　【一七】即奏遣朝官馳往決遣「朝官」原作「朝臣」，據宋本、宋撮要本改。
　　【一八】名水場錢「水場錢」原作「木場錢」，據閣本及宋史卷二六五張齊賢傳、朱熹五朝名臣言行錄前集卷一丞相張文定公齊賢條改。下同。
　　【一九】人支口糧日二升「人」原作「入」，據閣本改。
