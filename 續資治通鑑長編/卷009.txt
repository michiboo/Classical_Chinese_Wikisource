卷九
　　起訖時間 起太祖開寶元年正月盡是年十二月 
　　卷　　名 續資治通鑑長編卷九 
　　帝　　號 宋太祖 
　　年　　號 開寶元年（戊辰，968） 
　　全　　文
　　春正月乙酉朔，（案原本作辛卯朔，誤。今改正。）御乾元殿受朝。
　　庚寅，詔呂餘慶歸朝，以兵部侍郎劉熙古為端明殿學士、權知成都府。
　　壬辰，左領軍衛上將軍、燕國公劉重進卒。重進無他才能，徒善契丹語，會耶律德光滅晉，遂受藩鎮，歷環衛。嘗從幸玉津園，上召與語，既退，謂左右曰：「觀重進應對不逮常人，前朝以為將帥，何足重耶？」
　　甲午，發近甸丁夫增修京城，馬步軍副都頭王廷乂護其役。
　　丁酉，遣使發廩，賑陝、絳、懷等州飢民。
　　乙巳，晉州言北漢偏城寨招收指揮使任守恩等（案任守恩，宋史作任恩。）一百五十人來降。
　　是日，大內營繕皆畢，賜諸門名。上坐寢殿，令洞開諸門，皆端直軒豁，無有擁蔽，因謂左右曰：「此如我心，少有邪曲，人皆見之矣。」
　　二月癸亥，詔曰：「三年有成，前典之明訓，一日必葺，昔賢之能事。如聞諸道藩鎮郡邑衙宇及倉庫，凡有隳壞，弗即繕修，因循歲時，以至頹毀，及僝工充役，則倍增勞費。自今節度、觀察、防禦、團練使，刺史、知州、通判等罷任，其治所廨舍，有隳壞及所增修，著以為籍，迭相付授。幕職、州縣官受代，則對書於考課之歷。損壞不全者，殿一選。修葺建置而不煩民者，加一選。」
　　庚辰，改珍州為高州，從刺史田景遷之請也。
　　是月，納皇后宋氏，忠武節度使延渥之長女也。延渥尋改名偓。（納後，大禮也，而本紀及新、舊錄皆不書。據後傳，因長春節入宮，故附見此月。）
　　三月庚寅，增修縣令、尉捕賊功過令。頒行之。
　　癸巳，幸玉津園。
　　權知貢舉王祜擢進士合格者十人，陶穀子邴，名在第六。翌日，穀入致謝，上謂左右曰：「聞穀不能訓子，邴安得登第？」遽命中書覆試，而邴復登第。因下詔曰：「造士之選，匪樹私恩，世祿之家，宜敦素業。如聞黨與，頗容竊吹，文衡公器，豈宜斯濫【一】！自今舉人凡關食祿之家，委禮部具析以聞，當令覆試。」
　　甲辰，鎮州言百井寨兵出攻北漢馬鞍山寨，斬獲數十人。
　　乙巳，有馴象自至京師，髃臣表賀。
　　南漢西北面招討使潘崇徹以飛語見疑，南漢主遣內侍監番禺郭崇岳來覘其軍，戒之曰：「崇徹果有異志，即就誅之。」崇岳至桂州，崇徹嚴兵衛以見之，崇岳不敢發，還白南漢主曰：「崇徹日夕領伶官百餘輩，並衣錦繡，吹玉笛，為長夜之飲，不恤軍政，非有反謀也。」南漢主怒。會崇徹單騎來歸，南漢主釋不問，但奪其兵權而已。
　　戊申，唐主以樞密使、右僕射湯悅為左僕射、兼門下侍郎、平章事。悅素獎待清輝殿學士張洎。洎能伺人主顏色，善搆同列短長，以悅四子布列三省、樞密院，密表雲「親切之地，魚貫其間」，又言「悅非經綸才，不宜居相位」。國主以悅文學舊臣，罷洎學士，俄復故。
　　甲寅，右拾遺梁周翰奪兩任官，坐通判眉州日決人至死也。
　　夏四月戊午，成德軍節度使、兼侍中、追封南康郡王韓令坤卒。令坤有才略，識治道，與上同事周室，情好□洽。鎮常山凡七年，北邊以寧。聞其喪，甚悼惜之。
　　丙子，戶部員外郎、知制誥、史館修撰判館事王著復為翰林學士。
　　兵部郎中、知制誥盧多遜充史館修撰判館事。多遜喜任術數，善為巧發奇中。上好讀書，每遣使取書史館，多遜預戒吏令遽白所取書目，多遜必通夕閱覽以待問。既而上果引問書中事，多遜應答無滯，同列皆服。上益寵異之。
　　晉州言北漢軍校翟洪貴等二百餘人來降。
　　五月甲午，詔諸道州府追屬縣租，以籍付孔目官，擅自督攝逋賦，因緣欺詐，破擾吾民，自今令錄事參軍躬按文簿，本判官振舉之。
　　乙未，詔諸道當輦送上供錢帛等舟車，並從官給，勿以擾民。
　　丙午，建雄節度使、贈侍中趙彥徽卒。彥徽與上同事周世宗，上嘗拜為兄，及即位，擢領旄鉞。先是，彥徽自鎮來朝，上為開宴，寵顧甚厚。彥徽飲酒過度，因致病，車駕幸其第，賜錢百萬，遽令歸鎮，仍遣其子閑□副使繼能侍行。彥徽不恤民事，專務聚斂，私帑所藏鉅萬，上聞之，始薄其為人。當疾革之際，有雷震其室，駭愕而終，人以為陰譴雲。
　　丁未，賜江南米十萬斛，民饑故也。
　　是月，詔：「諸州通判、糧料官至任，並須躬自檢閱帳籍所列官物【二】，不得但憑主吏管認文狀。主庫吏每三年一易。」從淮南轉運使蘇曉之請也。（此據食貨志。）
　　唐主以勤政殿學士承旨、兵部尚書、修國史韓熙載為中書侍郎、百勝節度使、兼中書令。熙載上疏論刑政之要，古今之勢，災異之變，及獻所撰格言。唐主手詔褒答，而有是命。
　　六月癸丑，詔諸州民田經霖雨及為河水所漂沒者，蠲其租。
　　西川及山南諸州百姓祖父母、父母在者，子孫多別籍異財。癸亥，詔長吏申戒之，違者論如律。（王稱東都事略，詔曰：人倫以孝慈為先，家道以敦睦為美。矧犬馬而有養，豈父子之異居？傷敗風化，莫此為甚。應百姓祖父母、父母在者，子孫無得別籍異財，長吏其申戒之。）
　　辛巳，以右補闕辛仲甫權知彭州。上謂之曰：「蜀土始平，輕侈之俗未革。爾有文武才幹，是用命爾。」仲甫既至，州兵燕環誘屯戍軍謀以長春節宴集日為亂，仲甫初未覺也。時民出郭拜墓，仲甫率官屬巡邏於近郊，見濠中草深，恐其藏伏姦慝，悉命燒薙之。環黨懼謀泄，遂有告者。凡百餘人，悉擒斬於市。
　　單州言單父民王美家龍出井中，大風飄廬舍四百區，溺死者數十人。
　　秋七月戊子，水部員外胥昭盛責授左贊善大夫。先是，昭盛權知原州，誤以蕃部入寇上言，及驗之，失實，故有是命。（昭盛，未見。）
　　乙未，中元張燈，上御東華門，賜從官飲。
　　殿前散員都虞候董遵誨為通遠軍使。遵誨，涿州人。父宗本，仕漢為隨州刺史，上微時嘗往依焉。遵誨憑藉父勢，多所凌忽，嘗謂上曰：「每見城上有紫雲如蓋，又夢登高臺，遇黑蛇約長百餘丈，俄化為龍，飛騰東北去，雷電隨之。是何祥也？」上皆不對。他日論兵戰事，遵誨理屈，即拂衣起。上乃辭宗本去，自是，遵誨亦不復見紫雲矣。
　　及上即位，遵誨累遷至驍武指揮使。一日，便殿召見，遵誨伏地請死，上令左右扶起，因諭之曰：「卿尚記往日紫雲及龍化之夢乎？」遵誨再拜呼萬歲。俄而部下有擊登聞鮜，訴其不法十餘事，上釋不問，遵誨皇恐待罪，上諭之曰：「朕方赦過責功，豈念舊惡耶？汝可勿復憂，吾將錄用汝。」遵誨再拜感泣。又問遵誨【三】：「母安在？」遵誨曰：「母氏在幽州，患難暌隔。」上因令人重賂邊民，竊迎其母，送於遵誨，仍加優賜。於是，上以通遠軍西戎近邊，命遵誨守焉。
　　遵誨既至，召諸族酋長，諭以朝廷威德，刲羊釃酒，厚加宴犒，觽皆悅服。後數月，復入寇，遵誨率兵深入，擊走之，俘斬甚觽，獲羊馬數萬，夷落以定。上喜其功，就拜羅州刺史，使如故。遵誨嘗遣其外弟虞鄉劉綜來貢馬，及還，上解所服真珠盤龍衣，使齎賜之。綜曰：「遵誨人臣，豈敢當此賜！」上曰：「吾委遵誨方面，不以此為嫌也。」
　　丙午，幸鐵騎營，賜將士錢及羊酒，遂幸玉津園，賜從臣飲。
　　鎮州言北漢烏玉寨主胡遇等並家屬一百三十九人來降。
　　上自即位，數出微行，或過功臣之家，不可測。趙普每退朝，不敢脫衣冠【四】。一夕大雪，普謂上不復出矣，久之，聞扣門聲異甚，亟出，則上立雪中。普皇恐迎拜，上曰：「已約吾弟矣。」已而開封尹光義至，即普堂設重裀地坐，熾炭燒肉，普妻行酒，上以嫂呼之。普從容問曰：「夜久寒甚，陛下何以出？」上曰：「吾睡不能著，一榻之外，皆他人家也，故來見卿。」普曰：「陛下小天下耶？南征北伐，今其時也，願聞成算所向。」上曰：「吾欲收太原。」普嘿然良久，曰：「非臣所知也。」上問其故，普曰：「太原當西北二邊，使一舉而下，則邊患我獨當之，何不姑留以俟削平諸國。彼彈丸黑子之地，將何所逃。」上笑曰：「吾意正爾，姑試卿耳。」於是用師荊、湖，繼取西川。
　　嘗因北漢界上諜者謂北漢主曰：「君家與周氏世仇，宜不屈。今我與爾無所間，何為困此一方之人也？若有志中國，宜下太行以決勝負。」北漢主遣諜者復命曰：「河東土地兵甲，不足當中國之十一，區區守此，蓋懼漢氏之不血食也。」上哀其言，笑謂諜者曰：「為我語劉鈞，開爾一路以為生。」故終孝和之世，不以大軍北伐。（按太祖雲一榻之外皆他人家，則此時猶未平荊、湖也。太宗以建隆二年秋尹開封，開寶六年乃封晉王。邵伯溫見聞錄雲已約晉王者，蓋誤。今改曰吾弟，庶得其實。又雲始定下江南之議，此尤誤。若謂荊、湖、西川則可耳。十國紀年、北漢天會七年，宋帝使邢州人蓋留來謂帝曰：「君家自與周室有隙，何預我事？胡不改圖，使一方之人困苦兵戰！契丹多詐，終不足恃，君必欲中原，何不下太行，與君疋馬較勝負於懷、洛川【五】。」帝遣留歸，曰：「為我謝趙君，余家世非叛人，欲存漢氏宗祀耳。土地士馬，不能敵君十一，安敢深入？君欲決勝負，當過團□谷來，背城一戰。」宋帝笑曰：「存之何害？」終帝世，宋帝不復北伐。天會七年，本朝乾德元年也。今因劉鈞死，附其事於開寶元年，文辭又與五代史不同，今從五代史。）
　　初，北漢世祖女為晉護聖營卒薛釗妻【六】，生子繼恩。漢高祖典禁衛，以世祖故，釋釗軍籍，館於門下。釗無材能，高祖衣食之而無所用。其妻常居中，釗罕得見，意怏怏，因醉拔佩刀刺之，傷而不死，釗即自裁。其妻改適何氏，復生繼元，而何與妻皆卒。世祖以孝和帝無子，復養繼恩及繼元，皆冒姓劉氏。繼恩皤腹多髯，長上短下，乘馬即魁梧，徒步即侏儒。事孝和帝盡恭，昏定晨省，禮無違者。及為太原尹，選軟不治，孝和帝憂之，嘗謂宰相郭無為曰：「繼恩純孝，然非濟世才，恐不能了我家事，將奈何？」無為不對。是月，孝和帝臥疾勤政閤，召無為，執其手，以後事付之。繼恩始監國，無為與侍衛親軍使蔚進不協，因出進守代州，又建議漸斥去公族，命繼恩弟繼忠守忻州。繼忠，亦孝和帝養子也，自稱嘗使契丹，得冷痼病，定襄地寒，願留養晉陽。繼恩責其觀望，趣令就道，繼忠頗出怨語，或以白繼恩，尋縊殺之。孝和帝殂，繼恩遣使告終稱嗣於契丹，契丹許之，然後即位。
　　是月，令諸州察民有飢者，即發廩貸之。
　　八月甲寅，詔以冬至有事於南郊。
　　乙卯，按鶻於近郊，還幸相國寺。
　　戊午，又按鶻於北郊，還幸飛龍院。
　　左監門衛大將軍趙玭既罷三司，累上密疏，皆留中不出，嘗疑趙普中傷之，乃詣閤門納所受誥命。庚申，詔勒歸私第。玭請退居鄆州，不許。
　　辛酉，令合格選人到京者即赴集，不必限四時，及成甲次，南曹、銓司、門下省三處磨勘注擬，並點檢謝辭等，共給一月限。南曹八日，銓司十五日，門下省七日，著為定式。若別論理課績，或負過咎，須至諸處勘會者，即依例行遣，仍具事以聞。如無闕員及資考未當注擬者，不在此限。
　　丙寅，命客省使盧懷忠等二十二人領兵屯潞州，將有事於北漢也。
　　戊辰，以昭義節度使、（案宋史及宋史記、薛應旂續通鑑，皆作昭化軍節度使。）同平章事李繼勳為河東行營前軍都部署，侍衛步軍都指揮使党進副之，宣徽南院使曹彬為都監；棣州防禦使何繼筠為先鋒部署，懷州防禦使康延沼為都監；建雄節度使趙贊為汾州路部署，絳州防禦使司超副之，隰州刺史李謙溥為都監。
　　九月壬午，詔曰：「舊禁銅錢無出化外，乃聞沿邊縱弛，不復檢察。自今五貫以下者，抵罪有差；五貫以上，其罪死。」
　　癸未，監察御史楊士達棄市，坐通判蘄州日鞫獄濫殺人也。
　　髃臣三表上尊號曰應天廣運聖文神武明道至德，丁亥，詔從之。
　　辛卯，詔自今旬假日御講武殿，近臣但赴早參，宰相以下皆具肆笏，諸司使以下悉繫鞋；其節假及大祠，並如令式處分。
　　北漢主繼恩怨郭無為初與其父言不助己，且惡其專政，欲逐之而未果，是月，加無為守司空，外示優禮，內實簄遠之也。繼恩服衰裳視事，寢處皆居勤政閤，其左右親信悉留太原府廨，或請召入令翊衛，繼恩弗聽。於是，文武百官皆進秩，繼恩置酒宴諸大臣及宗子，飲罷臥閤中。供奉官侯霸榮率十餘人挺刃入閤，反扃其戶，繼恩驚起，繞書堂屏風環走，霸榮以刃揕其胸，殺之。無為遣兵以梯登屋入，殺霸榮並其黨，迎立繼恩弟太原尹繼元。繼恩立纔六十餘日。
　　霸榮者，邢州人，多力善射，走及奔馬。嘗為盜並、汾間，北漢世祖用為散指揮使，戍樂平。王全斌攻樂平，霸榮率所部降之，補內殿直，未幾，復奔北漢為供奉官。於是，謀殺繼恩，持其首歸朝，旋為無為所殺。或謂無為實使霸榮作亂，亟誅霸榮以滅口，故人無知者。
　　繼元始立，王師已入其境，乃急遣使上表契丹，且請兵為援，又遣侍衛都虞候劉繼業、馮進珂（進珂，未見，亦未詳為何官。）領軍扼團□谷，以將作監馬峰為樞密使，監其軍。峰，太原人。繼元妻，峰女也。繼業本名重貴，姓楊氏，重勳之兄。幼事北漢世祖，遂更賜以姓名。馬峰至洞過河，（朔記作銅鍋河。案宋史作銅溫河，宋史記作銅渦河，薛應旂續通鑑作銅鍋河。）與李繼勳等遇，何繼筠以先鋒擊破之，斬首二千餘級，獲馬五百疋，擒其將張環、石斌，遂奪汾河橋，薄太原城下，焚延夏門。繼元遣殿直都知郭守斌領內直兵出戰，又敗。守斌中流矢，退入城中【七】。（是月二十日庚子，繼勳奏到。）
　　丁未，北漢佐勝軍使李瓊來降。
　　初，王師克郴州，獲南漢內品十餘人，有餘延業者，人質幺麼，上見之，問曰：「爾在嶺南為何官？」對曰：「為扈駕弓官。」乃授以弓矢，延業極力控弦不開，上笑，因問其國政事，延業具言累世奢侈殘酷之狀，上驚駭曰：「吾當救此一方之民。」於是，道州刺史王繼勳言劉鋹肆為昏暴，民被其毒，又數出寇邊，請王師南伐。上猶未欲亟加以兵，乃命唐主諭意，令南漢主先以湖南舊地來獻，唐主遣使致書，南漢不從。
　　國初緣舊制，祭東嶽泰山於□州，西嶽華山於華州，北嶽恆山於定州，中嶽嵩山於河南府。於是，有司言：「祠官所奉止四嶽，今按祭典，請祭南嶽衡山於衡州，東鎮沂山於沂州，南鎮稽山於越州，西鎮吳山於隴州，中鎮霍山於晉州；東海於萊州，南海於廣州，西海、河瀆並於河中府，北海濟瀆並於孟州，淮瀆於唐州。其江瀆，準顯德五年敕，祭於揚州揚子江口，今請祭於成都府。北鎮醫巫閭山在營州界，未行祭享。」從之。其後望祭北鎮於定州嶽祠，既而五鎮之祭復闕。（此據本志，不得其時。檢會要，則關連四月、五月、七月【八】，悉附見秋末。）
　　雅州義軍都指揮使、權知黎州曹光實入貢京師，因言州境安靜，不須義軍巡警，請罷之使歸業。上喜，謂左右曰：「此蜀之俊傑也。」令升殿，勞問久之。冬十月己未，以光實為黎州刺史。（傳稱王全斌遣光實入貢，全斌，五年春已責隨州矣，此傳誤也。）
　　是日，畋近郊，還幸飛龍院。
　　甲戌，屯田員外郎雷德驤責授商州司戶參軍。德驤判大理寺，其官屬與堂吏附會宰相，擅增減刑名，德驤憤惋求見，欲面白其事，未及引對，即直詣講武殿奏之，辭氣俱厲，並言趙普強市人第宅，聚歛財賄。上怒，叱之曰：「鼎鐺猶有耳，汝不聞趙普吾之社稷臣乎！」引柱斧擊折其上齶二齒，命左右曳出，詔宰相處以極刑。既而怒解，止用闌入之罪黜焉。德驤，同州人也。（記聞載德驤為御史中丞。國老閑談載拾齒、結帶事，皆誤。今依本傳，稍取談苑及記聞刪修之。）
　　乙亥，畋近郊。
　　丙子，吳越王俶遣其子建武節度使惟濬來朝貢，命知制誥盧多遜迎勞之。
　　是月，上遣使齎詔至太原，諭北漢主繼元令降，約以平盧節度使授之。又別賜郭無為、馬峰等詔四十餘道，許授無為安國節度使，馬峰而下，並與藩鎮。無為得詔色動，但出繼元一詔，餘皆匿之，自是始有二志【九】，勸繼元納□，繼元不從。
　　初，上遣諜者惠璘偽稱殿前散指揮使負罪奔北漢，無為使為供奉官。及王師入境，璘即來奔，至嵐谷，候吏獲之，械送太原，無為知其諜也，釋不問。有招收將李超者，嘗為上黨卒，頗知璘姦狀，因告馬峰請以璘屬吏，無為怒，並超斬之以滅口。
　　十一月辛巳，詔以盜賊漸息，減諸縣弓手有差，令尉輒占留者，重寘其罪。
　　癸巳，詔：「天下縣令佐，自今檢苗定稅，部役差夫，鈐轄徵科，區分刑獄，凡關事務，貴在公平，如有違踰，並宜論訴。或令佐不相糾舉，許吏民告，得實者賞之有差。」
　　先是，上入太廟，見其所陳籩豆簠簋，問曰：「此何等物也？」左右以禮器對。上曰：「吾祖宗寧識此？」亟命撤去，進常膳如平生。既而曰：「古禮亦不可廢也。」命復設之。於是，判太常寺和峴言：「案唐天寶中享太廟，禮料外，每室加常食一牙盤。五代以來，遂廢其禮。今請如唐故事。」詔自今親享太廟，別設牙盤食，禘祫、時享皆同之。（邵氏見聞錄云：太祖初即位，朝太廟，見其所陳籩豆簠簋，則曰：「此何等物也？」侍臣以禮器為對。上曰：「我之祖宗寧識此？」命撤去，亟令進常膳，親享畢，顧左右曰：「卻設向來禮器，俾儒士行禮。」至今太廟先進牙盤食，後行禮。康節先生曰：「太祖之於禮也，可謂達古今之宜矣。」若據本志，則牙盤食乃和峴所請，且唐故事，非太祖特行，當時峴揣知聖意，因獻此議。而國史所載不詳，見聞錄又偶不及唐故事【一○】，今並增益之。朔記云：上親享四室，見牲體皆用生肉，曰：「我祖考豈能食此耶？」命設牙盤食，哭而祭之【一一】。乃繫其事於乾德元年，亦誤矣。今不取。）
　　峴又言：「乾德初，郊祀上帝，就望燎位，而燎壇稍遠，有司不聞告柴燎之聲。臣時為禮官，職當贊導，親聞德音，令舉燭相應。案史記封禪書，秦常以十月郊見，通爟火，狀若桔槔，欲令光明遠照，通於祀所。望敕有司率循前制。」從之。
　　舊制，太廟每室用一犢，郊壇用犢十一。周顯德初，太廟四室共用一犢。乾德初，從禮儀使之請，增太廟用三，郊壇用五，羊豕如令。是歲，復減犢數如周制。壬寅，親享太廟。
　　癸卯，合祭天地於南郊，大赦，改元，蠲乾德五年以前逋租。御乾元殿，受尊號冊。
　　是月，契丹以兵來援北漢，李繼勳等皆引歸，北漢因入侵，大掠晉、絳二州之境。（契丹兵至北漢境上，此據九國志。侵掠晉、絳，此據實錄明年親征詔，皆當十一月也。）
　　初，北漢主繼元妻段氏，嘗以小過為孝和後郭氏所責，既而病卒，繼元疑後殺之。後方縗服哭孝和帝於柩前，繼元遣其嬖臣范超執而縊殺之，宮中嬪御遭罹逼辱，無復嫌間。世祖十子，鎬、錡、錫獨有賢行，北漢主聽髃小之譖，幽囚之，未踰年，皆死，惟銑以佯愚獲存。
　　唐主納後周氏，昭惠后之妹也。美姿容，以姻戚往來，先得幸於唐主。昭惠疾甚，忽見後入，顧問：「妹幾時至宮？」後幼，未有所知，乃以實對，曰：「數日矣。」昭惠怒，遂轉鄉而臥，不復顧。既殂，後常出入禁中，至是，納以為後。其夕宴髃臣，韓熙載等皆賦詩以風，唐主亦不之譴也。
　　初議婚禮，詔中書舍人徐鉉、知制誥潘佑與禮官參定。婚禮古不用樂，佑以為古今不相沿襲，固請用樂。又按禮，房中樂無鐘鮜，佑謂鉉曰：「『窈窕淑女，鐘鮜樂之。』此非房中樂而何？」後初見帝，北齊禮有「後先拜後起，帝後拜先起」之文，蓋冠禮所謂母答子奇拜者也。鉉以為夫婦人倫之本，所以承祖宗，主祭祀，請答奇拜。佑以為王者婚禮，不與庶人同，請不答拜。又車服之制，多所駁異，議久不決。唐主命文安郡公徐游詳其是非，時佑方有寵，游希旨，奏用佑議。游尋病殂，鉉戲謂人曰：「周、孔亦能為祟乎？」佑，廣陵人也。（散騎常侍處常子。）
　　唐主既納周后，頗留情樂府，監察御史張憲上疏，其略曰：「大展教坊，廣開第宅，下條制則教人廉隅，處宮苑則多方奇巧。道路皆言以戶部侍郎孟拱辰宅與教坊使袁承進，昔高祖欲拜舞胡安叱奴為散騎侍郎，舉朝皆笑。今雖不拜承進為侍郎，而賜以侍郎居宅，事亦相類矣。」唐主批諭再三，賜帛三十段，旌其敢言，然終不能改也。（憲，未見。）
　　先是，僧行勤遊西域，上因賜大食國王書以招懷之。十二月，乙丑，遣使來貢方物。
　　是歲，党項直蕩族首領啜佶等引北漢入寇府州，為守將所敗。詔內屬蕃部十六府大首領屈遇與十二府首領羅崖帥所部誅啜佶。啜佶懼，挈族來歸，乃以屈遇為歸德將軍，羅崖及啜佶並為懷化將軍。
　　注　　釋
　　【一】豈宜斯濫「斯」原作「私」，據宋本、宋撮要本、閣本改。
　　【二】並須躬自檢閱帳籍所列官物「帳」原作「賑」，據宋本、宋撮要本、閣本改。
　　【三】又問遵誨「遵誨」原作「其」，據宋本、宋撮要本、閣本及編年綱目卷二改。
　　【四】不敢脫衣冠「冠」原作「服」，據宋本、宋撮要本、閣本及編年綱目卷二、宋史卷二五六趙普傳改。
　　【五】懷洛川各本同。續通鑑卷五作「懷、洛間」。
　　【六】北漢世祖女為晉護聖營卒薛釗妻「晉」原作「普」，據宋本、宋撮要本、閣本及續通鑑卷五改。按宋史卷四八二北漢世家亦云：「繼恩本姓薛，父釗……晉初為護聖營卒。」
　　【七】退入城中「中」字原脫，據宋本、宋撮要本、閣本補。
　　【八】則關連四月五月七月「關連」原作「闕連」，據宋本、閣本改。宋撮要本則作「開載」。
　　【九】自是始有二志「志」原作「心」，據宋本、宋撮要本、閣本改。
