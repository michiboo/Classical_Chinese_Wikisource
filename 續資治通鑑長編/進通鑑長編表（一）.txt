臣先次投進《續資治通鑒長編》，自建隆迄治平，今欲纂輯治平以後至中興以前六十年事跡，庶幾一祖八宗之豐功盛德粲然具存，無所闕遺。顧此六十年事於實錄、正史外頗多所增益，首尾略究端緒，合為長編凡六十年，年為一卷，以字之繁略又均分之，總為二百八十卷。然熙、豐、祐、聖、符、靖、崇、觀、和、康之大廢置、大征伐關天下之大利害者，其事跡比治平以前特異，寧失之繁，無失之略，必須睿明稱制臨決，如兩漢宣、章故事，無使各自為說，乃可傳信無窮。
