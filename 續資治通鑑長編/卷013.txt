卷十三
　　起訖時間 起太祖開寶五年正月盡是年十二月 
　　卷　　名 續資治通鑑長編卷十三 
　　帝　　號 宋太祖 
　　年　　號 開寶五年（壬申，972） 
　　全　　文
　　春正月乙未，詔罷荊襄道歲貢魚臘。
　　丁酉，禁民鑄鐵為佛像、浮屠及人物之無用者，上慮愚民多毀農器以徼福，故禁之。
　　己亥，詔自今沿黃、汴、清、御等河州縣，除準舊制種蓻桑棗外【一】，委長吏課民別種榆柳及土地所宜之木，仍按戶籍上下定為五等，第一等歲種五十本，第二等以下遞減十本。民欲廣種蓻者聽踰本數，有孤寡窮獨者免之。
　　前鄆州盧縣尉鄢陵許永詣匚□斬自言，父瓊年九十有九，長兄年八十有一，次兄年七十有九，而永年七十有五，欲求近地一官以就養。庚子，上召見瓊於便殿，問以近事，瓊歷歷能記，上悅，因厚賜之，即授永鄢城縣令【二】。
　　壬寅，省諸道州縣胥吏幹力等。
　　吏部尚書致仕陳國公張昭卒。戒其子曰：「吾事數朝，無功德及人，勿請諡及立碑，以重吾過也。」
　　府州言北漢軍寇方山、雅爾兩寨，擊走之。
　　浚閔河。
　　二月壬戌朔，以江南進奉使劉崇諒為都官員外郎。崇諒，仁贍之子也。（當考崇諒在江南為何官，以何事來，何時到。）
　　癸亥，詔潭州歲調紙百七十八萬餘幅特免十年。
　　乙亥，以荊南荊門鎮為荊門軍。
　　權知慶州史福（福，未見。）言敗戎人於華池，殺百餘人，獲牛羊六百餘口。時刺史姚內斌入朝，久留京師，故命福權知州事。（實錄稱慶州刺史史福，蓋誤也。時姚內斌實為刺史。內斌以四年入朝，久留京師，故命左衛將軍史福權知慶州，見於八月【三】。內斌尋復還本任，至七年二月始卒。史福固未嘗真拜刺史也，今改之。）
　　丙子，詔開封等十七州府各置河隄判官一員，以本州通判充，如闕員，即以本州判官充。
　　己卯，令僧尼各不相統攝，當受戒者，各於本寺置壇。
　　庚辰，以鳳州屯銀冶為開寶監。
　　初，職方郎中邊珝掌建安榷貨務，奏徙務於揚州。有富民訴廣陵尉謝圖殺其父，本部收尉囚之，官吏相繼推劾，凡三百日，獄未具，州以狀聞。命珝按鞫，盡得其實，乃富民畜私憾誣告，即反坐之。甲申，以珝知揚州，仍兼榷務。珝，華州人也。
　　戊子，禁黃河私渡，民素具舟濟行人者，籍其數毀之。
　　庚寅，以端明殿學士、兵部侍郎劉熙古【四】（案宋史帝紀及宰相表皆作劉熙古）守本官、參知政事。
　　上既平廣南，漸欲經理江南，因鄭王從善入貢，遂留之，國主大懼。是月，始損制度【五】，下令稱教，改中書、門下為左、右內史府，尚書省為司會府，御史臺為司憲府，翰林為修文館，樞密院為光政院；從善為南楚國公，從鎰為江國公，從謙為鄂國公；宮殿悉除去鴟吻。
　　閏二月辛卯朔，皇第二女封延慶公主。
　　壬辰，權知貢舉扈蒙奏合格進士京兆安守亮等十一人，諸科十七人。上召對於講武殿，始下詔放榜，新制也。
　　癸巳，以江南進奉使李從善為泰寧節度使，賜第京師。時國主雖外示畏服，修藩臣之禮，而內實繕甲募兵，陰為戰守計。上使從善致書風國主入朝，國主不從，但增歲貢而已。
　　南都留守、兼侍中林仁肇有威名，朝廷忌之，賂其侍者竊取仁肇畫像，縣之別室，引江南使者觀之，問何人，使者曰：「林仁肇也。」曰：「仁肇將來降，先持此為信。」又指空館曰：「將以此賜仁肇。」國主不知其間，鴆殺仁肇。（仁肇事，據江南野錄及十國紀年。）
　　庚子，延慶公主出降左衛將軍、駙馬都尉石保吉。保吉，守信之子也。
　　庚戌，置安化軍於密州。
　　令海門造船通交州道。
　　初平嶺南，命太子中允周仁俊（仁俊，未見。）知瓊州【六】，以儋、崖、振、萬安四州屬焉。上謂宰相曰：「遐荒炎瘴，不必別命正官，且令仁俊擇偽官，因其俗治之。」辛卯【七】，仁俊列上駱崇璨等四人，上曰：「各授檢校官，俾知州事，徐觀其效可也。」（以四州屬瓊管，乃四年四月事。）
　　戊午，禁道士寄褐及私度人為道士。
　　潁州龍騎軍校仇興等醵錢飯僧，以謝南郊優賜。上聞之，謂左右曰：「軍中自有常制，何為若此！」
　　三月庚午，詔潁州出公錢給還，仍切戒之。
　　辛未，占城國王波美稅遣其臣蒲訶散來貢方物。
　　壬申，幸教船池觀習水戰。
　　乙亥，遼州言遣招收指揮使王滿領兵入北漢界，拔其一寨。
　　嶺南民有逋賦者，縣吏或為代輸，或於兼併之家假貸，則皆納其妻女以為質。知容州毌守素表其事，甲申，詔所在嚴禁之。
　　乙酉，殿中侍御史張穆棄市，坐通判定州犯贓錢百萬，為部曲鴻遇所告，按得實，故寘於法。賜遇錦袍、銀帶、絹三百疋。
　　詔：「中國每租二十石，輸牛革一，準千錢。西川尚循偽制，牛驢死者，革盡輸官，蠲去之，每租二十石輸牛革一，準錢五百者。」（此據食貨志在此年三月，今附見，更俟詳考。）
　　罷兩京緣河諸州每歲春秋丁帳，止令夏以六月、冬以十二月申。又諸州科納，止令縣具單帳供州，不得令逐鄉造夾細帳，以致煩擾。（此亦在食貨志今年三月。）
　　夏四月庚寅朔，三佛齊國王釋利烏耶遣使來貢方物。
　　上按嶺南圖籍，州縣多而戶口少，命知廣州潘美及轉運使王明度其地里並省以便民。甲午，初廢白州及常樂州。
　　己亥，以參知政事薛居正子惟吉、呂餘慶子惟恭、樞密副使沈義倫子繼宗並為西頭供奉官。
　　丙午，以水災，遣左司員外郎侯陟等四人，乘傳分視民田。
　　隰州團練使、兼晉隰等州沿邊都巡檢周勳，築壘北漢界上，北漢人襲破之。戊午，責勳為義州刺史。
　　禁嶺南諸州略賣生口。
　　五月甲子，以晉州兵馬鈐轄武守琦權知晉州事。（武守琦知晉州事，本末不詳，實錄有此，特著之，更俟詳考。守琦，見顯德四年，無邑里。）
　　乙丑，遣近臣分詣京城祠廟祈晴。
　　廢澄、賓、潯、巒、富、思明、康、繡、禺、順、牢、黨、羅等十三州，前後所廢縣又四十九。
　　丙寅，詔廢嶺南道媚川都，選其少壯者為靜江軍，老弱者聽自便，仍禁民不得以採珠為業。
　　先是，劉鋹於海門鎮募兵能採珠者二千人，號「媚川都」。凡採珠，必以石縋索繫於足而沒焉，深或至五百尺，溺死者甚觽。鋹所居棟宇，皆飾以玳瑁、珠、翠，窮極侈靡。及王師至，並府庫悉焚之。於是，潘美等於煨燼中得所餘玳瑁、真珠來獻，且言採珠危苦之狀，上亟命小黃門持示宰相，速降詔罷之。
　　辛未，河大決澶州濮陽縣。壬申，命潁州團練使曹翰往塞之。翰辭於便殿，上謂曰：「霖雨不止，又聞河決。朕信宿以來，焚香上禱於天，若天災流行，願在朕躬，勿施於民。」翰頓首拜曰：「昔宋景公諸侯耳，一發善言，災星為之退舍。今陛下憂及兆民，懇禱如是，固宜上感天心，此必不能為災也。」
　　癸酉，上又謂宰相曰：「霖雨不止，朕日夜焦勞，罔知所措，得非時政有闕使之然耶？」趙普對曰：「陛下臨御以來，憂勤庶務，有弊必去，聞善必行，至於苦雨為災，乃是臣等失職。」上曰：「朕又思之，恐掖庭幽閉者觽。昨令篃籍後宮，凡三百八十餘人，因告諭願歸其家者，具以情言，得百五十餘人，悉厚賜遣之矣。」普等皆稱萬歲。
　　河又決大名府朝城縣，河南北諸州皆大水。
　　陝州言，民范義超周顯德中以私怨殺同里常古真家十二人，古真年少脫走，得免，至是長大，擒義超訴於官，有司引赦當原。上曰：「豈有殺一家十二人而可以赦論乎？」命斬之。
　　六月戊子朔，徙崖州於振州，遂廢振州。
　　庚寅，河決陽武縣，汴水決鄭州、宋州。
　　靜江留後郭廷謂自梓州受代歸，辛卯，卒。遣中使護其喪事。
　　丁酉，詔沿河州縣官吏，勤恤所部民勿令轉徙，田畝致損者籍其數以聞。
　　乙巳，廢壁州。
　　戊申，發諸州兵士及丁夫凡五萬人塞決河，命曹翰護其役。未幾，河所決皆塞。
　　是月，下詔曰：「近者澶、濮等數州霖雨洊降，洪河為患，朕以屢經決溢，重困黎元，每閱前書，詳究經瀆。（案「經瀆」猶曰「經流」。宋史記改作「詳究溝瀆」。薛應旂續通鑑改作「詳究涇瀆」。並誤。）至若夏後所載，但言導河至海，隨山濬川，未嘗聞力制湍流，廣營高岸。自戰國專利【八】，堙塞故道，小以妨大，私而害公，九河之制遂隳，歷代之患弗弭。凡搢紳多士，草澤之倫，有素習河渠之書，深知疏導之策，若為經久，可免重勞，並許詣闕上書，附驛條奏。朕當親覽，用其所長，勉副詢求，即示甄獎。」
　　時東魯逸人田告者，著纂禹元經十二篇【九】，上聞之，召見，詢以治水之道，善其對，將授以官。告固辭父年老，求歸奉養，詔從之。
　　先是，女真侵白沙寨，略官馬三匹，民百二十八口。既而遣使以馬來貢，詔止之。於是首領渤海那等三人復來貢，言已令部落送先所掠白沙寨民及馬。詔切責其前侵略之罪，而嘉其效順之意，放還貢馬使者。
　　秋七月己未，右拾遺、通判夔州張恂坐贓棄市。
　　丁卯，詔五嶽、四瀆及東海等廟，並以本縣令尉兼廟令、丞【一○】，掌祀事，常加案視，務在蠲潔，仍籍其廟宇祭器之數，受代日，交以相付【一一】，本州長吏，每月一謁廟檢舉焉。（新錄在六月壬辰。今從舊錄及本紀。）
　　戊辰，前保大節度使袁彥卒。彥數領藩翰，然發跡戎行，不通政術【一二】，在曹南時【一三】為吏民所訟，上念勳舊，隱而不行。於是遣中使護其喪事。
　　庚午，皇第三女封永慶公主。
　　甲申，永慶公主出降右衛將軍、駙馬都尉魏咸信。咸信，仁浦子也。公主嘗衣貼繡鋪翠襦入宮中，上見之，謂主曰：「汝當以此與我，自今勿復為此飾。」主笑曰：「此所用翠羽幾何？」上曰：「不然，主家服此，宮闈戚里必相效。京城翠羽價高，小民逐利，展轉販易，傷生寖廣，實汝之由。汝生長富貴，當念惜福，豈可造此惡業之端。」主臱謝。主因侍坐，與皇后同言曰：「官家作天子日久，豈不能用黃金裝肩輿，乘以出入？」上笑曰：「我以四海之富，宮殿悉以金銀為飾，力亦可辦，但念我為天下守財耳，豈可妄用。古稱以一人治天下，不以天下奉一人。苟以自奉養為意【一四】，使天下之人何仰哉，當勿復言。」（談苑載此事以為魏國長公主。按魏國，太宗第七女也。當太祖時，魏國未嘗封，不當雲主家，恐有差誤。而此事實魏咸信言之，因附見公主出降之後，塤更考。）
　　左衛將軍、駙馬都尉石保吉領愛州刺史。
　　詔曰：「頗聞諸州州司馬步院置獄，外置子城，司獄諸司亦輒禁繫人，甚無謂也。自今並嚴禁之，違者重議其罪，募告者賞錢十萬。」
　　三司言倉儲月給止及明年二月【一五】，請分屯諸軍，盡率民船以資江、淮漕運。上大怒，召權判三司楚昭輔切責之曰：「國無九年之蓄曰不足。爾不素為計度，今倉儲垂盡，乃請分屯兵旅，括率民船，以給饋運【一六】，是可卒致乎？且設爾安用！苟有所闕，必罪爾以謝觽。」昭輔皇恐，計不知所出，乃徑詣開封府，見皇弟光義泣告，乞於上前解釋，稍□其罪，使得盡力營辦，光義許之。
　　昭輔出，光義問右知客押衙永城陳從信曰：「為之柰何？」從信對曰：「從信嘗遊楚、泗間，見糧運停阻之由，良以舟人日食，旋於所歷州縣勘給，故多凝滯【一七】。若自起發即計日併支，往復皆然，可以責其程限。又楚、泗間運米入船，至京師輦米入倉，宜各宿備運卒，皆令即時出納。如此，每運可減數十日。楚、泗至京千里，舊定八十日一運，一歲三運。今若去淹留之虛日，則歲可增一運矣。又聞三司欲籍民船，若不許，則無以責辦，若盡取用之，則冬中京師薪炭殆絕，不若募其船之堅實者令運糧，其損敗者任民載樵薪，則公私俱濟。今市中米貴，官乃定價斗錢七十，商賈聞之，以其不獲利，無敢載至京師者，雖富人儲物，亦隱匿不糶，是以米益貴，而貧民將憂其餒殍也。」光義然之。明日，具以告上，上悉從其言。由是事集，昭輔亦免責焉。（陳從信傳雲事在開寶三年秋。寶訓雲在二年。按楚昭輔權判三司實四年五月，安得三年秋已有此事？今載於五年秋，庶免牴牾。冬十月，江、淮米十萬石至京師，即是從信之策行也。）
　　先是，大理正內黃李符知歸州，轉運司制置不合理者，符即上言，上嘉之。秩滿歸闕，上以京西諸州錢幣不登，八月癸巳，命符知京西南面轉運事，書「李符到處，似朕親行」八字賜之，令揭於大旗，常以自隨。符前後條奏便宜，凡百餘條，其四十八事皆施行著於令。
　　丙申，命同知廣州潘美、尹崇珂並兼嶺南轉運使，其原轉運使王明為副使，太子中允許九言為判官。轉運判官，自九言始也。（隆平集言開寶六年，初除徐澤為廣南運判，恐誤。）
　　己亥，廣州言，行營兵馬都監朱憲領兵大破獠賊二萬餘人於容州城下。初，嶺南所在賊起，偽開府樂範、土豪周思瓊等，各聚觽負海為亂，尹崇珂領兵擊之，上遣中使李神祐督戰，數月盡平其黨。（新、舊錄並於七月癸未言邕、容州民誘蠻人為亂，本紀亦然。今並書於此。周思瓊者，尹崇珂傳雲韶州賊帥，潘美傳雲土豪。崇珂傳又稱偽開府樂範、指揮使袁漢瓊及鄧存忠等據五州以叛。然不詳五州為何等州也，今止從美傳，以周思瓊為土豪，增樂範一人，卻依美傳總言聚觽負海，不言某州，庶免牴牾。鄧存忠事已見范旻知邕州時，茲不重列。）
　　癸卯，建保靜軍於宿州。
　　密州復為防禦，廢安化軍節度。
　　海門鎮監軍趙令鎔（令鎔，未見。）大破廉、白州賊。
　　九月丁巳朔，日有食之。
　　庚午，復壁州。
　　禁西川民斂錢結社【一八】及競渡。
　　樞密使李崇矩與宰相趙普厚相交結，以其女妻普子承宗，上聞之，不喜。先是，樞密使、宰相候對長春殿，同止廬中，上始令分異之。
　　有鄭伸者，客崇矩門下幾十年，崇矩知其險詖無行，待之漸薄。伸怨恨，擊登聞鼓，告崇矩受太原人席羲叟黃金，私託翰林學士扈蒙與羲叟甲科，引軍器庫使范陽劉審瓊為證。上大怒，召審瓊詰問，審瓊具言其誣，上怒稍解。癸酉，崇矩罷為鎮國節度使。賜伸同進士出身，酸棗縣主簿。後伸死，其母貧餓，詣崇矩子繼昌乞□，家人競前詬逐【一九】，繼昌獨召見，與白金百兩，時稱繼昌長者。（會要雲時樞密使沈義倫一人，六年義倫作相，以楚昭輔為副使，亦止一人在院。）
　　戊寅，徙建寧留後楊重勳為保靜留後。（楊億說苑云：馮暉為靈武節度，有威名，羌戎畏服，子繼業襲其位。楊重勳亦世有麟州。並礏命朝廷，而綏御蕃族，為西北邊扞蔽。太祖因繼業來朝【二○】，徙鎮同州，命儒臣知靈州留務，召重勳授以近鎮，別命武臣領州事。其後，二方終煩朝廷經略，議者多以此二事為失焉。別命武臣領麟州事，實錄乃無之，當考。）
　　是月，崖州牙校陸昌圖作亂，燒劫牙署。知瓊州周仁俊遣兵擊平之。（實錄於明年五月始載此事，今移入。）
　　禁玄象器物、天文、圖讖、七曜歷、太一雷公、六壬遁甲等不得藏於私家，有者並送官。
　　冬十月，復康州。
　　戊戌，詔邊遠官歲才三周，即與除代，所司專閱其籍，勿使踰時。
　　初，河陽節度使洛陽張仁超，以郊祀來朝，願留都下。庚子，卒。上遽幸其第，哭之，輟視朝三日，遣中使護喪事，優詔贈中書令，非常例也。
　　癸卯，詔功德使與左街道錄劉若拙，集京師道士試驗，其學業未至而不修飾者，皆斥之。若拙，蜀人，自號華鴜先生，善服氣，年九十餘不衰，步履輕疾。每水旱，必召於禁中，設壇場致禱，其法精審，上甚重之。
　　己酉，詔諸州場院官、糧料使、鎮將，並以三周年為任。
　　秦蜀守李冰有廟在永康軍，偽蜀初，封大安王，又封應聖靈感王。蜀平，詔長吏增飾其廟。乙卯，改封廣濟王，歲一祀。
　　海門監鹽戶龐崇等叛，監軍趙令鎔擊敗之，斬首三百級。
　　是月，運江、淮米十萬石至京師，皆汴、蔡兩河公私船所載也。
　　十一月丁巳朔，以辰州都指揮使秦德崇（德崇，未見。）為起復雲麾將軍，權知辰州、兼五溪巡檢使。後二歲，德崇罷歸，除右千牛衛將軍。（魏泰東軒錄云：武陵、辰陽、澧陽、清湘、邵陽五州，各有蠻徭保聚，依山阻江【二一】，殆十餘萬。馬希範、周行逢時，數出寇邊，以至圍逼辰、永二州，殺掠民畜，歲歲不寧。太祖既下荊湖，思得蠻情、習險扼而勇智可任者，以鎮撫之。有辰州徭人秦再雄者，長七尺，武健多謀，在周行逢時屢以戰鬥立功，蠻黨畏服。太祖召至闕下，察其可用，面以一路事付之，起蠻酋，除辰州刺史，官其一子為殿直，賜予甚厚，仍使自辟吏屬，盡予一州租賦。再雄感激異恩，誓死報效。至州日，訓練士兵，得三千人，皆能被甲渡水，歷山緣塹，捷如猿猱。又選親校二十八人分使諸蠻，以傳朝廷懷徠之意，莫不從風而靡，各得降表以聞。太祖大喜，再召至闕，面加獎激【二二】。再雄伏地流涕，嗚咽不勝。改辰州團練使，又以其門客王元城為本州推官。再雄盡瘁邊圉，故終太祖世，無蠻患。五州延袤數千里，不增一兵，不費帑庾，而邊境安妥，由神機駕馭，用一再雄而已。按泰所錄再雄事甚美，然正史、實錄無之，又不見於他書，或此秦德崇即秦再雄也。德崇自牙校便知州，又起復，事必有異，惜正史、實錄不詳。及八年正月三十日除右千牛衛將軍，已稱前知辰州，則德崇在辰州亦不終太祖世，今悉注泰所錄，更俟考求。）
　　己未，連州言供奉官李繼朗、藥繼清等領兵大破獠賊於英州城下。（繼朗、繼清，未見。宋朝要錄【二三】：庚申賜上書人鄭伸同進士出身，以為酸棗縣主簿。）
　　癸亥，禁釋道私習天文、地理。
　　己巳，詔：「諸道舉人，自今並於本貫州府取解，不得更稱寄應。如從化外至者，先投牒開封府，奏請得旨，方許就試【二四】。其國學亦不得妄署監生，參預薦送。」
　　甲戌，廢春、勤二州及化仁等七縣，又廢南義州。（廢南義州，本紀、實錄並不載，但載明年復置，因追書於此。）
　　庚辰，命參知政事薛居正兼提點三司淮南、湖南、嶺南諸州水陸轉運使事，呂餘慶兼提點三司荊南、劍南諸州水陸轉運使事。
　　詔翰林學士李昉及宗正丞洛陽趙孚等分撰嶽瀆並歷代帝王新廟碑，遣使刻石廟中，凡五十二首。
　　十二月乙未，命近臣於京城祠廟祈雪。
　　己亥，畋近郊，遂幸開封尹第視疾。
　　甲寅，詔：「流外選人，經十考入令錄者【二五】，引對方得注擬。驅使、散官、技術人，資考雖多，亦不注擬。」
　　杖殺內班董延諤，坐監車營務盜芻粟【二六】，累贓數十萬，鞫之得實故也。
　　翰林醫官、鴻臚寺丞劉翰為殿中省尚藥奉御。又賜道士玄祕大師馬志通議大夫階，仍各賜器幣及鞍馬，開封尹疾有瘳也。
　　乙卯，大雪。
　　乾寧軍言北漢民二千二百四十八戶來歸。
　　三司鹽鐵、戶部、度支各有勾院及開拆司，皆本部判官主之。是月，詔並鹽鐵、戶部為一，度支如故。
　　是歲，大饑。
　　初，上問宰相趙普曰：「儒臣有武幹者何人？」普以知彭州、左補闕辛仲甫對。乃徙仲甫為西川兵馬都監。於是召見，面試射，且問：「能擐甲否？」仲甫曰：「臣在郭崇幕府，屢從征討，固嘗被介冑矣。」上曰：「汝見王明乎？朕已用為刺史。汝頗忠淳，若公勤不懈，不日亦當為牧伯也。」仲甫頓首謝。上因謂普曰：「五代方鎮殘虐，民受其禍，朕令選儒臣幹事者百餘，分治大藩，縱皆貪濁，亦未及武臣一人也。」既而有司命仲甫檢視民田，上曰：「此縣令職爾。」即令吏部銓擇官代之。
　　北漢主始令民輸贍軍錢，文武百官皆減俸，財用不給故也。
　　注　　釋
　　【一】除準舊制種蓺桑棗外「種」字原脫，據大典卷一二三○六、宋大詔令集卷一八二及本編下文補。
　　【二】鄢城縣令各本同。按宋史卷三太祖紀作「鄢陵令」，卷四五七陳摶傳則作「郾城令」。
　　【三】見於八月「八月」原作「八年」，據大典卷一二三○六及上下文義改。
　　【四】劉熙古原作「劉稽古」。案引宋史卷三太祖紀及卷二一○宰輔表以為皆作劉熙古。今覈宋本、宋撮要本正作劉熙古，據改。
　　【五】始損制度「損」原作「改」，據宋本、宋撮要本、閣本及長編紀事本末卷三、編年綱目卷二改。
　　【六】周仁俊原作「周仁浚」，據宋本、宋撮要本及大典卷一二三○六改。又本卷下文九月及本書卷一六三月並出「周仁俊」。
　　【七】辛卯原作「乙卯」，據宋本、宋撮要本改。
　　【八】自戰國專利「專」原作「爭」，據宋本、宋撮要本及宋史卷九一河渠志改。
　　【九】著纂禹元經十二篇宋史卷九一河渠志作「纂禹元經十二篇」，疑「著」字衍。
　　【一○】並以本縣令尉兼廟令丞「令」字原闕。按宋大詔令集卷一三七、通考卷八三郊社考、宋史卷一○二禮志均謂「以本縣令兼廟令，尉兼廟丞」，今據補。
　　【一一】交以相付「交以」原作「以交」，據閣本及大典卷一二三○六、通考卷八三郊社考改。
　　【一二】不通政術「通」原作「邇」，據閣本及大典卷一二三○六改。
　　【一三】在曹南時為吏民所訟「曹南」原作「南曹」，大典卷一二三○六作「曹南」。按宋史卷二六一袁彥傳，彥為武臣，宋初曾鎮曹州。「曹南」蓋沿用春秋僖十九年會盟地名，即指曹州。今據大典改。
　　【一四】苟以自奉養為意「意」原作「義」，據宋本、宋撮要本、閣本及大典卷一二三○六、宋史全文卷二上改。
　　【一五】倉儲月給止及明年二月「及」原作「給」，據宋本、宋撮要本及宋史卷二七六陳從信傳改。
　　【一六】以給饋運「以給」原作「給以」，據宋本、宋撮要本及大典卷一二三○六改。
　　【一七】故多凝滯「故」原作「固」，據宋本、宋撮要本及大典卷一二三○六改。
　　【一八】禁西川民斂錢結社及競渡「結」原作「給」，據閣本及大典卷一二三○六改。
　　【一九】家人競前詬逐「詬」原作「斥」，據宋本、宋撮要本及宋史卷二五七李繼昌傳改。
　　【二○】太祖因繼業來朝「朝」下原衍「廷」字，據大典卷一二三○六刪。
　　【二一】依山阻江「山」原作「止」，據魏泰東軒筆錄（以下簡稱東軒錄）卷一改。
　　【二二】面加獎激「面」原作「而」，據閣本及大典卷一二三○六、東軒錄卷一改。
　　【二三】宋朝要錄按注引宋朝要錄一段文字，當在本卷九月庚午鄭伸事下，蓋後人所羼。
　　【二四】方許就試「就試」原作「召試」，據宋本、宋撮要本及宋會要選舉一四之一四改。
　　【二五】經十考入令錄者原作「經考餘令錄者」，據閣本及大典卷一二三○六、通考卷三五選舉考、宋史卷一五九選舉志補「十」字，改「餘」為「入」。
　　【二六】坐監車營務盜芻粟「盜」原作「監」，據閣本及大典卷一二三○六宋史卷三太祖紀改。
