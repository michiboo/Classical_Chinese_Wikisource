卷八
　　起訖時間 起太祖乾德五年正月盡是年十二月 
　　卷　　名 續資治通鑑長編卷八 
　　帝　　號 宋太祖 
　　年　　號 乾德五年（丁卯，967） 
　　全　　文
　　春正月庚寅朔，御乾元殿受朝，升節度使班在龍墀內金吾將軍上。故事，節度使不帶平章事者皆位在卿、監下，於是特改焉。
　　辛卯，令開封大名府、鄆澶滑孟濮齊淄滄棣濱德懷博衛鄭等州長吏，並兼本州河隄使。
　　甲午，供奉官王漢英決杖，配隸蔡州牙前，坐為新津監押日擅用官米也。
　　丁酉，詔吏部流內銓，乾德五年正月一日以前罷任選人，並令赴闕，與免守選注官。
　　戊戌，分遣使者發畿縣及近郡丁夫數萬治河隄。自是歲以為常，皆用正月首事，季春而畢。
　　辛丑，賜西川諸州民今年夏租之半。
　　詔以時平年豐，增上元張燈為五夜。
　　初，呂餘慶至成都，王全斌但典軍旅，嘗謂所親曰：「我聞古將帥多不能保全功名，即欲稱病東歸，庶免悔咎。」或曰：「今寇盜充斥，非有詔旨不可輕去。」全斌乃止。既而偽蜀臣民往往詣闕，訟全斌及王仁贍、崔彥進等破蜀時豪奪子女玉帛，及擅發府庫、隱沒貨財諸不法事。使者每自蜀至，上問之，盡得其狀。於是與諸將同時召還，仁贍先入見，上詰之，仁贍歷詆諸將過失，冀自解免，上曰：「納李廷珪妓女，開豐德庫取金貝，此豈諸將所為耶？」仁贍皇恐不能對。上以全斌等新有功，不欲付之獄吏，令中書門下逮仁贍及全斌、彥進與訟者質證。凡所取受、隱沒，共為錢六十四萬四千八百餘貫，而蜀宮珍寶及外府他藏不著籍者【一】，又不與焉。並按以擅克削兵士裝錢、殺降致寇之由，全斌、仁贍、彥進皆具伏。
　　壬子，令御史臺集百官於朝堂，議全斌等罪。
　　癸丑，百官表言全斌、仁贍、彥進法當死，上特赦之。
　　甲寅，置崇義軍於隨州，昭化軍於金州。以忠武節度使王全斌為崇義留後，武信節度使、侍衛步軍都指揮使崔彥進為昭化留後。樞密副使、左衛大將軍王仁贍（案宋史帝紀及宰相表，皆作右衛大將軍。）罷為右衛大將軍。
　　丙辰，詔全斌、仁贍、彥進三人元從軍將等曾受偽蜀士庶子女、鞍馬、金帛者，並即時給還其主；諸軍將士有所受者，一切不問。
　　丁巳，以內客省使曹彬為宣徽南院使領義成節度，侍衛馬軍都指揮使、寧江節度劉光義改領鎮安，龍捷左廂都指揮使張廷翰為侍衛馬軍都虞候領彰國節度，虎捷左廂都指揮使李進卿為步軍都虞候領保順節度。廷翰與進卿先為歸州路行營馬步軍都指揮使，從光義平蜀，且軍政不擾，故賞之。
　　王仁贍之歷詆諸將，獨曰：「清廉畏謹，不負陛下任使者，惟曹彬一人耳。」上固已知彬善於其職，於是賞彬特優。彬入辭曰：「諸將俱獲罪，臣獨受賞，何以自安？臣不敢奉詔。」上曰：「卿有功無過，又不自矜伐，苟負纖芥之累，仁贍豈為卿隱耶？懲勸，國之常典，無可辭也。」
　　進卿，晉陽人。上嘗幸講武池，臨流觀習水戰。因謂左右曰：「人皆言忘身為國，然死者人所難，言之易耳。」進卿對曰：「如臣者，令死即死耳。」遂躍入池中。上急令水工數十人救之得免，幾至委頓。上能得諸將死力，類此。
　　戊午，詔以粟帛賜王繼濤及高彥暉家。繼濤初與通事舍人田欽祚有隙，欽祚嘗誣奏繼濤以事，上驛召繼濤，將面詰之，道病死。上始聞其先登擊賊，身被重創，故與彥暉俱蒙死難之賞。
　　二月庚申朔，幸造船務，遂幸城西，觀衛士騎射。
　　甲子，參知政事薛居正、呂餘慶，並加吏部侍郎。
　　乙丑，以西川轉運使、給事中沈義倫為戶部侍郎，充樞密副使。初，義倫隨軍入成都，獨居佛寺蔬食，偽蜀髃臣有以珍異奇巧之物為獻者，皆卻之。東歸，篋中所有，纔圖書數卷而已。上嘗從容問曹彬以官吏善否，彬曰：「臣止監軍旅，至於采察官吏，非所職也。」固問之，惟薦義倫可任。上聞義倫清節過人，因擢用之。
　　己巳，詔巡檢、監押捕得賊盜及犯鹽麴人，並送本屬論如律，毋得率意擅斷。
　　壬申，權知貢舉盧多遜奏進士合格者十人。復詔參知政事薛居正於中書覆試，皆合格，乃賜及第。
　　癸酉，御史臺上言：「伏見大理寺斷徒罪人，非官當贖銅之外，送將作監役者【二】，其將作監舊兼充內作使【三】，又有左校、右校、中校署，比來工役，並在此司，今雖有其名，無復役使。或遇祠祭供水火，則有本司供官。慾望令大理寺依格式斷遣徒罪人後【四】，並送付作坊應役。」從之。自後命官犯罪當配隸者，多於外州編管，或隸牙校。其坐死特貸者，多決杖黥面，配遠州牢城，經恩量移，即免軍籍。大凡命官犯罪，多有特旨，或勒停，或令釐務，贓私罪重，即有配隸；或處以散秩，自遠移近者，經恩三四，或放任便，所以儆貪濫而肅流品也。
　　左監門衛大將軍、權判三司趙玭，性狂躁訐直，多忤旨，上每優容之。又與宰相趙普不協，因稱足病，求解職。甲戌，玭守本官，罷判。（傳稱玭廉得普私市秦、隴大木事，潛以聞。懼普知之，因求解職。按開寶四年，上始聞普私販大木，即議逐普，豈得反令玭罷三司也。明年，雷德驤潛以奏，普被責，而玭獨無他。此必未嘗論及普，但以私怨忌普，自求解職耳。販木事，凡後此五年，傳誤並言之也。）
　　是日，殿前都指揮使、義成節度使韓重贇罷軍職，出為彰德節度使。先是，有譖重贇私取親兵為腹心者。上怒，欲誅之，謀於趙普。普曰：「陛下必不自將親兵，須擇人付之。若重贇以讒誅，即人人懼罪，誰敢為陛下將者。」上怒猶未解，普開陳愈切，上納其言。止命重贇出鎮。重贇聞普救己，他日詣普稱謝，普拒弗見。
　　甲申，詔慶州直隸京師。
　　己丑，幸教船池。
　　深州刺史陳達怒判官王皓，收繫獄。因自疑懼，私蓄兵器，欲走契丹。皓家人上變，詔御史臺鞫實，法當死，上特貸之。三月庚寅朔，達除名流海島。（王皓，未見。）
　　戊戌，以前安國節度使張美為橫海節度使。初，縣官市木關中，諸郡歲出緡錢數千萬以假民，長吏十取一，謂之率分錢，歲至數百萬，美在同州，獨不取。既而他郡民有詣闕訴長吏受率分錢者，皆命追償。美至滄州，久之，民有上書告美彊取其女為妾，又略民錢四千餘緡者，上召告者諭之曰：「汝滄州，昔張美未來時，民間安否？」對曰：「不安。」「既來，則何如？」對曰：「既來，無復兵寇。」上曰：「然則張美存汝滄州百姓之命，其賜大矣。雖取汝女，汝安得怨！今汝欲貶黜此人，吾何愛焉？但愛汝滄州百姓耳。吾今誡敕美，美宜不復敢。汝女直錢幾何？」對曰：「直錢五百緡。」上即命官給其直，遣之。乃詔美母詰以美所為，母叩頭謝罪曰：「妾在闕下，不知也。」復賜其母錢萬緡，令遺美，使還所略民家。謂之曰：「語汝兒，乏錢欲錢，當從我求，無為取於民也。」美遂皇恐，折節為廉謹。未幾，以政績聞。鎮滄州凡十年，故世謂之滄州張氏。（歐陽修歸田錄載奪民女乃李漢超事。按漢超在關南，民為立碑頌德，當不如是，今從記聞。）
　　甲辰，詔翰林學士及常參官於賓幕、州縣及京官內各舉任常參官者一人。
　　乙巳，詔諸道節度使、留後、觀察使各舉部內才識優長、德行尤異者二人，防禦、團練使、刺史各一人。
　　丙午，門下侍郎、平章事趙普加左僕射，充昭文館大學士。樞密使、檢校太保李崇矩加檢校太傅。
　　是日，幸教船池，又幸玉津園宴射。
　　庚戌，建隆觀火。
　　置感義軍於耀州。
　　導江縣令源銑、主簿郭徹坐贓污抵極刑。詔諸路轉運使以其事布告屬吏，咸使知戒。
　　辛亥，詔商州直隸京師。
　　丙辰，鎮州言北漢石盆寨招收指揮使言章以其寨來降。
　　是月，五星如連珠，在降婁之次。初，竇儼與盧多遜、楊徽之，周顯德中同為諫官。儼善推步星曆，嘗謂徽之等曰：「丁卯歲，五星聚奎，自此天下太平，二拾遺見之，儼不與也。」（國史韓熙載傳稱奎主文章，又在魯分。時太宗鎮□、海，中國太平之符也。按太宗建隆元年八月，領泰寧節度，二年七月除開封尹【五】，安得此時猶鎮□、海？傳誤矣。）
　　門下省言：「準制書，進士、九經，判入初等職事官。又制，桂、應、洮等州書記選判成職事官充。今流內銓以前進士開封李肅擬保順軍節度掌書記，有違元制，準格下。」（此據祖宗故事，本志略有不同。）
　　唐主命兩省侍郎、諫議大夫、給事中、中書舍人、集賢勤政殿學士分夕於光政殿宿直，與之劇談，或至夜分乃罷。唐主事佛甚謹，中書舍人張洎每見輒談佛法，由是驟有寵。初，唐主於宮苑造寺，僧尼常數百人，先代嬪嬙，悉度為尼。朝退，則僧服誦經，拜跪盡瘁，不厭。僧或犯姦，有司請論如律，唐主曰：「刑之，則縱其欲矣。」但令禮佛三百，赦其罪。有為塔像佛飾侈靡者，唐主尤之。僧曰：「陛下不讀華嚴經，豈知佛富貴乎？」國人化之，佛事逾熾。當時大臣亦多蔬食持戒以奉佛，中書舍人徐鉉獨否，然絕好鬼神之說。（徐鉉，初見天福十二年，會稽人。張洎，初見顯德六年，全椒人。）
　　夏四月甲戌，閱殿前承旨不逞者百二十六人，分配鄆、齊、冀、博、德、滄等州。
　　戊寅，幸迎春苑。
　　給事中開封馬士元謁樞密副使沈義倫，適有吏白事，義倫與語，忘顧士元，士元遽辭出，歸語家人曰：「我為臺省近臣，不為執政所禮，可以去矣。」己卯，遂致仕。
　　有司言：「朝廷自削平川、峽，即頒刑統、編敕於管內諸州，具載建隆三年三月丁卯詔書及結狀條樣。而州吏弛怠，靡或遵守，所決重罪，祗作單狀，至季末來上。狀內但言為某事處斬或徒、流訖，皆不錄罪款及夫所用之條，其犯者亦不分首從，非惡逆以上而用斬刑。此蓋兵興以來，因寇盜之未靜，率從權制，以警無良。今既謐寧，豈可弗革？望嚴敕川、峽諸州，遵奉公憲，敢弗從者，令有司糾舉。」從之。
　　丙戌，詔：「比者強盜持仗，雖不傷人者皆棄市。自今雖有杆棒，但不傷人者，止計贓以論其罪。」
　　戊子，陵州刺史王奇責授左衛率府率，坐掊克所部故也。陵州有陵井，偽蜀置監，歲煉鹽八十萬斤。廣政二十三年，井口摧圮，毒氣上如煙霧，煉匠縋入者皆死。後井益塞，民艱食鹽。通判、右贊善大夫真定賈璉始建議開浚，刺史王奇謂浚之犯井龍，役夫不肯進，璉親執鍤興役，逾年而至泉脈。是井本深五十四丈，皆鑿石而入，其半曰小罌口，小罌上皆以柟柏旁鼑。初煉鹽日三百斤，稍增日三千六百斤。璉上其事，即詔璉知州事。璉後卒官，州人畫像祠之。（據耆舊傳，賈璉通判陵州，實與刺史王奇同在三年二月。而五年四月奇乃責官，璉知陵州。當是繼奇。今取修井事，附見奇責官後。）
　　禁民賽神，為競渡戲及作祭青天白衣會，吏謹捕之。
　　五月庚寅，詔興元府三泉縣直隸京師。
　　乙巳，賜京城貧民囐襦。
　　鎮州言北漢鴻唐寨招收指揮使樊暉殺其監軍成昭，以寨來降。
　　六月戊午朔，日有食之。
　　丙子，令諸州通判及鈐轄、都監使臣，毋得受所在州官賜外添給錢物。
　　辛巳，幸建隆觀，遂幸飛龍院。
　　知施州王仁都斂於民以修貢，甲申，命仁都還民錢。（仁都，未見。）
　　丁亥，知西南蕃南寧州蕃落使龍彥□等來貢方物。詔以彥□為歸德將軍、南寧州刺史、蕃落使。又以順化王子武才【六】為懷化將軍。武才弟若啟為歸德司階。武龍州部落王子若溢等八人，並為司戈。
　　秋七月丙申，鑄五溪都防禦使印賜溪州。
　　先是，諸道銅鑄佛像，悉輦赴京毀之。丁酉，詔勿復毀，仍令所在存奉，但毋更鑄。（周世宗悉毀銅佛像鑄錢，謂宰相曰：「佛教以為頭目髓腦有利於觽生，尚無所惜，寧復以銅像為愛乎？」鎮州銅大悲像甚有靈應，擊毀之際，以斧钁自胸鑱破之。太祖聞其事。後世宗北征，病疽發胸間，咸謂其報應。太祖因重釋教。此事見楊億談苑，今不取。）
　　甲辰，詔諸州兩稅督納時，縣令佐毋得兩處點檢入抄，重有追擾。
　　乙巳，蠲江陵等二十五州府乾德三年逋租。
　　己酉，詔：「夏秋以來，水旱為沴，深慮民庶至於流離。宜令諸州長吏告民無轉徙，被災者蠲其賦。」
　　八月有司言荊湖諸州輸稅，請如內郡收頭子錢。詔不許。
　　九月己丑，渭州刺史范仁裕坐藏匿罪人，責為耀州團練使。（仁裕，未見。）
　　虞部郎中趙元振、國子監丞高延緒考試齋郎，誦書失實。甲午，元振責為倉部員外郎，延緒國子監主簿。（元振、延緒，未見。）
　　丙申，西南蕃順化王子部才【七】等遣使來貢方物。
　　庚子，夏州言節度使、守太尉、兼中書令、西平王李彝興卒。贈太師，追封夏王。以其子行軍司馬光叡權知州事。
　　乙巳，太子少傅致仕柴守禮卒。命中使護其喪事。
　　己酉，畋近郊。
　　先是，平蜀得錦工數百人，冬十月丙辰朔，置綾錦院以處之，命常參官監焉。
　　癸酉，度支判官侯陟言：「三司凡二十四案，鹽鐵主其六，戶部主其四，餘皆度支主之。自荊湖、西蜀之平，事務益觽，欲令三司均主其八。」詔三司推官張純分判度支案事。（此據舊錄。）
　　丁丑，以溪州團練使彭允足為濮州都指揮使，義軍指揮使彭允賢為衛州都指揮使，珍州錄事參軍田思曉為博州都指揮使。允足等溪洞酋豪，據山險，持兩端，故因其入朝而置之內地。
　　十一月乙酉朔，工部侍郎毋守素免，坐居父昭裔喪納妾。其兄子岳州司法參軍正己告之，正己仍奪一任官。
　　己丑，畋近郊，遂幸金鳳園。賜從臣馬各一疋。
　　供奉官武仁誨前為嘉州監押，枉殺人，坐棄市。
　　戊戌，日南至，御乾元殿受朝。
　　癸卯，以金水縣為懷安軍。
　　十二月丙辰，詔諸州輕小惡錢及鐵鑞錢等，限一月悉送官，限滿不送者罪之有差，敢私鑄者棄市。時開封府言民間新小錢每十錢才重五錢半，其極小薄者重二錢半，侵紊法制，莫甚於此故也。
　　又禁民不得輒以紕簄布帛鬻於市及塗粉入藥，吏謹捕之，重寘其罪。
　　戊辰，以權知夏州李光叡為定難節度使。
　　己巳，置建寧軍於麟州。庚午，以防禦使楊重勳為留後。
　　宰相趙普丁母憂，丙子起復。
　　賜西川三十七州府來年夏租之半。
　　是歲，命川、陝諸州長吏、通判並兼橋道事。朝廷嘗遣使治道襄州，歲常五六輩，一使所調，發民皆數百人。吏緣為奸，多私取民課。所發不充數，道益不修。知州、太子賓客邊光範計其工，請以州卒代民，官給器用，役不淹久，民用無擾。詔書褒之。
　　注　　釋
　　【一】而蜀宮珍寶及外府他藏不著籍者「者」字原脫，據宋本、閣本補。
　　【二】送將作監役者「送」字原闕，據宋會要刑法四之一、通考卷一六八刑考補。
　　【三】其將作監舊兼充內作使「內」、「作」原互倒，據閣本及同上書乙正。
　　【四】慾望令大理寺依格式斷遣徒罪人後「後」原作「役」，據同上書改。
　　【五】二年七月原作「二月七日」。按宋史卷一太祖紀及本書卷二均謂趙光義於建隆二年七月為開封尹。今據宋本改。
　　【六】順化王子武才「子」字原脫，據宋會要蕃夷五之一○、宋史卷二太祖紀補。下同。
　　【七】順化王子部才「部才」，宋史卷二太祖紀同，宋會要蕃夷五之一○則作「武才。」按上引會要、宋史並載開寶二年七月順化王子武才復來貢獻。疑「部才」當即「武才」。
