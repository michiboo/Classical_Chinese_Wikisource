　　起訖時間 起太祖乾德三年正月盡是年十二月 
　　卷　　名 續資治通鑑長編卷六 
　　帝　　號 宋太祖 
　　年　　號 乾德三年（乙丑，965） 

　　春正月甲戌，詔蜀將卒死鋒刃者，所在官為收瘞，行營戰士被傷者，主帥給以繒帛。
　　蜀主聞王昭遠等敗，甚懼，乃多出金帛【一】，益募兵守劍門，命太子玄箉為元帥，武信節度使、兼侍中李廷珪（廷珪，初見天福十二年。）及前武定節度使、同平章事張惠安（惠安，未見。）副之。帶甲萬餘，旂幟悉用文繡，紬其槓以錦。將發而雨，玄箉慮其沾溼，悉令解去。俄雨止，復□之，則皆倒縣槓上。玄箉又輦其姬妾及伶人數十以從，見者莫不竊笑。
　　王全斌等自利州趨劍門，次益光，會議曰：「劍門天險，古稱一夫荷戈，萬夫莫當，諸軍各宜陳進取之策。」侍衛軍頭向韜曰：「得降卒牟進言，益光江東越大山數重，有狹徑，名來蘇，蜀人於江西置柵，對岸可渡。自此出劍門南二十里，至青疆店與官道合【二】。若大軍行此路，則劍門之險不足恃也。」全斌等即欲卷甲赴之，康延澤曰：「蜀人數戰數敗，膽氣奪矣，可急攻而下也。且來蘇狹徑，主帥不宜自行，但可遣一偏將往耳。若抵青疆，北與大軍夾擊劍門，昭遠等必成擒矣。」全斌等然之，命史延德分兵趨來蘇，跨江為浮梁以濟。蜀人見之，棄寨而遁。延德遂至青疆，王昭遠等引兵退駐漢源坡，以其偏將守劍門，全斌等以銳兵奮擊，破之。及漢源，趙崇韜布陣，策馬先登，昭遠據胡床，不能起。崇韜戰敗，猶手斬數人，乃被執，昭遠免冑棄甲而逃。全斌等遂取劍州，殺蜀軍萬餘人。昭遠投東川，匿民倉舍下，悲嗟流涕，目盡腫，惟誦羅隱詩曰「運去英雄不自由」，俄亦為追騎所獲。太子玄箉與李廷珪等日夜嬉遊，不恤軍政，至撓州，聞劍門已破，將退保東川。翌日，棄軍西還，所過盡焚其廬舍倉廩乃去。
　　蜀主知劍門已破，太子玄箉亦奔還，惶駭不知所為，問左右：「計將安出？」有老將石奉頵者（案五代史作石頵，薛應旂續通鑑作石斌，與此互異。）對曰：「東兵遠來，勢不能久，請聚兵堅守以敝之。」蜀主歎曰：「吾父子以豐衣美食養士四十年，一旦遇敵，不能為吾東向放一箭，今雖欲閉壁，誰肯效死者！」司空、兼武信節度使、平章事李昊勸蜀主封府庫以請降，蜀主從之，因命昊草表。己卯，（正月七日也，據孟昶後所上表雲爾。）遣通奏使、宣徽北院使太原伊審徵（審徵，初見廣順元年。）奉降表詣軍前。初，前蜀之亡也，降表亦昊所為，蜀人夜書其門，曰「世修降表李家。」當時傳以為笑。（熊克九朝通略：又王衍降唐日，李昊草其表。）
　　庚辰，詔行營所經，州府長吏以牛酒犒師。
　　乙酉，王全斌等次魏城，伊審徵以蜀主降表至。全斌受之，遣先鋒都監、通事舍人田欽祚乘驛奏入。又遣康延澤領百騎趨成都，見蜀主諭以恩信，慰撫軍民。留三日，乃還。欽祚，汝陰人也。
　　高麗國王昭，遣使來貢方物。
　　戊子，吏部郎中鄧守中（守中，未見。）坐試諸司吏書判考覆不當，上命覆試，黜退者數人，貶秩為員外郎。
　　荊南民多流移，己丑，詔長吏招撫復業。
　　初，劉光義等發夔州，萬、施、開、忠等州刺史皆迎降，及遂州，知州事、少府少監陳愈亦降。光義入城，盡以府庫錢帛給軍士。諸將所過，咸欲屠戮以逞，獨曹彬禁之，乃止，故峽路兵始終秋毫不犯。上聞之，喜曰：「吾任得其人矣。」賜彬詔褒之。
　　辛卯，王全斌等至升仙橋，蜀主備亡國之禮，見於軍門，全斌承制釋之。蜀主復遣其弟保寧節度使、雅王仁贄奉表求哀。（仁贄，初見乾祐三年。九國志孟昶世家及蜀檮杌皆言全斌承制釋昶罪，昶翌日遂舉族歸朝。據國史昶傳，昶既見全斌，復遣仁贄奉表，得太祖還詔，乃出蜀。又據全斌傳，全斌等入成都後十餘日，劉光義始自峽路至，昶饋遺光義及犒其師，並如全斌等。若全斌十九日入成都，昶二十日遂行，安能饋光義且犒其師也？然所稱後十餘日，亦恐差誤。按新錄光義遂州之奏以二十一日到京師，度其克遂州時，必在中旬初。遂州至成都不遠，無緣滯留兩旬後始到也。當時全斌等於魏城得昶降表後十餘日耳，得降表十餘日，乃二十三、四間，此時昶固未出蜀，猶可以遺饋光義且犒其師也。錦里耆舊傳雲二月四日，光義入城。續傳又雲十一日南路大軍始入城。前傳差近之，續傳比全斌傳又增十餘日矣。今皆不取。昶舉族歸朝，疑在丁酉赦書到後。不然，二月間與偽官同發，恐不能待仁贄還詔矣。續耆舊傳雲二月十九日離成都，自眉州乘船下峽，前傳又雲十七日，兩說又不同，莫知孰是。或者全師雄作亂，二月間道路不通，少留眉州，三月上旬末始能下峽乎？仁贄以正月十九日赴闕，二月十九日見。昶復上表謝不名及呼國母，則三月七日也。）
　　丙申，田欽祚至自西川。孟昶降表以其先人墳廟及老母為請，上優詔答之，並諭西川將吏、百姓等使皆安堵如故。
　　丁酉，赦蜀管內。蠲乾德二年逋租，賜今年夏稅之半。凡無名科役及增益賦調，令諸州條析以聞，當除之。成都民食鹽斤為錢百六十，減六十，諸州鹽減三之一。民乏食者賑之。擄獲生口還其主。偽文武官將校奉孟昶來降者，並委王全斌奏其名。亡命髃盜，許一月內陳首。有懷才挺操，恥仕偽庭者，所在搜訪。先賢邱□並禁樵採，前代祠廟咸加營葺。
　　自全斌等發京師至昶降，才六十六日。凡得州四十六，縣二百四十，戶五十三萬四千二十九。（宋朝大事記以劍閣之險，太祖取之，兵不過五萬，自發京師至昶降，不過六十六日，何其易也。觀其遣將之日，先為蜀主治第以待其至，詔有司治昶第一區凡五百餘間，遂以賜之。又命所破郡縣傾府庫以賞戰士，國家所取惟土疆爾，則太祖混一之志，固有以知之也。初，王師之下西蜀也，諸將所過咸欲屠戮，獨曹彬禁止之，上聞之，喜曰：「吾任得其人矣。」賜詔褒之。王仁贍自蜀返，歷詆諸將，獨曰：「清廉畏謹，不負陛下，惟曹彬一人爾！」上嘗問彬以官吏能否，彬惟薦沈義倫可任。初，沈義倫為隨軍轉運使，入成都，獨居僧寺蔬食，東歸，篋中所有，圖書數卷。上聞清節，故擢用之。人言創業之初，貪可使也，愚可使也，詐可使也，苟可以辦吾事而已。是不知師之上六「開國承家，小人勿用」之義也。漢高祖雖得韓、彭之力，然終受韓、彭之禍。我太祖平蜀之功，賞曹彬而責全斌，任義倫而責仁贍。或告全斌、仁贍等在蜀豪奪子女，隱沒貨財。上責之，蓋以曹彬用兵，秋毫無犯，義倫東歸，圖書數卷，而全斌、仁贍之功不足以贖其貪酷之罪。愛民之仁，御觽之術，兩得之矣！）
　　全斌等既入成都，後數日劉光義等始至，孟昶饋遺光義等及犒師之禮，並如初。已而詔書頒賞諸軍，亦無差降，兩路將士爭功，始相疾矣。
　　先是，全斌受詔，每制置必與諸將僉議，因是各為異同，雖小事亦不能即決。全斌及崔彥進、王仁贍等日夜飲宴，不恤軍務，縱部下掠子女，奪財貨，蜀人苦之。曹彬屢請旋師，全斌等不聽。全斌遣右神武大將軍王繼濤與供奉官王守訥（守訥，未見。）部送孟昶歸京師。繼濤求宮人及金帛於昶，守訥以白全斌，乃留繼濤不遣。繼濤，河朔人也。仁贍按籍詰所在軍資，將治李廷珪焚蕩之罪，廷珪恐，問計於康延澤，延澤曰：「王公志在聲色，苟足其欲，則置不問矣。」廷珪素儉約，不畜妓女，乃求諸姻戚得四人，復假金帛直數百萬以遺仁贍，由是獲免。
　　是月，改通州為達州。
　　改萬春殿為長春殿。
　　二月壬寅朔，司天監言日當食，驗天不食。（此據會要。）
　　癸卯，命參知政事呂餘慶權知成都府，樞密直學士馮瓚權知梓州。（舊錄在正月丁酉。丁酉，二十五日也。今從新錄。又本紀、續耆舊傳雲餘慶以二月十二日到。十二日，癸丑也，恐此時餘慶亦未能到，但除目到耳。）餘慶至成都，時盜四起，將士猶恃功驕恣，王全斌等不能禁。一日，藥市始集，街吏馳報有軍校被酒持刃，奪賈人物，餘慶立命擒捕，斬之以徇，軍中畏伏，民乃寧居。瓚至梓州，視事才數日，會偽蜀軍校上官進嘯聚亡命三千餘觽，劫村民數萬，夜攻州城。瓚曰：「賊乘夜奄至，此烏合之觽，以箠梃相擊，必無固志，正可持重以鎮之，待旦自潰矣。」城中止有雲騎兵三百人，分使守諸門。瓚坐城樓，密令促其更籌，未夜分，擊五鼓，賊驚，遁去。因縱兵追之，擒上官進，斬於市。招降千餘人，並釋其罪，令復業。州境遂安。
　　以興州馬步軍都指揮使趙彥韜為興州刺史，酬其鄉導之功也。興州領□□且口寨，寨多戍兵，監軍傲很，縱其下暴橫，居民苦之。通判周渭馳往，諭以禍福，斬其軍校，觽心大服。上聞而壯之，詔書嘉獎，命兼本寨鈐轄。（渭為興州通判不知何時，疑初得興州即以命渭，故因趙彥韜除刺史，附見此事，非有所按據也。更須考詳。）
　　唐主煜及吳越王俶，並遣使修貢，賀長春節。
　　丙午，詔以西師所過，民有調發供億之勞，賜秦、鳳、隴、成、階、襄、荊南、房、均等州今年夏租之半，安復郢鄧州、光化漢陽軍十之二，居坊郭者勿輸半年屋稅。
　　又詔偽蜀文武官並遣赴闕，賜裝錢有差，治行清白為觽所知者，所在州府以名聞。（發文武官赴闕，新、舊錄並無之，此據本紀。）
　　丁巳，權知貢舉盧多遜奏進士劉察等合格者姓名凡七人。
　　庚申，孟仁贄至自成都。孟昶所上表有「自量過咎，尚切憂疑」等語，詔答之，其略曰：「既自求於多福，當盡滌於前非。朕不食言，爾無過慮。」所答詔仍不名，又呼昶母為國母。
　　詔自嘉、眉、忠、萬至荊南沿江分置驛船，以濟行李。
　　令文武官任川、峽職事者，不得以族行，元從及僕使以自隨者，具姓名報樞密院給券。
　　三月壬申朔，宴廣德殿。先是，長春節後未賜宴，孟昶納降表使至，故緩。
　　癸酉，詔諸道發義倉賑飢民者，勿待報。
　　乙未，詔河東境上軍寨分遣人入北漢界招諭將吏兵民，苟能去逆效順，當倍加安撫。卑職者命以高秩，假攝者授以正員。
　　晉州言北漢羅侯、松谷兩寨指揮使張貴等七百餘人來歸。
　　以蜀降卒為奉義、懷德、懷愛軍。
　　五代以來，領節旄為郡守者，大抵武夫悍卒，皆不知書，必自署親吏代判，郡政一以委之，多擅權不法。戊戌，詔諸州長吏或須代判，許任賓席公幹者，勿得使用元從人。
　　是月，孟昶與其官屬皆挈族歸朝，由峽江而下。（據實錄此月戊寅，孟昶上表謝，詔書不名及呼國母。戊寅，初七日也。昶傳稱昶得太祖還詔乃赴闕，故隱度附見其事於此月。然續耆舊傳云：二月十九日離府，自眉州乘船下峽，沿路多值寇盜。蓋二月十九日初發成都，其發眉州，則續傳無其日，或少留滯，不可知也。得還詔乃赴闕，疑本傳必不妄，則附其事於此月，差審。）
　　初，詔發蜀兵赴闕，並優給裝錢，王全斌等擅減其數，仍縱部曲侵撓之【三】，蜀兵憤怨思亂。兩路隨軍使臣，亡慮百數，全斌及王仁贍、崔彥進等共護恤之，不令部送，但分委諸州牙校。蜀兵至撓州，果劫屬縣以叛。會文州刺史全師雄挈其族趨京師，過撓州，師雄嘗為蜀將，有威惠，恐叛兵脅之，乃棄其家自匿。後數日，叛兵搜得之江曲民舍，遂推以為帥，觽十餘萬，號興國軍。全斌遣馬軍都監朱光緒將七百騎往招撫之，光緒盡滅師雄之族，納其愛女及□裝。師雄怒，不復有歸志，引觽急攻撓州，刺史成彥饒以同、華兵百餘人守其城，橫海指揮使下邳劉福、龍捷指揮使汾人田紹斌各以所部兵來援。紹斌自東山西北迎擊賊，福由山南出賊之旁夾攻之，賊觽大潰，斬首萬餘級，擁入江水溺死者亦萬計。紹斌又敗龍州賊黨千餘人。
　　師雄去，攻彭州。刺史王繼濤、都監李德榮拒之，都監戰死，繼濤身被八創，單騎走成都。師雄入據彭州，成都十縣，皆起兵應師雄。師雄自號興蜀大王，開幕府，置僚屬，署節度使二十餘人，令分據灌口、導江、郫、新繁、青城等縣。彥進與步軍都指揮使張萬友、先鋒都指揮使漁陽高彥暉、通事舍人田欽祚同計之。彥暉至導江，與賊遇，賊據隘路，設伏竹箐中，官軍直進，箐中賊出，官軍不利，彥暉謂欽祚曰：「賊勢頗盛，日將暮，首尾不相應，盍收兵，詰朝與戰。」欽祚將遁，慮賊踵其後，紿謂彥暉曰【四】：「公食重祿，見賊逗撓，何也？」彥暉即麾兵復進，欽祚乃潛去。彥暉獨與部下十餘騎力戰，皆死之。賊觽益熾。全斌又遣馬軍都指揮使張廷翰、步軍都監張煦（張煦，未見。）往擊之，復失利，還。師雄分兵撓、漢州，斷劍閣，緣江置寨，聲言欲攻成都。自是邛、蜀、眉、陵、簡、雅、嘉、東川、果、遂、渝、合、資、昌、普、戎、榮十七州並隨師雄為亂，郵傳不通者月餘，全斌等懼。
　　時蜀兵幾三萬人屯城南教場，全斌慮其應賊，徙置夾城中，將盡殺之。康延澤請釋其老幼疾病者七千人【五】，餘則以兵護送，浮江而下，若賊果來劫奪，即殺之未晚也，全斌等不從。（據耆舊傳則誅夾城降兵乃四月一日，而本紀、實錄並載之二月末，不知何也？豈二月末誘致而未誅，四月初始誅之，實錄、本紀因其誘致即並書其事乎？然事不容如此遲久，耆舊傳當得其實也。光緒、彥饒、德榮未見。張煦有傳，開封人，開寶末，為府中牙校，非此步軍都監也。）
　　自唐天寶以來，方鎮屯重兵，多以賦入自贍，名曰留使、留州，其上供殊鮮。五代方鎮益彊，率令部曲主場院，厚斂以自利。其屬三司者，補大吏臨之，輸額之外輒入己，或私納貨賂，名曰貢奉，用冀恩賞。上始即位，猶循常制，牧守來朝，皆有貢奉。及趙普為相，勸上革去其弊。是月，申命諸州，度支經費外，凡金帛以助軍實，悉送都下，無得占留。（去年已有此詔，故此雲申命。）時方鎮闕守帥，稍命文臣權知，所在場院，間遣京朝官廷臣監臨，又置轉運使通判【六】，為之條禁，文簿漸為精密，由是利歸公上而外權削矣。
　　國初，貢賦悉入左藏庫，及取荊、湖，下西蜀，儲積充羨。上顧左右曰：「軍旅饑饉，當預為之備，不可臨事厚斂於民。」乃於講武殿後別為內庫，以貯金帛，號曰封樁庫，凡歲終用度贏餘之數皆入焉。（別置庫，本志及他書皆雲在乾德初，未審何年，計必是平西川後也。因命諸州不得占留金帛，附見其事。）
　　夏四月辛丑朔，王全斌誘殺蜀兵二萬七千人於夾城中。（此據康延澤平蜀實錄，與耆舊傳合。）
　　詔孟昶先代墳塋無得焚毀，復守冢戶，官歲給粟帛充時享。
　　己巳，回鶻遣使來貢方物。
　　壬子，令京城夜漏未及三鼓，不得禁止行人。
　　癸丑，唐主遣使來修貢，賀平蜀也。
　　丙辰，改西川感化、耀武等軍並為虎捷。王全斌奏諸軍平草寇有功，請備禁旅故也。
　　癸亥，募諸軍子弟導五丈河，貫宮城，歷後苑，內庭池沼，水皆至焉。
　　乙丑，放洋州義軍八百人歸農。
　　賜西川行營將士薑茶。
　　五月辛未朔，詔諸道州、府先發遣前資幕職、令錄等到闕，已經引對者各放還，去京二千里者魜一選，已上者減兩選，無選可減者免取文解，便令赴集。
　　壬申，幸迎春苑宴射。
　　先是，上遣使以御府供帳迓孟昶於江陵，且命有司為昶官屬治第，又遣使至江陵，分給鞍馬車乘。乙酉，昶至近郊，皇弟開封尹光義勞之玉津園。丙戌，大陳諸軍於闕前。昶與弟仁贄、子玄箉玄屷、（玄屷，初見乾祐三年。）宰相李昊等三十三人素服待罪明德門外，詔釋罪，賜昶等襲衣、冠帶。上御崇元殿，備禮見之。禮畢，御明德門，觀諸軍按部還營。遂宴昶等於大明殿，賜物有差。
　　丁亥，賜侍衛諸軍內庫衣服錢帛有差。
　　戊子，赦天下死罪，降徒流，流以下釋之，配役者免居作。
　　己丑，免孟昶三日朝參。
　　壬辰，復宴昶及其子弟於大明殿。
　　于闐國宰相因沙門善名等來京師，致書於樞密使李崇矩，願結歡好。上令崇矩報書，賜以器幣。
　　詔諸軍小校以上，死者官給賻物，或嗣絕及孤幼不能申請者，令中使就賜之。
　　遣常參官十八人分往諸道受民租，慮州縣官吏掊歛之害也。
　　偽蜀官倉納給用斗有二等，受納斗盛十升，出給斗盛八升七合。詔自今給納並用十升斗。（本志：分遣常參官受民租，在乾德二年五月，其下即言偽蜀用斗，按二年則猶未平，疑二年字當作三年，今移見此。）
　　是月，唐司空、平章事嚴續出為潤州節度使。時機務多歸樞密院，宰相備位而已。中書舍人、樞密副使豫章陳喬柔懦畏怯，吏潛結權倖，多為非法，皆不能制。喬累遷門下侍郎、樞密使。
　　六月甲辰，以孟昶為開府儀同三司、檢校太師、兼中書令、秦國公。長子玄箉為泰寧節度使，伊審徵為靜難節度使。戊申，以昶弟仁贄為右神武統軍，仁裕右監門衛上將軍，仁操左監門衛上將軍，次子玄屷為左千牛衛上將軍【七】，李昊為工部尚書，歐陽炯為右散騎常侍。（仁裕、仁操，見乾祐三年。）
　　庚戌，孟昶卒。上為輟五日朝，贈尚書令，追封楚王，諡恭孝，賻布帛千疋，葬事官給。初，昶母李氏隨昶至京師，上屢命肩輿入宮，謂之曰：「國母善自愛，無戚戚懷鄉土，異日當送母歸。」李氏曰：「使妾安往？」上曰：「歸蜀耳。」李氏曰：「妾家本太原，儻獲歸老並門，妾之願也。」時上已有北征意，聞其言，喜曰：「俟平劉鈞，即如母所願。」因厚加賚賜。及昶卒，李氏不哭，舉酒酹地曰：「汝不能死社稷，貪生至今日。吾所以忍死者，為汝在耳，今汝既死，吾安用生！」因不食，數日亦卒。
　　潞州言太原官吏將校多來歸者，詔優給裝錢，部送闕下。
　　初，南漢邵廷琄屯於洸口以待王師，會王師退舍，廷琄招輯亡叛，訓士卒，修戰備，國人賴以少安。有投匿名書譖廷琄將圖不軌，南漢主信之，是月，遣使賜廷琄死。士卒排軍門見使者，訴廷琄無反狀，請加考驗，弗許，乃相與立廟洸口祠之。
　　秋七月己巳，上泛舟於後苑新池，賜從官飲。
　　遣使犒西川行營將士。
　　乙亥，珍州刺史田景遷內附。
　　丁酉，幸教船池，遂幸玉津園宴射。
　　詔洽州復為懿州。時五溪團練使、洽州刺史田處崇言：「先是，湖南節度使馬希範以□州潭陽縣為懿州，命臣叔萬盈為刺史。希範死，其弟希獺改為洽州，願復舊名。」從之，仍鑄印以賜處崇。
　　是月，始令諸州錄參與司法掾同斷獄，從宗正丞趙郃之請也。（郃，未見。）
　　上聞西川行營有大校割民妻乳而殺之者，亟召至闕，斬於都市。初，近臣營救頗切，上因流涕曰：「興師弔伐，婦人何罪，而殘忍至此。當速置法以償其冤。」（二事並從國史志，未見他書。會要亦有同斷獄事。）
　　八月戊戌朔，令天下長吏擇本道兵驍勇者，籍其名送都下，以補禁旅之闕。又選強壯卒，定為兵樣，分送諸道。其後又以木梃為高下之等，給散諸州軍，委長吏、都監等召募教習，俟其精練，即送都下。上每御便殿親臨試之，用趙普之謀也。
　　癸卯，河決開封陽武縣。
　　戊申，詔偽蜀將士妻子並發赴闕，官給舟乘，縣次續食，有父母者別給錢五千。
　　殿直成德鈞部送偽蜀軍校，在路受賕，為人所告，戊申，斬德鈞於□仁門外。
　　庚戌，修文明殿成。文明殿即端明殿也，國初改焉。
　　辛酉，以左散騎常侍歐陽炯為翰林學士。炯性坦率，無檢束，雅喜長笛，上聞，召至便殿奏曲。御史中丞劉溫叟聞之，叩殿門求見，諫曰：「禁署之職，典司誥命，不可作伶人事。」上曰：「朕頃聞孟昶君臣溺於聲樂，炯至宰相，尚習此伎，故為我擒。所以召炯，欲驗言者之不誣耳。」溫叟謝曰：「臣愚不識陛下鑒戒之微旨。」自是亦不復召炯矣。溫叟一日晚歸，過明德門西闕前，上方與中黃門數人登樓，騶者潛知之，以白溫叟，溫叟令傳呼依常而過。翌日，請對，具言【八】：「人主非時登樓，則近侍咸望恩宥，輦下諸軍亦希賞給。臣所以呵導而過者，欲示觽以陛下非時不登樓也。」上善之。
　　甲子，南漢宦者莫少璘等七人來降。
　　九月己巳，上御講武殿，閱諸道兵，得萬餘人，以馬軍為驍雄，步軍為雄武，並屬侍衛司。
　　壬申，命蜀部諸州，各置克寧兵五百人。
　　丙子，重陽，宴近臣於長春殿。
　　己卯，以度支郎中蘇曉為淮南轉運使。曉建議榷蘄、黃、舒、廬、壽五州茶，置十四場，籠其利，歲入百餘萬緡。
　　辛巳，權判三司趙玭坐軍食損壞，失於檢視，奪一季俸。（乾德二年五月，玭權檢點，此不當書判，會要亦但稱權點檢。）
　　河決澶州。
　　戊子，幸西水磑。
　　庚寅，侍御史蘇善羈除名，流沙門島，坐知陳州日不法也。
　　壬辰，始遣宮人詣安陵上冬服，歲以為常，自後清明亦往。
　　甲午，詔南州復為漳州。先是，王氏據閩中，董思安為漳州刺史，思安父諱章，故改為南州，至是復之。（董思安，初見開運元年。）
　　乙未，令中書門下、樞密院、三司使及臺、省、寺、監、開封興元尹，皆別鑄新印，比舊制悉增大焉，革五代之敝陋也。
　　是月，唐光穆聖章後鍾氏殂，江左籠山澤之利，國帑甚富。德昌宮，其外府也，簿籍淆亂，不可稽考。劉承勳掌宮事，盜用無算。後喪【九】，衛士當給服者皆無布，但賦以錢。其後德昌宮中屋壞，得布四十間，殆千萬端，蓋義祖相吳日所貯也。其無政事類此。
　　冬十月戊申，遣染院副使李光嗣如江南弔祭。（光嗣，未見。）
　　忠州民以魚為膏，偽蜀時，嘗取其算，乙卯，詔除之。
　　己未，太子中舍王沼棄市，坐權知西縣受贓枉殺人也。
　　乙丑，令吏部流內銓以見任京西南州縣官滿一周年者，移注西川南北邊，歸降人及年七十以上者，勿復移注。
　　十一月庚午，斬雄武卒百餘人。先是，上謂權侍衛步軍司事、保寧留後王繼勳曰：「此軍新募，或無妻，當有願與為婚者，不須備聘財，但酒炙可耳。」繼勳不能喻上旨，縱令部下掠人子女，里巷為之紛擾。上聞大驚，即命捕得，人情始安。小黃門閻承翰見而不奏，亦杖數十。獨以孝明皇后故，釋繼勳罪。因詔左右銜使【一〇】，（案宋史職官志有左右街使，此作「銜使」疑誤。）京師衢肆，事有非常者，即以聞。承翰，真定人也。
　　丙子，回鶻遣僧法淵來貢方物。
　　戊子，日南至，受朝賀於文明殿，上服通天冠、絳紗袍，宮懸仗衛如元會，禮畢，髃臣詣崇德殿上壽。
　　賜西川行營將士棗，蜀土之所乏也。
　　初，全師雄之黨攻劍州，刺史、右龍武將軍張仁謙足疾不能戰，欲棄城遁，通判、主客員外郎元氏董樞不可，乃引兵擊賊，敗之，招降數百人。仁謙媿恨，因飲樞酒令醉，密殺降者，乃誣奏樞陰與賊通。會有中使自蜀還，備言其事，上並召赴闕，令廷辨曲直，仁謙理屈，又下御史臺鞫之。乙未，黜仁謙為宋州教練使，擢樞比部郎中。
　　始，賊攻眉州，刺史趙延進（延進，未見。）懼賊之觽，力不能敵。將以麾下奔嘉州，通判段思恭止之，因率屯兵與賊戰彭山。士觀望無鬥志，思恭募先登者許以厚賞，於是諸軍鼓勇力鬥，賊遂敗走。思恭矯詔出上供錢帛給之，其後度支劾思恭擅發官帑，請繫獄治罪，上嘉其果幹，有詔勿劾，即命思恭知州事。思恭，晉城人也。（段思恭事日月無所考見，因附之董樞後。思恭通判眉州亦在此年二月。）
　　契丹侵易州，略居民，上令監軍李謙昇（謙昇，未見。）率兵入其境，俘生口如所略之數，俟契丹放還易州之民，然後縱之。
　　秘書監判大理寺汝陰尹拙等言：「後唐劉岳書儀，稱婦為舅姑服三年，與禮律不同。然亦準敕行用，請別裁定之。」詔百官集議。尚書省左僕射魏仁浦等二十一人奏議曰：「謹按禮內則云：『婦事舅姑，如事父母。』即舅姑與父母一也。古禮有期年之說，雖於義可稽，書儀著三年之文，實在理為當。蓋五服制度，前代增益已多。只如嫂叔無服，唐太宗令服小功；曾祖父母舊服三月，增為五月；嫡子婦大功，增為期；觽子婦小功，增為大功。父在為母服周，高宗增為三年【一一】。婦人為夫之姨舅無服，明皇令從夫而服，又增姨舅同服緦麻及堂姨舅服袒免。迄今遵行，遂為典制。何況三年之內，几筵尚存，豈可夫衣衰麤，婦襲紈綺？夫婦齊體，哀樂不同，求之人情，實傷至治。況婦人為夫有三年之服，於舅姑而止服周，是尊夫而卑舅姑也。且昭憲皇太后喪，孝明皇后親行三年之服，可以為萬代法矣。」十二月丁酉，始令婦為舅姑三年齊斬，一從其夫。
　　戊戌，升北海軍為濰州。
　　己亥，令川、峽諸州監軍、巡檢無得與州縣事。
　　己酉，畋近郊。
　　戊午，甘州回鶻可汗與于闐國王及瓜、沙州皆遣使來貢方物。先是，沙門道圓出遊西域二十餘年，於是，與于闐朝貢使者俱還，獻貝葉經及舍利。癸亥，上召見之，問其山川道路及風俗，一一能記，上喜，賜以紫衣及金幣。
　　是月，詔溪州領五溪團練使，刻印賜之。
　　是歲，北漢主遣駙馬都尉白昇（昇，未見。）奉表謝過於契丹，具請釋遣前使，契丹不報，又遣其子繼文及宣徽使李光美（光美，初見廣順元年。）往，亦被執。自是文武內外官屬悉以北使為懼，而抱負才氣不容於權要者，乃多為行人矣。
　　初，全師雄至新繁，劉光義、曹彬領兵破之，生擒萬餘人。師雄退屯於郫，王全斌、王仁贍又率兵破之。師雄走灌口寨，有陵州指揮使袁廷裕者，師雄署為本州刺史，觽萬餘，仁贍復生擒廷裕，磔於成都市【一二】，賊鋒稍衄，徒黨散保州縣。未幾，虎捷指揮使呂翰怨其帥不禮【一三】，率部下兵叛於嘉州，橫衝指揮使吳緓、虎捷水軍校孫進等皆應之，殺知州客省使武懷節、戰棹都監劉漢卿，遂與全師雄偽所署將劉澤合勢，觽至五萬，逐普州刺史劉楚信，殺通判劉沂。（按實錄二月壬寅朔，以左驍衛將軍劉楚信為普州刺史，八月己酉又書以西川兵馬都監康延澤為普州刺史，蓋楚信被逐，除延澤代之也，然則呂翰初叛時當在夏秋間矣。）果州軍校宋德威、虎捷指揮使馮紹文亦殺知州八作使王永圖、通判劉渙、都監鄭元弼；而遂州牙將王可僚【一四】又劫州民為亂。時賊所在窵起，此但其姓名可紀者耳。均州刺史、西南面水陸轉運使曹翰率兵會王仁贍等圍呂翰於嘉州，呂翰棄城走，遂入保之。是夕，賊還結觽圍城，約以三鼓進攻，翰諜知之，戒掌漏者止擊二鼓，賊觽不集，至明而遁，追襲大破之，殺戮數萬人，呂翰引餘觽走保雅州。（自全師雄至新繁以下，至呂翰走保雅州，新、舊錄及本紀並無月日，全斌傳但以未幾及俄頃等語總結為一段。按明年六月本紀乃書全斌攻師雄於灌口，其初入時，必此年春夏間也。師雄六月敗，閏八月本紀始書全斌克雅州，翰被殺，其初走時亦當在此年夏末秋初或八、九月間，都不可知也。既無所繫，故並載於此。耆舊傳雲呂翰九月叛，十一月平，與國史差。平蜀實錄與耆舊錄傳同，今不取。）
　　於八月己酉，詔以西川兵馬都監康延澤為普州刺史。延澤詣王全斌請兵護送之任，全斌才給以百人。延澤至簡州，招集亡叛，凡得千餘人，教習戰陣，擁以去。及境，賊申雕領觽五千來逆，延澤擊敗之，生擒七百人，斬其受賊署者百餘輩，餘皆遣釋，揭示威信，所招集又得三千人，遂破劉澤三萬餘觽，賊勢稍沮。十一月丁卯朔，延澤入普州。先是，州城悉被焚蕩，乃依山設柵自固，且行且戰，聚糧於遂州，復城普州。既而劉澤領觽來降，詔以延澤兼東川七州招安巡檢使。（延澤入普州月日，此據平蜀實錄。八月十二日再見，此用左氏法。）
　　注　　釋
　　【一】乃多出金帛「乃」字原脫，據宋本、宋撮要本及長編紀事本末卷二、治蹟統類卷一補。
　　【二】青疆店閣本、宋會要兵七之二七、二八及編年綱目卷一同，宋本、宋撮要本及長編紀事本末卷二、宋史卷二五五王全斌傳均作「青彊店」。
　　【三】仍縱部曲侵撓之「仍」原作「乃」，據閣本及長編紀事本末卷二改。
　　【四】紿謂彥暉曰「紿」原作「紹斌」。按宋史卷二五五高彥暉傳此句作「乃紿之曰」。此事與田紹斌無涉，蓋「紿」誤作「紹」，復因上文有「田紹斌」，遂誤增「斌」字。今據閣本及長編紀事本末卷二改正。
　　【五】請釋其老幼疾病者七千人「釋」原作「擇」，「疾」字原脫，「千」原作「十」，據長編紀事本末卷二改補。宋史卷二五五康延澤傳作「請簡老幼疾病七千人釋之」。
　　【六】又置轉運使通判「通判」二字原脫，據宋本及編年綱目卷一、治蹟統類卷二九補。
　　【七】左千牛衛上將軍「衛」原作「騎」。按宋環衛官有左千牛衛上將軍，而無左千牛騎上將軍，今據閣本及長編紀事本末卷二、治蹟統類卷一改。
　　【八】具言原作「直言」，據宋史卷二六二劉溫叟傳改。宋本、宋撮要本及宋史全文卷一均作「且言」。
　　【九】後喪原作「後葬」，據閣本及長編紀事本末卷三改。
　　【一〇】因詔左右銜使按宋會要職官二二之一三謂宋「有左右街司，掌街鼓、警場、清道、請納鼓契，巡徼衢肆，糾視違犯」。疑「銜使」當作「街司」。
　　【一一】高宗增為三年「高宗」原作「高祖」，據宋本、宋撮要本及舊唐書卷二七禮儀志、新唐書卷二〇禮樂志、宋史卷一二五禮志改。
　　【一二】磔於成都按長編紀事本末卷二、宋史卷二五五王全斌傳均作「磔於成都市」，於義為勝。
　　【一三】虎捷指揮使呂翰怨其帥不禮「呂翰」二字原闕。按本編注謂「然則呂翰初叛時當在夏秋矣」，下文又屢見呂翰其人，今據同上書補。
　　【一四】王可僚原作「王可潦」，據閣本及本書卷七、長編紀事本末卷二改。
