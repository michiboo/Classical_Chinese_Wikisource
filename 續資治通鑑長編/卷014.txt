卷十四
　　起訖時間 起太祖開寶六年正月盡是年十二月 
　　卷　　名 續資治通鑑長編卷十四 
　　帝　　號 宋太祖 
　　年　　號 開寶六年（癸酉，973） 
　　全　　文
　　春正月甲子，以雲安監為雲安軍。又以遂、合、渝、瀘、昌、開、達、渠、巴、蓬、資、戎、涪、忠、萬、夔、施十七州及廣安、梁山、雲安三軍別置水陸計度轉運使，仍以知雲安監、太子中允張顒充使。
　　丙寅，韶州言靜江軍士百餘人，鼓譟城中以應外賊，悉捕斬於市。
　　戊辰，賜皇弟開封尹襲衣、犀帶、羅綺五百匹、玉鞍勒馬，以疾間也。
　　癸酉，遣德州刺史郭貴發丁夫千人【一】，修大名府魏縣河隄。
　　己卯，以太子洗馬、權知蓬州朱昂權知廣安軍。會渠州妖賊李仙觽萬人劫掠軍界，昂設策擒之，自餘果、合、渝、涪四州民連結為妖者一切不問，蜀民遂安。昂，長沙人也。
　　壬午，詔諸州流民所在計程給以糧遣各還本貫，至日，更加賑給。
　　殿直傅廷翰為棣州兵馬監押，欲謀叛北走契丹。知州、右贊善大夫周渭擒之以聞，遣使械繫送御史獄，鞫之得實。二月丙戌，斬廷翰於西市。
　　丙申，運京師米二萬石，賑曹州饑民。
　　辛丑，以著作佐郎陸光範為在京糧料使，太僕寺丞趙巨川為西京糧料使。（光範、巨川，未見。）國初承舊制，用三司大將領糧料之職，於是改任京官。
　　三月乙卯朔，房州言周鄭王殂。上素服發哀【二】，輟視朝十日，命還葬慶陵之側，曰順陵，諡曰恭帝。
　　己未，復密州為安化軍【三】。
　　辛酉，新及第進士雍邱宋準等十人、諸科二十八人詣講武殿謝。上以進士武濟川、三傳劉濬材質最陋，應對失次，黜去之。濟川，翰林學士李昉鄉人也。昉時權知貢舉，上頗不悅。會進士徐士廉等擊登聞鼓，訴昉用情，取捨非當。上以問翰林學士盧多遜，多遜曰：「頗亦聞之。」上乃令貢院籍終場下第者姓名，得三百六十人。癸酉，皆召見，擇其一百九十五人，並準以下及士廉等，各賜紙劄，別試詩賦，命殿中侍御史李瑩、左司員外郎侯陟等為考官。乙亥，上御講武殿親閱之，得進士二十六人，士廉預焉，五經四人，開元禮七人，三禮三十八人，三傳二十六人，三史三人，學究十八人，明法五人，皆賜及第。又賜準錢二十萬【四】，以張宴會。責昉為太常少卿，考官右贊善大夫楊可法等皆坐責。自茲殿試遂為常式。（可法，未見。）
　　丙子，幸相國寺，觀新修普滿塔。
　　壬午，以教船池為講武池，閔河為惠民河，五丈河為廣濟河。
　　癸未，鎮國節度使李崇矩責授左衛大將軍。（實錄但云以前鎮國節度使、檢校太傅李崇矩為左衛大將軍。而百官表雲崇矩自節度使責授左衛大將軍，今從之，然亦不知坐何事也【五】，當考。）
　　詔諸州流民復業者蠲今年蠶鹽錢，復其租，免三年役。
　　禁銅錢不得入蕃界及越江海至化外。
　　融州修河卒叛，殺長吏。知高州范可鄆率高、潘二州民吏擊破之。詔賜二州民今年秋租。
　　是月，大食國遣使來貢方物。
　　先是，詔朝臣有將命遠方死王事者，得錄其子。於是右贊善大夫陸光佩子坦賜進士出身，監察御史王楷子克同三傳出身，右補闕吳光輔子用之、右贊善大夫劉師道子傳慶並同學究出身，皆就學士院試所業，然後命之。
　　夏四月甲申朔，限諸州度僧額。僧帳及百人者，每歲度一人，仍度有經業者。
　　乙酉，詔：「諸州考試官，令長吏精選僚屬有才學公正者充。知貢舉與考試官同看詳義卷【六】，定其通否，否即駮放，不得優假，虛至終場【七】。申禁私薦屬舉人，募告者，其賞有差。舉人勒還本貫重役，永不得入科場。」
　　丁亥，詔皇弟開封尹、天平節度使石守信等宴射苑中。
　　復置南義州。
　　丁酉，禁灌頂水陸道場。
　　辛丑，翰林學士盧多遜等上所修開寶通禮二百卷，義纂一百卷，並付有司施行。詔改鄉貢開元禮為鄉貢通禮，本科並以新書試問。
　　是日【八】，遣盧多遜為江南生辰國信使。多遜至江南，得其臣主歡心。及還，艤舟宣化口，使人白國主曰：「朝廷重修天下圖經，史館獨闕江東諸州，願各求一本以歸。」國主亟令繕寫，命中書舍人徐鍇等通夕絢對，送與之，多遜乃發。於是江南十九州之形勢，屯戍遠近，戶口多寡，多遜盡得之矣。歸，即言江南衰弱可取狀。上嘉其謀，始有意大用。
　　壬寅，命知制誥張澹權祗應翰林院事。（澹本傳雲權直學士院，今從實錄。）
　　甲辰，占城遣使來貢方物。
　　丙午，黎州言有保塞蠻七十餘人自大渡河來歸。
　　戊申，詔參知政事薛居正監修梁、後唐、晉、漢、周五代史。
　　知制誥王祜等上重定神農本草二十卷。上制序，摹印以頒天下。
　　先是，江南饑，詔諭國主借船漕湖南米麥以賑之【九】。辛亥，國主遣使修貢謝恩。（賜米麥，前已見。）
　　江南國主以司空、判三司尚書都省湯悅知左右內史事。悅以身老國危固辭，不許。（湯悅事，據十國紀年在此夏，今附見。）
　　癸丑，詔曰：「堂後官十五人，從來不曾替換，宜令吏部流內銓於前資見任令錄、判司簿尉內【一○】，揀選諳會公事、有行止、無違闕者十五員，具姓名奏，當議差補，仍三年與替，若無違闕，其令錄除陞朝官，判司簿尉除上縣令。」
　　五月丙辰，以前武德縣尉姜宣乂為眉州別駕，充堂後官。尋又得新成州錄事參軍任能、前郫縣令夏德崇、前三原縣尉孔崇照，皆授諸州上佐用之。
　　上知堂吏擅中書權，多為姦贓，欲更用士人，而有司所選終不及數，遂召舊任者劉重華【一一】等四人，面加戒勵令復故，歲滿無過，與上縣令，稍有愆咎，重寘其罰。
　　兵部侍郎、參知政事劉熙古，以足疾四上表求解。庚申，授戶部尚書致仕。
　　供備庫使李守信，受詔市木秦、隴間，盜官錢鉅萬，及代歸，為部下所告。守信至中牟縣，聞其事，自剄於傳舍。上命司勳郎中、監在京商稅務蘇曉按之，逮捕甚觽。右拾遺、通判秦州馬適妻，守信女也。守信嘗用木為筏以遺適，曉獲其私書以進。上將赦之，曉固請寘適於法，適坐棄市，仍籍其家，餘所連及者，多至破產，盡得所盜官錢。上悅，癸亥，以曉為右諫議大夫、判大理寺事，尋遷左諫議大夫，復監在京商稅務。曉無子，有一女，甚愛之，亦先曉卒，人以為深刻所致雲。
　　幸玉津園觀刈麥。
　　樞密副使沈義倫居第卑陋，處之晏然。當時貴要，多冒禁市巨木秦、隴間以營私宅，及主者敗，皆自啟於上前。義倫亦嘗市木為母營佛舍，因奏其事。上笑謂義倫曰：「爾非踰矩者。」知居第尚不葺，因遣中使案圖督工匠五百人為治之。義倫私告使者，願得制度狹小。使者以聞，上亦不違其志。
　　戊辰，詔曰：「朝廷立取士之科，分署吏之秩，所以辨等，異乎編民。苟真偽以相參，俾名實之斯濫，宜有釐革，無容混淆。自今諸州有冒稱鄉銜攝官，並不得以客禮謁見州縣官吏，假署文牒，所在官司追毀之。其有經試舉人及歷承乏視事之官，不用此制。」
　　庚午，宴射苑中。
　　甲戌，以殿中侍御史鉅野馮炳為侍御史知雜，判御史臺事。上留意聽斷，專事欽恤，御史、大理官屬尤加選擇。嘗召炳謂曰：「朕每讀漢書，見張釋之、於定國治獄，天下無冤民，此所望於汝也。」賜金紫以勉之。
　　南漢靜海節度使丁璉聞嶺南悉平，遣使朝貢，表稱其父部領之命。戊寅，以璉為靜海節度使。（除璉節度使制，其略曰：「虔遵父命，恥事偽邦。」則知必璉表雲爾也。）
　　京城左右軍巡院，典司按鞫，開封府舊選牙校，分掌其職。上哀矜庶獄，始詔改任士人。六月癸未朔，以前館陶縣令李萼為光祿寺丞兼左軍巡檢、安豐縣令趙中衡為大府寺丞兼右軍巡檢。
　　己丑，廣州言同知州、保信節度使尹崇珂卒。優詔贈侍中，遣中使護其喪，歸葬洛陽。
　　辛卯，召京百司吏七百餘人，見於便殿。上親閱試，勒歸農者四百人。
　　初，李謙溥去隰州，邊將屢失律，乃復以謙溥為隰州巡檢使，邊民喜謙溥之至，相率迎於路。癸巳，謙溥言領兵入北漢界，連拔其七寨。（謙溥再為隰州，乃開寶五年四月也，今並列於此。九國志世家雲明年王師侵嵐、石州【一二】，拔我七寨。即此。）
　　占城國又遣使來貢方物。
　　初，蜀民所輸兩稅，皆以匹帛充折【一三】，其後市價愈高，而官所收止依舊例。上慮其傷民，壬寅，詔西川諸州，凡以匹帛折稅，並準市價。
　　初，雷德驤責商州司戶參軍，刺史以德驤舊為尚書郎，頗賓禮之。及奚嶼知州【一四】，希宰相意，至則倨受庭參【一五】，德驤不能堪，出怨言。嶼聞之，怒。有言德驤嘗為文訕謗朝廷，嶼因召德驤與語，潛遣吏紿德驤家人取得之，即械繫德驤，具事以聞。上貸其罪，削籍徙靈武。
　　德驤子有鄰，意趙普實擠排之，日夜求所以報普者。於是，堂後官胡贊、李可度在職歲久，或稱其多請託受賕。而秘書丞王洞與德驤同年登第，有鄰每造謁於洞，洞多委以家事，一日託有鄰市白金半鋌，因語有鄰曰：「此欲與胡將軍。」胡將軍，謂贊也。有鄰亦嘗出入贊家，故洞語之。
　　時又有詔，應攝官三任解由全者，許投牒有司，即得引試錄用。有鄰素與前攝上蔡主簿劉偉交遊，知偉雖經三攝，而一任失其解由。偉兄前進士侁【一六】，為偉造偽印得送銓。遂上章告其事，並言宗正丞趙孚，乾德中授西川官，稱疾不之任，皆宰相庇之。上怒，悉下御史獄鞫實，上始有疑普意矣。壬寅，詔參知政事呂餘慶、薛居正陞都堂，與宰相同議政事。
　　癸卯，偉坐棄市，孚及洞、侁、贊、可度並決杖除名，贊、可度仍籍沒其家財。以有鄰為秘書省正字，厚賜之。有鄰自是累上疏告人陰事，俄被病，白晝見偉入室，以杖箠其背，有鄰號呼，聲聞於外，數日而死。（洞除名，實錄在七月乙亥，今並書之。）
　　禁嶺南諸州民捕象，籍其器仗送官。
　　賜容州民今年租。
　　廢瀧州【一七】，復春州。
　　丁未，復潯州【一八】、賓州。
　　趙普之為政也專，廷臣多疾之。上初聽趙玭之訴，欲逐普，既止。盧多遜在翰林，因召對，數毀短普，且言普嘗以隙地私易尚食蔬圃，廣第宅，營邸店，奪民利。上訪諸李昉，昉曰：「臣職司書詔，普所為，臣不得而知也。」上默然。自李崇矩罷，上於普稍有間【一九】，及趙孚等抵罪，普恩益替。庚戌，復詔薛居正、呂餘慶與普更知印押班奏事，以分其權。
　　易州言刺史賀惟忠卒。惟忠性剛，頗知書，洞曉兵法，有方略。在易州葺治亭障，撫士卒能得其心。每乘塞用兵【二○】，所向無敵，名震契丹，十餘年間不敢擾邊，民皆賴之。及卒，上甚嘆惜，即錄其子昭度為供奉官。
　　河決鄆州楊劉口，又決懷州獲嘉縣。
　　詔潭州鄉兵二千人，郴州三百人，並復其家一年，死事者二年。（此必在行營也，但本紀不詳耳，當考。）
　　是夏，邛部川都鬼主、歸德將軍阿伏與山後兩林蠻主勿兒語言相失，勿兒率兵侵掠邛部川堡壁，多所殺傷。阿伏告黎州，州以聞，並賜詔慰諭，各令守封疆，勿相犯躐。
　　先是，諸道州府任牙校為馬步都虞候及判官斷獄，多失其中。秋七月壬子朔，詔罷之，改馬步院為司寇院，以新及第進士、九經五經及選人資序相當者為司寇參軍。
　　遣右領軍衛大將軍王昭遠、閑□使楊重美使交州。（昭遠、重美，未見。）
　　廣南諸州民輸稅米，劉鋹時每石白配百六十錢，丙辰，詔但取其十。
　　辛酉，幸都亭驛。
　　中書擬左補闕辛仲甫為淮南轉運使，上不許，乙亥，選授三司戶部判官，賜錢百萬。有榷酤主吏武希璉等三十餘輩，逋歲課三十餘萬緡，連年械繫，竭資產不能償，餒死者數人，榜督不已，仲甫奏除之，又請百官折俸令估實直。
　　通事舍人宋惟忠，決杖除籍為民，坐知濠州日不法，為人所訴，鞫得其實故也。
　　孟昶時，西川民嫁遣資裝，皆籍其數征之。八月乙酉，勿令復征。
　　丁亥，幸玉津園觀稼。
　　草澤王德方上修河利害。辛卯，賜德方同學究出身。
　　右補闕蘇德祥奪兩任官，坐令門人執私券乘馬過淮。德祥，禹珪子也。（禹珪，初見天福十二年。）
　　泗州軍事推官侯濟決杖除名。濟嘗應拔萃科，當試判時，假手於人，至是為人所發故也。
　　甲辰，左僕射、兼門下侍郎、平章事趙普，罷為河陽三城節度使、同平章事。
　　普獨相凡十年，沈毅果斷，以天下事為己任，上倚信之，故普得成其功。嘗欲除某人為某官，不合上意，不用。明日，普復奏之，又不用。明日，又奏之，上怒，裂其奏投諸地，普顏色自若，徐拾奏歸補綴。明日，復進之。上悟，乃可其奏。後果以稱職聞。又有立功者當遷官，上素嫌其人，不與，普力請與之，上怒曰：「朕故不與遷官，將柰何？」普曰：「刑以懲惡，賞以酬功，古今之通道也。且刑賞者，天下之刑賞，非陛下之刑賞也，豈得以喜怒專之。」上弗聽，起，普隨之。上入宮，普立於宮門，良久不去，上卒從其請。
　　一日，大宴，雨驟至，上不悅。雨良久不止，上怒形於辭色，左右皆震恐，普因進言：「外間百姓正望雨，於大宴何損，不過沾溼供帳樂衣耳。此時雨難得，百姓得雨各歡喜，作樂適其時【二一】，乞令樂官就雨中奏技。」上大悅，終宴。普臨機制變，能回上意類此【二二】。
　　嘗設大瓦壺於視事閤中，中外表疏，普意不欲行者，必投之壺中，束縕焚之，其多得謗咎，殆由此也。
　　普既出鎮，上書自愬云：「外人謂臣輕議皇弟開封尹，皇弟忠孝全德，豈有間然。矧昭憲皇太后大漸之際，臣實預聞顧命，知臣者君，願賜昭鑒。」上手封其書，藏之金匱。（雨中作樂，據丁謂談錄。太祖大宴皆用秋月，不知是何年。普行狀，乃乾德五年春事，今附此。）
　　己酉，幸新水磑，宴射苑中。
　　是月，流內銓上言請復四時選，應引對者，每季一時引對，詔從之。時國家取荊、衡，克梁、益，下交、廣，闢土既廣，吏員多闕。是以歲常放選，選人南曹投狀【二三】，判成送銓司依次注擬。其後選部闕官，又特詔免取解，非時赴集，謂之「放選」，習以為常。取解季集之制，有名而無實矣。（此據本志，實錄不書，會要乃稱復四時選在九年八月，蓋字誤也。）
　　太子中舍、權判國子監陳鄂免官，四門博士解損除籍為民，皆為監生徐讓能所訟故也。
　　嶺南髃盜未息。九月壬子，以唐州刺史曹光實為諸州都巡檢使。光實既至，捕斬之，海隅悉平。
　　吏部侍郎、參知政事呂餘慶以疾求解職，丁卯，罷為尚書左丞。餘慶，上霸府元僚。趙普、李處耘先進用，餘慶恬然不以介意。處耘獲罪時，餘慶知江陵還朝，上委曲問處耘事，餘慶具以實告。及普忤旨，左右爭傾之，餘慶獨為明辨，上意稍解，時稱長者。
　　己巳，皇弟開封尹光義封晉王。（案宋史作「封晉王兼侍中。」）山南西道節度使光美為永興節度使、兼侍中，皇子貴州防禦使德昭為山南西道節度使、同平章事；吏部侍郎、參知政事薛居正為門下侍郎，樞密副使、戶部侍郎沈義倫為中書侍郎，並平章事；天平節度使石守信兼侍中；歸德節度使高懷德、忠武節度使王審琦，並加同平章事；翰林學士、兵部員外郎、知制誥盧多遜為中書舍人、參知政事；左驍衛大將軍判三司楚昭輔為樞密副使。
　　辛未，靜江節度使【二四】、殿前都虞候楊義為建武節度使、殿前都指揮使。自韓重贇罷殿前都指揮使，凡六年不除授，於是乃以命義。
　　壬申，詔晉王位居宰相上。
　　丁丑，命諸州不得占流民，募告者戶賞錢五千。
　　詔西京諸殿門列戟如東京之制。
　　江南內史舍人潘佑與戶部侍郎李平（平，見乾祐元年。）最相親善【二五】。佑好神仙事。平頗知修鍊導養之術，言多妖妄，佑特信之。平自言與仙人通接，佑父處常今已為仙官，甚貴重，而己及佑亦仙官也。各於其家置淨室，圖像神怪，披髮裸袒而祭，人莫得窺。平語佑曰：「六朝大臣冢中，多寶劍及寶鑑，得而佩之，可以辟鬼，去人仙矣。」佑求之甚切，不能得。會張洎亦好方士之說，乃共買雞籠山前古塚地數十頃，以為別墅，遇休沐，則相與聯騎，率僕夫，具畚鍤而往。破一塚，得古器，必傳玩良久，吟嘯自若，曰：「未知此生發得幾塚？」其怪誕類此。
　　佑嘗言於國主曰：「富國之本【二六】，在厚農桑。」因請復井田之法，深抑兼併，有買貧者田，皆令歸之。又依周禮造民籍，復造牛籍，使盡闢曠土以種桑，薦平判司農寺以督之。符命行下，急於星火，百姓大擾，國主遽遣罷之。佑疑執政沮己，乃歷詆大臣與握兵者兩兩為朋，旦夕將謀竊發，且言國將亡，非己為相不可救。江南政事，多在尚書省，因薦平可知省事，司天監楊熙澄可任樞密，軍校侯英可典禁衛。國主不納，佑益忿，抗疏請誅宰相湯悅等數十人。國主手書教誡之，佑遂不復朝謁，居家上表言：「陛下既不能彊，又不能弱，不如以兵十萬助收河東，因率官吏朝覲，此亦保國之良策也。」國主始恨之，不復答。佑復請致仕【二七】，入山避難，國主以為狂，悉置不問【二八】。
　　冬十月壬午，佑上第七表曰：「臣聞三軍可奪帥也，匹夫不可奪志也。臣近者連貢封章，指陳姦宄，畫一其罪，將數萬言，皎若丹青，坦然明白，詞窮理當，忠邪洞分。皆陛下黨蔽姦回，曲容諂偽，受賊臣之佞媚，保賊臣如骨肉，使國家愔愔，如日將暮。不顧億兆之患，不憂宗社之覆，以古觀之，則陛下之為君，無道深矣。古有桀、紂、孫皓，破國亡家，自己而作，尚為千古所笑。今陛下取則姦回，以敗亂其國家，是陛下為君，不及桀、紂、孫皓遠矣。臣必退之心，有死而已，終不能與姦臣雜處，而事亡國之主，使一旦為天下笑。陛下若以臣為罪，願賜誅戮，以謝中外。」國主大怒，推其狂悖謗訕，始由李平【二九】，乃先收平下大理獄，後始收佑。佑即自殺，母及妻子徙饒州。平亦縊死獄中。（佑所上書，史臣並改「陛下」為「殿下」，今從九國志本文。）國主尋謂左右曰：「吾誅佑，思之踰旬不決，蓋不獲已也。」明年，皆宥其家，廩給之。佑初與張洎為忘形之交，其後俱為中書舍人，不雙立，稍相持。佑嘗答洎書云：「堂堂乎張也，難與並為仁矣。」佑之死，洎頗有力焉。洎時為清輝殿學士，參預機密，恩寵莫二。清輝殿在後苑中，國主不欲洎遠離左右，故授以此職。洎與太子太傅臨汝郡公徐遼、太子太保文安郡公徐遊別居澄心堂，密畫中旨，多自澄心堂出，遊從子元楀等出入宣行之。中書、密院，乃同散地。
　　癸巳，燕國恭懿長公主薨，上臨哭甚哀，詔有司具鹵簿、鼓吹，陪葬安陵。
　　丁酉，除名人雷德驤為秘書丞，分判御史臺三院事。
　　甲辰，特赦中書、樞密院、三司及諸司吏自前隱欺未覺等罪，使之自新。
　　初，左藏庫使元城田仁朗為宦官所譖，上怒，立召仁朗面詰之，至殿門，先命去冠帶。仁朗神色不撓，從容言曰：「臣嘗為鳳州路濠寨都監，伐木除道，從大軍破蜀，秋毫無所犯。陛下用之，令主藏禁中，豈復為姦利以自污。」上怒解。乙巳，以仁朗為榷易使。（本傳言止免仁朗官，於是起為榷易使，今從實錄，蓋未嘗免官。）
　　十一月癸丑，令常參官進士及第者，各舉有文學官一人。
　　甲子，武寧節度使、贈侍中高繼沖卒。繼沖鎮彭門十餘年，有惠政，民請留葬，上不許。
　　丁卯，詔諸州長吏及監當官等無或隱庇得替人，事覺，當重寘其罪。
　　少府監致仕盧億，（億，河陽人，初見開運元年。）有高識，惡其子參知政事多遜所為，嘗曰：「趙普，元勳也，而小子毀之，禍必及我。我得早死，不及見其敗，幸也。」十二月庚子，億以憂卒。丙子，多遜起復。
　　女真遣使來貢馬。
　　是歲，命參知政事盧多遜、知制誥扈蒙張澹以見行長定、循資格及泛降制書，考正違異【三○】，削去重複，補其闕漏，參校詳議【三一】，取悠久可用之文，為長定格三卷。有旨限選數集人取解出身科目，銓司檢勘注擬加選減選之狀，南曹檢勘用闕年滿伎術考課春闈雜處分。塗注乙凡二十條，總二百八十七事，循資格一卷，制敕一卷，起請條一卷。書成，上之，頒為永式。自是銓綜益有倫矣。（重定循資格，實錄在七月己未，今從本志繫之歲末。）
　　北漢成德節度使、太師、兼中書令劉繼顒自以沙門位兼將相，頗為時論所薄，數上表求罷，不許。是歲，繼顒卒，追封定王。前大內都點檢劉繼欽、殿前都虞候張重訓、侍衛步軍都指揮使鄭進、前嵐州刺史張昭敏、遼州刺史衛儔、都引進使李隱等皆被殺。
　　初，北漢主為大內都點檢，孝和帝以其幼弱，命繼欽副之，委以禁衛。北漢主立，親舊多所誅放，繼欽遂謝病請罷。北漢主曰：「繼欽但事先帝，豈肯為我盡力耶？」乃黜居交城，俾奉園寢，尋遣人殺之。進與宣徽使馬槵不協，槵怒，奪其兵柄，進不堪其辱，詬槵於朝，北漢主怒，翌日，送定襄安置，遣人殺之於路。昭敏嘗為禮部尚書，參議中書事，性廉直，權勢請託不行，多仇少與，旋出知嵐州，俄召還，勒歸私第，以出怨言，縊殺之。儔數從征伐，專掌吐渾軍，閹人衛德貴嫉其功，使出為遼州，吐渾數千人遮道乞留，北漢主不許，吐渾失帥，由是一軍不可復用。儔少長蕃部，不樂為州，頗出怨言，北漢主慮其為變，潛遣人殺之。隱惜儔忠勇，為嬖侍所誣，憤惋形於辭色，德貴聞而惡之，白北漢主，即送嵐州安置，未幾殺之。（張昭敏為禮部尚書參議中書事，此但據九國志，不知的在何時。志又雲昭敏與郭無為議事不協，繼元立，出知嵐州。按趙文度以嵐州降時，繼元立才踰年也。文度先在嵐州，昭敏安得復出，然則昭敏出知嵐州，當在文度來降後。文度來降時，王師猶在城下，尋即被殺，豈容復出昭敏乎？昭敏之出，固當是別與嬖倖者不協耳【三二】。今雲多仇少與，不書與郭無為不協【三三】，庶無牴牾，更當細檢詳定。劉繼欽、鄭進、張昭敏、衛儔、李隱等五人事，皆據九國志本傳，獨張重訓無傳，不知其事也。繼欽等六人被殺，亦未必專在一年，既無可推尋，故從本志，並繫之年末，其日月都不可知矣。）
　　注　　釋
　　【一】遣德州刺史郭貴發丁夫千人「遣」原作「進」，據閣本及大典卷一二三○六改。
　　【二】上素服發哀「發」原作「舉」，據宋本、宋撮要本及大典卷一二三○六改。
　　【三】安化軍原作「安化州」，據閣本及寰宇記卷二四、宋朝事實卷一八、宋會要方域五之一改。
　　【四】又賜準錢二十萬各本及大典卷一二三○六、治蹟統類卷二八、宋史全文卷二下並同。編年綱＜四＞又賜準錢二十萬各本及大典卷一二三○六、治蹟統類卷二八、宋史全文卷二下並同。編年綱目卷二、通考卷三○選舉考、宋史卷一五五選舉志則無「準」字。按宋會要選舉七之一「準」作「準等」，尋文義，會要為勝。
　　【五】然亦不知坐何事也「坐」字原脫，據大典卷一二三○六補。
　　【六】知貢舉與考試官同看詳義卷「義卷」原作「試卷」，據宋本、宋撮要本及大典卷一二三○六、宋會要選舉三之三改。
　　【七】虛至終場「至」原作「令」，據同上書改。
　　【八】是日原作「是月」，據宋本、宋撮要本及宋史全文卷二下改。按宋史卷三太祖紀：夏四月「辛丑，遣盧多遜為江南國信使。」治蹟統類卷一同宋史。本編上段正作「辛丑」，可證「是日」為是。
　　【九】詔諭國主借船漕湖南米麥以賑之「南」字原闕，據長編紀事本末卷三、續通鑑卷七補。
　　【一○】判司簿尉內「司」原作「官」，據宋本、宋撮要本及宋會要職官三之二二改。下同。
　　【一一】劉重華閣本及大典卷一二三○六、續通鑑卷七並同。宋本、宋撮要本及宋會要職官三之二二、宋史全文卷二下均作「劉仲華」。
　　【一二】明年王師侵嵐石州「石州」原作「谷州」，閣本及大典卷一二三○六並作「石州」。按通鑑卷二九○後周紀一及十國春秋卷一一二地理表下列舉北漢所領府、州，均有石州而無「谷州」。寰宇記卷四二，河東道有石州。「谷州」誤，今改。
　　【一三】皆以匹帛充折「充折」，各本同。按編年綱目卷二作「折充」，宋大詔令集卷一八五西川兩稅折帛依時估詔則作「折納」。
　　【一四】及奚嶼知州「知」原作「至」，據宋本、宋撮要本及宋史全文卷二下、宋史卷二七八雷德驤傳改。
　　【一五】至則倨受庭參「至」字原脫，據同上書補。
　　【一六】偉兄前進士侁「前」字原脫，據宋本、宋撮要本及宋史卷二七八雷德驤傳、續通鑑卷七補。
　　【一七】瀧州原作「隴州」，據宋本、宋撮要本及大典卷一二三○六、寰宇記卷一六四康州條、宋朝事實卷一九改。
　　【一八】潯州原作「尋州」，據本書卷一三五月乙丑條、寰宇記卷一六三、宋會要方域七之二○及宋史卷九○地理志改。
　　【一九】上於普稍有間「於」原作「與」，據宋本、宋撮要本、閣本及大典卷一二三○六改。
　　【二○】每乘塞用兵「塞」原作「寒」，據宋本、宋撮要本及大典卷一二三○六、宋史全文卷二下、宋史卷二七三賀惟忠傳改。
　　【二一】作樂適其時「適」下原衍「當」字，據宋本、宋撮要本及大典卷一二三○六刪。
　　【二二】能回上意類此「類」下原衍「如」字，據宋本及大典卷一二三○六、宋史全文卷二下刪。
　　【二三】選人南曹投狀「選」字原闕，據通考卷三八選舉考、宋史卷一五八選舉志補。
　　【二四】靜江節度使「靜江」原作「靖江」，據宋本、宋撮要本、閣本及大典卷一二三○六改。按王象之輿地紀勝（以下簡稱紀勝）卷一○三，唐光化中陞桂管為靜江軍節度，南漢及宋因之。
　　【二五】最相親善「相」原作「見」，據宋本、宋撮要本及編年綱目卷二、長編紀事本末卷三改。
　　【二六】富國之本「國」原作「貴」，據宋本、宋撮要本、閣本及大典卷一二三○六、長編紀事本末卷三改。
　　【二七】佑復請致仕「佑」原作「又」，據宋本、宋撮要本及長編紀事本末卷三改。
　　【二八】悉置不問「悉」字原脫，據宋本、宋撮要本、閣本及大典卷一二三○六、長編紀事本末卷三補。
　　【二九】始由李平「始」原作「殆」，據宋本、宋撮要本及長編紀事本末卷三改。
　　【三○】考正違異「正」原作「大」，據宋本、宋撮要本、閣本及大典卷一二三○六改。
　　【三一】參校詳議「校」字原無，據宋史卷一五八選舉志補。
　　【三二】固當是別與嬖倖者不協耳「耳」原作「且」，據閣本及大典卷一二三○六改。
　　【三三】不書與郭無為不協上「不」原作「下」，據同上書改。
