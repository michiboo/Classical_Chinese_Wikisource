提要
《續資治通鑑長編》五百二十卷，宋李燾撰。燾有《說文解字五音韻譜》，已著錄。燾博極羣書，尤究心掌故，以當時學士大夫各信所傳，不考諸實錄、正史，家自為說，因踵司馬光《通鑑》之例，備采一祖八宗事蹟，薈粹討論，作為此書。以光修《通鑑》時先成《長編》，燾謙不敢言《續通鑑》，故但謂之《續資治通鑑長編》。《文獻通考》載其進書狀四篇，一在隆興元年知榮州時，先以建隆迄開寶年事一十七卷上進；一在乾道四年為禮部郎時，以整齊建隆元年至治平四年閏三月，五朝事蹟共一百八卷上進；一在淳熙元年知瀘州時，以治平後至靖康凡二百八十卷上進；一在淳熙元年知遂寧府時，重別寫呈，並《舉要》、《目錄》計一千六十三卷、六百八十七冊上進。故周密《癸辛雜識》稱，韓彥古盜寫其書，至盈二廚。然《文獻通考》所載，僅《長編》一百六十八卷、《舉要》六十八卷，與進狀多寡迥殊。考陳振孫《書錄解題》，稱其卷數雖如此，而冊數至逾三百，蓋逐卷又分子卷，或至十餘云云，則所稱一千六十三卷者，乃統子卷而計之，故其數較多矣。又據燾進狀，其書實止於欽宗。而王明清《玉照新志》稱紹興元年胡彥修疏在《長編》一百五十九卷注後，則似乎兼及高宗。或以事相連屬，著其歸宿，附於注末，如《左傳》後經終事之例歟！《癸辛雜識》又稱燾為《長編》，以木廚十枚，每廚抽替匣二十枚，每替以甲子誌之，凡本年之事有所聞，必歸此匣。分日月先後次第之，井然有條云云，則其用力之專且久，可概見矣。其書卷帙最多，當時艱於傳寫，書坊所刻本及蜀中舊本已有詳略之不同。又神、哲、徽、欽四朝之書，乾道中祗降祕書省依《通鑑》紙樣繕寫一部，未經鏤版，流播日稀，自元以來，世鮮傳本。本朝康熙初，崑山徐乾學始獲其本於泰興季氏，凡一百七十五卷，嘗具疏進之於朝。副帙流傳，無不珍為祕乘，然所載僅至英宗治平而止，神宗以後仍屬闕如。檢《永樂大典》「宋」字韻中，備錄斯編，以與徐氏本相較，其前五朝雖大概相合，而分注考異，往往加詳。至熙寧迄元符三十餘年事蹟，徐氏所闕而朱彝尊以為失傳者，今皆粲然具存，首尾完善，實從來海內所未有。惟徽、欽二紀原本不載，又佚去熙寧、紹聖間七年之事，頗為可惜。然自哲宗以上，年經月緯，遂已詳備無遺。以數百年來名儒碩學所欲見而不得者，一旦頓還舊物，視現行諸本，增多幾四五倍，斯亦藝林之鉅觀矣！昔明成化中，詔商輅等續修《通鑑綱目》，時《永樂大典》庋藏內府，外庭無自而窺，竟不知燾之舊文全載卷內，乃百方別購，迄不能得，論者以為遺憾。今恭逢我皇上稽古右文，編摩《四庫》，乃得復見於世，豈非顯晦有時，待聖世而發其光哉！燾原目無存，其所分千餘卷之次第，已不可考。謹參互校正，量其文之繁簡，別加釐析，定著為五百二十卷。燾作此書，經四十載乃成，自實錄、正史、官府文書以逮家錄、野記，無不遞相稽審，質驗異同。雖採摭浩博，或不免虛實並存，疑信互見，未必一一皆衷於至當。不但太宗斧聲燭影之事，於《湘山野錄》考據未明，遂為千古之疑竇；即如景祐二年三月賜鎮東軍節推毛洵家帛米一事，核以余靖所撰《墓銘》，殊不相符；為曾敏行《獨醒雜志》所糾者，亦往往有之。然燾進狀自稱，寧失之繁，毋失之略，蓋廣蒐博錄，以待後之作者，其淹貫詳贍，固讀史者考證之林也。
