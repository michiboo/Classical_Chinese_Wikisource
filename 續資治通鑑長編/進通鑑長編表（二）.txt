臣累次進所為《續資治通鑒長編》，今重別寫進，共九百八十卷，計六百四冊，其修撰事總為目一十卷；又緣一百六十八年之事，分散為九百八十卷之間，文字繁冗，本末頗難立見，略存梗概，庶易檢尋。今創為建隆至靖康舉要六十八卷，並卷《總目》共五卷。已上四種通計一千六十三卷，六百八十七冊投進者。紀一祖八宗之盛德至善，義寧止於百篇？聚九朝三世之各見殊聞，事或傳於兩說。惟折諸衷，乃得其真。臣網羅收拾垂四十年，綴輯穿聯踰一千卷，牴牾何敢自保，精力幾盡此書，非仰託大臣之品題，懼難逃乎眾人之指目。漢孝宣稱制決疑，故事最高於甘露；我神考錫名冠序，《治鑑》莫毀於元符。豫席恩言，比跡先正，臣死且不朽。
