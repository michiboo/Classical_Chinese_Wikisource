　　起訖時間 起太祖建隆元年正月盡是年十二月 
　　卷　　名 續資治通鑑長編卷一 
　　帝　　號 宋太祖 
　　年　　號 建隆元年（庚申，960） 

1春正月辛丑朔，鎮、定二州言契丹入侵，北漢兵自土門東下，與契丹合。周帝命太祖領宿衞諸將禦之。太祖自殿前都虞侯再遷都點檢，掌軍政凡六年，士卒服其恩威，數從世宗征伐，洊立大功，人望固已歸之。於是，主少國疑，中外始有推戴之議。
2壬寅，殿前司副都點檢、鎮寧軍節度使太原慕容延釗〈延釗，初以殿前都虞侯見顯德五年三月，不著邑里。〉將前軍先發。時都下讙言，將以出軍之日策點檢爲天子，士民恐怖，爭爲逃匿之計，惟內庭晏然不知。
3癸卯，大軍出愛景門，紀律嚴甚，衆心稍安。軍校河中苗訓者號知天文，見日下復有一日，黑光久相磨盪，指謂太祖親吏宋城楚昭輔曰：「此天命也。」
是夕，次陳橋驛，將士相與聚謀曰：「主上幼弱，未能親政。今我輩出死力，爲國家破賊，誰則知之，不如先立點檢爲天子，然後北征，未晚也。」都押衙上黨李處耘，具以其事白太祖弟匡義。匡義時爲內殿祗候供奉官都知，即與處耘同過歸德節度掌書記薊人趙普，〈普，初見顯德三年二月。〉語未竟，諸將突入，稱說紛紜，普及匡義各以事理逆順曉譬之，曰：〈趙普《飛龍記》云：處耘亦同普曉譬諸將。按《國史》，處耘見軍中謀欲推戴，即遽白太宗，與王彥昇謀，遂召馬仁瑀、[1]李漢超等定議。然則曉譬諸將獨普與太宗耳，處耘必不在也。今削去處耘名。〉「太尉忠赤，必不汝赦。」諸將相顧，亦有稍稍引去者。已而復集，露刃大言曰：「軍中偶語則族。今已定議，太尉若不從，則我輩亦安肯退而受禍。」普察其勢不可遏，與匡義同聲叱之曰：「策立，大事也，固宜審圖，爾等何得便肆狂悖！」乃各就坐聽命。普復謂曰：「外寇壓境，將莫誰何，盍先攘卻，歸始議此。」諸將不可，曰：「方今政出多門，若竢寇退師還，則事變未可知也。但當亟入京城，策立太尉，徐引而北，破賊不難。太尉苟不受策，六軍決亦難使向前矣。」普顧匡義曰：「事既無可奈何，政須早爲約束。」因語諸將曰：「興王易姓，雖雲天命，實繫人心。前軍昨已過河，節度使各據方面，京城若亂，不惟外寇愈深，四方必轉生變。若能嚴敕軍士，勿令剽劫，都城人心不搖，則四方自然寧謐，諸將亦可長保富貴矣。」皆許諾，乃共部分。夜，遣衙隊軍使郭延贇〈延贇，不詳何許人。建隆二年七月，鐵騎左廂第二都指揮使郭延贇領信州刺史。〉馳告殿前都指揮使浚儀石守信、殿前都虞侯洛陽王審琦。〈審琦，初見顯德三年。〉守信、審琦，皆素歸心太祖者也。將士環列待旦。[2]
太祖醉臥，初不省。甲辰黎明，四面叫呼而起，聲震原野。普與匡義入白太祖，諸將已擐甲執兵，直扣寢門曰：「諸將無主，願策太尉爲天子。」太祖驚起披衣，未及酬應，則相與扶出聽事，或以黃袍加太祖身，且羅拜庭下稱萬歲。太祖固拒之，衆不可，遂相與扶太祖上馬，擁逼南行。匡義立於馬前，請以剽劫爲戒。〈《舊錄》禁剽劫都城，實太祖自行約束，初無納說者。今從《新錄》。〉太祖度不得免，乃攬轡誓諸將曰：「汝等自貪富貴，立我爲天子，能從我命則可，不然，我不能爲若主矣。」衆皆下馬，曰：「惟命是聽。」太祖曰：「少帝及太后，我皆北面事之，公卿大臣，皆我比肩之人也，汝等毋得輒加凌暴。近世帝王，初入京城，皆縱兵大掠，擅劫府庫，汝等毋得復然，事定，當厚賞汝。不然，當族誅汝。」衆皆拜。乃整軍自仁和門入，[3]秋毫無所犯。先遣客省使大名潘美見執政諭意，又遣楚昭輔慰安家人。殿前都點檢公署在左掖門內，時方閉關，設守備。及昭輔至，石守信開關納之。
宰相早朝未退，聞變，范質〈質，宗城人，[4]初見開運元年。案《宋史‧質傳》作宗城人。〉下殿執王溥〈溥，榆次人，初見乾祐二年。案《宋史‧王溥傳》作并州祁人。〉手曰：「倉卒遣將，吾輩之罪也。」爪入溥手，幾出血。溥噤不能對。
天平節度使、同平章事、侍衞馬步軍副都指揮使、在京巡檢太原韓通，〈通，初見顯德元年。〉自內廷惶遽奔歸，將率衆備禦。散員都指揮使蜀人王彥昇〈彥昇，初見顯德三年。〉遇通於路，躍馬逐之，至其第，第門不及掩，遂殺之，並其妻子。
諸將翊太祖登明德門，太祖令軍士解甲還營，太祖亦歸公署，釋黃袍。俄而將士擁質等俱至，太祖嗚咽流涕曰：「吾受世宗厚恩，爲六軍所迫，一旦至此，慚負天地，將若之何？」質等未及對，散指揮都虞侯太原羅彥瓌挺劒而前曰：「我輩無主，今日必得天子。」太祖叱之，不退。質等不知所爲，溥降階先拜，質不得已從之，遂稱萬歲。
太祖詣崇元殿行禪代禮。[5]召文武百官就列，至晡，班定，獨未有周帝禪位制書，[6]翰林學士承旨新平陶穀〈穀，初見乾祐元年，邠州人。〉出諸袖中，進曰：「制書成矣。」遂用之。宣徽使引太祖就龍墀北面拜受。〈《國史》、《實錄》及他傳記並無宣徽使姓名，疑即昝居潤也。〉宰相扶太祖升殿，易服東序，還即位。羣臣拜賀。奉周帝爲鄭王，太后爲周太后，遷居西京。〈蘇轍《龍川別志》言：韓通以親衞戰闕下，敗死。太祖脫甲詣政事堂，范質見太祖，首陳禪代議。與《國史》及《飛龍記》、司馬光《記聞》、《朔記》等所載都不同，恐《別志》誤。韓通倉卒被殺，未嘗交鋒。而太祖實歸府第，將士即擁范質等至，質等見太祖必不在政事堂。其約束將士不得加無禮於太后、少帝，固先定於未入城時，非緣質請也。惟執王溥手出血及光所記質不肯先拜，當得其實。今參取刪修。〉
4乙巳，詔因所領節度州名，定有天下之號曰宋。改元，大赦，常赦所不原者咸赦除之。內外馬步軍士等第優給。命官分告天地、社稷。遣中使乘傳齎詔諭天下，諸道節度使，又別以詔賜焉。〈遣使齎詔諭天下，《國史》在己酉，今從《實錄》。告祀，《實錄》在己酉，今從《國史》。二事一體，必同施行，恐不容相先後五日也。別賜諸道節度使詔，其日乃戊午，今並書。眉山蘇軾曰：予觀漢高祖及光武及唐太宗及我太祖皇帝能一天下者，四君皆以不嗜殺人者致之。其餘殺人愈多而天下愈亂，秦、晉及隋，力能合之，而好殺不已，故或合而復分，或遂以亡國焉。《龜鑑》曰：戰國交爭而合於秦，民苦秦暴，秦不能一，而漢一之。南北分裂而合於隋，人厭隋亂，隋不能一，而唐一之。五季之餘分閏位，天下紛紛而未一也。我太祖得天下以仁，而民從之，故天下一於宋。真人勃起，開創大業，是又跨唐、虞，越漢、唐，而與帝王匹體也。亦知宋興之由乎？我太祖之生，蓋天成二年丁亥歲也。祥光瑞采，流爲精英。異芳幽馥，鬱爲神氣。帝王之興，自有珍符，信不誣也。居有雲氣，出有日暈，天心之眷顧篤矣。俚語稱「趙神言誇宋」，人心之嚮慕久矣。天與之，人與之，而太祖則不知也。方其北面周朝，奉命征討，赫聲濯靈，所向輒克。顯德之七年，太祖生三十有四年矣。「採薇採薇，薇亦作止」，時蓋正月之上日也。是日也，京師已有推戴之語，而內庭未之知。「我出我車，於彼牧矣」，時蓋是月之三日也。是日也，將士又有推戴之語，而太祖未之聞。越翌日甲辰，寢門未闢，擁逼者至，太祖未及語而黃袍已加之身矣。噫！南河之避，舜猶有辭；大坰之至，湯猶有待。事勢至此，聖人不得以遊乎舜、湯之天矣，奈之何哉？則亦有毋虐臣主之誓而已，有毋掠民庶之誓而已。三遜三辭，黽勉而受之，能律將士以保周宗，而不能使周禪之不歸，能擇長者房州之奉，而不能遏陳橋之逼。天實爲之，吾其奈何！歐陽記《五代史》也，書梁、漢曰亡，書晉曰滅，至周則大書之曰：「遜於位，宋興。」嗚呼！我宋之受命，其應天順人之舉乎！受命之日，市不易肆，仁之至也。臥榻之側，他睡不容，義之盡也。〉
5汴都仰給漕運，故河渠最爲急務。先是，歲調丁夫開浚淤淺，糗糧皆民自備。丁未，詔悉從官給，遂著爲式。又以河北仍歲豐稔，穀價彌賤，命高其價以糴之。
6上之入也，閭巷姦民往往乘便攘奪，於是索得數輩斬於市，被掠者官償其貲。
7戊申，贈韓通中書令，[7]以禮葬之，嘉其臨難不苟也。初，周鄭王幼弱，通與上同掌宿衞，軍政多決於通。通性剛愎，頗肆威虐，衆情不附，目爲韓瞠眼。其子微有智略，[8]幼病傴，時號韓橐駞，見上得人望，每勸通早爲之所，通不聽，卒死於難。王彥昇之棄命專殺也，上怒甚，將斬以徇，已而釋之，然亦終身不授節鉞。其後，上幸開寶寺，見壁上有橐駞及通畫像，遽令掃去之。[9]〈《記聞》云：上初欲斬王彥昇，以初授命，故不忍。然終身廢之不用，蓋誤也，但不授節鉞耳。〉
8賜唐主李景詔，諭以受禪意。
9己酉，復置安遠軍於安州，鎮國軍於華州，泰寧軍於兗州。
10辛亥，石守信自義成節度使、殿前都指揮使爲歸德節度使、侍衞馬步軍副都指揮使，常山高懷德自寧江節度使、[10]馬步軍都指揮使〈按《宋史》作江寧軍節度使、侍衞親軍馬軍都指揮使。[11]〉爲義成節度使、殿前副都點檢，厭次張令鐸自武信節度使、步軍都指揮使爲鎮安節度使、馬步軍都虞侯，王審琦自殿前都虞侯、睦州防禦使爲泰寧節度使、[12]殿前都指揮使，遼人張光翰自虎捷左廂都指揮使、〈按虎捷左廂，《宋史》及《宋史記》皆作虎捷右廂。〉嘉州防禦使爲寧江節度使、馬軍都指揮使，〈按寧江，《宋史》及《宋史記》皆作江寧。〉安喜趙彥徽自虎捷右廂都指揮使、岳州防禦使爲武信節度使、步軍都指揮使，官爵階勳並從超等，酬其翊戴之勳也。
11壬子，賜文武近臣、禁軍大校襲衣、犀玉帶、鞍勒馬有差。
12癸丑，放周顯德中江南降將周成等三十四人復歸於唐。〈成，未見。〉
13乙卯，遣使往諸州賑貸。
14丁巳，命宗正少卿郭玘祀周廟及嵩、慶二陵，因詔有司以時朝拜，著於令。〈玘，未見。〉
15天雄節度使、守太尉、兼中書令、魏王宛邱符彥卿〈彥卿，初見天成元年。〉上表乞呼名，詔不允。彥卿宿將，且前朝近親，皇弟匡義汝南郡夫人又彥卿女也，上每優其禮遇雲。
16先是，鎮安節度使、侍衞馬步軍都虞侯武安韓令坤〈令坤，初見顯德二年。〉領兵巡北邊，慕容延釗復率前軍至真定。上既受禪，遣使諭延釗與令坤各以便宜從事，[13]兩人皆聽命。己未，加延釗殿前都點檢、[14]昭化節度使、同中書門下二品，令坤侍衞馬步軍都指揮使、天平節度使、同平章事。
17辛酉，賜霸府賓佐將吏襲衣、金帶、鞍勒馬有差。
18壬戌，歸德節度判官[15]寧陵劉熙古爲左諫議大夫，掌書記趙普爲右諫議大夫、樞密直學士，宋、亳觀察判官安次呂餘慶爲給事中、端明殿學士，攝觀察推官太康沈義倫爲戶部郎中，歸德節度副使張彥柔領池州刺史。〈彥柔，見清泰元年，恐非此人。〉
19甲子，以皇弟殿前都虞侯匡義領睦州防禦使，賜名光義。
20有司請立宗廟，詔百官集議尚書省。己巳，兵部尚書濮人張昭〈昭，初見乾祐二年。〉等上奏曰：「謹按堯、舜及禹皆立五廟，蓋二昭二穆與其始祖也。有商建國，改立六廟，蓋昭穆之外，祀契與湯也。周立七廟，蓋親廟之外，祀太祖及文王、武王也。漢初立廟，悉不如禮。魏、晉始復七廟之制，江左相承不改，然七廟之中，猶虛太祖之室。隋文但立高、曾、祖、禰四廟而已。唐因隋制，立四親廟，梁氏而下，不易其法，[16]稽古之道，斯爲折衷。伏請追尊高、曾四代號諡，崇建廟室。」制可。
國朝宗廟之制，歲以四孟月及季冬，凡五享，朔望薦食、薦新。三年一祫，以孟冬；五年一禘，以孟夏。其七祀：春祀司命及戶，夏祀竈，季夏別祭中霤，秋祀門及厲，冬祀行，惟臘享、禘祫徧七祀。如親行告謝及新主祔謁，即權罷時享。告日用牢饌，備祀官。
21鎮州言契丹與北漢兵皆遁去。
22北漢戶部侍郎、平章事滎陽趙華罷爲左僕射。〈華，初見廣順元年。〉
23唐主景遣使誅鍾謨於饒州，詰之曰：「卿與孫晟同使北，晟死而卿還，何也？」謨頓首伏罪，縊殺之，亦誅張巒於宣州。〈謨流饒州，巒貶宣州副使，去年十月事。〉
1二月乙亥，尊帝母南陽郡夫人杜氏爲皇太后。後，安喜人也。
2司徒、兼門下侍郎、平章事范質加侍中，右僕射、兼門下侍郎、平章事王溥加司空，樞密使、中書侍郎、兼刑部尚書、平章事魏仁浦〈仁浦，初見天福十二年，衞州人。〉加右僕射，樞密使太原吳廷祚[17]加同中書門下二品。先是質、溥參知樞密院事，於是皆罷。〈吳廷祚，初以宣徽南院使見顯德六年，不著邑里。按《宋史》作范質兼侍中，王溥守司空，魏仁浦爲尚書右僕射。考宋制，「兼」與「爲」乃實授之詞，「守」則資格未及而暫加之詞，今概作「加」字，疑有誤。〉
3己卯，以天下兵馬都元帥吳越國王錢俶爲天下兵馬大元帥。
4丙戌，長春節，賜羣臣衣各一襲。宰相率百官上壽，賜宴相國寺。
5先是，中書舍人安次扈蒙權知貢舉，庚寅，奏進士合格者楊礪等十九人姓名。
6辛卯，大宴於廣德殿。凡誕節後擇日大宴自此始。
7前鄉貢《三傳》孫蘭治《左氏春秋》，[18]聚徒教授，其門人有被黜退者，蘭乘醉突入貢部，譁不已，下吏案之，壬辰，蘭決杖配商州。
8就賜前司徒竇貞固、〈貞固，泉人，初見天福元年。〉前司空李穀、〈穀，汝陰人，初見天成元年。〉太子太師侯益、〈益，平遙人，初見天成元年。〉扈彥珂〈彥珂，雁門人，初見乾祐元年，不著邑里。〉等器幣於西京。
9宋州以歸德軍旌節來上，詔置於潛龍宅。
1三月乙巳，改天下州縣名犯廟諱及御名者。
2丙辰，唐主景遣使來賀登極。
3南漢宦者陳延壽言於南漢主曰：「陛下所以得立，由先帝盡殺羣弟故也。」南漢主以爲然，丁巳，殺其弟桂王旋興。〈此據司馬光《朔記》。〉
4吳越王錢俶遣使來賀登極。唐主景復遣使來賀長春節。
5宿州火，燔民廬舍萬餘區，遣中使安撫之。
6壬戌，追尊祖考爲皇帝，妣爲皇后。高祖幽都縣令朓諡曰文獻，廟號僖祖，陵曰欽陵；祖妣崔氏諡曰文懿。曾祖兼御史中丞珽諡曰惠元，廟號順祖，陵曰康陵；祖妣桑氏諡曰惠明。皇祖涿州刺史敬諡曰簡恭，廟號翼祖，陵曰定陵；祖妣劉氏諡曰簡穆。皇考周龍捷左廂都指揮使、岳州防禦使弘殷諡曰昭武，廟號宣祖，陵曰安陵。陵名號諡皆翰林學士、禮部侍郎、兼判太常寺事漁陽竇儼所撰定。儼，儀弟也。〈儼，初見顯德四年；儀，初見開運元年。〉
7有司言國家受周禪，周木德，木生火，當以火德王，色尚赤，臘用戌，從之。
8癸亥，命武勝節度使洛陽宋延渥〈延渥，初見乾祐三年。〉領舟師巡撫江徼，舒州團練使元城司超〈超，初見顯德二年。〉副之，仍遺書唐主諭意。
9己巳，以皇弟光美爲嘉州防禦使。[19]
10先是，北漢誘代北諸部侵掠河西，詔諸鎮會兵以禦之。是月，定難節度使、守太尉、兼中書令李彝興，言遣部將李彝玉進援麟州，北漢引衆去。彝興即彝殷也，避宣祖諱改焉。〈彝興，初見清泰二年，此據《會要》及彝興本傳，事當在此月。〉
1兼判太常寺竇儼上言：「三王之興，禮樂不相沿襲。洪惟聖宋，肇建皇極，一代之樂，宜乎立名。禋享宴會樂章，固當易以新詞，式遵舊典。」即詔儼專其事。儼請改周樂文舞《崇德之舞》爲《文德之舞》，武舞《象成之舞》爲《武功之舞》，改樂章十二順爲十二安，蓋取「治世之音安以樂」之義，祭天爲《高安》，祭地爲《靜安》，宗廟爲《理安》，天地、宗廟登歌爲《嘉安》，[20]皇帝臨軒爲《隆安》，王公出入爲《正安》，皇帝食飲爲《和安》，皇帝受朝、皇后入宮爲《順安》，皇太子軒懸出入爲《良安》，正月朝會爲《永安》，郊廟俎入爲《豐安》，酌獻、飲福、受胙爲《僖安》，[21]祭文宣王、武成王同用《永安》，藉田、先農用《靜安》。夏四月癸酉，詔儼所定付有司行之。儼復請僖祖室奏《大善之舞》，順祖奏《大寧》，[22]翼祖奏《大順》，宣祖奏《大慶》，並從之。
2鐵騎左廂都指揮使王彥昇夜抵宰相王溥私第，溥驚悸而出。既坐，乃曰：「此夕巡警困甚，聊就公一醉耳。」然彥昇意在求貨，溥佯不悟，置酒數行而罷。翌日，溥密奏其事，上益惡之，丁丑，出彥昇爲唐州團練使。唐本刺史州，於是始改焉。
3契丹入侵棣州，刺史河南何繼筠追破其衆於固安，獲馬四百匹。〈此從《本紀》。按繼筠本傳則在禁盜馬之後，二年十月始禁盜馬，必繼筠傳誤也。繼筠，福進子，初見顯德二年二月。福進，初見天成元年，太原人也。今繼筠傳乃雲河南人，不知何故。〉
4昭義節度使、兼中書令太原李筠，〈筠，初見天福十二年七月。〉在鎮逾八年，恃勇專恣，招集亡命，陰爲跋扈之計。周世宗每優容之。及上遣使諭以受禪，筠即欲拒命，左右爲陳歷數，乃僶俛下拜。既延使者升階，置酒張樂，遽索周祖畫像置廳壁，涕泣不已。賓佐惶駭，告使者曰：「令公被酒，失其常性，幸毋怪也。」北漢主知筠有異志，潛以蠟書誘筠，筠雖具奏，而反謀已決，筠長子守節涕泣切諫，筠不聽。
上手詔慰撫，因除守節爲皇城使。筠遂遣守節入朝，且伺朝廷動靜，上迎謂曰：「太子，汝何故來？」守節矍然，以頭擊地曰：「陛下何言！此必有讒人間臣父也。」上曰：「吾亦聞汝數諫，老賊不汝聽，不復顧藉，故遣汝來，欲吾殺汝耳。盍歸語而父，我未爲天子時，任汝自爲之，我既爲天子，汝獨不能小讓我耶？」守節馳歸，具以告筠，筠謀反愈急。癸未，執監軍亳州防禦使周光遜、閑廐使李廷玉，遣其教練使劉繼沖及判官孫孚〈筠誅，孚以效順故，授屯田郎中，不知何許人。〉送於北漢，納欵求援。光遜，德威之子；〈德威，初見光化元年。〉廷玉，嗣昭之孫，〈嗣昭，初見乾寧四年。〉皆有舊第在晉陽，北漢主俱釋之，厚賜遣還第。筠又遣兵襲澤州，殺刺史張福，據其城。
從事閭邱仲卿說筠曰：「公孤軍舉事，其勢甚危，雖倚河東之援，恐亦不得其力。大梁兵甲精銳，難與爭鋒。不如西下太行，直抵懷、孟，塞虎牢，據洛邑，東向而爭天下，計之上也。」筠曰：「吾周朝宿將，與世宗義同昆弟，禁衞皆吾舊人，必將倒戈來歸。況吾有儋珪槍、撥汗馬，[23]何憂天下哉！」儋珪，筠愛將，善用槍。撥汗，筠所畜駿馬也。
5乙酉，幸玉津園，遣使分詣京城門，賜饑民粥。
6丙戌，命中使浚蔡河，設斗門以節水，[24]自都城距通許鎮。
7以客省使萬年張保績爲衞尉卿、判客省閤門事。保績在閤門前後四十年，宣贊詞令，聽者皆聳，儕輩推其能，累使藩方，不辱君命，歷事六朝，未嘗有過，故特寵之。〈保績，初見顯德四年。特寵之，此據《會要》，且雲事在建隆中。本傳雲國初遷衞尉卿，不得其月日。又雲從征李筠，以足疾留河內，因得長告，三年十一月卒。按此，則其遷衞尉卿必在征李筠之前矣，今附見。〉
8昭義反書至，樞密吳廷祚言於上曰：「潞州巖險，賊若固守，未可以歲月破。然李筠素驕易，無謀，宜速引兵擊之，彼必恃勇出鬬，但離巢穴，即成擒矣。」上納其言。戊子，遣侍衞副都指揮使石守信、殿前副都點檢高懷德帥前軍進討。上敕守信等曰：「勿縱筠下太行，急引兵扼其隘，破之必矣。」〈石守信等出軍，《正史》在戊子，《實錄》在癸巳。戊子，四月十九日；癸巳，二十四日，今從其近者。〉
9是日，大宴廣德殿。
10丙申，命戶部侍郎壽陽高防、兵部侍郎陽曲邊光範並充前軍轉運使。〈防，初見天福十二年。〉
11上召三司使清河張美調兵食，美言懷州刺史馬令琮度李筠必反，日夜儲偫以待王師。上亟令授令琮團練使。宰相范質曰：「大軍北伐，方藉令琮供億，不可移他郡。」戊戌，升懷州爲團練，以令琮充使焉。[25]令琮，大名人也。〈張美，初見顯德二年。〉
1五月己亥朔，日有食之。上降服出次，百官各守其司。
2庚子，命宣徽南院使高唐昝居潤〈居潤，初見顯德二年。〉赴澶州巡檢，殿前都點檢鎮寧節度使慕容延釗、彰德軍留後太原王全斌〈全斌，初見天成元年。〉率兵由東路與石守信、高懷德會。
3辛丑，以洺州團練使博野郭進爲本州防禦使兼西山巡檢，備北漢也。
4北漢主遣內園使李弼〈弼，未見。〉以詔書、金帛、善馬賜李筠，筠復遣劉繼沖詣晉陽，請北漢主舉軍南下，己爲前導。北漢主將謀於契丹，繼沖道筠意，請無用契丹兵。北漢主從之，即日大閱，傾國自將出團柏谷，羣臣餞之汾水。左僕射趙華曰：「李筠舉事輕易，事必無成，陛下掃境內而赴之，臣未見其可也。」北漢主瞋目謂華曰：「朕志已決，卿安能知其必無成耶！卿有長策，顧當何如？」華未及對，北漢主拂衣上馬。行至太平驛，筠身率官屬耆老迎謁，北漢主命筠贊拜不名，坐於宰相博興衞融之上，〈融，初見廣順元年。〉封西平王，〈《正史》作西平王，劉恕《十國紀年》亦作西平王，路振《九國志》及《五代史》作隴西郡王，今不取。〉賜馬三百匹及服玩珍異甚衆。筠所獻亦略與所賜等，及文武大臣皆有賂。
筠見北漢主儀衞寡弱，不似王者，內甚悔之。北漢主數召筠計事，筠自言受周氏恩，不忍負之。而北漢主與周，世仇也，聞筠言，亦不悅。筠將還，別賜馬及鎧甲具裝，遣宣徽使萊人盧贊監其軍，筠心益不平。筠有馬三千匹，日夕校閱，欲直趣大梁。贊嘗見筠計事，筠不應，顧左右曰：「大梁兵皆我昔時部曲也，見我則降耳。」贊怒，拂衣而起。北漢主聞贊與筠有隙，遣衞融詣軍中和解之。筠留其長子守節守上黨，自率衆三萬南出。
5癸卯，石守信等言破筠衆於長平，[26]斬首三千餘級，又攻拔其大會寨。
6是日端午，賜百官衣各一襲。
7甲辰，詔削奪李筠官爵。
8上以畿甸委輸京師，吏多旁緣爲姦，民或咨怨。乙巳，命殿中侍御史王伸、〈伸，未見。〉監察御史王祜、[27]戶部郎中沈義倫等八人，分領在京諸倉。祜，莘人也。
9丙午，幸宰相魏仁浦第視疾。
10先是，改作周六廟於西京。己酉，廟成，遣光祿卿郭玘奉神主遷焉。
11乙卯，宴近臣於廣政殿，以忠正節度使、兼侍中楊承信來朝故也。自是，節度使來朝，即宴如例。〈承信，初見天福三年。〉
12丁巳，詔親征。以樞密使吳廷祚爲東京留守，端明殿學士、知開封府呂餘慶副之，皇弟殿前都虞侯光義爲大內都點檢。侍衞馬步軍都指揮使韓令坤率兵屯河陽。
13己未，帝發大梁。
14壬戌，次滎陽。召西京留守河內向拱與語，〈拱，初見廣順二年，嘗改名訓。〉拱勸上急濟河，踰太行，乘賊未集而擊之，稽留浹旬，則其鋒益熾矣。樞密直學士趙普亦言：「賊意國家新造，未能出征。若倍道兼行，掩其不備，可一戰而克。」上納其言。
15甲子，次河陽。丙寅，次懷州。
16丁卯，前軍都部署石守信、副都部署高懷德破賊軍三萬餘衆於澤州南，獲北漢河陽節度使范守圖，〈守圖，未見。〉殺盧贊。筠遁入澤州，嬰城自固。
17是月，永安節度使折德扆破北漢沙谷寨，斬首五百級。德扆，從阮之子也。〈《實錄》在六月甲午，據奏到之日也。德扆，初見乾祐三年。從阮，初見開運元年。〉
1六月己巳朔，上至澤州，督諸軍攻城。
2初，吐渾府都留後、汾州團練使王全德，帥所部從李筠戰澤州南。既敗，走入潞州，與筠子守節爲拒守計。〈全德，未見。〉及上圍澤州，全德大懼，與親友數十人犯關來奔，[28]龍捷指揮使王廷魯〈廷魯，未見。〉亦自潞州相繼出降，賊勢轉蹙矣。澤州城逾旬未下。上召控鶴左廂都指揮使薊人馬全乂，〈全乂，初見廣順三年，不著邑里。〉賜食御坐，問以計策。全乂請並力急攻，且曰：「緩之，恐復生變。」上即命諸軍奮擊。全乂率敢死士先登，飛矢貫臂，流血被體，全乂拔鏃進戰，士氣益奮，上親率衞兵繼之。辛巳，克其城，李筠赴火死。獲北漢宰相衞融。命掩屍骼，禁剽掠，放澤州民今年田租。
3乙酉，進攻潞州。
4丁亥，筠子守節以城降，上赦其罪。升單州爲團練，[29]〈按《續資治通鑑》作「以爲單州團練使。」〉用守節爲使。
5是日，車駕入潞州，宴從官於行宮。
6辛卯，德音：「降死罪囚，流以下原之。潞州近城三十里內勿收今年田租。諸路州府寺院，經顯德二年停廢者勿復置，當廢未毀者存之。」
7澤州之未破也，筠愛妾劉氏謂筠曰：「軍州馬尚有幾何？」筠曰：「汝何問爲？」劉氏曰：「今孤城危迫，旦暮且破，若得馬數百匹，尚可以犯圍走保上黨。上黨樓堞堅固，且近河東，易於求援，與其守死，[30]不猶愈乎？」筠然之。料見馬且千匹，將出，左右或阻之曰：「今在帳前之人，皆雲與大王同心，一旦出城，劫大王降敵，其可悔乎！」筠猶豫未決。明日，城陷，筠走赴火。劉氏將從之，筠以其有娠，麾之使去。守節無子，購得之，生子，卒爲筠後。
8北漢主聞筠敗，自太平驛遁還晉陽，謂趙華曰：「李筠無狀，卒如卿言。吾幸全師以歸，但恨失衞融、盧贊耳。」由是重文學之士。久之，華請老，使食其祿終身。以翰林學士承旨、兵部尚書趙弘爲中書侍郎、兼兵部尚書、平章事。弘，薊人也。
9癸巳，安國節度使元城李繼勳來朝，乙未，命爲昭義節度使。〈繼勳，初見顯德三年，不著邑里。〉
10丁酉，上發潞州。
1秋七月戊申，至京師。
2初，衞融之被執也，上詰融曰：「汝教劉鈞舉兵助李筠反，何也？」融從容對曰：「犬各吠非其主，臣四十口衣食劉氏，誠不忍負之。陛下宜速殺臣，臣必不爲陛下用，縱不殺，終當間道走河東耳。」上怒，命左右以鐵撾擊其首，流血被面。融呼曰：「臣得死所矣！」上顧左右曰：「此忠臣也，釋之。」命以良藥傅其瘡，因使融致書北漢主，求周光遜等，約亦歸融太原，北漢主不報。辛亥，以融爲太府卿。
3壬子，幸宰相范質第視疾，賜黃金器二百兩，白金器千兩，絹二千匹，尋復賜錢百萬。〈賜錢乃八月甲戌事，今並書。〉
4前司空、趙國公李穀，初歸洛陽，李筠以穀周朝名相，遺錢五十萬，他物稱是，穀受之。及筠叛，穀憂恚發病，乙卯，卒。上爲廢朝二日，贈侍中。
5戊午，宴韓令坤等於禮賢講武殿，賜襲衣、器幣、鞍勒馬有差，賞平澤、潞之功也。
6初，成德節度使金城郭崇〈崇，初見天福二年。〉聞上受禪，時或涕泣。監軍陳思誨密奏其狀，且言常山近契丹，崇懷怨望，宜早爲之所。上曰：「我素知崇篤於恩義，此蓋感激所發耳。」然亦遣使偵之。崇聞有使至，憂懣失據，謂左右曰：「苟使命不測，將奈何？」左右莫對，觀察判官辛仲甫[31]曰：「公首效誠節，且軍民處置，率循常度，朝廷雖欲加罪，何以爲辭？使者若至，但率官吏郊迎，盡禮致恭。淹留伺察，當自辨明矣。」崇如其言，日與僚佐飲博，使者審崇無他，即歸奏之。上喜曰：「我固知崇不反也。」已而，崇請入朝。是日，命宣徽南院使昝居潤權知鎮州。仲甫，汾州人。崇前在澶淵，仲甫爲掌書記。廂虞侯劫部民二人殺之，其家訴言陰識賊魁。而廂虞侯者，崇親吏也，吏不敢詰。仲甫力請捕之，案治有狀，吏猶稽緩，欲變其獄。仲甫抗白崇曰：「民被寇害，又使自誣，重傷甚矣，焉用僚佐！請易其獄吏，以雪寃憤。」[32]崇大感悟，即遣司法掾李濯移鞫之，正其罪，置於法。〈李濯，未見。陳思讓，汾州人，初見天福六年，思誨即其弟也。《郭崇》、《辛仲甫傳》載中使伺察事稍不同，今參校修潤，使不相牴牾。〉
7澶州蝗，遣使督官吏分捕。
8乙丑，唐主景遣使賀平澤、潞。丁卯，[33]又遣其禮部郎中龔謹儀來貢乘輿服御物。[34]謹儀，邵武人也。
9河陽節度使真定趙晁以疾歸京師，是月，卒。上甚悼焉，初贈太子太師，再贈侍中。晁歷方鎮，好聚斂，無他勳勞，但以周初與宣祖同掌禁軍，有宗盟之分，故蒙優禮，再加贈典，非常例也。
1八月戊辰朔，御崇元殿，設仗衞，羣臣入閤，置待制、候對官，[35]賜廊下食。
2庚午，宴近臣於廣德殿，江南、吳越朝貢使皆預。自是江南、吳越使來朝，即宴如例。
3壬申，復升貝州爲永清軍。[36]
4是日，幸玉津園。
5甲戌，命近臣分詣京城諸祠廟禱雨。
6保義節度使河東袁彥，性凶率，政出羣小，陝人患之。及聞禪代，日夜繕甲治兵。上慮其爲變，命潘美往監其軍，遂圖之。美單騎入城，諭令朝覲，彥即治裝上道。上喜，謂左右曰：「潘美不殺袁彥，成我志矣。」丙子，徙彥爲彰信節度使。[37]
7忠正節度使、兼侍中楊承信爲護國節度使。承信至河中，或言其謀反，上遣作坊副使魏丕賜承信生辰禮物，因察之，還，言承信無反狀。承信因是獲沒於鎮。丕，相州人也。
8忠武節度使、兼侍中陽曲張永德〈永德，初見乾祐三年。〉徙武勝節度使。初，顯德末，有方士私謂永德言上受命之符者，永德在軍中潛意推奉。將聘孝明皇后，永德出緡錢金帛數千，以助納采，上甚德之。於是，自許來朝，命改鎮鄧，恩寵優渥，舊臣無與比者。其後復入覲，召對後苑，道舊故爲樂，飲以巨觥。永德妻，周太祖女晉國公主也，但呼駙馬而不名。嘗問所寶通天犀帶安在，永德曰：「往以征淮，過用官錢二十萬貫，已償之矣。」上曰：「尚欠幾何？」曰：「五萬貫。」即日，詔除其籍，仍別賜二十萬。從遊玉津園，命衞士代執其轡。時上將有事於北漢，因密訪策略，永德曰：「太原兵少而悍，加以契丹爲援，未可倉卒取也。臣愚以爲每歲多設遊兵，擾其田事，仍發間使諜契丹，先絕其援，然後可圖。」上曰：「善。」〈據司馬光《百官表》，永德以八月自許州徙鄧州，而《實錄》、《本紀》闕略，今追附於此。《龍川別志》雲太宗娶符後，太祖使永德助聘財。今從《國史》。〉
9壬午，以皇弟殿前都虞侯、睦州防禦使光義領泰寧軍節度使。
10甲申，立琅琊郡夫人王氏爲皇后，皇妹爲燕國長公主。後，華池人，彰德節度使饒之女也。〈饒，初見天福十二年八月。〉
11丙戌，詔有司案前代舊式作新權衡以頒天下，禁私造者。〈十九日，《本紀》即雲頒新量衡於天下。按此但新造，未頒也。今從本志。〉
12右司郎中李秉〈秉，未見。〉責授左贊善大夫。秉前判吏部官告院，吏盜用官錢數十萬，[38]秉不知覺，故有是命。
13初，上征澤、潞，留樞密直學士、右諫議大夫趙普居京師，普因皇弟光義請行，上笑曰：「普豈勝甲冑乎！」許之。及第功推賞，上曰：「普宜在優等。」戊子，以普爲兵部侍郎、充樞密副使。
14大宴廣政殿。自是，大宴皆就此殿。上以長春節在二月，故每歲止設秋宴。
15荊南節度使、守太傅、兼中書令南平貞懿王高保融寢疾，以其子繼元幼弱，未堪承嗣，命其弟行軍司馬保勖總判內外軍馬事。甲午，〈此據曾顏《渤海行年紀》。〉保融卒。保融性迂緩，御軍治民皆無法，高氏始衰。保勖眉目疎秀，羸瘠而口吃，文獻王甚愛之，雖盛怒，見保勖，怒必解，荊南人謂之「萬事休郎君」。
16乙未，唐主景又遣使來賀帝還京。
17是月，燕國長公主出降殿前副都點檢、忠武節度使、駙馬都尉高懷德。
18涇州馬步軍教練使李玉者，本燕人，性凶狡，與彰義節度使白重贇有隙。一日，與部下閻承恕謀害重贇，先遣人潛市馬纓一，即僞造制書，雲重贇謀逆，令夷其族。乃持僞制並馬纓以告都校陳延正曰：「使者致此去矣。」延正得之，亟白重贇，重贇具以聞。上大驚，視其制書，率皆詐謬，遽命六宅使陳思誨馳驛赴涇州擒玉與承恕，鞫問具伏，咸棄市。擢延正爲刺史。仍詔諸道，凡被制書有關機宜者，印文筆跡，並須詳審考驗。重贇，憲州人也。〈重贇，初見顯德元年。重贇本傳載李玉事，後雲重贇俄徙兗州。據《百官表》，重贇此月改領泰寧節度，因附見月末。然《新》《舊錄》、《本紀》皆不書重贇徙兗州。而八月壬午，太宗實領泰寧節度，與《百官表》異，不知《百官表》何據也，當考。陳延正，未見。〉
1九月辛丑，宴近臣於萬春殿，後九日，又宴於廣德殿，皆曲宴也。凡曲宴無常，惟上所命。
2壬寅，李繼勳言帥師入北漢界，燒平遙縣，擄掠甚衆。
3癸卯，三佛齊王悉利大霞里壇遣使來貢方物。
4丙午，御崇元殿，備禮冊四親廟。
5丁未，宰相率百官進名奉慰。
6己酉，幸宜春苑。
7淮南節度使、兼中書令滄人李重進，〈重進，初見廣順二年七月。〉周太祖之甥也，始與上俱事世宗，分掌內外兵權，而重進以上英武出己右，心常憚焉。恭帝嗣位，重進出鎮揚州，領宿衞如故。及上受禪，命韓令坤代重進爲馬步軍都指揮使。重進請入朝，上意未欲與重進相見，謂翰林學士饒陽李昉〈昉，初見乾祐元年十一月。〉曰：「善爲我辭以拒之。」昉草詔云：「君爲元首，臣作股肱，雖在遠方，還同一體。保君臣之分，方契永圖，修朝覲之儀，何須此日？」重進得詔，愈不自安，乃招集亡命，增陴浚隍，陰爲叛背之計。李筠舉兵澤、潞，重進遣其親吏翟守珣〈守珣，未見。〉間行與筠相結。守珣素識上，往還京師，潛詣樞密承旨李處耘求見，上召問曰：「我欲賜重進鐵券，彼信我乎？」守珣曰：「重進終無歸順之志矣。」上厚賜守珣，許以爵位，且使說重進稍緩其謀，無令二凶並作，分我兵勢。守珣歸，勸重進養威持重，未可輕發，重進信之。上已平澤、潞，則將經略淮南，戊申，徙重進爲平盧節度使，度重進必增疑懼，庚戌，又遣六宅使陳思誨齎鐵券往賜，以慰安之。〈陳思誨持鐵券往賜，《舊錄》在庚戌，《新錄》在壬子，今從《舊錄》。〉
8是日，貶中書舍人懷戎趙逢[39]〈案趙行逢原本脫「行」字，今據《宋史》補。〉爲房州司戶參軍。上之親征澤、潞也，山程狹隘多石，上自取數石於馬上抱之，羣臣六軍皆爭負石開道。行逢憚涉險，僞傷足，留懷州不行。及師還，將大有除拜，其命甚密。行逢當入直，又稱疾，請於私第草制，上怒，下御史府劾其罪而黜之。
9陳思誨至淮南，李重進[40]即欲治裝，隨思誨入朝，左右沮之，重進猶豫不決。又自以前朝近親，恐不得全，乃拘留思誨，益治反具。遣使求援於唐，唐主不敢納。揚州都監、右屯衞將軍安友規〈友規，以永興節度副使[41]見乾祐元年三月。〉知重進必反，踰城來奔。重進疑諸將皆不附己，乃囚軍校數十人，軍校呼曰：「吾輩爲周室屯戍，公苟奉周室，何不使吾輩效命？」重進不聽，悉殺之。己未，重進反書聞，上命馬步軍副都指揮使、歸德節度使石守信爲揚州行營都部署、兼知揚州行府事，殿前都指揮使、義成節度使王審琦爲副，宣徽北院使李處耘爲都監，保信節度使宋延渥爲都排陣使，帥禁兵討之。
10寧國軍節度使吳延福，吳越王俶之舅也。或告延福有異圖，庚申，俶遣內牙指揮使薛溫以兵圍其第，收延福兄弟五人。睦州刺史延遇，恐懼自殺。衆欲殺延福兄弟，俶流涕曰：「先夫人之同氣也，吾安忍置法！」皆除名，徙諸州，卒全母氏之族。〈延福，見廣順二年，[42]不著邑里。〉
11癸亥，詔削奪李重進官爵。
12先是，邊將獲北漢民數百人，甲子，命悉放還。
13詔文武常參官請病告過三日，以名聞，[43]當遣太醫診視之。
14是月，吳越始榷酒酤。
1冬十月丁卯朔，賜百官諸軍校冬服，諸州長史、屯戍將士，遣使就賜之。
2李筠之叛也，遣使邀建雄節度使真定楊庭璋，〈庭璋，初見顯德五年二月。〉庭璋執其使以聞，仍獻攻取之策。庭璋姊，故周祖妃，上疑有異志，命鄭州防禦使信都荊罕儒〈罕儒，冀州人，初見顯德六年十二月。〉爲晉州兵馬鈐轄，使伺察之。罕儒每入府中，從者悉持刀劒，庭璋開懷接納，殊不設備，罕儒亦不敢發。會有詔召庭璋赴闕，庭璋即日單車就道。己巳，徙庭璋爲靜難節度使。
3庚午，安友規至自揚州，上以爲滁州刺史，令監護前軍進討。
4壬申，河決棣州厭次縣，又決滑州靈河縣。
5有司請據諸道所具版籍之數，升降天下縣望，以四千戶以上爲望，三千戶以上爲緊，二千戶以上爲上，千戶以上爲中，不滿千戶爲中下，仍請三年一責戶口之籍，別定升降。從之。凡望縣五十，戶二十八萬一千六百七十；緊縣六十七，戶二十二萬八千六百九十三；上縣八十九，戶二十一萬八千二百八十；中縣一百一十五，戶一十七萬九千三十；中下縣一百一十，戶五萬九千七百七十。總九十六萬七千三百五十三戶，〈按總數不符，應作九十六萬七千四百四十三戶。〉此國初版籍之數也。
6升鎮州娘子關爲承天軍。
7乙酉，晉州言兵馬鈐轄、鄭州防禦使荊罕儒戰沒。罕儒恃勇輕敵，常懸軍深入北漢境，北漢人多閉壁不出，前後擄獲甚衆，於是領千餘騎抵汾州城下，焚其草市而還。夕次京土原，北漢主遣大將郝貴超〈貴超，未見。〉領萬衆來襲，黎明，及之，罕儒遣都監、氊毯副使閻彥進〈彥進，未見。〉分兵以禦貴超。罕儒錦袍衷甲，據胡牀饗士，方割羊臂臑以食，聞彥進小卻，即上馬，麾兵徑犯其鋒。北漢人攢戈舂之，罕儒墜馬，爲北漢人所獲，罕儒猶格鬬，手殺十餘人，乃遇害。北漢主欲生致罕儒，及聞其死，[44]求殺罕儒者戮之。上痛悼不已，擢其子守勳爲西京武德副使；因索京土原之將校不用命者，黜慈州團練使平陸王繼勳〈繼勳，初見乾祐元年。〉爲率府率，閻彥進爲殿直，斬其部下龍捷指揮使石進德等二十九人。〈乙酉，十六日也。《新錄》據奏到始書，今從之。不知罕儒戰沒果何日也。〉
8先是，兩京軍巡及諸州馬步判官，皆以補將吏，於是詔吏部流內銓注擬選人。
9上問樞密副使趙普以揚州事宜，普曰：「李重進守薛公之下策，昧武侯之遠圖，憑恃長淮，繕修孤壘。無諸葛誕之恩信，士卒離心。有袁本初之強梁，計謀不用。外絕救援，內乏資糧，急攻亦取，緩攻亦取。兵法尚速，不如速取之。」上納其言。丁亥，下詔親征，以皇弟光義爲大內都部署，吳廷祚權東京留守，呂餘慶副之。
10庚寅，上發京師，百司六軍並乘舟東下。
11癸巳，次宋州。城中軍有戍揚州者，父母妻子頗懷疑懼，分命中使就撫之。
1十一月戊戌，次宿州。
2甲辰，次泗州，舍舟登陸，命諸將鼓行而前。
3丁未，至大義驛，石守信遣使馳奏揚州即破，請上亟臨視。是夕，次其城下，登時攻拔之。李重進盡室赴火死，[45]陳思誨亦爲其黨所害。上購得翟守珣，補殿直，俄遷供奉官。重進性鄙吝，未嘗有觴酒豆肉及其士卒，下多怨者。兄深州刺史重興，初聞其叛，即自殺。弟解州刺史重贇，子尚食使延福，並戮於市。
4己酉，賑給揚州城中民米，人一斛，[46]十歲以下給其半。爲重進脅以隸軍者，賜衣履縱之。
5庚戌，詔重進家屬、部曲並釋罪，逃亡者聽自首，屍骼暴露者收瘞之，役夫死城下者，人賜絹三匹，[47]復其家三年。
6乙卯，唐主景遣左僕射江都嚴續來犒師。〈續，可求子，初見開運三年。〉
庚申，復遣其子蔣國公從鎰、戶部尚書新安馮延魯〈延魯，延己弟，初見天福二年。〉來買宴，上厲色謂延魯曰：「汝國主何故與我叛臣交通？」延魯曰：「陛下徒知其交通，不知預其反謀也。」上詰其故，延魯曰：「重進使者館於臣家，國主令臣語之曰：『男子不得志，固有反者，但時有可、不可。陛下初立，人心未安，交兵上黨，當是時不反，今人心已定，方隅無事，乃欲以殘破揚州，數千弊卒，抗萬乘之師，借使韓、白復生，必無成理，雖有兵食，不敢相資。』重進卒以失援而敗。」上曰：「雖然，諸將皆勸吾乘勝濟江，何如？」延魯曰：「陛下神武，御六師以臨小國，蕞爾江南，安敢抗天威？然國主有侍衞數萬，皆先主親兵，誓同生死，陛下能棄數萬之衆與之血戰，則可矣。且大江風濤，苟進未克城，退乏糧道，亦大國之憂也。」上笑曰：「聊戲卿耳，豈聽卿遊說耶？」〈龍袞《江南野錄》載馮延魯對上語，乃真以爲如此拒重進，不知蓋飾詞耳。今從《十國紀年》。〉
7上使諸軍習戰艦於迎鑾，唐主懼甚。其小臣杜著、頗有辭辯，僞作商人，由建安渡來歸；而彭澤令薛良，坐事責池州文學，亦挺身來奔，且獻平南策。唐主聞之，益懼。上命斬著於下蜀[48]市，良配隸廬州牙校，唐主乃少安，終以國境蹙弱，遂決遷都之計。
8乙丑，命宣徽北院使李處耘權知揚州。時揚州兵火之餘，闔境凋弊。處耘勤於撫綏，輕徭薄賦，召屬縣父老訪民間疾苦悉去之。揚州遂安。
1十二月己巳，上發揚州。丁亥，至京師。
2壬辰，占城國王釋利因塔蠻遣使來貢方物。
3是月，唐清源節度使留從效遣使奉表稱藩，上亦遣使厚賜以撫之。〈從效，桃林人，初見開運元年十月。上遣使賜從效，乃二年正月事，今移入此。〉
4是歲，北漢主以抱腹山人郭無爲爲諫議大夫，參議中書事。無爲，安樂人。方顙烏喙，好學多聞，善談辯。嘗衣褐爲道士，居武當山。周太祖討李守貞河中，無爲詣軍門上謁，詢以當世之務，甚奇之。或謂周祖曰：「公爲漢大臣，握重兵居外，而延縱橫之士，非所以防微慮遠之道也。」無爲去，隱抱腹山。樞密使段恆〈恆，初見顯德四年，無邑里。〉識之，薦其才，北漢主召與語，大悅，因授以政，復命恆及侍衞親軍使太原蔚進〈進，初見天福十二年。〉皆同平章事。
5上既即位，欲陰察羣情向背，頗爲微行。或諫曰：「陛下新得天下，人心未安，今數輕出，萬一有不虞之變，其可悔乎！」上笑曰：「帝王之興，自有天命，求之亦不可得，[49]拒之亦不能止。周世宗見諸將方面大耳者皆殺之，然我亦終日侍側，[50]不能害我。若應爲天下主，誰能圖之？不應爲天下主，雖閉戶深居何益？」既而微行愈數，曰：「有天命者，任自爲之，我不汝禁也。」由是中外懾服。
親軍校有獻手撾者，上曰：「此何以異於常撾而獻之？」軍校密言曰：「陛下試引撾首視之。撾首，即劒柄也，有刃韜於柄中，居常可以杖，緩急以備不虞。」上笑，投之於地，曰：「使我親用此物，事將奈何？且當是時，此物果足恃乎？」
一日罷朝，[51]坐便殿，不樂者久之。左右請其故，上曰：「爾謂天子爲容易耶？屬乘快指揮一事而誤，故不樂耳。」〈《三聖實錄》載內侍行首王繼恩請其故。按繼恩開寶中始賜姓名，累遷內侍行首，國初未也。今於此年附見此事，故止稱「左右」，而削其姓名，《本紀》亦不著其姓名。〉
嘗彈雀於後苑，或稱有急事請見，上亟見之，其所奏乃常事耳。上怒詰之，對曰：「臣以爲尚亟於彈雀。」上愈怒，舉斧柄撞其口，墮兩齒。其人徐俯拾齒置懷中，上駡曰：「汝懷齒，欲訟我乎？」對曰：「臣不能訟陛下，自當有史官書之也。」上悅，賜金帛慰勞之。〈前數事皆石介《三朝政錄》[52]及《記聞》所載，未必皆在此年也，今並附此。〉
