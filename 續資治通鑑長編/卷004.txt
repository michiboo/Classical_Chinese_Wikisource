　　起訖時間 起太祖乾德元年正月盡是年閏十二月 
　　卷　　名 續資治通鑑長編卷四 
　　帝　　號 宋太祖 
　　年　　號 乾德元年（癸亥，963） 

1春正月乙卯，遣使九人發關西道鄉兵赴慶州。
2丁巳，發近甸丁夫數萬，修築河隄，左神武統軍陳承昭護其役。
3戊午，遣酒坊副使河間盧懷忠、氊毯使洛陽張勳、〈《實錄》稱張繼勳，《國史》無「繼」字，今從《國史》。〉染坊副使康延澤等率步騎數千人並赴襄州。延澤，福之子也。〈福，初見天成四年。〉
4己未，賜江南及吳越戰馬、駝、羊有差。
5庚申，以山南東道節度使、兼侍中慕容延釗爲湖南道行營都部署，樞密副使李處耘爲都監，遣使十一人，發安、復、郢、陳、澶、孟、宋、亳、潁、光等州兵會襄陽，以討張文表。
先是盧懷忠使荊南，上謂曰：「江陵人情去就，山川向背，我盡欲知之。」懷忠使還，報曰：「高繼沖甲兵雖整，而控弦不過三萬，年穀雖登，而民困於暴斂。南通長沙，東距建康，西迫巴蜀，北奉朝廷，觀其形勢，蓋日不暇給，取之易耳。」[1]於是上召宰相范質等謂曰：「江陵四分五裂之國，今假道出師，因而下之，蔑不濟矣。」壬戌，李處耘辭，上遂以成算授之。
6癸亥，命太常卿邊光範權知襄州，戶部判官滕白爲南面軍前水陸轉運使。〈滕白，未見。〉
7乙丑，幸造船務觀造戰船。
8丙寅，以張勳爲南面行營馬軍都監，盧懷忠爲步軍都監。
9丙子，詔荊南發水兵三千人赴潭州。
10己卯，女真國遣使來貢方物。
11庚辰，以荊南節度副使、權知軍府事高繼沖爲荊南節度使。
12楊師璠之討張文表也，兵稍失利。相持既久，文表出戰，師璠大敗之，遂取潭州，執文表。
初，文表聞王師來伐，潛送款於趙璲，具言奔喪朗州，爲廖簡所薄，因即私鬬，實無反心。璲自以奉詔諭文表，得其歸順，甚喜，即遣使撫慰之。師璠兵既入城，縱火大掠，而璲亦繼至。明日，饗將吏於延昭門，指揮使高超語其衆曰：「觀中使之意，必活文表。若文表至闕，圖害朗州，我輩無遺類矣。」乃斬文表於市，盡臠食其肉。及宴罷，璲召文表，超曰：「文表復謀爲亂，已斬之矣。」璲太息久之。〈楊師璠以三年十月出師，四年正月張文表乃成擒，其間必有相持守處，而史及雜記傳皆不載。《五代史》稱師璠至平津亭，文表出戰，即敗之。《大定錄》亦稱未逾月，師璠遂斬文表。而《九國志》則載師璠始爲文表所敗，王師將至，文表乃送款，朗兵因得入城，竟不載師璠勝負何如。並疑未得其實。《五代史》及《大定錄》日月太迫，與事不合。而《九國志》所云朗兵因王師得入城，亦必差錯。恐師璠初爲文表所敗，已而相持守，後乃得勝於平津亭，因破潭州。而文表蓋嘗遣使詣趙璲乞降，潭州既破，璲適至耳，非因璲至潭州始破也。〉
13是月，詔無得追縣吏會州。五代以來，收稅畢，州符追縣吏，謂之「會州」。縣吏厚斂於里胥，以賂州吏，里胥復率於民，民甚苦之也。〈此據本志在此年此月。〉
1二月甲申朔，翰林學士、中書舍人王著，責授比部員外郎。著嗜酒，不拘細行。嘗乘醉夜宿娼家，爲巡吏所執，既知而釋之，密以事聞，上置不問。於是，宿直禁中，夜叩滋德殿求見。上令中使引陞殿，近燭視著，髮倒垂被面，乃大醉矣。上怒，發前事黜之。御史中丞劉溫叟等並坐失於彈劾，奪兩月俸。
2上聞高繼沖託以供億王師，貸民錢帛，下詔止之。
3丙戌，天雄節度使符彥卿來朝，對於廣政殿，賜襲衣、玉帶。上欲使彥卿典兵，樞密使趙普以爲彥卿名位已盛，不可復委以兵柄，屢諫，不聽。宣已出，普復懷之請見，上迎謂曰：「豈非符彥卿事耶？」對曰：「非也。」因別以事奏，既罷，乃出彥卿宣進之。上曰：「果然，宣何得在卿所？」普曰：「臣託以處分之語有未備者，復留之，惟陛下深思利害，勿復悔。」上曰：「卿苦疑彥卿，何也？朕待彥卿至厚，彥卿豈能負朕耶？」普曰：「陛下何以能負周世宗？」上默然，事遂中止。
4高繼沖自以年幼，未知民事，刑政、賦役委節度判官孫光憲，軍旅、調度委衙內指揮使梁延嗣，謂曰：「使事事得中，人無間言，吾何憂也！」
李處耘至襄州，時慕容延釗被病，詔令肩輿即戎事。處耘先遣閤門使臨洺丁德裕諭繼沖以假道之意，請具薪水給軍。繼沖與其僚佐謀，以民庶恐懼爲辭，願供芻餼百里外。處耘又遣德裕往，光憲及延嗣請許之。兵馬副使李景威說繼沖曰：「今王師雖假道以收湖湘，然觀其事勢，恐因而襲我。景威願效犬馬之力，假兵三千，於荊門中道險隘處設伏，候其夜行，發伏攻其上將，王師必自退卻，回軍收張文表以獻於朝廷，則公之功業大矣。不然，且有搖尾求食之禍。」繼沖曰：「吾家累歲奉朝廷，必無此事，爾無過慮，況爾又非慕容延釗之敵乎？」景威又曰：「舊傳江陵諸處有九十九洲，若滿百則有王者興。自武信王之初，江心深浪之中，忽生一洲，遂滿百數，昨此洲漂沒不存，茲亦可憂也。」光憲謂繼沖曰：「景威，峽江一民爾，安識成敗！且中國自周世宗時，已有混一天下之志。聖宋受命，凡所措置，規模益宏遠。今伐文表，如以山壓卵爾。湖湘既平，豈有復假道而去耶！不若早以疆土歸朝廷，去斥堠，封府庫以待，則荊楚可免禍，而公亦不失富貴。」繼沖以爲然。景威知計不行，出而歎曰：「大事去矣，何用生爲！」因扼吭而死。景威，歸州人也。繼沖遣延嗣與其叔父掌書記保寅，奉牛酒來犒師，且覘師之所爲。
壬辰，師次荊門，處耘見延嗣等，待之有加，諭令翼日先還。延嗣喜，馳使報繼沖以無虞。荊門距江陵百餘里，是夕，延釗召延嗣等宴飲於其帳，處耘將輕騎數千倍道前進。繼沖初但竢保寅、延嗣之還，遽聞大軍奄至，即皇恐出迎，遇處耘於江陵北十五里。處耘揖繼沖，令待延釗，而率親兵先入，登北門。比繼沖與延釗俱還，則王師已分據衝要，布列街巷矣。繼沖大懼，即詣延釗，納牌印，遣客將王昭濟等奉表以三州，十七縣，十四萬二千三百戶來歸。
5癸巳，幸玉津園。
6王師既收荊南，益發兵，日夜趨朗州。周保權懼，召觀察判官桂人李觀象〈觀象，初見廣順元年。〉謀之，觀象曰：「凡所以請援於朝者，誅張文表耳。今文表已誅，而王師不還，必將盡取湖湘之地也。然我所恃者，北有荊渚，以爲唇齒。今高氏束手聽命，朗州勢不獨全，莫若幅巾歸朝，幸不失富貴。」保權將從之，指揮使張從富〈從富，未見。〉等不可，乃相與爲距守計。
慕容延釗使丁德裕先路安撫。德裕至朗州，從富等不納，盡撤部內橋梁，沈船舫，伐木塞路，德裕不敢與戰，退軍須朝旨。延釗以聞。庚子，荊南表至，上復命高繼沖爲節度使，遣樞密承旨王仁贍赴荊南巡檢。
7辛亥，以梁延嗣爲復州防禦使，孫光憲爲黃州刺史，王昭濟爲左領軍衞將軍。上聞李景威之謀，曰：「忠臣也。」命王仁贍厚卹其家。
8上遣使諭周保權及將校曰：「爾本請師救援，故發大軍以拯爾難，今妖孼既殄，是有大造於汝輩也，何爲反距王師，自取塗炭，重擾生聚！」保權爲左右所制，執迷不復，遂進討之。慕容延釗遣戰棹都監武懷節等分兵趣岳州，大破賊軍於三江口，獲船七百餘艘，斬首四千餘級，遂取岳州。〈《實錄》於三月初八日始書此，蓋用延釗奏到日也。然取岳州當在二月末，今移入而不書日。《十國紀年》亦繫之二月。《解暉傳》云：僞統軍使黃從志以岳州拒命，暉率舟師討平之，生擒從志及僞將校十四人，俘斬數千騎，溺死者甚衆。暉時爲戰棹都指揮使，疑此即三江口之捷也。事略不同，因不別出。〉
9是月，遣使往澶、滑、魏、晉、絳、蒲、孟等州，〈案《宋史》作澶、滑、衞、魏、晉、絳、蒲、孟八州，此脫去「衞」字。〉開倉賑貸。
10權知貢舉浚儀薛居正奏進士合格者八人。
1三月，張從富等出軍於澧州南，與王師遇，未及交鋒，賊軍望風而潰。李處耘逐北至敖山寨，賊棄寨走，俘獲甚衆。處耘擇所俘體肥者數十人，令左右分食之，少健者悉黥其面，令先入朗州。會暮，宿寨中。遲明，慕容延釗繼至。所黥之俘得入城，悉言被擒者爲王師所啗食。賊衆大懼，縱火焚州城，驅略居民，奔竄山谷。壬戌，王師入朗州，擒張從富於西山下，梟其首。賊將汪端劫周保權並家屬亡匿江南岸僧舍。李處耘遣麾下將田守奇〈守奇，未見。〉往捕之。端棄保權走，守奇獲保權以歸。於是盡復湖南舊地，凡得州十四，監一，縣六十六，戶九萬七千三百八十八。
2庚午，命戶部侍郎呂餘慶權知潭州。
3辛未，幸金鳳園，召符彥卿等習射，上七發皆中的。彥卿等進馬爲賀。徧賜從臣馬及銀器有差。
4癸酉，吏部尚書張昭等上言：「準詔徒、流、笞、杖刑名應合該除免當贖上請外，據法書輕重等第用常刑杖施行，令臣等詳定可否聞奏者。伏以五刑之制，百代所遵，雖沿革之不同，貴重輕之無撓，仰承睿旨，別定明文，俾官吏之依憑，絕刑名之出入，請宣付有司頒行。凡流刑四：加役流，杖二十，配役三年；流三千里，杖二十，配役一年；二千五百里，杖十八，配役一年；二千里，杖十七，配役一年。徒刑五：徒三年，杖二十；二年半，杖十八；二年，杖十七；一年半，杖十五；一年，杖十三。杖刑五：杖一百，爲杖二十；九十，爲十八；八十，爲十七；七十，爲十五；六十，爲十三。笞刑五：笞五十，爲笞十；四十、三十，爲八；二十、一十，[2]爲七。舊據獄官令用杖，至是定折杖格，常行官杖長三尺五寸，[3]大頭闊不過二寸，厚及小頭徑不過九分。小杖不過四尺五寸，大頭徑六分，小頭徑五分。徒、流、笞、杖，通用常行杖。流罪決訖，役一年；加役流決訖，役三年。徒罪決而不役。徒流皆背受，笞、杖皆臀受，訊杖如舊制。」
5戊寅，湖南捷書至，羣臣稱賀。
6是月，令州縣復置義倉，官所收二稅，石別輸一斗貯之，以備凶儉。〈此據《國史‧志》及《會要》，《新》、《舊錄》並無之。〉
1夏四月甲申，以旱，分命使徧禱京城祠廟，是夕雨。
2德音減荊南、潭朗州死罪囚，流以下釋之，配役人放還；蠲三年以前逋稅及場院課利；管內文武官吏並依舊，仍加恩，立功者優其秩；行營諸軍厚賜之，略獲生口，各還其主。
3乙酉，始命刑部郎中賈玭等通判湖南諸州。〈玭，未見。〉
4遣給事中李昉祭南嶽，尋有詔權知衡州。
5丁亥，幸國子監，遂幸武成王廟，宴射玉津園。
6戊子，禁湖南競渡。
7詔自今祠祭宿齋，並令儀鑾司供帳，務極嚴潔。[4]
8庚寅，出內府錢，募諸軍子弟數千人，鑿池於朱明門外，引蔡水注之。造樓船百艘，選卒，號水虎捷，習戰池中。命右神武統軍陳承昭董其役。
9辛卯，王處訥上《新定建隆應天曆》，上爲曆序，頒行之。
10壬辰，遣中使賜湖南行營將士茶藥，及立功將士錢帛有差。
11丙申，兵部郎中、監秦州稅曹匪躬棄市，海陵、鹽城兩監屯田副使張藹除籍爲民，並坐令人齎輕貨往江南、兩浙販易，爲人所發故也。
12戊戌，符彥卿辭歸鎮。
13庚子，以華州團練使大城張暉爲鳳州團練使、兼西面行營巡檢壕寨使。暉前在華州，治有善狀。上既誅李筠，將事河東，召暉入覲，問以計策。暉曰：「澤、潞瘡痍未瘳，軍務洊興，恐不堪命。不若戢兵育民，俟富庶而後圖之。」上慰勞遣還。於是始謀伐蜀，乃徙暉鳳州。暉盡得其山川險易，因密疏進取之計。上覽之，甚悅。
14清源留後張漢思，年老醇謹，不能治軍旅，事皆決於副使陳洪進。漢思諸子並爲牙將，頗不平，圖害洪進。漢思亦患其專，乃大饗將吏，伏甲於內，將殺洪進。酒數行，地忽大震，棟宇傾側，坐立皆不自持，同謀者懼，以告洪進。洪進亟出，衆驚悸而散。漢思事不成，慮洪進先發，常嚴兵爲備。洪進子文顯、文灝，俱爲指揮使，勒所部欲擊漢思，洪進不許。
癸卯，〈此據《實錄》所載賜李煜詔書。〉洪進袖置大鏁，從二子常服安步入府中，直兵數百人，皆叱去之，漢思方出內閤，洪進即自外鏁其門，謂漢思曰：「軍吏以公耄荒，請洪進知留務，衆情不可違，當以印見授。」漢思錯迕，不知所爲，乃自門扇間投印與之。洪進遽召將校吏士告之曰：「漢思不能爲政，授吾印矣。」將吏皆賀。即日，遷漢思外舍，以兵衞送，遣使請命於唐，又遣牙將魏仁濟間道奉表來告。漢思退居數年，以壽終。〈徐鉉《江南錄》並《九國志》，載洪進遣使告李煜，煜即以洪進爲清源節度使，《國史》因之。按煜再上表，乞寢洪進恩命，安得便自除洪進節度使也，今不取。《國史》又稱荊湖平，洪進懼，始遣魏仁濟。按洪進既奪漢思印，即遣仁濟告於朝，不緣平荊湖也。〉
15慕容延釗言辰、錦、溪、敍等州各納牌印請命。
16甲辰，詔重鑿砥柱三門。
17令涇、原、邠、慶州不得補蕃人爲沿邊鎮將。
18命磁州分閑田以處北漢降民，仍賜耕牛及錢米。
19乙巳，幸玉津園，閱諸軍騎射。
20丙午，以樞密直學士、戶部侍郎薛居正權知朗州。
21賜湖南民今年茶稅。
22禁峽州鹽井。
23辛亥，貸澶州民種糧。
24令諸州造輕車以給餽運。
25又令諸州受民租籍，不得稱分、毫、合、勺、銖、釐、絲、忽，錢必成文，絹帛成尺，粟成升，絲緜成兩，薪藁成束，金銀成錢。〈此據本志在此年三月。〉
1五月壬子朔，慕容延釗言唐主遣使以牛酒來犒師。
2命近臣徧禱在京祠廟，旱故也。又遣中使馳驛禱於嶽瀆。
3乙卯，詔改萊州掖縣崇善鄉爲義感鄉，輯俗里爲和順里。先是里民徐承珪嘗爲贊皇令，歸葬父母，率兄弟負土成墳，園中瓜合蔕，木連理，本州上言，故有是命。
4己未，詔蜀邸吏將卒先在江陵者，並賜緡帛，遣還其國。
5鳳翔節度使、贈太傅、岐元靖王王景卒。
6辛酉，命樞密直學士、尚書左丞高防權知鳳翔府。
7甲子，高繼沖籍伶官一百四十三人來獻，詔悉分賜諸大臣。
8乙丑，命鐵騎都將李懷義、內班都知趙仁璲增修宮闕。〈懷義、仁璲，未見。〉
9丁卯，詔荊南軍士年老者聽自便。
10戊辰，以工部侍郎艾穎爲戶部侍郎致仕。先是，上命執政擇廷臣董在京諸倉。執政以班簿進，穎首中選。穎自以清望官，不宜親濁務，辭不肯爲，上曰：「惟致仕乃可免耳。」穎遂請老，從之。穎，須城人也。〈穎，初見顯德五年。〉
11癸酉，幸玉津園。
12丁丑，明德門成。
13蜀宰相李昊言於蜀主曰：「臣觀宋氏啟運，不類漢、周，天厭亂久矣，一統海內，其在此乎！若通職貢，亦保安三蜀之長策也。」蜀主將發使，樞密使王昭遠固止之，乃以文思使景處瑭〈處瑭，未見。〉等率兵屯峽路，又遣使往涪、瀘、戎等州閱櫂手，增置水軍。
1六月乙酉，詔免潭州諸縣舊例雜配之物。
2壬辰，以大熱，罷京城營造，賜工匠等紵衣巾履。
3初，上幸武成王廟，歷觀兩廊所畫名將，以杖指白起曰：「起殺已降，不武之甚，胡爲受饗於此？」命去之。左拾遺、知制誥高錫因上疏論王僧辯不克令終，不宜在配饗七十二賢之列。乃詔吏部尚書張昭、工部尚書竇儀與錫別加裁定，取功業始終無瑕者。癸巳，昭等共議請升漢灌嬰、後漢耿純王霸祭遵班超、晉王渾周訪、宋沈慶之、後魏李崇[5]傅永、北齊段韶、後周李弼、唐秦叔寶張公謹唐休璟渾瑊裴度李光顏李愬鄭畋、梁葛從周、後唐周德威符存審凡二十三人；退魏吳起、齊孫臏、趙廉頗、漢韓信彭越周亞夫、後漢段紀明、魏鄧艾、晉陶侃、蜀關羽張飛、晉杜元凱、北齊慕容紹宗、梁王僧辯、陳吳明徹、隋楊素賀若弼史萬歲、唐李光弼王孝傑張齊丘郭元振凡二十二人。詔塑齊相管仲像於堂，畫魏西河太守吳起於廡下，餘升退如昭等議。
乙未，祕書郎、直史館管城梁周翰上言：
上以升降之制，有所懲勸，不報。
4詔荊南兵願歸農者聽，官爲葺舍，給賜耕牛、種食；願留者分隸復、郢州爲剩員。
5丙申，令有司三歲一舉先代帝王祀典，各以功臣配饗。高辛、堯、舜、禹、湯、文、武、漢高祖，皆因其故廟。又別建漢世祖廟於南陽，唐太宗廟於醴泉，世祖以鄧禹、吳漢、賈復、耿弇配，太宗以長孫無忌、房玄齡、杜如晦、魏徵、李靖配，並畫像廟壁。
6丁酉，命王仁贍權知荊南軍府事。
7己亥，澶、濮、曹、絳等州[6]言有飛蝗在野，各命其長吏祭以牢醴，後皆言蝗不爲災。
8庚子，羣臣三上表[7]請舉樂。從之。
9詔：「兵部、禮部每歲所補千牛、進馬，太廟、郊社齋郎，舊左右仗千牛十二員，各令減二員；[8]齋郎每歲以十五員爲額，取年貌合格誦書精熟者，覆試不如所奏，主司坐之。自今臺省六品、諸司五品，登朝第二任方得補蔭。五府少尹，不在此限。」〈進馬員數當考，[9]《錄》、《史》、《會要》俱闕。〉
10先是，上命典軍列校遙領湘南諸郡，不逾歲，果得其地。辛丑，復以龍捷左廂都指揮使、岳州防禦使夏津馬仁瑀〈仁瑀，初見顯德元年。〉[10]等爲漢、彭諸州防禦使。
11丙午，分命中使謝嶽瀆，雨足故也。
12以久雨，賜諸軍薪蒸有差。
13太常博士和峴上言：「蠟者，臘之別名。聖朝以戌日爲臘，而前日辛卯行蠟禮，非是。按唐貞觀中，以前寅蠟百神，卯日祭社稷，辰日臘饗宗廟。開元定禮，三祭皆於臘辰，以應土德。或從貞觀，或從開元，惟上所擇。」有司請依《開元禮》三祭同用戌臘日，從之。峴，凝之子也。
14唐主雖通職貢，然亦增修戰備。己酉，命鎮國節度使宋延幄帥禁旅數千習戰於新池，上數臨觀焉。
15庚戌，命大理正奚嶼〈嶼，未見。〉知館陶縣，監察御史王祜知魏縣，楊應夢知永濟縣，[11]〈應夢，未見。〉屯田員外郎於繼徽〈繼徽，未見。〉知臨清縣。常參官知縣，自嶼等始也。時符彥卿久鎮大名，專恣不法，屬邑頗不治，故特選彊幹者往蒞之。其後右贊善大夫周渭亦知永濟，彥卿郊迎，渭揖於馬上，就館，始與彥卿相見，略不降屈。縣有盜傷人而逸，渭捕獲，暴其罪，斬之，不以送府。渭，恭城人也。先是，爲白馬主簿，縣大吏犯法，渭即斬之。上奇其才，故擢右贊善大夫。〈渭知永濟，不知何時。按《實錄》此年十二月癸亥，以主客員外郎董樞權知臨清縣，國子博士王仁濟知魏縣，王祜與於繼徽到任才半年耳，已除替人，則楊應夢未必久居永濟。或渭即繼應夢之後，而《實錄》失不復載也。既不的知其日月，因附見於此。諸書皆言朝官知縣自奚嶼等始。按《實錄》建隆二年十一月己丑，以祠部郎中王景遜爲河南令，職方員外郎邊珝爲洛陽令，左司員外郎段思恭爲開封令，駕部員外郎劉渙爲浚儀令，代盧辰、張文遂、邊玗、宋彥昇等，不知何故諸書乃言知縣始此，豈令與知縣不同乎？當考。〉
1秋七月辛亥朔，詔定州縣官當直人數。〈案《宋史》作定州縣所置雜職、承符、廳子等名數。〉
2癸丑，令諸州長吏常按視倉庾，無令損敗。
3甲寅，以湖南死事將校子弟三十人爲殿直。
4監修國史王溥又上新修梁、後唐、晉、漢、周《五代會要》三十卷。
5丙辰，幸新池，賜役夫錢，遂幸玉津園。
6丁巳，安國節度使王全斌言與西山都巡檢使、[12]洺州防禦使郭進，趙州刺史陳萬通，〈萬通，未見。〉鎮州兵馬鈐轄、登州刺史高行本，〈行本，未見。〉客省使曹彬等率兵入北漢界，獲生口數千人來獻。詔釋之，仍各賜錢米。
彬，靈壽人。〈初見顯德五年。〉其從母爲周太祖貴妃。上典宿衞，尤器重彬。彬非公事未嘗謁上，平居燕會亦罕與。上即位，自晉州都監召彬入見，謂曰：「我疇昔欲親汝，何故疎我？」彬頓首謝曰：「臣周室近親，列職禁庭，安敢交結尊貴。」上益嘉獎焉。
7戊午，頒量衡於澧、朗諸州，懲割據厚斂之弊也。
8唐、鄧之俗，家有病者，雖父母亦棄去弗省視，故病者輒死。武勝節度使張永德請嚴刑禁之，又請以節度推官代牙將領馬步都虞候事。上喜其意，己未，降詔褒答。〈《舊錄》以爲觀察使張永錫奏請，蓋誤也。〉
初，永德母馬氏被出，適安邑人劉祚。永德之治鄧也，祚已卒，迎歸奉養，及於州廨，特建二堂，左則繼母劉氏居之，右則馬氏居之。永德每晨起詣二堂問安。祚子再思，即永德同母弟也，署子城使，於南陽城中起大第，聚劉氏之族，仍市田給之。及劉氏卒，馬氏得入謁禁中，時年八十餘矣。太宗親勞問之，封莒國太夫人。
9壬戌，以涇城縣令段滔爲國子博士、知縣事，以縣尉張又元爲元城縣令，初行捕盜之賞也。
10命左拾遺、知冤句縣事侯陟監本縣屯兵，未浹日，又命爲淮南轉運使。
11癸亥，以湖南疫，賜行營將士藥。
12王師既平湖湘，知溪州彭允林、前溪州刺史田洪贇[13]等列狀求內屬。乙丑，以允林爲溪州刺史，洪贇爲萬州刺史。允林尋卒，命其子師皎代之。
13丁卯，幸武成王廟，遂幸新池，觀習水戰。
14己巳，權知朗州薛居正，言賊將汪端領數萬人寇州城，都監尹重睿擊走之。〈尹重睿，未見。〉
15賜荊南管內民今年夏租之半。
16甲戌，周保權詣闕待罪，詔釋之，以爲右千牛衞上將軍。
17乙亥，命增築朗州城，浚其壕，賜管內民今年夏租。
18丁丑，分命近臣於京城祠廟禱雨。
19戊寅，以定江都指揮使田漢瓊爲錦州刺史。〈漢瓊，未見。〉
20己卯，判大理寺事竇儀等上《重定刑統》三十卷，《編敕》四卷，詔刊板模印頒天下。先是，頗有上書言《刑統》條目之不便者，儀因建議請別商榷，即命儀及權少卿武功蘇曉、正奚嶼、丞張希遜與刑部大理法直官陳光乂、馮叔向等同撰集之。儀等參酌輕重，時稱詳允。〈希遜、光乂、叔向，未見。〉
21北漢宿衞殿直行首王隱、劉詔、趙巒等謀叛，事覺被誅，其辭連樞密使段常。北漢主出常爲汾州刺史，尋縊殺之。初，北漢主寵姬郭氏，醫僧之女也。僧嘗與嫠婦通，而生姬，有殊色，北漢主嬖之，將立爲妃，常謂所出非偶，恐貽笑鄰國，北漢主乃止。姬之昆弟姻戚，又多抑而不用，故諸郭咸怨，因譖殺常。常死非其罪，國人憐之。以司徒、兼門下侍郎、平章事趙弘兼樞密使，吏部侍郎、參議中書事郭無爲爲左僕射、兼中書侍郎、平章事。無爲與弘不協，北漢主出弘爲汾州刺史，無爲兼樞密使，軍國之務，一以委焉。無爲又譖弘在汾州不治，徙嵐州。〈按《國史‧趙文度傳》：天會四年，文度自翰林學士承旨、兵部尚書爲中書侍郎、平章事，轉門下侍郎、兼樞密使，加司徒。久之，與郭無爲不協，乃出知汾州。而《九國志‧文度傳》，雲劉崇建國，即拜中書侍郎、平章事。又不載其後所遷門下、司徒等官，止於《世家》載文度以學士爲兵部尚書、平章事、兼樞密使，郭無爲同執政。而無爲傳又稱文度與無爲不協，既出知汾州，段常乃被殺。《國史》亦同。按崇初建國，鄭琪、趙華爲相，非文度也。出知汾州[14]亦不在段常被殺之前，《國史》及《九國志》皆誤。《五代史》及《九國志》又以常被殺在天會五年七月，亦誤也。今並從《十國紀年》。〉
1八月庚辰朔，詔以冬至有事於南郊。既而有司言，冬至乃十一月晦前一日，皇帝始郊，不應近晦，請改用十六日甲子，詔可。〈太祖乾德元年初郊，有司以冬至迫近晦日，請用十一月十六日甲子。按章得象所編《三朝會要》，初不及此。而王珪等所編《五朝會要》始載近晦事。蓋《五朝會要》得之於姚闢所修《太常因革禮》，而《因革禮》所載，實得之宋敏求。敏求《春明退朝錄》云：歐陽修提總修《太常因革禮》，遣姚闢見問建隆四年南郊，改元乾德，是歲十一月二十九日冬至，而郊禮在十六日何也？乃檢日曆，其赦制云：「律且協於黃鍾，日正臨於甲子。」蓋避晦而用十六日。按敏求止雲避晦，而《因革禮》、《五朝會要》則皆雲逼近晦日，今據《長曆》是年十一月晦亦在三十日，如此則不當雲避晦，《春明退朝錄》誤也。然敏求又云：皇祐二年當郊而冬至復在晦，宋庠遂建明堂之議。敏求既援此以言，則乾德、皇祐似是一例，疑曆家當時亦有所避，故特移晦於三十日，其實當在二十九日也。《因革禮》及《五朝會要》遂承用之。不然，此事本自敏求發明，不應乃爾誤，須通曆算者細考之。熙寧三年八月癸亥，呂大防議天聖三年後注互可參考。〉
郊天之禮，唐制每歲冬至圜丘，正月上辛祈穀，孟夏雩祀，季秋大享，凡四祭昊天上帝。親祀，則並設皇地祇位。國朝因之，作壇於國城之南南薰門外，每歲令有司奉事於南郊。其祭皇地祇及神州地祇，亦因唐制。皇地祇祭以夏至，作方丘宮城北十四里。神州地祇祭以孟冬，別爲壇於北郊雲。
太常博士和峴言祭不欲數，今十一月十六日親祀南郊，請權停二十九日南至之祀，從之。
2壬午，殿前都虞候、嘉州防禦使張瓊自殺。瓊性麤暴，多所陵轢，時軍校史珪、石漢卿等方得幸，瓊輕目爲巫媼，珪、漢卿銜之切齒。瓊嘗擅選官馬乘之，又納李筠僕從於麾下。珪、漢卿因譖瓊養部曲百餘人，自作威福，禁旅畏懼，且誣毀皇弟光義爲殿前都虞候時事。時上已下郊祀制書，方欲肅靜京都，召瓊面訊之，瓊不伏。上怒，令擊之，漢卿即奮鐵檛擊其首，氣垂絕，乃曳出，遂下御史府按鞫。瓊自知不免，行至明德門，解所繫帶以遺母，即自殺。上旋聞其家無餘資，止有奴三人，甚悔之，責漢卿曰：「汝言瓊部曲百人，今安在？」漢卿曰：「瓊所養者一敵百耳。」亟命優卹瓊家，官給葬事。以瓊子尚幼，乃擇其兄進爲龍捷副指揮使。然亦不罪漢卿。珪，洛陽人。漢卿，孟州人也。〈《新錄》及《國史》並宋白所爲瓊傳並雲獄具乃賜死於城西井亭。今從《舊錄》。疑《新錄》與《國史》及宋白或加潤飾也。珪，國初爲御馬直隊長，四遷馬步副都軍頭兼控鶴弓弩大劒都指揮使。開寶六年，加都軍頭、毅州刺史。漢卿附《司超傳》，顯德初，[15]補散員指揮使，改殿前指揮使都虞候、袁州刺史。此史所載兩人官職。漢卿不言國初所拜官職，疑脫略。又不知當此時兩人官職果如何，故總目曰軍校，更竢考之。《實錄》：建隆三年十一月甲辰，以前羽林將軍史珪爲右神武將軍。〉
3癸未，司徒、兼侍中范質爲南郊大禮使，翰林學士承旨、禮部尚書陶穀爲禮儀使，吏部尚書張昭爲鹵簿使，御史中丞劉溫叟爲儀仗使，皇弟開封尹光義爲橋道頓遞使。南郊五使，唐自元和以前，史籍不載。長慶後，禮儀使太常卿爲之，大禮使御史中丞爲之。哀帝時，中丞爲儀仗使，而不載大禮使。梁以河南尹爲大禮使，餘二使如故，又有儀仗、法物二使，以武將爲之。後唐以宰相爲大禮使，兵部尚書爲禮儀使，御史中丞爲儀仗使，兵部侍郎爲鹵簿使，開封尹爲頓遞使。周唯以禮儀歸太常，餘如故。今依唐制，大禮、儀仗、頓遞用宰相及臺丞、京尹，餘使則以學士及他尚書爲之，而頓遞使又增橋道之名。唐復有禮儀判官，五代有大禮副使判官、修裝法物使，今皆不置，而命內臣與諸司同修飾法物雲。
4先是，龍捷左廂都指揮使、漢州防禦使馬仁瑀，嘗私以士屬知貢舉薛居正，居正實不許而陽諾之。及聞喜宴日，仁瑀乘醉攜所屬士慢駡居正，御史中丞劉溫叟劾奏仁瑀，上雖怒，曲爲容忍。龍捷右廂都指揮使、彭州防禦使王繼勳，皇后母弟也，挾勢驕倨，多凌蔑將帥。人皆側目引避，仁瑀獨與抗，相忿爭，輒攘臂欲毆繼勳。繼勳憚其勇，頗爲屈，而怨隙愈深。於是受詔都試郊外，兩人因欲相圖，陰勒所部兵，私市白梃。上微聞其事，即詔罷講武。甲申，出仁瑀爲密州防禦使，置繼勳不問。
5以泰州團練使潘美爲潭州防禦使。南漢人數寇桂陽及江華，美擊走之。溪峒蠻獠，自唐末之亂，不供王賦，頗恣侵掠，爲居民患。美帥兵深入，窮其巢穴，斬首百餘級，餘黨散潰。美悉令招誘，貸其罪，以己俸市牛酒宴犒，賜金帛慰撫之，夷落遂定。〈潘美以甲申除防禦使，此事當在後，今附見。〉
6丙戌，遣給事中劉載朝拜安陵。
7丁亥，王全斌言，復與郭進、曹彬等帥師攻北漢樂平縣，降其拱衞指揮使王超〈超，未見。〉等及所部兵一千八百人。北漢侍衞都指揮使蔚進、馬軍都指揮使郝貴超等悉蕃漢兵來救，三戰，皆敗之，遂下樂平，即建爲樂平軍。〈《九國志》言郝貴超被擒。按貴超明年復戰遼州，蓋誤也，今不取。〉
8先是，上命唐主發遣揚州戶口及周顯德以來將吏隔在江南者，唐主遣使請緩期，戊子，許之。〈《國史》載戊子初命李煜發遣，誤也。今從《實錄》。〉
9辛卯，以北漢樂平降兵爲效順軍，賜錢帛有差。
10壬辰，詔禮部貢院，所試九經舉人落第，宜依諸科舉人例，許令再試。
11癸巳，女真國遣使來貢名馬。
12丙申，北漢靜陽等十八寨首領相帥來降。
13泉州陳洪進遣使朝貢。
14濟州言河決。
15己亥，幸造船務。
16幽州岐溝關使柴庭翰等來降。
17丁未，詔蠲登州沙門島居民租賦，[16]令專治舟渡女真所貢馬。
18戶部侍郎呂餘慶母清河郡太君吳氏卒。餘慶時權知襄州，詔遣中使護喪，送終之具，並官給焉。餘慶尋起復本官。
19是月，唐主以吏部尚書建安游簡言知尚書省事，尋遷右僕射。〈此據《大定錄》及《江南錄》。〉
1九月庚戌朔，戶部判官、南面軍前水陸轉運使滕白坐軍儲損敗，免所居官。
2甲寅，羣臣三上表請加尊號曰應天廣運仁聖文武，從之。
3登州言，高麗國王昭遣使時贊等入貢，涉海，值大風船破，從人溺死者九十餘人，贊僅而獲免。詔勞卹之。
4詔開封府選樂工八百三十人，權隸太常寺習樂，將行郊祀之禮也。
5詔：「如聞諸州府長吏，多以僕從之人干預公事。自今禁止之。」
6丙寅，大宴廣政殿，始作樂。
7丁卯，宣徽南院使、兼樞密副使李處耘，責授淄州刺史。荊湖之役，處耘以近臣護軍，臨事專斷，不顧羣議。初至襄陽，衢肆鬻餅餌者率減少，倍取軍士之直，處耘捕得尤甚者二人，送慕容延釗，延釗怒不受，往復三四，處耘遂命斬於市以徇。延釗所部小校司義，舍於荊州客將王氏，使酒兇恣，王氏愬於處耘，召義訶責。義又譖處耘於延釗。至白湖，處耘望見軍士入民舍，良久，舍中人大呼求救，遣捕之，則延釗圉人也，乃鞭其背，延釗怒斬之。由是，大不協，更相論奏。上以延釗宿將，赦其過，止罪處耘，處耘亦恐懼不敢自明。
8戊辰，幸金鳳園。
9女真國又遣使貢名馬。
10丙子，詔禮部貢舉人，自今朝臣不得更發公薦，違者重置其罪。故事，每歲知舉官將赴貢院，臺閤近臣得保薦抱文藝者，號曰「公薦」，然去取不能無所私，至是禁止。
11慕容延釗言獲汪端，磔於朗州市。端初攻州城，不克，與其黨聚山澤爲盜。監軍使疑城中僧千餘人謀應端，悉捕繫，欲誅之。薛居正以計緩其事，因督衆翦滅羣盜，生擒端而詰之，僧無與謀者，皆得全活。
12先是，詔募諸軍子弟數千人，引五丈河造西水磑，以八作使趙遂〈遂，未見。〉領其役。戊寅，磑成，上親臨視，賜丁夫錢。〈本志稱乾德三年，誤也。〉
13是月，北漢主誘契丹兵攻平晉軍，命洺州防禦使郭進、濮州防禦使張彥進、〈彥進，未見。〉客省使曹彬、趙州刺史陳萬通領步騎萬餘往救之，未至一舍，北漢引兵去。〈《國史‧契丹傳》載此事在杜延滔以遼州來降之後，今從《新錄》及《本紀》。〉郭進御軍嚴而好殺，部下整肅，每入北漢境，無不克捷。上時遣戍卒，必諭之曰：「汝輩當謹奉法，我猶赦汝，郭進殺汝矣。」嘗選御馬直三十人，隸進麾下押陳，屬與北漢人戰，往往退怯，進斬十餘人。奏至，上方閱武便殿，厲聲曰：「御馬直，千百人中始得一二人，少違節度，郭進遽殺之。誠如此，壟種健兒亦不足供矣！」乃潛遣中使諭進曰：「恃其宿衞親近，驕倨不稟令，戮之是也。」進感泣。嘗有軍校詣闕訴進不法事，上謂近臣曰：「所訴事多非實，蓋進御下嚴甚，此人有過，畏懼而誣罔之耳。」即命執以與進，令自誅之。進方奉表謝，會北漢入寇，進謂其人曰：「汝敢論我，信有膽氣，今舍汝罪，汝能掩殺此寇，則薦汝於朝，如敗，便可往降，勿復來也。」軍校踴躍聽命，果立功而還，進奏乞遷其職，上悅而從之。
1冬十月己卯朔，德州刺史何隱擅發省倉給軍士，判官郭象飛表上言，按驗得實，乃責隱爲亳州別駕，擢象權知德州。
2庚辰，詔諸州版簿、戶帖、戶鈔，委本州判官、錄事掌之，舊無者創造。始令諸州歲所奏戶帳，其丁口男夫二十爲丁，六十爲老，女口不須通勘。〈據本志，丁口事當在此年，不得其月日，今附見。〉
3癸未，亳州蒙城縣令朱英奪兩任官。先是，英自通事舍人出爲縣令，上言願與同列王信等校其能，既而宣贊不及信等，故黜之。
4令襄州盡索湖南行營諸軍所掠生口，遣吏分送其家；放潭、邵州鄉兵數千人歸農；減江陵府民舊租之半。
5吏部尚書張昭上新撰《名臣事跡》五卷，詔藏史館。
6己丑，以前鼎州節度掌書記李觀象爲左補闕，嘉其始謀歸順也。
7己亥，畋近郊。
8丁未，吳越王俶遣其子惟濬入貢，助南郊。
9翰林學士、中書舍人扈蒙，以僕夫扈繼遠爲從子，屬之同年生淮南轉運使仇華，使釐務。繼遠盜官鹽，事發，戊申，蒙坐奪金紫，黜爲左贊善大夫。
10是日，畋近郊。
11魏仁濟以陳洪進表至。洪進自稱清源節度副使、權知泉、南等州，聽命於朝。上先遣通事舍人王班齎詔撫諭。
1十一月丁巳，賜唐主詔，具言所以納洪進之意，且將授旄鉞也。〈王班，未見。〉
2庚申，皇弟開封尹光義爲南郊御營使，殿前都指揮使韓重贇爲儀仗都部署，殿前都虞候楊義副之。義，瀛州人也。
3癸亥，饗太廟。是夕，陰晦，至夜分，開霽。上初詣太廟，乘玉輅。左諫議大夫崔頌攝太僕，上問儀仗名物甚悉，頌應對詳敏，上大悅。
4甲子，合祭天地於南郊，以宣祖配。還，御明德門。大赦，改元。抵法人及沒配所者，許歸葬。蠲建隆三年以前逋欠官物。開國以來將校死事者，錄其子孫。羣臣奉冊，上尊號於崇政殿。
先是，上謂大禮使范質曰：「中原多故，百有餘年，禮樂儀制，不絕如綫。今幸時和歲豐，克舉禋祀，報神資乎備物，卿與五使宜講求遺逸，遵行典故，無或廢墜，副朕寅恭之意焉。」於是質等相與討尋故事，[17]時官籍散落，舊吏皆物故，惟得天成中《南郊鹵簿字圖》，考以今文，頗爲《疎略》，其相違戾者亦多。質等遂詳定新本，曰《南郊行禮圖》，又令司天監定《從祀星辰圖》，上之。又言：「唐韋縚爲太常卿知禮儀事，又杜鴻漸、楊綰並以太常卿爲禮儀使，其職一也。準儀注，以禮儀使贊導，而《開元禮》合用太常卿，今請並置，分左右前引。又饗廟郊天，從祀羣官，合前七日受誓戒於尚書省。今併於一日受之，有虧誠慤。望令分日各誓百官。」並從之。將升壇，有司具黃褥爲道，上曰：「朕潔誠事天，不必如此。」命撤之。還宮，將駕金輅，顧左右曰：「於典故，可乘輦否？」左右對以無害，乃乘輦。
初，有司議配饗，請以僖祖升配，張昭獻議曰：「隋、唐以前，雖追立四廟，或六、七廟，而無徧加帝號之文。[18]梁、陳南郊祀天皇，配以皇考。北齊圜丘祀昊天，以神武升配。隋祀昊天於圜丘，以皇考配。唐貞觀初以高祖配圜丘。梁太祖郊天，以皇考烈祖配。恭惟宣祖積累勳伐，肇基王業，伏請奉以配饗。」從之。
5丙寅，唐主遣使來助祭南郊及賀冊尊號。
6賜文武近臣襲衣、金帶、器幣、鞍馬有差。
7詔防禦、團練、刺史州舊有都督府號者並停，仍爲上州。
8壬申，以南郊禮成，大宴廣德殿，號曰飲福宴。自是爲例。
9上謂宰相曰：「北門深嚴，當擇審重士處之。」范質曰：「竇儀清介謹厚，然在前朝已自翰林遷端明，今又爲兵部尚書，難於復召。」上曰：「禁中非此人不可，卿當喻朕意，勉再赴職。」癸酉，復命儀爲翰林學士。時宰相有欲復用杜韡者，質曰：「近王著以酒失罷去，韡之酣醟，尤甚於著，豈當復用耶？」乃止。
10乙亥，畋近郊。
11初，上將有事於南郊，命沿邊諸將分道略北漢境。磁州刺史、晉隰等州都巡檢使孟人李謙溥〈謙溥，初見顯德元年。〉與鄭州防禦使孫延進、〈延進，未見。〉絳州防禦使沈維深、〈維深，未見。〉通事舍人王睿〈王睿，未見。〉等帥師出陰地。以謙溥爲先鋒，會霍邑。謙溥因畫攻取之策，延進等不能用，軍還至白璧關谷口，謙溥又曰：「敵必乘我後，當整衆備之。」延進又弗聽，謙溥獨令所部擐甲，俄頃追騎至，延進等狼狽入谷中，謙溥麾兵拒戰，北漢人乃退。謙溥尋遷隰州刺史，都巡檢使如故。〈據《實錄》，謙溥以此年二月乙未爲磁州刺史。本傳雲是年即移隰州，而《實錄》不載，明年三月辛卯，乃書以磁州刺史韓倫爲亳州團練使，右衞將軍白庭誨知磁州。不知謙溥果用何月日移隰州，今並附見於十一月南郊之後。又按《新錄》於開寶五年四月甲辰，始書以濟州團練使李謙溥爲晉、隰等州都巡檢，與周勳責官事相接，而《舊錄》無之。蓋謙溥凡兩代隰州，其先即此時，其後乃代周勳。《新錄》偶遺其初，但記其後耳。〉
1十二月庚辰，殿前散祗候李璘殺員寮陳友於市。璘自言復父仇，有司鞫實。開運末，友乘敵侵邊殺璘父及其家四人，上壯而釋之。
2辛巳，以甲子赦書進羣臣階、勳、爵、邑有差。司徒、兼侍中、蕭國公范質，改封魯國公。
3癸未，荊南節度使高繼沖爲武寧節度使。先是繼沖表乞陪祀，許之，因舉族歸朝，乃命易鎮。
4甲申，皇后王氏崩。後初寢疾，翰林醫官王守愚進藥不精審，疾遽加劇，守愚坐減死流海島。
5己亥，以殿中侍御史鄭起爲西河令。起，不知何許人，輕俊無檢操。顯德末，爲殿中侍御史，見上握禁兵，有人望，乃貽書范質，極言其事，質不聽。嘗遇上於路，橫絕前導而過，上初不問。於是出掌泗州市征，刺史張延範官檢校司徒，吏輒呼以太保。起貧，常乘騾，一日，從延範出近郊，延範揖起行馬，起曰：「此騾也，安用過呼！」延範深銜之，密奏起嗜酒廢職，起坐左遷。
右拾遺浦城楊徽之，亦嘗言於世宗，以爲上有人望，不宜典禁兵。上即位，將因事誅之，皇弟光義曰：「此周室忠臣也，不宜深罪。」於是亦出爲天興令。〈楊徽之與鄭起同，此據《實錄》及本傳，事則取《記聞》。〉
6陳洪進遣使來朝貢。
7庚子，尚書左丞高防卒於鳳翔。上甚悼惜之，賜其子太府寺丞緒詔曰：「爾父有幹蠱之才，懷匪躬之節，朕所倚毗，遽茲淪亡，聞之衋傷，不能自已。矧素尚清白，諒無餘貲，殯殮所須，特宜優卹。今遣供奉官陳彥珣部署歸葬西洛，凡所費用，並從官給。」防性沈厚，守禮法，所踐歷皆有能名，亦當世之循吏也。
8癸卯，唐主上表，言陳洪進首鼠兩端，不可聽，乞寢其旄鉞。上復以詔諭之，唐主乃聽命。〈李煜乞寢陳洪進恩命，止此一表耳。《國史》乃有二表，先在建隆三年，後在建隆四年。其稱三年者誤也，今不取。大抵《國史‧洪進傳》誤特甚。〉
9乙巳，唐主上表乞呼名，詔不允。
10禁道州調民取硃砂，除衡、岳州二稅外所賦米，並毋得發民烹銅銚及作炭。[19]
11遣內客省使曹彬、通事舍人王繼筠〈繼筠，未見。〉分詣晉、潞州，與節度使趙彥徽、李繼勳會兵入北漢境，攻其邊邑及遼、石州。
1閨十二月己酉朔，命太常寺考翰林醫官藝術，黜其不精者凡二十二人。
2甲寅，命近臣祈雪於在京祠廟。
3乙卯，山南東道節度使、贈中書令、河南郡王慕容延釗卒。[20]上雅與延釗友善，常兄事之，及即位，猶呼爲兄。延釗寢疾，上自封藥以賜，聞其卒，哭之慟。禮官言：「爲近臣發哀，哭聲宜有常。」上曰：「吾不知哀之所從出也。」
4龍捷軍校王明詣闕獻陣圖，請討幽州，上嘉之，賜以錦袍、銀帶、錢十萬。〈明，未見。〉
5或言上將北征，大發民餽運。河南民相驚，逃亡者四萬家。上憂之，丙寅，命樞密直學士薛居正馳傳招集，踰旬乃復故。〈居正傳稱車駕將親征太原，大發民餽運，故民逃亡。按此時不聞有親征之議，蓋傳誤也。今略刪修，庶不失事實。〉
6丁卯，召翰林學士、中書舍人於內殿覆試吏部試中應拔萃科[21]田可封、孫邁、宋白、譚利用。上臨軒觀之，試畢稱旨，以利用爲右拾遺，白爲著作佐郎，各賜襲衣、犀帶。利用加賜銀鞍勒馬。可封、邁授赤縣尉。白，大名人也。〈可封、邁、利用，未見。〉
7周世宗始征淮南之歲，宣祖崩，葬於安陵。安陵在京城東南隅。辛未，命司天監浚儀趙修己、〈修己，初見乾祐元年。〉內客省使王仁贍等改卜於西京鞏縣西南四十里鄧封鄉南訾村。
8乙亥，詔乘輿所服冠冕去珠玉之飾。
9永安節度使折德扆言，敗北漢軍數千人於府州城下，獲其衞州刺史楊璘。
10國朝因唐制，每歲四郊迎氣及土王日祀五方上帝，以五人帝配，五官、三辰、七宿從祀。於是，國子博士聶崇義上言：「皇家以火德上承正統，膺五行之王氣，纂三元之命曆，恭尋舊制，存於祀典。伏請奉赤帝爲感生帝，每歲正月，別尊而祭之。」事下尚書省集議，如崇義奏。有司約隋制，感生帝爲壇於南郊，高七尺，廣四丈，奉宣祖升配。牲用騂犢二，玉用四圭有邸，幣如方色，常以正月上辛奉祀。感生帝者，即五方上帝之一也。
11丙子，詔一品致仕官曾帶平章事者，每遇朝會，宜綴中書門下班。先是，太子太師致仕侯益等陪郊祀，上以耆舊待之，禮與丞相均，仍降是詔。
12初，北漢主嗣位，所以事契丹者多略，不如世祖時每事必稟之。〈劉昊廟號世祖。〉於是，契丹遣使持書來責，其略曰：「爾先人窮來歸我，我先兄天授皇帝待以骨肉。洎余繼統，益修前好。爾父即世，我用命爾即位匶前，丹青之約，我無所負。爾父據有汾州七年，止稱乾祐，爾不遵先志，輒肆改更。李筠包藏禍心，舍大就小，無所顧慮，姑爲覬覦，軒然舉兵，曾不我告。段常爾父故吏，本無大惡，一旦誣害，誅及妻子，婦言是聽，非爾而誰？我務敦大義，曲容瑕垢，父子之道，所不忍渝。爾宜率德改行，無自貽伊戚也。」北漢主得書恐懼，遣使重幣往謝，契丹執其使不報。北漢主再遣使修貢，契丹又執其使不報。北漢地狹產薄，又歲輸契丹，故國用日削，乃拜五臺僧繼顒爲鴻臚卿。繼顒，故燕王劉守光之子，守光死，以孼子得不殺，削髮爲浮圖，後居五臺山，爲人多智，善商財利，世祖頗倚賴之。繼顒能講《華嚴經》，四方供施，多積畜以佐國用。五臺當契丹界上，繼顒常得其馬以獻，[22]號「添都馬」，歲率數百匹。又於柏谷置銀冶，募民鑿山取鑛烹銀。北漢主取其銀以輸契丹，歲千斤，因即其冶建寶興軍。
13靜海節度使吳昌文卒，〈昌文，初見顯德元年正月。〉其參謀吳處玶、峯州刺史橋知佑、武寧州刺史楊暉、牙將杜景碩等爭立，交阯十二州大亂，寇盜羣起。始，楊庭藝爲靜海節度使，遣牙將丁公著攝驩州刺史。公著死，子部領繼之。於是，部領與其子璉同帥兵三萬人擊破處玶等，境內以安，遂自立爲萬勝王。以璉爲靜海節度使，遣使告南漢，南漢主因而授之。〈《十國紀年》丁部領自稱萬勝王，以其子璉爲靜海節度使，告南漢乃乾德三年事，今併書之。〉

<references>