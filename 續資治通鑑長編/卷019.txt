卷十九
　　起訖時間 起太宗太平興國三年正月盡是年十二月
　　卷　　名 續資治通鑑長編卷十九
　　帝　　號 宋太宗
　　年　　號 太平興國三年（戊寅，978）
　　全　　文
　　春正月，北漢主遣其子續質於契丹，納重幣以求援。
　　庚寅，鄆州言殿直霍瓊稱詔至所部募兵，而與所募兵劫部民劉凝家財。上令檻車送至闕，按得實，皆腰斬於都市。
　　甲午，雅州西山野川蠻首領馬令膜等十四人來朝貢。
　　令絳州浚汾河。
　　京西轉運使程能獻議，請自南陽下向口置堰，回白河水入石塘、沙河，合蔡河，達於京師，以通襄、潭之漕【一】。上壯其言而聽之。戊戌，詔發唐、鄧、汝、潁、許、蔡、陳、鄭丁夫及諸州兵凡數萬人，以弓箭庫使陽武王文寶、六宅使李繼隆、內作坊副使李神祐、劉承珪等護其役。嶄山堙谷，歷博望、羅渠、小祐山，凡百餘里。踰月，抵方城，地高，水不能至【二】，又增役人以致水，然終不可通漕。會山水暴漲，石堰壞，河不克就，卒廢焉。承珪，山陽人也。
　　己亥，西京右軍巡使、光祿寺丞李之才除名為民，永不齒□。坐與布衣李承瑞攜酒入宮殿中聚飲，為巡檢所奏，按得實故也。
　　庚子，詔罷陳州城北蔡河所置□。先是，藩鎮率於津渡私補吏、置□以算民船，船勝百石者稅取百錢，有所載則倍其征，商旅甚苦其事。至是，陳州以聞，遽詔罷之。其後瀕河諸州復置□如故。
　　辛丑，發近縣丁夫浚廣濟、惠民河及蔡河，分遣使督之。又分遣使十七人治黃河隄，以備水患。
　　丁未，又發卒千人，浚汴口。
　　己酉，命翰林學士李昉等修太祖實錄，直學士院湯悅等修江表事跡。（案原本作李昉等修江表事跡。據宋史，李昉修太祖實錄，湯悅修江表事跡。今改正。）
　　庚戌，趙州刺史韋韜為右千牛衛將軍，坐巡邊不謹也。（韋韜巡邊不謹，當考。）
　　辛亥，命近臣禱雨於京城寺觀祠廟。後二日雨足，又遣使分賽焉。
　　秦州內屬三族戎人等數寇邊，癸丑，詔悉赦其罪，自今敢復肆侵掠者，吏捕之寘於法，不須以聞。
　　令川、峽諸州犯罪當贖者，每銅一斤輸鐵錢四百八十。
　　建隆初，三館所藏書僅一萬二千餘卷。及平諸國，盡收其圖籍，惟蜀、江南最多，凡得蜀書一萬三千卷，江南書二萬餘卷。又下詔開獻書之路，於是天下書復集三館，篇帙稍備。
　　自梁氏都汴，貞明中始以今右長慶門東北小屋數十間為三館，湫隘纔蔽風雨，周廬徼道，出於其側，衛士騶卒，朝夕喧籃。每諸儒受詔有所論譔，即移於它所始能成之。上初即位，因臨幸周覽，顧左右曰：「若此之陋，豈可蓄天下圖籍，延四方賢俊耶！」即詔有司度左升龍門東北舊車輅院，別建三館，命中使督工徒，晨夜兼作。其棟宇之制，皆親所規畫，自經始至畢功，臨幸者再，輪奐壯麗，甲於內庭。
　　二月丙辰朔，詔賜名為崇文院。西序吞便門，以備臨幸，盡遷舊館之書以實之。院之東廊為昭文書，南廊為集賢書，西廊有四庫，分經史子集四部，為史館書。六庫書籍正副本凡八萬卷，策府之文煥乎一變矣。
　　幸鄭國公主第，賜駙馬都尉王承衍銀器萬兩、錦綵五千匹，又賜其子世隆銀百兩、帛百匹。
　　丁巳，詔：「州縣官批書南曹所給歷子，敢漏一事者殿一選，三事者降一資。雖所部無其事，令式所合書者亦著其無，以相參驗。」從判吏部南曹董淳之請也。（淳，附文苑傳，無邑里。）
　　癸亥，秦州言戎人寇邊，三陽寨使陳欽壽率戍兵擊走之。
　　有司言：「昌州歲收虛額鹽【三】一萬八千五百餘斤，乃開寶中知州李佩率意掊斂，以希課最，廢諸井薪錢，於歲額外別課部民煮鹽。民不習其事，甚以為苦，雖破產不能償其數，多移徙它郡，戶口日減。轉運使以聞。而積年之徵不可遽免，欲均於諸州作兩稅錢米輸官。」上曰：「若此，為患一也。」甲子，詔悉除之，其二井舊額二萬七千七百六十斤，仍勒井戶煮焉。
　　丙寅，泗州錄事參軍徐壁棄市，坐掌本州倉戶民租，與牙校高貴為姦贓，取民賄而免其租入，以虛券給之。事發，壁及貴並抵法，支黨皆杖脊配隸遠惡處。
　　辛未，上幸西綾錦院，命近臣觀織室機杼。還，幸崇文院觀書，恣親王、宰相檢閱問難。復召劉鋹、李煜令縱觀，上謂煜曰：「聞卿在江南好讀書，此中簡策多卿舊物，近猶讀書否？」煜頓首謝，因賜飲中堂，至醉而罷。
　　以□越王俶將至，癸酉，命四方館使梁迴往淮西迎勞之。
　　己卯，秦州言戎人寇誣穰寨，監軍任德明率戍兵擊走之，梟戎首數十級以徇。
　　甲申，詔：「西北邊內屬戎人，多齎貨帛，於秦、階州易換銅錢，出塞銷鑄為器，自今嚴禁之。吏民敢闌出銅錢百以上，論罪有差。」
　　太平興國初，詔以卒三萬五千人鑿池，引金水河注之。於是臨幸，賜役卒人各千錢、布一端，遂名池曰金明。（本紀雲是月始穿池，誤也，始賜名耳。）
　　三月己丑，以□越王俶將至，遣其子鎮海、鎮東節度使惟濬至宋州迎省。
　　初平江南，太祖以周惟簡為國子博士。惟簡先有願隱終南之言，不得已，乃上書述前志，求解官，改虞部郎中致仕。惟簡實非本心，又無祿養，上即位，自東南至闕下求入見，有司以致仕官非有詔召無求對之制，於是惟簡擊登聞鼓，上表復求出仕。壬辰，授以故官，士論薄之。
　　中書令史習元吉盜印，矯發近臣書，於兩浙邸院取絹綵百七十匹。丙申，杖殺之。
　　寧州言蕃部寇邊，巡檢使耿仁思擊走之。
　　殿直武裕統兵戍海門，於所部恣為姦贓，詔容州鞫實，嶺南轉運使周渭杖殺之。
　　壬寅，秦州言戎人寇八狼寨，殺掠吏民，巡檢使劉崇讓率戍兵擊走之，擒其帥王寧珠，梟首以徇。
　　癸卯，殿前都虞候、泰寧軍節度使、贈侍中李重勳卒。重勳與太祖同事周祖，謹厚無矯飾，太祖甚重之，故擢委兵柄，始終無易。
　　□越王俶又先遣平江節度使孫承佑入奏事，上優禮之。乙巳，即命承佑護諸司供帳勞俶於近郊，又命齊王廷美宴俶於迎春苑。己酉，俶見於崇德殿，寵賚甚厚，即日賜宴於長春殿，俶僚佐崔仁冀、黃夷簡等皆預坐。
　　慶州言知州慕容德豐擊破轄裕勒族戎人，俘獲千計。德豐延釗子也，居慶州凡九年，以肅靜為治，邊人安之。
　　秦州都巡檢使田仁朗襲殺蕃部千餘口，焚族帳二千餘所，獲馬五百十匹，牛羊三千餘口，詔曪之。（此據別本實錄乃三月二十三日事，四月末奏到京，附三月末。本紀在六月末，今不取。）
　　戊申，以閑廄使、閤門祗候陳從信為左衛將軍，充樞密院承旨；翰林使程德玄為東上閤門使兼翰林司公事；御□副使王延德為御□使，供奉官喬斌（斌，未見。）副之；軍器庫副使陳贊為西綾錦使，供奉官張易、（易，未見。）阜城王繼昇並為軍器庫副使；趙俊（俊，未見。）為鞍轡庫副使；惠延真（延真，未見。）為弓箭庫副使；大名柴禹錫為翰林副使；清池弭德超為酒坊副使。自從信而下皆嘗給事藩邸，以舊恩進用也。
　　夏四月乙卯朔，召華山道士真源丁少微至闕。少微善服氣，年百餘歲，隱居華潼谷中【四】，與陳摶齊名。摶亦真源人，然少微志尚清潔，專奉科儀，摶嗜酒放曠，雖居室密邇，未嘗往來。少微以金丹、巨勝、南芝、玄芝等獻，上留數月，遣還。（少微獻金丹、巨勝等，乃四年九月復來朝時事，今並書之。）
　　丙辰，令民二月至九月無得採捕蟲魚、彈射飛鳥，違者重寘其罪。（與建隆二年二月詔書□同，犯者有刑，為不同耳。）
　　戊午，秦、隴州巡檢周承□言，戎人八百騎突弓門寨，率所部兵擊走之，卒九人不用命，悉腰斬於境上。
　　壬戌，復宴□越王於崇德殿。
　　庚午，幸西染院，賜工徒衣服、錢帛。
　　甲戌，詔分京西轉運司為二，孟、滑、衛、陳、潁、許、蔡、汝等州以轉運使程能統之，襄、均、房、復、郢、金、隨、安、鄧、唐等州及信陽軍以副使趙載統之。
　　乙亥，初置諸道轉運判官。
　　丙子，改嶺南監州為鶼州，尋廢。
　　己卯，平海節度使陳洪進用其幕僚南安劉昌言之計，上表獻所管漳、泉二州，得縣十四，戶十五萬一千九百七十八，兵一萬八千七百二十七【五】。（己卯四月二十五日用幕僚計，此據大定錄，其詳未聞。）
　　庚辰，懷州言河決獲嘉縣。
　　幸城南，觀刈麥。
　　辛巳，斬侍御史趙承嗣，坐監鄭州市征，與吏為姦，隱沒官錢巨萬計。人有告者，詔鞫之，得其實，有司言法當絞，上特命斬之，並吏七人皆斬於市。仍詔諸道轉運使布告州縣以儆髃吏，揭於所居官舍之壁。
　　癸未，以陳洪進為武寧節度使、同平章事，洪進子前漳州刺史文顥為房州刺史，前順州刺史文頊為登州刺史。尋復以平海節度副使文顯為通州團練使，仍知泉州；泉州衙內都指揮使文顗為滁州刺史【六】，仍知漳州。（文顯、文顗除官在戊子，今並書之。）
　　五月乙酉朔，御乾元殿受朝。德音赦漳、泉管內，給復一年。
　　初，□越王俶將入朝，盡輦其府實而行，分為五十進，犀象、錦綵、金銀、珠貝、茶撓及服御器用之物逾鉅萬計。俶意求反國，故厚其貢奉以悅朝廷。宰相盧多遜勸上留俶不遣。凡三十餘進，不獲命。會陳洪進納土，俶恐懼，乃籍其國兵甲獻之。是日，復上表乞罷所封□越國及解天下兵馬大元帥之職，寢書詔不名之制，且求歸本道，上不許。俶不知所為，崔仁冀曰：「朝廷意可知矣，大王不速納土，禍且至。」俶左右爭言不可，仁冀厲聲曰：「今已在人掌握中，去國千里，惟有羽翼乃能飛去耳。」俶獨與仁冀決策，遂上表獻所管十三州、一軍。上御乾元殿受朝【七】，如冬、正儀。俶朝退，將吏僚屬始知之，千餘人皆慟哭曰：「吾王不歸矣。」凡得縣八十六，戶五十五萬六百八，兵十一萬五千三十六。
　　丙戌，詔免荊湖南路轉運使崔憲，仍削三任，副使許奇除籍為民，奪先所賜錢五十萬。坐罷軟不勝，臨事稽留不決，廉得實而有是命。憲，相州人也。
　　命考功郎中范旻權知兩浙諸州事；左贊善大夫侯陶、著作佐郎崔繼宗檢閱兩浙諸州錢帛；刑部郎中楊克讓充兩浙西南路轉運使，宗正丞趙齊副之；祠部郎中河南劉保勳充兩浙東北路轉運使，右拾遺鄭驤【八】副之；右衛將軍太原侯贇按行兩浙諸州軍儲芻茭、糧廩；左贊善大夫孟貽孫通判兩浙事。
　　旻初自淮南歸朝，上謂曰：「江、淮之間，輦運相繼，實我倉廩，卿之功也。」旻曰：「唐貞元中，淮南歲輸米才十萬石，今每歲輦運倍於貞元。」上曰：「知爾勸績。」將用為翰林學士，盧多遜言杭州初復，非旻不可治。上乃謂旻曰：「卿且為朕行，即當召卿矣。」錢氏據兩浙逾八十年，外厚貢獻，內事奢僭，地狹民觽，賦斂苛暴，雞魚卵菜，纖悉收取，斗升之逋，罪至鞭背。每笞一人，則諸案吏人各持其簿列於庭【九】，先唱一簿，以所負多少量為笞數，笞已，次吏復唱而笞之，盡諸簿乃止，少者猶笞數十，多者至五百餘。訖於國除，民苦其政。旻既至，悉條奏，請蠲除之，詔從其請。
　　丁亥，徙封錢俶為淮海國王，以其子鎮海鎮東節度使惟濬為淮南節度使、奉國節度使惟治為鎮國節度使，平江節度使孫承佑為泰寧節度使，威武節度使沈承禮為安化節度使，浙江西道鹽鐵副使崔仁冀為淮南節度副使。（仁冀之除在戊申，今並書於此。）
　　戊子，德音赦兩浙管內諸州，給復一年。
　　癸巳，遣左補闕李吉使契丹，通事舍人薛文寶副之。（據王文寶傳，恐此非薛，然王亦不為通事舍人，當考。）
　　乙未，占城國遣使來貢方物。
　　壬寅，夏州言定難節度使李克叡卒，其子衙內指揮使繼筠權知州事。乙巳，以繼筠為定難留後。
　　殿前都指揮使、鎮寧節度使楊信初掌兵，即瘖不能言，至是寢疾，瘖忽愈。上遽幸其第視之，信自□遭逢，涕泗橫集，且叩頭乞嚴邊備，上慰勉之，賜賚甚厚。翌日信卒，優詔贈侍中。
　　初，秦州節度判官李若愚有子曰飛雄，凶險無行，不為其家所容，常客游京師、魏、博間，與無賴惡少年縱酒蒱博。以若愚官秦州，盡知其府庫倉廩所有及地形險易、兵籍多少。而鳳翔盩厔尉張季英者，飛雄妻父也。飛雄自京師往省季英，竊乘其馬，詐為使者，夜抵廄，呼置卒索馬，卒秉炬出，飛雄復以私市馬纓示之，卒不能辨纓，即授以馬。飛雄令一卒前導，遂矯稱制以巡邊為名，掠巡驛殿直姚承遂，至隴州掠監軍供奉官王守定，至□山縣掠縣尉盧贊，皆令從行。
　　時秦州內屬戎人為寇，都巡檢使周承□與田仁朗、（仁朗亦秦州都巡檢使，事見三月末。）劉文裕、（文裕太平興國二年以內弓箭庫副使出為秦、隴巡檢。）王侁、（侁前以東頭供奉官加閤門祗候，未知今為何官。）梁崇贊、（崇贊，未見。）韋韜、馬知節（知節前為西頭供奉官。）等皆受詔屯兵清水縣。於四月庚辰，飛雄至清水，矯制盡縛之。承□等見姚承遂數輩同至，不覺其詐，仁朗獨號泣求觀詔書，飛雄怒叱曰：「吾受密旨，以汝輩逗撓不用命，且令盡誅汝輩。豈不聞封州殺李鶴耶，詔書豈得見也？」先是，上即位，分命親信於諸道廉官吏善惡密以聞，嶺南使者言知封州李鶴不奉法，誣奏軍吏謀反，詔誅之不問狀，故飛雄以為言。將以承□等詣秦州戮之，因謀劫守卒據城為亂。
　　飛雄初矯稱制，自言上南府時親吏，會劉文裕哀告飛雄曰：「我亦嘗事晉邸，使者忍不營救之乎？」飛雄屏左右謂文裕曰：「汝能與我同富貴否？」文裕覺其詐，偽許之，飛雄乃釋其縛。文裕策馬前，附耳語仁朗，仁朗即佯墜馬若殞絕狀，飛雄與從卒共視之，又釋其縛，仁朗奮起搏飛雄，與文裕等共擒之，飛雄尚呼云：「田仁朗等謀反，殺使者。」既而繫秦州獄，劾之，具得其狀。有詔夷其三族，並捕先與飛雄善者何大舉等數輩，悉誅之，及姚承遂等皆腰斬於秦州市，先授飛雄馬廄置卒，亦夷其族。文裕，保塞人也。（馬知節傳云：知節先辨飛雄之詐，因語文裕，與文裕傳不同，當考。）
　　是月戊申，以飛雄事布告天下，令中外臣庶家子弟或懷凶險，有乖檢率，屢加教戒，曾不悛改，許其尊長聞於州縣，錮送闕下，當配隸遠惡處。容隱不以聞者，儙功以上親坐之。
　　六月戊辰，詔自今乘驛者皆給銀牌。先是，五代以來，庶事草創，凡乘驛奉使於外，但樞密院給牒。至是，以飛雄故，始復舊制焉。
　　上注意治本，深懲贓吏。己巳，詔自太平興國元年十月乙卯以後，京朝【一○】、幕職、州縣官犯贓除名配諸州者，縱逢恩赦，所在不得放還，已放還者，有司不得□用。
　　壬申，韶州言，準詔訪唐相張九齡事跡，得其畫像及文集九卷獻之。
　　乙亥，宋州言汴河決寧陵縣，詔發宋、亳丁夫四千五百人塞之，命西上閤門使郭守文護其役。又發畿內丁夫三千二百人塞汴口，以判四方館事梁迥董之。
　　丙子，遣蕃僧曼殊室利歸其國。天竺之法，國王死，太子襲其位，餘子皆出家為僧，不復居國中。曼殊室利者，中印土王子也。開寶中來至中國，太祖詔令館於相國寺。善持律，都人歸向，施財盈室。觽僧頗嫉之，以其不解華言，即偽為奏請歸。既得請，始驚恨，觽僧諭以上意，不得已，遲留數月乃去。自言詣南海，附賈人船以往，竟不知所終雲。（實錄雲不解唐言，此蓋承襲前史舊文。宋主天下，何唐之有，今改稱華言。）
　　詔廣南縣五百戶以下者止置主簿一員，兼令、尉事。
　　秋七月乙酉朔，以振武節度使、殿前都虞候白進超為殿前副都指揮使。進超，馬邑人，初無灼然戰功，徒以小心謹密撫士卒，故致將帥焉。
　　賜武寧節度使陳洪進銀萬兩，令市宅。
　　詔：「七夕嘉辰，著於甲令。今之習俗，多用六日，非舊制也。宜復用七日。」
　　壬辰，贈太師、□王李煜卒，上為輟朝三日。初，鄭彥華之子文寶，仕煜為校書郎，歸朝，不復□故官。煜時在環衛，文寶欲一見，慮守者難之，乃披蓑荷笠為漁者，既得入，因說煜以聖主□宥之意，宜謹節奉上，勿為他慮。議者歎其忠。
　　先是，李飛雄敗，逮捕李氏親黨。右贊善大夫李若拙，與飛雄父若愚以同宗款暱，又連名，上疑其昆弟，及鞫之，乃故與若愚通家，非其親，且不知謀，得免於戮，丁酉，削籍流沙門島。若拙，萬年人也。
　　中元節張燈，詔有司於淮海王俶第前設燈山，陳聲樂以寵之。（江休復籃志進錢買燈，蓋此事也。休復誤以為上元，已見乾德五年。）
　　丁未，以廬州無為監為無為軍。
　　庚戌，改明德門曰丹鳳門。
　　中書令史李知古受賕，擅改刑部所定法，出罪人，為所訴，鞫得實，壬子，杖殺之。刑房吏孫甫坐免官。
　　八月癸丑朔，詔以冬至有事於南郊。
　　丙辰，詔諸道轉運司指揮所屬州府，自八月一日後，吏民所犯並論如法，不在恩赦之限。
　　詔兩浙發淮海王俶緦麻以上親及管內官吏悉歸闕，凡舟千四十四艘，所過以兵護送之。
　　丁卯，著作佐郎盧佩棄市。佩監昇州酒，轉運使樊若冰劾其姦贓，詔鞫之，具伏，前後所授贓錢一百九十貫【一一】，遂抵於法。
　　辛未，夷州蠻任朗政等來貢方物。
　　初，淮海王俶入朝，命其子鎮國節度使惟治權知□越國事。一夕廄中火，惟治率兵臨高下視，令親信十數輩，仗劍申令敢後顧者斬，頃之火息。妻族有隸帳下者恃親犯法，惟治命杖背於府門。於是惟治悉奉兵民圖籍、帑廩管籥授知杭州范旻，與其弟惟演、惟灝等皆赴闕。詔遣內侍護諸司供帳迎勞於近郊。壬申，對於長春殿，各賜衣帶、鞍馬、器幣。（惟治自奉國改領鎮國乃五月事，此時未入朝也。本傳載之入朝後，誤矣，今不取。）
　　癸酉，杖殺詹事府丞徐遷，坐督漕濮州軍儲，受賕不法，為館驛吏所訴，鞫之得實故也。
　　甲戌，髃臣奉表上尊號曰應運統天聖明文武，凡三上，許之。
　　上先詔權罷貢舉，復恐場屋間有留滯者，乃詔諸州，去年已得解者，除三禮、三傳、學究外，餘並以秋集禮部。
　　九月甲申朔，上御講武殿，覆試合格人，進士加論一首，自是常以三題為準。得渤海胡旦以下七十四人，乙酉，得諸科七十人，並賜及第，始賜宴於迎春苑，授官如二年之制。故事，禮部唯春放牓，至是秋試，非常例也。
　　詔自今廣文館及諸州府、禮部試進士律賦，並以平側依次用韻。
　　己亥，改杭州衣錦軍為順化軍。
　　壬子，以布衣張遁【一二】為開封府襄邑縣主簿，張文旦為澶州濮陽縣主簿。上微時，嘗與遁等同肄業鄉校。至是詣闕自言，故有是命。
　　冬十月癸丑朔，契丹遣太僕卿耶律諧里、茶酒庫副使王琛來賀乾明節。
　　甲寅，高麗國王□遣使來貢方物及兵仗。
　　庚申，幸武功郡王德昭第，因幸齊王廷美府。賜廷美銀萬兩、絹萬匹。德昭及興元尹德芳賜各有差。還，召近臣、契丹使宴苑中。
　　司農寺丞孔宜知星子縣回，獻所為文，上召見，問以孔氏世嗣，擢右贊善大夫，襲封文宣公。辛酉，詔免襲封文宣公家租稅。先是，歷代以聖人之後不預庸調，周顯德中，遣使均田，遂抑為編戶。至是，孔氏訴於州，州以聞，上特命免之。（宜襲封，據會要在三年十月免租稅前，今附見。）
　　己巳，滑州言靈河縣決河已塞復決。命西上閤門使郭守文等率徒塞之。（守文護役在十二月，今並書之。守文同王侁、石振護役，今止書其長一人。）
　　庚午，畋近郊。
　　澧州民有訴為賊所劫奪財物而不實者，刺史趙彥韜手殺之，探取其心肝，民家詣闕訴其事。癸酉，彥韜坐杖脊，配隸淮西禁錮。
　　契丹使耶律諧里等辭歸國，詔供奉官、閤門祗候王侁送至境上。送伴使蓋始此。
　　乙亥，斬驍捷卒徐素等三人，坐誣告指揮使戎希萼私習天文災異不實故也。詔賜希萼紫袍、銀帶、金帛以慰之。
　　杭州送錢俶伶人凡八十有一人，詔付教坊肄習，尋以三十六人還杭州，四十五人賜俶。（實錄於辛巳書雲，詔兩浙所送淮海國王伶人馬安國等百餘人，俾教坊肄習之，與俶本傳不同，今從俶傳，若如實錄所云，則不足記也。）
　　上初即位，幸左藏庫，視其儲積，語宰相曰：「此金帛如山，用何能盡，先帝每焦心勞慮，以經費為念，何其過也！」薛居正等聞上言皆喜。於是分左藏北庫為內藏庫，並以講武殿後封樁庫屬焉，改封樁庫為景福內庫。（置內藏庫，實錄不書。按：職官、食貨志及會要等並雲在此年十月，因附見其事。）初，太祖別置封樁庫，嘗密謂近臣曰：「石晉苟利於己，割幽薊以賂契丹，使一方之人獨限外境，朕甚憫之。欲俟斯庫所蓄滿三五十萬，即遣使與契丹約，苟能歸我土地民庶【一三】，則當盡此金帛充其贖直。如曰不可，朕將散滯財，募勇士，俾圖攻取耳。」會晏駕，不果。（王曾筆記云：左藏北庫即封樁庫，太宗改名左藏北庫，後改名內藏庫。按內藏庫實分左藏北庫為之，非封樁庫也，而封樁庫別改名景福內庫，並屬內藏，疑王曾誤矣。封樁庫但藏每歲國用羨餘之數，亦安得十數年間，金帛遂如山乎？金帛如山，固當是左藏北庫，蓋僭偽儲蓄，並入左藏，其北庫金帛山積宜也。王曾雲僭偽儲蓄，悉入封樁，政緣誤指左藏北庫即為封樁庫耳。又按宋敏求東京記云：國初，置景福內庫，太平興國三年改名內藏，相對有封樁庫，景德四年，賜名內藏西庫，別有景福殿庫隸焉。敏求以內藏庫即景福庫，與國史不同，或敏求誤。所云封樁庫則是真宗時別以新衣庫為之者，非王曾所記太祖時封樁庫也。別有景福殿庫，亦隸左藏，既雲別有，又恐非太宗所改景福內庫矣。然職官志載內藏庫在銀臺門外，又有西庫，景福殿庫隸焉，與敏求所記蓋同。今但以食貨志為據，更俟詳考。）
　　十一月丁亥，遣供奉官閤門祗候□元載、太常寺太祝毋賓古為契丹賀正使。元載，延祚之子也。（毋賓古，即勸王欽若蠲除欠負者，當考其邑里。）
　　乙未，親享太廟。
　　丙申，合祭天地於南郊。御丹鳳樓，大赦。受冊尊號於乾元殿。國初以來，南郊四祭及感生帝、皇地祇、神州，凡七祭，並以四祖迭配。上即位，但以宣祖、太祖更配。於是合祭天地，始奉太祖升侑焉。殿直王操獻南郊頌，上悅之，召問曰：「汝在江南與誰等？」操曰：「與張洎同。」上問：「洎今為何官？」左右對曰：「太子中允。」己酉，即以操為太子中允。
　　令開封府訪義居、孝行、年八十已上者，臨見之。
　　初，閤門祗候王侁使靈州、通遠軍還，言主帥所用牙兵，率桀黠難制，慮歲久生變，請一切代之。上因遣侁調發內郡卒往代，戍卒聞當代，多願留，侁察其中有旅拒者，斬以徇，卒皆惕息，遂將以還。（此事實錄、本紀皆無之，據侁傳雲送契丹使至境上還，即為此行。今按實錄，侁送契丹使至境上在此年十月乙亥，而十二月戊寅又復命侁與郭守文同護靈河之役，則侁往西邊當在十一月前後也，今附見於此。傳又雲侁一歲中往來西邊，多奏便宜，頗聽用。所云一歲中者，蓋通侁在清水時事言之也。）
　　鹽鐵、戶部、度支三司所掌凡二十四案【一四】，吏千餘人。上慮使、副、判官督察有所不及，而商稅、胄、麴、末鹽四案最為繁劇【一五】。十二月丙辰，各置推官，命左贊善大夫張仲容等四人分領之，諸案尋亦皆置推官，或置巡官，悉以京朝官充。
　　乾德中，左補闕薊人宋琪【一六】為開封府推官，上時尹京，初甚加禮遇。琪與宰相趙普、樞密使李崇矩善，多遊其門，上惡之，白太祖出琪知隴州，移閬州。上即位，由護國節度判官召赴闕，程羽、賈琰先自府邸攀附至顯要，琪為所中，久不得調。丁巳，上召見詰責，琪拜謝，請悔過自新，乃授太子洗馬。
　　乙丑，幸講武臺，觀飛山軍人發機石射連弩。上將伐北漢，先習武事也。
　　庚午，臘，有司請備冬狩之禮，上從之，因謂左右曰：「老子云『馳騁畋獵，令人心發狂』，夏書曰『外作禽荒』，為人上者不得不戒。歷觀前代，多惑於此而至喪敗。朕今順時蒐狩，為民除害，非敢以為樂也。」
　　甲戌，改永興軍為興國軍。
　　戊寅，契丹遣使蕭蒲骨只等來賀來年正旦。
　　是冬，諸州貢舉人並集，會將親征河東，罷之。自是，每間一年或二年乃置貢舉。
　　初陳洪進納土，上即命其子文顯知泉州，議擇能臣關掌州事，殿中丞南頓喬惟岳方居父喪，詔起維岳為通判。維岳始至，會仙遊、莆田、百丈草寇乘虛嘯聚十餘萬，來攻城，城中兵纔三千，勢甚危急。監軍何承矩、王文寶欲屠其城，燔府庫而遁。維岳抗議，以為朝廷任以綏遠之寄，今惠澤未篃，盜賊連結，反欲屠城焚庫，豈詔意哉！承矩等因復堅守。時兩浙西南路轉運使楊克讓在福州，遂率屯兵往救之，圍既解，監軍軍器庫副使王繼昇【一七】率精兵二百騎，夜出追擊，悉擒其魁首，械送闕下，草寇悉平。承矩，繼筠之子也。（此事未知的在何時，今附見是年之末。）
　　是歲，初置文思院。（本志在六年，今從會要。李儈十朝綱要是歲行太平興國編敕。）
　　注　　釋
　　【一】以通襄潭之漕「襄潭」，閣本及續通鑑卷九同。宋會要方域一七之一、宋史卷九四河渠志及顧祖禹讀史方輿紀要（以下簡稱方輿紀要）卷七九白河條並作「湘潭」。十朝綱要卷二、編年綱目卷三則作「襄漢」。按本編及以上各書記載，程能所議開渠置堰、回水合流計劃，旨在由京師通漕襄漢，更順漢江而下，以通湘潭之漕。原刊作「襄、潭」，蓋兼言之。
　　【二】水不能至「至」原作「致」，涉下而誤，據宋會要方域一七之一、宋史卷九四河渠志及續通鑑卷九改。
　　【三】昌州歲收虛額鹽「額」原作「頭」，據閣本及宋會要食貨二三之二一、續通鑑卷九改。
　　【四】隱居華潼谷中「華」上原衍「二」字，據宋本、宋撮要本及續通鑑卷九刪。
　　【五】兵一萬八千七百二十七「七百」原作「八百」，據同上書及宋史全文卷三上、宋史卷四太宗紀改。
　　【六】泉州衙內都指揮使文顗為滁州刺史「滁州」原作「徐州」，據宋本、宋撮要本、閣本及十國春秋卷九三陳文顗傳改。
　　【七】上御乾元殿受朝「乾元殿」原作「崇元殿」，據宋本、宋撮要本改。按宋會要方域一之三、宋史卷八五地理志，崇元殿乃梁舊名，乾德四年重修，改乾元。
　　【八】鄭驤原作「鄭讓」，據宋本、宋撮要本、閣本改。按宋史有兩鄭驤：一字士龍，河南人，見卷三○一；一字潛翁，信之玉山人，見卷四四八，年代、事蹟各異。此當別一鄭驤。
　　【九】則諸案吏人各持其簿列於庭「案」原作「按」，據宋撮要本及長編紀事本末卷四、治蹟統類卷二改。
　　【一○】京朝閣本同。宋本、宋撮要本及宋史全文卷三上均作「京官」。
　　【一一】前後所受贓錢一百九十貫「贓」原作「賦」，據閣本改。
　　【一二】張遁宋史卷四三一辛文悅附傳同，卷四太宗紀作「張遯」。
　　【一三】苟能歸我土地民庶「苟能」原作「可能」，據宋本、宋撮要本、閣本改。
　　【一四】鹽鐵戶部度支三司所掌凡二十四案「度支」原作「掌支」，據宋本、宋撮要本、閣本及髃書考索卷八戶部尚書條改。
　　【一五】而商稅胄麴末鹽四案最為繁劇「胄」原作「酒」，據宋本、宋撮要本及宋史卷一六二職官志三司使條改。
　　【一六】左補闕薊人宋琪「薊」原作「蘇」，據宋本、宋撮要本、閣本及宋史卷二六四本傳改。
　　【一七】監軍軍器庫副使王繼昇「庫」字原脫，據宋本、宋撮要本及宋史卷二七六本傳補。
