卷三十二
　　起訖時間 起太宗淳化二年正月盡是年十二月
　　卷　　名 續資治通鑑長編卷三十二
　　帝　　號 宋太宗
　　年　　號 淳化二年（辛卯，991）
　　全　　文
　　春正月，先是供奉官、殿直有四十年不遷者，乙酉，始置內殿崇班在供奉官之上，左右侍禁在殿直之上，差定其奉給，以次授之。改殿前承旨為三班奉職，端拱中置借職承旨，於是改為三班借職。舊有文班承旨，率以貢舉有材武、試弓箭中選者為之，端拱後各遷秩，或物故，因不置。
　　上嘗與近臣論將帥，因言：「前代武臣，難為防制，苟欲移徙，必先發兵備禦，然後降詔。若恩澤姑息，稍似未篃，則四方藩鎮，如髃犬交吠。周世宗時，安審琦自襄陽來朝，喜不自勝，親幸其第。今且無此事也。」呂蒙正曰：「上之制下，如臂使指，乃為合宜。倘尾大不掉，何由致理！」上曰：「今之牧伯，至於士卒，盡識朕意，苟稍聞愆負，固無矜恕之理，所以人人各務檢身也。」王沔曰：「周李穀以宰相招討淮南，卒無顯效。」上曰：「朕當時在兵間，備睹之矣。穀但深居高處，列校稀見其面，苟見之，則直省吏揖而進，以介冑之士為趨揖之容，甚簄闊也。當拔寨之際，非李重進以勁卒援之，幾狼狽矣。」
　　二月，上修正殿，頗施彩繪，左正言、直史館謝泌上疏諫。癸丑，命悉去彩繪，塗以赭堊。
　　丁巳，涼州觀察使、判雄州事劉福卒，贈太傅、忠正節度使。福武人，不知書，御下有方略，為政簡易，人甚便之。在雄州五年，境內寧謐，百姓遮轉運使，願追述治跡，以其狀聞，詔許立遺愛碑於牙門外。福既貴，諸子嘗勸福建大第，福怒曰：「我受祿甚厚，足以僦舍庇汝曹，固當以身許國，未有尺寸之效以報恩，豈可營居第為自安計乎！」卒不許。沒後，上聞其言，以白金五千兩賜其子，令市宅以居焉。
　　三司嘗建議劍外賦稅輕，詔監察御史張觀乘傳按行諸州，因令稍增之。觀上疏言：「遠民易動難安，專意撫之，猶慮其失所，況增賦以擾之乎？設使積粟流衍【一】，用輸京師，愈煩漕輓之力，固不可也。分兵就食，亦非安全之策，徒斂怨於民，未見國家之利。」上深然其言【二】，因留不遣。
　　其後，觀復上疏言：「臣憑藉光寵，備位風憲，每遇百官起居日，分立於庭，司察不如儀者舉奏之，因見陛下天慈優容，多與近臣論政，德音往復，頗亦煩勞。至於有司職官，承意將順，簿書叢脞，咸以上聞，豈徒褻□至尊，實亦輕紊國體。況帝王之道，動則左史書之，言則右史書之，列於緗素，垂為軌範，不可不謹也。若夫方今之急者，匈奴未滅，邊鄙猶聳，陰陽未序，倉廩猶虛，淳樸未還，奢風尚熾，縣道未治，逋逃尚多，刑法未措，禁令猶密，墜典未復，封祀猶闕，凡此數者，朝廷之急務也。誠願陛下聽斷之暇，宴息之餘，體貌大臣【三】，與之揚搉，使沃心造膝，極意論思，則治體化源，何所不至。
　　臣又嘗讀唐史，見貞觀初始置崇文館，命學士耆儒更直互進，聽朝之隙，則引入內殿，講論文義，商搉時政，或日旰忘倦，或宵分始罷，書諸信史，垂為不朽。況陛下左右前後皆端士偉人，幸望端拱凝旒，收視反聽，釋循常之務【四】，養浩然之氣，深詔近臣【五】，闡揚真風，上為祖宗播無疆之休，下為子孫建不拔之業，自然成、康、文、景不獨專美於昔時，堯、舜、禹、湯自可追蹤於今日。與夫較量金穀，剖析毫釐，以有限之光陰，役無涯之細務者，安可同年而語哉！」上覽而善之，召賜五品服，以為度支判官。
　　閏二月，以鄭文寶為陝西轉運使【六】，許便宜從事，恣用庫錢。會歲歉，文寶誘豪民出粟三萬斛，活飢者八萬六千餘人。
　　戊寅，祕書監李至進新校御書三百八十卷，上因從容謂之曰：「人之嗜好，不可不戒。不必遠取前古，秖如近世符彥卿，累任節鎮，以射獵馳逐為樂，於是近習窺測其意，爭獻鷹犬，彥卿悅而假借之，其下因恣橫侵擾。故知人君當澹然無欲，勿使嗜好形見於外，則姦佞無自入焉。朕年長，他無所愛，但喜讀書，多見古今成敗，善者從之，不善者改之，斯已矣。」至拜舞稱賀。
　　庚辰，以瀛州防禦使安守忠知雄州。守忠嘗與僚屬宴飲，有軍校謀變，衷甲及門。閽吏狼狽入白，守忠言笑自若，徐顧坐客曰：「此輩酒狂耳！」即時擒獲，人頗服其量。
　　己丑，詔：「京城無賴輩相聚蒱博，開櫃坊，屠牛馬驢狗以食，銷鑄銅錢為器用雜物，令開封府戒坊市，謹捕之，犯者斬，匿不以聞及居人邸舍僦與惡少為櫃坊者同罪。」
　　是月，命翰林學士賈黃中，蘇易簡幹當差遣院，李沆同判吏部流內銓。學士領外司，自此始也。（史臣梁周翰論其失當，今不取。）
　　內出御製飛天蛾、大海求明珠二碁勢，示三館學士，皆不能曉。上召中使裴愈授以指要，史館修撰范杲等相率上表稱謝。
　　三月己巳，上以歲旱蝗，手詔呂蒙正等曰：「元元何罪！天譴如是，蓋朕不德之所致也。卿等當於文德殿前築一臺，朕將暴露其上，三日不雨，卿等共焚朕以答天譴。」蒙正等皇恐謝罪，匿詔書。翌日而雨，蝗盡死。
　　先是，上召近臣問時政得失，樞密直學士寇準對曰：「洪範天人之際，其應若影響【七】。大旱之證，蓋刑有所不平。頃者祖吉、王淮皆侮法受賕，贓數萬計。吉既伏誅，家且籍沒，而淮以參知政事沔之母弟，止杖於私室，仍領定遠主簿。用法輕重如是，亢暵之咎，殆不虛發也。」上大悟，明日見沔，切責之。
　　是月【八】，翰林學士宋白等上新定淳化編敕三十卷。
　　夏四月庚午朔，詔罷端州歲貢石硯。
　　辛巳，以樞密副使張齊賢、給事中陳恕並參知政事，宣徽北院使、簽書樞密事張遜為樞密副使，樞密直學士溫仲舒、寇準並為樞密副使，樞密副使張宏罷為吏部侍郎。宏懦謹，無他策略。居內庭，見胥吏必先勞揖。性吝嗇，好聚蓄。不為時所重。
　　度支使李惟清為鹽鐵使。惟清嘗以帳式奏御，上曰：「費用若此，民力久何以堪！曷由簡省，即便裁度。」惟清曰：「比開寶、興國之際，其數倍多。鴜以邊事未寧，屯兵至廣，臣觀將帥，誠未得人。臣聞漢有衛青、霍去病，唐有郭子儀、李晟，西戎北敵望而畏之。如此，則邊事息而支用減矣。望國家精擇將帥，以有威名者護塞，庶節費用。」上曰：「此一時也，彼一時也。今之玁狁，髃觽變詐，與古不同。朕每計之，自有成算。至於選用將帥，亦須深體今之機宜。如韓、彭雖古名將，若以彼時之見，便欲制今之敵，亦恐不能成功名。今縱得其人，未可便如往時，委之能成功業。此乃機事，卿所未悉。」
　　初，趙普出守西洛，呂蒙正以□簡自任，王沔怙恩招權，政事多決於沔。沔先與張齊賢同被進擢，掌樞務【九】，頗不睰。齊賢出守代州，沔遂為副使。參知政事陳恕筦鹽鐵，性苛察，亦嘗與沔忤。於是，齊賢與恕並在中書，沔心不自安，慮髃官有以中書舊事告齊賢等。己丑，左司諫、知制誥王禹偁上言：「請自今髃官詣宰相及樞密使，並須朝罷於都堂請見，不得於本廳延揖賓客，以防請託。」沔喜，即白上施行之，仍令御史臺宣布中外。
　　左正言、直史館謝泌上言，以為：「如此，是疑大臣以私也。書云：『任賢勿貳，去邪勿疑。』張說謂姚崇外則簄而接物，內則謹以事君，此真得大臣之體。今天下至廣【一○】，萬幾至□，陛下以聰明寄於輔臣，苟非接見髃官，何以悉知外事！若令都堂候見，則髃官請見【一一】，咨事無時，是大臣常須有執事於都堂，無解衣之暇。古人有言曰：『疑則勿用，用則勿疑』。若政在大夫，祿去公室，國祚衰季，強臣擅權，當此之時，可以為慮。今陛下鞭撻宇宙，總攬豪傑【一二】，朝廷無巧言之士，方面無姑息之臣，禮樂征伐自天子出。書云：『無偏無黨，王道蕩蕩。』今日之謂也。奈何疑執政大臣，為衰世之事乎！昔孔光不言溫室中木，顧雍封侯三日，家人不知，謝安石對客圍碁，捷書至而客不覺，大臣當謹密如此，雖妻子猶不得聞，況他人乎！使非其人，當斥而去之，既得其人，任之以政，又何疑也！設若杜公堂請謁之禮，豈無私室乎？塞相府請求之門，豈無他徑乎？此非陛下推赤心以待大臣，大臣展四體以報陛下之道也。王禹偁識量庸淺，昧於大體，妄率胸臆以蔽聰明，狂躁之言，不可行用。」上覽奏嘉歎，即命追還前詔，仍以泌所上表送史館。（國初，不喜人附會權勢，故大臣不於私第見客，百官亦罕造門，只詣中書請謁，日不下百輩。宰相動至午際不得就食，敕牒或未印署，堆積几案，政事停壅，其中干以私者蓋十八九。議者以禹偁所論不為不當，但病其須於政事堂邀宰相相見為難爾。此據章德象會要，王珪因之，當考。）
　　五月乙巳，復置折博倉。（折博倉即折中倉也，端拱二年九月初置，尋以歲旱中止，今仍復之。）
　　左正言謝泌數奏章論時政得失，上嘉其忠藎。丙辰，擢左司諫，賜金紫，□錢三十萬【一三】。泌一日得對便殿，上復面加賞激【一四】，泌謝曰：「陛下從諫如流，故臣得以竭誠。昔唐末有孟昭圖者朝上諫疏，暮不知所在。前代如此，安得不亂！」上動容久之。
　　六月甲戌，忠武節度使、同平章事潘美卒，贈中書令，諡武惠。
　　乙酉，汴水決浚儀縣，壞連隄【一五】，泛民田。上昧旦乘步輦出乾元門，宰相、樞密使迎謁於路，上謂曰：「東京養甲兵數十萬，居人百萬，轉漕仰給在此一渠水，朕安得不顧！」車駕入泥淖中，行百步，從臣震恐，殿前都指揮使戴興叩頭懇請車駕回【一六】，興遂捧承步輦出泥淖中。詔興督步卒數千塞之。日未昧，而隄岸屹立，水勢遂定，始就次，太官進膳，親王、近臣皆泥濘沾衣。知縣事宋炎亡匿不敢出，上特赦其罪。
　　丁亥，詔右正言、直史館王世則，殿中丞、直史館王旦、張復，殿中丞、直集賢院程宿，贊善大夫、史館檢討、兼祕閣校理杜鎬，祕書郎、直史館李宗諤等，檢討皇太子、親王、皇族、後族等故事。仍令史館修撰賈黃中等編錄進呈。復，開封人也。
　　都官員外郎、知雜事范陽張郁【一七】上言：「正衙之設，謂之外朝。髃臣辭見及謝，皆先詣正衙，見訖，御史臺具官位姓名以報，閤門方許入對，此國家舊制也。自乾德以後，始詔先赴中謝，後詣正衙，至今有司遵行。而文武官中謝、辭見之後，多不即詣正衙，致朝綱之隳廢。慾望自今內外官中謝後，次日並赴正衙【一八】。內諸司遙領刺史者，及閤門通事舍人已上新授者，皆同百官例，並赴正衙辭、謝。出使急速，免衙辭者，亦須具狀報臺【一九】，違者罰一月俸。」
　　郁又言：「案令式，每假日，百司不奏事。陛下憂勤萬機，雖遇旬假，亦親聽斷【二○】。邇來文武百官，多就假日辭、謝，貴就便坐【二一】，以免舞蹈之儀。望自今假日除內職及將校【二二】，閤門不得引接辭、謝，其受急命者，不在此限。」
　　又言：「內殿起居，百官皆露立於廊廡之下。望自今前一日設幕次於閤門外，及復令御史重戴。」詔皆從之。重戴者，大裁帽之遺象也，本巖叟野夫之服，以帛為之，後魏文帝自雲中徙代以賜百僚。國初，但御史服之，其後，詔兩省及尚書省五品以上皆服，樞密、三司使副則否。（太宗初即位，申嚴正衙辭謝之制，張郁自今猶以為言，豈太平興國之詔蓋未施行故耶？當考。）
　　秋七月己亥，上謂三司使李惟清等曰：「夫貨財所以濟用度，或取之不以其道，違朕惠養庶民之意，豈能召和氣乎！當共務均節，無致厚斂於下。」（己亥，初二日也。本紀專著上語，不因他事。實錄無之。寶訓則以此語繫之端拱二年二月李惟清請調河南民運糧之後，不知寶訓何據？然寶訓於年月先後，或多不得其實，本紀又專著此，必不妄，今從之。）
　　李繼遷聞翟守素將兵來討，恐懼，奉表歸順。丙午，授繼遷銀州觀察使，賜以國姓，名曰保吉【二三】。趙保忠又薦其親弟繼沖【二四】，上亦賜姓，改名保寧，授綏州團練使。封其母罔氏西河郡太夫人。（王禹偁草繼遷制詞【二五】。）
　　先是，祠祀文命著作局官屬臨事撰進，多不合典禮。祕書監李至撰成數百道，號正辭錄，凡三卷，以進，詔永為定式。
　　八月丁卯朔，詔兩浙諸州，先是錢俶日，募民掌榷酤，酒醨壞，吏猶督其課，民無以償，湖州萬三千三百四十九瓶，衢州萬七千二百八十三瓶，台州千一百四十四石，越州二千九百四石七斗，並毀棄之，勿復責其直。
　　上欽恤庶獄，慮大理、刑部吏舞文巧詆，己卯，置審刑院于禁中，以樞密直學士李昌齡知院事，兼置詳議官六員。凡獄具上奏者，先由審刑院印訖【二六】，以付大理寺、刑部斷覆以聞，乃下審刑院詳議，中覆裁決訖，以付中書，當者即下之，其未允者，宰相復以聞，始命論決。鴜重謹之至也。（會要稱：法官議覆居道安獄，依違鹵莽，皆坐遷謫，因置審刑院。今實錄八月己卯初置審刑院，己卯，十二日也。九月戊戌，王禹偁等始免官，戊戌，初二日也。先後或失其序，豈禹偁等繫獄二十餘日乃論決耶？不然，會要誤也。今但依實錄所書，更須攷之。司馬光記聞稱趙普出鎮，太宗患中書權太重，且事繁，宰相不能悉領理，向敏中時為諫官，上言請分中書刑房置審刑院。按實錄、向敏中雖以左司諫知制誥，初不聞有此議，國史及他書亦弗載，不知光何所據也。且置審刑院，其意不過欽恤庶獄耳，豈能分中書權，省其事耶？疑此說或誤，更須考之。楊億談苑但云「審刑院本中書刑房，宰相所領之職，於是析出」，亦不雲中書權太重故也。）
　　丁亥，□州言戎人七十三戶四百餘口內附。上因謂近臣曰：「國家若無外憂，必有內患。外憂不過邊事，皆可預防。惟姦邪無狀，若為內患，深可懼也。帝王用心，常須謹此。」
　　九月丁丑，戶部侍郎、參知政事王沔，給事中、參知政事陳恕，並罷守本官。初，給事樊知古屢任轉運使，甚得時譽，及為戶部，頻以職事不治，詔書切責，名益減。雅與恕親善【二七】，上每言及計司事有乖違者，恕具以告之，欲令知古盡力。知古後因奏對，遂自解。上問知古：「何從得此？」知古曰：「陳恕告臣。」上怒恕泄禁中語，疾知古輕脫，□知古皆罷之。沔以弟淮故，數為樞密副使寇準所詆，上亦寤沔任數好詐，非廊廟器，遂與恕同日俱罷。沔奉詔，見上，涕泣不願離左右，不數日，鬚鬢皆白。
　　上嘗謂近臣曰：「屢有人言儲貳事，朕頗讀書，見前代治亂，豈不在心！且近世澆薄，若建立太子，則宮僚皆須稱臣。宮僚職次與上臺等，人情之間，深所不安。蓋諸子沖幼【二八】，未有成人之性，所命僚屬，悉擇良善之士，至於臺隸輩，朕亦自揀選【二九】，不令姦險巧佞在其左右。讀書聽書，咸有課程，待其長成，自有裁製。何言事者未諒此心耶？」於是左正言、度支判官宋沆等五人伏閤上書【三○】，請立許王元僖為皇太子，詞意狂率，上怒甚，將加竄殛，以懲躁妄。而沆又宰相呂蒙正之妻族，蒙正所擢用，己亥，制詞責蒙正以援引親暱，竊祿偷安，罷為吏部尚書。
　　初，溫仲舒與蒙正同年登第，情契篤密。仲舒前知汾州，坐私監軍家婢，除籍為民，窮棲京師者屢年，蒙正在中書，極力援引，遂復籍。及驟被任遇【三一】，反攻蒙正，蒙正以之罷相，時論醜之。
　　命左僕射李昉兼中書侍郎，參知政事張齊賢為吏部侍郎，並平章事。
　　翰林學士賈黃中、李沆並為給事中、參知政事。沆初判吏部銓，因侍曲宴，上目送之曰：「李沆風度端凝，真貴人也。」不數月，遂與黃中俱蒙大用。
　　上嘗召見黃中母王氏【三二】，命坐，謂曰：「教子如是，真所謂孟母矣。」作詩賜之，頒賜甚厚。
　　庚子，以右諫議大夫、權御史中丞王化基為御史中丞。化基嘗慕范滂攬轡澄清之志，獻澄清略，言五事。
　　其一復尚書省，曰：「國家立制，動必法天，並建官屬，以尊王室。且尚書省上應天象，對臨紫垣，六卿擬喉舌之官，郎吏應星辰之位【三三】，斯實乾文昭著，政事具明。方今省曹之名，未稱朝廷之盛。夫三司使額【三四】，乃近代權制，判官、推官、勾院、開折、磨勘、憑由、理欠、孔目、勾押前行後行，皆州郡官司吏局之名也。臣今請廢三司，止於尚書省設六尚書分掌其事。廢判官、推官，設郎官分掌二十四司及左右司公事，使人掌一司。廢孔目、勾押前行後行為都事、主事、令史、書令史。廢勾院、開折、磨勘、憑由、理欠等司【三五】，歸比部及左右司。如此，則事益精詳，且盡去其州郡職局鄙俗之名也。六卿如闕本官，即選名品相近、有才望者權，其尚書郎官如闕本官，即於兩省三院選明幹有清望者依資正除。所貴尚書省無駁雜之官。其二十四司公事，若□簡不同，望下本官屬參酌其類，均而行之。」
　　其二謹公舉，曰：「朝廷頻年下詔，以類求人。但聞例得舉官，未見擇其舉主。慾望自今別立名籍，先擇朝官有聲望者，各令保舉所知，其舉到職官員數，仍置簿籍，□舉主名姓錄在籍中。其受舉之官，如經任使，實著廉能，所司舉行賞典，特旌舉主。若所舉官貪贓敗露，舉主並當連坐。臣又思陛下自登寶位，十有餘年，七經掄選，甚得英俊，竊慮久沈下位，或處遠官，望令採訪，及州長吏察廉以聞，次第陞擢，亦同置籍中。」
　　其三懲貪吏，曰：「夫貪吏臨民，其損甚大，或則屈法，或則濫刑，或因公以逼私，或緣事以行虐，使民受弊甚於蠹焉。蠹盛則木空，吏貪則民弊。若乃不求人聽，不以法繩，則夷、齊不能守正廉之規，顏、閔不能持德行之操。蓋中人以降，其性如水，器方則方，器圓則圓，固無定質，悉由拘制也。望令諸路轉運使副【三六】兼採訪之名，令覺察部內州、府、軍、監長吏。候澄清一部，見其實效，到闕日，待以殊常不次之命，置以殿廷侍從之名。所貴顧問知四方之事，抑亦勸外官之求治也。」
　　其四省□官，曰：「昔唐、虞建官惟百，亦克用乂，故曰：『官不必鏑，惟其人。』斯乃率從簡易，去其煩擾也。國家封疆民物，廣逾前世，恢張萬務，分設庶官，方之近朝，實倍常數，意欲豐財厚利，盡入牢籠，其如蠹國耗民，轉加殘弊！臣嘗思二十年前客游江、淮諸郡，其間揚、楚最曰要衝，水陸兩途，咽喉數國，務穰事觽，地廣民□，然止設知州一人在衙區分，其餘通判本州，推官及州官等，並皆分掌鹽酒商稅、倉場庫務【三七】，當時亦聞辦集，兼少刑獄爭訟。臣昨十年前【三八】任揚州職官時，見朝廷添置監臨事務朝官及使臣等【三九】，有逾本州數倍，實恐天下諸州似此□多，慮傷費用，兼長刑名。今以朝官、諸色使臣及縣令、簿、尉等所費，高卑相半，折而計之，一人月費不翅十千，以千人約之，歲計用十餘萬，更倍約之，萬又過倍。此或皆是廉白之吏，止傷於公府之費爾。若或貪婪之吏，布於天下，則兼更取於民間者又數倍焉，祖吉之類是也。如此，則得非蠹國耗民乎？望令逐部轉運使副，與知州同議裁減，及諸縣令、簿、尉等，自前多不置，縣尉以主簿兼之，亦乞令相度廢省。」
　　其五擇遠官，曰：「負罪之人，多非良善，或貪婪殘暴，兇很踰違，若授以遠地親民之官，或秉性不悛，用情自任，事欺遐僻，縱毒傷殘，遠民罹殃，卒莫上訴，甚非撫人懷遠之意也。望自今凡負罪之人不許任四川、廣南為長吏。」書奏，上嘉納其言，即有意大用。
　　辛丑，責宋沆為宜州團練副使。
　　甲辰，以樞密副使張遜知樞密院事，溫仲舒、寇準同知院事。知院之名，自此始。遜、仲舒、準仍並帶副使，自後或以正官或檢校官為之，秩與副使同。
　　初，宋沆與左正言尹黃裳、馮拯，右正言王世則、洪湛共伏閤請立皇太子【四○】，沆既先黜，乙巳，命黃裳知邕州，拯知端州，世則知象州，湛知容州。黃裳、世則、湛皆直史館，並解其職。湛，上元人也。
　　上聞殿中丞郭延澤、右贊善大夫董元亨皆好學，博通典籍，詔宰相召問經史大義，條對稱旨。冬十月丁卯，並命為史館檢討。延澤，廷謂之子也【四一】。（董元亨附延澤傳，未見邑里。）
　　辛巳，翰林學士承旨蘇易簡續翰林志二卷以獻，上嘉之，賜詩二章，紙尾批云：「詩意美卿居清華之地也。」易簡願以所賜詩刻石，昭示無窮。上復為真、草、行三體書書其詩，命待詔吳文賞刻之，因篃賜近臣。又飛白書「玉堂之署」四大字，令中書召易簡付之，牓於廳額，上曰：「此永為翰林中美事。」易簡曰：「自有翰林，未有如今日之榮也。」
　　左諫議大夫韓丕起寒素，以沖澹自處，不奔競於名宦，上甚嘉重之，己丑，命丕守本官、知制誥，為翰林學士。
　　十一月丙申，詔自今內殿起居日，復令常參官兩人次對，閤門受其章。（實錄云：漢乾祐三年，給事中陶榖奏乞停五日轉對，皇朝因之，遂無轉對之事。至是，上勵精求理，務廣言路，始復舊制。按太祖新、舊錄及本紀，建隆三年二月甲午，詔自今每遇內殿起居，百官以次轉對。然則轉對舊制，在太祖時已復，不知錢若水何所據乃雲遂無也。新錄亦若水所修，那得如此差謬。意者太祖雖復舊制，行之未久仍廢，至是乃復舉行，若水考之不詳故耳。建隆三年八月丙戌朔，御崇元殿，文武百官入閣，工部尚書竇儀待制，太常卿邊光範次對，禮畢賜廊食。明年夏四月壬午朔，工部侍郎艾穎待制，給事中馬士元次對。八月庚辰朔，給事中劉載待制，諫議大夫崔頌次對。其後遂不復書。乾德四年夏四月丙申朔，又書御殿入閣賜食如常儀，但不見次對官姓名，疑次對自此卻停，至淳化二年始復，故令若水誤記也。直雲遂無轉對之事，亦誣矣。）
　　庚戌，左諫議大夫、史館修撰楊徽之次對，上言：「方今文士雖多，通經者甚少，願精選五經博士，增其員，各專業以教胄子，此風化之本。」上顧謂宰相曰：「徽之操履無玷，真儒雅之士，出理州郡，非其所長，置之館殿，正得其宜矣。」
　　刑部郎中、知制誥范杲數致書宰相，求入翰林為學士，又嘗出制誥一編示李昉，曰：「先公謂杲才任學士，故以此付杲，不敢失墜。」昉每開釋之。於是獻玉堂記，請備其職，上惡其躁競，終不使居內署，改右諫議大夫，出知濠州。
　　以考功員外郎、知制誥畢士安為翰林學士。初，執政欲用右諫議大夫張洎，因對，言洎文學久次，不在士安下。上曰：「極知洎文學資任不下士安，第德行不及耳。」執政乃退。
　　上以入閤舊圖承五代草創，禮容不備，於是命史館修撰楊徽之等討論故事，別為新圖。十二月丙寅朔，遂行其禮於文德殿。（實錄又云：唐恭宗始於紫宸殿展入閤之禮，而五代以來，諸事草創，禮容多闕。國朝久廢其禮，至是始復舊制。謹按太祖即位之年八月朔，御崇元殿，文武入閤，仗衛如儀，既罷，賜百官廊食。至乾德四年四月朔，猶講其禮，非久廢也。太宗太平興國二年，詔以八月一日入閤，會雨而止。淳化二年十二月一日乃復行之。若水倘指太宗朝，則可耳。）
　　右諫議大夫張洎既與徽之等，同撰定新儀，又獨奏疏曰：
　　竊以今之乾元殿，即唐之含元殿也，在周為外朝，在唐為大朝，冬至、元日，立全仗，朝萬國，在此殿也。今之文德殿，即唐之宣政殿也，在周為中朝，在漢為前殿，在唐為正衙，凡朔望起居及冊拜妃後、皇子、王公、大臣，對四夷君長，試制策舉人，在此殿也。今之崇德殿，即唐之紫宸殿也，在周為內朝，在漢為宣室，在唐為上閤，即隻日常朝之殿也。東晉太極殿有東西閤，唐置紫宸上閤，法此制也。且人君恭已南面，向明而理【四二】，紫微黃屋，至尊至重，故巡幸則有大駕法從之盛，御殿則有暴陳羽衛之嚴，故雖隻日常朝，亦須立仗。前代謂之入閤儀者，蓋隻日御紫宸上閤之時，先於宣政殿前立黃麾金吾仗，俟勘契畢，喚仗即自東、西閤門入，故謂之入閤。今朝廷且以文德正衙權宜為上閤，甚非憲度。況國家丕承正統，宇內洽平，凡百憲章，悉從損益，惟視朝之禮，尚屬因循。竊見長春殿正與文德殿南北相對，伏請改創此殿以為上閤，作隻日立仗視朝之所，其崇德殿、崇政殿，即唐之延英殿是也，為雙日常時聽政之所【四三】，庶乎臨御之式，允睰前經。今輿論乃以入閤儀注為朝廷非常之禮，甚無謂也。
　　臣又案舊史，中書、門下、御史臺為三司，謂侍從供奉之官。今起居日，侍從官先入殿庭，東西立定，俟正班入，一時起居，其侍從官東西列拜，甚失北面朝謁之儀。請準舊儀，侍從官先入，起居畢，分行侍立于丹墀之下，謂之蛾眉班。然後宰相率正班入起居，雅合於禮。
　　臣又聞，古之王者躬勤庶務，其臨朝之疏數，視政事之□簡。唐初五日一朝，景雲初始修貞觀故事。自天寶兵興之後，四方多故，肅宗而下，咸隻日臨朝，雙日不坐。其隻日或遇大寒、盛暑、陰霪、泥濘，亦放百官起居。雙日宰相當奏事，即時特開延英召對，或蠻夷入貢，勳臣歸朝，亦特開紫宸引見。陛下自臨大寶，十有五年，未嘗一日不雞鳴而起，聽天下之政。雖剛健不息，固天德之常，然而游焉息焉，亦聖人之謨訓。倘君父焦勞於上，臣子緘默於下，不能引大體以爭，則忠亮之心有所不至矣。臣慾望陛下依前代舊規，隻日視朝，雙日不坐。其隻日遇大寒、盛暑、陰霪、泥濘，亦放百官起居。其雙日於崇德、崇政兩殿召對宰臣常參官以下，及非時蠻夷入貢、勳臣歸朝，亦特開上閤引見，並請準前代故事處分。」奏入，不報。
　　辛卯，翰林學士承旨蘇易簡於本院會學士韓丕、畢士安，祕書監李至【四四】，史館修撰楊徽之、梁周翰，知制誥柴成務、呂佐之【四五】、錢若水、王旦，直祕閣潘謹修，翰林侍書王著、侍讀呂文仲等，觀御飛白書「玉堂之署」四字並三體書詩石。上聞之，賜上尊酒，太官設盛饌，至等各賦詩以記其事【四六】。宰相李昉、張齊賢，參知政事賈黃中、李沆亦賦詩以貽易簡，易簡悉以奏御。上謂宰相曰：「蘇易簡以卿等詩什來上，斯足以見儒墨之盛，學士之貴也。可別錄一本進入，以其本賜易簡。」
　　先是，左司諫、直史館謝泌奉詔發解國子學舉人，黜落既多，髃聚喧詬，懷甓以伺其出。泌知之，潛由他徑入史館，數宿不敢歸，請對自陳。上問：「何官騶導嚴肅，都人畏避？」有以臺雜對者。癸亥，命泌為虞部員外郎、兼侍御史知雜事。國子學發解舉人，別敕差官主之，蓋自泌始也。
　　是歲，女真首領野里雞等上言，契丹怒其朝貢中國，去海岸四百里立三柵，柵置兵三千【四七】，絕其朝貢之路。於是航海入朝，求發兵與三十首領共平三柵。若得師期，即先赴本國【四八】，願聚兵以俟。上但降詔撫諭，而不為出師。其後遂歸契丹。
　　時定安國王子大元因女真使上表，後亦不復至。上又以渤海不通朝貢，詔女真發兵攻之，凡斬一級，賜絹五疋為賞。
　　注　　釋
　　【一】設使積粟流衍「衍」原作「行」，據宋本、宋撮要本及宋史卷二七六張觀傳改。
　　【二】上深然其言「然」原作「鷳」，據同上書改。
　　【三】體貌大臣「體」原作「禮」，據同上書及編年綱目卷四改。
　　【四】釋循常之務「循」原作「尋」，據同上書改。
　　【五】深詔近臣「臣」，閣本及上引宋史同。宋本、宋撮要本及編年綱目卷四均作「位」。
　　【六】以鄭文寶為陝西轉運使「轉運使」，閣本及東都事略卷一一五本傳、編年綱目卷四同。宋本、宋撮要本及宋史卷二七七本傳則作「轉運副使」。
　　【七】其應若影響「影」字原脫，據宋本、宋撮要本及宋史卷二八一寇準傳補。
　　【八】是月原作「是日」，據各本改。
　　【九】掌樞務「樞」原作「機」，據宋本、宋撮要本及編年錄卷二改。
　　【一○】今天下至廣「今」字原脫，據宋本、宋撮要本、閣本及宋史卷三○六謝泌傳補。
　　【一一】則髃官請見「官」原作「臣」，據宋本、宋撮要本、閣本及編年錄卷二改。
　　【一二】總攬豪傑「攬」原作「覽」，據宋本、宋撮要本及宋史卷三○六謝泌傳改。
　　【一三】並錢三十萬「三十萬」原作「三千萬」，據同上書改。
　　【一四】上復面加賞激「面」字原脫，據宋本、宋撮要本、閣本及治蹟統類卷三太宗聖政補。
　　【一五】壞連隄「壞」原作「壤」，據宋本、宋撮要本、閣本改。
　　【一六】殿前都指揮使戴興叩頭懇請駕回「使」字原脫，據宋本、宋撮要本補。
　　【一七】張郁原作「張都」，據同上書及宋會要儀制二之六、四之三、九之八改。下同。
　　【一八】次日並赴正衙「赴」原作「起」，據各本改。
　　【一九】亦須具狀報臺「須」原作「領」，據宋本、宋撮要本及宋會要儀制四之四改。
　　【二○】亦親聽斷「親」原作視，據宋本、宋撮要本及宋會要儀制九之八改。
　　【二一】貴就便坐「貴」原作「後」，據各本及上引宋會要改。
　　【二二】望自今假日除內職及將校「及」原作「級」，據上引宋會要改。
　　【二三】名曰保吉「保吉」上原衍「趙」字，據宋本、宋撮要本及續通鑑卷一五刪。
　　【二四】趙保忠又薦其親弟繼沖「趙保忠」原作「保吉」，據同上書改補。
　　【二五】王禹偁草繼遷制詞「制」原作「詔」，據宋本、宋撮要本改。
　　【二六】先由審刑院印訖各本同。按長編紀事本末卷一四、編年綱目卷四、宋史卷二八七李昌齡傳均作「先申審刑院印訖」，疑是。
　　【二七】雅與恕親善「雅」字原脫，據宋本、宋撮要本補。
　　【二八】蓋諸子沖幼「諸」原作「儲」，據宋本、宋撮要本、閣本及編年綱目卷四改。
　　【二九】朕亦自揀選「自」原作「是」，據宋本、宋撮要本及上引編年綱目改。
　　【三○】伏閤上書「閤」原作「闕」，據同上書改。
　　【三一】及驟被任遇「及」字原脫，據宋本、宋撮要本補。
　　【三二】上嘗召見黃中母王氏「上」字原脫，據同上書及閣本補。
　　【三三】郎吏應星辰之位「郎吏」原作「郎史」，據閣本及編年綱目卷四、宋史全文卷四上改。
　　【三四】夫三司使額「使」原作「吏」，據宋本、宋撮要本及編年綱目卷四、治蹟統類卷二九、宋史全文卷四上改。
　　【三五】理欠等司「司」原作「同」，據宋史卷二六六王化基傳改。
　　【三六】望令諸路轉運使副「使副」原作「副使」，據宋本、宋撮要本、閣本及同上書改。下同。
　　【三七】並皆分掌鹽酒商稅倉場庫務「酒」原作「鐵」，據宋本、宋撮要本改。
　　【三八】臣昨十年前「昨」原作「於」，據各本改。
　　【三九】見朝廷添置監臨事務朝官及使臣等「及」字原倒在「朝官」上，據宋本、宋撮要本及編年綱目卷四改。
　　【四○】右正言王世則洪湛共伏閤請立皇太子「閤」原作「闕」，據宋本、宋撮要本及續通鑑卷一六改。
　　【四一】延澤廷謂之子也「廷謂」原作「廷偉」，據各本改。按宋史卷二七一郭廷謂傳，延澤為廷謂兄廷諭之子，疑原刊「子」上當有一「從」字。
　　【四二】向明而理「而理」二字原闕，據宋會要儀制一之二二、編年綱目卷四、奏議卷一一九禮樂補。
　　【四三】為雙日常時聽政之所「雙日」原作「隻日」，據宋本、宋撮要本、閣本及宋會要儀制一之二二改。
　　【四四】祕書監李至「祕書監」原作「祕書院」，據宋本、宋撮要本改。
　　【四五】呂佐之閣本同。宋本、宋撮要本均作「呂佑之」。按太宗朝任知制誥者無「呂佐之」，本書卷三四淳化四年九月出起居舍人、知制誥呂祐之。呂祐之，宋史卷二九六有傳。疑「呂佐之」為「呂祐之」之誤。
　　【四六】至等各賦詩以記其事「至」原作「丕」，據宋本、宋撮要本及上文文義改。
　　【四七】柵置兵三千「柵」字原脫，據宋本、宋撮要本、閣本及宋會要蕃夷三之二補。
　　【四八】即先赴本國「赴」原作「付」，據宋本、宋撮要本及上引宋會要改。
