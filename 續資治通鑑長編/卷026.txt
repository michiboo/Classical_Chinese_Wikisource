卷二十六　　起訖時間 起太宗雍熙二年正月盡是年十二月
　　卷　　名 續資治通鑑長編卷二十六
　　帝　　號 宋太宗
　　年　　號 雍熙二年（乙酉，985）
　　全　　文
　　春正月癸亥，翰林學士賈黃中等九人權知貢舉。上謂宰相曰：「夫設科取士之門，最為捷要。然而近年籍滿萬餘人，得無濫進者乎？」己巳，詔：「自今諸科並令量定人數，相參引試，分科隔坐，命官巡察監門，謹視出入。有以文字往復與吏為姦者，寘之於法；私以經義相教者，斥出科場；伍保預知，亦連坐。進士倍加研覆，貢舉人勿以曾經御試，不考而薦。」始令試官親戚別試者凡九十八人。又罷進士試律，復貼經。
　　上覽諸道轉運副使、知州、通判奏章有不聯名者，謂宰相曰：「當官共事，須協心從長。且條陳利害，動輒變改，今不聯名，此必任其獨見，未為允當也。」二月戊寅，下詔戒之。
　　丙戌，上謂宰相曰：「朕覽史書，見晉高祖求援於契丹，遂行父事之禮，仍割地以奉之，使數百萬黎庶陷於契丹。馮道、趙瑩，位居宰輔，皆遣令持禮，屈辱之甚也。敵人貪婪，啗之以利可耳，割地甚非良策。朕每思之，不覺歎惋。」宋琪等奏曰：「晉高祖遣馮道奉使，張筵送之，親舉酒灑涕曰：『達兩君之命，交二國之懽，勞我重臣，之彼窮塞，息民繼好，宜體此懷，勿以為憚也。』及道回，有詩曰：『殿上一杯天子泣，門前雙節國人嗟。』方今亭鄣肅清，生靈安泰，皆由得制禦之道。恢復舊境，亦應有時。」上然之。
　　三月【一】己未，上御崇政殿，覆試禮部貢舉人，得進士須城梁顥等百七十九人，庚申，得諸科三百一十八人，並唱名賜及第。唱名自此始。（此據登科記。）宰相李昉之子宗諤、參知政事呂蒙正之從弟蒙亨、鹽鐵使王明之子扶、度支使許仲宣之子待問，舉進士試皆入等。上曰：「此並勢家，與孤寒競進，縱以藝升，人亦謂朕為有私也！」皆罷之。
　　青州人王從善應五經舉，年始踰冠，自言通誦五經文注，上歷舉本經試之，其誦如流，特賜九經及第，面賜綠袍、銀帶，錢二萬。時左右獻言尚有遺材，壬戌，復試，又得進士上元洪湛等七十六人，癸亥，得諸科三百二人，並賜及第。
　　夏四月丙子，復置明法科。分周易、尚書各為一科，附以論語、孝經、爾雅三小經；毛詩專為一科。明法亦附三小經。進士、九經以下，更不習法書。又以鎖廳，求試者率多繆濫，始令諸道州府，自今擇才學優茂而歷官無過者乃舉之，仍先奏俟報。
　　是日，召宰相，參知政事，樞密，三司使，翰林，樞密直學士，尚書省四品、兩省五品以上，三館學士，宴於後苑，賞花釣魚，張樂賜飲，命髃臣賦詩、習射。自是每歲皆然。賞花釣魚曲宴，始於是也。（此據會要，賞花賦詩，已見雍熙元年三月。）
　　五月庚午，中書門下奏，謫官在外而累經赦宥者，欲令歸闕，責其後效。上不許，謂宰相曰：「朝廷致理，當任賢良，君子小人，宜在明辨。大抵人君宜先自正其身，亦如治家，身不正則家亂矣。故聽讒邪之言，則骨肉至親，坐成離間，豈能致敦□之道歟！大小雖殊，其致一也。今海島瓊、崖遠惡處，甚多竄逐之臣，郊禋以來，豈不在念！然此等務行巇嶮，若小得志，即復結朋植黨，恣其毀譽，如害髃之馬，豈宜輕議哉。」（選舉志言詔從其請，蓋誤也。）
　　六月己卯，詔兩街供奉僧於內殿建道場。上謂宰相曰：「今茲夏麥豐稔。比聞歲熟則民多疾疫，朕恐百姓或有災患，故令設此，未必便能獲佑，且表朕勤禱之意雲。」
　　丙戌，命右諫議大夫劉保勳、兵部郎中楊徽之、屯田郎中孔承恭與判吏部流內銓王祜，同就尚書省以新及第進士、諸科名次先後，鄉里遠近之便注擬。自是為定例。
　　秋七月，上謂宰相曰：「國家以百姓為本，百姓以食為命，故知儲蓄最為急務。昨江南災旱甚，亟遣使振貸【二】，果無流亡盜賊之患【三】，若非積聚，何以救之？」庚申，詔：「諸路轉運使及諸州長吏，專切督察知倉官吏等依時省視倉粟【四】，勿致毀敗。其有計度支用外，設法變易，或出糶借貸與民及轉輸京師，如不省視而致損官粟者，雖去官猶論如律。」
　　鼎州言江水溢害稼。
　　八月庚辰，上謂宰相曰：「朕於獄犴之寄，夙夜焦勞，比分遣使臣按巡諸道，蓋慮或有噃滯耳。因思新及第進士為司理參軍，彼於法律固未精習，宜令諸州長吏視其不勝任者，於判司、簿尉中兩易之。」
　　癸巳，上謂宰相曰：「近代以來，政理隳紊，無如晉、漢兩朝。外則侯伯不法，恣其掊斂，內則權倖用事，貨賂公行。百姓未納王租，先遭率斂。縣中官吏，歲有年常之求，鎮將人員，時為乞索之局，鄉胥里長，更迭往來，嗷嗷蒸民，何所告愬。慾望天道順和，其可得乎！近年以來，頗革此弊，臣僚守法，兆民舒泰，雖未能還淳返樸，亦可謂之小康矣。每念百姓寒耕熱耘，營求衣食，國家若非贍養軍旅，兩稅亦不忍催督，而況非理誅剝乎。」宋琪等對曰：「陛下恤民求理，取鑑晉、漢，實天下幸甚。」（會要十一月有戒官吏乞取錢物，年常節儀酒肉米昏等，詔委轉運使與長吏采訪聞奏，仍附十一月末。）
　　九月，初，涪王廷美既得罪，楚王元佐獨申救之，上不聽。廷美死，元佐遂感心疾，或經時不朝請。（龍川別志言太宗將立元佐為嗣，元佐堅辭，欲立太祖之子，由是遂廢，故當時以為狂。按太祖二子，德昭卒於太平興國四年八月，德芳卒於六年三月，而元佐以七年七月出閣，時太祖之子無在者矣。元佐雖封衛王，蓋未嘗有建儲之議也。九年正月，廷美死，元佐乃發狂，固不緣辭位。別志誤矣。司馬光日記載宋敏求雲，廷美之貶，元佐請其罪，由是失愛。日記蓋得其實也。）屢為殘忍，不守法度，左右微過，必加手刃，僕吏過庭，往往彎弓射之。上誨甚厲，皆不悛。是歲夏秋，疾甚，上深以為憂。是月，疾小愈，上喜，因降德音。
　　庚戌，重陽，召諸王宴射苑中，而元佐以疾新起，不預。至暮，陳王元佑等過之，元佐謂曰：「汝等與至尊宴射，而我不預焉，是為君父所棄也。」遂發憤，中夜，閉媵妾，縱火焚宮。遲明，鞕焰未止。上意火必元佐所為也，令攝赴中書，遣御史按問。置巨校於前，元佐恐懼，具對以實。上遣入內都知王仁睿謂曰：「汝為親王，富貴極矣，何兇悖如是！國家典憲，我不敢私，父子之情，於此絕矣。」元佐無以對。陳王元佑已下洎宰相、近臣，號泣營救，上涕泗謂曰：「朕每讀書，見前代帝王子孫不率教者，未嘗不扼腕憤恨。豈知我家亦有此事！朕為宗社計，斷不舍之。」遂下制廢為庶人，送均州安置。顧謂宰相曰：「比者內外安寧，方思自適，而元佐縱火，實撓朕懷。」宋琪等曰：「堯、舜有丹朱、商均，此不足以累聖德。元佐苟無心疾，當不至是，惟陛下開釋。」丁巳，琪等帥百官伏閤拜表，乞留元佐京師，詔不許，表三上，乃許之。元佐行至黃山，召還，寘於南宮，使者監護，不通外事。楚王府諮議趙齊王遹、翊善戴玄以輔導無狀，皆請罪，上曰：「朕教訓猶不從，豈汝等所能贊導耶！」並釋不問。（寇準通判鄆州，得召見，太宗謂曰：「知卿有深謀遠慮，試與朕決一事，令中外不驚動，此事已與大臣議之矣。」準請其事，太宗曰：「東宮所為不法，他日必為桀、紂之行。欲廢之，則東宮亦自有兵甲，恐因而招亂。」準曰：「請某月日令東宮至某處攝行禮，其左右侍衛皆令從之。陛下搜其宮中，果有不法之事，俟還而示之，隔左右勿令入而廢之，一黃門力耳。」太宗以為然。及東宮出，因搜其宮中，得淫刑之器，有剜眼、挑筋、摘舌等物，還而示之，東宮服罪，遂廢之，選立章聖為太子。自是太宗眷準益厚。此張唐英所著仁宗政要寇準傳所載也，傳聞謬誤一至於此，蓋因廢元佐事耳。淳化三年十月，罷恭孝太子元僖冊禮，則緣惑嬖妾張氏，初無淫刑事也。唐英書世多有之，謬誤不獨此，不可不辨。）
　　虞部郎中、知制誥鄭人韓丕有文行【五】，朝廷稱為長者。然誥命應用，傷於稽緩。一夕，須詔書甚急【六】，丕停筆既久，問索舊草，吏以本典扃戶出宿，不可搜檢。丕乃破鎖取，改易而進。宰相宋琪性褊急，常加督責，或申以諧謔，丕不能平。中書舍人王祜以前輩負氣，多凌辱面折之。乃表求外任，閏九月甲戌，丕罷知虢州。
　　上覽邕管雜記，歎其風俗乖異。乙未，詔嶺南諸州民嫁娶、喪葬、衣服制度，委所在長吏漸加誡厲，俾遵條例；其殺人祭鬼，病不求醫，僧置妻孥等事，深宜化導，使之悛革。無或峻法，以致煩擾。
　　己亥，坊州獻一角獸，上召近臣觀之，咸奏曰：「按瑞應圖，牡曰麒，牝曰麟。昔嵐州進，麟也。此乃麒也【七】。請宣示中外。」上不許，但令豢於苑中，遂其飲齕之性，且謂宰相曰：「時和年豐，兆民安泰，斯為上瑞。鳥獸草木，夫何足雲。」
　　冬十月辛丑朔，上錄京城諸司繫囚，多所原減，決事遂至日旰。近臣或諫以勞苦過甚，上曰：「不然，儻惠及無告，使獄訟平允，不致枉撓，朕意深以為適，何勞之有！」因謂宰相曰：「中外臣僚，若皆留心政務，天下安有不治者。古人宰一邑，守一郡，使飛蝗避境，猛虎渡江。況人君能惠養黎庶，申理冤滯，豈不感召和氣乎！朕每自勤不怠，此志必無改易。或雲百司細故【八】，帝王不當親決，朕意則異乎此。若以尊極自居，則下情不得上達矣。」
　　十一月辛卯，詔自今京官、幕職、州縣官，有丁父母憂者，並放離任，常參官奏聞待報。然其後亦頗有特追出者。
　　十二月，上謂李昉等曰：「中書、樞密，朝廷政事所出，治亂根本繫焉。且天下廣大，卿等與朕共理，當各竭公忠，以副任用。人誰無姻故之情，苟才不足稱，不若遺之財帛耳。朕亦有舊人，若果無取，未嘗假以名器也。卿等其戒之。」
　　開寶中，賊攻繡州，知州饒陽王恕死焉。恕子濟，時從行，賊將並害之。濟擁屍號慟，謂賊曰：「吾父已死，吾安用活為！但恨力不足殺汝，以報父絢耳。」賊感其言，舍之。濟遂拾父骨，匿山谷間。既而官軍大集，濟脫身謁其帥朱乙，陳討賊之計。乙嘉其誠，遺以束帛，奏假驛置而歸。先是濟母終於岳陽，權殯佛舍，並護二喪還饒陽。州將以聞，太祖召見，為其尚少，且俾就學。
　　於是，上書自陳死事之孤，得試學士院，補龍溪主簿。時調福建輸鶴翎為箭羽，鶴非常有物，官督責尤急，至一翎直數百錢者，民甚苦之。濟以便宜諭民取鵝翎代輸，驛奏其事。因詔旁郡悉如濟所陳。
　　注　　釋
　　【一】三月己未「三月」二字原闕，據太宗實錄卷三二、宋史卷五太宗紀補。
　　【二】亟遣使振貸「亟」原作「凶」，據宋本及太宗實錄卷三二改。
　　【三】果無流亡盜賊之患「無」原作「有」，據宋本、宋撮要本、閣本及太宗實錄卷三二改。
　　【四】專切督察知倉官吏等依時省視倉粟「知」原作「如」，據宋本、宋撮要本及宋史全文卷三改。
　　【五】虞部郎中知制誥鄭人韓丕有文行此句上原有「九月」二字，與上編為重出。按下文至「乃表求外任」句，乃追□韓丕失職緣由，隨出「閏九月甲戌，丕罷知虢州」。本編記載並見太宗實錄卷三二，原繫於雍熙二年閏九月。今據刪此句上「九月」二字。
　　【六】須詔書甚急「須」原作「頒」，據宋本、宋撮要本改。
　　【七】此乃麒也「此」原作「是」，據宋本、宋撮要本、閣本改。
　　【八】或雲百司細故「百」原作「有」，據宋本、宋撮要本改。
