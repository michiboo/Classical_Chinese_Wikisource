卷二十八
　　起訖時間 起太宗雍熙四年正月盡是年十二月
　　卷　　名 續資治通鑑長編卷二十八
　　帝　　號 宋太宗
　　年　　號 雍熙四年（丁亥，987）
　　全　　文
　　春正月，初，曹彬及劉廷讓等相繼敗覆，軍亡死者，前後數萬人。緣邊創痍之卒，不滿萬計，皆無復淢志。河朔震恐，悉料鄉民為兵以守城，皆白徒，未嘗習戰陣，但堅壁自固，不敢禦敵。敵勢益振，長驅入深、祁，陷易州，殺官吏，鹵士民。所過郡邑，攻不能下者，則俘取村墅子女，縱火大掠，輦金帛而去。魏、博之北，咸被其禍。上深哀痛焉。
　　丙戌，降德音。
　　三司言廣南諸州有積鹽二百三十餘萬碩，約可支三十年，歲復增十萬碩，頗勞人而無所用，乞權罷煮鹽。戊子，詔從其請。（據本志是年廢潮州鬆口等四場。）
　　二月丁未，詔以故靜安軍為深州治所，避敵禍也。深治陸澤，於是省陸澤入下博，因改下博曰靜安。（本紀於去年十二月王師敗於君子館後，書廢深州，此月丁未，乃書復置深州。案實錄所載詔文，但徙治耳，未嘗有所廢置也。地理志亦不雲深州經廢而復置，本紀誤矣。按雍熙二年廢靜安軍，靜安軍故深州下博縣也，軍廢，則下博還屬深州，於是自陸澤徙治下博，而下博嘗置軍曰靜安，故詔書以靜安軍為名，而不雲下博縣。既而下博縣亦改名靜安，然廢靜安軍，實錄獨不書，故載此詔，但云以靜安軍為深州治所，其實靜安軍已前廢矣。今特詳著之。）
　　右補闕、知制誥范杲家貧，負人息錢數百萬。母兄晞，嘗為興元少尹，棄官居京兆。能殖貨，家累鉅萬，性尤吝嗇，未嘗分故舊親戚。人有從長安至者，紿杲曰：「少尹不復靳財物，揮金無算矣。」杲聞之，喜，因請出守給養兄。上可其奏。壬子，授工部郎中、知京兆府。知制誥出領外藩，自杲始。杲既至，晞吝嗇如故，屢以不法事干公府。杲大悔恨，性簄俊放誕，喜談諧，而治民御下非其所長。時有叛卒劉渥者，聚觽攻劫屬縣，關右騷然。杲每見吏卒趨走，即驚悸，以為渥至，幾成狂惑病。乃移知壽州，復上言家世史官，願得秉直筆成國朝大典，因召為史館修撰。
　　三月庚辰，詔：「天下知州、通判，先給御前印紙，令書課績。自今並條其事跡，凡決大獄幾何，凡政有不便於時，改而更張，人獲其利者幾何，及公事不治曾經殿罰，皆具書其狀，令同僚共署，無得隱漏。罷官日，上中書考較。」
　　丙戌，上御便殿，對絳州團練副使李度，面賜五品服，仍賜錢十萬。度嘗知歙州，坐事左遷，十年不調。有中黃門得度歙州所著詩石本，傳入禁中，上見之，因問宰相曰：「度今安在？」即召赴闕，尋授虞部員外郎。度進賀雨詩，上特與繼和，令宰相召度至中書宣示之。度，洛陽人也。
　　夏四月癸巳朔，以客省使張平為鹽鐵使。平，臨胊人。初以右班殿直監市木秦、隴，平悉究利病，更立新制，建都木務，計水陸之費，以春秋二時聯巨筏自渭達河，歷砥柱以集於京師，期歲之間，良材山積。上嘉其功，遷供奉官，監陽平都木務兼造船場。舊官造舟既成，一艘調三戶守之，以河流湍悍，備其漂失，歲役民數千家。平遂穿池引水，繫舟其中，不復調民。有賊首楊拔萃者，往來關輔間，為寇積年，朝廷遣內侍督數州兵討之，不克，平遣人說之，遂來降。改崇儀副使，領務如故。凡九歲，計省官錢八十萬緡。及任鹽鐵使，才數月，陝西轉運使李安發其舊為姦利事，平聞之，憂恚成疾而卒。上猶為輟視朝一日，贈右千牛衛上將軍，官給葬事。（建都木務，不得其時，因任鹽鐵使，遂並書之。）
　　己亥，始並水陸路發運為一司，以右神武將軍王繼昇、刑部員外郎直史館董儼同掌之。
　　先是，上以契丹頻歲入寇，將大發兵討之，遣使往河南北諸州，募丁壯為義軍。京東轉運使、主客郎中李惟清【一】曰：「若是，天下不耕矣。」三上疏爭之。宰相李昉等相率上奏曰：「近者分遣使傳出外料兵，自河東河南四十餘郡，凡八丁取一，以充戎行。蓋國家以備獯戎，事非獲已，臣等頗聞輿議，皆言河南百姓不同被邊之民，世習農桑，罔知戰鬥，遽茲括集，皆匪願為，或慮人情動搖，因而逃避，相聚為盜，更須剪除。如此，則河北閭閻既困於戎馬，河南生聚復擾於萑蒲，矧當土膏之興，更妨農作之務。陛下若以明詔既出，難即追回，望嚴敕續遣使臣等，所至之處，若人情不安，難於點集，未即行法，密奏取裁。」
　　於是開封尹陳王元僖又上疏曰：「竊矩仲春以來，分遣使臣於諸州點集鄉兵，其數甚觽。春氣方盛，農事正勤，況屬久安，豈可遽擾！且所取義卒，乃是丁夫。畎畝之氓，本難拘率，行伍之內，豈易指呼。雖教習之有方，終驅使之無效。若鳩集益廣，即經費倍多。以此思之，止為勞弊。今寇戎出塞，邊境已寧。至於防秋，須預經畫，望於將相之內，選材謀之人，付之兵權，委以閫政，精擇銳旅，分戍邊城，優□其妻孥，激發其勇力。至於保障城寨，州郡官寮，遴揀當人，責成倚辦。此外深溝高壘，炳燧鳴刀，來則禦之，去則勿逐。有備無患，古之道也，所集鄉兵，雖觽何用。況又河南久為內地，人戶非能便習武藝，不可盡寘戎行。河北累經戎馬，頗有嫻習馳射，或可選置軍中。望且於河朔緣邊諸州點集，止令本處守捍城池，河南諸州一切停罷。」上納其言。（陳王元僖不知的是何時上章，其言及防秋，則決非三月矣。又雲寇戎出塞，邊境已寧，疑敵畏炎暑，故引去，上因有中外無事之語。按崔翰、潘美皆以四月末五月初相繼入朝，至六月末乃同歸屯所，美等所以能離屯所入朝，必在敵去後，若敵未去，美等必不能離屯所，上亦不得雲中外無事。今因疑雜見此章於四月末【二】，更詳考之。）
　　詔詢文武禦戎之策，殿中侍御史趙孚奏議曰：
　　臣愚以為不用干戈，不勞飛輓，為萬世之利者，敢獻其說，惟明王擇之。古者兵交，使在其間，飛矢在上，走驛在下。蓋禮道信義，自有典常，不可廢闕也。昔苗民逆命，益贊於禹，帝乃誕敷文德，舞干羽於兩階，七旬，有苗格。又宣尼曰：「有能一日克己復禮，天下歸仁。」只如並門一方，歷代難取，聖襟英斷，一舉成功。當其逆城危如累卵，生聚窮而入懷，陛下猶遣通事舍人薛文寶入城宣諭，果得一方歸命，百姓歡心。邇者北敵未賓，全燕猶梗，再興軍旅，將復土疆。雖聞老師費財【三】，未矩休牛歸馬。臣竊料敵人暴露於原野，豈是願為，虎貔屯戍於邊陲，故非獲已。慾望朝廷精選使命，通達國信，遠則周古公讓地於西戎，祈八百載之基業，近則唐高祖降禮於突厥，啟三百年之宗社。聖人以百姓之心為心，君子見機而作，不俟終日。所宜詔侍從文章之士，草國家禮命之書，述邊鄙之堤封，及恢復之事理。諭以禍福，曉以恩威。議定華戎之疆，永息征戰之事。立誓明著，結好歡和。彼以羊馬皮毳致誠，此以金帛犀象為報，有無相易，彼此從宜。養民事天，濟時利物，莫過於此。臣又料敵人去危就安之情，厭勞就逸之意，畏死貪生之性，好利懼害之心，亦與華人不殊也。若曉諭周悉，明約敦固，得其利而遠其害，去其勞而獲其逸，則無不率服，矢來王之誠。道豈遠乎哉，在聖人行之而已。故易曰：「知進退存亡而不失其正者，其惟聖人乎。」
　　若異議者曰：「一時王師小衄，蕃兵正驕，使議通和，事涉畏懦，須是別施廟算，申命虎臣，總萬旅以濯征，俾六騾之宵遁，方可□使介之命，降咫尺之書。」此皆近樊噲之空言，匪婁公之實效。曷若內修戰備，外許歡盟，各有攸資，兩無相倽。其有聘書之楷式，使品之高卑，信誓之事機，禮幣之豐約，即繫聖心裁擇，非微臣所知。臣實何人，敢有輕議，但念粗習儒道之教，稍知損益之方。兵者兇器，戰者危事，勝而勿喜，是惡佳兵，師克在和，貴乎協力。
　　若異議者又曰：「黠敵之性，荒忽靡常，貪而無厭，狡而多詐，終難德服，必須力制。」如此說者，蓋不知聖人勝殘去殺之道，悅近來遠之心。以欲從人，用仁福物，自可感天地，動鬼神，況吾同類，何難以德化。其說須用兵力制者，請詢以華戎步騎之利害，地形險阻之機宜，出奇百勝之謀，幾事可行？設險萬全之策，何時可就？並令區別，各盡其言。固亦無出神機，盡在睿略，然須更命詩書之上將，勇智之能臣，使定議其最長者而用之。若天兵乘勝薄伐，至要害之方，可安亭障控扼之地，則戢兵禁暴，保大定功之德成焉。此時猶須行禮命之書，通和之事，自然馴致率服，永無戰爭，復三皇道德之風，廣一統太平之業。」上嘉之。（孚奏議不知的是何時。本傳雲雍熙中，詢禦戎之策，孚因奏之。然實錄、本紀亦無詢策詔書，且附見此，俟詳考之。）
　　五月乙丑，以侍御史鄭宣、司門員外郎劉墀、戶部員外郎趙載並為如京使，殿中侍御史柳開為崇儀使，左拾遺劉慶為西京作坊使。初，開以殿中侍御史知貝州，坐與監軍忿爭，貶上蔡令。及自涿州還，詣闕上書，願效死北邊。上憐之，復授以故官。開又上書言：「臣受非常之恩，未有微報，年才四十，膽力方壯。今匈奴未滅，願陛下賜臣步騎數千，任以河朔用兵之地，必能出生入死，為陛下復取幽薊，雖身沒戰場無恨。」於是，上亦欲並用文武，勘定寇亂，乃詔文臣中有武略知兵者許換秩，故開與宣等俱被此命。（實錄及開本傳皆云：先是五代戰爭，方鎮、刺史皆用武臣，率不曉政事，人受其禍，上欲兼用文士，漸復舊制，故先擢鄭宣等為內職。此事恐非當時本意，蓋以文臣治州郡自太祖始矣，及今而復圖之，不亦晚乎！按張景所為開行狀云：詔舉文臣中有武略知兵者，開奉詔，改崇儀使。然則開等換秩，自以時方治兵講武，急於將帥耳，非為武臣不曉政事，人受其禍也。實錄既收此詔，而開及劉慶姓名又不與鄭宣等俱見，疑脫誤。今輒用張景行狀及會要刪修。會要亦稱慶等或負勇敢之氣，能幹戎事，故換秩，決知實錄所稱，非當時本意明矣。）
　　初，秦州長道縣酒場官李益，家饒於財，僮僕常數百，關通朝貴，持吏短長，郡守以下皆畏之。民負益息錢者數百家，官為徵督，急於租調，獨觀察推官馮伉不為屈。伉一日騎出，益遣奴捽下，毀辱之。伉兩上章論其事，皆為邸吏所匿，不得通，後因市馬譯者附表以訴。上大怒，詔捕之。詔未至，權貴已先報益，使亡去。上愈怒，命物色捕益愈急，數月，得於河內富人郝氏家，械送御史臺，鞫之，益具伏。丁丑，斬益，籍其家。益子士衡先舉進士，任光祿寺丞，詔除其籍，終身不齒。州民聞益死，皆醵錢飲酒以相慶。
　　庚辰，改日騎曰捧日。
　　先是，并州都部署潘美、定州都部署田重進皆承詔入朝。庚寅，出御製平戎萬全陣圖，召美、重進及崔翰等，親授以進退攻擊之略，並書將有五才十過之說賜之。
　　秋七月，詔即內客省使廳事置三班院，以崇儀副使蔚進知院事。（太平興國六年，初有點檢三班公事之名，今始正名曰三班院耳。諸書或雲太平興國中已置三班院者皆誤。職官志又雲咸平三年始置三班院，真宗實錄亦於三年六月乃書名三班曰三班院，今不取。）
　　八月乙未【四】，令諸路轉運使及州郡長吏自今並不得擅舉人充部內官，其有闕員即時具奏。前所論薦，多涉親黨，故窒其倖門也。
　　外州吏逋在京諸倉官米二十六萬七千石，上疑倉吏燍量為姦所致。庚子，詔並除之。
　　己酉，水部員外郎、諸王府侍講邢昺獻分門禮選二十卷。上采其奏，得文王世子篇觀之，甚悅，因問入內西頭供奉官衛紹欽曰：「昺為諸王講說，曾及此乎？」紹欽曰：「諸王常時訪昺經義，昺每至發明君臣父子之道，必重復陳之。」上益喜，賜昺器幣。
　　九月，起居舍人田錫獻乾明節祝壽詩。上覽之，謂宰相曰：「錫有文行，敢言事，甚可賞也。」因和以賜之。丙子，錫又上書請東封泰山。丁丑，命錫守本官、知制誥。錫好直言，上或時不能堪，錫從容奏曰：「陛下日往月來，養成聖性。」上悅，益重焉。（按錫所稱陛下日往月來，養成聖性之語，乃見於睦州所上疏中，而石介聖政錄、司馬光記聞則雲錫從容面奏，或錫後更引此語以諫太宗乎？今兩存之。）
　　庚辰，以國子博士范正辭為江南轉運副使。
　　先是，有言饒州多滯訟，選正辭知州事，至則宿繫皆決遣之，胥吏坐淹獄停職者六十三人。會詔令料州兵送京師，有王興者懷土憚行，以刃故傷其足，正辭斬之。興妻詣登聞上訴，召正辭廷辨其事。正辭曰：「東南諸州，饒實繁盛，人心易動。興敢扇搖，苟失控御，則臣無待罪之地矣。」上壯其果斷，故擢用之。又遷膳部員外郎，賜錢五十萬。
　　饒州民甘紹者，積財鉅萬，為髃盜所掠。州捕繫十四人，獄具，將死。正辭行部，引問之，囚皆泣下。正辭察其非實，命徙他所詢鞫。既而民有告髃盜所在者，正辭潛召監軍王願。未至，盜覺，遁去。正辭即單騎出郭三十里追及之。賊控弦持書來逼，正辭大呼，以鞭擊之，中賊雙目，仆之，賊自刃不死。餘賊渡江散走，追之不獲。其被傷者有餘息，傍得所棄贓，正辭即載歸，令醫傅藥，創既愈，究其姦狀，伏法，而前十四人皆得釋。正辭，齊州人也。
　　辛巳，詔以來年正月有事於東郊，親耕耤田，命翰林學士宋白、賈黃中、蘇易簡同詳定儀注，置五使，如郊祀之制。
　　中書舍人王祜以疾家居，告滿百日，上謂宰相曰：「此人文章外，復有清節，不中理事斷不為也，當優銟之。」冬十月庚寅朔，拜兵部侍郎。宰相以舊制舍人止遷後行【五】，上特命焉。先是，史館承詔集神醫普救方，中使王文壽監督，氣燄甚盛，館中學士日夕往謁，祜獨不往，時論稱之。
　　翰林學士賈黃中等上神醫普救方一千卷，詔頒行之，賜黃中等器幣有差。
　　詔諸路知州、通判並監當物務京朝官、使臣，無得出城迎送轉運使，從河北轉運使劉蟠請也。
　　雍熙初【六】，貢舉人集闕下者殆踰萬計，禮部考合格奏名尚不減千人。上自旦及夕，臨軒閱試，累日方畢。宰相屢請以春官之職歸於有司。十二月庚寅朔，乃詔：「自今歲命春官知貢舉，如唐室故事。應已得解者，明年春集闕下，未得解者許至秋取解。」知貢舉宋白等請：「已得解在千里內者，委本處重加考試乃發遣【七】，千里外者就兩京【八】。仍乞戒勵試官，務令精覈。」從之。
　　山南東道節度使趙普來朝，召升殿慰撫。普見上感咽，上亦為之動容。
　　開封尹陳王元僖因上疏曰：「臣伏見唐太宗有魏玄成、房玄齡、杜如晦，明皇有姚崇、宋璟，魏知古，皆任以輔弼，委之心膂，財成帝道，康濟九區，宗社延洪，史策昭煥，良由登用得人也。今陛下君臨萬宇，焦勞庶政，宵衣旰食，以民為心，歷選前王【九】，誠無所貶，而輔相之重，未偕曩賢，況為邦本於任人，任人在乎公共，公共之道莫先於賞罰，斯政之柄也【一○】。苟賞罰匪當，即淑慝莫分，朝廷紀綱，漸致隳紊。必須公正之人，典掌衡軸，直躬敢言，以辨其得失，然後彝倫式序，庶務康濟。普開國舊老，得參帷幄，厚重有謀，忠誠言事，不苟求恩顧以全祿位，不私徇人情以邀名望，此真聖朝之良臣也。竊聞憸巧之輩，朋黨比周，觽口嗷嗷，惡直醜正，恨不斥逐遐徼以快其心。何者？蓋慮陛下之再用也。然公讜之人，咸願陛下復委之以政事，啟沃君心，羽翼聖化，國有大事使謀之，朝有宏綱使舉之，四目未察使明之，四聰未至使達之。官人以材則無竊祿，致君以道則無苟容，賢愚洞分，玉石殊致，當使結朋黨以馳騖聲勢者氣索，縱巧佞以援引儕類者道消，沈冥廢滯得以進，名儒懿行得以顯，大政何患乎不舉，生民何患乎不康？匪踰期月之間，可臻清淨之治。臣智慮庸淺，發言魯直，伏望旁采髃議，俯察物情，苟用不失人，實邦國大幸。」上覽疏，嘉納之。（普附傳雲上親耕耤田，普上疏引姚崇十事以諫，因求入朝。按十事乃普引以諫伐幽州，與耤田不相關，附傳誤矣。蓋未嘗見普手疏，故妄載於耤田，正傳亦已改之。）
　　是月，雄、霸等州皆相告以敵將犯邊，急設備。寧邊軍數日間連受八十餘牒，知軍柳開獨不信，貽書郭守文陳五事，言敵必不至，既而果諜者之妄。時上亦將議親征，河北東路轉運副使王嗣宗上疏言敵必不至之狀，上乃止。（嗣宗上疏諫親征不知何時，因柳開與郭守文書言敵必不至，附見此月末。開與守文書乃此月十五日，今不著其日，緣邊相警戒，則親征之議，恐或由此而發也。）
　　有白萬德者，真定人，為契丹貴將，統緣邊兵七百餘帳，寧邊有豪傑，即萬德姻族，往往出境外見之。柳開因使說萬德為內應，挈幽州納王師，許以裂地封侯之賞，萬德許諾，來請師期。使未及還，會詔徙開知全州，事遂寢。
　　全之西溪洞粟氏，聚族五百餘人，常抄掠民口糧畜。朝命設峽口、香鞕【一一】、羊狀等七寨禦之，不能制。開始至，為作衣帶巾帽，選牙吏勇辨者得三輩，使入諭之曰：「爾能歸我，即有厚賞，給田為屋處之【一二】。不然，發兵深入，滅爾類矣。」粟氏懼，留二吏為質【一三】，率其酋四人與一吏俱來。開厚其犒賜，吏民爭以鼓吹飲之。居數日，遣還，與為期，並族而出，不月餘，悉攜老幼至。開即賜其居業，作時鑑一篇，刻石戒之。遣其酋入朝，授本州上佐。詔賜開錢三十萬。（白萬德事本傳不載，真宗實錄有之，蓋出張景所作行狀，詞太夸，實錄稍刪之，今從實錄。）
　　國子司業孔維上書，請禁原蠶以利國馬，直史館樂史駮奏曰：「管子云：『倉廩實知禮節，衣食足知榮辱。』是以古先哲王厚農桑之業，以為衣食之原耳。一夫不耕，天下有受其飢者，一婦不蠶，天下有受其寒者。故天子親耕，后妃親蠶，屈身以化下者，邦國之重務也。吳都賦曰：『國賦再熟之稻，鄉貢八蠶之絲。』則蠶之有原，其來舊矣。今維請禁原蠶，以利國馬，徒引前經物類同氣之文，不究時事確實之理。夫所市國馬，來自外方，涉遠馳驅，虧其秣飼，失於善視，遂至玄黃，致斃之由，鮮不階此。今乃禁其蠶事，甚無謂也。唐朝畜馬，具存監牧之制，詳觀本書，亦無禁蠶之文。況近降明詔，來年春有事於耤田。是則勸農之典方行，而禁蠶之制又下。事相違戾，恐非所宜。臣嘗歷職州縣，粗知利病。編民之內，貧寠者多。春蠶所成，正充賦調之備，晚蠶薄利，始及卒歲之資。今若禁其後圖，必有因緣為弊，滋彰撓亂，民豈遑寧！渙汗絲綸，所宜重慎。」上覽之，遂寢原蠶之禁。維復抗疏論辨，且言：「臣少親耕桑之務，長歷州縣之職，物之利害，盡知之矣。蚩蚩之氓，知其利而不知其害，故有早蠶之後，重養晚蠶。且晚蠶之繭，出絲甚少，再采之葉，來歲不茂，豈止傷及於馬，而桑亦損矣。」上雖不用維言，嘉其援引經據，以章付史館。
　　注　　釋
　　【一】李惟清原作「李維清」，據編年綱目卷四、隆平集卷一○、東都事略卷三七本傳及本書卷二九三月甲子編改。
　　【二】今因疑雜見此章於四月末「因疑雜見」，宋撮要本、閣本同；宋本則作「因是附見。」
　　【三】雖聞老師費財「雖」原作「惟」，據宋本、宋撮要本、閣本改。
　　【四】八月乙未「八月」原作「二月」，據各本及太宗實錄卷四一改。
　　【五】宰相以舊制舍人止遷後行「後行」原作「侍從」，據宋本、閣本、活字本改。
　　【六】雍熙初句上原有「十一月」三字，蓋誤羼，今據閣本刪。
　　【七】委本處重加考試乃發遣「發遣」，各本同。按太宗實錄卷四二、宋會要選舉一四之一五均作「發解」。
　　【八】千里外者就兩京「兩京」原作「西京」，據同上書改。按此句實錄作：「千里外者兩京發解」，文義與本編同；會要則作：「在千里外及兩京發解者，仍乞誡勵試官，務令精覈。」文義與本編及實錄有別。
　　【九】歷選前王宋本、閣本同。宋撮要本作「媲美前王」，宋史卷二五六趙普傳作「歷考前王」。
　　【一○】斯政之柄也「斯」字原脫，據宋本、宋撮要本補。
　　【一一】香鞕原作「查鞕」，據隆平集卷一八柳開傳、武經總要卷二○全州條改。
　　【一二】給田為屋處之「屋」原作「室」，據宋本、宋撮要本、閣本及宋史卷四四○柳開傳改。
　　【一三】留二吏為質「二吏」原作「三吏」。按上下文義，此處當作「二吏」。今據治蹟統類卷三太宗繼制契丹類及上引宋史改。
