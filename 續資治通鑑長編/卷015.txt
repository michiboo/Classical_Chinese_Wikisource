卷十五
　　起訖時間 起太祖開寶七年正月盡是年十二月 
　　卷　　名 續資治通鑑長編卷十五 
　　帝　　號 宋太祖 
　　年　　號 開寶七年（甲戌，974） 
　　全　　文
　　春正月庚申，占城國遣使來貢方物。
　　甲戌，遣使發廩賑揚、楚等州饑民。
　　戊寅，幸玄化門，賜治城壕卒衣履。遂幸新水磑，還宴射苑中。
　　燕國長公主之喪，上哀慟，謂左右曰：「明年誕節，當罷會禁樂。」己卯，中書門下上言：「王者禮絕正更，雖陛下友愛之厚，然髃臣上壽，無以為禮，望許教坊作樂。」上不得已，從之。
　　二月庚辰朔，日有食之。
　　上初臨御，欲周知外事，令軍校史珪博訪。珪廉得數事，白於上，案驗皆實，由是信之，累遷馬軍都軍頭，領毅州刺史，漸肆威福。
　　時德州刺史郭貴權知邢州，（貴權知邢州在六年六月。）國子監丞梁夢昇知德州。貴之族人、親吏，在德州頗為姦利，夢昇以法繩之。貴素與珪善，遣親信至都，以其事告珪，圖去夢昇。珪悉記於紙，將伺便言之。甲申，上從容言：「邇來中外所任，皆得其人。」珪遽曰：「今之文臣，亦不必皆善。」乃探懷中所記以進，曰：「祗如梁夢昇權知德州，欺蔑刺史郭貴，幾至於死。」上曰：「此必刺史所為不法，夢昇真清強吏也。」取所記紙，召一黃門令齎付中書，曰：「即以夢昇為贊善大夫。」既行，又召還，曰：「與左贊善大夫，仍知德州。」珪乃不敢言。（梁夢昇，未見。）
　　有周廣者，亦好言外事，由內外馬步軍副都統、潘州團練使【一】遷右領衛大將軍，嘗白上曰：「朝廷每遣使吳越，錢俶南面坐，旁設使者位。俶雖貴極人臣，然尊無二上，而奉使者不能正其名，此大辱國。」上曰：「汝頗能折之否？」廣請行。俶生辰，即遣廣為使，俶猶襲故態，廣曰：「比肩事主，不敢就席。」俶乃移床西向，為賓主禮。廣復命，氣驕甚，將希寵賞。上曰：「汝蓋倚朝廷威勢，不然則俶何有於汝哉。」廣大臱。（此事不知的是何時。談苑稱：廣時作都頭。按六年九月壬申，廣始自都頭遷環衛，今因史珪事附見。）
　　壬辰，慶州言刺史姚內斌卒，遣中使護喪歸葬洛陽。內斌在慶州踰十年，邊人畏伏，目為「姚大蟲」，言其虓勇如虎也。
　　癸巳，以榷易使（案宋史職官志有榷場使，此作榷易使，易字疑誤。）田仁朗權知慶州。時西戎乘隙擾邊，仁朗既至，部麾下擊之，短兵相接，前鋒稍卻，仁朗斬指麾使二人於纛下，軍中震恐，爭乞命，遂大破之，西戎酋長相率請和，仁朗殺牛置酒，與飲，且立誓，邊境寧肅，璽書褒美。
　　先是，知博州呂鵠、知蘄州秦亶皆坐盜鹽麴額外錢，決杖除名。庚子，令諸州知州、通判、判官、兵馬都監、縣令所掌鹽麴及市征、地課等，並親臨之，月具籍供三司，秩滿校其殿最，欺隱者當置於法，募告者賞錢三十萬【二】。
　　癸卯，分命近臣於京城祠廟禱雨。
　　詔學究舉人所習詩、書並易為一科，及第選□與三禮、三傳同例。
　　乙巳，太子中舍胡德沖棄市，坐通判延州隱沒官錢一百八十萬，為錄事參軍段從革所發故也。從革尋改左贊善大夫、權知海州。（從革，未見。）
　　三月，詔權停貢舉。
　　乙丑，三佛齊國遣使來貢方物。
　　夏四月丙戌，追贈昭憲皇太后曾祖蘊太保、祖琬太傅、父爽太師，妣皆封衛、燕、齊國太夫人【三】。
　　癸卯，殿中侍御史劉光輔坐知楚州日受賂，除籍為民。
　　丙午，命左補闕南皮賈黃中檢視廣南民田。黃中廉直平恕，遠人便之。還，奏利害數十事，皆稱旨。
　　李從善之入貢也，度支判官、殿中侍御史李瑩實為接伴，瑩私受從善之賂，人或告之。五月戊申朔，瑩坐責為右贊善大夫，分其賂賜鹽鐵判官劉兼、戶部判官辛仲甫各十萬錢。（兼，未見。）
　　甲寅，以密州所舉貞廉德行忠孝人齊得一為章邱縣主簿。得一初以五經教授鄉里，弟子自遠而至。晉末遭亂，其家為州將所屠，得一脫身免，訴諸朝廷，州將坐黜。得一乃還家，布衣疏食，不復仕進。於是應詔來京師，策試中選，故有是命。
　　監察御史渤海劉蟠受詔於廬、舒等州巡茶。蟠乘栄，偽稱商人，抵民家求市，民家不疑，出茶與之，即擒置於法。壬戌，命蟠同知淮南諸州轉運事【四】。
　　京師民有市官物或不當價者，馬軍都軍頭史珪密遣人伺之，告其誣罔，往往坐誅，列肆為之晝閉。上既聞其事，乙丑，降詔曰：「古人以獄市為寄者，蓋知小民惟利是從，不可盡繩以法也。且先甲之令，未始申嚴，苟陷人於刑辟，深非理道，將禁其二價，宜示以明文。自今應市易官物有妄增損價直、欺罔官錢者，案鞫得實，並以枉法論。其犯在詔前者，一切不問。」自是，珪所言上愈不用矣。
　　丙寅，幸講武池觀習水戰。
　　丙子，又幸講武池觀習水戰，遂幸玉津園。
　　是月，詔司天臺學生及諸司技術工巧人，不得擬外官。
　　江南國主天性孝友。初，李從善與鍾謨親狎，嘗有奪宗之謀，及元宗殂於豫章，獨從善與諸弟扈從，因懷非望，就宰相徐遊求遺詔，遊正色不與，至建業，具以聞，國主不問，待之愈厚。從善既被留，國主悲戀不已。歲時宴會皆罷【五】，為卻登高文以見意。於是遣常州刺史陸昭符（昭符有傳，不著里邑。）入貢，奉手疏求從善歸國，上不許，出其疏示從善，慰撫之。六月甲申，以從善掌書記江直木（直木，未見。）為司門員外郎、同判□州，僚佐悉推恩。尋又封從善母凌氏為吳國太夫人。（十一月庚辰，始封凌氏，今並書之。）
　　昭符在江南與張洎有隙，上雅知之，因從容謂昭符曰：「爾國弄權者結喉小兒張洎，何不入使？爾歸，可諭令一來，朕欲觀之。」昭符懼，遂不敢歸。（陸昭符入貢月日，實錄、本紀並不載。江表志云：從善除□帥，昭符入謝，上語及張洎，昭符遂留。按昭符本傳，開寶七年復入貢，則除從善為□帥時，未嘗留也。除□帥在二年閏二月，江表志必誤。今因李煜奉手疏求從善歸國，附見其事。其後，煜遣徐鉉入貢，手書云：「陸昭符既未回下國，在骨肉則亦難具陳。」疑昭符復入貢，亦必以求從善歸國故也。當考。）
　　戊子，詔倉部郎中、知制誥張澹權點檢三司公事，依舊翰林院宿直。澹初出居郎署，頗怏怏，晚節附會盧多遜，始獲進用，不踰旬遽卒。上聞其無子，甚憫之，命中使護喪葬洛陽。
　　河中府及絳州民饑。丙申，詔發河中軍儲三萬石以賑之。
　　乙巳，減京城麴價，斤止百錢。
　　秋七月壬子，幸講武池觀習水戰，遂幸玉津園。
　　南丹州蠻，溪峒之別種也。地與宜州接。丙辰，酋帥莫洪崍自稱節度使，遣牙校陳紹規奉表修貢，求內屬。
　　川、峽鹽，承偽制官鬻之。於是詔斤減十錢，以惠遠民。
　　盧多遜既還，江南國主知上有南伐意，遣使願受封策，上不許，於是復遣閤門使梁迥使焉。迥從容問國主曰：「朝廷今冬有柴燎之禮，國主盍來助祭？」國主唯唯不答。迥歸，上始決意伐之。（梁迥以此歲夏出使，不知果何日也。今附此。）
　　初，江南人樊若冰（案宋史及薛應旂續通鑑皆作樊若水。）舉進士不中第，上書言事，不報，遂謀北歸。先釣魚採石江上，以小舫載絲繩其中，維南岸而疾棹抵北岸，以度江之廣狹，凡數十往反，而得其丈尺之數，遂詣闕自言有策可取江南。上令學士院試，賜及第，授舒州團練推官。若冰告上以母及親屬皆在江南，恐為李煜所害，願迎至治所。上即詔國主護送，國主聽命。戊辰，召若冰為贊善大夫，且遣使詣荊湖，如若冰之策，造大艦及黃黑龍船數千艘，將浮江以濟師也。（若冰傳雲若冰以開寶三年上書，會要亦云三年十一月。大定錄乃雲在六年十一月，登科記雲七年不貢舉，賜上書人樊若冰及第。疑若冰以去年冬來歸，今年冬授官，大定錄與登科記皆得其實也。今並書於此。）
　　己巳，彰德節度使、贈侍中韓重贇卒，遣中使護喪事。重贇好釋氏，在相州凡六七年，日課部民採西山木造佛寺，未嘗暫息，人皆苦之。
　　太子中允李仁友坐知興元府私收渡錢數十萬並強置女口，庚午，棄市。
　　契丹軍器庫副使石重榮、東頭供奉官劉琮來降。八月丙子朔，以重榮為茶酒庫副使，琮為西頭供奉官。（重榮、琮，未見。）
　　先是，吳越王俶遣元帥府判官福人黃夷簡【六】入貢，上謂之曰：「汝歸語元帥，當訓練兵甲。江南倔強不朝，我將發師討之。元帥當助我，無惑人言，雲皮之不存，毛將安傅也。」特命有司造大第於薰風門外，連亙數坊，棟宇宏麗，儲偫什物，無不悉具。乃召進奉使錢文贄謂之曰：「朕數年前令學士承旨陶穀草詔，比於城南建離宮，今賜名禮賢宅，以待李煜及汝主，先來朝者賜之。」且以詔草示文贄，遂遣文贄賜俶羊馬，諭旨於俶。戊寅，俶遣其行軍司馬孫承祐入貢。丁亥，辭歸，上厚賜俶器幣，且密告以師期。承祐，俶妃之兄，本伶人，以妃故，貴近用事，專其國政，時謂之「孫總監」，言無所不領轄也。（九國志載錢文贄至自京師在開寶四年。國史並黃夷簡入貢，皆載於五年之後。九國志恐失之太早，然國史月日都不可考。今且因承祐來朝先著之。十國紀年亦於開寶五年載夷簡入貢。當考。）
　　己丑，幸講武池觀習水戰，賜軍人錢【七】。
　　甲午，忠武節度使、同平章事、贈中書令琅琊正懿王王審琦卒。初，審琦暴得疾，失音，上親臨問，錫賚鉅萬，及卒，又幸其第，哭之慟，賻贈並加等焉。
　　戊戌，殿中丞趙尚除名，坐知漢州日擅稅竹木也。
　　甲辰，幸講武池觀習水戰，遂幸玉津園。
　　九月癸亥，命潁州團練使曹翰領兵先赴荊南。丙寅，復命宣徽南院使曹彬、侍衛馬軍都虞候洛陽李漢瓊、判四方館事田欽祚同領兵繼之。
　　上已部分諸將，而未有出師之名，欲先遣使召李煜入朝，擇髃臣可遣者。先是，左拾遺、知制誥開封李穆與參知政事盧多遜同門生【八】，上嘗謂多遜曰：「穆性仁善，文辭之外無所豫。」多遜曰：「穆操行端直，臨事不以生死易節，仁而有勇者也。」上曰：「誠如是，吾當試之。」丁卯，遂遣穆使江南。穆至，諭旨，國主將從之，光政使、門下侍郎陳喬曰：「臣與陛下俱受元宗顧命，今往，必見留，其若社稷何！臣雖死，無以見元宗於九泉矣。」清輝殿學士、右內史舍人張洎亦勸國主無入朝。時喬與洎俱掌機密，國主委信之，遂稱疾固辭，且言：「謹事大國者，蓋望全濟之恩。今若此，有死而已。」穆曰：「朝與否，國主自處之。然朝廷兵甲精銳，物力雄富，恐不易當其鋒也，宜熟計慮，無自貽後悔。」使還，具言其狀，上以為所諭要切，江南亦謂穆言不欺己。（使還，當在此月後，今並言之。）
　　是日，又命山南東道節度使潘美、侍衛步軍都虞候清池劉遇、東上閤門使梁迥等同領兵赴荊南。
　　甲戌，以太子中允、知荊湖轉運使許仲宣兼南面隨軍轉運使事。仲宣，青州人也。
　　冬十月，開封府言京城諸官司獄皆空，無繫囚。
　　甲申，上幸迎春苑，登汴隄，發戰艦東下。
　　丙戌，復幸迎春苑，登汴隄，觀諸軍習戰，遂幸東水門，發戰棹東下。
　　江南國主復遣其弟江國公從鎰【九】、水部郎中龔慎修【一○】重幣入貢，且買宴，上皆留之，不報。
　　曹彬與諸將入辭，上謂彬曰：「南方之事，一以委卿，切勿暴略生民，務廣威信，使自歸順，不須急擊也。」且以匣劍授彬曰：「副將以下，不用命者斬之。」潘美等皆失色，不敢仰視。自王全斌平蜀多殺人，上每恨之，彬性仁厚，故專任焉。（邵氏見聞錄雲趙普實薦曹彬。按此時普已罷相出鎮矣，恐邵氏誤，今不取。紀事本末：太祖初命曹武惠彬討江南，潘美副之，將行，賜燕於講武殿，酒三行，彬等起跪於榻前，乞面授處分，上懷中出一實封文字付彬，曰：「處分盡在其間。自潘美以下有罪，但開此，徑斬之，不須奏礏。」二臣股慄而退。訖江南平，無一犯律者。比還，復賜燕講武殿，酒三行，二臣起跪於榻前，曰：「臣等幸無敗事，昨授文字，不敢藏於家。」即納於上前。上徐自發封示之，乃白紙一張也。上神武機權如此。初特以是申令，使果犯而發封，見而為白紙，則必入礏，及歸而示之，又將以見初無輕斬之意。恩威兩得，故雖彬等無不折服。）
　　壬辰，曹彬等發荊南，赴金陵。
　　丁酉，以吳越王俶為昇州東南面行營招撫制置使，仍賜戰馬二百匹，遣客省使丁德裕以禁兵步騎千人為俶前鋒，且監其軍。
　　己亥，曹彬等自蘄陽過江，破峽口寨，殺守卒八百人，生擒二百七十人，獲池州牙校王仁震、王宴、錢興等三人。
　　甲辰，以曹彬為昇州西南面行營馬步軍戰櫂都部署，潘美為都監，曹翰為先鋒都指揮使。
　　初，王師直趨池州，緣江屯戍皆謂每歲朝廷所遣巡兵，但閉壁自守，遣使奉牛酒來犒師。尋覺異於他日，池州守將戈彥遂棄城走。閏十月己酉，曹彬等入池州。
　　先是，上遣八作使郝守濬（守濬，未見。）率丁匠自荊南以大艦載巨竹嶎，並下朗州所造黃黑龍船，於采石磯跨江為浮梁。或謂江闊水深，古未有浮梁而濟者，乃先試於石牌口。既成，命前汝州防禦使靈邱陸萬友往守之。
　　丁巳，曹彬等及江南兵戰於銅陵，敗之，獲戰艦二百餘艘，生擒八百餘人。（銅陵，在池州東北一百四十里。）
　　庚申，知制誥、史館修撰扈蒙上言：「昔唐文宗每開延英，召大臣論事，必命起居郎、舍人執筆螭蘷，以紀時政，故文宗實錄今最詳備。後唐明宗亦命端明殿學士及樞密直學士輪修日歷送史館。近朝以來，此事都廢。每季雖有內廷日歷，樞密院錄送史館，然所記者，不過對見辭謝而已，帝王言動，莫得而書。緣宰相以漏泄為虞，無因肯說；史官以疏遠是隔，何由得聞！望自今凡有裁製之事，優恤之言，發自宸衷，可書簡冊者，並委宰臣及參知政事每月輪知鈔錄，以備史官撰集。」詔從之，命盧多遜專其職。
　　壬戌，曹彬等至當塗，雄遠軍判官婺源魏羽以城降。雄遠，即當塗也，江南置軍於其縣。王師先拔蕪湖，又克當塗，遂屯采石磯。
　　潭州歲貢新茶，斤片重厚，頗異他歲，有司請別定其價，上曰：「茶則善矣，無乃重困吾民乎！」癸亥，詔潭州依舊棬模製造【一一】，毋輒增改。
　　甲子，監修國史薛居正等上新修五代史百五十卷。明日，上謂宰相曰：「昨觀新史，見梁太祖暴亂醜穢之跡，乃至如此，宜其旋被賊虐也。」
　　丁卯，曹彬等敗江南二萬餘眾於采石磯，生擒一千餘人及馬步軍副都部署楊收【一二】、兵馬都監孫震等，又獲戰馬三百餘匹。初，江南無戰馬，朝廷每歲賜與百匹，至是驅為前鋒以拒王師，既獲之，驗其印記，皆朝廷所賜者也。
　　十一月乙亥朔，潭州兵入江南界，攻萍鄉，為其制置使劉茂忠所敗，國主即授茂忠袁州刺史。茂忠，安福人也。
　　通、泰鹽戶納鹽【一三】，舊以布帛茶米等折償其直。庚辰，詔給以錢。
　　癸未，籍泰寧節度使李從善麾下及江南水軍凡千三百餘人為禁旅，號曰歸聖。
　　甲申，省劍南道諸縣主簿。
　　詔免蒲、陝、晉、絳、同、解等六州逋租，陝西諸州蠲其半。
　　詔移石牌鎮浮梁於采石磯，繫纜三日而成，不差尺寸，王師過之，如履平地。（移採石浮梁及新林寨之捷，據實錄皆以二十日奏到。度其事勢，當在初十或十一二間。奏既無的日，因附見於此，獨取新林寨之捷，仍以奏到日書之，示疑也。）
　　初為浮梁，國主聞之，以語清輝殿學士張洎，洎對曰：「載籍以來，無有此事，此必不成。」國主曰：「吾亦謂此兒戲耳。」於是遣鎮海節度使、同平章事鄭彥華督水軍萬人，天德都虞候杜真領步軍萬人，同逆王師。將行，國主誡之曰：「兩軍水陸相濟，無不捷矣。」（彥華，見顯德三年，真，未見。」）
　　戊子，吳越王俶遣使修貢，謝招撫制置之命也。並上江南國主所遺書，其略云：「今日無我，明日豈有君！明天子一旦易地酬勳，王亦大梁一布衣耳。」
　　己丑，知漢陽軍李恕敗江南鄂州水軍三千餘人，獲戰艦四十餘艘。（恕奏以二十二日到。）
　　甲午，曹彬等言敗江南兵數千人於新林寨，（案宋史及薛應旂續通鑑皆作新竹寨，下同。）獲戰艦三十艘。（新林寨之捷與繫採石浮橋同以二十日到，度其事勢，當是初十或十一二間也。今從實錄所書，不復改移。）
　　契丹涿州刺史耶律琮致書於權知雄州、內園使孫全興，其略云：「兩朝初無纖隙，若交馳一介之使，顯布二君之心，用息疲民，長為鄰國，不亦休哉！」辛丑，全興以琮書來上，上命全興答書，並修好焉。（全興，未見。）
　　壬寅，大食國遣使來貢方物。
　　鄭彥華、杜真與王師遇，真以所部先戰，彥華擁兵不救，真眾遂敗。
　　十二月，金陵始戒嚴，下令去開寶之號【一四】，公私記籍但稱甲戌歲。益募民為兵，民以財及粟獻者官爵之。（杜真之敗，據江南野錄，王師猶在當塗，國史不記其處，實錄、本紀並不書，不知即新林寨之捷否？新林所獲又水軍，恐非杜真所將也。今依野錄，附見十二月。）
　　右補闕馮翊楊克讓，先自西川轉運副使代歸，奏事稱意，上命坐與語，且諭以將大用。左司員外郎、權判吏部流內銓侯陟，性險詖，覘知之，因對，上問識克讓否，陟曰：「臣與克讓遊甚久，其為人有才智，誠佳士，不易得也。比聞其杜門謝絕賓客，多市白金作飲器，厚自奉，且言陛下將用之，臣私竊怪焉。」上怒，意遂中輟。丙午，命克讓權知昇州行府事。
　　以光祿寺丞崔宏、太僕寺丞徐元、少府監丞張□分領三司孔目官事，見判官如吏人之禮，踰年罷之。
　　丁未，漢陽兵馬監押寧光祚【一五】敗鄂州水軍三千餘人於江北岸。（光祚以此月初三日捷，初八日奏到。）
　　己未，護國節度使、贈侍中陳思讓卒。遣中使護喪事，錄其子欽祚為尚食副使。思讓累歷方面，無敗政，然酷信釋氏，所至禁屠宰，俸祿悉以飯僧，眾號為「陳佛子」，身沒之後，家無餘財。
　　吳越王俶率兵圍常州，俘其軍二百五十人、馬八十匹於常州城下。（明年正月初九日奏到。）癸亥，拔利城寨，破其軍三千餘眾，生擒六百餘人。
　　丙寅，曹彬等破江南兵於新林港口，斬首二千級，焚戰艦六百餘艘【一六】。（明年正月一日奏到。）
　　北漢主搜其軍中子弟，自十七以上，皆籍為兵，盡括民馬，遣代州刺史蔚進來寇平陽。權知晉州武守琦率眾禦之。庚午，與進遇於洪洞縣界，擊敗北漢兵五千餘人。（明年正月初四日奏到。）
　　辛未，吳越王俶破江南兵萬餘眾於常州北境上。（明年正月二十一日奏到。）
　　是歲，始詔除授京官，差遣、勾當、黜陟令中書依朝官例降敕，御史臺修寫班簿，每十日一上中書。（此事據會要閏十月事，今附此，當考以前何獨不降敕進班簿。）
　　北漢主改元廣運。（天會凡十八年始改廣運，或雲十三年即改，蓋誤。今從資治通鑑考異，以劉繼顒神道碑為正。）
　　契丹將通好於我，遣使諭北漢主以強弱勢異，無妄侵伐。北漢主聞命慟哭，謀出兵攻契丹，宣徽使馬槵固諫，乃止。（此據十國紀年。）
　　注　　釋
　　【一】內外馬步軍副都統潘州團練使「統潘州團」四字原脫，據大典卷一二三○六補。按宋史卷二七一周廣傳，廣於乾德三年遷潘州團練使，開寶二年加內外馬步軍副都軍頭；江少虞皇宋事實類苑（以下簡稱類苑）卷一謂周廣「開寶中為內外馬步軍都頭」，或此時已遷為副都統。
　　【二】募告者賞錢三十萬「三十」二字原脫，據大典卷一二三○六、通考卷一五征榷考補。
　　【三】妣皆封衛燕齊國太夫人「齊」字原脫，據大典卷一二三○六補。
　　【四】命蟠同知淮南諸州轉運事「事」原作「使」，據宋本、宋撮要本、閣本及大典卷一二三○六改。
　　【五】歲時宴會皆罷「歲時」原作「是歲」，據閣本及大典卷一二三○六、長編紀事本末卷三改。
　　【六】福人黃夷簡「福人」原作「福入」，據宋本、閣本及大典卷一二三○六、宋史卷四四一本傳改。
　　【七】賜軍人錢「軍」原作「庫」，據宋史卷三太祖紀、大典卷一二三○七改。
　　【八】與參知政事盧多遜同門生「生」字原脫，據宋本、宋撮要本及大典卷一二三○七、治蹟統類卷一、宋史卷二六三李穆傳補。
　　【九】江國公從鎰「鎰」原作「鑑」，據閣本及大典卷一二三○七、長編紀事本末卷三、編年綱目卷二、陸游南唐書卷三後主紀改。
　　【一○】水部郎中龔慎修各本及大典卷一二三○七、長編紀事本末卷三、治蹟統類卷一均同。按陸游南唐書卷三後主紀、卷一六李從鎰傳，宋史卷二九六潘慎修傳、卷四七八南唐世家，十國春秋卷一七後主紀、卷三○潘慎修傳及本書卷一六七月壬午編，「龔慎修」當作「潘慎修」。
　　【一一】詔潭州依舊棬模製造「棬」原作「樣」，據閣本及大典卷一二三○七、宋會要食貨三○之一改。
　　【一二】馬步軍副都部署楊收「副都部署」原作「副都署」。按宋本、宋撮要本、閣本及大典卷一二三○七均作「副部署」，長編紀事本末卷三及治蹟統類卷一並作「副都部署」，今據補「部」字。兩稱何者為是，待考。
　　【一三】通泰鹽戶納鹽「通泰」原作「通判」。按通考卷一五征榷考云：「通、泰亭戶，每一石並耗三石，給錢五百文，以布帛茶米充直，民甚苦之。開寶七年，始詔並給實錢。」（參宋大詔令集卷一八三賜通州煮鹽亭戶暣榜）通考所記與本編為一事。通、泰兩州並為淮南鹽產地，「通判」誤，今改正。
　　【一四】下令去開寶之號「令」原作「命」，據宋本、宋撮要本、閣本及長編紀事本末卷三、陸游南唐書卷三後主紀改。
　　【一五】漢陽兵馬監押寧光祚「押」字原脫，「祚」原作「作」，據大典卷一二三○七、長編紀事本末卷三補、改。注文「祚」同。
　　【一六】焚戰艦六百餘艘閣本及大典卷一二三○七均作「六十餘艘」。
