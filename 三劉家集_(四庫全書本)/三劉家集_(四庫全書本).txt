　　欽定四庫全書　　　　　集部八
　　三劉家集　　　　　　　總集類
　　提要
　　〈臣〉等謹案三劉家集一巻宋劉渙劉恕劉羲仲之遺文也渙字凝之筠州人登天聖八年進士為潁上令以太子中允致仕長子恕字道原舉進士入髙等授鉅鹿主簿遷知和川翁源二縣司馬光受詔修資治通鑑奏請同修轉著作郎與王安石不平告歸終養改秘書丞就家續成前書長子羲仲字壯輿以恕修書功官郊社齋郎洊厯至汝州儀曹因薦召入以宣教郎為國史檢討三世並剛直有史才而恕最優司馬光稱其博聞強記細大之事皆有依據誠公論也是集為咸淳中其裔孫御史元髙所輯葢南宋之末已無傳本僅掇拾於殘缺之餘故渙僅詩四首文二首恕僅通鑑外紀序一首併其子所記通鑑問疑羲仲僅家書一首餘皆同時諸人唱和之作及他人之文有闗於渙父子者也其中稱渙曰西澗先生稱恕曰秘丞稱羲仲曰檢討固其子孫之詞至於諸人詩文標題一概刪去其稱字之文而改曰西澗先生秘丞檢討殊非其實矣此則編次之陋也至明萬安貪鄙無恥為世僇笑而獨存其一跋於巻末渙父子祖孫豈藉是人以表章乎今刋除之俾無為三人之玷焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書
　　三劉家集
　　宋　劉元髙　編
　　劉渙
　　初及第歸題淨慈寺壁二絶〈已刻〉
　　彤扉新授紫皇宣品作蓬壺二等僊今日訪師無限意應憐憔悴勝當年
　　梵剎僊都顯煥存心心惟紹法王孫俗流不信空空理將謂長生別有門
　　自潁上歸再題寺壁二絶〈已刻〉
　　顛倒儒冠二十春歸來重喜訪僧鄰千奔萬競無窮竭老竹枯松特地新
　　被布羮藜三十春苦空存性已通真我來試問孤髙士翻媿區區名利身
　　廬山記序〈己刻〉
　　予雅愛廬山之勝棄官南歸遂得居於山之陽逰覽既乆遇景亦多或賦或録雜為一編將欲次之未暇也熙寧中㑹陳令舉以言事斥是邦山林之嗜既同相與乗黃犢徃來山間歳月之積遂得窮探極觀靡所不究令舉乃採予所録及古今之所記耆舊之所傳與夫耳目之所經見類而次之以記其詳蓋足以傳後予才不可以應時宜退老於林埜令舉以制䇿擢上第名譽赫赫驚世仕不二十載乃滯於筦庫而與予共見此記是可惜也然推古以校今豈特一令舉為可惜哉江西劉渙序
　　騎牛歌後敘〈已刻〉
　　吳順義中史虛白先生自北海避地於星子常乗牛徃來山水間今民間尚存史先生騎牛圖余退居廬山出入逰覽徃徃徒步者蓋患其以人為輿雖慕先生所為而猶未暇嘉禾陳令舉嘉祐間中賢良科逡廵十餘年方蒞邑事復以詆青苖利病忤執政名重天下謫東市征欣然就局余山林獨往得以親偩何樂如之時同泉石之趣因豢雙犢以遂其志而又得詠歌之美敢礱石以永其傳歳癸丑熙寧六年正月五日江西劉渙敘於篇末〈南康志言公遺文甚多僅載所賦東臺一聯雲東臺乃主人吾身同過客蓋超然莊周淵明之間矣〉劉恕
　　外紀前序〈已刻〉
　　夫計億兆者始於一總衆異者歸於同古今兼載則竹帛不能記撮其機㑹則事盡於終巻六經具而諸子興文籍煩而譜諜作太史公雲黃帝以來皆有年數咸不同乖異歴漢魏晉去古益逺衆言不本於經夸者務為詭誕包羲前後逮周厲王競列年紀更相違背遼邈無據安能考質存其一說備列於下與棄不取者莫知孰得孰失焉疑年茫昧借日名甲子以紀之共和以後則用歳陽歳名著於上示相別也班固謂三統厯最密杜元凱推春秋當時之厯凢二百五十五年晦朔閏及日食而雲三統厯術比諸家最疏推經傳朔日皆不合也元豐元年八月日京兆劉恕道原序
　　外紀後序〈已刻〉
　　孔子作春秋筆削美刺㳺夏不能措一辭魯太史左丘明以仲尼之言髙逺難繼為之作傳後之君子不敢貂續焉左氏據魯史因諸侯國書繫年敘事春秋之所貶損其事實皆形於傳後漢獻帝以班固漢書文繁命荀悅依左傳體為漢紀自是袁宏張璠孫盛干寳習鑿齒以下並為編年之書本朝去古益逺書益繁雜學者専尚西漢書博覽者乃及史記東漢書近代事頗知唐書自三國至隋下逮五代懵然莫識恕皇祐初舉進士試禮部為司馬公門生侍大儒得聞餘論公修資治通鑑恕為屬吏自念生平事業無一成就因取諸書以國語為本編通鑑前紀又以不能編後紀乃更曰外紀猶國語為春秋外傳之義而病眼病瘡不寐不食陶潛自為祭文杜牧自撰墓誌夜䑓甫爾歸心如飛聊敘不能作前後紀而為外紀焉他日公為前後紀則可刪削外紀之煩而為前紀以備古今一家之言則恕雖不及見亦平生之志也
　　〈右外紀起黃帝元年丁亥迄周威烈王二十二年丁未凡十巻公病亟始口授壯輿為書屬溫公為序故其辭悲哀焉外紀已傳於世此不復列〉
　　通鑑議論〈已刻〉
　　道原嘗謂司馬君實曰正統之論興於漢儒推五行相生指璽紱相傳以為正統是神器大寳必當搤喉而奪之則亂臣賊子釋然得行其志矣若春秋無二王則吳楚固周諸侯也史書非若春秋以一字褒貶而魏晉南北五代之際以勢若相敵遂分裂天下其名分位號異乎周之於吳楚安能強㧞一國謂之正統餘皆指為僭偽哉況微弱自立者不必書為僭背君自立者不必書為偽其臣子所稱亦從而稱之乃深著其僭偽也君實曰道原謂名分位號各從臣子所稱固為通論然修至十六國有修不行者至如乞伏國仁初稱單于苻登封為苑川王乾歸稱河南王前秦封為金城王又封隴西王進封梁王前秦滅乃稱秦王後降於後秦已而逃歸復稱秦王又降於秦為河南王熾磐亦稱河南王又復稱秦王呂光初稱酒泉公改稱三河王後乃稱涼王禿髪烏孤初稱西平王改稱武威王利鹿孤稱河西王傉檀稱涼王後去年號降於秦既而復稱涼王段業稱涼王沮渠䝉遜殺段業自稱張掖公改河西王魏封為涼王若此之類當稱何國若謂之河南隴西乃是郡名若謂之秦涼則非其所稱又國號屢改若不著名知復為誰又匹夫妄自尊大即因其位號稱之則王莽公孫述亦不當稱姓名也今欲將吳蜀十六國及五代偏據者皆依三十國春秋書為某主某但去其僭偽字猶漢書稱趙王歇韓王信也至其死則書曰卒諡曰某皇帝廟號某祖某宗獨南北朝書某主而不名其崩薨之類從舊史之文不為彼此升降如此以理論之雖未為通然非出己意免刺人眼耳不然則依宋公明紀年通譜以五徳相承晉亡之後元魏繼之黜宋齊梁陳北齊朱梁皆如諸國稱卒或以朱梁比秦居木火之間及比王莽補無王之際亦可也五徳固出於漢儒猶是依慿天道以斷人事耳道原曰晉元東渡南北分疆魏周據中國宋齊受符璽互相詆毀自謂正統則宋齊與魏周勢當兩存之然漢昭烈竄於巴蜀似晉元吳大帝興於江表似後魏若謂中國有主蜀不得紹漢為偽則東晉非中國也吳介立無所承為偽則後魏無所承也南北朝書某主而不名魏何以得名吳蜀之主乎君實曰光因道原言以吳蜀比南北朝又思得一法魏吳蜀宋齊梁陳後魏秦夏涼燕北齊後周五代諸國名號均敵本非君臣者皆用列國之法沒皆稱殂王公稱卒周秦漢晉隋唐嘗混一天下傳祚後世其子孫微弱播遷承祖宗之業有紹復之望欲全用天子法以統臨諸國沒則稱崩王公稱薨東晉恭帝已前稱崩薨而名列國劉備雖承漢後不能紀其世次猶宋髙祖稱楚元王後李昪稱吳王恪後是非不可知不得與漢光武晉元帝為例道原曰嘗混一海內者並其子孫用天子法未嘗相君臣者從列國法此至當之論也然以晉元比光武茲事恐未當晉失其政中原紛擾天命不常唯歸有徳若東晉徳政勝則僭偽之主必復為臣僕而東晉與諸國異名號並正朔是徳政不相勝也吳嘗稱臣於魏魏不能混一四海不得用天子法而東晉辟在江南非魏之比又諸國苻健姚萇慕容垂等與東晉非君臣東晉乃得用天子法乎若秦夏燕涼及五代諸國雖僭竊名號皆繼踵仆滅其興亡異於吳蜀南北黜之不當疑也君實曰道原黜秦夏燕涼及五代諸國愚慮所不到者然欲使東晉與秦趙並為敵國則與光所見異晉元乃髙祖曾孫瑯琊嫡嗣其鎮建業加鎮東皆西朝詔除也懐愍既死賊庭天下推戴元帝者時宗室領藩鎮最親強盛元帝而已晉嘗奄有四海兼制中外苻姚慕容垂等雖身不臣晉其父祖皆晉臣而東晉之視苻姚猶東周之視吳楚也魏吳俱為列國豈能相臣吳稱臣於魏猶勾踐之事夫差石勒之事王浚非素定君臣之分者也然不知晉武帝隋文帝之初吳主陳主當稱吳主皓陳主叔寳蕭琮附庸為當名否晉未平吳之前欲如魏世與吳抗敵為列國之制平吳後乃用天子之制宋受禪以後至隋平陳以前復用列國之制亦以本非君臣故也道原曰晉未平吳與吳抗敵宜如魏世用列國法晉傳於宋宋傳於齊齊傳於梁梁傳於陳當用宋齊梁陳年號以紀諸國事跡陳亡之後用隋年號隋未平陳以前稱隋主而不名蕭琮為後周附庸與梁陳非君臣梁陳不當名蕭琮也君實曰漢有國邑者則曰封某王某侯無國邑者則曰賜爵關內侯魏晉王侯率皆虛名若雲無國邑則亦有就國者沈慶之以始興優近求改封南海是食國租稅也若雲有國邑則有封境外郡縣者如宋有始平王魏有廣陵王也不知當書封某王侯當書賜爵某王侯道原曰南北朝諸王侯雖不就國皆有國邑國官宋孝武大明中分實土郡縣為僑縣境宋志雍州有始平郡青州有太原郡荊州有河東郡皆僑郡也齊志秦州有始平郡故宋有始平王魏志豫州有廣陵郡故魏有廣陵王恐不可雲賜爵當雲封某侯王也君實曰凢用天子法者所統諸侯皆應稱薨而晉書帝紀惟親王三公及二王後稱薨餘雖令僕方伯開府如羊祜杜預之徒亦止稱卒隋書帝紀內史令納言及封國公郡公者亦稱卒惟親王公及開府儀同三司稱薨新舊唐書尚書令僕中書令侍中平章事參知機務政事皆稱薨若依古禮五等稱薨則晉惠帝時令長卒伍皆有爵邑不可槩稱薨也西晉荀朂等為尚書令中書監令雖用事不謂之宰相東晉庾亮何充等始謂之宰相欲自晉以後唯王爵及三公宰相稱薨餘皆稱卒南北朝三公亦稱卒至隋則令僕內史令納言為宰相至唐則平章事為宰相三師三公皆為散官欲皆書為薨可乎道原曰周秦漢魏諸侯稱薨至晉已後惟王爵及三公宰相稱薨或薨或卒於例未均不如用陸淳例皆稱卒君實曰諸臣稱卒誠為確論但恨已進者周秦漢紀不可請本追改其晉隋唐紀欲除諸王三師三公稱薨餘雖宰相亦稱卒尚書令僕及門下中書權任所在謂之宰相終非正三公也道原曰散官若亦稱薨宰相不應稱卒君實曰然君實曰長厯景平二年正月丁巳朔二月丁亥朔後魏書紀志是歳不日食道原於長編何故書景平二年二月癸巳朔日有食之道原曰宋髙祖紀永初三年正月甲辰朔景平元年正月己亥朔皆與劉仲更厯合舊本八月乙未朔九月當乙丑朔誤作辛丑十月甲午朔誤作庚午十一月甲子朔誤作庚子十二月癸巳則二年正月當癸亥朔二月癸巳朔三月壬戌朔舊本乃誤作正月丁巳朔二月丁亥三月丙戌至四月辛夘不誤建康實録景平二年二月癸巳朔日有食之乙未義恭為冠軍丁未大風皆與宋書紀同惟宋書誤以二月為正月南史誤以二月朔為己夘君實曰晉帝紀晉春秋紀年通譜隆安五年九月呂隆降秦十月姚興侵魏道原何故於元興元年書五月姚興侵魏八月呂隆降秦道原曰姚興載記興遣姚平伐魏姚碩徳伐呂隆碩徳敗隆於姑臧姚平攻魏乾城陷之遂據柴壁魏軍攻平截汾水守之碩徳攻隆為持久計隆懼遂降姚平赴汾水死魏書天興五年五月姚興遣其弟義陽王平來侵平陽攻陷乾壁八月車駕西討至乾壁平固守進軍圍之姚興悉舉其兵來救帝度䝉坑逆擊興軍大破之十月平赴水死天興五年晉之元興元年也姚碩徳伐呂隆與姚平伐魏同時則是元興元年五月也八月魏圍姚平於乾壁然後呂隆降於碩徳則是八月也晉紀隆安五年九月呂隆降秦十月姚興侵魏者誤也晉去中國逺事得於傳聞故或前一年或後一年載記徃徃案諸國書而本紀慿晉時起居注故差誤特甚君實曰晉紀義熙十二年二月姚興死子嗣五月司馬休之魯宗之奔姚道原何故於義熙十一年五月書司馬休之魯宗之奔姚興道原曰姚興載記晉義熙十一年正月荊州刺史司馬休之雍州刺史魯宗之與劉相攻遣使來求援五月休之等為所敗奔於興晉書休之傳亦云奔姚興是十一年五月姚興猶未死而姚興載記後魏本紀十六國春秋北史僭偽附庸傳南史宋武帝紀姚興以義熙十二年二月死是晉紀誤以十二年二月為十一年二月故休之等奔秦亦誤雲奔姚也君實曰武陵王紀本傳大寳二年四月紀僭位於蜀年號天正與蕭棟暗合識者尤之曰於文天為二人正為一止言各一年而止也道原何故於承聖元年書武陵王紀即位於蜀道原曰南史簡文紀大寳二年八月侯景簒位明年四月武陵王紀僭號於蜀案蕭棟以大寳二年八月即位改元天正若紀以大寳二年四月改元事乃在先非是暗合又紀本傳紀次西陵時陸納未平蜀軍復逼元帝憂之陸納以承聖元年十月反則大寳二年不應言陸納未平也故從帝紀承聖元年武陵王紀僭號為是君實曰然君實曰晉都督領刺史有止督本州者刺史専統本州何為更加督字南史畧去所督州名但云加都督豈虛名乎道原曰齊百官志晉太康中刺史治民都督知軍事至惠帝乃並任非要州則單為刺史是刺史不加督字者不得總其統內軍事也檀道濟都督江州之江夏豫州之西陽新蔡晉熙四郡諸軍事江州刺史晉宋志江州領郡九豫州領郡十而道濟止得都督四郡南北朝時軍任甚重都督豈虛名哉南史但云江州刺史務欲省文不知害義也君實曰後魏禮志太和十五年詔尊烈祖為太祖顯祖為二祧帝紀太宗永興二年諡道武為宣武皇帝廟號太祖不雲號烈祖又太武功業最盛廟號世祖何為不預二祧道原曰道武追尊神元廟號始祖平文廟號太祖昭成廟號髙祖皆為不遷之廟則太宗上宣武帝號不應復號道武廟為太祖史官但舉後來廟號耳孝文去平文太祖之號必亦去昭成髙祖之號故孝武廟號髙祖魏收序紀惟稱始祖神元皇帝而平文昭成皆不冠廟號也禮志詔書雲烈祖有創業之功世祖有開拓之徳其以道武為太祖比后稷世祖烈祖為二祧比文武是顯祖字上脫世祖二字也君實曰梁髙祖紀中興元年十二月宣徳皇后授髙祖大司馬依晉武陵王承制故事二年正月又加髙祖大司馬解承制何也道原曰舊本梁髙祖紀中興二年正月大司馬解承制齊和帝紀亦云大司馬梁王解承制後人誤於大司馬上加拜髙祖三字也君實曰魏紀太和九年均田詔雲還受以生死為斷志雲十五以上受田又雲及課則受田老免則還田又雲有舉戶老小癃者年踰七十不還是不以生死為斷也又雲所授之田率倍之是受田四十畆者再受八十畆閒田歟桑田不在還受之限是民於田中種桑者可得為永業歟又雲非桑之土夫給一畆或給二十畆或給一畆何不均也又曰應退之田不種桑棗是露田又不得歟又曰恆從見口有盈者無受無還何哉又雲一人之分正從正倍從倍不得隔越他畔是二者必湏相隣地形安得如此井田廢久矣天下皆民田也魏計人口及奴婢皆以田給之其亦有説乎道原曰後魏食貨志雲諸逺流配謫無子孫及戶絶者墟宅桑榆盡為公田以給授觀均田制度似今世佃官田及絶戶田出租稅非如三代井田也劉石苻姚䘮亂之後土田無主悉為公田除兼併大族外貧民徃徃無田可耕故孝文分官田以給之然有分限丁口計畆給田老死還納別授壯者非若今世許合戶稅不計其歳月但不得典賣耳詔書言其略故云還受以生死為斷本志言其詳故有還不還之別也不栽樹者謂之露田男夫受露田四十畆婦人二十畆謂男夫之有婦者共受六十畆也丁牛一頭受田三十畆謂戶內更有一丁未娶者及有牛一頭又受田三十畆也限四牛所受之田率倍之者謂每一丁一牛則倍三十畆丁牛雖多給田止於一百二十畆故曰限四牛也初受田者男夫一人給田二十畆前後種桑五十樹棗五株榆三根非桑之土夫給一畆依法課蒔榆棗謂初受田者雖娶婦同一戶不復給田非桑之土惟種棗榆共八株故止給一畆下文雲麻布之土男夫及課別給麻田十畆婦人五畆並桑榆地亦十六畆也桑田用力最多欲勸人種桑故賜為永業田露田有還受故不得種桑麻恆從見口有盈者無還無受不盈者受種如法謂種桑不還之田計見在男夫及丁口其合給田畆外田有餘亦許為主但不受亦不還耳若少桑田者復受於官種桑果故盈者得賣其盈不足者得買其所不足也一人之分正從正倍從倍不得隔越他畔猶下文雲進丁受田恆從所近謂取逐戶傍近不必地相連也唐制丁男給田一頃十之二為世業八為口分世業則身死承戶者受之口分則沒官更給人後諱世字故云永業魏齊周隋享國日淺兵革不息農民常少而曠土常多故均田之制存至唐承平日久丁口滋衆官無間田不復給受故田制為空文新唐書食貨志言口分世業之田壞而為兼併其意似指此為井田之比失之逺矣君實曰然
　　先君與溫公凡訪問史事之疑毎巻不下數條論議甚多不能悉記
　　劉羲仲
　　家書
　　羲仲再拜仲夏毒熱恭惟十一伯十四伯十六伯尊體動止萬福某頃遭家難叔父舍弟相繼不幸迎侍老母赴官湖外行次臨湘老母捐舘中塗孤露無計生全其自脫於萬死一生之憂患者以老母大事也貧不能歸寓居蘄春者數年乃歸謀辦大事改塟老人老母於江州龍泉山以二弟從焉又改𦵏叔父家嬸於南康軍以弟妹從焉一舉八䘮智力俱困俯仰自悲此情無量已而調官得巨野簿去年之春歸自巨野自罹憂患侵凌都不復講人事巨野三年道路阻逺以此久不通問左右然其馳仰之素未嘗少忘也書問雖不數然實非懈怠當其遭家難奉几筵一身百憂負丘山之責夙夜以大事為憂尚何暇講書尺之禮哉跡涉懈怠當䝉痛察今春來赴徳安松楸咫尺之間展省甚便餘不足言到官未及定居㳂檄徃饒信州徃返千餘里凢四十日乃歸以此不即奏記不敏之媿併兾賜察不知伯翁幾時𦵏十年之間經歴患難都不知動靜拳拳馳仰此情憂懸末由一見臨書悃懇敢兾順時保重謹奉狀承動靜不備
　　詩歌
　　廬山髙送中允〈已刻〉　　　　　　歐陽修
　　廬山髙哉幾千仞兮根盤幾百里截然屹立乎長江長江西來走其下是為揚瀾左蠡兮洪濤巨浪日夕相舂撞雲消風止水鏡浄泊舟登岸而逺望兮上摩青蒼以晻靄下壓后土之鴻厖試徃造乎其間兮攀緣石磴窺空硿千巖萬壑響松檜懸崖巨石飛流淙水聲聒聒亂人耳六月飛雪灑石矼仙翁釋子亦徃徃而逢兮吾嘗惡其學幻而言⿰但見丹霞翠壁逺近映樓閣晨鐘暮鼓杳靄羅幡幢幽花野草不知其名兮風吹露濕香澗谷時有白鶴飛來雙幽尋逺去不可極便欲絶世遺紛厖羨君買田築室老其下挿秧盈疇兮釀酒盈缸欲令浮嵐暖翠千萬狀坐臥常對乎軒窻君懐磊砢有至寳世俗不辨珉與玒䇿名為吏二十載青衫白首困一邦寵榮聲利不可以茍屈兮自非青雲白石有深趣其氣兀硉何由降丈夫壯節似君少嗟我欲說安得巨筆如長槓
　　送中允〈已刻〉　　　　　　　　　劉　敞
　　五栁先生厭俗紛拂衣歸去臥江濵松菊還同昔人好山川復似向時新瀑泉飛雪千巖晩僊杏蒸霞萬樹春亦欲扁舟乗興徃滄浪借取濯埃塵
　　騎牛歌〈已刻〉　　　　　　　　　陳舜俞〈舜俞謫官廬山之下常陪太傅劉公乗黃犢徃來山中因作歌以記之舜俞字令舉嘉禾人熙寧五年為山隂令以不行青苗自劾謫監南康酒稅南康志雲與凝之乗黃犢常以六十日盡南北山水之勝有廬山記五巻李伯玉時畵為圖〉
　　我騎牛君莫笑人間萬事從吾好千金市骨駿馬來乗肥大躍湏年少蒲為韉草為轡瀑布山前松徑裏看山聽水要行遲輕䇿緩驅塵不起布袍葛帯烏接䍦山家裝束不時宜匏樽注酒就背飲縹嚢貯書當角垂吟或狂醉欲倒同醉同吟白雲老此老不可天下人一住廬山三十春聲如鐘目如電七十神光射人面上牛下牛不要扶合與山中作畵圖作畵圖汴州馬上竟何如春泥沒腹雨濺㡌夜半歸來人己痡天真䘮盡百憂集衣食毛髪歸妻孥爭如來騎牛水聲山色同悠悠
　　邀中允題浄慈寺〈已刻〉　　　　　陳舜俞
　　見説文成敵古儒近來懶更著工夫日移樹影侵棋局風送花香入酒壺志比霧中元豹隠道同天外碧雲孤伊予敢計前秋約共泛星槎得也無〈寺僧相傳以此詩乃公與陳舜俞自廬山同返故里舘於浄慈寺作題雲陳運使邀屯田赴閼幸松垣作祠堂記備載其事然舜俞謫南康未為運使且熙寜中公亦老矣此詩當攷或非舜俞雲〉
　　寄中允〈已刻〉　　　　　　　　　僧了元
　　廬山南面落星濵八十清強致仕人天下共推為大老皇家不得作忠臣雲棲髙鎻真空月竹洞深藏覺苑春莫道神仙便無事赤心長是念斯民
　　送秘丞初及第歸南康〈已刻〉　　　劉　攽
　　關東年少西入都諸老先生驚不如射䇿遂魁天下選限年卻就裡中居豫樟因起秋毫末千里方從跬步初㑹見髙明成偉器不憂絳灌毀新書
　　送秘丞歸覲南康〈已刻〉　　　　　蘇　軾
　　晏嬰不滿六尺長髙節萬仞凌首陽青衫白髪不自嘆富貴在天那得忙十年閉戶樂幽獨百金購書收散亡朅來東觀弄丹墨聊借舊史誅奸彊孔融不肯下曹操汲黯本自輕張湯雖無尺箠與寸刃口吻排擊含風霜自言靜中閲世俗有似不飲觀酒狂衣巾狼籍又屢舞傍人大笑供千場交朋翩翩去畧盡惟我與子猶徬徨世人共棄吾獨厚豈敢自愛恐子傷朝來告別驚何速歸意已逐征鴻翔匡廬先生古君子掛冠兩紀鬢未蒼定將文度置膝上喜動隣里烹豬羊君歸為我道姓字幅巾他日容登堂〈此詩熙寜三年東坡在官告院時所作〉
　　又〈已刻〉　　　　　　　　　　　蘇　轍
　　大川傾流萬物俱根旋腳脫爭奔徂流萍斷梗誰復數長林巨石爭湏臾軒昂顛倒惟恐後嗟子何獨強根株三年一語未嘗屈擬學文舉驚當塗心知勢力非汝敵獨恐清議無遺餘扁舟歳晩告歸覲家膳欲及羞蓴鱸隠君髙節世所尚掛冠早歳還州閭紛紜世事不掛耳得失豈復分錙銖投身固己陷泥滓獨立未免遭沾濡君歸左右識髙趣牛毛細數分賢愚〈右送公歸南康之詩惟此二篇可傳東坡雲歸意已逐征鴻翔欒城雲家膳欲及羞蓴鱸則溫公九月出京公即去矣〉
　　和秘丞詠史〈已刻〉　　　　　　　蘇　軾
　　仲尼憂世接輿狂臧榖雖殊竟兩亡吳客漫陳豪士賦桓侯初笑越人方名髙不朽知何用日飲亡何計亦良獨掩陳編弔興廢𥦗前山雨夜浪浪
　　和秘丞見寄〈已刻〉　　　　　　　蘇　軾
　　敢向清時怨不容直嗟吾道與君東坐談足使淮南懼歸去方知冀北空獨鶴不湏驚夜旦羣烏未可辨雌雄廬山自古不到處得與幽人子細窮〈紀年録雲熙寜六年東坡在杭州作〉
　　和秘丞寄張思民韻〈已刻〉　　　　蘇　軾
　　仁義大㨗徑詩書一旅亭相誇綬若若猶誦麥青青腐䑕何勞嚇髙鴻本自冥顛狂不用喚酒盡漸湏醒
　　寄秘丞〈已刻〉　　　　　　　　　劉　攽
　　君家廬山南雲水當戶庭丈人懸安車鯢齒頭髪青吏隠粟三釡繙書十二經胡然亂羈旅大江急揚舲太史司馬公老成兼典刑周南歎留滯武庫森長扃叩關起凢例授䇿歡真詅自茲訪都邑乗興及郊坰清洛湛寒玉嵩髙環翠屏宮觀想舊躅叢祠記遺銘俗物不掛睫格言誰載聽畢事黃鵠舉翩然問長亭念昔始相從子小予壯齡初交自傾蓋結好深鶺鴒放懐脫羈髙論窮杳冥縱博恣叱梟極飲常虛缾後會十五年見子雲龍廷官書擬讎校舊簡同編硎匏落無所容柘彈縁蜻蜓河梁一分手南北如飄萍歳月不肯留瞬息無暫停跳九指飛鳥急雪看凋蓂壯懐益漫漫衰鬢成星星勞生百年間所恃七尺形從衰得老病詎足稱最靈而君復何為動履非康寧目視亂白黑竒瘡出潛丁飲腸日以狹深夜甘獨醒南方多竒藥芝術餘芳馨引年亦竒術何必非豨苓徃昔志讀書苦心過聚螢期以怪幻聞豈秪辨文鼮斑白乃自悟有為皆濁腥古來豪傑士蒲蘆祝螟蛉埋骨蒿艾間鬼火猶青熒孰知出宇宙浩蕩浮滄溟翳昏照白日幽蟄驚迅霆道心不可傳法語容親聆懐君意無涯永望幾涕零寄書南飛鴻矯矯雙翅翎
　　過西澗隠廬〈已刻〉　　　　　　　黃庭堅
　　兒時拜公床眼碧眉紫煙舍前架茅茨爐香坐僧禪女奴煑甖粟石盆瀉機泉今來掃門巷竹間翁蛻蟬堂空列五老勝氣失江山石盆爛黃土茅齋薪壊椽女奴為民妻又瘞蒿里園當年笑語地華屋轉朱闌課兒種松子𠌂葢上參天投䇿數去日木行天再環先生古人風鐵膽石肺肝眼前不可意壯日掛其冠衆人初易之久逺乃見難憶昔子政在為翁數解顔五兵森武庫河漢落舌端王陽已富貴塵冠不肻彈呻吟刋十史凢例墨新乾宰木忽拱把相望風隧寒百楹書萬巻少子似翁賢
　　拜西澗遺像〈已刻〉　　　　　　　黃庭堅
　　棄官清潁尾買田落星灣身在菰蒲中名滿天地間誰能四十年保此清浄退徃來澗谷中神光射牛背
　　題檢討是是堂〈已刻〉　　　　　　蘇　軾
　　閒燕言仁義是非安可無非非義之屬是是仁之徒非非近於訕是是近乎諛當為感麟翁善惡分錙銖抑為阮嗣宗臧否兩含糊劉君有家學三世道益孤陳古以刺今紬史行天誅皎如大明鏡百陋逢一姝鴞止時四顧何由擾羣狐作堂名是是自說行坦途孜孜稱善人不善人自徂願君置坐右此語禹所謨
　　寄檢討〈已刻〉　　　　　　　　　張　耒
　　堂有書萬巻園有竹千竿逍遙於其間漫浪追昔賢乃祖首陽人疾世臥空山堂堂秘書公赤手犯鯨鱣後來得吾子門戶真有傳已信懐道貴預知行世艱婆娑欲頭白不肯彈其冠我頃未見之千里知肺肝不惜委珠玉投我書數編我窮安放逐老去頗知田君獨胡取之學問考淵源江鄉歳己晏幽獨抱涓涓何當一杯酒與子相周旋
　　送檢討〈已刻〉　　　　　　　　　陳師道
　　平生師友豫章公矻矻談君口不空半面相看吾已了連城増價子何窮三千奏牘諸儒上四百庵寮一歳中二父風流皆可繼謗禪排道不湏同〈時公在鉅野〉
　　送檢討〈時徃鉅野　已刻〉　　　　林子來
　　二年食貧兒女煎大寒客居衣裏穿閉門窮巷氣不屈誰問過午無炊煙腹中萬巻自得飽冷熱不假世人憐思歸一日止舊隠墻垣荊棘荒三椽青山不肯埋妙器幅巾卻作康廬仙今年再渡江北船旋買走馬趍日邊即今日月九天上陛下旰食思求賢結交老蒼半䑓閣亨衢插翼看翩翩朱顔誰無起家念壯志輸君先著鞭我今憔悴類蟠木斧斤不到終天年病身無用聊自惜對榻猶堪雨夜眠
　　次韻寄檢討〈公時在鉅野　已刻〉　林子來
　　濟北淮南夢到稀牢愁猶賴酒來微欲知飯顆詩人瘦政憶長鬚主簿肥應世君方持手板畏人我已著山衣春來消息甚疎濶徙倚髙原惜寸暉
　　與檢討別後有懐〈已刻〉　　　　　林子仁
　　檠燈耿夜窻夜雨欲達晨寒雞催曉色結束征車輪車行馬上霜送子西入秦二年絶廩祿此去當通津人生萍托水相遇即相親況我與夫子恩意踰天倫屈指十日別君今千里人關山行役勞欲雪風怒嗔投身聲利區納足冠蓋塵銅墨不須嘆君心知愛民歳晩勿滯留歸及江南春
　　是是堂歌〈已刻〉　　　　　　　　張　耒子劉子構堂於官舍名之曰是是而求予為詩〈雲　雲〉雖然吾見子言語之戰未已也嘗試為子歌堂中之樂而息子之勞庶幾隠幾而嗒然者乎歌曰
　　讀堂中之書兮以致子之眠飲堂中之酒兮以休子之言是非雜然於子之耳兮付庭中之噪蚓與夫木上之鳴蟬庶幾飬生保和窮子之年
　　別子之併寄壯輿叔用〈己刻〉　　　呂本中
　　老僕倦日長羸馬困道逺東行數日間尚欲一再欵我能喻子意子亦識我嬾追懐十年逰僅得一笑莞時能煑湯餅更復下茗盌晁郎本京邑劉子蓋楚産江山兩秀異與子日在眼南風歸興濃感恨毛髪短相尋儻有日歳月亦未晩
　　送檢討歸南康〈公時在汴京　已刻〉翁　挺
　　先生來東都貎如林間鶴聞名今見之信難塵中著諸儒紛藏寳人進已反卻𦕈然千載事獨與復商畧斯人昔俊豪世故熟斟酌㝠棲二十年不為幽禪著秋風有所思木落廬山腳豈為菰蓴念亦負溪友約清霜動車輪不復生四角想見胸府間天池㵼寥廓平生杜陵老妙處倚山閣歳晩或相從應分半岩壑
　　過檢討故居〈未刻〉　　　　　　　　李　彭
　　劉郎平昔居門巷草芊芊念我眼中人骨驚淚潺湲中允實髙蹈倦㳺自丁年問捨得康廬卜宅如澗瀍懸崖著屋山騎牛弄寒泉秘書極精鋭筆下走百川口戈擊姦佞直聲寰宇諠諸郎排候鴈一一落雲天獨餘漫浪叟髙名星斗懸辟書日夜催援毫録羣仙幾負䘮明責掛冠遂言旋中河忽墜月半嶽遽摧巔孤𡠉俱幽憤一仆無復痊門楣唯蔡琰阿宜紹宗傳驅車宦殊方衡宇頽荒阡壊壁蝸篆滿小窻蛛網懸翠靄逺山暝蒼苔脩竹連徃時所憇樹相對語鳴蟬忽逢持斧翁葆鬢青竹纒採薪收斜日伐竹破疎煙沉痛廹中腸徘徊不能前髙明鬼下瞰豈弟神所捐微吟復悽斷四顧天茫然
　　寄題西澗壯節亭〈已刻〉　　　　　楊萬里
　　見了廬山想此賢此賢見了失廬山胷中書巻雲零亂身外功名夢等閒一㸃目光牛背上五絃心在鴈行間欲吟壯節題崖石筆挾風霜齒頰寒
　　題秘丞墓次剛直亭〈已刻〉　　　　楊萬里
　　山南山北蔚松楸四海千年仰二劉遷叟餽縑寧凍死伯夷種粟幾時秋平生鐵作三寸喙土苴人間萬戶侯廬阜作江江作阜始應父子不傳休
　　清淨退菴詩〈已刻〉　　　　　　　朱元晦
　　凌兢度三峽窈窕復一原絶壁擁蒼翠蒼流逝潺湲聞昔避世人寄此茅三間壯節未雲逺髙風杳難攀尋深得遺址縳屋臨清灣坐睨寒木杪飛泉閟雲關茲逰非昔逰累解身復閒保此清浄退當歌不能諼〈晦翁又於郡學講堂之東立五賢堂祠陶靖節及公父子李公擇陳了翁〉
　　勅劄序記
　　西澗父贈官勅〈已刻〉
　　勅朝請郎守太子中允致仕騎都尉賜緋魚袋劉渙父贈大理評事的朕躬執圭幣以事上帝並嚴考配永言孝思䝉獲福釐均錫於下眷爾文武之士應受渥恩固必念其前人有以感愴是舉褒命惟慰其心所以振追逺之風廣移忠之孝也以爾躬有善行積是餘慶施於子舍服在朝序逮茲熙事之集矧洽寵榮之宜申以慰章告於其第尚飾幽壤繄享榮之可特贈大理寺丞
　　嘉祐三年六月某日
　　勅孝莫大於寧神寧神莫大於四表之歡心朕巳薦信宗廟致孝祖考矣朝廷都邑之士將有明發之思顯親之望不可遺也朝請郎守太子中允致仕騎都尉賜緋魚袋劉渙父贈大理寺丞的教忠之訓實傳其嗣揚名之寵不及其存永惟報本之意宜有追命之錫宻章禭口賁於幽竁九原尚可作也尚曰予有後弗棄基亦惟顯哉可特贈殿中丞
　　嘉祐六年四月某日
　　勅朝請郎尚書屯田員外郎致仕上輕車都尉賜緋魚袋劉渙父贈銀青光祿大夫尚書工部侍郎的朕謁欵嘉壇推文祖以侑上帝而四海皆以其職來祭維爾有子服采於朝廼即其孝思以賁爾於泉下可特贈尚書刑部侍郎餘如故
　　西澗兄曰湜天聖五年鄉舉推恩年五十二初授將仕郎試將仕監主簿有誥詞再授始是守吉州安福尉誥與此異其辭偹載身材面貎之屬咸淳間尚存押勅有曰侍中使門下侍郎兼戶部尚書平章事曾者王沂公也曰起居郎知制誥權判奭者孫宣公也曰左司諫充龍圖閣待制權同判道輔者孔公也宋未改官制之前制誥體式皆與此異故因錄之
　　奏召同修書劄子〈已刻〉　　　　　司馬光
　　臣自少以來畧涉羣史竊見紀傳之體文字繁多雖以衡門専學徃徃讀之不能周浹況於帝王日有萬幾必欲徧知前代得失誠為不易竊不自揆常欲上自戰國下至五代正史之外旁采他書凢關國家之盛衰係民生之休戚善為可法惡為可戒帝王所宜知者畧依左氏春秋傳體為編年一書名曰通志其餘浮泛之文悉刪去不載庶幾聽覽不勞而聞見甚博私家區區力不能辦徒有其志而難成頃臣曾以戰國時八巻上進幸䝉聽覽今所奉詔㫖未審令臣續成此書或別有編集若續此書欲乞亦以通志為名其書上下貫穿千有餘載固非愚臣所能獨修伏見韶州翁源縣令廣南西路安撫司〈本作勾避髙宗嫌名〉當公事劉恕専精史學為衆所推慾望特差與臣同修庶使早得成書不至疏畧
　　乞官劉恕一子劄子〈元祐元年已刻〉司馬光
　　臣伏覩秘書少監劉攽等奏故秘書丞劉恕同編修資治通鑑功力最多比及書成編修屬官皆䝉甄錄惟恕身亡其家獨未沾恩門戶單露子孫並無人食祿乞依仁宗朝黃鑑預修三朝寳訓梅堯臣為編修唐書官皆未及奏書而卒後特官其一子臣徃歳初受勅編修資治通鑑首先奏舉恕同修恕博聞強記尤精史學舉世少及臣修上件書其討論編次多出於恕至於十國五代之際羣雄競逐九土分裂傳記訛謬簡編闕落歳月交互事跡乖舛非恕精博他人莫能整治所以攽等衆共推先以為功力最多不幸早夭不見書成未死之前未嘗一日捨書不修今書成奏御臣等皆䝉天恩褒賞甚厚獨恕一人不得沾預降為編戶良可矜憫欲乞如攽等所奏照黃鑑梅堯臣例除一子官使其平生竭力不為虛設取進止
　　貽秘丞書〈已刻〉　　　　　　　　司馬光
　　某再拜某少時惟得髙氏小史讀之自晉迄隋並南北史或未嘗得見或讀之未熟今因修南北朝通鑑方得細觀乃知李延夀之書亦近世佳史也雖於禨祥詼嘲小事無所不載然序事簡徑比於南北正史無繁冗蕪穢之辭竊謂陳夀之外惟延夀可以亞之渠亦當時見衆人所作五代事不快意故別自私著此書也但恨延夀不作志使數代沿革制度皆沒不見道原五代長編若不費工計不日即成若與沈約蕭子顯魏收三志依隋志篇目刪次補葺別為一書與南北隋史並行則雖正史遺逸不足患矣不知道原肯有意否其符瑞等無用皆可刪後魏釋老志取其要用者附於崔浩傳後官氏志中氏族附於宗室及代初功臣傳後如此則南北史更無遺事矣今國家雖校定摹印正史天下人家共能有幾本久逺必不傳於世又校得絶不精只如沈約敘傳差卻數板亦不悟其他可知也以此欲告道原存錄其律厯禮樂職官地理食貨刑法之大要耳不知可否如何如何某再拜〈公又貽范夢得書雲隋以前者與貢父梁以後者與道原令各修於長編中又雲長編寧失於繁毋失於畧今寄道原所修廣本兩巻去即據長編錄出者其長編已付還道原恐要見式祿故也〉
　　與檢討書六首〈未刻〉　　　　　　蘇　軾
　　某啓久濶但有懐企竊惟起居佳勝便欲造門以器之率入山還當奉謁謹奉啓𠉀問匆匆不宣
　　某昨夜苦熱減衣晨起得頭痛病故不出見客然疾亦不甚也方令小兒研墨為君寫數大字旋得來教及紙因盡付去恐墓表小字中亦有題目則額上恐不當復雲墓表故別寫四大字以備或用也舍弟所作詞當續寫去人還匆匆
　　旦來枕上讀所借文篇釋然遂不知頭痛所在曹公所云信非虛語然陳琳豈能及君耶
　　某啓辱手教仍以茶簞為貺契義之重理無可辭但北歸以來故人所餉皆辭之敬受茶一袋以拜意此陸宣公故事想不訝也仍寢來命幸甚
　　詩文二巻並納上後詩已別寫在巻後檢得舊本改定數字
　　某疾雖輕然頭痛畏風也承與李君同見過〈原缺〉見不深訝否悚息悚息來日若無風當侵夜發去更不及走別一詩取笑
　　答檢討書二首〈已刻〉　　　　　　晁補之
　　示漫浪圖贊並所以名堂與亭之意以壯輿志業豈老且不啻畸乖自放者之比其所以名者意不在是魯直為贊以反之此亦善諭人之非反也合也〈雲　雲〉記曰人莫不飲食也鮮能知味也學猶飲食固有常珍奚事異饌合萬宇以聚廬載百族與並㳺想壯輿亦俛仰此間又奚以漫浪而為異焉
　　辱書以國語二事相切磋甚厚所援據通洽而議近正又以知別後學問之益殊欣喜也
　　與檢討二首〈已刻〉　　　　　　　陳　瓘
　　某伏䝉寄示陶桓公贊並書贊後之語區別忠邪辨正實偽使前古晦誣之事一旦明白豈小補哉夫陶公擁晉地之半一於勤王功名顯赫與唐之郭汾陽俱有始終然汾陽屢遭䜛謗而不能終掩公論陶公被誣獨如此其久者以晉之刑政不行於庾亮故也初公不喜浮華而亮則招延一時清談之士厚遇之又以筆札啖王隠折翼化鶴之事隠與杜延業共為之也公以盈滿自懼歸印納節此尤亮所深忌不託以夢事則公之完徳豈有疑似可誣之節哉文士巧詐變亂事實誣天下以植其私若使壯輿精實確論早行於世則稽古尚論之士不惑於誣偽久矣歐陽公曰後世儻不公至今無聖賢然則古人之所恃者今人之公論而已一今一古古復有今千載猶旦暮也亦何憂哉
　　某前䝉還示四冊易書及今六冊皆領呂銘范傳歐劄張䟽並封納書府宛丘集全帙亦付來僕二人之所以自形其心術者暌合本末可示永久具於此冊正論所資惟精博是賴則藏書之府不可無茲集前軸不湏更抄也呂太尉日錄未之見蓋自其荊舒反目以後既進二手簡又進日錄四巻故當時荊舒怨懟之說不復見信於陵由是重得罪矣鍾山所著八十巻乃效彼四巻而為之自明其聖者也此念久已衰歇因壯輿垂問輒及之〈詳見了翁集〉
　　書歐陽子傳後〈已刻〉　　　　　　黃庭堅
　　髙安劉羲仲壯輿序列歐陽子之文章論次荀卿揚子雲之後又考其行事為歐陽子列傳餘三讀其書而告之曰昔壯輿之先君子明習史事撰十國紀年自成一家今壯輿富於春秋筆端已有史氏風氣他日當以不朽之事相付也昔司馬談之子遷劉向之子歆班彪之子固王銓之子隠姚察之子簡李太師之子延夀劉知幾之子餗皆以繼世功在汗簡而舊史筆法之美劉氏再顯今使壯輿能盡心於春秋之舊章以考百世之典籍斧藻先君子之凡例著是去非則十國之事雖淺筆法所寄自當與日月爭光壯輿尚勉之之楚而南轅道雖悠逺要必至焉〈此檢討少時事〉
　　書漫浪圖〈已刻〉　　　　　　　　黃庭堅
　　子劉子讀書數千巻無不貫穿能不以博為美而討求其言之從來不可謂漫未見古人如將不得見既見古人曰吾未能古人也不可謂浪年未四十而其學日夜進不可謂翁
　　十國紀年序〈已刻〉　　　　　　　司馬光
　　皇祐初光為貢院屬官時有詔士能講解經義者聽別奏名應詔者數十人趙周翰為侍講知貢舉問以春秋禮記大義其中一人所對最精詳先具註疏次引先儒異說末以已意斷而論之凢二十問所對主司驚異擢為第一及發糊名乃進士劉恕年十八矣光以是慕重之始與相識道原乃其字也道原是歳試詩賦論䇿亦入髙等殿試不中格更下國子監試講經復第一釋褐邢州鉅鹿主簿遷和川令陸介夫為廣西帥奏掌機宜前世史自太史公所記下至周顯徳之末簡䇿極博而於科舉非所急故近歳學者多不讀鮮有能道之者獨道原篤好之為人強記紀傳之外閭里所錄私記雜說無所不覧坐聽其談滾滾無窮上下數千載間細大之事如指諸掌皆有稽據可騐令人不覺心服英宗皇帝雅好稽古欲徧觀前世行事得失以為⻱鑑光承乏侍臣嘗從容奏舊史文繁自布衣之士鮮能該通況天子一日萬幾誠無暇周覧乞自戰國以還迄於顯徳凡關國家之興衰繫衆庶之休戚善可為法惡可為戒者詮次為編年一書刪其浮長之辭庶可奏御差便上甚喜尋詔光編次歴代君臣事跡仍謂光曰卿自擇舘閣英才共修之光對曰舘閣文章之士誠多至於精専史學臣未得而知所知者和川令劉恕一人而己上曰善退即奏召之與共修書凢數年間史事之紛錯難治者則以委之光䝉成而已今上即位更名其書曰資治通鑑王介甫與劉道原有舊深愛其才熙寧中介甫參大政欲引道原修三司條例道原固辭以不習金穀之事因言天子方屬公以政宜恢張堯舜之道以佐明主不應以財利為先介甫不能用亦未以之怒道原每見之輒盡誠規益及呂獻可得罪知鄧州道原徃見介甫曰公所以致人言蓋亦有所未思因為條陳新更法令之不合人心者宜復其舊則議論自息介甫大怒遂與之絶未幾光出知永興軍道原曰我以直道忤執政今官長復去我何以自安且吾親老不可久留京師奏乞監南康cq=97酒稅得之光尋判西京留䑓奏遷書局於洛陽後數年道原奏請身詣光議修書事朝廷許之道原水陸行數千里至洛陽自言比氣羸憊必病且死恐不復得再見留數月而歸未至家遭母䘮俄得風疾右手足偏廢伏枕再朞痛苦備至每呻吟之際則取書修之病益篤乃束書歸之局中以元豐元年九月戊戌終官至秘書丞年止四十七嗟乎以道原之耿介其不容於人齟齬以沒固宜天何為復病而夭之邪此益使人痛惋惝恍而不能忘者也道原嗜學方其讀書家人呼之食至羮炙冷而不顧夜則臥思古今或不寐達旦在和川嘗以公事適野見劉聰太守劉雄碑嘉平五年始改達元正舊史之失在洛陽與光俱如萬安山道傍有碑讀之乃五代列將人所不稱道者道原即能言其行事始終歸而騐於舊史信然宋次道知亳州家多書枉道就借觀之次道日具酒饌為主人禮道原曰此非吾所為來也殊廢吾事願悉撤去獨閉門晝夜讀且抄留旬月盡其書而去目為之翳道原致疾亦由學之苦邪方介甫用事呼吸成禍福凡有施置舉天下莫能奪髙論之士始異而終附之面譽而背毀之口是而心非之者比肩是也道原獨厲不顧直指其事是曰是非曰非或面刺介甫至變色如鐵或稠人廣坐介甫之人滿側道原公議其得失無隠惡之者側目愛之者寒心至掩耳起避之而道原曾不以為意見質厚者親之如兄弟姦諂者疾之如仇讐用是困窮而終不悔此誠人之所難也昔申棖以多慾不得為剛微生髙以乞醯不得為直若道原者可以為剛直之士乎道原家貧至無以終甘㫖一毫不妄取於人其自洛陽南歸也時己十月無寒具光以衣襪一二事及舊貂褥贐之固辭不受強與之行及潁州悉封而返之於光而猶不受於他人可知矣尤不信浮屠之説以為必無是事曰人如居逆旅一物不可乏去則盡棄之矣豈得齎而自隨哉可謂知之明而決之勇矣道原好著書志欲籠絡宇宙而無遺不幸早夭其成者十國紀年四十二巻包羲至周厲王疑年譜共和至熙寧年譜畧各一巻資治通鑑外紀十巻餘未成其成者亦未以傳人曰今栁芳唐厯本皆不同由芳書未成而傳之故也期於瞑目然後傳病亟猶汲汲借人書以參校已之書是非得失氣垂盡乃口授其子羲仲為書屬光使撰埋銘及十國紀年序且曰始欲諸國各作百官及藩鎮表未能就幸於序中言之光不為人譔銘文已累年所拒且數十家非不知道原託我之厚而不獲承命悲愧尤深故序平生所知道原之美附於其書以傳來世道原自言其先萬年人六世祖度唐末明經及第為臨川令卒官遇亂不能歸遂葬髙安因家焉南唐以髙安為筠州今為筠州人父渙字凝之進士及第為潁上令不能屈節事上官年五十棄官家廬山之陽且三十年矣人服其髙歐陽永叔作廬山髙以美之今為屯田員外郎致仕雲元豐元年十月日涑水司馬光君實序
　　氷玉堂記〈紹聖間作　已刻〉　　　張　耒
　　熙寧中余為臨淮主簿始得拜劉公道原於汴上是時道原方修資治通鑑而執政有素髙其才者欲用以為屬道原義不屈遂與絶復以親老求為南康酒官故書未成去余既慕公之義而望其眉宇聽其論議其是非予奪之際凜然可畏而服也士大夫皆曰劉君之賢非獨其信道篤立心剛博學洽聞之所致是得父之風烈焉公之父諱渙字凝之有詞學為小官數以事屈在勢者節髙不能容於世年五十餘為潁上令即致仕歸廬山築室蒔蔬而食之無求於物人皆師尊焉於是既老矣公歸廬山無幾何得疾以元豐元年九月卒公諱恕道原蓋其字後十餘年而當元祐元年余受詔校資治通鑑於秘書省是時公同修書之人往往而在道公之事本末尤詳皆曰道原亷介剛直其仕必欲達其道不以一毫挫於人者也方其激於義而作雖足蹈坎井手攬兕虎視之若無見雖古烈士或媿焉平居自負經濟大約視其為吏則嚴簿書束吏胥撫鰥寡繩豪猾纎悉曲當皆可為後世法其學自書契以來以至於今國家治亂君臣世系廣至於郡國山川之名物詳至於歳月日時之後先問焉必知考焉必信有疑焉必決其言滔滔汨汨如道其里閭族黨之事也其著書有疑年譜年譜畧通鑑外紀十國紀年惟十國紀年先成世傳之世以比遷固歆向公亦自以不愧自范曄以降不論也當時司馬君實歐陽文忠號通史學貫穿古今亦自以不及而取正焉凝之晩善飬性篤行老益壯年八十一後道原數年卒累官至屯田員外郎其終也未聞疾沐浴正冠而絶嗚呼亦異矣元符中余謫官廬陵道原之子羲仲徳安簿敘其大父與父之事示余曰頃眉山蘇子由嘗過廬山拜大父於床下出而嘆曰凜乎非今世也其卒為詞以哭之曰凝之之為父道原之為子潔亷不撓冰清而玉剛鄉人是其言名吾大父故居之堂曰冰玉君為我實記之餘曰昔司馬談能推明孔子作春秋之意欲為史未成以授其子遷而遷遂能網羅三代放逸舊聞馳騁上下數千歳成一家之書與六經並傳父子之於文學美矣而風節無聞焉疏廣受於漢宣帝有師傅恩而父子一旦棄去舍富貴如棄塵垢骨肉之際風節同矣而又文學無聞焉孰如君家父子文學風節煇煌並著名立於父而顯於子千載之逺四海之廣而一家擅之嗟夫世固未嘗有也始余應舉時與道原之弟格逰愛其學博而論正是蓋有得於其兄之餘而羲仲敏於學而健於文屹然好名而立節者也余知冰玉堂之灑掃有繼矣其爵里世系與其行事之詳則既有誌之者矣故不復出因為詞以系之曰
　　我所思之人兮嗟可想而不可見意其人兮俯青雲而下睨矚九日而不超然不知其何之兮遺此空山之故居豈訪重華而陳義兮父唱子和與僊聖兮為徒舒為霓雲兮注為江湖偉為哲人兮我言在書超駕言而從之指廬山乎休吾車耕山而食兮梁溪而漁儼頓轡而不敢留兮恐其尚謂我汙也
　　是是亭記〈已刻〉　　　　　　　　陳師道
　　劉子佐鉅野架室以居名曰是是之亭而語客曰吾剛不就俗介不容衆而人亦不吾容也故吾勉焉是其所是非其所非又懼有時而㤀之也以名吾居耳目屬焉亦盤盂几杖之類也吾其勉乎客笑之曰是是近諂非非近訕不幸而過寧訕無諂以病劉子晁子聞而作曰事無常是亦無常非使天下舉以為非而子獨是之何所取正使天下舉以為是而子獨非之安得力而勝諸嘗與子問津於無不可之塗而弭節乎兩忘之圃夫安知吾是之所在以砭劉子陳子見而嘆曰夫三子之名是皆有所激乎今夫是非參於前子將稱其所是而黙其所非自以為得矣而曾不思黙而不稱則固已非之矣使世皆愚則可以黙而欺之而世不皆愚也其有知之者矣吾懼子之不免也夫是其所非則為諂非其所是則為訕是非不失其正二者何有焉客之笑非子之病也夫道二理與事是也是非兩忘者理也有是與非者事也事待理而後立理待事而後行今使劉子忘而不有於事猶有闕乎晁子之砭非子之藥也劉子名羲仲南康人其大父凝之有所不顧舉世挽之不囘也仕不合而去老於廬山之下廬陵文忠公為賦廬山髙也其父道原面數人短長不避權貴羣居聚語是是非非公無所隠聞者至心掉手失掩耳疾走而畧不以為意卒窮以死而天下歸重焉今劉子博覧偉辯刻身苦思既嗣其世而向善讎惡亦不減於二父而又能沈潛摧折以成其才故君子皆樂告以善也孟子曰是非之心智之端也又曰無是非之心非人也薋菉之不知黑白之不分固士之所棄而盡言以招過又昔人之所足戒也然則何時而可乎夫明天下之是非者智也正天下之是非者義也進則見乎事退則見乎書子姑明之二者必有一矣
　　壯節亭記〈已刻〉　　　　　　　　朱元晦
　　淳熙已亥歳予假守南康始至訪求先賢之遺跡得故尚書屯田員外郎劉公凝之之墓於西門外草棘中予惟劉公清名髙節著於當時而聞於後世暫而揖其遺風者猶足以激懦而律貪顧今不幸饋奠無主而其丘墓之寄於此邦者又如此是亦長民者之責也乃為作小亭於前立門墻謹扃鑰以限樵牧歳以仲春率羣吏諸生而祀焉郡之詩人史驌請用歐陽公語名其亭以壯節適有㑹於予意因屬友人黃銖大書以揭焉自是以來東西行而過是者莫不顧瞻起敬而予亦自以為茲丘之固且安可以久而不壊矣紹熙二年歳在辛亥予去郡甫十年而今守章貢曾侯實來按圖以索其故則門墻亭榜皆已無復存者為之喟然太息即日更作門墻築亭其間益為髙厚宏濶以支永久又礲巨石以培其封植名木以廣其籟求得舊榜復置亭上歳時奉祀一如舊章且割公田十畆以畀傍近能仁僧舍使之専奉守為增葺費而又以予為嘗經始乎此也以書來曰願得一言以記之使後之人知吾二人者所為拳拳之意而不懈其尊賢尚徳之心也斯亦不有補於世教之萬分乎予曰諾哉曾侯名集字致虛學有家法故其為政知所先後如此雲三年夏五月癸未新安朱熹記
　　西澗先生故居記〈已刻〉　　　　　朱元晦
　　南康史君曾侯致虛既葺屯田劉公之墓明年乃詔得其故居遺址於郡圃之東暇日屏騶馭披荊棘而往觀焉問其北隠然而髙者則劉公所賦之東䑓也顧其南窊然而下者則為詩序所指之蓮池也蓋自兵亂以後蕪廢日久惟是僅存而其他則漫滅而不可復識矣曾侯為之躊躇四顧喟然而嘆曰凝之之為父道原之為子其髙懐勁節有若歐馬蘇黃諸公之所道是可謂一世之人豪矣想其平日之居林塘館宇之富詩書圖史之盛既有以自適其意而一時㳺宦於此邦者亦得以扣門避席而考徳問業焉何其盛也顧今日百年之後臺傾沼平鞠為灌莽而使樵兒牧子得以嘯歌躑躅於其上又何其悲也雖然此吾事也不可以不勉也乃出少府羨金贖之民間垣而溝之以合於郡圃壘石以崇其臺引流以深其池遂作氷玉之堂於臺之西北而繪劉公父子之像以侑焉既而所謂是是堂漫浪閣者亦以次舉而皆復其舊既而使人以圖及書來屬予記今披圖考騐尚能憶其髣髴固喜曾之敏於事而能有成矣抑予又有感焉近歳以來人心不正治身者以同流合汙為至謀仕事者以便私適已為首䇿其聞劉氏父子之風不唾而罵之者幾希矣欲其能如曾侯一以表賢善俗為心豈可得哉於是既書其事而適有以陳令舉騎牛詩畵為圖者因並以遺曾侯請刻堂上以補一時故事之闕雲紹熙三年秋九月庚午朔旦新安朱熹記〈南康志今軍圃中有氷玉堂即屯田舊居堂側有東臺壯輿是是堂皆在其間並後來重建〉
　　鈞山故居祠堂記〈已刻〉　　　　　幸元龍〈震甫〉
　　天下尊祀夫子而闕里蔑焉則孔氏子孫之羞髙安三劉先生風節文學炫爛古今死而不磨有祠在星渚春秋舍菜郡太守率寮屬諸生拜之而髙安之故居委在鈞山草莽間嘉定改元范太史四世孫擇能邑長於斯甫命靈山浄慈兩寺立祠落以鄉飲酒禮邑人歌舞盛事劉氏子孫有榮耀焉不忘令君之世徳相與剪故居之蕪架堂屯田丘墓之側左列三祖右像太史溪芼山芳蠲潔椒桂工竟炳走書求余文紀歳月余方騎牛雪峽松垣追蹈先生髙風餘躅而炳能洗劉氏子孫之羞故樂道而繫之詞俾歌以祀詞曰
　　虛舟兮浮世槳清風兮白雲為蓬水月兮隨寓醑零露兮斷瓢而鍾蒼栢為裳兮蔽膝擘藕而絲兮松針與縫廬山兮縹緲悵梓里兮煙雨濛濛架新宇兮焫蕭魂旋歸兮故宮髣髴兮牛背電光兮兩瞳嘉定四年八月甲午朔廸功郎前授萬安軍軍學教授幸元龍記
　　浄慈寺西澗先生祠記〈已刻〉　　　幸元龍
　　屯田員外郎劉公字凝之髙安之鈞山人也登進士第仕為潁上令以忤上官歸隠廬山田於落星之灣豢犢為騎三十年忍窮如鐵石號西澗先生常與嘉禾陳公舜俞自南反筠舘於里之浄慈寺留詩壁間歳月浸久而磨其辭沒冺髙風餘韻空寓閒花野草間過者惆悵成都范公擇能以嘉定戊辰來守髙安首訪遺躅庚午仲春以公帑之餘委寺僧祖琇立像於東廡亢爽之室俾後人挹其冰清玉剛可以激懦而律貪嗟乎今之人為邑知所以表賢厲俗者希矣公之髙大父太史諱祖禹字淳甫元祐名臣也為政知所先後蓋自有家法焉耳屯田名渙其子秘書丞恕道原其字也神廟時與太史被㫖同修資治通鑑秘丞死太史誌其墓去今百三十三年而公復來修屯田之祠民徳其不歸厚乎祖琇獻工屬予為記因記歳月俾刻諸石嘉定三年七月丁亥邑人幸元龍記
　　銘誌詞誄
　　秘丞墓碣〈已刻〉　　　　　　　　范祖禹
　　道原諱恕其先京兆萬年人六世祖度為臨川令卒官𦵏筠州遂為筠州人父渙字凝之少有髙志為潁上令年五十棄官家廬山之陽今為尚書屯田員外郎致仕道原幼聰警俊㧞讀書一過目即成誦年始四歳坐客有言孔子無兄弟者道原應聲曰以其兄之子妻之一坐驚異十歳謁晏元獻公問以事道原往返詰難公不能屈十二三時已治春秋欲應賢良方正舉嘗從人借後漢書旬餘還之人疑其未讀也道原已盡記又借唐書亦然舉進士試入髙等對經義説書皆第一時年十八釋褐為邢州鉅鹿主簿陳成肅帥髙陽召至府重禮之請講春秋親率官屬徃聽遷晉州和川令道原為人急然諾重氣義郡守得罪被劾屬官皆連逮下獄道原獨供飲食且保證之恤其妻子如已骨肉獄既解又數轉運使以深文峻法抵官滿以疾不赴詔者累年陸介夫帥廣西辟掌機宜道原篤好史書紀傳之外網羅百家以至稗官小説無不該覧當其専精㤀寢食之勞其談數千載事若指諸掌貫穿出入皆可考騐故獨以史學髙一時治平中今端明殿學士司馬君實受詔修資治通鑑奏請同修道原於漢魏以後事尤能精詳考證前事差繆司馬公悉委而能決焉居二年轉著作佐郎道原性耿介剛直不以一毫挫於人熙寧初執政有與道原故舊者欲引以修三司條例道原不肯附之且非其所為執政者浸不說當是時其權震天下人不敢忤而道原憤憤欲與之較面語侵之變色悖怒而道原意氣自若見讒諂附㑹者疾之如讐久之亦不自安以親老告歸南康就乞監酒稅以就飬有詔即官下編修改秘書丞賜五品服丁母夀安縣君錢氏憂解官又詔就家續成前書未除䘮元豐元年九月戊戌卒年四十七其年十一月壬申葬南康軍母氏之塋道原好著述志欲包括古今天下事物無所不學厯數地里官職族姓至前世官府案牘亦取以審覆其書之得失求書不逺數百里身就之借讀且抄盡得乃已目為之翳病右手足偏廢伏枕再朞強學如故著十國紀年四十二巻包羲至周厲王疑年譜共和至熙寧年譜略各一巻外紀十巻他書未成娶蔡氏職方郎中巽之女封安平縣君生三子曰羲仲和叔羲叔一女曰和仲祖禹與道原修書九年道原將卒口授其子使作書來別曰子其為碣若表以識吾墓銘曰嗚呼道原博學強識海涵地負富有萬物人所難能不降色辭中道而殞鮮克知之精明在上體魄在下刻詩墓前以詔觀者
　　書秘丞墓碣後〈已刻〉　　　　　　張舜民
　　元豐初年司馬溫公一日謂余曰子識劉恕乎舜民對曰未也公曰當今史學無能出其右者不久道原告卒竟不獲一見之予思之司馬公自言四十以後不為人撰論遺事親友之屬一以謝之獨為呂獻可撰埋銘及十國紀年序歴陳劉道原事跡二人而已今其子羲仲不鄙俾予書墓碣援筆之間不勝嘆息元祐庚午歳秋月起部北軒〈庚午乃元祐五年范太史前此作碣而今始書之〉
　　秘丞遷𦵏墓誌銘〈元祐八年　已刻〉黃庭堅
　　道原髙安劉氏諱恕博極羣書以史學擅名一代年四十有七卒於元豐元年九月其父渙字凝之𦵏道原於星子城西以故司馬文正溫公十國紀年序為銘納諸壙中其僚今翰林學士范淳夫為文碣於墓次此兩公皆天下士故道原雖不得志而名譽尊顯諸儒紀焉後十餘年劉氏少長相繼逝歿惟道原一子羲仲在論者歸咎𦵏非其所故羲仲以元祐八年十有一月遷𦵏道原於江州徳化縣之龍泉山以十國紀年序及墓碣義論撰其遺事乞銘於豫章黃庭堅庭堅辭曰道原於天下獨以溫公為知已溫公序道原學問行義揭若日月庭堅何以加焉羲仲三請曰遷奉不可以不書因得以先人遺事為託終不得辭則敘而銘之道原天機迅疾覽天下記籍文無美惡過目成誦書契以來治亂成敗人才之賢不肖天文地理氏族之所自出口談手畫貫穿百家之記皆可覆而不繆初仕年十八名重諸公間負其才不肯折節下人面數人長短不避豪貴諸公皆籍其名亦不好也為吏發強老姦宿負必痛繩治之一時號為能吏者多自以為不及也倦㳺十五年溫公修資治通鑑奏以為屬乃遷著作佐郎書未成而道原下世後七年書奏御論修書之功有詔録其子羲仲為郊社齋郎元祐七年刻資治通鑑板書成又詔書賜其家諸儒以為寵道原平生所著書五十四巻皆有事實不空言道原與王荊公善而忤荊公與陳鄘公善而忤鄘公所爭皆國家之大計與人臣之節故仕不合以濵於死而不悔嘗著書自訟曰平生有二十失佻易卞急遇事輒發狷介剛直忿不思難泥古非今不達時變凝滯少斷勞而無功髙自標置擬倫勝已疾甚不恤怨怒事上方簡御下苛察直語自信不逺嫌疑執守小節堅確不移求備於人不恤咎怨多言不中節髙談無畔岸臧否品藻不掩人過惡立事違衆好更革應事不揣已度徳過望無紀交淺而言深戲謔不知止任性不避禍論議多譏刺臨事無機械行已無規矩人不忤已而隨衆毀譽事非禍患而憂虞太過以君子行義責望小人非惟二十失又有十八蔽言大而智小好謀而踈濶劇談而不辯慎宻而漏言尚風義而齷齪樂善而不能行與人和而好異議不畏強禦而無勇不貪權利而好躁儉嗇而徒費欲速而遲鈍闇識強料事非家法而深刻樂放縱而拘小禮易樂而多憂畏動而惡靜多思而處事乖忤多疑而數為人所欺事徃未嘗不悔他日復然自咎自笑亦不自知其所以然也觀其言自攻其短不舍秋毫可謂君子之學矣以道原之博學強識而其蔽猶若是亦足以知學者之難也夫學者陷而入於蔽患自知不明也自知明而不能改病必有所在故併著之使後學者得監觀焉初凝之忿世不容棄官老於廬山之下至道原而節愈髙葢亦有激雲又自以源出歆向務追配前人立名於後世故傲睨萬物而潛心於翰墨仕雖不逢得其所願矣夫人蔡氏亦有賢行生三男羲仲和叔羲叔稱材器皆過人和叔以文鳴而稱篤好不幸相繼死羲仲沉於憂患不倦學猶能力其家一女嫁秀州司法參軍孔百祿道原才行之美尚多可傳弗著著其大者銘曰貪夫所爭烈士所棄顯允劉君去位遂世其清近義其勇近仁其子守節對於前人劉子矯矯執方惡圓與世齟齬曰吾道然其在閨庭悅親以孝舉桉抱衾室家靜好上士勤道百世之師四海溫公俾民不迷溫公補袞元元本本劉子執簡匪躬蹇蹇溫公論政以學為原浚川積石學深其源溫公勿忘劉子典學我為銘詩式告後覺〈淳熙十三年十一月十四日知徳化縣事都昌黃灝同校官天台應振主瑞昌簿雙井黃㽦拜秘丞墓下頽垣荒壟惟餘范太史一碑巋然風日中徘徊瞻仰乃出緍錢俾龍泉寺僧為屋三楹既度材除地得舊礎廣深適契取司馬文正公十國紀年序語扁以剛直訖事復同校官釋菜以落之郡守池陽王公遂溉附於祀典春秋遣寮吏致祭十五年春簿公受文思院西歸因請書山谷先生改𦵏誌銘刻之石文思蓋山谷諸孫而大父尚在則秘丞甥孫也併出所藏尚書與其兄訪秘丞族裔手蹟著之碑隂四月望日灝識譜未刻〉
　　秘丞像贊〈有譜刻全此僅贊而已〉　陳師道
　　寧折不靡其直斯何正人如已賢則過之有張不弛維利不嗜不侮不畏貎不踰中氣葢一世雖死不忌子立獨起黃范司馬既敘且銘自足以達況茲其人千載之下凜然其生載之丹書益永厥聞
　　哀西澗先生辭〈已刻〉　　　　　　蘇　轍
　　元豐三年九月辛未廬山隠君劉凝之卒于山之陽其孤格以書來曰君昔知吾兄今又知吾父今不幸至於大故其為詩使輓者歌之以厚其𦵏十月乙酉𦵏於清泉鄉書不時至緩不及事乃哭而為之辭始予自蜀逰京師識凝之長子恕字道原博學強記通三墳五典春秋戰國史記下至五代分裂皆能言其治亂得失紀其歳月辨其氏族而正其同異上下數千載如指諸左右其為人剛中少容是是非非未嘗以語假人人病之翰林學士司馬公方受詔紬書東觀以君為屬公以直名當世而君尤甚雖公亦嚴憚之士知君者曰君非獨然君父凝之始以剛直不容於世俗棄官而歸老於廬山之下三十年矣君亦非久於此者既而君得請以歸飬其親踰年得疾不起今年春予以罪謫髙安過君之廬傷君之不復見拜凝之於床下其容晬然以溫其言肅然以厲環堵蕭然饘粥以為食而㳺心塵垢之外超然無戚戚意凜乎其非今世之士也然予見凝之始得道士法郤五榖煑棗以為食氣清而色和及其死也晨起衣冠言語如平時無疾而終予然後知君父子皆有道者然道原一斥不用遂徃而不能返凝之隱居絶俗三十餘年神益強氣益堅盡其天年物莫能傷其清則同而其曠達自遂道原不及也詞曰伯夷之清百世而一人兮其生也薇以為食饑死於首陽世之士謂清不可為兮計較得失以和為臧信和之可以浮沉而自免兮彼謂和者何三黜之皇皇曰為道者不與命謀兮非和實得非清實䘮若凝之之為父與道原之為子兮潔亷而不撓冰清而玉剛如世之言皆當折兮原何獨短凝何獨長要長短之不可以命人兮適天命之不可常惟溷雜之不可居而狷潔之難久兮吾將與凝乎同鄉
　　冰玉堂辭〈已刻〉　　　　　　　　晁補之
　　冰玉堂者始前門下侍郎眉山蘇公子由哭故廬山隠居劉凝之與其子道原之詞所謂亷潔不撓冰清而玉剛者也鄉人聞之其賢者喜其頑與懦者皆亷且立則相與採冰玉之語以名君堂而祠之而前起居舍人譙郡張文潛又因其名以為記蓋君父子博極羣書道原尤精史學而皆耿介守義不偶俗以沒世慕而傷焉故門下以謂夷清而餓死惠和而三黜道不與命謀非和實得非清實䘮而起居以謂司馬談與遷文學美矣而無聞於風節疏廣與受風節同矣而無傳於文學葢門下至借君父子以論夷惠起居合其長謂過漢四人者以是知君父子為一時知名偉人所愛而推之無間然者如此則夫冰玉之名非鄉人故舊者之言也天下之言也補之生雖晩猶與君父子並世而不及識既為館職修國史實録書得道原所著十國紀年資治通鑑外紀諸書而觀之且門下補之所嘗事而起居所嘗㳺也因其言以益信顧雖不及識與夫識而知之者自以謂深且逺矣又與君之孫羲仲㳺相好元符中以罪遷玉山道出星子求君父子所𦵏而拜之五老巉然臨其上水交流其下松柏一徑如幢節行路耕者咸指而言曰此劉君之𦵏也則皆有敬容因喟然太息順塗而詠曰皎皎白駒在彼空谷劉君於是無愧乎天下之言矣既而復曰屈原以讒放而死而君父子進不犯難退而伏清節以沒與原異於原不更愈乎推此志也雖與日月爭光可也況冰玉乎哉凢楚人之詞皆傷夫中正不遇者而作也故以楚詞弔之曰論世以觀士兮集義以為詞所非正而敢從兮日可罣而東之嗟若士之弗獲兮羌何忿而負石繄聖賢之出處兮惟遵道而守徳鳯覽輝而乃下兮雛猶恥乎腐嚇非九方之為使兮夫何足以得馬廬岑岑以鎮楚兮洶大江之東涹分隂陽之晦明兮鍾斯人以正直惟天道與地寳兮非所求其猶愛與之全而不用兮懐斯美以固在大固不可以小適兮方固不可以圓試囘功謝於土榖兮夫乃同道於禹稷譬人生猶吹吷兮無得䘮之可齊紛吾何指以為正兮服吾初其庶幾
　　漫浪閣辭〈已刻〉　　　　　　　　晁補之
　　南康劉羲仲壯輿志操文義蚤知名於士大夫年四十矣而學問益苦蓋不欲一日棄其力於無用也築室廬山其先人之居自號曰漫浪翁意以比元結從仕與物皆不得已也豫章黃庭堅魯直曰壯輿未至於翁行已立志不可謂漫浪者穎川晁補之無咎以為知言壯輿曰請極其義補之曰唯其詞曰沛髙皇之受嬴兮劉別子曰楚元羌好詩而說義兮敬設醴於穆生戊始怠而穆去兮申白笑而鉗市富傳孫而失國兮𣲖辟疆之支子爰清浄而少欲兮以身悟乎霍光蹇孫向之洽聞兮至耆老而彌良曰衆賢和於朝兮萬物和於野粵百世而能調兮民胥來而鳯下惟劉有後於楚兮千歳發夫道原流其芳以益逺兮偉壯輿之不愆原惟博而好直兮向異世而復起輿惟進而未已兮載向學而不墜彼元結之信修兮羌何為此漫浪也將履中而晦外兮其徳固天之放也惟漫浪之為言兮匪正則之嘉名豈其懲屈之死忠兮欲猗移以保生結當易之一爻兮幽人履而正吉輿方壯而惡畫兮棄爾輔欲誰賴吾語子漫浪之可兮遺物徃其庶幾苟畏人而羣於人兮拭唾面其猶殆朝騁望乎紫霄兮夕歸次乎左蠡五老兮在上星子兮在下垂瀑介於髙丘兮洞深林而北靡飛梁亙於三峽兮倐異景而殊世青松屋兮桂宇辛夷房兮梅戶蘭糗兮菊粻蓀體薦兮餚若芳雲駟兮電輈歳將晏兮誰與㳺煙為衣兮水為珮君誰湏兮林之際吾以漫為旌兮建彼太虛之上也吾以浪為乗兮周彼八荒之外也羾萬里而不逢人兮御謁我以宜止晻轟轟而曠洶口兮羌何以辯乎明晦彌髙出於千仞兮羣鳳過而北南彌幽徑於雷室兮列缺驚而後先求佺僑而不得兮咸勃窣其在下乃山澤之臞兮夫何足以跂而望我茫吾不知其所如兮黔嬴告我以何捨出無隂兮入無陽旋丹崖兮匝大荒忽臨睨夫故居兮羣梯危之蜂戶傴白叟之扶童兮迎謂我以良苦返吾稼兮復吾樵山⿰⿰兮江滔滔輿先人之善俗兮雖百世猶未改彼魯襄而斷斷兮吾老穉以知恥匪禮失而求野兮民固化於不恌輿克家而好常兮庸謹行之毋慠懐向原之遺直兮念爾祖而履薄陳洪範之九疇兮敘三統與七畧以為博而弗考兮蹇無用而束閣紛輿世之多賢兮匪曲全而好修惟仁宅與義路兮羌可居而必由結信賢而自晦兮忘其同物以迷世鳬與波而上下兮夫固非駒之所喜亂曰接輿詭而悟聖兮匪沮溺亦楚狂聖與言而莫顧兮人以為知乎大方既不足用吾中兮吾將從囘憲之所臧
　　祭西澗先生文〈已刻〉　　　　　　　黃庭堅
　　嗚呼公乎智謀足以御困剛毅足以行可獨清足以軌物自勝足以立我兀者造而歸全諒無地以棲禍方燕及於來仍閲門戶之嵯峨忽厭俗而去仙違白日而蛻臥亡吾黨之一鑑哀楚望之傾陊伊曩時之倦㳺實骯髒而坎坷遂投劾於潁尾置嬪息於寒餓來胥䟽於江湖訖有屋於舂簸執盈虛以化物取衆棄而致夥間江疃之有秋上橘柚之歳課開亭觀之百楹孳緑竹之萬箇裹餘刃而不試故優裕於菑播據几杖以彷徉樂知識之來過味龎公之幽禪觀有物於石火歳三㑹於涒灘訖初志其不挫維歐陽之文章發髙唱而無和配公名而成三何巧舌之能破齒髪踈而戀嫪坐衰氣而不果載銘旌而來歸遺稚子以危貨彼聞公之清風亦何面以承唾初不肖之及門輩諸孫之孩懦公慈祥而豈弟獲聞教而侍坐欷歳晩而升堂見虞主而淚墮湛樽酒其儻嘗列羣悲於楚些〈考山谷年譜祭凝之文過致政隠廬詩皆元豐二年十二月過南康作畵像詩蜀本編入崇寧元年詩內又有次明叔長歌雲君不見懸車劉屯田騎牛澗壑弄潺湲八十唇紅眼㸃金鍾舉酒不留殘云云〉
　　祭西澗先生墓文〈已刻〉　　　　　朱元晦
　　熹舊讀歐陽子廬山髙之詩而仰公之名恨生遐僻不得一來仰其山之髙而拜公之墓也茲誤上恩畀以郡紱至止之日望於四郊則山屹立千仞者故在而公之華屋山丘零落殆盡幾無跡之可尋矣乃訪邦之耆老俊彥得公之墓於城西荒𦭘廢圃之間其不為耕耨之所及者蓋已無幾因復創為門垣而亭以表焉又釋嘉名於寓士之賢者書而揭之以見公志庶幾嗣而官於是者有以謹其樵牧之禁東西行而過於是者有以興起其剛毅亷退之心蓋不惟有以少慰夙昔鄉往之私亦可以仰稱聖天子所以使之承流宣化之意也工告訖設一奠致誠公而有靈庶其鍳饗謹告
　　奉安三劉先生祝文〈已刻〉　　　　陳　韔西澗
　　維端平三年歳次丙申十月乙酉朔初八日壬辰承議郎知瑞州軍州兼管內勸農營田事陳韔敢昭告於屯田郎西澗先生劉公山川之秀鍾為人英生足以標表時人興起風教歿而可祭於社如古所謂鄉先生者斯人蓋間世而不一見也髙安一小壘耳乃有公之一門三世焉曠百餘年専祠未立非闕典歟惟公勁操陵乎秋嚴正色奪乎春媚冰霜髙潔圭璧純粹閒居殆四十年𣺌獨立乎斯世葢得伯夷聖者之清而充塞孟子浩然之氣非學力精到所資者深疇克臻此韔來守公鄉首舉闕墜庸崇祠宮以嚴祀事且建齋舘聿來學子庶幾企想其髙風來者或為之興起厯吉妥靈尚其歆止
　　秘丞
　　惟公博學足以通天人精識足以達今古窮經紬史貫穿該洽方將大包宇宙細入毛髪作為一家之書以統天人之紀合今古之變雖十未成一二葢可謂儒者之髙選當世之獨步矣而其耿介勁特不諧流俗竟以此不取美官而中道天命豈天亦忌其名耶以名父為父以名子為子髙節一門流馨千祀韔䝉恩分符實守公之里乃新祠宇以與是邦之士共景仰焉庶來者或企慕其萬一乎妥靈有祭不敢不恪尚饗
　　檢討
　　士之特立獨行髙節義氣善其身而已其有能再世不失者乎其又有能三世不失者乎而公一門三世勁㧞如許是足以興起百世之下者矣公學得於家範書無所不讀少而研精覃思已恬然無仕進意壯得一官初入史舘不謝權貴翩然去之可不謂之髙義乎韔來守公鄉乃新祠舘以矜後學茲妥神逰尚顧歆焉三劉先生家集附録〈未刻〉
　　司馬公寓局秘閣道原實預討論溫公與道原皆以史自負同心協力共成此書曰光之得道原猶瞽師之得相者也范淳甫劉貢父司馬公休亦推道原功力最多司馬公始成通鑑以道原遺言求通鑑定一本乃録本以付其家而告羲仲曰先君子臨終時遺言恨不見書成而此書之成先君子功力居多他日湏有從足下求之者若欲傳録但傳予之非獨區區之懇亦先君子之志也
　　荊公笑道原躭史毎見必戲之曰道原已讀到漢八年未而道原力詆荊公之學士子有談新經義者道原怒形於色曰此人口出妖言面帯妖氣先公嘗談以為笑〈范太史遺事〉范淳甫學問修身固好若造理與立事則未至蓋氣質弱於劉道原〈元城語録〉
　　劉道原自洛陽還廬阜過淮南見晁美叔端彥美叔呼諸子拜之道原曰諸郎皆秀異必有立毋為妖學但自守家法他日定有聞於世妖學已為今日患後三十年其患有不可勝言者恕與公老矣諸郎皆自見之勿忘吾言〈朱弁曲洧舊聞〉
　　道原日記萬言終身不忘壯輿亦能記五六千字壯輿子所記亦三千字〈晁以道雲〉
　　溫公修資治通鑑辟劉貢父范淳夫劉道原為屬漢事屬之貢甫唐事屬之淳夫五代事則屬之道原餘則公自為之且潤色其大綱書成道原復類上古至周威烈二十三年以前事為通鑑前紀又將取國朝事為後紀前紀既成而病知後紀之不復可成也更前紀為外紀道原之子羲仲有史學能世其家先公待之如子姪〈范太史遺事〉
　　東坡嘗謂劉壯輿曰三國志中好事甚多道原欲修之而不果君不可辭也壯輿曰端明曷不為之坡曰某雖工於語言也不是當行家〈舊聞〉
　　劉道原以史學自名子羲仲世其家學嘗摘歐陽公五代史之訛誤作糾繆以示東坡曰往歳歐陽公著此書初成王荊公謂余曰歐陽公修五代史而不修三國志非也子盍為之乎余固辭不敢當夫為史者網羅數十百年之事以成一家之書其間豈能無小得失耶余所以不敢當荊公之託者政畏公輩掇拾其後耳〈王介甫食新薑一事髙安郡志有之別書雲是劉原甫壯輿不及見荊公此不書〉
　　劉道原壯輿再世藏書甚富壯輿死後書録於南康軍官庫後數年胡少汲過南康訪之已散落無餘矣〈老學庵筆記〉
　　劉壯輿家廬山之陽自其祖凝之以來遺子孫者惟圖書也其書與七澤俱富矣晁以道為作記今劉氏在廬山不聞其人書亦羽化矣〈容齋續筆〉
　　西澗讀書堂址在鈞山之東隆墉
　　南康郡志錢聞詩廬山雜詠雲雲岫山人史驌藏三劉遺文甚多晦翁記中有驌名
　　西澗先生夫人夀安縣君錢氏墓誌銘〈已刻〉
　　夫人錢氏內殿崇班穆之女吳越國文穆王元瓘之四世孫也色莊氣仁言動不失繩墨居族人長幼親踈間盡其宜事夫能成其志教子能盡其才累封夀安縣君熙寧九年〈闕〉月卒年七十三南豐曾子固誌其墓曰劉凝之仕既齟齬退處廬山之陽初無一塵之宅一畆之田而囂囂然樂有餘者豈獨凝之能以義自製哉亦其妻能安於理不戚戚於貧賤有以相之也凝之晩有宅於彭蠡之上有田於西澗之濵子進於朝廷薦於鄉閭夫妻康寧夀考自肆於山川之間白髪皤然體不知駕乗之勞心不知機獲之畏世人之所慕者無慊焉世人之有所不能及者獨得也其夫婦如此可不謂賢哉銘曰士不苟合安於賤貧其艱其豫繇嫓有人維不終窶又夀以康有續孔辰又夀而臧世清而求獨優以取世懦以處獨肆而有士也則然女實作輔考則錢媛尚配於古
　　格字道純亦以文學顯議論勁直有父兄之風鄉舉不第凝之歿黃山谷過隠廬有百楹書萬巻少子似翁賢之句為道純發也嘗試制科未仕而卒山谷與道純逰最久今集中數詩尚存
　　贈道純詩二首　　　　　　　　黃庭堅
　　北風吹倒落星寺吾與伯倫俱醉眠螟蛉蜾臝但癡坐夜寒南北斗垂天〈考山谷年譜先生有真蹟落星寺第四首題雲往與道純醉臥嵐猗軒夜半取燭題壁間雲〉
　　五松山下古銅官邑居褊小水府寛民安蒲魚少嚚訟簿領未減一丘槃胷中崢嶸書萬巻簸弄日月江湖間稠人廣衆自神王按劒之眼白相看老身風波諳世味
　　如食橘柚知甘酸麒麟〈闕〉　　　　三十餘年夢邯鄲平生樽爼官亭上涉世㤀味皆〈闕〉顔此時阿翁尚無恙追琢秀句酬江山堂堂今為蛻蟬去五老偃蹇無往還大梁城中笏柱頰頷髭今成雪㸃斑青雲何必出公右亨衢在天無由攀椎鼓轉船如病已夢想樓䑓落星灣子政諸兒喜文史阿秤亦聞有筆端丹徒布衣未可量詩書且對藜藿盤穴中生涯識隂雨木末牖戶知風寒我今四壁戀微祿知公未能長掛冠〈考山谷年譜此詩元祐二年在秘省時作山谷又有元祐六年䟦落星寺玉京軒詩嵗行一周道純彫落為之隕涕〉
　　西澗長女適姑蘇徐彥伯長孺崇寧二年劉夫人始以其䘮自南康歸𦵏山谷為作墓碣有曰娶江南髙士劉凝之之女有賢季女適豫章黃亷夷仲山谷先生之叔父元祐給事中亷在河東以行保甲不擾為司馬丞相所知擢用幼子叔敖紹興戶部尚書嘗與其兄以書訪求舅家其書今藏鈞山之族
　　秘丞夫人蔡氏有賢行一女適孔百祿
　　和叔字咸臨才氣過人為詩清奧尤多悲感之思山谷先生誌其墓曰南康劉咸臨有超越不羣之才諸公許以師匠琢磨可成君子之器不幸年二十有五而卒以家難故晩未娶後不立其母兄哭之哀甚將卜𦵏咸臨於九江之原屬予為銘予觀其詩刻厲而思深觀其文河漢而無極使之言道徳而要其終法先王而知其統則視古人何逺哉今若此故作銘以寄哀銘曰和叔劉氏字曰咸臨京兆萬年而徙髙安祖渙凝之棄令潁隂築屋南康迄至於今春秋八十懐寳陸沉父恕道原其學知往汗簡百世如指諸掌宦世蹇蹇不祛其藴佐司馬公著書補袞咸臨嶽嶽秀於林臯爰發雷聲驚震兒曹我予我奪持論不搖斐然有章似漢㳺俠詩則清奧欲自名家設而雄鳴如迦陵鳥石介守道攘斥佛老君得其書如奉師保介之道術暴虎救殘百謗而老危斵
<集部,總集類,三劉家集,三劉家集>其棺君曰可人恐不得然我圖夏屋伐木山積未支棟楹林火蕩熄母曰嗟予子不亢劉宗兄曰嗟予弟道不佐邦人才實難有又不遂刻詩下泉慰奬其志九江宜松毳而蓺之尚俾松聲詠子銘詩
　　又潘大臨洪龜父挽詩並見宗𣲖集










　　三劉家集
