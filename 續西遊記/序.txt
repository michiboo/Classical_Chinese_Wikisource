　《西遊》，佛記也；亦魔記也。魔可雲佛，佛亦可雲魔，是何以故？蓋佛以慧顯，魔以智降，此魔而可以入佛者也。然則雖舉諸佛菩薩三十二相之身百千萬億之化而魔之，亦奚不可！夫魔之眯佛，亦云是也。乃展轉相因，惟由靜而有動放心者生也。既能生偉，又能生魔，故空諸一切，以歸於無。無者，不動之諦也。若本無可動，何名不動？則甚深微眇之中，包攝具足。種種智相，天人妓樂，華鬘寶首，琉璃金碧，師子神王，遊戲神通，斷可識矣。中土不悟，實生機心。夫機何昉乎？《南華》有云：「萬物皆出於機，入於機。」機也者，抉造化之藏，奪五行之秀，持之極微，發之極險。放曰：「天發殺機，移星易宿；地發殺機，龍蛇起陸；人發殺機，天地翻覆。」又曰：「心生於物，死於物，機在目。」言貴慎用也。夫機者，魔與佛之關捩也。封之則冥，撥之即動。倏而變幻，倏而智巧，倏而意中造意，心內生心。搶搶擾擾，驅神役智。聰明作祟，械牿為緣。燒空鑿竅，舉體皆魔。而湛寂真空之理，不可問矣。去佛眇末，卒以尋丈，顛倒誕妄，了無盡期。機心存於中，則大道畔於外，必至之理也。
　　前《記》謬悠譎誑，滑稽之雄。大概以心降魔，設七十二種變化，以究心之用。上窮碧落，下極陰幽，三界賢聖，搜羅幾荊雜取丹鉛嬰奼之說，以求合乎金丹之旨。世多愛而傳之，作者猶以荒唐毀褻為憂。兼之機變太熟，擾攘日生，理舛虛無，道乖平等。繼撰是編，一歸鏟削。俾去來各有根因，真幻等諸正覺。起魔攝魔，近在方寸。不煩剿打撲滅，不用彼法勞叨。即經即心，即心即佛。有覺聲聞，國實功行。助登彼岸，還返靈虛。化不淨根，解之塗縛。作者苦心，略見於此。我願觀者，同具人天慧業，得是書而繹之，當作不動地想，毋徒口駢拇贅疣而胡盧弁髦之也。
　　真復居主題
