　　欽定四庫全書　　　　　集部二
　　曹子建集　　　　　　　別集類一〈魏〉
　　提要
　　〈臣〉等謹案曹子建集十巻魏曹植撰案魏志植本傳景初中撰録植所著賦頌詩銘襍論凡百餘篇副藏內外隋書經籍志載陳思王集三十巻唐書藝文志作二十巻而注其下曰又三十巻葢三十巻者隋時舊本二十巻者為後來合併重編寔無兩集鄭樵作通志畧亦併載二本焦竑作國史經籍志遂合二本巻數為一稱植集為五十巻謬之甚矣陳振孫書録解題亦作二十巻然振孫謂其間頗有採取御覽書鈔類聚中所有者則捃摭而成已非唐時二十巻之舊文獻通考作十巻又併非陳氏著録之舊此編原本題有嘉定六年癸酉字猶從宋寧宗時本翻雕葢即通考所載也凡賦四十四篇詩七十四篇襍文九十二篇合計之得二百十篇較魏志所録百餘篇者其數轉溢然殘篇斷句錯出其間如鷂雀蝙蝠二賦均採自藝文類聚中藝文類聚之例皆標某人某文曰云雲編是集者遂以曰字為正文連於賦之首句殊為失考又七哀詩晉人採以入樂增減其詞以就音律見宋書樂志中此不載其本詞而載其入樂之本亦為舛謬棄婦篇見玉臺新詠亦見太平御覽鏡銘八字反覆顛倒皆叶韻成文寔為回文之祖見藝文類聚皆棄不載而善哉行一篇諸本皆作古詞乃悞為植作不知其下所載當來日大難即當此篇也使此為植作將自作之而自擬之乎至於王宋妻詩藝文類聚作魏文帝詩邢凱坦齋通編據舊本新詠作植詩今本玉臺新詠又作王宋自賦之詩即衆説異同亦宜附載以備叅考乃竟遺漏亦為疏畧不得謂之善本然唐以前舊本既佚後來刻植集者率以是編為祖本別無更古於斯者録而存之亦不得已而思其次也乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








