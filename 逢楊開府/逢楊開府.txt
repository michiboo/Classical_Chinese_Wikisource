
少事武皇帝，無賴恃恩私。
身作里中橫，家藏亡命兒。
朝持樗蒲局，暮竊東鄰姬。
司隸不敢捕，立在白玉墀。
驪山風雪夜，長楊羽獵時。
一字都不識，飲酒肆頑癡。
武皇升仙去，憔悴被人欺。
讀書事已晚，把筆學題詩。
兩府始收跡，南宮謬見推。
非才果不容，出守撫惸嫠。
忽逢楊開府，論舊涕俱垂。
坐客何由識，惟有故人知。

