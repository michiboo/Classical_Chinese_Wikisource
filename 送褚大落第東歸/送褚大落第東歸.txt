
離琴彈苦調，美人慘向隅。 
頃來荷策干明主，還復扁舟歸五湖。 
漢家側席明揚久，豈意遺賢在林藪。 
玉堂金馬隔青雲，墨客儒生皆白首。 
昨夢芳洲采白蘋，歸期且喜故園春。 
稚子只思陶令至，文君不厭馬卿貧。 
剡中風月久相憶，池上舊遊應再得。 
酒熟寧孤芳杜春，詩成不枉青山色。 
念此那能不羨歸，長楊諫獵事相違。 
他日東流一乘興，知君為我掃荊扉。

