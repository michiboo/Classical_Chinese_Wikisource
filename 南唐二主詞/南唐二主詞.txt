一鉤初月臨粧鏡，
蟬鬢鳳釵慵不整。
重簾靜，
層樓迥，
惆悵落花風不定。

柳堤芳草徑，
夢斷轆轤金井。
昨夜更闌酒醒，
春愁過卻病。
碧砌花光錦繡明，
朱扉長日鎮長扃。
餘寒不去夢難成，
爐香煙冷自亭亭。

遼陽月，
秣陵砧，
不傳消息但傳情。
黃金窓下忽然驚，
征人歸日二毛生。
手捲眞珠上玉鉤，
依前春恨鎖重樓。
風裏落花誰是主，
思悠悠。

靑鳥不傳雲外信，
丁香空結雨中愁。
回首綠波三楚謩，
接天流。
菡萏香銷翠葉殘，
西風愁起綠波間。
還與韶光共憔悴，
不堪看。

細雨夢迴雞塞遠，
小樓吹徹玉笙寒。
多少淚珠何限恨，
倚欄干。
紅日已高三丈透，
金爐次第添香獸，
紅錦地衣隨步皺。

佳人舞點金釵溜，
酒惡時拈花蕊嗅，
別殿遙聞簫鼓奏。

晚妝初了明肌雪，
春殿嬪娥魚貫列。
笙簫吹斷水雲間，
重按霓裳歌遍徹。

臨春誰更飄香屑？
醉拍闌干情味切。
歸時休放燭花紅，
待踏馬蹄清夜月。
金雀釵，
紅粉面，
花裏暫時相見。
知我意，
感君憐，
此情須問天。

香作穗，
蠟成淚，
還似兩人心意。
珊枕膩，
錦衾寒，
覺來更漏殘。

花明月暗籠輕霧，
今霄好向郎邊去！
剗襪步香階，
手提金縷鞋。

畫堂南畔見，
一向偎人顫。
奴為出來難，
教君恣意憐。

蓬萊院閉天台女，
畫堂晝寢人無語。
拋枕翠雲光，
繡衣聞異香。

潛來珠鎖動，
驚覺銀屏夢。
臉慢笑盈盈，
相看無限情。

銅簧韻脆鏘寒竹，
新聲慢奏移纖玉。
眼色暗相鉤，
秋波橫欲流。

雨雲深繡戶，
未便諧衷素。
宴罷又成空，
魂迷春夢中。
曉月墜，
宿雲微，
無語枕邊欹。
夢回芳草思依依，
天遠雁聲稀。

啼鶯散，
餘花亂，
寂寞畫堂深院。
片紅休掃儘從伊，
留待舞人歸。
雲一緺，
玉一梭，
淡淡衫兒薄薄羅，
輕顰雙黛螺。

秋風多，
雨相和，
簾外芭蕉三兩窠，
夜長人奈何！

晚妝初過，
沈檀輕注些兒箇。
向人微露丁香顆，
一曲清歌，
暫引櫻桃破。

羅袖裛殘殷色可，
杯深旋被香醪涴。
繡床斜憑嬌無那，
爛嚼紅茸，
笑向檀郎唾。
尋春須是先春早，
看花莫待花枝老。
縹色玉柔擎，
醅浮盞面清。

何妨頻笑粲，
禁苑春歸晚。
同醉與閑評，
詩隨羯鼓成。
玉樹後庭前，
瑤草妝鏡前。
去年花不老，
今年月又圓。
莫教偏，
和月和花，
天教長少年。

浪花有意千重雪，
桃李無言一隊春。
一壺酒，
一竿綸，
世上如儂有幾人？

一棹春風一葉舟，
一綸繭縷一輕鉤。
花滿渚，
酒滿甌，
萬頃波中得自由。

遙夜亭臯閑信步，
乍過清明，早覺傷春暮。
數點雨聲風約住，
朦朧淡月雲來去。

桃李依依春暗度，
誰在鞦韆，笑裏低低語？
一片芳心千萬緒，
人間沒箇安排處。
柳絲長，
春雨細，
花外漏聲迢遞。
驚塞雁，
起城烏，
畫屏金鷓鴣。

香霧薄，
透重幕[1]，
惆悵謝家池閣。
紅燭背，
繡幃[2]垂，
夢長[3]君不知。

風情漸老見春羞，
到處芳魂感舊遊；
多謝長條似相識，
強垂煙穗拂人頭。

別來春半，
觸目愁腸斷。
砌下落梅如雪亂，
拂了一身還滿。

雁來音信無憑，
路遙歸夢難成。
離恨恰如春草，
更行更遠還生。

東風吹水日銜山，
春來長是閑。
落花狼籍酒闌珊，
笙歌醉夢間。

佩聲悄，
晚妝殘，
憑誰整翠鬟？
留連光景惜朱顏，
黃昏獨倚欄。

庭前春逐紅英盡，
舞態徘徊。
細雨霏微，
不放雙眉時暫開。

綠窗冷靜芳音斷，
香印成灰。
可奈情懷，
欲睡朦朧入夢來。

深院靜，小庭空。
斷續寒砧斷續風。
無奈夜長人不寐，
數聲和月到簾櫳。

雲鬢亂，晚妝殘。
帶恨眉兒遠岫攢。
斜托香腮春筍嫩，
為誰和淚倚欄干？

不寐倦長更，
披衣出戶行。
月寒秋竹冷，
風切夜窗聲。

轆轤金井梧桐晚，
幾樹驚秋。
晝雨新愁。
百尺蝦鬚在玉鉤。

瓊窗夢斷雙蛾皺，
回首邊頭，
欲寄鱗遊，
九曲寒波不溯流。

一重山，
兩重山，
山遠天高煙水寒，
相思楓葉丹。

菊花開，
菊花殘，
塞雁高飛人未還，
一簾風月閒。
秦樓不見吹簫女，
空餘上苑風光。
粉英金蕊自低昂。
東風惱我，才發一襟香。

瓊窗□夢留殘日，
當年得恨何長！
碧欄干外映垂楊。
暫時相見，如夢懶思量。
櫻花落盡階前月，
象床愁倚薰籠。
遠似去年今日，
恨還同。

雙鬟不整雲憔悴，
淚沾紅抹胸。
何處相思苦？
紗窗醉夢中。
庭空客散人歸後，
畫堂半掩珠簾。
林風淅淅夜厭厭。
小樓新月，
回首自纖纖。

春光鎮在人空老，
新愁往恨何窮？
金窗力困起還慵。
一聲羌笛，
驚起醉怡容。
櫻桃落盡春將困，
鞦韆架下歸時。
漏暗斜月遲遲，
在花枝。

□□□□□□□
□□□□□〈缺十二字〉
徹曉紗窗下，
待來君不知。
冉冉秋光留不住，
滿階紅葉暮。
又是過重陽，
臺榭登臨處，
茱萸香墜。

紫菊氣，
飄庭戶，
晚煙籠細雨。
雝雝新雁咽寒聲，
愁恨年年長相似。
櫻桃落盡春歸去，
蝶飜輕粉雙飛。
子規啼月小樓西，
玉鉤羅幕，
惆悵暮煙垂。

別巷寂寥人散後，
望殘煙草低迷。
爐香閑裊鳳凰兒。
空持羅帶，
回首恨依依。

四十年來家國，
三千里地山河。
鳳閣龍樓連霄漢，
玉樹瓊枝作烟蘿。
幾曾識干戈？

一旦歸為臣虜，
沈腰潘鬢銷磨。
最是倉皇辭廟日，
教坊猶奏離別歌。
垂淚對宮娥！

風回小院庭蕪綠，
柳眼春相續。
憑欄半日獨無言，
依舊竹聲新月似當年。

笙歌未散尊罍在，
池面冰初解。
燭明香暗畫樓深，
滿鬢清霜殘雪思難任。

春花秋月何時了，
往事知多少。
小樓昨夜又東風，
故國不堪回首月明中。

雕欄玉砌應猶在，
只是朱顏改。
問君能有幾多愁，
恰似一江春水向東流。
閑夢遠，
南國正芳春。
船上管弦江面綠，
滿城飛絮輥輕塵，
忙殺看花人！

閑夢遠，
南國正清秋。
千里江山寒色遠，
蘆花深處泊孤舟。
笛在月明樓。
多少恨，
昨夜夢魂中。
還似舊時遊上苑，
車如流水馬如龍；
花月正春風！

多少淚，
斷臉復橫頤。
心事莫將和淚說，
鳳笙休向淚時吹；
腸斷更無疑！

林花謝了春紅，
太匆匆，
無奈朝來寒雨晚來風；

胭脂淚，
相留醉，
幾時重，
自是人生長恨水長東。
無言獨上西樓，
月如鉤，
寂寞梧桐深院鎖清秋。

剪不斷，
理還亂，
是離愁，
別是一番滋味在心頭。
昨夜風兼雨，
簾幃颯颯秋聲。
燭殘漏斷頻倚枕。
起坐不能平。

世事漫隨流水，
算來一夢浮生。
醉鄉路穩宜頻到，
此外不堪行。
人生愁恨何能免？
銷魂獨我情何限！
故國夢重歸，
覺來雙淚垂。

高樓誰與上？
長記秋晴望。
往事已成空，
還如一夢中。

往事只堪哀，
對景難排。
秋風庭院蘚侵階。
一任珠簾閒不捲，
終日誰來？

金瑣已沉埋，
壯氣蒿萊。
晚涼天淨月華開。
想得玉樓瑤殿影，
空照秦淮。
轉燭飄蓬一夢歸，
欲尋陳跡悵人非，
天教心願與身違。

待月池臺空逝水，
蔭花樓閣謾斜暉，
登臨不惜更沾衣。

簾外雨潺潺，
春意闌珊。
羅衾不耐五更寒。
夢裏不知身是客，
一餉貪歡。

獨自莫憑欄，
無限江山，
別時容易見時難。
流水落花春去也，
天上人間。

