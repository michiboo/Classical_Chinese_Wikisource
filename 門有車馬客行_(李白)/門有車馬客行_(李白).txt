
門有車馬賓，金鞍曜朱輪。
謂從丹霄落，乃是故鄉親。
呼兒掃中堂，坐客論悲辛。
對酒兩不飲，停觴淚盈巾。
歎我萬里遊，飄飄三十春。
空談帝王略，紫綬不掛身。
雄劒藏玉匣，陰符生素塵。
廓落無所合，流離湘水濱。
借問宗黨間，多爲泉下人。
生苦百戰役，死託萬鬼隣。
北風揚胡沙，埋翳周與秦。
大運且如此，蒼穹寧匪仁。
惻愴竟何道，存亡任大鈞。

