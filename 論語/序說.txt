《史記》世家曰：「孔子名丘，字仲尼。其先宋人。父叔梁紇，母顔氏。以魯襄公二十二年，庚戌之歲，十一月庚子，生孔子於魯昌平鄉陬邑。爲兒嬉戲，常陳俎豆，設禮容。及長，爲委吏，料量平；爲司職吏，畜蕃息。適周，問禮於老子，既反，而弟子益進。
昭公二十五年甲申，孔子年三十五，而昭公奔齊，魯亂。於是適齊，爲高昭子家臣，以通乎景公。公欲封以尼溪之田，晏嬰不可，公惑之。孔子遂行，反乎魯。
定西元年壬辰，孔子年四十三，而季氏強僭，其臣陽虎作亂專政。故孔子不仕，而退修詩、書、禮、樂，弟子彌衆。
九年庚子，孔子年五十一。公山不狃以費畔季氏，召，孔子欲往，而卒不行。定公以孔子爲中都宰，一年，四方則之，遂爲司空，又爲大司寇。
十年辛丑，相定公會齊侯於夾穀，齊人歸魯侵地。
十二年癸卯，使仲由爲季氏宰，墮三都，收其甲兵。孟氏不肯墮成，圍之不克。
十四年乙巳，孔子年五十六，攝行相事，誅少正卯，與聞國政。三月，魯國大治。齊人歸女樂以沮之，季桓子受之。郊又不致膰俎於大夫，孔子行。
適衛，主於子路妻兄顔濁鄒家。適陳，過匡，匡人以爲陽虎而拘之。既解，還衛，主蘧伯玉家，見南子。去適宋，司馬桓魋欲殺之。又去，適陳，主司城貞子家。居三歲而反於衛，靈公不能用。晉趙氏家臣佛肸以中牟畔，召孔子，孔子欲往，亦不果。將西見趙簡子，至河而反，又主蘧伯玉家。靈公問陳，不對而行，複如陳。
季桓子卒，遺言謂康子必召孔子，其臣止之，康子乃召冉求。孔子如蔡及葉。楚昭王將以書社地封孔子，令尹子西不可，乃止。又反乎衛，時靈公已卒，衛君輒欲得孔子爲政。而冉求爲季氏將，與齊戰有功，康子乃召孔子，而孔子歸魯，實哀公之十一年丁巳，而孔子年六十八矣。然魯終不能用孔子，孔子亦不求仕，乃敘書傳禮記。刪詩正樂，序易彖、系、象、說卦、文言。弟子蓋三千焉，身通六藝者七十二人。
十四年庚申，魯西狩獲麟，孔子作春秋。明年辛酉，子路死於衛。
十六年壬戌、四月己丑，孔子卒，年七十三，葬魯城北泗上。弟子皆服心喪三年而去，惟子貢廬於塚上，凡六年，孔子生鯉，字伯魚，先卒。伯魚生急，字子思，作中庸。」
何氏曰：「魯論語二十篇。齊論語別有問王、知道，凡二十二篇，其二十篇中章句，頗多於魯論。古論出孔氏壁中，分堯曰下章子張問以爲一篇，有兩子張，凡二十一篇，篇次不與齊魯論同。」
程子曰：「論語之書，成於有子曾子之門人，故其書獨二子以子稱。」
程子曰：「讀論語：有讀了全然無事者；有讀了後其中得一兩句喜者；有讀了後知好之者；有讀了後直有不知手之舞之足之蹈之者。」
程子曰：「今人不會讀書。如讀論語，未讀時是此等人，讀了後又只是此等人，便是不曾讀。」
程子曰：「頤自十七八讀論語，當時已曉文義。讀之愈久，但覺意味深長。」
程子曰：「學者當以論語孟子爲本。論語孟子既治，則六經可不治而明矣。讀書者當觀聖人所以作經之意，與聖人所以用心，聖人之所以至於聖人，而吾之所以未至者，所以未得者。句句而求之，晝誦而味之，中夜而思之，平其心，易其氣，闕其疑，則聖人之意可見矣。」
程子曰：「凡看文字，須先曉其文義，然後可以求其意。未有不曉文義而見意者也。」
程子曰：「學者須將論語中諸弟子問處便作自己問，聖人答處便作今日耳聞，自然有得。雖孔孟複生，不過以此教人。若能於語孟中深求玩味，將來涵養成甚生氣質！」
程子曰：「凡看語孟，且須熟讀玩味。須將聖人言語切己，不可只作一場話說。人只看得二書切己，終身盡多也。」
程子曰：「論孟只剩讀著，便自意足。學者須是玩味。若以語言解著，意便不足。」
或問：「且將論孟緊要處看，如何？」程子曰：「固是好，但終是不浹洽耳。」
程子曰：「孔子言語句句是自然，孟子言語句句是事實。」
程子曰：「學者先讀論語孟子，如尺度權衡相似，以此去量度事物，自然見得長短輕重。」
程子曰：「讀論語孟子而不知道，所謂『雖多，亦奚以爲』。」

