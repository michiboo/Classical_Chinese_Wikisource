　　欽定四庫全書　　　　集部二
　　王子安集　　　　　　別集類一〈唐〉
　　提要
　　〈臣〉等謹案王子安集十六巻唐王勃撰勃字子安絳州龍門人髙宗時官虢州㕘軍事跡具唐書文苑傳傳稱其文集三十巻而楊烱集序則謂分為二十巻具諸篇目洪邁容齋隨筆亦稱今存者二十巻蓋宋代所行猶其舊本明以來其集巳佚原目遂不可考世所傳初唐十二家集僅載勃詩賦二巻闕畧殊甚故皇甫汸作楊烱集序稱王詩賦之餘未睹他製此本乃明崇禎中閩人張燮捜輯文苑英華諸書編為十六巻雖非唐宋之舊而以視別本則較為完善矣勃文為四傑之冠儒者頗病其浮艷案段成式酉陽雜俎曰張燕公嘗讀勃夫子學堂碑頌帝車南指遁七曜於中階華蓋西臨髙五雲於太甲四句悉不解訪之一公〈案一公謂僧一行也〉一公言北斗建午七曜在南方有是之祥無位聖人當出華蓋以下卒不可悉洪邁容齋隨筆亦曰王勃等四子之文皆精切有本原其用駢儷作記序碑碣蓋一時體格如此而後來頗議之杜詩云王楊盧駱當時體輕薄為文哂未休爾曹身與名俱滅不廢江河萬古流正謂此耳身名俱滅以責輕薄子江河萬古指四子也韓公滕王閣記雲江南多游觀之美而滕王閣獨為第一及得三王為序賦記等壯其文詞註謂王勃作游閣序又雲中丞命為記竊喜載名其上詞列三王之次有榮耀焉則韓之所以推勃亦為不淺矣夫一行段成式博洽冠絶古今杜甫韓愈詩文亦冠絶古今而其推勃如是枵腹白戰之徒掇拾語録之糟粕乃沾沾焉而動其喙殆所謂蚍蜉撼樹者歟今錄勃集併録成式及邁之所記庶耳食者無輕詆焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　王子安集原序
　　大矣哉文之時義也有天文焉察時以觀其變有人文焉立言以重其範厯年茲乆逓為文質應運以發其明因人以通其粹仲尼既沒游夏光洙泗之風屈平自沈唐宋𢎞汨羅之跡文儒於焉異術詞賦所以殊源逮秦氏燔書斯文天䘮漢皇改運此道不還賈馬蔚興已虧於雅頌曹王傑起更失於風騷僶俛大猷未沗前載洎乎潘陸奮發孫許相因繼之以顔謝申之以江鮑梁魏羣材周隋衆制或茍求蟲篆未盡力於丘墳或獨狥波瀾不尋源於禮樂㑹時沿革循名抑揚多守律以自全罕非常而制物其有飛馳倐忽倜儻紛綸鼔動包四海之名變化成一家之體蹈前賢之未識探先聖之不言經籍為心得王何於逸契風雲入思葉張左於神交故能使六合殊材並推心於意匠八方好事咸受氣於文樞出軌躅而驤首馳光芒而動俗非君之博物孰能致於此乎君諱勃字子安太原祁人也其先出自有周濬啟文明之裔隱乎炎漢𢎞宣髙尚之風晉室南遷家聲布於淮海宋臣北徙門德勝於河汾宏材繼出達人間峙祖父通隋秀才髙第蜀郡司戶書佐蜀王侍讀大業末退講藝於龍門其卒也門人諡之曰文中子聞風睹奧起予道唯揣摩三古開闡八風始擯落於鄒韓終激揚於荀孟父福畤厯任太常博士雍州司功交阯六合二縣令為齊州長史抑惟邦彥是曰人宗絶六藝以成能兼百行而為德司馬談之晩嵗思𢎞授史之功揚子雲之暮年遂起叅𤣥之歎君之生也含章是託神何繇降星辰竒偉之精明何由出家國賢才之運性非外奬智乃自然孝本乎未名人應乎初識器業之敏先乎就傅九嵗讀顔氏漢書撰指瑕十巻十嵗包綜六經成乎期月懸然天得自符昔訓時師百年之學旬日兼之昔人千載之機立談可見居難則易在塞咸通於術無所滯於詞無所假㓜有鈞衡之畧獨負舟航之用年十有四時譽斯歸太常伯劉公廵行風俗見而異之曰此神童也因加表薦對䇿髙第拜為朝散郎沛王之初建國也博選竒士徴為侍讀奉教撰平臺鈔畧十篇書就賜帛五十疋先鳴楚館孤峙齊宮乗忌側目應劉失歩臨秀不容尋反初服逺遊江漢登降岷峨觀精氣之㑹昌翫靈竒之肹蠁考文章之跡徴造作之程神機若助日新其業西南洪筆咸出其詞毎有一文海內驚瞻所製九隴縣孔子廟堂碑文宏偉絶人稀代為寶正平之作不能奪也咸亨之初乃叅時選三府交辟遇疾辭焉友人陵季友時為虢州司法盛稱𢎞農藥物廼求補虢州叅軍坐免嵗餘尋復舊職棄官沈跡就養於交阯焉長卿坐廢於時君山不合於朝豈無媒也其惟命乎富貴比於浮雲光隂踰於尺璧著撰之志自此居多觀覧舊章翾翔羣藝隨方滲漉於何不盡在乎詞翰倍所用心嘗以龍朔初載文埸變體爭構纎微競為雕刻糅之金玉龍鳯亂之朱紫青黃影帶以狥其功假對以稱其羙骨氣都盡剛健不聞思革其弊用光志業薛令公朝右文宗託末契而推一變盧照鄰人間才傑覧清規而輟九攻知音與之矣知巳從之矣於是鼔舞其心發洩其用八紘馳驟於思緒萬代出沒於毫端契將往而必融防未來而先制動揺文律宮商有奔命之勞沃蕩詞源河海無息肩之地以茲偉鍳取其雄伯壯而不虛剛而能潤雕而不碎按而彌堅大則用之以時小則施之有序徒縱橫以取勢非鼔怒以為資長風一振衆萌自偃遂使繁綜淺術無藩籬之固紛繪小才失金湯之險積年綺碎一朝清廓翰苑豁如詞林増峻反諸宏博君之力焉矯枉過正文之權也後進之士翕然景慕乆倦樊籠咸思自釋近則面受而心服逺則言發而響應教之者逾於激電傳之者速於置郵得其片言而忽焉髙視假其一氣則邈矣孤鶱竊形骸者既昭發於樞機吸精微者亦濳附於聲律雖雅才之變例誠壯思之雄宗也好異之徒別為縱誕專求恠説爭發大言乾坤日月張其文山河鬼神走其思長句以増其滯客氣以廣其靈已逾江南之風漸成河朔之制稱相述罕識其源扣純粹之精機未投足而先逝覽奔放之偏節已滯心而忘返廼相循於跼歩豈見習於通方信譎不同非墨翟之過重増其放豈莊周之失唱髙罕屬既知之矣以文罪我其可得乎君以為摛藻彫章硏㡬之餘事知來藏往探賾之所宗隨時以發其惟應便稽古以成其殆察微循紫宮於北門幽求聖律訪𤣥扈於東洛響像天人毎覧韋編思𢎞大易周流窮乎八索變動該乎四營為之發揮以成註解嘗因夜夣有稱孔夫子而謂之曰易有太極子其勉之寤而循環思過半矣於是窮蓍蔡以象告考爻彖以情言既乗理而得𤣥亦硏精而循道虞仲翔之盡思徒見三爻韓康伯之成功僅踰兩繫君之所注見光前古與夫發天地之秘藏知神之情狀者合其心矣君又以幽贊神明非杼軸於人事經營訓導廼優游於聖作於是編次論語各以羣分窮源造極為之古訓仰貫一以知歸希體二而致逺為言式序大義昭然文中子之居龍門也睹隋室之將䘮知吾道之未行循歎鳯之逺圖宗獲麟之遺制裁成大典以贊孔門討論漢魏迄於晉代刪其詔命為百篇以續書甄正樂府取其雅奧為三百篇以續詩又自晉太熙元年至隋開皇九年平陳之嵗褒貶行事述元經以法春秋門人薛収竊慕因為元經之傳未就而歿君思崇祖德光宣奧義續薛氏之遺傳制詩書之衆序包舉藝文克融前烈陳羣稟太丘之訓時不逮焉孔伋傳司㓂之文彼何功矣詩書之序並冠於篇元經之傳未終其業命不我與有涯先謝春秋二十八皇唐上元三年秋八月不改其樂顔氏斯殂養空而游賈生終逝嗚呼天道何哉所注周易窮乎晉卦又注黃帝八十一難幸就其功撰合論十篇見行於代君平生屬文嵗時不倦綴其存者纔數百篇嗟乎促齡材氣未盡歿而不朽君子貴焉兄勔及勮磊落詞韻鏗鍧風骨皆九變之雄律也弟助及勛揔括前藻網羅羣思亦一時之健筆焉友愛之至人倫所及永言存歿何痛如之援翰紀文咸所未忍葢以投分相期非宏詞説澘然涕究而序之分為二十巻具諸篇目三部盛作恨不序於生前七志良書空得撰於身後神其不逺道或存焉華隂楊炯撰











