　　欽定四庫全書　　　　　集部六
　　方洲集　　　　　　　　別集類五〈明〉
　　提要
　　〈臣〉等謹案方洲集二十六巻附讀史録六巻明張寧撰寧有方洲雜言已著録寧官給事中謇諤自持六科章奏多出其手每有大議必問張給事云何石亨曹吉祥惡之㑹有邊釁奏使宣撫竟諭定而還其才畧為一時所稱後以建言忤李賢與岳正同調外其氣節尤為天下所重雖一麾出守蹶不復振而屹然宿望不在廊廟鉅公下今觀其奏疏諸篇偉言正論通達國體不愧其名他文亦磊落有氣詩則頗雜浮聲然亦無齷齪萎弱之態觀其使朝鮮日與館伴朴元亨登太平館樓頃刻成七言長律六十韻殆由才調縱橫不耐沈思之故矣乾隆四十六年十二月恭校
　　上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












