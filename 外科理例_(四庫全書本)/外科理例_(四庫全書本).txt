　　欽定四庫全書
　　外科理例
　　提要
　　〈臣〉等謹案外科理例七卷附方一卷明汪機撰機字省之號石山祁門人有鍼灸問對已著録是書成於嘉靖辛夘凡分一百四十七類又補遺七類共為一百五十四門後附方一卷凡一百六十五則前有自序稱外科必本諸內知乎內以求乎外其如視諸掌乎治外遺內所謂不揣其本而齊其末可謂探源之論其曰理例者謂古人所論治無非理欲學者仿其例而推廣之也大㫖主於調補元氣先固根柢不輕用寒涼攻利之劑又分為舎脈從証舎証從脈及治之不應別求其故三例用法通變亦異於膠轕之談惟措詞拙澁驟讀之或不了了是其所短然方技之書不能責以文章之事存而不論可矣書中多引外科精要朱震亨之論又稱輯已成編得新甫薛先生心法發揮復采其説叅入其中考新甫為薛巳之字巳父鎧𢎞治時官太醫則已為𢎞治正徳間人是書杖瘡門中記療治武宗時廷杖諌官事則機在正徳中亦以醫名二人同時而虛心從善如是其持論平允良亦有由也乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀






　　外科理例原序
　　外科者以其癰疽瘡皆見於外故以外科名之然外科必本於內知乎內以求乎外其如視諸掌乎經曰膏梁之變足生大疔由膏梁藴毒於內而生也又曰榮氣不從逆於肉理乃生癰腫是癰腫由榮氣逆於肉理之內而生也有諸中然後形諸外治外遺內所謂不揣其本而齊其末殆必已誤於人已尚不知人誤於己人亦不悟嗚呼已雖不知天必知之人雖不悟神必識之異日明受天責隂獲神譴不在於身則在於子孫矣予於是懼因輯此書名曰外科理例蓋其中古人所論治無非理也學者能倣其例而推廣之於焉而求古人不言之妙㫖庶幾小不誤已大不誤人抑亦有補於將來矣輯已成編復得新甫薛先生心法發揮讀之觀其論治亦皆一本於理而予竊喜暗與之合於是復采其説叅於其中庶得以為全書而學者無復有遺憾矣是為序嘉靖辛夘冬十一月長至日祁門汪機識
