越羅衫袂迎春風，玉刻麒麟腰帶紅。
樓頭曲宴仙人語，帳底吹笙香霧濃。
人間酒暖春茫茫，花枝入簾白日長。
飛窗複道傳籌飲，十夜銅盤膩燭黃。
禿衿小袖調鸚鵡，紫繡麻䪗踏哮〈同虓〉虎。
斫桂燒金待曉筵，白鹿青蘇夜半煮。
桐英永巷騎新馬，內屋深屛生色畫。
開門爛用水衡錢，捲起黃河向身瀉。
皇天厄運猶曾裂，秦宮一生花底活。
鸞箆奪得不還人，醉睡氍毹滿堂月。

