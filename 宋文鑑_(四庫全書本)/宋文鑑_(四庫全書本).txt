　　欽定四庫全書　　　　　集部八
　　宋文鑑　　　　　　　　總集類
　　提要
　　〈臣〉等謹案宋文鑑一百五十巻宋呂祖謙編案李心傳建炎以來朝野雜記稱臨安書坊有所謂聖宋文海者近嵗江鈿所編孝宗得之命本府校正刻板周必大言其去取差謬遂命祖謙校正於是盡取秘府及士大夫所藏諸家文集旁采傳記他書悉行編類凡六十一門又稱有近臣宻啟所載臣寮奏議有詆及祖宗政事者不可示後世乃命直院崔敦詩更定増損去留凡數十篇然迄不果刻也此本未知為祖謙原本為敦詩改本朱子語録稱文鑑收蜀人呂陶論制師服一篇為敦詩所刪此本六十一巻中仍有此篇則非敦詩改本確矣商輅序稱當時臨安府及書肆皆有板與心傳所記亦不合葢官未刻而後來坊間私刻之故仍從原本耳同時張栻遺朱子書議祖謙此書無補於治道無補於後學並責其承當編此等文字非所以成君之徳其論似髙而實過朱子語録記其選録五例亦㣲論其去取有未當然陳振孫記朱子晚年語學者曰此書編次篇篇有意其所載奏議亦係當時政治大節祖宗二百年規模與後來中變之意盡在其間非選粹比也則朱子亦深許之矣乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　宋文鑑序
　　宋淳熙中呂成公祖謙奉朝㫖裒輯建隆以後建炎以前諸賢文集精加校正取其辭理之醇有補治道者以類編次定為一百五十巻書成上之命名皇朝文鑑周益公必大為序當時臨安府及書坊皆有剜版嵗久散佚其書傳於今者甚鮮近時提督浙學憲副張和節之偶得是書以示嚴郡太守張永邵齡邵齡欣然命工重鋟諸梓以廣其傳其間題識仍舊欵目無改則以摹本翻刻弗別繕寫愳謬誤也邵齡以序見屬欲以識嵗月雲竊觀汴宋之時光岳氣完賢才衆多周程以理學顯歐蘇以古文倡韓范以相業著其他文人才士後先相望諷詠之間有規戒焉議論之下有褒貶焉上足以格君心而扶人紀下足以明善惡而別邪正所謂文之有補於治道者如是然則文以鑑名豈徒辭章云乎哉先是太平興國中嘗詔修太平御覽䇿府元⻱文苑英華三書各千巻太宗日覽二巻因事有缺則暇日追補曰開巻有益朕不為勞方孝宗銳志恢復之秋干戈未息而能留意文事若此豈非克守家法者歟雖功業未底於成而國勢自是益振南渡以後稱君賢者必曰孝宗是豈詰兵之力要亦右文之效洪惟我朝混一區宇於茲百年涵養既深大音斯振羽翼聖經鋪張鴻猷著作之功於斯為盛必有彚次而傳於世者是予不敏姑書此以俟天順八年嵗次甲申冬十二月之吉歸田前通議大夫兵部左侍郎兼翰林院學士知制誥經筵官淳安商輅序






