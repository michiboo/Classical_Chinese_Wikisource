　　余束髮就學時，輒喜讀古人書傳，每縱觀大意，於源流得失之故，亦嘗探其要領。若乃析義理於精微之蘊，辯字句於毫髮之間，此衷蓋闕如也。
　　歲戊午，奉天子命撫八閩，會稽章子、習子，以古文課餘子於三山之凌雲處。維時從子楚材實左右之。楚材天性孝友，潛心力學，工舉業，尤好讀經史，於尋常講貫之外，別有會心，與從孫調侯，日以古學相砥礪。調侯奇偉倜儻，敦尚氣誼，本其家學，每思繼序前人而光大之。二子才器過人，下筆灑灑數千言無懈漫，蓋其得力於古者深矣。
　　今年春，余統師雲中，寄身絕塞，不勝今昔聚散之感。二子寄余《古文觀止》一編。閱其選，簡而該，評註詳而不繁，其審音辨書，無不精切而確當。批閱數過，覺向時之所闕如者，今則辴然以喜矣。以此正蒙養而裨後學，厥功豈淺鮮哉！亟命付諸梨棗，而爲數語以弁其首。
　　康熙三十四年五月端陽日愚伯興祚題
　　古文宜選乎？曰：「無庸也！」琳瑯滿目，美不勝收，則選尚已。古文至今日，操選政者，代有其人，駸駸乎有積薪之歎矣！尚宜選乎？曰：「無庸也！」詳略互見，醇疵錯陳，則選又尚已。且余兩人非敢言選也，即焉雲耳！即之奈何？集古人之文集，古今人之選而略者、詳之，繁者、簡之，散者、合之，舛錯者、釐定之，差譌者、校正之雲爾。蓋諸選家各有精思深意，以抉古人之奧，讀之者取此置彼，則美者或遺；一概觀覽，則勞於睹記，此余兩人所以彙而集之也。
　　至於攷訂之下，偶有所得，則亦謹附之，以備參究，不敢雷同附和，以取譏於大雅。若夫聲音之間，點畫之際，諸家或以為無益於至義而忽之，而不知童子之所肄習，終身勿能忘；況考試之時，一有不合，即遭擯斥，可不慎歟？余兩人之從事於茲也，有年矣！兢兢焉一義之未合於古，勿敢登也；一理之未欠慊於心，勿敢載也；一段落、一鉤勒之不軌於法度，勿敢襲也；一聲音、一點畫之不協於正韻，勿敢書也。
　　山居寂寥，日點一蓺以課子弟，而非敢以此問世也；間有好事者有所許可，輒手錄數則以去，鄉先生見之者，必曰：「諸選之美者畢集，其缺者無不備，而譌者無不正，是集古文之成者也，觀止矣！宜付之剞劂，以公之於世。」余兩人默然相視良久，曰：「唯唯！弗敢當！弗敢當！誠若先生言，抑亦何敢自私。」退而輯平日之所課業者若干首，付諸梓人，以請政於海內君子云。
　　康熙戊寅仲冬山陰吳乘權〈楚材〉、吳大職〈調侯〉氏題於尺木堂。
　　一、古文選本如林，而所選之文若出一轍，蓋較學相傳既為輕車熟路，欲別加選錄，雖蹊徑一新，反多扞格。故是編所登者，亦仍諸選之舊。
　　一、古文須評注兼有方能豁然。若有注無評，或有評無注，譬若一人之身，知其有面目而不知其有血脈，知其有血脈而不知其有面目，可乎？是編字義典故逐次註明，復另加評語，庶讀之者明若觀火。
　　一、諸選各有妙解，頗多闕略，是當取其所長以補其不足，便成全璧。是編遍采名家舊注，參以己私，毫無遺漏。
　　一、雜選古文，原爲初學設也。是編於艱奧須解者固細加闡發，即目前便語亦未嘗率意忽過，庶於初學有補。
　　一、諸選本圈點外或加角，或加小畫，雖各有取義，然初讀不能即曉，徒以眩目。是編但加圈點，蓋評注既詳，信口讀去，奧旨自明。又於圈下加一小圓點，以便句讀。
　　一、是編註解字義典故畢，加一小圈，苒下評語。又本文評語外欲下總評，復加一小圈以別之，庶一覽便省。
　　一、字音，今人頗多忽略。是編音聲無一字不注，且即注於本字之下，便於誦讀。
　　一、字畫，今人亦多不講究，余痛恨此病。是編樣本皆經手錄，不間晝夜寒暑，剞劂告峻，復嚴加校讎，誓不留一畫之訛貽誤後人。
　　吳乘權謹識
