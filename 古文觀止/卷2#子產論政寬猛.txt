〈文公十七年  左傳〉
　　晉侯〈靈公。〉合諸侯於扈、〈戶、 ○扈、鄭地。〉平宋也。〈平宋亂以立文公。〉於是晉侯不見鄭伯、〈穆公。〉以爲貳於楚也。〈以其有二心於楚、故不與相見。〉鄭子家〈公子歸生。〉使執訊而與之書、〈執訊、通訊問之官。〉以告趙宣子。〈晉卿趙盾。〉曰、〈下皆書辭。〉寡君卽位三年、召蔡侯〈莊公。〉而與之事君。〈君、晉襄公。〉九月、蔡侯入於敝邑以行。敝邑以侯宣多〈鄭大夫。〉之難、〈去聲、 ○侯宣多以援立穆公之故、恃寵專權而作亂。〉寡君是以不得與蔡侯偕。十一月、克減侯宣多、〈克減、少除其難也。〉而隨蔡侯以朝〈潮、〉於執事。〈踵蔡莊公朝晉之後、卽來朝也。 ○朝襄一。〉十二年六月、歸生〈子家自稱名。〉佐寡君之嫡夷、〈鄭太子名夷。〉以請陳侯〈共公。〉於楚、而朝諸君。〈陳共公將朝晉而畏楚、故歸生輔太子夷、先爲請命於楚。君、晉靈公。 ○朝靈二。〉十四年七月、寡君又朝、以蕆〈諂、〉陳事。〈蕆、成也。鄭穆又親朝、以成往年陳公之好。 ○朝靈三。〉十五年五月、陳侯〈靈公。〉自敝邑往朝於君。〈陳靈新卽位、自鄭入朝。 ○朝靈四。〉往年正月、燭之武〈鄭大夫。〉往朝夷也。〈燭之武又輔太子夷往朝於晉。往朝夷三字、是倒語。 ○朝靈五。〉八月、寡君又往朝。〈鄭穆又親朝。○朝靈六。 ○已上敍朝晉之數、敍朝晉之年、敍朝晉之月、敍朝晉之人。真是帳簿皆成妙文。下復結算一通、妙、妙。〉以陳蔡之密邇於楚、而不敢貳焉、則敝邑之故也。〈陳蔡之朝、皆鄭之功。 ○結上召蔡侯、請陳侯、往朝君三事。〉雖敝邑之事君、何以不免。〈無論陳蔡。雖以鄭自己事晉而言、何以不免於罪。 ○百忙中復作此二語。以起下二層意、何等委婉。〉在位之中、一朝於襄、而再見〈現、〉於君。〈結上隨蔡侯蕆陳事、又往朝三事。〉夷與孤之二三臣、相及於絳。〈夷、鄭太子。孤、謂君也。二三臣、謂燭之武及子家自謂。絳、晉都邑。相及於絳、謂朝晉不絕也。 ○結上歸生佐夷、燭之武往朝夷二事。〉雖我小國、則蔑以過之矣。〈鄭雖小國、其事晉無以過之矣。 ○又總結一筆、遒緊。〉今大國曰、爾未逞吾志。〈逞、快也。 ○只一句點題。〉敝邑有亡、無以加焉。〈鄭國唯有滅亡而已、不能復加其事晉之禮也。 ○八字激切而沉痛。下乃引古人成語、曲曲轉出、不能復事晉意。〉古人有言曰、畏首畏尾、身其餘幾。〈上聲、 ○旣畏首、又畏尾、則身之不畏者、有幾何哉。〉又曰、鹿死不擇音。〈同蔭、 ○鹿將死、不暇擇庇蔭之所。〉小國之事大國也、德、則其人也。不德、則其鹿也。〈德、恩恤也。言以人視我、我還是人。以鹿視我、我便是鹿。 ○奇思創解。〉鋌〈挺、〉而走險、急何能擇。〈鋌、疾走貌。鹿知死而走險、何暇擇蔭。國知危而事大、何暇擇鄰。皆由急則生變也。〉命之罔極、亦知亡矣。〈晉命過苛、無有窮極。事之亦亡、叛之亦亡、鄭已知之矣。 ○亡字呼應。〉將悉敝賦、以待於鯈、〈酬、〉唯執事命之。〈賦、兵也。鯈、晉鄭之境。言將盡起鄭兵、以待於鯈地、唯聽晉執事之命令也。 ○收緊敵晉意。〉文公二年、朝於齊。四年、爲〈去聲、〉齊侵蔡、亦獲成於楚。〈鄭文公二年、朝於齊桓公。後復從齊侵蔡、蔡屬楚而鄭爲齊侵之。宜獲罪於楚、而反獲成。 ○晉責鄭貳於楚、忽反寫楚之寬大以諷晉。奇妙。〉居大國之間、而從於強令、豈其罪也。〈鄭居晉楚之間、而從於大國之強令、未可執以爲罪。言貳楚出於不得已也。 ○開胸放喉、索性承認、妙妙。〉大國若弗圖、無所逃命。〈晉若弗圖恤鄭國、則唯晉所命、不敢逃避也。 ○結語、多少激烈憤懣。〉晉鞏〈拱、〉朔〈晉大夫。〉行成於鄭。趙穿、〈晉卿。〉公壻池〈晉侯女壻。〉爲質〈至、〉焉。〈晉見鄭之詞強、故使鞏朔行成。而趙穿、公壻池爲質於鄭以示信。此以見晉之失政、而霸業之衰也。〉
〈 宣公三年  左傳〉
　　楚子〈莊王。〉伐陸渾之戎。〈陸渾之戎、秦晉所遷於伊川者。〉遂至於雒。〈同洛、〉觀〈去聲、〉兵於周疆。〈雒、水名。周所都也。觀、示兵威以脅周也。 ○一遂字、便見楚莊無禮。〉定王使王孫滿〈周大夫。〉勞〈去聲、〉楚子。〈楚強周弱、定王無如之何、故使大夫勞之。〉楚子問鼎之大小輕重焉。〈禹之九鼎、三代相傳、猶後世傳國璽也。楚莊問大小輕重、有圖周天下意。〉對曰、在德不在鼎。〈有天下者、在有德不在有鼎。 ○一語喝破。〉昔夏之方有德也、〈緊承德字。〉遠方圖物、〈遠方圖畫山川物怪獻之。〉貢金九牧、〈九州牧守、皆貢其金。〉鑄鼎象物、〈以九州之金、鑄爲九鼎、而著圖物之形於其上。〉百物而爲之備、〈百樣物怪、各爲備禦之具。〉使民知神姦。〈使民盡知鬼神姦邪形狀。〉故民入川澤山林、不逢不若。〈若、順也。民知神姦、故不逢不順。〉螭〈鴟、〉魅〈妹、〉罔兩、莫能逢之。〈螭、山神。魅、怪物。罔、兩、水神。旣爲之備、故莫能逢人爲害。〉用能協於上下、以承天休。〈民無災害、則上下和以受天之祜。 ○已上言有德方有鼎。〉桀有昏德、鼎遷於商、載祀六百。〈伏下三十、七百。〉商紂暴虐、鼎遷於周。〈已上言無德則鼎遷。〉德之休明、雖小、重也。〈鼎非加大、而不可遷移、若增重然。〉其姦回昏亂、雖大、輕也。〈鼎非加小、而湯武遷之、若遂輕然。○總括四語、正繳在德不在鼎意。大小輕重四字、錯落有致。〉天祚明德、有所厎止。〈言有盡頭處。 ○二句起下、方入本意。〉成王定鼎於郟〈夾、〉鄏、〈辱、 ○郟鄏、東周王城、今河南也。〉卜世三十、卜年七百、天所命也。〈此天有所底止之定命也。〉周德雖衰、天命未改。〈未滿卜數。〉鼎之輕重、未可問也。〈結語冷雋。〉
〈成公二年  左傳〉
　　晉師從齊師。〈齊師敗走、晉師追之。〉入自丘輿、擊馬陘。〈刑、 ○丘輿、馬陘、皆齊邑。〉齊侯使賓媚人〈賓姓、媚人族、卽國佐也。〉賂以紀甗、〈演、〉玉磬與地。〈甗、玉甑也。玉甑、玉磬、皆滅紀所得者。地、魯衛之侵地。〉不可、則聽客之所爲。〈言晉人不許、則聽其所爲。欲戰則更戰也。客、指晉人。 ○此句並頃公語意夾入、妙。伏下寡君之命使臣則有辭一段。〉賓媚人致賂、晉人不可、〈晉人果不許。〉曰、必以蕭同叔子爲質。〈至、〉而使齊之封內、盡〈津上聲、〉東其畝。〈蕭、國名。同叔、蕭君字、其女嫁於齊、卽頃公之母。晉人慾質其母、而不便直言、故稱蕭同叔子。言必以蕭同叔子爲質於晉、而使齊國境內田畝皆從東西而行、則我師捨去矣。 ○重上句、下句帶說、故用而字轉下。蓋前此晉卻克與臧孫許同時而聘於齊、頃公之母、踴於棓而窺客、則客或跛、或眇。於是使跛者迓跛者、使眇者迓眇者。夫婦人窺客、已是失禮、矧侮客以取快乎。出爾反爾、無足怪也。〉對曰、蕭同叔子非他、寡君之母也。〈只非他二字、多少鄭重。妙。〉若以匹敵、則亦晉君之母也。〈若以齊晉比並言之、則齊之母、猶晉之母。其爲國君之母、則一也。 ○陪一句、更凜然。〉吾子布大命於諸侯、而曰必質其母以爲信、其若王命何。〈其若先王孝治天下之命何。 ○上不便。〉且是以不孝令也。〈且欲令人皆蹈不孝之行。 ○下不便。〉詩曰、孝子不匱、永錫爾類。〈詩、大雅、旣罪篇、言孝子愛親之心、無有窮匱、又以孝道長賜汝之族類。〉若以不孝令於諸侯、其無乃非德類也乎。〈晉旣以不孝號令諸侯、是非以孝德賜及同類矣。 ○已上破爲質句。〉先王疆理天下、物土之宜、而布其利。〈疆者、爲之大界也。理者、定其溝塗也。物、相也。相土之宜、而分佈其利。〉故詩曰、我疆我理、南東其畝。〈詩、小雅、南山篇、或東西其畝、或南北其畝。皆相土宜、而布其利也。言東南則西北在其中。〉今吾子疆理諸侯、而曰盡東其畝而已。唯吾子戎車是利、無顧土宜、其無乃非先王之命也乎。〈井田之制、溝洫縱橫、兵車難過。今欲盡東其畝、則晉之伐齊、循壟東行、其勢甚易、是唯晉兵車是利、而不顧地勢東西南北所宜、非先王疆理土宜之命矣。 ○已上破東畝句。 ○兩其無乃非句應。〉反先王則不義、何以爲盟主。其晉實有闕。〈上分兩層辨駁。此總括數語。下復暢言之。〉四王之王〈去聲、〉也、樹德而濟同欲焉。〈四王、禹、湯、文、武也。皆樹立德教、而濟人心之所同欲。 ○樹德、照上德類。濟同欲、照上土宜布利。〉五伯〈如字、〉之霸也、勤而撫之、以役王命。〈伯、長也。夏昆吾、商大彭、豕韋、周齊桓、晉文、皆勤勞而懷撫諸侯。以服事樹德濟同欲之王命。〉今吾子求合諸侯。以逞無疆之欲。〈指質母、東畝而言。〉詩曰、敷政優優、百祿是遒。〈詩、商頌、長發篇。優優、寬和也。遒、聚也。〉子實不優、而棄百祿、諸侯何害焉。〈晉質母、東畝二令、實不寬和、而先自棄其福祿、又何能爲諸侯之害乎。 ○晉人所命、本欲害齊、而國佐卻以爲何害。妙絕。 ○已上言晉實有闕、不得爲盟主、以足上二段之意。〉不然、〈若終不見許。〉寡君之命使〈去聲、〉臣、則有辭矣。〈寡君之命我使臣、已有辭說、意如下文所云。 ○上分責二段、又總責一段。此忽如饑鷹、撇然一轉。〉曰、〈下皆齊侯命辭。〉子以君師辱於敝邑、不腆〈忝、〉敝賦、以犒從〈去聲、〉者。〈腆、厚也。賦、兵也。言齊有不厚頹敝之兵、以犒晉師。 ○戰而曰犒、婉辭。〉畏君之震、師徒撓敗。〈畏君師之震動、以故齊兵撓曲而致敗衂。〉吾子惠徼〈驕、〉齊國之福、〈言我以吾子之惠、而得徼齊國之福。〉不泯其社稷、使繼舊好。〈去聲、〉唯是先君之敝器土地不敢愛。〈敝器、謂甗磬也。〉子又不許。〈應上晉人不可。〉請收合餘燼、〈藎、〉背〈佩、〉城借一。〈燼、火餘木也。以喻齊戰敗之餘意、言欲以已敗之兵、背齊城而更借一戰。〉敝邑之幸、亦云從也。況其不幸、敢不唯命是聽。〈言齊幸而得勝、亦當唯晉是從。況其不幸、而又戰敗、敢不唯晉命之是聽乎。曰從曰聽、卽聽從質母、東畝之命。 ○已上言齊旣以賂求不免、勢必決戰、勝與不勝、雖未可知。總在旣戰後再聽從晉命也。極痛快語、而卻出以婉順。〉
〈成公三年  左傳〉
　　晉人歸楚公子穀臣與連尹襄老之屍於楚、以求知〈去聲、〉罃。〈英、 ○宣公十二年、晉楚戰於邲、楚囚知罃。知莊子射楚連尹襄老、載其屍、射公子穀臣、囚之、以二者還。莊子、知罃父也。至是晉歸二者於楚、以贖知罃。〉於是荀首佐中軍矣、故楚人許之。〈荀首、卽知莊子、是時爲晉中軍佐、楚人畏其權要、故許歸其子。〉王送知罃曰、子其怨我乎。〈指久留於楚言。〉對曰、二國治戎、臣不才、不勝〈升、〉其任、以爲俘〈孚、〉馘。〈國、 ○俘䤋、軍所虜獲者。係其人曰俘、截左耳曰䤋。〉執事不以釁〈欣去聲、〉鼓、使歸卽戮、君之惠也。〈以血塗鼓曰釁鼓、言楚不殺我而以其血塗鼓。卽、就也。〉臣實不才、又誰敢怨。〈作自責語、撇開怨字、妙。〉王曰、然則德我乎。〈指許歸於晉言。〉對曰、二國圖其社稷、而求紓其民。〈晉楚皆爲社稷之謀、而欲紓緩其民。〉各懲其忿、以相宥也。〈各懲戒前日戰爭之忿、以相赦宥。〉兩釋纍囚、以成其好。〈去聲、〈○纍、係也。晉釋穀臣之囚、楚釋知罃之囚、以成其和好。〉〉二國有好、臣不與〈去聲、〉及、其誰敢德。〈作與己不相干語、撇開德字。妙。〉王曰、子歸、何以報我。〈問得有意。〉對曰、臣不任〈平聲、〉受怨、君亦不任受德、無怨無德、不知所報。〈言我未嘗有怨於君、君亦未嘗有德於我、有怨則報怨、有德則報德、我無怨而君無德、故不知所報也。 ○臣怨君德、分貼得好。不知二字、更妙。〉王曰、雖然、必告不穀。〈不穀、諸侯謙稱。言雖是如此、必告我以相報之事。 ○共王一團興致、被知罃說得雪淡、無可奈何、又作此問。〉對曰、以君之靈、纍臣得歸骨於晉、寡君之以爲戮、死且不朽。〈身雖死、而楚君之私恩、不朽腐也。 ○客意、一層。〉若從君惠而免之、以賜君之外臣首、首其請於寡君、而以戮於宗、亦死且不朽。〈稱於異國曰外臣。首、荀首也。宗、荀氏之宗也。 ○客意、二層。 ○此雖二客意、然顯見晉之國法森然、家法森然。〉若不獲命、〈若君不許戮。 ○轉入正意。〉而使嗣宗職、〈使繼祖宗之職。〉次及於事、〈以次及于軍旅之事。〉而帥〈率、〉偏師以修封疆、〈其父爲上軍佐、故曰帥偏師。修、治也。〉雖遇執事、其弗敢違。〈雖遇楚之將帥、亦不敢違避。 ○一敢字、應上二敢字。〉其竭力致死、無有二心、以盡臣禮、所以報也。〈忠晉卽以報楚。妙。〉王曰、晉未可與爭。重爲之禮而歸之。〈收煞得好。〉
〈成公十三年 左傳〉
　　晉侯〈厲公。〉使呂相〈去聲、 ○魏錡之子。〉絕秦。〈成十一年、秦晉盟於令狐、秦桓公歸而叛盟、故厲公使呂相數其罪而絕之。〉曰、〈下皆呂相口宣君命。〉昔逮我〈晉。〉獻公及〈秦。〉穆公相好、〈去聲、〉戮力同心、申之以盟誓、重之以昏〈同婚、〉姻。〈從秦晉相好說起。〉天禍晉國、〈驪姬之難。〉文公〈重耳。〉如齊、惠公〈夷吾。〉如秦。〈重耳奔狄及齊、齊桓公妻之。夷吾奔梁、賂秦以求納。〉無祿、獻公卽世。〈晉無福祿、而獻公卒。〉穆公不忘舊德、〈應相好。〉俾我惠公用能奉祀於晉。〈僖十年、穆公納夷吾於晉、爲惠公。 ○說秦德輕。〉又不能成大勳而爲韓之師。〈僖十五年、秦伐晉、戰於韓原、獲惠公。 ○說秦爲德不終。是秦第一罪案。〉亦悔於厥心、用集我文公。是穆之成也。〈惠公卒、懷公立、穆公納重耳於晉爲文公。是穆成安晉之功也。 ○作一頓、說秦德輕。〉文公躬擐〈患、〉甲冑、跋履山川、踰越險阻、征東之諸侯、虞夏商周之胤、〈印、〉而朝諸秦、〈擐、貫也。胤、嗣也。文公備歷艱難、以率東方之諸侯、皆四代帝王之嗣、而西向朝秦。 ○二十九字作一句讀。〉則亦旣報舊德矣。〈應舊德、又作一頓。說晉有報、卽宕下以敍晉德。〉鄭人怒君之疆埸、〈亦、〉我文公帥〈率、〉諸侯及秦圍鄭。〈怒、猶犯也。 ○誣秦。僖三十年、鄭貳於楚、文公與秦圍之。鄭未嘗犯秦、亦無諸侯之師。 ○說晉德重。〉秦大夫不詢於我寡君、擅及鄭盟。〈鄭使燭之武見秦穆公、穆公背晉而私與鄭盟。不敢斥言、故託言秦大夫。 ○是言秦第二罪案。〉諸侯疾之、將致命於秦。〈皆欲致死命以討秦。 ○誣秦。無諸侯致命之事。〉文公恐懼、綏靖諸侯。秦師克還〈旋、〉無害、〈不敢怨秦背己、反保全其師。〉則是我有大造於西也。〈又作一頓、說晉大有德於秦、能自占地步。〉無祿、文公卽世、穆爲不弔、蔑死我君、〈以文公死爲無知而輕蔑之。〉寡我襄公、〈以襄公新立爲寡弱、而陵忽之。〉迭我殽地、〈迭、侵突也。穆公從杞子之謀、潛師以襲鄭、道過晉之殽地。〉奸〈干、〉絕我好、〈奸犯斷絕、不復與我和好。〉伐我保城、〈誣秦。襲鄭時、無伐晉保城之事。〉殄滅我費〈如字、〉滑、〈還入聲、 ○滑、姬姓國、都於費。秦襲鄭無功、乃滅滑還。〉散離我兄弟、〈滑與晉爲同姓兄弟。〉撓亂我同盟、〈滑鄭皆從晉、是爲晉同盟之國。〉傾覆〈福、〉我國家。〈秦伐滑圖鄭、是欲傾危覆滅晉之國家。 ○疊寫九箇我字。 ○是秦第三罪案。〉我襄公未忘君之舊勳、〈未忘穆公納文公之勳。 ○折一筆。〉而懼社稷之隕、〈實恐晉爲秦滅。〉是以有殽之師。〈僖三十三年、晉敗秦於殽。 ○我是以有一、言殽師出於萬不得已也。〉猶願赦罪於穆公、〈晉雖有殽師之失、猶願求解於秦。 ○猶願二字、緊接無痕、妙。〉穆公弗聽、〈不肯釋憾。〉而卽楚謀我。〈文十四年、楚鬭克囚於秦。至是秦使歸楚、求成以謀晉。〉天誘其衷、成王隕命、〈幸天默誘人心、而商臣弒楚成王。〉穆公是以不克逞志於我。〈楚有篡弒之禍、穆公是以不能快意於晉。設使成王未隕、而卽楚謀我之志成矣。 ○是秦第四罪案。 ○自獻公卽世、至此作一截、是歷數秦穆公之罪。〉穆〈秦。〉襄〈晉。〉卽世、康〈秦。〉靈〈晉。〉卽位。康公、〈晉之外甥。〉我之自出、又欲闕〈掘、〉翦我公室、傾覆我社稷、〈闕、猶掘也。翦、截斷也。〉帥我蟊賊、〈謀、〉以來蕩搖我邊疆、〈蟊賊、皆食禾蟲、以喻公子雍。謂秦納雍以蕩搖晉之邊鄙。 ○誣秦。雍之來、晉實召之。 ○疊寫四箇我字。 ○是秦第五罪案。〉我是以有令〈平聲、〉狐之役。〈文七年、晉敗秦於令狐。 ○我是以有二、言令狐之役、出於萬不得已也。〉康猶不悛、〈銓、 ○悛、改也。〉入我河曲、〈河曲、晉地。事在文十二年。〉伐我涑〈速、〉川、〈涑川、水名。〉俘我王官、〈俘、虜也。王官、地名。 ○伐涑川、俘王官、經傳無見。〉翦我羈馬、〈羈馬、地名、其時秦取其地。 ○疊寫四箇我字。 ○是秦第六罪案。〉我是以有河曲之戰。〈晉與秦戰於河曲、秦兵夜遁。 ○我是以有三、言河曲之戰、出於萬不得已也。〉東道之不通、則是康公絕我好也。〈晉在秦東、故曰東道。康公絕晉之好、故不東通於晉。 ○此段獨拖一句、妙。 ○自穆襄卽世至此、作一截、是歷數秦康之罪。〉及君之嗣也、〈君、指秦桓公。〉我君景公、引領西望曰、庶撫我乎。〈景公望秦撫卹晉國。 ○此處獨作一波、妙。〉君亦不惠稱〈去聲、〉盟、〈桓公不肯惠然稱晉望而共盟。〉利吾有狄難、〈去聲、 ○謂宣十五年、晉滅赤狄潞氏時。〉入我河縣、焚我箕郜、〈告、 ○河縣、箕郜、晉二邑名。入河縣、焚箕郜、經傳無見。〉芟〈刪、〉夷我農功、〈芟、刈也。夷、傷也。損害我禾稼、如去草然。〉虔劉我邊陲、〈垂、 ○虔劉、皆殺也。殺戮我邊境之人民。 ○疊寫四箇我字。 ○是秦第七罪案。〉我是以有輔氏之聚。〈晉聚衆於輔氏以拒秦。 ○我是以有四。言輔氏之聚、出於萬不得已也。 ○之師、之役、之戰、之聚、句法變幻。〉君亦悔禍之延、而欲徼〈驕、〉福於先君獻穆、〈桓公亦悔二國結禍之長、而欲我求福於晉獻、秦穆。〉使伯車〈秦桓公子。〉來命我景公曰、吾與女〈汝、〉同好棄惡、復修舊德、以追念前勳。〈言我與晉同結所好、共棄前惡、再修舊日之德、以追念前人獻、穆之功勳。 ○此段迴應篇首獻、穆相好。關鎖甚緊。〉言誓未就、〈約誓之言、未及成就。〉景公卽世、我寡君〈厲公。〉是以有令狐之會。〈成十一年、晉厲公與秦桓公盟於令狐。 ○入題。又與上四我是以有句相呼應。〉君又不祥、背〈佩、〉棄盟誓。〈桓公又萌不善之心、歸而背晉成。 ○此下方入當時正事。〉白狄及君同州、〈及、與也。白狄與秦、皆屬雍州。〉君之仇讎、〈白狄與秦世爲仇讎。〉而我之昏姻也。〈赤狄之女季隗、白狄伐而獲之、納諸文公。故云婚姻。 ○疏句無限煙波。〉君來賜命曰、吾與女伐狄。寡君不敢顧昏姻、畏君之威、而受命於使。〈去聲、 ○深文。〉君有二心於狄、曰晉將伐女。狄應且憎、是用告我。〈狄雖口應秦命、心實憎其無信、而以秦之二心來告晉。 ○一告我。〉楚人惡君之二三其德也、〈惡秦反覆不常。〉亦來告我曰、秦背令狐之盟、而來求盟於我、〈下述秦桓盟楚之詞。〉昭告昊天上帝、秦三公、〈穆、康、共。〉楚三王、〈成、穆、莊。〉曰、余雖與晉出入、〈我雖與晉往來。〉余唯利是視。〈我唯利之是從、不誠心與晉也。 ○二十四字、一氣說下。〉不穀惡其無成德、是用宣之、以懲不一。〈不穀、楚共王告晉自稱。言我惡秦之無成德、是用宣布其言、以懲戒用心不一之人。 ○二告我。 ○兩引告我、俱是實證。是秦反覆真正罪案。 ○自及君之嗣、至此作一截、是歷數秦桓之罪。爲絕秦正㫖。〉諸侯備聞此言、〈狄與楚告晉之言、諸侯無不聞之。 ○牽引諸侯妙、使秦無所逃罪。〉斯是用痛心疾首、暱〈銀入聲、〉就寡人。〈諸侯由是惡秦之甚、皆來親近於晉。 ○一路備說秦惡、歸到此句。〉寡人帥以聽命、唯好是求。〈我今帥諸侯以來聽命於秦、唯與秦結好是望耳。 ○終是求好、妙。〉君若惠顧諸侯、矜哀寡人而賜之盟、則寡人之願也。其承寧諸侯以退、豈敢徼亂。〈是客。〉君若不施大惠、寡人不佞、其不能以諸侯退矣。〈是主。 ○句句牽引諸侯、妙。〉敢盡布之執事、俾執事實圖利之。〈或和或戰、當圖謀其有利於秦者而爲之。〉
〈襄公十四年  左傳〉
　　會於向。〈晉會諸侯於向、爲吳謀楚。〉將執戎子駒支。〈戎、四嶽之後、姜姓。駒支、戎子名。〉范宣子〈晉士匄。〉親數〈上聲、〉諸朝。〈執之何名、乃於未會前一日、數其罪而責之。朝、會向之朝位也。〉曰、來、姜戎氏。〈先呼來、次呼姜戎氏、便是相陵口角。〉昔秦人迫逐乃祖吾離於瓜州、〈乃、汝也。吾離、戎祖名、昔爲秦穆公迫而逐之。瓜州、今燉煌地。〉乃祖吾離被〈披、〉苫〈閃平聲、〉蓋、〈合、〉蒙荊棘、以來歸我先君。〈苫蓋、白茅也。無衣、故被苫蓋、無居、故蒙荊棘。先君、謂惠公。 ○極寫其流離困苦之狀、以出戎醜。〉我先君惠公有不腆〈忝、〉之田、與女〈汝、〉剖分而食之。〈腆、厚也。中分爲剖。 ○寫加恩於戎、非復尋常、宜後世報答不已〉。今諸侯之事我寡君、不如昔者、〈諸侯事晉、不比昔日。〉蓋言語漏洩、則職女之由。〈職、主也。戎與晉同壤、盡知晉政闕失。是言語漏洩於諸侯、由汝戎實主之。不然、今日諸侯之事晉、何遂不如昔日乎。 ○懸空坐他罪名。〉詰〈乞、〉朝之事、〈詰朝、明日也。事、謂會事。〉爾無與〈去聲、〉焉。與、將執女。〈寫得聲色俱厲、令人難受。〉對曰、昔秦人負恃其衆、貪於土地、逐我諸戎。〈秦恃強而欲得土地、所以逐我。 ○此辨戎祖被逐、則秦人實惡、非戎之醜。〉惠公蠲〈涓、〉其大德、謂我諸戎、是四嶽之裔〈異、〉冑也、毋是翦棄。〈蠲、明也。四嶽、堯時方伯。裔胄、後嗣也。翦棄、滅絕也。 ○此辨惠公加德於戎、乃因戎本聖裔、禮應存恤、不爲特惠。〉賜我南鄙之田、狐狸所居、豺狼所嘷、〈豪、〉我諸戎除翦其荊棘、驅其狐狸豺狼、以爲先君不侵不叛之臣、至於今不貳。〈賜我之田、荒穢僻野、非人所止。我力爲驅除而處之、以臣事晉之先君。不內侵、亦不外叛、至於今日、不敢攜貳。 ○此辨晉剖分之田、至爲敝惡、戎自開墾、非受實惠。〉昔文公與秦伐鄭、秦人竊與鄭盟而舍戍〈恕、〉焉、〈舍、留也。僖三十年、秦晉圍鄭、鄭使燭之武見秦君、秦私與鄭盟、而留杞子等戍鄭而還。〉於是乎有殽之師。〈僖三十三年、晉敗秦師於殽。〉晉禦其上、戎亢其下、秦師不復、我諸戎實然。〈當殽之戰、晉遏秦兵於上、戎當秦兵於下。秦師無隻輪返、我諸戎效力攻秦、實使之然。〈○此辨戎大有功於晉、亦足雲報。〉〉譬如捕鹿、晉人角之、諸戎掎〈雞上聲、〉之、與晉踣〈同仆、〉之、〈譬如逐鹿、晉執其角以禦上、戎戾其足以亢下、是戎與晉同斃此鹿也。 ○一喻入情。〉戎何以不免。〈戎有功如此、何故尚不免於罪乎。 ○問得妙。〉自是以來、晉之百役、與我諸戎相繼於時、以從執政、猶殽志也、豈敢離逷。〈剔、 ○自敗秦以來、晉凡百征討之役、戎皆相繼以從執政之使令。猶從戰於殽、無變志也。豈敢有離貳逷遠之心。 ○此辨戎之報晉、不止殽師一役、至於百役、不可勝數。以足上至於今不貳意。〉今官之師旅、無乃實有所闕、以攜諸侯、而罪我諸戎。〈今晉之將帥、或自有闕失、以攜貳諸侯之心、而乃罪及我諸戎。 ○此辨諸侯事晉不如昔者、乃晉實有闕、與我諸戎無干。〉我諸戎飲食衣服、不與華同、贄幣不通、言語不達、何惡之能爲。〈惡、指漏洩言語以害晉。 ○此辨言語洩漏、職汝之由。言戎與華不相習、非但不敢爲惡、亦不能爲惡。〉不與於會、亦無瞢〈孟、〉焉。〈瞢、悶也。我不與會、亦無所悶。 ○此辨詰朝之事、爾無與焉。言我亦不願與會也。說得雪淡、妙。〉賦青蠅而退。〈青蠅、詩小雅篇名。賦是詩者、取愷悌君子無信讒言之意。蓋譏宣子信讒言也。退、去、不與會也。〉宣子辭焉。使卽事於會、〈辭、謝也。宣子自知失責、故謝戎子、而使就諸侯之會。〉成愷悌也。〈欲成愷悌君子之名。 ○結出宣子心內事、妙。〉
〈襄公二十一年  左傳〉
　　欒盈〈晉大夫。〉出奔楚。〈范宣子逐之、故出奔。〉宣子殺羊舌虎、囚叔向。〈虎、盈黨。叔向、虎之兄。〉人謂叔向曰、子離〈同罹、〉於罪。其爲不知〈智、〉乎。〈譏叔向無保身之哲。〉叔向曰、與其死亡若何。〈雖被囚、猶勝於死亡。〉詩曰、優哉游哉、聊以卒歲、〈詩言君子優游於亂世、聊以卒吾之年歲。註疏以爲小雅采菽之詩。按采菽無聊以卒歲之文、恐是逸詩。〉知也。〈此乃所以爲知也。 ○叔向已算到可以不死。不知者、焉能有此定見。〉樂王鮒〈附、 ○晉大夫。〉見叔向曰、吾爲子請。〈爲子請於君而免之。〉叔向弗應、出不拜。〈大是駭人。〉其人皆咎叔向。〈自然見咎。〉叔向曰、必祁大夫。〈謂祁奚也。能免我者、必由此人。胸中涇渭、介然分明、是爲真智。〉室老〈家臣之長。〉聞之曰、樂王鮒言於君無不行、求赦吾子、吾子不許、祁大夫所不能也、而曰必由之、何也。〈常人只是常見。〉叔向曰、樂王鮒從君者也、何能行。〈惟阿意順君、何能行此救人之事。 ○提過樂王鮒一邊。〉祁大夫外舉不棄讎、〈舉其讎、解狐。〉內舉不失親、〈舉其子、祁午。〉其獨遺我乎。〈其獨遺我一人而不救乎。〉詩曰、有覺德行、〈去聲、〉四國順之。〈詩、大雅、抑之篇、言有正直之德行、則天下順之。〉夫子、覺者也。〈祁大夫、覺然正直者也。 ○收句冷雋。〉晉侯〈平公。〉問叔向之罪於樂王鮒。〈問其果與弟虎有謀否。〉對曰、不棄其親、其有焉。〈言叔向篤於親親、其殆與弟有謀焉。 ○譖語、故作猜疑、妙。〉於是祁奚老矣、〈告老致仕。〉聞之、〈聞叔向被囚。〉乘馹〈日、〉而見宣子、〈馹、傳車也。乘馹、恐不及也。〉曰、詩曰、惠我無疆、子孫保之。〈詩、周頌、烈文篇、言文武有惠訓之德、及於百姓、無有疆域、故周之子孫、皆保賴之。〉書曰、聖有謨勳、明徵定保。〈書、夏書、胤征篇。言聖哲之有謨謀功勳者、當明證其謨勳而定安之。〉夫謀而鮮〈上聲、〉過、惠訓不倦者、叔向有焉。〈謀少過失、聖有謨勳也。惠訓不倦、惠我無疆也。〉社稷之固也。〈此社稷所賴以安固也。 ○社稷二字、是立言之㫖。〉猶將十世宥之、以勸能者。今壹不免其身、以棄社稷、不亦惑乎。〈假使其十世之後、子孫有罪、猶當寬宥之、以勸有能之人。今壹以弟故不免其身、以棄社稷之所倚賴、不亦惑之甚乎。〈○此言叔向之能、尚可庇子孫之有罪、豈可及身見殺。〉〉鯀殛而禹興、〈不以父罪廢其子。〉伊尹放大甲而相〈去聲、〉之、卒無怨色。〈不以一怨妨大德。〉管蔡爲戮、周公右王。〈兄弟罪不相及。〉若之何其以虎也棄社稷。〈此言不當以弟虎罪及叔向。 ○兩提棄社稷、叔向之身、何等關係。〉子爲善、誰敢不勉，多殺何爲。〈子若力行善事、誰敢不勉於爲善。何必多殺、然後人不敢爲惡乎。 ○歸到宣子身上、亦復善於勸解。〉宣子說、〈悅、〉與之乘、〈去聲、 ○與祁奚共載。〉以言諸公而免之。不見叔向而歸。〈祁奚不見叔向而歸、以見爲社稷、非私叔向也。〉叔向亦不告免焉而朝。〈叔向亦不告免於祁奚、而卽往朝君。以明祁奚之非爲己也。 ○兩不相見、徑地俱高。〉
〈襄公二十四年  左傳〉
　　范宣子〈晉士匄。〉爲政、〈將中軍。執國政。〉諸侯之幣重。〈諸侯朝貢於晉者、其幣增重。幣、禮儀也。〉鄭人病之。〈病、患也。〉二月、鄭伯〈簡公。〉如晉。子產寓書於子西、以告宣子。〈寓、寄也。子西相鄭伯如晉、故子產寄書與子西、以勸告宣子。〉曰、子爲晉國、〈爲晉執政。 ○只此四字、落筆便妙。〉四鄰諸侯、〈牽引四鄰、妙。〉不聞令德、而聞重幣、〈不聞有善德、但聞增重諸侯之幣。 ○先提令德、引起令名。〉僑〈子產名。〉也惑之。僑聞君子長〈掌、〉國家者、非無賄〈毀、〉之患、而無令名之難。〈賄、財也。令名、善譽也。 ○賄字、從重幣推出。令名、從令德推出。 ○二句、是一篇主意。〉夫諸侯之賄、聚於公室、則諸侯貳。〈斂諸國之財、而積聚於晉之公室、則諸侯離心於晉。〉若吾子賴之、則晉國貳。〈若汝自利賴其財、而私入於己、則晉人離心於汝。〉諸侯貳則晉國壞、〈晉不能保國。〉晉國貳則子之家壞、〈汝不能保家。〉何沒沒也。〈何其沉溺而不反也。〉將焉用賄。〈賄之爲禍如此、將安用之。 ○此段申非無賄之患句。〉夫令名、德之輿也。〈有德者、必以令名爲輿、始能遠及。〉德、國家之基也。〈有國者、必以令德爲基、始能自立。〉有基無壞、〈有德以爲基、故國家不壞。 ○一壞字、應上兩壞字。〉無亦是務乎。〈無亦以是令名爲先務乎。 ○從名轉德、從德轉國家、從國家轉無壞、筆筆轉、筆筆應。〉有德則樂、〈洛、〉樂則能久。〈務令名在有德、有德則樂與人同、而能久居其位。〉詩云、樂只君子、邦家之基。有令德也夫。〈小雅之詩。言君子有德可樂、則能立國之基、使之長久。有令德之謂也夫。 ○引詩證德爲國家之基。〉上帝臨女、〈汝、〉無貳爾心。有令名也夫。〈大雅之詩。言上帝鑒臨武王之德、則下民無敢有離貳之心。有令名之謂也夫。 ○引詩證名爲德之輿。一貳字、應上四貳字。 ○此段申無令名之難句。〉恕思以明德、則令名載而行之、是以遠至邇安。〈以恕存心、而自明其德、則自然有令名以爲之輿。而載是德以行於世、所以遠者聞風而至、近者賴德而安、爲國家之基也。 ○又合德與名、雙收一筆、遒緊。〉毋寧使人謂子、子實生我、而謂子浚我以生乎。〈毋寧、寧也。寧可使人議論吾子、以爲子實能生養我民。而可謂子取民以自養乎。 ○以賄與令名二者、比並言之、語絕波陗、又疊用三子字、尤有態。〉象有齒以焚其身、賄也。〈焚、斃也。象因有齒以殺身、以齒之有賄故耳。 ○指賄字作結、仍收到重幣上。見有賄非但國壞家壞、而且身亦壞也。是危語、亦是冷語。〉宣子說、〈悅、〉乃輕幣。
〈襄公二十五年  左傳〉
　　崔武子〈崔杼。〉見棠姜而美之、遂取〈同娶、〉之。〈棠姜、齊棠公之妻也。棠公死、崔杼往弔、見而美之、遂娶之。〉莊公通焉。〈齊莊公與之私通。〉崔子弒之。〈死於淫亂。〉晏子立於崔氏之門外。〈莊公死於崔杼之家。其門未啓、故晏子立於其門外。〉其人〈晏子左右。〉曰、死乎。〈爲君死難。〉曰、獨吾君也乎哉、吾死也。〈君不獨我之君、我何爲獨死。〉曰、行乎。〈棄國而奔。〉曰、吾罪也乎哉、吾亡也。〈君死非我之罪、我何爲逃亡。〉曰、歸乎。〈旣不死難、又不出奔、則當歸家。何必立於此地。〉曰、君死安歸。〈臣以君爲天、君死將安歸。 ○死亡旣不必、歸又不可、於此可覘賢者立身。〉君民者、豈以陵民、社稷是主。臣君者、豈爲〈去聲、〉其口實、社稷是養。〈陵、居其上也。口實、祿也。養、奉也。君不徒居民上、臣不徒求祿、皆爲社稷。 ○社稷與己字對看。是立言之㫖。〉故君爲社稷死、則死之。爲社稷亡、則亡之。若爲己死、而爲己亡、非其私暱、〈銀入聲、〉誰敢任〈平聲、〉之。〈己、指淫亂之事。私暱、嬖倖之臣、同君爲惡者。敢字妙。言雖欲死亡、限於義也。 ○從社稷立論、案斷如山、不可移易。〉且人有君而弒之、〈人、指崔子。人有君、便見非社稷主也、妙。〉吾焉得死之、而焉得亡之。將庸何歸。〈收上死、亡、歸、三段。〉門啓而入、〈崔子啓門、而晏子入。〉枕屍股而哭。〈以公屍枕己股而哭之。〉興、〈旣哭而興。〉三踴〈勇、〉而出。〈踴、跳也。哀痛之至、故三踴乃出。 ○寫晏子盡禮。〉人謂崔子、必殺之。崔子曰、民之望也、舍〈捨、〉之得民。〈甚狡。〉
〈襄公二十九年 左傳〉
　　吳公子札來聘。〈札、吳壽夢之子、季札也。吳子夷昧新立、使來聘魯。〉請觀於周樂。〈成王賜魯以天子之樂、故周樂盡在魯。 ○請觀二字伏案。〉使工〈使我樂工也。 ○二字直貫到底。〉爲〈去聲、〉之歌周南、召〈邵、〉南。〈爲之、爲季札也。以下段段著爲之、見當時重季札。〉曰、美哉、〈美其聲也。〉始基之矣、猶未也、然勤而不怨矣。〈文王之化、基於二南、猶有商紂之虐政、其化未洽於天下。然民賴其德、雖勞於王室、而亦不怨。 ○一句一折。〉爲之歌邶、〈佩、〉鄘、〈容、〉衛。〈三國、乃管、蔡、武庚三監之地、康叔封衛、兼而有之。今三國之詩、皆衛詩也、而必別而三之者、豈非以疆土不同、故音調亦從而異歟。〉曰、美哉、淵乎、憂而不困者也。〈淵、深也。亡國之音哀以思、其民困、衛遭宣公淫亂、懿公滅亡、賴有先世之德、雖憂思之深、而不至於窮困。〉吾聞衛康叔武公之德如是、是其衛風乎。〈康叔、衛始封之君。武公、其九世孫。言吾聞二公德化入人之深如是。是得非衛國風之詩乎。 ○穆然神遇。〉爲之歌王。〈王、周平王也。平王東遷、王室下同於列國、故其詩不得入雅、而黍離降爲國風。〉曰、美哉、思而不懼、其周之東乎。〈思文武而不畏播遷、其東遷以後之詩乎。〉爲之歌鄭。曰、美哉、其細已甚、民弗堪也、是其先亡乎。〈美有治政、而譏其煩瑣。民旣不支、國何能久。〉爲之歌齊。曰、美哉、泱泱〈央、〉乎、大風也哉、〈泱泱、弘大之聲。大風、大國之風也。 ○變調。〉表東海者、其大公乎。國未可量也。〈太公爲東海之表式、國祚不可限量。〉爲之歌豳。〈按今豳風列於國風之終、與此次序不同者、蓋此時未經夫子刪定故也。〉曰、美哉、蕩乎、樂〈洛、〉而不淫、其周公之東乎。〈蕩、廣大之貌。周公遭流言之變、東征三年、爲成王陳后稷先公樂於農事而不敢荒淫、以成王業、故曰周公之東。〉爲之歌秦。曰、此之謂夏聲。〈秦起自西戎、至秦仲始有車馬禮樂、去戎狄而有諸夏之聲。 ○變調。〉夫能夏則大、大之至也、其周之舊乎。〈夏有大義、西戎而有夏聲、則大之至。秦襄公佐平王東遷、盡有西周之地、故云周之舊。〉爲之歌魏。曰、美哉、渢渢〈凡、〉乎、大而婉、險而易行、以德輔此、則明主也。〈渢渢、中庸之聲。高大而又婉順、險阻而又易行、所以爲中庸也。惜其無德以輔之爾。 ○變調。〉爲之歌唐。〈此晉詩也、而謂之唐者、唐本叔虞始封之地也。〉曰、思深哉、〈歎其憂深思遠。〉其有陶唐氏之遺民乎、〈晉本唐堯故地、故其遺俗猶存。〉不然、何憂之遠也。〈何其憂深思遠、情發乎聲。〉非令德之後、誰能若是。〈非承繼陶唐盛德之後、安能如此。 ○一句一折。〉爲之歌陳。曰、國無主、其能久乎。〈淫聲放蕩、無復畏忌、故曰無主。其滅亡將不久。 ○全是貶詞。〉自鄶〈貴、〉以下無譏焉。〈鄶、曹之詩。不復議論。微之也。〉爲之歌小雅。曰、美哉、思而不貳、〈思文武之德、而無反叛之心。〉怨而不言、〈怨商紂之政、而能忍而不言。〉其周德之衰乎。〈其周德未盛之時乎。〉猶有先王之遺民焉。〈猶有殷先王之遺民、故周未能盛大。〉爲之歌大雅。曰、廣哉、熙熙乎、〈廣、大也。熙熙、和樂聲。 ○變調。〉曲而有直體、〈其聲委曲、而有正直之體。〉其文王之德乎。〈得非文王之盛德乎。〉爲之歌頌。曰、至矣哉、〈獨贊其至、與贊他歌不同。〉直而不倨、〈直而不失於倨傲。〉曲而不屈、〈曲而不失於屈撓。〉邇而不逼、〈近而不至於逼害。〉遠而不攜、〈遠而不至於攜貳。〉遷而不淫、〈遷動而不至於淫蕩。〉復而不厭、〈反覆而不爲人厭棄。〉哀而不愁、〈雖遇凶災、不至憂愁。〉樂而不荒、〈雖當逸樂、不至荒淫。〉用而不匱、〈用之不已、不至窮匱。〉廣而不宣、〈志雖廣大、不自宣揚。〉施而不費、〈雖好施與、無所費損。〉取而不貪、〈或有所取、不至貪求。〉處而不底、〈㫖、 ○雖復止處、而不底滯。〉行而不流、〈雖常運行、而不流放。 ○總贊其德之無偏勝。一氣連用十四句、何等筆力。〉五聲和、〈五聲、宮、商、角、徵、羽。〉八風平、〈八風、八方之氣。〉節有度、〈八音克諧。〉守有序、〈無相奪倫。 ○再襯四句、更有力。〉盛德之所同也。〈周、魯、商三頌、盛德皆同。 ○以上是歌、以下是舞。上俱以爲之二字引起、下俱以見字引起。上皆是反覆想像、下語多著實、蓋聞虛而見實也。〉見舞象箾〈宵、〉南籥者。〈箾籥、皆舞者所執。象箾、武舞也。南籥、文舞也。皆文王之樂。〉曰、美哉、〈美其容也。〉猶有憾。〈文王恨不及已致太平。〉見舞大武者。〈大武、武王之樂。〉曰、美哉、周之盛也、〈武王興周之盛。〉其若此乎。〈四字、形容不出、是贊詞、亦是微詞。〉見舞韶濩〈獲、〉者。〈韶濩、湯樂。〉曰、聖人之弘也、〈湯德寬弘。〉而猶有慙德。〈猶有可慙之德、謂始以征伐而得天下。〉聖人之難也。〈以見聖人處世變之難。 ○一句一折。〉見舞大夏者。曰、美哉、勤而不德、〈勤能治水、而不自矜其德。〉非禹其誰能修之。〈非禹之聖、誰能修舉其功。〉見舞韶箾〈同蕭、〉者。〈書曰、蕭韶九成、蓋舜樂之總名。〉曰、德至矣哉、大矣、〈贊其至、復贊其大、與贊他舞不同。〉如天之無不幬也、如地之無不載也。〈所以爲大。〉雖甚盛德、其蔑以加於此矣。〈所以爲至。〉觀止矣。〈應觀字。 ○三字、收住全篇。〉若有他樂、吾不敢請已。〈應請字。〉
〈襄公三十一年 左傳〉
　　子產相〈去聲、〉鄭伯〈簡公。〉以如晉。晉侯〈平公。〉以我喪故、〈以魯襄公喪故。〉未之見也。〈見則有宴好、雖以吉凶不並行爲辭、實輕鄭也。〉子產使盡壞〈怪、〉其館之垣、而納車馬焉。〈盡毀館舍之垣墻、而納己之車馬。 ○駭人、蓋見得透、故行得出。〉士文伯〈名匄、字伯瑕。〉讓之〈責子產。〉曰、敝邑以政刑之不修、寇盜充斥、〈晉國不能修舉政刑、致使盜賊之多。〉無若諸侯之屬、辱在寡君者何。〈諸侯卿大夫、辱來見晉君者、無如之何。 ○十二字句。〉是以令吏人完客所館、高其閈〈翰、〉閎、厚其牆垣、以無憂客使。〈去聲、 ○閈閎、館門也。高其門、厚其墻、則館舍完固、而客使可無寇盜之憂。 ○已上敍設垣之由、以見晉待客一段盛意。〉今吾子壞之、雖從〈去聲、〉者能戒、其若異客何。〈雖汝從者自能防寇、他國賓客來、將若之何。 ○一詰、意甚婉。〉以敝邑之爲盟主、繕完葺〈緝、〉牆、以待賓客。若皆毀之、其何以共〈同供、〉命。〈晉爲諸侯盟主、而繕治完固、以覆蓋墻垣、所以待諸侯之賓客。若來者皆毀之、將何以供給賓客之命乎。〈 ○再詰、詞甚嚴。〉〉寡君使匄〈蓋、〉請命。〈請問毀墻之命。 ○明是問罪聲口。〉對曰、以敝邑褊小、介於大國、誅求無時、是以不敢寧居、悉索敝賦、以來會時事。〈褊、狹也。介、間也。誅、責也。大國責求無常時、我盡求敝邑之財賦、以隨時而朝會。 ○此責晉重幣、以敍鄭來晉之由。〉逢執事之不閒、〈閑、〉而未得見。〈現、〉又不獲聞命、未知見時。〈適遇晉君以魯喪無暇、遂不得見。又不獲聞召見之命、未知得見的在何時。 ○此責晉慢客。〉不敢輸幣、亦不敢暴〈僕、〉露。〈旣不敢以幣帛輸納於庫、又不敢以幣帛暴露於外。 ○此言鄭左難右難、下復雙承暢言之。〉其輸之、則君之府實也、非薦陳之、不敢輸也。〈輸之。則幣帛乃晉府庫之物。非見君而進陳之、則不敢專輒以物輸庫也。〉其暴露之、則恐燥溼之不時、而朽蠹、以重敝邑之罪。〈〈若暴露之、又恐晴雨不常、致使幣帛朽蠹、適以增重鄭國之罪。〉〈 ○左難右難如此。 ○輸幣暴露、雖並提、然側重暴露一邊、已說盡壞垣之故。〉〉僑〈子產名。〉聞文公之爲盟主也、〈只因敝邑爲盟主句、提出晉文公來壓到他。下乃歷敍文公之敬客、以反擊今日之慢客、妙。〉宮室卑庳、〈陛、〉無觀〈貫、〉臺榭、〈謝、〈 ○庳、小也。闕門曰觀。築土曰臺。有屋曰榭。 ○文公自處儉約如此。〉〉以崇大諸侯之館。〈待客又極其隆也。 ○總一句、下乃細列之。〉館如公寢、〈館如晉君之寢室。 ○一。〉庫廄繕修、〈館中藏幣之庫、養馬之廏、皆繕治修葺。 ○二。〉司空以時平易〈異、〉道路、〈〈司空、掌邦土。易、治也。 ○三。〉 〉圬〈烏、〉人以時塓〈覓、〉館宮室。〈圬人、泥匠也。塓、塗也。 ○四。 ○諸侯未至之先如此。〉諸侯賓至、甸設庭燎、〈甸人設照庭大燭。 ○五。〉僕人巡宮、〈至夜廵警於宮中。 ○六。〉車馬有所、〈車馬皆有地以安處。 ○七。〉賓從〈去聲、〉有代、〈賓之僕從、有人代役。 ○八。〉巾車脂轄、〈巾車、主車官。以脂膏塗客人之車轄。轄、車軸頭鐵。 ○九。〉隸人牧圉、〈語、〉各瞻其事、〈徒隸之人、與夫牛之牧、馬之圉、各瞻視其所當供客之事。 ○十。〉百官之屬、各展其物。〈官屬各陳其待客之物。 ○十一。 ○諸侯旣至之後、又如此。〉公不留賓、而亦無廢事、憂樂同之、事則巡之、教其不知、而恤其不足。〈不久留賓、賓得速去、則事不廢。國有憂樂、與賓同之、事有廢闕、爲賓察之、賓有不知、則訓教之、賓有不足、則體恤之。〈○上十一句、是館中事。此六句、是文公心上事。〉〉賓至如歸、無寧菑〈同災、〉患、不畏寇盜、而亦不患燥溼。〈總承上文言文公待諸侯如此、以故賓至晉國、不異歸家、寧復有菑患乎。縱有寇盜、無所畏懼、雖有燥溼、不至朽蠹。 ○此文公之爲盟主然也。〉今銅鞮〈低、〉之宮數里、〈銅鞮、晉離宮名。○與宮室卑庳二句相反。〉而諸侯舍於隸人、門不容車、而不可踰越。〈諸侯館舍、僅如徒隸之居、門庭狹小、車馬難容。又有墻垣之限、不可越而過之。 ○與崇大諸侯之館五句相反。並破高其閈閎二句。〉盜賊公行、而夭厲不戒。〈夭厲、疾疫也。指挽車之人馬言。 ○與甸設庭燎九句相反。並破無憂客使一句。〉賓見無時、命不可知。〈賓之進見、未有時日。召見之命、不得而知。 ○與公不留賓一段相反。又挽逢執事之不閒四句。〉若又勿壞、是無所藏幣、以重罪也。〈若不毀壞墻垣、是使我暴露其幣帛、以致朽蠹、是增重其罪也。 ○玩不敢輸幣、又不敢暴露二句。〉敢請執事、將何所命之。〈反詰之、妙。正對寡君使匄請命句。〉雖君之有魯喪、亦敝邑之憂也。〈晉鄭皆與魯同姓、晉之憂、亦鄭之憂也。 ○使晉無所藉口。〉若獲薦幣、修垣而行、君之惠也。敢憚勤勞。〈若得見晉君而進幣、鄭當修築墻垣而歸、則拜晉君之賜。敢畏修垣之勞乎。 ○結出修垣細事、明是鄙薄晉人。 ○已上句句與文公相反、且語語應前、妙。〉文伯復命。趙文子曰、信。〈信如子產所言。 ○只一字、寫心服妙。〉我實不德、而以隸人之垣、以贏諸侯、〈贏、受也。〉是吾罪也。〈注信字。〉使士文伯謝不敏焉。〈極寫子產。〉晉侯見鄭伯有加禮、厚其宴好〈去聲、〉而歸之。乃築諸侯之館。〈改築館舍、所謂諸侯賴之也。 ○收完正文。〉叔向曰、辭之不可以已也如是夫。〈如是夫三字、沉吟歎賞、信服之至。〉子產有辭、諸侯賴之。〈不止鄭是賴。〉若之何其釋辭也。〈釋、廢也。〉詩曰、辭之輯矣、民之協矣、辭之懌矣、民之莫矣。其知之矣。〈詩、大雅。言辭輯睦、則民協同、辭悅懌、則民安定、詩人其知辭之有益矣。 ○以叔向贊不容口作結、妙。〉
〈襄公三十一年  左傳〉
　　子皮〈名罕虎、鄭上卿。〉欲使尹何爲邑。子產曰、少、〈去聲、〉未知可否。〈尹何年少、未知可使治邑否。〉子皮曰、願、吾愛之、不吾叛也。〈願、謹厚也。叛、背也。言吾愛其謹厚、必不吾背。 ○平日可信。〉使夫〈扶、〉往而學焉、夫亦愈知治矣。〈兩夫字、指尹何。言謹厚之人、使往治邑而學爲政、當愈知治邑之道矣。 ○後日又可望。故雖年少、亦可使之爲政。〉子產曰、不可。〈總斷一句。〉人之愛人、求利之也、〈必求有以利益之。〉今吾子愛人則以政。〈今汝愛尹何、則使之爲政。〉猶未能操刀而使割也、其傷實多。〈譬如未能執刀、而使之宰割、其自傷必多。〉子之愛人、傷之而已、其誰敢求愛於子。〈非以愛之、實以害之、誰敢求汝之見愛。 ○一喻、破吾愛之句。〉子於鄭國、棟也。棟折榱〈催、〉崩、僑〈子產名。〉將厭〈壓、〉焉、敢不盡言。〈〈鄭國有汝、猶屋之有棟、榱、椽也、棟以架椽、設使汝誤事而致敗、譬如棟折而椽崩、則我亦處屋下、將爲其所壓、敢不盡情言之。 〉〈○二喻。言如此用愛、不但傷尹何、僑亦且不免。敢不盡言句、鎖上起下。〉〉子有美錦、不使人學製焉。〈譬如汝有美錦、必不使不能裁者學裁之、惟恐傷錦。〉大官大邑、身之所庇也、而使學者製焉、〈身之所庇以安者、而使學爲政者、往裁治焉、不恐傷身。〉其爲美錦、不亦多乎。〈亦思官邑之爲美錦、不較多乎。 ○三喻、破使夫往而學句。〉僑聞學而後入政、未聞以政學者也。〈二句是立言大㫖。〉若果行此、必有所害。〈非自害、則害於治。〉譬如田獵、射御貫、〈慣、〉則能獲禽。若未嘗登車射御、則敗績厭〈壓、〉覆〈福、〉是懼、何暇思獲。〈敗績、壞車也。言求免自害且不能、何暇求其無害於治。 ○四喻、破夫亦愈知治句。 ○一喻尹何、二喻自己、三喻子皮、四又喻尹何、隨手出喻、絕無痕跡。〉子皮曰、善哉。虎不敏。吾聞君子務知大者遠者、小人務知小者近者。〈君子小人以識言。〉我、小人也、衣服附在吾身、〈此其小者近者。〉我知而慎之。〈美錦不使學製。〉大官大邑、所以庇身也、〈此其大者遠者。〉我遠而慢之。〈官邑欲使學製。〉微子之言、吾不知也。〈無子之言、吾終不自知其失、所以爲無識之小人。 ○仍援前喻、更覺入情。 ○論尹何至此已畢。〉他日我曰、子爲鄭國、我爲吾家以庇焉、其可也。〈他日、前日也。前日我嘗有雲、子治鄭國、我治吾家、以庇身焉、其或可也。〉今而後知不足。自今請、雖吾家、聽子而行。〈前日我猶自以爲能治家、今而後知謀慮不足、雖吾家亦須聽子而行。 ○此子皮自謂才不及子產、字字纏綿委婉。〉子產曰、人心之不同、如其面焉。〈人面無同者、其心亦然。〉吾豈敢謂子面如吾面乎？〈卽面觀心、則汝之心、未必盡如吾之心。豈敢使子之家事、皆從我所爲乎。 ○此五喻也、通篇是喻、結處仍用喻、快筆靈思、出人意表。〉抑心所謂危、亦以告也。〈但於我心有所不安、如使尹何爲邑者、亦必盡言以告也。 ○仍繳正意。一筆作收。〉子皮以爲忠、故委政焉。〈以子產盡心於己、故以國政委之。〉子產是以能爲鄭國。〈結出子產治政之由。〉
〈昭公元年  左傳〉
　　楚公子圍〈楚令尹。〉聘於鄭、且娶於公孫段氏。〈段、鄭大夫、子石也。圍娶其女。 ○圍將會諸侯之大夫於虢、以虢係鄭地、故行此聘娶二事。〉伍舉〈椒舉也。〉爲介。〈副使曰介。 ○補敍椒舉者、伏後垂櫜之請也。〉將入館、〈將入鄭而館。〉鄭人惡之。〈以其徒衆之多、恐懷詐以襲己也。〉使行人子羽與之言、〈子羽之言不載。〉乃館於外。〈楚乃舍於城外。圍不置對者、恃有逆女一著、可以逞也。 ○以上是聘時事、以下是娶時事、敍二事一略一詳。蓋以上一段、引起下一段也。〉旣聘、將以衆逆。〈去聲、 ○楚欲以兵衆入鄭逆婦。〉子產患之。〈親迎何待以衆、其懷詐可知。〉使子羽辭曰、以敝邑褊小、不足以容從〈去聲、〉者、請墠〈然去聲、〉聽命。〈請於城外、除地爲墠、以行昏禮。 ○按昏禮、主人筵几於廟、壻執鴈而入、以墠爲請、非禮也。〉令尹使太宰伯州犂對曰、君辱貺寡大夫圍、謂圍將使豐氏撫有而室。〈貺、賜也。豐氏、子石女也。公孫段食邑於豐、故稱豐氏。而、汝也。將使豐氏八字、是鄭君謂圍之詞。 ○說鄭命圍鄭重。〉圍布几筵、告於莊共〈恭、〉之廟而來。〈莊王、圍之祖。共王、圍之父。 ○說圍受命鄭重。〉若野賜之、〈若於城外爲墠、使我在野以受賜。〉是委君貺於草莽也。〈輕鄭君之賜、而棄之草莽。 ○一是字。〉是寡大夫不得列於諸卿也。〈逆女不得成禮、何顏復置身諸卿之列。 ○二是字。 ○兩句、應首段喚起下段。〉不寧唯是、〈疾撇上二是字。〉又使圍蒙其先君、將不得爲寡君老、其蔑以復矣。〈蒙、欺也。大臣曰老。言告先君而來、不得成禮於女氏之廟、是使我欺其先君、而辱寡君之命、不得爲楚大臣。其無以歸國矣。 ○三句應二段。〉唯大夫圖之。子羽曰、小國無罪、恃實其罪。〈小國有何罪、恃大國而不設備、實其罪也。 ○二句是立言主腦。〉將恃大國之安靖己、而無乃包藏禍心以圖之。〈鄭之婚楚、本欲恃楚以安靖其國家、今楚以兵入逆、汝無乃包藏禍心以圖襲鄭。而、汝也。〈○一句喝破楚之本謀、妙。〉〉小國失恃、而懲諸侯、使莫不憾者。〈鄭爲楚圖而失所恃、致使諸侯信楚者、皆以鄭爲戒、使無不恨楚之行詐者。 ○不說鄭憾楚、說諸侯莫不憾楚、妙。〉距違君命、而有所壅塞不行是懼。〈距、亦違也。自此諸侯舉不信楚、而楚君之令有所壅塞而不行、此鄭恃楚以取滅亡所致、實鄭之罪也。所懼者唯此。〉不然、敝邑館人之屬也、其敢愛豐氏之祧。〈挑、 ○若楚國無他意、則鄭之在楚、與守舍之人相類、豈敢愛惜豐氏之遠祖廟、而不以成禮乎。 ○以上直說出請墠聽命之故。〉伍舉知其有備也、請垂櫜〈高、〉而入。許之。〈櫜、弓衣也。垂櫜、示無弓也。〉
〈昭公十二年  左傳〉
　　楚子〈靈王。〉狩於州來、次於潁尾。〈冬獵曰狩。州來、潁尾、二地皆近吳。〉使蕩侯、潘子、司馬督、囂尹午、陵尹喜、〈五子、皆楚大夫。〉帥師圍徐、以懼吳。〈徐、吳與國。〉楚子次於乾谿、以爲之援。〈乾谿、水名。自潁尾遣五大夫訖、卽自次乾谿、以爲兵援。〉雨〈去聲、〉雪、王皮冠、秦復陶、〈秦所遺羽衣。〉翠被、〈被、帔也。以翠羽飾之。〉豹舄、〈以豹皮爲履。〉執鞭以出。〈執鞭出以教令。〉僕析父〈甫、 ○楚大夫。〉從。〈去聲、 ○此等閒敍、若無緊要、然妝點濃色、正在此。〉右尹〈官名。〉子革〈鄭丹也。〉夕、〈暮見曰夕。〉王見之。去冠被、舍〈捨、〉鞭。〈妝點。〉與之語曰、昔我先王熊繹、〈楚始封君。〉與呂伋、〈齊太公之子丁公。〉王孫牟、〈衛康叔子康伯。〉燮父、〈晉唐叔之子。〉禽父、〈周公子伯禽。〉並事康王、〈成王子。〉四國皆有分、〈問、 ○齊、衛、晉、魯、王皆賜之珍寶、以爲分器。〉我獨無有、〈楚獨無所賜。〉今吾使人於周、求鼎以爲分、王其與我乎。〈禹鑄九鼎、三代相傳、猶後世傳國璽也。靈王欲求周鼎以爲分器、意欲何爲。〉對曰、與君王哉。〈四字冷妙。〉昔我先王熊繹、辟〈同僻、〉在荊山、篳路藍縷、〈篳路、柴車。藍縷、敝衣。〉以處草莽、跋涉山林、以事天子、唯是桃弧棘矢、以共〈供、〉禦王事。〈以桃爲弓、以棘爲矢、爲天子共禦不祥之事。 ○寫楚與周疏遠。〉齊、王舅也。〈成王之母姜氏、齊太公之女。〉晉及魯衛、王母弟也。〈唐叔、成王母弟。周公、康叔、武王母弟。 ○寫四國是周親貴。〉楚是以無分、而彼皆有。〈寶器所以展親、不得頒及疏遠。〉今周與四國、服事君王、將唯命是從、豈其愛鼎。〈今周與齊晉魯衛、皆服事楚、將唯楚命是聽、豈惜此鼎、而不以與楚。 ○故爲張大、隱見楚子之無君、冷妙。〉王曰、昔我皇祖伯父昆吾、舊許是宅。〈陸終氏生六子、長曰昆吾、少曰季連、季連、楚之遠祖、故謂昆吾爲伯父、昆吾嘗居許地、許旣南遷、故曰舊許是宅。〉今鄭人貪賴其田、而不我與、〈此時舊許之地屬鄭。〉我若求之、其與我乎。〈求至遠祖之兄所居之地、更屬可笑。〉對曰、與君王哉。〈冷妙。〉周不愛鼎、鄭敢愛田。〈不有天子、何有於鄭。妙論解頤。〉王曰、昔諸侯遠〈去聲、〉我而畏晉、今我大城陳蔡不羹、〈郎、〉賦皆千乘、〈去聲、 ○陳、蔡、二國名。不羹、地名。其地有二邑。言我大築四國之城、其田之賦、皆出兵車千乘。〉子與〈預、〉有勞焉、〈汝子革亦與有功焉。 ○帶句生姿。〉諸侯其畏我乎。〈又欲使天下諸侯、無不畏我、其心益肆矣。〉對曰、畏君王哉。〈冷妙。〉是四國者、專足畏也、又加之以楚、敢不畏君王哉。〈復一句、妙。加敢不二字、尤妙。 ○三段寫楚子何等矜滿、寫子革何等滑稽、對矜滿人、自不得不用滑稽也。〉工尹路〈工尹、名路。〉請曰、君王命剝圭以爲鏚〈戚、〉柲、〈秘、〉敢請命。〈鏚、斧也。柲、柄也。言王命破圭玉、以飾斧柄、敢請制度之命。〉王入視之。〈王入內、視工尹所爲。 ○連處忽一斷、妝點前後照耀、妙絕。〉析父謂子革、吾子、楚國之望也、今與王言如響、〈如響應聲。〉國其若之何。子革曰、摩厲以須、王出、吾刃將斬矣。〈子革以鋒刃自喻。言我自摩厲以待王出、將此利刃斬王之淫慝。 ○又生一問答作波、始知前僕析父從一句、非浪筆。〉王出、復〈扶又切、〉語。左史倚相〈去聲、〉趨過。〈倚相、楚史名。〉王曰、是良史也、子善視之。是能讀三墳、五典、八索、九丘。〈三墳、三皇之書。五典、五帝之典。八索、八卦之說。九丘、九州之志。倚相能盡讀之、所以爲良史。〈○恰湊入摩厲以須吾刃下。〉〉對曰、臣嘗問焉、昔穆王欲肆其心、周行天下、將皆必有車轍馬跡焉、〈周穆王乘八駿馬、造父爲御、以徧行天下。欲使車轍馬跡、無所不到。〉祭〈債、〉公謀父、作祈招〈韶、〉之詩以止王心、〈謀父、周卿士。祈父、周司馬之官。招、其名也。祭公力諫遊行、故借司馬作詩、以止遏穆王之欲心。此詩逸。〉王是以獲沒於祗〈支、〉宮、〈祗宮、離宮名。穆王聞諫而改、故得善終於祗宮、而免篡弒之禍。〉臣問其詩而不知也、若問遠焉、其焉〈煙、〉能知之。〈祈招之詩、是穆王近事、遠、謂墳典諸書。 ○俱是引動楚子之問、可謂長於諷喻。〉王曰、子能乎。對曰、能。其詩曰、祈招之愔愔、〈陰、〉式昭德音、〈愔愔、安和貌。式、用也。言祈父之性安和、用能自著令聞矣。〉思我王度、式如玉、式如金、〈亦當思我王之常度、出入起居、用如玉之堅、用如金之重。〉形民之力、而無醉飽之心。〈若用民力、當隨其所能。如治金制玉、隨器象形、而不可存醉飽過度之心。 ○着意在此句、利刃已斬。〉王揖而入。〈執鞭以出、至王入視之、王出復語、至王揖而入、兩出兩入、遙對作章法。〉饋不食、寢不寐、數日。不能自克。以及於難。〈去聲、 ○靈王被子革一斬、寢食不安者數日。卻未曾斬斷、不能遷善改過。明年、爲棄疾所逼、縊於乾谿。 ○又妝點作結、前後照耀。〉仲尼曰、古也有志、〈古書有雲。〉克己復禮、仁也。〈應不能自克。〉信善哉。楚靈王若能如是、豈其辱於乾谿。〈前敍次於乾谿、何等意氣、此以辱字結之、最有味。〉
〈楚子一番矜張語、子革絕不置辨、一味將順、固有深意。至後閒閒喚醒、若不相蒙者。旣不忤聽、又得易入、此其所以爲善諫歟。惜哉靈王能聽而不能克、以終及於難也。〉

〈昭公二十年 左傳〉
　　鄭子產有疾、謂子大叔〈游吉也。〉曰、我死、子必爲政。唯有德者能以寬服民、其次莫如猛。〈兩語、是子產治鄭心訣。〉夫火烈、民望而畏之、故鮮〈上聲、〉死焉。〈以火喻猛。〉水懦弱、民狎而翫之、則多死焉。〈以水喻寬。〉故寬難。〈非有德者不能。 ○玩其次字、寬難字、便見寬爲上、不得已而用猛。而用猛正是保民之惠處、此自大經濟人語。〉疾數月而卒。大叔爲政、不忍猛而寬。〈著不忍二字、便見是婦人之仁、非真能寬也。〉鄭國多盜、取人於萑〈桓、〉苻〈蒲、〉之澤。〈取人、劫其財也。萑苻、澤名。〉大叔悔之、曰、吾早從夫子、不及此。〈夫子、謂子產。〉興徒兵以攻萑苻之盜、盡殺之。盜少止。〈著盡殺二字、便見是酷吏之虐、非善用猛也。〉仲尼曰、善哉。〈歎美子產爲政。〉政寬則民慢、慢則糾之以猛、猛則民殘、殘則施之以寬。〈寬猛各有弊、當有以相濟。〉寬以濟猛、猛以濟寬、政是以和。〈和字、從濟字看出。〉詩曰、〈大雅、民勞篇。〉民亦勞止、汔〈肸、〉可小康、惠此中國、以綏四方。〈止、語辭。汔、其也。康、綏、皆安也。言今民亦勞甚矣、其可以小安之乎。當加惠於京師、以綏安夫諸夏之人。〉施之以寬也。〈引詩釋寬。〉毋從〈去聲、〉詭隨、以謹無良、式遏寇虐、慘不畏明。〈詭隨、謂詭人隨人、心不正者。謹、勅也。式、用也。慘、曾也。言詭隨者不可從、以謹勅不善之人、用遏止此寇虐、而曾不畏明法者。〉糾之以猛也。〈引詩解猛。〉柔遠能邇、以定我王。〈柔安遠人、使之懷附、而近者各以能進、以安定我王室。〉平之以和也。〈平字、是寬猛相濟處。 ○引詩釋和。 ○一時分引釋之、便見政和。是寬猛一時並到、不可偏勝也。〉又曰、〈商頌、長發篇。〉不競不絿、〈求、〉不剛不柔、布政優優、百祿是遒。〈競、強也。絿、急也。優優、和也。遒、聚也。言湯之爲政不太強、不太急、不太剛、不太柔、優優然而甚和、故百種福祿皆遒聚也。〉和之至也。〈引詩歎和之至、見得和到極處、而寬猛之跡俱化、進一層說。〉及子產卒、仲尼聞之出涕曰、古之遺愛也。〈以子產之猛爲遺愛、闡微之論。〉
〈哀公元年  左傳〉
　　吳王夫〈扶、〉差、敗越於夫椒、報檇〈醉、〉李也。〈夫椒、吳縣西南太湖中椒山。檇李、今嘉興檇李城。定公十四年、越敗吳於檇李、闔廬傷足而死。至是夫差所謂三年乃報越也。〉遂入越。越子〈勾踐。〉以甲楯〈閏上聲、〉五千、保於會〈膾、〉稽。〈會稽、越山名。〉使大夫種因吳太宰嚭、〈痞、 ○種、越大夫名。嚭、故楚臣、奔吳爲太宰。寵幸於夫差、故種因之。〉以行成。〈求成於吳。〉吳子將許之、伍員〈雲、 ○子胥也。〉曰、不可。〈二字斷。〉臣聞之、樹德莫如滋、去〈上聲、〉疾莫如盡。〈〈人之植德、如植木焉、欲其滋長。人之去惡、如治病然、欲其淨盡。〉〈○先徵之格言、重下句。〉〉昔有過〈歌、〉澆〈堯去聲、〉殺斟灌以伐斟鄩、〈尋、〉滅夏後相。〈去聲、 ○過、國名。澆、寒浞子。二斟、夏同姓諸侯。相、啓之孫。羿逐帝相依二斟。寒浞篡羿、因其室、生澆及豷、封澆於過、封豷於戈。浞使澆滅二斟、殺帝相。〉後緡〈民、〉方娠、〈震、 ○後緡相妻、有仍國之女。娠、懷身也。〉逃出自竇、歸於有仍、〈自穴逃出、而歸於父母家。〉生少〈去聲、〉康焉。〈生遺腹子、是爲少康。〉爲仍牧正、惎〈忌、〉澆能戒之、〈及壯爲有仍牧官之長。惎、毒也。以澆爲毒害、能戒備之。〉澆使椒求之、〈椒、澆臣。求少康欲殺之。〉逃奔有虞、〈舜後封國。〉爲之庖正、以除其害。〈庖正、掌膳羞之官。除、免也。賴此以得免其害。〉虞思於是妻〈去聲、〉之以二姚、而邑諸綸、〈思、虞君名。以二女妻少康。姚、虞姓。淪、虞邑。〉有田一成、有衆一旅、〈方十里爲成、五百人爲旅。〉能布其德而兆其謀、〈兆、始也。〉以收夏衆、撫其官職。〈收拾夏之遺民、撫循夏之官職。〉使女艾諜〈牒、〉澆、使季杼誘豷。〈戲、 ○女艾、少康臣。諜、候也。諜候澆之間隙。季杼、少康子。豷、澆弟、以計引誘之。〉遂滅過、戈、〈滅澆於過、滅豷於戈。〉復禹之績。祀夏配天、不失舊物。〈〈恢復禹之功績、祀夏祖宗、以配上帝、不失禹之天下。〉〈○次證之往事、以申明去疾莫如盡之故。〉〉今吳不如過、而越大於少康。〈兩兩相較、警醒剴切。〉或將豐之、不亦難〈去聲、〉乎。〈言與越成、是使越豐大、必爲吳難。 ○不可者一。〉句踐能親而務施、〈一層。〉施不失人、親不棄勞、〈二層。〉與我同壤、〈三層。〉而世爲仇讎、〈四層。〉於是乎克而弗取、將又存之、違天而長〈掌。〉寇讎。〈天與不取、故曰違天。〉後雖悔之、不可食已。〈食、猶食言之食。言欲食此悔、亦無及已。 ○不可者二。〉姬之衰也、日可俟也。〈吳與周同姓。而姬姓之衰、可計日而待。 ○泛一句。〉介在蠻夷、而長寇讎、以是求伯、〈霸、〉必不行矣。〈況吳介居蠻夷、而滋長寇讎、自保且不能、安能圖霸。以吳子喜遠功、又以求伯動之。 ○不可者三。〉弗聽。〈惑於宰嚭、而使越成。〉退而告人曰、越十年生聚、而十年教訓、二十年之外、吳其爲沼乎。〈生民聚財、富而後教、吳必爲越所滅。而宮室廢壞、當爲汙池。 ○直是目見、非爲懸斷。〉
