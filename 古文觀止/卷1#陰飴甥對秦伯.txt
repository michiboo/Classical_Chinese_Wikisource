〈隱公元年 左傳〉
　　初、鄭武公娶於申、曰武姜。 〈初者、敍其始也。鄭、姬姓國。武公、名掘突。申、姜姓國。武姜者、姓姜而謚武也。〉生莊公、及共〈恭、〉叔段。 〈共、國名。段奔共國、故名共叔。〉莊公寤生、 〈寤、猶蘇也。寤生、言生之難、絕而復蘇也。〉驚姜氏、故名曰寤生。 〈命名奇。〉遂惡 〈烏故切、〉之。 〈一遂字、寫盡婦人任性情況。〉愛共叔段、欲立之。亟 〈器、〉請於武公、公弗許。 〈惡莊公而因愛段、欲立爲太子。亟請者、不一請也。莊公蓄怨、非一日矣。 ○以上敘武姜愛惡之偏、以基骨肉相殘之禍。〉及莊公卽位、爲 〈去聲、〉之請制。 〈制邑最險、姜請封段。〉公曰、制、巖邑也、虢叔死焉、他邑唯命。 〈言制乃嚴險之邑、昔虢叔居此、恃險滅亡、他邑則唯命是聽。 ○莊公似爲愛段之言、實恐段居制邑、太險難除。他邑雖極大、諒不若制邑之險、適可以養其驕而滅除之。他邑唯命、四字毒甚。〉請京、 〈京邑最大、姜請封段。〉使居之、謂之京城大 〈泰、〉叔。 〈邑大可以養驕、而不除亦必易制、故使居之。大叔者、張大其名、所以張大其心也。 ○莊公處心積慮、主於殺弟。封邑之始、已早計之矣。〉祭 〈債、〉仲 〈鄭大夫。〉曰、都城過百雉、國之害也。 〈邑有先君之廟曰都。城方丈曰堵。三堵曰雉。雉、長三丈、高一丈。言都城不可過三百丈也。〉先王之制、大都不過參 〈同三、〉國之一、 〈侯伯之國、其城長三百雉。大都、三分其國之一、不過百雉也。〉中 〈省都字、〉五 〈省國字、〉之一、 〈中都、五分其國之一、不過六十雉也。〉小九之一。 〈小都、九分其國之一、不過三十三雉也。〉今京不度、非制也、 〈京城過於百雉、不合法度、非先王之制。〉君將不堪。 〈叔段據有大邑、將爲鄭害、莊公必不堪也。 ○祭仲一夢中人。〉公曰、姜氏欲之、焉 〈煙、〉辟 〈同避、〉害。 〈直稱母姜氏而故作無可奈何語、毒聲。〉對曰、姜氏何厭 〈平聲、〉之有、 〈厭、足也。〉不如早為之所。 〈或裁抑、或變置。〉無使滋蔓、 〈萬、 ○滋蔓、滋長而蔓延。 〉蔓、難圖也。蔓草猶不可除、 〈先出蔓字、後出草字、頓挫。〉況君之寵弟乎。 〈言向後卽欲爲之所而不能。 ○夢中。〉公曰、多行不義必自斃、 〈備、〉子姑待之。 〈斃、敗也。滋蔓自多行不義、則必自敗。待之雲者、唯恐其不行不義、而欲待其行也。莊公之心愈毒矣、而祭仲終未之知也。〉旣而大叔命西鄙北鄙貳於己。 〈鄙、邊邑。貳、兩屬也。段命西北二邊之邑、兩屬於己、果行不義也。〉公子呂 〈鄭大夫、字子封。〉曰、國不堪貳、君將若之何。 〈國不堪使人有攜貳、兩屬之心、君將何以處段。〉欲與大叔、臣請事之。 〈先拗一筆。〉若弗與、則請除之、無生民心。 〈無使鄭國之民、生他心也。 ○子封又一夢中人。〉公曰、無庸、將自及。 〈言無用除之、將自及於禍。 ○莊公實欲殺弟、而曰自斃、曰自及、故爲段自作自受之語、毒甚。〉大叔又收貳以爲己邑、至於廩延。 〈廩延、鄭邑。前兩屬者、今皆取以爲己邑、直至廩延、所侵愈多也。〉子封曰、可矣、 〈可正段罪、〉厚將得衆。 〈厚、地廣也。前猶貳己、故云生心。今直收貳、故云得衆。 ○夢中。〉公曰、不義不暱、 〈銀入聲、〉厚將崩。 〈暱、親近也。不義於君、不親於兄、非衆所附、雖厚必崩。崩者、勢如土崩、民逃身竄、直至滅亡。較自斃自及、更加慘毒矣、而子封終未之知也。〉大叔完聚、 〈完城郭、聚人民。〉繕甲兵、 〈繕、治也。〉具卒乘、 〈去聲、 ○步曰卒、車曰乘。〉將襲鄭。 〈掩其不備曰襲。 ○段至此不義甚矣、然莊公平日處段、能小懲而大戒之、段必不至此。段之將襲鄭、莊公養之也。〉夫人 〈武姜。〉將啓之。 〈啓、開也、言欲爲內應。 ○婦人姑息之愛、不曉大義、故欲啓段。使莊公平日在母前能開陳大義、動之以至情、惕之以利害、夫人必不至此。夫人之啓段、莊公陷之也。〉公聞其期、 〈聞其襲鄭之期也。 ○祭仲不聞、子封不聞、何獨公聞。蓋公含毒已久、刻刻留心、時時偵探、故獨聞之也。〉曰、可矣。 〈三字寫莊公得計聲口、與上可矣句緊照、言這遭纔好伐了。鄭莊公蓄怨一生、到此盡然發露、不覺一句說出來。〉命子封帥 〈率、〉車二百乘以伐京。京叛大叔段。段入於鄢。 〈煙、 ○鄢、鄭邑名。〉公伐諸鄢。 〈旣命子封伐諸京、公又自伐諸鄢。兩路夾攻、期在必殺。〉五月辛丑、大叔出奔共。 〈敍段事止此。〉書曰、鄭伯克段於鄢。〈經文、下釋經也。〉段不弟、故不言弟。如二君、故曰克。稱鄭伯、譏失教也。謂之鄭志。 〈莊公養成弟惡、故曰失教。鄭志者、鄭伯之志、在於殺弟也。 ○鄭志二字、是一篇斷案。〉不言出奔、難之也。 〈段實出奔、而以克爲文、明鄭伯志在殺段、難言其奔也。 ○釋經止此。下遙接前文再敍。〉遂寘 〈同置、〉姜氏於城潁、 〈寘、棄也。城潁、鄭地。〉而誓之曰、不及黃泉、無相見也。 〈黃泉、地中之泉也。立誓永不見母、將前日惡己愛段之忿、一總發洩、忍哉。〉旣而悔之。 〈悔誓之過、是天性萌動。 ○無相見也、以上純是殺機。潁考叔以下、純是太和元氣。旣而悔之一句、是轉殺機爲太和的緊關。〉潁考叔 〈鄭大夫。〉爲潁谷封人、 〈時爲潁谷典封疆之官。〉聞之、 〈聞其悔也。〉有獻於公。 〈或獻謀、或獻物。〉公賜之食、食舍 〈捨、〉肉。 〈食而舍肉、挑其問也。〉公問之。 〈公問何故舍肉不食。〉對曰、小人有母、 〈只四字、妙甚、直刺入心。〉皆嘗小人之食矣、未嘗君之羹、請以遺 〈去聲、〉之。 〈善於誘君、使之自然心動情發。〉公曰、爾有母遺、繄 〈衣、〉我獨無。 〈繄、語助也。 ○哀哀之音、宛然孺子失乳而啼、非復前日含毒惡聲。〉潁考叔曰、敢問何謂也。 〈佯爲不知、妙。〉公語 〈去聲、〉之故、 〈公語以誓母之故。〉且告之悔。 〈且告以追悔無及之意。〉對曰、君何患焉、 〈黃泉之誓、何足患焉。〉若闕 〈拙、〉地及泉、隧而相見、其誰曰不然。 〈隧、地道也。掘地使及黃泉、爲地道以見母、便是相見於黃泉、誰以此說爲背誓也。 ○天大難事、輕輕便解。〉公從之。公入而賦、大隧之中、其樂 〈洛、〉也融融。 〈賦、賦詩也。大隧二句、公所賦詩辭。融融、和樂也。則知其前之陰毒矣。〉姜出而賦、大隧之外、其樂也洩洩。 〈異、 ○大隧二句、姜所賦詩辭。洩洩、舒散也。則知其前之隱忍矣。 ○從前一路刻毒慘傷之心、俱於融融洩洩四字中消盡、摹寫生色。〉遂爲母子如初。 〈敍姜氏止此。 ○初字起、初字結。〉君子曰、 〈左氏設君子之言、以爲論斷也。〉潁考叔、純孝也。愛其母、施 〈去聲、〉及莊公。 〈拈愛字妙。親之偏愛、足以召禍。子之真愛、可以回天。〉詩曰、孝子不匱、永錫爾類、其是之謂乎。 〈詩、大雅、旣醉篇、言孝子之心無窮、又能以己孝感君之孝、而錫及其疇類也、其潁考叔純孝之謂乎。 ○引詩詠歎作結、意致冷然。〉
〈隱公三年 左傳〉
　　鄭武公、莊公、爲平王卿士。 〈父子俱秉周政。〉王貳於虢。 〈王病鄭之專、欲分政於虢公。〉鄭伯 〈莊公。〉怨王。 〈貳與怨、俱根心上來、伏下信不由中。〉王曰、無之。 〈只用無之二字支吾、全是小兒畏撲光景。〉故周鄭交質。 〈至、 ○質、物相質當也。君權替、臣紀廢、自此極矣。〉王子狐爲質於鄭、鄭公子忽爲質於周。 〈平王子名狐、鄭公子名忽。 ○先言王出質、而後言鄭出質者、明鄭伯偪王立質畢、而後聊以公子塞責、是惡平王先與人質也。〉王崩。周人將畀虢公政。 〈畀、與也。將者、未決之辭。卻爲鄭莊窺破。故王以三月崩、而祭仲以四月寇、言其疾也。〉四月、鄭祭 〈債、〉足 〈卽祭仲。〉帥 〈率、〉師取溫之麥。秋、又取成周之禾。〈溫、周邑名。成周、今洛陽縣。 ○書溫、又書成周者、四月猶溫、秋則徑入成周。寫鄭莊之惡、不唯無君、直是異樣慘毒。〉周鄭交惡。 〈如字、 ○敍事止此。下皆左氏斷辭。〉君子曰、信不由中、質無益也。 〈一句喝倒交質之非。〉明恕而行、要 〈平聲、〉之以禮、雖無有質、誰能間 〈去聲、〉之。 〈明則不欺、恕則不忌、所謂由中之信也。言本明恕而行、又以禮文、彼此要結、雖不以子交質、誰能離間之也。〉苟有明信、 〈推開一步說。〉澗溪沼沚之毛、 〈山夾水曰澗。水注川曰溪。方池曰沼。小渚曰沚。毛、草也。卽下文所謂菜也。〉蘋蘩蘊藻之菜、 〈蘋、大萍也。蘩、白蒿也。蘊藻、聚藻也。皆生於澗溪沼沚、可以爲菜者。〉筐筥 〈舉、〉錡 〈奇、〉釜之器、 〈方曰筐、圓曰筥、皆竹器。有足曰錡、無足曰釜、皆鼎屬。〉潢 〈黃、〉汙行潦之水、 〈潢汙、停水也。行潦、流水也。〉可薦於鬼神、可羞於王公。 〈薦、祭也。羞、進也。 ○以上七句、言至薄之物、猶可藉明信以爲祭祀燕享。〉而況君子結二國之信、行之以禮、又焉 〈煙、〉用質。 〈此通言凡結信者、不得用質、非專指周鄭也。 ○上言要之以禮、此又言行之以禮、全是惡周鄭交質之非禮也。〉風有采蘩采蘋、雅有行葦泂 〈迥、〉酌、 〈采蘩、采蘋、國風二篇名。義取於不嫌薄物。行葦、泂酌、大雅二篇名。行葦篇、義明忠厚。泂酌篇、義取雖行潦可以供祭。〉昭忠信也。 〈此四詩者、明有忠信之行、雖薄物皆可用也。 ○引詩作結。以蘩蘋葦酌等字、與澗溪沼沚十六字相映照。而仍以忠信字關應信不由中、風韻悠然。〉
〈隱公三年 左傳〉
　　衛莊公娶於齊東宮得臣之妹、曰莊姜。〈東宮、太子宮也。得臣、齊太子名。 ○敍莊姜與太子同母、表其所生之貴也。與下嬖人緊照。〉美而無子。 〈美於色、賢於德而不見答。終以無子。 ○四字深妙。〉衛人所爲 〈去聲、〉賦碩人也。 〈碩人、國風篇名。國人以莊姜美而不見答、作碩人之詩以閔之。 ○引證冷雋。〉又娶於陳、曰厲嬀、 〈規、〉生孝伯、蚤死。其娣 〈弟、〉戴嬀生桓公、莊姜以爲已子。 〈嬀、陳姓。厲、戴、皆謚也。妻之妹從妻來者曰娣。桓公雖非正出、然爲正嫡所子、自然當立。 ○莊姜以爲己子、應無子句。〉公子州吁、嬖人之子也。 〈莊公嬖妾、生子名曰州吁。賤而得幸曰嬖。〉有寵而好 〈去聲、〉兵、 〈母嬖故有寵。寵字是一篇主腦。伏下六逆禍根。〉公弗禁。 〈以寵故弗禁。〉莊姜惡 〈烏故反、〉之。 〈縱其好兵、必致禍、故惡之。 ○以上敘莊姜賢美而不見答。所寵者乃嬖人之子州吁、衛國之禍、自此始矣、以起下文。〉石碏 〈鵲、 ○衛大夫。〉諫曰、臣聞愛子、教之以義方、弗納於邪。 〈方、矩則也。易曰、義以方外。納、使之入也。邪者、義之反。指好兵言。〉驕奢淫佚、所自邪也。四者之來、寵祿過也。 〈驕奢淫佚、乃邪之所自起。而所以有此四者、由寵祿之過。祿者、寵之實也。 ○以上推言寵之流弊、適所以納子於邪、實非愛子也。〉將立州吁、乃定之矣。 〈先拗一筆。〉若猶未也、階之爲禍。 〈不定其位、勢必緣寵而爲禍。○四句與欲與大叔數句、筆法相同。〉夫 〈扶、〉寵而不驕、驕而能降、降而不憾、憾而能眕 〈軫、〉者、鮮 〈去聲、〉矣。 〈眕、安重貌。言寵愛而不驕肆、驕肆而能降心、降心而不怨恨、怨恨而能安重、如此者少也。 ○此就人常情上、申言所自邪之義、以明州吁之必爲禍也。〉且夫 〈以下推開一步、就莊姜、桓公與嬖人州吁、兩兩相對說。〉賤妨貴、 〈以爵言。〉少 〈去聲、〉陵長、 〈掌、 ○以齒言。〉遠間 〈去聲、〉親、 〈以地言。〉新間舊、 〈以情言。〉小加大、 〈以勢言。〉淫破義、 〈以德言。〉所謂六逆也。 〈此六者、皆逆理之事。〉君義、臣行、 〈以在國言。〉父慈、子孝、兄愛、弟敬、 〈以在家言。〉所謂六順也。 〈此六者、皆順理之事。〉去順效逆、 〈今寵州吁、其於六逆、則賤妨貴、少陵長。其於六順、則弟不敬。是去順而效逆矣。〉所以速禍也。君人者、將禍是務去。而速之、無乃不可乎。 〈兩禍字、應前階之爲禍。君人以下十六字、一氣三轉。詞意愷切。〉弗聽。 〈莊公不聽。〉其子厚與州吁遊。禁之、〈應弗禁。〉不可。 〈石厚不聽。〉桓公立、乃老。 〈謂告老致仕。 ○夫以石碏之賢、諫旣不行於君、令復不行於子、命也。夫其見機而作、不俟終日、智矣哉。〉
〈隱公五年 左傳〉
　　春、公將如棠觀魚 〈同漁、〉者。 〈如、往也。棠、魯之遠地。隱公將往棠地陳魚而觀之。〉臧僖伯 〈公子彄、〉諫曰、凡物不足以講大事、其材不足以備器用、則君不舉焉。 〈物、鳥獸之屬。講、習也。大事、謂祀與戎也。材、謂皮革齒牙、骨角毛羽也。器用、軍國之資。舉、行也。此言君人之道、以軍國祀戎爲重、以遊觀宴樂爲輕。 ○提出君字作主。三句、是一篇之綱領。〉君將納民於軌物者也。 〈一定者、爲軌。當然者、爲物。 ○承上君字轉下、見得君之所舉、關係甚大。軌字承凡物句。物字承其材句。觀下文自見。〉故講事以度 〈鐸、〉軌量謂之軌。 〈軌有差等曰量。〉取材以章物采謂之物。 〈物有華飾曰采。〉不軌不物、謂之亂政。亂政亟 〈器、〉行、所以敗也。 〈反收四句、以明則君不舉之故。〉故春蒐、 〈搜、〉夏苗、秋獮、 〈先上聲、〉冬狩、 〈蒐、苗、獮、狩、皆獵名。蒐、搜索、擇取不孕者。苗、爲苗除害也。獮、殺也。以殺爲名、順秋氣也。狩、圍守也。冬物畢成、獲則取之、無所擇也。〉皆於農隙以講事也。 〈四時講武、各因農力之閒。〉三年而治兵、入而振旅、 〈雖四時講武、猶復三年而大習。出曰治兵、入曰振旅。振、整也。旅、衆也。謂整衆而還也。〉歸而飲至、 〈歸乃告至於廟而飲。〉以數 〈上聲、〉軍實。 〈以計軍徒器械及所獲之數。〉昭文章、 〈昭、著也。君、大夫、士、車服旌旗、各有文章。〉明貴賤、 〈田獵之制、貴者先殺。所以明君、大夫、士、庶人之貴賤。〉辨等列、 〈辨上下之等第行列。坐作進退皆是也。〉順少 〈去聲、〉長、 〈掌、 ○出則少者在前、趨敵之義。還則少者在後、殿師之義。所謂順也。〉習威儀也。 〈皆所以講習上下之威儀也。 ○此一段、應講大事句。〉鳥獸之肉、不登於俎、 〈謂不足登於俎、以供祭祀。〉皮革齒牙、骨角毛羽、不登於器、 〈謂不足登於法度之器、以爲采飾。〉則君不射、 〈石、〉古之制也。 〈君不親射。此古先王之法制。 ○此一段、應備器用句。〉若夫山林川澤之實、器用之資、皁隸之事、官司之守、非君所及也。 〈山林、謂材木樵薪之類。川澤、謂菱芡魚鼈之類。所資取以爲器用者、是賤臣皁隸之事、小臣有司之職、非君之所親也。 ○此一段、應君不舉句。〉公曰、吾將略地焉。 〈言欲按行邊境、不專爲觀魚也。 ○飾說。〉遂往。陳魚而觀之。 〈陳、設張也。公大設捕魚之具而觀之。〉僖伯稱疾不從。書曰、公矢魚於棠、 〈矢、亦陳也。〉非禮也、且言遠地也。 〈非禮便是亂政。棠實他境、故曰遠地。〉
〈隱公十一年 左傳〉
　　秋七月、公會齊侯、鄭伯、伐許。庚辰、傅 〈附、〉於許。 〈三國之師、俱附於許之城下。〉潁考叔取鄭伯之旗蝥 〈謀、〉弧 〈胡、〉以先登。 〈蝥弧、旗名。〉子都 〈鄭大夫、公孫閼。〉自下射 〈食、〉之、 〈恨考叔奪其車、故射之。〉顛。 〈顛、墜也。考叔墜而死。〉瑕叔盈 〈鄭大夫。〉又以蝥弧登。周麾而呼曰、君登矣。 〈周、徧也。麾、招也。蝥弧、鄭伯旗、故呼曰君登。〉鄭師畢登。 〈鄭師見君之旗、故盡登城。〉壬午、遂入許。許莊公奔衛。齊侯以許讓公。 〈齊不取。〉公曰、君謂許不共、 〈同供、 ○謂許不供職貢。〉故從君討之。許旣伏其罪矣。雖君有命、寡人弗敢與 〈預、〉聞。 〈魯不取。〉乃與鄭人。 〈鄭莊始以三國之師、同克許。難自專功、而佯讓齊遜魯。及齊魯交讓、而鄭莊因受焉、是齊魯墮鄭術中也。蓋鄭與許爲鄰、莊公眈眈虎視已久、一日得許、心滿意足、又欲掩飾其貪許狡謀、故下文逐層商量、逐步打算、遂成曲曲折折、裊裊亭亭之筆。〉鄭伯使許大夫百里、奉許叔〈許莊之弟。〉以居許東偏。 〈偏、邊鄙也。 ○己弟叔段何在、而愛及他人之弟。特藉此布置一番、是奸雄手段。〉曰、天禍許國、鬼神實不逞於許君、而假手於我寡人。 〈逞、快也。言許禍降自天、非我欲伐許也。〉寡人唯是一二父兄 〈同姓羣臣。〉不能共 〈同供、〉億、其敢以許自爲功乎。 〈共、給也。億、安也。 ○就處常推出一層。〉寡人有弟、 〈叔段。〉不能和協、而使餬其口於四方、其況能久有許乎。 〈餬口、寄食也。段出奔共國、故云寄食於四方。是怕人說、自開口先說。 ○就處變推出一層。〉吾子其奉許叔以撫柔此民也。 〈以上追前、以下料後、只此句點題。〉吾將使獲〈鄭大夫、公孫獲。〉也佐吾子。〈伏下。〉若寡人得沒於地、天其以禮悔禍於許。 〈以禮、如人以恩禮相遇。悔禍、悔前日之禍許、而轉而佑之。根上天禍許國來。 ○十五字作一句讀。若者、逆料之詞。是說在自己身後者、明明自己在時、天未必其悔禍於許也。下乃緊承悔禍意、作兩層寫。〉無寧茲許公復奉其社稷。唯我鄭國之有請謁焉、如舊昬 〈同婚、〉媾、其能降以相從也。 〈無寧、猶寧無也。茲、此也。言寧無此許公復奉許之社稷。唯我鄭國之有所請告於許、如舊昬姻、許其能降心以從鄭也。 ○三十字作一氣讀。就有益於鄭處、推出一層。〉無滋他族、實偪處此、以與我鄭國爭此土也。吾子孫其覆 〈福、〉亡之不暇、而況能禋 〈因、〉祀許乎。 〈言無長他族類、迫近居此、以與我鄭國爭此許地。吾子孫將顛覆危亡、救之不暇、而況能禋祀許之山川乎。精意以享曰禋。或謂他族、是暗指齊魯、似極有照應。但此是說在自己身後者、恐非專指齊魯也、玩子孫二字可見。 ○三十三字作一氣讀。就有害鄭處、推出一層。〉寡人之使吾子處此、 〈居許東偏。〉不惟許國之爲、 〈去聲、 ○應許公復奉其社稷。〉亦聊以固吾圉 〈語、〉也。 〈圉、邊陲也。應無滋他族、實偪處此。 ○三句總收上文。〉乃使公孫獲處許西偏。曰、凡而器用財賄、無置於許。 〈而、汝也。〉我死、 〈應前得沒於地。〉乃亟去之。 〈乃、亦汝也。以無財物之累、可以速於去許。 ○亦說在自己身後者、明明自己在時、汝一日不可去許也。〉吾先君新邑於此。 〈新邑、河南新鄭也。舊鄭在京兆。莊公之父武公、始遷邑於河南。〉王室而旣卑矣。 〈周自東遷之後、日見衰微。〉周之子孫、日失其序。 〈序、班列也。周序先同姓、後異姓。王室旣卑、故子孫日失其序。〉夫許、大〈泰、〉岳之胤 〈印、〉也。 〈大岳、神農之後。堯、四岳也。胤、嗣也。見許非周子孫、後未可量。〉天而旣厭周德矣、吾其能與許爭乎。〈王室旣卑、子孫失序、是天厭周德。而鄭亦周之子孫、豈能與許爭此地乎。此明公孫獲不可久居許之意。 ○已上兩邊戒飭之詞。滿口假仁假義、只爲自家掩飾。絕不厭其詞之煩。快筆英鋒、文中僅有。〉君子謂鄭莊公於是乎有禮。 〈於是乎有禮者、見鄭莊一生無禮、唯此若有禮耳。〉禮、經國家、定社稷、序人民、利後嗣者也。 〈四句、是禮之用。〉許無刑而伐之、 〈刑、法也。〉服而舍 〈捨、〉之、度 〈鐸、〉德而處之、量力而行之、相 〈去聲、〉時而動、無累後人、 〈六句、是說鄭莊用禮。〉可謂知禮矣。 〈又斷一句。言從外面看去。真可謂知禮矣。〉
〈桓公二年  左傳〉
　　夏四月、取郜 〈告、〉大鼎於宋、納於大 〈泰、〉廟。 〈宋華督弒殤公、恐諸侯討己、故以郜國所造之鼎賂魯。桓公至是取所賂之鼎於宋、納於大廟。 ○曰取、曰納、書法凜然。〉非禮也。 〈受弒逆者之賂器、以汙宗廟、非禮之甚也。 ○斷一句。〉臧哀伯 〈魯大夫、僖伯之子。〉諫曰、君人者、將昭德塞違、以臨照百官、猶懼或失之。故昭令德、以示子孫。 〈言人君者、將昭明善德、閉塞邪違、以顯示百官、如日月之臨照焉、猶恐不能世守而弗失。故復以其德之最善者、昭著於物、以垂示子孫。 ○昭德塞違竝提、是一篇主意。然昭德正所以塞違也、故下歷言昭德之實。〉是以清廟茅屋、 〈清廟、肅然清淨之廟也。茅屋、以茅飾屋也。〉大路越 〈活、〉席、 〈大路、祀天車、樸素無飾。越席、結草爲席也。〉大 〈泰、〉羹不致、 〈大羹、大古之羹、肉汁也。不致、謂無鹽梅之和也。〉粢食 〈嗣、〉不鑿、 〈作、 ○黍稷曰粢。鑿、精米也。一石舂爲八斗。〉昭其儉也。 〈儉約不敢奢侈。 ○昭令德以示子孫者一。〉袞冕黻珽、 〈挺、 ○袞，畫衣。冕、冠也。黻、蔽膝也。珽，玉笏也。〉帶裳幅 〈璧、〉舄、 〈昔、 ○帶、革帶。裳、下衣。幅、今之行縢、卽裹腳也。舄、複履也。〉衡紞 〈躭上聲、〉紘 〈宏、〉綖、 〈延、 ○衡、維持冠者。紞、冠之垂者。紘、纓從下而上者。綖、冠上覆者。〉昭其度也。 〈尊卑各有制度。 ○昭令德以示子孫者二。〉藻率 〈律、〉鞞 〈丙、〉鞛、 〈卜上聲、 ○藻率、以韋爲之、所以藉玉也。佩刀之鞘、上飾曰鞞、下飾曰鞛。〉鞶 〈盤、〉厲游 〈畱、〉纓、 〈鞶、大帶。厲、大帶之垂者。游、旌之末垂者。纓、馬飾。〉昭其數也。 〈尊卑各有等數。 ○昭令德以示子孫者三。〉火龍黼黻、 〈火、畫火也。龍、畫龍也。黑與白謂之黼、黑與青謂之黻。龍、畫於衣。火黼黻、繡於裳。〉昭其文也。 〈上下各有文章。 ○昭令德以示子孫者四。〉五色比象、 〈車服器械之有五色、皆以比象天地四方。〉昭其物也。 〈大小各有物色。 ○昭令德以示子孫者五。〉鍚 〈揚、〉鸞和鈴、 〈四者皆鈴類、鍚在馬額、鸞在鑣、和在衡、鈴在旂。〉昭其聲也。 〈四者齊聲、自然節奏。 ○昭令德以示子孫者六。〉三辰旂旗、 〈三辰、日月星也。畫於旂旗。交龍爲旂、熊虎爲旗。〉昭其明也。 〈旌旗燦爛、象天之明。 ○昭令德以示子孫者七。〉夫德、儉而有度、登降有數、文物以紀之、聲明以發之、以臨照百官、百官於是乎戒懼、而不敢易紀律。 〈登降、謂有損益。紀、維也。發、揚也。紀律、紀綱、法律也。 ○總昭德作一收。戒懼而不敢易紀律、卽所以塞違也。〉今滅德立違、 〈今受賂立督、是不昭德而滅德、不塞違而立違。〉而寘 〈同置、〉其賂器於大廟、 〈寘、猶納也。〉以明示百官。百官象之、其又何誅焉。 〈象、效尤也。誅、責也。 ○不可納者一。〉國家之敗、由官邪也。 〈由百官之違邪。〉官之失德、寵賂章也。 〈謂寵臣之受賄賂、章明而無所忌憚也。〉郜鼎在廟、章孰甚焉。 〈大廟、百官助祭之所。章明昭著、莫過於此。 ○不可納者二。〉武王克商、遷九鼎於雒 〈同洛、〉邑、 〈九鼎、夏禹所鑄。三代相傳、以爲有國之寶。武王克商、遷九鼎於成周之雒邑。〉義士猶或非之。 〈義士、伯夷之屬。〉而況將昭違亂之賂器於大廟、其若之何。 〈其見非於義士必甚。 ○不可納者三。 ○歷言滅德立違之失、以見賂鼎當速出之於廟也。〉公不聽。 〈仍寘大廟。〉周內史 〈大夫官。〉聞之曰、臧孫達 〈卽哀伯。〉其有後於魯乎。 〈僖伯諫隱觀魚。其子哀伯諫桓納鼎。積善之家、必有餘慶、故曰有後於魯。〉君違、不忘諫之以德。 〈桓公雖滅德立違、哀伯惓惓不忘諫之以昭德。 ○昭德塞違總結。〉
〈桓公六年  左傳〉
　　楚武王侵隨、 〈隨、漢東姬姓國。〉使薳 〈委、〉章 〈楚大夫。〉求成焉。 〈使之求平於隨、詐也。〉軍於瑕以待之。〈瑕、地名。楚軍於此、以待隨之報。〉隨人使少 〈去聲、〉師董成。 〈少師、隨大夫。董成、主行成之事。〉鬬伯比 〈楚大夫。〉言於楚子曰、吾不得志於漢東也、我則使然。 〈言不得志於漢東、是我失策使然。〉我張吾三軍、而被吾甲兵、以武臨之、彼則懼而協以謀我、故難間 〈去聲、〉也。 〈張、侈大也。楚之失策、正坐此患、故不能得志。下乃爲楚畫策。〉漢東之國隨爲大。隨張、必棄小國。小國離、楚之利也。 〈張則不懼、離則不協、楚然後可以得志、故曰利。〉少師侈。 〈隨之少師、素自侈大。〉請羸 〈雷、〉師以張之。 〈請藏其精兵、示以羸弱之卒、使少師忽楚、而愈自侈大。 ○三張字、呼應緊峭。〉熊率 〈律、〉且 〈疽、〉比 〈楚大夫。〉曰、季梁 〈隨賢臣。〉在、何益。 〈言季梁在彼必諫、雖羸師無益於楚。〉鬬伯比曰、以爲後圖。少師得其君。 〈言不徒爲今日計。且隨君寵少師、未必聽季梁之言。〉王毀軍而納少師。 〈毀軍、羸師也。王從伯比之計。〉少師歸、請追楚師。隨侯將許之、季梁止之曰、天方授楚、楚之羸、其誘我也、君何急焉。 〈一句喝破毀軍之詐。〉臣聞小之能敵大也、小道大淫。 〈小有道、大淫亂、然後小能敵大。〉所謂道、忠於民而信於神也。 〈忠民信神、是一篇主意。 ○承道。〉上思利民、忠也。祝史正辭、信也。 〈祝史正辭、謂祝官史官、實其言辭、而不欺誑鬼神。 ○又承忠信。〉今民餒而君逞欲、 〈是無利民之忠。〉祝史矯舉以祭、 〈矯舉、謂詐稱功德以告鬼神。 ○是無正辭之信。〉臣不知其可也。 〈臣不知其小之可以敵大也。此斷言楚不可追之意。〉公曰、吾牲牷 〈全、〉肥腯、 〈突、〉粢盛 〈成、〉豐備、何則不信。 〈牲、牛羊豕也。牷、純色完全也。腯、肥貌。黍稷曰粢。在器曰盛。 ○上兼舉忠民信神。隨侯單說信神、一邊已忘卻忠民了。故下歸重民爲神之主上。〉對曰、夫民、神之主也、是以聖王先成民而後致力於神。 〈信神只在忠民上看出。故下三告、皆關民上。成民、指養與教言。〉故奉牲以告 〈祝史奉牲以告神、下倣此。〉曰、博碩肥腯、 〈博、廣也。碩、大也。言是牲廣大而肥充。 ○告神只一句。下倣此。〉謂民力之普存也。 〈告神以博碩肥腯者、謂民力之普徧安存、所以能如此也。〉謂其畜 〈休去聲、〉之碩大蕃滋也。謂其不疾瘯 〈促、〉蠡 〈裸、〉也。謂其備腯咸有也。 〈瘯蠡、疥癬也。三句俱承民力普存說。唯民力之普存、故其所養之畜、蕃大而無疥癬、咸備而不闕失。 ○答上牲牷肥腯句。〉奉盛以告曰、潔粢豐盛、謂其三時不害、而民和年豐也。奉酒醴以告曰、嘉栗旨酒、 〈以善敬之心、將其旨酒。〉謂其上下皆有嘉德、而無違心也。 〈答上粢盛豐備句。酒醴一段是補筆。〉所謂馨香、無讒慝也。 〈犧牲粢盛酒醴、所以謂之馨香者、乃民德之馨香、無讒諛邪慝故也。 ○總一筆、答上何則不信句。 ○內用七個謂字、七個也字、頓挫生姿。末所謂馨香一句、直與上所謂道一句呼應。〉故務其三時、 〈養以成民。〉修其五教、親其九族、 〈九族、上至高祖、下及玄孫。 ○教以成民。〉以致其禋 〈因、〉祀、 〈精意以享曰禋。 ○致力於神。〉於是乎民和而神降之福。故動則有成。 〈謂祭則受福、戰則必克也。〉今民各有心、而鬼神乏主
〈莊公十年  左傳〉
　　齊師伐我。公將戰。曹劌 〈貴、 ○魯人。〉請見。 〈現、 ○請見莊公。〉其鄉人曰、肉食者謀之、又何間 〈去聲、〉焉。 〈肉食、謂在位有祿者。間、猶與也。言在位者自能謀之、汝又何與其謀焉。〉劌曰、肉食者鄙、未能遠謀。 〈肉食者所見鄙陋、其謀未能遠大也。 ○遠謀二字是一篇關眼。〉遂入見。問何以戰。 〈問何恃以與齊戰。 ○問得峭。〉公曰、衣食所安、弗敢專也、必以分人。 〈衣食二者、必分之凍餒之人、或者感吾之德、而可以戰乎。〉對曰、小惠未徧、民弗從也。 〈分惠未能徧及、民心不肯從上所使、未可恃以爲戰。〉公曰、犧牲玉帛、弗敢加也、必以信。 〈犧牲、祭牲也。玉、蒼璧黃琮之類。帛、幣也。此皆禮神之物。言祭祀之禮、不敢有加於舊、而祝史告神、必以誠信、或者感格神明、而可以戰乎。〉對曰、小信未孚、神弗福也。 〈一時之小信、未能感孚於神。而神亦弗肯降之以福、未可恃以爲戰。〉公曰、小大之獄、雖不能察、必以情。 〈小獄、爭訟也。大獄、殺傷也。情、實也。言小大之獄、雖不能明察、然必盡己之心以求其實、或者獄無寃枉、而可以戰乎。〉對曰、忠之屬也、可以一戰。 〈察獄以情、不使有枉、是能盡己之心、亦忠之一端也。君能盡心於民、則民宜盡心於君、庶可以一戰。 ○可以一戰、緊照問何以戰。一可字、又與下四可字相應。〉戰則請從。 〈去聲、 ○若與齊戰、則請從行。 ○請從、與上請見相應。〉公與之乘。 〈去聲、 ○乘、兵車也。〉戰於長勺。 〈酌、 ○長勺、地名。〉公將鼓之、 〈公欲鳴鼓以進兵。〉劌曰未可。齊人三鼓、劌曰可矣。齊師敗績。 〈大崩曰敗績。〉公將馳之、 〈公欲馳車而逐齊兵。 ○將鼓將馳、與上將戰相應。〉劌曰未可。下視其轍、登軾而望之、 〈轍、車跡也。軾、車前橫木。〉曰可矣。遂逐齊師。 〈兩未可、兩可矣、突兀相應。〉旣克。公問其故。 〈公問劌不鼓、及下視登望之故。 ○又與問何以戰相應。〉對曰、夫戰、勇氣也。一鼓作氣、再而衰、三而竭。彼竭我盈、故克之。 〈言所以必待齊人三鼓之故。 ○未戰論忠、將戰論氣、肉食人見不到此。〉夫大國、難測也、懼有伏焉。吾視其轍亂、望其旗靡、故逐之。 〈言所以下視登望之故。 ○克之逐之、作兩樣寫法。筆墨精采。〉
〈僖公四年  左傳〉
　　春、齊侯以諸侯之師侵蔡。蔡潰。〈會、〉遂伐楚。 〈無鐘鼓曰侵。有鐘鼓曰伐。民逃其上曰潰。 ○看齊來楚蹤跡、便不正大。〉楚子使與師言曰、君處北海、寡人處南海、唯是風馬牛不相及也。 〈牛走順風、馬走逆風、兩不相及、喻齊楚不相干也。〉不虞君之涉吾地也、何故。 〈問得冷雋。絕不以齊爲意。妙。〉管仲對曰、昔召 〈邵、〉康公命我先君太公曰、 〈召康公、周太保召公奭也。太公呂望、齊始封之君也。〉五侯九伯、女 〈汝、〉實征之、以夾輔周室。 〈五侯、五等諸侯。九伯、九州伯長。 ○一援王命、破不相及句。〉賜我先君履、東至於海、西至於河、南至於穆陵、北至於無棣。 〈第、 ○履、所踐履之地。穆陵、無棣、皆齊境。言其所賜之履、不限地界也。 ○二宣賜履、破涉吾地句。〉爾貢苞茅不入、王祭不共、 〈供、〉無以縮酒、寡人是徵。昭王南征而不復、寡人是問。 〈包、裹束也。茅、菁茅也。禹貢、荊州貢菁茅。縮酒、束茅立之祭前、而灌鬯酒其上、象神飲之也。徵、問也。昭王、成王孫也。南巡狩、渡漢水、船壞而溺死。 ○三舉楚罪、破何故句。〉對曰、貢之不入、寡君之罪也、敢不共給。昭王之不復、君其問諸水濱。 〈昭王時、漢水非楚境、故不受罪。 ○管仲問罪之詞、原開一條生路、故對便一認一推、恰好。問諸水濱一語、近謔。〉師進、次於陘。 〈刑、 ○陘、楚地。潁州召陵縣南有陘亭。〉夏、楚子使屈完 〈楚大夫。〉如師。 〈如、往也。使往齊師觀兵勢。〉師退、次於召陵。 〈屈完請盟故也。楚不服罪、故師進。楚旣請盟、故師退。〉齊侯陳諸侯之師、與屈完乘 〈去聲、〉而觀之。 〈乘、共載也。 ○寫齊總不正大。〉齊侯曰、豈不穀是爲、 〈去聲、〉先君之好 〈去聲、〉是繼。與不穀同好、何如。 〈不穀、諸侯謙稱。言諸侯之附從、非爲我一人、乃是尋我先君之好。未知汝楚君肯與我同好否。 ○此處一番和緩、後復一番恐喝、霸術往往如是。〉對曰、君惠徼 〈驕、〉福於敝邑之社稷、辱收寡君、寡君之願也。 〈徼、求也。言我以君之惠、而得徼社稷之福、使寡君見收於君。雖爲君辱、實寡君之願也。〉齊侯曰、以此衆戰、誰能禦之。以此攻城、何城不克。 〈前猶是挾天子以令諸侯、此直是挾諸侯以令諸侯矣。宜乎其窮於屈完之對也。〉對曰、君若以德綏諸侯、誰敢不服。君若以力、楚國方城以爲城、 〈方城之山、可用爲城。〉漢水以爲池、 〈江漢之水、可用爲池。〉雖衆、無所用之。 〈齊桓說攻說戰、何等矜張。屈完只閒閒將以德以力兩路合來、一揚一抑、又何等安雅。〉屈完及諸侯盟。 〈及諸侯盟、則非專與齊盟也、與篇首關應。〉
〈僖公五年  左傳〉
　　晉侯 〈獻公。〉復 〈扶又切、〉假道於虞以伐虢。 〈二年、虞師晉師伐虢、滅下陽。至是又假道以伐虢。 ○下一復字、便伏下一甚可再意。〉宮之奇 〈虞賢大夫。〉諫曰、虢、虞之表也。 〈表、外護也。言虢爲虞之外護。〉虢亡、虞必從之。 〈虞失外護、則必與之俱滅。 ○事急故陡作險語。通篇著眼在此。〉晉不可啓、寇不可翫、 〈玩、〉一之爲甚、其可再乎。 〈翫、狎也。在昔爲晉、在今爲寇。在昔爲啟、在今爲翫。晉不可啓、故一爲甚。寇不可翫、故不可再也。〉諺所謂輔車 〈昌遮切、〉相依、唇亡齒寒者、其虞、虢之謂也。 〈輔、頰輔。車、牙車。言虞如牙車、如齒在裏。虢如頰輔、如脣在表。虢存、則輔車相依。虢滅、則脣亡齒寒。 ○此言滅虢正所以自滅。應虢亡虞必從之句。〉公曰、晉、吾宗也、豈害我哉。 〈晉、虞、皆姬姓、故曰吾宗。〉對曰、大 〈泰、〉伯虞仲、大王之昭也。 〈虞仲、卽仲雍、二人皆太王之子、王季之兄也。太王於周爲穆、穆生昭、故太王之子爲昭。〉大伯不從、是以不嗣。 〈大伯不從太王翦商、與虞仲俱遜國而奔吳、是以不嗣於周。而虞仲支子、別封西吳、是爲虞之始祖。 ○此段只說虞固出於太王。〉虢仲虢叔、王季之穆也。 〈二人皆王季之子、文王之弟也。王季於周爲昭、昭生穆、故王季之子爲穆。仲封東虢、爲鄭所滅。叔封西虢、爲今虢公始祖。〉爲文王卿士、勳在王室、藏於盟府。 〈王功曰勳。盟府、司盟之官。二人皆有功於王室、文王與爲盟誓之書、而藏於盟府。 ○此段乃說虢更親於虞仲。〉將虢是滅、何愛於虞。 〈虢比虞於晉、又近一世。晉旣滅虢、何愛於虞、而反不滅乎。 ○破晉吾宗句。〉且 〈進一層說。〉虞能親於桓莊乎、其愛之也。 〈桓叔、始封於曲沃、莊伯其子也。獻公乃桓叔曾孫、莊伯之孫、言晉虞不過同宗。而桓莊之族、爲獻公同祖兄弟、實至親也。 ○倒句妙。若順寫、則將雲且晉愛虞、能過於桓莊乎。〉桓莊之族何罪、而以爲戮、不唯偪乎。 〈偪、貴近也。桓叔莊伯之族無罪、而獻公盡殺之。是惡其族大勢偪也。〉親以寵偪、猶尚害之。況以國乎。 〈至親而以寵勢相偪、猶尚殺害之。況虞有一國之利、獻公肯相容乎。 ○破豈害我句。〉公曰、吾享祀豐潔、神必據我。 〈據、猶依也。言虞有神祐、晉雖欲害而不能。 ○寫癡人如畫。〉對曰、臣聞之、鬼神非人實親、惟德是依。 〈鬼神非實親近乎人、惟有德者、乃依據之。〉故周書曰、皇天無親、惟德是輔。 〈蔡仲之命篇辭。 ○德字引書一。〉又曰、黍稷非馨、明德惟馨。 〈君陳篇辭。 ○德字引書二。〉又曰、民不易物、惟德繄物。 〈旅獒篇辭。言祭者不改易其物、而神唯享有德者之物。繄、語助也。 ○德字引書三。〉如是、 〈總三書。〉則非德、民不和、神不享矣。 〈民爲神之主、神享要從民和看出。故帶說此句。〉神所馮 〈憑。〉依、將在德矣。 〈冷語、妙。〉若晉取虞、而明德以薦馨香、神其吐之乎。 〈吐、不食其所祭也。言虞國社稷山川之神、亦享晉明德之祀、所謂非人實親、惟德是依也。 ○破享祀豐潔、神必據我二句。〉弗聽、許晉使。 〈去聲、〉宮之奇以其族行。 〈恐懼晉禍、挈其妻子以奔曹。〉曰、虞不臘矣、在此行也、 〈臘、歲終合祭諸神之名。言虞不能及歲終臘祭、卽在吾族旣行、而遂滅也。 ○臘字根上享祀來。〉晉不更舉矣。 〈卽以滅虢之兵滅虞、不再舉兵也。 ○說虢亡虞必從之、何等斬截。〉冬、晉滅虢。師還、館於虞。遂襲虞、滅之。執虞公。
〈僖公九年  左傳〉
　　會於葵丘。尋盟、且修好、 〈去聲、〉禮也。 〈修睦以尊周室、故以爲禮。〉王使宰孔賜齊侯胙。 〈宰、官。孔、名。胙、祭肉。異姓諸侯、非夏商之後、不賜胙。襄王使宰孔賜齊桓胙、蓋尊之比於二王也。〉曰、天子有事於文武、使孔賜伯舅胙。 〈有事於文武、謂有祭祀之事於文武之廟。天子稱異姓諸侯、皆曰伯舅。 ○本與下以伯舅耋老句連文、只因齊侯欲下拜歇住。王命遂分兩番說、錯落入妙。〉齊侯將下拜。 〈將下階拜、受天子之賜。 ○插入一句、妙。〉孔曰、且有後命。 〈緊接。〉天子使孔曰、以伯舅耋 〈迭、〉老、加勞、 〈如字。〉賜一級、無下拜。 〈七十曰耋。勞、功勞也。級、等也。言天子以伯舅年老、且有功勞於王室、故進一等、不令下階而拜。〉對曰、天威不違顏咫 〈止、〉尺。 〈言君尊如天、其威嚴常在顏面之前。八寸曰咫。〉小白、余敢貪天子之命無下拜、恐隕越於下、以遺 〈去聲、〉天子羞、敢不下拜。 〈小白、桓公名。隕越、顛墜也。公自稱名、言我豈敢貪天子之寵命、不下階而拜。恐得罪於天、而顛墜於下、適足以昭天子之辱、敢不下階而拜乎。〉下、 〈句、〉拜。 〈句、〉登、 〈句、〉受。 〈句、〉
〈僖公十五年  左傳〉
　　十月、晉陰飴甥 〈卽呂甥。〉會秦伯、 〈穆公。〉盟於王城。 〈王城、秦地。秦許晉平之後、晉惠使卻乞召呂甥迎己。故會秦伯盟於此。〉秦伯曰、晉國和乎。對曰、不和。 〈不和二字、對得駭人。〉小人恥失其君、而悼喪 〈去聲、〉其親、不憚征繕、以立圉 〈語、〉也。曰必報讎、寧事戎狄。 〈小人、在下之人也。君、指惠公。親、謂死於戰者。征繕、征賦治兵也。圉、惠公太子名。言小人恥其君爲秦所執、痛其親爲秦所殺、不憚征賦治兵以立太子。曰、必報秦之讎、寧事戎狄、而與之共圖也。〉君子愛其君而知其罪、不憚征繕、以待秦命。曰必報德、有死無二。 〈君子、在上之人也。言君子愛其君、而知晉國之有罪、不憚征賦治兵、以待秦歸晉君之命。曰、必報秦之德、惟有死而無二心也。 ○初讀不和二字、只謂盡露其短。今說出不和之故來、始知正炫其長。兩邊一樣、加不憚征繕四字、是制縛秦伯要著。〉以此不和。 〈又用不和二字作一束。筆法嚴整。〉秦伯曰、國謂君何。 〈或死、或歸。〉對曰、小人慼、謂之不免。君子恕、以爲必歸。 〈小人不知事理、徒爲憂慼、以爲秦必害其君。君子以己之心、度人之心、以爲秦必歸其君也。〉小人曰、我毒秦、秦豈歸君。 〈毒秦、謂晉背施閉糴、毒害秦國也。 ○所以可慼。〉君子曰、我知罪矣、秦必歸君。 〈所以爲恕。 ○卽承上君子小人說來。雙開雙合、章法極整、又極變。〉貳而執之、服而舍 〈捨、〉之、 〈晉有二心、而秦執之。晉旣知罪、而秦舍之。〉德莫厚焉、刑莫威焉。 〈舍之、則秦之德莫厚於此。執之、則秦之刑莫威於此。〉服者懷德、貳者畏刑。 〈服秦者、懷秦之德。貳秦者、畏秦之刑。〉此一役也、秦可以霸。 〈秦歸晉君之役、使諸侯懷德畏刑、可以成霸業也。〉納而不定、 〈若秦初納晉君、今執之而不安定其位。〉廢而不立、 〈秦旣執晉君、今不歸而使之復立爲君。〉以德爲怨、秦不其然。 〈是秦始有德於晉、而今則變德爲怨、秦豈肯爲此。 ○前兩段、並述君子小人意中事。貳而執之以下單就君子意中、一反一正歆動他。〉秦伯曰、是吾心也。 〈入其彀中。〉改館晉侯。饋七牢焉。 〈牛、羊、豕各一、爲一牢。將歸之故加其禮焉。〉
〈僖公二十二年  左傳〉
　　楚人伐宋以救鄭。 〈以宋襄公伐鄭故。〉宋公將戰。大司馬 〈卽子魚。〉固諫曰、天之棄商久矣。 〈宋、商之後。〉君將興之、 〈公將圖霸興復。〉弗可赦也已。 〈獲罪於天、不可赦宥。 ○言不可與楚戰。〉弗聽。及楚人戰於泓。 〈弘。 ○泓、水名。 ○總一句。〉宋人旣成列、 〈宋兵列陣已定。〉楚人未旣濟。 〈楚人尚未盡渡泓水。 ○是絕好機會。〉司馬曰、彼衆我寡、及其未旣濟也、請擊之。公曰不可。 〈何意。〉旣濟而未成列、 〈機會猶未失。〉又以告。 〈省句法。〉公曰未可。 〈又何意。〉既陳 〈陣、〉而後擊之。宋師敗績。 〈大崩曰敗績。〉公傷股、門官殲 〈尖、〉焉。 〈門官、守門之官、師行則從。殲、盡殺也。 ○二句、寫敗績不堪。〉國人皆咎公。 〈歸咎襄公不用子魚之言。〉公曰、君子不重 〈去聲、〉傷、不禽 〈同擒、〉二毛。 〈重、再也。二毛、頭黑白色者。言君子於敵人被傷者、不忍再傷。頭黑白色者、不忍擒之。 ○二句引起。〉古之爲軍也、不以阻隘也。 〈阻、迫也。隘、險也。言不迫人於險。 ○釋上不可意。〉寡人雖亡國之餘、不鼓不成列。 〈亡國之餘、根棄商句來。鼓、鳴鼓進兵也。言不進兵以擊未成陣者。 ○釋上未可意。 ○寡固不可以敵衆。宋公旣不量力以致喪師、又爲迂腐之說以自解、可發一笑。〉子魚曰、君未知戰。 〈一句斷盡。〉勍 〈擎、〉敵之人、隘而不列、天贊我也。 〈勍、彊也。彊敵厄於險隘、而不成陣、是天助我以取勝機會。〉阻而鼓之、不亦可乎。 〈迫而鼓進之、何不可之有。〉猶有懼焉。 〈猶恐未必能勝也。 ○加一句、更透。 ○辨不以阻隘、不鼓不成列。〉且今之勍者、皆吾敵也。雖及胡耇、 〈苟、〉獲則取之、何有於二毛。 〈胡耇、元老之稱。言與我爭彊者、皆吾之讎敵。雖及元老、猶將擒之、何有於二毛之人。 ○辨不禽二毛。〉明恥教戰、求殺敵也。傷未及死、如何勿重。 〈明設刑戮之恥、以教戰鬭、原求其殺人至死。若傷而未死、何可不再傷以死之。 ○辨不重傷〉。若愛重傷、則如勿傷。愛其二毛、則如服焉。 〈若不忍再傷人、則不如不傷之。不忍禽二毛、則不如早服從之。 ○再辨不重傷、不禽二毛、更加痛快。〉三軍以利用也、 〈凡行三軍、以利而動。〉金鼓以聲氣也、 〈兵以金退、以鼓進、以聲佐士衆之氣。〉利而用之、阻隘可也。 〈若以利而動、則雖迫敵於險、無不可也。〉聲盛致志、鼓儳 〈讒、〉可也。 〈儳、參錯不齊之貌。指未整陣而言。聲士氣之盛、以致其志、則鼓敵之儳、勇氣百倍、無不可也。 ○再辨不以阻隘、不鼓不成列、更加痛快。 ○篇中幾箇可字相呼應、妙。〉
〈僖公二十四年  左傳〉
　　呂、郤 〈隙、〉畏偪、將焚公宮而弒晉侯。 〈呂甥、郤芮、皆惠公舊臣。恐爲文公所偪害、欲焚公宮而弒之。〉寺人披請見。 〈現、 ○寺人、內官也、名披。請見文公、欲以難告。〉公使讓之。且辭焉。 〈讓、責也。公使人數其罪而責之、且辭不相見。 ○總二句。〉曰、蒲城之役、 〈五年、獻公使寺人披伐公於蒲城。〉君命一宿、女〈汝、〉卽至。 〈獻公命汝經宿乃至、汝不待宿、而卽日至。〉其後余從狄君以田渭濱、 〈其後我奔狄國、從狄君田獵於渭水之濱。〉女爲 〈去聲、〉惠公來求殺余。命女三宿、女中宿至。 〈惠公命汝三宿乃至、汝不待三宿、而次宿卽至。 ○就文公口中說出伐狄一事、補傳所未及。〉雖有君命、何其速也。 〈二者雖奉獻公、惠公之命、何其至之太速也。 ○已上皆讓之之詞。〉夫袪 〈區、〉猶在、女其行乎。 〈袪、衣袂也。披伐蒲、斬公袪。言所斬之袪尚在、汝其去乎。 ○二句、是辭之之詞。〉對曰、臣謂君之入也、其知之矣。若猶未也、又將及難。 〈去聲、 ○臣謂君之入晉也、庶幾知君人之道矣。若猶未也、又將及於禍難。 ○含譏帶誚、小人輕薄口吻。又將及難句、已微露其意。下就文公之言、作兩層辨駁。〉君命無二、古之制也。 〈奉君命無二心、古之法制如此。〉除君之惡、唯力是視。 〈前此伐公、乃爲君除惡、當盡吾力爲之。〉蒲人狄人、余何有焉。 〈公在獻公時、則爲蒲人。在惠公時、則爲狄人。於我何關、而不速殺之。 ○竟斥之爲惡、復等之蒲狄人、快語。〉今君卽位、其無蒲狄乎。 〈今安知無有如蒲狄而能爲公害者乎、當亦有人奉命速至如披者也。意在含吐間、雋甚。 ○已上答雖有君命何其速也之意。〉齊桓公置射 〈石、〉鉤而使管仲相。 〈去聲、 ○莊公九年、魯納子糾、與齊戰於乾時。管仲射中齊桓公帶鉤、後桓公用管仲爲相。 ○射鉤對斬袪、恰好。〉君若易之、何辱命焉。 〈君若反其所爲、則我將自去、無所辱於君命。〉行者甚衆、豈唯刑臣。 〈披、閹人、故稱刑臣。言但恐懼罪而行者甚多、寧獨我刑餘之人。言外見舊臣畏偪不安、必有禍難、意在含吐間、雋甚。 ○已上答夫袪猶在女其行乎之意。〉公見之。以難告。 〈公乃召見寺人披。披以呂、郤之謀告。〉晉侯潛會秦伯於王城。 〈避難也。〉己丑晦、公宮火。瑕甥、 〈卽呂甥。〉郤芮 〈瑞、〉不獲公、乃如河上。秦伯誘而殺之。 〈呂郤之才、不亞狐趙、因事失計、自取戮辱、惜哉。〉
〈僖公二十四年  左傳〉
　　晉侯賞從亡者。 〈文公反國、賞從亡之臣。〉介之推不言祿、祿亦弗及。 〈介、姓。之、語助。推、名。介推亦在從亡中。未嘗言祿、而文公頒祿、亦不及介推。 ○先正多責推借正言以洩私怨。看此敍事、先書不言祿三字、使知推本自過人一等。〉推曰、獻公之子九人、唯君在矣。 〈八人皆死、唯文公獨存。 ○一非人力。〉惠、懷無親、外內棄之。 〈惠公、懷公、皆忮害無親。外而諸侯、內而臣民、無不棄之。 ○二非人力。〉天未絕晉、必將有主。 〈三非人力。〉主晉祀者、非君而誰。 〈四非人力。〉天實置之、而二三子以爲己力、不亦誣乎。 〈置、立也。 ○總斷一筆。二三子更有何說。〉竊人之財、猶謂之盜。況貪天之功、以爲己力乎。 〈再痛罵之、快極。〉下義其罪、上賞其奸。上下相蒙、難與處矣。 〈貪天之功、在人爲罪、在國爲奸。而下反以爲義、上反以推賞、是上下相欺、難與一日並處於朝矣。 ○此卽是歸隱意、乃不言祿之由也。〉其母曰、盍亦求之。以死誰懟。 〈兌、 ○言何不自去求賞、卽不求以死、將誰怨耶。 ○母特試之、故作相商語。〉對曰、尤而效之、罪又甚焉。 〈尤、過也。我以貪天者爲過、今復效之、則我之罪、又甚於彼矣。〉且出怨言、不食其食。 〈看推自亦認有怨言、何勞後人又責其怨。〉其母曰、亦使知之、若何。 〈母特再試之、故再作相商語。 ○上是試以求利、此是試以求名。〉對曰、言、身之文也。身將隱、焉 〈煙、〉用文之、是求顯也。 〈人之有言、所以文飾其身。吾身將隱于山林、何用假言辭以文飾之。若自言之、是非隱而求顯也。 ○上是不欲享其利、此是不欲享其名。〉其母曰、能如是乎、 〈細玩此四字、乃知其母上二番特試之也。〉與汝偕隱。 〈有此賢母、故能成子之高。〉遂隱而死。 〈不言祿、結案。〉晉侯求之不獲，以緜上爲之田。 〈緜上、西河地名。以此爲介推供祭之田。〉曰、以志吾過、且旌善人。 〈志、記也。旌、表也。言以此田記吾祿不及推之過、且表推不言祿之善也。 ○祿亦弗及、結案。〉
〈僖公二十六年  左傳〉
　　齊孝公伐我北鄙。公使展喜犒 〈考去聲、〉師。 〈展喜、魯大夫展禽之弟。犒、勞也。 ○人來伐我、卻往迎勞之、便妙。〉使受命於展禽。 〈受命、受犒師之辭命也。展禽、卽柳下惠、名獲、字禽。食采於柳邑、謚曰惠。〉齊侯未入竟、 〈同境、〉展喜從之。 〈伏後乃還二字、妙。〉曰、寡君聞君親舉玉趾、將辱於敝邑、使下臣犒執事。 〈不敢斥尊、託言來犒執事之臣。 ○辭令婉轉。〉齊侯曰、魯人恐乎。對曰、小人恐矣、君子則否。 〈小人君子、以無識有識言。 ○說恐不得、說不恐又不得、分作君子小人說、奇妙。〉齊侯曰、室如縣 〈同懸、〉罄、野無青草、何恃而不恐。 〈縣、繫也。罄、國語作磬。謂府藏空虛、如懸磬然。青草、蔬食也。時夏四月、今之二月、百物未成。故言在內而府藏空虛、在野而蔬食不備、魯之所恃者何在、而不恐乎。〉對曰、恃先王之命。 〈先王、成王也。 ○一句喝出、辭氣正大。〉昔周公、 〈魯祖。〉大 〈泰、〉公、 〈齊祖。〉股肱周室、夾輔成王。成王勞 〈去聲、〉之、而賜之盟。 〈提出二國之祖、轉到王命。論有根據。〉曰、世世子孫、無相害也。 〈此句是先王之命。〉載在盟府、太師職之。 〈太師、司盟之官。職、主也。 ○加此二句、見王命凜凜至今。〉桓公是以糾合諸侯、而謀其不協。彌縫其闕、而匡救其災。昭舊職也。 〈闋、失也。災、難也。彌縫、匡救、所以謀其不協。若此者、蓋欲昭明太公夾輔之舊職也。 ○是以字、緊承上王命來。三其字、皆指魯而言。〉及君卽位、 〈先之以桓公、疾接及君卽位、妙。〉諸侯之望曰、其率桓之功。 〈諸侯之望君、咸曰、其能率循桓公、彌縫匡救之功。 ○不獨寫魯、通寫諸侯、妙。〉我敝邑用不敢保聚、曰豈其嗣世九年、而棄命廢職、其若先君何。 〈我敝邑用是不敢聚衆保守。咸曰、豈其嗣桓公世方及九年、而遽棄王命、廢舊職、其若先君太公、桓公何。 ○二十五字、作一氣讀。曰者、心口相商之詞。蓋用反語收上王命舊職二層、宕逸。〉君必不然。 〈正轉一句、緊陗。〉恃此以不恐。 〈直收到君子則否句。 ○三恃字、呼應。〉齊侯乃還。 〈齊侯更不下一語、妙。〉
〈僖公三十年  左傳〉
　　晉侯、 〈文公。〉泰伯 〈穆公。〉圍鄭。 〈晉文主兵、秦穆會之。〉以其無禮於晉、 〈文公出亡過鄭、鄭不禮之。〉且貳於楚也。 〈鄭伯雖受曹盟、猶有二心於楚。 ○二句、言致伐之由。〉晉軍函陵、秦軍氾 〈凡、〉南。 〈函陵、氾南、皆鄭地。 ○二句、寫秦晉分軍次舍。可以乘閒私說、伏下燭之武夜縋見秦君。〉佚之狐 〈鄭大夫。〉言於鄭伯曰、國危矣。若使燭之武 〈鄭大夫。〉見秦君、師必退。 〈佚之狐已有定算。〉公從之。 〈遣燭之武。〉辭曰、臣之壯也、猶不如人。今老矣、無能爲也已。 〈隱示不早見用意。雖近怨、然辭亦婉曲。〉公曰、吾不能早用子、今急而求子、是寡人之過也。 〈公先自責。〉然鄭亡、子亦有不利焉。 〈轉語急切、自然感動。〉許之。 〈乃許處見秦君。〉夜縋 〈墜、〉而出。 〈縋、懸索也。至夜乃懸城而下、恐晉覺也。〉見秦伯曰、秦晉圍鄭、鄭旣知亡矣。 〈提過鄭事一邊、妙絕。〉若鄭亡而有益於君、敢以煩執事。 〈反跌一句。下乃歷言亡鄭之無益而有害、極爲透快。〉越國以鄙遠、君知其難也。 〈秦在西、鄭在東、晉居其間。設若得鄭、而秦欲越晉國、以爲邊鄙、相隔甚遠。君亦當知其難也。 ○亡鄭無益。〉焉 〈煙、〉用亡鄭以陪鄰。鄰之厚、君之薄也。 〈陪、益也。鄰、謂晉也。言秦得鄭、必爲晉所有、是益鄰矣。鄰之地厚、則秦之地相形而薄也。 ○亡鄭又有害。〉若舍 〈捨、〉鄭以爲東道主、行李之往來、共 〈同供、〉其乏困、君亦無所害。 〈鄭在秦東、故曰東道。行李、使人也。言秦能舍鄭以爲東道主人、秦之使者、往來過此、或資糧乏困、鄭能供給之、於秦又何所害焉。 ○舍鄭有益無害。〉且君嘗爲晉君賜矣。許君焦瑕、朝濟而夕設版焉。君之所知也。 〈晉君、謂惠公。賜、猶德也。焦、瑕、晉河外二邑。言穆公曾納惠公、亦云有德矣。惠公許秦以河外焦瑕二邑、乃朝濟河、而夕卽設版築、以守二城。其背秦之速、君之所知也。 ○此借舊事以見晉慣背秦德。與之共事、斷無有益。絕好一證。〉夫晉何厭 〈平聲、〉之有。 〈宕筆妙。進一層說。〉旣東封鄭、又欲肆其西封。若不闕秦、將焉取之。 〈封、疆也。肆、大也。闕、削也。言旣滅鄭、以闢其東方之封疆。勢必又欲大其西方之封疆。若不削小秦地、將何所取之、以肆其西封也。 ○此言晉不獨得鄭、後必將欲得秦、爲害甚大。〉闕秦以利晉、唯君圖之。 〈上言亡鄭以陪鄰、此直言闕秦以利晉、何等透快。〉秦伯說。 〈悅、〉與鄭人盟。使杞子、逢孫、楊孫戍 〈恕、〉之、 〈三子皆秦大夫。戍、屯兵以守也。〉乃還。 〈秦師退矣。〉子犯 〈晉文公舅。〉請擊之。 〈請擊秦師。〉公曰、不可。微夫人之力不及此。 〈微、無也。夫人、指秦伯。文公亦秦所納、故言微秦伯之力、何緣得爲晉君。〉因人之力而敝之、不仁。 〈賴秦力得國、而反害秦、是不仁也。〉失其所與、不知。 〈智、 ○誤與同事、是不知也。〉以亂易整、不武。 〈二國整師而來、而乃自相攻擊、易之以亂、是不武也。〉吾其還也。亦去之。 〈晉師亦退矣。〉
〈僖公三十二年  左傳〉
　　杞子 〈秦大夫。三十年、秦伯與鄭人盟、使杞子等戍鄭。〉自鄭使告於秦曰、鄭人使我掌其北門之管。 〈管、鎖鑰也。〉若潛師以來、國可得也。穆公訪諸蹇叔。 〈秦大夫。〉蹇叔曰、勞師以襲遠、非所聞也。 〈輕行而掩之曰襲。 ○總斷一句。破潛師得國之非、下作兩層寫。〉師勞力竭、遠主備之、 〈兵師勞苦、其力必盡。遠方之主、易爲之備。〉無乃不可乎。 〈一層言鄭不可得。〉師之所爲、鄭必知之。勤而無所、必有悖心。 〈鄭旣知之、則秦兵勤勞而無所得、必生悖逆之心而妄爲。〉且行千里、其誰不知。 〈不但鄭知、他國無不盡知、伏下晉人禦師。 ○一層言師不可潛。〉公辭焉。 〈不受其言。〉召孟明、西乞、白乙、使出師於東門之外。 〈孟明、姓百里、名視。西乞名術。白乙名丙。〉蹇叔哭之曰、孟子、 〈呼孟明也。〉吾見師之出、而不見其入也。 〈十三字、要作哭聲讀。〉公使謂之曰、爾何知。中壽、爾墓之木拱矣。 〈合手曰拱。言爾何有知識、設當中壽而死、爾之墓木已拱矣。極詆其衰老失智也。〉蹇叔之子與 〈去聲、〉師、哭而送之。曰、晉人禦師必於殽。 〈殽地險阻、可以邀擊。晉有宿怨、禦師必在於此。〉殽有二陵焉、 〈大阜曰陵。〉其南陵、夏後皐 〈桀之祖。〉之墓也、其北陵、文王之所辟 〈同避、〉風雨也。 〈殽之北陵、兩山相嶔、故可以避風雨。 ○點綴情景、慘淡淒其、不堪再誦。〉必死是閒。余收爾骨焉。 〈四十一字、要作哭聲讀。〉秦師遂東。 〈爲明年晉敗秦於殽張本。〉
