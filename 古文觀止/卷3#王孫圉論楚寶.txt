〈周語上 國語〉
　　穆王將征犬戎、〈西戎也。欲征其不享之罪。〉祭〈債、〉公謀父〈甫、 ○祭、畿內之國、謀父所封、時爲王卿士。〉諫曰、不可、先王耀德不觀〈貫、〉兵。〈耀、明也。觀、示也。 ○一句領起全篇。〉夫兵戢而時動、動則威。〈戢、聚也。時動、如三時務農、一時講武之謂。威、可畏也。〉觀則玩、玩則無震。〈玩、黷也。震、懼也。 ○四句、一正一反。以申明不可觀兵之意。〉是故周文公之頌曰、〈文、周公之謚。頌、時邁之詩、周公所作。〉載戢干戈、載櫜〈高、〉弓矢、〈載、用也。櫜、韜也。言武王旣定天下、則收斂其干戈、韜藏其弓矢、示不復用也。 〈○引證不觀兵。〉〉我求懿德、肆於時夏、允王保之。〈肆、陳也。時、是也。中國曰夏。允、信也。言武王常求懿美之德、以布陳於中國、信乎王之能保天命也。 ○引證耀德。〉先王之於民也、茂正其德、而厚其性、〈茂、勉也。正德者、父慈子孝、兄愛弟恭、夫義婦順、所以正民之德也。如此而民之情性、未有不歸於厚者。〉阜其財求、〈阜、大也。大其財求、使之衣帛食肉、不飢不寒、所以厚民之生也。〉而利其器用。〈如工作什器、商通貨財之類。所以利民之用也。 ○三句、兼教養在內。〉明利害之鄉、〈如字、 ○得教養爲利、失教養爲害。鄉、猶言所在也。明利害之所在、是耀德之實。〉以文修之、〈一句、包下修意五句。是不觀兵之實。〉使務利而避害、懷德而畏威、故能保世以滋大。〈滋、益也。此言耀德不觀兵之效。作一頓。下乃轉入周世。〉昔我先王世后稷、〈后稷、舜時農官。父子相繼曰世。謂棄與不窋。〉以服事虞夏。〈謂棄爲舜后稷、不窋繼之於夏啓也。〉及夏之衰也、〈謂啓子太康。〉棄稷弗務、〈棄、廢也。廢稷之官、不復務農。〉我先王不窋〈質、 ○棄之子。周禘祫文武、必先不窋、故通謂之王。〉用失其官、而自竄於戎翟之間。〈堯封棄於邰、至不窋失官、去夏而遷於邠。邠西接戎、北近翟。〉不敢怠業、〈業、農業也。〉時序其德、纂〈同纘、〉修其緒、修其訓典、〈序、布也。纂、繼也。緒、事也。訓、教也。典、法也。三其字、指棄而言。〉朝夕恪勤、守以惇篤、奉以忠信、〈三句、承上三句、極寫其不敢怠業。〉奕世載德、不忝前人。〈奕世、累世也。載、承也。忝、辱也。自不窋以後至文王、皆繼其德而弗墜。〈○已上言周家累世耀德。〉〉至於武王、昭前之光明、而加之以慈和。事神保民、莫不欣喜。〈武王亦只是耀德。〉商王帝辛、大惡〈烏故切、〉於民、〈辛、紂名也。大惡、大爲民所惡。〉庶民弗忍、欣戴武王、以致戎於商牧。〈商牧、商郊牧野。 ○著庶民弗忍四字、便見武王不得已而用兵。〉是先王非務武也、勤恤民隱、而除其害也。〈恤、憂也。隱、痛也。非務武卽不觀兵之謂。勤恤民隱、卽耀德之謂。 ○已上言武王並不觀兵、下乃述邦制、以轉入征犬戎之非。〉夫先王之制、〈一句直貫到底。〉邦內甸服、〈邦內、天子畿內。甸、田也。服、事也。以皆田賦之事、故謂之甸服。王城之外、四面皆五百里也。〉邦外侯服、〈邦外、邦畿之外。侯服者、侯國之服。甸服外四面、又各五百里也。〉侯衛賓服、〈侯、侯圻。衛、衛圻。中國之界也。謂之賓者、漸遠王畿、而取賓見之義。侯服外四面、又各五百里也。〉夷蠻要〈平聲、〉服、〈夷蠻去王畿已遠。謂之要者、取要約之義、特羈縻之而已。賓服外四面、又各五百里也。〉戎翟荒服。〈戎翟去王畿益遠。以其荒野、故謂之荒服。要服外四面、又各五百里也。 ○一層詳五服之地。〉甸服者祭、〈祭於祖考。〉侯服者祀、〈祀於高曾。〉賓服者享、〈享於二祧。〉要服者貢、〈貢於壇墠。〉荒服者王。〈王、入朝也。世一見。各以其所貴者爲贄。○此言五服佐天子宗廟之供者不同。 ○二層、詳五服之職。〉日祭、〈祭以日至。〉月祀、〈祭以月至。〉時享、〈享以時至。〉歲貢、〈貢以歲至。〉終王、〈王以終世至。謂朝嗣王、及卽位而來見。 ○三層、言五服之地有遠近、故其供職有疏密。〉先王之訓也。〈鎖一句、前後照應、妙。〉有不祭、則修意、〈最近者知王意也。〉有不祀、則修言、〈稍近者聽王言也。〉有不享、則修文、〈漸近者申以號令。〉有不貢、則修名、〈已遠者播以仁聲。〉有不王、則修德。〈極遠者誕敷文德。 ○看五修字、便見耀德、不是一味表暴、有反躬自治意。〉序成而有不至、則修刑。〈序、謂上五者次序。成、旣修也。刑、法也。見下文。〉於是乎有刑不祭、〈士師。〉伐不祀、〈司馬。〉征不享、〈諸侯承王命往征。〉讓不貢、告不王。〈行使讓者責其過、告者諭以理。 ○此修刑之序。〉於是乎有刑罰之辟、〈辟、怯也。〉有攻伐之兵、有征討之備、有威讓之令、有文告之辭。〈此修刑之具。 ○一意寫作兩層、卻不嫌其重複、故妙。〉布令陳辭、而又不至、則又增修於德、無勤民於遠。〈單承要荒二服。言遠國非近者可比、唯有益自修德、不可加兵、致勞吳民也。〉是以近無不聽、〈甸侯賓無不至。〉遠無不服。〈要荒無不至。 ○已上結完先王無觀兵於遠國之事、下方說到穆王身上。〉今自大畢伯仕之終也、犬戎氏以其職來王、〈大畢伯仕、犬戎氏之二君。世終來王、荒服之職也。〉天子曰、予必以不享征之、且觀之兵。〈享、賓服之禮。則責犬戎、且示之以兵威。〉其無乃廢先王之訓、而王幾頓乎。〈頓、壞也。旣廢先王待荒服之訓、恐終王之禮、亦自此壞矣。〉吾聞夫犬戎樹惇、能帥〈同率、〉舊德、而守終純固、其有以禦我矣。〈樹、立也。惇、厚也。帥、循也。純、專也。固、一也。言犬戎立心惇厚、能率循其先人之德而守國、終於專一、有拒我之備矣。 ○廢先王之訓、則不可伐。有以禦我、則不能伐。是極諫意。〉王不聽、遂征之、得四白狼、四白鹿以歸。〈所獲止此、果有以禦我矣。〉自是荒服者不至。〈終王之禮、果自此壞。〉
〈周語上  國語〉
　　厲王虐、國人謗王。〈謗、誹也。〉召〈邵、〉公〈召康公之後、穆公虎也、爲王卿士。〉告曰、民不堪命矣。〈命虐、故不堪。 ○危言悚激。〉王怒、〈怒謗者。〉得衛巫、使監〈平聲、〉謗者。〈巫、祝也。衛巫、衛國之巫。監、察也。以巫有神靈、有謗輒知之。〉以告、則殺之。〈以謗者告、卽殺之。 ○寫虐命猶不堪。〉國人莫敢言、〈非但不敢謗也、深一層說。〉道路以目。〈以目相盼而已。 ○四字妙甚、極寫莫敢言之狀、不堪命之極也。〉王喜、〈喜字、與上怒字相對。〉告召公曰、吾能弭〈米、〉謗矣、〈弭、止也。 ○監謗弭謗、寫盡昏主作用。〉乃不敢言。〈如此四字、極寫能弭謗伎倆、痴人聲口如畫。〉召公曰、是鄣之也。〈鄣、防也。非民無言、是鄣之使不得宣也。 ○斷一句、便註定川字。〉防民之口、甚於防川。〈川不可防、而口尤甚。 ○以民比川。〉川壅而潰、〈會、〉傷人必多。〈壅、鄣也。潰、水勢橫暴而四出也。 〈○寫防川。〉〉民亦如之。〈寫防民。〉是故爲川者決之使導、爲民者宣之使言。〈爲、治也。導、通也。宣、猶放也。 ○合寫川民。 ○宣之使言一句、是一篇主意。下俱是宣之使言。〉故天子聽政、〈一句領起。〉使〈使字直貫到底、根上兩使字來。〉公卿至於列士獻詩、〈陳其美刺。〉瞽獻典、〈瞽、樂師也。典、樂典。陳其邪正。〉史獻書、〈史、外史。書、三皇五帝之書。有關治體。〉師箴、〈鍼、 ○師、小師也。箴刺王闕、以正得失。〉𥉡〈同瞍、〉賦、無〈眸子曰瞍。賦、所獻之詩。〉矇誦、〈有眸子而無見曰矇。誦、典書箴刺之語。〉百工諫、〈工、執藝事以諫。〉庶人傳語、〈庶人卑賤、見政事之得失、不能自達、相傳語以聞於王。〉近臣盡規、〈左右近臣、各盡規諫。〉親戚補察、〈父兄子弟、補過察政。〉瞽史教誨、〈瞽、太師、掌樂。史、太史、掌禮。相與教誨。〉耆艾修之、〈耆艾、師傅也。合衆職而修治之。〉而後王斟酌焉、〈斟、取也。酌、行也。〉是以事行而不悖。〈所行之事、皆合於理。 ○歷舉古天子聽言求治、句句與弭謗使不敢言相反。〉民之有口也、猶土之有山川也、財用於是乎出、猶其有原隰〈習、〉衍沃也、衣食於是乎生。〈土、地也。其、指土而言。廣平曰原。下溼曰隰。下平曰衍。有溉曰沃。山川原隰衍沃、所以宣地氣而出財用、生衣食。 ○一喻寫作兩層、妙。上以防川喻止謗、此以山川原隰衍沃喻宣言。〉口之宣言也、善敗於是乎興。〈跌出正意。〉行善而備敗、所以阜財用衣食者也。〈民所善者行之、其所惡者改之。阜、厚也。厚財用衣食、與山川原隰衍沃一般。 ○正意喻意、又夾寫一筆 、錯落入妙。〉夫民、慮之於心、而宣之於口、成而行之、胡可壅也。若壅其口、其與能幾何。〈民素籌之於心、而後發之於言。當成其美而見之施行、豈可壅塞。若壅塞焉、其與我者能有幾何哉。言敗亡卽至也。 ○三壅字、呼應。〉王弗聽、於是國人莫敢出言。〈三莫敢言、作章法。〉三年、乃流王於彘。〈流、放也。彘、晉地。〉

〈周語中  國語〉
　　晉文公旣定襄王於郟、〈夾、 ○襄王後母惠後生叔帶、因翟人立爲王、襄王出奔鄭。晉文公納王、誅叔帶。郟、洛邑、王城之地。〉王勞〈去聲、〉之以地。〈王賞之以陽樊溫原欑茅之田。〉辭、〈不受。〉請隧焉。〈掘地通路曰隧。天子葬禮。〉王弗許、曰、昔我先王之有天下也、〈開口便正大。〉規方千里、以爲甸服、〈規、畫也。甸服、畿內之地。以皆田賦之事、故謂之甸服。王城之外、四面皆五百里也。〉以供上帝山川百神之祀、以備百姓兆民之用、以待不庭不虞之患。〈百姓、百官有世功者。不庭、不來朝之國也。不虞、意外之變也。 〈○著以供、以備、以待等字、見先王有此許多費用。〉〉其餘〈甸服之外。〉以均分公侯伯子男、使各有寧宇、以順及天地、無逢其災害。〈〈寧、安也。宇、居也。亦使有供祭備用待患之資、所以能順天地、而無災害也。〉 〈〈○著均分二字、見先王之土地亦有限。〉〉〉先王豈有賴焉。〈賴、利也。 ○一句結上起下。〉內官不過九御、外官不過九品、足以供給神祇而已、豈敢厭縱其耳目心腹、以亂百度。〈九御、卽九嬪。九品、卽九卿。嬪與卿主祭祀。厭、安也。縱、肆也。度、法也。 ○著不過足以而已豈敢等字、見先王並無一點奢用。〉亦唯是死生之服物采章、以臨長〈掌、〉百姓、而輕重布之。〈隧爲死之服物、生字帶說。采章、采色文章也。輕重布、言貴賤有等。 ○亦唯是妙、始入正題也。上文許多說話、只要逼出亦唯是三字。〉王何異之有。〈葬禮外、王鮮有異。 ○只數語、說得隧字十分鄭重。下乃反覆寫其不許之意。〉今天降禍災於周室、〈謂叔帶之亂。〉餘一人僅亦守府、〈僅守故府遺文、不能有爲。〉又不佞以勤叔父、〈不佞、不才也。勤、勞也。天子稱同姓諸侯、曰叔父。〉而班先王之大物、以賞私德、〈班、分也。大物、隧也。私德、指納王而言。〉其叔父實應〈平聲、〉且憎、以非餘一人、餘一人豈敢有愛也。〈〈應、受也。憎、惡也。愛、吝也。言汝雖受私賞、心中未嘗不憎惡之、以非余行賞之不當、余豈敢吝而弗與也。〉 〈○反如此說轉來、婉妙。下則純是刀砍斧截之語。〉〉先民有言曰、〈先民、前人也。〉改玉改行。〈玉、佩玉。所以飾行步。君臣尊卑、各有其節、故曰改。 ○直貫至大物未可改句。〉叔父若能光裕大德、更〈平聲、〉姓改物、以創制天下自顯庸也、而縮取備物、以鎮撫百姓、餘一人其流辟〈闢、〉於裔〈異、〉土、何辭之與有。〈更姓、易姓也。改物、改正朔、易服色也。創、造也。庸、用也。謂爲天子創造制度、自顯用於天下。縮、收也。備物、謂死生之服物采章。流、放也。辟、戮也。裔、遠也。 〈○逆振一段、緊陗。〉〉若猶是姬姓也、〈未更姓。〉尚將列爲公侯、以復先王之職、〈未改物。〉大物其未可改也。〈不曰不可改、而曰未可改、冷雋。 ○直說出晉文請隧之非。〉叔父其茂昭明德、物將自至。〈物、隧也。 ○又逆振一筆、緊陗。〉余敢以私勞變前之大章、以忝天下、其若先王與百姓何。何政令之爲也。〈私勞、卽私德。在襄王爲德、在晉文爲勞。大章、卽服物采章。忝、辱也。先王唯是服物采章、以臨長百姓、而余變易之、其如先王百姓何哉。旣無以對先王百姓、何政令之爲也。 〈○直說出不許行隧之意。〉〉若不然、叔父有地而隧焉、余安能知之。〈若晉文自製爲隧、余安能禁止、不待請也。 〈○仍用逆筆作收、章法愈緊。〉〉文公遂不敢請、受地而還。
〈周語中  國語〉
　　定王使單〈善、〉襄公〈名朝、定王卿士。〉聘於宋。〈聘、問也。諸侯之於天子、天子之於諸侯、諸侯之於鄰國、皆有聘。〉遂假道於陳、以聘於楚。〈自宋適楚、道經陳國。是時天子微弱、故以諸侯相聘之禮假道也。〉火朝覿矣、道茀〈拂、〉不可行、〈火、心星也。覿、見也。朝覿、謂夏正十月、心星早見於辰。道茀、草穢塞路也。 ○一。〉候不在疆、〈候、候人也。掌迎送賓客者。疆、境也。 ○二。〉司空不視塗、〈司空、掌道路之官。 ○三。〉澤不陂、〈卑、 ○陂、澤障也。古不竇澤、故障之。 ○四。〉川不梁、〈梁、橋梁也。古不防川、故梁之。 ○五。 ○伏辰角見一段案。〉野有庾〈與、〉積、〈恣、 ○庾、露。積、聚也。謂以穀米露聚於外也。 ○六。〉場功未畢、〈場、收禾圃也。築場未完。 ○七。〉道無列樹、〈古者列樹以表道。 ○八。〉墾田若蓺、〈卽、 ○蓺、茅芽也。旣墾之田、猶若茅芽、言其稀少也。 ○九。 ○伏周制有之一段案。〉膳宰不致餼、〈戲、 ○膳宰、膳夫也。掌賓客之牢禮。生者曰餼。 〈○十。〉〉司里不授館、〈司里、里宰也。掌授客館。 ○十一。〉國無寄寓、〈寄寓、旅次也。 ○十二。〉縣無旅舍、〈去聲、 ○四甸爲縣。縣方六十里。旅舍、休息居止之處、以庇賓客負擔之勞。 ○十三。伏周之秩官一段案。〉民將築臺於夏氏。〈民、陳民。臺、觀臺也。夏氏、陳大夫夏徵舒之家。爲淫其母、欲藉以爲樂。 ○十四。〉及陳、陳靈公與孔寧、儀行父、〈甫、 ○孔、儀、皆陳大夫。〉南冠以如夏氏、留賓弗見。〈南冠、楚冠也。如、往也。賓、謂單襄公。 ○十五。 ○伏先王之令一段案。 ○從單子入陳、至及陳所閱歷者、錯綜先敍、後從單子口中、分疏作斷、章法井然。〉單子歸、告王曰、陳侯不有大咎、國必亡。〈總斷二句、直是目見。〉王曰、何故。對曰、夫辰角見〈現、〉而雨畢、〈辰角、大辰倉龍之角。角、星名。朝見東方、九月初、寒露節也。雨畢者、殺氣日盛、雨氣日盡也。〉天根見而水涸、〈〈天根、亢氐之間也。涸、竭也。寒露後五日、天根朝見、水潦盡竭也〉。〉本見而草木節解、〈本、氐星也。寒露後十日、氐星朝見、草木之枝節、皆脫落也。〉駟見而隕霜、〈駟、天駟、房星也。九月中、房星朝見、霜始降。〉火見而清風戒寒。〈火、心星也。霜降後、心星朝見、清風先至、所以戒人爲寒備也。○五句以星見定時至、起下文。〉故先王之教曰、〈引古。〉雨畢而除道、水涸而成梁、草木節解而備藏、隕霜而冬裘具、清風至而修城郭宮室。〈除、修治也。備藏具、備收藏也。〉故夏令曰、〈夏后氏之令。 ○再引古。〉九月除道、十月成梁。〈水涸係九月、而此言十月成梁者、謂輿梁也。〉其時儆曰、〈至期儆告其民。〉收而場功、偫〈雉、〉而畚〈本、〉挶、〈菊、 ○季秋農事畢、使人興築作也。而、汝也。偫、具也。畚、土籠也。挶、土轝也。〉營室之中、土功其始、〈營室、定星也。此星昏而正中、夏正十月也。於是時可以營制宮室、故謂之營室。〉火之初見、期於司里。〈期、會也。致其築作之具、會於司里之官。〉此先王之所以不用財賄、而廣施〈去聲、〉德於天下者也。〈惠而不費。 ○總一句。〉今陳國、〈徵今。〉火朝覿矣、而道路若塞、野場若棄、澤不陂障、川無舟梁、〈以舟爲梁、卽今浮橋也。〉是廢先王之教也。〈結火朝覿六句。〉周制有之曰、〈引古。〉列樹以表道、〈表道、謂識其遠近。〉立鄙食以守路、〈鄙、四鄙。十里有廬、廬有飲食。〉國有郊牧、〈國外曰郊。牧、放牧之地。〉畺〈同疆、〉有寓望、〈境界之上、有寄寓之舍、候望之人。〉藪有圃草、〈澤無水曰藪。圃草、茂草也。〉囿有林池、〈囿、苑也。林、積木。池、積水也。〉所以禦災也。〈禦、備也。災、兵饑也。〉其餘無非穀土、〈種穀之土。〉民無懸耜、〈言常用之、不懸掛也。〉野無奧草、〈奧、深也。野皆墾闢、無深草也。〉不奪農時、不蔑民功、〈蔑、棄也。〉有優無匱、〈優、裕也。匱、乏也。 ○從民無懸耜二句來。〉有逸無罷、〈同疲、 ○逸、安也。罷、勞也。 ○從不奪農時二句來。〉國有班事、〈國、城邑也。土功井然有條理。〉縣有序民。〈四甸爲縣。力役更番有次第。〉今陳國〈徵今。〉道路不可知、〈指道無列樹而言。〉田在草間、〈未墾者多。〉功成而不收、〈卽野場若棄。〉民罷於逸樂、〈疲於爲君作逸樂之事。〉是棄先王之法制也。〈結野有庾積四句。〉周之秩官有之曰、〈秩官、周常官篇名。 ○引古。〉敵國賓至、關尹以告、〈敵國、相等之國也。關尹、司關者。告、告君也。〉行理以節逆之、〈行理、小行人也。逆、迎也。執瑞節爲信、而迎之也。〉候人爲導、〈導賓至於朝也。〉卿出郊勞、〈去聲、 ○賓至近郊、君使卿朝服、用束帛勞之。〉門尹除門、〈門尹、司門者。掃除門庭。〉宗祝執祀、〈宗、宗伯。祝、大祝。賓有事於廟、則宗祝執祭祀之禮。〉司里授館、〈授客館舍。〉司徒具徒、〈具徒役、修道路之委積。〉司空視塗、〈視道塗之險易。〉司寇詰姦、〈禁詰姦盜、防剽掠也。〉虞人入材、〈虞人、掌山澤之官。〉甸人積薪、〈甸人、掌薪蒸之官。〉火師監燎、〈火師、司火者。燎、照庭大燭。〉水師監濯、〈水師、掌水者。監滌濯之事。〉膳宰致飧、〈孫、 ○熟食曰飧。〉廩人獻餼、〈生曰餼、禾米也。〉司馬陳芻、〈初、 ○司馬、掌圉人養馬。芻、茭草。〉工人展車、〈展省客車、補傷敗也。〉百官各以物至。〈物、如供應之物。〉賓入如歸。是故小大莫不懷愛。〈小大、謂賓介也。 ○非一頓、文勢不平。〉其貴國之賓至、則以班加一等益虔、〈貴國、大國也、不比敵國。司事之官、皆用尊一級者、而更加敬。〉至於王使、〈去聲、〉則皆官正涖事、〈官正、官長也。用官長司事、班又加矣。〉上卿監之。〈監、察也。察其勤惰、尤致其虔。〉若王巡守、則君親監之。〈仍用官長司事、但自察之。班無可加、而虔極矣。 〈○王使是主、說得十分鄭重。又帶廵守句、更凜然。〉〉今雖朝也不才、〈徵今。〉有分〈問、〉族於周、〈分族、王之親族也。〉承王命以爲過賓於陳。〈過賓、謂假道。〉而司事莫至、〈不但失班加益虔之制、且無以下同於敵國之賓矣。〉是蔑先王之官也。〈結膳宰不至餼四句。〉先王之令有之曰、〈引古。〉天道賞善而罰淫、故凡我造國、無從匪彝、無卽慆〈滔、〉淫、〈造、爲也。彝、常也。卽、就也。慆、慢也。〉各守爾典、以承天休。〈典、常也。休、慶也。〉今陳侯、〈徵今、〉不念胤〈印、〉續之常、棄其伉儷妃嬪、〈胤續、繼嗣也。伉儷、配偶也。〉而帥其卿佐、以淫於夏氏、不亦瀆姓矣乎。〈卿佐、孔儀也。夏徵舒之父御叔、卽陳公子夏之子、靈公之從祖父、嬀姓也、故曰瀆姓。 ○卽慆淫矣。〉陳、我大姬之後也、〈大姬、武王之女、虞胡公之妃、陳之祖妣也。〉棄袞冕而南冠以出、不亦簡彝乎。〈𥳑彝、𥳑略常服也。 ○從匪彝矣。〉是又犯先王之令也。〈結民將築臺五句。〉昔先王之教、茂帥〈同率、〉其德也、猶恐隕越。〈茂、勉也。率、循也。隕越、墜落也。〉若廢其教而棄其制、蔑其官而犯其令、將何以守國。居大國之間、而無此四者、其能久乎。〈大國、謂晉、楚。 ○總收一段、直結出不有大咎國必亡之故。〉六年、單子如楚。八年、陳侯殺於夏氏。〈靈公與孔寧儀行父飲酒於夏氏、公謂行父曰、徵舒似汝、對曰、亦似君、徵舒病之、公出、自其廏射而殺之。〉九年、楚子入陳。〈楚莊王討夏徵舒、遂縣陳。 ○單子之言俱驗。〉
〈魯語上 國語〉
　　海鳥曰爰居。〈疏句起法。〉止於魯東門之外二日。臧文仲〈魯大夫、臧孫氏。〉使國人祭之。〈直是居蔡故智。〉展禽〈卽柳下惠、名獲、字禽。〉曰、越哉、臧孫之爲政也。〈越、謂越於禮。 ○不責其祀、而直責其政、立論最大。〉夫祀、國之大節也、而節、政之所成也、〈節、制也。祀之節制、於國爲最大、乃政之所由以成、所關甚重。〉故慎制祀以爲國典。〈慎者、不輕之謂。制、立也。典、常也。祀有關國政如此、故慎立祭祀之法、以爲國之常經、不得有所加也。 ○此句極重、後俱根此立論。〉今無故而加典、非政之宜也。〈兩語斷畢。〉夫聖王之制祀也、〈總冒一句。〉法施於民則祀之、以死勤事則祀之、以勞定國則祀之、能禦大災則祀之、能捍大患則祀之。非是族也、不在祀典。〈族、類也。 ○先將制祀之意、虛論一番、下乃歷引以實之。〉昔烈山氏之有天下也、其子曰柱、能植百穀百蔬。夏之興也、周棄繼之、〈烈山氏、神農號。其後世子孫有名柱者、能植穀蔬、作農官。夏興、謂禹也。棄能繼柱之業。〉故祀以爲稷。〈稷、穀神也。〉共〈恭、〉工氏之伯〈霸、〉九有也、其子曰后土、能平九土、〈共工霸者在羲農之閒。有、域也。共工之裔子句龍、佐黃帝爲土官。九土、九州之土。〉故祀以爲社。〈社、土神也。 ○柱、棄、句龍、以勞定國。 ○已上社稷之祀、以下宗廟之祀。〉黃帝能成命百物、以明民共〈同供、〉財、〈黃帝、軒轅也。命、名也。成命、定百物之名也。明民、使民不惑也。共財、供給公上之賦斂也。〉顓頊〈旭、〉能修之、〈顓頊、黃帝之孫、帝高陽也、能修黃帝之功。〉帝嚳〈哭、〉能序三辰以固民、〈帝嚳、黃帝之曾孫、帝高辛也。三辰、日月星也。序之使民知休作之候。固、安也。〉堯能單均刑法以儀民、〈單、盡也。均、平也。儀、善也。 ○四句、皆法施於民者。〉舜勤民事而野死、〈征有苗、崩於蒼梧之野。〉鯀障洪水而殛死、〈鯀障防百川、績用不成、堯殛之於羽山。 ○舜、鯀、皆以死勤事。〉禹能以德修鯀之功、〈修者、繼其事而改正之。 ○能禦大災。〉契爲司徒而民輯、〈司徒、教官之長。輯、和也。 ○法施於民。〉冥勤其官而水死、〈冥、契六世孫、爲夏水官。勤於其職、而死於水。 ○以死勤事。〉湯以寬治民而除其邪、〈除邪、謂放桀。 ○能捍大患。〉稷勤百穀而山死、〈稷、周棄也、死於黑水之山。 ○以死勤事。〉文王以文昭、〈文王演易、以文德著。 ○法施於民。〉武王去民之穢。〈去穢、謂伐紂。 ○能捍大患。〉故有虞氏禘黃帝而祖顓頊、郊堯而宗舜、〈有虞氏、舜後。禘、大祭也。郊、祭天以配食也。祖其有功者、宗其有德者、百世不遷之廟也。有虞氏出自黃帝顓頊、故禘黃帝而祖顓頊。舜受禪於堯、故郊堯。祭法作郊嚳而宗堯。與此異者、舜在時則宗堯、舜崩則子孫宗舜、故郊堯。〉夏后氏禘黃帝而祖顓頊、郊鯀而宗禹、〈夏后氏、亦黃帝顓頊之後。故禘祖之禮同。虞以上尚德、夏以下親親、故夏郊鯀也。〉商人禘舜〈當作嚳。〉而祖契、郊冥而宗湯、〈嚳、契之父。契、商之始祖也。〉周人禘嚳而郊稷、祖文王而宗武王。〈嚳、稷之父。稷、周之始祖也。商人祖契。周人初時亦祖稷而宗文王、顧武王定天下、其廟不可以毀、故更郊稷、祖文王而宗武王。 ○已上先總敍功德、後總出祀典。〉幕能帥〈同率、〉顓頊者也、有虞氏報焉。〈幕、舜之後虞思也、爲夏諸侯。帥、循也。報、報德之祭。〉杼能帥禹者也、夏后氏報焉。〈杼、禹七世孫、少康子季杼也、能興夏道。〉上甲微能帥契者也、商人報焉。〈上甲微、契八世孫、湯之先也。〉高圉太王能帥稷者也、周人報焉。〈高圉、稷十世孫。太王、高圉之曾孫。 〈○四代子孫、能帥循其祖德、皆爲以勞定國。 ○已上逐句出祀典、法變。〉〉凡禘郊祖宗報、此五者、國之典祀也。〈總鎖一句、結住上文。以下又於五祀典外、兼舉諸祀。〉加之以社稷山川之神、皆有功烈於民者也。〈社稷應前。山川、謂五嶽四瀆。〉及前哲令德之人、所以爲民質也。〈質、信也。民皆明而信之、故曰民質。〉及天之三辰、民所以瞻仰也。〈藉其光以見物。〉及地之五行、所以生殖也。〈五行、水火木金土、民皆賴之以生活。〉及九州名山川澤、所以出財用也。〈財用、如財木、魚鼈之類。 ○疊寫五句、是帶敍法。〉非是、不在祀典。〈禘郊祖宗報之外、必須有功於民者、方祀及之。皆非無故而加也。 ○收完制祀以爲國典句。〉今海鳥至、己不知而祀之、以爲國典。〈入題。己不知三字、妙。〉難以爲仁且知〈智、〉矣。〈再斷。〉夫仁者講功、〈愛人必講及人之功。〉而知者處物。〈格物必審處物之法。 ○又與仁知作注釋、妙。〉無功而祀之、非仁也。〈結上。〉不知而不能問、非知也。〈起下。〉今茲海其有災乎。夫廣川之鳥獸、恆知而避其災也。〈廣川、猶言大流。言避災而來、祀之絕不相涉、說出、一笑。〉是歲也、海多大風、冬煗。〈煖、 ○果有災。〉文仲聞柳下季之言曰、信吾過也。季子之言、不可不法也。使書以爲三筴。〈筴、𥳑也。三書𥳑者、恐有遺亡故也。〉
〈魯語上 國語〉
　　宣公夏濫於泗淵、〈濫、漬也。漬罟於泗水之淵、以取魚也。〉里革〈魯大夫。〉斷其罟〈古、〉而棄之。〈罟、網也。陡然驚人。〉曰、〈一面斷一面說、所以下有公聞之字。〉古者大寒降、土蟄發、〈大寒以後、蟄蟲始振、孟春也。〉水虞於是乎講罛〈故、〉罶、〈柳、〉取名魚、登川禽、而嘗之寢廟、行諸國人、助宣氣也。〈水虞、掌川澤之禁令。講、習也。罛、大網也。罶、笱也。名魚、大魚也。川禽、鼈蜃之屬。是時陽氣起、魚陟負冰、故旣取以祭。復令民各取以薦、所以佐陽氣之升也。 ○第一段、言魚取之有時。〉鳥獸孕、〈印、〉水蟲成、〈春時。〉獸虞於是乎禁罝〈嗟、〉羅、矠〈錯、〉魚鼈、以爲夏槁、〈考、〉助生阜也。〈獸虞、掌鳥獸之禁令。罝、兔罟。羅、鳥罟。矠、刺取也。魚乾曰槁。阜、長也。禁取鳥獸之具、所以佐其生長也。 ○第二段、獸虞卻矠魚鼈是賓。〉鳥獸成、水蟲孕、〈夏時。〉水虞於是禁罝〈作罜、音主。〉䍡、〈六、〉設穽鄂、以實廟庖、畜功用也。〈罝䍡、小網也。鄂、柞格。所以誤獸也。廟、享祖宗。庖、燕賓客。畜、儲也。魚鼈爲民日用之需、非鳥獸比、故曰畜功用、不但助生阜已也。 ○第三段、水虞卻設穽鄂是主。〉且夫山不槎〈茶、〉櫱、〈岸入聲、〉澤不伐夭、魚禁鯤鮞、〈而、〉獸長〈掌、〉麑䴠、鳥翼鷇〈寇、〉卵、蟲舍蚳〈池、〉蝝、〈延、〉蕃庶物也。〈槎、所也。櫱、斫過樹根傍復生嫩條也。草木未成曰夭。鯤鮞、魚子也。麑、鹿子。䴠、麋子。翼、成也。生哺曰鷇。非乳曰卵。蚳蝝、螘子、可爲醢。蕃、息也。 ○第四段、草木鳥獸魚蟲、連類並舉、是賓主夾寫。〉古之訓也。〈總一句、與古者應。下緊入今字。〉今魚方別孕、〈別於雄而懷子。〉不教魚長、〈生者又未大。〉又行網罟、貪無藝也。〈藝、極也。 ○第五段、入題。見夏濫有違於古、不得不斷其罟而棄之。 ○每段末、下一斷語、最宜玩。〉公聞之曰、吾過而里革匡我、不亦善乎。〈美里革。〉是良罟也、爲〈去聲、〉我得法。〈言此斷罟最善、乃代我得古人之法。 ○兼美斷罟、驚變爲喜、妙。〉使有司藏之、使吾無忘諗。〈審、 ○諗、告也。言是罟不可棄、使我見罟不忘里革之言。 ○斷罟藏罟、涉想俱佳。〉師存侍、〈師、樂師、名存。〉曰、藏罟、不如寘里革於側之不忘也。〈結語深雋有味、使好名之主意消。〉
〈魯語下 國語〉
　　公父〈甫、〉文伯〈魯大夫、季悼子之孫、公父穆伯之子、公父歜也。〉退朝、朝其母、〈母、穆伯之妻、敬姜也。〉其母方績。〈績、緝麻也。〉文伯曰、以歜〈觸、〉之家、〈只四字、便寫盡淫心。〉而主猶績、懼乾季孫之怒也。〈主、謂主母。干、犯也。季孫、康子也、時爲魯正卿。〉其以歜爲不能事主乎。〈注一句。〉其母歎曰、魯其亡乎。使僮子備官而未之聞邪。〈僮、頑癡也。備官、居官也。聞、謂聞大道。 ○子言家、母卻歎國、所見者大。〉居、吾語〈去聲、〉女。〈汝、〉昔聖王之處民也、擇瘠土而處之、勞其民而用之、故長王〈去聲、〉天下。〈瘠、瘦薄也。 ○勞字、是一篇之綱。〉夫民勞則思、思則善心生。逸則淫、淫則忘善、忘善則惡心生。〈承勞民說、又從勞字、看出逸字、妙。〉沃土之民不材、淫也。瘠土之民莫不嚮義、勞也。〈承瘠土說、卻從沃土反證瘠土、妙。 ○已上泛論道理、下乃實敘。〉是故天子大采朝〈潮、〉日、與三公九卿、祖識地德、〈大采、五采也。天子春朝朝日、服五采。祖、習也。識、知也。地德廣生、修陽政也。〉日中考政、與百官之政事、師尹惟旅牧相、〈去聲、〉宣序民事、〈考字直貫下十七字。師尹、大夫官也。惟旅、衆士也。牧、州牧。相、國相也。宣、布。序、次也。〉少〈去聲、〉采夕月、與太史司載、糾虔天刑、〈少採、三采也。秋暮夕月、服三采。司載、謂馮相氏、保章氏、與太史相偶。糾、恭。虔、敬也。刑、法也。天刑、肅殺、治陰教也。〉日入監〈平聲、〉九御、使潔奉禘郊之粢盛、〈成、〉而後卽安。〈監、視也。九御、九嬪之官、主祭祀者。卽、就也。 〈○著而後二字、可見勞多安少。以下段段著而後字。 ○此言天子之勞。〉〉諸侯朝修天子之業命、晝考其國職、夕省其典刑、夜儆百工、使無慆淫、而後卽安。〈業、事也。命、令也。典刑、常法也。工、官也。慆、慢也。 〈○此言諸侯之勞。〉〉卿大夫朝考其職、晝講其庶政、夕序其業、夜庀〈披上聲、〉其家事、而後卽安。〈庀、治也。 ○此言卿大夫之勞。〉士朝受業、晝而講貫、夕而習復、夜而計過、無憾而後卽安。〈受業、受事於朝也。貫、事也。復、覆也。憾、恨也。 ○此言士之勞。〉自庶人以下、明而動、晦而休、無日以怠。〈句法變。 ○此言庶人之勞。 ○已上敍男事之勞、所以教文伯。以下敍女工之勞、所以自治也。〉王后親織玄紞、〈耽上聲、 ○紞、冠之垂者、用雜綵線織之。 ○王后勞。〉公侯之夫人加之紘〈宏、〉綖、〈延、 ○紘、纓從下而上者。綖、冠上覆。 ○公侯夫人勞。〉卿之內子爲大帶、〈卿之嫡妻曰內子。大帶、緇帶也。 ○卿內子勞。〉命婦成祭服、〈命婦、大夫妻也。 ○命婦勞。〉列士之妻、加之以朝服。〈列士、元士也。 ○士妻勞。〉自庶士以下、皆衣〈去聲、〉其夫、〈庶士、下士也。以下謂庶人。 〈○庶民妻勞。〉〉社而賦事、烝而獻功、男女效績、愆則有辟、〈闢、〉古之制也。〈社、春分社日也。賦、布也。事、農桑之事。冬祭曰烝。獻功、告事之成也。績、功也。愆、失也。辟、罪也。 〈○單就庶人男女作束、便括盡上文、妙。〉〉君子勞心、小人勞力、先王之訓也。自上以下、誰敢淫心舍力。〈又以心力二字、總結勞字、以起下文。〉今我寡也、爾又在下位、〈寡、孀婦也。下位、下大夫之位。 ○兩句合來、便見勞當加倍、正破以歜之家句。〉朝夕處事、猶恐忘先人之業。〈處事、處身於作事也。先人、謂穆伯。 ○一折。〉況有怠惰、其何以避辟。〈應愆則有辟句。〉吾冀而朝夕修我、曰必無廢先人。〈冀、望也。而、汝也。修、儆也。 ○又一折。〉爾今曰胡不自安、〈點起、〉以是承君之官、〈勸母自安、則己之喜於自安可知。 ○應備官句。〉余懼穆伯之絕祀也。〈起言魯其亡乎、結言穆伯絕祀、俱作危言、以儆文伯。妙。〉仲尼聞之曰、弟子志之、〈志、記也。〉季氏之婦不淫矣。〈不淫、是能勞。結贊更奇。〉
〈晉語八 國語〉
　　叔向〈羊舌肸。〉見韓宣子、〈韓起、晉卿。〉宣子憂貧、叔向賀之。〈賀其貧、非賀其憂也。〉宣子曰、吾有卿之名、而無其實、〈實、財也。〉無以從二三子、〈不足以供賓客往來之費、難以置身於卿大夫之列。〉吾是以憂、子賀我何故。〈問得好。〉對曰、昔欒武子〈欒書、晉卿。〉無一卒之田、〈百人爲卒。一卒之田、蓋十二井。〉其官不備其宗器、〈其掌祭祀之官、猶不能備其祭器。 ○貧。〉宣其德行、〈〈去聲、〉 〈○宣、布也。 〈○德字、是一篇之綱。〉〉〉順其憲則、使越於諸侯。諸侯親之、戎狄懷之、以正晉國。行刑不疚、〈憲、則、皆法也。越、發聞也。刑、卽憲則。疚、病也。 ○此其德之宣於外內者。〉以免於難。〈去聲、 ○當身免於禍難。 ○貧而有德者可賀。〉及桓子、〈欒書之子、黶也。〉驕泰奢侈、貪欲無藝、〈藝、極也。〉略則行志、假貨居賄、〈毀、 ○忽略憲則、而行貪欲之志、貸貨取利、而蓄之於家。 ○不貧又無德。〉宜及於難、〈本屬可憂。〉而賴武之德以沒其身。〈賴武之貽德以善終。 ○武子不但能保身、且足以庇後、益見貧而有德者可賀。〉及懷子、〈欒黶之子、盈也。〉改桓之行、而修武之德、〈改桓是貧、修武是德。〉可以免於難。〈本屬可賀。〉而離〈同罹、〉桓之罪、以亡於楚。〈離、遭也。亡、奔也。 ○桓子雖及身倖免、亦必貽禍於後、可見不貧而無德者可憂。 ○一舉欒氏爲證、以見貧之可賀。〉夫郤昭子、〈卻至、晉卿。〉其富半公室、其家半三軍、〈三軍、與上一卒相對。 ○富。〉恃其富寵、以泰於國、〈寵、尊榮也。泰、驕慢也。 ○無德。〉其身屍於朝、其宗滅於絳。〈屍、旣刑陳其屍也。絳、晉舊都。陳屍滅族、較之貽禍於後者尤甚。 ○富而無德者可憂。〉不然、夫八郤五大夫三卿、其寵大矣、〈三卿、卻錡、卻至、卻犨。又有五人爲大夫。 ○忽作頓宕、文勢曲折。〉一朝而滅、莫之哀也、惟無德也。〈倒找德字、陡健。 ○一舉卻氏爲證、以見貧之不必憂。〉今吾子有欒武子之貧、吾以爲能其德矣、〈有其貧、必能行其德也。 ○吾以爲三字、妙甚。〉是以賀。〈正答何故二字。〉若不憂德之不建、而患貨之不足、〈亦欒桓卻昭之續耳、小則貽禍後嗣、大則殃及同宗。〉將弔不暇、何賀之有。〈貧可賀、憂貧又可弔、妙絕。〉宣子拜稽首焉。曰、起也將亡、賴子存之。〈以其言可以保身、結欒武子一段。〉非起也敢專承之、其自桓叔〈韓氏之祖。〉以下、嘉吾子之賜。〈以其言可以全族、結卻昭子一段。〉
〈楚語下 國語〉
　　王孫圉〈楚大夫。〉聘於晉、定公饗之。趙簡子〈晉大夫、趙秧。〉鳴玉以相。〈去聲、 ○鳴其佩玉以相禮。〉問於王孫圉曰、楚之白珩〈恆、〉猶在乎。〈白珩、楚之美佩玉也。 ○開口問白珩、則鳴玉以相、分明有意炫耀。〉對曰、然。簡子曰、其爲寶也幾何矣。〈言白珩之爲寶、所值幾何。〉曰、未嘗爲寶。〈一句抹倒。〉楚之所寶者、〈頓一句鄭重。與下楚國之寶句緊照。〉曰觀〈貫、〉射〈亦、〉父、〈甫、 ○楚大夫。〉能作訓辭、以行事於諸侯、使無以寡君爲口實。〈口實、猶言話柄。善於辭命以交鄰、使無以不文爲話柄。 ○是爲可寶。〉又有左史倚相、〈左史、名倚相。〉能道訓典、以敘百物、以朝夕獻善敗於寡君、使寡君無忘先王之業。〈敍、次也。物、事也。 ○明則有以正主志。〉又能上下說〈悅、〉乎鬼神、順道其欲惡、使神無有怨痛於楚國。〈上天神、下地祇、順道鬼神之情、所以悅之也。 ○幽則有以格神明。 ○是爲可寶。〉又有藪曰雲連徒洲、〈藪、澤也。雲、卽雲夢。連、屬也。徒、洲名。蓋雲夢連屬徒洲。〉金木竹箭之所生也、龜珠角齒、皮革羽毛、〈竹之小者曰箭。 ○十六字要連看、猶言金木竹箭、龜珠角齒、皮革羽毛之所生也。〉所以備賦、以戒不虞者也。〈賦、兵賦也。不虞、意外之患。 ○治本國所資。〉所以共〈同供、〉幣帛、以賓享於諸侯者也。〈享、獻也。 〈○交鄰國所資。 ○是爲可寶。 ○觀射父、左史倚相、曰能、曰使。雲連徒洲、曰生、曰所以。字法。〉〉若諸侯之好、〈去聲、〉幣具〈雲連徒洲。〉而導之以訓辭、〈觀射父。〉有不虞之備、〈雲連徒洲。〉而皇神相之、〈皇、大也。 ○左史倚相。 ○又將三段、串作一片。〉寡君其可以免罪於諸侯、〈鄰國有益。〉而國民保焉。〈本國有益。〉此楚國之寶也。〈正應一句收。〉若夫白珩、先王之玩也、〈玩則非有用之物。〉何寶焉。〈應未嘗爲寶句。 ○以上答白珩已畢、下乃重起奇文、以刺鳴玉、與白珩無干。〉圉聞國之寶、六而已。〈凡爲國者所寶唯六。〉聖能制議百物、以輔相國家、則寶之。〈聖、通明也。〉玉足以庇廕嘉穀、使無水旱之災、則寶之。〈玉、祭祀之玉。〉龜足以憲臧否、則寶之。〈憲、法也。〉珠足以禦火災、則寶之。金足以禦兵亂、則寶之。山林藪澤、足以備財用、則寶之。〈聖曰能、物曰足以、字法。 ○此雖是推開一層說、仍句句與上三段相映照、妙。〉若夫譁囂之美、〈鳴玉聲也。〉楚雖蠻夷、不能寶也。〈問甚矜張、答甚閒淡、機鋒射人。〉
〈吳語 國語〉
　　吳王夫〈扶、〉差起師伐越、〈魯定十四年、吳伐越、越敗之於檇李、闔廬傷足而死。後三年、夫差敗越於夫椒、報檇李也。大夫種求成於吳、吳許越成。至是吳又起師伐越。〉越王句踐起師逆之江。〈逆、迎戰也。〉大夫種乃獻謀曰、夫吳之與越、唯天所授、王其無庸戰。〈言唯天所命、不用戰也。 ○先頓一句。〉夫申胥、〈伍子胥奔吳、吳子與之申地、故曰申胥。〉華登、〈宋司馬華費遂之子、奔吳爲大夫。〉簡服吳國之士於甲兵、而未嘗有所挫也。〈簡服、練習也。挫、毀折也。言二子善於用兵。〉夫一人善射、百夫決拾、〈決、以象骨爲之、著於右手大指、所以鉤弦開體。拾、以皮爲之、著於左臂以遂弦。言二子善用兵、衆心化之、猶一人善射、而百夫競著決拾以效之也。〉勝未可成。〈越之勝吳、殆未可必。〉夫謀必素見成事焉而後履之、不可以授命。〈素、豫也。履、行也。授命、猶言致命。言當謀定後戰、不可輕出喪師。〉王不如設戎、約辭行成、以喜其民、以廣侈吳王之心。〈〈不如設兵自守、卑約其辭、以求平於吳、吳民必喜。乃所以驕夫差之心也。〉 〈○廣侈吳王之心、是獻謀主意。〉〉吾以卜之於天、天若棄吳、必許吾成、而不吾足也、〈不以吾爲足慮。〉將必寬然有伯〈霸、〉諸侯之心焉。〈所謂廣侈之也。〉旣罷〈疲、〉弊其民、而天奪之食、〈心旣廣侈、則民必罷弊、而天祿盡。〉安受其燼、〈盡、〉乃無有命矣。〈燼、餘也。天之所棄、吾取者乃天之餘也。乃無有命、言吳更無天命也。 ○大夫種布算已定。〉越王許諾。乃命諸稽郢〈越大夫。〉行成於吳曰、〈下皆約辭。〉寡君句踐、使下臣郢、不敢顯然布幣行禮、敢私告於下執事曰、〈開口辭便約。〉昔者越國見禍、得罪於天王、〈指檇李傷闔廬事。天王、尊之以名。〉天王親趨玉趾、〈謂敗越於夫椒。〉以心孤句踐、而又宥赦之。〈孤、棄也。破越不取、是心棄句踐而宥赦之也。〉君王之于越也、繄起死人而肉白骨也。〈繄、是也。 ○感德語、所以侈其心。〉孤不敢忘天災、〈指上見禍言。 ○頓挫。〉其敢忘君王之大賜乎。〈加此二句、見誠心感德。 ○已上述吳昔日之恩。〉今句踐申禍無良、〈申禍、重見禍也。無良、言己之不善。 ○作自責語。〉草鄙之人、敢忘天王之大德、而思邊陲之小怨、以重得罪於下執事。〈存國爲德之大、侵疆爲怨之小、重得罪、謂報見侵也。 ○作一振、逼入起師逆江意。〉句踐用帥二三之老、親委重罪、頓顙於邊。〈委、任也。言起師逆之江者、乃帥二三臣、自任大罪、叩頭請服於境、非敢得罪於吳也。〉今君王不察、盛怒屬兵、將殘伐越國。越國固貢獻之邑也、〈頓挫。〉君王不以鞭箠使之、而辱軍士、使寇令焉。〈若禦寇之號令。 ○越辭愈卑、其心愈侈。〉句踐請盟。〈以吳不察、故請盟。〉一介嫡女、執箕帚以晐〈同該、〉姓於王宮。〈晐、備也。曲禮、納女於天子曰備百姓。〉一介嫡男、奉槃〈同盤、〉匜〈移、〉以隨諸御。〈匜、洗手器。御、近臣宦豎之屬。〉春秋貢獻、不解〈同懈、〉於王府。〈應貢獻之邑句。 ○此言旣盟之後如此。〉天王豈辱裁之、亦征諸侯之禮也。〈天王豈能辱意裁製之、此亦天子徵稅諸侯之禮也。 ○已上望吳今日之澤。〉夫諺曰、狐埋之而狐搰〈骨、〉之、是以無成功。〈搰、發也。 ○喻甚奇。〉今天王旣封殖越國、以明聞〈去聲、〉於天下、而又刈亡之、是天王之無成勞也。〈封殖刈亡、以草木自比。言吳今日之刈亡、徒勞昔日之封殖也。 ○忽作責吳語、妙。〉雖四方之諸侯、則何實以事吳。〈實、信也。 ○牽引諸侯、正以自爲、妙。〉敢使下臣盡辭、唯天王秉利度義焉。〈越服吳爲利、吳舍越爲義。〉
〈吳語  國語〉
　　吳王夫差乃告諸大夫曰、孤將有大志於齊、〈欲伐齊。〉吾將許越成、而無拂吾慮。〈已先拒諫。〉若越旣改、吾又何求、若其不改、反行、吾振旅焉。〈改、謂誠心改事吳也。反行、伐齊而反也。振旅、加兵也。 ○全不以越爲意。〉申胥諫曰、不可許也。〈斷一句。〉夫越非實忠心好吳也、〈旣非愛吳。〉又非懾畏吾甲兵之彊也。〈亦非懼吳。〉大夫種勇而善謀、將還〈旋、〉玩吳國於股掌之上、以得其志。〈還玩、轉弄也。 ○直破其奸。〉夫固知君王之蓋威以好勝也、〈蓋、猶尚也。病根被人看破。〉故婉約其辭、以從〈同縱、〉逸王志、〈婉約、卑遜也。縱逸、卽上篇廣侈之意。〉使淫樂於諸夏之國、以自傷也。〈自傷、猶言自害。〉使吾甲兵鈍弊、民人離落、而日以憔悴、〈此言自傷之實。 ○兩使字、是還玩吳國作用。〉然後安受吾燼。〈燼、餘也。安受吳國未滅之餘、所謂得其志也。 ○句句與種言暗合、英雄所見略同。 ○以上論大夫種。〉夫越王好信以愛民、〈不好勝、而好信、不尚威、而愛民。〉四方歸之、〈得人心。〉年穀時熟、〈得天意。〉日長〈掌、〉炎炎、〈炎炎、進貌。 ○論越王。〉及吾猶可以戰也、〈及字、承上日以憔悴、日長炎炎兩句來、言過此吳日益衰、越日益盛、吾雖欲戰無及已。是危急語。〉爲虺〈毀、〉弗摧、爲蛇將若何。〈虺、小蛇也。摧、滅也。 ○一喻尤入情。〉吳王曰、大夫奚隆於越、越曾〈層、〉足以爲大虞乎。〈隆、尊也。虞、慮也。 ○侈心頓起。〉若無越、則吾何以春秋曜吾軍士。〈存越則時可加兵、以張吾軍勢。 ○寫蓋威好勝如畫。〉乃許之成。將盟、越王又使諸稽郢辭曰、〈旣使諸稽郢請盟、又使諸稽郢辭盟、真是還玩吳國於股掌之上。〉以盟爲有益乎、前盟口血未乾、〈干、〉足以結信矣。以盟爲無益乎、君王舍甲兵之威以臨使之、而胡重於鬼神而自輕也。〈不復如前之乞哀態矣、還玩吳國已極。〉吳王乃許之。荒成不盟。〈荒、空也。總是不以越爲意。〉
〈隱公元年 公羊傳〉
　　元年者何、君之始年也。〈人君卽位之始年。〉春者何、歲之始也。〈歲功之始。〉王者孰謂、謂文王也。〈文王、周始受命之王。〉曷爲先言王而後言正月、王正月也。〈王者受命改正朔。〉何言乎王正月、大一統也。〈王者受命改正朔、自甸侯以至要荒咸奉之、故曰大一統。 ○起數語、是一部春秋中元年春王正月總注。〉公何以不言卽位、成公意也。〈從無文字處生文。〉何成乎公之意、公將平國而反之桓。〈桓、隱異母弟。平、治也。反、歸也。〉曷爲反之桓、桓幼而貴、隱長而卑、其爲尊卑也微、國人莫知。〈微、謂母俱媵也。國人無從分別。 ○先言可掩之勢、以見隱不負心、語絕含蘊。〉隱長又賢、諸大夫扳〈攀、〉隱而立之。〈扳、引也。〉隱於是焉而辭立、則未知桓之將必得立也。〈是時公子非一。 ○一轉。〉且如桓立、則恐諸大夫之不能相幼君也。〈旣欲立隱、必不能誠心相桓。 ○二轉。 ○虛作二轉、字字寫出隱深心微慮、以申平國意。〉故凡隱之立、爲〈去聲、〉桓立也。〈申欲反之桓意。〉隱長又賢、何以不宜立。立適、〈嫡、〉以長不以賢、立子、以貴不以長。〈適、謂適夫人之子。子、謂左右媵及姪娣之子。 ○二句表明大義。〉桓何以貴、母貴也。〈右媵秩次貴。〉母貴則子何以貴、子以母貴、母以子貴。〈子以母秩次得立、母以子立得爲夫人。 ○住語、法峻意圓。〉
〈宣公十五年 公羊傳〉
　　外平不書、〈前楚鄭平不書。〉此何以書、大其平乎己也。〈己、指華元子反、對君而言也。 ○提出主意。〉何大其平乎己。莊王圍宋、軍有七日之糧爾、盡此不勝、將去而歸爾。〈先插子反語作敍事、文情妙絕。〉於是使司馬子反乘堙〈因、〉而闚宋城、宋華元亦乘堙而出見之。〈堙、距堙。上城具。 ○相見便奇。〉司馬子反曰、子之國如何。華元曰、憊〈敗、〉矣。〈憊、疲極也。〉曰、何如。〈問憊狀。〉曰、易子而食之、析骸而炊之。〈竟以實告。〉司馬子反曰、嘻、甚矣憊。〈倒句妙。若言憊甚矣、便無味。〉雖然、〈雖如子言。〉吾聞之也、圍者〈見圍者。〉柑〈鉗、〉馬而秣之、〈以粟飲馬曰秣。柑者、以木銜馬口、使不得食、示有蓄積。〉使肥者應客、〈肥、謂肥馬。示飽足也。〉是何子之情也。〈情、實也。 ○怪其以實告。子反之心已動。〉華元曰、吾聞之、君子見人之厄則矜之、小人見人之厄則幸之、吾見子之君子也、是以告情於子也。〈說出實告之故、尤足動人。〉司馬子反曰、諾、勉之矣。〈令勉力堅守。 ○已心許之、而語絕不露、妙。〉吾軍亦有七日之糧爾、盡此不勝、將去而歸爾。〈亦以實告。〉揖而去之、反於莊王。〈反報於莊王。〉莊王曰、何如。司馬子反曰、憊矣。曰、何如。曰、易子而食之、析骸而炊之。莊王曰、嘻、甚矣憊。〈覆前語、不變一字、文法最紆徐有韻。〉雖然、〈雖然憊極。〉吾今取此、然後而歸爾。〈本將去而歸、轉欲乘其憊。〉司馬子反曰、不可、臣已告之矣、軍有七日之糧爾。〈亦以實告。〉莊王怒曰、吾使子往視之、子曷爲告之。司馬子反曰、以區區之宋、猶有不欺人之臣、可以楚而無乎、是以告之也。〈華元全以君子二字感動子反、子反全以不欺二字感動莊王。〉莊王曰、諾、舍而止。〈命子反築舍處此、以示不去。〉雖然、〈雖我糧盡。〉吾猶取此、然後歸爾。〈莊王被子反感動、欲取不可、欲去不甘、意實無聊、故復作此語。觀下臣請歸爾、吾亦從子而歸爾、便見。〉司馬子反曰、然則君請處於此、臣請歸爾。〈諧語正極得力。〉莊王曰、子去我而歸、吾孰與處於此、吾亦從子而歸爾。〈諧語得力如此。〉引師而去之。故君子大其平乎己也。〈結出主意。〉此皆大夫也、其稱人何、貶。曷爲貶、平者在下也。〈罪其專也。旣大之、復貶之、洗發經文無漏義。〉
〈襄公二十九年 公羊傳〉
　　吳無君無大夫、〈據向之會稱國。〉此何以有君有大夫、〈吳始君臣並見。〉賢季子也。何賢乎季子、讓國也。〈讓國二字、括盡全篇。〉其讓國奈何。謁也、餘祭〈債、〉也、夷昧也、與季子同母者四。〈與、並也。〉季子弱而才、兄弟皆愛之、同欲立之以爲君。〈父壽夢欲立之而不受、至是兄弟又同欲立之。 ○以國讓謁。〉謁曰、今若是迮〈謫、〉而與季子國、〈迮、驟也。〉季子猶不受也。〈可見前已不受、從謁口中補出、妙。〉請無與子而與弟、弟兄迭爲君、而致國乎季子。〈曲爲季子受地。〉皆曰、諾。〈三字、寫同欲立之如見、妙。〉故諸爲君者、皆輕死爲勇、飲食必祝曰、天苟有吳國、尚速有悔於予身。〈悔、咎也。急欲致國於季子意。 ○自是發於至誠、不愧句吳後裔。〉故謁也死、餘祭也立。餘祭也死、夷昧也立。夷昧也死、則國宜之季子者也。〈頓句生姿。〉季子使〈去聲、〉而亡焉。〈因出使而不歸。〉僚者、〈夷昧子。〉長庶也、〈於三君之子爲長。〉卽之。〈就位也。〉季子使而反、至而君之爾。〈聞僚旣立乃歸。 ○以國讓僚。〉闔廬〈謁之子。〉曰、先君之所以不與子國而與弟者、凡爲〈去聲、〉季子故也。〈先提一句。〉將從先君之命與、〈平聲、〉則國宜之季子者也。如不從先君之命與、則我宜立者也。〈兩意一正一反、闔廬之言亦是。〉僚惡〈烏、〉得爲君乎。〈後斷一句。〉於是使專諸刺僚、〈專諸、膳宰。僚嗜炙魚、因進魚而刺之。 ○讓變爲爭、奇。〉而致國乎季子。〈爭矣復讓、更奇。〉季子不受曰、爾弒吾君、吾受爾國、是吾與爾爲篡也。〈以分言、伏下義字。〉爾殺吾兄、〈殺兄之子、亦猶殺兄。〉吾又殺爾、是父子兄弟相殺、終身無已也。〈以情言、伏下仁字。〉去之延陵、終身不入吳國。〈延陵、吳下邑。禮、公子無去國之義、故不越境。國謂國都、旣不忍討闔廬、義不可留事、故不入。 ○超然物外。〉故君子以其不受爲義、以其不殺爲仁。〈千古定論。 ○以國讓闔廬。 ○收完讓國事。〉賢季子、則吳何以有君有大夫。以季子爲臣、則宜有君者也。〈以季子賢、許有大夫、則宜使有君。 ○又繳有君有大夫完密、下復洗發稱名作結、經義一字不漏。〉札者何、吳季子之名也。春秋賢者不名、〈或書字、或書子。〉此何以名。許夷狄者、不壹而足也。〈不以一事之美而遽足、以待之者嚴也。〉季子者、所賢也、曷爲不足乎季子。許人臣者必使臣、許人子者必使子也。〈臣子尊榮、莫不欲與君父共之。故許之者、必使其可爲臣子。賢季子而稱名、所以使其爲吳臣子也。〈 ○奇思創解。〉〉
〈隱公元年 穀梁傳〉
　　克者何、能也。何能也、能殺也。〈一語誅心。〉何以不言殺、見段之有徒衆也。〈段有徒衆、不易殺也。不易殺而卒殺之、故曰能殺。〉段、鄭伯弟也。何以知其爲弟也、殺世子母弟目君、〈母弟、同母弟也。目君、謂稱鄭伯。〉以其目君、知其爲弟也。段、弟也而弗謂弟、公子也而弗謂公子、貶之也。段失子弟之道矣。〈所以貶。〉賤段而甚鄭伯也。〈賤段、謂不稱公子及弟。甚鄭伯、謂目君也。 ○一語綰前後、有力。〉何甚乎鄭伯、甚鄭伯之處心積慮、成於殺也。〈段恃寵驕恣、彊足當國、鄭伯不能防閑以禮、教訓以道、縱成其惡、終致大辟。處心積慮、志欲殺弟。 ○一句斷盡。〉於鄢、遠也、猶曰取之其母之懷中而殺之雲爾、甚之也。〈鄭伯之殺段、蓋追恨姜氏愛段惡己也。讀之使人墮淚。〉然則爲鄭伯者宜奈何。緩追逸賊、親親之道也。〈設處得甚妙。〉
〈僖公二年 穀梁傳〉
　　非國而曰滅、重夏陽也。〈夏陽、虢邑。〉虞無師、〈晉滅夏陽、虞何嘗有師。〉其曰師、何也。以其先晉、不可以不言師也。〈人不得居師上、故言師。〉其先晉何也、〈據小不先大。〉爲主乎滅夏陽也。〈卽公羊首惡意。〉夏陽者、虞、虢之塞〈賽、〉邑也、〈塞、邊界。〉滅夏陽而虞、虢舉矣。〈舉、拔也。 ○此夏陽之所爲重也。句極宕逸。〉虞之爲主乎滅夏陽、何也。晉獻公欲伐虢、荀息〈晉大夫。〉曰、君何不以屈〈橘、〉產之乘、垂棘之璧、而借道乎虞也。〈屈地產良馬、垂棘出美玉、故以爲名。自晉適虢、途出於虞、故借道。〉公曰、此晉國之寶也、如受吾幣、而不借吾道、則如之何。〈晉君先愛戀馬璧。〉荀息曰、此小國之所以事大國也。〈提清一句。〉彼不借吾道、必不敢受吾幣、如受吾幣、而借吾道、〈斯朝取虢而暮取虞矣。〉則是我取之中府而藏之外府、取之中廄而置之外廄也。〈君何喪焉。 ○看得明、拏得定、快語斬截、是能成功。〉公曰、宮之奇〈虞賢大夫。〉存焉、必不使受之也。〈伏後兩諫。〉荀息曰、宮之奇之爲人也、達心而懦、又少〈去聲、〉長〈掌、〉於君。〈達之心而懦於事。又自少至長、與君同處。〉達心則其言略、〈明達之人、言則舉綱領要。〉懦則不能彊諫、少長於君、則君輕之。〈先識透宮之奇。〉且夫〈進一層說。〉玩好〈去聲、〉在耳目之前、〈指馬璧。〉而患在一國之後、〈虢在先。 ○利近而害遠。〉此中知〈智、〉以上乃能慮之、臣料虞君、中知以下也。〈又識透虞君、借道之計必行矣。〉公遂借道而伐虢。宮之奇諫曰、晉國之使者、其辭卑而幣重、必不便於虞。〈言果略。〉虞公弗聽。遂受其幣而借之道。〈君果輕之。〉宮之奇又諫曰、語曰、脣亡則齒寒。其斯之謂與。〈果不能彊諫。〉挈其妻子以奔曹。獻公亡虢五年、而後舉虞。〈應滅夏陽而虞虢舉矣句。〉荀息牽馬操璧而前曰、璧則猶是也、而馬齒加長矣。〈以戲作收、韻絕。〉
〈檀弓上 禮記〉
　　晉獻公將殺其世子申生、〈因驪姬毒胙之讒也。〉公子重耳〈申生異母弟。〉謂之曰、子蓋〈同盍、〉言子之志於公乎。〈勸其明讒。〉世子曰、不可、君安驪姬、是我傷公之心也。〈明其讒、則姬必誅、是使君失所安、而傷其心也。 ○省句、與左、國不同。〉曰、然則蓋行乎。〈勸其出奔他國。〉世子曰、不可、君謂我欲弒君也、天下豈有無父之國哉。吾何行如之。〈言行將何往也。 ○兩答、想見孝子深心。〉使人辭於狐突〈申生之傅。〉曰、〈與之永訣。〉申生有罪、不念伯氏之言也、以至於死。〈伯、狐突字。初申生伐東山時、狐突勸其出奔。〉申生不敢愛其死。〈提過自己一邊。〉雖然、〈轉入正意。〉吾君老矣、〈一轉。〉子少、〈指驪姬子奚齊。 ○二轉。〉國家多難。〈將來必至有爭。 ○三轉。 ○十字三轉、一轉一淚。〉伯氏不出而圖吾君、〈不出而爲君圖安國之計、則已。〉伯氏苟出而圖吾君、申生受賜而死。〈國安、則我雖死、亦受惠矣。 ○屬望深切、愈見慘惻。〉再拜稽首乃卒。〈無君命而自縊。〉是以爲恭世子也。〈陷親不義、不得爲純孝、但得謚恭而已。 ○結寓責備申生意、文情宕逸。〉
〈檀弓上 禮記〉
　　曾子寢疾、病。〈病者、疾之甚也。〉樂正子春〈曾子弟子。〉坐於牀下、曾元、曾申〈俱曾子子。〉坐於足、童子隅坐而執燭。〈點次錯落有致。〉童子曰、華而睆、〈緩、〉大夫之簀〈責、〉與。〈華者、畫飾之美好。睆者、節目之平瑩。簀、簟也。〉子春曰、止。〈使童子勿言也。〉曾子聞之、瞿〈據、〉然曰、呼。〈呵去聲。 ○瞿然、驚貌。呼、發聲欲問也。 ○止字呼字、相應甚警。〉曰、〈童子又言。〉華而睆、大夫之簀與。〈若爲不解、語足會心。〉曾子曰、然。〈曾子識童子之意、故然之。〉斯季孫之賜也、我未之能易也。元起易簀。〈以病不能自起而易、命元扶易。〉曾元曰、夫子之病革〈戟、〉矣、不可以變。〈革、亟也。變、動也。〉幸而至於旦、請敬易之。〈玩幸而至於旦句、始知前執燭二字、非浪筆。〉曾子曰、爾之愛我也不如彼。〈彼、謂童子。〉君子之愛人也以德、〈所見者大。〉細人之愛人也以姑息。〈姑息、苟安也。 ○所見者小。〉吾何求哉、吾得正而斃焉、斯已矣。〈垂沒而精神不亂、足徵守身之學。〉舉扶而易之、反席未安而沒。〈可謂斃於正矣。〉
〈檀弓上 禮記〉
　　有子問於曾子曰、問〈作聞。〉喪〈去聲、〉於夫子乎。〈仕而失位曰喪。〉曰、聞之矣。喪欲速貧、死欲速朽。〈上只問喪、此又帶出死字來、遂成一篇對待文字。〉有子曰、是非君子之言也。〈一辨。〉曾子曰、參也聞諸夫子也。〈一證。〉有子又曰、是非君子之言也。〈又一辨。〉曾子曰、參也與子游聞之。〈又一證。〉有子曰、然。〈信有是言。〉然則夫子有爲〈去聲、〉言之也。〈開一解、伏末二段。〉曾子以斯言告於子游。子游曰、甚哉有子之言似夫子也。〈平日門人皆以有子之言爲似夫子、故子游歎其甚。〉昔者夫子居於宋、見桓司馬〈卽桓魋。〉自爲石槨、三年而不成、夫子曰、若是其靡也、死不如速朽之愈也。〈靡、侈也。〉死之欲速朽、爲桓司馬言之也。〈速朽之言有爲。〉南宮敬叔〈魯大夫、孟僖子之子仲孫閱。〉反、〈失位去魯而反國。〉必載寶而朝、〈欲行賂以求復位。〉夫子曰、若是其貨也、喪不如速貧之愈也。喪之欲速貧、爲敬叔言之也。〈速貧之言有爲。〉曾子以子游之言告於有子。有子曰、然。〈言果有爲。〉吾固曰非夫子之言也。〈複一句、結上生下。〉曾子曰、子何以知之。有子曰、夫子制於中都、四寸之棺、五寸之槨。〈定公九年、孔子爲中都宰、制棺槨之法制。〉以斯知不欲速朽也。〈以有棺槨之制、知速朽非夫子之言。〉昔者夫子失魯司寇、將之荊、蓋先之以子夏、又申之以冉有。〈荊、楚本號。將適楚、而先使二子繼往者、蓋欲觀楚之可仕與否、而謀其可處之位。〉以斯知不欲速貧也。〈以有行使之資、知速貧非夫子之言。〉
〈檀弓下 禮記〉
　　晉獻公之喪、秦穆公使人弔公子重耳。〈時重耳避難在狄、穆公使公子縶往弔之。〉且曰、〈弔爲正禮、故以且曰起下辭。〉寡人聞之、亡國恆於斯、得國恆於斯。〈斯、指此時而言。〉雖吾子儼然在憂服之中、喪〈去聲、〉亦不可久也、時亦不可失也、孺子其圖之。〈儼然、端靜持守之貌。喪、失位也。時、謂死生交代之際。勉其奔喪反國、以謀襲位。 ○是弔、是慰、亦是勸、情文婉切。〉以告舅犯。〈入而告舅子犯。〉舅犯曰、孺子其辭焉。〈辭其相勉反國謀襲之命。〉喪人無寶、仁親以爲寶。〈失位去國之人、無以爲寶、惟仁愛思親、乃其寶也。〉父死之謂何、又因以爲利、而天下其孰能說〈如字、〉之。〈父死謂是何事、若乘此而謀得國、是以父死爲利。天下之人、孰能解說我爲無罪乎。 ○〈一片假仁假義、妝飾得好。〉〉孺子其辭焉。〈複一句、丁寧無限。〉公子重耳對客曰、〈出而答秦使者。〉君惠弔亡臣重耳、身喪父死、不得與〈預、〉於哭泣之哀、以爲君憂。〈謝其來弔。〉父死之謂何、或敢有他志、以辱君義。〈他志、謂求位之志。辱君義者、辱君惠弔之意也。 ○〈意與上同、而文法更變。〉〉稽顙而不拜、哭而起、起而不私。〈不私、不再與使者私言也。 ○舉動饒有經濟。〉子顯〈作韅。 ○公子縶字。〉以致命於穆公。穆公曰、仁夫公子重耳。〈仁夫二字、沉吟歎賞、心服之至。〉夫稽顙而不拜、則未爲後也、故不成拜。哭而起、則愛父也。起而不私、則遠〈去聲、〉利也。〈喪禮、先稽顙後拜、謂之成拜。乃爲後者所以謝弔禮之重。愛父、哀痛其父也。遠利、不以得國爲利、而遠之也。 ○從穆公口中解上三句、筆甚奇幻。〉
〈左傳作屠蒯  檀弓下 禮記〉
　　知〈智、〉悼子〈晉大夫、知罃。〉卒、未葬。平公飲酒、師曠、李調侍。〈與君同飲。〉鼓鐘。
杜蕢〈快、〉自外來、聞鐘聲。曰、安在。〈驚怪之辭。〉曰、在寢。杜蕢入寢、歷階而升。〈入字、對下出字。升字、對下降字。〉酌曰、曠飲斯。又酌曰、調飲斯。又酌、堂上北面坐飲之。〈坐。跪也。 ○凡三酌者、旣罰二子、又自罰也。〉降、趨而出。〈布成疑陣、妙人妙用。〉平公呼而進之、曰、蕢、曩者爾心或開予、是以不與爾言。〈爾之初入、我意爾必有所開發於我、是以不先與爾言。〉爾飲〈去聲、〉曠、何也。曰、子卯不樂。〈桀以乙卯日死、紂以甲子日死、謂之疾日。故君不舉樂。〉知悼子在堂、〈在殯也。〉斯其爲子卯也大矣。〈君於卿大夫、比葬不食肉、比卒哭不舉樂。悼子在殯、而可作樂燕飲乎。桀紂異代之君、悼子同體之臣、故以爲大於子卯也。〈 ○句法婉而多風。〉〉曠也、太師也、不以詔、是以飲之也。〈詔、告也。 ○責其曠職。〉爾飲調、何也。曰、調也、君之䙝臣也、爲一飲一食忘君之疾、是以飲之也。〈調爲近習之臣、貪於飲食、而忘君之疾日。 ○責其徇君。〉爾飲、何也。曰、蕢也、宰夫也、非刀匕〈比、〉是共、〈供、〉又敢與〈預、〉知防、是以飲之也。〈匕、匙也。宰夫不專供刀匕之職、而敢與知諫爭防閑之事、是侵官矣。 ○自責其越分。 ○三對、已注意晉君、特口未道破耳。〉
平公曰、寡人亦有過焉、酌而飲寡人。〈頓地開悟。〉杜蕢洗而揚觶。〈志、 ○揚、舉也。觶、罰爵。盥洗而後舉、致其潔敬也。 ○杜蕢至此、快心極矣。〉公謂侍者曰、如我死、則必毋廢斯爵也。〈欲以此爵、爲後世戒。〉至於今、旣畢獻、斯揚觶、謂之杜舉。〈至今晉國行燕禮之終、必舉此觶。謂之杜舉者、言此觶乃昔日杜蕢所舉也。 ○住句、閒情點綴、妙。〉
〈檀弓下 禮記〉
　　晉獻文子成室、〈獻文二字、皆趙武謚、如貞惠文子之類。〉晉大夫發焉。〈發禮往賀。〉張老曰、美哉輪焉、美哉奐焉。〈輪、輪囷高大也。奐、奐爛衆多也。 ○二句、美其今。〉歌於斯、哭於斯、聚國族於斯。〈歌、祭祀作樂也。哭、死喪哭泣也。聚國族、燕集國賓、聚會宗族也。〉文子曰、武也、得歌於斯哭於斯聚國族於斯、是全要〈腰、〉領以從先大夫於九京〈同原、〉也。〈古者、罪重腰斬、罪輕頸刑。先大夫、文子父祖也。九原、晉卿大夫之墓地。  ○就其贊詞、添接一解、無窮之味。〉北面再拜稽首。〈謝其祝。〉君子謂之善頌善禱。〈頌者、美其事而祝其福。禱者、祈以免禍也。張老之言善於頌、文子所答善於禱。〉
