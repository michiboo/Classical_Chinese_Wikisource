〈國策〉
　　蘇秦〈洛陽人。〉始將連橫〈宏、〉說〈稅、〉秦惠王〈關東地長爲從、楚燕趙魏韓齊六國居之。關西地廣爲橫、秦獨居之。以六攻一爲從、以一離六爲橫。故從曰合、橫曰連。 ○開頭著始將連橫四字、便見合從非秦本心。〉曰、大王之國、西有巴蜀漢中之利、〈巴、蜀、漢中三郡、並屬益州。〉北有胡貉〈涸、〉代馬之用、〈胡、樓煩林胡之類。出貉、可爲裘。代、幽州郡、出馬。〉南有巫山黔中之限、〈巫山、屬夔州。黔、故楚地。秦地距此二郡、故曰限。〉東有殽函之固、〈殽、山名。函、函谷關名、在澠池縣。〉田肥美、民殷富、〈殷、盛也。〉戰車萬乘、奮擊百萬、〈士之能奮起以擊者。〉沃野千里、〈沃、肥潤也。〉蓄積饒多、地勢形便、〈地勢與形、便於攻守。〉此所謂天府、天下之雄國也。〈以上言其勢。〉以大王之賢、士民之衆、車騎之用、兵法之教、〈教、習也。〉可以並諸侯、吞天下、稱帝而治。〈以上言其威。〉願大王少留意、臣請奏其効。〈大概說以用戰。〉秦王曰、寡人聞之、毛羽不豐滿者、不可以高飛、〈此句是喻、起下三句〉。文章不成者、不可以誅罰、道德不厚者、不可以使民、政教不順者、不可以煩大臣。〈文章、法令也。使民、驅之出戰也。煩大臣、勞大將於外也。 ○秦王數語、大有智略。〉今先生儼然不遠千里而庭教之、願以異日。〈是時秦方誅商鞅、疾辨士、故弗用。〉蘇秦曰、臣固疑大王之不能用也。〈虛喝一句。〉昔者神農伐補遂、〈國名。〉黃帝伐涿鹿而禽蚩〈鴟、〉尤、〈蚩尤誅殺無道、黃帝與大戰於涿鹿、殺之。〉堯伐驩兜、舜伐三苗、禹伐共〈恭、〉工、湯伐有夏、文王伐崇、〈崇侯虎、紂卿士、道之爲惡。〉武王伐紂、齊桓任戰而霸天下、〈任、用也。 ○歷引證佐。〉由此觀之、惡〈烏、〉有不戰者乎。〈作一小束、點出主意。〉古者使車轂擊馳、〈相擊而馳、行使之多。〉言語相結、〈結親也。〉天下爲一、約從〈宗、〉連橫、兵革不藏、〈從橫、皆需兵革。不藏、猶言不蓄。 ○八字句。〉文士並飭、〈所用者盡文學之士。〉諸侯亂惑、萬端俱起、不可勝〈升、〉理、〈尚文則事煩。〉科條旣備、民多僞態、書策稠濁、〈稠、多也。書策多、則閱者昏亂。〉百姓不足、上下相愁、民無所聊、〈聊、賴也。 ○尚文則弊起。〉明言章理、〈明、著之言。章、顯之理。〉兵甲愈起、辯言偉服、〈偉服、儒者盛服。〉戰攻不息、〈尚文徒足以致亂。〉繁稱文辭、天下不治、舌敝耳聾、不見成功、行義約信、天下不親。〈尚文必不能見功。 ○已上排列二十五句。分四段看。極詆用文士之失。〉於是乃廢文任武、厚養死士、綴〈拙、〉甲厲兵、〈綴、縫綴也。〉効勝於戰場。〈再結戰字。陡健。〉夫徒處而致利、安坐而廣地、〈徒、空也、言無所爲。〉雖古五帝三王五霸、明主賢君、常欲坐而致之。其勢不能、〈反掉神農伐補遂一段。〉故以戰續之。寬則兩軍相攻、迫則杖戟相撞、然後可建大功。是故兵勝於外、義強於內、威立於上、民服於下。〈戰之有利於國如此。〉今欲並天下、淩萬乘、〈淩、侵也。〉詘敵國、〈詘、服也。〉制海內、子元元、〈元、善也。民類皆善、故稱元元。〉臣諸侯、非兵不可。〈此句是連橫本領。〉今之嗣主、忽於至道、〈至道、暗指用兵。〉皆惛於教、亂於治、迷於言、惑於語、沉於辯、溺於辭、〈直口相誚、氣淩萬乘。〉以此論之、王固不能行也。〈複一句、欲以激動秦王。 ○全段總是要秦王用戰意、只因平日不曾揣摩、絕不知其辭之煩而意之複、宜其終不見聽於秦王也。〉說秦王書十上、而說不行。〈著此一句、以明在秦之久、爲下裘敝金盡之由。〉黑貂之裘敝、黃金百斤盡。〈蘇秦初見李兌、贈以黑貂之裘、黃金百鎰、因得入秦。〉資用乏絕、去秦而歸。贏縢履蹻、〈腳、 ○贏、纏也。縢、束脛邪幅、自足至膝、便於行也。蹻、草履。〉負書擔囊、形容枯槁、面目黧〈離、〉黑、狀有愧色。〈將至家、著狀有愧色四字、極力摹寫。〉歸至家、妻不下絍、〈不下機縷、而織自若。〉㛮〈嫂、〉不爲〈去聲、〉炊、父母不與言。〈極寫其困憊失意、人情冷落、正爲下受印拜相、除道郊迎等字映襯。〉蘇秦喟〈魁去聲、〉然歎曰、妻不以我爲夫、㛮不以我爲叔、父母不以我爲子、是皆秦之罪也。〈作自責語、憤甚。〉乃夜發書、陳篋〈卻、〉數十、〈篋、椷藏也。〉得太公陰符之謀、〈陰符、太公兵法。〉伏而誦之、簡練以爲揣摩。〈簡、擇。練、熟。揣、量。摩、研也。言以我之簡練者、揣摩時勢而用之。 ○六字是蘇秦苦功得力處。〉讀書欲睡、引錐自剌其股、血流至足、曰、安有說人主不能出其金玉錦繡、取卿相之尊者乎。〈倦而自勵、感憤痛切。〉期年、揣摩成、曰、此真可以說當世之君矣。〈可見前番尚難自信、妙。〉於是乃摩燕烏集闕、〈摩、切近過之也。燕烏集闕、地名。〉見說趙王〈肅侯。〉於華屋之下。〈見說、見而說也。華、高麗也。 ○與前上書而說先不同。〉抵掌而談、〈抵掌、側擊手掌也。 ○說趙王語、只四字括盡、其爲簡練可知。〉趙王大說、〈悅、 ○一見說而便大說、則揣摩有以中之矣。〉封爲武安君、受相印、〈取卿相之尊矣。〉革車百乘、〈革車、兵車。〉錦繡千純、〈豚、 ○純、束也。〉白璧百雙、黃金萬鎰、〈白璧、玉環也。二十四兩曰鎰。〉以隨其後。〈出其金玉錦繡矣。〉約從散橫、以抑強秦、〈約六國之從、以離散秦之橫。 ○戰國時橫易而從難、蘇秦能於其所難者、激之使然也。〉故蘇秦相於趙而關不通。〈六國之關、不通秦也。 ○作一頓、下純以議論代敘事、奇妙。〉當此之時、天下之大、萬民之衆、王侯之威、謀臣之權、皆欲決於蘇秦之策。〈寫得有聲勢。〉不費斗糧、未煩一兵、未戰一士、未絕一弦、未折一矢、諸侯相親、賢於兄弟。〈賢、勝也。 ○連橫用戰、合從則不用戰、從揣摩中得來。〉夫賢人任而天下服、一人用而天下從、故曰式於政、不式於勇、式於廊廟之內、不式於四境之外。〈式、用也。 ○承上不費斗糧五句、而極寫之。〉當秦之隆、〈秦國強甚之時。 ○頓宕。〉黃金萬鎰爲用、轉轂連騎、炫熿〈同煌、〉於道、〈炫熿、光輝也。〉山東之國、從風而服、使趙大重。〈趙爲從主、諸侯尊之。 ○此言其變弱爲強之難。〉且夫蘇秦、特窮巷掘〈同窟、〉門桑戶棬〈圈、〉樞之士耳、〈掘門、鑿垣爲門也。桑戶、以桑木爲戶。樞、門牝也、揉木爲之如棬。 ○頓宕。〉伏軾撙銜、〈撙、猶頓也。銜、勒也。停轡之意。〉橫歷天下、庭說諸侯之主、杜左右之口、天下莫之伉。〈同抗、 ○伉、當也。 ○此言其化賤爲貴之難。〉將說楚王、〈威王。 ○忽入敘事作收煞。〉路過洛陽、〈尚未至家。〉父母聞之、清宮除道、〈清、灑掃也。〉張樂設飲、郊迎三十里、妻側目而視、側耳而聽、〈不敢正視聽也。〉㛮蛇行匍伏、〈同匐、 ○蛇不直行。匍伏、伏地也。〉四拜自跪而謝。〈摹寫勢利惡態、而㛮尤不堪。〉蘇秦曰、㛮、〈叫一聲、冷妙。〉何前倨而後卑也。㛮曰、以季子〈蘇秦字。〉位尊而多金。〈位尊、應前卿相。多金、應前金玉錦繡。 ○蘇秦問意、重在前倨、㛮只答以後卑、妙絕。〉蘇秦曰、嗟乎、貧窮則父母不子、富貴則親戚畏懼、人生世上、勢位富厚、蓋可以忽乎哉。〈就蘇秦自鳴得意語、收結全篇。異樣出色。〉
〈國策〉
　　司馬錯〈措、 ○秦人。〉與張儀〈魏人。〉爭論於秦惠王前。〈此句是一篇總綱、下乃更敍起也。〉司馬錯欲伐蜀、張儀曰、不如伐韓。王曰、請聞其說。對曰、親魏善楚、〈結好魏楚、謀共伐韓。〉下兵三川、〈三川、河洛伊、韓地也。〉塞轘〈還、〉轅緱〈鉤、〉氏之口、〈轘轅、緱氏、險道、屬河南。〉當屯留之道、〈屯留、潞州縣道、卽太行羊腸坂。〉魏絕南陽、〈韓地。〉楚臨南鄭、〈河南鄭地。〉秦攻新城宜陽、〈新城、屬河南。宜陽、韓邑。〉以臨二周之郊、〈西、東二周。〉誅周主之罪、〈周無韓爲蔽、可以兵劫之。〉侵楚魏之地、〈楚魏無韓、益近秦、可以兵剪之。〉周自知不救、九鼎寶器必出、據九鼎、按圖籍、〈土地之圖、人民金穀之籍。〉挾天子以令天下、〈旣得周鼎、乃借輔周爲名、號召天下。〉天下莫敢不聽、此王業也。〈取三川得利、挾天子得名、所以爲王業。 ○一段伐韓之利。〉今夫蜀、西僻之國、而戎狄之長也、敝名〈作兵、〉勞衆、不足以成名、得其地、不足以爲利。〈一段伐蜀之不利。〉臣聞爭名者於朝、爭利者於市。今三川周室、天下之市朝也、而王不爭焉、顧爭於戎狄、去王業遠矣。〈總言伐韓伐蜀、相去之遠、雙結。〉司馬錯曰、不然。〈只二字、推倒張儀。〉臣聞之、欲富國者、務廣其地、欲強兵者、務富其民、欲王者、務博其德、三資者備、而王隨之矣。〈先發正大之論。下乃入今事。 ○三資止重富強、王字陪說、故後竟不提起。〉今王之地小民貧、故臣願從事於易。〈提清伐蜀主腦。〉夫蜀、西僻之國也、而戎狄之長也、〈句有抑揚。〉而有桀紂之亂。以秦攻之、譬如使豺狼逐羣羊也。〈忽設一喻、爲下未必利作反照。〉取其地、足以廣國也、〈頂強。〉得其財、足以富民。〈頂富。 ○此二句說實。〉繕兵不傷衆、而彼已服矣。〈繕、治也。〉故拔一國、而天下不以爲暴、利盡四〈作西、〉海、諸侯不以爲貪、〈此二句說名。〉是我一舉而名實兩附、〈其利如此。〉而又有禁暴正亂之名。〈加一句、應上桀紂句也。 ○一段伐蜀之利。〉今攻韓劫天子。〈名雖攻韓、實劫天子。〉劫天子、惡名也、〈擒定大題目立論。〉而未必利也、又有不義之名、〈旣未必利、徒有不義之名。〉而攻天下之所不欲、〈句、〉危。〈天下皆欲尊周、而我攻之、亦危甚矣。不但名利兩失已也。〉臣請謁其故。〈謁、白也。〉周、天下之宗室也、〈周室爲天下之所宗。〉韓、周之與國也。〈二句是攻韓劫天子註腳。〉周自知失九鼎、韓自知亡三川、〈兩自知應上一自知。〉則必將二國並力合謀、以因乎齊趙、而求解乎楚魏。〈秦旣親魏善楚、難以離間、故必因乎齊趙而求解之。〉以鼎與楚、以地與魏、王不能禁。〈將魏楚與國、勢必轉而爲秦敵矣。〉此臣所謂危、〈一段伐韓之不利。〉不如伐蜀之完也。〈完、猶言萬全。 ○繳一句、意足。〉惠王曰、善、寡人聽子。卒起兵伐蜀、十月取之、遂定蜀。蜀主更號爲侯、而使陳莊相蜀。蜀旣屬、秦益強富厚、輕諸侯。〈結完富強本㫖。〉
〈國策〉
　　范雎〈魏人。〉至、秦王〈昭王。〉庭迎范雎、敬執賓主之禮、范雎辭讓。是日見范雎、見者無不變色易容者。〈就旁人形容一筆。〉秦王屏〈丙、〉左右、〈屏、除也。〉宮中虛無人。秦王跪而進曰、先生何以幸教寡人。范雎曰、唯唯。〈委、 ○唯唯、連諾也。〉有間、〈諫、 ○間、猶頃也。〉秦王復請。范雎曰、唯唯。若是者三。〈省筆、 ○三唯而終不言、故緩之、以固其心也。〉秦王跽〈其上聲、〉曰、〈跽、長跪也。〉先生不幸教寡人乎。范雎謝曰、非敢然也。臣聞昔者呂尚〈太公望。〉之遇文王也、身爲漁父、而釣於渭陽之濱耳、若是者交疏也。已一說〈稅、〉而立爲太師、載與俱歸者、其言深也。〈交疏言深、作反正兩對。〉故文王果收功於呂尚、卒擅天下、而身立爲帝王。〈一轉。〉卽使文王疏呂望、而弗與深言、是周無天子之德、而文武無與成其王也。〈二轉。〉今臣羇旅之臣也、交疏於王、而所願陳者、皆匡君臣之事、處人骨肉之間。〈處、猶在也。謂欲言太后及穰侯等。〉願以陳臣之陋忠、而未知王心也、所以王三問而不對者、是也、〈三轉方說明。〉臣非有所畏而不敢言也。〈又撇然一轉、爲下患憂恥之綱。〉知今日言之於前、而明日伏誅於後、然臣弗敢畏也。〈加三句。〉大王信行臣之言、死不足以爲臣患、亡不足以爲臣憂、漆身而爲厲、〈同癩、〉被〈披、〉髮而爲狂、不足以爲臣恥。〈三句又爲下三段之綱。〉五帝之聖而死、三王之仁而死、五霸之賢而死、烏獲〈武王力士。〉之力而死、奔育之勇而死。〈孟奔、夏育、皆衛人。〉死者、人之所必不免、處必然之勢、〈必然、必至於死也。〉可以少有補於秦、此臣之所大願也、臣何患乎。〈一段應死不足以爲臣患。〉伍子胥橐載而出昭關、〈伍子胥自楚奔吳、藏身於橐、載而出楚關。〉夜行而晝伏、至於菱夫、〈卽溧水。〉無以餬其口、膝行蒲伏、〈同匍匐、〉乞食於吳巿、卒興吳國、闔閭爲霸。使臣得進謀如伍子胥、加之以幽囚不復見、是臣說之行也、臣何憂乎。〈一段應亡不足以爲臣憂。〉箕子、接輿、〈楚人陸通、字接輿。〉漆身而爲厲、被髮而爲狂、無益於殷楚。使臣得同行於箕子接輿、可以補所賢之主、是臣之大榮也、〈二字無補於時、猶爲之、今爲而有補、故特以爲榮。〉臣又何恥乎。〈一段應不足以爲臣恥。〉臣之所恐者、獨恐臣死之後、天下見臣盡忠而身蹷也、〈蹷、僵也。〉因以杜口裹足、莫肯向秦耳。〈忽掉轉作危語、最足聳聽。〉足下上畏太后之嚴、下惑姦臣之態、〈忽點出太后姦臣二句、駸駸逼人。〉居深宮之中、不離保傅之手、〈女保、女傅。〉終身闇惑、無與照奸、大者宗廟滅覆、小者身以孤危、此臣之所恐耳。〈所云危如累卵、得臣則安也。〉若夫窮辱之事、死亡之患、臣弗敢畏也。臣死而秦治、賢於生也。〈又掉轉一筆、全篇俱動。〉秦王跪曰、先生是何言也。夫秦國僻遠、寡人愚不肖、先生乃幸至此、此天以寡人慁〈魂去聲、〉先生、〈慁、汙辱也。〉而存先王之廟也。〈應宗廟滅覆句。〉寡人得受命於先生、此天所以幸先生、而不棄其孤也。〈應身以孤危句。〉先生奈何而言若此。〈呼應緊甚。〉事無大小、上及太后、下至大臣、〈交疏之臣、言人骨肉之間、本難啓齒。故一路聳動、一路要挾、直逼出此二句、秦王已受我羈靮、便可深言矣。〉願先生悉以教寡人、無疑寡人也。范雎再拜、秦王亦再拜。〈又閒寫一筆、見秦王已被范雎籠定。〉
〈國策〉
　　鄒忌〈齊人。〉脩八尺有餘、而形䫉〈同貌、〉昳〈迭、〉麗。〈脩、長也。昳、日側也。言有光艷。〉朝服衣冠、〈朝、晨也。服、著也。〉窺鏡謂其妻曰、我孰與城北徐公美。〈問法一。〉其妻曰、君美甚、徐公何能及君也。〈答法一。〉城北徐公、齊國之美麗者也。〈插注一筆。妙。〉忌不自信、而復問其妾曰、吾孰與徐公美。〈問法二。〉妾曰、徐公何能及君也。〈答法二。〉旦日、客從外來、與坐談、問之、吾與徐公孰美。〈問法三。〉客曰、徐公不若君之美也。〈答法三。〉明日、徐公來。熟視之、自以爲不如。窺鏡而自視、又弗如遠甚。〈作兩番寫、妙。〉暮、寢而思之、〈思妻、妾、客所以美我之故。 ○曰朝、曰旦日、曰明日、曰暮、敍次井然。〉曰、吾妻之美我者、私我也、妾之美我者、畏我也、客之美我者、欲有求於我也。〈看破人情、便可因小悟大。〉於是入朝見威王曰、臣誠知不如徐公美、臣之妻私臣、臣之妾畏臣、臣之客欲有求於臣、皆以美於徐公。〈現身說法、下卽說到齊王身上、入情入理。〉今齊地方千里、百二十城、宮婦左右、莫不私王、朝廷之臣、莫不畏王、四境之內、莫不有求於王、由此觀之、王之蔽甚矣。〈情理固然、耐人深省。〉王曰、善。乃下令、羣臣吏民能面刺寡人之過者、受上賞、上書諫寡人者、受中賞、能謗議於市朝、聞寡人之耳者、受下賞。〈下令之辭、三疊應上。〉令初下、羣臣進諫、門庭若市、數月之後、時時而間〈諫、〉進、〈進諫者有暇隙。〉朞年之後、雖欲言無可進者。〈文亦三變。 ○齊王固自虛心、敍處似形容太過。〉燕趙韓魏聞之、皆朝於齊。此所謂戰勝於朝廷。〈不待兵也。 ○結斷斬截。〉
〈國策〉
　　齊宣王見顏斶〈觸、 ○齊人。〉曰、斶前。〈前者、使之就己也。 ○寫驕倨、妙。〉斶亦曰、王前。〈寫高貴、妙。〉宣王不說。左右曰、王、人君也、斶、人臣也、王曰斶前、斶亦曰王前、可乎。斶對曰、夫斶前爲慕勢、王前爲趨士。與使斶爲慕勢、不如使王爲趨士。〈分解出來、持論正大。 ○斶前王前、連寫三番、錯映成趣。〉王忿然作色〈不悅之甚。〉曰、王者貴乎。士貴乎。對曰、士貴耳、〈奇快。〉王者不貴。〈添寫一句更妙。〉王曰、有說乎。斶曰、有。昔者秦攻齊、令曰、有敢去柳下季壟五十步而樵採者、〈魯展禽、字季、食采柳下、壟、其冢也。秦伐齊、先經魯、故云。〉死不赦。令曰、有能得齊王頭者、封萬戶侯、賜金千鎰。由是觀之、生王之頭、曾不若死士之壟也。〈快語。讀之失驚。 ○生王字奇、之頭字更奇。 ○此下尚有一大段文字刪去。〉宣王曰、嗟乎、〈歎服。〉君子焉可侮哉、寡人自取病耳。〈此下刪去二句。〉願請受爲弟子。〈結前半篇。〉且顏先生與寡人遊、食必太牢、〈牛、羊、豕、具爲太牢。〉出必乘車、妻子衣服麗都。〈麗都、皆美稱。 ○仍是富貴驕人習態。 ○起後半篇。〉顏斶辭去、曰、夫玉生於山、制則破焉、〈制、裁斷也。謂琢其璞而取之。〉非弗寶貴矣、然太璞不完。〈失玉之本真。〉士生乎鄙野、推選則祿焉、非不尊遂也、〈遂、猶達也。〉然而形神不全。〈失士之本真。〉斶願得歸、晚食以當肉、〈晚食、飢而後食。 ○不羨食太牢。〉安步以當車、〈安步、緩行也。 ○不羨出乘車。〉無罪以當貴、〈尊遂極矣。〉清淨貞正以自虞。〈虞、娛也。 ○形神全矣。 ○仍是貧賤驕人氣度。 ○此下刪去五句。〉則再拜而辭去。君子曰、斶知足矣、歸真反璞、則終身不辱。〈結贊是蘇張一流反照。〉
〈史記作馮驩〉
〈國策〉
　　齊人有馮煖〈諼、〉者、貧乏不能自存、使人屬〈祝、〉孟嘗君、〈田嬰子田文、齊相、封於薛。〉願寄食門下。孟嘗君曰、客何好。曰、客無好也。曰、客何能。曰、客無能也。〈三千人中、如此者卻少。 ○好與能雖並點、重能字一邊。〉孟嘗君笑而受之、曰諾。〈以爲真無能人。〉左右以君賤之也、食〈寺、〉以草具。〈草、菜也、不以客待之。〉居有頃、倚柱彈其劍歌曰、長鋏〈劫、〉歸來〈葉釐、〉乎、〈鋏、劍把。欲與俱去。〉食無魚。左右以告。孟嘗君曰、食之比門下之客。〈待以客禮。〉居有頃、復彈其鋏歌曰、長鋏歸來乎、出無車。左右皆笑之、以告。孟嘗君曰、爲之駕、比門下之車客。〈待以上客之禮。〉於是乘其車、揭〈挈、〉其劍、過其友、曰、孟嘗君客我。〈至此一斷、點綴生趣。〉後有頃、復彈其劍鋏〈彈劍、彈鋏、彈劍鋏、三樣寫法。〉歌曰、長鋏歸來乎、無以爲家。〈葉孤、 ○三歌、亦寒酸、亦豪邁、便知不是無能人。〉左右皆惡之、以爲貪而不知足。〈處處夾寫左右、正爲馮煖反襯。〉孟嘗君問馮公有親乎。〈聞其歌、而問左右。〉對曰、有老母。孟嘗君使人給其食用、無使乏。〈比上客反加厚。〉於是馮煖不復歌。〈歌又妙、不復歌又妙。 ○馮煖旣曰無好無能、所責望於人者、較有好有能者更倍之、大是奇事、孟嘗亦以爲奇、卽姑應之、實非有意加厚馮煖也。〉後孟嘗君出記、〈記、疏也。〉問門下諸客、誰習計會、〈膾、 ○月計曰要、歲計曰會。〉能爲〈去聲、〉文收責〈同債、〉於薛者乎。馮煖署曰能。〈署書姓名於疏也。 ○突地出頭。〉孟嘗君怪之、曰、此誰也。〈記不起馮煖姓名。〉左右曰、乃歌夫長鋏歸來者也。〈笑談輕薄、盡含句中。〉孟嘗君笑曰、客果有能也。〈有能無能、照耀前後。〉吾負之、未嘗見也。〈馮煖在門下已久、孟嘗未熟其名、未識其面、可見前番待馮煖、並非有意加厚也。〉請而見之、謝曰、文倦於是、〈是、指相齊。〉憒〈膾、〉於憂、〈憒、心亂也。〉而性懧〈作懦、〉愚、沉於國家之事、〈沉、沒溺也。〉開罪於先生、先生不羞、乃有意欲爲收責於薛乎。馮煖曰、願之。〈臨時猶不露圭角、勝毛遂自薦一倍。〉於是約車治裝、載券契而行。辭曰、責畢收、以何市而反。孟嘗君曰、視吾家所寡有者。〈問則有意、答則無心、幻出絕妙文字。〉驅而之薛、使吏召諸民當償者、悉來合券、券徧合赴。〈凡券、取者與者各收一、責則合驗之、徧合矣、乃來聽令。 ○亦粗完收債事、下乃出奇。〉矯命、〈矯、託也。託言孟嘗之命。〉以責賜諸民、因燒其券。民稱萬歲。〈馮煖大有作用、蓋已料有後日事也。〉長驅到齊、晨而求見。〈寫其迅速。〉孟嘗君怪其疾也、衣冠而見之、曰、責畢收乎、來何疾也。曰、收畢矣。〈奇。〉以何市而反。馮煖曰、君雲視吾家所寡有者、〈拏定此言。〉臣竊計君、宮中積珍寶、狗馬實外廄、美人充下陳、〈陳、猶列也。 ○三句、言無所不有。〉君家所寡有者以義耳、〈此物人家最少。〉竊以爲君市義。〈更奇。〉孟嘗君曰、市義奈何。曰、今君有區區之薛、不拊愛子其民、因而賈〈古、〉利之。〈賈利、與市義對。〉臣竊矯君命、以責賜諸民、因燒其券、民稱萬歲、乃臣所以爲君市義也。〈說出市義、一笑。〉孟嘗君不說、曰諾、先生休矣。〈休、猶言歇息、無可如何之辭也。 ○敍馮煖收責於薛畢。〉後朞年、齊王謂孟嘗君曰、寡人不敢以先王之臣爲臣。〈遣其就國、而爲之辭。〉孟嘗君就國於薛、未至百里、民扶老攜幼、迎君道中、終日。孟嘗君顧謂馮煖、先生所爲文市義者、乃今日見之。〈市義之爲利如此、若取必目前、便失此利也。 ○了市義一案。〉馮煖曰、狡兔有三窟、〈坤入聲、 ○窟、穴也。〉僅得免其死耳。〈忽設一喻、更進一籌。〉今有一窟、〈市義。 ○結上。〉未得高枕而臥也。請爲君復鑿二窟。〈起下。〉孟嘗君予車五十乘、金五百斤、西遊於梁。謂梁王曰、齊放其大臣孟嘗君於諸侯、先迎之者、富而兵強。於是梁王虛上位、以故相爲上將軍、〈徙故相爲上將軍、虛相位以待孟嘗也。〉遣使者、黃金千斤、車百乘、往聘孟嘗君。馮煖先驅、〈先馳歸薛。 ○作用更妙。〉誡孟嘗君曰、千金、重幣也、百乘、顯使也、齊其聞之矣。〈意蓋爲此、而語卻不盡、妙。〉梁使三反、孟嘗君固辭不往也。〈只是要使齊聞之、妙。〉齊王聞之、君臣恐懼、遣太傅〈大臣。〉齎黃金千斤、文車二駟、〈文車、彩繪之車。〉服劍一、〈王自佩之劍。〉封書謝孟嘗君曰、寡人不祥、被於宗廟之祟、〈歲、 ○祟、神禍也。〉沉於諂諛之臣、開罪於君、寡人不足爲也、願君顧先王之宗廟、姑反國統萬人乎。〈復留相齊。 ○是第二窟。〉馮煖誡孟嘗君曰、願請先王之祭器、立宗廟於薛。〈請祭器、立宗廟、則薛爲重地、難以動搖也。 ○絕大見識。〉廟成、〈是第三窟。〉還報孟嘗君曰、三窟已就、君姑高枕爲樂矣。〈總結上文。〉孟嘗君爲相數十年、無纖介之禍者、馮煖之計也。〈纖介、細微也。 ○結出孟嘗一生得力、全在馮煖、直與篇首無好無能相映照。〉
　　〈三番彈鋏、想見豪士一時淪落、胸中磈礧、勃不自禁。通篇寫來、波瀾層出、姿態橫生、能使馮公鬚眉、浮動紙上。淪落之士、遂爾頓增氣色。〉
〈國策〉
　　齊王〈齊王建、時君王后在。〉使使者問趙威后。〈惠文后、孝威太后。〉書未發。〈未開封。 ○三字便作勢。〉威後問使者曰、歲亦無恙耶、民亦無恙耶、王亦無恙耶。〈恙、憂也。 ○陡問三語、大奇。〉使者不說曰、臣奉使使威後、〈言奉王命來問太后、則太后亦當先問王。〉今不問王、而先問歲與民、豈先賤而後尊貴者乎。〈以貴賤之說、辨其失問。〉威後曰、不然。苟無歲何有民、苟無民何有君、〈連互說、乃見發問妙㫖。〉故有問、〈故、舊例也。〉舍本而問末者耶。〈探出本末、絕去貴賤之見。 ○答語仍作問語聲口、有致。〉乃進而問之曰、齊有處士曰鍾離子、〈鐘離、複姓。〉無恙耶。是其爲人也、有糧者亦食、〈寺、〉無糧者亦食、有衣者亦衣、〈去聲、〉無衣者亦衣、是助王養其民者也、何以至今不業也。〈人情大率食有糧衣有衣者多、乃無糧無衣者亦食衣之、所以謂之養民。業、謂使之在位、成其職業也。〉葉〈攝、〉陽子〈亦齊處士。葉陽、縣名。〉無恙乎。是其爲人、哀鰥寡、卹孤獨、振困窮、補不足、是助王息其民者也、何以至今不業也。〈息、生全也。 ○養民、就民之處常者言。息民、就民之處變者言。〉北宮之女嬰兒子〈齊孝女。北宮、複姓。嬰兒子、女名也。〉無恙耶。撤其環瑱、〈天去聲、〉至老不嫁、以養〈去聲、〉父母、是皆率民而出於孝情者也、胡爲至今不朝〈潮、〉也。〈環、耳環。瑱、以玉繫於紞而充耳。撤、去之不以爲飾。朝、謂使之爲命婦而入朝。〉此二士弗業、一女不朝、何以王齊國、子萬民乎。〈總三問作一頓。〉於陵子仲〈非陳仲子也。若孟子所稱、已是七八十年矣。〉尚存乎。〈六無恙後、變出一尚存、奇絕。〉是其爲人也、上不臣於王、下不治其家、中不索交諸侯、此率民而出於無用者、何爲至今不殺乎。〈竟住、奇絕妙絕。〉
〈國策〉
　　臣聞鄙語曰、見兔而顧犬、未爲晚也、亡羊而補牢、未爲遲也。〈便引喻起。〉臣聞昔湯武以百里昌、桀紂以天下亡。今楚國雖小、絕長續短、猶以數千里、豈特百里哉。〈楚襄王寵信幸臣、而不受莊辛之言。及爲秦所破、乃徵莊辛與計事。莊辛起手極言未遲未晚是正文、以下一路層層遞接而去、俱寫遲晚也。〉王獨不見夫蜻〈精、〉蛉〈陵、〉乎、〈蟲名、一名桑根。〉六足四翼、飛翔乎天地之間、俛〈同俯、〉啄蚉䖟〈萌、〉而食之、仰承甘露而飲之、自以爲無患與人無爭也、不知夫五尺童子、方將調飴膠絲、〈飴、米蘗所煎、調之使膠於絲。〉加己乎四仞之上、〈八尺曰仞。〉而下爲螻蟻食也。〈遲矣晚矣。〉蜻蛉其小者也。黃雀〈小鳥。〉因是以俯噣〈同啄、〉白粒、仰棲茂樹、鼓翅奮翼、自以爲無患與人無爭也、不知夫公子王孫、左挾彈、右攝丸、將加己乎十仞之上、以其類爲招、〈以其類而招誘之。〉晝游乎茂樹、夕調乎酸醎、倏忽之間、墜於公子之手。〈遲矣晚矣。〉夫雀其小者也。黃鵠〈鴻也、水鳥。〉因是以游乎江海、淹乎大沼、俯噣鱔鯉、仰囓〈孽、〉䔖〈同蓤、〉衡、〈作蘅。 ○衡、香草。〉奮其六翮、〈翮、勁羽。〉而淩清風、飄搖乎高翔、自以爲無患與人無爭也、不知夫射者方將脩其碆〈波、〉盧、〈碆石爲弋鏃。盧、黑弓。〉治其矰繳、〈酌、 ○矰、弋射矢。繳、生絲縷。〉將加己乎百仞之上、〈四仞、十仞、百仞、逐漸增加、逼起後段。亦見處地愈高、其勢愈危之意。〉被㔋〈監、〉磻、〈同碆、 ○被、著也。㔋、利也。〉引微繳、折清風而抎〈同隕、〉矣。故晝游乎江河、夕調乎鼎鼐。〈奈、 ○遲矣晚矣。〉夫黃鵠其小者也。蔡靈侯之事、因是以南遊乎高陂、〈披、 ○陂、阪也。〉北陵乎巫山、〈陵、登也。〉飲茹溪流、〈茹、飲馬也。〉食湘波之魚、〈湘水、出零陵、屬長沙。〉左抱幼妾、右擁嬖女、與之馳騁乎高蔡之中、〈卽上蔡。〉而不以國家爲事、不知夫子發方受命乎靈王、繫己以朱絲而見之也。〈魯昭十一年、楚子誘蔡侯般殺之於申、蓋使子發召之。 ○遲矣晚矣。〉蔡靈侯之事其小者也。〈層注而下、至此已到。〉君王之事、因是以左州侯、右夏侯、輦〈連上聲、〉從鄢陵君與壽陵君、〈四人皆楚幸臣。州侯、夏侯、常在左右。鄢陵、壽陵、輦出則從。〉飯〈反、〉封祿之粟、〈封祿、所封之祿。〉而載方府之金、〈方、四方。金其所貢也。〉與之馳騁乎雲夢之中、〈雲夢、澤名。〉而不以天下國家爲事、而不知夫穰侯〈秦相魏冉。〉方受命乎秦王、〈昭王。〉填黽〈萌、〉塞之內、〈填者、取其地而塞之。黽塞、江夏鄳縣。〉而投己乎黽塞之外。〈至此則遲矣晚矣、今則未爲遲也、未爲晚也。妙在說到此竟住、若加一語、便無餘味。〉
〈國策〉
　　趙太后〈惠文后、卽威後。〉新用事、秦急攻之。趙氏求救於齊、齊曰、必以長安君〈太后少子、孝成王弟、封之長安。〉爲質、〈至、〉兵乃出。〈許多事情、三四語敍完、此妙於用簡。以下只一事、連篇說不盡、又妙於用繁。〉太后不肯、大臣強諫。太后明謂左右、有復言令長安君爲質者、老婦必唾其面。〈明謂字妙。〉左師〈官名。〉觸讋〈詹入聲、 ○讋、史記作龍。〉願見、太后盛氣而揖之。〈恐其言及長安君、作色以拒之。〉入而徐趨、〈蹣跚之狀、已自動人。〉至而自謝。曰、老臣病足、曾不能疾走、〈先謝足病。〉不得見久矣、〈次謝久不來見太后。〉竊自恕。〈雖久不得見、竊以病足、故自恕其罪。〉而恐太后玉體之有所郄〈隙、〉也、故願望見。〈郄、病苦也。 ○閒閒將老態說起。〉太后曰、老婦恃輦〈連上聲、〉而行。〈亦言病足。〉曰、日食飲得無衰乎。〈只說老態。〉曰、恃鬻〈同粥、〉耳。曰、老臣今者殊不欲食、〈先說不欲食。〉乃自強步、日三四里。〈繞室中行、可三四里也。 ○次說調身。〉少益嗜食、和於身。〈次說能食。 ○自入見至此、敍了許多寒溫、絕不提起長安君、妙。〉曰、老婦不能。〈不能強步。〉太后之色少解。〈老婦已入老臣彀中。〉左師公曰、老臣賤息舒祺、〈息、其子。舒祺、名也。〉最少、不肖、而臣衰、竊愛憐之、〈又少、又不肖、又自衰、不得不愛而憐之。 ○先寫出一長安君影子。〉願令補黑衣之數、以衛王宮、沒死以聞。〈黑衣、戎服。沒、猶昧也。〉太后曰、敬諾、年幾何矣。對曰、十五歲矣、雖少、願及未填溝壑而託之。〈謙言死曰填溝壑。託、謂託太后也。 ○再囑一語、引出太后心事。〉太后曰、丈夫亦愛憐其少子乎。〈無數紆折、只要餂得此一句。〉對曰、甚於婦人。〈又逼一句。〉太后曰、婦人異甚。〈心事畢露。〉對曰、老臣竊以爲媼〈襖、〉之愛燕後、賢於長安君。〈媼、女老稱。燕後、太后女、嫁於燕。賢、勝也。 ○直說出長安君矣。卻又說太后愛之不如燕後。若不爲長安君者、妙想。〉曰、君過矣、不若長安君之甚。〈至此便可暢言。〉左師公曰、父母之愛子、則爲之計深遠。〈此句是進說主意。〉媼之送燕後也、持其踵爲之泣、念悲其遠也、亦哀之矣。〈頓挫。〉已行、非弗思也、〈頓挫。〉祭祀必祝之、祝曰、必勿使反。〈或被廢、或國滅、方反本國。〉豈非計久長有子孫相繼爲王也哉。〈舍卻長安君、單就燕後提醒太后。〉太后曰、然。左師公曰、今三世以前、至於趙之爲趙、〈只就趙論。〉趙王之子孫侯者、其繼有在者乎。〈繼、相繼爲侯也。〉曰、無有。曰、微獨趙、諸侯有在者乎。〈他國子孫、三世相繼爲侯。 ○兩問、仍用傍擊法。〉曰、老婦不聞也。〈亦無有。 ○此下左師對。〉此其近者禍及身、遠者及其子孫、豈人主之子孫則必不善哉、位尊而無功、奉〈俸、〉厚而無勞、而挾重器多也。〈重器、金玉重寶。 ○所以無有相繼爲侯者。 ○前俱用緩、此則用急、一步緊一步。〉今媼尊長安之位、而封以膏腴之地、多予之重器、而不及今令有功於國、一旦山陵崩、〈太后沒。〉長安君何以自託於趙。〈苦口之言。直捷痛快。〉老臣以媼爲長安君計短也、〈短字、與深遠久長對。〉故以爲其愛不若燕後。〈仍找到愛長安君不如燕後、終若不爲長安君者、妙想。〉太后曰、諾、〈只一諾字、見左師之言未畢、而太后早已心許之。〉恣君之所使之。〈亦不說出長安君爲質、妙。〉於是爲長安君約車百乘、質於齊、齊兵乃出。子義〈趙賢士。〉聞之曰、人主之子也、骨肉之親也、猶不能恃無功之尊、無勞之奉、以守金玉之重也、而況人臣乎。〈通篇瑣碎之筆、臨了忽作曼聲、讀之無限感慨。〉
〈國策〉
　　秦圍趙之邯〈寒、〉鄲、〈邯鄲、趙都。〉魏安釐〈禧、〉王使將軍晉鄙救趙。畏秦、止於蕩陰、〈河內地。〉不進。魏王使客將軍辛垣衍〈稱客、則衍他國人仕魏也。〉間入邯鄲、〈間、謂微行。〉因平原君〈公子趙勝。〉謂趙王曰、秦所以急圍趙者、前與齊閔王爭強爲帝、已而復歸帝、以齊故。〈齊不稱帝、故秦亦止。〉今齊閔王益弱、〈今之齊比閔王時益弱。〉方今唯秦雄天下、此非必貪邯鄲、其意欲求爲帝。趙誠發使尊秦昭王爲帝、秦必喜、罷兵去。〈一段敍趙事。〉平原君猶豫未有所決。〈猶豫、獸名、性多疑、故人不決曰猶豫。 ○敍趙事、爲仲連也。然難於插入、故借平原君作一頓、便可插入仲連矣。〉此時魯仲連適游趙。〈出仲連、鄭重。〉會秦圍趙、聞魏將欲令趙尊秦爲帝、〈前一段文歸至此處入。〉乃見平原君曰、事將奈何矣。平原君曰、勝也何敢言事、百萬之衆折於外、〈長平之戰。〉今又內圍邯鄲而不能去、魏王使客將軍辛垣衍令趙帝秦、今其人在是、勝也何敢言事。〈兩何敢言事、非謙詞也、正寫猶豫未決、莫可如何、以爲仲連之地耳。〉魯連曰、始吾以君爲天下之賢公子也、吾乃今然後知君非天下之賢公子也。〈一跌就轉、一轉就住、文法佳甚。〉梁客辛垣衍安在、〈應其人在是。〉吾請爲君責而歸之。〈絕有膽識。〉平原君曰、勝請爲召而見之於先生。平原君遂見辛垣衍曰、東國有魯連先生、其人在此、勝請爲紹介、〈禮、賓至、必因介以傳辭。紹、繼也、謂上介、次介、末介、其位相承繼也。〉而見之於將軍。辛垣衍曰、吾聞魯連先生、齊國之高士也、衍人臣也、使事有職、吾不願見魯連先生也。〈衍不願見魯連、亦知帝秦之說、不足入高士之耳。〉平原君曰、勝已泄〈同洩、〉之矣。辛垣衍許諾。魯連見辛垣衍而無言。〈先無言、反待辛垣衍開口、妙。〉辛垣衍曰、吾視居此圍城之中者、皆有求於平原君者也、今吾視先生之玉貌、非有求於平原君者、〈亦自識人。〉曷爲久居此圍城之中而不去也。魯連曰、世以鮑焦無從容而死者、皆非也。今衆人不知、則爲一身。〈鮑焦、周時隱者、抱木而死、以非當世。今世以鮑焦不能從容自愛而死者、固非、卽以爲其自爲一身者、亦非。正對其在圍城之中、不爲身謀也。〉彼秦、棄禮義上首功之國也、〈戰獲首級者、計功受爵。〉權使其士、虜〈魯、〉使其民、〈虜、掠也。〉彼則肆然而爲帝、過而遂正於天下、〈過、猶甚也。正天下、卽易大臣、奪憎予愛諸事。〉則連有赴東海而死耳、吾不忍爲之民也。〈欲同鮑焦之死。〉所爲見將軍者、欲以助趙也。〈直破其謀。〉辛垣衍曰、先生助之奈何。魯連曰、吾將使梁及燕助之、齊楚固助之矣。〈故爲硬語、以生下論。〉辛垣衍曰、燕則吾請以從矣、若乃梁、則吾乃梁人也、先生惡能使梁助之耶。魯連曰、梁未睹秦稱帝之害故也、使梁睹秦稱帝之害、則必助趙矣。〈一反一覆、語最激昂。〉辛垣衍曰、秦稱帝之害將奈何。魯仲連曰、昔齊威王嘗爲仁義矣、率天下諸侯而朝周。周貧且微、諸侯莫朝、而齊獨朝之。居歲餘、周烈王崩、諸侯皆弔、齊後往、周怒、赴於齊曰、天崩地坼、〈策、〉天子下席、〈赴、告也。天子、謂烈王子安王驕也。下席、言其寢苫居廬。〉東藩之臣田嬰齊、〈斥其姓名。〉後至、則斮〈捉、〉之。〈斮、斬也。〉威王勃然怒曰、叱嗟、〈怒斥聲。〉而母婢也。〈而、汝也。罵其母爲婢、賤之之詞。〉卒爲天下笑。故生則朝周、死則叱之、誠不忍其求也。彼天子固然、其無足怪。〈不忍其求、直貫下變易大臣、奪憎與愛諸事。且曰其爲天子、理應如此、以見權之不可假人也。然不說出、不說盡。〉辛垣衍曰、先生獨未見夫僕乎、十人而從一人者、甯力不勝、智不若邪、畏之也。〈衍口中脫出一畏字、本懷已露、故使仲連得入。〉魯仲連曰、然、梁之比於秦若僕邪。〈詰問得妙。〉辛垣衍曰、然。魯仲連曰、然則吾將使秦王烹醢〈海、〉梁王。〈醢、肉醬。 ○旣爲僕、則不難烹醢、突然指出、可驚可詫。〉辛垣衍怏然不說、曰、嘻、亦太甚矣、先生之言也。〈倒句。〉先生又惡能使秦王烹醢梁王。魯仲連曰、固也、待吾言之。昔者鬼侯、〈鬼、史記作九。鄴縣有九侯城。〉鄂侯、〈鄂、屬江夏。〉文王、紂之三公也。鬼侯有子而好、故入之於紂。紂以爲惡、醢鬼侯。鄂侯爭之急、辨之疾、故脯鄂侯。文王聞之、喟〈魁去聲、〉然而歎、故拘之於牖〈史記作羑。〉里之庫百日、而欲令之死。曷爲與人俱稱帝王、卒就脯醢之地也。〈言與人俱稱帝王、曷爲卒就脯醢之地。若專尊秦爲帝、則足以脯醢之矣。○引紂事一證、詞意含吐、可耐尋味。〉齊閔王將之魯、夷維子〈夷維、地名。〉執策而從、〈策、馬箠。〉謂魯人曰、子將何以待吾君。魯人曰、吾將以十太牢待子之君。夷維子曰、子安取禮而來待吾君。彼吾君者、天子也、天子巡狩、諸侯辟舍、納筦〈同管、〉鍵、〈件、○筦、鑰也。鍵、其牡。避納者、示不敢有其國。〉攝衽抱幾、〈幾、所據也。〉視膳於堂下、天子已食、而聽退朝也。〈退而聽朝。〉魯人投其籥、〈同鑰、 ○閉關也。〉不果納。不得入於魯。〈此言魯不肯帝齊。〉將之薛、假塗〈同塗、〉於鄒。當是時、鄒君死、閔王欲入弔、夷維子謂鄒之孤曰、天子弔、主人必將倍殯柩、〈倍、背也。主人背其殯棺、北面哭也。〉設北面於南方、然後天子南面弔也。鄒之羣臣曰、必若此、吾將伏劍而死。故不敢入於鄒。〈此言鄒不肯帝齊。〉鄒魯之臣、生則不得事養、死則不得飯〈返、〉含、〈去聲、 ○齊強、而二國拒之、必見伐、則生死皆不能盡其禮也。以米及貝實屍之口中曰飯、以珠玉實屍之口中曰含。〉然且欲行天子之禮於鄒魯之臣、不果納。〈承上起下。〉今秦萬乘之國、梁亦萬乘之國、交有稱王之名、〈應俱稱帝王。〉睹其一戰而勝、欲從而帝之、是使三晉〈魏、趙、韓爲三晉。〉之大臣、不如鄒魯之僕妾也。〈辛垣衍自認梁比秦如僕、此特言僕妾之不如、痛罵盡情。〉且秦無已而帝、〈無已、必欲爲也。〉則且變易諸侯之大臣、彼將奪其所謂不肖、而予其所謂賢、奪其所憎、而予其所愛、彼又將使其子女讒妾、爲諸侯妃姬、處梁之宮、梁王安得晏然而已乎。而將軍又何以得故寵乎。〈帝秦之害如此。切膚之災、可懼可駭。〉於是辛垣衍起再拜、謝曰、〈責以大義則不動、言及利害切身、則遽起拜謝。策士每爲身謀、而不顧大義如此。〉始以先生爲庸人、吾乃今日而知先生爲天下之士也。〈與前魯連對平原君語、同調。〉吾請去、不敢復言帝秦。秦將聞之、爲卻軍五十里。適會魏公子無忌〈信陵君。〉奪晉鄙軍以救趙擊秦、秦軍引而去。〈秦軍聞之而卻五十里、不必然也、無忌擊之而去、此其實也。故並序之、初爲仲連後有故實也。〉於是平原君欲封魯仲連、魯仲連辭讓者三、終不肯受。〈高人。〉平原君乃置酒、酒酣、起前以千金爲魯連壽。魯連笑曰、所貴於天下之士者、爲人排患釋難、解紛亂而無所取也、卽有所取者、是商賈之人也、仲連不忍爲也。〈數語卓犖自命、描盡心事。〉遂辭平原君而去、終身不復見。〈更高。〉
〈國策〉
　　梁王魏嬰〈史作罃。〉觴諸侯於范臺、〈是時魏惠王方強、魯、衛、宋、鄭君來朝。〉酒酣、請魯君舉觴。魯君興、避席擇言〈擇善而言。〉曰、昔者〈領下四句。〉帝女令儀狄作酒而美、進之禹、禹飲而甘之、遂疏儀狄、絕㫖酒、曰、後世必有以酒亡其國者。〈當戒者一。 ○是正文。下連類及之。〉齊桓公夜半不嗛、〈歉、 ○不喜食也。〉易牙乃煎熬燔炙、〈有汁而乾曰煎、乾煎曰熬、肉爇之曰燔、近火曰炙。〉和調五味而進之、桓公食之而飽、至旦不覺、曰、後世必有以味亡其國者。〈當戒者二。〉晉文公得南之威、〈美人。〉三日不聽朝、遂推南之威而遠之、曰、後世必有以色亡其國者。〈當戒者三。〉楚王〈莊王。〉登強臺〈卽章華臺。〉而望崩山、左江而右湖、以臨彷徨、〈臨、從上視下。彷徨、徘徊也。〉其樂忘死、遂盟強臺而弗登、〈盟、誓也。〉曰、後世必有以高臺陂〈卑、〉池〈澤障曰陂、停水曰池。〉亡其國者。〈當戒者四。〉今〈領下四句。〉主君之尊、〈尊、酒器。〉儀狄之酒也。主君之味、易牙之調也。左白台而右閭須、〈白台、閭須、皆美人。〉南威之美也。前夾林而後蘭臺、強臺之樂也。〈上隨舉四事、不意歷歷皆應、章法奇妙。〉有一於此、足以亡其國。今主君兼此四者、可無戒與。〈危語動人。〉梁王稱善相屬。〈祝、 ○謂稱善不置也。〉
〈國策〉
　　信陵君殺晉鄙、救邯〈寒、〉鄲、破秦人、存趙國、〈秦圍趙之邯鄲、魏使晉鄙將兵救趙。畏秦止於蕩陰。公子無忌椎殺晉鄙、將其軍進擊秦、秦軍遂引去。 ○我有德。〉趙王自郊迎。〈人德我。〉唐雎〈魏人。〉謂信陵君曰、臣聞之曰、事有不可知者、有不可不知者、有不可忘者、有不可不忘者。〈陡下四語、無頭無尾、奇絕。〉信陵君曰、何謂也。對曰、人之憎我也、不可不知也、我憎人也、不可得而知也。〈人不能知。〉人之有德於我也、不可忘也、吾有德於人也、不可不忘也。〈二段、上一段是賓、下一段是主。下段、上一句是賓、下一句是主。〉今君殺晉鄙、救邯鄲、破秦人、存趙國、此大德也。今趙王自郊迎、卒〈同猝、〉然見趙王、願君之忘之也。〈上二段是虛、此一段是實。〉信陵君曰、無忌謹受教。
〈國策〉
　　秦王〈始皇。〉使人謂安陵君〈安陵、小國、屬魏。〉曰、寡人慾以五百里之地易安陵、安陵君其許寡人。〈設言易之、實則奪之、秦人常套。〉安陵君曰、大王加惠、以大易小、甚善。〈一折。〉雖然、受地於先王、願終守之、弗敢易。〈一正。〉秦王不說。安陵君因使唐雎使於秦。〈修好也。〉秦王謂唐雎曰、寡人以五百里之地易安陵、安陵君不聽寡人、何也。且秦滅韓亡魏、〈滅韓、十八年。亡魏、二十一年。〉而君以五十里之地存者、以君爲長者、故不錯〈措、〉意也。〈錯、置也。言非不能取安陵。〉今吾以十倍之地、請廣於君、〈廣其地。〉而君逆寡人者、輕寡人與。〈言以秦爲不能取安陵而輕之。〉唐雎對曰、否、〈秦王之言不然。〉非若是也。〈安陵君之意不如是也。〉安陵君受地於先王而守之、雖千里不敢易也、豈直五百里哉。〈較安陵君答秦語、尤直捷。〉秦王怫然怒、謂唐雎曰、公亦嘗聞天子之怒乎。〈陡來。〉唐雎對曰、臣未嘗聞也。〈緩接。〉秦王曰、天子之怒、伏屍百萬、流血千里。〈寫天子之怒、雄甚。〉唐雎曰、大王嘗聞布衣之怒乎。〈撇過天子之怒、以布衣之怒反詰之、突兀。〉秦王曰、布衣之怒、亦免冠徒跣、〈先上聲、〉以頭搶〈鎗上聲、〉地耳。〈搶、突也。 ○寫布衣之怒、醜甚。〉唐雎曰、此庸夫之怒也、非士之怒也。〈駁去免冠八字。〉夫專諸之刺王僚也、彗星襲月。聶政之刺韓傀〈規、〉也、白虹貫日。要離之刺慶忌也、蒼鷹擊於殿上。〈專諸爲公子光刺吳王僚。聶政爲嚴仲子刦韓相俠累。要離吳人、吳王闔閭欲殺王子慶忌、慶忌吳王僚子、要離詐以罪亡、令吳王焚其妻子、走見慶忌、以劍刺之。〉此三子皆布衣之士也、懷怒未發、休祲〈侵、〉降於天、〈休、吉徴。祲、戾氣。重祲字、休字帶說。 ○總承上三句作一頓。〉與臣而將四矣。〈現前一懷怒之士。〉若士必怒、〈必怒、怒已發也。對懷怒說。〉伏屍二人、流血五步、〈伏屍流血、秦王說得極大、唐雎說得極小、妙絶。〉天下縞素、〈二人勝於百萬、五步甚於千里。〉今日是也。〈今日卽行怒之期。〉挺劍而起。〈手中卽行怒之具。 ○此段一步緊一步、句句駭殺人。〉秦王色撓、〈撓、屈也。〉長跪而謝之曰、先生坐、何至於此、寡人諭矣。〈諭、曉也。〉夫韓魏滅亡、而安陵以五十里之地存者、徒以有先生也。〈秦王亦善出場、真英雄也。〉
〈國策〉
　　昌國君樂毅、爲燕昭王合五國之兵〈趙、楚、韓、魏、燕。〉而攻齊、下七十餘城、盡郡縣之以屬燕。三城未下、〈三城、聊、莒、卽墨。唯莒、卽墨未下。雲三城者、蓋因燕將守聊城不下之事而誤。〉而燕昭王死。惠王卽位、用齊人反間疑樂毅、而使騎刦代之將。樂毅奔趙、趙封以爲望諸君。〈趙封毅以觀津、號望諸君。〉齊田單詐騎刦、卒敗燕軍、復收七十餘城以復齊。〈一段、敍事簡括。〉燕王悔、懼趙用樂毅、承燕之敝以伐燕。〈補寫燕王心事一筆。〉燕王乃使人讓樂毅、〈讓、責也。〉且謝之曰、先王舉國而委將軍、將軍爲燕破齊、報先王之讎、天下莫不振動、寡人豈敢一日而忘將軍之功哉。會先王棄羣臣、寡人新卽位、左右誤寡人、寡人之使騎刦代將軍、爲將軍久暴〈僕、〉露於外、故召將軍、且休計事。〈善語周旋、巧於文飾。 ○以上是謝之之詞。〉將軍過聽、以與寡人有隙、遂捐燕而歸趙。將軍自爲計則可矣、而亦何以報先王之所以遇將軍之意乎。〈以上是讓之之詞。 ○先謝後讓、重稱先王、欲以感動樂毅。詞令委折有致。〉望諸君乃使人獻書報燕王曰、臣不佞、不能奉承先王之教、以順左右之心、恐抵斧質之罪、〈質、斬人椹也。〉以傷先王之明、而又害於足下之義、〈無罪而殺毅、非義也。〉故遁逃奔趙。〈先敍不歸燕而降趙之故。 ○前書有先王左右寡人、故應還先王左右足下。〉自負以不肖之罪、故不敢爲辭說。今王使使者數〈上聲、〉之罪、臣恐侍御者之不察先王之所以畜幸臣之理、〈不敢斥言惠王、故稱侍御。畜、養也。幸、親愛之。 ○應遇將軍之意。〉而又不白於臣之所以事先王之心、〈應自爲計。〉故敢以書對。〈一起、已括盡一篇大㫖。〉臣聞賢聖之君、不以祿私其親、功多者授之、不以官隨其愛、能當者處之。故察能而授官者、成功之君也、論行而結交者、立名之士也。〈功名二字、一篇柱。〉臣以所學者觀之、〈自見本領。〉先王之舉錯、有高世之心、故假節於魏王、而以身得察於燕。〈時諸侯不通、出關則以節傳之。毅爲魏昭王使燕、遂爲臣。察、至也。 ○事先王之心。〉先王過舉、擢之乎賓客之中、而立之乎羣臣之上、不謀於父兄、〈正對左右句。〉而使臣爲亞卿。〈畜幸臣之理。〉臣自以爲奉令承教、可以幸無罪矣、故受命而不辭。〈事先王之心。〉先王命之曰、我有積怨深怒於齊、不量輕弱、而欲以齊爲事。〈畜幸臣之理。〉臣對曰、夫齊、霸國之餘教、而驟勝之遺事也、〈驟、數也。齊嘗霸天下、而數勝於他國、其餘教遺事猶存。〉閑於甲兵、習於戰攻、王若欲攻之、則必舉天下而圖之、舉天下而圖之、莫徑於結趙矣。且又淮北宋地、楚魏之所同願也、〈楚欲得淮北、魏欲得宋、時皆屬齊。〉趙若許約、楚魏宋盡力、〈魏欲得宋而盡力。〉四國攻之、〈併燕爲四國。〉齊可大破也。〈事先王之心。〉先王曰、善。臣乃口受令、具符節、南使臣於趙、顧反命、〈回顧而反、言其速也。〉起兵隨而攻齊。〈毅令趙、楚、韓、魏、燕之兵伐齊。 ○畜幸臣之理。〉以天之道、先王之靈、河北之地、隨先王舉而有之於濟上。〈濟上、濟水之西、齊界也。〉濟上之軍、奉令擊齊、大勝之、輕卒銳兵、長驅至國、〈攻入臨淄。〉齊王〈閔王。〉逃遁走莒、僅以身免。珠玉財寶、車甲珍器、盡收入燕、〈事先王之心。〉大呂陳於元英、故鼎反乎曆室、齊器設於甯臺、〈大呂、齊鐘名。故鼎、齊所得燕鼎。元英、曆室、燕二宮名。甯臺、燕臺也。〉薊邱之植、植於汶簧、〈薊邱、燕都。植、旗幟之屬。汶、水名。竹田曰篁。言薊邱之所植、植於齊汶上之竹田。 ○上三句、自齊入燕。薊邱句、自燕及齊。〉自五伯以來、功未有及先王者也。〈一頓、贊先王、正自贊也。〉先王以爲順於其志、〈愜於心。〉以臣爲不頓命、〈頓、猶墜也。〉故裂地而封之、使之得比乎小國諸侯。〈封毅爲昌國君。 ○畜幸臣之理。〉臣不佞、自以爲奉令承教、可以幸無罪矣、故受命而弗辭。〈事先王之心。 ○遙應前文、筆情婉宕。〉臣聞賢明之君、功立而不廢、故著於春秋、蚤知之士、〈蚤知、先見也。〉名成而不毀、故稱於後世。〈應前功名二字。文從不廢不毀四字、生出後半篇。〉若先王之報怨雪恥、夷萬乘之強國、收八百歲之蓄積、〈通太公數之。〉及至棄羣臣之日、遺令詔後嗣之餘義、執政任事之臣、所以能循法令順庶孽者、〈新立之君、皆患庶孽之亂、昭王能預順之。〉施及萌〈同氓。〉隸、皆可以教於後世。〈敍完先王事、下始入議論。〉臣聞善作者不必善成、善始者不必善終。〈虛冒二句。〉昔者伍子胥說聽乎闔閭、〈吳王、名闔閭。〉故吳王遠跡至於郢。〈郢、楚都。吳破楚、長驅至郢。 ○善作善始。〉夫差〈闔閭子。〉弗是也、〈不然子胥之說。〉賜之鴟夷而浮之江。〈鴟夷、革囊也。夫差殺子胥、盛以鴟夷革、投之江。 ○不必善成善終。〉故吳王夫差不悟先論之可以立功、故沉子胥而弗悔、〈燕王有之也。〉子胥不蚤見主之不同量、故入江而不改。〈蚤見、應上蚤知。不改、言子胥投江而神不化、猶爲波濤之神。 ○自言幾不免也。〉夫免身全功、以明先王之跡者、臣之上計也。〈免身於罪、而全取齊之功、以明昭王之舊烈、是臣之本意。〉離〈同罹、〉毀辱之非、墮先王之名者、臣之所大恐也。〈離、遭也。遭誹謗而被誅、則壞先王知人之名、故恐懼而奔趙。〉臨不測之罪、以幸爲利者、義之所不敢出也。〈被不可測之重罪以去燕、又幸趙伐燕以爲利、揆之於義、寧敢出此。 ○剖明心事、激揚磊落、長歌可以當泣。〉臣聞古之君子、交絕不出惡聲、忠臣之去也、不潔其名。〈毀其君而自潔。 ○復轉二語、結出通書之意、以應起。〉臣雖不佞、數〈朔、〉奉教於君子矣。〈應以臣所學句。〉恐侍御者之親左右之說、而不察疏遠之行也、〈應前侍御不察二句。〉故敢以書報、唯君之留意焉。
〈秦文〉
　　秦宗室大臣皆言秦王曰、諸侯人來事秦者、大抵爲其主游閒於秦耳、請一切逐客。〈一切者、無所不逐也。〉李斯議亦在逐中。〈李斯、秦客卿、楚上蔡人。 ○所謂一切也。〉斯乃上書曰、臣聞吏議逐客、竊以爲過矣。〈一句揭開題面、通篇純用反法。〉昔穆公求士、西取由余於戎、〈由余、西戎人。〉東得百里奚於宛、〈百里奚、楚宛人。〉迎蹇叔於宋、〈蹇叔、岐州人。時游宋、故迎之。〉求丕豹、公孫支於晉、〈丕豹、自晉奔秦。公孫支、游晉歸秦。〉此五子者、不產於秦、而穆公用之、並國二十、遂霸西戎。〈一段穆公用客。〉孝公用商鞅之法、〈商鞅、衛人、姓公孫氏。〉移風易俗、民以殷盛、國以富強、百姓樂用、諸侯親服、獲楚魏之師、舉地千里、至今治強。〈二段孝公用客。〉惠王用張儀之計、〈張儀、魏人。〉拔三川之地、西並巴蜀、〈惠王時、司馬錯請伐蜀、滅之。後武王欲通車三川、令甘茂拔宜陽。今並雲儀者、以儀爲秦相、雖錯滅蜀、甘茂通三川、皆歸功於相歟。〉北收上郡、〈魏納上郡十五縣。〉南取漢中、〈攻楚漢中、取地六百里。〉包九夷、制鄢郢、〈屬楚之夷有九種。鄢、郢、楚二邑。〉東據城皋之險、割膏腴之壤、〈成皋、屬河南、周之東境。〉遂散六國之從、〈宗、〉使之西面事秦、功施到今。〈三段惠王用客。〉昭王得范雎、〈范雎、魏人。〉廢穰侯、逐華陽、〈穰侯、華陽、俱太后弟。〉彊公室、杜私門、蠶食諸侯、使秦成帝業。〈四段昭王用客。 ○四段不引前代他國事、只以秦之先爲言、妙。〉此四君者、皆以客之功、〈一句總收、下卽轉入。〉由此觀之、客何負於秦哉。〈又一轉、下反振、語氣乃足。〉向使四君卻客而不內、〈同納、〉疏士而不用、是使國無富利之實、而秦無強大之名也。〈結完上文、乃入時事、必以爲說正意矣、偏又發許多譬喻、滾滾不窮、奇絕妙絕。〉今陛下致崐山之玉、〈崐山、在闐國、其岡出玉。〉有隨和之寶、〈隨侯珠、卞和璧。〉垂明月之珠、〈珠光如明月。〉服太阿之劍、〈干將歐冶三人作劍、一曰龍淵、一曰太阿。〉乘纖離之馬、〈纖離、駿馬名。〉建翠鳳之旗、〈以翠羽爲鳳形而飾旗。〉樹靈鼉之鼓、〈鼉、皮可以冒鼓。〉此數寶者、秦不生一焉、而陛下說之、何也。〈一頓。 ○秦王性好侈大、故歷以紛華聲色之美動其心、此善說之術也。〉必秦國之所生然後可、〈一折。上是順說、下是倒說。〉則是夜光之璧、不飾朝廷、犀象之器、不爲玩好、鄭魏之女、不充後宮、而駿馬駃〈決、〉騠、〈提、〉不實外廄。〈駃騠、良馬名。〉江南金錫不爲用、西蜀丹青不爲采。〈句法不排偶、氣勢已極宕折、可以止矣。偏作兩節寫、但見其妙、不見其煩。〉所以飾後官、充下陳、〈下陳、猶後列也。〉娛心意、說耳目者、必出於秦然後可、則是宛珠之簪、〈宛地之珠飾簪。〉傅〈附、〉璣之珥、〈二、 ○璣、珠之不圓者。珥、瑱也。謂以璣傅著於珥。〉阿縞之衣、〈齊東阿縣所出繒帛爲衣。〉錦繡之飾、〈飾、領緣也。〉不進於前、而隨俗雅化、〈謂閑雅變化、而能隨俗也。〉佳冶窈窕、趙女不立於側也。〈語氣肆宕、采色爛然、可以止矣、又偏再衍出下節。彊弩穿甲、勁勢未已。〉夫擊甕叩缶、彈箏搏髀、〈彼、 ○甕、汲瓶也。缶、瓦器。箏、以竹爲之。髀、股骨。擊〉叩彈搏、皆所以節歌。}}而歌呼嗚嗚、快耳目者、真秦之聲也。鄭衛桑間、〈樂記、桑間濮上之音、謂濮水之上、桑林之間、衛地也。〉韶虞武象者、〈韶虞、舜樂。武象、周樂。〉異國之樂也。〈以韶虞與鄭衛並說、此戰國之習。〉今棄擊甕而就鄭衛、退彈箏而取韶虞、若是者何也、快意當前、適觀而已矣。〈與前何也遙應。〉今取人則不然、〈上邊事已多、文已長、不知如何收拾。他只用一句折轉、盡數包羅、妙甚。〉不問可否、不論曲直、非秦者去、爲客者逐。〈取人正意只四句。〉然則是所重者、在乎色樂珠玉、而所輕者、在乎人民也。此非所以跨〈去聲、〉海內、制諸侯之術也。〈收拾前文、又一句拓開。不粘逐客上、妙。〉臣聞地廣者粟多、國大者人衆、兵強則士勇、〈此下卽完上意、而更起一峯。〉是以泰山不讓土壤、故能成其大、河海不擇細流、故能就其深、王者不卻衆庶、故能明其德。〈讓、辭也。就、成也。 ○又下二喻。〉是以地無四方、民無異國、四時充美、鬼神降福、此五帝三王之所以無敵也。〈纔是跨海內、制諸侯之術。〉今乃棄黔首以資敵國、〈黔、黑也。秦謂民爲黔首、以其頭黑也。〉卻賓客以業諸侯、〈謂與諸侯立功業。〉使天下之士、退而不敢西向、裹足不入秦、此所謂藉寇兵而齎盜糧者也。〈一段始正言逐客事。〉夫物不產於秦、可寶者多、〈收完崐山之玉二段。〉士不產於秦、而願忠者衆。〈收完昔穆公四段。 ○一篇大文字、只此二語收盡、更無餘蘊。〉今逐客以資敵國、損民以益讎、〈無補於民、而增許多讎我之人。〉內自虛而外樹怨於諸侯、〈內旣無賢、皆往事他國、而樹怨於外也。〉求國之無危、不可得也。〈又收地廣者一段、完棄黔首資敵國等語、而正意俱足。〉秦王乃除逐客之令、復李斯官。
〈楚辭〉
　　屈原旣放、〈屈原、名平、爲楚懷王左徒、王甚任之。上官大夫心害其能、因讒之、遂被防。〉三年不得復見。竭知盡忠、而蔽障於讒。心煩慮亂、不知所從。〈先敍卜居之由。〉乃往見太卜鄭詹尹曰、余有所疑、願因先生決之。詹尹乃端筴〈策、〉拂龜〈端、正也。筴、蓍莖。端筴、將以筮也。拂龜、將以卜也。〉曰、君將何以教之。〈寫肯卜、妙。〉屈原曰、吾寧悃悃款款朴以忠乎、將送往勞〈去聲、〉來斯無窮乎。〈悃款、誠實傾盡貌。送往勞來、謂隨俗高下。無窮、不困窮也。 ○不知所從一。〉寧誅鋤草茆〈卯、〉以力耕乎、將遊大人以成名乎。〈遊、徧謁也。大人、謂嬖倖者。 ○不知所從二。〉寧正言不諱以危身乎、將從俗富貴以媮〈同偷、〉生乎。〈媮、樂也。 ○不知所從三。〉寧超然高舉以保真乎、將哫〈足、〉訾〈資、〉憟斯、喔〈握、〉咿〈伊、〉嚅〈如、〉唲、〈而、〉以事婦人乎。〈保真、謂保守其天真。哫訾、以言求媚也。憟、詭隨也。斯、語辭。喔咿嚅唲、強言笑貌。婦人、暗指懷王寵姬鄭袖。 ○不知所從四。〉寧廉潔正直以自清乎、將突梯滑〈骨、〉稽、如脂如韋、以絜楹乎。〈突梯、滑澾貌。滑稽、圓轉貌。脂、肥澤。韋、柔輭。楹、屋柱圓物。絜、比絜。本方而求圓也。 ○不知所從五。〉寧昂昂若千里之駒乎、將氾氾若水中之鳧乎、〈駒、馬之小者。鳧、野鴨。〉與波上下偷以全吾軀乎。〈拖一句、參差入、妙。 ○不知所從六。〉寧與騏驥亢軛乎、將隨駑馬之跡乎。〈騏驥、千里馬。亢、當也。軛、轅端橫木、駕馬領者。駑、下乘也。 ○不知所從七。〉寧與黃鵠比翼乎、將與雞鶩〈務、〉爭食乎。〈黃鵠、大鳥、一舉千里。鶩、鴨也。 ○不知所從八。 ○以上八條、只一意、而無一句重沓、所以爲妙。〉此孰吉孰凶、何去何從。〈祝辭畢。下是訴詹尹、乃心煩慮亂之由也。〉世溷〈魂去聲、〉濁而不清、〈無限感慨。〉蟬翼爲重、千鈞爲輕。黃鐘毀棄、瓦釜雷鳴。〈二句起下一句。〉讒人高張、賢士無名。〈溷濁不清如此。〉吁嗟默默兮、誰知吾之廉貞。〈無限感慨。 ○寫得又似要卜、又似不要卜、心煩慮亂、不知所從。〉詹尹乃釋筴而謝曰、〈寫不肯卜、又妙。〉夫尺有所短、寸有所長、〈爲尺而不足、則有所短。爲寸而有餘、則有所長。 ○引鄙語起下文。〉物有所不足、智有所不明、〈物、指龜而言。〉數有所不逮、神有所不通。〈數、指筴而言。〉用君之心、行君之意、〈六有所字、本接末句、橫插此八字、奇陗。〉龜筴誠不能知此事。
〈楚辭〉
　　楚襄王問於宋玉〈屈原弟子、爲楚大夫。〉曰、先生其有遺行與、何士民衆庶不譽之甚也。〈遺、缺失也。 ○問得有風致。〉宋玉對曰、唯、〈一應。〉然、〈再應。〉有之。〈三應。 ○連下三應、極力摹神。〉願大王寬其罪、使得畢其辭。〈入三語、委婉。〉客有歌於郢〈潁、〉中者、〈郢、楚都。〉其始曰下里巴人、〈最下曲名。〉國中屬〈祝、〉而和者數千人。〈屬、聚也。 ○和者甚衆。〉其爲陽阿薤〈械、〉露、〈次下曲名。〉國中屬而和者數百人。〈和者亦衆。〉其爲陽春白雪、〈高曲之名。〉國中屬而和者、不過數十人。〈和者已寡。 ○數十人、加不過字、妙。〉引商刻羽、雜以流徵、〈紙、 ○五音協律、最高之曲。〉國中屬而和者、不過數人而已。〈和者甚寡。 ○數人、又加而已字、妙。〉是其曲彌高、其和彌寡。〈總上四段。〉故鳥有鳳、而魚有鯤。〈總下二段。 ○已上先開後總、此先總後開、法變。〉鳳凰上擊九千里、絕雲霓、負蒼天、足亂浮雲、翱翔乎杳冥之上。〈杳冥、絕遠也。 ○寫鳳凰下如許語。〉夫藩籬之鷃、〈晏、〉豈能與之料天地之高哉。〈鷃、鵪鶉也。 ○寫鷃只下藩籬二字。〉鯤魚朝發崐崙之墟、暴〈僕、〉鬐〈奇、〉於碣〈傑、〉石、暮宿於孟諸。〈崐崙山、在西北、去嵩山五萬里。暴、露也。魚之鬚鬣曰鬐。碣石、近海山名、在冀北。孟諸、藪澤名、在梁國睢陽縣東北。 ○寫鯤魚下如許語。〉夫尺澤之鯢、〈倪、〉豈能與之量江海之大哉。〈寫鯢只下尺澤二字。 ○先喻之以歌、言行高不合於俗。又喻之以物、言品高俗不能知。唯俗不能知、所以不合於俗也。下撇然轉入正意作結、緊陗。〉故非獨鳥有鳳而魚有鯤也、〈上用一故字轉、此又用一故字轉、章法奇妙。〉士亦有之。夫聖人瑰〈規、〉意琦行、超然獨處、世俗之民、又安知臣之所爲哉。〈瑰、偉也。琦、美也。 ○與上一樣、寫法佳妙。〉
