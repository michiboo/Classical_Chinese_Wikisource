□□□□□若不遇緣，無由自脫，求觧□□□□：「宍身本性，是一爲是二耶？一切諸聖，出現於世，施作方便，能救明性，得離衆苦，究竟安樂？」作是問已，曲躬恭敬，卻住一靣。
𠇍時明使告阿馱言：「善哉善哉！汝爲利益無量衆生，能問如此甚深秘義，汝今即是一切世間盲迷衆生大善知識。我當爲汝分別觧説，令汝疑網永斷無餘。
「汝䓁當知！即此世界未立以前，淨風善母二光明使，入於暗坑無明境界，拔擢、驍健、常勝，□□□大智甲五分明身，策持昇進，令出五坑。其五類魔，黏五明身，如蠅著蜜，如鳥被黐，如魚吞鈎。以是義故，淨風明使以五類魔及五明身二力和合，造成世界十天八地。如是世界，即是明身醫療藥堂，亦是暗魔禁繫牢獄。其彼淨風及善母䓁，以巧方便，安立十天；次置業輪及日月宮，並下八地、三衣、三輪，乃至三災、鐵圍四院、未勞俱孚山，及諸小山、大海、江河，作如是䓁，建立世界。禁五類魔，皆於十三光明大力以爲囚縛。其十三種大勇力者，先意、淨風各五明子，及呼嚧瑟德、𠷺嘍卟德，並窣路沙羅夷䓁。其五明身猶如牢獄，五類諸魔同彼獄囚，淨風五子如掌獄官，說聽喚應如喝更者，其第十三窣路沙羅夷如斷事王。
「於是，貪魔見斯事已，於其毒心重興惡計。即令路㑥及業羅泱，以像淨風及善母䓁，於中變化，造立人身，禁囚明性，放大世界。如是毒惡貪慾宍身，雖復微小，一一皆放天地世界。業輪、星宿、三災、四圍、大海、江河、乾濕二地、草木禽獸、山川堆阜、春夏秋冬、年月時日，乃至有礙無礙，無有一法不像世界。喻若金師，摸白象形，寫指環內。於其象身，無有增減。人類世界，亦復如是。
「其彼淨風，取五類魔，於十三種光明淨體，囚禁束縛，不令自在。魔見是已，起貪毒心，以五明性禁於宍身，爲小世界。亦以十三無明暗力，囚固束縛，不令自在。其彼貪魔，以清淨氣，禁於骨城，安置暗相，栽蒔死樹；又以妙風，禁於荕城，安置暗心，栽蒔死樹；又以明力，禁於脈城，安置暗念，栽蒔死樹；又以妙水，禁於宍城，安置暗思，栽蒔死樹；又以妙火，禁於皮城，安置暗意，栽蒔死樹。
「貪魔以此五毒死樹，栽於五種破壞地中，每令惑亂光明本性，抽彼客性，變成毒菓。是暗相樹者，生於骨城，其菓是惌；是暗心樹者，生於荕城，其菓是嗔；其暗念樹者，生於脈城，其菓是婬；其暗思樹者，生於宍城，其菓是忿；其暗意樹者，生於皮城，其菓是癡。如是五種骨、荕、脈、宍、皮䓁，以爲牢獄，禁五分身；亦如五明，囚諸魔類。又以惌憎、嗔恚、婬慾、忿怒、及愚癡䓁，以爲獄官，放彼淨風五驍健子；中間貪慾，以像喝更說聽喚應；饞毒猛火，恣令自在，放窣路沙羅夷。
「其五明身，既被如是苦切禁縛，廢忘本心，如狂如醉。猶如有人以衆毒虵，編之爲籠，頭皆在內，吐毒縱橫；復取一人，倒懸於內。其人爾時爲毒所逼，及以倒懸，心意迷錯，無暇思惟父母親戚及本歡樂。今五明性在宍身中，爲魔囚縛，晝夜受苦，亦復如是。
「又復淨風造二明舩，於生死海運渡善子，達於本界，令光明性究竟安樂。惌魔貪主，見此事已，生嗔姤心，即造二形雄雌䓁相，以放日月二大明舩，惑亂明性，令昇暗舩，送入地獄，輪迴五趣，備受諸苦，卒難觧脫。
「若有明使，出興於世，教化衆生，令脫諸苦。先從耳門，降妙法音；後入故宅，持大神呪。禁衆毒蛇，及諸惡獸，不令自在。復賷智斧，斬伐毒樹，除去株杌，並餘穢草。並令清淨，嚴餝宮殿，敷置法座，而乃坐之。猶如國王破惌敵國，自於其中莊飾臺殿，安置寶座，平斷一切善惡人民。其惠明使，亦復如是。既入故城，壞惌敵已。當即分判明暗二力，不令雜亂。先降惌憎，禁於骨城。令其淨氣，俱得離縛；次降嗔恚，禁於荕城，令淨妙風，即得觧脫；又伏婬慾，禁於脈城，令其明力，即便離縛；又伏忿怒，禁於宍城，令其妙水，即便觧脫；又伏愚癡，禁於皮城，令其妙火，俱得觧脫。貪慾二魔，禁於中間，飢毒猛火，放令自在。猶如金師，將欲鍊金，必先藉火，若不得火，鍊即不成。其惠明使，喻若金師。其㘈留而雲暱，猶如金釙。其彼飢魔，即是猛火，鍊五分身，令使清淨。惠明大使，於善身中，使用飢火，爲大利益。其五明力，住和合體。因彼善人，銓簡二力，各令分別。如此宍身，亦名故人。即是骨、荕、脈、宍、皮、惌、嗔、婬、怒、癡，及貪、饞、婬，如是十三，共成一身，以像無始無明境界第二暗夜。即是貪魔毒惡思惟諸不善性，所謂愚癡、婬慾、自譽、亂他、嗔恚、不淨、破壞、銷散、死亡、誑惑、返逆、暗相，如是䓁可畏無明暗夜十二暗時，即是本出諸魔記驗。以是義故，惠明大智，以善方便，於此宍身，銓救明性，令得觧脫。於己五體，化出五施，資益明性。
「先從明相，化出憐愍，加彼淨氣；次從明心，化出誠信，加彼凈風；又從明念，化出具足，加被明力；又於明思，化出忍辱，加被淨水；又於明意，化出智惠，加被淨火。呼嚧瑟德、𠷺嘍卟德，於語藏中，加被智惠。其氣、風、明、水、火，憐愍、誠信、具足、忍辱、智惠，及呼嚧瑟德、𠷺嘍卟德，與彼惠明，如是十三，以像清淨光明世界明尊記驗。持具戒者，猶如日也。
「苐二日者，即是智惠十二大王，從惠明化，像日圓滿，具足記驗。第三日者，自是七種摩訶羅薩本，每入清淨師僧身中，從惠明處受得五施及十二時，成具足日，即像窣路沙羅夷大力記驗。如是三日及以二夜，於其師僧乃至行者，並皆具有二界記驗。
「惑時故人與新智人共相鬭戰，如初貪魔擬侵明界。如斯記驗，從彼故人暗毒相中，化出諸魔，即共新人相體鬭戰。如其新人不防記驗，廢忘明相，即有記驗：其人於行無有憐愍，觸事生惌，即汙明性清淨相體；寄住客性，亦被損壞。若當防護記驗，警覺逆逐惌憎，當行憐愍。明性相體，還復清淨。寄住客性，離諸危厄，歡喜踴躍，禮謝而去。
「或時新人忘失記念，於暗心中化出諸魔，共新人心當即鬭戰。於彼人身有大記驗：其人於行無有誠信，觸事生嗔；寄住客性，當即被染。明性心體，若還記念，不忘本心，令覺驅逐，嗔恚退散，誠信如故。寄住客性，免脫諸苦，達於本界。
「或時新人忘失記念，即被無明暗毒念中化出諸魔，共彼新人清淨念體即相鬭戰。當於是人有大記驗：其人於行，無有具足，慾心熾盛；寄住客性，即當被染。如其是人，記念不忘，於具足體善能防護，摧諸慾想，不令復起；寄住客性，免脫衆苦，俱時清淨，達於本界。
「或時於彼無明思中化出諸魔，共新人思即相鬭戰。如其是人，廢忘本思，當有記驗：其人於行，即無忍辱，觸事生怒；客主二性，俱時被染。如其是人，記念不忘，覺來拒敵，怒心退謝，忍辱大力，還當扶護。寄住客性，欣然觧脫，本性明白，思體如故。
「或時於被無明意中化出諸魔，即共新人意體鬭戰。如其是人，忘失本意，當有記驗：其人於行，多有愚癡；客主二性，俱被染污。如其是人，記念不忘，愚癡若起，當即自覺，速能降伏。策勤精進，成就智惠。寄住客性，因善業故，俱得清淨。明性意體，湛然無穢。
「如是五種極大鬭戰，新人故人，時有一陣。新人因此五種勢力，防衛惌敵，如大世界諸聖記驗。憐愍以像持世明使，誠信以像十天大王，具足以像降魔勝使，忍辱以像地藏明使，智惠以像催光明使。爲此義故，過去諸聖及現在教，作如是說：出家之人，非其有礙，宍身相戰，乃是無礙。諸魔毒性，互相鬭戰。如此持戒清淨師䓁，類同諸聖。何以故？降伏魔惌，不異聖故。
「或時故人兵衆退敗，惠明法相寬泰而遊。至於新人五種世界無量國圡，乃入清淨微妙相城，於其寶殿敷置法座，安處其中。乃至心念思意䓁城，亦復如是，一一遍入。若其惠明遊於相城，當知是師所說正法，皆悉微妙。樂說大明、三常、五大，神通變化，具足諸相。次於法中，專說憐愍。
「或遊心城，當知是師樂說日月光明宮殿，神通變化，具足威力；次於法中，專說誠信。
「或遊念城，當知是師樂說大相窣路沙羅夷，神通變化，具足默然；次於法中，專說具足。
「或遊思城，當知是師樂說五明，神通變現；次於法中，專說忍辱。
「或遊意城，當知是師樂說明使過去、未來及現在者，神通變化，隱現自在；次於法中，專說智惠。
「是故智者諦觀是師，即知惠明在何國圡。若有清淨雷那勿䓁，如是住持無上正法，乃至命終不退轉者。命終已後，其彼故人及以兵衆、無明暗力，墮於地獄，無有出期。當即惠明引己明軍清淨眷屬，直至明界，究竟無畏，常受快樂。
「《應輪經》云：『若電郍勿䓁身具善法，光明父子及淨法風，皆於身中每常遊止。其明父者，即是明界無上明尊；其明子者，即是日月光明；淨法風者，即是惠明。』
「《寧萬經》云：『若電郍勿具善法者，清淨光明，大力智惠，皆備在身。即是新人，功德具足。』
「汝䓁諦聽！惠明大使入此世界，顛倒耶城，屈曲聚落，壞朽故宅，至於魔宮。其彼貪魔，爲破落故，造新穢城。因己愚癡，恣行五慾。惑時白鴿微妙淨風，勇健法子，大聖之男，入於此城，四面顧望。唯見煙霧，周障屈曲，無量聚落。既望見已，漸次遊行，至於城上，直下遙望，見七寶珠。一一寶珠，價值無量，皆被雜穢纏覆其上。時惠明使先取膏腴肥壤好地，以已光明無上種子，種之於中。又於己體，脫出模樣，及諸珍寶，爲自饒益，大利興生，種種莊嚴，具足內性，以爲依柱。真實種子，依因此柱得出五重無明暗坑，猶如大界。先意淨風，各有五子，與五明身作依止柱。於是惠明善巧田人，以惡無明崎嶇五地而平填之。先除荊蕀及諸毒草，以火焚燒。次當誅伐五種毒樹。其五暗地。既平殄已，即爲新人置立殿堂及諸宮室。於其園中，栽蒔種種香花寶樹。然後乃爲自身莊嚴宮室寶座臺殿，次爲左右無數衆䓁，亦造宮室。其惠明使，以自威神，建立如是種種成就；又翻毒惡貪慾暗地，令其顛倒。於是明性五種淨體。漸得申暢。其五體者，則相、心、念、思、意。是時惠明使於其清淨五重寶地，栽蒔五種光明勝譽無上寶樹復；於五種光明寶臺，燃五常住光明寶燈。
「時惠明使施五施已，先以驅逐無明暗相，伐卻五種毒惡死樹。其樹根者自是惌憎，其莖㓻強，其枝是嗔，其葉是恨。菓是分拆，味是泊淡，色是譏嫌。
「其次驅逐無明暗心，伐卻死樹。其樹根者自是無信，其莖是忘，枝是謟惰，葉是㓻強，菓是煩惱，味是貪慾，色是拒諱。
「其次驅逐無明暗念，伐去死樹。其樹根者自是婬慾，莖是怠惰，枝是㓻強，葉是增上，菓是譏誚，味是貪嗜，色是愛慾。諸不淨業，先爲後誨。
「次逐暗思，伐去死樹。其樹根者自是忿怒，莖是愚癡，枝是無信，葉是拙鈍，菓是輕蔑，味是貢高，色是輕他。
「次逐暗意，伐去死樹。其樹根者自是愚癡，莖是無記，枝是嫚鈍，葉是顧影，自謂無比；菓是越衆，莊嚴服飾；味是愛樂，瓔珞真珠環釧諸雜珍寶串佩其身；色是貪嗜，百味飲食，資益宍身。
「如是樹者，名爲死樹。貪魔於此無明暗窟，勤加種蒔。
「時惠明使，當用智惠快利钁斧，次苐誅伐以。以已五種無上清淨光明寶樹，於本性地而栽種之。於其寶樹溉甘露水，生成仙菓。
「先栽相樹。其相樹者，根是憐愍，莖是快樂，枝是歡喜，葉是美衆，菓是安泰，味是敬慎，色是堅固。
「次栽清淨妙寶心樹。其樹根者自是誠信，莖是見信，枝是怕懼，葉是警覺，菓是勤學，味是讀誦，色是安樂。
「次栽念樹。其樹根者自是具足，莖是好意，枝是威儀，葉是真實，莊嚴諸行，菓是實言，無虛妄語，味是說清淨正法，色是愛樂相見。
「次栽思樹。其樹根者自是忍辱，莖是安泰，枝是忍受，葉是戒律，菓是齋讚，味是勤脩，色是精進。
「次栽意樹。其樹根者自是智惠，莖是了二宗義，枝是明法辯才，葉是權變知機，能摧異學，崇建正法；菓是能巧問答，隨機善說；味是善能譬喻，令人曉悟；色是柔濡羔辭，所陳悅衆。如是樹者，名爲活樹。
「時惠明使，以此甘樹，於彼新城微妙宮殿寶座四靣，及諸園觀自性五地，於其地上而栽種之。
「其中王者即是憐愍。其憐愍者，即是一切功德之祖，猶如朗日諸明中最，亦如滿月衆星中尊；又如國王花冠，於諸嚴飾最爲第一；亦如諸樹，其菓爲最；又如明性，處彼暗身，於其身中微妙無比；亦如素鹽，能與一切上妙餚饌而作滋味；又如國王印璽，所印之處無不遵奉；亦如明月寶珠，於衆寶中而爲第一；又如膠清，於諸畫色而作牢固；亦如石灰，所塗之處，無不鮮白；又如宮室，於中有王，因彼王故，宮得嚴淨。其憐愍者，亦復如是。有憐愍者，則有善法。若無憐愍，脩諸功德，皆不成就。緣此事故，故稱爲王。
「其憐愍中復有誠信。其誠信者，即是一切諸善之母。猶如王妃，能助國王撫育一切；亦如火力，通熟萬物，資成諸味；又如日月，於衆像中，最尊無比，舒光普照，無不滋益。憐愍誠信，於諸功德成就具足，亦復如是。憐愍誠信，亦是諸聖過去未來明因基址，通觀妙門。亦是三界煩惱大海，側足狹路，百千衆中，稀有一人，能入此路。若有入者，依因此道，得生淨圡，離苦觧脫，究竟無畏，常樂安淨。
「又惠明使於魔暗身，通顯三大光明惠日，降伏二種無明暗夜，像彼無上光明記驗。
「苐一日者，即是惠明。十二時者，即是勝相十二大王，以像清淨光明世界無上記驗。
「苐二日者，即是新人清淨種子。十二時者，即是十二次化明王，又是夷數勝相妙衣，施與明性。以此妙衣，莊嚴內性，令其具足，拔擢昇進，永離穢土。其新人日者，即像廣大窣路沙羅夷；十二時者，即像先意及以淨風各五明子，並呼嚧瑟德、𠷺嘍卟德，合爲十三光明淨體，以成一日。
「苐三日者，即是說聽及喚應聲。十二時者，即是微妙相、心、念、思、意䓁，及與憐愍、誠信、具足、忍辱、智惠䓁。是其此喚應苐四日者，以像大界日光明使憐愍相䓁。十二時者，即像日宮十二化女，光明圓滿，合成一日。
「其次復有兩種暗夜。苐一夜者，即是貪魔。其十二時者，即是骨、荕、脈、宍、皮䓁，及以惌憎、嗔恚、婬慾、忿怒、愚癡、貪欲、飢火，如是䓁輩不淨諸毒，以像暗界無始無明第一暗夜。
「第二夜者，即是猛毒慾熾焰。十二時者，即是十二暗毒思惟。如是暗夜，以像諸魔初興記驗。
「時惠明日，對彼無明重昏暗夜，以光明力降伏暗性，靡不退散。以是義故，像初明使降魔記驗。又惠明使，於無明身，種種自在降伏諸魔，如王在殿，賞罰無畏。
「惠明相者，苐一大王，二者智惠，三者常勝，四者歡喜，五者懃脩，六者平䓁，七者信心，八者忍辱，九者直意，十者功德，十一者齊心一䓁，十二者內外俱明。如是十二光明大時，若入相、心、念、思、意䓁五種國土。一一孳茂，無量光明；各各現菓，亦復無量。其菓即於清淨徒衆而具顯現。
「若電那勿具足十二光明時者，當知是師與衆有異。言有異者，是慕闍、拂多誕䓁，於其身心，常生慈善；柔濡別識，安泰和同。如是記驗，即是十二相樹初萌顯現。於其樹上，每常開敷無上寶花。既開已，輝光普照，一一花間，化佛無量，展轉相生，化無量身。
「若電那勿內懷第一大王樹者，當知是師有五記驗：一者不樂久住一處，如王自在，亦不常住一處，時有出遊。將諸兵衆，嚴持器仗，種種具備，能令一切惡獸惌敵悉皆潛伏。二者不慳所至之處，若得儭施，不私隱用，皆納大衆。三者貞潔防諸過患，自能清淨，亦復轉勸餘脩學者，令使清淨。四者於己尊師有智惠者，而常親近。若有無智樂欲戲論及鬭諍者，即皆遠離。五者常樂清淨徒衆，與共住止，所至之處，亦不別衆獨寢一室。若有此者，名爲病人。如世病人，爲病所惱，常樂獨處，不願親近眷屬知識。不樂衆者，亦復如是。
「二智惠者。若有持戒電那勿䓁內懷智性者，當知是師有五記驗：一者常樂讚歎清淨有智惠人，及樂清淨智惠徒衆，同會一處，心生歡喜，常無厭離。二者若己智根見觧狹劣，聞他智者智惠言語，心無姤嫉。三者諸有業行，常當勤學，心不懈怠。四者常自勤學，智惠方便，諸善威儀，亦勸餘人，同共脩習。五者於其禁戒，慎懼不犯，若誤犯者。速即對衆發露陳悔。
「三常勝者。若有清淨電那勿䓁內懷勝性，當知是師有五記驗：一者不樂讒謟狠悷，如有是人，亦不親近。二者不樂鬭諍諠亂，若有鬭諍，速即遠離。強來鬭者，而能伏忍。三者若論難有退屈者，不得承危，咬以稱快。四者輒不漫陳，不問而說。若有來問，思忖而答，不令究竟因言被恥。五者於他語言，隨順不逆，亦不強證，以成彼過。若於法衆。其心和合，無有分拆。
「四歡喜者。若有清淨電那勿䓁內懷歡喜性者，當知是師有五記驗：一者於聖教中所有禁戒威儀進止，一一歡喜，盡力依持。乃至命終，心無放捨。二者但聖所制，年一易衣，日一受食。歡喜敬奉，不以爲難，亦不妄證。雲是諸聖權設此教，虛引經論，言通再受，求觧脫者，不依此戒。三者但學已宗清淨正法，亦不求諸耶敗教。四者心常卑下，於諸同學而無憎上。五者若謂處下流，不越居上，身爲尊首，視衆如己，愛無偏黨。
「五勤脩者。若有清淨電那勿䓁內懷懃性，當知是師有五記驗：一者不樂睡眠，妨脩道業。二者常樂讀誦，勵心不怠，同學教誨，加意喜謝。亦不因教，心生惌恨。己常懃脩，轉勸餘者。三者常樂演說清淨正法。四者讚唄禮誦，轉誦抄寫，繼念思惟，如是䓁時，無有虛度。五者所持禁戒，堅固不缺。
「六真實者。若有清淨電那勿䓁內懷真實性者，當知是師有五記驗：一者所說經法，皆悉真實，一依聖教，不妄宣示。於有說有，於無說無。二者心意常以真實和同，不待外緣，因而取則。三者所持戒行，每常真實，若獨若衆，心無有二。四者常於己師，心懷決定，盡力承事，不生疑惑。乃至命終，更無別意。五者於諸同學，勸令脩習，以真實行，教導一切。
「七信心者。若有清淨電那勿䓁內懷信心性者，當知是師有五記驗：一者信二宗義，心淨無疑，棄暗從明，如聖所說。二者於諸戒律，其心決定。三者於聖經典，不敢增減一句一字。四者於正法中所有利益，心助歡喜。若見爲魔之所損惱，當起慈悲，同心憂慮。五者不妄宣說他人過惡，亦不嫌謗傳言兩舌，性常柔濡，質直無二。
「八忍辱者。若有清淨電那勿䓁內懷忍辱性者，當知是師有五記驗：一者心恆慈善，不生忿怒。二者常懷歡喜，不起恚心。三者於一切處，心無惌恨。四者心不㓻強，口無麁惡，常以濡語，悅可衆心。五者若內若外，設有諸惡煩惱對值來侵辱者，皆能忍受，歡喜無怨。
「九直意者。若有清淨電那勿䓁內懷直意性者，當知是師有五記驗：一者不爲煩惱之所繫縛，常自歡喜，清淨直意。二者但於法中，若大若小，所有諮問，恭敬領受，隨喜善應答。三者於諸同學，言無反難，不護己短，而懷嗔恚。四者言行相副，心恆質直，不求他過，以成鬭競。五者法內兄弟，若於聖教心有異者，當即遠離不共住止，亦不親近，共成勢力，故惱善衆。
「十功德者。若有清淨電那勿䓁內懷功德性者，當知是師有五記驗：一者所出言語，不損一切，恆以慈心，善巧方便，能令衆人皆得歡喜。二者心恆清淨，不恨他人。亦不造𠍴，令他嗔恚。口常柔耎，離四種過。三者於尊於卑，不懷妒嫉。四者不奪徒衆經論弟子，隨所至方，清淨住處，歡喜住止，不擇華好。五者常樂教悔，一切人民，善巧智惠，令脩正道。
「十一齊心一䓁者。若有清淨電那勿䓁內懷齊心性者。當知是師有五記驗：一者法主、慕闍、拂多誕䓁所教智惠，善巧方便威儀進止，一一依行，不敢改換，不專己見。二者常樂和合，與衆同住，不願別居，各興異計。三者齊心和合，以和合故，所得儭施，共成功德。四者常得聽者恭敬供養，愛樂稱讚。五者常樂遠離調悔戲笑，及以諍論，善護內外和合二性。
「十二內外俱明者。若有清淨電那勿䓁內懷俱明性者，當知是師有五記驗：一者善拔穢心，不令貪慾，使己明性常得自在，能於女人作虛假想，不爲諸色之所留難。如鳥高非，不殉羅網。二者不與聽者偏交厚重，亦不固戀諸聽者家，將如己舍。若見法外俗家損失及愁惱事，心不爲憂。設獲利益及欣喜事，心亦如故。三者若行若住，若坐若臥，不寵宍身，求諸細滑衣服臥具，飲食場藥，象馬車乘，以榮其身。四者常念命終，險難苦楚危厄之日，常觀無常及平䓁王，如對目前，無時蹔捨。五者自身柔順，不惱兄弟及諸知識，不令嗔怒，亦不望證，令他惡名，常能定心，安住淨法。
「如是䓁者，名爲十二明王寶樹。我從常樂光明世界，爲汝䓁故，持至於此。欲以此樹栽於汝䓁清淨衆中。汝䓁上相善慧男女，當須各自於清淨心，栽植此樹，令使增長。猶如上好無砂鹵地，種一收萬，如是展轉，至無量數。汝䓁今者，若欲成就無上大明清淨菓者，皆當莊嚴如寶樹，令得具足。何以故？汝䓁善子，依此樹菓，得離四難及諸有身，出離生死，究竟常勝，至安樂處。」
𠇍時會中諸慕闍䓁，聞說是經，歡喜踴躍，歎未曾有。諸天善神，有㝵無㝵，及諸國王、群臣士女、四部之衆，無量無數，聞是經已，皆大歡喜。悉能發起無上道心，猶如卉木值遇陽春，無不滋茂，敷花結菓得成熟；唯除敗根，不能滋長。
時慕闍䓁，頂禮明使，長跪叉手，作如是言：「唯有大聖，三界獨尊。普是衆生慈悲父母，亦是三界大引道師，亦是含靈大醫療主，亦是妙空能容衆相，亦是上天包羅一切，亦是實地能生實菓，亦是衆生甘露大海，亦是廣大衆寶香山，亦是任衆金㓻寶柱，亦是巨海巧智舩師，亦是火坑慈悲救手，亦是死中與常命者，亦是衆生明性中性，亦是三界諸牢固獄觧脫明門。」
諸慕闍䓁又啟明使，作如是言：「唯大明一尊，能歎聖德，非是我䓁宍舌劣智，稱讚如來功德智惠，千萬分中能知少分。我今勵己小德小智，舉少微意，歎聖弘慈。唯願大聖，垂憐愍心，除捨我䓁曠劫已來無明重罪，令得銷滅。我䓁今者不敢輕慢，皆當奉持無上寶樹，使令具足。緣此法水，洗濯我䓁諸塵重垢，令我明性常得清淨。緣此法藥及大神呪，呪療我䓁多劫重病，悉得除愈。緣此智惠堅牢鎧伏，被串我䓁，對彼惌敵，皆得強勝。緣此微妙衆相衣冠，莊嚴我䓁，皆得具足。緣此本性光明模樣，印被我䓁，不令散失。緣此甘膳百味飲食，飽足我䓁，離諸飢渴。緣此無數微妙音樂，娛樂我䓁，離諸憂惱。緣此種種奇異珍寶，給施我䓁，令得富饒。緣此明網，於大海中撈渡我䓁，安置寶舩。我䓁今者上相福厚，得睹大聖殊特相好，又聞如上微妙法門，蠲除我䓁煩惱諸穢，心得開悟，納如意珠威光，得履正道。過去諸聖，不可稱數，皆依此門得離四難及諸有身，至光明界，受無量樂。唯願未來一切明性，得遇如是光明門者，若見若聞，亦如往聖及我今日，聞法歡喜，心得開悟，尊重頂受，不生疑慮。」
時諸大衆，聞是經已，如法信受，歡喜奉行。
