
漢家伊洛九重城，御路浮橋萬里平。
桂戶雕梁連綺翼，虹梁繡柱映丹楹。
朝光欲動千門曙，麗日初照百花明。
燕趙蛾眉舊傾國，楚宮腰細本傳名。
二月桑津期結伴，三春淇水逐關情。
蘭叢有意飛雙蝶，柳葉無趣隱啼鶯。
扇裏細妝將夜並，風前獨舞共花榮。
兩鬟百萬誰論價，一笑千金判是輕。
不爲披圖來侍寢，非因主第奉身迎。
羊車詎畏青門閉，兔月今宵照後庭。

