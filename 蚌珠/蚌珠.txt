　　孫秀才，名鬯，居三十六陂。品既高潔，貌尤翩躚，而地尤四圍煙綠，結茅數椽，讀書聲與漁枻樵歌相問答。貧不能娶，擇偶亦苛，年二十猶鰥也，井臼縫紉，多自為之。門前楊柳千株，繫艇子如蜻蜓。顧性最善，常以傭書畫資購魚蝦螺蛤之屬，親送入湖放生。《湖干雜詠》句云：
　　　　門前老樹罥枯藤，戒殺年來勝野僧；多謝綠蓑人識我，到門不敢掛漁罾。手采湖鮮與澗毛，筍芹風味亦陶陶；笑他咒鱉生重肪，何苦頭銜署老饕。雨雨風風怕出頭，書叢人拜小諸侯；忽聽劃楫呼生物，又欲拋書泛小舟。
　　一日，正解纜，忽一老嫗來曰：「孫秀才何往？」曰：「放生去。」曰：「且住，擬為秀才作冰」生蹙額曰：「是大不易，姑妄言之。」嫗曰：「人人道秀才家撇古，竟果然。老身受人托，一言重九鼎，非徒攫喜觴飲也。釜山神女夜光娘子，慕雅望，欲附為婚姻，遣介紹，乞季允。」
　　生急掩兩耳笑曰：「癲婆子戲弄書生，幽明途殊，語何不倫？」嫗拍掌曰：「人道秀才知天下事，洞庭柳毅，藍橋裴航，豈日日抱本頭者尚不知耶？」生曰：「才人鑿空，何能深信？」曰：「秀才不信，何弗隨老身一覿夜光面？」曰：「諾。」刺船三四里，視荷花萬頃，皆五色，花瓣葉紋，宛縷金絲，鷗鷺水禽，往來若織。內有數十小女子，蓬頭鴉髻，如村姑裝，采菱藕作歌曰：
　　　　采菱復采菱，莫驚翡翠禽；采藕復采藕，惟羨鴛鴦偶。雄鴛文彩如鳳雛，雌鴛渾樸如鷗鳧。雄但憐雌交頸宿，下眼何曾覷野鶩。可憐野鶩不知愁，亦復雙飛古渡頭。
　　歌已，見嫗和生來，呼曰：「解姥姥攜得玉郎來，其夜光娘子婿耶？」曰：「然。」曰：「我輩粗釵膩粉，自信不減夜光，姥姥何偏心？」嫗未及答，生笑曰：「休矣。若以此為神女，真辱抹煞人。請去，僕尚踐蓬社約。」曰：「秀才休皮相。夜光置若輩中，雞群鶴也。」曰：「因此例彼可想見，僕去休。」立遣嫗易乘菱藕船，自鼓楫一笑去。
　　月餘，嫗又詣草堂，曰：「夜光，國色天人也，東海龍宮三世子從涇陽歸，偶見夜光，雲比灌壇美，近欲下白玉床、珊瑚枕為聘，夜光憤欲許，老身力阻撓，尚有一線望。」生曰：「聽之。」曰：「後寧勿悔耶？」倏一黑胖男子門外過，嫗指曰：「此夜光弟也。」生大笑曰：「何如？諺云：『娶妻看阿舅。』渠膨脝，可知其姊。」嫗面赬逸去。
　　瞬屆中秋，湖心鑒園桂花大開，遊人雲集，生亦往視。殘荷留蓋，風景蕭條。回睨園亭，桂如黃雨，香通鼻觀，極沁極濃。步入，則各處均為遊人占坐。茶煙酒霧，雜以喧呶，厭甚。惟近水一茅亭，乃不加雕琢者，闃無人。視泥壁有題詠，墨瀋淋漓猶濕。句云：
　　　　嫦娥明鏡古今持，照盡人間好影兒。多少斷腸癡女子，可能高眼判妍媸。
　　跋云：是夕攜解姥眺月於此，閒話偶拈。夜光。
　　生吟諷再三，如喪魂魄。詫曰：「夜光詩耶？然耶？否耶？」對坐微吟，幾忘日暮。去猶回顧，筆跡秀媚，心頗動。途中遇一畫舫，中坐二八女郎，縞衣翠袂，雲鬢蓮鉤，旁坐一嫗，解也。生急呼曰：「解姥耶？」嫗見生，急下舫帷，刺入花叢，玉人不見，亦不知其是否夜光。歸涉冥想，餐眠不安。明日，見嫗短棹隔小堤，急趨與語，且邀過從。嫗笑曰：「老身夜夜織冰綃，又為夜光督婢繡，幾忙煞，實無暇與秀才閒磕牙。」曰：「夜光貌究若何？」曰：「鬼臉夜叉頭，十指如葵扇，秀才怕否？」曰：「乞姥姥恕小生，毋謔也。」曰：「中秋遇畫舫，酸目灼灼胡覷者，非夜光耶？」生曰：「貌果美矣。茅亭題壁句，美人真才否？請釋狐疑。」曰：「秀才真井底蛙耳。」言已，匆匆去。
　　生由是思念悔恨，遷怒采菱藕小女子，聞歌聲即逐去，曰：「惡冤𧕏，欲害殺小生。」月餘，竟病，日漸頹唐，奴子延醫診之，不愈。纏綿床第，氣息奄奄。奴泣曰：「秀才好掙扎，有隱曲，當明告，或能竭犬馬。」生唏噓曰：「解姥。」奴會意，禱於湖神，果尋得嫗，拉見生。曰：「老身非和緩能起沉屙者，央何為？」曰：「夜光。」曰：「癡秀才請絕望。渠已嫁三世子，奈何？」生聞之，大慟暈絕。
　　嫗去，奚呼之不能蘇，方涕泣謀易簀，忽嫗偕一美女子來，撫生屍曰：「郎速醒，夜光在此。」生雙眸微啟，一息頓延。見嫗與女，抽咽曰：「噫！來乎？」應聲復斃。女口吐一白球，小如彈，就生吻吮度之，腹嘓嘓鳴，頓蘇，久之神定。問女曰：「卿真夜光耶？」曰：「然。」曰：「卿為小生吟壁上望月詩方信。」女曼聲吟之，生曰：「小生非不判妍媸，特為高眼誤耳。嗣後生死，惟卿與解姥所命。」嫗笑曰：「癡秀才，前番高位置，喬行徑，幾自殺身，奈何怨蹇修？」挈女曰：「渠活矣，娘子盍歸去來？」女投袂欲起，生伏枕哀曰：「少住，小生自知罪。」因牽女裾，死不放。媼曰：「娘子不念舊惡，拯爾殘生，尚望婚媾乎？」生惟伏枕叩。又笑曰：「大謬，田舍郎娶妻，尚有小禮儀，況娘子神女，豈能移岸就船！窮措大甫得命，即生生糾纏煞人。」言已，拉女遽去。
　　生大號，奴子恐其復斃，急刺船追去，意哀之返。生哀哭不能已，忽身後有人撫之曰：「癡郎少作態，何必定憨啼如小兒？」驚視之，女也。曰：「卿慈悲小生耶？」曰：「妾與郎有緣，願奉巾櫛，恐郎非鍾情者，動致紈扇種種乖離，特試之耳。妾神女，不似人間婚嫁，醜如鳩盤，尚欲喬做作。妾方圖百年聚，忍遽去耶？」生喜，自起掩扉，其疾若失。回視茵褥光潔，幾案安詳，簾幕均如新制。不及詢，遽與寢處，繾綣歡愛。
　　奴子追嫗至葦蕩中，入一斗室，入僅嫗在，哀之。嫗曰：「娘子回洞府，盍止宿，晨與俱去。」翌晨，奴臥沙水上，屋宇全空，涕泣罵嫗誑己。返棹入門，則女已對鏡早妝，生為勻鉛黃，儼成伉儷。由是日夕賭枚藏鉤，不思進取。女督婢課織，值甚昂，家頓富。又以婢子名小青者配奴。曰：「償汝露宿沙上苦耳。」且為生置妾，生曰：「日對芙蓉，百年猶不足，奈何使他人爭夕？」曰：「妾實不能作繭，若由妾斷宗祀，罪何可言！」生雖見許，而日惟偎女，無一刻離。夜寢，交媾間一詳視，妾也。心雖駭異，不忍言。蓋女早檢篋出一青比甲與妾，曰：「每夕衷於衣內對郎坐。」妾衣之，即貌似女，言笑聲音，嫵媚無二。明年，妾生子女各一，女尤愛憐。忽一夕，泫然謂生曰：「緣盡奈何？」驚詢之，曰：「實告君，龍宮三世子怒妾託伊名，且憐妾美，欲強奪。」生曰：「彼縱龍子，奪人妻，豈無罪？明當作文預訴於上帝。」女曰：「是宜用武，明日君當攜妾抱兒坐樓上，炊許即災難過。」呼奴至，書符黏其首，以弓箭與之。曰：「爾立門首，聞吾戰酣，呼『破塊子』，爾即對白衣人射，勿忘也。」三更許，雷隱隱，雨浙瀝，五更，尋女不見。不得已，閉戶遣奴如女言。奴彎弓俟，見女軟甲繡衣，與白衣人戰湖上。白衣人吐黑霧迷天地，冰雹如雨；女吐大赤珠如斗，照耀兩間。魍魎水怪，激浪如山，爭湧至門，見奴輒落，若畏其符。少頃，果聞女子呼，奴手發一矢，正中白衣腰胯。雷大震，化為龍西竄。女亦化為大蚌，收珠入殼去，巨如車蓋亭雲。生動輒思女，幸對新人如故人，稍慰離情。
　　至我朝道光龍飛元年，有戴君湘圃居湖濱，築望湖軒。時月盡下弦，夜色更暗，忽湖中湧出一鉤新月，漸如初三眉兒瘦，漸如十三眉兒透。霎時飛起丈餘，一輪飽滿，滉漾空際，光晶瑩，照軒中幾榻俱見。視雪案蠅頭字，瞭如指掌，時太翁在堂，呼一家眷屬，罔不驚幸。忽一輪墮水，隆隆有聲。激水跳珠，滿湖星點。
　　明年戴君大魁天下，方知此蚌珠也。或雲，孫莘老時曾見之，是否即夜光化身，未能謬定。惟天長志書云：「大蚌產山谷間，能與龍鬥」雲。
　　懊儂氏曰：大凡事之易者，情不專。千呼萬喚始出來，此美人擇婿法也，抑文人養才法也。彼急驅者必猛顛，遺榮者必驟辱，可為戒矣。珠湖四圍皆平山培塿，而秀色如沐，蓋珠光耳。漁洋山人過秦郵詩云：「三十六湖涼月上，錯疑神女弄珠來。」意亦本此。

