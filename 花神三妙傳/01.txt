
　　至正辛酉三月暮春，花發名園，一段異香來繡戶；鳥啼綠樹，數聲嬌韻入畫堂。正是修日良辰，風光雅麗；浴沂佳候，人物繁華。時兵寇蕩我郊原，鄉人薦居城邑。紛紛霧雜，皆貴顯之王孫；濟濟雲從，悉英豪之國士。
　　江南俊傑白姓諱景雲，字天啟，別號潢源者，崇文學士裔孫，荊州別駕公子也。雅抱與春風並暢，丰姿及秋水同清。正弱冠之年，列黌宮之選，抱騎龍之偉志，負倚馬之雄才。乘此明媚朔朝，獨步烏山絕頂，吟詩一首曰：
　　　　玉樹迎風舞，枝枝射漢宮；
　　　　餘襟猶染翠，飛袖想綾紅。
　　　　海闊龍吟水，山高鳳下空；
　　　　瑤天羅綺閣，獨上聘閬風。
　　於是登書雲之臺，入凌虛之閣。適有三姬在廟賽禱明神，絕色佳人，世間罕有。溫朱顏以頂禮，露皓齒而陳詞。一姬衣素練者，年約十九餘齡，色賽三千宮貌，身披素服，首戴碧花，蓋西子之淡妝，正文君之新寡；愁眉嬌蹙，淡映春雲，雅態幽閒，光凝秋水，乃斂躬以下拜，願超化夫亡人。一姬衣綠者，容足傾城，年登十七，華髻飾玲瓏珠玉，綠袍雜雅麗鶯花，露綻錦之絳裙，恍新妝之飛燕；輕移蓮步深深拜，微啟朱唇款款言；蓋為親宦遊，願長途多慶，一姬衣紫者，年可登乎十五，容尤麗於二妹，一點唇朱，即櫻桃之久熟；雙描眉秀，疑御柳之新鉤；金蓮步步流金，玉指纖纖露玉；再拜且笑，無祝無言，白生門外視久，而不能定情，突入參神，祈諧所願，三姬見其進之遽也，各以扇掩面而笑焉。生遂致恭，姬亦答禮。
　　姬各退，生尾隨。乃知衣素練者，趙富賈第四女名錦娘。世居烏山，嚴父先逝，錦適於鄭，半載夫亡，附母寡居，茲將二紀也。衣綠綃者，李少府長女，名瓊姐。父任辰州，念母年老，留瓊於家奉事祖母也。衣紫羅者，中督府參軍次女，名奇姐。父卒於宦，母已榮封，家資甚殷，下唯幼弟。時瓊、奇居遠城外，因避寇借居趙家，與錦娘為姨表之親，故朝夕相與盤桓者也。三姬見生之豐彩，有顧盼情。白生見姬之芳顏，有留戀意。既知所在，遂策於心，因僦趙之左屋附居，乃得與三姬為鄰。
　　趙女微知生委曲之情，而春心已動。白生既得附趙女之室，而逸興遄飛，因吟長短句一首云：
　　　　十分春色蝶浮沉，錦花含笑值千金；
　　　　瓊枝戛玉揚奇音，雅調大堤恣狂吟。
　　　　豔麗芙蓉動君心。動君心，何時賞；
　　　　願作比翼附連枝，有朝飛繞巫山峰。
　　於時投刺比鄰，結拜趙母，遂締錦娘為妹，而錦亦以兄禮待生。然趙母莊嚴，生亦莫投其隙。
　　一日，母和寒疾，生以子道問安，逕步至中堂。錦娘正獨坐，即欲趨避。生急進前，曰：「妹氏知我心乎？多方為爾故也。予獨無居而求鄰貴府乎？予獨無母而結拜尊堂乎？此情倘或見諒，糜骨亦所不辭。」錦娘曰：「寸草亦自知春，妾豈不解人意？但幽嫠寡妹，何堪薦侍英豪；慈母嚴明，安敢少違禮法。」生曰：「崔夫人亦嚴謹之母也，卓文君亦幽嫠之妻也。」生言猶未終，忽聞戶外有履聲，錦娘趨入中閨，生亦入母寢室問病。母托以求醫，生奉命而出。復至敘話舊處，久立不見芳容，生懊恨而去。
　　詰朝，生迎醫至，三姬咸在。見生，轉入罘後，不見玉人容矣。生大悒怏，歸作五言古詩一首云：
　　　　巫山多神女，歌舞瑤臺邊；
　　　　雲雨不可作，空餘楊柳煙。
　　　　芙蓉迷北岸，相望更淒然；
　　　　何當一攀折，醉倒百花前。
　　翌日，生奉藥至，遇錦娘於東階，不覺神魂飄蕩，口不能言。錦駭曰：「兄有恙乎？」生搖頭。又曰：「兄勞頓乎？」復搖首。錦曰：「何往日春風滿面，今日慘黛盈顏耶？」生良久曰：「吾為妹，病之深矣，神思任飛越矣。若妹無拯援之心，將索我於地下矣。」錦笑曰：「兄有相如之情，妾豈無文君之意？但春英、秋英日侍寢所，莫得其便；瓊姐、奇姐、繡房聯壁，舉動悉知。我為兄圖之：兄但勤事吾母，若往來頻速，或有間可投。」生前拽其袖，錦斂步而退，擲帕於地。生拾而藏之，進藥母前。母呼錦至，謂曰：「如此重勞大哥，汝當深深拜謝。」女微哂而拜，生含笑而答。復索炭烹藥，女亦奉火以從。白生以目送情，錦娘亦以秋波頻盼。兩情飄蕩，似翠柳之醉薰風；一意潛孚，恍曉花之凝滴露。蓋形雖未接，而神已交矣。藥既熟，女嘗，進母。生在背後戲褰其裳，女轉身怒目嗔視。生即解意。告歸。女因送出，責曰：「兄舉動不斂，幾敗乃事。倘慈闈見之，何顏復入乎？昨日之帕，兄當見還，倘若轉泄於人，俾妾名節掃地。」生曰：「吾深悔之，更不復然。」遂各辭歸，兩地悒怏。
　　自此，女會繡幃，齧指沉吟，神煩意亂，寢食不安。日間勉強與二妹笑言，夜來神魂唯白生眷戀。生亦無心經史，坐臥注意錦娘，口念有百千遍，腸數已八九回，每欲索筆題詩，不得句矣。因屢候母興居，往來頗見親密；雖數次與錦相遇，終莫能再敘寒溫。
　　一日，生至中堂，四顧皆無人跡，遂直抵錦娘寢室。適彼方悶坐停繡。生遇錦娘，一喜一懼；錦見白生，且駭且愕。生興發，不復交言，遂前進摟抱求合。正半推半就之際，聞春英堂上喚聲，女急趨母室，生脫身逃歸。此時錦不自覺，瓊姐已陰知之矣，題詩示奇姐曰：
　　　　蛺蝶彩黃英，花心未許開；大風吹蝶去，花落下瑤臺。
奇姐帶笑亦和以詩曰：
　　　　蝶為尋芳至，花猶未向開；春英妒玉蝶，摧倒百花臺。
因曰：「此生膽大如斗」。瓊曰：「此必先與四姊有約，吾姊妹當作磨兜堅〈（即謹言也）〉可也。」
