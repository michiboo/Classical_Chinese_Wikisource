　　欽定四庫全書　　　　　經部二
　　尚書要義　　　　　　書𩔖
　　提要
　　〈臣〉等謹案尚書要義二十卷宋魏了翁撰了翁謫居靖州時著九經要義凡二百六十三卷皆摘註疏中精要之語標以目次以便簡閲其周易要義已著録此其所摘尚書註疏也孔安國𫝊本出依託循文衍義無大發明亦無大瑕纇故宋儒説詩排小序説春秋排三𫝊而説書則不甚排孔氏孔穎達正義雖詮釋𫝊文不肯稍立同異而原原本本考證粲然故朱子語録亦謂尚書名物典制當看疏文然尚書文既聱牙註疏又復浩汗學者卒業為艱了翁汰其冗文使後人不病於蕪雜而一切考證之實學已精華畢擷是亦讀註疏者之津梁矣是書𫝊寫頗稀此本有曠翁手識一印山陰祁氏藏書一印澹生堂經籍記一印猶明末祁彪佳家所藏也原目二十卷中共計六卷俱皆有目無書因無別本可以校補今亦姑仍其闕焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








