周左丘明傳
晉杜預注
〈唐陸德明音義〉
〈唐孔穎達疏〉
自劉向、劉歆、桓譚、班固皆以《春秋傳》出左丘明，左丘明受經於孔子。魏晉以來，儒者更無異議。至唐趙匡始謂左氏非丘明，蓋欲攻傳之不合經，必先攻作傳之人非受經於孔子，與王柏欲攻《毛詩》，先攻《毛詩》不傳於子夏，其智一也。宋元諸儒，相繼竝起，王安石有《春秋解》一卷，證左氏非丘明者十一事，陳振孫《書錄解題》謂出依託。今未見其書，不知十一事者何據。其餘辨論，惟朱子謂「虞不臘矣」爲秦人之語，葉夢得謂紀事終於智伯，當爲六國時人，似爲近理。然考《史記‧秦本紀》稱惠文君十二年始臘，張守節《正義》稱「秦惠文王始效中國爲之」，明古有臘祭，秦至是始用，非至是始創。閻若璩《古文尚書疏證》亦駮此說，曰︰「史稱秦文公始有史以記事，秦宣公初志閏月，豈亦中國所無，待秦獨創哉？」則臘爲秦禮之說，未可據也。《左傳》載預斷禍福，無不徵驗，蓋不免從後傅合之。惟哀公九年稱趙氏其世有亂，後竟不然，是未見後事之證也。經止獲麟，而弟子續至孔子卒。傳載智伯之亡，殆亦後人所續。《史記‧司馬相如傳》中有揚雄之語，不能執是一事，指司馬遷爲後漢人也，則載及智伯之說，不足疑也。今仍定爲左丘明作，以祛衆惑。至其作傳之由，則劉知幾「躬爲國史」之言，最爲確論。疏稱大事書於策者，經之所書；小事書於簡者，傳之所載。觀晉史之書趙盾，齊史之書崔杼及甯殖，所謂載在諸侯之籍者，其文體皆與經合。《墨子》稱《周春秋》載「杜伯」，《燕春秋》載「莊子儀」，《宋春秋》載「𥙐觀辜」，《齊春秋》載「王里國中里」。覈其文體，皆與傳合。經、傳同因國史而修，斯爲顯證，知說經去傳爲舍近而求諸遠矣。《漢志》載「《春秋》古經十二篇，經十一卷」，注曰「公羊、穀梁二氏」，則《左氏》經文不著於錄。然杜預《集解序》「稱分經之年，與傳之年相附，比其義類，各隨而解之」。陸德明《經典釋文》曰「舊夫子之經與丘明之傳各異，杜氏合而釋之」，則《左傳》又自有經。考《漢志》之文，既曰「古經十二篇」矣，不應復雲「經十一卷」，觀公、穀二傳皆十一卷，與「經十一卷」相配，知十一卷爲二傳之經，故有是注。徐彥《公羊傳》疏曰︰「《左氏》先著竹帛，故漢儒謂之古學。」則所謂「古經十二篇」即《左傳》之經，故謂之古。刻《漢書》者誤連二條爲一耳。今以《左傳》經文與二傳校勘，皆《左氏》義長，知手錄之本確於口授之經也。言《左傳》者，孔奇、孔嘉之說久佚不傳，賈逵、服虔之說亦僅偶見他書。今世所傳，惟杜注孔疏爲最古。杜注多強經以就傳，孔疏亦多左杜而右劉，〈案劉炫作《規過》以攻杜《解》，凡所駁正，孔疏皆以爲非。〉是皆篤信專門之過，不能不謂之一失。然有注、疏而後《左氏》之義明，《左氏》之義明而後二百四十二年內善惡之跡一一有徵。後儒妄作聰明，以私臆談褒貶者，猶得據傳文以知其謬，則漢晉以來，藉《左氏》以知經義，宋元以後，更藉《左氏》以杜臆說矣。傳與注、疏均謂有大功於《春秋》可也。
