
混沌本無象，末路多是非。
達士志寥廓，所在能忘禨。
耕鑿時未至，還山聊採薇。
虎豹對我蹲，鸑鷟旁我飛。
仙人空中來，謂我勿復歸。
格澤爲君駕，虹蜺爲君衣。
西遊崑崙墟，可與世人違。
秋氣肅天地，太行高崔嵬。
猨狖清夜吟，其聲一何哀。
寂寞掩圭蓽，夢寐遊蓬萊。
琪樹遠亭亭，玉堂雲中開。
洪崖吹簫管，玉女飄颻來。
雨師既先後，道路無纖埃。
鄙哉楚襄王，獨好陽雲臺。

