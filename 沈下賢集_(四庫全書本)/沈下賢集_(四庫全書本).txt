　　欽定四庫全書　　　　集部二
　　沈下賢集　　　　　　別集類一〈唐〉
　　提要
　　〈臣〉等謹案沈下賢集十二巻唐沈亞之撰下賢亞之字也本長安人而原序稱曰吳興人以從其郡望然李賀集有送亞之詩亦曰吳興才人怨春風又曰家在錢塘東復東則似真吳興人矣唐人里貫多錯互不得其真未之詳也亞之登元和十年進士第太和三年柏耆宣慰徳州辟為判官耆罷亞之亦坐貶南康尉是集凡詩賦一巻雜文雜記一巻雜著二巻記二巻書二巻序一巻策文併對一巻碑文墓誌表一巻行狀祭文一巻杜牧李商隠集均有擬沈下賢詩則亞之固以詩名世而此集所載乃止十有八篇其文則務為險崛在孫樵劉蛻之間觀其答學文僧請益書謂陶器速售而易敗鍜金難售而經乆送韓靜畧序亟述韓愈之言蓋亦戛然自異者也其中如秦夢記異夢録湘中怨觧大抵諱其本事託之寓言如唐人后土夫人傳之類劉克莊後村詩話詆其名檢掃地王士禎池北偶談亦謂㺯玉邢鳯等事大抵近小説家言考秦夢記異夢録二篇見太平廣記二百八十二巻湘中怨觧一篇見太平廣記二百九十八巻均注曰出異聞集不雲出亞之本集然則或亞之偶然戱筆為小説家所採後來編亞之集者又從小説摭入之非原本所舊有歟此本前有元祐丙寅重刻序不著姓名錢曽讀書敏求記乃稱為元祐丙申刻考元祐元年嵗在丙寅至甲戌已改元紹聖中間不應有丙申蓋即此本而曽誤記寅為申又是集本十二巻曽記為二十巻亦誤倒其文也池北偶談又記末有萬厯丙午徐𤊹跋此本無之而別有跋曰吳興文集十二巻義取艱深字多舛脫不可卒讀因從秦對巖先生借所藏季滄華抄本校閲一過題曰辛夘仲夏有小印曰邦采不知為誰然則此本校以季氏本季氏本鈔自錢氏宋刻其源流固大概可見矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　　校　　官〈臣〉陸費墀







　　沈下賢集原序
　　文章盛衰與世升降唐之文風大振於貞元元和之間韓柳唱其端劉白繼其軌當時學者涵濡游泳攬其英華洗濯磨淬輝光日新苟有作者皆足以拔出流俗自成一家之語則吳興之文是巳公諱亞之字下賢吳興人元和十年登進士第歴聘藩鎮嘗游韓愈門李賀許其工為情語有窈窕之思其後杜牧李商隠俱有擬沈下賢詩則當時稱聲甚盛而存於今者既不盡見世之所有復舛錯訛謬脫文漏句十有二三頃得善本再加校覈皆得其正惜其藏於篋笥不得好學之士共有翫繹因命工刋鏤以廣其傳元祐丙寅十月一日題




