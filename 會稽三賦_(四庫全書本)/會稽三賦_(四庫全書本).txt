　　欽定四庫全書　　　　　史部十一
　　會稽三賦　　　　　　　地理類八〈雜記之屬〉提要
　　〈臣〉等謹案㑹稽三賦三巻宋王十朋撰十朋字⻱齡樂清人紹興二十七年進士第一官至龍圖閣學士諡忠文事跡具宋史本𫝊所著有梅溪集此賦三篇又於集外別行一曰㑹稽風俗賦仿三都賦之體厯敘其地山川物産人物古蹟一曰民事堂賦民事堂者紹興中添差簽判㕔之公堂也元借寓小能仁寺嵗久圮廢十朋始重建於車水城一曰蓬萊閣賦其閣以元稹詩謫居猶得住蓬萊句得名皆在㑹稽故統名曰㑹稽三賦初嵊縣周世則甞為註會稽風俗賦郡人史鑄病其不詳又為增註併註後二賦末有嘉定丁丑鑄自跋十朋文章典雅足以標舉茲邦之勝鑄以當時之人註當時之作耳聞目見言必有徵視後人想像考索者亦特為詳贍且所引無非宋以前書尤非近時地誌杜撰故實牽合名勝者可比與十朋之賦相輔而行亦劉達張載分注三都之亞也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







