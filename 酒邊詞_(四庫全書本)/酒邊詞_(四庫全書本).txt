　　欽定四庫全書　　　　　集部十
　　酒邊詞　　　　　　　　詞曲類一〈詞集之屬〉提要
　　〈臣〉等謹案酒邊詞二巻宋向子諲撰子諲字伯恭臨江人欽聖憲肅皇后再從姪元符初以恩澤補官髙宗朝歴徽猷閣直學士知平江府事蹟具宋史本傳子諲晚年以忤秦檜致仕卜築於清江五栁坊楊遵道光祿之別墅號所居曰薌林既作七言絶句以紀其事而復廣其聲為鷓鴣天一闋樓鑰攻媿集嘗紀其事然鑰僅稱其詩而不及其詞又子諲之號薌林居士據西江月五栁坊中煙緑一闋注當在政和年間鑰亦考之未悉也馬氏經籍考載子諲有酒邊詞一巻樂府紀聞則稱四巻此本為毛晉所刋分為二巻上巻曰江南新詞下巻曰江北舊詞新詞所載其自注皆紹興甲子舊詞所載其自注則政和宣和甲子巻首有胡寅序稱退江北所作於後而進江南所作於前以枯朩之心幻出葩華酌元酒之尊棄置醇味玩其詞意此集似子諲所自定然減字朩蘭花斜紅疊翠一闋注紹興壬申春薌林瑞香盛開賦此詞是年三月十六日公下世此詞公之絶筆云云已屬後人綴入而此詞以後所載尚多年月先後又不以甲子為次殆後人又有所竄亂非原本也其浣溪沙詠巖桂第二闋別様清芬撲鼻來一首據注云曽端伯和蓋以端伯和詞附録集內而原目乃併作子諲之詞題為浣溪沙十二首則非其舊次明矣乾隆四十四年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　酒邉詞原序
　　詞曲者古樂府之末造也古樂府者詩之傍行也詩出於離騷楚詞而離騷者變風變雅之怨而迫哀而傷者也其發乎情則同而止乎禮義則異名之曰曲以其曲盡人情耳方之曲藝猶不逮焉其去曲禮則益逺矣然文章豪放之士鮮不寄意於此者隨亦自掃其跡曰謔浪遊戱而已也唐人為之最工者栁耆卿後出掩衆製而盡其妙好之者以為不可復加及眉山蘇氏一洗綺羅香澤之態擺脫綢繆宛轉之度使人登髙望逺舉首髙歌而逸懷浩氣超然乎塵垢之外於是花間為皁而栁氏為輿臺矣薌林居士步趨蘇堂而嚌其胾者也觀其退江北所作於後而進江南所作於前以枯木之心幻出葩華酌元酒之尊棄置醇味非染而不色安能及此余得其全集於公之外孫汶上劉荀子卿反復厭飫復以歸之因題其後公宏才偉績精忠大節在人耳目固史載之矣後之人昧其平生而聴其餘韻亦猶讀梅花賦而未知宋廣平歟武夷胡寅題














