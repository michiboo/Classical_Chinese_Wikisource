　　欽定四庫全書　　　　　集部四
　　後村集　　　　　　　　別集類三〈宋〉
　　提要
　　〈臣〉等謹案後村集五十巻宋劉克莊撰克莊字潛夫莆田人以䕃入仕官終龍圖閣直學士諡文定克莊受業於真徳秀而晚節不終頗為當時所譏詩派近楊萬里大抵詞病質俚而意傷淺露故方回作瀛奎律髓極不滿之然其清新獨到之處要亦有未可盡廢者律髓載其十老詩最為俗格今南嶽第二稿惟存三首而刪其七則此集亦嘗經訂定矣文章古潔較勝其詩坊本所刻詩十六巻詩話詩餘各二巻毛晉津逮秘書又刻其題䟦二巻而文集三十巻並闕焉此為抄傳足本第四十三四十四兩巻載玉牒初草紀寧宗嘉定十一十二年事蓋用韓愈集編順宗實錄例也乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　後村居士集原序
　　作者不祈人之知知之者常在數十年之後自古諸名人皆然葢未有其人之好惡未齊而其文之聲價已定者摘其小疵而指為大謬悠悠穹壤異喙同詞昔之人固有憤恨於時而棄擲其平生所作者或瘞以塜或泛以瓢豈非痛識真之難耶獨我祖宗盛時儒學明而士具眼文章家之品目未嘗以窮逹為髙下若歐曽蘇之名以文梅黃陳之名以詩雖其身困躓寂寥誚者詈者附和同聲而片文隻字人人賞重其傳則自若也中興百年以文字行於今者其最大亦十數家大半手自編次一時或遇或否互為升沉於文何加損焉此我朝人物議論之公有非前代所可及者後村先生劉公得文名最蚤排觝於時亦最甚僕纔少公七嵗而疇昔受學樂軒時已嘗誦公南嶽稿蓋吾師一日得之喜甚呼而語僕曰子於時喜義山禹錫二氏是編猶有劉李所未到者余受而味之曰此世所稱二劉諸孫者耶此章泉澗泉諸老之所畏者耶此水心所謂可建大將旗鼓者耶兩鄉相望雖未能數舍而其人則未之識也既而僕走江淮後村以讒廢十年矣身雖詘而文日傳時從數千里外有能道其名而誦其詩語以為今人率不信亦知公之詩名久而傳者逺矣端平初餘留太學偶謁計幕湯公巾後村時以西府掾對晦靜語余曰子得潛夫對疏乎言所難言非特詞章為妙西山之門此為巨擘余於是知公於詩之外尤有過人者然猶未及登門也余成進士南歸後村旋亦去國始克見於其居挾策過從凡一再嵗頗常聞所未聞中間暌攜時䝉寄以新稿聞者必爭求之丙午余待罪校讐府公自江左召甫見上即賜第長蓬山専史事未幾日又入經幄直綸省僕於公為列屬遂得時見講巻詞草諸篇每每精妙絶出無何乃以留黃不奉詔去而掖垣諸稿膾炙於人好文者至傳冩以相遺是公之連蹇不得志雖甚於諸賢而文字之傳亦非意見不同嗜好相背者所可得而抑遏也昔者李定之於東坡且以竒才見予況他人乎然世猶以全集不盡見為恨去秋余補外此來間得語從容屢以此請而公謙避再三不之許余曰莆名郡也前輩諸聞人文字散落不少夾祭著書最多可名者七百種今之存無一二艾軒沒五十年遺文始裒集僅得二十巻放失知幾何他如次雲之詩西軒之賦與先正二劉所作則世無復見者矣前之守於斯者能無愧乎僕將逃此媿於後公獨何所靳於今此非為僕賜為國人賜也公於是不得已而出之餘既盡得公所藏刋之郡齋且連月諷詠不去手乃斂衽而歎曰夫文章非一體能者互有短長王粲他文不如賦子美無韻者難讀溫公不習四六南豐文過其詩此皆前輩評論也以余觀於後村自非天稟逈殊學力深到何其多能哉詩雖㑹衆作而自為一宗文不主一家而兼備衆體摹冩之筆工妙援據之論精詳其錯綜也嚴其興寄也逺或舂容而多態或峭拔以為奇融貫古今自入爐韝有榖梁之潔而寓離騷之幽有相如之麗而得退之之正霜明玉瑩虎躍龍驤閎肆瑰竒超邁特立千載而下必與歐梅六子並行當為中興一大家數也公名克莊字潛夫莆陽人後村者因其居以自號也淳祐九年龍集已酉中春既望竹溪林希逸書









