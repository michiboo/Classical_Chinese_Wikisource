
東南之美，生於會稽。
牛斗之氣，蓄於昆溪。
有瑤者玉，連城是齊。
有威者鳳，非梧不棲。
猗嗟衆珍，以況君子。
公侯之胄，必復其始。
利器長材，溫儀峻峙。
道心惟微，厥用允塞。
德輝不泯，而映邦國。
靜以有神，動而作則。
九臯千里，其聲不忒。
粵在古昔，分官厥初。
刺邪矯枉，非賢勿居。
稜稜直指，烈烈方書。
蒼玉鳴珮，繡衣登車。
綽綽夫君，是膺柱下。
準繩有望，名器無假。
寵蓋伯山，氣雄公雅。
立朝正色，俟我能者。
載懷朋情，嘗接閑宴。
好洽昆弟，官聯州縣。
如彼松竹，春榮冬蒨。
柯葉藹然，不渝霜霰。
會合非我，關山坐違。
離鴻曉引，別葉秋飛。
騑驂徐動，尊餞相依。
遠情超忽，岐路光輝。
金石其心，芝蘭其室。
言語方間，音徽自溢。
肅子風威，嚴子霜質。
贈言歲暮，以保貞吉。

