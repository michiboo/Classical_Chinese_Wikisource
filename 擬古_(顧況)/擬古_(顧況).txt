
龍劍昔藏影，送雄留其雌。
人生阻歡會，神物亦別離。
碧樹感秋落，佳人無還期。
夜琴爲君咽，浮雲爲君滋。
愛而傷不見，星漢徒參差。
幽居盼天造，胡息運行機。
春葩妍既榮，秋葉瘁以飛。
滔滔川之逝，日沒月光輝。
所貴法乾健，於道悟入微。
任彼聲勢徒，得志方誇毗。
浮生果何慕，老去羨介推。
陶令何足錄，彭澤歸已遲。
空負漉酒巾，乞食形諸詩。
吾惟抱貞素，悠悠白雲期。


