
貴藩堯母族，外戚漢家親。
業重興王際，功高復辟辰。
愛賢唯報國，樂善不防身。
今日衣冠送，空傷置醴人。
金精何日閉，玉匣此時開。
東望連吾子，南瞻近帝臺。
地形龜食報，墳土燕銜來。
可歎虞歌夕，紛紛騎吹回。
像設千年在，平生萬事違。 
綵旌翻葆吹，圭翣奠靈衣。 
壟日寒無影，郊雲凍不飛。 
君王留此地，駟馬欲何歸。

