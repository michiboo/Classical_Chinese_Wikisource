
宓子昔爲政，鳴琴登此臺。
琴和人亦閑，千載稱其才。
臨眺忽悽愴，人琴安在哉？
悠悠此天壤，唯有頌聲來。
邦伯感遺事，慨然建琴堂。
乃知靜者心，千載猶相望。
入室想其人，出門何茫茫。
唯見白雲合，東臨鄒魯鄉。
皤皤邑中老，自誇邑中理。
何必升君堂，然後知君美。
開門無犬吠，早臥常晏起。
昔人不忍欺，今我還復爾。

