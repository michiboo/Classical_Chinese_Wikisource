
憶昔遊京華，自言生羽翼。
懷書訪知己，末路空相識。
許國不成名，還家有慙色。
託身從�畝，浪跡初自得。
雨澤感天時，耕耘忘帝力。
同人洛陽至，問我睢水北。
遂爾款津涯，淨然見胸臆。
高談懸物象，逸韻投翰墨。
別岸迥無垠，海鶴鳴不息。
梁城多古意，攜手共悽惻。
懷賢想鄒枚，登高思荊棘。
世情惡疵賤，之子憐孤直。
酬贈感幷深，離憂豈終極。

