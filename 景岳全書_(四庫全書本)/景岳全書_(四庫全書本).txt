　　欽定四庫全書　　　　　子部五
　　景岳全書　　　　　　　醫家類
　　提要
　　〈臣〉等謹案景岳全書六十四卷明張介賔撰是書首為𫝊忠録三卷統論隂陽六氣及前人得失次脈神章三卷録診家要語次為傷寒典襍證謨婦人規小兒則痘疹詮外科鈐凡四十一卷又本草正二卷採藥味三百種以人參附子熟地大黃為藥中四維更推人參地黃為良相大黃附子為良將次新方二卷古方九卷皆分八陣曰補曰和曰寒曰熱曰固曰因曰攻曰散又別輯婦人小兒痘疹外科方四卷終焉其命名皆沿明末纎佻之習至以傷寒為典襍證為謨既僣經名且不符字義尤為乖謬其持論則謂金元以來河間劉守真立諸病皆屬於火之論丹溪朱震亨立陽有餘隂不足及隂虛火動之論後人拘守成方不能審求虛實寒涼攻伐動輙貽害是以力救其偏謂人之生氣以陽為主難得而易失者惟陽既失而難復者亦惟陽因専以溫補為宗頗足以糾鹵莽滅裂之𡚁於醫術不為無功至於沿其説者不察證𠉀之標本不究氣血之盛衰概補概溫謂之王道不知誤施參桂亦足戕人則矯枉過直其失與寒涼攻伐等矣大抵病情萬變不主一途用藥者從病之宜亦難拘一格必欲先立一宗㫖以統括諸治未有不至於偏者元許衡魯齋集有論梁寛甫病証書曰近世諸醫有主易州張氏者有主河間劉氏者張氏用藥依準四時隂陽而増損之正內經四氣調神之義醫而不知此妄行也劉氏用藥務在推陳致新不使少有拂鬱正造化新新不傷之意醫而不知此無術也然而主張氏者或未盡張氏之妙則瞑之劑終不敢投至失㡬後時而不救者多矣主劉氏者或未悉劉氏之藴則刦效目前隂損正氣貽禍於後日者多矣能用二家之長而無二家之𡚁則治庶㡬乎其言至為明切夫扶陽抑隂天之道也然隂之極至於龍戰陽之極亦至於亢龍使六隂盛於坤而一陽不生於復則造化息矣使六陽盛於乾而一隂不生於姤則造化亦息矣素問曰亢則害承乃制聖人立訓其義至精知隂陽不可偏重攻補不可偏廢庶乎不至除一𡚁而生一𡚁也乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

　　景岳全書紀略
　　先外祖張景岳公名介賔字會卿先世居四川綿竹縣明初以軍功世授紹興衞指揮卜室郡城會稽之東生頴異讀書不屑章句韜鈐軒岐之學尤所淹貫壯歲遊燕冀間從戎幕府出榆關履碣石經鳳城渡鴨綠居數年無所就親益老家益貧翻然而歸功名壯志消磨殆盡盡棄所學而肆力於軒岐揬隱研神醫日進名日彰時人比之仲景東垣雲苦志編緝內經窮年縷析彚成類經若干卷問世世奉為金匱玉函者久矣全書者博採前人之精義考驗心得之𤣥微以自成一家之書首傳忠錄統論隂陽六氣先賢可否凡三卷次脈神章擇諸家珍要精髓以測病情凡二卷著傷寒為典雜證為謨婦人為規小兒為則痘疹為詮外科為鈐凡四十卷採藥味三百種人參附子熟地大黃為藥中四維更推參地為良相黃附為良將凡二卷創藥方分八陣曰補曰和曰寒曰熱曰固曰因曰攻曰散名新方八陣凡四十卷集古方分八陣名古方八陣凡八卷別輯婦人小兒痘疹外科方總皆出入古今八陣以神其用凡四卷共六十四卷名景岳全書是書也繼往開來功豈小補哉以兵法部署方畧者古人用藥如用兵也或雲公生平善韜鈐不得遂其幼學壯行之志而寓意於醫以發洩其五花八門之竒余曰此蓋有天焉特老其才救世而接醫綂之精傳造物之意夫豈其微歟是編成於晚年力不能梓授先君先君復授日蔚余何人斯而能繼先人之遺志哉歲庚辰㩦走粵東告方伯魯公公曰此濟世慈航也天下之寶當與天下共之捐俸付剞劂閲數月工竣不肖得藉慰先人以慰先外祖於九原先外祖可不朽矣外孫林日蔚跋



