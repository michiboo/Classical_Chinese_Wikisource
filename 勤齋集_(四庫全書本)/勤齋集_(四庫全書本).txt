　　欽定四庫全書　　　　　集部五
　　提要
　　勤齋集八巻　　　　　別集類四〈元〉
　　〈臣〉等謹案勤齋集八巻元蕭𣂏撰𣂏字維斗奉元人歴官集賢學士國子祭酒謚貞敏事蹟具元史儒林傳𣂏卒於仁宗延祐五年詩文多㪚佚順帝至正四年蘇天爵官西臺始裒輯其遺稿得文八十篇詩二百六十首樂府二十八篇分為十五巻官為刋板於淮東蓋距𣂏之沒幾三十年矣自明以來刋板已佚惟永樂大典所載尚存崖畧謹依類編輯得文四十二首詩二百六十一首詞四首釐為八巻按焦竑國史經籍志稱蕭𣂏勤齋貞敏集而永樂大典但題作勤齋集頗不相合然姚廣孝等修輯永樂大典距至正刋板時未逺其所據本當即天爵所編不容有誤殆焦竑誤記其文也又按天爵滋溪集載𣂏墓誌銘一首稱𣂏於六經百氏無不通尤精三禮及易且䆳於六書初鑿土室終南山下以經傳列左右思索其義至於忘𥧌者三十年乃表裏洞徹闗輔自許衡昌明理學之後𣂏實繼之為文悉本諸經元史亦稱𣂏制行甚高真履實踐其教人必自小學始為文辭立意精深言近指逺一以洙泗為本濓洛考亭為據為一代醇儒今考其文氣格雖不甚高而質實簡潔有闗名教其辭儒學提舉書及辭免祭酒司業等狀尤可見其出處進退之大節詩非所長而陶冶性靈絶去纎穠流𣲖亦足覘其志趣之高焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

　　原序
　　文章固天下公器然有體裁之文有蕭散之文大率以理勝為貴雅健次之上焉吐詞為經經天緯地者所不待言下焉雕蟲篆刻誇多鬬靡者所不必論理勝由於經明雅健由於學純氣雄而與時上下者有不能逃也以近代言之宋末金前理昏而氣衰或病乎繁文而委靡不振或溺於駢儷而破碎支離體裁既失蕭散不存古意無餘矣我元以寛仁英武混一天下氣因國雄理縁氣勝許文正公以理學紹伊洛諸賢潛齋楊文康公為魯齋流亞其倡古文接正宗得雅健之尤而體自成一家者又盛有其人繼許楊出而從事踐履為士林楷範後學蓍龜者保定則有靜修先生劉文靖公臨川則有草廬先生吳文正公關輔則有勤齋先生蕭貞敏公矩菴先生同文貞侯為稱首貞敏稟剛明淳正之資致窮理盡性之功卒之道積厥躬名揚海外蔚為一代醇儒修齊之餘不得已而見於雜著必本經術一出自然不泥乎體裁不資乎雕篆不尚乎誇靡實而不俚簡而得要雖詠物適情隨意信筆每有至理寓於其間有禆於名教不累於習氣所謂蕭散之文也𤣥酒大羮知味者鮮先生沒將三十年欲集而傳之者僅一二人而未遂其願趙郡蘇公學富識逺存心忠厚文章政事為時名流見當代之賢事有涉於治體文有關於載道者惴惴焉惟恐其不傳類萃成集板而行之不一而足今年春以侍御史官西臺采輯諸老行為師法者得文貞全集喜而為序移文鋟梓以廣其傳先生遺文片言隻字皆藏於家公乃不遺餘力鋭意搜訪既銘其墓類其所得序記銘贊雜文若干首詩若干首為集若干卷擬必致於刋行屬沖為敘猶以莫悉其全為慨嘆方購求而未已然嘗一臠可知九鼎之味易牙一出亦豈以為害哉所著九州志雖未脫藁幸收藏於前進士富平縣尹王弁君冕二子桓植篤於繼志傳有日矣至其盛徳髙節言行出處既見於墓銘茲不復贅所可憾者其三禮説與小學標題駮論悉歸於泯滅嗚呼惜哉沖之踈淺豈足以知先生然以詩文名世者班馬李杜而下曰韓栁曰歐曾曰蘇黃世之有意於為詩文者必以六公為宗師如魏鶴山之文陸放翁之詩亦皆知其味而存於心其深於道徳者曾不釋手蓋惟賢知賢也先生詩文製作固不類乎六公而繼乎鶴山放翁者不可誣也後之深於道徳者將不釋乎手矣雖與六公詩文不類又何害焉至正四年中秋之明日奉元路儒學教授晚學張沖謹序
　　黼未冠時聞關中蕭先生名人稱之者不容口其時想像先生以為負才尚氣落落不羈如秦漢間豪傑之士加以辨博之學而已厥後游上庠聞諸鉅公道先生之髙風雅徳真學實踐然後知先生之名聲有自黼得之於傳聞者非其真也恨黼也生後不得拜先生幾席以游其門至正五年走以事留揚其年冬京兆同州王君仲方由樞府判持憲東淮因出今集賢學士國子祭酒蘇公伯修前侍御西行臺時所裒先生文藁十五巻刻之郡庠屬黼序之且曰先生一代偉人僕忝鄉曲之末每以其言之未傳也衷懐耿耿莫之敢忘今幸得其遺文之不泯者十之四三不有以廣之是宿昔之念終不得而伸也黼自維晚生淺學曷足為輕重若兩公之不忘先進思益後人之意誠可尚矣蓋天下學者仰先生之名未得其實倀倀然如走之向來之狀一旦盡得覽觀先生平昔著述所謂披雲霧而覩青天者豈不快哉文八十篇詩二百六十首樂府二十八篇蓋先生立志篤制行髙其處心正其識趣逺其力學充積華贍一以洙泗為本濂洛考亭為依其發於辭章所謂有徳者斯有言未宜以文人才士律之也夫聲實相須猶形影相依桴鼓相應先生規行矩步躬蹈實踐真積力久大節凜凜終身不少奪所以享大名於天下朝廷重之士林仰之而天下知之區區専辭翰之末而無實行者能之哉走因感夫名之所從來者蓋在此而不縁彼也因序及之至正丙戌春賜進士及第奉政大夫前江西等處行中書省左右司郎中國子監丞汝隂李黼謹序














　　元刋行勤齋文集原牒
　　皇帝聖㫖裏江北淮東道肅政㢘訪司准本道㢘使王正議牒予嘗暇日讀書因覽勤齋蕭先生文集觀其措詞典雅立意精深言近而㫖逺詞約而理明蓋先生當代鴻儒士林雅望故其立言傳世足以儀式於來學刻梓流傳誠為盛事亦不負昭代崇儒尚徳之美意也當職今將先生文集隨此發去牒請照驗施行准此憲司合行故牒可照驗委總管郝嘉議不妨本職提調刋印仍選委各儒子細校讐無差發下本路儒學刋板傳布施行須至牒者





