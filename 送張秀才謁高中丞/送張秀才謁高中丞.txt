
秦帝淪玉鏡，留侯降氛氳。
感激黃石老，經過滄海君。
壯士揮金槌，報讐六國聞。
智勇冠終古，蕭陳難與羣。
兩龍爭鬬時，天地動風雲。
酒酣舞長劍，倉卒解漢紛。
宇宙初倒懸，鴻溝勢將分。
英謀信奇絕，夫子揚清芬。
胡月入紫微，三光亂天文。
高公鎮淮海，談笑卻妖氛。
採爾幕中畫，戡難光殊勳。
我無燕霜感，玉石俱燒焚。
但灑一行淚，臨岐竟何雲。

