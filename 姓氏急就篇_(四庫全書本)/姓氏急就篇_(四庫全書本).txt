　　欽定四庫全書　　　　　子部十一
　　姓氏急就篇　　　　　　類書類
　　提要
　　〈臣〉等謹案姓氏急就篇二卷宋王應麟撰其書仿史游急就篇體以姓氏諸字排纂成章以便記誦文詞古雅不減㳺書又雖以記録姓氏為主而臚列名物組織典故意義融貫亦可為小學之資篇中凡單姓皆無重字篇末列二字三字諸姓則不免複出蓋義取兼載故勢難相避其中稀僻之字如梁四公記之類雖託言沈約所撰實詭立稱號本無其人未免失之稍雜然載籍既有此姓刪之反有掛漏之譏過而存之亦不足為累每句之下各注其受氏之源與厯代知名之士必一一標所據之書尤為詳宻篇末有自跋一章以歐陽修州名急就篇自比修書今載居士集中字數無多亦無注釋實不及此書之善其跋亦作韻語舊本遂誤合於正文考應麟所作爾雅翼序即用此體蓋馬融廣成頌序之支流與本書實不相屬今離析書之庶不失應麟之意焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








