乾知大始，變化惟眾。白日貞輝，以著乎運行；素月虧盈，以紀乎孟仲。陰既往而陽受，暑既驟而寒送；景長而土圭可測，氣肅而玉律潛中。若乃搖落既謝，戚戚無悰；霜雪凝淩以戒節，天地閉塞而成冬。羲和在茲，敬授人時，周之正則建子為首，冬之夜則問如何其？北斗闌干，乘招搖而直子；元堂在座，列群後以聽辭。冬之日可愛，聞乎魯史；一之日觱發，著乎豳詩。其神元冥，厥德在水；其器閎奄，事官有司。植元珪以絓櫝，乘元略以載旗。順物以終，乃安其性；因宜制節，用必克正。使夫有為而天下禦正，無事而天下分定。先王以之狩田，孝子以之溫凊；萬人以之休息，群辟以之殷聘。一以明國家之盛，再以誦昭事之令。夫惟敗度起功，逆時興務；重其徭役，急彼征賦。動眾不隨其物宜，馭人不以其寬裕。災異必降，甲已之氣乘；癘疾必行，哭泣之哀聚。則知邦國興否，噫時令之可懼。
