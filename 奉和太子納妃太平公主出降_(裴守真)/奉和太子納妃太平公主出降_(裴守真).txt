
瑜珮升青殿，穠華降紫微。
還如桃李發，更似鳳皇飛。
金屋真離象，瑤臺起婺徽。
綵纓紛碧坐，繢羽泛褕衣。
雲路移彤輦，天津轉明鏡。
仙珠照乘歸，寶月重輪映。
望園嘉宴洽，主第歡娛盛。
絲竹揚帝熏，簪裾奉宸慶。
藂雲靄曉光，湛露晞朝陽。
天文天景麗，睿藻睿詞芳。
玉庭散秋色，銀宮生夕涼。
太平超邃古，萬壽樂無疆。

