　　欽定四庫全書　　　　　集部八
　　中州集　　　　　　　　總集類
　　提要
　　〈臣〉等謹案中州集十巻附中州樂府一巻金元好問編好問有續夷堅志已著録是集録金一代之詩首録顯宗二首章宗一首不入巻數其餘分為十集以十干紀之辛集目録旁註別起二字其人亦復始於金初似乎七巻以前為正集七巻以後為續集也壬集自馬舜之下別標諸相一門列劉豫等十六人狀元一門列鄭子聃等八人異人一門列王中立等四人隱徳一門列薛繼先宋可張潛曹珏四人詩而獨標繼先名疑傳寫訛脫癸集列知已三人曰辛願李汾李獻甫南冠五人曰司馬朴滕茂實何宏中姚孝錫朱弁而附見宋遺民趙滋及好問父兄詩於末前有好問自敘稱魏道明作百家詩略商衡為附益之好問又増以已之所録以成是編序作於癸已蓋哀宗天興二年也其例每人各為小傳詳具始末兼評其詩或一傳而附見數人如乙集張子羽下附載僧可道鮮于可髙鵾王景徽呉演之類或附載他文如丙集黨懐英下附載誅永滔詔書之類或兼他事如乙集祝簡下附載所論王洙不註杜詩之類大致主於借詩以存史故旁見側出不主一格至壬集賈益謙條下述其言世宗大定三十年中能暴海陵蟄惡者得美仕史官修實録誣其淫毒狠鷙遺臭無窮自今觀之百無一信又稱衛王勤儉慎惜名器較其行事中材不能及者多如斯之類尤足存一代之公論王士禎池比偶談嘗論其記蔡松年事不免曲筆然亦白璧之瑕不足以累全體矣惟大書劉豫國號年號頗乖史法然豫之立國實金朝所命好問金之臣子宜有內詞固不得而擅削之亦未可以是為咎也其選録諸詩頗極精審實在宋末江湖諸派之上故巻末自題有若從華實評詩品未便吳儂得錦袍及北人不拾江西唾未要曽郎借齒牙句士禎亦深不滿之殆以門戶不同歟後附中州樂府一巻與此集皆毛晉所刋巻末各有晉跋稱初刻中州集佚其樂府後得陸深家所藏樂府乃足成之今考集中小傳皆兼評其樂府是樂府與中州集合為一編之明證今亦仍舊本録之不別入詞曲類焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
