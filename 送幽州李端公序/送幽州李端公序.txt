
元年，今相國李公為吏部員外郎，愈嘗與偕朝，道語幽州司徒公之賢，曰：「某前年被詔告禮幽州，入其地，迓勞之使里至，每進益恭。及郊，司徒公紅帓首、鞾袴、握刀，左右雜佩，弓韔服，矢插房，俯立迎道左。某禮辭曰：『公，天子之宰，禮不可如是。』及府，又以其服即事。某又曰：『公，三公，不可以將服承命。』卒不得辭。上堂即客階，座必東向。」愈曰：「國家失太平，於今六十年矣。夫十日十二子相配，數窮六十，其將復平，平必自幽州始，亂之所出也。今天子大聖，司徒公勤於禮，庶幾帥先河南北之將，來覲奉職，如開元時乎！」李公曰：「然。」今李公既朝夕左右，必數數焉為上言，元年之言殆合矣。端公歲時來壽其親東都，東都之大夫士，莫不拜於門。其為人佐甚忠，意欲司徒公功名流千萬歲。請以愈言為使歸之獻。
