
魚目高泰山，不如一璵璠。
賢甥即明月，聲價動天門。
能成吾宅相，不減魏陽元。
自顧寡籌略，功名安所存。
五木思一擲，如繩繫窮猨。
櫪中駿馬空，堂上醉人喧。
黃金久已罄，爲報故交恩。
聞君隴西行，使我驚心魂。
與爾共飄颻，雲天各飛飜。
江水流或卷，此心難具論。
貧家羞好客，語拙覺辭繁。
三朝空錯莫，對飯卻慚冤。
自笑我非夫，生事多契闊。
蓄積萬古憤，向誰得開豁。
天地一浮雲，此身乃毫末。
忽見無端倪，太虛可包括。
去去何足道，臨岐空復愁。
肝膽不楚越，山河亦衾裯。
雲龍若相從，明主會見收。
成功解相訪，溪水桃花流。

