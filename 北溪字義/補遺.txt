字義二卷，最初為永嘉趙氏刻本，又清漳家藏本，又弘治庚戌刻本，又四明豐慶刻本。諸本增減，互有異同。按性理大全所纂入者，末能悉收，則桐川施氏刻本為略備。及細為校閱，亦有大全所引而施本所無者，或非專論一字之義，當從他處錄出，或有專講一字者，亦在所遺。則知屢經刊板，自不能無脫略，今悉采錄增入。後學顧秀虎謹識。
分而為五非有欠，合而為一非有餘。（五謂五行，一謂太極）
太極渾淪之妙用，自無而入於有，自有而復於無，又只是渾淪一無極也。
無聲臭只是無形狀，若少有聲臭，便涉形狀，落方體，不得謂之無極矣。文公解用「無聲臭」語，是說二字之大義，詞不迫切而其理自曉。（此註朱子解無極，引「上天之載，無聲無臭」之義）
以造化言之，如天地間生成萬物，自古及今，無一物之不實。散殊上下，自古有是，到今亦有是，非古有而今無，皆是實理之所為。大而觀之，自太始而至萬古，莫不皆然。若就物觀之，其徹始徹終，亦只是一實理如此。姑以一株花論來，春氣流註到則萌蘗生花，春氣盡則花亦盡。又單就一花蕊論，氣實行到此則花便開，氣消則花便謝亦盡了。方其花萌蘗，此實理之初也；至到謝而盡處，此實理之終也。（此註朱子「推之於前而不見其始者，之合，引之於後而不見其終之離」二句之義）
理不外乎氣。若說截然在陰陽五行之先，及在陰陽五行之中，便成理與氣為二物矣。（此亦是太極圖說註，然是專講理字）
本只是一氣，分來有陰陽，又分來有五行？二與五隻管分合運行去，萬古生生不息，不止是個氣，必有主宰之者，曰理是也。理在其中為之樞紐，故大化流行，生生未嘗止息。天下豈有性外之物，而不統於吾心是理之中也哉？理之所在，大極於無際而無不通，細入於無倫而無不貫，前後乎萬古而無不徹。
太極只是理，理本圓，故太極之理本渾淪。理無形狀，無界限間隔，故萬物無不各具得太極，而太極之本體各各無不渾淪。惟人氣正且通，為萬物之靈，能通得渾淪之體。物氣偏且塞，不如人之靈，雖有渾淪之體，不能通耳。然人類中亦惟聖人大賢，然後真能通得渾淪之體。一種下愚底人，其昏頑卻與物無異，則又正中之偏、通中之塞者。一種靈禽仁獸，其性與人甚相近，則又偏中之正、塞中之通者。細推之，有不能以言盡。
問：感物而動，或發於理義之公，或發於血氣之私，這裹便分善惡？曰：非發於血氣之私便為惡，乃發後流而為惡耳。
圖說「中正仁義」，而註腳又言「仁義中正」，互而言之，以見此理之循環無端，不可執定以孰為先，孰為後也。亦猶四時之春夏秋冬，或言秋冬春夏，以比見氣之動靜無端，陰陽無始也。（太極圖說註）
聖人純是天理，合下無欠缺處，渾然無變動，徹內外本末皆是實，舞一毫之妄。不待思而自得，此生知也。不待勉而自中，此安行也。且如人行路，須是照管方行出路中，不然則蹉向邊去。聖人如不看路，自然在路中同行，所謂「從容無不中道」，此天意也。（通書「誠則無事矣」註）
凡物一色，謂之純也。（此註通書「純其心」句）
一者，是表裹俱一，純徹無二。少有纖毫私慾，便二矣。內一則靜虛，外一則動直，而明通公溥則又無時不一也。一者，此心渾然太極之體。無欲者，心體粹然無極之真。靜虛者，體之未發。豁然絕無一物之雜，陰之性也。動直者，用之流行，坦然由中道而出，陽之情也。（通書誌學章註）
明道此一段說話，乃地位高者，之事，學著取此甚遠。在學者，工夫，只從「克己復禮」入為最要。此工夫徹上徹下，無所不宜。問：物字是人物是事物？曰：「仁者，與物同體」，只是言其理之一爾。人物與事物非判然絕異，事物只自人物而出，凡己與人物接，方有許多事物出來。若於己獨立時，初無甚多事，此物事皆可以包言。所謂「訂頑備言此體」者，亦只是言其理之一爾。（此註程子論西銘語）
先生道巍而德尊，義精而仁熟，立言平正溫潤，清通的實。徹人心，洞天理，達群哲，會百聖，粹乎洙泗伊洛之緒。凡曩時有發端而未竟者，今悉該且備。凡曩時有疑辯而未瑩者，今益信且白。宏綱大義，如指諸掌，掃千百年之謬誤，為後學一定不易之準則。辭約而理盡，旨明而味深，而其心度澄朗，瑩無渣滓，工夫縝密，渾無隙漏，尤可想見於辭氣間。故孔、孟、周、程之道，至先生而益明，所謂主盟斯世，獨惟先生一人而已。
