　　欽定四庫全書
　　︵字位過密　無法顯示︶　　〈臣〉侍玉奪
　　題為欽奉
　　上諭纂修省志成稿謹奉
　　表上
　　進者〈臣〉等誠惶誠恐稽首頓首
　　上言伏以
　　帝徳覃敷煥龍馬授圖之域
　　皇謨丕顯耀卿雲制字之疆
　　表正天中問俗由於訓俗
　　風行地上教民迺以觀民纂和㑹之方輿彌形樂利譜敦龎之編戶倍仰薰陶謹繕新函恭呈
　　睿鑒竊惟荊河界豫載在夏書滎洛分州志於周禮嶽有五而太少二室特立中央瀆有四而淮濟兩條滙源南北象緯配乎十宿珠貫璧聨苞苻啟乎三辰皇翔帝歩迨夫有商作邑北宋建都聲靈赫濯之區文物衣冠之藪洵稱閫閾亦曰腹心若稽載筆成書尤著連篇積牘陳留人物魏晉分列規模汴洛圖經郡縣畫呈形勢風俗通編由應劭夢華録纂自東京誌曰河南宋敏求實勤薈蕞記名鄴下劉公鋭亦見捜羅葢自圈稱著耆舊以來下逮王偁紀東都而後宋史探淵源所自稗官貽瑣碎之譏踳駮焉例所勿登櫽括者義將徧擷欽惟我
　　皇上
　　聖由天授
　　道集大成
　　至徳配乾坤心涵羲䇿
　　崇猷包河洛福衍禹疇
　　㑹五星兩曜於娵訾祥開中土
　　昭萬載一清於黃瀆瑞滿豫州葢此地實聨壤京畿維斯民尤近光
　　天子稟中和之性悉由
　　聖徳薫陶騐習俗之醇疊荷
　　皇恩淪浹恭逢
　　泰運永耀坤維敬奉
　　巽申重編豫志葢自前督臣田文鏡總輯未及開雕計厯今四載増修謹加纂述首
　　聖制大哉
　　王言恭弁全編猗歟
　　盛典禮章樂舞誌明備以協昌期水利河防補闕遺而宣熙績職官詳列姓名文經武緯續例非緐人物析𩔖區門道學詞章按班核實此皆不敢沿舊酌入新増者也至於星野輿圖叅考山川而罫布城池學校更兼祠祀以縷陳考成賦於中上之區權輿禹貢採土風於勤儉之俗根柢周詩宦績鄉評公論本汝南月旦遺文古蹟廣蒐逮洛下春秋以及折蘆渡海一花五葉之宗風少林尤崇面壁𠉀炁入闗玉版金繩之奧義函谷實號傳經此皆稍飾曩篇合成今集者也〈臣〉材疏經術學愧史裁起例發凡敢冀有倫有脊集思廣益務期無黨無偏遵
　　寳訓以盟心效颺言而稽首伏願
　　堯章彌煥
　　文徳益昭
　　金鑑聿開秘啓丹文綠字
　　玉衡在握象超蘭檢芝函如典如謨軼光華於三古為圭為臬定凖則於四方將見封嵩紀瑞呼萬嵗者時聽其三錫洛凝禧方千里者曰擴其九矣〈臣〉等無任瞻
　　天仰
　　聖激切屏營之至謹奉
　　表隨
　　進以
　　聞

　　欽定四庫全書
　　河南通志凡例
　　一巻首恭編
　　聖制弁冕全志我
　　世祖章皇帝開疆奠宇
　　聖祖仁皇帝久道化成暨
　　皇上御極以來飭勵臣工勤求民瘼訓誥煌煌垂示萬
　　世豫處天下之中地濱大河時厪
　　睿慮屢頒
　　徳音典謨炳蔚方駕陶姚夫豈敢循襲舊志而徒登藝
　　文之冠至嵗有續增敬需珥筆
　　一舊志向有圖考然道里多不相凖所列山川或至錯繆今倣元人朱思本畫方計里之法通省及八府七州圖則每方百里東西南北按里計之分寸不爽如某山從某處發脈某水從某處發源某處入某河俱可指掌而得又黃河圖一
　　巻另入河防內寧詳母畧則毎方五里凡修築險沖閘壩涵洞及向來決口築堤設立堡房埽工之處俱一一備載用細字旁註庶開巻瞭然有當於古人左圖右史之義雲
　　一郡縣建置古今興廢分併最難清析歴代史書除史記南北史梁陳北齊後周不立地里志及五代史職方考畧而不詳外其餘所有志書前後史多有矛盾如金史志武勝軍節度使宋南陽郡領穰城南陽內鄉三縣而元史則雲金舊領五縣謹從金史蓋金史明註雲順陽入穰城為鎮淅水入內鄉而元史雲元初以淅川順陽省入內鄉者非也晉書南宋書滎陽郡無新鄭而隋書則雲後魏廢謹從隋史葢晉宋二史或脫落而隋去後魏近所考當不悞也或從其前或從其後舉此可以𩔖推
　　一前史與後史志不同而一代之史其地理志亦有與紀傳脫遺反於他史互見而得之者如晉書載記內書苻丕奔東垣將軍馮該自陜邀擊敗之通鑑綱目並載此事而地理志河南郡下不載東垣之名反見於魏書新安郡註內東垣縣二漢晉屬河南郡南宋志亦云河南郡晉太康地誌有東垣縣則明係晉志脫遺無疑蓋既徵之本書之載記又叅之南宋魏二史地名與事合符惜太康志今不見全本耳又如職官志內後周薛慎樂遜俱為湖州刺史本書各有傳而魏志於魯陽郡下又不載湖州之名考魏書髙祖紀太和二十二年克齊湖陽置南襄州治焉後周文帝紀廢帝三年改南襄為湖州則湖州之為湖陽其改置年代俱有惜後周不立志此可考於兩帝本紀而得之者也餘詳辨疑中凡此等類謹參考列史地誌及紀傳以補正史之缺
　　一舊志於歴代郡縣較嘉靖志多有脫遺而開封南陽尤甚如開封府二漢陳留郡刪去小黃外黃河南郡刪去京巻故市苑陵潁川汝南二郡刪去潁隂召陵南頓南陽府二漢南陽郡刪去淯陽博山湼陽棘陽西鄂析酈湖陽博望杜衍紅陽新都等縣𢎞農潁川二郡刪去丹水析昆陽定陵等縣考之國策史記二漢書確有明據有不待博考而後見者小黃為髙帝母昭靈後所塟國策史記有外黃小兒史記始皇三年麃公將卒攻巻東漢建武初宗室劉茂聚衆京宻間漢初楚漢相距滎陽京索又樊噲攻苑陵先登灌嬰封潁隂侯今許州志有灌臺閻澤赤封故市侯春秋齊楚盟召陵東漢光和末黃巾賊敗汝南太守趙謙於召陵朱㒞追南陽餘賊於西鄂光武父為南頓令此開封府之歴歴可考者也史記秦二世二年沛公攻析酈皆下之引兵西至丹水後漢初劉縯敗嚴尤陳茂於淯陽自湖陽進拔棘陽又光武姊為湖陽公主本紀光武別將兵徇昆陽定陵郾皆下之髙祖封王翳為杜衍侯武帝封張騫為博望侯朝鮮降人路最為湼陽侯成哀時王立為紅陽侯王莽為新都侯孔光為博山侯此南陽府之歴歴可考者也家絃戶誦童丱即知而漫從刪削殊為非理其餘別府又不具論矣今謹增入而嘉靖志亦有未盡載者如漢陳留郡不載濟陽秦三川郡不載外黃開封於班范紀傳亦屬脫遺謹據各史地誌核實備載不敢畧亦不敢漫入也
　　一考司馬遷史記載禮書樂書班固前漢書載禮樂志其後或合或分具載國史夫功成制禮治定作樂所謂範民以敬導民以和恃有此具也史載之志可遺之乎我
　　朝釐定典章質文並美遵矩矱者蓋天下靡然同風焉舊志失編禮樂為珥筆者之憾謹補葺為第十巻凡二十條
　　一秦置三十六郡河南當其八舊志以三川潁川南陽碭邯鄲南郡上黨河東為八郡
　　皇輿表有東郡九江而無河東上黨今從
　　皇輿表為正詳見辨疑中
　　一黃河遷徙不常從古為患漢初決酸棗決瓠子猶在今河北之境宋熙寧中分趨東南一股合泗入淮泛溢開歸而患中於豫之全省金大定迄元至正全河盡入淮而患且移於淮南北矣舊志止一卷畧而不詳今考諸史及歴代河渠志先列古今黃河道以明全河之原委次列豫省黃河道以志修築之險沖次列黃河通塞及五大徙以考歴代變遷之異次列汴蔡潁渦各道河渠以詳歴代通運灌田泄水開濬淤塞之由次列河防職官黃河隄工河兵堡夫堡房以紀
　　聖天子憂勞百姓發帑置吏綢繆鞏固之至計次列河防攷以志河流衝決隨地制宜治河名臣弭患善後之方而終之以河防事宜則古今言治河者莫詳焉大抵治河言人人殊而要自明萬厯迄今百餘年來不外於潘季馴所稱固隄束水用水攻沙至我
　　聖祖仁皇帝
　　頒示逢灣取直之
　　廟算髙出千古大小臣工殫精竭慮著有成效河流底
　　寧生民永賴故紀載獨詳焉
　　一河南通志舊無水利一條近奉
　　㫖飭修司道府縣督催辨理具有成規自應特紀以昭一代制度諸河道詳見河防中者不復贅河防以河道為綱領水利以溝渠為綱領其灌田之渠苐註明引某水灌某處田洩水之溝苐註明
　　歸入某河懼重複也列古渠於前而著今渠於後其係剏開及新濬者必分注標明詳始事也雍正五年後州縣報冊有起止方向寛深長短丈尺者必謹書之以前缺載者仍其舊不敢增損昭實録也冊內止載有溝渠一道無名色者謹觀其坐落地方即立其名曰某溝匪敢添註慮混同而無別也循覽州域可曉然矣
　　一舊志封建列古先與春秋戰國二條混雜不明以邶鄘鄶蔣與夏殷諸侯並列時代不同春秋時河南有四十國未聞戰國時有也東虢檜即鄭地胙之後為南燕國溫即為蘇而並載一時殊失考核且春秋時之魏國在今山西平陸縣梁今陜西郃陽縣郜今山東城武縣芮今山西芮城縣均非河南地杜註及地里志歴歴可考而舊志列梁魏於封建列郜芮於圖表因訛襲舛莫此為甚鄾鄀與唐具載左氏俱在南陽鄧州境戴即甾今考城縣而舊志無之今俱逐一訂定列古先封國凡六春秋以前國凡九春秋時姓氏爵秩可考者凡三十三戰國韓趙魏楚合春秋時宋衛凡六時代既分其更遞迭居自不至前後兩載詳辨疑中茲不復贅
　　一春秋時晉啓南陽楚亦封畛於汝在今懐慶南陽汝寧三府之境而不列晉楚於春秋者以二國俱吞併弱小既列諸小國不得復列晉楚懼龎雜而不清也晉之本封自在山西楚之本封自在湖南不得以其吞併之地書之至戰國時豫境諸小國已盡乃始載韓趙魏及楚從其實也
　　一舊志單載康熙元六等年編審實増人丁數目直接康熙三十年編審數目便不敷志內所開一百五十六萬六千七百八十八丁之數查細數實因遺造康熙十年十五年二十年二十五年四次編審新増三十三萬七千三百四丁以致不敷今依次添載方能合數
　　一康熙五十二年三月十八日奉
　　聖祖恩詔以海宇承平日久戶口日繁州縣徵收錢糧但據康熙五十年報部丁數為常額敷額數之外其餘續生人丁永不加賦今於各州縣俱開列明晰以溥
　　聖朝樂利於無窮雲
　　一舊志於田賦多未清晰且止及府而不及縣今劈分則壤成賦二項則壤詳上中下地及水旱陂岡等田科則厚薄之殊成賦詳額徵蠲免開墾及起運存留支給等項各縣分列而㑹於府總各府分列而㑹於省總庶綱舉目張一覽易曉
　　一舊志無漕運然衛河自衛輝抵臨清以達通倉為河南一省漕運所經不可不備載其漢唐隋由汴入河以達洛渭宋則或由江而淮以達汴或由河以達汴元行海運初間行陸運明運由㑹通河河南一省則由衛河俱撮録於小序中茲不多及而
　　本朝所行本色折色及小灘衛輝水次則詳誌其年月
　　錄督撫疏稿以志
　　列聖及我
　　皇上憂勤愛民之實不敢畧也
　　一歴代官制遞更名同實異同一刺史也晉魏之刺史加都督將軍而唐之刺史僅同太守同一丞相御史也秦漢則稱三公而元則毎省各置丞相御史中丞多至數十人唐之節度觀察於事無所不總權任極重而宋則僅為加銜宋之轉運使則唐節度使之任而元及有明則專掌鹽課之事內外重輕迭為軒輊互有利弊至
　　聖朝而斟酌盡善矣大抵自秦迄唐內外分任至宋矯藩鎮之弊全以京朝官出蒞外職元行省行臺則更用丞相御史明代叅半用之毎代各列一小序於前為考其設官之原委及更易之年月某官在前代為某職或兼攝或專掌冀得展瞭然而歴代遞變之故亦可髣髴得其大概雲
　　一陵墓舊多譌傳最難徴信如成湯陵在偃師縣呂尚墓在衛輝府城西北而山西滎河縣商王陵載在祀典陜西咸陽縣東北二十五里有太公望墓與檀弓反塟於周相合此較有考據今照舊志登載而仍列其可據者於後以示折衷晉杜預墓在偃師又雲一在尉氏考晉書預遺令雲自表營洛陽城東首陽之南為將來兆域最為分明志所載二處俱誤謹從晉書以明畫一俱詳辨疑中又如漢常山王張耳以大梁人而墓一在開封一在彰徳髙宻侯鄧禹以南陽新野人而墓一在太康一在濟源考之本傳俱無明據不能刪一存一則照舊兩載以示闕疑
　　一人物名宦既節錄其傳於各門復於陵墓載碑誌是為重出乃去碑誌而單載銘語尤屬無謂唐宋之銘尚簡古明人銘語大半蕪蔓冗長今一槩省去以從簡約
　　一古蹟務期典實可據如禹州新鄭縣有交印臺志雲鄭武公為卿士有功錫之印綬築臺受之語甚俚鄙印綬至秦時始有金印紫綬銀印青綬載在漢書百官表可考周代止用圭節何縁有交印之名乎至如信陽州南有劈破山拖刀嶺為關忠義故蹟尤似小説家所載考三國志本傳忠義足趾未嘗至信陽州也凡此等𩔖槩加刪削以從雅馴
　　一帝王志舊以梁唐五代俱都開封此未深考耳梁以宣武簒唐因以汴州為東都至開平十三年仍遷都洛陽末帝立於大梁唐莊宗入大梁同光元年十二月復遷都洛陽歴三帝凡十三年晉石敬塘入洛陽天福二年復遷都汴載在綱目可考今俱訂正又隋都長安煬帝仁夀四年遷都洛陽以洛陽為東京越王侗留守東都嗣位為帝都洛凡二世合十一年唐武后亦都洛陽舊志不載均屬疎漏今俱考正史增入詳辨疑中
　　一名宦人物寧慎毋濫今自
　　本朝定鼎後悉照報部冊登入以前悉依舊通志而舊志所載宋張商英係惇卞之黨蒲宗孟以司馬溫公為奸邪此等凶𩔖豈宜混入今悉刪去明自正徳以迄天啓亦有黨附閹豎著名史籍者亦不敢漫載用以彰
　　聖朝直道之公雲
　　一河南人物彪炳史乘蔚乎盛矣其中如河洛二程倡明正道學統相承後先輩出則理學宜另編也漢唐諸儒經明行修羽翼聖籍不愧宏通則儒林宜另編也龍比以後成仁取義名在汗青光騰河嶽則忠烈宜另編也梁園鄴下風雅所遺搴芳擷秀垂聲藝林則文苑宜另編也舊志於人物列傳後止分孝義隠逸各門未盡條析謹據舊傳參以郡邑志書増編理學儒林忠烈文苑凡四巻
　　一舊志藝文至十五巻居全志三分之一止因刪去山川城池古蹟寺觀後附見詩文薈稡一處遂至巻帙繁重夫山川古蹟列名人詠歌昔賢碑記所以發揮景象詳志原始不為無禆今一槩刪去既苦寂寥併歸藝文又嫌汗漫是兩失之也今仍分載各條以便省閲其有佳篇疊出及碑記累幅不能盡附者則入藝文以成大觀
　　一藝文首編賦詠兼備衆體彷彿文選之例詔誥制冊係廊廟訏謨奏疏文移出名臣碩畫箴銘贊頌皆形容盛徳儆戒不虞之語論議雜辯乃折衷理道考索制度之文均有裨益非同浮藻若記序諸製中無關政治不及民風累牘連篇殊屬無謂多從芟薙以省覽觀
　　一藝文內舊載關忠義辭曹操書竟是後代人作雜用小説三國演義中故事可削也朱子韓文考異原用唐書本傳與洪興祖年譜等書互相勘証志中刪去傳文單録洪譜則是所駁詰者何事非特頭緒不清併文理亦不貫矣詳辨疑中今俱増刪
　　一譌謬宜考正士雅山係晉祖逖避兵處士雅是祖逖字而註以為陶侃又如莽母城訛為蔡母城李同城訛為李固城後漢書鍾皓字季明而志訛為鍾明杜根傳後附載成翊世係平原郡吏而志訛為杜根之子應詹係應璩之孫而志訛為璩弟唐李紳傳戶官道戶訛為屍字宋馬知節係幽州薊人而志列之祥符金滑州安撫使王政有傳而直𨽻志以政當為名馬英係婦人見元史列女傳內而志列之孝子凡此等𩔖百年來莫之改正今俱照史考定詳辨疑中
　　一通志向有辨疑一條率多瑣僻小事而於郡縣之脫遺山川之錯互都邑之興建廢置關津之遷移迭改槩不一及僅足洽聞無關大體今就各條上自商周下訖勝國本諸詩書左氏註疏以探其源參之歴代史志以盡其變合之夾漈貴與諸儒以究其統㑹而歸之
　　聖朝皇輿表以定厥衷焉務使河南二千里經歴四千年凡古今之紛糾者秩如膠轕者立剖譌謬者訂正較之舊本為詳備焉
　　一僻書隠牒例應收採舊志於正史外旁及搜神記幽怪錄猶可雲近古至闌入隂隲文勸善書則鄙俚甚矣今槩加刪削易以典雅大抵名賢敘述內可補正史之闕者亦史公所稱其軼時見於他説也
　　一雍正十二年
　　奏請陳州改陳州府許州改許州府開封府屬太康扶溝二縣改屬陳州府禹州並所屬新鄭宻二縣改屬許州府鄭州並所屬滎陽滎澤河隂汜水四縣改屬開封府河南府屬盧氏縣改屬陜州南陽府復設南召縣事關沿革鉅典宜載志乘但奉
　　㫖准行之日已在開雕將竣之時未便悉行毀板重加
　　編輯因遵史家分限之例不復増入
　　一志與史相表裏合之則為一代之史分之則為各省之志宜精核不宜繁富宜詳於事實而畧於詞藻事實雖繁而首尾條貫則一見瞭如侈陳詞藻則充棟汗牛無益實用今増職官志十之八凡十巻河防志十之九凡五卷水利漕運俱増設郵傳鹽課選舉志俱比舊加詳均有闗制度國計民生之大者其餘如贈送序遊山記及墓銘之𩔖多從刪削庶幾詳畧得宜以佐
　　聖天子鴻謨於萬一雲
　　右凡例計三十條










　　河南通志凡例

　　欽定四庫全書　　　　　史部十一
　　河南通志目錄　　　　　地理𩔖三〈都㑹郡縣之屬〉巻一
　　聖制
　　巻二
　　輿圖
　　巻三
　　沿革上〈有表〉
　　巻四
　　沿革下〈有表〉
　　巻五
　　星野〈星野圖　祥異附〉
　　巻六
　　疆域〈形勢附〉
　　巻七
　　山川上
　　巻八
　　山川下〈關津橋梁〉
　　巻九
　　城池
　　巻十
　　禮樂
　　巻十一
　　兵制〈附滿州營〉
　　巻十二
　　河防一〈房附古黃　河道今黃　河道豫省黃河道古今黃　河通塞攷　黃河
　　五大　徙各道河　渠河防職官附河兵　堡夫黃〉
　　巻十三
　　河防二〈河堤工　附堡房河防攷自〉
　　巻十四
　　河防三〈周定王　起〉
　　巻十五
　　河防四　〈河防攷國朝〉
　　巻十六
　　河防五〈河防事宜　附黃河圖〉
　　巻十七
　　水利上
　　巻十八
　　水利中
　　巻十九
　　水利下
　　巻二十
　　封建
　　巻二十一
　　田賦上
　　巻二十二
　　田賦下
　　巻二十三
　　戶口上
　　巻二十四
　　戶口下
　　巻二十五
　　漕運
　　巻二十六
　　鹽課
　　巻二十七
　　郵傳
　　巻二十八
　　風俗
　　巻二十九
　　物産
　　巻三十
　　職官一
　　巻三十一
　　職官二
　　巻三十二
　　職官三
　　巻三十三
　　職官四
　　巻三十四
　　職官五
　　巻三十五
　　職官六
　　巻三十六
　　職官七
　　巻三十七
　　職官八
　　巻三十八
　　職官九
　　巻三十九
　　職官十
　　巻四十
　　公署
　　巻四十一
　　倉庾
　　巻四十二
　　學校上
　　巻四十三
　　學校下〈貢院書院義學社學附〉
　　巻四十四
　　選舉一〈薦辟〉
　　巻四十五
　　選舉二〈進士〉
　　巻四十六
　　選舉三〈舉人　襲廕　貢監〉
　　巻四十七
　　選舉四〈武進士　武舉　武勳　武襲〉
　　巻四十八
　　祠祀
　　巻四十九
　　陵墓
　　巻五十
　　寺觀
　　巻五十一
　　古蹟上
　　巻五十二
　　古蹟下
　　巻五十三
　　帝王〈后妃附〉
　　巻五十四
　　名宦上
　　巻五十五
　　名宦中
　　巻五十六
　　名宦下
　　巻五十七
　　人物一
　　巻五十八
　　人物二
　　巻五十九
　　人物三
　　巻六十
　　人物四
　　巻六十一
　　理學
　　巻六十二
　　儒林
　　巻六十三
　　忠烈
　　巻六十四
　　孝義
　　巻六十五
　　文苑
　　巻六十六
　　隠逸
　　巻六十七
　　列女上
　　巻六十八
　　列女下
　　巻六十九
　　流寓
　　巻七十
　　僊釋
　　巻七十一
　　方伎
　　巻七十二
　　藝文一〈賦〉
　　巻七十三
　　藝文二〈樂府　五古　七古〉
　　巻七十四
　　藝文三〈五律　七律　五排　七排五絶　七絶　詩餘〉
　　巻七十五
　　藝文四〈歴代詔誥〉
　　巻七十六
　　藝文五〈表　牋　疏〉
　　巻七十七
　　藝文六〈頌　書　啓　贊　箴　論　辨　説〉
　　巻七十八
　　藝文七〈考　述　傳　序　檄　移文　議跋〉
　　巻七十九
　　藝文八〈記　銘　誄　祭文〉
　　巻八十
　　辨疑〈拾遺附〉
　　〈臣〉等謹案河南通志八十巻
　　國朝總督河南山東軍務兵部右侍郎王士俊等撰河南之名宋代惟屬洛陽一郡故宋敏求作河南志僅記西都典故而不及他州自明初設河南布政使所屬八府實跨大河以北封疆建置於古稍殊故郡邑雖各有偏記而未有統為一書者嘉靖中始創為之亦僅具崖畧而已
　　國朝順治十八年復加續修條理麤備黃之雋謂康熙中嘗頒諸天下以為式其後久未修輯沿革廢置多不相合雍正九年總督田文鏡承
　　命排纂乃延編修孫灝進士顧棟高等開局蒐討文鏡沒後王士俊代為總督久之始克成書刋板甫竣而陳許二州升為府鄭州改𨽻開封盧氏改𨽻陜州南召復立縣治皆未及増改今姑仍其原本録之雲乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








