
吾友適不死，於戲社稷臣。
直祿非造利，長懷大庇人。
乃通承明籍，遘此敦牂春。
藥厲其可畏，皇穹故匪仁。
疇昔與夫子，孰雲異天倫。
同病一相失，茫茫不重陳。
子之文章在，其殆尼父新。
鼓興斡河嶽，貞詞毒鬼神。
可悲不可朽，車輤沒荒榛。
聖主賢爲寶，吁茲大國貧。
〈《紀事》云：「少微與嘉謨齊名，並爲御史，臥疾，聞其亡，號哭賦詩。其詞莫不歎美，既而病亟，歎曰：『生死人之大分，何恨焉？然官職十分，未作其一，乃至是耶。』慷慨而終。」〉

