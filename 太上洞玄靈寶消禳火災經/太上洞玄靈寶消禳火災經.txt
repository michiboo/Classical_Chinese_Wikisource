爾時，靈寶天尊駕幸金仙壇上高德園中，齋會群仙，講說太上玄元無極至道，忽見下方世界，災火熾然，比屋連甍，化為炎燼。齋會既畢，萬神森衛，諸侍催班，風伯清塵，兩師灑道，隨從天尊，度至赤明天境。赤靈神君與諸火部神仙官屬，羅列威儀，獻百種異香，丹英紫芝，朱旛絳節，左右布肅，迎拜道前。
天尊曰：汝等靈分三炁，位屬丹天，善惡攸專，行何賞罰？赤靈神君稽首奏曰：臣奉天命，職涖火官，鑄育群生，長養萬物，歲或炎燎，災變所臨，氣運當然，無濳無忒，惟是隨其善惡，別以重輕，欲警愚民，亦行速報。凡有不敬天地三光者，有不孝不忠者，有欺曲升斗秤尺者，有惡倖情偽者，有加意無厭於小民者，有暴積橫取者，應一切為非不信報緣者，部有司察之神，遊行人間，並皆記錄，考驗得實，即奏行天罰，遣火部臨之，使之自新。知有省畏，為善種德者，飭諸神屬，不令侵犯。今日有幸，得覩天顏，願為此方，揄揚正教。
天尊曰：汝等威靈赫奕，號令嚴明，赤炁紅光，炎爍三界，吾於金仙壇上高德園中，見諸惡緣，故度此境，吾今為汝宣演神呪，將以流傳，於是若能改過遷善，信奉經教，有災之日，誦此呪者，汝等當為蠲除罪咎，令保安全。如遇分野之內，陽九應運，熒惑臨躔，能誦此呪者，汝等亦當救護，我必應時開宥，自然止息。如遇火精火怪，妄入人家，興諸禍殃，能誦此呪者，汝等亦當禁制，毋使害虐良民。即說呪曰：
南方丹天，赤靈所專。威光烈焰，施化不偏。
火龍一飛，照耀無邊。火馬一躍，萬里盤旋。
火鷹一迅，鼓翼無前。火鈴一撼，洪音遠宣。
火瓢一發，到處生煙。火劍一下，諸魔伏虔。
火索一舉，百邪自纏。火旗一動，號令肅然。
火節遙指，孰敢當權。盛德及物，長養生全。
逆令反正，炎災灼天。鑒善不遺，削罪除愆。
赤靈神君俯伏感謝，而作偈曰：
昔奉天尊教，察令守炎方。今奉天尊勅，聞善降吉祥。家有天尊呪，火部不為殃。家有天尊呪，火勢息威光。家有天尊呪，火怪自濳藏。家有天尊呪，諸魔自滅亡。家有天尊呪，災厄自消禳。家有天尊呪，財物得阜昌。家有天尊呪，家宅保安康。
作是偈已，惟見法駕縹緲，歸於玉京，赤靈神君與諸部屬，瞻仰天光，稽首奉送。
