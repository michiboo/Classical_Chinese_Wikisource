《東坡志林》五卷，宋蘇軾撰。陳振孫《書錄解題》載東坡《手澤》三卷，注曰今俗本大全集中所謂《志林》者也。今觀所載諸條，多自署年月者，又有署讀某書書此者，又有泛稱昨日今日不知何時者，蓋軾隨手所記，本非著作，亦無書名，其後人裒而錄之，命曰《手澤》，而刊軾集者不欲以父書目之，故題曰《志林》耳。中如張睢陽生猶罵賊，嚼齒穿齦，顏平原死不忘君，握拳穿掌四語，據《東坡外紀》，乃軾謫儋耳時，醉至姜秀才家，值姜外出，就其母索紙所書，今亦在卷中，自為一條，不復別贅一語，是亦蒐輯墨蹟之一證矣。此本五卷，較振孫所紀多二卷，蓋其卷帙亦皆後人所分，故多寡各隨其意也。
東坡先生志林五卷，皆紀元祐、紹聖二十年中所身歷事，其間或名臣勳業，或治朝政教，或地里方域，或夢幻幽怪，或神僊伎術，片語單詞，諧謔縱浪，無不畢具。而其生平遷謫流離之苦，顛危困厄之狀，亦既略備。然而襟期寥廓，風流輝映，雖當羣口見嫉、投荒瀕死之日，而灑然有以自適其適，固有不為形骸彼我，宛宛然就拘束者矣。余友湯君雲孫博學好古，其文詞甚類長公，嘗手錄是編，刻未竟而會病卒。餘子開美因拾其遺，復梓而卒其業，且為校定訛謬，得數百言。庶幾湯君之志不孤，而坡翁之在當時其趦趄於世途、鞿縛於窮愁者，亦略可見雲。
萬曆乙未，海虞趙用賢撰。

