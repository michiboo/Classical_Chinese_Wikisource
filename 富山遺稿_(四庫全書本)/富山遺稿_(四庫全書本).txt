　　欽定四庫全書　　　　　集部四
　　富山遺稿　　　　　　　別集類三〈宋〉
　　提要
　　〈臣〉等謹按富山遺稿十巻宋方䕫撰䕫一名一䕫字時佐淳安人生於宋季嘗從何夢桂游攻舉子業不利於有司退隱富山之麓扁其堂曰緑綺授徒講學其間自號知非子嘗著漢論十巻富山懶稿三十巻行於世其後刋板散佚裔孫世徳等復裒集其詩輯為是編䕫學有原本人品亦極高邁商輅嘗稱其詩紆徐渾厚弗事雕琢可見其沖雅之操周瑄亦稱其發之聲律不為體裁音節之所拘葢䕫遇興揮毫所作頗乏研鍊之功故輅等云然要其情致纒綿機趣自足五言一體氣勢蒼莽尤較勝於七言淳安方氏自北宋以來如殿中丞仲謀通判元修右文殿修撰誾太僕少卿聞等皆擅詩名為時所稱許今其集雖已亡佚而流風餘韻沾丐後人知其濡染固有自矣乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　原序
　　富山遺藁淳安方先生一䕫公所著詩也先生生宋元間天資穎悟志學懇篤嘗從遊潛齋何先生究心義理之學仕既勿顯因退而築室富山之麓授徒講學學者稱之曰富山先生今所遺詩多五七言古體紆徐渾厚弗事雕琢要其學有源委然亦足以觀先生沖雅之操矣昔歐陽文忠公謂詩人多窮非詩能窮人殆窮而後工世以為名言先生惟弗大用故事業無所見有藴於中皆於詩發之豈非窮而後工者耶先生五世孫文傑彚輯將鋟梓以傳屬予一言未及答適文傑之子中領鄉薦來京復介宗人兵科給事中廷臣促予言敬為書此先生詩予友周𢎞璧言之備矣覽者當有得也商輅序


