
客心暮千里，回首煙花繁。
楚水渡歸夢，春江連故園。
羈人懷上國，驕虜窺中原。
胡馬暫爲害，漢臣多負恩。
羽書晝夜飛，海內風塵昏。
雙鬢日已白，孤舟心且論。
繡衣從此來，汗馬宣王言。
憂憤激忠勇，悲歡動黎元。
南徐爭赴難，發卒如雲屯。
倚劒看太白，洗兵臨海門。
故人亦滄洲，少別堪傷魂。
積翠下京口，歸潮落山根。
如何天外帆，又此波上尊。
空使憶君處，鶯聲催淚痕。

