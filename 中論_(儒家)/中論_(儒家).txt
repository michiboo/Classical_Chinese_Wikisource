漢徐幹撰。幹字偉長，北海劇人。建安中為司空軍謀祭酒掾屬，五官將文學。事跡附見《魏誌·王粲傳》。故相沿稱為魏人。然幹歿後三四年，魏乃受禪。不得遽以帝統予魏。陳壽作史，托始曹操，稱為太祖。遂並其僚屬均人《魏誌》，非其實也。是書隋、唐誌皆作六卷。《隋誌》又註雲：梁目一卷。《崇文總目》亦作六卷。而晁公武《讀書誌》、陳振孫《書錄解題》並作二卷，與今本合，則宋人所並矣。書凡二十篇，大都闡發義理，原本經訓，而歸之於聖賢之道。故前史皆列之儒家。曾鞏《校書序》雲：始見館閣《中論》二十篇，及觀《貞觀政要》，太宗稱嘗見幹《中論》復三年喪篇，今書獨闕。又考之《魏誌》，文帝稱幹著《中論》二十餘篇，乃知館閣本非全書。而晁公武又稱李獻民所見別本，實有復三年、制役二篇。李獻民者，李淑之字，嘗撰《邯戰書目》者也。是其書在宋仁宗時尚未盡殘闕，鞏特據館閣不全本著之於錄，相沿既久，所謂別本者不可復見，於是二篇遂佚不存。又書前有原序一篇，不題名字，陳振孫以為幹同時人所作。今驗其文，頗類漢人體格，知振孫所言為不誣。惟《魏誌》稱幹卒於建安二十二年，而序乃作於二十三年二月，與史頗異。傳寫必有一訛，今亦莫考其孰是矣。
中論 (四庫全書本)

