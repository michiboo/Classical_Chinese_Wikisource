
文章自六經而下惟先秦西漢為近古其次則及於東漢予鄉淂桓氏《鹽鐵論》讀之未嘗不歎其辭氣之古論議之妙至不忍去手繼讀徐氏《中論》其辭氣論議視桓氏無大相遠而予之愛之與鹽鐵同。蓋《鹽鐵》西漢之文《中論》東漢之文也二書雖倖存於世然傳錄之艱人不易見注歲同年塗君刻鹽鐵論於江陰俾予識之近黃華卿氏刻中論畢工亦俾一言予謂好古之士世未嘗無弟所恨者不得悉窺古人之製作而效法之而坊肆所市率多射利之時文求如一書蓋不可得而今乃有之豈非學者之幸乎予也舊學荒落獲見古書之行為之欣躍而且得綴名其末其為幸又何如也華卿名紋今為吳縣學生觀是舉可以知其人矣
弘治壬戌六月之望前進士姑蘇都穆書
