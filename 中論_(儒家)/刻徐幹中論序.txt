
宋南豐曾氏起於五代絕學之後程學未顯之前文章本原六經世稱江漢星斗矣編校館閣群書取《中論》二十萹序而傳之何哉漢自桓靈以後奸雄濁亂海內俗儒騖於曲說黨權營利求其究觀道妙而不污於世者蓋寡矣偉長獨能恬淡體道不耽榮祿逡巡濁世而玄就顯晦之節皭然不污曾氏論其書而論其世彼有取爾也余刪訂青志繡梓竣事兵憲懷庭秦公謂曰青郡文獻名天下藝文不下百數十種未能盡傳若管子書晏子春秋仲尼之徒羞稱焉《文心雕龍》葩藻勝矣徐幹《中論》辭義典雅足傳於後曾子固所取也盍壽諸梓以廣其傳余曰唯唯識之而刻於郡之資深堂
嘉靖乙丑冬青州府知府四明杜思書
