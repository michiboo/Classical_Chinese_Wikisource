　　欽定四庫全書　　　　　經部一
　　周易辨畫　　　　　　　易類
　　提要
　　〈臣〉等謹案周易辨畫四十卷
　　國朝連斗山撰斗山字叔度潁州人是書大旨謂一卦之義在於爻爻畫有剛有柔因剛柔之畫而立之象即因剛柔之畫而繫以詞其道先在於辨畫故以為名末有輯圖一卷則即朱子舊圖而略為損益之其説専主卦畫立義如屯之大象雲四偶以次條列如絲中貫一奇如梭上互艮手下動震足如織絍然經綸之象未免穿鑿太甚然其逐卦詳列互體剖析㣲𣺌亦頗有合於精理者葢即爻論爻乃能以易詮易雖間有附㑹之失而錯綜變化之本㫖猶可藉以參觀固與髙談性道以致惝恍無歸者尚較有實際焉乾隆四十四年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　周易辨畫提綱
　　看易當以象為主繫辭傳曰古者包犧氏之王天下也仰則觀象於天俯則觀法於地觀鳥獸之文與地之宜近取諸身逺取諸物於是始作八卦以通神明之德以𩔖萬物之情又曰易者象也象也者像也又曰聖人立象以盡意是易之有象乃易之所以為易也自兩漢諸儒泥於象數之學創為五行納甲飛伏之法徃徃至於穿鑿傅㑹而失其正於是王氏弼註出一掃而空之至謂得象可以忘言得意並可以忘象又未免矯枉太甚夫書不盡言言不盡意聖人乃立象以盡意象苟不知何以知言言苟不知何以知意故朱子曰看易若是靠定象去看便滋味長若只恁地懸空看也沒甚意思又曰説易得其理則象數在其中固是如此然溯流以觀卻須先見得象數的當下落方説理不走作不然事無實証則虛理易差也此言可謂得讀易之法
　　易為卜筮之書乃聖人吉凶與民同患欲人趨吉避凶也其事原為日用平常之事其理即為日用平常之理乃百姓可以與能者故繫辭傳曰易之為書也不可逺又曰無有師保如臨父母雖其中大無不包精無不入而依象明義總宜説得淺近愈淺近愈見精微方是聖人覺世牖民之意若謂易道陰陽説入𤣥逺幽深先與聖人本意不符安得與卦爻象義相符也諸家説易徃徃似因此反失
　　彖乃統舉一卦之義一卦之義何在在諸爻也故繫辭傳曰彖者材也又曰彖者言乎象者也聖人有以見天下之𧷤而擬諸其形容象其物宜是故謂之象夫所謂材者即卦中剛柔之畫也所謂象者亦即卦中剛柔之畫也因剛柔之畫而立之為象即因剛柔之畫而繋之以辭也所以曰知者觀其彖辭則思過半矣不然彖中之畫不清即爻中之義不明何以觀其彖辭則思過半故卦辭必要先知其所指何爻夫然後文周之㫖分合一律
　　爻乃析舉一爻之義一爻之義何在在貞與不貞也故繫辭傳曰爻者效天下之動者也天下之動貞夫一者也蓋天下之動不一而動之之理不過期人皆歸於貞其得爻之貞者必吉其得爻之不貞者必凶故曰吉凶貞勝者也一部周易皆不出此一字
　　初爻本一上爻本六其不曰一六而曰初上者一不過數之開端六亦非數之究竟與一卦六爻之位無取也故謂之曰初則天時之履端人事之肇基俱於是乎在此二爻不以一人一事言觀繫辭傳曰其初難知其上易知本末也初辭擬之卒成之終可知
　　中四爻乃詳論卦辭中之義繫辭傳所謂雜物撰德辨是與非者也析而論之一爻自為一義總而言之爻爻期於當位而已其有當位而不雲吉不當位而反雲吉者義自具於上下無常剛柔相易中不在本爻也至二四同功三五同功之互義則前人已言之然漢亦有以四爻五爻連互者如虞氏易以豫卦初至五為比故利建侯三至上為師故利行師是也
　　卦變之説自昔云然而程子非之朱子取之先儒亦互有議論竊以卦之自來出於乾坤與出於否泰其理無二總不外於繫辭傳變動不居周流六虛上下無常剛柔相易不可為典要惟變所適數語聖人既分言於各彖爻之中復總括於繫辭傳之內其教人以讀易之法亦明且盡矣而解者猶執本爻之辭以為本爻解無怪乎所解者之不可解也漢魏以來如荀氏爽虞氏翻諸家多窺其妙而義渉隱晦象近穿鑿未能一歸醇正今雖偶用其意而義必期傳與經協經與卦協使四聖人之意若合符節乃敢以繫傳之説一為上下一為相易以定一解然其道亦無他仍即前所云貞一而已矣蓋卦中諸爻之所以上下無常剛柔相易者皆以求其貞者也
　　易自上下無常剛柔相易而外又有錯綜與旁通之法所謂錯者即上下兩卦交易之謂也如水雷屯雷水解是也所謂綜者即一卦六爻顚倒之謂也如水雷屯山水𫎇是也所謂旁通者即此卦通於彼卦之謂如比與大有是也凡易至不可上下不可錯綜處則其義為窮窮則旁通焉繫傳所云易窮則變變則通即旁通也卦有主爻有應爻有乘承比與爻前人論之已悉不敢復贅
　　易經二篇傳十篇在古原自分編自鄭氏𤣥王氏弼以傳附經始失其舊但經後列傳便於檢閲故茲編尚仍之未改焉






