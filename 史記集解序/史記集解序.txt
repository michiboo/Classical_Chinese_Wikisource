班固有言曰：〈【索隱】固撰漢書，作司馬遷傳，評其作史記所採之書，兼論其得失，故裴駰此序先引之為說也。案：固字孟堅，扶風人，後漢明帝時仕至中護軍。祖穉，廣川太守。父彪，徐令，續太史公書也。〉「司馬遷〈【正義】字子長，左馮翊人也，漢武帝時為太史令，撰史記百三十篇。父談，亦為太史令。〉據左氏、國語，〈【索隱】仲尼作春秋經，魯史左丘明作傳，合三十篇，故曰左氏傳。國語亦丘明所撰。上起周穆王，下訖敬王。其諸侯之事，起魯莊公迄春秋末，凡二十一篇。〉采世本、戰國策，〈【索隱】劉向云：「世本，古史官明於古事者之所記也。錄黃帝已來帝王諸侯及卿大夫系謚名號，凡十五篇也。」戰國策，高誘雲六國時縱橫之說也，一曰短長書，亦曰國事，劉向撰為三十三篇，名曰戰國策。案：此是班固取其後名而書之，非遷時已名戰國策也。〉述楚漢春秋，〈【索隱】漢太中大夫楚人陸賈所撰，記項氏與漢高祖初起及說惠文閒事。〉接其後事，訖於天漢。〈【索隱】武帝年號。言太史公所記迄至武帝天漢之年也。〉其言秦漢詳矣。至於采經摭傳，〈【索隱】案字書，摭，拾也，音之赤反。〉分散數家之事，甚多疏略，或有抵捂。〈【索隱】抵音丁禮反。梧音吾故反。抵者，觸也。捂亦斜相抵觸之名。案：今屋樑上斜柱曰「柱捂」是也。直觸橫觸皆曰抵，斜觸謂之捂，下觸謂之捂。抵捂，言其參差也。以言彼此二文同出一家，而自相乖舛也。〉亦其所涉獵者廣博，貫穿經傳，馳騁古今上下數千載閒，斯已勤矣。〈【正義】言作史記採經傳百家之事上下二千餘年，此其甚勤於撰錄也。〉又其是非頗謬於聖人，〈【索隱】聖人謂周公、孔子也。言周孔之教皆宗儒尚德，今太史公乃先黃老，崇勢利，是謬於聖人也。【正義】太史公史記各顯六家之宗，黃老道家之宗，六經儒家之首，序游俠則退處士，述貨殖則崇勢利，處士賤貧，原憲非病。夫作史之體，務涉多時，有國之規，備陳臧否，天人地理咸使該通，而遷天縱之才，述作無滯，故異周孔之道。班固詆之，裴駰引序，亦通人之蔽也。而固作漢書，與史記同者五十餘卷，謹寫史記，少加異者，弱即劣，何更非剝史記，乃是後士妄非前賢。又史記五十二萬六千五百言，敍二千四百一十三年事，漢書八十一萬言，敍二百二十五年事；司馬遷引父致意，班固父修而蔽之，優劣可知矣。〉論大道則先黃老而後六經，〈【正義】大道者，皆稟乎自然，不可稱道也。道在天地之前，先天地生，不知其名，字之曰「道」。黃帝、老子遵崇斯道，故太史公論大道，須先黃老而後六經。〉序游俠則退處士而進姦雄，〈【索隱】游俠，謂輕死重氣，如荊軻、豫讓之輩也。游，從也，行也。俠，挾也，持也。言能相從遊行挾持之事，又曰，同是非曰俠也。【正義】姦雄，姦猾雄豪之人。〉述貨殖〈【正義】殖，生也。言貨物滋生也。〉則崇勢利〈【正義】趨利之人。〉而羞貧賤：此其所蔽也。〈【正義】此三者是司馬遷不達理也。〉然自劉向、楊雄博極羣書，皆稱遷有良史之才，服其善序事理，辯而不華，質而不俚，〈【索隱】俚音里。劉德曰「俚即鄙也」，崔浩雲「世有鄙俚之語」，則俚亦野也，俗也。不俚，謂詞不鄙樸也。〉其文直，其事核，不虛美，不隱惡，故謂之實錄。」駰以為固之所言，世稱其當。〈【正義】駰音因。當音丁浪反。裴駰以班固所論司馬遷史記是非，世人稱班固之言。〉雖時有紕繆，〈【索隱】紕音匹之反。紕猶錯也。亦作「悂」。字書雲織者兩絲同齒曰悂。繆亦與「謬」同。〉實勒成一家，〈【正義】雖有小紕繆，實編勒成一家之書矣。〉總其大較，〈【索隱】較音角。較猶略也，則大較猶言大略也。【正義】較猶明也。〉信命世之宏才也。〈【索隱】案：孟子云「五百年之閒必有名世者」。趙岐曰「名世，次聖之才，物來能名，正一世者，生於聖人之閒也」。此言命者名也，言賢人有名於世也。宏才，大才，謂史遷也。〉
考較此書，文句不同，有多有少，莫辯其實，而世之惑者，定彼從此，是非相貿，真偽舛雜。〈【正義】貿音茂。舛音昌轉反。言世之迷惑淺識之人，或定彼從此，本更相貿易，真偽雜亂，不能辯其是非。〉故中散大夫東莞徐廣研核衆本，為作音義，〈【正義】作音義十三卷，裴駰為注，散入百三十篇。〉具列異同，兼述訓解，〈【正義】徐作音義，具列異同之本，兼述訓解釋也。〉麤有所發明，而殊恨省略。〈【索隱】殊，絕也。左傳曰「斬其木不殊」，言絕恨其所撰大省略也。【正義】省音山景反。〉聊以愚管，〈【索隱】案：東方朔雲「以管窺天，以蠡測海」，皆喻小也。然此語本出莊子文，今雲「愚管」者，是駰謙言己愚陋管見，所識不能遠大也。〉增演徐氏。〈【正義】演音羊善反。增，益也。言裴駰更增益演徐氏之說。〉采經傳百家幷先儒之說，〈【正義】采，取也。或取傳說，採諸子百家，兼取先儒之義。先儒謂孔安國、鄭玄、服虔、賈逵等是也。言百家，廣其非一。〉豫是有益，悉皆抄內。〈【正義】並採經傳之說，有裨益史記，盡抄內其中。抄音楚交反。〉刪其游辭，取其要實，〈【正義】刪音師顏反。刪，除也。去經傳諸家浮游之辭，取其精要之實。〉或義在可疑，則數家兼列。〈【正義】數家之說不同，各有道理，致生疑惑，不敢偏棄，故皆兼列。〉漢書音義稱「臣瓚」者，莫知氏姓，〈【索隱】案：即傅瓚，而劉孝標以為於瓚，非也。據何法盛晉書，於瓚以穆帝時為大將軍，誅死，不言有注漢書之事。又其注漢書有引祿秩令及茂陵書，然彼二書亡於西晉，非於所見也。必知是傅瓚者，案：穆天子傳目錄雲傅瓚為校書郎，與荀勗同校定穆天子傳，即當西晉之朝，在於之前，尚見茂陵等書。又稱「臣」者，以其職典祕書故也。瓚音殘岸反。〉今直雲「瓚曰」。又都無姓名者，但云「漢書音義」。〈【正義】漢書音義中有全無姓名者，裴氏注史記直雲「漢書音義」。案：大顏以為無名義，今有六卷，題雲孟康，或雲服虔，蓋後所加，皆非其實，未詳指歸也。〉時見微意，有所裨補。〈【正義】見音賢見反。裨音卑，又音頻移反。裨，益也。裴氏雲時見己之微意，亦有所補益也。〉譬嘒星之繼朝陽，〈【索隱】嘒，微小貌也。詩云：「嘒彼小星，三五在東。」言衆無名微小之星，各隨三心五噣出在東方，亦能繼朝陽之光。嘒音火慧反。朝陽，日也。嘒星繼朝陽，喻己淺薄而注史記也。〉飛塵之集華嶽。〈【正義】西嶽華山極高大。裴氏自喻才藻輕小，如飛塵之集華嶽，亦能成其高大。管子云：「海不辭水，故能成其大；山不辭土，故能成其高。」華音胡化反，又如字。〉以徐為本，〈【正義】徐廣音義辨諸家異同，故以徐為本也。〉號曰集解。未詳則闕，弗敢臆說。〈【正義】有未詳審之處則闕而不論，不敢以胸臆之中而妄解說也。〉人心不同，〈【正義】言人心既不同，所見亦殊別也。〉聞見異辭，〈【正義】耳聞目見，心意既乖，其辭所以各異也。〉班氏所謂「疏略抵捂」者，依違不悉辯也。〈【索隱】裴氏言今或依違，不敢復更辯明之也。案：周公世家敍傳曰「依之違之，周公綏之」也。〉愧非胥臣之多聞，〈【索隱】晉大夫臼季名曰胥臣。案：國語稱晉文公使趙衰為卿，辭曰：「欒枝貞慎，先軫有謀，胥臣多聞，皆可以為輔。」又胥臣對文公黃帝二十五子及屯豫皆八等事，是多聞也。〉子產之博物，〈【索隱】鄭卿公孫僑字子產。案：左氏傳子產聘晉，言晉侯之疾非實沈、臺駘之祟，乃說飲食哀樂及內官不及同姓，則能生疾。晉侯聞子產之言，曰「博物君子也」。〉妄言末學，蕪穢舊史，豈足以關諸畜德，庶賢無所用心而已。〈【索隱】關，預也。畜德，謂積德多學之人也。裴氏謙言己今此集解豈足關預於積學多識之士乎！正是冀望聖賢，勝於飽食終日，無所用心，愈於論語「不有博弈者乎」之人耳。〉
