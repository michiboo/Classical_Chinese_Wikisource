　　欽定四庫全書　　　　　集部六
　　四溟集　　　　　　　　別集類五〈明〉
　　提要
　　〈臣〉等謹案四溟集十巻明謝榛撰榛字茂秦臨清人事跡具明史文苑傳榛早工詞曲年十六作樂府商調少年爭歌之已而折節讀書刻意為詩李攀龍王世貞輩結詩社惟榛為長及攀龍名盛榛與論生平頗相刻責攀龍輩遂怒相排擠削其名於七子五子之列然當結社之始尚論有唐諸家定稱詩三要皆自榛發諸人實心師其言也後薄游諸藩邸並為上客雖終於布衣而聲價重一時趙康王至輟侍姬以贈之如姜䕫小紅故事其救盧柟一事尤見氣誼攀龍送榛西㳺詩所謂明時抱病風塵下短褐論交天地間者頗肖其實其詩亦不失為作者七子交口詆訶乃一時㤙怨之詞固不足據為定論矣是編刻於萬厯壬子乃臨清州知州盛以進得趙邸舊本重為補訂又以榛所撰詩家直説二巻附於巻首案榛詩足以傳而論詩之語則多迂謬今惟録此集其詩家直説則存目於詩文評焉乾隆四十五年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







