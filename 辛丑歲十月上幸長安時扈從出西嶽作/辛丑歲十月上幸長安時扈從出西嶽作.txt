
西鎮何穹崇，壯哉信靈造。
諸嶺皆峻秀，中峯特美好。
傍見巨掌存，勢如石東倒。
頗聞首陽去，開坼此河道。
磅礴壓洪源，巍峨壯清昊。
雲泉紛亂瀑，天磴屹橫抱。
子先呼其巔，宮女世不老。
下有府君廟，歷載傳灑掃。
皇明應天游，十月戒豐鎬。
微未忝閑從，兼得事蘋藻。
宿心愛茲山，意欲拾靈草。
陰壑已永閟，雲竇絕探討。
芳月期來過，迴策思方浩。

