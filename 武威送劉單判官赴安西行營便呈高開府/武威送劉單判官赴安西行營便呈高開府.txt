
熱海亙鐵門，火山赫金方。 
白草磨天涯，湖沙奔茫茫。 
夫子佐戎幕，其鋒利如霜。 
中歲學兵符，不能守文章。 
功業須及時，立身有行藏。 
男兒感忠義，萬里忘越鄉。 
孟夏邊候遲，胡國草木長。 
馬疾過飛鳥，天窮超夕陽。 
都護新出師，五月發軍裝。 
甲兵二百萬，錯落黃金光。 
揚旗拂崑崙，伐鼓震蒲昌。 
太白引官軍，天威臨大荒。 
西望雲似蛇，戎夷知喪亡。 
渾驅大宛馬，繫取樓蘭王。 
曾到交河城，風土斷人腸。 
寒驛遠如點，邊烽互相望。 
赤亭多飄風，鼓怒不可當。 
有時無人行，沙石亂飄揚。 
夜靜天蕭條，鬼哭夾道傍。 
地上多髑髏，皆是古戰場。 
置酒高館夕，邊城月蒼蒼。 
軍中宰肥牛，堂上羅羽觴。 
紅淚金燭盤，嬌歌豔新妝。 
望君仰青冥，短翮難可翔。 
蒼然西郊道，握手何慨慷。

