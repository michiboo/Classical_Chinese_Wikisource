
元豐辛酉年，余初舉進士於鄱陽，時泰和曾公安止爲考試官。明年，南省奏言，以余爲第一，既賜集英第。曾公走書，自慶得士，且恨未識余面。及紹聖丙子，家君充戶部，出使江南；余自太學博士，自乞爲發運司幹當公事，侍親以行。丁丑春，始過螺川。是時，曾公喪明，退居泰和。雖有造其廬，承其語緒，而識面之恨，竟不果償。曾公示余以《禾譜》，屬予爲之序，且許以送其書。未及，而遽以不起。爾後，初心不遂，每載其事，頗佇延陵季子掛劍之想。政和甲午，予假守廬陵郡，會鄉人朱元禮來爲泰和宰，遂托尋訪其書。一日，元禮得寫本以遺余，亟取讀之，不覺潸然。嗚呼！曾公之墓木拱矣，而其故意，廑草草答塞，豈事之流傳有數，其不可知者如此耶？曾公常語余以黃帝問師曠之說：「杏多實不蟲者，來歲秋必善。五木爲五穀之先，故欲知五穀，但觀五木，擇其木之盛者，來年必益種之。」此說出《師曠占》中，老農往往以爲信。然今其書中無有是事，並秧馬一段，亦不收載。以此頗疑，尚非全書；不然則曾公所自筆削，固不可得而知也。余家舊有曾公所撰《車說》一篇，兼收博引，凡所以爲車者，洪纖小大，無不具有。蓋該博曲盡倫類，而於立言不苛。是以創一說，紀一物，必委曲詳到而後止，所謂根底之學者。不幸賦命不偶，而不得自見於昭世也，悲夫！賜進士第一集英第、大學博士程祁謹撰。〈民國《匡原曾氏族譜》。〉
