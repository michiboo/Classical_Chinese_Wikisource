　　欽定四庫全書　　　　經部一
　　易學辨惑　　　　　　易類
　　提要
　　〈臣〉等謹案易學辨惑一卷宋邵伯溫撰伯溫字子文邵子之子也南渡後官至利路轉運副使事蹟具宋史儒林傳按沈括夢溪筆談載江南鄭夬字揚庭曽為一書談易後見兵部員外郎秦玠論夬所談玠駭然曰何處得此法嘗遇一異人授此歴數推徃古興衰運歴無不皆騐西都邵雍亦知大畧云云蓋當時以邵子能前知故引之以重其術伯溫謂邵子易受之李之才之才受之穆修修受之陳摶平時未嘗妄以語人惟大名王天悅滎陽張子望嘗從學又皆蚤死秦玠鄭夬嘗欲從學皆不之許天悅感疾且卒夬賂其僕於臥內竊得之遂以為學著易傳易測明範五經明用數書皆破碎妄作穿鑿不根因撰此書以辨之宋史邵子本傳頗採其説考書錄解題有鄭夬易傳十三卷宋史藝文志有鄭夬時用書二十卷明用書九卷易傳詞三卷易傳詞後語一卷今並佚司馬光集有進鄭夬易測劄子稱其不泥隂陽不涉怪妄専用人事指明六爻求之等倫誠難多得與伯溫所辨褒貶迥殊光亦知易之人不應背馳如是以理推之夬竊邵子之書而變化其説以隂求駕乎其上所撰易測必尚隨爻演義不涉術數故光有不泥隂陽不涉怪妄之薦至其時用書之類則純言占卜之法故伯溫辭而闢之其兼易測言之者不過憎及儲胥之意耳朱彛尊經義考載此書註曰未見此本自永樂大典錄出蓋明初猶存宋史藝文志但題辨惑一卷無易學字永樂大典則有之與書錄解題相合故今仍以易學辨惑著錄焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀












　　欽定四庫全書
　　易學辨惑　　　　　　宋　邵伯溫　撰
　　沈存中筆談象數一篇內言江南人鄭夬曾為一書談易其間一説曰乾坤大父母也復姤小父母也乾一變生復得一陽坤一變生姤得一陰乾再變生臨得二陽坤再變生遯得二陰乾三變生泰得四陽坤三變生否得四陰乾四變生大壯得八陽坤四變生觀得八陰乾五變生夬得十六陽乾五變生剝得十六陰乾六變生歸妹本得三十二陽坤六變生漸本得三十二陰乾坤錯綜陰陽各三十二生六十四卦夬之為書皆荒唐之論獨有此變卦之説未知其是非予後因見兵部員外郎秦玠論夬所談駭然曰何處得此法玠雲嘗遇一異人受此歴數推往古興衰運歴無不皆騐嘗恨不能盡其術西都邵某亦知大略已能洞吉凶之變此人乃形之於書必有天譴此非世人所得聞也予聞其言怪兼復甚祕不欲深詰之今邵某與夬玠已皆死終不知何術也竊惟我先君易學微妙𤣥深不肖所不得而知也其傳授次第前後數賢者本末在昔過庭則嘗聞其略矣懼世之士大夫但見存中所記有所惑也乃作辨惑先君受易於青社李之才字挺之為人倜儻不羣師事汶陽穆修伯長性嚴急少不如意或至呵叱挺之左右承順如事父兄略無倦意登科任孟州司戶挺之坦率不事儀矩太守范忠獻公以此頗不悅後忠獻建節移鎮延安郡僚多送至境外挺之但別於近郊衆或讓之挺之曰異時送太守止於是且情文貴稱范公實不我知而出疆逺送非情豈敢以不情事范公未幾忠獻責守安陸過洛三城故吏無一人往者獨挺之㳂檄往省之忠獻始稱嘆遂受知焉又嘗為衛州共城令先君築室蘇門山百源之上時丁先祖母李夫人喪布衣蔬食三年躬㸑以養先祖挺之聞先君好學苦心志自造其廬問先君曰子何所學先君曰為科舉進取之學耳挺之曰科舉之外有義理之學子知之乎先君曰未也願受教挺之曰義理之外有物理之學子知之乎先君曰未也願受教物理之外有性命之學子知之乎先君曰未也願受教於是先君傳其學挺之簽書澤州判官㕔公事澤州人劉羲叟晚出其門受歴法亦為知名士易學則唯先君得之也挺之後終殿中丞〈按原本作終殿中丞簽書澤州判官㕔公事據宋史李之才傳石延年調兵河東辟之才澤州簽書判官轉殿中丞則澤州判官當書在前今依宋史改正〉熙寧中其姪君翁嘗請文於先君以表其墓挺之之師即穆修也修字伯長汶陽人後居蔡州遂葬於蔡師事華山處士陳摶圖南而傳其學修少豪放性褊少合多㳺京洛間人嘗書其詩于禁中壁間真廟見之深加歎賞問侍臣曰此為誰詩或以穆修對上曰有文如是公卿何不薦丁晉公在側曰此人行不逮文由是上不復問蓋伯長與晉公有布衣舊晉公頃赴夔漕伯長猶未仕相遇漢上晉公意欲伯長先致禮伯長竟不一揖而去𣈆公銜之由是短於上前後晉公貶朱崖徙道州有詩云卻訝有虞刑政失四凶何事不量移可見其不相善也伯長祥符二年梁固榜登進士第調海州理椽以忤通判遂為捃摭由是削籍𨽻池州其集中有秋浦會遇詩自敘甚詳後遇赦敘潁州文學參軍故當時呼之曰穆參軍老益貧家有唐本韓桞集乃丐於所親厚者得金募工鏤板印數百帙攜入京師相國寺設肆鬻之伯長坐其旁有儒生數輩至其肆輙取閲伯長奪取怒視謂曰先輩能讀一篇不失句讀當以一部為贈咱是經年不售時學者方從事聲律未知為古文伯長首為之倡其後尹源子漸洙師魯兄弟始從之學古文又傳其春秋學伯長國史有傳其師即陳摶也摶字圖南亳州真源人葢唐末進士經綸之才歴五季亂離遊行四方志不遂入武當山後隱居華山自晉漢已後每聞一朝革命顰蹙數日人有問者瞪目不答一日方乘驢逰華陰市聞太祖登極圖南驚喜大笑人問其故曰天下自此定矣葢太祖方潛龍時圖南常見天日之表知太平之有自矣遯跡之初有詩云十年蹤跡走紅塵回首青山入夢頻紫陌縱榮爭及睡朱門雖貴不如貧愁聞劒㦸扶危主悶見笙歌聒醉人攜取舊書歸舊隱野花啼鳥一般春豈淺丈夫哉周世宗召見問以黃白對曰陛下為四海之主當以治政為念奈何留意於小道耶世宗不以為忤拜諫議大夫固辭賜號白雲先生太平興國初太宗皇帝召至闕求一靜室休息乃賜館於建隆觀扄戶熟寐月餘方起詔以野服見於延英殿賜坐延問甚久上方欲征河東圖南諫止之會軍已興詔復令寢於御園及兵還經百餘日方寤乞歸山九年復來朝始陳河東可取暨王師再舉果降劉繼元北漢平〈按宋史北漢劉氏世家開寶二年春太祖親征繼元閏五月班師太平興國四年太宗復親征繼元繼元窮蹙五月甲申送降此雲圖南九年來朝始陳河東可取暨王師再舉云云太平興國無九年已改元為雍熙太宗紀雍熙元年冬十月賜華山隱士陳摶號希夷先生與此合若初召諫征河東及陳河東可取事太宗紀與摶傳俱不載而劉繼元之降又非雍熙元年事或伯溫追述所聞於歲時前後不能無誤也〉上謂宰相宋琪等曰摶方外之士在華山四十餘載度其年蓋百餘歲矣語論甚高因送至中書琪等問曰先生得元黙修養之道可以教人乎對曰摶不知吐納養性之理神僊黃白之事非有方術可傳假令白日沖天何益於聖世聖上博通古今深究治亂真有道仁明之主是君臣同德致理之時勤行修煉無出於此琪等稱嘆以其語白上上益重之太宗問曰昔在堯舜之為天下今可致否圖南對曰堯舜土階三尺茅茨不翦其跡自不可及然能以清靜為治即今之堯舜也上善其對亦拜諫議大夫固辭乞歸上知其不可留即賜宴便殿詔宰執禁從作詩以𠖥賜號希夷先生後再召辭曰九重僊詔休教丹鳳銜來一片野心已被白雲留住將終預知死期上表雲臣大數有終聖朝難戀已取某年七月二十二日化形於蓮花峯下張超谷中又草疏遣其徒詣闕上之莫得而見也种放明逸表其墓能述其大略明逸亦傳其象學明逸授廬江許堅堅授范諤由此一枝傳於南方也世但以為學神仙術善人倫風鍳而已非知圖南者也獨先君知之為詳數數有詩及之圖南以上傳授不可悉考蓋自伏羲以至文王周公孔子以來世世相傳或隱或顯未嘗絶也如揚子雲關子明王仲淹皆其所從來者也其學主於意言象數四者不可闕一其理具見於聖人之經不煩文字解説止有一圖以寓其陰陽消長之數與卦之生變圖亦非創意以作孔子繫辭述之明矣嗚呼真窮理盡性之學也先君之學雖有傳授而微妙變通蓋其所自得也能兼明意言象數之藴而知易之體用成卦立爻之所自嘗有詩曰誰信畫前元有易須知刪後更無詩然其學卒無所傳平時未嘗妄以語人故當時人亦鮮克知之者唯以自樂而已有大名王豫及其甥滎陽張㟭雖嘗從學而又皆早死王豫字天悅樞密直學士㳂之子丁父憂居衞之新鄉先君居共城初未知先君有是學也以詩招先君曰邵子著書十萬許圖得聖人心甚苦何時惠然肯訪來吾當為君具雞黍先君欣然就之天悅曰聞子好學未知讀何書先君曰平時居家讀五經泛觀諸子百家之書然無師匠未有所得也天悅曰子能相從乎先君曰固所願也天悅蓋魁偉豪傑之士雄辨該博先君但唯諾而已後及於易先君不復假借舉奧義數條皆不能答乃徐為解説天悅得所未聞茫然自失遽反席再拜執古弟子之禮焉有時同行道路雖沽酒必具衣冠捧觴跪獻為先生壽先生居百源絶四隣居數年未嘗設榻天悅不以時造隆冬深夜外戶不扄但見燈下黙坐或時諷誦天悅於是尤加敬服每有所得筆而書之貯一錦囊中出入起居須臾造次必以自隨也一日有清河役卒不以時放監䕶者又苦之衆怒持畚牐將入縣剽刧以起事吏民大恐莫知所為天悅白令願自往令欲多假之從者天悅曰不可非獨無益且有害也乃衣衰絰歩出郭外遇其衆諭以禍福皆不敢動捨杖羅拜以至感泣遣還役次州郡監司欲以其事上聞天悅力止之後簽書河陽節度判官㕔公事有武臣為守豪橫傲慢以至乾元節謝恩祝聖一切輙罷天悅告之曰乾元之儀天下所同不以臣之大小為異公被遇兩朝歴位將相尚乖恭事苦元昊賊如何更可責以臣節守怒乃求他官以避之景祐慶歴中屢上書言事召赴資善堂命近臣詢訪語太激切為所沮抑送政府問狀又以辭不屈忤時相報罷以太常寺太祝知河陽府伊闕縣事會甘陵妖賊王則為變所在告捕黨與甚急洛之諸邑皆以獲捕為功有以妖書告者株連蔓延凡二百餘人天悅至邑按問得情皆無狀但為浮圖事所惑夜聚衆規利而已天悅歎曰亂貝者王則也斯民何罪乃盡釋之其間豪強數十人皆先已竄伏山谷結集旁邑儕輩皆巨盜天悅聞之遣其徒中一人遺以所衣布袍曰為我告若曹茲事已十年矣縱長註誤亦屢經赦宥可以自新俾令觀此取信其人奔往以天悅之言諭之曰我令賜汝活具道天悅意將所得袍遍示之衆皆相賀歡欣從命又語旁邑人亦皆散去天悅素不能謟事上位尹雅不悅捃摭以故縱妖黨聞於朝執政者以宿怒深中之坐是奪兩官𨽻海州先君送至海上後得放還監亳州明道宮丁母憂以卒張㟭字子望樞密直學士逸之孫比部員外郎廣西轉運使道宗之子與其兄峋子堅同年登科兄弟皆有文學子望尤喜窮經而恬於仕進少從先君學嘗語人曰㟭師事先生二十年未嘗見先生説重復語先生之道深不可測亹亹日新如此有洛中遊春詩云平生自是愛花人到處尋芳不遇真誰謂人間無正色今朝始見洛陽春言學於先君而方有所得也先君和之曰造物從來不負人萬般紅紫見天真滿城車馬空撩亂未必逢春便是春恐其自畫而勉之使進也先君行狀子望所撰今載於褒德集元豐官制行神宗皇帝以呉丞相充嘗薦諭執政除太常丞蔡確言資淺乃以為寺簿未幾感疾卒於京師官纔宣義郎子望平時記録先君議論為多家人但見其素所寶惜納之棺中其後子堅得其遺藳見授今觀物外篇是也蓋十纔一二又嘗著易説藏於家熙寧初其父領漕廣西時初置常平使者兄子堅首除兩浙宰相欲見子望父兄強之不得已而往宰相欲留子望辭以父遠官嶺外當時行其難進易退如此若假之以年先君之學必有所傳惜哉子望有二子夭折平生著述散落陳恬叔猶能頌其遺詩情致深遠不愧前人之作也秦玠字伯鎮未詳何處人後居亳社有吏才善書翰亦好學問嘗以屯田貟外郎知懷州長先君一歲亦稱門人在河南日欲從先君學先君以其人頗好任數未之許也嘗有書與先君雲先生鍵道彌固意謂先君靳其學不以告先君答書其略曰道滿天下何物不有之豈容人關鍵耶後歴兵部郎中判三司理欠憑由司遂退歸於亳書問常不絶先君亦之以詩先君既沒洛人李籲端伯守官於亳見之尚無恙每語及先君之學也鄭夬字揚廷後以字為名江東人客遊懷衛間依大姓宗氏亦嘗欲受教於先君先君曰吾學於李挺之也忘寒暑忘晝夜忘寢食忘進取挺之有所言吾必曰願略開端無竟其説請退而思之幸得之以為然方敢自言或未也歸而再思之得之而後已又走四方就有道而正焉凡山川風俗人情物理吾皆究觀之有益於吾學者必取焉今足下志在口耳又多外慕能去是而誠心一意然後可以語此學夬固不能也後秦玠在河內嘗語夬以王天悅傳授先君之學有所記録夬力求之天悅惡夬浮薄不與不幸天悅感疾且卒夬聞之賂其僕就臥內竊得之遂自以為己學著易傳易測明範五經明用數書皆破碎妄作穿鑿不根嘗以變卦圖示秦玠夬既竊天悅書遂去宗氏入京師補國子監生得解省試策問八卦次序夬以所得之説對主司異之擢在優等既登第遊公卿門以其所著書為投贄焉後調太原府司録執政薦館職者數人將召試為轉運李遇卿發其贓罪投竄南方遇赦得自便復事逰謁嘗過洛來見先君慚怍引咎先君曰足下向以拙者之言為然不至此也不肖時在童稚尚能記其狀貌白晳短小輕獧人也後卒以窮死秦謂必有天譴恐指此而言也夬之所著易圖非是其説或有然者竊書秦實知之乃駭然嘆曰夬何處得此法又謂自得之異人西都邵某聞其大略已能洞吉凶之變近乎自欺矣先君易學淵源傳授本末秦不能知獨以為洞吉凶之變何其小也謂得之異人非世人所聞尤為怪誕然亦有謂蓋指陳希夷而言也自伏犧已來大中至正之道昭昭然具在易中孔子為彖象繫辭言之盡矣但世人信之者寡知之者鮮若謂非世人所聞將使誰聞之耶先君既謝世秦為此言存中又不得其詳但記秦所聞耳此不得不辨也不肖既為此述先君易學傳授次第及諸人事跡大略以解世惑因更記昔所聞見者於後頃年見章相言初任商洛令時鄭人宋孝孫為太守宋與先生有契分招先生自洛來逰商山惇由是識先生時預坐席宋因話洛陽牡丹之盛未知名品共有幾何惇率爾而對曰惇婦家在緱山故多㳺洛所謂牡丹惇皆識之矣宋曰先生洛陽人也先生曰洛中識花者三等有嗅根莖而識花識花之上也見芽葉而識花識花之次也見花識花識之下也如長官止可謂見花識花者也惇固已異其言宋又言先生易學妙於世不可不傳先生留商甚久惇數聽餘論知先生為有道者遂拜之商洛罷屢過洛欲遂從先生學惇問先生之學幾日可盡先生曰本無多事以子厚之才頃刻可盡也但子厚心志未定要湏相從林下數月使塵慮消散然後可告是時惇少年好㳺不能留也今且為恨如先生易學舉世莫比始可謂知易王輔嗣輩以臆説配合人事惇一日可作百部竟何益也因以存中所記秦伯鎮言為問章相雲先生易學秦沈所不知也西河人李周字道濟平生不婚宦獨居陋巷先君一日訪之道濟方讀易先君笑曰易果在是乎只守此以求易恐終身未見道濟不知所以聞先君既沒方深悔之白述古明之䔍實純厚之士也嘗雲述古聞先生論洪範古今人未嘗到此但自恨不曉數學不能傳授實與易道相通也邢和叔亦欲從先君學先君略為開其端倪和叔援引古今不已先君曰姑置是此先天學未有許多語既得此理則左右逢原矣和叔且當虛心使胷中蕩蕩然無一事然後可以學此故有詩云若問先天一字無後天方始有功夫拔山蓋世稱才力到此分毫強得乎先君一日有小疾和叔親為嘗粥藥先君笑曰不必如是吾非黃石癡老子被子房跪進一雙履便能取得但悠久至誠足矣苟無誠心去道已遠何所學乎和叔笑曰恕纔萌此心早被先生捉着和叔留別詩圯下每慙知孺子牀前時得拜龎公之句先君和曰觀君自比諸葛亮顧我殊非黃石公其斷章雲出人才業尤湏惜慎勿輕為西晉風示勸戒也程明道先生同弟伊川先生侍其親太中公秋日訪先君於天津舊廬先君以酒與之同遊月陂上歡飲劇談翌日明道謂周純甫曰昨日陪堯夫先生遊月陂自來聞堯夫議論未嘗至此振古之豪傑也純甫曰所言如何明道曰內聖外王之道也惜其老矣無所用於世先君嘗有詩云草軟波平風細細雲輕日淡桞低捼狂吟不記道何句〈初雲狂言不記道何事後改作此〉劇飲未嘗如此盃景好只知閑信歩朋歡那覺太開懷必期快作賞心事卻恐賞心難便來明道有詩和雲先生相與賞西街小子親攜几杖來行處每容參極論坐隅還許侍餘盃檻前流水心同樂林外青山眼重開時㤗心閒難兩得直湏乘興數追陪又雲月陂隄上四徘徊北有中天百尺臺萬物已隨秋色改一樽聊為晚涼開水心雲影閑相照林下泉聲靜自來世事無端何足計但逢嘉日約重陪先君有安樂窩中好打乖詩明道亦和詩云聖賢事業本經綸肯為巢由繼舊塵三幣未回伊尹志萬鍾難換子輿貧客求墨妙多攜卷天為詩豪剩借春時止時行皆有命先生不是打乖人唯明道知先生為深故先君之葬不肖請志其墓焉異時伊川同朱公掞訪先君先君留之飲酒因以論道伊川指向前食卓曰此卓安在地上不知天地安在何處先君為之極論天地萬物之理以及六合之外伊川歎曰平生唯見周茂叔論至此〈周茂叔道州人名敦頥二程之師也〉然不及先生之有條理也伊川又同張子堅來方春時先君率同遊天門街㸔花伊川辭曰平生未曾㸔花先君曰庸何傷乎物物皆有至理吾儕㸔花異於常人自可以觀造化之妙伊川曰如是則願從先生遊先君病且革鄉人聚議後事於後有欲葬近洛城者時先君臥正寢已知之曰袛從伊川先塋可也伊川曰先生至此他人無以致力願先生自主張先君曰平生學道固至此矣然亦無可主張伊川猶相問難不已先君戲之曰正叔可謂生薑樹頭生必是生薑樹頭出也伊川曰從此與先生訣矣更有可以見告者乎先君聲氣已微舉張兩手以示之伊川曰何謂也先君曰靣前路徑常令寛路徑窄則自無着身處況能使人行也亦有詩云靣前路徑無令窄路徑窄時無過客過客無時路徑荒人間大率多荊棘前此橫渠先生自關中被召還館過洛見先君值感疾橫渠診其脈曰先生脈息不虧自當勿藥仍問先君曰先生信命乎載試為先生推之先生曰世俗所謂命者某所不知若天命則知之矣橫渠先生曰既曰天命則無可言者又數日司馬溫公來問疾先君曰某疾𫝑必不起且試與觀化一廵也願君實自愛溫公曰堯夫未應至此先君曰死生亦常事耳故臨終有詩云生於太平世長於太平世老於太平世死於太平世客問幾何年六十有七歲俯仰天地間浩然無所愧遂啓手足實熈寕十年七月五日也熈寕初歐陽文忠公遣其子棐叔弼來洛省王宣徽夫人之疾將行謂叔弼曰到洛唯可見邵先生爲致吾嚮慕之意叔弼既見先君從容與語出處以及學術大槩後十年先君捐舘又八年韓康公尹洛請謚於朝叔弼時爲太常博士適當議謚叔弼嘗謂說之以道雲棐作邵堯夫謚議皆徃昔親聞於先生者當時棐少年先生一見欣然延接遂及平生事故得其詳如此豈非先生道學絶世微妙元通前知來物預以相告耶先君之葬呂希純子進有挽詩云黔婁有謚合稱康叔弼謚曰康節時子進同爲博士其騐乃在八九年後嗚呼異哉永唯先君與四方郷里名公賢大夫逰平時話言不可勝記此獨舉其與道相發明者以繫於後仍錄先君與伯鎭書李挺之墓表詩篇中及陳希夷與秦伯鎮者庶幾可以考證焉〈案此所云書表及詩原本俱未經附錄今惟擊壤集載觀陳希夷先生真及墨蹟詩三首寄亳州秦伯鎮兵部詩六首其與伯鎮書及挺之墓表撿邵氏諸書俱不載無從補入今並依原本闕之〉







