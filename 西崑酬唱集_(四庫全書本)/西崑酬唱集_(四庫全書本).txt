　　欽定四庫全書　　　　　集部八
　　西崑酬唱集　　　　　　總集類
　　提要
　　臣等謹案西崑酬唱集二巻不著編輯者名氏前有楊億序稱巻帙為億所分書名亦億所題而不言裒而成集出於誰手考田況儒林公議雲楊億兩禁變文章之體劉筠錢惟演輩從而效之以新詩更相屬和億復編敘之題曰西崑酬唱集然則即億編也凡億及劉筠錢惟演李宗諤陳越李維劉隲刁衎任隨張詠錢惟濟丁謂舒雅晁迥崔遵度薛映劉秉十七人之詩而億序乃稱屬而和者十有五人豈以錢劉為主而億與李宗諤以下為十五人歟詩皆近體上巻凡一百二十三首下巻凡一百二十五首而億序稱二百有五十首不知何時佚二首也其詩宗法唐李商隠詞取妍華而不乏興象效之者漸失本真惟工組織於是有優伶撏撦之戲石介至作怪説以刺之而祥符中遂下詔禁文體浮艷然介之説蘇軾嘗辨之真宗之詔縁於宣曲一詩有取酒臨卭之句陸游渭南集有西崑詩跋言其始末甚詳初不縁文體發也其後歐梅繼作坡谷迭起而楊劉之派遂不絶如綫要其取材博贍練詞精整非學有根柢亦不能鎔鑄變化自名一家固亦未可輕詆後村詩話雲西崑酬唱集對偶字面雖工而佳句可錄者殊少宜為歐公之所厭又一條雲君僅以詩寄歐公公答雲先朝楊劉風采聳動天下至今使人傾想豈公特惡其碑板奏疏其詩之精工律切者自不可廢歟二說自相矛盾平心而論要以後説為公矣其書自明代以來世罕流布毛竒齡初得舊本於江寧徐乾學為之刻板以剞劂未工不甚摹印康熙戊子長洲朱俊升又重鐫之前有常熟馮武序馮舒馮班本主西崑一派武其猶子故於是書極其推崇然武謂元和太和之際李義山傑起中原與太原溫庭筠段成式皆以格調清拔才藻優裕為西崑三十六以三人俱行十六也考唐書但有三十六體之説無西崑字億序是集稱取玉山䇿府之名題曰西崑酬唱集則三十六與西崑各為一事武乃合而一之誤矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀



　　西崑詶唱集原序
　　余景徳中忝佐修書之任得接羣公之遊時今紫微錢君希聖祕閣劉君子儀並負懿文尤精雅道雕章麗句膾炙人口予得以遊其牆藩而咨其模楷二君成人之美不我遐棄博約誘掖寘之同聲因以歴覽遺編研味前作挹其芳潤發於希慕更迭唱和互相切劘而予以固陋之姿參詶繼之末入蘭游霧雖獲益以居多觀海學山歎知量而中止既恨其不至又犯乎不韙雖榮於託驥亦媿乎續貂間然於茲顔厚何已凡五七言律詩二百有五十章其屬而和者計十有五人析為二巻取玉山策府之名命之曰西崑詶唱集雲翰林學士戶部郎中知制誥楊億序




　　西崑詶唱集序
　　唐二百八十年朝以詩取士士以詩為業童而習焉長而精焉其法同也其義同也其所讀書同也所不同者時世先後風氣淳薄而已初未有各樹其説自立牆戶者也歴來作家或以清真勝或以雅豓勝門庭施設各各不同究於三百六義之旨何嘗不同歸一轍哉自宋以來試士易制詩各一塗遂將李唐一代製作四分五裂若黃山谷陳後山輩雅好麄豪尊昌黎為鼻祖而牽連杜工部徑直之作為證遂名黃陳號江西體或無事芻狗衣冠專事清永澹寂以韋孟髙岑為宗謂之九僧四靈體有以李玉溪為宗而佐之以溫飛卿曹唐羅鄴若錢思公楊大年諸公一以細潤清麗為貴謂之西崑體要皆自宋人分之而唐初無是説焉元和太和之代李義山傑起中原與太原溫庭筠南郡段成式皆以格韻清㧞才藻優裕為西崑三十六以三人俱行十六也西崑者取玉山策府之意雲爾趙宋之錢楊劉諸君子競効其體互相詶唱悉反江西之舊製為文錦之章録成一集名曰西崑詶唱不隔一朝遽爾湮沒自勝國名人以逮當今宿儒皆以不得見為歎息其所以殷殷於作者之口乆矣昔年西河毛季子從呉門拾得抄白舊本狂喜而告於徐司寇健庵先生健庵遂以付梓汲汲乎惟恐其書之又亡也刻成而以剞劂未精祕不以示人呉門壹是堂又以其傳之不廣而更為雕板嗟乎此書之不絶如線也乃得好事之兩家而無虞其不傳矣今又得閬仙朱子從兩家之後而三梓之豈不欲使騷壇吟社無有不覩是書之目而後愉快哉夫三君之好是書者至矣所以為此書謀者亦無不盡矣然而閬仙之意亦良苦矣大凡人抱沈痼之疾乆服大黃甘遂必至利削發狂而不可救今江西之説詩家之忮利藥物也深入肺腑十牛不能挽則其橫溢顛蹶之禍可憂也茍不以是書整飭之救正之文焉而去其鄙野典焉而去其樸𣙙儒雅清越以入乎三百六義之中則風雅之kao道其能無愧於有唐一代之文藻歟刻成而不以老耄舍我屬題簡端如此虞山簡緑馮武













