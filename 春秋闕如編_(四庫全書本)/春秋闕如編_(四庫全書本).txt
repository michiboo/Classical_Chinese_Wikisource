　　欽定四庫全書　　　　　經部五
　　春秋闕如編　　　　　　春秋類
　　提要
　　〈臣〉等謹按春秋闕如編八巻
　　國朝焦袁熹撰袁熹字廣期金山人康熙丙子舉人是編為袁熹未成之書僅及成公八年而止每卷有袁熹名印葢猶其稿本前有其孫鍾璜跋亦當時手跡也自榖梁𤼵常事不書之例孫復衍有貶無褒之文後代承流轉相摹仿務以刻酷為經義二百四十二年之中上至天王下至列國無一人得免於彈刺遂使游夏贊之而不能者申韓為之而有餘流𡚁所極乃有貶及天道者〈呂柟春秋説志謂書季孫意如卒所以見天道之左〉春秋於是乎亂矣袁熹是書獨酌情理之平立褒貶之凖謹持大義而刋削繁苛如隠公盟蔑諸家皆曰惡私盟袁熹則謂繼好息民猶愈於相虞相詐至七年伐邾事由後起不容逆料而加貶詞又謂㑹潛之戎本雜處中國修好息民亦衰世之常事褒貶俱無可加謂無駭之書名若後世帝室之胄不繋以姓非貶而去之謂書齊候弟年見齊之重我使其親貴非譏過寵其弟謂書螟為蟲傷苗稼即當留意補助不以此一事便為惡如此之類數十條皆一洗曲説至於武氏子求賻乃魯不共命天王詰責豈敢反譏天王家父求車乃天子責貢賦有闕經婉其文曰求車不應舍其下責其上尤大義凜然非陋儒所及末附讀春秋數條論即位或書或不書四時或備或不備有史所本無有𫝊寫脫佚非聖人増減於其間亦足破穿鑿之説近代説春秋者當以此書為最雖編輯未終而義例已備於經學深為有益非其經説諸書出於門人雜録者比也乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











