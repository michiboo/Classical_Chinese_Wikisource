三戍漁陽再渡遼，騂弓在臂劍橫腰。
匈奴似若知名姓，休傍陰山更射鵰。

獵馬千行雁幾雙，燕然山下碧油幢。
傳聲漠北單于破，火照旌旗夜受降。

朔雪飄飄開雁門，平沙曆亂卷蓬根。
功名恥計擒生數，直斬樓蘭報國恩。

隴水潺湲隴樹秋，征人到此淚雙流。
鄉關萬里無因見，西戍河源早晚休。

陰磧茫茫塞草肥，桔槔烽上暮雲飛。
交河北望天連海，蘇武曾將漢節歸。
