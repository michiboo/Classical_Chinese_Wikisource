　　欽定四庫全書　　　　經部十
　　洪武正韻　　　　　　　小學類三〈韻書之屬〉提要
　　臣等謹案洪武正韻十六卷明洪武中奉勅撰時預纂修者為翰林侍講學士樂韶鳳宋濓待制王僎修撰李叔允編修朱右趙壎朱亷典簿瞿莊鄒孟達典籍孫蕡荅祿與權預評定者為左御史大夫汪廣洋右御史大夫陳寧御史中丞劉基湖廣行省叅知政事陶凱書成於洪武八年濓奉勅為之序大旨斥沈約為呉音一以中原之韻更正其失併平上去三聲各為二十二部入聲為十部於是古來相傳之二百六部併為七十有六其注釋一以毛晃增韻為藁本而稍以他書損益之葢歴代韻書自是而一大變考隋志載沈約四聲一卷新舊唐書皆不著録是其書至唐已佚陸法言切韻序作於隋文帝仁夀元年而其著書則在開皇初所述韻書惟有呂靜夏侯該陽休之周思言李季節杜臺卿六家絶不及約是其書隋時已不行於北方今以約集詩賦考之上下平五十七部之中以東冬鍾三部通魚虞模三部通庚耕清青四部通蒸部登部各獨用與今韻分合皆殊此十二部之仄韻亦皆相應他如八詠詩押葦字入微韻與經典釋文陳謝嶠讀合梁大壯舞歌押震字入真韻與漢書敘傳合早發定山詩押山字入先韻君子有所思行押軒字入先韻與梁武帝江淹詩合冠文祝文押化字入麻韻與後漢書馮衍傳合與今韻収字亦頗異濓序乃以陸法言以來之韻指為沈約其謬殊甚法言切韻序又曰昔開皇初有儀同劉臻等八人同詣法言門宿論及音韻以今聲調既自有別諸家取捨亦復不同呉楚則時傷清淺燕趙則多傷重濁秦隴則去聲為入梁益則平聲似去江東取韻與河北復殊因論南北是非古今通塞欲更招選精切削除疏緩蕭顔多所決定魏著作謂法言曰向來論難疑處悉盡我軰數人定則定矣法言即燭下握筆畧記云云今廣韻之首列同定八人姓名曰劉臻顔之推魏淵盧思道李若蕭該辛徳源薛道衡則非惟韻不定於呉人且序中江左取韻諸語已深斥呉音之失安得復指為呉音至唐李涪不加深考所作刋悞橫肆譏評其誣實甚濓在明初號為宿學不應沿訛踵謬至此葢明太祖既欲重造此書以更古法如不誣古人以罪則改之無名濓亦曲學阿世強為舞文耳然源流本末古籍昭然天下後世何可盡掩其目乎觀廣韻平聲三鍾部恭字下注曰陸以恭蜙縱等入冬韻非也葢一紐之失古人業已改定又上聲二腫部湩字下注曰此冬上聲葢冬部上聲惟此一字不能立部附入腫部之中亦必註明不使相亂古人分析不茍至於如此濓乃以私臆妄改悍然不顧不亦傎乎李東陽懐麓堂詩話曰國初顧祿為宮詞有以為言者朝廷欲治之及觀其詩集乃用洪武正韻遂釋之此書初出亟欲行之故也然終明之世竟不能行於天下則是非之心終有所不可奪也又周賔所識小編曰洪武二十三年正韻頒行已久上以字義音切尚多未當命詞臣再校之學士劉三吾言前後韻書惟元國子監生孫吾與所纂韻㑹定正音韻歸一應可流傳遂以其書進上覽而善之更名洪武通韻命刋行焉今其書不傳云云是太祖亦心知其未善矣其書本不足録以其為有明一代同文之治削而不載則韻學之沿革不備猶之記前代典制者雖其法極為不善亦必録諸史冊固不能冺滅其跡使後世無考耳乾隆四十六年十月十二日恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀









　　洪武正韻原序
　　人之生也則有聲聲出而七音具焉所謂七音者牙舌脣齒喉及舌齒各半是也智者察知之分其清濁之倫定為角徴宮商羽以至於半商半徴而天下之音盡在是矣然則音者其韻書之權輿乎夫單出為聲成文為音音則自然協和不假勉強而後成虞廷之賡歌康衢之民謡姑未暇論至如國風雅頌四詩以位言之則上自王公下逮小夫賤隷莫不有作以人言之其所居有南北東西之殊故所發有剽疾重遲之異四方之音萬有不同孔子刪詩皆堪被之絃歌者取其音之協也音之協其自然之謂乎不特此也楚漢以來離騷之辭郊祀安世之歌以及於魏晉諸作曷嘗拘於一律亦不過協比其音而已自梁之沈約拘以四聲八病始分為平上去入號曰類韻大抵多吳音也及唐以詩賦設科益嚴聲律之禁因禮部之掌貢舉易名曰禮部韻畧遂至毫髪弗敢違背雖中經二三大儒且謂承襲之久不欲變更縦有患其不通者以不出於朝廷學者亦未能盡信唯武夷吳棫患之尤深乃稽易詩書而下逮於近世凡五十家以為補韻新安朱熹據其說以協三百篇之音識者雖或信之而韻之行世者猶自若也嗚呼音韻之備莫踰於四詩詩乃孔子所刪舍孔子弗之従而唯區區沈約之是信不㡬於大惑歟恭惟皇上稽古右文萬㡬之暇親閱韻書見其比類失倫聲音乖舛召詞臣諭之曰韻學起於江左殊失正音有獨用當併為通用者如東冬清青之屬亦有一韻當析為二韻者如虞模麻遮之屬若斯之類不可枚舉卿等當廣詢通音韻者重刋定之於是翰林侍講學士臣樂韶鳳臣宋濓待制臣王僎修撰臣李叔允編修臣朱右臣趙壎臣朱亷典簿臣瞿莊臣鄒孟達典籍臣孫蕡臣荅祿與權欽遵明詔研精覃思壹以中原雅音為定復恐拘於方言無以達於上下質正於左御史大夫臣汪廣洋右御史大夫臣陳寧御史中丞臣劉基湖廣行省參知政事臣陶凱凡六謄稿始克成編其音諧韻協者併入之否則析之義同字同而兩見者合之舊避宋諱而不收者補之注釋則一依毛晃父子之舊勒成一十六卷計七十六韻共若干萬言書奏賜名曰洪武正韻勑臣濓為之序臣濓竊惟司馬光有雲備萬物之體用者莫過於字包衆字之形聲者莫過於韻所謂三才之道性命道徳之奧禮樂刑政之原皆有繫於此誠不可不慎也古者之音唯取諧協故無不相通江左制韻之初但知縦有四聲而不知衡有七音故經緯不交而失立韻之原往往拘礙不相為用宋之有司雖嘗通併僅稍異於類譜君子患之當今聖人在上車同軌而書同文凡禮樂文物咸遵往聖赫然上繼唐虞之治至於韻書亦入宸慮下詔詞臣隨音刋正以洗千古之陋習猗歟盛哉雖然璇宮以七音為均均言韻也有能推十二律以合八十四調旋轉相交而大樂之和亦在是矣所可愧者臣濓等才識闇劣無以上承徳意受命震惕罔知攸措謹拜手稽首序於篇端於以見聖朝文治大興而音韻之學悉復於古雲洪武八年三月十八日翰林侍講學士中順大夫知制誥同修國史兼太子贊善大夫臣宋濓謹序













　　凡例
　　一按三衢毛居正雲禮部韻略有獨用當併為通用者平聲如微之與脂魚之與虞欣之與諄青之與清覃之與咸上聲如尾之與旨語之與麌隠之與軫迥之與靜感之與豏去聲如未之與志御之與遇焮之與稕徑之與勁勘之與陷入聲如迄之與術錫之與昔合之與洽是也有一韻當析而為二者平聲如麻字韻自奢字以下上聲如馬字韻自寫字以下去聲如禡字韻自藉字以下是也至於諸韻當併者不可槩舉又按昭武黃公紹雲禮部舊韻所收有一韻之字而分入數韻不相通用者有數韻之字而混為一韻不相諧葉者不但如毛氏所論而已今並遵其說以為證據其不及者補之其及之而未精者以中原雅聲正之如以冬鍾入東韻江入陽韻挑出元字等入先韻翻字殘字等入刪韻之類
　　一按七音韻平聲本無上下之分舊韻以平聲字繁故釐為二卷蓋因宋景祐間丁度與司馬光諸儒作集韻始以平聲上下定為卷目今不従唯以四聲為正
　　一舊韻上平聲二十八韻下平聲二十九韻平水劉淵始併通用者以省重複上平聲十五韻下平聲十五韻今通作二十二韻舊韻上聲五十五韻劉氏三十韻今作二十二韻舊韻去聲六十韻劉氏三十韻今作二十二韻舊韻入聲三十四韻劉氏一十七韻今作一十韻蓋舊韻以同一音者妄加分析愈見繁碎今並革之作七十六韻庶従簡易也
　　一舊韻元收九千五百九十字毛晃増二千六百五十五字劉淵増四百三十六字今一依毛晃所載有闕畧者以它韻參補之
　　一天地生人即有聲音五方殊習人人不同鮮有能一之者如吳楚傷於輕浮燕薊失於重濁秦隴去聲為入梁益平聲似去江東河北取韻尤逺欲知何者為正聲五方之人皆能通解者斯為正音也沈約以區區吳音欲一天下之音難矣今並正之
　　一字畫當以說文為正俗書承襲之久猝難遽革今偏旁㸃畫舛錯者並依毛晃正之如支攴毋母殳殳羙美夲本商啇舀臽少□疋疋臼臼玊玉戼丣丿乀円月月月戍戌戊戉之類是也
　　一翻切之法率用一字相摩上字為聲下字為韻聲韻茍葉則無有不通今但取其聲歸於韻母不拘拘泥古也
　　一唐韻至詳舊韻乃其略者以係禮部所頒為科試詩賦之用號為禮部韻畧其中所載故未免有重複之患今於字畫同而音義同者去之字畫同而音義異者各見之字義同而經史所寫不同者就見本韻下



