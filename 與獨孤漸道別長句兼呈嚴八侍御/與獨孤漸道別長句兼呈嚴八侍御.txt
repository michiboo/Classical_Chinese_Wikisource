
輪臺客舍春草滿，潁陽歸客腸堪斷。
窮荒絕漠鳥不飛，萬磧千山夢猶嬾。
憐君白面一書生，讀書千卷未成名。
五侯貴門腳不到，數畝山田身自耕。
興來浪跡無遠近，及至辭家憶鄉信。
無事垂鞭信馬頭，西南幾欲窮天盡。
奉使三年獨未歸，邊頭詞客舊來稀。
借問君來得幾日，到家不覺換春衣。
高齋清晝卷帷幕，紗帽接䍦慵不着。
中酒朝眠日色高，彈棋夜半燈花落。
冰片高堆金錯盤，滿堂凜凜五月寒。
桂林蒲萄新吐蔓，武城㓨蜜未可餐。
軍中置酒夜撾鼓，錦筵紅燭月未午。
花門將軍善胡歌，葉河蕃王能漢語。
知爾園林壓渭濱，夫人堂上泣羅帬。
魚龍川北盤谿雨，鳥鼠山西洮水雲。
臺中嚴公於我厚，別後新詩滿人口。
自憐棄置天西頭，因君爲問相思否。

