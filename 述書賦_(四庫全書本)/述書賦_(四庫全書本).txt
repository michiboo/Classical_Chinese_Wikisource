　　欽定四庫全書　　　　　子部八
　　述書賦　　　　　　　　藝術類一〈書畫之屬〉提要
　　〈臣〉等謹案述書賦二卷唐竇臮撰竇𫎇注臮字靈長扶風人官至檢校戶部員外郎宋汴節度叅謀𫎇字子全臮之兄官至試國子司業兼太原縣令並見徐浩古蹟記按張彥逺法書要録稱臮作述書賦精窮㫖要詳辨秘義今觀其賦上篇所述自上古至南北朝下篇所述自唐代高祖太宗武后睿宗明皇以下而終於其兄𫎇及劉秦之妹葢其文成於天寶中也首尾凡一十三代一百九十八人篇末系以徐僧權等署證八人太平公主等印記十一家徵求寶翫韋述等二十六人利通貨易穆韋等八人文與上篇相屬葢以卷帙稍重故分而為二耳其品題敘述皆極精核其印記一章兼畫印模於句下遂為朱存理鐵網珊瑚張丑清河書畫舫真蹟日録之祖注文尤典要不支舊以為出其兄䝉考賦中䝉條下注曰家兄䝉字子全司議郎安南都䕶又似乎臮所自注且所敘仕履與卷首結銜亦不同均為疑竇然張彥逺法書要録所題已同今本單文孤證未敢遽易舊文⿰仍原本録之焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





