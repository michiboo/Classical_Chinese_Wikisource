　　御題梅村集
　　梅村一巻足風流往復披尋未肯休秋水精神香雪句西崑幽思杜陵愁裁成蜀錦應慚麗細比春蠶好更抽寒夜短檠相對處幾多詩興為君收
　　〈右謹依御製樂善堂全集定本恭錄〉











　　欽定四庫全書　　　　　集部七
　　梅村集　　　　　　　　別集類六　〈國朝〉提要
　　〈臣〉等謹案梅村集四十巻
　　國朝吳偉業撰偉業字駿公號梅村太倉人前明崇禎辛未以一甲第三人及第授翰林院編修入
　　國朝官至國子監祭酒所作綏寇紀畧已別着録此乃其詩文全集凡詩十八巻詩餘二巻文二十巻偉業少時即以詩名江左晩而壇坫益髙紙墨未乾逺近已爭相傳誦風流藻采足以照映一時其詩調擫宮商擩染丹碧風神韻致秀冶軼倫為從來罕有之標格而最擅勝者尤在於七言歌行一體觀其縁情托興即事抒懐促急管之繁聲動麼之逸響一唱三歎別具鑪錘元白以還一人而已至其古體則往往近於偶儷殊非正格黃宗羲嘗稱梅村集中張南垣栁敬亭二傳張言其藝而合於道柳言其參寧南軍事比之魯仲連之排難解紛此等處皆失輕重為倒卻文章家架子其針砭之者頗當然諸文類能稱心而出詞㫖雅贍雖未可追躡前脩要亦不失為才人之筆也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





