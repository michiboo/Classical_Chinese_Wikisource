　　御製題仇逺金淵集
　　宋末元初鳴以詩早年仇白〈珽〉已名馳卻㸔排次還面目〈仇逺在宋末即以詩名其格髙雅往往頡頏古人世所傳惟興觀集山村遺稿及近時歙人項夢昶所輯山村遺集其金淵集則不可復覩茲於永樂大典散萹中裒輯各體編為六巻考逺贈士瞻上人卷僧道衍䟦之推挹甚至蓋深傾倒於逺者故其監修是書所載獨多似全部遺者無㡬若有神物呵䕶者然〉信有甲丁為䕶持雄逸或堪蘇〈軾〉伯仲清真亦偶陸〈游〉塤箎擬之李杜誠猶逺則實淵源限代時









　　欽定四庫全書　　　　　集部五
　　提要
　　金淵集六卷　　　　　別集類四〈元〉
　　〈臣〉等謹案金淵集元仇逺撰逺字仁近一曰仁父錢塘人因居餘杭溪上之仇山自號曰山村民世傳髙克恭畫山村圖卷即為逺作也逺在宋咸淳間即以詩名至元中嘗為溧陽教授旋罷歸優游湖山以終逺初鋟所作一編方鳳牟巘戴表元皆為之序分教京口時裒所作曰金淵集吾邱衍為之題詩所謂仇仁父解秩建康有新文曰金淵集者也二集皆巳佚故明嘉靖中顧應祥跋其贈士瞻上人卷巳有不見全集之憾世所傳興觀集山村遺稿皆從手書墨蹟蒐聚成編非其完書近時歙縣項夢昶始採摭諸書所載補輯為山村遺集一卷刻之杭州而所謂金淵集者則不可復睹今惟永樂大典所載尚數百首考逺贈士瞻上人卷後有洪武二十一年僧道衍跋其推挹甚至蓋深傾倒於逺者故其監修是書載之獨夥疑其全部收入所遺無幾也謹以各體排纂編為六卷逺在宋末已與白珽齊名號曰仇白厥後張翥張羽以詩鳴於元代者皆出其門他所與唱和者周宻趙孟頫吾邱衍鮮于樞方回黃溍馬臻皆一時名士故其詩格髙雅往往頡頑古人無宋末麤獷之習方鳳序述逺之言曰近體吾主唐古體吾主選瞿佑又記逺自跋其詩曰近世習唐詩者以不用事為第一格少陵無一字無來處衆人固不識也若不用事之雲正以文不讀書之過耳其言頗中江湖四靈二𣲖之病今觀所作不愧所言而此集出自塵埋蠧蝕之餘皆項夢昶本所不載若有神物呵護俾待
　　聖朝而後顯者為尤可寳貴矣乾隆四十年四月恭校
　　上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










