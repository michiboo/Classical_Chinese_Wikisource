唐莫休符撰。休符裏貫未詳。作此《記》時，在昭宗光化二年，休符以檢校散騎常侍守融州刺史。其終於何官，亦莫能考也。此《記》、《新唐書·藝文志》作三卷，今存者一卷。卷中目錄四十六條，今缺「火山」、「采木」二條。蓋殘缺之餘，非完書矣。朱彜尊《曝書亭集》有此書跋雲，閩謝在杭小草齋所錄，舊藏徐惟起家。跋稱獲自錢唐沈氏，是洪武十五年抄傳。此本小草亭題識及洪武年月，與彜尊所言合，蓋即彜尊所見本也。彜尊跋又稱，中載張固、盧順之、張叢、元晦、路單、韋瓘、歐陽臏、李渤諸人詩，向未著於錄，亟當發其幽光。今觀諸詩外尚有楊尚書、陸宏休二首，亦唐代佚篇，為他書之所未載。今《全唐詩》采錄諸篇，即據此本。則其可資考證者，又不止於譜民風，記土產矣。
前賢撰述，有事必書。故有《三國志》、《荊楚歲時記》、《湘中記》、《奉天記》。惟桂林事跡，闕然無聞。休符因退居，粗錄見聞，作《桂林風土記》，聊以為敘。時唐光化二年九月二十三日，莫休符序。
按《地裏志》，桂州，禹貢荊州之域。春秋時，越亡國，時服於楚。秦始皇二十三年，發逋亡（鞏，「言」代「革」）(古者未有年號，至漢武帝方紀年名，故云始皇二十三年)，賈人掠取陸梁之地為桂林。吳時，文士薛宗言：「昔帝舜南巡蒼梧，秦置桂林、南海、象郡。」《南越志》：「漢武改為鬱林郡，以桂林為縣。」《吳書》：「孫皓鳳凰三年，分鬱林、象郡為桂林。」又按《圖經》云：「吳甘露年，號分鬱林、象郡為桂林。」今以《魏書》證之，甘露乃高貴鄉公曹髦所記年號，非《吳書》也。古有名人張衡詩云：「我所思兮在桂林，欲往從之湘水深」，是則桂林為郡久矣。漢祖命周電擊南越，南越王趙佗據險為城。電不能逾。今靈川全義嶺有越城。《漢紀》有周電為泗水侯，是呂後時，非高祖也。《地裏志》云：「周電未知其詳。」(按：《史記·南越傳》，高後遣將軍隆慮侯竈往擊之)
舜祠在虞山之下，有澄潭號皇潭。古老相承，言舜南巡曾遊此潭。今每遇歲旱，張旗震鼓，請雨多應。中有大魚，遇洪水泛下，至府東門。河際有亭容巨舫，往往載起，然終不為人之害。舊傳舜葬蒼梧邱，在道州江華縣九疑山也。
在府城北十里，俗傳舜妃尋帝，卒而葬於此。冢高十餘丈，周回二里餘。
伏波廟在郭中之東北二里，是東漢伏波將軍馬援之祠也。
觀在府郭三里，隔長河，其東南皆崇山巨壑，綠竹青松，崆峒幽奇，登臨險隘，不可名狀。有石門似公府之狀，而隘匯。燭行五十步有洞穴，坦平，如球場，可容千百人。如此者八九所，約略相似，皆有清泉綠水，乳液葩漿，怪石嵌空，龍盤虎踞，引燭緣涉，竟日而還，終莫能際。相傳云：昔有人好泉石，多束花果裹糧，深涉而行。還計其所行，已及東河之下，如聞棹楫濡濡之聲在其上。又有山外高峰。舊有亭臺，近已摧壞。前政張侍郎名固，大中年重陽節宴於此，從事盧順之贈固詩曰：「渡江旌旆動魚龍，令節開筵上碧峰。翡翠巢低巖桂小，茱萸房濕露香濃。白雲郊外無塵事，黃菊筵中盡醉容。好是謝公高興處，夕陽歸騎出疏鬆。」張侍郎和詩曰：「亂山青翠郡城東，爽節憑高一望通。交友會時絲管合，羽觴飛處笑言同。金英耀彩晴雲外，玉樹凝霜暮雨中。高詠已勞潘嶽思，醉歡慚道自車公。」咸通年，前政張大夫《重遊東觀》詩曰：「巖岫碧潺湲，靈蹤若可攀。樓臺煙靄外，松竹翠微閑。玉液寒深洞，秋光秀遠山。憑君指歸路，何處是人寰。」
在府城北，與聖壽寺接連。有巖洞、庭臺，高峰聳碧，山穴透出北面，因名北牖洞。遠眺長江，極目煙水，北人至此，多整鄉思。會昌初，前使元常侍名晦，搜達金貂，翺翔翰林，揚歷臺省，性好巖沼，時恣盤遊。建大八角亭寫其真，院砌臺、釣榭、石室蓮枕、流杯亭、花藥院，時為絕景。於時潞寇初平，四郊無壘。公私宴聚，較勝爭先。美節良辰，尋芳選勝，管弦車馬，闐隘路隅。金貂從此府除浙東，留題曰：「紫泥遠自金鑾降，朱旆翻馳鏡水頭。陶令風光偏畏夜，子牟衰鬢暗驚秋。西鄰月色何時見，南國春光豈再遊。莫遣艷歌催客醉，不堪回首翠娥愁。」副車路單與金貂同年及第，和詩一首：「謝安致理逾三載，黃霸清聲徹九重。猶輟珮環歸鳳闕，且將仁政到稽峰。林閑立馬羅千騎，池上開筵醉一鐘。共喜甘棠有新詠，獨慚霜鬢又攀龍。」越亭初成，金貂有六十韻長詩曰：「乏才叨八使，徇祿非三顧。北闕頒詔條，東鄰證迷誤。未聞述職效，已見脫煩趣。灝氣爽衣巾，嵐颸輕杖屨……」(其餘省記)
在北羅門外，臺亭巖洞，亞於越亭。亦是元常侍新置，有石棋局、爛柯石嶂。金貂有五十韻詩云：「石靜如開鏡，山高若聳蓮。筍竿抽玉管，花蔓綴金細……」(余不省記)
在子城東南百餘步長河中。先是訾家所居，因以名焉。洲每經大水，不曾淹浸，相承言其浮也。元和中，裴大夫(名行立，四子歸之、歸仁、歸聞、歸禮，庶因獲朝溪也)創造亭宇，種植花木。迄今繁盛，東風融和，花卉爭妍。有大儒柳宗元員外撰碑，千餘言猶在。前汴州楊尚書宴遊，題詩云：「桂林雲物晝漫漫，雨裹花開雨裹殘。惟有今朝好風景，櫻桃含笑柳眉攢。」新政從事陸宏休詩云：「新春蕊綻訾家洲，信是南方最勝遊。酒滿百分殊不怕，人添一歲更堪愁。鶯聲暗逐歌聲艷，花態還隨舞態羞。莫惜今朝同酩酊，任他龜鶴與蜉蝣。」
在訾家洲西，一名瀋水山。以其山在水中，遂名之。古老相傳，龍朔中，曾降天使，投龍於此。今每歲旱，請雨潭中，多有應。前政元常侍以其名與昭應驪山音同，故遂改為儀山。近歲於此置溫靈廟，廟中時產青蛇，號為龍駒，翠色。或緣人頭頂、手中，終無患害。
在府之東北，隔大江與舜祠相望，遂名堯山。山有廟，絕靈，四時公私饗奠不絕。北接湖山，連亙千餘里。天將降雨，則雲霧四起，逡巡風雨互至。每歲農耕候雨，輒以堯山雲卜期。
府之東門有大亭，枕江與望月樓接連，近子城，建豎多年，不記歲月。
亭館，大中初前韋舍人瓘創造。在子城東北隅十餘步，接近逍遙樓，角近大江。館宇宏麗，製作精緻，高下敞豁，冠諸亭院。去思館舊名青桂館，前政吏部張侍郎鷟除替，飾裝於此，遂改為去思館。韋舍人年十九入闕，選進士舉。二十一進士狀頭，榜下，除左拾遺。於時名重縉紳，指期直上。馬相為長安令，二十八度候謁，不蒙一見。後任廉察桂林，才半歲，而馬相執大政。尋追懷舊事，非時除賓客分司。悵望留詩於碧潯亭曰：「半年領郡固無勞，一日為心素所操。輪奐未成繩墨在，規模已壯閱閎高。理人雖切才長短，薄宦都緣命不遭。從此歸耕洛川上，大千江路任風濤。」
北接碧潯，南連望月，東甫長河，西鄰雉堞。前政山北盧尚書匡添建置。
從子城西北角二百步，此上抵伏波山。緣江南下，抵子城逍遙樓，周回六七里。光啟年中，前政陳太保可環創造。三分之二是諸營展力，日役萬人，不時而就。增崇氣色，殿若長城。南北行旅，皆集於此。
在郭中，居子城正北百餘步。高聳直上，周回一里餘。迥出郭中，下有巖洞。舊有宋朝名儒顏延之宅讀書亭，後為從事所居。往往見靈精，居者少寧，前政張侍郎廢毀焉。
府北郭松逕盡處，有國初安南都護名普贊冢墓。普贊靈川人，其宅今為聖壽寺，有廟在寺之北下。歿後殯於北郭。時有識地勢者，言葬所有天子氣，由是官掘斷。至夜又有陰兵填平如舊。既而再掘，復平不已。時有效役者人偶宿其所，夜聞鬼兵相語曰：「能以青布運土投江，則我等無能為也。」及明，主吏聞宿者言，遂用青布輦運土投河，竟免陰兵填築。今墳所掘處猶存，有石人石柱皆在。松楸百餘株，近為樵者斫伐無余。子孫自千數年湮沒無聞。或雲訾家洲因運此土流下成洲。有歐陽臏者詩絕句曰：「舊業分明桂水頭，人閑業盡水空流。春風日暮江頭立，不及漁翁有釣舟。」
在全義縣北，及漓、湘二水源也。流至金義北三百步分流，北去作為湘，南下為漓。山下有廟，前政陳太保奏錄，詔封廣潤侯。
南去府五十里。舊有群仙於此，輜軿羽駕，遍於碧空，竟日而去。里人聚觀壯聞，因名會仙裏。
本名盤龍岡。在府西郭三里，與延齡寺甫近。寶歷年，前使李給事名渤，開置亭臺，種植花木。有池沼巨巖，水深無際。有嘉蓮洞、白雀洞、石盆大亭。又慶雲亭在山頂，朝陽亭、夕陽亭、連理橘。秉燭巡遊，時見龍⻊亦大如碗。水有靈魚，龍腹，四足。人或誤擒，風雨立至。山河秀異，皆入畫圖。作屏障，為信好之珍。有從事皇甫湜、吳武陵撰碑碣二所。給事征起山中，一表薦九賢，皆居顯貴。給事為考功郎，宰相皆書下考，以天子巡遊，蹂禾稼，無所獻替故也。除桂林，有《嘆鳥》詩曰：「三朝四黜倦遐征，往復皆愁萬里程。爾解分飛卻回去，我方從此向南行。又題隱山詩二首，常嘆源泉去不回。我今自去更難來，欲知一一留心處，手種巖花次第開。隨雲不厭蒼梧遠，似雁逢春又北飛。惟表隱山溪上月，他時相望兩依依。」
全義縣漓、湘二水分流處。相傳曰：後漢伏波將軍馬援開川浚濟，水急曲折。四牙用遏其節，節斗門以駐其勢。有伏波廟在縣側。又按：後漢鄭宏奏，交趾七郡貢錢從東泛海，多沒溺，請開桂嶺靈渠。後御史史祿重開闢。又按：前漢武帝元鼎五年，命伏波將軍路博德、樓船將軍楊仆、戈船將軍巖助擊南越，呂嘉戈船出零陵，下灕水。此則前漢嶺首已通舟楫明矣，焉得至後漢馬援、鄭宏開靈渠？於理未盡。言馬、鄭重修則可，雲創辟則於義有乖。休符駁。
在府南八十里大江傍。其源出臨川縣界思磨山，自水下湧出。巖方十餘丈，大如屋室，莫究其深淺。盛暑到彼，凜冽增寒。
天師舊宅在賀州。道籙以為元中大法師，令以宅為廟。廟中有美異果實，有人食之無患，唯不可采，取必致禍也。
在巖州州門。長河其源，從牂牁流下八十餘丈。本州圖經所載。
縻郡有如錦潭，水深無際。近歲有人伐潭邊巨木，樹倒入潭中，逡巡沈沒，莫知所在。潭中時聞音樂，如大府廣筵，移時而止。
象州武仙縣，多有神仙聚集高山，羽駕時見。如建州武夷山，皆有仙人換骨函櫬之跡。
遷鶯坊本名阜財，在市西門。因曹鄴中丞進士及第，前政令狐大夫改為遷鶯坊。［此處疑有脫誤］在府西門進賢坊長街，因趙觀文狀頭及第，前陳太保改坊名。
往年中，桂州人薛公元嘗供養一僧，法號道林。如是精心供養，十有餘年。忽一日，其僧辭去，云：「貧道歸去，撓瀆多年，更無可酬。今只有舊轉經一函，且寄宅中。如至周歲不回，即可開轉讀。」如此經一歲，開鎖，有金滿函，可數千兩。後賣一半，買地造菩提寺，並建道林真身供養。今儀像見存。薛今見有孫禹賓，在桂林效職。
隋曰緣化寺，後因紗燈延火燒毀重建。元宗朝改名開元寺。有前使褚公親筆寫《金剛經》碑，在舍利塔前。西有觀音寺井。貞元中，有李氏因左遷寓居僧院。屬暑月，以食余熟羊脾懸井中，逡巡雷震暴作，羊肉置於隙地，而煙氣薰灼。犬不食，蟻不附。至今僧俗眾言井有龍至雲。愚以理裁，有異於此。夫龍嗜血食肉，重牢醴。人有享祭，必選良肉、醇酒，潔饌、珍羞，然後精禮。寧有一羊脾而迅雷震之者？蓋以伽藍井中奉獻諸佛眾僧，而遽以肉味⺶亶汙神祈之所，是以不容，乃致雷擊去。理必然矣。其井終亦塌壞。先令狐相從事當府，因撰《震井記》。然以羊微事，曾未移時，天鑒已知。則人之善惡或愈於此，又豈殲遺於陰報乎？昔董卓縱暴，為呂布殺，而曝屍其亭。後有故吏收其灰以小棺殯於郡城，又遭風雨漂流，失其所在。楊國忠以貴妃因椒房承寵，綰三十二使印綬，天寶十三載二月拜司空。冊命之日，天雨土，沾朝服，未幾族滅於馬嵬。關西楊氏，遠四知、去三惑，歷千載而慶延子孫。則禍福無門，唯人所召矣。故孔明有言：「勿以惡小而為之，勿以善小而不為。」茍能佩服斯言，以神祗為證，則終身不居有過之地。
寺在府之西郭郊三里，甫近隱山，舊號西慶林寺。武宗廢毀，宣宗再崇。峰巒牙張，雲木交映，為一府勝遊之所。寺有古像，征於碑碣，蓋盧舍那佛之所報身也。此地元本荊榛，先無寺宇。因大水漂流巨材至，時有工人操斧斤斫伐。將欲下斫，忽見一梵僧立在木傍，有曰：「此木有靈，爾宜勿伐。」既而罷去。又有洗蔬者於其上則浮，濯董辛於其上又沈，雅契梵僧之言。由是咸知有靈，遂刻削為僧佛。當則天後臨朝之日，夢金人長一丈六尺，乞袈裟。及詔大臣問其事，皆莫能解。旋奏：「陛下既有此夢，乞依夢中造袈裟，懸於國門，以俟符驗。」明早，大臣奏：「懸袈裟忘收，已失。」遂詔天下求之，已在桂州盧舍那佛身。至今尊卑歸敬，遐邇欽崇。時旱，請雨，皆有響應如意。
桂之縻郡有宜州。其河如桂州楊江，水岸深鬥，形勢異於眾水。古老流側近岡上，俄頃夫還，妻以告之。夫疑是惡人，尋至岡所，求不見，但見百牛。既夜，乃還家。至明，遂遇水漲，流木蔽江。合蒼梧耆老盡知之。
昔西漢武帝有神通之異。南朝有干寶述幽府冥秘之言，蘇泉、崔韶亦紀靈怪。牛丞相著三卷《妖錄》，及徐氏還魂，皆鄙夫鄰居任。咸通末，莫非目驗，方證不誣。陽朔居人蘇太元妻，產三子。徐已疾終，既殯。忽一日還家，但聞語而不見形。雲其年命未終，冥司不錄，今且暫歸。憐撫其子，補綻其衣，一切如在。稍經旬月，鄰伍旋知。占卜吉凶，述善惡，一一符驗。有鄉人在府充職，染疾，其家眷屬請卜之。俄頃刻云：「去至涼風館南，地名柘木林，遇虎當道，不敢過，遂卻回。」卜者情迫，堅請再往。俄頃曰：「至府，見疾者已瘥。」疑其不實，遂問其所居部曲、疾人形貌。徐氏不曾至府，又未識病者，一一言之，無差異，方明其實。又有求人卜了，謝曰：「無物奉酬，深為不足。」徐氏曰：「汝家有三斗粟子在西房。何得稱為無？」卜者請取之。逡巡，負粟子至其前。眾眾愕然，卜者尤所慚恥。如此不一，難備書述。一日，言舜帝差人討蠻，有人求至近驛，助備熟食，更一兩日當還。如期而歸，將得冥司一分細飲，致夫前曰：「此飯曷若人間造者？」夫視之，品饌則倍珍於施食。又一旦，泣告曰：「無端泄陰間事，獲罪蒙遣追。此去難再還，好看兒女。」又泣別，遂絕音響。太元尚在。
開成中，桂林禪將石從武居任子城西壕側。從武早習弓矢。忽一年，家內染患疾。長幼罕有安者。每至深夜，常見一人從內出來，體有光焰，居常令疾者痛苦。稍閑，若此物至，則呻吟聲加甚，醫巫醮謝，皆莫能效。從武心疑精邪為祟，至夜操弓挾箭，映戶潛形，候其來。俄聞精復至，稍近，遂彀弓引滿，一發中焉。見被焰光星散而滅，遂命燭而看。視之，乃是家中舊使樟木燈檠，中箭而倒。乃劈為齏粉，焚爇為灰，送長河。於是家人患者皆愈。大中年，前政張侍郎名文規，三代臺相之家(嘉貞、宏靖、廷賞)，廉察桂林。從武時職司通引，他聞此事，曾召問，具以實對。乃為《石氏射燈檠傳》。從武子勖在職，近方去世。孫清諧嗣，亦效卑職，得金貂傳聞。
長慶中，前政李給事名渤字浚之，自給事中除桂林，奏請名儒吳武陵為倅。故事，副車上任，具橐犍，通詩文。數日，於球場致宴。酒酣，吳乃致詞云：「奉約同遊山水，奈何以紅帛擊予首，仍命婦女於看棚聚觀相恥？」既彼我酏顏，各爭意氣，吳為臺盤坐，褰衣嚲露以溺。給事怒，命衙士拉送衙司梟首。時都押衙米蘭知其不可，遂引而寢。多遣人護衛給事，扶歸寢堂。夜半而覺，聞家人聚哭甚悲，驚而問焉。乃曰：「昨聞設亭喧噪，又聞命衙司斬副使，不知其由，憂及禍，是以悲泣。」給事大驚，亟命遞問之。米蘭具啟：「昨雖奉嚴旨，未敢承命。副車猶寢在衙院，無苦。」給事達明早立至衙院，卑詞引過。上下俱自克責，益相敬奉。時未有監軍，於是乃奏米蘭牧於象郡以酬。敕下允從。遂又以使衙儀衛送上本任。
李給事名渤，為太學博士，喜長歌。弟淑舟至，歌曰：「前年別時秋九月，白露為霜金吹烈。離鴻一別影初分，淚袖雙揮心哽咽。別來幾度得音書，南嶽知(此下闕文)，廬山峨峨依天碧，捧排空岸千萬尺。社榜長題高士名，食堂每記雲山跡。我本開雲此山住，偶為名利相索誤。自負心機四十年，羞聞社客山中篇。憂時魂夢憶門路，覺來疑在林中眠。昨日亭前鳥鵲喜，果得今朝爾來此。我吟行路五十篇，盡說江南數千里。自憐兄弟今五人，共索儒素家尚貧。雖然稟氣各不一，就中總免拘常倫。長兄年少曾落拓，拔劍沙場隨衛霍。口裏雖譚周孔文，懷中不舍孫吳略。次兄一生能苦節，夏聚流螢冬映雪。非論惡疾誌如霜，更覺臨泉心似鐵。第三之兄更奇異，昂昂獨負青雲誌。下看金玉不如泥，肯道王侯身可貴。卻愁清逸不幹時，高蹤大器無人知。倘逢感激許然諾，必能萬古留清規。念爾年來方二十，夙夜孜孜能獨立。卷中筆落星漢搖，峒裹丹靈鬼神泣。嗟余流浪心最狂，十年學劍逢時康。心中不解事拘束，世間談笑多相妨。廣海青山殊未足，逢著高樓還醉宿。朝走安公櫪上駒，暮偷陶令籬邊菊。近來詩思殊無況，苦被時流不相放。雲騰浪走勢未衰，隺膝蜂□豈能障。送爾為文殊不識，貴從一一傳胸臆。若到湖南見紫霄，會須待我同攀陟。」
宋顏延之，字延年，瑯琊臨沂人。曾祖舍，父顯。延之少孤貧，居附南郭空巷，甚陋，好讀書，無不覽。文章之美，冠絕當時。好飲酒，不拘細行。年三十，尚未婚。起家豫章公世子參軍，累官秘書監。宋太祖文皇帝諱義隆，宋氏第三主，昵愛僧惠琳，常獨占一榻。延之因醉白曰：「昔劉盆子尚同參軍乘輿。袁絲正色曰：『此三公之座，豈可以刑餘之人居之！』」延之性方直，言無所迴避。居身清約，不求財利。布衣蔬食，獨酌郊野。與謝靈運以詞彩齊名，而遲速相懸。嘗敕俱入擬樂府，上篇靈運立成，而延之久而方就。帝問其優劣於鮑照，照曰：「謝五言如芙蓉初發，自然可愛。顏詩鋪錦列繡，雕繢滿眼。」尋為始安郡，經過潯陽，日造淵明飲焉。每遇一佳景，必酣醉而還。臨去留錢二百萬與淵明，悉送酒家。及淵明卒，延之為之誄。以孝建三年卒，年七十三，贈特進。自潘嶽、陸機之作，文士莫及顏、謝焉。
李襲誌，全州安康人也。仕隋，歷始安郡丞。大業末，江外盜賊尤多。襲誌散家財，召得三千人以守郡城。高祖受隋禪，降璽書勞問，編入屬籍，授桂州總管。前後任桂州凡三十八載，政尚清簡，嶺外安之。後上表請入朝，拜右光祿，行汾州刺史。致仕，卒於家。
李靖，字藥師，雍州三原人也。姿貌瑰偉，有文武才略。武德二年，同趙郡王孝恭至江陵，破蕭銑四十萬，擒銑赴京。承制度嶺，至桂州，分路招撫大首領馮盎、李光庭等，懷輯九十六州，六十萬戶。詔充嶺南道安撫大使、檢校桂州大總管。武德六年，征輔公祐於江淮，平之。又領兵出塞，屢顯大功。拜右僕射、平章事，封衛國公。薨年七十九。桂州子城，自衛國公所制，號曰始安郡城。
令公，散騎常侍亮之子。仕太宗，啟沃聖心，恢宏帝業，歷宮中書令。高宗將廢王皇后，立武昭儀為後，令公受先皇寄託之重，極諫以為不可。由是忤旨，貶潭州。顯慶二年，又貶桂州。時李義府、許敬宗，傾巧曲佞，附記皇后，重貶令公愛州。明年卒於貶所，年六十二。死後二年，又追制削官爵，子孫並流愛州。高宗崩，遺詔復爵。
張九齡，一名博物，韶州曲江人。以文學進士及高第，與趙冬曦齊名。俄應制。以明皇嗣位，久在南郊，上表抗論，由是名價益重。與燕國公張說同姓，以詞學親洽。時括田使宇文融干預朝政，況惡之。融所奏論，多見抑挫不行。融與臺丞連表訟說，帝令說藉草辨對。高力士密奏，以說有大功於國，不宜挫辱。乃落下平章事，坐家。九齡連坐，貶趙州。又以家鄉不便，乞換回近嶺南一處。遂出江西，俄轉桂州都督兼嶺南按察使。薨，是年六十八。
國朝呂才博士，博涉群書，該通眾藝，為太宗皇帝所知。著陰陽、吉凶、地理要訣五十餘卷，行於世。今之婚姻占卜，多用其言。又別著《駁陰陽》數千言，以為行年冢宅五行，皆不可信。愚以為，呂氏多才多學，博古辨今。不欲世人曉達陰陽，輒恃年命，罔知敬慎。博士前知，遂立斯言，以節逾僣。若合前史，焉得稱無？昔寧氏起宅，相者云：必出賢甥。魏舒由是甚顯遇。羊祜少時，有占地者言：墓合出天子。祜惡而掘之。占者云：猶出折臂三公。祜因墜馬折臂，竟位三公。陶侃微時種瓜，有老人求瓜，侃厚惠之。其人感此，因指牛眠岡可貴。侃用葬母，位至太尉。吳主孫氏，家世富春，葬於城東岡，冢上常結五色慶雲。齊主蕭道成，先塋在武進縣，其上結慶雲。宋明帝命獵人以五尺鐵釘之，又柱忽作龍吟，驚震山谷，皆福昆嗣。略據所聞，以為證議。陳思應本名聿修，富州龍平人也。少居鄉里，以博學為誌。開元中，忽有異人求寄宿畢。聿修觀其容止稍有異，乃盡禮延之。明日，將告去，謂聿修曰：「某久攻地理，頗有十全。一宿淹留，厚蒙情禮，思有所報。遙見此洲上五里地形，當富貴不可言，用為殯岡，必福昆嗣。」聿修忻然相感，遂同詣其處視之。客曰：「若葬此處，可世世出郡守。」又指一處曰：「若用此處，可世世為都督。」聿修敬謝，分袂而去。居數載，喪母親，遂以所指都督處為塋。他日拜墳，忽見其地產金筍甚眾。默追宿客之言，又睹金筍斯驗。益以自負，遂采而歸。既再至，金筍又產。三載服闋，所獲多矣。因攜入京，以求遇。素鮮知己，茫然暗投。見晦朔及吊慶，公侯相府，侍兒通傳。有憩於民舍者，聿修厚許其直，求稅一褐，為之逆旅。俄而節朔，貴門侍者復至，聿修悉以金筍炫其目，果異而問焉。頗亦敬奉，粗蒙善遇，因以金筍為賂。居數日，又遣人覆檢，聿修得以所業文詞經斷綴之金筍獻遺。未幾，朝貴咸聞。或有引遠者，又以文業幹之。凡諸要地，盡知其名。稍得歧路，進取益切。於時有同姓名思應者，亦以昭穆情昵。乃以前任告牒相遺，因易名幹執政，遂特除桂州都督。今府署大廳廳壁記，且列名氏。亦有子孫職於本郡，故鄙諺有云：「良宅古冢，緣者遇之。」信然矣。
恕己，滄州東光人也。長安中，為刑部少卿，與張柬之、崔元暐、敬暉、桓彥範等五王建議。時則天不豫，張易之與弟昌宗入內侍疾，將圖不軌。恕己等與左羽林將軍李多祚率兵五百人，就宮中斬易之、昌宗，梟首天津橋，廢則天，迎中宗即位。重興大唐社稷，功格天地。武三思用張計，潛與中宗韋後私通，帝雅信後言，計無不成。行意流貶五王於嶺南，尋發偽旨，使周利正盡殺之。恕己流懷州，利正逼令服野葛汁，不死。以手爬地取土而食，介甲皆盡至骨，乃擊殺之。睿宗誅韋後，方雪其冤。恕己孫高，貞元中歷給事中，謇諤雅傳家法，憲宗制追贈左丞，高父建，官至太府卿。
張鷟，字文成，深川陸渾人也。後趙石侯賓之裔。鷟少聰敏遇人，其祖齊工文學，以當時儒士多稱鷟之才，莫不嘆異。因曰：「我孫為人所知，如天以鸑鷟為鳳凰之佐五色成文。」因名鷟，字文成。弱冠應舉，下筆成章。中書侍郎薛元超特授襄樂尉，遷監察御史、司門員外。開元中，姚元崇為相，誣其奉使江南受遺，賜死。其子上表，請代父死。黃門侍郎張廷珪、刑部尚書李白等連表稱冤，遂減死，流嶺南。數年，起為龔州長史。卒年七十三。文成凡七舉、四參選，皆中甲科。正諫大夫員半千謂人曰：「張子之文如青銅錢，萬揀萬中。」時號青銅錢學士。久視中，太官令馬仙童陷突厥中，默啜問曰：「文成何在？此人何不足用？」又新羅、日本國前後遣使入貢，多求文成文集歸本國。其為聲名遠播如此。著《雕龍策》、《帝王龜鏡》、《朝野僉載》二百卷。文成以五為縣尉，因著《才命論》以適誌，盛行於世。有李季孫者，註《才命論》，言是燕公詞。蓋不覽唐史，率意紀文，大惑時人，一向紕繆。(休符駁議)
