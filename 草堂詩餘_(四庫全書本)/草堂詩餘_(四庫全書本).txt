　　欽定四庫全書　　　　　集部十
　　草堂詩餘　　　　　　　詞曲類二〈詞選之屬〉提要
　　〈臣〉等謹案草堂詩餘四巻不著撰人名氏舊傳南宋人所編考王楙野客叢書作於慶元間已引草堂詩餘張仲宗滿江紅詞證蝶粉蜂黃之語則此書在慶元以前矣詞家小令中調長調之分自此書始後來詞譜依其字數以為定式未免稍拘故為萬樹詞律所譏然填詞家終不廢其名則亦倚聲之格律也朱𢑴尊作詞綜稱草堂選詞可謂無目其詬之甚至今觀所録雖未免雜而不純不及花間諸集之精善然利鈍互陳瑕瑜不掩名章俊句亦錯出其間一概詆排亦未為公論此本為明上海顧從敬所刋何良俊稱為從敬家藏宋刻較世所行本多七十餘調其刻乃在汲古閣之前又諸詞之後多附以當時詞話汲古閣本皆無之考所引黃昇花菴詞選周宻絶妙好詞均在宋末知為後來所附入非其原本然採摭尚不猥濫亦頗足以資考證故仍並存焉乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　草堂詩餘原序
　　顧子汝所刻草堂詩餘成問序於東海何良俊何良俊曰夫詩餘者古樂府之流別而後世歌曲之濫觴也爰自上古鴻荒之世禮教未興而樂音巳具蓋樂者由人心生者也方其淳和未散下有元聲則凡里巷歌謠之辭不假繩削而自應宮徴即成周列國之風皆可被之管絃是也迨周政跡熄繼以強秦暴悍由是詩亡而樂闕漢興郊祀房中之外別有鐃歌辭如雉子班朱鷺芳樹臨高䑓等篇其他蘇李雖創為五言詩當時非無繼作者然不聞領於樂官則樂與詩分為二明矣魏晉以來曹子建怨歌行七解為晉曲所奏他如橫吹相和平調清調清商楚調諸曲六朝並用之陳隋作者猶擬樂府歌辭體物縁情屬詠雖工聲律乖矣唐太宗以文教開國又𤣥宗與寧王軰皆審音海內清宴歌曲繁興一時如李太白清平調王維鬱輪及王昌齡王之渙諸人畧占小詞率為伎人傳習可謂極盛迨天寶末民多怨思遂無復貞觀開元之舊矣宋初因李太白憶秦娥菩薩蠻二詞以漸創製至周待制領太晟府樂比切聲調十二律各有篇目桺屯田加増至二百餘調一時文士復相擬作而詩餘為極盛然作者旣多中間不無昧於音節如蘇長公者人猶以鐡綽板唱大江東去譏之他復何言耶由是詩餘復不行而金元人始為歌曲蓋北人之曲以九宮統之九宮之外別有道宮髙平般渉三調總一十二調南人之歌亦有南九宮然南歌或多與絲竹不葉豈所謂土氣偏詖鍾律不得調平者耶總而覈之則詩亡而後有樂府樂府闕而後有詩餘詩餘廢而後有歌曲大抵創自盛朝廢於叔世元聲在則為法省而易諧人氣乖則用法嚴而難葉茲蓋其興革之大較也然樂府以皦逕厲為工詩餘以婉麗流暢為美即草堂詩餘所載如周清真張子野秦少㳺鼂叔原諸人之作柔情曼聲摹寫殆盡正詞家所謂當行所謂本色者也苐恐曹劉不肯為之耳假使曹劉降格為之又詎必能逺過之耶是以後人即其舊詞稍加隠括便成名曲至今歌之猶聳心動聽嗚呼是可不謂工哉余家有宋人詩餘六十餘種求其精絶者要皆不出此編矣顧子上海名家家富詩書代傳禮樂尊公東川先生博物洽聞著稱朝列諸子清修好學綽有門風故伯叔並以能書供奉清朝仲季將漸以賢科起矣是編乃其家藏宋刻本比世所行本多七十餘調是不可以不傳今聖天子建中興之治文章之盛幾與兩漢同風獨聲律之學識者不無歉焉然則是編於聲律家其可少哉他日天翊昌運篤生異人為聖天子制功成之樂上探元聲下採衆説是編或大有裨焉觀者勿謂其文句之工但足以備歌曲之用為賓燕之娛爾也嘉靖庚戌七月既望東海何良俊撰


