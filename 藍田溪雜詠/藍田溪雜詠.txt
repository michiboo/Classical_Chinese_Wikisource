
望山登春臺，目盡趣難極。
晚景下平阡，花際霞峯色。
靜宜樵隱度，遠與車馬隔。
有時行藥來，喜遇歸山客。
片霞照仙井，泉底桃花紅。
那知幽石下，不與武陵通。
引蔓出雲樹，垂綸覆巢鶴。
幽人對酒時，苔上閑花落。
池上靜難厭，雲間欲去晚。
忽背夕陽飛，乘興清風遠。
幾轉到青山，數重度流水。
秦人入雲去，知向桃源裏。
春畦生百藥，花葉香初霽。
好容似風光，偏來入叢蕙。
淨與溪色連，幽宜松雨滴。
誰知古石上，不染世人跡。
遠岫見如近，千里一窗裏。
坐來石上雲，乍謂壺中起。
暗歸草堂靜，半入花園去。
有時載酒來，不與清風遇。
幽鳥清漣上，興來看不足。
新篁壓水低，昨夜鴛鴦宿。
穿雲來自遠，激砌流偏駛。
能資庭戶幽，更引海禽至。
乍依菱蔓聚，盡向蘆花滅。
更喜好風來，數片翻晴雪。
風送出山鐘，雲霞度水淺。
欲知聲盡處，鳥滅寥天遠。
永日興難忘，掇芳春陂曲。
新晴花枝下，愛此苔水綠。
臨池構杏梁，待客歸煙塘。
水上褰簾好，蓮開杜若香。
有意蓮葉間，瞥然下高樹。
擘波得潛魚，一點翠光去。
幽石生芙蓉，百花慚美色。
遠笑越溪女，聞芳不可識。
亂石跳素波，寒聲聞幾處。
颼颼暝風引，散出空林去。
雖因朔風至，不向瑤臺側。
唯助苦寒松，偏明後彫色。
田鶴望碧霄，無風亦自舉。
單飛後片雲，早晚及前侶。
家住鳳城南，門臨古陂曲。
時憐上林雁，半入池塘宿。

