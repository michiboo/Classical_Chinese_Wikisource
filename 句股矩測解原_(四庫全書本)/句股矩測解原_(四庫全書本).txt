　　欽定四庫全書　　　　　子部六
　　勾股矩測解原　　　　　天文算法類二〈算書之屬〉提要
　　〈臣〉等謹案勾股矩測解原二卷
　　國朝黃百家撰百家有體獨私抄已著録是書言勾股測望並詳繪矩度之形與徐光啓天學初函矩度表説大㮣相同而此書専明一義其説尤詳考勾股測望自古有之其法或用方矩或立矩表或用重矩引繩如表以測髙深廣逺所不能至者總以近者小者與逺者大者相準世𫝊劉徽海島筭經即此法也
　　本朝
　　御製割圜八線表出又儀器製作悉備始有三角形測量蓋測量用三角度低昻甚便步筭檢表數密而功省雖其理與勾股無殊而徑捷簡易則不可同日而論矣然必儀與表兼備而後其術可施苟缺其一即精於是術者無從措手故勾股之法亦不廢也是書雖僅具古法亦足備測量之資焉乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校官〈臣〉陸　費　墀









