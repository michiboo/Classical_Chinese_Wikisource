　　欽定四庫全書　　　　　子部十二
　　耆舊續聞　　　　　　　小説家𩔖一〈雜事之屬〉提要
　　〈臣〉等謹案耆舊續聞十卷原本題曰南陽陳鵠錄正又一本題陳鵠西塘撰蓋南陽人而號曰西塘者特其時代爵里已不可考書中載有陸㳺辛棄疾諸人遺事又自紀嘗與知辰州陸子逸遊則開禧以後人也所錄自汴京故事及南渡後名人嘉言懿行捃拾頗多間或於條下夾注書名及所説人名字蓋亦襍採諸家説部及名流談論而成其間如政和三年與外弟趙承國論學數條乃出呂好問手帖而入之諸條中頗不可辨又稱朱翌為待制公陸軫為太傅公沿用其家𫝊語不復追改皆體例之未審者然南渡以後故家遺老文獻猶存故鵠所聞見多元祐諸賢之緒論其於詩文宗㫖徃徃片言居要頗足以開悟後學又如駁苕溪漁𨼆叢話議東坡卜筭子詞之非據宋祁奏議摘歐陽修撰薛𠫵政墓誌之誤俱殊有考據非同剿説雖叢談瑣語間傷冗襍不倫而可採處亦復不少固
　　談藝者所取資也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







