
奕奕輕車至，清晨朝未央。
未央在霄極，中路視咸陽。
委曲漢京近，周廻秦塞長。
日華動涇渭，天翠合岐梁。
五丈旌旗色，百層枌橑光。
東連歸馬地，南指鬬雞場。
晴壑照金戺，秋雲含璧璫。
由余窺霸國，蕭相奉興王。
功役隱不見，頌聲存復揚。
權宜珍構絕，聖作寶圖昌。
在德期巢燧，居安法禹湯。
冢卿才順美，多士賦成章。
價重三臺俊，名超百郡良。
焉知掖垣下，陳力自迷方。

