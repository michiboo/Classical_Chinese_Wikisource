　　欽定四庫全書　　　　集部七
　　湛園集　　　　　　　　別集類六　〈國朝〉提要
　　〈臣〉等謹案湛園集八巻
　　國朝姜宸英撰宸英號西溟慈谿人康熙丁丑進士官翰林院編修初自編其文為湛園未定稿秦松齡韓菼皆為之序此本為黃叔琳所重編凡古文八巻又湛園札記二巻宸英少習古文年七十始得第績學勤苦用力頗深集中有與洪虞鄰書論選兩浙十家古文事謂兩浙自洪永以來三百餘年不過王子充宋景濂方希哲王陽明三四人其餘謝方石茅鹿門徐文長等尚具體而未醇不應浙東西一水之間一時至十人之多不欲以身厠九人之列蓋能不涉標榜之習以求一時之名者故其文閎肆雅健往往有北宋人意亦有以也是集前二巻皆應酬之作去取之間未必得宸英本意然梗槩亦略具於斯矣集末札記二巻據鄭羽逵所作宸英小傳本自單行今亦別著於録不入是集焉乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　湛園集序
　　余友慈谿姜子西溟負耿介之氣介潔自將與世寡偶獨好觀古人書每比次其行事而論其是非成敗得失必準諸理辭盡而意沛若有餘其他所為文字俱不苟隨人髙下近世作者未有能或過之者也西溟少精舉子業屢躓有司愈不喜詭隨弋獲前年己有以其名上聞者會格於例旋報罷故余嘗謂西溟嗜古近癖而不能與時文定其榮辱之數名達九重而不能與流軰爭其一日之遇西溟聞之殊不以介懷也日就余言古今文字有一定之的雖銖毫分寸不可踰越若學者則務與年俱進與時俱變耳終其身無得止法也以是益發憤欲盡屏人事並力以從事此道會奉有纂修之命治裝北上裒其前後著為一集而中所芟汰者不下十之三四集成將挈之以行余視其才力雄富而一規於法擬古作者分量恢恢有餘地然猶自署為未定藁即其志可知矣無錫秦松齡序
　　湛園集序
　　余識西溟先生三十餘年矣固未能盡知海內之賢豪黙數所及見以為不可及無如先生者而所如之窮窮且久久益自疆益不售亦無如先生蓋三十年間人事之變化多矣姑勿論貴逰子弟挾其聲勢氣力弋取功名意滿以去即窮老失志覊孤侘傺不平之士屢躓乆困塲屋中晩乃終得一當以不負其豪於平生者比比也而先生乃獨如故夫窮亦何病然至斯極矣先生負氣至髙不肯浮湛俛仰豈亦有嫉而擠之者與廼輙相左如此可異也方徴博學鴻儒時廷臣得舉所知余亟欲以先生薦院長葉文敏公約同署名會公宣入禁中待之兩月及余獨呈吏部己不及期矣睢州湯先生後主試浙中歎息語同事暗中好摸索勿誤失姜君竟亦不能得也自是之後每榜發諸公無不以失先生為恨至乃名徹
　　聖主之知而㝠㝠之中卒或尼之與夫誦南山之句傲逆旅之中者其不遇更奇而深足悲也然先生一不以介意益肆力於詩古文辭挾其髙潔軼塵之骨韻而出入斟酌於古大家一句字之未安不輕出也久之自定其古文若干首猶名之曰未定稿問序於余余竊喟夫恃才睥睨意輕一切者多也衙官北面大兒老兵詎長風流徒資儇薄丁敬禮有雲後世誰相知定吾文者王文憲嘗出所作屬任彥昇改定曰後世誰知子定吾文文章於道未為不尊知之寸心俟諸來者豈易言定乎先生蓋孤詣入微而用心益細也其意直追古作者上下惟恐有毫釐缺漏未滿之處其取精可謂奢而亦己貪矣造物之所予不能兩有而於才名尤靳焉成此虧彼其窮故宜即使遇亦未必不窮古之取上第為朝官而以文章自名者其顛頓狼狽豈少哉嗟夫窮達何足言正悔不讀書耳如先生者足以樂而㤀老矣長洲韓菼序
