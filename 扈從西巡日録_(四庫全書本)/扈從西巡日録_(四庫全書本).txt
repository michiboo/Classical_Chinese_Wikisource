　　欽定四庫全書　　　　史部七
　　扈從西巡日録　　　　　傳記類四〈雜録之屬〉提要
　　〈臣〉等謹案扈從西巡日録一卷
　　國朝髙士竒撰士竒有春秋地名考畧已著録
　　聖祖仁皇帝巡幸山西
　　駐驆五臺山士竒時以侍講供奉
　　內廷扈從往來因記途中所聞見始於二月十二日甲申迄於三月初七日戊申凡山川古跡人物土風皆具考源流頗為詳核而
　　鑾輿時巡太平盛典亦一一具載伏而讀之猶仰見聖化恬熙豫㳺和樂之象亦足以傳示來茲卷末載詩二十四首則皆其途中所作彚附於後者也士竒筆札本工又幸際
　　聖朝預參法從因得以筆之簡牘流布至今亦可謂遭逢之至幸而文士之至榮矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　欽定四庫全書
　　扈從西巡日録
　　詹事府詹事高士竒撰
　　康熙二十二年二月十二日甲申
　　鑾輿由宣武門出廣寜門過盧溝橋河流沆漭桑乾河也俗呼曰渾河亦曰小黃河橋建自金明昌初趙秉文詩云河汾橋柱如𤓰蔓路入都門似犬牙落日盧溝溝上桞送人幾度出京華見滏水集經房山縣西南望大房山巖谷幽邃古碑稱為幽燕奧室也元高克恭字彥敬僑居於此得二米潑墨法趙文敏虞文靖亟稱之世人目之為高房山
　　駐蹕琉璃河宋王曾奉使録作劉李河金史亦同葢因劉李二姓居之河以是名今訛曰琉璃大房山孔水入焉石橋跨之形勢巨麗亞於盧溝又有拒馬胡良二橋皆以河水名拒馬水即水經注所稱聖水也出上谷東徑石玉山過良鄉縣逕羊頭阜合涿水桃水至河間入海一統志則雲自房山龍泉峪流至覇州入拒馬河㑹典所載琉璃河自磁家務發源潛流地中至良鄉東入渾河以地形考之此當近是胡良河亦出房山
　　乙酉
　　駐蹕淶水縣西北縣城舊在拒馬河西北二里俗名周城灣後徙置北荘俱為河水所嚙乃移今所水經曰拒馬河出代郡廣昌縣淶山酈道元註曰即淶水也丙戌行圍易州山中荒岡巨阜多生荊株土人多壘石覆草以居燒灰為業嵗取給於此易水出涿郡固安縣闐鄉城谷中東逕易州城入拒馬河燕太子丹祖荊軻於易水上固此處矣
　　駐蹕丁家荘有餉易釀者較京師所市色味頗佳雖不能
　　飲為之薄醉
　　丁亥
　　駐蹕白澗村於荘溪舊志雲州西南五十里有水從紫荊闗南流入白澗水有二源合注一川川石皓然望同積雪故以物色受名
　　戊子
　　駐蹕大沙河是日所經之地梨棗茂宻枝糾幹亞映帶平
　　臯似覩郭熙圖畫
　　己丑
　　上尚食於完縣城南百姓觀者無禁
　　賜以梁肉
　　召年老者使前各賚白金一定稚子亦賜制錢慰勞遣之
　　有蔡丹桂者在衆中自言係縣學生
　　上命講飛在天利見大人及徳輶如毛毛猶有倫句講畢
　　丹桂奏言家貧不能為生
　　上賜白金五兩金盤蘋果六枚
　　諭之曰爾當努讀書開卷有益也〈臣〉遭逄珥筆仰見皇上逰豫之時黃童白叟歡呼載道洵有堯民撃壤之風
　　焉
　　駐蹕唐縣堯初封唐國及為天子始都平陽縣東北十里有堯山俗名唐嵓又五里有望都山相傳堯母慶都所居張晏註漢書曰堯山在北慶都在南毎登堯山見慶都故亦名望都也元王惲秋澗集有曲陽道中詩軟紅沙路桞條風雪擁陽坡見晛融細繞嘉山三面過唐河東北望堯封嘉山在定州西曲陽與唐縣接壤
　　庚寅過阜平縣廢址荒蓁滿目斑牛平陽鷂子小河諸水俱南流入滹沱按阜平本漢行唐縣地宋置北寨金明昌中設阜平縣我
　　朝省入行唐曲陽二縣居民遮道上言廢縣後輸稅苦逺願復舊治
　　上憫之下部議乃復設焉
　　駐蹕王槐鋪煙火千家三闗孔道也志載成化十四年有異鳥止於阜平王槐鋪林間其大如五綵爛然聲振巖壑人皆目之為鳯凰雲今土人訛為王塊鋪辛卯雨過鞍子嶺路漸曲崛水石瀠紆登頓上下百二十里
　　駐蹕龍泉闗闗設於正統二年𨽻曲陽縣一統志雲自是而東北至金龍口凡二十一闗自是而西南至白羊口凡一十五闗明御史裴紳奏疏雲龍泉闗在真定之西與紫荊倒馬為聲援五臺繁峙必由之路也按隋書唐書地理志曲陽闗口有三八度倒馬委粟皆極險要今惟倒馬仍存舊名或雲八度闗在唐縣西北界水曲屈有八度也
　　壬辰度長城嶺又名十八盤嶺凡二十里闗山險隘石磴﨑嶇一松蒼翠臨崖碑題宋楊延昭掛甲樹宋史載延昭於太平興國中補供奉官從其父業攻應朔為先鋒後又為莫州練使䕶塞鄙北二十餘年往來於此理或有之過嶺入山西界蹊塗開廣大雪彌望清涼諸峯森列可數時有二鹿逰戲巖岫呼之即至〈臣〉士竒曰此豈山靈所獻耶
　　車駕小憇白雲山寺寺在南臺東北十餘里明嘉靖間有行者生而皓首卓錫於此後不知所終故舊名曰白頭庵望海寺在半岡萬松之表棲賢社在棲賢谷口靈鷲峯乃中臺支山五峯類髻稱菩薩頂峯若有甘露泉味最甘冽大文殊寺唐釋法雲所建相傳殿成時文殊現像雲命塑土安生肖之名曰真容院王伯厚困學紀聞內載宋太宗曾以御書賜五臺真容院建閣曰寳章清涼山志但載宋真宗景徳四年勅五臺真容院建重閣綺煥殊麗映曜林谷賜額奉真金蕭貢有真容院詩云魔宮佛界等空虛此理何曾屬有無直向臺山始相見可中還有二文殊又元好問詩云兠羅綿界寳光雲雲際同瞻化現身解脫文殊俱有説是中知有木強人貢字真卿咸陽人官至戶部尚書諡文簡二詩志俱未載寺為西域僧所居金花寳葢充滿其中佛火僧廚嵗有常給
　　上入殿瞻禮既畢復厯廣宗永明圓照墖院羅㬋殊像諸寺皆在靈鷲之麓土人名曰臺懐清涼最佳處也廣宗寺明正徳年為生民祈福建鑄銅為瓦因呼銅瓦殿永明寺建自漢明帝永平中以山形似鷲嶺故名大孚靈鷲寺元魏孝文帝置十二院環匝鷲峯前有雜花園亦名花園寺元好問臺山雜詠所云山上離宮魏故基黃金佛閣到今疑是也唐太宗時重加葺治武后改稱大華嚴寺明成祖賜額大顯通寺萬厯中又更永明寺中有無梁殿架石為之不設寸木崇隆深廣疑有鬼工寺後銅殿一區銅墖五座工制俱極精巧圓照寺在永明寺左古稱普寜寺太寳墖院寺在永明寺南明萬厯戊寅孝定皇后重建內有阿育王所置佛舍利塔文殊髪墖在其左側後殿轉輪藏纓珞周埀絢以金碧朱輪潛運圜轉如飛羅㬋寺在墖院東北隅蓮花藏規制甚異俗謂花開見佛也去鷲峯三里許為梵仙山志以梵為飯按元好問雜詠有一龕香火梵仙山之句山左有殊像寺塑文殊駕狻猊像莊嚴獨絶傳為神人所造見者肅然時日將暮遙望紫霞谷羣峯環抱林木隱翳
　　駕循山徑幸妙徳庵講堂深䆳門庭虛肅即志所載無邊
　　禪師掘得銅盋處舊名大盋庵
　　駐蹕菩薩頂
　　癸巳由金燈寺登南臺山石磽确細路沿雲三十七里頂若覆盂五六月間細草雜花布滿巖谷鋪若錦繡故名錦繡峯元好問詩登臨夙有故鄉縁試手清涼第一篇知被錢郎笑寒乞不將錦繡裏山川葢指此也其上有普濟寺寺後普賢墖古南臺相去五里雲開日出雪光眴目騁望之際萬峯同縞清涼石在清涼谷嶺西保安寺內崇六尺五寸圍四文七尺石面如砥細理成文天然綺藻傳有頭陀趺坐説法梵音琅琅近之即失後人目之為曼殊床金閣寺在臺西北昔人見金閣浮空建寺擬之資治通鑑唐代宗大厯二年造金閣寺於五臺山鑄銅塗金為瓦所費
　　鉅億時王縉為相給中書符牒令五臺僧數千人散之四方求利以營之清涼山志則雲唐代宗廣徳元年修五臺文殊殿鑄銅為瓦造文殊像高一丈六尺鍍金為餙今寺有鎏金立佛高五丈許或後人更為增餙然蟲魚篆旛蘚苔畫座寺不支矣左有天盆谷如仰盆狀山北為車溝兩崖深峭若車箱然又以曲徑逶迤名曰蛇溝龍樹菴殿壁傾圮嘉靖間僧寳印楚峯玉堂結菴同居巨釜尚存
　　甲午逰萬聖澡浴池在中北二臺間方廣三尺甃菩薩座下池前有片石鎸文殊足跡殘鐘短垣蕭然四壁相傳池本一潭樵夫臨之於天光日影中見天仙沙門蓮花錫杖之狀人或以為菩薩盥掌之所四方人士盛暑時多持香花拭巾投之後人鑿方為池構宇其上靈相遂隱自此望北臺岞崿橫雲如在天際蜿蜒一徑右逼崚嶒左臨峭削冰凝雪積石滑路危下馬徐行足趻趻自戰將至䑓上猛風觱發凜若隆冬吹人如槁葉幾墮磵中雖衣重裘寒氣矢透
　　上解御服文貍裘及麋鹿裳命臣衣之䪺覺陽和被體真異數也北臺高四十里頂平廣周三里名呌斗峯寺曰靈應寺峯勢摩天搔首可問白雲英英吞吐萬狀俯瞰諸峯煙靄糅雜恍然窅然倐隂倐晴造化竒觀莫可殫述臺側黑龍池一名金井上有龍祠禱雨輙應池廣不盈丈大唐傳載乃雲北臺下有青龍池約二畝佛經言禁五百毒龍之所按志傳有降龍大師名誠恵居李牛谷誦華嚴經山神為獻花果時有毒龍害物恵攜淨瓶咒之龍入瓶七日革毒心恵乃釋之五代史後唐家人傳雲僧誠恵自言能降龍嘗過鎮州王鎔不為之禮誠恵怒曰吾有毒龍五百當遣一龍掲片石常山之人皆魚鼈也㑹明年滹沱大水環鎮州闗城人皆以為神孫光憲北夢瑣言載誠恵本末則雲同光初京師旱迎至洛陽祈雨數旬無徴應或以焚燎為聞懼而潛去至寺慙恚而終傳稱之曰法雨大師墖號慈雲近於夸矣取道入華嚴谷一名東臺灣登東臺巉崖絶磵約髙三十餘里頂若鼇名望海峯寺曰望海寺葢東望明霞若波若鏡即大海也因以為名頂有漫天石志傳夏則流液夜則有光下山行二十餘里厯碧山寺舊為北山寺象教精嚴梵唄清越是息心淨行之地也
　　乙未登西䑓法雷寺松杉交䕃叢柯隠景隔樹見從騎折旋而上如閤棧然臺高三十五里頂平廣月墜峯顛儼若懸鏡故名掛月峯時方清曉殘月半輪猶在巖際法苑珠林謂上有小石浮圖其量千計即是魏文帝宏所立石上人馬跡宛然如新即其地也八功徳水在臺北牛心石在臺東土人云可療心疾從臣競請鑿取
　　御書嵗月志之中臺與西北二臺相接髙三十九里單椒清曠翠靄稠疊名翠巖峯中有演教寺南眺晉陽北俯沙塞元好問詩云巔風作力掃隂霾白日青天四望開好箇臺山真面目爭教坡老不曾來登此讀之足以豪矣東南麓有萬夀寺即玉華寺隋時五百應真棲此有驘數十疋不用人馳能入市運糧過夏輙隱是時白蓮生池堅瑩若玉七日乃爍代州亦甃為池志曰玉華今有鐵羅漢五百軀各具山林瀟灑之相潄玉華泉清泠獨異夀寜寺在南嶺古名王子焚身寺志稱北齊帝子性厭塵勞自焚於此火光中現菩薩身內侍劉謙之奏帝勅建茲寺攷北齊書惟洛王思宗子元海累遷散騎常侍願處山林脩行釋典文宣帝許之乃入林慮山絕棄人事經二年志不能固自啟求歸其事絕不類葢出僧徒傅㑹之説耳宋景徳初改建曰夀寜寺
　　上親題御書分賜諸寺
　　天章瑰麗炳燭名山隆古所未有也臣謹按柳宗元送浮屠文暢登五臺序有曰雲代之間有靈山焉與竺乾鷲嶺角立相應者也樂史太平寰宇記五臺山在代
　　州五臺縣東北一百四十里華嚴經大疏清涼山即代州雁門郡五臺山也嵗積堅氷夏仍飛雪曾無炎暑故曰清涼五峯聳出頂無林木有如壘土之臺故曰五臺法苑珠林山方三百里巉巖崇峻臺上不生草木經言文殊將五百仙人往清涼山即斯地也太平廣記山東峯有離岳火球西峯有麗農瑤室南峯有洞光珠樹北峯有玉澗瓊枝中峯有自明之金環光之璧資治通鑑唐武宗㑹昌五年毀天下寺五臺僧多亡奔幽州胡三省注云山在長安東北一千六百餘里代州之所管山頂至州城一百餘里其山左鄰恆山右接天池南屬五臺縣北至繁畤縣環基所至五百餘里靈記雲五臺山有四埵去臺各一百二十里據古經所載今北臺即是中臺中臺即是南臺大黃尖即是北臺栲栳山即是西臺漫天石即是東臺無恤臺恆山頂是也昔趙襄子名無恤曾登此山觀代國下瞰東海西瞢□山有宮池古廟龍樓鳳閣遍滿池邊號為西埵南繫舟山上有銅環船軸猶在昔帝堯遭水繫舟於此世傳文殊見於南臺號為南埵北有覆宿堆即夏屋山也後魏孝文皇帝避暑往復宿此下見雲州謂之北埵中臺稍近西北有太華泉有古寺二十餘處東臺去太華泉四十二里臺上遙見滄瀛諸州日出時下視大海猶陂澤焉有古寺十五處西臺去太華泉十里危嶝干雲喬林拂日有古寺十二處南臺去太華泉八十里最為幽寂有古寺九處北臺去太華泉十二里有古寺八處唐末所添寺不在其數其見於載記者如此葢山當西北荒寒之地逰屐鮮至惟於盛夏僧徒法侶裹糧以從禮佛而返流連題詠者不多見焉〈臣〉今扈從獲登是山周覽名勝誠宇內之怪異詭觀也山有五峯脈絡倚伏皆與中臺相屬梵剎百餘丹堊輝映昏鐘曉磬響答雲外沙泉決決環流於長松細石間徑轉峯廻一水屢渡林木蔥鬱盡在巖阿有杉叢生下視若薺土人目為落葉松又曰柴木雨餘産菌如斗其色乾黃是謂天花其在隂崖叢薄落葉委積蒸濕怒生白莖紫繖是謂地菜宋朱弁有謝崔致君餉天花詩云地菜方為九夏珍天花忽從五臺至堆盤初見瑤草瘦鳴齒稍覺瓊枝脆赤城菌子立萬釘今日因君不知貴可稱工於狀物矣又有銀盤猴頭皆菌屬味亦香美名花有五曰日菊曰金芙蕖曰百枝曰鉢囊曰玉仙異草有三曰瞢□曰雞足曰菩薩綫元好問詩云一國春風帝子家綵雲晴雪間紅霞香綿穏藉僧溪草蜀錦驚看佛鉢花沉沉龍穴貯雲煙百草千花雨露偏佛土休將人境比誰家隨步得金蓮葢指菩薩綫鉢囊金芙蕖也其禽有山烏寒號蟲山烏似烏而小赤觜穴乳爾雅所謂鸀也陶宗儀輟耕録五臺山有鳥名寒號蟲四足有肉翅不能飛其糞即五靈脂當暑文采絢爛乃自鳴曰鳳凰不如我比至深冬毛羽脫落索然如鷇雛遂自鳴曰得過且過楊慎丹鉛録謂即曷旦然月令仲冬之月鶡旦不鳴似與寒號之名未協五代史劉承鈞拜五臺山僧繼顒為鴻臚卿繼顒故燕王劉守光之子為人多智善商財利自旻世頗以頼之繼顒能講華嚴經四方供施多積蓄以佐國用五臺當契丹界上繼顒常得其馬以獻號添都馬嵗率數百匹後累官至太師中書令追封定王邵博聞見後録五臺山佛光其傳舊矣唐穆宗實録元和十五年四月四日河南節度使裴度奏五臺山佛光寺側慶雲現若金仙乘狻猊領其徒千萬自已至申乃滅又峩眉普賢寺光景殊勝不下五臺在唐無聞李太白峩眉山詩言仙而不言佛李長吉合論言五臺山而不言峩眉山又山中諸佛祠俱無唐刻石文字疑特盛於本朝也朱弁曲洧紀聞清涼山清涼寺葢文殊示現之地也去寺一里餘有泉號一鉢泉一鉢許挹之不竭或乆之不挹雖盈而不溢又雲長松產五臺治大風有殊效世人所不知也文殊指以示僧僧如其所教其患即愈自此名著於清涼傳而本草未載姚福青溪暇筆雲上黨雁門出一草藥名長松能治大風氣味芳烈亦可作湯常服東坡送張天覺詩西登太行嶺北望清涼山晴空浮五髻晻靄卿雲間餘光入巖石神草出茅菅何人相指示稍稍落人間能令墮指兒虬髯茁氷顏祝君同此草為民已痌瘝又次韻答天覺詩且要長松作土毛注五臺山有草藥名長松亦名仙茒有患大風者逢僧指示長松草而愈姑附録之以補清涼山志之所未及
　　丙申
　　車駕發自菩薩頂去臺懐二十餘里徑一山村崇岡灌木微見㬢影禪棲數楹在山深處前有古樹高二丈許枝幹盤虬相傳為娑羅樹也〈廣韻作沙□〉盛宏之荊州記巴陵縣南有寺僧房牀下忽生一木隨伐隨生旬日勢凌軒棟道人移房避之木長便遲但極婉秀有外
　　國沙門見之名為娑羅也彼僧所憇之䕃常著花細如白雪元嘉十一年忽生一花狀如芙蓉叚成式酉陽雜爼天寳初安西道進娑羅枝狀言臣所管四鎮有㧞汗郍最為宻近木有娑羅樹特為竒絶不庇凡草不止惡禽聳幹無慚於松栝成隂不愧於桃李近差官㧞汗郍使令採得前件樹枝二百莖如得託根長樂擢頴建章布葉埀隂隣月中之丹桂連枝接影對天上之白榆唐李邕楚州淮隂縣娑羅樹碑婆娑十畝蔚映千人惡禽翔而不集好鳥止而不巢隨所方面頗證靈應東瘁則青郊苦而嵗不稔西茂則白藏泰而秋有成洪邁容齋隨筆宣和中向子諲過淮隂見此樹今有二本方廣丈餘葢非故物矣吳興苪國器有從沈文伯乞娑羅樹碑詩云楚州淮隂娑羅樹霜露榮瘁今何如能令草木死不朽當時為有北海書荒碑雨侵澁苔蘚尚想墨本傳東吳正賦此也歐陽公有定力院七葉木詩云伊洛多佳木娑羅舊得名常於佛家見宜在月宮生釦砌隂鋪靜虛堂子落聲亦此樹耳范成大三峩山記大峩山有娑羅平娑羅者其木華如海桐又似楊梅花紅白色春夏間開惟此山有之如登山半即見之至此滿山皆是觀諸書所載娑羅樹不獨此山有之然其生特異凡木樹數百枝枝十餘頭頭六七葉惜未見其花時也出谷瀕大溪行水石與馬蹄聲相激一虎伏道旁灌莽間逐之既登山椒復躍至平陸
　　上援弓射之立斃巡撫山西右副都御史穆爾賽按察使司庫爾康奏言此虎盤踞道左傷人甚衆
　　皇上巡幸茲土為商旅除害當名其地為射虎川固請至
　　再
　　上乃可之虎皮留大文殊寺所經湧泉寺在舊路嶺迴龍
　　寺在掛甲樹側下長城嶺
　　駐蹕龍泉闗
　　丁酉發龍泉闗闗側崇崖聳峙
　　上停駕而射連飛三矢直逾巖頂三百餘歩居民遂呼其
　　地為三箭山
　　駐蹕長夀荘
　　戊戌微雨山桃已開過王槐鋪三里餘石壁矗立名白鴿崖下有沉潭淵深莫測數百年來未有敢捕魚者
　　上命舟施網得巨魚二尾
　　駐蹕西雹水按水經注唐水西流厯左人亭注𣸦水又東左㑹一水水出中山城北郭中埠下亦謂之唐水又名雹水西南流入𣸦𣸦水又東恆水西來注之禹貢所謂恆衛既從也
　　己亥
　　駐蹕慶都縣堯母墓在縣城東有臺曰堯臺高二文廣十丈丹朱墓在城東百歩許地里志雲堯子丹朱𦵏堯母臺後有鳯凰架傳有鳳凰集此
　　庚子
　　駐蹕東閣村村有延慶寺漢永昌年建
　　辛丑晚過安州志雲古堤在州城北易水濵東自邊村而下接雄縣南自板橋而下接蠡縣以防九河之水或曰始於秦至宋時更築有雲錦亭在堤上花卉鮮麗望如雲錦故名
　　駐蹕新安縣相傳金章宗逰幸之地縣治西有蓮花池梳洗樓在東城上雲楣月牖遺構宛然元梁至剛字浩然新安人好著論研精至理從劉靜脩㳺往返忘勌或勸之仕曰堯舜之世尚有巢由吾何仕乎終身肥遯號溪南老人
　　三月朔壬寅
　　駐蹕趙北口屬河間府任邱縣志稱高陽河自高陽縣來經趙堡口漢獻帝時民謡雲燕南趙北際中央不合大如礪惟有此中可避世趙北之名殆昉於此龎元英文昌雜録雄州城南陂塘數十里芰荷極望以小舫逰其間鷗鷺往來紅香泛於樽爼四時有蟹暑
　　月甚肥雖江鄉亦無此景元宋學士褧詩長溝如浙右下壤似淮東語不虛也
　　癸夘舟行過保安城遙望鄚州城遺址城東北有藥王荘為扁鵲故里史記扁鵲者渤海郡鄭人也徐廣以為鄭當為鄚鄚縣名今屬河間葢鄚本漢縣唐開元中以鄚字類鄭因更為莫秀水沈徳符野獲編鄚州即公孫瓉所築易京東坡詩可考周世宗立覇雄鄚三州覇仍為州雄降為縣鄚則廢勿治明永樂年間撤其城土基猶完好竊謂此地為畿輔要害去州縣稍逺大盜多盤踞其中不可詰問宜仍立縣設守令彈壓之城外藥王廟専祀扁鵲香火最盛每年四月河淮以北秦晉以東各方商賈輦運珍異菽粟之屬入城為市妙技雜樂無不畢陳雲賀藥王生日幙帟遍野聲樂震天每日搭葢蓬厰尺寸地非數千錢不能得貿易逰覽閲兩旬方散明萬厯間慈聖太后出內帑增建神農軒轅三皇之殿以古今名醫配享自是藥王之㑹彌加輻輳康熙己未四月廟燬今已重加脩葺矣明楊士竒詩雄縣城南水沒路鄚州城裏水如油客行相聚且一醉不見越人空古邱掘鯉淀去此二十里見左思魏都賦水經注云鄚縣城東南隅水有狐狸淀俗溷謂之掘鯉澱澱有蒲栁多菱芡之屬居民利之潘自牧記纂淵海撅鯉淀在任邱東南鄚州九十九淀此其一也元薩都拉天錫贈莫州縣尹詩云民居星散無官訟里巷秋深盡水田禾稼半生城郭裏槐花亂落縣門前今治雖廢風景尚依然也
　　駐蹕苑家口志雲夾河源自上谷𣵠鹿山合胡良河至覇州界苑家口洪濤瀰漫一望無際所謂苑口秋濤也甲辰行圍水淀中用三槳船百隻分左右翼沿岸棹入合圍之際水鳥羣飛鳥鎗競發墮羽殱禽不可勝數自趙北口至此厥壤卑下西北諸山水散行燕趙間比其合皆滙於是有髙橋掘鯉五官火燒等淀及
　　石溝栁河急河瓦河諸水夏秋之交芰荷如繡魚鳥翔泳饒江湖之趣容齋隨筆瀛莫二州之境塘濼之上有禽二種其一類鵠色正蒼而喙長凝立水際不動魚過其下則取之終日無魚亦不易地名曰信天縁其一類騖奔走水上不問腐草泥沙唼唼然必盡索乃已無一息少休名曰漫畫信天縁若無能者乃與漫畫均度一日無飢色而反加壯大二禽皆稟性所賦其不同如此〈臣〉先世有菊磵處士感洪氏之説牓其所居為信天巢處士名翥字九萬宋淳熙間人不樂仕進隱居教授愛西湖山水與周文璞文酒酬和不肯干謁時相卒葬葛嶺談家山〈臣〉家自餘姚遷杭由處士始今以二禽詢諸土人已不能舉其名矣舊築河堤起涿州東境接固安至霸州之趙村務臨津水口經霸州南闗有古城址相傳趙武靈王所築堤長三百餘里廣尋二尺址倍之崇文有八尺傍植榆栁以為固其間水口一百六十有七至文安縣之蘓家橋大城縣之辛張口而止今亦多傾圮矣
　　駐蹕信安鎮南即宋之信安軍也
　　乙巳禊日泛舟水淀藉為祓除雖不得於蘭渚蓬池同其觴詠方之王融曲水之詩庾信華林之賦虹旌芝葢扈從
　　宸逰誰謂古今人不相及也
　　駐蹕信安鎮南
　　丙午天氣暄和妍春容淡冩淺沙穉栁蕩漾晴煙
　　上發三十矢獲兔二十有九
　　駐蹕南柯驛
　　丁未
　　駐蹕南海子南紅門內海子元時為飛放泊至大元年築呼鷹臺於漷州澤中〈或作按鷹臺今曰晾鷹臺〉初改鷹坊為仁虞院劉祁歸潛志金章宗春水放海青時趙黃山在翰苑扈從既得鵝索詩黃山立進之其詩云駕鵝得暖下陂塘珠騎星馳入建章黃傘輕隂隨鳳輦緑衣小隊出鷹坊搏風玉爪凌霄漢瞥目風毛墮雪霜共喜園陵得新薦侍臣齊捧萬年觴觀此則鷹坊不始於元也王惲漷州隆禧觀碑雲原隰平衍洄流芳淀映帶左右建元以來羽獵嵗嘗駐蹕民庻觀羽旄之光臨樂游豫之有頼明永樂年增廣其地繚以周垣百六十里育飬禽獸又設二十四園以供花果內有三水故以海名祭酒吳偉業有海戸曲螞蟻墳在其東南清明日蟻數萬聚此我
　　朝建新舊二宮東西對峙相去二十里又有徳夀寺元靈宮釋道居之仍設海戸一千八百人守視人給地二十四畝自食其力春蒐冬狩
　　巡幸以時講武事也
　　戊申
　　聖駕回宮往返二十五日得詩二十四首
　　北臺山行䝉
　　恩賜
　　御服文貍裘麋鹿裳禦寒恭紀二首
　　玉樓凍合雪初晴喜傍雙龍尾後行慚愧此身非國士
　　解衣䪺使一軍驚
　　絕巘非闗地氣舒欣承璀璨曵華裾小蟲䪺變寒號語誇道光輝鳳不如
　　扈從清涼山三首
　　霓旌衛仙蹕月駟揚鑾音井參乍捫厯巖竇逾深沉尋山異臺向載筆慚沈任綿綿騎出谷淰淰雲棲林我
　　後展遐矚乘時此西臨飛軨越幽坱駐䍐眺﨑𡼲春氷襍古雪午風迴薄隂枝岐曲澗水木末寒號禽幸陪紫府逰側聼清笳吟披圖稽往轍覽物諧素心
　　皇清一以眷名區傳自今〈用謝靈運登池上樓韻〉
　　象教從西來茲山名已顯佛樹根互盤天花露常毒龍臥其湫紺墖浮於峴升高駭屴崱陟遐信紆緬鐵鳳千尋翔金輪六時轉仰矚臺衣深近覺髻螺淺霜鐘夜鏜鞳白雲晝舒捲髣髴赤華林對談人在眼修蛇常山伏歸翼雁門展曠懐得所欣逺目詎能辨宣逰自多豫䪺使物慮遣〈用謝靈運從斤竹澗越嶺溪行韻〉山風吹不已山月忽已高飛鳴衆鳥散縹緲孤雲超澄煙拂華旗吉日旋春鑣晨炊夾俞騎舊路循單椒靜聼谷口松宛似江門潮潺湲厯澗壑出沒經亭臯七葉青娑羅一萼紅山桃泉因見龍發川以射虎昭宿莽迷平岡選徒乃於苗回顧嶺上村林居等橧巢諧此耕鑿民載路康衢謡〈用謝靈運從逰京口北固應詔韻〉娑羅樹
　　傳是安西種空山百嵗餘一花常燦爛七葉自扶踈幹老虬龍出庭荒燕雀虛何人紀嘉樹重繼李邕書扈從雜記十八首
　　仙蹕陪逰陟井參年來萬里越﨑𡼲東西行遍闗山路三度春風宿羽林〈辛酉扈從出喜峯口巡厯喀爾沁壬戌扈從奉天府至大烏喇今嵗扈從清涼山皆於二月望前出都〉
　　輕寒未放杏花枝樹底停鞭感嵗時不止今春負花事漫將逰跡比分司〈元王惲完州道中詩有誰著分司王老子杏花香裏過今春之句〉
　　河東若下色太重竹葉蒲萄品未醇卻愛易州方法好傾來白薄最宜人
　　滱水濺濺出谷流沙原路僻草新抽荒雞亭午山村外報道郵籖過定州
　　雞豚小市集朝暾風柵時聞水碓喧白首老農歡擊壤含哺今見
　　帝堯尊
　　書壓牛腰趨紫禁芹浮鳳藻采春池此時應念氊廬客好賦清涼扈從詩〈時朱檢討彛尊移居禁垣勵編修杜訥遣子歸河間應試故念及之〉
　　亷纎小雨濕征衣馬踏逰塵淨不飛山下埀楊破春色淺枝黃嫩乍依依
　　雄闗一綫倚天開峭壁攅厓入五臺極目雁門沙塞逺雪中更得辨纎埃
　　絕頂分來五髻青浮空鳳剎
　　玉輿停茜衫黃帽搖金鐸宮錦齊開梵字經
　　紫府仙山實奧區長杉鬱鬱壑爭趨興來那得勾龍爽重冩峯巒入畫圖〈宣和畫譜載蜀人勾龍爽有紫府仙山圖〉
　　新安城上有高樓金粉香銷幾百秋傳是章宗逰賞地纎花細草滿春洲
　　苑口居人盡水鄉秋來門巷藕花香青菱紫芡論錢賣不解量晴較雨忙
　　野淀瀰漫一望迷漁荘蟹舍接通堤逺天雲樹依微裏只少樓臺似浙西
　　天畢連宵駐信陽萬家煙火近滄浪瓦橋渡口闗梁廢漁父依然話六郎〈瓦橋闗乃宋將楊延昭屯兵處〉
　　鳥嘴金鎗內製稀輕丸散處落雙飛周廬夜乆重炊火
　　賜出圍中雙鴨飛〈內製鳥鎗規式精絶〉
　　〈上每一發輙殱野禽三四〉
　　蜺霓冒曉動晴煙已日欣逢稧水邊此際讌酣歌在藻不湏蘭渚羨當年
　　曲江歸棹已經年又是鳴鳩落絮天曾約蒲㠶掛南浦春深仍奉屬車還〈張學士英於去嵗三月六日登舟時在奉天府寄詩遙送今經一載矣〉
　　光風淡宕轉東臯法從人歸敢告勞掃地未應輸芍藥堆盤猶及薦櫻桃〈蘓軾送春詩云芍藥櫻桃俱掃地自註以病中過此二物也兩載扈從歸逢重午都下二物亦已過時今年還鑣獨早私喜猶得見之〉





　　扈從西巡日録
