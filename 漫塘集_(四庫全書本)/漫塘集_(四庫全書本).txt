　　欽定四庫全書　　　　　集部四
　　漫塘文集　　　　　　　別集類三〈宋〉
　　提要
　　臣等謹案漫塘文集三十六巻宋劉宰撰宰字平國金壇人紹熈元年進士官至浙東倉司幹官屬韓侂胄用兵挑釁宰不樂仕進尋自引去屏居漫塘三十年屢召不出以直顯謨閣主管玉局觀卒於家朝廷嘉其節賜諡文清事蹟具宋史本傳宰著作甚多淳祐初王遂裒其遺稿十僅得四五為之編訂名曰前集理宗收入秘閣世遂無傳明正徳間大學士靳貴從閣中抄出因授王臬鋟梓為三十六巻宰秉性恬澹平生無他嗜好於書靡所不讀雖博考訓註而自得之處為多所為文章淳古質直不事藻飾而自然明達漫塘一賦尤為世所傳誦其講學一以程朱為歸當為真州司法時方禁仕者讀周程氏書宰堅不肯署狀所與遊者多朱子門人而不及登朱子之門故集中三致意焉亦可見其趨向之堅篤矣宰所著別有語録十巻今已久佚惟此集僅存雲乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







