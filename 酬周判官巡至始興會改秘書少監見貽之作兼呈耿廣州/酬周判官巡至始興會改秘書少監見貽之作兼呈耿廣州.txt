
惟昔遷樂土，迨今已重世。
陰慶荷先德，素風慙後裔。
唯益梓桑恭，豈稟山川麗。
於時初自勉，揆己無兼濟。
瘠土資勞力，良書啓蒙蔽。
一探石室文，再擢金門第。
既起南宮草，復掌西掖制。
過舉及小人，便蕃在中歲。
亞司河海秩，轉牧江湖澨。
勿謂符竹輕，但覺涓塵細。
一麾尚雲忝，十駕宜求稅。
心息已如灰，跡牽且爲贅。
忽捧天書委，將革海隅弊。
朝聞循誠節，夕飲蒙瘴癘。
義疾恥無勇，盜憎攻亦銳。
葵藿是傾心，豺狼何反噬。
履險甘所受，勞賢恧相曳。
攬轡但荒服，循陔便私第。
嘉慶始獲申，恩華復相繼。
無庸我先舉，同事君猶滯。
當推奉使績，且結拜親契。
更延懷安旨，曾是慮危際。
善謀雖若茲，至理焉可替。
所杖有神道，況承明主惠。

