京師謂元旦為大年初一。每屆初一，於子初後焚香接神，燃爆竹以致敬，連霄達巷，絡繹不休。接神之後，自王公以及百官，均應入朝朝賀。朝賀已畢，走謁親友，謂之道新喜。親者登堂，疏者投刺而已。貂裘蟒服，道路紛馳，真有車如流水馬如遊龍之盛，誠太平之景象也。是日，無論貧富貴賤，皆以白麵作角而食之，謂之煮餑餑，舉國皆然，無不同也。富貴之家，暗以金銀小錁及寶石等藏之餑餑中，以卜順利。家人食得者，則終歲大吉。
按，《荊楚歲時記》：正月一日，先於庭前燃爆竹以避山臊惡鬼。又《玉燭寶典》：正月一日為元日，亦云三元，歲之元、時之元、月之元。
每至元旦，凡內廷行走之王公大臣，以及御前侍衛等，均賞八寶荷包，懸於胸前，部院大臣不預此例。
初二日，致祭財神，鞭炮甚夥，晝夜不休。
初五日謂之破五，破五之內不得以生米為炊，婦女不得出門。至初六日，則王妃貴主以及各宦室等冠帔往來，互相道賀。新嫁女子亦於是日歸寧。春日融和，春泥滑，香車繡幰，塞巷填衢。而闤闠諸商亦漸次開張貿易矣。
初七日謂之人日。是日天氣清明者則人生繁衍。
按，東方朔《占書》：歲後八日，一日雞，二日犬，三日豕，四日羊，五日牛，六日馬，七日人，八日穀。其日清明，則所生之物育，陰則災。
初八日，黃昏之後，以紙蘸油，燃燈一百零八盞，焚香而祀之，謂之順星。十三日至十六日，由堂奧以至大門，燃燈而照之，謂之散燈花，又謂之散小人。亦辟除不祥之意也。
按，《帝京景物略》：正月十三日，家以小盞一百八枚，夜燃之，遍散井灶、門戶、砧石，曰散燈。其聚如螢，散如星。富者燈四夕，貧者燈一夕止，又甚貧者無。此條所記與今大略相同，但未得其詳細耳。
打春即立春，在正月者居多。立春先一日，順天府官員至東直門外一里春場迎春。立春日，禮部呈進春山寶座，順天府呈進春牛圖。禮畢回署，引春牛而擊之，曰打春。是日富家多食春餅，婦女等多買羅卜而食之，曰咬春，謂可以卻春困也。
謹按，《禮部則例》載：立春前一日，順天府尹率僚屬朝服迎春於東直門外，隸役舁芒神土牛，導以鼓樂，至府署前，陳於彩棚。立春日，大興、宛平縣令設案於午門外正中，奉恭進皇帝、皇太后、皇后芒神土牛，配以春山。府縣生員舁進，禮部官前導，尚書、侍郎、府尹及丞後隨，由午門中門入，至乾清門、慈寧門恭進，內監各接奏，禮畢皆退。府尹乃出土牛環擊，以示勸農之意。又《湧幢小品》載，前明正統中，每歲立春，順天府別造春牛春花進御前及仁壽宮，凡三座。每座用金銀珠翠等物，費錢九萬餘。景皇即位，諭明年春日當復增三座。宛平坊民相率陳訴，乃以時花充用。
自十三以至十七均謂之燈節，惟十五日謂之正燈耳。每至燈節，內廷筵宴，放煙火，市肆張燈。而六街之燈以東四牌樓及地安門為最盛，工部次之，兵部又次之，他處皆不及也〈（兵部燈於光緒九年經閻文介禁止）〉。若東安門、新街口、西四牌樓亦稍有可觀。各色燈彩多以紗絹玻璃及明角等為之，並繪畫古今故事，以資玩賞。市人之巧者，又復結冰為器，栽麥苗為人物，華而不侈，樸而不俗，殊可觀也。花炮棚子製造各色煙火，競巧爭奇，有盒子、花盆、煙火杆子、線穿牡丹、水澆蓮、金盤落月、葡萄架、旗火、二踢腳、飛天十響、五鬼鬧判兒、八角子、炮打襄陽城、匣炮、天地燈等名目。富室豪門，爭相購買，銀花火樹，光彩照人，車馬喧闐，笙歌聒耳。自白晝以迄二鼓，煙塵漸稀，而人影在地，明月當天，士女兒童，始相率喧笑而散。市賣食物，乾鮮俱備，而以元宵為大宗。亦所以點綴節景耳。又有賣金魚者，以玻璃瓶盛之，轉側其影，大小俄忽，實為他處所無也。
謹按，《日下舊聞考》：前明燈市在東華門王府街東，崇文街西，亙二里許，南北兩廛，即今之燈市口也。市之日，凡珠玉寶器以逮日用微物，無不悉具。衢中列市，棋置數行，相對俱高樓。樓設氍逾簾幕，為宴飲地。一樓每日賃值至有數百緡者，皆豪貴家眷屬也。燈則有燒珠、料絲、紗、明角、麥秸、通草等，樂則有鼓吹、雜耍、弦索等，煙火則以架以盒，盒有械壽帶、葡萄架、珍珠簾、長明塔等。自初八日起，至十八日止，乃十日，非五日也。至百貨坌集，乃合燈與市為一處。今則燈歸城內，市歸琉璃廠矣。
十九日謂之筵九。每至筵九，皇上幸西廠子小金殿筵宴，看玩藝貫跤。蒙古王公請安告歸。臣工之得著貂裘者，盡於是日脫去，改穿白鋒毛矣。民間無事可紀，遊賞白雲觀者謂之會神仙焉。
按，《帝京景物略》曰：燕九又曰宴邱。今則曰筵九，究未知其孰是。
開印之期，大約於十九、二十、二十一三日之內，由欽天監選擇吉日時，先行知照，朝服行禮。開印之後，則照常辦事矣。
打鬼本西域佛法，並非怪異，即古者九門觀儺之遺風，亦所以禳除不祥也。每至打鬼，各喇嘛僧等扮演諸天神將以驅逐邪魔，都人觀者甚眾，有萬家空巷之風。朝廷重佛法，特遣一散秩大臣以臨之，亦聖人朝服阼階之命意。打鬼日期，黃寺在十五日，黑寺在二十三日，雍和宮在三十日。
按，《宸垣識略》：東黃寺在安定門外鑲黃旗教場，順治八年奉敕就普淨禪林興建，康熙二十三年重修。寺西有琉璃門，曰清淨化城。後有石坊二座，石臺一座，石塔一座，高八丈，雕鏤精工，上有金傘，光華奪目。相傳為班禪佛塔。班禪佛又曰瘢疹佛，蓋因出痘而示寂也。塔傍有經幢四，乃乾隆四十八年彭元瑞書；御製清淨化城記，在臺東，係滿、漢、蒙、梵四體字。塔後有樓曰慧香閣。雍和宮在東直門內北新橋正北里許，乃世宗憲皇帝藩邸也，登極後命名曰雍和宮。黑寺在德勝門外西北三里許，前寺曰慈度，後寺曰察罕喇嘛廟。所謂黑寺者，蓋指鐵色琉璃而言，今亦無之矣。後寺有鐵香亭一，乃康熙乙卯年造。
每至二十五日，糧商米販致祭倉神，鞭炮最盛。居民不盡致祭，然必烹治飲食以勞家人，謂之填倉。
按，《北京歲華記》云：二十五日人家市豕牛羊肉，恣餐竟日，客至苦留，必盡飽而去，謂之填倉。此條所記與今大略相同。惟富貴之家從未有食牛肉者，亦未有客至苦留之說，乃記者一隅之論也。
大鐘寺本覺生寺，以大鐘得名，蓋歲時求雨處也。每至正月，自初一日起，開廟十日。十日之內，遊人坌集，士女如雲。長安少年多馳驟車馬以為樂，超塵逐電，勞瘁不辭。一騎之費，有貴至數百金者。豈猶有金臺市駿之遺風歟！
謹按，《日下舊聞考》：華嚴鐘鑄於前明永樂時，高一丈五尺，徑一丈四尺，紐高七尺，厚七寸，重八萬七千斤。內外勒楷字法華經一部，字大五分，密如比櫛，乃學士沈度書。嘉靖間懸於萬壽寺。後言者謂京城白虎方，不宜有金聲，乃徹樓臥鐘於地。國朝乾隆八年，移置於覺生寺，即所謂大鐘寺也。在德勝門外七里，土城西北曾家莊。雍正十一年建鐘樓，高五丈，下方上圓，四面皆窗，後有旋梯，左升右降。鐘懸於中，竟體純銅，端正細膩，誠至寶也。惜未聽其一鳴耳。前殿有雍正十二年翰林院編修張若靄撰碑。
白雲觀在阜成門外西南五六里，其基最古，自金元以來即有之。觀內萬古長春四字，尚傳為邱長春所書。每至正月，自初一日起，開廟十九日。遊人絡繹，車馬奔騰，至十九日為尤盛，謂之會神仙。相傳十八日夜內必有仙真下降，或幻遊人，或化乞丐，有緣遇之者，得以卻病延年。故黃冠羽士，三五成群，趺坐廊下，以冀一遇。究不知其遇不遇也。觀內老人堂一所，皆道士之年老者居之，雖非神仙而年過百齡者時所恆有，亦修養之明徵也。觀後有亭園一區，乃近年所構，其先無之。
謹按，《日下舊聞考》：白雲觀乃元太極宮故墟，內塑邱真人像，白晢無須眉。正月十九日，都人致酹祠下，謂之燕九節。真人登州棲霞人，名處機，號長春子。年十九，為全真，學於寧海之崑崙山。歲在己卯，元太祖自奈曼遣使召之；使者未至，真人語其徒曰：「速促裝，天使召我，我當往。」翌日使者至，乃與弟子十八人同往，經數十國，行萬餘里，始達雪山。太祖時方西征，日事攻戰。真人每言：欲一天下者，必在乎不嗜殺人。及問為治之方，則告以敬天愛民為本。問及長生久世之道，則以清心寡欲為要。太祖大悅，命左史書諸策。真人乞東還，遂賜號曰神仙，封為大宗師，掌管天下道教，使居燕之太極宮。後改為長春宮，即今之白雲觀也。真人年八十，屍解仙去。
曹老公觀在西直門內路北。每至正月，自初一日起，開廟半月，遊人亦多。惟殿宇坍塌，牆垣不整，古佛零落，殊無可觀。有碑二，左刻乾隆御製七律二首，右無字，後殿有鐵香爐一，乃前明萬曆辛卯年造。中殿有鐵香池一，乃崇禎九年管理御馬營太監孫繼武等造。
謹按，《日下舊聞考》：曹老公觀名崇元觀，乃明璫曹化淳興建，國朝乾隆二十三年重修。規模壯麗，法相莊嚴。百餘年來，傾圮殆盡，無復舊觀矣。或謂化淳興時有窖金，藏之觀中，以備將來重修之用。故京師有「裏七歲，外七步，觀兒倒，觀兒修」之謠，然其言究無驗也。
廠甸在正陽門外二里許，古曰海王村，即今工部之琉璃廠也。街長二里許，廛肆林立，南北皆同。所售之物以古玩、字畫、紙張、書帖為正宗，乃文人鑒賞之所也。惟至正月，自初一日起，列市半月。兒童玩好在廠甸，紅貨在火神廟，珠寶晶瑩，鼎彝羅列，豪富之輩，日事搜求，冀得異寶。而紅貨之內以翡翠石為最尊，一搬指翎管，有價至萬金者。翡翠之外並重料壺，然必須官窯古月軒者方為上品，新料不足道也。蓋玩好之物，風尚不同，乾隆間重珊瑚，賤碧霞璽。後又重碧霞璽。近更重翡翠石及料壺。風雅之士亦間有重舊玉者。笛頭劍隔，古色盎然，而真偽殊不易辨。故予嘗曰：「物而能言，免去許多聚訟。」蓋指此也。至於舊磁一類，甚屬寥寥，已多為外洋買去矣。
謹按，《日下舊聞考》：琉璃廠東有遼御史大夫李內貞墓，乃乾隆三十六年工部郎中孟澔得其誌石於土中，有葬於海王村之語。
西廟曰護國寺，在皇城西北定府大街正西。東廟曰隆福寺，在東四牌樓西馬市正北。自正月起，每逢七、八日開西廟，九、十日開東廟。開廟之日，百貨雲集，凡珠玉、綾羅、衣服、飲食、古玩、字畫、花鳥、蟲魚以及尋常日用之物，星卜、雜技之流，無所不有。乃都城內之一大市會也。兩廟花廠尤為雅觀。春日以果木為勝，夏日以茉莉為勝，秋日以桂菊為勝，冬日以水仙為勝。至於春花中如牡丹、海棠、丁香、碧桃之流，皆能於嚴冬開放，鮮豔異常，洵足以巧奪天工，預支月令。其於格物之理，研求幾深，惜未有著書者耳。嘗觀泰西農學書中，謂一粒之獲可得十萬粒，如以蓺花之法蓺之，定能遠過其上。但是人工既貴，灌溉亦難，以之治玩好則可，以之治稼穡則斷斷乎其不能也。即如冬瓜、王瓜、茄子、扁豆之類，皆能於嚴冬栽植，色味俱佳。但價值太昂，不能盡人而食，是亦不能行之明證也。
謹按，《日下舊聞考》：護國寺元曰崇國寺，明曰大隆善護國寺，今隻曰護國寺。乃元丞相脫克脫之故宅。寺中千佛殿旁立一老髯，襆頭朱衣；一老嫗，鳳冠朱裳，即其夫婦之像。今已無存矣。隆福寺乃前明景泰四年建，役夫萬人。寺中白石臺欄，乃英宗南內翔鳳殿故物也。本朝雍正元年重加修葺，用世宗御製碑文，較之護國寺尚為完整〈（隆福寺於光緒二十七年十月二十二日毀於火）〉。
土地廟在宣武門外土地廟斜街路西。自正月起，凡初三、十三、二十三日有廟市。市無長物，惟花廠鴿市差為可觀。
謹按，《日下舊聞考》：土地廟，其基最古，有前明萬曆四十三年碑，稱曰古跡老君堂都土地廟。遼金時廟在都城東門之外，今莫得其方向矣。
花兒市在崇文門外迤東。自正月起，凡初四、十四、二十四日有市。市皆日用之物。所謂花市者，乃婦女插戴之紙花，非時花也。花有通草、綾絹、綽枝、摔頭之類，頗能混真。花市之外亦有鴿市，在廛北小巷內。
按，《居易錄》：京師花兒市鬻黃鴿二，毛羽作黃金色，索價甚高云云。蓋京師多好蓄鴿，種類極繁，其尋常者有點子、玉翅、鳳頭白、兩頭烏、小灰、皂兒、紫醬、雪花、銀尾子、四塊玉、喜鵲花、跟頭花、脖子、道士帽、倒插兒等名色。其珍貴者有短嘴、白鷺鶯、白烏牛、鐵牛、青毛、鶴秀、蟾眼灰、七星、鳧背、銅背、麻背、銀楞、麒麟、斑跴、雲盤、藍盤、鸚嘴、白鸚嘴點子、紫烏、紫點子、紫玉翅、烏頭、鐵翅、玉環等名色。凡放鴿之時，必以竹哨綴於尾上，謂之壺盧，又謂之哨子。壺盧有大小之分，哨子有三聯、五聯、十三星、十一眼、雙筒、截口、眾星捧月之別。盤旋之際，響徹雲霄，五音皆備，真可以悅耳陶情。至前輩所謂架鴿者，今無之矣。又《餘氏辨林》云：「京師孟春之月，兒女多剪綵為花或草蟲之類插首，曰鬧嚷嚷，即古所謂鬧裝也。是即綾絹花之濫觴歟！
小藥王廟在東直門內路北，北藥王廟在舊鼓樓大街。自正月起，每朔日、望日有廟市，市皆婦女零用之物，無甚可觀。
京師謂鼠為耗子。耍耗子者，水箱之上，縛以橫架，將小鼠調熟，有汲水鑽圈之技，均以鑼聲為起止。耍猴兒者，木箱之內藏有羽帽烏紗，猴手自啟箱，戴而坐之，儼如官之排衙。猴人口唱俚歌，抑揚可聽。古稱沐猴而冠，殆指此也。其餘扶犁跑馬，均能聽人指揮。扶犁者，以犬代牛；跑馬者，以羊易馬也。苟利子即傀儡子，乃一人在布帷之中，頭頂小臺，演唱打虎跑馬諸雜劇。跑旱船者，乃村童扮成女子，手駕布船，口唱俚歌，意在學遊湖而采蓮者，抑何不自愧也！凡諸雜技皆京南人為之，正月最多。至農忙時則舍藝而歸耕矣。
二月初一日，市人以米麥團成小餅，五枚一層，上貫以寸餘小雞，謂之太陽糕。都人祭日者，買而供之，三五具不等。
二月二日，古之中和節也。今人呼為龍抬頭。是日食餅者謂之龍鱗餅，食麵者謂之龍鬚麵。閨中停止針線，恐傷龍目也。
春分前後，官中祠廟皆有大臣致祭，世家大族亦於是日致祭宗祠，秋分亦然。
按，《月令廣義》云：「分者半也，當九十日之半也，故謂之分。夏冬不言分者，天地間二氣而已，陽生於子，極於午，即其中分也〈（立春至立夏九十日）〉。
清明即寒食，又曰禁煙節。古人最重之，今人不為節，但兒童戴柳祭掃墳塋而已。世族之祭掃者，於祭品之外，以五色紙錢製成幡蓋，陳於墓左。祭畢，子孫親執於墓門之外而焚之，謂之佛多，民間無用者。
按，《析津志》云：遼俗最重清明，上自內苑，下至士庶，俱立鞦韆架，日以嬉戲為樂。自前明以來，此風久革，不復有半仙之戲矣。又《歲時百問》云：萬物生長此時，皆清淨明潔，故謂之清明。至清明戴柳者，乃唐高宗三月三日祓禊於渭陽，賜群臣柳圈各一，謂戴之可免蠆毒。今蓋師其遺意也。
二月下旬，則有販乳雞、乳鴨者，沿街吆賣，生意暢然。蓋京師繁盛，雞騖之屬日須數萬隻，是皆以人力育之，非自乳也。執此業者名曰雞鴨房，在齊化門、東直門一帶。
俗謂栽壺盧者，必於三月三日下種，否則結實不繁。
太平宮在東便門路南，門臨護城河。因廟內有西王母之像，故曰蟠桃宮。每屆三月，自初一日起，開廟三日，遊人亦多。然較之白雲觀等。則繁盛不如矣。
東嶽廟在朝陽門外二里許。除朔望外，每至三月，自十五日起，開廟半月。士女雲集，至二十八日為尤盛，俗謂之撢塵會。其實乃東嶽大帝誕辰也。廟有七十二司，司各有神主之。相傳速報司之神為岳武穆，最著靈異。凡負屈含冤心跡不明者，率於此處設誓盟心，其報最速。階前有秦檜跪像，見者莫不唾之，已不辨面目矣。後閣有梓潼帝君，亦著靈異，科舉之年，祈禱相屬。神座右有銅騾一匹，頗能愈人疾病。病耳者則摩其耳，病目者則拭其目，病足者則撫其足。閣東有甲冑之像數，半身沒於地中，俗傳為楊家將云云，究不知其為何神也。廟中道教碑乃元翰林院承旨趙孟頫所書，字畫雖真，豐神已失，想為俗工鑿治矣。
謹按，《日下舊聞考》：東嶽廟乃元延祐中建，以祀東嶽天齊仁聖帝。前明正統中，益拓其宇，兩廡設七十二司，後設帝妃行宮。本朝康熙三十七年，居民不戒而毀於火。特頒內帑修之，閱三歲而落成。殿閣廊廡，視舊加飭。乾隆二十六年復加修葺，規制益崇。故至今隻謁東陵時，必於此拈香用膳焉。
潭柘寺在渾河石景山西栗園莊北，去京八十餘里。每至三月，自初一日起，開廟半月，香火甚繁。廟中萬山中，九峰環抱，中有流泉，蜿蜒門外而沒。有銀杏樹者，俗曰帝王樹，高十餘丈，闊數十圍，實千百年物也。其餘玉蘭修竹、松柏菩提等，亦皆數百年物，誠勝境也。其先戒律極嚴，葷酒莫入。近則酒炙紛騰，無復向時清淨矣。有靈蛇二，曰大青小青，與秘魔崖相彷彿，殊不知是一是二。所謂柘木者，僅存數尺，與元妙嚴公主拜佛磚同為古跡。凡至寺者必觀此數事焉。
謹按，《日下舊聞考》：潭柘寺在羅睺嶺平原村，去京城西北九十里。晉曰嘉福，唐曰龍泉。京師諺曰：「先有潭柘，後有北京。」蓋寺之最古者。本朝康熙間，更名岫雲寺。寺故海眼，佛殿基即潭也。唐華嚴師在山說法，神龍施潭為寺，一夕大風雨，潭成平地。今潭徙而涓涓者不絕。柘久枯，高七八尺，覆以瓦亭。龍去而子猶存，青色，長五尺，大如碗，時出現。
凡遊潭柘者，必至戒臺。蓋戒臺無定期，惟六月六日有晾經會，縱人遊觀，而遊者卒鮮。蓋天氣既熱，又多大雨也。寺名萬壽，在潭柘東南，以鬆勝。故京師論遊者，必與潭柘並稱焉。
謹按，《日下舊聞考》：萬壽寺在馬鞍山，唐武德中建，曰慧聚寺。明正統間改今名。有康熙、乾隆御書聯額。寺有戒臺，乃遼咸雍間僧法均始開，明正統中敕如幻律師說戒立壇焉。壇在殿內，以白石為之。寺後有太古、觀音、化陽、龐涓、孫臏五洞，寺西五里有極樂峰。
天台山在京西磨石口，車馬可通。即翠微山之後山也。每歲三月十八日開廟，香火甚繁。寺門在南山之麓，寺在北山之巔，相去幾至里許。沿山有流泉三四，涓涓不窮。所謂魔王者，語多荒誕不經，無從考其出處矣。
每至三月，換戴涼帽，八月換戴暖帽，屆時由禮部奏請。大約在二十日前後者居多。換戴涼帽時，婦女皆換玉簪，換戴暖帽時，婦女皆換金簪。
京師三月有黃花魚，即石首魚。初次到京時，由崇文門監督照例呈進，否則為私貨。雖有挾帶而來者，不敢賣也。四月有大頭魚，即海鯽魚，其味稍遜，例不呈進。
四月八日，都人之好善者，敢青黃豆數升，宣佛號而拈之。拈畢煮熟，散之市人，謂之舍緣豆。預結來世緣也。
謹按，《日下舊聞考》：京師僧人念佛號者，輒以豆記其數。至四月八日佛誕生之辰，煮豆微撒以鹽，邀人於路請食之，以為結緣。今尚沿其舊也。
萬壽寺在西直門外五六里，門臨長河，乃皇太后祝厘之所。每至四月，自初一日起，開廟半月。遊人甚多，綠女紅男，聯蹁道路。柳風麥浪，滌蕩襟懷，殊有天朗氣清、惠風和暢之致。誠郊西之勝境也。
謹按，《日下舊聞考》：萬壽寺在廣源閘西。明萬曆五年建，本朝乾隆十六年、二十六年兩次重修。出門之內為鐘鼓樓、天王殿，殿後為萬壽閣，再後為禪堂。堂後有假山，假山上為大士殿，下為地藏洞。山後為無量壽佛殿、三聖殿，又後為後樓。樓前鬆檜皆數百年物。光緒初年毀於火。最後為菜圃，圃有水車二。光緒二十年重修行宮，並菜圃而圈入矣。
西頂娘娘廟在萬壽寺西八九里。每至四月，自初一日起，開廟半月，繁盛與萬壽寺同。山門中四天王像，神氣如生，猙獰可畏。座下八鬼怪，尤覺駭人。凡攜小兒者多掩其目而過之。廟有七十二司神，皆繪畫，非塑像也。每開廟時特派大臣拈香，與丫髻山同，他處無之。
謹按，《日下舊聞考》：西頂碧霞元君廟在京西藍靛廠前，明萬曆年建，國朝康熙五十一年重修，改名曰廣仁宮。
妙峰山碧霞元君廟在京城西北八十餘里。山路四十餘里，共一百三十餘里。地屬昌平。每屆四月，自初一日開廟半月，香火極盛。凡開山以前有雨者謂之淨山雨。廟在萬山中，孤峰矗立，盤旋而上，勢如繞螺。前可踐後者之頂，後可見前者之足。自始迄終，繼晝以夜，人無停趾，香無斷煙。奇觀哉！廟南向，為山門，為正殿，為後殿。後殿之前有石凸起，似是妙峰之巔石。有古柏三四株，亦似百年之物。廟東有喜神殿、觀音殿、伏魔殿，廟北有回香亭。廟無碑碣，其原無可考。然自雍乾以來即有之，惜無記之者耳。進香之路日辟日多。曰南道者，三家店也。曰中道者，大覺寺也。曰北道者，北安合也。曰老北道者，石佛殿也。近日之最稱繁盛者，莫如北安合。人煙輻輳，車馬喧闐，夜間燈火之繁，燦如列宿。以各路之人計之，共約有數十萬。以金錢計之，亦約有數十萬。香火之盛，實可甲於天下矣。
{髟丫}髻山碧霞元君廟在京城東北懷柔縣界。每至四月，自初一日起，開廟半月，繁盛亞於妙峰，而山景過之。都人謂之東山。
北頂碧霞元君廟在德勝門外土城東北三里許。每歲四月有廟市，市皆日用農具，遊者多鄉人。東頂在東直門外，與北頂同。
三月榆初錢時，采而蒸之，合以糖麵，謂之榆錢糕。四月以玫瑰花為之者，謂之玫瑰餅。以藤蘿花為之者，謂之藤羅餅。皆應時之食物也。
四月末花事將闌，易增惆悵。惟柳陰中鶯聲婉囀，如鼓笙簧，殊有斗酒雙柑之樂。惟月餘則去，不能久住耳。古詩云：「黃栗留鳴桑椹美。」黃鸝既鳴，則桑椹垂熟，正合今京師節候。
四月中蘆筍與櫻桃同食，最為甘美。古詩云「蘆筍生時柳絮飛」，「紫櫻桃熟麥風涼」。均與今京師時令最為符合。
四月麥初熟時，將麵炒熟，合糖拌而食之，謂之涼炒麵。
玫瑰，其色紫潤，甜香可人，閨閣多愛之。四月花開時，沿街喚賣，其韻悠揚。晨起聽之，最為有味。芍藥乃豐臺所產，一望彌涯。四月花含苞時，折枝售賣，遍曆城坊。有楊妃、傻白諸名色。是二花者，最為應序，雖加以𤓌熅之力，不能易候而開，是亦花中之強項令矣。
京師謂端陽為五月節，初五日為五月單五，蓋端字之轉音也。每屆端陽以前，府第朱門皆以粽子相饋貽，並副以櫻桃、桑椹、荸薺、桃、杏及五毒餅、玫瑰餅等物。其供佛祀先者，仍以粽子及櫻桃、桑椹為正供。亦薦其時食之義。
按，《續齊諧記》：屈原以五月初五日投汨羅江，楚人哀之，至此日，以竹筒子貯米，投水以祭之，以楝葉塞其上，以彩絲纏之，不為蛟龍所竊。是即粽子之原起也。
每至端陽，自初一日起，取雄黃合酒曬之，用塗小兒額及鼻耳間，以避毒物。
每至端陽，市肆間用尺幅黃紙，蓋以朱印，或繪畫天師鍾馗之像，或繪畫五毒符咒之形，懸而售之。都人士爭相購買，粘之中門，以避祟惡。
按，《後漢·禮儀志》：五月五日朱索五色印為門戶飾，以止惡氣。是即天師符之由來歟！
端午日用菖蒲、艾子插於門旁，以禳不祥，亦古者艾虎蒲劍之遺意。
每至端陽，閨閣中之巧者，用綾羅製成小虎及粽子、壺盧、櫻桃、桑椹之類，以彩線穿之，懸於釵頭，或係於小兒之背。古詩云：「玉燕釵頭艾虎輕。」即此意也。
按，《風俗通》云：五月五日以彩絲係臂，辟鬼及兵，令人不病瘟。一名長命縷，一名續命縷。
又端陽日用彩紙剪成各樣葫盧，倒粘於門闌之上，以泄毒氣。至初五午後，則取而棄之。
內廷王公大臣至端陽時，皆得恩賜葛紗及畫扇。
四月二十二，宛平縣城隍出巡。五月初一日，大興縣城隍出巡。出巡之時，皆以八人肩輿，舁藤像而行。有捨身為馬僮者，有捨身為打扇者，有臂穿鐵鉤懸燈而導者，有披枷帶鎖儼然罪人者。神輿之旁，又扮有判官鬼卒之類，彳亍而行。亦無非神道設教之意。
過會者，乃京師遊手，扮作開路、中幡、槓箱、官兒、五虎棍、跨鼓、花鈸、高蹺、秧歌、什不閑、耍壇子、耍獅子之類，如遇城隍出巡及各廟會等，隨地演唱，觀者如堵，最易生事。如遇金吾之賢者，則出示禁之。
都城隍廟在宣武門內溝沿西，城隍廟街路北。每歲五月，自初一日起，廟市十日。市皆兒童玩好，無甚珍奇，遊者鮮矣。
謹按，《日下舊聞考》：都城隍廟，在前明時以每月朔望及二十三日有廟市。市之日，陳設甚夥，人生日用所需，精粗畢備。羈旅之客，持阿堵入市，頃刻富有完美。書畫古董，真偽錯陳，其他剔紅填漆舊物，自內廷闌出者，尤為精好。其初所索甚微，後其價十倍矣。至於窯器，最貴成化，次則宣德。杯盞之屬，初不過數金，嗣則成窯酒杯至博銀百金。宣德香爐，所酬亦略如之。廟係元世祖至元十七年創建，前明重修之，本朝雍正四年、乾隆二十八年又重修之。光緒初年，廟毀於火，碑皆煆裂。所謂各直省城隍像者，零落殆盡。近惟將正殿修復，以便春秋祭享，餘尚殘破如故也。
南頂碧霞元君廟在永定門外五六里，西向。左右有牌坊二，左曰廣生長養，右曰群育滋藩。皆乾隆三十八年重修時御書。每至五月，自初一日起，開廟十日，士女雲集。廟雖殘破，而河中及土阜上皆有亭幛席棚，可以飲食坐落。至夕散後，多在大沙子口看賽馬焉。
按，《宸垣識略》云：南頂以南之河名涼水河，橋名永定橋。土阜名九龍山，乃乾隆間疏浚涼水河時堆成。環植桃柳萬株，開廟時遊人皆敷席攜榼，群飲其下。近則土阜雖存而桃柳零落矣。
十里河關帝廟在廣渠門外。每至五月，自十一日起，開廟三日，梨園獻戲，歲以為常。
瑤臺即窯臺，在正陽門外黑窯廠地方。時至五月，則搭涼篷，設茶肆，為遊人登眺之所。亦南城之一古跡也。
謹按，《日下舊聞考》：黑窯廠為明代製造磚瓦之所。本朝均交窯戶備辦，此廠遂廢。其地坡壟高下，蒲渚參差，都人士登眺，往往而集焉。
京師諺曰：「大旱不過五月十三。」蓋五月十三乃俗傳關壯繆過江會吳之期，是日有雨者謂之磨刀雨。
京師謂五月二十三日為分龍兵。蓋五月以後，大雨時行，隔轍有雨，故須將龍兵分之也。
按，宋陸佃《埤雅》云：世俗五月謂分龍雨曰隔轍雨，言夏雨多暴至，龍各有分域，雨暘往往隔轍而異也。是分龍之說已見於宋，但為日不同耳。宋謂四月二十日為小分龍，五月二十日為大分龍。大晴主旱，大雨主澇。
京師諺曰：善正月，惡五月。
按，《荊楚歲時記》：五月俗稱惡月，多禁忌。忌曝床薦席及修蓋房屋。夫荊楚之與燕京，相去遠矣，而自昔風俗有相同者。
京師五月榴花正開，鮮明照眼。凡居人等往往與夾竹桃羅列中庭，以為清玩。榴竹之間必以魚缸配之，朱魚數頭遊泳其中。幾於家家如此。故京師諺曰：「天篷魚缸石榴樹。」蓋譏其同也。
五月玉米初結子時，沿街吆賣，曰五月先兒。其至嫩者曰珍珠筍。食之之法，與豌豆同。
五月下旬則甜瓜已熟，沿街吆賣。有旱金墜、青皮脆、羊角蜜、哈密酥、倭瓜瓤、老頭兒樂各種。
鳳仙花即透骨草，又名指甲草。五月花開之候，閨閣兒女取而搗之，以染指甲，鮮紅透骨，經年乃消。
京師於六月六日抖晾衣服書籍，謂可不生蟲蠹。
象房有象時，每歲六月六日牽往宣武門外河內浴之，觀者如堵，後因象瘋傷人，遂不豢養。光緒十年以前尚及見之。象房在宣武門內城跟迤西，歸鑾儀衛管理。有入觀者，能以鼻作觱篥銅鼓聲。觀者持錢畀象奴，如教獻技，又必斜睨象奴受錢滿數，而後昂鼻俯首，嗚嗚出聲。將病，耳中出油，謂之山性發。象壽最長，道光間有老象，牙有銅箍，謂是唐朝故物，乃安史之輩攜來者。後因象奴等剋扣太甚，相繼倒斃。故咸豐以後十餘年象房無象。同治末年、光緒初年，越南國貢象二次，共六七隻，極其肥壯。都人觀者喜有太平之徵，欣欣載道。自東長安門傷人之後，全行拘禁，不復應差，三二年間饑餓殆盡矣。
謹按，《日下舊聞考》：象房係前明弘治八年修。蓋象至京，先於射所演習，故謂之演象所。而錦衣衛自有馴象所，專管象奴及象隻，特命錦衣指揮一員提督之。凡大朝會，役象甚多，駕車馱寶皆用之。若常朝止用六隻耳。所受祿秩俱視武弁，有差等。國朝因之，一如其舊，但改錦衣衛為鑾儀衛耳。
馬王者房星也，凡營伍中及蓄養車馬人家均於六月二十三日祭之。
六月二十四日致祭關帝，歲以為常。鞭炮之多，與新年無異。蓋帝之禦災捍患有德於民者深也。
京師自暑伏日起至立秋日止，各衙門例有賜冰。屆時由工部頒給冰票，自行領取，多寡不同，各有等差。
按，《帝京景物略》：前明於立夏日啟冰賜文武大臣。編氓賣者，手二銅盞疊之，其聲嗑嗑，曰冰盞。是物今尚有之，清泠可聽，亦太平之音響也。
每至六月，自暑伏日起至處暑日止，百官皆服萬絲帽、黃葛紗袍。
中頂碧霞元君廟在右安門外十里草橋地方，每歲六月初一日有廟市。市中花木甚繁，燦如列錦，南城士女多往觀焉。
按，《宸垣識略》：草橋在右安門外十里，眾水所歸。種水田者資以為利。土近泉宜花，居人以蒔花為業。有蓮花池，香聞數里。牡丹芍藥，栽如稻麻。橋去豐臺十里，元明時多貴家園亭，如廉右丞之萬柳堂、趙參謀之匏瓜亭，均在其左右，今已無考。吳岩詩注謂四月初一開廟，今改六月矣。
十剎海俗呼河沿，在地安門外迤西，荷花最盛。每至六月，士女雲集，然皆在前海之北岸。他處雖有荷花，無人玩賞也。蓋德勝橋以西者謂之積水潭，又謂之淨業湖，南有高廟、北有彙通祠者，是也。德勝橋以東，昔成親王府、今醇親王府前者，謂之後海，即所謂十剎海者是也。三座橋以東、響閘迤左者，謂之前海，即所謂蓮花泡子者是也。今之遊者但謂之十剎海焉。凡花開時，北岸一帶風景最佳：綠柳垂絲，紅衣膩粉，花光人面，掩映迷離，直不知人之為人花之為花矣。
謹按，《日下舊聞考》：積水潭淨業湖一帶，古名海子。園亭極多，有蓮花社、蝦菜亭、鏡園、漫園、楊園、定園諸勝，今皆析為民居矣。前明李東陽西涯故居似在今恭親王府東南隅，前海北岸，非淨業湖也。蓋鼓樓響閘正在其左右耳。
六月乃大雨時行之際。凡遇連陰不止者，則閨中兒女剪紙為人，懸於門左，謂之掃晴娘。
京師暑伏以後，則寒賤之子擔冰吆賣，曰冰胡兒。胡者核也。
酸梅湯以酸梅合冰糖煮之，調以攻瑰木樨冰水，其涼振齒。以前門九龍齋及西單牌樓邱家者為京都第一。
六月初旬，西瓜已登，有三白、黑皮、黃沙瓤、紅沙瓤各種。沿街切賣者，如蓮瓣，如駝峰，冒暑而行，隨地可食。既能清暑，又可解酲，故予嘗呼為清涼飲。
京師閨閣，於七月七日以碗水暴日下，各投小針，浮之水面，徐視水底日影，或散如花，動如雲，細如線，粗如椎，因以卜女之巧拙。俗謂之丟針兒。
七月七日，清晨烏鴉喜鵲飛鳴較遲，俗謂之填橋去。
謹按，《日下舊聞考》：金元宮中於七月七日穿鵲橋補子，上元日穿燈景補子，端陽日穿壺盧補子。蓋亦點綴節景之意。
中元不為節，惟祭掃墳塋而已。
中元黃昏以後，街巷兒童以荷葉燃燈，沿街唱曰：「荷葉燈，荷葉燈，今日點了明日扔。」又以青蒿粘香而燃之，恍如萬點流螢，謂之蒿子燈。市人之巧者，又以各色彩紙製成蓮花、蓮葉、花籃、鶴鷺之形，謂之蓮花燈。
謹按，《日下舊聞考》：荷葉燈之制，自元明以來即有之，今尚沿其舊也。
中元日各寺院製造法船，至晚焚之。有長至數丈者。
中元日各寺院設盂蘭會，燃燈唪經，以度幽冥之沉淪者。按釋經云：目蓮以母生餓鬼中不得食，佛令作盂蘭盆會，於七月十五日以五味百果著盆中，供養十方大德，而後母得食。目蓮白佛，凡弟子行孝順者亦應奉盂蘭盆供養。佛言大善。後世因之。又《釋氏要覽》云：盂蘭盆乃天竺國語，猶華言解倒懸也。今人設盆以供，誤矣。
運河二閘，自端陽以後遊人甚多。至中元日例有盂蘭會，扮演秧歌、獅子諸雜技。晚間沿河燃燈，謂之放河燈。中元以後，則遊船歇業矣。
按，《宸垣識略》：大通橋在東便門外，至通州石壩計四十里。地勢高下四丈，中間設慶豐等五閘以蓄水。每閘各設官吏，編夫一百八十名，造駁船三百隻。大通河舊名通惠河，元郭守敬所鑿。
江南城隍廟在正陽門外南橫街之東，先農壇西北。本朝康熙年建，內有城隍行宮。每歲中元及清明、十月一日有廟市，都人迎賽祀孤。
按，《寄園寄所寄》：都者美也。《詩》云：「彼都人士。」以帝王所居、文物整齊、女士閑雅為美，故曰都門，曰都人。
金鐘兒產於易州，形如促織。七月之季，販運來京，枕畔聽之，最為清越，韻而不悲，似生為廣廈高堂之物。金鐘之號，非濫予也。
七月中旬則菱芡已登，沿街吆賣，曰：「老雞頭才上河。」蓋皆御河中物也。
七月下旬則棗實垂紅，葡萄綴紫，擔負者往往同賣。秋聲入耳，音韻淒涼，抑鬱多愁者不禁有歲時之感矣。
京師之曰八月節者，即中秋也。每屆中秋，府第朱門皆以月餅果品相饋贈。至十五月圓時，陳瓜果於庭以供月，並祀以毛豆、雞冠花。是時也，皓魄當空，彩雲初散，傳杯洗盞，兒女喧嘩，真所謂佳節也。惟供月時男子多不叩拜。故京師諺曰：「男不拜月，女不祭灶。」
京師謂神像為神馬兒，不敢斥言神也。月光馬者，以紙為之，上繪太陰星君，如菩薩像，下繪月宮及搗藥之玉兔，人立而執杵。藻彩精緻，金碧輝煌，市肆間多賣之者。長者七八尺，短者二三尺，頂有二旗，作紅綠色，或黃色，向月而供之。焚香行禮，祭畢與千張、元寶等一並焚之。
按，《宛署雜記》：千張鑿紙為條，與冥錢同。
內廷供月例用九節藕。
凡中秋供月，西瓜必參差切之，如蓮花瓣形。
中秋月餅以前門致美齋者為京都第一，他處不足食也。至供月月餅到處皆有。大者尺餘，上繪月宮蟾兔之形。有祭畢而食者，有留至除夕而食者，謂之團圓餅。
按，《帝京景物略》：八月十五日祭月，其祭果餅必圓，分瓜必牙錯瓣刻之，如蓮花。紙肆市月光紙，繢滿月像，趺坐蓮花者，月光遍照菩薩也。花下月輪桂殿，有兔杵而人立，搗藥臼中。紙小者三寸，大者丈，致工者金碧繽紛。家設月光位於月所出方，向月供而拜，則焚月光紙，撤所供，散家之人必遍。月餅月果，戚屬饋遺相報。餅有徑二尺者。女歸寧，是日必返其夫家，曰團圓節也。以上所雲與今強半相同。供月之說，其來舊矣。
每屆中秋，市人之巧者用黃土摶成蟾兔之像以出售，謂之兔兒爺。有衣冠而張蓋者，有甲冑而帶纛旗者，有騎虎者，有默坐者。大者三尺，小者尺餘。其餘匠藝工人無美不備，蓋亦謔而虐矣。
灶君廟在崇文門外。每至八月，初一日起開廟三日。蓋即灶君誕日也。
京師謂重陽為九月九。每屆九月九日，則都人士提壺攜榼，出郭登高。南則在天寧寺、陶然亭、龍爪槐等處，北則薊門煙樹、清淨化城等處，遠則西山八剎等處。賦詩飲酒，烤肉分糕，洵一時之快事也。
謹按，《日下舊聞考》：天寧寺在廣寧門外二里許，塔高二十七丈五尺五寸。隋仁壽二年建，以安舍利。寺在元魏為光林，在隋為宏業，在唐為天王，在金為大萬安，前明宣德中改曰天寧，我朝乾隆二十一年重修，名仍其舊。陶然亭在正陽門外西南黑窯廠慈悲庵內，康熙乙亥工部郎中江藻建。龍爪槐名興盛寺，在陶然亭西北一望之地。舊聞考不載。寺有二樓，可以眺遠。所謂龍爪槐者，今已無存矣。薊門煙樹在德勝門外土城關，相傳是古薊邱。舊有樓館並廢。但門存二土阜，旁多林木，蓊翳蒼翠，故為八景之一。今已無存，林木亦樵悴。惟乾隆詩碣巍然獨立耳。清淨化城舊聞不載，已見前篇。西山八剎在阜成門八里莊西北二十里，名翠微山，又名盧師山，又名平陂山。所謂八剎者，其說不一。以今論之，在翠微山下東向者曰長安寺，寺東北山巔南向者曰秘魔崖，寺西北山麓有塔者曰靈光寺，塔下有池，池北有新築戒臺，靈光寺迤北東向者曰三山庵，東北南向有牌坊者曰大悲寺，正北東向有靈泉者曰龍王堂，龍王堂迤北曰香界寺，俯視香界者曰寶珠洞，此即所謂八剎也。長安寺即善應寺，三山庵舊聞不載，靈光寺係合翠微寺而一之，塔基鐵燈至今尚存。
釣魚臺在阜成門外三里許，有行宮一所，南向。每屆重陽，長安少年多於此處賽馬，俗稱曰望海樓。
謹按，《日下舊聞考》：釣魚臺在三里河西北里許，乃金主遊幸處。臺前有泉從地湧出，冬夏不竭。凡西山麓之支流悉灌注於此。元時謂之玉淵潭，為丁氏園池。國朝乾隆二十八年，浚治成湖，以受香山新開引河之水。復於下口建設閘座，俾資蓄泄。湖水合引河水，由三里河達阜成門之護城河。三十九年，始命修建臺座，御書釣魚臺三字懸之臺西面。故凡祗謁西陵，及由園致祭天壇時，必於此用早膳焉。臺左有養源齋、瀟碧亭諸勝。
花糕有二種：其一以糖麵為之，中夾細果，兩層三層不同，乃花糕之美者；其一蒸餅之上星星然綴以棗栗，乃糕之次者也。每屆重陽，市肆間預為製造以供用。
按，《析津志》：九月九日，都人以麵為糕，饋遺作重陽節，亦於闤闠中笟筴席叫賣，與今同。又《帝京景物略》：麵餅麵種棗栗星星然曰花糕。糕肆標綠旗。父母迎其女來食，曰女兒節。今糕肆無標旗者，亦無迎女來食者。蓋風尚之不同也。
九花者，菊花也。每屆重陽，富貴之家以九花數百盆，架庋廣廈中，前軒後輊，望之若山，曰九花山子。四面堆積者曰九花塔。
謹按，《日下舊聞考》：陳理詩注曰：花城即今之花山也。蓋京師之菊種極繁，有陳秧、新秧、粗秧、細秧之別。如蜜連環、銀紅針、桃花扇、方金印、老君眉、西施曉妝、瀟湘妃子、鵝翎管、米金管、燈草管、紫虎須、灰鶴翅、平沙落雁、杏林春燕、朝陽素、軟金素、青山蓋雪、硃砂蓋雪、白鶴臥雪、青蓮子、青河蓮、朱瓣湘蓮、玉池桃紅、玉筍長、玉樓春曉、寶剎浮圖、落紅萬點、泥金萬點、藕色霓裳、伽藍袈裟等，皆陳秧中之細種也。如大紅寶珠、金連環、金霞環、大金葵、滲金葵、金盤獻露、金毛獅子、金鳳翎、紫鳳舒翎、紫鳳雙疊、紫龍開爪、紫蟹爪、真紫鉤、徐家紫、黃鶴毛、鷺鶴毛、蒼龍須、蒼龍訓子、雲龍煥彩、二色蓮、三季秋荷、映日荷花、旱地金蓮、芙蓉秋豔、玉扇銀針、紫鬆針、水紅針、玉匙調羹、粉屏、白牡丹、紫牡丹、粉牡丹、星光在水、楓林落照、夕陽斜照、鴉背夕陽、曉天霞、藍翎九等，皆陳秧中之粗種也。如銀虎須、墨虎須、朱墨雙輝、金卷硃砂、金鳳含珠、鳳梧添線、漢宮春曉、浣花溪水、天半朱霞、秋水明霞、秋水芙蓉、漢皋解佩、二喬爭豔、天女散花、桃花人面、鳥爪仙人、黃鶴仙人、羔裘大夫、仙人掌、醉太白、南極仙翁、文經武緯、鳳管鸞笙、洋蝴蝶、羚羊掛角、香白梨、金如意、水晶如意、沉香貫珠、一斛珠、碧玉搔頭、黃繡球、珊瑚鉤、金帶風飄、慈雲點玉、慈雲萬點、柳線垂金、重陽居住等，皆新秧中之細種也。如金佛座、金鉤掛玉、金邊大紅、玉堂金馬、紫綬金章、紫袍金帶、紫電青霜、綠柳黃鸝、楊妃醉舞、西施粉、六郎面、墨麒麟、鸚哥抱子、蜜蜂窩、合家歡樂等，皆新秧中之粗種也。共一百三十三種，皆予所記憶者。其餘新陳粗細之類，尚有二百餘種，他日得暇，當為黃花訂譜也。
重陽時以良鄉酒配糟蟹等而嘗之，最為甘美。良鄉酒者，本產於良鄉，近京師亦能造之。其味清醇，飲之舒暢，但畏熱不能過夏耳。鴨兒廣，梨屬，形如木瓜，色如鴨黃，廣者黃之轉音也。柿子、山裏紅，其用尤多，皆京師應序之物也。
按，《寄園寄所寄》：明太祖微時過剩柴村，已經二日不食矣，行漸伶仃。至一所，乃人家故園。垣缺樹雕，是兵火所戕者。帝悲歎之，緩步周視，東北隅有一樹霜柿正熟，帝取食之，食十枚便飽，又惆悵久之而去。乙未夏，帝拔採石，取太平，道經於此，樹猶在。帝指樹，以前事語左右，因下馬加之赤袍，曰：「封爾為淩霜侯。」是柿曾有功於人主矣，則記之豈瑣瑣哉？他物之記，亦邀柿之幸也。
財神廟在彰儀門外，每至九月，自十五日起，開廟三日。祈禱相屬，而梨園子弟與青樓校書等為尤多。士大夫之好事者，亦或命駕往觀焉。彰儀門即廣安門也。
十月初一日，乃都人祭掃之候，俗謂之送寒衣。
按，《北京歲華記》：十月朔上塚，如中元祭，用豆泥骨朵。豆泥骨朵乃元人語，今不知為何物矣。又《帝京景物略》：十月朔，紙坊剪紙五色作男女衣，長尺有咫，曰寒衣。有疏印識其姓字行輩，如寄家書然，家家修具，夜奠而焚之其門，曰送寒衣。今則以包袱代之，有寒衣之名，無寒衣之實矣。包袱者，以冥鏹封於紙函中，題其姓名行輩，如前所云。
京師居人例於十月初一日添設煤火，二月初一日撤火。火爐係不灰木為之，白於礬石，輕暖堅固。
按，《析津志》：西山化石根名之曰不灰木，以之為粗布及器皿，不畏火，今西山有之。此條所記未盡得實。以之為器皿則可，以之為粗布則從未之見。或即火浣布之訛。況此木實產易州，非西山也。
仰山窪在安定門外正北十里，有將臺一座。每至十月十五日，八旗合操，演九進十連環，前鋒護軍統領跑交衝馬，已成俗例。大寒之歲，兵丁有凍斃者，故非豪俠少年不能往觀也。
十月頒曆以後，大小書肆出售憲書，衢巷之間亦有負箱唱賣者。
兒童玩好亦有關於時令。京師十月以後，則有風箏、毽兒等物。風箏即紙鳶，縛竹為骨，以紙糊之，製成仙鶴、孔雀、沙雁、飛虎之類，繪畫極工。兒童放之空中，最能清目。有帶風琴鑼鼓者，更抑揚可聽，故謂之風箏也。毽兒者，墊以皮錢，襯以銅錢，束以鵰翎，縛以皮帶，兒童踢弄之，足以活血禦寒。琉璃喇叭者，口如酒盞，柄長二三尺。咘咘噔者，形如壺盧而長柄，大小不一，皆琉璃廠所製。兒童呼吸之，足以導引清氣。太平鼓者，係鐵圈之上蒙以驢皮，形如團扇，柄下綴以鐵環，兒童三五成群，以藤杖擊之，鼓聲冬冬然，環聲錚錚然，上下相應，即所謂迎年之鼓也。空鐘者，形如車輪，中有短軸，兒童以雙杖係棉線播弄之，儼如天外晨鐘。
謹按，《日下舊聞考》：紙鳶古傳韓信所作，五代漢季，李業與隱帝為紙鳶於宮門外放之。毽兒即毽子，以鉛錫為錢，裝以雞羽，小兒三五成群，有裏外廉、拖槍、聳膝、突肚、佛頂珠、剪刀拋之名色，亦蹴踘之遺事也。琉璃喇叭，舊聞不載。咘咘噔即鼓璫，亦名響壺盧，又名倒掖氣，小者三四寸，大者徑尺，其色紫者居多。小兒口銜，噓吸成聲。又《帝京景物略》云：元夕童子撾鼓，旁夕向曉，曰太平鼓。今自十月即有之，不必在元夕矣。至謂太平鼓即羯鼓者非也。羯鼓者，乃今梨園所用之進鼓，以雙杖擊之。故唐人詩曰：「頭如青山峰，手如白雨點。」若單杖擊之者，安能如此繁密耶？空鐘舊聞不載。
走馬燈者，剪紙為輪，以燭噓之，則車馳馬驟，團團不休。燭滅則頓止矣。其物雖微，頗能具成敗興衰之理，上下千古，二十四史中無非一走馬燈也。是物之外，又有車燈、羊燈、獅子燈、繡球燈之類。每屆十月，則前門、後門、東四牌樓、西單牌樓等處在在有之。攜幼而往，歡喜購買而還，亦閑中之樂事也。
按，走馬燈之制，亦係以火禦輪，以輪運機，即今輪船、鐵軌之一班。使推而廣之，精益求精，數百年來，安知不成利器耶？惜中土以機巧為戒，即有自出心裁精於製造者，莫不以兒觀視之。今日之際，人步亦步，人趨亦趨，詫為奇神，安於愚魯，則天地生材之道豈獨厚於彼而薄於我耶？是亦不自憤耳！
十月以後，寒賤之子，琢石為球，以足蹴之，前後交擊為勝。蓋京師多寒，足指痠凍，兒童踢弄之，足以活血禦寒，亦蹴踘之類也。
謹按，《日下舊聞考》：踢球一事，自金元以來即有之，不自今日始矣。
蟲鳥之鳴，最關時令。而人力所至亦能與時令相轉移，是亦有關時令矣。京師五月以後，則有聒聒兒沿街叫賣，每枚不過一二文。至十月，則𤓌熅者生，每枚可值數千矣。七月中旬則有蛐蛐兒，貴者可值數金〈（有白麻頭、黃麻頭、蟹胲青、琵琶翅、梅花翅、竹節須之別）〉，以其能戰鬥也。至十月，一枚不過數百文，取其鳴而已矣。蛐蛐兒之類，又有油壺盧。當秋令時，一文可買十餘枚。至十月，則一枚可值數千文。蓋其鳴時鏗鏘斷續，聲顫而長，冬夜聽之，可悲可喜，真閑人之韻事也。故秋日之蛐蛐罐有永樂官窯、趙子玉、淡園主人、靜軒主人、紅澄漿、白澄漿之別，佳者數十金一對。冬月之聒聒兒壺盧、油壺盧壺盧，佳者亦數十金一對，以紫潤堅厚者為上，即所謂壺盧器者是也。是故京師世族，貧者居多，耗財之道實不止聲色珠玉而已也。
謹按，《日下舊聞考》：永定門外五里胡家村產促織，善鬥，勝他產。促織者，感秋而生，其音商，其性勝。今都人能種之，留其鳴深冬。其法實土於盆養之，蟲生子土中，入冬，以其土置暖炕，日水灑，綿覆之。伏五六日上蠕蠕動，又伏七八日如蛆然。置子蔬葉，仍灑覆之，足翅成，漸以黑，匝月則鳴，細於秋，入春反僵也。促織即蟋蟀別種，有三：肥大而色澤如油者曰油壺盧，首大者曰梆子頭，銳喙者曰老米嘴云云。總而言之，促織，蟋蟀、蛐蛐兒之正名；絡緯，聒聒兒之正名。或又謂聒聒兒者即螻蟈也。
京師食品亦有關於時令。十月以後，則有栗子、白薯等物。栗子來時用黑砂炒熟，甘美異常。青燈誦讀之餘，剝而食之，頗有味外之味。白薯貧富皆嗜，不假扶持，用火煨熟，自然甘美，較之山藥、芋頭尤足濟世，可方為樸實有用之材。中果、南糖到處有之。薩齊瑪乃滿洲餑餑，以冰糖、奶油合白麵為之，形如糯米，用不灰木烘爐烤熟，遂成方塊，甜膩可食。芙蓉糕與薩齊瑪同，但麵有紅糖，豔如芙蓉耳。冰糖壺盧乃用竹簽，貫以葡萄、山藥豆、海棠果、山裏紅等物，蘸以冰糖，甜脆而涼。冬夜食之，頗能去煤炭之氣。溫樸形如櫻桃而堅實，以蜜漬之，既酸且甜，頗能下酒。皆京師應時之食品也。
按，《宸垣識略》：前明冬至賜百官甜食一盒，凡七種，一松子海哩𠿨。鄭以偉曰：𠿨字諸字書不載，今亦不識海哩𠿨為何物。蓋緣元人語也。正可與「薩齊瑪」為對。又《戒庵漫筆》載：前明四月八日賜百官午門外食不落夾。「不落夾」者，亦元人語也。或雲粽子。以鄙意揣之，或即今之涼糕歟！是不可得而考矣。因記薩齊瑪，故連類及之。
水烏他，以酥酪合糖為之，於天氣極寒時，乘夜造出，潔白如霜，食之口中有如嚼雪，真北方之奇味也，其制有梅花、方勝諸式，以匣盛之。奶烏他大致相同，而其味稍遜。
每至十月，市肆之間則有赤包兒、鬥姑娘等物。赤包兒蔓生，形如甜瓜而小，至初冬乃紅，柔軟可玩。鬥姑娘形如小茄，赤如珊瑚，圓潤光滑，小兒女多愛之，故曰鬥姑娘。海棠木瓜大者二寸，青而不黃，較之南來木瓜，其香尤烈。漚樸形如橘柚而堅實，性如木瓜而有毛，以之薰衣，香可經月不散，亦應時之物產也。
禽鳥之來，是關時令。京師十月以後，則有梧桐鳥等。梧桐者，長六七寸，灰身黑翅，黃嘴短尾，市兒買而調之，能於空中接彈丸，謂之打彈兒。交嘴者，長四五寸，嘴左右交，以別雌雄，有紅黃二色，馴而擾者能開鎖銜旗。祝頂紅者，小於家雀而紅其頂，技如交嘴，而靈巧過之。老西兒者，形如梧桐而黑嘴，技同而價賤，饕餮之輩亦有食之者。燕巧兒者，形如燕子，亦能於空中接彈丸，而飛騰尤速，此皆京師之時禽。至於秋天鴻雁，社日烏衣，則有月令在。
十月間，冬筍、銀魚之初到京者，由崇文門監督照例呈進，與三月黃花魚同。
冬至月初一日，臣工之得著貂裘者，均於是日一體穿用，謂之翻褂子。
冬月十五日月當頭，如遇望時，則塔影無尖，人影亦極短。小兒女之好事者，必無睡以俟當頭，臨階取影以驗之。
冬至郊天令節，百官呈遞賀表。民間不為節，惟食餛飩而已。與夏至之食麵同。故京師諺曰：「冬至餛飩，夏至麵。」
按，《漢書》：冬至陽氣起，君道長，故賀。夏至陰氣起，故不賀。又《演繁露》：世言餛飩是塞外渾氏屯氏為之。言殊穿鑿。夫餛飩之形有如雞卵，頗似天地渾沌之象，故於冬至日食之。若如《演繁露》二氏為之之言，則何者為餛何者為飩耶？是亦膠柱鼓瑟矣。
消寒圖乃九格八十一圈。自冬至起，日塗一圈，上陰下晴，左風右雨，雪當中。
按，《帝京景物略》：冬至日人家畫素梅一枝，為瓣八十有一，日染一瓣，瓣盡而九九出，則春深矣，曰九九消寒圖。此事予兒時曾為之，不謂與古暗合也。
冬至以後，水澤腹堅，則十剎海、護城河、二閘等處皆有冰床。一人拖之，其行甚速。長約五尺，寬約三尺，以木為之，腳有鐵條，可坐三四人。雪晴日暖之際，如行玉壺中，亦快事也。至立春以後，則不可乘，乘則甚危，有陷入冰窟者，而拖者逃矣。近日王公大臣之有恩命者，亦準於西苑門內乘坐拖床，床甚華美，上有宀如車篷，可避風雪。
按，《倚晴閣雜抄》：明時積水潭，常有好事者聯十餘床，攜都藍酒具，鋪氍毹其上，轟飲冰淩中以為樂。誠豪俠之快事也。
冰鞋以鐵為之，中有單條縛於鞋上，身起則行，不能暫止。技之巧者，如蜻蜓點水，紫燕穿波，殊可觀也。
謹按，《日下舊聞考》：太液池冬月陳冰嬉，習勞行賞，以簡武事而修國俗雲。
冬至三九則冰堅，於夜內鑿之，聲如鏨石，曰打冰。三九以後，冰雖堅不能用矣。
按《事物原會》：周成王命淩人掌冰，歲十二月，敕令斬冰納於淩陰。淩陰者，今之冰窖也。周十二月，今之十月也。藏冰之制始此。
每至冬月，凡乾清門侍衛及大門侍衛等，均由本管支領貂褂銀子，人各數十金。
臘八粥者，用黃米、白米、江米、小米、菱角米、栗子、紅江豆、去皮棗泥等，合水煮熟，外用染紅桃仁、杏仁、瓜子、花生、榛穰、鬆子，及白糖、紅糖、瑣瑣葡萄，以作點染。切不可用蓮子、扁豆、薏米、桂元，用則傷味。每至臘七日，則剝果滌器，終夜經營，至天明時則粥熟矣。除祀先供佛外，分饋親友，不得過午。並用紅棗、桃仁等製成獅子、小兒等類，以見巧思。
按，《燕都遊覽志》：十二月八日，賜百官粥。民間亦作臘八粥，以果米雜成之，品多者多勝。今雖無百官之賜，而朱門饋贈，競巧爭奇，較之古人有過之無不及矣。
大白菜者，乃鹽酸白菜也。凡送粥之家，必以此為副。菜之美惡，可卜其家之盛衰。
按，《廣群芳譜》：白菜一名菘，北方多人窖內，不見風日。長出苗葉，皆嫩黃色，脆美無比，謂之黃芽，乃白菜別種。今之食者，惟分皮之與心，無所謂別種也。
雍和宮喇嘛於初八日夜內熬粥供佛，特派大臣監視，以昭誠敬。其粥鍋之大，可容數石米。
每至十二月，分賞王大臣等麅鹿。屆時由內務府知照，自行領取。三品以下不預也。
每至十二月，於十九、二十、二十一、二十二四日之內，由欽天監選擇吉期，照例封印，頒示天下，一體遵行。封印之日，各部院掌印司員必應邀請同僚歡聚暢飲，以酬一歲之勞。故每當封印已畢，萬騎齊發，前門一帶，擁擠非常，園館居樓，均無隙地矣。印封之後，乞丐無賴攫貨於市肆之間，毫無顧忌，蓋謂官不辦事也。亦惡俗也。
封印之後，梨園戲館擇日封臺，八班合演，至來歲元旦則賜福開戲矣。亦所以歌詠昇平也。
按，京師戲劇，風尚不同。咸豐以前，最重崑腔、高腔〈（即弋腔）〉。高腔者，有金鼓而無絲竹，慷慨悲歌，乃燕土之舊俗也。咸豐以後，專重二簧，近則並重秦腔。秦腔者，即俗所謂梆子腔也。內城無戲園，外城乃有。蓋恐八旗兵丁習於逸樂也。戲劇之外，又有托偶〈（讀作吼）〉、影戲、八角鼓、什不閑、子弟書、雜耍把式、像聲、大鼓、評書之類。托偶即傀儡子，又名大臺宮戲。影戲借燈取影，哀怨異常，老嫗聽之多能下淚。八角鼓乃青衣數輩，或弄弦索，或歌唱打諢，最足解賾。什不閑有旦有醜而無生，所唱歌詞別有腔調，低徊婉轉，冶蕩不堪，咸同以前頗重之，近亦如廣陵散矣。子弟書音調沉穆，詞亦高雅。雜耍把式即變戲法兒武技之類。像聲即口技，能學百鳥音，並能作南腔北調，嬉笑怒罵，以一人而兼之，聽之歷歷也。大鼓、評書最能壞人心術。蓋大鼓多采蘭贈芍之事，閨閣演唱，已為不宜；評書抵掌而談，別無幫襯，而豪俠亡命，躍躍如生，市兒聽之，適易啟其作亂為非之念。有心世道者，其思有以禁之也！
兒童之讀書者，於封印之後塾師解館，謂之放年學。
二十三日祭灶，古用黃羊，近聞內廷尚用之，民間不見用也。民間祭灶惟用南糖、關東糖、糖餅及清水草豆而已。糖者所以祀神也，清水草豆者所以祀神馬也。祭畢之後，將神像揭下，與千張、元寶等一並焚之。至除夕接神時，再行供奉。是日鞭炮極多，俗謂之小年下。
謹按，《日下舊聞考》：京師祀灶仍沿舊俗，禁婦女主祭。其祀期用二十三日，惟南省客戶用二十四日，如劉侗所稱也。
春聯者，即桃符也。自入臘以後，即有文人墨客，在市肆簷下，書寫春聯，以圖潤筆。祭灶之後，則漸次粘掛，千門萬戶，煥然一新。或用朱箋，或用紅紙，惟內廷及宗室王公等例用白紙，緣以紅邊藍邊，非宗室者不得擅用。
門神皆甲冑執戈，懸弧佩劍，或謂為神荼、鬱壘，或謂為秦瓊、敬德，其實皆非也。但謂之門神可矣。夫門為五祀之首，並非邪神，都人神之而不祀之，失其旨矣。
每至臘月，繁盛之區，支搭席棚，售賣畫片。婦女兒童爭購之。亦所以點綴年華也。
京師謂除夕為三十晚上。是日清晨，皇上升殿受賀；庶僚叩謁本管，謂之拜官年。世胄之家，致祭宗祠，懸掛影像。黃昏之後，合家團坐以度歲。酒漿羅列，燈燭輝煌，婦女兒童皆擲骰鬥葉以為樂。及亥子之際，天光愈黑，鞭炮益繁，列案焚香，接神下界。和衣少臥，已至來朝，旭日當窗，爆竹在耳，家人叩賀，喜氣盈庭。轉瞬之間，又逢新歲矣。
除夕自戶庭以至大門，凡行走之處遍以芝麻秸撒之，謂之踩歲。
年飯用金銀米為之，上插松柏枝，綴以金錢、棗、栗、龍眼、香枝，破五之後方始去之。
凡賣花者，謂熏治之花為唐花。每至新年，互相𧷛贈。牡丹呈豔，金橘垂黃，滿座芬芳，溫香撲鼻，三春豔冶，盡在一堂，故又謂之堂花也。
謹按，《日下舊聞考》：京師臘月即賣牡丹、梅花、緋桃、探春諸花，皆貯暖室，以火烘之。所謂唐花，又名堂花也。其法自漢即有之。漢世大官園冬蔥韭菜茹覆以屋廡，晝夜𤓌熅火得溫氣，諸菜皆生。召信臣為少府，謂此皆不時之物，有傷於人，不宜供奉，奏罷之。唐人詩曰：「內園分得溫湯水，二月中旬已進瓜。」亦是此法。
所謂藏香，乃西藏所製。其味濃厚，得沉檀芸降之全。每屆歲除，府第朱門，焚之徹夜，簷牙屋角，觸鼻芬芳，真香中之富貴者也。
取松柏枝之大者，插於瓶中，綴以古錢、元寶、石榴花等謂之搖錢樹。
以彩繩穿錢，編作龍形，置於床腳，謂之壓歲錢。尊長之賜小兒者，亦謂之壓歲錢。
錢肆取錢之帖謂之票子。每屆歲除，凡富貴之家以銀易錢者，皆用彩箋書寫，謂之紅票兒。亦取其華美吉祥之意。
掛千者，用吉祥語鐫於紅紙之上，長尺有咫，粘之門前，與桃符相輝映。其上有八仙人物者，乃佛前所懸也。是物民戶多用之，世家大族鮮用之者。其黃紙長三寸，紅紙長寸餘者，曰小掛千，乃市肆所用也。
每屆除夕，列長案於中庭，供以百分。百分者，乃諸天神聖之全圖也。百分之前，陳設蜜供一層，蘋果、乾果、饅頭、素菜、年糕各一層，謂之全供。供上簽以通草八仙及石榴、元寶等，謂之供佛花。及接神時，將百分焚化，接遞燒香，至燈節而止，謂之天地桌。
凡除夕，蟒袍補褂走謁親友者，謂之辭歲。家人叩謁尊長，亦曰辭歲。新婚者必至岳家辭歲，否則為不恭。
除夕接神以後，即為新年。於初次出房時，必迎喜神而拜之。
歲時而記遊覽，似屬於例不合。然各處遊覽多有定期，亦與歲時相表裏。其遊覽而無定期者概不編錄，以示區別〈（光緒二十六年歲次庚子三月十六日敦崇自記）〉。
再：此記皆從實錄寫，事多瑣碎，難免有冗雜蕪穢之譏。而究其大旨，無非風俗、遊覽、物產、技藝四門而已。亦《舊聞考》之大略也〈（又記）〉。
