　　欽定四庫全書　　　　　子部六
　　新法算書　　　　　　　天文算法類一〈推歩之屬〉提要
　　〈臣〉等謹案新法算書一百卷明大學士徐光啟太僕寺少卿李之藻光祿寺卿李天經及西洋人龍華民鄧玉函羅雅谷湯若望等所修西洋新厯也明自成化以後歴法愈謬而臺官墨守舊聞朝廷亦憚於改作建議者俱格不行萬厯中大西洋人龍華民鄧玉函等先後至京俱精究律法五官正周子愚請令叅訂修改禮部因舉光啟之藻任其事而庶務因循未暇開局至崇禎二年推日食不騐禮部乃始奏請開局修改以光啟領之時滿城布衣魏文魁著厯元歴測二書令其子獻諸朝光啟作學厯小辨以斥其謬文魁之説遂絀於是光啟督成厯書數十卷次第奏進而光啟病卒李天經代董其事又續以所作厯書及儀器上進其書凡十一部曰法原曰法數曰法算曰法器曰㑹通謂之基本五目曰日躔曰恆星曰月離曰日月交㑹曰五緯星曰五星交㑹謂之節次六目書首為修厯縁起皆當時奏疏及考測辨論之事書末厯法西𫝊新法表異二種則湯若望入
　　本朝後所作而附刻以行者其中有解有術有圖有考有表有論皆鈎深索𨼆宻合天行足以盡歐羅巴厯學之藴然其時牽制於廷臣之門戶雖詔立兩局累年測騐明知新法之宻竟不能行迨
　　聖代龍興乃因其成帙用備疇人之掌豈非
　　天之所祐有開必先莫知其然而然者耶越我聖祖仁皇帝天亶聰明乾坤合契
　　御製數理精藴厯象考成諸編益復推闡㣲茫窮究正變如月離二三均數分為二表交食改黃平象限用白平象限方位以髙弧定上下左右又増借根方法解對數法解於線面體部之末皆是書所未能及者八線表舊以半徑數為十萬各線數逐分列之今改半徑數為千萬各線數逐十秒列之用以步算尤為徑捷至
　　欽定厯象考成後編日月以本天為撱圓交食以日月兩經斜距為白道以視行取視距推步之宻垂範萬年又非光啟等所能企及然授時改憲之所自其源流實本於是編故具録存之庶論西法之權輿者有考於斯焉乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
