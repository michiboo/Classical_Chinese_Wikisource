　　欽定四庫全書　　　　　集部六
　　東洲初稿　　　　　　　別集類五〈明〉
　　提要
　　〈臣〉等謹案東洲初稿十四巻明夏良勝撰良勝有中庸衍義已著録明史本傳稱良勝除名以後輯其部中章奏名曰銓司存稿凡議禮諸疏俱在今已不傳此其詩文集也前七巻為雜文第八巻為詩第九巻為考定皇極指掌諸圖第十巻為天文便覽自十一巻以下皆題曰仕止隨録十一十二兩巻雜録諫南巡下獄疏奏詩文及同時諸人投贈申救之作十三十四兩巻雜録家居詩文自十三巻以前皆題門人滇池羅江編十四巻則題門人鍾陵江治續編明史藝文志載東洲稿十二巻詩八巻與此本巻帙互異然此本題曰初稿刻於正徳十五年其嘉靖以後諸作咸未之及史所傳者殆其全集之巻數歟良勝兩以直諫謫風節凜然其詩文無意求工而皆嶽嶽有直氣雖不以詞藻著名要非雕章繪句之士所可同日語也乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　東洲初稿原序
　　古文自尚書周禮儀禮記論語繫易辭皆大聖人之作猶天之不可階而升也是後有莊子篇章次第跌宕豪放亦文也然背於道所貴於道者得於心而通於政也可以製作可以施措若孟子七篇其論身心之學教養之政皆畫一法鑿鑿乎其可試然以制器有未備焉固不得當作者之聖而列諸經歟夫以孟子之文而猶有未備下此可知已唐韓子以文起八代之衰因而適於道史臣推尊以配孟氏豈獨以其文哉觀其忠犯人主之怒勇奪三軍之帥類非尋常文墨者所能也吾同年夏君於中因言事與余同南還舟中日久示以東洲初稿凡若干巻閲之旬月驚曰富哉無物之不有也竒哉有物之難窮也其贈送賦述絶時俗空言不類而奏䟽狀議綽綽乎通於政也非有得於道者邪所論邵子皇極縱橫布置不出八卦起首蓋知象數也余嘗惜邵之學蔽以夏君之明惟取隂陽爻畫求之則所以製作所以施措可一吐於文矣矧茲行也有玩心高明之地哉於中於芬道徳事功相期之至者因初稿謹書此以俟其終正徳十四年六月下日賜進士及第承務郎福建市舶提舉司副提舉前翰林院國史修譔進賢梓谿舒芬書於錢塘舟次










