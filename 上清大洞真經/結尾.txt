
兆誦詠玉經三十九章，都畢，叩齒三十九通，便閉兩目，存此百神變成白炁，混沌如白雲之狀，從玄虛中來入兆口中，鬱鬱良久。覺白炁從下部出，又從玉莖中出，從兩腳底出，又從兩手心出，冠纏一體，上下手足，，混合一身，與白炁同煙，上下不相見也。良久，白炁忽復變成紫雲鬱鬱，從口中入頭中，並五藏之內，充滿腹內。良久，紫雲又從兩腳底、兩手心、下部玉莖中出，冠纏一體，鬱然上下，與紫雲合形，不相見也。須臾，存見紫雲之炁充滿左右，及一室內。又存見口中出風炁，吹扇紫雲之煙，乃徊轉，更相纏繞，忽結成一真人，男形，如始生小兒，身長四寸，號曰大洞帝一尊君，名父寧在，字合母精延，守兆死關，眾神徊風混化，共成此帝一尊君。其尊君來入兆口中舌下，逕上昇入紫房六合宮中，平坐向外。尊君左手把兆五符，右手把兆五籍。尊君口左邊有日光，徑九分；口右邊有月光，徑一寸。尊君口吐徊風之炁，吹此日月之光，皆鬱鬱變成白色，或成紫色。令光炁下入兆五藏六腑百節，一身之內，洞徹朗然，內外如白日之狀。良久，忽然忘身。事訖，神炁已定，覺身體輕清，精神開爽。乃叩齒三十九通，兩手拭面，再說頌曰：
太上教授我，讀誦洞真經，玉音含金商，上充太無庭，解結散幽禍，拔脫七祖靈，返胎會南官，世世有玉名，三塗滅罪根，輪轉昇上清。
誦經畢，復爐，祝曰：
具位臣某，吉日入靖，修誦《上清大洞三十九章真經》已畢，當願仙靈仙官、金童使者、五帝、五嶽神仙真人、三天正神、左右龍虎君、天仙地仙、五靈香官、侍經威神，當令臣召致十方正炁，自然生金液丹碧芝英，九玄玉真交會齋堂之所，同灌臣身，令臣學道得道，求仙得仙，飛行太空，騰景九天，玉童玉女侍衛香煙，關奏臣向來所啟所願，逕達高真玉皇上道萬聖御前。
復畢，心拜四方，乃起。
《易》曰：大哉乾元，萬物資始。又曰：乾道變化，各正性命，保合大和，乃利貞。先儒釋之曰：何謂元，是不可言也。其陰陽未形之初乎。天之所賦為命，物之所受為性。性命妙矣，保合大和，而後能利貞。大洞一經，其本乎迴元復命。世之議者皆曰：道妙於虛無，神潛於欻有。殊不知未有天地，先有此道。沬泗門人之稱夫子曰：性與天道，不可得而聞也。蓋此道即惟精惟一之妙，自堯舜禹三聖相傳，皆心心符印，未嘗須臾離也。迨至春秋，世降俗末，指為甚高難行之事，無所適從，故夫子亦罕言之。及其顏子坐忘，曾子一唯，豈復有異聞乎。是經之旨，乃存心養性以事天，聚精會神而合道，與夫子操則存捨則亡之說，初不相背。頃自中央黃老君隱禁之後，世亦無知者。故人間地上，五嶽山中，永無此經。後世之人，莫聞大道，恣情慾海，汨志塵波，夫其所謂保太和、正性命者，良可憫也。茅山上清宗壇，歷代傳授，千餘歲間，纔三十八人。蓋其發天地未形之蘊，析父母媾精之妙，故宜隱秘，不輕卑傳。咸淳仲春，玉海沖妙宗師，來游九華，因訪道室，語及此事聞者幾希，懼將泯絕，欲廣其傳焉。公端以三生結習之綠，蒙師指教，感恩莫酬，敬命厥工，用鋟諸梓，以承其志，與天下學士共之。必有賫寶，效心盟天而傳者，願力行之，以昌此道。
咸淳壬申上元日，嗣法程公端焚香敬書。
性命之賦於物也，至大至微，至輕至重，有無不可涯涘，而其不遺於道，悉可見可求矣。故得夫己者明，然後知天地萬彙，皆一物也。彼之虛靈神妙者，吾豈不具之。既具之，則可見可求，曷不與至大至微，至輕至重者同所賦有，而不昧焉。道之所謂經者，發乎天真之音，三炁之文，莫不由上帝真仙宣演，而後傳之下世也。其音聞於無音，其文質於無文，判於溟涬混沌之始，而其開廓生植之著，則可聞可質矣，謂之經也。啟己之藏，說已之經，發其至真之奧，以開人之頑蔽，豈不物物具夫此經也哉。大洞真經，凡三十九章，皆修鍊之旨。行之而有成者，魏、楊，郭、許者是也。其隱乎高虛，達乎明徹，或謹於禮謁，或頤於釆服，工用各有同異，非可泛易求之。蓋脩鍊之道，必本於養炁存神，逐物去慮後炁凝神化，物絕慮融，無毫髮之間礙，而後復乎溟涬混沌之始。故不飢渴、不生滅，與雲行空躡者遊，於或往或來，而莫知其極也。經之行世，敬善之士必思廣其傳。原其存心於善，一也。閩道者熊常一，求道有年，募工刊是經，來請一言。噫！知經之為道，而從之也眾矣，能行經之道，是不徒從之也。太上之設教，蠢動之類，莫不受其澤，行之千萬世而不息者，有自來矣。其幾何人能信於己而力修之？能信而修之，何患其不得乎經也。矧出乎有無涯淚之表，而神妙不特乎經之謂也。持經者尚當勉於余言乎。
正一嗣教道合無為闡祖光範真人，領道教事，四十三代天師張宇初謹書。
