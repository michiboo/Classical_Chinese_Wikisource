
上清大洞真經卷之二
茅山上清三十八代宗師蔣宗瑛校勘
泥丸上一赤子章
謹請泥丸天帝君上一赤子玄凝天，字三元先，常守兆泥丸九孔之戶死炁之門，使兆泥丸玉堅，金曜映真，體生寶光，九孔受靈，令七祖父母長得安寧，解脫宿罪，共登上清。
真思泥丸天帝君上一赤子玄凝天真炁，寶光之色，罩於頂上，默呪曰：
上一赤子號上真，飛雲羽衣曜紫煙，上招門景對帝賓，寶光奕奕映我身，身生羽翼升九天。
次思寶光從兆泥丸中入，兆乃口吸神雲，咽津三過，結作三神，狀如三清，紫衣冠，下入絳宮，穿兩膀胱尾閭穴，上入脊髓，穿第一椎骨，入泥丸內宮，順時吐息。
誦玉經。
大洞玉經曰：
太素三素母三華炁，晨燈玉清光廣靈堂上清房名，玉賓表玄籍，守命孩道康桃康名，徊風散萬魔，金符召度卿神名，輔衛地戶內，保此長生王真成。
高上清魔玉清王祝曰
童子景精太微名，有神有威，合象三形，九道相推，衣服朱丹，步武嵾嵯，出入上元，太極北極辰星內階，知我者長生，存我者不衰，人無哭兆，恃賴辟非，欲知吾處，密問太微，太微玉帝，三聖徘徊，使我左右，一合俱飛，混洞六府，日月齊暉。
太上玉清王祝曰：
九道九星轉對，五老五神各寧，洞陽白元銜籍，號曰鬱靈白元君名，七世父母，反胎更生，累葉積罪，罪泄福生，上入帝室，受書丹明書名，常與伯史原下一真元王，徘徊三界庭，巾金佩羽，寶曜負形，玉輪北回，役御朱兵。
畢，乃口微祝曰：
天上內音，明柱子，會和存。地上外音，扶天命，登明曜。
大洞泥丸天帝君上一赤子消魔玉符
訣曰：當朱書黃繒佩之，存呼赤子內諱名字，鎮我泥九之中，令死炁沉藏，七祖升飛，上宴帝堂。乃叩齒九通，次咽液三過。
