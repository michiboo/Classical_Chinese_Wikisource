
茅山上清二十三代宗師觀妙先生朱自英述
夫道生於無，潛眾靈而莫測；神凝於虛，妙萬變而無方，杳冥有精而泰定發光，太玄無際而致虛守靜，是之謂大洞者歟。及其斂精聚神，御祖炁以徊旋；鍊神會道，運祥風而鼓舞；無中欻有，呼吸散萬神之形；動極復靜，恍惚圍帝一之妙，是之謂徊風混合者歟。為天地普植之本，帝聖造化之原。人之生也，稟氣於太極，而動靜法乎天地；肇靈於一元，而闔闢體乎陰陽。故上清三十九帝皇，迴真下映，入兆身中三十九戶，於是各由其所貫之戶，著經一章。其辭幽奧，以用領括百神，招真辟非，所謂慶雲開生門，祥煙塞死戶者，此歟。故中央黃老元素道君，總彼列聖之奧旨，集成大洞之真經，故曰三十九章經也。又有徊風帝一、高元雄一、五老雌一，是三經者，所以輔乎三十九章之尊經耳。夫道有三奇，第一之奇《大洞真經三十九章》，第二之奇《五老雌一寶經》，第三之奇《素靈大有妙經》。故三十九章者，乃九天之奇訣，上元太素君金書之首經也。一名三天龍書，一名九天太真道經。此經之作，乃自玄微十方，元始天王所運炁撰集也。西王母從元始天王受道，乃共刻北元天中錄那邪國，靈鏡人鳥之山，闍萊之岫。乃於虛室之中，聚九玄正一之炁，結而成書，字徑一丈，於今存焉。元始天王又以傳上清八真中央黃老君，使教授下方當為真人，上昇三辰者焉。中央黃老君隱禁此經，世無知者，故人間地上五嶽天中，永無此經。上清天真尤所寶祕，唯太玄有金閣玉名，瓊札紫簡，三元有併晨祕籙，丹臺有黃文之字，當必為真人者，乃得受之爾。是經也，上皇之道標，紫晨之妙篇，制命九天之階，徵召五帝之靈，逸徊風之混合，凝九轉於玄精，交會雌雄，混合萬神，森羅幽鬱，瓊響太真，運辟非於明梁，通易有於玄門，洞德刅以造妙，濯耀羅而映雲。太漢為靈關之炁，無刅為浩劫之年，巍巍神館，萬真之淵，金房煥赫，鬱乎上清。其旨幽微，難可究詳。兆能長齋，絕志人間，誦玉篇於曲室，叩瓊音以震靈，則真人定籙於東華，七玄更潤於紫房，制魔王以威神，攝五帝以衛身，萬遍周而肉身飛，七轉召而司命至。此大洞之奇章，總億道而反生，自無奇毛異質，金骨玉名，皆不得有妄披於靈文，其禁悉依九真明科。兆當苦齋三年，乃得讀之。
誦詠此章，萬遍既畢，中央黃老道君上奏，太上命丹飈綠蓋之車，九靈使者太乙司命，來迎於子。於是五老翼軒，八風扇羽，神雷前驅，玉華扶轂，乘雲駕龍，即日升天，詣太素三元君宮中受書。是謂上登上清，受書太極，拜為高仙左卿者也。兆若但有此經，不得讀之者，太微天帝君拔出死簡，於授經之始刊定真籙，於造齋之初度籍太極，刻名東華，關奏太上，錄封龜臺，萬神千靈自稱兆為九玄大夫，位準太清仙伯也。受經之格，一依九真明科，兆宜遵焉。
上清大洞真經卷之一
茅山上清三十八代宗師蔣宗瑛校勘
訣曰：先於室外秉簡當心，臨目扣齒三通，存室內有紫雲之炁遍滿，又鬱鬱來冠兆身。存玉童玉女侍經左右，三光寶芝洞煥室內。存思畢，扣齒三通，念入戶呪曰：
天朗炁清，三光洞明，金房玉室，五芝寶生，玄雲紫蓋，來映我身，仙童玉女，為我致靈，九炁齊景，三光同軿，上乘紫蓋，升入帝庭。
畢，先進右足入戶，三捻香，扣齒三通，祝曰：
玉華散景，九炁含煙，香雲密羅，徑衝九天，侍香金童，傳言玉女，上聞帝前，令臣長生，世為仙真，隨心所願，莫不如言。
誦經入室存思之圖
存思畢，次念開經玄蘊呪曰：
微微玄宗門，煥朗徹空同，至道由靜默，當見三素宮，大道於此成，驂景策雲龍，左右侍經真，玉女及玉童，身濟不死津，解羅順靈風，七祖返胎生，世為神仙宗。
畢，北向叩齒三十六通，冥目內視，俯心祝曰：
糞土小兆男生臣某，今有微言，上啟玉清瓊元君，臣今登齋入室，誦詠《上清大洞真經三十九章》，伏願驅除魔試，辟卻鬼病，臣及七祖罪解福生。
次祝曰：
六天大魔王，受制幽寥無，白距玃獸，赤甲毒龍，鎮守四維，備衛九重，白鷹仰鳴，奮爪振豪，萬精幽匿，滅邪破妖，天丁一怒，五嶽振搖，風火征伐，九天啟朝。
畢，北向四拜，三叩齒，長跪臨目，叩齒二十四通，啟曰：
糞土小兆男生臣某，至心上啟高聖萬真太上大道君，臣今入靖焚香，誦詠《上清大洞真經三十九章》，鍊神保藏，
乞胃管華榮，聳身乘虛，上拜帝庭，臣七祖罪釋，上生福堂。
畢，又四拜，長跪啟曰：
臣某至心上啟中央黃老元素道君，臣今入室焚香披詠《上清大洞真經三十九章》，願臣靖室之內，芝英自生，玉華寶曜，三光洞明，臣昇上清，合同帝靈，使七祖罪解，克獲長生。
畢，又四拜，三叩齒，長跪啟曰：
臣某至心上啟上清總仙大司馬，長生法師王三天君栢成上真。
畢，又四拜，三叩齒，長跪啟曰：
臣某至心上啟降授大洞真經祖師，上真聖母紫微元君王夫人。
畢，又四拜，三叩齒，長跪啟曰：
臣某至心上啟降授徊風大混合師，上真聖母中候元君王夫人，臣今入室焚香，諷讀《上清大洞真經三十九章》，伏願調和三魂，制鍊七魄，屍蟲沉落，腑藏光華，百病不生，災害消滅，色返嬰孩，白日騰翥，願七祖罪解，上生福堂。
畢，東向四拜，燒香，叩齒三十六通，存東華六門，治東壟山，周回三千里，門內有三官，羅列分明。
第一宮方諸青宮，上相青童君所治。
第二宮玉保青宮，玉保王上相大司馬高晨師所治。
第三宮玉華青宮，東海青華小童所治。
次存念六門名，及門郎姓字：
東青華門，門郎丘伯淵。
南神華玉門，門郎王祖思。
西玉洞門，門郎庾尚節。
北玉陰門，門郎史少華。
東南天關門，門郎文五車。
東北寒水門，門郎童林都。
次叩齒三通，仰祝：
上清玄晨，三宮六門，典我玉名，降我神真，龍裙羽章，以給我身，誦詠洞章，朗徹九天，上升玉清，東華投篇，名刻金格，長為帝賓。
畢，咽炁九過，東向燒香，四拜，三叩齒，長跪啟曰：
臣某至心上啟上清九微太真玉保王，金闕上相大司命高晨師，東海玉明青華小童大君。
畢，又燒香，四拜，三叩齒，長跪啟曰：
臣某至心上啟上清太無東震扶桑丹林大帝上道君。
畢，又燒香，四拜，三叩齒，長跪啟曰：
臣某至心上啟祖師南極紫真上清道主，太微玉晨聖后，金闕上保東華道君，金闕大夫上清仙侯，臣今入室，誦詠《上清大洞真經三十九章》，願晨暉煥發，映照臣身，腑藏榮華，災禍消散，七祖返胎，同駕雲輿。
畢，又燒香，心拜經前，微叩齒二七通，祝曰：
太一帝尊，帝一玄經，五靈散景，鬱徹三清，玉童玉女，燒香侍靈，上願開陳，與我合形，使我神仙，長享利貞。
畢，又叩齒二七通，微誦發篋呪：
玉帝上法，上聞三清，吉日齋戒，敢開神經，萬試隱伏，所向皆成，玉童侍衛，玉女散馨，聲聞五億，響徹萬靈，上告三元，與我長生。
畢，又叩齒二十通，心再拜。次三捻上香，登座，平坐，正視北向，叩齒三十二通，咽液三十二過，閉目存帝一尊君。
次思兆頭正青，如碧玉，兩首如丹，兩腳如雪，身著九色羽衣，披龍文之帔頭建玉晨之冠，手執九色之節，青龍侍左，白虎衛右，頭蔭華蓋，下坐獅子，仙童侍香，玉女散花，紫雲蓊鬱，滿於室中，五色玄黃，羅列前後，內外分明，皆使映朗。
畢，叩齒三十六通，微誦三天滅魔呪：
北帝大魔王，受事帝君前，泉曲之鬼，四明酆山，千妖混形，九首同身，神虎放毒，馘滅雷震，神功吐呪，所戮無親，太微有命，攝錄山川，鳴鈴交擲，流煥九天，風火征伐，神鋒十陳，兇試伏滅，萬精梟殘，妖毒敢起，受閉三關，請依洞法，莫不如言
畢，又叩齒三十六通，次誦《大洞滅魔神慧玉清隱書》：
玄景散天湄，清漢薄雲回。
妙炁煥三晨，丹霞耀紫微。
諸天舒靈彩，流霄何霏霏。
神燈朗長庚，離羅吐明輝。
回嶺帶高雲，懸精蔭八垂。
三素啟高虛，蘭闕披重扉。
金墉映玉清，靈秀表天畿。
風生八會宮，猛獸騁雲馳。
紛紛三洞府，真人互參差。
上有干景精，冥德高巍巍。
太一務猷收，執命握神麾。
正一履昌靈，攝召萬神歸。
公子翼寂轅，洞陽衛玄機。
明初合道康，龍輿正徘徊。
七景協神王，飈輪萬杪階。
體矯玄津上，飛步絕嶺梯。
披錦入神丘，璨璨振羽衣。
冥攄交雲會，飛景承神通。
清峰無毫薈，綺合生絕空。
金華帶靈軒，翼翼高仙翁。
萬轡乘虛散，蓊藹玄上牎。
中生合景君，九帝昌上皇。
明輪映黃寧，羽珠曜玄陽。
天精元素炁，中五號養光。
結朗始生神，九真合成雙。
妙景啟冥數，順感標神蹤。
泥丸洞元光，運珠正絳宮。
元陽部命門，三神攜紫童。
拘制召上歸，夾闕侍明牎。
翳鬱對啟明，圓華煥三沖。
方盈引接生，反老回嬰蒙。
飈粲麗九天，綠轅繞丹房。
蕭蕭纏靄表，曲降寢華堂。
遊宴盻萬劫，歸會神霄王。
仙道樂子生，鬼道樂子凶。
但聞貴生道，不聞鬼道隆。
謠歌參天炁，賈生元正章。
神慧命朱兵，五帝符寒鄉。
仗旛攝萬魔，瓊文檢北鄷。
體解自然道，妖滅非爾功。
汎景鼓長扇，合虛慶霄峰。
俯盻四謝飛，天劫永難終。
妙中生真景，回輦苦遲遲。
意合在冥感，提攜高上埼。
翔翅期妙會，洞觀情轉悲。
嘯咤咄嗟頃，倏忽歷九圍。
攝炁反交初，併景幽玄棲。
於是七星停曜，重關洞開，百陽激電，五星奔移，握節命靈，是炁悉追，鐵羆羅遮，猛虎變威，六師斬妖，銅頭捕非，玃天啖毒，晶消摧，萬精滅種，六天崩頹，三道正行，何炁不回，山河為之傾倒，日月為之揜暉，靈獸為之墮嶺，金翅為之落飛，五帝束帶於神宇，萬靈受封於太微，高上汎蓋於丹崖，八景策駕於霄扉，洞觀源之妙化，欣我道以坦懷。
畢，又閉目默念，次心拜四方，真思兆身坐五色雲中，雲氣覆蓋頭上，想定。
次就座，右顧東向，冥心叩齒九通，陰誦太帝君素語內呪：
蒼元浩靈，少陽先生，九炁還肝，使我魂寧，幽府結華，藏內鮮明，鍊容固髓，返白為青，神化內發，景登紫庭，敢有犯試，摧以流鈴，上帝玉籙，名上太清。
畢，口引東方青陽之精青炁。用鼻先取，以口極咽喉吸之。餘四方並同。
因閉炁九息，咽炁九過，使布滿肝腑之中，結作九神，青衣冠，狀如木星，下布肝內，神面相向坐，順時吐息。
次就座，仰首南向，冥目，叩齒三通，陰誦天帝君素語內呪：
赤庭絳宮，上有高真，三氣歸心，是我母心，騰我淨躬，逕奏以聞，心固神靜，九靈閉關，金真內映，紫煙結雲，太微綠字，書名神仙，飛行上清，朝謁帝尊。
畢，口吸南方丹靈之精赤炁。
因閉炁三息，咽津三過，使充布心腑之中，結作八神，赤衣冠，狀如火星，下布心內，神面相向坐，順時吐息。
次就座，左顧西向，冥目，叩齒七通，陰誦南極上元君素語內呪：
素元洞虛，天真神廬，七炁守肺，與神同居，保鍊五藏，含華內敷，澄誠明石，游御玄虛，玉字金簡，九帝真書，使我飛仙，死名已除，遊洞三清，適意所如。
畢，口吸西方金魂之精白炁。
因閉炁七息，咽津七過，使充布肺腑之中，結作七神，素衣冠，狀如金星，下布肺內，神面相向坐，順時吐息。
次就座，正視北向，冥目，叩齒五通，陰誦後聖帝君素語內呪：
玄元北極，太上之機，五氣衛腎，龜玉參差，寶華結絡，胃管朗開，著名玉札，年同二儀，上皇太帝，峙然不迷，役使六甲，以致八威，驂龍駕浮，超然昇飛，吐納神芝，歷劫不衰。
畢，口引北方玄曜之精黑炁。
因閉炁五息，咽津五過，使充布腎腑之中，結作五神，黑衣冠，狀如水星，上入絳官，左三右二，分入兩膀胱，穿尾閭穴上，充布兩腎間，神面相向坐，順時吐息。
次就座，正向本命上，冥目，叩齒十二通，陰誦太微天帝君素語內呪：
黃元中帝，本命之神，一氣侍脾，使我得真，寶藏生華，結絡紫晨，變景鍊容，保命長延，後物而傾，千神來臣，老君玄籙，書名神仙，長生久視，與天長存。
畢，口引中央高皇之精黃炁。
因閉炁一息，咽津十二過，使充布脾腑之中，結作十二神，黃袞冕，狀如土星，下布脾內，神面相向坐，順時吐息。
存五方炁都畢，又微呪曰：
五炁混生，玄上之精，充布五腑，六宮鮮明，內灌外溢，表裹俱清，滅穢招真，我飛太靈，常對高晨，誦詠洞經。
次想左目出日，右目出月，並徑九寸，在兩耳之上，名曰六合高窗，想定，微呪曰：
太上玄一，九皇吐精，三五七變，洞觀幽冥，日月垂光，下徹神庭，俠照六合，太一黃寧，帝君命簡，金書不傾，五老奉符，天地同成，使我不死，以致真靈，卻遏萬邪，禍害滅平，上朝天皇，還老返嬰，太帝有制，百神咸聽。
畢，口吸日月一息炁，分三九咽，結作二十七帝君，並紫衣冠。內九帝下入絳官，穿尾閭穴，上入泥丸。又九帝，亦下穿絳官，入下關之境。又九帝，入中關之境。令日光使照一身，內徹泥丸，下照五藏，腸胃之中，皆覺洞照於內外。令一身與日月之光共合，良久，叩齒，用嘻字吐息。
次心存二十四星，大一寸，此法每日行住坐臥皆可修之，如連結之狀。又存每星中各有一人，合二十四星，皆如嬰兒之狀，並裸體無衣纓。於是二十四星從虛空中降，回繞一身之外三匝。
畢，祝曰：
二十四真，回入黃庭，口吐黃炁，二十四星，灌我命門，百神受靈，體充骨強，魂魄安寧，五藏受符，天地無傾。
畢，口吸二十四星一息炁，咽津二十四過。時覺吞一星，從口中徑至臍中，又覺星光映照於一腹之內，洞徹五藏。又存星光化為二十四真人，並口吐黃炁如煙，以布臍中，鬱鬱然洞徹內外，良久，用呼字吐息，心拜三十九過。次思兆身三十九戶，逐一分明，各有神真，嚴固守之。存三十九君各降真炁，來灌兆身三十九戶，咽津三十九過。次振左手三過，法振流金火鈴；次振右手三過，法擲豁落七元；次仰頭搖頸九過，法承天；次鼓腳一過，法履地；次搖身二七過，以歡萬神；次拭目三過，以明三光；次捻鼻七過，以通明梁；次按眉後兩穴三過，以塞邪源；次輪耳三周，以開天窗；次咽液九過，以味玉律。以用前修導一身都畢，萬神皆歡，乃微呪曰：
承天履地，出入洞門，左振流鈴，右擲七元，帶金佩玉，仙衣紛紛，八景羅列，策輿乘雲，萬遍朗達，飛入帝晨。
畢，平坐誦經，存帝一尊君對兆面前，空玄中坐，尊君之口正對兆口，聽兆所讀真經。
