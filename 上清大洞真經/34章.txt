
上清大洞真經卷之五
茅山上清三十八代宗師蔣宗瑛校勘
血中赤炁君章
謹請血中赤炁君混離子，字叔寶堅；司命精魂發紐子，字慶玄，共守兆百關之穴，絕節之下死炁之門，使五帝之液盈於六府，九靈之潤充於血肉，絕節不空，地門填塞，七祖結散，更生南極，兆得玉仙，合道保德。
真思血中赤炁君混離子、司命精魂發紐子真炁，赤雲之色，罩於頂上，乃默呪曰：
晨景煥東霞，丹景映高清，二真協神宗，落落七華生，五老飛帝席，太一保童嬰，錦雲曜幽夜，朗朗開重冥，七祖勒符籍，南極受胎靈，高晨盻雲輿，運我升飛軿，拔解億世基，同歡萬劫程。
次思赤雲從兆泥丸中入，兆乃口吸神雲，咽津七過，結作七神，下入絳宮。六神狀如力士，分左右各三，下布兩腳絕骨之戶；一神狀如赤帝，下入尾閭穴，上穿泥丸，充入髮際之戶，順時吐息。
誦玉經。
大洞玉經曰：
東華青宮發始暉，高晨青童君映上清，煥洞圓珠蔚日名，朗朗紫曜明，七神回帝席，五老飛玉軿，太一景中立，司命攝萬精，汎然雲波間，寂盻泥丸城，七轉召三官，北君冥官啟首靈，五嶽應炁到，拔死書長生，三舉震丈符，玄解大魔精，七祖散血結，玄華保黃寧。
高上消魔玉清王祝曰
五道混回，七門白帝門始分，南和赤帝建節，白帝彰安，靈標肺神理魄，會昌護神，奉符登霄，寢息玉軒，定錄瓊禮，世為天仙，三塗塞絕，除伐胞根，死炁沉零，禍輪無連，福臻重枝，慶會華玄，名書玉堂內，世為道德門。
畢，乃口微祝曰：
天上內音，觀軒寢，明賓鬱。地上外音，三生連，虛無中。
大洞血中赤炁君消魔玉符
訣曰：當朱書黃繒，佩之，存呼赤炁君內諱名字，鎮我百關之穴，使靈液盈充，玉澤流溢，死炁斷絕，神固孔節，七祖各散，宿根咸滅。乃叩齒三通，次咽液三過。
