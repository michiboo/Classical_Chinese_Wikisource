
上清大洞真經卷之五
茅山上清三十八代宗師蔣宗瑛校勘
金闕後聖太平李真天帝上景君道經第三十
胎中白炁君章
謹請胎中一元白炁君務玄子，字育上生；太一精魂玄歸子，字盛昌，共守兆五藏之上，結喉本戶死炁之門，使三華之炁，入帝一之府，九明之津，生六胎之下，九玄散旤，七祖解結，身登玉堂，位列太一。
真思胎中一元白炁君務玄子、太一精魂玄歸子真炁，三華之色，罩於頂上乃默呪曰：
金闕煥玉清，白炁映丹霞，明光鬱金靈，五色吐三華，流津宴寢堂，結我始生芽，五符召百神，威章徵萬魔，保此億劫仙，道明無凶邪。
次思三華之炁從兆泥丸中入，兆乃口吸神雲，咽津三過，結作三神，白炁君白袞冕，二神侍立，下布結喉之本戶，順時吐息。
誦玉經。
大洞玉經曰：
金闕上景炁，十方輝紫煙，三命太一帝，五召太平神外神，七轉招嶽真，玉符告三官，拔籍三靈下三官府，受生高上晨，太帝八靈王陽堂玉字，一化回慶玄，桃君守六合，勒精帝卿字衛泥丸，震靈符名攝魔，三舉符名登壇，所召促到，混離對陳，無令上帝，告察凶奸。
太上消魔玉清王祝曰：
天生八炁，迴合帝鄉，五神奉符，司命扶將，拔斷死籍，盪穢幽冥，七世解結，延福玉庭，血積沉沒，三素黃紫白煥清，兆昇天堂，與帝合靈，世得仙契，所感必成，種年日中，植命月庭，反胎童蒙，目為孩嬰，生與天同，壽與日並。
畢，乃口微祝曰
天上內音，暉延勒，得日賢。
地上外音，籍會元，帝符子。
大洞胎中一元白炁君消魔玉符
訣曰：當朱書黃繒，佩之，存呼白炁君內諱名字，鎮我五藏之上，七祖解釋，消結滅罪。乃叩齒二通，次咽液二過。
