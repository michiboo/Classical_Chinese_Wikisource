
上清大洞真經卷之五
茅山上清三十八代宗師蔣宗瑛校勘
結中青炁君章
謹請結中青炁君案延昌，字合和嬰；元君精魂保谷童，字明夫，共守兆五藏之下，大胃上口死炁之門，使金液流布，玉華映魂，神飴溢於窮腸，帝炁充於九關，釋七祖於玄幽，更受胎於南仙，上葉解結，下胞脫根。
真思結中青炁君案延昌、元君精魂保谷童真炁，玉華之色，罩於頂上，乃默呪曰：
離合九靈，二真幽密，太虛重天，上攜太一，雌雄混合，同仙妙室，上變九仙，下解胞結，七祖慶忻，五苦解脫，使我飛騰，靈化本質。
次思玉華從兆泥丸中入，兆乃口吸神雲，咽津三過，結作三神，一神青衣，二神侍立，下布五藏之下，大胃上口，順時吐息。
誦玉經。
大洞玉經曰：
太虛空無景山名，霞中有彭室帝君室，九雲合重扉，帝君靜幽密，八真下關神合景君，上攜女太乙斗中妃，雌雄混玉房，九變還得七，分形散六合，泥丸易分別，脾神養光，肺神梁南，書我五符，刊玉刻金，生華日茂，死炁月沉，拔屍於胃，受真於心，旤害冥散，七祖樂欽。
高上神霄玉清王祝曰：
種福九天外，拔屍地門下，七玄解滯積，斷樹除憂苦，反胎朱火宮，更生九玄戶，真炁日日臻，旤害日日除，兆昇三清堂，乘飈上景庭，命與月母俱，年隨日帝生，累世保仙籍，回老更童嬰，福昇六合內，受圖永長生。
畢，乃口微祝曰：
天上內音，乘元輪，入幽宗。地上外音，禍車滅，養無景。
大洞結中青炁君消魔玉符
訣曰：當朱書赤繒，佩之，存呼青炁君內諱名字，鎮我五藏之下，使玉華映魂，七祖受生南仙。乃叩齒三通，次咽液二過。
