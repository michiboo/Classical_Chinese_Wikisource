
上清大洞真經卷之四
茅山上清三十八代宗師蔣宗瑛校勘
胃脘二真章
謹請胃脘二真堅玉君，字凝羽珠，常守兆太倉之腑五腸之口死炁之門，使黃庭香潔，三屍滅絕，中元之炁常滿，帝皇之光鬱鬱，上衝泥丸，敷散骨節。
真思胃脘中二真堅玉君真炁，碧雲之色，罩於頂上，乃默呪曰：
二真固神，鬱勃三關，徊金合玉，堅備泥丸，上通帝炁，布流金門，混化啟明，合我仙魂，七祖同飛，滅絕胞根，世保道德，永享欣欣。
次思碧炁從兆泥丸中入，兆乃口吸神雲，咽津二過，結作二神，狀如二帝，青衣冠，下布太倉之腑，五腸之口，神面相向立，順時吐息。
誦玉經。
太洞玉經曰：
無英神名真上玄，玄充神名元素炁，寄頻斗中太一攜運珠心神，混化啟明日，正一左右仙人中神，長挾林虛神名室，兆有五符籍，合仙得真契，魂生太無中，魄亦五道會，世世解死屍，七祖無住滯，神風吹胞樹，根葉已斷絕，胞中種鬼殃，五符開地結，長為神真王，應仙續萬世。
高上神霄玉清王祝曰：
魂生炁中，布在九重，道出三極，常遊絳宮，三宮合化，是為紫房，紫房所在，先由明堂眉間一中，明堂之內，守神桃康神名，風雲鬱鬱，既清且涼，塞閉欲孔，割破戀根，其聖曰𠾳大道君名，其真曰霐，兆能知之，乃開金門，金門左右，忽見高賢，左曰父寧在帝一名，右曰母精延帝一字，此是景中伯，與爾登玉晨，父寧母精，世世為仙，萬條重華，皆受帝恩。
畢，乃口微祝曰：
天上內音，彌劫連，大生章。地上外音，反老童，受年祚。
大洞胃脘二真堅玉君消魔玉符
訣曰：當朱書黃繒，佩之，存呼堅玉君內諱名字，鎮我太倉之腑，使兆黃庭保固，死炁滅絕，內胎含秀，長對神室。乃叩齒三通，咽液二過。
