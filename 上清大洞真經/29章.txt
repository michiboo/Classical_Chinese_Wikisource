
上清大洞真經卷之五
茅山上清三十八代宗師蔣宗瑛校勘
肺部童子章
謹請肺部童子名素明。字無映，常守兆肺部之下，五關死炁之門，使玄暉充徹，華蓋上精，神室有光，五關太明，萬魔不入，百神受靈。
真思肺部童子素明真炁，五關輝光，罩於頂上，乃默呪曰：
童子素明，黃雲九纏，滄臺飛輪，三神協真，號曰玄上景，列位高王賓，總攝命百神，攜我入紫煙。
次思暉光從兆泥丸中入，兆乃口吸神雲，咽津五過，結作五神，狀如孩童，下布五藏，上充華蓋，入鼻凹，五色神雲分入兩目，左三右二，搖睛九過，順時吐息。
誦玉經。
大洞玉經曰：
晨中黃景炁，三秀山名登霄庭，滄臺飛羽輪，迎延符名道已成，司命奉帝書，號為玄度卿司命字，保生太霞宮，列賓館上清，命門合精延，守我身黃寧，左攜元素君，右攝朱鬱靈。
高上消魔玉清王祝曰：
二老在左右方，帝魂不可不分，三九變其上下，太一立其中根，五神奉我生籍，司命塞我死門，九宮合而為一，六合總而內真，世獲仙書，福慶纏綿，五老對席，日月為親，太一來迎，上昇帝晨，七祖滯血，皆為拔根，反胎南宮，受生帝軒，兆宴玉堂，同襟帝輪，世世列圖，羽服揚旛，子子保昌，慶及後玄，長為仙伯，役使萬神。
畢，乃口微祝曰：
天上內音，總命本，登龍津。地上外音，玄劫會，萬履阿。
大洞肺中童子素明消魔玉符
訣曰：當朱書黃繒，佩之，存呼童子內諱名字，鎮我肺部之戶，神安室府，魔炁滅喪。乃叩齒三通，次咽液三過。
