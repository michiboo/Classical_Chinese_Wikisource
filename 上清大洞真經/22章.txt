
上清大洞真經卷之四
茅山上清三十八代宗師蔣宗瑛校勘
紫素左元君章
謹請紫素左元君翳鬱無刅，字安來上，常守兆頭面之境，使萬邪不侵，千精盡滅，紫炁充於泥丸，太素鎮於鼻孔，景雲披於口齒，玉林聚於髮膚，散七世之積屍，解七祖之罪仇，上生天帝堂，反真更受胎。
真思紫素左元君翳鬱無刅真炁，景雲之色，罩於頂上，乃默呪曰：
翳鬱生真，炁真生空，靈光昱昱，紫素融融，上致流津，下布我宮，身生水火，體變玉光，飛仙羽蓋，升入神公，受書玉京，成我仙宗。
次思景雲之炁從兆泥丸中入，兆乃口吸神雲，咽津三過，結作一神，狀如帝王，下入絳官，穿尾閭穴，上入泥丸，下布玄達之戶，存神吐萬道景霞之雲，罩於頭面之境，順時吐息。
誦玉經。
大洞玉經曰：
太初天名九素炁，炁出華景宮名中，法坦斗中太一名舞仙旗，逡巡五老翁，夫人名啟朱斗中夫人名，執籍歸紫房，元父左回明元父字，混會太微童。
高上左晨玉清王祝曰：
慶元吉津，流汨西田，大帝攜手，命召高仙，披散積穢，斷絕死根，上一天帝，號玄凝天上一赤子名，曜明六合，靜寂泥丸，是為伯無上神名，使兆保長安，列圖玉皇，併襟帝晨，五府生華，六液龍源，淵清太素，鬱藹金津，萬仙來朝，五嶽啟陳，玄㻰沉散，天福奏煙，彫梁青帝名守命戶，長來護死門，上生玉房，受位金仙，天之玉堂，常接帝賢，九天之中，宴盻劫年。
畢，乃口微祝曰：
天上內音，冥沖次，信明都。地上外音，延命玉，駕本根。
大洞紫素左元君消魔玉符
訣曰：當黃書青繒，佩之，存呼左元君內諱名字，鎮我頭面之境，使兆五藏生真，玉華玄映，保固三炁，神歡靈暢。乃叩齒九通，咽液九過。
