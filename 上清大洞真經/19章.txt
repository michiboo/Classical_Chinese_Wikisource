
上清大洞真經卷之四
茅山上清三十八代宗師蔣宗瑛校勘
心中一真章
謹請心中一真天精液君，字飛生上英，常守兆胸中，四極之口死炁之門，使兆五藏生華光，四關受真炁，紫液流滿於胸中，百神結成於絳宮，羽衣虎裙，上昇玉天。
真思心中一真天精液君真炁，絳官之色，罩於頂上，默詋曰：
一真鎮心，總領百神，百神常生，會我絳軒，上招玉光，六液沉珍，赤景啟靈，拔我七根，超逸三塗，上昇南仙。
次思絳雲從兆泥丸中入，兆乃口吸神雲，咽津三過，結作一神，狀如帝王，朱衣冠，下布胸間四極之口，化為一輪百寶神光，神在光內，順時吐息。
誦玉經。
大洞玉經曰：
中央黃老君黃素炁，圓華宮名玉壽靈山名，太張上黃素字玉門，伏雲三刅明三素字，赤景翳逸寥月中夫人名，揚輝中女名太一精，帝女抱定陵斗中中玄字，吟詠玉清經，五籍編紫房，五符入圓庭，七祖反胎宅，滅絕三塗生，流風斷血滯，玄葉得黃寧。
高上神霄玉清王祝曰：
帝一徊風，化合桃康，流生起福，上溢玉堂，混而合之，出入帝房，三五三真五老合一，必成仙王，七玄父母，滅屍散冤，萬劫千重，皆登上仙，曲節伏扈，廣敷鬱申，守我形者，司命丈人，帝君九炁君公子肝中，深固泥洹，太微玉帝玉華，羽服揚旛，魂魄長相抱，百骨皆滿神，神王生津上，超越度死門，遂友高上子玉帝稱，挹侍玉清賓。
畢，乃口微祝曰：
天上內音，滿景生，比孛通。地上外音，解脫災，福劫元。
大洞心中一真天精液君消魔玉符
訣曰：當朱書黃繒，佩之，存呼天精液君內諱名字，鎮我胸中四極之口，使神安室宅，死炁消魔，五藏光華，百神寧和。乃叩齒九通，咽液九過。
