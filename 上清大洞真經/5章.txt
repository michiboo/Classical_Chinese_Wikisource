
上清大洞真經卷之二
茅山上清三十八代宗師蔣宗瑛校勘
右白元尊神章
謹請右白元洞陽君鬱靈標，字玄夷絕，常守兆右腋之下，肺之後戶死炁之門，使右腋之下常有金光，引神明入六炁之宮，七祖父母，反胎帝一，身登玉房。
真思右白元洞陽君鬱靈標真炁，金光之色，罩於頂上，默呪曰：
洞陽鬱靈寶魂生，金光煥煥炁中精，招真固神令長生，拔出幽根基胎嬰，驂晨御氣昇上清。
次思金光從兆泥丸中入，兆乃口吸神雲，咽津三過，結作三神，一神狀如秀士，紅錦抱，玉束帶，二神侍立，下入左乳，穿絳官，入右勝胱，卻入左膀胱，上穿絳官，入右乳內，過肺之後戶，順時吐息。
誦玉經。
大洞玉經曰：
太微天帝君泥丸神，八浮風入雲營，神宗理靈襟，龍山臺名秀玉京，金房蔚明霞，九戶欲孔朗高瓊，黃庭涉北元，元父左回明元父字，朱精洞陽君名啟明師白素君名，幽寥腎神登上清，四玄秉元禁，長保五帝城。
玉清大帝君祝曰：
洞陽鬱靈標〈神名〉，守體死戶門，並出三屍積，受入九真源，解胞散滯血，百節生正神，七祖滅屍旤音禍，拔殞後葉患音環，黑炁斌來生胞神，斫斷胞死根，上世受道德，後來獲帝先，帝先是何人，奣〈音礦〉明七葉孫，乃祖入仙都，併坐精上門。
畢，乃口微祝曰：
天上內音，超滯天，橫冥始。
地上外音，勃沙玄，無定力。
大洞白元尊神消魔玉符
訣曰：當朱書黃繒，佩之，存呼白元內諱名字，鎮我右腋之下，令體映金光，神明安寧，六炁曜官，七祖反生。乃叩齒九通，咽液三過。
