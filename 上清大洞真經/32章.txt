
上清大洞真經卷之五
茅山上清三十八代宗師蔣宗瑛校勘
太玄都九炁丈人主仙君道經第三十二
節中黑炁君章
謹請節中黑炁君斌來生，字精上門；帝真精魂幽臺生，字觀上生，共守兆九腸之口，伏梁之下戶死炁之門，使太玄之炁布散腸內，太一之神徊行百節，令兆體有金光，面有玉澤，七祖父母，得解冥罪，累葉之先，世世解結，上生帝房，入保飈室。
真思節中黑炁君斌來生、帝真精魂幽臺生真炁，玉光之色，罩於頂上，乃默呪曰：
太玄何寥寥，黑炁生上靈，帝真洞明景，九炁合神廬，變化咄嗟頃，倏忽肇明初，萬真鍊我仙，百關自靖居，七玄斷胞樹，九曾登福墟，上招景中子，與我登雲輿。
次思玉光從兆泥丸中入，兆乃口吸神雲，咽津二過，結作二神，黑袞冕，下布九腸之口，伏梁之下戶，順時吐息。
誦玉經。
大洞玉經曰：
太玄九炁上，煙迴太暉間，神光秀空峰山名，五道煥三天，駕景登絕霄，乘風蕩滯神，中一曰運珠心神，理心入清閑，混合三五宮，累變億萬千，伐絕胞樹生，四斷血屍根，七祖散積結，反華黑幽玄。
高上神霄玉清王祝曰：
帝魂照無阿帝魂名，常鎮兆生門，伏屍滅落，保魄寧魂，玄母回光陰神，奉帝玉仙，右命太一，乃及兆身，北宴上清，列為玉賓，命生日華，年合月煙，長躋金房，晨景為鄰，除憂伏胃門，拔苦三途中，福積丹玄玉女赤子內，慶充泥丸房，百神混帝一，大慶流回風，反兆朽艾形，改貌為嬰童，世世入仙臺，玄玄登羽宮，大劫雖屢傾，與日方增崇。
畢，乃口微祝曰：
天上內音，無阿累，奉神沖。地上外音，見玉賓，拔戀塗。
大洞節中黑炁君消魔玉符
訣曰：當黑書青繒，佩之，存呼黑炁君內諱名字，鎮我九腸之口，使太上之炁充散九府，太一真神迴行關戶，玉光生體，保生玄母，七玄受慶，反形幽腐。乃叩齒五通，次咽液五過。
