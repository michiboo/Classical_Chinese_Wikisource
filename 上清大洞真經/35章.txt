
上清大洞真經卷之六
茅山上清三十八代宗師蔣宗瑛校勘
上玄元父章
謹請上玄元父高同生，字左回明；下玄玄母叔火王，字右回光；帝皇太一重冥空，字幽寥無；九帝尊神日明真，字眾帝生；太帝精魂陽堂玉，字八靈；天帝九關魂綠徊道，字絕冥；天紀帝魂照無阿，字廣神。七神常守兆本命之根胞胎大結，常令胞囊玉明，胎結開清，七祖反胎，兆命長生，三天同符，上與日並。祐我死炁三十九門，太一尊神備守致真，口銜日光，手執月明，照兆死戶，使兆長生，我體自在，常誦洞經金音，令仰充上入太無庭，解結散禍積，披脫七祖靈，反胎會南宮，仙都有玉名，三塗滅罪根，輪轉登上清。
真思混合蓮華七色神雲，罩於頂上，乃默呪曰：
元父玄母，七真齊炁，神公太帝，九老併位，為我固生，拔度十界，日月同符，九帝合契，坐命天魔，萬靈來拜，浮景三舉上，震文保億世。
次思七色蓮華之炁從兆泥丸中入，兆乃口吸神雲，咽津七過，每念一名則咽一過。先念元父，次玄母，次帝皇，次九帝尊，次大帝精魂，次天帝九關魂，次天紀帝魂，結作七神，布心下臍上。上玄元父袞冕，騎獅子，六人衣冠侍立，順時吐息。
誦玉經。
大洞玉經曰：
太帝九老京山名，校仙登扶桑，七轉召天帝，司命乘神綱，五嶽啟靈戶，傳聲大魔王，河海皆受事，立爾應會方臺名，保符泥丸內，守神曰桃康，徊明陽神易死籍，記仙陰神叔火王，拔絕三塗疾，去禍生上英精液君，七玄登朱室，兆身會玉堂，上友方盈子君子神，下攜理維藏精魂，左攝明車君黃炁君，右輔歸盛昌太一別字，混一玉京炁，化兆反嬰童。
高上消魔玉清王祝曰：
太玄聚暉，映冠扶晨，大帝變景，須臾混分，入兆五府，堅我玉根，雙軿太一，合羽揚輪，與兆上昇，回轉金門，年同日德，體得金仙，世世昌盛，真符流連，玄玄累葉，名書靈軒，羽籍紫庭，飛香奏煙，福連百枝，慶流溢門。
畢，乃口微祝曰：
天上內音，盈劫連，邕玉昇。地上外音，車離苦，去百毒。
大洞上玄元父消魔玉符
訣曰：當青書白繒，佩之，存呼元父內諱名字，鎮我本命之根。乃叩齒七通，咽液七過。
