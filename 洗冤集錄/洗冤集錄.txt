
　　獄事莫重於大辟，大辟莫重於初情，初情莫重於檢驗。蓋死生出入之權輿，幽枉屈伸之機括，於是乎決。法中所以通差今佐理掾者，謹之至也。年來州縣，悉以委之初官，付之右選，更歷未深，驟然嘗試，重以仵作之欺偽，吏胥之姦巧，虛幻變化，茫不可詰。縱有敏者，一心兩目，亦無所用其智，而況遙望而弗親，掩鼻而不屑者哉！慈四叨臬寄，他無寸長，獨於獄案，審之又審，不敢萌一毫慢易心。若灼然知其為欺，則亟與駁下；或疑信未決，必反覆深思，惟恐率然而行，死者虛被澇漉。每念獄情之失，多起於發端之差；定驗之誤，皆原於歷試之淺。遂博採近世所傳諸書，自《內恕錄》以下，凡數家，會而稡之，釐而正之，增以己見，總為一編，名曰《洗冤集錄》，刊於湖南憲治，示我同寅，使得參驗互考，如醫師討論古法，脈絡表裏先已洞澈，一旦按此以施鍼砭，發無不中。則其洗冤澤物，當與起死回生同一功用矣。淳祐丁末嘉平節前十日，朝散大夫、新除直秘閣、湖南提刑充大使行府參議官宋慈惠父序。
　　賢士大夫或有得於見聞及親所歷涉，出於此集之外者，切望片紙錄賜，以廣未備。慈拜稟
　　洗冤集錄序終

嘉慶丁卯山東督糧道孫星衍依元本校刊元和縣學生貟顧廣圻覆校
金陵劉文奎鐫
