
鸜鵒鸜鵒，衆皆如漆，爾獨如玉。
鸜之鵒之，衆皆蓬蒿下。
爾自三山來〈叶音黎〉，三山處子下人間。
綽約不妝冰雪顏，仙鳥隨飛來掌上。
來掌上，時拂拭。
人心鳥意自無猜，玉指霜毛本同色。
有時一去凌蒼蒼，朝遊汗漫暮玉堂。
巫峽雨中飛暫濕，杏花林裏過來香。
日夕依仁全羽翼，空欲銜環非報德。
豈不及阿母之家青鳥兒，漢宮來往傳消息。

