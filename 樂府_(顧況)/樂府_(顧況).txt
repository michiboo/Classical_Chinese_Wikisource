
暖谷春光至，宸遊近甸榮。
雲隨天仗轉，風入御簾輕。
翠蓋浮佳氣，朱樓倚太清。
朝臣冠劍退，宮女管絃迎。
細草承雕輦，繁花入幔城。
文房開聖藻，武衛宿天營。
玉醴隨觴至，銅壺逐漏行。
五星含土德，萬姓徹中聲。
親祀先崇典，躬推示勸耕。
國風新正樂，農器近消兵。
道德關河固，刑章日月明。
野人同鳥獸，率舞感昇平。

