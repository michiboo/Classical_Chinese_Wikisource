
一驛過一驛，驛騎如星流。
平明發咸陽，暮及隴山頭。
隴水不可聽，嗚咽令人愁。
沙塵撲馬汗，霧露凝貂裘。
西來誰家子，自道新封侯。
前月發安西，路上無停留。
都護猶未到，來時在西州。
十日過沙磧，終朝風不休。
馬走碎石中，四蹄皆血流。
萬里奉王事，一身無所求。
也知塞垣苦，豈爲妻子謀。
山口月欲出，先照關城樓。
谿流與松風，靜夜相颼飀。
別家賴歸夢，山塞多離憂。
與子且攜手，不愁前路脩。

