　　欽定四庫全書　　　　　集部四
　　歐陽修撰集　　　　　　別集類三〈宋〉
　　提要
　　〈臣〉等謹案歐陽修撰集七巻宋歐陽澈撰澈字徳明崇仁人靖康間嘗應詔上三書極論時政言多切直建炎初復徒步走行在伏闕上書請誅黃潛善汪伯彥為善所誣與陳東俱論死後髙宗悔之追贈祕閣修撰事蹟具宋史忠義傳紹興二十六年吳沆次澈所作詩為飄然集三巻併為作序至嘉定甲申㑹稽胡衍又取其所上三書並序而刻之釐為六巻元季板燬於兵明永樂丙申澈十世孫永康縣丞齊重刋之金華唐光祖跋稱其書編為三巻詩文事蹟為四巻當時陳東所同上之書亦為掇拾無所失墜並取附為一巻合為八巻所稱贊府士莊甫即齊字也而永樂丁酉崇仁知縣王克義序乃稱齊錄前後奏議次繼飄然集分為六巻與光祖跋不同葢詞有詳略實即一本萬厯甲寅澈二十世孫鉞再新其板吳道南為序此本即從鉞刻傳寫而闕第八巻陳東之書然東已有別集單行可不必附錄於此今亦仍從此本定為七卷焉乾隆四十四年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　歐陽修撰集原序
　　予為兒時聞徳明歐陽公日記數千言落筆便有可觀雖坐客十輩隨事泛應捷若發機意其胷竒氣逸必有異於人者比於其弟國平家得其遺文一編大抵咳唾揮斥之餘十百不存一二讀之飄然皆有不羣之思跡其盛氣憤蓄如萬鈞強弩引滿向敵雖未能保其必中勢必一發而後已稽諸前人抑太白之流乎白遇明皇妃子之間逸氣少舒故得以文配杜而為一代詞人公遭靖康橫決之變忘身拯溺不暇規行故得以忠配陳而為中朝義士皆不世才也至所存緩急之殊宜所造淺深之異趣以此易彼後世必有能辨之者予姑取其文之近似而可喜得古律詩詞書語八十有七次而編之名曰飄然集觀者得此亦足想公為人矣公諱澈派自廬陵郡世家崇仁西耆死於京師時年三十一追贈朝奉郎祕閣修撰事詳國史自公以忠言沒天下痛惜迨今不衰思其人猶及於甘棠況於其文於是環溪呉沆為之序葢紹興二十六年也
　　夫子有言人之生也直罔之生也幸而免又曰斯民也三代之所以直道而行也嗚呼人稟天地之靈則與生俱生者直而已矣反之而縮養之而無害浩然之氣無所往而不自得焉至其疾邪忿世殺身成仁謂非同歸一揆不可也世道有隆汙風俗有振靡惟天地之正氣未嘗不流通於人心於是可以見天地之心矣崇觀政宣以來直氣衰絶馴至靖康而陳歐二君奮焉而興今觀其䇿所願行者皆天下之共欲也所願去者皆天下之共惡也夫然後知直氣之在天地間故未始衰且絶也其幸而祥風慶雲充塞宇宙其不幸而嚴霜凍雹摧拉草木抑亦偶其所逢而於元氣之初果何尤哉二君之生雖罹酷濫於誤國之奸臣二君之死旋被褒榮於悔過之聖主名節凜凜又將與天地相為終始矣陳君言論風㫖調攝當時傳於故府足以不朽歐陽君慷慨激烈孤讜豪邁而其遺文獨未概見余來佐郡實君之鄉得其靖康所上三書及詩文百餘首輯為一編釐為六卷刻而布之俾與陳君並駕齊驅以不辜中興偕命之詔蓋聞南都之禍陳君從容區處泰若平日人或以為二君優劣之辨嗟夫陳君處六館知朝廷之政詳故其言雖深切而皆中時務伏闕紛紜分死久矣歐陽君僻在江右起於疎賤不勝忠憤故其言尤峭直而容有未審忽攖斧鉞不能歸葬尚忍以優劣議㢤昔張許固守睢陽以蔽江淮厥功茂矣兩家子弟猶不相知由今觀之巡信忠矣逺將不得為忠臣乎論二君者盍有質於斯旹嘉定甲申嵗重午日㑹稽胡衍序
　　士生天地間而能與之並立為三才者惟其至貴至靈稟四端備萬善存忠君孝親之道愛民澤物之徳也茍為不然生無為於時死無聞於後焉足取哉宋祕閣修撰公徹文忠公之雲孫也靖康間憫國勢陵遲夷狄䟦扈處於草茅之中三上萬言奏議其言皆忠君愛國之膏粱經邦理亂之藥石惜乎天不祚宋擯不見行沒不全首可勝歎哉厥後追封勅語有通階美職不足為恩官子壻賜食田真所謂生有為而死有聞矣公平生所作詩詞曰飄然集沖澹俊逸抑揚頓挫有唐人氣味非留連光景者也十世孫永康丞齊錄公前後奏議次繼飄然集分為六巻重鋟諸梓以廣其傳可謂不忘厥祖矣吁修撰公盡忠於君永康丞致孝於祖忠孝相繼果何道而致然哉葢亦本於文忠公之餘澤也文忠公四世而修撰公繼之修撰十世而永康丞繼之永康之後繼之者又不知幾百世也忠孝相傳綿綿不絶余詎得不為歐陽氏賀哉遂為之序時永樂十五年嵗在丁酉夏六月朔賜進士出身文林郎撫州府崇仁縣知縣古瓊王克義書
　　嘗觀世之氣運代有升降迺賢人君子之道數所為耿耿不磨者真振古如茲顧世亂識忠臣至於殺身成仁捨生取義此猶析圭儋爵迫於義命之無解無逃若夫躬耕畎畆名不登於天朝分無闗於憂國獨感時憤激以急君父之難以軫宗社之計不難觸犯權姦竟以言死如我邑之歐陽徳明公者茲其忠烈可與守土守官之臣同日而語哉公丰神秀持志宇軒昂葢自弱冠之時固已博極羣書隱然負匡時之志宋室不綱遵時養晦屬金人大舉應詔上書州將為選有力者肩三巨軸以往直赴行在且欲口伐金人請以子女為質亡論所上三十餘事皆井井石畫即如下親征之詔未且擅動陽與之和隂掩其不備此雖良平智計無能踰此柰其中多忤權姦黃潛善竟以禍中遂與陳少陽東同日棄市已而建炎南渡旰食八年乃晉贈祕閣修撰官其弟衡子飛黃壻黃怙君其母羅氏夫人賜田十頃以贍祭養今讀其制詞若曰使爾澈不得為良臣猶得為忠臣如天下後世將謂朕何此朕八年於茲一食三歎而不能已也通階美職豈足為恩聊藉以塞予哀以彰予過雲爾三復斯誥意當時公之正氣作山河而壯本朝遊魂為變亦必返於天庭告於上帝不然以髙宗之昬柔其始也孰奪其鑒其終也又孰牖其衷哉且其時氣運雖當陽九之厄而所稱道數猶然未盡許公翰時在政府以不與聞其事亟請罷位以去更為哀詞以章之李公猷贖公屍而𦵏之已而追卹進呈則趙公鼎奏劄則韓公世忠草制則王公居正已又胡公衍為公刻飄然之集周公必大為公紀遺事范公應鈐為祠公於學中則雖有亡而有不亡者存故去之三百餘年有十世孫曰齊者以貢薦大廷手冩其萬言書上之於文皇帝之朝今有念世孫曰鉞者與其子仕獨力成公之集蓋鉞能好徳敦誼為里閈所推重仕能割股療毋為臺使者所奬固其天性不失為忠烈之後亦以公能令孝子慈孫食忠烈之報綿綿延延無紀極也屬刻成仕以弁端敦請余方有內閣之召控辭具疏未暇濡毫第思公而不得見讀公集如見其人栩栩心神宛若公之對晤而命余以言也於是乎序時皇明萬厯四十二年甲寅嵗正月同邑後學吳道南拜撰
