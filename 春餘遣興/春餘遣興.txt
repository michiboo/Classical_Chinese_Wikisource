春去日漸遲，庭空草偏長。
餘英間初實，雪絮縈蛛網。
好鳥多息陰，新篁已成響。
簾開斜照入，樹褭遊絲上。
絕跡念物閑，良時契心賞。
單衣頗新綽，虛室復清敞。
置酒奉親賓，樹萱自怡養。
笑倚連枝花，恭扶瑞藤杖。
步屟恣優遊，望山多氣象。
雲葉遙卷舒，風裾動蕭爽。
簪纓固煩雜，江海徒浩蕩。
野馬籠赤霄，無由負羈鞅。
