　　欽定四庫全書　　　　經部七
　　經典釋文　　　　　　五經總義類
　　提要
　　〈臣〉等謹案經典釋文三十卷唐陸元朗撰元朗字徳明以字行呉人貞觀中官國子博士兼太子中允事跡具唐書本傳此書前有自序雲癸夘之嵗承乏上庠因撰集五典孝經論語及老莊爾雅等音古今並録經注畢詳訓義兼辯示傳一家之學考癸夘為陳後主至徳元年豈徳明年甫弱冠即能如是淹博耶或積久成書之後追紀其草創之始也首為序録一卷次周易一卷古文尚書二捲毛詩三卷周禮二卷儀禮一卷禮記四卷春秋左氏六卷公羊一卷榖梁一卷孝經一卷論語一卷老子一卷莊子三卷爾雅二卷其列老莊於經典而不取孟子頗不可解葢北宋以前孟子不列於經而老莊則自西晉以來為士大夫所推尚徳明生於陳季猶沿六代之餘波也其例諸經皆摘字為音惟孝經以童䝉始學老子以衆本多乖各摘全句原本音經者用墨書音注者用朱書以示分別今本則經注通為一例葢刋板不能備朱墨又文句繁夥不能如本草之作隂陽字自宋以來已混而併之矣所採漢魏六朝音切凡二百六十餘家又兼載諸儒之訓詁證各本之異同後來得以考見古義者註疏以外惟賴此書之存真所謂殘膏剰馥沾溉無窮者也自宋代監本註疏即析附諸經之末故文獻通考分見各門後又散附註疏之中往往與相淆不可辨別此為通志堂刻本猶其原帙何焯㸃校經解目録頗嗤顧湄校勘之疎然字句偶訛規模自在研經之士終以是為考證之根焉乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












