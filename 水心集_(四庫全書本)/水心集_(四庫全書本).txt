　　欽定四庫全書　　　　　集部四
　　水心集　　　　　　　　別集類三〈宋〉
　　提要
　　〈臣〉等謹案水心集二十九巻宋葉適撰適有習學記言已著録其文集之目見於陳振孫書録解題趙希弁讀書附志者皆二十八巻又有拾遺一巻別集十六巻則獨載於書録解題且稱淮東本無拾遺編次亦不同別集前九巻為制集進巻後六巻號外藁皆論時事末巻號後總專論買田贍兵讀書附志則但紀其集為門人趙汝譡序刻而不詳其體例此本為明正統中處州推官黎諒所編前有自識稱少讀適策場標凖慕其文至栝蒼訪求八年得劄狀奏議等八百餘篇因裒輯彚次合為一篇蓋已非宋本之舊惟趙汝譡原序尚存然汝譡實用編年之法諒不加深考以意排纂遂至盡失其原次其間如財掜論田計諸篇多論時事當即別集佚篇不在原集二十八巻之內諒亦不能辨別也適文章雄贍才氣奔逸在南渡後卓然為一大宗其碑版之作簡質厚重尤可追配作者適嘗自言譬如人家觴客雖或金銀器照座然不免出於假借惟自家羅列者即僅甆缶瓦杯然都是自家物色其命意如此故能脫化町畦獨運杼軸韓愈所謂文必已出者殆於無忝呉子良荊溪林下偶談稱水心作汪勃墓誌有雲佐佑執政共持國論執政乃秦檜同時者汪之孫綱不樂請改水心答書不從㑹水心卒趙蹈中方刋文集未就門下有受汪囑者竟為除去佐佑執政四字今考集中汪勃誌文已改為居紀綱地共持國論則子良所紀為足信而適作文之不苟亦可以概見矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　水心集原序
　　備衆文名一家言者在唐始著前不多見也先生之作從壯至老繇今並古日邁月超神心窮天地偉刻動海嶽翼然如登明堂入清廟黻冕崇麗金奏而玉應其光耀變化如驪龍翔而慶雲隨也盛矣哉其於文乎粹矣哉其於道乎蓋周典孔籍之奧不傳左冊馬書之妙不續詩迄韋張騷降景宋華與質始判正與竒始分道失其統緒久矣世遂以文為可玩之物爭慕趍之騁馳以其力雕鎪以其巧彰施以其色暢達以其才無不自托於文而道益離矣豈能言易知言難歟或者反之則曰吾亦有道焉爾文奚為哉夫子不云乎言之不文行之不逺六藝非萬世之文乎以詞為經以藻為緯文人之文也以事為經以法為緯史氏之文也以理為經以言為緯聖哲之文也本之聖哲而叅之史先生之文也乃所謂大成也欲植傑木必豐其根欲瀦巨澤必濬其源文其澤木也學其根源也學與文相為無窮也是果專在筆墨間乎集起淳熈壬寅更三朝四十餘年中期運通塞人物散聚政化隆替䇿慮安危徃徃發之於文讀之者可以感慨矣故一用編年庶有考也昔歐陽公獨擅碑銘其於世道消長進退與其當時賢卿大夫功行以及閭巷山巖樸儒幽士隱晦未光者皆述焉輔史而行其意深矣此先生之志也門人大梁趙汝譡序余幼時先君東皋處士以遺書一帙名曰策場標凖集授諒讀是書乃水心葉先生適在宋時所著也其忠君愛國之誠藹然溢於言意之表惜乎前後亡缺脫落有不可讀者嘗慕求全集竟不可得及余領鄉薦授官栝郡先生乃郡邑龍泉人也後徙居溫之瑞安嘗因公事詣邑訪求遺本無有存者間或得一二篇或數十篇歷八載始克備有曰文粹曰葉學士文集曰水心先生文集及余幼時所讀標凖集者其總目有四惟標凖一集十亡其七八公暇躬自謄録其各集中所作劄狀奏議記序詩銘並雜著成篇章者得八百餘篇編集彚次分為二十九巻其所著經傳子史編為後集總名曰水心文集繡梓以永其傳與四方同志共覽焉集中字義脫落無可考者不敢僣補姑虛以待後之君子而正之正綂十三年戊辰歲孟春望日處州府推官章貢黎諒謹識










