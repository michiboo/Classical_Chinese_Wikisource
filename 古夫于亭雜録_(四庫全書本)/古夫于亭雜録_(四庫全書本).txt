　　欽定四庫全書　　　　　子部十
　　古夫於亭雜録　　　　　雜家類三〈雜說之屬〉提要
　　〈臣〉等謹案古夫於亭雜録五卷
　　國朝王士禎撰士禎以康熈甲申罷刑部尚書里居乙酉續成香祖筆記之後復采綴聞見以成此書自序謂無凡例無次第故曰雜以所居漁子山有古夫於亭因以為名其中如據西京襍記鈎弋夫人事以駁正史則誤採偽書據貴耳集以王安石為秦王廷美後身則輕信小説據詩元⻱象齒之文謂韓非希見生象之語不足為信據易匪其彭之文謂竊比老彭彭當音旁訓為側據子華子證詩有美一人據示兒編解詩黽勉從事則附㑹經義以張為為南唐人以俞文豹為元人亦失於考核然如謂岳珂桯史之名出於李徳裕辨劉表碑非蔡邕作辨貼黃古今不同辨劇談録元稹見李賀之妄辨丹鉛録載蘇軾詞之謬辨洪邁萬首絶句辨西溪叢話誤引田子春辨才調集誤題王之渙辨唐彥謙誤詠齊文恵太子宮人皆引據精核品題諸詩亦皆愜當而記董文驥論擬李白孟浩然詩記汪琬論新異字句不諱所短若預知其詩派流𡚁而防之者可謂至公之論異乎沾沾自䕶者矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　古夫於亭雜録序
　　嵗晚長安殘雪初霽九衢泥深三尺蹇衛駕小車阻淖不得前徘徊道左識蔣五靜山故居問緑楊紅杏之軒已易他姓訪其子於街南頽坦敗簏昔之香盌酒彝縹囊緗帙零落不可復覩獨大司㓂新城先生夫於亭雜録鏤板插架蓬勃塵沙亟取歸補其殘缺使復完好因憶疇昔辛未之冬偶和先生石帆亭諸詠吾鄉少宰羨門彭公取粘齋壁先生一見擊賞明年春於慈仁海棠花下向諸先達稱余名無人知者葢余方年少自顧學殖淺鄙青袍白薴偶踏軟紅又鮮有氣力者為之汲引以故於名流鉅公未敢通一刺即有相識不過視為尋常無聞之人而先生偶閲壁間詩輒念之不置先生之扶奬後進其用心有大過人者矣先生沈神六籍貫穿百家朝堂政事之暇時作經生咿唔心目所遇釐正蹖駮或事恐失𫝊亟為表微積日累月薈成雜録五卷而以己之精意別解寓焉夫神經怪牒支離汗漫間有嗜茄亦非公好至於捜討佚事排比義類徒供捃摭而中無上下千古之識均毋足存先生於絙窻風雨明燈花月或燕居孤坐或對客劇談意有所得筆之於書若不經意者然而舉事詮理必歸至當由其平生浸滛卷帙冰解的破故拂素含毫根柢深厚非掇拾補綴誇竒鬭麗不堪尋味者比今先生天上騎箕靜山又玉樓超召堂前舊燕故壘難尋此板流傳㡬為爨釜之燄盛衰今昔僅一彈指頃不勝感愴雲康熙辛丑十二月廿日海鹽俞兆晟






