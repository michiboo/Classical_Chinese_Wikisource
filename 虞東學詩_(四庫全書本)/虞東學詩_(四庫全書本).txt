　　欽定四庫全書　　　　經部三
　　虞東學詩目錄　　　　詩類
　　卷一
　　國風一〈周南召南〉
　　卷二
　　國風二〈邶鄘衛〉
　　卷三
　　國風三〈王鄭〉
　　卷四
　　國風四〈齊魏唐〉
　　卷五
　　國風五〈秦陳檜曹豳〉
　　卷六
　　小雅一〈鹿鳴至鶴鳴〉
　　卷七
　　小雅二〈祈父至四月〉
　　卷八
　　小雅三〈北山至何草不黃〉
　　卷九
　　大雅一〈文王至板〉
　　卷十
　　大雅二〈蕩至召旻〉
　　卷十一
　　頌一〈周頌清廟至武〉
　　卷十二
　　頌二〈周頌閔予小子至般魯頌商頌〉
　　〈臣〉等謹案虞東學詩十二卷
　　國朝顧鎮撰鎮字偹九號古湫常熟人常熟古海虞地鎮居城東故亦自號曰虞東乾隆甲戌進士官至宗人府主事是書大㫖以講學諸家尊集傳而抑小序博古諸家又申小序而疑集傳集傳既不敢不從小序又不可竟廢於是委曲調停驛騎於兩家之間謂其說本無大異是亦解紛之一術也徵引者凡數十家而歐陽修蘇轍呂祖謙嚴粲四家所取為多雖鎔鑄羣言自為疏解而某義本之某人必於句下註其所出又集傳主於義理於名物訓詁聲音之學皆在所畧鎮於是數端皆精心考證具有根柢不徒以空談說經在漢學宋學之間可謂能持其平者矣書雖晚出於讀詩者不為無裨也乾隆四十四年十一月恭校上
　　緫纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　例言
　　一
　　欽定詩經傳說彚纂備錄古義是書一遵彚纂引據經
　　傳及諸家義疏以證明之
　　一序說惟首句為古序餘則經師各錄所聞以綴其下先儒論之已詳今惟以序首一句為主序下之言則擇其合者取焉
　　一毛傳持義正而語未詳鄭箋引據博而擇未精今惟取其詳且精者不敢曲狥也
　　一集傳採輯諸家歸於一緒大撤詩之障蔀為功後學不淺說者謂其盡棄古說獨以已意行之此殊不然詳求朱子說詩大㫖與序首不合者特十之二三耳至其訓釋辭義取之傳箋疏者尤多固未嘗盡棄古說也今於古序及集傳不同之處必求稟據明確者從之其有別義可通者則列之圈外亦竊取朱子之義雲
　　一朱子序辨大都駁斥經師傅㑹之說而於序首一句指駁殊少除國風刺忽刺僖刺淫外惟小雅刺幽及頌中郊禘等篇耳書中頗費考核
　　一考證詩義當引他經之明切者為據而史漢之與經合者亦參訂焉一切竹書呂覽管韓諸子之書義難信據槩不敢及
　　一三家之說見於薛君章句及崔靈恩集注者閒亦及之以存舊說之一二其子貢詩傳申公詩說顯屬後人偽撰並不採登
　　一古今詩說最繁錢氏詩牖序所載有書可考者一百一十八部其見於漢志隋志唐志宋三朝志四朝志中興志不可更僕數而其中卓然可傳者推歐蘇呂嚴四家而王景文之總聞錢文子之詩傳曹粹中之詩說陳少南李迂仲之詩解亦如驂有靳元明迄今篤學稽古之士勃焉有作所愧耳目短淺無以盡睹前人述作之美今所採者不出數十部而取裁於歐蘇呂嚴居多雲
　　一採用成說或於文內指明或於句下注出不敢掠前人之美也其有無闗大義順文寫過或未見本書暗與之合不能保其必無惟知言者諒之
　　一音韻之學本非所習今用嚴氏質疑本以通韻為主其不可通者則以轉通之蓋五音得二變以為之旋轉而無不可通之音矣又古人一字恆有數音音隨義變而詩中亦有用此音不用此義者如闗雎卒章鐘鼓樂之徐音五教反板六章牖民孔易鄭音亦之類又不在通轉之例並為添注以備考尚冀審音君子加訂正焉


