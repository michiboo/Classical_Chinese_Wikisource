

大師銅梁秀，籍籍名家孫。
鳴呼先博士，炳靈精氣奔。
惟昔武皇后，臨軒御乾坤。
多士盡儒冠，墨客藹雲屯。
當時上紫殿，不獨卿相尊。
世傳閭丘筆〈六朝以有韻者為文，無韻者為筆，所謂閭丘筆也。或改筆為字，謂杜審言以詩，閭丘均以字。同侍武后者，誤。〉，峻極逾崑崙。
鳳藏丹霄暮，龍去白水渾。
青熒雪嶺東，碑碣舊制存。
斯文散都邑，高價越璵璠。
晚看作者意，妙絕與誰論。
吾祖詩冠古，同年蒙主恩。
豫章夾日月，歲久空深根。
小子思疏闊，豈能達詞門。
窮愁一揮淚，相遇即諸昆。
我住錦官城，兄居祇樹園。
地近慰旅愁，往來當丘樊。
天涯歇滯雨，粳稻臥不翻。
漂然薄遊倦，始與道侶敦。
景晏步修廊，而無車馬喧。
夜闌接軟語，落月如金盆。
漠漠世界黑，驅車爭奪繁。
惟有摩尼珠，可照濁水源。

