《申鑒》五卷，〈兩江總督採進本。〉漢荀悅撰。悅有《漢紀》，已著錄。《後漢書‧荀淑傳》稱悅侍講禁中，見政移曹氏，志在獻替，而謀無所用，乃作《申鑒》五篇。其所論辨，通見政體，旣成奏上，帝覽而善之。其書見於《隋‧經籍志》、《唐‧藝文志》者皆五卷，卷爲一篇。一曰《政體》，二曰《時事》，皆制治大要及時所當行之務。三曰《俗嫌》，皆禨祥讖緯之說。四曰《雜言上》，五曰《雜言下》，則皆泛論義理，頗似揚雄《法言》。《後漢書》取其《政體》篇爲政之方一章，《時事》篇正當主之制、復內外注記二章，載入傳中。又稱悅別有《崇德》、《正論》及諸論數十篇，今並不傳，惟所作《漢紀》及此書尚存於世。《漢紀》文約事詳，足稱良史。而此書剖析事理亦深切著明，蓋由其原本儒術，故所言皆不詭於正也。明正德中，吳縣黃省曾爲之注，凡萬四千餘言，引據博洽，多得悅旨。其於《後漢書》所引間有同異者，亦並列其文於句下，以便考訂。然如《政體》篇「真實而已」句，今本《後漢書》「實」作「定」；「不肅而治」句，今本《後漢書》「治」作「成」，而省曾均未之及，則亦不免於偶疏也。
