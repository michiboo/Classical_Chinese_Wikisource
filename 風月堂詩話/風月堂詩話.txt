■臣等謹案：《風月堂詩話》二卷，宋朱弁撰。弁有《曲洧舊聞》，已著錄。是編多
記元祐中歐陽修、蘇軾、黃庭堅、陳師道、梅堯臣及諸晁遺事，首尾兩條，皆發明鍾
嶸〔思君如流水既是即目，明月照積雪羌無故實〕之義，蓋其宗旨所在。其論黃庭堅
〔用昆體工夫，而造老杜渾成之地〕，尤為窺見深際。後來論黃詩者，皆所未及。前
有自序，題〔庚申閏月〕，考庚申為紹興十年，當金熙宗天眷三年。弁以建炎元年使
金，留十七年乃還，則在金時所作也。末有〔咸淳壬申月觀道人〕跋，稱得於〔永城
人朱伯玉家〕，蓋北方所傳之本。意弁使金時遺其稿於燕京，度宗時始傳至江左，故
晁、陳二家皆不著錄。觀元好問《中州集》收錄弁詩，知其著作散落北方者多，固不
得以晚出疑之矣。其序但題甲子，不著紹興紀年，殆亦金人傳寫，不用敵國之號，為
之削去歟。
乾隆四十六年九月恭校上 
總纂官　臣紀昀　臣陸錫熊　臣孫士毅 
總校官　臣陸費墀
　 
■予在東里，於所居之東、小園之西有堂三。楹壁間多皇朝以來諸名卿畫像，而文籍
中多與左、司馬、班、韓、歐、蘇數公相對。以其地無松竹，且去山水甚遠，而三徑
閒寂，庭宇虛敞，凡過我門而滿吾座者，唯風與月耳，故斯堂也以風月得名。又予心
空洞無城府，見人雖昧生平必出肺腑相示，以此語言多觸忌諱而招悔吝，每客至必戒
之曰：是間止可談風月，捨此不談；而泛及時事，請釂吾大白。厥後山淵反覆，兵火
肆虐，堂於茲時均被赭垣之酷。風月雖存，賓客安往？予復以使事羈絆漯河，閱歷星
紀，追思曩遊，風月之談，十僅省四五。乃纂次為二卷，號《風月堂詩話》，歸詒子
孫。異時幅巾林下，摩挲泉石時取觀之，則曲洧風月猶在吾目中也。
庚申閏月戊子觀如居士朱弁敘
　 
■魏曹植詩出於《國風》，晉阮籍詩出於《小雅》，其餘遞相祖襲，雖各有師承，而
去風雅猶未遠也。自魏晉至宋，雅奧清麗，尤盛於江左，齊梁已下，不足道矣。唐初
尚矜徐、庾風氣，逮陳子昂始變；若老杜，則凜然欲方駕屈宋而能允蹈之者；其餘以
詩名家，尚多有江左體制，至五季則掃地無可言者。唐人尚不能及，況晉宋乎？晉宋
尚不能及，況風雅乎？
■詩人勝語，鹹得於自然，非資博古。若〔思君如流水〕、〔高台多悲風〕、〔清晨
登隴首〕、〔明月照積雪〕之類，皆一時所見，發於言辭，不必出於經史。故鍾嶸評
之云：〔吟詠性情，亦何貴於用事。〕顏、謝推輪，雖表學問，而太始化之，浸以成
俗。當時所以有〔書鈔〕之譏者，蓋為是也。大抵句無虛辭，必假故實；語無空字，
必究所從。拘攣補綴而露斧鑿痕跡者，不可與論自然之妙也。詩之重用韻，音同義異
者，古人用之無嫌。如《民勞》詩，一章用二〔休〕字韻是也。後人狃於科舉之習，
遂不敢用。唐韓退之《答張徹》詩用二〔庭〕字，《石鼓》詩用二〔科〕字，老杜《
夔府書懷》詩用二〔旋〕字，即其例也。
■詩人體物之語多矣，而未有指一物為題而作詩者。晉宋以來，始命操觚，而賦詠興
焉。皆仿詩人體物之語，不務以故實相誇也。梁庾肩吾《應教詠胡床》云：〔傳名乃
外域，入用信中京。足欹形已正，文斜體自平。〕是也。至唐杜甫《詠蒹葭》云：〔
體弱春苖早，藂長夜露多。〕則亦未始求故實也。如其他《詠薤》云：〔束比青芻色
，圓齊玉箸頭。〕《黃梁》云：〔味豈同金菊，香宜配綠葵。〕則於體物外，又有影
寫之功矣。予與晁叔用論此，叔用曰：〔陳無己嘗舉老杜《詠子規》云：『渺渺春風
見，蕭蕭夜色淒。客懷那見此，故作傍人低。』如此等語，蓋不從古人筆墨畦逕中來
，其所鎔裁，殆別有造化也，又惡用故實為哉！〕
■詩之句法，自三言至七言，《三百篇》中皆有之矣。三言，如〔麟之趾〕、〔夜未
央〕、〔從夏南〕、〔思無邪〕之類是也。五言，如〔誰謂鼠無牙〕、〔胡為乎株林
〕、〔或燕燕居息〕、〔或盡瘁事國〕之類是也。七言，如〔維昔之富不如時〕、〔
維今之疚不如茲〕、〔學有緝熙於光明〕之類是也。而世之論五言則指蘇、李，論七
言則指柏梁為始，是不求其源也。然世多作七言、五言，而三言、四言類施於銘、頌
之中，雖間有用七言者，獨於韓吏部、蘇端明集見之。前輩云：〔按《柏梁》之體，
句句用韻，其數以奇，韓、蘇亦皆如此。〕然歐公作《孫明復墓誌》，乃與此說不同
，又未知何如也。豈歐公特變前人法度，欲自我作古乎？當更討論之耳。
■道林嶽麓寺，老杜詩云：〔宋公放逐曾題此，物色分留遺老夫。〕監察御史唐扶詩
云：〔兩祠物色採拾盡，壁間杜甫真少恩。〕宋考功以詩在天后時與沈詹事齊名，唐
扶詩亦有聞於世。今觀甫所自述及扶詩之語，則是宋之問猶有未道盡處，扶雖冥搜，
不能出其右。
■韓昌黎《謁衡岳廟》詩云：
五嶽祭秩皆三公，四方環鎮嵩當中。火維地荒足妖怪，天假神柄專其雄。
噴雲洩霧藏半腹，雖有絕頂誰能窮。我來正逢秋雨節，陰氣晦昧無清風。
潛心默禱若有應，豈非正直能感通。須臾淨掃眾峰出，仰見突兀撐青空。
東坡作《退之廟記》云：〔公之精誠，能開衡山之雲。〕即取此詩也。其議論雄偉，
讀者皆竦。或謂〔坡取此，似傷於太易〕，予曰：〔《三百篇》詩中，有婦人女子自
言志者，仲尼不刪去，以垂訓後世。乃獨疑坡之於退之乎！況坡所閱文字，過眼無遺
者，他人縱時有所採，不過蓄以為詩材耳，必有未作大碑版而能取之以為議論者。此
便是坡不可及處，君又何病哉！〕
■長安太一湫，林木陰森，水色湛然；魚游水面不怖人，人莫敢取者。林間葉落，鳥
輒銜去遠棄之，終年無一葉能墮波上者。韓退之詩云：
魚蝦可俯掇，神物安敢寇。林柯有脫葉，欲墮鳥驚救。
爭銜彎環飛，投棄急哺鷇。
蓋實載其事。自唐以來已如此，今人所傳非過論也。鷇，音寇，鳥子生哺者。
■韓退之云：〔餘事作詩人。〕未可以為篤論也。東坡以詞曲為詩之苖裔，其言良是
。然今之長短句比之古樂府歌詞，雖雲同出於詩，而祖風已掃地矣。晁無咎晚年因評
小晏並黃魯直、秦少游詞曲，嘗曰：〔吾欲托興於此，時作一首以自遣。政使流行，
亦復何害，譬如雞子中元無骨頭也。〕
■歐公評聖俞，初喜為清麗閒肆平淡，久則涵演深遠，間以琢刻以出怪巧，然氣完力
餘，益老以勁。其應於人者多故詞，非一體，於他文章皆可喜，非如唐諸子號詩人者
僻固而狹陋也。又為人樂易，未嘗忤於物。至於窮愁感憤，有所譏罵笑謔，一發於詩
，然用以為歡，而不怨懟，可謂君子者也。
■歐公居穎上，申公呂晦叔作太守。聚星堂燕集賦詩分韻，公得松字，申公得雪字，
劉原父得風字，魏廣得春字，焦千之得石字，王回得酒字，徐無逸得寒字。又賦室中
物，公得鸚鵡螺杯，申公得癭壺，劉原父得張越琴，魏廣得澄心堂紙，焦千之得金星
研，王回得方竹杖，徐無逸得月硯屏風。又賦席間果，公得橄欖，申公得紅蕉子，劉
原父得溫柑，魏廣得鳳棲，焦千之得金橘，王回得荔枝，徐無逸得楊梅。又賦壁間畫
像，公得杜甫，申公得李文饒，劉原父得韓退之，魏廣得謝安石，焦乾之得諸葛孔明
，王回得李白，徐無逸得魏鄭公。詩編成一集，流行於世。當時四方能文之士及館閣
諸公，皆以不與此會為恨。
■蘇子美竹軒之集，皆當時名士，王勝之賦詩，人皆屬和。子美詩其略云：
君與我同好，數過我不窮。對之酌綠酒，又為鳴絲桐。
作詩寫此意，韻如霜間鐘。清篇與翠幹，歲久日益濃。
惜哉嵇阮放，當世已不容。吾儕有雅尚，千載挹高蹤。
後月餘，一網打盡之語既喧物論，而梅聖俞為賦〔覆鼎傷眾賓〕之詩，乃悟子美〔當
世已不容〕之句遂成詩讖，亦可怪也。
■晁美叔秋監以集句示劉貢父，貢父曰：〔君高明之識，輔以家世文學，乃作此等生
活，殊非我素所期也。吾嘗謂：集古人句譬如蓬蓽之士適有重客，既無自己庖廚，而
器皿餚蔌悉假貸於人，收拾餖飣，盡心盡力。意欲強學豪奢，而寒酸之氣終是不去。
若有不速排闥而入，則倉皇敗績矣。非如貴公子供帳，不移水陸之珍，咄嗟而辦也。
〕美叔深味其言，歸告其子曰：〔吾初為戲，不知貢父愛我一至於此也。〕東坡云：
〔詩文豈在多，一頌了伯倫。〕是伯倫他文字不見於世矣。予嘗閱《唐史‧藝文志》
，劉伶有文集三卷，則伯倫非無他文章也，但《酒德頌》幸而傳耳。東坡之論豈偶然
得於落筆之時乎？抑別有所聞乎？
■唐張司業籍得裴晉公馬，謝詩云：〔乍離華廄蹄猶澀，初到貧家眼尚驚。〕王介甫
曰：〔觀詩意，乃是一匹不善行、眼生駑馬耳。我若作晉公，見此詩當須大慚也。〕
或曰：〔籍為晉公所厚，以詩謝馬，必不敢爾。況詩人用意不以此為工，自是介甫所
以期籍者淺也。〕
■白樂天自中書舍人出知蘇州，劉夢得《外集》有《戲酬白舍人曹長寄詩言遊宴之盛
》一篇，破題云：〔蘇州刺史例能詩，西掖今來替左司。〕左司，謂韋應物也。
■晁伯宇少與其弟沖之、叔用俱從陳無己學。無己建中、靖國間到京師，見叔用詩曰
：〔子詩造此地，必須得一悟門。〕叔用初不言，無己再三詰之，叔用云：〔別無所
得，頃因看韓退之雜文，自有入處。〕無己首允之，曰：〔東坡言杜甫似司馬遷，世
人多不解，子可與論此矣。〕
■沈造嘗言：〔湖陰有遺鞭驛。蓋識晉明帝微行視王敦營事也。溫飛卿所賦《湖陰辭
》刻石在驛中，前後過客作詩甚多，唯一篇最佳，而不著姓名。其詩云：
鷁船犀甲下荊州，蜂目將軍擁碧油。虎帳覺來驚日墮，龍媒嘶去劇星流。
奸萌問鼎身何在？計中遺鞭事可羞。幽草野花埋石徑，無人為作晉陽秋。
〕造為新鄭令，以差車運糧事不均，力爭罷去。已而朝廷知其愛民不屈，俾還本任。
有識者稱其慈惠出於至誠，以比古循吏。造字會道，蔡之西平人，霍榜擢第，官止於
奉議郎。良可惜也。
■
山行有常程，中夜尚未安。微月沒已久，崖傾路何難。
大江動我前，洶若溟渤寬。篙師理闇楫，歌嘯輕波瀾。
霜濃木石滑，風急手足寒。入舟已千憂，陟險仍萬盤。
回眺積水外，始知眾星乾。遠遊令人疲，衰疾漸加餐。
此《水會渡》詩也。
■東坡云：〔老杜自秦州越成都，所歷輒作一詩，數千里山川在人目中，古今詩人殆
無可擬者。〕獨唐明皇遣吳道子乘傳畫蜀道山川，歸對大同殿，索其畫無有，曰：〔
在臣腹中，請疋素寫之。〕半日而畢。明皇后幸蜀，皆默識其處。惟此可比耳。
■老杜《劍閣》詩云：〔惟天有設險，劍門天下壯。連山抱西南，石角皆北向。〕宋
子京知成都過之，誦此詩，謂人曰：〔此四句蓋劍閣實錄也。〕
■
閉門覓句陳無己，對客揮毫秦少游。正字不知溫飽未，春風吹淚古籐州。
此黃魯直詩也。魯直作此詩時，無己作正字，尚無恙。建中、靖國間，樓異試可知襄
邑縣，夢無己來相別，且云：〔東坡、少游在杏園相待久矣。〕明日，無己之訃至，
乃大驚異，作書與參寥言其事。杏園，見道家書，乃海上神仙所居之地也。仙龕虛室
以待白樂天之說，豈不信然耶？
■東坡知貢舉，李豸方叔久為東坡所知，其年到省諸路舉子人人慾識其面，考試官莫
不欲得方叔也，坡亦自言〔有司以第一拔方叔耳〕，既拆號，十名前不見方叔，眾已
失色；逮寫盡榜，無不駭歎。方叔歸陽翟，黃魯直以詩敘其事送之，東坡和焉。如〔
平生漫說古戰場，過眼真迷日五色〕之句，其用事精切，雖老杜、白樂天集中未嘗見
也。
■參寥自餘杭謁坡於彭城。一日燕郡寮，謂客曰：〔參寥不與此集，然不可不惱也。
〕遣官妓馬盼盼持紙筆就求詩焉。參寥詩立成，有〔禪心已似沾泥絮，不逐東風上下
狂〕之句，坡大喜曰：〔吾嘗見柳絮落泥中，私謂可以入詩，偶未曾收拾，遂為此人
所先，可惜也。〕
■坡在餘杭日，因會客，以彩箋作墨竹贈官妓，且令索詩於參寥。參寥援筆立就，其
詩曰：
小鳳團箋已自奇，謫仙重掃歲寒枝。稍頭餘墨猶含潤，恰似梳風洗雨時。
■辯才大師梵學精深，戒行圓潔，為二浙歸重，當時無一語文章。一日忽和參寥《寄
秦少游詩》，其末句云：〔台閣山林本無異，想應文墨未離禪。〕東坡見之，題其後
云：〔辯才生來未嘗作詩，今年八十一歲矣。其落筆如風吹水，自成文理，我輩與參
寥如巧人織繡耳。〕
■陳無己與晁以道俱學文於曾子固，子固曰：〔二人所得不同，當各自成一家。然晁
文必以著書名於世，無己晚得詩法於魯直。〕他日二人相與論文，以道曰：〔吾曹不
可負曾南豐。〕又論詩，無己曰：〔吾此一瓣香，須為山谷道人燒也。〕
■政和以後，花石綱浸盛。晁伯宇有詩云：
森森月裡栽丹桂，歷歷天邊種白榆。雖未乘槎上霄漢，會須沉網取珊瑚。
人多傳誦。伯宇名載之，少作《閔吾廬賦》，魯直以示東坡曰：〔此晁家十郎所作，
年未二十也。〕東坡答云：〔此賦甚奇麗，信是家多異材耶？凡文至足之餘，自溢為
奇怪。今晁傷奇太早。可作魯直微意諭之，而勿傷其邁往之氣。〕伯宇自是文章大進
。東坡之語委曲如此，可謂善成人物者也。
■東坡文章至黃州以後，人莫能及，唯黃魯直詩時可以抗衡。晚年過海，則雖魯直亦
若瞠乎其後矣。或謂：〔東坡過海雖為不幸，乃魯直之大不幸也。〕
■東坡詩文，落筆輒為人所傳誦，每一篇到歐公處，公為終日喜。前後類如此。一日
與棐論文及坡，公歎曰：〔汝記吾言，三十年後，世上人更不道著我也。〕崇寧、大
觀間，海外詩盛行，後生不復有言歐公者。是時朝廷雖嘗禁止，賞錢增至八十萬。禁
愈嚴而其傳愈多，往往以多相誇。士大夫不能誦坡詩者，便自覺氣索，而人或謂之不
韻。
■趙明誠妻，李格非女也。善屬文，於詩尤工。晁無咎多對士大夫稱之，如〔詩情如
夜鵲，三繞未能安〕、〔少陵也自可憐人，更待來年試春草〕之句，頗膾炙人口。格
非，山東人，元祐間作館職。
■參寥在詩僧中獨無蔬筍氣，又善議論。嘗與客評詩，客曰：〔世間故實小說，有可
以入詩者，有不可以入詩者，惟東坡全不揀擇，入手便用，如街談巷說、鄙俚之言，
一經坡手，似神仙點瓦礫為黃金，自有妙處。〕參寥曰：〔老坡牙頰間別有一副爐韝
，他人豈可學耶？〕座客無不以為然。
■草木之葉大者，莫大於芭蕉。晁文元《詠芭蕉》詩云：〔葉外更無葉。〕非獨善狀
芭蕉，而對之曰〔心中別有心〕，其體物亦無遺矣。
■聖俞少時專學韋蘇州，世人咀嚼不入，唯歐公獨愛玩之。然歐公之論不及者，蓋有
深旨。後有知聖俞者，當自知之耳。
■東坡南遷，參寥居西湖智果院，交遊無復曩時之盛者。嘗作《湖上十絕句》，其間
一首云：
去歲春風上苑行，爛窺紅紫厭生平。如今眼底無姚魏，浪蕊浮花懶問名。
又一首曰：
城根野水綠逶沱，颭颭輕帆掠岸過。日暮蕙蘭無處采，渚花汀草占春多。
此詩既出，遂有反初之禍。建中、靖國間，曾子開為明其非辜，乃始還其故服。
■范德儒崇寧之貶，與山谷唱和甚多。德儒有一聯云：〔慣處賤貧知世態，飽諳遷謫
見家風。〕議者謂此語可以識范氏之名節矣，當國者能無愧乎？
■王介甫在館閣時，僦居春明坊，與宋次道宅相鄰。次道父祖以來藏書最多，介甫借
唐人詩集日閱之，過眼有會於心者，必手錄之，歲久殆錄遍。或取其本鏤行於世，謂
之《百家詩選》。既非介甫本意，而作序者曰：〔公獨不選杜、李與韓退之，其意甚
深。〕則又厚誣介甫而欺世人也。不知李、杜、韓退之外，如元、白、夢得、劉長卿
、李義山輩尚有二十餘家。以予觀之，介甫固不可厚誣，而世人豈可盡欺哉？蓋自欺
耳。
■杜牧之風味極不淺，但詩律少嚴。其屬辭比事殊不精緻，然時有自得處，為可喜也
。
■元豐之末，盜賊蜂起，聞司馬溫公入相，眾皆盡散。
■令作對隨家雞，晁以道云：〔指呼市人如使兒，東坡最得此三昧。其和人詩，用韻
妥帖圓成，無一字不平穩。蓋天才能驅駕，如孫吳用兵，雖市井烏合，亦皆為我臂指
，左右前卻，在我顧盼間，莫不聽順也。前後集似此類者甚多，往往有唱首不能逮者
。〕
■崇寧間，凡元祐子弟仕宦者，並不得至都城。晁以道自洛中罷官回，遣妻兒歸省廬
，獨留中牟驛，累日以詩寄京師姻舊，其落句云：〔一時雞犬皆霄漢，獨有劉安不得
仙。〕此語傳於時，議者美之。
■政和戊戌三月，雪昭德，諸晁皆賦詩。以《晉書‧五行志》著為大異，頗艱於落筆
。獨晁沖之叔用用王維雪圖事云：〔從此斷疑摩詰畫，雪中自合有芭蕉。〕人稱其工
。
■陳文惠以使相守鄭日，嘗有《後園十絕句》，其間一聯云：〔雨網蛛絲斷，風枝鳥
夢搖。〕議者謂〔風枝鳥夢搖〕之語極工，惜所對不稱耳。吾鄉人汪愷伯強易〔雨網
蛛絲斷〕為〔露葉螢光濕〕，工詩者往往多愛之。伯強畢榜及第，力學不倦，仕宦所
至皆有聲。
■韓師樸元符末自大名入相，其所引正人端士遍滿台閣，然不能勝一曾布。而張天覺
於政和初欲以一身回蔡京黨，紹述之論難矣。未幾果罷去。自西都留守徙南陽道，過
汝州香山，謁大悲，題長句於寺中，其略云：
大士悲智度有情，亦要時節因緣並。也應笑我勞經營，雖多手眼難支撐。
讀者莫不憐之。
■劉伯壽，洛陽九老中一老也。築室嵩山下，每登高頂回，則於峻極中院援筆記歲月
。捐館之年，題云：〔予今年若干歲，登頂凡七十四次矣。精力雖疲，而心猶未足也
。〕王輔道學士與其孫宣義郎字元靜忘其名游嵩，至中院，作一絕句，示宣義君云：
爛紅一點出浮漚，夜坐嵩峰頂上頭。笑對僧窗談祖德，當年七十四回遊。
伯壽既結庵玉華峰下，號玉華庵主。有妾名萱草、芳草，皆秀麗而善音律。伯壽出入
乘牛，吹鐵笛，二草以蘄笛和之，聲滿山谷。出門不言所之，牛行即行，牛止即止。
其止也，必命壺觴，盡醉而歸。嵩前人以為地仙雲。
■張天覺庚寅年六月拜相，唐庚子西賦《內前行》，所記皆當時實事，云：
內前車馬撥不開，文德殿下聽麻回。紫微侍郎拜右相，中使押赴文昌台。
旄頭昨夜光照牖，是夕收芒如禿帚。明朝化作甘雨來，官家新得調元手。
周公禮樂未要作，致身姚宋也不惡。我聞二公作相年，人間斗米三四錢。
蔡嶷見其詩惡之，遂中以事，貶嶺外。天覺相繼亦出，子西又賦《益昌道中三月梅花
》詩云：
桃花能紅李能白，春深無處無顏色。不應尚有數枝梅，可是東君苦留客。
向來開處當嚴冬，桃花未在交遊中。即今已自丈人行，勿與少年爭春風！
此詩亦為新進所忌。
■元祐間，哲宗皇帝幸太學，宰相呂微仲有詩四韻，其第三聯云：〔再拜新儀瞻魯聖
，一篇古訓監周王。〕謂是日謁先聖，初行再拜之禮，及祭酒豐稷講《無逸》也。然
韓退之《處州孔子廟碑》云：〔自天子而下，北面拜跪，薦祭，進誠，肅退，禮如親
弟子。〕則唐以來行之矣，豈本朝偶未舉此禮也邪？不然，安得謂之新儀哉？或云：
〔本朝雖曾行，而止於再拜，遂著之禮典，乃從當時曲台之請也。〕
■李義山《題馬嵬》一聯云：〔此日六軍同駐馬，當時七夕笑牽牛。〕溫庭筠《題蘇
武廟》云：〔回日樓台非甲帳，去時冠蓋是丁年。〕嘗見前輩論詩云：〔用事屬對如
此者罕有。〕
■李義山《文帝廟》詩云：〔可憐半夜虛前席，不問蒼生問鬼神。〕用事如此，可謂
有功矣。本朝趙周翰亦有詩云：〔露台枉惜千金費，卻把銅山賜幸臣。〕可與義山並
驅爭先矣。
■唐秦系和韋蘇州詩，具銜雲〔東海釣客〕，試秘書省校書郎。本朝陳恬叔易隱居穎
川陽翟澗上，號〔澗上丈人〕。大觀間，宋喬年諷監司薦於朝，起為館閣，書疏間猶
不去〔丈人〕之號。晁以道作詩譏之曰：〔東海一生垂釣客，石渠萬卷校書郎。丈人
風味今如此，鶴到揚州興更長。〕其後以道謁叔易於京師，有婢應門，嚴妝麗服，熟
視之，乃故時澗上赤腳也。以道又作一絕云：
處士何人為作牙，盡攜猿鶴到京華。可憐巖壑空惆悵，六六峰前少一家。
王平甫閱韓退之《送石洪溫造二處士詩序》云：〔退之善與處士作牙。〕
■館職劉彥祖《寄友人》詩一聯云：〔別後頻芳草，愁邊更落花。〕予舉示晁以道雲
：〔此語酷似劉夢得，殊可喜也。〕
■唐張繼《宿平望》詩云：〔姑蘇城外寒山寺，夜半鐘聲到客船。〕永叔云：〔句誠
佳，其奈夜半非撞鐘時。〕予覽《南史》，載齊宗室讀書，常以中宵鐘鳴時為限，前
代自有半夜鐘，豈永叔偶忘之也？江浙間至今有之。
■蘇黃門評參寥詩云：〔酷似唐儲光羲。〕參寥曰：〔某平生未嘗聞光羲名，況其詩
乎？〕或曰：〔公暗合孫吳，有何不可！〕
■劉夢得《嘉話》云：〔九日作詩，欲用『糕』字韻，苦無故實。〕予觀《隋‧五行
志》載謠言曰：〔八月刈禾傷旱，九月食糕正好。〕則不為無故實矣，豈夢得偶未見
之耶？
■曹暌，字彥達，慈聖光獻太皇太后之再世孫也。氣直不苟合，善屬文，為曾子開所
知。張芸叟嘗與其父侍讀使北，暌後見芸叟於長安，芸叟贈詩云：
故人有子早遺孤，三十升朝短丈夫。但取聲名似祖德，不曾辛苦謁當塗。
其為名流所器重如此。
■太學生雖以治經答義為能，其間甚有可與言詩者。一日同捨生誦介甫《明妃曲》，
至〔漢恩自淺胡自深，人生樂在相知心。君不見咫尺長門閉阿嬌，人生失意無南北〕
，詠其語稱工。有木抱一者，艴然不悅，曰：詩可以興，可以怨。雖以諷刺為主，然
不失其正者，乃可貴也。若如此詩用意，則李陵偷生異域，不為犯名教，漢武誅其家
為濫刑矣。當介甫賦詩時，溫國文正公見而惡之，為別賦二篇，其詞嚴、其義正，蓋
矯其失也。諸君曷不取而讀之乎？〕眾雖心服其論，而莫敢有和之者。
■崇寧中，羅竦叔恭嘗為予言：頃赴太學秋試時，自廣陵取道隋堤，見官驛中木槿花
，過客題詩甚多。其間一絕句云：
朝炊不及黔，暮車不生角。故應庭下花，無人見開落。
人亦有題字於其側而賞歎之者，但恨不見賦詩者姓名耳。竦與兄靖仲謀俱登第，亦有
詩名。
■杜牧之《九日齊山登高》詩落句雲〔牛山何必淚沾衣〕，蓋用齊景公遊於牛山，臨
其國流涕事。泛言古今共盡登臨之際，不必感歎耳，非九日故實也。後人因此乃於詩
或詞遂以牛山作九日事用之，亦猶牧之用顏延年〔一麾出守為旌麾〕之麾，皆失於不
精審之故也。
■王立之、夏均父俱以宗女夫入仕。立之讀書，喜賓客，黃魯直、諸晁皆與之善，著
《歸叟詩話》行於世。均父名倪，饒財，亦好學。立之晚年中風，以左手作字，均父
寄詩云：〔猶喜平生蟹螯手，尚能半幅寫行書。〕晁以道見其詩，遂與之往還。立之
名直方，為人正，稱其名，然罕有知者。
■朱行中知廣州，東坡自海南歸，留廣，甚疑其唱和詩亦多。坡還嶺北，聞行中到廣
，士大夫頗以廉潔少之。至毗陵，夢中得詩一首，寄行中云：
舜不作六器，誰能貴璵璠？哀哉楚狂士，抱璞號空山！
其末章云：
何如鄭子產，有禮國自閒。至今不貪寶，凜然照塵寰。
紙尾又題云：〔夢中得此詩，自不曉其意。今寫以奉寄，夢中分明用此色紙也。〕或
言東坡絕筆於此詩，其愛行中也甚矣。不欲正言其事，聊假夢以諷之耳。其後行中果
以此免，坡真知言哉。
■李義山擬老杜詩云：〔歲月行如此，江湖坐渺然。〕直是老杜語也。其他句〔蒼梧
應露下，白閣自雲深〕、〔天意憐幽草，人間重晚情〕之類，置杜集中亦無愧矣。然
未似老杜沉涵汪洋，筆力有餘也。義山亦自覺，故別立門戶成一家。後人挹其餘波，
號〔西崑體〕，句律太嚴，無自然態度。黃魯直深悟此理，乃獨用昆體工夫而造老杜
渾成之地。今之詩人少有及此者，禪家所謂更高一著也。
■鄭谷都官在唐號耽句者，嘗有詩云〔衰遲自喜添詩學，時取前題改數聯〕是也，然
氣格不高。初以《鷓鴣》詩得名，人謂之〔鄭鷓鴣〕。近世士人有贈一貴官詩云：〔
賦令處士慚鸚鵡，詩遣都官讓鷓鴣。〕世亦多誦之，而莫有能道其姓名者。
■東坡言：〔玉川子《月蝕》詩云：
歲星主福德，官爵奉董秦。忍使黔婁生，覆屍無衣巾。
詳味此句，則董秦當時無功而享厚祿者。〕董秦，李忠臣也。天寶末，驍勇屢立戰功
，雖粗暴，亦頗知忠義。代宗時，吐蕃犯闕，徵兵，忠臣即日赴難。或勸擇日，忠臣
怒曰：〔君父在難，乃擇日耶！〕後卒污朱泚偽命而誅。考其終始，非無功而享厚祿
者，不知玉川子何以有此句。
■東坡《中秋》詩云：
暮雲收盡溢清寒，銀漢無聲轉玉盤。此生此夜不長好，明月明年何處看？
紹聖元年自錄此詩，仍題其後云：〔子十八年前中秋夜，與子由觀月彭城時作此詩，
以陽關歌之，今後遇此夜，宿於贛上，方南遷嶺表，獨歌此曲，聊復書之，以識一時
之事，殊未覺有今日之悲，但懸知為他日之喜也。〕
■晁察院季一，名貫之，清修善吐。論客言：東坡嘗自詠《海棠》詩，至〔雨中有淚
亦淒愴，月下無人更清淑〕之句，謂人曰：〔此兩句乃吾向造化窟中奪將來也。〕客
曰：〔坡此語蓋戲客耳，世豈有奪造化之句！〕季一曰：〔韓退之云：『語妙斡元造
。』如老杜『落絮游絲白日靜，鳴鳩乳燕青春深』，雖當隆冬冱寒時誦之，便覺融怡
之氣生於衣裾，而韶光美景宛然在目，動盪人思，豈不是斡元造而奪造化乎！〕
■賈伋為予言，文潞公出鎮長安日，吾祖文元公知許昌，遊公曲水園，留詩云：
夭桃穠李艷芳辰，丞相園林潩水濱。虎節麟符拋不得，卻將佳景付遊人。
公得詩甚喜，乃作書並封園券與文元曰：〔可便作園中主人也。〕伋字仲思，文元五
世孫也。
■鄭廣文，唐諸儒多稱其善著書，而不及其詩。杜甫《八哀》詩云：
昔獻書畫圖，新詩亦俱往。滄洲動玉陛，宮鶴誤一響。
三絕自御題，四方尤所仰。
則與史官所載亦略相似，是能畫之外所能亦不少。然甫於虔詩，則其相推服之語不及
許十四、高三十五、元道州輩遠甚。豈其詩之工比其畫不為愧也耶？不然，甫於虔情
分如彼，論其詩不應如此略也。
■僧惠崇善畫，人多寶其畫，而不知其能詩。宋子京以書托梵才大師編集其詩，則當
有可傳者。而人或未之見，恐雖編集而未大行於世耳。
■晁季一檢討嘗為子言，《歸田錄》所記聖俞賦河豚云：
春洲生荻芽，春岸飛楊花。河豚於此時，貴不數魚蝦。
則是食河豚時正在二月。而吾妻家毗陵人爭新相問遺，會賓客，惟恐後時，價雖高，
無吝色，多在臘月，過上元則不復貴重。所食時節與歐公稱賞聖俞絕不相同，豈聖俞
賦詩之地與毗陵異耶？風氣所產，隨地有早晚，亦未可一概論也，故為記之。
■有論詩者曰：〔老杜以稷契自許，而有志於斯人者，故於《茅屋為秋風所拔歌》其
詞云：『安得廣廈數千間，大庇天下寒士俱歡顏。』又云：『嗚呼！眼前何如突兀見
此屋，吾廬獨破受凍死亦足。』意在是也。〕予曰：〔孟子論士，『窮則獨善其身，
達則兼善天下。』又言：『得志，事雖不兩立，而窮能不忘兼善；不得志，而能不忘
澤民，乃仁人君子之用心也。』白樂天《新製布裘》詩云：『安得萬里裘，溫暖被四
垠。』亦其例也。然韓退之作《謝鄭群簟》詩則曰：『側身甘寢百疾愈，卻願天日長
炎曦。』其意與子美、樂天絕不相似，然退之豈是無意於斯人者？但於援毫之際，偶
輸二老一著耳。〕客大笑曰：〔退之文章不喜蹈襲前人，其用意豈出於此耶？抑為人
木強，於吟詠猶然，果如歐、梅所論也。〕
■客或謂予曰：〔篇章以故實相誇，起於何時？〕予曰：〔江左自顏、謝以來乃始有
之。可以表學問，而非詩之至也。觀古今勝語皆自肺腑中流出，初無綴緝工夫。故鍾
嶸云：『經國文符，應資博古；撰德駁奏，宜窮往烈。至於吟詠性情，亦何貴於用事
？〔思君如流水〕，既是即目；〔高台多悲風〕，亦唯所見；〔清晨登隴首〕，羌無
故實；〔明月照積雪〕，詎出經史？』其所論為有淵源矣。〕客又曰：〔僕見世之愛
老杜者嘗謂人曰：『此老出語絕人，無一字無來處。』審如此言，則詞必有據，字必
援古，所由來遠，有不可已者。〕予曰：〔論事當考源流。今言詩不究其源，而踵其
末流以為標準，不知國風、雅、頌祖述何人！此老句法妙處，渾然天成，如蟲蝕木，
不待刻雕，自成文理。其鼓鑄鎔瀉，殆不用世間橐籥，近古以還，無出其右，真詩人
之冠冕也。如近體格俯同今作，則詞不遺奇，雜以事實，掇英擷華，妥帖平穩，殆以
文為滑稽，特詩中之一事耳，豈見其大全者耶？予每竊有所恨，故樂以嶸之言告人。
吾子誠嗜詩，試以嶸言於愛杜者求之，則得矣。〕
