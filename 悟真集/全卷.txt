錦屏山通玄子李先生集
藥包藥包離我肘，二十年來作知友。
也曾因你服綾羅，也曾因你歡花酒。
有貧有富百千家，無日無時編戶走。
昧井榮，迷寸口，災上添災亂針灸。
積行行功爲你無，是非冤業因伊有。
今朝燒你沒狐疑，只爲儂心不仍舊。
藥包冒火奮神威，聲出如雷聒天吼。
較些我送你鑊湯，你悔身心先下手。
福源清，罪根朽，踴身跳出塵凡彀。
障山千丈勢凌雲，苦海千尋浪衝斗。
天道高兮有甚高，地道厚兮有甚厚。
地有竅兮天有梯，日月陰晴沒昏晝。
青雲白氣淨時交，黑霧紅霞空裏鬥。
混合中央結寳光，光明直徹青霄透。
無形妙體樂平生，一様大虛無極壽。
嗟昏鏡，嗟昏鏡，淨體不堪塵惹定。
拈來堅確有銅形，面目比初渾不瑩。
模様雖然依舊圓，中間昧了圓明性。
欲施妙藥復揩磨，洗滌從前穢污病。
全身透脫得玲瓏，照破他人不端正。
玉匣深藏入洞房，地久天長常清淨。
悟謾勞，悟謾勞，悟來甘分啜醨糟。
首陽山色枉含恨，汨水波翻空怒濤。
十陣功成誅首劍，一場拒諫剖心刀。
古人未識逢斯害，何事今人識又遭。
明可現，暗可韜，知難不退亦愚曹。
焚屍吞炭三思短，擲瓢埋輪一著高。
我輩庸夫痴且拙，紆青拖紫騁英豪。
速宜決斷收三寳，莫待遷延白二毛。
夢中省，物外逃，輕裘羅帶換麻袍。
瘦笻七尺敲龍杖，纇線三尋縛虎絛。
布袖拂開無事路，草鞋踏破有情牢。
長明宮裏栽金粟，生氣園中種玉膏。
雞化鳳，鯉變鼇，修眞志氣抹雲高。
聲騰絳闕能鳴道，渾似仙禽唳九臯。
二儀高厚爲奇耦，萬物生成從此有。
萬物之中貴者人，人身幾箇能貴守。
昨朝自嘆我今生，無辱無榮謝天祐。
也曾聚散結英豪，不被飢寒事箕箒。
而今老矣舊形骸，深恨傍人笑村醜。
如聾似瞽半呆痴，跛足弓腰緘利口。
等閒不敢向人開，吐出忠言益知友。
華池斡轉八瓊漿，澆灌無根樹不朽。
別人忙亂有中無，我咱活計無中有。
或夤夜，或白晝，坐臥住行忘體究。
寂然澄定不時間，斡動天輪運機臼。
地氣騰，天雨驟，漲溢江河充宇宙。
龜隨蛇引覓爭馳，虎嘯龍吟競交媾。
重樓棟宇玉崢嶸，京山穴窟靈風吼。
乗此風昇返太空，遠徹天門衝撞透。
香雲馥馥捧蟾光，瑞靄霏霏罩星斗。
修行莫道不艱難，徒恁知他恐爲謬。
到還未到誓須到，就還未就終要就。
發弘誓願爇心香，乞與仙師共長久。
修行不識眞空性，膠漆盆中磨垢鏡。用盡功夫磨更磨，到頭難得圓明瑩。
眞空性，眞空性，無色無聲難視聽。隱顯虛空空弗空，尋之不見呼之應。
修眞不識眞元命，摘葉尋枝強鬥釘。空見苗生秀不實，失養元精果難證。
眞元命，眞元命，太極分形爲本柄。萬物無爲造化中，功超造化能成聖。
只修命，不修性，恰似烏金飾頑磬。打碎頑形空落空，終身未免沉空淨。
只修性，不修命，水火不交如墮甑。命不全兮性不眞，頑空空亦遊陰境。
修之性，修之命，出脫來時迷昧病。性命兩全玄又玄，一超遠離輪迴徑。
混元樸散兮物形貽，
物滅物生兮寒暑推。
世泰世凶兮人孽兆，
情哀情樂兮事合離。
有身有性兮來且昧，
壽長壽短兮去又迷。
我因悟此兮遠離害，
閑居陋巷兮心自懷。
一年過隙兮春秋變，
一晝轉頭兮暘昧移。
竹籬茅舍兮逍遙我，
名場利陣兮榮辱誰？
是非蠻觸兮辨休辨，
煙霞蓬島兮期可期。
無爲大道兮鬼神重，
徹底至眞兮天地知。
道家活計兮人難覓，
縱逢覓者兮工他術。
圖名索利兮外相嚴，
迷言滯教兮內功失。
道體微，德用密，
淨赤條條空寂寂。
說時莫說他徒迷，
憂時只憂自不及。
君不見：
千流萬派兮浪雖殊，
得源得流兮終歸一；
又不見：
殊途異徑兮步即差，
知轍知軌兮同啓迪。
恢弘本性兮、體動靜之圓明，
養育眞命兮、剖乾坤之變易；
面墻宴坐兮、訪達磨之遺風，
高枕恣眠兮、效希夷之芳跡；
性停命住兮、得杳冥之自然，
玲瓏禪定兮、顯靈源之消息。
或夢入於洞天，
或飛行而遊逸；
或玉女以攜漿，
或金童而捧敕。
三千功雖未滿足，
姓名九轉金丹籍。
異日圓成，
功標仙曆。
問聞斯行，
則理必精通；
願安承教者，
頓蠲迷執。
忠告言，須委悉，
切恐因循虛度日。
性鑑昏時旋擦磨，
心燈暗處勤挑剔。
保氣精，鍊神液，
朝種暮收須自識。
箇中玄關是眞修，
此地不修修甚的？
舌上圓通心未通，
內假外眞衒粧飾。
豈不聞：
子期身喪兮、伯牙之琴閑；
又不聞：
張華命逝兮、劍雄而孰擊？
既而見用，
方丈一席。
蟠蟄身若也無拘，
天涯四海飄蓬力。
願逢同契話行藏，
呼吸虹霓吐胸臆。
嗟哉！嗟哉！
這箇形骸，既有也；
因何死去，既無也。
爲甚生來？
爲當是你能販首，
不知是我愛投胎。
糞材！糞材！
送我輪迴。
今番撇下，
儘拖儘埋。
莫對畫棺澆酒奠，
休尋綵轝輓歌抬。
上士讚揚，
下士笑一場，
兒戲送身媒。
心切切，口咍咍，
冗冗人情魚陣排，
揺頭不認無生餌，
收拾綸竿下釣臺。
萬古清風拂襟袖，
一輪明月照蓬萊。
召門弟子聽，少有忠言囑：
我病也休醫，我去也休哭。
三寸眞氣無，四體屍筋骨。
送莫綵花棺，宅莫陰陽卜。
休占吉凶時，便瘞雲煙谷。
盤薦罷閻閭，賻儀閑骨肉。
無罪住人天，有罪歸地獄。
莫求賢聖慈，莫畏鬼神族。
設憑讚詠功，脫體罪難贖。
有箇出塵機，預備修眞福。
清閑無事志超然，糲食麤衣絶萬緣。
日倦罷看殘畫軸，手慵不續斷琴絃。
息心常是耽詩債，樂性何憑買酒錢。
伸屈任隨緣分過，萍蹤蓬跡度流年。
貧甘鶉結弊袍單，不畏狂風透骨寒。
恐動一身慵洗面，怕勞十指不簪冠。
困眠石榻清還爽，興坐綿窩暖又寬。
頓覺身心人彀外，雨傾徵發不相干。
利鎻名韁滿世間，傭貧且喜得安閑。
心頭白境多殊勝，身外紅塵任往還。
無爭豈消投洞水，棄榮何用隱商山。
柳陰深處繩牀穩，默默終朝不啓關。
心頭無事氣神和，歌罷狂吟又載歌。
芝草榮華含地氣，瓊漿流轉貫天河。
剪除俗念存仙念，趕退詩魔作道魔。
會得這些魔意思，教君比我更魔多。
善惡同生用不同，兩般元出一心中。
慈言喜作養花雨，怒氣休爲送雪風。
鳳屋門前栽柳老，虎窩村外種瓜翁。
古賢不是無能智，念道忘言樂固窮。
舌香腹臭惡駸尋，交結令人陷陸沉。
令色敢違承色戒，巧言徒昧愼言箴。
欺心起處心違口，誑口開時口昧心。
休恁只謀長得勝，敗來禍取海般深。
悟眞莫戀五湖水，心了休遊萬疊山。
顚倒乾坤昇降裏，捲舒雲雨吸呼間。
五行鍊就三田寳，萬化驅令九氣還。
六尺皮囊無作相，更因何事不清閑。
門柳庭松地種瓜，藥爐經卷老生涯。
戲驚啼鳥敲芳樹，閑引遊蜂弄野花。
襟袖舞風從展轉，簪冠枕石任欺斜。
有人笑問安棲處，萬疊雲深是我家。
大道無爲本自然，假禪勘合見眞禪。
性融空色無分別，命扣陰陽會倒顚。
足底風生身翼地，頭邊月照背磨天。
初心誰信無中有，鸞鶴翱翔不用鞭。
物外幽人不易逢，喜迎愁送意無窮。
德光散作秦川雨，道氣空遺晉地風。
今日載言載笑裏，後期一有一無中。
仙都揮塵雲霞外，肯齒萍蓬皓首翁。
本務塵勞作悟頭，塵勞反倦恣貪求。
一番造作拊心懊，百念艱難徹底憂。
七魄儘隨緣孽散，三魂任自睡魔偷。
若沉此理爲修養，何日登臨法海舟。
修行未掩五重關，豈解神機鍊九還。
空執持齋爲淨戒，謾尋服餌駐童顔。
五行不出陰陽彀，二物全拘造化間。
省得無爲無相理，不離不即樂閑閑。
捜羅塵念枉顰眉，損益從來是兩歧。
千卷古書儒士解，一壺仙景道人知。
少年且歷人間事，壯歲須尋大道基。
爲報聰明宜早辨，莫教伶俐變成癡。
弔君終日撫雲棺，決了全眞果的端。
蟬入青霄金殻冷，鶴歸紫府玉巢寒。
悅隨風月三天上，高立清標萬肚看。
再啓蓬萊諸道契，未期相會穩驂鸞。
苦閲三墳敏九思，終焉計劣謾羈縻。
好依孔聖四禪頌，盍奉純陽百字詩。
七返九還功就日，三乗一了道全時。
碧天皓月清懷抱，羨甚身榮折桂枝。
秋光纔盡又冬隨，北帝功施料峭期。
白草交加三徑滿，彤雲黯淡六花吹。
收心急悟悟來晚，下手速修修太遲。
堪嘆飄飄紅葉落，還元雲是入窯時。
四合彤雲似有期，風催飛雪遍天涯。
蓼汀蘆岸同銀色，野樹家梅一様枝。
嫌少孫公窗外夜，恨多韓相馬前時。
茶餘煙暖無餘事，論到仙花葉上詩。
迷徒欲識道人修，煅煉純陽就則休。
三尺腋囊盛快樂，一條手拐撥憂愁。
青山可住優游住，緑水堪遊笑傲遊。
有客問予歸去路，無言笑指白雲頭。
革故東君造化知，鼎新春色景熙熙。
鶯遷喬木風猶軟，燕近尋巢日漸遲。
半雨半晴桃露臉，輕寒輕暖柳舒眉。
一年一見一回老，白髮功名總爲誰。
君多春感沒來由，假見春光有甚愁。
一歲但逢一歲了，百年過盡百年休。
好消舊孽新緣結，恐墮來生今肚修。
咫尺壺天極樂境，大開門戶少人遊。
天道融和次第春，乾坤泰象正交通。
根荄陶鑄五行裏，芽甲栽培二氣中。
歌管畫樓風細細，輪蹄紫陌雨濛濛。
試看結實從花後，盡在深根固蒂功。
獰鬼驅馳推訴難，千金不諾買開顔。
豪家豈許貧家替，今日何容明日攀。
寂寂紅樓人院落，漫漫黑霧鬼門關。
奈何無限悲酸苦，盡出平生愛念間。
覽古尋常怨杜康，與人爲害酒爲漿。
腐肝腐肺傷難解，瘖胃瘖腸病怎防。
引惹風波傾命水，顚狂神思辱身湯。
勸君但飲休過度，縱不妨人己自妨。
造化陰陽氣不調，蒼生孽力自相招。
貧民諂佞奸民詐，富者奢淫貴者驕。
夏月反寒涼月暑，雨時成澇旱時焦。
年饑不足人多疫，已黷天公未見饒。
仙顔一別十餘期，肺府深銘引領思。
縱有良辰歌舊曲，殊無風便寄新詩。
雖然夢到言難到，終是身離心不離。
幾許臨歧腸斷處，春風淡淡日遲遲。
傭跡西山爾據東，鱗鴻不見信難通。
身心動止春飛絮，蹤跡逍遙秋轉蓬。
六府無塵清淨裏，三山有路杳冥中。
步雲一著休教昧，恐屬因循白髮翁。
夏初雨力富農家，斷送豐登不足誇。
桑椹半香籠赭色，櫻桃近熟襯丹霞。
院前院後椒成顆，村北村南麥放花。
翠柳緑槐深影裏，軋聲不斷絡絲車。
闃寂山家夏日深，清涼一味滌塵心。
披襟揀坐溪邊石，策杖尋行柳下陰。
旋折野花閑引蝶，猛敲芳竹戲驚禽。
貪看螘陣撩童笑，不覺天西日半沉。
騰騰兀兀度光陰，名利蝸蠅更不尋。
鼎內夜勤三捻炷，窗前朝樂一張琴。
杜鵑啼破華胥夢，齊女呼醒禪定心。
誰識箇中閑活計，旋收白玉鑄黃金。
一別仙翁渺邈間，游思教墨鴈南還。
煙迷曲直重重水，雲映高低疊疊山。
石硯有塵經月暗，柴門無客繼朝關。
蒲團竹杖移陰坐，北顧掀髯逸駕攀。
結交俊乂樂平生，行止常思寵辱驚。
臂裏雖無扶轂力，喉中端有喚雞聲。
當時對語多忠節，今日傳言愈至誠。
徒指良辰期會面，死生不得稱衷情。
看甚人顔折甚腰，青山雲水路非遙。
老松豈逐霜寒謝，璞玉那從熾焰燒。
雞唱遠聞三里耳，鶴鳴低徹九重霄。
兩忘榮辱知何享，抱道簪冠樂寂寥。
足繭重生汗若霖，不辭迢遞訪知音。
義從肯讓丘山重，恩顧迷連江海深。
閑客性磨門客性，達人心鼓達人心。
風生席上憑高價，一笑都還直萬金。
數關人事有興廢，冬去春來無古今。
駭浪成紋空聚散，閑雲藏雨謾晴陰。
前程倒指尅期盡，往事回頭何處尋。
試臥東風成午夢，覺來紅日早西沉。
冷笑緇衣話太過，直饒獨擅待如何。
幾般口裏剜坑塹，三寸舌頭結網羅。
鑑垢尚存仍點污，囊錐已利更揩磨。
饒君深抱荊山玉，愁甚人間沒卞和。
白髮簪冠老道流，一生天賦得優游。
今朝不入他人彀，明日從渠亦自由。
七十人稀六十壽，三千仙果二千修。
昨非今是生涯了，興即歌吟倦即休。
重陽風葉動蕭騷，斷送寒威徹弊袍。
遍體粟生驚凜冽，哦詩齒震謁英豪。
我深有意呈千首，他只無心拔一毛。
那更狂朋不我恤，柴門杖擊喚登高。
夜夢金童捧詔宣，今朝羽化老裴仙。
一靈豁達歸眞矣，四大端嚴貌儼然。
躍化龍威投海島，翱翔鶴力上羅天。
而今而後修眞子，少與先生可並肩。
當時體段學風流，年老駸尋萬事休。
名利盡隨流水去，是非都逐落花收。
懶干風月疏詩社，怕屬顚狂厭酒樓。
有客欲論榮辱事，幾番緘口一揺頭。
飲醉刀圭臥草廬，杳冥別境證功夫。
朱龍穩跨遊金闕，玄鶴相扶翫玉壺。
萬變定時三界靜，九天晴日一輪孤。
不知多少修眞子，此箇家風得也無。
時危不用直臣籌，認得膠盆莫剌頭。
雲夢韓侯無罪滅，杜郵白起有功囚。
碧松林下高低廟，芳草堤邊新故丘。
試向碑間觀舉止，都無一箇稱心頭。
俗眼艱窺道者流，箇中別運妙機籌。
一輪明月中天淨，兩件神光內境收。
長短卦爻從補坼，丙庚水火自添抽。
春雷一震飛寥廓，淨體縱橫天盡頭。
已覺功名不遂成，歸來寵辱兩無驚。
內收瞳子休觀色，外鎖舌頭不有聲。
心似半篙潭水靜，身如一片野雲行。
追思往事仰天笑，險被空花悞一生。
何事先生厭草廬，不親有道只親儒。
苦貪架上三墳義，豈顧壺中七寳珠。
強咤有緣榮利祿，不知無分淨功夫。
老骸病目看看近，應也長吁自嘆愚。
學道先須誡執剛，執心自擅作強梁。
相如避路忘顔厚，廉氏攜荊乞罪當。
和氣至柔穿厚地，泉流雖弱貫高岡。
處謙受益終無咎，違衆超羣大不祥。
衝開地網撞天關，穩跨飛龍恣往還。
眼底便知爲極樂，座中深曉是蓬山。
忙忙二曜從渠速，湛湛一眞自在閑。
了不了兮休理會，從教白髮笑配顔。
問君心事莫生嗔，端的修眞要遇眞。
教雨洗除心上垢，道風蕩散眼中塵。
一壺變化夢中夢，三界飛行身外身。
此箇玄玄還不信，更將何物號陽神。
也曾求道也叅禪，遍歷雲山不記年。
和尚發言誇佛種，道人開口騁神仙。
六經十論文徒昧，七返九還功妄傳。
已受皮囊囚禁苦，猶言父母未生前。
恢恢天網密牢籠，孰是常安覆載中。
多少合離多少恨，一番興廢一番空。
風前陌上屍猶臰，雨後沙場血尚紅。
試問當年貔虎士，幾人得到白頭翁。
世亂年凶事足諳，抽頭隨分養眞憨。
當年小子百千萬，今日老翁一二三。
性命無根鈎上鯉，形骸有限繭中蠶。
榮枯分定無差失，休使欺心分外貪。
性珠無様抱重玄，應變縱橫得自然。
豁逹諸方明徹底，經營萬彙體隨緣。
隱時寂寂歸毫末，顯即虛虛塞地天。
本是一般無礙物，崢嶸神用果無邊。
愛索纏身發嘆聲，始知地就害還成。
畏針當眼培荊棘，怕陷當途撅塹坑。
禍是愚人福裏出，福從賢士禍中生。
英雄若不陰公判，項羽東吳再起兵。
欲話玄中顚倒顚，須遊天內一重天。
心還有物休論道，性若無根莫論禪。
初地不栽泥裏藕，下梢怎結水中蓮。
莫將聖典狂猜解，準擬身招妄語愆。
披雲大闡歷人間，一載河中兩復還。
拔度德光開九獄，慈悲威力震三山。
吸呼離坎陰陽變，舒捲風雲天地閑。
爲報世人從此後，不迴向善大愚頑。
迢迢夜色正三更，玄體飛行出玉京。
風歛野雲千里淨，光浮滿月一輪明。
銀星點點寒光白，碧漢澄澄浩氣清。
何事日烏離海上，一聲鐘送定初驚。
大道淵兮在內觀，淡乎無味有眞歡。
清風氣透三山遠，明月光飛萬里寬。
不約高低從變化，奚分內外樂盤桓。
醒來獨對何人說，盡付松風一操彈。
釋道從來本一源，如來老氏共登天。
箭穿鐵鼓藏深理，爐煉金丹隱至玄。
白馬東來傳祕語，青牛西邁吐眞詮。
而今而後緇黃輩，徒向丹書竺誥研。
閑來倒指點英豪，越相劉侯一著高。
三卷聖書垓下祕，一籌神變會稽逃。
西施謾展羅鵰網，呂后空施陷虎牢。
小智欲謀成大事，一如魚餌釣鯨鼇。
既慕林泉笑傲閑，便將瓶鉢伴青山。
陰符道德經三卷，蓬牖桑樞屋兩間。
紫府靈禽勤接送，丹山逸駕旋追攀。
坦然心上無餘事，滿院松風晝掩關。
夜闌寳炷裊輕絲，對塚披肝祝二師。
八百行修成甚日，三千功累就何時。
人間蓬島猶難見，世外羅天豈易知。
願入夢中明點破，捨身志道待歸期。
慇懃憑塚問行藏，謹爇心頭一炷香。
索索固窮三十載，惶惶冒死幾千場。
住行坐臥百骸老，游息藏修兩鬢霜。
一著無生今未了，不忠不孝罪誰當。
擔簦訪道片雲身，漂蕩天涯二十春。
緑鬢叅同多有益，蒼顔歸故近無鄰。
朱門肯顧柴門客，狐褐誰憐枲褐人。
海島仙山歸未得，任伸任屈養天眞。
四更鼓罷市聲誼，我正齁齁恣意眠。
蓋片紙衾枕塊石，鋪條蒲蓆襯堆綿。
或隨白鶴遊蓬島，忽跨朱龍看洞天。
此箇話難人世說，枉教名利笑風顚。
雲消塵歛半秋天，星斗分明月正圓。
白玉樓頭誰品笛，水晶宮裏我調絃。
瑩浮海嶽冰清爾，光浸乾坤冷湛然。
自古年年唯此夜，世間何處不遲眠。
百姓嗷嗷苦莫當，大僚經過便清涼。
溫辭撫俗寒添纊，潤德霑民渴遇漿。
到處威無風雨惡，隨方名噴麝蘭香。
流風不令朱門懼，秖聽雷音賜寵光。
離盃瀲灧送知音，握手愁傾淚滿襟。
窄徑危橋當顧嶮，亂山孤館莫無心。
落霞紅葉荒村遠，曙色清霜野渡深。
杖履天涯雲水遠，未期情復蟻羶尋。
與君特地話行藏，道在清貧當自強。
緊鎖五關身有益，謹持三寳行無妨。
薦賢舉善得雙美，安己讒他必兩傷。
君子所爲須願學，自然福蔓與天長。
道人作止果非常，德要謙謙志要剛。
慧劍高揮羣怪避，刀圭爛飲萬邪藏。
五霞鼎內烹金蘂，七寳爐中煉玉漿。
造化眞修成健體，通天徹地路堂堂。
離塵在道莫心違，天地推遷世改移。
察察小人剛長日，謙謙君子道消時。
灰心讓印垂三顧，冰哂辭金畏四知。
大抵孽緣休理會，不如塊坐樂無爲。
學仙一段妙機關，盡在生成造化間。
水火推移逢即返，木金動變遇須還。
二輪日月陰陽息，六合乾坤天地閑。
此箇功夫行得到，始知隨處有蓬山。
舌了心頑學道人，叮嚀忠告莫爲嗔。
青春暗去年年老，白髮潛來日日新。
愛念重添心上垢，榮觀收拾眼中塵。
一朝耗蕩元眞盡，伏枕空嗟道遠身。
當時釣爾不迴頭，縱得迴頭亦妄修。
木上求魚勤旦暮，水中捉月度春秋。
幽明寵辱短長夢，神臭榮枯多少愁。
試拭青銅看皓髮，今年更比去年稠。
袍壞渾無一線聯，莫尋綱領不容穿。
四襟方竅與圓竅，兩袖長懸復短懸。
濯垢條條隨水去，拂塵片片逐風顚。
而今臥月眠雲裏，儘赤條條度晚年。
圓覺眞經無可說，強談圓覺廢功夫。
空圓覺了元無跡，大覺圓成顧絶模。
漚沒漚生空聚散，雲來雲去謾馳驅。
還知不說爲眞說，未肯人前鋪席鋪。
獨坐寥陽夜已闌，銀河耿耿月華寒。
琴彈折桂姮娥聽，劍舞誅龍鬼魅看。
八面玲瓏冰鑑闊，一天澄湛玉壺寬。
人間多少利名客，不識簞瓢抱大丹。
狂猜妄解誑談論，不識眞常道蒂根。
手掬途泥揩堆子，口含漆水洗膠盆。
張良指是孟良叔，楊子呼爲柳子孫。
也待升堂謀入室，豈知遠隔幾重門。
修行切要遠離鄉，不歷雲山道有妨。
月色到天元皎潔，水流入海自汪洋。
絮綿離柳飛南北，蠻觸辭蝸絶短長。
竈底無薪火自滅，豈勞指沸旋揚湯。
得莫歡娛失莫愁，幻軀六尺水浮漚。
今朝有喜今朝樂，來日逢愁來日憂。
一息不傳爲朽骨，半星皮臭是骷髏。
聖賢遺教佯聾瞽，甘爲兒孫作馬牛。
學道元須玉奬金，天元眞息理深深。
不於固蒂根頭覓，枉向空花梢上尋。
專氣保精能實腹，抱元守一自虛心。
知他多少惺惺病，不肯教人療一針。
黃糧夢齗教爲基，雲指重陽作祖師。
千里終南心喜去，一程永樂腳慵移。
實從花後本來見，根在苗先自古推。
曩日人謡今可信，始知皮較一皮皮。
麥天誰不畏炎陽，禪榻松風氣味涼。
茶乳滿甌清露冷，檀煙結蓋白雲香。
性中空色都融攝，心外塵勞得坐忘。
臥看條山雲自散，日移花影上東墻。
道人器宇別持操，不恥終身弊緼袍。
方外注心方外友，世間著意世間曹。
志須似水麟洲弱，氣莫如山太華高。
敢問後言休退有，自慙魚餌釣鯨鼇。
鸛雀樓頭不暑天，南來輕吹貫心田。
一廛塵土離身外，千里山河到眼前。
臥飲清風心醉道，坐忘濁境性安禪。
中條山色半殘照，紅翠連線接暮煙。
清迥山菴煙靄中，雲封幽徑水西東。
雨餘澗畔猿攀果，日暖松梢鶴唳風。
栽藥畦中勤老叟，採芝嵓下戲髫童。
他年撇卻人間事，氣吐虹霓返太空。
白髮簪冠百不宜，日常睡早起還遲。
月圓月缺幾經見，誰辱誰榮總不知。
閑說箇中君子話，狂吟方外道人詩。
一生不問浮生計，除此無爲總不爲。
非理貪求甚太過，心頭網罟苦收羅。
暑寒尚被四時換，晝夜猶隨二至那。
塡海勢摧徐福笑，拔山力盡子房歌。
莫言得失由人造，數到頭來無奈何。
道藉明師指到頭，他人公案又搜求。
登天必假登天隥，過海須憑過海舟。
萬物生成從本發，羣波蕩漾自源流。
鄙哉蟻慕盲修者，癡燕猖狂戲蜃樓。
昔年訪道走西東，今日簞瓢復里中。
但可卷懷藏進取，不堪開口論窮通。
人情冷暖香騰別，世事興衰總不同。
多少狐裘貂帽輩，霸陵消息氣雄雄。
積福塵勞苦莫辭，欲高須以下爲基。
營爲不礙乾坤合，動作何妨日月移。
圓覺四禪依次定，陰符三盜自相宜。
一眞不昧從終始，久久無中養就兒。
風開雲幕正中秋，拉友攜琴宴小樓。
檀屑滿拈添瓦鼎，荻簾高捲掛銀鈎。
喜觀天面十分月，豈惹人間半點愁。
飲醉西風忘彼此，不離眼底看瀛洲。
常道無爲玄且妙，世人多欲觀邊徼。
迷流分派昧眞源，直志除斜撮正要。
上士聞之信又行，下愚得也誣更笑。
是以洪波懶擲鈎，巨鼇魚餌知難釣。

修行不遠離親愛，只爲當生泥水倩。
元本因他泥水成，下梢管被泥水壞。
苦海漂流欲釣鼇，見鼇不敢下鈎撈。
柰何一派傾舟浪，怒捲風波轉更高。
自家宮闕徹天寬，高掛團團白玉盤。
皎潔清光無翳障，簾幃深鎖恣情觀。
赤帝山中黑色猿，攀花摘果耍難收。
而今打得金剛索，鎻在黃庭不舉頭。
靈臺赤馬太驕肥，愛對風前月下嘶。
幸得民安無戰陣，舊槽緊繫不牽騎。
結制生涯戊己家，慇懃特地造三車。
琢開古轍崑崙過，大道周流無障遮。
痛飲刀圭灌玉花，醉眠一任日西斜。
客來幾度敲門喚，一夢遊仙尚未家。
天內一天少見知，無生眞境此爲基。
道人箇裏曾遊歷，休問修行無有爲。
心手相忘玉管揺，聲如寒雨響瀟瀟。
不離繭紙兩三幅，寫出龍蛇千萬條。
人被春來苦不忺，等閑難上我眉尖。
尋思白髮無情理，不問主人添便添。
三秋雨過曉風悲，深慮寒生試問衣。
小富欲成近大富，柴扉故掩謁朱扉。
萬慮沉沉一氣沖，朝昏常在杳冥中。
人來話我我慵語，識破人間事事空。
聲色堂中休覓佛，馨香洞裏莫尋仙。
請觀猿摸波間月，影動方知不是天。
雲生風送雪霏霏，誰識乾坤造化機。
碧玉峯前童子笑，黑牛變作白牛歸。
意倦琴書臥小軒，夢隨劉阮酌桃源。
醒來復醉醉還醒，寂寂無人啼曉猿。
昨感良朋蠟屐來，東臯笑傲晚慵迴。
樵童侍我臨流坐，不賦新詩亦快哉。
收拾琴書歸去來，鶴全毛羽蛤成胎。
得衝霄漢渾無礙，高衒神珠晃九埃。
臭腐化神神化臭，輪迴一舊一番新。
明知物理渾如此，何事生人送死人。
蟠跡茅菴已數年，等閑無事不山前。
莫言閑樂不由己，自是人心著萬緣。
屋上峰巒映夕陽，半林紅翠匝茅堂。
茶餘客去柴門掩，閑弄流泉趁晚涼。
樂寓山菴未卜歸，征鴻喚省思依依。
如今已得逍遙趣，擬學孤雲自在飛。
道人心似白雲閑，動止從容自在間。
憶出谷時便出谷，要歸山則即歸山。
行屍休爲死屍悲，父去看看子亦隨。
陰簿星星明有限，只爭勾早與勾遲。
風收雲幕露青天，天地冰壺冷湛然。
萬點星疏銀漢淡，一輪明月正孤圓。
陽光上越一重天，下徹無疆九壘邊。
星月伏藏陰怪滅，一輪赫赫顯孤圓。
牧童晚唱樂江邊，放下白牛不顧牽。
寂寂蘆花煙水外，一輪明月照青天。
外無煩惱內無思，不醉不醒不即離。
何事道心清樂處，碧天風細月明時。
共說修心不識心，眞心別隱洞天深。
欲知不問修眞士，走遍天涯無處尋。
大法堂前授劍時，囑教付與丈夫兒。
柰何落在雌柔手，匣內悲鳴孰可知。
天元眞氣上天梯，收拾栽培要灼知。
全會始終無退倦，只爭成早與成遲。
蠅頭利賂十分追，不恤人難任四知。
一旦積成盈貫罪，取招業債倩烏誰。
忠言十九不機投，面苟相從背變讎。
范蠡悟來無後患，夫差徒見子胥羞。
歸去來兮雪滿頭，利名心上撆然休。
當機抵了輪迴債，也是今生贏一籌。
欄檻數竿君子竹，矮窗幾卷聖人書。
遊仙夢斷松陰轉，一操絲桐樂有餘。
吹紅海底一爐火，消卻山頭兩片冰。
火自滅時冰自盡，日光月色共圓明。
陶甄大璞作生涯，耀古輝今無玷瑕。
放去收來天地窄，崢嶸神用應無涯。
閑樂絲桐取次調，坐親爐火恣逍遙。
貪憐徽外琅然曲，不管門前雪未消。
晝寢明窗況味高，心頭塵慮絶纖毫。
甜然半覺遊仙夢，又向壺天看一遭。
舜都樓閣冠天下，幾逐灰殘幾度修。
唯有條山林麓在，巍巍依舊過春秋。
西軒高臥性朦朧，飲醉西風混太空。
空裏幾多眞變化，樂然分付不言中。
寂寂西軒遠市鄽，寬藏法界我深憐。
侯門人到慵相對，獨稱閑人宴坐禪。
西軒雲憩枕書眠，瓦鼎山檀裊瑞煙。
一味清音偏貫耳，瑤琴風鼓自琅然。
地上長河天底山，天吳怒激浪迴還。
爭如樓上無名客，不起風波自在閑。
自南薰吹晚生涼，散褐橫琴對夕陽。
三弄聲殘明月上，矮童來請夜燒香。
膏雨初晴日漸長，輕寒猶自勒羣芳。
道情樂景憑誰說，獨傲東風立夕陽。
幾韻金鐘送曉寒，遊仙夢斷不成眠。
起觀太華峰頭月，斜照條山影浸天。
常道眞常常自知，知常常道乃無爲。
無爲爲得無言說，說著眞常道即離。
塵談一別十年間，幾見賓鴻謾往還。
望斷前山風月底，想應一様養高閑。
禁身禁足勤行道，忘相忘言宴坐禪。
大覺圓通明五眼，不離當處是羅天。
纔過中秋皓月圓，又逢重九菊花天。
四時直恁催人老，攛掇一年又一年。
生死朝昏事不訛，壽長壽短一南柯。
臨喪莫起悲酸念，輪到頭來柰爾何。
四十年前此地遊，繁華幾換度春秋。
黃河不在興亡彀，依舊滔滔東注流。
麻衣拂地瘦笻長，踏破雲山正夕陽。
回首黃昏香火罷，笑披風月入禪房。
蟫噪松枝興未休，螳螂牙爪利如鈎。
一心只慕甜蟬味，豈顧黃鸝在後頭。
平生無作爲，稟性太愚癡。
一鉢千家飯，三冬百衲衣。
般般常足意，事事不愁眉。
何爲窮能固，玄元說儉慈。
蓑笠離桑梓，時當霜葉天。
琴書拋我友，瓶鉢謁他賢。
瓦解霜侵榻，簷頽雨滴椽。
虎狼蹤戶外，苔蘚滿窗前。
行訝顔淵巷，眠偎后稷綿。
幾無龍尾硯，架絶鴈頭牋。
淺蘸禿毫筆，濃磨破竈煙。
興題袁憲傳，閑閲范丹篇。
不怨人深恪，常思己薄緣。
固窮心不濫，抱道志彌堅。
杳杳冥冥坐，昏昏默默禪。
幻軀培丈室，眞性透重玄。
內外融無二，縱橫滿大千。
五行難造化，二氣罷催煎。
極樂清涼境，逍遙自在仙。
妙機無可說，緘口待天年。
修行莫盲，志戒精誠。天崩莫懼，地陷休驚。
下忘貧賤，上傲公卿。鬧中取靜，死裏逃生。
內全淨體，外絶人情。圓明五眼，證果三乗。
斯言再囑，余弟余兄：鸞飛眞跡，跛鼈慵行，
面從背毀，財重義輕，樂從猿耍，動學雞爭，
性迷聲色，意在功名，問君端的，曷幹前程。
人聽清角，不聞雷震。我今歸去，大限有盡。
好事擬說，說也難信。余弟余兄，道之可進。
