
吳地桑葉綠，吳蠶已三眠。
我家寄東魯，誰種龜陰田。
春事已不及，江行復茫然。
南風吹歸心，飛墮酒樓前。
樓東一株桃，枝葉拂青煙。
此樹我所種，別來向三年。
桃今與樓齊，我行尚未旋。
嬌女字平陽，折花倚桃邊。
折花不見我，淚下如流泉。
小兒名伯禽，與姊亦齊肩。
雙行桃樹下，撫背復誰憐。
念此失次第，肝腸日憂煎。
裂素寫遠意，因之汶陽川。
〈嬌女字平陽下，一作「嬌女字平陽，有弟與齊肩。雙行桃樹下，折花倚桃邊。折花不見我，淚下如流泉。」〉

