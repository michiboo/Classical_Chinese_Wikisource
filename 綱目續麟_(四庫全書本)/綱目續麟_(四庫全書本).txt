　　欽定四庫全書　　　　　史部二
　　綱目續麟　　　　　　　編年類
　　提要
　　〈臣〉等謹按綱目續麟二十巻校正凡例一巻附録一巻彚覧三巻明張自勲撰自勲字卓菴南昌人是編成於崇禎癸未首為校正凡例一巻列朱子凡例與劉友益書法凡例而各著所疑次為附録一巻備列朱子論綱目手書十二篇及李方子綱目後序王柏書綱目大全後徐昭文綱目考證序證綱目一書非惟分註非朱子手定即正綱亦多出趙師淵手併證劉友益誤以晚年未定之本為中年已定之本遂不求端訊末強辨誣真其續麟二十巻則按原書次第摘列綱目及考異書法發明考證之文而一一辨正其是非彚覧三巻則列増刪正綱者三千六百四十餘字増刪分註者四百四十餘字葢彚覧為改正之夲而續麟則發明改正之所以然分註之文彚覧僅改其年號君名諡號之類而其他所當改者以其文太繁則㪚見於續麟中葢二書詳畧互見相輔為用者也其宗方孝孺之論不以統予秦晉隋未免儒生膠固之見然其他𠫵互比校毎能推其致誤之所以然如唐以前太子即位皆書名至唐獨不書名劉友益曲為之説自勲則以為太子即位前史皆書名至唐書本紀獨不書名綱目不過誤從史文不必強為穿鑿又如漢景帝中元年十二月晦日食綱目漏書三年九月晦日食既綱目漏書既字自勲以為皆漢書本紀先漏綱目但據本紀而未見五行志故有此失別無他義皆足破陋儒附㑹之説他若唐太宗貞觀元年書徴隋秘書監劉子翼不至劉友益書法稱書不至何美子翼也尹起莘𤼵明亦以特書隋官為美之自勲則據唐書劉禕之傳載子翼後復召拜呉王府功曹𠫵軍終著作郎宏文館直學士謂綱目失考誤以為陶潛一例如是之類其説皆鑿鑿有徴非故與朱子為難者比至於凡例稱曺丕劉裕書姓而綱目書宋王裕乃無劉字又凡例稱宦者封爵皆加宦者字如鄭衆之屬而綱目書鄭衆封鄛鄉侯乃無宦者字用證綱目傳冩刋刻不免訛脫不必以鈔胥刻工之失執為朱子之筆削為尤洞悉事理之言視徒博尊朱子之名而牽合迂謬反晦朱子之本㫖者相去逺矣乾隆四十四年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　綱目續麟原序
　　士必通經而後可以學史史者經之翼也經不明則權衡輕重莫適主焉余服膺六經四子有年而取義尤在易與春秋易春秋葢名殊而實同者也孔子本易以作春秋而予本春秋以治綱目雖大儒筆削不能無議諸家推揚過情褒稱失實予不復置喙獨怪紫陽自謂綱欲謹嚴而無脫畧目欲詳備而不繁冗予觀其書綱畧而不嚴目冗而未備何自相矛盾與或曰屬筆於門人趙氏故欠詳謹或曰欲加更定而力未暇或又曰僅能成編每以未及修補為恨然則綱目固未定之書而説者斷然謂朱子蚤歳所作非晚年絶筆不亦誣乎乃若書法發明據提要而背凡例考異考證泥凡例而戾書法豈惟非春秋之旨即綱目義例益牴牾不可信予竊不自安輒為訂定凡二十巻名曰綱目續麟雖未必盡當要無失乎春秋之義而已敢雲知罪俟後世哉宜春張自勲謹書
