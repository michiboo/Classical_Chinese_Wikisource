　　欽定四庫全書　　　　　史部十一
　　金鼇退食筆記　　　　　地理𩔖七〈古蹟之屬〉提要
　　〈臣〉等謹案金鼇退食筆記二巻
　　國朝髙士竒撰士竒有春秋地名考略己著録是編乃其康熙甲子官侍講學士入侍
　　內廷時所作前有自序稱自丁已
　　賜居太液池之西朝夕策馬過金鼇玉蝀橋望苑中景物七閱寒暑退食之頃偶訪曩時舊制約略得之傳聞又仿彿尋其故址離宮別館廢者多矣脫復十數老監己盡遺跡漸湮無以昭我
　　皇上卑宮室約園囿之儉徳因率筆記之詳於西而略於東以所居在苑西故也紀其興廢而復雜以時事欲見
　　昭代之盛存為太平嘉話也又稱衙署監局載在㑹典者不書訪問未確者不書外人所罕窺者亦不敢書蓋其時距明末僅四十年前朝宦豎存者猶多士竒出入
　　禁廷得以訽訪又久寓其旁朝夕考校故所記徃徃可據朱尊日下舊聞多採掇之今奉
　　詔考定彛尊之書徴據詳明纎悉必備此編己在包括之中顧其草創記錄之功亦不可沒故仍録存之以備參稽焉乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




