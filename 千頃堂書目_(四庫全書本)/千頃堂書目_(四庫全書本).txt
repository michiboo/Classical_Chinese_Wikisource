　　欽定四庫全書
　　千頃堂書目
　　提要
　　〈臣〉等謹案千頃堂書目三十二卷
　　國朝黃虞稷撰虞稷字俞邰先世泉州人明末流寓上元書首自題曰閩人不忘本也所録皆明一代之書經部分十一門既以四書為一類又以論語孟子各為一類又以說大學中庸者入於三禮類中葢欲畧存古例用意頗深然明人所說大學中庸皆為四書而解非為禮記而解即論語孟子亦因四書而説非若古人之別為一經專門授受其分合殊為不當樂經雖亡而不置此門則律呂諸書無所附其刪除亦未允也史部分十八門其簿録一門用尤袤遂初堂書目之例以收錢譜蟹録之屬古來無類可歸者最為允協至於典故以外又立食貨刑政二門則贅設矣子部分十二門其墨家名家法家縱橫家併為一類總名雜家雖亦簡括然名家墨家縱橫家傳述者稀遺編無幾併之可也併法家刪之不太簡乎集部分八門其別集以朝代科分為先後無科分者則酌附於各朝之末視唐宋二志之糅亂特為清析體例可雲最善惟制舉一門可以不立明以八比取士工是技者隸首不能窮其數即一日之中伸紙搦管而作者不知其㡬億萬篇其不久而化為故紙敗燼者又不知其㡬億萬篇其生其滅殆如煙雲之變現泡沫之聚散虞稷乃據所見而列之不亦傎耶每類之末各附以宋金元人之書既不賅備又不及於五代以前其體例特異亦不可解然焦竑國史經籍志既誕妄不足為憑傅維鱗明書經籍志尤侗明史萟文志稿尤冗雜無緒考明一代著作者終以是書為可據所以
　　欽定明史萟文志頗採錄之畧其舛駁而取其賅
　　贍可也乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









