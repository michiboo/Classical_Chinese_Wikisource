　　御製讀王應麟困學紀聞
　　應麟博學多聞著書頗富而議論皆出於正是編乃隨筆考訂理融辭逹其說經具有淵源深合內聖外王之㫖偶披說易卷於凡修辭立誠陽大隂小防於未然恐以致福未嘗不反復而誦沈潛而思以為有天下國家者不可不熟讀而切己體察也獨其論五陽之盛一隂生而引陳完之奔齊為亡齊者已至漢宣帝時匈奴來朝而王政君已在太子宮唐太宗即位而武氏已生於前二年宋藝祖二年女真來貢而宣和之禍乃作於女真以為易者極深研幾當勿用而知有亢履霜而知有戰固亦戒將然凜消息之義耶而未免失之鑿矣夫為君者慮泰否之幾察盛衰之運朝乾夕惕持盈危明如是而已耳必舉數世之前之事以為數世之後之兆或轉疑於謬悠而不信則反懈其儆懼之心非此說有以惎之乎且五世八世之說出於左𫝊本屬浮誇使景公聽晏嬰之諫簡公從御鞅之言平公拒田常之計宣公奪襄子之權則陳氏終不能為齊侯也至於王元後武則天之事皆因漢唐之帝不能自立亦人所共知者而女真入貢於藝祖更去侵宋一百數十年使徽宗不用奸亂政及遣馬政通使而復背盟金人又安能如之何哉蓋禍福互倚伏治亂相循環為人君者不可不憬然悟而夔然懼若如應麟所云智者必鄙而謂誕愚者將忽而不省等而上之堯舉舜舜舉禹之時謂之為失天下之機可乎雖然當天下極盛之時而為思患預防之想亦為君者所當知也亦豈可以小疵而棄其大醇







　　欽定四庫全書　　　　　子部十
　　困學紀聞　　　　　　雜家類二〈雜考之屬〉提要
　　〈臣〉等謹案困學紀聞二十卷宋王應麟撰應麟有周易鄭康成注諸書皆別著録是編乃其劄記考証之文凡説經八卷天道地理諸子二卷考史六卷評詩文三卷雜識一卷首有自題雲幼承義方晚遇囏屯炳燭之明用志不分云云蓋亦成於入元之後也應麟博洽多聞而理軌於正其學問淵源出於朱子然書中辨正朱子語誤數條如論語注不舍晝夜舍字之音孟子注曹交曹君之弟及謂大戴禮為鄭康成注之類皆考證是非無所遷就不肯如元胡炳文諸人堅持門戶亦不至如明楊慎陳耀文
　　國朝毛奇齡諸人肆相攻擊蓋學問既深意氣自平故絶無黨同伐異之私其所考覈率切實可據良有由也此本乃
　　國朝閻若璩何焯所校各有評注多足與應麟之説相發明今仍從刋本附於各條之下以相𠫵證焯頗以詞科之學輕詆應麟然應麟博極羣書著述至六百餘卷焯之所學恐難望其涯涘未免輕於立言以其補苴罅漏一知半解亦多可採故仍並存之不加芟薙焉乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　困學紀聞題識
　　㓜承義方晚遇囏屯炳燭之明用志不分困而學之庶自別於下民開卷有得述為紀聞深寧叟識












