　　欽定四庫全書　　　　　　　經部五
　　春秋集傳釋義大成　　　　　春秋類
　　提要
　　〈臣〉等謹按春秋集傳釋義大成十二卷元俞臯撰臯字心逺新安人初其鄉人趙良鈞宋末進士及第授修職郎廣徳軍教授宋亡不仕以春秋教授鄉里臯從良鈞授學因以所𫝊著是書經文之下備列三𫝊其胡安國𫝊亦與同列呉澄序謂兼列胡氏以從時尚而四𫝊之名亦權輿於澄序中胡𫝊日尊此其漸也然臯雖以四𫝊並列而於胡𫝊之過偏過激者寔多所匡正澄序所謂玩經下之釋則四𫝊之是非不待辨而自明可謂専門而通者固亦持平之論矣觀臯自序稱所定十六例悉以程子𫝊為宗又引程子所謂微詞隠義時措時宜於義不同而詞同事同而詞不同者反覆申明不可例拘之意又稱學者宜熟玩程𫝊均無一字及安國葢其師之學本出於程子時以程𫝊未有成書而胡𫝊方為當代所𫝊習故取與三𫝊並論之統核全書其大㫖可以概見固未嘗如明代諸人竟尊胡𫝊為經也乾隆五十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　欽定四庫全書　　　　　經部五
　　春秋集傳釋義大成目録　春秋類
　　卷一
　　隱公
　　卷二
　　桓公
　　卷三
　　莊公
　　卷四
　　閔公
　　卷五
　　僖公
　　卷六
　　文公
　　卷七
　　宣公
　　卷八
　　成公
　　卷九
　　襄公
　　卷十
　　昭公
　　卷十一
　　定公
　　卷十二
　　哀公






　　春秋集傳釋義大成原序
　　左氏傳序
　　春秋者魯史記之名也記事者以事繫日以日繫月以月繫時以時繫年所以紀逺近別同異也故史之所記必表年以首事年有四時故錯舉以為所記之名也周禮有史官掌邦國四方之事達四方之志諸侯亦各有國史大事書之於䇿小事簡牘而已孟子曰楚謂之檮杌晉謂之乘而魯謂之春秋其實一也韓宣子適魯見易象與魯春秋曰周禮盡在魯矣吾乃今知周公之德與周之所以王韓子所見蓋周之舊典禮經也周德旣衰官失其守上之人不能使春秋昭明赴告䇿書諸所記注多違舊章仲尼因魯史䇿書成文考其真偽而志其典禮上以遵周公之遺制下以明將來之法其教之所存文之所害則刋而正之以示勸戒其餘則皆即用舊史史有文質辭有詳略不必改也故傳曰其善志又曰非聖人孰能修之蓋周公之志仲尼從而明之左丘明受經於仲尼以為經者不刋之書也故傳或先經以始事或後經以終義或依經以辨理或錯經以合異隨義而發其例之所重舊史遺文略不盡舉非聖人所修之要故也身為國史躬覽載籍必廣記而備言之其文緩其㫖逺將令學者原始要終尋其枝葉究其所窮優而柔之使自求之饜而飫之使自趨之若江海之浸膏澤之潤渙然冰釋怡然理順然後為得也其發凡以言例皆經國之常制周公之垂法史書之舊章仲尼從而修之以成一經之通體其微顯闡幽裁成義類者皆據舊例而發義指行事以正襃貶諸稱書不書先書故書不言不稱書曰之類皆所以起新舊發大義謂之變例然亦有史所不書即以為義者此蓋春秋新意故傳不言凡曲而暢之也其經無義例因行事而言則傳直言其歸趣而已非例也故發傳之體有三而為例之情有五一曰微而顯文見於此而起義在彼稱族尊君命舍族尊夫人梁亡城縁陵之類是也二曰志而晦約言示制推以知例參㑹不地與謀曰及之類是也三曰婉而成章曲從義訓以示大順諸所諱辟璧假許田之類是也四曰盡而不汙直書其事具文見意丹楹刻桷天王求車齊侯獻㨗之類是也五曰懲惡而勸善求名而亡欲蓋而章書齊豹盜三叛人名之類是也推此五體以尋經傳觸類而長之附於二百四十二年行事王道之正人倫之紀備矣或曰春秋以錯文見義若如所論則經當有事同文異而無其義也先儒所傳皆不其然答曰春秋雖以一字為襃貶然皆須數句以成言非如八卦之爻可錯綜為六十四也固當依傳以為斷古今言左氏春秋者多矣今其遺文可見者十數家大體轉相祖述進不得為錯綜經文以盡其變退不守丘明之傳於丘明之傳有所不通皆沒而不說而更膚引公羊榖梁適足自亂預今所以為異專修丘明之傳以釋經經之條貫必出於傳傳之義例緫歸諸凡推變例以正襃貶簡二傳而去異端蓋丘明之志也其有疑錯則備論而闕之以俟後賢然劉子駿創通大義賈景伯父子許惠卿皆先儒之美者也末有潁子嚴者雖淺近亦復名家故特舉劉賈許潁之違以見同異分經之年與傳之年相附比其義類各隨而解之名曰經傳集解又別集諸例及地名譜第歴數相與為部凡四十部十五卷皆顯其異同從而釋之名曰釋例將令學者觀其所聚異同之說釋例詳之也或曰春秋之作左傳及榖梁無明文說者以為仲尼自衛反魯修春秋立素王丘明為素臣言公羊者亦云黜周而王魯危行言孫以辟當時之害故微其文隱其義公羊經止獲麟而左氏經終孔丘卒敢問所安答曰異乎余所聞仲尼曰文王旣歿文不在茲乎此製作之本意也嘆曰鳯鳥不至河不出圗吾已矣夫蓋傷時王之政也麟鳯五靈王者之嘉瑞也今麟出非其時虛其應而失其歸此聖人所以為感也絶筆於獲麟之一句者所感而起固所以為終也曰然則春秋何始於魯隱公答曰周平王東周之始王也隱公讓國之賢君也考乎其時則相接言乎其位則列國本乎其始則周公之祚𦙍也若平王能祈天永命紹開中興隱公能𢎞宣祖業光啓王室則西周之美可尋文武之跡不隊是故因其歴數附其行事采周之舊以㑹成王義垂法將來所書之王即平王也所用之歴即周正也所稱之公即魯隱也安在其黜周而王魯乎子曰如有用我者吾其為東周乎此其義也若夫製作之文所以章往考來情見乎辭言髙則㫖逺辭約則義㣲此理之常非隱之也聖人包周身之防旣作之後方復隱諱以辟患非所聞也子路欲使門人為臣孔子以為欺天而雲仲尼素王丘明素臣又非通論也先儒以為製作三年文成致麟旣已妖妄又引經以至仲尼卒亦又近誣據公羊經止獲麟而左氏小邾射不在三叛之數故余以為感麟而作作起獲麟則文止於所起為得其實至於反袂拭面稱吾道窮亦無取焉
　　公羊傳序
　　昔者孔子有雲吾志在春秋行在孝經此二學者聖人之極致治世之要務也傳春秋者非一本據亂而作其中多非常異義可怪之論說者疑惑至有倍經任意反傳違戾者其勢雖問不得不廣是以講誦師言至於百萬猶有不解時加釀嘲辭援引他經失其句讀以無為有甚可閔笑者不可勝記也是以治古學貴文章者謂之俗儒至使賈逵縁隙奮筆以為公羊可奪左氏可興恨先師觀聽不決多隨二創此世之餘事斯豈非守文持論敗績失據之過哉余竊悲之乆矣往者略依胡母生條例多得其正故遂隱括使就繩墨焉
　　榖梁傳序
　　昔周道衰陵乾綱絶紐禮壞樂崩彝倫攸斁弒逆簒盜者國有淫縱破義者比肩是以妖災因釁而作民俗染化而遷隂陽為之愆度七曜為之盈縮川岳為之崩竭鬼神為之疵癘故父子之恩缺則小弁之刺作君臣之禮廢則桑扈之諷興夫婦之道絶則谷風之篇奏骨肉之親離則角弓之怨彰君子之路塞則白駒之詩賦天垂象見吉凶聖作訓紀成敗欲人君戒慎厥行増修德政蓋誨爾諄諄聽我藐藐履霜堅冰所由者漸四夷交侵華戎同貫幽王以暴虐見禍平王以微弱東遷征伐不由天子之命號令出自權臣之門故兩觀表而臣禮亡朱干設而君權喪下陵上替僭迫理極天下蕩蕩王道盡矣孔子覩滄海之橫流廼喟然而嘆曰文王旣歿文不在茲乎言文王之道喪興之者在已於是就大師而正雅頌因魯史而修春秋列黍離於國風齊王德於邦君所以明其不能復雅政化不足以被羣後也於時則接乎隱公故因茲以託始該二儀之化育贊人道之幽變舉得失以彰黜陟明成敗以著勸誡拯頹綱以繼三五鼓芳風以扇遊塵一字之襃寵踰華袞之贈片言之貶辱過市朝之撻德之所助雖淺必申義之所抑雖貴必屈故附勢匿非者無所逃其罪潛德獨運者無所隱其名信不易之宏軌百王之通典也先王之道旣𢎞麟感化而來應因事備而終篇故絶筆於斯年成天下之事業定天下之邪正莫善於春秋春秋之傳有三而為經之㫖一臧否不同襃貶殊致蓋九流分而微言隱異端作而大義乖左氏以鬻拳兵諌為愛君文公納幣為用禮榖梁以衛輒拒父為尊祖不納子糾為內惡公羊以祭仲廢君為行權妾母稱夫人為合正以兵諌為愛君是人主可得而脅也以納幣為用禮是居喪可得而㛰也以拒父為尊祖是為子可得而叛也以不納子糾為內惡是仇讎可得而容也以廢君為行權是神器可得而闚也以妾母為夫人是嫡庶可得而齊也若此之類傷教害義不可得彊通者也凡傳以通經為主經以必當為理夫至當無二而三傳殊說庸得不棄其所滯擇善而從乎旣不俱當則固容俱失若至言幽絶擇善靡從庸得不並舍以求宗據理以通經乎雖我之所是理未全當安可以得當之難而自絶於希通哉而漢興以來瓌望碩儒各信所習是非紛錯準裁靡定故有父子異同之論石渠分爭之說廢興由於好惡盛衰繼之辯訥斯蓋非通方之至理誠君子之所歎息也左氏豔而富其失也巫榖梁清而婉其失也短公羊辯而裁其失也俗若能富而不巫清而不短裁而不俗則深於其道者也故君子之於春秋沒身而已矣昇平之末嵗次大梁先君北蕃迴軫頓駕於吳乃帥門生故吏我兄弟子姪研講六籍次及三傳左氏則有服杜之註公羊則有何嚴之訓釋榖梁傳者雖近十家皆膚淺末學不經師匠辭理典據旣無可觀又引左氏公羊以解此傳文義違反斯害也已於是乃商略名例敷陳疑滯愽示諸儒同異之說昊天不弔太山其頽匍匐墓次死亡無日日月逾邁跂及視息乃與二三學士及諸子弟各記所識並言其意業未及終嚴霜夏墜從弟彫落二子泯沒天實喪予何痛如之今撰諸子之言各記其姓名名曰春秋榖梁傳集解
　　程子傳序
　　天之生民必有出類之才起而君長之治之而爭奪息道之而生養遂教之而倫理明然後人道立天道成地道平二帝而上聖賢世出隨時有作順乎風氣之冝不先天以開人各因時而立政曁乎三王迭興三重旣備子丑寅之建正忠質文之更尚人道備矣天道周矣聖王旣不復作有天下者雖欲倣古之跡亦私意妄為而已事之繆秦以建亥為正道之悖漢專以智力持世豈復知先王之道也夫子當周之末以聖人之不復作也順天應時之治不復有也於是作春秋為百王不易之大法所謂考諸三王而不謬建諸天地而不悖質諸鬼神而無疑百世以俟聖人而不惑者也先儒之論曰游夏不能贊一辭辭不待贊也言不能與於斯耳斯道也惟顔子嘗聞之矣行夏之時乘殷之輅服周之冕樂則韶舞此其準的也後世以史視春秋謂襃善貶惡而已至於經世之大法則不知也春秋大義數十其義雖大炳如日星乃易見也惟其微辭隱義時措時冝者為難知也或抑或縱或與或奪或進或退或微或顯而得乎義理之安文質之中寛猛之冝是非之公乃制事之權衡揆道之模範也夫觀百物而後識化工之神聚衆材而後知作室之用於一事一義而欲窺聖人之用心非上智不能也故學春秋者必優游涵泳黙識心通然後能造其微也後王知春秋之義則雖德非禹湯尚可以法三代之治自秦而下其學不傳予悼夫聖人之志不明於後世也故作傳以明之俾後之人通其文而求其義得其意而法其用則三代亦可復也是傳也雖未能極聖人之藴奧庶幾學者得其門而入矣有宋崇寜二年癸未四月乙亥河南程頤正叔序
　　胡氏傳序
　　古者列國各有史官掌記時事春秋魯史爾仲尼就加筆削乃史外傳心之要典也而孟氏發明宗㫖目為天子之事者周道衰微乾綱解紐亂臣賊子接跡當世人慾肆而天理滅矣仲尼天理之所在不以為己任而誰可五典弗惇已所當敘五禮弗庸已所當秩五服弗章已所當命五刑弗用已所當討故曰文王旣沒文不在茲乎天之將喪斯文也後死者不得與於斯文也天之未喪斯文也匡人其如予何聖人以天自處斯文之興喪在己而由人乎哉故曰我欲載之空言不如見諸行事之深切著明也空言獨能載其理行事然後見其用是故假魯史以寓王法撥亂世反之正敘先後之倫而典自此可惇秩上下之分而禮自此可庸有德者必襃而善自此可勸有罪者必貶而惡自此可懲其志存乎經世其功配於抑洪水膺戎狄放龍蛇驅虎豹其大要則皆天子之事也故曰知我者其惟春秋乎罪我者其惟春秋乎知孔子者謂此書遏人慾於橫流存天理於旣滅為後世慮至深逺也罪孔子者謂無其位而託二百四十二年南面之權使亂臣賊子禁其欲而不得肆則戚矣是故春秋見諸行事非空言比也公好惡則發乎詩之情酌今古則貫乎書之事典常典則體乎禮之經本忠恕則導乎樂之和著權制則盡乎易之變百王之法度萬世之準繩皆在此書故君子以謂五經之有春秋猶法律之有斷例也學是經者信窮理之要矣不學是經而處大事決大疑能不惑者鮮矣自先聖門人以文學名科如游夏尚不能贊一辭蓋立義之精如此去聖旣逺欲因遺經窺測聖人之用豈易能乎然世有先後人心之所同然一爾茍得其所同然者雖越宇宙若見聖人親炙之也而春秋之權度在我矣近世推隆王氏新說案為國是獨於春秋貢舉不以取士庠序不以設官經筵不以進讀斷國論者無所折𠂻天下不知所適人慾日長天理日消其效使亂賊恣肆莫之遏也噫至此極矣仲尼親手筆削撥亂反正之書亦可以行矣天縱聖學崇信是經乃於斯時奉承詔㫖輒不自揆謹述所聞為之說以獻雖微辭奧義或未貫通然尊君父討亂賊闢邪說正人心用夏變夷大法略具庶幾聖王經世之志小有補雲















　　春秋集傳釋義大成原序
　　春秋集傳釋義大成凡例
　　一凡孟月例書時正月例書王或事在二月則書春王二月事在三月則書王三月事在春則不言月無事則書時書首月其有不書蓋缺簡也
　　一凡王朝公卿例書爵大夫例書字上士中士例書名王子則書王子某下士例書人
　　一凡列國卿大夫一命例書人再命例書名三命例書氏書名公子公孫則書公子某公孫某四命例書字宋卿例書官
　　一凡朝聘諸國來魯例書來朝其不成禮者止書來外諸國相朝例書如魯往諸國例書如魯卿大夫士聘他國例書如他國來魯例書使來聘微者止書來聘
　　一凡盟㑹內為主例書及外為主例書㑹外之為主者必先序歃血例書盟講好例書㑹衆共為盟例書同盟此齊伯未成晉伯旣衰之時也不成禮者例書遇交相命者例書胥命魯往他國盟未前定例書會盟前定例書涖盟他國來魯盟未前定例書來盟前定例書使來盟
　　一凡征伐將尊師衆例書某帥師將尊師少例書某伐某魯則止書主將名氏伐某將卑師衆例書某師魯則止書師將卑師少例書某人魯則止書伐某及某戰不知將帥名氏多寡亦書人君親將例書爵聲罪致討例書伐潛師掠境例書侵環其城邑例書圍抵其國都例書入覆其宗社例書滅移其民人例書遷列陳相敵例書戰竒詐取勝例書敗殺之無遺例書殱民亂逃散例書潰車徒大崩例書敗績屈服歸順例書降欲進而止例書次已去而逐例書追用他國師例書以援他國急例書救悉虜而俘例書取生擒得之例書獲拘而囚之例書執聚兵守之例書戍完其郛郭例書城
　　一凡魯夫人始逆例書女有姑例書婦入國例書夫人告廟例書至其不書逆者往逆非卿也不書婦無姑也不書氏脫簡也不書至不行告廟禮也並不書者亦缺文也
　　一凡魯女嫁諸國例書逆書歸來逆非卿則止書歸王姬或王后使魯主㛰事者例書逆書歸惟齊人來歸子叔姬夫人姜氏歸於齊乃子被弒而身被岀故書來歸歸於以明非奔也
　　一凡崩薨卒葬天王例書崩魯君及夫人例書薨諸國君合書薨而據其來訃謙辭曰某爵某卒故例書卒卿大夫例書卒魯未踰年之君例書卒諸國葬則舉諡來告故例書諡自天王至於列國書崩卒而不書葬者來訃而魯不往㑹也不書卒葬者不來訃而魯亦不往也
　　一凡諸國殺大夫公子例書國微者殺之例書人作亂者殺之例書盜惟晉世子申生宋世子痤被譖自殺而歸罪於君故書爵
　　一凡郊禘望雩嘗祫烝皆誌其踰禮非時之失也一凡大閱治兵蒐狩皆誌其非常非時非地之失也一凡魯災異大故素無例書有素有而甚例書多非常例書大
　　一凡諸國災異大故來告例書某國某災某異聞而知之則止書某災某異
　　一凡螟螣螽蝝皆以其害稼故書
　　一凡興作有舊而更之例書新無舊而始為之例書作完修舊城例書城創立新邑或新臺囿例書築僖公之南門定公之雉門及兩觀更舊而變其制故書新作
　　自晉杜氏註左傳始有凡例之說取經之事同辭同者計其數凡若干而不攷其義唐陸氏學於啖趙作纂例之書雖分析詳備然亦未嘗以義言之逮程子為傳分別義例而學者始得聞焉愚今遵程子說以事同義同辭同者定而為例十六條凡書經之事義如此而其辭例如此者是所謂例也其有義不同而辭同事同而辭不同者則見各事之下非可以例拘也且如殊㑹其辭雖同而其義則不同㑹王世子而殊㑹是尊之而不敢與抗若曰王世子在是而諸侯往㑹之不敢與世子列也㑹吳而殊㑹是抑之而不使其抗若曰諸侯自為㑹而後㑹吳不使與諸侯列也又如歸來歸復歸歸字雖同而其義則不同婦人謂嫁曰歸而書來歸則出也諸國君大夫出奔而復則書歸而書復歸則義不當復也天王使宰咺來歸惠公仲子之賵秦人來歸僖公成風之襚此譏其過時始至之失也至於季子來歸齊人來歸鄆讙⻱隂之田此又喜其歸異其詞以嘉之也凡此皆辭同而義不同者也又如國君奔一也而內奔書遜弒君一也而內弒書薨不地殺公子一也而內殺公子書刺凡此皆事同而辭不同者又如易田書假城虎牢不繫鄭戍虎牢曰鄭因㑹伐而朝書如凡此之類乃程子所謂微辭隱義時措時冝者也是皆不可以例拘也學者誠能熟玩程子傳以求其意至於沉潛反復一旦豁然貫通庶乎可窺聖人用心之萬一也又奚待愚言之贅雲









　　春秋集傳釋義大成凡例
　　程子朱子說春秋綱領
　　程子曰夫子作春秋為百王不易之大法所謂考諸三王而不謬建諸天地而不悖質諸鬼神而無疑百世以俟聖人而不惑者也
　　程子曰五經載道春秋聖人之用五經之有春秋猶法律之有斷例也經為斷傳為案以傳攷經之事跡以經別傳之眞偽
　　程子曰觀論語之書而知聖心之安仁書於春秋者無非此理夫子之贊易即其所以修春秋也
　　程子曰春秋之作不過因魯國之史而兼紀周齊晉宋諸國之事其尊卑大小統屬之序秩然無毫髪之不順盡書治忽得失陵僭賊亂之變森然循乎條理而一之無非法故曰非聖人其誰修之也
　　程子曰孔子感麟而作春秋或謂不然如何曰春秋不害感麟而作然麟不出春秋豈不作孔子之意蓋亦有素因此一事故其書之成復以此終大抵須有發端處
　　程子曰春秋乃制事之權衡揆道之模範於一事一義而欲窺聖人之用心非上智不能也故學春秋者必優游涵泳黙識心通然後能造其微也後之人通其文而求其義得其義而法其用則三代亦可復也
　　朱子曰春秋是聖人據史以書其事使人自觀之以為鑒戒爾其事則齊桓晉文其義則誅亂臣賊子若欲求一字以為聖人襃善貶惡專在於是恐非聖人之意
　　朱子曰孔子作春秋以討亂賊則致治之法垂於萬世是亦一治也當時魯史孔子取而筆削之而其義大明孔子亦何嘗有意用某字使人知勸用某字使人知懼用某字有甚微辭隱義使人曉不得足以襃貶榮辱人來不過如今之史書直書其事善惡瞭然在目觀者知所懲勸故亂臣賊子有所懼而不敢犯爾
　　朱子曰春秋十二公時各不同如隱桓之時王室新東遷號令不行天下星㪚無主莊僖之時桓文迭伯政自諸侯出天下始有統一宣公之時楚莊盛彊主盟中國諸侯服齊服晉者亦皆朝楚及成公之世晉悼出來整頓楚始退去繼而吳越又彊入來爭伯定哀之世政皆自大夫出魯有三家晉有六卿齊有田氏宋有華向被他肆意又曰春秋初時天王尚略有戰伐之屬到後來都無了只是諸侯抗衡諸侯才不奈何又被大夫出來做大夫才不奈何又被陪臣出來做
　　朱子曰春秋固當以類例相通然亦先須隨事觀理反復涵泳令胸次開濶義理通貫方有意味自非理明義精則止是較得失考同異心緒轉離與讀史傳摭故實無以異大抵此經簡奧立說雖易貫通為難聖人之言平易中有精深處不可穿鑿求速成又不可苟且間看過
　　朱子曰左氏曽見國史考事頗精只是不知大義好以成敗論人都不折之以理之是非公羊榖梁考事甚踈然義理卻勝於左氏胡傳大義正亦有牽彊處然議論有開合精神












　　春秋集傳釋義大成綱領
　　春秋世次圖説







　　伯之名何由而起乎當王道流行侯國受職未始有也自東遷日乆王澤壅而下權張正理微而力爭起徒有振王之號而不循敬君之節此伯之名所由立歟齊桓公實肇其事故以桓公為始然而有伯非美事也春秋何以與之乎蓋黜其過而録其功耳且以齊伯觀之桓公以方伯之國任賢良之佐驟合諸侯以紀綱中夏於波流風靡之中使王室旣卑而稍尊四夷旣抗而稍息諸侯羣起而略定故春秋不能不録其功然而約束諸侯幾於改物盟㑹征討皆專行之使王室愈卑王跡愈熄故春秋不能不黜其過功過不相掩此伯者之事也逮夫宋襄公繼齊桓之後伯雖未成而盟㑹必先序宋者春秋與之以內中夏也楚雖盛彊而不得主盟㑹者不以夷亂華也自此四年之後晉文公繼起城濮一戰關夷夏之盛衰王畿兩盟平周室之內難惜其享國之日淺雖成功速而不能乆也自襄公以後世主夏盟春秋之拳拳與晉者實憂天下之切也至於靈成景厲之世晉伯稍衰而於盟㑹必先序晉者豈非與之以伯乎及悼公之興八年之間九合諸侯雖數與楚遇而不與之戰推誠待人鄭不敢畔者二十四年亦庶幾桓文之績矣然而楚雖弱而吳方張其末也以士匄荀偃主盟則政在大夫世變愈下矣此又伯權之大壞也至於平昭頃定愈降愈壞列國之不若也然終乎黃池之㑹春秋猶以伯與晉則雖晉不能伯而春秋猶未絶晉也蓋非為晉也為王室也為天下也愚故謂十三伯雲














　　周本黃帝之裔姬姓后稷教民稼穯有功始封自后稷至文王十五世始稱西伯武王末年始伐商有天下武王至平王十三世而東遷平王四十九年魯隱公元年也春秋始於此又自敬王至赧王十世為秦所滅自武王至赧王三十六世通八百六十七年四百年在春秋之前二百四十二年在春秋之中二百二十五年在春秋之後后稷始封於邰在今奉元路長安縣故邰城公劉都邠亦作豳在今鳯翔府路邠州太王徙都岐在今鳯翔府路岐山縣文武都酆鄗在今奉元路長安縣酆在靈臺郷鄗在昆明池平王東遷於成王所營之洛邑又名王城在今河南府治敬王都狄泉亦名王城在今河南府東二十餘里故洛城也











　　魯姬姓侯爵出自周文王第四子周公旦佐文武成王有大勲成王命為冢宰食邑扶風雍縣東北在今陜西行省鳯翔府扶風縣後封其子伯禽於曲阜是為魯侯自伯禽至隱公十三世而春秋作自隱公至哀公十二世哀公十四年獲麟春秋終又自哀公至頃公九世為楚所滅共三十四世曲阜漢為豫州刺史所領魯國唐為山南西道兗州曲阜縣宋為京東西路襲慶府仙源縣今山東道濟寜路兗州曲阜縣東有故魯城








　　齊姜姓侯爵出自炎帝裔孫伯夷佐禹平水土有功賜曰姜氏謂之呂侯國在南陽宛縣在今河南府路南陽府商末太公呂望佐武王定天下有功封於營丘是為齊侯自太公至僖公十二世僖公九年魯隱公元年也自僖公至簡公十三世簡公四年魯哀公十四年也又三世至康公為田氏所簒共二十八世營丘亦名臨淄漢為青州刺史所領北海郡唐為山南東道青州臨淄縣宋為京東東路青州臨淄縣在今山東道益都路臨淄縣















　　晉姬姓侯爵出自周武王少子成王母弟唐叔虞始封於唐又遷太原南有晉水亦曰晉陽後改稱晉穆侯之子文侯徙都翼因謂之翼次子成師分封於曲沃謂之曲沃自叔虞至鄂侯十三世鄂侯二年魯隱公元年也鄂侯至晉侯緡四世魯莊公十六年曲沃武公滅翼先晉遂亡曲沃出自穆侯少子名成師穆侯之孫昭侯封成師於曲沃曰桓叔成師之子曰莊伯莊伯之子始稱武公殺晉侯緡而滅翼周莊王命之為晉侯徙都絳是謂新晉自武公至定公十五世定公三十一年魯哀公十四年也又六世韓魏趙簒晉而分其地兩晉共三十八世太原漢為并州刺史所領太原郡唐為河東道并州宋為河東路太原府晉陽縣在今河東山西道太原路平晉縣亦有故唐城曲沃在今平陽路絳州曲沃縣翼在今平陽路絳州翼城縣絳即絳州城景公遷新田亦謂之絳在今平陽路絳州絳縣








　　宋子姓公爵出自商王帝乙之長庶子啓食采於微謂之微子在今懷孟路武渉縣武王克商封武庚於殷武庚畔成王誅武庚封微子於商丘為宋公以奉殷祀自微子至穆公十三世穆公七年隱公元年也自穆公至景公十三世景公三十六年魯哀公十四年也又自景公至偃王七世為齊魏楚所滅自微子至偃王共三十三世商丘漢為豫州刺史所領梁國睢陽縣唐為河南道歸德軍宋為南京應天府在今河南府路歸德府















　　衛姬姓侯爵出自周文王幼子康叔武王分殷餘民封康叔於河淇之間是為衛侯邑於商墟自康叔至桓公十三世桓公十三年魯隱公元年也自桓公至出公十五世世紀內除黔牟戴公雲十三世出公十三年魯哀公十四年也出公之後又十二世為秦所滅共三十八世商墟漢為司𨽻校尉所領河內汲郡朝歌縣唐為河北道衛州衛縣宋為河北西路衛州衛縣在今河東山西道衛輝路新鄉縣故朝歌城文公徙楚丘在今東昌路曹州楚丘縣成公遷帝丘在今東昌路濮州觀城縣














　　鄭姬姓伯爵出自周厲王少子友宣王封友於王畿內咸林之地是為鄭桓公子武公從平王東遷後取虢鄶之地定都溱洧而施舊號於新邑是為新鄭自桓公至莊公三世莊公二十三年魯隱公元年也自莊公至聲公除子嬰計十三世聲公二十年魯哀公十四年也聲公之後又八世為韓所滅共二十三世咸林在今奉元路華州鄭縣溱洧鄭都漢為司𨽻校尉所領河南郡滎陽宛縣唐為河南道鄭州新鄭縣宋為京西北路鄭州新鄭縣在今汴梁路鈞州新鄭縣














　　曹姬姓伯爵出自周文王子曹叔振鐸至桓公十一世桓公十五年魯隱公元年也自桓公至伯陽十五世魯哀公八年宋滅曹共二十六世漢為兗州刺史所領濟隂郡定陶縣唐為河東道曹州定陶縣宋為京東西路興仁府定陶縣在今東昌路曹州定陶縣











　　陳媯姓公爵後國削弱自改侯爵出自帝舜之後至閼父為周武王陶正武王以元女大姬嫁其子胡公滿而封諸大皥之墟自胡公至桓公十一世桓公二十三年魯隱公元年也自桓公至湣公十二世湣公二十一年魯哀公十四年也當魯昭公八年楚滅陳後五年復又自春秋後三年湣公為楚所滅連陳佗共二十四世大皥之墟漢為豫州刺史所領頴川郡唐為河南道陳州陳縣宋為京西北路陳州宛丘縣在今汴梁路陳州宛丘縣















　　蔡姬姓侯爵出自周文王子叔度武王封叔度於蔡自叔度至宣侯九世宣侯二十八年魯隱公元年也自宣侯至成侯十二世成侯十年魯哀公十四年也成侯之後又三世為楚所滅共二十三世蔡都漢為豫州刺史所領汝南郡唐為河南道蔡州上蔡縣宋為京西北路蔡州上蔡縣在今汴梁路汝寜府上蔡縣後遷州來在今淮西道安豐路霍丘縣









　　北燕姬姓伯爵出自周同姓功臣召公奭佐文武有功為周太保食采於召在今奉元路𥂕厔縣成王封其子於幽薊是為燕伯自召公至穆侯九世穆侯七年魯隱公元年也自穆侯至獻公十七世獻公十二年魯哀公十四年也獻公之後十二世為秦所滅共三十八世燕薊漢為幽州刺史所領涿郡薊縣唐為河北道幽州盧龍軍節度范陽郡薊縣宋初屬遼為燕京析津縣金滅遼以歸宋改名燕山府尋復屬金改名永安遷都之改縣名大興今大都路大興縣有古燕城














　　秦嬴姓伯爵出自伯益十九世孫非子為周孝王養馬汧渭間受封為附庸傳六世至襄公有功於平王始受岐豐之地列為諸侯是為秦伯襄公子文公四十四年魯隱公元年也自文公至悼公十五世悼公十年魯哀公十四年也悼公後九世至昭襄王始滅周自昭襄王至子嬰六世為漢所滅共二十七世非子始封之地漢為梁州刺史所領天水郡隴西縣秦亭唐為隴右道秦州隴城縣宋為陜西秦鳯路秦州隴城縣在今鞏昌路秦州成紀縣故始昌城文公都岐隴在今鞏昌路隴州德公遷雍在今奉元路興平縣孝公始都咸陽西漢建都長安為京兆東漢置雍州屬司𨽻校尉所領京兆郡咸陽縣唐都長安為京兆咸陽縣宋為陜西永興軍路京兆府咸陽縣在今奉元路咸陽故城始皇阿房宮地在咸陽縣二世望夷宮地在涇陽縣如今之奉元城乃前漢及西魏後周隋唐所都之地也








　　楚羋姓子爵出自祝融之後鬻熊有功於周文武成王封其孫熊繹於荊蠻邑丹陽城自熊繹至熊通十三世改曰楚僭號稱王是為楚武王武王十九年魯隱公元年也自武王至惠王十二世惠王八年魯哀公十四年也惠王之後又十世為秦所滅共三十五世丹陽漢為荊州刺史所領武陵郡唐為淮南道夔州宋為荊湖北路歸州今湖北道辰州路歸州有故丹陽城後徙枝江亦曰丹陽在今江陵路枝江縣文王徙郢今江陵路江陵縣故郢城平王城郢在今江陵路安陸府襄王遷鄀在今襄城路冝城縣














　　吳姬姓子爵出自周太王長子太伯與弟仲雍遜王季位逃之荊蠻太伯卒仲雍嗣立武王封周章為吳子自太伯至夀夢十九世當魯成公六年始見春秋自夀夢至夫差七世夫差十五年魯哀公十四年也春秋終後八年為越所滅共二十六世吳都漢為吳國後改吳郡屬揚州刺史所領唐為江南浙西道蘇州宋為兩浙路平江府在今浙西道平江路府治









　　姒姓公爵後國削弱自改伯爵又改子爵出自夏禹之後裔周封二王後得東樓公封於雍丘以奉禹祀自東樓公至武公八世武公十一年魯隱公元年也自武公至湣公十世湣公六年魯哀公十四年也湣公之後又六世為楚所滅共二十四世雍丘漢為兗州刺史所領陳留郡雍邱縣唐為河南道汴州雍丘縣宋為開封府雍丘縣在今河南江北行省汴梁路縣








　　滕姬姓侯爵後國削弱自改子爵出自周文王子叔繡始封自叔繡至宣侯十一世魯隱公七年始見春秋自宣侯至隱侯八世而春秋終又自隱侯後六世為齊所滅共二十四世滕國漢為豫州刺史所領沛國公丘縣唐為山南道徐州滕縣宋為京東西路徐州滕縣在今山東道益都路滕州滕縣










　　許姜姓男爵出自堯四岳伯夷之後周武王封其裔文叔於許十一世至莊公魯隱公十一年始見春秋自莊公至子結八世子結元年魯哀公十四年也後為楚所滅許都漢為豫州刺史所領頴川郡許昌縣獻帝都許唐為河南道許州長社縣在今河南江北行省汴梁路許州










　　邾曹姓本附庸國後自改子爵出自陸終之後周武王封其裔孫曹挾於邾不知世次至儀父魯隱公元年見春秋自儀父至隱公八世隱公二十五年魯哀公十四年也後為魯所滅改曰鄒邑漢為豫州刺史所領魯國鄒縣唐為山南西道兗州鄒縣宋為京東西路襲慶府鄒縣在今山東道益都路滕州鄒縣










　　莒嬴姓子爵出自少昊之後周武王封茲輿期於莒自茲輿期至茲丕公十一世始見春秋庚輿而下微不復見又自庚輿之後至四世為楚所滅共二十一世莒漢為青州刺史所領髙密郡莒縣唐為山南東道密州莒縣宋為京東東路安化軍莒縣今山東道益都路莒州有故莒子城










　　薛任姓侯爵後國削弱自改伯爵黃帝之後奚仲始封至仲虺居薛為湯左相周武王復封其後為薛侯不知世次至薛侯來朝始見春秋於其朝㑹可考者五君而已薛國宋以前並屬徐州今沛縣之北徐州之西是其故地
　　春秋諸國以左傳考之計一百二十四國而其世紀之可知者二十國而已其餘諸國都爵姓並見釋義今不再録最難攷者舒有羣舒故有舒鳩舒庸舒蓼越緫稱也又有於越南越百越狄緫稱也又有北狄長狄赤狄白狄戎緫稱也又有徐戎山戎犬戎陸渾戎驪戎戎蠻凡此之類皆難攷者蓋今去古甚逺不敢臆說闕其疑可也




<經部,春秋類,春秋集傳釋義大成,春秋世次圖説>
<經部,春秋類,春秋集傳釋義大成,春秋世次圖説>
<經部,春秋類,春秋集傳釋義大成,春秋世次圖説>
<經部,春秋類,春秋集傳釋義大成,春秋世次圖説>








　　公羊傳自董仲舒胡母生傳之已而大盛儒者往往以斷國論榖梁氏魯申公傳之至宣帝時始立學官左氏張蒼賈誼傳之而張敞劉公子皆習焉至平帝時始立學官此二家最後出故不能盛大也



　　春秋集傳釋義大成世次
<經部,春秋類,春秋集傳釋義大成>
