
潔眼朝上清，綠景開紫霞。 
皇皇紫微君，左右皆靈娥。 
曼聲流睇，和清歌些。 
至陽無諼，其樂多些。 
旌蓋颯沓，簫鼓和些。 
金鳳玉麟，鬱駢羅些。 
反風名香，香氣遐些。 
瓊田瑤草，壽無涯些。 
君著玉衣，升玉車些。 
欲降瓊宮，玉女家些。 
其桃千年，始著花些。 
蕭寥天清而滅雲，目瓊瓊兮情感。 
珮隨香兮夜聞，肅肅兮愔愔。 
啟天和兮洞靈心，和為丹兮雲為馬。 
君乘之觴於瑤池之上兮，三光羅列而在下。

