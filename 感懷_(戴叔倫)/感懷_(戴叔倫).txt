
尺帛無長裁，淺水無長流。
水淺易成枯，帛短誰人收。
人生取捨間，趨競固非優。
舊交跡雖疎，中心自雲稠。
新交意雖密，中道生怨尤。
踟躕復踟躕，世路今悠悠。

主人飲君酒，勸君弗相違。
但當盡弘量，觴至無復辭。
人生百年中，會合能幾時。
不見枝上花，昨滿今漸稀。
花落還再開，人老無少期。
古來賢達士，飲酒不復疑。

