　　欽定四庫全書　　　　　子部十
　　愧郯録　　　　　　　　雜家類三〈雜説之屬〉提要
　　〈臣〉等謹案愧郯録十五卷宋岳珂撰珂字肅之號亦齋又號倦翁鄂忠武王飛之孫敷文閣待制霖子厯官知嘉興府兼管內勸農使晉戶部侍郎淮東總領是書多記宋代制度㕘證舊典如記魚袋頒賜及章飾之始末公主之改稱帝姬辨論甚確同三品之起於五代金帶之有六種金塗之有九種皆史志所未備至敘尚書之名引戰國時已有尚冠尚衣之屬皆杜氏通典職官門所未及者其徵引可謂博洽其間偶爾舛訛如論金太祖建元始於天輔而以收國為遼帝年號及通考所摘悞以九品中正為官品之類亦間有之然大致考據典贍於史家禮家均為有禆焉乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　愧郯録原序
　　昔者吾夫子求文獻於杞而不足證學官名於郯而有餘師方春秋時二國在諸侯間壤地生齒廣輪衆寡亡以大相過也其亦僅存焉耳矣而杞之志若曰吾蕞爾邑要非天下之所取正周禮秉魯夏盟主晉舊章故府之蔵不彼即焉而遐哉邈乎之問乃及於我是何庸知維郯則異然謂吾之褊陋誠不足以儕諸建國而金天百世之澤且幸至於今而未斬況夫統系之所接傳聞之所逮是區區者而不余守則暴棄之罪其將何辭以諉夫人是故典則之在王府一忽其詒則與和鈞闗石俱蕩於浮埃惟不自安扵陋頋如典墳朴畧之餘聖人之所不能悉識者亦或可歴陳而枚舉然則謂世有先後國有聾昭而不存乎其人焉可不可也國朝受命世有顯徳典章文物之盛跨王軼帝二百七八十年間名公鉅卿所以討論潤色之者固已無餘藴矣而又禮掌扵頌臺議㕘於儒館彌闕軼訂同異間承之以有位之文者俾畢得以獻疑而粹聞則出位之言固非羣有司之所當與抑猶聞之郯之來也魯固逆陋之矣叔孫昭子之問聊以藉俎豆之口而郯子奮然曰我知之不俟申言之及纚纚其辭累數百言而不少止郯未嘗以揜人自疑而魯多君子亦不以其強聒為疑也若夫杞則自棄矣襲媮益洿每視已為不足進至取通國之禮而夷之一字之貶屢加而曾不知所以為恥學者循其末流而遡其所志輕重且將誰擇哉珂晚學其位於朝又羣有司之賤者也譬諸小國無證杞之責而有睎郯之心凡其廷紳之所緒聞諜記之所膚受隠而不合必求其當博取精覈使皆有據依而後牘之蓋不敢以陋自處而懼其班於學域之夷博識之士或以吾夫子之不恥扵問者而就正焉則亦庶乎其有一得之愚也凡書皆祖宗若當世事名前哲所以尊朝廷為卷者十有五總一百十七則命之曰郯以志其愧嘉定焉逢淹茂嵗圉如既望謹序
