　　乾隆四十年十一月十六日奉
　　上諭據四庫全書館總裁將所輯永樂大典散篇進呈朕詳加披閲內宋劉學易集十二巻擬請刋刻其中有青詞一體乃道流祈禱之章非斯文正軌前因題胡宿集見其有道院青詞教坊致語之類命刪去刋行而抄本仍存其舊今劉所作則因己身服藥交年瑣事用青詞致告尤為不經雖抄本不妨姑存刋刻必不可也蓋青詞跡涉異端不特周程張朱諸儒所不肯為即韓栁歐蘇諸大家亦正集所未見若韓愈之送窮文栁宗元之乞巧文此乃擬托神靈㳺戲翰墨不過藉以喻言竝非實有其事偶一為之固屬無害又如時文為舉業所習自前明以來通人擅長者甚多然亦只可聽其另集専行不宜竝登文集況青詞之尤乖典則者乎再所進書內有擬請抄錄之王質雪山集內如論和戰守疏及上宋孝宗書諸篇詞㫖剴切頗當事理競宜付之剞劂但其中亦有青詞一種竝當一律從刪所有此二書著交該總裁等重加釐定分別削存用昭評騭之允至現在纂輯四庫全書部帙計盈數萬所採詩文別集既多自不能必其通體完善或大端可取原不妨棄瑕錄瑜如宋穆修集有曹操帳記語多稱頌謬於是非大義在所必刪而全集或可錄存亦不必因此以廢彼惟當於提要內闡明其故使去取之義昭然諸凡相類者均可照此辦理該總裁等務須詳慎決擇使羣言悉歸雅正副朕鑑古斥邪之意







　　欽定四庫全書　　　　　集部四
　　雪山集　　　　　　　　別集類三〈宋〉
　　提要
　　〈臣〉等謹案雪山集十六巻宋王質撰質字景文其先鄆州人後徙興國集中毎自稱東平或稱汶陽不忘本也登紹興三十年進士召試館職不就御史中丞汪澈宣諭荊襄樞密使張浚都督江淮先後辟置幕府旋入為太學正孝宗時以上疏論事為忌者所中罷去㑹虞允文宣撫川陜辟與偕行後入為敕令所刪定官遷樞密院編修官出通判荊南府改吉州皆不赴奉祠山居而卒質篤志經學所撰詩總聞已別著録其文章氣節見重於世亦深為宋史本傳所推惟周密齊東野語載張説為承㫖時朝士多趨之惟質與沈瀛相戒勿詣已而質潛往説所甫入客位瀛已先在物議喧傳久之皆不安而去與史殊相乖剌攷史稱虞允文以質鯁亮不囘薦為右正言時中貴人用事多畏憚質隂沮之云云則質非附勢求進者殆張説等懼其彈劾反造蜚語史所謂隂沮之者正指此事密不察而誤載也觀其初受張浚之知又以湯思退薦為太學正而論和戰守疏中排撃二人皆無所假藉此豈放利偷合者所能為歟其集久佚不傳僅散見永樂大典中史稱其嘗著論五十篇言歴代君臣治亂謂之朴論今止存漢高帝文帝五代梁末帝周世宗四篇又質自序西征叢紀雲自丁亥至庚寅得詩一百三十有九詞五十有一記十序六銘二又於淳熙二年作退文有六悔有六變永樂大典所載乃總題曰雪山集無可辨別宋史藝文志稱王景文集四十卷又別出雪山集三巻焦竑經籍志朱彝尊經義攷則俱雲四十卷攷王阮原序稱其家以遺稿見屬乃為蒐羅刪次釐為四十卷名曰雪山本其舊也然則質初有小集三卷自題曰雪山迨阮編次全集篇帙雖增而標目如故故三卷之本與四十卷之本諸書互見也至張端義貴耳集載其何處難忘酒詩稱所撰有雪齋集則又刋本流傳訛山為齋耳今據永樂大典所載分類排次共得一十六巻其詩文先後有嵗月可稽者各加攷證附於題下雖殘缺之餘十存四五其生平出處與文章宗㫖亦足以見其梗概矣史稱質博通經史善屬文與九江王阮齊名阮序是集亦稱聽其論古如讀酈道元水經名川支川貫穿周匝無有間斷自明以來阮義豐集尚傳而質集湮沒不彰談藝家亦罕能稱道今仰䝉
　　睿鑒取其論和戰守疏及上宋孝宗疏諸篇詞㫖
　　剴切頗當事理
　　特命校正剞劂以發幽光洵為千載之一遇至集中青詞一體本非文章之正軌今欽遵
　　諭㫖概予芟除又如㑹慶節功徳疏福勝化縁疏真如修御書門疏天申節開啓疏滿散疏水陸修齋懺經疏及修造榜文諸篇皆語渉異教亦併為刋削以示別裁仍恭録
　　聖訓冠諸卷首用以見表章散佚防遏竒衺之至
　　意焉乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　雪山集原序
　　紹興中阮遊成均與東平王君景文同𨽻時中齋聴其論古如讀酈道元水經名川支川貫穿周匝無有間斷間語世務計後成否又如孟子言歴千載日至無毫釐差咳唾隨風皆成珠璣使讀之者如嚼蜜雪齒頰有味其施之場屋如拾芥如破竹而為世所貴重者特其餘事耳未足以論景文也中書舍人張公孝祥使備制舉䇿略並論歴代君臣治亂蓋將舉焉㑹去國不果上庚辰春景文中進士第阮以服喪乃相契闊明年金人南侵御史中丞汪公澈宣諭荊襄又明年丞相張公浚都督江淮又明年丞相虞公允文宣撫川陜皆致景文於幕下樞密葉公義問薦試館職丞相湯公思退擢領學宮丞相梁公克家處以敕局丞相陳公俊卿更以編摩宥密府材譽赫然亦以是數致言者而景文退居其里矣守郡者亦其學校舊怨中以流言孝宗皇帝盛明即疑佳士不應有此而景文之冤不辯而自直阮之聞此也以書戲之曰名果累人者哉景文答曰至人無名此某學道不至也時已病目後忽寄詩有我疾不佳之句而訃至葢淳熙十六年正月十九日也其家勒以遺藁見屬乃為捜羅刪次釐為四十巻名曰雪山本其舊也惟廬陵歐陽公序蘓子美集有曰斯文金玉也棄擲埋沒糞土不能蝕必有收而寳之於後世者又謂子美擯斥摧挫之時文章已自行於天下雖其怨家仇人嘗出力擠之死地者至其文章則不能少毀而掩蔽之而後山先生贊劉道原亦謂當道原時識與不識相隨詆之如復仇施其逝未幾念慕歌詠恨其生之晚以為前私而後公又曰孰屈不伸有亡有存有一其得曷較後前噫景文得之矣孔子曰求仁而得仁又何怨慶元四年冬十月二十日敷淺原王阮南卿序


