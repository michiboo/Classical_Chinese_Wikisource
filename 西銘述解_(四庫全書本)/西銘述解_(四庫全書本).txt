　　欽定四庫全書
　　西銘述解
　　明　曹端　撰
　　西銘
　　〈大意明理一而分殊文公註之明且備矣然初學者或未得其説端為分經布註以解之或者便之而請書焉辭不獲已於是乎書〉
　　乾稱父〈乾天也〉
　　天陽也至健而位乎上父道也然不曰天而曰乾者天其形體也乾其性情也乾者健而無息之謂萬物所資以始者也是乃天之所以為天而父乎萬物者故指而言之曰乾稱父
　　坤稱母〈坤地也〉
　　地隂也至順而位乎下母道也然不曰地而曰坤者地其形體也坤其性情也坤者順而有常之謂萬物所資以生者也是乃地之所以為地而母乎萬物者故指而言之曰坤稱母
　　予茲藐焉乃混然中處〈予亦人也藐㣲小貌混然中處言混合無間〉
　　葢人稟氣於天賦形於地〈此身便是從天地來〉今以藐然微小之身乃與天地混合無間而位乎中子道也
　　故天地之塞吾其體
　　乾陽坤隂此天地之氣塞乎兩間而人物之所資以為體者也故曰天地之塞吾其體
　　天地之帥吾其性
　　乾健坤順此天地之志為氣之帥而人物之所得以為性者也故曰天地之帥吾其性深察乎此則父乾母坤混然中處之實可見矣〈且人物並生於天地之間其所資以為體者皆天地之塞其所得以為性者皆天地之帥也然體有偏正之殊故其於性也不無明暗之異〉
　　民吾同胞〈民即人也吾謂我也〉
　　言惟人也得其形氣之正是以其心最靈而有以通乎性命之全體於並生之中又為我之同類而最貴焉故曰同胞則其視之也皆如己之兄弟矣惟同胞也故以天下為一家中國為一人如下文之雲爾
　　物吾與也〈與即黨與之與也〉
　　言物則得夫形氣之偏而不能通乎性命之全故與我不同類而不若人之貴然原其體性之所自皆以本之天地而未嘗不同也故曰吾與則其視之也亦如己之儕軰矣惟吾與也故凡有形於天地之間者若動若植有情無情莫不有以若其性遂其宜焉此儒者之道所以必至於參天地贊化育然後為功用之全而非有以強於外也
　　大君者吾父母宗子
　　且乾父坤母而人生其中則凡天下之人皆天地之子矣然繼承天地統理人物則大君而已故為父母之宗子
　　其大臣宗子之家相也
　　輔相大君綱紀衆事則大臣而已故為宗子之家相
　　尊高年所以長其長
　　天下之老一也故凡尊天下之高年者乃所以長吾之長
　　慈孤弱所以㓜其㓜
　　天下之㓜一也故凡慈天下之孤弱者乃所以㓜吾之㓜
　　聖其合德
　　聖人與天地合其德是兄弟之合德於父母者也
　　賢其秀也
　　賢者才德過於常人是兄弟之秀出乎等夷者也
　　凡天下疲癃殘疾惸獨鰥寡皆吾兄弟之顛連而無吿者也〈疲癃謂罷病者殘疾謂傷害者謂無兄弟者獨謂老而無子者鰥謂老而無妻者寡謂老而無夫者顛連言其老急困苦之甚也〉
　　是皆以天地之子言之則凡天下之疲癃殘疾惸獨鰥寡非吾兄弟困苦無告者而何哉〈君子之為政先必施此這一等人〉
　　於時保之子之翼也〈翼敬也〉
　　畏天以自保者猶其敬親之至也
　　樂且不憂純乎孝者也
　　樂天而不憂者猶其愛親之純也
　　違曰悖德
　　不循天理而徇人慾者不愛其親而愛他人也故謂之悖德
　　害仁曰賊
　　戕滅天理自絶本根者賊殺其親大逆無道也故謂之賊
　　濟惡者不才
　　長惡不悛不可教訓者世濟其凶増其惡名也故謂之不才
　　其踐形惟肖者也〈此即形色天性也惟聖人然後可以踐形之意非若上文悖賊不才者矣〉若夫盡人之性而有以充人之形則與天地相似而不違矣故謂之肖
　　知化則善述其事
　　且孝子善述人之事者也聖人知變化之道則所行者無非天地之事矣
　　窮神則善繼其志
　　孝子善繼其志者也聖人通神明之德則所存者無非天地之心矣此二者樂天踐形之事也〈朱子曰聖人之於天地如孝子之於父母化者天地之用一過而無跡者也知之則天地之用在我如子之述父事也神者天地之心常存而不測者也窮之則天地之心在我如子之繼父志也得其心而後可以語其用故曰窮神知化而中庸曰致中和天地位焉萬物育焉亦此之謂歟〉
　　不愧屋漏為無忝〈屋漏室西北隅也忝辱也〉
　　孝經引詩曰無忝爾所生故事天者仰不愧俯不怍則不忝乎天地矣
　　存心養性為匪懈
　　又曰夙夜匪懈故事天者存其心養其性則不懈乎事天矣此二者畏天之事而君子所以求踐夫形者也
　　惡㫖酒崇伯子之顧養〈崇國名伯爵也子指禹也〉
　　好飲酒而不顧父母之養者不孝也故遏人慾如禹之惡㫖酒則所以顧天之養者至矣
　　育英才潁封人之錫類〈潁封人潁考叔也隠元年鄭伯克段於鄢遂置姜氏於城潁誓之曰不及黃泉無相見也考叔聞之有獻於公賜之食啜𡙡而舍肉公問之曰母在請以遺之公曰爾有母我獨無考叔問之公語之故且吿之悔對曰君何患若闕地及泉隧而相見其誰曰不然公從之母子如初詩曰孝子不匱永錫爾類其是之謂乎〉
　　性者萬物之一源非有我之得私也故育英才如潁考叔之及莊公則所以永錫爾類者廣矣
　　不弛勞而底豫舜其功也〈底致也豫悅樂也〉
　　舜盡事親之道而瞽瞍底豫其功大矣故事天者盡事天之道而天心豫焉則亦天之舜也
　　無所逃而待烹申生其恭也〈申生晉太子也遭驪姬之讒而死〉
　　申生無所逃而待烹其恭至矣故事天者夭壽不貳而脩身以俟之則亦天之申生也
　　體其受而歸全者參乎〈曽參晳之子事孔子而傳道者也〉
　　孔子曰父母全而生之子全而歸之可謂孝矣若曽子之啟手啟足則體其所受乎親者而歸其全也況天之所以賦與我者無一善之不備亦全而生之也故事天者能體其所受於天者而全歸之則亦天之曽子矣
　　勇於從而順令者伯奇也〈伯奇尹吉甫之子吉甫惑後妻之讒採芰荷為衣作履霜操而死履霜操履朝霜兮凌晨寒兮不明其心兮聽讒言孤恩別離兮摧肺肝何辜皇天兮遭斯愆痛沒不同兮息有偏誰説顧兮知我寃〉
　　且子於父母東西南北唯令之從若伯奇之履霜中野則勇於從而順令也況天之所以命我者吉凶禍福非有人慾之私故事天者能勇於從而順受其正則亦天之伯奇矣
　　富貴福澤將厚吾之生也
　　富貴福澤所以大奉於我而使吾之為善也輕〈即父母愛之而恩育以加之也〉
　　貧賤憂戚庸玉女於成也
　　貧賤憂戚所以拂亂於我而使吾之為志也篤〈即父母惡之而懲戒以加之也〉
　　天地之於人父母之於子其設心豈有異哉故君子之事天也以周公之富而不至於驕以顏子之貧而不改其樂其事親也愛之則喜而弗忘惡之則懼而無怨其心亦一而已矣
　　存吾順事
　　孝子之身存則其事親者不違其志而已仁人之身存則其事天者不逆其理而已
　　沒吾寧也
　　孝子之身沒則安而無所愧於親也仁人之身沒則安而無所愧於天也葢所謂朝聞夕死吾得正而斃焉者故張子之銘以是終焉
　　太極濓溪圖也微妙無窮讀之使人見理精到西銘橫渠作也規模廣大讀之使人眼界空濶雖然橫議坌起不有攷亭力辯而爭之抑孰從而窺其際邪澠池曹氏子以先民緒論多渉簡奧乃復條分縷析思以發其所未發余索而讀之見其可階初學也乃為之補綴以梓之噫有志者自此尋向上去庻乎三子㫖趣了了目睫矣正德辛未長至忠州黎堯卿書













　　西銘述解
