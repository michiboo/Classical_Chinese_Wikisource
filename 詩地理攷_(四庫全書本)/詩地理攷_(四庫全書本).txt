　　欽定四庫全書　　　　經部三
　　詩地理攷　　　　　　詩類
　　提要
　　〈臣〉等謹案詩地理攷六卷宋王應麟撰其書全録鄭氏詩譜又旁採爾雅說文地誌水經以及先儒之言凡涉於詩中川谷地名者薈萃成編然皆兼采諸書案而不斷故得失徃徃並存如小雅六月之四章玁狁匪茹整居焦穫侵鎬及方至於涇陽其五章曰薄伐玁狁至於太原其地於周為西北鎬方在涇陽外焦穫又在其外而太原更在焦穫之外故劉向疏稱千里之鎬猶以為逺孔頴達乃引郭璞爾雅注池陽之瓠中以釋焦穫考漢書池陽屬左馮翊而涇陽屬安定不應先至焦穫乃至涇陽頴達又以太原為晉陽是玁狁西來周師東出尤乖地理之實殊失訂正又大雅韓奕首章曰奕奕梁山其六章曰溥彼韓城燕師所完應麟引漢志夏陽之梁山通典同州韓城縣古韓國以存舊說兼引王肅言燕為北燕國及𣵠郡方城縣有韓侯城以備叅攷不知漢王符潛夫論曰昔周宣王時有韓其國近燕水經注亦曰髙梁水首受㶟水於戾陵堰水此有梁山是王肅之説確有明證應麟兼持兩端亦失斷制然如騶虞毛𫝊雲仁獸賈誼新書則曰騶者天子之囿俟我於著毛𫝊雲門屏之間曰著漢志則以為濟南著縣彪池北流毛傳雲彪流貌水經注則有彪池水十道志亦謂彪池一名聖女泉兼采異聞亦資考證他如二子乘舟引左傳盜待於莘之說秦穆三良引括地誌冡在雍縣之説皆經無明文而因事以存其地其徴引實為該洽固説詩者所宜考也乾隆四十三年九月恭校上
　　總纂〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












