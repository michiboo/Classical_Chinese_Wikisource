
冬至日光白，始知陰氣凝。
寒江波浪凍，千里無平冰。
飛鳥絕高羽，行人皆晏興。
荻洲素浩渺，碕岸澌碐磳。
煙舟忽自阻，風帆不相乘。
何況異形體，信任爲股肱。
涉江莫涉凌，得意須得朋。
結交非賢良，誰免生愛憎。
凍水有再浪，失飛有載騰。
一言縱醜詞，萬響無善應。
取鑒諒不遠，江水千萬層。
何當春風吹，利涉吾道弘。

