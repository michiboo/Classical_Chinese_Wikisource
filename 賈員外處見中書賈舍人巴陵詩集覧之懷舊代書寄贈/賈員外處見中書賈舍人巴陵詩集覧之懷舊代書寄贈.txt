
海岸望青瑣，雲長天漫漫。
十年不一展，知有關山難。
適逢阮始平，立馬問長安。
取公詠懷詩，示我江海瀾。
暫若窺武庫，森然矛戟寒。
眼明遺頭風，心悅忘朝餐。
大駕今返正，熊羆扈鳴鑾。
公遊鳳凰沼，獻可在筆端。
繫越有長纓，封關祗一丸。
冏然翔寥廓，仰望慚羽翰。
嘉會不我與，相思歲雲殫。
唯當袖佳句，持比青琅玕。

