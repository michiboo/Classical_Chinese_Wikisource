
帝堯平百姓，高祖宅三秦。 
子弟分河嶽，衣冠動縉紳。 
盛名恆不隕，歷代幾相因。 
街巷塗山曲，門閭洛水濱。 
五龍金作友，一子玉為人。 
寶劍豐城氣，明珠魏國珍。 
風標自落落，文質且彬彬。 
共許刁元亮，同推周伯仁。 
石城俯天闕，鍾阜對江津。 
驥足方遐騁，狼心獨未馴。 
鼓顰鳴九域，風火集重闉。 
城勢餘三板，兵威乏四鄰。 
居然混玉石，直置保松筠。 
耿介酬天子，危言數賊臣。 
鍾儀琴未奏，蘇武節猶新。 
受祿寧辭死，揚名不顧身。 
精誠動天地，忠義感明神。 
怪鳥俄垂翼，修蛇竟暴鱗。 
來朝拜休命，述職下梁岷。 
善政馳金馬，嘉聲繞玉輪。 
三荊忽有贈，四海更相親。 
宮徵諧鳴石，光輝掩燭銀。 
山川遙滿目，零露坐沾巾。 
友愛光天下，恩波浹後塵。 
懦夫仰高節，下里繼陽春。

