
爾從咸陽來，問我何勞苦。
沐猴而冠不足言，身騎土牛滯東魯。
沈弟欲行凝弟留，孤飛一雁秦雲秋。
坐來黃葉落四五，北斗已掛西城樓。
絲桐感人弦亦絕，滿堂送君皆惜別。
卷簾見月清興來，疑是山陰夜中雪。
明日斗酒別，惆悵清路塵。
遙望長安日，不見長安人。
長安宮闕九天上，此地曾經爲近臣。
一朝復一朝，髮白心不改。
屈原憔悴滯江潭，亭伯流離放遼海。
折翮翻飛隨轉蓬，聞弦墜虛下霜空。
聖朝久棄青雲士，他日誰憐張長公。

