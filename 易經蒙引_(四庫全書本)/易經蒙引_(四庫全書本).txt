　　欽定四庫全書　　　　經部一
　　易經蒙引　　　　　　　易類
　　提要
　　〈臣〉等謹案易經蒙引十二卷明蔡清撰清字介夫號虛齋晉江人成化甲辰進士官至南京國子監祭酒事蹟具明史儒林傳是書專以發明朱子本義為主故其體例以本義與經文並書但於本義每條之首加一圈以示別蓋尊之亞於經也然實多與本義異同如經分上下朱子云以其簡袠重大故分為上下二篇清則雲六十四卦何以不三十二卦為上經三十二卦為下經而乃上經三十卦下經三十四卦也用九見羣龍無首朱子云用九是諸卦百九十二陽爻之通例見羣龍無首是此卦六爻皆用九者之占詞清則雲孔子象傳及文言節節皆是主六爻皆用九者言但本義不主此説又雲若依朱子之説則於用九下又當添六爻皆用九者一句知至至之知終終之朱子説上句知字重下句終字重清則雲此未必是本文之意本文下句一知字豈偶然哉豈姑以對上句而無所當哉其他不肯委曲附和大率類此朱子不全從程傳而能發明程傳者莫若朱子清不全從本義而能發明本義者莫若清醇儒心得之學所由與爭門戶者異歟乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



