君家山頭松樹風，適來入我竹林裏。
一片新茶破鼻香，請君速來助我喜。
莫合九轉大還丹，莫讀三十六部大洞經。
閒來共我說真意，齒下領取真長生。
不須服藥求神仙，神仙意智或偶然。
自古聖賢放入土，淮南雞犬驅上天。
白日上昇應不惡，藥成且輙一丸藥。
暫時上天少問天，蛇頭蠍尾誰安著。

君愛鍊藥藥欲成，我愛鍊骨骨已清。
試自比校得仙者，也應合得天上行。
天門九重高崔嵬，清空鑿出黃金堆。
夜叉守門晝不啟，夜半醮祭夜半開。
夜叉喜歡動關鎖，鎖聲㩧地生風雷。
地上禽獸重血食，性命血化飛黃埃。
太上道君蓮花臺，九門隔闊安在哉。
嗚呼沈君大藥成，兼須巧會鬼物情，無求長生喪厥生。
