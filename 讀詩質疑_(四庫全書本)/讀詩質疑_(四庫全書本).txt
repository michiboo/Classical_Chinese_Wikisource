　　欽定四庫全書　　　　經部三
　　讀詩質疑　　　　　　詩類
　　提要
　　〈臣〉等謹按讀詩質疑三十一卷附録十五卷
　　國朝嚴虞惇撰虞惇字寳成常熟人康熈丁丑進士官至太僕寺少卿是編乃其孫湖南驛鹽道有禧所刋乾隆十二年經進
　　御覽首為列國世譜次國風世表次詩指舉要次讀詩綱領次刪次次六義次大小序次詩樂次章句音韻次詁訓傳授次經傳逸詩次三家遺說次經傳雜説次詩韻正音次經文考異每一類為一卷皆附録編首不入卷數其正經則國風為十五卷小雅為八卷大雅為三卷而毎卷析一子卷頌為五卷大㫖以小序為宗而叅以集傳其從序者十之七八從集傳者十之二三亦有二家皆不從而虞惇自為説者每篇之首冠以序文及諸家論序之説每章之下各疏字義篇末乃總論其大旨與去取諸説之故皆以推求詩意為主頗畧於名物訓詁亦不甚引據考証如墨子稱文王舉閎夭太顛於置網中授之政西土服墨子在春秋戰國之間當及聞古義而虞惇以為附㑹兔罝之詩至左傳稱祭仲有寵於荘公所謂寵者信任顯榮之意故楚靈王對申叔時自稱盜有寵也虞惇因此一字指祭仲為安陵龍陽之流以山有扶蘇之狡童當之謂仲雖為卿詩人醜以進身之始此不更附㑹乎又申培詩説出自豐坊其中多剽朱傳之義而虞惇反謂朱傳多引申培亦殊失考然大致皆平心靜氣玩味研求於毛朱兩家擇長棄短非惟不存門戶之心亦併不渉調停之見核其所得乃較諸家為多焉乾隆四十一年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












