　　欽定四庫全書　　　　　子部一
　　註解正蒙　　　　　　　儒家類
　　提要
　　〈臣〉等謹案註解正蒙二卷
　　國朝李光地撰正蒙一書張子以精思而成故義博詞奧注者多不得其涯涘又章句既繁不免偶有出入或與程朱之説相牴牾注者亦莫知所從不敢置議光地是書疏通證明多闡張子未發之意又於先儒互異之處如太虛之説與周子太極不同清神濁形之分為程子所譏太極隂陽為三之説啟胡氏三角太極之學地有升降一條黃瑞節以為執四遊舊説又如六經之中釋孟子之過化為不滯於物釋中庸之敦化為體厚用神釋易繼善為不已其善釋論語上智下愚為習成釋中庸仁者為生安智者為學利釋論語空空無知為無思無為釋易蒙以養正為養䝉以正釋論語先進後進為急行緩行洋洋盈耳為樂失其次敝之而無憾句以共字屬下釋好勇疾貧章二亂字為迷繆釋易險阻為聖徳之髙堅釋論語素絢後素二素字異義釋詩勿翦勿拜為拜跪之拜棠棣為文王之詩而周公有所加晨風為勞而不休釋禮禘祫之義牽用註疏舊説殤祭之義又改易舊説皆一一別白是非使讀者曉然不疑於明初以來諸家注釋之中可謂善本矣乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


