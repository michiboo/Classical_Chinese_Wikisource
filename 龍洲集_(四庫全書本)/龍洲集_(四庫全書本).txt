　　欽定四庫全書　　　　　集部四
　　龍洲集　　　　　　　　別集類三〈宋〉
　　提要
　　〈臣〉等謹按龍洲集十四巻宋劉過撰過字改之廬陵人當宋光宗寧宗時以詩遊謁江湖韓𠈁胄當國時嘗欲官之出使金國而輕率漏言卒以窮死葢亦陳亮之流而跅弛更甚者也當其叩閽上書請光宗過宮頗得抗直聲然其時在廷諸臣已交章論奏非廊廟不言待於草野言之者何必屋上架屋為此嘵嘵特巧於博名耳又屢陳恢復大計謂中原可不戰而取更不過附合時局大言以倖功名北伐之役後竟何如耶楊維楨弔其墓詩云讀君舊日伏闕疏喚起開禧無限愁文人標榜之詞非篤論也其詩文亦多粗豪亢厲不甚協於雅音特以跌宕縦橫才氣坌溢要非齷齪者所及故今猶傳焉集凡十四巻後附宋以來諸人所題詩文二巻合十六巻岳珂桯史記過始末頗詳稱其開禧乙丑過京口相與摭竒弔古多見於詩其多景樓一篇廣漢章以初升為之大書詞翰俱卓犖可喜屬為刻樓上㑹兵起不果云云今集中詩以此篇為冠葢由於此然伏闕一疏今竟不載於集中其尚有佚篇歟至蔣子正山房隨筆載其辛棄疾席上賦羊腰腎羮絶句及為張栻作張浚挽詩以集中不載為遺珠之憾核以岳珂桯史葢小説之附㑹非脫漏也乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸費墀


　　龍洲集原序
　　古人以詩名家者衆矣予兄改之晚出每有作輙伸尺紙以為藁筆法遒縱隨為好事者所拾故無鈔集詩章散漫人間無從㑹稡澥嘗游江浙渉淮甸得詩詞表啟賦序於所交遊中纔成帙多為同儕取去嵗月乆淹應酬㡬不能給或以是而獲謗吁上而李杜韓栁近而歐蘇陳黃大篇巨帙爛如星日絢如綺組膏澤流於無窮於此何足秘哉用是鋟木以廣其傳每得名賢序䟦詩文亦多嘗陸續以刻少有舛闕不敢輕易竄易或収善本能一賜㕘對至願峕端平紀元六月望日劉澥謹題





