　　欽定四庫全書　　　　　集部八
　　才調集　　　　　　　　總集類
　　提要
　　〈臣〉等謹案才調集十巻蜀監察御史韋縠撰每巻錄詩一百首共一千首自序稱觀李杜集元白詩而集中無杜詩馮舒謂崇重老杜不欲芟擇然寔以杜詩髙古與其書體例不同故不採錄舒所説非也其中頗有舛誤如李白錄愁陽春賦是賦非詩王建錄宮中調笑詞是詞非詩皆乖體例賀知章録栁枝詞其曲起於中唐知章時未有其詞乃劉采春女所歌亦非知章作劉禹錫錄別宕子怨乃隋薛道衡昔昔鹽王之渙錄惆悵詞所詠乃崔鶯鶯霍小玉事之渙不及見寔王奐作皆姓名訛異然頗有諸家遺篇如白居易江南贈蕭十九詩賈島贈杜駙馬詩皆本集所無乂沈佺期古意髙𥟱竄改成律詩王維渭城曲客舍青青楊栁春句俗本改為栁色新賈島贈劔客詩誰為不平事俗本改為誰有如斯之類此書皆獨存其舊亦足資考證也縠生於五代文敝之際故所選取法晩唐以穠麗宏敞為宗救粗踈淺漏之習未為無見至馮舒馮班意欲排斥宋詩遂引其書於崑體推為正宗不知李商隠等唐書但有三十六體之目所謂西崑體者寔始於宋之楊億等唐人無此名也乾隆四十一年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　才調集原序
　　余少博羣言常取得志雖秋螢之照不逺而雕蟲之見自佳古人云自聽之謂聰內視之謂明也又安可受誚於愚鹵取譏於書廚者哉暇日因閲李杜集元白詩其間大海混茫風流挺特遂採摭奧妙並諸賢逹章句不可備錄各有編次或閒窗展卷或月榭行吟韻高而桂魄爭光詞麗而春色鬬美但貴自樂所好豈敢垂諸後昆今纂諸家歌詩共一千首毎一百首成卷分之為十目曰才調集庶幾來者不謂多言他代有人無嗤薄鑒雲爾





