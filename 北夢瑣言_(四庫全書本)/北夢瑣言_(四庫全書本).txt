　　欽定四庫全書　　　　　子部十二
　　北夢瑣言　　　　　　　小説家𩔖一〈雜事之屬〉提要
　　〈臣〉等謹案北夢瑣言二十卷宋孫光憲撰光憲字孟文自號葆光子十國春秋作貴平人而自題乃稱富春考光憲自序言生自岷峨則當為蜀人其曰富春葢舉郡望也仕唐為陵州判官旋依荊南高季興為從事後勸高繼沖以三州歸宋太祖嘉之授黃州刺史以終五代史荊南世家載之甚明舊以為五代人者悞矣所著有荊臺集橘齋集玩筆傭集鞏湖編玩蠶書續通厯等書自宋代已散佚惟是書獨傳於後其曰北夢瑣言者以左傳稱田於江南之夢而荊州在江北故以命名葢仕高氏時作也所載皆唐及五代士大夫逸事每條多載某人所説以示有徵葢用杜陽編之例其記載頗猥敘次亦頗冗㳫而遺文瑣語往往可資考證故宋李昉等編太平廣記多採其文晁公武讀書志載光憲續通厯十卷輯唐及五代事以續馬總之書叅以黃巢李茂貞劉守光按巴堅〈案按巴堅原作阿保機今改正〉吳唐閩廣吳越兩蜀事跡太祖以所紀多不實詔毀其書而此書未嘗議及則語不甚誣可知矣世所行者凡二本一為明商維濬稗海所刻脫悞殆不可讀近時揚州新刻乃元華亭孫道明所藏猶宋時陜西刋板差完整有緒故今以揚州本著錄不用商氏本雲乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　北夢瑣言序
　　唐自廣明亂離秘籍亡散武宗已後寂寞無聞朝野遺芳莫得傳播僕生自岷峨官於荊郢咸京故事每愧面牆游處之間專於博訪頃逢故鳳翔楊玭少尹多話秦中平時舊說常記於心他日渚宮見元澄中允欵狎笑語多符其說元公謂舊族一二子弟曰諸賢生在長安聞事不迨富春此則存好問之所宏益也厥後每聆一事未敢孤信三復㕘校然始濡毫非但垂之空言亦欲因事勸戒三紀拾筐篋爰因公退咸取編連先以唐朝逹賢一言一行列於談次其有事𩔖相近自唐至後唐梁蜀江南諸國所得聞知者皆附其末凡纂得事成二十卷禹貢雲雲土夢作又傳有畋於江南之夢鄙從事於荊江之北題曰北夢瑣言瑣細形言大即可知也雖非經緯之作庶勉後進子孫俾希仰前事亦絲麻中菅蒯也通方者幸勿多誚焉
