　　國初，秦郵夏翁，為九二公後，忘其名。居鄉，圭璧其身，金玉其行，力行善事甚夥，不可更僕數，更不能以常理測，然家益富。建造第宅時，廳事上樑，翁冠服拜喜神方，眾親友吉服環侍。待禮成申賀，工人斧丁丁，爆竹大震，鼓樂甚喧，突雲際飛一鶴至，素衣玄裳，朱頂綠距，翱翔審顧，集正樑上，引吭一鳴，眾鶴隨至，數之十八，榱題幾滿，望之如畫圖。直待工師事竣，眾向翁揖，鶴遽銜接飛起，鳴聲鏘鏘，向湖天空闊處去。
　　秦郵向不產鶴，亦異事也，遂以十八鶴名其堂。術者卜之，以為翁之子孫當出十八翰苑學士，後果符其說。目前夏鑾坡先生兩放大主考，置身清顯，與吾叔同歲生，即翁之耳孫也。計入木天冰署者數僅八九，而采芹食餼者更指不勝屈，後嗣之昌，猶未艾也。
　　余曾避亂居鹽城，偶晤海濱富室夏姓，其昆玉溫文爾雅，卓犖不群，功名僅博士弟子員，而阿堵物竟勝於秦郵夏。見所攜行槖上書五鹿至堂，異而詢之，曰：「秦郵，吾族也。吾祖好善任俠，就窀穸時，突有五鹿呦呦來，環穴視，葬畢而後去，因以名堂。海濱雖產鹿，皆鯊魚所化，大如驢，是鹿獨小，如麋，性猶馴善，真理之不可解者。」噫，奇矣！本是同根，一秦郵，一海濱，均以行善獲報，一來十八鶴，一至五鹿，一貴一富，何其不侔而合與？秦郵夏翁事，已載各家果報錄中，而海濱鹿至之事，未傳，故記之。

