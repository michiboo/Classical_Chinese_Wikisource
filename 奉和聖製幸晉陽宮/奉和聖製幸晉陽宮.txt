
隋季失天策，萬方罹兇殘。
皇祖稱義旗，三靈皆獲安。
聖期將申錫，王業成艱難。
盜移未改命，曆在終履端。
彼汾惟帝鄉，雄都信鬱盤。
一月朔巡狩，羣後陪清鑾。
霸跡在沛庭，舊儀覩漢官。
唐風思何深？舜典敷更寬。
戶蒙枌榆復，邑爭牛酒歡。
緬惟翦商後，豈獨微禹歎。
三後既在天，萬年斯不刊。
尊祖實我皇，天文皆仰觀。

