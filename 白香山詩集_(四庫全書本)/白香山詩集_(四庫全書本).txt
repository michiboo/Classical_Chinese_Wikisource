　　御製讀白居易集
　　人咸謂香山之詩傷於易不知其易處正難及也偶讀其集題此
　　儒雅曽聞白樂天漫將率易議前賢但從性地中流出月露風雲總道詮
　　乾隆甲子仲冬
　　〈右謹依御製詩初集恭錄〉









　　欽定四庫全書　　　　　集部二
　　白香山詩集　　　　　　別集類一〈唐〉
　　提要
　　〈臣〉等謹案白香山詩集四十巻附錄年譜二巻
　　國朝汪立名編唐白居易長慶集七十五巻今存七十一巻其中文三十四巻詩三十七巻立名引宋祁之言謂居易長於詩而他文未能稱是因別刋其詩以成是集又據元稹序謂長慶時所作僅前五十巻其寶厯以後所作不應概名以長慶因即其歸老之地題曰香山叅互衆本重加編次定為長慶集二十巻後集十七巻別集一巻又採摭諸書為補遺二巻而以新定年譜一巻陳振孫舊本年譜一巻併元稹長慶集序一篇及舊唐書本傳冠於首復采諸書之有闗居易詩者各箋註於其下居易集舊有明武定侯家刻本今已罕見世所行者惟蘇州錢氏松江馬氏二本皆頗有顛倒訛舛胡震亨唐音丁籖所録又分體瑣屑往往以一題割𨽻二巻殊為叢脞立名此本考證編排特為精審其所箋釋雖不能篇篇皆備而引據典核亦勝於註書諸家漫衍支離徒溷耳目蓋於諸刻之中特為善本焉立名號西亭歙縣人其書成於康熙壬午朱彛尊宋犖皆為之序雲乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　白香山詩集序
　　昔人謂大厯後以詩名家者靡不由杜出韓之南山白之諷諭其最著矣就二公論之大抵韓得杜之變白得杜之正蓋各得其一體而造乎其極者故夫貫穿聲韻操縱格律肆厥排比終不失尺寸少陵而下亦莫如二公自後山妄斥昌黎已非通論至香山詩辭㫖雖主於暢達要自刻意陶浣而出之使人不復能尋其斤斲之跡當時尤多好之者方牛李之隙贊皇且憾及香山毎束其詩不觀劉賔客以為言則曰見便令人愛將回吾心矣憾之者猶若此好之者宜何如也嗚呼豈非廬陵所謂怨家仇人不能少毀而掩蔽之乎乃世多謬指淺率不經意語為白體甚者且拾東坡誄友之辭至以輕俗同譏抑又過矣今海內風雅駸駸起唐集舊本先後流布注韓集凡五百家白詩日在人口獨無披榛莽而埽蕪穢者徒以公詩視唐人獨富辟如營邱濬壑則日求増拓為快若黃河千里望洋而歎但能考星宿於圖經而不暇躬泝其源流之分合也自惟荒陋無所窺見竊嘗習聞於先生長者之言既不敢附和而又重惜其誤若目之塵翳當去務復其舊而巳世之好公詩者必將辨焉康熈壬午余月古歙汪立名序
　　余好為詩尤喜讀古人書嘗以為詩者載道之文言若止嘲風雪弄花草則於六義盡去矣其後觀唐書至白公樂天傳公所言往往與余合因愛讀其詩不輟乃知公立身本末無不合乎道特餘事作詩人耳公為左拾遺時史載其諫草不一而足皆人所難言嘗殿中面對情辭切至論執強梗憲宗未喻輙進曰陛下誤矣帝變色罷謂李絳云云賴絳救免噫公真古之大臣以道事君者與而或徒以詩人目之豈知公者哉公嘗與元稹書略雲大丈夫所守者道所待者時進退出處何往而不自得僕志在兼濟行在獨善奉而始終之則為道言而發明之則為詩又曰今僕之詩人所愛者悉不過雜律詩與長恨歌以下耳時之所重僕之所輕則公之立言載道為何如而豈屑屑嘲風雪弄花草以矜豔麗於雕章者比哉故余嘗讀公諷諭詩見兼濟之志焉讀公閒適詩見獨善之義焉此公所以進退出處無往而不自得也今香山集徧天下顧俗本多訛浸失其舊於是汪西亭氏重編訂而梓之旣蕆事請序於余余惟公之賢史載之公詩之羙元序詳之餘能益一語乎哉惟願世之好為詩如余者得公兼濟獨善之志而師之以進於道則於六義也幾矣康熙癸未且月商丘宋犖序詩家好名未有過於唐白傅者旣屬其友元微之排纘長慶集矣而又自編後集為之序復為之記旣以集本付其從子外孫矣而又分貯之東林南禪聖善香山諸寺比於杜元凱峴山碑尤汲汲焉或疑公曠逹不應戚戚於年歳之逾邁沾沾於官秩之遷除計祿奉之損益不知公之進退出處係時事之否泰恆恐後人論世者不得其詳故屢見之篇詠斯則公之微意乎公集自宋李伯珍刋之吳郡何友諒刋之忠州二本均有年譜其後坊刻雜出漸失其舊或以譜非其要置而不錄迄於今紕繆轉甚余友汪君西亭氏患之旣定其巻次正其愆譌因彷國史表補撰年譜一巻書成旣鏤板以行余聞嘗熟毛氏藏有陳伯玉氏白文公譜假而觀之則君所編悉與陳氏合而海圗屏風一篇君力辯非討淮蔡時事騐之陳譜亦同於是人皆服君之考證余乃勸君並刋陳譜示諸學者陳氏有言維揚李徳劭作為年譜而不編年踈略牴牾今者李氏譜亡而陳氏譜復出與君所撰一經一緯互相發明不可謂非斯文之厚幸矣康熙四十二年夏六月幾望南書房舊史秀水朱彛尊序時年七十有五





　　白氏文集自記
　　白氏前著長慶集五十巻元微之為序後集二十巻自為序〈按各本後序列二十一巻之首者乃序長慶三年至太和二年六載之詩尚未及洛中諸作似非二十巻之序也今姑仍之〉今又續後集五巻自為記〈按文獻通考雲續後集亡失三巻今本僅七十一巻是又亡一巻矣〉前後七十五巻詩筆〈老學菴筆記南朝詞人謂文為筆唐人仍之亦稱杜詩韓筆〉大小凡三千八百四十首〈按今本七十一巻凡三千六百八十八首約亡失詩文一百十餘首然此記作於㑹昌五年公七十四嵗明年□月始卒集中如六年春及自詠老身等詩皆七十五嵗所作不在此記內是公集又不止於七十五巻矣〉集有五本一本在廬山東林寺經藏院〈太和九年夏勒成六十巻合二千九百六十四首有記〉一本在蘇州南禪寺經藏內〈開成四年二月二日為七袠合六十七巻凡三千四百八十七首有記〉一本在東都聖善寺鉢塔院律庫樓〈開成元年為六十五巻凡三千二百五十首有記〉一本付姪⻱郎一本付外孫談閣童各藏於家傳於後〈此二本亡考按公自為墓誌雲前後著文集七十巻合三千七百二十首墓誌作於記前故未及七十五巻二本疑即指記中所云〉其日本新羅諸國及兩京人家傳寫者不在此記又有元白唱和因繼集共十七巻〈集中有因繼集序〉劉白唱和集五巻〈集中有劉白唱和集解〉洛下遊賞宴集十巻〈集中有洛中詩序又有洛中集記始於太和三年春訖於開成五年凡十有二年以上皆詩集也〉其文盡在大集錄出別行於時若集內無而假名流傳者〈此指七十五巻之外而言〉皆謬為耳㑹昌五年夏五月一日樂天重記












　　白氏長慶集序
　　白氏長慶集者太原人白居易之所作居易字樂天樂天始言試指之無二字能不悞〈原注事具樂天與余書內〉始既言讀書勤敏與他兒異五六嵗識聲韻十五志詩賦二十七舉進士〈按公貞元十五年舉進士年二十八十六年及第此雲二十七傳寫之誤也說詳本傳注〉貞元末進士尚馳競不尚文就中六籍尤擯落禮部侍郎髙郢始用經藝為進退樂天一舉擢上第明年中拔萃甲科〈按此序各本皆互異疑有傳寫脫悞如樂天十六年進士第十八年登拔萃科鑿然可據此雲二十七舉進士是次年登第為十五年矣明年中拔萃是十六年矣元白書判同年校正同省又同登元和元年制科公作元相墓誌雲二十四試判入等二十八應制科入三等又元集同州刺史謝表雲年二十四登乙科授校書郎二十八䝉制舉首選是首尾凡五年蓋貞元十八年壬午至元和元年丙戌相去正是五年若樂天十六年中拔萃去元和元年首尾七年矣以元證白可以知諸本之誤總之舊本為妄人改盡此殆誤以及第之年為判選之年也〉由是性習相近逺求𤣥珠斬白蛇等賦洎百道判新進士競相傳於京師矣㑹憲宗皇帝冊召天下士樂天對詔稱㫖又登甲科未㡬選入翰林掌制誥比比上書言得失因為賀雨詩秦中吟等數十章指言天下事時人比之風騷焉予始與樂天同校秘書前後多以詩章相贈答㑹予譴掾江陵樂天猶在翰林寄予百韻律體及雜體前後數十軸是後各佐江通復相酬寄巴蜀江楚間洎長安中少年遞相倣効競作新詞自謂為元和詩而樂天秦中吟賀雨諷諭等篇時人罕能知者然而二十年間禁省觀寺郵候墻壁之上無不書王公妾婦牛童馬走之口無不道至於繕寫摸勒衒賣於市井或持之以交酒茗者處處皆是〈原注楊越間多作書摸勒樂天及予雜詩賣於市肆之中也〉其甚者至於盜竊名姓苟求自售雜亂間厠無可奈何予嘗於平水市中〈原注鏡湖傍草市名〉見村校諸童競習歌詠召而問之皆對曰先生教我樂天微之詩固亦不知予之為微之也又雞林賈人求市頗切自雲本國宰相毎以百金換一篇其甚偽者宰相輒能辨別之自篇章以來未有如是流傳之廣者長慶四年樂天自杭州刺史以右庶子詔還予時刺㑹稽因得盡徵其文手自排纂成五十巻凡二千一百九十一首〈按舊書本傳載此序作二千二百五十一首〉前輩多以前集中集為名予以為皇帝明年當改元長慶訖於是矣因號曰白氏長慶集〈按長慶四年正月穆宗崩太子即位是為敬宗明年正月改元寳厯序作於長慶四年冬故曰明年當改元即位必踰年改元禮也時本明年下有秋字又刪去訖字矣字誤〉大凡人之文各有所長樂天之長可以為多矣夫以諷諭之詩長於激閑適之詩長於遣感傷之詩長於切五字律詩百言而上長於贍五字七字百言而下長於情賦贊箴戒之類長於當碑記敘事制誥長於實啓奏表狀長於直書檄詞策剖判長於盡總而言之不亦多乎哉至於樂天之官族景行與予之交分淺深非序文之要也故不盡長慶四年冬十二月十日微之序





　　凡例
　　白氏文集七十一巻內各體詩三十七巻凡二千八百餘首此外猶有集中遺漏者可謂富矣乃宋元以來殊未見有詩集單行槧本宋祁曰居易最長於詩它文未能稱是公與元九書反覆千餘言以自道其詩之所得力而文章顧略焉則公之自喜者已有定論舉其所長不嫌略也
　　新唐書藝文志白氏長慶集七十五巻按公前集為長慶集元稹勘定訖長慶二年冬合五十巻以成於長慶四年明年改元寳厯故得名亦猶之乎前集中集雲爾元集具在公之沒去長慶末二十有二年距微之沒亦十有五年從杭州召還及蘓州洛中詩皆在後集奈何以長慶集括公之作乎此誤相承已久至今莫辨良不可解
　　白集相傳以郭武定本為最海虞馮定逺猶謂巳失次第則其他可知春明退朝録雲公自勒文集成五十巻後集二十巻皆寫本寄蔵廬山東林寺又蔵龍門香山寺髙駢鎮淮南寄語江西㢘使取東林集而有之香山集經亂亦不復存其後履道宅為普明僧院後唐明宗子從榮又寫本寘院之經蔵今本是也後人亦補東林所蔵皆篇目次第未真與今吳蜀摹板無異而文獻通考又雲吳本蜀本編次亦不同又有外集一巻往往皆非自記之舊矣並亡可考
　　郡齋讀書志長慶集七十一巻晁子止曰長慶集五十巻後集二十巻續後集五巻本七十五巻續後集亡三巻按此亦當有七十二巻又雲集後有聞李崖州貶二絶固疑非樂天語以編年考之果謬今集後無此詩然則今本之七十一巻又非復晁氏所論之舊矣
　　今本有姑蘓錢考功刻曰白氏文集雲間馬元調刻曰元白長慶集大都從元及白者故獨詳於元前有凡例後有補遺元刻既竣漫鐫白集以附行耳往往前後紊雜既非分體又非編年二本略同而錢為甚目與巻不合巻首所標與巻內不合有律詩巻而雜入古體者有一題小序而冠作通巻之序者有失去詩題竟以小序作題者有本是他人作因公唱和附見者輒易題中字扭為公作甚至刪落字句顛倒前後舛譌未易枚舉今悉從各本校正
　　唐音丁籤載白詩全集鹽官胡氏曰集中詩三十七巻前後為例不一難以彚編今通照後集分體仍備注以存其舊凡編五古二十巻七古二巻新樂府二巻長短句一巻五律五巻五排六巻七律九巻半律七排合一巻五絶一巻七絶七巻合五十四巻繆戾雖稍減於馬錢二本然分體太瑣遂有一題之詩而割裂各巻者且其所注前後集亦頗有誤蓋白詩嵗月本井然可考如長慶集公自謂訖二年冬而胡本於三年詩亦注前集公自杭州還始卜居洛中得履道宅乃別杭州等詩並在後集而洛中卜居履道里等詩反注前集雖本相沿之謬要其考據亦不得謂之詳宻矣
　　古人詩多以地名如蘓州栁州樊川丁夘類然今長慶集後集既各自為巻而仍統之曰白香山詩集從其歸老之地也
　　是集依胡本分前後集各本雖不另分二集然並載後集於二十一巻之首且二十巻以上分諷諭間適感傷律詩凡四類以類次巻巻各以年為先後二十一巻以下則但分格律又互有間斷而獨不雜入長慶三年以前詩是後集之起於二十一巻眀矣顧前集八巻及二十巻巻末反雜長慶三年詩者要亦有故嘗考元序與公自序長慶集五十巻後集二十巻各以詩文編次舊本既亡今本盡編文藳於三十七巻後中間取足巻尾未免移補遂失其舊如曲江感秋詩序雲元和二年三年四年皆有曲江感秋詩編在第七集巻今本第七巻盡江州詩而所謂第七集巻者皆莫可考西溪叢話雲白樂天後集第五十一巻同微之贈別郭虛舟錬師五十韻敘燒丹事甚詳今本此詩在二十一巻可見宋本尚各集詩文次巻未嘗截然列文於後也此非分並之明驗乎今編長慶集二十巻分類仍之後集十七巻各本僅分格律亦仍之合三十七巻公集本有續後集散失難稽其亡據者不敢臆分也
　　集內應制諸詩及試作皆附別巻有列賦後者有列制誥後者本不在三十七巻內蓋唐人多以此另為一體也集後又有謡吟歌篇等作文苑英華唐文粹皆入詩選從之都為別集一巻
　　今本遺漏詩甚多他不具論即韋縠才調集所選且有未備者乃從各本蒐輯次為白集補遺二巻合前後別集凡四十巻
　　公生平事略見於新舊唐書其中亦互有詳略第新書多假借字語致本事反以辭晦而年月先後亦不甚詳今備載舊書仍參考異同為一巻
　　宋鋟吳蜀本各有年譜一巻今可考者惟唐詩紀事中寥寥數行不編年而多紕繆丁籖自謂得虞山宋本校刻然年譜亦多襲紀事之誤而文加略焉似未見宋譜者蓋舊本之亡久矣竊不自揆參考志傳旁證諸家次為年譜一巻不過約略其出處先後之大㮣俾讀公詩者雖編次失舊猶得按嵗月以考之耳
　　詩中箋釋皆原注間有増入者則為按字以別之但就本詩之可考者而已不復蔓引他書妄託箋注自惟淺陋不足以注古人詩而公詩亦非撏撦餖飣所能摸索也
　　集中字句之訛悉從諸本校對家塾數種之外復假證於呉中舊家蔵書有萬間堂校改本苕溪草堂本最後又得憩閒堂所蔵泰興季侍御依宋刻手校本聚本不一自多互異若銀根亥豕鑿然譌謬抹改固不待言其或意義可通原屬疑似則注一作某字於其下以存其舊
　　唐宋詩話㦯因事揚扢引類旁通或考據時地頗足鼓吹風雅今並采録本詩之後又考公集中記序等作凡時事相涉詩文互見者亦因詩附載吟諷之下既挹春華兼登秋實也
　　古人引用諸書必詳根柢出處嘉隆以後此風邈矣是集採用凡一百二十餘家各標原書名目其有邪說流傳不根已甚者亦間為折衷駮正既卒業適秀水朱檢討竹垞先生來探梅西山因過草堂留話竟日疑難相質多所發明既歸復以蔵弆鈔本郵寄廣所未備先生每及表章古人輒津津娓娓商𣙜忘倦衣被後學之功不敢忘也
　　是集緣起本以案頭俗本訛誤偶有考正日注行間漸采小史詩話筆記一二積之窮年不覺盈巻北還杜門重加編訂時家姪陛來泰交讀書小園相與晨夕謬謂此本能洗俗刻蕪穢從㬰剞劂因為予讎校字畫襄成之雅固得附書


　　本傳
　　白居易字樂天太原人北齊五兵尚書建之仍孫建生士通皇朝利州都督士通生志善尚衣奉御志善生溫檢校都官郎中溫生鍠歴酸棗鞏二縣令鍠生季庚建中初為彭城令時李正已據河南十餘州叛正已宗人洧為徐州刺史季庚說洧以彭城歸國因授朝散大夫大理少卿徐州別駕賜緋魚袋兼徐泗觀察判官歴衢州襄州別駕自鍠至季庚世敦儒業皆以眀經出身季庚生居易初建立功於髙齊賜田於韓城子孫家焉遂移籍同州至溫徙於下邽今為下邽人焉居易幼聰慧絶人襟懐宏放年十五六時袖文一篇投著作郎呉人顧況況能文而性浮薄後進文章無可意者覽居易文不覺迎門禮遇曰吾謂斯文遂絶復得吾子矣貞元十四年始以進士就試禮部〈登科記作貞元十六年髙郢下及第第四人新書但稱貞元中而不紀年考公集中送侯權序及性習相近逺賦注皆雲十六年又箴言序雲貞元十有五年天子命中書舎人渤海公領禮部貢舉事越眀年春居易以進士舉一上登第然則十四年髙郢猶未領貢舉事也舊書作十四年蓋據元序及公與元九書二十七嵗之誤然元序雲二十七舉進士舉者在春官試之先一年公與元九書雲二十七方從鄉試尚未舉進士也公二十七為貞元十四年今遂雲十四年就試禮部是二十六舉進士就鄉試矣亦與書序語不合總之數目字傳寫易誤不編年以考之多相仍繆耳〉侍郎髙郢擢昇甲科吏部判入等授秘書省校書郎元和元年四月憲宗䇿試制舉人應才識兼茂明於體用科䇿入第四等授盩厔縣尉集賢校理居易文詞富豔尤精於詩筆自讎校至結綬畿甸所著歌詩數十百篇皆意存諷賦箴時之病補政之缺而士君子多之往往流聞禁中章武皇帝納諌思理渇聞讜言二年十一月召入翰林為學士三年五月拜左拾遺〈新書調盩厔尉月中召入翰林為學士遷左拾遺〉居易自以逢好文之主非次拔擢欲以生平所貯仰酬恩造拜命之日獻䟽言事曰䝉恩授臣左拾遺依前翰林學士已與崔羣同狀陳謝但言忝冒未吐衷誠今再凟宸嚴伏惟重賜詳覽臣謹按六典左右拾遺掌供奉諷諫凡發令舉事有不便於時不合於道者小則上封大則廷諍其選甚重其秩甚卑所以然者抑有由也大凡人之情位髙則惜其位身貴則愛其身惜位則偷合而不言愛身則苟容而不諫此必然之理也故拾遺之置所以卑其秩者使位未足惜身未足愛也所以重其選者使下不忍負心上不忍負恩也夫位不足惜恩不忍負然後能有闕必規有違必諫朝廷得失無不察天下利病無不言此國朝置拾遺之本意也由是而言豈小臣愚劣暗懦所宜居之哉況臣本鄉校䜿儒府縣走吏委心泥滓絶望煙霄豈意聖慈擢居近職每宴飲無不先預每慶賜無不先霑中廏之馬代其勞內㕑之膳給其食朝慙夕惕已逾半年塵曠漸深憂媿彌劇未申微効又擢清班臣所以授官以來僅經十日食不知味寢不遑安唯思粉身以答殊寵但未獲粉身之所耳今陛下肇臨皇極初授鴻名夙夜憂勤以求致理每施一政舉一事無不合於道便於時者萬一事有不便於時者陛下豈不欲聞之乎萬一政有不合於道者陛下豈不欲知之乎儻陛下言動之際詔令之間小有闕遺稍闗損益臣必宻陳所見獻所聞但在聖心裁斷而已臣又職在禁中不同外司欲竭愚誠合先陳露伏希天鑒深察赤誠〈新書四年天子以旱甚下詔有所蠲貸振除災沴居易見詔節未詳即建言乞盡免江淮兩賦以救流瘠且多出宮人憲宗頗採納是時於頔入朝悉以歌舞人內禁中或言普寧公主取以獻皆頔嬖愛居易以為不如歸之無令頔得歸曲天子〉居易與河南元稹相善同年登制舉〈按元稹選判已與居易同年寄微之百韻詩注云貞元中與微之同登科第俱授校書郎始相識也是不獨制舉同年矣〉交情隆厚稹自監察御史謫為江陵府士曹掾翰林學士李絳崔羣上前面論稹無罪居易累䟽切諌曰臣昨縁元稹左降頻已奏聞臣內察事情外聽衆議元稹左降有不可者三何者元稹守官正直人所共知自授御史以來舉奏不避權勢祇如奏李佐公等事多是朝廷親情人誰無私因以挾恨或假公議將報私嫌遂使誣謗之聲上聞天聽臣恐元稹左降已後凡在位者每欲舉職必先以稹為誡無人肯為陛下當官守法無人肯為陛下嫉惡繩愆內外權貴親黨縱有大過大罪者必相容隠而已陛下從此無由得知此其不可者一也昨元稹所追勘房式之事心雖徇公事稍過當既從重罰足以懲違況經謝恩旋又左降雖引前事以為責辭然外議喧喧皆以為稹與中使劉士元爭㕔因此獲罪至於爭㕔事理已具前狀奏陳況聞士元蹋破驛門奪將鞍馬仍索弓箭嚇辱朝官承前巳來未有此事今中官有罪未聞處置御史無過卻先貶官逺近聞知實損聖徳臣恐從今已後中官出使縱暴益甚朝官受辱必不敢言縱有被凌辱毆打者亦以元稹為戒但吞聲而已陛下從此無由得聞此其不可二也臣又訪聞元稹自去年已來舉奏嚴礪在東川日枉法沒入平人資産八十餘家又奏王沼違法給券令監軍神柩及家口入驛又奏裴玢違勅徵百姓草又奏韓皋使軍將封杖打殺縣令如此之事前後甚多屬朝廷法行悉有懲罰計天下方鎮皆怒元稹守官今貶為江陵判司即是送與方鎮從此方便報怨朝廷何由得知伏聞徳宗時有崔善貞者告李錡必反徳宗不信送與李錡錡掘坑熾火燒殺善貞曽未數年李錡果反至今天下為之痛心臣恐元稹貶官方鎮有過無人敢言陛下無由得知不法之事此其不可者三也若無此三不可假如朝廷誤左降一御史蓋是小事臣安敢瑣瀆聖聽至於再三誠以所損者深所闗者大以此思慮敢不極言疏入不報又淄青節度使李師道進絹為魏徵子孫贖宅〈新書師道上私錢六百萬為魏徵孫贖故第〉居易諫曰徵是陛下先朝宰相太宗嘗賜殿材成其正室尤與諸家第宅不同子孫典貼其錢不多自可宜中為之收贖而令師道掠美事實非宜憲宗深然之上又欲加河東王諤平章事居易諫曰宰相是陛下輔臣非賢良不可當此位諤誅剝民財以市恩澤不可使四方之人謂陛下得王諤進奉而與之宰相深無益於聖朝乃止〈新書是時孫璹以禁衛勞擢鳯翔節度使張奉國定徐州平李錡有功遷金吾將軍居易為帝言宜罷璹進奉國以竦天下忠臣心度支有囚繫閺鄉獄更三赦不得原又奏言父死縶其子夫久繫妻嫁債無償期禁無休日請一切免之奏凡十餘上〉王承宗拒命上令神䇿中尉吐突承璀為招討使諫官上章者十七八居易面論辭情切至既而又請罷河北用兵凡數千百言皆人之難言者上多聽納唯諌承璀事切上頗不恱〈新書後對殿中論執強鯁帝未諭輒進曰陛下誤矣帝變色罷謂李絳云云〉謂李絳曰白居易小子是朕拔擢致名位而無禮於朕朕實難奈絳對曰居易所以不避死亡之誅事無巨細必言者蓋酬陛下特力拔擢耳非輕言也陛下欲開諫諍之路不宜阻居易言上曰卿言是也繇是多見聽納五年當改官上謂崔羣曰居易官卑俸薄拘於資地不能超等其官可聽自便奏來居易奏曰臣聞姜公輔為內職求為京府判司為奉親也臣有老母家貧養薄乞如公輔例於是除京兆府戶曹參軍六年四月丁母陳夫人之喪退居下邽九年冬入朝授太子左贊善大夫十年七月盜殺宰相武元衡居易首上疏論其寃急請捕賊以雪國恥宰相以宮官非諫職不當先諫官言事㑹有素惡居易者掎摭居易言浮華無行其母因看花墮井而死而居易作賞花及新井詩甚傷名教不宜寘彼周行執政方惡其言事奏貶為江表刺史詔出中書舍人王涯上疏論之言居易所犯狀跡不宜治郡追詔授江州司馬居易儒學之外尤通釋典常以忘懐處順為事都不以遷謫介意在湓城立隠舎於廬山遺愛寺嘗與人書言之曰予去年秋始逰廬山到東西二林間香鑪峯下見雲木泉石勝絶第一愛不能捨因立草堂前有喬松十數株修竹千餘竿青蘿為牆援白石為橋道流水周於舍下飛泉落於簷間紅榴白蓮羅生池砌居易與湊滿朗晦四禪師追永逺宗雷之跡為人外之交每相攜逰詠躋危登險極林泉之幽遂至於翛然順適之際㡬欲忘其形骸或經時不歸或逾月而返郡守以朝貴遇之不之責時元稹在通州篇詠贈答往來不以數千里為逺嘗與稹書因論作文之大㫖曰夫文尚矣三才各有文天之文三光首之地之文五材首之人之文六經首之就六經言詩又首之何者聖人感人心而天下和平感人心者莫先乎情莫始乎言莫切乎聲莫深乎義詩者根情苗言華聲實義上自賢聖下至愚騃微及豚魚幽及鬼神羣分而氣同形異而情一未有聲入而不應情交而不感者聖人知其然因其言經之以六義緣其聲緯之以五音音有韻義有類韻協則言順言順則聲易入類舉則情見情見則感易交於是乎孕大含深貫微洞宻上下通而一氣泰憂樂合而百志熙二帝三王所以直道而行垂拱而理者掲此以為大柄決此以為大竇也故聞元首明股肱良之歌則知虞道昌矣聞五子洛汭之歌則知夏政荒矣言者無罪聞者作誡言者聞者莫不兩盡其心焉洎周衰秦興採詩官廢上不以詩補察時政下不以詩洩道人情用至於諂成之風動救失之道缺於時六義始刓矣國風變為騷辭五言始於蘓李詩騷皆不遇者各繫其志發而為文故河梁之句止於傷別澤畔之吟歸於怨思彷徨抑鬱不暇及他耳然去詩未逺梗槩尚存故興離別則引雙鳬一鴈為喻諷君子小人則引香草惡鳥為比雖義類不具猶得風人之什二三焉於時六義始缺矣晉宋已還得者蓋寡以康樂之奧博多溺於山水以淵明之髙古偏放於田園江鮑之流又狹於此如梁鴻五噫之例者百無一二於時六義寖微矣陵夷至於梁陳間率不過嘲風雪弄花草而已噫風雪花草之物三百篇中豈捨之乎顧所用何如耳設如北風其涼假風以刺威虐雨雪霏霏因雪以愍征棠棣之華感華以諷兄弟采采芣苡美草以樂有子也皆興發於此而義歸於彼反是者可乎哉然則餘霞散成綺澄江靜如練歸花先委露別葉乍辭風之什麗則麗矣吾不知其所諷焉故僕所謂嘲風雪弄花草而已於時六義盡去矣唐興二百年其間詩人不可勝數所可舉者陳子昂有感遇詩二十首鮑防感興詩十五篇又詩之豪者世稱李杜李之作才矣竒矣人不迨矣索其風雅比興十無一焉杜詩最多可傳者千餘首至於貫穿今古覼縷格律盡工盡善又過於李焉然撮其新安石壕潼闗吏蘆子闗花門之章朱門酒肉臭路有凍死骨之句亦不過十三四杜尚如此況不迨杜者乎僕常痛詩道崩壊忽忽憤發或廢食輟寢不量才力欲扶起之嗟乎事有大謬者又不可一二而言然亦不能不粗陳於左右僕始生六七月時乳母抱弄於書屏下有指之字無字示僕者僕雖口未能言心已黙識後有問此二字者雖百十其試而指之不差則知僕宿習之緣已在文字中矣及五六嵗便學為詩九嵗暗識聲韻十五六始知有進士苦節讀書二十已來晝課賦夜課書間又課詩不遑寢息矣以至於口舌成瘡手肘成胝既壯而膚革不豐盈未老而齒髪早衰白瞀然如飛蠅垂珠在眸子中者動以萬數蓋以苦學力文之所致又自悲矣家貧多故年二十七方從鄉試既第之後雖専於科試亦不廢詩及授校書郎時已盈三四百首或出示交友如足下輩見皆謂之工其實未窺作者之域耳自登朝來年齒漸長閱事漸多每與人言多詢時務每讀書史多求理道始知文章合為時而著歌詩合為事而作是時皇帝初即位宰府有正人屢降璽書訪人急病僕當此日擢在翰林身是諫官月請諌紙唘奏之間有可以救濟人病禆補時闕而難於指言者輒詠歌之欲稍稍進聞於上上以廣宸聽副憂勤次以酬恩奬塞言責下以復吾平生之志豈圗志未就而悔巳生言未聞而謗已成矣又請為左右終言之凡聞僕賀雨詩衆口籍籍以為非宜矣聞僕哭孔戡詩衆面脈脈盡不恱矣聞秦中吟則權豪貴近者相目而變色矣聞登樂逰園寄足下詩則執政柄者扼腕矣聞宿紫閣邨詩則握軍要者切齒矣大率如此不可徧舉不相與者號為沽譽號為詆訐號為訕謗苟相與者則如牛僧孺之戒焉乃至骨月妻孥皆以我為非也其不我非者舉世不過三兩人有鄧魴者見僕詩而喜無何魴死有唐衢者見僕詩而泣未㡬而衢死其餘即足下足下又十年來困躓若此嗚呼豈六義四始之風天將破壊不可支持耶抑又不知天意不欲使下人病苦聞於上耶不然何有志於詩者不利若此之甚也然僕又自思闗東一男子耳除讀書屬文外其他懵然無知乃至書畫碁博可以接羣居之歡者一無通曉即其愚拙可知矣初應進士時中朝無緦麻之親達官無半面之舊䇿蹇步於利足之途張空拳於戰文之塲十年之間三登科第名落衆耳跡昇清貴出交賢俊入侍冕旒始得名於文章終得罪於文章亦其宜也日者聞親友間說禮吏部舉選人多以僕私試賦判為凖的其餘詩句亦往往在人口中僕恧然自媿不之信也及再來長安又聞有軍使髙霞寓者欲聘倡妓妓大誇曰我誦得白學士長恨歌豈同他哉由是増價又足下書雲到通州日見江館柱間有題僕詩者何人哉又昨過漢南日適遇主人集衆娛樂他賓諸妓見僕來指而相顧曰此是秦中吟長恨歌主耳自長安抵江西三四千里凡鄉校佛寺逆旅行舟之中往往有題僕詩者士庶僧徒孀婦處女之口毎有詠僕詩者此誠雕篆之戲不足為多然今時俗所重正在此耳雖前賢如淵雲者前輩如李杜者亦未能忘情於其間哉古人云名者公器不可多取僕是何者竊時之名已多既竊時名又欲竊時之富貴使已為造物者肯兼與之乎今之屯窮理固然也況詩人多蹇如陳子昂杜甫各授一拾遺而屯剝至死孟浩然輩不及一命窮悴終身近日孟郊六十終試協律張籍五十未離一太祝彼何人哉況僕之才又不逮彼今雖謫佐逺郡而官品至第五月俸四五萬寒有衣飢有食給身之外施及家人亦可謂不負白氏子矣微之微之勿念我哉僕數月來檢討囊帙中得新舊詩各以類分分為巻目自拾遺來凡所遇所感闗於美刺興比者又自武徳至元和因事立題題為新樂府者共一百五十首謂之諷諭詩〈英華作諷詩〉又或退公獨處或移病閑居知足保和吟翫性情者一百首謂之閑適詩又有事物牽於外情理動於中隨感遇而形於歎詠者一百首謂之感傷詩又有五言七言長句絶句自百韻至兩韻者四百餘首謂之雜律詩凡為十五巻約八百首異時相見當盡致於執事微之古人云窮則獨善其身達則兼濟天下僕雖不肖常師此語大丈夫所守者道所待者時時之來也為雲龍為風鵬勃然突然陳力以出時之不來也為霧豹為㝠鴻寂兮寥兮奉身而退進退出處何往而不自得哉故僕志在兼濟行在獨善奉而始終之則為道言而發眀之則為詩謂之諷諭詩兼濟之志也謂之閑適詩獨善之義也故覽僕詩者知僕之道焉其餘雜律詩㦯誘於一時一物發於一笑一吟率然成章非平生所尚者但以親朋合散之際取其釋恨佐歡今銓次之間未能刪去他時有為我編集斯文者略之可也微之夫貴耳賤目榮古陋今人之大情也僕不能逺徵古舊如近嵗韋蘇州歌行才麗之外頗近興諷其五言詩又髙雅閑澹自成一家之體今之秉筆者誰能及之然當蘓州在日人亦未甚愛重必待身後人始貴之今僕之詩人所愛者悉不過雜律詩與長恨歌已下耳時之所重僕之所輕至於諷諭者意激而言質閑適者思澹而辭迂以質合迂宜人之不愛也今所愛者並世而生獨足下耳然百千年後安知復無如足下者出而知愛我詩哉故自八九年來與足下小通則以詩相戒小窮則以詩相勉索居則以詩相慰同處則以詩相娛知吾罪吾率以詩也如今年春逰城南時與足下馬上相戲因各誦新豔小律不雜他篇自皇子陂歸昭國里迭吟逓唱不絶聲者二十里餘樊李在傍無所措口知我者以為詩仙不知我者以為詩魔何則勞心靈役聲氣連朝接夕不自知其苦非魔而何偶同人當美景或花時宴罷或月夜酒酣一詠一吟不覺老之將至雖驂鸞鶴逰蓬瀛者之適無以加於此焉又非仙而何微之微之此吾所以與足下外形骸脫蹤跡傲軒鼎輕人寰者又以此也當此之時足下興有餘力且欲與僕悉索還往中詩取其尤長者如張十八古樂府李二十新歌行盧楊二秘書律詩竇七元八絶句博捜精掇編而次之號為元白往還集衆君子得擬議於此者莫不踴躍欣喜以為盛事嗟乎言未終而足下左轉不數月而僕又繼行心期索然何日成就又可為之太息矣僕常語足下凡人為文私於自是不忍於割截或失於繁多其間妍媸益又自惑必待文友有公鑒無姑息者討論而削奪之然後繁簡當否得其中矣況僕與足下為文尤患其多已尚病之況他人乎今且各纂詩筆粗為巻第待與足下相見日各出所有終前志焉又不知相遇是何年相見是何地溘然而至則如之何微之知我心哉潯陽臘月江風苦寒嵗暮鮮歡夜長少睡引筆鋪紙悄然燈前有念則書言無銓次勿以繁雜為倦且以代一夕之話言也居易自敘如此文士以為信然十三年冬量移忠州刺史自潯陽浮江上峽十四年三月元稹㑹居易於峽口停舟夷陵三日時季弟行簡從行三人於峽州西二十里黃牛硤口石洞中置酒賦詩戀戀不能訣南賓郡當峽路之深險處也花木多竒居易在郡為木蓮荔枝圗寄朝中親友各記其狀〈記荔枝木蓮見後不複録〉盛傳都下好事者喧然模寫其年冬召還京師拜司門貟外郎明年轉主客郎中知制誥加朝散大夫始著緋〈新書穆宗好畋逰獻續虞人箴以諷〉時元稹亦徵還為尚書郎知制誥同在綸閣長慶元年三月〈穆宗本紀作元年四月此三月當誤〉受詔與中書舎人王起覆試禮部侍郎錢徽下及第人鄭朗等一十四人十月轉中書舎人〈新書田布拜魏博節度使命持節宣諭布遺五百縑詔使受之辭曰布父讐國恥未雪人當以物助之乃取其財誼不忍方諭問旁午若悉有所贈則賊未殄布貲竭矣詔聽辭餉〉十一月穆宗親試制舉人又與賈餗陳岵為考䇿官凡朝廷文字之職無不首居其選然多為排擯不得用其才時天子荒縱不法執政非其人制御乖方河朔復亂居易累上疏論其事天子不能用乃求外任〈新書是時河朔復亂合諸道兵出討遷延無功賊取弓髙絶糧道深州圍益急居易上言兵多則難用將衆則不一宜詔魏博澤潞定滄四節度使令各守境以省度支貲餉每道各出銳兵三千使李光顔將光顔故有鳯翔徐滑河陽陳許軍無慮四萬可徑薄賊開弓髙糧路合下博解深州三圍與牛元翼合還裴度招討使使悉太原兵西壓境見利乗隙夾攻之間令招諭以動其心未及誅夷必自生變且光顔久將有威名度為人忠勇可當一面無若二人者於是天子荒縱宰相才下責罰失所宜坐視賊無能為居易忠不見聽乃匄外遷〉七月除杭州刺史俄而元稹罷相自馮翊轉浙東觀察使交契素深杭越鄰境篇詠往來不間浹旬嘗㑹於境上數日而別〈新書為杭州刺史始築隄捍錢唐湖鍾洩其水溉田千頃復浚李泌六井民賴其汲〉秩滿除太子左庶子分司東都寳厯中復出為蘇州刺史文宗即位徵拜秘書監賜金紫九月上誕節召居易與僧惟澄道士趙常盈對御講論於麟徳殿居易論難鋒起辭辨泉註上疑宿搆深嗟挹之大和二年正月轉刑部侍郎封晉陽縣男食邑三百戸三年稱病東歸求為分司官尋除太子賓客居易初對䇿髙第擢入翰林䝉英主特達顧遇頗欲奮厲効報苟致身於訏謨之地則兼濟生靈蓄意未果望風為當路者所擠流徙江湖四五年間幾淪蠻瘴自是宦情衰落無意於出處惟以逍遙自得吟詠情性為事大和已後李宗閔李徳裕朋黨事起是非排陷朝昇暮黜天子亦無如之何楊頴士楊虞卿與宗閔善居易妻頴士從父妹也居易愈不自安懼以黨人見斥乃求置身散地冀於逺害凡所居官未嘗終秩率以病免固求分務識者多之五年除河南尹七年復授太子賓客分司初居易罷杭州歸洛陽於履道里得故散騎常侍楊馮宅竹木池館有林泉之致家妓樊素蠻子者能歌善舞居易既以尹正罷歸每獨酌賦詠於舟中因為池上篇〈池上篇載詩內不複録〉又効陶五栁先生作醉吟先生以自況文章曠達皆此類也太和末李訓搆禍衣冠塗地士林傷感居易愈無宦情開成元年除同州刺史辭疾不拜尋授太子少傅進封馮翊縣開國侯四年冬得風病伏枕者累月乃放諸妓女樊蠻等仍自為墓誌病中吟詠不輟〈病中詩序載詩內不複録〉㑹昌中請罷太子少傅以刑部尚書致仕與香山僧如滿結香火社每肩輿往來白衣鳩杖自稱香山居士大中元年卒時年七十有六贈尚書右僕射〈新書㑹昌初以刑部尚書致仕六年卒年七十五贈尚書右僕射宣宗以詩弔之遺命薄葬無請諡又雲敏中為相請諡有司曰文北夢瑣言牛僧孺初卒未賜諡後白敏中入相乃奏定諡曰簡白居易曰文唐語林大中末諌官獻疏請賜白居易諡上曰何不讀醉吟先生墓表卒不賜諡弟敏中在相位奏立神道碑使李商隠為之按商隠碑文未嘗稱諡亦但云應公之子景受而作設果由敏中奏請何無一字及朝典乎賜諡之說恐未足據也〉有文集七十五巻經史事類三十巻並行於世長慶末浙東觀察使元稹為居易集序〈元序載長慶集巻首不複錄〉人以稹序盡其能事居易嘗寫其文集送江州東西二林寺洛城香山聖善等寺如佛書雜傳例流行之無子以其姪孫嗣遺命不歸下邽〈按公自譔墓誌葬下邽縣臨津里北源李墓碑作葬龍門太平寰宇記白居易影堂在洛陽縣南二十里其為葬洛無疑若遺命則似屬穿鑿也〉可葬於香山如滿師塔之側家人從命而葬焉〈新書賛雲居易譏世人所愛惟雜律詩彼所重我所輕至諷諭意激而言質閒適思澹而辭迂以質合迂宜人之不愛也今視其文信然而杜牧謂纖豔不逞非莊士雅人所為流傳人間子父女母交口教授淫言媟語入人肌骨不可去蓋救所失不得不雲立名按史筆矛盾如此安所謂識與斷乎且所云纎豔不逞等本非杜牧語葉少藴避暑録話杜牧作李戡墓誌載戡詆元白詩語所謂非莊人雅士所為淫言媟語入人肌骨者元稹所不論如樂天諷諭閒適之辭可槩謂淫言媟語耶戡不知何人而牧稱之過甚古今妄人不自量好抑揚予奪而人輒信之類爾觀牧詩纎豔淫媟乃正其所言而不自知也新唐書取為牧語論樂天傳以為救失不得不然蓋過矣牧記戡母夢有偉男子持雙兒授之予孔丘以是與爾及生戡因字之天授晁無咎每舉以為戲曰孔夫子乃為人作九子母耶此必戡平日自言者其詭妄不言可知也〉


　　欽定四庫全書
　　白香山詩集
　　年譜〈世系〉





　　按唐宰相世系表白氏出自姬姓周太王五世孫虞仲封於虞為晉所滅虞之公族井伯奚媵伯姬於秦受邑於百里因號百里奚奚生視字孟明古人皆先字後名故稱為孟明視孟明視二子一曰西乞術二曰白乙丙其後以為氏裔孫武安君起賜死杜郵始皇思其功封其子仲於太原故子孫世為太原人二十三世孫後魏太原太守邕邕五世孫建白氏家狀則曰楚殺白公其子奔秦代為名將乙丙已降是也未嘗作虞人及百里奚媵秦語表又以建為後周𢎞農郡守與家狀比齊五兵尚書贈司空不合白敏中大父名鏻與鍠同為溫之子乃以鏻為潾凡此皆誤也洪景盧容齋隨筆謂新唐書宰相世系表承用逐家譜牒多所繆誤歐陽公略不削筆恐未可據信哉白公自撰醉吟先生墓誌雲有三姪長味道巢縣丞次景囘淄州司兵叅軍次晦之舉進士並不詳何人子又雲樂天無子以姪孫阿新為之後大中三年李商隠為公墓碑雲子景受自頴陽尉典治集賢御書表雲景受孟懐觀察使以從子嗣則非阿新明矣按公墓誌預作於㑹昌初豈其後復易以從子承祧而遂更其名乎表於景受下猶系二世景受生邦翰司封郎中邦翰生思齊鄭州錄事叅軍行簡子為味道成都少尹今世系並依文集家狀仍載史表異同以備考

<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
<集部,別集類,漢至五代,白香山詩集,年譜>
　　案直齋陳氏書錄解題曰吳郡守李伯珍刻白集有年譜一巻維揚李璜徳劭譔余病其疎畧牴牾號為年譜而不編年乃別為新譜刋附集首又曰知忠州漢嘉何友諒以居易舊治既刋其文集又作年譜列之集首始余為譜既成妺夫王栐叔守忠錄寄之則忠巳有此譜視余譜詳畧互見亦各有發明按此即所謂吳蜀本也今並亡失無可考惟唐詩紀事畧有譜胡氏丁籤列白集之首者多從其説亦間有異同頗如陳氏所謂疎畧牴牾號為年譜而不編年者大都仍吳本之誤也如貞元十六年本庚辰而訛曰已卯公生壬子嵗是年二十九而訛曰二十八元和三年除左拾遺見本傳又見公奏狀又見奉勅試撰制誥注而訛曰二年除謝狀稱五年五月始授京兆戶曹叅軍喪母則在六年四月而訛曰五年喪母賀雨詩云皇帝嗣寳厯元和三年冬自冬及春暮不雨旱爞爞是明屬四年作矣而訛曰三年冬作豈未見自冬及春暮句耶且云為賛善首尾四年尤謬公六年丁母喪九年拜賛善至十年謫潯陽才五年寄元九詩云一病經四年親朋書斷絶然則渭村退居已首尾四年安得五年為賛善哉十四年同知退赴忠州任於峽中遇微之作三游洞序而訛曰三遊洞𨓍㑹昌二年壬戌春致仕官俸初罷詩云七年為少傅公以開成丙辰加少傅至壬戌正是七年而訛曰元年致仕其中繆盭略舉於此既從而訂正之乃益叅考傳志諸家所紀𫐠仍舉公詩之嵗月可考者繫其下次為年譜一巻時代雲逺典籍淪亡或失據依寧闕其未確者不敢穿鑿傅㑹而曲為之説也敢以質諸博雅君子古歙汪立名譔




<集部,別集類,漢至五代,白香山詩集>
