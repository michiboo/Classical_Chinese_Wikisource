孔子曰：『知變化之道者，其知神之所爲乎。』夫物胡以變，而又胡以化，皆誠之爲也。誠自神，神自化。唯天下至誠爲能化。惟誠通虛實，貫有無。誠於虛，虛則自無情而之有情矣。誠於實，實則自有情而之無情矣。有情無情者類，皆能化，而況人爲萬物之靈，戴天履地，豈獨滯於形骸之末，而不能化乎。哉若莊生之夢蝴蝶，望帝之託杜鵑，此其大覩矣。果能由誠以知神，由神以知化，則出有入無，升沉自我。能使水不濡，火不𤍠，虎可馴，龍可豢，將不得爲飛仙以遨遊乎。故曰一誠立而天地之道備是矣，予亦曰一誠立而神仙之術備是矣。譚子作《化書》王君作《化書新聲》，譚肇其始，王衍其流。譚君知化，王君翼化，二君其先後一轍者夫。吳之鵬序。
一淸抱樗櫟之姿，好無爲之業，何異以秋蚊之力慕，沖霄井蛙浮滄溟，駑騫逐玄龍，醯雞追飛鳳。然非不自量，願學之心有所不能已也。憶昔初見紫霄譚眞人《化書》，伏讀之茫然，莫能測其指歸。心竊慕之，而意有所疑，於時又無可諮者，數嘗廢卷太息。近訪遠參幾三十餘年，雖請益於名卿碩儒、緇流方士，間亦有所指示，而其造微自得者少，臆斷妄說者多，終不能融通其說也。萬厯壬辰自京師奏皇太后，請武當山瓊臺中觀道藏經，囬止三公岩，予見其地山環水繞，室靜岩高，鳥獸不驚，樵採不到，眞修行之窟宅，且多明經鍊養之士，是以徘徊不能去也。大眾推管常住充都管，隆冬稍暇，輙玩《化書》一淸每味之飄然，若乘舟於大海之中，寥寥然莫能見其邊際，泠乎如臨不測之淵，冥冥然莫能見其蹤跡，森乎似多寶之藏，而無物不有。寂乎如溟涬之中，莫見其垠。不動如山嶽，變化如浮雲，淸若秋水，茂若靑松，皎如明鏡，難知如陰，誠造化之奧也。一淸愛之誦之，玩之索之，而有得焉。孔子云：『惟天下至誠爲能化。』故知化者，至誠之道，陶鑄萬有，總括眾妙。眞人以是名其書，其旨深矣。其篇六，一曰道，二曰術，三曰德，四曰仁，五曰食，六曰儉。道者，虛靜之宗，天地萬物之本也。術者，變化玄技，大道之用也。道不自見，故必著而爲德。德者，道之容也。德不自有，故必濟之以仁。仁者德之上也。仁無私也，故能均民之食。食者民之天也，食必節用，故必守之以儉。儉者，無所不有，無所不化也。儉之於食則不饑，儉之於仁則不蕩，儉之於德則無心，儉之於術則不測，儉之於道則無爲，儉之於身則淸靜，儉之於心則復性，儉之於事則簡要，儉之於物則富有，儉之於言則養氣，儉之於目則全神，儉之於耳則保精。故曰儉者五常之本，民之權衡，萬化之柄，大人之師也。能師於儉者，得道之要。能終其儉者，天下之收。此《化書》之畧也。噫，何如是之簡要，何如是之直捷，何如此之精詳，何如此之廣大，豈非窮神知化，體物知身者之言乎。豈非彌綸天地，出入造化者之言乎。豈非獨立物表，遺世羽化者之言乎。一淸今也爲之註，粗舉無爲之理，以達大化之源，以洩夫千餘載無釋之旨，故曰《化書新聲》。是爲敘。先天風雷侍者岫雲王一淸敘。
全覽

