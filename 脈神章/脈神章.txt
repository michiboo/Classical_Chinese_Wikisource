
<目錄>卷之四道集\脈神章（上）
<篇名>《內經》脈義
屬性：（一部位解見後章） 
脈要精微論曰∶尺內兩傍，則季脅也，尺外以候腎，尺里以候腹。中附上，左外以候肝，內以 
候膈；右外以候胃，內以候脾。上附上，右外以候肺，內以候胸中，左外以候心，內以候膻中。前 
以候前，後以候後。上竟上者，胸喉中事也；下竟下者，少腹腰股膝脛中事也。 

<目錄>卷之四道集\脈神章（上）
<篇名>《內經》脈義
屬性：五十營篇曰∶天周二十八宿，人經二十八脈，周身十六丈二尺，以應二十八宿。漏水下百刻以 
分晝夜。故人一呼，脈再動，氣行三寸，一吸，脈亦再動，氣行三寸，呼吸定息，氣行六寸，十息 
，氣行六尺；二百七十息，氣行十六丈二尺，一周於身；五百四十息，氣行再周於身，二千七百息， 
氣行十周於身；一萬三千五百息，氣行五十周於身，水下百刻，日行二十八宿，漏水皆盡，脈終矣 
。故五十營備，得盡天地之壽，凡行八百一十丈也。 

<目錄>卷之四道集\脈神章（上）
<篇名>《內經》脈義
屬性：三部九候論帝曰∶願聞天地之至數，合於人形血氣，通決死生，為之奈何？岐伯曰∶天地之至 
數，始於一，終於九焉。一者天，二者地，三者人，因而三之，三三為九，以應九野。故人有三部， 
部有三候，以決死生，以處百病，以調虛實，而除邪疾。帝曰∶何謂二部？曰∶有下部，有中部，有 
上部。部各有三候，三候者，有天，有地，有人也。上部天，兩額之動脈；上部地，兩頰之動脈； 
上部人，耳前之動脈。中部天，手太陰也；中部地，手陽明也；中部人，手少陰也。下部天，足厥 
陰也；下部地，足少陰也；下部人，足太陰也。故下部之候，天以候肝，地以候腎，人以候脾胃之 
氣。中部之候，天以候肺，地以候胸中之氣，人以候心。上部之候，天以候頭角之氣，地以候口齒之 
氣，人以候耳目之氣。帝曰∶以候奈何？岐伯曰∶必先度其形之肥瘦，以調其氣之虛實，實則瀉之， 
虛則補之。 
按∶寸口脈亦有三部九候。三部者，寸關尺也；九候者，三部中各有浮中沉也。察三部可知病 
之高下，如寸為陽，為上部，主頭項以至心胸之分也；關為陰陽之中，為中部，主臍腹 脅之分也； 
尺為陰，為下部，主腰足脛股之分也。三部中各有三候，三而三之，是為九候。如浮主皮膚，候表 
及府；中主肌肉，以候胃氣；沉主筋骨，候里及髒。此皆診家之樞要，當與本篇互相求察也。 

<目錄>卷之四道集\脈神章（上）
<篇名>《內經》脈義
屬性：三部九候論帝曰∶何以知病之所在？岐伯曰∶察九候獨小者病，獨大者病，獨疾者病，獨遲者 
病，獨熱者病，獨寒者病，獨陷下者病。 
詳此獨字，即醫中精一之義，診家綱領，莫切於此。今見諸家言脈，悉以六部浮沉，鑿分虛實， 
顧不知病 
本何在，既無獨見，焉得確真？故寶命全角論曰∶眾脈不見，眾凶弗聞，外內相得，無以形先。是 
誠察病之秘旨，必知此義，方可言診。外有獨論在後中卷，當參閱之。 

<目錄>卷之四道集\脈神章（上）
<篇名>《內經》脈義
屬性：平人氣象論曰∶太陽脈至，洪大以長。少陽脈至，乍疏乍數、乍短乍長。陽明脈至，浮大而短。 
至真要大論曰∶厥陰之至，其脈鈎。少陰之至，其脈鈞。太陰之至，其脈沉。少陽之至，大而 
浮。陽明之至，短而澀。太陽之至，大而長。 
按此二篇之論，蓋前言陰陽之盛衰，後分六氣之專主，辭若稍異，義實相符。詳具《類經·脈 
色類第十四》篇，所當兼閱。 

<目錄>卷之四道集\脈神章（上）
<篇名>《內經》脈義
屬性：玉機真藏論岐伯曰∶春脈如弦。春脈者，肝也，東方木也，萬物之所以始生也，故其氣來，軟 
弱輕虛而滑，端直以長，故曰弦，反此者病。帝曰∶何如而反？岐伯曰∶其氣來實而強，此謂太過， 
病在外；其氣來不實而微，此謂不及，病在中。夏脈如鈎。夏脈者，心也，南方火也，萬物之所以 
盛長也，故其氣來盛去衰，故曰鈎，反此者病。何如而反？曰∶其氣來盛去亦盛，此謂太過，病在 
外；其氣來不盛，去反盛，此謂不及，病在中。秋脈如浮。秋脈者，肺也，西方金也，萬物之所以 
收成也，故其氣來，輕虛以浮，來急去散，故曰浮，反此者病。何如而反？曰∶其氣來毛而中央堅， 
兩傍虛，此謂太過，病在外；其氣來毛而微，此謂不及，病在中。冬脈如營。冬脈者，腎也，北方 
水也，萬物之所以合藏也，故其氣來沉以搏，故曰營，反此者病。何如而反？曰∶其氣來如彈石者， 
此謂太過，病在外；其去如數者，此謂不及，病在中。帝曰∶四時之序，脾脈獨何主？岐伯曰∶ 
脾脈者土也，孤藏以灌四傍者也。帝曰∶脾之善惡可得見乎？曰∶善者不可得見，惡者可見。其來 
如水之流者，此謂太過，病在外；如鳥之喙者，此謂不及，病在中。 
按∶本篇中外二字，乃指邪正為言也。蓋邪氣來於外，元氣見於中，邪氣之來皆有餘，故太過， 
則病在外；元氣之傷惟不足，故不及，則病在中也。又凡脾家有病，必有形見，故惡 
者可見，若其無病，則陰行灌濡，五臟攸賴，而莫知其然，故善者不可得見，是即所謂胃氣也。 
玉機真髒論曰∶所謂逆四時者，春得肺脈，夏得腎脈，秋得心脈，冬得脾脈，甚至皆懸絕沉澀者，命 
曰逆四時。未有藏形，於春夏而脈沉澀，秋冬而脈浮大，名曰逆四時也。 
宣明五氣篇曰∶春得秋脈，夏得冬脈，長夏得春脈，秋得夏脈，冬得長夏脈，是謂五邪，皆同命，死不治。 

<目錄>卷之四道集\脈神章（上）
<篇名>《內經》脈義
屬性：玉機真藏論曰∶脈弱以滑，是有胃氣，命曰易治。終始篇曰∶邪氣來也緊而疾，谷氣來也徐而和。 
平人氣象論曰∶平人之常氣稟於胃，胃者，平人之常氣也。人無胃氣曰逆，逆者死。春胃微弦曰平， 
弦多胃少曰肝病，但弦無胃曰死；胃而有石曰冬病，毛甚曰今病，髒真散於肝，肝藏筋膜之氣也。夏胃微鈎曰平， 
鈎多胃少曰心病，但鈎無胃曰死；胃而有毛曰秋病，石甚曰今病，髒真通於心，心臟血脈之氣也。長夏胃微軟弱曰 
平，弱多胃少曰脾病，但代無胃曰死，軟弱有石曰冬病，弱甚曰今病，髒真濡於脾，脾藏肌肉之氣也。秋 
胃微毛曰平，毛多胃少曰肺病，但毛無胃曰死；毛而有弦曰春病，弦甚曰今病，髒真高於肺，以行營衛陰陽也。冬胃微 
石曰平，石多胃少曰腎病，但石無胃曰死；石而有鈎曰夏病，鈎甚曰今病，髒真下於腎，腎藏骨髓之氣也。胃 
之大絡，名曰虛里，貫膈絡肺，出於左乳下，其動應長，脈宗氣也。盛喘數絕者，則病在中；結而橫，有積矣； 
絕不至曰死。乳之下，其動應衣，宗氣泄也。 
詳代脈之義，本以更代為言，如宣明五氣篇曰∶脾脈代者，謂胃氣隨時而更，此四時之代也。根結篇曰∶五十動 
而不一代者，謂五臟受氣之盛衰，此至數之代也。本篇曰∶但代無胃曰死者，謂代無真髒不死也。由此 
觀之，則凡見忽大忽小、乍遲乍數、倏而更變不常者，均謂之代。自王叔和雲∶代脈來數中止，不 
能自還，脈代者死。自後以此相傳，遂失代之真義。 
平人氣象論曰∶人以水谷為本，故人絕水谷則死，脈無胃氣亦死。所謂無胃氣者，但得真髒脈， 
不得胃氣也。所謂脈不得胃氣者，肝不弦，腎不石也。 
凡肝脈但弦，腎脈但石，名為真髒者，以其無胃氣也。若肝當弦而不弦，腎當石而不石，總由 
谷氣不至，亦以其無胃氣也。此舉肝腎而言，則五臟皆然。 

<目錄>卷之四道集\脈神章（上）
<篇名>《內經》脈義
屬性：邪氣臟腑病形篇曰∶諸急者多寒，緩者多熱，大者多氣少血，小者氣血皆少，滑者陽氣盛，微 
有熱，澀者少血少氣，微有寒。諸小者，陰陽形氣俱不足，勿取以針，而調以甘藥也。 
按∶本篇正文曰∶澀者多血少氣，微有寒。多血二字，乃傳寫之誤也。觀本篇下文曰∶刺澀者， 
無令其血出。其為少血可知。仲景曰∶澀者，營氣不足，是亦少血之謂。 

<目錄>卷之四道集\脈神章（上）
<篇名>《內經》脈義
屬性：脈要精微論曰∶推而外之，內而不外，有心腹積也。推而內之，外而不內，身有熱也。推而上 
之，上而不下，腰足清也。推而下之，下而不上，頭項痛也。 

<目錄>卷之四道集\脈神章（上）
<篇名>《內經》脈義
屬性：邪氣臟腑病形篇曰∶見其色，知其病，命曰明；按其脈，知其病，命曰神；問其病，知其處， 
命曰工。夫 
色脈與尺之相應也，如桴鼓影響之不得相失也，此亦本末根葉之出候也，根死則葉枯矣。故知一則 
為工，知二則為神，知三則神且明矣。色青者，其脈弦也、赤者，其脈鈎也；黃者，其脈代也；白 
者，其脈毛；黑者，其脈石。見其色而不得其脈，反得其相勝之脈，則死矣。得其相生之脈，則病 
已矣。 

<目錄>卷之四道集\脈神章（上）
<篇名>《內經》脈義
屬性：五色篇雷公曰∶病之益甚，與其方衰如何？黃帝曰∶外內皆在焉。切其脈口，滑小緊以沉者， 
病益甚，在中；人迎氣大緊以浮者，其病益甚，在外。其脈口浮滑者，病日進；人迎沉而滑者，病 
日損。其脈口滑以沉者，病日進，在內；其人迎脈滑盛以浮者，其病日進，在外。人迎盛堅者，傷 
於寒；氣口盛堅者，傷於食。 
詳人迎本足陽明之經脈，在結喉兩傍；氣口乃手太陰之經脈，在兩手寸口。人迎為腑脈，所以 
候表；氣口為髒脈，所以候里。故曰∶氣口獨為五臟主，此《內經》之旨也，所以後世但診氣口， 
不診人迎。蓋以脈氣流經，經氣歸於肺，而肺朝百脈，故寸口為脈之大會，可決死生，而凡在表在 
里之病，但於寸口諸部皆可察也。自王叔和誤以左手為人迎，右手為氣口，且雲左以候表，右以候 
里，豈左無里而右無表乎？訛傳至今，其誤甚矣。詳義見後十六卷勞倦內傷門，及《類經·髒象類 
第十一》篇。 

<目錄>卷之四道集\脈神章（上）
<篇名>《內經》脈義
屬性：至真要大論帝曰∶脈從而病反者，其診何如？岐伯曰∶脈至而從，按之不鼓，諸陽皆然。帝曰∶ 
諸陰之反，其脈何如？曰∶脈至而從，按之鼓甚而盛也。 
脈至而從者，如陽證見陽脈，陰證見陰脈，是皆謂之從也。若陽證雖見陽脈，但按之不鼓，而 
指下無力，則脈雖浮大，便非真陽之候，不可誤認為陽證，凡諸脈之似陽非陽者皆然也。或陰證雖 
見陰脈，但按之鼓甚而盛者，亦不得認為陰證。 

<目錄>卷之四道集\脈神章（上）
<篇名>《內經》脈義
屬性：脈要精微論曰∶心脈搏堅而長，當病舌卷不能言；其軟而散者，當消環自已。肺脈搏堅而長， 
色不青，當病墜若搏，因血在脅下，令人喘逆；其軟而散，色澤者，當病溢飲。溢飲者，渴暴多飲， 
而易入肌皮腸胃之外也。胃脈搏堅而長，其色赤，當病折髀；其軟而散者，當病食痹。脾脈搏堅而 
長，其色黃，當病少氣；其軟而散，色不澤者，當病足 腫，若水狀也。腎脈搏堅而長，其色黃而 
赤者，當病折腰；其軟而散者，當病少血，至令不復也。帝曰∶診得心脈而急，此為何病？岐伯曰∶ 
病名心疝，心為牡髒，小腸為之使，故少腹當有形也。帝曰∶診得胃脈何如？曰∶胃脈實則脹，虛 
則泄。 

<目錄>卷之四道集\脈神章（上）
<篇名>《內經》脈義
屬性：平人氣象論曰∶寸口之脈中手短者，曰頭痛。寸口脈中手長者，曰足脛痛。寸口脈中手促上擊 
者，曰肩背痛。寸口脈沉而堅者，曰病在中。寸口脈浮而盛者，曰病在外。寸口脈沉而弱，曰寒熱 
及疝瘕、少腹痛。寸口脈沉而橫，曰脅下有積，腹中有橫積痛。寸口脈沉而喘，曰寒熱。脈盛滑堅 
者，病在外。脈小實而堅者，病在內。脈小弱以澀，謂之久病。脈滑浮而疾者，謂之新病。脈急者 
，曰疝瘕少腹痛。脈滑曰風。脈澀曰痹。緩而滑曰熱中。盛而緊曰脹。臂多青脈曰脫血。尺脈緩澀， 
謂之解 。安臥脈盛，謂之脫血。尺澀脈滑，謂之多汗。尺寒脈細，謂之後泄。脈尺粗常熱者，謂 
之熱中。 

<目錄>卷之四道集\脈神章（上）
<篇名>《內經》脈義
屬性：脈要精微論曰∶夫脈者，血之府也。長則氣治，短則氣病，數則煩心，大則病進，上盛則氣高， 
下盛則氣 
脹，代則氣衰，細則氣少，澀則心痛，渾渾革至如湧泉，病進而色弊，綿綿其去如弦絕者死。粗大 
者，陰不足，陽有餘，為熱中也。來疾去徐，上實下虛，為厥巔疾；來徐去疾，上虛下實，為惡風也 
。故中惡風者，陽受氣也。有脈俱沉細數者，少陰厥也。沉細數散者，寒熱也。浮而散者，為 仆 
。諸浮不躁者，皆在陽，則為熱；其有躁者在手。諸細而沉者，皆在陰，則為骨痛；其有靜者在足 
。數動一代者，病在陽之脈也，泄及便膿血。澀者，陽氣有餘也；滑者，陰氣有餘也。陽氣有餘， 
為身熱無汗；陰氣有餘，為多汗身寒；陰陽有餘，則無汗而寒。按之至骨，脈氣少者，腰脊痛而身 
有痹也。 
陰陽別論曰∶陰陽虛，腸辟死。陽加於陰謂之汗。陰虛陽搏謂之崩。 

<目錄>卷之四道集\脈神章（上）
<篇名>《內經》脈義
屬性：平人氣象論曰∶風熱而脈靜，泄而脫血脈實，病在中脈虛，病在外脈澀堅者，皆難治，命曰反 
四時也。 
玉機真藏論曰∶凡治病，察其形氣色澤，脈之盛衰，病之新故，乃治之，無後其時。形氣相得 
，謂之可治；色澤以浮，謂之易已；脈從四時，謂之可治；脈弱以滑，是有胃氣，命曰易治；形氣 
相失，謂之難治。色夭不澤，謂之難已；脈實以堅，謂之益甚；脈逆四時，為不可治。必察四難而 
明告之。病熱脈靜，泄而脈大，脫血而脈實，病在中脈實堅，病在外脈不實堅者，皆難治。 
按∶此二篇之義，如前篇言病在中脈虛者為難治，後篇言病在中脈實堅者為難治；前言病在外 
脈澀堅者為難治，後言病在外脈不實堅者為難治，前後若乎相反，何也？蓋實邪在中者，脈不宜虛 
；虛邪在中者，脈不宜實也。陽邪在表者，宜滑而軟，不宜澀而堅；外邪方盛者，宜實而大，不宜 
虛而小也。此中各有精義，或者以其為誤，是不達耳。 

<目錄>卷之四道集\脈神章（上）
<篇名>《內經》脈義
屬性：陰陽別論曰∶脈有陰陽，知陽者知陰，知陰者知陽。凡陽有五，五五二十五陽。所謂陰者，真 
藏也，見則為敗，敗必死也。所謂陽者，胃脘之陽也。別於陽者，知病處也；別於陰者，知死生之 
期。 
玉機真藏論曰∶真肝脈至，中外堅，如循刀刃責責然，如按琴瑟弦，色青白不澤，毛折乃死。 
真心脈至，堅而搏，如循薏苡子累累然，色赤黑不澤，毛折乃死。真肺脈至，大而虛，如以毛羽中 
人膚，色白赤不澤，毛折乃死。真腎脈至，搏而絕，如指彈石闢辟然，色黑黃不澤，毛折乃死。真 
脾脈至，弱而乍數乍疏，色黃青不澤，毛折乃死。諸真髒脈見者，皆死不治也。黃帝問曰∶見真髒 
者死，何也？岐伯曰∶五臟者，皆稟氣於胃，胃者，五臟之本也；藏氣者，不能自致於手太陰，必 
因於胃氣，乃至於手太陰也。故邪氣勝者，精氣衰也；病甚者，胃氣不能與之俱至於手太陰，故真 
髒之氣獨見，獨見者，病勝髒也，故曰死。 
按∶此胃氣即人之陽氣，陽氣衰則胃氣弱，陽氣敗則胃氣絕矣，此即死生之大本也。所謂凡陽 
有五者，即五臟之陽也，凡五臟之氣，必互相灌濡，故五臟之中，必各兼五氣，此所謂二十五陽也 
。是可見無往而非陽氣，亦無往而非胃氣，無胃氣即真髒獨見也，故曰死。 

<目錄>卷之四道集\脈神章（上）
<篇名>《內經》脈義
屬性：六節藏家論曰∶人迎一盛，病在少陽，二盛病在太陽，三盛病在陽明，四盛以上為格陽。寸口 
一盛，病在厥陰，二盛病在少陰，三盛病在太陰，四盛以上為關陰。人迎與寸口俱盛四倍以上為關 
格，關格之脈羸，不能極於天地之精氣則死矣。本篇脈證具載關格門，當詳察之。 

<目錄>卷之四道集\脈神章（上）
<篇名>《內經》脈義
屬性：平人氣象論曰∶婦人手少陰脈動甚者，任子也。 
陰陽別論曰∶陰搏陽別，謂之有子。 
腹中論帝曰∶何以知懷子之且生也？岐伯曰∶身有病而無邪脈也。本篇諸義，具詳婦人門胎孕 
條中。 

<目錄>卷之四道集\脈神章（上）
<篇名>《內經》脈義
屬性：通評虛實論帝曰∶乳子而病熱，脈懸小者何如？岐伯曰∶手足溫則生，寒則死。帝曰∶乳子中 
風熱，喘鳴肩息者，脈何如？曰∶喘鳴肩息者，脈實大也，緩則生，急則死。此條詳義，具載小兒 
本門。 

<目錄>卷之五道集\脈神章（中）
<篇名>通一子脈義
屬性：脈者，血氣之神，邪正之鑑也。有諸中必形諸外，故血氣盛者脈必盛，血氣衰者脈必衰，無病者 
脈必正，有病者脈必乖。矧人之疾病，無過表里寒熱虛實，只此六字，業已盡之。然六者之中，又 
惟虛實二字為最要。蓋凡以表證、里證、寒證、熱證，無不皆有虛實，既能知表里寒熱，而復能以 
虛實二字決之，則千病萬病，可以一貫矣。且治病之法，無逾攻補。用攻用補，無逾虛實。欲察虛 
實，無逾脈息。雖脈有二十四名主病各異，然一脈能兼諸病，一病亦能兼諸脈，其中隱微，大有玄 
秘，正以諸脈中亦皆有虛實之變耳。言脈至此，有神存矣。倘不知要而泛焉求跡，則毫釐千里，必 
多迷誤，故予特表此義。有如洪濤巨浪中，則在乎牢執柁杆，而病值危難處，則在乎專辨虛實，虛 
實得真，則標本陰陽，萬無一失。其或脈有疑似，又必兼證兼理，以察其孰客孰主，孰緩孰急。能 
知本末先後，是即神之至也矣。 

<目錄>卷之五道集\脈神章（中）
<篇名>通一子脈義
屬性：左寸心部也，其候在心與心包絡。得南方君火之氣，脾土受生，肺金受制，其主神明清濁。 
右寸肺部也，其候在肺與膻中。得西方燥金之氣，腎水受生，肝木受制，其主情志善惡。 
右二部，所謂上以候上也，故凡頭面、咽喉、口齒、頸項、肩背之疾，皆候於此。 
左關肝部也，其候在肝膽。得東方風木之氣，心火受生，脾土受制，其主官祿貴賤。 
右關脾部也，其候在脾胃。得中央濕土之氣，肺金受生，腎水受制，其主財帛濃薄。 
右二部居中，所以候中焦也，故凡於脅肋腹背之疾，皆候於此。 
左尺腎部也，其候在腎與膀胱、大腸。得北方寒水之氣，肝木受生，心火受制，其主陰氣之壽 
元。 
右尺三焦部也，其候在腎與三焦、命門、小腸。得北方天一相火之氣，脾土受生，肺金受制， 
其主陽氣之壽元。 
右二部，所謂下以候下也，故凡於腰腹、陰道及腳膝之病，皆候於此。按∶本經曰∶上竟上者 
，胸喉中事；下竟下者，少腹腰股膝脛中事。所以脈之形見上者候上，下者候下，此自然之理也。 
自王叔和雲∶心與小腸合於左寸，肺與大腸合於右寸，以至後人遂有左心小腸，右肺大腸之說，其 
謬甚矣。夫小腸、大腸皆下部之腑，自當應於兩尺。然脈之兩尺，左為水位，乃真陰之舍也；右為 
火位，乃元陽之本也。小腸屬火，而火居火位，故當配於下之右；大腸屬金，而金水相從，故當配 
於下之左，此亦其當然也。但二腸連胃，氣本一貫，故在《內經》亦不言其定處，而但曰大腸、小 
腸皆屬於胃，是又於胃氣中，總可察二腸之氣也。然凡在下焦臟腑，無不各具陰陽，若欲察下部之陽 
者，當總在右尺；察下部之陰者，當總在左尺，則盡其要矣。或問曰∶何以右尺為陽而屬火？曰尺 
為蛇武之鄉，而地之剛居西北，所以手足之右強於左，是即左陰右陽之義也。此篇尚有詳論，具載 
《類經，求正錄》中，所當參閱。 
正脈十六部（三 浮、沉、遲、數、洪、微、滑、澀、弦、芤、緊、緩、結、伏、虛、實） 
浮脈 舉 
之有餘，按之不足。浮脈為陽，凡洪大芤革之屬，皆其類也。為中氣虛，為陰不足，為風，為暑， 
為脹滿，為不食，為表熱，為喘急。浮大為傷風，浮緊為傷寒，浮滑為宿食，浮緩為濕滯，浮芤為 
失血，浮數為風熱，浮洪為狂躁。雖曰浮為在表，然真正風寒外感者，脈反不浮，但其緊數而略兼 
浮者，便是表邪，其證必發熱無汗，或身有酸疼，是其候也。若浮而兼緩，則非表邪矣。大都浮而 
有力有神者，為陽有餘，陽有餘則火必隨之，或痰見於中，或氣壅於上，可類推也。若浮而無力空 
豁者，為陰不足，陰不足則水虧之候，或血不營心，或精不化氣，中虛可知也。若以此等為表證， 
則害莫大矣。其有浮大弦硬之極，甚至四倍以上者，《內經》謂之關格，此非有神之謂，乃真陰虛 
極而陽亢無根，大凶之兆也。凡脈見何部，當隨其部而察其證，諸脈皆然。 
沉脈 輕手不見，重取乃得。沉脈為陰，凡細小、隱伏、反關之屬，皆其類也，為陽郁之候。為 
寒，為水，為氣，為郁，為停飲，為 瘕，為脹實，為厥逆，為洞泄。沉細為少氣，為寒欲，為胃 
中冷，為腰腳痛，為 癖。沉遲為痼冷，為精寒。沉滑為宿食，為伏痰。沉伏為霍亂，為胸腹痛。 
沉數為內熱。沉弦、沉緊為心腹、小腸疼痛。沉雖屬里，然必察其有力無力，以辨虛實。沉而實者 
，多滯多氣，故曰下手脈沉，便知是氣。氣停積滯者，宜消宜攻。沉而虛者，因陽不達，因氣不舒 
。陽虛氣陷者，宜溫宜補。其有寒邪外感，陽為陰蔽，脈見沉緊而數，及有頭疼身熱等證者，正屬 
邪表，不得以沉為里也。 
遲脈 不及四至者皆是也。遲為陰脈，凡代緩結澀之屬，皆其相類，乃陰盛陽虧之候。為寒，馬 
虛。浮而遲者內氣虛，沉而遲者表氣虛。遲在上，則氣不化精，遲在下，則精不化氣。氣寒則不行 
，血寒則凝滯。若遲兼滑大者，多風痰頑痹之候，遲兼細小者，必真陽虧弱而然。或陰寒留蓄於中， 
則為泄為痛；或元氣不榮於表，則寒慄拘攣。大都脈來遲慢者，總由元氣不充，不可妄施攻擊。 
數脈 五至六至以上，凡急疾緊促之屬，皆其類也。為寒熱，為虛勞，為外邪，為癰瘍。滑數、 
洪數者多熱，澀數、細數者多寒。暴數者多外邪，久數者必虛損。數脈有陰有陽。今後世相傳，皆 
以數為熱脈，及詳考 
《內經》則但曰∶諸急者多寒，緩者多熱，滑者陽氣盛，微有熱。曰∶粗大者，陰不足，陽有餘， 
為熱中也。曰∶緩而滑者曰熱中。舍此之外，則並無以數言熱者。而遲冷數熱之說，乃始自《難經 
》雲數則為熱，遲則為寒，今舉世所宗，皆此說也。不知數熱之說，大有謬誤。何以見之？蓋自余 
歷驗以來，凡見內熱伏火等證，脈反不數，而惟洪滑有力，如經文所言者是也。至如數脈之辨，大 
約有七，此義失真，以至相傳遺害者，弗勝紀矣。茲列其要者如左，諸所未盡，可以類推。一、外 
邪有數脈。凡寒邪外感，脈必暴見緊數。然初感便數者，原未傳經，熱自何來？所以只宜溫散。即 
或傳經日久，但其數而滑實，方可言熱；若數而無力者，到底仍是陰證，只宜溫中。此外感之數， 
不可盡以為熱也。若概用寒涼，無不殺人。一、虛損有數脈。凡患陽虛而數者，脈必數而無力，或 
兼細小，而證見虛寒，此則溫之且不暇，尚堪作熱治乎？又有陰虛之數者，脈必數而弦滑，雖有煩 
熱諸證，亦宜慎用寒涼，若但清火，必至脾泄而敗。且凡患虛損者，脈無不數，數脈之病，惟損最 
多，愈虛則愈數，愈數則愈危，豈數皆熱病乎？若以虛數作熱數，則萬無不敗者矣。一、瘧疾有數 
脈。凡瘧作之時，脈必緊數，瘧止之時，脈必和緩，豈作即有火，而止則無火乎？且火在人身，無 
則無矣，有則無止時也。能作能止者，惟寒邪之進退耳，真火真熱，則不然也。此瘧疾之數，故不 
可盡以為熱。一、痢疾有數脈。凡痢疾之作，率由寒濕內傷，脾腎俱損，所以脈數但兼弦澀細弱者 
，總皆虛數，非熱數也，悉宜溫補命門，百不失一。其有形證多火，年力強壯者，方可以熱數論治 
。然必見洪滑實數之脈，方是其證。一、癰瘍有數脈。凡脈數身無熱而反惡寒，飲食如常者，或身 
有熱而得汗不解者，即癰疽之候也。然瘡瘍之發，有陰有陽，可攻可補，亦不得盡以脈數者為熱證 
。一、痘疹有數脈，以邪毒未達也，達則不數矣。此當以虛實大小分陰陽，亦不得以數為熱脈。一 
、癖有數脈。凡脅腹之下有塊如盤者，以積滯不行，脈必見數。若積久成疳，陽明壅滯，而致口 
臭、牙疳、發熱等證者，乃宜清胃清火。如無火證，而脈見細數者，亦不得認以為熱。一、胎孕有 
數脈。以沖任氣阻，所以脈數，本非火也。此當以強弱分寒熱，不可因其脈數，而執以黃芩為聖藥 
。按∶以上數脈諸證，凡邪盛者多數脈，虛甚者尤多數脈，則其是熱非熱，從可知矣。 
洪脈 大而實也，舉按皆有餘。洪脈為陽，凡浮芤實大之屬，皆其類也，為血氣燔灼，大熱之 
候。浮洪為表熱，沉洪為里熱。為脹滿，為煩渴，為狂躁，為斑疹，為頭疼面熱，為咽干喉痛，為 
口瘡癰腫，為大小便不通，為動血，此陽實陰虛，氣實血虛之候。若洪大至極，甚至四倍以上者， 
是即陰陽離絕，關格之脈也，不可治。 
微脈 纖細無神，柔弱之極，是為陰脈。凡細小虛濡之屬，皆其類也，乃血氣俱虛之候。為畏寒 
，為恐懼，為怯弱，為少氣，為中寒，為脹滿，為嘔噦，為泄瀉，為虛汗，為食不化，為腰腹疼痛 
，為傷精失血，為眩運厥逆。此雖氣血俱虛，而尤為元陽虧損，最是陰寒之候。 
滑脈 往來流利，如盤走珠。凡洪大芤實之屬，皆其類也，乃氣實血壅之候。為痰逆，為食滯， 
為嘔吐，為滿悶。滑大、滑數為內熱，上為心肺、頭目、咽喉之熱，下為小腸、膀胱、二便之熱。 
婦人脈滑數而經斷者為有孕。若平人脈滑而和緩，此自營衛充實之佳兆；若過於滑大，則為邪熱之 
病。又凡病虛損者，多有弦滑之脈，此陰虛然也；瀉痢者，亦多弦滑之脈，此脾腎受傷也，不得通 
以火論。 
澀脈 往來艱澀，動不流利，如雨 沙，如刀刮竹，言其象也。澀為陰脈，凡虛細微遲之屬，皆 
其類也，為血氣俱虛之候。為少氣，為憂煩，為痹痛，為拘攣，為麻木，為無汗，為脾寒少食，為 
胃寒多嘔，為二便違和，為四肢厥冷。男子為傷精，女子為失血，為不孕，為經脈不調。凡脈見澀 
滯者，多由七情不遂，營衛耗傷，血無以充，氣無以暢。其在上，則有上焦之不舒，在下則有下焦 
之不運，在表則有筋骨之疲勞，在里則有精神之短少，凡此總屬陽虛。諸家言氣多血少，豈以脈之 
不利，猶有氣多者乎？ 
弦脈 按之不移，硬如弓弦。凡滑大堅搏之屬，皆其類也。為陽中伏陰，為血氣不和，為氣逆， 
為邪勝，為肝強，為脾弱，為寒熱，為痰飲，為宿食，為積聚，為脹滿，為虛勞，為疼痛，為拘急 
，為瘧痢，為疝痹，為胸脅痛。《瘡疽論》曰∶弦洪相搏，外緊內熱，欲發瘡疽也。弦從木化，氣 
通乎肝，可以陰，亦可以陽。但其弦大兼滑者，便是陽邪；弦緊兼細者，便是陰邪。凡臟腑間胃氣 
所及，則五臟俱安，肝邪所侵，則五臟俱病。何也？蓋木之滋生在水，培養在土。若木氣過強，則 
水因食耗，土為克傷；水耗則腎虧，土傷則胃損；腎為精 
血之本，胃為水谷之本，根本受傷，生氣敗矣，所以木不宜強也。矧人無胃氣曰死，故脈見和緩者 
吉，指下弦強者凶。蓋肝邪與胃氣不和，緩與弦強相左，弦甚者土必敗，諸病見此，總非佳兆。 
芤脈 浮大中空，按如蔥管。芤為陽脈，凡浮豁弦洪之屬，皆相類也，為孤陽脫陰之候。為失血 
脫血，為氣無所歸，為陽無所附，為陰虛發熱，為頭暈目眩，為驚悸怔忡，為喘急盜汗。芤雖陽脈， 
而陽實無根，總屬大虛之候。 
緊脈 急疾有力，堅搏抗指，有轉索之狀，凡弦數之屬，皆相類也。緊脈陰多陽少，乃陰邪激搏 
之候，主為痛為寒。緊數在表，為傷寒發熱，為渾身筋骨疼痛，為頭痛項強，為咳嗽鼻塞，為瘴為 
瘧。沉緊在里，為心脅疼痛，為胸腹脹滿，為中寒逆冷，為吐逆出食，為風癇反張，為 癖，為瀉 
痢，為陰疝。在婦人為氣逆經滯，在小兒為驚風抽搐。 
緩脈 和緩不緊也。緩脈有陰有陽，其義有三∶凡從容和緩，浮沉得中者，此自平人之正脈；若 
緩而滑大者多實熱，如《內經》所言者是也；緩而遲細者多虛寒，即諸家所言者是也。然實熱者， 
必緩大有力，多為煩熱，為口臭，為腹滿，為癰瘍，為二便不利，或傷寒溫瘧初愈，而餘熱未清者 
，多有此脈。若虛寒者，必緩而遲細，為陽虛，為畏寒，為氣怯，為疼痛，為眩暈，為痹弱，為痿 
厥，為怔忡健忘，為食飲不化，為驚溏飧泄，為精寒腎冷，為小便頻數。女人為經遲血少，為失血 
下血。凡諸瘡毒外證，及中風產後，但得脈緩者皆易愈。 
結脈 脈來忽止，止而復起，總謂之結。舊以數來一止為促，促者為熱，為陽極；緩來一止為結 
，結者為寒，為陰極。通謂其為氣為血，為食為痰，為積聚，為 瘕，為七情鬱結。浮結為寒邪在 
經，沉結為積聚在內，此固結促之舊說矣。然以予之驗，則促類數也，未必熱；結類緩也，未必寒 
，但見中止者，總是結脈。多由血氣漸衰，精力不繼，所以斷而復續，續而復斷，常見久病者多有 
之，虛勞者多有之，或誤用攻擊消伐者亦有之。但緩而結者為陽虛，數而結者為陰虛。緩者猶可， 
數者更劇。此可以結之微甚，察元氣之消長，最顯最切者也。 
至如留滯鬱結等病，本亦此脈之證應，然必其形強氣實，而舉接有力，此多因郁滯者也。又有無病 
而一生脈結者，此其素稟之異常，無足怪也。舍此之外，凡病有不退，而漸見脈結者，此必氣血衰 
殘，首尾不繼之候，速宜培本，不得妄認為留滯。 
伏脈 如有如無，附骨乃見。此陰陽潛伏，阻隔閉塞之候。或火閉而伏，或寒閉而伏，或氣閉而 
伏。為痛極，為霍亂，為疝瘕，為閉結，為氣逆，為食滯，為忿怒，為厥逆、水氣。 
凡伏脈之見，雖與沉微細脫者相類，而實有不同也。蓋脈之伏者，以其本有如無，而一時隱蔽 
不見耳。此有胸腹痛劇而伏者，有氣逆於經，脈道不通而伏者，有偶因氣脫不相接續而伏者，然此 
必暴病暴逆者乃有之，調其氣而脈自復矣。若此數種之外，其有積困延綿，脈本細微而漸至隱伏者 
，此自殘燼將絕之兆，安得尚有所伏？常見庸人診此，無論久暫虛實，動稱伏脈，而破氣導痰等劑 
，猶然任意，此恐其就道稽遲，而復行催牒耳。聞見略具，諒不至此。 
虛脈 正氣虛也，無力也，無神也。有陰有陽。浮而無力為血虛，沉而無力為氣虛，數而無力為 
陰虛，遲而無力為陽虛。雖曰微濡遲澀之屬，皆為虛類，然而無論諸脈，但見指下無神者，總是虛 
脈。《內經》曰∶按之不鼓，諸陽皆然，即此謂也。故凡洪大無神者，即陰虛也；細小無神者，即 
陽虛也。陰虛則金水虧殘，龍雷易熾，而五液神魂之病生焉。或盜汗遺精，或上下失血，或驚忡不 
寧，或咳喘勞熱。陽虛則火土受傷，真氣日損，而君相化源之病生焉。或頭目昏眩，或膈塞脹滿， 
或嘔惡亡陽，或瀉痢疼痛。救陰者，壯水之主；救陽者，益火之源。漸長則生，漸消則死，虛而不 
補，元氣將何以復？此實死生之關也。醫不識此，尚何望其他焉？ 
實脈 邪氣實也，舉按皆強，鼓動有力。實脈有陰有陽，凡弦洪緊滑之屬，皆相類也，為三焦壅 
滯之候。表邪實者，浮大有力，以風寒暑濕外感於經，為傷寒瘴瘧，為發熱頭痛、鼻塞頭腫，為筋 
骨肢體酸疼、癰毒等證。里邪實者，沉實有力，因飲食七情內傷於髒，為脹滿，為閉結，為 瘕， 
為瘀血，為痰飲，為腹痛，為喘 
嘔咳逆等證。火邪實者，洪滑有力，為諸實熱等證。寒邪實者，沉弦有力，為諸痛滯等證。凡其在 
氣在血，脈有兼見者，當以類求。然實脈有真假，真實者易知，假實者易誤。故必問其所因，而兼 
察形證，必得其神，方是高手。 

<目錄>卷之五道集\脈神章（中）
<篇名>通一子脈義
屬性：持脈之道，須明常變。凡眾人之脈，有素大素小，素陰素陽者，此其賦自先天，各成一局也。 
邪變之脈，有倏緩倏疾，乍進乍退者，此其病之驟至，脈隨氣見也。故凡診脈者，必須先識髒脈， 
而後可以察病脈；先識常脈，而後可以察變脈。於常脈中可察人之器局壽夭，於變脈中可察人之疾 
病吉凶，診家大要，當先識此。 

<目錄>卷之五道集\脈神章（中）
<篇名>通一子脈義
屬性：凡診病之法，固莫妙於脈，然有病脈相符者，有脈病相左者，此中大有玄理。故凡值疑似難明 
處，必須用四診之法，詳問其病由，兼辨其聲色，但於本末先後中，正之以理，斯得其真。若不察 
此，而但謂一診可憑，信手亂治，亦豈知脈證最多真假，見有不確，安能無誤？且常診者，知之猶 
易，初診者，決之甚難，此四診之所以不可忽也。故《難經》以切居四診之末，其意深矣。陶節庵 
亦曰∶問病以知其外，察脈以知其內，全在活法二字，乃臨證切脈之要訣也。此義惟汪石山言之最 
詳，並附於後卷。 

<目錄>卷之五道集\脈神章（中）
<篇名>通一子脈義
屬性：脈義之見於諸家者，六經有序也，髒象有位也，三部九候有則也，昭然若此，非不既詳且備矣 
。及臨證用之，則猶如望洋，莫測其孰為要津，孰為彼岸，予於初年，亦嘗為此所迷者蓋屢屢矣。 
今而熟察其故，乃知臨 
岐忘羊，患在不得其獨耳。茲姑以部位言之，則無不曰心肝腎居左之三部，肺脾命居右之三部，而 
按部以索髒，按髒以索病，咸謂病無遁情矣。故索部位者，審之寸，則似乎病在心肺也；審之關， 
則似乎病在肝脾也；審之尺，又似乎病在兩腎也。既無無脈之部，又無無病之脈，而病果安在哉？ 
孰是孰非，此難言也。再察其病情，則有如頭痛者，一證耳，病本在上，兩寸其應也。若以經髒言 
之，則少陽、陽明之痛，不應在兩關乎？太陽之痛，不應在左尺乎？上下無分，此難言也。又如淋 
遺，一證耳，病本在下，尺中所主也。若氣有不攝，病在右寸矣；神有不固，病在左寸矣，源流無 
辨，此難言也。諸如此類，百病皆燃，使必欲以部位言，則上下相關，有不可泥也。使必欲以經髒 
言，則承制相移，有不可執也。言難盡意，繪難盡神，無弗然矣。是可見諸家之所臚列者，亦不過 
描摸影響，言此失彼，而十不得一，第覺其愈多愈繁，愈繁愈失，而迷津愈甚矣。故善為脈者，貴在 
察神，不在察形。察形者，形千形萬，不得其要；察神者，唯一惟精，獨見其真也。 
獨之為義，有部位之獨也，有髒氣之獨也，有脈體之獨也。部位之獨者，謂諸部無恙，惟此稍 
乖，乖處藏奸，此其獨也。髒氣之獨者，不得以部位為拘也，如諸見洪者，皆是心脈，諸見弦者， 
皆是肝脈，肺之浮，脾之緩，腎之石；五臟之中，各有五脈，五脈互見，獨乖者病，乖而強者，即 
本髒之有餘；乖而弱者，即本髒之不足，此髒氣之獨也。脈體之獨者，如經所云獨小者病，獨大者 
病，獨疾者病，獨遲者病，獨熱者病，獨寒者病，獨陷下者病，此脈體之獨也。總此三者，獨義見 
矣。夫既謂之獨，何以有三？而不知三者之獨，亦總歸於獨小、獨大、獨疾、獨遲之類，但得其一 
，而即見病之本矣。故經曰∶得一之精，以知死生。又曰∶知其要者、一言而終，不知其要，則流 
散無窮。正此之謂也。 
雖然，然獨不易言也，亦不難言也。獨之為德，為群疑之主也，為萬象之源也。其體至圓，其 
用至活也。欲得之者，猶縱目於泰山之頂，則顯者顯，隱者隱，固若易中有難也；猶認針於滄海之 
中，則左之左，右之右， 
還覺難中有易也。然不有無岐之目，無二之心，誠不足以因彼之獨，而成我之獨也。故曰獨不難知 
也，而惟恐知獨者之難其人也。獨自有真也，而又恐偽辯者假藉以文其僻也。真獨者，兼善成於獨 
善；偽獨者，毒己由於獨人。獨之與毒，音雖若同，而利害則天淵矣。故並及之，以識防於此。 

<目錄>卷之五道集\脈神章（中）
<篇名>通一子脈義
屬性：上下來去至止，此六字者，深得診家之要，乃滑伯仁所創言者。第滑氏之說，未盡其蘊，此中 
猶有精義，余並續而悉之。蓋此六字之中，具有三候之法。如初診之先，即當詳審上下，上下之義 
，有升降焉，有陰陽焉，有髒象焉，有補瀉焉；上下昭然，則證治條分而經濟自見，此初候之不可 
不明也。及延醫之後，即當詳察來去，來去之義，或指下之和氣未來，形證之乖氣未去，此進退可 
別矣。或何者為邪氣漸去，何者為生氣漸來，此消長有徵矣。來去若明，則吉凶可辨，而權衡在我 
此中候之不可不察也。再統國中之全局，猶當詳見至止。至止之義，即凡一舉一動，當料其勢所必 
至，一聞一見，當思其何所底止，知始知終，庶乎近神矣，此未候之不可不察也。凡此六字之義， 
其真診家之綱領乎。故余續之如此，並附滑氏原論於後。滑氏曰∶察脈須識上下來去至止六字，不 
明此六字，則陰陽虛實不別也。上者為陽，來者為陽，至者為陽；下者為陰，去者為陰，止者為陰 
也。上者，自尺部上於寸口，陽生於陰也。下者，自寸口下於尺部，陰生於陽也。來者，自骨肉之 
分而出於皮膚之際，氣之升也。去者，自皮膚之際而還於骨肉之分，氣之降也。應曰至，息曰止也 
。 

<目錄>卷之五道集\脈神章（中）
<篇名>通一子脈義
屬性：凡診脈須知胃氣，如經曰∶人以水谷為本，故人絕水谷則死，脈無胃氣亦死。又曰∶脈弱以滑 
，是有胃氣。又曰∶邪氣來也緊而疾，谷氣來也徐而和。又曰∶五味入口，藏於胃，以養五臟氣。 
是以五臟六腑之氣味，皆 
出於胃，而變見於氣口。是可見谷氣即胃氣，胃氣即元氣也。夫元氣之來，力和而緩；邪氣之至， 
力強而峻。 
高陽生曰∶阿阿軟若春楊柳，此是脾家脈四季。即胃氣之謂也。故凡診脈者，無論浮沉遲數， 
雖值諸病疊見，而但於邪脈中，得兼軟滑徐和之象者，便是五臟中俱有胃氣，病必無害也。何也？ 
蓋胃氣者，正氣也，病氣者，邪氣也，夫邪正不兩立，一勝則一負，凡邪氣勝則正氣敗，正氣至 
則邪氣退矣。若欲察病之進退吉凶者，但當以胃氣為主。 
察之之法，如今日尚和緩，明日更弦急，知邪氣之愈進，邪愈進則病癒甚矣；今日甚弦急，明 
日稍和緩，知胃氣之漸至，胃氣至則病漸輕矣。即如頃刻之間，初急後緩者，胃氣之來也；初緩後 
急者，胃氣之去也。此察邪正進退之法也。至於死生之兆，亦惟以胃氣為主。夫胃氣中和，旺於四 
季，故春脈微弦而和緩，夏脈微鈎而和緩，秋脈微毛而和緩，冬脈微石而和緩，此胃氣之常，即平 
人之脈也。若脈無胃氣，即名真髒。脈見真髒，何以當死？蓋人有元氣，出自先天，即天氣也，為 
精神之父。人有胃氣，出乎後天，即地氣也，為血氣之母。其在後天，必本先天為主持；在先天， 
必賴後天為滋養，無所本者死，無所養者亦死。何從驗之？如但弦、但鈎、但毛、但石之類，皆真 
髒也，此以孤髒之氣獨見，而胃氣不能相及，故當死也。且脾胃屬土，脈本和緩，士惟畏木，脈則 
弦強。凡脈見弦急者，此為土敗木賊，大非佳兆。若弦急之微者，尚可救療，弦急之甚者，胃氣其 
窮矣。 

<目錄>卷之五道集\脈神章（中）
<篇名>通一子脈義
屬性：據脈法所言，凡浮為在表，沉為在里，數為多熱，遲為多寒，弦強為實，微細為虛，是固然矣 
。然疑似中尤有真辨，此其關係非小，不可不察也。如浮雖屬表，而凡陰虛血少，中氣虧損者，必 
浮而無力，是浮不可以概言表。沉雖屬里，而凡表邪初感之深者，寒束皮毛，脈不能達，其必沉緊 
，是沉不可以概言裡。數為熱，而 
真熱者未必數，凡虛損之證，陰陽俱困，氣血張皇，虛甚者數必甚，是數不可以概言熱。遲雖為寒 
，凡傷寒初退，餘熱未清，脈多遲滑，是遲不可以概言寒。弦強類實，而真陰胃氣大虧，及陰陽關 
格等證，脈必豁大而弦健，是強不可以概言實。微細類虛，而凡痛極氣閉，營衛壅滯不通者，脈必 
伏匿，是伏不可以概言虛。由此推之，則不止是也，凡諸脈中皆有疑似，皆有真辨。診能及此，其 
必得鳶魚之學人乎。不易言也！不易言也！ 

<目錄>卷之五道集\脈神章（中）
<篇名>通一子脈義
屬性：凡治病之法，有當舍證從脈者，有當舍脈從證者，何也？蓋證有真假，脈亦有真假，凡見脈證 
有不相合者，則必有一真一假隱乎其中矣。故有以陽證見陰脈者，有以陰證見陽脈者，有以虛證見 
實脈者，有以實證見虛脈者，此陰彼陽，此虛彼實，將何從乎？病而遇此，最難下手，最易差錯， 
不有真見，必致殺人。矧今人只知見在，不識隱微，凡遇證之實而脈之虛者，必直攻其證，而忘其 
脈之真虛也；或遇脈之弦大而證之虛者，亦必直攻其脈，而忘其證之無實也。此其故，正以似虛似 
實，疑本難明，當舍當從，孰知其要。醫有迷途，莫此為甚，余嘗熟察之矣，大都證實脈虛者，必 
其證為假實也；脈實證虛者，必其脈為假實也。何以見之？如外雖煩熱，而脈見微弱者，必火虛也 
；腹雖脹滿，而脈見微弱者，必胃虛也，虛火虛脹，其堪攻乎？此宜從脈之虛，不從證之實也。其 
有本無煩熱，而脈見洪數者，非火邪也；本無脹滯，而脈見弦強者，非內實也，無熱無脹，其堪 
瀉乎？此宜從證之虛，不從脈之實也。凡此之類，但言假實，不言假虛，果何意也？蓋實有假實， 
虛無假虛。 
假實者，病多變幻，此其所以有假也；假虛者，虧損既露，此其所以無假也。大凡脈證不合者 
，中必有奸，必先察其虛以求根本，庶乎無誤，此誠不易之要法也。 
一、真實假虛之候，非曰必無，如寒邪內傷，或食停氣滯，而心腹急痛，以致脈道沉伏，或促或結 
一證，此以邪閉經絡而然，脈雖若虛，而必有痛脹等證可據者，是誠假虛之脈，本非虛也。又若四 
肢厥逆，或惡風怯寒，而脈見滑數一證，此由熱極生寒，外雖若虛，而內有煩熱便結等證可據者， 
是誠假虛之病，本非虛也。大抵假虛之證，只此二條，若有是實脈，而無是實證，即假實脈也；有 
是實證，而無是實脈，即假實證也，知假知真，即知所從舍矣。近見有治傷寒者，每以陰脈作伏 
脈，不知伏脈之體，雖細雖微，亦必隱隱有力，亦必明明有證，豈容任意胡猜，以草菅人命哉！仁 
者必不然也。 
一、又有從脈從證之法，乃以病有輕重為言也。如病本輕淺，別無危候者，但因見在以治其標， 
自無不可，此從證也。若病關髒氣，稍見疑難，則必須詳辨虛實，憑脈下藥，方為切當。所以輕者 
從證，十唯一二；重者從脈，十當八九，此脈之關係非淺也。雖曰脈有真假，而實由人見之不真耳 
，脈亦何從假哉！ 

<目錄>卷之五道集\脈神章（中）
<篇名>通一子脈義
屬性：凡內出不足之證，忌見陽脈，如浮洪緊數之類是也。外人有餘之病，忌見陰脈，如沉細微弱之 
類是也。如此之脈，最不易治。 
一、凡有餘之病，脈宜有力有神，如微澀細弱而不應手者，逆之兆也。凡不足之病，脈宜和緩 
柔軟，若洪大搏擊者，亦為逆也。 
一、凡暴病脈來浮洪數實者為順，久病脈來微緩軟弱者為順。若新病而沉微細弱，久病而浮洪 
數實者，皆為逆也。凡脈證貴乎相合，設若證有餘而脈不足，脈有餘而證不足，輕者亦必延綿，重 
者即危亡之兆。 
一、經曰∶脈小以澀，謂之久病，脈浮而滑，謂之新病。故有餘之病，忌見陰脈；不足之病， 
忌見陽脈。久病忌見數脈，新暴之病而見形脫脈脫者死。 
一、凡元氣虛敗之證，脈有微極欲絕者，若用回陽救本等藥，脈氣徐徐漸出漸復者，乃為佳兆； 
若陡然暴出，忽如復元者，此假復也，必於周日之後，復脫如故，是必不治之證。若全無漸復生意 
者，自不必治。若各部皆脫，而惟胃脈獨存者，猶可冀其萬一。 

<目錄>卷之五道集\脈神章（中）
<篇名>通一子脈義
屬性：脈有三部，部有三候，逐部先尋，次宜總究。左寸心經火位，脈宜流利洪強；左關肝膽，弦而 
且長；尺部膀胱，沉靜彌良。右寸肺金之主，輕浮充暢為宗；脾胃居於關部，和緩胃氣常充；右尺 
三焦連命，沉滑而實則隆。四時相代，脈狀靡同。秋微毛而冬石，春則弦而夏洪。滑而微浮者肺恙 
，弦中兼細者脾殃。心病則血衰脈小，肝證則脈弦且長。大而兼緊，腎疾奚康？寸口多弦，頭面何 
曾舒泰？關前若緊，胸中定是症殃。急則風上攻而頭痛，緩則皮頑痹而不昌。微是厥逆之陰，數為 
虧損之陽。滑則痰涎而胸膈氣壅，澀緣血少而背膊疼傷。沉是背心之氣，洪乃胸脅之妨。若夫關中 
，緩則飲食必少，滑實胃火煎熬，小弱胃寒逆冷，細微食少膨脹。衛之虛者澀候，氣之滯者沉當。 
左關微澀兮血少，右關弦急兮過勞。洪實者血結之瘀，遲緊者脾冷之殃。至如尺內，洪大則陰虛可 
憑，或微或澀，便濁遺精。弦者腹痛，伏者食停。滑兮小腹急脹，婦則病在月經。澀兮嘔逆翻胃， 
弦強陰疝血崩。緊兮小腹作痛，沉微必主腰疼。緊促形於寸，此氣滿於心胸；緊弦見於關，斯痛攻 
乎腹脅。兩寸滑數兮，嘔逆上奔；兩關滑數兮，蛔蟲內齧。心胸留飲，寸口沉潛；臍腹成 ，關中 
促結。左關弦緊兮，緣筋脈之拘攣；右關沉滑兮，因食積之作孽。 
脈有浮沉遲數，診有提綱大端。浮而無力為虛，有力為邪所搏。浮大傷風兮浮緊傷寒，浮數虛 
熱兮浮緩風涎。沉緩滑大兮多熱，沉遲緊細兮多寒。沉健須知積滯，沉弦氣病淹淹。沉遲有力，疼 
痛使然。遲弦數弦兮，瘧寒瘧熱之辨；遲滑洪滑兮，胃冷胃溫之愆。數而有痛，恐發瘡瘍；若兼洪 
滑，熱甚宜涼。陰數陰虛必發熱， 
陽數陽強多汗黃。 
脈有七情之傷，而為九氣之列。怒傷於肝者，其脈促而氣上沖；驚傷於膽者，其氣亂而脈動掣 
。過於喜者傷於心，故脈散而氣緩；過于思者傷於脾，故脈短而氣結。憂傷於肺兮，脈必澀而氣沉； 
恐傷於腎兮，脈當沉而氣怯。若脈促而人氣消，因悲傷而心系挈。傷於寒者脈遲，其為人也氣收； 
傷於熱者脈數，其為人也氣泄。 
脈體須明，脈證須徹。浮為虛而表顯，沉乃實而里決。滑是多痰，芤因失血。濡散總因虛而冷 
汗，弦緊其為寒而痛切。洪則躁煩，遲為冷別。緩則風而頑木，實則脹而秘結。澀兮血少而寒，長 
兮癇而又熱。短小元陽必病，堅強患乎滿急。伏因痛痹伏藏，細弱真元內傷。結促惟虛斷續，代雲 
變易不常。緊急或緣瀉痢，緊弦 痞相妨。數則心煩，大則病進。上盛則氣高，下盛則氣脹。大是 
血虛之候，細為氣少之恙。浮洪則外證推測，沉弦為內疾斟量。陽芤兮吐衄立至，陰芤兮下血須防。 
盛滑則外疼可別，實緊則內痛多傷。弱小澀弦為久病，滑浮數疾是新殃。沉而弦緊， 癖內痛；脈 
來緩滑，胃熱宜涼。長而滑大者酒病，浮而緩豁者濕傷。堅而疾者為癲，遲而伏者必厥。洪大而疾 
則發狂，緊滑而細為嘔噦。脈洪而疾兮，因熱結以成癰；脈微而澀兮，必崩中而脫血。陰陽皆澀數 
，知溲屎之艱難；尺寸俱虛微，曉精血之耗竭。 
脈見危機者死，只因指下無神。不問何候，有力為神。按之則隱，可見無根。蓋元氣之來，力 
和而緩；邪氣之至，力強而峻。彈石硬來即去，解索散亂無緒，屋漏半日而落，雀啄三五而住，魚 
翔似有如無，蝦游進退難遇。更有鬼賊，雖如平類，土敗於木，真弦可畏，是亦危機，因無胃氣。 
諸逢此者，見幾當避。 

<目錄>卷之五道集\脈神章（中）
<篇名>通一子脈義
屬性：傷寒病熱兮，洪大易治而沉細難醫；傷風咳嗽兮，浮濡可攻而沉牢當避。腫脹宜浮大，顛狂忌 
虛細。下血下痢兮，浮洪可惡；消渴消中兮，實大者利。霍亂喜浮大而畏微遲，頭疼愛浮滑而嫌短 
澀。腸 髒毒兮，不怕 
沉微；風痹足痿兮，偏嫌數急。身體中風，緩滑則生；腹心作痛，沉細則良。喘急浮洪者危，咳血 
沉弱者康。脈細軟而不弦洪，知不死於中惡；脈微小而不數急，料無憂於金瘡。吐血鼻衄兮，吾不 
喜其實大；跌扑損傷兮，吾則畏其堅強。痢疾身熱而脈洪，其災可惡；濕病體煩而脈細，此患難當。 
水瀉脈大者可怪，亡血脈實者不祥。病在中兮脈虛為害，病在外兮脈澀為殃。腹中積久而脈虛者死 
，身表熱甚而脈靜者亡。 

<目錄>卷之五道集\脈神章（中）
<篇名>通一子脈義
屬性：雀啄連來三五啄，屋漏半日一點落，魚翔似有又如無，蝦游靜中忽一躍，彈石硬來尋即散，搭 
指散亂為解索。寄語醫家仔細看，六脈一見休下藥。 

<目錄>卷之六道集\脈神章（下）
<篇名>《難經》脈義
屬性：一難曰∶十二經皆有動脈，獨取寸口以決五臟六腑死生吉凶之法，何謂也？然∶寸口者，脈之 
大會，手太陰之脈動也。二難曰∶脈有尺寸，何謂也？從關至尺是尺內，陰之所治也；從關至魚際 
是寸口內，陽之所治也。故分寸為尺，分尺為寸。 

<目錄>卷之六道集\脈神章（下）
<篇名>《難經》脈義
屬性：五難曰∶脈有輕重，何謂也？然∶初持脈如三菽之重，與皮毛相得者，肺部也。如六菽之重， 
與血脈相得者，心部也。如九菽之重，與肌肉相得者，脾部也。如十二菽之重，與筋平者，肝部也 
。按之至骨，舉指來疾者，腎部也。故曰輕重也。 

<目錄>卷之六道集\脈神章（下）
<篇名>《難經》脈義
屬性：四難曰∶脈有陰陽之法，何謂也？然∶呼出心與肺，吸入腎與肝，呼吸之間，脾受谷味也，其 
脈在中。浮者陽也，沉者陰也，故曰陰陽也。心肺俱浮，何以別之？然∶浮而大散者心也，浮而短 
澀者肺也。腎肝俱沉， 
何以別之？然∶牢而長者肝也，按之濡、舉指來實者腎也。脾者中州，故其脈在中，是陰陽之法也。 

<目錄>卷之六道集\脈神章（下）
<篇名>《難經》脈義
屬性：六難曰∶脈有陰盛陽虛，陽盛陰虛，何謂也？然∶浮之損小，沉之實大，故曰陰盛陽虛；沉之 
損小，浮之實大，故曰陽盛陰虛，是陰陽虛實之意也。 

<目錄>卷之六道集\脈神章（下）
<篇名>《難經》脈義
屬性：九難曰∶何以別知臟腑之病耶？然∶數者腑也，遲者髒也。數則為熱，遲則為寒。諸陽為熱， 
諸陰為寒，故以別知臟腑之病也。 

<目錄>卷之六道集\脈神章（下）
<篇名>《難經》脈義
屬性：十四難曰∶上部有脈，下部無脈，其人當吐，不吐者死。上部無脈，下部有脈，雖困無能為害 
。所以然者，人之有尺，譬如樹之有根，枝葉雖枯槁，根本將自生。脈有根本，人有元氣，故知不 
死。 

<目錄>卷之六道集\脈神章（下）
<篇名>仲景脈義
屬性：問曰∶脈有陰陽，何謂也？答曰∶凡脈浮大數動滑，此名陽也；沉澀弱弦微，此名陰也。陰病 
見陽脈者生，陽病見陰脈者死。 
寸口脈微，名曰陽不足，陰氣上入陽中，則洒淅惡寒也。尺脈弱，名曰陰不足，陽氣下陷入陰 
中，則發熱 
也。陽脈浮、陰脈弱者，則血虛，血虛則筋急也。 
其脈沉者，榮氣之微也。其脈浮而汗出如流珠者，衛氣之衰也。寸口脈浮為在表，沉為在里， 
數為在腑，遲為在髒。若脈浮大者，氣實血虛也。 
寸口脈浮而緊，浮則為風，緊則為寒，風則傷衛，寒則傷榮，榮衛俱病，骨節煩疼，當發其 
汗也。 
夏月盛熱，欲着復衣，冬月盛寒，欲裸其身，所以然者，陽微則惡寒，陰弱則發熱。 
寸口脈浮大，而醫反下之，此為大逆。浮則無血，大則為寒，寒氣相搏，則為腸鳴。醫乃不知 
而反飲冷水，令汗大出，水得寒氣，冷必相搏，其人即KT 。 
諸脈浮數，當發熱而反洒淅惡寒，若有痛處，飲食如常者，當發其癰。脈數不時，則生惡瘡也。 

<目錄>卷之六道集\脈神章（下）
<篇名>仲景脈義
屬性：師曰∶脈有三部，道之根源，榮衛流行，不失衡銓。腎沉心洪，肺浮肝弦，此自經常，不失銖 
分。出入升降，刻漏周旋，水下二刻，一周循環，當復寸口，虛實見焉。變化相乘，陰陽相干。風 
則浮虛，寒則牢堅，沉潛水 ，支飲急弦，動則為痛，數則熱煩，設有不應，知變所緣。三部不同， 
病各異端，太過可怪，不及亦然。邪不空見，中必有奸，審察表里，三焦別焉。知其所舍，消息診 
看，料度臟腑，獨見若神。為子條記，傳與賢人。 
師曰∶呼吸者，脈之頭也。初持脈，來疾去遲，此出疾入遲，名曰內虛外實也。初持脈，來遲 
去疾，此出遲入疾，名曰內實外虛也。 
師持脈，病患欠者，無病也。脈之呻者，病也。言遲者，風也。搖頭言者，里痛也。行遲者， 
表強也。坐而伏者，短氣也。坐而下一腳者，腰痛也。里實護腹，如懷卵物者，心痛也。 
問曰∶人病恐怖者，其脈何狀？曰∶脈形如循絲累累然，其面白脫色也。人愧者，其脈何類？ 
曰∶脈浮而面色乍白乍赤也。 
問曰∶脈有殘賊，何謂也？曰∶脈有弦緊浮滑沉澀，此六者名為殘賊，能為諸脈作病也。 
問曰∶脈有災怪，何謂也？曰∶假令人病，脈得太陽，與形證相應，因為作湯，比還服湯如食 
頃，病患乃大吐，若下痢，腹中痛。師曰∶我前來不見此證，今乃變異，是名災怪。又問曰∶何緣 
作此吐痢？答曰∶或有舊時服藥，今乃發作，故名災怪耳。 
肥人責浮，瘦人責沉。肥人當沉今反浮，瘦人當浮今反沉，故責之。 
寸脈下不至關為陽絕，尺脈上不至關為陰絕，此皆不治，決死也。若計其餘命死生之期，期以 
月節克之也。 
脈病患不病，號曰行屍，以無生氣，卒眩仆不識人者，短命則死。人病脈不病，名曰內虛，以 
無穀神，雖困無苦。 
問曰∶緊脈從何而來？曰∶假令亡汗若吐，以肺里寒，故令脈緊也。假令咳者，坐飲冷水，故 
令脈緊也。假令下痢，以胃中虛冷，故令脈緊也。 
寸口脈緩而遲，緩則陽氣長，其色鮮，其顏光，其聲商，毛髮長；遲則陰氣盛，骨髓生，血滿 
，肌肉緊薄鮮硬。陰陽相抱，營衛俱行，剛柔相搏，名曰強也。 
寸口脈浮而大，浮為虛，大為實，在尺為關，在寸為格，關則不得小便，格則吐逆。 
寸口脈弱而遲，弱者衛氣微，遲者營中寒。營為血，血寒則發熱；衛為氣，氣微者心內飢，飢 
而虛滿，不能食也。 
寸口脈弱而緩，弱者陽氣不足，緩者胃氣有餘，噫而吞酸，食卒不下，氣填於膈上也。 
寸口脈微而澀，微者衛氣不行，澀者營氣不足。營衛不能相將，三焦無所仰，身體痹不仁。營 
氣不足，則煩疼，口難言。衛氣虛，則惡寒數欠。三焦不歸其部，上焦不歸者，噫而酢吞；中焦不 
歸者，不能消谷引食；下焦不歸者，則遺溲。（酢，古醋字。） 
寸口脈微而澀，微者衛氣衰，澀者營氣不足。衛氣衰，面色黃，榮氣不足，面色青。營為根， 
衛為葉，營衛俱微，則根葉枯槁，而寒慄、咳逆、吐腥、吐涎沫也。 
寸口脈微，尺脈緊，其人虛損多汗，知陰常在，絕不見陽也。 
寸口諸微亡陽，諸濡亡血，諸弱發熱，諸緊為寒。諸乘寒者則為厥，郁冒不仁，以胃無谷氣， 
脾澀不通，口急不能言，戰而栗也。 
問曰∶何以知乘腑？何以知乘髒？曰∶諸陽浮數為乘腑，諸陰遲澀為乘髒。 

<目錄>卷之六道集\脈神章（下）
<篇名>仲景脈義
屬性：問曰∶寸口脈沉大而滑，沉則為實，滑則為氣，實氣相搏，氣血入髒即死，入腑即愈，此謂卒 
厥，何謂也？ 
師曰∶唇口青，身冷，為入髒，即死；身和，汗自出，為入腑，即愈。 
問曰∶脈脫入髒即死，入腑即愈，何謂也？師曰∶非為一病，百病皆然。譬如浸淫瘡，從口起流向 
四肢者可治，從四肢流來入口者不可治。病在外者可治，入里者即死。 
五邪中人，各有法度，風中於前，寒中於暮，濕傷於下，霧傷於上。風令脈浮，寒令脈急。霧 
傷皮腠，濕流關節，食傷脾胃，極寒傷經，極熱傷絡。 
夫男子平人，脈大為勞，極虛亦為勞。男子脈浮弱而澀為無子，精氣清冷。脈得諸芤動微緊， 
男子失精，女子夢交。 
男子平人，脈虛弱細微者，喜盜汗也。脈沉小遲名脫氣，其人疾行則喘喝，手足逆寒，腹滿， 
甚則溏泄，食不消化也。脈弦而大，弦則為減，大則為芤，減則為寒，芤則為虛，虛寒相搏，此名 
為革，婦人則半產漏下，男子則亡血失精。 

<目錄>卷之六道集\脈神章（下）
<篇名>滑氏脈義
屬性：凡診脈，先須識時脈、胃脈與臟腑平脈，然後及於病脈。時脈謂春三月六部中俱帶弦，夏三月 
俱帶洪，秋三月俱帶浮，冬三月俱帶沉。胃脈謂中按得之，脈見和緩。凡人臟腑胃脈既平，又應時 
脈，乃無病者也，反此為病。 
持脈之要有三，曰舉，曰按，曰尋。輕手循之曰舉，重手取之曰按，不輕不重，委曲求之曰尋。 
初持脈，輕手候之，脈見皮膚之間者，陽也，腑也，亦心肺之應也。重手得之，脈附於肉下者，陰 
也，髒也，亦肝腎之應也。不輕不重，中而取之，其脈應於血肉之間者，陰陽相適，中和之應，脾 
胃之候也。若委曲尋之而若隱若 
見，則陰陽伏匿之脈也。 

<目錄>卷之六道集\脈神章（下）
<篇名>滑氏脈義
屬性：明脈須辨表里虛實四字。表，陽也，腑也，凡六淫之邪襲於經絡，而未入胃腑及髒者，皆屬於 
表也。里，陰也，髒也，凡七情之氣鬱於心腹之內，不能散越，及飲食之傷留於腑臟之間，不能通 
泄，皆屬於里也。虛者，元氣之自虛，精神耗散，氣力衰竭也。實者，邪氣之實，由正氣之本虛， 
邪得乘之，非元氣之自實也。故虛者補其正氣，實者瀉其邪氣。經曰∶邪氣盛則實，精氣奪則虛， 
此大法也。 

<目錄>卷之六道集\脈神章（下）
<篇名>滑氏脈義
屬性：東垣曰∶不病之脈，不求其神而神無不在也。有病之脈，則當求其神之有無，謂如六數七極， 
熱也，脈中有力，即有神矣，當泄其熱；三遲二敗，寒也，脈中有力，即有神矣，當去其寒。若數 
極遲敗中不復有力，為無神也，將何所恃耶？苟不知此而泄之去之，神將何以根據而為主？故經曰∶ 
脈者，血氣之先，氣血者，人之神也。善夫！ 

<目錄>卷之六道集\脈神章（下）
<篇名>附諸家脈義
屬性：夫脈者，本乎營與衛也，而營行脈之中，衛行於脈之外，苟臟腑和平，營衛調暢，則脈無形狀 
之可議矣。或者六淫外襲，七情內傷，則臟腑不和，營衛乖謬，而二十四脈之名狀，層出而疊見矣 
。是故風寒暑濕燥火，此六淫也，外傷六淫之脈，則浮為風，緊為寒，虛為暑，細為濕，數為燥， 
洪為火，此皆可以脈而別其外感之 
邪也。喜怒憂思悲恐驚者，此七情也，內傷七情之脈，喜則傷心而脈緩，怒則傷肝而脈急，恐則傷 
腎而脈沉，悲則氣消而脈短，驚則氣亂而脈動，此皆可以脈而辨其內傷之病也。然此特舉其常，而 
以脈病相應者為言也。 
若論其變，則有脈不應病，病不應脈，變出百端，而難一一盡憑乎脈者矣。試舉一二言之，如 
張仲景雲∶脈浮大，邪在表，為可汗。若脈浮大，心下硬，有熱屬髒者，攻之，不令發汗，此又非 
浮為表邪可汗之脈也。又雲∶促脈為陽盛，宜用葛根黃芩黃連湯。若脈促厥冷為虛脫，非灸作溫不 
可，此又非促為陽盛之脈也。又曰∶遲脈為寒，沉脈為里。若陽明脈遲，不惡寒，身體 汗出， 
則用大承氣，此又非諸遲為寒之脈矣；少陰病始得之，反發熱而脈沉，宜麻黃細辛湯汗之，此又非 
沉為在里之脈矣。凡此皆脈難盡憑之明驗也。若只憑脈而不問證，未免以寒為熱，以表為里，以陰 
為陽，顛倒錯亂，而夭人壽者多矣。是以古人治病，不專於脈，而必兼於審證，良有以也。 
奈何世人不明乎此，往往有病諱而不言，惟以診脈而試醫之能否，脈之而所言偶中，便視為良 
醫而傾心付託，其於病之根源，一無所告，藥之宜否，亦無所審，惟束手聽命於醫，因循遂至於死 
，尚亦不悟，深可悲矣。彼庸俗之人，素不嗜學，固無足怪，奈近世士大夫家，亦未免狃於此習， 
是又大可笑也。夫定靜安慮，格物致知，乃《大學》首章第一義，而慮者謂慮事精詳，格物者謂窮 
致事物之理，致知者謂推極吾之所知，凡此數事，學人必當究心於此矣。先正又言，為人子者，不 
可不知醫，病臥於床，委之庸醫，比之不慈不孝。夫望聞問切，醫家大節目也，苟於臨病之際，惟 
以切而知之為能，其餘三事，一切置而不講，豈得謂知醫乎？豈得為處事精詳乎？豈得為窮致事物 
之理而推極吾之所知乎？ 
且醫之良，亦不專於善診一節，凡動靜有常，舉止不妄，存心忠濃，發言純篤，察病詳審，處 
方精專，兼此數者，庶可謂之良矣。雖據脈言證，或有少瘥，然一脈所主非一病，故所言未必盡中 
也。若以此而遂棄之， 
所謂以二卵而棄干城之將，烏可與智者道哉。姑以浮脈言之，《脈經》雲，浮為風，為虛，為氣， 
為嘔，為厥，為痞，為脹，為滿不食，為熱，為內結等類，所主不下數十餘病，假使診得浮脈，彼 
將斷其為何病耶？苟不兼之以望聞問，而欲的知其為何病，吾為戛戛乎其難矣。古人以切居望聞問 
之後，則於望聞問之間，已得其病情矣，不過再診其脈，看病應與不應也。若脈與病應，則吉而易 
醫，脈與病反，則凶而難治，以脈參病，意蓋如此，曷以診脈知病為貴哉？夫《脈經》一書，拳拳 
示人以診法，而開捲入首便言觀形察色，彼此參伍以決死生，可見望聞問切，醫之不可缺一也。噫 
！世稱善脈莫過叔和，尚有待於彼此參伍，況下於叔和者乎！故專以切脈言病，必不能不致於誤也。 
安得為醫之良？ 
抑不特此，世人又有以《太素脈》而言人貴賤窮通者，此又妄之甚也。予嘗考其義矣，夫太者 
，始也，初也，如太極、太乙之太；素者，質也，本也，如繪事後素之素，此蓋言始初本質之脈也。 
此果何脈耶？則必指元氣而言也。東垣曰∶元氣者，胃氣之別名。胃氣之脈，蔡西山所謂不長不短 
，不疏不數，不大不小，應手中和，意思欣欣，難以名狀者是也。無病之人，皆得此脈，以此脈而 
察人之有病無病則可，以此脈而察人之富貴貧賤則不可。何也？胃氣之脈，難以形容，莫能名狀， 
將何以為貴賤窮通之診乎？竊觀其書，名雖太素，而其中論述，略無一言及於太素之義，所作歌括 
，率多俚語，全無理趣。原其初意，不過托此以為徼利之媒，後世不察，遂相傳習，莫有能辨其非 
者。又或為之語曰∶太素雲者，指貴賤窮通稟於有生之初而言也，然脈可以察而知之，非謂脈名太 
素也。予曰∶固也，然則太素之所診者，必不出於二十四脈之外矣。夫二十四脈皆主病，言一脈見 
則主一病，貧賤富貴何從而察之哉？假如浮脈，其診為風，使太素家診之，將言其為風耶？抑言其 
為貴賤窮通耶？二者不可得兼，若言其為風，則其所知亦不過病也；若遺其病而言其為貴賤窮通， 
則是 
近而病諸身者尚不能知，安得謂之太素，則遠而違諸身者必不能知之也。蓋貴賤窮通，身外之事， 
與身之血氣了不相干，安得以脈而知之乎？況脈之變見無常，而天之寒暑不一，故四時各異其脈， 
必不能久而不變，是以今日診得是脈，明日診之而或非，春間診得是脈，至夏按之而或否。彼太素 
者，以片時之尋按，而斷一生之休咎，殆必無是理，然縱使億則屢中，亦是捕風捉影，彷彿形容， 
安有一定之見哉。噫！以脈察病，尚不知病之的，而猶待乎望聞問，況能知其他乎。且脈兆於岐黃 
，演於秦越，而詳於叔和，遍考《素》、《難》、《脈經》，並無一字言及此者，非隱之也，殆必 
有不可誣者耳。巢氏曰∶太素者，善於相法，特假太素以神其術耳。誠哉言也，足以破天下後世之 
惑矣。又有善伺察者，以言 人，陰得其實，故於診按之際，肆言而為欺妄，是又下此一等，無足 
論也。 
雖然，人稟天地之氣以生，不能無清濁純駁之殊，稟之清者，血氣清而脈來亦清，清則脈形圓 
淨，至數分明。吾診乎此，但知其主富貴而已，若曰何年登科，何年升授，何年招財，何年得子， 
吾皆不得而知矣。稟之濁者，血氣濁而脈來亦濁，濁則脈形不清，至數混亂。吾診乎此，但知其主 
貧賤而已，若曰某時招悔，某時破財，某時損妻，某時克子，吾亦莫得而知矣。又有形濁而脈清者 
，此謂濁中之清；質清而脈濁者，此謂清中之濁。又有形不甚清，脈不甚濁，但浮沉各得其位，大 
小不失其等，亦主平穩而無大得喪也。其他言有所未盡，義有所未備，學人可以類推，是則吾之所 
謂知人者，十本於理而已矣，豈敢妄為之說以欺人哉。噫，予所以着為是論者，蓋以世之有言太素 
脈者，靡不翕然稱美，不惟不能以理析，又從而延譽於人，縱使其言有謬，又必陰與之委曲影射， 
此所謂誤己而誤人者也，果何益之有哉？又有迎醫服藥者，不惟不先言其所苦，甚至再三詢叩，終 
於默默，至有隱疾而困醫者，醫固為其所困，不思身亦為醫所困矣。此皆世之通患，人所共有， 
故予不得不詳論之，以致夫丁寧之意，俾聾瞽者或有所開發焉。孟子曰∶予豈好辨哉，予不得已也 
。 

<目錄>卷之六道集\脈神章（下）
<篇名>附諸家脈義
屬性：太素之說，固為不經，然其間亦有可采者。如曰∶脈形圓淨，至數分明，謂之清；脈形散澀， 
至數模糊，謂之濁。質清脈清，富貴而多喜，質濁脈濁，貧賤而多憂。質清脈濁，此為清中之濁， 
外富貴而內貧賤，失意處多，得意處少也。質濁脈清，此謂濁中之清，外貧賤而內富貴，得意處多 
，失意處少也。若清不甚清，濁不甚濁，其得失相半，而無大得喪也。富貴而壽，脈清而長；貧賤 
而夭，脈濁而促。清而促者，富貴而夭；濁而長者，貧賤而壽。此皆太素可采之句也，然亦不能外 
乎風鑒，故業太素者，不必師太素，但師風鑒，風鑒精而太素之說自神矣。至其甚者，索隱行怪，無 
所不至，是又巫家之教耳。孔子曰∶攻乎異端，斯害也已矣，正士豈為之。 

<目錄>卷之六道集\脈神章（下）
<篇名>附諸家脈義
屬性：論貴賤，切脈之清濁，論窮通，切脈之滑澀，論壽夭以浮沉，論時運以衰旺，論吉凶以緩急，亦 
皆彷彿《靈樞》虛實攻補，法天法地法人之奧旨。凡人兩手清微如無脈者，此純陰脈，主貴；有兩 
手俱洪大者，此純陽脈，主貴。

