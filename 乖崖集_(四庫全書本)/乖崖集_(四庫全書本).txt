　　欽定四庫全書　　　　　集部三
　　乖崖集　　　　　　　　別集類二〈宋〉
　　提要
　　〈臣〉等謹按乖崖集十二巻宋張詠撰詠事蹟具宋史本傳其集宋代有兩本一本十巻見於趙希弁讀書附志所稱錢易墓誌李畋語錄附於後者是也一本十二本見於陳振孫書錄解題所稱郭森卿宰崇陽刻此集舊本十巻今増廣並語錄為十二巻者是也此本前有森卿序葢即振孫所見之本序稱於世刻中増詩八篇別附以韓琦神道碑王禹偁送宰崇陽序李燾祠堂記項安世北峰亭記今檢勘並合惟所稱刪次年譜別為一巻者則已不見葢傳寫有所脫佚矣詠兩蒞益州為政㤙威並用吏民畏服平日剛方尚氣有巖巖不可犯之節其文乃疏通平易不為嶄絶之語其詩亦列名西崑體中〈案西崑酬唱十七人詠名在第十一〉其聲賦一首窮極幽𣺌梁周翰至歎為一百年不見此作則亦非無意於為文者特其光明俊偉發於自然故真氣流露無雕章琢句之態耳案韓琦神道碑稱詠與邑人傅霖友善登第後與傅詩有巢由莫相笑心不為輕肥之句今集中乃作七言琦葢節用其意故與集本不合又案陳輔之詩話稱蕭林之知溧陽時張乖崖召食見几案一絶句雲獨恨太平無一事江南閒殺老尚書蕭改恨作幸字且言公功高身重姦人側目以此與公全身乖崖曰蕭弟一字之師也云云今考集中㳺趙氏西園詩末聨雲方信承平無一事淮陽閒殺老尚書詩中既無恨字幸字亦不作江南字且七律而非絶句則輔之所記乃傳聞訛異之詞又青箱雜記載詠贈官妓小英歌今不見集中其詩詞意凡劣決非詠之所為殆亦呉處原誤採鄙談不足據也乾隆四十五年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　乖崖集序
　　故禮部尚書忠定張公以直道事太宗真宗雖不登相位而眷倚特隆天下誦其事業而鮮有知其文者今觀其文大抵脫去翰墨畦逕無屬詞綴文之跡而磊磊落落實大以肆方國初踵五季文氣之陋柳仲塗穆伯長輩力為古文以振之公初不聞切磨於此而當時老於文學者稱其秉筆為文有三代風葢其光明碩大之學尊主庇民之道英華發外而雄奇典雅得於天韻之自然殆非語言文字之學所能到也崇陽本公遺民也後之君子欲誦其詩讀其書將於是乎取而無傳焉可乎森卿初至邑會舊尹三山陳侯樸授一編書乃公遺文欲刋之縣齋而未果屬使成之讀其歌詩有古樂府風氣律句得唐人體若聲賦之作又其傑然雄偉者因掲以冠篇首或者以小英歌等不類公作然其詞艷而不流政自不害為宋廣平梅花賦耳語録舊傳有三巻今採摭傳記僅為一巻附焉遺事所載未備輙以所聞増廣又於石刻中増収詩八篇好事者有為公年譜亦加刪次別為一巻尚論其世者宜有取爾舊本得之通城楊君津家凡十巻今為十二巻其會粹訂証實屬之尉曹孫君惟寅而使學生存中參焉外有韓魏公所作神道碑內翰王公送公宰崇陽序巽岩祠堂記項平菴北峯亭記此其文皆知公之深者爰並録之覽者得詳焉宣教郎知鄂州崇陽縣主管勸農營田公事天台郭森卿題辭







