詩林廣記
提要
重刊詩林廣記序
序
前集
卷一
卷二
卷三
卷四
卷五
卷六
卷七
卷八
卷九
卷十
後集
卷一
卷二
卷三
卷四
卷五
卷六
卷七
卷八
卷九
卷十
　
提要
　　《詩林廣記前集》十卷、《後集》十卷，宋蔡正孫撰。正孫字粹然，自號「蒙齋野逸」。前有自序，題歲在屠維赤奮若，蓋己丑年作。考「黃庭堅寄蘇轍詩」條引熊禾語，則當為元太祖至元二十六年，時宋亡十年矣。《謝枋得集》附錄贈行諸篇中有正孫詩一首，蓋即其人也。其書前集載陶潛至元微之共二十四人，而九卷附錄薛能等三人，十卷附錄薛道衡等五人。後集載歐陽修至劉攽二十八人，止於北宋。其目錄之末，稱編選未盡者見於續集刊行。今續集則未見焉。兩集皆以詩隸人，而以詩話隸詩。各載其全篇於前，而所引諸說則下詩二格，條列於後。體例在總集、詩話之間。國朝厲鶚作《宋詩紀事》，實用其例。然此書凡無所評論考證者，即不空錄其詩。較鶚書之兼用《唐詩紀事》例者，又小異爾。  
　 
重刊詩林廣記序
　　龜山先生曰：「作詩不知風雅之意，不可以作詩。詩尚譎諫，言之者無罪，聞之者足以戒，乃為有補。」予嘗三複斯言。曆覽古人之詩，筆補造化、詞泣鬼神者有矣，究其寄譎諫於溫厚和平之中，不多見也。又其言散出於百氏之家，雖博雅君子，未易遍觀。惟宋蒙齋蔡先生《詩林廣記》會萃晉、唐及本朝諸家之詩，長篇短章，眾體鹹備。複取大儒故老佳話，附錄各篇之下，單言只句，品議無遺，誠詩學之指南也。中之所載朱文公《聞雷》詩：「我願君王法天造，早施雄斷答群心。」歐陽公《溫成閣帖》：「君王念舊憐遺族，長使無權保厥家。」諷諫當時君後，勇奮乾剛，保全外戚之意深矣。李義山《詠賈誼》：「可憐夜半虛前席，不問蒼生問鬼神。」盧玉川《上孟諫議》：「便從諫議問蒼生，到頭合得蘇息否。」諷諫當時君相，軫念黎元，培植邦本之意深矣。溫公「太上老君頭似雪，世人浪說駐紅顏」，山谷「藏書萬卷可教子，遺金滿籝常作災」之句，實求長年積金玉之高抬貴手。荊公「想應君出守，暫得免苞苴」，荀鶴「桑柘廢來猶納稅，田園荒盡尚征苗」之句，實尚奔競玩民隱之藥石。「莽恭拳拳，甫笑嬉嬉」，此後山之刺陰險潛毒之人也。其他譎諫，率多類此，聞之者得不惕然於中乎？其補於世也多矣。學詩者人挾一帙，沉潛玩索，因言求心，不獨聲律之妙造作者之堂，抑足以銷其邪心，養其正氣，端人善士之域，可馴致矣。第舊板磨滅，魯魚互出，因命子齊貢士較正重刊，藏於家塾，與鄉黨學詩者共之。若金根之誤，在泉且然，齊吾知其不能免矣。弘治丁巳春三月望日，賜進士中憲大夫河南提刑按察副使奉敕保固河防兼齊水利前監察御史濟南張鼐書於黃陵之半閑堂。  
　 
序
　　甚矣詩之難言也久矣，蓋自《國風》、《雅》、《騷》而下，以迄於今，上下千數百年，其間騷人韻士，嘐嘐然曰詩雲詩雲者，無慮數十百計。然求其為大家數，則自陶、韋、李、杜、歐、蘇、黃、陳而下，指蓋未易多屈。信矣詩之不可以易易言也。正孫自變亂焦灼之後，棄去舉子習，因得以肆意於諸家之詩。暇日采晉、宋以來數大名家及其餘膾炙人口者，凡幾百篇，鈔之以課兒侄，並集前賢評話及有所援據摹擬者，冥搜旁引，而麗於各篇之次。凡出於諸老之所品題者，必在此選。正孫固不敢以言詩自任，然亦自知詩之難言，有不可以一毫私意揣摩而臆度之也。梅邊松下，弄月吟風，時卷舒之，亦足以發其幽趣。尚恨山深林密，既無藏書之素，又無借書之便，所見不廣，所聞不多耳。增益其所未能，不無望於四方同志雲。歲屠維赤奮若，月昭陽作噩，日閼逢閹茂，蒙齋野逸人蔡正孫粹然序。  
　 
卷一
　　陶淵明
　　朱文公雲：「作詩須從陶柳門庭中來乃佳。不如是，無以發蕭散沖澹之趣，不免侷促塵埃，無由到古人佳處。」
　　楊龜山雲：「陶淵明詩，所不可及者，沖澹深邃，出於自然。若曾用力學詩，然後知淵明詩非著力之所能及。」
　　蘇東坡雲：「淵明作詩不多，然其詩質而實綺，臒而實腴。自曹、劉、鮑、謝、李、杜諸人，皆莫及也。」
　　黃山谷雲：「淵明之詩，所謂不煩繩削而自合者。然巧於斧斤者多疑其拙，窘於檢括者輒病其放。孔子曰：『甯武子，其智可及也，其愚不可及也。』淵明之拙與放，豈可與不知者道哉！道人曰：『如我按指，海印發光。汝暫舉心，塵勞先起。』說者曰：『若以法眼觀，無俗不真；若以世眼觀，無真不俗。』淵明之詩，要當與一丘一壑者共之。」
　　陳後山雲：「陶淵明之詩，寫其胸中之妙。無陶之妙而學其詩，終為樂天耳。」
　　劉後村雲：「陶公如天地間之有醴泉慶雲，是惟無岀，出則為祥瑞。且饒坡公一人和陶可也。」
　　葉西澗雲：「古今詩學，沖澹閑遠，惟陶淵明為難到。」
　　飲酒
　　結廬在人境，而無車馬喧。問君何能爾，心遠地自偏。採菊東籬下，悠然見南山。俗本「見」字多作「望」字。山氣日夕佳，飛鳥相與還。此中有真意，欲辨已忘言。
　　《蔡寬夫詩話》雲：「『採菊東籬下，悠然見南山。』此其閑遠自得之意，直若超然邈出宇宙之外。俗本多以『見』為『望』字，若爾，則便有褰裳濡足之態矣。乃知一字之誤，害理有如此者。」
　　東坡雲：「此詩景與意會，故可喜也。無識者以『見』為『望』。白樂天效淵明詩，有雲：『時傾一樽酒，坐望終南山。』則流俗之失久矣。惟韋蘇州《答長安丞裴梲》詩雲：『採菊露未晞，舉頭見秋山。』乃真得淵明詩意。」
　　《雞肋集》雲：「記在廣陵日見東坡雲：『陶淵明意不在詩，詩以寄其意耳。「採菊東籬下，悠然望南山」，則既採菊，又望山，意盡於此，無餘蘊矣，非淵明意也。「採菊東籬下，悠然見南山」，則本自採菊，無意望山，適舉首而見之，悠然忘情，趣閑而累遠。此未可於文字精粗間求之。』」
　　[附]東坡和淵明飲酒
　　小舟真一葉，下有暗浪喧。夜棹醉中發，不知枕幾偏。天明問前路，已度千銀山。嗟我亦何為，此道常往還。未來即早計，已往復何言。
　　胡苕溪雲：「東坡謂『古之詩人，有擬古之作矣，未有追和古人者也』。追和古人詩，則自東坡始。」
　　《冷齋夜話》雲：「東坡在惠州，盡和淵明詩。黃魯直在黔南聞之，作詩雲：『子瞻謫嶺南，時宰欲殺之。飽吃惠州飯，細和淵明詩。彭澤千載人，子瞻百世師。出處雖不同，風味略相似。』」
　　山谷雲：「東坡在揚州《和飲酒詩》，只是如己所作。至惠州《和田園》詩，乃與淵明無異。
　　[附]荊公效淵明
　　先生歲晚事田園，魯叟遺書廢討論。問訊桑麻憐已長，按行松菊喜猶存。農人調笑追尋壑，稚子歡呼出候門。遙謝載醪袪惑者，吾今欲辨已忘言。
　　《遁齋閑覽》雲：「王荊公在金陵作詩，多用淵明詩中事，至有四韻詩全使淵明詩者。且言其詩有奇絕不可及之語，如『結廬在人境，而無車馬喧。問君何能爾，心遠地自偏』，由詩人以來，無此句也。然則淵明趨向不群，詞彩精拔，晉、宋之間，一人而已。」
　　胡苕溪雲：「荊公所謂四韻全使淵明詩者，即此詩是也。」
　　黃山谷詩雲：「非無車馬客，心遠境亦靜。」其意亦本淵明詩。
　　飲酒
　　清晨聞叩門，倒裳往自開。問子為誰歟，田父有好懷。壺漿遠見候，疑我與時乖。襤縷茅簷下，未足為高棲。「一世皆尚同，願君汩其泥。」深感父老言，稟氣寡所諧。紆轡誠可學，違己詎非迷。且共歡此飲，吾駕不可回。
　　《韻語陽秋》雲：「賢者豹隱墟落，固當和光同塵，雖舍者爭席奚病，而況於杯酒之間哉？陶淵明、杜子美皆世偉人也。每田父索飲，必使之畢其歡而後去。淵明詩雲：『清晨聞叩門，倒裳往自開。問子為誰歟，田父有好懷。壺漿遠見候，疑我與時乖。』老杜詩雲：『田翁逼社日，邀我嘗春酒。叫婦開大瓶，盆中為吾取。』二公皆有位者也，于田父何拒焉？至於田父有雲『一世皆尚同，願君汩其泥』之說，則姑守陶之介。『久客惜人情，如何拒鄰叟』，則何妨杜之通乎？」
　　[附]杜子美遭田父泥飲美嚴中丞
　　步屧隨春風，村村自花柳。田翁逼社日，邀我嘗春酒。酒酣誇新尹，畜眼未見有。回頭指大男：「渠是弩手。名在飛騎籍，長番歲時久。前日放營農，辛苦救衰朽。差科死則已，誓不舉家走。今年大作社，拾遺能住否？」叫婦開大瓶，盆中為吾取。感此氣揚揚，須知風化首。語多雖雜亂，說尹終在口。朝來偶然出，自卯將及酉。久客惜人情，如何拒鄰叟。高聲索果栗，欲起時被肘。指揮過無禮，未覺村野醜。月出遮我留，仍嗔問升鬥。
　　[附]東坡和淵明詩
　　芙蕖在秋水，時節自闔開。清風亦何意，入我芝蘭懷。一隨采折去，永與江海乖。斷絲不復續，鬥水何能棲。不如玉井蓮，結根天池泥。感此每自慰，吾事幸不諧。醉中有歸路，了了物不迷。乘流且複逝，得坎吾當回。
　　責子
　　白髮被兩鬢，肌膚不復實。雖有五男兒，總不好紙筆。阿舒已二八，懶惰固無匹。阿宣行志學，而不愛文術。雍端年十三，不識六與七。通子垂九齡，但覓梨與栗。天運苟如此，且盡杯中物。
　　黃山谷雲：「觀淵明此詩，想見其人，慈祥戲謔可觀也。俗人便謂淵明諸子皆不肖，而淵明以愁歎見於詩耳。所謂『癡人前不得說夢』也。」
　　[附]杜子美遣興
　　陶潛避俗翁，未必能達道。觀其著詩篇，頗亦恨枯槁。達士豈是足，默識蓋不早。生子賢與愚，何其掛懷抱。
　　真西山雲：「淵明又有《命子》詩曰：『夙興夜寐，願爾斯才。爾之不才，亦已焉哉。』《責子》詩曰：『雖有五男兒，總不好紙筆。』『天運苟如此，且盡杯中物。』子美謂『掛懷抱』者，此也。」
　　《王立之詩話》雲：「東坡言：山谷為余言，杜子美困頓於三川，蓋為不知者詬病，以為拙於生事，又往往譏議宗文、宗武失學，故寄之淵明聊解嘲耳。其詩名曰《遣興》，可知也。俗人不領，便謂譏病淵明，所謂『癡人前不得說夢』也。」
　　問來使
　　爾從山中來，早晚發天目？我屋南窗下，今生幾叢菊？薔薇葉已抽，秋蘭氣當馥。歸去來山中，山中酒應熟。
　　《西清詩話》雲：「淵明意趣，真古清淡之宗，詩家視淵明，猶孔門視伯夷也。其集屢經諸儒手校，然有《問來使》一篇，世蓋未見。獨南唐與晁文元家二本有之。李太白《潯陽感秋詩》雲：『陶令歸去來，田家酒應熟。』其取諸此也。」《潯陽感秋詩》，見後太白詩類。
　　辛丑歲七月還江陵夜行途中
　　閒居三十載，遂與塵事冥。詩書敦宿好，林園無俗情。如何舍此去，遙遙至南荊。叩枻新秋月，臨流別友生。涼風起將夕，夜景湛虛明。昭昭天宇闊，皛皛川上平。懷役不遑寐，中宵尚孤征。商歌非吾事，依依在耦耕。投冠旋舊墟，不為好爵縈。養真衡茅下，庶以善自名。
　　《陶淵明集》雲：「《文選》五臣注《辛丑歲七月詩》雲：『淵明詩，晉所作者皆題年號，入宋所作，但題甲子而已。意者恥事二姓，故以異之。』思悅考淵明之詩，有以甲子題者，始庚子，距丙辰，凡十七年間，只九首耳，皆晉安帝時所作也。中有《乙巳歲三月為建威參軍使都經錢溪作》，此年秋，乃為彭澤令。在官八十餘日，即解印綬，賦《歸去來辭》。後一十六年庚申，晉禪宋，恭帝元熙二年也。蕭德施《淵明傳》曰：『自宋高祖王業漸隆，不復肯仕。』於淵明出處，得其實矣。甯容晉未禪宋前二十年，輒恥事二姓，而所作詩但題甲子，以自取異哉？矧詩中又無有標晉年號者。其所題甲子，蓋偶記一時之事耳。後人類而次之，亦非淵明之意也。」
　　《藝苑雌黃》雲：「秦少遊言：『宋初受命，陶潛自以祖侃在晉世為宰輔，恥複屈身後代，自宋武帝王業漸隆，不復肯仕，投劾而歸，躬耕於潯陽之野。其所著文，皆題其年月。自義熙前，明書晉年號。自永初後，但書甲子而已。』黃魯直詩有雲：『甲子不數義熙前。』此說蓋出五臣《文選》注，《淵明集》已嘗辨其非是，如少游、魯直尚惑於五臣之說，其他可知也。」
　　桃花源
　　嬴氏亂天紀，賢者避其世。黃綺之商山，伊人亦雲逝。往跡浸複湮，來徑遂蕪廢。相命肄農耕，日入從所憩。桑竹垂餘蔭，菽稷隨時藝。春蠶收長絲，秋熟靡王稅。荒路曖交通，雞犬互鳴吠。俎豆猶古法，衣裳無新制。童孺縱行歌，班白歡遊詣。草榮識節和，木衰知風厲。雖無紀曆志，四時自成歲。怡然有餘樂，於何勞智慧。奇蹤隱五百，一朝敞神異。淳薄既異源，旋複還幽蔽。借問遊方士，焉測塵囂外。願言躡輕風，高舉尋吾契。
　　《唐子西語錄》雲：「唐人有詩雲：『山僧不解數甲子，一葉落知天下秋。』及觀元亮詩雲：『雖無紀曆志，四時自成歲。』便覺唐人費力。如《桃源記》言：『尚不知有漢，何論魏晉。』可見造語之簡妙，蓋晉人工於造語，而元亮又其尤也。」
　　蘇東坡雲：「世傳桃源事，多過其實。考淵明所記，止言先世避秦亂來此，則漁人所見，似是其子孫，非秦人不死者也。」胡苕溪雲：「東坡此論，蓋辨證唐人以桃源為神仙。如王摩詰、劉夢得、韓退之作《桃源行》是也。惟王介甫作《桃源行》，與東坡之論吻合，今具載其詞雲。」
　　[附]王介甫桃源行
　　望夷宮中鹿為馬，秦人半死長城下。避世不獨商山翁，亦有桃源種桃者。爾來種桃不記春，採花食實枝為薪。兒孫生長與世隔，知有父子無君臣。漁郎放舟迷遠近，花間忽見驚相問。世上惟知古有秦，山中豈料今為晉。聞道長安吹戰塵，東風回首淚沾巾。重華一去寧複得，天下紛紛經幾秦？
　　《高齋詩話》雲：「荊公《桃源行》雲：『望夷宮中鹿為馬，秦人半死長城下。』指鹿為馬，乃二世事，而長城之役，乃始皇也。又指鹿事不在望夷宮中。荊公此詩，追配古人，惜乎用事失照管，為可恨耳。」
　　歸田園居
　　陶集此題有六首，此首乃末篇也。
　　種苗在東皋，苗生滿阡陌。雖有荷鋤倦，濁酒聊自適。日暮巾柴車，路暗光已夕。歸人望煙火，稚子候簷隙。問君亦何為，百年會有役。但願桑麻成，蠶月得紡績。素心正如此，開徑望三益。
　　東坡雲：「淵明詩，初視若散緩，熟視有奇趣。如曰：『日暮巾柴車，路暗光已夕。歸人望煙火，稚子候簷隙。』又曰：『採菊東籬下，悠然見南山。』又曰：『靄靄遠人村，依依墟裡煙。犬吠深巷中，雞鳴桑樹巔。』大率才高意遠，則所寓得其妙，遂能如此。如大匠運斤，無斧鑿痕，不知者疲精力，至死不悟。如曰：『一千里色中秋月，十萬軍聲夜半潮。』又曰：『蝴蝶夢中家萬里，杜鵑枝上月三更。』又曰：『深秋簾幕千家雨，落日樓臺一笛風。』皆寒乞相，一覽便盡。初如秀整，熟視無神氣，以其字露也。」
　　《遁齋閑覽》雲：「《文選》有江淹《擬古》詩三十首。如《擬陶淵明歸田園》詩雲：『種禾在東皋[一]，苗生滿阡陌。』今此詩乃收在《淵明集》中，誤也。」
　　韓子蒼雲：「淵明《田園》六首，末篇乃序行役，與前五首不類。今俗本乃取江文通『種苗在東皋』為末篇，東坡亦因其誤和之。陳述古本止有五首，予以為皆非也，當如張相國本題為《雜詩》六首。江淹《雜擬詩》亦頗似之，但《擬淵明》詩雲：『開徑望三益』，此一句為不類。故人張子西向餘如此說，餘亦以為不然。淹之比淵明情致，徒效其語耳。乃取《歸去來》句以充入之，固應不類也。」
　　[一]江淹《擬陶淵明歸田園詩》作「苗」。
　　止酒
　　居止次城邑，逍遙自閑止。坐止高蔭下，步止蓽門裡。好味止園葵，大歡止稚子。平生不止酒，止酒情無喜。暮止不安寢，晨止不能起。日日欲止之，營衛止不理。徒知止不樂，不信止利己。始覺止為善，今朝真止矣。從此一止去，將止扶桑涘。清顏止宿容，奚止千萬祀。
　　胡苕溪雲：「《止酒》詩雲：『坐止高蔭下，步止蓽門裡。好味止園葵，大歡止稚子。』餘嘗反覆味之，然後知淵明之用意，非獨止酒，而於此四者，皆欲止之。故坐止於樹蔭之下，則廣廈萬間，吾何羨焉？步止於蓽門之裡，則朝市聲利，吾何趨焉？好味止於啖園葵，則五鼎方丈，吾何欲焉？大歡止於稚子，則燕歌趙舞，吾何樂焉？在彼者難求，而在此者易為也。淵明固窮守道，安於丘園，疇肯以此易彼乎？」
　　擬輓歌辭
　　有生必有死，早終非命促。昨暮同為人，今旦在鬼錄。魂氣散何之，枯形寄空木。嬌兒索父啼，良友撫我哭。得失不復知，是非安能覺。千秋萬歲後，誰知榮與辱。但恨在世時，飲酒不得足。
　　胡苕溪雲：「淵明自作《擬輓歌辭》凡三章，秦太虛亦效之。餘謂淵明之辭了達，太虛之辭哀怨，有不同耳。」
　　[附]秦少遊自作輓詞
　　嬰釁徙窮荒，茹哀與世辭。官來錄我橐，吏來驗我屍。藤束木皮棺，槁葬路傍陂。家鄉在萬里，妻子天一涯。孤魂不敢歸，惴惴猶在茲。昔忝柱下史，通籍黃金閨。奇禍一朝作，飄零至於斯。弱孤未堪事，返骨定何時。修途繞山海，豈免從闍維。荼毒複荼毒，彼蒼那得知。歲晚瘴江急，鳥獸鳴聲悲。空濛寒雨零，慘澹陰風吹。殯宮生蒼蘚，紙錢掛空枝。無人設薄奠，誰與飯黃緇。亦無輓歌者，空有輓歌詞。
　　胡苕溪雲：「東坡歲在庚辰六月二十五日與秦少游別于海康，意色自若，與平日無少異。而少遊自作《輓詞》一篇，人或怪之。坡謂其『齊生死，了物我』，戲出此語，其言過矣。此言惟淵明可以當之。若少游者，情鐘世味，意戀生理。一經遷謫，不能自釋，遂怏忿而作此詞，豈真若是乎？」  
　 
卷二
　　杜子美
　　朱文公雲：「作詩須先看李、杜，如士人治本經然。本既立，方可及蘇、黃以次諸家詩。」
　　又曰：「杜詩初年甚精細，晚年曠逸不可當。」
　　又《跋集注杜詩》雲：「杜詩佳處，有在用事造語之外者。惟虛心諷詠，乃能見之。」
　　孫僅雲：「先生以詩鳴於唐。凡出處去就、動息勞佚、悲歡憂樂、忠憤感激、好賢惡惡，一見於詩，讀之可以知其世，學士大夫謂之『詩史』。」
　　和早朝大明宮
　　五夜漏聲催曉箭，九重春色醉仙桃。旌旗日暖龍蛇動，宮殿風微燕雀高。朝罷香煙攜滿袖，詩成珠玉在揮毫。欲知世掌絲綸美，池上於今有鳳毛。
　　東坡雲：「『旌旗日暖龍蛇動，宮殿風微燕雀高』，此七言中之偉麗者也。」
　　梅聖俞《金針詩格》雲：「詩有內外意：內意欲盡其理，外意欲盡其象。內外意含蓄，方入詩格。如『旌旗日暖龍蛇動，宮殿風微燕雀高』，旌旗喻號令，日暖喻明時，龍蛇喻君臣，言號令當明時，君出而以奉行也。宮殿喻朝廷，風微喻政教，燕雀喻小人，言朝廷政教才出，而小人向化，各得其所也。」胡苕溪雲：「論詩若此，皆非知詩者。善乎山谷之言曰：『彼喜穿鑿者，棄其大旨，取其發興，於所遇林泉、人物、草木、魚蟲，以為物物皆有所託，如世間商度隱語者，則詩委地矣。』」
　　胡苕溪《叢話》雲：「老杜《和早朝大明宮》詩，賈至為唱首，王維、岑參皆有和，四詩皆佳絕。今蘇台、閩中《杜工部集》皆不附此三詩。惟錢塘舊本有之，今附於左。」
　　[附]賈至朝大明宮
　　銀燭朝天紫陌長，禁城春色曉蒼蒼。千條弱柳垂青瑣，百囀流鶯滿建章。劍佩聲隨玉墀步，衣冠身惹禦爐香。共沐恩波鳳池裡，朝朝染翰侍君王。
　　[附]王維和朝大明宮
　　絳幘雞人送曉籌，尚衣方進翠雲裘。九天閶闔開宮殿，萬國衣冠拜冕旒。日影才臨仙掌動，香煙欲傍袞龍浮。朝罷須裁五色詔，佩聲歸到鳳池頭。
　　[附]岑參和朝大明宮
　　雞鳴紫陌曙光寒，鶯囀皇州春色闌。金鎖曉鐘開萬戶，玉階仙仗擁千官。花迎劍佩星初落，柳拂旌旗露未幹。獨有鳳凰池上客，陽春一曲和皆難。
　　楊誠齋雲：「七言褒頌功德，如少陵、賈至諸人唱和《朝大明宮》，乃為典雅重大。和此詩者，如岑參『花迎劍佩』一聯最佳。」
　　櫻桃
　　西蜀櫻桃也自紅，野人相贈滿筠籠。數回細寫愁仍破，萬顆勻圓訝許同。憶昨賜沾門下省，退朝擎出大明宮。金盤玉箸無消息，此日嘗新任轉蓬。
　　《詩眼》雲：「老杜此詩，前四句如禪家所謂『信手拈來，頭頭是道』者，直書目前所見，平易委曲，得人心所同然，但他人艱難不能發耳。至於後四句，其感興皆出於自然，故終篇遒麗。韓退之亦有《謝賜櫻桃》詩，學老杜所作。然搜求事蹟，排比對偶，其言出於勉強，所以相去甚遠。若非老杜在前，人亦安敢輕議？」
　　[附]韓退之謝賜櫻桃
　　漢家舊種明光殿，炎帝還書《本草經》。豈似滿朝承雨露，共看轉賜出青冥。香隨翠籠擎偏重，色照銀盤瀉未停。食罷自知無補報，空然慚汗仰皇扃。
　　胡苕溪雲：「唐自四月一日寢廟薦櫻桃，後頒賜群臣有差。王摩詰亦有詩雲：『歸鞍競帶青絲籠，中使頻傾赤玉盤。』退之此詩，語意與之相似。但摩詰詩渾成，勝退之詩。櫻桃初無香，退之以香言，亦是一語病。」
　　九日
　　老去悲秋強自寬，興來今日盡君歡。羞將短髮還吹帽，笑倩傍人為正冠。藍水遠從千澗落，玉山高並兩峰寒。明年此會知誰健，醉把茱萸子細看。
　　楊誠齋雲：「唐律七言八句，一篇之中，句句皆奇，一句之中，字字皆奇，古今作者皆難之。余嘗與林謙之論此事，謙之慨然曰：『但吾輩詩集中，不可不作數篇耳。如杜《九日》詩：「老去悲秋強自寬，興來今日盡君歡。」不特入句便字字屬對，又第一句頃刻變化，才說悲秋，忽又自寬。以「自」對「君」，自者，我也。「羞將短髮還吹帽，笑倩旁人為正冠。」將一事翻騰作一聯。又孟嘉以落帽為風流，少陵以不落為風流，翻盡古人公案，最為妙法。「藍水遠從千澗落，玉山高並兩峰寒。」詩人至此，筆力多衰。今方且雄傑挺拔，喚起一篇精神。自非筆力拔山，不至於此。「明年此會知誰健，醉把茱萸子細看。」末聯意味尤為深長。』」
　　又雲：「詩已盡而味方永，乃善之善者也。」
　　《後山詩話》雲：「孟嘉落帽，前世以為勝絕。子美《九日》詩雲：『羞將短髮還吹帽，笑倩傍人為正冠。』其文雅曠達，不減昔人。故謂詩非力學可致，正須胸中度世耳。」
　　劉夢得雲：「詩中用『茱萸』字者凡三人，杜甫雲『醉把茱萸子細看』，王維雲『遍插茱萸少一人』，朱放雲『學他年少插茱萸』。三君所用，杜為優。」
　　《三山老人語錄》雲：「自來九日多用落帽事，獨東坡《南柯子》詞雲『破帽多情卻戀頭』，乃反之，尤為奇特。」愚謂東坡此語，亦祖杜陵《九日》詩中吹帽、正冠一聯語意也。
　　同穀歌
　　男兒生不成名身已老，十年饑走荒山道。長安卿相多少年，富貴應須致身早。[一]山中儒生舊相識，但話宿昔傷懷抱。嗚呼七歌兮悄終曲，仰視皇天白日速。
　　此歌七章，今以文公跋語，載其卒章雲。
　　朱文公跋雲：「杜陵此章，豪宕奇崛，詩流少及之者。至其卒章，歎老嗟卑，則志亦陋矣。人可以不聞道哉？」
　　[一]「長安」兩句原缺，據《杜詩詳注》補。
　　絕句
　　兩個黃鸝鳴翠柳，一行白鷺上青天。窗含西嶺千秋雪，門泊東吳萬里船。
　　《漫叟詩話》雲：「詩中有拙句，不失為奇作者，如子美雲『兩個黃鸝鳴翠柳，一行白鷺上青天』是也。」
　　《室中語》雲：「杜少陵詩雲：『兩個黃鸝鳴翠柳，一行白鷺上青天。』王維詩雲：『漠漠水田飛白鷺，陰陰夏木囀黃鸝。』極盡寫物之工。後來惟陳無己有雲：『黑雲映黃槐，更著白鷺度。』無愧前人之作。」
　　[附]唐人絕句
　　野人自愛山中宿，況近葛洪丹井西。庭前有個長松樹，半夜子規來上啼。
　　胡苕溪雲：「唐人此絕，有杜子美意趣。其句雖拙，亦不失為倔奇也。」
　　[附]東坡題真州範氏溪堂
　　白水滿時雙鷺下，綠槐高處一蟬吟。酒醒門外三竿日，臥看溪南十畝陰。
　　《高齋詩話》雲：「東坡此詩，蓋用老杜『兩個黃鸝鳴翠柳』詩意也。」
　　春望
　　國破山河在，城春草木深。感時花濺淚，恨別鳥驚心。烽火連三月，家書抵萬金。白頭搔更短，渾欲不勝簮。
　　《迂叟詩話》雲：「『牂羊墳首，三星在罶』，言不可久也。古人為詩，貴乎意在言外，使人思而得之。故言之者無罪，聞之者足以戒。近世詩人，惟杜子美最得詩人之體。如『國破山河在，城春草木深，感時花濺淚，恨別鳥驚心』。山河在，明無餘物矣。草木深，明無人矣。花鳥平時可娛之物，見之而泣，聞之而恐，則時可知矣。他皆類此，不可遍舉。」
　　人日
　　元日到人日，未有不陰時。冰雪鶯難至，春寒花較遲。雲隨白水落，風振紫山悲。蓬鬢稀疏久，無勞比素絲。
　　《西清詩話》雲：「都人劉克該貫典籍，凡人有僻書疑事，往往多從之質。嘗注杜子美、李義山集，與客論曰：『子美《人日》詩雲：「元日到人日，未有不陰時。」人知其一，不知其二。四百年間，惟子美與克會耳。』遂起就架取書以示客曰：『此東方朔占書也。凡歲後八日，一日雞，二日犬，三日豕，四日羊，五日牛，六日馬，七日人，八日穀。其日晴，則所主之物育，陰則災。少陵之意，謂天寶離亂，四方雲擾幅裂，人物歲歲俱災。豈非《春秋》書王正月意邪？其深得古人用心如此。』」
　　春日憶李白
　　白也詩無敵，飄然思不群。清新庾開府，俊逸鮑參軍。渭北春天樹，江東日暮雲。何時一樽酒，重與細論文。
　　《蔡寬夫詩話》雲：「予為進士時，嘗舍於汴中逆旅，數同行亦論杜詩。旁有一押糧運使臣，或顧之曰：『爾亦嘗觀杜詩乎？』曰：『平生好觀，然多不解。』因舉『白也詩無敵』相問曰：『既言無敵，安得卻似鮑照、庾信？』時座中雖笑之，然亦不能遽對，則士亦不可忽也。」胡苕溪雲：「庾不能俊逸，鮑不能清新，白能兼之，此其所以無敵也。武弁何足以知之！」
　　《遁齋閑覽》雲：「或謂評詩者，以甫期白太過，反為白所誚。王荊公謂：『不然。甫贈白詩，則曰：「清新庾開府，俊逸鮑參軍。」但比之庾信、鮑照而已。』又曰：『「李侯有佳句，往往似陰鏗。」鏗之詩，又在鮑、庾下矣。「飯顆」之嘲，雖一時戲劇之談，然二人者，名既相軋，亦不能無相忌也。』」
　　[附]太白戲子美
　　飯顆山頭逢杜甫，頭戴笠子日卓午。為問因何太瘦生，總為從前作詩苦。
　　胡苕溪雲：「《李翰林集》中無此詩，疑後人所作。或雲李白以杜甫齷齪，故有飯山之嘲。」
　　《藝苑雌黃》雲：「《洪駒父詩話》言：『子美集中贈太白詩最多，而李集初無一篇與杜者。』按段成式《酉陽雜俎》雲：李集有《堯祠贈杜補闕》者，即老杜也。又豈獨『飯顆山頭』之句哉？」
　　渡江
　　春江不可度，二月已風濤。舟楫欹斜疾，魚龍偃臥高。渚花張素錦，汀草亂青袍。戲問垂綸客，悠悠見汝曹。
　　《詩眼》雲：「有一士人攜詩相示，首篇第一句雲『十月寒』者。餘曰：『君亦讀老杜詩，觀其用「月」字乎？其曰「二月已風濤」，則記風濤之早也。曰「因驚四月雨聲寒」，「五月江深草閣寒」，蓋不當寒而寒也。「五月風寒冷佛骨」，「六月風日冷」，蓋不當冷而冷也。「今朝臘月春意動」，蓋未當有春意也。雖不盡如此，如「三月桃花浪」、「八月秋高風怒號」、「閏八月初吉」、「十月江平穩」之類，皆不系月則不足以實一時之事。若十月之寒，既無所發明，又不足紀錄。退之謂「惟陳言之務去」者，非必塵俗之言，止為無益之語耳。然吾輩作文，如「十月寒」者多矣，方當共以為戒也。』」
　　遊子
　　巴蜀愁誰語，吳門興杳然。九江春草外，三峽暮帆前。厭就成都卜，休為吏部眠。蓬萊如可到，衰白問群仙。
　　《詩眼》雲：「古人律詩，亦是一片文意。語或似無倫次，而意若貫珠。此詩『巴蜀愁誰語，吳門興杳然』，謂巴蜀既無可與語，故欲遠之吳會。『九江春草外』，則想像將來吳門之景物。『三峽暮帆前』，則去路先涉三峽之風波。『厭就成都卜，休為吏部眠』，君平之卜，所以養生，畢卓之飲，所以忘憂，今皆不能如意，則犯三峽之險，適九江之遠，豈得已哉！夫奔走萬里，無所稅駕，傷人世險隘不能容己，故以『蓬萊如可到，衰白問群仙』終焉。後之騷人，亦多此意。今人不求意趣關紐，但以相似語言為貫穿，豈不淺近也哉！」
　　八陣圖
　　功蓋三分國，名成八陣圖。江流石不轉，遺恨失吞吳。
　　東坡雲：「僕嘗夢見人稱是杜子美，謂僕曰：『世人多誤會予《八陣圖》詩意，「江流石不轉，遺恨失吞吳。」人皆以為先主、武侯皆欲與雲長復仇，故恨不能滅吳，非也。我意本謂吳、蜀唇齒之國，不當相圖。晉之所以能有蜀者，在吞吳之後，此為可恨耳。』此理甚長，然子美死已四百年，而猶不忘詩，區區以自別其意者，真書生之習氣也耶！」
　　登岳陽樓
　　昔聞洞庭水，今上岳陽樓。吳楚東南坼，乾坤日夜浮。親朋無一字，老病有孤舟。戎馬關山隔，憑高涕泗流。
　　《唐子西語錄》雲：「過岳陽樓，觀子美詩，不過四十字耳。氣象閎放，涵蓄深遠，殆與洞庭爭雄，所謂富哉言乎！」
　　《西清詩話》雲：「洞庭，天下壯觀，自昔騷人墨客題之者眾矣。如：『水涵天影闊，山拔地形高。』又：『四顧疑無地，中流忽有山。鳥飛應畏墮，帆遠卻如閑。』皆見稱於世。然又未若孟浩然詩雲：『氣蒸雲夢澤，波動岳陽城。』讀之則洞庭空闊無際，氣象雄張，曠然如在目前。至於讀子美此詩，則又氣象不然，大與諸子迥別。『吳楚東南坼，乾坤日夜浮』，不知少陵胸中吞幾雲夢也。」
　　《後村詩話》雲：「杜五言感時傷事，如『親朋無一字，老病有孤舟』，八句之中，著此一聯，安得不獨步乎？若全集千四百篇，無此等句為氣骨，篇篇都做『圓荷浮小葉，細麥落輕花』道了，則似近人詩矣。」
　　新月
　　光細弦欲上，影斜輪未安。微升古塞外，已隱暮雲端。河漢不改色，關山空自寒。庭前有白露，暗滿菊花團。
　　《瑤溪集》雲：「詩之有六義，後世賦別為一大文，而比少興多。詩人之全者，惟杜子美時能兼之。如《新月》詩『光細弦欲上，影斜輪未安』，謂位不正，德不充，風之事也。『微升古塞外，已隱暮雲端』，謂才升即隱，似當日之事。『河漢不改色，關山空自寒』，河漢是矣，而關山自淒然，有所感興也。『庭前有白露』，露乃天之恩澤，雅之事也。『暗滿菊花團』，謂天之澤止及於庭前之菊，其成功之小也如此，頌之事也。說者謂杜子美作此詩，蓋指當時肅宗事也。」
　　戲作花卿歌
　　成都猛將有花卿，學語小兒知姓名。用如快鶻風火生，見賊惟多身始輕。綿州刺史著柘黃，我卿掃除即日平。子璋髑髏血模糊，手持擲還崔大夫。李侯重有此節度，人道我卿絕世無。既稱絕世無，天子何不喚取守京都。
　　山谷雲：「花卿塚在丹稜之東館鎮，至今有英氣，血食其鄉。」
　　《苕溪叢話》雲：「細考少陵此歌，想花卿當時在蜀中，雖有一時平賊之功，然驕恣不法，人甚苦之。故子美不欲顯言之，但雲『人道我卿絕世無。既稱絕世無，天子何不喚取守京都』。語句含蓄，其意蓋可知矣。」
　　《西清詩話》雲：「有病瘧者，子美曰：『吾詩可以療之。』病者曰：『雲何？』曰：『夜闌更秉燭，相對如夢寐。』見《羌村詩》。其人誦之，瘧猶故也。子美曰：更誦吾詩雲：『子璋髑髏血模糊，手持擲還崔大夫。』其人誦之，果愈。」
　　胡苕溪雲：「世傳杜子美詩可以愈瘧，此未必然。蓋其辭意典雅，讀之者脫然不覺沈屙之去體也。好事者乃為此論，殊可笑。借使瘧誠有鬼，若知杜詩之佳，是賢鬼也，豈複屑屑求食於嘔泄之間哉？觀子美有詩雲：『三年猶瘧疾，一鬼不銷亡。隔日搜脂髓，增寒抱雪霜。』則是疾也，杜陵正自不免耳。」
　　秋雨歎
　　雨中百草皆爛死，階下決明顏色鮮。著葉滿枝翠羽蓋，開花無數黃金錢。涼風蕭蕭吹汝急，恐汝後時難獨立。堂上書生空白頭，臨風三嗅馨香泣。
　　東坡雲：「杞人馬正卿作太學正，清苦有氣節，學生既不喜，博士亦忌之。餘偶至其齋中，書杜子美《秋雨歎》一篇壁間，初無意也。而正卿即日辭歸，不復出，至今白首窮餓，守節如故。」正卿，字夢得。
　　胡苕溪雲：「杜子美《秋雨歎》有三篇，其第一篇語意尤為感慨，意必東坡所書於壁者雲。」
　　江畔獨步尋花
　　黃四娘家花滿蹊，千朵萬朵壓枝低。留連戲蝶時時舞，自在嬌鶯恰恰啼。
　　胡苕溪雲：「齊魯大臣二人，而史失其名。黃四娘者，獨何人哉？因托此詩，以得不朽。世間幸不幸類如此。」
　　[附]東坡記林氏媼
　　題雲：正月二十六日，偶與數客野步嘉祐僧舍東南野人家，雜花盛開，扣門求觀。主人林氏媼出應，白髮青裙，少寡，獨居三十年矣。感歎之餘，作詩記之。
　　縹蒂緗枝出絳房，綠陰青子送春忙。涓涓泣露紫含笑，焰焰燒空紅拂桑。落日孤煙知客恨，短籬破屋為誰香。主人白髮青裙袂，子美詩中黃四娘。
　　愚按：詩注，林行婆住嘉祐寺之西，即林媼也。東坡又曾有《夜過西鄰翟秀才》詩，首聯雲：「林行婆家初閉戶，翟夫子舍尚留關。」又先生與周文之帖雲：「林行婆當健，有香與之，到日吿便送去。」皆謂林媼也。區區二婦人者，皆得詩人託名於數百載之後，亦可謂奇遇也矣。
　　示宗武
　　覓句知新律，攤書解滿床。試吟青玉案，莫羨紫羅囊。假日從時飲，明年共我長。應須飽經術，已似愛文章。十五男兒志，三千弟子行。曾參與游夏，達者得升堂。
　　詩注雲：「嵇紹新解覓句，稍知音律。王渾阿戎年小，漸解滿床攤書。謝玄少好佩紫羅香囊，叔父安焚之。嵇康顧子紹曰：『阿紹明年共我長矣，吾甚喜爾成人。』」愚謂前輩雲：「用事多填塞故實，謂之點鬼簿。」如少陵此詩，未嘗不用事，而渾然不覺其為用事，可謂精妙者也。
　　東坡雲：「韓退之《示兒》詩雲：『開門問誰來，無非卿大夫。不知官高卑，玉帶懸金魚。』又雲：『凡此座中人，十九持鈞樞。』所示者，皆利祿事耳。老杜則不然，《示宗武》雲：『曾參與游夏，達者得升堂。』所示者聖賢事也。」
　　[附韓退之示兒]
　　始我來京師，止攜一束書。辛勤三十年，始有此屋廬。此屋豈無華，於我自有餘。中堂高且新，四時登牢蔬。前榮饌賓親，婚冠所依於。庭內無所有，高樹八九株。有藤縷絡之，春華夏陰敷。東堂坐見山，雲風相吹噓。松果連南亭，外有瓜芋區。西偏屋不多，槐榆翳空虛。山鳥旦暮呼，有類澗谷居。主婦治北堂，膳服適戚疏。恩封高平君，子孫從朝裾。開門問誰來，無非卿大夫。不知官高卑，玉帶懸金魚。問客之所為，巍冠講唐虞。酒食罷無為，棋槊以相娛。凡此座中人，十九持鈞樞。又問誰與頻，莫與張樊如。來過亦無事，考評道精粗。躚躚媚學子，牆屏日有徒。以能問不能，其蔽豈可袪。嗟我不修飾，事與庸人俱。安能坐如此，比肩於朝儒。詩以示兒曹，其無迷厥初。
　　夢李白
　　死別已吞聲，生別常惻惻。江南瘴癘地，逐客無消息。故人入我夢，明我長相憶。恐非平生魂，路遠不可測。魂來楓林青，魂返關塞黑。君今在羅網，何以有羽翼。落月滿屋樑，猶疑照顏色。水深波浪闊，無使蛟龍得。
　　《西清詩話》雲：「李太白曆見司馬子微、謝自然、賀知章。或以為可與神遊八極之表，或以為謫仙人，其風神超邁，英爽可知。後世詞人，狀者多矣，亦間于丹青見之，俱不若少陵雲：『落月滿屋樑，猶疑照顏色。』熟味之，百世之下，想見風采。此與李太白傳神詩也。」
　　春水生
　　二月六夜春水生，門前小灘渾欲平。鸕鷀鸂鶒莫漫喜，吾與汝曹俱眼明。
　　其二
　　一夜水高二尺強，數日不敢更禁當。南市津頭有船賣，無錢即買系籬傍。
　　趙章泉雲：「學詩者貴乎似，論似者果可以盡言邪？少陵《春水生》二絕後，有曾空青《題清樾軒》二絕，其語意絕相類。學詩者試讀之，似邪，不似邪？是又不可以不辨也。」
　　[附]曾空青清樾軒二絕
　　臥聽灘頭氵虢氵虢流，冷風淒雨似深秋。江邊石上烏臼樹，一夜水長到梢頭。
　　其二
　　竹間佳樹密扶疏，異鄉物色似吾廬。清曉開門出負水，已有小舟來賣魚。
　　杜鵑
　　西川有杜鵑，東川無杜鵑。涪萬無杜鵑，雲安有杜鵑。我昔遊錦城，結廬錦水邊。有竹一頃余，喬木上參天。杜鵑暮春至，哀哀叫其間。我見常再拜，重是古帝魂。生子百鳥巢，百鳥不敢嗔。仍為餵其子，禮若奉至尊。鴻雁及羔羊，有禮太古前。行飛與跪乳，識序如知恩。聖賢古法則，付與後世傳。君看禽鳥情，猶解事杜鵑。今忽暮春間，值我病經年。身病不能拜，淚下如迸泉。
　　真西山先生雲：「此詩譏世亂不能明君臣之義者，禽鳥之不若也。」
　　《東坡外集》雲：「南都王誼伯書江濱驛垣，謂『子美此詩，首四句蓋是題下注，斷自「我昔遊錦城」為首句』。誼伯誤矣。且子美詩備諸家體，必非牽合程度者也。是篇句落處，凡五杜鵑，豈可以文害辭、辭害意邪？原子美之意，類有所感，托物以發，亦六義之比興，《離騷》之法歟？按《博物志》：杜鵑生子，寄之他巢，百鳥為飼之。且禽鳥至微，知有所尊。今江東有雲：『杜宇曾為蜀帝王，化禽飛去舊城荒。』故子美雲『重是古帝魂』，又雲『禮若奉至尊』，蓋譏當時刺史，有不禽鳥若也。唐自明皇后，天步多棘，刺史能造次不忘君者，可一二數。嚴武在蜀，雖橫斂刻薄，而實資中原，是西川有杜鵑。其不虔王命，負固以自抗，擅軍旅，絕貢賦，如杜克遜在梓州，為朝廷西顧憂，是東川無杜鵑耳。至於涪、萬、雲安刺史，微不可考。凡其尊君者為有，懷貳者為無，不在夫杜鵑之真有無也。誼伯以為來東川聞杜鵑，聲繁而急，乃始歎子美詩跋疐紙上語。又雲『子美不應疊用韻』何耶？子美自我作古，疊用韻，無害於為詩，僕所見如此。誼伯博學強辨，殆必有以折衷之。」
　　胡苕溪雲：「《杜鵑》詩，或雲明皇幸蜀還，肅宗用李輔國謀，遷之西內，悒悒而崩，此詩感是而作。」以餘觀之，少陵後又有《杜鵑行》，亦是明皇遷居西內時作，其所以發明痛憤之意，尤為激烈。讀之真使人可傷。但或者知其一，而不知其二耳。今並錄於左。
　　唐史：元宗次蜀郡，皇太子即位於靈武。明年還自蜀[一]，居興慶。即南內。後皇后張氏稍與政事，多以私謁撓權，遷太上皇居西內。
　　[一]「自」字據《新唐書》補。
　　杜鵑行
　　君不見昔日蜀天子，化作杜鵑似老烏。寄巢生子不自啄，群鳥至今與哺雛。雖同君臣有舊禮，骨肉滿眼身羈孤。業業竄伏深樹裡，四月五月偏號呼。其聲哀痛口流血，所訴何事常區區。爾惟摧殘始發憤，羞帶羽翮傷形愚。蒼天變化誰料得，萬事反覆何所無。萬事反覆何所無，豈憶當殿群臣趨。
　　《寰宇記》雲：「蜀之先，肇於人皇之際，至黃帝子昌意，娶蜀人女，生帝嚳，後封其支庶於蜀。曆夏、殷、周，始稱王首曰蠶叢，次曰柏灌，次曰魚鳧。其後有王曰杜宇，稱帝，號望帝。自恃功德高，乃以褒斜為前門，熊耳、靈關為後戶，玉壘、峨眉為池澤。時有荊人鱉靈者，帝立為相。後帝因禪位於鱉靈，遂自亡去，化為子鵑。故蜀人聞鵑鳴，曰是我望帝也。」《蜀志》大略同。
　　登慈恩寺塔
　　高標跨蒼穹，烈風無時休。自非曠士懷，登茲翻百憂。方知象教力，足可追冥搜。仰穿龍蛇窟，始出枝撐幽。七星在北戶，河漢聲西流。羲和鞭白日，少昊行清秋。[一]秦山忽破碎，涇渭不可求。俯視但一氣，焉能辨皇州。回首叫虞舜，蒼梧雲正愁。惜哉瑤池飲，日宴崑崙丘。黃鵠去不息，哀鳴何所投。君看隨陽雁，各有稻粱謀。
　　《三山老人語錄》雲：「《登慈恩寺塔》詩譏天寶時事也。山者，人君之象。『秦山忽破碎』，則人君失道矣。賢不肖混淆，則清濁不分，故曰『涇渭不可求』。天下無綱紀文章，而上都亦然，故曰『俯視但一氣，焉能辨皇州』。於是思古之聖君不可得，故曰『回首叫虞舜，蒼梧雲正愁』。是時，眀皇方耽於淫樂而不已，故曰『惜哉瑤池飲，日宴崑崙丘』。賢人君子多去朝廷，故曰『黃鵠去不息，哀鳴何所投』。惟小人貪竊祿位者在朝，故曰『君看隨陽雁，各有稻粱謀』。」
　　[一]題上原有「同諸公」三字。詩原脫從「高標」至「清秋」十二句，據《杜詩詳注》補。
　　絕句三首
　　楸樹馨香倚釣磯，斬新花蕊未應飛。不如醉裡風吹盡，可忍醒時雨打稀。
　　《覺範禁臠》雲：「子美詩，言山間野外事，意蓋譏刺風俗。如《三絕句》雲：『楸樹馨香倚釣磯，斬新花蕊未應飛。』言後進暴貴，可榮觀也。『不如醉裡風吹盡，可忍醒時雨打稀。』言其恩重才薄，眼見其零落，不若未受恩眷時。雨比天恩，以雨多故，致花易壞也。」
　　其二
　　門外鸕鷀久不來，沙頭忽見眼相猜。自今已後知人意，一日須來一百回。
　　「門外鸕鷀久不來，沙頭忽見眼相猜。」言貪利小人畏君子之譏其短也。「自今已後知人意，一日須來一百回。」言君子蒙以養正，瑾瑜匿瑕，山藪藏疾，不發其惡。小人未革面，諂諛不知愧恥也。
　　其三
　　無數春筍滿林生，柴門密掩斷人行。會須上番看成竹，客至從嗔不出迎。
　　此絕言惟守道為歲寒也。前輩多法其意而作，如韓稚圭詩雲：「風定曉林蝴蝶舞，雨勻春圃桔橰閑。」亦以雨比天恩，桔橰比宰相功業之就，已退閑矣。時公在相州作。蔡持正在安州，亦有詩雲：「風搖熟果時聞落，雨滴餘花亦自香。」熟果比大臣黜落也。
　　愚謂：論詩若此，亦犯山谷穿鑿之戒。洪駒父有雲：「嘗見一老書生，忘其姓名，自言評老杜詩。取而觀之，注『紈褲不餓死，儒冠多誤身』雲：『冠，上服，本乎天者親上，故稱冠，譬之君子。褲，下服，本乎地者親下，故舉褲，譬之小人。』雖不為無理，然穿鑿可笑也。」
　　漫興
　　糝徑楊花鋪白氈，點溪荷葉疊青錢。筍根稚子無人見，沙上鳧雛傍母眠。
　　《冷齋夜話》雲：「『筍根稚子無人見』，世不解『稚子』為何等語。唐人有《食筍詩》雲：『稚子脫錦繃，駢頭玉香滑。』則稚子為筍明矣。《贊寧雜誌》曰：『竹根有鼠，大如貓，其色類竹，名之曰「豚」，亦雲「稚子」。』餘以問子蒼，子蒼曰：『筍為稚子，老杜之意也。不用《食筍詩》證亦可。』」
　　《漫叟詩話》雲：「『筍根稚子無人見』，當為野雉之雉。或以為童稚，非也。」
　　《桐江詩話》雲：「冷齋以稚子便作筍，引唐人詩為證，何謬之甚也！唐詩蓋謂筍之脫籜，如小兒之解繃。便以稚子為筍，則非也。少陵詩，本特誤以『雉』為『稚』耳。蓋筍生乃雉哺子之時，言雉子之小，在竹間，人不能見也。」
　　羌村
　　崢嶸赤雲西，日腳下平地。柴門鳥雀噪，歸客千里至。妻孥怪我在，驚定還拭淚。世亂遭飄蕩，生還偶然遂。鄰人滿牆頭，感歎亦歔欷。夜闌更秉燭，相對如夢寐。
　　誠齋雲：「杜子美《羌村》詩，讀之真有一倡三歎之聲。」
　　《冷齋夜話》雲：「『夜闌更秉燭，相對如夢寐』。言更相秉燭照之，恐尚是夢也。『更』字當作平聲讀，若作側聲讀，則失其意矣。」
　　《幕府燕閑錄》雲：「盛文肅夢朝上帝，見殿上執扇有題詩雲：『夜闌更秉燭，相對如夢寐。』意其為天人詩，識之。既寤，以語客，乃杜甫詩也。」
　　《三山老人語錄》雲：「《羌村詩》『夜闌更秉燭，相對如夢寐』。一小說謂有人過驪山，夢明皇稱美此二句。然子美詩雲『世亂遭飄蕩，生還偶然遂』，乃有『秉燭』之語。則致世之亂者誰邪？眀皇得不慚乎？猶誦其語而譽之，可謂無恥矣。此小說之所以無稽也。」
　　嚴公仲夏枉駕草堂兼攜酒饌得寒字[一]
　　竹裡行廚洗玉盤，花邊立馬簇金鞍。非關使者徵求急，自識將軍禮數寬。百年地辟柴門迥，五月江深草閣寒。看弄漁舟移白日，老農何有罄交歡。
　　胡苕溪雲：「律詩之作，用字平仄，世固有定體，眾共守之。然不若時用變體，如兵之出奇，變化無窮，以驚世駭目，老杜此詩，七言律詩之變體也。東坡常用此體作詩雲。」
　　[附]東坡詩次韻韶守狄火夫見贈二首之一[二]
　　華髮蕭蕭老遂良，一身萍掛海中央。無錢種菊為家業，有病安心是藥方。才疏正類孔文舉，癡絕還同顧長康。萬里歸來空泣血，七年供奉殿西廊。
　　絕句律詩，亦有用變體者，今附於後。
　　[附]老杜詩謝嚴中丞送青城山道士郛酒一瓶[三]
　　山瓶乳酒下青雲，氣味濃香幸見分。鳴鞭走送憐漁父，洗盞開嘗對馬軍。
　　[附]韋蘇州詩雪夜下朝呈省中一絕[四]
　　南望青山滿禁闈，曉陪鴛鷺正差池。共愛朝來何處雪，蓬萊宮裡拂松枝。
　　凡此皆律詩之變體。又有五言律詩，至第三句便失黏，落平仄，亦別是一體。唐人用者甚多，但今人少用耳，學者不可不知。
　　[一]詩題原缺，據《杜詩詳注》補。
　　[二]詩題原缺，據《新編東坡先生詩集》補。
　　[三]同[一]。
　　[四]詩題原缺，據《全唐詩》補。
　　縛雞行
　　小奴縛雞向市賣，雞被縛急相喧爭。家中厭雞食蟲蟻，不知雞賣還遭烹。蟲雞於人何厚薄，吾叱奴人解其縛。雞蟲得失無了時，注目寒江倚山閣。
　　洪容齋雲：「此詩自是一段好議論。至結句之妙，非他人之所能企及也。」
　　西山《文章正宗》雲：「一篇之妙，在乎落句，黃魯直深達詩旨，其《書酺池寺書堂》雲：『小黠大癡螗捕蟬，有餘不足夔憐蚿。退食歸來北窗夢，一江風月趁漁船。』可與言詩者，當自解也。」
　　師厚雲：「天下之利害，當權輕重。除寇則勞民，愛民則養寇。與其養寇，孰若勞民？與其食蟲，孰若存雞？」
　　《步裡客談》雲：「古人作詩斷句，輒旁入他意，最為警策。如老杜雲『雞蟲得失無了時，注目寒江倚山閣』是也。黃魯直作《水仙花詩》：『坐對真成被花惱，出門一笑大江橫。』亦是此意。」
　　[附]黃魯直水仙花
　　淩波仙子生塵襪，水上盈盈步微月。是誰招此斷腸魂，種作寒花寄愁絕。含香體素欲傾城，山礬是弟梅是兄。坐對真成被花惱，出門一笑大江橫。
　　[附]東坡二蟲詩
　　君不見水馬兒步步逆流水，大江東流日千里，此蟲趯趯長在此。又不見鷃濫堆決起隨沖風，隨風一去宿何許，逆風還落蓬蒿中。二蟲愚智俱莫測，江邊一笑無人識。
　　師民瞻雲：「杜甫《縛雞行》末句雲：『雞蟲得失無了時，注目寒江倚山閣。』東坡此詩末句正用杜甫詩意也。」汪養源雲：「《韻語陽秋》雲：『阿濫堆，明皇禦玉笛，采其聲翻為曲，左右皆能傳唱。』張祜詩有雲：『至今風俗驪山下，村笛猶吹《阿濫堆》。』」  
卷三
　　李太白
　　朱文公雲：「太白詩非無法度，乃從容於法度之中，蓋聖於詩者也。」
　　李陽冰《李翰林集序》雲：「太白不讀非聖之書，恥為鄭、衛之作，故其言多天仙之辭。三代以下，《風》《騷》之後，驅馳屈、宋，鞭撻揚、馬，千載獨步，惟公一人。」
　　黃山谷雲：「太白豪放，人中鳳凰麒麟。譬如生富貴人，雖醉著、瞑暗中作無義語，終不作寒乞聲。」
　　望廬山瀑布
　　日照香爐生紫煙，遙看瀑布掛長川。飛流直下三千尺，疑是銀河落九天。
　　胡苕溪雲：「太白《望廬山瀑布》一絕，東坡極稱美之。坡游廬山，曾有詩雲：『帝遣銀河一派垂，古來惟有謫仙詞。』然余謂太白前篇古詩雲：『海風吹不斷，江月照還空。』此語磊落清壯，辭簡而意盡，優於絕句多矣。」
　　[附]東坡廬山瀑布
　　帝遣銀河一派垂，古來惟有謫仙詞。飛流濺沫知多少，不為徐凝洗惡詩。
　　東坡雲：「僕遊廬山，是日有以陳令舉《廬山記》見寄者，且行且讀。其中有雲徐凝、李白之詩，不覺失笑。旋入開元寺，主僧求詩，因戲作一絕。」
　　[附]徐凝瀑布
　　瀑布瀑布千丈直，雷奔入江無暫息。萬古長如白練飛，一條界破青山色。
　　東坡雲：「徐凝《瀑布》詩，至為塵陋。或又偽作樂天稱美此句，有『賽不得』之語。樂天雖涉淺易，然亦豈至是哉？」
　　答山中俗人
　　問余何事棲碧山，笑而不答心自閑。桃花流水杳然去，別有天地非人間。
　　楊誠齋雲：「此李太白詩體也。」
　　《許彥周詩話》雲：「賀知章呼太白為『謫仙人』。餘觀此詩，竊信之矣。」
　　金陵酒肆留別
　　風吹柳花滿店香，吳姬壓酒勸客嘗。金陵子弟來相送，欲行不行各盡觴。請君試問東流水，別意與之誰短長。
　　《詩眼》雲：「山谷言：『學者若不見古人用意處，但得其皮毛，所以去之更遠。如「風吹柳花滿店香」，若人複能為此句，亦未是太白。至於「吳姬壓酒勸客嘗」，「壓酒」字，他人亦難及。「金陵子弟來相送，欲行不行各盡觴」，益不同。「請君試問東流水，別意與之誰短長。」至此乃真太白妙處，當潛心焉。』故學者要先以識為主，如禪家所謂正法眼者，直須具得此眼目，方可以入道也。」
　　《詩話》雲：「前輩謂好句須要好字。如太白詩『吳姬壓酒勸客嘗』，可見新酒初熟，江南風物之美如此，工在『壓』字。」
　　榜峰頂寺
　　夜宿峰頂寺，舉手捫星辰。不敢高聲語，恐驚天上人。
　　《西清詩話》雲：「蘄州黃梅縣峰頂寺，在水中央，環伏萬山，人跡所罕到。曾阜為令時，因事登其上，見梁間一榜，塵暗粉落，拂滌視之，乃謫仙詩。世間傳楊大年幼時詩，非也。」
　　[附]楊大年絕句
　　危樓高百尺，手可摘星辰。不敢高聲語，恐驚天上人。
　　阮閱《詩話》雲：「楊文正公億生數歲不能言，一日家人抱登樓，偶觸其首，遂即能語，且吟此詩。」
　　登鳳凰台
　　鳳凰臺上鳳凰遊，鳳去台空江自流。吳時花草埋幽徑，晉代衣冠成古丘。三山半落青天外，二水中分白鷺洲。總為浮雲能蔽日，長安不見使人愁。
　　陸賈《新語》雲：「邪臣蔽賢，猶浮雲之鄣日。太白詩末句用此語也。」
　　《該聞錄》雲：「唐崔顥嘗題武昌黃鶴樓詩，李太白負大名，見其詩尚曰：『眼前有景道不得，崔顥題詩在上頭。』故欲擬之以較勝負，乃作《金陵鳳凰台詩》。」
　　《後村詩話》雲：「古人服善，太白過黃鶴樓，有『眼前有景道不得，崔顥題詩在上頭』之句。至金陵，遂為《鳳凰台詩》以擬之。今觀二詩，真敵手棋也。若他人，必次顥韻，或於詩板之傍別著語矣。」
　　[附]崔顥題黃鶴樓詩
　　昔人已乘黃鶴去，此地空餘黃鶴樓。黃鶴一去不復返，白雲千載空悠悠。晴川歷歷漢陽樹，芳草萋萋鸚鵡洲。日暮鄉關何處是，煙波江上使人愁。
　　《江夏辨疑》雲：「州之有樓，著稱於江湖之間，如江之庾公，嶽之岳陽，鄂之黃鶴，是也。然黃鶴，多以為費褘升仙之地，故閻伯埕為之記曰：『費褘登仙，駕黃鶴反憩於此，遂以名樓。』」予按：《蜀志》費褘為魏降人郭循所害，褘固不得其終，安有駕鶴而憩此者邪？不知《辨疑》何以為據？州城之東十裡，有山多鳥，是為黃鶴山。《方輿記》雲：昔有仙人子安，乘黃鶴過此，因得名。樓以西臨崖有石，如磯焉，為黃鶴磯。後人建樓，托俯磯上，故不更別名耳。崔顥之詩，亦以為費褘升仙之地，蓋承襲謬誤，不復考正耳。
　　《徐柏山詩莊》雲：「太白之擬《黃鶴樓》，正在《鸚鵡洲》一詩，而非止於鳳凰台之作。今載於後。」
　　鸚鵡洲
　　扁舟來過吳江水，江上洲傳鸚鵡名。鸚鵡西飛隴山去，芳洲之樹何青青。煙開蘭葉香風暖，岸夾桃花錦浪生。遷客此時徒極目，長洲孤月向誰明？
　　愚謂：此詩聯聯與崔顥詩格調同，而語意亦相類。徐柏山之說得之，亦善於讀詩者也。
　　烏夜啼
　　黃雲城邊烏欲棲，歸飛啞啞枝上啼。機中織錦秦川女，碧紗如煙隔窗語。停梭悵然憶遠人，獨宿孤房淚如雨。
　　《古今詞話》雲：「李白初自蜀到京師，賀知章聞其名，見之，請觀所為文。白出《蜀道難》示之。知章曰：『公非人間人，豈太白星精邪？』於是解金貂換酒，醉歸。及見《烏夜啼》，曰：『此詩可啼鬼神也。』」
　　烏棲曲
　　姑蘇臺上烏棲時，吳王宮裡醉西施。吳歌楚舞歡未畢，青山欲銜半邊日。銀箭金壺漏水多，起看秋月瑩江波。東方漸高奈爾何。
　　胡苕溪雲：「老杜《寄李十二白》詩雲：『詩成泣鬼神。』元和中，範傳正志白墓雲：賀公知章吟公《烏棲曲》雲：『此詩可以哭鬼神矣。』」
　　愚按：賀知章雲：「此詩可哭鬼神。」一以為《烏夜啼》，一以為《烏棲曲》。今並載於右，想二詩出於一時所同見也。
　　永王東巡歌
　　三川北虜亂如麻，四海南奔似永嘉。但用東山謝安石，為君談笑靜胡沙。
　　試借君王玉馬鞭，指麾戎虜坐瓊筵。南風一掃胡塵靜，西入長安到日邊。
　　右《東巡歌》十一首，今錄其二。
　　愚按：《年譜》雲：「天寶十四載乙未，安祿山反。明年，明皇在蜀，永王璘節度東南。白時臥廬山，璘脅致之。璘軍敗丹陽，白奔亡，至宿松山，坐系潯陽獄。宣慰大使崔渙與御史中丞宋若思驗治白，以為罪薄宜貰。宋中丞有薦表雲：『前翰林供奉李白，年五十有七，為璘脅行，中道奔走，即已陳首。經渙及臣推覆立審，無辜。白有經濟之才，請拜一京官獻可替否，以光朝列。』不報。肅宗乾元二年己亥，以璘事長流夜郎，半道，承恩放還。」
　　《蔡寬夫詩話》雲：「太白之從永王璘，世頗疑之。《唐書》載其事甚略，亦不為明辨是否。獨白有《贈江夏韋太守良宰》，詩中自序甚詳。雲：『半夜水軍來，潯陽滿旌旃。空名適自誤，迫脅上樓船。從賜五百金，棄之若浮煙。辭官不受賞，翻謫夜郎天。』然太白豈從人為亂者哉？蓋其學本出縱橫，以氣俠自任。當中原擾攘時，欲藉之以立奇功耳。觀其《東巡歌》中之語，亦可以見其志矣。」
　　古詩
　　世道日交喪，澆風變淳原。不求桂樹枝，反棲惡木根。所以桃李樹，吐華竟不言。大運有興沒，群動若飛奔。歸來廣成子，去入無窮門。
　　朱文公題太白詩後：「李太白天才絕出，尤長於詩。一日，李光之攜陳光澤所藏廣成子畫像來看，偶記李太白此詩，因寫以示之。今人捨命作詩，開口便說李、杜，以此觀之，何曾夢見他腳板耶？」
　　襄陽歌
　　落日欲沒峴山西，倒著接花下迷。襄陽小兒齊拍手，攔街爭唱《白銅鞮》。傍人借問笑何事，笑殺山翁醉似泥。鸕鷀杓，鸚鵡杯，百年三萬六千日，一日須傾三百杯。遙看漢水鴨頭綠，恰似蒲萄初醱醅。此江若變作春酒，壘曲便築糟邱台。千金駿馬換小妾，笑坐雕鞍歌落梅。車傍側掛一壺酒，鳳笙龍管行相催。咸陽市上歎黃犬，何如月下傾金罍。君不見晉朝羊公一片石，龜頭剝落生莓苔，淚亦不能為之墮，心亦不能為之哀。清風明月不用一錢買，玉山自倒非人推。舒州杓，力士鐺，李白與爾同死生。襄王雲雨今安在？江水東流猿夜聲。
　　歐陽公雲：「『落日欲沒峴山西，倒著接花下迷。襄陽小兒齊拍手，攔街爭唱《白銅鞮》。』此常語也。至於『清風明月不用一錢買，玉山自倒非人推』，然後見太白之橫放，所以驚動千古者，固不在此乎？」
　　黃山谷雲：「李白歌詩，度越六代，與漢魏樂府爭衡。」
　　又雲：「太白詩歌，如黃帝張樂於洞庭之野，無首無尾，不主故常，非墨工槧人所可擬議。」
　　清平調辭三章
　　其一
　　雲想衣裳花想容，春風拂檻露華濃。若非群玉山頭見，會向瑤台月下逢。
　　其二
　　一枝紅豔露凝香，雲雨巫山枉斷腸。借問漢宮誰得似，可憐飛燕倚新妝。
　　其三
　　名花傾國兩相歡，長得君王帶笑看。解釋春風無限恨，沉香亭北倚欄幹。
　　《李白集後序》雲：「開元中，禁中初重木芍藥，即今牡丹也。得四本，紅紫淺紅通白者，上因移植興慶池東沉香亭前。會花繁開，上乘照夜車，太真妃以步輦從，詔選梨園弟子中尤者，得樂十六色。李龜年以歌名擅一時，捧檀板將前歌之。上曰：『賞名花，對妃子，何用舊樂辭？』遽命持金花箋賜翰林李白，立進《清平調》辭三章。白欣然承詔，援筆賦之。龜年以歌辭進。上命梨園弟子略約調撫絲竹，促龜年歌之。太真妃持玻璃七寶杯，酌西涼州蒲萄酒，笑領歌辭，意甚厚也。上因調玉笛倚曲，每曲遍將換，則遲其聲以媚之。太真妃飲罷，斂繡巾重拜。上自是顧李翰林，尤異於諸學士矣。」
　　宮詞
　　此詞有八首，今錄其一。
　　柳色黃金嫩，梨花白雪香。玉樓巢翡翠，金殿鎖鴛鴦。選妓隨雕輦，征歌出洞房。宮中推第一，飛燕在昭陽。
　　胡苕溪雲：「太白《宮詞》雲：『梨花白雪香。』子美《詠竹》雲：『風吹細細香。』二物皆無香，而二公皆以香言之何邪？韓退之《詠櫻桃》雲『香隨翠籠擎偏重』，亦有此病。」
　　《溪詩話》雲：「世俗誇太白賜床調鼎為榮，力士脫靴為勇。愚觀玄宗渠渠於白，豈真樂道下賢者哉？其意急得豔詞媟語，以悅婦人耳。白之論撰，亦不過『玉樓』『金殿』『鴛鴦』『翡翠』等語，社稷蒼生何賴？就使滑稽傲世，然東方生不忘納諫，況黃屋既為之屈乎？或者謂其謀謨潛密，然曆考全集，求其愛君憂民之心，如杜子美語，一何鮮也？力士閨闥庸腐，惟恐不當人主意，挾主勢驅之，何所不可，脫靴乃其職也。自退之為『蚍蜉撼大木』之論，遂使後學吞聲。餘謂：『如論其文章豪逸，真一代偉人。論其心術事業，可施廊廟，李、杜齊名，真忝竊也。』」
　　《鐘山語錄》雲：「王荊公次第四家詩，以子美為第一，歐陽永叔次之，韓退之又次之，乃乙太白為下俗。人多疑之，公曰：『白詩近俗，人易悅故也。白識見汙下，十首九說婦人與酒。然其才豪俊，亦可取也。』」
　　詠鸚鵡
　　落羽辭金殿，孤鳴吒繡衣。能言終見棄，還向隴山飛。
　　愚按：《年譜》雲：天寶三載，白與吳筠善，筠待詔翰林。白亦至長安，見太子賓客賀知章於紫極宮，因解金貂換酒為樂。薦於明皇，召見金鑾殿。詔供奉翰林，進《清平調》詞。後為高力士憾其脫靴，譖於貴妃，三欲命官，被沮而止。乃放驁不自修，與知章等八人為酒中八仙。帝賜金放還，白乃作《詠鸚鵡詩》以自況雲。
　　春夜洛城聞笛
　　誰家玉笛暗飛聲，散入春風滿洛城。此夜曲中聞折柳，何人不起故園情。
　　胡苕溪雲：「《樂府雜錄》雲：『笛者，羌樂也。古曲有《折楊柳》《落梅花》之名，故杜少陵亦有《吹笛詩》雲：「故園楊柳今搖落，何得愁中曲盡生。」王之渙亦雲：「羌笛何須怨楊柳，春風不度玉門關。」此皆言《折楊柳》曲也。』」
　　聽黃鶴樓吹笛
　　一為遷客去長沙，西望長安不見家。黃鶴樓中吹玉笛，江城五月落梅花。
　　《複齋漫錄》雲：「古曲有《落梅花》，非謂吹笛則梅落。詩人用事不悟其失耳。」胡苕溪雲：「餘意不然之。蓋詩人因笛中有《落梅花曲》，故言吹笛則梅落，其理甚通，用事殊未為失。古之詩詞，用吹笛則梅落者甚眾，若以為失，則《落梅花》之曲，何為笛中獨有之，決不虛設也。謫仙又有《觀胡人吹笛》雲：『胡人吹玉笛，一半是秦聲。十月吳山曉，梅花落敬亭。』又戎昱《聞笛詩》雲：『平明獨惆悵，飛盡一庭梅。』崔魯《梅詩》雲：『初開已入雕梁畫，未落先愁玉笛吹。』黃魯直《侍兒》詩雲：『催盡落梅春已半，更吹三弄乞風光。』泛觀古人用事一律，可見複齋之妄辨也。」
　　安陸白兆山桃花岩寄劉侍御綰
　　雲臥三十年，好閑複愛仙。蓬壺雖冥絕，鸞鶴心悠然。歸來桃花岩，得憩雲窗眠。對嶺人共語，飲潭猿相連。時升翠微上，邈若羅浮巔。兩岑抱東壑，一嶂橫西天。樹雜人易隱，崖傾月難圓。芳草換野色，飛蘿搖春煙。入遠構石室，選幽開山田。獨此林下意，杳無區中緣。永辭霜台客，千載方來還。
　　黃山谷雲：「余聞士大夫嘗勸白兆山僧重素，即岩下作桃花庵。素雲：『桃花庵不難作，但恨無李白耳。』今彥顧乃欲礱崖石，刻李白詩。方結草其旁，以待冠蓋之遊者，眾不可。蓋安知遂無李白邪？為我多謝素師，今無白兆，尚不廢椎鼔升堂，豈可臆計世無李白邪？素若有語，可並刻之。彥顧，安陸李慥也。」
　　關山月
　　明月出天山，蒼茫雲海間。長風幾萬里，吹度玉門關。漢下白登道，胡窺青海灣。由來征戰地，不見有人還。戍客望邊色，思歸多苦顏。高樓當此夜，歎息未應閑。
　　《童蒙訓》雲：「李太白詩，如『明月出天山，蒼茫雲海間。長風幾萬里，吹度玉門關』，及『沙墩至梁苑，二十五長亭。大舶夾雙櫓，中流鵝鸛鳴』之類，皆氣蓋一世。學者能熟味之，自然不淺矣。」
　　潯陽紫極宮感秋
　　何處聞秋聲，瀟瀟北窗竹。回薄萬古心，攬之不盈掬。靜坐觀眾妙，浩然媚幽獨。白雲南山來，就我簷下宿。懶從唐生決，羞訪季主卜。四十九年非，一往不可複。野情轉蕭散，世道有翻覆。陶令歸去來，田家酒應熟。
　　《西清詩話》雲：「太白此詩，本陶淵明『歸去來山中，山中酒應熟』之句，詳見前陶淵明《問來使》篇。」
　　[附]蘇東坡和李太白[一]
　　寄臥虛寂堂，明月浸疏竹。泠然洗我心，欲飲不可掬。流光發永歎，自昔非餘獨。行年四十九，還此北窗宿。緬懷卓道人，白首寓醫卜。謫仙固遠矣，此士亦難複。[二]世道如弈棋[三]，變化不容覆。惟應玉芝老，待得蟠桃熟。
　　胡苕溪雲：「東坡起語清拔，優於太白。大抵東坡每題詠景物，於長篇中只篇首四句，便能寫盡，語仍快健。」
　　[一]「李太白」三字原脫，據《集注分類東坡先生詩》補。
　　[二]「難」原作「誰」，據同上改。
　　[三]「弈」原作「變」，據同上改。
　　[附]黃山谷和
　　不見兩謫仙，長懷倚修竹。行繞紫極宮，明珠得盈掬。平生人慾殺，耿介受命獨。往者如可作，抱被來同宿。砥柱閱頹波，不疑更何卜。但觀草木秋，葉落根自複。我病二十年，大鬥久不覆。因之酌蘇李，蟹肥社醅熟。
　　[附]劉後村和
　　後村自序雲：十一月二日，至紫極宮，誦李白詩及坡、穀和篇。因念蘇、李聽竹時各年四十九，予今五十九矣，遂次其韻。
　　翰林兩仙人，偶來聽風竹。蕭蕭玉千竿，采采綠一掬。少時負不群，中歲乃見獨。嗟餘長十年，所至戀三宿。徑當還笏歸，奚俟揲蓍卜。夜郎與儋耳，老大費往復。宜州殿其後，路險車又覆。山中采芝去，捨下炊粱熟。
　　[附]謝疊山和
　　雨歇月明松，天碧光入竹。好懷一時開，乾坤清可掬。相攜塵外游，此樂豈我獨。掃開松上雲，恐有鶴來宿。爽氣逼鬥牛，何待蜀仙卜。獨憐天心勞，千歲幾剝複。滄海有紅塵，不見虛舟覆。問訊安期生，何年棗當熟？
　　愚謂：疊翁此詩，清峭典雅，與諸老之作真可齊驅並駕也。
　　金陵城西樓月下吟
　　金陵夜寂涼風發，獨上高樓望吳越。白雲映水搖空城，白露垂珠滴秋月。月下沉吟久不歸，古來相接眼中稀。解道澄江淨如練，令人長憶謝玄暉。
　　胡苕溪雲：「東坡《送人守嘉州》古詩，其中有雲：『峨眉山月半輪秋，影入平羌江水流。謫仙此語誰解道，請君見月時登樓。』上兩句全是李謫仙詩，故繼之以『謫仙此語誰解道，請君見月時登樓』之句。此格本於李謫仙，其詩雲：『解道澄江淨如練，令人長憶謝玄暉。』蓋『澄江淨如練』，即玄暉全句也。後人襲用此格愈變愈工，至魯直則雲：『憑誰說與謝玄暉，休道澄江淨如練。』又如王文海雲：『鳥鳴山更幽』，至介甫則曰『茅簷相對坐終日，一鳥不鳴山更幽』，此又反意而用之。」
　　[附]李太白峨眉山月歌
　　峨眉山月半輪秋，影入平羌江水流。夜發清溪向三峽，思君不見下渝州。
　　東坡《送人守嘉州詩》全用此絕首聯也。
　　[附]謝玄暉晚登三山還望京邑
　　灞涘望長安，河陽視京縣。白日麗飛甍，參差皆可見。餘霞散成綺，澄江淨如練。喧鳥覆春洲，雜英滿芳甸。去矣方滯淫，懷哉罷歡宴。佳期悵何許，淚下如流霰。有情知望鄉，誰能鬒不變。
　　姑熟十詠
　　姑熟溪
　　愛此溪水閑，乘流興無極。漾楫怕鷗驚，垂竿待魚食。波翻曉霞影，岸疊春山色。何處浣紗人，紅顏未相識。
　　右《姑熟十詠》，乃《姑熟溪》《丹陽湖》《謝公宅》《陵歊台》《桓公井》《慈姥竹》《望夫山》《牛渚磯》《靈墟山》《天門山》十首是也。今止錄其一。
　　東坡雲：「太白豪俊，語不甚擇，集中往往有臨時率然之句，故使妄庸輩敢有偽撰者。如集中《歸來乎》《笑矣乎》及《贈懷素草書》數詩，決非太白作。蓋唐末五代間，學齊己輩詩也。余嘗舟次姑熟堂下，讀《姑熟十詠》，怪其語淺近，不類李白。王平甫雲：『此李赤詩也。赤自比李白，故名赤。其後為廁鬼所惑而死。』今觀其詩，止此而乙太白自比，則其人心疾久矣，豈廁鬼之罪哉？」胡苕溪雲：「東坡此語，蓋有所譏而雲。」
　　按：柳子厚作《李赤傳》雲：「李赤，江湖人也。嘗曰：『吾善為歌詩，類李白。』故自號曰『李赤』。後為鬼所惑，卒死於廁。」詳見《柳子厚文集》。  
卷四
　　韋蘇州
　　朱文公雲：「其詩無一字做作，直是自在。其氣象近道，意常愛之。」
　　又雲：「蘇州詩高於王維諸人，以其無聲色臭味也。」
　　徐師川雲：「自李、杜以來，古人詩法盡廢。惟蘇州有六朝風致，最為流麗。」
　　劉後村雲：「韋蘇州詩律深妙，流出肝肺，非學力所可到也。」
　　酬故人重九求橘
　　憐君臥病思新橘，始摘猶酸亦未黃。書後欲題三百顆，洞庭須待滿林霜。
　　蘇東坡雲：「世傳王子敬帖有『黃柑三百顆』之語。此帖乃在劉季孫家，劉死不知今在何處。韋蘇州此詩，本此帖也。」
　　黃山谷雲：「餘往時以為右軍帖中『贈子黃柑三百』者。比見右軍一帖雲：『奉橘三百枚，霜未降，不可多得。』蘇州蓋取諸此。」
　　杜司空席上
　　高髻雲鬟宮樣妝，春風一曲杜韋娘。司空見慣渾閒事，惱斷蘇州刺史腸。
　　胡苕溪雲：「韓子蒼謂：『韋蘇州少時，豪縱不羈。』因記《遺史》雲：『韋應物赴大司空杜鴻漸宴，醉宿驛亭。醒見二妓在側，怪問之，對曰：「郎中席上與司空詩，因令侍寢。」問記詩否？二妓誦之。觀此，則應物豪縱之性，暮年猶在也。』」
　　陪王郎中尋孔征君
　　俗吏閒居少，同人會面難。偶隨香署客，來訪竹林歡。暮館花微落，春城雨暫寒。甕間聊共酌，莫使宦情闌。
　　和晉陵陸丞早春遊望
　　獨有宦遊人，偏驚物候新。雲霞出海曙，梅柳渡江春。淑氣催黃鳥，晴光照綠蘋。忽聞歌古調，歸思欲沾巾。
　　《複齋漫錄》雲：「二篇皆佳作也，而《韋集》逸去。余家有顧陶所編《唐詩》，中有之，今故附於此。」
　　白樂天雲：「蘇州五言詩，高雅閑澹，自成一家之體。今之秉筆者，誰能及之？」
　　滁州西澗
　　獨憐幽草澗邊生，上有黃鸝深樹鳴。春潮帶雨晚來急，野渡無人舟自橫。
　　《冷齋夜話》雲：「王榮者，嘗官於觀州。罷官渡觀江，七日風作不得濟。父老曰：『公舟中必有奇異。此江神極靈，當獻之得濟。』榮老顧無所有，止有黃麈尾，以獻之，風如故。又以端石硯獻，風愈作。又以宣色虎帳獻之，皆不驗。夜臥念曰：『有黃魯直草書扇頭子，題韋應物此詩。』公取視，戃惚之勢，曰：『我猶不識，鬼寧識之乎？』持以獻之，香火未收，天水相照，如兩鏡對展。南風徐來，帆一餉而濟。予謂江神必元祐遷客之鬼，不然，何嗜之深邪？」
　　寄全椒山中道士
　　今朝郡齋冷，忽憶山中客。澗底束荊薪，歸來煮白石。遙持一杯酒，遠慰風雨夕。落葉滿空山，何處尋行跡。
　　《許彥周詩話》雲：「韋蘇州此詩，東坡用其韻曰：『寄語庵中人，飛空本無跡。』此非才不逮，蓋絕唱不當和也。如東坡《羅漢贊》雲：『空山無人，水流花開。』此八字，還許人再道否？」
　　[附]東坡和韋蘇州詩
　　一杯羅浮春，遠餉採薇客。遙知獨酌罷，醉臥松下石。幽人不可見，清嘯問月夕。聊戲庵中人，空飛本無跡。
　　坡雲：「羅浮山有野人，相傳葛稚川之隸也。鄧道士守安，嘗於庵前見其足跡，長一尺許。以酒一壺，依蘇州韻作詩寄之。」
　　送宮人入道
　　舍寵求仙畏色衰，辭天素麵立天墀。金丹擬駐千年貌，寶鏡休勻八字眉。公主與收珠翠後，君王看戴角冠時。從來宮女多相妒，聞向瑤台總淚垂。
　　劉後村雲：「項斯家有此詩。蘇州詩家最高手，亦有此作，與斯輩竟何以異！風俗移人如此，或是韋公戲效時人體爾。」
　　[附]項斯送宮人入道
　　願從仙女董雙成，王母前頭作伴行。初戴王冠多誤拜，欲辭金殿別稱名。將敲碧落新齋磬，卻進昭陽舊賜箏。旦暮焚香繞壇上，步虛猶作按歌聲。
　　後村雲：「《送宮人入道》，唐人多有此作。荊公止選項斯一首，未脫唐體也。」
　　淩霧行
　　秋城海霧重，職事淩晨出。浩浩含元天，溶溶迷朗日。才看含鬢白，稍見沾衣密。導騎全不分，郊樹都如失。霏微誤噓吸，膚腠生寒慄。歸當飲一杯，庶用蠲此疾。
　　愚按：《博物志》雲：「王肅、張衡、馬均俱冒重霧行，一人無恙，一人病，一人死。問其故，無恙者曰：『我飲酒，病者飽食，死者空腹。』」蘇州此詩，末意與此事相表裡也。
　　郡中與諸文士宴集
　　兵衛森畫戟，燕寢凝清香。海上風雨至，逍遙池閣涼。煩痾正消散，佳賓複滿堂。自慚居處崇，未睹斯民康。理會是非遣，性達形跡忘。鮮肥屬時禁，蔬果幸得嘗。俯飲一杯酒，仰聆金玉章。神歡體自輕，意欲淩風翔。吳中盛文史，群彥今洋洋。方知大藩地，豈曰財賦強。
　　《王直方詩話》雲：「劉太真《與韋蘇州書》雲：『足下，《郡齋燕集》，何情致暢茂遒逸如此[一]。宋、齊間，沈、謝、吳、何始精於理意，緣情體物，備詩人之指。後之傳者，甚失其源，惟足下制其橫流。師摰之始，《關雎》之亂，於足下之文見之。』則知蘇州詩為當時所貴如此。《燕集》所作，乃『兵衛森畫戟，燕寢凝清香』是也。」
　　韋蘇州歌蘇州詩雲：「身當疾病思田裡，邑有流亡愧俸錢。」又《郡齋燕集》雲：「自慚居處崇，未睹斯民康。」余謂士大夫當切切作此語。彼一意供租、專事土木而視民如仇者，得無愧此詩乎？
　　白樂天《吳郡詩石記》雲：「韋應物為蘇州牧，歌詩甚多。有《郡宴詩》雲：『兵衛森畫戟，燕寢凝清香』，最為警策。」又雲：「韋蘇州歌行，才麗之外，頗近興諷。其五言尤高雅閑澹，自成一家之體。今之秉筆者，誰能及之？然當蘇州在時，人亦未甚愛重。必待身死，然後愛之。」
　　[一]「遒逸」下原有「也」字，據《王直方詩話》刪。
　　[附]東坡效韋蘇州
　　弱羽巢林在一枝，幽人蝸舍兩相宜。樂天長短三千首，卻愛韋郎五字詩。
　　劉禹錫
　　《詩話》雲：「劉禹錫好詩，晚節尤精。白居易嘗推為『詩豪』。」
　　又雲：「劉禹錫詩在處有神物護持。」
　　劉後村雲：「夢得曆德、順、憲、穆、敬、文、武七朝，其詩尤多感慨。有『在人雖晚節，於樹比冬青』之句，嗟閑歎婉。又有《答白樂天》雲：『莫道桑榆晚，為霞尚滿天。』亦足以見其精華，老而不竭也。」
　　烏衣巷
　　朱雀橋邊野草花，烏衣巷口夕陽斜。舊時王謝堂前燕，飛入尋常百姓家。
　　《藝苑雌黃》雲：「朱雀橋、烏衣宅，皆金陵故事。」
　　《輿地誌》雲：「晉時王導自主烏衣宅。宋時諸謝曰『烏衣之聚』，皆此巷也。王氏、謝氏，乃江左衣冠之盛者。故杜詩雲『王謝風流遠』，又雲『從來王謝郎』。比觀劉斧《摭遺》，載《烏衣傳》，乃以王謝為一人姓名。其言怪誕，遂託名於錢希白。又取夢得詩實其事，是直劉斧之妄言耳。」
　　劉斧《青瑣摭遺》載六朝事蹟雲：「王榭，金陵人，世以航海為業。一日，海中失舡，泛一木登岸。見一翁一嫗，皆衣皂。引榭至所居，乃烏衣國也。以女妻之。既久，榭思歸，複乘雲軒泛海，至其家，有二燕棲樑上。榭以手招之，飛至臂上，取片紙，書小詩系其尾曰：『誤到華胥國裡來，玉人終日苦憐才。雲軒飄去無消息，灑淚臨風幾百回。』來春，燕又飛來榭身，上有詩雲：『昔日相逢真數合，如今睽遠是生離。來春縱有相思字，三月天南無雁飛。』至來歲，燕竟不至。因目榭所居為『烏衣巷』。劉禹錫有詩雲。」
　　金陵石頭城
　　山圍故國周遭在，潮打空城寂寞回。淮水東邊舊時月，夜深還過女牆來。
　　《謝疊山詩話》雲：「二詩之妙，有風人遺意。意在言外，寄有於無。二詩皆用舊時字，絕妙。」
　　玄都觀贈看花諸君子
　　紫陌紅塵拂面來，無人不道看花回。玄都觀裡桃千樹，盡是劉郎去後栽。
　　再游玄都觀
　　百畝庭中半是苔，桃花淨盡菜花開。種桃道士歸何處，前度劉郎今又來。
　　《舊唐書•劉禹錫傳》雲：「禹錫坐王叔文黨，貶司馬。既貶還，宰相欲任省郎，而禹錫作《玄都觀看花諸君子》詩，語涉譏忿，當路不喜，乃出為播州刺史。後複入為主客郎中，複作《再游玄都觀》詩，且言：『始謫十年，還京師，道士植桃，其盛如霞。又十四年，過之，無複一存。惟見兔葵燕麥動搖春風耳。』以詆當時權近，乃益薄其行焉。」
　　[一]「還」原作「遠」，據《舊唐書•劉禹錫傳》改。
　　生公講堂
　　生公說法鬼神聽，身後空堂夜不扃。高坐寂寥塵漠漠，一方明月可中庭。
　　《洪駒父詩話》雲：「山谷至廬山一寺，與群僧圍爐，因舉《生公講堂》詩，末句雲『一方明月可中庭』，一僧率爾雲：『何不曰「一方明月滿中庭」？』山谷笑去。」
　　《謝疊山詩話》雲：「生公講堂，在平江府三十裡外虎邱寺。生公點頭石尚在，講堂宏麗，可容二千人。此詩乃笑生公也。謂其身後略無神通，惟有一方明月，可以周遍中庭。生前聽法二千人，今安在哉？」
　　竹枝歌
　　楊柳青青江水準，聞郎江上唱歌聲。東邊日出西邊雨，道是無情還有情。
　　胡苕溪雲：「餘嘗舟行苕溪，夜聞舟人唱吳歌。歌中有此後兩句，餘皆雜以俚語。豈非夢得之歌，自巴渝流傳至此耶？」
　　楊柳枝詞
　　鳳闕輕遮翡翠幃，龍池遙望曲塵絲。禦溝春水相輝映，狂殺長安年少兒。
　　《複齋漫錄》雲：「余讀唐楊巨源詩『江邊楊柳曲塵絲』之句，皆不知所本。其後讀夢得《楊柳枝辭》，乃知巨源取此。」
　　[附]楊巨源折楊柳
　　江邊楊柳曲塵絲，立馬煩君折一枝。惟有東風最相惜，殷勤更向手中吹。
　　《楊巨源集》「曲塵絲」作「綠煙絲」，非也。
　　胡苕溪雲：「唐毛文錫有詞雲：『鴛鴦對浴銀塘暖，水面蒲梢短，垂楊低拂曲塵波。』汪彥章詩雲：『垂垂梅子雨，細細曲塵波。』然則曲塵，亦可以水言之也。或雲：『《周禮》鞠衣注雲：「黃桑服也。色如曲塵，象桑葉始生。鞠者，草名，花色黃。」世遂以曲塵為鞠塵。』其說非是。」
　　酬柳子厚家雞之贈
　　日日臨池弄小雞，還思寫字付官奴。柳家新樣元和腳，且盡薑牙斂手徒。
　　《蔡寬夫詩話》雲：「柳子厚書跡，湖湘間多有其碑刻，而體不一，或疑有假託其名者。惟《南嶽彌陀和尚碑》最善，大底規模虞永興矣。然不知『柳家新樣元和腳』者，如何也？」
　　[附]子厚寄劉夢得
　　書成欲寄庾安西，紙背應勞手自題。聞道近來諸子弟，臨池尋已厭家雞。
　　《複齋漫錄》雲：「《子厚寄劉夢得》詩，蓋其家有右軍書，每紙皆庾翼題雲：『王會稽六紙。』其詩謂此也。夢得有《酬家雞之贈》，乃答子厚詩也。其中所謂『柳家新樣元和腳』，東坡作「手」字，後山作「腳」字。人竟不曉。高子勉舉以問山谷，山谷雲：『取其字制之新，昔元豐中，晁無咎作詩文極有聲，陳後山戲之曰：「聞道新詞能入樣，相煙紅襭鄂州花。」蓋相襭織鄂州花也。則「柳家新樣元和腳」者，其亦此類歟。』予頃見徐仙者，效山谷書。而陳後山以詩紀之，有『黃家元祐樣』之語，則山谷之言無可疑也。最後見東坡《柳氏求筆跡》詩，亦有此語，並附於左。」
　　[附]陳後山紀徐仙效黃山谷書
　　蓬萊仙子補天手，筆妙詩情萬世功。肯學黃家元祐樣，信知人厄匪天窮。
　　[附]蘇東坡酬柳氏二外甥求筆跡
　　退筆如山未足珍，讀書萬卷始通神。君家自有元和手，莫厭家雞更問人。
　　一紙行書兩絕詩，遂良須鬢已成絲。何當火急傳家法，欲見誠懸筆諫時。
　　東坡此詩，蓋用柳、劉二詩事。但東坡以「元和腳」為「元和手」，其理雖同，「手」字為異耳。○誠懸，唐柳公權字也。
　　觀棋歌送儇師西遊
　　自從仙人遇樵子，直到開元王長史。前身後身付余晉，百變千化無窮已。初疑磊落曙天星，次見搏擊三秋兵。雁行佈陣眾未曉，虎穴得子人皆驚。行盡三湘不逢敵，終日饒人損機格。藹藹京城在九天，賭取聲名不要錢。
　　胡苕溪雲：「夢得《觀棋歌》雲：『初疑磊落曙天星，次見搏擊三秋兵。雁行佈陣眾未曉，虎穴得子人皆驚。』餘嘗愛此數語，能模寫弈棋之趣，夢得必高於手談也。至東坡《觀棋》則雲：『勝固欣然，敗亦可喜。優哉遊哉，聊複爾耳。』蓋東坡素不解棋，不究此味也。」
　　[附]東坡觀棋詩
　　五老峰前，白鶴遺址。長松蔭庭，風日清美。我時獨遊，不逢一士。誰與棋者，戶外屨二。不聞人聲，時聞落子。紋楸坐對，誰究此味。空鉤意釣，豈在魴鯉。小兒近道，剝啄信指。勝固欣然，敗亦可喜。優哉遊哉，聊複爾耳。
　　東坡雲：「予素不解棋，嘗獨遊廬山白鶴觀，觀中人皆闔戶晝寢。獨聞棋聲於古松流水之間，意欣然喜之。自爾欲學，然終不解也。兒子過乃粗能者，儋守張中日從之戲，子亦隅坐竟日，不以為厭也。因作詩雲。」
　　看牡丹
　　今日花前飲，甘心醉幾杯。但愁花有語，不為老人開。
　　蘇子由雲：「此詩感慨，東坡《吉祥寺賞牡丹》一絕，正與此意同。」
　　[附]東坡吉祥寺賞牡丹
　　人老簮花不自羞，花應羞上老人頭。醉歸扶路人應笑，十裡珠簾半上鉤。
　　杜牧之有詩雲：「東風十裡揚州路，卷上珠簾恐不如。」東坡蓋用此語也。
　　贈白樂天
　　莫嗟華髮與無兒，卻是人間久遠期。雪裡高山頭早白，海中仙果子生遲。於公必有高門慶，謝守何煩曉鏡悲。倖免如新分非淺，祝君長詠夢熊詩。
　　劉夢得自注雲：「高山本高，高門使之高，二字為義不同。」
　　《三山老人語錄》雲：「白樂天《寄劉夢得》詩，有『歎早白無兒』之語。劉以此詩贈之，二『高』字，自注其義不同。古之詩流曉此，唐人忌重疊用字，今人則疊用字甚多。」  
　 
卷五
　　韓退之
　　朱文公雲：「愈博極群書，奇辭奧旨，如取諸室中物。」司空圖雲：「韓吏部歌詩累百首，而驅駕氣勢，若掀雷抉電，撐決於天地之間。」
　　《蔡寬夫詩話》雲：「韓退之詩，豪健奔放，自成一家。」
　　至壽陽驛
　　風光欲動別長安，春半邊城特地寒。不見園桃並巷柳，馬頭惟有月團團。
　　《唐語林》雲：「退之二侍妾，一曰絳桃，一曰柳枝，皆善歌舞。《初使王庭湊至壽陽驛》絕句，蓋寄意二姝也。」
　　鎮州初歸
　　別來楊柳街頭樹，擺亂春風只欲飛。惟有小園桃李在，留花不發待郎歸。
　　《語林》雲：「退之使王庭湊歸，柳枝已逾垣遁去，為家人所獲。自是專寵絳桃矣。」
　　示侄孫湘
　　一封朝奏九重天，夕貶潮陽路八千。本為聖明除弊事，豈於衰朽計殘年。雲橫秦嶺家何在，雪擁藍關馬不前。知汝遠來應有意，好收吾骨瘴江邊。
　　《藝苑雌黃》雲：「退之有《示侄孫湘》詩，餘按之《酉陽雜俎》言韓愈侍郎有疏從子侄自江淮來，年少狂率，韓責之。拜謝曰：『某有一藝，恨叔不知。』因指階前牡丹曰：『叔要此花青、黃、赤、紫，惟命也。』愈大奇之，遂給所需試之，乃齎紫粉朱紅，旦暮治其根，凡七日。時初冬也，牡丹本紫，及花發，色白紅，每朵有詩一聯雲：『雲橫秦嶺家何在，雪擁藍關馬不前。』字色分明，愈大驚異。後辭歸江淮，竟不願仕。段成式所載如此。及觀劉斧《青瑣》，亦紀此事，雲：『湘落魄不羈，公勉之令學，嘗作詩獻公，有「解造逡巡酒，能開頃刻花」之句。公戲之曰：「汝能奪造化以開花乎？」湘遂聚土覆盆，良久舉盆，乃碧花二朵。花開，間有金字，乃詩一聯。公未曉詩意，湘曰：「事久方驗。」公後以言佛骨事，貶潮陽。一日中途遇雪，俄有人冒雪而來，乃湘也。曰：「公憶向花上句乎？」詢地名，即藍關也。公嗟歎久之，命筆續成全篇。』二說乃不同。東坡嘗有《冬日牡丹》詩雲：『使君要見藍關詠，須倩韓郎為染根。』正用《酉陽》故事也。」
　　贈張籍
　　洛邑得休吿，華山窮絕陘。倚岩睨海浪，引袖拂天星。日駕此回轄，金神所司刑。泉紳拖修白，石劍攢高青。磴蘚澾拳跼，梯飆颭伶俜。悔狂已咋指，垂戒仍鐫銘。
　　李肇《國史補》雲：「韓愈游華山，窮極幽險，心悸目眩，不能下。發狂號哭，投書與家人別。華陰令百計取之，方能下。」
　　《歷代確論》載沈顏《登華旨》曰：「嘗讀李肇《國史補》雲：韓文公登華嶽之巔，顧視其險絕，恐栗。度不可下，乃發狂慟哭，而欲縋遺書為訣，且譏好奇之過也如是。」沈子曰：「籲，是不諭文公之旨邪！夫仲尼之悲麟，悲不在麟也；墨翟之泣絲，泣不在絲也。且阮籍縱車於途，途窮輒慟，豈始慮不至邪？蓋假事諷時，致意於此耳。前賢後賢，道豈相遠？文公憤趨榮貪位者，若陟懸崖，險不能止，俾至身危踣蹶，然後歎不知稅駕之所，焉可及矣。」悲夫！文公之旨，微沈子，幾晦乎！
　　《藝苑雌黃》雲：「謝無逸作《讀李肇國史補》一篇，謂肇之言不合於理，其發狂慟哭之事，尤不足信。雖婦人童子，且欲愛其身，不忍快一時之欲，以傷其生。而謂退之賢者為之乎？豈肇傳之誤邪？何其信退之之不篤也。餘謂無逸此語，謂之愛退之，可也。謂之熟退之之文，則未也。登華之事，退之嘗載之於其詩矣，則發狂慟哭不可謂之無。肇之書此，蓋實錄也。豈無逸未嘗見退之之詩乎？」
　　《隱居詩話》雲：「李肇載韓愈游華山事，沈顏作《聱書》，以為肇妄載此事。餘觀此詩，則肇記為信然，而沈顏為妄辨也。」
　　贈同遊
　　喚起窗全曙，催歸日未西。無心花裡鳥，更與盡情啼。
　　黃山谷雲：「吾兒時每哦此詩，而了不解其意。自謫峽川，吾年五十八矣。時春晚，憶此詩方悟之，蓋喚起催歸二鳥名，若虗設，故人不覺耳。古人於小詩，用意精深如此，況其大者乎？催歸，子規鳥也。喚起聲如絡緯，圓轉清亮，偏於春曉鳴，亦謂之春喚。此乃謂之禽言詩，亦如用藥名為詩之類。梅聖俞亦有禽言詩，如『泥滑滑，苦竹岡』之句，皆善造語者也。」
　　黃玉林雲：「按此詩喚起催歸，固是二鳥名，然題曰《贈同遊》者，實有微意。蓋窗已全曙，鳥方喚起，何其遲也？日猶未西，鳥已催歸，何其早也？豈二鳥無心，不知同遊者之意乎？更與我盡情而啼，早喚起而遲催歸，可也。」
　　[附]梅聖俞四禽言詩
　　泥滑滑，苦竹岡。雨蕭蕭，馬上郎。馬蹄淩兢雨又急，此鳥為君應斷腸。
　　婆餅焦，兒不食。爾父向何之？爾母山頭化為石。山頭化石可奈何，遂作微禽啼不息。
　　提葫蘆，沽美酒，風為賓，樹為友。山花繚亂目前開，勸爾今朝千萬壽。
　　不如歸去，春山雲暮。萬木兮參天，蜀天兮何處。人言有翼可歸飛，安用空啼向高樹。
　　早春
　　天街小雨潤如酥，草色遙看近卻無。最是一年春好處，絕勝煙柳滿皇都。
　　胡苕溪《漁隱叢話》雲：「退之《早春》詩與蘇東坡《初冬》詩意同而辭殊，皆曲盡其妙者也。」
　　[附]東坡初冬詩
　　荷盡已無擎雨蓋，菊殘猶有傲霜枝。一年好景君須記，正是橙黃橘綠時。
　　方橋
　　非閣複非船，可居兼可過。君欲問方橋，方橋如此作。作，音佐。
　　《蔡寬夫詩話》雲：「詩人用字，有乘語意到處，輒從其方言為之者，亦自一體，但不可以為常耳。吳人以『作』為『佐』音，退之用此語也。如淮楚之間，以『十』為忱音，故白樂天有雲：『綠浪東西南北水，紅欄三百六十橋。』「十」字作「忱」音。不知當時所呼通爾，或是姑為戲也。又如呼孺為囝，音「蹇」。呼父為郎罷，此閩人語音也。顧況作《補亡訓傳十三章》，其《哀閩》之詞曰：『囝別郎罷，心摧血下。』況善諧謔，故特取其方言為戲。至今觀者，為之發笑。然五方之音各不同，自古文字，曷嘗不隨用之？楚人發語之辭曰『羌』，曰『蹇』，平語之辭曰『些』。一經屈、宋採用，後世遂為佳句。但世俗常情，不能無貴遠鄙近耳。今毗陵人平語皆曰『鐘』，京口人曰『兜』，淮南人曰『塢』，猶楚人之曰『些』也。嘗有士人學為騷詞，皆用此三語，聞者無不拊掌。」
　　胡苕溪雲：「老杜詩，有『主人送客無所作，音「佐」。行酒賦詩殊未央』之句，則老杜固已先用此方言矣。」
　　和裴晉公
　　旗穿曉日雲霞雜，山倚秋空劍戟明。敢請相公平賊後，暫攜諸史上崢嶸。
　　《蔡寬夫詩話》雲：「此退之《和裴晉公征淮西時過女幾山詩》也，而晉公之詩世無傳者，惟《白樂天集》中載其一聯雲：『待平賊壘報天子，莫指仙山示老夫。』方其時，意氣自信不疑如此，豈容令狐楚輩沮撓乎？」
　　聽穎師彈琴
　　昵昵兒女語，恩怨相爾汝。劃然變軒昂，勇士赴敵場。浮雲柳絮無根蒂，天地闊遠隨飛揚。喧啾百鳥群，忽見孤鳳凰。躋攀分寸不可上，失勢一落千丈強。嗟予有兩耳，未省聽絲簧。自聞穎師彈，起坐在一床。推手遽止之，濕衣淚滂滂。穎乎爾誠能，無以冰炭置我腸。
　　《西清詩話》雲：「三吳僧義海以琴名世，六一居士嘗問東坡：『琴詩孰優？』東坡答以退之《聽穎師琴》。公曰：『此只是聽琵琶耳。』或以問海，海曰：『歐陽公一代英偉，然斯言誤矣。「昵昵兒女語，恩怨相爾汝。」言輕柔細屑，真情出見也。「劃然變軒昂，勇士赴敵場。」言精神餘溢，竦觀聽也。「浮雲柳絮無根蒂，天地闊遠隨飛揚。」言縱橫變態，浩乎不失自然也。「喧啾百鳥群，忽見孤鳳凰。」又見脫穎孤絕，不同流俗下俚聲也。「躋攀分寸不可上，失勢一落千丈強。」言起伏抑揚，不主故常也。皆指下絲聲妙處，惟琴為然。琵琶格上聲，烏能爾邪？退之深得其趣，未易譏評。』東坡後有《聽惟賢琴》詩，亦佳作也。」
　　[附]東坡聽惟賢師琴詩
　　大弦春溫和且平，小弦廉折亮以清。平生未識宮與角，但聞牛鳴盎中雉登木。門前剝啄誰叩門，山僧未閑君勿嗔。歸家且覓千斛水，淨洗從來箏笛耳。
　　東坡雲：「歐陽公嘗問僕：『琴詩何者最佳？』僕以退之《聽穎師琴》答之。公言：『此詩固奇麗，然自是聽琵琶詩，非琴詩也。』余退而作《杭僧惟賢詩》，詩成，欲寄公，而公薨，至今以為恨。」
　　吳僧義海雲：「東坡《聽惟賢》詩，詞氣倒山傾海，然未知琴。『春溫和且平』，『廉折亮以清』，絲聲皆然，何獨琴也？又特言大、小弦聲，不及指下之韻。『牛鳴盎中雉登木』，概言宮角耳。八音宮角皆然，豈獨絲也？」聞者以海為知言。
　　答張功曹署
　　山淨江空水見沙，哀猿啼處兩三家。篔簹競長纖纖筍，躑躅初開豔豔花。未報恩波知死所，莫令炎瘴送生涯。吟君詩罷看雙鬢，陡覺霜毛一半加。
　　胡苕溪雲：「《昌黎集》中《酬贈張十一功曹署》詩頗多，而署詩絕不見。惟《韓子年譜》載其一篇，今附於左。」
　　[附]張功曹詩
　　九疑峰畔一江前，戀闕思鄉日抵年。白簡趨朝曾並命，蒼桐左宦亦聯翩。鮫人遠泛漁舟火，鵩鳥閑飛霧裡天。渙汗幾時流率土，扁舟西下共歸田。
　　按《年譜》雲：「貞元十九年，愈自博士拜監察御史。是時，有詔以旱蠲租之半，有司征愈急。公與張署李方叔上疏言：『關中天下根本，民急如是，請寬民徭，而免田租之弊。』天子惻然。卒為幸臣所讒，貶連州陽山令。幸臣，李實也。《進學解》雲：『暫為御史，遂竄南夷。』《祭張署文》雲：『貞元十九，君為御史，餘以無能，同詔並峙。餘戇而狂，年未三紀。』又雲：『我落陽山，以尹鼯猱。歲弊寒凶，雪虐風饕。』署與退之同為御史，又同遷謫，故詩中皆言之。」
　　古意
　　太華峰頭玉井蓮，開花十丈藕如船。冷比雪霜甘比蜜，一片入口沈痾痊。我欲求之不憚遠，青壁無路難夤緣。安得長梯上摘實，下種七澤根株連。
　　楊誠齋雲：「詩有驚人句，如白樂天《月中桂詩》是也。」愚謂昌黎此詩雲「開花十丈藕如船」，亦可謂句之驚人者也。
　　[附]白樂天月中桂
　　遙憐天上桂華孤，為問嫦娥更有無。月中幸有閒田地，何不中央種兩株。
　　誠齋雲：「詩有驚人句，樂天此詩是也。又如杜子美《山水障歌》雲：『堂上不合生楓樹，怪底江山起煙霧。』又：『斫卻月中桂，清光應更多。』韓子蒼《衡嶽圖》雲：『故人來自天柱峰，手持石廩與祝融。兩山坡陀幾百里，安得置之行李中。』此又是用東坡所謂『我持此石歸，袖中有東海』之意。杜牧之雲：『我欲東召龍伯公，上天揭取北斗柄。蓬萊頂上翰海水，水盡見底看海空。』李賀雲：『女媧煉石補天處，石破天驚逗秋雨。』此語皆驚人者也。」
　　柳子厚
　　蘇東坡雲：「李、杜之後，詩人繼出，雖有遠韻，而才不逮意。獨韋應物、柳子厚發穠纖於簡古，寄至味於淡泊，非餘子所及也。」
　　劉後村雲：「子厚才高，他文惟韓可對壘。古律詩精妙，韓不及也。」
　　《詩辨》雲：「子厚深得騷體。」
　　漁父詞
　　漁翁夜傍西岩宿，曉汲清湘然楚竹。煙銷日出不見人，欸乃一聲山水綠。回看天際下中流，岩上無心雲相逐。
　　東坡雲：「詩以奇趣為宗，反常合道為趣。熟味此詩，有奇趣。然其末兩句，雖不必亦可也。」
　　[附]元次山欸乃曲
　　千里楓林煙雨深，無朝無暮有猿吟。停橈靜聽曲中意，好是雲山韶濩音。
　　零陵郡北湘水東，浯溪形勝滿湘中。溪口石顛堪自逸，誰人能伴作漁翁。
　　黃山谷雲：「元次山《欸乃曲》，欸，音襖。乃，音靄。乃湘中節歌聲也。《元次山集》音注亦同，雲棹船之聲。《洪駒父詩話》謂欸音靄乃音襖，遂反其音而讀之，則是不曾看《元次山集》，及不聞山谷此語，而妄為之音耳。」
　　江雪
　　千山鳥飛絕，萬徑人蹤滅。孤舟蓑笠翁，獨釣寒江雪。
　　《洪駒父詩話》雲：「東坡言鄭穀《雪》詩，特村學中語。子厚此詩，信有格也哉。殆天所賦，不可及也。」
　　[附]鄭穀雪詩
　　亂飄僧舍茶煙濕，密灑歌樓酒力微。江上晚來堪畫處，漁人披得一蓑歸。
　　《石林詩話》雲：「詩禁體物語，此學詩者類能言之。鄭穀此詩，非不去體物語，而氣格如此之卑，東坡所以謂其『特村學中語』也。」
　　酬王二十舍人雪中見寄
　　三日柴門擁不開，階除平滿白皚皚。今朝蹈作瓊瑤跡，為有詩從鳳沼來。
　　《漫叟詩話》雲：「詩中有一字，人以私意竄易，遂失古人一篇之意。此詩『從』字，今或改作『仙』字，殊失詩題見寄之意。」
　　晨詣超師院讀禪經
　　汲井漱寒齒，清心拂塵服。閑持貝葉書，步出東齋讀。真源了無取，妄跡世所逐。微言冀可冥，繕性何由熟。道人庭宇靜，苔色連深竹。日出霧露余，青松如膏沐。澹然離言說，悟悅心自足。
　　《詩眼》雲：「子厚詩，尤深難識，前賢亦未推重。自老坡發明其妙，學者方漸知之。餘嘗問人雲：『柳詩何好？』答曰：『大抵皆好。』又問：『君愛何處？』答曰：『無不愛者。』便知不曉矣。識文章者，當如禪家有悟門。夫法門百千差別，直須先悟得一處，乃可通其他妙處。向因讀子厚《晨詣超師院》詩一段，至誠潔清之意，參然在前。其首四句，蓋謂真妄以盡佛理，言行以盡熏修，此外亦無詞矣。『道人庭宇靜，苔色連深竹』，又遠過『竹徑通幽處，禪房花木深』之語。『日出霧露余，青松如膏沐。』餘家舊有大松，偶見露洗而霧披，真如洗沐未幹，染以翠色。然後知此語能傳造化之妙。至末句，則又言因指而見月，遺經而得道，於是終焉。其本末立意遣詞，可謂曲盡其妙，毫髮無遺恨者也。」
　　南澗
　　秋氣集南澗，獨遊亭午時。回風一蕭瑟，林影久參差。始至若有得，稍深遂忘疲。羈禽響幽谷，寒藻舞淪漪。去國魂已遊，懷人淚空垂。孤生易為感，失路少所宜。索寞競何事，徘徊只自知。誰為後來者，當與此心期。
　　東坡雲：「柳儀曹此詩，憂中有樂，樂中有憂，蓋絕妙古今矣。然老杜雲：『王侯與螻蟻，同盡隨丘墟。』儀曹又何憂之深也。」
　　王摩詰
　　東坡雲：「味摩詰之詩，詩中有畫；觀摩詰之畫，畫中有詩。」
　　《後湖集》雲：「摩詰之詩，造語妙處，至於造物相表裡，豈直詩中有畫哉？觀其詩，知其蟬蛻塵埃之中，蜉蝣萬物之表也。」
　　《後山詩話》雲：「王右丞詩，學於陶淵明，得其自在處。」
　　送元二使安西
　　渭城朝雨浥輕塵，客舍青青柳色新。勸君更盡一杯酒，西出陽關無故人。
　　東坡雲：「舊傳《陽關三疊》。然今世歌者，每句再疊而已。蓋通一首言之，是四疊，皆非是。或每句三唱，以應三疊之說，則叢然無複節奏。余在密州，有文勳長官，以事至密，自雲得古本《陽關》，其聲宛轉淒斷不類，乃知唐本三疊蓋如此。及在黃州，偶讀樂天《對酒詩》雲：『相逢且莫推辭酒，聽唱陽關第四聲。』注雲：『第四聲，「勸君更盡一杯酒。」』以此驗之，若一句再疊，則此句為第五聲。今為第四聲，則一句不疊審矣。」
　　《複齋漫錄》雲：「《送元二》絕句，李伯時取以為畫，謂之《陽關圖》。予嘗以為失。按《漢書》，陽關去長安二千五百里，唐人送客，出都門三十裡，特是渭城耳。今有渭城館在焉。據其所畫，當謂之《渭城圖》可也。山谷題此圖雲：『渭城柳色關何事，自是離人作許悲。』味此詩，則謂之《渭城圖》可也。」
　　南山遣興
　　中歲頗好道，晚家南山陲。興來每獨往，勝事空自知。行到水窮處，坐看雲起時。偶然值林叟，談笑無回期。
　　山谷老人雲：「余頃年登山臨水，未嘗不讀王摩詰詩，顧知此老胸次定有泉石膏肓之疾。」
　　趙章泉《詩法》雲：「王摩詰有詩雲：『行到水窮處，坐看雲起時。』杜少陵有雲：『水流心不競，雲在意俱遲。』知詩者，於此不可以無語。或以小詩複之曰：『水窮雲起初無意，雲在水流終有心。儻若不將無有判，渾然誰會伯牙琴。』公曰：『此所謂可與言詩者矣。』」
　　[附]子美江亭
　　坦腹江亭暖，長吟野望時。水流心不競，雲在意俱遲。寂寂春將晚，欣欣物自私。故鄉歸未得，排悶強裁詩。
　　輞川六言
　　桃紅複含宿雨，柳綠更帶輕煙。花落家童未掃，鳥啼山客猶眠。
　　胡苕溪雲：「每哦此句，令人坐想輞川春日之勝，此老傲睨閒適於其間也。」
　　秦太虛雲：「余為汝南學官，得疾臥。直舍高符仲攜《輞川圖》示餘曰：『閱此可以愈疾。』余本江海人，得圖喜甚，即使二兒從旁引之，閱於枕上。恍然若與摩詰入輞川，度華子岡，經孟城坳，憩輞口莊，泊文杏館，上斤竹嶺，並木蘭柴，絕茱萸沜，躡槐陌，窺鹿柴，返於南北垞，航欹湖，戲柳浪，濯欒家瀨，酌金屑泉，過白石灘，停竹裡館，轉辛夷塢，抵漆園。幅巾杖屨，棋弈茗飲，或賦詩自娛，忘其身之匏繫於汝南也。數日，疾良愈。」
　　[附]王縉別輞川
　　山月曉仍在，林風涼不絕。殷勤如有情，惆悵令人別。
　　胡苕溪雲：「餘舊見郵亭壁間題此詩，亦有佳思，不知何人詩。後讀王維集，乃王縉《別輞川別業》詩，附在集中。」
　　秋雨輞川莊作
　　積雨空林煙火遲，蒸梨炊黍餉東災。漠漠水田飛白鷺，陰陰夏木囀黃鸝。山中習靜觀朝槿，松下清齋折露葵。野老與人爭席罷，海鷗何事更相疑。
　　《石林詩話》雲：「詩下雙字極難，須是七言、五言之間除去五字、三字外，精神興致，全見於兩言，方為工妙。唐人謂『水田飛白鷺，夏木囀黃鸝』為李嘉祐詩，摩詰竊取之，非也。此兩句好處，正在添『漠漠』『陰陰』四字，此乃摩詰為嘉祐點化，以自見其妙。如李光弼將郭子儀軍，一號令之，精采數倍。不然，嘉祐本句，但是詠景耳，人皆可到。要之當使如老杜『無邊落木蕭蕭下，不盡長江滾滾來』，與『江天漠漠鳥飛去，風雨時時龍一吟』等句，乃為超絕。近世王荊公有雲：『新霜浦漵綿綿白，薄晚林巒往往青』，與蘇子瞻雲『浥浥香爐初泛夜，離離花影欲搖春』，此可以追配前作也。」
　　《李希聲詩話》雲：「唐人詩，流傳訛謬，有一詩傳為兩人者。如『漠漠水田飛白鷺，陰陰夏木囀黃鸝』，既曰王維，又曰李嘉祐，以全篇考之，摩詰詩也。」
　　《雪浪齋日記》雲：「古人下連綿字，不虛發。如老杜『野日荒荒白，江流泯泯清』，退之雲『月吐窗囧囧』，皆造微入妙。」
　　山中
　　荊溪白石出，天寒紅葉稀。山路元無雨，空翠濕人衣。
　　東坡雲：「此摩詰之詩，所謂詩中有畫者。」
　　或雲：「非摩詰詩，好事者以補其遺。」
　　山中送別
　　山中相送罷，日暮掩柴扉。春草年年綠，王孫歸不歸。
　　胡苕溪雲：「王維《送別》詩，蓋用《楚辭》：『王孫游兮不歸，春草生兮萋萋。』此善用事也。舊記一小詩，不知誰作，今附於左。」
　　[附]詩
　　楊柳青青著地垂，楊花漫漫攪天飛。柳條折盡花飛盡，借問行人歸不歸。
　　胡苕溪雲：「此詩不知誰作，其意與前詩略相似，其用事則未盡善也。蓋《古樂府》有《折楊柳》雲：『曲成攀折處，惟言久別離。』又雲：『攀折思為贈，心期別路長。』又雲：『曲中別無意，並是為相思。』皆言折楊柳以寄相思，意不言其歸也。」
　　書事
　　輕陰閣小雨，深院晝慵開。坐看蒼苔色，欲上人衣來。
　　《禁臠》雲：「此詩含不盡之意，子由謂之『不帶聲色』者也。王荊公亦有絕句，詩意頗相類。」
　　[附]荊公絕句
　　若耶溪上踏莓苔，興盡張帆載酒回。汀草岸花渾不見，青山無數逐人來。
　　聞逆賊凝碧池作樂
　　萬戶傷心生野煙，百官何日再朝天。秋槐葉落空宮裡，凝碧池邊奏管弦。
　　按：安祿山之叛，悉搜樂工詣洛陽，宴群臣於凝碧池，盛奏樂舞。樂工雷海清悲憤，擲樂器於地，西向慟哭。時王維聞有凝碧之宴，作此詩，深寓淒憤之意。後肅宗還京，凡從偽者以三等定罪，王維與焉。帝在蜀時，維此詩流傳上聞，帝憐之，因宥其罪。  
　 
卷六
　　李義山
　　王荊公雲：「唐人知學老杜而得其藩籬者，惟義山一人而已。」
　　古今詩話雲：「楊大年、錢文僖、晏元獻、劉子儀為詩，皆宗義山，號『西崑體』。後進效之，多竊取義山詩句。嘗內宴，優人有為義山者，衣服敗裂，告人曰：『吾為諸館職撏扯至此。』聞者大噱。」
　　《冷齋夜話》雲：「詩到義山，謂之文章一厄。以其用事僻澀，時稱『西崑體』。然荊公晚年亦或喜之。」
　　《詩眼》雲：「李義山詩，世人但稱其巧麗，至與溫庭筠齊名。蓋俗學只見其皮膚，其高情遠意，皆不識也。」
　　蔡寬夫雲：「義山詩，信有過人處，若其用事深僻，語工而意不及，自是其短。世人反以為奇而效之，故昆體之弊，適重其失雲。」
　　錦瑟
　　錦瑟無端五十弦，一弦一柱思華年。莊生曉夢迷蝴蝶，望帝春心托杜鵑。滄海月明珠有淚，藍田日暖玉生煙。此情可待成追憶，只是當時已惘然。
　　山谷雲：「餘讀此詩，殊不曉其意。後以問東坡，東坡雲：『此出《古今樂志》雲：「錦瑟之為器也，其弦五十，其柱如之。其聲也，適、怨、清、和。」』按李詩『莊生曉夢迷蝴蝶』，適也；『望帝春心托杜鵑』，怨也；『滄海月明珠有淚』，清也；『藍田日暖玉生煙』，和也。一篇之中，曲盡其意，史稱其瑰邁奇古，信然。」
　　《劉寬父詩話》謂：「錦瑟，乃當時貴人愛姬之名，義山因以寓意，非也。」
　　對雪
　　旋撲珠簾過粉牆，輕於柳絮重於霜。已隨江令誇瓊樹，又入盧家妒玉堂。侵夜可能爭桂魄，忍寒應欲試梅妝。關河凍合東西路，腸斷斑騅送陸郎。
　　《蔡載集》雲：「荊公嘗與伯氏大啟在鐘山對雪，舉唐人詠雪數十篇，要之窮極變態，無如退之。大抵唐人詩尚工巧，失之氣格不高，有如『鳥向不香花裡宿，人從無影月中歸』。若狀一時佳處，如『江上晚來堪畫處，漁人披得一蓑歸』。道孤寂之意，如『夜靜惟聞折竹聲』。其好用事，則如李義山雲：『已隨江令誇瓊樹，又入盧家妒玉堂。』又雲：『欲舞定隨曹植馬，有情應點謝莊衣。』至於老杜則不然。其『霏霏向日薄，脈脈去人遙』等句，便覺超出人意。唐人詠雪，好用瓊瑤、鵝鵲、梅花、柳絮，重疊工巧，所以覺少陵超邁也。」
　　賈生
　　旦室求賢訪逐臣，賈生才調更無倫。可憐半夜虛前席，不問蒼生問鬼神。
　　《藝苑雌黃》雲：「文人用故事，有直用其事者，有反其意而用之者。王元之《謫守黃岡謝表》雲：『宣室鬼神之問，豈望生還；茂陵封禪之書，惟期死報。』此一聯每為人所稱道，然皆直用賈誼、相如事耳。如義山、林和靖之詩，則雖說賈誼、相如，然反其意而用之矣。自非學力高邁，超越尋常拘攣之見，不規規然蹈襲前人陳跡者，何以臻此。馬子才有句雲：『可憐一覺登天夢，不夢商岩夢鄧郎。』用此意也。」
　　[附]林和靖書壽堂壁
　　湖外青山對結廬，墳前修竹亦蕭疏。茂陵他日求遺稿，猶喜曾無封禪書。
　　漢司馬相如既病免，居茂陵。天子曰：「相如病甚，可往悉取其書。」使者往而相如死。其妻曰：「長卿未死時有書一卷，遺言曰：『我死，有使者來求書，可與。』」奏之，乃遺劄，言封禪事也。
　　胡苕溪雲：「《藝苑》以元之直用賈誼、相如事，不若二詩反用之。然元之是謝表，須是直用其事以明臣子之心。非若作詩，可以反用此語，殊非通論也。」
　　馬嵬驛
　　海外徒聞更九州，他生未卜此生休。空聞虎旅鳴宵柝，無複雞人報曉籌。此日六軍同駐馬，當時七夕笑牽牛。如何四紀為天子，不及盧家有莫愁。
　　《詩眼》雲：「文章貴眾中傑出，如同賦一事，工拙尤易見。馬嵬驛，唐詩甚多。如劉夢得『綠野扶風道』一篇，人頗誦之，其淺近乃兒童所能。義山此詩：『海外徒聞更九州，他生未卜此生休。』語既清切高雅，故不用愁怨墮淚等字，而聞者為之深悲。『空聞虎旅鳴宵柝，無複雞人報曉籌。』如親扈明皇，寫出當時物色意味也。『此日六軍同駐馬，當時七夕笑牽牛』，益奇。」
　　胡苕溪雲：「李義山詩，楊大年諸公皆深喜之。然淺近者亦多，『如何四紀為天子，不及盧家有莫愁』，似此等語，庸非淺近者乎？」
　　宮詞
　　珠箔輕明拂玉墀，披香新殿鬥腰肢。不須看盡魚龍戲，終遣君王怒偃師。
　　《談苑》雲：「餘知制誥日，與餘恕同考試，因共讀義山詩，酷愛此絕，擊節稱歎曰：『古人措辭，寓意如此深妙，令人感慨不已。』」
　　九日謁令狐綯不見
　　曾共山公把酒卮，霜天白菊繞階墀。十年泉下無消息，九日樽前有所思。不學漢臣栽苜蓿，空教楚客詠江蘺。郎君官貴施行馬，東閣無因再得窺。
　　《漁隱叢話》雲：「《古今詩話》載：『李商隱依令狐楚，以箋奏受知，後其子綯有韋平之拜，浸疏商隱。重陽日，商隱造其廳事，題此詩。綯睹之慚恨，扃鎖此廳，終身不處。』」
　　唐史本傳雲：「令狐楚奇其文，使與諸子游，楚徙天平、宣武，皆表署巡官。後從王茂元之辟，其子綯以為忘家恩，放利偷合，謝不通。綯當國，商隱歸窮，綯憾不置。」則商隱此詩，必此時作也。若《古今詩話》所載，其言殊無據，餘故以本傳證之。但綯父名楚，而商隱又受知於楚。詩中有「楚客」之語，題於廳事，更不避其家諱，何邪？東坡《九日》雲：「聞道郎君閉東閣，且容老子上南樓。」又雲：「南屏老宿閑相過，東閣郎君懶重尋。」皆用商隱語也。
　　月桂
　　莫羨仙家有上真，仙家暫謫亦千春。月中桂樹高多少，試問西河斫桂人。
　　《藝苑雌黃》雲：「按《酉陽雜俎》雲：『舊傳月中有桂樹，高五百丈。下有一人，常斫之，樹創隨合。人姓吳名剛，西河人。學仙有過，謫令伐樹。』《緗素雜記》嘗論吳生斫樹事，引李賀《箜篌引》雲：『吳質不眠倚桂樹。』李賀謂之吳質，段成式謂之吳剛，未詳其義也。」
　　登樂游原
　　向晚意不適，驅車登古原。夕陽無限好，只是近黃昏。
　　楊誠齋雲：「義山此詩，蓋憂唐之衰也。」
　　愚謂：「明道程先生《禊飲》詩末句，是用此意翻一轉語。今附於左。」
　　[附]程明道修禊事
　　盛集蘭亭舊，風流洛社今。坐中無俗客，水曲有清音。香篆來還去，花枝泛複沉。未須愁日暮，天際是輕陰。
　　楊龜山雲：「東坡詩，只是譏誚朝廷，殊無溫純篤厚之意，人故得而罪之。若是伯淳詩，聞者自然感動。因舉伯淳和溫公諸人《禊飲》詩雲：『未須愁日暮，天際是輕陰。』何其溫厚也。」
　　王建
　　歐陽公雲：「建詞多言唐宮中事。群書所闕紀者，往往見於其詩，皆摭實，非鑿空語。」
　　唐王建《宮詞》舊跋雲：「建工為樂府歌行，思遠格幽。《宮詞》凡百絕，天下傳播。效此體者，雖有數家，建為之祖。」
　　宮詞
　　魚藻宮中鎖翠娥，先皇行處不曾過。如今池底休鋪錦，菱角雞頭積漸多。
　　《西清詩話》雲：「事見《承詔錄》，文宗論德宗奢靡雲：『聞得禁中老宮人，每引流泉，先於池底鋪錦。』則知建詩皆摭實，非鑿空語也。」
　　宮詞
　　樹頭樹底覓殘紅，一片西飛一片東。自是桃花貪結子，錯教人恨五更風。
　　《陳輔之詩話》雲：「王建《宮詞》，王荊公獨愛此一絕，謂其意味深婉而悠長也。」
　　宮詞
　　羅衫葉葉繡重重，金鳳銀鵝各一叢。每遍舞頭分兩向，太平萬歲字當中。
　　《樂府雜錄》雲：「舞有健舞、軟舞、字舞、花舞、馬舞。」字舞者，以舞人亞身於地，布成字也。故建有「太平萬歲字當中」之句。
　　宮詞
　　禦廚不食索時新，每見花開即苦春。白日臥多嬌似病，隔簾教喚女醫人。
　　《漁隱叢話》雲花蕊夫人詞與王建此《宮詞》「紀事雖異，造語頗同。花蕊之詞尤工，建為不及也。」今附於左。
　　[附]花蕊夫人宮詞
　　廚船進食簇時新，侍宴無非列近臣。日午殿頭宣索膾，隔花催喚打魚人。
　　[附]杜牧之宮詞
　　銀燭秋光冷畫屏，輕羅小扇撲流螢。天階夜色涼如水，臥看牽牛織女星。
　　[附]白樂天宮詞
　　淚滿羅巾夢不成，夜深前殿按歌聲。紅顏未老恩先斷，斜倚熏籠坐到明。
　　[附]王昌齡宮詞
　　寶仗平明金殿開，暫將紈扇共徘徊。玉顏不及寒鴉色，猶帶昭陽日影來。
　　《苕溪叢話》雲：「余閱王建《宮詞》，選其佳者，亦自少得，只世所膾炙者數詞耳。其間雜以他人之詞。」如前數詞是也。
　　解王守澄
　　先朝行坐鎮相隨，今上春宮見長時。脫下禦衣偏得著，進來龍馬每教騎。嘗承密旨還家少，獨奏邊情出殿遲。不是當家頻向說，九重爭遣外人知。
　　唐王建《宮詞》舊跋雲：「王建太和中，為陝州司馬，與韓愈、張籍同時。初為渭南尉，與宦者王守澄有宗人之分。因過飲以相譏戲，守澄深憾之，曰：『吾弟所作《宮詞》，禁掖深邃，何以知之？』將奏劾，建因作詩以解之，事遂寢。」
　　望夫石
　　望夫處，江悠悠，化為石，不回頭。山頭日日風複雨，行人歸來石應語。
　　《複齋漫錄》雲：「陳無己《詩話》雲：『望夫石，在處有之。古今詩人，惟用一律。黃叔達以顧況為第一雲：「山頭日日風複雨，行人歸來石應語。」語意皆工。江南望夫石，每過其下，不風即雨，疑況得句處也。』余家有《王建集》，載《望夫石》詩，乃知非況作。豈無己、叔達偶忘之邪？」《苕溪漁隱》謂：「荊公選《唐百家詩》，亦以此列建詩中。則無己、叔達之誤，無疑矣。」
　　[附]劉禹錫望夫石
　　終日望夫夫不歸，化為孤石苦相思。望來已是幾千載，只似當年初望時。
　　《複齋漫錄》雲：「陳無己謂《望夫石》詩語，古今一律。惟禹錫雲：『望來已是幾千載，只似當年初望時。』語拙而意工。」
　　愚謂郭功父一詩，亦善於形容。今附於左。
　　[附]郭功父望夫石
　　杜鵑啼血春林碧，妾有離愁思今昔。上盡高山第一峰，目亂魂飛化為石。化為石，可奈何？淚懸白露衣薜蘿。千古萬古望夫恨，一江秋水寒蟬多。漢家天子點征役，良人荷戈歸不得。此身未老將何從，不似山頭化為石。
　　愚按：此石在處有之，世俗相傳，以為其夫出役，妻登其山望之，遂僵為石。郭詩正是模寫此意也。
　　唐昌觀玉蕊花
　　一樹籠松玉刻成，飄廊點地色輕輕。女冠夜覓香來處，惟見階前碎月明。
　　《高齋詩話》雲：「今瑒花，即玉蕊花也。王介甫以之比瑒，蓋瑒，玉名，取其白耳。黃魯直又更其名為山礬，謂可以染也。廬陵段謙叔，多聞士也。其家所藏異書古刻至多，有楊汝士《與白二十二帖》雲：『唐昌玉蕊以少故貴，自來江南，山山有之。土人取以供染事，不甚惜也。則知瑒花之為玉蕊，無疑矣。』傅子容見此帖，乃作絕句雲。」
　　[附]傅子容絕句
　　比瑒更礬總未佳，要須博物似張華。因觀異代前賢帖，知是唐昌玉蕊花。
　　胡苕溪雲：「唐昌觀玉蕊，鶴林寺杜鵑，二花在唐時為盛，名聞天下。玉蕊花尤有詞人賦詠，《唐百家詩選》載王建詩。《劇談錄》中：『上都安業坊唐昌觀，舊有玉蕊花甚繁，每發若瑤林瓊樹。元和中，春物方盛，車馬尋玩者相繼。忽一日，有女子年可十七八，衣繡綠衣，乘馬，峨髻雙鬟，無簮珥之飾。容色婉約，迥出於眾，從以二女冠、三小僕。既下馬，以白角扇障面，直造花所，佇立良久，令小僮取花數枝而出。將乘馬，回謂女冠曰：「曩有玉峰之約，自此可以行矣。」時觀者如堵，皆見。舉轡百步，有輕風擁塵隨之而去。須臾塵滅，望之已在半天，方悟神仙之游。』劉夢得亦有詩雲。」
　　[附]劉禹錫玉蕊
　　玉女來看玉樹花，異香先引七雲車。攀枝弄雪時回首，驚怪人間日易斜。
　　[附]張籍唐昌觀玉蕊
　　九色雲中紫鳳車，尋仙來到洞仙家。飛輪回處無蹤跡，惟見斑斑滿地花。
　　按：右二詩，其用事皆本前說，以為神仙之游，故附焉。
　　[附]白樂天集賢院玉蕊
　　芳意將闌風又吹，白雲辭葉雪辭枝。集賢讎校無閑日，落盡瑤華尚不知。
　　[附]黃魯直戲詠高節亭山礬花
　　北嶺山礬取次開，清風正用此時來。平生習氣難料理，愛著幽香未擬回。
　　《山谷詩序》雲：「江南野中，有一種小白花，木高數尺，春開極香，野人謂之『鄭花』。王荊公嘗欲作詩而陋其名，予請名曰『山礬』。野人采之以染黃，不借礬而成色，故名『山礬』。海岸孤絕處，彌陀山譯者，以謂小白花，予疑即此花爾。不然，何以觀音老人端坐不去耶？」
　　杜牧之
　　本傳雲：「杜牧於詩，情致豪邁，號為『小杜』，以別杜甫。」
　　劉後村雲：「杜牧佳句自多，於唐律中常寓少拗峭，以矯時弊。」
　　赤壁
　　折戟沉沙鐵未銷，自將磨洗驗前朝。東風不與周郎便，銅雀春深鎖二喬。[一]
　　《許彥周詩話》雲：「此詩意謂赤壁不能縱火，即為曹公奪二喬，置之銅雀台中也。孫氏霸業系此一舉，社稷存亡，生靈塗炭都不問，只恐捉了二喬，可見措大不識好惡。」
　　二喬，漢太尉喬玄二女。孫策納大喬如夫人，以小喬嫁周瑜。銅雀台，乃曹操寵妾所居。
　　徐柏山雲：「二喬事，自見於戰皖城之日，非赤壁時事也。牧之用事，多不審，觀者考之。」
　　[一]二喬，原作「二橋」，下同，注作橋玄女。按《三國志•周瑜傳》作「喬公二女」，據改。
　　題烏江亭
　　勝敗兵家事不期，包羞忍恥是男兒。江東子弟多才俊，捲土重來未可知。
　　胡苕溪雲：「牧之題詠，好異於人。如《赤壁》雲：『東風不與周郎便，銅雀春深鎖二橋。』《題四皓廟》雲：『南軍不袒左邊袖，四皓安劉是滅劉。』皆反說其事。至《題烏江亭》，則好異而叛於理。項氏以八千人渡江，敗亡之餘，無一還者，其失人心為甚，誰肯複附之，其不能捲土重來決矣。」
　　後村雲：「呂溫雲：『天下起兵誅董卓，長沙義士最先來。』與杜牧『江東子弟多才俊，捲土重來未可知』，皆可以倡東南勇敢之氣。」
　　疊山雲：「眾言項羽有速亡之罪，牧之獨言項羽有可興之機，亦死中求活意也。」
　　[附]王介甫題烏江亭
　　百戰疲勞壯士哀，中原一敗勢難回。江東子弟今雖在，肯為君王卷土來。
　　荊公此詩，正為牧之設也。蓋牧之之詩，好異於人，其間有不顧理處。
　　宮詞
　　監宮引出暫開門，隨例雖朝不是恩。銀鑰卻收金鎖合，月明花落又黃昏。
　　胡苕溪雲：「此詞絕句極佳。意在言外，而幽怨之情自見，不待明言之也。詩貴如此，若使一覽而意盡，何足道哉？」
　　九日齊山
　　江涵秋影雁初飛，與客攜壺上翠微。塵世難逢開口笑，菊花須插滿頭歸。但將酩酊酬佳節，不用登臨怨落暉。古往今來只如此，牛山何必淚沾衣。
　　《列子》雲：「齊景公游於牛山，北臨其國城而流涕曰：『美哉國乎，若何滴滴去此國而死乎？[一]使古無死者，寡人將去斯而何之？』史孔、梁丘據從之泣。晏子獨笑於傍曰：『吾君方將被蓑笠而立乎畎畝之中，惟事之恤，何暇念死乎？』景公慚焉。」
　　[一]「滴滴」原作「謫」，據《列子•力命篇》改補。
　　悵別
　　自恨尋芳到已遲，往年曾見未開時。如今風擺花狼藉，綠葉成陰子滿枝。
　　《麗情集》雲：「唐大和末，杜牧自侍御史出佐沈傳師宣城幕。雅聞湖州為浙西名郡，風物妍好，且多麗色，往遊之。時刺史崔公，亦牧之素所厚者，頗諭其意，凡籍之名妓，悉為致之，牧殊不愜所望。使君複候其意，牧曰：『願得張水戲，使州人畢觀之。俟其雲合，牧當間行，寓目冀或有閱焉。』使君大喜，如其言。至日，兩岸觀者如堵，迨暮竟無所得。將罷，忽有裡姥引髽髻女，年才十餘歲，牧熟視之曰：『此真國色也。』因使語其姥將致舟中，姥女皆懼。牧曰：『且不即納，當為後期。吾十年必為此郡，若不來乃從所適。』因以重幣結之。大中三年，牧移授湖州刺史。比至郡，則前十四年所約之姝已從人三載，而生二子矣。牧即政之夕，亟使召之。女母懼其見奪也，因攜幼以詣之。牧詰其母曰：『曩既許我矣，何為適人？』母拜曰：『向約十年不來而後嫁，嫁已三年矣。』牧俯首曰：『辭也直，強之不祥。』乃禮而遣之，因為《悵別》詩雲。」
　　[附]田畫詩
　　弟病兄孤失所宜，當時書語最堪悲。豈面乞得南州牧，[一]卻恨尋春去較遲。
　　此詩正以譏牧之放肆之過也。
　　[一]「面」字失黏，或當作「因」。
　　遣懷
　　落魄江湖載酒行，楚腰腸斷掌中輕。十年一覺揚州夢，贏得青樓薄倖名。
　　胡苕溪《漁隱叢話》雲：「餘嘗疑此詩必有所謂而作，因閱《芝田錄》有雲：『牛僧孺帥維揚時，牧之在幕中，多微服逸游於外。公聞之，乃以街子數輩潛隨牧之，以防不虞。後牧之以拾遺召，臨別，公因以縱逸為戒。牧之始猶諱之，公乃命取一篋以示，皆街子輩報帖雲「杜書記平善」，乃大感服。』方知牧之此詩，言當日逸遊之事耳。」
　　李司徒席上
　　華堂今日綺筵開，誰喚分司御史來。忽發狂言驚四座，三行紅粉一時回。
　　《古今詩話》雲：「牧之為御史分司洛陽時，李司徒罷鎮閒居，聲妓為當時第一。一日開筵，朝士臻赴。以杜嘗持憲，不敢邀飲。杜諷坐客達意，願預斯會。李馳書，杜聞命遽來會。中有女妓百餘，皆絕色殊藝。杜獨坐南行，瞪目注視，滿引三卮，問李曰：『聞有紫雲者，孰是？』李指示之。杜凝睇良久曰：『名不虛得，宜以見惠。』李俯首而笑，諸妓亦皆回首破顏。又自引三爵，朗吟而起。」
　　東坡聞李公擇飲傳國博家，大醉，有詩遺之，即用此事也。
　　[附]東坡寄李公擇
　　不肯醒醒騎馬回，玉山知為玉人頹。紫雲有語君知否，莫喚分司御史來。
　　絕句
　　清時有味是無能，閑愛孤雲靜愛僧。乞得一麾江海去，樂游原上望昭陵。
　　《石林詩話》雲：「此蓋不滿於當時，故末有昭陵之句。江輔之謫官累年，後知虔州，謝表有雲：『清時有味，白首無能。』蔡持正為御史，乃引牧詩為證，以為有怨望之意，遂複罷去。」
　　山谷雲：「牧之此詩，謂愛閑愛靜，求得一麾而去也。別本乃作『欲把一麾』，非是。麾之為義，即漢嚴助所謂『招之不來，麾之不去』之意。」
　　絕句
　　無媒徑路草蕭蕭，自古雲林遠市朝。公道世間惟白髮，貴人頭上不曾饒。
　　胡苕溪雲：「杜牧之此詩，與羅鄴之詩同一意。」今附於左。
　　[附]羅鄴絕句
　　芳草和煙暖更青，閑門要地一時生。年年點檢人間事，惟有東風不世情。
　　胡苕溪雲：「餘嘗以此二絕作一聯雲：『白髮惟公道，春風不世情。』蓋窮人不偶，遣興之作也。」
　　華清宮
　　長安回望繡成堆，山頂千門次第開。一騎紅塵妃子笑，無人知道荔枝來。
　　《天寶遺事》雲：「貴妃嗜荔枝，當時涪州致貢，以馬遞馳載，七日七夜至京。人馬多斃於路，百姓苦之。」
　　《遁齋閑覽》雲：「杜牧《華清宮》詩，尤膾炙人口。據《唐紀》：『明皇以十月幸驪山，至春即還宮。』是未嘗六月在驪山也。然荔枝盛暑方熟，詞意雖美，而失事實。」
　　《疊山詩話》雲：「明皇致遠物以悅婦人，窮人力，絕人命，有所不顧，如之何不亡！」
　　木蘭廟
　　彎弓征戰作男兒，夢裡曾經與畫眉。幾度思歸還把酒，拂雲堆上祝明妃。
　　程泰之《演繁露》雲：「樂府有《木蘭詞》，乃女子代父征戍，十年而歸，不受爵賞，人為作詩，然不著何代人，獨詩中有『可汗大點兵』語，知其生世非隋即唐也。女子能為許事，其義且武，在緹縈之上。或者疑為寓言，然白樂天《題木蘭花》雲：『怪得獨饒脂粉態，木蘭曾作女郎來。』又觀杜牧此詩，則既有廟貌，又曾作女郎，則誠有其人矣。異哉！」
　　[附]樂府木蘭詞
　　促織何唧唧，木蘭當戶織。不聞機杼聲，唯聞女歎息。問女何所思，問女何所憶？「女亦無所思，女亦無所憶。昨夜見軍帖，可汗大點兵。軍書二十卷，卷卷有爺名。阿爺無大兒，木蘭無長兄。願為市鞍馬，從此替爺征。」東市買駿馬，西市買長鞭，南市買轡頭，北市買鞍韉。朝辭爺娘去，暮宿黃河邊，不聞爺娘喚女聲，但聞黃河流水聲濺濺。旦辭黃河去，暮宿燕山頭，不聞爺娘喚女聲，但聞燕山胡騎聲啾啾。萬里赴戎機，關山度若飛。朔氣傳金柝，寒光照鐵衣。將軍百戰死，壯士十年歸。歸來見天子，天子坐明堂。策勳十二轉，賜物百千強。欲與木蘭賞，不願尚書郎。願馳千里足，送兒還故鄉。爺娘聞女聲，出郭相扶將。阿姊聞妹來，當戶理紅妝。小弟聞姊來，磨刀霍霍向豬羊。開我東閣門，坐我西閣床。脫我戰時袍，著我舊時裳。當窗理雲鬢，對鏡帖花黃。出門見夥伴，夥伴始驚惶。同行十三年，不知木蘭是女郎。雄兔腳撲朔[一]，雌兒眼迷離，兩兔傍地走，焉能辨我是雄雌。
　　劉次莊《樂府集》雲：「木蘭，孝義女也，勇不足以言之。世之女子，有所感激憤勵，或果於殺身而不能以成事者，古蓋有之。至於去就終始，皆得其道，求如木蘭者鮮矣。是詩，辭意高古，殆與其人相當。」
　　《隱居詩話》雲：「《古樂府》中，《木蘭詩》有高致，蓋世傳為曹子建作，似矣。然其中雲『可汗大點兵』，漢、魏時，夷狄未有可汗之名，不知果誰之詞也。」
　　劉後村雲：「《木蘭詩》，唐人所作也。《樂府》中，惟此詩與《焦仲卿妻詩》作敘事體，有始有卒，雖辭多質俚，然有古意。」
　　[一]「腳撲朔」原作「足跛齪」，據《樂府詩集》改。
　　[附]後村木蘭詩
　　出塞男兒勇，還鄉女子身。尚能降北虜，斷不慕東鄰。
　　[附]張祜妓席與杜牧之同詠[一]
　　骰子逡巡裹手拈，無因得見玉纖纖。但須報導金釵墮，仿彿還應露指尖。
　　《麈史》雲：「張祜客淮南，幕中赴宴。杜牧同坐，有所屬意者，索骰子賭酒。牧微吟首聯，祜應聲續其次聯雲。」
　　[一]題原作「張祜聯句」，據《全唐詩》改。
　　趙使君
　　將軍獨乘鐵驄馬，榆溪戰中金僕姑。死綏卻是古來有，驍將自驚今日無。青史文章爭點筆，朱門歌舞笑捐軀。誰知我亦輕生者，不得君王丈二殳。
　　《後村詩話》雲：「此杜牧之《聞慶州趙縱使君與党項戰死》詩。皇祐中，儂賊犯慶州，闔郡潰去，惟守臣曹覲死之。妻方產子，棄之草間。亂後訪之，尚呱呱然。」諸公哀誄，惟元厚之一詩欲與杜牧並驅，附於左。
　　[附]元厚之哀曹覲
　　轉戰譙門日欲晡，空拳猶自犯戈鈇。身垂虎口方安坐，命在鴻毛更疾呼。柱下杲卿存斷節，褲中杵臼得遺孤。空餘三尺英雄氣，不愧山西士大夫。  
　 
卷七
　　孟東野
　　本傳雲：「孟郊調溧陽尉，有積水，郊間往坐水傍，徘徊賦詩，而曹務多廢。為詩有理致，最為韓愈所稱，然思苦奇澀。」
　　韓退之《薦士詩》雲：「有窮者孟郊，受材實雄驁。冥觀洞古今，象外逐幽好。橫空盤硬語，妥帖力排奡。敷柔肆紆餘，奮猛卷海潦。」
　　李翱雲：「郊詩高處在古無上，平處猶下顧沈、謝。」
　　朱文公雲：「孟郊吃了飽飯，思量到人不到處。」
　　贈別崔純亮
　　食薺腸亦苦，強歌聲無歡。出門即有礙，誰謂天地寬。有礙非遐方，長安大道旁。小人智慮險，平地生太行。鏡破不改光，蘭死不改香。始知君子心，交久道益彰。君心與我懷，離別俱回徨。譬如浸檗泉，流苦日已長。忍泣目易衰，忍憂形易傷。項籍豈不壯，賈生豈不良？當其失意時，涕泗各滿裳。古人勸加飧，此飧難自強。一飯九祝噎，一嗟十斷腸。況是兒女怨，怨氣淩彼蒼。彼蒼若有知，白日下清霜。今朝始驚呼，日月空茫茫。
　　休齋雲：「孟東野一不第，而有『出門即有礙，誰謂天地寬』之語，若無所容其身者。老杜雖落魄不偶，而氣常自若。如『納納乾坤大』，何其壯哉！白樂天亦雲：『無事日月長，不羈天地闊。』與郊異矣。然未若邵康節雲『靜處乾坤大，閑中日月長』，尤有味也。」
　　《青箱雜記》雲：「白樂天詩曰：『無事日月長，不羈天地闊。』此達者之詞也。東野詩曰：『出門即有礙，誰謂天地寬。』此褊狹者之詞也。」
　　蘇子由雲：「唐人工於為詩，而陋於聞道。孟郊耿介之士，雖天地之大，無以容其身。起居、飲食有戚戚之憂，是以卒窮以死。而李翱稱之，以為『郊詩高處在古無上，平處猶下顧沈、謝』，至韓退之亦談不容聲，甚矣唐人之不聞道也！」
　　熊勿軒雲：「東野之詩，不如高蟾《下第》一絕，為知時守分，無所怨慕，斯可貴也。」
　　[附]高蟾下第獻高侍郎
　　天上碧桃和露種，日邊紅杏倚雲栽。芙蓉生在秋江上，不向東風怨未開。
　　登第
　　昔日齷齪不足嗟，今朝曠蕩恩無涯。春風得意馬蹄疾，一日看盡長安花。
　　《唐宋遺史》雲：「孟東野有《下第》詩曰：『棄置複棄置，情如刀劍傷。』又《再下第》詩曰：『兩度長安陌，空將淚見花。』其後登第，則志氣充溢，一日之間，花皆看盡。進取得失，蓋亦常事，而東野器宇不宏，至於如此，何其鄙邪！」
　　游華山雲台觀
　　華嶽獨靈異，草木常新鮮。山盡五色石，水無一色泉。仙酒不醉人，仙芝皆延年。夜聞明星館，時詠女蘿弦。敬茲不能寐，焚柏吟道篇。
　　泛黃河
　　誰開崑崙源，流出混沌河。積雨飛作風，驚龍噴為波。湘瑟颼飀弦，越賓嗚咽歌。有恨不可洗，虛此來經過。
　　《隱居詩話》雲：「孟郊詩蹇澀窮僻，琢削不暇，真苦吟而成。觀其句法、格力可見矣。」
　　審交
　　種樹須擇地，惡土變木根。結交若失人，中道生謗言。君子芳桂性，春濃寒更繁。小人槿花心，朝在夕不存。莫躡冬冰堅[一]，中有潛浪翻。惟當金石交，可與賢達論。
　　韓退之撰《柳子厚墓誌》雲：「嗚呼！士窮乃見節義。今夫平居裡巷相慕悅，酒食遊戲相徵逐，詡詡強笑語以相取下，握手出肺腑相示，指天日涕泣，誓生死不相背負，真若可信。一旦臨小利害，僅如毛髮比，反眼若不相識，落陷阱不一引手捄，擠之而又下石焉者，皆是也。此宜禽獸夷狄所不忍為，而其人自視以為得計。」
　　愚謂：讀東野之詩，味退之之語，則世之定交者，不可以不審矣。
　　[一]「冰」原作「水」，據《全唐詩》改。
　　賈浪仙
　　《唐書》雲：「賈島字浪仙，初為浮屠，名無本。來東都時，洛陽令禁僧徒不得出，島為詩自傷。韓愈憐之，因教其為文，遂去浮屠，舉進士。當其苦吟，雖逢值公卿貴人，皆不之覺也。」
　　歐陽公雲：「島嘗為衲子，故枯寂氣味，形之於詩句中。」
　　司空圖雲：「浪仙誠有警句，視其全篇，意思殊晦。」
　　渡桑幹
　　客舍并州已十霜，歸心日夜憶咸陽。無端更渡桑幹水，卻指并州是故鄉。
　　《冷齋夜話》雲：「賈島詩有影略句，韓退之喜之，此詩是也。島又有《赴長江道中》詩，亦是此意。」
　　謝疊山雲：「非東西南北之人，不能到此。」
　　赴長江道中
　　策杖離山驛，逢人問梓州。長江那可到，行客替生愁。
　　《古今詩話》雲：「鄭穀有《詠落葉》詩雲：『返蟻難尋穴，歸禽易見窠。滿廊僧不厭，一個俗嫌多。』未嘗及凋零飄墜之意，人一見之，自然知為落葉，亦影略句法也。」
　　題裴晉公第
　　破卻千家作一池，不栽桃李種薔薇。薔薇花落秋風起，荊棘滿庭君始知。
　　《聞見錄》雲：「裴晉公度初立第於街西興化裡，鑿池種竹起台榭。賈島方下第，或以為執政惡之，故不在選，乃怨憤題此詩雲。」
　　題李凝幽居
　　閒居少鄰並，草徑入荒村。鳥宿池邊樹，僧敲月下門。過橋分野色，移石動雲根。暫去還來此，幽期不負言。
　　《劉公嘉話》雲：「島初赴舉京師，一日於驢上得句雲：『鳥宿池邊樹，僧敲月下門。』始欲著『推』字，又欲著『敲』字，煉之未定，遂於驢上吟哦，時時引手作推敲之勢，觀者訝之。時韓愈吏部權京兆，島不覺，沖至第三節，尚為手勢未已。為左右擁至尹前，島具對所得詩句，『推』字與『敲』字未定，神遊眾外，不知迴避。韓立馬良久，曰：『作「敲」字佳。』遂與並轡而歸，留連論詩，與為布衣之交。有詩贈之，自此名著。」
　　下第
　　下第唯空囊，如何住帝鄉。杏園啼百舌，誰醉在花傍。淚落故山遠，病來春草長。知音逢豈易，孤棹負三湘。
　　《筆談》雲：「詩有蜂腰體，如賈島《下第》詩是也。蓋頷聯亦無對偶，然是十字敘一事，而意貫上二句。又頸聯方對偶分明，謂之蜂腰格。言若已斷而複續也。」
　　過海聯句
　　沙鳥浮還沒，一作「水鳥」山雲斷複連。棹穿波底月，船壓水中天。
　　《今是堂手錄》雲：「高麗使過海，有詩雲：『沙鳥浮還沒，山雲斷複連。』時島詐為梢人，聯下句。麗使嘉歎久之，不復言詩矣。」
　　自注
　　二句三年得，一吟雙淚流。知音如不賞，歸臥故山秋。
　　《隱居詩話》雲：「人豈不自知，及自愛其文章，乃更大謬，何邪？賈島有詩一聯雲：『獨行潭底影，數息樹邊身。』乃自注一絕於其下，不知此二句有何難道，至於三年始成，而一吟下淚也。楊衡亦自愛其句雲『一一鶴聲飛上天』，尤可笑也。」
　　哭柏岩和尚
　　苔覆石床新，吾師占幾春。寫留行道影，焚卻坐禪身。塔院關松雪，房門鎖隙塵。自嫌雙淚下，不是解空人。
　　《六一居士詩話》雲：「賈島《哭柏岩禪師》詩雲：『寫留行道影，焚卻坐禪身。』時人謂之燒殺活和尚，真可笑也。」  
　 
卷八
　　孟襄陽
　　皮日休雲：「明皇世，章句之風大得建安體，論者推李翰林、杜工部為尤。介其間而能不愧者，惟吾鄉之孟先生也。先生之道，遇景入類，不拘奇抉異，令齷齪束人口者，涵涵然有平大之興，若公輸氏當巧而不者也。北齊美蕭愨『芙蓉露下落，楊柳月中疏』。先生有『微雲淡河漢，疏雨滴梧桐』。《樂府》美王融『殘日霽沙嶼，清風動甘泉』，先生則有『氣蒸雲夢澤，波撼岳陽城』。謝脁之詩句，精者『露濕寒塘草，月映清淮流』，先生則有『荷風送香氣，竹露滴清響』。此與古人爭勝於毫釐也。稱是者眾，不可悉數。嗚呼！先生之道，複可言邪？謂乎貧則天爵於身，謂乎死則不朽於文。為士之道，亦以至矣。先生，襄陽人也。日休，襄陽人，既慕其名，觀其貌，蓋思文王則嗜昌歜，思仲尼則師有若，吾於先生見之矣。」
　　杜甫雲：「吾憐孟浩然，短褐即長夜。賦詩何必多，往往淩鮑謝。」又雲：「複憶襄陽孟浩然，新詩句句盡堪傳。」
　　歲暮歸南山
　　北闕休上書，南山歸弊廬。不才明主棄，多病故人疏。白髮催年老，青陽逼歲除。永懷愁不寐，松月夜窗虛。
　　《隱居詩話》雲：「孟浩然為王維所知，維待詔金鑾殿，召之，商確風雅。適明皇駕至，孟浩然倉黃伏床下。維不敢隱而以直奏，明皇曰：『朕聞此人久矣。』因召見，使進所業。浩然誦此詩，明皇曰：『朕未嘗棄人，卿自不求仕，何誣之甚也？』因命放歸南山。世傳如此，而《摭言》諸書載之尤詳。且浩然布衣，闌入宮禁，又犯行在所，而止於放歸，明皇寬假之亦至矣。烏在以一『棄』字而議罪乎？」
　　《漫叟詩話》雲：「孟浩然詩雲：『不才明主棄，多病故人疏。』唐玄宗聞之曰：『卿自棄朕，朕何棄卿？』又孟貫詩雲：『不伐有巢樹，多移無主花。』周世宗聞之曰：『朕伐叛弔民，何謂「有巢」「無主」？』二子正坐詩窮，可謂轉喉觸諱者也。」
　　宿葉師山房期丁鳳進士不至
　　夕陽度西嶺，群壑倏已暝。松月生夜涼，石泉滿清聽。樵人歸欲盡，煙鳥棲初定。之子期不來，攜琴候蘿徑。
　　呂氏《童蒙訓》雲：「浩然詩雲：『掛席幾千里，名山都未逢。泊舟潯陽郭，始見香爐峰。』但詳看此等語，自然高遠。如此詩，亦可以為高遠者也。」
　　《後山詩話》雲：「東坡謂浩然詩，韻高而才短，如造內法酒手而無材料耳。」
　　[一]「而」字據《歷代詩話》本補。
　　臨洞庭湖
　　八月湖水平，含虛混太清。氣蒸雲夢澤，波撼岳陽城。欲濟無舟楫，端居念聖明。坐看垂釣者，空有羨魚情。
　　《西清詩話》雲：「洞庭，天下壯觀。騷人墨客，題者眾矣。終未若『氣蒸雲夢澤，波撼岳陽城』氣象雄張，曠然如在目前。」
　　[附]許棠過洞庭湖
　　驚波常不定，半日鬢堪斑。四顧疑無地，中流忽有山。鳥飛應畏墮，帆遠卻如閑。漁父時相引，行歌浩渺間。
　　前輩謂岳陽洞庭諸詩，見稱於世者非一。如劉文房雲：「疊浪浮元氣，中流沒太陽。」僧可明雲：「水涵天影闊，山拔地形高。」亦皆佳作。終未若杜工部「吳楚東南坼，乾坤日夜浮」之句，為絕唱也。
　　余話見杜子美《登岳陽樓》詩。
　　夜歸鹿門寺歌
　　山寺鳴鐘晝已昏，漁梁渡頭爭渡喧。人隨沙岸向江村，餘亦乘舟歸鹿門。鹿門月照開煙樹，忽到龐公棲隱處。岩扉松徑長寂寥，惟有幽人自來去。
　　胡苕溪雲：「浩然《夜歸鹿門歌》雲：『山寺鳴鐘晝已昏，漁梁渡頭爭渡喧。』不若岑參《巴南舟中即事詩》雲『渡口欲黃昏，歸人爭渡喧』一聯，語簡而意盡，優於孟也。」
　　[附]岑參巴南舟中即事
　　渡口欲黃昏，歸人爭渡喧。近鐘清野寺，遠火點江村。見雁思鄉信，聞猿積淚痕。孤舟萬里夜，秋月不堪論。
　　裴司功員司士見尋
　　府僚能枉駕，家醞複新開。落日池上酌，清風松下來。廚人具雞黍，稚子摘楊梅。誰道山翁醉，猶能騎馬回。
　　《詩體》雲：「詩有借對字，如孟浩然『廚人具雞黍，稚子摘楊梅』，是借楊對雞。又如太白『水舂雲母碓，風掃石楠花』，是借楠對母。又如『竹葉於人既無分，菊花從此不須開』，竹葉謂酒，借對菊花。此皆借對體也。」
　　訪天臺
　　掛席東南望，青山水國遙。舳艫爭利涉，來往接風潮。問我今何適，天臺訪石橋。坐看霞色晚，疑是石城標。
　　《詩體》雲：「此律詩首尾不對者，盛唐諸公有此體，如孟浩然此詩是也。又李太白『牛渚西江夜』之篇，皆文從字順，音韻鏗鏘，八句皆無對偶。」
　　[附]李太白夜泊牛渚懷古牛渚，即謝尚、袁宏詠史處。
　　牛渚西江夜，青天無片雲。登舟望秋月，空憶謝將軍。余亦能高詠，斯人不可聞。明朝掛帆席，楓葉落紛紛。
　　[附]山谷題浩然畫像
　　先生少也隱鹿門，爽氣洗盡塵埃昏。賦詩真可淩鮑謝，短褐豈愧公卿尊。故人私邀伴禁直，誦詩不顧龍鱗逆。風雲感會雖有時，顧此定知無枉尺。襄江渺渺泛清流，梅殘臘月年年愁。先生一往經幾秋，後來誰複釣槎頭。
　　胡苕溪雲：「山谷題此詩，浩然平生出處事蹟悉能道盡，乃詩中傳也。」
　　盧玉川
　　朱晦庵雲：「詩須要句法渾成，如玉川子輩，句雄險怪，亦自有渾成底氣象。」
　　《學林新編》雲：「玉川子詩雖豪放，然太險怪，而不循詩家法度。」
　　孫樵《與王霖書》雲：「玉川子《月蝕》詩，韓文公《進學解》，莫不拔地倚天，句句欲活。讀之，真如赤手捕長蛟，不施控勒騎生馬，急急不得暇，莫可捉搦。」
　　有所思
　　當時我醉美人家，美人顏色嬌如花。今日美人棄我去，青樓朱箔天之涯。娟娟姮娥月，三五二八圓又缺。翠眉蟬鬢生別離，一望一見心斷絕。心斷絕，幾千里，夢中醉臥巫山雲，覺來淚滴湘江水。湘江兩岸花木深，美人不見愁人心。含愁更奏綠綺琴，調高弦絕無知音。美人兮美人，不知為暮雨兮為朝雲。相思一夜梅花發，忽到窗前疑是君。
　　《雪浪齋日記》雲：「玉川子詩，讀者易解，識者當自知之。《蕭才子宅問答》詩如《莊子》寓言，高僧對禪機。惟《有所思》一篇，語似不類，疑他人所作，然飄逸可喜。」
　　山中
　　饑食松花渴飲泉，偶從山下過山前。陽坡草軟厚如織，因與鹿麛相對眠。
　　胡苕溪雲：「盧仝《山中》絕句雲：『陽坡草軟厚如織，因與鹿麛相對眠。』王介甫止用五字道盡兩句，雲『眠分黃犢草』，豈不簡而妙乎？」
　　[附]王介甫小舫
　　愛此江邊好，留連至日斜。眠分黃犢草，坐占白鷗沙。
　　《禁臠》雲：「沙草，則眾人所謂水邊林下之物。所與之遊處者，牛羊鷗鳥爾。而荊公造而為『眠分黃犢草，坐占白鷗沙』之語，其筆力高妙，殆若天成。」
　　示添丁
　　春風苦不仁，呼逐馬蹄行人家。瘴氣卻憐我，入我憔悴骨中為生涯。數日不食強起行，何忍索我抱看滿樹花。不知四體正困憊，泥人啼哭聲呀呀。忽來案上翻墨汁，塗抹詩書如老鴉。父憐母惜摑不得，卻生癡笑令人嗟。宿舂連曉不成米，日高始進一碗茶。氣力龍鍾頭欲白，憑仗添丁莫惱爺。
　　《後村詩話》雲：「唐人多傳盧仝因留王涯第中，遂預甘露之禍。仝老無發，奄人於腦後加釘焉，人以為添丁之讖，或言好事者為之。仝處士於人無怨，何為有此謗？然平時切齒元和逆黨，《月蝕》一詩膾炙人口，意者群奄以此害之。」
　　走筆謝孟諫議寄新茶
　　日高丈五睡正濃，軍將叩門驚周公。口雲諫議送書信，白絹斜封三道印。開緘宛見諫議面，手閱月團三百片。聞道新年入山裡，蟄蟲驚動春風起。天子須嘗陽羨茶，百草不敢先開花。仁風暗結珠蓓蕾，先春抽出黃金芽。摘鮮焙芳旋封裹，至精至好且不奢。至尊之餘合王公，何事便到山人家。柴門反關無俗客，紗帽籠頭自煎吃。碧雲引風吹不斷，白花浮光凝碗面。一碗喉吻潤，兩碗破孤悶。三碗搜枯腸，惟有文字五千卷。四碗發輕汗，平生不平事，盡向毛孔散。五碗肌骨清，六碗通仙靈。七碗吃不得也，唯覺兩腋習習清風生。蓬萊山，在何處？玉川子，乘此清風欲歸去。山上群仙司下土，地位清高隔風雨。安得知百萬億蒼生命，墮在顛崖受辛苦[一]。便為諫議問蒼生，到頭合得蘇息否。
　　[一]「在」字據《全唐詩》補。
　　《藝苑雌黃》雲：「玉川子有《謝孟諫議惠茶歌》，范希文亦有《鬥茶歌》，此二篇皆佳作也，殆未可以優劣論。然玉川歌雲：『至尊之餘合王公，何事便到山人家。』而希文雲：『北苑將期獻天子，林下雄豪先鬥美。』若論先後之序，則玉川之言差勝。雖然，如希文豈不知上下之分者哉？亦各賦一時之事耳。」
　　[附]范希文和章岷從事鬥茶歌
　　年年春自東南來，建溪先暖水微開。溪邊奇茗冠天下，武夷仙人從古栽。新雷昨夜發何處，家家嬉笑穿雲去。露芽錯落一番榮，綴玉含珠散嘉樹。終朝采掇未盈襜，唯求精粹不敢貪。研膏焙乳有雅制，方中圭兮圓中蟾。北苑將期獻天子，林下雄豪先鬥美。鼎磨雲外首山銅，瓶攜江上中泠水。黃金碾畔綠塵飛，碧玉甌中翠濤起。鬥茶味兮輕醍醐，鬥茶香兮薄蘭芷。其間品第胡能欺，十目視而十手指。勝若登仙不可攀，輸同降將無窮恥。籲嗟天產石上英，論功不愧階前蓂。眾人之濁我可清，千日之醉我可醒。屈原試與招魂魄，劉伶卻得聞雷霆。盧仝不敢歌，陸羽須作經。森然萬象中，焉知無茶星。商山文人休茹芝，首陽先生休採薇。長安酒價減千萬，成都藥市無光輝。不如仙山一啜好，泠然便欲乘風飛。君莫羨花間女郎只鬥草，贏得珠璣滿鬥歸。
　　胡苕溪雲：「《藝苑》以此二篇皆佳作，未可優劣論。今並錄全篇，餘謂玉川之詩優於希文之歌。玉川自出胸臆，造語穩帖，得詩人之句法；希文排比故實，巧欲形容，宛成有韻之文，是果無優劣邪！」
　　醉歸
　　昨夜村飲歸，健倒三四五。摩挲青莓苔，莫嗔驚著汝。
　　《冷齋夜話》雲：「文章以氣為主，氣以誠為主。如老杜詩，所以大過人者，誠實耳。誠實著見，學者多不曉。如玉川子《醉歸》詩是也。」
　　鄭穀
　　陶岳《五代史補》雲：「鄭谷在袁州，齊己攜詩詣之。有《早梅》雲：『前村深雪裡，昨夜數枝開。』穀曰：『數枝非早也，不如一枝。』齊己不覺下拜。自是士林以穀為一字師。」
　　柳
　　半煙半雨溪橋畔，間杏間桃山路中。會得離人無限意，千絲萬絮惹春風。
　　《胡苕溪叢話》雲：「鄭谷《柳》詩，或戲謂此乃柳謎子，觀者試一思方知之。可見其為善謔也。」
　　海棠
　　濃淡芳春滿蜀鄉，半隨風雨斷鶯腸。浣花溪上堪惆悵，子美無心為發揚。
　　《古今詩話》雲：「杜子美母名海棠，子美諱之，故《杜集》中絕無海棠詩。後吳中複詩亦雲：『子美詩才猶閣筆，至今寂寞錦城中。』石曼卿雲：『杜甫句何略，薛能詩未工。』至楊誠齋乃雲：『豈是少陵無句子，少陵未見欲如何？』」
　　吊僧
　　幾思聞靜話，夜雨對禪床。未得重相見，秋燈照影堂。孤雲終負約，薄宦轉堪傷。夢繞長松榻，遙焚一炷香。
　　《詩話》雲：「破題與頷聯便作隔句對，若施之於賦，則曰：『幾思靜話，對夜雨之禪床；未得重逢，照秋燈於影室。』此謂之隔句體也。」
　　[一]「話」，日本人中野吉右衛門翻刻本作「評」。
　　愚謂：此亦前輩所謂扇對法也。胡苕溪有雲：「律詩有扇對格，第一與第三句對，第二與第四句對。如杜少陵《哭台州司戶蘇少監》詩雲：『得罪台州去，時危棄碩儒。移官蓬閣後，穀貴歿潛夫。』東坡《和鬱孤台》詩雲：『解後陪車馬，尋芳謝脁洲。淒涼望鄉國，得句仲宣樓。』又唐人絕句亦用此格，雲：『去年花下留連飲，暖日夭桃鶯亂啼。今日江邊容易別，淡煙衰草馬頻嘶。』此類是也。」
　　十日菊
　　節去蜂愁蝶不知，曉庭和露折殘枝。自緣今日人心別，未必秋香一夜衰。
　　休齋雲：「唐人嘗詠《十日菊》雲：『自緣今日人心別，未必秋香一夜衰。』世以為工，蓋其意不隨物而盡。如『酒盞此時須在手，菊花明日便愁人』，自覺氣不長耳。東坡亦雲：『休休，明日黃花蝶也愁。』然雖變其語，終有此失。豈坡老在謫所遇時感慨，不覺發是語乎。？」
　　山谷雲：「文章以氣為主，鄭谷此詩意甚佳，而病在氣不長。西漢文字所以雄深雅健者，其氣長故也。」
　　曾子固雲：「詩當使人一覽語盡而意有餘，乃古人用心處，如此詩是也。王荊公亦有《菊詩》雲：『千花萬卉凋零盡，始見閒人把一枝。』其病亦在於氣不長耳。」
　　[附]王荊公和晚菊
　　不得黃花九日吹，空看野葉翠葳蕤。淵明酩酊知何處，子美蕭條向此時。委翳似甘終草莽，栽培空欲傍藩籬。千花萬卉凋零盡，始見閒人把一枝。
　　李長吉
　　本傳雲：「李賀未始立題然後為詩，如他人牽合程課者。每旦出，騎款段馬，從小奚奴，背古錦囊，遇有所得，即書投囊中。及暮歸，足成之。太夫人見所書多，輒曰：『是兒要嘔出心始已耳。』」
　　杜牧之雲：「元和中，韓吏部頗道其歌詩。雲煙綿聯，不足為其態也；水之迢迢，不足為其清也；春之盎盎，不足為其和也；秋之明潔，不足為其格也；風檣陣馬，不足為其勇也；瓦棺篆鼎，不足為其古也；時花美女，不足為其色也；荒國陊殿，梗莽丘隴，不足為其恨怨悲愁也；鯨呿鼇擲，牛鬼蛇神，不足為其虛荒誕幻也。」
　　又雲：「賀能探尋前事，今古未嘗經道者。求取情狀，遠去筆墨畦徑間。使賀且未死，少加以理，奴僕命《騷》可也。」
　　朱文公雲：「李賀較怪得些子，不如李太白自在。」
　　又雲：「賀詩巧。」
　　《珊瑚鉤詩話》雲：「李長吉錦囊句，非不奇也，而牛鬼蛇神太甚，蓋有所謂施諸廊廟則駭矣。」
　　李義山作《李賀小傳》雲：「長吉將死時，忽晝見一緋衣人，駕赤虯，持一版書若太古篆或霹靂石文者，雲：『當召長吉。』長吉了不能讀，歘下榻叩頭言：『阿老且病，賀不願去。』緋衣人笑曰：『帝成白玉樓，立召君為記。天上差樂，不苦也。』長吉獨泣，旁人盡見之。少之，長吉氣絕。」
　　陸龜蒙作《李長吉詩集序》雲：「吾聞淫畋漁者，謂之暴天物。天物既不可暴，又可抉摘刻削，露其情狀乎？使自萌卵至於槁死，不得隱伏，天能不致罰耶？長吉夭，東野窮，玉溪生官不掛朝籍而死，正坐是哉。」
　　金銅仙人辭漢歌
　　序雲：魏明帝青龍元年八月，詔宮官牽車西取漢孝武捧露盤仙人[一]，欲立置前殿。宮官既拆盤，仙人臨載，乃潸然淚下，歌曰。
　　茂陵劉郎秋風客，夜聞馬嘶曉無跡。畫欄桂樹懸秋香，三十六宮土花碧。魏官牽車指千里，東關酸風射眸子。空將漢月出宮門，憶君清淚如鉛水。衰蘭送客咸陽道，天若有情天亦老。攜盤獨出月荒涼，渭城已遠波聲小。
　　《漢書》：武帝作柏梁台，金莖銅柱承露盤，上有仙人掌承露，和玉屑飲之，以求長生。
　　《魏略》曰：「明帝景初元年，徙長安鐘虡駱駝銅人承露盤，盤折，銅人重不可致，留於霸城。大發卒，鑄作銅人二，號曰『翁仲』，列坐司徒門外。」
　　《漢晉春秋》雲：「帝徙盤，盤折，聲聞數十裡。金狄或泣，因留霸城。」
　　《緗素雜記》雲：「按《明帝紀》：青龍五年三月，改為景初元年。是歲，徙長安銅人，重不可致。而李賀序以謂青龍九年八月。蓋明帝以青龍五年三月改為景初元年，至三年而崩，則無青龍九年明矣。疑李賀之誤也。」
　　酈道元《水經注》雲：「魏文帝黃初元年，徙咸陽始皇所鑄金人十二，重不可致，因留霸城南。」即與明帝所徙銅人事略同，竟未詳其旨。
　　後漢薊子訓，有神異之道，人於長安東霸城見之，與一老翁共摩挲銅人，相謂曰：「適見鑄此，而已近五百歲矣。」故東坡《贈梁道人》詩雲：「采藥壺公處處過，笑看金狄手摩挲。」又張天覺《贈人》詩雲：「鶴骨飄飄紫府仙，摩挲金狄不知年。」皆用此也。
　　[一]「西」原作「兩」，據《李長吉歌詩匯解》改。
　　高軒過
　　華裾織翠青如蔥，金環壓轡搖玲瓏，馬蹄隱耳聲隆隆。入門下馬氣如虹，雲是東京才子，文章鉅公。二十八宿羅心胸，元精炯炯貫當中；殿前作賦聲摩空，筆補造化天無功。龐眉書客感秋蓬，誰知死草生華風；我今垂翅附冥鴻，他日不羞蛇作龍。
　　《摭言》雲：「李賀年七歲，以長短之制，名動京華。時韓文公與皇甫湜覽賀所作，奇之，因連騎造門求見。賀丱角荷衣而出，二公不之信，因令面賦一篇。賀承命，欣然操觚染翰，傍若無人，仍名曰《高軒過》。二公大驚，遂以所乘馬，命聯鑣而還所居，親為束髮。後舉進士，賀父名瑨，或謗賀不避家諱，韓文公特為著《辨諱》一篇。」
　　雁門太守
　　黑雲壓城城欲摧，甲光向日金鱗開。角聲滿天秋色裡，塞上燕支凝夜紫。半卷紅旗臨易水，霜重角聲寒不起。報君黃金臺上意，提攜玉龍為君死。
　　宋景文諸公在館中評唐人詩曰：「李白仙才，長吉鬼才。」王安石曰：「長吉《雁門太守詩》雲：『黑雲壓城城欲摧，甲光向日金鱗開。』[一]是兒言不相副，方黑雲如此，安得耀日之甲光也？」
　　[一]「向」原作「輝」，據《李賀詩歌集注》改。
　　將進酒
　　琉璃鐘，琥珀濃，小槽酒滴真珠紅。烹龍炮鳳玉脂泣，羅幃繡幕圍香風。吹龍笛，擊鼉鼓；皓齒歌，細腰舞。況是青春日將暮，桃花亂落如紅雨。勸君終日酩酊醉，酒不到劉伶墳上土！
　　《複齋漫錄》雲：「長吉有『桃花亂落如紅雨』之句，以此名世。余觀劉禹錫雲：『花枝滿空迷處所，搖動繁英墜紅雨。』劉、李出於一時，決非相剽竊也。」
　　胡苕溪雲：「『桃花亂落如紅雨』，『梨花一枝春帶雨』，『小院深沉杏花雨』，『梅子黃時雨』，皆古今詩詞之警句也。餘嘗欲作一草亭，四面各植花一色，榜曰『四雨』，豈不佳哉？」  
　 
卷九
　　唐彥謙
　　《石林詩話》雲：「楊大年、劉子儀皆喜彥謙詩，以其用事精巧，對偶清切。黃魯直詩體雖不類，然不以楊、劉為過也。」
　　《蔡寬夫詩話》雲：「楊文公酷喜唐彥謙詩，至親書以自隨。彥謙詩亦不多，格力卑弱，僅與羅隱相先後。不知文公何以取之？當是時以偶儷為工耳。」
　　黃山谷雲：「唐彥謙最善用事。」
　　過長陵題高廟
　　長安高闕此安劉，袝葬累累盡列侯。豐上舊居無故裡，沛中原廟對荒丘[一]。耳聞明主持三尺，眼見愚民盜一抔。千古腐儒騎瘦馬，灞陵斜日重回頭。
　　《藝苑雌黃》雲：「《前漢•張釋之傳》雲：『假如愚民取長陵一抔土，陛下何以加其法乎？』」顏師古注雲：「抔，音步侯反，謂以手掬之也。其字從手。不忍言毀徹，故止雲取土耳。今學者讀為杯勺之杯，非也。杯，非盛土之物。」郭氏《佩觹》雲：「抔，步侯切，手掬也。亦古文『裒』字。」駱賓王《為徐敬業檄武后》雲：「一抔之土未幹，六尺之孤安在？」正用漢史語。
　　《石林詩話》雲：「黃魯直每讀此詩，稱賞不已，多示學詩者，以為模式。『三尺』『一抔』雖是著題，然語皆歇後。一抔事無兩出，或可略土字。如三尺，則三尺律、三尺喙皆可言，獨劍乎？『耳聞明主』、『眼見愚民』，尤不成語。餘數見交遊道魯直語，意不可解。東坡有『買牛但自捐三尺，射鼠何勞挽六鈞』，亦同此病。六鈞可去弓字，三尺不可去劍字，此理甚易知也。」
　　劉後村雲：「楊、劉諸人，師李義山可也。又師唐彥謙，唐詩雖雕斫對偶，然求如『一抔』、『三尺』之聯，惜不多見。」
　　[一]「長安」四句原缺，據《全唐詩》補。
　　[附]僧惠洪詩
　　人生如逆旅，歲月苦逼催。安知賢與愚，同作土一抔。
　　愚謂：此詩只是翻杜子美「孔丘盜蹠俱塵埃」之語耳。
　　《藝苑雌黃》雲：「或謂《唐韻》、《集韻》上平聲，並出一『抔』字，鋪枚切，手掬也。意與步侯切者頗同。惠洪雖誕妄，必不讀『抔』為杯勺之『杯』。但其詩泛使『土一抔』，不正用《漢書》長陵事，故作鋪枚切讀耳。未知其果然否？」
　　《洪駒父詩話》雲：「唐彥謙又有《題津河亭》雲：『煙橫博望乘槎水，月上文王避雨陵。』皆佳句也。」
　　仲山漢高祖兄劉仲葬於此山。
　　千載遺蹤寄薜蘿，沛中鄉里漢山河。長陵亦是閑丘壟，異日誰知與仲多。
　　《漢書》雲：「淮南王等朝未央宮，置酒前殿。上奉玉卮為太上皇壽，曰：『始大人常以臣無賴，不能治產業，不如仲力。今某之業所就，孰與仲多？』殿上皆稱萬歲，大笑為樂。」
　　謝疊山雲：「觀此詩，則貧富貴賤等是空花。有道者一不以此累其心。堯讓天下，許由不受，亦見此理。」
　　愚謂：彥謙此詩之意，以為高祖得天下之後，乃與兄仲較產業所就之多寡。及其死也，則長陵與仲山均之為一抔土耳，果何多寡之分邪？
　　韓致堯
　　高秀實雲：「韓偓《香奩集》麗而無骨。李端叔意喜致堯詩，誦其序雲：『咀五色之靈芝，香生九竅；咽三危之瑞露，美動七情。』秀實雲：『勸不得也，勸不得也！』」
　　《遁齋閑覽》雲：「《筆談》謂《香奩集》乃和凝所為，後人嫁其名於韓偓，誤矣。唐吳融詩集中有《和韓致堯侍郎無題》二首，與《香奩集》中《無題》韻正同，偓序中亦具載其事。」
　　謝人惠含桃
　　時節雖同氣味殊，未知堪薦寢園無。合充鳳食留三島，誰許鶯偷過五湖。苦筍恐難同象匕，秦中謂三月為櫻筍時。酪漿無複瑩蠙珠。金鑾歲歲長宣賜，忍淚看天憶帝都。
　　序雲：湖南絕少含桃，偶人以新摘者見惠，感事傷懷，因成四韻。
　　《複齋漫錄》雲：「致堯昭宗時，以翰林承旨謫嶺表，道湖南，《謝人惠含桃》詩雲：『金鑾歲歲長宣賜，忍淚看天憶帝都。』自注雲：『每歲初進之後，先宣賜學士。』韓子蒼《謝人惠茶》詩，意亦本致堯，而語益工。」
　　[附]韓子蒼謝人惠茶
　　白髮前朝舊史官，風爐煮茗暮江寒。蒼龍不復從天下，拭淚看君小鳳團。
　　自注雲：「史官月賜龍團。」
　　寒食夜
　　策策輕寒剪剪風，杏花飄雪小桃紅。夜深斜搭鞦韆索，樓閣朦朧細雨中。
　　清江碧草兩悠悠，各自風流下種愁。正是落花寒食雨，夜深無伴倚空樓。
　　《遁齋閑覽》雲：「韓致堯詩，詞致婉麗，如此絕者是也。」
　　偶題
　　手風慵展八行書，眼暗休尋九局圖。窗裡日光飛野馬，案頭筠管長蒲盧。謀身拙為安蛇足，報國危曾埒虎須。滿世可能無默識，未知誰擬試齊竽。
　　《潘子真詩話》雲：「山谷嘗謂餘言，老杜身雖在流落顛沛中，其心未嘗一日不在本朝，故善陳時事，句律精深，超古作者，忠義之氣，激發而然。韓偓貶逐後，依王審知。如集中所載此詩，其詞悽楚，切而不迫，亦不忘其君者也。」
　　雷公
　　閒人倚柱笑雷公，又向深山霹怪松。必若有蘇天下意，何如驚起武侯龍。
　　《世說》雲：「夏侯泰初倚柱作書，時霹靂破柱，衣服焦然，神色無變，書亦如故。賓客左右皆跌盪，不能住。」韓偓詩用「倚柱」二字，有來處。
　　[附]朱喬年冬幹
　　陌上冬幹泣老農，天留甘雨付春工。阿香急試雷霆手，莫放人間有臥龍。
　　愚謂：朱先生此詩，大意亦與韓致堯詩意同。文公先生亦有《聞雷》詩，氣象宏大。今附於左。
　　[附]朱文公聞雷有感
　　誰將神斧破頑陰，地裂山開鬼失林。我願君王法天造，早施雄斷答群心。
　　杜荀鶴
　　《藝苑雌黃》雲：「荀鶴，杜牧之微子也。牧之會昌末，自齊安移守秋浦。時妾有妊，出嫁長林鄉士杜筠，生荀鶴，有能詩名，自號『九華山人』。大順初，擢第，尋授翰林學士主客員外郎，知制誥。顧雲序其集為《唐風集》。」
　　《唐風集》詩極卑下，如雲：「要知前路事，不及在家時。」又雲：「不覺裹頭成大漢，初看竹馬作童兒。」前輩方之為《太公家教》。
　　宮詞
　　早被嬋娟誤，欲妝臨鏡慵。承恩不在貌，教妾若為容。風暖鳥聲碎，日高花影重。年年越溪女，相憶采芙蓉。
　　歐陽公《歸田錄》雲：「唐之晚年，詩人無複李、杜豪放之格，然亦務以精意相高。如周樸者，杼思尤艱，每有所得，必極雕琢，故時人稱樸詩『月鍛季煉』。未及成篇，已播人口，其名重當時如此，而今不復傳矣。餘少時猶見其集，其句有雲：『風暖鳥聲碎，日高花影重。』又雲：『曉來山鳥鬧，雨過杏花稀。』誠佳句也。」
　　胡苕溪雲：「餘讀《隱居詩話》雲：『此一聯非樸詩，乃杜荀鶴之句。』然猶未敢以六一為誤。後因看《幕府燕閑錄》雲：『杜荀鶴詩鄙俚近俗，惟《宮詞》為唐第一，故諺雲：「杜詩三百首，惟在一聯中。風暖鳥聲碎，日高花影重」是也。』」
　　黃山谷雲：「杜荀鶴詩，有『舉世盡從愁裡老』之句，正好對退之詩雲『誰人肯向死前休』。」
　　溪興
　　山雨溪風卷釣絲，瓦甌蓬底獨斟時。醉來睡著無人喚，流下前灘也不知。
　　胡苕溪雲：「荀鶴此詩，句語俱弱，不若韓致堯《醉著》絕句為雅健也。」
　　[附]韓致堯醉著
　　萬里清江萬里天，一村桑柘一村煙。漁翁醉著無人喚，過午醒來雪滿船。
　　葛亞卿有集句，用致堯詩一聯。今附於左。
　　[附]葛亞卿集句
　　萬里清江萬里天，一村桑柘一村煙。漁翁醉睡又醒睡，高唱夕陽孤島邊。
　　胡苕溪雲：「前輩集句詩，每一句取一家詩。今亞卿全用致堯兩句，極為無工。又後兩句，不稱前兩句，豈若致堯之渾成也？」
　　聞子規
　　楚天空闊月成輪，蜀魄聲聲似訴人。啼得血流無用處，不如緘口過殘春。
　　愚謂：此詩亦有守口如瓶之諷，「緘口」字亦從金人三緘事中來。
　　《家語》雲：「孔子觀周，入後稷之廟，有金人三緘其口，而銘其背曰：古之慎言人也。多言多敗。曰：是何傷？禍之門也。」
　　贈僧
　　利門名路兩何憑，百歲風前短焰燈。只恐為僧心不了，為僧心了總輸僧。
　　愚謂：動靜勞佚系乎人之一心，身靜而心役，形佚而神疲，僧俗之相去不遠也。此詩世之田夫、野叟、樵童、牧豎皆能誦之，可謂造理而有味者。惜乎緇流之不能自覺耳。
　　時世行
　　夫因兵死守蓬茅，麻薴裙衫鬢髮焦。桑柘廢來猶納稅，田園荒盡尚征苖。時挑野菜和根煮，旋斫生柴帶葉燒。任是深山更深處，也應無計避征徭。
　　其二
　　八十老翁住破村，村中牢落不堪論。因供寨木無桑柘，為點鄉兵絕子孫。還似平寧征賦稅，未聞州縣略溫存。至今雞犬皆星散，日落西山哭倚門。
　　愚謂：此詩備言生民之憔悴，國政之煩苛，可謂曲盡其情矣。采民風者，觀之其能動心否乎？
　　陸龜蒙
　　自號「天隨子」。
　　自傳雲：「甫裡先生陸龜蒙，平居以文章自怡，未嘗有點竄塗抹者。紙劄相壓投於箱篋中，歷年不曾淨寫一本。或為好事者取去，後於他人家見之，亦不復謂己作矣。」
　　冷齋序《魯訔注杜工部詩》雲：「陸龜蒙得杜詩之贍博，尚軒然自號一家，嚇世喧俗。」
　　別離
　　丈夫非無淚，不灑離別間。仗劍對樽酒，恥為遊子顏。蝮蛇一螫手，壯士疾解腕。所思在功名，離別何足歎。
　　愚謂：大丈夫以功名意氣自許，大笑出門，何淚之有？此詩慷慨激烈，有男子心。回視郵亭執手，杯酒陽關，哽咽淒涼，昵昵作兒女語者，良可鄙矣！因記羅隱《淚詩》雲：「自從魯國潸然後，不是奸人即婦人。」
　　《孔叢子》雲：「子高游趙，平原君客有鄒文、季節者，與子高相友善。臨別，文、節流涕交頤，子高抗手而已。其徒疑之，子高曰：『始吾得二子丈夫，乃今知其婦人也。』曰：『二子之泣，非邪？』曰：『二子，良人也。有不忍之心，其於敢斷必不足矣。』曰：『凡泣者，一無取乎？』子高曰：『有二焉，大奸之人，以泣自信；婦人懦夫，以泣著愛。』」羅詩蓋本諸此，因並及之。
　　自遣
　　數尺遊絲墮碧空，年年長是惹春風。爭知天上無人住，也有清愁鶴髮翁。
　　古意
　　君心莫淺薄，妾意正棲托。願得雙車輪，一夜生四角。
　　胡苕溪雲：「天隨子二詩，思新語奇，超出於尋常之表，可謂不落前人窠臼者也。」
　　宮人斜
　　草樹愁煙似不春，晚鶯哀怨問行人。須知一種埋香骨，猶勝昭君作虜塵。
　　愚謂：宮人斜，乃後宮嬪嬙所葬之叢塚也。此詩超出意外，用昭君事，有狐死正丘首之義。而昭君之死，亦可謂不得其正者，可憐也！
　　薛能
　　劉後村雲：「薛能詩格不甚高，而自稱譽太過。其五言雲：『空餘氣長在，天子用平人。』不但自譽其詩，又自譽其材。然位曆節鎮，不為不用矣。卒以驕恣淩忽憤軍殺身，其材安在哉？妄庸如此，乃敢妄議諸葛，可謂小人無忌憚者。」
　　絕句
　　山屐經過滿徑蹤，隔溪遙見夕陽舂。當時諸葛成何事，只合終身作臥龍。
　　《王直方詩話》雲：「李希聲言，荊公罷政事時，居於州東劉相宅，於書院小廳，題『當時諸葛成何事，只合終身作臥龍』數十處。苕溪漁隱曰：『此乃薛能詩，唐《百家詩選》中有之。或雲荊公詩，非也。』」
　　《藝苑雌黃》雲：「薛能詩『隔溪遙見夕陽舂』，人多不知『夕陽舂』為何等語。予考之《淮南子》曰：『日經於泉隅，是謂高舂；頓於連石，是謂下舂。』注雲：『尚未冥，上蒙先舂曰「高舂」[一]。將欲冥，下蒙悉舂曰「下舂」。』《南史•陳本紀》雲：『求衣昧旦，仄食高舂。』柳子厚詩雲：『空齋不語坐高舂。』」
　　吳姬
　　樓臺重疊滿天雲，殷殷鳴鼉世上聞。此日楊花初似雪，女兒絲管弄參軍。
　　《複齋漫錄》雲：「本朝景德三年，張景以交通曹人趙陳，斥為房州參軍。景為《屋壁記》，略曰：『近制州縣參軍，無員數，無職守，悉以曠官敗事違戾政教者為之。凡朔望饗宴，使與焉。若處人一見之，必指曰參軍也，嘗為某罪矣。至於倡優為戲，亦假而為之，以資玩戲，況真為者乎？宜為人之輕視，又將狎而侮之。』大略如此。餘按《樂府雜錄》，戲弄參軍始自漢，館陶令石耽有贓犯，和帝惜其才，免罪。每宴樂，令衣白夾衫，命優伶弄戲辱之，經年乃放，後為參軍。然則戲弄參軍自漢已然矣，不始於唐世也。又五代王建時，王宗侃責受維州司戶參軍，曰：『要我頭時斷去，誰能作此措大官，使俳優弄為參軍。』」
　　宋氏林亭
　　地濕莎青雨後天，桃花紅近竹林邊。行人本是農桑客，記得春深欲種田。
　　謝疊山雲：「游苑囿而思畎畝，覽花草而記農桑，此有道者之言也。」
　　愚謂：鄭穀《感興》一絕，亦是此意，但翻一轉語反說耳。今附於左。
　　[附]鄭穀感興
　　禾黍不陽豔，競栽桃李春。翻令力耕者，半作賣花人。
　　愚謂：前詩乃因世之趨末，而思反其本。此詩乃謂務本者相尚趨末，以從世俗之好。然其崇本抑末之心，則亦隱然在其中矣。
　　省試夜
　　白蓮千朵照廊明，一片承平雅頌聲。更報第三條燭盡，文昌風景寫難成。
　　《複齋漫錄》雲：「《杜陽雜編》言：舒元輿舉進士，既試，脂炬三條，人皆自將。以余考之，唐制如此耳。故《廣記》雲：『唐制舉人試日，既暮，許燒燭三條。』韋永貽試日先畢，曾作詩賦此事。而舊說亦言舉人試日已晚，試官權德輿於簾下戲雲：『三條燭盡，燒殘舉子之心。』而舉子遽答雲：『八韻賦成，驚破試官之膽。』乃知唐制許舉子燒燭三條也。」
　　[附]韋永貽試罷
　　三條燭盡鐘初動，九轉丹成鼎未開。明月漸低人擾擾，不知誰是謫仙才。
　　王駕
　　晴景
　　雨前初未見花間葉，雨後兼全無葉裡底花。蛺蜂蝶飛來紛紛過牆去，應卻疑春色在鄰家。
　　《漁隱叢話》雲：「此《唐百家詩選》中詩也。余因閱荊公《臨川集》，亦有此詩雲：『雨前未見花間葉，雨後全無葉底花。蜂蝶紛紛過牆去，卻疑春色在鄰家。』《百家詩選》是荊公所選，想愛其詩，因為改正七字，遂使一篇語工而意足，了無鑱斧之跡，真削鋸手也。」
　　古意
　　夫戍蕭關妾在吳，西風吹妾妾憂夫。一行書信千行淚，寒到君邊衣到無。
　　謝疊山雲：「此詩『西風吹妾妾憂夫』與『寒到君邊衣到無』兩句，見夫婦之至情。」
　　張祜
　　孤山寺
　　樓臺聳碧岑，一徑入湖心。不雨山長潤，無雲水自陰。斷橋荒蘚澀，空院落花深。猶憶西湖月，鐘聲在北林。
　　《西清詩話》雲：「荊公取張祜《惠山寺》詩『泉聲到池盡，山色上樓多』，而不取其《孤山寺》詩，不知意果如何耳？」
　　無錫縣惠山寺
　　舊宅何人在？空門客自過。泉聲到池盡，山色上樓多。小洞穿斜竹，重階夾瘦莎。殷勤入城市，雲水暮鐘和。
　　此詩乃荊公《百家詩選》中所取者，如「泉聲到池盡」一聯，真佳句也。
　　金山寺
　　一宿金山頂，微茫水國分。僧歸夜船月，龍出曉堂雲。樹影中流見，鐘聲兩岸聞。因悲在朝市，終日醉醺醺。
　　《南唐書》雲：「金山寺號為勝景，張祜吟詩，有『僧歸夜船月，龍出曉堂雲』之句，自後詩人閣筆。孫魴乃複吟一詩，時號絕唱。」
　　[附]孫魴金山寺
　　山載江心寺，魚龍是四鄰。天多剩得月，地少不生塵。過櫓妨僧定，驚濤濺佛身。誰言張處士，詩後更無人。
　　胡苕溪雲：「張祜詩全篇皆好，魴詩不及之，有疵病。如『驚濤濺佛身』之句，則金山寺何其低而小哉？『誰言張處士，詩後更無人』，仍自矜炫如此，尤可嗤鄙也！」
　　郵亭
　　雲暗山橫日欲斜，郵亭下馬對殘花。自從身逐征西府，每到花時不在家。
　　謝疊山雲：「此詩與張季鷹『秋風思蓴鱸』同一意思。有道者聞之，必不以山林之樂易鐘鼎之奉矣。」  
　 
卷十
　　白樂天
　　本傳雲：「白居易作樂府及詩百餘篇，規諷時事，流聞禁中。上見而悅之，召為翰林學士。」
　　《詩苑類格》雲：「白樂天詩有五長：諷諭之詩長於激，閒適之詩長於遣，感傷之詩長於切，律詩，百言以上長於贍，五字、七字，百言以下長於情。」
　　《唐書》本傳贊雲：「杜牧謂白居易詩，纖穠不逞，非莊人雅士所為。淫言媟語，入人肌骨，不可去也。」
　　《青箱雜記》雲：「白樂天詩，達者之詞也。」
　　《墨客揮犀》雲：「樂天每作詩，令老嫗解之，問解否，嫗曰解，則錄之。故其詩迫於鄙俚。」
　　內直
　　絲綸閣下文書靜，鐘鼓樓中漏刻長。坐到黃昏誰是伴，紫薇花對紫薇郎。
　　《緗素雜記》雲：「唐故事，中書省植紫薇花，曆世循因之，不以為非。至今舍人院紫薇閣前植紫薇花，用唐故事也。樂天此詩用『紫薇郎』語，按《天文志》：紫薇，大帝之座也，天子之常居也，主命主度也。何關紫薇花事？」
　　[附]洪諮夔宣鎖
　　禁門深鎖寂無嘩，濃墨淋漓兩相麻。唱徹五更天未曉，一池月浸紫薇花。
　　愚謂：洪平齋此詩，非特引用樂天紫薇花事，而其意度閒雅，有樂天之風焉。
　　咸陽原上草
　　離離原上草，一歲一枯榮。野火燒不盡，東風吹又生。遠芳侵古道，晴翠接荒城。又送王孫去，萋萋滿別情。[一]
　　《複齋漫錄》雲：「樂天以詩謁顧況，況曰：『長安物貴，居大不易。』及至讀《咸陽原上草》雲『野火燒不盡，東風吹又生』，歎曰：『有句如此，居亦何難！前言戲之耳。』予以為不若劉長卿『春入燒痕青』之句，語簡而意盡也。」
　　[一]「遠芳」四句原缺，據《白氏長慶集》補。
　　履道居
　　莫嫌地窄林池小，休厭家貧活計微。多少朱門鎖空宅，主人到了不曾歸。
　　胡苕溪雲：「富貴於人，造物所靳；自古以來，多不在於年少，而常在於晚景。若少年富貴者，非曰無之，蓋亦鮮矣。人至晚景得富貴，未免置第宅，售妓妾，以償其平生所不足者。如樂天此詩，讀之使人淒然，誠不必為此也。」
　　絕句
　　試問池台主，多為將相官。終身不曾到，惟展畫圖看。
　　愚謂：此絕與前首大意略同，讀者當有頓悟。處世之汲汲於求田問舍者，可以自省矣。
　　昭君詞
　　漢使卻回憑寄語，黃金何日贖蛾眉。君王若問妾顏色，莫道不如宮裡時。
　　《王直方詩話》雲：「古今人作昭君詞多矣，余獨愛白樂天一絕，蓋其意優遊不迫切故也。樂天賦此詩時，年甚少。」
　　謝疊山雲：「此詩從《漢武帝李夫人傳》變化來。夫人病篤，上臨候之，夫人謝不可見，願以兄弟為托。姊妹讓之，夫人曰：『我以容貌得幸，今見我毀壞，必畏惡棄我，尚肯追思閔錄其兄弟哉！』」
　　書天竺寺
　　一山門作兩山門，兩寺元從一寺分。東澗水流西澗水，南峰雲起北峰雲。前臺花發後臺見，上界鐘清下界聞。遙想吾師行道處，天香桂子落紛紛。
　　東坡雲：「予年十二時，先君自虔州為予言，近城山中天竺寺有樂天親書詩，筆勢奇逸，墨蹟如新，今四十七年矣。予來訪之，則詩已亡，有刻石存耳。故嘗有詩雲：『空詠連珠吟疊璧，已亡飛鳥失驚蛇。』蓋為是也。」
　　[附]東坡天竺寺
　　香山居士留遺跡，天竺禪師有故家。空詠連珠吟疊璧，已亡飛鳥失驚蛇。林深野桂寒無子，雨浥山薑病有花。四十七年真一夢，天涯流落淚橫斜。
　　詩注雲：「白樂天以刑部尚書致仕，與香山僧如滿結香火社，自稱『香山居士』。」
　　宣宗《吊樂天》詩雲：「綴玉連珠三十年，誰教冥路作詩仙。」
　　懷素草書如飛鳥出林，驚蛇入草。
　　賀張籍
　　老何歿後吟詩絕，雖有郎官不愛詩。今日聞君除水部，喜於身得省郎時。
　　《蔡寬夫詩話》雲：「官名有因人而重，遂為故事者，何遜為水部員外郎，以詩稱。至張籍自博士複拜此官，樂天以詩賀之。籍答詩亦雲：『幸有紫薇郎見愛，獨稱官與古人同。』自是遂為詩人故事。」前輩片言之貴重如此。
　　元微之
　　高秀實雲：「元微之詩，豔麗而有骨。」
　　行宮絕句
　　寥落古行宮，宮花寂寞紅。白頭宮女在，閑坐說玄宗。
　　《容齋隨筆》雲：「《長恨歌》、《上陽人歌》、《連昌宮辭》，皆道開元、天寶間宮禁事，最為深切。然微之《行宮絕句》，語少而意足，有無窮之味焉。」
　　[元白總話]
　　《詩話》雲：「元微之守會稽，白樂天牧蘇台，置驛遞詩，往來謂之詩筒。」
　　元稹撰《白氏長慶集序》雲：「予始與樂天同校秘書，多以詩章相贈答。而二十年間，禁省、觀寺、郵堠牆壁之上無不書，王公、妾婦、牛童、馬走之口無不道。至於繕寫模勒，炫賣於市井，或持之以交酒茗者，處處皆是。予嘗於平水市中，鏡湖旁草市名。[一]見村校諸童，競習詩，召而問之，皆對曰：先生教樂天、元微之詩。亦不知予之為微之也。」又雲：「雞林賈人，求市頗切，自雲：本國宰相，每以百金換一篇。其甚偽者，宰相輒能辨別之。」
　　[一]「草市名」原無，據《白氏長慶集序》補。
　　《蔡寬夫詩話》雲：「司空圖善論前人詩，謂元、白為力勍氣僝，乃都會之豪估，可謂切中其病。」
　　《許彥周詩話》雲：「東坡《祭柳子玉》文：『郊寒島瘦，元輕白俗。』此語具眼。客見詰曰：『子盛稱白樂天、孟東野詩，又愛元微之詩，而取此語何也？』僕曰：『論道當嚴，取人當恕。』此八字，東坡論道之語也。」
　　[附]楊汝士壓倒元白詩
　　隔坐須知賜禦屏，盡將仙翰入高冥。文章舊價留鸞掖，桃李新陰在鯉庭。再歲生徒陳賀宴，一時良史盡傳馨。當年疏傳雖雲盛，詎有茲賢醉醁醽。
　　《詩話》雲：「寶曆中，楊嗣複具慶先僕射，自洛入覲，嗣複率生徒迎於潼關，宴於新昌第。時元、白俱在焉，皆即席賦詩。楊汝士詩後成，元白覽之失色。汝士是日大醉，歸謂諸子曰：『今日壓倒元、白矣。』」
　　[附]薛道衡昔昔鹽
　　垂柳覆金堤，蘼蕪葉複齊。水溢芙蓉沼，花飛桃李蹊。採桑秦氏女，織錦竇家妻。關山別蕩子，風月守空閨。常斂千金笑，長垂雙玉啼。盤龍隨鏡隱，彩鳳逐幃低。飛魂同夜鵲，倦寢憶晨雞。暗牖懸蛛網，空梁落燕泥。前年過代北，今歲往遼西。一去無消息，那能惜馬蹄。
　　洪氏《容齋續筆》雲：「按《通鑒》：隋煬帝誅薛道衡，曰：『更能作「空梁落燕泥」否？』此詩乃道衡所作，名《昔昔鹽》，凡十韻。《文苑英華》題作劉長卿《別蕩子》，恐《長卿集》初無此篇，誤也。又《玄怪錄》載籧篨三娘工唱《阿鵲鹽》。又有《突厥鹽》、《黃帝鹽》、《白鴿鹽》、《神雀鹽》、《疏勒滿座鹽》、《歸國鹽》。唐詩有雲：『媚賴吳娘唱是鹽。』又有雲：『更奏新聲刮骨鹽。』然則歌詩謂之鹽者，如吟、行、曲、引之類。今南嶽廟獻神樂曲有《黃帝鹽》，俗傳以為《黃帝炎》，《長沙志》從而書之，蓋不考也。」
　　《資治通鑒》雲：「隋煬帝善屬文，不欲人出其右。薛道衡死，帝曰：『更能作「空梁落燕泥」否？』王胄死，帝誦其佳句曰：『「庭草無人隨意綠」，複能作此詩邪？』」胡苕溪雲：「人君不當與臣下爭能，故煬帝忮心一起，二臣皆不得其死，哀哉！然為人臣者，亦當悟其微旨。晉武帝欲擅書名，王僧虔遂不敢顯跡，常以掘筆書。宋文帝好文章，自謂莫能及。鮑照於所為文章，遂多鄙言俚句。故二君者亦無得以嫉之，終見容於二世。豈非明哲保身之要術乎？」
　　李涉
　　再葺夷陵幽居
　　負郭依山一徑深，萬竿如束翠沉沉。從來愛物多成癖，辛苦移家為竹林。
　　晉王徽之，字子猷。時吳中一士大夫家有好竹，欲觀之，即出，坐輿造竹下。嘗借居空宅中，便令栽竹。或問之，子猷但嘯詠指竹曰：「何可一日無此君邪？」李涉之愛，亦子猷之愛雲。
　　登山
　　終日昏昏醉夢間，忽聞春盡強登山。因過竹院逢僧話，又得浮生半日閑。
　　《談藪》雲：「東坡一日訪佛印於竹寺，印款之，坡因誦李涉詩雲：『因過竹院逢僧話，又得浮生半日閑。』印曰：『學士閑得半日，老僧忙了半日。』相與發一大笑。」
　　竹裡
　　竹裡編茅倚石門，竹莖疏處見前村。閑眠盡日無人到，自有春風為掃門。
　　愚謂：李涉三詩，皆以竹言，真愛物之成癖者也。東坡亦有《綠筠軒詩》，言竹之佳趣。今附於左。
　　[附]東坡詠於潛僧綠筠軒
　　寧可使食無肉，不可使居無竹。無肉令人瘦，無竹令人俗。人瘦尚可肥，士俗不可醫。傍人笑此言，似高還似癡。若對此君仍大嚼，世間那有揚州鶴。
　　王播
　　唐史雲：「王播少孤貧，嗜權利。穆宗立，權幸競進，播賴其力，至宰輔，不厭人望，出為淮南節度使。」
　　題揚州木蘭院
　　二十年前此院遊，木蘭花發院初修。而今再到經行處，樹老無花僧白頭。
　　上堂已了各西東，慚愧闍黎飯後鐘。三十年來塵撲面，而今始得碧紗籠。
　　小說雲：「王播少孤貧，客揚州木蘭院，隨僧齋粥。僧厭苦之，飯後擊鐘。其後播鎮揚州，訪舊題詩處，有曰：『上堂已了各西東，慚愧闍黎飯後鐘。』已碧紗籠之矣。乃續雲：『三十年來塵撲面，而今始得碧紗籠。』」
　　胡苕溪雲：「按《古今詩話》雲：『王播少孤貧，嘗客揚州惠昭寺木蘭院，隨僧齋飧，僧頗厭之。及播至，已飯矣。後二紀，播自重位鎮是邦，因訪舊游，向所題以碧紗籠之，播乃題二絕雲。』」
　　又按東坡雲：「世傳王播飯後鐘詩，蓋揚州石塔寺事也。相傳如此，戲作詩雲。」
　　[附]東坡戲作
　　饑眼眩西東，詩腸忘早晏。雖知燈是火，不悟鐘非飯。山僧異漂母，但可供一管。胡為二十年，記憶作此訕。齋廚養若人，無益只遺患。乃知飯後鐘，闍黎蓋具眼。
　　胡苕溪雲：「東坡此詩，其貶之也至矣。」
　　[附]魏野題僧寺
　　世情冷暖由分別，何必區區較異同。若得常將紅袖拂，也應勝似碧紗籠。
　　《古今詩話》雲：「寇萊公典陝日，與處士魏野同遊僧寺，觀覽舊遊，有留題處，公詩皆用碧紗籠之，至野詩，則塵蒙其上。時從行官妓之惠黠者輒以紅袖拂之。野顧公笑，因題詩雲。」
　　韓翃
　　寒食
　　春城無處不飛花，寒食東風禦柳斜。日暮漢宮傳蠟燭，新煙散入五侯家。
　　《本事詩》雲：「唐德宗時，制誥闕人，中書兩進名，御筆不點。又請之，上批曰：『與韓翃。』時有與翃同姓名者，為江淮刺史，又具二人同進，上複批此詩，『日暮漢宮傳蠟燭，新煙散入五侯家』，曰：『與此韓翃。』」
　　[附]沈佺期歡州不作寒食
　　海外無寒食，春來不見餳。洛陽新甲子，何日是清明。花柳爭朝發，軒車滿路迎。帝鄉遙可念，腸斷報親情。
　　劉夢得《嘉話》雲：「為詩用僻字須有來處，『春來不見餳』，嘗疑『餳』字，因讀《毛詩•鄭箋》說吹簫處雲：『即今賣餳人家物。』六經惟此注中有『餳』字。後輩業詩，即須有據，不可學常人率爾而道也。」至本朝宋子京《寒食》詩雲：「草色引開盤馬路，簫聲吹暖賣餳天。」亦用《鄭箋》吹簫賣餳之義。
　　《緗素雜記》雲：「寒食、清明多有用餳粥事，如李義山詩雲：『粥香餳白杏花天。』宋子京《途中清明》雲：『漠漠輕煙著早桐，客甌餳粥對離中。』六一居士詩雲：『杯盤餳粥春風冷，池館榆錢夜雨新。』又雲：『多病正愁餳粥冷。』坡詩雲：『新火發茶乳，溫風散粥餳。』皆清明、寒食詩也。」
　　胡苕溪雲：「寒食詩，古人多用餳事。重九詩，未有用糕事者，惟崔德符和詩有雲。」今附於左。
　　[附]崔德符和呂居仁九日
　　街頭未易著清香，折取蕭蕭滿把黃。歸去乞錢煩裡社，買糕沽酒作重陽。
　　《聞見後錄》雲：「劉夢得作《九日》詩，欲用『糕』字，以《五經》中無之，輟不復為。宋子京以為不然，特於《九日》詩中用『糕』字，為古今絕唱。」今附於左。
　　[附]宋子京九日食糕
　　飆館輕霜拂曙袍，糗餈花飲鬥分曹。劉郎不敢題糕字，空負詩中一世豪。
　　按《周禮•籩人》：「羞籩之實，糗餌粉餈。」注曰：糗餌者，宜米屑蒸之，以棗豆之味或謂之餈，今餌也。《方言》：「餌謂之糕」。
　　張繼
　　《石林詩話》雲：「張繼詩三十餘篇，餘家有之，往往佳句甚多也。」
　　楓橋夜泊
　　月落烏啼霜滿天，江楓漁火對愁眠。姑蘇城外寒山寺，半夜鐘聲到客船。
　　《王直方詩話》雲：「歐公言，唐人有『姑蘇城外寒山寺，半夜鐘聲到客船』之句，說者雲，句則佳也，其如三更不是撞鐘時。余觀於鵠《送宮人入道》詩雲：『定知別往宮中伴，應聽緱山半夜鐘。』而白樂天亦雲：『新秋松影下，半夜鐘聲後。』豈唐人多用此語也？倘非遞相沿襲，恐必有說耳。」
　　《石林詩話》雲：「張繼此詩，歐公嘗病其半夜非打鐘時，蓋未嘗至吳中。今吳中寺，實夜半打鐘也。」
　　《詩眼》雲：「歐公以『夜半鐘聲到客船』為語病，《南史》載：齊武帝景陽樓有三更五更鐘，丘仲孚讀書以中宵鐘為限。阮景仲為吳興守，禁半夜鐘，唐詩人尤多言之。今佛宮一夜鳴鈴，俗謂之『定夜鐘』，不知唐人所謂『半夜鐘』者，景陽三更鐘邪，今之定夜鐘耶！然於義皆無害，文忠偶不考耳。」
　　《複齋漫錄》雲：「歐公譏張繼詩，謂夜半非打鐘時。然唐詩人皇甫冉有《秋夜宿嚴維宅詩》亦雲。」今附於左。
　　[附]皇甫冉宿嚴維宅
　　昔聞玄度宅，門向會稽峰。君住東湖下，清風繼舊蹤。秋深臨水月，夜半隔山鐘。世故多離別，良宵詎可逢。
　　案：維所居在會稽，鐘聲亦鳴於半夜，遂知張繼詩為不誤，歐公偶不察耳。而半夜鐘，亦不止姑蘇有之也。
　　愚記溫庭筠詩亦雲：「悠然旅思頻回首，無複松窗半夜鐘。」庭筠詩見白樂天詩後。又陳羽《與溫商夜別》詩亦雲「隔水悠揚午夜鐘」，乃知唐人詩多用此也。
　　[附]劉彥沖景陽鐘
　　景陽鐘動曉寒清，度柳穿花隱隱聲。三十六宮梳洗罷，卻吹殘燭到天明。
　　劉彥沖此詩，人多喜之。但景陽樓有三更五更鐘，此詩言五更鐘耳。  
卷一
　　歐陽公
　　《六一居士傳》雲：「居士初謫滁山，自號『醉翁』。既老而衰且病，將退休於潁水之上，則又更號『六一居士』。客有問曰：『六一，何謂也？』居士曰：『吾家藏書一萬卷，集錄三代以來金石遺文一千卷，有琴一張，有棋一局，而嘗置酒一壺。』客曰：『是為五一爾，奈何？』居士曰：『以吾一翁，老於此五物之間，是豈不為六一乎？』」
　　《文公語錄》雲：「文章到歐陽、曾、蘇方是暢。」又雲：「六一之文，一唱三歎。今人是如何作文？」
　　又雲：「歐陽公文字好者，只是靠實而有條理也。」
　　石林雲：「歐公矯昆體，專以氣格為主。」
　　劉後村雲：「歐公詩如昌黎，不當以詩論。」
　　《詩話》雲：「歐陽永叔詩，如春服既成，春酒既釃，登山臨水，竟日忘歸。」
　　廬山高贈同年劉凝之歸南康
　　劉渙字凝之，負氣節，不屈於時，卜居廬山落星渚。歐公作此贈之。
　　廬山高哉幾千仞兮，根盤幾百里，巀然屹立乎長江。長江西來走其下，是為揚瀾左蠡兮，洪濤巨浪日夕相舂撞。雲消風止水鏡淨，泊舟登岸而遠望兮，上摩雲霄之晻靄，下壓後土之鴻尨。試往造乎其間兮，攀緣石磴窺空谾。千崖萬壑響松檜，懸崖巨石飛流淙。水聲聒聒亂人語，六月飛雪灑石矼。仙翁釋子亦往往而逢兮，吾嘗惡其學幻而言哤。但見丹霞翠壁遠近映樓閣，晨鐘暮鼓杳靄羅幡幢。幽花野草不知其名兮，風吹露濕香澗谷，時有白鶴飛來雙。幽尋遠去不可極，便欲絕世遺紛尨。羨君買田築室老其下，插秧盈疇兮釀酒盈缸。欲令浮嵐暖翠千萬狀，坐臥常對乎軒窗。君懷磊砢有至寶，世俗不辨瑉與玒。策名為吏二十載，青衫白首困一邦。寵榮聲利不可以苟屈兮，自非青雲白石有深趣，其氣兀硉何由降。丈夫壯節似君少，嗟我欲說安得巨筆如長槓。
　　《王直方詩話》雲：「郭功父少時，喜誦文忠公詩。一日，過梅聖俞曰：『近得永叔書，方作《廬山高詩》送劉同年，自以為得意，恨未見此詩。』功父為誦之，聖俞擊節歎賞，曰：『使吾更作詩三十年亦不能道其中一句。』功父再誦，不覺心醉。遂置酒，又再誦。酒數行，凡誦十數遍，不交一談而罷。」
　　梅聖俞《贈郭功父》詩，其略曰：「一誦《廬山高》，萬景不得藏。設令古畫師，極意未能詳。」
　　胡苕溪雲：「余閱《宛陵集》，聖俞於此詩自注雲：『郭來誦歐陽永叔《廬山高》。』」
　　明妃曲和王介甫作
　　其一
　　匈奴以鞍馬為家，射獵為俗。泉甘草美無常處，鳥驚獸駭爭馳逐。誰將漢女嫁單于，風沙無情面如玉。身行不遇中國人，馬上自作思歸曲。推手為琵卻手琶，胡人共聽亦諮嗟。玉顏流落死天涯，琵琶卻傳來漢家。漢宮爭按新聲譜，遺恨已深聲更苦。纖纖女手生洞房，學得琵琶不下堂。不識黃雲出塞路，豈知此聲能斷腸。
　　其二
　　漢宮有佳人，天子初未識。一朝隨漢使，遠嫁單于國。絕色天下無，一失難再得。雖能殺畫工，於事竟何益。耳目所及尚如此，萬里安能制夷狄？漢計誠已拙，女色難自誇。明妃去時淚，灑向枝上花。狂風日暮起，飄泊落誰家？紅顏勝人多薄命，莫怨春風當自嗟。
　　《石林詩話》雲：「前輩詩文，各有平日得意處[一]，不過數篇，然他人未必能盡知也。毗陵正素處士張子厚善書，余嘗於其家見歐陽公子棐以烏絲欄絹一軸，求子厚書文忠公《明妃曲》兩篇，《廬山高》一篇。略雲：『先公生平未嘗矜大所為文，一日被酒，語棐曰：「吾詩《廬山高》，今人莫能為，惟李太白能之。《明妃曲》後篇，太白不能為，惟杜子美能之。至於前篇，則子美亦不能為，惟吾能之也。」因欲別錄此三篇藏之，以志公意。』余在汝陰見棐，問之，亦然。今閱公詩者，蓋未嘗獨異此三篇也。」
　　[一]「處」原缺，據《歷代詩話》本補。
　　胡苕溪雲：「《石林詩話》雲：歐公一日被酒，語其子棐曰：『吾詩《廬山高》，今人莫能為，惟太白能之。《明妃曲》後篇，太白不能為，惟杜子美能之。至於前篇，則子美亦不能為，惟吾能之也。』」近觀《本朝名臣傳》乃雲：「歐陽其為詩，謂人曰：『《廬山高》惟韓愈可及。《琵琶前引》韓愈不可及，杜甫可及。《後引》李白可及，杜甫不可及。』其自負如此，則與《石林》所紀全不同。《琵琶引》即《明妃曲》也。」
　　錢晉齋雲：「歐陽公《明妃後曲》，其間言近而宮廷聞見，且有所不及，況遠而萬里之夷狄乎？此語切中膏肓。末言非元帝之不知幸於昭君，乃昭君之命薄，而不見幸於元帝也。信哉！」
　　[附]王介甫明妃曲
　　其一
　　明妃初出漢宮時，淚濕春風鬢腳垂。低回顧影無顏色，尚得君王不自持。歸來卻怪丹青手，入眼平生未曾有。意態由來畫不成，當時枉殺毛延壽。一去心知更不歸，可憐著盡漢宮衣。寄聲欲問塞南事，只有年年鴻雁飛。家人萬里傳消息，好在氈城莫相憶。君不見咫尺長門閉阿嬌，人生失意無南北。
　　黃山谷雲：「往歲嘗與王深父語此詩，以為詞意深盡。深父曰：『不然，孔子曰：「夷狄之有君，不如諸夏之亡也。」「人生失意無南北」，此語非是。』深父斯言，可謂忠孝之心矣。」
　　其二
　　明妃出嫁與胡兒，氈車百兩皆胡姬。含情慾語獨無處，傳與琵琶心自知。黃金杆撥春風手，彈看飛鴻勸胡酒。漢宮侍女暗垂淚，沙上行人卻回首。漢恩自淺胡自深，人生樂在相知心。可憐青塚已蕪沒，尚有哀弦留至今。
　　胡苕溪雲：「餘觀介甫《明妃曲》二首，辭格超逸，誠不下永叔，不可遺也，因附益之。」
　　會老堂會趙公
　　古來交道愧難終，此會今時豈易逢。出處三朝俱白首，凋零萬木見青松。公能不遠來千里，我病猶堪釂一鐘。已勝山陰空興盡，且留歸駕為從容。
　　《蔡寬夫詩話》雲：「歐陽文忠公與趙康靖公概同在政府，相得歡甚。康靖先吿老歸睢陽，文忠相繼謝事歸汝陰。康靖一日單車特往過之，時年幾八十矣。留劇飲逾月，日於汝陰縱遊而後返。前輩掛冠後能從容自適，未有若此者。文忠因賦此詩，榜其遊從之地為會老堂。明年，文忠欲往睢陽報之，未果行而薨。兩公名節固師表天下，而風流襟義又如此，誠可以激薄俗也。」
　　[附]東坡和歐陽少師會老堂次韻
　　一時冠蓋盡嚴終，舊德年來豈易逢。聞道堂中延蓋叟，定應床下拜梁松。蠹魚自曬開箱篋，科鬥長收古鼎鐘。我欲棄官重問道，寸筳何以得舂容。
　　注雲：「嚴終，漢嚴助、終軍二子，皆少年之貴者耳。」又雲：「歐陽公收古鼎鐘銘刻甚多，見《集古目錄》。」
　　[附]會老堂口號
　　欲知盛席繼荀陳，請看當筵主與賓。金馬玉堂三學士，清風明月兩閒人。紅芳已過鶯猶囀，青杏初嘗酒正醇。好景難逢良會少，乘歡舉白莫辭頻。
　　《倦遊錄》雲：「趙叔平退居睢陽，歐陽永叔致政居潁。叔平來訪永叔，時呂晦叔知潁，開宴召二公。永叔自為致語，真一時之嘉會也。」
　　《許彥周詩話》雲：「《會老堂口號》雲：『金馬玉堂三學士，清風明月兩閒人。』初謂『清風明月』古今通用語，後讀《南史•謝譓傳》雲：『入吾室者，但有清風；對吾飲者，惟當明月。』文忠公文章固優，辭亦精緻如此。」
　　西湖
　　《詩文發源》雲：「杭有西湖，潁亦有西湖，皆為遊賞之勝。此潁州西湖也。」
　　綠芰紅蓮畫舸浮，使君那複憶揚州。都將二十四橋月，換得西湖十頃秋。
　　杜牧之《揚州》詩雲：「二十四橋風月夜，玉人何處學吹簫。」
　　《侯鯖錄》雲：「歐公自揚州移汝陰，作此詩。後東坡複自汝移揚，作詩雲：『二十四橋亦何有，換此十頃玻璃風。』用歐公語也。」
　　雪中會客賦詩
　　《廬陵集》載《雪詩》，注雲：「時在潁州作。其序雲：『玉、月、梨、梅、練、絮、白、舞、鵝、鶴、銀等事，皆請勿用。』」
　　新陽力微初破萼，客陰用壯猶相薄。朝寒稜稜風莫犯，暮雪緌綏止還作。驅馳風雲初慘澹，炫晃山川漸開廓。光芒可愛初日照，潤澤終為和氣爍。美人高堂晨起驚，幽士虛窗靜聞落。酒爐成徑集瓶罌，獵騎尋蹤得狐貉。龍蛇掃起斷複續，猊虎團成呀且攫。共貪終歲飽麰麥，豈恤空林饑鳥雀。沙墀朝賀迷象笏，桑野行歌沒芒屩。乃知一雪萬人喜，顧我不飲胡為樂。坐看天地絕氛埃，使我胸襟如洗瀹。脫遺前言笑塵雜，搜索萬象窺冥漠。潁雖陋邦文士眾，巨筆人人把矛槊。自非我為發其端，凍口何由開一噱。
　　《石林詩話》雲：「詩禁體物語，此學者一作學詩者。類能言之。歐公守汝陰，與客賦《雪詩》，於聚星堂，舉此令，往往坐客皆閣筆，但非能者耳。若能者則出入縱橫，何可拘礙。」
　　[附]東坡聚星堂雪
　　序雲：「元祐六年十一月一日，禱雨張龍公，得小雪，與客會飲聚星堂。忽憶歐陽文忠公作守時，雪中約客賦詩，禁體物語，於艱難中特出奇麗。邇來四十餘年，莫有繼者。僕以老門生繼公後，雖不足以追配先生，而賓客之美殆不減當時。公之二子又適在郡，故輒舉前令，各賦一篇。」
　　窗前暗響鳴枯葉，龍公試手行初雪。映空先集疑有無，作態斜飛正愁絕。眾賓起舞風竹亂，老守先醉霜松折。恨無翠袖點橫斜，只有微燈照明滅。歸來尚喜更鼓暗，晨起不待鈴索掣。未嫌長夜作衣棱，卻怕初陽生眼纈。欲浮大白追餘賞，幸有回飆驚落屑。糢糊檜頂獨多時，歷亂瓦溝才一瞥。汝南先賢有故事，醉翁詩話誰續說。當時號令君聽取，白戰不許持寸鐵。
　　胡苕溪雲：「六一居士守汝陰日，因雪會客賦詩，詩中玉、月、梨、梅、練、絮、白、舞、鵝、鶴、銀等事，皆請勿用。其後東坡出守汝陰，禱雨得雪，舉前令賦詩。自二公之後，未有繼之者，豈非難於措筆乎？」
　　《蔡載集》雲：「本朝歐陽公《雪詩》多大篇，然已屏去白事，故東坡效之。東坡少時之作，亦多有犯此者。如『也知不作堅牢玉，無奈能開頃刻花』。又雲：『但覺衾裯如潑水，不知庭戶已堆鹽。』後亦不作犯白事。如『白戰不許持寸鐵』一篇，雖無白事，亦坦然老健，直有少陵氣象。」
　　《石林詩話》雲：「詩禁體物，學詩者類能言之。如鄭穀『亂飄僧舍茶煙濕，密灑歌樓酒力微』，非不去體物語，而氣格如此之卑。如東坡『凍合玉樓寒起粟，光搖銀海眩生花』，則超然飛動，何害其言玉樓、銀海哉？」
　　[附]東坡雪後書北台壁
　　其一
　　黃昏猶作雨纖纖，夜靜無風勢轉嚴。但覺衾裯如潑水，不知庭戶已堆鹽。五更曉色來書幌，半夜寒聲落畫簷。試掃北台看馬耳，未隨埋沒有雙尖。
　　其二
　　城頭初日始翻鴉，陌上晴泥已沒車。凍合玉樓寒起粟，光搖銀海眩生花。遺蝗入地應千尺，宿麥連雲有幾家。老病自嗟詩力退，空吟冰柱憶劉叉。
　　《侯鯖錄》雲：「東坡作《雪詩》雲：『凍合玉樓寒起粟，光搖銀海眩生花。』後見王荊公雲：『道經以兩肩為玉樓，以目為銀海，是使此事否？』坡退曰：『惟荊公知此出處。』」
　　次公坡詩注雲：「世傳王荊公嘗誦先生此詩，歎雲：『蘇子瞻乃能使事至此。』時其婿蔡卞在旁曰：『此句不過詠雪之狀，裝樓臺如玉樓，彌漫萬象若銀海耳。』荊公哂焉，謂曰：『此出道書也。』而卞曾不理會，於『玉樓』，何以謂之『凍合』，而下三字又雲『寒起粟』？於銀海，何以謂之『光搖』，而下三字則雲『眩生花』乎？『起粟』字，蓋用趙飛燕『雖寒，體無疹粟也。』」
　　[附]東坡次子由韻效歐陽體
　　題雲江上值雪，效歐陽體，限不以鹽、玉、鶴、鷺、絮、蝶、飛、舞之類為比仍不使皓、白、潔、素等字次子由韻。
　　縮頸夜眠如凍龜，雪來惟有客先知。江邊曉起浩無際，樹杪風多寒更吹。青山有似少年子，一夕變盡滄浪髭。方知陽氣在流水，沙上盈尺江無澌。隨風顛倒紛不擇，下滿坑谷高陵危。江空野闊落不見，入戶但覺輕絲絲。沾裳細看巧刻鏤，豈有一一天工為。霍然一麾遍九野，籲此權柄誰執持。世間苦樂知有幾，今我倖免沾膚肌。山夫只見壓樵擔，豈知帶酒飄歌兒。天王臨軒喜有麥，宰相獻壽嘉及時。凍吟書生筆欲折，夜織貧女寒無帷。高人著屐踏冷冽，飄拂巾帽真仙姿。野僧斫路出門去，寒液滿鼻清淋漓。灑袍入袖濕靴底，亦有執板趨階墀。舟中行客何所愛，願得獵騎當風披。草中咻咻有寒兔，孤隼下擊千夫馳。敲冰煮鹿最可樂，我雖不飲強倒卮。楚人自古好弋獵，誰能往者我欲隨。紛紛旋轉從滿面，馬上操筆為賦之。
　　送李留後知鄆州
　　北州能事藹佳聲，東土還聞政有成。組甲光寒圍夜帳，彩旗風暖看春耕。金釵墜鬢分行立，玉麈高談四座傾。富貴常情誰不愛，羨君瀟灑有餘清。
　　《桐江詩話》雲：「永叔《送李留後知鄆州詩》，乃士君子之處富貴，非庸鄙有力者所可為也。李名願，李都尉長子[一]，先曾知相州。」
　　《青箱雜記》曰：「晏元獻覽李慶《富貴曲》雲：『軸傳曲譜金書字，樹記花名玉篆牌。』此乃乞兒相，未嘗識富貴者。故公常言：『富貴不及金玉錦繡，惟說其氣象。』若『樓臺側畔楊花過，簾幕中間燕子飛』、『梨花院落溶溶月，柳絮池塘淡淡風』是也。公自以此句語人曰：『窮人家有此景否？』」
　　[一]「李」原作「孚」，據《桐江詩話》改。
　　六月十四夜飛蓋橋玩月
　　天形積輕清，水德本虛靜。雲收風波止，始見天水性。澄光與粹容，上下相涵映。乃於其兩間，皎皎掛寒鏡。餘輝所照耀，萬物皆鮮瑩。矧夫人之靈，豈不醒視聽。而我於此時，翛然發孤詠。紛昏忻洗滌，俯仰恣涵泳。人心曠而閑，月色高逾迥。惟恐清夜闌，時時瞻斗柄。
　　胡苕溪雲：「歐公自出前人，亦如此詩是也。」
　　謝判官幽谷種花
　　淺深紅白宜相間，先後仍須次第栽。我欲四時攜酒去，莫教一日不花開。
　　《西清詩話》雲：「歐公守滁陽，築『醒心』、『醉翁』兩亭於琅琊幽谷。命幕客謝某者雜植花卉其間，謝以狀問名品，公即以一絕書紙尾答之，其清放如此。」
　　戲劉原父
　　平生志業有誰先，落筆文章海內傳。明日都城應紙貴，開簾卻扇見新篇。仙家千載一何長，浮世空驚日月忙。洞裡新花莫相笑，劉郎今是老劉郎。
　　《西清詩話》雲：「劉原父敞再昏，永叔以二絕戲之，原父不悅。」不悅。」
　　禮部貢院閱進士試
　　紫案焚香暖吹輕，廣庭清曉席群英。無嘩戰士銜枚勇，下筆春蠶食葉聲。鄉里獻賢先德行，朝廷列爵待公卿。自慚衰病心神耗，賴有群公鑒識精。
　　《石林詩話》雲：「至和、嘉祐間，場屋舉子為文，尚奇澀，讀或不成句。歐公力欲革其弊，既知貢舉，凡文涉雕刻者，皆黜之。時范景仁、王禹玉、梅公儀、韓子華同事，而梅聖俞為參詳官。未引試前，唱酬詩極多。歐公有『無嘩戰士銜枚勇，下筆春蠶食葉聲』，聖俞有『萬蟻戰酣春晝永，五星明處夜堂深』，亦為諸公所稱。及放榜，平時有聲如劉惲輩，皆不預選，士論頗洶洶。未幾詩傳，遂哄然，以為主司惟酬唱，不暇詳考。且言以五星自比，而待我輩為蠶蟻，因造為醜語。自是禮闈不復作詩，終元豐末，幾三十年。元祐初，雖稍稍為之，要不如前日之盛。然是榜得蘇子瞻為第二人，子由與曾子固皆在選中，亦不可謂不得人矣。」
　　寄秦州田元珍
　　近來邊將用儒臣，坐以威名撫漢軍。萬馬不嘶聽號令，諸蕃無事樂耕耘。夢回玉帳聞羌笛，詩就高樓對隴雲。莫忘鎮陽遺愛在，北潭桃李正氤氳。
　　《東坡詩話》雲：「『萬馬不嘶聽號令，諸蕃無事樂耕耘。』此七言中之偉麗者也。」
　　餘話詳見東坡《次韻穆父尚書侍祠郊丘》詩後。
　　唐崇徽公主手痕
　　故鄉飛鳥尚啁啾，何況悲笳出塞愁。青塚埋魂知不返，翠崖遺跡為誰留。玉顏自古為身累，肉食何人與國謀。行路至今空歎息，岩花野草自春秋。
　　《文公語錄》雲：「『玉顏自古為身累，肉食何人與國謀。』以詩言之，第一等詩；以議論言之，第一等議論也。」
　　《石林詩話》雲：「歐公詩始矯昆體，專以氣格為主。故其詩，多平易疏暢，律詩意所到處，雖語有不倫，亦不復問。而學之者，往往遂失於快直，傾囷倒廩，無複餘地。然公詩好處豈專在此？如《崇徽公主手痕詩》雲：『玉顏自古為身累，肉食何人與國謀。』此是兩段大議論，抑揚曲折，發見於七字之中。婉麗雄勝，字字不失相對。雖昆體之工，亦未易比，言所會處如是，乃為至到。」
　　戲答元珍
　　春風疑不到天涯，二月山城未見花。殘雪壓枝猶有橘，凍雷驚筍欲抽芽。夜聞啼鳥生鄉思，病入新年感物華。曾是洛陽花下客，野芳雖晚不須嗟。
　　《西清詩話》雲：「歐公語人曰：『某在三峽賦詩雲：「春風疑不到天涯，二月山城未見花。」若無下句，則上句不見佳處。並讀之，便覺精神頓出。』文意難評如此，要當著意詳味之耳。」
　　秋懷
　　節物豈不好，秋懷何黯然？西風酒旗市，細雨菊花天。感事悲雙鬢，包羞食萬錢。鹿車何日駕，歸去潁東田。
　　《雪浪齋日記》雲：「或疑六一詩未盡妙，以質子和。子和曰：『六一詩只欲平易，如「西風酒旗市，細雨菊花天」，豈不佳。「晚煙寒橘柚，秋色老梧桐」，豈不似少陵耶？』」
　　鷺
　　風格孤高塵外物，性情閒散水邊身。盡日獨行溪淺處，青苔白石見纖鱗。
　　《庚溪詩話》雲：「眾禽中惟鶴標緻高逸，其次鷺亦閑野不俗。若規規只及羽毛飛鳴，則陋矣。李德裕雲：『拂日疑星落，淩風訝雪飛。』雍陶雲：『立當青草人先見，行近白蓮魚未知。』皆無遠韻。許渾雲：『雲漢知心遠，林塘覺思孤。』僧惠崇雲：『曝翎沙日暖，引步島風清。照水千尋迥，棲煙一點明。』如歐陽此詩，真佳句也。」
　　愚因記有賦振鷺者，其一聯雲：「翛然其容，立以不倚；皓乎其羽，涅而不緇。」語意精緻，亦不規規於賦物者也。
　　溫成皇后閣春帖子
　　內助從來上所嘉，新春不忍見新花。君王念舊憐遺族，長使無權保厥家。
　　又端午帖子
　　楚國因讒逐屈原，終身無複入君門。願因角黍詢遺俗，可鑒前王惑巧言。
　　《詩話》雲：「凡詞人作宮帖者甚多，惟歐陽公所作，詞意多寓諷切，當時以為得體。」
　　[附]司馬溫公太皇太后閣春帖子
　　慶壽風煙接未央，飛樓複道鬱相望。春來無以消長日，閑取經書教小王。
　　又皇后閣春帖子
　　春衣不用蕙蘭薰，領緣無加刺繡文。曾在蠶宮親織就，方知縷縷盡辛勤。
　　又夫人閣帖子
　　聖主終朝視萬機，燕居專事養希夷。千門永晝春岑寂，不用車前插竹枝。
　　愚謂司馬公此帖，亦皆寓諷勸之意。西山真先生亦有《宮帖》，與此意同。
　　[附]真西山宮帖
　　午漏遲遲滴玉壺，清陰冪冪布庭除。直將底事消長日，《大學》《中庸》兩卷書。
　　愚謂西山此帖，正是用司馬公《太皇太后閣春帖》中語意也。
　　[附]王岐公夫人閣端午帖子
　　後苑尋春趁午前，歸來競鬥玉欄邊。袖中獨有芸香草，留與君王辟蠹編。
　　劉後村雲：「此詩出新意於彩絲巧粽之外，真可喜也。」  
　 
卷二
　　王荊公
　　陳後山雲：「荊公平生，文體數變。暮年詩益工，用意益苦。」
　　嚴滄浪雲：「荊公絕句最高，得意處高出蘇、黃，然與唐人尚隔一關。」
　　《唐子西語錄》雲：「荊公詩，得子美句法。」
　　《石林詩話》雲：「荊公晚年，詩律尤精嚴，造語用字，間不容髮。然意與言會，言隨意遣，渾然天成，殆不見有牽率排比處。」
　　楊誠齋雲：「五七字絕句難工，惟晚唐與介甫最工於此。」
　　和禦制賞花釣魚韻
　　蔭幄晴雲拂曉開，傳呼仙仗九天來。披香殿上留朱輦，太液池邊送玉杯。宿蕊暖含風浩蕩，戲鱗清映日徘徊。宸章獨與春爭麗，恩許賡歌豈易陪。
　　《西清詩話》雲：「仁宗嘉祐中，後苑賞花釣魚，介甫以知制誥預末座。帝出詩示群臣，次第屬和。傳至介甫，日將夕矣，亟欲奏禦。得『披香殿』字，未有對。時鄭毅夫獬接席顧介甫曰：『宜對「太液池」。』故其詩有雲：『披香殿上留朱輦，太液池邊送玉杯。』翌日，都下盛傳王舍人竊柳詞『太液波翻，披香簾卷』之語，介甫頗銜之。」
　　《複齋漫錄》雲：「余讀唐上官儀《初春》詩雲：『步輦出披香，清歌臨太液。』乃知荊公取儀詩，豈謂柳詞耶？」
　　其二
　　靄靄祥雲輦路晴，傳呼萬歲雜春聲。蔽虧玉仗宮花密，映燭金溝禦水清。珠蕊受風天下暖，錦鱗吹浪日邊明。從容樂飲真榮遇，願賦嘉魚頌太平。
　　國史：賜宴在嘉祐六年三月。禦制詩：「晴旭暉暉苑籞開，氤氳花氣好風來。遊絲卷絮縈行仗，墮蕊飄香入酒杯。魚躍文波時撥刺，鶯留深樹久徘徊。青春朝野方無事，故許觀遊近侍陪。」按《韓忠獻公集》有《和禦制詩序引》雲：「奉聖旨次韻，故介甫詩雲『恩許賡歌』，蓋紀實也。」
　　[附]韓稚圭琦和詩
　　花簇香亭萬朵開，雕輿高自九關來。輕陰閣雨留天仗，寒色迎春送壽杯。仙樂徹雲終縹緲，嘉魚逢餌幾徘徊。曾參二十年前會，今備台司得再陪。
　　《青箱雜記》雲：「章聖朝春月，多召兩府、兩制、三館於後苑賞花釣魚賦詩。自趙元昊叛，西陲用兵，廢缺甚久。嘉祐末，仁宗再修故事，群臣和禦制詩。是日微寒，韓魏公時為首相，和詩卒章雲：『曾參二十年前會，今備台司得再陪。』時內侍都知任守忠常以滑稽侍上，從容曰：「韓琦譏陛下。」仁宗愕然，問其故。守忠曰：『譏陛下游宴太頻。』仁宗為之笑。」
　　[附]鄭毅夫獬和詩
　　輦路鮮雲五色開，一聲清蹕下天來。水光翠繞九重殿，花氣醲薰萬壽杯。禁幕煙深紅會合，文竿風引綠徘徊。蓬山絕頂無人到，詔許群仙盡日陪。
　　《蘇魏公語錄》雲：「仁宗賞花釣魚宴錫詩，執政諸公洎禁從館閣，皆屬和，而詩中『徘徊』二字別無他義，諸公進和篇，皆押『徘徊』字。及詩罷再就座，而教坊中進雜戲，為數人尋訪稅第者，詣一宅觀之，至前堂之後，觀玩不去。問其所以，曰：『徘徊也。』又至後堂、東西序，複環顧而不去。問之，則皆曰：『徘徊也。』其一人笑曰：『可則可矣，但未免徘徊太多耳。』」
　　南浦
　　南浦東崗二月時，物華撩我有新詩。含風鴨綠粼粼起，弄日鵝黃嫋嫋垂。
　　《冷齋夜話》雲：「用事琢句，妙在於言其用而不言其名，此法惟荊公、東坡、山谷三老知之。荊公曰：『含風鴨綠粼粼起，弄日鵝黃嫋嫋垂。』此言水柳之名也。又《夏詩》雲：『繰成白雪桑重綠，割盡黃雲稻正青。』白雪則言絲，黃雲則言麥，亦不言其名也。」
　　《石林詩話》雲：「荊公晚年，詩律尤精嚴，造語用字，間不容髮。然意與言會，言隨意遣，渾然天成，殆不見有牽率排比處。如『含風鴨綠粼粼起，弄日鵝黃嫋嫋垂』，讀之，初不覺有對偶。」
　　北山
　　北山輸綠漲橫陂，直塹回塘灩灩時。細數落花因坐久，緩尋芳草得歸遲。
　　《石林詩話》雲：荊公詩律精嚴，至『細數落花因坐久，緩尋芳草得歸遲』之句，但見舒閑容與之態耳。而字字細考之，皆經檃括權衡者，其用意亦深刻矣。
　　趙章泉雲：「荊公《北山》詩絕句雲：『細數落花因坐久，緩尋芳草得歸遲。』知詩者，於此不可以無語。或以小詩複之曰：『誰將古瓦磨成硯，坐久歸遲總是機。草自偶逢花偶見，海漚不動瑟音希。』章泉曰：此所謂可言詩已矣。」
　　《三山老人語錄》雲：「荊公詩雲：『細數落花因坐久，緩尋芳草得歸遲。』歐陽公詩雲：『靜愛竹時來野寺，獨尋春偶過溪橋。』二公皆狀閒適，荊公之句為工。」
　　木末
　　木末北山煙冉冉，草根南澗水泠泠。繰成白雪桑重綠，割盡黃雲稻正青。
　　《冷齋夜話》雲：「唐詩有曰：『長因送人處，憶得別家時。』又曰：『舊國別多日，故人無少年。』而荊公、東坡用其意，作古今不經人道語，荊公此詩是也。又東坡詩雲：『春畦雨過羅紈膩，夏隴風來餅餌香。』如《華嚴經》舉果知因。譬如蓮花，方其吐花，而果具蕊中。造語之工，至於荊公、東坡、山谷盡古今之變。荊公：『江月轉空為白晝，嶺雲分暝作黃昏。』又曰：『一水護田將綠繞，兩山排闥送青來。』東坡《海棠》詩曰：『只恐夜深花睡去，高燒銀燭照紅妝。』又曰：『我攜此石歸，袖中有東海。』山谷曰：『此詩謂之句中眼，學者不知此妙，韻終不勝。』」
　　茅簷
　　茅簷長掃淨無苔，花木成蹊手自栽。一水護田將綠繞，兩山排闥送青來。
　　山谷雲：「嘗見荊公於金陵，因問丞相近有何詩，荊公指壁上所題兩句雲：『「一水護田將綠繞，兩山排闥送青來」，此近所作也。』」
　　《石林詩話》雲：「荊公詩用法甚嚴，尤精於對偶。嘗雲：『用漢人語，止可以漢人語對。若參以異代語，便不相類。』如『一水護田將綠繞，兩山排闥送青來』之類，皆漢人語也。此法惟公用之，不覺拘窘卑凡。如『周顒宅作阿蘭若，婁約身歸窣堵波』，皆以梵語對梵語，亦此類也。」
　　《藝苑雌黃》雲：「宋玉《九辯》雲『登山臨水兮送將歸』，前輩詩，惟介甫『一水護田將綠繞，兩山排闥送青來』，下『將』『送』字。予嘗考《詩•燕燕》篇雲：『之子於歸，遠於將之。之子於歸，遠送於野。』則《楚辭》之言，亦有本也。」
　　鐘山絕句
　　偶向松關覓舊題，野人休誦北山移。丈夫出處非無意，猿鶴從來自不知。
　　《石林詩話》雲：「王介字中甫，衢州人。博學善譏謔，嘗舉制科不中，與荊公遊，甚款然，未嘗降意相下。熙甯初，荊公翰林學士被召。前此屢召不起，至是始受命。介以詩寄雲：『草廬三顧動春蟄，蕙帳一空生曉寒。』蓋有所諷。荊公得之大笑，他日作詩，有『丈夫出處非無意，猿鶴從來自不知』之句，蓋為介發也。」
　　又
　　澗水無聲繞竹流，竹西花草弄春柔。茅簷相對坐終日，一鳥不鳴山更幽。
　　胡苕溪雲：「李太白有雲：『解道澄江靜如練，令人還憶謝玄暉。』黃山谷則曰：『憑誰說與謝玄暉，休道澄江靜如練。』王文海有雲：『鳥鳴山更幽。』介甫則曰：『一鳥不鳴山更幽。』皆反其意而用之，不欲沿襲耳。」
　　歲晚
　　月映林塘靜，風涵笑語涼。俯窺憐淨綠，小立佇幽香。攜幼尋新菂，扶衰上野航。延緣久未已，歲晚惜流光。
　　《漫叟詩話》雲：「荊公定林後，詩精深華妙，非少作之比。嘗作《歲晚》詩，自以比謝靈運，議者亦以為然。」
　　鐘山官床與客夜坐
　　殘生傷性老耽書，年少東來複起予。各據槁梧同不寐，偶然聞雨落階除。
　　《冷齋夜話》雲：「山谷嘗言：『天下清景，初不擇貴賤賢愚而與之。然吾特疑端為我輩設。』觀荊公此詩與東坡《宿餘杭山寺》詩，則山谷之言為確論也。」
　　[附]東坡宿餘杭山寺
　　暮鼓朝鐘自擊撞，閉門欹枕對殘缸。白灰旋撥通紅火，臥聽蕭蕭雪打窗。
　　過外弟飲
　　一自君家把酒杯，六年波浪與塵埃。不知烏石崗頭路，到老相尋得幾回。
　　《複齋謾錄》雲：「烏石崗，距臨川三十裡，荊公外家吳氏居其間。故詩雲：『不知烏石崗頭路，到老相尋得幾回。』又鹽步門，在荊公舊居之前，故亦有詩雲：『曲池丘墓心空折，鹽步庭闈眼欲穿。』臨川郡學，在州治之東，城隅之上。其門庭之間有池，不廣，而旱暵不竭，世傳為王右軍墨池。每當貢士之歲，或見墨汁點滴如潑，出於水面，則次春，郡人必有登第者。荊公《送和甫奉使江南詩》雲『為我聊尋逸少池』，皆紀實也。」
　　《冷齋夜話》雲：「山谷言：『詩有規摹其意而形容之，謂之奪胎法。』唐顧況詩雲：『一別二十年，人堪幾回別。』其語簡緩，而意精確。荊公詩雲：『一自君家把酒杯，六年波浪與塵埃。不知烏石崗頭路，到老相尋得幾回。』此皆奪胎法也。學者不可以不知。」
　　圍棋
　　莫將戲事擾真情，且可隨緣道我贏。戰罷兩奩收黑白，一枰何處有虧成。
　　《遁齋閑覽》雲：「荊公棋品殊下，每與人對局，未嘗致思，隨手疾應。覺其勢將敗，便斂之，謂人曰：『本圖適性忘慮，反苦思勞神，不如且已。』觀此詩，則『圖適性忘慮』之語，信有證矣。若魯直於棋則不然，如『心似蛛絲遊碧落，身如蜩甲化枯枝』，則苦思忘形，較勝負於一著，與介甫措意異矣。」
　　《冷齋夜話》雲：「荊公在鐘山，有一道士來訪，因與棋，輒作數語曰：『彼亦不敢先，我亦不敢先。惟其不敢先，是以無所爭，故能入於不死不生。』荊公笑曰：『此特棋隱語也。』」
　　兼併
　　三代子百姓，公私無異財。人主擅操柄，如天持鬥魁。賦予皆自我，兼併乃奸回。奸回法有誅，勢亦無自來。後世始倒持，黔首遂難裁。秦王不知此，更築懷清台。秦時，有寡婦富，築懷清台以尊之。禮義日以媮，聖經久煙埃。法尚有存者，欲言時所咍。俗吏不知方，掊剋乃為才。俗儒不知變，兼併可無摧。利孔至百出，小人私闔開。有司與之爭，民愈可憐哉。
　　蘇子由雲：「州縣之間，隨其大小，皆有富民，此理勢之所必至。所謂物之不齊，物之情也。然州縣賴之以為強，國家恃之以為固，非所當憂，亦非所當去也。能使富民安其富而不橫，貧民安其貧而不匱，貧富相恃，以為長久，而天下定矣。介甫不忍貧民，而深嫉富民，志欲破富民以惠貧民，不知其不可也。方其未得志之時，為《兼併》之詩，及其得志，專以此為事，設青苗法，以奪富民之利。民無貧富，兩稅之外，皆重出息十二。吏緣為奸，至於倍息，公私皆病矣。呂惠卿繼之以手實之法，私家一毫以上，皆籍於官。民知有奪取之心，至於賣田殺牛，以避其禍。朝廷覺其不可，中止不行，僅免於亂。然其徒世守其學，刻下媚上，謂之『享上』。有一不享上，皆廢不用。至於今日，民遂大病。原其禍，出於此詩。蓋昔之詩病，未有若此其酷者也。」
　　熊勿軒雲：「按此詩未盡如蘇氏之譏，抑強扶弱，必如明道、橫渠之議而後可，行之以青苗、手實，則非也。究蘇氏之說，則富者跨州連縣，安得而不橫？貧者將無立錐，安得而不匱？上不為限制，何有紀極？斯民又何日蒙先王至治之澤也！」
　　書山石辭
　　水泠泠而北去，山靡靡以旁圍。欲尋源而不得，竟悵望以空歸。
　　朱文公《楚辭後語》雲：「《書山石辭》者，宋丞相荊國王文公安石之所作也。公游舒州，山谷書此辭於澗石。雖非學楚言者，而亦非今人之語也，是以學者尚之。」
　　《高齋詩話》雲：「舒州三祖山金牛洞，山水聞於天下，荊公嘗題此詩。後人鑿山刊木，寖失山水之勝，非公題詩時比也。」黃魯直亦曾效公題六言，今附於左。
　　[附]黃山谷題山谷石牛洞
　　司命無心播物，祖師有記傳衣。白雲橫而不度，高鳥倦而猶飛。
　　按灊山在舒州懷寧縣北，有九天司命真君祠。山谷寺在縣西，有二祖僧璨大師塔，山谷首聯故雲。
　　《高齋詩話》雲：「魯直此詩，識者謂其語雖奇，亦不及荊公之自然也。」
　　寄蔡氏女
　　其一
　　建業東郭，望城西堠。千嶂承宇，百泉繞霤。青遙遙兮纚屬，綠宛宛兮橫逗。積李兮縞夜，崇桃兮炫晝。蘭馥兮眾植，竹娟兮常茂。柳蔫綿兮含姿，松偃蹇兮獻秀。鳥跂兮下上，魚跳兮左右。顧我兮適我，有斑兮伏獸。感時物兮念汝，遲汝歸兮攜幼。
　　其二
　　我營兮北渚，有懷兮歸女。石樑兮以苫蓋，綠陰陰兮承宇。仰有桂兮俯有蘭，嗟女歸兮路豈難。望超然之白雲，臨清流而長歎。
　　朱文公《楚辭後語》雲：「《寄蔡氏女》者，王文公之所作也。公以文章節行高一世，而尤以道德經濟為己任。被遇神宗，致位宰相，世方仰其有為，庶幾複見二帝、三王之盛，而公乃汲汲以財利兵革為先務，引用凶邪，排擯忠直，躁迫強戾，使天下之人囂然喪其樂生之心，卒之群奸嗣虐，流毒四海。至於崇、宣之際，而禍亂極矣。公又以女妻蔡卞，此其所予之詞也。然其言平淡簡遠，翛然有出塵之趣，視其平生行事心術，略無毫髮肖似，此夫子所以有『於予改是』之歎也歟？」
　　《西清詩話》雲：「荊公在蔣山時，以近制示東坡，坡雲：『若「積李兮縞夜，崇桃兮炫晝」，自屈宋沒世，曠千餘年，無複《離騷》句法，乃今見之。』荊公曰：『非子瞻見謏，自負亦如此，然未嘗為俗子道也。』」
　　謝安墩
　　我名公字偶然同，我屋公墩在眼中。公去我來墩屬我，不應墩姓尚隨公。
　　《六朝事蹟》雲：「謝安墩在半山招寧寺之後，基址尚存。謝安與王羲之嘗登此，有超然高世之志。太白將營園其上，亦作詩雲：『冶城訪古跡，猶有謝安墩。』」
　　胡苕溪雲：「介甫居金陵，作《謝安墩》絕句。或雲介甫性好與人爭，在廟堂則與諸公爭新法，歸山林則與謝安爭墩，此亦善謔也。」
　　《蔡寬夫詩話》雲：「荊公居鐘山，一日晝寢，夢有服古衣冠者，貌偉甚，曰：『我，桀也。』與公論治道，反覆百餘語，不相下。公既覺，猶汗流被體，若作氣劇。因笑語客曰：『吾習氣尚若是乎？』乃作小詩識之，有『堯桀是非猶入夢，因知余習未能忘』之句。」愚謂介甫爭墩之意，亦其平生尚氣之習，故附前說於此。
　　勘會賀蘭山主
　　賀蘭山上幾株松？南北東西共幾峰？買得住來今幾日？尋常誰與坐從容。
　　黃玉林雲：「前輩作詩，有蹈襲而不以為嫌者。荊公此詩，全用唐皇甫冉《問李二司直》六言詩意。此體甚新，詩話中未有拈出者。」
　　[附]皇甫冉問李二司直
　　門外水流何處？天邊樹繞誰家？山絕東西多少？朝朝幾度雲遮。
　　玉林雲：「皇甫冉此詩，蓋用屈原《天問》體也。」
　　愚謂陶淵明《問來使》一篇，亦是此體。淵明詩見前集一卷。
　　遊金山
　　天末海門橫北固，煙中沙岸似西興。已無船舫猶聞笛，遠有樓臺只見燈。山月入松金破碎，江風吹水雪崩騰。飄然欲作乘桴計，一到扶桑恨未能。
　　按《圖經》雲：「金山龍遊寺，屹立江中，為諸禪剎之冠，舊名『澤心』。梁武帝天監四年親臨澤心，設水陸會。宋天禧初，真宗夢遊此，乃賜今額。」
　　《遁齋閑覽》雲：「唐人《題西山寺》詩『終古礙新月，半江無夕陽』，人謂冠絕古今，以其盡得西山之景趣也。金山寺留題者亦多，而絕少佳句。惟『寺影中流見，鐘聲兩岸聞』，又『天多剩得月，地少不生塵』，最為人傳誦，要亦未為至工。若用之於落星寺，有何不可乎？熙甯中，荊公有句雲：『天末海門橫北固，煙中沙岸似西興。』尤為中的。」
　　《複齋謾錄》雲：「陳無己《詩話》謂王平甫嘗以楊蟠《金山詩》為莊宅牙人語，解量四至。蟠詩雲：『天末樓臺橫北固，夜深燈火見揚州。』然余觀荊公《金山》詩前四句亦類此。」胡苕溪雲：「王平甫有《金山》詩雲：『北固山連三楚盡，中濡水入九江深。』平甫譏楊蟠詩，而反自作此等語，何邪？」
　　題西太一宮壁二首
　　楊柳鳴蜩綠暗，荷花落日紅酣。三十六陂春水，白頭想見江南。
　　又
　　二十年前此地，父兄持我東西。今日重來白首，欲尋舊跡都迷。
　　《西清詩話》雲：「元祐間，東坡奉祠西太一宮，見公舊題兩絕，注目久之曰：『此老野狐精也。』遂次其韻。」
　　[附]東坡次荊公韻
　　秋早川原淨麗，雨餘風日清酣。從此歸耕劍外，何人送我池南。
　　趙次公《詩注》雲：「此篇止書景物，而欲引歸之意。先生蜀人，自京師言蜀，則為劍外矣。杜詩雲：『草木變衰行劍外。』池南，蓋歸蜀之路也。」
　　又
　　但有樽中若下，何須墓上征西。聞道烏衣巷口，而今煙草萋迷。
　　《詩注》雲：「湖州長興縣甯箬溪南岸曰『上箬』，北曰『下箬』。人取下箬水釀酒，極美，俗稱『下箬酒』。又《初學記》載《鄒陽酒賦》雲：『其品類則沙洛綠酃，烏程若下[一]。』」
　　[一]「程」原作「鄉」，據《初學記》改。
　　次公雲：「荊公居金陵，是時已薨，此詩末句故雲耳。」
　　[附]山谷次荊公韻
　　風急啼烏未了，雨來戰蟻方酣。真是真非安在？人間北看成南。
　　任天社雲：「此詩謂在熙豐，則荊公為是。在元祐，則荊公為非。愛憎之論，特未定也。」
　　又
　　晚風池蓮香度，曉日宮槐影西。白下長幹夢到，青門紫曲塵迷。
　　此首言荊公厭京洛風塵而思金陵山水，蓋以公詩雲：「三十六陂煙水，白頭想見江南」故也。
　　《寰宇記》雲：「白下縣，故城在金陵上元縣城西，本江乘縣白石壘，齊武帝移琅琊居之。」
　　《文選•吳都賦》雲：「長幹延屬。」李善注雲：「江東謂山岡間為幹，建鄴之南有山，其間平地，吏民居之，故號為幹。」按今金陵城南門外有長幹寺，荊公有詩雲：「白下長幹何可見，風塵愁殺庾闌成。」故此詩引用之。
　　[附]山谷有懷半山老人再次韻
　　短世風驚雨過，成功夢迷酒酣。草玄不妨准《易》，論《詩》終近《周南》。
　　又
　　啜羹不如放麑，樂羊終愧巴西。欲問老翁歸處，帝鄉無路雲迷。
　　右話見第五卷山谷本詩後。
　　送王平甫
　　吳興太守美如何，柳惲詩才未足多。遙想郡人迎下擔，白蘋洲上起蒼波。
　　《東軒筆錄》雲：「王介，字平甫，性輕率，語言無倫，時人以為心風。與荊公舊交，熙甯中，自省判出守湖州，荊公作詩送之，其意以水值風，即起波也。介諭其意，遂和十篇，盛氣而誦於荊公。其一曰：『吳興太守美如何，太守從來惡祝鮀。生若不為上柱國，死時猶合代閻羅。』荊公笑曰：『閻羅見闕，速請赴任。』」
　　題江寧驛舍
　　茅屋滄洲一酒旗，午煙孤起隔林炊。江晴日暖蘆花起，恰似春風柳絮時。
　　《詩話》雲：「王介素與荊公不相能，荊公曾題江寧道中驛舍，一聯雲：『茅屋滄洲一酒旗，午煙孤起隔林炊。』介鄙之，書其末雲：『金陵村裡王夫子，可是能吟富貴詩。』荊公見之，亦不屑意，乃續之雲：『江晴日暖蘆花起，恰似春風柳絮時。』末語又譏介之輕狂也。」
　　即事
　　徑暖草如積，雨晴山更繁。縱橫一川水，高下數家村。靜憩鳩鳴午，荒尋犬吠昏。歸來向人說，疑是武陵源。
　　《複齋漫錄》雲：「荊公詩雲：『靜憩鳩鳴午，荒尋犬吠昏。』學者謂公取唐詩『一鳩鳴午寂，雙燕話春愁』之句。餘嘗見東坡手寫此詩，乃是『靜憩雞鳴午』，讀者疑之，蓋不知取唐詩『楓林社日鼓，茅屋午時雞』之句也。」
　　道旁大松人取為明
　　虯角龍髯不可攀，亭亭千丈蔭南山。應嗟無地逃斤斧，豈願爭明爝火間。
　　荊公自注雲：「詩言松意尚不願采於匠石，充棟樑之用，況肯區區與螢爝爭明於頃刻間耶？」
　　君難托
　　槿花朝開暮還墜，妾身與花寧獨異。憶昔相逢俱少年，兩情未許誰最先。感君綢繆逐君去，成君家計良辛苦。人事反覆那能知，讒言入耳須臾離。嫁時羅衣羞更著，如今始悟君難托。君難托，妾亦不忘舊時約。
　　熊勿軒雲：「按神宗即位，召公參大政。公每以仁宗末年事多委靡舒緩，勸上變風俗，立法度。上方銳於求治，得之，不啻千載之遇，公亦感激，知無不為。後公罷相，呂惠卿欲破壞其法，張諤、鄧綰之徒更相傾撼。上雖再召公秉政，逐惠卿等，而公求退之意已切，遂以使相判江寧，此詩疑此時作也。」
　　送呂望之赴臨江
　　黃雀有頭顱，長行萬里餘。想因君出守，暫得免苞苴。
　　《詩話》雲：「荊公此詩，才二十字耳，崇仁愛，抑奔競，皆具焉，何以多為？能行此言，則虐生類以飽口腹，刻疲民以肥權勢者寡矣。臨江有黃雀，故雲。」
　　蘇子由有《黃雀》詩雲：「農未舉網驚合圍，懸頸系足膚無衣。百個同缶仍相依，頭顱萬里行不歸。」與荊公詩語同。
　　紅梅
　　春半花才發，多應不奈寒。北人初未識，渾作杏花看。
　　《西清詩話》雲：「紅梅清豔兩絕，昔獨盛於姑蘇。晏元獻移植西岡第中，特珍賞之。一日，貴遊賂園吏得一枝分接，由是都下遍有之。晏公嘗與客飲花下賦詩，雲：『若更遲開三二月，北人應作杏花看。』客曰：『公詩固佳，待北俗何淺也。』公笑曰：『顧傖父安得不然。』一坐絕倒。介甫此詩與元獻暗合，然句意皆工，勝元獻遠矣。」
　　梅花
　　牆角一枝梅，淩寒獨自開。遙知不是雪，為有暗香來。
　　胡苕溪雲：「南朝蘇子卿有《梅花》詩雲：『只言花是雪，不悟有香來。』後韓子蒼《詠梅》雲：『那知是花處，但覺暗香來。』介甫、子蒼雖襲子卿之詩意，然思益精，而語益工也。」  
　 
卷三
　　蘇東坡
　　《詩話》雲：「蘇子瞻詩，如武庫乍開，干戈森然，不覺令人神悚。子細檢點，不無利鈍。」
　　呂氏《童蒙訓》雲：「東坡長句，波瀾浩大，變化不測，如作雜劇，打猛諢入，卻打猛諢出也。」
　　後村雲：「坡詩略如昌黎，有汗漫者，有典嚴者，有麗縟者，有簡淡者，翕張開闔，千變萬態。蓋自以其力量為之，然非本色。他人無許大力量氣魄，恐不可學。」
　　韓子蒼雲：「東坡作文，如天花變見，初無根葉，不可揣測。」
　　李豸文叔《祭東坡文》雲：「道大不容，才高見忌。皇天后土，明一生忠義之心；名山大川，還千古英靈之氣。」
　　次韻穆父尚書侍祠郊丘瞻望天光退而相慶引滿醉吟
　　千章杞梓蔭雲天，樗散誰收老鄭虔。喜氣到君浮白裡，豐年及我掛冠前。令嚴鐘鼓三更月，野宿貔貅萬灶煙。太息何人知帝利，歸來金帛看頳肩。
　　先生《詩話》雲：「七言之偉麗者，杜子美詩『旌旗日暖龍蛇動，宮殿風微燕雀高』，『五更鼓角聲悲壯，三峽星河影動搖』。爾後寂寥無聞焉。直至歐陽永叔『滄波萬古流不盡，白鳥雙飛意自閑』，『萬馬不嘶聽號令，諸蕃無事樂耕耘』，可以並驅爭先矣。某亦雲『令嚴鐘鼓三更月，野宿貔貅萬灶煙』，又雲『露布朝馳玉關塞，捷書夜到甘泉宮』，亦庶幾焉。」
　　《複齋漫錄》雲：「東坡『令嚴鐘鼓三更月』一句，乃取杜子美『中天懸明月，令嚴夜寂寥』之句也。」
　　寄藏春塢
　　白首歸來種萬松，待看千尺舞霜風。年拋造物甄陶外，春在先生杖屨中。楊柳長齊低戶綠，櫻桃爛熟滴階紅。何時卻與徐元直，共訪襄陽龐德公。
　　《複齋漫錄》雲：「《西清詩話》記其父蔡元長喜周邦彥《祝壽》詩雲：『化行禹貢山川外，人在周公禮樂中。』乃模寫東坡《藏春塢》詩『年拋造物甄陶外，春在先生杖屨中』之語也。」
　　《王直方詩話》雲：「東坡《藏春塢》詩有『年拋造物甄陶外，春在先生杖屨中』，而少游作《俞充哀詞》乃雲：『風生使者旌旄上，春在將軍俎豆中。』餘以為依放太甚。」
　　汲水煎茶
　　活水仍須活火烹，自臨釣石取深清。大瓢貯月歸春甕，小杓分江入夜瓶。雪乳已翻煎處腳，松風仍作瀉時聲。枯腸未易禁三碗，坐數山城長短更。
　　誠齋雲：「七言八句，一篇之中句句皆奇，一句之中字字皆奇，古今作者皆難之。如東坡《煎茶》詩雲：『活水仍須活火烹，自臨釣石取深清。』第二句七字而具五意：水清，一也；深處取清者，二也；石下之水，非有泥土，三也；石乃釣石，非尋常之石，四也；東坡自汲，非遣卒奴，五也。『大瓢貯月歸春甕，小杓分江入夜瓶。』其狀水之清美極矣。『分江』二字，此尤難下。『雪乳已翻煎處腳，松風仍作瀉時聲』，此倒語也，尤為詩家妙法，即杜少陵『紅稻啄餘鸚鵡粒，碧梧棲老鳳凰枝』也。『枯腸未易禁三碗，坐數山城長短更』，又翻卻盧仝公案。仝吃到七碗，坡不禁三碗。山城更漏無定，『長短』二字，有無窮之味。」
　　賀陳述古弟章生子
　　鬱蔥佳氣夜充閭，始見徐卿第二雛。剩欲去為湯餅客，惟愁錯寫弄麞書。參軍新婦賢相敵，阿大中郎喜有餘。我亦從來識英物，試教啼看定何如。
　　晉賈充始生，其父逵曰：「後當有充閭之慶。」故以名充，字公閭。
　　《舊唐書》雲：「太常少卿姜度妻誕子，李林甫手書慶之曰：『聞有弄麞之慶。』客視之掩口。」東坡用此事也，惜乎新史不載其事。
　　晉王渾妻鐘氏琰生子濟，渾嘗與琰坐，濟趨庭而過，渾欣然曰：「生子如此，足慰人心。」琰笑曰：「若使新婦得配參軍，生子故不翅如此。」參軍謂渾中弟淪也。
　　晉謝奕女道韞，初適王凝之，還，甚不樂。安曰：「王郎，逸少子，不惡，汝何恨也？」答曰：「一門叔父，則有阿大中郎。群從兄弟，則有封、胡、羯、末。不意天壤之間，乃有王郎。」謝氏諸子尤彥秀者，稱「封、胡、羯、末」。封謂韶，胡謂朗，羯謂玄，末謂川，皆其小字也。韶、朗、川皆早卒，惟玄以功名終焉。「阿大中郎」，謂謝安也。晉桓溫，宣城太守彝之子也。生未期，而太原溫嶠見之，曰：「此兒有奇骨，可試使啼。」及聞其聲，曰：「真英物也。」彝以嶠所賞，故遂名曰「溫」。嶠曰：「果爾，後將易吾姓也。」
　　《溪詩話》雲：「李商隱詩，好積故實。如《喜雪》詩，一篇中用事者十七八，以是知凡作詩者，須飽材料。傳稱任昉用事過多，屬辭不得流便。餘謂昉詩所以不能傾沈約者，乃才有限，非事多之過。東坡有全篇用事者，如《賀陳述古弟章生子》詩及《戲張子野買妾》詩，句句用事，曷嘗不流便哉？」
　　張子野年八十五尚聞買妾述古令作詩
　　錦裡先生自笑狂，莫欺九尺鬢眉蒼。詩人老去鶯鶯在，公子歸來燕燕忙。柱下相君猶有齒，江南刺史已無腸。平生謬作安昌客，略遣彭宣到後堂。
　　《高齋詩話》雲：「尚書郎張先，字子野，嘗有詩雲：『浮萍斷處見山影。』又長短句雲：『雲破月來花弄影。』又雲：『隔牆送過鞦韆影。』並膾炙人口，世謂之『張三影』。」
　　《石林詩話》雲：「子野能為詩及樂府，至老不衰。居錢塘，年八十餘，家猶蓄聲妓。子瞻嘗贈以詩，有『鶯鶯』『燕燕』之語，全用張氏故事戲之。」
　　趙彥材雲：「『錦裡先生自笑狂』一句，學者多不曉。蓋為杜詩『錦裡先生烏角巾』之語惑之也。成都謂之『錦官』，故亦謂之『錦裡』。杭州臨安縣，昔錢王時，賜名『衣錦城』。而先生臨安三絕，又有題名『錦溪』之句，特取『錦裡先生』四字以言子野。時陳述古守杭，令作此詩，可以推見。」
　　《麗情集》雲：「唐正元初，有張君者，遇崔氏女於蒲。崔小名鶯鶯，元稹為作《會真三十韻》，嘗與李紳語其事。紳又作《鶯鶯歌》也。」
　　漢成帝嘗微行，過陽阿主家，見趙飛燕而悅之。先是有童謠雲：「燕燕尾涎涎，張公子，時相見。」蓋帝每微行，與張放俱，而稱富平侯，故曰「張公子」。
　　張蒼自秦時為柱下史。漢文帝四年，為丞相。口中無齒，食乳，以女子為乳母。妻妾以百數。
　　前漢張禹弟子尤著者，彭宣、戴崇。禹每將崇入後堂飲食，婦女相對，優人弦管，鏗鏘極樂，昏夜乃罷。而宣之來也，禹見之於便坐，講論經義，未嘗得至後堂。
　　戲徐君猷孟亨之不飲
　　孟嘉嗜酒桓溫笑，徐邈狂言孟德疑。公獨未知其趣耳，臣今時複一中之。風流自有高人識，言褚裒於庾亮座上識孟嘉也。通介甯隨薄俗移。盧欽言：徐公，前日之通，今日之介也。二子有靈應撫掌，吾孫還有獨醒時。
　　胡苕溪雲：「東坡此詩，戲徐君猷、孟亨之皆不飲酒，不止天生對語，其全篇用事清切，尤為可喜。蓋皆徐、孟二人一姓事也。」
　　《晉書》：「孟嘉好酣飲，愈多不亂。王溫問嘉曰：『酒有何好，卿嗜之？』嘉曰：『公未得酒中趣耳。』」
　　《魏志》：「徐邈為尚書郎，時科酒禁，而邈私飲至於沉醉。校尉趙達問以曹事，邈曰：『中聖人。』其後文帝見邈，問曰：『頗複中聖人否？』對曰：『昔子反斃於陽谷，禦叔罰於飲酒。臣嗜同二子。不能自懲。時複中之。』」
　　朝雲詩
　　不似楊枝別樂天，恰如通德伴伶玄。阿奴絡秀不同老，天女維摩總解禪。經卷藥爐新活計，舞衫歌扇舊因緣。丹成逐我三山去，不作巫陽雲雨仙。
　　《詩引》雲：「世謂樂天有鬻駱馬，放楊柳枝詞，嘉其主老病不忍去也。然劉夢得有詩雲：『春盡絮飛留不得，隨風好去落誰家。』樂天亦雲：『病與樂天相伴住，春隨樊子一時歸。』則是樊素竟去也。予家有數妾，四五年相繼辭去。獨朝雲者，隨予南遷。因讀《樂天集》，戲作此詩。」
　　胡苕溪雲：「東坡此詩，意絕佳。善於為戲，略去洞房之氣味，翻為道人之家風。非若樂天所雲『櫻桃樊素口，楊柳小蠻腰』，俗哉！」
　　複出東門
　　亂山環合水侵門，身在淮南盡處村。五畝漸成終老計，九重新掃舊巢痕。豈惟見慣沙鷗熟，已覺來多釣石溫。長與東風約今日，暗香先返玉梅魂。
　　陸放翁序《施司諫東坡詩注》雲：「某頃與範公至能會於蜀，因相與論東坡詩，慨然謂餘曰：『足下當作一書，發明東坡之意，以遺學者。』某謝不能。他日，又言之。因舉二三事以質之曰：『「五畝漸成終老計，九重新掃舊巢痕」，及「遙知叔孫子，已致魯諸生」，此語當若為解？』至能曰：『東坡竄黃州，自度不復收用，故曰「新掃舊巢痕」。建中初，複召元祐諸人，故曰「已致魯諸生」，恐不過如此耳。』某曰：『此某之所以不敢承命也。昔祖宗以三館養士，儲將相材。及官制行，罷三館。而東坡蓋嘗直史館，然自謫為散官，削去史館之職久矣，至是史館亦廢，故雲「新掃舊巢痕」。其用字之嚴如此。而「鳳巢西隔九重門」，則又李建中詩也。建中初，韓、曾二相得政，盡收用元祐人。其不召者亦補大藩，惟東坡兄弟猶領宮祠。此句蓋寓所以不能致者二人，意深語緩，尤未易窺測。至如「車中有布乎」，指當時用事者，猶近而易見。「白首沉下吏，綠衣有公言」，乃以其侍妾朝雲嘗歎黃師是仕不進。故此句之意，戲言其上僭，則非得於故者，殆不可知。必皆能如此，然後無憾。』至能亦太息曰：『如此誠難矣！』」
　　過嶺南題詩龍泉鐘上今複過而北次前韻
　　秋風卷黃葉，朝雨洗綠淨。人貪歸路好，節近中原正。下嶺獨徐行，艱險未敢忘。遙知叔孫子，已致魯諸生。
　　《前漢》：「叔孫通為博士，說上曰：『臣願征魯諸生與臣弟子，共起朝儀。』於是征魯諸生三十餘人，其所不能致者二人。」
　　趙彥材雲：「此言建中靖國間，新天子即位，必新定禮儀也。」
　　詠史董卓
　　公業平時勸用儒，諸公何事起相圖。只言天下無健者，豈信車中有布乎？
　　《後漢》：「鄭太，字公業。方董卓擅朝，太與周珌、伍瓊共說卓，以韓馥、劉岱、孔伷、張資、袁紹為牧守。及義兵起，卓大怒曰：『卓初入朝，珌、瓊勸用善士，故相從。而諸君到官，舉兵相圖，此二君賣卓，卓何相負？』遂斬珌、瓊。」
　　《袁紹傳》雲：「卓欲廢立，紹勃然曰：『天下健者，豈惟董公？』」
　　王允與呂布謀誅卓，有人書「呂」字於布，荷而行於市，歌曰：「布乎！」有告卓者，卓不悟。
　　送黃師是赴兩浙憲
　　世久無此士，我晚得王孫。甯非叔度家，豈出次公門。《後漢》：「黃憲，字叔度。」《前漢》：「黃霸，字次公。」白首沉下吏，綠衣有公言。哀哉吳越人，久為江湖吞。官自倒帑廩，飽不及黎元。近聞海上港，漸出水底村。願君五褲手，招此半菽魂。一見刺史天，稍忘獄吏尊，會稽入吾手，鏡湖小於盆。比我東來時，無複瘡痍存。[一]
　　趙彥材雲：「當時人有未解『綠衣有公言』之句，問之先生，先生曰：『吾家朝雲每見師是，怪其官職不遷耳。』然後知綠衣指朝雲。蓋綠衣，乃詩篇名妾之服也。」
　　[一]《送黃師是赴兩浙憲》詩自「哀哉吳越人」以下數句原缺，據《集注分類東坡先生詩》補。
　　贈子直秀才
　　萬里雲山一破裘，杖端閑掛百錢遊。五車書已留兒讀，二頃田應為鶴謀。水底笙歌蛙兩部，山中奴婢橘千頭。幅巾我欲相隨去，海上何人識故侯。
　　《南史》：「孔稚圭門庭之內，草萊不剪，中有蛙鳴。或問之曰：『欲為陳蕃乎？』稚圭曰：『我以此當兩部鼓吹，何必效蕃？』」
　　《石林詩話》雲：「蘇子瞻嘗兩用孔稚圭鳴蛙事[一]，如『水底笙歌蛙兩部，山中奴婢橘千頭』。雖以笙歌易鼓吹，不礙其意同。至曰『已遣亂蛙成兩部，更邀明月作三人』，則『成兩部』不知為何物，亦是歇後。蓋用事寧與出處語小異而意同，不可盡牽出處語而意不顯也。」
　　[一]「兩」字原無，據《葉先生詩話》本補。
　　愚謂東坡「五車書已留兒讀，二頃田應為鶴謀」，此亦前輩所謂折句法也。歐陽公詩雲「靜愛竹時來野寺，獨尋春偶過溪橋」，盧贊元《雪》詩雲「想行客過梅橋滑，免老農憂麥隴幹」，黃山谷雲「管城子無食肉相，孔方兄有絕交書」，胡苕溪雲「鸚鵡杯且酌清濁，麒麟閣懶畫丹青」，效此格也。
　　戲問章質夫
　　題雲：章質夫送酒六壺，書至而酒不達，戲作小詩問之。
　　白衣送酒舞淵明，急掃風軒洗破觥。豈意青州六從事，化為烏有一先生。空煩左手持新蟹，謾繞東籬嗅落英。南海使君今北海，定分百榼餉春耕。
　　《複齋漫錄》雲：「文之所以貴對偶者，謂出於自然，非假牽強也。《潘子真詩話》記禹玉元豐間以錢二萬、酒二壺餉呂夢得，夢得作啟謝之，有『白水真人，青州從事』之語，禹玉歎賞，為其切題。後毛達可有《謝人惠酒啟》雲：『食窮三歲，曾無白水之真人；出餞百壺，安得青州之從事。』此用夢得語，尤為無工，非惟出於剽竊，亦是白水真人為虛設。至若東坡得章質夫書，遺酒六瓶，書至而酒亡，因作詩寄之雲『豈意青州六從事，化為烏有一先生』，二句渾然一意，無斧鑿痕，更覺有工。」
　　贈惠山僧惠表
　　行遍天涯意未闌，將心到處遣人安。山中老宿依然在，案上《楞嚴》已不看。欹枕落花餘幾片，閉門新竹自千竿。客來茶罷空無有，盧橘楊梅尚帶酸。
　　歐公《詩話》雲：「淵明詩，初看若散緩，熟讀有奇趣。如曰：『日暮巾柴車，路暗光已夕。歸人望煙火，稚子候簷隙。』又曰：『採菊東籬下，悠然見南山。』又曰：『藹藹遠人村，依依墟裡煙。犬吠深巷中，雞鳴桑樹巔。』才意高遠，造語精到如此，如大匠運斤，無斧鑿痕。不知者，疲精力，至死不悟。東坡則曰：『山中老宿依然在，案上《楞嚴》已不看。』細味之，無齟齬態，對甚的而字不露，真得淵明遺意也。」
　　次趙伯成韻
　　題雲：趙伯成家有麗人，僕忝鄉人，不肯開樽，徒吟春雪美句，次韻一笑。
　　繡簾朱戶未曾開，誰見梅花落鏡臺。試問高吟三十韻，何如低唱兩三杯。莫嫌衰鬢聊相映，須得纖腰與共回。知道文君隔青瑣，梁園賦客肯言才。
　　東坡自注雲：「聊答來句，義取婦人而已。罪過，罪過。」
　　答文與可
　　為愛鵝溪白繭光，掃殘雞距紫毫芒。世間那有千尋竹，月落庭空影許長。
　　先生作《篔簹穀偃竹記》雲：「與可畫竹，初不自貴重，四方之人持縑素而請者，足相躡於門。與可厭之，投諸地而罵曰：『吾將以為襪材。』聞者傳之，以為口實。及與可自洋州還，而餘為徐州，與可以書遺餘曰：『近語士大夫，吾墨竹一派近在彭城，可往求之。襪材當萃於子矣。』書尾複寫一詩，其略曰：『待將一段鵝溪絹，掃取寒梢萬尺長。』餘謂與可：『竹長萬尺，當用絹二百五十匹，知公倦於筆硯，願得此絹而已。』與可無以答，則曰：『吾言妄矣，世豈有萬尺竹哉？』餘因而實之，答其詩云雲。與可笑曰：『蘇子辯則辯矣，然二百五十匹，吾將買田而歸老焉。』因以其所畫篔簹偃竹遺予，曰：『此竹數尺耳，而有萬尺之勢。』」
　　和與可洋州園池篔簹穀
　　《石林詩話》雲：「文同，字與可，蜀人。與子瞻厚，為人靖深，不攖世故。善畫墨竹，作詩亦過人。」
　　漢川修竹賤如蓬，斤斧何曾赦籜龍。料得清貧饞太守，渭濱千畝在胸中。
　　《篔簹偃竹記》尾雲：「篔簹穀在洋州，與可嘗令作《洋州園池》三十詠，篔簹穀其一也。予詩曰：『料得清貧饞太守，渭濱千畝在胸中。』是日，與可與妻游谷中，燒筍晚食，發函得詩，失笑，噴飯滿案。」
　　寶山晝睡
　　七尺頑軀走世塵，十圍便腹貯天真。此中空洞渾無物，何止容君數百人。
　　東坡雲：「吾昔在錢塘，一日晝寢寶山僧舍，題一絕於壁，其後有小子亦題名壁上，見者乃謂餘誚之也。周伯仁所謂『君者，乃王茂洪之流，豈此等輩哉？』晉王導嘗抱周顗膝而指其腹曰：『卿此中何所有也？』答曰：『此中空洞無物，足容卿輩數百人。』導亦不以為忤。」
　　韓康公座上侍兒求書扇
　　窗搖細浪魚吹日，手弄黃花蝶透衣。不覺春風吹酒醒，空教明月伴人歸。
　　《侯鯖錄》雲[一]：「韓康公絳謝事後，自潁入京，看上元，至十六日，私第會從官九人，皆門生故吏，一時名德如傅欽之、胡寬夫、錢穆父、蘇東坡、劉貢父、顧子敦皆在坐，出家妓十餘人。中宴後，有新寵魯生者，舞罷為遊蜂所螫，公意不喜。久之呼出，以白團扇從東坡乞詩，坡書一絕，上句記其姓，下句記事。康公大喜，坡曰：『但恐它姬廝賴，故雲耳。』」
　　[一]「侯鯖錄」原作「談錄」，據《蘇文忠公詩合注》改。
　　澄邁驛通潮閣
　　餘生欲老海南村，帝遣巫陽招我魂。杳杳天低鶻沒處，青山一發是中原。
　　胡苕溪雲：「《澄邁通潮閣》詩雲：『杳杳天低鶻沒處，青山一發是中原。』又《伏波將軍廟碑》雲：『南望連山，若有若無，杳杳一發耳。』凡兩用之，其語倔奇，蓋得意者也。」
　　嶺外
　　父老爭看烏角巾，應緣曾現宰官身。溪邊古路三叉口，獨立斜陽數過人。
　　《許彥周詩話》雲：「李太白詩雲：『問余何事棲碧山，笑而不答心自閑。桃花流水杳然去，別有天地非人間。』時賀知章呼太白為『謫仙人』。世傳東坡是戒禪師後身，僕切信之。」
　　送蜀人張師厚殿試
　　雲龍山下試春衣，放鶴亭前送夕暉。一色杏花三十裡，新郎君去馬如飛。
　　《摭言》雲：「薛逢晚年，厄於宦途，策羸馬赴朝，值新進士綴行而出，團司所由數十人[一]，見逢行李蕭然，前導曰：『迴避新即君。』逢輾然，遣介語曰：『莫貧相，阿婆三五少年時，也曾東塗西抹來。』」
　　[一]「團司所由」，《唐摭言》作「時進士團所由輩」。
　　次元長老韻
　　題雲：以玉帶施元長老，元以衲裙相報，遂次其韻。師民瞻《詩注》雲：「佛印禪師法名了元，饒州人。公久與之游，時住持潤州金山寺，公赴杭過潤，為留數月。一日，值師掛牌，與弟子入室。公便服入方丈見之，師雲：『內翰何來，此間無坐處。』公戲雲：『暫借和尚四大用作禪床。』師曰：『山僧有一轉語，內翰言下即答，當從所請。如稍涉擬議，所系玉帶願留以鎮山門。』公許之，便解玉帶置幾上。師雲：『山僧四大本無，五蘊非有，內翰欲於何處坐？』公擬議未即答，師急呼侍者雲：『收此玉帶，永鎮山門。』公笑而與之，師遂取衲裙相報。因有二絕，公次韻答之。余嘗聞廣漢天寧泰長老話其事，泰雲：『是時在金山掛搭，目擊公與元老問答如此。』余故敘於題下，使後人知其本末雲。」
　　其一
　　病骨難堪玉帶圍，鈍根仍落箭鋒機。欲教乞食歌姬院，故與雲山舊衲衣。
　　《冷齋夜話》雲：「先生悟其前生為戒禪師，常衣衲衣，故雲。」
　　《北夢瑣言》雲：「裴休嘗披毳衲，於歌姬院持缽乞食，自以為不為俗情所得，可以說法度人。」
　　其二
　　此帶閱人如傳舍，流傳到我亦悠哉。錦袍錯落真相稱，乞與佯狂老萬回。
　　《傳燈錄》雲：「萬回法雲公者，虢州人也。姓張氏，唐貞觀六年五月五日生。師八九歲時，言其兄戌安西，師持信朝往夕返萬餘裡，故號『萬回』。唐武后賜以錦袍玉帶。」
　　海棠
　　春風嫋嫋泛崇光，香霧霏霏月轉廊。只恐夜深花睡去，高燒銀燭照紅妝。
　　《冷齋夜話》雲：「東坡《海棠》詩曰：『只恐夜深花睡去，高燒銀燭照紅妝。』事見《楊妃外傳》雲：『明皇登沉香亭，詔妃子。妃子時卯酒未醒，命力士從侍兒扶掖而至。妃子醉欹殘妝，釵橫鬢亂，不能再拜。明皇笑曰：「是豈妃子醉邪，海棠睡未足耳。」』」
　　定惠院海棠
　　江城地瘴蕃草木，只有名花苦幽獨。嫣然一笑竹籬間，桃李漫山總粗俗。也知造物有深意，故遣幽人在空穀。自然富貴出天姿，不待金盤薦華屋。朱唇得酒暈生臉，翠袖卷紗紅映肉。林深霧暗曉光遲，日暖風輕春睡足。雨中有淚亦淒慘，月下無人更清淑。先生食飽無一事，散步逍遙自捫腹。不問人家與僧舍，拄杖敲門看修竹。忽逢絕豔照哀朽，歎息無言揩病目。陋邦何處得此花，無乃好事移西蜀。寸根千里不易到，銜子飛來定鴻鵠。天涯流落俱可念，為飲一樽歌此曲。明朝酒醒還獨來，雪落紛紛那忍觸。
　　題雲：寓居定惠院之東，雜花滿山，有海棠一株，土人不知貴也。
　　《詩話》雲：「東坡作此詩，詞格超絕，不復蹈襲前人語。元豐間，東坡謫黃州，寓居定惠院。院之東小山上，有海棠一株，特繁茂，每歲盛開時，必為攜客置酒，已五醉其下矣。故作此長篇，平生喜為人寫。蓋人間刊石者，自有五六本，雲：『某平生得意詩也。』」
　　次韻江晦叔
　　鐘鼓江南岸，歸來夢自驚。浮雲世事改，孤月此心明。雨已傾盆落，詩仍翻水成。二江爭送客，木杪看橋橫。
　　胡苕溪雲：「東坡自嶺外歸，《次韻江晦叔》詩雲：『浮雲時事改，孤月此心明。』語意高妙，如參禪悟道之人吐露胸襟，無一毫窒礙也。」
　　息軒
　　無事此靜坐，一日似兩日。若活七十年，便是百四十。黃金幾時成，白髮日夜出。開眼三十秋，速於駒過隙。是故東坡老，貴汝一念息。時來登此軒，目送過海席。家山歸未成，題詩寄屋壁。
　　《冷齋夜話》雲：「東坡在儋耳，題司命宮道士息軒，其超放如此。」
　　東坡雲：「無事靜坐，便覺一日似兩日。若能處置此生，常似今日，得年至七十便是百四十歲，人世間何藥能有此效？既無歹惡[一]，又省藥錢，此方人人收得，但苦無好湯使[二]，多咽不下。」
　　[一]「歹」原作「反」，據《學海類編》本《東坡詩話錄》改。
　　[二]「湯」原作「易」，據同上改。
　　胡苕溪雲：「余連蹇選調四十年，在官之日少，投閑之日多，固能知靜坐之味矣。第尚平婚嫁之志未畢，退之啼號之患方劇，正所謂『無好湯使，多咽不下』也。」
　　書焦山綸長老壁
　　法師住焦山，而實未嘗住。我來輒問法，法師了無語。乃至無語言，不知所答故。君看頭與足，本自安冠屨。譬如長鬛人，不以長為苦。一旦或人問：「每睡安所措？」歸來被上下，一夜著無處。輾轉遂達晨，意欲盡鑷去。此言雖鄙淺，故自有深趣。持此問法師，法師一笑許。
　　趙彥材《詩注》雲：「此篇譬喻，乃先生用小說一段事裁以為詩，而意最高妙。」
　　《陵陽室中語》雲：「子瞻作詩，長於譬喻。如《和子由》詩雲：『人生到處知何似，應似飛鴻踏雪泥。泥上偶然留指爪，鴻飛那複計東西。』《守歲》詩雲：『欲知垂盡歲，有似赴壑蛇。修鱗半已沒，去意誰能遮。況欲系其尾，雖勤知奈何。』《畫水官》詩雲：『高人豈學畫，用筆乃其天。譬如善遊人，一一能操船。』《龍眼》詩雲：『龍眼與荔枝，異出同祖父。端如柑與橘，未易相可否。』皆累數句也。如一聯，則『少年辛苦真食蓼，老境清閒如啖蔗』。如一句，則『雪裡波菱如鐵甲』之類，不可勝紀。」
　　中秋月
　　暮雲收盡溢清寒，銀漢無聲瀉玉盤。此生此夜不長好，明月明年何處看。
　　《志林》雲：「東坡作彭城守時，過齊州李公擇，席上賦此絕。其後山谷在黔南，令以《小齊王》歌之。」
　　愚謂東坡此詩之意，又有《十月十五觀月黃樓席上次韻》雲：「為問登臨好風景，明年還憶使君無？」又《和子由山茶盛開》雲：「雪裡盛開知有意，明年開後更誰看。」王元之《黃州竹樓記》雲：「未知明年，又在何處。」近世有賦《賞春詞》，末句雲：「不知來歲牡丹時，再相逢何處。」噫！好景不常，盛事難再。讀此語，則令人有歲月飄忽之感雲。
　　東欄梨花
　　梨花淡白柳深青，柳絮飛時花滿城。惆悵東欄一株雪，人生看得幾清明。
　　愚謂此絕亦有前詩感慨之意，故附於此。
　　發廣州
　　朝市日已遠，此身良自如。三杯軟飽後，一枕黑甜餘。蒲澗疏鐘外，黃灣落木初。天涯未覺遠，處處各樵漁。
　　東坡自注雲：「浙人謂飲酒為軟飽，謂睡為黑甜也。」
　　畫草蟲蝸牛
　　腥涎不滿殼，聊足以自濡。升高不知休，竟作粘壁枯。
　　《王直方詩話》雲：「東坡詠《畫蝸牛》詩，初雲：『中弱不勝觸，外堅聊自郛。升高不知疲，竟作粘壁枯。』後改為『腥涎不滿殼，聊足以自濡。』餘以為改者勝。前輩雲：『文字頻改，工夫自出。』此詩之所以不厭改也。老杜有雲：『新詩改罷自長吟。』歐公作文先貼於壁，時加竄定，有終篇不留一字者。後人安見其有此等工夫邪？」
　　鬼蝶
　　雙眉卷鐵絲，兩翅暈金碧。初來花爭妍，忽去鬼無跡。
　　趙彥材《詩注》雲：「《蝸牛》《鬼蝶》雖不用事與語，而蝸牛之戒登高，鬼蝶之歎倏忽者，皆有深意矣。」
　　書鄢陵王主簿畫折枝
　　論畫以形似，見與兒童鄰。賦詩必此詩，定非知詩人。詩畫本一律，天工與清新。邊鸞雀寫生，趙昌花傳神。如何此兩幅，疏淡含精勻。誰言一點紅，解寄無邊春。
　　《王直方詩話》雲：「歐公《盤車圖》詩雲：『古畫畫意不畫形，梅詩詠物無隱情。忘形得意知者寡，不若見詩如見畫。』東坡作《韓幹畫馬》詩雲：『韓生畫馬真是馬，蘇子作詩如見畫。世無伯樂亦無韓，此詩此畫誰當看。』又雲：『論畫以形似，見與兒童鄰。賦詩必此詩，定非知詩人。』又雲：『少陵翰墨無形畫，韓幹丹青不語詩。此畫此詩今已矣，人間駑驥謾爭馳。』餘以為若論詩畫於此盡矣。每誦數過，殆欲常以為法也。」
　　《禁臠》雲：「東坡曰：『善畫者，畫意不畫形；善詩者，道意不道名。』故其詩曰：『論畫以形似，見與兒童鄰。作詩必此詩，定非知詩人。』」
　　郁孤台和許朝奉
　　高門元世舊，客路晚追遊。清絕聞詩語，疏通豈法流。傳家有衣缽，斷獄盡春秋。邂逅陪車馬，尋芳謝脁洲。淒涼望鄉國，得句仲宣樓。恨賦投湘水，悲歌祀柳州。何如五字律，相與一樽留。更約登塵外，歸時月滿舟。
　　趙彥材雲：「凡詩四句，以第一句對第三句，以第二句對第四句，謂之扇對。東坡此詩『邂逅陪車馬，尋芳謝脁洲。淒涼望鄉國，得句仲宣樓』兩聯是也。此格蓋出於白氏《金針》。至梅聖俞作《續金針》，乃引唐人絕句雲：『昔時花下留連飲，暖日夭桃鶯亂啼。今日江邊容易別，淡煙衰草馬頻嘶。』胡苕溪雲：『杜少陵《哭台州司戶蘇少監》詩雲：「得罪台州去，時危棄碩儒。移官蓬閣後，穀貴沒潛夫。」亦此類也。』」
　　月夜與客飲酒杏花下
　　杏花飛簾散余春，明月入戶尋幽人。褰衣步月蹈花影，炯如流水涵青蘋。花間置酒清香發，爭挽長條落香雪。山城酒薄不堪飲，勸君且吸杯中月。洞簫聲斷月明中，惟憂月落酒杯空。明朝捲地春風惡，但見綠葉棲殘紅。
　　《東坡詩話》雲：「僕在徐州，王子立、子敏皆館於官舍。蜀人張師厚來過，二王方年少，吹洞簫飲酒杏花下，予作此詩。明年，予謫黃州，對月獨飲，嘗有詩雲：『去年花落在徐州，對月酣歌美清夜。今年黃州見花發，小院閉門風露下。』蓋憶與二王飲時也。張師厚久已死，今年子立複為古人，哀哉！」
　　西蜀趙次公彥材雲：「此篇不使事，語亦新造，古所未有。殆涪翁所謂不食煙火食人之語也。」
　　追和子由韻
　　洛邑從來天地中，嵩高蒼翠北邙紅。風流耆舊消磨盡，只有青山對病翁。
　　愚謂此詩讀之，令人興感慨之懷。唐人有詠《劍池》詩，亦是此意，用附於左。
　　[附]唐人詠劍池
　　劍去池空一水寒，遊人來此憑欄幹。世間萬事消磨盡，只有青山好靜觀。
　　縱筆
　　寂寂東坡一病翁，白須蕭散滿霜風。兒童誤喜朱顏在，一笑那知是酒紅。
　　《冷齋夜話》雲：「山谷言：『詩意無窮，而人才有限。以有限之才，追無窮之意，雖淵明、杜陵，不得工也。不易其意而造其語，謂之「換骨法」；規摹其意而形容之，謂之「奪胎法」。白樂天詩雲：「臨風杪秋樹，對酒長年身。醉貌如霜葉，雖紅不是春。」至東坡詩雲：「兒童誤喜朱顏在，一笑那知是酒紅。」此皆奪胎法也。』」
　　玉板長老倡
　　叢林真百丈，法嗣有橫枝。不怕石頭路，來尋玉板師。聊憑柏樹子，與問籜龍兒。瓦礫猶能說，此君那不知。
　　《冷齋夜話》雲：「東坡嘗邀劉器之同參玉板和尚，器之每倦山行，聞見玉版，欣然從之。至簾泉，燒筍而食，器之覺筍味勝，問此何名，東坡曰：『名玉版。此老僧善說法，要令人得禪悅之味。』於是器之方悟其戲。」
　　《詩注》雲：「叢林，乃禪門之稱。百丈山，乃洪州懷海禪師所居。又《傳燈錄》雲：『黃梅謂道信師曰：「和尚，乃後橫出一枝佛法。」』又鄧隱峰參石頭和尚，馬祖止之曰：『石頭路滑。』既往，果為石頭所困，無一語而還。又《傳燈錄》雲：『有僧問趙州：「如何是祖師西來意？」趙州雲：「但看庭前柏子樹。」又問：「如何是道？」文殊答曰：「牆壁瓦礫而猶能說之。」』東坡此詩，盡用禪家語形容，可謂善於遊戲者也。山谷有雲：『此老於般若，橫說豎說，百無剩語，非其筆端有舌，安能吐此不傳之妙乎？』」
　　題織錦圖回文三首
　　其一
　　春晚落花餘碧草，夜涼低月半枯桐。人隨遠雁邊城暮，雨映疏簾繡閣空。
　　其二
　　紅手素絲千字錦，故人新曲九回腸。風吹絮雪愁縈骨，淚灑縑書恨見郎。
　　其三
　　羞看一首回文錦，錦似文君別恨深。頭白自吟悲賦客，斷腸愁是斷弦琴。
　　《詩注》雲：「回文詩起於竇滔妻蘇氏，於錦上織成之，蓋順讀與倒讀皆成詩句也。詩中所謂『千字錦』、『回文錦』，皆用此事也。」
　　皮日休《雜體詩序》雲：「晉溫嶠始有回文詩。」
　　[附]夢回文二首
　　其一
　　酡顏玉碗捧纖纖，亂點餘花唾碧衫。歌咽水雲凝靜院，夢驚松雪落空岩。
　　其二
　　空花落盡酒傾缸，日上山融雪漲江。紅焙淺甌新火活，龍團小碾鬥晴窗。
　　先生自序雲：「十二月二十五日，大雪始晴，夢人以雪水烹小團茶，使美人歌以飲餘。夢中為作《回文詩》，覺而記其一句雲：『亂點餘花唾碧衫。』意用飛燕唾花故事也。乃續之，為二絕句雲。」
　　席上代人贈別
　　蓮子擘開須見憶，楸枰著盡更無期。破衫卻有重縫處，一飯何曾忘卻時。
　　趙彥材《詩注》雲：「此吳歌格，借字寓意也。古詩有雲：『圍棋燒敗襖，著子故依然，』乃此格也。蓮子曰『菂』，菂中麼荷曰『薏』。『須見憶』，以菂中之薏言之。『楸枰』，棋盤也。杜牧詩雲『玉子紋楸一路饒』，則此楸之謂矣。『更無期』，以棋言之。『重縫處』，以縫綻之『縫』隱『逢』字也。『忘卻時』，以匙匕之『匙』隱之也。」
　　愚謂劉禹錫《竹枝歌》雲：「東邊日出西邊雨，道是無情還有情。」亦是此意，蓋用「情」字隱「晴」字也。
　　吃語
　　江幹高居堅關扃，耕犍躬駕角掛經。孤航系舸菰茭隔，笳鼓過軍雞狗驚。解襟顧景各箕踞，擊劍高歌幾舉觥。荊笄供膾愧攪聒，幹鍋更戛甘瓜羹。
　　愚謂古之口吃難言者，如周昌、韓非、揚雄、鄧艾之徒，皆載之史傳。東坡此詩，亦緣是而善謔耳。漢周昌為御史，高帝欲易太子，大臣爭，莫能止。昌廷爭之強，上問其說，昌為人吃，又盛怒曰：「陛下欲易太子，臣期期不奉詔。」上笑而罷。魏鄧艾以口吃不得作幹佐，為稻田守叢草吏，而語稱艾艾。晉文王戲之曰：「卿言艾艾，定是幾艾？」對曰：「鳳兮鳳兮，故是一鳳。」又《倦遊錄》載：「王汾口吃，劉攽嘲曰：『恐是昌家，又疑非類。不見雄名，惟聞艾氣。』以周昌、韓非、揚雄、鄧艾皆吃也。」  
　 
卷四
　　蘇東坡
　　烏台詩案
　　《年譜》雲：「元豐二年己未，先生四十四歲。七月，太子中允權監察御史何大正、舒亶，諫議大夫李定，言公作為詩文，謗訕朝政及中外臣僚，無所畏憚。國子博士李宜之狀亦上。七月二日奉聖旨送御史台根勘，二十八日皇甫遵到湖州追之。過南京，文定張公上劄，範蜀公上書救之。八月十八日赴台獄時，獄司必欲置之死地，煆煉久之不決，子由請以所賜爵贖之，而上亦終憐之，促具獄。十二月二十四日得旨，責檢校尚書水部員外郎黃州團練副使，本州安置。」
　　按：舒亶論公雲：「陛下發錢，本以業貧民，則曰：『贏得兒童語音好，一年強半在城中。』陛下明法以課群吏，則曰：『讀書萬卷不讀律，致君堯舜知無術。』陛下興水利，則曰：『造物若知明主意，應教斥鹵變桑田。』陛下議鹽鐵，則曰：『豈是聞韶解忘味，邇來三月食無鹽。』」
　　《聞見錄》雲：「李定，王介甫客也。定不持所生母仇氏服，蘇子瞻以為不孝，惡之。定以為恨，後遂劾子瞻作詩謗訕朝政雲。」
　　王定國《甲申雜記》雲：「天下之公論，雖仇怨不能奪也。李承之奉世知南京，嘗謂餘曰：『昨在從班，李定資深鞫子瞻獄，雖同列，不敢輒啟問。一日，資深於崇政殿門忽謂諸人曰：「蘇軾奇才也。」眾莫敢對。已而曰：「雖三十年所作文字詩句，引證經傳，隨問即答，無一字差舛，誠天下之奇才也！」歎息不已。』」
　　東坡雲：「昔年過洛，見李公簡，言真宗既東封，訪天下隱者，杞人楊樸能為詩，召對，自言不能。上問臨行有人作詩送卿否，樸曰：『惟臣妻有一首雲：「更休落魄耽杯酒，且莫倡狂愛詠詩。今日捉將官裡去，這回斷送老頭皮。」』上大笑，放還山。餘在湖州，坐作詩追赴詔獄，妻子送余出門，皆哭，無以語之。顧謂妻子曰：『子獨不能如楊處士妻，作一詩送我乎？』妻子不覺失笑，餘乃出。」
　　《龜山語錄》雲：「作詩不知《風》《雅》之意，不可以作詩。詩尚譎諫，惟言之者無罪，聞之者足以戒，乃為有補。若諫而涉於譭謗，聞者怒之，何補之有？觀蘇東坡詩，只是譏誚朝廷，殊無溫柔篤厚之氣。以此，人故得而罪之。」
　　山村絕句
　　煙雨濛濛雞犬聲，有生何處不安生。但教黃犢無人佩，布穀何勞也勸耕。
　　《詩案》雲：「此詩意言是時販私鹽者多帶刀杖，故取前漢龔遂令人賣劍買牛，賣刀買犢，曰『何為帶牛佩犢』意。言但得鹽法寬平，令民不帶刀劍而買牛犢，則民自力耕，不勞勸督，以譏鹽法太峻不便也。」
　　又
　　老翁七十自腰鐮，慚愧春山筍蕨甜。豈是聞韶解忘味，邇來三月食無鹽。
　　《詩案》雲：「此詩意言山中之人饑貧無食，雖老猶自采筍蕨充饑。時鹽法峻急，僻遠之人，無鹽食用，動經數月。若古之聖賢，則能聞韶忘味，山中小民，豈能食淡而樂乎？以譏鹽法太急也。」
　　又
　　杖黎裹飯去匆匆，過眼青錢轉手空。贏得兒童語音好，一年強半在城中。
　　《詩案》雲：「此詩意言百姓請得青苗錢，立便於城中浮費使卻。又言鄉村之人，一年兩度夏秋稅，及數度請納和預買錢，今來更添青苗助役錢，因此莊家小子弟多在城市不著次第，但學得城中人語音而已，以譏新法青苗助役不便也。」
　　塔前古檜
　　凜然相對敢相欺，直幹淩雲未要奇。根到九泉無曲處，世間惟有蟄龍知。
　　《石林詩話》雲：「元豐間，蘇子瞻系御史獄。神宗本無意深罪之，時相進呈，忽言蘇軾於陛下有不臣之意。神宗改容曰：『軾固有罪，然於朕不應至是，卿何以知之？』時相因舉軾《檜》詩雲：『「根到九泉無曲處，世間惟有蟄龍知。」陛下飛龍在天，軾以為不知己，而求地下之蟄龍，非不臣而何？』神宗曰：『詩人之詞，安可如此論！彼自詠檜，何預朕事？』時相語塞。章子厚亦從旁解之，遂薄其罪。子厚嘗以語餘，且以醜言詆時相，曰：『人之害物，無所忌憚，有如是也！』」
　　王定國《聞見近錄》：「王和父嘗言：『蘇子瞻在黃州，上數欲用之。王禹玉輒曰：「軾嘗有『此心惟有蟄龍知』之句，陛下龍飛在天而不敬，乃反求知蟄龍乎？」章子厚曰：「龍者，非獨人君，人臣亦皆可以言龍也。」上曰：「自古稱龍者多矣，如荀氏八龍，孔明臥龍，豈人君也？」及退，子厚詰之曰：「相公乃欲覆人家族邪？」禹玉曰：「此舒亶言爾。」子厚曰：「亶之唾其亦可食乎！」』」
　　胡苕溪雲：「東坡在御史獄，獄吏問雲：『《檜》詩「根到九泉無曲處，世間惟有蟄龍知」，有無譏諷？』東坡答雲：『王安石詩雲：「天下蒼生望霖雨，不知龍向此中蟠。」此龍是也。』獄吏為之一笑。」
　　[附]王安石偶題
　　山腰水有千年潤，石眼泉無一日干。天下蒼生待霖雨，不知龍向此中蟠。
　　贈孫莘老
　　嗟餘與子久離群，耳冷心灰百不聞。若對青山談世事，當須舉白便浮君。
　　《詩案》雲：「任杭州通判日，轉運司差往湖州相度堤岸利害，因與知湖州孫覺相見，作詩與之。某是時約孫覺並坐客，如有言及時事者，罰一大盞。雖不指言時事是非，意言時事多不便，不得說也。」
　　又
　　天目山前淥浸裾，碧欄堂下看銜艫。作堤捍水非吾事，閑送苕溪入太湖。
　　《詩案》雲：「某為先曾言水利不便，卻被轉運司差相度堤岸。又雲『作堤捍水非吾事』，意言本非興水利之人，以譏水利之不便也。」
　　趙彥材雲：「先生倅杭，以開運鹽河至湖，其言『作堤捍水非吾事』，意謂於此可以為堤，而事不在己也。」
　　秋日牡丹
　　一朵妖紅翠欲流，春光回照雪霜羞。化工只欲呈新巧，不放閑花得少休。
　　《詩案》雲：「杭州一僧寺內，秋日開牡丹花數朵。陳襄作絕句，某和之。此詩譏當時執政，以化工比執政，以閑花比小民，言執政但欲出新意擘畫，令小民不得暫閑也。」
　　寄子由
　　眼看時事力難任，貪戀君恩退未能。遲鈍終須投劾去，使君何日換聾丞。
　　《詩案》雲：「某初到杭州，寄弟轍詩，此詩雲『眼看時事力難任』，時事，謂新法青苗助役等事也。言己才力不能勝任意，亦是譏新法事煩難了辦也。」
　　八月十五觀潮
　　吳兒生長狎濤淵，冒利忘生不自憐。東海若知明主意，應教斥鹵變桑田。
　　《詩案》雲：「時新有旨禁弄潮，故雲：『吳兒生長狎濤淵，冒利忘生不自憐。』蓋言弄潮之人，為貪官中利物致其間有溺死者，故朝旨禁斷。某為主上好興水利，因作此詩，言『東海若知明主意，應教斥鹵變桑田。』意言東海若知此意，當令斥鹵地盡變桑田，此事之必不可成者，以譏興水利之難成也。」
　　和李常韻
　　何人勸我此間來，弦管生衣甑有埃。綠蟻濡唇無百斛，蝗蟲撲面已三回。磨刀入穀追窮寇，灑涕循城拾棄孩。為郡鮮歡君莫歎，猶勝塵土走章台。
　　《詩案》雲：「李常寄來字韻，某依韻和之。此詩譏新法減刻公使錢太甚，及造酒不得過百石，致弦管生衣，釜甑有塵，及言蝗蟲、盜賊、災傷、饑饉之甚，以譏朝廷政事闕失，及新法不便之所致也。」
　　題風水洞
　　山前乳水隔塵凡，山上仙風舞檜杉。細細龍鱗生亂石，團團羊角轉空岩。馮夷窟宅非梁棟，禦寇車輿謝轡銜。世事漸艱吾欲去，永隨二子脫譏讒。
　　《詩案》雲：「熙寧七年八月望，遊杭州風水洞，留題此詩雲：『世事漸艱吾欲去，永隨二子脫譏讒。』意謂朝廷行新法之後，世事漸以艱難，小人多務讒謗，某思之不可以合，又不可以容，故欲棄官，求隱居之地也。」
　　趙彥材《詩注》雲：「蓋言世態可厭，欲從馮夷之水居，禦寇之風馭，為可以脫譏讒也。詩集作『欲出』，《詩案》作『吾欲去』，今從《詩案》。」
　　和劉道原
　　敢向清時怨不容，直嗟吾道與君東。坐談足使淮南懼，歸去方知冀北空。獨鶴不須驚夜旦，群烏未可辨雌雄。廬山自古不到處，得與幽人子細窮。
　　《詩案》雲：「《和劉道原見寄》詩，意謂劉恕有學問，性正直，故作此美之，因以譏諷當今進用之人也。『敢向清時怨不容』，是時恕自館中出監稅，言非敢怨時之不容子也。馬融謂鄭康成『吾道東矣』，故以比之。汲黯在朝，淮南寢謀，又以比恕之直也。又使韓愈雲『冀北馬群遂空』，言館中無人也。嵇紹『昂昂如獨鶴在雞群』，又《淮南子》『雞知將旦，鶴知夜半』，又以劉恕比鶴，謂眾人為雞也。詩雲『具曰餘聖，誰知烏之雌雄』，意言當今朝廷進用之人，君子小人雜處，如烏不可辨雌雄也。」
　　習射放鷹
　　青蓋前頭點皂旗，黃茅岡下出長圍。美風驕馬跪空立，趁兔蒼鷹掠地飛。回望白雲生翠巘，歸來紅葉滿征衣。聖朝若用西涼簿，白羽猶能效一揮。
　　《詩案》雲：「知密州日，因祭常山回，與同官習射放鷹，作此詩。意取西涼州主簿謝艾本是書生，卻善用兵，意以自比，言聖朝若用某為將，不減謝艾也。」
　　和劉攽韻
　　白髮相望兩故人，眼看時事幾番新。曲無和者應思郢，論少卑之且借秦。歲惡詩人無好語，夜長鰥守向誰親。少思多睡無如我，鼻息如雷撼四鄰。
　　《詩案》雲：「熙甯九年，劉攽寄『秦』字韻詩與某，尋和之。此詩雲『眼看時事幾番新』，以譏近日更立新法事多也。」
　　又
　　十載漂然不可期，那堪重作看花詩。門前惡語誰傳出，醉後狂歌自不知。刺舌君今猶未戒，炙眉我亦更何詞。相從痛飲無餘事，正是春容最好時。
　　《詩案》雲：「劉攽聞人唱某小詞，作詩相戲，某和之。此詩引賀拔惎以錐刺其子舌，戒以言語事，以戲攽。又不合引王舒狂言，為王敦炙其眉事以自比，以譏時人不能容狂直之言也。」
　　和李清臣韻
　　五斗塵勞尚足留，閉門聊欲治幽憂。羞為毛遂囊中穎，未許朱雲地下游。無事會須成好飲，思歸時亦賦登樓。羨君幕府如僧舍，日向城西看浴鷗。
　　《詩案》雲：「弟轍時在徐州，李清臣與詩，於詩後批雲：『可求子瞻共和。』某次其韻。『朱雲』，漢成帝時，乞斬張禹，漢成帝欲誅之，朱雲曰：『臣得下從龍逄、比干遊足矣。』龍逄、比干，皆因諫而死。某為屢言新法，不蒙施行，不合以朱雲自比。意言聖明之世，必無誅戮之事，故未許與朱雲地下游。及王粲，是魏武帝時人，因天下亂離，故粲在荊州依託劉表，作《登樓賦》，中有懷鄉思歸之心，意亦欲作此賦也。」
　　送李清臣
　　珥筆西歸近紫宸，太平典冊不緣麟。付君此事甯論晉，載我當時舊過秦。門外想無千斛米，墓中知有百年人。看君兩眼明如鏡，休把《春秋》坐素臣。
　　《詩案》雲：「李清臣差修國史，賦詩送之。某於仁宗朝，曾進論二十五首，皆論往古得失。賈誼，漢文帝時人，追論秦之過失，作《過秦論》，《史記》載之。某妄以賈誼自比，意欲李清臣於國史中載所進論。」
　　司馬君實獨樂園
　　《元城先生語錄》雲：「老先生於國子監之側得故營地，創獨樂園，自傷不得與眾同也。以當時君子自比伊、周、孔、孟，公乃以種竹、澆花事，自比唐、晉間人以救其弊也。」
　　胡苕溪雲：「元城所謂『當時君子，自比伊、周、孔、孟』者，意誚金陵也。」
　　青山在屋上，流水在屋下。中有五畝園，花竹秀而野。花香襲杖屨，竹色侵盞斝。樽酒樂餘春，棋局消長夏。洛陽古多士，風俗猶爾雅。先生臥不出，冠蓋傾洛社。雖雲與眾樂，中有獨樂者。才全德不形，所貴知我寡。先生獨何事，四海望陶冶。兒童誦君實，走卒知司馬。持此欲安歸，造物不我舍。名聲逐吾輩，此病天所赭。撫掌笑先生，年來學喑啞。
　　《詩案》雲：「司馬光在西京葺一園，名『獨樂園』，作詩寄之，此詩言四海望光執政，陶冶天下，以譏見任執政不得其人。又言兒童走卒，皆知其姓字，終當進用。緣光曾言『新法不便』，某亦曾言『新法不便』。既言終當進用光，意亦譏朝廷新法不便，終用光改變此法也。又言光卻瘖默不言，意望光依前上言，攻擊新法也。」
　　《古今詩話》雲：「東坡作《獨樂園》詩，只從頭四句，已都說盡，便可以入圖畫矣。」胡苕溪雲：「大率東坡每題詠景物，於長篇中只篇首四句，便能寫盡，語仍快健。如《廬山開先漱玉亭》首句雲：『高岩下赤日，深谷來悲風。擘開青玉峽，飛出兩白龍。』《谷林堂》首句雲：『深谷下窈窕，高林合扶疏。美哉新堂成，及此秋風初。』《行瓊儋間》首句雲：『四州環一島，百洞蟠其中。我行西北隅，如渡月半弓。』《藤州江下夜起對月》首句雲：『江月照我心，江水洗我肝。端如徑寸珠，墮此白玉盤。』此聊舉其四詩，他之類此者甚眾也。」
　　送劉攽通判泰州
　　君不見阮嗣宗臧否不掛口，莫誇舌在牙齒牢，是中惟可飲醇酒。讀書不用多，作詩不須工。海邊無事日日醉，夢魂不到蓬萊宮。秋風昨夜入庭樹，蓴絲未老君先去。君先去，幾時回。劉郎應白髮，桃花開不開。
　　《詩案》雲：「此詩雲：『君不見阮嗣宗臧否不掛口，莫誇舌在牙齒牢，是中惟可飲醇酒。』言當學阮籍，口不臧否人物，惟可飲酒，勿談時事。意以譏新法不便，不容人直言也。」
　　送曾鞏通判越州
　　醉翁門下士，雜遝難為賢。曾子獨超軼，孤芳陋群妍。昔從南方來，與翁兩聯翩。翁今自憔悴，子去亦宜然。賈誼窮適楚，樂生老思燕。那因江膾美，遽厭天庖羶。但苦世論隘，聒耳如蜩蟬。安得萬頃池，養此橫海鱣。
　　《詩案》雲：「曾鞏通判越州，臨行館閣同舍舊例餞送。眾人分韻，得『然』字韻。此詩雲：『但苦世論隘，聒耳如蜩蟬。』以譏近日朝廷進用多刻薄之人，議論褊隘喧亂如蟬。又雲『安得萬頃池，養此橫海鱣』者，以比曾鞏賢才也。後漢黃憲汪汪如千頃陂，言安得有度量如黃憲者，以容養此宏才也？熙寧五年，某寫書柬寄曾鞏，言賦役毛起，鹽法峻急，民不堪命。以譏新法青苗助役煩碎如毛，及鹽法峻急不堪也。」
　　留題風水洞
　　春山磔磔鳴春禽，此間不可無我吟。路長漫漫傍江浦，此間不可無君語。金鯽池邊不見君，追君直過定山村。路人皆言君未遠，騎馬少年清且婉。風岩水穴舊聞名，只隔山溪夜不行。溪橋曉溜浮梅萼，知君系馬岩花落。出城三日尚逶遲，妻孥怪罵歸何時。世上小兒誇疾走，如君相待今安有？
　　《詩案》雲：「熙寧七年二月二十七日，遊杭州風水洞。節推李佖知軾到來，先行三日，留彼見待。某到彼，於壁上留題詩，末句雲：『世上小兒誇疾走，如君相待今安有？』意以譏諷世之小人多務急進也。」
　　先生《詩話》雲：「舊讀蘇子美《六和塔》詩雲：『松橋待金鯽，竟日獨遲留。』初不喻此語，及倅錢塘，乃知寺後池中有此魚，如金色也。昨日複游池上，投餅餌，乃略出，不食複入，則此魚自珍貴蓋久矣。」
　　和劉道原寄張師民
　　仁義大捷徑，詩書一旅亭。相誇綬若若，猶誦麥青青。腐鼠何勞嚇，高鴻本自冥。顛狂不用喚，酒盡漸須醒。
　　《詩案》雲：「此詩譏近日朝廷進用之人，以仁義為捷徑，詩書為逆旅，但為印綬爵祿所誘，則假捷徑以進，如莊子所謂『儒以詩禮發塚』，故雲『麥青青』。又言小人之願祿位，如鴟鳶以腐鼠嚇鴻鵠，其溺於利，如人之醉於酒，酒盡則自醒也。」
　　《元城先生語錄》雲：「子弟固欲其佳，然不佳者，亦未必無用處。元豐二年，東坡下御史獄，天下之士痛之，環視而不敢救。時張安道在南京，憤然上疏，欲附南京遞，府官不敢受，乃遣其子恕持至登聞鼓院投進。恕素愚懦，徘徊不敢投。後東坡出獄，見其副本，因吐舌色動久之，問其故，東坡不答。後子由亦見之雲：『宜吾兄之吐舌也，此事正得張恕力。』或問其故，子由曰：『獨不見鄭崇之救蓋寬饒乎？其疏有雲：「上無許史之屬，下無金張之託。」此語正是激宣帝怒耳。且寬饒正以犯許史輩有此禍，今乃再訐之，是益其怒也。且東坡何罪，獨以名太高，與朝廷爭勝耳。今安道之疏乃雲：「其文學實天下之奇才也。」獨不激人主之怒乎？但一時急欲救之，故為此言耳。』僕曰：『然則是時救東坡，宜為何說？』先生曰：『但言本朝未嘗殺士大夫，今乃開端，則是殺士大夫自陛下始，而後世子孫因而殺賢士大夫，必援陛下為例。神宗好名而畏義，疑可以止之。』」
　　《詩案》所載，不止此。餘長篇，詳見別集刊行。
　　御史獄中遺子由
　　聖主如天萬物春，小臣愚暗自亡身。百年未滿先償債，十口無歸更累人。是處青山可藏骨，他年夜雨獨傷神。與君今世為兄弟，更結來生未了因。
　　本序雲：「予以事系御史台獄，府吏稍見侵，自度不能堪，死獄中不得一別子由，故作詩授獄卒梁成，以遺子由。」
　　蘇潁濱
　　《複齋漫錄》雲：「二蘇名並一時，世以東坡為長公，子由為少公。」
　　陳後山《次韻黃樓》詩雲：「一代蘇長公，四海名未已。少公作長句，班馬安得擬。」
　　張文潛《贈李德載》詩雲：「長公波瀾萬頃海，少公峭拔千尋麓。」皆謂二蘇也。
　　會子瞻兄宿逍遙堂二絕
　　本序雲：「轍幼從子瞻兄讀書，未嘗一日相捨去。既壯，宦遊四方。因讀韋蘇州詩雲：『那知風雨夜，複此對床眠。』惻然感之，乃相約早退，為閒居之樂。故子瞻始為鳳翔幕官，留詩與轍曰：『夜雨何時聽蕭瑟。』其後子瞻通守餘杭，複移守膠西，而轍留滯於睢陽、濟南，不見者七年。熙寧七年二月，始復會於澶、濮之間，相從赴彭城，留百餘日，宿於逍遙堂，追感前約，作二小詩雲。」
　　其一
　　逍遙堂後千尋木，長送中宵風雨聲。誤喜對床尋舊約，不知漂泊在彭城。
　　其二
　　秋來東閣涼如水，客去山公醉似泥。困睡北窗呼不醒，風吹松竹雨淒淒。
　　[附]東坡和子由逍遙堂詩
　　東坡自序雲：「子由將赴南都，與余會宿於逍遙堂，作兩絕句。讀之殆不可為懷，因和其詩以自解。餘觀子由自少曠達，天資近道。又得至人養生長年之訣，而余亦竊聞其一二，以為今者宦遊相別之日淺，而異時退休相從之日長，既以自解，並以慰子由雲。」
　　其一
　　別期漸近不堪聞，風雨蕭蕭已斷魂。猶勝相逢不相識，形容變盡語音存。
　　《漢•黨錮傳》：「夏馥以黨魁亡匿名姓，為人傭，形容毀瘁。其弟靜遇之不識，聞語音，乃悟而拜之。」
　　其二
　　但令朱雀長金花，此別還同一轉車。五百年間誰複在，會看銅狄兩諮嗟。
　　《王直方詩話》雲：「東坡喜韋蘇州詩『寧知風雨夜，複此對床眠』之句。故在鄭州寄子由雲：『寒燈相對記疇昔，夜雨何時聽蕭瑟。』又初秋子由與坡相從彭城，賦詩雲：『誤喜對床尋舊約，不知漂泊在彭城。』子由使虜，在神水館賦詩雲：『夜雨從來對榻眠，茲行萬里隔胡天。』坡在御史獄有雲：『他年夜雨獨傷神。』在東府有雲：『對床定悠悠，夜雨今蕭瑟。』其同轉對有雲：『對床貪聽連宵雨。』又曰：『對床欲作連夜雨。』又雲：『對床老兄弟，夜雨鳴竹屋。』此其兄弟所賦也。相約退休，可謂無日忘之，然竟不能成。其約其意，見於《逍遙堂詩序》雲。」
　　[附]韋蘇州示全真元常
　　余解郡符去，爾為外事牽。寧知風雨夜，複此對床眠。始話南池飲，更詠西樓篇。無將一會夢，歲月坐推遷。
　　《冷齋夜話》雲：「人意趣所至，多見於嗜好。歐公喜士為天下第一，常好誦孔北海『坐上客常滿，樽中酒不空』。範文正清嚴而喜論兵，常好誦韋蘇州『兵衛森畫戟，燕寢凝清香』。東坡友愛子由，而著味清境，每誦『寧知風雨夜，複此對床眠』。」
　　足東坡贈姜唐佐
　　生長茅間有異芳，風流稷下古諸薑。適從瓊營[一]魚龍窟，秀出羊城翰墨場。滄海何曾斷地脈，白袍端合破天荒。錦衣不日千人看，始信東坡眼力長。
　　《冷齋夜話》雲：「東坡在儋耳，有姜唐佐者從乞詩。唐佐，朱崖人，亦書生。東坡借其手中扇，書其上雲：『滄海何曾斷地脈，朱崖從此破天荒。』」
　　蘇少公雲：「吾兄子瞻謫居儋耳，瓊州進士姜唐佐往從之遊，氣和而言道，有中州士人之風。子瞻愛之，贈之詩曰：『滄海何曾斷地脈，白袍端合破天荒。』且告之曰：『子異日登科，當為子成此篇。』君游廣州州學，有名學中。崇寧二年正月，隨計過汝陽，以此句相示，時子瞻之喪，再逾歲矣。覽之流涕，念君要能自立，而莫與終此詩者，乃為足之雲。」
　　胡苕溪雲：「《冷齋夜話》載此句，乃雲：『滄海何曾斷地脈，朱崖從此破天荒。』遂以姜唐佐為朱崖人，附會為說。今當以子由詩為正也。」
　　唐荊州每解舉人，多不成名，號曰「天荒」。至劉蛻舍人，以荊州解及第，曰「破天荒」。
　　[一]「瓊營」，營字失粘，疑當作「島」。
　　涿州寄子瞻
　　誰將家集過幽都，每被行人問大蘇。莫把文章動蠻貊，恐妨談笑臥江湖。
　　《欒城集》雲：「此子由奉使契丹時，寄子瞻詩也。」
　　《澠水燕談錄》雲：「張芸叟奉使大遼，宿幽州，館中有題蘇子瞻《老人行》於壁間者，聞范陽書肆亦刻子瞻詩數十篇，謂之《大蘇集》。子瞻名重當代，外至夷虜，亦愛服如此。芸叟題其後曰：『誰傳佳句到幽都，逢著胡兒問大蘇。』此二句與子由之詩全相類，疑好事者改之也。」
　　[附]子瞻次子由韻
　　車騎雍容亦甚都，道旁鴂舌問三蘇。那知老病渾無用，欲問君王乞鏡湖。
　　自注雲：「子由入京時，北使已問所在。後予為館伴，北使屢誦三蘇文。」
　　[附]子瞻送子由使契丹
　　雲海相望寄此身，那因遠適更沾巾。不辭驛騎淩風雪，要使天驕識鳳麟。沙漠回看清禁月，湖山應夢武陵春。單于若問君家世，莫道中朝第一人。
　　唐李揆美風儀，善奏對。帝歎曰：「卿門地、人物、文學，皆當世第一。」後使蕃，酋長曰：「聞唐有第一人李揆，公是否？」揆畏留，紿曰：「彼李揆安肯來邪？」  
　 
卷五
　　黃山谷
　　《豫章先生傳贊》雲：「山谷自黔州以後，句法尤高，筆勢放縱，實天下之奇作。自宋興以來，一人而已。」
　　東坡雲：「讀魯直詩，如見魯仲連、李太白，不敢複論鄙事，雖若不適用，然不為無補於世。」
　　《王直方詩話》雲：「山谷舊所作詩文，名以焦尾弊帚。」
　　秦少遊雲：「每覽此編，輒悵然終日，殆忘食事。邈然有二漢之風。今交遊中以文墨稱者，未見其比。所謂珠玉在旁，覺我形穢也。」
　　西清雲：「山谷詩，妙脫蹊徑，言謀鬼神，無一點塵俗氣。所恨務高，一似參曹洞下禪，尚墮在玄妙窟裡。」
　　胡苕溪雲：「元祐文章稱蘇、黃，時二公爭名，互相譏誚。東坡嘗雲：『魯直詩文，如蝤蛑、江瑤柱，格韻高絕，盤飧盡廢。然不可多食，多則發風動氣。』山谷亦雲：『蓋有文章妙一世，而詩句不逮古人者。』此指東坡而言也。」
　　劉後村雲：「豫章會粹百家句律之長，究極歷代體制之變，搜獵奇書，穿穴異聞，作為古律，自成一家。雖隻字片句不輕出，遂為本朝詩家宗祖。在禪學中，比得達磨，真不易之論也。」
　　任天社雲：「山谷詩律妙一世，用意未易窺測，然置字下語，皆有所從來。」
　　古詩二首上蘇子瞻
　　天社任淵注雲：「前篇梅，以屬東坡。」
　　東坡《報山谷書》雲：「古風二首，托物引類，得古詩人之風。」其推重如此，故置諸篇首。
　　其一
　　江梅有佳實，托根桃李場。桃李終不言，朝露借恩光。孤芳忌皎潔，冰雪空自香。古來和鼎實，此物升廟廊。歲月坐成晚，煙雨青已黃。得升桃李盤，以遠初見嘗。終然不可口，擲置官道傍。但使本根在，棄捐果何傷。
　　任天社雲：「此詩起四句，言江梅為桃李所忌，意謂東坡見嫉於當世，獨為人主所知耳。東坡蜀人，故曰『以遠初見嘗』。又曰：『終然不可口，擲置官道傍。』以言東坡棄置於外郡也。」
　　其二
　　題注雲：「後篇松，以屬東坡。茯苓，以屬門下士之賢者。菟絲，以自況雲。」
　　青松出澗壑，十裡聞風聲。上有百尺絲，下有千歲苓。自性得久要，為人制頹齡。小草有遠志，相依在平生。醫和不並世，深根且固蒂。人言可醫國，何用太早計。小大材則殊，氣味固相似。
　　任天社雲：「後篇起句，意謂東坡以大材而沉下僚，其蓋世之名，則不可掩也。」又雲：「『小草有遠志，相依在平生。』郝隆曰：『處則為遠志，出則為小草。』此特借用以指菟絲，言其不依附凡木，所志遠矣。」又雲：「『醫和不並世，深根且固蒂。』意謂依附賢者，足以自樂。至其不為當世所知，則亦自重難進，而未嘗汲汲也。」
　　[附]東坡次韻和答
　　東坡《詩案》雲：「黃庭堅寄書並《古風》詩與某，其書雲：『伏惟閣下學問文章，度越前輩，大雅豈弟博約。後來立朝，以直言見排詆，補郡輒上課最，可謂聲實相當，內外稱職。』某次韻和之，並答書雲：『觀其文，以求其為人，必輕外物而自重者。今之君子，莫能用也。』今之君子，謂近日朝廷進用之人，意言庭堅輕外物而自重，以譏諷當今進用之人，不能援引庭堅而用之也。」
　　其一
　　佳穀臥風雨，稂莠登我場。陳前漫方丈，玉食慘無光。大哉天宇間，美惡更臭香。君看五六月，飛蚊殷迴廊。茲時不少假，俯仰霜葉黃。期君蟠桃枝，千載終一嘗。顧我如苦李，全生依路傍。紛紛不足慍，悄悄徒自傷。
　　《詩案》雲：「此詩首四句，以譏世之小人勝君子，如稂莠之奪佳穀也。又雲『大哉天宇間』，至末句『悄悄徒自傷』，意言君子小人，進退有時，如夏月蚊虻縱橫，至秋自息，比黃庭堅如蟠桃，進用必遲。自比苦李，以無用自全。又取《詩》雲：『憂心悄悄，慍於群小。』皆以譏當今進用之人為小人也。」
　　其二
　　空山學仙子，妄意笙簫聲。千金得奇藥，開視皆豨苓。不知市中人，自有安期生。君今已度世，坐閱霜中蒂。摩挲古銅人，歲月不可計。閬風安在哉，要君相指似。
　　《詩案》雲：「此篇即無譏諷。」
　　此篇和詩無「齡」字韻，諸本皆然，不知其有遺闕否？
　　送王郎
　　王純亮字世弼，山谷之妹婿，見於黃氏世譜。
　　酌君以蒲城桑落之酒，泛君以湘纍秋菊之英。贈君以黟川點漆之墨，送君以陽關墮淚之聲。酒澆胸中之磊塊，菊制短世之頹齡。墨以傳千古文章之印，歌以寫一家兄弟之情。一本作「歌以寫從來兄弟之情」。江山千里俱頭白，骨肉十年終眼青。連床夜雨雞戒曉，書囊無底談未了。有功翰墨乃如此，何恨遠別音書少。炊沙作糜終不飽，鏤冰文字費工巧。要須心地收汗馬，孔孟行世日杲杲。有弟有弟力持家，婦能養姑供珍鮭。兒大詩書女絲麻，公但讀書煮春茶。
　　胡苕溪雲：「黃魯直《送王郎》詩雲：『酌君以蒲城桑落之酒，泛君以湘纍秋菊之英。贈君以黟川點漆之墨，送君以陽關墮淚之聲。酒澆胸中之塊磊[一]，菊制短世之頹齡。墨以傳千古文章之印，歌以寫一家兄弟之情。』近時學者，以謂此格獨魯直為之，殊不知歐陽永叔已先有之。永叔《送原甫出守永興》詩雲：『酌君以荊州魚枕之蕉，贈君以宣城鼠須之管。酒如長虹飲滄海，筆若駿馬馳平阪。』」
　　[一]「塊磊」上文作「磊塊」。
　　任天社雲：「山谷詩『江山千里俱頭白，骨肉十年終眼青』之句，此對極有妙處，前輩多使之。老杜雲：『別來頭並白，相對眼終青。』東坡雲：『讀書頭欲白，對面眼終青。』又曰：『身更萬事已頭白，相對百年終眼青。』又曰：『看鏡白頭知我老，平生青眼為君明。』又曰：『故人相見尚青眼，新貴如今多白頭。』其用青眼對白頭非一，而工拙各有異耳。」
　　有懷半山老人再次西太一宮韻二首
　　其一
　　短世風驚雨過，成功夢迷酒酣。草玄不妨准《易》，論詩終近《周南》。
　　任天社雲：「首二句，追念熙甯間一時建立之事，今已墮渺茫，如醉鄉夢境，至其所可傳，則有不朽者在。後二句，所以終此意也。」
　　其二
　　啜羹不如放麑，樂羊終愧巴西。欲問老翁歸處，帝鄉無路雲迷。
　　任天社雲：「山谷意謂惠卿之忍，正如樂羊。荊公之過，當與西巴同科。末意言神考眷遇荊公，終始不衰，升遐之一年而公亦薨，神考威靈在天，公當從之，非讒邪所能間也。」
　　韓非子曰：「樂羊為魏將而攻中山，中山之君烹其子而遺之羹，樂羊坐於幕下而啜之，盡一杯。文侯謂褚師贊曰：『樂羊以我故而食其子之肉。』答曰：『其子而食之，且誰不食？』樂羊罷中山，文侯賞其功而疑其心。」○巴西放麑事，詳見陳後山《送蘇公知杭州》詩注。
　　蘇子由《彈惠卿章》雲：「放麑，違命也，推其仁則可以托國；食子，徇君也，推其忍則至於弒君。」
　　《藝苑雌黃》雲：「古人詩押字，或有語顛倒而無害於理者，如韓退之以『參差』為『差參』，以『玲瓏』為『瓏玲』是也。比觀王逢原有《孔融》詩雲：『虛雲坐上客常滿，許下惟聞哭習脂。』黃魯直有《和荊公六言》雲：『啜羹不如放麑，樂羊終愧巴西。』按後漢史有脂習而無習脂，有秦西巴而無巴西，豈二公之誤邪？」
　　《漢皋詩話》雲：「字有顛倒可用者，如羅綺、綺羅，圖畫、畫圖，毛羽、羽毛，白黑、黑白之類，方可縱橫。惟韓愈、孟郊輩才豪，故有湖江、白紅、慨慷之語，後人亦難仿效。若不學矩步而學奔逸，誠恐麟麒、凰鳳、木草、川山之句紛然矣。」
　　愚聞：近傳有在高州貢院校文，其士子詞賦中有押來儀之皇鳳者，為有司所黜。主文戲作一詩雲：「考試到州高，吾徒愧冒叨。來儀賦皇鳳，素節詠羊羔。騷客稱原屈，貪人嫉餮饕。如何得元解，歸去學潛陶。」傳者皆發一笑。
　　寄黃幾複
　　我居北海君南海，寄雁傳書謝不能。桃李春風一杯酒，江湖夜雨十年燈。持家但有四立壁，治病不祈三折肱。想得讀書頭已白，隔溪猿哭瘴溪藤。
　　任天社雲：「『桃李春風一杯酒，江湖夜雨十年燈。』兩句皆記憶往時游居之樂。」
　　《王直方詩話》雲：「張文潛嘗謂餘曰：『黃九似「桃李春風一杯酒，江湖夜雨十年燈」，真是奇語。』」
　　胡苕溪雲：「汪彥章有雲：『千里江山漁笛晚，十年燈火客氈寒。』效山谷體也。餘亦嘗效此體作一聯雲：『釣艇江湖千里夢，客氈風雪十年寒。』」
　　《呂氏童蒙訓》雲：「或稱魯直『桃李春風一杯酒，江湖夜雨十年燈』，以為極至。魯直自以此猶砌合，須『石吾甚愛之，勿使牛礪角。牛礪角尚可，牛鬥殘我竹』，此乃可言至耳。」
　　題竹石牧牛
　　《詩引》雲：「子瞻畫叢竹怪石，伯時增前坡牧兒騎牛，甚有意態，戲詠之。」
　　野次小崢嶸，幽篁相依綠。阿童三尺棰，禦此老觳觫。石吾甚愛之，勿遣牛礪角。牛礪角尚可，牛鬥殘我竹。
　　《室中語》雲：「一日，因坐客論魯直詩，體致新巧，自作格轍。次客舉魯直此詩雲：『石吾甚愛之，勿使牛礪角。牛礪角尚可，牛鬥殘我竹。』如此語意甚新。公徐雲：『《獨漉篇》有雲：「水濁不見月，不見月尚可，水深行人沒。」蓋是李太白《獨漉篇》也。山谷亦效此語意耳。』」
　　愚謂：唐李涉詩雲：「無奈牧童何，放牛吃我竹。」末句之意亦本此也。
　　和答錢穆父詠猩猩毛筆
　　愛酒醉魂在，能言機事疏。平生幾兩屐，身後五車書。物色看王會，勳勞在石渠。拔毛能濟世，端為謝楊朱。
　　《詩注》雲：「猩猩事，《通典》於哀牢國言之甚詳，蓋出於《華陽國志》及《水經注》。《唐文粹》載裴炎《猩猩說》，大率本此。其略雲，阮研使封溪，見邑人雲：『猩猩在山谷間，數百為群，人以酒設於路側，又喜著屐，裡人織草為屐，更相連結。猩猩見酒及屐，已知裡人所設，又能知設者祖先姓字，乃呼名罵雲：「奴欲張我。」舍之而去。複自再三，相謂曰：「試共嘗酒。」及飲其味，迨乎醉，因取屐而著之，乃為人所擒獲。刺其血染毳罽，隨鞭棰輸之，至於一鬥者。』」
　　此詩「平生幾兩屐，身後五車書」一聯，上句是借事以言猩猩，下句謂作筆寫書也。晉阮孚雲：「未知一生能著幾兩屐。」
　　《類苑》雲：「魯直善用事，若正爾填塞故實，舊謂之『點鬼簿』，今謂之『堆垛死屍』。魯直之詠《猩猩毛筆》詩曰：『平生幾兩屐，身後五車書。』東坡《呈孔毅父》雲：『管城子無食肉相，孔方兄有絕交書。』精妙隱密，不可加矣。當以此語反三隅也。」
　　胡苕溪雲：「前輩譏作詩多用古人名姓，謂之『點鬼簿』。其語雖然如此，亦在用之如何耳，不可執以為定論也。如山谷《種竹》雲：『程嬰杵臼立孤難，伯夷叔齊食薇瘦。』《接花》雲：『雍子本犁子，仲由元鄙人。』此雖多用，善於比喻，何害其為好句也？」
　　《呂氏童蒙訓》雲：「東坡詩雲：『賦詩必此詩，定知非詩人。』此或一道也。魯直作詠物詩，曲當其理。如《猩猩筆》詩：『平生幾兩屐，身後五車書。』其必此詩哉。」
　　和文潛贈無咎
　　龜以靈故焦，雉以文故翳。本心如日月，利慾食之既。後生玩華藻，照影終沒世。安得八紘罝，以道獵眾智。
　　胡苕溪雲：「後山謂魯直作詩過於出奇，誠哉是言也。如《和文潛贈無咎》詩雲：『本心如日月，利慾食之既。』又如《王聖塗二亭歌》雲：『絕去藪澤之羅兮，官於落羽。』洪玉父雲：『魯直言，羅者得落羽以輸官。凡此之類，皆出奇之過也。』」
　　題晁以道雪雁圖
　　飛雪灑蘆如銀箭，前雁驚飛後回盼。憑誰說與謝玄暉，莫道澄江靜如練。
　　任天社雲：「此借用李太白『解道澄江靜如練，令人還憶謝玄暉』之句，反而用之。言不若於此景物中道出句也。」
　　廣陵早春
　　春風十裡珠簾卷，彷彿三生杜牧之。紅藥梢頭初繭栗，揚州風物鬢成絲。
　　任天社《詩注》雲：「此用杜牧之詩語。『紅藥』，謂揚州芍藥。《禮記•王制》曰：『祭天地之牛，角繭栗。』此借用以言花苞之小。末句謂風物如此，惜其身之老也。」
　　[附]杜牧之有所見
　　娉婷嫋娜十三餘，豆蔲梢頭二月初。春風十裡揚州過，卷上珠簾總不如。
　　謝疊山雲：「此言妓女顏色之麗，態度之嬌，如二月豆蔻花初開。揚州十裡紅樓，麗人美女，卷上珠簾，逞其姿色者，皆不如此女也。」
　　[附]又杜牧之題禪院
　　觥船一棹百分空，十載青春不負公。今日鬢絲禪榻畔，茶煙悠颺落花中。
　　[附]陳無己席上勸客酒
　　稍開襟抱使心寬，大放酒腸須盞幹。珠簾十裡城南道，肯作當年小杜看。
　　愚謂此詩當時席間必有歌者，姝麗之色亦是用杜牧之詩語。「小杜」，即牧之也。
　　用前韻寄楊定國
　　淮南二十四橋月，馬上時時夢見之。想得揚州醉年少，正圍紅袖寫烏絲。
　　山谷自敘雲：「往歲過廣陵，值早春，嘗作詩雲：『春風十裡珠簾卷，彷彿三生杜牧之。紅藥梢頭初繭栗，揚州風物鬢成絲。』今春又有自淮南來者，道揚州事，戲以前韻寄楊定國。」
　　題伯時畫嚴子陵釣灘
　　平生久要劉文叔，不肯為渠作三公。能令漢家重九鼎，桐江波上一絲風。
　　任天社雲：「『能令漢家重九鼎』，本汲黯曰：『夫以大將軍有揖客，反不重邪？』此句蓋用此意也。東漢多名節之士，賴以久存。跡其本原，政在子陵釣竿上來耳。」
　　姨母李夫人墨竹
　　序雲：米芾《畫史》雲：「朝議大夫王之才妻，南昌縣君李氏，尚書公擇之妹，能臨松竹木石等畫，見本即為之，卒難辨也。」山谷蓋公擇甥也。
　　小竹扶疏大竹枯，筆端真有造化爐。人間俗氣一點無，健婦果勝大丈夫。
　　古樂府《隴西行》雲：「健婦持門戶，勝一大丈夫。」山谷末句用此語也。
　　謫居黔南十絕
　　十絕皆摘白樂天詩句。
　　曾慥端伯《詩選》雲：「張文潛晚喜樂天詩，邠老不樂，嘗誦山谷十絕句，以為不可企及。其一雲：『老色日上面，歡悰日去心。今既不如昔，後當不如今。』文潛一日召邠老飯，乃預設樂天詩一帙，置書室床枕間。邠老少焉假榻，翻閱良久，始悟山谷十絕，盡用樂天大篇裁為絕句。蓋樂天多於敷衍，而山谷巧於剪裁，自是不敢複言矣。」
　　任天社雲：「端伯所載如此，必有所據。然敷衍、剪裁之說非是。蓋山谷謫居黔南時，取樂天江州、忠州等詩，偶有會於心者，摘其數語，寫置齋閣。或嘗為人書，世因傳以為山谷自作，然亦非有意與樂天較工拙也。詩中改易數字，可為作詩之法，故因附見於此。前五篇，今《豫章集》有之，後五篇，得之《修水集》。」
　　其一
　　相望六千里，天地隔江山。十書九不到，何用一開顏。
　　此《樂天集》第十卷中《寄行簡》詩。元作「相去六千里，地絕天邈然。十書九不達，何以開憂顏。」
　　其二
　　霜降水返壑，風落木歸山。冉冉歲華晚，昆蟲皆閉關。
　　此十一卷中《歲晚》詩。末句元作「冉冉歲將晏，物皆複本原。」
　　其三
　　冷淡病心情，暄和好時節。故園音信斷，遠郡親賓絕。
　　此十一卷中《花下對酒》詩。
　　其四
　　山郭燈火稀，峽天星漢少。年光東流水，生計南枝鳥。
　　此十一卷中《西樓夜》詩。
　　其五
　　冥懷齊遠近，委順隨南北。歸去誠可憐，天涯住亦得。
　　此十一卷中《委順》詩。
　　其六
　　老色日上面，歡悰日去心。今既不如昔，後當不如今。
　　此十一卷中《東城尋春》詩。「歡悰」元作「歡情」。
　　其七
　　嘖嘖雀引雛，梢梢筍成竹。時物感人情，憶我故鄉曲。
　　此第十卷中《孟夏思渭村舊居》詩。
　　其八
　　苦雨初入梅，瘴雲稍含毒。泥秧水畦稻，灰種畬田粟。
　　與前篇注同。
　　其九
　　輕紗一幅巾，小簟六尺床。無客盡日靜，有風終夜涼。
　　此十一卷中《竹窗》詩。
　　其十
　　病人多夢醫，囚人多夢赦。如何春來夢，合眼在鄉社。
　　一本作「秋來何所夢，合眼在鄉社」，此《樂天集》第十卷《寄行簡》詩。元作「渴人多夢飲，饑人多夢餐。春來夢何處，合眼到東川。」
　　《韻語陽秋》雲：「山谷《黔南十絕》，七篇全用樂天《花下對酒》、《渭村舊居》、《東城尋春》、《西樓》、《委順》、《竹窗》等詩，餘三篇用其詩，略點化而已。」
　　葉少蘊雲：「詩人點化前作，正如李光弼將郭子儀之軍，重經號令，精彩數倍。」此語誠然。
　　題畫睡鴨
　　山雞照影空自愛，孤鸞無鏡不作雙。天下真成長會合，兩鳧相倚睡秋江。
　　《容齋隨筆》雲：「此詩謂之點化古語。蓋徐陵《鴛鴦賦》雲：『山雞映水那相得，孤鸞照鏡不成雙。天下真成長會合，無勝比翼兩鴛鴦。』黃魯直全用徐陵語點化之，末句尤工。」
　　侄梠隨知命舟行
　　梠字惟深，小字韓十，知命第二子也。
　　莫去沙邊學釣魚，莫將百丈作轆轤。清江濯足窗下坐，燕子日長宜讀書。
　　愚謂：此詩痛快而警策，真得訓誨子侄之體。末二句語，勉勵之意尤深。
　　病起荊江亭即事
　　閉門覓句陳無己，對客揮毫秦少遊。正字不知溫飽味，西風吹淚古藤州。
　　任天社雲：「『閉門覓句』、『對客揮毫』二句，乃二君實錄也。無己坐黨禁錮，既而自徐學，除秘書省正字。少游自雷州貶所北歸，至藤州，卒於光化亭上。初，少遊夢中作《好事近》長短句，有『醉臥古藤陰下，了不知南北』之句，殆若讖雲。」
　　胡苕溪雲：「山谷以今時人形入詩句，蓋取法於少陵。少陵詩雲『不見高人王右丞，藍田丘壑蔓寒藤』，又雲『複憶襄陽孟浩然，清詩句句盡堪傳』之類是也。故山谷雲『司馬丞相驟登庸』，又雲『閉門覓句陳無己，對客揮毫秦少遊』之類是也。近世風俗諛甚，悉以丈相呼，更不復知其字，疇敢形入詩句，必相顧而失色。《禮記》雲：『年長以倍，則父事之；十年以長，則兄事之；五年以長，則肩隨之。』今不問其長幼，悉以丈呼之，是不識《禮記》，寧不羞乎？」
　　跋子瞻和陶詩
　　子瞻謫嶺南，時宰欲殺之。飽吃惠州飯，細和淵明詩。彭澤千載人，東坡百世士。出處雖不同，風味乃相似。
　　東坡知揚州，初《和淵明飲酒》詩二十首，《歸田園居》以下，皆謫惠州後所作，凡一百有九篇。追和古人，自東坡始。
　　愚謂：此詩後四句，亦是子由作《和陶集序》中語意。子由序有雲：「區區之跡，蓋未足以論士也。」
　　題小景扇
　　草色青青柳色黃，桃花零落杏花香。春風不解吹愁卻，春日偏能惹恨長。
　　鄂州南樓即事
　　四顧山光接水光，憑欄十裡芰荷香。清風明月無人管，並作南樓一夜涼。
　　愚謂：山谷此二詩，亦可謂雅麗精絕者也。
　　四休居士詩
　　其一
　　富貴何時潤髑髏，守錢奴與抱官囚。太醫診得人間病，安樂延年萬事休。
　　其二
　　無求不著看人面，有酒可以留人嬉。欲知四休安樂法，聽取山谷老人詩。
　　山谷自序雲：「太醫孫君昉，字景初，為士大夫發藥，多不受謝，自號『四休居士』。山谷問其說，四休笑曰：『粗茶淡飯飽即休，補破遮寒暖即休，三平四滿過即休，不貪不妒老即休。』山谷曰：『此安樂法也。』夫少欲者，不伐之家也。知足者，極樂之國也。四休家有三畝園，花木鬱鬱。客來煮茗、傳酒，談上都貴遊人間可喜之事。或茗寒酒冷，賓主皆相忘。其居與予相望，暇則步草徑相尋。故作小詩遣家童歌之，以侑酒茗雲。」
　　青奴
　　穠李四弦風拂席，昭華三弄月侵床。我無紅袖堪娛夜，正要青奴一味涼。
　　山谷雲：「趙子充示《竹夫人》詩，乃涼寢竹器，然憩臂休膝，似非夫人之職。而冬夏青青，竹之所長，故為名曰『青奴』，並以小詩取之。」
　　《志林》雲：「東坡《寄柳子玉》雲：『聞道床頭惟竹幾，夫人應不解卿卿。』又《送竹幾與謝秀才》雲：『留我同行木上坐，贈君無語竹夫人。』蓋俗以竹幾為竹夫人。山谷『穠李昭華』之句，蓋貴人家兩女妓也。」
　　[附]呂居仁詠秋後竹夫人
　　與君宿昔尚同床，正坐西風一夜涼。便學短檠牆角棄，不如團扇篋中藏。人情易變乃如此，世事多虞只自傷。卻笑班姬與陳後，一生辛苦望專房。
　　胡苕溪雲：「晁無咎有詩雲：『不見班姬與陳後，甯聞衰落尚專房。』居仁詩用此語也。」
　　趙伯威《詩餘話》雲：「曾文清謂山谷以『竹夫人』為『竹奴』，予亦名『腳婆』為『錫奴』，戲作絕句。」
　　[附]曾文清詠腳婆
　　霧帳桃笙晝寢餘，此君那可一朝無。秋來冷落同班扇，歲晚溫柔是錫奴。
　　愚按：山谷亦有詩戲詠腳婆，附於左。
　　[附]山谷戲詠暖足瓶二首
　　小姬暖足臥，或能起心兵。千金買腳婆，夜夜睡天明。
　　注雲：「邪念忽起，勝於用兵不戢之禍。退之詩雲：『詰曲避語阱，冥茫觸心兵。』俗以暖足瓶為鐵婆，老杜詩雲：『客睡何曾著，秋天不肯明。』此反而用之。」
　　腳婆元不食，纏裹一衲足。天明更傾瀉，頮面有餘燠。
　　乞貓
　　秋來鼠輩欺貓死，窺甕翻盆攪夜眠。聞道狸奴將數子，買魚穿柳聘銜蟬。
　　《後山詩話》雲：「《乞貓》詩雖滑稽而可喜，千歲而下，讀者如新。」
　　絕句
　　破卯扶頭把一杯，燈前風味喚仍回。高陽社裡如相訪，不用閑攜惡客來。
　　《漁隱叢話》雲：「山谷曾自注『雪裡過門多惡客』之句雲：『不飲者，為惡客，出《元次山集》。』餘以《元集》檢尋，其詩雲：『將船何處去，送客小回南。有時逢惡客，還家亦少酣。』注雲：『非酒徒，即為惡客。』」
　　達觀台
　　瘦藤拄到風煙上，乞與遊人眼豁開。不知眼界闊多少，白鳥去盡青天回。
　　《冷齋夜話》雲：「李翰林詩曰『鳥飛不盡暮天碧』，又曰『青天盡處沒孤鴻』。山谷詩乃用此意，謂之『換骨法』。」
　　胡苕溪謂「鳥飛不盡暮天碧」之句，乃郭功甫《金山行》。冷齋以為李翰林詩，何也？
　　題李氏園壁
　　荷氣竹風宜永日，冰壺涼簟不能回。題詩未有驚人句，會喚謫仙蘇二來。
　　《王直方詩話》雲：「山谷避暑城西李氏園，題詩於壁。少游言於東坡曰：『以先生為蘇二，大似相薄。』少遊極怨山谷《和實寂齋》詩，因此吹毛耳。」
　　愚按：山谷詩注及《高齋詩話》雲：「少游嘗教授蔡州，顧官妓婁婉及陶心兒者，與之甚密。婉字東玉，故少遊贈之詞雲『小樓連苑橫空』，又雲『玉佩丁東別後』者是也。又贈陶心兒詞雲『天外一鉤橫月帶三星』，謂心字也。其後山谷嘗次孫子實寂齋韻寄少遊，有雲：『才難不易得，志大略細謹。』少遊極怨山谷此句，謂言蔡州事少人知者。魯直詩語重，人既見此語，遂使吹毛耳。」
　　登岳陽樓望君山
　　滿川風雨獨憑欄，綰結湘娥十二鬟。可惜不當湖水面，銀盤堆裡看青山。
　　注雲：「湘江北流至岳陽，達蜀江。夏潦後，蜀江漲勢高，遏住湘波，讓而退，溢為洞庭湖，凡數百里。而君山宛在水中。秋水歸壑，此山複居於陸，惟一條湘水而已[一]。」
　　[一]「水」，日本人中野吉右衛門翻刻本作「川」。
　　愚謂：山谷此詩，實用劉禹錫、雍陶詩中語翻案也。今附於左。
　　[附]劉禹錫望洞庭
　　湖光秋月兩相和，潭面無風鏡未磨。遙望洞庭山水色，白銀盤裡一青螺。
　　[附]雍陶望君山
　　風波不動影沉沉，翠色全微碧色深。應是水仙梳洗罷，一螺青黛鏡中心。
　　嘲小德
　　中年舉兒子，漫種老生涯。學語囀春鳥，塗窗行暮鴉。欲嗔主母惜，稍慧女兒誇。解著《潛夫論》，不妨無外家。
　　《王符傳》雲：「安定俗鄙庶孽，而符無外家，為鄉人所賤。隱居著書，以譏當世得失。不欲章顯其名，故號《潛夫論》。」蓋小德亦庶出之子也。
　　《東皋雜錄》雲：「魯直《嘲小德》，有『學語春鶯囀，書窗秋雁斜。』後改作此聯，以是知文不厭改也。」
　　[附]東坡次前韻
　　題序雲：「次韻魯直《嘲小德》。小德，魯直子。其母微，故其詩雲：『解著《潛夫論》，不妨無外家。』」
　　進饌客爭起，小兒那可涯。莫欺東方星，三五自橫斜。名駒已汗血，老蚌空泥沙。但使伯仁長，還興絡秀家。
　　晉周顗，字伯仁。母李絡秀少時在室，顗父浚為安東將軍，嘗出獵，遇雨止絡秀家。會其父兄不在，絡秀聞浚至，與一婢具數十人饌，甚精辦，而不聞人聲。浚因求為妾，其父兄不許。秀曰：「門戶殄瘁，何惜一女？若連姻貴族，將來庶大有益矣。」父兄許之。後生顗及嵩、謨，並列顯位。絡秀謂顗曰：「我屈節為汝家妾，門戶計耳。汝不與我家為親，吾亦何惜餘年？」顗等從命。由是李氏遂得為方雅之族。
　　寄廖明略學士
　　此詩五首中第三首也。
　　廖侯勸我酒，此亦雅所愛。中年剛制之，常懼作災怪。連台盤拗倒，故人不相貸。誰能知許事，痛飲且一快。
　　題雲：「以『酒渴愛江清』作五小詩寄廖明略學士兼簡初和父主簿。杜詩雲：『酒渴愛江清，餘酣潄晚汀。』」
　　謝榮緒割獐見貽
　　何處驚麕觸禍機，煩公遣騎割鮮肥。秋來多病新開肉，糲飯寒葅得解圍。
　　胡苕溪雲：「魯直少喜學佛，遂作《發願文》雲：『今者對佛發願，從今日盡未來世，不復淫慾、飲酒、食肉，設複為之，當墮地獄，為一切眾生代受其苦。』可謂能堅忍者必矣。其後悉毀禁戒，無一能行者，於前三詩句中可見矣。傳雲：『飲食、男女，人之大欲存焉。若戒之，則誠難。第節之，則為易，乃近於人情也。』」
　　題胡逸老致虛庵
　　藏書萬卷可教子，遺金滿籯常作災。能與貧人共年穀，必有明月生蚌胎。山圍宴坐畫圖出，水作夜窗風雨來。觀水觀山皆得妙，更將何物汙靈台。
　　《石林詩話》雲：「蜀人石翼與，黃魯直在黔中時遊從最久，嘗言見魯直《自矜》詩一聯雲：『人得交遊是風月，天開圖畫即江山。』以為晚年最得意，每舉以教人，而終不能成篇，蓋不欲以常語雜之。然魯直自有『山圍宴坐畫圖出，水作夜窗風雨來』，餘以謂氣格當勝前聯也。」
　　山谷雲：「嘗得兩句雲：『清鑒風流歸賀八，飛揚跋扈付朱三。』未知可贈誰，遂不能成章。又嘗嘲一俗濁人雲：『濁氣撲不散，清風倒射回。』東坡言『無以復加』。」
　　觀伯時畫馬禮部試院作
　　儀鸞供帳饕虱行，翰林濕薪爆竹聲，風簾官燭淚縱橫。木穿石盤未渠透，坐窗不遨令人瘦，貧馬百藖逢一豆。眼明見此玉花驄，徑思著鞭隨詩翁，城西野桃尋小紅。
　　陶弘景《真誥》雲：「昔有傅先生者，其少好道，入焦山石室中。積七年而太極老君詣之，與之木鑽，使穿一石盤，厚五尺許，雲：『穿此盤，便當得道。』其人乃晝夜穿之，積四十七年，鑽盡石穿，遂得仙丹，乃升太清。」故《觀伯時畫馬》詩雲：「木穿石盤未渠透，坐窗不遨令人瘦。」即前事也。
　　任天社雲：「此詩上三句，言供帳之寒陋也。《國朝會要》雲：『儀鸞司在拱辰門外，供帳弊壞，卒徒以為臥具，故有貪饕之虱行於其間。』次三句，言鎖宿試院甚久，出院未有期，鬱鬱自苦，如貧馬之得食。牛馬食餘草節曰『藖』，《集韻》音何間反。莝，餘草也。」
　　胡苕溪雲：「此格《禁臠》謂之『促句換韻』。其法三句一換韻，三疊而止。此格甚新，人少用之。餘嘗以此格為鄙句雲。」附於左。
　　[附]胡苕溪效山谷體
　　青玻璃色瑩長空，爛銀盤掛屋山東，晚涼徐度一襟風。天分風月相管領，對之技癢誰能忍，吟哦自恨詩才窘。掃寬露坐發興新，浮蛆琰琰拋青春，不妨舉盞成三人。
　　報賈天錫以寶熏見惠乞詩
　　山谷雲：「賈天錫作意和香，自然有富貴氣，覺諸人家和香極寒乞也。天錫屢惠此香，惟要作詩。因以韋應物『兵衛森畫戟，燕寢凝清香』為韻，作十小詩贈之。猶恨詩未工，未稱此香耳。」
　　其一
　　險心游萬仞，躁欲生五兵。隱幾香一炷，靈台湛空明。
　　胡苕溪雲此十詩中第一絕「真佳句也」餘九首見全集。
　　答斌老病起遣悶
　　風生高竹涼，雨送新荷氣。魚遊悟世網，鳥語入禪味。一揮四百病，智刃有餘地。病來每厭客，今乃思客至。
　　胡苕溪雲：「東坡有句雲：『茶筍盡禪味，松竹真法音。』山谷雲：『魚遊悟世網，鳥語入禪味。』張文潛雲：『鳥語味實相，飯香悟真空。』此三聯語意相類，然山谷一聯最為優也。」
　　《維摩經》雲：「生四大，增損則有四百四病。」又禪家每以智惠為刃，山谷詩中用此語也。
　　秋思寄子由
　　黃落山川知晚秋，小蟲催女獻功裘。老松閱世臥雲壑，挽著滄江無萬牛。
　　熊勿軒雲：「此詩言世道將變，人才老死山林，無人推挽出而用世也。」  
　 
卷六
　　陳後山
　　《朱文公語錄》雲：「黃山谷詩雲：『閉門覓句陳無己，對客揮毫秦少遊。』陳無己平時出行，覺有詩思便急歸，擁被臥而思之，呻吟如病者，或累日而後起。真是『閉門覓句』者也。」
　　《語錄》又雲：「或問後山詩恁地深，他資質盡高，不知如何肯學山谷詩？曰：『後山雅健似山谷，然氣力不似山谷較大，但無山谷許多輕浮底意思。』」
　　魏衍序雲：「後山詩，不犯正位，切忌死語，非冥搜旁引，不足以知之。」
　　或言後山之詩，非一過可了，近於枯淡。彼其用意，直追《騷》《雅》。不求合於世俗，亦惟恃有東坡、山谷之知也。自此兩公外，政使舉世無領解者，渠亦安暇恤哉？
　　妾薄命二首
　　後山自注雲：「為曾南豐作。」
　　天社任淵雲：「按《漢書•許後傳》曰：『奈何妾薄命，端遇竟寧前。』故曹植樂府有《妾薄命篇》。」
　　謝疊山雲：「元豐間，曾鞏修史，薦後山有道德，有史才，乞自布衣召入史館。命未下而曾去，後山感其知己，不願出它人門下，故作《妾薄命》。鞏，南豐人，歐陽公之客。後山尊之，號曰『南豐先生』。」
　　其一
　　主家十二樓，一身當三千。古來妾薄命，事主不盡年。起舞為主壽，相送南陽阡。忍著主衣裳，為人作春妍。有聲當徹天，有淚當徹泉。死者恐無知，妾身長自憐。
　　謝疊山雲：「『主家十二樓，一身當三千。』十二樓，言粉白黛綠，列屋而閒居者頗多也。妙在『當』字，言其專房之寵也。」
　　任天社雲：「白樂天詩雲：『漢宮佳麗三千人，三千寵愛在一身。』後山以五字道之，語簡而意盡。」
　　又雲：「『忍著主衣裳，為人作春妍。』此句與下篇『向來一瓣香，敬為曾南豐』之句，皆以自表，見其不忍更名它師也。」
　　其二
　　葉落風不起，山空花自紅。捐世不待老，惠妾無其終。一死尚可忍，百歲何當窮。天地豈不寬，妾身自不容。死者如有知，殺身以相從。向來歌舞地，夜雨鳴寒蛬。
　　謝疊山雲：「『葉落風不起』，如李太白詩『雨落不上天，覆水難重收』。此意謂人才凋零，如秋風掃敗葉，葉已墜地，雖有風，不能吹之上樹矣。此言人之雲亡，邦國殄瘁，世道日降，人物隨之，更不可扶持興起也。『山空花自紅』，意謂有松柏、杞梓、楩楠、豫章棟樑之材，始可謂之山。今山無林木，徒有野花自紅，不成山矣。正如朝廷無支撐世道之人，班行寂寥，惟有富貴之士，隨時苟祿，不成朝廷矣。『捐世不待老，惠妾無其終。』此二句無限意味。後山亦自歎南豐薦引雖力而未遂，不期南豐死之速也。」
　　任天社雲：「『一死尚可忍，百歲何當窮。』言忍死尚可，祈死實難。意謂安得速死，以從其主也。師死而遂背之，讀此詩者，亦少知愧矣。」
　　南豐先生輓詞二首
　　早棄人間事，真從地下游。丘原無起日，江漢有東流。身世從違裡，功言取次休。不應須禮樂，始作後程仇。
　　任天社雲：「『丘原無起日，江漢有東流。』此言九原雖不可作，而文章之令名，當與江漢俱存。老杜所謂：『爾曹身與名俱滅，不廢江河萬古流。』王介甫曾有《贈南豐》詩曰：『曾子文章世無有，水之江漢星之鬥。』故此引用。末句乃後山自謂也。《文中子》卷末載：魏徵曰：『大業之際，征也嘗與諸賢侍。文中子謂征及房、杜曰：「先輩雖聰明特達，然非董、薛、程、仇之比。雖逢明主，必愧禮樂。」』按：程元、仇璋皆文中子高弟。後山自謂其材本不及程、仇，不待議禮樂而判優劣也。」
　　《許彥周詩話》雲：「無己作《曾子固輓詞》雲：『丘園無起日，江漢有東流。』近世詩人莫及也。」
　　其二
　　精爽回長夜，衣冠出廣廷。勳庸留琬琰，形像付丹青。道喪餘篇翰，人亡更典刑。侯芭才一足，白首《太玄經》。
　　任天社雲：「末句亦後山自謂也。《揚雄傳》：『鉅鹿侯芭，常從雄居，受其《太玄》《法言》。』《呂氏春秋》：『魯哀公問於孔子，曰：「樂正夔，一足矣。」』李太白詩：『誰能書閣下，白首《太玄經》。』」
　　次韻答邢居實二首
　　題注雲：居實字敦夫，邢恕和叔之子也。少年有俊聲。
　　其一
　　漢庭用少公何在，不使群飛接羽翰。今代貴人須白髮，掛冠高處未宜彈。
　　按：邢來詩雲：「微意平生在江海，塵冠今日為君彈。」
　　《王立之詩話》雲：「元祐初，多用老成，故後山有此句也。」
　　漢武帝時，顏駟曰：「文帝好文，而臣好武。景帝好老，而臣尚少。陛下好少，而臣已老。是以三世不遇也。」
　　其二
　　秋來為客意何如，千里河山信不疏。昔日老人今則少，不妨紅葉閉門書。
　　任天社《詩注》雲：「《戰國策》：吳起曰：『河山之險，信不足保也。』此言『信不疏』，謂心意相許與，不以遠而疏也。『昔日老人今則少』，戲謂若比當代貴人，文、呂諸公猶為少年也。樂天有詩雲：『猶有誇張少年處，時呼張丈喚殷兄。』」
　　丞相溫公輓詞三首
　　其一
　　恭默思良弼，詩書正百工。事多違謝傅，天遽奪楊公。一代風流盡，三師禮數崇。若無天下議，美惡並成空。
　　謝疊山雲：「時哲宗諒陰，見上帝賚良弼，非偶然也。周公位塚宰，正百工，以詩書治天下，與熙豐變法者不同。蓋熙豐新法，與溫公所志所學皆相反也。」
　　其二
　　百姓歸周老，三年待魯儒。時方隨日化，身已要人扶。玉幾雖來晚，明堂訖授圖。心知死諸葛，終不羨曹蜍。
　　謝疊山雲：「以文王時二老比溫公，尊之至矣。『三年待魯儒』，『待』字最妙。蓋溫公得時行道，不及三年也。」
　　黃山谷見此詩「時方隨日化，身已要人扶」之句，歎曰：「陳三真不可及！」蓋天不憖遺之悲，盡於此矣。
　　按：《行狀》雲：「哲宗初，公為門下侍郎。元祐元年，公始得疾。疾甚，詔公肩輿至內東門，子康扶入，對小殿。九月，薨於西府。」東坡作神道碑銘曰：「為政一年，疾病半之。功則多矣，百年之思。」謝疊山雲：「此兩句，見溫公克勤於邦，盡瘁於國，因此成疾。悲痛之意，形於言外。」
　　《冷齋夜話》雲：「餘問山谷：『今之詩人誰為冠？』曰：『無出陳無己。』『其佳句可得聞乎？』曰：『吾見其作《溫公輓詞》一聯雲：「政方隨日化，身已要人扶」便知其才不可敵也。』」
　　《世說》載：庾道季曰：「廉頗、藺相如雖千載，凜凜尚有生氣。曹蜍、李志雖見在，厭厭如九泉下人。」
　　其三
　　少學真成己，中年托著書。輟耕扶日月，起廢極吹噓。得志甯論晚，成功不願餘。一為天下慟，不敢愛吾廬。
　　謝疊山雲：「此詩言溫公平日之學，以誠為本。《中庸》雲：『誠者非自成己而已也，所以成物也。』東坡作《溫公神道碑》亦雲：『溫公平生惟一誠。公奉祠十五年，著《通鑒》一書，其實與熙豐新法不合。及其沒也，赤子無所恃怙，天下寒士無廣廈萬間之庇，豈但吾廬破而受凍哉！』」
　　任天社雲：「『輟耕扶日月，起廢極吹噓。』言公既執政，士大夫得罪於熙豐者，極力薦引而用之。『日月』『吹噓』字雖不對，而事勢氣象實相等，此詩人之妙也。」
　　又雲：「東坡《祭歐公文》雲：『蓋上為天下慟，而下以哭吾私。』此反而用之，言不復哭吾之私也。淵明詩曰『吾亦愛吾廬』，此借用其字，廬謂吾所庇托焉耳。老杜詩雲：『安得廣廈千萬間，大庇天下寒士俱歡顏，風雨不動安如山。嗚呼！何時眼前突兀見此屋，吾廬獨破受凍死亦足。』蓋以天下為憂而忘其私也。後山末句用此意。」
　　嘲秦覯
　　覯字少章，秦觀少游之弟也。
　　長鋏歸來夜帳空，衡陽回雁耳偏聰。若為借與春風看，無限珠璣咳唾中。
　　《王立之詩話》雲：「少章登第後方娶。後山作此詩時，猶未娶，故多戲句。帳空聞雁之語，皆戲其獨宿無寐也。」
　　示三子
　　序雲：時三子歸自外家。
　　去遠即相忘，歸近不可忍。兒女已在眼，眉目略不省。喜極不得語，淚盡方一哂。了知不是夢，忽忽心未穩。
　　謝疊山雲：「杜子美亂後見妻子詩雲：『夜闌更秉燭，相對如夢寐。』辭情絕妙，無以加之。晏詞竊其意雲：『今宵剩把銀缸照，猶恐相逢是夢中。』周詞反其意雲：『夜永有時分明，枕上覷著孜孜地。燭暗時酒醒，元來又是夢裡。』皆不如後山祖杜工部之意，著一轉語：『了知不是夢，忽忽心未穩。』意味悠長，可與杜工部爭衡也。」
　　雪後黃樓寄負山居士
　　林廬煙不起，城郭歲將窮。雲日明松雪，溪山進晚風。人行圖畫裡，鳥度醉吟中。不盡山陰興，天留憶戴公。
　　謝疊山雲：「『雲日明松雪，溪山進晚風』二句絕妙。余嘗獨步山巔水涯，積雪初霽，雲斂日明。遙望松林，徘徊溪橋，踏月而歸，始知此兩句如善畫。作詩之妙，至此神矣。末句意思尤妙，蓋相見則意愜，意愜則不復憶之矣。王徽之之不見戴逵而反，乃天留此相思之情於無窮也。」
　　送蘇公知杭州
　　《詩注》雲：「東坡出知杭州，道由南京。後山時為徐州教授，告徐守孫覺，願往見，而覺不之許。乃託疾謁告，來南京送別，同舟東下，至宿而歸。事見東坡《與陳師道書》，及劉安世《彈章》。」
　　劉安世《彈章》雲：「士於知己，不無私恩。既效一官，則有法。今師道擅去官次，陵蔑郡將，徇情亂法，莫此為甚。」
　　平生羊荊州，追送不作遠。豈不畏簡書，放麑誠不忍。一代不數人，百年能幾見。昔如馬口銜，今為禁門鍵。一雨五月涼，中宵大江滿。風帆目力短，江空歲年晚。
　　任天社《詩注》雲：「此詩首句『羊荊州』，以比東坡。晉羊祜督荊州諸軍，郭奕因送祜出界，坐此免官。後山既送東坡，為劉安世所彈，乞正其罪，嘗除太學博士。又為言者以此事論列，遂罷。此句殆亦詩讖也。『豈不畏簡書，放麑誠不忍。』此二句，上下若不相屬，而意在言外，叢林所謂活句也。按《韓非子》雲：『孟孫獵得麑，使秦西巴載之持歸，其母隨之而啼。秦西巴弗忍而與之。孟孫大怒，逐之。三月複召，以為子傅，曰：「夫不忍麑，且忍吾子乎？」嗚呼，觀過可以知仁。』後山越法出境以送師友，亦放麑之類也。『一代不數人，百年曾幾見。』後山《謝再授徐州教授啟》亦嘗有雲：『昨緣知舊出守東南，念一代之數人，而百年之幾見。間以重江之阻，莫期再歲之逢。使一有於先顛，為兩塗之後悔。』又雲：『中山之相，仁於放麑，亂世之雄，疑於食子，惟其信之既篤，所以行之不疑。』『昔如馬口銜，今為禁門鍵。』謂馬銜猶可脫去，禁鍵不容輒開。言官身拘系，不可輒出也。『風帆目力短，江空歲年晚。』言風帆愈遠，恨目力不能送之。人去江空，恍然自失。吾之年歲，日已遲暮，懼其不復再見也。其愛賢惜別之意，可謂切矣。」
　　謝疊山雲：「此詩雲：『一雨五月涼，中宵大江滿。風帆目力短，江空歲年晚。』蓋熙豐新法，虐於惔焚。元祐初年，溫公當國，更化善治，人心歡欣，如五月得雨，豈不快哉？溫公雲：『亡人已知後日必有反覆之患。』此詩謂元祐初政，膏澤下於民者，猶未浹洽，如五月得一雨，亦能變暴暑而為清涼。若雨至中宵，大江亦滿，則田疇之沾足，禾稼之暢茂可知矣。惜乎！元祐之政，僅如五月之涼，未至大江滿也。今蘇公以議論不合而去國，國事將日非矣。朝無真宰相，奇才如東坡者，不得大用。譬如江邊送行舟，順風張帆，一息數百里。風帆已遠，恨吾目力短，而望之不及。回視江中，更無行舟，此必天寒歲晚之時。以喻朝廷無人才，不信仁賢，則國空虛，非叔末之世而何。」
　　送秦覯
　　題注雲：覯從東坡學於杭州。
　　士有從師樂，諸兒卻未知。欲行天下獨，信有世間疑。秋入川原秀，風連鼓角悲。目前豚犬類，未必慰親思。
　　柳子厚《答韋中立論師道書》曰：「獨韓愈奮不顧流俗，抗顏而為師。世果群怪聚罵。」又曰：「天下不以非鄭尹而怪孫子，何哉？獨為其所不為也。」後山此詩雲：「欲行天下獨，信有世間疑。」意本諸此。時山谷亦有詩送之，今附於左。
　　[附]山谷送秦覯
　　班衣兒啼真自樂，從師學道亦不惡。但得新年勝舊年，即如常在郎罷前。
　　和江秀才獻花
　　疏花得雨數枝黃，白髮緣愁百尺長。要與老生同一醉，故留秋意作重陽。
　　李太白詩雲：「白髮三千丈，緣愁似個長。」後山詩本此。
　　次韻李節推九日登高
　　平林廣野騎台荒，山寺鳴鐘報夕陽。人事自生今日意，寒花只作去年香。巾欹更覺霜生鬢，語妙何妨石作腸。落木無邊江不盡，此身此日更須忙。
　　李後主詩雲：「鬢從近日添新白，菊是去年依舊黃。」後山雲：「人事自生今日意，寒花只作去年香。」意調亦同。「落木無邊江不盡」之句，亦本老杜《登高》詩雲：「無邊落木蕭蕭下，不盡長江滾滾來。」
　　猴馬
　　沐猴自戲馬自驚，圉人未解猴馬情。猴其天資馬何罪，意欲防患猶傷生。異類相宜亦相失，同類相傷非所及。志行萬里困一誤，吐豆齕荄日伏櫪。
　　本序雲：「楚州紫極宮有畫，沐猴振索以戲，馬頓索而驚，圉人不測，從鞭之。人言沐猴宜馬，而今反為累，作詩以道馬意雲。」
　　按韓鄂《四時纂要》雲：「常系獼猴於馬坊內，辟惡消百病，令馬不著疥。」
　　任天社雲：「此詩雲：『異類相宜亦相失，同類相傷非所及。』非所及，猶言非思慮所及也。物惡傷其類，此理之固然。而其間亦有相傷者，豈可複以常理待之邪？後山自徐學除太學博士，以言者罷。既而移潁州，故有『同類相傷』與『志行萬里困一誤』之語。」
　　次韻秦少遊春江秋野圖
　　後山自注雲：「宗室所畫。」
　　翰墨功名裡，江山富貴人。倏看雙鳥下，已負百年身。
　　任天社雲：「《南史》梁忠烈世子方等傳雲：『性愛林泉，特好散逸，嘗著論曰：「吾不及魚鳥遠矣，魚鳥飛浮，任其志性，吾之進退，常在掌握。若使吾終得與魚鳥同遊，則去人間如脫屣耳。」』此宗室事，故後山引用蓋舊制宗室在宮，有出入之限，有不許外交之禁故也。」
　　其二
　　江清風偃木，霜落雁橫空。若個丹青裡，猶須著此翁。
　　後山自注雲：「秦詩雲：『請君添小艇，畫我作漁翁。』」
　　任天社雲：「此言少遊方見用於世，非江海之士，不當畫之漁舟也。」
　　黃魯直《答王立之書》雲：「小詩若能令每篇不苟作，須有所屬乃善。頃來詩人，惟陳無己得此意，每令人歎伏之。蓋渠勤學不倦，味古人語精深，非有為不發於筆端耳。觀此二詩，信魯直之善論也。」
　　觀兗文忠公家六一堂圖書
　　歐陽文忠公封兗國，六一堂見歐陽公詩卷首注。
　　生世何用早，我已後此翁。頗識門下士，略已聞其風。中年見二子，已複歲一終。呼我過其廬，所得非所蒙。先朝群玉殿，冠佩環群公。神文煥王度，喜色見天容。禦榻誰複登，帝書元自工。黃絹兩大字，一覽涕無從。似欲托其子，天意人與同。歷數況有歸，敢有貪天功。集古一千卷，明明並群雄。誰為第一手，未有百世公。廟器刻科鬥，寶樽蟠華蟲。緬懷弁服士，酬獻鳴瑽瑢。插架一萬軸，遺子以固窮。素琴久絕弦，棋酒頗闕供。向來一瓣香，敬為曾南豐。世雖嫡孫行，名在惡子中。斯人日已遠，千歲幸一逢。吾老不可待，露草濕寒蛬。
　　任天社雲：「此詩『集古一千卷』至『棋酒頗闕供』之句，蓋用文忠公《六一居士傳》中語，謂『吾家藏書一萬卷，集錄三代以來金石遺文一千卷，有琴一張，有棋一局，常置酒一壺，以吾一翁老於五物之間，是為六一。』」
　　又雲：「南豐、東坡皆六一門下士。南豐修史薦後山，以布衣入史館，命未下而曾去國，後以東坡薦得官。此詩雲：『向來一瓣香，敬為曾南豐。』後山雖感東坡而不以為知己。作此詩時，東坡正為郡守，終無少貶阿附之意，可謂特立之士矣。然亦知東坡之大，必能受之也。」
　　絕句
　　此生精力盡於詩，末歲心存力已疲。不共盧王爭出手，卻思陶謝與同時。
　　胡苕溪雲：「後山《絕句》雲『此生精力盡於詩』，與溫公《資治通鑒表》雲『臣之精力，盡於此書』之語相同，豈偶然邪？」
　　以拄杖供仁山主二首
　　其一
　　錯節孤根勁有餘，坐床須按起須扶。一生用底今相贈，更問林間有此無。
　　《趙州語錄》雲：「趙州臨仙化，以拂子送與王鎔曰：『此是老僧一生用不盡底。』」
　　謝疊山雲：「『一生用底今相贈，更問林間有此無。』此二句有無限意味，見拄杖之奇，又見後山與仁山主契好之厚。」
　　其二
　　洗足投筇只坐禪，厭尋岐路費行纏。老來不復人間事，不用山公更削圓。
　　《桂苑叢談》雲：「潤州甘露寺，有僧道行孤高。李德裕廉問日，以方竹杖一贈焉。方竹，出大宛國，堅實而正方，節牙、須牙四面對出。及再鎮浙右，其僧尚在，問曰：『前所奉竹杖無恙否？』僧喜對曰：『已規圓而漆之矣。』公嗟惋彌日。前輩曾有詩雲：『削圓方竹杖，漆卻斷紋琴。』」
　　謝疊山雲：「孫真人雲：『人之處世，智欲員，行欲方。』柳子厚雲：『鑿去方心，規以大圓。』此言世俗喜圓惡方。方者難合，圓者易投。今不復與人間事，不必揉方為圓矣。」
　　項城道中寄劉令勸修溪橋
　　老怯溪橋泥沒膝，喜聞吾黨政如春。須君不惜千金費，此後寧無我輩人。
　　謝疊山雲：「此言好事到手不肯做，將後被別人做了。」
　　任天社雲：「此言必有好事者繼之。」
　　送吳先生謁惠州蘇副使
　　題注雲：「蘇副使，東坡也。吳先生，當是吳遠遊，蘇公嘗有書與之。」
　　聞名欣識面，異好有同功。我亦慚吾子，人誰恕此公。百年雙白鬢，萬里一秋風。為說任安在，依然一禿翁。
　　任天社注雲：「『聞名欣識面』，言吳君欲識東坡也。『異好有同功』，言吳君方外之士，與後山異趣，而好賢之意則同，故雲『同功』。『我亦慚吾子，人誰恕此公』，言後山不能往見蘇公，此所以有愧於吳君也。此二句大妙。『百年雙白鬢，萬里一秋風』，時東坡年五十九，此言神交心契，與風無間也。末句後山自謂不負蘇公之門，時亦坐黨事廢錮，故雲『禿翁』。《漢•霍去病傳》雲：『衛青日益衰，而去病日益貴，故人門下多去事去病，輒得官爵。惟任安不肯去。』又《灌夫傳》『與長孺同一禿翁』，注言無官位版授也。」
　　蠅虎
　　物微趣下世不數，隨力捕生得稱虎。匿形注目搖兩股，卒然一擊勢莫禦。十中失一八九取，吻間流血腹如鼓。卻行奮臂吾甚武，明日淮南作端午。
　　任天社雲：「後山此詩，蓋有所指而雲，末言恃勇而不知及禍也。世傳淮南王安萬畢術雲：『以五月五日，取蠅虎杵汁拌豆，豆自踴躍，可以擊蠅。』」
　　謝疊山雲：「此譏小人之好搏擊者。」
　　陳留市隱者
　　陳留人物後，疑有隱屠耕。斯人豈其徒，滿腹一杯羹。婷婷小女子，與翁同醉醒。薄暮行且歌，問之諱姓名。子豈達者歟，槁竹聊一鳴。老生何所因，稍稍聲過情。閉門十日雨，吟作烏鳶聲。詩書工發塚，刀鑷得養生。飛走不同穴，孔突不暇黔。
　　《王直方詩話》雲：「陳留市有刀鑷工，隨其所得為一日費。醉吟於市，負其子以行歌。江端禮以為達者，為作傳，而要無己作詩。『閉門十日雨，吟作烏鳶聲』之句，大為山谷所愛。山谷亦擬作，有雲：『養性霜刀在，閱人清鏡空。』」
　　[附]山谷擬作陳留市隱
　　自序雲：「陳留江端禮李恭曰：『陳留市上有刀鑷工，年四十餘，無室家子姓。惟一女，年七歲矣。日以刀鑷所得錢與女子醉飽。醉則簮花吹長笛，肩女而歸，無一朝之憂，而有終身之樂，疑以為有道者也。』陳無己為賦詩，庭堅亦擬作。」
　　市井懷珠玉，往來人未逢。乘肩嬌小女，邂逅此生同。養性霜刀在，閱人清鏡空。時時能舉酒，彈鑷送飛鴻。
　　送兄子孝忠落解南歸
　　妙年失手未須恨，白璧深藏可自妍。短髮我今能種種，曉妝他日看娟娟。千金市帚能論價，萬戶封侯信有年。清白傳家有如此，歸塗囊盡不留錢。
　　唐人赴省，以詩文獻典貢舉者。有詩雲：「洞房昨夜停紅燭，待曉堂前拜舅姑。耳畔低聲問夫婿，畫眉深淺入時無。」後山「曉妝他日看娟娟」，意本諸此。
　　愚按：此詩乃用東坡《與潘三失解後飲酒詩》韻。
　　[附]東坡與潘三失解後飲酒
　　千金敝帚人誰買，半額蛾眉世所妍。顧我自為都眊矂，憐君欲鬥小嬋娟。青雲豈易量他日，黃菊猶應似去年。醉裡未知誰得喪，滿江風月不論錢。
　　趙彥材雲：「《摭言》載：唐進士失解醉飽，謂之『眊矂』。今句雲『顧我自為都眊矂』，則以不獨潘三失解，為有眊矂之愁，而我所為失意，無一不是眊矂矣。」
　　謝憲台趙史惠米
　　平生忍欲今忍貧，閉口逢人不少陳。俸薄身清趙都史，也能作意向詩人。
　　謝疊山雲：「後山能忍貧，達官名賢哀其貧，袖白金饋之，見其辭色無窮態，議論愈介潔，竟不敢出。建中靖國辛巳，仕於朝，郊祀為執事官。其內子聞郊壇高寒，非挾纊不可，借姨夫趙挺之綿裘衣之。臨行，後山問此裘所從來，妻以實對。後山脫而擲之地。其夜寒凍，得疾不起。此憲台，一都史，惠米則受，以詩謝之。蓋取其俸薄身清，能尊敬賢人也。此詩起句緊切，後山清介，真是如此，即非寓言。『忍欲』『忍貧』四字，亦不苟。」
　　絕句
　　書當快意讀易盡，客有可人期不來。世事相違每如此，好懷百歲幾回開。
　　《複齋漫錄》雲：「此無己得意詩也。其後又《寄黃充》，前四句雲：『俗子推不去，可人費招呼。世事每如此，我生亦何娛。』蓋無己得意，故兩見之。」
　　謝疊山雲：「無己此詩雲『好懷百歲幾回開』，其化事甚巧。蓋是用《莊子》盜蹠之言曰：『人上壽百歲，中壽八十，下壽六十。除病疾死喪憂患，其中開口而笑者，一月之中不過四五日而已。』不用其語，而用其意，謂之化。」
　　《抱樸子》曰：「陸子十篇，誠為快書。」又晉嵇生雲：「每讀二陸之文，未嘗不廢書而歎，恐其卷之竟也。」
　　[附]寄黃充
　　俗子推不去，可人費招呼。世事每如此，我生亦何娛。黃生後來秀，純茂靜者徒。不見動經月，來亦不須臾。人事已好乖，可複自作疏。子雖向人懶，勝處不可孤。迨此田事休，仍當秋雨餘。深知阻泥濘，步屐意何如。
　　騎驢
　　複作騎驢不下驢，此生斷酒未須扶。獨無錦裡驚人句，也得梁園畫作圖。
　　任天社雲：「叢林謂參禪人有二病，一是騎驢覓驢，二是騎卻驢不肯下。識得驢了，騎卻不肯下，此一病更是難醫。若解放下，方喚作無事道人。後山所謂『複作騎驢不下驢』之句，豈謂是邪？」
　　《王立之詩話》雲：「雙井黃叔達，字知命。自江南來京師，與彭城陳履常俱謁法雲禪師於城南。夜歸，過龍眠李伯時。時知命著白衫，騎驢道中，搖頭而歌，履常負杖挾囊於後。一市皆驚，以為異人。伯時素善畫，因寫以為圖。邢惇夫作《夜歸圖》詩。此詩末句追記此事也。履常，即後山舊字。」
　　寄曹州晁大夫晁端仁，字堯民。
　　墮絮隨風化作塵，黃樓桃李不成春。只今容有名駒子，困倚欄幹一欠伸。
　　自注雲：「周昉畫美人，有背立欠伸者，最為妍絕。東坡為賦《續麗人行》也。」
　　任天社雲：「此篇蓋言徐州風物，後山嘗有詞並序雲：『晁大夫增飾披雲，初欲壓黃樓。而張、馬二子，皆當年樽下世所謂英英、盼盼者，盼卒英嫁。而盼之子瑩頗有家風，而曹妓未有顯者，黃樓不可勝也。作《南鄉子》以歌之曰：「風絮落東鄰，點綴繁枝旋化塵。關鎖玉樓巢燕子，冥冥。桃李摧殘不見春。流轉到如今，翡翠生兒翠作衿。花樣腰身官樣立，婷婷。困倚欄幹，一欠伸。」』」
　　又按：「此詩風絮以屬英，塵化以屬盼，名駒子以屬瑩。瑩之母，蓋馬氏也。」
　　歸雁
　　弧矢千夫志，瀟湘萬里秋。寧為寶箏柱，肯作置書郵。遠道勤相喚，羈懷誤作愁。聊寬稻粱意，寧複網羅憂。
　　胡苕溪雲：「杜牧之《早雁》雲：『仙掌月明孤影過，長門燈暗數聲來。』六一居士《汴河聞雁》雲：『野岸柳黃霜正白，五更驚破客愁眠。』皆言幽怨羈旅，聞雁聲而生愁思。至後山則不然，但雲：『遠道勤相喚，羈懷誤作愁。』則全不蹈襲也。」
　　早起
　　鄰雞接響作三鳴，殘點連聲殺五更。寒氣挾霜侵敗絮，賓鴻將子度微明。有家無食違高枕，百巧千窮只短檠。翰墨日疏身日遠，世間安得尚虛名。
　　《藝苑雌黃》雲：「予與鄉人翁行可同舟溯汴，因談及詩，行可雲：『王介甫最善下字，如「荒埭暗雞催月曉，空場老雉挾春驕」，下得「挾」字最好。如《孟子》「挾長」、「挾貴」之挾。』予謂介甫又有『紫莧淩風怯，蒼苔挾雨驕』。陳無己有『寒氣挾霜侵敗絮，賓鴻將子度微明』，其用『挾』字，正與介甫前一聯同。」
　　寄外舅郭大夫
　　巴蜀通歸使，妻孥且定居。深知報消息，不忍問何如。身健無妨遠，情親未肯疏。功名欺老病，淚盡數行書。
　　黃玉林雲：「趙章泉先生嘗雲：『學詩者，莫不以杜為師。然能如其詩者，鮮矣。句或有似之，而篇之全似者，絕難得。陳後山《寄外舅郭大夫》詩，乃全篇之似杜者也。』後戴式之亦有《思家》，用陳韻，又全篇之似陳者也。」
　　[附]戴式之思家用後山韻
　　湖海三年客，妻孥四壁居。饑寒應不免，疾病又何如。日夜思歸切，平生作計疏。愁來仍酒醒，不忍讀家書。
　　黃玉林雲：「趙蹈中選石屏詩，而此詩乃不在所選中，何邪？」
　　除官
　　題雲：「十一月除秘書省正字。」
　　扶老趨嚴詔，徐行及聖時。端能正幾字，敢恨十年遲。肯著金根謬，寧辭乳媼譏。向來憂畏斷，不盡鹿門期。
　　《王直方詩話》雲：「或雲『才得一正字，亦未須雲「趨嚴詔」。』後作《謝啟》複雲：『名雖文字之選，實為將相之儲。』又雲：『頭童齒豁，敢辭乳媼之譏；聞淺見輕，益畏金根之謬。』」
　　任天社雲：「此詩末句，言雖免黨錮之憂，而稍失其高隱本趣也。」
　　《明皇雜錄》雲：「劉晏以神童為秘書省正字，上問曰：『為正字，正得幾字？』對曰：『餘字皆正，惟朋字未正。』」
　　《尚書故實》雲：「韓昶，退之子也。性闇劣，為集賢校理，史傳有『金根車』，昶以為誤，悉改『根』為『銀』字。」
　　《南史》：「何承天除著作佐郎，年已老，而諸佐郎名家年少。荀伯子嘲之，呼為『奶母』。」此詩乳媼字，乃用此事也。
　　小放歌行
　　春風永巷閉娉婷，長使青樓誤得名。不惜捲簾通一顧，怕君著眼未分明。
　　當年不嫁惜娉婷，傅白施朱作後生。說與傍人須早計，隨宜梳洗莫傾城。
　　《王直方詩話》雲：「無己嘗作《小放歌》者兩篇，山谷雲：『無己他日作詩，語極高古。至於此篇，則顧影徘徊，炫耀太甚。』」
　　鷙鵲詩[一]
　　若溪不鸇，吾知避而遷。汝胡不狸，吾知遠而馳。宵邇吾巢[二]，晨並吾枝。懷毒妊凶，初不汝期。莽恭拳拳，甫笑嬉嬉。情貌深厚，孰從而追。
　　自序雲：「辛巳夏四月庚戌，日將晏，與客追涼露坐，有雀引雛二三，集垣下，行且哺。俄有鵲至，自北俯啄雀間。初循循然，少焉行雀間，遽攫一雛而升於垣，出雀不意。雀悲鳴啾啾[三]，奮身抵鵲，再三，欲奪。鵲竟磔雛以食不顧，如得計然。坐客歎息，餘感之賦是詩。」
　　愚謂：此詩譏小人之陰險潛毒者，聞之者足以戒雲。
　　[一]「鵲」原作「鳥」，據《後山先生集》改。
　　[二]「邇」原作「通」，據同上改。
　　[三]「雀」據同上補。
　　題柱
　　桃李摧殘風雨春，天孫河鼓隔天津。主恩不與妍華盡，何限人間失意人。
　　自序雲：「永安驛廊東柱，有女子題五字雲：『無人解妾心，日夜長如醉。妾不是瓊奴，意與瓊奴類。』讀而哀之。」
　　愚謂：後山少貧，不得志，東坡薦為徐州教授，複以送東坡被論罷。後徽宗召為正字，未幾而卒。此詩亦以寫其不得志之意也。
　　《青瑣高議》載：「瓊奴，姓王氏，郎中幼女。失身於趙奉常家，為主母淩辱。道出淮上，書其事於驛壁，見者哀之。」  
卷七
　　梅聖俞
　　劉後村雲：「本朝詩，惟宛陵為開山祖師。宛陵出，而後桑濮之哇淫稍息，風雅之氣脈複續，其功不在歐尹下。」
　　《詩話》雲：「梅聖俞詩，如深山道人，草衣葛履，王公大人見之，不覺屈膝。」
　　胡苕溪雲：「梅聖俞日課一詩，寒暑不易。聖俞詩名滿世，蓋身試此說之效耳。」
　　《臞翁詩評》雲：「梅聖俞詩，如關河放溜，瞬息無聲。」
　　歐陽公《序梅氏詩集》雲：「予聞世謂詩人少達而多窮，夫豈然哉？窮則愈工，非詩能窮人，殆窮者而後工也。予友梅聖俞，少以蔭補為吏，累舉進士，輒抑於有司，困於州縣，凡十餘年。年今五十，猶從辟書，為人之佐，鬱其所蓄，不得奮見於事業。聖俞亦自以其不得志者，樂於詩而發之。故其平生所作，於詩尤多。世既知之，而未有薦於上者。昔王文康公嘗見而歎曰：『二百年無此作矣。』雖知之深，亦不果薦也。若使其幸得用於朝廷，作為雅頌，以歌詠大宋之功德，薦之清廟，而追《商》、《周》、《魯頌》之作，豈不偉歟？奈何使其老不得志，而為窮者之詩，乃徒發於蟲魚、物類、羈愁、感歎之言。世徒喜其工，而不知其窮之久而將老也，可不惜哉！」
　　《滄浪•詩辯》雲：「國初詩，尚沿襲唐人，梅聖俞是學唐人平淡處。」
　　朱文公雲：「聖俞詩是枯槁，不是平淡。」
　　許彥周雲：「聖俞詩，句句精練，如『焚香露蓮泣，聞磬清鷗邁』之類，宜為歐公所稱。其它古體，如朱弦疏越，一倡三歎，讀者當以意求之。」
　　胡苕溪雲：「聖俞詩，工於平淡，自成一家。如《東溪》詩雲：『野鳧眠岸有閑意，老樹著花無醜枝。』《山行》詩雲：『人家在何處，雲外一聲雞。』《春陰》詩雲：『鳩鳴桑葉吐，村暗杏花殘。』《杜鵑》詩雲：『月樹啼方急，山房人未眠。』似此等句，須細味之，方見其用意也。」
　　范饒州坐客語食河豚魚
　　春洲生荻芽，春岸飛楊花。河豚當此時，貴不數魚蝦。其狀亦可怪，其毒亦莫加。忿腹若封豕，怒目猶吳蛙。炮煎苟失所，入喉為鏌鋣。若此喪軀體，何須資齒牙。持問南方人，黨護複矜誇。皆言美無度，誰謂死如麻。我語不能屈，自思空咄嗟。退之來潮陽，始憚餐龍蛇。子厚居柳州，而甘食蝦蟆。二物雖可憎，性命無舛差。斯味曾不比，中藏禍無涯。甚美惡亦稱，此言誠可嘉。
　　《藝苑雌黃》雲：「予按《倦遊錄》雲：河豚魚有大毒，肝與卵，人食之必死。瀹而為羹，或不甚熟，亦能害人。歲有被毒而死者，然南人嗜之不已。故聖俞詩雲：『炮煎苟失所，入喉為鏌鋣。』則其毒可知。」
　　蘇東坡在資善堂，嘗與人談河豚之美者，雲「也直那一死」，其美可知也。
　　《朱文公語錄》雲：「梅聖俞《河豚》詩，當時諸公說道恁地好。據某說，只是個上門罵人底詩。只似脫了衣服，上人門罵人祖罵人父一般，初無深遠底意思。」
　　孔毅夫《雜記》雲：「永叔稱聖俞《河豚》詩雲：『春洲生荻芽，春岸飛楊花。河豚於此時，貴不數魚蝦。』以謂河豚食柳絮而肥。聖俞破題兩句便說盡河豚好處，乃永叔褒譽之詞，其實不爾。此魚盛於二月，至柳絮時，魚已過矣。」
　　[附]東坡惠崇春江晚景[一]
　　竹外桃花三兩枝，春江水暖鴨先知。蔞蒿滿地蘆芽短，正是河豚欲上時。
　　胡苕溪雲：「東坡此詩，正是二月景致，是時河豚已盛矣。『欲上』之語，似未為穩。」
　　[一]此詩題據《集注分類東坡先生詩》補。
　　[附]洪駒父詠河豚西施乳
　　蔞蒿短短荻芽肥，正是河豚欲上時。甘美遠勝西子乳，吳王當日未曾知。
　　《藝苑雌黃》雲：「河豚水族之奇物，亦能害人，歲有被毒而死者。吳人珍之，目其腹為西施乳。餘因戲作此絕。雖然，甚美必甚惡。河豚，味之美也，吳人嗜之，以喪其軀。西施，色之美也，吳王嗜之，以亡其國。茲可為來者之戒。」
　　老人泉
　　泉中有老人，隱見不可常。蘇子居其間，飲水樂未央。泉中必有魚，與子日徜徉。泉中苟無魚，子特玩滄浪。歲月不知老，家有雛鳳凰。百鳥戢羽翼，不敢呈文章。去為仲尼歎，出為盛時祥。方今天子聖，毋滯此泉旁。
　　東坡雲：「先君與梅二丈游，時軾與子由弟甚少，未有知者，梅公獨深知之。家有老人泉，公作此詩。聖俞沒今四十年矣，南遷至合浦，見其門人歐陽晦夫，出其詩稿數十幅。其遺晦夫詩雲：『我家無梧桐，安得久留鳳。』晦夫年六十六，尚少餘一歲，然白髮蒼顏，略相似，困窮亦不相遠。遂相與執手大笑曰：『聖俞所謂鳳者，豈例皆窮如此乎？』」
　　木山
　　空山枯楠大蔽牛，霹靂夜落魚鳧洲。魚鳧水射幾千秋，蠹肌爛髓沙蕩流。惟存堅骨蛟龍鎪，形侔三山中雄酋。左右兩峰相挾翼，尊奉君長無慢尤。蘇夫子，見之驚且喜，買於溪叟憑貂裘。因嗟大不為梁棟，又歎殘不為薪槱。雨侵蘚澀得石瘦，宜與夫子歸隱丘。
　　聖俞此詩，為老泉賦，蓋形容三蘇也。
　　[附]東坡次木山韻
　　木生不願回萬牛，願終天年僕沙洲。時來幸逢河伯秋，掀然見怪推不流。蓬婆雪嶺巧雕鎪，蟄蟲行蟻為豪酋。阿鹹大膽忽持去，河伯好事不汝尤。城中古沼浸坤軸，一林瘦竹吾菟裘。二頃良田不難買，三年榿木行可槱。會將白髮對蒼巘，魯人不厭東家丘。
　　本序雲：「先君嘗蓄木山三峰，梅二丈見而賦之。今三十年矣。猶子千乘複得五峰，益奇，因次韻，並刻於其側。」
　　愚按：老泉《木假山記》以中峰自比，而以二峰比二子，讀之使人如見三蘇。聖俞《木山》詩正本此記之意，以形容三蘇也。
　　寄馬遵
　　三更醉下陵陽峰，仙舟江上去無蹤。杈牙鐵鎖漫橫絕，櫨濕不驚潭底龍。斷腸吳姬指如筍，欲剝玉榧將何從。短翎水鴨飛不遠，那經細雨山重重。卻顧舊埒病驄馬，塵沙歷盡空龍鍾。
　　《隱居詩話》雲：「馬遵謫守宣州，及其去也，郡僚軍民爭欲駐留，至以鐵鎖絕江。遵於餞筵倚醉，令官妓剝榧實而食，眷眷若留連狀，又以所乘驄馬寄聖俞家，郡人皆不疑其去也。遵夜使人絕鎖解舟，以水沃櫨牙，使之不鳴，迨曉，舟去遠矣。聖俞遂以詩寄之，可謂善於敘事者也。」
　　逢賣梅花
　　驛使前時走馬回，北人初識越人梅。清香莫把酴釄比，只欠溪邊月下杯。
　　東坡雲：「此梅二丈《京師逢賣梅花》絕句。吾雖後輩，猶及與之周旋。覽其親書，如見其抵掌談笑也。」
　　五側體
　　月出斷岸口，影照別舸背。且獨與婦飲，頗勝俗客對。月漸上我席，暝色亦稍退。豈必在秉燭，此景亦可愛。
　　《西清詩話》雲：「晏元獻守汝陰，梅聖俞往見之，將行，公置酒潁水河上，因言古人章句中全用平聲，制字穩帖，如『枯桑知天風』是也。恨未見側字詩耳。聖俞既引舟，遂作五側體寄公。」
　　莫打鴨
　　莫打鴨，打鴨驚鴛鴦。鴛鴦新向池北落，不比孤洲老禿鶬。禿鶬尚欲遠飛去，何況鴛鴦羽翼長。
　　《隱居詩話》雲：「呂士隆知宣州，好以事笞官妓，官妓皆欲逃去而未得也。會杭州有一妓到宣，其色藝可取，士隆愛之，留之使不去。一日，郡妓複犯小過，士隆又欲笞之，妓泣訴曰：『某不敢辭罪，但恐杭妓不能安也。』士隆憫而舍之。聖俞因作《莫打鴨》一篇，蓋謂此也。」
　　蘇子美
　　子美名舜欽，為人倜儻不羈，長於古文歌詩。後廢居蘇州，買水石作滄浪亭，詩以自適。
　　黃山谷雲：「子美文章，豪健痛快，潘、陸不足吞也。」
　　《後村詩話》雲：「子美《送李生》雲：『李生以病廢，東入徂徠峰。志氣尚突兀，形骸已龍鍾。男兒生世間，有如絕壑松。誤為風雷傷，不與匠石逢。哀哉千尺幹，摧朽似秋蓬。』此語悲壯之甚，李生何如人，足以當之？竊意子美自謂也。」
　　夏意
　　別院深深夏簟清，石榴開遍透簾明。樹陰滿地日卓午，夢覺流鶯時一聲。
　　劉後村雲：「子美雄放不羈，及蟠屈而為吳體。如此詩則極平夷妥帖。」
　　絕句
　　綠陰垂野草青青，時有幽花一樹明。晚泊孤舟古祠下，滿川風雨看潮生。
　　《王直方詩話》雲：「黃山谷最愛此絕，累書之，或真草與大字。」
　　後村雲：「此詩大似韋蘇州。」
　　《複齋漫錄》雲：「此詩第二句與鄭毅夫《田家》詩第二句恰相類，皆清絕可愛。」
　　[附]鄭毅夫田家
　　田家汩汩流水渾，一樹高花明遠村。雲意不知殘照好，卻將微雨送黃昏。
　　獨步滄浪亭
　　花枝低欹草生迷，不可騎往步是宜。時時攜酒只獨到，醉倒惟有春風知。
　　胡苕溪雲：「子美《獨步滄浪亭》絕句，真能道幽獨閑放之趣。」
　　《石林詩話》雲：「姑蘇州學之南，積水彌數十頃，傍有小山，高下曲折相望，蓋錢氏時廣陵王所作，既積土為山，因以為池瀦水焉。瑞光寺即其宅，而此其別圃也。慶曆間，子美謫廢，以四十千得之為居，傍水作亭，曰『滄浪』。歐陽公詩，所謂『清風明月本無價，可惜只賣四萬錢』者是也。子美既死，其孤不能保，遂屢易主矣。」
　　[附]歐陽公滄浪亭詩
　　子美寄我滄浪吟，邀我共作滄浪篇。滄浪有景不可到，使我東望心悠然。荒灣野水氣象古，高林翠阜相回環。新篁抽筍添夏影，老枿亂髮爭春妍。水禽閒暇事高格，山鳥日夕相啾喧。不知此地幾興廢，仰視喬木皆蒼煙。堪嗟人跡到不遠，雖有來路曾無緣。窮奇極怪誰似子，搜索幽隱探神仙。初尋一徑入蒙密，豁見異境無窮邊。風高月白最宜夜，一片瑩淨鋪瓊田。清光不辨水與月，但見空碧涵漪漣。清風明月本無價，可惜只賣四萬錢。又疑此境誰乞與，壯士憔悴天應憐。鴟夷古亦有獨往，江湖波濤渺翻天。崎嶇世路欲脫去，反以身試蛟龍淵。豈如扁舟任飄兀，紅蕖綠浪搖醉眠。丈夫身在豈長棄，新詩美酒聊窮年。雖然不許俗客到，莫惜佳句人間傳。
　　松江長橋觀魚
　　鳴榔莫觸蛟龍睡，舉網時聞魚鱉腥。我實宦遊無況者，擬來隨爾帶笭箵。
　　《元次山集•自釋》雲：「帶笭箵而畫船。」注雲：「上，丁郎切。下，桑荒切。竹器也。」故《唐書》音訓雲：「讀作郎桑，見《元結本集》音訓。又音上，力丁切；下，息拯切。取魚籠也。蓋有平仄兩音。」《自釋》又雲：「能帶笭箵，全獨保生；能學聱齖，保宗全家。聱也如此，漫乎非邪？」其語雖葉韻，然《廣韻》《集韻》於庚、清、青三韻中，不收此「箵」字。並於上聲「迥」字韻中收之。子美此詩，誤押為平聲矣。又黃魯直《過石塘》詩雲：「長虹垂地若篆字，晴岫插空如畫屏。耕夫荷鋤解襏襫，漁父曬網投笭箵。」秦少遊《德清道中還寄子瞻》詩：「叢薄開羅帳，淪漪寫鏡屏。疏籬窺窅窕，支港泛笭箵。」皆於青字韻中押真，誤也。
　　遊太湖
　　遝遝波濤閱古今，四無邊際莫知深。潤通曉月為清露，氣入霜天作暝陰。笠澤鱸肥人膾玉，洞庭橘熟客分金。風煙觸目相招引，聊為停橈一楚吟。
　　《複齋漫錄》雲：「子美詩雲：『笠澤鱸肥人鱠玉，洞庭橘熟客分金。』呂吉甫詩雲：『魚出清波庖膾玉，菊含寒露酒浮金。』此二聯相類，蘇勝於呂，但『人』、『客』兩字雖無亦可。」
　　垂虹亭觀月
　　月晃長江上下同，畫橋橫截冷光中。雲頭灩灩開金餅，水面沉沉臥彩虹。佛氏解為銀世界，仙家多住玉華宮。地雄景勝言不盡，但欲追隨乘曉風。
　　《後村詩話》雲：「子美歌行，雄放軒昂不羈，如其為人。《垂虹亭觀中秋月》雲：『佛氏解為銀世界，仙家多住玉華宮。』極工。而世惟詠其上一聯『金餅』『彩虹』之句，何也？又如：『山蟬帶響穿疏戶，野蔓蟠青入破窗。』亦佳句。」
　　春睡
　　別院簾昏掩竹扉，朝醒未解接春暉。身如蟬蛻一榻上，夢似楊花千里飛。嗒爾暫能離世網，陶然且欲見天機。此中有德堪為頌，絕勝人間較是非。
　　《王直方詩話》雲：「子美嘗作《春睡》詩雲：『身如蟬蛻一榻上，夢似楊花千里飛。』歐公見之，驚曰：『子美可念。』未幾果卒。」
　　蘇梅總話
　　《隱居詩話》雲：「蘇子美以詩得名，學書亦飄逸，然其詩以奔放豪健為主。梅堯臣亦能詩，雖乏高致，而平淡有工，世謂之蘇、梅，其實與蘇正相反也[一]。子美嘗有歎曰：『平生作詩被人比梅堯臣，寫字被人比周越[二]，良可笑也。』周越為尚書郎，在天聖、景祐間，以書得名，輕俗不近古，無足取也。」
　　《歐公詩話》雲：「聖俞、子美齊名於一時，而二家詩體特異。子美筆力豪俊，以超邁橫絕為奇。聖俞覃思精微，以深遠閑淡為意。各極其長，雖善論者不能優劣也。余嘗於《水穀夜行》詩略道其一二雲：『子美氣尤雄，萬竅號一噫。有時肆顛狂，醉墨灑滂霈。譬如千里馬，已發不可殺。盈前盡珠璣，一一難揀汰。梅公事清淺，石齒漱寒瀨。作詩三十年，視我猶後輩。文詞愈清新，心意難老大。有如妖嬈女，老自有餘態。近詩尤苦硬，咀嚼有難嘬。又如食橄欖，真味久愈在。蘇豪以氣勝，舉世徒驚駭。梅窮獨我知，古貨今難賣。』語雖非工，謂初得其彷彿，然不能優劣之也。」
　　《後村詩話》雲：「歐公《答蔡君謨》雲：『近時蘇、梅，二窮士爾，主張風雅，人士歸之。自二窮人死，文士滿朝，而使詩道寂然中絕。每念此事，竊歎。』乃知文士滿朝，而詩道寂然，不但近歲，祖宗盛時，固已然矣。」
　　[一]「與蘇」二字據《歷代詩話》本補。
　　[二]「寫」原作「為」。「被人」二字原缺，據同上改補。
　　石曼卿
　　《六一居士詩話》雲：「曼卿自少以詩酒豪放自得。其氣貌偉然，詩格奇峭。又工於書，筆劃遒健，體兼顏、柳，為世所好。」
　　朱文公雲：「石曼卿詩，極有好處，如『仁者雖無敵，王師固有徵』、『無私乃時雨，不殺是天聲』長篇。舊見曼卿大書此詩，氣象方嚴遒勁，極可寶愛，真顏筋柳骨也。」
　　《隱居詩話》雲：「石延年長韻律詩善敘事，其他無大好處。」
　　《王直方詩話》雲：「曼卿以書名世，然大字愈妙。」
　　《詩話》雲：「石曼卿詩，如饑鷹乍歸，迅逸不可言。」
　　金鄉張氏園亭
　　亭館連城敵謝家，四時園色鬥明霞。窗迎西渭封侯竹，地接東鄰隱士瓜。樂意相關禽對語，生香不斷樹交花。縱遊會約無留事，醉待參橫落月斜。
　　《文公語錄》雲：「曼卿詩，如《張氏園亭》詩雲『樂意相關禽對語，生香不斷樹交花』，又如《籌筆驛》詩雲『意中流水遠，愁外舊山青』，此數句極佳。曼卿為人豪放，胸次極高，而詩乃方嚴縝密如此，便是他好處，可惜不得用於世耳。」
　　《雞肋集》雲：「曼卿以天聖四年來令金山，故詩為此邑人作者多，如題《張氏園亭》詩『樂意相關禽對語，生香不斷樹交花』一聯，尤為佳句。」
　　小桃
　　生色深紅綬帶長，宮簾寒在井欄香。母家升上瑤池品，先得春風半面妝。
　　其二
　　本分桃花寒食前，小桃長是上春天。二喬二趙俱傾國，女弟嬌強意自先。
　　胡苕溪雲：「曼卿《詠小桃》二絕，其模寫、命意豈不佳哉？曼卿又有《詠紅梅》詩雲：『認桃無綠葉，辨杏有青枝。』東坡則謂其語至陋，村學中體也。」
　　下第偶成集句
　　一生不得文章力，欲上青雲未有因。聖主不勞千里召，姮娥何惜一枝春。鳳凰詔下雖沾命，豺虎叢中也立身。啼得血流無用處，著朱騎馬是何人。
　　又集句
　　年去年來來去忙，為他人作嫁衣裳。仰天大笑出門去，獨對春風舞一場。
　　《西清詩話》雲：「集句自國初有之，未盛也。至石曼卿，人物開敏，以文為戲，然後大著。元豐間，王荊公益工於此。王直方謂始自荊公，非也。」
　　口占戲二舉子
　　司空憐汝汝須知，月下敲門更有誰。叵耐一雙窮相眼，得便宜處落便宜。
　　《西清詩話》雲：「石曼卿官冊府時，五鼓趨朝，見二舉子系邏舍，望曼卿號呼請救。因駐馬召邏卒問之，曰：『昨夕裡閈間有納婦者，二子穴隙以窺，夜被執。』曼卿力為揮解，卒長勉從之。二子叩頭拜於馬前，曼卿按轡占絕句以調之。」
　　張文潛
　　文潛名耒。東坡嘗稱其文汪洋淡泊。舉進士，召為太學錄，後擢起居舍人，坐元祐黨，安置黃州。
　　《王立之詩話》雲：「文潛先與李公擇輩來予家作長句，其間有『漱井消午醉，掃花坐晚涼』、『眾綠結夏幃，老紅駐春妝』之句。後東坡來，讀其詩，歎息雲：『此不是吃煙火食人道底言語。』」
　　晦庵《語錄》雲：「張文潛詩多好底，但頗率耳。」
　　黃山谷《次韻文潛》詩雲：「張侯筆端世，三秀麗齋房。作詩盛推賞，明珠計斛量。掃花坐晚吹，妙語益難忘。」
　　呂氏雲：「文潛詩自然奇逸。」
　　《王直方詩話》雲：「文潛《過宋都》詩雲：『白頭青鬢隔存沒，落日斷霞無古今。』氣格似不減老杜。」
　　絕句
　　亭亭畫舸系春潭，直待行人酒半酣。不管煙波與風雨，載將離恨過江南。
　　《泊宅編》雲：「東坡長短句雲：『無情汴水自悠悠，只載一船離恨向東流。』文潛此詩，王平甫愛而誦之，不知其本於此。亦奪胎換骨法也。」
　　《蔡寬夫詩話》互見前集鄭仲賢詩。
　　田家詞
　　南風霏霏麥花落，豆田漠漠初垂角。山邊夜半一犁雨，田父高歌待收穫。雨多瀟瀟蠶簇寒，蠶婦低眉憂繭單。人生多求複多怨，天公供爾良獨難。
　　《複齋漫錄》雲：「東坡《泗州僧伽塔》詩有雲：『耕田欲雨刈欲晴，去得順風來者怨。若使人人禱輒遂，造物應須日千變。』文潛之詩，用此意也。」
　　謁客
　　入門投謁吏翩翩，我非欲見禮則然。異哉賓主兩無語，客起疾走如避焉。我亦不恭愧昔賢，忍使塗炭朝衣冠。人生暫聚鴻集川，春風吹飛何後先。
　　愚謂：此詩末句之意，長於譬喻。東坡《和子由》詩雲：「人生到處知何似，應似飛鴻踏雪泥。泥上偶然留指爪，鴻飛那複計東西。」文潛之句，用此意也。  
　 
卷八
　　秦少遊
　　少游名觀，蘇子曕以賢良薦於哲宗，除博士，遷正字。紹聖坐黨，編置郴州。長於議論，文麗而思深，當世重之。
　　東坡嘗有書薦少游於荊公，雲：「向屢言高郵進士秦觀太虛，公亦粗知其人，今得其詩文數十首，拜呈。詞格高下，固已無逃於左右。外此，博綜史傳，通曉佛書，若此類未易一一數也。」
　　黃山谷詩雲：「東南淮海維揚州，國士無雙秦少遊。欲攀天關守九虎，但有筆力回萬牛。」
　　荊公《答東坡書》雲：「示及秦君詩，適葉致遠一見，亦以謂清新婉麗，鮑、謝似之。公奇秦君，口之而不置。我得其詩，手之而不釋。」
　　呂氏雲：「少遊《過嶺後》詩，嚴重高古，自成一家，與舊作不同。」
　　朱文公雲：「山谷詩雲『對客揮毫秦少游』，蓋少遊只一筆寫去，重意重字皆不問，然好處亦自是絕好。」
　　《臞翁詩評》雲：「秦少遊詩，如時女步春，終傷婉弱。」
　　秋意題邢敦夫扇
　　月團新碾瀹花瓷，飲罷呼兒課楚詞。風定小軒無落葉，青蟲相對吐秋絲。
　　《雪浪齋日記》雲：「少遊詩甚麗，如『青蟲相對吐秋絲』之句是也。」
　　《王直方詩話》雲：「少遊嘗以真字題此絕於邢敦夫扇上，黃山谷見之，乃於扇背複作小草題一絕，皆自所作也。」
　　[附]山谷題邢敦夫扇
　　黃葉委庭觀九州，小蟲催女獻功裘。金錢滿地無人費，百斛明珠薏苡秋。
　　少遊後見此詩，雲：「逼我太甚。」
　　牽牛花
　　銀漢初移漏欲殘，步虛人倚玉欄幹。仙衣染得天邊碧，乞與人間向曉看。
　　《桐江詩話》雲：「此少游汝南作教官時，於程文通會間席上賦，此真佳作也。」
　　晚出右掖門
　　金爵觚稜轉夕暉，飄飄宮葉墮秋衣。出門塵漲如黃霧，始覺身從天上歸。
　　《王直方詩話》雲：「少遊嘗因晚出右掖門，作此一絕。識者以為少游作一黃門校勘而炫耀如此，必不能遠到也。」
　　秋日
　　連卷雌霓掛西樓，逐雨追晴意未休。安得萬妝相向舞，酒酣聊把作纏頭。
　　《藝苑雌黃》雲：「吟詩喜作豪句，須不畔於理方善。如東坡《觀崔白冬景圖》雲：『扶桑大繭如甕盎，天女織綃雲漢上。往來不遣鳳銜梭，誰能鼓臂投三丈。』此語豪而甚工。石敏若《橘林文中詠雪》有『燕南雪花大於掌，冰柱懸簷一千丈』之語，豪則豪矣，然安得爾高屋邪？余觀太白《北風行》雲『燕山雪花大如席』，《秋浦歌》雲『白髮三千丈』，其句可謂豪矣，奈無此理，何如少遊《秋日》絕句，則可謂語豪而工者也。」
　　獻東坡
　　十裡荷花菡萏初，我公所至有西湖。欲將公事湖中了，見說官閒事亦無。
　　《王直方詩話》雲：「杭有西湖，而潁亦有西湖，皆為遊宴之勝。而東坡連守二州，其初得潁也，有潁人在坐雲：『內翰但只消遊湖中，便可以了郡事。』蓋言其訟簡也。少遊因作一絕獻之。後東坡到潁，有《謝執政啟》雲：『入參兩禁，每玷北扉之榮；出典二邦，迭為西湖之長。』或雲秦少章作。」
　　睡足軒
　　長年憂患百端慵，開斥僧坊頗有功。地徹蔽虧僧界靜，人除荒穢玉奩空。青天併入揮毫裡，白鳥時來隱幾中。最是人間佳絕處，夢殘風鐵響丁東。
　　《冷齋夜話》雲：「老杜詩雲：『紅稻啄殘鸚鵡粒，碧梧棲老鳳凰枝。』荊公雲：『繰成白雪桑重綠，割盡黃雲稻正青。』鄭穀雲：『林下聽經秋苑鹿，江邊掃葉夕陽僧。』以事不錯綜，則不成文章。若直敘之，則曰：『鸚鵡啄殘紅稻粒，鳳凰棲老碧梧枝。』以紅稻於上，以鳳凰於下者，錯綜之也。言繰成，則知白雪為絲，言割盡，則知黃雲為麥也。秦少遊得其意，特發奇語而作此。詩中四句，皆有錯綜之體。」
　　暢道姑
　　瞳人剪水腰如束，一幅烏紗裹寒玉。超然自有姑射姿，回看粉黛皆塵俗。霧閣雲窗人莫窺，門前車馬任東西。禮罷曉壇春日靜，落紅滿地乳鴉啼。
　　《桐江詩話》雲：「暢姓惟汝南有之，其族尤奉道。男女為黃冠者，十之八九。時有女冠暢道姑，姿色妍麗，神仙中人也。少遊挑之不得，乃作詩雲。」
　　納涼
　　攜杖來追柳外涼，畫橋南畔倚胡床。月明船笛參差起，風定池蓮自在香。
　　呂氏《童蒙訓》雲：「少游此詩，閒雅嚴重。又雲：『雨砌墮危芳，風軒納飛絮。』李公擇以為謝家兄弟得意不能過也。」
　　邗溝
　　霜落邗溝積水清，寒星無數傍船明。菰蒲深處疑無地，忽有人家笑語聲。
　　按：邗溝，在淮東路高郵軍。少遊又有《寄東坡》詩雲：「鮮鯽經年漬醽醁，團臍紫蟹脂填腹。後春蓴茁滑於酥，先社薑芽肥勝肉。」亦形容高郵風物也。
　　《庚溪詩話》雲：「白道猷有詩曰：『連峰數千里，修林帶平津。茅茨隱不見，雞鳴知有人。』後秦少遊雲：『菰蒲深處疑無地，忽有人家笑語聲。』僧道潛雲：『隔林彷彿聞機杼，知有人家住翠微。』其源乃出於道猷而更加鍛煉，亦可謂善奪胎者也。」
　　和黃法曹憶建溪梅花
　　海陵參軍不枯槁，醉憶梅花愁絕倒。為憐一樹傍寒溪，花水多情自相惱。清淚斑斑知有恨，恨春相逢苦不早。甘心結子待君來，洗雨梳風為誰好。誰雲廣平心似鐵，不惜珠璣與揮掃。月落參橫畫角哀，暗香銷盡令人老。天分四時不相貸，孤芳轉盼同衰草。要須健步遠移歸，亂插繁華向晴昊。
　　《詩話》雲：「少遊此詩，東坡謂其壓倒林逋。觀其稱許之辭，則愛重之意可見矣。」
　　胡苕溪雲：「秦太虛《和黃法曹憶梅花》詩，但只平穩，亦無驚人語。子瞻繼之，以唱首第二韻是『倒』字，故有『西湖處士骨應槁，只有此詩君壓倒』之句，亦是趁韻而已，非謂太虛此詩真能壓倒林逋也。林逋『暗香疏影』之句，古今詩人尚不曾道得到，第恐未易壓倒耳。人不細味太虛詩，遂謂誠然，過矣。」
　　[附]東坡和秦太虛梅花
　　西湖處士骨應槁，只有此詩君壓倒。東坡先生心已灰，為愛君詩被花惱。多情立馬待黃昏，殘雪消遲月出早。江頭千樹春欲暗，竹外一枝斜更好。孤山山下醉眠處，點綴裙腰紛不掃。萬里春隨逐客來，十年花送佳人老。去年花開我已病，今年對花還草草。不知風雨卷春歸，收拾餘香還畀昊。
　　前輩謂東坡《梅花》詩有押暾字韻三首，皆絕妙，擺落陳言，古今人未嘗經道者。愚謂此篇語意亦高妙，如「竹外一枝斜更好」之句，寫出梅花幽獨閒靜之趣，真不在「暗香疏影」之下也。
　　和參僚
　　樓闕過朝雨，參差動霽光。衣冠分禁路，雲氣繞宮牆。亂絮迷春闊，嫣花困日長。平康在何處，十裡帶垂楊。
　　《王直方詩話》雲：「參僚舊有一詩寄少游，少遊和之。後孫莘老嘗讀此詩，至末句雲：『這小子又賤發也。』少游後編《淮海集》，遂改雲『經旬牽酒伴，猶未獻《長楊》』。」
　　郭功甫
　　功甫名祥正，母夢李太白而生，少有詩名。梅聖俞曰：「天才如此，真太白後身也。」王荊公亦歎美其詩。潘子真雲：「袁世弼宦遊當塗，時功父未冠，世弼愛其才，薦於梅聖俞，自是有聲。既壯，頗恃其才，下筆曾不經意。論者或惜其造語無刻厲之功。」
　　郭清逸雲：「如功甫豈易得，但置之作者中，便覺有優劣耳。如晉、楚之輕剽，不當威、文之節制也。」
　　《遁齋閑覽》雲：「功甫曾《題人山居》一聯雲：『謝家莊上無多景，只有黃鸝三兩聲。』荊公命工繪為圖，自題其上雲：『此是功甫《題山居》詩處。』即遣人以金酒鐘並圖遺之。」
　　東坡守錢塘，功甫過之，出詩一軸示東坡，先自吟誦，聲振左右。既罷，謂坡曰：「祥正此詩幾分？」東坡曰：「十分來也。」祥正驚喜問之，坡曰：「七分來是讀，三分來是詩，豈不十分也？」
　　《詩話》雲：「郭功甫詩，如大排筵席，終日揖遜，而適口者少。」
　　金山行
　　金山杳在滄溟中，雪崖冰柱浮仙宮。乾坤扶持自今古，日月彷彿懸西東。我泛靈槎出塵世，搜索異境窺神功。一朝登臨望歎息，四時想像何其雄。捲簾夜閣掛北斗，大鯨駕浪吹長空。舟摧岸斷豈足數，往往霹靂捶蛟龍。寒蟾八月蕩瑤海，秋光上下磨青銅。鳥飛不盡暮天碧，漁歌忽斷蘆花風。蓬萊久聞未成往，壯觀絕致遙應同。潮生潮落夜還曉，物與數會誰能窮。百年形影浪自苦，便欲此地安微躬。白雲南來入長望，又起歸興隨征鴻。
　　《王直方詩話》雲：「郭功甫自梅聖俞贈詩有『採石月下訪謫仙』之語，以為李白後身，緣此有名。功甫《金山行》『鳥飛不盡暮天碧，漁歌忽斷蘆花風』之句，大為荊公稱賞。」
　　胡苕溪雲：「功甫《金山行》，造語豪壯，全篇世多未之見也。」
　　[附]梅聖俞採石月贈郭功甫
　　採石月下訪謫仙，夜披錦袍坐釣船。醉中愛月江底懸，以手弄月身翻然。不應暴落饑蛟涎，便當騎鯨上青天。青山有塚人謾傳，卻來人間知幾年。在昔孰識汾陽王，納官貰死義難忘。今觀郭裔奇俊郎，眉目真似攻文章。死生往復猶康莊，樹穴探環知姓羊。
　　《詩話》雲：「梅聖俞作《採石月》，益信捉月之說。按：李陽冰《太白集序》謂『白疾亟，枕上授簡，俾為集序』，初無捉月之說。豈古不吊溺，故史氏為白諱邪？抑小說多妄，而詩老好奇，姑以發新意邪？」
　　胡苕溪雲：「李白從永王璘之辟，璘敗當誅，郭子儀請解官以贖其罪，有詔長流夜郎。聖俞用事，尤為親切，若非姓郭，亦難用矣。羊祜年五歲，令乳母取所弄金環。乳母曰：『汝先無此物。』祜即詣鄰人李氏東垣桑木穴中探得之。主人驚曰：『此吾亡兒所失物也，雲何持去？』乳母具言之。知李氏子則祜前身也。」
　　鳳凰台次太白韻
　　高臺不見鳳凰遊，浩浩長江入海流。舞罷青娥同去國，戰殘白骨尚盈丘。風搖落日吹行棹，潮擁新沙換故洲。結綺臨春無處覓，年年荒草向人愁。
　　《餘話》雲：「郭功甫嘗與王荊公登金陵鳳凰台，追次李太白韻，援筆立成，一座盡傾。」白句人能誦之，郭詩罕有記者。今紀於右。
　　[附]李太白鳳凰台詩見前集太白詩類。
　　寄東坡
　　平生才力信瑰奇，今在窮荒豈易歸。正似雪林枝上畫，羽翰雖好不能飛。
　　功甫觀東坡畫雪雀有感，作詩寄惠州。後東坡北歸，又用前韻寄之。
　　用前韻寄東坡
　　秋霜春雨不同時，萬里今從海外歸。已出網羅毛羽在，卻尋雲跡帖天飛。
　　按：此詩東坡北歸後，次其韻答之。今附於左。
　　[附]東坡次韻郭功甫二首
　　早知臭腐即神奇，海北天南總是歸。九萬里風安稅駕，雲鵬今悔不卑飛。
　　可憐倦馬不知時，空羨騎鯨得所歸。玉局西南天一角，萬人沙苑看孤飛。
　　按：《年譜》雲：元符三年庚辰，自儋移廉，又移舒、永，提舉成都玉局觀。
　　訪隱者
　　一徑沿崖踏蒼壁，半塢寒雲抱泉石。山翁酒熟不出門，殘花滿地無行跡。
　　山寺老僧
　　逢人寂無語，結草日棲禪。但見岩花笑，龐眉不記年。
　　西村
　　遠近皆僧剎，西村八九家。得魚無賣處，沽酒入蘆花。
　　黃玉林雲：「功甫詩如此數絕，真得太白體，宜為諸老之所稱賞也。」
　　陳簡齋
　　簡齋名與義，字去非。少學詩於崔鶠德符。嘗問作詩之要，崔曰：「凡作詩，工拙所未論，大要忌俗而已。」後以《墨梅》詩見知於徽廟。高宗朝，參大政，有《簡齋集》行於世。
　　葛勝仲序《簡齋詩集》雲：「世言詩能窮人，予謂詩不惟不能窮人，且能達人。孰謂詩人例窮哉？故參知政事西洛陳公某，少踔厲不群，篇籍之在世無不讀，既讀輒記不忘。政和三年，以上舍解褐，分教輔郡，益沉酣書傳，大肆於詩文。天分既高，用心亦苦，務一洗舊常畦徑，意不拔俗，語不驚人，不輕出也。宣和中，徽宗皇帝見其所賦《墨梅》詩，善之，亟命召對，有見晚之嗟，遂登冊府，擢掌符璽而進用矣。會兵興搶攘，避地湖廣，泛洞庭，上九嶷羅浮，雖流離困厄，而能以山川秀傑之氣益昌其詩。故晚年賦詠尤工，縉紳士庶爭傳誦，而旗亭傳舍，摘句題寫殆遍，號稱『新體』。今天子夢想名士，以台郎召還，益以詩文被簡注，遍掌內外翰，年幾何，遂以器業預政。所謂詩能達人，公殆其一也。」
　　朱文公雲：「古人詩中有句，今人詩只一直說。如簡齋詩雲『亂雲交翠壁，細雨濕青林』之類，他是什麼句法？」
　　胡苕溪雲：「陳去非詩，如『疏疏一簾雨，淡淡滿枝花』，『官裡簿書何日了，樓頭風雨見秋來』，『客子光陰詩卷裡，杏花消息雨聲中』，皆平淡而有工。」
　　劉後村雲：「元祐後，詩人迭起：一種則波瀾富而句律疏，一種則鍛煉精而情性遠。要之不出蘇、黃二體而已。及簡齋出，始以老杜為師，第其品格，當在諸家之上。」
　　《滄浪詩體》雲：「簡齋自是一體，亦本江西之派而小異耳。」
　　和張規臣水墨梅五絕
　　刻畫無鹽醜不除，此花風韻更清姝。從教變白能為黑，桃李依然是僕奴。
　　病眼昏花已數年，只應梅蕊故依然。誰教也作陳玄面，眼亂初逢未敢憐。
　　粲粲江南萬玉妃，別來幾度見春歸。相逢京洛渾依舊，惟恨緇塵染素衣。
　　含章簷下春風面，造化功成秋兔毫。意足不求顏色似，前身相馬九方皋。
　　自讀西湖處士詞，年年臨水看幽姿。晴窗畫出橫斜影，絕勝前村夜雪時。
　　文公《語錄》雲：「高宗最愛簡齋『客子光陰詩卷裡，杏花消息雨聲中。』又曰：座間且說簡齋《墨梅》詩何者最勝？或以『皋』字韻一首為對。先生曰：『不如「相逢京洛渾依舊，惟恨緇塵染素衣」。』」
　　《後村詩話》雲：「簡齋《墨梅》之類，尚是少作。建炎以後，避地湖嶠，行路萬里，詩益奇壯。」
　　胡苕溪雲：「簡齋《墨梅》皋字韻一絕，徽廟召對稱賞，自此知名，仕宦亦浸顯。陳無己所以謂之『詩能達人矣，未見其窮也』。葛魯卿序《簡齋集》亦用此語，蓋為是也。」
　　夜賦[一]
　　泊舟華容縣，湖水終夜明。淒然不能寐，左右菰蒲聲。窮途事多違，勝處心亦驚。三更螢火鬧，萬里天河橫。阿瞞狼狽地，山澤空崢嶸。強弱與興衰，今古莽難平[二]。腐儒憂平世，況複值甲兵。終然無寸策，白髮滿頭生。
　　《後村詩話》雲：「簡齋此詩，造次不忘憂愛，以簡嚴掃繁縟，以雄渾代尖巧。第其品格，故當在諸家之上也。」
　　胡苕溪雲：「去非舊有詩雲：『風流丘壑真吾事，籌策廟堂非所知。』其後登政府，無所建明，卒如其言。」愚謂：此詩末句雲：「終然無寸策，白髮滿頭生。」其意亦頗類此。
　　[一]「夜賦」題原作「五言」，據《增廣箋注簡齋詩集》改。
　　[二]「阿瞞」四句原缺，據同上補。
　　海棠
　　海棠默默要詩催，日暮紫綿無數開。欲識此花奇絕處，明朝有雨試重來。
　　《複齋漫錄》雲：「鄭谷曾有《海棠》詩雲：『穠豔最宜新著雨，妖嬈全在欲開時。』歐公以鄭詩為格卑，去非之詩用此意也。然陳雖本鄭意，便覺才力相去不侔矣。山谷亦有『紫綿揉色海棠開』之句。」
　　感事
　　喪亂那堪說，干戈竟未休。公卿危左衽，江漢故東流。[一]風斷黃龍府，雲移白鷺洲。雲何舒國步，持底副君憂。世事非難料，吾生本自浮。[二]菊花紛四野，作意為誰秋。
　　劉後村雲：「簡齋此詩，頗逼老杜。」
　　[一]「喪亂」四句原缺，據《增廣箋注簡齋詩集》補。
　　[二]「雲何」四句原缺，據同上補。
　　題池亭
　　聊將兩蓬鬢，起照十丈鏡。微波喜搖人，小立待其定。
　　《詩說雋永》雲：「京師葆真宮垂楊映照，有山林之趣。去非將罷尚符璽日，題其池亭雲，蓋有深意寓也。」
　　劉大資挽詩
　　天柱欹傾日，堂堂墮虜圍。遂聞王蠋死，不見華元歸。一代名超古，千年淚染衣。當時如有繼，猶足變危機。
　　又
　　一死公餘事，由來虜亦人。使知臨難日，猶有不欺臣。河洛傾遺憤，英雄歎後塵。煌煌中興業，公合冠麒麟。
　　按：靖康三年，北壁守禦官劉大資韐，金虜欲用為樞密，不肯受。是夕，自書片紙寄家，曰：「貞女不事二夫，忠臣不事兩君。況主憂臣辱，主辱臣死，此予所以死也。」付指揮使陳瓘、劉玠，乘間入城，歸報諸子。闔戶，以衣絛自縊而死。
　　重陽
　　憶得甲辰重九日，天恩曾預宴城東。龍沙北望西風冷，誰折黃花壽兩宮。
　　愚謂：簡齋此詩，悲慨之情溢於言外，有老杜風。此後村所以謂其「造次不忘憂愛」也。
　　次韻周教授秋懷
　　一官不辨作生涯，幾見秋風卷岸沙。宋玉有文悲落木，陶潛無酒對黃花。天機袞袞山新瘦，世事悠悠日自斜。誤矣載書三十乘，東門何地不宜瓜。
　　黃玉林雲：「『天機袞袞山新瘦，世事悠悠日自斜』之句，真合在蘇、黃之右。晉張華嘗載書三十乘。」
　　春曉
　　朝來庭樹有鳴禽，紅綠扶春上遠林。忽有好詩生眼底，安排句法已難尋。
　　《小園解後錄》雲：「簡齋此詩，觀其末後兩句，則詩之為詩，豈可以作意為之邪？」
　　韓子蒼
　　子蒼名駒，呂居仁作《江西宗派圖》，置子蒼於其間，而子蒼不悅。子蒼嘗雲：「作詩文當得文人印可，乃自不疑，所以前輩汲汲於求知也。」
　　蘇黃門初見韓詩，自雲：「恍然再見儲光羲也。」《欒城集》中有《題韓駒秀才詩卷》一絕雲：「唐朝文士例能詩，李杜高深到者稀。我讀君詩笑無語，恍然再見儲光羲。」
　　《臞翁詩評》雲：「韓子蒼詩，如梨園按樂，排比得倫。」
　　題畫太一真人
　　太一真人蓮葉舟，脫巾露發寒颼颼。輕風為帆浪為楫，臥看玉宇浮中流。中流蕩漾翠綃舞，穩如龍驤萬斛舉。不是峰頭十丈花，世間那有葉如許。龍眠畫手老入神，尺素幻出真天人。恍然坐我水仙府，蒼煙萬頃波粼粼。玉堂學士今劉向，禁直岧嶢九天上。不須對此融心神，會植青藜夜相訪。
　　胡苕溪雲：「李伯時畫太一真人臥一大蓮葉中，手執書一卷仰讀，蕭然有物外之思。子蒼題詩其上，語意絕妙，真能詠盡此畫也。」
　　題畫宮女
　　睡起昭陽暗淡妝，不知緣底背斜陽。若教轉盼一回首，三十六宮無粉光。
　　胡苕溪雲：「李伯時畫背面宮女，子蒼題此詩其上，乃用東坡《續麗人行》中語意，然不及坡之偉麗也。」
　　[附]東坡續麗人行
　　深宮無人春晝長，沉香亭北百花香。美人睡起薄梳洗，燕舞鶯啼空斷腸。畫工欲畫無窮意，背立春風初破睡。若教回首更嫣然，陽城下蔡俱風靡。杜陵饑客眼長寒，蹇驢破帽隨金鞍。隔花臨水時一見，只許腰肢背後看。心醉歸來茅屋底，方信人間有西子。君不見孟光舉案與眉齊，何曾背面傷春啼。
　　《詩注》雲：「李仲謀家有周昉畫背面欠伸內人，極精，戲作此詩。」
　　真妃上馬圖
　　翠華欲幸長生殿，立馬樓前待貴妃。尚覓君王一回顧，金鞍欲上故遲遲。
　　胡苕溪雲：「子蒼《題明皇真妃上馬圖》詩，意極佳。余舊觀《蔡天啟集》，其集中亦有此詩，然不知竟是誰作也？」
　　和李上舍冬日
　　北風吹日晝多陰，日暮擁階黃葉深。倦鵲繞枝翻凍影，飛鴻摩月墮孤音。推愁不去如相覓，與老無期稍見侵。顧藉微官少年事，病來那複一分心。
　　《複齋漫錄》雲：「子蒼《和李上舍冬日》詩『日暮擁階黃葉深』之句，最為世所推賞，故李彭商老有建除體贈子蒼雲：『滿朝以詩名，何獨遺大雅。平生黃葉句，摸索便知價。』蓋是時子蒼自館職斥宰分甯時也。」
　　和館中上元游葆真宮觀燈
　　開卷愛公如李益，解言明月逐人來。多情好共春流轉，刻燭題詩又一回。
　　《複齋漫錄》雲：「『火樹銀花合，星橋鐵鎖開。暗塵隨馬去，明月逐人來。』此唐蘇味道《上元夜》詩也。子蒼以為李益，何邪？然蘇味道之意，乃取梁朱超《望月》詩耳。朱雲：『惟余故樓月，遠近必隨人。』」
　　謝信守連鵬舉送酒
　　上饒藉甚文章守，曾共紫薇花下杯。鈴閣晝閑思老病，故教從事送春來。
　　《複齋漫錄》雲：「唐皮日休《謝人送酒》詩亦有『青州從事』之語。子蒼此詩意思頗同，當有辨其優劣者。」
　　[附]皮日休謝人送酒
　　門巷寂寥空紫苔，先生應渴解酲杯。醉中不得相親問，故遣青州從事來。
　　晉桓溫有主簿善別酒味，以好者為青州從事，謂青州有齊郡，言「到臍」也。
　　代葛亞卿作
　　君住江濱起畫樓，妾居海角送潮頭。潮中有妾相思淚，流到樓前更不流。
　　《複齋漫錄》雲：「晁元忠《西歸》詩雲：『安得龍山潮，駕回安省水。水從樓前來，中有美人淚。』子蒼之詩取此意也。唐孫叔向有《經昭應溫泉》詩雲：『一道泉回繞禦溝，先皇曾向此中游。雖然水是無情物，也到宮前咽不流。』子蒼末句又用孫語也。」
　　胡苕溪雲：「余以《陵陽集》閱之，子蒼十絕為葛亞卿作，皆別離之詞。必亞卿與一娼別，子蒼代賦此詩。其詩有雲：『妾願為雲逐畫檣，君言十日看歸航。』以此可知也。又有雲：『初合雙鬟觸事羞，離筵酌酒強回頭。縱言眼軟偏饒淚，莫道心癡不解愁。』亦佳句也。徐師川曾跋此詩雲。」
　　[附]徐師川跋子蒼代葛亞卿詩
　　夏木陰陰欲放船，黃鸝啼了落花天。十詩盡說人間事，付與風流葛稚川。
　　送宜黃丞周表卿
　　昔年束帶侍明光，曾見揮毫照對禦床。將為驊騮已騰踏，不知雕鶚尚摧藏。官居四合峰巒雨綠，驛路千林橘柚霜黃。莫為艱難歸故里戀鄉關留不去，漢廷今重甲科郎。
　　《室中語》雲：「公賦此詩送表卿，及表卿既行久之，乃改『對』字作『照』字。蓋子瞻《送孫勉》詩有雲：『君為淮南秀，文彩照金殿。』注雲：『君嘗考中進士第一人也。』改『綠』為『雨』、『黃』為『霜』。又改『莫戀鄉關留不去』為『莫為艱難歸故里』，益見其工，此詩之所以不厭改也。公又《題辛仲及鬥牛圖》詩雲：『好事誰如公子賢，斷縑求買不論錢。』後改雲『千金買畫亦欣然』，亦於卷中斷取舊詩別題之。」
　　進退韻近體
　　盜賊猶如此，蒼生困未蘇。今年起安石，不用哭包胥。子去朝行在，人應問老夫。髭須衰白盡，瘦地日攜鋤。
　　胡苕溪雲：「鄭穀等共定今體詩格，一進一退韻。如李師中《送唐介》七言八句詩是也。子蒼於五言八句近體詩亦用此格，蓋蘇、夫字在十虞韻，胥、鋤字在九魚韻。」
　　[附]李師中送唐介
　　孤忠自許眾不與，獨立敢言人所難。去國一身輕似葉，高名千古重於山。並游英俊顏何厚，未死奸諛骨已寒。天為吾君扶社稷，肯教夫子不生還。
　　《緗素雜記》雲：「鄭谷與僧齊己、黃損共定今體詩格，雲：『凡詩用韻，有數格，一曰葫蘆，一曰轆轤，一曰進退。葫蘆韻者，先二後四；轆轤韻者，雙出雙入；進退韻者，一進一退。失此則繆矣。』李師中此詩正所謂進退韻格也。難、寒二字在二十五寒韻，山、還二字在二十八山韻。誠合體格，豈率爾而為之哉？近閱《冷齋夜話》載當時唐、李對答語言，乃以此詩為落韻詩，蓋渠不見鄭穀所定詩格有進退之說，而妄為云云也。」
　　《倦遊雜錄》雲：「唐介為台官，廷疏宰相文彥博以燈籠錦媚貴妃，致位宰相。仁宗怒，謫介英州別駕。朝中士大夫以詩送行者頗眾，獨待制李師中一篇為人傳誦。」
　　過汴河
　　汴水日馳三百里，扁舟東下更開帆。旦辭杞國風微北，夜泊寧陵月正南。老樹挾霜鳴窣窣，寒花承露落毿毿。茫然不悟身何處，水色天光共蔚藍。
　　《小園解後錄》雲：「唐人詩雲：『打起黃鶯兒，莫教枝上啼。幾回驚妾夢，不得過遼西。』人有問詩法於韓子蒼，子蒼令讀此詩以為法。子蒼有《過汴河》詩雲『汴水日馳三百里』云云，人有問詩法於呂居仁，居仁令參子蒼此詩以為法。後之學者，熟讀此二篇，思過半矣。」  
　 
卷九
　　陳希夷
　　希夷名摶，字圖南。負經綸之才，曆五季亂離，遊行四方。志不遂，入武當山，後隱居華陰山。周世宗召至京，賜號「白雲先生」。太宗朝再召，賜號「希夷先生」。
　　《聞見錄》雲：「華山隱士陳摶，唐長興中進士。游四方，有大志，常乘白驢，從惡年少數百，欲入汴州，中途聞太祖登極，大笑墜驢，曰：『天下自此定矣。』」
　　歸隱
　　十年蹤跡走紅塵，回首青山入夢頻。紫陌縱榮爭及睡，朱門雖貴不如貧。愁聞劍戟扶危主，悶見笙歌聒醉人。攜取舊書歸舊隱，野花啼鳥一般春。
　　邵伯溫《易學辨惑》雲：「摶隱居華陰山，自晉以後，每聞一朝革命，顰蹙數日。人有問者，瞪目不答。一日，乘驢游華陰市，聞太祖登極，大笑。問其故，曰：『天下自此定矣。』遁跡之初，作此詩雲，豈淺丈夫哉？」
　　題西峰
　　為愛西峰好，吟頭盡日昂。岩花紅作陣，溪水綠成行。幾夜礙新月，半山無夕陽。寄言嘉遁客，此處是仙鄉。
　　《聞見錄》雲：「摶隱居華山，太祖召，不至。太宗召，以羽服見於延英殿，顧問甚久。送中書見宰輔，丞相宋琪問曰：『先生得玄默修養之道，可以教人乎？』曰：『摶不知吐納修養之術，假令白日沖天，亦何益於聖世？上博達今古，深究治亂，真有道仁明之主，正是君臣同德致理之時。勤心修煉，無出於此。』琪等以其語奏，帝益重之。」
　　贈種隱君
　　事不關身皆是累，心源未了幾時閑。須將未了並身累，分付他人入舊山。
　　種放隱終南，聞希夷之風，往見之。希夷曰：「君當有顯宦。但名者古今美器，造物者所忌，子名將有物敗之。」後真宗召見，待以殊禮。謁告歸終南，恃恩與王嗣宗相忤，卒為嗣宗所排。
　　《涑水記聞》雲：「種放以處士召見拜官，真宗待以殊禮，名動海內。後謁告歸終南，恃恩驕倨。王嗣宗時知長安，放至，通判以下群拜謁，放俯垂手接之而已。嗣宗內不平，放召其諸侄出，拜嗣宗，嗣宗坐受之。放怒，嗣宗曰：『向者通判以下拜君，君扶之而已。此白丁耳，嗣宗狀元及第，名位不輕，胡為不得坐受其拜？』放曰：『君以手搏得狀元耳，何足道也？』嗣宗怒，遂上疏，言放實空疏，專飾詐巧盜虛名。陛下尊禮放，擢為顯官，臣恐天下竊笑，益長澆偽之風。因抉摘言放陰事。上雖不之問，而待放之意寖衰。」
　　睡答金勵
　　常人無所重，惟睡乃為重。舉世此為息，魂離神不動。覺來無所知，知來心愈用。堪笑塵世中，不知夢是夢。
　　《聞見錄》雲：「希夷先生每睡則半載，或數月，近亦不下月餘。」
　　《御苑名談》雲：「昔有衣冠子金勵，問希夷先生曰：『勵向游華山，欲見先生。先生睡未覺，亦有道乎？』先生笑而不言，答之以詩雲。」
　　對禦歌
　　臣愛睡，臣愛睡，不臥氈，不蓋被，片石枕頭，蓑衣鋪地。震雷掣電鬼神驚，臣當其時正鼾睡。閑思張良，悶想范蠡。說甚孟德，休言劉備。三四君子，只是爭些閒氣。爭如臣向青山頂頭，白雲堆裡，展開眉頭，解放肚皮，且一覺睡。管甚玉兔東生，紅輪西墜。
　　《談藪》雲：「陳摶隱武當山，後居華州雲台觀，多閉戶獨臥，或累月不起。周世宗召入禁中，扃戶試之，月餘始開，摶熟寐如故。嘗對禦歌此詩雲。」
　　[附]潘紫岩題陳圖南鼾睡圖
　　甲馬營中紫氣高，屬豬人已著黃袍。此回天下都無事，可是山中睡得牢。
　　希夷騎驢游華陰，聞太祖登極，大笑墜驢，曰：「天下自此定矣。」紫岩詩本此語也。
　　贈張乖崖
　　自吳入蜀是尋常，歌舞筵中救火忙。乞得金陵養閒散，也須多謝鬢邊瘡。
　　《古今詩話》雲：「張忠定公少謁華山陳圖南，圖南贈以詩一絕，始皆不諭其意。後忠定更鎮杭、益，晚年發瘡於鬢，移守金陵，遂薨，悉如其言。」
　　胡苕溪雲：「餘考《三朝正史•張詠傳》：真宗時，詠再任昇州，頭瘡甚，上憫之，代還，不能朝謁，複求領郡，命知陳州，卒。《古今詩話》以為移守金陵遂薨，非也。」
　　魏處士
　　處士名野，字仲先。隱居不仕，真宗召見，而野閉門避匿。
　　《古今詩話》雲：「章聖幸汾陰，回望林嶺間，亭檻幽絕，意非民俗所居。時魏野方教鶴舞，俄報有中使至，抱琴逾垣而走。」
　　《澠水燕談錄》雲：「魏野居有幽致，真宗遣人圖之。野有詩雲『幽居帝畫看』，正謂此也。」
　　《後村詩話》雲：「魏野五言雲：『常憐李斯首，不及嚴光足。』真處士語也。」
　　《蔡寬夫詩話》雲：「野有子，亦有父風。宋景文嘗贈以詩雲：『姓名高士傳，父子少微星。』人多稱頌之。」
　　晨興
　　夜長已待得晨興，耽睡僮猶喚不應。燒葉爐中無宿火，讀書窗下有殘燈。臨階短髮梳和月，傍岸衰容洗帶冰。料得巢禽翻怪訝，尋常日午起慵能。
　　《歐公詩話》雲：「此詩本是『燒葉爐中無宿火』，或有嫌『燒葉』之語為貧寒太甚，改『葉』字為『藥』字，不惟壞此一句，並下句減氣味矣。」
　　書友人屋壁
　　達人輕祿位，居處傍林泉。洗硯魚吞墨，烹茶鶴避煙。閑惟歌聖代，老不恨流年。靜想閑來者，還應我最偏。
　　《詩話》雲：「真宗祀汾陰，遣使召野，野題詩遁去。使還，以詩奏，上曰：『野不來矣。』」
　　胡苕溪雲：「魏野詩雲：『洗硯魚吞墨，烹茶鶴避煙。』王建詩雲：『閉門留野鹿，分食與山雞。』二人之語，巧於模寫山居之趣。第理有當否，如野所言，雖未必皆然，理或有之。如建所言，二物何馴狎如此，理必無之。至若少陵雲『得食階除鳥雀馴』，東坡雲『為鼠長留飯，憐蛾不點燈』，皆當於理，人無得而議之矣。」
　　愚謂：東坡「為鼠常留飯」之語，於理恐亦似有小礙。鼠之於人，為害之物也。掀杯舐缶，眾皆嫉之。坡嘗有雲「養貓以去鼠，不可以無鼠而養不捕之貓」。貓之不捕，且不可養，而可留飯以待鼠乎？
　　尋隱者不遇
　　尋真誤入蓬萊島，香風不動松花老。采芝何處未歸來，白雲滿地無人掃。
　　愚謂：此詩模寫幽寂之趣，真所謂蟬蛻污濁之中，蜉蝣塵埃之表，與僧無本詩同一意趣。今附於左。
　　[附]僧無本訪隱者不遇
　　松下問童子，言師采藥去。只在此山中，雲深不知處。
　　唐人多有訪隱者不遇詩，意味閒雅，率皆膾炙人口。高駢雲：「落花流水認天臺，半醉閑吟獨自來。惆悵仙翁何處去，滿庭紅杏碧桃開。」李義山雲：「城郭休過識者稀，哀猿啼處有柴扉。滄江白石樵漁路，日暮歸來雪滿衣。」韋蘇州雲：「九日驅馳一日閑，尋君不遇又空還。怪來詩思清人骨，門對寒流雪滿山。」
　　謝寇萊公見訪
　　晝睡方濃向竹齋，柴門日午尚慵開。驚回一覺遊仙夢，村巷傳呼宰相來。
　　《古今詩話》雲：「萊公鎮洛，凡三邀野不至。萊公暇日寫刺訪之，野服葛巾布袍，長揖萊公，禮甚平簡。頃之，議論騷、雅，相得甚歡。將別，謂萊公曰：『盛刺不復還，留為山家之寶。』及公再秉鈞軸，野遊門下，獻詩雲：『好去上天辭富貴，卻來平地作神仙。』公得詩不悅，後二年貶通州。每題前詩於窗，朝夕吟哦之。」
　　上王相公
　　聖朝宰相年年出，公在中書十二秋。西祀東封俱已了，好來相伴赤松遊。
　　《三山老人語錄》雲：「杜子美《送嚴武還朝》詩雲：『公若登臺輔，臨危莫愛身。』勸以仗節義也。魏野《上王文正公》詩雲：『西祀東封俱已了，好來相伴赤松遊。』又《贈寇忠湣公》詩雲：『好去上天辭富貴，卻來平地作神仙。』勸之使退也。近世士人與上官詩，無非諛辭，未聞有規勸之語如此者。」
　　《蔡寬夫詩話》雲：「王文正從東封車駕回，過陝，魏野寄以絕句，文正袖此詩求退，遂得謝。萊公自永興被召，野亦以詩送之雲：『好去上天辭富貴，卻來平地作神仙。』而萊公歲晚南遷。世多言公不能如文正用野言，蓋志士仁人亦各有志。觀萊公末年所為，豈愧文正之退哉？山人處士，其言不得不如此。或用或不用，各系其人。要之不溺於富貴以貪得則一也。」
　　[附]亡名氏獻韓魏公
　　是非莫問門前客，得失須憑塞上翁。引取碧油紅斾去，鄴王臺上醉春風。
　　韓魏公初罷相，出鎮長安。或獻此詩，蓋勸其辭分陝之重，而為晝錦之榮。公以為然，即請守相州。此詩亦有規勸之意，故附於此。
　　上知府寇相公
　　文武稟全才，何人更可陪。有官居鼎鼐，無地起樓臺。聖主詩方和，親王狀始回。鎮臨求二陝，調燮輟三台。鳳閣須重去，龍旌暫擁來。下車三度雨，上殿數聲雷。未暇瞻圭璧，先蒙訪草萊。幾思趨相府，恐懼複徘徊。
　　《政要》雲：「上即位，北使至，賜宴。兩府預坐，北使曆視坐中，問譯者雲：『誰是「無地起樓臺」相公？』坐中無答。丁謂使譯者謂曰：『朝廷初即位，南方須大臣鎮撫，寇公暫撫南夏，非久即還。』」
　　啄木
　　爪利嘴還剛，殘陽啄更忙。千林蠹如盡，一腹餒何妨。形小過槐陌，聲高近草堂。豈能同燕雀，惟解占高梁。
　　《歐公詩話》雲：「魏野《啄木》詩雲：『千林蠹如盡，一腹餒何妨。』有詩人規誡之風。」
　　林和靖
　　和靖先生名逋，居西湖。杭守李及、薛映每造其廬，清談終日而後去。
　　《該聞錄》雲：「林逋處士隱居西湖，朝廷命守臣王濟體訪，逋聞之，投啟為贄，其文皆儷偶聲律之流，乃以文學保薦。詔下，賜帛而已。濟曰：『草澤之士，文須稽古，不友王侯；文學之士，則修詞立誠，俟時致用。今逋兩失之。』」
　　山園小梅
　　眾芳搖落獨暄妍，占盡風情向小園。疏影橫斜水清淺，暗香浮動月黃昏。霜禽欲下先偷眼，粉蝶如知合斷魂。幸有微吟可相狎，不須檀板共金樽。
　　《蔡寬夫詩話》雲：「和靖《梅詩》『疏影』『暗香』一聯，誠為警絕。然其下『霜禽』『粉蝶』一聯，則與上聯氣格全不相類，若出兩人。乃知詩全篇佳者誠難得。唐人多摘句為圖，蓋以此。大抵和靖詩喜於對意，如『伶倫近日無侯白，奴僕當時有衛青』，又如『破殿靜披虀臼古，齋房閑試酪奴春』之類。雖假對亦不草草，故氣格不無少貶。然其五言，如『夕寒山翠重，秋靜鳥行疏』，長句如『橋橫水木已秋色，寺倚雲峰更晚晴』，又如『煙含晚樹人家遠，雨濕春蒲燕子低』。此等句，又何害其為工夫太過也。」
　　王晉卿雲：「和靖『疏影』『暗香』之句，杏與桃李皆可用也。」東坡雲：「可則可，但恐杏花桃李不敢承當耳。」又雲：「詩人有寫物之功，『桑之未落，其葉沃若』，他木不可以當此。林逋此詩，決非桃李詩也。」
　　山谷雲：「歐陽文忠公極賞林和靖《梅》詩『疏影』『暗香』之句，而不知和靖別有《詠梅》一聯雲：『雪後園林才半樹，水邊籬落忽橫枝。』似勝前句。不知文忠何緣棄此而賞彼，文章大概亦如女色，好惡止系於人。」
　　梅花
　　吟懷長恨負芳時，為見梅花輒入詩。雪後園林才半樹，水邊籬落忽橫枝。人憐紅豔多應俗，天與清香似有私。堪笑胡雛亦風味，醉將聲調角中吹。
　　胡苕溪雲：「山谷喜『雪後園林』一聯，王直方又愛和靖『池水倒添疏影動，屋簷斜入一枝低』，以謂此句與山谷所稱真可處伯仲之間。餘觀此句，略無佳處，直方何為喜之？真所謂一解不如一解也[一]。」
　　[一]「一解不如一解」，《詩話總龜》後集「解」作「蟹」。
　　[附]何遜早梅
　　菟園標物序，驚時最是梅。銜霜當路發，映雪擬寒開。枝橫卻月觀，花繞淩風台。朝灑長門泣，夕駐臨邛杯。應知早飄落，故逐上春來。
　　《雪齋浪記》雲：「為詩當飽參，然後臭味乃同，雖為大宗匠者亦然。『月觀』『枝橫』之語，乃何遜妙處，自林和靖一參之後，參之者甚多。」
　　書孤山隱居壁
　　山木未深猿鳥少，此生猶擬別移居。直過天竺溪流上，獨樹為橋小結廬。
　　和靖居西湖之孤山，結廬其上，足未嘗履城市。此詩有卜居之意，猶以為入山未深，入林未密也。
　　《藝苑雌黃》雲：「張子野過和靖隱居，有詩一聯雲：『湖山隱後家空在，煙雨詞亡草自青。』注雲：『先生嘗著《春草曲》，有「滿地和煙雨」之語，今亡其全篇。』余按楊元素《本事曲》，有《點絳唇》一闋，乃和靖《春草詞》，雲：『金穀年年，亂生春色誰為主？余花落處，滿地和煙雨。又是離歌，一闋長亭暮。王孫去，萋萋無數，南北東西路。』此詞甚工，子野乃不見其全篇，何也？」
　　詠退筆
　　神功雖缺力猶存[一]，架琢珊瑚欠策勳。日暮閑窗何所似，灞陵憔悴故將軍。
　　胡苕溪雲：「和靖言，余頃得宛陵葛生所茹筆，每用之，如麾百勝之師，橫行於紙墨間，所向無不如意。惜其日久且弊，因作詩以錄其功，殊有憫勞念舊之意。」
　　[一]《苕溪漁隱叢話》「功」作「鋒」，「猶」作「終」。
　　書壽堂壁
　　右詩見前集六卷李義山詩類。
　　《古今詩話》雲：「林逋傲視許洞，洞不喜，乃作詩嘲之曰：『寺裡掇齋饑老鼠，林間咳嗽老獼猴。豪民送物鵝伸頸，好客臨門鱉縮頭。』此詩妒賢嫉能之辭，可謂謔之虐者也。聞者足以戒雲。」
　　王黃州
　　黃州名禹偁，字元之。
　　《西清詩話》雲：「元之父本磨家。畢文簡士安為州從事，元之代其父輸面，至公宇，立庭下。文簡方命諸子屬句，雲：『鸚鵡能言寧似鳳。』元之抗聲曰：『蜘蛛雖巧不如蠶。』文簡曰：『子精神滿腹，將且名世。』後與公接武朝廷。」
　　《滄浪•詩辨》雲：「國初之詩，尚沿襲唐人，王黃州學白樂天。」
　　《後村詩話》雲：「王元之被遇熙陵，知制誥，因救徐鉉，貶商州。為內相，因議孝章皇后喪，貶滁州。真皇登極，召還，將用矣，其詩乃雲：『兩制舊臣生白髮，一番新貴上青天。』未幾，再謫黃州，遷蘄州而卒。豈新貴有所未平乎？」
　　《許彥周詩話》雲：「元之詩可重，大抵語迫切而意雍容，如雲『身後聲名文集草，眼前衣食簿書堆』，又雲『澤畔騷人正憔悴，道旁山鬼莫揶揄』，大類樂天也。」
　　黃山谷《題黃州墨蹟》雲：「往時王黃州，謀國極匪躬。朝聞不及夕，百壬避其鋒。九鼎安磐石，一身轉孤蓬。浮雲當日月，白髮照秋空。」
　　春日雜興
　　兩株桃杏映籬斜，裝點商州副使家。何事春風容不得，和鶯吹折數枝花。
　　《蔡寬夫詩話》雲：「元之本學白樂天詩，在商州賦此絕，其子嘉祐雲：『老杜嘗有「恰似春風相欺得，夜來吹折數枝花」之句，語頗相近，因請易之。』元之忻然曰：『吾詩精詣，遂暗合子美邪？』乃更為詩曰：『本與樂天為後進，敢期杜甫是前身。』卒不復易。」
　　錫宴明日
　　宴罷回來日欲斜，平康坊裡那人家。幾多紅袖迎門笑，爭乞釵頭利市花。
　　清明
　　無花無酒過清明，興味都來似野僧。昨日鄰家乞新火，曉窗分與讀書燈。
　　胡苕溪雲：「元之二絕，何況味不同如此？亦可見其老少情懷之異也。」
　　滁州寄舊僚
　　要見滁州謫宦情，信緣隨俗且營營。不誇兩制詞臣貴，多伴三班奉職行。樓堞倚空乘月上，樽罍有酒對山傾。升沉得喪何須問，況是浮生已半生。
　　《蔡寬夫詩話》雲：「國初，州郡設官尚少，小郡不過四五員，複多武弁，故非雄藩都會，仕者率少官況。元之自掖垣謫滁州，嘗以詩寄舊僚，聞者頗憐之。然元之在滁陽，四方文士持文就謁者甚眾。」
　　商州
　　節及登高忽歎嗟，經年憔悴別京華。貳車何處搔蓬鬢，九日樽前見菊花。
　　《蔡寬夫詩話》雲：「人夢中作為詩文，覺來多不省，設有能省者，其事往往皆驗，理固不可詰，豈禍福將至，精神自有感通者乎？王元之《商州》詩第四句，乃夢中得之。初，元之在掖垣，忽夢賦詩御座前，既覺，獨記此句，未幾至貶，以十月到郡，而菊花盛開，恍然如詩語也。晏元獻守亳，始至，亦嘗夢賦詩雲：『一年為客未歸去，笑殺城東桃李花。』初莫省謂何，已而因春出遊，則州之園館皆在城東，公留亳逾年，而後移睢陽，無不合者。元之自從班謫散秩，先為之兆，固宜矣。若元獻但日月淹速之間，亦有預告之者，則世間萬事，何嘗不有定數邪？」
　　寇萊公
　　萊公名准，字平仲，諡忠湣。
　　《漁隱叢話》雲：「忠湣公詩思淒婉，蓋富於情者也。」
　　春日登樓懷歸
　　高樓聊引望，杳杳一川平。野水無人渡，孤舟盡日橫。荒村生斷靄，古寺語流鶯。舊業遙清渭，沉思忽有驚。
　　《政要》雲：「公嘗賦詩，有『野水無人渡，孤舟盡日橫』之句，時人以此覘其相業。」
　　江南春二首
　　波渺渺，柳依依，孤村芳草遠，斜日杏花飛。江南春盡離腸斷，蘋滿汀洲人未歸。
　　杳杳煙波隔千里，白蘋香散東風起。日落汀洲一望時，愁情不斷如春水。
　　胡苕溪雲：「以《江南春》二首觀之，則語意疑若優柔無斷者。至其端委廟堂，決澶淵之策，其氣銳然，奮仁者之勇，全與此不相類。蓋人之難知也如此。」
　　題驛亭
　　沙堤築處迎丞相，驛吏催時送逐臣。到了輸它林下客，無榮無辱自由身。
　　《石林詩話》雲》「寇萊公南遷，道過襄陽，曾留一絕於驛亭。『林下』之語，乃大概言之，初無所主也。胡秘監旦素不為公所喜，適居郡下，既聞之，遂以林下之語公為已發，且有稱快之語。聞者莫不笑之。」
　　春日書懷
　　曾讀前書笑古今，恥隨流俗共浮沉。終期直道扶元化，敢為虛名役片心。默坐野禽啼晝景，閉門官柳長春陰。世間事了先須退，不待霜毛漸滿簮。
　　《詩話》雲：「前輩作詩，皆不妄發。如萊公此詩，真足以達其平生出處之志雲。」
　　春晝偶書
　　白晝偶成芳草夢，起來幽興有誰知。風簾不動黃鸝語，坐看庭花日影移。
　　劉後村雲：「此詩有唐人風度。」
　　張乖崖
　　乖崖名詠，字複之，諡忠定公。
　　《蔡寬夫詩話》雲：「乖崖少喜任俠，學擊劍，尤樂聞神仙事。為舉子時，嘗從陳希夷欲分華山一半，希夷以紙筆蜀箋贈之，公笑曰：『吾知先生之旨矣，殆欲驅我入鬧處乎？』然性極清介，居無妾媵，不事服玩，朝衣之外，燕處惟紗帽皂絛一黃土布裘而已[一]。至今人傳其畫像，皆作此飾。」
　　[一]「一」字據《宋詩紀事》補。
　　寄傅霖逸人
　　前年失腳下漁磯，苦戀明時不忍歸。為報巢由莫相笑，此心非是愛輕肥。
　　《蔡寬夫詩話》雲：「此詩乃乖崖始及笫時賦此以寄傅霖也。」
　　《西清詩話》雲：「張乖崖少與逸人傅霖同學，公既顯達，求霖三十年不可得，作詩寄之。晚年守宛州，有被褐騎驢叩門，大呼曰：『語尚書，青州傅霖。』閽吏走白，公曰：『傅先生天下士，汝何人敢呼姓名？』霖笑曰：『別子一世，尚爾童心，是豈知世間有我哉？』公問：『昔何隱，今何出？』霖曰：『子將去矣，來報子耳。』公曰：『詠亦自知之。』霖曰：『知複何言。』後一月公薨。」
　　答傅逸人
　　蕭蕭疏葦對門牆，見說新秋鱠味長。何事輕拋來帝裡，至今魂夢繞寒塘。
　　《侯鯖錄》雲：「傅逸人，真廟時人，乖崖之密友也。傅嘗有詩贈公，而公以此答之。」
　　[附]傅逸人贈張忠定
　　忍把浮名賣卻閑，門前流水對青山。青山不語人無事，門外風花任往還。
　　《複齋漫錄》雲：「傅霖，開寶中嘗與張乖崖會於干城，終夕談話，鄰有病瘧者為之不作。公每有書與傅，傅必先夢之。故傅有詩雲：『劇談驅夜瘧，幽夢得鄉書。』敘實事也。」
　　寄陳希夷
　　性愚不肯住山林，剛要清流擬致君。今日星馳劍南去，回頭慚愧華山雲。
　　《蔡寬夫詩話》雲：「公少從希夷游，及李順之亂，公帥蜀，有詩寄之，乃其素志也。」
　　楊文公
　　公名億，字大年。宋自天聖以來，縉紳間為詩者少，惟丞相晏公殊、錢公惟演、翰林楊公億、劉公筠數人而已。然皆未離昆體也。
　　《滄浪•詩辯》雲：「國初詩尚沿襲唐人。楊文公學李商隱。」
　　《三朝正史》雲「楊億祖文逸，為偽唐玉山令。億將生，文逸夢一道士，自稱『懷玉山人』。未幾，億生，有紫毛被體，七尺餘，經月乃落。」又本朝《名臣傳》雲：「母張氏，始生億，夢丹衣人，自言武夷君托化，既誕，則一鶴雛，盡室驚駭，貯而棄之江。其叔父曰：『吾聞間世之人，其生必異，追至江濱開視，則鶴蛻，嬰兒具焉，體猶有紫毳尺餘，既月乃落。』」胡苕溪雲：「二書所紀不同，餘謂《名臣傳》其言怪誕良甚，當以正史為是也。」
　　《珊瑚鉤詩話》雲：「篇章以含蓄天成為上，破碎雕鎪為下。如楊大年西崑體，非不佳也，而弄斤操斧太甚，所謂『七日而混沌死』也。」
　　與賜宴諸館閣
　　聞戴宮花滿鬢紅，上林弦管侍重瞳。蓬萊咫尺無由到，始覺仙凡迥不同。
　　《澠水燕談錄》雲：「楊文公為光祿丞，後苑賞花、釣魚宴不得預，以詩貽諸館閣。太宗皇帝聞之，乃詰所司以不召之故，左右曰：『以未貼職例，不得召。』即命直集賢院，遂預晚宴。」
　　傀儡
　　鮑老當筵笑郭郎，笑他舞袖太郎當。若教鮑老當筵舞，轉更郎當舞袖長。
　　《後山詩話》雲：「楊大年《傀儡詩》，語俚而意切，相傳以為笑。」
　　晏元獻
　　元獻名殊，字同叔。
　　宋子京《筆記》雲：「宋自天聖以來，縉紳間為詩者益少，惟丞相晏公殊、錢公惟演、翰林楊公億、劉公筠數人而已。晏丞相末年，詩見編集者乃過萬篇，唐人以來未有。然晏不自貴重，其文凡門下客及官屬解聲韻者，悉與之酬和。」
　　《後村詩話》雲：「詩家評論古人，多是書生空言爾。晏元獻書《平津侯傳》雲：『主父、仲舒容不得，未知賓閣是何人？』公能容富、歐二公於門下，然後可以為此言。但主父非仲舒之倫，宜以汲黯代之。」
　　《詩眼》雲：「晏叔原謂蒲傳正雲：『先君平日小詞雖多，未嘗作婦人語也。』」
　　示張寺丞王校勘
　　元巳清明假未開，小園幽徑獨徘徊。春寒不定班班雨，宿醉難禁灩灩杯。無可奈何花落去，似曾相識燕歸來。游梁賦客多風味，莫惜青錢萬選才。
　　《雜記》雲：「宋莒公見元獻佳句，每書於齋壁。如『無可奈何花落去，似曾相識燕歸來』，『靜尋啄木藏身處，閑看遊絲到地時』，『樓臺冷落收燈夜，門巷蕭條掃雪天』，『已定複搖春水色，似紅如白野棠花』之類，後人不易及也。」
　　《複齋漫錄》雲：「晏元獻因觀王琪大明寺詩板，大加稱賞，召至同飯。飯已，又同步游池上。時春晚，有落花，晏雲：『每得句書牆壁間，或彌年未嘗強對，且如「無可奈何花落去」一句，至今未能對也。』王應聲雲：『似曾相識燕歸來。』自此辟置館職，遂躋侍從。」
　　寓意
　　油壁香車不再逢，峽雲無跡任西東。梨花院落溶溶月，柳絮池塘淡淡風。幾日寂寥傷酒後，一番蕭索禁煙中。魚書欲寄無由達，水遠山長處處同。
　　《漫叟詩話》雲：「江為有詩雲：『吟登蕭寺旃檀閣，醉倚王家玳瑁筵。』或謂作此詩者，決非貴族。或人評『軸裝曲譜金書字，樹記名花玉篆牌』之句，乃乞兒口中語。」胡苕溪雲：「《青箱雜記》亦載此事，乃晏元獻雲：『此詩乃乞兒相，未嘗識富貴者。』故公每言富貴，不及金玉錦繡，惟說氣象。若『梨花院落溶溶月，柳絮池塘淡淡風』，又『樓臺側畔楊花過，簾幕中間燕子飛』之類是也。公自以此句語人曰：『窮人家有此景否？』《雲齋廣錄》載近時人有詩一聯雲：『珠簾繡戶遲遲日，柳絮梨花寂寂春。』雖用珠繡，其氣象豈不富貴？不害其為佳句也。」
　　《歸田錄》雲：「晏元獻喜評詩，嘗曰：『「老覺金腰重，慵便玉枕涼」，未是富貴語，不如「笙歌歸院落，燈火下樓臺」，此善言富貴者。』人皆以為知言。」
　　《後山詩話》雲：「白樂天詩雲：『笙歌歸院落，燈火下樓臺。』又雲：『歸來未放笙歌散，畫戟門前蠟燭紅。』非富貴語，看人富貴者也。黃魯直謂白樂天『笙歌歸院落，燈火下樓臺』，不如杜子美『落花遊絲白日靜，鳴鳩乳燕青春深』也。」
　　《王直方詩話》雲：「王禹玉詩，世號『至寶丹』，以其多使珍寶，如『黃金』必以『白玉』為對。或有人雲：『詩能窮人，且試強作些富貴語看如何？』其人數日搜索，得一聯雲：『脛挺化為紅玳瑁，眼睛變作碧琉璃。』聞者為之絕倒。」
　　詠上竿伎題中書廳壁
　　百尺竿頭嫋嫋身，腳騰跟倒駭傍人。漢陰有叟君知否，抱甕區區亦未貧。
　　《石林詩話》雲：「舊中書南廳壁間，有晏元獻題《詠上竿伎》一詩，當時必有所謂。後文潞公在樞府，嘗一日過中書，與荊公行至壁間，視元獻所題，留誦久之，亦豈無意也？荊公它日因題一絕於後。」
　　[附]王荊公和晏元獻題中書壁
　　賜也能言未識真，誤將心許漢陰人。桔橰俯仰緣何事，抱甕區區老此身。
　　熊勿軒雲：「元獻之詩意，謂露巧不如守拙。」
　　荊公之詩，謂經濟有術，固不必拘泥也。
　　《莊子•天地篇》雲：「子貢過漢陰，見一丈人，為圃畦，鑿隧而入井，抱甕而出灌，用力甚多，而見功寡。子貢曰：『有機於此，一日浸百畦，夫子不欲乎？』丈人曰：『奈何？』曰：『鑿木為機，後重前輕，挈水若抽，數如沃湯，其名桔橰。』為圃者忿然作色而笑曰：『有機械者必有機事，有機事者必有機心。道之所不載也。吾非不知，羞而不為也。』子貢懣然而慚曰：『始吾以夫子天下一人耳，不知複有斯人也。』反於魯，以告孔子，孔子曰：『彼修混沌氏之術者也，予與汝何足以知之哉？』」
　　吊劉蘇哥
　　蘇哥風味逼天真，恐是文君向上人。何日九原芳草綠，一杯絮酒哭青春。
　　《西清詩話》雲：「元獻初罷政事，守亳社，每歎士風雕落。一日，營妓曰劉蘇哥，有約終身而寒盟者。適春物暄妍，馳駿馬出郊，登高塚曠望，長慟遂卒。元獻謂士大夫受人眄眎，隨燥溫變渝，如翻覆手，曾一女子不若。為序其事，以詩吊之。」
　　[一]「慟」原作「博」，據《苕溪漁隱叢話》改。
　　苕溪漁隱曰：「元獻《吊劉蘇哥詩序》，蓋指宋子京而言也。元獻當國，宋子京為翰苑，晏愛宋之才雅，甚親密之。中秋，晏啟宴召宋，出妓，飲酒賦詩，達旦方罷。翌日，晏罷相，宋當草詞，頗極詆斥，至有『廣營產以殖私，多役兵而規利』之語。方宋揮豪之際，餘酲尚在，左右觀者亦駭歎。」
　　烹日注茶
　　稽山新茗綠如煙，靜挈都監煮惠泉。未向人間殺風景，更持醪醑醉花前。
　　《西清詩話》雲：「李義山《雜纂》品目數十，蓋以文滑稽者。其一曰『殺風景』，謂清泉濯足，花上曬褌，背山起樓，燒琴煮鶴，對花啜茶，松下喝道是也。晏元獻慶曆中罷相守潁，以惠山泉烹日注茶，從容置酒，乃賦此詩。後王荊公於元豐末居金陵，蔣漕之奇夜謁公於蔣山，騶唱甚都。公取『松下喝道』語作詩戲之。自此『殺風景』之語，頗著於世。」
　　[附]王荊公戲呈蔣漕
　　扶衰南陌望長楸，燈火如星滿地流。但怪傳呼殺風景，豈知禪客夜相投。
　　[附]唐人韋鵬翼詩
　　豈肯閑尋竹徑行，卻嫌絲管好蛙聲。自從煮鶴燒琴後，背卻青山臥月明。
　　此詩頗近於殺風景之說，故附於此。  
　 
卷十
　　司馬溫公
　　《元城先生語錄》雲：「先生呼溫公則曰『老先生』，呼荊公則曰『金陵老先生』。居洛，先生從之十年。老先生於國子監之側，得故營地，創『獨樂園』，自傷不得與眾同也。」
　　範淳夫雲：「公於物，澹無所好。其於德義，甚於利慾。其清如水，而澄之不已。其直如矢，而端之不已。居處必有法，動作必有禮。其被服如陋巷之士，一室蕭然，群書盈幾，終日正坐，泊如也。又以圓木為警枕，少睡，則枕轉而覺，乃起讀書。蓋恭儉勤謹，出於天性，自以為適。不勉而能，起而澤被天下。內之兒童，外之蠻夷戎狄，莫不欽其德，服其名。惟至誠無欲故也。」
　　晁無咎雲：「司馬公有言『吾無過人者，但平生所為，未嘗有不可對人言者耳。』」
　　真率會
　　《溫公集》雲：「用安之韻招諸公於南園，為『真率會』。」
　　榆錢零亂柳花飛，枝上紅英漸漸稀。莫厭銜杯不虛日，須知共力惜春暉。
　　真率春來頻宴聚，不過東裡即西家。小園容易邀佳客，饌具雖無亦有花。
　　胡苕溪雲：「洛中尚齒，起於唐白樂天，至本朝，司馬君實居洛，遂繼為之，謂之『真率會』。好事者寫成圖，傳於世，所謂『九老圖』者是也。」
　　《溫公集》雲：「三月二十六日作『真率會』。伯康與君從七十八歲，安之七十七歲，正叔七十四歲，不疑七十三歲，叔達七十歲，光六十五歲，合五百一十五歲。再成詩用前韻雲。」
　　用前韻再成
　　七人五百有餘歲，同醉花前今古稀。走馬鬥雞非我事，紵衣絲發且相暉。
　　經春無事連翩醉，彼此往來能幾家。切莫辭斟十分酒，盡教人笑滿頭花。
　　按：「真率會」止有七人，而所謂「九老圖」者，畫像有九人，不知彼二人者果何人哉？集中不載也。
　　真率會約雲：(一)序齒不序官。(一)為具務簡素。(一)朝夕食不過五味。(一》菜果脯醢之類，各不過三十器。(一)酒巡無算，深淺自斟。主人不勸，客亦不辭。逐巡無下酒時，作菜羹不禁。(一)召客共作一簡，客注可否於字下，不別作簡。或因事分簡者聽。(一)會日早赴，不待促。(一)違約者，每事罰一巨觥。四月日押。
　　詠懷
　　三十餘年西複東，勞生薄宦等飛蓬。所存舊業惟清白，不負明君有樸忠。早避喧煩真得策，未逢危辱好收功。太平觸處農桑滿，贏取閭閻鶴髮翁。
　　《石林詩話》雲：「溫公熙寧間，自長安得請留台而歸，始至洛中，嘗有詩《詠懷》，其出處大節世固不容覆議。是時，雖論事不合去，而神宗眷遇之意愈厚，然猶以避煩畏辱為言，況其下者乎？公自元祐初起為相，至是已十七年矣。度公之意，初蓋未嘗以此自期也。」
　　居洛初夏作
　　四月清和雨乍晴，南山當戶轉分明。更無柳絮因風起，惟有葵花向日傾。
　　《東皋雜記》雲：「溫公居洛陽，作此詩，其愛君忠義之志，概見於此。」
　　過邵康節居
　　拜罷歸來抵寺居，解鞍縱馬免傳呼。紫衣金帶盡脫去，便是林間一野夫。
　　又
　　草軟波清沙路微，手攜筇杖著深衣。白鷗不信忘機久，見我猶穿岸柳飛。
　　《邵氏聞見錄》雲：「溫公判西京留司御史台，遂居洛濱，買園於尊賢坊下，以『獨樂』名之。始與先君康節遊，嘗曰：『光，陝人，先生，衛人，今同居洛，即鄉人也。有如道學之尊，當以年德為貴，官職不足道也。』公一日著深衣，自崇德寺書局散步洛水堤上，因過康節天津之居，謁曰『程秀才』。既見，乃溫公也。問其故，公笑曰：『司馬出程伯休父，故曰「程」。』因留二絕，康節亦和之。」
　　[附]康節和溫公韻
　　冠蓋紛華塞九衢，聲名相軋在前呼。獨君都不將為事，始信人間有丈夫。
　　又
　　風背河聲近亦微，斜陽淡泊隔雲衣。一雙白鷺在煙外，將下沙頭卻背飛。
　　候康節
　　淡日濃雲合複開，碧伊清洛遠縈回。林間高閣望已久，花外小車猶未來。
　　《邵氏聞見錄》雲：「溫公一日登崇德閣，約康節，久而不至，乃作一絕以候之。康節至，亦和其韻。」
　　[附]康節和溫公韻
　　君家樑上年時燕，過社今年尚未回。為罰誤君凝望久，萬花深處小車來。
　　示道人
　　天覆地載如洪爐，萬物死生同一塗。其中松柏與龜鶴，得年稍久終摧枯。借令真有蓬萊山，未免亦居天地間。君不見太上老君頭似雪，世人浪說駐紅顏。
　　愚謂：人居天地間，有生必有死，乃理之常。生順死安，或壽或夭，惟修身以俟命而已。或者偷生怖死，盜竊天機，欲為長生不死之計，斯惑矣。司馬公此詩，可謂達生死之理，而安性命之常者也。文公先生《感興》詩一章，亦發明此意。今附於左。
　　[附]文公先生感興詩第十四章
　　飄飄學仙侶，遺世在雲山。盜啟玄命秘，竊當生死關。金鼎蟠龍虎，三年養神丹。刀圭一入口，白日生羽翰。我欲往從之，脫屣諒非難。但恐逆天理，偷生詎能安。
　　閒居
　　故人通貴絕相過，門外真堪置雀羅。我已幽慵僮更懶，雨來春草一番多。
　　夏日西齋書事
　　榴花映葉未全開，槐影沉沉雨勢來。小院地偏人不到，滿庭鳥跡印蒼苔。
　　溫公此詩，寫閒居幽寂之意，翛然於塵埃之表。於此可以見公之於物澹然而無所泊也。
　　酬華嚴真師
　　知足隨緣處處安，一身溫飽不為難。禪房窄小才容膝，此外從他世界寬。
　　《文昌雜錄》雲：「司馬公居洛，在陋巷，所居才能庇風雨。又作地室，嘗讀書於其中。蓋道德之尊，亦不自知顏氏子之樂也。」故其《銘布衾》雲：「顏樂一瓢，萬世師模；紂居瓊室，死為獨夫。」亦此詩之意雲。
　　待制司馬公
　　待制公諱池，丞相溫公之父。
　　行色
　　冷於陂水淡於秋，遠陌初窮到渡頭。賴是丹青不能畫，畫成應遣一生愁。
　　張文潛雲：「右《行色》詩，待制司馬公所作也。公以某年中嘗監安豐酒稅，實作此詩，距今若干年。其孫宏知縣事，刻此篇於石，屬予記之。惟公以文學風節為時名臣。是生丞相溫公，以盛德名世，以直道立朝，名聞華夷，功施社稷。其完節美行，既載在天下，而著書立言，皆足以師模來世。蓋嘗評古今詩句，為《詩話》一卷，亦載此詩。以其甚工，不敢以父子之嫌廢也。梅聖俞以詩名一時，嘗言『詩之工者，寫難狀之景如在目前，含不盡之意見於言外』。此詩有焉。」
　　范文正公
　　文正名仲淹，字希文。
　　《後山詩話》雲：「文正為《岳陽樓記》，用對語說時景，世以為奇。尹師魯讀之曰：『《傳奇》體耳。』《傳奇》，唐裴硎所著小說也。」
　　淮上遇風
　　一棹危於葉，傍觀亦損神。他年在平地，無忽險中人。
　　《詩話》雲：「範文正淮上遇風作此詩，雖弄翰戲語，卒然而作，其濟險加澤之心，未嘗忘也。」
　　贈釣者
　　江上往來人，盡愛鱸魚美。君看一葉舟，出沒風濤裡。
　　《翰府名談》雲：「范希文《贈釣者》詩，實寓深意，不徒作也。」
　　《文酒清話》雲：「希文《江上遇風》及《贈釣者》詩，語雖同而意各有寓也。」
　　十四夜月
　　天意將圓夜，人心待滿時。已知千里共，猶訝一分虧。
　　《隱居詩語》雲：「詩豈獨言志，往往讖終身之事。希文小官時作此詩，既而大負人望，世期以為相，而止於參知政事。王介甫為殿中丞群牧判官時，作《郢州白雪樓》詩，略雲：『《折楊》《黃花》笑者多，《陽春》《白雪》和者少。知音四海無幾人，況複區區郢中小。千載相傳始欲慕，一時獨唱誰能曉。古心以此分冥冥，俚耳至今徒擾擾。』及作相，更新天下之務，而一時沮壞之者蜂起，皆如『白雪』之句也。」
　　蚊
　　飽去櫻桃重，饑來柳絮輕。但知求旦暮，休更問前程。
　　胡苕溪雲：「吳興澤國，春夏之交，地尤卑濕，仍多蚊蚋。東坡作守日有詩雲：『風定軒窗飛豹腳，雨餘欄楯上蝸牛。』真紀實也。舊說泰州西溪濱海，多蚊。範文正為監鹽場日題此詩，想與吳興同患也。」
　　孤兒扶喪
　　十口相攜泛巨川，來時暖熱去淒然。關津若要知名姓，便是孤兒寡婦船。
　　《聞見錄》雲：「范文正公鎮越，有戶曹孫居中卒，子幼家貧，公助之，以俸錢百緡治巨舟，差老衙校送歸，作詩一絕戒其吏曰：『過關津，但以吾詩示之。』」
　　釣台
　　漢包六合網賢豪，一個冥鴻惜羽毛。世祖功臣三十六，雲台爭似釣台高。
　　子陵釣台，賦者甚眾。如文正公此詩，真足以廉頑立懦。其後如黃魯直雲：「平生久要劉文叔，不肯為渠作三公。能令漢家重九鼎，桐江波上一絲風。」戴式之雲：「萬事無心一釣竿，三公不換此江山。平生恨識劉文叔，惹起塵名滿世間。」潘檉有雲：「蟬冠未必似羊裘，出處當時已熟籌。但得諸公依日月，不妨老子臥林丘。」皆佳句也，因並及之。
　　賀方回
　　賀鑄，字方回。少為武吏，換文資，善長短句。
　　《王直方詩話》雲：「方回嘗言，學詩於前輩，得八句雲：『平澹不流於淺俗，奇古不鄰於怪僻，題詠不窘於物象，敘事不病於聲律；比興深者通物理，用事工者如己出。格見於成篇，渾然不可鐫；氣出於言外，浩然不可屈。盡心於詩，守而勿失。』」
　　題定林寺
　　破冰泉脈漱籬根，壞衲遙疑掛樹猿。蠟屐舊痕尋不見，東風先為我開門。
　　《王直方詩話》雲：「賀方回嘗題此絕於定林寺，荊公見之，大加稱賞，緣此知名。」
　　茅塘馬上
　　壯圖忽忽負當年，回羨農家過我賢。水落陂塘秋日薄，仰眠牛背看青天。
　　《漫叟詩話》雲：「方回《茅塘馬上》詩，末兩句殊有意味，寫出野興。」
　　望夫石
　　亭亭思婦石，下閱幾人代。蕩子長不歸，山椒久相待。微雲蔭發彩，初月輝蛾黛。秋雨疊苔衣，春風舞蘿帶。宛然姑射子，矯首塵冥外。陳跡遂無窮，佳期從其再。脫如魯秋氏，妄結桑下愛。玉質委淵沙，悠悠複安在。
　　《王直方詩話》雲：「方回嘗作《望夫石》詩，交遊間無不愛之。余謂田承君雲：此詩可以見方回得失：其所得者，琢磨之功；所失者，太粘著皮骨耳。承君以為然。」
　　《後山詩話》雲：「望夫石在處有之，古今詩人，共用一律。惟劉禹錫雲：『望來已是幾千歲，只似當年初望時。』語雖拙而意工。黃叔達，山谷之弟也，以顧況為第一，雲：『山頭日日風和雨，行人歸來石應語。』語意皆工。江南有望夫石，每過其下，不風即雨，疑況得句處也。」
　　余話詳見王建《望夫石》詩後。
　　[附]黃山谷寄賀方回
　　少游醉臥古藤下，誰與愁眉唱一杯。解作江南斷腸句，只今惟有賀方回。
　　任天社雲：「秦少遊作《好事近》曲曰：『醉臥古藤陰下，了不知南北。』賀方回有《青玉案》曲曰：『彩筆新題斷腸句。』兩曲皆知名於世。時少遊已死矣。」
　　愚謂：此詩後兩句，是襲太白詩中「解道澄江淨如練，令人長憶謝玄暉」語意也。
　　謝無逸
　　《冷齋夜話》雲：「謝逸，字無逸，臨川韻人勝士也。工詩能文。黃魯直讀其詩曰：『晁、張流也，恨未識之耳。』」
　　無逸號「溪堂居士」，有《溪堂集》行於世。其詩有雲：「老鳳垂頭噤不語，枯木槎牙噪春鳥。」又曰：「貪夫蟻旋磨，冷官魚上竿。」又曰：「山寒石發瘦，水落溪毛凋。」皆為魯直所稱賞。
　　送董元達
　　讀書不作儒生酸，躍馬西入金城關。塞垣苦寒風氣惡，歸來面皺鬚眉斑。先皇召見延和殿，議論慷慨天開顏。謗書盈篋不復辯，脫身來看江南山。長江滾滾蛟龍怒，扁舟此去何當還。大樑城裡定相見，玉川破屋應數間。
　　寄隱居士
　　處士骨相不封侯，卜居但得林塘幽。家藏玉唾幾千卷，手校韋編三十秋。相知四海孰青眼，高臥一庵今白頭。襄陽耆舊節獨苦，只有龐公不入州。
　　《漫叟詩話》雲：「謝無逸學古高潔，文詞煆煉，篇篇有古意，尤工於詩。余愛其《送董元達》及《寄隱居士》二詩，皆佳作也。淮南潘邠老與之甚熟，二公皆老死布衣，士議惜之。」
　　鐵柱觀
　　豫章城南老子宮，階前一柱立積鐵。雲是旌陽役萬鬼，夜半舁來老蛟穴。插定三江不沸騰，切勿搖撼坤軸裂。蒼苔包裹鱗皴皮，我欲摩挲肘屢掣。旌陽挈家上天去，只留千夫應門戶。西山高處風露寒，茲事恍惚從誰語？安得猛士若朱亥，袖往橫山打狂虜。
　　《複齋漫錄》雲：「晉許遜為旌陽令，時江西有蛟為害，旌陽與其徒吳猛仗劍殺之，遂作大鐵柱以鎮壓之。今豫章有鐵柱觀，而柱猶存也。」
　　續潘邠老句
　　滿城風雨近重陽，無奈黃花惱意香。雪浪翻天迷絕壁，令人西望憶潘郎。
　　滿城風雨近重陽，不見修文地下郎。想得武昌門外柳，垂垂老葉半青黃。
　　滿城風雨近重陽，安得斯人共一觴。欲問小馮今健否，雲中孤雁不成行。
　　《冷齋夜話》雲：「黃州潘大臨工詩，有佳句，然貧甚。東坡、山谷尤喜之。臨川謝無逸以書問：『近新作詩否？』潘答書曰：『秋來景物，件件是詩思，恨為俗氣所蔽翳。昨日清臥，聞攪林風雨聲，遂起題壁曰「滿城風雨近重陽」，忽催稅人至，令人敗思，止此一句奉寄。』聞者莫不笑其迂闊。」
　　呂居仁雲：「潘邠老嘗得詩『滿城風雨近重陽』，文章之妙至此極矣。後有詩托謝無逸綴成，雲：『病思王子同傾酒，愁憶潘郎共賦詩。』為此語也。」
　　謝無逸《溪堂集》雲：「亡友潘邠老有『滿城風雨近重陽』之句，今去重陽四日，而風雨大作，遂用邠老之句，廣為三絕。」
　　《詩說》雲：「詩之有思，卒然遇之而莫遏，有物敗之，則失之矣。故昔人言覃思、垂思、抒思之類，皆欲其思之來。而所謂亂思、蕩思者，言敗之易也。鄭綮詩思在灞橋風雪中驢子背上，唐求詩所遊歷不出二百里，則所謂思者，豈尋常咫尺之間所能發哉？」
　　胡少汲
　　黃山谷雲：「少汲，後生中豪士也。讀書作文，殊不塵埃，使之不倦。雖競爽者，未易追也。」
　　與劉邦直
　　夢魂南北昧平生，邂逅相逢意已傾。楚國山川千疊遠，隋堤煙雨一帆輕。我無健筆翻三峽，君有長才肅五兵。同是行人更分首，不堪風樹作秋聲。
　　山谷雲：「少汲此詩『同是行人更分首』，真佳句也。『邂逅相逢意已傾』，已道了劉三十一矣。」
　　和山字韻
　　章句飄飄續小山，古風蕭瑟筆追還。海鵬共擊三千里，鐵馬同歸十二閑。功業會看鐘鼎上，聲華已在縉紳間。他年記憶憐衰老，為報西川引一班。
　　《桐江詩話》雲：「少汲宣和間在河朔作漕日，同官陳亨伯輩唱和『山』字韻，少汲最後和成，人皆嘆服。」
　　《漁隱叢話》雲：「元豐間，王平甫有『海鵬未擊三千里，天馬須歸十二閑』之句，甚為一時諸公所稱道。今少汲所雲，豈非剽平甫之句，但易三字以為己作邪？」
　　劉貢父
　　劉元城先生雲：「劉貢父好謔，然立身立朝極有可觀，故某喜與之交遊也。」
　　詠史
　　自古邊功緣底事，多因嬖倖欲封侯。不如直與黃金印，惜取沙場萬髑髏。
　　劉後村雲：「貢父《詠史》詩往往指王韶、李憲輩。唐人曹松詩亦是此意。」
　　[附]曹松己亥歲
　　澤國江山入戰圖，生民何計樂樵漁。憑君莫話封侯事，一將功成萬骨枯。
　　愚因記張籍《將軍行》雲：「邊城親戚曾戰沒，今逐官軍收舊骨。磧西行見萬里空，幕府獨奏將軍功。」杜子美《出塞曲》雲：「功名圖麒麟，戰骨當速朽。」劉灣《出塞詞》雲：「死是征人死，功是將軍功。」劉潛夫《國殤行》雲：「嗚呼諸將官日穹，豈知萬鬼號陰風。」陸龜蒙《築城詞》雲：「城高功亦高，爾命何勞惜？」此詩此意，真足以為貪功生事、輕視人命者之戒•
　　絕句
　　青苔滿地初晴後，綠樹無人晝夢餘。惟有南風舊相識，徑開門戶又翻書。
　　愚謂：唐盧綸《老圃堂詩》雲：「邵平瓜圃接吾廬，穀雨幹時偶自鋤。昨日春風欺不在，就床吹落讀殘書。」貢父此詩與綸詩意相近，皆佳作也。
　　後村雲：「貢父此詩與劉原父《春草》詩，皆有元和意度，不似本朝人詩。」並附於左。
　　[附]劉原父春草
　　春草綿綿不可名，水邊原上亂抽榮。似嫌車馬繁華地，才入城門便不生。
　　愚謂：原父此詩，是將羅鄴《賞春》詩意翻一轉，真有唐人意度。
　　[附]羅鄴賞春
　　芳草和煙暖更青，閑門要地一時生。年年點檢人間事，惟有東風不世情。
　　絕句
　　壁門金闕倚天開，五見宮花落古槐。明日扁舟滄海去，卻將雲氣望蓬萊。
　　《王直方詩話》雲：「此詩劉貢父自館中出知曹州時作，舊雲『卻將雲裡望蓬萊』，荊公改作『雲氣』。又雲『五見宮花落古槐』，此句乃詩法也。」又：「王仲至召至館中，試罷，題一絕於壁雲：『古木森森白玉堂，長年來此試文章。日斜奏賦《長楊》罷，閑拂塵埃看畫牆。』舊雲『奏罷《長楊》賦』，荊公改雲『奏賦《長楊》罷』。」亦雲此詩法也。
　　寄王荊公
　　青苗助役兩妨農，天下嗷嗷怨相公。惟有蝗蟲偏感德，又隨車騎過江東。
　　《泊宅編》雲：「荊公罷相，出鎮金陵，時飛蝗自北而南，江東諸郡皆有之。百官餞荊公於城外，劉貢父後至，追之不及，見其行榻上有一書屏，因書一絕以寄之。」  
　
