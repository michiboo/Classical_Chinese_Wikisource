白聞天下談士相聚而言曰︰「生不用封萬戶侯，但願一識韓荊州。」何令人之景慕，一至於此耶？豈不以周公之風，躬吐握之事。使海內豪俊，奔走而歸之。一登龍門，則聲價十倍。所以龍蟠鳳逸之士，皆欲收名定價於君侯；君侯不以富貴而驕之，寒賤而忽之，則三千之中有毛遂，使白得穎脫而出，卽其人焉。
白，隴西布衣，流落楚、漢。十五好劍術，徧干諸侯；三十成文章，歷抵卿相。雖長不滿七尺，而心雄萬夫，皆王公大人，許與氣義。此疇曩心跡，安敢不盡於君侯哉？君侯製作侔神明，德行動天地，筆參造化，學究天人。幸願開張心顏，不以長揖見拒。必若接之以高宴，縱之以清談；請日試萬言，倚馬可待。今天下以君侯為文章之司命，人物之權衡，一經品題，便作佳士。而今君侯何惜階前盈尺之地，不使白揚眉吐氣，激昂青雲耶？
昔王子師為豫州，未下車，卽辟荀慈明；既下車，又辟孔文舉。山濤作冀州，甄拔三十餘人，或為侍中尚書，先代所美。而君侯亦一薦嚴協律，入為祕書郎；中閒崔宗之、房習祖、黎昕、許瑩之徒，或以才名見知，或以清白見賞。白每觀其銜恩撫躬，忠義奮發。白以此感激，知君侯推赤心於諸賢之腹中，所以不歸他人，而願委身國士。倘急難有用，敢效微軀！且人非堯、舜，誰能盡善？白謀猷籌畫，安能自矜？至於製作，積成卷軸，則欲塵穢視聽。恐彫蟲小技，不合大人。若賜觀芻蕘，請給紙筆，兼之書人。然後退掃閒軒，繕寫呈上。庶【青萍】、【結綠】[1]長價於薛、卞之門[2]。幸推下流，大開獎飾，惟君侯圖之！

