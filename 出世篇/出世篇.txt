生當為大丈夫，斷羈羅，出泥塗。
四散號呶，擾俶無隅。
埋之深淵，飄然上浮。
騎龍披青雲，汎覽遊八區。
經太山，絶大海，一長吁。
西摩月鏡，東弄日珠。
上括天之門，直指帝所居。
羣仙來迎塞天衢，鳳皇鸞鳥燦金輿。
音聲嘈嘈滿太虛，㫖飲食兮照庖廚。
食之不飫飫不盡，使人不陋復不愚。
旦旦狎玉皇，夜夜御天姝。
當御者幾人，百千為番。
宛宛舒舒，忽不自知。
支消體化膏露明，湛然無色茵席濡。
俄而散漫，裵然虛無。
翕然復摶，搏久而蘇。
精神如太陽，霍然照清都。
四肢為琅玕，五臟為璠璵。
顔如芙蓉，頂為醍醐。
與天地相終始，浩漫為歡娛。
下顧人間，溷糞蠅蛆。

