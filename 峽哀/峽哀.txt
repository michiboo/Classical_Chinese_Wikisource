昔多相與笑，今誰相與哀。
峽哀哭幽魂，噭噭風吹來。
墮魄抱空月，出沒難自裁。
齏粉一閃間，春濤百丈雷。
峽水聲不平，碧沲牽清洄。
沙棱箭箭急，波齒齗齗開。
呀彼無底吮，待此不測災。
谷號相噴激，石怒爭旋迴。
古醉有復鄉，今縲多為能。
字孤徒彷彿，銜雪猶驚猜。
薄俗少直腸，交結須橫財。
黃金買相吊，幽泣無餘漼。
我有古心意，為君空摧頹。
上天下天水，出地入地舟。
石劍相劈斫，石波怒蛟虯。
花木疊宿春，風飆凝古秋。
幽怪窟穴語，飛聞肸蠁流。
沉哀日已深，銜訴將何求。
三峽一線天，三峽萬繩泉。
上仄碎日月，下掣狂漪漣。
破魂一兩點，凝幽數百年。
峽暉不停午，峽險多饑涎。
樹根鎖枯棺，孤骨嫋嫋懸。
樹枝哭霜棲，哀韻杳杳鮮。
逐客零落腸，到此湯火煎。
性命如紡績，道路隨索緣。
奠淚吊波靈，波靈將閃然。
峽亂鳴清磬，產石為鮮鱗。
噴為腥雨涎，吹作黑井身。
怪光閃眾異，餓劍唯待人。
老腸未曾飽，古齒嶄岩嗔。
嚼齒三峽泉，三峽聲齗齗。
峽螭老解語，百丈潭底聞。
毒波為計校，飲血養子孫。
既非皋陶吏，空食沉獄魂。
潛怪何幽幽，魄說徒云云。
峽聽哀哭泉，峽吊鰥寡猿。
峽聲非人聲，劍水相劈翻。
斯誰士諸謝，奏此沉苦言。
讒人峽虯心，渴罪呀然潯。
所食無直腸，所語饒梟音。
石齒嚼百泉，石風號千琴。
幽哀莫能遠，分雪何由尋。
月魄高卓卓，峽窟清沉沉。
銜訴何時明，抱痛已不禁。
犀飛空波濤，裂石千嶔岑。
峽棱剸日月，日月多摧輝。
物皆斜仄生，鳥亦斜仄飛。
潛石齒相鎖，沉魂招莫歸。
恍惚清泉甲，斑斕碧石衣。
餓咽潺湲號，涎似泓浤肥。
峽青不可遊，腥草生微微。
峽景滑易墮，峽花怪非春。
紅光根潛涎，碧雨飛沃津。
巴穀蛟螭心，巴鄉魍魎親。
啖生不問賢，至死獨養身。
腥語信者誰，拗歌歡非真。
仄田無異稼，毒水多獰鱗。
異類不可友，峽哀哀難伸。
峽水劍戟獰，峽舟霹靂翔。
因依虺蜴手，起坐風雨忙。
峽旅多竄官，峽氓多非良。
滑心不可求，滑習積已長。
漠漠涎霧起，齗齗涎水光。
渴賢如之何，忽在水中央。
梟鴟作人語，蛟虯吸水波。
能於白日間，諂欲晴風和。
駭智蹶眾命，蘊腥布深蘿。
齒泉無底貧，鋸涎在處多。
仄樹鳥不巢，踔𨃚猿相過。
峽哀不可聽，峽怨其奈何。
