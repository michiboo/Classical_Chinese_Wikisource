文字經藝之本，王政之始也。倉頡象山川江海之狀，蟲蛇鳥獸之跡，而立六書。戰國政異俗殊，書文各別，秦患多門，定為八體。後復訛謬，凡五易焉。然並不述用筆之妙，及乎蔡邕張索之輩，鍾繇王衛之流，皆造意精微，自悟其旨也。
心為君，妙用無窮，故為君也。手為輔，承命竭股肱之用，故為臣也。力為任使，纖毫不撓，尺丈有餘故也。管為將帥，處運動之事，執生死之權，虛心納物，守節藏鋒故也。毫為士卒，隨管任使，跡不拘滯故也。字為城池，大不虛，小不孤故也。
用筆須手腕輕虛。虞安吉云：「夫未解書意者，一點一畫，皆求象本，乃轉自取拙，豈成書耶？」太緩而無筋，太急而無我骨，側管則鈍慢而多肉，豎管則乾枯而露骨。及其悟也，粗而不鈍，細而能壯，長而不為有餘，短而不為不足。
筆長不過六寸，捉管不過三寸，真一行二草三，指實掌虛。右軍云：「書弱紙強，筆強紙弱。」筆強者弱之，弱者強之也。遲速虛實，若輪扁斫輪，不徐不疾，得之於心，而應之於手，口所不能言也。拂掠輕重，若浮雲蔽於晴天；波撆勾截，如微風搖於碧海。氣如奔馬，亦如朵鉤，變化出乎心，而妙用應乎手。然則體約八分，勢同章草，而各有趣，無問巨細，皆有虛散。其鋒員豪蕝，按轉易也，豈真書一體？篆草章行八分等，當覆腕上搶，掠豪下開，牽撆撥䟐，鋒轉行草，稍助指端鉤距轉腕之狀矣。
行書之體，略同於真。至於頓挫磅礴，若猛獸之搏噬；進退鉤距，若秋鷹之迅擊。故覆筆搶豪，乃按鋒而直引其腕，則內旋外拓，而環轉紓結也。旋豪不絕，內轉鋒也。加以掉筆聯豪，若石瑩玉瑕，自然之理。亦如長空遊絲，容曳而來往；又似蟲網絡壁，勁實而復虛。右軍云：「遊絲斷而能續，皆契以天真，同於輪扁。」又云：「每作點畫，皆懸管掉之，令其鋒開，自然勁健矣。」
草則縱心奔放，覆腕轉蹙，懸管聚鋒，柔豪外拓。左為外，右為內，起伏連卷，收攬吐納，內轉藏鋒。既如舞袖，揮拂而縈紆；又若垂藤，樛盤而繚繞。蹙旋轉鋒，亦如騰猨過樹，逸虯得水，〈（一作躍鯉透泉）〉輕兵追虜，烈火燎原。或氣雄而不可抑，或勢逸而不可止。縱狂逸放，不違筆意也。右軍云：「透嵩華兮不高，逾懸壑兮能越。或連或絕，如花亂飛。若強逸意而不相副，亦何益矣？」但先緩引興，心逸自急也。仍接鋒而取興，興盡則已。又生𢳇鋒，仍豪端之奇象，兔絲之縈結，轉剔刓角，多鉤篆體，或如蛇形，或如兵陣。故兵無常陣，字無常體矣。謂如水火，勢多不定，故云字無常定也。
欲書之時，當收視返聽，絕慮凝神，心正氣和，則契於妙。心神不正，書則欹斜，志氣不和，書則顛仆。其道同魯廟之器，虛則欹，滿則覆，中則正，正者衝和之謂也。然字雖有質，跡本無為，稟陰陽而動靜，體萬物以成形，達性通變，其常不主。故知書道元妙，必資於神遇，不可以力求也。機巧必須以心悟，不可以目取也。字形者，如目之視也。為目有止限，由執字體也。既有質滯，為目所視，遠近不同。如水在方圓，豈由乎水？且筆妙喻水，方圓喻字，所視則同，遠近則異。故明執字體也。字有態度，心之輔也，心悟非心，合於妙也。借如鑄銅為鏡，非匠者之明；假筆傳心，非毫端之妙。必在澄心運思，至微至妙之閑，神應思徹，又同鼓琴輪指妙響，隨意而生，握管使鋒，逸態逐毫而應，學者心悟於至妙，書契於無為，苟涉浮華，終懵於斯理也。
