　　天津衛為輦轂下第一通衢，每年大會，商賈雲集，必匝月而後散。邑有劉生名鐘字千石者，貧諸生也。美丰姿，寡交遊，非會文不入城。世居城外連柯里，家貧，以酒肆博饔餮，生父恐其廢讀，倩生中表駱生司會計。年二十尚未娶。
　　顧鄰有富室張姓女盈盈，年相仿，貌豔麗，偶與團頭田二之母鄔氏閒話門首，見生白袷衣，青絲履，搖箑徐步過，睇之，秋波頻轉。鄔窺測其意，戲之曰：「劉學究滿麵包漿顆，何福生此甯馨兒？渠尚未婚，若與姑姑配鸞皇，真一對玉人也。」女面赬微哂。鄔又曰：「若酬老身十匹絹作殮裝，當代作冰，無不諧。」女羞避之，鄔亦撫掌去。翌日，其母攜赴戚家飲，經會市，惡少年爭擠瞷之，轉瞬迷惑，不見母。適道旁有老嫗搭棚賣茶，睨之，賣油郎郭析子之母殷氏，亦鄰也。急趨就，殷驚訝曰：「小嬌生何得獨行？」告以故，曰：「險煞哉！若遇匪攫去掌上珠，而母不痛煞耶？毋怖，市散即送之歸。」
　　女坐壚後，毀妝袖簪珥，面匿向壁，不敢語。少頃，一男子來，麻屨闊衫，胸次毛如蝟，目耽耽，轉與殷耳語而後去。殷顧女曰：「煩姑姑代看小紅泥，毋令茶鼎沸，我去去即來。」女乘其不備，急由棚後遁，竄荒草中，棘刺蓮鉤，血涔涔，猶忍痛行。時日已下春，新月掛樹。忽一少年來，女急伏草際，睨之非他，劉生也。蓋會文歸晏，取道捷徑較近耳。女急呼曰：「劉郎止步。」生固識女者，驚詢何來？告以故，泣請導引，遂偕行。女嬌喘流汗，纖步挪移，屢行屢僕，顧生曰：「郎憎妾耶？不然何忍不一援手？」
　　生告以瓜田李下。女曰：「清夜男女同行，誰信其貞？況妾遭患難，非郎不知伊於胡底，郎即憎妾，妾願以身報大德。」生曰：「得卿為婦，素願也。然貧富懸殊，倘中變，奈何？」女曰：「妾慕郎風雅，願奉箕帚，中心藏之久矣。邂逅即天緣，若中變，惟有死耳。」因泣下汍瀾。生取袖中巾代拭淚曰：「深情已篆肺腑，明日即央媒約。」女索生巾，報以玉戒指，遂挽扶而行。行至女家門首，生辭去，女又遙囑之，始叩門。
　　其母失女，涕泣獨回，頃正皇急，聞叩門聲，啟之女也。詢何往？女詳告之，且頌劉生德。明日，劉果遣媒來求婚。母聞女言己心德生，益陰疑女，遂詢女曰：「此兒終身事，毋至男滌器，女當壚時，始為臨卬笑也，曷慎之？」女曰：「是誠慈母之珍愛。然貧富有定數，兒視渠骨秀神煥，似非終老青袊者。」母告於翁，翁亦為可，遂許之。從此生潔庭除，備青廬，女壓金線，趕嫁衣，牽牛河鼓雖隔銀河，均私幸鵲橋不遠矣。詎田鄔氏心憾：拳大小妮子，賣卻老娘，自許婚姻，遑得酬謝。
　　郭殷氏心憾：好塊肥羊肉，業已入口，竟自逃脫，反成佳偶。且妒且恨，遂擬同作鴆鳥，以祟合歡。鄔乘女他往，往見其母曰：「大娘覓得乘龍佳婿，饞婆子來討喜觴飲，但劉家下玉台未？」曰：「未。」鄔欲言又止，母疑詢之，鄔乃拍掌曰：「婆子幾忘卻，佛經云：破人婚姻者，墮拔舌獄。」母堅詢之，曰：「日受大娘好看顧，實不敢寶此三寸舌。盈姑富家女，受用慣，渠家一碗薄粥尚不周，且日從蕩婦眠，頃有咯血疾。然則擲嬌女投火坑耶？」母哂之，似不深信。鄔又厲聲曰：「大娘尚懵懵耶？前日母子相左者，即渠挾同窗友將遂所欲耳。」母聞之大怒。曰：「大娘且勿怒，以盈姑容貌，何愁無金龜婿、雀屏選？婆子請任之。」殷於其時亦往見生父曰：「阿翁近今何昏瞀？」驚詢之，曰：「聞賢郎聘張盈盈，有之乎？」曰：「有。」曰：「聞外人云，翁家夜掘窖得黃金斗大，有之乎？」曰：「無。」曰：「若是，何遽聘盈盈？渠貌如月中仙，衣非錦繡必磨擦嫩皮膚，食非海味，必擲碗作嬌啼，偶抱小恙，參苓費萬錢，且髮蓬蓬，猶太憨生，日逐家童踢球鬥蟲耍子，若娶作畫中人看則可，翁家貧無負郭田，日博酒肆蠅頭利，恐新婦到門，阿翁得噎逆就木矣。」翁聞之，大罵畜產，即遣媒往，以病辭。其母問媒曰：「其咯血疾乎？」媒漫應之，益信，遂毀議。
　　久之，小婢泄其事，女啼哭不食，日惟閉戶眠。晨起，母隔窗呼不應，排闥入，已樑上三尺練自繳矣。痛哭，大悔恨，盡以女之金玉釵釧納棺中。殷聞之稱快，故市冥錁往唁。瞰含殮豐富，歸與其子謀掘墓。日既夕，啖以餚酒，郭踏月荷鍤往掘，席捲所有，復擬剝殮裳，女忽呻吟轉側，星眸乍啟，櫻口欲籲。大怖，伏樹隙，見女亭亭出棺外，立而旋僕。知非走屍，乃走出喚曰：「盈姑生乎？」女曰：「我如夢寐醒，不知何至此，爾若負我歸，當豐酬。」郭喜，負之行。中途哀告曰：「金玉在我腰裹，幸勿語高堂。」女曰：「我之得生，賴子所為，方德之，何肯泄？」既而謂女曰：「夜負女子行，恐巡夜人見，曷權就我母宿，明晨送之歸。」女勉應之。聽柝聲漸近，急用拳擂門，不應，握石擂之，仍不應。心急，舉足怒踢之，門轟然倒，入室不見母，舉燭視之，死矣。蓋其母飲餘酒，醉倚柴扉眠，門倒正中其顱，腦漿迸裂死。郭謀於女，故籌思曰：「我歸亦駭人聽聞，曷即嫁汝，且有槥具在，即以葬汝母可乎？」郭喜，即煩女代候門，匆匆負母屍去。女瞰其去遠，亦慢移蓮步，煢煢獨行。甫進村門，見劉生素衣冠，秉燭攜紙錢，拜於路側，且哭且吟。吟曰：
　　劉家有好女，婉淑貞且癡。兩心心暗許，中道忽乖離。空房鬼火暗，匹練梁間垂。卿為我死，我何生為？英台墓，華山畿，翡翠巢，鴛鴦圻。何難相從地下，化作雙雙雉子飛？家有老烏頭已白，不能從死中心悲。
　　女聞之大慟，遽呼曰：「君前度劉郎耶？妾生矣，弦斷可續，鏡復合，莫當畢方現影也。」生聞聲幾驚絕，哭曰：「此父母成命，毋怨小生。」女曰：「妾真復生。」生不信，曰：「世上幾有返魂香，卿欲效桂英，若以小生為王魁，冤極矣。」女淒惻而前，將攬生手而詳告之，生急起狂奔。女隨後哀喚，不應。抵家，闔雙扉告駱曰：「盈盈為厲。」言已，手指外不能語。駱聽之，果有剝啄聲。瞰之，果有娉婷影。遽於窗隙發火器，轟雷一聲，鬼影倒地，意且為聻。時田二正與小甲村外巡，聞槍聲，疑邑宰出，奔見女屍，叩生戶，駱詈之。甲亦怒曰：「人命關天，尚以青衿恐丐戶耶？」生出視之，女正有形質，復誤斃，益哭。田以為怯，挾之。囑小甲往報宰，自以蘆席覆女屍。駱遁，生亦入。田肆無忌憚，張燈燭，取架上鹽豉爇箕，舉酒獨酌。恐復走屍，以檀樹棒置座右。霎時沉醉，倚甕垂首眠。其母鄔氏，收生婆也。頃從大家歸，入門見子，搖撼之，田張目舉棒迎擊，應手斃，朦朧不辨伊誰，仍拖蓋席下。坐復飲，醉復眠。
　　天明，邑宰呵導來傳生候驗。略審詰，生涕泣直陳，且求論抵，了前生𧕏。伍伯揭席報云：「頂顱骨裂，乃木器傷，非火器轟擊者。」保正視之曰：「此田鄔氏也。」問生，茫然。傳田二，則田猶在醉鄉、黑甜鄉中。役喚之，即舉棍欲擊，呼有鬼，口張目瞪，狀似中邪。宰怒笞之，始醒，曆述劉生殺女狀，且述走屍棍擊狀。命自視之，母也。大哭。郭之鄰又告伊母子不見，門內有血跡，請驗。宰正駭詫，見郭析子鍤杪荷餚酒、花燭，含笑歸。執之，肩有血，面沾土。詢伊母何往？即戰慄不能語。忽張叟亦攜女來，告女死復生，殮物被盜，請驗。掘之，則郭殷氏之屍在焉。
　　訊女，女涕泣直陳所以，且述畏郭強暴，故以己函誘之，始遁劉家，遭發火器一震暈倒，蘇即回己宅矣，其實未嘗死也。張劉兩叟均恍然悟，共述兩家毀婚之由，皆兩媼蠱惑所致。時觀者千餘人，莫不吐舌。宰顧大眾曰：「報應昭昭，絲毫不爽。然兩逆皆誤殺母，似可不必詳辦，擬杖斃抵之，何如？」眾曰：「善。」遂伏法。案結，眾復叩請曰：「里號連柯，美人復活，不圖於天津衛見之。然兩家已毀婚，乞宰官玉成怨曠，成就美譚。」宰曰：「諾。」即命鼓樂花燭，親視劉生行合巹禮而後返署。此近今事，項幼平為我言之。
　　懊儂氏曰：赤繩所繫，雖雷轟炮擊，有固結而不可解者。何物惡媼，敢以鬼蜮而操與奪之權乎？然既殺其身，又抵其子，罪不及孥，冥冥之罰，毋乃過與？要之，破人婚姻者，乃鬼神所痛惡，故照常律而加一等。然乎？否乎？為之浮一大白。

