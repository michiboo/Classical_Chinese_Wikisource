元齡字喬，齊州臨淄人。隋時本州舉進士，授羽騎尉。太宗徇地渭北，元齡杖策軍門，授秦王府記室，封臨淄侯。貞觀元年官中書令，爵邢國公，進尚書左僕射，改封魏，拜司空，圖形淩煙閣，加太子太傅。二十三年薨，年七十，冊贈太尉并州都督，諡曰文昭。
臣聞兵惡不戢，武貴止戈。當今聖化所覃，無遠不屆，洎上古所不臣者，陛下皆能臣之；所不制者，皆能制之。詳觀古今為中國患害，無過突厥，遂能坐運神策，不下殿堂，大小可汗，相次束手，分典禁衛，執戟行閒。其後延陁鴟張，尋就夷滅，鐵勒慕義，請置州縣，沙漠以北，萬里無塵。至如高昌叛渙於流沙，吐渾首鼠於積石，偏師薄伐，俱從平蕩。如高麗者，曆代逋誅，莫能討伐，陛下責其逆亂，弒主虐人，親總六軍，問罪遼碣，未經旬日，即拔遼東，前後虜獲，數十萬計，分配諸州，無處不滿。雪往代之宿恥，掩崤陵之枯骨，比功較德，萬倍前王。此聖主之所自知，微臣安敢備說？且陛下仁風被於率土，孝德彰乎配天。睹夷狄之將亡，則指期數歲；授將帥之節度，則決機萬里。屈指而候驛，視景而望書，符應若神，算無遺策。擢將於行伍之中，取士於凡庸之末。遠夷單使，一見不忘；小臣之名，未嚐再問。箭穿七劄，弓貫六鈞。加以留情墳典，屬意篇什，筆邁鍾張，辭窮班馬。文鋒既振，則宮徵自諧；輕翰暫飛，則花蘤競發。撫萬姓以慈，遇群臣以禮。襃秋毫之善，解吞舟之網。逆耳之諫必聽，膚受之斯絕。好生之德，禁障塞於江湖；惡殺之仁，息鼓刀於屠肆。島鶴荷稻粱之惠，犬馬蒙帷蓋之恩。降乘吮思摩之瘡，登堂臨魏徵之柩。哭戰亡之卒，則哀動六軍；負填道之薪，則精感天地。重黔黎之大命，特盡心於庶獄，臣心識昏憒，豈足論聖功之深遠？談天德之高大哉，陛下兼眾美而有之，靡不備至。微臣深為陛下惜之重之，愛之寶之。《周易》曰：「知進而不知退，知存而不知亡，知得而不知喪。」又曰：「知進退存亡，不失其正者，惟聖人乎？」由此言之，進有退之義，存有亡之機，得有喪之理。老臣所以為陛下惜之者，蓋此謂也。老子曰：「知足不辱，知止不殆。」臣謂陛下威名功德，亦可足矣；拓地開疆，亦可止矣。彼高麗者，邊夷賤類，不足待以仁義，不可責以常禮，古來以魚鱉畜之，宜從闊略。若必欲絕其種類，深恐獸窮則搏。且陛下每決一死囚，必令三覆五奏進素食停音樂者，蓋以人命所重，感動聖慈也。況今兵士之徒，無一罪戾，無故驅之於行陣之閑，委之於鋒刃之下，使肝腦塗地，魂魄無歸，令其老父孤兒，寡妻慈母，望彗車而掩泣，抱枯骨以摧心，足以變動陰陽，感傷和氣，實天下之冤痛也。且兵者兇器，戰者危事，不得已而用之。向使高麗違失臣節，而陛下誅之可也；侵擾百姓，而陛下滅之可也；久長能為中國患，而陛下誅之可也。有一於此，雖日殺萬夫，不足為愧。今無此三條，坐煩中國，內為舊主雪恥，外為新羅報讎，豈非所存者小，所損者大？願陛下遵皇祖老子止足之誡，以保萬代巍巍之名，發霈然之恩，降寬大之詔，順陽春以布澤，許高麗以自新。焚淩波之船，罷應募之眾，自然華夷慶賴，遠肅邇安。臣老病三公，旦夕入地，所恨竟無塵露，微增海嶽，謹罄殘魂餘息，預代結草之誠，儻蒙錄此哀鳴，即臣死且不朽。
臣聞理國要道，實在公平正直，故《尚書》云：「無偏無黨，王道蕩蕩；無黨無偏，王道平平。又孔子稱：」舉直錯諸枉，則民服。「今聖慮所尚，誠足以極政教之源，盡至公之要，囊括區宇，化成天下。
臣聞古之列國，無不強陵弱，眾暴寡。今陛下撫養蒼生，將士勇銳，力有餘而不取之，所謂止戈為武者也。昔漢武帝屢伐匈奴，隋後主三征遼左，人貧國敗，實此之由，惟陛下詳察。
武德中，詔釋奠於太學，以周公為先聖，孔子配享。臣以周公、尼父，俱稱聖人，庠序置奠，本緣夫子。故晉宋梁陳及隋大業故事，皆以孔某為先聖，顏回為先師，曆代所行，古今通允。伏請停祭周公，升夫子為先聖，以顏回配享。
謹按高祖長陵高九丈，光武陵高六丈，漢文魏文並不封不樹，因山為陵。竊以長陵制度，過為宏侈，二丈立規，又傷矯俗。光武中興，明主多依典故，遵為成式，實謂攸宜。伏願仰尊顧命，俯順《禮經》。
按《月令》，蠟法唯祭天宗。近代蠟五天帝五人帝五地祇，皆非古典，今並除之。季冬寅日，蠟祭百神於南郊，大明用犢二，籩豆各四，簋簠登俎各一，神農及伊耆氏各用少牢一，籩豆等與大明同，後稷及五方十二次五官五方田畯五嶽四鎮四海四瀆以下，方別各用少牢一。其日祭井泉於川澤之下，用羊一。卯日祭社稷於社宮，二十八宿五方之山林川澤邱陵坊衍原隰鱗羽臝毛介水墉墳郵表叕貓虎及龍鱗朱鳥白虎元武，方別各用少牢一。每座籩豆各二，簋簠俎各一。蠟祭凡百八十七座當方年穀不登，則闕其祀。蠟之明日，又祭社稷於社宮，如春秋二仲之禮。
將封先祭，義在告神，且備款謁之儀，方展慶成之禮。固當為壇下址，預申齋潔，讚饗已畢，然後登封。既表重慎之深，兼示行事有漸。今請察於山下，封於山上，四出開道，壇場通儀，南面入升，於事為允。今請山上圜壇廣五尺，高九尺，用五色土為之。四面各設一陛，御位在壇前，升自南陛，而就行事。舊藏玉牒，止用石函，亦用書盛篋笥。所以或呼為石篋。然其形大質重，轉徙非易。岱宗儻無此石，皆應取自他山。所以不為混成，累輯而作，大要在於周固，藉其縝密。而近代儀注，更名石感。感非稽古之文，本無義訓可尋。贏縮之間。貴在折中，不煩紛議，更增疑惑。今請方石三枚，以為再累。其十枚石檢，刻方石四邊而立之，纏以金繩，用備檢約。凡言封者，皆是積土之名，利建分封，亦以班社立號，謂之封憚，厥義可知。今若置牒壇上，止因累石，不加繕築，即以為封，匪唯嚴秘之道，有如簡率，亦乃名實不副，理恐乖爽。今請於圜壇之上，安置方石，封印既訖，加五色土，築以為封，高一丈二尺，而廣二丈。金玉重寶，質性堅貞，宗祀嚴禋，皆充器幣。豈嫌華靡？實貴精確。況乎三神壯觀，萬代鴻名。禮極殷崇，事資藻縟，玉牒玉檢，式韞靈琦，傳之無窮，永存不朽。至於廣袤之數，足以載文辭；緘束之方，務在申膠固。今宜立制，隨時損益。豐功厚德，既以跨躡前蹤；盛典宏規，無勞一遵曩式。今請玉牒長一尺八寸，廣厚各五寸，玉檢厚二寸，其印齒疏密，隨印大小，距石之設，意取牢固，本資實用，豈雲巧飾？今既積土厚封，更無差動，天長地久，寧假支持？斜設橫安，請並弗置。勒石紀號，垂裕後昆。美盛德之形容，闡後王之休烈。其義遠矣！其事尚焉！我皇聲暢九垓，威橫八極，靈祇不愛其寶，兆庶無得而稽。但當讚述希夷，以攄臣下之至，具祭壇之例，登封之所，肆覲萬國，受記百神，固宜刻頌，顯揚功業。至如小距環壇，石闕別樹，事非經據，無益禮儀，煩而非要，請從減省。神靈璽寶而弗用，由來無所施行。其六璽雖以封書，莫不披於群下。受命之璽，登封則用，昭事上元，表茲介福，休徵緯兆，豈因常貫？又封檢之璽，分寸不同，即事而言，請並更造。既順肅虔之理，永垂創制之名。禪壇制度，請從新禮，行事儀式，亦並依之。自外委細不載於文者，職在所司，隨事量定，議曰：
謹率愚管，具錄如前，庸疑之言，不足觀采。但封禪大禮，舊典不存。秦漢以來，頗有遺跡。闕而不備，難可甄詳。昔在元封，倪寬專讚其決；逮乎光武，梁鬆獨屍其事。搢紳雜議，不知所裁。至如流俗傳聞，記注臆說，未嘗從事，徒有空言，乖殊不一，曷足雲也？且夫沿革不同，著之前誥，自君作古，聞諸往冊。方今台鉉佐時，遠超風後，秩宗典職，追邁伯夷。究六經之妙旨，畢天下之能事。納於聖德，稟自宸衷，果斷而行，文質斯允。（《文苑英華》載別本同異：「詔旨集公卿及儒生學士議登封事，謹依訪聞，具件如右。但封禪大禮，舊典不存，秦漢以來，頗有遺跡，闕而不備，雞可甄詳。昔在元封時，主博採群論，建武有司亦稟成規，至如記注近書，委巷浮說，不足憑據，無所取材。且夫沿革不同，著於往冊。自君作古，實惟令範。聖朝丕業，方貽萬載，臣下庸蔽，不敢專決，請垂鑒察，克斷宸衷，謹錄奏聞，伏聽裁擇。謹議。」）
將封先祭，義在告神，且備謁敬之儀，方展慶成之禮。固當於壇下恥，預申齊潔，讚饗已畢，然後登封。既表重慎之深，兼示行事有漸。今請祭於泰山下，設壇以祀上帝，以景皇帝配享。壇長一十二丈，高一丈二尺。
梁甫去泰山七十裏，又在東南，至於行事，未為穩便。社首去泰山五裏。是周家禪處，臣等參詳，禪祥社首。
金玉重寶，質性貞堅，宗祀郊禋，皆充器幣，豈嫌華美，實貴精確。況乎三神壯觀，萬代鴻名，禮極殷崇，事資藻縟。玉牒玉檢，式韞靈奇，傳之無窮，永存不朽。今請玉牒長一尺三寸，廣厚各五寸，玉檢厚二寸，長短闊狹，一如玉牒，其印函請隨璽大小，仍纏以金繩五周。
封禪之祭，嚴配作主，皆奠玉策，肅奉虔誠。今玉策四枚，各長一尺三寸，廣一寸五分，厚五分。每策五簡，俱以金編。其一奠上帝，一奠太祖卒，一奠皇地祇，一奠高祖座。
登配之策，盛以金匱，歸格藝祖之廟室，今請長短令容玉策，高廣各六寸，形制如今之表函，纏以金繩，封以金泥，印以受命璽。
舊藏玉牒，止用石函，亦猶盛書篋笥，所以或呼石篋。今請方石三枚，以為再累，（一作冊累）。其十枚石檢，刻方石四邊而立之，纏以金繩，封以石泥，印以受命璽。
四出開道，壇場通義，南面八升，於事為允。今請介邱上圜壇廣五丈，高九尺，用五色土加之，四面各設一階，御位在壇南，升自南階而就，上封玉牒。
凡言封者，皆是積土之名，利建分封，亦以班社立號，謂之封禪，厥義可知。今請於圜壇之上，安置方石，璽緘既畢，加土築以為封，高一丈二尺，而廣二丈，以五色土益封，玉牒書藏於內。祀禪之土，其封制亦同此。
謹詳前載方石緘封，玉檢金泥，必資印璽，以為秘固。今請依令用受命璽以封石檢，其玉檢既與石檢大小不同，請更造璽一枚，方一寸二分，文同受命璽，以封玉牒。石檢形制，依漢建武故事。
勒石紀號，垂裔後昆，美盛德之形容，闡後王之休烈，其義遠矣。陛下聲暢九垓，威橫八極，靈祇不愛其寶，兆庶無得而稱，但當讚述希夷，以攄臣下之誌，其登封及禪，並肆覲之壇，並請刻頌立碑，顯揚功業。
既至山下，禮行告至，柴於東方上帝，望秩遍禮群神。今請其壇方八十一尺，高三尺，陛仍四出，其禪方壇及自餘儀式，請從今禮。仍請柴祭望秩，同時行事。
距石之設，意取牢固，本資實用，豈雲雕飾？既積土厚封，足令與天長地久，其大小距環壇石闕回建，事非經誥，無益禮義，煩而非要，請從減省。
案禮，孫為王父屍。案令，祖有蔭孫之義。然則祖孫親重，而兄弟屬輕，蔭重反流，合輕翻死。據禮論情，深為未愜。請定律，祖孫與兄弟緣坐俱配流，其以惡言犯法，不能為害者，情狀稍輕，兄弟免死，配流為允。
如晦字克明，京兆杜陵人。隋大業中，以常調預選補淦陽尉，尋棄官歸唐。初為秦王府兵曹參軍，太宗即位，遷兵部尚書，封蔡國公，進尚書右僕射，與房元齡共掌朝政，談良相者稱房杜焉。貞觀四年薨，年四十六，贈司空，徙封萊，圖形淩煙閣，諡曰成。
天子有爭臣，雖無道，不失其天下。仲尼稱：「直哉史魚！邦有道如矢。」邦無道如矢，世基豈得以煬帝無道，不納諫諍，遂杜口無言，偷安重位；又不能解職請退，則與箕子佯狂而去，事理不同。昔晉惠帝賈後將廢湣懷太子，司空張華竟不能苦爭，阿意苟免，及趙王倫舉兵廢後，使讓張華，華曰：「將廢太子日，非是無言，當時不被納用。」其使曰：「公為三公，太子無罪被廢，言既不從，何不引身而退？」華無詞以答，遂斬之，夷其三族。古人有云：「危而不持，顛而不扶，則將焉用彼相？」故君子臨大節而不可奪也。張華既抗直不能成節，遜言不足全身，王臣之節，固已墜矣。虞世基位居宰輔，在得言之地，竟無一言諫爭，誠亦合死。
彥博字大臨，黎國公大雅弟。隋開皇末授文林郎，復事羅蓺讚歸唐，武德中為中書侍郎。貞觀初累官中書令，封虞國公，遷尚書右僕射。十一年薨，年六十四，贈特進，諡曰恭。
突厥鐵勒，皆上古所不能臣，陛下既得而臣之，請皆置之河北，分立酋長，領其部落，則永永無患矣。
議曰：鄭珣瑜兩字之諡，今太常請依前諡曰「文獻」者。夫諡者，《春秋》襃貶之旨也。仲尼書法，隨類推廣，雖一字襃貶，其文猶博。蓋欲指明事業，以昭示後代，俾後之人懲其惡，勸其善，故不可苟。夫諡一字，正也。堯、舜、禹、湯、周公、召公是也。兩字非正也，故《諡法》不載。或人臣不守彝章，苟逞異端威烈、慎靚是也；或時主之權，以功德加厚於臣也，蕭何、霍光、房元齡、魏徵是也。不當加而加，僭也，孔光、劉寬、薛元超、李元紘是也。三字，過也，貞惠文子是也，亦《諡法》所不載也，古今無有也。公叔文子諡，衛君之過也。衛之亂制也；不然，即記之失也。以一善加一字，即堯、舜、禹、湯，當累數十字以為諡也。夫《禮記》者，非盡聖賢之意也，非盡宣尼之所述也，當時雜記也。昔後蒼為《曲台記》，共弟子戴聖增損刊定為《小戴禮》，今《禮記》是也。若盡宣尼之所述，即戴聖豈得而增也？昔宣尼修《春秋》，遊夏不能措一詞，以知《禮記》非盡宣尼所述，故戴聖得以增損也。則貞惠文子之諡，衛君亂制也，古今無有也。非宣尼所述，又何足法哉！
鄭珣瑜和茂修整，始終無闕，可為美矣。至於議行考功，而度越等輩，比於酇文成、梁文昭、魏文貞則不侔，而諡號無差，輕用國典，失《春秋》之旨矣。向者酇梁數公，皆經綸草昧，輔翼興王，以道輔君，致於化洽，彰灼千古，言之者凜然生敬。而以珣瑜齒之，豈無愧於心哉？夫數公者，皆時主感風雲之會，懷謨明之美，故加於常典，以明其德，亦所以篤君臣之義也。然非正也，權制也。若後之人非數賢之比，則當循常以避數賢地也。其劉仁軌、薛元超、李元紘加字之諡，皆黷國典而昧彝倫，言之可為寒心，豈當舉之以為訓也？其餘姚元崇、宋璟、劉幽求，或輔相一代，致理平之化；或忘身徇難，成中興之業。又豈珣瑜之以典選為進善，以辭疾為嫉惡耶？皆尚口偽辯，非守典確論也。夫以典選者皆為進善耶？若然者，則國家有天下二百年，何裴行儉、馬戴、盧從願等數賢獨見稱於時也？循資署置，謂為進善，異乎餘所聞也。
又珣瑜之病，數月而終，豈偽疾耶？借使偽疾，尤可怪也。昔子路之冗食家臣，有殺身徇難。而珣瑜履台輔之重，當危難之際，平居則饗其高爵厚祿，見危則奉身自保，以此為是非之明，即董狐之書趙盾，為妄作也。珣瑜之辭疾可責，於太常舉以為德，信君臣之義，非常人所知也。珣瑜之下詰李實，誠中其疾，可謂美矣。然則珣瑜自始筮仕，至於啟手足，垂四十年，曆諫職，持風憲，其忠規激發，恐有過此者，今太常舉其下詰李實，未為多也。謂為謇諤者眾矣，豈能使汲黯、魏徵有慚色哉！
前巽議云：三代兩漢無二字之諡，此未學之過也。無荀文若之進善，無孟軻之是非，無文子之賑施，無周舍之謇諤；以珣瑜之行，清而無闕，可為掩之，不足辯也。今所議兩字之諡，亦又不當，其議固不足斥也，前巽之言過矣。但兩字之諡，加等之美，以蕭何、房元齡言，不在珣瑜也。巽雖不敏，至於言諡美以惑人聽，此嚐所激切而不平也。終不欲有僭，齒於蕭何、房元齡之宗，又不欲有造次，擬於魏文貞、姚元崇、宋璟、劉幽求之讜言悟主、茂績殊勳也。
夫前車之覆，後車所以易轍也；前有司之失，後有司當有以矯之也。不矯之，則逶迤遂達，以至亂制，此有國之誡也。威烈、慎靚，孔光、劉寬、薛元超、李元紘之同於禹、湯、文、武、蕭何、霍光、房元齡、魏徵，前有司之過，後之專筆削者，宜有以矯之也。不矯之，典禮寢亂矣。有司不可以尤而效之也，不可以黨所見而遂僭典也。鄭珣瑜兩字之諡，請下太常重議，若一字不足盡珣瑜之盛德，必須兩字，則敢俟再告。謹議。
議曰：鄭珣瑜兩字之諡，今太常請依前諡曰「文獻」者。夫諡者，《春秋》襃貶之旨也。仲尼書法，隨類推廣，雖一字襃貶，其文猶博。蓋欲指明事業，以昭示後代，俾後之人懲其惡，勸其善，故不可苟。夫諡一字，正也。堯、舜、禹、湯、周公、召公是也。兩字非正也，故《諡法》不載。或人臣不守彝章，苟逞異端威烈、慎靚是也；或時主之權，以功德加厚於臣也，蕭何、霍光、房元齡、魏徵是也。不當加而加，僭也，孔光、劉寬、薛元超、李元紘是也。三字，過也，貞惠文子是也，亦《諡法》所不載也，古今無有也。公叔文子諡，衛君之過也。衛之亂制也；不然，即記之失也。以一善加一字，即堯、舜、禹、湯，當累數十字以為諡也。夫《禮記》者，非盡聖賢之意也，非盡宣尼之所述也，當時雜記也。昔後蒼為《曲台記》，共弟子戴聖增損刊定為《小戴禮》，今《禮記》是也。若盡宣尼之所述，即戴聖豈得而增也？昔宣尼修《春秋》，遊夏不能措一詞，以知《禮記》非盡宣尼所述，故戴聖得以增損也。則貞惠文子之諡，衛君亂制也，古今無有也。非宣尼所述，又何足法哉！
鄭珣瑜和茂修整，始終無闕，可為美矣。至於議行考功，而度越等輩，比於酇文成、梁文昭、魏文貞則不侔，而諡號無差，輕用國典，失《春秋》之旨矣。向者酇梁數公，皆經綸草昧，輔翼興王，以道輔君，致於化洽，彰灼千古，言之者凜然生敬。而以珣瑜齒之，豈無愧於心哉？夫數公者，皆時主感風雲之會，懷謨明之美，故加於常典，以明其德，亦所以篤君臣之義也。然非正也，權制也。若後之人非數賢之比，則當循常以避數賢地也。其劉仁軌、薛元超、李元紘加字之諡，皆黷國典而昧彝倫，言之可為寒心，豈當舉之以為訓也？其餘姚元崇、宋璟、劉幽求，或輔相一代，致理平之化；或忘身徇難，成中興之業。又豈珣瑜之以典選為進善，以辭疾為嫉惡耶？皆尚口偽辯，非守典確論也。夫以典選者皆為進善耶？若然者，則國家有天下二百年，何裴行儉、馬戴、盧從願等數賢獨見稱於時也？循資署置，謂為進善，異乎餘所聞也。
又珣瑜之病，數月而終，豈偽疾耶？借使偽疾，尤可怪也。昔子路之冗食家臣，有殺身徇難。而珣瑜履台輔之重，當危難之際，平居則饗其高爵厚祿，見危則奉身自保，以此為是非之明，即董狐之書趙盾，為妄作也。珣瑜之辭疾可責，於太常舉以為德，信君臣之義，非常人所知也。珣瑜之下詰李實，誠中其疾，可謂美矣。然則珣瑜自始筮仕，至於啟手足，垂四十年，曆諫職，持風憲，其忠規激發，恐有過此者，今太常舉其下詰李實，未為多也。謂為謇諤者眾矣，豈能使汲黯、魏徵有慚色哉！
前巽議云：三代兩漢無二字之諡，此未學之過也。無荀文若之進善，無孟軻之是非，無文子之賑施，無周舍之謇諤；以珣瑜之行，清而無闕，可為掩之，不足辯也。今所議兩字之諡，亦又不當，其議固不足斥也，前巽之言過矣。但兩字之諡，加等之美，以蕭何、房元齡言，不在珣瑜也。巽雖不敏，至於言諡美以惑人聽，此嚐所激切而不平也。終不欲有僭，齒於蕭何、房元齡之宗，又不欲有造次，擬於魏文貞、姚元崇、宋璟、劉幽求之讜言悟主、茂績殊勳也。
夫前車之覆，後車所以易轍也；前有司之失，後有司當有以矯之也。不矯之，則逶迤遂達，以至亂制，此有國之誡也。威烈、慎靚，孔光、劉寬、薛元超、李元紘之同於禹、湯、文、武、蕭何、霍光、房元齡、魏徵，前有司之過，後之專筆削者，宜有以矯之也。不矯之，典禮寢亂矣。有司不可以尤而效之也，不可以黨所見而遂僭典也。鄭珣瑜兩字之諡，請下太常重議，若一字不足盡珣瑜之盛德，必須兩字，則敢俟再告。謹議。
德棻宜州華原人，武德中官秘書丞。貞觀中封彭城子，累除秘書少監。高宗朝遷國子祭酒，進爵為公。乾封元年卒，年八十四，諡曰憲。
竊見近代已來，多無正史，梁陳及齊，猶有文籍，至周隋遭大業離亂，多有遺闕，當今耳目猶接，尚有可憑，如更十數年後，恐事跡湮沒。陛下既受禪於隋，複承周氏曆數，國家二祖，功業並在周時，如文史不存，何以貽鑒千古？如臣愚見，並請修之。
這是一個消歧義頁——使用相同或相近標題，而主題不同的條目列表。如果您是通過某個內部鏈接轉到本頁，希望您能協助將該內部鏈接指向正確的主條目。
全唐文/卷0137可以指：
〈議拜者，明沙門應致拜也。昔皇覺御宇，尚開信毀之源，豈惟像末不流弘約之議。頃以法海宏曠類聚難分，有穢玄猷頗聞朝聽，致使拘文之士廢道。從人較而言之，未曰通方之巨唱也。余所以考諸故實，隨而彈焉。庶崇佛君子，或能詳覽。〉
這是一個消歧義頁——使用相同或相近標題，而主題不同的條目列表。如果您是通過某個內部鏈接轉到本頁，希望您能協助將該內部鏈接指向正確的主條目。
全唐文/卷0137可以指：
〈議拜者，明沙門應致拜也。昔皇覺御宇，尚開信毀之源，豈惟像末不流弘約之議。頃以法海宏曠類聚難分，有穢玄猷頗聞朝聽，致使拘文之士廢道。從人較而言之，未曰通方之巨唱也。余所以考諸故實，隨而彈焉。庶崇佛君子，或能詳覽。〉
（上闕）出（闕）其（闕）金（闕）避難（闕）慶靈（闕）英賢（闕）南（闕）川（闕）亦（闕）傳太宗（闕二字）三（闕三字）公贈（闕三字）恆等（闕一字）州諸（闕十四字）績茂（闕二字）功（闕三字）跨（闕二字）之十亂邁炎靈之三傑，祖義，隋上柱國瓜（闕三字）四州刺史（闕七字）公（闕十五字）重簪纓器名瑚璉，位登上列，政洽藩維，父宣道，隋車騎將軍上（闕十六字）開國（闕四字）孫殫身浴德，既揮翰於鳳沼，亦拊翼於龍樓。（闕七字）光（闕十三字）沙五州諸軍事（闕一字）州刺史（闕一字）日（闕一字）漢（闕一字）欽無忌之（闕三字）重中郎之德，以今望古，何以（闕四字）章（闕三字）德降生稟（闕六字）英靈於嶽瀆，亦猶嵩華峻極，杞梓之所（闕一字）叢疏閬仙宮，瑰產於焉。孕育，（闕九字）琢（闕九字）醜其（闕五字）其該博延（闕一字）曲台之（闕一字）金（闕一字）玉簡之書冊府（闕二字）石渠（闕一字）要莫（闕五字）探賾鉤深。辯漢陵之竹簡，識楚江之萍實。同陳室之未掃，若董園之不窺。韞廊廟之宏材，懷佐（闕一字）之（闕一字）略（闕二字）而（闕一字）梁（闕九字）之（闕四字）重之曰斯（闕一字）隋仁壽之末，調為（闕二字）挽郎（闕一字）拜朝請郎（闕一字）班例（闕二字）而隋德不競，政紊朝昬，公藏器待時，逍遙文史。恐以偃仰貽誚，方就末班。大業十年，拜清河縣長。爰屈上才（闕二字）下（闕一字）所（闕二十五字）宅心拯滄海之橫流，撲昆峰之烈火。（闕四字）覺（闕一字）乃時（闕二字）棄彼離心，葉茲同德。若公孫之歸漢，似文若之違袁。（闕六字）賜以乘馬，即拜銀青光祿大夫。太宗文皇帝（闕十一字）率（闕一字）旅（闕三字）中幕府初開，俊賢翹首，辟書既下，以公為渭北道（闕一字）軍敦煌（闕十七字）軍（闕三字）羽（闕三字）公運比（闕五字）算（闕三字）之足樂，異孔璋之（闕一字）富。豈唯參預帷幄，抑亦儀表人倫。義寧元年，代平（闕一字）師勳加授左光祿。太宗進封趙公，府寮亦並隨改。及遷（闕一字）仕夏朝政惟新。太宗胙土八川，分封百二，公復策名（闕一字）府，仍司管記（闕四字）大（闕二字）討（闕九字）崇勳行賞（闕一字）授上柱國。武德元年九月，拜秦王（闕一字）曳裾碣館，躡履平台，邁（闕一字）輔之（闕二字）繼祖仁之徽烈。薛舉因隋末喪亂，命儔，嘯侶，竊據汧隴，毒害黎元，聖朝湣茲塗炭，龔行天罰，乃詔太宗為（闕一字）討行軍元帥，公復以（闕十字）皇基草創（闕一字）夏未賓（闕三字）分陝（闕一字）征以（闕五字）大行台總維眾務。公以本任兼度支郎中，尋檢校行台左丞，並知膳部郎中事。復奉敕為華州團割使，仍授騎官軍副。公厲兵秣馬，明賞慎罰。（闕十四字）公（闕十四字）薛舉破劉闥擒（闕三字）拒（闕二字）賊等勳封黎陽縣開國子，邑三百戶，並齎（闕一字）及馬。又以劉闥重擾河北，命公為河南道支度軍糧使。明年，又從太宗討楊幹於涇州，拒匈取於北地，奉教判天策府從事中郎，尋進爵為伯，邑五百戶，前後賞物七百段。及乎（闕十六字）之（闕三字）衛尉少卿，進爵為侯，邑七百戶。貞觀元年，拜御史府長史，高祖首席，匡讚（闕一字）藩，無勞露，居之請，自諧匡正之寄。三年，進中書侍郎，密勿（闕六字）同範甯之宏益，（闕二字）若孔演之多識。（闕一字）意尋（闕二字）部侍郎（闕五字）左庶子加散騎常侍，以（闕二字）宮多所（闕一字）益賜黃（闕一字）一斤，賜絹百匹。太子（闕三字）侍春坊多（闕二字）歲既（闕一字）宏益宜加優賞。七年，檢校蒲州刺史。尋（闕一字）調護寄（闕二字）舉（闕四字）綸（闕四字）部。十年，進爵為公，邑一千戶。（闕三字）太宗墨敕答曰：「忽省來表，讜言周備，若非至誠於國，誰能披露乃心？」如斯情常然，傅（闕二字）釣何以過也。卿（闕四字）無（闕二十字）禮（闕四字）一（闕一字）實亦（闕四字）未及拜制即詔授本職，公（闕二字）陳情，敕令中書侍郎岑文本就家喻旨云：「忠孝不並，我兒須人輔弼，卿宜抑割，豈可徇以私情？」公固陳哀苦，竟被奪情。以公（闕三字）劄令（闕三字）公（闕七字）奉敕，既而（闕一字）氏失德昵（闕一字）奸（闕五字）歸竭誠已（闕七字）以進（闕一字）規遂漸相疏斥，潛謀毒害，厚賂凶人，密相要劫，賴公積善，倖免路隅。及釁咎彰聞，遂至廢黜。春宮官屬，皆羅（闕一字）譴。以公（闕八字）及（闕一字）華（闕三字）求（闕三字）公（闕一字）在帝心，復拜左庶子，加銀青光祿於（闕四字）翼鶴（闕一字）飛（闕一字）邁（闕二字）之清塵，跨應徐之勝跡，十八年，拜金紫光祿大夫，行衛尉卿，判太常卿事。五禮任隆，八屯寄重，兼而歸我，僉論無違。又以本（闕四字）列（闕一字）廿一年，遷禮部尚書。八（闕一字）清華五曹樞要官（闕一字）北斗名重南宮，竭訏謀以佐時，宏損益（闕四字）厲（闕一字）其明允（闕二字）稱其博聞。廿三年，以本官兼太子左庶子，因謝，上謂之曰：「以卿恭厚長直，為朝廷所知。」在府日共令田一種，故重（闕二字）職尊奉（闕二字）遷（闕一字）侍（闕一字）今上（闕一字）元憂勞億兆，公勵誠（闕一字）節（闕一字）往（闕二字）庶績咸（闕一字）彝倫攸敘。永徽元年，加授光祿大夫，進（闕一字）燕國公，邑三千戶，大開茅社，廣列山河，榮命既隆，朝望斯重。二年八月，拜尚書左僕射，（闕一字）本（闕二字）端（闕一字）望重自非（闕三字）緯（闕一字）經（闕一字）安（闕十五字）務復以本官兼太子少師。尋而肇建中宮，以公兼司行徒，持節（闕一字）命副君初臨甲館，重道尊賢。公既翊正春宮，綱維禮閣，參讚百揆，陪侍兩宮，朝野仰其風猷，搢紳欽其雅望。俄進位太子太傅，餘並如前。鄧（闕一字）華（闕七字）職（闕三字）當代名（闕一字）方諧僉議以今方古，差可同年。公（闕一字）以（闕一字）當朝政，恆懼盈（闕一字）頻表（闕一字）奏請收止足。皇上弗許，乃令中書令來濟宣旨喻懷云：「公以永徽已來，即當樞發，藉公材用，為朕股肱耳目。公以年事衰（闕一字）抗表辭（闕四字）人（闕二字）深可（闕一字）尚然朕今欲巡（闕二字）鎮宗廟社稷付公一（闕一字）亦知公（闕一字）人疢（闕一字）即遣與立（闕一字）一員（闕一字）官不須辭退也。」及鑾駕東巡，留公居守，駕還之後，屢更陳聞，自此逾年，方蒙恩許。乃高謝左執遷太子太師，同中書門下參（闕六字）事（闕三字）榮州刺史公（闕一字）言（闕二字）待罪鞠躬。俄有恩詔，遷岐州刺史。考績入（闕二字）除華州（闕四字）為政頻蒞近畿，忠信既孚，鉤距勿用，屢辭老病，詔許懸車，仍降殊恩，聽朝朔望。將欲參奉華蓋，陪侍登封，（闕一字）行至於洛（闕二字）疾（闕三字）屢（闕四字）竟無（闕一字）於膏肓。以麟德二年十月廿日，薨於東都安眾裏之第，春秋七十有八。皇情（闕一字）悼頻（闕一字）綸言，喪葬所須，並蒙官給。各令京官五品檢校將送，並給靈舉車乘，言旋京宅，追贈使持節都督幽易媯檀平燕六州諸軍事幽州刺史（闕十字）石（闕一字）以乾封元年歲次景寅十一月癸亥朔（闕一字）二（闕一字）甲申，葬於雍州三原縣萬壽鄉清池裏。奉常考行，諡曰定公，禮也。惟公局量宏遠，識度淹通，空穀無私，虛舟不忤。雖復孔牆數仞，無以測其高深；黃陂萬頃，不足方其涯涘。（闕一字）喜慍於（闕一字）色，絕（闕二字）於胸衿。（闕五字）終如始，加以（闕一字）悅墳典，崇尚（闕二字）備百行而無擇，恥一（闕四字）緣情極綺靡之能，體物窮瀏亮之趣。雕龍謝其輝煥，吐鳳慚其符彩。所著文集，勒成七十卷。兼復情敦孝悌，愛結州親，因心竭（闕一字）義之（闕十二字）亦（闕一字）依仁既隔宅以恤孤，亦指囷以周給，及乎彈冠筮仕，釋褐登（闕一字）屬隋鼎之已（闕一字）逢區之（闕一字）裂，公乃（闕二字）下邑，屏跡邱園，避亂政之昏凶，俟真人而（闕一字）用。太宗（闕一字）居上（闕十二字）夙陪鳳邸，君王分庭待士，築館欽賢。邁稷下之清風，軼平台之勝軌，鄒枚慕義，樂劇來賓。（闕四字）八（闕一字）公（闕三字）貞觀之後，名位斯隆，（闕二字）已來，（闕一字）任尤重，丹青帝載，粉黛王猷。（闕一字）務（闕一字）亨（闕三字）允加以（闕十三字）不可（闕三字）在（闕七字）重（闕一字）居心數服馬而方對，既而監修國史實錄，（闕一字）五代史等才兼（闕六字）尋即（闕三字）諸秘（闕三字）賜物二百段，再加封（闕五字）監撰新禮類文（闕一字）定（闕四字）《五經正義》，復蒙厚錫。車駕（闕一字）有行幸即令公於宮城居守，（闕一字）留台事正（闕一字）朝賀（闕一字）羽儀車服焉。又於東西二京萬年宮各（闕一字）田宅其內（闕三字）寶器服物等前後（闕一字）賜不可勝載。委任恩遇，莫之與京。及易簀之辰，遺令薄葬，盟器下帳一（闕四字）載以柳車飾之以素其子（闕一字）奉不敢違越。斯實人倫之師表，朝廷之羽儀者歟！夫人宏農劉氏，曾祖延，魏太子中庶子散騎常侍周（闕一字）持節左光祿大夫都（闕一字）驃騎大將軍（闕十一字）宮（闕一字）隋使持節（闕一字）州刺史梁靈二州總管洛陽（闕一字）公偉之孫，隋左千牛建節尉州武之長女也。珪璋比質，蘭菊齊芳，嬪則聿修，母儀式序，從夫有秩，拜宏農夫人燕國夫人。積善（闕一字）徵（闕三字）夜。昔歡（闕二字）之榮，今悲（闕二字）之禮。（闕二字）尚（闕二字）部郎中國子司業太子率更令使持節渠虢二州刺史（闕三字）卿上護軍立政有至性，善居喪，感風樹而增哀，攀橋枝而殞慟。但佳城之下，滕公有見日之期；萬山之顛，元凱懷沈江之慮。敢因斯義，敬托雕鐫。金紫光祿大夫大司（闕六字）監修國史護軍彭陽公敦煌（闕三字）棻藉（闕一字）楊之舊睦投（闕四字）分爰自青襟，便申莫逆，契闊談宴，逝將六紀，分財謀事，子實我知。諒直多聞，餘蒙其益。豈謂後事之託，竟屬元常；先逝之悲遂（闕一字）公達。絕（闕一字）之歎，已矣如何？乃為銘曰：
流分若水，祚始周原。決曹仁恕，廷尉平反。邁種弗已，靈慶斯繁。望隆華轂，譽重高門。金行失禦，王事靡監。言違苛政，適茲樂土。運屬興王，位隆台輔。（闕七字）組堂堂（闕二字）是（闕一字）宗臣，寄深（闕三字）署經綸，剛公體道，都督依仁。化（闕三字）名高搢紳。英靈允集，降生王佐。碩量夙成，芳猷遠播。言無可擇，行無貳過。牆仞罕窺，唱高寡和。資忠於孝，釋褐登朝。以茲上德，爰膺下寮。鶴誌斯遠，驥足方超。運（闕一字）舟覆，時逢道銷。（闕一字）人鬱（闕五字）從（闕一字）文房，參陪戎律。代藩曳履，梁園珥筆。雅說解頤，清文（闕一字）疾。下武膺運，赫赫明明。首席藩邸，貳職春卿。鳳沼揮翰，龍樓振纓。忠勤表節，諒直馳名。既蒞宮端，復臨政本。職惟參乘，寄深補袞。德重禮（闕一字）道光儲（闕一字）在（闕一字）思（闕四字）損。吉凶（闕一字）域，否泰（闕一字）依。（闕一字）簪朝列，（闕一字）冕王畿。互施寬猛，（闕一字）舉（闕二字）貪殘屏跡，惸獨知歸。遐壽未窮。逝川遽閱。易簀遺誡，既明且哲。（闕三字）重芻靈靡設。善終令始，蹈名全節。將歸郭北。驅車上東。贈行（闕二字）詔（闕二字）隆。（闕八字）高（闕三字）徽烈無窮。
蓋聞濟巨川者，（闕二字）舟楫之用（闕六字）梁（闕三字）是以（闕九字）所以（闕十字）百姓葉和萬邦（闕三字）象南（闕三字）東觀勒功（闕一字）樹稱（闕二字）楹（闕一字）茂實於當年播（闕一字）聲（闕二字）俗（闕四字）之（闕四字）之（闕四字）公諱熙，字長熙，敦煌（闕二字）人也。（闕一字）大夫（闕二字）之後（闕六字）食邑（闕八字）居攝將遷（闕二字）遠祖邁，為建威將軍，與翟義連謀，為莽所害。子孫避（闕三十字）魏武威太守並（闕十九字）來葉。祖虯，魏龍驤將軍爪郢二州刺史敦煌太守。鶉陰縣開（闕三十四字）二州刺史（闕十四字）破（闕一字）之庸績，膺設壇之顯榮。遺（闕一字）被於萌黎，功烈書於王府。公早承（闕三十二字）皆當代名流（闕五字）以（闕十字）明三《禮》，工騎射，解音律，嘉聲（闕一字）譽，獨步當時。周武成之初，始入國（闕十四字）刺史（闕一字）上士（闕八字）上士尋遷夏官府都上士（闕十七字）埋案（闕三字）階處斷若流，神無滯用，尋以內憂去任，哀毀過禮。（闕六字）大孝安親，義不絕嗣。吾今（闕十六字）公乃（闕六字）昏（闕五字）少有節（闕四字）哀號骨立，（闕二字）不起雖（闕二字）至性，無以過之。周武帝將有河陰之師，詔公墨縗從事。（闕一字）還（闕一字）職方下大夫，襲爵彭陽公，邑二千一百戶。建德五年六月，（闕二字）留知夏官府事（闕一字）還（闕一字）留守功增邑六百戶，加授儀同大將軍。宣政元年，適司勳，（闕一字）大（闕一字）俄轉吏部。公筮仕之始，即在選曹，其時吏部臨淄公唐（闕一字）雅量高材，望（闕一字）德重，欽公識度，每（闕一字）與同席，公以長幼（闕一字）隔，辭不敢當。（闕一字）謂公曰：「吾子（闕七字）至此坐，先後之閑，何足形跡？（闕一字）此（闕一字）三（闕二字）踐其位，當時談者，鹹所嘉尚。公之弱歲，本以鑒悟見稱，及處銓衡，大收時譽。有（闕三字）柴燎太壇，詔公行納言事。開皇元年，拜司徒左長史，加上儀同大將軍，進封河南郡開國公。於時景命惟新，教府初立，從容處物，雅允具瞻。吐穀渾竊據西陲，敢窺王略，朝廷出車薄伐，以公為元帥府長史。公受命忘身，先登斬級，所乘之馬，（闕一字）箭而斃。（闕一字）此力戰遂（闕一字）破（闕一字）蜀王以（闕一字）幼之年遠鎮巴蜀，弼諧之寄，僉議攸歸，乃以公為益府長史。屬（闕一字）行未反，竟不述職。二年，敘破渾之功，加上開府儀同三司，俄授使持節滄州諸軍事滄州刺史。州（闕二字）海（闕二字）舊稱（闕八字）流亡獄以賄成，官由貨進。公下車之始，詞訟盈庭，銳情案察，奸無所隱；未及期月，化（闕一字）訟息。（闕一字）造州門者（闕四字）脫有諍訟，俗以（闕二字）公蒞（闕一字）之初，戶惟四萬，綏撫（闕十字）乃（闕一字）十萬（闕二字）洛陽公朝行所，闔州士庶，謂公更有外（闕一字）遠於將送，悲不自勝。及公還也，老幼相攜，出境迎（闕十九字）八年（闕一字）河北道行台度支尚書。百姓追思，立碑頌德。改行台為并州總管府，即授並府司馬。十一年，轉雍州另駕，尋改為長史。公勵精剖斷，威惠兼施，（闕三字）其（闕四字）十二（闕二字）鴻臚卿以本官兼吏部尚書（闕十二字）許以（闕二字）及車駕（闕一字）以公（闕一字）侍從，又判禮部度支兵部刑部工部尚書及秘書監事。高祖鑒觀四方求人之（闕二十五字）寺卿（闕十六字）獄輕重無冤，凡在官僚，莫不欽仰。鑾駕旋軫，行次汴州，郭下有蔡汴二渠，商侶所（闕一字）遊子（闕三字）所（闕十五字）存（闕三字）以（闕四字）朝賢（闕一字）公（闕一字）在乃授使持節汴州諸軍事汴州刺史。於是下車布政，（闕一字）帷（闕一字）部括遊惰，抑工商，斷向街門，禁巷市者，船客停於郭外，行侶（闕三字）留孤材（闕五字）居（闕一字）令歸本令行禁止，莫敢有（闕十五字）朝宗以公聽政為天下之最，賜帛三百匹，仍敕諸州考使，鹹取則焉。十六年，除使持節總管桂交尹藤簡（闕一字）黃（闕一字）越愛德明利賀靜象東（闕一字）十七州諸軍事桂州刺史（闕十五字）於律令（闕一字）斟酌管內人皆（闕一字）土人（闕一字）授刺史有闕擬訖奏聞，二佐以下，即令述職，賜絹五百匹。（闕六字）汴州軍（闕一字）五百人以充（闕二字）公以（闕四字）上表聞（闕十五字）以文德分（闕四字）言喻（闕二字）獠感恩鹹來參謁。先雖有州縣之名（闕三字）居之所公（闕一字）簡（闕一字）望（闕一字）拔才（闕二字）以職（闕七字）生（闕一字）之（闕一字）累代不（闕二字）所（闕十三字）立（闕三字）營（闕三字）開建庠序，（闕一字）致文儒，勸喻（闕一字）姓，令其就業，期歲之後，頓革（闕二字）自（闕四字）未之有也。（闕二字）位（闕二字）以疾固辭。（闕一字）旨不許。（闕二字）以藥（闕七字）砭石（闕四字）二年八月十五日（闕一字）於位，春秋六十有三。即以其年十二月（闕二字）於京城之（闕一字）以大唐貞觀十一年十一月五日歸葬於（闕一字）州華原縣之（闕十六字）幽（闕十八字）之風臨下布仁明之德，及於入居省閣，出撫藩維，憓愛洽於惸（闕二字）擇隆於管庫，去思結戀，來暮興謠。望重朝（闕三十七字）敦士素之交忘（闕二字）之貴（闕一字）成（闕一字）立光國榮家者矣。夫人同郡汜氏，周甘州刺史慶之女（闕二十四字）之（闕十五字）女也。初拜（闕一字）原郡君（闕一字）遷河南（闕一字）夫人，（闕一字）以淑德仁明，幽閑婉順，（闕五十四字）學士監修國史護軍彭陽縣（闕一字）國公德棻陪侍膝下，夙趍教義，（闕十一字）不（闕五字）承（闕三字）以（闕十一字）言（闕二十字）欲報厚恩，昊天罔極，陟平原（闕七字）式敘家風，雖才（闕十字）斯（闕八十八字）
（闕）風猷無競，賢達繼蹤。（闕二字）鼎盛龍驤體道履信居忠襄公感會懋德（闕五十四字）弱冠歌纓。忠能入仕，斷割馳名。既（闕二字）要實綜銓衡。銀鉛不雜，（闕五十二字）仁（闕一字）既洽禮讓攸興。功成秩滿，朝命斯膺。蒞職陝東，攝官京縣。政成（闕五十三字）蘇（闕二字）三湘，褰帷五嶺。雜種繁熾，（闕一字）隅荒梗。我君訓俗，以寬濟猛，（闕五十三字）長（闕四字）鐫勒庶垂不朽。盛範鴻名，不愆於後。
