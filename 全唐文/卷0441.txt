叔良，廣德二年進士。
聖人守公器，膺大寶，下順乎黔黎，上法乎玄造。天且不言而親於德，星有同色兮應以道。日月既運，欃槍必掃。近接唐堯，遠徵太昊。惠化已敷於萬國，降精何慚於五老。若乃二儀覆載，七曜迴旋，運行有準，次舍有躔。或以壁合，或以珠聯。更水火之啟閉，遰金木而推遷。且鎮也者，配萬物以時應，周四序以功全。德位居中，混儀之人事著矣；色黃主土，國家之王氣在焉。故歲以春而布令，辰以冬而候宣。熒惑奉炎於夏日，太白御煞於秋天。皆青白各爾，赤黑自然。忽與土而同色，瑞我皇之應乾。逖覽傳記，遐徵休咎。陰數六，陽數九。上蒼降精，玄象所守。事須合於往契，政必由乎厥後。二儀交泰兮，自古同休；五星輝彩兮，當今信有。天下歡洽，百姓殷阜。況運昌兮屬乎羲軒，矧歲稔兮逢乎申酉。且夫據大號，寶鴻名，既資乎日角，亦稟乎星精。然後徵符瑞，葉休禎。天雖高兮，取則不遠；象既設兮，其應甚明。觀五曜之同質，審四序之有成。則知聖能法天，天能瑞聖，君臣合作，遠近相慶。德邁乎古今，道洽乎歌詠。信五星之一色，乃昊天之眷命。
湜，大曆中官大理司直。
嚐聞示見有緣，緣隨生滅，色空無性，性盡真如。契之者即為導師，了之者如登正覺，契了之義，其在我禪師歟？禪師法諱同光，晉人也。道心天縱，法性生知。甫及幼童，已悟無為之理；才過弱冠，便歸不二之門。早歲出家，旋進具戒。以修行之本，莫大於律儀；究竟之心，須終於禪寂。禪律之道，其在斯乎？及持缽東山，歸心禪袒大照，屢蒙授記，許為人師。及大照遷神，敬終恆禮，乃遁跡林野，敢為人先。雖情發於衷，而聲聞於外，辭不獲已，乃演大法義，開大法門。二十餘年，振動中外，從師授業，不可勝言。三十餘禪僧，盡了心地，隨身化度，不離幾杖。或往來嵩少，棲息荊蠻，用大自在之深心，開悟知見；行不思議之密行，拯拔昏迷。不可得而名言也。則知法輪常轉，經（闕）慚翰墨，有愧荒蕪。乃為銘曰：
世尊滅度後，得道轉法輪。於今無量刦，不知凡幾人。禪師自河汾，杖錫來問道。禪師為授記，可以繼僧寶。三身與三業，如電亦如露。生滅既有緣，輪回自無數。惟有成道者，能入諸禪定。外現泡幻身，內變真如性。一切漏已盡，無複諸煩惱。過去與未來，皆共成佛道。太室西兮少室東，風雨交兮天地中。禪師一去不複返，長夜冥冥空是空。
登，蕭宗朝官右監門衛胄曹參軍，遷右拾遺。
維（闕四字）兩儀，維聖人首於萬物，物本於道。道行於人，人資於教。物本於道者，姑肯務德乎？人資於教者，（闕）肯崇德乎？夫教始於儒，中於道，終於釋，釋之時義大矣哉。空寂為體，慈悲為用，生死為苦，涅槃為樂。（闕二字）詢夫異兆，漢後夢夫真儀，越自西天，傳諸東夏。所以九圍之內，六服之外，像法流衍，元風振揚，四千二百甲子於茲矣。我天寶之季，乾柱寢折，坤維寢裂。有為凶渠奸亂河朔；有生逆節，乘釁江淮。乾元中，暴兵至於金陵。蹂踖閭閻，殘其寺觀，鞠為瓦礫者，福興首之。福興寺，梁大同二年之俶建也，本於塘蒲之東，遷於銀湖之北，中更一徒，以襲其初，傳記缺遺，莫詳歲月。嗟夫！昔穢國盡燒，我淨土弗毀，慧眼之睹矣。今精廬斯壞，我法侶無歸，凡目這取矣。有禪師德號道融，本姓樓，東陽義烏人也。肅宗皇帝龍飛朔方，大赦天下，改元為至德，每寺度人，以蕃王室。時潤州刺史兼禦史大夫江南東道節度處置使京兆韋公陟，俾屬城大德，鹹舉所知。禪師行業精修，法門之中，裒然為首，遂正名僧籍，而（闕一字）於福興焉。初入牛頭山，謁第六（闕一字）忠大師遽受密印而為正座。大師三昧之主，四支之尊，攝心無涯定力無等，首施錢三十萬，謂禪師曰：可（闕二字）招提，（闕一字）其安樂，禪師跪以奉命。乃初請之邑，再請之州，州伯邑長，僉諧懇願。以大唐上元二年龍集辛丑季秋月旬有九日，遂移氒舊額，肇氒新居於天竺之山，為真寶地也。天竺在故寺東南七里，名符佛國，山則我鄉，此蓋有開必先，陰騭靈鷲，禪師嚐讀經典，至千二百五十人俱，（闕一字）之而言曰：「豈直多徒，亦堪集事。」遂據此數，以裒其人，人錢三緡，共成法相，行檀如水，品物如山，未盈旬時，我望充塞（闕一字）是邑也。建業舊都，有齊梁遺風，乃聚沙為塔，於然燈求記者家不無之，易用受化。是故棟梁之才，（闕一字）裏而來，如陵如堆；班倕之五，千里而聚，如雲如雨。亂之以日，懋之以功。刊山陊崖，敜阱夷坎，芟蒙龍為顯地，劃崱（闕一字）為康衢，其平如磨，其細如砥。禪師以心居中度殿，以背居後度宇，以首居高度台，以足居下度室，以臂居北度廊，以手居南度門戶，授（闕三字）皆約我身。規圓之，矩方之，縱度之，橫（闕一字）之。上協於天，下協於地，明協於人，幽協於神。然後斯之以斧斤，督之以繩墨，審之以麵勢，較之以方隅，使人無所惑也。（闕一字）之以（闕三字）之以榱桷，（闕一字）之以軒牖，墄之以階墀，使人知大壯也。先之以粉繪，後之以丹雘，雕之以金璧，鏤之以（闕二字）使人觀巨麗也。春爍瀛海，花敷蓬萊，如鵬斯飛，如虹斯飲。色空相射，晶光相廞，煌煌炎炎，（闕二字）爛爛。迴翔日月，吐納陰陽，弗可得而名也。白蕩之山，以（闕一字）其左；滄江之水，以滌其右；鬥辰之（闕一字）以爓其上；盤龍之鎮，以抉其後。望夫南止以啟行，慈姥東向而奔走，勝勢交（闕三字）放紛，蓄靈孕奇，（闕一字）嵐泄霧。彩章屢變，濃淡更鮮，又弗可得而名也。多羅之樹，鬱以青蔥；功德之水，湛而清淨。湧塔浮於倒景，香剎彗於行雲；貴色有薝蔔之花和鳴有迦陵之鳥。大雄據師子之座，賁然當陽；太子垂瓔珞之衣，嫣然列侍。相好（闕二字）變化無窮，罔得智而知，罔得億而測。巍巍光大，不可稱量，四天赫臨，八部周護。持殳秉槊，一何棱（闕四字）頤一何拗怒。精靈蠁，如在虛空。元攵乎誘掖群生，虔修六度。撞鍾鳴磬，以破昏，疑擊鼓吹螺，以施號令。聞者開般若之智，見者發菩提之心。或謂寶生之國，極樂之土，頗黎為地，黃金為繩，流泉浴池，珠交霧幔，以此為念，吾無焉。
惟禪師之經營茲寺也，禎符景瑞，匪朝伊夕，五翬掊地，神之定矣；三虎禦寇，神之命矣；二木不奪，神之正矣；一泉息濁，神之淨矣。靈芝三秀，嬎穀嬎山，祥蓮合房，於沼於沚。造門之女，呴而不宿；遊方之人，投而弗禁。襖災起念而自殄危懼歸心而必釋，禪師之道，惡可倪也；禪師之德，惡可測也。演慈悲之化，降淫慝之神，皆建廟立祠，血食不絕。近雲百祀，遠謂千齡，大則犧牛之建，小則特豚之禱，以月以日，以時以節，弗敢矯誣，不（闕五字）墉屹然，灌木捎天，但得而遵，何繇而殛？禪師以為修道之本，在於利人，從人之欲，可謂除患。乃詣其（闕三字）視諦觀，以日係月，身心靜一。或呈醜相，未睹容；或（闕三字）無何稽首。悉與受菩薩淨戒，而度脫之。斬陰斬陽，以為梵宇，取彼居室，置之金仙，寂寥而無事矣。城邑聚落，數百里閑，巫風遂消，佛道增長。（闕字）主之教歟，繄禪師之力歟？二相交修，一體互用，不然者，何以元通妙感而若是乎？予耳聆嘉聳，目覽懿跡，乃知（闕一字）聖道者誰能慮始。創僧坊者（闕四字）王公大人，豪富長者，國當全盛，家有貨財。然以更之存亡，積之年紀，人則盡瘁，事或藂殘。未有（闕二字）乎禪門，獨行世界，時遭多難，道弗屢空。（闕二字）而（闕一字）福自開，晏坐而萬緣斯湊，不七八稔，指顧皆成，輪才乎而，奐才乎而。若夫經始之善人，屋宇之（闕一字）數，紀於碑陰之上，度千劫炳然而可（闕一字）其辭曰：
觀空匪易，（闕一字）相良難。既觀又（闕一字）揚波導瀾。淵淵我師，體（闕一字）行端。經之精舍，粲以林巒。其宇伊何？維柟與檀。其飾伊何？維琅與玕。耀耀華影，峨峨鬱盤。陰迪陽，從暑閱寒。世界非廣，渤澥非寬。景於是萃，思於是殫。甘露之門，淨口以餐。般若之（闕二字）心以安。右浹大江，左馳長幹。靄如山青，豔若霞丹。硉矹豐碑，（闕二字）不刊。追琢斯文，億載是觀。
森字從政，大曆朝朝散大夫兼併州別駕。
述夫（闕一字）冥澹泊者，不可以思及，混成空有者，不可以（闕一字）量，故我聖人之善，不知其名，而強名之者，其惟大道乎。先天（闕一字）王，後時（闕一字）進，希微豈得乎搏聽，混澄焉撓其清濁，湛然無為，莫之領，（闕一字）三才自敘，萬物大成。洎乎叔世，智巧（闕一字）滋，（闕一字）飭陶甄這用，漸昧自然之本，是以聖人維綱，深仁救時，存乎（闕一字）象，以匡（闕一字）弊。我大唐元宗大聖皇帝超萬古，功冠百王，探至（闕一字）以拯蒼生，廣清化而敦兆庶。欽若上帝，追還元始，（闕一字）以拯蒼生，廣清化而敦兆庶，欽若上帝，追還元始，（闕一字）以天寶二年（闕一字）月（闕一字）日下如聞州縣古元元廟，年代將遠，或多頹（闕一字）宜令所在長官，量加修葺。時縣令河東柳升，長河之秀，高嶽之英，負不羈之才，（闕二字）雲之氣，上承朝（闕一字）下順人心，因庭簡之餘，爰搜永寧鄉古廟。夫行政治者，必務洽乎道，乃與景龍觀先生田名德語斯改更（闕三字）生之（闕四字）人之力乃於縣東纘舊業，創新制，周回數裏，垣（闕一字）百雉，朝啟疏壤，夕終杇飾，若非至道精感，其孰能與於此乎？尊師勸勉有方，歸化如市，堂殿廊宇，煥焉惟新，元像真容，肅然如在。至五年，又以（闕一字）術之餘資，（闕一字）洪鍾一口，並植奇樹珍林，廣芝田蘭圃，不可勝數，動（闕三字）精感潛通。六年（闕一字）月（闕一字）日，有詔賜額曰就仙觀，敕尊師為觀主，另新度七人，以充灑埽，則自此而立也。頃以國家多難，未終（闕二字）之功。今天下（闕一字）平，土宇清謐，一人有慶，兆庶鹹蘇，複興一蕢之功，將成九仞之業。大曆六年，乃建門屋。尊師（闕一字）務既畢，內（闕一字）蒼生，聿修開（闕一字）之門，大啟迷津之（闕一字）於是集晉右軍王羲之書，勒清淨智慧觀身經，銘碑刻石，實邁古今。經文鎮開，永疑壬子之世；道門複值，何必甲申之年？觀是則身患頓忘，仰之則筌蹄懸解，總諸盛事，克就其功，不稱不伐者，惟尊師乎。尊師頻陽人也，（闕一字）道而（闕一字）含道而長，年十四，中宗孝和皇帝登極，景景龍觀而度凡（闕一字）五十載。然主此觀，又逾三紀，行業（闕二字）於海內，令聲聞達於天府，其年七月十六日，（闕三字）旨令知奉先等縣威儀使。尊師備合（闕三字）同其廣，事無為而無不為，行常道乃非常道，（闕二字）上善，無得而稱，宏波莫測其淺深，（闕一字）涯豈量其遠近？上座蘭法會、監（闕一字）公孫誌誠、弟子徒眾彭惠源並諸縣（闕一字）道俗門（闕一字）等千有餘人，並道行純修，智懷泉遠，鹹仰茲德業，患作而無記。幸時逢康泰，人喜豐年，縣令裴公平，政治有方，惠訓無喻，故特鏤文金石，特建豐碑，庶不朽之功，並乾坤而可久，靜默之教，曆億歲而彌彰。其詞曰：
浩浩元始，冥冥混成，氣分萬族，（闕二字）千名，淳（闕一字）化起，（闕三字）生。偉哉（闕一字）聖，聿（闕一字）善誘，探賾隱顯，覃思空有，（闕一字）乎未形，吾乃無咎。握圖繼胄，粵我大唐，轉彼頹跡，降此新綱，廟遷邑左，化啟頻陽。碧堂挺起，元宮秀出，壘楝（闕一字）雲，浮梁英日，麵（闕一字）聖眾，羅衛匪一。（闕二字）善貸，表列希聲，萬鈞陶冶，九乳方成，響愈迷俗，韻節昏明。祭祭琪林，氛氛蘭圃，神草遍秀，祥花閑吐，帷藎元都，垂陰紫府。道宏業廣，精（闕一字）無垠，天仙合德，人物通神，皇宮錫號，翰苑題文。觀（闕一字）觀惠，非實非虛，身有患有，身無患無，或異周蝶，或同鵬魚。盡至道（闕一字）道，亦真如（闕一字）如，（闕一字）文既（闕一字）於（闕一字）火，雕篆是（闕一字）於玉書，功高望重，曰我尊師。道（闕二字）聖，德邁（闕一字）夷，智方愈疾，慧食充饑，千齡奉壽，萬品承規，道則斯在，何必具茨，式刊琬玉，永久為期。
雲卿，桂州刺史叡素子，守尚書禮部郎中。
惟大曆十二年，桂林象郡之外，有西，原賊率潘長安，偽稱安南王。誘脅夷蠻，連跨州邑，鼠伏蟻聚，賊害平人。南距雕題交趾，西控昆明夜郎，北洎黔巫衡湘，彌亙萬里，人不解甲。天子命龍西縣男昌夔領桂州都督兼御史中丞，持節招討，暫首二百餘級，擒獲元惡並其下將率八十四人，生獻闕下。其餘逼逐俘虜二十餘萬並給耕牛種糧，令還舊居。統外一十八州牧守，羈麻反覆，曆代不賓，皆受首請罪，願為臣妾。嘉其自新，俾守厥舊，商農漁樵，各複其業，悼耋鰥寡，各安其宅，變氛沴為陽煦，化險阻為夷途。五領之人，若出元泉而觀白日，如蹈烈火而蒙寒冰。書上聞，優詔嘉焉。公卿百辟，將校耆艾，鹹願歌頌勳烈，以銘於石。其辭曰：
皇帝嗣位，十有五載。淳風橫流，聲教無外。蠢茲蠻陬，肆其蜂蠆。恃遠怙險，為人蝥賊。爰命隴西，授節討綏。訓我師徒，如熊如羆。卷旗釋甲，先喻德澤。稔惡弗懲，含蠆弗息。矯矯隴西，礪爾矛鋋，鼓奮重泉，兵揚九天。出其不意，億萬踣顛。來者麵縛，亡者染鍔。搜洞索穴，覆其巢宅。若鼓洪爐，燎彼毛毳。若振飄風，摧乎朽脆。海嶠蒙蒙，再開天光。俾祲作和，化戎為農。三軍臥鼓，四鄙罷柝。原野蕭條，萬里澄廓。明主是嘉，罷人是康。銘之嶺門，用垂無疆。
惟良上元辛丑歲，叛臣劉展，竊地弄兵，悖撓天常，肆虐黎人。淮泗而南，施於閩越，人殘令絕，職貢不修。先皇帝命我特進試鴻臚卿兼御史中丞田神功，統盧龍勁卒，控弦引鏑，萬有餘騎，涉淮浮江，梟懸魁逆，布宣德澤，返旆河南。吳楚之人，父子相歡，戚屬相賀。土壤耕辟，年穀豐登，舳艫若飛，歲月相屬。朝廷甄收，顯寵薦及。出領方麵，入秉端揆，錫圭分社，有土為王。牧守遠近耆耋，農桑工賈，飲惠懷德，皆願銘石江滸，播垂休烈。其辭曰：
昔在上元，中夏猶虞。奸凶矯攘，鯨毒楚吳。帝命信都，偏師萬人。鐵騎騰淩，風行雲奔。頓旗偃節，敦諭威德。凶慝不悛，搖蠆恃毒。桓桓信都，奮髯提戈。援桴軍門，氣淩山河。地祗號風，江靈鼓波。上隕旄頭，下除巴蛇。通地之經，導天之和。人胥已安，積十餘年。田野豐穰，轉漕如川。伊昔有周，召虎方叔。降及嬴秦，翦起繼躅。履險成功，孰與為足？天子是諮，南人是懷。享國冀都，銘功海門。陵穀可遷，碩德長存。
戊申歲六月，尚書左僕射趙國公圓薨。天子罷朝三日，喪禮贈賻，加異常數，詔贈太子太師，諡曰昭襄。嗣子裒，遵荷先訓，敦率舊禮，五月而葬，二十五月而祥。既祥，始立廟於洛邑，曰考廟皇考廟。階二尺有七寸，從四尋，衡八尋，三戶五楹，外垂四阿，圬塓彩椽，不施丹雘，齋宮爨室，庭垣稱之。因述族氏勳躅清顯，明銘其德曰：太師崔姓，清河東武城人也。係於齊，著於漢，荷先少師之教，純孝溫重，稟受元和，緯武經文，為國樑柱。賊臣祿山，憑犯河華，元宗順動，南巡蜀漢，公為居守，有扶翊再造之勳。函洛阻絕，人罹蠆毒，肅宗振旅朔陲，戡靜禍亂，公為宰衡，有翼讚匡複之謀。山越之難，河泗之境，公領揚州，宣風淮楚，有翦攘威鎮之績。於惟茂勳，莫與為匹。《禮》曰：「以勞定國則祀之，能禦大災則祀之，能捍大患則祀之。」是宜廟食，以銘於鼎。以九月初朔之日，寢廟既成，庭除既平，備器撰服，潔儉中禮，先享七日。致齋具物，水草陸產醴酷牲牷之備，外盡物也。色溫行恐，身詘意愉，如懼不及，內盡誌也。禮卒奠撤，齋莊之色如存焉，歎息之音如聞焉。君子曰：「吾觀崔氏之享，有以知禘嚐之義焉。」古者諸侯立五廟，廟有鼎與樂，有國之制，侯伯有爵而無土，廟有鼎，祭有樂。不克立五廟而立三廟，不銘於鼎而銘於碑。其銘曰：
顯顯太師，天孕鴻才。恢張碩勳，光照台階。惟昔奸凶，蝕恩犯順。乘晨無虞，區域駭震。元宗南巡，功著巴岷。肅宗戡複，勳揚冊牘。彌廓氛祲，宣明日月。於惟太師，誰將比烈？爰自鼎司，出鎮淮夷。外有亂虜，內有疑師。欽和畏威，遠邇來思。於惟太師，為國藩維。功以殲災，勞以定國。詳考祀典，禮存廟食。爰立寢廟，不忘儉易。卑不狹陋，廣不逾制。毣毣孝子，愉愉其誌。齊莊愨誠，庶物臻備。俎豆斯設，神將來暨。歲時迭移，霜露薦至。德流慶延，昌庇後嗣。
惟唐六葉，歲在乙未。凶臣肇亂，殘毒生靈。穀洛之郊，七年方平。宮廟燔夷，府寺為墟。陰燐轉於原隰，麋鹿遊於街陌。天子乃命河東郡侯延賞尹於東夏，恭惟河東，虔稟聖謀清默無為。外務經簡，內無宴嬉。勸沮以仁，休息以和。視人猶身，視邦猶家。一年流亡麏至，二年土壤鹹辟，三年公給人足，家有餘積。疏達河渠，導塞提封；溝洫化為通川，山木流於郡國。乃立宗廟，乃建寢殿。變邱墟為閭裏，散災祲為和氣。公府若虛，戶庭不扃。牛馬產畜，牧而不羈。居守四年，遷官罷鎮。東人父子，孀獨窮老，若遊魚之失於淵，棲禽之喪於林。於是河南洛陽洎甸內二十二邑，長守將校，及佐吏耆艾，三軍之終，相率琢石頌美，表揚仁風。詞曰：
惟皇統極，繼業嗣聖。凶臣無君，矯眾犯順。都邑殲殘，化為邱樊。於烈河東，受命緝熙。守一含光，體純忘機。以禮代刑，以簡重威。政得其恆，物遂其生。措置典刑，士吏自清。弭廢鞭笞，黎不欺。芃芃榛楛，變為禾黍。氛祲蒙蒙，散為祥風。乃設堤防，禁遏溢暴。湍悍安流，時無水禍。乃疏河渠，浸枯決瀦。河渠既流，山木浮浮。煨燼之中，再立清廟。荊榛之下，再閱高殿。人不知役，公有盈羨。風聲沛然，大化四流。歸朝執憲，惠讚皇猷。我有牛馬，牧而不羈。我有兒童，路不拾遺。泱泱田疇，疇能繼之。洪惟敻古，淳風揚揚。下及有周，亦稱二《南》。烈烈河東，實嗣其風。
帝舜有虞氏，姚姓諱重華。帝顓（闕八字）瞽叟之子，（闕一字）以孝聞。卅堯（闕四字）受堯之禪，丁酉法堯禪禹，在位五十年，南巡狩崩。（闕八字）一百一十有二算聖德（闕四字）靈魄遊於無方。南人懷思，立祠禱祭，曆夏殷周秦，距乎有國，凡更十姓，享奠不替。大曆十一年，（闕八字）皇族隴西縣男兼御史中丞昌夔，領桂林象郡之地，虔祗統命，肅龔神祀，以祠宇隳圯狹隘朽陋，不足延降聖靈，迎致恭恪。齋服祭器不（闕八字）邀福慢禮有裏巷蠻夷（闕四字）於（闕二字）縣尹曰：上有陽崖陰竇，下有迥潭伏滔。風雲（闕八字）之（闕一字）處（闕三字）駕（闕十四字）因以俸錢增新易故。崇垣峻宇，蕭屏牖戶，有倫有度。堊繕既成，以時，昭享。瞻覿門屏，踐履階闥，兢業恂懼，肅然莫不加敬。牲牷既設，巫祝斯列，齋莊蠲潔愨然如享其誠；簫鼓既闋，俎豆斯徹。神人和悅，僾然如受其福。是歲寇賊殲平，年穀豐稔，五嶺之人，陰受帝祉，官屬長老，願刊石琢表識，以彰懿烈。其辭曰：
惟虞禪夏，夏德斯淪。更殷曆周，以及嬴秦。帝號再尊，帝道莫宣。祀典空存，祀禮無聞。於穆皇家，踵美於唐。獨主遊儉，後嗣其昌。明明大君，俾祐爾躬。穆穆宗臣，祗慎肅龔。廣廈增飾，展禮竭忠。人神胥會，風雨晦蒙。三千年間，禮幣贄通。西原寇平，南畝畝有年。祀事報功，皇靈降臻。仡仡武夫，我戰自克。畟畟農耜，我勤乃獲。日用遊焉，惡知帝力。天人同休。心存影會。誠感昭通，屑易窒礙。刊石播美，垂億千載。
迪，廣德元年官京兆倉曹參軍。
彼津之叟兮愛子何多，碎驪龍珠兮心亦匪他。為教誡之大者，猗嗟乎其義則那。夫此珠者，寶之至也。產乎北海之重泉，在科驪龍之頷下。海茫茫兮不測，龍呀呀兮若鬥。當求利以輕生，因沒波而直透。潛行伏踴，既驚且覯。賣萬死以觸鱗，幸一冒而匪寇。父兮畜我，子則告之。曾是憑怒，無然小慈。斥其珠而不納，乃命石以興詞。且龍之得水，變化無已，奮迅而江海沸騰，一噴而雲雷四起。攫山石碎，摽捎林木靡，不遇睡之時，必為齋粉矣。於焉抗手，勃然瞋目。當頷孰雲於徑寸，贖罪寧論於十斛？因而鍛之，星芒迸燭。雖有虧於照乘，亦無譏於毀匱。豈不知貴逾雙璧，價重連城？鬻之可以求富，獻之要以取榮。將以謀孫翼子，慎檢而行，平窒苟偷之路，安和性命之情。不然者，罔象得之而何重，天吳得之而何輕？如此則南華之道尊，真經之教貴。以證輕重之戒，以拂誇矜之累。俾龍全難得之珠，人獲不貪之利。揚風激俗，淳源化被。酌斯事之為言，係可以用之而無既。
武有七德，所以保大定功；器重五兵，所以禁暴戡亂。在三端而不棄，居六藝以為先。張回擅飛衛之功，樊少得養由之妙；同觀掛虱，並斷征鳧。暫彎繁弱之弓，載發忘歸之矢。俱窮中質，各盡和容。未見於撝謙，遽聞於矜尚。君了無爭，必也射乎？府司既曰回優，少翁如何不伏？
