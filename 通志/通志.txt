
案《史通‧書志篇》曰︰「可以爲志者，其道有三：一曰《都邑志》，二曰《氏族志》，三曰《方物志》。」樵增氏族、都邑、草木昆蟲三略，蓋竊據是文。至於六書、七音，乃小學之支流，非史家之本義。矜奇炫博，泛濫及之，此於例爲無所取矣。餘十五略，雖旨舊史所有，然諡與器服，乃禮之子目；校讎、圖譜、金石，乃藝文之子目。析爲別類，不亦宂且碎乎？且《氏族略》多掛漏，《六書略》多穿鑿，《天文略》祇載丹元子《步天歌》。《地理略》則全鈔杜佑《通典》州郡總序一篇，前雖先列水道數行，僅雜取《漢書‧地理志》及《水經注》數十則。卽《禹貢》山川，亦未能一一詳載。《諡略》則別立數門，而沈約、扈琛諸家之《諡法》悉刪不錄。卽《唐會要》所載杲字諸諡，亦並漏之。《器服略》，器則所載尊彝爵觶之制，制旣不詳，又與《金石略》複出；服則全鈔杜佑《通典》之嘉禮，其禮樂、職官、食貨、選擧、刑法六略，亦但刪錄《通典》，無所辨證。至《職官略》中，以《通典》註所引之典故，悉改爲案語大書，更爲草率矣。《藝文略》則分門太繁。又韓愈《論語解》，論語類前後兩出；張弧《素履子》，儒家、道家兩出；劉安《淮南子》，道家、雜家兩出；荊浩《筆法記》，乃論畫之語，而列於法書類；《吳興人物誌》、《河西人物誌》，乃傳記之流，而列於名家類；段成式之《玉格》乃《酉陽雜俎》之一篇，而列於寶器類：尤爲荒謬。《金石略》則鐘鼎碑碣核以《博古》《考古》二圖、《集古》《金石》二錄，脫略至十之七八。《災祥略》則悉鈔諸史《五行志》。《草木昆蟲略》則幷《詩經》、《爾雅》之註疏，亦末能詳核。蓋宋人以義理相高，於考證之學，罕能留意。
樵恃其該洽，睥睨一世，諒無人起而難之，故高視闊步，不復詳檢，遂不能一一精密，致後人多所譏彈也。特其採摭旣已浩博，議論亦多警闢，雖純駁互見，而瑕不掩瑜，究非游談無根者可及。至今資爲考鏡，與杜佑、馬端臨書並稱「三通」，亦有以焉。
通志 (四庫全書本)
