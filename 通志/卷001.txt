臣謹按，三皇伏羲但稱氏，神農始稱帝，堯、舜始稱國，自上古至夏、商皆稱名，至周始稱諡。而稱氏者，三皇以來未嘗廢也，年代則稱紀。〈自開闢至獲麟，凡二百七十六萬歲，分為十紀。〉厥初，生民穴居野處，聖人教之結巢以避蟲豸之害而食草木之實，故號有巢氏，亦曰大巢氏，亦謂之始君，言君臣之道於是乎始也。有天下百餘代，民知巢居，未知熟食，燧人氏出焉，觀星辰而察五木，知空有火，麗木則明，故鑚木取火，教民以烹飪之利，號燧人氏。以夫燧者，火所生也。時無文字，未有甲歷紀年，始作結繩之政而立傳教之，臺始為日中之市而興交易之道，亦謂之遂皇。或言遂皇持斗，機運轉之法以施政教，此亦欽若昊天以授民時之義也。三皇者，天皇、地皇、人皇是也。其說不經，無所取證。當取伏羲為天皇、神農為人皇，黃帝為地皇之說為正。〈其說出《三皇太古書》。然太昊以明天事，故曰太昊。炎帝以明民事，故曰神農。黃帝以明地事，故曰黃帝。此理甚明。〉伏羲作連山，神農作歸藏，黃帝作坤乾。易之始自伏羲。三易之本自三皇，夏人因連山而作連山，商人因歸藏而作歸藏，周人因坤乾而作周易。八卦具而六十四卦成。世言伏羲畫卦，文王重之，皆沿襲之言也。傳曰：法始乎伏羲，言圖像書契於此乎始。三皇五帝、三王之事蓋已久矣，臣之所志在於傳信其有，傳疑者則降面而書之，以備記載雲。
太昊，伏羲氏，亦曰庖羲氏，亦曰皇雄氏，亦曰天皇伏，亦作虙犧。或言象日月之明，故曰太昊。伏制犧牛，故曰伏羲。因取犧牲以充庖廚，故號庖犧。然去古已遠，古人名號難以今義求也。
伏犧者，燧人氏之子，母曰華胥，履大人之跡於雷澤而孕，因風而生故為風姓。伏羲生於成紀，作都於陳，故陳為太昊之墟，樂日立基。或雲扶來繼天而王，為百王先。人生之始也與禽獸無異，知有母而不知有父，知有愛而不知有禮；臥則呿呿，起則盱盱，饑則求食，飽則棄餘，茹毛飲血而衣皮革。
伏羲德合上下，天應以鳥獸文章，地應以河圖洛書，仰則觀象於天，俯則觀法於地，中則觀萬物之宜，始作書契以代結繩之政。始畫八卦，卦有二爻，重而為六十四，名曰連山，象法乾坤，以正君臣、父子、夫婦之義；始作罔罟，以佃以漁，以瞻民用；制嫁娶以儷皮為禮，作二十五弦之瑟；服牛，乘馬，冶金成器。本陽氣之始而為律法，本五材之用而定五行。因龍馬負圖而出於河之瑞，故官以龍紀而為龍師，乃命子襄為飛龍氏，造六書：一曰象形，二曰指事，三曰會意，四曰轉注，五曰諧聲，六曰假借。使天下義理必歸文字，天下文字必由六書。命子英為潛龍氏，造甲歷起於甲寅，日月歲時自此而生。又命五官：春官為青龍，夏官為赤龍，秋官為白龍，冬官為黑龍，中官為黃龍。乃升傳教之臺而以甲歷示民。命栗陸為水龍氏，繁茲草木，疏導泉源，毋怠於時。命混沌為降龍氏，驅除民害，民安而安，民危而危，毋怠於民。命大庭氏主屋盧為民居處。命陰康氏主水土為民田裡。於是共工為上相，柏皇為下相，朱襄、昊英常居左右。朱襄即子襄，昊英即子英也。栗陸居北，赫胥居南，昆連居西，葛天居東，陰康居中。下分九州之牧而天下化洽，在位百十六年。左氏曰：『任宿、須句、顓臾，風姓也。實司太昊與有濟之祀。四國，伏羲之後，歷夏、商至周不泯，所謂盛德必百世祀者。』
臣謹按，言伏羲氏者以木德王天下，帝出乎震之義。伏羲氏沒，女媧氏作，是為女皇。《春秋世譜》云：華胥生男子為伏羲，女子為女媧，故世言女媧伏羲之妹，風姓，人首蛇身，乘伏羲制度，作笙簧。張雲幕，枚占神明，能變化萬物。往古之時，四極廢，九州裂，天不兼覆，地不周載，火爁炎而不滅，水浩洋而不息，猛獸食精民，鷙鳥攫老弱。女媧鍊五色石以補蒼天，斷鼇足以立四極，殺黑龍以濟冀川，積蘆灰以止淫水。天不足西北，故日月移焉；地不足東南，故百川注焉。蒼天神四極正，淫水涸，冀川平，狡蟲死，精民生。女媧之後有大庭氏，有柏皇氏，有中央氏，有栗陸氏，有驪連氏，有赫胥氏，有尊盧氏，有混沌氏，有昊英氏，有朱襄氏，有葛天氏，有陰康氏，有無懷氏。據女媧氏，天子也。自大庭氏之後十三氏皆臣於伏羲，諸家以為天子。臣每疑此在伏羲時為諸侯，如夏、商、周在唐虞之世也。不然當伏羲之世分九牧而理天下，各君一方以效其治，後世之訛以為相繼為天子也。或言朱襄之時多風而陽氣蓄積，萬物解散，果實不實，士達作五弦瑟以來，陰氣以定群生。葛天氏之時民俗熙熙，其作樂也，三人摻牛尾，投足以歌。八闋：一曰載民，二曰無鳥，三曰遂草木，四曰奮五穀，五曰謹天常，六曰達帝功，七曰依地德，八曰總萬物之極。或言自伏羲至無懷，千二百六十年。自女媧至無懷，凡十五君，襲庖羲之號千一百五十年。〈或雲，自伏羲至無懷，五萬七千七百八十二年。自女媧至無懷，一萬七千七百八十七年。〉
臣又按，太史公作五帝紀，擇其雅言而書。臣今紀採諸家之言而以雅馴者為經，其不典之言則列於篇後以備記載，非傳信也。其誕而野如盤古者則亦不書。
炎帝神農氏起於烈山，亦曰烈山氏，亦曰連山氏，亦曰伊耆氏，亦曰大庭氏，亦曰魁隗氏，亦曰人皇，少典之元。其母曰女登，有嬌氏之女也。女登有神龍之感而生神農焉，長於姜水，故為姜姓，以火德王天下，故為炎帝。
民不粒食，未知耕稼，於是因天時，相地宜，始作耒耜，教民蓻五穀，故謂之神農。
民有疾病，未知藥石，乃味草木之滋，察寒溫之性而知君臣佐使之義，皆口嘗而身試之，一日之間而遇七十毒。或雲嘗百藥之時，一日百生百死，其所得三百六十物以應周天之數。後世承傳為書，謂之《神農本草》，又作方書以救時疾，復演八卦而為六十四卦，卦名之曰歸藏。
作都於陳，後徙魯。以火紀官，春官為大火，夏官為鶉火，秋官為西火，冬官為北火，中官為中火。樂曰下謀，或曰扶持。其俗樸重端愨，不忿爭而財足，無制令而民從，威厲而不殺，法省而不煩。列㕓於國，日中為市。始作五弦，削桐為琴，糾絲為弦以通天地之德，以合神人之和。郊特牲曰依伊耆氏，始作蠟明堂，位曰土鼓蕢桴葦籥伊耆氏之樂也。
夙沙氏為諸侯，不用命，箕文諫而殺之。神農退而修德，夙沙氏之民自攻其君而歸來。交趾北、幽都東、暘谷西三危，是其封域也，在位百二十年。〈或雲，百四十年。〉
臣謹案，炎帝之女溺死東海，化為精衛。精衛每銜西山木石以填東海，無雄偶海燕而生。今東海畔有衛誓水，以精衛溺於此川，故誓不飲其水。一名島誓，一名冤禽，一名志鳥，俗呼帝女雀。
又按，神農人身牛首，納莽水氏之女曰聽詙，生臨魁。嗣神農曰帝臨魁，八十年。帝承嗣位六十年，帝明嗣位四十九年，帝直嗣位四十五年，帝釐嗣位四十八年，帝哀嗣位四十三年，帝榆罔嗣位五十五年。諸侯相侵，帝不能正，黃帝征之，天下尊為天子，炎帝遂絕。自神農至榆罔五百年，自臨魁至榆罔凡七帝，襲神農之號三百八十年。
黃帝軒轅氏，亦曰地皇，亦曰有熊氏，亦曰帝鴻氏，亦曰歸藏氏。或言有土德之瑞，故曰黃帝。有軒冕之服，故曰軒轅。作都於有熊，故曰有熊。
少典娶於有蟜氏，孕二十四月而生帝於壽丘。本姓公孫，以長於姬水故改姓姬。
帝生而神靈，弱而能言，年逾十五，聰明無不徇通。
神農氏世衰，諸侯相侵暴，帝乃習用干戈以征不享，諸侯咸來賓從。於是修德振兵，治五氣，蓺五種，撫萬民，度四方。教熊羆、貔貅、貙虎與炎帝戰於阪泉之野，然後得志。
蚩尤為亂獨伯，天下莫與之爭衡。帝乃徵師諸侯，以中黃直為將與戰於涿鹿之野，遂禽蚩尤，戮於中冀。名其地曰絕轡之野。
或雲榆罔之時有庶人曰蚩尤，逐榆罔。榆罔與黃帝殺蚩尤於中冀，軒轅復與榆罔五戰於阪泉，為軒轅所滅，諸侯咸尊之，代神農氏為天子，是為皇帝。
始製法度，正名百物，萬事不能易也。為營陣之法，設五旗、五麾，有不率化者從而征之。凡五十二戰，而天下服。披山通道，未嘗寧居。東至於海，登丸山及岱宗；西至於空桐，登雞頭。南至於江，登熊、湘；北逐葷粥，合符釜山而邑於涿鹿之阿
https://ctext.org/library.pl?if=gb&file=4132&by_title=%E9%80%9A%E5%BF%97&page=320
