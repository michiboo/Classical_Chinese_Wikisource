北國之先皆軒轅氏苗裔，世居朔漠，稟北方嚴肅之氣，故其人天資剛勁，喜殺伐，習攻戰，世與中國為敵。在唐虞時，則有山戎；夏時，則有薰粥；殷時，則有鬼方；周時，則有玁狁。
夏道衰，公劉換其稷官，邑於豳。其後三百有餘歲，狄人攻太王亶父，亶父亡走於岐下。豳人從亶父而邑焉以作周邦。
及文王為西伯，西有昆夷之患，北有玁狁之難，遂命將出師而伐之，莫不賓服。
武王滅商，放逐戎狄於涇洛以北，使以時入貢，名曰荒服。
穆王時，周室衰，王伐犬戎而荒服遂不至。
懿王時，王室愈微，戎狄交侵，暴虐中國，中國被其害。詩人疾而歌之曰：「靡室靡家，玁狁之故，豈不日戒玁狁孔棘？」
至懿王曾孫宣王，大興師以征之。詩人美大其功曰：「簿伐玁狁，至於太原。出車彭彭，城彼朔方。」是時戎狄復賓服稱中興焉。
幽王遭驪山之禍，身死國破，戎狄縱橫，不復可制。東遷後六十有五年，而山戎越燕伐齊，齊釐公與戰於齊郊。後四十四年，又伐燕，齊桓公救燕，敗走之。後二十餘年，戎狄遂至雒邑伐周襄王，王出居於鄭。初襄王欲伐鄭，故取狄女為後，與狄共伐鄭。已而黜狄後。狄後怨，而襄王繼母曰：「惠後有子帶，欲立之。」惠後與狄後及子帶謀為內應，開戎狄，戎狄以故得入破，逐襄王而立子帶為王，於是戎狄或居於陸渾，東至於衛，侵盜尤甚。
周襄王居外四年，乃使使告急於晉。晉文公初立，欲修霸業，興兵伐狄逐子帶，迎襄王入於雒邑，而文公遂以兵威攘戎狄，使居西河、圜洛之間。號赤狄、白狄。
先時，晉北已有林胡、樓煩之戎；燕北有東胡、山戎，各立君長，不相統壹。後百有餘年，晉悼公使魏絳和諸戎翟，戎翟皆朝於晉。後百餘年，當安王時，晉卿趙襄子踰句注而破之，以臨胡貊。趙氏後與韓、魏後共滅智伯，分其地而有之，則趙有代句注以北，而魏有西河、上郡以與戎狄界邊。先是有義渠戎入居西河、上郡間，築城郭以自守，而秦稍蠶食之。至惠王時，拔義渠二十五城。惠王又伐魏，魏盡入西河、上郡於秦，惠王遂伐滅義渠。秦既並有隴西北地上郡，乃築長城以拒胡，而趙武靈亦變胡服，習騎射，北破林胡、樓煩自代，並陰山下至高闕為塞，而置雲中、雁門郡。其後燕將秦開為質於胡，胡甚信之，歸而襲破東胡，東胡卻千餘里。燕亦築長城，自造陽至襄平。
https://ctext.org/library.pl?if=gb&file=10606&by_title=%E9%80%9A%E5%BF%97&page=8
