　　欽定四庫全書　　　　　集部十
　　提要
　　姑溪詞　　　　　　　詞曲類一〈詞集之屬臣〉等謹案姑溪詞一巻宋李之儀撰之儀有姑溪集巳著録書録解題載之儀姑溪詞一巻此本為毛晉所刋凡四十調共八十有八闋之儀以尺牘擅名而其詞亦工小令尤清婉峭蒨殆不減秦觀晉跋謂花菴詞選未經採入有遺珠之嘆不知黃昇所録皆南渡以後之人故曰中興以來絶妙詞之儀時代在前晉殊未考至所稱鴛衾半擁空床月步懶恰尋床臥看遊絲到地長時時浸手心頭熨受盡無人知處涼諸句亦不足盡其所長也其和陳瓘賀鑄黃庭堅諸詞皆列原作於前而巳詞居後唱和並載蓋即謝眺集中附載王融詩例使贈答之情彼此相應足以見措詞運意之故較他集體倒為善所載庭堅好事近後闋負十分蕉葉句今本山谷詞蕉葉誤作金葉亦足以互資考證也
　　溪堂詞　　　　　　　詞曲類一〈詞集之屬臣〉等謹案溪堂詞一巻宋謝逸撰宋史藝文志載逸有集二十巻溪堂詩五巻今巳從永樂大典中蒐輯著録馬端臨經籍考又載溪堂詞一巻今刋本一巻末有毛晉跋稱既得溪堂全集末載樂府一巻遂依其章次就梓蓋其集明末尚未佚晉故得而見之也逸以詩名宣政間然復齋漫録載其嘗過黃州杏花村館題江神子一闋於驛壁過者必索筆於驛卒卒苦之因以泥塗焉則其詞亦見重一時矣是作今載集中語意清麗良非虛美其他作亦極煅煉之工巻首有序署漫叟而不名其所稱黛淺眉痕沁紅添酒面潮二句乃菩薩蠻第一闋中句魚躍冰池飛玉尺雲橫石嶺拂鮫綃乃望江南第二闋中句然紅潮登頰本蘇軾語魚躍練江拋玉尺乃王令語皆剽竊舊文不為佳句乃獨摘以為極工可謂舍長而取短殊非定論晉跋語又載花心動一闋謂出近來呉門抄本疑是贋筆乃沈天羽作續詞譜獨收此詞朱彛尊詞綜選逸詞因亦首登是闋考宋人詞集如史達祖周邦彥張元幹趙長卿髙觀國諸人皆有此調其音律平仄如出一轍獨是詞隨意填湊頗多失調措語尤鄙俚不文其為贋作蓋無疑義晉刋此集削而不載特為有見今亦不復補入庶免魚目之混焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　欽定四庫全書
　　姑溪詞
　　宋　李之儀　撰
　　水龍吟〈中秋〉
　　晩來輕拂逰雲盡捲霽色寒相射銀潢半掩秋毫欲數分明不夜玉琯傳聲羽衣催舞此歡難借凜清輝但覺圎光罩影氷壺瑩真無價　聞道水精宮殿蕙爐薫珠簾髙掛瓊枝半倚瑤觴更勸鸎嬌燕奼目斷魂飛翠縈紅遶空冷小砑想歸來醉裡鸞箆鳯朶倩何人卸
　　驀山溪〈次韻徐明叔〉
　　神仙院宇記得春歸後蜂蝶不勝閒惹殘香縈紆深透玉徽指穏別是一般情方永晝因誰痩都為天然秀桐陰未減獨自攜芳酎再弄想前歡拊金樽何時似舊憑誰設與潘鬢轉添霜飛隴首雲將皺應念相思乆
　　又〈北觀避暑次明叔韻〉
　　金柔火老欲避幾無地誰借一簷風鎖幽香愔愔清邃瑤階珠砌如膜遇金箆流水外落花前豈是人能致擘麟泛玉笑語皆真類惆悵月邊人駕雲軿何方適意麼絃咽處空感舊時聲蘭易歇恨偏長魂斷成何事
　　又〈採石值雪〉
　　蛾眉亭上今日交冬至已報一陽生更佳雪因時呈瑞勻飛密舞都是㪚天花山不見水如山渾在氷壺裏平生選勝到此非容易弄月與燃犀漫勞神徒能驚世爭如此際天意巧相符須痛飲慶難逢莫訴厭厭醉
　　又
　　晚來寒甚密雪穿庭戶如在廣寒宮驚兩目瑤林瓊樹佳人乘興應是得歡多泛新聲催金盞別有留心處爭知這裡沒箇人言語撥盡火邊灰攪愁腸飛花舞絮憑誰子細說與此時情歡暫歇酒微醺還解相思否
　　滿庭芳〈八月十六夜景修詠東坡舊詞因韻成此〉
　　一到江南三逢此夜舉頭羞見嬋娟黯然懷抱特地遣誰寛分外清光潑眼迷滉漾無計抅攔天如洗星河盡掩全勝異時看　佳人還憶否年時此際相見方難謾紅綾偷寄孤被添寒何事佳期再覩翻悵望重疊關山歸來呵休教獨自腸斷對團圓
　　又〈有碾龍團為供求詩者作長短句報之〉
　　花陌千條珠簾十里夢中還是揚州月斜河漢曾記醉歌樓誰賦紅綾小砑因飛絮天與風流春常在仙源路隔空自泛漁舟　新秋初雨過龍團細碾雪乳浮甌問慇懃何處特地相留應念長門賦罷消渇甚無物堪酧情無盡金扉玉牓何日許重遊
　　玉蝴蝶〈九月十日將登黃山遽為阻遂飲敝止陳君俞獨不至已而以三闋見寄輒次其韻〉
　　坐久燈花開盡暗驚風葉初報霜寒冉冉年華催暮顏色非丹攪囘腸蛩吟似織留恨意月彩如攤慘無歡篆煙縈素空轉雕盤　何難別來幾日信沉魚鳥情滿闗山耳邊依約常記巧語綿蠻聚愁窠蜂房未密傾淚眼海水猶慳奄更闗漸移銀漢低泛簾顔
　　早梅芳
　　雪初晴寒將變已報梅梢㬉日邊霜外迤邐枝條自柔軟嫩苞勻㸃綴緑萼輕裁剪隠深心〈闕〉　未許清香散漸融和開欲遍密處疑無間天然標韻不與羣花鬬
　　深淺夕陽波似動曲水風猶嬾最銷魂弄影無人見
　　謝池春
　　殘寒銷盡疎雨過清明後花徑欵餘紅風沼縈新皺乳燕穿庭戶飛絮沾襟袖正佳時仍晩晝著人滋味真箇濃如酒　頻移帶眼空只恁厭厭痩不見又思量見了還依舊為問頻相見何似長相守天不老人未偶且將此恨分付庭前栁
　　怨三三〈登姑熟堂寄舊遊用賀方囘韻〉
　　清溪一𣲖瀉揉藍岸草𣯶𣯶記得黃鸝語畫簷喚狂裡醉重三　春風不動垂簾似三五初圓素蟾鎮涙眼㢘纖何時歌舞再和池南
　　春光好
　　霜壓曉月収陰斗寒深看盡燭花金鴨冷捲殘衾　卯酒從誰細酌餘香無計重尋空把夜來相見夢冩文琴
　　千秋歲
　　深簾靜晝綽約閨房秀鮮衣楚製非文繡凝脂膚理膩削玉腰圍瘦閒舞袖囘身眤語憑肩乆　眉壓橫波皺歌斷靑靑栁釵遽擘壺頻叩鬢棲清鏡雪淚漲芳樽酒難再偶沉沉夢峽雲歸後
　　又
　　柔腸寸折解袂留清血藍橋動是經年別掩門春絮亂欹枕秋蛩咽檀篆滅鴛衾半擁空床月　妝鏡分來缺塵汚菱花潔嘶騎逺鳴機歇密封書錦字巧綰香囊結芳信絶東風半落梅梢雪
　　又
　　萬紅暄晝占盡人間秀怎生圖畫如何繡冝推蕭史伴消得東陽瘦垂窄袖花前鎮憶相攜久　淚裛囘紋皺好在章臺栁洞戶隔憑誰叩寄聲雖有雁㑹面難同酒無計偶蕭蕭莫雨黃昬後
　　又
　　休嗟磨折看取羅巾血殷勤且話經年別庭花畨悵望簷雨同嗚咽明半滅燈情夜夜多如月　無復傷離缺共保氷霜潔不斷夢從今歇收囘書上絮解盡眉頭結猶未絶金徽泛處應能雪
　　又
　　中秋才過又是重陽到露乍冷寒將報緑香摧渚芰黃蜜攅庭草人未老藍橋謾促霜砧搗　照影蘭缸暈破戶銀蟾小樽在眼從誰倒強鋪同處被想卸歡時帽須信道狂心未歇情難老
　　又
　　深秋庭院殘暑全消退天幕迥雲容碎地偏人罕到風慘寒㣲帶初睡起翩翩戲蝶飛成對　歎息誰能㑹猶記逢傾葢情暫遣心常在沈沈音信斷冉冉光陰改紅日晚仙山路隔空雲海
　　臨江仙
　　知有閬風花解語從來祗許傳聞光明休詠漢宮新擁身疑有月襯歩恨無雲　莫把金樽容易勸坐來幾度銷魂不知仙骨在何人好將千歲日占斷四時春
　　又
　　九十日春都過了尋常偶到江臯水容山態兩相饒草平天一色風㬉燕雙髙　酒病猒猒何計卸飛紅〈闕〉送無聊鶯聲猶似耳邊嬌難囘巫峽夢空恨武陵桃
　　江城子
　　惱人天氣雪消時落梅飛日初遲小閣幽窗時節聴黃鸝新洗頭來嬌困甚才試著夾羅衣　朩梨花拂淡燕脂翠雲欹歛雙眉月淺星深天淡玉繩低不道有人腸斷也渾不語醉如癡
　　又
　　今宵莫惜醉顔紅十分中且從容須信歡情囘首似旋風流落天涯頭白也難得是再相逢　十年南北感征鴻恨應同苦重重休把愁懷容易倒書空只有琴樽堪寄老除此外盡蒿蓬
　　又
　　䦨干拍遍等新紅酒頻中恨匆匆投得花開還報夜來風惆悵春光留不住又何似莫相逢　月窗何處想歸鴻與誰同意千重婉思柔情一旦摠成空彷彿麼絃猶在耳應為我首如蓬
　　清平樂〈橘〉
　　西江霜後萬㸃暄晴晝璀璨寄來光欲溜正值文君病酒　畫屛斜倚窗紗睡㾗猶帶朝霞為問清香絶韻何如解語梅花
　　又
　　蕭蕭風葉似與更聲接欲寄明璫非為怯夢斷蘭舟桂楫　學書只寫鴛鴦卻應無奈愁腸安得一雙飛去春風芳草池塘
　　又〈聴楊妹琴〉
　　殷懃仙友勸我千年酒一曲履霜誰與奏邂逅麻姑妙手　坐來休歎塵勞相逢難似今朝不待親移玉指自然癢處都消
　　又〈再和〉
　　當時命友曾借鄰家酒舊曲不知何處奏夢斷空思纎手　卻應去路非遙今朝還有明朝謾道人能化石須知石被人消
　　又
　　仙家庭院紅日看看晩一朶梅花挨枕畔玉指幾囘拈看　擁衾不比尋常天涯無限思量看了又還重嗅分明不為清香
　　浪淘沙〈琴〉
　　霞捲與雲舒月淡星疎摩徽轉軫不曾虛彈到當時留意處誰是相如　魂斷酒家壚路隔雲衢舞鸞鏡裏早妝初擬學畫眉張內史略借工夫
　　卜算子
　　我住長江頭君住長江尾日日思君不見君共飲長江水　此水幾時休此恨何時已只願君心似我心定不負相思意
　　憶秦娥〈用太白韻〉
　　清溪咽霜風洗出山頭月山頭月迎得雲歸還送雲別不知今是何時節凌歊望斷音塵絶音塵絶㠶來帆
　　去天際雙闕
　　蝶戀花
　　天淡雲閒晴晝永庭戶深沉滿地梧桐影骨冷魂清如夢醒夢囘猶是前時景　取次盃盤催酩酊醉帽頻欹又被風吹正踏月歸來人已靜恍疑身在蓬萊頂
　　又
　　玉骨氷肌天所賦似與神仙來作煙霞侶枕畔拈來親手付書窗終日常相顧　幾度離披留不住依舊清香只欠能言語再送神仙須愛䕶他時卻待親來取
　　又
　　萬事都歸一夢了曾向邯鄲枕上教知道百歲年光誰得到其間憂患知多少　無事且頻開口笑縱酒狂歌銷遣閒煩惱金谷繁華春正好玉山一任樽前倒
　　又
　　為愛梅花如粉面天與工夫不似人間見幾度拈來親比看工夫卻是花枝賤　見得歸來臨兒硯盡日相看黙黙情無限更不嗅時須百徧分明銷得人腸斷
　　浣溪沙〈梅〉
　　剪水開頭碧玉條能令江漢客魂銷只應香信是春潮戴了又羞緣我老折來同嗅許誰招憑將此意問妖嬈又〈為楊妹作〉
　　玉室金堂不動塵林梢緑遍已無春清和佳思一番新道骨仙風雲外侶煙鬟霧鬢月邊人何妨沉醉到黃
　　昏
　　又〈再和〉
　　依舊琅玕不染塵霜風吹斷笑時春一簮華髪為誰新白雪幽蘭猶有韻鵲橋星渚可無人金蓮移處任塵
　　昏
　　又
　　昨日霜風入絳帷曲房深院繡簾垂屏風幾曲畫生枝酒韻漸濃歡漸密羅衣初試漏初遲已涼天氣未寒
　　時
　　西江月〈橘〉
　　昨夜十分霜重曉來千里書傳吳山秀處洞庭邊不夜星〈闕〉初徧　好事寄來禪侶多情將送琴仙為憐佳果稱嬋娟一笑聊囘媚眼
　　又
　　醉透香濃斗帳燈深月淺囘廊當時背面兩倀倀何況臨風懐想　舞栁經春秪瘦遊絲到地能長鴛鴦半調已無腸忍把麼絃再上
　　又
　　念念欲歸未得迢迢此去何求都緣一㸃在心頭忘了霜朝雪後　要見有時有夢相思無處無愁小窗若得再綢繆應記如今時𠉀
　　鵲橋仙
　　風清月瑩天然標韻自是閨房之秀情多無𨚗不能禁常是為而今時𠉀　緑雲低擺紅潮㣲上畫幕梅寒初透一般偏更惱人深時更把睂兒輕皺
　　又
　　宿雲收盡纖塵不警萬里銀河低掛清㝠風露不勝寒無計學雙鸞竝駕　玉徽聲斷寶釵香逺空賦紅綾小砑瘦郎知有幾多愁怎奈向月明今夜
　　踏莎行
　　綠遍東山寒歸西渡分明認得香風處風輕雨細更愁人高唐何在空朝暮　離恨相尋酒狂無素栁條又折年時數一畨情味有誰知斷魂還送征帆去
　　又
　　還是歸來依前問渡好風引到經行處幾聲啼鳥又催耕草長栁暗春將暮　潦倒無成疎慵有素且陪野老酬天數多情惟有面前山不隨流水來還去
　　鷓鴣天
　　節是重陽卻斗寒可堪風雨累尋懽雖辜早菊同髙栁聊揖殘蕉共小欄　浮螘嫩炷煙盤恨無鶯唱舞催鸞空驚絶韻天邊落不許韶顔夢裏看
　　又
　　濃麗妖妍不是妝十分風豔奪韶光牡丹開就應難比繁富猶疑過海棠　須仔細更端相爛霞梳暈帶朝陽千金未足酧真賞一度相看一斷腸
　　又
　　避暑佳人不著妝水晶冠子薄羅裳摩綿撲粉飛瓊屑濾蜜調氷結絳霜　隨定我小蘭堂金盆盛水遶牙牀時時浸手心頭熨受盡無人知處涼
　　又
　　収盡㣲風不見江分明天水共燈光由來好處輸閒地堪嘆人生有底忙　心既逺味偏長須知粗布勝無裳從今認得歸田樂何必桃源是故鄉
　　朝中措
　　臘窮天際傍危欄密雪舞初殘表裏江山如畫分明不似人間　功名何在文章漫興空嘆流年獨恨歸來已晚半生孤負漁竿
　　又
　　暮山環翠繞層欄時節歲將殘逺雁不傳家信空能嘹唳雲間　客程無盡歸心易感誰與忘年早晚臨流凝望幾帆催缷風竿
　　又
　　翰林豪放絶抅攔風月感彫殘一旦荊溪仙子筆頭喚聚時間　錦袍如在雲山頓改宛似當年應笑溧陽衰尉鮎魚依舊懸竿
　　阮郎歸
　　朱唇玉羽下蓬萊佳時近早梅惜花情味久安排枝頭開未開　魂欲斷恨難裁香心休見猜果如何遜是仙才何妨入夢來〈朱唇玉羽湖湘間謂之倒掛子嶺南謂之梅花使十二月半方出〉
　　採桑子
　　相逢未幾還相別此恨難同細雨濛濛一片離愁醉眼中　明朝去路雲霄外欲見無從滿袂仙風空託雙鳬作信鴻
　　如夢令
　　囘首蕪城舊苑還是翠深紅淺春意已無多斜日滿簾飛燕不見不見門掩落花庭院
　　臨江仙〈金陵凌歊臺感懐〉
　　偶向凌歊臺上望春光已過三分江山重疊倍銷魂風
　　花飛有態煙絮墜無痕〈闕〉　　　　　　　　　舊恨仍存清愁滿眼共誰論卻應臺下草不解憶王孫
　　又〈景修席上再賦〉
　　難得今朝風日好春光佳思平分雖然公子暗招魂其如擡眼看都是舊時痕　酒到強尋歡日路坐來誰為溫存落花流水不堪論何時絃上意重為拂桐孫
　　醜奴兒〈謝人寄蠟梅〉
　　春風似有燈前約先報佳期㸃綴相宜天氣猶寒蝶未知　嫩黃染就蜂鬚巧香壓團枝淡注仙衣方士臨門未起時
　　青玉案〈用賀方囘韻有所禱而作〉
　　小篷又泛曾行路這身世如何去去了還來知幾度多情山色有情江水笑我歸無處　夕陽杳杳還催暮練浄空吟謝郎句試禱波神應見許㠶開風轉事諧心遂直到明年雨
　　更漏子〈借陳君俞韻〉
　　暑方煩人似慍悵望林泉幽峻情㑹處景偏長心清聞妙香　寶幢低金鏁碎竹影桐陰窗外新事舊舊愁新空嗟不見人
　　漁家傲
　　洗盡秋容天似瑩星稀月淡人初靜策杖縈紆尋逺徑披昏瞑隄邊犢母閒相並　遙想去舟魂欲凝一番佳思從誰詠顦顇歸來如獨醒知何境沉沉但覺煙村迥
　　南鄉子
　　春後雨餘天婭奼黃鸝勝品絃榴葉千燈初報暑階前秪有茶甌味最便　身世幾蹁躚自覺年來更可憐欲問此情何所似緣延看取窗間墜栁綿
　　又〈夏日作〉
　　緑水滿池塘㸃水蜻蜓避燕忙杏子壓枝黃半熟隣墻風送荷花幾陣香　角簟襯牙床汗透鮫鮹晝影長㸃滴芭蕉疎雨過㣲涼畫角悠悠送夕陽
　　又
　　睡起繞囘塘不見衘泥燕子忙前圃花梢都綠遍西墻猶有清風遞暗香　步嬾恰尋床臥看遊絲到地長自恨無聊常病酒淒涼豈有才情似沈陽
　　又〈端午〉
　　小雨溼黃昏重午佳辰獨掩門巢燕引雛渾去盡銷魂空向梁間覓宿痕　客舍宛如村好事無人載一樽唯有鸎聲知此恨殷勤恰似當時枕上聞
　　又
　　淚眼轉添昏去路迢迢隔院門角黍滿柈無意舉凝魂不為當時澤畔痕　腸斷武陵村骨冷難同月下樽強泛菖蒲酬令節空勤風葉蕭蕭不忍聞
　　驀山溪〈少孫詠魯直長沙舊詞因次韻〉
　　青樓薄倖已分終難偶尋徧綺羅間誚無箇眼中翹秀江南春曉花發亂鸎飛情漸透休辭痩果有人相𠉀醉鄉路穏常是身偏後誰謂正歡時把相思番成紅豆千言萬語畢竟摠成虛章臺栁青青否魂夢空搔首
　　減字朩蘭花
　　亂魂無據黯黯只尋來處路燈盡花殘不覺長更又向闌　幾回枕上𨚗件不曾留夢想變盡星星一滴秋霖是一莖
　　又
　　隄長春晚冉冉渾如雲外見欲語無門略許鸎聲隔岸聞　錦屏繡幌猶待歸來留一餉何事遲遲直恐遊絲惹住伊
　　又
　　瑩中詞雲世間拘礙人不堪時渠不改古有斯人千載誰能繼後塵　春風入手樂事自應隨處有與衆熈怡何似幽居獨樂時
　　觸塗是礙一任浮沉何必改有箇人人自說居塵不染塵　謾誇千手千物執持都是有氣𠉀融怡還取青天白日時
　　又〈次韻陳瑩中題韋深道寄傲軒〉
　　瑩中詞雲結廬人境萬事醉來都不醒鳥倦雲飛兩得無心摠是歸　古人逝矣舊日南窗何處是莫負靑春即是昇平寄傲人
　　莫非魔境強向中間我獨醒一葉纔飛便覺年華太半歸　醉雲可矣認著依前還不是虗過今春有媿斜川得意人
　　又〈得金陵報喜甚從趙景修借酒〉
　　揉花摧桞一夜陰風幾破牖平曉無雲依舊光明一片春　掀衣起走欲助喜歡湏是酒惆悵空樽擬就王孫借十分
　　天門謡〈次韻賀方囘登米石蛾眉亭〉
　　方囘詞雲牛渚天門險限南北七雄豪占清霧歛與閒人登覧　待月上潮平波灧灧塞管輕吹新阿濫風滿檻歴歴數西州更㸃
　　天塹休論險盡遠目與天俱占山水歛稱霜晴披覽正風靜雲閒平㶑灧想見髙吟名不濫頻扣檻杳杳落沙鷗數㸃
　　好事近〈與黃魯直於當塗花園石洞聼楊妹彈履霜操魯直有詞因次韻〉
　　魯直詞雲一弄醒心絃情在兩山斜疊彈到古人愁處有眞珠承睫　使君來去本無心休淚界紅頰自恨老來憎酒負十分蕉葉
　　相見兩無言愁恨又還千疊別有惱人深處在懵騰雙睫　七絃雖妙不湏彈惟願醉香頰只恐近來情緒似風前秋葉
　　又
　　春到雨初晴正是小樓時節栁眼向人㣲笑傍闌干堪折　暮山濃淡鎖煙霏梅杏半明滅玉斚莫辭沉醉〈闕〉歸時斜月
　　又〈再和〉
　　上盡玉梯雲還見一番時節惆悵舊時行處把青青輕折　倚闌人醉欲黃昏飛鳥望中滅天面碧琉璃上印彎彎新月
　　浣溪沙〈和人喜雨〉
　　⻱坼溝塍草壓隄三農終日望雲霓一番甘雨報佳時聞道醉鄉新占斷更開詩社〈闕〉排巇此時空恨隔雲
　　泥
　　又
　　雨暗軒窗晝易昏強欹纖手浴金盆卻因涼思謝飛蚊酒量羨君如鵠舉寒鄉憐我似鴟蹲由來同是一乾
　　坤
　　又
　　聲名自昔猶時鳥日月何嘗避覆盆是非都付鬢邊蚊邂逅風雷終有用低囘囊檻要深蹲酒中聊復比乾
　　坤
　　菩薩蠻
　　五雲深處蓬山杳寒輕霧重銀蟾小枕上挹餘香春風歸路長　雁來書不到人靜重門悄一陣落花風雲山千萬重
　　又
　　青梅又是花時節粉墻閒把青梅折玉鐙偶逢君春情如亂雲　藕絲牽不斷誰信朱顔換莫厭十分斟酒深情更深
　　雨中花令
　　休把身心撋就著便醉人如酒富貴功名雖有味畢竟因誰守　看取刀頭切藕厚薄都隨他手趂取日中歸去好莫待黃昏後
　　又〈王德循東亝瑞香花〉
　　㸃綴葉間如繡開傍小春時𠉀莫把幽蘭容易比都占盡人間秀　信是眼前稀有消得千鍾美酒只有些兒堪恨處管不似人長乆
　　留春令
　　夢斷難尋酒醒猶困𨚗堪春暮香閤深沉紅窗翠暗莫羨顛狂絮　綠滿當時攜手路嬾見同歡處何時卻得低幃眤枕盡訴情千縷
　　踏莎行
　　紫燕衘泥黃鸎喚友可人春色暄晴晝王孫一去杳無音斷腸最是黃昏後　寶髻慵梳玉釵斜溜憑闌目斷空囘首薄情可〈闕〉
　　姑溪詞
　　端叔趙郡人辟為中山幕府因代范忠宣作遺表得罪編置當塗即家焉自號姑溪居士客春從玉峰得姑溪詞一卷凡四十調共八十有八闋惜巻尾踏莎行為䑕所損耳中多次韻小令更長於淡語景語情語如鴛衾半擁空床月又如步嬾恰尋床臥看逰絲到地長又如時時浸手心頭熨受盡無人知處涼即置之片玉漱玉集中莫能伯仲至若我住長江頭君住長江尾日日思君不見君共飲長江水直是古樂府俊語矣叔陽不列之南渡諸家得無遺珠之恨耶古虞毛晉識







　　欽定四庫全書
　　溪堂詞
　　宋　謝逸　撰
　　如夢令〈或刻周美成〉
　　花落鸎啼春暮陌上綠楊飛絮金鴨晚香寒人在洞房深處無語無語葉上數聲疎雨
　　又
　　門外落花流水日㬉杜鵑聲碎蕃馬小屏風一枕畫堂春睡如醉如醉正是困人天氣
　　㸃絳唇〈或刻張子野○碧影涵雲巘作玉立峨峰逺〉
　　九日登髙倚樓人在秋空半汝江如練碧影涵雲巘醉看茱萸定是明年健清尊滿菊花黃淺偏入陶潛眼
　　又
　　金氣秋分風清露冷秋期半涼蟾光滿桂子飄香逺素練寛衣仙仗明飛觀霓裳亂銀橋人散吹徹昭華管
　　浣溪沙
　　樓閣簾垂乳燕飛圓荷細細㸃清溪薰風破悶晩涼時玉軫琴邊蘭思逺霜紈扇裏翠眉低柔藍衫子閙蜂
　　兒
　　又
　　㬉日溫風破淺寒短青無數簇幽蘭三年春在病中看中酒心情長似夢探花時候不曾閒故園芳信隔秦
　　闗
　　採桑子
　　楚山削玉雲中碧影落沙汀秋水澄凝一抹江天雁字橫　金錢滿地西風急紅蓼煙輕簾外砧聲驚起青樓夢不成
　　又
　　冰霜林裏爭先發獨壓羣花風送清笳更引輕霜淡淡遮　抱牆溪水彎環碧月色清華疎影橫斜恰似林逋處士家
　　又
　　冷猿寒雁淮山逺風裊青簾飛雪㢘纖莫道空中是撒鹽　到時乳鵲喧梧影曉巻疎簾彩服巡簷索共梅花笑語添
　　菩薩蠻
　　暄風遲日春光閙蒲萄水綠揺輕棹兩㟁草煙低青山啼子規　歸來愁未寢黛淺眉痕沁花影轉廊腰紅添酒面潮
　　又
　　縠紋波面浮鸂䳵蒲芽出水參差碧滿院落梅香栁梢初弄黃　衣輕紅袖皺春困花枝瘦睡起玉釵橫隔簾聞曉鸎
　　減字朩蘭花〈七夕〉
　　荷花風細乞巧樓中涼似水天幙低垂新月彎環淺暈眉　橋橫烏鵲不負年年雲外約殘漏疎鐘腸㫁朝霞一縷紅
　　又
　　疎疎密密薝蔔林中飛六出妬舞欺梅悠颺隨風去卻囘　遙岑玉列不見雲中浮寸碧夜色清妍庭下交光月午天
　　卜算子
　　煙雨羃橫塘紺色涵清淺誰把并州快剪刀剪取吳江半　隠幾㟁烏巾細葛含風軟不見柴桑避俗翁心共孤雲逺
　　謁金門
　　簾外雨洗盡楚郷殘暑白露影邊霞一縷紺碧江天暮沉水煙橫香霧茗椀淺浮瓊乳臥聴鷓鴣啼竹塢竹
　　風清院宇
　　好事近
　　疎雨洗煙波雨過滿江秋色風起白鷗零亂破嵐光深碧　荻花風葉只供愁清吟寫岑寂吟罷倚䦨無語聴一聲羌笛
　　清平樂
　　曉風殘角月裏梅花落宿雨醒時滋味惡翠被輕寒漠漠　夢囘一㸃相思逺山暗蹙雙眉不覺肌膚瘦玉但知帶減腰圍
　　又〈春情〉
　　花邊栁際已漸知春意歸信不知何日是舊恨欲𢬵無計　故人零落西東題詩待倩歸鴻惟有多情芳草年年處處相逢
　　醉桃源
　　花枝破蕾栁梢青春寒拂面輕一眉新月影三星銅荷燭燼零　低鳳扇裊霓旌珊珊環珮聲坐間誰識許飛璚對郎仙骨清
　　又
　　風飄萬㸃落花飛殘紅枝上稀平蕪葉上淡煙迷那堪春鳥啼　風細細日遲遲輕紗疊雪衣多情多病嬾追隨玉人應恨伊
　　又〈雪〉
　　晨光曉色埽簷晶寒〈闕〉蝶夢驚亂飄鴛瓦細無聲遊颺栁絲輕　書幌冷竹窗明柴門只獨扄一尊濁酒為誰傾梅花相對清
　　武陵春〈茶〉
　　畫燭籠紗紅影亂門外紫驑嘶分破雲團月影虧雪浪皺清漪　捧盌纖纖春筍瘦乳霧泛冰甆兩袖清風拂袖飛歸去酒醒時
　　又〈送任民望歸豐城〉
　　拍㟁蒲萄江水碧栁帶挽歸艎破悶琴風繞袖涼蔌蔌楝花香　淡煙疎雨隨宜好何處不瀟湘願作雙飛老鳳凰莫學野鴛鴦
　　栁梢青〈離別○時刻不載〉
　　香肩輕拍尊前忍聴一聲將息昨夜濃歡今朝離別明日行客　後囘來則須來便去也如何去得無限離情無窮江水無邊山色
　　西江月
　　落寞寒香滿院扶疎清影侵門雪消平野晚煙昏睡起嬾勻檀粉　皎皎風前玉樹盈盈月下冰魂南枝春信夜來溫便覺肌膚瘦損
　　又
　　花額上堆翠葆逺山橫處星眸絳宮深鎖暮雲浮月破黃昏時候　誰謂霞衣玉簡便孤彩鳳秦樓桃源不禁昔人遊曾是劉郎邂逅
　　又〈陳倅席上〉
　　窄袖淺籠溫玉修眉淡埽遙岑行時雲霧繞衣襟步步蓮生宮錦　菊與秋煙共晚酒隨人意俱深尊前有客動琴心醉後清狂不禁
　　又〈箏〉
　　寳柱橫雲雁影朱絃隔葉鸎聲風生玉指曉寒清宮樣輕黃袖冷　飲罷尚留餘意曲終自有深情歸來江上數峰青梅小橫斜夜永
　　又〈代人上許守生日〉
　　滴滴金盤露冷蕭蕭玉宇風清長庚入夢曉窗明淡月微雲耿耿　松竹五峰秋色笙歌三市歡聲華堂開宴擁娉婷天上人間共慶
　　又〈送朱泮英〉
　　青錦纒枝佩劍紫絲絡轡飛驄入闗意氣喜生風年少胸吞雲夢　金闕日髙露泣東華塵軟香紅爭看荀氏第三龍春煗桃花浪湧
　　又〈朩芙容〉
　　曉豔最便清露晚紅偏怯斜陽移根栽近菊花傍蜀錦翻成新樣　坐客聮揮玉麈歌詞細琢瓊章從今故事記溪堂嵗嵗攜壺共賞
　　又
　　木末誰攀新萼雪消自種前庭莫嫌開過尚盈盈似待詩人醉詠　霜後最添妍麗風中更覺娉婷影揺溪水一灣清妝罷曉臨鸞鏡
　　又
　　密雪未知膚白夜寒已覺香清振芳堂下月盈庭踏碎橫斜疎影　且醉盃中綠蟻休辭笛裏清聲東君催促子青青滋味要調金鼎
　　燕歸梁
　　六曲闌干翠幙垂香燼冷金猊日髙花外囀黃鸝春睡覺酒醒時　草青南浦雲橫西塞錦字杳無期東風只送栁綿飛全不管寄相思
　　南歌子〈春夜〉
　　雨洗溪光浄風掀栁帶斜畫樓朱戶玉人家簾外一眉新月浸梨花　金鴨香凝袖銅荷燭映紗鳳盤宮錦小屏遮夜靜寒生春筍理琵琶
　　望江南
　　臨川好栁㟁轉平沙門外澄江丞相宅壇前喬木列仙家春到滿城花　行樂處舞袖巻輕紗謾摘青梅嘗煑酒旋煎白雪試新茶明月上簷牙
　　又
　　臨川好山影碧波揺魚躍冰池飛玉尺雲橫石嶺拂鮫綃髙樹竹蕭蕭　寒食近湖水綠平橋繁杏梢頭張錦斾垂楊隂裏繫蘭橈遊客解金貂
　　浪淘沙〈上元〉
　　料峭小桃風凝淡春容寳燈山列半天中麗服靚粧攜手處笑語匆匆　酒滴小槽紅一飲千鍾銅荷擎燭絳紗籠歸去笙歌喧院落月照簾櫳
　　鷓鴣天
　　桐葉成隂拂畫簷清風涼處捲疎簾紅綃舞袖縈腰栁碧玉眉峰媚臉蓮　愁滿眼水連天香牋小字倩誰傳梅黃楚㟁垂垂雨草碧吳江淡淡煙
　　又
　　金節平分院落涼黃昏簾幙巻西廂冰輪碾破粼粼碧玉斧修成練練光　低照戶巧侵床錦袍起舞謫仙狂鵲飛影裏觥籌亂桂子風前笑語香
　　又
　　紅暈香腮粉未勻梳妝閒淡穩精神誰知碧嶂清溪畔也有姚家一朶春　眉黛淺為誰顰莫將心事付朝雲坐中有客膓應㫁忘了酴醿架下人
　　又
　　水濶天低雁字橫小春時節晚寒清梅梢月上紛紛白竹塢風來冉冉輕　人似玉酒如澠入闗意氣喜風生坐中有客聮鑣去誰唱陽闗第四聲
　　玉樓春〈寒食〉
　　弄晴數㸃梨梢雨門外畫橋寒食路杜鵑飛破草閒煙蛺蝶惹殘花底霧　東君著意憐樊素一段韶華天付與妝成不管露桃嗔舞罷從教風栁妬
　　又〈王守生日〉
　　橫塘暈淺琉璃瑩綠葉隂濃庭院靜櫻桃熟後麥秋涼芍藥開時槐夏永　蓬萊閣下紅塵境青羽扇低揺鳳影庭前玉樹一枝春香霧和煙新月冷
　　又
　　個中懐抱誰排遣惻惻輕寒風剪剪細看梅蕋晚香濃爭似栁梢春色淺　嬌吪道字歌聲軟醉後微渦囘笑靨更無卓氏白頭吟只有盧郎年少恨
　　又〈王守生日〉
　　青錢㸃水圓荷綠解籜新篁森嫩玉輕風冉冉楝花香小雨絲絲梅子熟　華堂燭燼零金粟人在洞天三十六昭華吹徹筦聲寒聲入壽觴紅浪蹙
　　鵲橋仙
　　蝶飛煙草鸎啼雲樹滿院垂楊隂綠輕風飄㪚杏梢紅更吹皺池波如縠　珠簾日晚銀屏人散樓上醉橫霜竹一春若道不相思緣底事紅綃褪玉
　　虞美人
　　碧梧翠竹交加影角簟紗㡡冷疎雲淡月媚橫塘一陣荷花風起隔簾香　雁橫天末無消息水闊吳山碧刺桐花上蝶翩翩唯有夜深清夢到郎邊
　　又
　　角聲吹散梅梢雪疎影黃昏月落英㸃㸃拂闌干風送清香滿院作輕寒　花甆羯鼓催行酒紅袖摻摻手曲聲未徹寳盃空飲罷香熏翠被錦屏中
　　又
　　風前玉樹瑲金韻碧落佳期近疎雲影裏鵲橋低簷外一彎新月印修眉　星河漸曉銅壺噎又是經年別此情莫與玉人知引起舊家離恨淚珠垂
　　南郷子〈美人〉
　　淺色染春衣衣上雙雙小雁飛袖巻藕絲寒玉瘦彈棊嬴得尊前酒一巵　冰雪拂臙脂絳蠟香融落日西唱徹陽闗人慾去依依醉眼橫波翠黛低
　　醉落魄
　　霜砌聲急瀟瀟疎雨梧桐濕無言獨倚闌干立簾捲黃昏一陣西風入　年時畫閣嘉賓集玉人檀板當筵執銀瓶已㫁絲繩汲莫話前歡忍對屏山泣
　　踏莎行
　　栁絮風輕梨花雨細春隂院落簾垂地碧溪影裏小橋橫青簾市上孤煙起　鏡約闗情琴心破睡輕寒漠漠侵鴛被酒醒霞散臉邊紅夢囘山蹙眉間翠
　　蝶戀花〈春景○草堂作鳳棲梧〉
　　荳蔲梢頭春色淺新試紗衣拂袖東風軟紅日三竿簾幙巻畫樓影裏雙飛燕　攏鬢步揺青玉碾缺樣花枝葉葉蜂兒顫獨倚闌干凝望逺一川煙草平如剪
　　臨江仙〈重九〉
　　水落江寒秋色晚颼颼吹帽風清丹楓樓外搗衣聲登髙懐逺山影雁邊橫　露染宮黃庭菊淺茱萸煙拂紅輕尊前誰整醉冠傾酒香熏臉落日㫁霞明
　　又
　　玉樹臨風賓欲散黃昏約馬嘶庭幽歡未盡有餘清瓊糜方一啜銀燭已雙擎　坐久香津生齒頰何須五斗消酲豔歌聲裏醉魂醒明年思此㑹旌斾想登瀛
　　七娘子
　　氷花風剪飛零亂映梅梢素影揺清淺繡幄寒輕蘭熏煙煖豔歌催得金荷巻　遊梁已覺相如倦憶去年舟渡淮南岸別後銷魂冷猿寒雁角聲只送黃昏怨
　　漁家傲〈漁父〉
　　秋水無痕清見底蓼花汀上西風起一葉小舟煙霧裏蘭棹艤栁條帶雨穿雙鯉　自嘆直鈎無處使笛聲吹徹雲山翠鱠落霜刀紅縷細新酒美醉來獨枕莎衣睡
　　青玉案
　　蘆花飄雪迷洲渚送秋水連天去一葉小舟橫別浦數聲鴻雁兩行鷗鷺天淡瀟湘暮　蓬窗醉夢驚簫鼔回首青樓在何處栁岸風輕吹殘暑菊開青蕋葉飛紅樹江上瀟瀟雨
　　江神子〈別情〉
　　一江秋水碧灣灣繞青山玉連環簾幙低垂人在畫圖間閒抱琵琶尋舊曲彈未了意闌珊　飛鴻數㸃拂雲端倚闌看楚天寒擬倩東風吹夢到長安恰似梨花春帶雨愁滿眼淚闌干
　　又〈春思〉
　　杏花村館酒旗風水溶溶颺殘紅野渡舟橫楊栁綠隂濃望㫁江南山色逺人不見草連空　夕陽樓外晚煙籠粉香融淡眉峰記得年時相見畫屏中只有闗山今夜月千里外素光同
　　千秋嵗〈夏景〉
　　楝花飄砌蓛蓛清香細梅雨過蘋風起情隨湘水逺夢遶吳峰翠琴書倦鷓鴣喚起南窗睡　密意無人寄幽恨憑誰洗修竹畔疎簾裏歌餘塵拂扇舞罷風掀袂人散後一鈎淡月天如水
　　驀山溪〈月夜〉
　　霜清木落深院簾櫳靜池面巻煙波瑩香水一奩明鏡修筠拂檻疎翠挽嬋娟山霧斂水雲收野闊江天逈紅消醉玉酒面風前醒羅幙護輕寒錦屏空金爐燼冷星橫參昴梅徑月黃昏清夢覺淺眉顰窗外橫斜影















　　溪堂詞
　　溪堂詞跋
　　時本溪堂詞巻首蝶戀花以迄禫尾望江南共六十有三闋皆小令輕倩可人中間字句舛繆無從考索既獲溪堂全集末載樂府一巻今依其章次就梓近來吳門抄本多花心動一闋其詞雲風裡楊花輕薄性銀燭髙燒心熱香餌懸鈎魚不輕吞辜負釣兒虛設桑蠶到老絲長絆針刺眼淚流成血思量起拈枝花朶果兒難結海様情深忍撇似夢裏相逢不勝歡悅出水雙蓮摘取一枝可惜並頭分折猛期月滿㑹姮娥誰知是初生新月折翼鳥甚是于飛時節疑是贋筆不敢溷入附記以俟識者湖南毛晉識




