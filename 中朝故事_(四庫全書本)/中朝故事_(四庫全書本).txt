　　欽定四庫全書　　　　　子部十二
　　提要
　　中朝故事　　　　　　小説家𩔖一〈雜事之屬臣〉等謹案中朝故事二卷南唐尉遲偓撰偓履貫未詳書首舊題朝議郎守給事中修國史驍騎尉賜紫金魚袋臣尉遲偓奉㫖纂進蓋李氏有國時偓為史官承命所作李昪自以為出太宗之後承唐統緒故稱長安為中朝也其書皆記唐宣懿昭哀四朝舊聞上卷多君臣事跡及朝廷制度下卷則雜録神異怪幻之事中間不可盡據者如宣宗為武宗所忌請為僧㳺行江表一事司馬光通鑑考異已斥其鄙妄無稽又路巖傾害劉瞻賴幽州節度使張公素上疏申理一事考是時鎮幽州者乃張允伸非張公素所記殊誤又鄭畋胎一事與唐人所作齊推女𫝊首尾全同而變其姓名尢顯出蹈襲然其時去唐未逺故家文獻所記亦往往足徴如崔彥昭王凝相仇一事司馬光考異雖摘其以彥昭代凝領鹽鐵之誤而其事則全取之又昭宗菩薩蠻詞選家所録亦率本於此讀者茍與正史分別㕘觀去訛存是固未嘗不足以資㕘證也
　　金華子　　　　　　　小説家𩔖一〈雜事之屬臣〉等謹案金華子二卷南唐劉崇逺撰崇逺家本河南唐末避黃巢之亂渡江南徙仕李氏為文林郎大理司直嘗慕皇初平之為人自號金華子因以為所著書名崇逺有自序一篇頗具梗概序末題名具官稱臣不著年月而書中所稱烈祖髙皇帝者乃南唐先主李昪廟號又有昇元受命之語亦南唐中主李景紀年晁公武讀書志乃以為唐人陳振孫書録解題則泛指為五代人宋濂諸子辨則併謂其人不可考諸説紛紜皆未核其自序而誤也其書宋藝文志作三卷世無𫝊本惟散見永樂大典者蒐採尚得六十餘條核其所記皆唐末朝野之故事與晁氏所云録唐大中後事者相合其中於將相之賢否藩鎮之強弱以及文章吟詠神竒怪之事靡所不載多足與正史相㕘證觀資治通鑑所載宣宗引對令狐綯李景讓稟母訓王師範拜縣令王式馭亂卒諸事皆本是書則司馬光亦極取之惟其紀劉鄩襲兗州一條以兗帥為張姓而考之五代歐薛二史則當時兗帥實葛從周不免𫝊聞異詞然要其大致可信者多與大唐𫝊載諸書摭拾委巷之談者相去固懸絶矣胡應麟九流緒論乃以鄙淺譏之考應麟仍以崇逺為唐人不糾晁氏之誤知未見其自序又取與劉基郁離子蘇伯衡空同子相較是並不知為記事之書誤儕諸立言之列明人詭薄好為大言以售欺不足信也謹裒綴編次分為二卷而以崇逺原序冠之簡端以存其畧焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







