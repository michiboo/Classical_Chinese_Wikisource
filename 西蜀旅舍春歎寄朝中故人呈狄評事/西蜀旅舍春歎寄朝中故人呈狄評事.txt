
春與人相乖，柳青頭轉白。 
生平未得意，覽鏡私自惜。 
四海猶未安，一身無所適。 
自從兵戈動，遂覺天地窄。 
功業悲後時，光陰歎虛擲。 
卻為文章累，幸有開濟策。 
何負當途人，無心矜窘厄。 
回瞻後來者，皆欲肆轔轢。 
起草思南宮，寄言憶西掖。 
時危任舒捲，身退知損益。 
窮巷草轉深，閒門日將夕。 
橋西暮雨黑，籬外春江碧。 
昨者初識君，相看俱是客。 
聲華同道術，世業通往昔。 
早須歸天階，不得安孔席。 
吾先稅歸鞅，舊國如咫尺。

