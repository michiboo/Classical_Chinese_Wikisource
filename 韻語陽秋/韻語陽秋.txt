宋葛立方撰。立方有《歸愚集》已著錄。是編雜評諸家之詩，不甚論句格工拙，而多論意旨之是非，故曰《陽秋》，用晉人語也。然晉人以避諱之故，改「春」爲「陽」可也，宋不諱「春」，而立方乃襲舊文，是好奇而無理矣。其中如偏重釋氏，謂歐陽修夢見十王得知罪福，後亦信佛之類，則未免虛誣；議屈原自沈爲不知命之類，則未免偏駁；論李、杜、蘇、黃皆相輕相詆之類，則未免附會。趙與旹《賓退錄》嘗議其誤以鄭合敬詩爲鄭谷詩，又議其不知阮咸出處。今觀所載，如以江淹雜擬「赤玉隱瑤溪」句爲謝靈運詩、以蘇軾「老身倦馬河堤永，踏盡黃楡緑槐影」句爲杜甫詩、以李白「解道澄江淨如練，令人長憶謝元暉」句爲襲鄭谷之語，皆未免舛誤，尚不止與旹之所糾。然大旨持論嚴正，其精確之處，亦未可盡沒也。
