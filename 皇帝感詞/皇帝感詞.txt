
提劒風雷動，垂衣日月明。
禁花呈瑞色，國老見星精。
發棹魚先躍，窺巢鳥不驚。
山呼一萬歲，直入九重城。

天香五鳳彩，御馬六龍文。
雨露清馳道，風雷翊上軍。
高旍花外轉，行漏樂前聞。
時見金鞭舉，空中指瑞雲。

妙算干戈止，神謀宇宙清。
兩堦文物盛，七德武功成。
校獵長楊苑，屯軍細柳營。
歸來獻明主，歌舞溢春城。

天樂下天中，雲輧儼在空。
鉛黃豔河漢，笑語合笙鏞。
已見長隨鳳，仍聞不避熊。
君王親試舞，閶闔靜無風。

