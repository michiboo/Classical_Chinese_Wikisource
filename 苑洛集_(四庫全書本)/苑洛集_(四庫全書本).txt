　　欽定四庫全書　　　　　　集部六
　　苑洛集　　　　　　　　　別集類五〈明〉
　　提要
　　〈臣〉等謹案苑洛集二十三巻明韓邦竒撰邦竒有易學啟蒙意見已著録是集凡序二巻記一巻誌銘三巻表一巻傳一巻策問一巻詩一巻詞一巻奏議五巻見聞攷隨録五巻乃嘉靖末所刋汾陽孔天允為之序當正嘉之際北地信陽方用其學提唱海內邦竒獨不相附和以著書餘事發為文章不必沾沾求合於古人而記問淹通凡天官地理律呂數術兵法之屬無不博覽精思得其要領故其徵引之富議論之核一一具有根柢不同綴拾浮華至見聞考隨録所紀朝廷典故頗為詳備其間如譏于謙不能匡正之失及辨張綵阿附劉瑾之事雖不免小有偏駁而序次明晰可資考據其他辨論經議闡發易數更多精確可傳蓋有本之學雖𤨏聞雜記亦與空談者異也乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










