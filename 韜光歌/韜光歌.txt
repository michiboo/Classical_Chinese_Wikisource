韜光韜光要韜光，一切世務不商量；性命大事難懈怠，差了些兒便著傷。
素樸散人才十八，就知恩中卻帶殺；看破苦惱與人情，不愛榮華自省察。
叩辭父母棄妻子，欲尋保命全形旨；著空執相有多端，真個大道不如此。
龕谷先生是天人，被褐懷玉暗養神；附耳低言說一句，始知真中還有真。
韜光晦跡遂閉口，一定要於無中有；自謂徹始與徹終，那知更有妙樞紐。
一十三年抱疑團，無處下口咬鐵丸；漢上機緣得相遇，仙留方把道根剜。
剜出一個圓陀陀，難描難畫才是佗；杳兮冥兮又恍惚，藏在陰陽造化窩。
重如泰山輕如煙，大充宇宙小毫端；迷則咫尺隔萬里，悟即剎那在目前。
非白非黑非紅青，如珠如露如橘形；不增不減囫圇物，活活潑潑體玲瓏。
有時霞光生萬道，有時寂靜藏深奧；造化源頭天地根，聖賢理窟仙佛竅。
這個天機口難言，知者當時見本原；只因工程有層次，所以韜光鎖心猿。
韜光韜光義甚深，要在水中取真金；五千四十八黃道，坤中孕震天地心。
此心卻在生身處，無背無面無來去；凡人不減聖不增，修之勿忘與勿助。
行住坐臥只這個，十二時中難空過；潛藏默運施神功，大智若愚是實課。
我曾韜光為商旅，不敢妄動與輕舉；有時自彈無弦琴，喚出穀神人共語。
我曾韜光在靈州，儒衣儒冠暗裏修；雖然埋名亦隱姓，難免世人口咻咻。
我曾韜光在寧夏，破衣垢面奪造化；搬磚弄瓦裝瘋癲，一心要成寶無價。
我曾韜光在南台，教門用力接良材；未免有益還有損，修橋補路積法財。
我曾韜光麻峪河，秦嶺坡下苦琢磨；虎狼窩里長自在，不動不搖無更那。
我曾韜光在岷地，洗心滌慮又定意；偶遇當年舊主人，授我一根神兵器。
我曾韜光在金城，遊戲三昧理性情；在塵出塵無點染，一粒黍珠到處明。
我曾韜光在金縣，重開棲雲朝元觀；算來前後二十年，五峰煥然氣貫串。
韜光韜光誰個知，顯晦逆順自隨時；只因前世功行小，所以處處謹護持。
諸般苦惱都受過，總為這個古董貨；等閒不肯輕出言，性命機關天來大。
此種道理要心專，煉己築基最為先；言語不通非眷屬，工夫不到不方圓。
非是一切傍門路，命須師傳性自悟；認得元初那點真，腳踏實地休錯誤。
水怕幹兮火怕寒，調和陰陽成一團；果若鉛汞歸真土，返本還元有何難。
金丹原來是首經，地應潮兮天應星；乘時採取爐內煉，煉成變化最通靈。
不可思議怎比量，非色非空無模樣；固濟牢封養丹田，朝屯暮蒙不輕放。
十月胎圓產個兒，法身清靜甚異奇；天地有壞這不壞，真金起屋無改移。
可惜世間少知音，故此手著指南針；一字一淚一點血，安得良朋苦追尋。
追尋莫在別處求，太極圖裏問根由；未生身前是何物？鴻蒙初判甚為頭。
這個理路誰知道，生門死戶即此竅；果然咬破生鐵丸，乾坤璿璣付一笑。
可歎學人不識真，千奇百怪敗精神；那知安身立命處，只在虛空轉法輪。
一身上下並無陽，著於外景亦荒唐；惟有一點真種子，偃月爐中放毫光。
龍虎龜蛇皆假比，總要明的性命理；須於日用顛倒求，得其一兮而已矣。
素樸不是野狐禪，曾得真訣有心傳；不敢存私秘天寶，和盤托出告良賢。
但恐多言人不信，緘口藏舌將自認；時刻保守秉彝真，提防夜半風雷震。
從前韜光未遂願，自今光韜要不見；有無不立天地空，放出娘生本來面。
無我無人無是非，戒慎恐懼切防危；黜聰毀智絕萬有，三屍六賊盡掃揮。
樂時高唱困時眠，冷處著衣饑處餐；酒色財氣皆忘卻，窮通安危且隨緣。
若不韜光幾時了，虛情假意多攪擾；如癡如呆亦如狂，無思無慮煩惱少。
我今參透韜光訣，跳在寂寥希夷穴；自己身軀且不知，外邊假物何用說。
韜光韜光不管閑，何妨在城與在山；有時四大醺醺醉，一拳打破玉連環。
韜光妙用應如此，無頭無尾無行止；將欲遁世避虛名，作這一歌示弟子。
