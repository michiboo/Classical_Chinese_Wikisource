
吾愛王子晉，得道伊洛濱。
金骨既不毀，玉顏長自春。
可憐浮丘公，猗靡與情親。
舉首白日間，分明謝時人。
二仙去已遠，夢想空殷勤。
可歎東籬菊，莖疎葉且微。
雖言異蘭蕙，亦自有芳菲。
未泛盈樽酒，徒霑清露輝。
當榮君不採，飄落欲何依。
昔余聞姮娥，竊藥駐雲髮。
不自嬌玉顏，方希鍊金骨。
飛去身莫返，含笑坐明月。
紫宮誇蛾眉，隨手會凋歇。
宋玉事楚王，立身本高潔。
巫山賦綵雲，郢路歌白雪。
舉國莫能和，巴人皆捲舌。
一感登徒言，恩情遂中絕。

