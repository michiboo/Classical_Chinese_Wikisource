　　欽定四庫全書　　　　集部八
　　古樂苑　　　　　　　總集類
　　提要
　　〈臣〉等謹案古樂苑五十二巻明梅鼎祚撰鼎祚有才鬼記已著錄是編因郭茂倩樂府詩集而增輯之郭本止於唐未此本止於南北朝則用左克明古樂府例也其所補者如琴曲歌詞龎徳公之於忽操見宋文鑑中乃王令擬作非真龎所自作也雜歌曲詞之劉勲妻其詩藝文類聚稱魏文帝作玉臺新詠稱王宋自作邢凱坦齋通編稱曹植作然總為五言詩不雲樂府亦不以劉勲妻三字為樂府題也左思嬌女詩自詠其二女嬉戲之事亦不雲樂府也至梁昭明太子沈約王錫王規王纘殷鈞之大言細言不過偶然游戲實宋玉大言賦之流既非古調亦未被新聲強名之曰樂府則世説新語所謂矛頭淅米劍頭炊百歳老翁攀枯枝井上轆轤臥嬰兒盲人騎瞎馬夜半臨深池者何又不入乎溫子昇之擣衣本詠閨情亦強名曰樂府柳惲謝惠連曹毗所作亦同此題何又見遺乎梁簡文帝之名士悅傾城本題為和湘東王亦偶拈成句未必調名沈約之六憶詩隋煬帝之雜憶詩且明標詩字以及閨詩閨怨春思秋思之類無不䦨入則又何詩不可入樂乎婉轉歌見呉均續齊諧記及晉書劉妙容鬼也王敬伯人也劉妙容歌列琴曲歌詞中王敬伯歌自應列於其後即兩本字句小異不過註一作某耳乃以敬伯補入末巻鬼歌中顛倒錯亂殊不可解又開巻為古歌詞以斷竹之歌為首迄於秦始皇祀洛水歌已不及郭本之託始郊廟為得體而雜歌謡詞中又出古歌一門始於擊壤歌迄於甘泉歌不知其以何為別他如隋煬帝之望江南採摭偽撰之小説絶不考唐段安節樂府雜錄至李徳裕時始有此調則益糅雜矣然其捃拾遺佚頗足補郭氏之闕其解題亦頗有所增益雖有絲麻無棄菅蒯存之亦可資考證也其衍錄四巻記作者爵里及諸家評論葢剽剟馮惟訥詩紀別集而稍為附益多採楊慎等之說今亦並錄之備參訂焉乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



