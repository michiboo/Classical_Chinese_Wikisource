

·東南殉節·
僉都御史左懋第聞將遣使臣，自以母喪在北，請行；陳洪範、馬紹瑜副之。行次北京，以衰絰入；或訝之，曰：『國喪也；且有母喪』。又爭待使臣禮，乃館之鴻臚寺。剛林責朝見；曰：『未謁梓宮，不敢見』。時剛林猶未悉中朝事，洪承疇教之；懋第與之反復辨論，聲色俱厲，剛林亦心折。索國書，不予；以金幣及謁陵物見之。使參謀陳用極請期，不許；乃帥將士哭臨三日。多爾袞重其節，使還；以陳洪範謀，復自滄州執懋第還，拘諸太醫院。承疇、李建泰等往責之，不屈。
明年，從將劉英、曹遜、金鑣逾垣入，懋第為遺疏使鑣還奏，則金陵沒矣；遜曰：『如何』？懋第曰：『天命若此，復何言』！絕粒七日，痛哭誓死。
值使懋第等皆去髮，懋第與陳用極、游擊王斌、王廷翰、張良佐及守備劉統皆不可；副將艾大選、傅濬首從令，懋第執大選杖殺之。濬懼，為蜚語；遂下懋第獄。再令去髮，大呼不可。多爾袞責其立君、用兵、抗禮、匿國書、殺總兵罪，懋第辯侃侃。多爾袞以詢諸降臣，陳名夏請殺之；懋第曰：『若先朝會元，何面目在此』！又責金之俊曰：『汝乃無恥』！遂殺之；神氣自若，南向四拜曰：『臣事大明之心盡矣』！為絕命詞曰：『漠漠黃沙少騎過，片雲南下意如何？寸丹冷魄銷將盡，蕩作寒煙總不磨』。端坐受戮，刑者泣下。死時大風晝晦，捲市棚入雲際。趙開心啟救，懋第已死。
用極、一斌、廷翰、良佐、統皆抗節死（懋第死於北，以自南京往者故列之）。統即所稱「藍面將軍」也，驍勇冠群而青面雲。
治中蕭協中與高桂、許來春，共守泰安州。城陷，協中入井死。同死者，舉人徐柟，罵賊城上死；生員王德昌，巷戰死；匡國鉉，溺井死；房伯龍、黃應瑞、蕭獻吉、楊應薦脫（？）、曾隆、趙聖文，先後不屈死；布衣馮魁軒，闔門自焚死。
海豐教諭厲必中，日照人也。聞京師陷，不食死。
長山農者鞠鳴秋，聞莊烈帝變，大慟；自縊死。時霸州鄉民猶演劇，人之相去如此。
國子監博士沈迅及弟迓居萊陽，負武技，結砦自保，捕諸土寇略盡。滿洲軍攻之，合門皆死。
廣靈知縣阮泰家居洛陽，聞京師陷，衣冠望闕拜，不食死；妻朱氏從之。
歸德通判張崇垣聞變，以身殉。
商城知縣張國光聞變，北向而拜，自縊死。
儀封知縣陳三益聞偽使至，同官勸出迎，碎所佩印，不屈死。
信陽布衣岳光奇聞變，躍入井中死。
輝縣農者牛億富、方芸，聞莊烈帝崩，走百泉，躍入水中死。
及多鐸兵南，巡按御史凌駉以數百人入滿家集。或招之降，斬之；欲自裁，眾共持之；使其將以遺疏、誥敕還南京，投其印於井中。俄聞豪格令，必生致凌御史，否且屠歸德；歎曰：『與其慷慨殃民，曷若從容就義乎』！與從子潤生入其軍。豪格雅重駉，酌酒勸飲，辭；執學道蔡鳳、監軍道吳瑞斬階下。駉知其意，曰：『吾早辦一死來矣』！乃送之館，贈以大帽、貂裘、革舄；並不受。夜與潤生縊，遺書豪格曰：『世受國恩，濟之以死。願將軍無負初心，永敦鄰好。大江以南，不必進規；否則，揚子江頭凌御史，即錢塘伍相國也』。豪格殮之。
徐州諸生王養心聞北都陷，絕粒七日死。
分防徐、沛遊擊朱賢，盡職死。
邳州諸生陸臺輔忿劉澤清張飲，衰絰入見，責之曰：『國破君亡，乃若此乎』！王燮使引去。視其倉粟曰：『盡此死』。明年粟盡，再拜自縊死。石樓寺僧斂之畢，亦死。
總兵侯方岩獨以其部援泗州，力戰而死；一軍盡沒。
贛榆都司王有年、守備某，以禦北兵力戰死。
鹽城諸生李朝才聞莊烈帝崩，不食死。
督師太傅兵部尚書建極殿大學士史可法，在軍暑不張蓋、夜不解衣、食不重味。四十無子，夫人慾為之置妾；太息曰：『王事方殷，敢為兒女計』？開府揚州；除夕，遣文牒夜半索酒■〈酉餚〉肉分盡，乃取鹽豉下之。思先帝泣，憑几而寐，詰旦未寤；知府任民育曰：『相公此臥不易也』。命仍擊四鼓。親料文牘，從者諫，婉謝之。覆多爾袞書，義炳星日。
及自白洋河還，諸鎮皆叛，惟總兵劉肇基應檄至。過高郵，不見妻子。請戰不從；乃分守北門，砲殺攻兵頗眾。副總兵莊子固有眾七百自歸德馳三晝夜至，一軍皆刺「赤心報國」字；可法督之，守揚州。為書，辭母妻及伯叔兄弟。呼部將史大威曰：『我無子，汝為我嗣，以奉吾母。我不負國，汝無負我！死當葬我高皇帝側；其或不能，梅花嶺其可也』。固守揚州，以西北門險，自當之。苦城堙隘，屬板民房，便登降。語諸幕佐，使之行，故應廷吉等多自便。多鐸日轟城，牆堞皆摧；可法猶誓守。忽傳黃蜚救兵至，又訛為黃得功軍，乃陷。論者謂可法棄白洋河，一夕返揚州，天長、六合併不守，揚州自削。然可法之出，一撓於馬、阮，再掣於諸鎮，卒敗於左良玉之叛。倉卒濟江，勢無可為，宜其敗也。莊子固、許瑾（瑾，官副將）擁可法及小東門，瑾中流矢死，子固以其軍力戰死。可法大呼曰：『我督師也』！遂被獲。擁見多鐸，勸之降；厲聲曰：『吾意早決，與城俱亡』。乃殺之。
肇基以四百人巷戰，殺傷千計；力竭而死。副將乙邦才，驍勇善戰；城破，自刎死。中軍旗鼓馬應魁，每戰披白甲，文曰「赤心報國」；亦巷戰死。員外郎何剛，以水師隸可法；馬士英惡之，出知遵義府。可法垂涕曰：『子出，吾誰倚』！剛亦泣，誓相依。
及多鐸兵南，剛以軍入揚州；可法曰：『危矣！不如出號召以圖後』。剛歎曰：『天命已去，誰復應者？剛為君則死之，為知己則死之！濡忍無成，非智士也』。城破，以弓弦自經死。庶吉士吳爾壎，斷指遺父曰：『盡家財以畀軍；身不歸，指可葬也』。從守揚州，入井而死。幕客盧渭，率諸生上疏，請毋以可法出督師；有『秦檜在內、李綱在外』語。又與歸昭輩同居禮賢館，量授官職；分守鈔關，自沉於河。揚州知府任民育緋衣坐堂上，被殺；血漬礎石，至今不滅。江都知縣周志畏既受代，繼者羅伏龍甫三日，兩人皆死。惟可法屍不可得，多鐸為招魂葬之梅花嶺。大威歸山西，歲時一省視之。至餘〔鹽〕運使揚振熙、僉事黃鋐、同知王纘爵、曲從直、知縣吳道正、縣丞王志端、訓導李自明及督師衛允文、在籍侍郎張伯鯨、中書舍人陳爊、舉人伯允（即爊子）、幕客胡如恆、顧其龍、龔之厚、陸睆、唐經世（其十二人不得其名）、諸生高學纘、王繡、王續、陳某（今其地呼陳秀才墳雲）及宋祥遠夫婦、韓默暨妻蕭氏、子彥超及汪應坤、張映發、劉慶遠、王廷佩、佩弟廷瑜、廷璉、史大相、史大儒、金飈、呂家齊、饒餘、汪自盤，皆死；武臣副將婁挺、汪雲龍、李豫、參將陶國柱、馮國用、陳光玉、李隆、徐純仁、游擊李大中、孫開宗、龔臣、都司姚懷隆、解學曾、指揮高一麟、武生戴之藩、義民張有德、馮應昌、陳天拔、陸愈、舟子徐某及可法之僕史書與諸婦女，死者不可勝紀。
如皋布衣許德溥聞揚州陷，刺其臂曰：『生為明人，死為明鬼』。遂抗節死；妻朱氏殉之。
和州諸生張秉純、徐正夫，聞北都陷，秉純絕食死、正夫自縊死。
含山諸生張不二，號泣絕粒死。又諸生某亦死。
安徽巡撫張亮，為左夢庚所執，挾以行；乘間赴水死。參將孟振邦、同知王心詔，皆不屈死。
懷寧胡土恂遇害，二子丹寅、紹虞悲憤不食死。
桐城諸生周日曜，絕粒九日死。
故濟南僉事劉世芳，英山人；聞莊烈帝崩，痛哭嘔血死。
鎮江知府某、丹徒令某、推官某、參將徐永春，皆死。其後侍郎葉廷秀以隆武帝歿，去為僧；卒以憂死。
光祿寺監管自修，江寧人；聞賊陷北都，冠服肅拜絕粒死。
右參議王若之流寓金陵，聞京師陷，北向長號不食死。
欽天監挈壺正陳於階知不可為，自縊於署；時多鐸軍猶未濟也。
故寧國知縣錢敬忠三上疏論時事，馬士英格之，遂歸；自稱崇禎遺臣，臥病不出。明年，多鐸兵濟，仰葯死孝陵衛。
董啟明，官爵、姓字皆未詳；以北都陷，自經死。
及宏光帝去，戶部郎中劉成治見趙之龍入封府庫，奮毆之；之龍走免。已聞多鐸呼人降，曰：『國家養士三百年，無一忠義報朝廷邪』？題其壁曰：『鍾山之氣，赫赫洋洋；歸於帝側，保此冠裳』。自縊而死。
禮部主事黃端伯，或勸之走；曰：『臨難毋苟免，我豈以僧活者』！為一帖與多鐸，曰「大明忠臣某」。多鐸招之，不至。撻其妾以誘之，不顧；曰：『殺耳，我必不謁也』。乃執之。問宏光帝、馬士英狀，皆賢之。下獄，為「明夷錄」。多鐸曰：『文山終不負宋也』！乃殺之。刑者左手刃，忽自顫；右之，亦然。端伯曰：『吾心不死耳，曷刺吾心』！乃死。一僕拱立於其側，揮之不去；亦死。
主事吳嘉允奉使出；卻還，謁方孝孺祠曰：『令後世知我與先生同志』。自縊死。
中書舍人劉廷祥曰：『固知國祚必移，不謂若是之速』！以書與子，善事祖母。吏部主事路天閑約同謁文廟死，天閑跪而逸；廷祥曰：『吾不負師友也』！投武定橋死。
又吏部尚書吳應瑞、刑部尚書高倬、光祿寺卿葛徵奇、戶部郎中徐有聲、郎中劉萬春、劉光弼、國子監丞陳正龍、國子生吳可箕、武臣孝陵參將杜學伸、武舉黃金璽、布衣陳士達、小奄某、申佳允之僕某、武定橋輿人某、百川橋乞者某，皆死。乞者且為詩題橋柱，蓋非常人也。
而東甌王十三世孫湯南金，聞永曆帝入緬後，絕食死。
開平王裔常元亮，至永曆帝已亡，猶訣妻子、告墳墓，航海說朱成功使大舉；行至舟山，不得渡，發憤蹈海死。
金壇縣諸生王崇圖、王榮圖、王明高，俱以王明徹死。布衣王汝紹亦死。
六合未被兵，諸生馬純甫獨礪節死；自題橋柱曰：『與死乃心，寧死乃身；一時迂事，千古完人』。
祁門舉人馬嘉，聞烈帝崩，自縊死（金璽謀募兵守南都未成而死，故列「死節」）。
故定海知縣孫茂華，南陵人；聞北都陷，自縊死。
布衣陳公輔，貴池人；聞莊烈帝崩，痛哭自縊死。
銅陵知縣胡鯤化、典史胡國瑨、訓導張緬，皆勵節死。
東流知縣陳九萬，城破死之。而都司董四明，則先死南都雲。
吏部尚書張慎言乞罷，賚銀幣、誥蔭。慎言表辭，曰：『先帝山陵未卜，而臣祖父先受絲綸；青宮皇子安在？而臣子〔孫〕妄叨恩蔭！況風塵不定，驅逐虎豹；回首長陵松楸、禾黍，諸臣何以為心而侈論乎』？及陛辭，宏光帝曰：『晉疆未復，卿已無家；沿途僑寓，待召可也』。慎言止池州，孤孫來侍，曰：『祖孫相聚足矣』。國亡後，抑鬱甚；疽發於背，命無藥，卒。年六十九。
興安州同覃天明致仕歸太平，聞變，不食死。及左夢庚陷太平，訓導王德明攜妻妾入水死。
靖國公黃得功抗節死；夫人翁氏，盡沉其軍貲於江，赴水死。其家合葬之方山。總兵翁之琪入水死。
督師大學士黃道周雅見重於隆武帝，鄭芝龍嫉之。道周既出師及芋源，賦詩自勵。請餉不得；隆武帝知之，賜以御札。號召之下，更得百人。有譖其通外藩者，隆武帝不信；馳使告。道周疏言：『臣田無一畝、居無一椽；幸以是見憫於主上，然不能見憫於豺狼。行年六十，獨持一片血腸，為高皇帝、列宗與天下黎獻相對於白日。一月之內，四疏乞師。凡諸子弟慕義勤王，雖天性使然，亦恐臣孤隻耳；每一相見，涕泗淪漣。溽暑未收，毒水四下；建寧以還，渴而道飲，病者八九。一日下操；十隊之士，半呼不起，遂損健將陳伯輿。念其射力盡於盂水，四顧環堵，何能不哀！今復稍平，遂勸出關。此亦臣子顧曾受朝廷之眷乎！而攄積若此。在廷之臣不共膽薪，而望影射沙，此何為者』？帝手札慰諭之。遂出分水關。
寧化諸生李世熊上書道周，極言孤軍無助，徒以一身欲為王翦、呂尚所不能，殆必不可。道周不聽；以其軍曆廣信、衢州，復合數千人至徽州。俄，樂平陷，廣信士夫迓道周還；義不反顧。
至婺源，戰敗；部將陳嗣聖死之。道周以馬十匹、兵三百人進；張天祿猝至，道周分部力戰。參將高萬榮請登山憑高以視；方移師，黃澍以邑人習水勢，導天祿兵自間道出。飛矢雨迸，軍士皆潰，道周被執；天祿追之至於祁門江灣街口，一軍皆燼。遂致道周於南京，博托重之；洪承疇等承其指使，說道周且去髮。道周曰：『若從薙髮國來，故薙其髮；若從穿心國來，將穿心耶』？承疇請見，叱之曰：『承疇死久矣』！卒不見。從容著述；或求作字，無不應。
通判蔡春榮、賴繼瑾皆以門生、幕客同被獲。春榮為家書，道周題其函畔曰：『蹈仁而死，履險如夷；有隕自天，捨命不渝』。書賴繼瑾函曰：『綱常萬古，性命千秋；天地知我，家人何憂』？臨刑，書絕命詞衣帶間。至東華門，曰：『此近高皇帝陵，可死矣』！南面再拜，端坐受戮。隆武帝聞之慟哭，贈文明伯，謚「忠烈」。道周精「易」理，自知死難而必為。
同死之者，蔡春榮、賴繼瑾、趙士超、毛玉潔、訓導吳士繡、總兵曾德、黃輝先、副將蔡璋、龍勝、陳華、陳勝、陳辰、游擊畢志忠諸人，皆抗節焉。而太僕卿劉振之、姚奇允、分巡道彭士望、監生塗仲吉、諸生何瑞圖、呂叔倫，皆道周門生也；先後並死節雲。
常州諸生文乘及其叔震亨，並不去髮死。
石生某，逸其名；投西廟池中死。
諸生顧所受，作捲堂文，復為詩，自縊於學宮；遇救，復入泮池死。
董元哲，痛哭死。
賣扇者某，亦入池中死。
文城壩賣柴人，聞安撫使至，棄其柴及舟，入水死。
無錫諸生嚴紹賢，聞變徬徨太息，題壁上；及其妾縊死。
孫源文破家，刺血疏醮先帝，慟哭咯血，賦詩悲憤。其友詢後事，曰：『家受特恩，死、吾分也。不及其他』。
員外郎華允誠屏居墓所，距南都亡已四年，堅不去髮。逮至江寧，滿洲、漢人多為言；允誠直立舉手曰：『二祖列宗，允誠髮不可去也』！賦絕命詩，被殺死。從孫學濂與被執，將宥之，不可；亦死。僕薛誠聞允誠被執，痛哭不食，先一日死。訃至，僕宋孝號泣觸柱死。
武進諸生許某，被執，見降臣王國寶，毅然曰：『生無他志，但不忘明耳。今日之事，得含笑而去，不願含淚而歸也』。解南京，殺之。
宜興故巡道高作霖，去為僧。
丹陽諸生王介休，死焉。
吳縣髯叟某，樵於洞庭山中；聞莊烈帝崩，自投震澤湖死。
長洲督學僉事周大啟，不食死。
諸生王家□、顧維寰，俱以莊烈帝崩，死。
原任少詹事徐汧題其襟曰：『汧乎！而忘三月十九日乎』？及蘇州降，慨然太息。朱徽使入死於郡，汧曰：『我尚有家乎』？作書戒其子舉人枋，自投新塘死；曰：『留此不去髮、不屈膝之身，以見先人於地下』。其僕某，老矣；汧死，僕亦死。及斂汧，哭臨者千計。有衣諸生服者馳而至，即躍入劍池中死；共憐其義，偕汧葬之，卒不知為誰也。
元妙觀鬻面者夫婦、蓄鴉叟薛某，皆死。
常熟知縣王■〈金燮〉及符道煥，偕死。
諸生徐嶧，衣冠入泮池死；題其壁曰：『不欲立名垂後世，但求靖節答先朝』。
布衣屈坦之、祝舜齡，俱以北都之變，自經死。
諸生蕭某妻，被掠至蠡口；見同列受污，大罵：『人何得偶狗彘』！兵縛諸桅，支解之，且食其心。眾皆曰：『此烈婦也』。潛瘞其一體。
太倉呂琦雲，以救父死。
諸生計翼明，自縊死。
徐守質以母病，不肯去；兵至，母及妹入井死。守質曰：『吾不辱身』。踞井罵而死。其友馮知十，亦諸生；見之而憤，力與兵斗，叢射之死。
諸生殷獻臣，號哭死。
華亭教諭睦永明、諸生載泓、在籍尚寶寺丞徐念祖及妻張氏、妾李氏，皆死。衣工陸厚及妻，自焚死。
嘉定訓導劉芳遠，以莊烈帝崩，整衣冠北向而拜，坐於明倫堂自刎死。
上海里居按察副使顧回縉，以北都陷，不食死。
金山衛世襲指揮使廖承祖將往松江助義兵，吳志葵不可；承祖曰：『我自與金山存亡耳』。與子世祿亟治兵。及被攻，承祖躬當矢彈；攻者上，手刃墮之，屢進屢卻。及李成棟兵來助，奸人內應，乃陷。父子巷戰，承祖身受四十矢，罵成棟不絕口，死。世
祿被執，使降；曰：『食祿二百八十年，不當一死報國乎』！行及文廟，曰：『五死所也』。再拜而死（承祖為廖永忠裔，謂侯姓者非）。
參謀黃銘丹，從沈廷揚募兵崇明，且詢魯王。聞廷揚入舟山，撫膺曰：『事不可為矣』！南向痛哭，赴海死；妻施氏從之。銘丹，故崇明諸生。當流賊覆鳳陽、焚祖陵，憤訣妻子，誓必滅賊；因獻平寇策於當事，史可法引之為參謀。及廷揚以光祿駐淮安，銘丹謁之，曰：『丹在史公處無可見，願假一旅自效』。因使募兵崇明。甫次浙江而監國去，銘丹遂死。
及朱成功攻崇明，定南伯徐仁壽力戰死。
原任通政司陸培，居杭州。兵至，培將死，或止之，培曰：『需者事之賊，不見北都某某乎』？妻固防之。培紿之他，乃自縊；或救之甦，大恨。上書辭母；揖二僕，受以玦，曰：『宜成我志』！坐而縊死。
錢塘知縣顧咸建，大學士鼎臣之孫也。聞張秉貞議降，力爭不可；秉貞竟以潞王降，而使咸建往犒師。還，取諸丁種戶籍盡焚之，走。被執，殺於六月，蠅不集其首者旬日。
臨安知縣唐自綵，固得民；歎曰：『無食無兵，守之苦父老耳；然我豈可仕二姓乎』？走之山中。新令誣其通魯監國，執之。自彩及妾皆不屈死。從子階豫，自綵揮之走，不可；亦死。
主事王道焜謂子均曰：『北都不死，將有為也；今何望哉』！自縊而死。
訓導過俊明，已棄官；復值丁祭，冠帶執笏與諸生往，曰：『官不為，祭不可缺也』。被執，大罵死。
在籍通政司陳繼新，袖石赴中洋死。
編修徐復儀，從魯監國於浙東；事敗奔歸，別父母妻子，入山中。聞兵至，扼喉死。詰旦，父奔至，曰：『兒得死所矣』。目乃瞑。
諸生方天眷，衣冠自刎死。
諸生諸復，幅巾詣羅木營死。
諸生陳世仁妻錢氏及世仁姊陳氏匿富春山中，兵逼之，錢及三歲兒赴水死；陳被擁使騎，六扶六自顛，兵怒殺之，斷其體為三。
諸生蕭某妻，不受污，支解死。
潮州司理李毓新，居嘉興；兵至，被殺。次子禎先，抱父屍而死。
訓導陸世鉉，平湖人；甲申變聞，大慟絕粒死。
大學士高宏圖，流寓紹興。聞南都陷，日惟一食祈死。劉宗周等謀立潞王，宏圖曰：『天之喪明若穡夫，徒苦江東父老！吾籌之熟矣』。託其子於門人，絕粒死。時博托以書幣招劉宗周等，宏圖與焉。使至，宏圖已卒；遂致參貂於殯宮，太息去。
舉人高岱聞城陷，不食。呼子朗與訣，朗跪請先，遂奔偁江；兄澄追之，曰：『汝當奉事』。朗曰：『死與養孰難？子為其難者』。躍入水；舟人持之，噬其臂；已自水出，整巾於首而沒。岱曰：『是能先我』。遂絕粒死。
舉人葉汝蘅，出居桐塢。岱送之，曰：『君殆隱乎』？曰：『非也。我無城守責，死於墓耳』。與妻王氏赴水死。或救王得甦，明日復死。
布衣倪文徵，讀書諸暨間，不試、不娶。聞變，市大甓二，運祖墓；語人曰：『吾明人，今不死，非明鬼矣』。攜書端坐其中，使合之；曰：『度吾瞑，則瘞吾』。竟日聞誦聲，呼之不答；逮夕而絕，遂葬之。
布衣朱煒偽為出，而書其幾曰：『志不可奪』。家人見之，曰：『是必死矣』！詢諸人，知其拜墓入水而死。父號之曰：『兵且至，將守汝以死乎？抑棄汝』？屍踴而出，角巾卓立；引之並岸，亦不仆。時年二十四。
諸生方炯、朱端，亦會稽人；並死。
章有功，會稽農也；應募敢戰，以指揮為前鋒。華夏謀洩，攻者益急。有功所將五百人，每戰必勝；卒以眾寡不敵，被執。拉脅抉齒，大罵死。
義士俞禹機妻沈氏及其女，皆入龍華潭死；兵亦呼為節婦、烈女雲。
而三先生尤著。三先生，皆山陰人。其一，諸生王毓蓍。聞不逞者議犒師，大書於門曰：『不降者，王毓蓍也』。眾陰去之。聞劉宗周兵起，喜；數日不就，以書抵之曰：『願先生早死，勿令王炎午笑人』！宗周不食已十日，得書傷悼，曰：『吾講學十五年，僅得此人』！毓蓍榜所作「憤時致命文」於廟，投柳橋下死。布衣潘集聞兵至，誓必死；或詫之曰：『汝布衣，何為此』？曰：『建州之難，吾王父母皆死；三往奔喪，不得其骨。今復為之，何以見先人於地下』？與王毓蓍以文相惡；聞其死，呼而祭之，袖石投河死。周卜年，亦布衣。聞兩人死，曰：『二人死，不見卜年，死不後也』！薙髮令迫，曰：『吾尚可以存乎』！碎所佩曰：『寧為玉碎，毋為瓦全』。作五歌遺弟；著白衣冠，哭而過市，躍入海死。越日，妻尋之，溯江號泣；屍逆上，兀然而止。就視之，蓋卜年也；面如生，冠履亦不失。是日越東義師起；詔授毓蓍翰林院待詔，集、卜年教諭、訓導。越人感其義，私謚毓蓍「正義」先生、集「成義」先生、卜年「全義」先生。
諸生許□，遍體書「莊烈帝」，自縊死。
諸生何光衛妻余氏及其女適唐氏者，皆以兵逼，入水死。時稱雙烈。
故大同總兵汪登瑞，餘姚人也；聞變，絕粒死。
中書沈之泰，亦餘姚人；通表舟山。被執，吏將活之；曰：『死，吾夙志也』。在獄賦詩。賣藥傭某受其德，為納飲食。先一日，泣告曰：『吾為公任死事』。乞其屍而葬之。妻吳氏家居，聞太息聲，則訃至矣。將收之，曰：『吾吏部子婦，不可辱也』。自經死。
諸生晏一洪，餘姚人；諸生楊守程、楊雲門，蕭山人；皆死。
諸生傅日炯，諸暨人；與叔平公曰：『吾輩當死，然固有母，宜詢之』。平公母不許，日炯母許之；乃遍別所親，赴池死。
舉人祝淵，海寧人；葬母山中。聞變，促竣工；歸而設祭畢，遂死。
興國公王之仁，當諸軍潰，所部獨不動。張國維欲與守，之仁泣曰：『誤國者，方國安也。今強敵數萬，何能守？公宜速行』！載其妻妾、二子、幼女、諸孫沉之蛟門；奉敕命北面再拜，亦沉之。獨至松江，峨冠登陸，袍笏儼然，眾疑其降也；傳之南京，語洪承疇曰：『身為大帥，不欲暝死洪濤中，當畢於明處』。承疇使去髮，不從；大罵曰：『先帝設十三壇祭汝，殆祭狗乎』！遂被殺。
兵部尚書余煌聞江上潰，有議城守者；歎曰：『數萬軍不能戰，乃以老弱守，是聚肉耳』。亟開諸門縱民走。已賦絕命詩，投入水；舟人拯之，居二日，復入深水死。
禮部尚書王恩任，當監國時，抗疏「官亂、民亂、兵亂禍」。遂乞休，不許；曰：『虞不臘矣』！兵至，不食死。
禮部侍郎陳函輝，徒步從監國失道，重繭山中。八月，始至於臺州，監國已入海；哭入雲峰山，作絕命詞，自製祭文、埋骨記。遺其友曰：『季札之劍、孝標之書，皆諸先生事。令念忠義，存我遺孤、藏我遺文！所謂「埋血三年、化碧地下」者，必有以報也』。遂縊而死。
太僕寺卿陳潛夫及妻孟氏、妾孟氏，聯臂於河死。
在籍通政司左參議吳從魯，野服入山，置棺焉；曰：『有跡我者，即合之』。俄被疾，櫛沐入棺死。
御史何洪仁，為僧於桃源。
吏科給事中莊元宸，痛哭發病死。
詹事邵之詹，悲憤疽發死。
致仕太常卿李山，絕粒死。
主事葉汝■〈艹恆〉，謂其妻曰：『我則必死，子將如何』？曰：『偕之』。遂同溺死。
主事謝震龍被執，曰：『汝非兩榜人也』？曰：『正惟非兩榜，天子使我壓汝曹耳』。慘刑而死。
故山西僉事鄭之尹，入水死。
諸生沈齊賢、於大昭、於大曦、僕文周、楊守程、翁德宏、張杉，先後死。義士王明誥、王介休，亦死。
都督同知張國紀，力請誅馬士英，不果；江上潰，不食死。
七十五，沈姓也。駐於榆青嶺，殺降將一人。兵合攻之，揮狼筅力斗，當之輒靡；大驚曰：『好蠻子！更得十數人，江東非可有矣』。戰渴，赴澗飲；墮水死。張鋸匠，以大斧翼七十五，力竭而死。
鍾皂隸，持黃斌卿檄諭諸寨，被執不屈；曰：『輕則殺，重則剮，法不當杖也』。遂磔而死。輿人某，亦抗節死。
諸生趙景麟，鄞縣人；寓居紹興。聞江上潰，整巾服，懷所作文拜文廟，自沉於泮池。
諸生趙天生，亦鄞縣人；有節概。江上兵潰，題其幾曰：『書生不律難驅敵，何處秦庭可借兵？祗有東津橋下水，西流直接汨羅清』。走城東，躍入水；漁者拯之，舁歸，不語不食。家人共為計，匿之太白山中。天生亦病，使食不可；乃偽曰『侍郎李長祥入紹興』、或曰『黃斌卿自舟山至』、或曰『張名振大捷於石浦』、或曰『寧波義旅且入慈谿』：凡若此者，即喜進食。閱半年，說漸窮，天生病亦少愈。間出山中，詢樵者；以明亡告，且示以髮則既剃矣。天生大痛而踣，遂絕粒死。
布衣趙槤，亦鄞人；聞變咄咄。聞剃髮，閉戶酌而飲，摩其頂曰：『彼曲局者，烏可使兵我』！炙炭床下，復縱酒，披重裘臥。時方酷暑，俄頃煠死。
諸生婁文明，象山人。舟山被陷，痛哭不已。俄具衣冠，別親友；走之海濱，端坐沙上，潮至而死。越數日屍復至，顏色如生。
楊某，字圓石；以不薙髮，被執入獄。與李文纘分賦「雁」字詩，一月成軸。卒以瘐死。
陳從之，監熊汝霖軍。事敗，入寧波萬山中，冠服皆明制。邵以貫、黃宗會遇之，曰：『宗會自甲申三月，無日不淚也』。宗會俄卒；以貫為僧，其妾亦為尼。
定海千戶陳應鯤，聞京師陷，自縊而死。
大學士張肯堂，奉命守舟山。先一日，尚書吳鍾巒亦至，相與為絕命詞。城破，肯堂蟒玉南向，命家眾曰：『無為人辱』！視妾方、周、姜、畢及冢子妻沈氏、女孫茂漪先後死，婢婦從者又十九人；乃呼其孫茂滋曰：『汝可不死』。甫引絕，人告蘇儀部縊於廡；呼酒酬之曰：『君少待』！引繯而卒。儀部者，其門人蘇兆人也。肯堂指其雪交亭為止水，兆人對曰：『公死，某必不生』。至是，果死。肯堂中軍林志燦、林桂將以茂滋出，遇兵於門；燦、桂及守備吳士俊、僕張俊、顧歡皆格鬥死。茂滋走脫。部將茹應元亦受肯堂命護其孫，乃先為僧於普陀；明日入城，請於陳錦，葬肯堂。為庵於墓，終其身。
同時死者，尚書吳鍾巒，慷慨謂人曰：『高忠憲、李仲逵、馬君常死國難，吾皆吊以詩；門生錢希聲、吾子福之，其死也，亦以詩哭之。今老矣！不即死，一旦被疾，何以見先帝』？入舟山，別肯堂曰：『前途待公』。乃之文廟，奉先師栗主，自焚死。兵部侍郎李向中，問人『幾日不食死』？曰：『七日』。曰：『何緩也！我死，宜投我於海以誌恨』。陳錦招之，不往；捕之，衰絰而至。門何故？曰：『招諭，降；捕，就死耳』。翔武就戮。長子善毓殉之。吏部侍郎朱永祐，病不能起；執使去髮，曰：『苟可薙，何待於今日』！斫其脅死。僕負其屍出，血淋漉；哭曰：『公好潔，今無知耶』？血即止。通政司鄭遵儉，遵謙之弟也；合門死。監軍御史梁隆吉，亦合門死。吏部主事林瑛、其妻陳氏，分樑縊死。李開國、楊鼎臣皆盡其室入井死，二人亦死。戶部主事江用楫、禮部主事董元、張家璧、兵部郎中朱養時、主事朱萬年、顧珍、李開國、工部主事顧宗堯、營繕所正戴仲明、中書顧芬、陳所學、江中氾、翁健、顧行、御史董廣生，皆死。太醫院副使章有期，率群醫自焚死。副使馬世昌，盡室死。參謀顧明楫，自刎死。陳聚奎亦死。推官錢肅典，肅樂弟也；被執死。其兄肅遴，亡命崑山，怏怏不得志；一夕嘔血，大呼不絕死，年三十。妻鮑氏，去為尼。武臣臨淮王裔李錫祚，奮力救阮進，戰死。李錫貢巷戰馬蹶，被執至寧波死。蕩胡伯阮進，力戰傷面，入水死（或言入水被執，使招城降，矢死不可；遂被殺）。左都督張名揚、錦衣指揮王朝相，護監國妃入井而後死。安洋將軍劉世勳、錦衣衛李向榮，皆死。總兵焦文玉，巷戰力竭死。妻張氏葬之畢，自刎死。總兵馬泰、副將畢登雲、杜芳、夏霖、解榮、朱超光、沈雲、曹維周、韓紹琦、夏時霖、張聖治、薛三冑、任則治、薛自齡、皆以民兵巷戰死。楊復葵，為其部劫降，自投於水死。其家三十餘人，皆死。諸生張名甲，名振兄也；奉其栗主自焚死。顧楫，名振之幕客；入太廟，題詩壁上死。名振母範氏、妻馬氏、妾某氏及其幼弟名揚妻某氏、顧楫妻某氏凡數十人，皆死。寄寓諸生林瑛，福建人；及妻皆死。朱錫齡，上海人；被執死。內官劉潮等，並死。陳世瑞母，婺也。編紝其衣，曰：『吾寡數十年，不可使人見吾體』。城破，入井死。瑞芝（？）自入外，亦縊死。馬呈圖、馬貢圖，名振之妻之猶子也；亦死。舟山之烈，埒於嘉定、江陰。魯世子，為義士申毅護之去，不知所終。
是月，大學士沈荃宸艤舟日南山；久乃知其以溺死（或曰張名振使覆之，非也）。
及舟山再陷，英毅伯阮駿、總制陳六御、總兵張宏德力戰，各自刎死。誠意伯劉永錫，赴水死；即所謂郁離公子也。總兵張晉爵，力竭自刎死。太常寺卿陳九徵、副使俞師範，並被執不屈死。
御史沈履祥，督餉臺州；兵至，走山中，不降死。得其元於桑間，紈而葬之。
總兵趙牧，負絕力；從永祐於閩。鄭芝龍降，永祐說牧曰：『足下往見，稱欲降彼，必相近；因擊殺之，成名千古」。牧欣然去，屢謁不得通。還與參謀林舞籥守海口，履戰皆勝。卒以眾寡不敵，與舞籥皆戰死。
臨淮王裔李東昇，南都陷，入臺州，為僧於山中。聞監國入海，賦詩痛哭，發狂而死。
盤山關守將盧若驥固守，屢攻不下；降將某為導，乃陷。副將周茂先戰死，若驥走入於舟山。
嚴州守將張季熊，鵬翼之弟也。戰敗入村中，追者索之；突而出，大吼以前，曰：『大丈夫肯避敵耶』！手刃數十人。援絕，躍升屋，飛瓦四擊；已拔靴刀自刺死。屍立，三日不仆；人稱「張氏三忠」（「三忠」見下）。
忻城伯顧勳，亦合門死。
都督蔣若來，當金華陷，巷戰經日，力竭自刎；妻子皆死。
訓導潘大成父子，死。
武進鄭邠館於朱大典所，亦死（大典死見前）。
家居同知葉向榮，投村崖死。
總兵官張鵬翼守衢州，博托屢次之不能下。副將秦應科叛內應，鵬翼及弟鵬飛力戰，被執不屈，皆死。
御史王景亮，自縊死。
知府伍好古，縊死。
推官鄭巖光，縊死。
總兵吳伯凱、總兵項斯鳴、都督徐洪■〈王彥〉，亦死。
江山知縣方召，聞金華屠，曰：『吾義不可生；然不可以一人累城眾』。趣民皆去，封其印綬，冠帶入井死。
侍郎楊文驄與劉孔昭受命援衢州；未至，遇博托兵，孔昭遁去，文驄及監紀主事孫臨並被獲。臨刑，大言不屈死。文驄及妾葛，亦死（文驄交馬、阮，其被獲，以盛輜重不得脫。以能死，附之）。
太僕寺少卿王瑞柟，當溫州沒，走入山中。明年生日，祠家廟燕親故，入室縊死。
永嘉諸生鄒之琦，甫至即死。
瑞安諸生鄒欽堯，聞難，沉永寧江死。
樂清諸生葉向高，披髮振鐸，狂語市中；所誦惟「洪武聖訓」。上丁釋菜，倚柱詈降吏；鞭至流血，卒不去，亦無他詞，惟呼「太祖」而已。下獄吟詠自若；有『未嘗蒲酒心先醉，不浴蘭湯骨亦香』之句。卒飲藥死。
浦江諸生張君正，自縊於明倫堂。
其後朱成功將劉猷徵餉臺州，攻者追之，及溫境，舟膠不能行，力戰而死，一軍殲焉。
新建諸生殷國楨，走福京，乞敕印聯絡義士。遂說王得仁反正，與胡澹、陳大生、黎士廣、林亮四出聯絡。譚泰圍南昌，國楨走寧州乞師；聲桓將鄧東陽已叛，為所執。送之譚泰，不屈而死。
及南昌陷，大學士姜曰廣賦絕命祠六章，投偰家園池死。從之死者，二十餘人。
參將傅鼎乾，值安仁陷，死。
餘干知縣楊時秀，抗節死。
副將黃英、都司敖高、參將晏性，皆死於常山。
弋陽王府鎮國中尉朱統鎙中特用榜，以難死（時日，行狀不能詳）。
巡撫周定礽既死於廣信，員外郎戴伍雋亦死之。同知胡甲桂被執，幽於別室，諭降不從；自縊而死。監紀推官李士奇、推官王爾乾，皆死。貴溪舉人畢士貞，同守廣信；將入水死，家人拯之，至五里橋，望拜祖墓，觸其柱死。至餘總兵姜其衢、參將謝良材、王之樞、游擊胡佩、胡梅輝、都司黃國治、劉芳伯、守備陳壽、陳傑，皆死（死事日期及服官之地皆待考，類附之）。
舉人楊鎮湘，鄉人也；及其子文淑並以詩名。寓居廣信之間，為金聲桓所逼，父子皆死。
南康通判吳錫玉，追賊深入，踰二十里，距河而陣。錫玉射其渠，中之；拔之而嗅曰：『未傅毒也』。反攻錫玉。錫玉怒，單騎突斗，鞭數賊死；乃被害，其死尤烈。
宋本忠，南康典史也。殉難時日不可考，附之。
東湖守備黃克善，擊流賊閻、羅、宋三家於龜磁；馬蹶，被執。將死，捋其須曰：『無使血染我也』（「克善」一作「克嘉」。或以克善為都昌知縣，俟考）。
九江總督袁繼咸說左良玉軍未定，而良玉死。及阿濟格兵追至，繼咸使其眾返鎮，又不聽；乃以孤舟入蒲葦中，遺書部將汪碩畫、鄧林奇毋效夢庚狀。二人聞之，遣使來迎。夢庚紿繼咸將還九江，至於湖口，猝執之；使偕降，繼咸不可，為銘自誓；亦不敢害。拘至大勝關，繼咸以文山自命。及南京見多鐸，不拜；設宴，不飲，亦不言。夜起自縊；監紀俞有灝覺而解之。多鐸北，繼咸於道再縊，不死；絕粒七日，亦不死。至良鄉，再縊；再被解入北京，館之內院；剛林勸之，且曰：『朝廷嘗為明討賊』。繼咸詰『宏光帝安在』？剛林數其失。繼咸曰：『臣子不敢知君父過』。乃邏守之。幅巾兀坐，讀書不輟。明年六月，與宏光帝及太子皆被殺。將死，曰：『吾得所矣』。時年四十九。鄉人收其骨，歸袁州。林奇以繼咸被執，即死；碩畫死義旅（詳見前）。
當左良玉軍入九江，民忿其淫掠，殺之；兵大譁，吏索首事者。德化人孫大華曰：『吾何惜一死乎』？挺身就戮；眾得免。及夢庚叛，九江監紀同知郭之麟不從，夢庚殺之。推官余士偉直入左軍大罵，已慟哭死。及夢庚降，九江衛經歷彭永春曰：『官雖卑，義不可失』。大書官秩於壁；衣冠朝拜，率子女六人自焚死。指揮僉事徐可行，聞董四明死，曰：『武臣亦人哉』！入告其母；曰：『吾家何不若是』！自入井死。可行妻鄒氏、子婦陳氏，殉之。可行大書「世受國恩，合門殉節」；走望京門，北面再拜而縊。四明，官都司；登城射賊，殺數十人，乃自刎於城樓。妻史氏、妾張氏及其二子皆先入水死。家居通判傅宏祖，亦死。諸生李獨明，德化人；入府學泮池死。諸生李金昌，戀母柩不去；城破，入陽明祠縊死。妻孫氏殉之。諸生李鴻，負母走，冒刃死。湖口陷，主簿成啟不屈死。
刑科給事中陳六韜，抗疏下獄，赦歸南昌。聞國變，衰絰北拜，自縊死。
監察御史王興允，謫歸新城。聞北都變，及子士和拒戶縊。妻于氏，亦縊死。
及金聲桓陷江西，新城知縣李翱方出戰，王得仁兵已自他道入。翱知不守，立馬呼曰：『我新城知縣也』。兵執之。送建昌，不脆；飲之酒，擲杯於地，遂死。
諸生楊應泰，聞里人斂貲餽聲桓，作詩痛哭；既而曰：『一身當之，不相累也』。其弟居久壯之。兵至，兩人刃而出，殺數人；皆被縛死。屍立不僕，兩手猶作擊刺狀。
典史李本忠，殉難時日不可詳；附之。
臨漳知縣梁希阜，龍泉人也。未之任，而京師陷，痛哭不食死（或曰希阜浙之龍泉人也；俟考）。
撫州知府高飛聲，使人以印綬歸福京，自任城守死。知縣高聲和，亦死。訓導桂有煃，自縊死。
監察御史熊化，清江人；屢徵不起。有語以仕者，曰：『吾先朝御史，老且病，安能折腰求活乎』？置腦子於懷曰：『急則服之』。有迫欲見者；作絕命詞，食腦子，不死。家人守之，則曰：『管仲、魏徵，非人乎？我將往』。伺間入園池，家眾亟拯之；長跪以請曰：『我志定，使我不死，徒苦我耳』！閉門自縊。
萬安知縣梁於埃，城陷被執，囚之南昌五旬有奇。聲桓欲官之；曰：『死者形立、官者神沒，吾豈以形易神者』？作絕命詞，死。
袁州知府李時興，攖城固守；已知不敵，自縊而死。僕某亦死。
兵部侍郎左副都御史、江廣總督萬元吉守贛州，既斬其妾；未幾，其子欲縋城走，元吉又斬之，人稱「精忠」。城陷，部將擁之去；曰：『為我謝贛人；使合城塗炭者，我也』。赴江而死。吏部尚書郭維經入嵯峨寺，自焚死。太常寺卿彭期生，冠帶自經死。御史姚奇允，自縊於文廟。給事中楊文薦晝夜守，下及婦女皆感動，有死無二。城垂破，文薦病不能興；執送南昌，絕粒死。職方主事周瑚，不屈被磔死。兵科給事中萬發祥、吏部主事龔芬、戶部主事林琦、兵部主事王其■〈穴上弘下〉偕其兄其窿、黎遂球及其弟遂珙、柳昂霄、魯嗣宗（一作曾嗣宗）、錢謙亨、中書舍人袁從鶚、劉孟鞫、劉應試、署贛州知府吳國球、監紀通判郭寧登、通判王明汲、知贛縣林逢春、訓導胡董明、徐必進，皆死。
里居可紀者，廣東提學副使明溯中，偕其兄述中不屈死。前河南知縣盧觀象，盡室入井死。推官胡縝（據「通鑑」附編列此），亦死。前馬平知縣謝纘、子允繡、從子允斗，自縊死。通判塗君鼎及妻熊氏、次子宏裕、三子宏祐、子婦熊氏、李氏、婢呂瑞香，俱入井死。周世光攜其幼孫入水死。
流寓可紀者，兵部主事於斯昌、中書龍震，皆不降死。推官吳世安，扶病登陴，砲丸穿膊死。通判唐周慈，從元吉入水死。
士民可紀者，舉人馬芝、劉日佺及妻李氏、子良竑、良翔及其從子弟婦，皆死。貢生楊萬言及其妻子、諸生董纘卿及子麟兆、正宸、正朝、楊麗天夫婦，皆死。郭必昌及妻范氏，哭三晝夜死。馮復京及妻張氏、徐孝儀及其母周氏、妾鍾氏、子婦郭氏並其兩孫，皆死。金之傑巷戰力屈，挈其妻入水死。袁汝健、莊某，盡室自焚死。王統、王純，縊文廟死。周葵、陳君猷，自焚死。
諸生廬陵段之璋、新喻蕭瑛、零陵周慈、寧都楊燧，皆以流寓死。
武臣副將馬觀鵬，方乞歸；顧事急，請堅守，力戰而死。妻譚氏，未婚；矢節。參將朱永盛，亦死。參將陳烈，數力戰，眾以其弟降，疑之；烈益奮斗。及見執，不屈；顧贛人曰：『今日知我無二心也』。遂就戮。都督僉事劉天駟、衛千戶徐餘慶、孫經世、緯世、紘世、監紀軍務聶邦晟、妻劉氏、子士燫、士煐，皆死。
微而著者，布衣楊文炎、鄉約謝明登及妻楊氏、子佛生，入井死。書工趙廷瑞、織人熊國本，皆死。國本以走忠誠社被執，降令某曰：『爾織人，何知義』？國本曰：『織人不知義，舉人固為不義耶』？蓋以刺令雲。
兵部主事尹詔，上疏忤時相，譴歸石城；聞北都陷，不食而死。
監察御史徐伯倡，以隆武帝命，總督諸軍。自新城、廣昌拔寧都，守之經年，死拒。城陷，大書於壁：『但知守經，不知有權』。自縊而死。
湖東道姚文生，值李成棟自潰於信豐，為亂兵所害。
兵部尚書曹學佺，留守福京。方詣鼓山決休咎，甫拜，一繩自前墜；攜歸，而書其壁曰：『生時一枝筆，死後一條繩』。衣冠自縊死。
兵科給事郭符甲，體被數創死。
懷遠侯鄧文昌，寧河王愈之裔也；受命與曾櫻留守。博托至，櫻走廈門；文昌慷慨自誓。其妻且先死，文昌自呃其吭死。年止十九，妻中山王達之女孫也。閩人哀之，葬之城北芙蓉嶺下。
知閩縣陳其禮，被執不屈死。子玉龍、子婦吳氏、婿徐應儀及男女十五人，皆死。
給事中熊緯，自福州扈行在；道聞汀州急，奔走之。遇博托兵，死。
都督僉事胡上琛，自汀州急，走歸福京；語家人曰：『我世臣，義不可活』。其以毒草至，妻劉氏請偕。上琛喜，冠帶與死。
游擊張兆鳳、守備李國英，皆死。
里居及流寓者，主事劉之謙、中書舍人鄭羽儀、前處州知府汪宗明及其子載、前懷遠知縣江振鵬及子白龍、懷龍、前建陽知縣崔攀龍、贛州教諭黃廷柱、進士吳煌、舉人陳鼎、林說、林曾賓、林化、熊卓震、貢生元綸、齊巽、廩生張璇光、武舉人趙子京、布衣趙宗人、江豫、江復、李上林、陳颺言、趙卯，皆抗節死。
有徐英者，習賈；折節讀書。城陷，哭曹學佺屍，噴血數升；不食而死。
永福陷，給事中鄔正畿入水死。御史林逢經，自縊死。
長樂陷，在籍御史王恩及，飲毒死；妻李氏及子，殉之。
給事中林媚、知府劉永祚、知縣郁廷諫、總兵顧世臣，以興化陷，皆死。
大學士蔣德璟，知鄭芝龍無出兵志，自請巡關，相機督戰。至則朽甲敝兵，知不可為；遂謝病歸。博托逼泉州，德璟已絕粒死。
巡撫吳聞禮，自請守分水關。兵敗，走山寺，或勸之降；曰：『豈有堂堂巡撫畏死者乎』！復率鄉兵力戰死。
同安破，都督同知傅起耀合室死。
漳南道傅雲龍、知府金麗澤、知縣塗世名，皆死。麗澤不知其籍，知漳州，廉靜有為；討叛賊廖淡修等，平之。博托兵至，與雲龍、世名同日死。世名使其子常吉走；曰：『父在焉往』？遂俱死。僕黃錫、黃祥、王亨、蔣三，殉之。漳人素德世名，醵金返其櫬；言之有泣下者。其里人乃訛言世名固未死；其甥出其募金疏，皆鈐以漳州府印，字兼滿洲、漢文，硃色爛然；訛乃止。
詔安知縣田樹，拒賊死；時日情狀不可考。把總張天成以赴援漳州，力戰死；時日亦難考，附之。
又，漳浦始陷，楊履園遺其門客書，為所首；吏責之曰：『少年醉酒矣，而妄言乎』？履園曰：『吾故侯之孫，未免有情，實不醉也；得死為幸』。乃殺之。年才二十四。
明年，諸生李大載，以私謁孝陵，被執死。
漳浦再陷，知縣洪有文死之。
兵部尚書揭重熙被執至崇安，令語之降；叱曰：『小子讀書，不識綱常為何物耶』？抵建寧，降臣某與有舊，俯揖不敢視；重熙戟手罵。在獄日，與門人慷慨賦詩，振衣冠拜高皇帝，祈速死。比死，雙瞳如生。僕戴貴、戴鳳，殉之。重熙知兵，精調度；其部雖摽掠，及死，人無不惜之。
先是，巡撫楊文忠被執於崇安，亦抗節死。
兵備道倪懋熹在建寧，固有標兵千，鄭芝龍盡檄去之；懋熹出俸金募軍守。博托兵至，力戰不支，一軍盡沒，懋熹死之；從者十有七人。
提學道毛協恭，方以按試至。聞變痛哭，溺不得死；乃轉徙泉州、建寧間，將力疾趨崇安。為博托兵所執；厲聲曰：『若亦知毛提學乎？何必言』！乃被殺。妻周氏及其子女，躍水死。僕鄒良、王大節，亦死。
建寧再陷，主事朱喬秀死之；文公之裔也。
大學士黃鳴駿在浦城，兵至，不屈被殺。
給事中鄭為虹方巡關，聞警亟返，已不可守；縱士民走。有議降者，為虹不可；獨坐城中。執見博托，嘉其節；使去髮，為虹曰：『負國不忠、辱先不孝，忠孝俱失，我何生為；寧以速死，髮不可薙』！明日，責輸金；曰：『清白吏，何處得一錢』。浦城人慾代輸之；為虹曰：『民窮財盡，豈可為乎』！以刃築之，噀血而罵；使牽出，大呼而起，奪刃自刺不殊，乃被殺。僕陳龍，殉之。
給事中黃大鵬被執至龍遊，眾皆伏，大鵬紅袍、紗帽植立於庭中。叩之，曰：『黃大鵬也』。使跪，即大罵；斷其舌，噀血詈之。浦城人與為虹共祠之。
同時，故巡撫揚廷清及李暄，皆死。浦城訓導王兆熊，入山寺中，不食死。劉景瑗，入泮池死。都督洪祖烈、千戶張萬明及其子都司翔鸞，皆死。
松溪陷，遺民真照時等死，劉萬□亦死。
延平知府王士和，避亂入關，授司務。陳時政得失數千言，隆武帝嘉之，刊之以賜諸臣。召士和入對，擢主事；未逾月，知延平府。博托將至，士和召父老至，曰：『吾雖一月郡守，當與城亡；若宜速去，無使數萬生靈皆死也』。眾泣，士和亦泣。入語其友：『吾以書生擢二千石；不死，人且謂主上不知人』。或勸之止，士和曰：『君子愛人以德，姑息何為』？從容正衣冠，縊死。延平之民，醵金斂之。
大學士傅冠，罷職居汪應龍家；其所取士也。應龍誑冠曰：『江隨言公於李成棟，必生得公』。冠曰：『死報國耳』。遽自縊；應龍抱之曰：『若此，如汪氏百口何』！舁致成棟。冠夜起入水，守者覺之。至石羊關，搶首欲死，復被阻。因於道中石馬，書被執及拘苦狀；且託骸骨於汀州之士人。過周之藩墓，泣拜題詩而去。比見成棟，禮之如上賓；使去髮，曰：『自古有禿首宰相乎』？成棟曰：『公髮已鮮，略加鈹剃，掩眾目耳』。冠大言：『若知吾鄉有文山乎？蓋斷頭宰相也』。成棟入廣東，其部李發待之如初。忽一日，曰：『將收公矣』！欣然而起，南面謝無狀；又北向，拜父母。索筆為詩，引頸就刃。無肯害之者，賞之亦不應；獨知府某家丁出殺冠。晝遽晦，悲風裂屋；汀人流涕。其僕葬之周之藩墓旁；首猶在市，恆於匣中發白光，示夢於獄卒。已，其子奉骸骨歸，乃合葬；竟體作黃金色。故衣二，棄墓旁；風雨經年，色並不變，人呼「相公衣」。君子謂冠短於才，而清操至節，令人太息焉。
福清伯周之藩，護蹕汀州；五鼓，猶聞帝及後語。俄，努山將馬五奔而至，大呼肆殺。之藩挺身曰：『我即隆武皇帝也』。群射之，之藩奮斗，手殺數十人；矢中其喉，乃死。百戶閔時守麗正門力戰，洞於矢而死。給事中熊緯，督二十餘人力斗死。宮嬪某氏，以身翼隆武帝，奮力掣救；兵亂刃之，死。暴屍旬日，玉色瑩然。於是曲陽王盛渡、西河王盛■〈氵全〉、松滋王演漢、西城王通簡，皆死。御史王國瀚及其子，死。郎中賴垓，亦死。諸生朱珏，朱大典孫也，有文武才，少年負望；亦赴水死。
尚書姜一洪，徒步追蹕至木榔庵；聞變，痛哭曰：『萬里間關，從朱氏也。今何望矣』！赴江而死。
汀州衛人陳若水，亦以追扈；力竭，死。
主事楊衍期，以追扈不及，去為僧；子諸生來機，亦為僧。故兵部侍郎葉廷秀、故南京吏部主事成勇，皆以汀州變故，去為僧。故桐城知縣張利民，亦為僧。
其先，贛州賊犯汀之古田鎮，巡撫張肯堂使把總林深、鄭雄、傅雲麟以五百人援之。雄、深故健將，誓破賊，摧鋒直進。至觀音鋪，遇伏；左山右澗，將舍其巔，則峭不可上。裹創力戰，賊燎山，飛走皆絕。雄、深戰歿，士卒死者三百十二人；惟雲麟免。然是役也，賊亦懼官兵健，乃走歸；汀州獲全。
職方主事李魯，當甲申變後，上書張肯堂，言鄉兵慮即為內寇，宜使紳富結義者築砦自守；從之。南都亡，屏居福圓山中。曾櫻薦之，上疏數千言，皆切直；籌兵事，尤多中。隆武帝嘉之。劾鄭芝龍盡撤守關兵；且言人情泮渙去國，當如避焚，別格任人以共大計。隆武帝以其斥芝龍，持未下。會上杭有寇警，魯言宜重兵駐汀州，聯絡閩、廣；擢職方主事，兼程赴之。謂周之藩曰：『駕且至，而上杭圍不解，奈何』？投檄賊壘，單騎說其酋張曰：『富貴至矣』！賊愕，魯曰：『天子旦夕之粵東，爾以其眾為扈衛，則禁旅矣；恩賞當出他人上。粵東又富，因之食國祿、佩將印，豈非幸事乎』？眾諾，部勒之；乃入城，舉屯練。有丁甲者，棄其父而為他人子，獨非魯；魯罵之。俄，汀州陷，魯痛哭入山中。丁甲復偽言『拒令者誅，豈以李宦數莖髮而易一城之命乎』？眾惑之，執以獻。魯曰：『我自行志，何與若事！豈人人浴穢，不令我獨潔乎』？椎心大哭，血淚迸出；久之不續，扼吭死矣。上杭人始悔之。
吳士楫，亦上杭人。將從軍於海上，為人所發，被執死。
畫網巾者，姓氏、里居不可知。往來邵武、光澤山中，仍明冠服。降將池鳳鳴執之；知無他，摘其網巾，縱使去。乃使二僕畫巾於其額。及張自盛被擒，並俘之；畫網巾者痛責，王之綱殺其二僕以懼之。僕被捽，罵；且曰：『死，亦宜禮拜網巾者前』。欣然受戮。網巾者亦受戮於杉津。
大學士劉中藻，固守福安。城陷，被執。除夕，飲金屑死。部將盧某、董世上、張先，皆死。舉人連邦琪、繆士坰、方德新、貢生郭維雍、陳瀚、幕友呂天貺，皆死之。中藻子諸生恩沛，被羈於浦城；曰：『父死節，子可不繼志乎』？亦死。督師顏昌儒、侍郎趙士冕、守備崔雋及其姻吳維城，皆死於永春州。
隆武帝又褒黃土隘死事之臣元體忠、李德凡八人，其六人名氏不可知；附誌之。
大學士曾櫻，居廈門。將陷，家人勸入舟；曰：『此一塊清靜土也，吾死之』。自縊而死。門人陳泰、阮文錫謀葬之；泰痛哭曰：『有吾在，子無然也。子出不返，則老父倚閭望；吾孤身，死則死耳。子孝於親、吾力於師，不亦可乎』？匍匐負櫻屍走三十里，赴其家眾而殯之。遂不食三日，死之。錫後為僧。
中提督崇明伯甘輝之被執也，見余新跪，輝怒；蹴之曰：『我頭可斷，志不可屈也』！戟手罵不絕，遂遇害。諸將潘庚鍾、萬禮十數人皆死。
諸生王寅生、夏志宏、徐三峰，皆迎阮春雷軍，又為之檄下天長縣。及鄭師敗，寅生走鄉莊，酣飲悲歌，殺其妻子，短甲草履，持槍突騎走；追者莫及，不知所終。
張進亦鄭將，封忠匡伯。郭義、蔡祿叛入降，劫進；進佯許，稱疾不出。部將呂溫入泣曰：『進，海濱匹夫耳。受先帝恩封伯爵，藩主又委以土地之寄；失守已不容誅，況屈膝於人乎』！溫曰：『曷圖之』？進曰：『二賊用志深謀，洩則愈禍，為丈夫羞』。曰：『然則亡諸』？進曰：『惟爾義俠，吾布火藥於庭；使召兩賊入，以火焚之，吾與偕死』。祿、義入，心動，不復進；進曰：『天也！吾盡職耳』。冠帶揮從人出，自焚死。
其諸護髮抗節及以僧自匿者，有若倪俊明、張若化、林蘭友、許瑾、林英、盧若膺、郭貞一、沈佺期、諸葛倬、許吉燝、黃維璟、林其昌、王忠孝、張正聲、陸昆亨、姚翼明、程應鐇、陳瑞龍、萬年英、謝元抃、任潁眉、齊價人、洪七峰、駱亦至、吳亦庵、劉玉龍、張瀛、葉後詔、塗伯業、李茂春、黃驤陛、黃寅陛，皆最著；而葉啟■〈〈丷上豕下〉生〉、張灝，皆於臺灣亡後，旋卒（沈光文見前）。陳駿音以鄭亡，更遁廣東之韓江，卒。諸人雖不死，其心實為明；故書之（凡書為僧者準此）。
呈貢知縣黃卷，家鍾祥。聞北京陷，北向長號，不食死。
糧儲道參議王喬棟，治興國州。左良玉棄武昌走，闖賊驟至；城陷，喬棟死之。
蘄水教諭鄒允孝，為左兵所執，亦大罵死。
布政司參議劉佐、荊州僉事邱魁璞，皆遇兵死。
黃州諸生夏大武，為獻賊所執，強官之；見其所為，歎曰：『何可無博浪一擊』！或告賊，立磔死。其家五十餘人皆死。
湖廣總督洪淯鰲，負奇材。郝永忠等降，淯鰲說何騰蛟曰：『兵之異賊者，以畏法也。今摽掠，是猶賊耳』。眾瞋之；騰蛟曰：『此殆非百里才』？請於永曆帝，擢御史，監諸軍。騰蛟卒，黔、滇道梗，淯鰲偕諸軍入西山，屯田固守。久之，聞永曆帝在安隆，間道上疏；言十三鎮公忠，今扼險觀隙；命總督諸軍。其後諸營降潰盡，或勸之降，不從；曰：『師亡與亡』。被執，不屈。臨刑之日，神色不變；眾忿之，投其屍於三峽中。
長沙知府周二南，請以千人偵賊於湘陰，指揮俞一鵬與偕。郝永忠拒射之，一軍皆死。
參謀吳愉被執，不屈死。子寧訥，痛父死，徒步號泣烈日中，覓其骸以歸；遂不食死。
舉人龍孔蒸，嘗拒獻賊令，不死；奉母避山中。黃朝宣掠之，與其友洪業嘉皆死。
及何騰蛟歿，長沙知縣鄭龍彩去為僧。長沙僉事趙廷璧及妻古氏、子燝、子婦馬氏，皆自縊死。
督師大學士何騰蛟在湘潭，惟親軍數十及馬蛟麟從。徐勇以驍騎五十倍道至，馬蛟麟遁走。騰蛟知不免，危坐室中；勇率其眾人，拜之。勇，故騰蛟部將也；因勸之降，不可，執之去，復優禮之；騰蛟卒不動，曰：『何惜一劍乎』？勇以其幼子、家眾在武昌（劉承允執以獻），使取之，將以動騰蛟；往返再旬，騰蛟已絕粒至七日，不得死；勇歎曰：『此忠義大臣，早全之可也』。遂被殺。將死，語僧某曰：『取一粒水飲我；是水自衡州來，猶君恩也』。騰蛟所居，井固無魚；騰蛟生，魚忽盈井，並皆五色。及騰蛟死，井魚亦空。
副總兵楊進喜，素驍勇。聞蛟麟遁，方理髮，大叫曰：『朝廷不惜爵祿養我輩，其意謂何？矧從何公而棄之乎』！約髮不及，操刀以出，求騰蛟；七出七入，最後矢中其喉，自投橋下死。
副總兵吳學植，以長沙陷，屯軍湘、邵間，進攻湘鄉。格鬥四、五日，被執；令去髮，不可。羅錦繡鞫之，學植立而呼曰：『大明天下垂三百年，若生中土誰豢養？父母葬誰家土？乃械義士乎』？因大叫，眥盡裂；引頭觸柱，流血被面，被殺於黃鵠磯。武昌民哭之。
總兵滿大壯，從章纊軍新牆，力戰有功。王進才棄湘陰走，大壯不能支，走長沙；尋入湘潭。及孔有德逼衡州，大壯使求救不得，以餘兵力戰，士卒死略盡。乃告纊曰：『公且去，為重來計。大壯為公力拒，不復見矣』。隻身殿後，殺數十人；騎踣而死。
衡陽諸生夏汝弼，見天下亂，或歌、或笑；有語及時事者，反閉目不一應。湖南既沒，挈其家入九嶷，絕粒死。
總兵馬某，從李定國戰蒸水，陣死。
兵部右侍郎劉季礦，贛州殉難劉同升次子也。率所部入酃縣，守之。有盜來降，帥攻樂昌；盜肆掠，季礦止之，反為所害。
永州諸生鄧光遠，不屈死（時、狀不能詳）。
龍虎關陷，總兵項明高、姚得仁死之。推官唐誼被執，使招其兄誠；大罵而死。誼故御史召堯子，以忤魏忠賢下獄者也。
大學士吳炳，奉命護世子走城步。城陷，被執，不食；自縊於湘山寺。
兵部尚書傅作霖在武岡，語劉承允以死守。聞其降，勃然大罵曰：『始以汝為人；乃挾天子作威福，致乘輿蒙塵，罪不容於死。今復降，狗彘所不若也』！承允不顧。孔有德將至，作霖冠帶坐上；承允及偏沅巡撫傅上瑞更勸之，作霖嚼舌出血噀其面。有德使解之，且曰：『尚書欲何為』？曰：『我欲死耳』。羈之數月，卒不剃髮，乃殺之。尚可喜葬之山中，祠焉。作霖妾鄭，有殊色；被執至橋，躍水中死。
主事侯時暐被執，植立不薙髮；被殺死。
及武岡再陷，奉天總督劉祿、監軍御史毛養澄皆死之。
故貴州巡撫米壽圖，在沅州死之。
巡按御史熊興麟，在黔陽與主事李芳先同被執，送常德。芳先邀與遁；曰：『吾已神遊武陵之刃矣』！再呼之，遂酣寢；芳先走。興麟至常德，孔有德勸降；興麟曰：『吾與李職方共被執，可走而不走，將死於青天白日中；豈於汝求合哉』？遂死。
提學道周，逸其名；與興麟同不屈，死。唐山人為九宮山詩以弔之。
巡撫黃祖順、總兵林國瑞，守郴州。城陷，被執死。其再陷也，巡撫朱俊臣忿諸將不力戰，單騎陷陣死。
中書邵履正、侍詔潘哲，以永興破，皆死。堵正明在永興督兵巷戰，一門皆死。
巡撫鄭古愛稱敏練，再拒孔有德於燕子窩，躬自督戰；遂死於陣（或曰古愛在軍中，陰蹴諸將相搆隙，卒壞軍事；以死事存之）。
副總兵惠延年，隸曹志建，誓報國；志建惡之。孔有德兵至，延年力戰於鎮峽關內。或勸之降；曰：『我日夕說曹公以忠義，而令罵我反虜乎』？自辰至午，殺傷相當。有德兵退，延年追之；曰：『不與此致命，反死仇人，非智也』。蓋知志建不之容，遂以單騎深入死。
參將謝復榮、總兵王景熙，皆隸於侯性。靖州事急，永曆帝及太后血書召性入衛，性使復榮及景熙先。劉承允追至，復榮使馬吉翔扈從急馳，自與景熙斷後，據王家堡奮力死斗，殺傷甚眾。承允眾不能追，復榮、景熙力竭死，所部五百人殲焉。是役也，微二人，永曆帝必被禍。故其所系，為湖南冠。
臨武知縣李瑋興，居官有惠政。張纊以衡州陷，邀與行；泣曰：『期以頭頸血濺此城土耳』。督士民固守。時偏沅六十餘州縣皆望風潰，惟臨武固守。凡五晝夜，攻兵偽退，瑋興追之；伏發，被執。孔有德使降，瑋興大罵曰：『我男子也，讀聖賢書，豈若輩所能誘』！有德置之獄。瑋興無妻子，惟從一蒼頭，自請入獄。瑋興日偕副使聞大成唱和，大成亦被執不屈者也。及將死，南向而拜，謂大成曰：『吾與公畢事矣』。瑋興死，大成亦死。蒼頭請從死，刑者不可；遂奪其刀殺害瑋興者而死。
湖南被兵寇殺戮，類西北；死事之人，多不勝誌。又若夏汝弼、唐端易、劉惟贊、陳玉鼎、陽鎮、周士儀、章有謨，雖未及死，以遺民稱。而故行人王夫之，學術與顧炎武、黃宗羲埒；轉徙兵間，卒竄身於猺峒，完髮以終，人尤罕儷。又女子某（或謂長沙人），自溺；於衣帶中得詩，其七曰：『寄語雙親休眷戀，入江猶是女兒身』。其八曰：『簪纓雖愧奇男子，猶勝王朝共事臣』。一時重之。
大學士蘇觀生，方從紹武視國學，倉猝徵兵不及，自縊而死。
太僕寺卿霍子衡語其子曰：『「禮」云：「臨難毋苟免」，汝知之乎』？皆曰『惟令』。乃書「大明忠臣義士當死」字於壁，朝服北面拜，又拜其家廟，入井死。妻黃氏，從之；伯子應蘭妻梁氏及其女、仲子應荃妻徐氏、叔子應芷妻區氏，次第從之。小婢某，亦死之。惟其三孫存焉。
祭酒梁朝宗，亦縊死。
通政司梁萬爵曰：『此志士□節之秋也』。入水死。
給事中彭燿，先期為觀生枉殺死（閆可義或曰戰死、或曰病死，俟考）。
故新城知縣廖漢祿，居龍門；見粵東地盡失，以幼子二託其父，自縊而死。新城人祠之。
盧爵，朱成功將也；守惠來。城陷，戰死。知縣汪匯，自刎死。
知縣李信，守和平；城陷，死。
故潮州推官顧人龍及子選，禦楊際雲於陣；選墜地，文龍救之，皆死。
大理寺卿毛鳳池，當肇慶沒，李成棟跡獲之。或勸之仕；曰：『吾仕，家子何忍辱祖父』！力辭不獲，絕粒而死。
河源里之役，項時魁等亦死。
吳川陷，總兵陳彝典、陳其策皆死。
廉州陷，守道王道光被執，不屈死。
南陽侯李元允，當陳邦傅亂，獨以所部護永曆帝；且請身之南海，招故部圖恢復，屢敗不挫。至欽州，為士兵王勝堂所執。械至廣州，亂梃交下；笑曰：『鼎鑊不懼，何有於梃』！尚可喜使招杜永和；曰：『杜將軍繕兵窮海，差有丈夫氣；乃招之降耶』？可喜義之，使客說之降；泣曰：『我帥府一養子，爵五等，擁禁旅；又被執，惟一死耳』。卒不屈。已聞永和降，哭之三日；孔有德怒，殺而投之江。
建捷亦成棟義子，封伯爵；已登舟，聞元允被執，還救之，不肯去。亦被執，與之俱死。部將李朝用，亦死。
御史鄭封，奉命之廣西。聞京師陷，與子錫庚遁山中；封不食死，錫庚及合門殉之。
留守大學士瞿式耜撫桂林時，安仁王曰：『居安可寄社稷、臨難不辱大節，惟瞿公耳』。將卒，召式耜入，謂永曆帝曰：『國家事，一聽先生』。及諸軍潰，式耜危服坐署中；胡一青至，曰：『公且從某行』。式耜曰：『從汝，何若從留守死』！舉杯飲之；一青馳去。尚書張同敞至，曰：『我死不孤矣』！致遠將軍戚良勳以三騎至，跪而請曰：『公元老，系國安危；一出桂林，猶可以號召』。式耜曰：『忍死四年，此誼為何』！家人以二子請，式耜言：『負天子，尚及兒女乎？去！無亂我志』。詰旦，孔有德兵至，望式耜緋衣南面，疑為神；既而突入，曰：『待汝一夕矣』。與偕行，見有德。有德坐之以胡床，式耜曰：『我不慣此』。有德言：『滿洲之軍因闖賊至，經營五年，天下一統；公守一城捍天下，能事已見，何必空擲此身』？式耜責之以大義。有德別館之，禮之如上賓。使降臣王三元、彭爌百端說之，卒不應；且曰：『公何自苦，便可為僧』。式耜曰：『僧者，降臣之別字也』。三元、爌感喟不復言。式耜與同敞日賦詩，名「浩氣吟」；凡八章，自敘之。陰使其僕召焦璉，極言有德兵寡，速攻桂林；且曰：『中興至計，無以為我為念』。降臣魏元翼，故墨吏；式耜、同敞劾之，元翼藏忿。布卒邏守，獲其書；乃被殺。為絕命詩於壁曰：『三百年來恩澤久，頭絲猶帶滿天香』。肅衣冠南向再拜，乃就刃。天大雷電，空中震擊者三。越三日，門人姚端、楊藝往斂之；身首不殊，顏色如故。撫之，目忽左右視；藝曰：『次公來耶，長公失所耶』？時式耜子元錥已次永安矣。目猶視，端曰：『我知師心矣！天子已幸南寧，師徒雲集，焦侯無恙』。乃瞑。衣冠淺葬之風洞山，端與僧清凝廬其旁。
同時靖江王世子（失其名）、長史李某，縊於宮。光祿少卿汪皞、錦衣指揮楊芳齡，皆死。坐營將軍徐高，為式耜齎表赴行在，道阻，匿陽朔山中；被獲，與式耜同日死。旗鼓陳希賢、家丁陳某，殉焉。
總督楚師兵部尚書張同敞，聞桂林急，馳至，不入門；問式耜『將何為』？曰：『封疆之臣，死事而已』。同敞曰：『某將為後圖，公有命，敢不從』！止而與飲。明日被執，有德使之跪；大罵曰：『汝為我毛姻家僕，時捉溺器；誰跪汝』！有德侈言為大聖人後，敢辱我？同敞詈其妄。有德怒甚，自批其頰；旁卒競以刃築之。式耜曰：『張司馬，國之大臣，與我同死；安得無禮』！乃衣冠，別拘之，與式耜聲相聞。有德使說式耜者，反復辯詰；且曰：『豈有天朝大臣而降者』！同敞不與語，惟肆罵之；暇與式耜賦詩。有德忿，使折其臂；乃口佔，式耜書之。同敞有文武材，戰輒躍馬先；諸將或奔，同敞植立不少移，因之復勝。駐軍東安、零陵間，大小百陣，未嘗衄挫。被囚後，得詩三十餘；自序，而題其末曰『明柱國少師、兵部尚書、前詹事府詹事、翰林院侍讀學士、江陵文忠公嫡孫「囚中草」』。其絕作曰：『一月悲歌待此時，成仁取義有誰知！衣冠不改生前制，名姓空留死後詩。破碎河山休葬骨，顛連君父未舒眉。魂兮嬾指歸鄉路，直往諸陵拜舊碑』。將出，曰：『快哉行也』！探懷中，出舊白網巾服之；曰：『為先帝服，將往謁先帝也』。見者泣下。刑時，首墜於地，三躍而前；人皆闢易。俄，大雷電。卒有割食其心者，有德斬之。金堡時為僧，上書請葬兩人；許之。同敞無子，葬時，女及婿適至；人謂忠義之報。永曆帝聞之，痛悼不食者累日，招魂祭奠。式耜已封爵，更贈同敞江陵伯。所著詩文四十餘卷，皆沒。惟「囚中草」達行在，永曆帝覽而悲焉；下部梓行，題曰「御覽傷心吟」。
主事陳純采，奉命作陵於桂林。城陷，或使走；曰：『吾守陵寢，以待君父。死且未敢，而況行乎』？為僧，居陵下卒。
方以智、嚴煒、錢秉鐙皆為僧，監察御史賀奇亦為僧。中書舍人管嗣裘，入巖洞、衣敝絮，與獞猺雜處，皆義而食之，不知所終。
總兵某某（凡二人），守嚴關；及興安城陷，及副將、參將、游擊以下四百餘人皆抗節死。白虎關陷，副將陳勝、彭昌、高勝、談玉，力戰死（嚴關未守，而死至四百；疑類虛估。然抗節者必不少，雖無徵不敢異也）。
中書舍人周震，當武岡危急，即聚諸文武誓神前以死守，條告事宜；詔擢為監軍御史。及全州再警，震力爭不肯降；眾怒，殺之。守備孟泰仰藥死，妻子皆自殺。
灌陽陷，知縣李遇昇死之。
主事姚端之，贛州殉難允奇之子也。柳州陷，端之死之。
義寧伯龍韜，以兵出柳州，被執，不屈死。其時，巡撫柳慶右僉都御史龍之虯實死焉，其妻亦死。
總兵羅天受、掌有文，被殺於象州。
征西將軍朱旻如，在平樂府膺城固守。既而不支，南向再拜，殺其妻子，自刎死。
及樂平再陷，總兵彭俊死之。
湖南副使陳象明，大戰於梧州之榕樹潭；陳邦傅棄之走，象明猶不止。已，入水死。蒼梧陷，知縣巫知衡持故印不肯獻；曰：『朝廷以此畀我，當以身殉』。再三諭之，卒不從；乃殺之。是役也，廣西巡撫以下官皆降，惟象明客官、知衡卑秩為梧州死。
及藤縣陷，總兵羅超死之。
督師尚書堵允錫，舟次潯州，忿諸將不用命，恚甚；疾革，夜中索紙筆草遺疏，自題其像。擲筆，謂左右曰：『吾荷國恩，不能免冑趨斗，死於床第，誠有餘恨！曷若葬此江魚，洗滌腸胃』。奮起欲自沉，從者力持之。是夕卒。
宣國公焦璉，當獻賊入楚繫永曆帝於道州，璉夜逾城，破械出之。永曆帝不能行，焦璉負以登城，手短兵躍而下；永曆帝是以免。及破亨嘉、守桂林、攻全州，摧鋒陷陣，冠諸將。生平敢戰恥走，身先士卒；性尤純篤。諸將爭假便宜，署守令，乞官其私人至於按撫，永曆帝皆從之；又縱兵殺掠，或更私鬥。璉獨循循守國法，部兵嚴整，無或擾人薪木者；與諸將俱尚讓不伐。惡陳邦傅不與偕，而陰戒士卒無搆隙。曹志建歷詆諸將，獨敬璉；留守瞿式耜尤重之。然苦糧匱，部卒不及萬；又惡於趙印選、郝永忠等。邦傅既約降，璉方軍武宣、潯州間，未之知；邦傅思並執璉，乃託姻故，誘璉至，引至密室，迫使降。璉憤極，四顧不得出，拔佩刀自刎死；邦傅持其首以降。君子惜之，謂如楊展之於蜀雲。及李定國入桂林，乃戮邦傅而申雪璉。
大學士嚴起恆，遇事持平。再入為宰相，乃力拒封孫可望；朝貴皆納其賄，惟起恆皎然。可望忿，使賀九儀格殺之；江流又速，眾不能救。越數日，虎負其屍出，乃改葬之；九儀等亦驚悸，土人因呼為「虎墳」雲。
時給事中劉光珍、吳霖、張述載、都御史楊鼎和在昆崙關，可望使人追殺之；皆阻封者也。又殺御史某於邕江，以當金堡。及南寧陷，參將杜紀死焉。
橫州知州鄭雲錦，被執，馬上長吟。至肇慶，下獄；為「從西山義士游」詩。絕粒七日不死，乃復食。在獄三年，共勸去髮：曰：『誓死久矣！留一日髮，即戴一日之君恩；為一日囚，即為明一日之臣子』。就刑之日，飲酒言笑如平時；聞者嗟異。
光澤王儼鐵、大學士郭之琦、總兵楊祥，以雲南陷，避入交趾，交人不納；傳至廣西，不屈被殺。之琦絕命詩有「血比萇弘新化碧，魂歸望帝祗啼鵑；曾無尺土□高厚，惟有孤舟照簡編」之句。祥，武人，不知書；而以大義自許。臨刑神色不變，望西叩首，危坐受刑；觀者泣下。
廣西在明為邊徼，瞿式耜用之支拄屢年。殉節抗義者，至於苗峒異域，往往而然；然無多徵者，逸已。
四川巡撫龍文光，方拜命聞警，即自崇慶馳而至。城破，投浣花溪死。
前巡按御史劉之渤，陝人也；賊謂為同鄉，將官之。之渤罵不屈，賊縛之端禮門，攢射之；之渤大呼：『寧多一剮，少殺一民』。賊取其屍磔之。
按察副使張繼孟，被幽於大慈寺；獻賊僭號，欲用之。與妻賈氏，皆不屈死。
兵備副使陳其赤、僉事張孔教，皆死。孔教死，其子匿不告；逾二年，其母孔氏始知之，責其子曰：『使我不早從而父』！立抉其喉死。
建昌兵備僉事劉士斗，見賊及之渤語，大呼曰：『此賊也，公不可屈』！獻賊摔之，士斗反顧如前語；盡室皆死。
同知方相堯，亦死於萬里橋。
成都知縣吳繼善，或曰死、或曰降賊；其家眾三十六人，則皆死。
華陽知縣王雲祚，亦拘於大慈寺，絕粒不死；賊食之，躍起曰：『我將食汝肉，乃食粟耶』！遂死。
明經趙鴻儀子進士趙昱、邱之芳子諸生福祖，皆死。
諸生劉繼皋，不應試，大罵自刎死。
王某妻熊氏，罵賊死。
蜀王至澍、宗室王至淥、澍妃邱氏、宮人素馨，入井死。宗人某兄弟妻皆李氏，皆入江死。長史鄭安民，亦死。
在籍工部主事李如蕙，罵賊死。
大理寺正王秉乾，合室死。
順天府治中莊祖同、致仕按察使莊祖誥，皆死。
故宣化同知王履亨，入江死。
故東流知縣乾曰貞，以磚擊賊，死。
故彭澤知縣張於廉暨妻鍾氏及其女孫，皆死。
監生季資生及妻董氏，以流寓死。
武臣最著者，總兵劉佳允偕巡撫龍文光，入浣花溪死。總兵劉鎮藩出戰，赴水死（或謂鎮藩即佳允，俟考）。總兵張奏功、指揮馬震、張卜昌、羅大爵、阮士奇、參將徐明蛟、都司僉書李之珍，皆以陷陣及巷戰死。
新都知縣包洪策，懸印於堂，率妻子去；民反執之以媚賊，遂罵賊死。
■〈畢阝〉縣主簿趙嘉煒，奉檄決江堰還，遇賊射之，入水死。
舉人江騰龍、諸生劉繼皋、費經世、董宏芳，各不受賊召，死。
彭縣陷，諸生祝丕傳負其母以逃。賊追之，乞以身代，不許；遂大罵，同死。諸生劉昌祚，不屈死。魯某（失其名，人呼為魯城隍），被執至成都，大罵；割其舌，噀血罵；被磔死。徐復端，入水死。
婦女劉時雨妻黃氏、趙甲妻宮氏及其數女，皆縊死。
崇慶陷，知州王勵精朝服北面拜，且書「孔曰成仁」語於其壁，登樓縛刃，而實火藥於其下；俄，賊騎渡，發藥焚樓，刃觸其胸死。所書字，風雨不滅。後二十年，州人祠之，壁乃頹；人嘆異之。
新津陷，貢生王深長及妻徐氏，皆死。諸生藍燦，不屈死；其妻袁氏，自縊。
漢州陷，諸生陳雲鵬死之。江禹澤妻陶氏及其子婦張氏，皆罵賊不屈死。又張氏婦，聞警自紉其衣，入井死。數日出之，顏色如生。
綿竹貢生楊國柱痛父死，誓守縣城。及陷，率居人數萬巷戰，力竭，罵賊死。典史卜大經，死。其僕某，亦死。故戶部郎中刁化神，賊在重慶以書招之，不至而死。孝子王守爵，見其母縊，斂之畢，亦縊死。諸生陶修吉及妻龐氏、顧天澤及妻留氏、楊元吉妻蕭氏，皆以節死。文士峰妻刁氏有美色，賊逼之，罵愈厲；支解死。王宗道妻袁氏，亦拒賊死。綿竹之烈，比於江陰、舟山焉。
什邡陷，貢生李愛芳二女皆適宗室子，聞賊搜宗人，姊妹相謂曰：『夫死安歸』？聯袂入江死。顧存志妻賈氏、子婦某氏，縱火而縊其中死。
新蘩諸生費經世，賊欲官之，堅辭；被殺。
資陽陷，諸生劉宏芳，抗節死。知縣賀允選之從人十有七，則皆死。
仁壽知縣劉三策、顧繩古，皆不屈死。貢生顧鼎鉉，死。諸生劉士愷，拒戰死之。陳應新、左灼及灼妻閔氏，皆死。辜氏女未嫁，自刎死。
內江陷，教諭姚思孝不屈死。
綿州陷，關南道劉宇揚妻李氏、侍郎劉宇烈妻張氏、大學士劉宇亮妻宋氏，相語曰：『昔者吾姑懼盜辱之，死；吾儕使受辱，何以見姑於地下』！皆縊死。宇亮子裔盛，降賊為其官；其妻王氏曰：『爾可作賊官，吾不可作賊官婦也』。縊而死。
重慶知州何（逸其名），賊索其印，民迫予之；紿以作冊竣，親獻焉。乃集家眾與痛飲，大書壁上：『為臣死忠、為子死孝，而今而後，庶幾無愧』。盡室焚死。及重慶再陷，李興德死之。
永州陷，舉人梁士騏不受偽職，死。
銅梁陷，知縣顧旦被執，不屈死。
巴縣縣丞譚文應及子懋德，入井死。
何教授，逸其名；城陷，夫婦並縊死。
綦江翁某妻康氏，為賊所獲，不屈死。
羅氏年十四，入水死。
南部知縣鄭夢眉城守，不屈死。
廣元諸生李猶龍，不屈死。
昭化諸生賈允昌母李氏、任芣之母吳氏，皆罵賊死。
巴州諸生楊某妻李氏，罵賊死。
通江童子執於賊，使偽言官軍畢至，將以突其城。童子乃大呼曰：『賊至矣』！賊怒，殺之。通江獲全；知縣李存性為文祭之。
王廷輔妻閻氏，被執觸樹不死，更罵賊，死；烏環其屍焉。
劍州諸生王才啟，抗賊死。
諸生李一鴻妻，罵賊，剮其腹死。
貢生張公選女，罵賊，刃其胸死。
梓橦陷，諸生蒲光香妻趙氏，躍入江中死。魏元康妻趙氏，亦死。
順慶柏谷口之陷，宗室王朱釜森死之。南充武生陳懷西戰敗，被執，誘使降；曰：『寧為明室武生，不作逆賊元老』。賊怒，殺而竿其首。其子見之，哀慟而死。諸生馬孫鸞見之，大罵；刈舌而死。
西充陷，在籍御史李完不屈死。諸生樊明善，亦死。有杜氏者，避亂張村溝；遇賊，斷臂死。舉人陳某女、諸生張某女，皆罵賊死。
賊掠營山，諸生王光生戰於北關，被執不屈；及泉應厚、泉應化、李為聰、冉良富皆不屈死。
儀隴陷，賊追知縣李時開將及矣。王爾讀者，邑人；王皋之僕也。奮身出禦，為賊所殺；時開得脫。諸生席雙楠、劉義國、楊正道，先後死。
岳池陷，劉氏婦拒賊而死。
大竹武生王蘋，聞賊入川，語父曰：『食國家水土，力不能報，死命可也』。賊至，其父拔刀殺數賊，力竭而死。蘋亦被擒，罵不絕口死。
鄰水陷，總兵甘一爵力戰死。
敘州在籍湖廣佈政司尹伸，居山中，被執；大罵求死。賊重其名，生致之井研；罵益厲，乃殺之。宏光帝方起伸太常寺卿，而伸已死。伸妻邵氏、妾夏氏、子婦楊氏，殉之。
敘南指揮曾應昌，分守白水江；賊圍成都，戰死。舉人周元孝、諸生劉苞、晏正賓、王應世、郭大勳、李合中、梁為憲、余智及智妻楊氏，皆死；大勳且合門死。舟人某，居周壩。賊使之渡，不應；問其舟，亦不應；脅以刃，奮而拳之，遂死。總督樊一蘅妻李氏、妾夏氏、兵部侍郎劉之綸妻楊氏，皆以罵賊故，或裂屍死、或懸髮於屋而後支解之、或割其乳死。
慶符陷，諸生何察死之。義民張祖同，亦縊死。
筠連陷，蘇亮妻某氏，墜崖死。
珙縣陷，故江陵知縣向科死之。陳某女三姑，入水死。
興文陷，知縣艾吾鼎抗節死。
隆昌陷，諸生劉茲抗賊，被殺。妻盧氏抱其屍哭，遂罵賊死。廩生范璵妻胡氏，母女皆死。
大寧知縣高日臨，聞賊至，乞援於成都，不報；被執，大罵，賊磔死之。
萬縣貢生吳獻棐，賊強之為參軍，不從；斷臂死。子之英，亦被磔死。
龍安知縣羅應選，盡室死。
諸生果道濟及妻楊氏，不屈死。
松潘守將湯名揚，拒賊死。
知縣劉鵬舉，城陷，罵賊，盡室十餘人皆死（或謂鵬舉知松陽，俟考）。
建昌督糧道盧懋鼎，被執不屈，死。
及劉文秀再至，故長沙知縣高明集民誓守，屯於焦家營。其勢不敵，曰：『我受朝廷官，可從賊乎』？盡室焚死。
越雋指揮王自敏，戰死。妻周氏語所親唐氏曰：『等死耳，他日恐遲』！闔門自焚死。
王、何、宋、唐四女皆字而未嫁者，各自焚死。
川南巡撫範文光，入山中；聞雅州陷，賦詩一章，仰藥死。
榮經知縣黃儒福，巷戰不已；為劉文秀所執，磔死。
廬山知縣金鼎祚，闔門抗節死。
嘉定知州朱儀誓守，賊蟻附攻之；束蒿灌脂以投，賊多縻死。城陷復完者再；賊怒，攻益急，食與矢皆盡。儀謂其子：『大義無過君親，不可屈也』！其妻胡氏奮然曰：『臣死，忠也；子死，孝也。吾獨不能死節乎』？舉簪自刺其喉死。儀朝服，北面拜，及命錫（？）自焚死。
諸生郭大年被殺，其妻楊氏自城上躍入江死。
諸生帥正邦母馮氏有色，袁韜強納之；以簪刺心死。
嘉定再陷，巡撫李乾德盡室入水死，而民不哀（詳前）。
洪雅陷，諸生祝籛之子婦楊氏、二陳氏、王氏及女祝氏，遇賊山中，為所劫；六人拜父母，俱入水死。
犍為舉人周正，賊強官之，不從；殺之。子成儒及其少弟入賊軍中抱其屍哭，賊並殺之。
陳天啟夫婦抗賊死。二女為賊強輿去，皆抗聲不屈；曰：『吾姊妹皆陳氏女，將與父母死，必不玷鄉里』。及賊壘，睹父母屍，躍身撞石大罵；賊並殺之。
賊索諸生應省試，彭大用及妻任氏、張廷機及妻梅氏，皆不屈死。
榮縣知縣秦民陽，被執不屈，叢射之，死。
犍為貢生周正選，亦拒賊，死。
潼川知州陳君寵，賊幽之五顯祠；賦詩云：『未能誅鼠輩，死亦等鴻毛』。又曰：『吏民休惜我，已視死如歸』。遂縊死。
舉人李永蓁，稱病臥；舁之成都，張目不言。賊殺之。
廩生李錦中，偽官將試之，閉戶自縊死。
進士李某妻吳氏、舉人黃某妻張氏、歐某妻黃氏、貢生楊某妻朱氏，皆不屈死。
安岳陷，在籍兵備副使竇可進罵賊，褫其革死。
中江陷，教諭單之賓死之。
遂寧諸生羅璋，奉母避山中；賊圍之，大戰殺數人，母得脫，璋遇害。
蓬溪家居主事譚文化，賊招之不屈，死。譚某妻陳氏，賊欲污之；大罵不從，死。
樂至陷，楊某妾荊娘，不屈死。
彭山知縣何天衢、監軍道盧安世，俱不屈死。
川南道胡恆，駐邛州；聞賊至，使幕客汪光瀚出徵兵。未至，城陷，恆及其子之驊皆戰死；妻樊氏、妾成氏、馮氏、之驊妾周氏、僕京兒、弩來、婢女二人，皆死。惟之驊妻朱氏及幼子峨生得脫。
邛州知州徐孔徒，被執，欲使降；不屈，死之。
蒲江知縣朱蘊羅，城破，以眾巷戰；久之，盡室死。
瀘州知州蘇瓊，盡節死。
原任澤州知州韓洪鼎、原任推官韓大賓，皆州人也。城陷，並不屈死。
諸生方旭、方伯元、曾薦祚、鍾子英，皆被掠；旭見諸生泣求於賊，叱之曰：『丈夫死即死耳，乞憐何為』！賊支解之。伯元亦罵賊死，薦祚入水死，子英及妻赴江死。
慶符張祖周，自縊死。
納溪生員閔翼聖妻王氏，被劫，縊死。生員易衍禹妻王氏，並不受污；投崖死。
威茂道羅銘鼎拒守；城陷，罵賊死。妻段氏攜三子兆鶴、兆柱、兆昌同入水死。
汶川貢生高仲選及其子女，皆死之。
東鄉知縣趙德麟城守；賊穴地入，德麟入井死。其家十七人，皆死。
貢生冉璘及其子，不屈死。母楊氏、妻向氏及其家人，盡室焚死。
墊江知縣歐陽東昌，城破死之。
監軍道王文錦，當譚文死，與張耀、林起諸人猶軍於忠、涪間，號為明。尋俱敗死。
梁山副舉人高宗舟，以家丁二十餘人巷戰死。
綦江伯王祥妻尚祖，聞變，沐浴盛妝，望闕叩拜，又拜其夫死所，乃縊；未絕，以手招左右曰：『繯急，不得死』！寬之乃死。
貴州布政司張耀，聞巡撫米壽圖遁，自帥家丁以守。城陷，被執；賊以其秦人也，曰：『降當為相』。耀怒詈之。執其妾媵以怵，曰：『降則免』。耀罵益厲，賊殺之，及其家十三人。
貴陽再陷，巡撫郭承汾被執；笑曰：『頭可斷，膝不可屈也』。與黃應運皆死。
大學士楊畏知見賀九儀凶狀，痛哭自劾，請入朝；永曆帝以為東閣大學士。可望怒，使鄭國執之。永曆帝將執國，畏知曰：『猛獸當人則止；若得止其逆，臣焉避之』！永曆帝手賜以「忠貞直諒」印，揮涕送之。畏知泣對曰：『苟存社稷，死生以之。伏望陛下擴清天地、正位兩京，臣即瞑目』。至貴陽，下獄；士民數萬雨泣以請，乃使養疾於黑神廟。汪僎、龔彝諂事可望，畏知戟手罵；兩人搆之。可望呼畏知曰：『使汝何為，反作宰相』？畏知曰：『為大明宰相，不愈於從賊而生乎』！可望使杖之；畏知除冠擲可望面曰：『誰敢辱大臣』！乃被殺。楚雄人祠之。
及博托陷貴陽，執巡撫冷孟飪，使去髮；乃肆罵死（孟飪黨於馬吉翔，以能死附之）。
按察使唐勳走定番，艾能奇踵至，勳以兵誓守，屢大創之。能奇中藥箭，幾死；乃謬語：『我無他求，與我斗酒即去耳』！退軍二十里，眾謂其怯。一夕突至，勳遂死。
定番知州陳新策、都司陳徵，亦死。
威遠守備陶世顯，血戰死於陣。鄉官顧人龍，率眾固守，殺賊甚眾；城陷，冠帶登陴罵賊，死。
平番諸生陳則從，城陷，不食死。
知州曾異撰、任永寧與其客江津進士陳玉成、貢生龍茂勳計曰：『州踞盤江，控扼滇、黔，天險也；棄之不守，豈臣誼乎』？集眾登陴。城陷，盡室自焚死；玉成、茂勳入火死。
清威道黃應運被執，賊厲聲責之曰：『爾許茅土於安西，便應奉我以九五！何不蹈舞為』？應運言：『爾不當供獻於天子乎？我與若同僚，何拜為』？可望曰：『我自帝有餘力』。應運曰：『如是則叛賊，王臣寧拜賊乎』？可望怒，下之獄；猶惜其才，使護衛某再三諭之降。應運罵益厲，可望言：『若輩求死，當不使善死』。縛應運及郭應汾、姚總兵、劉總兵（二人名逸）置之地，縱惡馬數十踏殺之。又籍其家，而屍六人於門，怖不順者。平虜將軍許藎臣為歎息不已；賂其護衛張言之可望，乃葬之毛家庵，平列六忠塚，遂去。
郎中譚先哲、參議石聲和、聲和子諸生嘉言，當平壩衛陷，盡室死。
副使曾益守安平，集眾死拒。城陷，盡室死之。
總兵吳尚慮及副將某凡三人，守平溪。城陷，皆死之。
總兵蕭曠，以諸生為劉承允坐營參將。何騰蛟奏授總兵官，守黎平；頻樹戰功，忠謹尤異於諸將。承允降，使陳友龍招之，不至；友龍攻之，短兵相接，力竭，曠自刎死。
安龍十八公（詳前），不死於戰而死於賊者也。及孫可望遁，朝議：追贈吳貞毓少師兼太子太師、吏部尚書、中極殿大學士，謚「文忠」，蔭一子錦衣衛僉事；鄭允元武安侯，謚「武簡」；張鐫、徐極侍郎，林鍾、蔡縯大理寺卿，蔣乾昌、李元開、趙賡禹侍讀學士，周允吉、朱議２、胡士瑞、李頎副都御史，易士佳、任斗墟太常少卿，朱東旦太僕少卿，各蔭一子入監讀書；張福祿、全為國弟侄一人錦衣衛指揮僉事。遣使諭祭曰：『卿等乾坤正氣、社稷忠臣，早傾捧日之忱，共效旋天之力。詎意梟獍橫行，頓忘君父。安龍之血，終當化碧九原；汗簡之書，各自流芳千古。今移蹕滇雲，鵷鸞駢列；回思卿等簪履趨朝，杳不可見。夫獨何心，能不悲哉』！尋使通政司尹三聘如安隆，立廟植碑，題曰「十八先生成仁處」。
林青陽亦被執至安隆，死之。
匡國公皮熊，被執走水西安氏，年八十矣。聞永曆帝被執，絕粒七日不死；吳三桂執之，背立不跪。積十三日不食，始瘖；越日而絕，仍戮其屍。
熊之女夫趙默，亦被執；令具供，索紙書絕命詞，乃殺之（或曰：默與安坤同舉兵雲）。
大學士王錫袞里居，為沙定洲執至雲南行省中，使為己乞鎮雲南如沐氏；先馳疏而後告之。錫袞大恨，上章於帝祈死。數日卒。
里居知府陳爰謀，不屈死。
沐府從官周鼎聞亂，說天波曰：『定洲叛耳，非全省亂，請留討賊』！時土司祿永命兵固在，天波不從；且疑鼎為間，殺之，冤莫白。
天波將高謙自以援剿不及，盡室焚死。
僉都御史朱壽琳奉永曆帝命，募兵雲南。值孫可望至，知不敵，說無淫掠。誘之降，不從；羈之他所，更誘以官，卒不肯從。從容題詩於壁，可望殺之。
及永曆帝棄雲南走，昆明諸生薛大觀嘆息曰：『不能背城一戰，君臣同死；顧走蠻邦苟活耶』！謂其子之瀚曰：『吾不惜七尺軀，為天下明大義。汝其勉之』！之瀚曰：『父死忠，子當死孝』。大觀曰：『爾有母在』。其母適聞之，謂之瀚妻曰：『彼父子忠孝，吾兩人不能死節義乎』？大觀曰：『爾能死，善甚』！偕赴城北黑龍潭死；侍女、幼子亦死。明日，諸屍聯袂出，婢抱幼子於懷如故。大觀次女已適人，避兵山中；同日赴火死。
都御史錢邦芑、太常寺卿文煥、兵部主事賀奇，各去為道士、為僧。
及吳三桂執永曆帝返雲南，故戶部尚書龔彝，孫可望黨也；乃具酒殽求入謁，守者拒之。彝曰：『此吾君也！君臣之誼，南北皆同。且我祗一謁，何以拒為』？三桂許之。彝入，布几筵、奉卮酒，永曆帝不能飲。彝伏地泣，起而勸進；為勉進三爵。彝則且哭、且拜，數數不已；遂觸柱死。
三桂在滇，滿洲、漢人有睹永曆帝儀表者，陰謀推戴；事洩，皆死（名姓俟考）。
至於屬邑，則富民在籍知縣陳昌裔，以不受賊官，被杖死。貢生李印方及妻子，自縊死。其友王朝賀往掩之訖，自經死。晉寧知州冷陽春，抗節死。呈貢之陷，知縣夏祖訓，死之。楊林所女子丁氏，吳三桂兵淫掠及其地，丁不屈死。而大理寺丞林鍾泰、雲南守備徐日舜先死之（守備一作參將）。曲靖指揮王承憲，為楊畏知前鋒，擊普民升等皆有功；沙賊來攻，守備悉具，畏知深賴之。及定洲再至，承憲出戰；方大勝，忽中流矢死。其弟承瑨、土司那籥，皆力戰死；一軍盡沒。土司祿從命、祿永命，皆忠謹，奉調即行。定洲攻寧州，永命固守；城破，自刎死。孫可望至，御史羅國瓛方按部至其地，與知府焦潤生皆被執；可望要之降，不屈。攜至昆明，自焚死；潤生亦不屈死。曲靖推官署道事夏虞衍，遺書國瓛，約共討賊；事洩，盡室死。中書舍人朱斗垣奉敕賜白文選，至於曲靖，遇賊張虎襲雲南，猝執之；不屈而死。南寧知縣陳六奇，不屈，被殺於東門。指揮邵元齡守陸良，亦不屈死。御史耿廷籙受命按四川，而蜀已歿，里居臨安之河西；及李定國至，廷籙入水死。其妻楊氏，被執，不屈死。給事中廖履亨，自縊死。其屬寧州知州朱家梁，罵賊死。都司沐天運，被執，不屈死。土司祿從命，力戰不勝，自殺死。通海典史單國祚，衣冠坐堂上罵賊，被殺；印猶在握。縣民葬之諸葛山下。
武定府參將張其勳，固守月餘；城陷，衣冠望北拜，自毒而死。同知楊於陸，亦死。
師宗都司徐道興署縣事；聞賊至，集軍民曰：『力寡軍單，不能抗賊；吾死分也，若等可去』！眾請偕；則厲聲曰：『封疆之臣，死在封疆；吾將安往』！眾雨泣辭。道興所攜祗一僕，出俸金二，曰：『一賜汝，一斂我』。僕大痛請殉；曰：『汝死，誰斂吾』？僕泣從之。未幾賊至，逼使迎其酋；大罵，擲杯擊之。遂被殺。
大理府指揮陳禎，城陷巷戰，手殺數人，死。守備陳海，亦死。千戶楊昌印、王象乾、鮑洪，盡室死。千戶關維翰及其子大忠，皆死。百戶黃恩基，力戰死（陳海，一作海瀾）。
太和知縣王世傑，佐上官誓守，死於城上。教授段見錦、經歷楊明盛及其子一甲及司獄魏崇治、故永昌知府蕭時顯，皆死。舉人高拱樞，入池死。楊士俊，盡室自焚死。諸生尹夢旗、尹符、馮大成，倡義助守，罵賊而死。楊憲，盡室自焚死。楊愻，死而復甦；其妻則死。人稱太和節義為盛雲。
趙州學正遷戶部主事劉之謙，廷標之子也；以父死，授官。被執，主者索賄；之謙曰：『父子二十年苦節，飲滇南杯水耳』。使之去髮；曰：『禿頭翁，可見吾父乎』？砲烙而死。而思恩知府董邦昌、崑山知縣楊承言、臨安通判劉之蘭，皆死焉。
楚雄府舉人杜天禎、不屈死。
廣東知州張朝綱及妻馮氏，皆縊死。子耀，亦諸生；慟絕而蘇。既葬其親，自縊而死。
永昌推官王運開攝分巡道事、通判劉廷標攝永昌府事，方以兵守瀾滄江；沐天波已降，可望以印綬責兩人，堅不予。士民請降，二人即使去；曰：『眾情若此，吾輩惟以死自請耳』。逮夕，廷標縊；運開曰：『吾老宜先之，乃先我耶』！沐浴賦詩，亦縊而死。可望重兩人，求其後；或以運開弟運閎告，使聘之。至潞江，謂其僕曰：『吾兄弟可異趣乎？若收吾骨，葬吾兄之旁』！躍入江死。
蒙化知縣陳於宸，不屈死。麻哈土司龍兆春，亦死。
至於邊徼，則總兵王國勳，戰普湖死。總兵某，戰死於玉龍關。磨盤之戰，總兵竇民望力斗；自卯至午，短兵鏖突，浴血不已。火槍洞脅，奮戰如故；持刀潰圍走數里，血湧而死。王璽，亦力戰死。錦衣趙明鑑，以被害死（詳前）。
白文選降，永曆帝妃某氏在其軍中，文選祗奉之。至是，以髮自縊死。
松滋王某，從永曆帝入緬；脅於馬吉翔，飲咒水，緬人殺之。及吏部侍郎楊士廉、禮部侍郎楊在、兵部侍郎金簡、光祿寺少卿高勳、御史鄔昌期、裴廷楷、任國璽、陳純采，皆死。滇國公沐天波將軍王升、魏豹、王盛隆，奮力擊，死亦倍酷。至餘鄧居詔、王祖望、楊生芳、郭璘、潘璜、齊運巽、王自京、安朝柱、陳謙、王啟隆、龔勳、吳承爵、張宗伯、任子信、張拱樞、劉相、宋宗宰、宋國柱、劉廣寅、丁調鼎，皆死。
緬復以兵圍永曆帝所，索人殺之；逸入後宮者，亦搜殺盡。故宗室吉安王慈煃、總兵姚文相、黃華宇、熊相賢、趙明鐸、馬寶之、二差官（一李姓、一逸）及王大雄、王國相、吳承允、朱文魁、鄭文速、李際白、凌雲、尹秩、尹襄、朱議添、嚴麻子及千總吳某，昏死。內官，則李茂芳、楊宗華、楊強益、沈猶龍、陳國遠、李崇貴、周某、盧某、曹某、楊某，亦死。而陳德遠等十八人，以縊死。命婦殉者，吉安王妃、松滋王妃、貴人楊氏、劉氏。沐天波妻夏氏固侍妾，兩經大亂不辱，為女僧；天波重其節，使典家政。比縊死十日，乃斂；烏雀不敢進。其後沐罕忠事發，侍婢夏蓮自請代罕忠妻龍氏死。王啟隆妻吳氏方縊，太監李從龍見而救之；吳氏曰：『爾與吾夫厚，宜促我死；乃救吾乎』？卒縊而死。其妾亦死。齊環之妻，自抱其子入水死。吳承爵妻，先縊其子女而後死。姜承德妻楊氏，亦死。
別有數百人棲小洲，四圍皆水；緬謂潮至立死，竟不然。後入滇邊名桂廠，稱朱家雲。
通政司朱蘊金等，固與永曆帝分道，期會於緬；比至阿瓦，緬人圍以兵，潘世榮降，蘊金及都司姜承德自縊死。總兵高陞、千戶謝安祚、向鼎忠、范存禮、季勝、劉興隆、段忠，皆被殺；復竄其餘於遠方，無或存者。
又有吏部左侍郎王錫、浙江司主事鄭延爵，則先死於滇焉。
