

·兩廣之亂·
崇禎十七年秋八月，宏光帝命楊鶚總督川、湖、雲、貴、廣西軍務。
冬十月，命丁魁楚總督兩廣；貪庸無狀，遂為亡粵之本。
十一月，加廣西總兵劉承允右都督。
十二月，召楊鶚回，以何騰蛟總督川、廣、雲、貴軍務；以瞿式耜巡撫廣西。
宏光元年春，土賊陷全州；靖江王亨嘉以聞。
三月，以黃斌卿掛印總兵，鎮廣西；未行。
秋八月，亨嘉反。以其黨楊國威為大將軍、推官顧奕等為心腹，檄廣西四十五洞狼兵標勇奉之。亨嘉，朱文正裔；襲封靖江。聞宏光帝被執，謀自立；自是稱監國。隆武帝詔至，不受命；舉兵將東。巡撫瞿式耜自梧州書責之，檄陳邦傅及狼兵毋受命。亨嘉至梧州，式耜不朝；挾入小舟，索印敕。曹升刃脅之，式耜不予；拽逾數舟，卒不予。坐定，復斥之。隆武帝詔丁魁楚討之，乃挾式耜走桂林，閉之府中。式耜不食；標將徐高之子竊饘粥進，乃食之。進表閩中，隆武帝聞之喜。邦傅時受檄討亨嘉，亨嘉拒戰，敗績。改餽式耜衣食，瞑不視；乃遷之劉仙岩。檄狼兵，並不至。邦傅急攻之，亨嘉復迎式耜，還其敕印。焦璉為楊國威旗鼓，密輸款於式耜；使夜入邦傅軍，復縋邦傅入，擒亨嘉械送福州。
順治三年（隆武二年。是年永曆帝立於粵）春三月，亨嘉至福州，貸弗誅，廢為庶人；國威、顧奕、吳之琮等伏誅。擢式耜兵部侍郎；辭曰：『國家搆禍，豈臣子稱功地耶』！會曾櫻薦其才，隆武帝命晏日曙巡撫廣西，詔式耜入行在；式耜乃東至肇慶。
夏，丁魁楚使吳之蕃、張國詳援贛州（詳「江西之亂」）。蘇觀生奉命至南安募兵。再命尚書黃錦至潮州，計議援贛州。
廣西土司儂國琦作亂，晏日曙平之；獲國琦，命散其眾，毋獻俘，示仁卹。
秋八月，丁魁楚再遣兵援贛州。土寇黃元吉降復叛，破永定；張家玉斬之。又降鎮平賊陳靖眾十餘萬。
冬十月丙戌，永曆帝監國於肇慶。時惟兩廣不及兵，丁魁楚、瞿式耜諸人共立之。
十一月，蘇觀生復立紹武帝於廣州。肇慶立君，觀生欲與共；丁魁楚叱其非甲科，不許。觀生憤走廣州，值唐王聿■〈金粵〉浮海至，觀生曰：『此吾君之弟也；兄終弟及，不亦可乎』？關捷先、梁朝宗和之，及巡撫何吾騶、布政司顧元鏡、侍郎王元華、曾道唯、總兵林察奉王監國。越五日，即位；改元紹武。以都司署為行宮。封觀生建明伯，守兵部尚書；捷先以下各授職。招四姓海蛟，降之（鄭、石、馬、徐四姓）。製鹵簿，宮室除授千計。永曆帝使給事中彭耀來詰，耀謂觀生：『今上神宗嫡嗣，奕葉重光；大統已定，誰敢復爭？且虔、閩既失，強寇日增；公不協力同心以衛社稷，而操戈同室，此袁氏卒並於曹瞞也』。觀生忿，殺之。及陳嘉猷、陳邦彥至，再以永曆帝冊印授觀生，譬說利害；不從。使林察攻廣西。永曆帝以林佳鼎為兵部侍郎，督師；陳子壯為中極殿大學士、兵部尚書，節制兩廣、江西、福建軍務。子壯在廣州通書瞿式耜，言兵事；故有是命。佳鼎使李明忠擊察將陳際泰於三水，敗之。
十二月，林察使盜偽降於佳鼎，信之；乘勝追逐至三江口伏發，砲碎其舟，僉事夏四敷、遊擊管燦皆死。明忠軍於岸，淖深三尺；察攻之，一軍盡歿，明忠僅以身免。行在大震，使瞿式耜視師峽口；以王化澄代佳鼎督師。
觀生亦使陳邦彥來議和，未決。觀生清勵無才略，既總大事，苦瞀亂；日議郊祀、學校。有楊明山者，大言有精兵十萬在潮、惠；即擢撫其地。謂梁鍙才，授吏科給事中，大納賄賂。所招海盜，白晝殺人，懸於門；觀生不能問。降將李成棟在福建，固無入廣志；在籍巡撫辜朝薦與何吾騶隙，叛投之，獻入廣策，期兩月至桂林。成棟從之，以兵入惠州，守者遁；潮州亦降。即其印為牒告無事，陰自花山小徑薄廣州。先使數騎作洋舶長年狀，闌入城，露辮髮呼殺，擊傷一人，廣州悉潰。或告觀生以敵至，叱斬之。俄，騎兵至，倉卒召兵不及，觀生死。顧元鏡首椎髻號於市，令軍民降；又張示諭陳威德。人疑成棟之來，元鏡實召之。紹武帝出走，匿於王永華家；尋如洛城裡，眾挽之。時成棟騎纔數十人；又數日，前鋒杜永和至；又半月，成棟始至。元鏡僕以紹武帝告，永和執之。與之食，弗御；曰：『飲汝杯水，何以見先人於地下』！成棟殺之；又執周、益、遼、惠二十四王及宗室世子皆殺之。梁鍙誑觀生死，而舉其屍降；何吾騶等皆降。
成棟徇東莞、香山諸縣，盡下。遣將掠南安、韶州，自攻肇慶。永曆帝走梧州，並棄峽口，不之守；瞿式耜爭之不得。使朱治■〈目簡〉總督兩廣。
順治四年（永曆元年）春正月，李成棟至肇慶，朱治■〈目簡〉棄城走；成棟遣楊大用、張月、閆可義徇高、雷、廉諸州。張家玉、陳子壯起兵攻廣州，降臣佟養甲呼救，成棟還軍，聲攻甘竹灘，子壯、家玉軍皆潰。成棟復西（詳「義旅」）；至梧州，巡撫曹燁肉袒牽羊降。丁魁楚遁岑溪，亦降；成棟殺之，而有其孥賄，東趨平樂。湖南副使陳象明以所徵餉金無所止，盡以招土兵，約陳邦傅於榕樹潭；及成棟大戰旬日，土兵盡潰。邦傅走，成棟從之；邦傅走南寧。布政司耿獻忠以平樂降，總兵李明忠、李成志以潯州降，行在大震。
二月，徵劉承允兵於全州，使入衛。永曆帝復棄桂林如全州（詳「奔亡」）；瞿式耜力諫，不聽。請留守桂林，許之；以為文淵閣大學士兼兵部尚書，賜劍，便宜行事。以焦璉兵隸之，屯於黃沙。晉承允安國公，使陳邦傅守昭平。承允恃膂力，凶橫無臣禮；邦傅亦如之。永曆帝倚任，遂增其焰，以致於敗。
陳邦彥使馬應芳督舟師會余龍攻順德，再復之；遂取高州，入龍門。
三月，李成棟還軍陷順德，邦彥屯下江門（詳「義旅」）。更攻廣州，入清遠；十日城陷，邦彥死，成棟謂無慮。聞永曆帝走，急趨桂林；總督朱盛濃、巡按御史辜朝泰、布政司朱盛□皆先遁。
永曆帝聞之，以丁元華代盛濃、魯可藻代朝泰；未至，而成棟兵已至。四廂民皆去髮，惟留守大學士瞿式耜、通判鄭國藩、都司林運昌、李當瑞、沈煌誓守；檄焦璉來救。璉以三百騎先，山水驟漲，士卒浮行百餘里，深及馬腹；至榕江，無舟濟，散搜村落，得魚艇二，乃更番渡畢，璉乃濟。式耜迎勞如父子，苦無食，縻粥以飼。議使取大墟穀，未至；成棟兵已入，飛矢四射及式耜巾；璉急引弓入，控弦一發，射一人顛；再發再顛，矢無虛彀；頃刻殺數十人。餘騎下城斗，璉以一騎躪之，繞城奔逐，又殺數十人；軍士以外兵入，盡合四門，故成棟兵不得出，黠者棄馬逾城遁。璉即麾騎自文昌門出，成棟兵方駭愕，璉直馳入其軍，左右衝擊；三百騎翼之，所至洞潰，斷其軍為三。俄復合，璉益大呼入；部將白貴、白玉亦開門出，追奔數十里，斬首數千級。是役也，璉以三百騎破成棟眾數萬，桂林得全。成棟遁昆陽，旋走陽朔。賴熊復建陽；張家玉再攻東莞，復之（詳「義旅」）。
夏四月，以張家玉總督嶺東軍務。
劉承允雖重瞿式耜，遣兵衛之，而恣睢甚。以長沙陷，請罷何騰蛟為戶部尚書；不許。張光璧請討之，亦不許。承允起小校，受騰蛟薦為大將；屯溪之捷，怨張光璧、郝永忠擢將軍，己不得與。馳入黎平，執騰蛟妻子以索餉；騰蛟無如何，使章纊慰之，為請伯爵，與聯姻。比至全州，加公爵，賜尚方劍，權勢逾騰蛟而猶惡之；至是，逕請罷騰蛟，諸鎮皆怒。永曆帝亦憤，使召騰蛟入圖之；騰蛟自白牙歷全州、道州，朝行在。
五月，李成棟兵陷和平。
劉承允兵譁餉於桂林，瞿式耜竭公私財賄與之，猶不止；夫人邵氏出簪珥以佐，猶不止。與焦璉軍斗，擊傷璉；式耜劾承允，兵掠而去。孔有德聞之，急以兵陷興安，突攻桂林；大雨城壞，吏士失色。焦璉入守，矢貫於肘，憤呼拒敵；式耜躬立矢石中，以西洋砲轟擊，敵少卻。乃大戰，自辰至午，不及食；式耜親持飯哺之，士益奮，以大雨止。明日再戰，璉奮長刀砍除，步騎從之，左右衝擊；有德大敗，收餘兵走。璉軍逐北，日數十里。有德望虞山草木，皆以為兵，幾為追騎所得。其別將出栗木嶺者，式耜使馬之驥伏江岸，瞷其至，怒馬而渡，□矢掉槊，殺數十人，追北二十里乃還。有德以是不敢輕桂林。論功，進式耜少師兼太子太師，封臨桂伯；式耜辭，不許。魯可藻實與式耜共守，以為廣西巡撫。焦璉歎曰：『文臣若此，吾儕宜愧死矣』！
是月，李成棟兵陷瓊州。
六月，何騰蛟入朝。陛辭，群臣郊餞；劉承允伏甲將攻之，胡一青、趙印選殺其眾。承允諱之，騰蛟乃行。
秋七月，張家玉復龍門、博羅、歸善七邑，陳子壯敗於高明，李皇一攻肇慶（詳「義旅」）。焦璉復陽朔、平樂；魯可藻復賀縣、富川，引其兵與璉會約。陳邦傅入潯州，降臣耿獻忠遁；璉、可藻乘之，復梧州。懷集縣丞徐定國當城陷走山中，不去髮；至是，以計復其城，廣西全復。
八月，李成棟陷清遠，大學士陳子壯死之。李皇一等亦死於肇慶（詳「義旅」）。
冬十月，郝永忠走桂林，何騰蛟、瞿式耜力撫之（詳「遺亂」）。
土司覃鳴珂惡守道龍文明，攻柳州；陷之，文明遁。鳴珂大掠去。
李成棟攻博羅，張家玉敗死於增城（詳「義旅」）。
何騰蛟聞湖南急，出屯於黃沙鎮，衛桂林；孔有德攻之，連戰數四，騰蛟入興安，使周金湯等備湖南。
嚴起恆、劉湘客說式耜分屯諸部及焦璉、盧鼎於平樂、義寧、靈川間。璉軍最整，諸將欽服；惟郝永忠起盜賊，極惡之，璉不與較。盧鼎少戢，嘗大雨衣笠哨敵壘，晝夜柵守；部將惡之，而不敢動。式耜、起恆悉重之，下詔褒美。
是月，耿仲明陷全州，總兵王某、蔣某禦之黃沙河，先遁；守道馬鳴鸞以城降，總兵王允成、唐文燦亦降。允成之降也，一軍慟哭而散；何騰蛟使何有奇援之，不及。仲明入興安。
冬十一月，孔有德、尚可喜、耿仲明攻全州。何騰蛟方按部於永寧，瞿式耜使迓之；集焦璉、郝永忠誓神前，轉餉給之。騰蛟帥胡一青、焦璉、郝永忠出全州，血戰三晝夜，盡潰諸壘，殺獲萬計，大得名馬、橐駝、珍異。有德等走湖南，佟養甲兵亦潰，廣西始可守。騰蛟督諸軍進，連營三百里。惟陳邦傅自梧州以舟師攻肇慶，猝遇李成棟游騎，即驚潰；騎因逐之，抵梧州。邦傅不知所為，急走潯州；且乞降，而不去其髮。永曆帝亦不知，惟嘉全州功，議進騰蛟興新侯，亦侯焦璉；印選、一青皆伯爵，周金湯、熊兆佐、馬蛟麟掛印有差。
十二月，何騰蛟自全州大舉攻湖南，馬進忠等皆莫應。瞿式耜歎曰：『勳帥觀望，得非朝廷位置無以慰之』。又曰：『既不能挽治時政，又不能輯和諸鎮；內外兩無所得，奚補哉』！然諸將起盜賊，志俘殺而不樂戰；郝永忠更屠水西四十八堡，橫死無藝，時不能問（詳「義旅」）。
是月晦，永忠忽南走；焦璉不知故，退兵平樂。諸鎮哄潰，騰蛟不及制（詳「遺亂」）。
順治五年（永曆二年）春正月，命大理評事朱宿坦諭廣西左、右江土司勤王，皆聽命。再命何騰蛟出全州、焦璉出平樂，謀進取。
是月，郝永忠入興安。
二月，郝永忠入桂林，劫永曆帝；大殺掠（詳「奔亡」及「遺亂」）。瞿式耜至，裸坐；僕假何騰蛟令矢至，乃得出。
孔有德再攻廣西，趙印選大懼，棄靈川，走桂林。是日加午至，焚掠益雜，煙焰踰櫓樓。焦璉使告瞿式耜，願以兵屯桂林；曰：『強敵外逼、奸宄內訌，勢不能全。然賊乏食，必出掠；因四擊之，不過數日，賊可盡矣。然後保全、梧為門戶，協力守之，可以無慮』。式耜慮傷民，且懼為有德乘；不聽。侍郎劉遠生、給事中丁時魁、萬六吉、劉湘客皆請下平樂，使璉軍入援，禁遠近薙髮；更入城，收儲峙，毋為亂人得。乃入民舍草檄。翌日，使蔡之俊、朱盛凝先入斂屍賑民，永忠、印選已入郴州、永州去。全州諸將聞之懼，議以城降於孔有德；監軍中書不可，眾殺之。永曆帝詔何騰蛟卻守桂林，孔有德聞之，急趨興安；城中無帥，立陷。有德執興安文武及宗室朱寅衡數百人，皆殺之。聞桂林狀，則益喜；使線國安等入灌陽，盡下興安諸峒。急趨嚴關，殺明總兵三，士卒死者以萬計；逼鄉兵使去髮，勢及桂林。
三月，瞿式耜在桂林；何騰蛟自永福至，周金湯、熊兆佐、胡一青等先後至。騰蛟鑒前事，下令諸軍曰：『敢有一人隻騎入村落者，死無赦』。人心乃定。孔有德、耿仲明、尚可喜趨桂林，丁巳薄城；焦璉自平樂晝夜馳至，未解甲，有德兵已至，璉逐去之，閤門而守。騰蛟部諸將，使胡一青出文昌門，周金湯、熊兆佐出榕江門，焦璉、瞿式耜出北斗；戰甫合，璉奮臂顧其儕曰：『吾為諸軍破敵』！躍馬持矛直突陣。有德兵圍之，矢下如雨；璉左右擊若遊龍，有德軍為合而散者數四。劉起蛟慮璉獨深入，大呼馳進，與璉合；貫其陣出，殺數百人。胡一青至，騰蛟撫之曰：『若好為我一擊』！一青躍馬斗，殺數十人，掣其槊而馳。一青騎，必去其鬣；共曰：『此騎牛蠻子，不易敵也』。璉、一青合兵前，周金湯、熊兆佐橫擊之，璉將白貴、趙興四面入，士皆死斗；有德軍大潰，逐北二十餘里，壓其壘而軍。線國安親出決，刀擬一青；一青衝其脅顛之，國安遁去。大風忽起，塵漲天。璉、一青以死士奮力擊，盡潰其屯，斬馘千計；有德自甘棠渡遁。式耜、騰蛟互相勞，遂檄諸軍屯榕江，趨全州。式耜日招徠流亡少集，且竭力餉諸軍；遣使告捷於南寧。永曆帝謂式耜已兵死，欷歔泣下；比捷聞，乃大喜，賜璽書、紗縠、「精忠貫日」圖書，太后亦賜夫人邵氏銀幣。當戰時，趙興浴血出，起蛟馬項懸首級如貫；白貴戰死，焚其屍，得鏃升餘，人駭為楊貴後身。式耜分卹諸死者，為壇祭之。
魯可藻乘勝復梧州。
南寧巡撫趙臺頗得民，陳禹玉欲得其城，攻之；臺固守。邦傅又欲世鎮南寧（禹玉，邦傅子）如沐氏，瞿式耜等爭之。
夏四月（永曆閏三月），何騰蛟、瞿式耜以兵濟榕江，有德分其軍為四部戰。一青以馬槊首陷陣，馳逐吒叱，動山嶽；有德退屯於嚴關，堅壁以待。諸將力攻之，僵屍被野；自午至酉，溽暑枵腹。將斂軍，一青單騎追殺，至於興安之三里橋；眾從之，遂入興安。越三日，至鳳凰坪。有德為三伏於松林；騰蛟四面入，胡一青、趙印選、王永祚、吳朝興、馬養麟往來馳擊，周金湯、熊兆佐自東山下，橫突破陣而出，鸞橋之水皆赤。騰蛟攻全州，已有德瞷其師少懈，襲之。兵甫交，遁；諸軍逐之，至於北關，阻於矢石不能進。
李成棟既陷廣東全省，思上賞，僅提督；佟養甲乃以總督節制之，心怏怏。聞粵西屢捷，大懼；廣東盜又大起，布滿山谷，陰思復降。其子若妾聳惥之，計決。與降臣袁彭年登樓語：『每念少康，至今正統朝敗必終復。今靖國兵無前，焦璉以二矢復七郡，時勢可知矣。且聞新主龍表，酷似神主；若以兵輔之，成則侯王、敗亦得為忠義鬼』。
有胡奇者，盡以其謀告；養甲不之信。贛州來求救，養甲使成棟往；彭年故吝其軍佽，又苛索之，軍士皆怒。成棟陰使花山盜縱火掠，以內外急恐養甲，宜用權復為明；且殺其親吏凡數人，養甲解辮髮以媚之。成棟已去其纛、立己幟，養甲請降；耿獻中以巡撫駐梧州，亦降：廣東悉為明。成棟使洪天擢、李綺詣廣西，奉表謝罪，請迓乘輿。時南寧危迫，得成棟疏，上下相慶。
閏四月（明四月），遣使勞廣東軍；封李成棟惠國公、養甲襄平伯；其部杜永和江寧伯、羅成耀寶豐伯、董方策宣平伯、郝尚久新泰伯、張月博興伯、閆可義武陟伯；進黃應傑、張大瀛、楊大福官秩有差。使吳貞毓奉敕如廣州，慰勞之。群盜聞之，皆入貢請命；永曆帝盡官之。陳邦傅聞之，忽揭旗稱己所招撫，上疏侈績；成棟大憎，馬吉翔為弭之。瞿式耜慮永曆帝之廣東，遂制於成棟；上疏爭之。成棟使沈清源再至，劉遠生說之；請奉永曆帝蹕端州（詳「永曆奔亡」）。
是月，陳邦傅謀要駕；事洩於杜永和，不敢動，自稱「世守廣西」如沐氏。
五月，孔有德益募耙手於全州，凡二千人；驅之戰，水陸攻注。趙印選、吳朝興斬其將黃尚賢，裹創不肯退；騰蛟以軍濟，縱而棒其兩翼兵，盡諸耙手殺之，有德又大敗。騰蛟為雲梯以攻，焦璉發砲無不中。諸將為排柵遏西北，而專攻其東南；有德突之，眾幾潰。何騰蛟單騎殿，得不敗；乃購先登者予千金，卒不克。騰蛟以五將兵出東安，絕湖南援；使林某遏黃沙、六塘，絕有德食，皆克捷。已命趙印選宵攻其北、焦璉攻其南、蒲纓攻其西，有德大懼；詰旦，棄城遁，遂克全州及灌陽。
六月，瞿式耜勞軍於全州，皆帕首弓刀伏馬前；曰：『微公，無有今日』。
秋八月，永曆築臺於肇慶，拜李成棟為大將軍，出援江西。成棟嘗侈言南雄以上，諸臣共之；庾關以上，己獨戰守。至是，又言：『天下事在人為之』。以兵數萬出南安；至贛州，誑於降將高進庫，還軍嶺上（詳「江西之兵」）。其在廣州，有無賴子歉大姓酒薄，譖諸成棟欲屠之；廣州文武皆跪請，猶使邏者肆殺人。保康知縣不賂，其圉譖之曰：『知縣謂公但殺民耳』！立執殺之。其無狀，率類此。
冬十月，永曆帝再命李成棟援贛州；兵號百萬，不戰而潰（詳「江西之兵」）。恥入肇慶，因至廣州。上疏陳計，定期再出；實利俘掠。
時廣州十府制於李成棟，南寧、潯州據於陳邦傅，桂林、平樂隸瞿式耜，柳州、慶遠隸焦璉；軍食嬴絀、士馬升降，永曆帝不能問。式耜所恃運鹽、鼓鑄以飼諸軍；璉地最瘠，故軍勁而不能多；成棟擁多軍，無一健士，比金聲桓尤劣；陳邦傅惟私鬥，趙臺被圍，急棄城走土司。
順治六年（永曆三年）春正月，李成棟敗死於信豐。時何騰蛟、金聲桓皆死，人心駭震。李赤心將逼桂林，旋走橫州；高必正屯潯州。使劉遠生撫李成棟軍於廣東；給事中金堡方注籍，亟上疏：『閆可義軍南雄、李棲鵬軍韶州，勢分而孤；則杜永和當移鎮。董方策以全師歸，氣未墮；宜使軍清遠，應南、韶。廣州文武勢不相下，劉遠生已著誠信，請使節制。三水以上必集舟師；今千人耳，宜增。聞王興材可用，請使連城璧往；崇陽王軍可用，請使朱盛濃往。懷集之途實通德慶，輕騎突至，東西徑斷；葉承恩守之兵少，宜檄助。京營不飭，蓋馬吉翔、李元允之過；豈有天子所在，無精兵萬人可供一戰者乎？寶慶告陷，粵西剝床，胡一青孤而無援，焦璉力不能顧；粵東劉才鼎有眾三千、馬五百，請敕使備緩急。瞿式耜已出全州，粵西撫臣宜急推定』。時不能用。
二月，李成棟軍之還廣東也，杜永和挈其印歸。因賄諸將請以為「留後」，許之；以為廣東總督，統成棟軍。以羅成耀為巡撫，守南雄。
堵允錫自鎮峽關走富川之猺崗（詳前）；監軍僉事何復圖導之，走梧州。復圖方散貲撫猺寨，思有為；曹志建執而磔之。瞿式耜使吳其雷詰志建：『奈何迫大臣』？允錫乃免。
李赤心自湖南將犯桂林，撫之；走賓州（詳「遺亂」）。
夏五月，以兵部侍郎張同敞總督軍務；用瞿式耜薦也。同敞，居正之曾孫；有文武才，敢戰冠諸軍。往往獨坐胡床，不避敵；敗軍見之，因反斗。持身堅苦，四十喪其偶不復娶，蕭然一榻；惟篤軍事，士卒人人服之。
趙印選遁，而遇胡一青；曰：『何督部亡，吾儕欲死封疆，非其職；降，則如出滇之志何？瞿留守仁慈愛士，曷往從之』？收諸潰卒，宵走桂林。式耜郊迎之，為請於朝；封印選開國公、胡一青新寧侯、王永祚伯，謂之滇營。印選兵尤無律，緣道淫掠，闌入平樂；焦璉將趙興性剛直，惡之，殺數人，幾大哄。式耜語焦璉：『國家危在旦夕，惟賴諸將一心；而私鬥乎』？璉按殺趙興以悅之。每與式耜語及興，輒淚下；印選兵截其拏賄於封川。
赤心掠德慶，稱入清側（詳「遺亂」）。
六月，堵允錫自梧州入朝，以為督師大學士（詳前）。有劾喪師失地者，乃命總軍於梧州，節制忠武（馬進忠、王進才、張光璧、牛萬才諸軍名）、忠開（於大海、李占春、袁韜、武大定、王光恩、王友才、王昌、王祥等）、忠貞（李赤心十營）營諸將，分屯川、楚。湖南、廣東西境，亦非允錫所能令。
赤心黨分掠湖南、廣西，至於南寧（詳「遺亂」）。
秋七月，命杜永和以廣東軍攻江西。
楊大福聞李赤心至，燒營走，大掠四會、懷集諸縣。諸軍思潰，行在大震。閆可義斷指自矢，乃定；永曆使內侍齎敕獎之。大福至肇慶，李元允斬之。
杜永和甫至江西，敗歸；總兵楊國治等被擒。
胡一青聞孔有德兵至，懼；棄永寧走，有德入之。一青走桂林，瞿式耜使屯於榕江，一青呼餉。時軍籍冗猥，月食不貲，公私罄竭；永曆帝至廢食，詔群臣計會，出慈寧宮金萬兩給之。
八月，瞿式耜使趙印選出全州，楊國棟、焦璉軍截海洋埠。璉至興安，病不能興；其將劉起蛟奮兵出，急趨而前，遇伏而敗，璉誅之。起蛟善戰冠諸將；自白貴陣沒、起蛟及趙興以誅死，璉遂弱。瞿式耜疏：『兵驕將悍，有身先士卒、一往不顧者，忠義可嘉。請以其子嗣軍職』。從之。
九月，陳邦傅將曾海虎劫監軍御史毛壽登，喪其冊印；瞿式耜捕海虎，斬之。
冬十月，以劉遠生為兵部尚書，總理戎政；以金堡監羽林軍。節用儲餉，厚募親軍，將以親征；事旋罷。
是月，尚可喜自江西瞷廣東。至梅嶺，高進庫先至枯樹屯，焚之；降將柯永盛以六騎達廣東，軍四百皆奔迸還，曰：『南雄，即日可下也』。進庫索其賄，不應；攻亦罷。肇慶大震，使羅成耀戍南雄以備之。成耀止於韶州，不敢進；可喜屯中寨。
堵允錫自如梧州招其軍，稍稍集；期忠貞營不至，允錫鬱鬱卒。遺疏請恢復，永曆帝不省；多命廣東、四川總督巡撫，而視湖廣總督如具文。忠貞營自廣東，西走黔、川（詳「遺亂」）。
十一月，王永祚等敗績於永州。張同敞急使楊國棟趨全州衛廣西，有德解去。一青走嚴關，軍士採菽而食。
十二月，郝尚久自潮州乞降於尚可喜，導入庾關。除夕，趨南雄。
李建捷自信豐還，入肇慶；封安肅伯，使助守廣東（建捷，亦成棟養子也）。
順治七年（永曆四年）春正月朔，尚可喜陷南雄；守將江起然遁，副將楊伋三十餘人皆被殺。可喜使班志富趨韶州，羅成耀盡棄輜重遁；將走高州，緣道劫掠，奪及餉金，且謀取肇慶降。永曆帝使李元允數其棄地失律罪，即席斬之。總兵吳六奇以韶州降；可喜兵東及於潮州。
潮州固有流賊，張達、蘇利皆是也。紹武立，皆降；為總兵。又降於李成棟；成棟使車重任往鎮之，凶虐無禮。知縣岳桂以事撻其卒，重任怒，偽為山賊，執桂及守道李光坦、知府凌犀渠，皆殺之。成棟使郝尚久代之，殺重任；而虐如故。殺掠所至，兵賊不別，惠、潮、嘉應至於南澳咸被其禍，民無所訴。朱成功自福建來攻，破惠州；擊張達於美濠，走之。成功去，達等復糾眾掠。既而皆降於可喜，官都督總兵而不去髮，殺奪自如；可喜羈縻之。
夏國祥聞廣東狀，日促永曆帝西行；李元允曰：『百官皆去，將以空城予敵耶？上自西來，今更西歸。獨廣東一塊土，臣父立功、隕命皆以此。若上念東土，留臣肇慶，與杜永和共守廣聲勢，則臣之職也』。永曆帝手詔，以元允督諸軍；擢馬吉翔兵部尚書，共守肇慶。使劉遠生、金堡諭諸鎮，督杜永和出師。永和在廣州，聞梅嶺失，即與三司江槱等遁入舟。李元允檄責之，不應。月餘兵不至，乃復入。可喜使降將許爾顯、江定國以舟師趣清遠；自與耿繼茂徐行至廣州，無一卒拒，乃圍廣州。爾顯入水南，永和告急；命馬吉翔、陳邦傅援之，止於肇慶不進。羅守誠謀叛，元允計殺之。
二月，尚可喜攻廣州，總兵吳文獻以舟師營東門及南門，可喜不敢逼。張月、李建捷屢擊之西南驛，建捷戰尤力，多所斬獲；捷書往來不絕。可喜強市糴於廣州龍眼洞人，砲拒之；許爾顯怒，屠之，凡五百戶。鄉民懼，可喜乃得糴。總兵鄒文光以偵敵死。降人李士璉導可喜兵陷惠州；已及總兵黃應傑、知府林宗京執趙王由棪及郡王十三人以獻，皆被殺。江右宗室止其地者，士璉盡殺之而有其孥賄。
曹志建將劉成玉肆掠及丁憂總督魯可藻舟，焦璉討之；志建怒，兩軍幾斗。瞿式耜曰：『今天子蒙塵，強敵西逼；忘大仇而修小怨，其謂之何』！志建乃杖殺玉；主將嫌釋，而軍士益水火。孔有德攻之，志建奔灌陽，潰兵闌入恭城、陽朔；瞿式耜犒之，乃止。式耜以桂林瘠薄，正賦苦不足；請募兵屯田，格不行。陳邦傅、郝永忠又掠之。焦璉請分軍一守全州、一出戰，餘眾屯田；趙印選梗其議，且忌璉軍，整日搆之。式耜不得已，使守平樂；馴至於亡。
夏五月，李元允自肇慶入朝還，以兵救廣州，遂入守；降將張大奎至，立斬之。廣州兩面皆拒水，舟師守之；西山之麓，柵而為木城，又重溝之，海潮以達。可喜不能逼，暑雨鬱蒸，弓弦膠解，將退師。而陳邦傅將馬寶、馬維興攻清遠者皆敗，馬吉翔不敢進，何吾騶受命督三水軍亦不進，清遠參將酈文龍、東莞總兵張道瀛、參將張善、南雄副將覃養志皆叛降；可喜以兵陷三水。高必正再受命援廣州；陳邦傅惡之，又惡李元允，使姚春登結土司以自固，因擊必正。必正俄去（詳「遺亂」）。
朱成功擊蘇利於潮州，亦不克。
張月、李元允猶疾戰，嘗大破可喜軍，獲其戰艦逾三百、貲械無算。杜永和運矢石，陳金銀、緞玉於城上勵士卒，故相持不失。
大學士王化澄等聞警無一策，萬翔、魯可藻等惟思結諸鎮（見「黨禍」），乃封永和諸人侯伯以慰之；又晉焦璉宣國公、胡一青衛國公、曹志建保國公，而置敗績喪地者罪於不問。瞿式耜以兵定南寧，化澄等反惡之，並及張同敞（詳「黨禍」）；先後以於元煜、來嗣敏督廣西軍。元煜至，以女妻王永祚子，使戴己；促趙印選等無受督師令。式耜、同敞疏解兵柄，亦不報。印選復奪元煜女，永祚忿，將攻之；胡一青寢其事。印選又與一青爭總統，大鬨；一青軍出防。印選居桂林恣酒色，一青啣之。
秋，瞿式耜遺書大學士嚴起恆曰：『東疆危矣！天下事殆不可為。吾與公徒以一死塞責，何面目以對天下士』？起恆奉書而泣。
九月，孔有德入灌陽，曹志建奔恭城；焦璉曰：『灌陽，潯、賀、柳、梧之障也』！親往救之；資以馬仗，視其軍立，乃還。有德軍益前，馬進忠戰，敗績；再戰於瓜里，又敗，走城步山中；桂林大震。有德益兵攻廣西，民苦抄掠者爭導之；胡一青、趙印選、王永祚皆先遁，全州復沒。
十月，降寇蘇利陷惠來，朱成功入南澳。
瞿式耜使其孫文昌告急行在，莫或為計。集諸鎮議搜劫以懸賞，亦莫應；惟以忠義激將士。馬進忠戰於西延，敗績，走貴州。諸將相顧不一救，於元煜亦不問。焦璉將以兵守桂林，趙印選惡之；乃以總統令止璉曰：『平樂失，誰執其咎』？璉不得出。
十一月，尚可喜、耿仲明圍廣州久不去。其城雖堅，水師總兵梁清標叛，出降；降將吳六奇更為可喜招徐安，降之。可喜因大治水師；永和懼，陰乞師於蘇利，不應。張月等猶擊敗可喜軍，燒其鐵甲去；又以砲碎可喜及耿繼茂案，二人方共食，幸不死。可喜以兵攻西門，月以大砲擊之，殺其兵千人。西城守將范承恩，故皂隸；杜永和以「草包」呼之。承恩大恨，陰約降；夜決砲臺水涸，可喜兵填淖進，遂焚木城，移其砲以內擊。永和、建捷突圍出，及張月、殷之榮、吳文獻以舟師走廉、瓊；建捷旋入朝於南寧。可喜屠廣州，孑遺無留；逸出城者，擠之海中。馬寶攻清遠垂破，聞之遁。陳邦傅亦遁；遂掠藤州，燒民舍千椽，走南寧。可喜使班志富及降將徐成功等以兵西；降將郭虎略肇慶，馬吉翔先遁，李元允走南寧，守將馬裕昆降。
是月，孔有德自全州陷興安，直攻桂林。胡一青、王永祚託徵餉，走榕江、再走甘棠渡，遂入桂林。焦璉在平樂，猝不能至；榕江上下無一壁，式耜無如何。有德從容濟，至於嚴關，復無一卒；有德長驅入桂林。瞿式耜使趙印選出戰，不應；再促之，則盡室行。王永祚迎降，胡一青、楊國棟、蒲纓遁，諸軍大潰；燒掠內外，煙焰障天，而城守無一卒。張同敞適自靈川至，式耜留；共死。明日，有德陷桂林，靖江王、楊國棟、馬養麟皆降。
十一月，胡一青、趙印選走賓州，再走南寧，兩廣省治皆沒。
十二月（永曆閏十一月），永曆帝以張孝起巡撫南寧、兼高、雷、廉、瓊四府軍門。宣國公焦璉在平樂，謀恢復；故留守瞿式耜僕奉其遺書至，勉使為力。璉遂三分其軍攻全州、永州、沅州，皆不勝；及勒克德渾自灌陽至，璉以軍防梧州。征西將軍朱旻如守平樂，高必正走貴州（詳「遺亂」）。
朱成功以舟師援廣東，不克而歸（詳前）。
順治八年（永曆四年冬十二月。自二月後，為永曆五年）春二月，徐成功、高進庫攻高州，至於盱口，李明忠自潰。進庫追至電白；遂攻海豐，都督薛進拒守，死。
有德自桂林陷梧州，焦璉走潯州；有德使馬蛟麟陷柳州。
三月，徐成功、高進庫陷高州，巡道郭光祖、吳人龍、知縣文振義、副將王邦友皆納降。
孔有德兵陷象州、馬平、雒容、柳城、融縣、懷遠、蒼梧、岑溪、北流、懷集。
李元允憤孫可望狀，請出靈川，收兵雷、廉，奉帝入海；許之。疏請移蹕於防城；不許。元允遂行，招兵攻廣東。
夏五月，永曆帝命朱天麟經略左、右〔江〕土司（詳後）。
六月，降將李棲鳳陷和平、興寧、龍川、惠來、遵化、海澄諸縣。
秋九月，孔有德兵益東，陳邦傅及子禹玉陰約降；誘焦璉殺之，挈其首及諸文武以潯州郡縣降，且為有德攻平樂。焦璉部猶未知，有德乘之，平樂遂沒。又為有德襲破白常燦於清遠（詳「義旅」）。武宣、鬱林之間皆沒，有德兵地接粵東。
冬十月，孔有德使線國安、降將馬雄趨賓州，徇上、下江地。
十二月，線國安陷賓州。降將南一魁、張國柱入南寧，永曆帝已先去（詳「奔亡」），趙印選、胡一青走思南。有德陷太平，印選走欽州、一青入思明山中。
順治九年（永曆六年）春正月，耿繼茂入廉州，總兵蔡奎降。
二月，孔有德使線國安、馬雄及降將全節守南寧、慶遠、梧州，自以七百騎入池河，窺貴州。諸將曹志建在賀縣、馬寶在陽朔、胡一青在山寨，各無可為。
夏四月，徐成功、耿繼茂入雷州，遂入廉州，分掠靈山、欽州。趙印選遁，旋降；李元允、李建捷皆被執。繼茂等逼瓊州，杜永和以其眾數萬降；廣東盡沒。
秋七月，李定國使馮雙禮分兵攻全州，自自武岡督諸軍入廣西。在道，復分軍為兩道，使其部西勝營總兵張勝、鐵騎營總兵郭有名自西延、大沽間道趨嚴關。在道聞其部捷驛湖，慮全州兵救桂林，下令捲旗倍道疾進，無攻城，直襲桂林。至則馮雙禮已克全州，出與合；張勝、郭有名亦擊降將孫龍於嚴關，走之。孔有德自桂林悉兵至，砲聲夕作，諸軍欲赴之；定國曰：『無庸』。偵之，果伙軍，有德置之以約全州兵者。以定國軍已入關，有德兵卻陣於關內。明日大戰，定國蓐食麾軍驅象出鋒；甫交，象反走，定國大怒，斬御者，親執巨刀奮力陷陣。諸軍爭搏敵，象亦突陣，呼聲震地；天大雷雨，定國兵躪而入。有德大潰，死者無藝；追至大榕江，有德遁桂林。定國急追之，信宿即至；壘其北山，俯瞷城中。有德出，定國兵射之，中其腦，不死；還其居，茫無策。馬進忠復招王允成降，有德自燒死。子庭訓幼，其妻付諸婢曰：『脫免，使為僧』。旋亦被殺。有德以毛文龍部首亂登、萊，叛明渡海，得「天祐兵」之號；比入湖南、廣西，殺明宗室不可紀。自是死，裔亦絕。
定國入桂林，遣使告捷。其人晝夜易騎馳，比至暈絕，甦而以告；上下駭抃，永曆帝為之大宴三日。定國械陳邦傅及其子禹玉至貴州，數以迫脅乘輿、誘殺焦璉罪；褫革以徇，傳屍安隆。降將董英、袁道先、曾盛、祖秘希、孔承先、孫龍、孫廷世，皆伏誅。聞全節遁梧州，尚可喜使降將強世爵以舟師巨砲援之；乃自間道襲其城。節合線國安、馬雄來拒；定國悉銳圍之，節遁，雄、國安走封川，定國克梧州。進攻柳州，克之；潯州亦下。遂攻平樂，克之。於是宗室朱盛濃、豐城侯李茂先、總兵龔遂在富川山寨，胡一青及義寧伯龍韜、總兵楊武在永福、陽朔，皆以兵應；慶遠、思南、南寧、太平諸府皆下，廣西全復。
定國趨湖南（詳前）。永曆帝封定國為西寧王、馮雙禮興國侯。以陳經猷為經略尚書，守桂林；將軍王應龍等助之。
九月，馬寶復連州，斬降將茅生蕙；郭虎救之不及。張月執李明忠叛降於尚可喜。
線國安、全節乘李定國入湖南，乞師尚可喜，助以舟師，遂覆梧州。未幾，全節、馬雄陷潯州。
冬十二月，線國安入藤縣；又攻平樂，陷之。賀縣亦沒。
順治十年（永曆七年）春二月，李定國走廣西（詳李孫之兵」）。
尚可喜再以兵陷廉州。線國安敗胡一青於賓州，全節入象州，合攻桂林；陳經猷不能禦，桂林復沒。一青、龍韜、楊武走。
三月，李定國自梧州攻廣東（互見前及「李孫之兵」，復開建、順慶；遂攻肇慶，連營北山。別將入四會、廣寧，至於三水。於是宋國相自岑溪出，掠羅定、東安、西寧；朱成功入新會、順德諸海口，至於九江村，期會定國；清遠山寨亦聲導定國渡河走從化，以襲廣州。
夏四月，李定國圍肇慶，潰其堞凡三面；又穴北城攻之，為土囊、木柵、藤牌拒槍矢。許爾顯塹城中而守之，月餘不能下。尚可喜畏之，且慮定國自木棉渡合郝尚久兵，則北走之徑絕；使耿繼茂以重兵扼三水。爾顯旋鑿東門，焚其隧；定國兵多死，退軍五里。爾顯復潛奪龍頂岡，以鉤槍弋定國兵徇於城下；定國引而西。
郝尚久屯潮州，隙於班志富、郭虎；可喜使劉伯祿往代之。尚久遂執降人薛信辰復為明，與故南京禮部侍郎黃錦、襄陽知府鄒鎏、參議梁應龍奉永曆正朔，自稱新泰伯；壘於金城山巔極高固，鑿井深百尺，容萬人，大集糧糗、兵械為久計。旁攻揭陽、大埔諸縣；惟潮陽、惠來、鎮平為吳六奇所守，不能入。尚可喜、耿繼茂、吳六奇、蘇利、許龍合圖之，諸縣復沒，惟守一城。
胡一青，楊武合兵圍桂林，敗績；死者千人。
閏六月，李定國攻肇慶，與尚可喜戰於四合江，不勝；還屯柳州。周金湯復遂溪。
秋七月，李定國自懷集攻廣東，步騎四萬；復化州、吳川、石城，以施尚義守之。
又取賀縣、樂平，西攻桂林。時省垣雖沒，山寨義兵十百起，陳經猷、王應龍亦故在；聞定國至，皆響應。線國安固守；定國攻之七晝夜，不能克。將為鰲翻，驍將王國仁入視，爇死隧中；援兵復將至，乃解圍還柳州。孫可望來攻，定國大敗之（詳「李孫之兵」）。
九月，郝尚久在潮州圍未解，而酷信誣說；其下王安邦知必敗，夜導外兵入。尚久將走金城山，攻者突至，門不及合；尚久投井死。朱成功將陳六御至廣東援之，不及（詳前）。
冬十月，尚可喜兵陷吳川、石城。
順治十一年（永曆八年）春正月，孫可望使馮雙禮以步騎萬人逼柳州，定國攻廣東以避之。雙禮攻桂林，不克。
二月，李定國至高州，張月復出降，尚可喜懼甚；耿繼茂移其軍入福建，可喜益懼。
夏四月，李定國入廉州，取雷州；使趙延生徇羅定、新興、石城、電白、陽春、陽江諸縣，下之。
六月，李定國遣兵攻梧州，不克。
秋七月，陳武起兵復臨高、昌化（詳「義旅」），張國柱敗之。李定國取恩平，前鋒至肇慶，謀大舉；將以郴、桂之軍出韶州，江、楚之軍入嶺上，約朱成功取潮州。可喜不敢出，惟使郭虎及降將杜豹、田雲龍守新會、高明。凡三日，定國兵至，可喜再使降將吳進功入新會以助守；定國以舟師扼江門，為砲臺於陸以斷之。可喜使降將劉秉功以水陸兵至，李定國少卻；秉功乃得入。定國分兵攻高明，穴地入之；垂克，而可喜之軍至，望定國軍，遽退。定國自追之，以精銳五百急躡可喜，期必得；遇伏而敗，失總兵武君禧、王天才十六人。可喜以兵還廣州。
是月，尚可喜部兵陷平遠。
九月，李定國猝以兵入高明，執郭虎；獲杜豹而殺之。
冬十月，李定國合兵圍新會，環屯珊洲、金利、富灣、羅漳諸隘，勢大振，兵鋒及廣州。新會食絕，至於萍木皆罄；許爾顯、吳進功猶死守。定國先約朱成功取南京；至是，林察至，定國已退據新會之險以自守。
十二月，尚可喜、耿仲明、珠瑪喇以兵援新會，定國擊之珊洲陷伏，力戰乃出；副將梁大勳戰死。明日，定國陣山巔，下列象砲；珠瑪喇以索倫勁騎斗，定國自部鐵騎四千橫衝之。珠瑪喇不退，降將盛登科、尚立智襲據其西山，定國陣動，降將連得成、田雲龍、栗養志等以步卒進，定國之象驚於砲，走。可喜縱擊，定國大敗，亡十三象、馬三千、士卒四萬；得脫者半。定國遂檄高州、高明守兵皆會於鬱林，並諸廝養籍為兵，復得萬人，自興新南；可喜追之不及。總兵孫繼昌走土司，定國使吳三省等以象一、步騎千追及之，遂引兵攻肇慶。
順治十二年（永曆九年）春正月，李定國至興業；尚可喜追之，定國失象一。至於橫州，鰲拜、塔賴以滿洲、蒙古兵大至，定國甚敗，老營皆失，餘象二、馬二百八十。至於橫江，燒其橋走。可喜躡之，定國以千人走賓州。於是廣東之羅定、肇慶、高、雷、廉五府州十有八縣及廣西之平樂、慶遠、太平、思南、潯州、鬱林、橫州、北流、興業、容縣、岑溪先後沒，諸將閻維經、趙延生、施尚義各棄地走，馬寶叛附於孫可望，王允成、張士祿再出降，中書楊琳俊、白長、王之臣三十餘人皆降。線國安亦自象州、武宣至，合兵羅定州，至於界化土司而還。定國入南寧以守。聞湖南警，使李先芳等自容縣救之；拒於馬雄，不克進。遂攻平樂，不克而還。
秋七月，徐成功、許爾顯城揭陽，畏朱成功之至也（凡成功攻廣東事，皆見前）。
陳奇策、馮士騮猶居雷、廉海中，擊降將蓋一鵬、劉良卿，斬之。總兵龍韜駐柳州，聲結定國。
冬十二月，宗室朱盛濃屯富川，降將於時耀攻之，盡破兩都九團百九十餘寨，死者無藝。
順治十三年（永曆十年）春正月，李定國大敗孫可望於田州，遂入安隆（詳後）。
三月，永曆帝入滇，安龍復沒。
七月，龍韜敗沒於柳州。
冬十二月，李定國復以兵取安隆及南寧、橫州。
順治十五年（永曆十二年）春，馬雄陷橫州。時卓布泰與四川、湖南兵三路趨雲南，先攻融縣，陷之；降龔遂於懷集，諸將胡一青、龍韜、楊武奔貴州。
夏四月，卓布泰下羅城、天河、河池、南丹、那地、撫寧漢土地。
秋，卓布泰取荔波、獨山州漢土地；引其兵西，無拒者，遂軍於羅顏渡。總兵吳子聖盡沉公私舟，扼險守。泗城土司岑繼祿導其兵自間道入，子聖駭遁；卓布泰即所沉舟濟。總兵周文疆棄南寧，奔田州；卓布泰入南寧。追之，文疆以田州降。卓布泰遂自黃草壩入。
順治十六年（永曆十三年）夏五月，李棲鳳盡平南寧、太平、思恩境，姬玿、陳奇軍及江夏、王某皆降。
順治十七年，尚可喜使招虎賁將軍王興於文村，不屈死；執總兵周金湯。鄧耀走交趾（詳「義旅」），李常榮降，兩廣盡沒。
昔者尉陀自大，延曆三世；碙山匿跡，聯且二君。蓋棄西北而至東南，粵其尾閭乎！永曆踐位，方諸南漢，名正一時、地復不少；靖江、紹武比於驅除，至於彥舟數奔、李全眺首。此時帝有銅馬之稱、國擅府海之富，籌畫轉輸，則蠻鄉多其寶玉；料問士馬，則熊耳積其甲兵。勢必鼓舞親征，決策軍事；分道湘、閩，擢拔賢豪。加以健士摧鋒、儒帥復守，師出全州，則閣道狀其形勢；地盡南海，則五羊固其隍池。乃廣州為輔車之依，而吉翔不能救；肇慶為先王之國，而永曆不能居。何況於元煜、杜永和節鉞之寄，則犬矢金杯，莫喻其失；趙印選、焦璉爪牙之任，則右朱左李，殆於同府。曩使東師得帥、平樂能來，作修之之滑臺、變郭公之壁壘，天南半壁，寧不少延耶！武岡猝攻、新會屢逼，平陽負馬革之屍、海角斷平安之火；而臨桂輒沒，橫江大崩。則滇師之銳，未逾文昌之兵；經猷之才，豈比稼軒之一。孤注作勢，內訌又聞；運固丁乎陽九、國亦尖入牛角矣！若乃邦傅、承允，並以惡死；元允、建捷，獨以忠名。至於峒寨徵兵、山海列寇，忠者志殉乎君國、頑徒貙生於封狼；競長一時，殊跡千古爾！然而桂海宵沉、滇雲夕散，匿宜中於海外、執九江於朝堂；災者覆之，其固然歟！
