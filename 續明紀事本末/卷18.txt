
宏光元年夏，李自成據武昌。其黨李錦、高一功、田見秀、劉宗敏、張鼐、谷英、劉芳亮、劉芳宇、劉禮純、袁宗第、任繼榮、吳汝美、劉汝魁、辛思忠、楊忠彥、劉希堯、郝搖旗、黨守素、馬超、邢十萬、藺養成、牛萬才、王進才、白旺及諸逆黨凡四十八部、兵數十萬從，歷五十日。改江夏為瑞符縣，大起宮殿，鑄「永昌」錢，相與謀道宣、歙，取南京；曰：『西北雖不定，東南詎再失之』！將發，陰霾四塞，烈風暴雨，旗槍或盡折。乃議入湖南，合張獻忠；而使劉希堯等犯楚、豫，辛思忠等躪湖廣。當陽、遷安、承天、荊門、襄陽、宜城、鄧州、荊門間，皆賊眾。俄棄湖北，以其眾自金牛堡、威寧、蒲圻、通城至於九宮山，使其下先發，自以二十騎趣山巔。已復呵止二十騎，隻騎以升。鄉民鋤殺之，從騎皆盡。以龍衣、眇一目，疑為自成；馳告湖廣總督何騰蛟。騰蛟疏聞，隆武帝大喜，備禮告廟。初，宏光帝詔：得自成者世上公，祿萬石，比中山王。騰蛟疏至，隆武帝將酬之；御史郭維經力爭，乃寢。
其黨李錦等知自成為鄉民鋤，怒盡，屠其眾；葬自成以帝禮。牛佺、任繼榮、劉體純共推李錦、高一功主軍事，奉偽後高氏而事之〈（一功，即高弟也）〉。遂走湖南。
阿濟格軍在江北，聞之，渡江追擊；發自成屍，朽莫辨。獲其從父趙侯、襄侯，斬劉宗敏、任繼榮。荊、沔、襄、漢山村堡險之賊，尚可喜等擊定之。江以北，差少賊。又取諸從賊宗族，悉殺之。
錦、一功自澧州至洞庭，馬進忠懼而走。錦踞洞庭，窺長沙；牛金星、牛佺、宋企郊、宋獻策皆遁去，竟不死。
監國魯王策自成死，其黨必亂；加馬吉翔都督同知，齎策詔之，皆不受。未幾，劉體純、郝搖旗以錦不足事，將乞降於何騰蛟；驟入湘陰，長沙危急。
秋九月，偏沅巡撫傅上瑞以賊逼，勸何騰蛟出避。騰蛟曰：『死於賊、死於左一也，奚避焉』！知府齊二南又死城中，益懼。騰蛟獨用章纊議，使常大鵬等再招之；飲於教場，不一語。賊駭異，叩之，乃出其書云：『苟入朝，永保富貴』。體純、搖旗喜過望，各以數騎入謁。騰蛟撫之，又使張光璧以三萬人射旗𡑷拂天示之以武，兩人皆從令；招其黨袁宗第、藺養成於長沙，王進才、塔天寶、牛勇於新牆，騰蛟增兵數十萬。錦、一功聞之，亦欲降；進逼常德，馳書督撫，聲稱會獵湖南。堵允錫決計招之。初，宏光帝為納粟例，允錫最奉行，大得米栗；乃語錦使曰：『食可得也。若降，與爾共之；否則，守三日，若皆餓死矣』。騰蛟猶疑錦等不可赦；允錫言『人臣之利，苟利社稷，專之可也。今我弱，賊之餘者皆百戰，食之足用』。騰蛟許之。允錫使人諭錦等，自以數騎歷常德、澧州至草坪，賊徒皆駭；未至三十里，止空堡中。俄賊大至，從者皆泣，允錫不為動；賊擁之入屯，稱詔犒師，錫高氏冠服，錦、一功蟒玉、金銀、酒器，因曰：『國家三百年厚澤，若以烏合滅之，又不能守，徒受逆賊名，何益？若遂改行，富貴功名當與共之』。聲情昂激。錦大喜，率眾羅拜。允錫止其軍，為縱言赤眉、馬殷、楊欽、王佐事，皆首肯。筵間侑酒者猶故宮人；允錫見之，悲不自勝。明日，賊妻高氏出拜；曰：『堵公，天人也。洗若賊名』。且曰：『若欲作賊，則無論；既許國，當愛民，受節制』。錦等唯唯。出見秦、晉、燕、齊、豫、楚士民俘執萬計，以允錫令，皆釋之。錦飾美女五，獻允錫；其一，某藩王女也。允錫盡禮遣之。錦招其黨田見秀、劉汝魁皆來降。允錫、騰蛟合疏告，各不言功；使從官傅作霖齎而往。騰蛟卒慮錦難制，間過其營，請見高氏；再拜，執禮恭甚。高氏大悅，戒錦毋負何、堵兩公。
十一月，傅作霖至福州。隆武帝下其議，蔣德璟、路振飛、林增志言：『自成罪不赦，其黨助惡，宜萬磔；貸以不死，厚已甚，況封爵乎？』張家玉、蔡之俊爭不可，言『無使轉合於敵』。錢邦芑言：『以空名得三十萬眾，免生靈禍；宜權許之。』乃以騰蛟為東閣大學士、兵部尚書，封定興伯，總督楚師；允錫為兵部右侍郎、僉都御史，總制高氏軍，易為「忠貞營」。授錦右軍，易名赤心；一功左軍，易名必正：位皆列侯。錫高氏珠冠、錦服、「貞義夫人」。再使張同敞往撫之。有司為立坊，題以「淑贊中興」雲。然隆武帝終疑自成未即死，下詔詢問：騰蛟再疏辭爵，因言『九宮之役，賊黨劉飛騎馳呼「李皇帝死」，合營痛哭；其事蓋實』。傅上瑞說騰蛟，即諸兵賊分鎮湘湖，為畫守計；乃疏請以李赤心，郝永忠〈（搖旗易名）〉、袁宗第、牛萬才及黃朝宣等為十三家營，田見秀、塔天寶等附之。兵多餉匱，按畝增稅至數十萬猶不給，民怨騷然。賊黨白旺先刺於王體忠，谷英等多死，宗第諸部亦不多於他賊。惟赤心屯公安、枝江間，綿亙幾百里，殺掠而食；性又桀驁，疏稱自成為先帝、高氏為太后。當事優容之。
十二月，劉體純、黨守素北掠荊、楚，至於襄陽；及徐元啟戰三日，不勝，走入川。
順治三年〈（隆武二年）〉春正月，何騰蛟以郝永忠、張光璧軍戰於湘陰、藤溪，皆大捷；請授永忠為將軍。
允錫在澧州，使荊南道高如燕促忠貞營出，連破常德、松滋，渡江燒荊門、彝陵，直攻荊州；大小神器，霆擊不絕。凡六晝夜，卒不下。赤心令城破，留其三尺者，一營皆死；聞者益死守。眾請決漢江灌之，允錫畏魚民，不可。諸將固請，乃令備鋤钁。
二月，勒克德渾以滿洲兵救荊州；居民導之，驍騎三路冒霧入。賊方食，大駭而潰。前鋒覺羅郎球等縱擊之，赤心大敗；緣途拒擊，復大潰，棄甲杖、駝馬無算。勒克德渾使巴布泰等窮追之，歷安遠、南漳、喜峰、關玉嶺而西。張鼐、李佑、吳汝義以其眾三千降，允錫、赤心走澧州。訛傳赤心死，勒克德渾乃引還。
夏四月，劉體純等掠樊城、襄陽，北至興安、西入漢中。南還，入歸彝及巴東，踞險而居。王進才、郝永忠從何騰蛟。
秋八月，隆武帝在汀州。何騰蛟勤王師張光璧、郝永忠以精騎五千迎蹕，自郴州出龍泉，至桂陽州；以其勢險，欲居之。民不之納，永忠殺故羅平知縣夏九虞，遂屠桂陽，流血平衢，嬰稚皆盡。閩中無救，隆武帝遂沒；騰蛟不能問。永忠尋自桂陽出，遇尚可喜軍於長寧，大懼，殺掠走道州。
順治四年〈（永曆元年）〉春二月，騰蛟部與王進才軍鬨。明日，進才請謝，且請以親軍入衛。諸鎮皆潰〈（見前）〉。
三月，王進才以督師走，長沙遂沒〈（見前）〉。
夏四月，孔有德等以兵自荊州、長沙西，堵允錫走永定。李赤心、高必正為追者所逼，械馬皆失；徒步走施州衛，數日不得食。居無幾，潰眾稍集，聲言就食於湘、粵。郝永忠合盧鼎部，大掠於永州。
六月，高必正兵入武岡。劉承允懼，促永曆帝以堵允錫為督師，賜劍，使帥忠貞營規辰州；赤心言草坪之敗，旗械並失，搜集一年始堪出。郝永忠至鳳翔鋪，鰲拜擊敗之。
秋八月，李乾德在重慶，馬超、邢十萬自遂寧、保寧附之。袁宗第、黨守素、劉體純分掠達州、鄖陽諸邑，與賀珍、武大定結。永曆帝以樊一衡總督川、陝，宗第及其黨王光興、王友進、塔天寶、馬翔雲、李復榮皆來附；其後遂別為十三家營。孟喬芳等以還攻山、陝，不能問。
冬十月，郝永忠走桂林，肆殺掠。憤焦璉軍不與亂，將擊之；又惡諸民團，盡破水西十八砦，屠戮無藝。何騰蛟急馳至，瞿式耜力調劑；以全州、興安、靈川屯其軍，始少息。永忠固盜賊，偶不俘殺則不樂。有蕭琦者，瞿式耜門生也；媚永忠，倡言陳邦傅將劫其蓄於桂林。永忠大怒，夜督兵出；在道，則言『桂林完好，瞿式耜家亦富；曷取之』？永忠大喜，偽稱孔有德兵陷靈川，己軍甚敗，將入衛；兼程而進。全州遂沒。
十二月，堵允錫、李赤心等拔衡州，趨長沙〈（見前）〉。
順治五年〈（永曆二年）〉二月，郝永忠至桂林，巡撫於光拒不納；蕭琦誑瞿式耜，納之。夜漏三下，永忠以兵反；直入行宮，劫永曆帝衾中，拽置舟。遂大掠，捶殺太常寺卿黃元泰等，從官家口皆不保。市民不勝忿，呼黨拒擊；永忠盡殺之。瞿式耜方出，永忠以十餘人遮之，躪其冠服，居堂皆遍，式耜至裸坐。焦璉請以兵擊殺之，式耜不可。永忠走黎平間，尋猝攻陳友龍軍，盡殺之。
三月，降將惠應詔、李國英攻蓬溪，馬超、邢十萬拒之，敗績；又敗於瀘溪。國英、應詔更襲之，兩人兵盡潰；獲其黨呂濟民、石君球。
時劉體純據忠州，黨守素窟萬縣，袁宗第、楊秉允據竹山、房山、渠縣、鄰水，超、十萬赴之。
六月，堵允錫使馬進忠攻常德，克之；連下諸邑。忠貞營亦攻荊門諸郡，至於宜城，兵勢大振。永曆帝使晉李赤心等皆公爵。
冬十月，永曆帝使朱誼泐促楚師何騰蛟、堵允錫議分軍，以忠貞營隸允錫。允錫亦苦馬進忠等不為用，思任赤心。使鄭古愛招之，不至；自往促之。赤心等以荊州殘破，不得食；又畏滿洲兵逼。聞允錫至，則大喜；盡其眾自夔州分道濟，以常德完富，欲居之。馬進忠焚之走，不遺一堵。王進才、張光璧、牛萬才聞之，一時鬨掠，湖南復亂。赤心至常德，忿其城空，掠而走。途次，營將皆畏赤心虐，競燒屯走；新復州縣，為之一空。騰蛟急使慰進才等；允錫亦以標兵督忠貞營趨長沙，敗線國安軍。王進才來合，遂屠益陽、湘潭，陷湘鄉、衡山。至於長沙，徐勇固守；遺民畏屠，益助勇。赤心等為雲梯、穴地以攻之，皆被卻；又以舟師絕江口，相持屢月，卒不能克。
允錫受命救江西，乃使赤心屯長沙、必正駐湘陰，分兵茶陵、郴州間；自以兵如吉安。時何、堵以細故隙，騰蛟曰：『忠貞營在湘潭，功有所屬；當使進才輩與釋憾』。允錫言：『封疆之臣，罪且難贖；而言功乎』？二人頗不和。李赤心聞孔有德等兵將至，懼欲走；諸將共畏之，曰：『赤心所過必淫掠，曷棄衡州，各保其地』！曹志建首以部走，牛萬才、張光翠和之，分掠衡州、寶慶間，橫屍被野，千里無煙。赤心南掠入桂陽，至於茶陵。騰蛟不知，自往邀之；部卒六千皆畏赤心，不肯從。騰蛟忿，獨與馬蛟麟及吏卒三十餘人行。郝永忠屠武岡、靖遠間，諸堡寨死者無藝。
時赤心部雖眾，喪敗之餘，精銳殆盡；續附者多非秦產，巨酋唐啟原、戈邁等久不著，唐通、白廣恩諸將皆北降；於是降附者亦不健，兵數視自成入京師時十三、四雲。
順治六年〈（永曆三年）〉春正月，何騰蛟至湘潭；李赤心已走，遂被執，死。允錫方自攸縣達吉安，聞變，急還守衡州。
二月，濟爾哈朗、孔有德以兵入茶陵。李赤心大懼，殺掠而走，歷郴州、永州西。濟爾哈朗追擊之，至於永興；其眾愈懼，連營崩潰，死亡無藝。時謂永興之捷，與山海關皆第一。
赤心自宜章、桂東直入道州，犯桂林；永曆帝大懼，急使嚴起恆、劉湘客馳撫之。至，赤心已走橫州及賓州。高必正謝罪，欲屯潯州；不得已，從之。陳邦傅結必正，將使劫永曆帝；必正惡之，不許，而奪其器。邦傅由此怨必正。
夏四月，劉體純等掠西鄉，至於平利；尼堪大敗之，體純遁。
陳友龍將出寶慶，郝永忠委罪何騰蛟，裒其僕妾、馬仗還之，輕騎至友龍軍請罪；遂相往還。瀕行，忽捽友龍於席，磔殺之；盡屠其眾走。聞者益駭憤。
五月，李赤心入梧州，殺掠藤縣、鬱林間，兵猶數十萬。永曆帝使兵部侍郎程峋往止，赤心不可；偽言孔有德等兵已逼，己將入衛，使峋護其帑幣先至界口。守將楊祥砲殺峋，盡攫其資；赤心馳至，祥已遁。赤心兵至德慶，稱清君側；行在大懼。值嚴起恆以堵允錫至，朝議允錫得忠貞營心，使撫之；委罪楊宏遠，殺之〈（或曰：峋惡於元允，故使祥殺之）〉。金堡責允錫結赤心及宴孫可望使，曰：『滇與「忠貞」，皆國仇也；厥罪滔天，公奈何獨與之』！允錫失色。由是大惡李元允黨，欲激赤心去之；不果〈（見前）〉。乃使允錫督師梧州，節制「忠貞」諸營；允錫疏求餉，元允不予。所賜旌節、尚方劍，皆不得。卒以忠貞營故，封為光化伯；允錫疏辭，乃賜四代誥敕以榮之。允錫屯梧州，部兵稍稍集；期赤心等出，卒不至。自入其軍詰之，赤心無北出意；蓋甚畏滿洲軍。且語允錫以高州、雷州休其兵；允錫不可。別部劉世俊、劉國昌願出攻湖南，赤心亦不許。俄，劉芳宇、劉希堯皆與赤心隙，自以其眾掠梧州、賀縣、四會、廣寧，至於宜章；人尤殛之，呼為白氈賊。諸將拒之，芳宇等無所止，遂赴孔有德降。赤心兵，散處潯州、賓州、橫州、南寧間。
秋七月，李赤心病死於南寧；養子來亨領其眾，高必正主之。其黨岳侯某死、淮侯劉國昌出懷集死；袁宗第等南掠寶慶，北走常德、澧州，渡江掠荊州、歸州；王進才等走沅州、貴、益間；牛萬才至湘西，掠新化、淑浦，旋降於孔有德；辛思忠、楊忠彥、劉汝魁或降、或死。
白爾撒圖攻劉體純於烏撒，敗之；又敗之楊老洞。郝永忠在黎平，宜爾都攻之，永忠大掠走；追至永州，永忠反斗，復大敗。與體純等走，窟於施、夔間。
冬十二月，堵允錫以躬迎忠貞營，次潯州卒。
順治七年〈（永曆四年）〉春二月，命必正援高州。
夏四月，高必正、黨守素入朝，詔廷臣郊迎四十里，且以牛酒犒之。必正大悅，疏請『身為諸將，先盡其兵隸職方、賦歸戶部，汰老弱、分戰汛、第功罪，事尚可為：不然，皇上將求一卒之用而不得』；且議奉永曆帝親征。時不能用。吳貞毓說必正殺嚴起恆，必正不可；又責孫可望使者，騰書與之。及還，陳邦傅以兵襲其軍。必正使求援於桂林，永曆帝不能制；惟下詔使邦傅與之和。必正援廣東，使李來亨徵諸土司兵；邦傅復擊之，斗者旬日，居民蕩盡。來亨憤而西，仍居南寧、橫濱間；久之，食盡。
冬，孔有德兵逼潯州，高必正、李來亨入慶遠，走貴州。孫可望邀之，互戰旬日，必正不勝；與來亨西濟，自黎州入川南，分掠嘉定、眉州，東入施、巫，耕屯自給。川中舊將王光興、譚洪等附之；所謂西山賊也。俄，必正卒，來亨總其軍。
郝永忠出房山、竹山至於南漳，野掠而食，轉徙無恆。
順治八年〈（永曆五年）〉春正月，命文安之總督川、湖諸軍。加十三營爵，遂封王光興、李來亨、劉體純、袁宗第、黨守素、王友進、塔天寶、馬翔雲、賀珍、李復榮皆公侯，其餘世職有差；鑄冊印、賚銀幣，使安之齎而往。安之被執於孫可望〈（詳前）〉，冊印盡失。來亨尋分掠四川、湖北之邊境，遂據九連坪，大起帥府；招士民與集處，且耕且𠜑。房、竹、夔、萬、忠、涪之間，焚掠無寧宇。
順治十四年〈（永曆十一年）〉，文安之自黔走川東招徠撫慰，諸將翕然奉之。李定國使來亨等同出師，不應。
順治十五年〈（永曆十二年）〉，劉體純穴忠州，李來亨、郝永忠穴歸州，塔天寶、馬翔雲穴施州，袁宗第、黨守素穴萬縣、夔州，楊秉允穴達州，聚皆數萬；及賀珍、王友進、李復榮等猶錯立。劉文秀之入川也，兵雖東，不能及。吳三桂居漢中、保寧，以為此楚寇，己弗與；諸賊雖通滇蜀經略、巡撫及諸文武銜命者，或潛行、或徑至，然十三家酋長多更替。及吳三桂攻貴州，悉置弗顧；惟使降將嚴自明扼重慶，拒之。
秋七月，文安之聞吳三桂陷遵義，急督李來亨及十三家營水陸攻重慶，圖牽制。嚴自明固守，降將陳廷俊自保寧來援；安之督軍力戰五晝夜，不能勝，乃引還。
順治十六年〈（永曆十三年）〉春正月，文安之再以十三家營攻重慶；次合江，卒〈（見前）〉。未幾，楊秉允、徐邦道眾多潰，惟來亨等叢屯於川東，攻掠鄖陽、歸、巴諸郡邑。嘗與劉體純、郝永忠自竹山攻襄陽，陷之。尋棄去，壘於巫山、巴東之間，假明故號以自立；僉都御史毛壽登、湖廣督洪育鰲先後督其軍。
順治十八年〈（永曆十五年）〉冬，張煌言使吳鉏以帛書入西山結十三家營，將以救滇；李來亨等無能為。
康熙元年，賀珍、袁宗第踞大昌之玉山及荊州之興山水筒梁，郝永忠眾猶數萬。
秋七月，陝西、四川、湖北軍合攻來亨等於西山；時以諸邊地久不靖，故謀之。諸軍駐萬縣，賊棄夔州走。
康熙二年，降將於大海、高守貴、穆生輝自間道奪羊耳關，來亨焚天昌縣遁，屯於茶園坪。諸將攀藤上，袁宗第走巴東；追至巫山，克其城。李國英謂巫山地下而勢狹，能制賊；重軍屯之。董學禮以湖廣軍攻李家店，擒其黨宋段等；來亨及馬騰霄、黨守素皆遁居於雙龍觀及黑堊巖、白堊巖。諸軍又擊之，來亨等奔七連坪。張自成擊郝永忠於白玉坪，亦破之。國英攻大昌，袁宗第夜遁，馮起鳳、黃守庫降。來亨復以大霧圍諸軍於山中，董學禮夾擊之，斬首七百；且招王光興、蔣尚膺，降之。來亨又使人去其髮，雜負販者入營中；己督眾至。張長庚方出戰，壘中火發，揭旗呼應；長庚大潰，走四川。湖廣軍亦敗於郝永忠。眾議來亨等伏鄖陽、襄陽諸山中，將與圖海、穆圖瑪之師大舉攻之；李國英請以荊州軍入巴東、歸州、遠安、興安，鄖陽兵入房山、竹山，四川軍入夔州、建始、巫山、大寧、大昌諸山路。來亨黨及郝永忠、劉體純、袁宗第、黨守素、塔天寶、馬翔雲攻遠安，號四十萬、實不及十萬；又攻巫山，陳世凱拒卻之，杜敏復勝之周家坡，來亨等走。富夷蟾、李國英分道入，來亨戰敗；郝永忠、黨守素援之，來亨以藤牌長刀軍力戰，復大敗；遂拔天地寨，體純自縊死，郝永忠、袁宗第遁黃草坪，追斬之。又圍譚家砦，斬其黨李嗣名等。未幾，來亨獨乘隙入遠安，殺守備、千、把；復棄城去。
康熙三年，黨守素、馬翔雲、塔天寶等皆出降，郝永忠部馬進玉亦降；惟李來亨據茅山麓，不降。穆圖瑪、圖海、李國英環攻之，來亨及鄭蛟麟等大小數十戰，皆不勝。其黨欲降，來亨不可；因內訌，來亨窮迫，盡焚其室自縊死。
李自成之死也，元武帝像獰貌，闍黎說並無取。蓋闖固賊流，亦少詭詐。乃若徒眾非用威迫，即以利趨，棄燕入楚，精銳盡喪。飄風急雨，天更棄之；殷遺周旅，人共謀之。雖竭黠材，何以能立！況於賊徒，白頭無運。單騎叱登，藉手鋤棘；黃巢縊死林內，盧循甘作水仙：鬼伯瞷之，促自送死，非過怪也。夫自成擾俶宇內可二十年，方其焰盛，萬金不能購、十道不能誅；及其將燼，屍分骨礫，突如其然。豈非寰宇快心，古今創見乎？然而伍員鞭楚，忿不生誅；夫差呼庭，尚知不戴。丙歜申池之謀、王頒飲灰之痛，君父之仇，寧容漏網、假手鬼神乎！而有明臣子，檄詔不逮於晉、秦，旗鼓不震於鄖、襄，縱彼颺忽東南，再謀諸夏；無君高元，等罪而已矣。騰蛟、允錫總戚湖干，同心合力；長沙分攝之權、洞庭馳射之卒，左軍四將、堵粟千鍾，合算兼籌，致非不逮。果遂電激風馳、枕戈待旦，湘、岳有偪陽之郭，湖山張下瀨之師，賊雖百萬，三日餓死；堅壁以摧白起、與糧以戲佛狸，兵術之妙，不在寡眾之間也。昔陸遜譏先祖曰：『兵法，包山林、阻原隰而軍者，其眾必敗』。而如曾氏國藩之策石達開也，亦曰『擁十數萬眾，日食米三千石，其何以久』？果爾，褫亭輿屍、寶慶遁走，君子惜其時人無遠識也。即不然，趙立貫頰於軍中、伏波裹屍以馬革，城亡與亡，古今通義，誰謂謀人軍，師敗不必死乎？奈何結牝雞之力，抗揖讓以悅之；危豺虎之暴，疏帝後而容之；蔑順逆之義，先自我而啟之；分茅土之貴，快作賊而有之？盜鈴而掩耳，卵翼而速飛；使先帝有知，神其痌乎！夫赤眉亂漢，貸以不死；尚讓獻首，乃弛刑誅。莊嚴為卿，議者責備肅帝；溫韜還鎮，史臣共斥莊宗：然猶非罪極於滔天、貙生於封狼者也。且考其時，兵之立績固鮮，賊之僨國尤深：有如常、武焚𠜑，郴、桂掠屠；近躪桂林，遠颺巴、楚。允錫用之而無功，騰蛟邀之而遂死。一時故君碩弼、沃野堅城，為誰瓦裂，坐痛身亡？而蚩蚩之氓百萬流血，又何罪也！南詔已墟、中原大定，蠢茲遺孽，梗然負隅。楚歌屢合，鄭幕未烏；準分飛，鯨魚乃戮！蓋其始以甌脫匿之、以擾攘容之，其繼以險阻遲之、以羈縻待之：勝國餘禍，以是閏爾！而或以來亨究非闖出，且為明殉；廁弁李壇，當少諒爾。然而弒君者固當滅及其族，憫死者亦知罪不能逃乎？定國、元允，夫豈比歟！
