

·黔滇之亂·
崇禎十七年春，貴州何兆仰作亂，官軍討平之。
秋，宏光帝命楊鶚總督川、湖、雲、貴、廣西軍務。
冬十二月，宏光帝命募兵於雲南。
宏光元年秋八月，雲南土司吾必魁反。時成都告陷，雲南震動；共議守金沙江，增土司鹽稅以助餉。必魁遂反，屠楚雄，旁掠武定、祿豐；鎮守雲南黔國公沐天波使石屏土司龍在田、寧州土司祿從命、鶴慶土司沙定洲討之。初，土司普民升反，其妻萬氏實使之；民升斃，萬氏自妻於定洲，教其眾攻擊如民升，故定洲兵冠滇中。受命甫出，在田、從命已合擊必魁，大敗之；盡復諸邑，圍之楚雄。
冬十一月，龍在田、祿從命克楚雄，必魁伏誅，黨羽皆淨；改土歸流，檄定洲兵歸。奸人余錫朋、饒希之逋天波金巨萬，不能償；繩其富於定洲，使取之。乃逕抵省城，結都司阮詠嘉、張國用、袁士宏伏兵雲南城中；三人，亦固土司也。
十二月，定洲偽入辭，遽擊天波於座；天波倉卒自竇逸，母陳氏、妻焦氏走城北自焚死。土司祿永命方以兵擊定洲，天波已西走，從官周鼎止之，被殺；永命之軍潰。定洲踞沐氏邸，執巡撫以下官，求世鎮；使沐天澤誣其兄反，定洲討平之。馳執家居大學士王錫袞至，使作奏為之請。萬氏在阿迷聞狀，駭曰：『此滅族計』。馳入雲南，將刃定洲以贖；比至，羨其烜赫，更為夫婦如初。定洲盡輦沐氏珍寶入其峒，環異千萬；滇中大亂。
順治三年（隆武二年。是年永曆帝立於粵）春正月，天波至楚雄，金滄副使楊畏知曰：『公在此，賊必力攻，城不可守；不如至永昌，留畏知守此。賊西，則慮楚雄議其後；留，則畏公來。是我牽其首尾也』？天波走永昌。定洲兵追之至，畏知陽款之；定洲自至，則拒不納。定洲知被紿，恐失天波；偽及畏知盟。使其黨王朔、李日芳越而前，陷武定、攻大理，叛回應之。朔屠大理，死者七千；更陷通海，屠蒙化。畏知以其間，清野繕城，檄兵討賊，景東、姚安皆響應；龍在田、祿從命、玉克猷兵亦起。定洲不敢問永昌，還圍楚雄。隆武帝始得撫按疏，謂天波果反，盡削其職。俄，中使某自至滇，乃得其故；復天沐官。定洲圍楚雄久，縱巨砲，煙■〈冖八卓，上中下〉畏知，喜謂必死。煙去，畏知端坐如故，則大駭，以為神。畏知伺間出擊，殺傷頗甚。定洲解圍走，還掠迤東；攻龍在田於石屏，不克。破寧州，入峨嶍，玉克猷走死；在田亦棄其州走。賊自計無慮，再以兵圍楚雄；眾至數十萬。楚雄世襲指揮使王承憲任城守，遂帥那籥兵出擊，賊眾披靡。俄而亦敗；定州分其眾為七十二營環城肉薄以攻之，卒不勝，乃溝而困之。畏知誓守；隆武帝擢畏知左副都御史，總督雲、貴軍務。
順治四年（永曆元年）春正月，孫可望自遵義走烏江，將入黔。總兵皮熊使其將楊吉軍江南，山水湍急，謂賊不能渡；劉文秀泳而登，吉軍駭潰。可望使賊伐竹木為橋，一夕濟，直趨貴州；皮熊遽遁入都勻。布政司張曜請於巡撫米壽圖，亟以民兵守；籌圖不聽，走偏橋。按察司唐勳走定番、副使曾益走安平，居民斬關遁；凡二日，賊猶未至。諸苗及種家聞之，乘機入掠。貴陽完善、風景擅勝，種苗飽掠遁。又數日，賊始至；曜督家丁以守。
二月，孫可望陷貴陽，縱兵四掠，搜及箐洞、青巖、龍里、高堡之墟，至於威清、平壩、安順，千里為墟。旋屠貴州及諸邑，男婦幾盡；幸不死者，率去耳、抉鼻、斷腕，無或全體。遂陷鎮寧，屠之；又屠南安、普安及諸邑。又陷定番，居之。進陷永寧，盤江天險皆失，黔西州縣望風潰。可望謀入滇，取沐氏積；聞沙定洲亂，擊幾呼失，下令急行。
三月，皮熊瞷可望去，以兵入平越、貴陽；總督范礦入居之，屬邑皆復。川、湖、兩廣敗軍至者，皆隸其戲，眾遂一萬。苗賊藍工反，陷湄潭、黃平，圍平越；熊使張才竜擊走之。
是月，可望掠入滇，雲南不知其為賊，昕夕盼之滅定洲，龍在田且使往乞師。沙定洲聞之，解楚雄圍，來爭戰於革泥關大敗，走阿迷；使其黨李阿楚守臨安。可望追定洲至蛇花口，又大破之；定洲據佴革以拒，相持二月。可望趨交水，屠之；使李定國攻臨安。
夏，可望至曲靖，御史羅國瓛督眾守。三日城破，可望屠之。定國穴臨安，崩其城；阿楚自燒死，定國屠臨安，死者七萬八千。可望自陸良、宜良趨省垣，城中已執阮詠嘉、袁士宏送楚雄殺之。巡撫吳起元郊迎，可望入，盡殺定洲所署吏，車裂余錫朋等。進陷南寧，屠霑益、入廣通，破姚州、武定、師宗，至於祿豐。楊畏知逆戰於啟明橋，敗績；赴水不及，可望誘之降。與折箭，約三事（詳「殉節」）；從之。乃與入楚雄，使招沐天波於永昌，索守吏印。天波使其子顯忠赴可望軍，請得居永昌，可望佯許之，且盡返沐氏貲。而使劉文秀攻大理，陷之；龍在田、許名臣皆降。又陷鶴慶及麗江，將圖永昌；文秀自雜顯忠之僕中，奪鐵索橋，遂疾驅，執天波於永昌城上。以復仇，誘天波降，使檄未附諸郡邑；雲南二百年惟奉沐國公，聞其降，無不解體。可望歸，以天波為門官；尋復之。定國在臨安，將襲定洲於阿迷；聞晉寧義師起，盡驅臨安子女渡河西攻，破之（詳「義旅」）。進屠川江、威寧、呈貢、富民、歸化，死者數十萬。於是迤西八府，以楊畏知得全；迤東殺掠，殆與蜀同。可望踞雲南。
定州踞佴革竜，與萬氏分險守；使其黨湯嘉、陳新命踞山壘，相距數十里為犄角。
秋八月，降將劉承允使陳友龍陷黎平，執何騰蛟眷屬去。
九月，王祥自遵義攻貴州，三日而去；皮熊追之至烏江，互戰不已。祥大敗，熊兵深入；兩人皆上疏自理，永曆使和解，乃盟於烏江（互見前）。孔有德自黎平而還。
順治五年（永曆二年）春正月，命大理評事朱宿垣諭雲南土司勤王；宿垣所至，諭以大義，土司皆感激。命總兵皮勳以兵守平溪。
二月，線國安掠思南、石阡；使降將田起鳳攻平溪，陷之。崇陽王某合苗兵十萬攻黎平，敗歿。
是月，郝永忠潰入黎平間（詳「遺亂」）。
夏，陳友龍以黎平復為明（詳「荊襄之亂」），遂復鎮遠、清溪。
秋七月，李定國圍沙定洲於阿迷。一日，聞其宴湯家賓寨，猝攻之，四山樹木盡斷其路。相持三月，定洲請降；遂械之，及萬氏還雲南，褫革以徇。及沙氏親族數百人，盡殺之。
冬，皮熊復以兵攻王祥至於烏江，為祥所潰；貴州郡邑頗沒於祥。
郝永忠猝攻陳友龍軍於黎平，盡殺之；友龍單騎走，訴諸朝，不之問。惟慰諭之，使收兵復楚西。
順治六年（永曆三年）春，呂大器自川入思南；以諸將不奉命，行次都勻，鬱鬱而卒。
夏，陳友龍出楚西，招其故部，軍勢復立；郝永忠誘而磔之（詳「遺亂」）。友龍驍銳，南北交戰不少衄，諸將無與儷。永忠必殺之，永曆帝亦不問。
孔有德以兵入永寧，胡一青棄城走。
可望遣使求封於安龍。時可望踞全滇，任僎等導之，以朝命攝其偶，故有是請（詳「李孫之兵」）。
五月，雲南鐵索橋營義兵起，孫可望屠之；橫戮諸郡，迤東八府復被慘刈，至於麗江皆不得免。
王祥兵掠貴州，眾議使清威道黃應運撫之。應運居安順拒孫可望，賊瞷其去，急使李定國入據之。應運還，與定國盟而止。白文選自間道掠青岩、白納、燕樓諸峒，盡破之；安順益殘破。
冬十月，封皮熊為匡國公；與王祥同受命，皆以備滇。
是月，濟爾哈朗自湖南攻黎平，郝永忠望風遁。濟爾哈朗追之，永忠大敗，走入川（詳「遺亂」）。
順治七年（永曆四年）秋九月，孫可望復以兵趨貴州，范礦降之。可望入貴陽，執巡撫郭承汾；陷平越，執清威道黃應運。皮熊已走清浪衛，追執之。貴州全沒，可望居貴陽。張光璧、馬進忠、胡一青、蒲纓軍皆附之，分屯雲南、貴州。
冬，高必正等入貴州；孫可望擊之，必正等走（詳「遺亂」）。
順治八年（永曆五年）春正月，文安之被執於都勻（詳「李孫之兵」）。
順治九年（永曆六年）春三月，李定國趨黎平。夏四月，復黎平，斬降將郝效忠於四望所，遂入湖南。
是歲，孫可望殺諸宗室在貴州者盡。
順治十一年（永曆八年）夏，劉文秀至貴州，可望力與結；賜旗、奠爵。使自四川攻湖廣。
五月，劉文秀按諸軍。
秋七月，劉文秀為自平越軍於大樓。
順治十二年（永曆九年）夏五月，劉文秀敗績於湖南，還貴州；使守雲南（詳前）。
順治十三年（永曆十年）春三月，李定國奉永曆帝入雲南，孫可望踞貴陽。
順治十四年（永曆十一年）秋八月，孫可望反。以兵攻雲南，李定國大破之（詳「李孫之兵」）。
冬十月，孫可望棄貴州，降於洪承疇；且請取雲南。承疇自疏請大舉滅明，從之。
劉文秀在貴陽，方合精銳，日夕訓練成勁旅。李定國召之還，日第諸將功，分鎮黔、滇；兵將不相識（詳「李孫之兵」）。
太監龐天壽奉西洋天主教剌羅帕以象兵。
順治十五年（永曆十二年）夏四月，叛將關有才、王自奇復以永昌反。二人雖降列爵，卒不樂。定國自攻之，窮追至騰越，執而殺之。
時洛托出湖南、吳三桂出漢中、卓布泰出廣西，三路趨貴州。洛托至貴州之鎮遠府，守者先潰湄潭甕，安之軍次第遁。馬進忠直棄偏橋，走貴陽；洛托乘之，徇太平、都勻、石阡、思南州，皆下。所經天險，重關峻嶺、石徑尖斜，大雨兼旬，淖深三尺，士卒攜杖曳馬行，腫足墮孕；滿洲軍言前此未之歷苦。明總兵羅大順、馮天裕、盧正友等皆望風走，州縣衛所直空城，間呼救亦罔應。洛托平行至貴陽，馬進忠又遁；文武居人斬關走。洛托入貴陽，獲米萬石，不足食；洪承疇勒諸土司苗民納明年賦，使士卒躬挽運，仍弗給。乃分諸軍於天柱、會同以就食；且徇諸支郡，盡下之。吳三桂至梓橦，郭李愛等先後降；於是四合以北無或守。三桂自新站渡烏江，逐楊武於開州之倒流水；總兵朱守合降，開州遂沒。三桂使招水西諸土宣慰使，安坤等降；總兵王興、王者臣等亦降。三桂犒以甲冑、名馬、金玉，以誘諸將。
秋七月丙申朔，永曆帝命李定國為大元帥，救貴州，屯於炎遮河。或曰：『宜奪獨石關，一夫之險也』。不聽。使馮雙禮扼雞公背，瞷貴陽；張光璧扼黃草壩東路。白文選以軍四萬出天生橋，距鎮遠數十里，將以綴吳三桂；且使馬寶屯可渡河助之。定國自軍鐵索橋，期復貴州。及東路急，復移軍黃草壩，與張光璧合。雞公背絕險，糧道艱難，雖瞷貴陽不易守；黃草壩孤懸滇、粵。識者憂之。
十月，鐸尼至貴陽代洛托，吳三桂自遵義馳六百里會之平越之楊老堡，定師期。鐸尼發貴陽，留洛托、洪承疇治軍餉；自督三路兵南。先是，吳三桂還遵義，卓布泰遲未至；惟洛托居貴陽，孤軍乏食，定國不即進。至是，三桂趨畢節、卓布泰出平浪、鐸尼發貴陽，三路所逼，州縣皆沒。
十一月，白文選在七星岩，壁於關外之天生橋；叢箐峭壁，下帶飛湍，而實無橋。三桂不能渡，厚賂鄉導出土司境，反擊關背；文選驚潰，走可渡河。馬寶已先遁，乃焚其橋，走霑益州。卓布泰自獨山州追總兵吳子聖至津梁，部將某戰死。定國聞之，自以兵三萬倍道至；進踰獨石關，戰於炎遮河，殺傷頗甚。明日，悉眾壓卓布泰軍，風北至，砲火遺草間，野燒濟之，須臾益四熾，煙焰漲天；卓布泰軍乘而射，定國驚懼，棄屯保盤江，卓布泰陷普安州。馮雙禮在雞公背絕頂乏食，聞敗，亦棄險遁；諸將競潰不相顧。鐸尼追之，至鐵索橋，定國燒以走。洪承疇使張勇作浮梁，終畢濟；貴州之地盡沒。
鐸尼以三路軍入曲靖，知府蓋世祿降；李定國微服入滇都，勸永曆帝棄滇出幸。白文選自松嶺衛遁，李定國將守羅炎、涼水井者亦遁。永曆帝棄滇都走，時十二月丁丑望也（詳「永曆奔亡」）。
順治十六年（永曆十三年）春正月，永曆帝至永平。越二日，入大理；留李定國守之，西走永昌（詳「奔亡」）。
是日，鐸尼軍入滇都，吳三桂、卓布泰從；衛國公胡一青、光祿少卿黃復生、提督劉之扶、總兵許大元、王宗臣、王有德、副將朱文彩、朱文盛、土司龍世榮皆降。
閏正月，永曆帝走騰越，決計入緬（詳「奔亡」）；中原土地，棄置盡矣。鐸尼使尚善、吳三桂西追之，連陷羅平，次嵩明鎮。辛丑，入普洱，追至瀾滄江。定國使人燒其橋，三桂筏以濟；至永昌，無人。丙子，至大理；白文選、張光璧、陳勝屯於玉龍關、丁當山，皆不守。文選走鎮康，遂出木邦土司。總兵呂三桂被殺，張光璧降。尚善、吳三桂濟怒江，甚敗於磨盤山（詳後）。聞李定國去，旋兵西南。時入滇之兵，殺掠無忌；比三桂等出邊，土司、苗寨亦被掠，至執土婦、苗女以侑飲。軍鋒所過，土地蕭然。至是，徇蒙化、騰越，逾南甸、入孟甸，盡迤西之界而還。
閏三月，尚善、吳三桂下姚安諸府。東閣大學士張佐宸、尚書孫順、侍郎萬年策、少卿劉泌、兵科胡顯、翰林劉茞百五十九人先後降；景東土知府陶斗降，蒙化、麗江、東川、鎮雄諸土司皆降。三桂使張勇屯普洱，備定國；自還雲南。大學士扶綱、侍郎尹三聘、淮國公馬寶數十人皆乞降。總兵賀九儀、李成爵、祁自貴、馬得鳴分居沅江、順寧、雲龍邊外，及李定國、白文選之眾猶為明（詳「李孫之兵」）。
冬十月，李定國承制加雲南諸土司爵，使為明；或觀望，或首之吳三桂。惟沅江土司那嵩受命，且密緻諸土司，遂及故將朱養思、高應鳳、許名臣、龍贊揚復為明。三桂攻之，嵩拒守不肯下。
十一月，三桂陷沅江，屠之（詳「義旅」）。
順治十七年（永曆十四年），馬乃土司龍兆佐復為明，三桂使降將馬寶、高起隆、趙良棟攻之。大學士方端之、穎國公楊武先後降，德陽王至濬亦自交趾之高平降。
順治十八年（永曆十五年）春正月，吳三桂以書招祁三昇於戶臘，降之。陷馬乃，諸土司先通永曆帝及觀望者皆降。惟李定國、白文選軍居滇之邊外，吳三省等流孟定、耿馬間。三桂使降將何進忠、沈應時出騰越至孟卯攻定國，以瘴發止。
秋九月，吳三桂再出滇，將至緬甸；駐軍待之。
冬十一月，白文選降。
十二月，吳三桂以永曆帝入滇邊（詳「永曆奔亡」）。
康熙元年春三月，永曆帝還滇。
夏四月戊申，吳三桂弒永曆帝於滇。
六月，李定國卒於景線。故明遺兵無或在，雲南始定（互詳「永曆奔芒」及「李孫之兵」）。
諺有之：『貴州無天理，十里作五里』；史有之：『五月渡瀘，深入不毛』。豈不曰梁州之域，峭壁叢峰、淫霖積淖，比於天獄；不但羊腸矣。中原鼎沸，邊省池魚。貴陽東視，遂起假道之途；洱海西傾，豈意女戎之禍。橫屍億倍，曆劫星移；嗚呼！酷矣。尤可惜者，吳起元、范礦仗節封疆、傾心盜賊；黃巢至而班迎、契丹來而入覲。王靈不及，臣節都非；須眉在躬、金夫遽事：「廉恥」二字，掃地盡矣！李、孫既隙，交水大崩；譬若摶沙，亦將合璧。乃鴟鴞垂翅，而藥師之計已成；茅土分功，而火濟之徒已入。禍福之機，影響有捷。然而承疇、可望，罪可貰耶？若夫永曆君臣，跨帶兩省；見兵多於十萬，固國大有山豁。乃不思劍閣西封、安龍東顧！行間將帥，多是九公之流；天子璽書，不下五華之殿。乃知諸葛之略，曰講武治戎；費褘之籌，曰保民治國！今茲並失，翹足而亡矣。洎乎三路視師，一軍先至；所拔皆空城、所行皆絕地。又不劍履奮興、雀鼠羅掘，效石勒之合圍、作王清之力斗；望風黔蜀，歸獄關王。豈高平按轡，不由世宗之躬；舉勢張旗，必待宰臣之至乎？至於楊老會期、雞公自潰：金槍野燒，助昆陽雷雨之師；天生一軍，即鄧艾陰平之策！信乎！天時地利，不若人謀；而亳社殷遺，罔邀神聽矣。然而滇都驟棄，緬甸親行；一人僨事，百闢糊心。盍亦思徐偃海上，雖無骨而能□；宋世碙山，數四廣而更立乎！則夫走交趾、召針羅，合延平以圖存，若晉寧之故轍；彼善於此，則亦有之。惜乎，其不用也！昆明再來，立錐無地。反首茇舍，語大夫以徒言；麥秀禾油，泣狡童之弗祀！天南懺應，沙州不行。吁！可痛哉。
