
永曆奔亡
順治三年（隆武二年）冬十月，桂王即位於肇慶。王諱由榔，桂王常瀛子、安仁王由■〈木愛〉弟也。安仁王卒，王嗣封。隆武帝賢之，曰：『王神宗嫡孫，朕無子，後當屬之』。汀州變聞，巡撫瞿式耜曰：『朝廷裂矣，曷可一日無君』？說廣東總督丁魁楚以下，共立王於梧州；太后王氏辭曰：『諸臣何患無君，吾兒仁弱，願更擇也』。固請，許之；遂行。是月丙戌，監國於肇慶，即府署為行宮。頒詔楚、滇、黔、蜀。擢丁魁楚等秩有差。封吳繼嗣為錦衣指揮使。王之奔粵西也，經道州，吏不之納，且索賄；繼嗣夫婦以肩輿奉王及太后，王失金冊、繼嗣亦亡其印。及亨嘉敗（見前），繼嗣獲冊以獻，故擢職。俄，金聲桓陷贛州，雲並南安覆之；行在大震。
十一月癸丑朔，太監王坤倡奉監國幸梧州，丁魁楚和之。瞿式耜言：『宜為祖宗雪恥，奮大勇以招遠近。若外棄門戶、內搆蕭牆，國何以立』？不聽；遂行，群臣星散。旋偵其誤，乃止。召尚書李用楫、御史陳源責之，皆服罪。
陳邦彥亦至；蘇觀生以別立紹武於廣州，使邦彥來。邦彥言：『宜還肇慶，正大位以正人心。令或不然，粵東郡十、我制其七，割其三俾紹武，使代受兵，不亦可乎』？瞿式耜且來迎。甲寅，返肇慶；使靖江伯嚴起恆衛三宮居桂林。
丁魁楚言：『不即位，無以壓人心、號令天下』。從之。庚申，監國桂王即皇帝位於肇慶，改元永曆，大赦天下。是日，五色雲見，大烏五色止廳事，咸謂中興可卜。
十二月，林佳鼎敗績於三水，行在大震，將復幸梧州。呂大器請留守，且東入韶州。俄聞廣東沒，瞿式耜請壁峽口，誓師督戰。王坤謂危甚，不可從。式耜待命不得，輕舟夜至，曰：『我軍見至三水，上下扼制，可以無憂；成棟不足慮』。不聽。式耜請自守肇慶，朱容藩不可；乃以朱治■〈目簡〉總督兩廣。丁酉旦，謝恩者盈門；忽肩輿出，傳他幸，城中大潰。式耜部署五日始發，則永曆帝益西矣。
順治四年（永曆元年）春正月癸卯朔，永曆帝在梧江，免朝賀。
戊午，李成棟至肇慶，朱治■〈目簡〉棄城走。永曆帝溯府江行，略無兵衛；梧州知府陸世廉募挽舟者進。俄，成棟兵蹴梧州，永曆帝走平樂。丁魁楚已入蘇聘說，陰約降；而裝其舟四十，走岑溪。王化澄攜大學士印走潯州，李允茂、晏日曙走博白。太僕寺卿田芳等不及從，隨扈唯瞿式耜一人。
癸亥，永曆帝自平樂如桂林。會李成棟還兵救廣州（詳前），故得達。至，遣使勞何騰蛟於湖南，命以兵入衛。瞿式耜分諭諸將曰：『粵西山川上游，兵士雲屯。南寧、太平出滇，柳州、慶遠通黔，左、右江四十五洞，土狼標勇讋國家威德三百年，足資內備。播遷三、四，何以示民』！
成棟兵復西出，王坤益議幸湖廣。瞿式耜言：『半年之間，播遷三、四，何以示民？且皇上在粵則粵存，去粵則粵亡；我退步則人進步，我退速則人進速。皇上縱不計社稷，獨不為容身計乎』？又言：『楚不可往、粵不可棄，海內祗此一隅，以全盛視粵西則小，以粵西言恢復則甚大。若棄而不取，愚者亦知拱手而送』。已會有言寶慶、常德、衡州、長沙地無所屬，方以智以告；永曆帝決幸之。式耜不能奪，請留桂林；許之。已更議，挾式耜行。式耜曰：『奉命守土，當以死殉』！乃命為文淵閣大學士、吏兵二部尚書，留守桂林；以焦璉軍隸之。故式耜獨留。
武岡鎮將劉承允朝於桂林，屯於全州；王坤信之，更勸永曆帝依其軍。永曆帝從之。丙戌，如全州，即岷王府為行宮；遂為所制（詳「黨禍」）。張光璧以不得援剿將軍命，惡承允；遽以軍攻全州。承允拒之，日以犯駕、別駕相詬，厲鬥不已；永曆帝和解之。
夏四月，李成棟兵逼全州；承允懼，劫永曆帝幸武岡州。從臣毛壽登、萬六吉、吳德藻、劉湘客請還桂林，永曆帝褫四人職，且將杖之（詳「黨禍」）。瞿式耜疏略言：『郊祀畢即行，將臨幸桂林乎？抑武岡、辰、沅乎？以恢復言，不獨粵西無可移；即粵東不復，亦宜暫蹕全州也』。承允誣式耜將以帝款敵，促即行。張光璧聞之，伏兵城外，謀劫帝；承允嚴兵殿，光璧不敢動。將至武岡州，承允宣言桂林已沒，式耜且降敵；永曆帝頗信之。
五月，永曆帝至武岡州，定居之；改為奉天府。使馬吉翔、龐天壽奉三宮蹕荊南。及瞿式耜大捷於桂林（詳前），疏請還蹕。且言：『自皇上西行百有六日，凡遇敵二（李成棟、孔有德）、兵變一，惟矢一死，亦遂不懼。臣所恃為皇上，皇上蹕全州，猶有見日；今幸武岡，臣復何望』！永曆帝制於承允，不能從。
秋七月，瞿式耜再請幸桂林；且言：『興陵近在，曾不得一盂飯，親奠松楸；於心忍乎』？不報。
八月，孔有德兵逼武岡。皇太后刺血書，詔總兵侯性軍入衛；謝復榮以五百人先，未至，承允已約有德執永曆帝降。其部陳友龍扼之石羊渡，有德不能濟。承允劫友龍降；又使其黨守四門秘偵報，無或以狀告。通山王蘊舒入白帝：『敵在三十里外』。乃大駭，急召承允至，則大言：『誰為此者？方捷紫陽渡，行復寶慶府』。出遇蘊舒，毒毆之。永曆帝不之信，使中官覘之，則束載迎降矣。上下駭懼，大學士吳炳請自古泥入柳州。辛卯，有德兵抵城北，守者盡潰，一時鼎沸。永曆帝用人言，自西賢山中小徑出。
至二水渡，距有德兵可三里；甫濠（？）而橋絕，長公主、皇幼子皆失。永曆帝徒武三十里，體重行遲，又不得食；天復大雨，困憊不可狀。妃嬪內侍，各無人色。值侯性至，以小轎奉永曆帝入舟，儲備供帳；且以兵遮峽口，而奉永曆帝及三宮行，道古泥。聞謝復榮力戰死，哭而卹其家，乃行。明日，次通道縣，取徑蠻中如柳州。
九月己亥，永曆帝次靖州。居一日，將西行；策亂兵必自全州、灌陽至，乃間出慶遠，以舟蹕三宮。亂兵又至，摽掠無度；從官欲散，馬吉翔力挽之。永曆帝固愞懦，務避敵，棄地弗顧；王坤等圖自免，聞警輒促行，不復為計。亦幸承允說不行，又得復榮以死拒，乃得免（詳前及「殉節」）。
川、楚諸將不知永曆帝耗，堵允錫等將立榮王；預書熊開元，位以元輔。開元言：『今日在戰守，不在立君；若一參差，唐、魯之轍可鑑』！張同敞、錢邦芑、鄭逢元、楊喬然皆力爭，乃止。皮熊在貴州，亦謂永曆帝已沒，將奉宗室某監國。值永曆帝次清遠縣，遣使諭之，止。
冬十月，永曆帝次沙泥潭。何騰蛟以兵入衛，大學士嚴起恆亦自萬屯至。土司上金刀、民間獻雞黍，皆慰勞之。瞿式耜使齎書至，請還象州；言『不可更移：黔荒遠，忠義渙人心；三百年土地，僅存一隅。請還蹕號召，以粵兵復江、贛，楚師復荊、武』。且言粵西山川、形勝、人心皆可恃。不聽；止於柳州。式耜聞之，增餱糧、勵士卒，再請還蹕；不從。惟曰：『西陲根本，先生力守！他日再造，功績多矣』。式耜又言：『柳州獞猺雜處，地瘠民貧；慶遠壤鄰黔、粵，南寧地逼交夷：皆不可以行幸。邇來將士以桂林為杓樞，臣僚以桂林為會極，江、楚民情以桂林為拯救；何騰蛟、盧鼎、焦璉分防駐汛，必無可虞』。永曆帝卒不聽。
有譚鳴珂者，土司也；其父以淫掠誅。鳴珂誣訴，永曆帝竟不辨，使統舊部。是月，鳴珂假復仇名，攻柳州大掠，矢及御幄。永曆帝出走，值陳禹玉兵至，復次象州止焉。
十二月，李成棟兵薄潯州。永曆帝大懼，將走南寧，為亂兵所阻；群臣皆微服行。瞿式耜疏再至，力言十八灘之險，不可行；廣西可恃。乃分王化澄、吳貞毓、龐天壽護三宮如南寧；至，即道署為行宮。惡少逼視，語無狀；執赴有司，竟以訛免。後藏空敕數十，蓋永曆帝賜之俾緩急調兵食；王化澄、王維恭竊之以販鬻，入土司金數百，即除宣慰使，漢夷譁然。永曆帝獨與馬吉翔趨桂林，舟淺，吉翔親挽之以助力。永曆帝以為忠，至於泣下。
十二月己巳，永曆帝至桂林。以瞿式耜功高，慰勞倍至；賜坐於殿上，比之裴度、諸葛亮。時桂林新破，途鮮行人；薪米騰貴，營市商廛，度日如歲。
順治五年（永曆二年）春正月，永曆帝在桂林。以朝臣星散，免朝賀二月，郝永忠兵猝至，議西幸。瞿式耜言：『督師無警報，必無慮。播遷不已，其何以守』！左右爭勸行，式耜言：『無已，俟騰蛟至；果勢迫，正宜親征。天威咫尺，激厲將士，背城借一，勝負尚未可知；若以走為策，則桂危、柳豈不危？今日敵至桂林，明日不可至南寧、太平乎』？反復開導，卒不聽；且曰：『卿不過欲朕死社稷耳』。式耜泣下，嚴起恆請再議。夜漏三下，永忠兵毀宮門入，劫帝衾中，裸擁出城，置御舟去；遂大掠。永曆宵行；明日，至平樂。以城破，不可居；且三宮在南寧，赴之。布袍竹轎，舉枝濡足而行。
三月乙巳，永曆帝入南寧；從者嚴起恆、尚書蕭瑜、席珍十餘人。永曆帝將入土司，蕭瑜陳十不可；乃止。田州果化諸土司皆來朝。苦用乏，懸示賣官於二十土司，販夫、樂戶皆注籍。重以陳邦傅、趙臺之亂，人心益悸。安南賊莫、黎二部入犯，旋走去。
俄，桂林大捷，留守瞿式耜疏告，且言蠻鄉不可居；檄所司驅潰兵、儲供帳，請還桂林。不聽。式耜之事永曆也，五鼓入朝，事畢而退；尚方未食、亦不食，如孝子之事親。既留守，問起居、求反蹕，比於宗澤之請還汴。永曆帝知之不能用。
夏四月，永曆帝在南寧。留守瞿式耜以經筵無講官，為「八箴」以進；永曆帝嘉之。
閏四月，李成棟復為明；使洪天擢等入朝，請蹕廣東。瞿式耜疏請蹕桂林；言『興陵兩載隔陷風塵，成棟遣使修葺，巍然天壽。慕天之忱，非有可慮；然爵賞大權一歸成棟，朝廷徒擁虛位，非治理也。滇、楚列兵百萬，何騰蛟翹首威靈；車駕既東，將土疑謂皇上實棄之，成棟亦有邀駕之嫌。請一使東諸侯瞻仰聖容，責使恢復；此上策也』。且使蔡之俊、蒙正發言：『粵東未復，皇上宜住粵西以謀楚、粵；江、廣反正，宜蹕桂林以謀荊、楚。事機所在，毫釐千里』。吳貞毓獨信李成棟，力請行；式耜疏皆不省。
六月甲辰，發南寧。永曆帝及三宮皆溯邕江行，飛湍迅速。兩日至潯州，會後宮有疾者，為止數日。陳邦傅面責永曆帝：『丁亥二月微臣父子，何有今日？皇上負恩、趙臺負義，彼且不隨扈，何足留守？至今皇上無復為臣下作奴才』！永曆帝不能答。更索餉，使部卒毆主事王諸死；環尚書蕭瑜、顧之俊舟而詈，又縱掠之，兩人憤欲死。且請世鎮廣西如沐氏；朱天麟不可。邦傅使胡執恭言：將擲其冊印、尚方劍於天麟舟，邀必得。卒不與；中書舍人張立光納其賄，代以「居」字。邦傅遂創欽札、用御寶，鬻文武；聲供扈從賞賚，皆入於己：尚書、總兵百金即得，都司、知縣無有過問。耕童、樵叟，聯翩赴職。給事中吳其雷劾立光，何騰蛟、瞿式耜、魯可藻、曹志建及吳德藻等交章劾；「世鎮」之說乃止。即潯州府署為行宮，截永曆帝居之。李成棟使其將羅成耀來迎，甲士三千，水陸警衛；疏言：『天下者，太祖之天下。陛下中興，宜親總六師；豈可偏安粵西，使豪傑解體？此臣至計，非冀邀駕也』！邦傅畏之，不敢留；乃更迫促詈怒無狀。眾懼而行。
秋七月甲子朔，永曆帝至梧州。謁興陵，進次雞籠山，泊端州。自梧至斯數百里，舳艫啣接，旌旗炫空，一時罕覯。又言慶雲現蹕口、海中黃龍見，呂宋獻方物、歐羅巴人進圖懺；永曆帝大悅。成棟亦喜，親帥將士築沙隄為蹕路，將改兩廣軍門署為行宮。瞿式耜終以成棟為慮，上疏力爭；朝士重違成棟意，乃議肇慶本封地，且居兩廣中，請移蹕。式耜又使劉遠生說成棟，廣東近敵，修葺勞費；成棟乃止。永曆帝如肇慶。
八月癸巳，永曆帝至肇慶。李成棟率百官郊迎，手奉乘輿入行宮；賜之袍帶、尚方劍，撫其背曰：『惟恃卿力』！封為大將軍，養子皆授顯職。成棟言式耜擁戴元臣，不宜在外。永曆帝召式耜入；式耜願留桂林，終不行。永曆帝定居於肇慶。
冬十月，瞿式耜再請幸桂林。時湖南四捷，式耜因疏：『天下大事在楚而不在粵，今衡、永恢復，粵西之背益固；江圍未解，粵東之齒尚寒。成棟宜奉皇上去危就安，畢力以圖贛州；楚師得皇上親臨，勇氣亦將百倍』。不從。
十一月，瞿式耜疏：『何騰蛟謀攻長沙，請還桂林，為出楚之計』。不納。
順治六年（永曆三年）春正月庚申朔，永曆帝在肇慶。大風、雷雨電，免朝賀。
二月，何騰蛟在湘潭、金聲桓在南昌、李成棟在信豐，皆死；行在大震。或冒雨走；馬吉翔怵西幸，給事中金堡力爭之，不聽。杜永和請幸其軍，永曆帝畏之，使劉遠生往諭：還言『上遂西行，則付廣東於度外。宜奉三宮蹕梧州，車駕少留，號召遠近』。從之。贈騰蛟湘中王，賜謚「忠烈」；李成棟寧夏王、金聲桓南昌王。設壇祭之。
時宮禁湫隘，妃御不備；宮膳日限四十金，賞賚亦取之。永曆帝復厚賜告捷者，輒命予十金；司禮監吳國祥等以為苦。輸貢之金，惟梧州及金花銀充上用；夏國祥等復恣蝕。御營十，則龐天壽自餉之。營設總兵一、副總兵二、參將四、官頭二、卒一，凡十人為一營；合十營，凡官九十、兵十人而已。欲稍增募，無所出。後族王惟恭等飾梨園，竟夕演讌無虛日。吏部選守吏，惟務納賄。兵部臨警，無偵探；一切視馬吉翔等指。
冬十月，永曆帝下詔親征；從大學士嚴起恆之請也。俄罷。
順治七年（永曆四年）春正月己卯朔，永曆帝在肇慶。越五日乙未，聞南雄陷，行在大震。永曆帝問策於群臣，且議西行；皆曰：『車駕不宜輕出』。金堡、彭佺尤力爭，不聽。瞿式耜急疏：『粵東水多於山，鐵騎難合。自成棟來歸，上下守輯，土宇財富十倍粵西；衣甲、糗糧、材官、士卒，可戰可守。肇慶、韶州相距千里，強弩乘城、堅壘自守，亦可待勤王之師。「傳」曰：「我能往，寇亦能往」。以天下之大，止此一隅，退尺失尺、退寸失寸；今朝聞警而夕登舟，不知欲退於何地』！馬吉翔趣棄肇慶走，從之。辛酉，式耜疏再至，永曆帝已登舟行。上下奔潰，尚書晏清、吏科丁時魁挾貲皆被劫。永曆帝走梧州，定安伯馬寶以軍扈，軍容甚肅。
二月甲辰朔，永曆帝次梧州。時三至矣，百官請蒞行臺；永曆帝難之，以舟為宮殿。陳邦傅使其將茅憲來入衛；焦璉討亂將劉成玉，帥師東下，亦護蹕焉。
夏五月，高必正來朝；以其兵五千為護衛。
秋八月望，永曆帝在梧州，與三宮置酒、陳簫鼓；嚴起恆手書「水殿」榜以進。中夜，馬寶敗書至，群臣不樂而罷。
冬十月己未，永曆帝聞兩廣陷，瞿式耜、張同敞皆沒；遂棄梧州走。從官奔潰，將自藤江趨南寧。陳邦傅先自廣東遁，飛帆追至，將劫駕；值永曆帝舟衝雨去，不及，乃劫鹵簿及從官之在後者，妻子皆不保。員外郎潘觀俊被殺，人心駭潰。王化澄、晏清等皆棄永曆帝走，或入北流、或繞容縣行；惟吳貞毓、嚴起恆、李元允、馬吉翔追從。至潯江，將入城，遇亂卒焚掠，火光竟天；不敢入。冒大雨，倉猝入南寧；百官稍集，皆餓凍無色，括行囊及馬吉翔所獻可四千金分給之。趙臺已棄南寧走土司，化澄及戶部尚書董天閱且降於孔有德；永曆帝以張孝起巡撫南寧。李元允以所部護蹕。
順治八年（永曆四年十二月。自二月為永曆五年）春二月（永曆五年春正月），永曆帝在南寧，免朝賀。
時警報少息，從臣多自間道至。俄聞柳州沒，永曆帝懼，走田州；尋還南寧。孫可望以兵入南寧，殺嚴起恆等（詳後）。
夏五月，孫可望請蹕於雲南，詔群臣議。御史王光庭、徐極請之欽州，依李元允；不勝，則航海。或言鄭成功雄於閩，請依之；或曰南寧僻壤，可居。馬吉翔、龐天壽皆結孫可望，力請入滇；朱天麟言：『元允殘敗，不足恃。雲南山川險阻，雄師百萬，適楚、控川；宜急往，以堅可望志』。吳貞毓聞趙延生言可望悖逆狀，力陳不可。永曆帝固不樂就可望，乃出天麟經略土司。李元允請出海，永曆帝憚險遠。諸臣以兩江瘴厲秋甚於夏，請俟霜降而後議行；遂並南安之行亦不決。
秋九月，陳邦傅以潯州降。永曆帝大懼，倉猝走南寧府。
冬十月辛亥朔，永曆帝次新寧縣。
十二月，趙印選棄南寧走，行在大震；馬吉翔請急行。永曆帝固舟居，乃溯流取小徑入土司，抵瀨湍；胡一青、趙印選以兵殿。至，曰追騎相距僅百里，上下駭懼，多潰去。群臣請遵陸，乃棄龍舟、重器走。已次羅江土司境，距追騎纔一舍。會日晡，孔有德、尚可喜兵引去，乃略定。將入廣南，群臣畏瘴，請少止；乃徐行歷下、雷歸、順州土司，諸蠻供給頗備，並餉從官。會孫可望使狄三品、陳國寶、高文貴以兵至，致書群臣，當蹕安隆；從之。時歲盡矣，遂次龍英州。
順治九年（永曆六年）春正月癸酉朔，永曆帝在龍英州。明日，遂行。乙亥，次皈朝。甲申，次富川。乙酉，次沙斗。丙戌，次西洋江。丁亥，次寶月關。戊子，次廣南。可望再使王愛秀至，疏言：『廣南鄰交趾，慮叵測；安隆綰黔、滇，請居之』。遂劫永曆帝行。丁酉，發廣南；是日次童卜。戊戌，次曬利。己亥，次鼎貴。庚子，次加蒲。辛丑，次那羊。壬寅，次姪堂。
二月戊甲，永曆帝至安隆。地固苗疆，宮室卑薄，服御粗惡；可望定大官及群臣歲廩米百石、銀八千兩。曩稱城郭完固、行宮修葺、糧糗充裕，皆偽說；然無如何。其黨彈射直入宮門，文吏呵殿不避禁禦。范應旭知府事，尤希可望指，至稱皇帝一員、後一口；無狀若此。可望屢謀弒永曆帝，憚於靈異不敢動。予以鑾衛，則猝病不能起；堅辭之，立愈。可望曰：『是尚有曆數耶』！嘗疏：『人言臣挾天子令諸侯，今天子且不能令，臣更何挾、令何人乎』？狂悖若此。馬吉翔等猶戴之。尋起太常卿吳之俊，促可望及李定國、劉文秀出師復廣西、四川、湖南、湖北。
夏六月，張光璧、馬進忠入朝；封光璧為沅國公、進忠鄂國公。
冬十一月，永曆帝在安隆府；塗薄自蔽，日食脫粟，益困。可望愈橫，其黨方於宣勸稱帝；可望期劫永曆帝入黔乃為之。及久蹕安隆，其黨任僎、於宣等更勸進；乃設內閣等官（詳「李孫之兵」），永曆帝不能問，議召李定國之兵入衛（詳「李孫之兵」）。坤寧宮常在郭氏有罪，誅之。
順治十年（永曆七年）春正月，永曆帝在安隆；尋改為安籠府，蓋可望為之。
夏六月，永曆帝再使召李定國（詳「黨禍」及「李孫之兵」）。
順治十一年（永曆八年）春正月，永曆帝在安隆。尋改雲南府為雲興府及沅州、辰州（沅、辰二州詳前）。
十一月，試士於安隆，凡釋褐四十人。
三月，孫可望殺吳貞毓十八人，受禪之議熄。人謂永曆帝未及難，蓋十八人為之雲（詳「永曆黨禍」）。再使蕭尹齎血詔命李定國迎蹕。
冬十一月，改安隆為安龍府，升都康、萬安、平安、龍安諸州皆為府。
順治十二年（永曆九年）春正月，永曆帝在安龍府。
順治十三年（永曆十年），永曆帝在安龍府。
二月，李定國以兵入衛。未至安龍，孫可望已使白文選劫永曆帝入黔；太妃聞之哭，闔宮慟哭，文選亦惻然，盡以可望之謀告。請遲行，以待定國；而以夫馬不及備，使可望心腹葉應潢先歸。及定國至，言：『南寧危迫；雲南沃野千里，宜取之為根本』。
三月，定國、文選合軍出安南衛，間道抵曲靖。劉文秀陽與王尚禮、王自奇謀，陰以數騎迓永曆帝於龍馬驛，奉之入城。
是月，永曆帝入雲南，即可望第為行宮（實五華）；改雲南府為滇都。封李定國為晉王、劉文秀蜀王、白文選鞏昌王，擢任有差。文選受封後，還貴州；可望欲與定國戰，文選止之（詳「李孫之兵」）。可望再使入雲南。
順治十四年（永曆十年）春正月，永曆帝在滇都。
九月，孫可望反；攻滇都，李定國大敗之。可望棄貴州降（詳「李孫之兵」）。
順治十五年（永曆十二年）春正月，永曆帝在滇都。
秋八月，以鄧凱為隨扈總兵官，守大明門。尋褒凱曰：『忠義老成，其扈東宮乎』！賜白金百、杯斝各一；蓋聞鐸尼兵逼，將出幸也。
冬十二月，李定國敗績於炎遮河，請出幸；通政司任國璽力言『滇城堅，昆明雞公水陸可恃，請死守；而以永昌、建昌軍合擊之，可無慮。西南外域，何可往乎』？定國是其言，永曆帝不聽。定國顧事重不敢執，乃曰：『前途尚寬，捲土重來，亦或未晚』。明日，更集群賢議；陳建、祁三昇舉劉文秀遺疏，請幸建昌；太僕寺卿辜延泰亦如之，且陳開荒屯練狀。金公趾執不可；定國曰：『建昌蕞爾，何可容十萬人；不如之楚雄，入山峒。烏里、車角諸蠻無所統，今我臨之，必無所拒。安蹕於內而設禦於外，勝則雲南復為我；不勝，則走交趾，召針羅諸舟航海入廈門，與延平王合』。或曰：『敵逾黃草壩，偏沅、廣南路皆絕；且我新敗喪，豈能禦之』！沐天波請自大理達緬甸：『其地沃野，糗糧可資；邊外窮荒，無窮追理。待其少定，踞大理兩關猶可以為』。蒙段、馬吉翔等是之。定國不敢爭而泣，請留太子督師，牽制緬甸；永曆帝不忍。定國知無濟，謂天波曰：『公其努力，無後悔而憶予言也』！不聽。
丁丑，永曆帝棄滇都走。李定國以大軍殿，文武群臣男婦從者數十萬。艾承嗣、狄三品將劫永曆帝及定國降，伏驍騎於古寺中；定國嚴軍西，承嗣不敢動，永曆帝得行。日不三十里，崎嶇甚。兵士鮮食，爭抄掠；所在遁匿，供獻匱，諸臣多不能前。時歲暮矣。
順治十六年（永曆十三年）春正月癸巳朔，永曆帝次永平。乙未，至大理；使李定國留守之，己益西。丙申，至永昌；下詔罪己。李定國以白文選任留守，乃追扈，是日亦至；始識滇都之沒，上疏請罪，永曆帝不許。
二月（永曆閏正月）丁丑，李定國使其將孫元雅、靳統武以兵扈永曆帝，自永昌走騰越；沐天波、馬吉翔從，文武四百餘人。己卯，至騰越。馬吉翔、李國泰挾重貲慮被劫，促行不已；永曆帝惟所指，諸臣無敢異。壬午，永曆帝棄騰越走。迨夜，入南甸。凡行二日，猶未知定國敗（詳「李孫之兵」）。方野次，統軍楊武驟至，言定國自磨盤遁，追騎將至。接淅而行，昏夜盤■〈足辟〉山谷中幾數十里；及明，距故處一望耳。武伺永曆帝去，即大掠，公私盡失；元雅掠尤酷，至於宮人及從人妻女不獲保，後至者悉俘去。惟吉翔等貲無恙，統武亦自去。
永曆帝顧從者皆離叛，決計入緬甸。丁亥，至鐵壁關，即緬境；蓋至此而明地盡矣。永曆帝復西行；戊子，濟曩木河。庚寅，次銅壁關。緬酋使來稱臣致貢，而請從者無佩兵；馬吉翔許之。眾共諫曰：『猛虎之畏百獸者，爪牙也；今棄之以啟戎心乎』！不聽。是月晦，永曆帝至蠻暮；其酋思綿緲迎入城，供帳頗備。沐天波、王維恭、李崇貴請奉太子入關，自茶山出鶴慶，節度諸軍為聲援；後以太子幼，不可。
三月（明二月）壬辰，永曆帝至金沙江。緬以四舟進，永曆帝乘舟一，後及太子共一舟，龐天壽、馬吉翔各踞其一；太后不得渡，怒曰：『並我不顧，可謂人乎』？吉翔等乃奉以行。從官不得舟，令自計。丁酉啟行，從者千四百七十八人，自買舟者六百六十四人；故岷王世子及總兵潘世榮、內監江國泰九百人、馬千匹別自陸行，出間道，期會於緬。
時李定國自磨盤出，即使訊行在；告曰：『西行去騰越且百里，在茶山、緬甸間矣』。定國乃別行就白文選於木邦，議不合；走緬甸，與行在聲息不相聞。文選渡潞江求永曆帝於阿瓦，不得而罷（詳「李孫之兵」）。
己酉，永曆帝至井梗。緬辭宮室未修，止不進；距白文選兵六十里，無知者。蓋自永曆帝出，君臣上下皆以緬為乾餱；然緬非真戴明，其眾頑叵，非沿邊土司猶知名分之比。俄，緬邀大臣渡河議，馬雄飛、鄔昌期往，其酋不親出，而詰敕寶視神宗時小；沐天波舉所佩「鎮南將軍印」勘之，乃止。緬惟時遣通事相傳語，昌期等不以為藐；兩人又不學，緬詢神宗事不能對，緬人哂之。吳三桂聞永曆帝已走緬，即檄之曰：『速縛之來；不然，將屠爾阿瓦』。緬大懼，將弒逆；憚於外兵，不遽動。又慮非真永曆帝，執之反為笑。故以冊寶為言，且示未嘗受明恩；永曆帝瞀不知。
閏三月（明三月），沐天波、蒲纓、王啟隆邀馬吉翔於大樹下，曰：『緬酋事我不如前，急走孟艮就李定國，庶可存乎』！吉翔不可。曰：『果若是，不復能共事。將以三宮畀卿等』。乃止。陸行諸臣不知井梗狀，竟抵阿瓦；緬謂圖之也，以兵圍之。潘世榮降，通政司朱蘊金等皆被殺；餘竄之遠方，或掠為奴。久之，無存者，惟岷王子及溫如珍等八十餘人走暹羅（詳「殉節」）。當永曆帝出滇時，公私數十萬人；及永昌，餘從官婦寺四千餘人；及蠻暮，乃千四百餘人；至是，乃數百人。
夏四月，咸陽侯祁三昇來迎，距者梗數十里；諸潰軍亦集。緬懼，請止。天波曰：『此我君臣出險時也，請婉辭。緬外挾三昇，彼不敢異』。馬吉翔務徇緬，敕兵自散。任國璽、鄧凱請奉敕如三昇軍，馬吉翔不可；別使丁調鼎、楊生芳往曰：『朕已航海，軍善自計』。三昇奉敕慟哭去。馬吉翔與緬酋敕：『後有官兵，一切殺之』。而進調鼎、生芳官，嘉其能止迎扈兵也。
五月乙丑，緬遣其都官以龍舟鼓吹來迎。永曆帝發井梗，歷新街、老官屯。丁卯，至阿瓦；止於河外，不入城。阿瓦者，緬酋之所居也；亦不來謁。戊辰，永曆帝舍舟行五、六十里，次者梗；即鷓鴣城，界金沙、大盈兩江間，地險而饒。其酋為竹城、茅屋以居帝，蓋慮三桂及明諸將撓滅之。又見三升以敕退，疑永曆帝令猶行，益畏忌；故居之內地，陽致禮而於數十里外環兵圍之，音耗斷絕。永曆帝不知；群臣幸得地延殘喘，自構竹木，結宇相環。緬婦來市者雜沓，諸臣短衣、蹤足與諧謔，或席地呼盧、縱酒；緬人笑之。其譯者云：『曩不去兵，緬猶敬畏；今已矣。其盡廢中國禮，異日不知所終也』。任國璽請設官任巡衛；諸臣不省，無復遜荒之慮。
秋八月望，緬俗為中秋節；大會諸蠻，招沐天波以夸之，且索賀。永曆帝欲結緬，使天波往；至則劫使椎跣，且跪拜之。天波歸，泣曰：『我為皇上，諸臣其罪我乎』？事聞，給事中楊在及任國璽劾之；不報。永曆帝得足疾，呻吟甚。馬吉翔、李國泰共當國，略不顧；召優人黎應祥演慶中秋劇。應祥曰：『行宮密邇，聖體不安；且此何時而為此乎』？死不奉命。吉翔痛鞭之。
九月，緬人進新穀，令賜從官；吉翔惟私其所親。鄧凱詈諸朝，吉翔旗鼓吳承爵僕之，折一足；及咒水禍作，凱幸以免。
冬十月戊子朔，頒大明曆於緬甸；從鄧凱請也。
順治十七年（永曆帝十四年）春正月，永曆帝在者梗。
秋七月，白文選濟錫箔江，擊緬兵於瑞羊，大破之。進圍阿瓦之新城，索車駕、假覲道，期必得；垂破矣。緬人懼，復招沐天波，固辭不行；其酋請以冠帶往。至，遇之有加禮。歸言：『緬人請敕止文選軍』。馬吉翔即使人往；文選不奉詔，曰：『祁將軍來言已航海，若前事真，此必偽矣；若不然，航海之後，何自而來？蠻人不足信也』。使者依違去。文選旦夕盼敕不可得，望其城痛哭去。定國亦募緬人齎疏至，略言：『臣先後奏疏踰三十；今駐緬境，請約地得迎駕』！諸臣夢夢無或謀，使者遲；久之，定國引去。
永曆帝自罹楊武、孫元雅之禍，乘輿蕩盡；惟餘金銀盆、碗各一，輿人又竊之遁。群臣窶者，饑寒不免，或三日不舉火。馬吉翔、李國泰共以語激永曆帝，永曆帝怒，擲「皇帝寶」使碎之給從臣；太監李國用叩首，言『死不敢奉此詔』。吉翔、國泰竟鑿之。然吉翔、國泰皆厚資，飲博達旦。嘗飲王惟恭家，酗酒肆詈，聲達御前；永曆帝責之曰：『縱無君臣之分，何不自愛』！竟不懼。蒲纓張賭肆，日夕呼盧；命毀其居。王惟恭與太監楊榮、某博而拳毆，聲澈於外；永曆帝使諭之不止，使錦衣衛毀其居一角，兩人亦不懼。
吳三桂嘗問自全之策於洪承疇；曰：『滇中不可一日使無事也』。乃疏言：『李定國、白文選假名擁戴，患在門戶；土司反復，患在肘腋；投誠將士豈無懸念，患在腠理。且滇土瘠，非翦渠魁，必貽後患』。從之。於是愛星阿等以兵進，且令土司入緬示師期，誘其生執永曆帝；分遣降將馬寧及何進忠、沈應時趣騰越、過隴川，期會於孟卯。
順治十八年（永曆十五年）春正月，永曆帝在者梗。白文選再使緬人齎書至，言：『臣不敢深入，慮致變』；欲其扈從出為上策。『何諸臣泄泄，不以為意乎？請速定計』！永曆帝惟下璽書慰勞之。文選日督眾作浮橋、偵路徑，為迎蹕計；距行在三十里。馬吉翔不欲永曆帝出，文選亦不知；大敗緬兵，遂渡錫箔江，緬終不出永曆帝。定國、文選進至大金沙江，諭緬人以假道入覲，猶不克（詳「李孫之兵」）。
夏五月，緬人以兵故，日咎其酋；酋曰：『賊禍我，帝不禍我』。眾不聽。會其弟莽猛自景邁至，大出金帛勞緬眾。吳三桂檄又至，使獻永曆帝。其酋曰：『因人之危而為之利，不義；不如全之』。眾益怒，莽猛因之執而沉諸江，自立為緬王。使來告，且索金賀，詞不遜；群臣不能對，緬人怫然去。
秋七月，緬使招從臣飲咒水；曰：『今後令諸人自市易，我豈能久供哉』！諸人不欲往；馬吉翔、李國泰曰：『蠻俗尚鬼，是必從之』；盡劫以行。至則，緬人圍諸幙，次第以出；出以三十人縛一人，殺之無或免。永曆帝聞之，及後將自盡；鄧凱及內官言：『固當死，如太后何。請少待』！俄，緬兵入搜及寢室，宮嬪、命婦死者累百。永曆帝及太后以下聚小室中，所餘鄧凱及宮眷二十有五人，緬移之沐天波室，供饌悉絕；寺僧以粗糲進，因悉諸臣死狀，痛哭久之。已緬潔衣衾、什物，奉永曆帝還故居，詭詞以白；永曆帝頷之。是役也，吳三桂實誘緬執永曆帝以獻，使人往來無虛日；緬猶畏帝從官多，故先殺之。
秋九月，愛星阿、吳三桂以兵五萬出南甸，降將馬寶、王輔臣、馬寧等兵二萬出姚關，合諸土司兵及炊汲餘丁萬趣緬甸，再使緬執送永曆帝；否則，以兵臨其城。
十月丙午朔，三桂至奮挽坡，距阿瓦六十里。緬以金貝文降，請駐師於錫箔；別以百人壁鳩蘭，自以永曆帝獻。時白文選降，李定國在景線不及救。永曆帝知不免，使人與三桂書曰：『將軍新朝勳臣、舊朝之重鎮也，世膺爵秩，封藩外疆。烈皇帝於將軍，可謂厚矣！國家不造，闖賊肆惡，覆我京城、滅我社稷、逼我先帝、戮我人民。將軍志興楚國，飲泣秦庭；縞素誓師，提兵問罪：當日之本衷，固未泯也。奈何遂憑大國、狐假虎威，外施復仇之名、陰作新朝之佐？逆賊既誅，而南方土宇非復先朝有矣！諸臣不忍宗社之顛覆，迎立南陽；枕席未安，干戈猝至。宏光殄滅、隆武被誅，僕於此時，幾不樂生，猶暇為社稷計乎！諸臣強之再三，謬承先緒。自是以來，楚地盡失、粵東偕亡，驚竄流連，不可復數。猶賴李定國迎我貴州、接我南安，自謂與人無患、與世無爭矣。而將軍忘君父之大德、圖開創之豐功，提師入滇，覆我巢穴；由是僕渡荒漠，聊借緬人固吾圉耳。山遙水長，言笑誰歡？祗益悲矣。既失山河，苟全微息；亦自息矣。乃將軍不避險阻，請命遠來；提數十萬之眾，窮追逆旅：何其視天下之不廣哉！豈天覆地載之中，獨不容僕一人乎？抑封王錫爵之後，猶欲殲僕以要功乎？既毀我室，又取我子；讀「鴟鴞」之章，能不慘然心惻乎？將軍猶是世祿之裔，即不為僕憐，獨不念先帝乎？即不念先帝，獨不念二祖、列宗乎？獨不念己之祖若父乎？不知「大清」何恩、何德於將軍，僕又何仇、何怨於將軍也！將軍自以為智，適成其愚；自以為厚，適成其薄！千載而下，史有傳、書有載，當以將軍為何如人也！僕今日兵衰力弱，■〈煢，去冖〉■〈煢，去冖〉之命懸於將軍之手矣。如必欲僕首領，則雖粉骨碎身所不敢辭。若其轉禍為福，或以遐方寸土仍存三恪，更非敢望；苟得與太平草木同沾雨露於聖朝，縱有億萬之眾，亦當付之將軍矣』。三桂得書，不顧。永曆帝猶語鄧凱曰：『太后病矣，未卜得歸骨於故里？馬寶、白文選未封王，我負之；黔、滇之民，兵躪之，不知何狀』？其仁而無斷猶如此。
戊申，緬稱『李定國兵至，將禦之於此，請他適』！遽舁座行，合宮慟哭。繼以肩輿，奉太后、中宮從；餘逼徒步。行五里，次江口。時曛黑矣，叛將高得捷負永曆帝登舟；叩之曰：『平西王前鋒某也』。永曆帝默然。至三桂營，南面坐達旦；將佐入見者，跪拜猶如禮。頃三桂入，長揖不拜；永曆帝問為誰？噤不能對。不覺自跪；三跪，乃以名應。永曆帝切責之良久，歎曰：『朕本北人，欲還見十二陵；爾能任乎』？對曰：『能』。麾使者出。三桂不能興，其下掖之去，汗出沾背；自此不復見。明日，鄧凱匐匍入，曰：『事至此，皇上宜行大烈，使老臣獲死所』！永曆帝慮傷太后，且曰：『洪承疇、吳三桂皆受國恩，未必毒我母子』。不從。
甲寅，三桂擁永曆帝行，供帳華腆，宮眷皆騎從；蓋生致之以獻俘也。
康熙元年春正月乙亥朔，永曆帝猶在吳三桂軍。
三月，吳三桂以永曆帝至雲南，居之故都督府，嚴兵以衛。民有呼迎者，泫然卻之。其下有見永曆帝儀表者，陰結滿洲及漢官謀擁立；事洩，皆被殺。
夏四月，吳三桂請獻俘，不許；遂縛永曆帝於篦子坡，絞弒之，及太子、皇姪。太子將死，罵曰：『逆賊吳三桂！我國家何負於爾，我父子何負於爾？而為此乎』！是日，大風霾晦，雷電交作，兵民雨泣。三桂皆焚其骨，颺之。逼兩宮北上，次黃茆驛，軨鐸相望，而禁不得語；各以手示，同時自扼死。鄧凱去為僧。
天不祚明，安仁早世！永曆帝仁柔之質，太后知之；瞿式耜、呂大器翼戴不遑救臣節也。豈年鈞德卜，可議廷和之疏；抑失德彰著，已似赧王之跡歟！然帝即中材，果思奮志，張虛聲之勢，則次平江以誓之；作六師之氣，則固太原而守之。矧此殘疆，枕戈不暇乎？乃班行甫綴，宮車驟行；非承麟之受賀登陴、奉天之攻車增塹也。先去民望，何其速哉至是！厥後三下梧州、兩入南寧，冒雨潯江之濱、徒步武岡之域；雖宋高泥馬、湯陰寒桃，未憊於是。李元允、瞿式耜輾轉執言，至謂『縱不思及社稷，當為身謀』；言盡於此，蔑以加矣。而帝不從，甘於■〈足辟〉憊；雖曰桂林之軍變起倉猝、承允之罪豈復容誅，然三水之阨、肇慶之隍，曷為而不守；親征之請、御營之卒，曷為而不籌乎？以此責人，慮孔、尚、馬、龐，亦不受過也。夫羽林在前、屬車從後，除道警蹕而出者，無事之貴也；固守榮陽、縱觀梟騎，萬乘親在行間者，能事之主也。即輕率如齊侯、數奔如守緒，必其重臣、戰將、地利、兵威，或無可執詞、或燃及眉睫；豈謂相距千里，掉首棄之，有類庶民避仇亡命？帝則勸駕之言易入、斷鞅之諫不行，臨安遠蹕，空陳宗澤之言；庚申北行，勿卹宰臣之議！至於滇池駐蹕、安隆奉迎，地縱偏偶，歲且更始；猶不思碇海誓師，飛鳶計守。金冊擲於蠻疆、黃幄飄於瘴雨，無鄩灌之燼可收，乃起漫之行是踵。漢高柏人聞名而不馳，光武邯鄲鳴鼓而卻坐；此時四海無家、一城莫守，將以求立，豈不難歟？然莊烈自殉於天壽、寧靖飄泊於海中，遠法近師，乃非無策；況勝負之未可知、針盤之猶可招乎！乃東隅之失，直無能斷大事之人；驃國之跧，反似棫林遷延之計：前固憋於輕脫，後更死以濡遲。至於三昇痛哭於氾海、文選雪涕於鷓鴣，明鑑忠而化碧徒然，國璽疏而充耳罔識！固以貂璫煬蔽、游棍橫行，然太阿倒持，誰實屍此？及觀其移書叛逆，本末自攄；乃知帝之見解，惟欲與世無爭，保全微息耳。豈知難測者，事也；不同者，勢也！諸葛未顧，則苟全性命；及天下三分、益州疲憊，而猶抗斥偏安，躬自北代。蓋死灰懼燃、睡榻防臥，自古英雄，勢不兩立；且三代興亡，勿俾逸種，亦較然也。矧即野井是唁、太上奉名，而餼牽之竭誰供？果蠃之非類我！生譏龜茲之王，死作蠻夷之鬼；苟或深思，不可終日矣。■〈亻涀〉■〈亻涀〉偭偭，斯何為乎！悲夫！三百年付託輿圖，一旦拱手；祖宗櫛沐、臣子敝屣，疆臣抗禦、天子倡行。加以朋黨中朝、跋扈外鎮，敝〉■〈徙，足代彳〉江蜀；爵賞寇讎，乾斷弗伸，國祚自覆。山遙水遠，言笑誰驩？既足自悲，更用祈乞！叔寶無心、姜維難輔，帝之始末，千古赧已。雖或興「悲龍逝，有目斯瞻桂廠；仍延綿，曆百歲而藁葬」之說，厥址何存？幼子使攜，餘生何往？句容一脈，至帝斬焉。「詩」曰『日蹙國百里』。「傳」曰『亡也忽』。然可痛已，可鑒已！
