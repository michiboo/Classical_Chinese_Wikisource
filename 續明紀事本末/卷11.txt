

·四川之亂·
崇禎十七年夏四月，參將曾英在忠州，賊張獻忠攻之。英以水師逆擊，焚其舟百艘，賊死千計；遂屯忠州。賊亦屯忠州之葫蘆壩。英得黔、滇餉金數十萬，大募士卒，旬日十萬，拔其豪余仲、李占春、於大海、張天相為稗將；刁化龍以士兵助之，壘於塗山。
五月，宏光帝命趙光遠鎮四川。時光遠屯陽平關，趙榮貴屯梁山，都司王祥在遵義，總兵屠龍在納溪，及侯天錫、馬應試、余朝宗、楊賡、莫宗文各擁兵立。賊攻梁山，榮貴望風遁。曾英次江口戰，敗績，退軍五里，至於望江關。賊斫其頰，英殺數人跳而免。
六月，晉趙光遠提督四川。光遠已降賊，龍文光卻守，餘眾二萬人。
秋七月，賊黨朱朝臣犯保寧。家居主事郭獻珂召故將張成擊之杜勝集，大破之；斬朝臣。
八月，命楊鶚總督川、湖等處軍務。先是，總督樊一蘅受莊烈帝命，總川、陝軍；分巡道馬乾以賊陷成都，撫按皆死，乾遂自為巡撫：然皆不能定賊。乃命大學士王應熊為督師兵部尚書，總督川、廣、雲、貴軍務，賜劍，便宜行事；命兵部侍郎俞思恂、提學道王芝瑞輯兵食，巡道劉鱗左右之。思恂旋卒。
冬，王應熊承制治蜀軍；旋言重慶、成都二府小民敲骨吸髓，所供七、八十萬並歸於賊。僉事張一甲言張獻忠自夔門入忠、萬，北則李自成逼漢中，廣元、昭化以南已降賊；巴、通之際，又為諸賊所掠。時獻賊僭號於成都，屠戮郡縣無虛日；馬科、劉進忠輩分附闖、獻，姚、黃賊又布於川西。姚、黃者，漢中土賊姚天動、黃龍長之；趙榮貴擒其黨一斗麻代王等，天動等穴蓬州、儀隴、南部間，眾數十萬，以人為食。久之，分十三家營：袁韜為首，其次呼九思、馬潮、王昌、陳林、王友進、王興、楊正宗、張顯、劉惟靈、白蛟龍、楊炳英、李世傑，流劫及保寧，殺戮所及，千里為墟。已更相貳，十三家目多非舊，而作賊如故。酆城、金簡間，別有胡明道、姚玉麟等皆作賊；有土暴子者，屠戮不異於賊，民尤畏之。朝廷兵力不能及，惟遵義得完。王應熊、樊一蘅止其地，因以命之。巡按御史米壽圖奉命擇能任監司者與偕行，亦至。乃發喪，大舉傳檄討賊。朱化龍擊賊龍鸛山，大破之；追至成都，互戰屢月，還守大山關。復以勁卒敗賊，復榮經縣；俄陷於賊。化龍軍小山關，賀珍往來興、漢之間。
十二月，召楊鶚還；命何騰蛟以原官總督川、陝、雲、貴軍務，使賈聯登為四川總兵官。
宏光元年春正月，賀珍擊賊黨於廣元，敗績。時川北兵數，不能及賊之少半。劉道貞、朱化龍擊賊於小山關，大敗。道貞攻邛州，不克（詳「義旅」）。
二月，賀珍以兵趨漢中，賊黨馬科拒之；珍不克，科踞保寧如故。曾英取鹽於遂寧，以食其軍。
三月，王應熊疏：『四川北接鄖陽、西次彝陵，南自建昌道雲南，東南自遵義道貴州。今賊踞成都，蜀無人跡。闖賊劫保寧、順慶之民，而為獻賊所驅。宜令川陝總督復保寧，臣合黔、滇之力批其虛。廣西、鄖陽許臣節制，則緩急可以呼應』。從之；以應熊節制雲、貴、湖廣、廣西、鄖陽、偏沅巡撫。應熊以曾英兵無律，多劫紳賈；不重其秩。劾馬乾淫掠；詔逮乾，以耿廷籙代。值沙定洲亂，廷籙不果行（詳「黔滇之亂」）。何騰蛟亦不克至（詳前），乾為巡撫如故。
都司楊展自賊中泳出至於嘉定，乘間入犍為，殺偽令；進攻嘉定，遺民開城納之。其地險阻而近賊，展工撫馭，遠近歸之。羅徽堡千總廖佐及楊世泰起兵峨嵋，余登皞勝賊於眉州，朱化龍及同知詹天顏復龍安、茂州（詳「義旅」）。樊一蘅亦至，乃共起舊將甘良臣為總統，副以侯天錫、馬應試、屠龍、余朝宗，凡三萬人，攻敘州。楊、屠軍乾溪，馬應試夜濟；及旦，展軍亦濟。賊方敗應試軍，展斷其橋，賊大驚遁；展、應試逐北，生獲二千、溺死過半。其酋張化龍遁去，遂入敘州；一蘅犒軍江上。賊黨馮雙禮再攻敘州，陷之。展使蘇寶以猓兵擊之，自攻其白塔山屯。半濟而令：『今日必死戰』；盡沉其舟。使張勝、余朝宗攻山左，曹章、郭崇烈攻山右，姚之楨、李朝貴軍其後，自當其前。曹章先登，之楨敗而更勝；賊大潰遁。蘇寶戰雙禮而敗，展以勝軍至，又破之；逐北三十里，再復敘州守之。賊黨孫可望眾又至，一蘅軍江上，相持一月；糧盡，退屯藺州。展軍屯江津，賊易楊展，謂『重慶不可失』，使二萬賊水陸攻合州，屯於多功城；別以精銳道佛圖關，將夾擊馬乾軍。曾英、劉麟長救之，使遺民下涪州避賊；使於大海拒水軍、張天相陣於陸，戒勿戰，自以精卒五百往擊多功賊，大敗之。即其幟萆山出賊後，大破之亭候。賊怒，坑降卒三千於大儀；英遂屯重慶。賊又截朱化龍及僉事蔡肱明於羊子嶺，化龍以蕃騎數百直衝之，賊大潰，屍蔽山谷；別將復敗賊於摩泥滴水。又其時範文光在洪縣，詹天顏在松潘，權演在廣元，譚洪、譚詣、譚文在夔州，皆舉城邑奉徵調。宣慰使馬京、守備楊起泰又大破賊於觀川，文光亦使黎武勳擊艾能奇走之（詳「義旅」）。於是四川之民，大殺賊官；或刺於庭、或付諸水火。凡賊所設守牧令，判死者無算。惟雅州知州王國臣固通賊，至是與下南道胡寅隙，將執寅畀諸賊；寅走，國臣遂降賊。
夏五月，王應熊檄楊展入遵義，及侯天錫、張熊攻永寧，克之；軍於魚腹闕。
秋七月，楊展大破賊梁一訓於納溪，溺死數萬。鎮安千總周鼎昌被圍，賊聚諸舟鎖困之；鼎昌斷其索，賊大敗走。孟喬芳擊姚、黃賊，屢破之；袁韜走川南。
八月，甘良臣、余從奎、楊展以千舟擊賊於蔡壩，不勝。越五日，又敗；賊追之納溪，士卒皆入舟，余從奎走江津，良臣、展以數百人入永寧。賊陷樂用寨，奢香之故穴也；羅從文以兵五千拒囤守。孫可望圍之屢月，不能克；乃誘之降，盡坑之。良臣、展聞之，退於懷仁。賊躡之懷仁，土城不能守，軍於小山關；賊又陷之，良臣、展居山中，殺馬而食。良臣及王祥謀自籌中走遵義，曹章曰：『我棄大營入遵義，大軍若退，進退棘矣！曷自間道入江津乎』？祥及良臣不從，遂走遵義；展、章及向成功、黃國美竊出賊後，渡合江歸。
九月，李巽德在西充，奉隆武帝號；降將嚴自明敗之，張定邦降。賀珍以兵攻陽平關，自明復拒之；孟喬芳使自明等以諸降軍爭興安、漢中及川東北。
冬，賀珍、孫守法自漢中攻長安，不克而還（詳「義旅」）。馬科自保寧攻漢中，賀珍大敗之。
十一月，郝孟旅在雅州佯為賊，上川南道；陰聚兵卒，將通使於曹勛，不果。程鳳翔招之，孟旅遂殺賊將，以雅州復為明；奉範文光、曹勛主軍事。諸軍反，大掠之。孟旅自以兵復黎州；進攻邛州，不克。尋敗死於花溪（孟旅，綿州諸生也）。
十二月，賊復攻敘州；至東關，楊展欲攻之，前鋒洶而潰。賊陷敘州，追展至瀘溪；展謂諸將：『不戰，則賊益進』。伏兵深箐以待之。賊不敢入，展還屯永寧，招兵餉士，大修戰守之具。
曾英自涪州趨江津，合劉麟長、刁化龍之兵進。知賊將殷承祚在順慶有降志，使人招之；為賊所得，殊其耳、目、手各一，縱之還。承祚以順慶降，英使焦應瑞、馮有慶守之。
時大順、峨邊間復罹胡鑾等禍，遂有里兵、皇兵之名，民不聊生。
順治三年（隆武二年。是年永曆即位）春正月，樊一蘅遣使入福州朝賀；隆武帝使賜王應熊璽書，便宜行事。應熊復犍為，督諸將取川南。
劉體純等自襄陽轉掠入歸州、彝陵，至於巴東；阻川東以自守（詳前）。
三月，楊展、馬應試攻川南地，盡定之；嘉定、眉州、雅州、邛州屬邑緩復。賈聯登、楊維棟攻資州、簡州，復之。侯天錫、高明佐復瀘州。曾英使於大海、李占春守忠州、涪州。樊一蘅移軍納溪，居中調度；王應熊亦出遵義，會一蘅於瀘溪，檄顧忠、張天貴、侯天錫、馬應試、莫宗文連兵敘州、犍為間，謀進取。楊展擊賊於彭山，大敗之，焚其千艘；輜重、金寶沉於江，展使取之，以益軍實，強富冠諸鎮。曾英、王祥合謀趨成都。
夏六月，武大定敗績於興安，走入川。
秋七月，賊棄成都走，攻賈聯登於中江，陷之；進攻順慶，焦應瑞、馮有慶負其勇，曰：『賊不足懼也』！比及至，守三日而城陷，死者五十萬。
徐孫彥自蜀還福京，具言王應熊、樊一蘅、李乾德、馬乾及米壽圖、劉麟長、萬年策、鄭逢元、劉泌、範文光、牟道行、田華國、莫宗文、曾英、賈聯登、譚宜狀，且言賊屠川民，慘酷無似。隆武帝涕泣久之。
是月，王應熊、樊一蘅以曾英、王祥趨成都；諸將皆至，盡復屬邑，至於成都。街衢雜木成拱，野行百里，不見行人；眾謂殘破不可居，曹勛、楊展獨屯守。勛居成都，展督其兵亟追賊，至於漢川，不及；封遺骨而識之曰：『憐爾白骨之慘，用加黃壤之封』。師還，苦遺民不得食，使百輩如滇、楚告糴，先後得米數百萬，自鄉老、博士、弟子具贍之。予耕者以牛穀，釋甲而田；欲從軍者，乃隸尺籍。百工雜流，各以藝食；貧無告者廩之，民大悅。是秋，展地大熟，軍食益饒。
時豪格、吳三桂入漢中，賀珍戰敗於雞頭關，走川南；嚴自明招賊李旺降，又擒賊張黑子。
冬十二月，豪格兵入順慶，賊黨劉進忠降。指示雅布蘭射殺，賊部兵百三十屯皆潰，遂取保寧。孫可望及諸賊皆南奔，將至重慶。曾英所屯水陸成市，嘗請屯田於王應熊，不可；及可望至，英死（詳「李孫之兵」）。余仲復叛，燒其營走。一時訛潰，崩聲如雷，官軍、男婦殘溺萬計。於大海、李占春以餘卒二千走涪州，仲及李定、王祥遁綦江，旋走貴州。賊入綦江、陷重慶而居之，王應熊走畢節。至餘督撫樊一蘅已衰老，諸將又不受其命；馬乾果銳，然不能束兵，惟侈招募。川北尤殘破，軍食必自東南出，亦無濟之者；乾德尚縱橫，卒致敗。壽圖移撫貴州，麟長以下號令亦不一。英死，武帥推楊展。王祥亦著，然材武不若展。譚誼、譚洪、譚文行止介兵賊，不足恃。豪格使鐸尼、準塔、吳三桂、孟喬芳、李國翰及降將盧光祖分擊，賊遂入龍安、松潘、維州、保元、順慶諸郡邑，至於遂寧。呼九思、馬潮走死；袁韜走夔州，人競呼為賊。王名臣在順慶，降將柏永馥、馬化豹、左勷復陷之。孟喬芳圍茂州，朱化鐸固守。
鐸尼、準塔、三桂至成都，楊展屯嘉定、曹勛還雅州。鐸尼入成都，設三司以下官，以降賊人梁一訓等為之；遺民千數百人而已。進攻嘉定，楊展拒之；凡五日，鐸尼軍不能勝，遂趨重慶。
順治四年（永曆元年）春正月，程源言於朱容藩：『川中之兵數十萬，若公督東北、我督西南，蜀賊不足平也』！容藩疏薦源經略三省，永曆帝從之；亦命容藩督川東。容藩覬入相，蹴所親給事中唐成疏：『容藩、源擁戴之臣，不可出』。永曆帝怒，欲殺之；容藩賄太監龐天壽，祈免於太后，帝不得已赦之。容藩走四川。
孟喬芳圍茂州，城中食盡，啗人；男子肉一斤值七錢、婦女八錢，並枯骨亦屑而食之。化龍力竭，降；尋合趙榮貴，以龍安、階州復為明。
孫可望毀重慶城而遁至遵義；王祥走永寧。吳三桂窺重慶，巡撫馬乾趨內江拒之；或曰：『內江當敵，曷可往』？乾不可；力戰死，重慶再失。巡按瞿永及賈聯登、侯天錫、鄧九韶、王廷獻先後降；天錫且使人招王應熊降，應熊斬之。鐸尼兵趨遵義。
姚、黃賊在夔州，糧絕幾三月；遮於官軍，不得南。鄧希明劫副將胡雲鳳室於江中，其妾赴水死；雲鳳將復仇，招姚、黃賊自萬縣之小溪口濟，賊遂及南岸。
三月，賀珍之入川也，亦求渡夔江；程正典拒之。同知李習達以宗室德陽王在夔州，欲輔之，潛具小舟使珍濟，亦屯於江南。鐸尼、吳三桂兵至遵義，孫可望已入黔（詳「孫李之兵」）。三桂陷遵義；以王祥在永寧，圍之。祥頗善守，群賊畏之；其妻尚祖饒智略。三桂不能克。
夏五月，李赤心自巫山入川；譚詣以水師禦之江，潰。賀珍亦畏赤心至，復渡江北，屯於下關城。赤心遂陷建始縣。
鐸尼兵自遵義東入，榮昌、富順、內江、資陽、達州、夔州、忠州、萬縣多沒。袁韜遁山中，逡巡走彭武、掠婺州；李占春、於大海亦遁。鐸尼去，占春、大海復以其眾入夔州守之。
秋七月，容藩至川，自稱楚世子；王光興不知而奉之。光興，光泰之弟也。以其部往來楚、蜀；謂容藩為真，移檄於大海、李占春共戴之。鐸尼兵至萬縣，容藩使大海、占春逆擊之；輕舟四出，砲火紛鳴。滿洲及降兵皆大駭，爭上岸走；占春乘之，殺傷大半，乃自達州小徑走保寧。李乾德既說袁韜降；是役也，韜以其兵入佛圖關。
八月，王祥自永明入赤水，招諸降潰及賊之散敗者，得兵數萬；擊吳三桂，大敗之。皮熊兵亦將至，侯天錫以永寧復為明。三桂懼，殺降將賈聯登數十人，遂及諸軍棄城走。王祥入遵義，撫諭郡邑及綦江、內川，皆下。遵義地阻而饒，四川避寇者多依之，戶口充實；祥居之，貢獻不少缺。妻亦致獻於中宮，恭謹勝諸將。侯天錫、李開藻擊三桂別部於瀘州，亦大敗之；復馬湖。
九月，王祥使告糴於皮熊，熊不應；且謂祥詗己，奪其金。祥怒，自以兵出遵義圍之三日而還。已而屢戰，大敗；祥上疏自理，詔和解之，乃共盟於馬江（詳「黔滇之亂」）。梁應奇、辜朝泰先後至行在，盛稱祥材武，一時信之。
十月，楊展攻柏永馥於重慶，大敗之；再戰，又大勝。永馥棄城遁，展復重慶。李乾德亦自涪州至，諸將共戴之，遂居重慶。袁韜狂悖，乾德獨愛之，使居於山坪。朱容藩既得王光興、於大海、李占春兵，又得譚文、譚洪、譚詣及呼九思、陳林之遺，至重慶，遂謀叛。諷乾德，使推戴；乾德陽不知，容藩銜之。
十一月日長至，諸將賀。袁韜與朱容藩同拜舞，容藩怒，李占春亦不平；容藩即使占春襲韜軍，且殺乾德。乾德知星氣，咄咄稱變，夜走山中。占春襲韜軍不得入，又失乾德，大驚；執其一妾、一女去。韜聞之謂乾德已死，大哭；已知猶在，集兵與占春斗，連日不解。占春走涪；韜亦糧絕，掠遺民以自給，遂不能戰。容藩走忠州，移書錢邦芑兩解之；占春亦歸乾德孥。於是韜、大定屯重慶，占春屯涪州之西平壩，於大海屯忠州之花凌河相比附。容藩不得志於乾德，乃鑄「錦江侯印」予王祥，使擊韜；祥從之，以兵出遵義。
十二月，楊展使楊榮芳、李一進、陳應宗、黃國美趨成都。吳三桂等兵屯資陽、簡州者全盛，萬璟搦擊之，大敗；其眾連戰，皆捷。展兵長驅至成都，梁一訓驅遺民數千走至綿州，盡殺之；於是成都之民盡矣。展復成都。王名臣、馮啟以兵攻順慶，守者棄城遁；趙榮貴在保寧，復會武大定於廣元。三桂聞之，棄保寧，走漢中；全川皆復。錢邦芑以告，言定九州、百三十餘縣。永曆帝受群臣賀；分命李乾德、楊喬然、江爾文總制，巡撫四川。樊一蘅再至江上，以諸將之捷告。王祥擊袁韜於重慶，三戰皆不勝。
順治五年（永曆二年）春正月，晉樊一蘅太子太傅、戶兵二部尚書，擢錢邦芑巡撫，以詹天顏巡撫川北；封趙榮貴定隨侯、楊展華陽伯、王祥綦江伯，諸將進秩有差。
譚洪再攻武大定、趙榮貴於保寧，王名臣、李開藻復謀攻洪；開藻旋死。
容藩以江干有天字城，易曰「天子」為己懺；始稱楚王、又稱吳王，自是遂反，自為監國天下兵馬副元帥，鑄印佩之。以忠州為大定府，建行臺。承制封拜，以張京為吏部尚書、程正典為戶部尚書、胡平表為禮部尚書、劉道開為祭酒。京降流賊，敗走大寧，首勸容藩稱號；正典起家夔州府，而富於財；平表嗜進：故用之。以朱運玖等為巡撫，大封王光興諸人為侯伯。然性刻忌，盡殺宗室之寓於夔者。楊喬然令無為禍首；堵允錫尋至，責以大義，不聽。錢邦芑劾其罪，傳檄討之。王祥謁容藩，坐甫定，李占春亦至；祥思並其軍，親搏占春，拘諸軍。占春脫走，祥無所得；又乏食，殺馬而哺。至於四月，還遵義。於大海謔，容藩亦無如何。惟譚洪、譚文、譚誼堅從之。
二月，降將李國英以譚洪隙，攻保寧；先敗洪兵，保寧復沒。
三月，李國英水陸攻順慶，王名臣走；順慶亦沒。國英擊馬超、邢十萬於潼川、綿州。
是月，王應熊卒於畢節衛。詔進呂大器少保，督西南諸軍事；賜劍，便宜行事。
閏四月（明五月），總兵胡敬以潼州、劉惟明以綿州、達州降於李國英。
秋，楊乘渠敗績於渠縣，棄城走；袁宗第等亦敗還。王祥在遵義，復與皮熊隙。趙榮貴在文縣，降將南一魁攻之，榮貴棄城走。
八月，容藩大封石柱、酉陽諸土司為伯、掛印將軍；蠻貊廝養皆巍秩，附者益眾。邦芑寓書堵允錫合討之。允錫督馬進忠以舟師入蜀；容藩曰：『聖駕播遷，聊假名號壓川眾耳』。允錫呵之曰：『自作賊，乃能服逆乎？果不懼，錢公東下、我截其後，誰與爾作賊者』？督師大學士呂大器亦至涪州，李占春來謁；大器為言『天子無恙，容藩僭竊，當死』！值容藩以牌至，大器笑曰：『天下兵馬副元帥，非親王、太子不敢稱；天子在上，國何以監？此決反矣。若受其官，必坐罪』。占春悟，首以兵攻天字城；李乾德亦檄諸將討之。容藩走夔州，使譚洪、譚詣攻石柱；李占春擊之，大器督諸軍進。容藩眾散敗，盡遁入雲陽山中；窮搜兩日，土人執以獻，斬之。
冬十月，堵允錫遣使招李赤心於夔州，入湖南（詳前及「自成遺亂」）。
皮熊復以兵攻遵義，至烏江，為祥所潰。洪雅鎮將湯國聘與義兵將熊振生斗，洪、雅之間無寧處。諸將甘良臣在岳池，朱化龍在茂州，曹勛在雅州、榮經，楊展在嘉定，侯天錫在永寧，馬應試在瀘溪，賀珍在安縣，武大定在彰明、石泉，於大海在雲陽，李占春在涪州，趙榮貴在龍安，譚詣在巫山，譚文在萬縣，譚洪在天字城，王光興在巴、巫間，莫能相下。起於盜賊者，胡明道在酆都，姚玉傳在金城，袁韜在重慶，其黨在蓬州、儀隴、南部，黨守素、劉體純、袁宗第、李本榮、李赤心在巫、施、巴、渠、開、達間，所謂西山賊也（詳「遺亂」）。袁韜雖降，其黨更增王有進、景果勒、張顯宗諸部分踞夔州東西岸，殺掠不可紀。益以潰兵、亂賊、土暴子及叛奴殺主、寨民自斗者，日必屠戮。重以奇荒，雅州、大渡、越雋間斗米二十金，嘉定三十，成都、重慶凡五十；吳三桂在保寧，運米陝西，斗米六十金。率惟食人，父子、夫婦皆相啖；猰犬嚙人，頓成獰獸。虎豹魑魅，白日形現；發床穿屋，無或畏避。遂有旬日之間，一縣之民無遺孑者。敘州之民入深山，草衣木食，遍體生毛；見人迅走，以為流賊復至。如是十餘年，成都雖復，樞臣疆吏無或之任；樊一蘅名督師、李乾德居其官如故。楊喬然、江爾文又先後至，又以命朱天麟；皆分署官吏、檄鎮將，號令棼然。一蘅所制，敘州一郡而止。
順治六年（永曆三年）春正月，李廷明攻劍州，未克；豪格兵攻龍安，趙榮貴戰於百峪口，敗績。呂大器按諸軍還，謂監軍陳計長曰：『楊展志大而疏，袁韜、武大定忍而好殺，王祥庸懦；川事豈可為乎』？祥時以兵脅諸土司為三十六營，勢頗盛；然非將眾才。展足於軍食，什邡以西、敘州以南皆奉其令；性復忠勇，亦故坦易。大定較韜善亦嗜殺。大器俄卒。
夏四月，孫可望以秦王檄至四川，楊展疏劾之；且謀以兵入滇討可望。尋攻保寧，為吳三桂所拒；不勝而還。
秋八月，李乾德襲殺楊展，破其軍。王祥之勝於烏江也（詳「黔滇之亂」），展子璟新在樂英，為所執；既而釋之，展由是怨祥。皮熊使約展攻祥，展不可。而使璟新以諸將兵略川地，皆不受命；璟新怒，至納溪執馬應試殺之。至永寧，侯天錫固守；攻之不克。祥以兵援天錫，一日大霧，祥兵猝出，璟新大敗歸。李乾德亦忌展，而袒袁、武；諸將賊韜，乾德輒拒之。以其乏食，說展使及兩人為兄弟，資以兵糒，乃徙韜健為、大定青神，展從之。然頗善李占春，於韜、大定所求多不厭。乾德怒，使殺展而分其蓄。值展往壽韜，置酒高會，展從長刀甲士百五人，韜酬之；入夜，執展囚之別室。展乞為僧，韜將許之；乾德曰：『縱之易，搏之難』。韜遂殺展；其妻切諫，不從。展死，韜妻亦自縊。韜攻嘉定，展部奉其妻陳氏及璟新守。久之，饑；城破，璟新以三百騎突圍去。展妻指韜而罵曰：『爾窮來歸，我何負於爾？今狗彘也』！韜又殺之。李占春為展復仇，不勝走；曹勛善展而無如何。樊一蘅切責李乾德，問展死狀曰：『嘉定、峨眉間二三遺黎不與敵者，楊將軍力也。背施棄好，取人杯酒之間，天下其謂我何』？乾德哂之，而以喪師失地文展罪。然展勇績冠川中，東西之兵以為長城；展死，川事益壞。王祥在遵義，亦忿；將申韜罪。韜亦欲取祥遵義，遂與戰，久而不決。祥兵烏合，又乏食，保其境內而肆掠鄰封。是月，以兵掠貴州（詳「黔滇之亂」）。
冬，永曆帝晉王祥忠國公，將以禦滇；然不足用。
濟爾哈朗擊郝永忠，大敗之；遂自貴州取川之烏撒軍民府（詳「遺亂」）。盧光祖陷鄰水、大烏諸縣，總兵朱洪德、陳三臺降；李國英亦使降將陳敦陷安縣、使曹光明陷彰明，奪曲山關；遂入石泉，殺知縣謝光祖。
順治七年（永曆四年）春，總兵馬壽攻川北，李國英使降將曹純忠等擊敗之。國英及降將張勇擊川北，諸軍與諸流賊、土寇並稱捷。
楊展將葛佐明在九溪，為訟冤擊袁韜、武大定；不能定。劉體純等大掠重慶去。
秋九月，孫可望攻遵義，王祥屯烏江以拒之。可望使降賊總兵溫某偽求和；祥舊隸溫戲，至是踞見之，斥可望為賊。溫怒，蹴可望急攻之。其黨賀九儀至永寧，侯天錫再降之；而誑祥曰：『將以二十萬眾渡江夾擊子』。祥懼，召諸將謀。李定國慨然曰：『二、三年操刀同室，雖捷，恥也。今攻賊望，勝則取西南，敗不失為忠義鬼，復何疑乎』！不聽。將自真安入武、彭間，據險自守；因結李占春、於大海，使其牙將以財賄先。其客諫之，比之董卓、公孫瓚；祥不能決。可望急攻之，祥夜走，部卒七、八萬及張光璧、馬進忠諸將皆降。祥所遣將，已先盜其金去；祥餘百騎，顧而哭。追者至，馬蹶，自刎死。樊一蘅知不可為，謝事入山，鬱鬱病，遂不起。孫可望復假訟楊展冤，使王自奇入川南。劉文秀、白文選前自金沙江濟，逾大、小相公嶺，絕大渡河，連陷建昌、越雋、黎州、榮經，至於雅州。範文光自楊展死，忿入山，不視事；劉道貞亦卒。曹勛孤立，無能為。文秀突至，執勳置軍中；殺土司華亭等（詳「義旅」），屯於天生橋。
十二月，高必正，李來亨之眾入川東（詳「遺亂」）。
是年，袁韜盡括嘉定、敘、眉田。占民婦；有夫甫死，即強贅之。
順治八年春正月（永曆四年十二月。自二月後，為永曆五年），文安之以廣西日蹙、雲南又踞於孫可望，冀川中諸將或可用；自請督師，獎王室。許之。加安之太保尚書，總督川、湖軍務；賜劍，便宜行事。封十三家營及譚文、譚洪、譚誼皆公侯。孫可望阻之，不克行（詳「李孫之兵」）。
冬十二月，劉文秀使王自奇攻嘉定，袁韜、武大定力拒之；自奇偽敗，韜等六勝，輕之。劉文秀自成都出其軍前夾攻之，韜、大定亟還；自奇又至，韜、大定敗績，皆被擒，遂降。
李乾德走威、茂，中道被掠；比至，土人執之，致諸白文選。乾德以父死西充，謂其弟曰：『吾不可以再辱』！入水死。蜀人惡其殺楊展也，曰：親見展入其舟雲。
文秀兵益東，譚洪、譚詣、譚文降。其將盧名臣至涪州，使招李占春；曰：『殺吾父（占春，曾英養子）、幽吾君，是禽獸也』！拒之群豬寺，敗績；固守涪州七日而潰。於大海在忠州聞之，引其兵出夔門，將北降；占春以遺民從，眾怨之。占春憤呼妻子痛飲，夜半走華山為道士；眾皆降於劉名臣，曾英遺眾遂盡。後三年，占春以故入武昌；有欲官之者，卒不受。總制楊喬然依占春以居；占春去，文秀招之，乞返里，許之。文秀使李廷芳守成都、劉正國守雅州、白文選守嘉定；至餘郡縣，除守吏、屯士卒，或仍其降職使居之，己還雲南。
是月，李國英攻眉州，總兵向成功以部五千守石佛棧，國英陷其柵；成功中流矢死，國英陷眉州（成功，楊展部將也）。是月，高必正、李來亨自瀘水東渡殺掠，至於嘉定、眉州，據川東以自給（詳「遺亂」）。
順治九年（永曆六年）春正月，吳三桂自保寧攻成都，降將戴郁等先；李廷芳戰敗，成都遂失，廷芳被殺。
二月，吳三桂等兵東，白文選棄城走，總兵李明廷、金養時被殺。李國英攻龍安、茂州及於松潘、漳臘。
三月，吳三桂等至嘉定，王復臣棄城走；劉正國挾曹勛走敘州。三桂入佛圖關，遂陷重慶。其城依山，即巔岫累石為堞，尤綰川江水陸。所走諸將不守險勢，遂失。
永曆帝惟日促可望出師，使者敦迫；可望知不出無以壓人意，乃使劉文秀、白文選、王復臣再以步騎六萬，分道敘州、重慶、成都，圖四川。
夏四月，吳三桂至敘州；王復臣、白文選以劉文秀兵未至，棄城走永寧。提學道任佩弦以城降。
六月，吳三桂陷石泉。
秋七月，劉文秀至敘州，治軍嚴整；蜀人聞之，所在響應。擊盧光祖兵，破之，執南一魁；遂入敘州。三桂急使降將白廣恩、白含貞禦文選；自當文秀，戰於山下。三桂大敗，文秀圍之數重，自辰至午不得出；三桂急親騎突圍，乃得走至綿州。白文選亦大敗廣恩、含貞軍，兩人皆被擒。三桂懼甚，文秀追至，三桂遂棄綿州，走保寧；喪軍資、士馬數十萬，皆不顧。曰：『生平未見此惡賊』。成都、潼、綿文武降人亦皆遁，文秀軍大獲復諸郡邑，鼓行追之如不及；王復臣言：『軍驕矣，三桂勁敵不可忽也』！不聽。
九月，樊一蘅在山中，聞範文光、詹天顏皆沒，亦卒。
冬十月，文秀追三桂至保寧，王復臣請不圍城，但以遊兵斷餉道，三桂必不能守；圍則兵分，分兵則力弱。文秀輕三桂曰：『何怯也』！使張光璧軍其西、復臣軍其北。其地阻水，復臣又爭之；亦不聽。光璧，即流賊黑殺神；勇而輕敵。三桂遙望之曰：『是可襲也』。以精騎擣其軍，果驚潰；轉赴復臣屯，眾大亂。復臣欲出，阻於水；三桂擊之，復臣曰：『大丈夫不能生擒名王，豈可為敵所辱』！自刎死。文秀圍解走，三桂不敢追；曰：『如復臣言，吾軍燼矣』！斂其兵還漢中。文秀以兵戍成都、連昌、雅州、黎州、瀘州、敘州。白文選使總兵杜子香守重慶，與譚文、譚詣、譚洪及十三家營相結。文安之自畢節入川東。
順治十年（永曆七年）秋七月，趙文貴在安龍，執巡道孫允乾降；總兵胥榮明等亦降。
順治十二年（永曆九年）春二月，劉文秀入川南，大徵士卒；製舟楫，將以東出。尋自湖北敗還。
李國英上取四川狀，請使吳三桂、李國翰以重兵屯保寧，先取成都；因其肥沃，且屯且守。次取重慶，以顧門戶；然後順流而東取夔門，通荊、襄之道，撤黔、滇之防。從之。
順治十三年（永曆十年）夏四月，四川總督魏勇以兵攻順慶，降將霍光先擊敗之。
冬十月，夔州巡撫鄧希明、總兵張志凱叛，出降。希明因亂屯田開縣，入覲安隆；擢撫夔州。自是出降。
順治十四年（永曆十一年）冬十一月，田國興、黃世鑒、鄧昌基及孫可望將趙世超在巴東者，皆出降。
十二月，總兵譚新傳降。
順治十五年（永曆十二年）春二月，洛托、洪承疇出湖南，卓布泰軍及線國安出廣西，吳三桂、墨爾根、李國翰出四川，三路趨雲、貴。李定國聞之，使劉正國、楊武守四川之三陂及紅關。
三月，吳三桂出漢中，歷沔縣、寧羌，順流下至保寧；途中所見，一二煙火。比自西充至順慶，刊山伐木，行無人徑者千有餘里。至於合州，杜子香以輕舟哨江上，三桂跨馬揮軍濟；子香大駭，棄重慶遁。三桂偕墨爾根自銅壁、梁山入軍重慶，使降將陳廷俊守之。招總制楊喬然，將官之；喬然仰藥死。時成都、建昌、敘州、馬湖、嘉定、雅州、黎州及資、簡、藺諸州猶為明，賀珍、王光興、譚洪、譚誼、譚文、向希堯、楊秉允、徐邦定與十三家營在歸州、巴縣、大昌、大寧、萬縣、施州、巫山、忠、夔、達間者兵且數十萬，各不能救。三桂亦不顧，惟使嚴自明助廷俊守重慶；自以兵進次黃葛江，為浮橋以濟。溽暑蒸薰，軍士多疾。明日，濟綦江，曆滴溜、三坡、石壺，皆峭壁重崖，一夫可守；李定國不及備。
夏四月，三桂次梓橦，總兵郭李愛等降。是月晦，陷遵義；劉正國、楊武望風潰。三桂降兵五千、得糧三萬石，遂入貴州；尋還屯遵義（詳後）。四川所屬酉陽宣慰使冉奇鑣、藺州宣慰使奢保受皆降。
秋七月，文安之聞滇急，急督十三家營攻重慶；師由水道進，襲三桂後。嚴自明力守，安之再以兵攻重慶。李國英攻川南郡邑在忠、萬間者，多破敗之。
順治十六年（永曆十三年）春正月，文安之再以兵攻重慶，譚洪、譚誼固不悅；譚文行至合江，誼殺文，洪助之。安之將率十三家營討殺文者，誼即赴李國英軍降，洪亦降。安之憤恨，遘疾卒。
二月（明閏正月），雅州將高承恩聞永曆帝已西行，獨不降；斂其部及諸土司兵以拒守。凡五月，其弟承裔殺之。
閏三月（明三月），狄三品、馮雙禮自金沙江潰入四川之建昌衛，吳三桂招之，且使誘川中諸將；三品執馮雙禮降。白文選將王安亦自建昌以其金印降，延長伯朱養息、總兵龍贊陽、吳宗彥以嘉定州城降。
六月，三桂兵至馬湖、敘州，提督陳希賢降；杜子香、陳進賢以成都省治降，總兵趙友鄢、御史龐之泳、主事賀奇及烏撒土司安童聖皆降。時三桂等自雲南返取四川，所過崩潰，曾不血刃。嚴自明在永寧，亦招楊國明、武國用等降；忠州副將陳世凱亦降。
降臣高明瞻又盡定川西北地。惟朱化龍在茂州固守，不肯降；尋城破，死。
冬十月，高承裔以邛、眉、雅、黎、資、簡州降；王友進亦降。而川南之地，尤躪於降將李應林等。復有抹臉賊，剜人面；蓋妖黨也。
順治十七年（永曆十四年）秋八月，高承裔以雅州復為明；李國英攻之。
順治十八年（永曆十五年）夏四月，李國英攻承裔於竹山關，承裔走黎州；又敗，匿於篁中被執，死。
十三家營在川、湖邊者，當文安之卒，即僉都御史毛壽登奉之；其掠耕種如故習。尋入夔州府。
康熙元年夏四月，故石泉王朱聿■〈金粵〉復以兵攻馬湖，入敘州；旋沒（詳「義旅」）。賀珍已卒，其部賀明全、李進忠、王繼祖、崔光一八十餘人及兵數萬降；賀道寧、譚文貴亦降。
十三家營攻巫山，尋棄夔州走（詳「遺亂」）。
康熙二年，王光興及巡撫蔣尚膺等以其敕印降。
冬十二月，故明東安王朱盛蒗被執於川東（詳「義旅」）。
明年，毛壽登及其眾降。李國英及諸軍攻茅麓山，李來亨自焚死。四川皆靖（十三家營均詳「遺亂」）。
夫曹操殊絕智計，猶苦天獄之行；武鄉開濟炎劉，而遺八陣之跡。自來談川疆者，不在劍閣，而在漢中；不惟兩川，而兼忠、涪、雲、萬也。明之晚葉，長安西傾、成都內戮。開江無使，誰舁山後之舟？閣道不焚，已斷關東之驛。蠶叢雖險，豈可恃乎！王應熊、樊一蘅因地治兵，呂大器、文安之才略非拙；然而寄命虎口之中、受命敗軍之際。言乎帥，則登壇秉節、號令紛拿；言乎將，則跋扈跳梁，兼併尤著；言乎兵，則土寇叛眾，風起瓜分；言乎賊，則臥榻蕭牆，星羅棋布。而又可望、文秀，假名而來；漢中、保寧，關弓而待。矧又蓬蒿遍地，骸子相煎；澤潞無煙火者十年，斗米易黃金者累鎰！斯即將伏波、相忠武，起錦江而問中原，殆亦落落難合耶！且夫殘破之餘，社雖墟而樞不可弛；紛紜之會，兵雖急而農不可荒。以故揚展之略，在興屯田，推食遺孑；國英之策，後圖重慶，先扼成都。永言時事，豈或無徵哉！當夫赭寇縱橫，武昌蕩覆；公私掃地，烽火頻更。胡氏潤芝屏遷省之謀、定楚都之節，招兵訓農、通商惠工，東建吳、皖之瓴，西取湘、川之積，卒使三路銘功，凌煙媲烈。持衡挈領，舍此奚圖？惜乎！明之臣子，莫識此也。至於珥海旋師、烏撒自潰；蜀江再問，東川悉降。江南立信，寸土無存；端平關外，往事更烈。瞿塘灩預，弔羅汨而無魂；劍閣崢嶸，嘆劉禪之失國。虢以岩亡六，且不祀而已。若夫重慶地盡髑髏、成都木皆成拱、永昌杳無人跡、敘州民作毛人，鴟鶚毀室、■〈豸契〉■〈犭俞〉食人，天毒岷蜀，何其酷耶！
