

·四鎮之亂·
崇禎十七年春三月，封總兵官黃得功靖南伯，劉良佐、劉澤清實進一級，檄之入援。得功字滸山，陝西榆林衛人；膂力絕倫。少孤貧，從軍敢戰，積功至大將。所將不三萬，屢與闖、獻角。臨陣角巾酣飲，運雙刃奮擊如飛；人呼「黃闖子」。御軍亦有律。時為鳳陽總兵，莊烈帝以前功封之。良佐固流賊，為李自成護外營。聞高傑降，亦降。時以總兵屯廬州、鳳陽境，擁卒幾十萬；檄之不應。澤清美鬚眉、恣聲色，而凶狡甚。居山東，日報虛捷。怒兵科韓如愈劾之，竟殺之戴家廟。聞徵兵檄，不應；令鎮真定，亦不行。大掠山左，圍臨清州。以自成勢逼，擁眾南奔，沿途淫掠。傑亦陝人，號「番山鷂」。為賊典內營，竊自成婦邢氏降。潼關既敗，詔隸李建泰。建泰潰，率其十三總兵李成棟、楊繩武等大掠澤州、潞安，逾河下，眾號四十萬（實十三、四萬），至於邳、泗。聞高兵至，皆喪魄。路振飛持議「大將宜禦賊門庭」，阻其兵不使南。成棟至清江浦，振飛將張士儀砲擊之，不得過。馬士英迓傑轉道鳳陽，自盱眙、六合至揚州，焚掠城外。揚州民厚犒之，不聽。
夏四月，高傑圍揚州，江北大震。劉澤清亦自山東至，路振飛陣義兵於河埃，軍容整肅；澤清不敢逼。王燮使戢兵，不可；聲言赴揚州，假道淮安。燮不得已，使道天長，澤清諾之。聞高傑圍揚州，遂止淮上。福世子在淮安，馬士英計迎立，以幣啗澤清求助；更語世子，諭高傑以身靖國，帶礪同之。傑、澤清皆聽命。士英復合黃得功、劉良佐合疏奉迎，各以兵壁江上。高宏圖、史可法不得已，從之。傑猶圍揚州，知府馬鳴騄、推官湯來賀固守；傑縱兵掠通州、泰州、高郵、寶應，地毛如洗。聲言寄室江南，約劉澤清刻日濟。巡撫鄭瑄疏：『江北兵欲濟三吳，百姓呼吸致亂。臣遺兩帥書，皆不聽。請飭操江救京口、瓜洲』。守將亦以告。鳳陽參將戈士邁又疏良佐、澤清殺掠狀，內外駭異。史可法請使諭之。
五月，命萬元吉宣慰諸軍，犒高傑兵萬金，使固江、淮。元吉扁舟造傑，喻以寄室江南逼輦轂，非將帥宜。眾諾之。因疏言：『揚州、臨淮、六合兵民拒斗，一城之隔，民訾兵為賊、兵謂民為叛，環攻莫釋。猝有寇至，莫大之憂。請徙城外之民以居兵，官護其市』。揚州士民王傅龍等伏闕上疏，言『高傑潰遁渡河而南，徐、泗、揚、儀（儀徵縣）殺戮百萬，淫污殆及幼女。環攻揚州已及兩月，何不使恢各邑而殺良民乎』！不報。以祁彪佳有威望，使諭諸鎮。彪佳宣佈敕文，執倡亂數人斬之；勢少戢。
初，南京諸生計東上書史可法，請守鄖陽、鳳陽、淮安，扼淮以固；用文天祥策，開鎮河上。可法是之；騰書馬士英、高宏圖、張慎言，與合疏：『守江南者，必於北宜擇地利，立四鎮，督師居中節制之。請以黃得功、高傑、劉良佐、劉澤清為四鎮，州縣衛所兵民悉隸之。征復各邑，聽歸節制；寰宇恢復，爵以上公。山澤荒田，並許墾刈；商貨關稅，以供馬械。往來書牘，準經略、提督行事。每鎮額兵三萬，歲供本色米二十萬石、折色銀四十萬〔兩〕，令自徵斂。期以淮安、揚州、瀘州、泗川為城守，滁州、六安、徐州、鳳陽以進戰。至今賊在河北，則合守淮、徐；在河南，則合守鳳、泗；賊南北至，則各以地守：而督師總之。降鳳陽總兵為副將，便控制』。又以得功固封爵，請並錫高、劉，作士氣。朝士方苦兵禍，爭從之。於是以劉澤清屯淮安，隸以山陽、桃源、清河、宿遷、海州、□縣、贛榆、鹽城、安東、邳州、睢寧，經略山東軍事；知縣方來周為監紀、巡道張文光監其軍。尋封澤清為東平伯，澤清旋言先帝已封臣伯爵，道阻敕命未至；時不能核，故澤清復晉侯。使高傑屯泗州，隸以徐州、蕭縣、碭山、豐縣、沛縣、泗州、盱眙、五河、虹縣、靈璧、宿州、蒙城、亳州、懷遠，經略河北、河南、開封、歸德軍事；知縣朱統錝為監紀、同知許儀鶴為通判、巡道王相業監其軍。封傑為興平伯。使劉良佐屯臨淮，隸以鳳陽、臨淮、潁上、潁州、壽州、太和、定遠、六安、霍邱，經理陳州、杞縣軍事（監紀諸人逸）。封良佐為廣昌伯。使黃得功屯廬州，
隸以滁縣、和州、全椒、來安、含山、江浦、六合、儀徵、合肥（縣）、無為（州），經理光州、固始軍事；知縣徐某為監紀、主事馮元颺監其軍。晉得功爵靖南侯。兵部侍郎徐人龍言：『祖宗湯沐之邑，豈可與人帶礪之盟；俟有成績，乃可封之。兵未即，動遽刳內地，江南守土可勝刳乎』？不聽。袁繼咸入朝，力陳分鎮之失；又言『封爵，以勸有功。無功而伯，則有功者不勸；跋扈而伯，則跋扈者愈多』。宏光帝然之；命已下，無如何。繼咸復詣閣責史可法，且言『淮南、江北地固無恙，叛將潰兵麇集其間，小民喪其樂生之心，此宜急治』。既而諸鎮權益重，相與驕蹇，挾制朝廷。可法大悔，欲自殺；曰：『主立四鎮者，高宏圖也；馬士英、張慎言贊之，可法無可否。今惟斬四人，乃可謝天下』。高傑、澤清皆豔江南完盛，欲居之。傑憚祁彪佳，一卒不敢濟。嘗約彪佳讌大觀樓；及期大風，意彪佳必憚出。俄，彪佳以小舟絕江至，傑大駭；撤兵拜之曰；『不意公乃勇如是』！彪佳勉之，慷慨流涕。傑曰：『某閱人多矣；如公者，甘為死。公在吳，傑必奉約束』。未幾，彪佳被劾去（見前）。
黃得功以揚州己分地，高傑、劉澤清躪之，督兵來爭，陣殺傑部黑虎子；傑兵連戰，皆不勝。李棲鳳、高文昌亦忿傑，將助得功，士民益懼。時朝命御史陳丹衷宣諭江以北；萬元吉為太僕少卿，監江北軍。元吉上書，瀝陳朝政，凡思宗之寬嚴、群臣之議論，語皆當切。騰書黃得功，開陳大義，戮力王室；得功報無他，將聯各鎮以殺賊。元吉以示傑，憾漸釋；仍圍揚州，不肯去，額兵三萬而擁眾如故，時不能問。淮揚巡撫黃家瑞久被圍，不得計。江都進士鄭元勳懼城破，親往說傑。傑喜，讌元勳，且厚贐之；言入城無他意，卻兵五里以待命。值守者以砲石殺傑騎，傑圍益急。元勳迎王永吉往解之，傑誣揚州民先啟隙；且曰『曲在兵，鎮斬之；曲在民，撫斬之』。必欲入城。家瑞等聚議於堞，元勳謂高兵不宜拒；眾指死者示之曰：『城下殺人，元勳未之見耶』？元勳曰：『亦有死於楊誠者』。誠亦營將，兵尤酷；元勳以為言。張自強等訛謂「揚城」也，遽呼曰：『元勳賣城』！即座執之，摔而臠焉。其僕殷報以護主死。鳴騄懼，走泰州；傑攻益急，日屠數百人。詔促史可法解之。壬戌，可法濟江，得功、良佐、澤清皆聽命；傑大懼，終夜斫地殆百十，瘞所殺人。旦謁可法於帳中，流汗浹背。可法示坦易，撫其偏裨；而巽語之曰：『將軍所以貴者，君命也。如妄冀非己地，則軍民皆得積矢於將軍矣』。傑喜過望，然遂易可法，請誅殺元勳者而納其兵；不許。則止之福緣庵，僮僕盡隔；侍衛者皆傑卒，帶刀杖。可法不為動，徐疏以瓜洲屯其孥。曰：『將調停於軍民，漸釋其隙』。而疏劾鳴騄、家瑞無區畫，惟偏聽；請罪之。已而微服入黃得功軍，免。揚州民尋詣闕訟巡撫、守道冤，詔釋黃、馬。
劉澤清始懾於路振飛，不入城。及振飛去，王燮移撫山東，田仰不能制。澤清入淮安城，散遣義士；收其亡命入伍，肆掠村落。盛作邸舍於城北，取所掠美人、鐘鼓實之。日呼田仰飲其中，不及軍事。固問，曰：『吾立福王，以此休息。脫有事，自擇江南一郡去耳』。劉良佐在臨淮，恣淫掠，士民張羽明、戈尚友及諸圩堡拒之；良佐肆攻擊，尚友等馳書告。詔和解之，移良佐鎮壽州。
六月，劉澤清誣劾呂大器撫甘肅時忿殺總兵柴時華，起王重為入賄，黨周鑣、雷演祚有異謀，且薦逆案張捷、鄒之麟、張孫振、劉光斗及逃臣王永吉、郭昌時。蓋馬士英蹴之。大器遂罷。
惟黃得功軍守律。先是，李自成使劉日恭以偽敕招高傑，黃得功執以聞。
秋七月，始，劉宗周上疏：『路振飛坐守淮安，移其孥於內地；高傑、劉澤清效之，相率為寄室江南之說。兵法：逃脫者斬，則一撫、二鎮皆可斬也。左良玉以力戰封，高、劉逃敗而亦封；其誰不封者？今將驕卒惰非一日矣，惟陛下親征，量加收奪；則左之、右之，無不用命矣』。至是，更言『高傑一逃將，奉若驕子，浸成尾大之憂。淮揚失事，不難譴撫、道以慰之，安得不恣？則馬士英卵翼之。劉、黃分地，置若奕棋，洶洶然連難之勢；至分江北以慰之，則傑倡之也』。傑恨之。澤清初以東林重宗周，及是憾甚；疏劾『宗周勸請駐鳳陽，不忠、不智；稱草莽孤臣，無禮；撓恢復，不義；欲誅臣等以激變，不仁』。章未下，再為一疏，署得功、傑、良佐名上之。略言『諸臣既以梃擊、紅丸危皇祖母，今更翼戴疏藩，非臣及馬士英、朱國弼歃血定盟擁立皇上，天位必屬他人。宗周謀危皇上，已見「請駐鳳陽」一疏。夫鳳陽無城郭，祗有高牆；陛下新承大統，宗周乃欲置水火凶危之地。然此非宗周謀，吳甡、姜曰廣心粗膽大、行詭言堅，不樂陛下，遂先剪翼戴諸臣，然後迫切乘輿。乞逮宗周、曰廣、甡三奸下法司，正其謀危君父之罪。若甡等入朝，臣即渡江，正「春秋」討賊之義』。疏入，舉朝駭愕。澤清裒其草示高傑、黃得功，得功馳書辨不與聞，馬士英匿不發。傑言：『吾一武人而與國事乎』？史可法忿詰諸鎮，各以情告；澤清氣沮。可法旋責其假名罪，且疏：『若殺宗周，臣願褫職伏皇上劍』。馬士英欲挑隙，擬旨切責。澤清直疏己劾宗周，劉良佐知之；史可法斥駁為何心。良佐亦劾『宗周把持三案，主盟門戶。勸上親征，為晁錯之居守、司馬懿之閉城，陛下迫於諸奸，宜順其意，暫幸鳳陽』。廷議：諸臣袒搆元黃，天下事不堪再壞，宜和衷。宗周乃入。其泊丹陽時，傑、澤清遣客十輩刺之，見其終日危坐，略無惰容，各不忍害。澤清嘗入朝，水陸張甚。詔四鎮各以兵至六合赴督師前，皆不應。時武臣不言兵，爭撓廷政，引其私匿賦稅不上供。傑、澤清且請復陳洪範秩。惟得功不亂是非。
傑妻邢氏感於史可法，曰：『督師至誠，背之不祥』。傑為之動，議恢復。可法亦以諸鎮兵窳，惟傑部多秦產健斗，將倚之取中原。謀檄得功、澤清屯潁、壽間，使傑統王之綱、李成棟、胡茂楨等出。語王相業曰：『速驅之河南，可專制也』。傑終以揚州請。可法為喻軍民，虛己署以處之。邢氏入城，號令嚴肅，兵民始安。可法卒慮傑難制，使黃得功軍儀徵以備之。尋閱傑軍，賞賚優渥。遂如淮安閱澤清兵步騎十餘萬，亦犒之。
八月，史可法疏：『國家設四鎮於江北，非為偏安；將北復神京、西清關陝』。因請吏部察別材品，補軍前牧令；以為得一賢守，勝兵萬人。其議至正，眾莫之從。
九月，登萊總兵黃蜚將之官，乞得功部送之；高傑伏兵土橋，期生執得功，別以千兵襲儀徵。得功至，解鞍散食；伏軍猝起，飛矢雨迸。得功不及甲，揮鞭撥擊而馳；俄馬斃，騰他騎走。驍騎十七舞槊力追，得功大呼反斗，挾其槊而抶之，人馬皆縻；發所餘矢殺七人，矢盡再刃其三，吼哮若雷，躍入廢垣中以免。所將三百騎，則盡沒。襲儀徵者，守將邱鉞、馬岱■〈口貞〉知之，共計姑嘗以新城；俟得功歸，夾擊之，蔑不濟矣。閉門固守，別設煙火於四隅；傑兵不敢進，疑煙火處為黃軍，砲矢擊之。夜半藥竭，鉞、岱開門出，盡殺之。得功憤怒，訴諸朝，聲言與傑決死戰。史可法亟使萬元吉諭之，朝命盧九德如兩軍講解。傑猶抗驁，偽言『曩千人，揚州之惡少；吾假之名耳。果吾兵，烏致敗』。會得功有母喪，可法往弔；立而與語：『土橋之役，無智愚〔無〕或直傑；然將軍能蠲大忿而和之，是益得名也』。得功意解。可法令傑償其馬，多羸者；可法出己貲，凡三千金償之。且使傑賻以千金，憾少釋。劉宗周時求罷，抗疏『淮揚甫變，高、黃又復相攻。四鎮額兵三萬，不以殺敵而自相屠；朝廷日為講和，今日一使、明日一介，斯何為者？夫以十二萬不殺敵之兵，索十二萬不殺敵之糧，此必窮之術。若不加裁抑，惟加以橫徵，一二蒼鷹乳虎，以天下殉之足矣！所謂積外釁而釀內憂也』。優詔報之。
時宏光帝命黃得功移廬州，防桐皖；劉良佐規黃州、汝寧；高傑進徐州，復歸德、開封。四鎮中黃得功最忠勇。傑感於可法，使李朝雲趨泗州，李成棟、蔣應雄、許佔魁、郭茂榮、李玉守徐州，治裝親行。乙酉祭旗，大風折纛，西洋砲無故裂。傑不顧，曰：『此偶然耳』。刻期至歸德。可法亟請於朝，馬士英畏其得軍心，靳之；可法疏：『臣之皇皇於濟江，豈為四鎮？國家之立四鎮，豈為江北數郡。高傑請取開、歸，直趨關、陝，其志銳甚。臣乞餉疏發於六月，今且九月；不食之卒，可荷戈乎』？士英益阨之。可法以示諸將，皆曰：『缺吾食而責吾戰歟』？可法以是困。傑以山澤之利由己出，首取瓜洲、邵伯埭、泰興鹽稅助其軍；諸鎮效之，各設行鹽理餉總兵監紀官，劃地徵榷，商民益憊。澤清尤悖，性復殘忍，對客撲囚，食其肝腦。又嘗疏：『進取之機，必募兵十萬、儲佽十萬，訓之屢歲，乃可以戰。臣惟慮姜曰廣、劉宗周黨惡，不能隨輔臣以進』。朝廷不能制其部肆掠，田仰苦之，為請佽於廷；宏光帝言：『東南額稅不五百萬，江北已給三百六十萬，豈能復應』？劉孔和受命為副總兵，澤清拉殺之。可法檄劉良佐赴徐州為高傑援，亦不行。
冬十月，以中允衛允文監高傑軍。允文亦陝產，故用之。
劉澤清聚商舟為水軍，薦降賊臣施鳳儀、黃國琦，請官之。御史胡時亨疏：『交武升授，皆柄於勳臣，至從逆者皆進。昔不用命，曰文臣掣之；今不以武製文乎』？又言『國琦官偽吏部，掌硃書；鳳儀典偽仗，曰「亡國之器不可用」，自以金製之。此何人，而玷班行乎』？不報。
戊辰，高傑發揚州。疏：『臣起兵間，位伯爵，非力戰無以報國。今日大勢，守江北以保江南，人能言之。然敵自曹、單渡，則黃河無險；自歸、潁入，則鳳、泗可虞：猶曰長江天險在。若何而據上游？若何而防海道？豈惟瓜洲、儀徵、江浦、採石為江南門戶哉！宜通籌而速行之』。又言：『黃得功介臣前事，臣知報君雪恥而已，肯與同列較短長乎』？
十一月，邱磊以登萊總兵官代黃蜚將之官，劉澤清譖之史可法。磊至安東祭海於白沙，澤清使柏永馥紿入署，突擒之，下淮安獄。已往唁，嗚咽流涕，言將為請。尋賜自盡，議者冤之。澤清嘗習舉子業，應兵部將才科又第一。自詡能文，構水閣，召諸生吟和；遂請棲流寓生於淮安府學以待試。又請分地防河，使王燮、田仰、王永吉、越其傑、史可法分任之；將三里為堡、百步為圈屯，作牆掘濠，實無守志。又嘗請任輔臣，必由大帥指；免追周延儒贓，逮侯恂子方域。朝廷曲從之。
高傑疏薦黃道周、解學龍、劉同升、趙士春、章正宸朝野正人，吳甡、鄭三俊衣冠瞻仰，金光宸、熊開元、姜採無愧社稷臣，金聲、沈正宗夙儲經濟；反復誠摯，皆切時弊，時方之「出師表」。報聞而止。
許定國官睢州總兵，老矣；常應俊薦其心在恢復，請免罪任之。使掛鎮北將軍印，鎮守開、歸、宛、洛，鑄印給之。
十二月，劉澤清薦降賊臣時敏開屯海中，又屯大瞿山；使蘇京屯廟灣，以防海。又嘗請進劉孔昭為侯，禁巡按御史訪拿。皆從之。黃得功、劉良佐聞陳洪範言其通多爾袞，各疏辨；詔以為反間，不問。史可法疏：『先帝之待諸鎮何如？皇上之寵諸鎮何如？諸臣不能救難，厥罪云何？釋此不問，而日尋干戈。和不成，惟有戰；戰非諸將事而誰事乎』？
是月，高傑至泗州，遂至徐州。聞豪格將至孟津，告急；且請駐歸德，聯許定國兵東西衛。遺劉澤清書：『豪格諸軍號二十萬（實七、八萬），鎮撫急書一夕數至，開封北岸問渡甚急；一旦飛渡，則長淮無恃，大江南北盡為戰場。時勢至此，惟竭心力於萬難之中求其有濟，以報國恩而已』。澤清以聞，馬士英大言：『有四鎮在，何懼』！先是，多爾袞使降人唐虞時招傑；曰：『傑來，大王而小侯，世世子孫有其爵』。傑不聽。冒大風雪，築牆河上。與書豪格：『逆闖犯順，危及君父，山川羞色，豈獨臣子義不共天！關東大兵復我神州、葬我先帝、救我黎民，行人所賚區區一介，未足以答高厚。茲逆賊跳梁西晉，未授厥首；凡在臣子及忠義豪傑之士，無不泣血欲食其肉而寢其皮。傑以菲劣，奉命堵河。不揣棉力，思會勁旅分道入秦，殲逆賊之頭，哭祭先帝；則傑事已畢，便當披髮入山，不與人事矣』。又言『天意民心，猶未盡去，其鑑於茲』。豪格不報，惟招之降；傑亦不顧。聞土盜程繼孔假恢復名，斬木作牌為敵應；值來謁，與歃血為盟，酒酣斬以徇。詔加傑太子少保。俄，豪格入洛陽，詔傑自歸德援之。及豪格、準塔兵益南，可法、傑皆告急。
許定國孥固殺於高傑，及分四鎮，定國劾傑，詆為賊；大恨曰：『見必手刃之』！傑西，定國惴甚，陰送子於多鐸；多鐸受之，即使圖傑。定國偽求救於史可法，可法曰：『許總兵何地不可居，而必睢州乎』？使偕王之綱如開封；不知其已降矣。定國亦不行；高傑使以金千兩、幣百兩致定國，與釋怨，同力報國；定國卒不釋。聞繼孔誅，則益懼；乃偽語傑：『睢州完固，兵甲亦具，將舉以讓』。傑信之，期會於城中。
宏光元年春正月，命黃得功、劉良佐屯潁、亳；皆不行。高傑前鋒次虎牢關。
甲午，至睢州，立旗城外，軍士肅然。許定國不迎迓，越其傑促之，乃毀軍出跪於馬首。傑掖之，而責其毀己；定國委罪於記室，又不敢走。傑憐之，與之盟。定國飾美姝進，傑卻之曰：『俟賊平，以娛吾老可也』。始，傑將入，有千戶投書傑前，發定國狀；傑不信，杖而付定國，定國殺之；傑亦不知，惟促定國行，以妻病辭。傑言『兒女子必不行，己得而殺之』。定國不可。乙未，定國讌傑，張縉彥、李升楷從，傑之從騎才三百。酒酣問行期，且微及送子事，定國益懼。其弟許四飲傑眾，叛狀敗露；傑將以告，傑揮之曰：『烏敢者』！定國寢傑密室，俄而大聲呼其名；傑驚起曰：『烏敢者』！覓所攜杖，已不得。伏兵突入，傑奪其槊殺數人，始被執；部卒盡死。縉彥、升楷踰牆走。定國踞坐，漫語之；傑笑曰：『我乃墮小輩算，當痛飲死』。遂殺之。逮夜，走考城降。明日加已，城門不啟，李本深、王之綱、郭虎攻而入，無一人；乃屠城。外三百里，飛走皆絕。已更自斗。史可法聞之，頓足曰：『中原不可為矣』！馳入徐州，擐甲戴弁，坐以待旦；邀諸將盟，將以李本深督傑軍、傑弟副之。以胡茂楨隸閣標，使李成棟屯徐州、楊承祖屯夏邑、唐應虎屯虞城、苗順甫屯碭山、李翔雲鎮雙溝、郭虎還泗州，委開封、河洛於王之綱、張縉彥。馬士英猶忌其得傑軍心，以衛允文嘗劾可法，擢為兵部侍郎，總督興平標下鎮將兵馬，經略開、歸。士卒不服，無或往謁；可法力劑之，乃聽令，允文亦心折。始，可法客應廷吉善星數，曰：『明年太乙在震，角亢司垣，始掩擊壽星之次，法當蹶上將』。請取道山東，因中原豪傑。可法以流賊在西，不可。然是行也，傑志頗銳，論者惜之。定國始告多鐸，傑兵五千圍睢州請救；尋疏以計殺傑，乞南攻。甫踰年，定國亦死。
二月，史可法疏以傑妻邢氏權軍事，俟其子長而授之；加李本深少保，提督軍事，屯開封、徐州。馬士英不可。劉良佐追劾傑，復與劉澤清、黃得功疏傑橫殺無寸功，史可法欲其子襲軍府何故？士英許邢氏及傑子元爵蒞其軍，抑本深仍充前鋒將。邢氏上疏，請以本深為提督；衛允文亦疏請。命未下，黃得功攘袂詬，將以兵趣揚州。可法使曲從直、馬應魁問故，得功言己功多，得濱江一小邑；傑功安在，而食數城？念其死，割以高郵、寶應、江都可矣。可法馳自徐州還，諭之曰：『彼眾實煩，今日奪之、明日必亂；是將軍首禍也』。得功揮眾退。宏光帝亦使盧九德、高起潛諭得功：『若向揚州，使傑軍懼而返，敵躡而南，誰執其咎？朕於諸鎮有加恩，諸臣毋誤國事』！又使可法諭得功，無及孤兒寡婦爭利！得功乃止。左良玉、袁繼咸亦各為傑請，乃贈傑太保；元爵襲侯，俟長，以軍授之。然得功雖止，傑眾已反顧，盡棄汛地走；朝廷駭震，因悉令返揚州，使高起潛撫之。以劉良佐代傑鎮歸德、劉清澤趣徐州助之；皆不行。命李本深為提督，又不至。梟將悍卒散列揚州，而淮北無守禦。
三月，命黃得功移屯廬州，與劉良佐合。史可法疏；『睢州既變，維揚更亂；外侮莫禦，內隙方深。臣擁節制之名，而負封疆之罪。本深病癰未即起，臣已督胡茂楨先進』。詔答之。時多鐸逼潁州，軍書日急；乃加本深少保、左都督，提督興平標下軍馬，已無及矣。尋命劉良佐屯壽州，卒不行。御史郝錦疏鎮兵打糧村落，劉澤清尤甚，民舍皆盡。報聞。
夏四月，左良玉反。詔黃得功、劉良佐入援，盡棄淮北。群臣諫，不聽。良佐因大掠而南；澤清亦縱掠邳州、宿遷，走淮安。王永吉疏令澤清守淮，毋託勤王移鎮；士民王紹等皆上論。不報。及多鐸兵逼徐州，李成棟棄城走高郵；可法疏鎮軍縻餉，有警莫恃。亦無如何。俄，史可法還揚州，高傑兵訛言許定國實來，競斬關遁；允文、起潛不能禁。己巳，傑兵至瓜洲，掠民舟將南濟；楊文驄、鄭鴻逵砲擊之，死者萬計，不得濟。俄，多鐸兵至揚州，本深進退絕，遂以高元爵及其眾十三萬降。
黃得功拒左夢庚於銅陵，敗之。癸未，大戰於板子磯；身中二矢，力戰不退，夢庚大敗。詔移得功家太平，以羽林三百迎之。丙戌，進得功靖國公，使太監王肇基勞之。
五月辛卯，宏光帝走蕪湖，猝入得功軍；定計適浙，得功為殿。丙申，多鐸入南京，劉良佐軍始盡濟至上新河。多鐸使三百人往招之，良佐舉兵十萬、馬三萬降；且請導屯齊、尼堪追宏光帝。人謂良佐已陰降，故多鐸以少兵招之即至；又與張天祿同請西追。至荻港，黃得功以戰傷右肘，衣葛絡帛，坐小舟中，以刀揮其下出拒。聞良佐至，憤怒出，橫刀大罵：『汝乃降乎』？語未既，張天祿射其喉之左偏。得功拔箭出，知不可為，呼良佐曰：『花馬劉！我黃將軍非惜死者；事之不濟，命也』。擲刀拾箭自刺其喉死。良佐見得功隕，揮軍劫其壘；士卒爭濟，浮橋忽絕。叛將田雄、馬得功遂劫宏光帝降。餘卒至南京，多鐸收其甲，盡遣之。澤清聞準塔陷宿遷，遂走渡清河；準塔踵之，及康額賴分道濟。澤清入淮安城，準塔進次清江浦，范鳴珂等降。澤清已掠淮安，與田仰、馬化豹走鹽城，潰入海。柏永馥以淮安降。
久之，澤清部多叛，田仰等猶與結；澤清獨與馬化豹等以兵二千、舟三十降。後以通李化鯨，磔死。惟良佐死於官。
明之分四鎮也，共知留都諸生，橫議敗國；樞府白面，廷僚和聲。徐人龍、袁繼咸披腹而爭，充耳塞纊；師相倚任，左李、右朱。吾獨為禍實馬士英始之。夫四鎮並起武臣，遼闊王室。使非金幣結使，江表分營，策立天子、洽合輔臣，則天命未移、國法猶在；虎兕惟嗥於壙野，猿猱敢教之騫升乎？且即焚山裂石，列甲光明。然澤清兵孱、良佐將懦，虎侯知義，弗躬弗親；高傑逃敗，眾逾十萬，而宵夜斫地，流汗沾衣，奴見大家，自然心死。驕將悍卒，大都無識縱之、內外葸之，拊翼飛毛，江河乃決。導竅批根，士英不首禍耶？且使清江、淮上，義士成軍；鳳陽、揚州，扼要現在。馳使責庭湊之軍、下令斬光世之卒，趨申坦於清口。壁元謨於滑臺，作氣中原、奪勢豪帥可也。抑或坐振飛於北門、付彪佳以東顧，江都、浦口分道誓師，聚驍果、列支軍、申令誓、期禡牙江北；乃召高、劉，斬之纛下，而以沈廷揚、萬元吉、黃得功、劉肇基二三英傑分彼背嵬。漢高取符於臥內、留守視事於府中，威福之用，鬼神不知。何至掠盡地毛，辱及稚女乎！夫漢之亡也，和解關東；唐之季也，和解藩鎮。有一於此，其國必亡。況於誅之不得，裂地以畀之；爵之不已，毀法以容之。長江而外，即是藩封；海內軍儲，更不自貢。留侯借箸，不及黑獺；倒戈授人，不待智者知其敗矣。夫聚胡越於一家，則久而必隙；耗士卒於無用，則不競亦凌。無怪乎其呼軍匱、虐民生、斗江上、棄江北，捧檄則遷延、望風則遁逸；比之金設九公、宋列三守，禍更迫爾。然使執念臺之疏，無密劃之謀，猝欲立威，激使自懼。抑思王夔之首，非余玠不能誅；元振之凶，即臨淮不易御乎！固知脫兔處女，必成竹之先謀；曲陽亂行，而伏劍之才裕矣。睢州殺賊，變起突如。然而歸士馬於閣標、召元爵入宿衛，假天心之厭為人事之驅、收無主之軍為專閫之助，所謂從諫既死，澤潞歸唐；吳曦驟亡，全蜀還宋。否泰之機，反在於是。是何不除節度，決棄河池；敵未張弧，我先脫甲？始非電激，卒又土崩，鞠躬盡瘁，寧期迫迮乃爾乎！是故文山之策，可以救殘宋，不足以存亡明；師相之忠，可以格高、黃，必不能鎔馬、阮：乃待應廷吉指星象而議其後哉？厥後靖南夫婦一死殉君，為國之殤；方山遺蛻，炳峙江。雖有他議，吾不敢執矣。高傑末路，實異生平；渡河二疏，便未足方諸葛，可太息也！澤清、良佐徼亂擾俶，不異盜賊。而覆國之罪，良佐彌深；屠民之伯，澤清是最。一以醯戮、一列貳臣，斧鉞之當，豈獨「天道好還」也！
