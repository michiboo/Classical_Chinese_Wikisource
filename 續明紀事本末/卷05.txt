

·左兵之叛·
崇禎十七年春三月，封左良玉平賊將軍、寧南伯；許功成，世鎮武昌。使給事中左懋第督之，且詢其狀。良玉字崑山，臨清人。少孤貧，從軍遼左，犯法當斬，得免。侍郎侯恂卒，總兵官尤世盛薦之；轉戰松山、塔山皆大捷，遂為總兵官，首尾僅一歲。良玉既受命，疏言『十六年八月，臣復武昌；十月，使吳學禮復袁州；再遣馬進忠援之及萍鄉。十二月，復萬載、醴陵、長沙、湘潭、湘陰，戮賊黨尹民興等；別使馬士秀入湖南，復岳州、臨湘。十七年正月，復監利、石首、公安，遣盧光祖上隨州、棗陽，惠登相攻均州、房縣，合毛文顯復惠安』。時張獻忠窺成都、李自成陷陝晉，良玉以其間定湖南北，規復承天諸郡，分屯官軍，湘、楚稍寧。俄，莊烈帝崩，良玉縞素，朝夕哭臨。
夏四月，福王監國於南京，遂即位。良玉部競曰：『今茲大事，宜出我公；南中立君以坐，詔我不可！請即其未定爭之』。良玉痛哭曰：『世守武昌，先帝旨也；帝甫棄天下而我背之，是幸天下事以自便也。南中立君，我自以西陲效力；有踰此一步者，良玉以死誓』。盡出所藏金銀、綵物，賜諸將曰：『皆先帝賜良玉，何心獨有之乎』！良玉哭，諸將皆哭。馬士秀憤然曰：『繼至今有不奉令欲東者，吾擊之』！以巨艦置砲斷江路，眾乃定。當良玉出所藏，其子夢庚有吝色；良玉太息，言左氏不得世有其軍矣！及宏光帝詔至，良玉不即拜；監紀盧鼎爭之。何騰蛟急往說，挾一劍行；曰：『茲大事，說不從，當死之』。至則，良玉跪拜已如禮。袁繼咸知良玉軍無正人，馳書言『福王序當立，宜共入朝』。良玉不行。繼咸入，造膝密陳『良玉無他志，其部多降寇，非孝子順孫；陛下新立天下，人心未定，臣請急返九江』。許之。尋以封四鎮推恩，進良玉侯。詔書至楚，良玉賀表亦至。良玉起行伍，轉戰十餘歲，同時角賊者多沒；惟良玉存。春秋閱兵武昌山，建一幟，周麾一呼，旌旆皆起，山谷為滿。軍法：兩人夾馬馳，名過隊；馬足動地，聲如雷鳴，聞十餘里。師行，不禁殺掠，惟令擊賊，逃軍、降寇爭附之。然自朱仙鎮潰，精銳已盡；後至者多烏合。良玉老且病，法令不偏。及居武昌，諸將日讌樂、娼優達旦，良玉塊然於一榻。有楊生善醫、柳某工談笑，皆信任。嘗月夜晏僚佐，召營伎使行酒；少焉顧而咳，命以次出。賓客肅然，莫敢仰視。其嚴重亦類此。所將兵，前五營為親軍、後五營為降軍；實十萬，號八十萬、又號百萬。及李自成棄京師遁，良玉以其間入荊州、德安、承天。以復園陵功，詔補其餉凡四十萬。
六月，左良玉使黃澍入朝。馬士英固與良玉隙，阮大鋮以侯方域詬之，怨及良玉，詈作賊；良玉大恨，使澍入覘之。澍倚勢面劾士英奸貪不法，淚與聲下；因笏擊之曰：『願與死』。士英號而呼曰：『請陛下視此』。宏光不言良久，諭且退。澍再疏劾，至於十上。宏光帝已入諸奄言，使澍還楚，而恃何騰蛟、袁繼咸調劑之。騰蛟忠摯感良玉；繼咸見重於李邦華，邦華殉節，其客李猶龍入良玉幕，道繼咸善，故相結。良玉又嘗疏：『「要典」治亂所關，請毋以邪言起大獄』。詔：『此朕家事，昔日之人造言構隙，卿試觀之，當益悲憤。然造論者物故幾盡；廷臣功罪不與關係，其悉赦宥』。
秋七月，黃澍還楚。左良玉疏復襄陽諸郡邑；起丁魁楚撫之。
八月，命左良玉兼提督官，開藩武昌；加左夢庚、惠登相都督僉事。先是，袁繼咸以九江總督越境撫張光璧、楊國棟、黃朝宣，使不歸良玉；疏請湖廣總督急之任。馬士英不聽，遽以良玉鎮全楚，盡得光璧等，軍勢益張。繼咸預書於朝貴，言左兵不可忽；亦不省（見前）。
九月，命牟文綬鎮荊州、王允承鎮岳州；尋以馬進忠代文綬。良玉以其「平賊將軍」印畀夢庚，故夢庚掛父印；良玉加太子少保。
馬士英使降賊錦衣劉僑訐黃澍，削其籍。已及朱盛濃再劾之，中旨逮澍，良玉匿不遣；再下刑部逮之，則使其部大譁噪，將就食於南京，勢洶洶。袁繼咸以米十萬石、金十三萬餉之，且請免澍罪；士英不得已，從之。及數逮左光先、呂大器於其軍，皆不至；朝議益起。
冬十月，定左良玉軍數，餉以米七十萬，然不能覈。戊寅，再加良玉太子太傅。良玉嘗疏承德將士屢月無食；命急濟之，然無所出。
十一月，左良玉疏擊華容、石首賊，皆大捷。
是月，劉澤清誣殺總兵官邱磊。磊固諸生，與左良玉皆從軍，坐摽掠當死；磊獨任之，良玉得免。及良玉貴，以萬金出磊於刑部獄。侯恂請以為山東總兵官，與澤清不相能，又掠其貨；澤清不能報，乃譖諸史可法，猝執之白沙溝殺之（見前）。朝廷徇澤清意，不能異；可法亦無如何。良玉聞之，心怏甚。黃斌卿以良玉難制，請卻屯安慶；許之。
宏光元年春正月，左良玉請留何騰蛟撫楚；不可，乃止。時鎮將競撓用人權，良玉則否。馬士英畏良玉甚，用阮大鋮策，大築堡於江上，字之曰「西防」。良玉憮然曰：『今西何防，直防我耳』。
二月，左良玉疏薦大僕寺卿王驥材，以為湖廣巡按御史；驥辭，不許。
俄，李自成陷襄陽，良玉部不能禦。
御史黃耳鼎疏劾：『袁繼咸說左良玉援立他宗，良玉不之從』。實以搆之。良玉又嘗不拜監國詔，聞之懼，疏辨與繼咸無少隙，耳鼎受人指。宏光帝喻解之。群小並欲召繼咸入害之，宏光帝恃之制良玉，言彼地需繼咸；又假廷推名害之，亦不克（見前）。
三月，左良玉聞太子獄，抗疏爭之（見前）。宏光帝喻為王之明，太子真者不失王爵；吳三桂、史可法事皆訛偽（左疏中語）。令法司裒訊時語示之。而良玉疏已列抄，工部侍郎何楷言：『鎮臣所疏太子之狀明甚』。命立毀之，曰：『此豈可流行者』！
是月，李自成逼承天，馬進忠不能拒；良玉告急，命何騰蛟禦之。
己酉，左良玉舉軍反。黃澍既匿於其軍，忿失職，日說良玉清君側。其部多降寇，思俘掠；又畏自成逼，爭然之。良玉顧其眾行則散走不可制；不許。及太子事起，良玉亦慍。澍陰與左夢庚召馬進忠、馬士秀、王允成、惠登相、吳學禮、張應祥、楊國棟、徐懋德、毛顯文、張光璧、金聲桓、常登、徐勇、張應元、徐育賢、盧光祖、盧鼎、李國英、徐恩盛、高進庫、胡友聲、徐元仁、常國安、杜應金、印啟貴、於自成、段鳳翔、秦天祿及其他凡三十六營將歃血盟，共舉兵反。偽延良玉出，甫踰閾，即遷其幣，焚府第、燒省治、屠士人，執何騰蛟以下官；出其狀，請畫諾。良玉猶未決，一將拂衣起，大言『疑事無成，必主帥止，某等請行』。良玉從之，以討馬士英為名，傳檄遠近。略言：『馬士英昔冒九死之罪，重荷三代之恩。當國家多難之日，侈擁戴勸進之功；以今上曆數之歸，為私家攜贈之物。本為復仇而立君，乃事事與先帝為仇；初因民願而擇主，乃事事拂兆民之心。蘇、松、常、鎮橫徵之使肆行，檇李、會稽妙選之音日下。江南無夜安之枕，言馬家，便爾殺人；北斗有朝彗之星，謂英君，實應圖讖。舍誥命、贈蔭之餘無朝政，自私仇、舊怨而外無功能。而乃冰山發焰，鱷水興波。同己者性侔豺虎、行列豬豭，如阮大鋮、張孫振、袁宏勳數十巨惡，皆引為羽翼，以張殺人、媚人之幟；異己者德並蘇黃、才侔房杜，如劉宗周、姜曰廣、高宏圖數十大賢，皆誣為朋黨，以快如虺、如蛇之心。道路有口，空憐「職方如狗、都督滿街」之謠；神明難欺，最痛「立君由我、殺人何妨」之句。又況皇嗣幽囚，列祖恫怨。海內懷忠之人，誰不願食其肉；敵國嚮風之士，咸思操盾其家』。又檄：『馬士英蠻獠無知，貪狼背義。挾異人為奇貨，私嫪毒以種奸；欺蝦蟆之不聞，恣鹿馬以任意。不難屠滅皇宗，遂敢戕戳太子。效胡濙之訪邋遢，既不使遁於荒野；踵錢寧之訊大千，又不容斃於深宮。群小羅織，比燕啄而已深；中陛幽囚，視雀探而更慘。李沾威拷，何殊崔季舒拳毆；王鐸喝招，有甚朱友恭塞謗。豈先帝不足以留種，沉其弟、又滅其兄；將朝廷自有一番人，削其臣、並翦其主？嗚呼！安金藏之不作，邴定侯之已亡。附會成群，敢曰「吾君之子」；依違欲了，咸稱「的係他人」。臨江之當乳虎，是可忍也？子輿之遭毒蟒，尚何言哉！願偕義士，共討天仇；風雲氣奮，日月光明。郿塢豐盈，應有燃臍之禍；漸臺高擁，難逃切舌之災』。又疏劾馬士英八大罪；略言：『臣在行間，無不日聞其罪狀。太子南來，陛下屢發矜慈，士英必欲置死；臣前二疏冀其少悟，而奸謀益甚。今百萬在途，敢不正告陛下：「逆案」先帝手定者，士英翻之；「要典」先帝手焚者，士英復之。「思宗」改謚「毅宗」，明示先帝不足思，絕天下臣民之望：不容死者一也。自逆臣擅柄，賣官鬻爵殆無虛日，都門乃有「職方如狗、都督滿街」之諺。又若越其傑貪罪遣戍，不一年立躋都堂；張孫振貪污絞犯，不數日遽登僕少。袁宏勳、張道濟假起復以授官，楊文驄、劉泌、王燧、趙書辦以狗彘而在位。凡此之類，直以千計：不容死者二也。士英已為首輔，更掌中樞。弁髦太祖之制，引阮大鋮為添設尚書，以濟篡逆；兩子梟獍，各操重兵，司馬昭復生於今日：不容死者三也。中宮選正，士英先擇其尤以充下陳，豢歌女於阮大鋮家；希圖逮御，計亂中宮：不容死者四也。陛下即位，恭儉仁明；士英百計，狂惑豔女、歌僮，損傷聖德。每與人語，惡則歸君：不容死者五也。國家大變，宜收人心。士英自引阮大鋮，睚眥殺人，如周鑣、雷縯祚煆煉蔓引；甚者借題三案，取生平不快者一網打盡：不容死者六也。九重秘密，士英遍布私人；皇上言動，無不窺伺。又募死士竄伏皇城，詭言禁軍，以為「廢立由我」：不容死者七也。先帝殉難，皇子倖存。前此定王之事，傳疑未已。況皇太子授受極明，士英與阮大鋮一手拿定，抹殺方拱乾、串謀劉宗正，不畏大道神明、不畏二祖列宗，忍使先帝七年已立之儲君，付之牢獄；凡有血氣，皆思寸磔之：不容死者八也』。疏上，遂發武昌。舟師自漢口達蘄州，綿亙二百餘里。士英大懼。
夏四月，左良玉至九江。袁繼咸方以汪碩畫等救袁州，使郝效忠城守。良玉驟至，士民雨泣。請繼咸入，不可。會良玉遺之書，繼咸往與別；語及太子，則大哭。出所為檄，邀之盟；繼咸正色曰：『先帝舊恩不可忘，今上新恩亦不可負。欲救太子，當善圖之。請改檄為疏』。良玉意動，令不攻城，駐軍以俟旨。繼咸歸其軍，檄諸將於城堙，涕泣曰：『兵諫非正，我可同亂乎！當共守此』。郝效忠、張世勳已導左兵騫而入，大肆淫掠。繼咸將死，黃澍白良玉無他志；副將李世春勸為王守仁謀討賊。乃往責良玉，良玉病已篤，夜見火光，左右謂袁兵自燒營；良玉罵曰：『有何袁兵，必我兵也』！因大恨曰：『吾負臨候』（臨侯，繼咸字也）。嘔血數升。疾革、召諸將曰：『吾不能以死報朝廷，諸君又不用吾法，故吾至此。自念二十年辛苦戮力，成就此軍。吾歿後，出死力以捍封疆，上也；守一地以自效，次也。若散而各走，不惟負國，且羞吾軍；良玉死不瞑目矣』！諸將皆哭，請刑牲盟。後營總兵惠登相當歃，橫刀席上，言『我公百年後，有不服副元帥者齒此』（副元帥，為夢庚也）。
丁巳，良玉卒；夢庚自為留後，秘不發喪。留軍數日而下陷湖口。丁巳，陷建德；戊午，陷彭澤；己未，陷東流。南京戒嚴，以公侯伯分守長安諸城門及內城十三門，徵黃得功、劉良佐、劉澤清及諸將佐禦之。士英等至親拜黃得功於床下，乞速進；得功慨然曰：『某武人，敢辱諸君子為竭力』。時東南風甚，江浪沸天，夢庚兵又肆掠，故不即進。士英使阮大鋮以兵會朱大典巡上江，己不入直，日坐兵部視書檄。夢庚兵在北岸者，掠宿松，入望江，直趣安慶；巡撫張亮不及禦，掠皖南者益東，沿江焚殺，進攻銅陵，至於採石。己未，黃得功次荻港；士英使趣湖口，與安慶、九江接，益督朱大典、阮大鋮進。己未，黃得功擊左夢庚於灰河，大敗之，火其舟千計。明日復戰，沉其舟三十，銅陵圍解。馬士英上大捷，詔獎朱大典、阮大鋮、黃得功及黃斌卿、劉孔昭、黃蜚、方國安、趙民懷、鄭鴻逵、卜從善、張鵬翼銀幣有差。乙丑，左夢庚陷安慶，張亮被執；以都督杜宏域叔父在其軍，少殺掠。己巳，夢庚攻池州，知府固守。詔暴良玉罪，討之。
馬士英日徵江北軍入援，促宏光帝手書召史可法。可法方連章告淮北急，且言『上游之志清君側耳，未敢為君父難；北兵至，則社稷可虞』！又遺士英書，乞助；並不聽。宏光帝亦謂『左良玉非果反』；士英指群臣：『此皆死黨，我君臣可死於清，必不可死良玉之手』！因大呼『斬議守北者』。宏光帝不敢言。於是勤王兵四集，淮南無或蔽。多鐸乘之，遂瓦解（見前）。
始，良玉分諸將地：惠登相屯漢陽，馬進忠屯荊州，盧光祖屯隨州，王允成屯岳州，武昌、興國諸邑皆駐兵，貪婪橫暴，民不聊生。及擁兵反，諸城空無人。李自成方舟濟，遂踞武昌；阿濟格、吳三桂追之，盡略下江北地，東逼九江。自成黨白旺又攻掠建昌、義寧間。夢庚大懼，議還九江，留兵不進。
癸酉，吳適劾牟文綬、方國安兵殺掠：『赤子何辜，搆茲屠毒』？蔡奕琛擬旨切責，謂巧為左良玉計，下之獄。
五月癸未，黃得功大敗左夢庚於坂子磯。張捷率百官表賀，晉黃得功爵，加阮大鋮太子少保，進總兵張杰、馬得功、鄭綵、黃蜚級。高起潛言：『左兵東下，闖躡其後、我擊其前，必無慮也』。蓋猶幸之。
惠登相者，固降寇過天星；感良玉恩，為盡力。夢庚東下，登相以其黑旗軍殿；舟行不及岸，有紀律。中軍前鋒則大亂，圍池州不下；遺登相書：『此州殷實，留待後軍』。登相大詬：『此不及我作流賊時矣，如先帥末命何』！撤其軍還。夢庚坐舟中，見黑旗軍卻西去，自以輕舟追及之，相見大慟；動以舊誼，登相為少留。卒以夢庚不足事，絕江去；夢庚無如何。與得功戰，又屢敗；且聞盱眙、泗州皆不守，多鐸益南，阿濟格、吳三桂兵又西至。袁繼咸因之，使反正；夢庚不可，駐兵東流江中。
六月，阿濟格至九江之北岸，馬進忠壘於桑木河遁。夢庚及黃澍謀，遺書乞降；阿濟格許之。夢庚遂以張亮及監軍道李猶龍部卒十萬降，且使郝效忠紿執袁繼咸以獻，江西以覆。及阿濟格北，夢庚以李國英、盧光祖從，餘為洪承疇檄攻皖南北，或他屯。馬進忠、盧鼎、王允成旋自湖北至岳州，復降於何騰蛟。左軍遂滅。
莊烈帝十七年，封左良玉寧南伯，世鎮武昌；略近羈縻，亦未徼叛。其有指揮節蓋，督戰荊、襄、澤、潞之功，厥歸宰相。抑或舍勢用機，不戰而守。宋高裂地，裨桑仲之徒；唐代苦兵，雪承宗之罪：損抑國威，冀得小乂。黃澍搆隙、版磯作城，即非亮激蘇峻、皓憎姜維，而狐蜮豺狼聚之一室，飛詬哮噬，必不轉瞬。為南都計，封太子以折誑詞，遣使者開說大義，委裘謗除、投鼠忌在，攻心之策也。淮南各鎮，無過雷池。斌卿諸人水陸左次，強起立應，我則使然；何故而棄淮、泗，召督師，割肉是醫，敝屣相類？卒致黃巢之筏竟濟於湘州、石弩之軍平行於江北。蕪湖瓦裂，莫歸先軫之元；九江魚靡，徒積熊耳之甲。天生良玉，豈非驅除哉？猶幸其勢起眾亂，非有道成、霸先之略也；其謀始黃澍，非若王褘、錢鳳之譎也；其部多烏合，非直安都、牢之之勇也；其身已驟沒，非極司馬昭、桓溫之久也。假使風伯無靈，河池不守；焚青溪以直進，斷大桁而已遲。則南朝裙屐，詎識指揮；江左遺黎，縱橫荼毒而已矣。然而書名、書反，曷兼著焉？謂夫古今大義，天澤難淆少海；即占宗社是議，則武穆惟臨安面君、齊桓亦首止是會，豈宜燬武昌、破九江、入安慶、問留都、糧燒湖孰之濱、風利石頭之外乎？夫論二五之奸、痛子姒之隕，則罄竹書罪，大快人心；傳檄抗疏，斧鉞梟獍，固也。然值陰謀潛煽之時，無洞燭觀火之智；訖改疏俟命之日，即焚城作賊之人。誰為戾階，招致大梗？乃以臨訣數言，寬其罪狀乎？或曰：鬻拳兵諫、趙鞅清側，原情立說，末減武人。然而門卒自刖，啟犯上之階；晉陽列兵，非中牟之類乎！又云：崑山禍始迫逼，用於病憋；原始要終，身非叛逆。故以赧王之闇，亦固諒之！
責人無甚可矣，然而為法受惡，不以叛書；董史再作，決當笑人。況有明鑑史歸獄之詞，一轍是合；辯儒亂道，曷可用之？至於夢庚縳褲小兒，私作軍主；劫父亂國，罔有彝倫。厥考有知，亦當痛恨。況於猘犬狂噬、短狐射人，君子於此，豈惟隴西之慨焉。黃澍外假正論、內包逆圖，倡禍亡明，罪踰歆邑。登相、盧鼎兵律稍嚴，張光璧、馬進忠頗復驍■〈虎目〉；然畏乎闖賊、懼乎滿洲，觀其後來棄地數奔，保寧、廣西、湖南、貴州並墮其手，斯亂種爾。方國安、金聲桓傾破魯藩，毒滅江右。左氏一軍，信乎亡明之鑰也。郎士貴輩，冗闒無聞；王允成降，一軍哭散。瞑目之痛，愈無及矣！李國英、盧光祖奮跡疆場，徐勇、高進庫礪志鋒鏑，而不為明用，明亦不復能用，是可慨也！
