

·江西之亂·
宏光元年夏六月，阿濟格入九江，左夢庚降。其部金聲桓進曰：『江西無兵，請偏師以招之』。使偕王體忠往。體忠，流賊白旺黨也。旺軍梟整，體忠刺而代之；先夢庚降。至是，與聲桓偕。江西巡撫曠昭懦無備，聲桓檄之降。其將王得仁以百騎自九江、南康趨南昌，昭使吏民迎得仁，自遁於臨江，再走萬安；南昌、臨江、瑞州、袁州、饒州、吉安皆沒。聲桓居省城，縱兵四掠，士皆不附。豔劉天駟富，盡抄之；降者亦家破。聞隆武帝立福州，謀應者眾。舊巡撫將鄧武泰、白之裔壁峽江固，未降。
秋七月，隆武帝以黃道周為督師大學士，出江西；賜劍，便宜行事。道周將自衢州入徽〔州〕、寧國，上疏：『關內之扼在建陽，關外之扼在廣信』。值御史詹兆恆、廣信知府解立敬使迓道周，陳說利害。道周遂行；無食、無兵，徒手號召，得扁擔兵千，曆鉛山長玉以進。隆武帝使張家玉屯金溪以助之。道周夫人蔡氏亦聚兵，號夫人軍；旋以無食，罷去。
時益王由本首以兵復建昌，止雲南援將趙印選象砲兵以自助。劉士楨復泰和、廬陵，曾應亨起撫州，張述載擊聲桓部於密渾，敗之。劉士楨、胡定礽、李含初、郭賢操各以兵復郡邑。左庶子楊廷麟開忠誠社於贛州，招檄士與守吏以死守；隆武帝嘉之，擢廷麟吏部右侍郎、劉同升國子監祭酒：江西義兵大起。聲桓使劉一鵬禦峽江、王體忠備撫州、高進庫攻建昌；趙印選襲其屯破之，盡殺其妻子。旋出戰，降者某潛通進庫兵，以火矢射象軍，益王敗績（已上詳「義旅」），建昌遂沒。聲桓兵西至於皂口。
是月，永寧王起兵復建昌，遂復撫州（詳「義旅」）。副總兵施福入弋陽。新城已降，總兵楊武烈潛復之。隆武帝使李翱知縣事，兵民相殺者累日；翱擒殺其黨及佃民亂者，新城復定。九江、臨江、饒州、瑞州、袁州、廣信間義兵復起，南贛巡撫李允茂又使徐必達復泰和。聲桓使王得仁趨撫州，王體忠趨建昌，劉一鵬、王進才、郭天才、高進庫、湯執中、柯永盛分擊義旅。諸將多良玉部，既降，受制於聲桓。尋陷寧都；進攻吉安，陷之。允茂走贛州，告急於閩；隆武帝使福建巡撫吳春枝自邵武為之援，命總兵陳秀救建昌，詹事羅大任、大理寺少卿黃雲師、兵科給事中曾應遴募兵復九江、南昌，且援贛州；命張家玉監鄭綵軍出廣信，促定江西，招土寇邱華、謝朝恩等於湖西、湖南。援將黃朝宣始逗留不肯進，至是噪歸。聲桓亦忌體忠兵精，詐殺之；一軍大譁，飛矢四射。聲桓擊定之，使皆隸王得仁。得仁遼東人，髮五色，軍中呼為「王雜毛」；驍勇善戰，聲桓尤愛之。得仁為效死，故聲桓兵眾而益強。
八月，萬安軍亂，楊廷麟告急。劉一鵬至峽江，白之裔叛降，進攻袁州；李時興固守，蒲纓戰，敗績，袁州遂沒。之裔更導一鵬陷吉安，乘勝攻萬安，執曠昭殺之。曾應亨被襲於臨川（詳「義旅」）。
鄭綵距廣信而軍，不肯進。聲桓攻廣信，知府解立敬、鉛山典史周寅生固守；張家玉使洪旭、林習山援之。
大學士蘇觀生忿鄭芝龍狀，自請經略湖廣、江西；隆武帝亦思自贛州入湖南，命為總督，募兵南安以待。
九月，命太僕寺少卿林蘭友巡撫江西；曰：『虔民之憔悴久矣，卿宜振厲；先教後刑，先情後法』。又曰：『小貪必杖、大貪必殺，其力行之』！徐必達擊劉一鵬於泰和，敗績。楊廷麟、劉同升擊聲桓兵，大破之；乘勝復萬安、抵泰和，盡克吉安境。又復臨江。上疏：『贛州山川上游，仰攻不易；左湘楚、右閩浙、背臨粵東，控制三面。乞賜臨幸，使天下知朝廷有興復之計』。隆武帝然之；阻於鄭芝龍，不果行。加廷麟尚書、大學士；賜劍，便宜行事。召李允茂入為兵部侍郎，代以張朝綎；旋召朝綎，以劉同升代之。
督師大學士黃道周至廣信，使夏學先取東鄉，趙之璽復安仁、餘干，沈和擊土寇胡沛然，降之；旁趣饒州、撫州。聞金聲被執，遣將守馬脛嶺。使黃奇壽出牛頭灣，戰大捷。遣王嘉封出婺源，敗死；遊擊李忠被執。俄，奇壽、李瑛、倪彪亦潰於童家坊。道周上疏：『敵掠煖水，去廣信可百里；臣軍入郡者千許人，東出馬脛可七百人，之撫州、饒州者二百人。臣之現軍千餘而止。今勢急，請使方國安出嚴州老竹嶺，攻徽州牽制之』。隆武帝無兵、國安又浙軍，是以不能應。
鄭綵在廣信羸卒數千，數月不一出。黃朝宣入掠袁州、瑞州、臨江諸郡，土寇謝忠良等所在焚掠，福建土寇閻、羅、朱三姓縱掠及撫州，別賊掠南康，重以金聲桓淫擄屠殺，江西大亂。
冬十月，金聲桓兵攻吉安，徐必達援之，戰敗而死。偵廣東兵至，聲桓眾退入於峽口。楊廷麟擊王得仁等於樟樹鎮，又敗。遂棄臨江，守吉安。時隆武帝以萬元吉總制江西七省軍務，入守贛州。
十二月，贛州巡撫劉同升卒。元吉適至，隆武帝使兼巡撫事，與楊廷麟固守。贛州居江西上游，水陸達廣東；地數亂王得仁，討定後，勢少戢。終明世為重鎮，故廷麟等扼之。
是月，黃道周軍潰，張天祿追之至於江西之開化，乃止。
金聲桓兵陷撫州，鄭綵不之救；張家玉切言之，下詔嚴責，迄不懼。右僉都御史陳泰來以兵取上高、新昌、寧州（詳「義旅」），進圍瑞州，不克；遂取萬載。聲桓攻之，新昌守者以城叛。泰來走界埠、攻撫州，敗死（詳「義旅」）。聲桓東至許灣，張家玉結陳輝、蔡欽、林習山三道禦之。軍中夜火，家玉斬救者，設伏以待；詰旦，聲桓兵果至，旭先疾戰，家玉親督黃虎等繼之，斬其二將、首級四百，家玉將陳有功亦戰死。日加午，聲桓兵大至，矢下如雨，燒諸山畢赤，家玉堅不動。王得仁馳書招趙珩降，眾偶語，珩大懼；家玉執其手，拔劍誓曰：『當共死事此間耳，敢疑謗者齒此』！夜半，設太祖高皇帝及關壯繆位，率諸將哭拜之；懸金於前，使珩及郭毓卿、李明忠、陳良各以百人伏山谷。己偽走，聲桓逐之，毓卿等四擊，家玉反軍鬥殺其步卒五千人，騎軍溺死亦過半，撫州復立。又使永寧王襲聲桓壘，自以兵夾擊之金家坡，斬首五百；還婦女、收酒米，給免死牌以生薙髮之民，民競餉之。遣使告捷，且請鄉民能復州縣者即官之，而斬逃將許象乾以徇，軍聲大振：為江西戰功第一。
順治三年（隆武二年。是年永曆帝即位）春正月，江西巡撫劉廣久招土寇閻某降之，楊廷麟亦招張安等。聞隆武帝幸贛州，疏迎迓；詔廷麟如行在，以萬元吉城守。時吉安有民兵、峒丁凡六萬，廣東援軍亦數千，中書張同敞徵趙印選、胡一青兵四千。元吉申定軍制，諸將不樂。張安前從廷麟復吉安、撫州有功，賜「龍虎新軍」號，元吉倚以戰。然安盜賊，居贛淫掠；使援湖西，所至殘破，亦不用其命。元吉苦之，別募土練以戰，諸將益解體。
是月，聲桓陷寧州，圍奉鄉不下；使李士元攻吉安，敗去。王友才繼至，趙印選斬之。元〔吉〕故識聲桓，勸反正；及其受總制七省命，聲桓亦心動。得其僕菁華，宵脫其桎，詢元吉起居；昧爽縱之。及友才死，問乃絕。
蘇觀生至南安大徵兵而乏食，不能進。
三月，命大學士傅冠恢復江西；賜劍，便宜行事。以冠無將才，使揭重熙、傅鼎銓監其軍，以張安、邱華兵隸之。重熙方與徐祖綬等援撫州，擊聲桓兵於許灣，敗績；主事王兆熊劾之。大學士曾櫻薦其才，隆武帝亦知之，各兼給事中；與鼎銓偕。冠至五福關，不敢前。聞瀘溪警，反檄其兵歸。已而，凡警皆然；人共諫之，不聽。惟乞罷，疏十二上。江隨、重熙皆劾之，乃罷冠，以重熙統其軍。
是月，金聲桓兵陷奉鄉；又攻吉安，胡長蔭違節制，總兵邱龍、張魁皆戰死。張安在湖西不能救，吉安軍自潰。元吉退皂口，所部惟安遠軍三百；欲入水死，知縣林全春止之。蘇觀生助以兵，名「新威軍」；亦三百人。元吉使監紀陳亮督守綿津灘；高進庫至，新威軍先遁，安遠繼之。元吉入贛州，城中大擾；其妾已出署，斬之，眾乃定。張安軍一至，走湖西；趙印選憤元吉詆其罪，擁兵遁，城中岌岌。值給事中楊文薦使湖南至，以事急，自請助守；綜理研密，晝夜不息，元吉倚之。進庫並陷萬安縣。
夏四月，命包象乾籍石城、瑞金、寧都、建昌無賴民為兵，汰其老弱，備福建。
鄭綵聞博托兵出江西，棄廣信、杉關。永寧王固以蠻峒兵守撫州，金聲桓更圍之，乞師於綵；張家玉以三營援之，圍解複合。至是綵遁，蠻兵亦潰，撫州遂沒。聲桓兵攻鉛山，陷之；又陷貴溪，總兵汪碩畫敗死。遂攻廣信，周定礽擊之連湖，卻之；再戰於箬渡及師口，敗績。諸軍皆潰，廣信遂沒。詹兆恆收其眾，屯玉山。彩遁至新城，眾猶數萬；將復走，張家玉止之曰：『新城，杉關之障、福京之門戶也；必不可棄』。綵不顧去。張家玉、徐伯昌會李翱痛哭守之，以鄉兵三百乘城守、親兵百人戰，盪決數十，殺其軍累百。聲桓兵縱圍之，家玉中流矢隕絕；都司林雄蒙絮入，殺一將，挾家玉走，伯昌、翱皆死，新城遂失。家玉血書召閻龍兵於廣昌，不及；安仁諸縣先後沒。
進庫乘勝至贛州，巡撫劉遠生出要張琮於雩都，贛人誣之，火其舟，拘捉及妻子。俄，遠生以琮至，贛人悔還其孥。遠生忿，以琮渡；陷於伏，大敗；及河，爭舟死者甚眾。遠生益忿。五月朔，再渡河戰，身先士卒，竟不勝；遠生被執。俄脫歸，屯於雩都以拒吉安、障贛州。楊廷麟檄狼兵於廣西，自以張安及諸軍再戰於梅林，皆敗。乃散其軍，入城守；聲桓圍之。隆武帝加元吉尚書、文薦僉都御史，令尚書郭維經總理江西、湖南六省軍事，與御史姚奇允緣道募兵以助守常山。急詔朱大典、顧應勳兵入援，以其距關近也。大典已被圍（見前），惟揭重熙以傅冠軍克金溪，再復撫州，有眾十萬；隆武帝嘉之，擢撫江西，代劉遠生。以諸將專進止，不得已退軍瀘溪。嘗擊聲桓兵於銅鋪隘、師姑嶺及高田、孔坊，皆大捷。是為湖東之師。聲桓使王得仁逐鄧雲龍軍於餘於、樂平，遂自水口入光澤；還入撫州，掠東鄉、安仁諸縣。
六月，吳之蕃、張國祥以廣東兵五千至，大戰於李家山、牛頭山，擊斬千計，贛州圍解。已復合，城中易子析骸以守。隆武帝嘉嘆，賜名「忠誠府」。然勢益棘，元吉斷指入函中，乞救於湖南、廣東，何騰蛟、堵允錫、蘇觀生、丁魁楚不能救。
秋八月，傅鼎銓軍復宜黃，駐於樂安；以閩事急，援之不及。揭重熙在瀘溪，將以兵援福州。聞隆武帝趣贛州，倍道趨行在。降將某要擊之，重熙大潰；急收散卒攻撫州，入之。其將洪深沒於陣；遺卒千人次於玉洞，間行安仁、東鄉、金溪、貴溪諸寨，使聚兵；己為日者裝，躬入南昌覘焉。郭維經、姚奇允以兵八千至贛州，胡一青、趙印選復以滇兵至，丁魁楚遣廣東兵四千至，蘇觀生募南安兵五千至，楊廷麟召其潰卒，而元吉舊將汪起龍亦至；惟中書袁從鶚募沙兵，主事龔芬、黎遂球督舟師屯南安不及至。諸將欲戰，元吉期水師；主事王其■〈穴上弘下〉曰：『羅明受，海盜也；芬、遂球奉若驕子，不可恃。且水竭，巨舟難入』。不聽。及師至，聲桓使郭天才截諸江，盡焚其艘，死者無藝；明受遁，諸軍駭潰。萬六吉以廣西兵八千至南安，聞之，亦不戰潰。降寇謝志良在雩都不敢進，城中惟郭維經部四千、舟師二千列以守。及汀州耗至，贛人益懸。
冬十月，奸人黃震象、黃鼎象自城中潛通於聲桓，請為應；散卒助之。丙子，夜雺雪，聲桓兵攀堞入；鄉兵巷戰。及旦，兵大至，守者爇砲皆自裂；乃共擁元吉去，死於東關。廷麟以下，文武殉者數十人（詳「殉節」）；惟曾應遴為廷麟招兵閩、粵，郭應銓駐兵於龍泉，久乃死之（應銓，維經之子也）。元吉監楊嗣昌軍，敏練多奇畫，號知兵；及是，昏如睡，接諸將無一言，指對山救壘為空屯。言軍事者，趣殺之。精神芒■〈忽，月代心〉，識者異焉。聲桓屠贛州，使徐元仁、胡有聲、高進庫守之。進陷南安府，蘇觀生走廣東。
順治四年（永曆元年）春三月，詹兆恆自懷玉出開化，為降將李榮所殺。林質再以兵復德化、攻建陽，敗死。揭重熙、傅鼎銓軍先後潰，郭應銓敗死龍川。楊廷麟部潰入湖中者，不肯降；然伏匿無能為。瀘溪魏一桂等亦然（詳「義旅」）。
金聲桓益肆，大發兵，使王得仁等將之搜諸宦室民砦；皆誣以抗命，淫殺如流寇。樂平、餘乾、浮梁間民固忍健，得仁屠之，死者無藝；道、府守令多出降附，各肆捕獲，弋人孥賄。降臣李鳳翔、孫之獬、董學成為撫按，皆惡虐；檄徐文燦、湯執中、劉一鵬攻廣信、吉水、弋陽、鉛山、崇仁、龍泉、瀘溪、東安諸村寨，盡屠之。降將劉武元巡撫南贛，使其部劉伯祿、徐起仁攻瑞金、石城、興國、龍安、上饒諸邑，都督葉之南等皆死（詳「義旅」）；平骨、蓮花、釣力、丁田諸寨皆沒。
順治五年（永曆二年）春正月，金聲桓復以江西降。聲桓負定江西功，日夕盼侯伯，僅得總兵攝提督；王得仁功亦不與，心怏怏。鳳翔又痛抑之，孫之獬遽易其將佐，聲桓不能堪；客胡以寧、胡澹、陳大生、僧德宗各勸反。德宗嘗告聲桓曰：『二十年後，變江西為紅頭蟲』。至是，以朱纓丹頂鎮九江，特信之。覘王得仁私居恆作故明服為梨園，知亦心動。會鳳翔死，降臣章於天代之；與董學成等索聲桓、得仁賄無已。嘗大讌，文吏畢坐，屏聲桓、得仁不得與；得仁慍，於天戲呼為「把總」，曰：『欲遂反耶』？及得仁攻建昌，於天索賄三十萬；得仁大詬，目迸出；已知不敵，予之；心益怫。其客黎士彥為「公」「侯」玉印各一，玉剛卯；一宵，遺聲桓及得仁曰：『隆武帝故在，以此貽之』。得仁受印，聲桓且佩其剛卯。使趙旗鼓入湖南覬降將孔有德兵勢；猶以妻子在遼東，不敢發。學成廉其狀，陽欲舉劾、陰索其賄及得仁之侍妾。得仁慮妾去，謀益洩；堅不予。是月，聲桓孥至。於天方以數騎出瑞州捕掠富室，或告得仁曰：『於天此去，欲結贛撫以圖公耳。前此滿騎千餘去矣』！聲桓計決，陰約降將李成棟、馬逢知、劉澤清、徐勇復為明。王得仁將自出建昌，結遺臣余應柱、揭重熙。或告得仁曰：『聲桓多詐，宜居省垣以逼之，乃不敢違』。得仁從之。夜勒兵執學成出，始告聲桓，遽解髮辮、易衣服；旦殺學成於市，及降人副使成大業。執於火於江，請降；使為砲車。督居民還明服，迎故大學士姜曰廣為軍主。隱士徐世溥止之，不聽。揭重熙、傅鼎銓亦至，聲桓自為豫國公，得仁侯。以其客黃人龍為總督，幕客陳方、吳尊周為撫按，以得仁婦弟黃天雷為侍郎；遣丁遇時迎隆武帝。移檄遠近，稱隆武四年。會遺臣某至，言粵、閩狀；改稱永曆，使親信雷德匿其表於佛經以進。
宗室宜春王朱議衍自江西入汀州，降將於永綬襲殺之。
二月，金聲桓徇九江，南康、饒州皆下，江西屬邑率為明。胡澹因說得仁：『九江既下，江、楚中斷，宜乘破竹之勢，襲取建康；下流無備，一舉必克。則魯、豫之間亦將響應，中原可傳檄定也』。得仁不聽。還語聲桓，客皆曰：『此上策也，請急從之。不者，西蹴武漢、湘衡，以聯何氏（謂何騰蛟）；中策也。不者，攻城衝邑，過而不留，重為流賊；下策也。若俟西粵駕臨，北兵猝至，膺城自困，必無策矣』。宋奎光亦請從澹策。黃人龍獨言：『江西四接，贛居上游，文武並列；我道粵，贛實隔之。他往，則議其後；宜急取之』。降將羅錦繡在湖廣，慮聲桓攻之；誑以書曰：『贛州東西要隘；贛定，楚將不費公力』。聲桓信之。時聲桓、得仁稱東、西府，各置吏；新舊客交搆。姜曰廣又惡諸客非進士科，詬逐之；陳大生等皆被桎梏撲拽走。或自稱隆武帝所授官，收眾湖山以自立；眾判為三。聲桓以江、粵勢阻，將求益王世子以監國，未果；諸義從官或謀戴魯王，人心蟻動。聲桓使吳高守九江，潘永禧守饒州，白之裔守南康，宋奎光、劉一鵬、郭天才守南昌，己及得仁攻贛州；劉武元欲降，高進庫亦觀望。聲桓以進庫勇，欲其歸己，陳說利害，且為侯印畀之；進庫反怒，曰：『彼天子恥』？不肯降。
聲桓使白朝佐攻之；曰：『戰酣，吾助汝』。及敗進庫兵，聲桓不至；朝佐怒曰：『將死我耶』？棄其軍為僧去；進庫得死守。聲桓圍之，以兵復南安及廣東韶州諸郡邑。使約降將高第於歸德，第不從。傅鼎銓、揭重熙一赴聲桓約，雅不欲居南昌；永曆帝使重熙救王祁，逕取浦城，斷福建、江西徑。而王益八在撫州、徐伯昌在寧都、余應柱在東湖及劉季礦等招降屬邑，西及湖南之酃縣、耒陽、郴、桂陽諸州；姜曰廣思援之，聲桓不從。吳高兵入湖口，規池州。
三月，潘永禧、陳九思復祁門、黟縣、休寧；遂自徽州北濟江，入無為、巢縣、和州、含山，以傒永曆帝還。降將胡茂楨復陷黟縣、休寧，降將尚可喜、孔有德、耿仲明等盡湖南兵還救。江西譚泰更大僉滿洲及降軍西，步騎二十萬，舟車、駝馬、西洋砲無算，將援贛州。洪承疇曰：『直攻九江，則贛自解；此圍魏救趙之策也』。從之。譚泰兵歷淮入江，水陸數千里，捕擄、拘殺、淫虐、斥賣，男婦悲號，屍被洲渚，天為黃霾。
夏四月，譚泰使和洛輝及降將劉良佐攻湖口，自趣饒州。九江守將吳高棄城遁，良佐、和洛輝入之；盡屠城外民，死者無藝。明日，入南康；白之裔亦遁。潘永禧在饒州，再以兵攻婺源，為敖童所拒；譚泰至饒州，永禧亦棄城遁。譚泰趨南昌，使其將先自西山入，青嵐、麥源諸寨盡沒，殺人盈野。揭重熙攻汀州，亦敗還。
五月，譚泰圍南昌，揭重熙乞救於行在，傅鼎銓督兩軍遙相應。姜曰廣、吳尊周則皆懼，不知所為。宋奎光、黃天雷誓守，屢擊敗譚泰兵。得勝門壞已數丈，奎光囊土補之；大出神槍、火箭，焚攻具。聲桓兄出降，奎光捕斬之；部將楚國柱、貢鰲以軍叛，奎光追及，殺無遺。使告聲桓於贛州。時贛圍逾四月，城中斗米六十金，人不及百；降將胡有聲將復降，進庫不可。聲桓攻益急，城壞數處。進庫乞降，期以三日；日夜繕補，城復完。南昌使至，王得仁曰：『吾聞先發者制人，今宜閉來使，督士卒銳攻城；彼食乏，又不知外援，不三日必破。贛破。以一師守之、一師入粵；粵聞贛破，必望風靡。然後南通嶺表、西道粵西，邀彼來爭，我以逸待之；而以奇兵絕其糧道，十萬之眾可覆也。若棄之而去，強敵在前、贛兵乘後，此危道也。不見寧王覆轍乎』！聲桓不聽。使蓋遇時守袁州、吉安，遽以兵退；部眾爭潰，得仁斬之不能止。進庫出追擊，聲桓兵自相踐死者千計。未至南昌十餘里，聞前鋒劉一鵬已敗譚泰，獲其砲六；益輕進。至七里街遇伏，力戰，乃得入。得仁別以兵二萬趨九江；姜曰廣召之，得仁曰：『敵數十萬深入腹內；若糧道絕，不分兵擊我，則引而西；分則力弱，撤則憋矣。九江城小而固，以我守之，必不能破。以是鎖扼大江、遮絕敵糧，犄角南昌，可以制勝；何必同聚孤城坐斃乎』？曰廣不聽，一日夜數十檄。得仁歎曰：『是惟欲我偕死耳』！乃歸。譚泰以舟師截諸江，弓矢槍砲夾岸陣，綿亙數里。得仁轉斗，鋒銳無敵；斬首數千，獲砲械無算。聲桓出應之，得仁遂入南昌。城臨江，其三門依山立。諸將中郭天才善戰、宋奎光善守，而得仁尤銳。聲桓欲盡掣其軍入；天才不可，自以其部屯黃泥洲。兵皆川產，驍果剽利，為聲桓攻福建自杉關長驅及福州，駐於洪塘偽為援軍，露米舟上，將俟城中出而襲之；李率泰洩其計，天才掠就食十人歸。其援南昌也，以兵衝譚泰，三戰三捷，共憚其勇。尤畏王得仁，終夜呼「王雜毛」來。及聲桓入城不一戰，知無鬥志，乃作長圍；東起王家渡屬於灌城、西絕雞籠迄生米渡，塹山列艦，周接飛橋，盡梟死者首，取其槥為柱柵，章江之潮亦不至。又縱軍虐，四出殺人，而朋淫其婦女，死者數十萬。曰廣清正無將略，聲桓亦自悸，惟務坐守，置城外不復問。蓋遇時以糧至，高進庫遮之，不即達；譚泰亦扼之豐城，別為糧舟紿聲桓眾，伏起殺之。由是益閉壁，一鵬、遇時無如何。聲桓外援，其近者張啟詳在瑞州、鄧雲龍在武寧，然不能為。陳九思曆戰五年不少衄，然薄聲桓不通尺素。其幕客多託乞援遁。胡澹上書姜曰廣，瀝陳情勢；曰廣不悟。湖廣總督何騰蛟受命援南昌，至於吉安，不能進；城中益匱，斗米八十金。譚泰設南昌令於白沙、新建令於蛟溪，徵賦睏乏。
夏六月，廣西巡撫瞿式耜疏：『聲桓舉軍反正，宜命重臣宣諭號令。若失緩急，必渙人心。巡撫劉遠生，秦人也；久領節鉞，使之江西必無誤也』。不報。聲桓表中自稱豫國公，永曆帝改封昌國公；封王得仁建武侯。聲桓不樂，遺書朝貴，請還故封。是月，詔封為豫國公，得仁號如故。草疏者復侈稱聲桓，而不及其危迫狀；永曆帝喜，擢其使陳方、吳存周官，而兵不至。
是月，譚泰燒生米渡，明日燒市渡■〈氵義〉。秋七月，燒黃土墩，死者無數。
八月，譚泰決松湖圍南昌，城中陸徑絕。李成棟自廣東援江西，先攻贛州，士馬甚盛。高進庫復偽降，日夜繕守；成棟不知，退軍南安以待。旬日無耗，還軍嶺上。
冬十月，南昌圍益急，郭天才斂其軍入。已食罄，縱居民出；狀益洩。譚泰分兵攻吉安，張啟詳遁；東拒余應柱於吳江、都昌。又復寧都，鄧雲龍以城降；朱議潀被執死。破梓溪，殺劉斯嵊；擊丁家塘及林亮、殷國楨諸義師，並破之。東收湖盜，守將徐光程等亦叛降；洪國玉、李安民雖屯湖東，不能救。潘永禧部在祁門、歙縣者，復為敖童所敗；吳國楨被執死。胡澹忿曰廣、聲桓棄其策敗恢復，自噎死。
永曆帝再使李成棟援江西，大檄峒丁、降眾及己部統以十總兵，凡二十萬、號百萬；過嶺執人，士夫不免。既至贛州，柵未立，眾已饑憋；成棟驕甚。昧爽，聞城堙呼「董大哥」者三；駭曰：『董大成，我中軍也；我軍豈盡附彼耶？乘馬急奔，不作一語；窮一日力，至於南安乃止。諸將不知故，惟從之奔。士卒大潰，棄輜重、器械若山集，實未見敵，為自古敗軍所未有。成棟遷怒於楊大用，殺之。
南昌益急，宋奎光請戰至於再，不許；將以己部獨出斗，聲桓固止之。就曰廣詢軍事，惟約死守無一策。譚泰使入，偽稱巡按江西，聲桓磔之，並殺章於天。聲桓旋奪曰廣印，以全時鳴都督內外諸軍事；時鳴亦能軍。譚泰饋米於聲桓，誚其匱；聲桓報筍百斤、橘盈石，示充足。居民請捨命戰，聲桓卒不許。時城中草木盡，父子、夫婦相啖食，富者至鍵戶枕金斃；外兵亦不致。一日，聞金鼓呼噪聲，駭窺之，則王得仁娶婦也；猶以其火器銳，不敢逼。是月，潘永禧將李伯昇、汪老五敗死於徽州。李成棟在南康忽見楊大用射之，驚悸；止於信豐不進。督師堵允錫以忠貞營救江西，至於袁州，亦不進。譚泰使肉薄攻南昌，金時鳴為鐵網，兵至，蒙曳之，殺傷頗甚；譚泰兵卻。湯執中部楊國柱已約降，聲桓、曰廣皆不知。揭重熙、傅鼎銓合軍援南昌，戰於三江口，敗績；劉士楨、孔元徹亦潰。余應柱躬督舟師至，戰於落星洲；亦敗績。獨九江生員金志達以兵復東流、建德，然不能救南昌（志達事詳「義旅」）。
順治六年（永曆三年）春正月，金聲桓在南昌無日不被攻。值大雨，垣堞皆壞。戊寅，譚泰砲攻得勝門，聲桓摘精銳禦之。湯執中已開南門導之入，須臾城陷。聲桓預作數十棺，全家漢服坐其中，自焚死。王得仁以三百騎突得勝門，三入三出；與譚泰再相值，各不知。得仁遂自澹臺門去，不知所終。宋奎光被執，誘之降，不食死；陳方、黃人龍皆死。譚泰屠南昌，遺孑皆盡。
二月，譚泰兵入撫州，劉一鵬走山中；又入建昌，諸將張士舉、蓋遇時在袁州、吉安間者走湖南。張自盛、洪國玉、曹大鎬、李安民在湖東西者各據險守，號四家軍。譚泰使覺善等溯流上，遂自贛州蹴信豐；諸將欲走，成棟不可，使砲兵三百伏，曰：『敵至則鳴』。及旦，兵未至，故無聲；諸將駭曰：『火軍叛矣』！則皆走，去者過半。成棟醉而騎，溺死。覺善等略地至南雄而還。劉武元使降將徐啟仁、鮑虎、左雲龍攻瑞金、雩都、崇義，破之；進攻梅嶺，執總兵劉治國。惟寧都固守，不能下。
揭重熙入朝於肇慶，永曆帝欲留，不可；以為兵部尚書，總督江西軍務。亦擢傅鼎銓職，使共援南昌。聲桓已沒，重熙緣途名募，猝遇譚泰兵於程鄉，躬自搏戰，鋒勢銳甚，連中三矢，不退；中軍桂洪則戰死。譚泰兵敗去。
三月，重熙駐師寧都、石城間；諸將聞其受總督江西之命，皆歸之。永曆帝又召傅鼎銓如行在，鼎銓疏請終江西事，不行；重熙亦疏留之。使監軍陳化龍馳檄遠近，徐孝伯來會。遂奉鼎銓居徐博；張自盛居汀州，曹大鎬居鉛山，洪國玉、李安民各居其地。重熙因合大鎬於廣信為犄角，屢及鼎銓將四家軍掠廣東、福建、江西境。尚可喜屯吉安備廣東，兼禦諸軍。
秋七月，杜永和以兵數萬三路攻江西，掠南安、信豐，至於崇義。尚可喜等擊之，燒其木城；永和走。
冬，張自盛在湖東，其部董明魁叛之降。

順治七年（永曆四年）春正月，王之綱陷楊坊諸寨，楊奇、楊昌期皆被擒。
二月，寧都州陷。徐孝伯固守經年矣，至是乃破；人謂守城之冠。有彭順慶者，亦居寧都州；劉武元招之，不從。使高進庫攻之；至是，亦被殺。
總督江西軍務揭重熙如邵武，約張自盛使結曹大鎬於廣信；甫入閩，攻者猝至，重熙誘入，伏前後擊之，斬馘殆盡，遂破諸郡。追楊捷於撫州，幾獲之。
夏六月，降將高守貴陷石城，又破衝天、仁石諸寨。
秋七月，張自盛、洪國玉、李安民合兵攻邵武，城中固守；自盛等攻之屢月，不止。得兵數萬，勢頗盛。
冬十二月，降將張學聖攻張自盛，敗之；自盛及洪國玉、李安民走新城之老山嶺。學聖攻之，國玉、安民皆戰死；惟自盛走免。
時流賊羅自榮有眾數萬據大庾之雲山，北掠上饒、崇義、南康、信豐、龍南無寧日。劉武元使降將楊遇明、劉伯祿、賈熊、董大用分攻之，斬殺殆盡。
順治八年（永曆五年）夏四月，兵部侍郎傅鼎銓赴曹大鎬於張村，被執死。
五月，余應柱援吳江於星子（詳「義旅」）。楊捷掩至，應柱被執；湖東盡失。
揭重熙以數十人至貴溪，將會曹大鎬於百丈磜。值大鎬還鉛山，就炊其空堡中；追者驟至，射重熙中項，獲之。大鎬尋敗，沒於崇陽。
順治九年（永曆六年），張自盛自江西攻邵武，又攻延平。
李定國入江西，取安福、永新；尋還衡州（詳「荊湘之亂」及「李孫之兵」）。
順治十年（永曆七年），都督陳文魁等被執於南豐、都督宋獻忠戰沒於樂安、金簡臣敗死於寧都、張自盛亦被擒於邵武。
順治十一年（永曆八年）春，徐敬時敗績於廣信之九仙山（詳後）。夏，曹志鑻、汪文生自饒州、廣信降。
順治十二年（永曆九年）夏五月，降將胡有聲攻陳其綸於瑞金之大相山，其綸走寧都之天心寨，被執。其綸當江西再沒，遙附朱成功；至是死。
秋七月，張煌言以兵至蕪湖；將入鄱陽，合楊廷麟餘軍圖再舉，不果。廷麟子弟尋散盡。
順治十五年（永曆十二年）冬十二月，宗室朱議滃、都督王祐、經略彭坤皆以其眾降。
順治十六年（永曆十三年）冬十二月，陳九思聞朱成功入長江，及金曉等擊浮梁，不克。九思始終江西，且知兵；故久而不敗。未幾，亦降。江西之眾盡。
江西上通湘、楚，下道全閩，左捍皖、浙，右固粵東；其山阻而叢，其水瀦而急。其民多文采，擅勇勁。固而守之，北江、南嶺之壯也；據而用之，舟師、步卒之產也；攻而圖之，山林、水陸之異也。左良玉首亂以兵，袁繼咸志不獲展；而幽、冀之師一旅，江脣便反轅旆。蓋公孫隴西，權置度外爾。金聲桓志在俘掠，又知南朝未必有備；急風四搖，長籜遽脫。列城潰而不支，守吏望而解綬。因勢射利，彼之願也；而鄱陽之墟，鼎沸而已。劉同升、楊廷麟倡結忠誠，邅歷歲月；鬱章貢為胥濤、保吉安為脾洩。郭維經、萬元吉連翩督帥，鎮坐峽口。方諸義旅，則太行張所，乃是客兵；例彼守臣，則有夏臣靡，實收餘儘。豈謂天命靡常，橫屍化碧乎！同時黃道周出廣信、傅冠在湖東，一則徒手號召，成卵石投擊之形；一則白面書生，徒慷慨悲歌之氣。惟鼎銓、重熙往來擊斗，孝伯、應柱展轉撐支，張皇輿屍之餘，號召山寨之內；流離摧折，志氣不衰：未始非挽頹波之欲東、憤澠池而奮翼也。內隙既生，金、王革面；李氈以山東歸宋、姚萇舉所部附晉。九江、饒州，偏師即下；和州、無為，江表震驚。金陵有席捲之勢，湖口有深入之軍。進攻退守，胡、王之策，天下之計也；充耳不聞，天奪之魄。復值姜曰廣忠憤自攄，事機罔測；李成棟、堵允錫近者喪師，遠者不及。至於飛橋圜列、毳帳如雲，井蛙坐困、楚歌四聞，束手撫膺，終於破滅而已。南昌既沒，列郡偕亡；濟爾哈朗、孔有德再問廣西，耿仲明、尚可喜兼出庾嶺，亡國之櫱萌兆於斯。其後撫州一城，摧鋒再捷；鄱陽義旅、蒼水思求，必至沮海將亡、中原地盡：江西之旅伏莽，斯無百折不回有如此者。且贛州之役，得謚者二十餘人；義兵之堡，主之者且數十輩：以忠則如彼、以義則若此，豈非敷淺！匡廬秀毓人哲，廬陵、文山師表，鄉閭接踵，聞風迴翔挺發；後之起者，其亦神往於斯！
