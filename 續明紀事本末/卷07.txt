

閩海遺兵
宏光元年夏閏六月丁亥，隆武帝即位於福州。王諱聿鍵，唐王盛器子也；崇禎五年，嗣位。以兵援北都，被廢；幽高牆。宏光帝立，得釋，使居廣西，是年五月，次杭州。宏光帝被執，啟上潞王，請監國；不從。總兵鄭綵、鄭鴻逵自京口，戶部郎中蘇觀生自南都，胥會於杭；王與之語，泣下沾襟，共異之，使江美鼇、鄭陞衛入閩。甲戌，次浦城。癸未，次水口驛。福建巡撫張肯堂來謁，王言：『復仇無地，惟天南片土；高皇帝實式憑之』。肯堂及巡按御史吳春枝，在藉禮部尚書黃道周、叛將鄭芝龍三箋勸進；芝龍無推戴意，以鴻逵故，勉為之。丁亥，至福州，稱監國。諭軍民陳事，詞意剴切。有議即真者；侍郎李長倩請急出關，緩正位，示無富天下意。黃道周謂出關尺寸，建號非遲。芝龍爭尤力，實有異志。鴻逵獨言：不正位無以厭眾望、杜後起者。遂定丁未祭告，即位南郊。改元隆武，遙上宏光帝號曰「聖安皇帝」。以黃道周為吏部尚書、武英殿大學士，蘇觀生為吏部右侍郎兼東閣大學士，張肯堂為兵部尚書，何楷為戶部尚書，周應期為刑部尚書，郵瑄為工部尚書，曹學佺為禮部尚書，吳春枝為兵部右侍郎兼副都御史。召舊輔何吾騶、蔣德璟、黃景昉、姜曰廣、吳甡、高宏圖，起朱繼祚、林欲楫、路振飛、曾櫻、熊開元、黃鳴駿、林增志、李先春、洪謐十八人皆入閣。升福州為天興府，分天興、建寧、延平、興化為上四府，汀州、邵武、漳州、泉州為下四府，各設撫按官。進芝龍、鴻逵皆侯爵，芝豹、鄭綵、鄭聯皆伯爵。芝龍既降，交通權貴，晉總兵，封南安伯；海寇私人，水陸糾結。自是晉侯，兵政盡為所握。洪承疇預進策於多爾兗曰：『使賂芝龍以王爵，福建可不煩兵定，浙中亦必亡從之」。以其鄉人黃熙允為招撫使，使說之；熙允使誘芝龍降，譬喻百端。芝龍意決，人寂不知；閩、浙之亡基此。芝豹其弟，綵、聯猶子；各有私船砲械，然皆惟芝龍命。
初，路振飛撫鳳陽，視隆武帝於高牆，戒守者毋肆躪。及即位，募能致振飛者，賜千金、秩五品。吳江諸生孫文忠齎敕往，在道拜太子太保、尚書大學士；至則大喜，與宴至夜。振飛尋諫曰：『上以廷臣因循，必敗；臣亦謂上不改操切，未必中興也。上見群臣庸下而過督責，博覽史書而過明備；凡此所長，皆臣所憂』。隆武帝納之。
芝龍聞鴻逵子入見，亦使子森入宿衛。森即倭婦出，誕生時火光燭天。芝龍入閩，請森於倭不得；聞其為總兵官，乃返。森年十五為諸生，儀容俊偉，倜儻有大志。有術士見之，駭曰：『此奇男子骨相非凡，不假科甲進』！隆武帝見之，與語大悅；以為御營中軍都督，儀同駙馬都尉。賜國姓，名成功。
時大學士張國維奉魯王，監國浙東（見前）；左庶子楊廷麟在贛州，復吉安、臨江（見「江西之亂」），受朝命；湖廣總督何騰蛟疏至（見「湖廣之亂」）。江海之間，義師四起（詳「義旅」），人望恢復。隆武帝曰：『大宗之嫡，自在永明，相違千里。朕以敦促，勉行即位；年且四十，末耀前星。不審永明才度何如？良用關切』。又命浙中文武，盡予注籍；濟兵賜餉，不少吝。先後三下璽書於魯王，詞意剴切，人不能及；更詔惠、益諸藩至於川、滇，皆令匡復，語出肺腑。
秋七月，隆武帝下詔親征，詞意昂激。戒諸將曰：『兵行無妄殺，凡有髮為順民、無髮為難民，其守此令』。敕諸軍毋或納馬士英（見前）。擢金聲桓兵部右侍郎、僉都御史，巡撫池、太、徽、寧（詳「義旅」）。以布衣何成吾、何敏吾充總兵副將，與故句容知縣宗室議潀圖南京。徽州告警，使鄭綵援之。
上杭舉人李魯請以浙委魯王，而徑以兵出江右；其地披山襟湖，東挈兩浙，西控荊、湖，南蔽閩、粵，據上游以望孝陵；不然，駐荊南、控湖北以制中外，引滇、黔而接巴蜀。且陳六事，曰簡忠誠、崇守令、達民隱、罷捐措、省形勢、奮乾斷。論者是之。
大學士黃道周謂：『坐而待亡，不如行』。抗疏：『江西多臣門生及故吏，驅之必效死；且聯楊廷麟、何騰蛟』。從之。辛未，以道周為督師大學士，便宜行事；芝龍不能止，而掣其餉。道周僅以門人中書蔡溶、主事趙士超、通判毛玉潔等千人行，有荷耰鋤以從者，曰「扁擔兵」；遣使通於萬元吉、楊廷麟。師次延平，乞餉；芝龍復不予，更使人讒之，隆武帝不為動。使告，道周疏陳狀，且言『陛下不屑為昭烈，臣亦不屑為孔明乎』？詔慰之。諸生李世熊啟道周：『兵食無出，進退必敗，宜屯關內』。道周是之；義不能待，遂行。出崇安分水關，曆鉛山長玉以趨江右。
芝龍既欲降，使出師，輒辭以餉匱。居恆橫甚，坐見九卿。以手版擊大學士蔣德璟於朝，與黃道周爭坐位；蹴諸生誣劾之，隆武帝下提學撻其人，亦不懼。屢乞用其私人為清要官，隆武帝不許。及江西告捷（詳「江西之亂」），群臣請出師者，章滿公車。芝龍乃言自仙霞外宜守者百有七十，現兵二十萬，期明年出，一趨江西、一自浙東；而謂閩、粵餉不給，請備兩稅制捐輸，促逋賦、取積穀、理寺田。徵斂迫急，閭里騷然。
八月，以鄭芝豹為左都督。賜黃蜚璽書，使居太湖，圖三吳；以黃斌卿為總兵官，屯舟山。獎廣信知府解立敬、鉛山典史周寅生功。命江西巡撫吳春枝移邵武總兵陳秀出建昌，援贛州；使建昌參將周之蕃討武平亂，定之。以陳豹為防海將軍，鎮泉、漳、汀、興化、惠、潮六府。遣給事中羅大任等圖江西，使楊文驄、劉孔昭等分屯處州、溫州。芝龍亦知不出關無以弭眾，請以鄭鴻逵為大元帥，帥周鶴芝、張名振、楊濟時、陳秀、郭曦、陳霸、鄭陞之師，諸葛倬監之，出仙霞，以應浙東；綵為副元帥，率施福、鄭聯、鄭斌、張進、朱壽、劉全、江美鼇之師，權家玉監其軍，出五福、杉關，以應楊廷麟、何騰蛟。羸卒數千，號十萬。鴻逵次仙霞，止不進；慮有言者，檄關吏毋納士類。隆武帝怒，下詔嚴責：『果畏縮，自有國法』！不得已，行百餘里，仍不進。俄稱餉匱，擁軍還，時不能問。癸巳郊，芝龍、鴻逵皆不從。何楷劾之，隆武帝壯其節，授楷都察院左都御史。鴻逵嘗扇殿上，楷亦劾之。黃斌卿附使來勸進。
九月，督師大學士黃道周陳兵事，楊廷麟、劉同升請幸贛州，何騰蛟請幸湖南，浙中義旅請幸衢州。隆武帝亦苦芝龍不足恃而閩、浙復隙（見前）。
廣東、福建之間盜寇縱橫，閻、羅、朱三姓尤劇；兵民交鬨，汀州大饑疫。隆武帝親召閩縣老人周良臣至，詢問疾苦，而國勢危急。
冬十月，何楷請疾去，盜截其耳；蓋芝龍使之。
故知州金堡入朝，言『何騰蛟軍足用，主上宜親征，若漢光武。承平威儀，屏而勿用』。隆武帝將出贛州、入湖南，聞之大悅。擢堡兵科給事中，定策西行。堡以喪辭現職，請以敕印聯絡錢塘之師。劾鄭鴻逵逗遛仙霞，言『四方望閩兵如天上，乃上江疑而楚、豫斷，新安去而三衢危；陛下即欲為王，審知豈可得哉』？芝龍不悅，移堡禮科，出監鄭遵謙軍於浙江；而陰予方國安書，使誣堡降賊。堡至，國安不納；陳潛夫力辨曰：『堡與姚志卓起兵，公所知也』。國安出書，言不敢逆鄭氏。且使堡急去，毋入閩；堡曰：『我必納敕印於上』。
舉人任沐奔走乞援，亦罔應。蘇觀生以鄭氏難恃，請經略湖廣、江南西；詔觀生如南安募兵以待。張家玉上言：『徽州失，則饒、嚴危；廣信震，則崇安關必不守，大勢去矣！兵忌坐斃』。請敕鄭綵出杉關，分兵撫、建；黃光輝、曾德出江山、趨徽、歙；縱不能進，可以自效。施福、陳梧皆是之，彩不受命；切責之，亦不從。家玉太息而已。
十一月，隆武帝親征，詔唐王聿釗、鄧王鼎器監國於福州，大學士曾櫻及鄭芝龍留守。以吳震文為行在兵部侍郎、王覲光戶部侍郎，皆兼攝吏、禮；張家玉、陳履貞以科臣從。大學士吳鍾巒諫曰：『閩海固非立國地，今日所急，選鋒急進，克復南昌，順聯吳、楚，猶可以自固。舍此他圖，關門一動，則瓦裂矣』。諸生李世輔說何吾騶：『大駕入虔，胸背單急，一萬總制豈可支乎？楚督降卒，豈可恃之來迎駕乎？粵、蜀、黔、滇、苗、狼之兵可猝集乎』？上下然之，而不能用。先期祭告天地、宗廟，誓於西郊。以鄭鴻逵為御營左先鋒，出浙江；綵右先鋒，出江西。甫受鉞，大風雨暝晦，燭盡滅，神主並仆；鴻逵臨行，馬蹶踣於地。識者知不祥。
十二月甲申，隆武帝發福州，戎服登舟；何吾騶以下從。進次芋江，遂幸建寧。李魯以三關備弱，從行禁旅不及千；他軍聞檄，空壁來赴，皆非策。上書請定營制，報聞。廣東布政司湯來賀供金十萬，猶苦乏。
使錦衣指揮康永春乞師安南；明年五月，望崖返。
壬寅，黃道周師潰於婺源，被執。
順治三年（隆武二年、監國元年）春正月，隆武帝在建寧；免朝賀，以三事自責。
癸亥，福京大雨雷電。
甲子，大雨雹；或如斗及刀劍，晝晦不見人。
加魯王使臣柯夏卿等職。使給事中陸清源以白金十萬犒浙軍，再敕諭之。
以蘇觀生兼吏兵尚書、行在大學士，賜劍便宜行事；御門送之，曰：『瞻奉山陵，安集軍民；卿其勉之』！觀生至贛州，大徵兵而無食，不能進。
是月，隆武帝次延津。詔朱成功督郭曦，陳秀守永定關。以黃光輝敗，削鄭鴻逵少師以警之。命朱大典與方國安和。以布衣蔡鼎臣為軍師，佔策無驗。何騰蛟、楊廷麟再疏望幸，優詔答之。鄭綵棄江西，走入關（詳「江西之亂」）。
鄭芝龍請使梁運奇督餉廣東，劾羈餉者數十人；逮問，多不至。更令撫按以下官皆捐助，曰紳助、曰官助、曰大戶助。又用李長倩策賣官，司道值不及三百，廝養皆列職。訟，至各鳴其秩立而斗於廷。時為語曰：『敵兵如蟹，緩緩其來』。鄭綵遁在關，督之不得已，問廣信；鴻逵仍執餉匱，不出。
邵武知府吳煒炆、推官朱健訛言敵至，棄城走；既而非是，健揭煒炆倡逃。知縣施■〈火豦〉亦貪墨。隆武帝忿，舉太祖法斬■〈火豦〉、煒炆，絞殺健。廷臣申救，皆不聽。
二月，馬陘兵變；命路振飛撫之。
丁亥，大雨雹，晝再晦。
三月，隆武帝以江、楚迎駕疏屢至，決計入贛州，進次延平。芝龍大懼，不得生俘帝，蹴軍民數萬人阻駕行，且請還天興；不得已，駐蹕延平。吏部司務王仕和疏陳時政，凡數千言；召入對，擢兵科主事。御史楊維瓚始陳四難、六失疏；至是，復力陳時政，卒為芝龍所阻。
朱成功疏據險控扼、選將進取、航船合攻、通洋裕國；隆武帝嘉之，封忠孝伯，掛招討大將軍印。嘗入侍，見上有憂容，頓首曰：『陛下鬱鬱，非以臣父有異心乎？臣荷重恩，義無返顧。請以死報陛下』！尋以母病，乞歸；隆武帝不許。泣言『別母之時，甫七歲；今聞信，心何以安。以報陛下之日長，故敢請也』。不得已，許之。
是月晦，命大學士傅冠為督師，總理江西、湖南剿撫事宜；賜劍便宜行事，且與陳爔共禦仙霞關。加謝德溥東閣大學士，措置義兵。張家玉自請募兵潮、惠兩州，許之。
初，福建巡撫張肯堂屢疏請親征；芝龍惡之，罷肯堂，代以私人郭必昌。肯堂求自督師，章屢上，詔加肯堂少保大學士、工部尚書，賜劍便宜行事；然無一卒。及肯堂孫茂滋與徐孚遠、汝應元航海至，言江海之中保聚相望；相與上「水師合戰疏」，言『生長海濱，請以千人直指君山，招諸軍為犄角。陛下親征浙東，期會金陵』。曹學佺力贊之，私裒白金一萬助其行。肯堂表請太常寺卿朱永祐、郎中趙玉成、徐孚遠參軍事，推官周之夔為導，以平海將軍周鶴芝領前軍、安洋將軍辛一根將中軍、樓船將軍林習督後軍，具舟待發。芝龍笑從之，陰疏宜使郭必昌，先留肯堂待命。所賜軍食三萬金、械甲數萬，盡奪之。肯堂徘徊島上，不能進。至是距行在益遠，朝事皆不聞。
陸清源被殺於浙江。
夏四月，鄭綵棄廣信，走入關；舉朝駭愕。隆武帝大怒，削綵職；使朱成功往巡其軍，毋縱虐。
金華行宮成，朱大典表迎；詔重獎浙東諸臣。
將次汀州，使總兵包象乾往守，因地募兵。分命郭曦軍曰振武、陳秀威武、黃光輝勇武，謂之湖東三御營，以仙霞戍卒將更代。詔諭臣民曰：『朕期自邵武出關，自古中興，危而後濟。朕誓進死，不以退生。敢請幸天興、如廣東者，殺無赦』。侯官父老來迎駕，太息曰：『即位十一月，所施幾何？豈可反乎？惟痛無以安閩民耳。朕負閩民多矣』！建寧諸生請還蹕；曰：『朕志至銳，無旋理也』。
詔安、仙遊、永安、沙縣諸叛寇，皆討定之。
蔣德璟自請巡關，許之（德璟遂告歸）。於華玉以漳州兵入衛；不戢，歸化民拒之。詔華玉止順昌，使張師道屯歸化；曰：『朕痛兩京淪沒，軍民相戕。今祗彈丸，借民力以圖恢復；若復傷民，將促國脈』。
鄭芝龍難朝臣，請軍佽至百五六十萬。隆武帝曰：『國蹙民貧，即罄三省力不能供。今議以三萬人守關，居萬人於腹內，不復可增；不然，朕惟避賢而已』。芝龍不悛。
以浙事急，使周士鳳速援之。御史湯芬請以舟師直指吳淞，隆武帝善之，芝龍不從。
五月，贛州軍潰。遣使諭傅冠曰：『無律之軍，何以濟！雩都、會昌可徑入汀州，曩無一議者何耶』？詔監軍御史陳賡曰：『亟收餘燼，毋自挫』！戒楊廷麟曰：『民之苦兵甚於寇賊，驅虎進豺，綠林四起，此統軍之過也』。諭包象乾、張家玉曰：『毋聚兇徒，終必潰散。朕將前蹕汀州，親議方略』。俄，廣信陷；詔羅登輔、謝祥昌守長汀，徵朱大典、顧應勳、劉承允入援。諭何吾騶曰：『田闢之軍敢行潰散，大安關外復有挫失。卿其強為朕行乎』！吾騶卒無能為。張安將來迎，曹志建劾其淫掠；使還贛州。命文臣張調鼎等守永定關，謝紹芳等守大安關，黃大鵬、鄭如虹守仙霞關；以郭奇、陳天榜、熊和、王秀奇、陳文廉、方登夫、巢拱極為御營十標軍，然不足恃。嘗謂左右曰：『延平地狹不可居，終當入江西耳』。張家玉在廣東上疏：『駕出虔州，騎天下脊；上策也。暫蹕雄州，出江、楚，度庾、衡，緩急由我；中策也。若入五羊，斯下策矣』。隆武帝亦無入廣意。
命林垐募兵於福寧。加周芝鶴、李士璉、施福皆將軍。
是月，施福、林順軍始至於建陽。使李魯等討清流、永福、潮陽民寇，定之。以和順王慈■〈火欵〉言，建陽苦兵，不敢樵採；詔曰：『如此，民何以生』！亟詔止士卒輒城入。
再使劉中藻賑溫州以千金，詔盧若騰等毋重困溫州民。
時博托兵逼崇安，詔施福、林順、黃興、曾德守之；忿其逗遛，曰：『退死於法，曷若進而死於敵乎』！
江西事益急，加郭維經督師六省銜，募兵救贛州（詳「江西之亂」）。
擢章纊右僉都御史，巡撫湖北（詳「湖廣之亂」）。晉吳易等尚書、侍郎（詳「義旅」）。
有陳謙者，宏光帝使封芝龍為南安伯，敕誤為「安南」，謙媚芝龍，請受冊反券，則「侯」可得，且專南服；芝龍從之，未復命而南都沒。謙止衢州，矯稱受命侯芝龍。魯王再使奉表至，僅稱皇叔父而不臣，且徑以芝龍為公；隆武帝下謙獄。錢邦芑入告曰：『謙，鄭之私也；不殺，為內慮』。芝龍聞之，將納己官以為請；隆武帝故與語，斬謙於市，芝龍恨甚。嘗責其攬權緩兵罪；芝龍反曰：『臣憨直，不能為逢迎；今見疑，請免』。實不去，專掣兵食，錮隆武帝不使行，冀非常賞。陰與博托書曰：『盡去水陸軍士，傾心貴國』。博托得之，遂濟錢塘，浙、閩皆沒（浙事見前）。
六月，監國魯王自紹興潰。隆武帝聞之，急使鄭之豹往救，止於泉州不進。命王芋援溫州，兵纔及千；餘皆為芝龍據。博托兵入上杭，曾德退守仙霞關；鄭鴻逵大懼，徒跣棄關三百里，至於浦城。隆武帝大怒，盡削其職；鴻逵亦不顧。金堡上疏：『今日之勢，直走湖南，用騰蛟之眾，傳檄中原，人疑陛下從天而降；上策也。移蹕虔州，中策也。並兵出關，敗不徒死；下策也。若往來延、建，觀望經時，輕騎忽來，備之不及；為無策矣』。隆武帝然之。芝龍忽稱海寇急，返天興；隆武帝使少留，比使至，芝龍已逾延平矣。又盡檄施福、郭曦、陳秀、周瑞皆棄關走，期無費洪承疇一矢。因縱掠至建寧，巡按御史鄭如虹閉城犒之，乃去。芝龍走安平鎮，而仙霞以還二百里無一卒。李魯忿之，疏：『四境之防，蕩無鎖鑰，忠義灰心；宜別任人，以濟大業』。隆武謂其斥芝龍，留不發。
以皇子生，進芝龍泉國公，尋改平國公；鴻逵漳國公，尋改定國公。鄭氏廝養，皆受命。錢邦芑言：『元子誕生，正浙東新破之日；且爵賞不宜太濫』。不報。皇子尋薨，芝龍亦無戴德意。
再加張肯堂督師命，而軍資、器械無所出。肯堂不得已，自募軍六千屯鷺門；使僧廣濟徵海外兵，亦無濟。
金堡入朝上敕印，鄭芝龍懼其將大任，愈嫉之。曾櫻言：『必全堡者，宜聽其去』。堡旋行。
侍郎於華玉為賊黃通襲執於寧化，蘇觀生軍亦潰於南安。
秋七月，隆武帝御午門，使內侍出小匱；曰：『朕本無利天下心，勳輔戴翼，遂爾勉循。糲食粗衣，有何人君之樂；所期上對祖宗，下慰百姓。今守關吏得諸臣迎降書，蓋二百餘，俱在於此』。遂命焚之；曰：『朕不欲知其姓名也』。蓋均誘於芝龍者，隆武帝知之而無如何。李魯謂今國勢，宜固汀州。單騎入上杭圖之；至，已不可為。
八月，博托軍自衢州、廣信分道入福建。前鋒至仙霞關，無人；遲回數日，乃敢進。人為語曰：『蒨峭仙霞路，逍遙車馬過；將軍愛百姓，拱手奉山河』。博托遂以兵陷建寧。隆武帝聞之，決計幸贛州。聞郝永忠來迎，欲改之韶，以道阻。倉猝行，侍郎曹履泰留守。甲午，發延平，宮人皆騎從，猶載書數十簏；從臣大學士朱繼祚、何吾騶、黃鳴駿數十人，而無兵衛。乙未，博托踰仙霞，遂入浦城，行在益警。丁酉，隆武帝至順昌。是日，博托將杜爾德入延平，至於劍津；隆武帝聞之，棄御舟器用行，妃嬪有三人並騎者。吾騶等皆潰去；福清伯周之藩、給事中熊緯以兵從，纔五百人。博托聞之，使降將李成棟來追，自趣天興。庚子，隆武帝入汀。博托將努山偽稱何吾騶兵，晝夜急馳；辛未昧爽，至汀州，先以數騎叩宮門曰：『我扈蹕者也』。門啟而眾入，呼索明皇帝；隆武帝及曾後遇害於汀州之府堂，總兵姜希聲潰去。隆武帝長身豐頤，音類宏鐘，恢廓大度。少遭憫凶；即位後，慨然以興復為己任，勤於聽政。閱章奏，丙辰不休。上書陳事者，手詔批答。敦風節，恤民隱，懲亂軍，收召名士不次用，將大有為於天下。尤喜讀書，披覽不倦；手下璽書，詞意真切，人不能及。復尚節儉，行宮之葺，出金五百使苟合，毋役民；以選女廚，謂擾民不許。鄭芝龍進美女十二，留之絕不御。矢志親征，冀若漢之世祖。後亦賢明，護衛高牆中，剖股以療隆武帝疾。以無嗣，選淑女以侍。居恆，共決章奏。徒於芝龍所制，以至於敗（或曰：後投九龍江以殉）。永曆帝即位，遙上帝號曰「思文皇帝」、後曰「思文皇后」。其後刑部侍郎王虞石之廈門，言實自至五指山，隆武帝固在，為僧山中，賴垓、熊緯從。汀州死者，為聿釗。俄以敕至，群臣不能決。其後使復至，詢問諸臣；且言已去五指至平遠，將起兵。諸臣為公疏求敕旨，不得要領雲。
博托兵陷崇安，遂入福州。唐王聿釗以下皆走去。博托使譚泰徇各邑，福州府、縣皆降。
九月，譚泰兵至泉州。鄭芝豹先閉城，拷索助餉；不予者，杖殺之。欲焚城，聞兵逼，遁走。鄭芝龍在安平，使進降表於博托；博托受之。上杭人執李魯以降。張肯堂以周芝鶴言，出鷺門；降將周洪益襲敗之。
冬十月，博托兵取興化。辛卯，入漳州；八閩全沒。惟芝龍踞安平城街衢，船砲亙數十里，盡遷其財賄於海。又負撤兵功，思督兩廣，而以立隆武帝及譚泰兵逼之為詞。博托使降臣郭必昌招之，檄譚泰退軍三十里；曰：『吾重將軍，正以立唐藩也。今兩廣未平，已鑄「閩粵總督印」相待』。芝龍大喜。朱成功諫曰：『閩、粵非北方，收人心、販海口、選將練兵，號召不難；魚不可離於淵也』。弗聽。出告鴻逵，鴻逵壯之；入告芝龍：『人生若朝露，能垂大名，則不可止。果不可為，則亦不敢以勸。今帶甲十萬，號召天下，不難也；何為委身於人乎』？芝龍謂以一隅敵天下，不聽。鴻逵終慮不可測；芝龍曰：『我以誠往，何害焉』！使召周鶴芝；鶴芝流涕曰：『某海隅亡命，所惜明公二十年威望，一旦掃地為天下笑。請效死於前』。抽刀自刺，芝龍持之。監軍朱永祐忿芝龍甚，使趙牧刺之；不克。俄聞鄭綵奉監國魯王至，〔芝龍〕又使綵執獻，將以厚己功；綵不可。芝龍使朱成功偕降，鴻逵教之逸。監軍陳士京更說之，乃與所善陳輝、張金以二艦入於海；芝龍哂之。
十一月，鄭芝龍以五百人入福州降；博托讌之。使招成功，復曰：『教子以忠，不聞以貳。至今有變，兒惟縞素以從』。博托曰：『芝龍黠桀，今單騎至，實觀望；挾之北，其眾無首，不能為矣』！分其從卒於各旗，禁不相見。夜半，蹴芝龍行；求別親族，亦不許。芝龍曰：『吾子弟非馴者，脫弄兵於海，將奈何』？博托不聽，芝龍遂北。
所娶倭婦猶居於安平；譚泰入城，大淫掠，倭婦以污縊。成功聞之，躃踴號痛，擁眾而至，譚泰走泉州。成功剖母腹斂之，出屯於金門；鴻逵屯白沙、綵屯廈門、聯屯浯州，各自立。惟芝豹復入居安平，張肯堂、周鶴芝北趨鎮東衛（見前）。
十二月癸酉朔，招討大將軍忠孝伯朱成功起兵海上。成功以變故，悲歌慷慨，攜儒巾至文廟哭，焚之；曰：『昔為孺子，今作孤臣。去就之間，惟先師實昭鑑之』！自金門返安平，會曾櫻、路振飛設高皇帝位，誓師恢復；略言：『本藩乃故明之臣子，縞素應然；實中興之將佐，披肝無地。冀諸英傑，共伸大義』。移文仍稱「隆武二年」，自稱「罪臣朱某」，鈐以「招討大將軍印」；出私財以犒軍。以洪政、陳輝為左右先鋒鎮，楊才、丁鎮為親軍鎮，郭泰、余寬為左右護衛鎮，林習為樓船鎮，柯宸樞、楊朝為參軍，杜輝為協理；移軍澎嶼，練士卒、聚船艘，往來海上以觀變。
順治四年（永曆元年、魯王監國二年、朱成功仍稱隆武三年）夏四月，朱成功及鄭綵、楊耿入海澄，破九都。魏一桂亦自江西襲將樂，破之；與諸室堂王共攻建寧（詳「諸方義旅」）。
五月，諸將岑本高、王思忠、江中英、江中元、林文耀、林國球共攻浦城，約原任監軍吳承昊、徐元、毛文傑、張裔元為內應；謀洩，諸人皆死，本高諸人亦敗沒。朱成功以兵助監國魯王攻福建。
秋七月，李長蛟復建寧。朱成功使燒江東橋，分攻長泰、海澄、龍溪、南安、安溪諸縣。
八月，朱成功在海澄。鄭鴻逵語之曰：『安平彈丸無可恃，吾助汝攻泉州乎』！使其部守海澄，自會鴻逵於桃花山，沈佺期諸人皆應之；進逼泉州，擊降將趙國祚敗之。降將解應龍守溜石寨，成功為所掣；乃使鴻逵攻城，而使桑筠、杜輝襲溜石，伏兵邀之，斬應龍而寨破。國祚大懼，其將楊義陰約諸葛斌降，不剋死（詳「義旅」）。成功軍屯刺園、潯尾；自軍於五陵，使林順等攻泉州。降將王進在漳州，三分其軍，稱合潮州兵數萬攻安平而宵行，道冷井、何坑，出荊安，突及泉州。洪政戰敗，鴻逵懼，走揭陽，旋入金門；成功亦退。諜知進兵少，大悔；以兵邀之不及，成功反安平。故浙江巡撫盧若騰、進士葉翼雲、舉人陳鼎來謁，成功禮之。海澄人甘輝、漳浦人藍登、安南人施琅及弟顯皆來附，成功任之訓兵佽食為後圖。
九月，鄖西王常潮入松溪，慶元、崇安、政和、光澤、建陽山寨多應者。馬得功自浦城來攻，卻之。又復將樂、順昌。尋敗於松溪（詳「義旅」）。
冬十月，監國魯王頒戊子大統曆於海濱；朱成功以隆武帝故，置不用。已從路振飛、曾櫻言，稱隆武四年，鈐以文淵閣印。
十二月，馬得功攻大尾溪；成功軍敗。
順治五年（永曆二年、魯王監國三年、朱成功稱隆武四年）春正月，朱成功奉淮王常清監國於其軍，改元「東武」。
五月，朱成功〔取〕同安，降將折光秋、廉朗、王彪等出戰，甘輝擊敗之，殺其將王庭朗與知縣張效齡；棄城走。成功入之；以葉翼雲攝縣事、陳鼎為教諭，使邱縉、林壯猷、金作裕守之。
秋八月，佟國器及降臣李率泰、陳錦分道攻同安，縉及壯猷軍大盈嶺、作裕軍芒溪、翼雲城守。降卒黃有信射縉，中之；壯猷不能支，與作裕入城守。國器、率泰、錦晝夜攻，陷之；遂屠同安，死者無藝，縉、壯猷、作裕、翼雲、鼎皆死。朱成功在銅山急來救，至金門而同安覆（詳「殉節」）。成功乃還。
漳浦守將王起鳳謀應成功；事洩，棄家奔銅山。成功使及何宸樞諭諸境募兵求餉，詔安林日灼拒命；成功使甘輝擊其寨，尋滅之。
林察以唐王敗，航海依成功；始知永曆帝已即位，成功額手曰：『吾有君矣』。使光祿卿陳士京、中書舍人江於燦、黃志高往，稱臣進表，供獻有差。
時鄭芝龍至北京，授子爵；其弟芝豹及子世恩留安平守祖墓，盡徵其妻妾、諸子入北京，隸正黃旗。
冬十月，永曆帝在肇慶；使晉成功威遠侯，招討大將軍如故。成功改稱永曆，號召遠近，軍聲頗振。淮王遜位。
是月，成功攻雲宵，擊降將張國柱敗之，遂克其城；擒姚國泰，以其勇，療其創而用之。
是歲，德化王慈燁攻大田、龍溪、順昌諸邑，尋退守將軍寨（詳「義旅」）。
順治六年（永曆三年、監國魯王四年）春三月，降將某陷寧德，朱成功使黃廷、洪政守羅山嶺，何宸樞守盤陀嶺；自以兵下詔安，屯於分水關。使楊乾生招郝尚久於潮州，弗應；將攻之。黃海如曰：『潮州有備，不如取諸邑』。乃擊楊廣、許隆於達濠、於霞美，陣斬黃禮，略定新墟、金田諸寨；使黃山自靖海入惠來。以陳斌勇武，擢為後勁鎮。
夏四月，福安陷。
秋七月，永曆帝晉朱成功廣平公。
鄭綵、鄭聯各棄監國魯王，自屯於金門。
冬十一月，鄭芝鵬棄溜石城走。成功在海上。
順治七年（永曆四年、監國魯王五年）春，朱成功取潮陽，知縣常望鳳降。使洪旭徵糧於和平，不應；右鎮楊才屠之。不數日，才暴死；以林勇將其軍。
夏四月，朱成功以施琅為左先鋒鎮、其弟顯為右先鋒鎮、黃廷為右援剿鎮、王秀奇為戎旗鎮、甘輝為親軍鎮。復自揭陽攻新埠，其長請輸賦，許之。詔安人萬禮擁眾數千，因施琅降。
六月，朱成功討蘇利於碣石鎮，風逆將去；黃海如使來結，更破揭陽及大埔，進圍潮州。使陳斌燒康濟橋，晝夜擊之；郝尚久死守，降將王邦俊來援，攻分水關。黃廷、洪政棄羅山走，柯宸樞扼險守。邦俊以騎軍誘之，而使降將王之綱、張勝自間道入；宸樞分禦之，砲矢皆盡，一軍遂燼。宸樞自參成功軍，屢出奇計；自是敗死，雲宵、詔安皆沒。成功大痛曰：『吾不惜兩縣，恨失宸樞耳』。解其圍，屯潮陽。黃亮采聞詔安失，遂謀叛；甘輝擊斬之。
鄭芝鵬說成功取金門及廈門，成功曰：『若不成者，反以我為仇』。鄭芝莞曰：『綵入浙江，惟聯在此』。其時也，綵固戒聯備成功，聯少之；又嗜酒，不為備。施琅請以少艦泊鼓浪嶼，飾餘舟為商舶襲之；成功從其策。芝莞遂請殺聯，曰：『不見太宗之於建成乎』？成功乃行。秋八月，成功率甘輝、施琅、洪政、杜輝凡四艘，宵泊鼓浪嶼。聯方醉萬石岩，閽不能達。明日醒，握髮以迎。成功遽請將其軍；聯未及答，其眾競入，聯部莫敢動。成功讌聯於虎坑，歸而殺諸途；哭踴入城，斬其用事者章雲飛。而以兵守聯及彩門；曰：『擅入者死』！於是聯將陳俸、藍衍、奚豪皆降，綵將楊朝棟、王勝、蔡新、楊耀及故將藍登等聞之皆來歸。乃使洪政折矢以招綵。綵方以聯死自咎，上疏監國魯王以求救，張名振、阮進皆惡之，擊之沙埕，敗其船眾，彩無所歸；聞政至，曰：『吾老矣！諸子皆幼，能繼志者其大木乎！吾將讓之』（大木，成功字也）。使其弟斌復命。成功遂有兩島。
秋九月，鄭丹國入興化及仙遊、惠安，馬得功敗之；丹國及趙子章皆被擒。
冬十月，降將蘇利以成功在廈門，襲惠來破之；守將盧爵以下多戰死。
成功使洪政招銅山、閩安、南澳及諸島，皆下之。分其軍為五，自將中軍，以馮澄世、潘庚鍾、紀國林、林俞卿、林奇昌、諸葛倬、蔡鳴雷為參謀。
十二月（明閏十一月），永曆帝詔朱成功援廣東；乃使黃大振軍海澄，鄭芝鵬、阮引、何德、藍登守廈門，自率諸軍以勤王。將至虎門，入次於潮陽；施琅、陳斌以事隙，成功不能進。有言黃海如陰叛者，使林習襲殺之，分其軍隸諸鎮。
順治八年春正月（永曆四年十二月。自二月後為永曆五年、監國魯王六年）、閏二月（明二月），朱成功帥舟師至白沙湖，以風故，卻碇鹽州港。尋次大星所，擊惠州兵，敗之；遂攻大星，下之；進次平海衛，使黃梧西掠至瓊州。慮廈門弱，使鄭鴻逵歸助芝莞。
初，芝龍盜海中，舶責金三千，畀一旗，即無慮；以是富無藝。比握閩柄，復得閩、粵正供捐輸之金數百萬。降臣黃澍涎之，蹴降臣張學聖攫其積；使馬得功自五通濟，阮引遽遁，芝莞聞之，盡其珍物入於海，群臣走浯潯。學聖登五通山以望，駭曰：『此絕地也』！亟引去。得功亦走篔簹港，鴻逵將吳渤、楊杼素兵已至，截之；得功死戰，渤敗死。施琅部陳纁、鄭文星復擊之，得功急，以嘗隸鴻逵戲，冒死謁之曰：『某死，兩島必不獲安；芝龍之室，猶有在安平者。乞思之』！乃縱之逸。成功聞之，急返救；未至，鴻逵已告捷。夏四月，成功入廈門，得到走五日矣；大悔恨。移軍白沙，以鄭擎柱知白沙州；親渡海口為砲臺。丁未，大會文武，賚施琅、鄭文星、陳纁銀有差，杖阮引及何德，厚卹吳渤孥，責芝莞罪。芝莞欲辯，成功已出隆武帝尚方劍，斬之；曰：『我無少私，爾勳臣統將，其各努力』！士卒聞之皆股慄，其勢復振。憤鴻逵縱得功，責諸將無往謁；鴻逵懼，盡其所部付之（後為王進功所襲，成功移之金門以老）。方芝莞棄廈門走，成功妻董氏奉其祖祏出，芝莞屢使入他舟，將以弋其賄；董氏不肯動，所積得無恙，軍食以充。董氏固無寵，成功以是禮之。
施琅用法嚴，有得罪者走匿成功所，琅捕獲之。成功馳使使勿殺，琅言『法非琅出，不敢私』。促斬之。使者怒，搆之；成功收琅父宣及其弟顯將殺之，顯促琅遁而己死。琅乃誑其黨以走；追者將至，蘇茂匿之，琅遂入降。成功赦茂，使典琅職；而謂琅必為己患，後果然。
五月，朱成功責償於張學聖等，遂帥中軍提督甘輝、左先鋒鎮蘇茂、中衝鎮藍登、左宣毅鎮杜輝、後援剿鎮陳魁、左衝鎮郭義、右衝鎮蔡祿、後衝鎮林明、前衝鎮余新（兼統領）、奇兵鎮楊祖、智武鎮藍衍自南溪登，大掠郡邑，馳檄遠近。降將王邦俊陣磁灶，杜輝、藍衍爭奮擊，矢盡少卻；余新、楊祖、蔡祿、陳魁左右縱，邦俊大敗，退守漳浦。
秋九月，朱成功攻漳浦；邦俊來救，甘輝敗之，追至馬口而還。
冬十一月，降將楊名高以興化、泉州諸軍擊成功，曰：『天寒海兵皆白足，可大創也』。至小盈嶺，戰未決，成功鳴砲三，伏兵四出；名高大亂，死者甚眾，遂走泉州。
十二月，成功乘勝攻漳浦，守將楊世德、陳堯策以城降；海澄守將郝文興亦請降。張名振軍亦至。
成功軍盛而寡食，納馮澄世策，以甥禮事日本，即其產通市交趾、暹邏、呂宋，大得銅鉛之助。以黃愷司稅斂，立官商五。漳、泉、福、興化之民一田兩賦（一輸大清、一供鄭氏），不堪其憊，而莫敢問。
時永曆帝在廣南，有議幸成功軍者；永曆帝憚而止（詳「永曆奔亡」）。
順治九年（永曆六年、監國魯王七年）春正月，朱成功攻海澄之中權關，乘潮而入，郝文興迎降。
有周全斌者來謁，問以策；曰：『藩主志勤王，宜首通行在，會李定國、孫可望從洞庭以取江南：上策也。今成棟死，廣東新破，粵西之道無由至。且守各島，上踞舟山、下及南澳以遏南北，販洋中，足兵食；然後憑漳、泉道汀州、福興，水陸並進，則八閩可有也』。成功大悅，以為房宿鎮。
二月，朱成功攻長泰，自江東橋入；遇王邦俊於西溪，邦俊復敗。王進號老虎，聞甘輝善戰，獨搦之酣斗馬上。輝投以戟，進避之；進彀，輝拂落之。自辰至午，以救止。進入長泰，輝急攻之弗克。三月，朱成功擊降將某於江東橋，敗之；餘眾保泉州。成功攻長泰，吳世珍先登，死。成功使火器鎮何明掘地隧；聞陳錦至，斂其精銳於江東橋。陳錦欲擊之，張玉諫曰：『成功雖少，英勇多智策；宜固壘待之，而以漳州兵斷其勢』。錦狃同安之勝，叱弗聽。甲申，戰於江東橋，大敗不能軍，遁入灌口。王進聞之，以數十騎棄長泰走；和平、詔安、南靖皆下。成功圍漳州，錦敗而憤，用法益酷。其奴庫成棟、李進忠刺殺之，以其首奔成功。成功曰：『以奴刺主，是不義也』。賞而斬之，聞者皆服。
五月，降將馬逢知援漳州。成功問策於諸將，甘輝請戰；成功曰：『不然。陳錦新喪，逢知恃勇，無制之者；至必力戰。宜縱之入，然後圍之，人多乏食，外應終遲，破之必矣』！麾龍江、萬松關兵去而伏。逢知至，不見一幕；將駐師，呼噪四逼，終夜不解甲；登高望之，營柵滿山，惟入漳徑無所阻，遂入。成功復圍之。逢知出戰，成功使陳勝、陳斌、蘇茂、蕭泗共敵之。自帥甘輝、周全斌、陳堯策、郝文興梯其城；逢知駭走，死者遍地。
秋八月，成功軍猶圍漳，降將宜永貴以舟師攻廈門以救之；遇陳輝於崇武，敗而走。成功急攻城，逢知隨所壞築之。秋霖日盛，山溪競漲；成功塞鎮山門以灌之。城中食又盡，人相啖炙，死者七十餘萬，門巷如墟墓。降將張著等猶死守，成功不能克。
九月，金礪救漳州，曰：『成功兵精，盡注之恐不克；使騎兵出大道，而以步卒間邀之』。成功使周全斌戰，矢下如雨；礪軍忽自長泰至，全斌急退，礪疾追之，全斌軍亂，萬松、九龍之險皆失。成功退軍於故縣，漳州之圍始解。
冬十月，朱成功軍在故縣。金礪、馬逢知、王邦俊謀使成功出三■〈氵義〉河，斷江東橋，別自赤嶺入，必再困矣。分其軍為三，急攻之。成功以火器軍戰，逆風驟起，煙焰自翳。降將吳汝玠陷陣入，柯鵬接之，敗；陳鳳援之，亦敗；右武衛周全斌援之，又敗。成功敗績，退守海澄。是役也，成功不去其蓋，是以甚敗。
順治十年（永曆七年。是歲三月，魯王自去其監國號，不紀其年），鄭芝龍使其僕李德招成功；成功不奉表，以家書口語答芝龍，詞並不屈。
三月，朱成功以兵二萬、米三舟助名振入長江；旋召還，更使其將與北去。至於羊山，颶風折軍，損十之一；成功軍乃還（見前）。
夏四月，郝尚久以潮州來請降；成功為之親攻惠來諸縣，不克。
五月，金礪攻海澄。成功使王秀奇、郝文興、陳堯策守鎮遠，使甘輝、黃廷屯關帝廟為犄角；使黃梧、蘇茂伏城外，盡撤其備以誘之。礪軍驟至，伏發而敗。俄以大砲急攻城，後衝鎮葉章死、後勁鎮陳魁亦傷，城之壞者百餘丈。成功坐臺上，意氣自若；曰：『吾豈避砲者』！甘輝翼之下，甫離席而臺碎。金礪移軍攻鎮遠，牆壞及地；秀奇窟拒之，卒不克。礪復為隧攻海澄，一夕砲作，成功吒曰：『將薄城矣』！以萬人持斧俟。礪軍將登，有廝養卒首縱斧，萬眾從之，隨斧隨墮，濠為之平；則既旦矣，礪軍走，隧中藥發，死者無藝。礪走漳州，成功擢廝養卒為都督。
六月，永曆帝使封朱成功為漳國公。
秋九月，郝尚久求救於朱成功；成功怒其不會兵援廣東，不應。周全斌曰：『倡義，當納降。郝尚久來歸，拒之失天下心』。乃使陳六御入揭陽港，至於南澳；尚久卒以鄭鴻逵前攻潮州故，不納其軍。尚久俄沒，六御攻鷗汀諸寨而還。
是月，大清使封朱成功為靖海將軍、海澄公，再使李德之福建諭成功降，且許提福州、漳州、泉州市舶，捍海寇。使金礪還浙江。
順治十一年（永曆八年）春正月，朱成功使戎政司馬陳六御、都督陳應璠自平陽攻舟山，克之；進攻崇明，不克。尋入吳淞，奪其戰艦；遂入泰興、靖江、丹徒，次金山，取其砲；又焚金山、瓜洲舟而返。別使李增、蘇茂、黃梧趨廣東，攻大埔、饒平諸縣。
二月，李德至思明，具述芝龍指；必不可，則執魯王以獻。且言『天下已定，徒勞無功』。成功叱曰：『小人敢鼓舌』！德懼，不敢言。佟岱及降臣劉清泰亦與書，略言『天命所在，不待智者而決』。成功託言無屯軍地；而遺清泰書，將以權宜取餉於漳、泉。因約三事：割四府地，不受制於撫部，不預徵調，不去其髮，一切如高麗；且請屯兵於浙，取溫、臺、寧波之食；亦不允執魯王。使其將大掠福州、興化、泉州、漳州；清泰斂軍避之，而言其後必致變。
夏四月，李增等攻饒平、大埔，江龍、劉道璋約內應；拒於吳六奇，不克，還。
五月，朱成功殺督餉官黃愷。愷，泉州人；滑稽多智，毒於聚斂。成功殺之，沿海民始甦。
秋八月，葉成格、阿山及鄭渡至福建，再招成功降；且封芝龍同安侯、鴻逵奉化伯、芝豹左都督。鴻逵亦受命，惟成功不從；大陳水陸軍數十里，設伏警衛而後見，不伯、芝豹左都督。鴻逵亦受命，惟成功不從；大陳水陸軍數十里，設伏警衛而後見，不去其髮。索詔書，阿山、葉成格不予，遽還入泉州。成功笑之曰：『事可知矣』！與芝龍書，言『不敢通隻字，懼為累。使者猝至，四府無增，疑購父之故事。自古豪傑，利不能動、害不能怵。今惟以「去髮」為言，豈不稱臣而可去髮者？大丈夫作事，磊磊落落。自今以往，父聽兒言，則兒為孝子；不聽，則兒為忠臣』。又曰：『前使至，盛館之；不信宿偵騎四出，能無疑慮！父全至今，幸也；萬一不幸，惟縞素復仇以結忠孝之局』。亦與渡書絕。芝龍更使鴻逵言之；鴻逵曰：『侄居中左，己次白沙，相見希也』。
冬十一月，朱成功使林雲璿疏奏永曆帝，上諸將功；使林察、王秀奇、蘇茂以舟師衛之。因會李定國於廣東（詳「湖廣之亂」）。
芝龍以成功無降意，懼及禍，乃自首；言『成功請地益軍食，且不去髮；兩寄己書，妄誕無忌，臣不敢隱』。眾議芝龍罪，盡奪其秩，錮之高牆；竄芝豹寧古塔。議攻成功。
十二月，朱成功自梅溪、自飛鸞白鷺間道取羅源擊吳六奇，大破之；遂取揭陽、澄海三縣。
汀州人劉國軒，雄偉有智略，以把總司鍵漳州，心怏甚；屢說其將朴世用附成功。世用即使國軒行，因馮澄世以見；澄世先與語，大悅之，以為義子，使歸為間。是月，成功趨漳州至海澄，甲夜勒兵，莫知所指；漏四下，次州城，國軒啟門應，張世耀、朴世用等皆降。分攻泉州，旁掠各邑，於是漳州之縣十成功盡下之、泉縣十降其七，惟仙遊、龍游（？）未即下，成功幾有閩地之半。以國軒為護衛後鎮。
順治十二年（永曆九年）春正月，朱成功在泉州。降將施琅、韓尚亮固守，郝文興請擊之；成功曰：『善戰不如善守，徒損士卒』。使甘輝督諸鎮攻仙遊，降將陳有虞誓守，砲石如雨，不能克；輝怏甚。神器鎮洪善曰：『此葫蘆城，宜穴地入』。從之。遂拔仙遊，軍聲益振。
成功承制封拜，以潘賡鍾兼戶、吏官，陳寶鑰為禮官，張光啟為兵官，程應璠為刑官，馮澄世為工官，理庶事；改中左為思明州，以鄧會知州事。設館曰儲賢、儲材；又制察言司、賓客司、軍器局、製印局。勸學取士，得黃蒂臣等為六官屬及監紀、推官。奉前監國魯王及瀘溪、寧靖諸王於金門，有加禮；以遺臣王忠孝、盧若騰、沈佺期、辜朝薦、徐孚遠、紀許國為上客，大事必咨之。分其軍為七十二鎮，戈船之士數十萬。凡封拜，輒朝服北面稽首，焚疏於永曆帝座；稱為恢復之師。
芝龍在北京為佟國器及降臣龔鼎孳所劾，下之獄。
夏四月，朱成功城浯洲。
五月，朱成功視陸師，凡騎兵五萬、步卒亦五萬；再視舟師，亦五萬：戈鋌耀日。別以萬人為策應。又鐵人萬，鑌甲彪文，戰居於陣首，馳斫馬足，銃矢不能入。
已而林察自虎門至，聞李定國敗（詳「湖廣之亂」），周瑞不敢進，乃旋師。成功責察戴罪、立功名，杖瑞而後斥其職。拜張名振為元帥，以陳輝、洪旭、陳六御二十四鎮隸之，趨浙江；以黃廷為帥、萬禮副之，督二十鎮攻廣東。名振至舟山，守將巴興臣舉軍降；使陳六御守之。洪旭攻臺、溫，守將馬信、張洪德皆遣使降。成功招興臣入思明州（互詳「浙海遺兵」）。黃廷至廣東，吳六奇、蘇利合兵戰；成功誘利降，因擊六奇，大敗之，屯桃花山。降將劉伯祿軍鷹嘴浦，廷揮其部填濠砍柵入；伯祿大敗走。遂合陳霸之師圍揭陽，守者遁，廷、霸取揭陽；又攻同安，入之。惠安、南安諸邑皆克，晉寧亦降。
劉清泰在福州，再以書招成功。略言芝龍列大臣，祖母風燭，而隆武帝無顧命；滅不可議之親而從不必然之義，忠孝俱失。語多譏刺，且震滿洲兵強盛。成功笑曰：『彼以勁旅言，吾豈畏一固山哉』！時濟渡方以定遠大將軍入閩攻成功，故清泰以為言。成功亦召諸將計進退，郝文興、陳堯策請戰；馮澄世曰：『北來之軍便弓馬、裕儲蓄，我一失銳，人心易動，不如還也；固守廈門，水戰非其利：此以逸待勞也』。成功然之。墮安平鎮及漳州、惠安、南安、同安城；留文興守海澄，斂其軍還思明。
冬十月，宜爾都以寧海大將軍之浙江。馬信、張洪德已陰降，且送其母於成功以為質。成功遺信蟒衣、玉帶、白金五千，遺其母妻皆珠帔、白金各五百；且親詣之，阻於風濤不得達。信聞，益傾心。
芝龍被廢，悔；遺書成功，使無以為念。其僕尹大目（器？）首之，因使招成功不至，則族；成功不從。
十一月，朱成功至臺、溫，掠昌石、定關諸處。
十二月，濟度自漳洲遺書成功，譬以祖大壽、洪承疇；成功依違答之。
順治十三年（永曆十年）春正月，馬信劫馮國用入舟山降，遂掠臨海。
降將尚可喜在廣東，使劉伯祿掠揭陽；蘇茂欲戰，郭遂第曰；『踰橋脫不勝，奈何』？黃梧云：『必捷』。降將徐成功旁衝之，梧大敗，黃燦、林文燦皆死；惟遂第軍得完。
二月，陳六御告舟山城旦哭，成功使毀之（見前）。
黃廷在揭陽為吳六奇所攻，舟師多燬；廷中二矢，走新墟。揭陽、晉寧、澄海皆失。
夏四月，濟度大舉攻廈門。成功使林順以十六舟據上風，前鋒韓尚亮少卻。濟度以大軍至圍頭，颶風大作，滿漢士卒皆瞑眩，亟使反棹，柁者曰：『外洋非江湖，不可動』。風雨益驟，舟皆壞。成功乘之，濟度大敗；有被風飄至金、廈者，成功殊其掌縱之。
或請於尚可喜：若攻鄭鴻逵於白沙，積可得也；從之。使王進功往；甫行而與洪旭遇，大戰海中。鄭師齊至，進功走入港。
五月，蘇茂至自揭陽；成功斬之，忿其縱施琅也。眾不知，謂其枉；成功祭之，比之王恢、馬謖，厚養其母妻。罰黃梧甲五百。以周全斌為左〔先〕鋒鎮、郭華棟（遂第易名）為右衝鎮。
時成功納馬信言，將北出取浙江；使梧及蘇明、王秀奇守海澄。梧怨成功，既受命，則使賴玉陰入降；猶憚秀奇，不敢發。六月，王秀奇如思明。梧飲明酒，言蘇茂死，明歎；梧因曰：『成功待士如豢豕，肥則食之』！遽促其叛。明以為戲也；梧免其冑，則去髮矣。其黨皆操刃起；明不得已，從之。襲華棟殺之，盡殲其軍。其副將康雄跳城走，梧卒追之，斷其腕；卒馳去。鄭純亦從降。張協聞之，使遽告於秀奇。宵白成功，使甘輝、洪旭急追之；旦及城，居民四潰。輝頓足曰：『敗矣』！張協請急援五都，從之；使陳斌、陳鵬伏於隘，盡遷五都之佽入於舟。將攻城，輝與旭謀曰：『梧志久矣，非無備也』。乃還。梧既入降，封海澄公；疏陳五事：屯海口、製小舟、奪官商、禁米艘、掘鄭墓。於是芝龍祖墓皆被抉，惟所稱「五馬奔江」者不知所在。亦授明秩，使入北京。成功以明非叛者，養其母如故。
初，成功語諸將：『濟度、李率泰皆在漳，吾乘風入閩安、取福州，則漳、泉不可守；還師以救，是自困也』。以甘輝為帥、萬禮副之，率杜輝、陳斌十五鎮行。甫解維而梧叛，諸將失色；成功奮然曰：『吾謀大事，豈為海澄阻乎？不行者殺無赦』！秋七月，朱成功軍至閩安，守者望風遁。成功使黃廷、陳鵬、周全斌守思明州，洪旭、鄭泰守金門；使王秀奇攻南橋，再戰再勝，遂取連江、圍福州。東壁於烏龍，絕漳、泉救；西壁洪塘及水口、北柵連江，延平、建寧、溫州、臺州之徑絕；惟南門逼於海，不之錮。降將田勝、宜永貴守。成功並軍攻烏樓，克之。城中益急，出降臣周亮工及王進於獄，詢之。亮工登城射，攻兵殪；曰：『今惟南門可出耳；宜使王進潛襲之鼓山，奪其舟；李成、田勝出西門、南門夾攻之』。
是月，林忠復取永春諸邑，至於大田；尋敗（詳「義旅」）。
八月既望，王進宵出，旦而大噪，城中發砲以助之。成功軍出不意，棄其械，走入舟，乘潮還閩安。其攻泉州者，亦敗於李率泰。成功返思明，閩安、海澄諸縣復沒。
是月，陳六御敗死於舟山（詳前）。陳寶鑰、黃開泰皆畏成功嚴，先後降，大致顯貴；將以招海上，人心蟻動。亦以成功賜予厚，衣服、邸帳與己侔，故郝文興等死不貳。
冬十二月，朱成功再攻福州，不克；大掠泉州惠安、閩安、漳浦、羅源諸邑。敗降將楊捷兵於銅山，斬其部張韜。遂掠溫州、臺州。
芝龍再使謝表至，邀成功降；巡撫佟岱大陳兵勢及河北水溢、關中地震皆無足慮，將以促之。成功使表即還，與芝龍書，言表跪白日夜泣，而責芝龍自致禍；必不得已，益地以居其部，己則為巢父、嚴光，優游林壑。詞意重疊，皆曰為父故也；事訖不成。
成功兵攻羅源，又攻寧德，阿克襄救之。成功亦慮招撫者攜其眾，乃旋師，甘輝為殿；阿克襄追之。輝與戰竟日，無勝負。詰旦，阿克襄出見負米者散入舟，使騎逐之；及於橋，魏進忠來戰驟退，陳謙援之亦退，追者止；謙更踰橋搦之，阿克襄怒，自逐之，分兵擊諸伏者，皆走。降將柯如良曰：『此詐也！宜速止』。阿克襄叱之。甘輝瞭其至，突斫之，阿克襄墮；輝急斬之，首重鈞有奇。遂縱戰，追者大敗，獲其輜重及馬無算。遣使告捷於永曆帝。
順治十四年（永曆十一年）春正月，朱成功攻溫州。
三月，鄭鴻逵死。黃梧言：『不殺芝龍、成功不死，投誠者亦不決。請取芝龍及芝豹、世忠、世蔭皆斬之』。世祖嘉之，不遽用其說。
夏四月，朱成功使施舉入松門招漁舟，謀大舉入長江。風飄其舟入定海港，舉戰死。
黃梧再言：成功之眾，東取潮、惠之米，中取興化、泉、漳之貨，北取材於溫州、福寧，故兵食、舟具無或缺。請使濱海各嚴守，己力擊之；而禁芝龍毋與成功通簡札。乃流芝龍寧古塔及其孥。
秋七月，朱成功使洪旭、陳輝守思明及金門，陳斌、盧謙、余程守羅心塔，自以舟師攻閩安入之；進攻福州不下，北屯於興化之瑯琦。部眾攻黃岩，王戎敗績，執知縣劉登龍以降。成功圍臺州，田雄來救；成功設伏大敗之，盡破天臺、寧海諸邑，太平、海門衛皆降。遂陷臺州，降臣蔡瓊枝遁。江南大震，盡填諸港口，待援軍。值李率泰陷永春（詳「義旅」），乘勝攻閩安，降將張蘊玉又絕長樂港截成功軍，余柱戰死；率泰誘陳斌、盧謙以五百人降，至福州盡殺之。成功乃使陳堯策守琅琦，還軍思明。陳德容等叛，入降。
芝龍在寧古塔，大清慮其近海逸，嚴梏手足，頸施三索；使卒嚴邏之。
冬十二月，朱成功攻南澳，陳霸請取鷗汀以足食；縱火克之。林勝忿其屢拒命，屠之。
成功議大舉，曰：『入南京，則東南半壁皆吾有矣』。馬信力贊之。或曰：『地遠而城固，攻之必數萬人；不如近取』。潘庚鍾曰：『泉、漳之民苦於爭戰；且偏隅也，不足以召天下。若自瓜洲入金陵，則閩、粵、滇、蜀必將響應』。甘輝言：『空國而出，思明必危』。庚鍾曰：『敵不我攻，慮滇、黔耳。若悉天下兵至，豈能獨全！今入長江截糧道，彼自救不暇，豈能攻我』？馮澄世言：『不取南京，敵亦未必忘我』。陳永華言：『取江南，則金、廈自安。偷安歲月，自老其師，非策也』。惟甘輝執不可。成功曰：『吾亦有心久矣。昔武侯言不兩立，清豈每飯忘我者！當取朝旨，合滇、黔、楚、粵之師出洞庭會江南，使天下跂足相從耳』。使楊廷世、劉九皋自龍門間道入雲南；至，永曆帝下廷臣議，冷孟飪言：『成功仗義，通貢不絕。且賜姓宜王爵』。乃封成功為延平郡王、招討大將軍，賜尚方劍，便宜行事。手詔進師江南，以六部郎中各一人隨軍紀錄。使總兵周金湯、太監劉國柱齎冊東。
順治十五年（永曆十二年）春正月，永曆帝詔至，成功拜受；亦封王秀奇祥符伯、馬信建威伯、甘輝崇明伯、黃廷永安伯、萬禮建安伯、陳輝忠靖伯、洪旭忠正伯、郝文興慶都伯，餘進爵秩有差。成功始設長史、典膳官。謝表以恢復無功，辭王爵；稱招討大將軍如故。
二月，朱成功攻南澳，吳六奇拒之鮑浦；復擊耿繼茂軍，蘇興、黃亮戰死。
夏五月，朱成功將陷海澄，劉進功降。
成功引兵北，舟師蔽海。別使步卒自平陽入瑞安；已親射書於其城，守將湯志道降。以雷震其程山，軍還。
秋七月，成功大學攻南京。故都御史陳士京及黃廷、洪旭、鄭泰留守；左虎衛陳魁以鐵人軍先，甘輝、馬信、萬禮繼之，自帥林勝、余新及諸鎮從，甲士十七萬。甘輝請俟滇師而後行，成功曰：『會師示牽制耳。兵馬雲集，日費萬金，豈可少延』！遂合張煌言軍進至平陽，守將單任暹降；至瑞安，艾誠祥降。進取樂清諸邑，雄不敢出。成功次羊山，俗戒驚震；成功不聽，鳴金發砲，軍士又執其山羊食之。俄大颱颶，雷電水立。成功冠帶祝曰：『將帥三軍以復中原，若天命有在，其盡沉諸舟』！風亦遽止。碎艦數十，義陽王某及成功幼子濬、浴、溫皆溺死，喪士卒八千；乃還舟山，圖再舉。馬得功偽言：擊敗之於白沙。
九月，朱成功取象山，知縣徐福率父老降。時鄭師多逃者，軍中訛言新附者將盡叛。援剿後鎮賀世明朱其檣，成功疑之，代以他將；且使奪新附者軍。劉進忠叛入黃岩，周全斌追之；進忠宵突西門去，全斌拔其城。尋取磐石，入樂清，以兵守。明年五月，乃歸。
順治十六年（永曆十三年）春正月，朱成功在思明州。聞信郡王鐸尼三路入雲南（詳「黔滇之亂」），議大舉攻江南為牽制，植二旗於舟首明其志。
二月，次溫州。別將黃昌攻洛陽橋、黃色卿攻湄州，不克。
三月，朱成功攻太平，入之。
五月，至崇明。張煌言、馮澄世皆請先取之；成功曰：『城小而固，攻之淹留。吾得瓜州，崇明可不戰而下也』。守將梁化鳳，亦降將也；偽請服於成功，受之。又使劉澄招馬逢知，亦請降於成功。無後慮，遂徑進。己卯，踰江陰。
六月丁酉，朱成功次丹徒。壬寅，泊焦山祭天，旗甲皆朱；癸卯，祭地，皆黑。更以吉服祭太祖，望如荼；素衣祭崇禎帝及隆武帝，望如雪。既畢，大呼高皇帝者三，諸軍慟哭。成功語其下：『瓜洲、儀真，金陵門戶；曷先取之』！
丙午，成功將張亮斬滾江龍，張煌言、羅蘊章從之進（見前）。成功自帥甘輝、翁天祐，建大將旗鼓行。使周全斌攻瓜洲；戴甲浮趨，身中五矢，氣益奮。斬降將賈質、左雲龍於陣，擒朱衣助；韓英奪門入，樹旗睥睨。全斌望之，陷西北隅入，以劉猷守之；即其砲擊談家洲軍，馬信、余新夾擊之，守者皆遁。飛火燒木城，蒙古軍畢潰。
丁未，成功攻鎮江。即談家洲砲擊之，堞皆碎。管效忠來援，成功上下誘之，效忠疾甚。翼日大戰，成功列卒為五行，別使其軍擁被禦弓矢；效忠三突之，陣堅不動。俄而裂其軍，巨砲猝出，殺效忠騎甚眾；步卒以撒星陣進，其法三人為隊，一持牌先、兩人揮刀繼，馳突如風，斬鐵甲馬軍皆立斷。效忠猶鬥，甘輝、馬信急攻之，效忠跳而走，止於銀山門。辛亥，陳魁以鐵人軍攻之；射弗入，守者皆駭絕。鐵人軍突入，效忠走。再戰於北固山，效忠身督陣，士卒皆下馬戰。其陣忽變，首尾逆擊，效忠大敗；部兵四千，免者百四十人。成功大舉圍鎮江，五路傳麾而陣，聲沸江水，屋瓦皆震。知府戴可立以下降，金壇亦降。成功大享士於京峴山，使周全斌守鎮江。儀徵、六合至於泗州，皆為明（詳「浙海遺兵」）。降將亢得時自沉死，巡撫以下官各思遁。世祖親幸南苑，議親征；群臣諫而止。
甘輝語成功：『瓜洲、鎮江，南北咽喉。以我守之，山東之師不能下、兩浙弗通，金陵可坐定也』。成功召諸將議；潘庚鍾、馮澄世皆請毋輕進，曰：『北京滿、漢之人數十萬，待漕而食；我扼其徑，不兩月將致變』。成功曰：『時有不同，若我自老師，援兵四集，首尾受敵，危矣』！張煌言以書促之。癸已，登舟傳檄遠近。丙寅，至觀音門，使黃安壘三■〈氵義〉河。戊辰，使羅蘊章招蘇、杭。己督諸軍屯獅子山，列其舟於江東門；自以親軍數十徼城下，相形勢。使林明、林勝、黃昌、魏雄、楊世德軍旱西門，馬信、黃昭、蕭拱宸援之；使陳鵬、藍衍、蔡祿、楊好屯東南，阻水壁；使劉巧、楊正、黃應、戴捷、劉國軒屯東南山麓，使張英、陳堯策、林習山屯岳山，以為衛；以甘輝、余新軍獅子山，萬禮、楊祖屯第二橋，翁天祐軍儀鳳門，深溝樹木以圍之。親祭孝陵，操文激烈。梁化鳳之降也，成功未使從；化鳳潛自丹陽入金陵，與郎廷佐共守之。乙亥，廷佐以騎軍數千出，余新擊敗之；城中益懼。朱衣助既被獲，成功鄙其人，縱之；衣助告廷佐：『成功兵不數萬，請紿之以待援』。乃偽降，曰：『逾月，則妻子得免死』。潘庚鍾、甘輝訾真偽，與張煌言皆諫；不聽。
余新輕銳，士卒樵者，空其壁；或浮後湖嬉。甘輝力諫曰：『嚴城師老，猝不得拔，必有變』。余士信再言之，乃勒兵三日必入城。有管甲吏犯法，叛告廷佐曰：『翌日成功誕，諸將必賀。請急襲之。不然，必敗』。且請為導。乃鑿神策門出。秋七月癸未，梁化鳳、哈哈木首攻新壁；新不及甲，走蕭拱宸軍。拱宸部亦驚潰，新被執，翁天祐援之不及；廷佐盡其騎兵出。甘輝、潘庚鍾請退軍觀音門，圍再舉；成功不可。使姚國泰、楊祖、藍衍、楊正陣山上，甘輝、張英伏林谷，林勝、陳魁陣山下，陳鵬、蔡祿軍遊擊。哈哈木、梁化鳳攻楊祖，祖力戰，三合三卻；楊正、姚國泰亦敗，藍衍戰死。山高而阻，陳鵬、蔡祿不及救。化鳳馳下，忽被卻；廷佐急使騎兵夾攻之。成功兵望山上麾蓋植不動，不敢退，亦不敢救。林勝咋而謂金岸、康龍曰：『敵無多騎，藩王不合擊，誤矣。爾死戰，吾助爾』。龍、岸共搦化鳳戰，騎兵忽後至，勝還禦之，魏雄戰死。成功鳴鼓收其軍，步伍猶不亂。化鳳、哈哈木縱，鄭師不能止，乃大潰。成功方語潘庚鍾，自往促水師；比及江，望諸軍迸如雨。知不可為，乃順流走。庚鍾以護衛軍力戰，至死不去其蓋。陳魁援成功於中軍，亦敗沒；張英中流矢死。甘輝鬥且走，左右皆盡；所殺亦數十人，馬蹶被執死。諸將龍操、朴世用、洪復亦戰死，惟左右護衛鎮、右虎衛鎮、右衝鋒鎮、援剿後鎮凡六軍得全。
成功至鎮江，黃安軍亦至；益之以周全斌諸軍，猶數萬人。成功大慟。將自鎮江歸，諸生羅子木抱其足，請及其不意再攻之。成功不可；棄瓜洲、鎮江，軍於排沙。使馬信、韓英截江口，周全斌、黃昭、吳豪殿，以次畢登舟。八月，至崇明；梁化鳳復入守。成功力攻之，城崩數十丈，化鳳死守。乙亥宵，梯之；韓英、王起鳳中砲死。周全斌曰：『多殺士卒，無益也』。羅子木以父被執，棄成功去；旋歸張煌言。馬逢知謀亦洩，黃徵明等被執死。成功乃東。
九月，朱成功至寧波，將攻之，壘於定海關；不得入，乃旋師。至舟山，拔之，以陳輝、阮美、羅蘊章留守；己還廈門。其將劉猷徵餉溫州，水淺舟膠；騎兵驟至，力戰不支，一軍皆沒。
冬十月，朱成功至思明州。哭甘輝而後入曰：『吾早從其言，不及此』！上表永曆帝，以敗軍請罪。廟祀死事諸將佐。
順治十七年（永曆十四年）夏五月，明安達理出浙江，達素、李率泰出福建，共攻朱成功；以其屢出也。明安達理軍遇疫，死者過半。達素以大舶出漳州、別艦出同安，許龍、蘇利、吳六奇皆來會。成功使陳鵬軍高崎、鄭泰出金門拒蘇利，自督諸軍當達素。陳鵬忽變，請自五通入金、廈，己為應；成功不知，方椗海中，按兵以待。漳州舟大，乘風驟至，周瑞、陳堯策戰死；陳輝被攻，急燒火藥以拒之。攻者踴入，卻；輝得免。日加午，成功問曰：『潮平乎』？曰：『平矣』。曰：『平則轉，轉則風』。下令舉椗。風果大作，成功手自搴旗起，麾巨艦橫衝之；鄭泰亦自浯嶼出。軍士呼聲震天地，波濤吼立，海水皆動。達素大潰，成功縱擊之；僵屍蔽海。有滿洲精卒數百走圭嶼，成功折箭招之降。率泰恃鵬應，揮軍直進；鵬戒其部無動。陳蟒駭曰：『事急矣』！揮軍進，砲作。陳璋以為鵬戰也，亦鼓譟出。率泰兵不支，退入於淖；蟒、璋共攻之。鵬知失計，亦偽出，擒哈唎土星及諸校，兩路皆大捷。成功磔鵬，以蟒代。吳六奇後二日至，聞敗遂還；達素走福州。自是，無或議金、廈者。
率泰又先賄成功之廚者，使毒之及諸將。其徒王四將置毒而身栗，止則否；如是者數。告其父耀；大驚曰：『事主而害之，不忠；諾而背之，不信。然可負信，不可以不忠』。首之成功，殺廚而赦四父子。率泰曰：『天也』。
成功尋攻廣東，兵以刀牌相繼進，一人鳴鼓以號之。鼓震，則疏立；馬軍至，急繞襲之：是以輒勝。張應元以鐵棓擊之，乃旋師。
順治十八年（永曆十五年）春正月，朱成功在思明州。崎嶇海澨十餘年，無所得；又苦金、廈弱，謀他適。有何斌者，以取臺灣說進。臺灣在海中，橫亙千餘里。隋以前，無聞；大業初，虎賁中郎將陳棱履澎湖而返。宋為毗舍那國。元設巡檢於澎湖，無居臺灣者。明初，廢巡檢。嘉靖中，海賊林道乾止其地；尋被逐於琉球。天啟中，日本又逐琉球而有之。鄭芝龍納倭婦室於此；尋入降。荷蘭以求香山求澎湖於明而不得，乃重啗倭，就臺灣求一互市地。旋誘以天主教而有之，築赤嵌、淡水、雞籠凡三城及砲臺。值閩大旱，芝龍請於熊文燦，以舶徙饑者往墾之；土膏產眾，閩民麇至，廣立村市。荷蘭惟治市舶，不之問。及成功時，荷蘭市益利，占城、呂宋舶皆道此為都會，置揆一王守之。斌為之主計；會蝕其息二十萬，乃說成功曰：『公慮思明弱，曷不取臺灣乎！其地鍵四省，產饒，又富硝磺、銅鐵；得臺灣不慮無兵餉，且固君家土也』。因以圖進。
成功覽之，慨然曰：『此亦海上扶餘也』。集眾議之，竟日不能決；惟馬信、楊朝棟請行。乃使洪旭、王秀奇、黃廷輔其子經守諸島，己親行。
二月，至澎湖；下令曰：『視吾鷁首而行』。至鹿耳門，臺灣之外障也；沙淤水折，荷蘭又沉大舶阻之。乃祝天曰：『成功受先帝命，寸土未得；天果佑之，敢以水請』！潮漲逾十尺，乃使斌按圖先，金砲齊作。其酋方持鏡窺鄭師，曰：『唐船及砲臺，必無遺矣』！而成功舟倏東北，群舟挾潮銜尾翔溢，或無當砲。酋駭呼其黨英黎三截擊之，不及陣，成功已拔赤嵌城。明日，其揆一王陣七鯤身，楊祥以藤牌卒跳盪擊之，荷蘭大敗，走入城；攻之弗克，為竹籬、砲臺環七鯤身而圍之（鯤身者，海沙也）。
秋七月，降將黃梧誘郭義、蔡祿以銅山降。成功微聞之，急告洪旭檄兩人之臺灣；義將行，祿言『藩王疑我，汝能無恙乎』？義猶不忍叛；其黨萬五卓刀誓必走。乃偽為許龍軍防四城，並劫張進降，不可；祿、義自八尺門降。黃廷、陳豹追之不及，設守而還。
成功圍荷蘭城猶未克，土番阿德狗忿楊高虐，殺之；楊祖往討，敗而死。且將應荷蘭，黃安誘斬之。
冬十月，鄭芝龍伏誅，並其子世恩、世蔭、世默，無少長皆死。李率泰復遷方田、排頭、香港八十八堡民於內地，禁商舶、漁船毋入海；距海三十里無人跡。春燕來歸，巢於舶上，商民大困。
十二月，朱成功攻荷蘭城，猶不下。其城皆亂石煆火而成，砲矢不能入；已焚其夾板船，亦不去。然荷蘭纔千人，環而居者率閩產；其父老說成功曰：『城無水，仰諸南北山；塞而斷之，必困』。從之。且語荷蘭曰：『是我先人土，予我城者，器用他物不汝校』。荷蘭乃遷去。
成功入臺灣，以為東都；字赤嵌為「天興府」，使鄭省英為府尹。立縣二：曰天興、曰萬年。親巡里舍、錫之蔫布，番民盡服。使劉國軒、何斌、吳淑為典兵，水陸訓練；大興屯田，按鎮分地，即地墾田。教以牛耕，誅茅竹為塍社，盡以火。兵補正伍三年，而後稅之；曰：『居常而耕、臨警而出，此即「寓兵於農」也』。諸將大善之。禮閩人陳永華為謀主，掌書記；永華為約漢夷、制文武、宣律令、興學校、起池館、修戰備。成功曰：『使吾徇諸人說，不得此一塊土，何以武為？今沿海萬里無君而望哭者不可計，皆以吾故。至今當移殘黎闢土養銳，以待天下之清』。乃益闢諸荒土，招惠、潮、漳、泉之民塞之。待宗室遺臣有加禮，臺灣稱治。惟用法嚴；馬信諫。曰：『立國之初宜若此，後之守者自易耳』。
諸將陳文達、阮祿等四掠溫、臺、閩、粵間，蘇納海等遂再遷沿海民入內地，盡棄各省島嶼不之守。
康熙元年（是歲永曆帝亡，臺灣猶稱永曆十六年）春二月，有譖陳豹於朱成功者，曰：『是通於尚可喜』。成功使周全斌擊之。豹軍澳門，與吳六奇、許龍、蘇利大小數百戰，畏之如虎；至是，集其部曰：『是必奸人反間我也』。眾曰：『白諸』。曰：『不及』。曰：『拒諸』。曰：『是真叛矣！我從鄭氏數十年，惟天可表此。藩王自憊，非我悸也』。帥其眾，赴廣州降。不數月，兩目俱瞽。
夏五月庚辰，招討大將軍延平郡王朱成功卒。成功感寒疾，諸將猶不知。子經在思明謙恭下士，好學善射，共愛之；生子克■〈臧上土下〉，乳婢出也。成功怒，使殺之，且及監刑者。又使周全斌自南澳至，眾益恟懼。已聞成功疾，曰：『此亂命也』。與鄭泰謀曰：『子不拒父、臣不拒君，禮也；君與王為兄弟行，可以行矣』。伏兵大擔，誘全斌而執之。時成功疾已甚，猶強登臺，持西洋遠鏡望金、廈諸島，眷眷不止。庚辰，登臺罷冠帶，坐胡床，進酒誦「洪武聖訓」；及第三帙，歎曰：『何面目見先帝』！以手掩面卒；年三十九。建威伯馬信哭之慟，未幾亦卒。臺人恟懼，諸將奉其弟襲護國事。
襲之私人蔡雲、李應清、曹從龍、張驥說黃昭，使立襲；先餂之曰：『公勳高，世子恐不知』。昭有怨詞。驥因言：『臺、廈已水火，彼豈忘公乎』？昭請謀之蕭拱宸曰：『今子也可以拒父，弟不可以承兄乎』？拱宸許之。襲大喜，割襟於昭，定婚媾；遂奉襲稱東都王。黃安陽附之，陰語經速濟。經及洪旭謀出周全斌為五軍都督，陳永華為咨議參軍，馮錫範為侍衛；偽使楊來嘉求降於耿繼茂、李率泰，羈其兵；自以軍東。次澎湖，使鄭斌入臺灣布告奔喪，眾莫敢抗；惟昭、拱宸曰：『經亂國，致先王飲恨卒。護國承詔命，誰敢逆之』！斌還告，經問進軍之路於周全斌；曰：『安平天險，請自潦港、洲仔登。蕭、黃猾賊知兵，必自守此。然使諭諸將：「叔姪至親，蕭、黃搆煽，其各倒戈，共扶王室」；則可以濟』。從之，乘霧而攻。昭已先圍經壘，經幾不支；周全斌呼曰：『今逼水戰，大丈夫可死於水乎』？奮身陷陣，昭眾反助之，呼聲震地；全斌手射殺昭。俄霧齊，全斌急呼：『世子至，黃昭已死』！黃安自陣出，經免冑示之，諸將皆降。全斌急據昭壘待拱宸，復呼於師曰：『罪惟拱宸，眾無與焉』！拱宸軍皆散，遂執拱宸及蔡雲等斬之。
十一月，鄭經入臺灣，抱襲而哭曰：『幾為奸人所害』。待之如初，眾大悅。使顏望忠守安平、黃安鎮臺灣，督諸軍；己還思明。其將楊宣居小埕、萬安者多潰，總兵林俊奇六十一人皆入降；尚可喜稱獲成功之弟賜雲。
是月，永曆帝訃至臺灣。張煌言遺經書：使奉魯王復監國，勉以三矢；經不從，仍奉永曆號，自稱招討大將軍、延平郡王。以翁天祐為轉運使。立肆市、廟宇、新街、橫街，並所建置。其將王世鰲則叛降。有陳文敏者擁眾海中十餘年，至是亦降。
康熙二年（臺灣仍稱永曆）春正月，經至思明州；以內難平，祭告朱成功，申汛守。
待故遼王朱述桂以下有加禮。
夏，鄭泰在金門總兵柄，封建平侯。黃昭之死，經得其交通書，秘之；耿繼茂亦招泰降，使楊來嘉與約。經聞，欲討之，慮受敵；陳永華為謀曰：臺灣新定，將親奠之；金、廈無人，泰為鄭長，請總制之。鑄印以待泰。泰喜，六月詣思明謝；伏發執之，泰縊而死。其弟鳴駿哭之慟，曰：『乃殺吾兄』！引其軍八千走；周全斌追之不及。鳴駿出降，封遵義侯；亦封泰子纘緒為慕恩伯。
時成功新亡，復有襲、泰之役，鄭氏將佐多生心。江、浙、閩、廣四省復有滿、漢戶兵部郎中各一人，專司招撫；無問真贗，降四級銓實官，或以武資換文秩，人心浮動。於是鄭廣及忠勤伯陳輝、慶都伯王秀奇、武衛楊富、虎衛何義、都督阮美、鄭殷、陳舜穆自臺灣，林順自鎮海，周家政自溫州，吳陞自某島及文臣蔡鳴雷百餘人、將士軍民數萬先後降；其別部入梁山者，亦為降將折光秋所敗，經勢衰亂。聖祖決討經，使約荷蘭相助。
冬十月，耿繼茂、李率泰出泉州，馬得功出同安，黃梧、施琅出漳州，荷蘭夾板亦至。經議分兵禦；周全斌言：『海澄之兵不敢猝至，惟泉州軍合荷蘭舟勢甚銳；破之，則皆懼』。洪旭言：『先王破達素，空軍出』。乃使家口及宗室遺臣椗各嶼，列舟師於大擔，周全斌為援。戰於馬沙，荷蘭之舟巍然海上，群舟三百箕張進；全斌以十二舟衝擊如飛，荷蘭之砲無或中。降軍雲集，不敢動。楊富忽至，全斌大詫，衝入水；馬得功援之，全斌以為鳴駿也，合攻之，斬得功於海。已知其誤，歎曰：『是未合死耶』！會日暮，高崎守將陳昇叛，密請兵於施琅，宵赴草安山直攻金門；耿繼茂亦使杜永和繞古浪攻之。經猝不及軍，及全斌退屯於銅山。繼茂屠金門及廈門，嬰稚皆燼；而盡擄其婦女、財物，兩島為墟。黃梧請遂攻銅山，率泰曰：『急之，必入臺灣；即其未定，使布威德』。許擒經者封同安侯如海澄公，世鎮泉州；洪旭笑卻之。經之別將紀鳳、林維掠雲霄、海門、詔安者，亦敗沒。
康熙三年（臺灣仍稱永曆）春正月，杜輝以南澳叛，入降。張燦，吳勝亦降，經將追之至於陸鰲、下蔡，不及。尚可喜更責招撫於吳六奇，使專任之。洪旭謂經曰：『金、廈新亡，差官僕僕，非為招撫，實散人心。宜入臺灣；不然，將有肘腋之變』。從之。以重軍屯澎湖，使周全斌、黃廷斷後，遂入臺灣。
改東都為東寧，升天興、萬年為州。益墾荒落，招兵民，立學校。造亭館，以處宗室、遺老。興漁鹽、申法禁、通商舶、安士民，兵甲不動：皆陳永華為之。
李率泰聞之，使黃梧、王進功趨銅山；至八尺門，總兵翁多球以其軍民降。梧、進功宵濟至銅山，黃廷、周全斌忽不協，遂及周寬、楊泮、周珍、曾傅、黃寶、林英、張隆、阮星、歐瑞、陳麟、賴工、張岳及兵民三萬六千有奇先後降；南山、鎮海、佛潭橋諸嶼皆沒，臺灣屬地幾盡。率泰再使孔文舉招經降，不從；曰：『思明之役，失由糧盡。今風帆所指，南極高瓊、北指遼海，募兵索餉，隨在而能；所以橫絕大溟、遷國東寧者，誠悼士女仳禽耳。貴國不察，尚嚴海禁，使四省邱墟，不已過乎？使來更約剃髮，以八閩沿海相誘；經何貪於土地、何慕於爵祿，而為此哉』？卒不屈。率泰復徙沿海民，築牆置隧以限之；凡五里一烽堠、二十里一營將守之。空廬墓、禁出入；士卒睚眥殺人，得賄始縱之，良懦益困。
秋八月，耿繼茂及荷蘭舟十，次閩安。九月，繼茂及荷蘭舟至圍頭，期十月至澎湖，俟風攻臺灣。尋罷。
康熙四年（臺灣仍稱永曆），以施琅為靖海將軍，攻臺灣；降將周全斌等從。再約荷蘭舶，不至。琅遂出銅山，颶風大作，舟楫盡碎；乃還。琅及全斌徵入京，分諸降卒屯各省，罷攻臺灣。
康熙六年（臺灣仍稱永曆），施琅進攻臺灣策，期滅鄭氏；眾以風濤不測，止。時經眾間出掠，不大肆。其將烏角車被擒於杜永和，都督朱英亦自澎湖降。
冬十二月，鄭經掠銅山、鉉鐘；遂入廣東，直攻甲子門，常進功不敢拒。
康熙八年（臺灣仍稱永曆）春，明珠、蔡毓榮使慕天顏入臺灣招經降，不可；復書言：『遷界以來，五省流離；是以不穀不憚遠引，庶幾寢兵息民。豈意貴朝尚不忘情於我』！語多不屈；且請用永曆號，不去髮、不易衣、不稱臣，亦不登岸，與朝鮮、琉球同。使柯平、葉亨來泉；令自角門入，不可，曰：『國無大小，使者一也』。相持數日，天顏為策，使會於至聖廟中。平、亨不得已，自東門入；仍持議如朝鮮。再使天顏入臺灣諭之；經言：『死不去髮』！遺李率泰書：『建國東寧，別立乾坤，自謂將安於無事；不意閣下驅我叛將，再啟兵端，豈不聞蛇足之喻？田橫，匹夫耳；猶守義。況世受國恩，承先王之訓者乎！永世「襲封」之語，豈足移孤臣海外之心哉』？答耿繼茂書言：『方國安、孫可望皆傾心貴朝，今並何在？可為寒心。疆場之事，一彼一此，有天命在；毋贅說也』。以其間，據步頭，通市廣東，不復用兵；沿海之民，少安枕。
康熙九年（臺灣仍稱永曆）秋，臺灣禾大熟。
冬，經將林柏馨、都督施轟叛，出降。
康熙十二年（臺灣仍稱永曆），耿精忠使黃鏞入臺灣求濟師，臺灣人皆喜。經親督師至澎湖，待之；已來辭師，經還臺灣。
康熙十三年（臺灣仍稱永曆）春，黃鏞復入臺灣，割泉州、漳州以賂經，且請盡師船歸之經；曰：『王將水、吾總陸焉，江、浙不足平也』！夏四月，經使柯平入福州報聘，精忠已據全閩，悔割地，且恥乞援；遂叛約曰：『將分地戰耳』。經惡之，留陳永華守臺灣，自帥侍衛馮錫範、左武衛劉進忠、右武衛劉國軒、參軍陳繩武、吏科洪磊，稱永曆二十八年，發臺灣。
五月，鄭經取銅山及金門，至於思明州；父老姻故，咸與問勞。閩中故多鄭氏部，又不直精忠；聞其至，海澄總兵趙得勝首以其部降；會兵攻同安，華尚蘭亦降。得泉州將張學堯孥，厚撫而招之；學堯、施鳳以水陸軍先後降。精忠鍵福州，而使王進守泉州；進與降將賴玉、戴國用恣不義，王進功子錫範陰約經師，誘玉執之，遂攻進。相持竟日，經舟大至，進遁惠安。
六月，鄭經入泉州；殺賴玉，亦絞殺國用，民大悅。黃梧已疽死，其子芳度守漳州；經招之曰：『果抒悃，當棄前愆』。芳度殺劉豹降；經封之為德化公，所乞無不應。芳度卒自畏，陰使通表於大清；經羈縻之。降將劉炎在漳浦，經使趙得勝、馮錫範、何祐擊之羅山，劉炎及降將劉成福、余鴻弼皆敗績；得勝急攻之，三人皆降。值精忠黨劉進忠被圍於潮州，精忠不能救，乞降於經；使金漢臣援之，敗績。
秋七月，精忠再使來求和，且乞泉州；不許。
九月，精忠使王進攻泉州，步騎二萬，殺掠及惠安；劉國軒嚴陣待。相持旬日，進卻，屯楓亭，連營三十里。國軒輕騎覘之，猝遇諸塗，許耀戰少卻；國軒分其軍自辰加巳，搏擊不已。進大敗遁，全軍盡失；追之，三日夜不止。進大奔，國軒師次興化城，乃止。
尚之信攻潮州，城壞逾百丈，進忠誓守。趙得勝援之，擊其兵於黃岡，大破之；其眾燒營走。
初，吳三桂自立於雲南，遣使通臺灣；經遣推官陳克岐、副將陳文煥報之。三桂再使錢黯來通好，聞其與精忠惡，使周文驥來言：『毋操戈，遺敵笑』。精忠亦使潘日興來和，經曰：『耿王能如約者，聽』。精忠再使張文韜如泉州賀，餽以五艘；經使鄭斌往立約，以楓亭為界。旋復隙。
康熙十四年（臺灣仍稱永曆）春，廣東將苗之秀、張國勳皆赴經降，經取韶州；以惠州弱，使劉國軒並奪之。之信愬之吳三桂，三桂使以惠州與經，且與和；國軒入守之。
三月，經使薛進忠攻呂花於馬跳，永春知州鄭時英諭之降；經殺花，沒其產，惡其拒命也。進忠攻沈瑞於饒平，不克；何祐至百子橋，遇尚之孝兵，擊敗之，瑞乃降，盡執諸降官畀經。經封瑞懷安侯。進忠密請封黃芳度，經曰：『芳度必死之寇也』！夏五月，經自泉州如海澄，覘漳州；旬日，芳度不入見。使鄭斌說之，不聽；陰使乞師於尚可喜。
劉國軒入潮州，遂與何祐、劉進忠徇廣東郡州之未下者；至於東莞，守將趙天元降。國軒以師老將還，尚之信糾步騎十萬人攻之；晨壓何祐軍，戰於鱟母山。祐以身先，揮旗貫陣；國軒縱步騎馳之，斬首二萬有奇、捕虜逾七千，奔踣遍山谷。之信大敗，走廣州；國軒、何祐之名震南粵。
六月，經攻漳州，黃芳度叛守，後鎮萬宏中砲死；經益圍之。復以軍趣興化，馬成龍降經，使許耀守之；尋以趙得勝代。冬，經兵圍漳州逾二百日矣。其將吳淑開門降，芳度入井死；經執其孥，盡殺之；鑿黃梧棺，戮其屍，以報海澄之役。進至邵武，楊德以城降。何祐自潮州攻和平，賴陞亦降。經有泉、漳、興、邵及廣東之惠、潮州；又入浙江掠溫、臺至於舟山，其勢特盛。
始，經在臺灣，文吏惟立御史總制，以陳永華為之；協以五官，洪磊為吏官、楊榮戶官、鄭斌禮官、柯平刑官、楊賢工官暨六科都事、承宣、賓客諸司。既入福建，則以鄭省英為宣慰使，督各郡租賦。易丁租曰毛銀，人月斂銀五分；舟船計丈尺稅之，曰梁頭。以吳慎為屯田使，清收屯稅；以陳達章榷泉州鹽、馮錫圭榷漳州鹽、鄭珍英榷潮州鹽，石稅四錢；以六官徵富民縉紳貲，以餉司徵雜稅。以諸州令司撫字，以諸將分守各邑。其親軍曰侍衛，馮錫範掌之；曰勇衛，留守陳永華掌之；曰左、右武衛，劉國軒、薛進忠掌之；曰左、右虎衛，何祐、許耀掌之；曰五衛，施福統之；曰鑾儀衛，艾徵祥掌之；別立果毅、折衝、五衛、五行、五兵、左右先鋒、前鋒、後勁、中權、戎旗諸鎮及角、亢、氐、房、心、尾、箕、斗、牛、女、虛、危、室、壁、奎、婁、胃、昴、畢、觜、參、井、鬼、柳、星、張、翼、軫凡二十八營，五提督節制之。凡臺灣政事，陳永華為主；軍中文武事，則參謀陳繩武及馮錫範主之。使轉臺灣之米食閩民，大收水陸部眾益其軍。英吉利、荷蘭、萬丹、暹邏、呂宋、安南各致其物互市於思明，煙火里市幾復舊。
康熙十五年（臺灣仍稱永曆）夏五月，鄭經取汀州，劉應麟降。耿精忠所據，建寧、延平及福州一城而止；經且涎之。時楊捷以兵攻舟山，經將走去。韓大任至汀州，將與經合；姚啟聖誘降之。
秋九月，康親王傑書入福建，耿精忠腹背急，請復降；許之。益仇經，導傑書軍入福州。許耀屯烏龍江，傑書攻之；耀醉，淫於尼庵，倉猝接戰，棄其甲仗走。
冬十二月，經使吳淑攻延平，將斷入閩徑。淑自邵武出，沃申擊之；淑將阮信叛，出降。淑走還邵武，沃申就攻之，淑棄城走；汀州亦沒。
康熙十六年（臺灣仍稱永曆）春正月，傑書攻興化，何祐、趙得勝誓守。祐疑得勝貳，得勝指天誓，祐猶不釋。及戰，得勝抽矢射，無不中；見祐軍不動，曰：『吾不幸遇若輩，偕死固宜』。下馬據胡床，挽弦殺數十人，死。祐蓬其髮，奔泉州；興化遂沒。郭維藩又以仙遊降，賴鼎球棄其城走江西降。傑書兵益南，使穆林赫等分徇泰寧、長寧、長杭、清流、歸化、武平，守者皆棄城遁。使黃芳世陷和平；進攻漳平，陷之。使耿精忠攻泉州，屢日不去；然懼兵分勢必弱，乃自泉州墮同安城，屯於西溪。傑書盡滿洲漢軍降卒攻之，自辰至巳，國軒步卒饑，又突於勁騎，收其軍，棄長泰諸縣；出江東扼水頭、三、玉洲以守。經以傑書軍盛，並棄漳州，執沈瑞還思明；知府程夢蘭、副將孫紹昌皆降。惠州將陳槤亦降。國軒猶軍江東橋，尋亦去；閩中無鄭卒。
夏六月，劉進忠、苗之秀復以潮州降。
秋九月，陳諭侯自臺灣出降。時林鳳等遙結經，而自屯長泰之天目山；降將魏茂擊破之，又殺吳培等於東淥塔潭。降將黃藍敗經舟師於小盈，李復貴、林日回被執；已圍泉州之小營，總兵黃忠等被執。
冬十月，傑書使張雄入思明招錦降；不從。
十一月，傑書復遷沿海民；自福寧至詔安，逾二十里即設砦堡，禁出入。濱海杳然，無復煙火。
十二月，鄭經將掠泉州，降將楊鳳翔等逐之。
是歲，經將戰舟山、掠臺州、溫州；西攻廣東至於欽州者，皆旋去。
康熙十七年（臺灣仍稱永曆）春正月，鄭經在思明。聞遷界急，使劉國軒、何祐分道入，盡下玉州、三■〈氵義〉、下滸諸堡。
二月，攻石馬，趣海澄；以張廷輝知縣事。使吳淑軍果塘，林英以軍攻泉州。傑書使穆林赫、喇哈達出福州，塔賴出潮州，段應舉出泉州，郎廷相、黃芳世、胡兔出漳州，四師並進；國軒、何祐兵才數千，縱橫剽銳不可當。以思明、金門民賦重，人月輸米至三斗猶不給；國軒首辭俸，自餉其軍。何祐、吳淑皆效之。
夏四月，蔡寅擊穆林赫、黃芳世於腰灣，大敗之；遂克石馬、和平。國軒擊胡兔於鎮北山，擊段應舉於祖山、姚義於三■〈氵義〉河，皆敗之；裨將朱成、高榮分掠泉、漳諸縣邑。國軒已先入，自靖平舉軍圍海澄，斷塹環樁，飛鳥皆絕。郎廷相、胡兔兵來援，國軒縱一角，兵入；圍驟合，城食益罄。
陳永華語經曰：『克■〈臧上土下〉長矣，蒞事明達；請以「軍行則守」禮，立為監國』。許之；號曰世孫。
五月，鄭錦將攻潮州；不克。
六月，劉國軒在海澄；城中食盡，人不能興。國軒執希福、穆林赫、黃芳世、段應舉數十人及兵三萬，盡斬之；獲其馬萬餘。乘勝入漳平、長泰、同安，雅塔里棄城走，遂圍泉州。分掠南安、惠安、安溪、永春、德化諸縣，進圍漳州，斷萬安、江東橋。傑書在福州，不能救。
經別將入浙江，掠烏洋、潮巔諸處；尋入舟山，守之。南道廣東至於欽、廉，多所帆幟。
六月，經以鄭時英理鹽法，駐東石；姚啟聖軍城靈水逼之。楊忠掘其鹽，深入二日；啟聖兵驟至，忠力戰中砲，死於海。
秋七月，劉國軒城潯尾，土、石各一，一夕而成；姚啟聖軍爭之不得。國軒更築丙洲城，守之。使何祐、吳淑圍泉州，號十萬。
八月，喇哈達攻漳平，經將黃鑣力戰不少衄；至是，以無助降。吳興祚亦自仙遊陷永春，楊捷自興化趣惠安。降將林賢、黃鎬以舟師出閩安，刻期救泉州；賢軍至定海，經將章元勛戰死；蕭琛走海山，經斬之。使陳諒、陳啟明、朱天貴往禦，賢乘風出海壇，別以舟百列五虎，天貴、啟明以熕船先，大敗賢兵。楊捷出萬安橋背，奪何祐所立橋。王一鵬棄惠安走，葉明、蕭武軍於永春、德化、湄州間相呼應，捷拒之。喇哈達、吳興祚至長泰，阻水；李光地使自安溪小徑入，導以鄉勇，何祐、吳淑解圍走。
九月，何祐、劉國軒並軍圍漳州，凡二十八鎮；國軒以十七鎮軍龍虎山，祐以十一鎮軍蜈蚣嶺。耿精忠等戰輒敗，姚啟聖五檄兵來救，各不至；眾洶懼，欲棄漳州走。精忠悔其降，大慟；啟聖獨曰：『彼恃勝驕，將謂我不能戰；請不戰以懈之。陰以奇兵出，平經在此役矣』。盡闔城扉，韜弓甲。一日大霧，揮眾急出。國軒兵銳斗，胡兔接之，潰；啟聖援之，亦潰。耿精忠仇經甚，斬退者三；援矛突陣。降將馬維興濟之，跳盪衝決，斬四十級，陷壘十六。經將鄭英、劉正璽皆戰死；國軒大敗，走江東橋；長泰、同安諸縣並沒，守將林欽等多死。蔡仲遁入泉州降，紀朝佐等先後死且降。
冬，塔賴攻萬松關；吳淑擊其將瑚圖於石街，不勝。國軒猶軍江東橋，與姚啟聖、吳興祚大小百數十戰，少負而多勝；楊捷夾攻之，亦不能勝。眾知其難拔，再使張雄、黃志美語經：以生民塗炭，宜息兵歸臺灣如成功時；不可。
康熙十八年（臺灣仍稱永曆）春正月，劉國軒在海澄。其地三面受攻；纔一徑，國軒猶斷之，引海潮以自阻，檄舟師屯各屯為聲援。使吳淑攻長泰，不克。
夏五月，國軒自江東橋窺漳州。自春徂冬，擁兵萬餘；啟聖及諸軍十倍之，國軒發縱指使如無人，一時畏如虎。
精忠等謀大舉直攻思明及金門，且約荷蘭助。傑書言：宜大集舟師，乃可為。尋使約荷蘭者還，言至趕塘、石■〈氵卑〉洋，阻於鄭兵不能進。傑書攻太平寨，劉國軒拒之，少衄。衄。
秋九月，經將施廷、林申在東石調發之餘兵才二百，降者以告。啟聖使步騎數千填濠登，廷傷、申斗死。經以失險，擢吳桂協理五軍，與康雄守思明州。初，國軒以果塘險，築版尾城於其後守之；諸鎮莫敢屯，吳淑毅然請。傑書兵數萬至，國軒、淑以軍二千憑城進，且戰且守，勢若率然，殺章京巴名克。傑書軍砲攻之，日夜不絕；淑自若。會霖雨，所居之牆壞；揮左右出，獨據胡床寢其下，竟壓死。經哭之痛，以其子天駉為建威鎮，統其軍。石井、白沙諸寨亦多沒，林英生等並潰死。童耀及諸將在溫州、象山孝順洋者亦多潰。
姚啟聖自闢修來館於漳州，日恣金帛供帳誘經眾。獲諜，亦厚賄之；反以情告。或偽書於門，曰「某來降，預為之館也」。經眾猜忌，自相殺。又曰：『經居臺灣必不降，其驍將吳淑、劉國軒，若賚國軒以公爵、淑侯爵，林升、吳潛、陳昌、江欽皆總兵，則經無助』。而淑已死。吳興祚為舟三百、萬正色復以舟三百助之；曰：『子沿海與之上下，我以水陸軍注海壇，破之必矣』。
冬十月，啟聖拔蕭井，經五鎮將黃靖、廖嶼、賴祖、金福、廖興皆降，林麟、詹天樞、陳彬、鄭奇烈、林翰諸人亦先後降。經凡失文武官四百有奇、兵萬有四千，皆為啟聖所誘也。江幾等亦降於吳興祚。
康熙十九年（臺灣仍稱永曆）春正月，姚啟聖攻海澄，不克；蘇利復以海壇降。啟聖決大舉，再使約荷蘭，竟不至。然自吳淑死，國軒軍獅山、鳥嶼間者益敗，經勢益折。啟聖遵陸窺廈門；萬正色諸軍趨海壇，吳興祚助之。舟師六隊以進，凡艘六百。經聞之，盡發公私及荷蘭砲，以林陞為總督，江勝、朱天貴副之，配舟以出。至海壇，陞大懼，走遼羅；天貴爭之不得，誘馬興龍於海，舉其軍降。別將衛陞、江志軍崇武、大定者，亦不戰潰。正色、興祚趨玉洲，塔賴、李率泰、姚啟聖亦破吳丙、林勳等兵，盡下湄洲、南皋、平海、陳洲、馬洲、灣腰、觀音、展旗十餘寨，諸將楊彪以下先後降。啟聖尤厚待天貴軍，遂獲其力。正色攻丙洲、陷潯尾，國軒留蘇堪守海澄，己還思明州；堪即以城降。正色攻思明及金門，國軒知難守，棄之；奉經入臺灣。其母董氏責之曰：『黃洪之罪，其可貰乎？不才子徒累桑梓，則如勿往』！經不敢辯。江欽及諸將攻廣東者亦敗。
秋八月，塔賴貽鄭經書曰：『自海上用兵，招撫屢至，事竟不成，則以封疆之臣拘於薙髮、登岸也。臺灣非中國版籍，君家父子自闢荊棘，且睠懷勝國；本朝何惜海外之地，不令田橫將士逍遙其間乎！今三藩殄滅，中外一家；豪傑識時，必不吹已灰之焰，荼毒生民。若能保境息民，則自今以往，不必登岸、不必去髮、不易衣冠，稱臣入貢可也。否，亦可也；以臺灣為箕子之朝鮮、徐市之日本，與世無爭。而沿海生民，永護休息。惟足下圖之』！經報書如約，惟請互市於海澄。姚啟聖不可，乃止。
時傑書、塔賴及將軍都統十餘人住閩中，佔民居、搜民財，奴其丁男而浮虐其婦女；殺掠所至，不識誰兵。惟傅拉塔有紀律，而不久卒。姚啟聖日夕謀亡臺。有施亥者，經襞人也；啟聖使誘經入海口，伏甲擒之。又賄其庖人，使值享士盡毒殺之。事洩，皆被殺。國軒在臺灣被刺者再，亦啟聖所使，然卒不克。其將劉天福等降。
康熙二十年（臺灣仍稱永曆）春正月，嗣延平郡王鄭經卒。經自還臺灣，知不可為，築室洲仔尾，蒔花石、近醇酒婦人。國事並決於克■〈臧上土下〉；禮賢卹下，賞罰嚴明，眾望歸之。惟群小則憚甚，媒孽百至。馮錫範，憸壬也；有私憾於陳永華。先譖之經，罷其柄；永華鬱鬱卒，克■〈臧上土下〉失助。及經卒，錫範譖諸董氏曰：『彼乳婢子，何能君！克塽質美，真君主也』。董氏亦賤■〈臧上土下〉，錫範遂執克■〈臧上土下〉，繩其喉而弒之。其妻陳氏，登臺自縊。乃立克塽為延平郡王；幼不能政，權歸錫範。行人傅為霖與總兵十三人將作難，事洩，錫範盡殺之，並殺沈瑞，人心大震。
啟聖聞之，請急攻臺灣，且以施琅薦；李光地謀亦同。琅遂之福州，將以南風出銅山；啟聖欲以北風直取臺灣，各不協，止。
明年，琅自請以三百艘攻澎湖；而謂光地曰：『鄭之將，國軒其傑也。使守澎湖為他人，雖敗未即滅；如國軒守，或死、或敗，則瓦裂矣』。
夏四月，克塽將蔡某掠瓊州，敗還；分道閩、浙間者，亦無獲。
康熙二十二年春正月，劉國軒聞施琅兵將出，遺書姚啟聖，請自比於琉球；不報。
夏六月，施琅出銅山，至八罩灣礁溜，潮忽漲，遂及澎湖。國軒已嚴守，築壘二十里，鎗砲環之。藍理陷陣，中砲腸出，躍而更斗；國軒將飛天鼠被殺。數日復戰，琅使曾誠、藍理、吳啟爵、張勝、許英、阮欽為、趙邦試入，以火焚鄭師；風發，皆飄散。琅自以大艦衝而入，國軒以兩翼兵夾擊之，矢及琅目；藍理、吳英以死拒。天大雨，颶風遽作，乃得脫；琅大懼。其夕，經將呂韜降，且請為應。澎湖固鹹水，忽甘冽，以故能駐軍。越七日，琅大舉。國軒屯牛心灣以拒之，別列萬人於雞籠嶼；沿海三十里皆築短垣，置砲臺十餘以誓守。琅使陳蟒、祝明玉東，康董也西拒；自以軍八隊，朱天貴、陳龍、吳英、陳昌、林賢、楊嘉瑞將之，皆降將。琅約以義，五舟攻一舟，人自為戰。國軒射火矢、噴筒蔽空，鎗砲呼噪之聲，達百十里，斬天貴於海中。時雲起蔽天，鄭師相賀；以海洋佔：雷鳴風止、雲起風生，可乘戰也。俄，大雷電，眾駭而潰。國軒推案哭曰：『天也，夫何言』！遂突吼門去。琅焚其舟，林陞、江勝、陳啟明、王隆皆力戰死；楊德及諸人降。
琅進攻臺灣，眾議更戰。姚啟聖已使黃性震說國軒降，又故洩之；克塽眾互忌，不能軍，乃守鹿耳門。琅至，舟膠不能入。住軍旬日，昧爽大霧，潮增十尺有奇；巨舟浮，進。其眾駭曰：『先王取臺灣，鹿耳門漲；今若此，殆天數也』！決計降。使鄭平英來請，許之。
秋八月，施琅入臺灣。劉國軒、馮錫範、何祐以克塽及明魯王子朱桓降，籍其府庫、軍實及延平郡王招討大將軍金印各一、公侯伯銀印五。琅復招黃錫鵬、周雲飛、阮繼先諸人於浙江、廣東，皆以兵舶降。以臺灣為府，立鳳山、諸羅、臺灣凡三縣。以克塽及成功、經之柩入北京；至，授克塽公爵，隸漢軍正黃旗。國軒、錫範皆伯爵，何祐副將。尋使以成功及經之喪歸葬；克塽卒，爵除。
襄皇帝以仁武之姿，奮志藩服；非永璘也，而被沉廢。遂致赧帝坐送南服，豈非天哉！福京正位，涕泣枕戈。宮中無嬪御、行在絕玩好，柄任清流、匿瑕朝士，洞燭軍民、敦席祖德，才嫡僅懷乎天末、璽書遍下於宗盟：深維大義，何如人耶！「東南紀事」言之的矣。而世以殺陳謙、幸延平，為帝之罪；抑思謙死鄭叛、不死亦叛，延幸明亡、不幸亦亡。蓋鄭芝龍以歡、泰之權，懷曦、檜之志；洪承疇以反顏之惡，工毀子之謀。少康、光武，遇曷及此哉！夫中興之主，患不武決；偏安之日，必競共驩。閩中之立，皆不墮此。卒致江陵屍幕下之君、義士碎西臺之竹，則彼梟徒幾希，盡絕而已矣；曩非妻孥雪掠、少長橫屍，瞽目索塗、貳臣入傳，此曹尚少悔哉！成功痛母、拒父，棄魯、從滇，勢有所厄，人亦議之。然周瑜非口舌能動、熊飛從嶺嶠起兵，故老遺臣，比以共和之治焉。雖操文徒祝、植旗無功，棄甲江滣、漂血海口；然且赤羽耀日、鐵騎嘶風，電激飇馳、濤奔雲立，大義申於南北、高皇鑑此牲毛：此閩中所以為明、成功所以不折也。臺灣南遷，鴻毛借寓；禮賢才、屯軍民。孟珙置江漢書院，流人棲息而安；竇融稱五郡將軍，河西拱手而服。蒐〈衣，代亠〉下〉甫定，膏肓弗痊！太原仗儀，莫傳三矢之遺；尼山泣麟，徒擁反袂之痛。延平有知，當亦齎恨九泉、自傷弗祿乎？三藩搆叛，八郡旋亡；鼓角鳴於嶺上，旌旗逼指鯤身。王孫之母，施責於倚門；仲連之矢，猶射夫燕將。雖在興朝視殊殘寇，蓋三齊亡而田橫不屈於島中、炎運衰而邴原求之於海外；狡童之歌，宜西周不以為罪也。卒後憸人篡戴，天澤自亡。雞籠議師，施琅反噬，敗綱裂維，厥禍宜及；豈必「生女」碑讖、鼓山僧偈，斤斤前數乎？惟是明運終於南臺，而新竺實闢於鄭延平；澤不三世，而廟祀已蠁於閩。天事、人紀合而觀之，固「屯蒙」之機，頑懦所激已。
