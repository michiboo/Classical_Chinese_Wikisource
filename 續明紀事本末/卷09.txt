

·荊湘之亂（陝西附）·
崇禎十七年春正月，總兵官左良玉復監利、石首、公安、隨州、棗陽、均州、房縣、惠安。
三月，命左良玉功成世鎮武昌。時李賊逼京師、張賊走四川，良玉以其間復承天、德安。
夏五月，宏光帝以張應元為承天總兵官。湖北巡撫何騰蛟疏陳兵賊狀；且請湖廣總督速之官，收士卒。報聞。
秋七月，左良玉復襄陽諸邑。
八月，左良玉開藩武昌，分其將駐漢陽、隨州、興國諸郡邑；己屯武昌，以提督官制全楚。楚將張光璧、黃朝宣、楊國棟擁潰卒數萬劫掠蘄、黃間，袁繼咸以恩撫之；疏請湖南總督急之任。不聽（見前）。
是月，副總兵孫守法、鄖陽總兵王光恩合軍破李自成眾於興安州，復平利、白河、上津。光恩又大破賊將路應標，再使苗時秀、王光泰戰敗之；又燒其均州糧。賊乃遁。
罷偏沅巡撫，以楊鶚總督川、湖、雲南、貴州、廣西軍務；實無能為。起丁魁楚巡撫承天、德安、襄陽諸處。員外郎李向中疏：『湖廣窮民散亂，軍旅空虛；若賊入武昌，江南豈得安堵。宜募兵、設重鎮，與鳳陽、淮安相犄角。承天，尤陵寢之地。左良玉屯軍武昌，儼有在山之勢。撫臣何騰蛟忠國而民任之，聞當他除。夫保江南在扼要，則荊襄為急。任荊襄者，拒賊猶後、馭兵為先；則騰蛟不可易』。從之。
九月，以牟文綬為總兵官，屯荊州；王允成攝總兵官，鎮岳州。移丁魁楚總督兩廣；使何騰蛟仍撫湖北，尋命以兵部侍郎兼撫湖南。荊州陷於賊，文綬自施彝以土兵出圖之。御史徐養心疏：『賊使孟長庚城江陵，張賊檄言將犯荊州；若順流而東，潯陽、蕪湖單弱，不幾以金陵為孤注耶』！
冬十月，命急餉承德軍（詳前）。
十一月，左良玉擊華容、石首賊，勝之。詔楊鶚回，以何騰蛟總督川、湖、雲南、貴州、廣西軍務；移高斗樞撫湖北，使徐起元巡撫鄖陽。左良玉請留騰蛟撫湖北；宏光帝言：『五省總督之設，不惟恢復荊、襄，且應巴蜀；宜俟斗樞至，乃行』。
十二月，以固守鄖陽功，加巡撫高斗樞都察院右副都御史。
宏光元年春二月，賊復犯鄖陽，水陸二十萬。光恩使別將扼江渚；自屯城外，伏卒榛莽間，賊苦險翳不能馳。光恩步卒戰如神，及暝，縛荻樹杪，火光掩映，乃以死士衝賊壘，短兵接；伏兵四出，呼聲震地，賊棄壘潰。光恩循江衝賊水營，與別將夾擊之；賊棄舟遁，盡獲其騎艦。鄖陽孤懸陝、楚之交，並受賊圍；以光恩善戰守，竟得全。
是月，孫守法自興安入終南山，以豪格兵逼故也。尋復出奉秦藩第四子開邸於五郎。
李自成棄陝西走湖北，道鄖不勝，則益南。左良玉不能禦，遂陷承天；馬進忠棄城遁。王驥受命撫湖北，辭不行；宏光帝亦不問。
阿濟格及吳三桂追賊入湖北。徐啟元、王光恩擊均州、光化、谷城、南漳遺賊，走之；遣使迎降，且具舟導其兵，鄖陽遂沒。
土賊陷湖南之永光。桂林王亨嘉疏劾撫按，匿不聞。
三月，李自成陷潛江，左良玉告急。
戊申，左良玉軍反；燒武昌府，盡棄湖北地而東（見前）。執何騰蛟入其軍，將自殺；良玉將反持之。及漢陽門，躍入水，守將四懼誅，亦入水死。騰蛟浮沉十餘里，漁舟拯之；其僕亦懷印至，返視漁舟，則無有。乃入寧州，自瀏陽入長沙，集屬吏痛哭盟誓，以便宜假堵允錫巡撫湖北、傅上瑞巡撫湖南，章纊為監軍，嚴起恆調兵食；檄張光璧於漵浦、黃朝宣於燕子窩、劉承允於武岡、曹志建於道州及董英軍，皆隸其戲，謀恢復。而武昌、江北無一軍，賊遂掠舟從容濟，陷武昌城居之；分其黨殺掠湖南、北境。
夏四月，阿濟格自鄖陽擊承天、德安、鄧州及江北諸賊，皆勝之；遂收其地。
五月，何騰蛟謀出湖南、復湖北；賊棄武昌，走通城死。尚可喜、徐勇盡擊敗荊、沔賊（詳「遺亂」）。
閏五月，阿濟格渡江取武昌，兵賊無守者；阿濟格遂盡下湖北地，留兵守武昌、荊州而還。
秋，馬進忠、王允成、盧鼎、馬士秀自湖北入岳州。四人已從左夢庚降，使軍湖南北，遂走岳州。傅上瑞聞之，大懼；章纊曰：『此軍無主，可撫也』。入其軍，與指水誓；進忠從命。
李錦亦自湖北入湖南，至於洞庭；岳州、常德、澧州皆被其毒。
九月，賊黨劉體純、郝搖旗、袁宗第、張光翠、牛萬才、塔天寶、藺養成、王進才先後赴何騰蛟軍前降，兵幾五十萬；李錦亦降於堵允錫。隆武帝進騰蛟尚書大學士，總督諸軍。騰蛟裒舊部參以降軍，請授黃朝宣、張光璧總兵官，與劉承允、曹志建、董英（騰蛟舊部）、馬進忠、馬士秀、王允成、盧鼎（左良玉故部）、李赤心、郝永忠（即搖旗）、袁宗第、王進才（闖部）並開鎮荊、湘，謂之十三家營；劃湖以守。而以朝宣為總統，己與允錫分督之；從傅上瑞之謀也。轉輸不足，加派義餉；公私囂然。然朝宣、進忠、允成索食於民，無異寇盜；別將熊兆佐等，並貪黷。騰蛟內外支吾，不暇給。永忠、赤心部日殺掠湘、湖間，民無所訴。岳州阻湖，上達武昌、下入長沙，為南北之鍵；諸將置不顧，岳州遂墟。
冬十月，何騰蛟總師北伐，志氣銳甚；拜表即行，使監軍道李膺品期會堵允錫於岳州。黃朝宣首抗令，惟監軍道章纊以馬進忠、王允成至、張光璧自靖州至。纊以軍先，騰蛟自帥滿大壯、吳勝軍繼之。堵允錫亦使李赤心自湖北至，與尚可喜等遇，三戰三敗，騰蛟威望為之損。允錫在澧州，與騰蛟各疏行在，請幸湖南；隆武帝決就騰蛟軍。
十二月，孫守法攻西安，降將孟喬芳以七百人守；曹三俊等約內應，不克（詳「義旅」）。守法圍西安，明年正月乃解（詳「義旅」）。
是月，劉體純等掠襄陽，降臣徐啟元擊敗之。
順治三年（隆武二年）春正月，何騰蛟攻岳州，傅城力戰，大破可喜等軍。又使張光璧戰藤溪，諸軍力斗，殺獲遂盛。又使馬忠攻湘潭，皆大捷，山寨響應。是役也，劉承允〔畏〕葸不進，賞故不及，承允反怨騰蛟。張光璧、王允成固有隙，至是復哄；騰蛟右允成，光璧大憤，以其眾走。副將黑運昌赴尚可喜降。允成亦擁眾走，聲言寄室於湘潭，馬進忠託就食湖西。騰蛟不能制，退屯湖西，劃湘以守；滿大壯、盧鼎從之。堵允錫攻常德，下之；東復松滋各郡邑，渡江圍荊州。滿洲軍固守、忠貞營又毒掠，以故不能下。
二月，隆武帝封孫守法、武大定皆伯爵；寧夏、甘肅、神木、靖邊兵皆附之（詳「義旅」）。
命堵允錫巡撫湖南；覺羅郎球以兵救荊州，允錫退走（詳「遺亂」）。使楊國棟、張光璧扼回子河。孔有德入岳州。
三月，以傅冠總理湖南剿撫事宜。冠不能軍，尋罷。
夏四月，劉體純、袁宗第等掠襄陽、樊城，圍鄧州；渡漢，北掠興安，入漢中；南入歸州、彝陵，旋走入川。
五月，隆武帝以章纊為右僉都御史，巡撫湖南。纊有智略，行軍不避敵；騰蛟以覃遇春、吳勝軍隸之。遇春夜襲尚可喜、耿仲明兵於新牆，逐北三十里，屯於潼溪；伏火器於垣內，攻兵圍之數十重。遇春酣戰自辰至酉，可喜兵退；遇春追之，滿大壯、陳友龍翼而進，殺傷殆盡：南北用兵捷始此。俄，降將楊麼以舟師入洞庭，纊使馬進忠禦之；麼亦良玉將，進忠偽與盟，執而殺之。南北相守經年不敗者，纊之力也。嘗攻岳州，以無繼還；又大戰於大荊驛，隆武帝嘉之。至餘諸將黃朝宣屯燕子窩、張光璧軍攸縣、郝永忠在寧遠、馬進忠止沅州、王允成入常德、盧鼎居衡州、劉承允據武岡、王進才營長沙，各不用命。
六月，孫守法退保五郎山，武大定敗績於興安（詳「義旅」）。
秋七月，何騰蛟使張光璧、郝永忠自湖南入閩迎隆武帝；光璧止攸縣不進，永忠屠桂陽州。或曰騰蛟陰憾於隆武帝，故止兩軍使不行；蓋蔑之也。然騰蛟於諸將獨喜永忠，曰：『吾閱人多矣；能助我者，其郝安南乎』！次即光璧。人頗怪之（詳「遺亂」）。
秋八月，孔有德、耿仲明及降將沈志祥、金礪以兵入湖南；黃朝宣禦之燕子窩，大敗之。而軍亂甚，縱掠永興、萍鄉間，至於褫人之革；淫殺焚擄，無異諸賊。士卒為鄉民忿殺者，更募足之；湖南、江西重被禍。
冬十月，何騰蛟、堵允錫各以疏至肇慶勸進。永曆帝封劉承允為侯，使鎮寶慶。
順治四年（永曆元年）春正月，孫守法退守石子城。
孔有德出岳州，章纊戰不利；何騰蛟使王允成及諸軍援之，皆不至。覃遇春走長沙，章纊守湘陰。
二月，孫守法退守石鼇谷（詳「義旅」）。
章纊謁何騰蛟議戰事，將以舟師返。胡一青兵至，纊撫之；使王進才、覃遇春、姚有性、熊兆佐共奉督師守長沙。進才、有性兵復鬨，騰蛟出詢之，傷於砲，仆；纊馳出，使一青救騰蛟，免。遇春等皆四潰。有德聞之喜，驟以兵攻湘陰；胡一青奉章纊入衡州。有德攻長沙，騰蛟創甚，誓死守；王進才部掖之，騎而走。長沙知縣王宸開門降，湖南省治遂沒。騰蛟至衡山，創甫愈，使章纊徵諸軍；王允成已棄常德走，黃朝宣走衡州，馬進忠、王有才遁五溪山中，湖南鎮將一時奔潰。張光璧自茶陵使滿其興以千兵衛騰蛟；有德至，其興戰死，騰蛟單騎走衡州。
三月，孫守法復寧州，屯於喬麥（詳「義旅」）。
孔有德至瀏陽，尚可喜攻燕子窩，黃朝宣以陳士明等降。可喜略諸縣，會有德於湘潭。
夏四月，孫守法敗沒於興安。武大定亦自紫陽走，賀珍入鄖陽、襄陽；尋敗於竹溪（詳「義旅」）。
孔有德陷衡山。衡州固盧鼎分地；張光璧突掠之，鼎走永州，光璧踞衡州。有德踵至，光璧挾騰蛟、章纊走，且先遁；騰蛟使纊招潰軍留四日，走祁陽，衡州遂沒。有德取黃朝宣父子，車裂之；惡其荼毒江西、湖南也。張光璧自祁陽復挾騰蛟走。
騰蛟脫身走永州。章纊追至，責之曰：『長沙不潰，猶可以守；今瓦裂矣，何以慰三年中輸將之百姓乎』！騰蛟謝之。檄王鳳升守永州，約堵允錫謀恢復。時永曆帝遣使勞騰蛟，徵其兵入衛；騰蛟以軍事急，辭不行。值孔有德兵逼，西走永定。盧鼎守永州，其部武士強、白良劫以降；不果，遂合郝永忠大掠去，鼎僅以身免。良、士強走降於孔有德，促使進兵；有德使掠祁陽陷之，徑趨郴州。騰蛟走白牙市。
章纊在東安，以積雨漲，使張朝復祁陽；朝不應，將斬之，乃克祁陽。纊復招土寇降，使守雄飛關及永州；自軍石溪，降將謝君錫扼之，騰蛟擊之，獲君錫，乃濟。明日，嚴起恆至；又明日，吳晉至；言郴州、桂陽皆沒，馬進忠遁沅州、王允成走辰州、郝永忠匿道州，有德盡陷安化、新化諸處。
是月，王光泰在湖北，復為明。光泰，光恩之弟也；光恩降，以原官駐鄖陽，降臣李之綱虐之，光恩死。光泰以其軍入襄陽，遙奉永曆帝號，自稱鎮武伯；殺降臣甘文奎、劉開文及降將楊文富數十人。還取鄖陽，殺降臣董有聲及保康、竹山、鄖陽知縣官，盡取其地。使結賀珍、武大定於陝西。降將孫定遠來攻，光泰陣斬之。
何騰蛟在湖南，承永曆帝使朝桂林，以餘軍付章纊圖湖南。
五月，孔有德軍屯衡州，章纊使王鳳陞圖之。
張光璧徑至武岡州，與劉承允爭劫駕；不勝，大掠新寧。承允請敕解之，光璧定沅州。
總兵楊國棟以舟師入洞庭，攻長沙；耿仲明還擊之，國棟敗走。有德陷龍陽，進陷常德，放兵四出；堵允錫匿永定衛，張光璧遁寶慶，馬進忠走五溪，李錦入施、巫（詳「遺亂」）：率望風遁，空其城以待，有德徐入之。惟周金湯詗永州無備，夜噪而入，遂復之。
六月，何騰蛟請檄馬進忠、張光璧、王有才、牛萬才、袁宗第、高必正兵五十萬攻衡州；扼於劉承允，惟隸以趙印選、胡一青兵。一青因說騰蛟曰：『長沙之失，非戰之罪，直開門揖盜耳。諸將望公如雲霓，遲則解體』。騰蛟然之，即日行；賜之銀幣，命廷臣郊餞。承允伏甲攻之，一青、印選盡殺其軍；永曆帝不問。會張光璧入朝，劾承允；承允懼，請使騰蛟屯衡州。堵允錫亦劾承允劫殺狀，高必正復至，承允益懼；思以允錫制之，請加允錫大學士，賜劍，總督江楚軍務，屯長沙。其地並沒，承允以空名扼之。流寇王明俊以眾降，封為侯伯有差。
秋七月，章纊以兵徇永明；憤諸將橫虐，聞警先逃，鬱鬱成疾卒。何騰蛟亦至，哭而葬之石溪；自軍於白牙市。
郝永忠自桂陽走，遇尚可喜軍自長寧至，大掠走道州，張學孔被執。
八月，孔有德、尚可喜、耿仲明復以兵陷寶慶，遂入祁陽，殺宗室王兆鼎、世子乾生、總兵李茂功、黃晉興數十人；進逼武岡。劉承允屯紫陽江，使陳友龍軍石羊渡；友龍扼水陣，有德三攻之，皆敗績。承允忽至，顰蹴久之；友龍偵其壁，則舉軍降矣。友龍慟哭從之。承允蟒玉乘輿出，有德使去髮而後見，從之；且約為平行禮，有德許之。承允遂以武岡降，且請急追永曆帝。有德疑不廳，承允自以兵追之；及靖州之王家堡，謝復榮力拒之，乃走（互詳「永曆奔亡」）。他日有德宴諸將曰：『使皆如陳將軍者（謂友龍），吾安得至此』！承允不能對。
湖南、北文武聞武岡州陷，又不得永曆帝耗，督師堵允錫、巡按熊麟將立榮王於辰州；騰書故大學士熊開元，不可，乃止（互詳「永曆奔亡」）。劉體純等掠鄖陽。
冬十月，孟喬芳陷興安之白土關。王光泰擊降將王平於內鄉、房縣，皆敗績；平陷鄖陽。墨特根亦攻甄川鍾於房縣、方國成於合口，光泰走入川（詳「義旅」）。
耿仲明以兵攻永州，何騰蛟、胡一青守之，背城力戰。一青忽言內外援絕，徒死空城無益；挾騰蛟走全州。王進才巳先走，尚可喜追之，陷桂陽。鰲拜入沅州，張光璧遁，傅上瑞出降，岷王埏垓二十餘人皆被執死。上瑞說騰蛟立十三家營，卒亂湖南，性又反復；至是降，居劉承允軍中，屯於武昌。有德使降將線國安及陳友龍攻靖州，陷之；殺姚有性，何騰蛟奔廣西。堵允錫、馬進忠等走永順、保靖土司境，尋入貴州，乞師於皮熊。王祥復入施州，胡一青、趙印選遁廣西。於是武岡、寶慶、常德、沅、靖、郴、桂陽縣郡皆沒，總兵周思仲等降。騰蛟聞之，使周金湯、熊兆佐屯東安路、王鳳陞屯永州路以備之。耿仲明復自永州陷辰州，西。
十二月，何騰蛟自永福傳檄諸將，大舉攻湖南；遂出師攻取諸路（詳「兩廣之亂」及「遺亂」）。堵允錫自走永順，憤不得恢復；至是，刺血書二祖、列宗神位，慟哭欲自殺，眾皆哭。張光璧、牛萬才奮兵出，再攻辰州，克之；王進才亦至。允錫以忠貞營赴長沙，線國安拒之。允錫及其猶子正明親甲督師，血戰三日，國安大敗遁；遂取衡州，自益陽東。
順治五年（永曆二年）春正月，張光璧及貴溪王攻沅州，敗績；永寧、黎平間義兵亦沒（詳「義旅」）。
二月，孔有德再以兵陷永寧及辰州。
夏四月，永曆閏三月。
五月，張光璧復靖州及沅州，戴國士復降。其人即陷陳泰來者，昵於光璧；請以為湖南巡撫，永曆帝亦從之。
賀珍戰敗於竹山及黃泥港，又敗於石樑，遂自湖北走入川（詳「義旅」）。
陳友龍誘降將某於辰州，殺之；盡殲其眾，復為明。遂自靖州復黔陽鎮筸，東攻武岡，拔之；斬諸叛者，以祭傅作霖。進圍寶慶，孔有德兵來援；友龍大破之。
騰蛟檄曹志建等攻永州。線國安攻辰州，亦不克。
六月，堵允錫復常德、宜昌、桃源、澧州、臨武、藍山、道州諸郡，兵勢大振；忠貞營亦入荊門、宜城，告捷。允錫聞有請議和者，上疏宜絕口不一言；時論壯之。
俄，金礪軍至湖南，別以舟師浮洞庭入沅江，馬進忠禦之麻河；偵其狀，使皆斷長矛為短戈，巨斧繼之。劉子良先，馬維興、楊進喜繼，猝壓其壘，奮矛呼刺，萬斧繼之，人皆靡。自以騎兵張兩翼，縱斬降臣黃廷伯、宗尚勇、馬汝弼、高捷及士卒七千有奇。比舟師至，進忠空其城，使楊國棟伏葦中待之；兵至伏起，大駭悉降，逸出者又盡獲之。知馬蛟麟所在，與鄭古愛往降之。
劉承允在武昌，以陳友龍復降，守者疑之；使屯山上夜攻之，一軍為靡，傅上瑞亦死。
八月，兵部右侍郎劉季礦復酃縣；旋沒（詳「殉節」）。
李成棟出南安，聞降將田起鳳在郴州，迂道樂昌、宜章以招之；起鳳復降。兩軍在途騷擾無狀，居民結寨自保。成棟戲起鳳曷攻之？守者砲發，成棟怒，屠之去。
九月，何騰蛟親督師攻永州，降將余世忠出戰，胡一青擊敗之。孔有德兵來援，一青伏兵文明鋪，夜分兵至，伏起攻之，大敗而去。世忠及降臣李紹祖死守，自夏歷秋，大小三十六戰；城中食絕，咽草啖人，棄所割婦女之私十五石，猶不肯下。
冬十二月朔，何騰蛟拔永州。時城中人盡，滿洲軍知不守，殺在籍降官劉興美等，突圍走。楊國棟追至冷水灘，斬世忠；執紹祖及林國棟械至桂林，瞿式耜數紹祖罪而斬之。騰蛟攻衡州，守者遁去，遂復衡州、東安、永明、江華、道州、寧遠。監軍御史余起鵾、職方主事李春甲復寶慶（詳「義旅」）。於是永寧、茶陵、酃縣、安仁、新寧、耒陽皆克，寶慶、衡州捷書且同日至。騰蛟馳檄長沙，聚苗、漢兵食以進。
馬進忠以兵復常德，大集芻秣於城；李赤心自湖北至，羨其完富，欲據之。堵允錫強進忠使讓之，且託與盟；進忠忿，終歃無一言。甫還，即促士民走，縱火燒城，不遺一甓（詳「遺亂」）。以胡一青屯衡州，乃西走武岡，殺掠五百里；王進才亦棄寶慶走。赤心至常德，城空無所得，亦棄之。諸屯將聞其至，皆棄地走，湖南為空（詳「遺亂」）。允錫使毛壽登、楊國棟守常德，自以兵東。
騰蛟方疏進功、赤心必不合，湖北千里皆空非策；且聚數十萬兵共食湖南，兵譁民盡，瓦解之勢將在目前。欲使進忠輩分道立功，亟請聖斷。給事中金堡因請命騰蛟督進忠及諸將圍長沙，允錫以忠貞營救江西；從之。命甫下而變作；騰蛟在衡州大驚，急檄馬進忠出益陽，招王進才等約堵允錫以忠貞營攻長沙，己督趙印選、胡一青等來合。時孔有德等還江西（詳「江西之亂」），僅使降將徐勇守長沙。允錫兵以爭常德故，不能進；忠貞營惟擄殺，勇得以守。允錫不能下，東次郴州，至於吉安而還。俄，忠貞營棄長沙走，曹志建首以其部還龍虎關；諸將畢潰，大掠衡州、寶慶、宜章間。騰蛟顧事急，將自邀赤心入衡州，馬進忠使楊喜往衛之（詳「遺亂」）。
順治六年（永曆三年）春正月，何騰蛟至湘潭，空無人；以日暮，止之。李紹祖子以告徐勇，猝執之；騰蛟抗節死。馬蛟麟等復陷常德府。
二月朔，張光璧攻辰州，不克。濟爾哈朗、孔有德再以兵入長沙，攻湖南。
三月，李赤心大掠衡州、永州、郴州，西（詳「遺亂」）。
永曆帝方詔堵允錫守衡州。命未下，允錫已馳至，使尹具瞻、堵正明守永興，陸士毅守安仁，龔龍守攸縣，胡一青、陶養甫屯衡州；檄趙印選來助，不應。俄，濟爾哈朗追赤心至永興，陷之；堵正明力戰死（詳「遺亂」）。
廷議：代騰蛟者，無若瞿式耜。永曆帝然之，詔式耜總督諸軍，賜弓矢斧鉞；永、寶、鄂、岳上下三軍之在行間者，生殺唯命。式耜疏辭，不許；乃建大元帥旗鼓，申嚴號令。疏請兵科給事中吳其雷監其軍，薦張同敞知兵下士，宜重奇，大收人望；曰：『凡重繭跋涉而來者，非忠義、即功名之士也；豈可假人哉』！
王永強為降將李國翰所敗，宜君、同官、蒲城、安塞、清澗皆沒。延安、綏德亦旋沒（詳「義旅」）。
夏四月，尼堪擊劉體純等於西鄉、平利，大敗之。
孔有德薄衡山，王永祚大敗之。再戰於草橋，自辰至酉，殺傷相當；有德忽以輕騎出陣後，遂不支。有德陷衡州。
堵允錫走耒陽，將之永興；聞城陷，尹具瞻、陸士毅、龔龍皆先遁，諸縣盡沒。允錫走郴州，遇孔有德兵，幾被獲；日中而霧，宵得螢火燭，乃入桂陽。五月，至龍虎關。曹志建咎其召赤心，朱謀烈又譖之；允錫將之道州，志建擊之。大戰，盡殺其部，執允錫入鎮峽關；將害之，允錫逾垣走廣西（詳「兩廣之亂」）。然是戰也，志建精銳亦盡，悔無及；遁於永明，不敢出。桂陽諸邑亦旋沒。
秋七月，焦璉、趙印選攻永州。尼堪至寶慶，馬進忠走武岡；弩山追王進才至沅州，守者先遁，遂入靖州。濟爾哈朗兵自永興取辰州，使達爾趨永州；周金湯、熊兆佐立柵大松橋以拒，不勝。又戰於王公嶺，敗績。胡一青、王進才合兵拒河岸，亦潰；金湯、兆佐走新寧，牛萬才自湘西掠新化、漵浦，攻苗砦，不能入而走。王進才、馬進忠匿於武岡山中。
冬十月，降將馬蛟麟攻道州，曹志建敗；出金二十萬，曰：『斬一級，金一錠』。軍士爭赴敵，蛟麟大敗，俘獲無算；遣使告捷。馬進忠復攻武岡，克之。尋趨寶慶，又克之，遂復靖州。巡撫鄭古愛使總兵劉祿、胡光榮、林國瑞、黃順祖、尚文明徇永、郴諸屬邑，及於桂陽。
十一月，瞿式耜、焦璉分兵三路趨湖南，攻永州、沅州及廣西之全州，謀恢復。勒克德渾、孔有德兵亦至，復取燕子窩。有德至白虎關，曹禎走道州、馬進忠走武岡，寶慶諸郡復沒。胡一青、周金湯、熊兆佐、王永祚、張明圍永州匝月矣；其地三面河，永祚壘其陸，路復絕，降將李東斗誓守不肯去。
十二月，孔有德援永州，自以騎兵繞河外至。永祚軍淫掠，敵至爭遁；有德縱，居民含怨者復助之，死者千計。一青、金湯、兆佐不戰潰；惟張明全師歸廣西（明，焦璉部將也）。有德破長寧諸邑，兵民多死，湘西復沒。
順治七年（永曆四年）春正月，線國安陷新田。二月，陷新寧，向文明降。有德攻武岡，馬進忠敗績，負創走；總兵胡光榮被執。進忠走靖州。
三月，兵部尚書張同敞圍永州，不克。孔有德入龍虎關，曹志建奔廣西；有德兵至郴州，周金湯又潰。會有德還衡州，勢少輟。
夏六月，孔有德陷桂陽，張士舉、蓋遇時降之。有德攻鎮峽關，總兵惠延年力拒；有德出間道，猺人之被虐者導之，曹志建大潰，死者蔽地。
袁宗第等分掠寶慶、荊州各郡（詳「遺亂」）。
秋八月，牛萬才及線國安戰於萬陽山敗績，旋降（詳「遺亂」）。
九月，孔有德兵益西，永明諸縣皆沒。進忠走城步山中。
冬，郝永忠等掠房、竹（詳「遺亂）。
順治八年春正月（永曆四年十二月。自二月後，為永曆五年），孔有德使馬蛟麟攻郴州，尋入之。時湖南所存沅州以西數縣邑靖州、郴州、桂陽、藍山、宜章、興寧間復有白頭、紅頭、梅獠諸賊，忽此忽彼，隨在蹂躪，不勝紀。
冬十月，於大海至彝陵降（互見「四川之亂」）。
李來亨皆受封，分掠湖北之邊（詳「遺亂」）。
順治九年（永曆六年）春三月，孫可望使李定國、馮雙禮攻湖南；自出貴州，期會於武岡。定國至沅州，沈永忠遁；定國入沅州，取遂平、藍山。
夏四月，李定國攻靖州，擊降將張國柱、許天寵，大敗之；遂入靖州，執降將楊國勳殺之，東入寶慶。
秋七月朔，李定國克寶慶，沈永忠走湘潭。定國使馬雙禮率前軍都督高承恩、鐵騎營王會、武安營陳國能、天威營高文貴、坐營靳統武擊孔有德兵於驛湖，斬其驍將李四；自以左軍都督王之邦、金吾營劉之講、左協營吳子聖、武英營廖魚、驃騎左營卜定唐出武岡州，攻桂林（詳「兩粵之亂」）。白文選亦攻辰州，軍於荔溪，距城僅十里；徐勇攻之，張景春被殺。文選攻益急，勇固守；糧盡援絕，勇猶不退。李定國復自廣西入湖南，取永州；執降將紀國相、鄧允昌、姚傑數十人，皆殺之。
八月，明湖南軍取彝陵。
冬十一月，李定國取衡州，入長沙；西取湘陰，入岳州，以為進忠守之；定國還長沙。孫可望以猓玀兵五萬助白文選攻辰州，斬降將張鵬、吳光鼐；急攻其北門，而使白文選自東入，執勇斬之，遂取辰州。李定國遣兵攻郴州，執降將金漢惠殺之，知州鄭元勳降。定國益東，至於江西之境，皆為明；俄為孫可望檄還湖南。
時尼堪、屯齊以兵入湖南，馬進忠棄岳州西。尼堪逐之，戰於湘潭，進忠敗績，走寶慶。定國聞之，謀棄長沙誘深入而覆之。尼堪入長沙，恃勝窮追至衡州；定國使進忠及馮雙禮伏白果，己夾蒸水軍。尼堪驟至，定國與戰，自晡達旦凡數十合。尼堪恃銳，丹頂龍旗登山望戰，定國卒自叢篠中斫之，頂踵分裂，從騎盡沒。山下軍不知，猶力戰。馬寶中流矢，少卻；訝雙禮軍不至，偵之已西去。馬進忠不知故，亦從之（詳「李孫之兵」）。定國大駭，陽卻收其軍，走寶慶，尼堪軍亦止。定國復謀出間道攻之，不果；還軍武岡，長沙東北復沒。
十二月，封湖南總兵莫宗文為安仁伯。
順治十年（永曆七年）春正月，屯齊攻辰州；李定國再以兵出湖南，使馬進忠攻永州。
二月，屯齊救永州，李定國不退；聞孫可望親追已至於靖州，懼，先自龍虎關去。
三月，屯齊入永州，言敗定國眾四萬。
是月，楊國棟、莫宗文合兵攻常德，不克。孫可望亦冀以戰勝讋其下，至寶慶聞屯齊方軍坌路口，自以輕騎往襲之；陰雨綿綴，三日始及之周家坡。屯齊無備，驟遇之，驚且潰；可望軍殺數人，遽掠馬，亂。屯齊還攻之，可望扼山嶺。文選、雙禮左右拒，可望建龍旗鼓吹為中軍；屯齊盡銳注之，可望大敗、文選亦潰。走辰州，阿爾津又敗之；惟雙禮陣不動，得引去，屯齊亦不進。以其軍陷寶慶，分掠永州、辰州，至於黎平。自春及冬，兵鋒四及，死者百萬。
十一月，屯齊兵陷郴州，還。湖南州郡皆沒，惟武岡、沅、靖、辰猶為明。
順治十一年（永曆八年）春正月，永曆帝改辰州為沅興府、沅州府為黔興府。劉文秀以兵出湖南，孫可望自按沅靖軍。尚可喜尤畏李定國，請使洪承疇以滿洲兵自衡、桂入，自以諸降軍自永州入圖廣西；不許。
順治十二年（永曆九年）夏，劉文秀入湖南取辰州，進攻常德；凡兵六萬、戰艦千餘。降將李本深拒之，文秀還辰州。
五月，文秀再自辰州趨陬溪、龍灣，攻常德；分遣盧名臣、馮雙禮以舟師攻岳州、武昌，亦為辰泰所拒，還軍西。本深伏兵河濮口，視其半濟而擊之，六戰皆勝，焚其舟。又敗之龍陽，名臣墮水死。文秀、雙禮還貴州。
順治十三年（永曆十年），辰泰攻辰州，李定國使廖鳳、李先芳援之；不克。
秋九月，辰州破，土司彭宏澍亦降。其諸姚、黃賊在彝陵間者，屯聚不一；阿爾津大敗之，招降殆盡。
順治十四年（永曆十一年）冬十月，孫可望走靖州降，武岡州亦沒；李定國守沅州、靖州（詳「李孫之兵」）。時洪承疇駐長沙，辰泰、阿爾津駐荊州，守而不進。及可望降，承疇自請攻永曆帝於雲南，使偕洛托出湖南。
順治十五年（永曆十二年）夏四月，洛托將出師，洪承疇先使降人袁廓宇招沅州、靖州，下之；賀九儀等潰，湖南盡沒。惟湖北邊郡錯出四川者，猶為十三家營所據；久之乃滅（詳「遺亂」）。
武昌、漢陽，中原樞紐；偏沅、膏■〈石匧〉，黔、滇屏藩。良玉一去，全楚坐亡，而洞庭以北皆墟里矣；赤心驟來，施、宜橫虐，而白帝之東且賊穴矣。何騰蛟、堵允錫綴拾殘燼，皆納群仇、立軍府、委文武，職固宜然；詎非忘寇哉！且夫溫韜降而擁麾、銅馬破而稱帝，瑾瑜匿瑕，史或一轍。然必指揮惟我，金石堅心：一軍下歸、巫，以瞷河、洛；一軍出袁、瑞，以趨江、皖；一軍問汀、韶，以接澎、臺：奔命不遑恢復故圉也！豈意四鎮之禍，十三家起而踵之；寧南之亂，忠貞營駕而上之！且虔，上游也；而南昌不能救；閩，行在也，而湯陰不復還。堵與何歧，何亡而堵亦覆；賊與兵競，兵悸而賊亦靡。不知新立之國，其臣宜於和而奮，不宜孱弱與睚眥；其軍宜於簡而嚴，不宜恣睢與冗聚也！或謂承允、上瑞自有歸獄，降寇諸鎮此遽易弭乎！又不知楚督、沅撫，兵餉自操，法令猶在。曩令汰頑弱、第功罪，梟何樊之首以立軍威、取橫海之軍多建支帥；若章纊、若張同敞、若蕭曠、若陳友龍亦心膂之臣、爪牙之士也，則厚其籍、重且權。韓岳統軍，夜叉亦隸其戲下；僕彘自懟，公孫得用其便宜。軍事多算者勝，故打死仗者危；兵事不競亦凌，故斬亂絲者是也。乃數奔則不罪、荼民則不誅，以任人則郝、張比於耿、賈，以核兵則牙、衛等於莒、邾。卒至羽書紛出，師相已俘；偪陽力攻，連城頓失。湖督之命，譬之而如贅；衡、施之域，棄之而如遺矣！定國再來、文秀更出，平陽橫馬倒之屍、王濬下樓船之卒；而蒸水忽奔、河濮甚潰。則以內訌敗謀、以輕進失助，何怪矢下聊城、地無黑子乎！然而郴、桂流渠，沅、靖撐骨，兵寇皆飧人而食，南北撫遺孑之存！湘水之屠，實類川蜀；岩壑之匿，亦復幾何！顧蚩蚩者，竟何罪乎？嗚呼！
