

·浙海遺兵·
宏光元年夏，魯王監國於紹興。王諱以海，高帝十世孫；世封兗州，避亂止臺州府。博托入嘉興、趣杭州，潞王常淓止焉。諸臣請王出監國，有泣拜者；王卒不聽。六月，及巡撫張秉貞、陳洪範開城降（王卒誅死），於是寧波、廣德、嘉興、杭州、湖州皆沒。博托營錢塘，潮三日不至；遂招降紹興府，馳書召王。職方主事陳函輝以國統再絕，謁王勸進；辭曰：『江南尚不守，況其他乎』！函輝言：『浙東千里，句踐所以霸也。王有事於社稷，臣願竭股肱之力』。臨海知縣吳廷猷亦誓守不肯降，海門參將吳凱兵亦至；因奉王為監國。擢廷猷巡撫；以凱為將軍，封開遠伯。是夕，有星如月，從星如流；識者知不祥。時故九江僉事孫嘉績、吏科都給事中熊汝霖、諸生鄭遵謙、分巡道於穎等已起兵復紹興，及固安莊敬則、沈振東導穎西，盡驅錢塘之舟東；守者不及知，穎遂分其軍一屯潭頭、一屯司橋、一屯海門、一屯七條沙，紹興以立。博托、張存仁等聯巨舟為筏將經濟，穎使死士陳勝鑿之；風潮驟起，其筏盡破。以杭州難猝攻，議分二道：一自司橋入自海寧、海鹽，東通震澤；一自潭頭入富陽、通餘杭，以扼獨松關。以降將郎金斗據富陽，使劉穆襲走之；勒克德渾兵猝至，穆子肇勷力戰死。阮維新、王宗茂力拒，穎急援之，富陽復定。而刑部主事錢肅樂、兵部尚書張國維亦起兵於紹興，肅樂使舉人張煌言來勸進，國維使亦至；函輝及柯夏卿、宋之普奉監國西，即日啟行。姚志卓等復餘杭（詳「義旅」）。閏六月戊申，王至紹興監國，以明年為監國元年；即分巡道署為行宮。定海總兵王之仁、石浦遊擊張名振、滃州鎮將黃斌卿、慈谿鄉官沈荃宸、馮元颺、慈谿知縣王玉藻、定海知縣朱懋華、奉化知縣顧之俊、鄞縣知縣袁州佐、象山知縣江圻，各以兵食至。降將方國安圍金華府，焚掠慘酷；至是，亦至。監國以張國維、方逢年、朱大典、宋之普為大學士，章正宸以戶部左侍郎行尚書事，李占春為戶部尚書，王思任為禮部尚書，余煌為兵部尚書，張文郁為工部尚書，孫嘉績、熊汝霖為僉都御史，陳潛夫為太僕寺少卿，陳函輝為少詹事，張煌言為行人。大典在金華，逢年獨入直。分命王之仁壁西興、鄭遵謙屯小亹、方國安軍七條沙、錢肅樂守瀝海、於穎移漁浦、姚志卓扼分水，相險阻，樹木城為固守計。謝三賓已自寧波降，王之仁將殺之，請贖死；而潛聚兵於翠山。王家勤以告，且曰：『浙江皆海，若敵乘北風來，列城必潰，速備之』！乃使莊元宸守寧波，家勤及林時躍參其軍。耀兵於城，三賓不敢動，然猶防之；至十月乃解。
秋七月，大學士張國維會師西興，日督諸軍蓐食、鳴鼓登西岸戰，日中還戍；以為常。是月，勒克德渾兵陷海鹽，守將俞元良死之。
八月，盜李九成掠浙東，吳易討斬之。監國封黃斌卿為肅鹵伯，賜劍，便宜行事；使鎮舟山。遣使通詔於太湖，封吳易伯爵。加徽州金聲朝命（詳「義旅」）。使馬吉翔招李錦等於湖南（詳「自成遺亂」）。錫王光恩、賀珍鐵券（詳「義旅」）。
張國維復於潛；疏言：『刻期會戰，則出此入彼，我有番休之逸；攻堅擣虛，則彼無應接之閒。然必聯諸人為一心，乃可以戰』。監國嘉之；賜尚方劍，總督諸軍。王之仁、方國安自富陽渡，降將張杰及濟寧哈擊敗之。鄭遵謙將直攻至太平門，中砲死。參將姜國臣再以兵復海鹽，汪碩德來會，駐於塘樓，皆主熊汝霖。汝霖使副將趙清會義興郭維翰繞黃天蕩，黃岳、盧崇、邱應斗伏海塘以戰，斬首六十；清戰死，遂還司橋。使盧崇焚敵營，張行龍、岳、應斗戰；勒克德渾以兵綴之，別使騎軍攻汝霖，胡聲以砲殺數十人。孫嘉績軍遽亂，汝霖斬之不能止；聲及盧瑋、趙之堅、孫光祖、周宗鎬皆戰死。矢及汝霖，登小舟以免。時浙東大水，徵派苛急；越民資舟食，或自沉其楫，怨讟囂然。而文武求乞如故習，繡衣蟒玉被於嬰。細人為語曰：『帶何挺挺！白石磷磷』。識者危之。
是月，田仰自海道至，以為東閣大學士。
冬十月，勒克德渾、張存仁兵攻固安，張國維、錢肅樂、王之仁會戰，方國安嚴陣待。之仁、國維翼之，前鋒鍾賢力斗以火器，殺緋衣將一；呂宗忠、王國斌、趙天榮、俞國榮乘勝斬獲，直抵張家灣，大得器械。十日十勝，第七戰尤捷。錢肅繡戰被矛，腸出不及納，挽之以斗，更殺二人；乃仆。陳潛天、熊汝霖戰牛頭灣及沙埕，亦倍力。汝霖進次於吳江，諸軍及草橋門方決戰，風雨驟至，弓矢火器各不能發，士氣頗折；汝霖憂之，且以劃江為非計。上疏：『自小亹訖西興六十里，臣及孫嘉績軍纔千人，何以守？朱大典軍士精火器、總兵尉允昌有才略，請使軍江上；張名振在石浦，請使渡曹娥；固東浙在事諸軍，並宜畢濟』。時不能用。錢肅樂請攻平湖，再請趨海鹽；皆罷。陳萬良、姚志卓再復餘杭。時浙西、蘇、皖義兵百十，杭州危甚；監國不能進，議者惜之。
是月，隆武帝使給事中劉中藻頒詔至，求富貴者爭應之。監國怒，將返臺州。張國維馳還，令勿宣讀；曰：『唐、魯同宗，各起義旅，無親疏、先後之別。若復稱臣，如號令何』？熊汝霖言：『監國無利天下心，唐藩無遽登位理。使閩兵復武林、復建業，功之所在，誰敢爭之！然後迎拜詔書，未晚也』。且言『已使部將入臨平圖夾擊，使家丁陳義哨敵情。海鹽義士沈寀、查繼美、陸鳴時兵起，敵之勁騎盡返武林。若以精兵直趣嘉興斷其餉道，則杭必坐困。果王必東歸，臣惟蹈海而死』。朱大典、錢肅樂請權稱皇太侄，無當大敵仇同族。議不合，卒用國維說；且馳書言；『國家大變，凡高皇帝子孫並當合力，誓圖恢復；成功之後，入關者王。監國當人心離渙，鳩集為勞；一旦退居藩服，人無所屬。閩中視此鞭長莫及，悔之何追！臣老矣，豈以舉足為功名計哉』！中藻廢然去。隆武帝尋手書：『朕王與共，本聖祖；王其無忘朕之焦勞，朕亦無忘王之危厄。一誠金石，豈敢浮詞。當遣兵赴王，上報孝陵；王其愛玉體，以承天庥』。隆武帝無並浙心，徒以服尊、且先監國起兵，不能屈；監國無撥亂才，徒爭空名，以去就聳臣下。編修張煌言自請入閩，釋兩國嫌；許之。其後金堡再至，言『一家二天子，外患得以乘之。且帝非湘陰、更始而自鬩牆，竊危之』！監國使法司逮問，堡走衢州。故浙、閩勢水火。
始，浙軍起，熊汝霖、孫嘉績皆書生。以王之仁、方國安宿將，盡舉浙東營衛軍隸之，而盡三府地丁六十萬餉其士，汝霖、嘉績及錢肅樂等食義餉。國安復爭之，因建分餉、分地議。戶部主事董守諭以王之仁部譁，言於殿曰：『諸君以義起，乃不識朝廷乎』？主事邵之詹言：『紹興八邑並起義師，請即供之；而以海寧餉王之仁，溫、臺諸府隸方國安，金華食閣部』。守諭非之曰：『義餉，美名也，其實無實；以餉義兵必不給。請一切歸戶部，計兵以食、核地以支，則兵不匱而爭息』。之仁請稅漁；守諭以搖民心止之。已請塞金田湖，括大戶田買之；請稅行人錢。監國下部議。之仁卒露刃其門以待命，守諭執不可。之仁怒：『戶曹小臣，敢抗議疏；得百孟軻，不如得一商鞅』。
檄之至，將殺之。監國不能禁，使避之。守諭曰：『司餉，臣事也；生殺出皇上。之仁雖悍何能為，將任其以臣血濺丹墀耳』！舉朝譁忿，之仁乃止。於穎在漁浦孤軍搘拄；偶及之仁，語不合，之仁劍斫之，以救止。方國安尤暴，逕以兵奪義餉；錢肅樂疏告，監國無如何。惟敘十捷功，晉肅樂副都御史；肅樂辭。且言：『沈荃宸、陳潛夫之才，方端士之勇，官皆在臣下；部將周鼎新斬級最，未殊擢』。又言『臣期十道並舉，以入杭州；苟不之能，必不受職』。不許。或譖其二於閩，乃拜命而不獲餉。監國又使太監客鳳儀、李國輔節制諸軍食；肅樂力爭中官不可與聞外事，惡者益眾。鄞、奉諸邑並以國安檄吝餉，義兵軍士絕粒四十日，至於行乞；激於肅樂，無或叛。陳潛夫破家治軍，乞四百金亦不得。陳函輝始見諸軍華衣呵殿，不習陣、又爭餉，義兵漸散；歎曰：『大事去矣！無種、蠡之材，而有伯嚭之佞，安能久乎』？金有鑑攻長興，亦不克（詳「義旅」）。
十一月，監國封方國安荊國公、王之仁武尊侯、鄭遵謙興義伯，擢張煌言兵科給事中。親勞軍於江上；拜國安為大元帥，節制諸軍。馬士英以兵至，國安暱之；阮大鋮又至，日搆諸軍，尋為張存仁所敗（見前）。張國維軍於龍王堂，再陳杭州可取，且請力行善，遂檄諸軍分道濟。馬士英軍背江陣，大敗，溺死無算。熊汝霖部魏良、黃麒、吳彪先，勒克德渾兵突截之；汝霖親出小舟對射，殺數百餘人，諸生錢振宗等亦戰死。王之仁、陳潛夫軍少卻，猶力拒。尋乞師於張鵬翼，少斬獲。
是月，鄭綵受隆武帝命，自衢、嚴援浙江；帥其屬周鶴芝、楊濟時、陳秀、郭曦、陳霸、鄭陞、諸葛倬出，卒不至。
十二月，監國以降臣謝三賓為禮部尚書、東閣大學士。有張國俊者，監國妃父也；外挾王之仁、方國安，內結客鳳儀、李國輔，恣為奸計。三賓賄之，言諸監國，擢今職。錢肅樂疏：『翹車四出，賢人肥遁、不肖攘臂：亡一也。劉宗周死，謚贈蔭卹久而未正：亡二也。張國俊權侔人主：亡三也。諸臣爭用，國俊以為不然：亡四也。新進鼓舌，草莽令甲：亡五也。反復者借推戴以呈身，闒茸者冒薦舉以入幕：亡六也。楚藩開詔，息同姓爭，李長祥面加凌斥：亡七也。咫尺江波，而裒衣博帶，滿目太平：亡八也。與國柄者半南中故臣，鴞音不改：亡九也。請更言根本：雨水所漂廬舍千百，民以水死；鹵潮衝斥，西成鮮冀，民以饑死；壯者殞鋒鏑、弱者疲轉輸，民以戰死；文武票取，一日數百，民以供應死；澤國倚舟，調發之煩，相與沉鑿，民以無藝死；入鄉抄掠，此去彼來，民以俘掠死；富室輸金，輒加羈囚，至於雉經，民以挾財死；大軍所過，淫污橫行，民以恥辱死；劣衿惡棍，羅織鄉里，民以憂懼死。竭小民之資，不足供藩鎮之一吸；合藩鎮之兵，不足衛小民之一髮。由前九亡，並此而十。君不早圖，臣不知所止矣』。太常寺卿莊元宸疏：『舉兵以來，士勞於外、民殫於內，重以旱潦，將臥薪嘗膽
之不遑，而頗安逸樂，釜魚幕燕，撫事增憂；則晏安何可懷也！敵在門庭，有深宮優養之心、無據鞍借箸之事；則蒙蔽何可滋也！左右之人，頗能內承色笑；則事權何可移也！五等崇錫，有若探囊；則恩賞何可濫也！殿下試念兩都禾黍之悲，則居處必不安；念孝陵荊棘之慘，則對越必不安；念青官二王之辱，則撫王子，何以為情？念將士生民之困，則衣食可以坐廢』。又言『中旨用人。赧王弊政』。屢封還，三賓結內侍力阻之。請斬馬士英，亦不聽。乃貽黃宗羲、林時對書：『蕞爾氣象，似恐其不速亡』！遂去。時對言：『宜合力進兵，通海師、防江口』。又劾諸臣擁兵跋扈、加銜桂印之濫；弗果從。
戶部侍郎沈廷揚始在淮安制於田仰，及淮安沒，廷揚以所部居崇明。監國命總督浙、直，由海道取三吳。仰益忌之，廷揚乃率其部居舟山；以諸軍標掠，曰：『師名恢復，今若此，賊矣』！履畝定稅，其眾始戢。
順治三年（隆武二年、監國魯王元年。是歲隆武帝亡，朱成功仍用其號；桂王立於肇慶，仍稱隆武二年）春正月，監國在紹興。使柯夏卿、曹維才入閩聘，隆武帝加夏卿兵部尚書、維才光祿寺少卿。手敕以報曰：『朕無子，王為皇太侄；朕有天下，終致於王。其同心致力，共拜孝陵』。命浙東官屬，盡列朝籍。監國猶嗛之，上啟僅稱「皇叔父」。
是月，隆武帝使陸清源以金十萬犒浙師。金有鑑再攻長興，不克（詳「義旅」）。
二月，監國以諸生黃宗羲為職方主事；已改監察御史。宗羲嘗貽王之仁書，言『宜沉舟決戰，自赭山直趨浙西。若日於江中攻其有備，蓋自守耳。蕞爾地以供十萬眾，即北兵不一矢，其何以支』？又言：『崇明，江海門戶；曷援之，以分其勢』。皆不能用。叛將張國柱及王鳴謙大掠至餘姚，其黨張邦寧掠慈谿，眾恐；始招以伯爵。宗羲爭：『如此則益橫，且何以待後。請以為將軍』。從之。陳梧將高鶴鳴等復自乍浦掠餘姚，權知縣王正中擊殺之；諸將怒，劾之。宗羲言：『梧眾亂，是賊也。正中保民，何罪』？田仰、荊本澈兵至，舳艫蔽空；憚正中，不敢犯。
俄，諜言北兵將自海道入，錢肅樂移海口以備之；無所得食，疏：『兵無分地，必散走；然大仇未復，臣不敢歸。請以家丁從役』。監國慰留之。王之仁亦嘗疏：『起事之日，人人有飲黃龍之心；一戰而敗，遂指錢塘為鴻溝，天下事尚忍言哉！臣願悉所部沉船一戰。今日欲死，猶可以戰；他日欲死，恐不能戰也』。
三月，博托、張存仁以舟師抉堰至，張國維堅守，王之仁襲擊於江心。東南風盛，波浪極天，之仁揚帆，縱弓銃矢砲助之，碎舟無數，士卒沉過半，鄭遵謙獲鐵甲八百餘。國維乘勝攻杭州，不克。
是月，陸清源至，方國安執殺之；監國懼，使張國維分兵備閩。擢余煌兵部尚書，代國維。
諸軍益爭餉，田仰尤橫，與鄭遵謙競於朝；其部斫遵謙，遵謙呼救，得走去。客鳳儀以兵助仰擊遵謙，巷戰；監國止之，仰走溫州。隆武帝詔使戢俘掠、敦臣節，不受命。浙中諸臣求乞亦無厭。煌疏：『國勢愈急，朝政愈紛。尺土無復，戰守無資。諸臣請祭，則當思先帝烝嘗未備；請葬，則當思先帝山陵未營；請封；則當思先帝宗廟未享；請蔭，則當思先帝子孫未保；請謚，則當思先帝光烈未昭』。人以為名言。
熊汝霖、陳萬良以嘉善、長興、吳江、宜興義兵皆相約，瑞昌王在廣德亦望助，將自海鹽直入至蕪湖，斷江路；不克，則引太湖軍為犄角。萬良言得兵三千，舟食足，用其計必成。眾不之應。惟王中正攻乍浦，克之。萬良進攻德清，不克；徐達龍戰死。姚志卓亦敗走昌化，復沒。俄，張存仁等盛兵至，萬良誓守；吳易自太湖至，無兵不能救。熊汝霖、張鵬翼、孫奭各請以兵進，不聽。鵬翼在衢州，監國用之以拒隆武帝；萬良無救。
夏五月，隆武帝執陳謙殺之（詳「閩海遺兵」）。閩中人士多請監國制浙東，以自衛；諸生李世輔言尤切，且憾岷、蜀諸王不倡義。然閩、浙隙卒不解。
錢肅樂在瀝海，諸將譖其將入閩，使人刺之；肅樂棄其軍，抗疏披髮入山，誓不適閩。監國大駭，而無如何；使就黃斌卿攻崇明，以窺三吳。以孫嘉績、熊汝霖為東閣大學士，督師如故。兩人固書生，又無食；請裒其軍隸黃宗羲、王正中，凡三千人。正中知兵，又之仁之從子，故獨得食。於是太僕寺卿陳潛夫、尚寶寺卿朱大定、兵部主事吳乃武、查繼佐各以數百軍附，將之自海寧入海鹽，趣太湖；百里之內，迎者日至。遂約孫奭於崇德（詳「義旅」），沈廷揚亦謀自海壇矙海寧，張名振議由海道攻崇明，以救錢塘。俄，正中軍敗歸，名振亦未及進。
乙丑，博托以兵至錢塘。方國安大懼，將入閩；不勝，則走滇。俄，砲碎其灶，國安曰：『天奪我食矣』！遽擁兵遁。壬申，入紹興；甲士夜叩宮門，劫監國走。江上之軍一時迸散，鄭遵謙、熊汝霖、錢肅樂、劉穆兵皆入海。惟之仁軍未動，張國維議析守。之仁泣曰：『壞天下者，方荊國也。孤軍難禦，公其行乎』！國維振旅，從監國。博托望江東軍無或在，猶未濟；見負擔者揭而行，乃決進。潮不至者又三日矣，博托遂濟江。
六月丙子，博托趨紹興。余煌縱民走，乃死。張煌言及諸臣追扈監國渡曹娥江，止於臺州。方國安、馬士英將執監國降，不果（見前）。
秋七月，監國渡海至南田。張名振來迎，謀入舟山；使毛有倫扈宮嬙先。
命張國維留守東陽諸邑；博托兵尋陷之，方逢年、方國安降（見前）。進攻金華，朱大典誓守；博托兵攻之。
時黃斌卿在舟山擊王鳴謙，殺之；降將張國柱兵攻斌卿，阮進救之，大敗國柱，獲其舟數百。國柱遁，值監國宮眷舟至，遂劫之；元妃張氏自刎死，次妃陳氏匿荒島凡數日，張肯堂護免。
博托遣兵攻衢州，降將秦應科內應，城遂陷；執崇王、楚王、樂安王、晉平王數十人，皆殺之。楊文驄來援，敗沒。博托兵並陷嚴州府。盤山關亦破；其地為紹興之陰平，博托未渡江，即以兵攻之；至是破。遂趨溫州、臺州。王芋、盧若膺先後奉隆武帝命守溫、臺，皆不能立。大學士顧錫疇以督師駐溫州，賀君堯殺之，走。劉孔昭掠其地，尤酷。至是，亦遁。博托軍連陷溫州，遂以舟師追監國；垂及矣，龍躍海中，波濤湧疊，舟楫盡壞，乃去。名振奉監國椗海口，張煌言等入舟山諸嶼，浙東內地亦幾盡。
監國聞鄭遵謙等在海中，謀會之。張名振與黃斌卿為姻，特又使阮進救斌卿，謂有德於彼，將奉監國如其地。遺書告之，遂行。
九月，監國魯王至舟山，斌卿拒不納。舟山在寧波海中，橫亙百餘里，為春秋甬東地（或曰徐偃王失國，即走之）。斌卿自蕪湖東遁，曆吳淞、浙江不敢留，以舟山匿海中，止之。已聞隆武帝即位，思附之以自重；上書：『舟山地勢擅山海之扼，西連閩越、北走長江，為進兵門戶；番舶往來，饒魚鹽之利』。亦上疏於監國，遂自伯進侯。以得賜印劍、便宜行事，屯舟山；遂自立，不附諸軍。且貪橫甚，擅殺監軍道荊本徹於小沙，並其軍；阮進為擊敗張國柱，獲舟及百，反奪進軍資船舶；義師將軍胡來賀以通貢至，盡掠之；賀宗堯自閩走玉環，徵其山海之稅，兵及貲重之舟凡五十，斌卿殺而奪之；有兩藩王子以舟至，斌卿殺而投諸海，盡有其孥賄。及是，拒命；曰：『我受土地於先皇，今王如的止，則競射之』。必不可。張肯堂勸之，不聽。會鄭芝龍以福建降，從子綵薄之，走入海，無所主；聞監國在，則大喜，奉入閩。
是月，博托兵陷金華，屠之。浙江盡沒。
冬十月丁酉，監國自舟山道普陀，東次臺州。十一月壬寅，次鷺門（即中左所）；從臣兵部尚書熊汝霖、編修張煌言、鎮將張名振十餘人。以扈從功，封名振定西伯，與鄭綵共典兵。芝龍更使彩執監國以為功，綵不可，匿諸舟；取貌似者被以冠服，曰：『急則縊以獻』。尋奉之如廈門。朱成功以閩、浙隙，不奉命，待監國如寓公；綵奉監國如南澳。
十二月，朱成功起兵，移文明年為「隆武三年」。眾知其意，張煌言勸名振北還，召散亡；遂奉監國次長垣、石浦。已沒，張名振抑鬱甚。
順治四年（永曆元年、監國二年、朱成功稱隆武三年）春正月，監國在長垣。大學士吳鍾巒、侍郎熊汝霖、馬思理、沈荃宸、給事中吳垐、通政司鄭遵謙、郎中徐孚遠、總兵阮進、周瑞、周鶴芝、趙牧先後至，監國以熊汝霖、朱繼祚、張名振為大學士，黃宗羲、張煌言為僉都御史，授孫延齡等官有差。
辛未，監國誓師於海口，提督楊耿、總兵鄭聯以兵會。進封鄭綵建國公、鄭遵謙興義侯、張名振定西侯、楊耿同安伯、鄭聯定遠伯、周瑞閩安伯、阮進蕩胡伯、周鶴芝平夷伯。鶴芝往來於日本，與其撒斯瑪王昵。宏光元年，鶴芝在舟山，受命乞師於日本；期明年以三萬人行，大除東京及長崎道以待命。鶴芝喜，再使參謀林舞籥以珠璣、玩好往結之。余煌抵書黃斌卿曰：『此亦吳三桂也』！鶴芝怒，入閩；諫鄭芝龍降，不聽，移其兵屯鷺門。聞大學士張肯堂將自殺，曰：『封疆之臣，以身殉也。公今北伐，非其比也；曷振旅為後圖』！肯堂入其軍，與攻下海口鎮東衛，使趙牧、林舞籥守之。劉中藻已自括蒼攻慶元、泰順、壽寧、福安、寧德、古田、羅源七邑，守之（詳「義旅」）。監國以為兵部尚書、東閣大學士。鄭綵忌之，遂有隙。
二月壬申，監國圍海澄，擊降將張應元走之。明日，攻漳平不克，總兵陳國祚戰死。甲戌，福州兵救海澄，監國退入海口。丙子，監國克漳浦；旋復陷。己卯，攻福州不克。壬午，遣兵攻興化，拒於張應元，不克；朱繼祚、楊耿尋克之（詳「義旅」）。癸巳，攻福清，亦為降將張心裕所拒。
三月己未，周鶴芝攻閩安。甲子，林質復德化；再攻建陽，與降將蔡應科戰敗死。
夏四月，常州諸生戴之雋說降將吳兆勝於松江，使反正，遣使約諸軍；黃斌卿拒不應。言者再四，斌卿劍擬之；請者益銳，斌卿卒不出。已舉其故伯印授兆勝，曰：『望必會師』。張名振、張煌言各以其部行，沈廷揚為導；曰：『兵至必屯於崇明，禁俘掠』。名振從之。比至，食已罄，皆登岸掠，維舟鹿苑；颶風夜作，溺死過半。叛將馬得功兵大呼：『薙髮者不復殺』。師大潰。廷揚抗節死（詳「義旅」）。煌言、名振皆被執；有百長教之，微服出間道免。兆勝將入海，使張世勳登城望；師潰且盡，世勳遂殺李魁等，執兆勝送南京。兵部右侍郎陳子龍及與謀者皆死（詳「殉節」）。
監國攻建寧，李長蛟、王國用為軍主，義兵四至；城中望之舉火應，遂入之。進攻邵武，城環山海難之。鄖西王將王祁軍上游，夜索几案炙香放之，城中砲矢作；遲明審其偽，不為備。一夕，祁親以敢死士突之，更漏未盡而拔。
五月，鄭綵拔長樂；尋沒。馬得功攻海口，林舞籥、趙牧死之。周鶴芝退守火燒嶼，使義子林皋從安昌王乞師日本。副將岑本高攻浦城，亦敗。
六月，監國攻漳州，不克。退次琅江，故副都御史錢肅樂來覲。肅樂既解兵，隆武帝召之不赴；福京沒，肅樂走福清，採薯以食。及是入謁，鄭綵請代己司兵部，肅樂泣而辭，監國不許；乃言：『兵部舊制難盡復，請申約束，使臣得行其法。自國家多難，將帥率以敗為功，王之仁實蹈其習。臣願海上諸臣，以勿欺為事。臣在山下，有以資來投，請奪降臣家以餉士者可數百人。諸臣入關，臣當先驅；顧宜存大體，勿以爭兵餉為朝廷羞。敘功惟官而棄士卒，誰為之死？請至今兵能斬級獲馬者，徑授官。江上之役，病無統一，宜帥綵而定諸鎮前衝、後殿，無令異同；次定什伍，無令囂然孟浪以戰』。從之。再疏：『停一切封拜，擇諸健軍有功即掛印』。監國然之。乃僉六營勁卒及諸裨未能督統者，授之。兵威遂振。
秋七月，監國自以兵及朱成功、鄭鴻逵水陸攻福州，敗績。
八月，監國遣兵襲連江。
九月，監國復羅源；又取連江、長樂、永福、閩清、崇浦、海澄、漳浦二十餘縣。北掠海州，破高公、鶯遊、龍門諸島。鄖西王常潮入松溪，慶元、政和、樂安、光澤、建陽山寨多應者。馬得功自浦城來攻，卻之；又復順昌、將樂（詳「義旅」）。
冬十月，監國以馬思理為東閣大學士，林正亨為戶部尚書，沈荃宸為工部尚書，余颺、劉沂春為左右都御史，林嵋為給事中，黃賓為吏部郎中。召大學士吳鍾巒於家，錢肅樂寓書焉。鍾巒幡然曰：『行固無益；然吾不出，人心益渙，當以死濟之』。乃疏：『今武臣並將軍、都督，文階必都御史、侍郎，三品以下者弗署也。又製符璽、鬻官爵，臥林泉者，稱連齊、楚；守僕御者，曰集多兵。以此聲聞，徒致亂故。請嚴核之』。監國是其言。
大學士劉中藻趨福寧。守將塗登華，故隆武帝臣也；汀州沒，登華守福寧如故。中藻至，登華欲降未決；曰：『寧有海上天子乎』？錢肅樂與之書：『殘宋二帝並在海中，矧其不為殘宋乎』？登華遂降。綵益忌之，強以私人守福寧；中藻不可。沈荃宸往解之，綵不聽；監國魯王以李向中巡撫福寧。時兵屢勝而俘戮甚，民為語曰：『長髯總兵、黔面御史；銳頭中軍，有如封豕。我父、我兄，斧臂且死』。向中聞之曰：『是非能成大事也』！中藻曰：『是監軍職，公何嫌焉』。向中乃持節，召其中軍將斬之。訴諸中藻，不應；曰：『汝今日始見段太尉也』。軍士乃戢。向中居恆短衣縳褲遍隨諸舶，鮫人、蛋戶皆勉之供軍實；福寧人倚之。曾慶亦以兵復平樂，旋出降。辛未，陳世亨復瑞安；俄沒。林汝翥攻福清，亦敗。大學士劉中藻攻慶雲，克之。
錢肅樂請頒監國曆於海上，朱成功不從；肅樂勉以忠義，亦不忤。監國始惜肅樂貳於隆武帝，至是悟其誣。
降將李榮、馬成龍來攻，鄖西王亦敗於松溪，景寧、雲和、龍泉、慶元皆沒。
十二月，初，溫、臺、紹興、寧波間山寨千計，平岡張煌言、大蘭王翊、東山李長祥尤精整。及監國出長垣，連復浙江、福建諸郡邑，兵勢逼福州；凡滿洲卒在浙江者多援閩，浙中備弱。主事華夏及諸人謀以舟山兵取寧波，聯李長祥軍入紹興，盡復故地；乞師於黃斌卿，不應。長祥及馮文琦再三言監司以下皆將出東門，樓船兵亦以其時入紹興；斌卿諾之，而竟不出。夏書亦為謝三賓所得，長祥諸軍皆敗走。降將常進功、張杰扼海口；張名振自蛟門次三江，兵少不敢進。斌卿一屯桃花渡，訖不進；諸人皆死（詳「義旅」）。
順治五年（永曆二年、監國三年、朱成功稱隆武四年）春正月丁酉朔，監國在閩安，復次壺江之琅琦嶼。
周瑞、鄭綵軍私鬥，熊汝霖撻彩兵，彩殺汝霖；遵謙不平，綵又殺之。人心駭潰（詳「義旅」）。監國不能問。
前大學士朱繼祚、同安伯楊耿合兵攻興化，降臣彭遇促城中兵出戰，登城易幟；諸軍乘之，遂復興化。鄰邑多下，徇及汀州、延平，斷福建、江西之道。
二月，以錢肅樂為東閣大學士；三辭不許。每入見，輒流涕；固有血疾，至是益劇。
江西將郭天才來請約，監國封為伯（詳「江西之亂」）。
王翊破上虞，旋敗走天臺；復入寧波，諸義兵亦再起。張存仁以兵陷連城、將樂、順昌諸邑。
三月，同安復沒，詔安、和平諸縣亦沒。鄭綵之爭福寧也，錢肅樂不之直；遺書劉中藻，為綵所獲，恨之。肅樂雖入閣，恆與馬思理、林正亨偕艤舟監國側，擬票訖，即引去。是月，馬得功入永春州，進次虎豹關，陷德化諸縣，屠攻民寨三百有奇。降將張應夢陷羅源縣，柯棟賴、李率泰兵陷興化，攻延平諸寨皆下。得功又攻建寧，陷之；蓋碎以西洋巨砲也。建寧守蓋三月矣。鄖西王走沙埕，旋被執死（詳「義旅」）。初，王祁在建寧，諸生惲日初言不守仙霞關，建寧必不可守；從之，使副使謝南雲趣浦城，兵潰死。御史徐雲兵適至，祁復與之襲浦城，亦潰。故建寧卒不守。長樂、蒲田、永福諸縣先後沒，監國所存寧德、福安、連江而止。
夏六月，降臣陳錦取金鄉。
秋八月，李率泰至長樂；鄭綵走入海，並連江失之。
冬十月，監國以舟師退壺江。陳錦攻將軍寨，陷之（詳「義旅」）。
十二月，王翊在大蘭、張煌言在平岡、李長祥在東山、章欽臣在南鎮及石仲芳在蕭山、王化龍在會稽、余國望在金湯、吳金明在臺州、袁應滮在奉化、柏襄甫在湖州皆如故（詳「義旅」）。
順治六年（永曆三年、監國四年、朱成功稱隆武五年）春正月，監國在玉環。張名振來朝。
三月，王翊徇奉化，敗其兵河泊；再攻上虞，破之。馬得功陷寧德縣。
夏四月，福安城破。大學士劉中藻之守福安也，鄭綵惡之；得功乘其隙，急攻城，中藻固守，殺其兵四、五千。得功周樹柵，使城中不得出；中藻猶固守，自去年十月至於是月，乃沒。沙埕亦陷，閩地盡失。
監國事急，使乞援於黃斌卿，不應；李向中以兵少不能救。會振威伯塗覺突圍至，乃及章義軍扈監國北入浙。張名振自松江之役喪其軍實，斌卿遂侮之；名振招故部且之閩，自募一軍屯於南田。監國至，遂奉之次三盤。鄭綵、鄭聯皆棄監國去。
六月，張名振克健跳所。阮進亦棄黃斌卿，相與奉監國至健跳。
秋七月戊申，監國至健跳所；從者大學士沈荃宸、劉沂春、禮部尚書吳鍾巒、兵部尚書李向中、戶部侍郎孫延齡、左副都御史黃宗羲、右僉都御史張煌言、職方郎中朱養時、主事林瑛日朝於舟，謂之水殿。壬午，叛將田雄以萬人圍健跳所，張名振攖城守。阮進聞之，倍道入援，水陸夾擊，殺傷千計；田雄逸去鹿頸。
鎮將王朝先入覲，封平西伯。魏國公裔徐仁爵從次臺州、又入海，有扈從功，亦封定南伯。朝先故王鳴謙部，斌卿誘而劫之，妻子皆失；不得已降，斌卿靡之，而不之任。張名振以千金結之，且力請於斌卿還其軍，遂歸心焉。斌卿之還自桃花渡也，一意保聚。籍舟山民十五以上皆為兵，田為公田；六十無子者田入官，夫死妻不得守。內地富民田在舟山者，盡舉而入於官。製舟舶，恣封殖：期如土司有其地。既拒監國命，阮進乞糴亦不與。其部王大任劫金數萬以餽斌卿，索無厭；大任懼，訴其逆於朝先，請討之。遂及名振謀曰：『凡海中島嶼隸浙江者，故百有奇，舟山為大；而斌卿負固，不若誅之，以奉監國』。名振以斌卿與有舊，泣阻之，眾不可。監國亦以南田健跳所無可恃，謀他適；聞張肯堂在舟山，手書曰：『朕將北還，卿素忠義，能從我乎』？肯堂勸斌卿奉迎，不聽。諸人傳檄討斌卿。九月，師至舟山，黃斌卿使陸瑋、朱玖兵拒戰。名振、朝先進，屢敗之。斌卿求救於安昌王恭■〈木梟〉及肯堂，請迎監國以自贖。名振將許之，瑋、玖背約走；名振請於監國，手敕諭之。朝先使尹明詐而入；丁丑，斌卿跪聽敕，明猝斬之，投其屍於海。
冬十月乙巳，監國入舟山。城周數里，居民萬戶，即參將署為行宮。大學士沈荃宸乞罷，以張肯堂為東閣大學士。進張名振太師；擢李向中兵部尚書，孫延齡戶部尚書，吳鍾巒禮部尚書，朱永祐吏、工部尚書。召張煌言為兵部侍郎，董志寧等為給事中。故御史王翊、僉都御史李長祥、給事中徐孚遠皆來朝。黃宗羲嘗疏：『文武競高秩，惟翊不自張，兵又勁，宜有以獎之』。長祥則合王朝先及諸義旅衛舟山。孚遠在柴樓，地尤近；勸租稅、輸貢賦，避地者多歸之。乃擢翊右僉都御史、長祥兵部左侍郎、孚遠左僉都御史。使阮進、王朝先屯桐柏、南田，國事皆決於張名振。肯堂在位而不能與，咄咄不合；然老成碩望，中外倚之。
侍郎馮京第始說黃斌卿北都之變並失東南，蓋借兵之失；今我無地，不足畏也。親乞師於日本，黃孝卿副之。值日本驅天主教，紅毛夷以舶載大砲來復仇，並京第等不得入；京第哭於舟不少已。日本酋某行部至，京第為血書告之，其撒斯瑪王曰；『中國亂，我不遑恤，而令使者哭，於我國之恥也』。與其大將軍議發罪人為兵，褒「洪武錢」數十萬為佽；欲京第先歸。孝卿假市物留長崎樂日本俗，不之促；日本輕之。
十一月，監國以阮美為澄波將軍，乞師日本。京第及黃宗羲既往，阮進復納僧湛微言，賁以普陀藏經，兵必至；乃使美行。日本果喜；已知與湛微偕，則大駭。湛微者，固入日本為僧，無行；其大將軍嫉之，且疑為西洋人。美知其為所賣，復以經返。論者謂日本且不武，雖至亦無濟。
十二月，馬得功攻南安，總兵陳已戰死；陳奇入於海，復援林忠於雙坑。
順治七年（永曆四年、監國五年、朱成功稱隆武六年）春正月，監國在舟山。謁太祖廟，泣下：『高皇帝以布衣定天下，訖予小子，播遷無地，不能保有浙東數郡地』！群臣頓首請罪。
岐陽王裔李錫祚、李錫貢航海至，並以力聞；使佐阮進守螺頭。
二月，張煌言來朝，以為兵部左侍郎。王翊亦來朝。
夏五月，馬得功陷雙坑，陳奇被殺，林忠入於海。
秋八月，兵部左侍郎王翊復新昌，拔虎山寨；遣使告捷。監國卒慮舟山弱，使周瑞、周鶴芝將樓船三百屯三盤為犄角。俄，瑞與鶴芝隙，監國使胡明中往解之；隙益甚。瑞依鄭綵於閩，鶴芝自結於阮進。及綵逼於朱成功（詳「閩海遺兵」），使來求助，鶴芝不應；張名振亦欲結成功，與進、鶴芝共擊綵舟走之。
九月，降將金礪以兵攻舟山。惡王翊梗，先擊奉山諸寨；礪出奉化、田雄出餘姚，期會於大蘭，連營三十里，遊騎四出，執山民使為導，殺戮萬計。大皎、大蘭諸軍皆潰，翊走入海（詳「義旅」）。
順治八年（永曆四年--自三月後為永曆五年、監國六年、朱成功稱隆武七年）春正月，監國在舟山。王朝先初以驍勇軍塞上，屢樹功；與阮進援健跳所，戰尤力。既殺黃斌卿，收其陸軍甲仗，不及張名振；且與爭糧汛，漸攜貳。名振與阮進擊鄭綵，朝先中立；名振怨之，朝先不知，士卒散居民舍。二月，張名振猝攻之，朝先手殺數人，死。其將張濟明跳而走，乞降於陳錦，盡洩舟山狀。錦遂言監國在舟山通閩、浙，窺吳淞，為沿海患；請自定關攻其不備，風潮半日可達。降者耿應衡復使人為日者，入舟山說監國設醮禳星；從之。郎中朱養時疏『遺笑敵人』；不聽。
秋七月，陳錦大舉攻舟山；降將張天祿出崇明，降將馬進寶出臺州及金礪、田雄於定海。監國聞之，集諸將議；阮進請獨守蛟關，使張名振帥總兵張晉爵、葉有成、馬龍、將軍阮美、阮濟遏其南，張煌言、阮駿帥總兵顧忠、羅蘊章、鮑國祥、阮騂、鄭麟及都督僉事李英傑斷其北，都督僉事任麟為監使，中軍金允彥、主事邱元吉、安洋將軍劉世勳及馬三泰任守城。監國懼甚，將棄舟山走。名振曰：『臣母耄，不敢輕去寒將心。
主上躬被甲冑猶有詞，宮妃、世子豈可行乎』！因進策曰：『蛟門，天險也，敵必不至。請奉主上攻吳淞以綴之』。沈荃宸爭，不聽。或譏其避敵，曰：『吾母、吾妻悉在是，豈有他哉』？遂行。王翊、顧章立急入奉化，募軍以綴錦。是月，馬進寶入臺州。
八月丙辰，陳錦陷奉化諸山寨，直攻舟山；張肯堂使阮進擊之。進以三舟突斗，獲樓船、戰艦凡數十；馘十一人，縱之還。錦懼，將走。丙寅大霧，錦乘之，猝至蛟門，守者始覺。進急還救，遇諸橫水，鏖戰甚力；將擲火毬焚錦舟，風忽反，灼進面；李錫祚救之不及，諸軍敗績。錦入舟山，張肯堂、張名揚、劉世勳以軍數千背城戰，殺傷過當；城隍之砲，擊殺千人。錦不能勝，乃穴地攻之。
九月丁亥朔，舟山火藥竭，金允彥、邱元吉踰城降；眾忿，臠允彥子而呼名振師還救。錦聞之，攻益急。丙子夜，星隕如雨，眾駭。是日加午，城陷。劉世勳之出戰也，將分兵護宮嬪行；監國妃張氏諭之曰：『將軍意良厚，然山海之間，懼為奸人所賣；請死此清淨土』。及城陷，妃整簪服，北面再拜，入井死；妃王氏及義陽王妃杜氏、宮嬪張氏從之。錦衣指揮王朝相、內官劉朝舁巨石覆井而後死。肯堂以下死者極眾（詳「殉節」）。錦屠舟山，戍以兵千、水師二千而還。其下皆言我兵之南，所難克者江陰、涇縣及舟山耳。名振聞警急還救，會師火燒門，距城六十里，待潮乃能進；俄見煙起，知城陷。將他適，聞母範氏及室人盡焚死，哭踴自責曰：『兩誤家國』！奮身蹈海，監國及諸人共持之。
冬十月，監國泊舟日南山，進次嵓頭，謀入海壇。貽書朱成功曰：『余與公，宗盟也；居歌「行葦」之章，難賦「脊令」之句。其無吝偏師，拯此同患』！及徐孚遠以成功書至，言永曆帝已立於粵西。監國覆書，言不得已而踐位之故；乃來迎。張名振、張煌言奉以行。田雄以書召煌言，峻拒之。
順治九年（永曆六年、監國七年、朱成功稱隆武八年）春正月，監國次廈門。朱成功來謁，議相見禮；其下潘庚鍾曰：『共奉粵西朔，則皆臣也』。成功不然，曰：『外藩與諸王非敵體，矧監國乎？吾以宗人府正禮見』。從者泣曰：『彼卑我矣』！監國不應。成功贄千金、緞百端，餼廩皆備；食諸從臣及宗室，其著者侍郎曹從龍、蔡登昌、任穎眉、張沖符、太常寺卿任延貴、太僕寺卿沈光文、主事傅啟芳、錢肅遴、陳藎卿、張斌、葉時茂、林泌、通政司張吉生、張伯玉、侍讀崔相、中書邱子章、錦衣衛楊燦、內官陳進忠、劉玉、張晉、劉文俊、李國輔及副使馬星、俞圖南、總兵張子先數十人。遂奉監國居金門，月節供銀米。鄭芝龍在北京，遺書成功曰：『許龍在南、張名振在北，汝必取之』。成功不從。猶切責名振，答曰：『濟則實績，不濟則在方寸間』。袒其臂而示之，涅「赤心報國」，字長徑寸，深入肌理。成功駭愕曰：『知公久矣，如言者何』！出諸謗書，厚盈尺；名振遽火之。成功禮之為上賓，接姻好，贈萬金及呢幣；以為總制，屯其軍於嵓頭，進攻漳州、又攻泉州。張煌言間行入吳淞，還募軍於溫、臺；名振亦以軍北，望祭舟山諸死臣，將士皆哭。
順治十年（永曆七年、監國八年--是年魯王去監國號、朱成功稱隆武九年），監國在金門。
三月，魯王自去監國號，為寓公。時有搆王於成功者，禮漸疏；監國不自安，乃去其號。張煌言激發諸鎮，致貢於王。遺臣王忠孝、郭貞一、盧若騰、沈佺期、徐孚遠、紀石青、林復齋調護之，王乃安。
是月，張名振以兵凡萬人東北入浙江，獲金允彥於金塘山；磔之，以祭死者。平原將軍姚志卓及劉孔昭、其子允錫皆以兵會，副都御史王江從名振奪稗沙營，進攻崇明不下，遂入吳淞，焚張天祿舟三十；深入狼山，歷丹陽、丹徒，攻鎮江，止於金山，還軍崇明。又有讒諸成功者，使歸廈門；長楊王朱述桂為力白。及相見，語至夜；更益以兵，陳輝、王秀奇、洪旭、周全斌皆從。名振再以兵北，遇風折兵十之一，乃還。
秋九月，張名振以軍駐崇明之平陽沙；饑不得食，與眾偕餓。士卒皆泣曰：『太師枵腹，我輩忘饑矣』。竟不忍散。
冬十二月，馬得功等攻平陽沙，乘凍涉江，其勢銳甚；凡兵萬餘、騎三百。名振鼓而進，浴日將軍王善良首陷陣，姚志卓、任麟、王有才攻其左，張煌言、王焌攻其右；兩軍各纔三百人，縱橫血戰俘馘，攻兵無反者，軍勢復振。
順治十一年（永曆八年、朱成功稱隆武十年）春正月，魯王在金門。如家人輿導不備，或以名刺謁賓舊。
張名振、張煌言攻崇明，掠金山衛，遂入長江，歷狼山、抵泰興。釋被掠諸生李公仁，與語；公仁請趨中原，名振曰：『此吾志，苦兵弱。然中原覆沒，海中明朝依然如故』。遂破鎮江，掠瓜洲、儀真，泊於觀音門；殺參將姚姑娘等。甲辰，還次金山；與張煌言、劉孔昭偕登，紗帽角帶，鬚髮皓然，望祭孝陵，泣下沾襟，設醮三日。題詩曰：『十年橫海一孤臣，佳氣鍾山望裏真；鶉首義旗方出楚（自註以濟秦藩，泊金山），幽燕羽檄已通閩。王師枹鼓心肝噎，父老壺漿涕淚親。南望孝陵兵縞素，會看大纛禡龍津』！居二日，上游與期者不至，乃以輜重返；凡奪舟及來歸者至五百艘，旌旗蔽江。更攻崇明而還，屯於南田。
是月，朱成功使陳六御、桂應麟以兵至溫州之平陽，進攻崇明；姚志卓、徐仁爵助之，兩人皆戰死。鄭芝龍更使成功執魯王以自贖（事在去年）；至是，成功不可，送王入粵。王不知，將不行；成功強之。是月去閩，遇風不能進，居於南澳；尋還。
夏四月，張名振攻吳淞所，斬首四百，奪舟三百七十。遂至鎮江，焚小閘；至儀徵，徵餉於鹽儈不得，焚其舟六百。張煌言、顧忠以沙船入登州、萊州、武定，掠天津，奪糧艘百；北趨遼左，歷金、復、海、蓋，直抵高麗。還，遣使告捷於王。
順治十二年（永曆九年、朱成功稱隆武十一年）春正月，魯王在金門。
夏五月，張名振以閩將陳輝等二十四鎮入長江。至寧波，守將張洪德遣使降，名振養為子；進攻舟山，斬降將陳虎於陣，降總兵巴得功，朱成功以為駟鐵鎮。名振徒步入舟山，求母骨不得；哭而祭，哀動三軍。遂居舟山，與成功將阮駿、陳六御偕。
冬十一月，臺州守將馬信來乞降，納母為質；名振使沙船迎之。未至而疾作，其夕大星隕海中有聲，光若電。名振語煌言：『吾抱君、母恨，母骸未得，死無葬我』！是日起坐，擊其床，大呼先帝數聲而卒。煌言葬之蘆花澳中；白鶴成群繞其墓，數日乃去。遺命所部歸煌言，朱成功使隸陳六御，士多亡去；乃畀煌言，軍容復盛。人謂名振是舉，如陶謙之讓徐州雲。
順治十三年（永曆十年、朱成功稱隆武十二年）春正月，魯王在金門。
二月壬子，舟山城哭，雞犬皆升屋號，凡五日。陳六御以尹爾德等兵將至，毀其城；獲湯和碣，成毀年月皆合。張煌言進軍於天臺。
秋八月，張煌言、朱成功約北伐。
尹爾德及田雄、馬得功再以兵攻舟山，先擊諸寨王長樹、沈爾序、毛光祚及掠大、小蘭山者敗且盡，遂攻舟山；阮駿拒之於烈港（一作阮思），左右衝突，雄等敗績。越三日，駿扼橫水洋金塘山，乘潮以戰；忽大風發，尹爾德張兩翼進，駿舟膠不能戰，陳六御、張洪德救之不及，死總兵張晉爵。大戰兩日夜，殺傷甚眾，卒不支；舟山復沒。尹爾德空其地，迫人渡海，溺死無算。王江、沈調倫再起於寧波山中，亦敗死（詳「義旅」）。
冬十月，張煌言進軍秦川。時魯王部垂盡，煌言孤軍或為朱成功部所侮，推誠待之。初，魯王入金門，煌言及張名振實翼之；成功有加禮。煌言嘗言：『招討始終戴唐，真忠〔臣〕也』。成功曰：『侍郎始終為魯，與吾豈異趨哉』！其委曲感動有如此，故王得無恙。及名振卒，煌言卒不隙於鄭氏。阮美、陳文達爭餉地，煌言曰：『大敵在前，何暇私鬥』。為婉解之；美及文達皆感悅。煌言得諜不殺，好語而酒食之；遺黎亡卒，多為耳目。是年魯王如南澳，以危鄭氏故也。
順治十四年（永曆十一年、朱成功稱隆武十三年）春正月，魯王在南澳。遣使通滇中，遺臣盧若膺以下猶戴之。
張煌言軍鹿頸，尋說成功取南京；以為得之可以中分天下，且江海軍路已熟識之，宜大舉以決勝負。自與稗佐日夕較射，招人士議方略，神氣益奮。山陰葉振名三渡海從之。
順治十五年（永曆十二年、朱成功稱隆武十四年）春正月，魯王居南澳。永曆帝使至，以張煌言為兵部左侍郎兼翰林院學士、徐孚遠為左副都御史。將會成功出師，郎廷佐以書招之；煌言書卻，詞氣激昂，聞者感奮。孚遠為從人望，語成功以忠義，終夕不倦；大事輒咨之。既拜命，隨之滇；失道入安南。其酋邀以臣禮見，孚遠大罵；或言彼且相公，則愈罵。其酋曰：『忠臣也』。厚資之反。孚遠遂及葉後詔、鄭郊輩為七友，浮沉島上卒。時王雖不監國，群臣猶奉之；及永曆帝命至，悉予遷轉，卒無異志者。煌言更說成功大舉北伐，成功從之；且請煌言監其軍。煌言以舟山空，還軍之；江浙文武屢招之，皆不從。
秋七月，張煌言、朱成功入浙江，連克溫州、臺州。甲辰，次羊山，被風而返（詳「閩海遺兵」）；惟煌言軍獨全。
順治十六年（永曆十三年、朱成功稱隆武十五年）春正月，魯王在南澳。永曆帝使至，手敕王監國；王不可。朱成功聞之嗛焉；是月，遷王於澎湖。張煌言軍天臺。
夏五月，張煌言以其軍會朱成功北。戊寅，至崇明，請取之；曰：『此江海門戶也，有懸洲可守；脫有變，亦可據之』。成功不從，而使煌言軍為導。六月丁酉，至丹徒。壬寅，至焦山；與成功登，禮祀天地及二帝（詳「閩海遺兵」）。丙午，至瓜洲。郎廷佐為鐵鎖橫江而壩其上，弓矢砲石森列；煌言以絮蒙輕舟沿江上下，而使材官張亮泅而斫。須臾鎖抉，江潮洶湧，壩械倏沒。煌言以十七舟進，將奪江北諸木城，阻於砲；升柁樓，焚香祝天，飛火注之，須臾盡潰，南攻鎮江。成功言：『金陵援騎至，將奈何』？煌言曰：『我以偏師泊觀音門，彼敢出乎』！成功然之。煌言溯江上，未至儀真五十里，吏民共逐知縣降。
秋七月庚申朔，煌言哨卒七，掠取江浦。職方郎中阮春雷逼六合，諸生夏志宏、徐三峰、王寅生焚香迓，遂克之。馳檄天長，民殺知縣降；進薄盱眙，春雷手殺十餘人入其城。至泗州，自釘其郛，一躍入之。煌言前鋒次蕪湖，朱成功來會，蕪湖降書亦至。成功軍頗少，將留其軍，與共拔南京而後行。及聞其言，乃以所部北攻安慶，不克。軍令嚴謐，部卒強市價一錢即斬之；商舟數百錯戰艦間，無少犯。相其形勢，以一軍出溧陽、趨廣德，一軍入寧國、趨徽州，渡江拔和州、圍採石，傳檄遠近。於是太平、寧國、池州、徽州四府、和、廣德、無為三州、當塗、蕪湖、繁昌、宣城、寧國、南陵、太平、旌德、涇、貴池、銅陵、東流、建德、青陽、石埭、含山、巢、舒城、廬江、建平、高淳、溧陽皆降，煌言親考察，黜陟明廉。江楚、山左義兵聞風起，請約束。使遺成功書曰：『師不可老，老則生變。請取近邑，激而使走，首尾擊之，令遂自守；我克四面，收軍雲集，金陵在掌握矣』。
俄，成功自金陵敗走，春雷以鹽舟揚帆去。煌言方撫徽州，聞之亟還。八月，至蕪湖；思鎮上流，與鎮江軍犄角。太平守將某遽叛，煌言執斬之。郎廷佐招以書，煌言峻拒。降將羅某自安慶攻煌言，廷佐復以兵遮之；煌言出奇計，部舟入繁昌、趨九江，將結楊廷麟子弟還攻皖。乙未，自銅陵值鐸尼兵自上游至，煌言擊之，沉舟四。巳夜戰，諸軍聞砲聲，謂壘失，遂潰。煌言將南，眾言皖、楚之間秋冬水涸，不可行；義士魏耕請之英、霍，乃入無為州，焚其舟，步之桐城，從軍數百。至黃金棚，乞陽山於褚良輔以休士，不許。移軍東溪嶺，將入英山，追騎急至；眾大散，才餘二人。將就所知於高滸，亦不值。徽人金某、徐某憐其忠，匿之數日；導走樅陽，渡黃湓及東流之張家灘，登岸走建德祁門山中，又病瘧；急趨休寧，舟行入嚴州。慮浙人熟其貌，復自山中曆東陽、義烏出天臺，以達海壖。鳴螺樹纛，招集散亡，軍於林門。諸生羅子木以父被執（詳「閩海遺兵」），裒家國難，泣訴於煌言，邀再舉；煌言重之，而告以不可，留子木司軍事。煌言未至林門，符文煥等招葉振名護其軍；甫至而煌言歸，舉軍還之。煌言以長亭鄉多田、苦海潮，說義兵築堤田之；且耕且募，遣使告敗於永曆帝。
是月，朱成功自鎮江攻崇明；九月，攻寧波，皆不克。攻舟山，入之，守以陳輝、阮美、羅蘊章；尋去。
冬十月，朱成功還廈門。問於降者：『南京胡不下』？曰：『未聞其為明也』。乃使迎魯王還金門。
已而煌言使者至自緬，永曆帝專敕慰之，以為兵部尚書。
順治十七年（永曆十四年、朱成功稱隆武十六年）春正月，魯王在金門。朱成功供給如初。
張煌言軍林門，尋軍於桃渚。臺州將張永恩以書詣煌言降。
夏，朱成功大捷於廈門。煌言說成功意圖閩；會臺灣議起（詳「閩海遺兵」），成功不聽，煌言氣沮。
順治十八年（永曆十五年、朱成功稱隆武十七年）春正月，魯王在金門。煌言以舊從歲時供億慮成功疑之，十年不敢覲；然海上人人鑒其志。是月，煌言入閩，次於沙關；聞朱成功發澎湖，使羅子木責之曰：『師有寸進無尺退；今入臺灣，兩島後必不守。是負天下之望也』。不聽。為詩誚之；有曰：『中原方逐鹿，何暇問鴻梁』！又曰：『祗恐幼安肥遯老，杖藜皂帽亦徒然』！又曰：『寄語避秦洲上客，衣冠黃綺亦堪疑』！
冬十二月，朱成功入臺灣，遣使奉魯王東。未幾，魯王至臺灣，遺臣、宗室多從之。張煌言以浙中盡遷沿海民，五十里內無舟室；顧己兵弱，不能爭。乃懟成功，曰：『棄此數十萬生靈而遠爭島夷乎』？復遺成功書，使乘機取閩；不報。乃遺故侍郎王忠孝、都御史沈佺期、徐孚遠、監軍曹從龍等書，使說成功；亦不聽。聞吳三桂趨緬甸，再使子木苦爭之；成功以甫定臺灣辭。又使職方郎中吳鈕以帛書入鄖陽，說十三家營撓楚以救滇；比至，已不足用。
康熙元年（永曆亡，朱成功稱隆武十八年）春正月，魯王在臺灣。
夏五月，朱成功卒。張煌言悼歎；還軍林門，再以書拒招降者。
秋，永曆帝凶耗至臺灣，遺臣王忠孝、沈佺期奉王再監國。張煌言上疏：『莽移漢祚，光武中興；丕廢山陽，昭烈繼統；懷、愍北狩，晉元稱制；徽、欽蒙塵，宋高嗣立。以視今日，誰曰不然。島上勳貴罔識大義，臣又窮寡；既見國亡而不能救，猶幸故主尚在又不能扶。此所以中夜椎心，淚盡而繼之以血也。謹遣官齎獻膳銀，南望倉皇，罔知所措』。又言『聞變之日，肝腸寸斷。追維高皇帝聖德神功，豈意後王辱同懷、愍；臣恐窮島孤軍難守，浙與閩、粵復有招撫之人，不豫圖之，恐報韓者之氣衰矣。主上羈旅與閩存亡，萬一變生肘腋，禍不忍言。惟閩中正值危疑，宜亟收羅，速正大號，傳檄出師；雖利鈍莫必，興滅繼絕端在主上。謹擬上詔書一道，願密與寧靖諸臣謀之』。前後凡三啟書，王得之悲痛。煌言又與鄭經書，勉以三矢，約群臣盧若膺以下厲兵大舉。鄭經不可，王亦固辭，而使御史陳修齎敕勞煌言軍。
冬十一月辛卯，明故監國魯王卒於臺灣。王雖不監國，鄭經歉之。王不能堪，將入南澳；未發疾作，二十三日而卒。諸臣禮葬之。煌言哭曰：『孤臣棲棲勞苦，部下所以相依不去者，徒以王在；今若此，更何望乎』！志卒不挫。有勸居雞籠者，曰：『與其偷生若朝露，無若一死以立信』。卒不行。
康熙二年，張煌言軍林門，遣使祭告魯王曰：『穆王駕鶴而來歸，已孤此願；望帝化鵑而猶在，莫慰餘思』。聞者哀之。是年，煌言及阮春雷攻東蚶、長腰諸島，入之；有舟五十。將攻福寧，其部林國梁謀叛煌言圍之，反以砲碎煌言舟，殺其弟嘉言；遂導耿精忠部攻煌言，東蚶諸島復沒。
康熙三年春三月，張煌言、阮春雷集舟於三山、三都間。降將吳萬福攻之，死者甚眾；春雷去，不知所終。夏，降將李長榮復敗煌言軍；總兵張賢及諸人多被執。煌言知不可為，散其軍；居浙江之懸嶴。
秋七月，張煌言抗節死。魯王之部始盡。
魯王以海，太祖十世孫也。幸不死兵，移徙東浙。張國維、陳函輝奉之，陳謝不及；夫其始事，已不雲武。監國之後，大勢可為；忠正盈朝，義幟被野。王不能風馳電激，蹈隙提戈；河上遷延，鴻溝自劃。馬、阮再來，方、王交橫；張國俊、客鳳儀盤結城社，張鵬翼、朱大曲懸禦八閩。令遂朝服濟江，光復故物，慮夫桓、靈奄豎之禍，肅、代藩鎮之形，譚、尚干戈之轍，未必不見；何獨九死十亡，決於灰滅乎！健跳寄居，錢塘不國；二鄭恣毒，君若墜旒。閩土誓師，躬自仗鉞，天命不佑，海口轉移。落拓如斯，泥中瑣尾。復恥無心，監國去號；菟裘將老，錢王不歸。而託跡得人，保首沒世；豈險阻倍嘗，情偽遂晰。亦唐、魯雖隙，正士居多也。且夫寧波、紹興之旅，舟山、閩海之殉，錢肅樂、張國維之義，張名振、張煌言之忠，反復孤撐，終以亡滅。乃此柵山樑、彼結水砦，則野先、稽聳之節也；出入長江、振動淮服，則世忠、解潛之師也；
遙祭高皇、痛切先帝，則司空、洪皓之願也；調停水火、堅固膠膝，則韓琦、卻正之儔也。雖五丈秋星之隕、吳璘晚年之譏，精衛徒填，房馬不餵；吁！可痛也。然奔流履鏑，閱世屢年。即無提舶之功，奠故君於昌國；亦有泠之之憤，逐浙水之忠魂。何必烏合詆譏，失機文致乎？蓋「春秋」之義，莫大於奉王；旄邱之臣，相從於瑣尾。忠義之夫，所爭在此；載筆之士，何遽昧之！乾餱既薨，擁戴無地；而生死葬祭，有始有卒。高皇養士之報、書生矢志之誠，乃在波濤成旅中耶！推斯志也，即文山、世傑並驅爭先可也；繫之浙末，誰曰不宜？而或以南海之溺，未負辛靡；定西之亡，亦類誠意。傳聞異辭，其亦問諸水濱。
