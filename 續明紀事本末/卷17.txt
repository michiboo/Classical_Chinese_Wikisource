

·李孫之兵·
順治三年（隆武二年。是年桂王立）冬十二月，張獻忠殺掠西充、鹽亭間。豪格、吳三桂至漢中，賊黨劉進忠降；導其兵急馳千五百里，乘霧登保寧之鳳凰山。值獻忠親出，進忠指語雅布蘭曰：『此獻賊也』。雅布蘭一矢中其額，獻忠顛伏積薪中；曳斬之。群賊不知，班列如故。俄，塵埃漲天，則滿洲兵逼其壘矣；賊大崩。豪格兵乘之，收其人畜、軍佽，入保寧。
賊黨孫可望、李定國、劉文秀、艾能奇潰而南，王尚禮、白文選、馮雙禮、王復臣等從。道無所掠，殺馬而食，至於鞭舄皆食之；後乃食人，饑仆者立割盡。七日至渠河，眾猶數十萬。總兵曾英使千兵偵之，遇賊潰。越二日，賊至江上不得濟，多下馬臥。或說曾英以奇兵涉江突擊之，疲賊可盡；英不可，曰：『此死賊，劃江阻之，彼必饑盡』。文秀望隔江軍民輻輳，營壘皆縱飲，無嚴備；曰：『吾儕不爨十日矣，不若冒死進；得一舟，則可以生』。裸而銜刀亂流以泳，其黨徐湖等五人從之。至朝天門，隨波而沒；英卒皆笑之。文秀突起，牽一舟走；可望等羅拜，即與百人沿江突擊。英以巨艦繞攻之，彀弓桅下；王尚禮射之中胸，墮水死。賊更掠舟濟；余仲燒營走，水陸兵潰，崩聲如雷。賊攫人畜、輜重、芻粟無算，遂陷重慶府。偽相汪兆麟亦至，獻忠心腹也；定國、能奇先以隆武帝詔曰：『獻忠所害，非君父也；若降，許免死』。心動，至是問計於兆麟。兆麟不知，使作賊。能奇怒罵之，立射其目；定國縱刃之，踐為泥。居數日，燒重慶，夷其城；分獻賊親兵殺掠而南。將入滇，取道遵義。越望日，至綦江，眾志攜。可望偽稱獻賊婢生子，當共事之；眾皆喜。其黨張成功、王十萬、小關索不奉令，小關索夜遁；可望杖成功、十萬，乃定。越六日，賊婢乃生女，且已斃。
順治四年（永曆元年）春正月，賊棄綦江走。十日至遵義，陽禁殺掠，四徵芻糧。止於桃園洞，奉偽後啟而後行。俄聞吳三桂兵將至，懼；共執偽後燒殺之。殺掠至烏江，乘楊吉潰，遂為橋濟，直越貴陽。眾方議守，聞烏江潰，則皆走、或出降。越二日，可望等至；大肆淫掠。三日乃招撫，又數日復出掠。自青崖、龍里、高堡至於威清、平壩、安興諸處，男婦老弱皆屠死；幸而免者，並去其手鼻，千里蕭然。方謀入滇，聞沙定洲亂，乃屠貴陽，疾趨雲南。至於曲靖，遇內監孫興祖以隆武帝令徵沙兵（即定洲兵）；可望曰：『朝廷不知其事，若徵之，是獎亂也；不如討之』。興祖以為然，乃共去偽號，傳檄為明。
夏四月，可望等入雲南；聲言討賊，其各安堵！與定國、文秀、能奇皆復姓；四人皆陝產，獻忠養為子，偽封可望平東將軍、定國安西將軍、文秀撫南將軍、能奇定北將軍，使姓張。至是，乃復姓。可望長而狡，三人皆下之。自恥其名，改今稱（故名可旺）。遂自稱東王，定國、文秀、能奇亦即故王號；封其黨王尚禮以下公侯伯有差。將設六部翰林，畏人議，卒為之。以降賊在籍御史任僎為禮、兵二部尚書，范礦為吏部尚書，吳兆義為戶部尚書，龔彝為刑部尚書，萬年策為工部尚書；尋以陳源代年策。建四王府；毀昆明、呈貢二城為之；闢教場於城南，毀民居以萬計。僎猶媚賊，議尊可望為國主；可望生子，請如皇太子禮。為定製：以干支紀年，盡廢閣部、科道官；盡易印文為八疊，更鑄印冊、錢文。括民田、井鹽官四而民六之，收郡縣技藝者皆入營。屢促可望稱帝。彝起家進士，阿可望指，陳十事，請租外增賦、賦內增馬。楊畏知、沐天波皆憤之，其黨亦多不之服；滇民更失望，曰：『除虎進狼，此之謂矣』。可望為儀衛，將列之則病；已即止，曰：『是尚有天命耶』！皮熊、王祥皆疏言『今入滇者，皆獻賊之孽；朝廷無為所愚』。瞿式耜在桂林，聞而憂之。
順治五年（永曆二年）春，孫可望據雲南，以定國、文秀、能奇皆等夷，思一之。顧兵弱，定國、能奇尤強，使心腹王尚禮說之；能奇許諾，定國、文秀皆聽命。
夏四月朔，群賊大陳於教場，將上可望大元帥號；定國先至，其下揚旗鳴砲如故習。可望怒而走，文秀婉解之；王尚禮請責旗鼓以贖罪，皆不聽。定國怒與詬，可望益憤曰：『欲長我者，必杖定國百』。定國競甚，可望遽去；白文選曳止之，曰：『今若此，皆散。請勉受責』。共按定國杖之半，祈免乃止；群賊駭懼。於是可望自稱大元帥，使定國攻沙定洲以自贖；軍伍賞罰，必咨可望而後行。夜，可望詣定國，親撫之，憾卒不釋；可望亦患之。聞李赤心降，爵上公；亦思以朝命壓其眾。偽慨然曰：『我輩躍馬二十年，破壞天下，卒無寸土；而滿洲收其利，甚無謂也。我將挈天下還之明耳』。楊畏知力聳之。四川巡按錢邦芑貽書可望，重複千言，皆說之降。可望語其使曰：『苟王我，我以全滇歸於明』。邦芑復書：『本朝異姓無王封』；而裒其事以告。
順治六年（永曆三年）夏四月，孫可望使楊畏知、龔彝以南金三十兩、琥珀四、馬四匹赴行在求封王；表稱『先秦王盪平中土，不謂自成犯順，玉步旋移。孤守滇南，恪遵先志；王繩父爵，國繼先秦』！且聲言不得封，即擁兵至。王化澄、袁彭年，馬吉翔、龐天壽等請從之，嚴起恆執不可。金堡尤力爭；疏七上，曰：『不封，則可望反為南顧憂似也。然使恭順，雖不王，可也；如其不可，王之，徒益其志。他日進王而求，何以應之？或謂「難禁其自王」。顧王則誰能禁之；今乞寵命，則我有權矣。或謂「可望以全滇至，其功可王」。然金聲桓、李成棟且不敢王，今封可望，何以對兩人』？因言『韓信、趙佗、李光弼、郭子儀、岳飛、韓世忠、徐達、常遇春及金忠之王，勢並不同；今惟在諸將能恢復，恢復既定，雖不王之可；不然，陛下徒隳祖制，以解諸將之體！可望王後，更有不忍言者』。疏入，眾是之。楊畏知疏爭：『奈何以一腐儒失大計』！宗室朱議浘更劾堡；畏知曰：『朱君亦誤，給事之爭，使可望知有人，不亦可乎』？議不決。畏知曰：『可望借長李、劉輩，必不得已；俾以上公，而侯定國以下可矣』。從之。乃封可望景國公，易名朝宗；定國、文秀皆侯爵。擢畏知尚書、彝侍郎，使偕趙昱齎冊往。
五月，孫可望使李定國陷安順，清威道黃應選亟還語定國：『何不以尺一告？天子方攬豪傑，某當奉管鑰於將軍，毋不王不霸，令人謂盜賊』！定國色平；應選更言『將軍負武略而不得一地，名又不正；故人睨之。若藉三百年天子，輔以義從，天下無敵；他日分茅，與開平、中山比烈。舍此不圖，非雄略也』。定國言：『當與平東議之』。應選言：『平東遠，當先與公盟，矢不二心』。定國從之。可望滋不悅。堵允錫亦思結可望，宴畏知、彝於七星岩。
陳邦傅以地逼於孫可望，懼為所噬；其部胡執恭曰：『君固受制藏空敕，今可望不得王，我若封之，彼必悅；即其兵殺瞿式耜、金堡、李赤心，其可也』。邦傅然之。矯制鑄印，封可望「監國秦王、九錫節制天下兵馬大元帥」；亦封定國等。使執恭齎以往，可望大喜，郊迎十里，拜舞受命。亦頗聞朝議，私叩執恭；則曰：『此太后意，外廷不知』。可望逆其偽，然亦假之以脅眾。定國等不從，可望勸之；艾能奇言：『我自王，何待封』！定國曰：『不然！我無尺寸功，敢受朝廷恩』！卒不受。廷臣聞之，交章劾邦傅。堵允錫言：『可望尚請封，不如予之，使執執恭以伸法；不然，是驅之變也』。嚴起恆、吳貞毓、楊鼎和、劉修、吳霖、張述載皆不可。允錫密疏：『廷臣執不王異姓，正論也；然不為今日計？可望乃逆獻養子，凡此滔天之惡與有力焉。今姑取其歸正，冀收其用；安可泥常法！且可望已自稱「東平王」，降而為公，彼必不受；因而為逆，如天下何？臣思開國功臣徐達、常遇春稱六王，皆進封；宜量封可望以「一字」。即敕申明舊制，示破格而勉以中山、開平其可也』。從之。而趙昱已行在道，謂『「景國」命，可望必不受』。乃與允錫謀之。
秋七月，堵允錫以所藏空敕矯制封可望「平遼王」，亦封定國等；使昱及畏知、龔彝齎冊往。可望駭曰：『我已封「秦」』！畏知曰：『偽也』！執恭亦曰：『畏知偽；所封實「景國公」，印敕故在』。可望怒，並下之獄。李定國謂趙昱敕真，將往受；可望怒，定國乃止。拘昱館舍，陰縱之；昱走南寧。可望下檄諸鎮，以「秦王大元帥」自稱制，諸軍曰「行在」，所設六部官亦如之。又名其護衛曰「駕前軍」，自稱曰「不穀」；文書下行曰「令旨」，上行曰「啟」。稱定國、文秀、能奇曰「弟安西」、「弟撫南」、「弟鎮北」。始為廟，太祖中、張獻忠左、可望祖父右焉。又獨為獻忠立太子廟，四時致祭。楊展首疏劾之曰：『臣闢草茹荼，為陛下收蜀、圖黔。可望檄忽至，舉陛下土地、甲兵並隸之。臣誓不共賊俱生久矣，無難斬使焚檄、出兵烏蒙以爭之。顧可望挾敕至，若果然，臣不敢異。然此後，非陛下臣矣。在朝之臣，誰實為此？若令不出朝廷，則可望偽耳。臣願首戎行，與諸將共討之』。疏至，上下不知所為。瞿式耜、金堡亦劾可望大逆不道；式耜且請戮執恭以正辱國之罪。時不能用。可望使李定國入黔，要總督范礦、巡撫郭承汾盟於龍里。永曆帝不能問，惟封皮熊、王祥以備之。
順治七年（永曆四年）秋八月，孫可望使以玉帶、名馬、黃金萬兩、銀十萬兩求真封，且問故；別以白金四萬饋朝貴。永曆帝始知趙昱狀。馬吉翔等利其賄，請封可望「澂江王」；使者言非「秦」不敢復命。嚴起恆執前議，且請卻其貢；文安之、郭之奇主之，王化澄、朱天麟等不可。會高必正入朝，語使者：『本朝無異姓王，我破壞天下，逼死先帝，蒙恩赦宥；然公爵爾。張氏竊據一隅，敢冀王爵！今與我同報國，去賊號；無欺朝廷弱，我兩家士馬足相當也』！使者懼而去。必正寓書於可望，詞意嚴正；可望不顧，言不真封，當趨行在。嚴起恆言：『可望無禮，誰能止之！然彼方資爵於我，敢效李自成乎』？可望知朝廷無封意，益忿。
會艾能奇死，馮雙禮主其軍；可望誘之為心腹，其勢益強。皮熊畏之，使李之華往求盟；可望以書責熊：『擁士卒，可戰可守，而罔知邦本，日煩徵派。黔中為出兵之途，豈無救災之心以為假道與？且黔、滇皆朝廷地，留守留兵、綢繆糧糗，惟冀與行在通聲息；若祗一盟為燕雀處堂之計，則非不穀所望於君子也』！熊得書益懼，走清浪衛。
九月，孫可望犯貴州，使白文選先。郭承汾以書責之曰：『牛耳之血未乾，北門之師已至。君父可欺，天地神明必不可昧』，可望不顧。既至，范礦率屬文武郊迎之。使白文選追執皮熊於清浪，既而釋之；貴州皆入於可望。改布政司署為行宮，圖繪山川日月，自為錢幣曰「興朝定寶」。勒諸文武繳札敕，凡監軍、督餉、部卿、僉憲及總制、參游皆革之；無敢或拒。川、廣潰將走貴州者，並為所脅。可望驟增兵數十萬，使劉文秀、白文選、王自奇分道取四川。
冬十二月，遣編修劉茞如貴州，真封可望為「冀王」。時兩廣皆陷、南寧危急，永曆帝將取兵於可望，故遣之。至平越，不得進；久之，乃還。楊畏知謂可望：『「秦」、「冀」相等，偽何如真』！不聽。定國請以畏知終其事，乃使畏知如南寧。
順治八年（永曆五年）春正月（永曆帝十二月。至二月後，為永曆五年），孫可望邀文安之於都勻；凡數月，安之乘間走。將入南寧，孫可望坐以罪，戍之畢節衛。
閏二月，孫可望使賀九儀入南寧，索阻封者；直入嚴起恆舟，攘臂呼詬。起恆言：『朝廷恩賞自有在。今若此，何也』？九儀格殺之，又殺楊鼎和等；人心駭異。可望又殺楊畏知，定國、文秀皆切齒。
夏五月，孫可望疏請入滇；眾議不可。朱天麟力請，乃出之。
冬，孔有德兵逼南寧，馬吉翔、龐天壽堅請赴可望。永曆帝終不可；可望忿甚。
十一月，坤寧常在郭良璞以宮隘居於外，可望私人張應科私之。永曆帝殺良璞，賜巴東王及其妃死。可望不得已，杖應科。
十二月，孫可望使狄三品等入南寧，劫永曆帝行；眾不能拒。
順治九年（永曆六年）春正月，永曆帝次廣南。孫可望復使王愛秀至，言『廣南鄰交趾，夷情叵測。惟安龍為三省會，城郭完固、行宮修葺、糧糗完備，朝發夕至；請即居之』。蓋陰慮永曆帝果入滇，或為李定國等所戴；故拘之安龍，若曹操、高歡之故智。其言城郭、宮室狀，亦盡偽。
二月，孫可望定歲供，上用金八千兩、米六百石，從官皆取給；永曆帝忍之。尋使太常寺卿吳之俊以璽書促可望出師，詔旨疊至；可望不得已，與馬進忠等分道出。
李定國自滅沙定洲，兵強；在滇日夕練士卒，得兵三萬，衣甲皆備。可望惡之而不能制。自是馳書於可望曰：『願立戰功以報職』。可望乃疏：使劉文秀入蜀，討虜將軍王復臣副之，凡兵六萬，以拒吳三桂，分出敘州、成都（時文秀已行）；使李定國自貴州出、入廣西，征虜將軍馮雙禮副之，凡兵八萬，攻孔有德。且請封定國、文秀皆公爵，餘秩有差。從之。馮雙禮，可望之心腹；使副定國，實以監之。定國出鎮遠、入湖南、克桂林，自夏歷秋，兵甲精最，所至莫當。且方誓報國，戰輒親陣，以故克捷；居恆肅士卒，一無所犯。招兵部尚書劉遠生、中書舍人管嗣惠、主事朱昌時於山中，圖興復。酒酣，謂遠生曰：『曹操、司馬懿有戡亂才，躞蹀百戰，扶弱主以垂名，易耳。顧以此博笑罵，猶持黃金易死鐵，至愚者不為，而曹、馬為之』。可望聞捷，喜且懼；亟使封定國為郡王，兼行營都督招討使；封雙禮為侯。定國曰：『以王封王可乎』？不受。永曆帝使封定國西寧王，亦封文秀平南王。
御史李如月疏劾孫可望罪同操、莽，請加陳邦傅惡謚以警之。永曆帝持其疏不下，而責如月『謚以褒忠，無加惡理。小臣言亂制，廷杖、除名』。將以解之。可望使其黨跪如月於朝門，如月忿罵，殺之；殊體褫革，懸之市中。永曆帝不能問。可望之駕前軍更忮定國，曰：『北兵本易擊，獨吾儕不一當』。馮雙禮謂『桂林所獲，惟孔有德金冊、金印、人葠、倉庫財物，估計及萬金，其餘盡沒於定國軍，富強必難制』！諸往來者又增搆之，兩人隙益起。定國自湖南東問江西（詳前），委州縣、擁金帛，陳戰事率徑達安龍；或使馬進忠及從官之在軍中者以告，不盡關白孫可望。可望謀親出湖南以攻之，聞封「西寧」之使至，邀之曰：『孤今以師出楚，當會安西大慶宴，奉皇上敕書寵定國。子無行』！定國竟不得拜命。
冬十月，劉文秀大敗於保寧。可望偽旨，責其拒良諫、損大將當死；援復諸城功，落職閒住，盡奪其兵。文秀以數十人還雲南，諸將怒罰重。
十一月，李定國次衡州。孫可望至沅州，使白文選陷辰州；尼堪救之，定國謀覆之蒸水。雙禮陰以其謀告可望，即檄雙禮還，將以死定國；不死，亦坐以敗軍罪。戰之夜，雙禮不告定國走；及旦，定國訝其兵不至，使騎偵之，已西去。定國大驚，收兵走；已謀出間道取長沙（見前）。可望檄之，晝夜七至；不得已，還武岡。
馬吉翔更謀受禪，移明祚於孫可望，號後明。惟定國遇永曆帝誕，率諸將朝拜如禮；冬至亦如之。且言『文武官非「秦」授者，既拜皇上，毋復拜秦王』。偵者以告，可望益怒。尋取宗室之寓黔者盡殺之，凡數百人。卜於聖水，將自帝，不許；砲擊之。
是月，永曆帝使林青陽以密敕徵定國軍入南寧。
十二月晦，林青陽以敕至定國軍。定國感激，許勤王。初，蜀人金公趾在定國軍，日為說裨官，因斥可望為卓、操，而期定國以諸葛。定國大感動，曰：『臥龍天人不敢望，關、張、伯約不敢不勉』。是以與可望左。及青陽以詔書至，詞旨哀愴；定國捧之，流涕頓首受命曰：『臣一日不死，忍令陛下久幽辱？幸稍忍之！臣事可望雖有年，寧負友、必不負君』！致書吳貞毓曰：『粵東未定，進退維谷。機事必密，責在先生』。若預知有「十八公」之禍者。
順治十年（永曆七年。是歲魯王去監國號，朱成功稱隆武九年）春二月，孫可望使召李定國會沅州。人曰：『此雲夢之遊也』。定國不知，行次紫洋渡，龔彝使告曰：『必無來，來則必死』。定國大驚，遽東走，為橋渡湘水。可望兵追至而橋絕，定國止永明。遂自龍虎關走平樂，涕泣謂其下曰：『不幸少陷軍中，備嘗險阻；思立尺寸功扶帝室，垂名不朽。今甫斬一王、奏大捷，猜忌四起。且我與撫南共起雲南，撫南一敗，遽遭廢棄，我敗必更甚之！妻子並在雲南，我走豈得已哉』！諸將□之，亦有以軍從者。居數日，歎曰：『本圖戮力，共報朝廷。今若此，能成功耶』？將還桂林；聞已陷，止於柳州。
三月，孫可望聞李定國去，自以兵四萬出靖州討之。猝遇屯齊於周家坡，敗績（詳前）。是役也，可望以隙於李定國，慮諸將圖己，不敢嚴令。諸軍亦以「駕前軍」故，不與並，遂至於敗。可望還貴州。
夏六月，永曆帝再使周官徵定國軍。
秋八月，孫可望聞定國還柳州，使馮雙禮襲之。定國燒糧誘之入，雙禮追之，定國伏發，殺其眾殆盡；生獲雙禮，釋之。雙禮遂附於定國，可望憾益急。然畏其擁兵，不敢動；厚其妻子，定國亦知之。可望在黔，其黨媚之無不至。
八月，孫可望自為國主於貴州。以文安之為大學士；安之逃之。以陳源等為六部尚書，以鄭廷元為僉都御史、錢邦芑為通政司、方於宣為翰林。於宣為設起居注，稱獻忠為太祖，颺頌功德；詆斥莊烈帝。時謂帝星明井分，可望將一統；且言永曆左右惟吳貞毓、川黔之間惟錢邦芑，曷誅之？可望易貞毓；而邦芑有人望，乃逼之官。邦芑拒不受，遂為僧；可望使任僎誘之，邦芑誚以詩。可望怒，使鄒秉誥執之。永曆左右張佐辰、馬吉翔爭附於可望，永曆帝危甚。
順治十一月（永曆八年）春正月，孫可望黨共請撫李定國，南寧總兵朱養恩言尤切；可望終不可。乃起劉文秀為大招討使，督軍東出；文秀辭，可望強之。尋自出單騎按辰、沅軍，觀險隘、勞軍吏；十日而還。
三月，孫可望殺吳貞毓十八人。張佐辰等擬旨，言『封拜者皆為身謀；催秦王力任安攘，畀予一人，漸有成緒，朕實賴之』。錢邦芑亦執至；可望以安隆之故，人情洶洶，乃止。
夏四月，孫可望疏：『皇上正法諸臣，李定國失律不誅，復盜寶封之，是賞罪也。且軍伍賞罰，皆臣主之。此楊畏知所已言，何容背自朝廷乎』？又言：『南寧危而卒安，不可謂非賀九儀等之力。使幸防城，且與李元允偕死，臣非無位號；既滅沙定洲，亦非無兵地。即秦王之命，初意豈及此哉！顧皇上臥薪嘗膽，無忘湍瀨之危；如以安龍僻陋，欲移外地，當供夫馬錢糧護送，不敢阻截，以蒙要挾之名』。詞氣悍悖。永曆帝再以血書徵定國入。定國亦以可望憾之，亟將來襲，謀他出；使約朱成功會師廣東，攻雷、廉。遂取羅定諸州。
順治十二年（永曆九年）春二月，李定國自高州入南寧。
夏五月，劉文秀自常德敗績，走貴州；可望使與王尚禮守雲南。
順治十三年（永曆十年）春正月，李定國屯南寧，軍衰。孫可望使王自明、關有才襲之，定國計無所出；其下金維興、趙延生曰：『彼眾雖多，皆我舊部。若自南寧山路出不意擊之，彼必驚潰。然後以兵衛安隆，則美名厚實，我實兼之』。定國從其言，集兵萬人，使靳統武、高文貴將以從；躬自南寧小徑行五日，至田州，出自明軍後。又偽張滿洲旗伏，而以正兵猝衝之；四山鼓譟，旗色錯出。自明、有才棄軍走；定國邀之，力戰乃得遁。降其士卒三千人，遂赴安隆。
二月，李定國將至於安隆；孫可望急使白文選劫永曆帝行，心腹葉應璜監其軍。文選嘗說於錢邦芑曰：『叛逆惡號、忠義美名，其圖之！且大丈夫，可久陷身於不義乎』？文選感動。既與王祥盟烏江，復為孫可望陷遵義，逼祥死；及見邦芑，愧汗不能仰視。邦芑曰：『非公賣人，人賣公耳』。因為言永曆帝在安龍之辱，泣數行下。文選折箭，誓殺可望。及出州敗，可望策定國必入安隆，使文選以兵先。文選至，盡以其謀告；且曰：『姑遲行，俟西府』。越三日，定國至，永曆帝使文選逆之，慰勞倍至；定計適滇。明日遂行，至曲靖。守滇者，劉文秀、王尚禮、王自奇、賀九儀、張虎兵數萬。文秀固不直可望，聞永曆帝至，陽集尚禮等分門守，陰以數騎迓定國；言：『我輩以董卓待可望，所慮卓去而操至』。定國折箭誓，因偕之雲南；沐天波出迎於馬龍驛，尚禮等勉從之。永曆帝入滇，即可望第為行宮；晉封定國晉王、文秀蜀王、白文選鞏昌公，並封王尚禮保國公、王自奇夔國公、賀九儀保康侯、張虎醇化伯、艾能奇子承業以鎮國將軍攝延安王。尚禮以下皆可望黨，以擁兵故，封之。定國將靳統武、高文貴、竇民望，亦晉爵有差。加沐天波為柱國少師；以金維興為行在吏部侍郎兼左都御史、龔銘為行在兵部侍郎（兩人皆定國客）。命馬吉翔入閣辦事，則以媚定國得之。又命龔彝為戶部侍郎、雷躍龍入閣辦事。彝言受可望恩且十年，不肯受；舉朝譁詬：『若以進士官司道，可望入，首迎降；忘明朝三百年之恩，而不忍可望十年之恩乎』？彝不為恥。躍龍當崇禎時官至吏部左侍郎，降於李自成，復為可望宰相；託言來朝，遂命入閣，人皆議之。永曆帝欲以撫可望，故用之。而除光祿寺少卿高勣、御史鄔昌期名，以劾定國、吉翔也；尋復之。使白文選如貴州撫可望，可望言必殺定國；文選謂『天子在彼，和為宜』。可望以天子在滇不敢亂，乃使文選道雲南。
順治十四年（永曆十一年）春，白文選至自滇，謂李定國曰：『諸人擁兵在輦轂，非便。曷假和議遣之；張虎其尤，曷先焉』？廷臣方務撫孫可望，爭是之。方於宣謂可望：『上在滇，定國輔之，人心漸屬；宜急正大統，其事自定』。可望日夜謀犯闕。
夏五月，永曆帝使歸孫可望妻子以安之；令張虎行。曰：『若秦、晉協和，卿之功也；歸當公爵』。拔所御金簪賜之，曰：『以此為信，見簪如見朕也』。虎出，即約王尚禮為內應；尚禮諾之，且促之行。
六月，虎至貴州；言『永曆帝端拱，政皆自定國出。所信金維興、龔銘、靳統武、高文貴數人，眾無固志』。上所佩伯印，明不敢貳；且曰：『使告文選者，已為所用矣』。又出所賜簪，謂永曆帝使剌可望，將酬以「兩字」王。可望大憤。方於宣言：『不煩兵，永曆帝及定國皆授首』。策秘不聞，遙見於宣叩首，可望頷之。出則大言：『今歲入滇，許相我矣』！可望反已決，又得妻子無所顧；以乏餉遲之。永曆帝再使白文選往慰，可望奪其兵，幽之軍中。使其黨朱運久入滇，黃蓋大轎，無或臣禮。其名和晉，實使尚禮、自奇為內應。錢邦芑久為可望拘諸大興寺，聞變憂之。陳源等陰為永曆帝計，每以微詞激諸將；武人無避忌，酒酣輒罵可望：『剝一賊皮，更張一賊皮耶』！邦芑因語源、馬寶、馬進忠、馬維興皆舊臣，白文選亦必不相負；藉茲取可望易耳』。源及鄭逢元詣馬寶結密約，且告文選；從容謂可望：『茲事重使功，不如使過；請以文選統諸軍，寶等助言』。可望釋文選以為大總統、馬寶為前鋒，留馮雙禮守貴陽；列兵十四萬以出。
秋八月朔，孫可望舉兵反。越望日，濟盤江；滇都大震。王尚禮陰為應。王自奇先以醉殺定國將，自楚雄叛；陷永昌，據之。聲息不相聞。
九月，孫可望至交水，環屯三十六營，首尾數十里。文秀謀走安南，定國欲自沅江入土司；兩日議不決。越望日夜，白文選以其軍入曲靖，單騎馳至都；曰：『必速戰』！諸將皆諾：『遲則敗矣』。定國未決，文選誓『負皇上者，死萬矢。今日之事，我先陷陣』。即馳而騎。乃下詔盡削可望官爵，使李定國、劉文秀帥祁三昇、胡一青、吳子金、賀九儀、李本高討之。馬吉翔固黨於可望，至是請視師，許之。
可望聞文選去，將還貴州；馬寶慮事洩，大言：『文選去留不足重』。張勝諂賊曰：『即我一人，可以擒定國；何必去』！可望大悅；且語勝曰：『定國既出，滇都必虛；其與張虎、馬寶、武大定以精騎自尋甸襲之』！寶即使人告定國，且曰：『必來日戰；不然，不及』！定國驚，夜告諸將：『明日盡出，夾三岔河軍』。馬維興等陰相約，陣而不戰。定國盡銳突而前，李本高馬蹶死。定國懼欲退，文選怒曰：『張勝已襲雲南；若我軍退，賊以鐵騎躪之，為肉糜矣。進死於戰，不愈退死馬足乎』？部其騎奔維興。維興不發矢，開陣逆之；與攻可望後。袁韜從之，合兵四擊，可望陣亂。定國麾而進，將士大呼解甲迎晉王。可望駭曰：『皆反矣』！倉猝遁。定國、文秀踵擊之，賊大潰。定國曰：『張勝至滇都，王尚禮必應，我將救之』。使文秀、文選、楊武追可望；曰：『必獲之』！自反雲南，勝已將薄城，王尚禮為內應。沐天波請即召之，及龔彝、張重任；惟尚禮三召乃至，款之朝中。勝至，尚禮軍無主，不敢動。勝見金馬碧雞坊告捷旗，大駭；掠而走。定國遇之渾水塘，其眾死突，幾不支；馬寶縱大砲背擊之，勝獨走，寶及大定降。勝至霑益州，其部吳承爵縛之；駭曰：『汝乃叛我』？承爵言：『汝叛天子，乃責我乎』！並其黨趙勝皆伏誅。尚禮自縊死。可望奔普定，馬進忠閉不納，且砲擊之；或曰：『此國主』。進忠謬言『可望以十六萬人出；今若此，必他賊』。可望急走去。
冬十月，可望入貴州；使馮雙禮守威清隘，約追者至，鳴三砲。劉文秀至普安，遲疑不敢進；雙禮欲沒可望貲，遽鳴砲以紿之。可望盡棄其蓄及婦女，獨與妻子出貴陽，走偏橋、鎮遠、平溪、沅州，皆不納；惟靖州道吳逢聖迎之。逢聖固胥吏，專諂可望，擢今職；共知勢去，使其黨程萬里赴洪承疇降。白文選追至，可望夜走；至沙子嶺，楊武復截之，劫奪殆盡，可望僅以逢聖、陳傑、劉天瑞百餘人狼狽入長沙。承疇送之北京，濟度、張懸錫郊迎之；封義王。就問滇事，遂議舉兵。
文秀旋師，張虎以殘兵遁；文秀獲之，詰以上賜簪有何行刺語，虎不能對。執送滇都御門，告廟而磔之；可望諸將皆歸命。永曆帝大封白文選鞏昌王，馮雙禮慶陽王，馬進忠漢陽王，馬寶、賀九儀、馬維興皆公爵；擢錢邦芑秩。
十一月，詔卹安隆殉臣及陣亡將士，通賜謚蔭。謂『范礦兩及定國盟，且曰：「逾盟若何」？定國曰：「可望明則輔之、叛則殺之，無難也」』。時礦已卒，予謚祭之。降詔大赦；惟狄三品、王會、張光翠以助逆，及陳源、鄭逢元降秩有差。朱運久等各遁去。馬吉翔、張佐辰、扶綱，尋復任。方於宣為提學，以勸進表試士；聞可望敗，馳書邦芑嘲之。
定國使齎詔及己書結朱成功，期明年會於南都；西約王光興、李來亨：號令四出，將大舉。來亨等不之應。
劉文秀在貴陽練兵三萬，定國忮之；召之還，文秀鬱鬱甚。
順治十五年（永曆十二年）春二月，洛托、卓布泰、吳三桂三路趨滇都。叛人孫可望請從軍，不許；乃多為書招其故部。定國方以可望去無慮，大校將佐及從賊者之功罪，為分兵地；武備頗弛。
夏四月，王自奇、關有才復以永昌反。二人當可望敗，定國折箭召之降；卒不自安，遂復叛。定國怒，親討之；極於邊徼，執而殺之。而洛托兵及貴州，定國急還救，已不及。先是，中書舍人高勣、通政司金簡次第言：『內患雖除，外憂方棘；伺我者，頓刃以待兩虎之斃。而我酣歌漏舟之中、痛飲焚屋之下，豈能旦夕？諸生老於兵，胡洩沓若此』！定國忿，訴必杖兩人，諸臣爭未決；而貴州、四川、廣西三路敗書至，乃引咎。
是月，劉文秀卒。文秀每屏人語：『晉王拒虎進狼，必敗』。疾亟，上疏言：『我朝國事，可以預知。臣精兵三萬在黎、雅之間，窖金三十萬；臣將郝承裔知之。果值倉猝，妻備盤匜以待、子操羈靮以從；以十三家營出營河、洛，庶幾轉敗為功也』。
妖人賈自明倡言上帝以某日助兵，為木偶數百皆及丈，執幡幢，為行陣。定國感之。四方促師者，輒雲「有待」。久之無驗，斬之；戒期而出。
秋七月丙申朔，以定國為招討大元帥，登壇受鉞；於古命將禮無不備。定國分兵阨險阻（見前）。
冬十二月，李定國敗績於炎遮河，倉猝護蹕走。艾承業謀執之，不克；自以其部降。定國諸將以永曆帝及主帥去，徬徨無定指。御前總兵馬寶誘於吳三桂，首以其部降；狄三品亦被誘，執馮雙禮並其金印赴軍前降。白文選將王安自建昌入雲南，奉其敕印、金章降。於是馬維興、高啟隆、楊威、劉侢、塔興策、王國璽、吳子金、吳子香、李如碧十餘人先後降。
順治十六年（永曆十三年）春正月，李定國至大理，請留守；許之。白文選至，列陣下關，其眾萬餘；定國以數百騎赴之。文選憤涕，叱曰：『人主畀全城、全國於王，今若此，誰執其咎』？定國南向拜，請以身贖。文選曰：『王何人，可死於敵乎！行矣，我守此耳』。定國乃追扈至永昌，還鉞待罪；永曆帝曰：『是國之禍，王何罪焉』。
不許。
二月（明閏正月），尚善、吳三桂出雲南，追定國將王國勳於普洱，至於玉龍關；白文選、張光璧、陳勝戰，皆敗；文選並其鞏昌王金印皆失之。追兵至瀾滄江，文選自沙木河走右甸；尋入鎮康，走木邦。
李定國聞之，使其將靳統武以兵四千扈永曆帝入騰越，自以兵渡潞江。諸潰卒亦少集，得兵萬人；軍於磨盤山，曲徑叢簀，西南第一隘也。定國策尚善、吳三桂窮追必不戒；萆山扼隘，為木柵數重，設三伏於其前：泰安伯竇民望為初伏、廣昌侯高文貴為二伏、總兵王璽為三伏，每伏兵二千，期敵遇二伏，乃鳴砲，首尾夾擊之。尚善、吳三桂逐白文選渡瀾滄、絕潞江，追奔數百里無一敵，謂定國必遠走。至磨盤，亂伍登山，踰二伏者萬二千人。大理少卿盧桂生忽叛，赴尚善軍降，盡洩其狀，則大驚；急使兵皆棄騎退，且以砲擊伏兵，定國兵多死。民望不得已，亦舉砲出，浴血以斗；王璽馳山巔下救之。定國坐山上，訝信砲誤，知計洩，憤甚；揮軍齊進，短兵接。自辰至酉，死傷被地，殺尚善、吳三桂軍都統以下數十人。尚善卻屯三十里，不敢進。民望、璽亦戰死（見前），士卒死於伏者三之一、死於戰者亦三之一，諸將猶阨險守。定國慮軍孤，中夜而走。比出山，問永曆帝安在？眾曰：『西行已百里，在茶山、緬甸間矣』。憮然曰：『君臣皆死，無益也』！獨以其兵行。至是，與永曆帝相失。諸將聞之，乃迸散；賀九儀走龍江，李成爵走麗江邊徼，李成碧、廖魚、祁自貴、馬德鳴並諸部流連永昌諸邊外。
定國自霑化使高允臣結緬甸，為所殺。聞白文選在木邦，就與議：『上入緬，我兵深入，禍恐不測。此復無險阨，我將擇地屯士卒圖恢復』。文選以永曆帝左右無衛，請往捍之；議不合。定國引其軍踰孟定、耿馬，入於緬甸；潰兵續至，勢少振。文選自間道濟隴川、潞江，踵求行在不得，謂已入阿瓦；以兵陷之，相距六十里，永曆帝不知。文選不得已，還。
二月，李定國軍緬甸；咸陽侯祁三昇、孟津伯魏勇自雲南至。定朔將軍吳三省當磨盤之敗，護定國妻子赴其軍；遇吳子聖等誘之降，三省陽諾之，乘間走潞江，將合於定國，棄其營落妻子不顧。值定國如孟定，不能進；三昇有歉於定國，別走龍川，入戶獵，且誘魏勇與之偕至。值三省至，復誘之行。定國至孟定，賀九儀兵亦至，張國用、趙得勝部從之；定國以自隸，得兵萬人。
夏，李定國以封爵誥冊授諸土司，使為明；惟沅江土知府那嵩受其總督命，為結內地諸土司，略有從者。
秋，李定國軍孟定。孟艮女土官懼定國入其境，集夷兵以拒；定國攻之。
冬十月朔，李定國軍孟艮城，土官走。地多魚稻，定國居之；使諸土目耕田輸賦如內地。亦虞諸土司疑貳，不敢出。時那嵩起兵，吳三桂圍之，嵩使求救於定國；以攻孟艮故，不能救。
十一月，白文選自木邦合師於定國軍。
十二月，文選移軍於孟凜。
順治十七年（永曆十四年）春正月，李定國軍孟艮。先後為疏三十六，募土人以進，多不得達；其達者，馬吉翔復尼之。永曆帝及朝臣莫之計。最後，定國請示進退；吉翔卒不答。
二月，白文選駐孟凜。求永曆帝耗不得，引還南甸，得兵萬人。
三月，李定國將楊武叛，入降。賀九儀妻子在雲南，吳三桂使為血書招之；儀將降，定國杖殺之。亦杖殺金維興，惡其誘於三桂也。九儀部何起龍以其眾，自蔓谷河降。
總兵唐宗堯者，定國使屯於磨艿，招納降附。宗堯叛，令將士赴孟艮者盡入己部；殺奪商賈，取其貨轉市孟艮，弋倍利。故滇中事，定國略無聞；西距阿瓦亦遠，惟日夕練兵覬恢復。
夏四月，白文選移軍於景線。
秋七月，白文選以兵屯江北，假道於緬，求入覲；不許。文選濟江，攻阿瓦。阿瓦有二城，緬酋居新城。永曆帝於故城之者梗；聞文選兵殺掠，使沐天波以敕止之。天波歸，乃知定國、文選等迎駕疏先後三、四十。馬吉翔不顧，亟與緬敕令文選無進兵。緬又曰：『老皇帝至，我極盡賓主禮；何來一野王子，反蹂我地，豈謂我無人耶』？文選亦不受敕（見前），曰：『蠻人不足信也』。急攻新城。垂克，緬紿以三日降；文選為退軍十里，緬急繕備。文選怒，再攻之，不能克；且以砲擊其軍，師人多死。文選盼永曆帝旨不得，乃望鷓鴣城痛哭去（即阿瓦）。初，文選在南甸距孟艮二千里，聲息不相聞。及攻阿瓦還，知定國所在，先馳書責以大義及擅殺賀九儀，引軍赴之。緬亦知文選必復至，益修戰備。
秋九月，李定國自孟艮引兵出，道遇文選；曰：『不聽吾言，果致緬怒。今在內者危，若之何』？文選不能對。乃定計合攻緬：定國自孟艮出西道、文選自木邦出東道，期會於桐塢。趙得勝、張國用還，隸白文選。
吳三桂既疏請兵滅明，遂檄緬甸會兵於孟卯。值白文選攻阿瓦，其使留不行。比將反，緬聞李定國將攻之，請先為之攻定國；三桂許之。
順治十八年（永曆十五年），白文選再疏迎蹕，不獲。
吳三桂使何進忠、沈應祥攻定國，至於孟卯，瘴發而還。
定國以兵攻緬，糧乏頗死亡；以江干多材木可為舟，將分軍迎永曆帝，而自攻新城。靳統武慮分兵弱，請並力攻新城，許之。遂與文選盟，刑牲歃血，誓必克緬。其地三面海，陸徑一線，緬更斷之；拔其豪邊牙鮓、邊牙鮓，以兵十五萬來拒。定國使再喻意，不應；為木城更遞以進，遂逼定國營。大出其兵戰，巨象為先，佐以槍砲；橫亙二十餘里，呼聲震天。定國、文選眾不當其十一，且無兵；手長刀、白棓以進。始合，少卻；其花象進尤銳，定國親執刀當象前，一揮墜其鼻，群象皆奔。急督眾進，文選以兵橫攻之，殺傷無算；陣遇邊牙■〈魚果〉，斬之，緬兵大潰。邊牙鮓走大林中，鳴鼓竟夕；詰旦，無一卒。定國、文選軍渡錫箔江進，謀渡大金沙江。
惟祁三昇在戶臘，聞賀九儀死，心益漓；魏勇卒，三昇並獲其兵；吳三桂復招之，三昇乃並勇軍及總兵劉芝林、王有功、鄧魁文皆入降。吳三省知不可為，亦偽降。
三月，李定國軍次大金沙江。再使喻緬假道，徵象馬糧道，皆不應；而曰：『汝主在，猶殺掠；送之出，更何如？若欲攻城，亦惟汝！堅守一、二年，我無所損；水土不服，汝將自死』。定國度緬人不可喻，軍於桐■〈土白〉，距阿瓦八十里；文選軍象寨，距阿瓦百二十里。緬盡燒其舟，為木城沿江阨守，砲械彌目。其父老曰：『自此而北為鬼窟山，有大蕉林可以筏濟。既濟，其上為大居江地，饒林木；居人數百戶燒礦冶鐵，舟可立具』。定國從之，使都督丁仲柳、副將董朝用、王三元傍大居設廠製舟。緬偵之，以奇兵撓廠；仲柳棄舟走，緬盡燒之。定國忿，散兵四掠，為坐困計。緬亦饑，食及皮甲。定國諜知，再使送永曆帝出，則無患。緬復誑定國退兵而後從之；文選勸定國斂軍俟。
厲疫驟起，將士家屬死者相繼；部將某又自燒橋遁。定國不得已，旋師。或言：『緬瘴夏秋益甚，且千里無煙，孟艮亦未可至；去此百里為擺沙古，地高涼、產魚稻，曷往諸』？從之。行未幾，大山亙前，即渺賴也。登峰而望，盡其西南大海矣；遂屯焉。
秋八月，李定國、白文選復以兵攻緬；及於桐■〈土白〉，巨舟十六風壞其五（或曰緬鑿沉之），急退師黑門坎。迨夕，趙得勝、張國用遽擁文選走，曰：『王無為賀九儀之續』！定國聞之，使其子興嗣追文選，曰：『彼速亦速、彼遲亦遲，毋過迫之』！歷三日，至鐵門限；國、勝等議：『興嗣躡我，不戰不能行』。升山據險，矢石交下；興嗣怒，欲擊之。定國馳至，大慟曰：『文選拂吾算，強欲入緬，誤大計；今復叛，使汝追之，冀其返，猶可與共濟。今若此，其心死矣！每憶昔年共事者惟文選在，何忍自斗！吾遂吾志耳』。旋軍孟艮，餘士卒纔三千。
吳三省雖降，非其志；會三桂檄三升軍移騰越，三省突以兵走孟定、趨孟艮，至於磨犄。知定國往攻緬，不能進；得唐宗堯諸罪狀，且欲降，遂殺之。以兵弱，流連孟定、耿馬之間。白文選適至，見三省，不言而涕；已曰：『吾負皇上及晉王』。三省知有變，乃言雲南降者多不得所，人心益思明，故己徒步至。徽人江公福又以朱成功約舉兵表至，文選乃止；得勝等意亦改。文選屯錫箔，使總兵蘇某出木邦，會定國進兵；月餘不得報。
八月，李定國自孟艮軍蠻暮。三桂、愛星阿將分道出，先使張國柱阨南甸以備之。
冬十一月，白文選在錫箔。方徵兵土司，聞三桂出，使馮恩覘之；為所獲，盡洩軍實。三桂使高得節襲之，日夜馳三百里，至江濱；文選駭憚，毀橋走茶山。三桂趨緬甸，慮文選窺木邦，使諸降將祁三昇、高啟隆、馬寧、馬寶、馬維興、沈應時急迫之。至，將戰；部眾皆挺刃起，文選竟不敢令。獨計馬寶與相善，招之；寶遂單騎說以兵萬、象馬數千降。
十二月，定國移軍於景線。
康熙元年春正月，李定國屯景線。聞永曆帝被執，憤懣絕；曰：『勢既不敵，退無為；若之何』？乃傍雲南邊境伺動靜。
夏四月，李定國屯軍於猛臘，猶為明。初，永曆帝入緬，從臣分散，馬九功入古剌、高如珍入暹邏，絕為所愛，以女妻之；如珍姊又為定國妃，間道通殷勤，謀連兵攻緬甸，復其仇。定國乃使江國泰約暹邏、九功約古剌，且乞師於車里，皆如約；九功又自古剌招潰卒三千，致書定國剋期犄角。將發，一營盡疫；定國為表詞祝天，陳己反正，悉心為明：『若祚未絕，請無災疫，裨力出滇，以救故主；若統數絕，乞死定國，無害軍民』！
六月，定國生辰，疾作。永曆帝及太子訃又至，■〈足辟〉痛呼號，自擲於地。不食三日，疾益篤。越數日，招討大元帥晉王李定國卒。將死，語子興嗣及靳統武曰：『寧死荒徼，無降也』。定國卒，統武及馬嘶良奉興嗣嗣王位。葬定國於景線，青草不生；蠻人過之，必頂禮。未幾，統武死、嘶良入降。興嗣徘徊無所倚，嘶良誘之，乃與劉文秀子皆入降，授都統。暹邏、古剌之師，失望而返。
蘇子曰：『亡國之禍，一為亂民』。斯言也，蓋有別焉。昔者，下江王常之績、錦帆甘寧之徒，李勣無賴，卒佐天策；翟進就降，並死河北。茫茫草澤，時起英雄！孫可望以助惡之躬，擁殘敗之眾；襲據黔、滇，覬作皇帝。朱溫兼四鎮節度、侯景稱宇宙將軍，結襪弗慕，大筆受諛。乃更殺朝士、戕宗室，躬行悖逆，濁亂天紀；親將銳卒，眈眈然側其目而視之，彼昏不知，掃境瀆武。交水大崩，十萬盡潰；沙子鼠竄，一身僅存。雖裂土茅，幸保首領；然而傳聞異辭，上公黜奪，百世之下快於心爾。李定國並趨角逐，志趣迥異；入黔之初傾心，局外之言結盟，清威之役，鬩牆未亂，志已為明。草竊喬遷，頓如翻手；碧雞一捷，迸力窮追。鳴鐘擊鼓，以討亂略之人；使滇雲之蹕，煎雪大恥？集兵累萬，拓地千里；則師武臣，力非小補也！夷考其事，以勢則孫強、以智則最狡，定國木強，亦少戇矣；而揮轡振落，去之裕如。蓋用兵之道，逞武力必順人心。故邦芑之說，卒效於當時；伯約之志，遂行於蠻貊。平易正直，若是其偉也。夫人知可望釁於爭長，不知敗於無君；定國隱忍於前，卒收名於後。即貴陽之師、永昌之役，「春秋」責備賢者無辭。然大理叩首、者梗奉迎，其志則明志也；■〈足辟〉踴祈亡、荒徼戒叛，其忠非愚忠也。卒之，媲烈於思明、偕亡於蒼水，磊磊落落，掀白日而樹大節，豈非振臂不顧，足愧首鼠者耶！宜乎墓木雖移，比如青塚；而「晉乘」、「楚書」，共以為明殿也。若夫永曆竭蹶東南殆十五載，遺臣死士，綿結簡書；尤賴附降，支搘天末。豈河西賊帥，乃破秀容；海上蛋人，本非循種乎？蓋年世卜衰、莞苻勢熾，亡國之轍，大變其圖矣。而馬九功、江國泰亦哭包胥於秦闢、勝三寶於西洋也已。
