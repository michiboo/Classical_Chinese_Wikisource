
·馬阮奸跡·
崇禎十五年夏五月，以馬士英提督鳳陽。士英，貴州人；巡撫宣大，為王坤劾論罪，流寓南京。同年生阮大鋮儷「逆案」，亦匿南京；遂相結。周延儒再召，大鋮求用不可，乃為士英貨延儒以萬金；延儒畏物議，久之，乃以士英為兵部侍郎，提督鳳陽。大鋮仍失職。
十七年春，莊烈帝崩，南京諸臣議監國。時惠、瑞諸王遠莫致；在淮安者，福王序親而失德，潞王有賢聲。錢謙益及僉事雷演祚以為言，且曰：『福恭王覬神器，幾釀大禍；立其子，勢將修三案隙』。呂大器、張慎言、姜曰廣然之，移牒史可法，言福王「七不可」。馬士英獨利福王闇，且思踞定策功，為語可法：立序以賢，倫紀不可泥；而陰結劉孔昭、韓贊周奉福王。使告路振飛，振飛以外臣辭；再告可法，可法裒大器「七不可」書答之。士英遽反汗，責可法以序、以賢，舍福藩其誰立？且賄諸將黃得功、劉良佐、劉澤清合疏奉迎，連軍儀徵，勢張甚。史可法、高宏圖苦為賣，不得已從之。甲申，南京守備魏國公徐宏基等將迎立宏光，呂大器長兵部不肯署。李沾阿士英，厲聲言：『公獨持議，沾得以血濺公衣矣』！孔昭復助之詈。大器無如何，乃以福王告於廟。
夏五月庚寅，福王監國於南京。明日視朝，靈璧侯湯國祚首訐戶部選授狀，語復悖；韓贊周叱止之。監國福王不能問，群臣亦不顧；惟議奉王遂即位。史可法及御史祁彪佳謂：『是舉也，宜且緩，示天下之眾以公心』。乃少止。壬辰廷推，劉孔昭欲與列；史可法折之。孔昭舉士英，盛氣以競。眾推鄭三俊、劉宗周、徐石麒及諸人；孔昭復舉阮大鋮。可法言「逆案」先帝所定，必不可。乃以士英為東閣大學士、兵部尚書、都察院左都御史，總督鳳陽如故。士英方負定策功，謂必相；聞督鳳陽，大怒，請入朝，拜表即行，擁兵南；舟楫千餘，焚掠淮安西門外，路振飛、王燮禦之三日，乃定。士英遂上疏勸進，且以史可法「七不可」書告；可法始不安。壬寅，福王即位於南京。韓贊周請使士英為督師，留史可法居守。士英遽語可法曰：『吾自擒劉超、平老回回，筋力憊矣；君鎮皖城樹奇績，淮陽士民望如父母。督師者，非公而誰』！又蹴高傑等疏請之。可法知不容，亦頗慮士英不能守淮陽，乃遜謝曰：『東西南北，惟君所使；吾豈私頂踵以長寇讎乎』！
癸卯，以馬士英為兵部尚書入閣辦事。士英遂真相，又蔭一子錦衣僉事。士英疏迎國母、尊恭王位號、選淑女、移藩王，皆逆宏光帝旨。與朱國弼誣劾路振飛，罷之；又誣以侵餉，逮問。淮安士民訟之，乃止。以田仰代，其私也。受丁啟睿賄，以為河南勸農、剿寇官。諷莊元宸謁之，不可；以中旨授主事以折之。俄，加太子少保、兵部尚書。
時詔起廢籍，而令「逆案」無昭雪。劉孔昭必欲薦大鋮，乃飲諸勳臣酒，謀逐張慎言；湯國祚、趙之龍諾之。會慎言薦吳甡、鄭三俊，孔昭劾之；廷議：武臣無與銓政理。孔昭益忿。庚戌朝罷，孔昭挈國祚、之龍，詈慎言為奸邪，排抑武臣；聲激殿陛。羅萬象爭之。孔昭競不已，舉刃逐慎言；聲言殺此賊。慎言避之，班行大亂。韓贊周大叱之，乃納刃伏地痛哭。宏光帝責以宜和衷；乃出。復誣劾慎言、詆三俊，且言『慎言迎立有二心，不可不誅』。慎言疏辯，因乞去。萬象疏：『首封四鎮、改京營、加兩鎮衛，非不用武臣。票擬參駁，職由內閣；必並歸勳臣，文臣可勝逐哉』？御史王孫蕃言：『奈何廷辱冢宰』？明日，高宏圖言：『用人，慎言之職；孔昭一手持之，非所私則為奸邪。薦甡票擬，實出自臣，罪不減於慎言。夫朝廷尊於李勉，天子貴以叔孫；臣忝輔弼，坐視宸陛幾於訟庭，愧死無地！乞賜罷斥』。姜曰廣亦求去。宏光帝不能問，使慰宏圖、曰廣、慎言而止。孔昭是舉，馬士英實蹴之。史可法聞之，歎曰：『黨禍起矣』！疏言：『先帝用人無成心，吳甡過有可原。即諸臣謂不可，何至痛哭呼詈，絕滅法紀；使驕鎮悍卒，益輕朝廷。昔主辱而臣死，今主死而臣生；凡在臣工，何能無罪！文臣固多誤國，武臣豈盡矢忠？若各執成見，文武水火，國家朋黨之禍至此而開；臣不願諸臣存此見也』。甡遂不用。會袁繼咸入見，言馬士英引高傑渡江，宜使往輯。宏光帝謂此彼所不欲也，乃止。蓋自可法行，孔昭、士英益無忌。宏光帝方以翼戴功，進諸勳臣、內監祿蔭，湯國祚、劉孔昭、韓贊周、盧九德皆與焉。國子典籍李模疏：『曩者朝廷之爭，幾成鬧市。原擁立之事，皇上不得以得位為利，諸臣何敢以定策為名？必大慰先帝殉國之靈，庶膺陛下延世之賞。至於絲綸有體，毋因大僚而過繁；拜下宜嚴，勿以泰交而稍越；繁纓可惜，勿因近侍而稍寬。然後綱維不墜，威福日隆也』。報聞。尋遷模河南道御史。模睹馬、阮狀，曰：『不可為矣』！遂引去。時宏光帝猶召對，諭高宏圖、馬士英、姜曰廣：『國家多故，倚賴良多。行政用人，朕所未習；卿等所論，無有不從。何可言去』！宏圖因言慎言清慎、孔昭挾制及近臣貪黷狀。宏光帝言：『朕亦知諸臣受賄出之袖中，誠可唾也』！馬士英旋請增淮揚兵三萬，亦從之；及宏圖等相繼去，士英當國，遂不復詢外事。
六月，高宏圖請輟閣事，總漕江上；避士英也。宏光帝許之。初，阮大鋮在南京談兵擊劍，覬以邊材見。金壇周鑣、無錫顧杲、長洲楊廷樞、貴池吳應箕、蕪湖沈士柱、宜興陳貞慧、餘姚黃宗羲、鄞孫萬泰等惡其人，作「留都防亂揭」討之；大鋮不敢出。
國子生魏學濂，大中之子也；大合繆昌期、左光斗、高攀龍及諸死奄禍者後，出其訟父冤血疏共讀之，並戟手罵大鋮。大鋮含刺骨，益結士英、孔昭及太監韓贊周、李永芳。時北都陷，中官益南奔；大鋮因贊周遍結之，日為言東林陷貴妃、福王狀，誣史可法等。諸閹信之，侈陳其材。士英又言大鋮有邊將材，山居移書定策；魏忠賢敗，閱其籍無大鋮名。宏光帝信之。值宏圖如鎮江，士英使以冠帶入，陳用兵四策及長江兩合、三要、十四隙，俱稱旨。將退，士英曰：『大鋮名在「逆案」，實非其罪』。大鋮即陳己枉，詆孫慎行、魏大中、左光斗，舉朝駭異。俄，宏圖自鎮江歸，言『先帝定「逆案」以遏群邪，大鋮與焉；豈宜擅改。即如士英言，請俟會推』。士英言：『若此，大鋮無用理。已非納賄，何必廷推』！宏圖卒不可，且乞去。姜曰廣疏：『前見文武交競，無術調和；近睹「逆案」掀翻，愧不能弭。使先帝十七年之定力，頓付逝波。維新之時，惜哉此舉。夫祖宗會推之典，萬世行之；而大鋮起自內傳，斜封墨敕，史冊昭然，不可不鑒。今又創一術：但求對面，立談取官，同登場之戲劇；下殿得志，類嬴勝之販夫。先帝一誤，陛下豈可再誤』！且乞去。宏光帝溫諭之。士英大慍，疏宏圖、曰廣、呂大器護持朝局：『於所愛，則曰先帝無成心；於所忌，則曰「逆案」不可易。其妄莫甚』！大鋮亦疏辨，語極巧詆。於是羅萬象疏：『輔臣薦大鋮以愧不知兵者；然大鋮實不知兵，請勿復用，以杜邪人』。應天府丞郭維經疏：『今將修「實錄」而起大鋮，與前案違；非陛下所以待先帝、輔臣所以待陛下也』。大理寺丞詹兆恆疏：『梓宮未復，壞土未乾；而忽召大鋮，還以冠帶，豈不上傷先帝之靈、下短忠義之氣』？職方司郎中尹民興疏：『聲罪致討，司馬職也；今抗顏堂上者，一「逆案」之阮大鋮，何以消跋扈之氣？古者使貪、使詐，不聞使逆；使「逆案」可翻，崔、魏亦可用矣』！太常寺卿莊元宸疏：『不斬士英，國勢必不可為』。御史左光先疏：『大鋮線索逆黨，殺臣兄光斗及魏大中、楊漣；皇上不改先帝之政，臣忍忘不共之仇』！太僕寺卿萬元吉、御史王孫蕃、陳良弼、給事中陳子龍亦先後劾大鋮。錦衣指揮懷遠侯常延齡，開平王孫也；亦疏劾之。呂大器直劾大鋮二十四大罪，且言『先帝骨血未寒，今擢大鋮，人以陛下為何如』！皆不聽。史可法為疏調停之，維經並劾可法；亦不聽。時群議咸同，高宏圖、姜曰廣又未罷；故大鋮之起，邅迴久之。然朝端以此益水火。
是月，馬士英請加黎玉田兵部尚書、盧世■〈確，氵代石〉太僕卿、謝陛上柱國；三人已降，時不能核。復以錢謙益為禮部尚書、協理詹事。謙益以議立潞王，與士英左；懼禍，更疏頌之，士英引受職。謙益復力薦阮大鋮，嘗使其妾奉觴媚之，憾卒不釋。
丙寅，張慎言致仕去。慎言屢求去，且陳其歷官危厄狀；又言『偽官至陽城，臣子投崖死；國難家變，痛無生理』。乃賚以銀帑、恩蔭，許其去。工部侍郎程注亦致仕去，史可法疏爭之不得。馬士英更請擢張捷，稱其才。
癸酉，呂大器罷。士英以定策惡大器；李沾以張慎言故，疏劾大器『當迎立時，紓回不進；劉孔昭怒形於色，臣面斥其非，大器始俯首。明日迎駕，猶欲遲留。且未定武臣封，致啟殿上之爭』。宏光帝言：『朕遭百六，何心於大寶。定策諸臣，朕已知之』。大器逆知士英等將啟「逆案」人，遂劾士英『擁兵入朝，覬留政地。「逆案」先帝手定者，悍然不顧，欲躋阮大鋮於中樞。且士英何功，倏而尚書、宮保、金吾、世蔭？其子銅臭，為都督；女弟之夫未履行陣，遽使總戎；姻婭田仰、越其傑、楊文驄先朝罪人，盡登膴仕。夫鄭三俊、吳甡，臣不謂無一失；而端方直諒，終為四海之歸。士英、大鋮，臣不謂無片長；而邪慝奸回，必釀無窮之禍』。宏光帝以和衷慰之，且令進「逆案」；士英憤甚。劉澤清阿士英指，誣大器薦張捷、鄒之麟、張孫振、劉光斗。大器致仕去；慮後患，以手書「監國告廟文」進，明無他。士英憾不釋。是日，詹兆恆進「逆案」，馬士英亦進「三朝要典」以亂之。
丙子，巡按湖南御史黃澍、承天守備太監何志孔入朝。澍面斥士英不法狀，淚與聲流。宏光帝大感動，顧高宏圖，言『卿其識之』！且命澍近座前，益數其罪，以笏擊之，願與同死。士英號，宏光帝不應。志孔助澍言；韓贊周叱志孔，執之。宏光帝使姑退。澍復疏士英十可斬罪；略言『鳳陽，國家發祥之地；士英巧卸重肩：一可斬。國步初定，人矢必死；士英總督三軍，勞績安在？動謂勤苦：二可斬。奉命討獻，未出蘄、黃；奉命討闖，未出壽春：三可斬。賊偽尚書周文江導之入，謀下江南；士英得賄，以為參將：四可斬。偽刻賊印，謂黃鼎得之；擢鼎副將，己亦上賞：五可斬。皇上嗣位，天與人歸；士英輒稱「由我」：六可斬。生平至貪至污，幸脫「逆案」；一旦得志，遂薦阮大鋮。大鋮居則匪類、出則奸臣，士英獨言用人行政，必始大鋮：七可斬。蠶食兵餉，家肥兵瘦；乃自用將施恩，悉雲「由我」：八可斬。馬匹器械，營列私居，不嚴宸蹕：九可斬。上得罪祖宗，下得〔罪〕百姓：十可斬』。宏光帝語贊周：『士英如此，宜退避』。士英偽乞休，盡移其直衛之具；出私賄小奄田成、張執中泣上前，言『非馬公不得立；馬公去，天下議皇上為背恩。且士英去，誰念皇上者』？宏光帝默然；成即令士英復入直。知澍倚左良玉不能問，惟責志孔罪；又偽稱士英為乞恩有雅量，並志孔免之。澍復十疏劾士英，詔使還楚。少詹事徐汧亦劾之；不報。汧嘗陳時政凡七：曰辨人才、課職業、敦寅恭、勵廉恥、核名實、納忠讜、破情面；尤以恩仇朋黨為言。柳昌祚劾汧東林巨魁，與復社奸人張采、華允誠、楊廷樞、顧杲為狼狽；因舉其討金陵檄中語以證之。然士英頗知汧，寢其疏；汧亦去。
秋七月，以張有譽為戶部尚書。有譽負清望，士英將為大鋮地，結田成輩為之。高宏圖言『有譽宜用，中旨必不可行』。與給事中章正宸封還詔書；曰：『陛下知內批之故乎？鄙夫患失，乞恩內庭；線索關通，巧為之說。先帝已誤，陛下豈容再誤』？不聽。昌祚又受士英指，薦大鋮；正宸力爭，且乞放歸。士英惡甚，轉正宸大理寺丞，使不得言。陳子龍亦言『墨敕斜封，前轍固在。異日奸邪乘間，臣等聽之，則幸門開；爭之，有例矣。願陛下慎持之』。亦不聽。
詔定從逆諸臣罪。阮大鋮畏妨己，以北都降臣頗預清流，倡言彼攻「逆案」，吾為「順案」以偶之；以李自成偽號「順」也。馬士英遂劾龔鼎孳、周鍾、光時亨諸人；鍾弟鑣無與其事，以議立潞王，亦入之。法司擬罪；尋謂陳名夏、周鍾緩決為非是，命再議。
左都御史劉宗周以國仇未復辭職，自稱「草莽孤臣」，疏陳四事；馬士英、阮大鋮、高傑、劉良佐皆惡之。宗周知不容，抗言『陛下龍飛淮甸，天實予之；乃以扈蹕微勞，晏然入閣、晉中樞者，非馬士英乎？於是李沾、劉孔昭譁然相訟，群陰則翻然起矣。借知兵之名，則逆黨可升；寬反正之路，則逃臣可引：而閣部諸臣次第去矣。高傑一逃將而奉如驕子，則士英翼之；劉、黃諸鎮分藩江北，則高傑倡之。京營，祖制皆畀勳臣；皇上即位，即有盧九德之命，士英不得辭其職。總之，兵戈盜賊，皆小人氣類而生；而小人與閹臣，往往相為表裏。自古未有閹臣用，而將帥能樹功者。惟陛下首辨陰陽消長，出士英仍督鳳陽，總理諸鎮；即史可法未即還，亦當自淮而南，居河南、開幕府，與士英犄角。京營提督，宜急寢之；書之史冊，為宏光帝第一美政』。詔褒之，促其入。士英大怒，即日乞休；且揚言宗周所稱，不用新命。宗室朱統■〈金類頁〉誣劾宗周請蹕鳳陽，以罪宗處上；己與史可法伏兵丹陽，立潞王。會浙江撫巡黃鳴駿次京口，其標兵與防將斗（見前）。士英懼，信之；劉澤清等疏又至（詳「四鎮」），舉朝駭愕。高宏圖請諭和衷，宗周始受命。陳子龍疏：『憲臣戇直，恐復生異同，使陛下有疑畏君子之心、諸臣有同歸之志；將誰與寄』？不聽。
時福府故監屈尚忠、田成、張執中子弟競極官蔭，劉孔昭徑以降賊宰相錢位坤薦。馬士英、阮大鋮甚惡姜曰廣，必去之；使朱國弼、劉孔昭交劾為黨。值議復廠衛，曰廣謂『廠衛不除，宗社且不可保』。祁彪佳亦疏爭，曰廣擬旨俞之；不從，則自疏爭之。士英、大鋮益怒。孔昭既思以田仰代史可法，又惡曰廣。朱統■〈金類頁〉希其指，劾曰廣於定策時有二心，詞及張慎言、呂大器、史可法；宏圖擬按統■〈金類頁〉罪。宏光帝入士英等譖，厲聲言：『統■〈金類頁〉宗室，何可重罪』；而責宏圖謂：『召史可法為非是』。越二日，統■〈金類頁〉再劾曰廣五罪，語極誣蔑；且請置劉士禎、王重、楊廷麟、劉宗周、陳必謙、周鑣、雷演祚於獄。其疏皆大鋮草，不自通政司入；給事中袁彭年謂非制，劉士禎言：『曰廣勁骨戇性，守正不阿；居鄉立朝，確有公論。統■〈金類頁〉何人，不由職司，飛奏越告』？皆不聽；惟言『朕遭百六之運，復值文武交爭，異同日甚，水火不化、矛戟將興，天下事不堪再壞』。士英等卒不懼。宏圖再請召可法入直，不報；遂乞休。士英嬌旨詰責之，宏圖益求去。
八月，晉馬士英太子太師、武英殿大學士，予蔭。士英欲假危疆名，使阮大鋮巡撫河南，眾不可；乃以越其傑為之。其傑，士英妹倩，以貪敗起自廢籍；至是，使開府。既與劉澤清薦張捷，徐宏基阿之，復疏薦捷；遂以中旨，起捷吏部左侍郎。章正宸爭之，大理寺卿姚思孝亦疏諫，士英矯旨責之。
阮大鋮既切齒於周鑣，以雷演祚出姜曰廣門，並逮之。至是，下之獄。及事急，鑣屬陳丹衷以書幣求解於馬士英，阮大鋮已使邏者日■〈口貞〉鑣，遂為所得；丹衷坐謫。御史羅萬爵疏詆鑣，遍及東林人。
始，阮大鋮雖召對，張慎言、高宏圖以力爭，士英為遲疑，屢思以中旨為大鋮地，卒不克。至是，竟以大鋮為兵部添設左侍郎；禁人言：蓋柳昌祚薦之。劉宗周疏：『大鋮昔爭吏垣，死魏大中；即才果可用，臣猶慮其病世。且故事：九列必廷推；中旨頻頒，斜封之漸。大鋮進退，實系興亡』。又嘗言『「逆案」申雪，則彪虎之類勢將平反；「三年無改」之謂何』？熊汝霖言：『大鋮果知兵，當置之於外；若優游司馬，添注何為』？且言『恥使四方猶見臣名』。皆不聽。大鋮尋兼僉都御史，巡視江防。疏：『天下事盡壞於黨人，今不堪再。而君上封疆，一己性命竟置不顧，惟從事於搆隙之場。先帝非喪邦之君，諸臣必結黨以蔽之。黨敗，而高皇百戰之基、先帝一家之命破壞崩阻矣；把持之臣，卒亦不免於拷掠。其傷心從賊狼狽逃回者，天誅不漏已，亦何益之有』？其積怨如此。其黨趙之龍目不識丁，李沾使疏為莊烈帝請廟號，而謂帝實無可「思」。其無狀又如此。
九月，浙江布衣方翼疏劾馬士英，下之獄。劉僑固降於張獻忠，黃澍急捕之；士英入其賄，使復為錦衣。因使詰澍，澍疏辨，士英劾之。又使朱盛濃劾澍毀制辱宗，貪賄激變；內批逮澍，不至；下刑部逮之，亦不至。士英不得已，免其罪；而擢盛濃池州推官。阮大鋮以舊隙，逐原任尚寶寺卿黃正賓。
甲午，姜曰廣罷。曰廣既被污，御史陸朗、黃耳鼎復劾其與劉宗周、徐石麒欺君黨惡，劉澤清亦攻之；袁繼咸為疏辨，不聽。曰廣力求罷，許之。明日，陛辭；言『臣得罪權奸，幸歸田裡；臣去，皇上宜慎國事』。士英大怒，詬為賊，叩首乞休；而頻以翼戴言。曰廣叱曰：『翼戴豈人臣居功地』。士英言：『汝立潞王功安在』？帝兩解之。曰廣既出，士英追詬之，鬨詈而罷。
乙未，劉宗周罷。宗周再乞休，許馳驛歸。頻行，疏五事：曰修聖政、振王綱、明國是、固邦本，多刺馬、阮。出都之日，士女聚觀。
給事中吳適陳五事，曰信詔旨、核人材、儲邊才、伸國法、明言責。熊汝霖疏：『臣觀今日時勢，即偏安未可卜也。兵餉戰守，易為恩怨異同；朝端之上，元黃交戰。
始以勳臣，繼以方鎮。恢復固圉之不講，而舌鋒筆鍔之是謀。既以揭帖逐諫臣、又以藩疏逐宰輔，么麼之臣，誰為遺使』？且極言『廠衛必不可復。先帝盛德，惟此一節未免府怨』。又言『先帝篤念宗藩，今何以使躍冶不萌；先帝隆重武臣，今何以使賞罰必當；先帝委任勳臣，今何以使客氣盡屏；先帝簡任內臣，今何以使柄無旁操；先帝擢用文臣，今何以使賢者必用』。疏入，士英大怒；矯詔罰俸三月。未幾，復言『朝端議論日新，宮府揣摩日熟。自少宰卿貳，悉廢廷推；四品監司，竟無參尹。一人未用，舉朝目為黨人；一官外遷，當事訾為可殺。黃白充庭，青紫盈路；六朝佳麗，復見今時。獨不思他日稅駕之地乎』？不報。俄，袁繼咸疏留宗周，亦不報。
敘江北歷年功，再進士英少保兼太子太師、建極殿大學士，世襲錦衣僉事。
史可法疏：『用大鋮者以才，爭大鋮者以逆。大鋮即可用，何必罪爭者；不可用，當從群議，不可以一人敗天下事』。不聽。
馬士英既令生童納銀，凡上戶五兩、中戶四兩、下戶三兩，得應提學道試。溧陽知縣李思模不應，奪五級。又開助工例：武英殿中書九百兩、文華殿中書千五百兩、內閣中書二千兩、待詔三千兩、拔貢千兩、推知銜二千兩；監紀、職方萬千不等，把總、遊擊、參將、都督各數千金不等。都中赴者如狂，民間為「都督滿街走、職方賤如狗」之諺。然入官者，惟兩殿中書及改貢銀；其他及追蔭、起廢之金，皆入士英等橐。御史郝某徑請士英以賄賂餘金助公費，不省。尋復稅酒斤一錢；又徵洋船稅，其數不一。民間云：『掃盡江南銀；填塞馬家口』。
許都黨復亂；大鋮謂左光先激之，詔逮光先及前東陽知縣孫篤棐。祁彪佳疏：『光先出境聞變復還，未一月誅都；非誘降』。士英、大鋮並恨之，先蹴朱統■〈金類頁〉劾彪佳。逮光先於左良玉軍中，不至；亦無如何。御史張孫振復阿士英，劾彪佳立潞王，阻登極。彪佳遂罷。值選科道，尚書徐石麒以莊元鼎十三人進；士英盡易以私人。再請賞定策功，進朱國弼保國公，加李沾左都御史；使再劾呂大器，詔逮之。而蜀地盡失，乃止。
甲寅，徐石麒罷。石麒剛介，不應內閹請。馬士英圖封爵，屢諷之；又使韓贊周入為言，石麒謂『蔣冕、楊廷和且不受爵；今國恥未雪，而裂土自榮乎』？陳洪範北行，石麒言『先帝梓宮何處？封樹若何？若僅遣一健兒應故事，則群臣之悲大行者何為』！士英益惡之。黃耳鼎、陸朗有物議，石麒出之；朗賄內閹，復用。石麒發其罪，朗恚，詆石麒。耳鼎亦訐石麒，誣以枉殺陳新甲；士英助之。因求去。士英擬嚴譴；宏光帝不可，令馳驛歸。
兵部侍郎徐人龍每入直，正襟危坐；士英惡之，使御史何綸劾其老，勒致仕。
蔡奕琛、楊維垣力求用，士英使錢謙益薦之。
冬十月，謙益陳四事：曰定廟算；因謂『以文統武，孫承宗後才一士英』。曰資榦濟；謂『蔡奕琛、馮元揚諸人英穎特達，唐世濟、范雲鳳諸人老成典型，徐煌、陳洪謐公望著聞，陶宗道、楊兆升沉落可惜』。曰雪冤滯；謂『陛下既以贊導無據用阮大鋮，若虞廷陛、賈繼春、房杜麗、虞大復、吳孔嘉、周昌晉、呂純如、楊維垣，乞下部察議』。又雲『奕琛雖以復社攻臣，臣知其悟』。語極無狀。奕琛以其疏有「阮大鋮、賈繼春魁壘男子」語，更恨之；人以為笑。
李沾受人賄，為錦衣馮可宗所捕。士英為請於宏光帝，詔勿問：所賂玉帶，士英以進，宏光帝服以朝。憤微時貸徽商汪曙金不得。有汪庶者，周延儒之弟姻也；值延儒子請免贓，士英移「庶」為「曙」，使完六萬。納降將張縉彥賄，使總督北直軍務；真除李沾左都御史。四方賄賂，皆使僧利根為次第。終夕醵飲；宏光帝禁會宴，亦不顧。
庚申，高宏圖罷。士英、大鋮始以宏圖非東林，將結之；宏圖不可，怒之。士英嘗對眾言：『我嘗哭張溥』；宏圖因之，使釋怨，士英意頗解。及劉宗周疏出，大鋮宣言此宏圖指，士英益怒。宏圖乞休，不許（見上）。至是，章四上，乃允去。宏圖貧甚，偕幼子棲僧寺中；尋入浙江，不與人接，國變而亡（詳「殉節」）。劉孔昭弒其祖母胡氏，無或問。阮大鋮以張捷為吏部尚書，大鋮尤狡橫。既逐劉宗周等，志益肆盡；召其黨張捷、楊維垣、蔡奕琛、唐世濟、張孫振、袁宏勳十餘人用之。及徐石麒罷，士英欲除張國維；大鋮結內閹，中旨授捷。士英愕然，無如何。捷遂盡起「逆案」人。文選郎中劉應賓挾馬、阮勢，大納賄；一月之中，題授中書、監紀、推官百數十，捷亦聽之。
馬士英託充餉，請諸撫按凡杖以上贖鍰，並輸部；不則，以贓論。
劉澤清言『陳洪範、左懋第渡河無期，王燮、邱磊無以之官』。士英等不措意，惟請加王永吉一品鬥牛服，請隆接待北使禮；而以遣使自飾。
刑部尚書解學龍定降賊諸臣罪，凡六等；士英、大鋮視賄出入之，故學龍所定再被斥。而擢朱統■〈金類頁〉官，酬其逐劉宗周、姜曰廣也。統■〈金類頁〉不悅曰：『預予我以總憲』。其妄如此。御史彭遇颽恣縱，嘗謂岳飛言大誤：『文臣不愛錢，高爵厚祿何以勸人？武臣惜死，養其身以有待也』。士英愛擢之。
阮大鋮既入雷演祚罪，又忿顧杲，使王鼎實飛章告變，語士英列兵江上以待之。遂逮復社生陳定生等，下之獄；將盡殺錢秉鐙、沈壽民等數十人，壽民等遁去。
十一月，史可法復宿遷，進援邳州。疏至，士英大笑；楊文驄問故，士英曰：『子謂有是耶？此可法之術也。歲暮將士宜敘功，軍儲必簿計之；以此為地耳』。
值大閱，宏光帝竟不出；士英代之。
僉都御史郭維經乞罷，士英矯旨切責。謂宋學洙殉節，請贈大理寺卿；學洙後二年乃卒。
再令生童納銀入貢，自三百至於七百；許廩生入貲為通判。
開海中玉環諸屯，訖無濟。
楊文驄聞祁彪佳儲銀八萬於鎮江，以少半餉史可法軍，其餘備緩急；欲漏之。建言金山扼南北，宜置城，並城圌山。士英請從之。
時趙之龍疏薦陳爾翼、柳昌祚疏薦程士達。吳適糾爾翼為閹黨，之龍再爭；適疏勳臣不聞預升，參昌祚何故奪銓部職。張捷、阮大鋮結黨納賄，日務濁官政。懷慶知府郭鳳儀託名勤王，光祿寺署丞張星求試科道，中書舍人張齡請予部銜，保定侯梁世勳請遂襲爵，適皆力爭，還駁其罪，為大鋮等所格。旋駁旋用，適不得展。
癸丑，宏光帝幾不豫。馬士英入直，與群閹竊竊語，人不敢詰。士英、大鋮又恆聚語，夜分乃罷。
十二月，逮福建助餉右參議夏尚絅；怒其無私獻也。入越其傑譖，罷河南巡按御史陳潛夫；以凌駉代。
駙馬齊贊元言孔昭翼戴，功賞不足。馬士英言孔昭實心定策；劉澤清、張文光密議效忠，請侯之。孔昭偽讓；許之。臨淮王裔李昇嘗面詈孔昭於塗，責其奸惡；孔昭含刺骨，遂劾罷之。諸勳臣常元亮、鄧南金多憤馬、阮狀，掛冠去；黨人不悟。文光亦擢職。
維垣疏請重頒「三朝要典」；略言『己巳之變，罪在韓爌；臣與大鋮以不附楊、左被列，乞審定。「要典」已毀於黨人，乞購其書付史館』。又請雪逆案劉廷元、徐紹言、霍維華、呂純如、徐大化、賈繼春、徐揚光、岳駿聲、周昌晉、徐復揚、郭如暗、虞廷陛、李寓庸、陳以瑞、曹谷、王永光、唐世濟、章光岳、許鼎臣、楊兆升、袁宏勳、徐卿伯、水佳允諸人。馬士英從之。於是廷元二十人予謚蔭、葬祭，王紹徽十三人起用。未幾，逆案吳孔嘉又言「要典」宜列奏疏而汰諸附和者；命所司刪定。
有妖僧大悲者，冒稱烈皇帝，夜叩洪武門。縛送三司，乃自言為齊王。或曰：吳僧大悲之行僮，實從大悲出入於錢謙益、申紹芳之門。阮大鋮既作正續「蝗蚋錄」、「蠅納錄」以況清流，復及楊維垣、張孫振謀假大悲事，立十八羅漢、五十三參、七十二菩薩名。十八羅漢者，史可法、高宏圖、姜曰廣、吳甡、張慎言、徐石麒、鄭三俊、黃道周、解學龍、呂大器、練國事、路振飛、袁繼咸、易應昌、徐汧、金光宸、郭維經、侯峒曾也；五十三參，為許譽卿、詹兆恆、姚思孝、華允誠、葉廷秀、章正宸、王重、熊惟典、陳子龍、熊汝霖、遊有倫、成勇、黃澍若爾人；七十二菩薩，則王志道、劉同升、趙士春、姜埰、金聲、沈正宗、張埰、熊開元、張有譽、馬嘉植、沈荃宸、喬可聘、郭貞一、劉宗周、吳佳允、黃端伯、祁彪佳、張國維、何綱、錢相、王孫蕃若爾人：皆主潞王及東林、復社有稱者。揭帖通衢，而陰納其牘於大悲袖，欲以為據（錢謙益已附馬、阮，維垣猶入之）；朝士危懼。會士英不欲興大獄，謙益、紹芳疏辨，亦不問。
史可法、高傑皆告急。可法嘗三日中七疏求助，士英不應；且忌其得士心，大言『北兵縱至，何足慮』！將以掣可法（見前）。聞請餉，曰：『是勿多與，與則肆矣』。
布衣何光顯當宏光帝次儀徵，即上「正國體以正人心」揭，暗詆士英。癸卯，復抗疏極論馬士英、劉孔昭大惡不法，請戮之以謝天下。士英等大怒，殺諸市。
內閹田成、張執中被幸者，士英等媚之不遺力，相與熒感。阮大鋮、楊維垣比周於外，朝事靡亂。宏光帝置不問，惟漁幼女，縱酒、演劇；工役宴賚無少惜。縱士英等佃練湖，加派蘆洲鹽稅，開文武職官誥命例；搜刮乾沒，上下同之。興慶宮成，王鐸以「萬事不如杯在手」為楹聯，大被獎許。阮大鋮進「燕子箋」劇，以烏絲闌寫之，導為淫樂。居家豪縱，聲伎飲讌甲都下。人知其必敗。有閻某者，力語史可法使清君側；可法不聽。
宏光元年春正月己酉，朔。庚寅，加馬士英少師兼太子太師、中極殿大學士，掌文淵閣印，為首輔；仍兼兵部尚書，賚銀幣。其餘有差。
阮大鋮以中旨晉蔡奕琛禮部尚書兼東閣大學士，入閣辦事。
詔定「逆案」。士英、大鋮欲速殺周鑣、雷演祚，解學龍必緩之，以語王鐸，鐸使學龍伺士英注籍上之，且以改元卹刑請；得旨嘉予。士英大怒，大鋮、楊維垣颺言必劾學龍。學龍懼，引疾；命未下，朱國弼、張孫振更詆之，遂削籍。方拱乾列五等，以交馬、阮，得無罪。
阮大鋮以唐世濟官右都御史。大鋮尋亦賜蟒玉。
衛允文以降賊南奔，聞治從逆者罪，懼；媚士英，言史可法督師為贅，且無功，若以翼戴故，則封爵厚餼，毋使久居津要，遂劾可法。可法求去，詔責允文；士英獨喜之。辛亥，可法疏高傑死，請畀李本深提督，統其軍；士英竟擢允文總督興平兵馬（詳「四鎮」）。
二月，以阮大鋮為兵部尚書，巡視江防。以高倬為刑部尚書；倬亦結馬、阮者。大鋮受命，上疏激切；言『受事之秋，即盡瘁誓死；倘犬馬不伸其報，豈豺狼肯食其謀』。顧不為兵事計，日務撓六部權，引張孫振、袁宏勳、唐世濟於要路，置劉應賓於文選，結黨招賂；所選科道林有本、王錫兗二十餘人，皆出大鋮指，勢且逼士英。嘗欲使撫按無糾劾，金入即官之，罪者免。袁繼咸為姜曰廣疏辯，士英亦恨之，誓敗其事；題用監司、州縣，寢不報。及大鋮長兵部，繼咸請授陳麟、鄧林總兵官，劾僉事官雷士彥不治戰艦罪，大鋮不聽；賄足，乃官麟等。入總兵佟養甲賄，以為南直提督鹽法。白丁、隸役輸厚賄，立躋大帥。張捷、楊維垣日與大鋮謀殺正人，皆以三案、擁立激宏光帝；奸黨和之，其勢岌岌。會劉孔昭譏昭雪為太濫，宏光帝言三案為往事不必計；乃少止。
有請開雲霧山者，韓贊周養子李國輔信之；吳適力爭。馬士英忌國輔督勇衛營、贊周又頗持正論，乃誑使馳視。國輔去，士英即使子錫握勇衛軍，白衣徑仕。贊周亦以是怨適。
袁繼咸以朝事日非，因賀正旦，疏：『三十年來，徒以三案相膠葛。「要典」已焚，何必更議。其書未進，請亟寢之；進則燬之。且王者代興，古多同異：是以平、勃立代，不治朱虛之過；房、杜助秦，不究魏徵之非。請再下寬詔，以絕誅連』。宏光帝俞其言。士英、大鋮益怒，罷其餉六萬，繼咸爭之不得；乞罷，亦不許。
高傑妻邢氏再請以李本深督其軍，士英不許。故山西巡撫蔡懋德子請卹，亦不許；而予伏法太監劉元斌、王裕民葬祭。彭遇颽巡按浙江，家丁數百掠於市，民蹋其署，逐之；士英謂其有邊材，移按淮揚。
左良玉疏爭「要典」（詳「左兵之叛」），士英等固不悅。及逮黃澍、左光先、呂大器皆不至，袁繼咸又以左軍譁亂疏請免黃澍罪，袁宏勳遂劾繼咸庇三案為忤逆，又請治言焚「要典」諸臣罪。繼咸疏辯斥之。黃耳鼎為葉士彥劾繼咸將使良玉立他宗，群小益忌；謀召而陷之，推為刑部左侍郎、又推為戶部左侍郎。宏光帝皆不許。士英終畏良玉，阮大鋮請增磯堡以備之，名曰西防（詳「左兵之叛」）。然諸堡徒供大鋮指；嘗衣素蟒、圍碧玉帶，祭江金山，觀者訝為梨園。
禮部尚書顧錫疇以斥溫體仁惡於馬士英，至是蹴張孫振力頌體仁，請復謚；遂勒錫疇致仕。
禮部侍郎管紹寧失其印，請於士英；盡改鑄各官印，去「南京」字。從之。
是月，戮大悲於市。
三月，太子至，馬士英承旨以為王之明（詳「太子之讞」）。大鋮飛書告士英，令興獄。士英遂擬旨，責高成、穆虎主使附逆，實繁有徒，執下獄；將以中高宏圖、姜曰廣諸人。都下憤嫉，士英不顧。俄以上游警而止。時童妃亦至，士英語大鋮，言『吾輩視上指，上不顧則殺之』（詳後）。
士英復以私憾逮陳潛夫，以國亡不及。阮大鋮再薦馬錫為京營總兵官。士英又嘗以被勘推官黃端伯為禮部主事。星士林翹決士英當大用，遂授中書舍人；尋以一品武階蟒玉趨事。值新殿工成，加士英太保；管紹寧、高倬各增銜，及內監韓贊周等五十餘人。郭維經、賀世壽先後以病乞歸；大鋮使人劫之江中，去世壽耳。惡進士潘應斗言時政，授廣東萬州知州。誣富商某以罪，沒貲鉅萬。方以智見馬、阮諸狀，曰：『是尚可為耶』？褫衣散發，賣藥嶺南。時為語曰：『要妝假，莫問馬』；又曰：『馬、阮、張、楊，國事速亡』。
戊申，左良玉舉兵反；馳疏劾馬士英大罪八，再檄討之。士英大懼。以阮大鋮、朱大典為督師。大典以貪敗，徐石麒言『大典雖墨，其才可用；宜使撫湖南，練兵集食』。士英覬其賄，擬旨切責。大典不得已，使乞援於馬、阮，乃命為兵部侍郎。御史鄭瑜劾之；士英復擬旨，言『大典披立軍府歲餉纔幾，毋妄瀆』。旋以為兵部尚書，提督軍務。至是，為督師；檄劉良佐、黃斌卿諸軍以禦左。
夏四月癸丑朔，馬士英使史可法入援。可法因請朝，士英不許。已偽乞退，詔留之；使阮大鋮以兵巡江上，與大典合。大鋮實不出。
周鑣、雷演祚在獄，士英再使朱統■〈金類頁〉劾周鍾罪宜族，鑣從死、演祚亦當死；阮大鋮又使王懩等劾之，比之成粹。會左良玉檄至，士英謂鑣、演祚實召兵，遂殺周鍾、光時亨，賜鑣、演祚死。故事：小臣不賜死；馬、阮以左兵故，急殺之。鑣、演祚死，諸擬旨斬者改戍金齒、絞罪戍廣西邊衛；徒流已下，盡弛不問。
慮良佐不能軍，與其黨羅拜黃得功邸，乞出兵。旋暴良玉罪，盡檄兵禦之。廷臣姚思孝、吳希哲、錢增皆請備淮揚；宏光帝亦諭士英：『良玉固未反，宜守淮揚』；喬可聘復爭之。士英怒甚，叱諸臣為東林黨：『藉口防河，縱左入犯。北兵至，猶可以款；使良玉入，則若輩高官，我君臣死耳』。遂瞑目呼：『敢議守淮者斬』！宏光帝懼。寧河王孫鄧文昌力請防河，馬士英呵斥；文昌棄官去。
牟文綬縱兵譁掠，建德、東流遂不守；方國安日攻擊銅陵、南陵間，荼毒無藝。吳適嚴劾之，蔡奕琛擬票下適獄。張孫振言『適為東林嫡派，又復社魁，宜速誅之』。俄國亡，適得脫。
五月壬午朔，宏光帝不視朝；責馬士英戴己：『今若此，將焉置我』！士英無一策，惟請召黔兵走貴陽。越數日，群臣集內閣議降，士英與焉（詳前）。
庚寅，馬士英以宏光帝去，亦盡室遁。以黔兵四百自衛，稱奉太后；遇錢謙益，言『有母在，不獲死』，遂遁之溧水。諸人掠其家及其子錫所，立盡。阮大鋮亦被掠，姬妾星散。楊維垣遁，為怨家所殺。張捷聞王鐸被毆狀，懼而自縊。劉孔昭走入海，錢謙益、蔡奕琛、李沾以下則皆降；趙之龍尤首禍（見前）。
士英走至廣德，知州趙景和曰：『彼不奉王而奉太后，詐也』。拒不納。士英攻破之，殺景和，大掠而去。迂道吉安，浙江巡撫張秉貞詢其狀，知州黃翼聖以為真，乃備法駕迎太后，以總兵署為行宮，召籍諸臣。彭遇颽亦逃至，以為僉都御史，募兵兩浙。俄而劉宗周、熊汝霖自浙至，痛責士英，無以應，惟日盼江上捷。居數日，阮大鋮、方國安、楊文驄先後至，為言宏光帝已被執；士英秘之。
六月，黃道周言：『自五月十一迄今再旬矣，行在未知所適。首輔馬士英擁兵自衛，士民詰問，則雲上在黃得功軍。士英知上在而輕離，則不臣；不知而訛言，則罔上苟生：神人所共憤也』。俄聞多鐸兵進嘉、湖，士英走紹興，至於杭州。原任九江僉事王思任疏：『南都之敗，由主上寬仁，信用奸相馬士英，盡天下大計付之。而士英公竊太阿，肆無忌憚，窺上之微有以中之：上嗜飲，則進■〈酉靈〉醁；上悅色，則獻妖淫；上喜音，則供優鮑；上好玩，則列珍奇。以為君逸臣勞，盡推疆事於史可法；而又忌之，事事掣肘。每一出朝，招集無賴，賣官鬻爵。四方狐狗願出其門者，一望見費千金、一注籍費千金；乃至文選、職方乘機打劫，巡撫、總督現兌即題。其餘編頭修腳、服錦橫行，又不足數。皆由士英獨任朝綱，朝廷篤信之至於斯也。今事急矣！政本閣臣可走乎？兵部尚書可逃乎？不戰、不守，身擁重兵，稱護太后，豈聖駕不待護歟？一味欺矇，此豪傑所以解體也。太后宜趣上照臨，立斬士英之首，傳示各省，以為誤國欺君者戒』。復與士英書，責其『定策之後，政本自由，不知戰守之事，祗知貪墨之謀；酒食逢君，門牆結黨。兵叛則束手無謀，敵至則先期逃避；致令乘輿播越，宗社邱墟。即啄長三尺，何以自明？以思任上計，莫如明水一盂，自刎以謝天下。若但求首領，則當立解樞機。如或逍遙河上、潦倒煙霞，作賈似道故轍，千古笑齒已經冷絕；再不然，如伯嚭之渡江，則我越乃報仇雪恥之邦、非藏垢納污之地，思任當先赴胥濤，乞白馬素車以拒』。士英愧憤，不能答。劉宗周復言於分巡寧紹臺道於穎曰：『不斬士英，無以收既潰之人心』。穎再請，不報。宗周欲穎即斬之，穎辭外臣不可殺宰相。張國紀曰：『亡天下者，必此人也！請誅之』。不報；太息而去。時共以太后為真雲。
俄博托入浙江，士英、大鋮走錢塘；滿洲軍擊之，死數百。聞魯王監國於紹興，將入謁，群臣競請殺之；鄭遵謙慮其結方國安，請少遲。黃宗羲言：『孔子猶欲誅陳恆，諸君自不能殺之耳』。莊元宸言：『不斬士英，國事必不可為』。士英不敢往，依國安軍；使乞和於降將張存仁，不許。大鋮別執朱大典於金華，士民檄逐之，亦還；入國安軍，掀髯談兵，大為所愛。士英以大鋮壞留都，己獨受惡，頗與相左；然無如何。大鋮復煽國安軍與大典惡，宣言隆武帝將重科浙江糧；其實無之。
冬十一月，馬士英部潰於餘杭、國安潰於富春山。尋合兵渡錢塘，列陣江涘；珠喇瑪等擊之，士英走屯於東赭山朱橋范村，大肆劫掠，無復軍狀。
順治三年（隆武二年）春正月，馬士英請朝於閩。隆武帝以士英罪大，敕守關將拒之。士英七疏自理，終不許。章正宸言：『不殺士英，何以立國』！有李遽者，士英私人也；與隆武帝有舊，密稱其有兵材，宜使過。鄭芝龍、方國安更力薦，詔以為事官，居國安軍。阮大鋮忿監國不之用，說國安並擅諸餉，破壞義兵；於是孫嘉績、熊汝霖諸軍多不得食，遂為亡浙之本。
二月，隆武帝使御史陸清源以白金十萬犒浙軍，馬士英、阮大鋮蹴方國安縱掠之；執清源幽之軍，使趙體元殺之（詳「殉節」）。大鋮又使國安檄隆武帝十大罪；監國魯王大學士張國維歎曰：『自我戕毒，禍不遠矣』！大鋮復搆朱大典於國安，言其多財，索餉四萬；不從，以兵擊之。屢戰不已，閩、浙道梗。
夏四月，博托次錢塘，方國安遁（詳「浙海遺兵」）。馬士英從至楓橋，斷之以拒追者。有石書「方馬止於此」；心動，共謀執監國魯王降。遣其心腹將守之；其人忽病，監國得脫。國安及方逢年降，阮大鋮亦與謝三賓等降。士英獨自新昌間道走太湖，依吳易；大鋮為博托招之書，致厚爵；士英不答。大鋮、國安、逢年從博托攻金華，朱大典誓守；大鋮思洩忿，見城南隅新築，導博洛砲轟之，屠之南。
時大鋮、逢年、國安陰疏於隆武帝，乞反正為內間；及努山追隆武帝於順昌，獲御舟得大鋮等疏，博托使殺之。大鋮方以老健誇諸降者，聞之，墜崖死。逢年、國安斬於市，亦戮大鋮屍。士英尋被執，送漢岱斬於蘇州；妻子給兵士（或曰：士英之兵久而盡潰，為僧臺州；被執，斬於杭）。
馬士英奸回之質，挾主而升；阮大鋮狐狗之徒，脂梯而躐。阮無馬或幸廢，馬無阮或罪輕。馬之扱阮，同氣也，亦刺於助金；阮之結馬，假手也，而未及反噬。而一為司徒之銅臭，一隸斐豹於丹書。其密也，則酥乳不足喻其融；其醜也，則廁溷不能喻其臭。天禍衛國，其以此夫？宏光帝德其奉翼、益以荒淫，鐵券誓書，封譬亭散；燕子箋劇，國乃平章。宜其班坐絕席，門生天子耶！夫福王大仇未復，共主旋殉；鼎折祚遷，勢合家國。此即召對連日，旰食宵衣撫此偏疆，恐不復物；況於閉目拱手乎？於是冰山發焰，宦海橫流；其始也，逆黨用人，中旨授職。因之甫、杞在位，逢、咸掛冠；朝盡私徒，坐無佳士。繼乃東林詔獄，將閭呼天；傳檄滣江，推轂朝右：宵小勢迫，朝廷不可問矣。姜曰廣、高宏圖、張慎言、徐石麒雖復正色師表一時，史可法、袁繼咸、陳潛夫、凌駉雖復竭忠化碧千古，以及勳裔有常延齡、布衣若何光顯，追忠折檻、流痛鼎湖，而宦官、強藩表裏鉤接，銜沙射影、伎倆縱橫：秦檜甚忌三將、唐宗任寵八關，小人覆餗，斯其鉅也！錢塘歷歲，楓橋叛將既送南朝，更燼於越。南山之急追唐帝、青州之計款隋文，豈惟附逆之輩，遺禍明世；抑亦梟獍之類，厥惡貫盈矣。延平、新昌有似忠義，而泰山、鴻毛其實敻別。蓋已作淵首，復效殷頑；勢直兩窮，性歸反復。豈謂納我者無二心、滔天者罪可貰歟？總之，馬士英奸庸無狀、阮大鋮狡橫絕倫；至於群徒生嗟閹黨、耄弗改圖，燃冀死灰、計求晝錦，彪虎全翻、元黃立渙。恭王母子終始亡國，魏、崔權禍流浸南都；惠卿為安石護法、方成謂禍水滅火，遙溯萌孽，不為刻說焉！予尤慨亡明之臣，並起甲科，負材雋異，升沉計迫，面目全非。既已挫跌，徼幸窟穴，率德改行，縱或無望，而急則相依、懼乃自計，鄭國亡而子亦不利，劉禪降而皓已伏誅，剝床解衣，釋怨固圉，泥塑雖譏，刃頓弗顧乎？卒乃南山罄竹、姑孰燒糧，兵勢一交，立身無所。雖決計奔降，幸不死左。然而奔黔、走皖，兩人固不相謀；入浙、趨閩，萍合而頗自悔。公孫之倒行逆施，阮乃老且益悖；黎侯之流離瑣尾，馬真窮無所之。小人之才，可以徼亂而不能臨事；小人之計，祗於目睫而保不死亡。盱衡此輩，昭然發蒙矣。至於多寶建閣、道學鉗名，巨羅匿金、盲人憚入：似道之醜正黷貨、祖珽之忘恥覆國；俯仰前事，頗若同符。即僕射文學之稱、悅生清供之致，亦天毒其躬，才不可恃爾。若夫張捷、維垣，實死奔亡，與禍俱斃。乃有大書深刻以為忠徇，豈黨惡議降而矢音抗節乎！置棺入隧，誣世獵名，其若遺臣之說何！
