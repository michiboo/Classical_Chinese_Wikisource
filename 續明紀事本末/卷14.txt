

·永曆黨禍·
順治三年（隆武二年）冬十一月，永曆帝即位於肇慶。以丁魁楚為東閣大學士兼戎政尚書、呂大器為東閣大學士兼兵部尚書；瞿式耜以大學士兼吏部右侍郎。將以李永茂為東閣大學士，永茂以居憂辭。王化澄、晏日曙、湯來賀、董天閎、朱治瞷、方以智、程源等各以翼戴功，進擢有差。
以王坤為司禮監秉筆。坤驕恣壞法，事宏光帝不改轍；入閩不用。自是入朝，永曆帝謂坤熟故事，使典今職，遂通權賄。以內批，擢周鼎瀚為給事中，以馬吉翔、郭承昊、嚴永從為錦衣衛使。吉翔，京師遊棍，夤緣為參將；丁魁楚使奏捷於福州還，便佞得永曆旨，使掌絲綸房司票事，與太監龐天壽、王坤皆倖用。又以朱容藩掌宗人府。容藩不齒於楚宗，又降賊偽稱世子，賊將立之；已知其偽，走粵東。丁魁楚任薦之，故有是命。俄，命蕭琦為兵部尚書、晏日曙為工部尚書、周光夏為都御史。蕭琦為瞿式耜所取士，後卒召亂（詳「自成遺亂」）。
十二月，內批以王化澄為督師，代林佳鼎。瞿式耜疏：『內批用人，宏光弊政，非美事』。不聽；且進化澄兵部尚書。化澄以巡按御史驟督兩廣，入為兵部侍郎，掌中樞印；自是以墨敕升尚書，人以為異。王坤益亂政，恣意顛倒；皆用內批授官，諍之者並不聽。
起復李永茂為東閣大學士；以未除喪，專知經筵，不入直。永茂薦所知十五人，劉湘客與焉。王坤先啟封視，不悅；硃十四人，更黜湘客。永茂怫然曰：『薦人非私；斥湘客，即斥茂也』。即日解舟去。瞿式耜疏：『大臣論薦，司禮竊去取，何以服眾』？坤亦疏薦人望數十人；式耜言：『司禮抑人非，薦人尤非』。吏科都給事中劉鼒直劾坤，永曆帝怒，奪鼒官；式耜力持之，乃已。尋以檢討方以智為中允；改湘客編修，進講經筵。坤不悅；又疑鼒疏為方以智所草，恨之。御史童琳劾周光夏越資題授，紊臺規；永曆帝怒，下琳廷杖。式耜言新政未布，乃杖言官，不可；乃止。
順治四年（永曆元年）春正月，永曆帝在梧州。丁魁楚遁去，旋出降。王化澄等各遁去；從者惟吳炳、方以智、朱天麟、吳貞毓、給事中唐澄、御史程源、中書吳其雷、洪士彭及馬吉翔、龐天壽數人。
二月，召前禮部尚書文安之、前大學士王錫兗入閣，命周堪賡為戶部尚書、郭郁賢為兵部尚書，皆不至。以劉遠生為刑部尚書、方以智為東閣大學士。以智知不可為，棄官去。時朝政凌亂，惟瞿式耜設守禦、說諸鎮、抑權閹、招俊哲；疏薦人望可達行在者，請官之。於是丁時魁以言事擢給事中、王夫之以學行擢行人。
亦擢故知州金堡為給事中。堡疏得失曰：『朝政獨卑，勳封無等。罪鎮久縱，中旨頻傳；內廷貪墨，言路調停。義兵摧折，奉使非人』。言皆切中。大意『今日之患，莫大於閫外不知有朝廷，朝廷復以匪人持政柄。郝永忠殺掠武、靖，陳邦傅無功列爵，宜誅；馬吉翔扈從，已酬錦衣，毋使撓政。不然，臣不知所從也』。李成棟在廣東聞之曰：『朝廷尚有此人乎』！吉翔怒甚，以詞激兩宮；永曆帝亦怒，使朱天麟責堡。群臣更狂之。堡又疏時勢：『於閩言，朱成功忠而果，宜使通浙，且制東粵；於吳言，財富之區，義烈所倡，至今未盡；於湖南言，曹志建、趙印選宜出茶陵，以合豫章之師；於湖北言，馬進忠、張光璧宜為三路直走武昌，何騰蛟居中節制；於蜀言，譚文等宜易地立功』。馬吉翔等銜刺骨。侍郎嚴起恆以分巡道入謁，永曆帝異之；語兵事，對甚悉，受今職。瞿式耜謂其委隨甚，而推朱天麟、金堡以告御史劉湘客。及永曆怒堡，天麟亦言堡使湘客結己攻馬吉翔；惟嚴起恆救之，堡得免。陳邦傅亦疏劾堡，其勢橫甚。
劉承允受命鎮寶慶（事在去年）不行，而驕恣甚；屯軍武岡。給事中劉堯珍過與語不合，拳毆之；錦衣指揮張同敞、御史傅作霖責之。丙戌，永曆帝至全州，承允入朝，無臣禮；御史瞿鳴豐劾之。承允遭都御史楊喬然於道，叱曰：『若作臺長，任人妄言，何用於爾』？喬然與爭，承允揮拳競；冠裳毀裂，猶不止。眾謂此武臣態，置不問。前四川巡撫毛芝瑞力遏承允，幾被害；走廣東。承允亦惡王坤甚，逐之；坤懼而匿。面詈周鼎瀚仰閹鼻息，時更多之。旋晉爵安國公。
瞿式耜自請留守；詔拜文淵閣大學士兼吏、兵二部尚書，留守桂林。亦封陳邦傅為恩平侯（互見前），而以吳炳兼東閣大學士。
夏四月，劉承允請封郭承昊、馬吉翔、嚴永從皆伯爵。三人與承允為表裏，故請之。朝臣媚承允者，騰章颺頌至不可極，所欲無不從。毛壽登獨斥之曰：『金吾無矢石功，不可』。吉翔疑其疏草自劉湘客；其黨周鼎瀚為蜚語：『將有如董卓、李㴶事』。承允方忿，壽登等復請返桂林；承允益忿，逼永曆帝杖壽登、湘客，跪吳德藻、萬六吉於午門。諸臣伏地請，乃止；仍落職。太常寺卿潘應斗度不能與承允抗，棄官去；其弟主事潘星、中書舍人管裘嗣、鄒統魯先後潔其身以老。
五月，以周鼎瀚為大學士，與劉承允同入直。武臣平章事，開國後罕其人；永曆帝特行之，承允益恣。
程源自楚入貴州，偽稱侍郎、總督三省，累贓巨萬；為巡按御史錢邦芑所劾。永曆帝怒，削職逮問；源走去，旋復出。
陳邦傅在南寧遇敵不敢戰，惟擁兵毒民；且橫恣無臣禮。瞿式耜、嚴起恆使其部茅憲、胡執恭陰掣之，得不犯上；故邦傅尤忌之。四方倖進者阻於起恆不得逞，皆夤緣馬吉翔及太監夏國祥以中旨用。張同敞、劉季礦皆自辭去。
秋八月，以嚴起恆為東閣大學士。劉承允將執永曆帝降，不果；遂以奉天降。永曆帝倉卒走，馬吉翔等從，頗著力（詳「奔亡」中）。劉湘客等止桂林。
冬十二月，永曆帝入桂林。龐天壽固奉命徵兵桂林，至是來迎。嘉其供帳，使掌司禮監；又命與吳貞毓、王化澄、嚴起恆、瞿式耜同入直，枉直不能別。幸柳、象時，睹從臣崩潰，惟馬吉翔一人掌閫事，大權悉為握；既至桂林，益用事。瞿式耜疏請攬朝政、明賞罰、親正人；不從。
順治五年（永曆二年）春正月丁酉朔，以朝臣星散，免朝賀。
三月，永曆帝如南寧。以嚴起恆、王化澄入閣辦事，起恆兼吏部尚書；從者惟蕭琦及科臣許兆棠、吳其雷、尹三聘、洪玉鼎、洪士彭及馬吉翔、龐天壽等。周鼎瀚以附劉承允，先劾於言官；瞿式耜擬票持大體，謂鼎瀚宜乞免。鼎瀚不肯去，惟請假。至是，式耜復論之；鼎瀚遂罷。式耜雖居外為留守，朝事有缺，必疏論之；嘗言『臣與皇上，患難相隨、休戚是共。一切大政，當得與聞。朝議可否，四方之則。本亂未治，末之有也』。
朱天麟講學居平山，以今職召，不赴；疏請親征，倡率諸將。永曆帝命為禮部尚書、東閣大學士，天麟不至；請如左、右江召募，不許；乃入直。或謂天麟之入，以厚採木，內監得之（？）。又營其弟天鳳為給事中，子日生御史、月生中書。其性躁進；化澄庸懦，皆非可相。天麟亦頗通陳邦傅，其子禹玉負迎駕功，欲得南寧；邦傅在潯州，請世守廣西如沐氏。瞿式耜疏：『宇內剝削，惟粵西一隅，為皇上駐蹕。楚、滇數萬之師，取食桂林；輒思獨擁，豈老臣所知乎』！論者以為黨（陳禹玉事，互見前）。
夏四月（明閏三月），李成棟以廣東復為明，遣其下洪天擢、潘曾緯、李綺赴行在。時趙臺、陳禹玉爭南寧，人心惶遽；聞成棟反正，益驚懼。天擢等力陳成棟志，乃安。詔進天擢、綺及潘曾緯、袁彭年官。彭年既降為布政司，成棟反正復與謀，故官之。粵東諸臣爭迎駕，成棟盡遮之；惟降臣耿獻忠巡撫梧州，得通款。
閏四月，李成棟再使沈源渭來迎駕，遍賄群臣；朱天麟、王化澄、馬吉翔皆勸永曆帝東。擢源渭為御史。瞿式耜慮為成棟制，將復如劉承允、陳邦傅；疏爭之，使者絡繹（詳見前）。馬吉翔惡式耜，力請依成棟。楚師解體，式耜再使蔡之俊、蒙正發至，不聽；留兩人內用。而成棟將杜永和適來朝，與正發爭御前，稱欲殺之；給事中歐陽霖疏劾，永曆帝令勿問。朝臣出爭出（？）。
晏清自田州至，以為吏部尚書。命兵科張鳳翼兼修撰，以張佐宸為文選司、扶綱為考功司、董雲驤為行人、潘觀駿為職方郎中、王緒為戶部主事，張起孝、王者友、朱士鯤以原官待選。臣僚濟濟，黨禍亦基此。
六月，封陳邦傅為慶國公，屯潯州；設官徵賦，惟所令。趙臺薦自邦傅，及邦傅謀世鎮廣西，劾於瞿式耜等；臺亦詆之，且絕其婚。邦傅宣言必殺臺，面責永曆帝『縱兩衙交搆於本爵，無加恩；臺既負義，反予優容。且南寧臣轄，更立巡撫為何』？永曆帝面赤，不能答。邦傅銳欲有廣西，扼於朱天麟而止（詳前）。
秋八月，封李成棟為翼明大將軍，養子元允以錦衣指揮掌絲綸房。成棟忮瞿式耜，請使入相；從之（詳前）。式耜不可；疏辭骸骨，亦不許。使仍守桂林。以降臣袁彭年為左都御史，獎其助成棟反正也。
以曹燁為兵部尚書、耿獻忠為工部尚書、洪天擢為吏部侍郎、潘曾緯為大理寺卿、毛毓祥為通政司、李綺為廣東提學道，朝臣略備；然事無鉅細，皆決於李成棟及元允。上下屍素而各自為黨：嚴起恆、朱天麟、王化澄、堵允錫、吳貞毓、晏清、吳其雷、洪士彭、雷夏、洪玉鼎、尹三聘、許兆進、張孝起從患難、蔑降臣為一黨，曹燁、耿獻忠、洪天擢、袁彭年、潘曾緯、毛毓祥、李綺矜歸附、凌朝士為一黨，刑部尚書吳憬、副都御史劉湘客、光祿寺卿陸世廉、太僕寺卿馬光儀、吏科給時中丁時魁、戶科給事中蒙正發、兵科給事中金堡、李用楫、郎中徐世儀、施召徵皆自諸路赴行在為一黨，翰林學士陳世傑、太僕寺卿楊邦瀚、光祿寺卿王應華、給事中李貞、御史高賚明、郎中吳以連、唐元楫皆粵東人、官本州為一黨。已為吳、楚兩黨：吳黨以朱天麟、王化澄、吳貞毓、朱用楫、張孝起、萬翱、程源、郭之琦主之，皆內援馬吉翔、外倚陳邦傅；楚黨以金堡、劉湘客、丁時魁、蒙正發、袁彭年主之，皆外聯瞿式耜、內恃李成棟。邦傅之鎮廣西也，王化澄實諾之。馬吉翔又使舉七郡賦無屬於留守，將以死式耜；式耜及李成棟皆劾之。邦傅恃吉翔，迄不懼；朝士無恥者媚吉翔無不至。成棟、元允方握政，彭年恃之，賣官入貨門如市。已除之人，無地可授，故非成棟札，莫之官；彭年益熾。
瞿式耜請開經筵，以劉湘客為講官、黃運奇副之。湘客擅文墨，故式耜薦之；然多智。袁彭年等知不及，舉動必咨之。時魁富而嗜利，復剛狠；並其黨亦惡之。正發唯阿陳邦傅，始降謂人不知，其部潯州、南寧、慶遠、太平四府民未薙髮，益以是鳴忠績；李成棟尤惡之，科道爭糾劾。彭年等亦謀去吉翔、邦傅，獨攬政令。金堡疏八事，劾邦傅十可斬罪，旁及王化澄、嚴起恆、馬吉翔、龐天壽。吉翔亦懼，請罷諸務，化澄、起恆並乞去；朱天麟請止之。堡及時魁劾不已，太后使語朱天麟：『武岡之難，吉翔有功』。使票責堡等；天麟亦解之。袁彭年、丁時魁怒不息。永曆帝知群臣水火甚，使入太廟盟，而怒如故。民為虎邱假山圖，以元允賈氏子也；而以正發為喉、湘客為皮、金堡為虎牙，並及瞿式耜。然式耜迎蹕疏關大計，亦未隙於成棟；成棟言廠衛不可贊機密，言亦是。馬吉翔大忮，故外合元允而中間之。堡頗清持，才資衣食於時魁、湘客，至餘一物無所取；李元允折節事之。
秋九月，復召何吾騶、黃仕俊為大學士。
冬十月，李成棟使元允將卒三千入宿衛，為禁旅。佟養甲悔其陰降，使人齎表北；元允以白，請以養甲充興陵時祭使，使陳純來殺之白沙洲，及其黨劉顯允。詔元允署吏部尚書，威勢益熾。時文武競進，投牒通政司者日千計；皆假迎鑾扈蹕名，或冒白身為原任。朝謁之時，章服錯亂，同官至不為禮；亦不言供職及守禦事，惟乞升遷、封誥。閣臣及文選亦虛名，票擬惟署「著議」字。惟李用楫三薦辜朝薦，竟不報；以李成棟薄其請陷廣東也。何吾騶始降於李成棟，署其門曰「修史」，人咸笑之；而李元允奉為師，因說成棟薦之。成棟將入朝，馬吉翔懼，搆蜚語「將有朱溫、董卓事」；上下駭懼，使鴻臚寺卿吳侯往止之。元允陰以其狀告，成棟太息止。眾知其誣，而蔽於馬吉翔。吳其雷特疏言：『匪徒猥進，賄賂公行。請清文武，以肅朝綱；厲廉恥，以別人品。請凡三朝、四朝、五朝、六朝之人各建功勳，以昭靖獻』。李元允、袁彭年含刺骨，其雷走桂林。有賈士奇者，楚黨也；憤施召徵不之揖，詈而毆之。嚴起恆議親征，以劉遠生協理戎政、金堡為監軍。馬吉翔懼，使夏國祥告太后，寢之；且言瞿式耜、嚴起恆皆奸黨，不若王化澄憂君國。故式耜、起恆言多不用。
十二月，封李元允為南陽伯、馬吉翔為文安侯。
順治六年（永曆三年）春正月，李成棟忌宣明伯王承恩得人心，又怒彭鳴京為之用；田闢有眾數千亦依之，則益忮。是月，遇承恩於英德；佯醉，即席殺之。永曆帝特命朱由藝為大學士，成棟怒非己意，誣繫獄中殺之。
陳邦傅忿金堡，疏言：『朝廷三年顛沛，即次少安，何為紛紛若是？堡既劾臣無軍，請使監軍，睹臣鐵騎十萬』！且誣堡官臨清時降賊。朱天麟見其疏，笑曰：『堡善罵人，人亦罵之』。即假「辛苦賊中來」詩，言『堡所來，朕亦未悉。邦傅請監其軍，其議之』！天麟始亦重堡，及堡與彭年劾朱誼偽敕事涉天麟，天麟怒；由是有隙。票出，堡大恨；丁時魁曰：『此刺成棟及我也』。糾科道十六人詣閣詆競，喧鬧不已；盡棄官印，白衣走出。永曆帝戰懼，茶傾於衣；詢其故，亟取天麟票已之，使李元允喻諸臣供職。天麟辭去，慰留再四，不可；陛辭而泣。永曆帝亦泣，曰：『卿去，朕益孤矣』！時魁等論不已，並朱天鳳、日生、月生皆去之。以何吾騶、黃仕俊為大學士，入閣辦事。行人司方亨祚、太僕寺丞張尚、都察院經歷林有聲伏闕，言『吾騶貪黷，不可相』。皆奪職。當票出時，時魁並疑嚴起恆，將毆之；值休沐，故天麟獨受禍。尋如桂林，禮於瞿式耜；而使其子結諸將使戴己，議者薄之，更如南寧。及何騰蛟敗，楚師大潰，舉人劉惟賢徒步謁闕，請獨任嚴起恆。諸將聞之喜，馬吉翔等尼之，聞者解體。
二月，李成棟敗死於信豐。吳貞毓等合疏：『尊朝廷、抑奔競，歸大權於上』。永曆帝以語袁彭年，彭年對不遜；永曆帝責之，則肆言『曩以鐵騎三千鼓行西上，君臣安在』？永曆帝泣下，舉朝駭懼。張述載伏闕上疏劾其罪，彭年氣阻。洪天擢以與李用楫隙，自求去。
太僕寺卿賀全業遊上林，永曆帝從授讀；即位，擢今職。劾彭年黨議論乖方、陳邦傅跋扈無狀；彭年、元允將毆之，全業走高明，使錦衣衛捕至，桎梏遍體。夏國祥以師傅故，善視之，且以聞。眾議斥職，彭年不可；永曆帝諭永不用，乃出之。全業如桂林。
夏四月，孫可望來請封；金堡抗疏爭，朝議是之。陳邦傅思假可望力逐高必正、李元允、瞿式耜而殺金堡，徑使封之；且為之賂朝貴，王化澄等皆受之，曰：『拒之，恐犯順』。嚴起恆獨不可，化澄為調停。夏國祥尤狡褻，日與馬吉翔等壞朝事（可望事，詳「李孫之兵」）。
六月，袁彭年母死，言受恩厚，請不居喪；李元允亦為請。太后命考不守制於祖宗，為何代事？彭年猶徘徊月餘乃去，竟免於五虎之禍。
永曆帝命嚴起恆、劉湘客如梧州撫忠貞營，堵允錫自賀縣至，起恆、湘客與俱還。時方畏李赤心；值允錫至，則大喜，郊迎之。允錫惡元允，欲去之，結馬吉翔以為援。丁時魁劾之；金堡亦劾其喪師失地罪，且面責其結赤心、宴孫可望使於七星岩曰：『滇與忠貞，皆國仇也。君何眤之』？允錫失色；既而曰：『我勞苦邊事，如君言，竟無功矣』。堡曰：『勞則有，然功於何有』？交惡益甚。或謂元允：『允錫將以忠貞營清君側』。元允亦言：『我曹在北，彼不敢至；今以廣東反正，來何為乎』？朝士之惡五虎者更搆之。允錫乃移書瞿式耜，稱奉密敕，使共誅元允；式耜知敕偽，曰：『吾輩不克為封疆計，而為人皋牢，非社稷之福也』。乃止。永曆帝聞之，頗不直允錫，使求敕於式耜；式耜焚之而以告。猶以允錫得忠貞營心，使督師梧州，節制諸營（詳前）；賜之龍旗、旌節、尚方寶劍、白金五千。甫踰闕，元允盡攫之；允錫所得布繪龍旗而已。乞餉，又不予。
陳邦傅納女於高必正，使攻桂林；瞿式耜請分餉之，乃止。
會晏清、黃運奇為郭之琦等所劾罷。之琦由杜永和進，怙其勢，將殺運奇；王化澄止之。化澄尋亦惡於丁時魁；其人也，實夤緣於王坤。馬吉翔、金堡屢糾之，化澄若無事。
冬十月，何吾騶、王化澄罷。吾騶既與袁彭年互攻訐，專結夏國祥；及為堡所劾，不自安，引疾去。化澄在經筵，堡面斥其罪；化澄怒，自裂其冠去。坤、吉翔、天壽恣弄權，永曆帝略不問。復召朱天麟，辭；言『國勢累卵，朝野同危；而言者不顧，專以瑣屑掉首而爭，侈為遺直。今而後，請無以四方無利害者執為重故，使皇上獨憂社稷』。蓋謂堡也。於是起恆獨相，朝士惟笙歌、賄賂是尚，或訛為捷報以自娛。尚書吳景、通政司毛毓祥知必敗，景掛冠於朝門去、毓祥自劾愚憊去。時魁等時連逐宰相，勢益橫。湘客頻入閣窺票擬，參疏未至，即以意指揮；不從，則禍，或即毆詈。秉筆者皆為副本俟改削；閣臣苦之，乃建議請帝坐文華殿面擬旨，乃少息。
冬十一月，堵允錫在潯州；以與廷臣水火，忿成疾。遺疏言：『臣請兵，曰無豐其翼；請餉，曰無與號召。致臣如窮山之獨夫，坐視孔棘而不能救。臣死之後，乞任老臣圖興復；如以李元允、劉湘客、丁時魁、蒙正發、袁彭年為腹心，則成敗可虞矣』！遂卒。詔贈中極殿大學士、太傅兼太子太師，封潯國公，謚「文襄」。允錫託其遺腹於部將，竟負其指。孫可望之入粵也，執而鞭之；曰：『堵制臺何如人，若敢為此』？遺嗣得無恙。
魯可藻請錄遺賢，時楊廷樞已死，召張自烈為檢討，沈壽民、劉城為給事中，杜如蘭、金光豸為禮兵部郎中，張之陞、金光閔為行人，多不能至。
順治七年（永曆四年）春正月，永曆帝謂李成棟死國事，封元允南陽伯；力辭，不許，僅受車騎將軍印，上疏仍稱原官。以庾關陷，召諸臣入，問策且議走廣西；群臣皆諫，金堡及彭佺言尤力。馬吉翔固惡李元允，謀借是奉帝走梧州，依陳邦傅，逐嚴起恆及金堡；因蹴夏國祥奉太后先行，上遂登舟。元允入，自請留守，伏地痛哭；言『上自西來仍西去，元允不敢留，恐宵人譖臣有異心。一朝不戒，生劫入舟。至今思之，猶負芒刺』。蓋堵允錫偽敕中語也。又言『皇上若猶念東土，臣願留督肇慶，與杜永和犄角；此臣之職也』。乃手詔以元允留守肇慶，督理諸軍。袁彭年聞之，自請以墨絰監元允軍；許之。出金堡，使諭諸將士。馬吉翔猶慮權歸李元允，自請督師救廣州；以為兵部尚書，屯於三水，不敢進。
黃士俊年八十餘矣，永曆帝謂其老罷之。再使召朱天麟，疏：『百爾隙爭，盡壞實事。昔宋高南渡，猶有退步；今何地也，皇上宜奮然自將，使諸臣盡擐甲冑，臣亦抽峒丁、擇土勇、募水手，經略嶺北、湖南。若僅以票擬為本，則政本安在乎』！
二月，李元允留肇慶。邦傅入衛，楚黨勢失。高必正亦至，使援廣州。吳貞毓、郭之琦、萬翱、程源、李用楫、張孝起、李日煒、朱士鯤、朱統鑰、王命來、陳光允、彭佺合疏劾袁彭年、丁時魁、蒙正發、劉湘客等把持朝政、朋黨行私十大罪；源且於禦舟側，摘金堡駁呂爾璵疏中語（有昌宗、仁傑語），大聲述之，謂誣衊故太后。永曆帝尤惡之，李元允請以反正功，免袁彭年；諸人並劾之。丁亥，下堡、湘客、正發於獄，馬吉翔司其讞。王夫之、管嗣裘說嚴起恆：『國事如此，奈天下何』！且責起恆不力救。起恆請入對於舟中，不許；率群臣跪沙際請，亦不許。吉翔固熟廠衛事，讞時陳刑古廟，五毒畢至。夾堡折足，堡大呼二祖、列宗；餘者並乞哀，供贓數十萬。堡極貧，亦坐四萬。獄上，堡、時魁謫戍，湘客、正發追贓贖配。時魁已遁，不獲讞；又免彭年罪，不問；惟堡、正發、湘客獨被禍。瞿式耜上疏爭其事，又請緩堡刑；略言：『中興之初，元氣未復；詔獄追贓，乃魏忠賢以殺楊、左，不可法』。永曆帝言堡罪重，且頒敕佈四人罪狀於天下；式耜封還，言『法者天下之公，何以蜚語飲章，橫加考察，開天下之疑。且四人得罪，各有本末；臣在政府不言，恐失遠人之望』！先後凡七疏，不聽。張同敞亦以為言，詔斥之。堡固峭甚，又忿內臣不法、外臣違制，欲永曆帝用高皇帝法部署一切；且言『馬士英不相，則左良玉安得而稱兵？劉承允不將，則張光璧何由而稱戈』？及爭棄肇慶，則曰『東西將士，恃乘輿威靈，效死戰守；乘輿一動，人心必搖，兩省必不能守，且國家更有何地可適？陳邦傅非社稷之臣，忠貞營敗亡之餘，必不可恃；後必侮之』。時不能用。其駁呂爾璵詞失倫，然非敢誣太后，累於李元允及禍。而永曆帝怒堡甚，至密詔都督張鳳鳴必殺之；比獄上，猶詔竄金齒。諸將焦璉、胡一青、馬進忠、馬寶、楊國棟、曹志建皆請釋之，並不聽。總兵胡執恭子劾瞿式耜詞極醜詆，帝不為辯。
夏四月，考選朝官，轉朱士鯤吏科給事中、董雲驤御史、潘觀駿職方主事。雲驤謝恩隕舟中，觀駿以不冠降職。
嚴起恆罷。起恆遇事持平，與馬吉翔無所忤；丁時魁等力詆之。五人得罪，起恆救甚力。吳貞毓甚惡之，又惡式耜，謀以魯可藻代之。王化澄在位時，尤惡起恆，將使胡執恭、孫可望殺之；故以馬吉翔掌中樞，夏國祥、龐天壽、王坤皆用事，並比之。於是，貞毓、吉翔等合詞請召化澄復入閣。給事中雷得復劾起恆大罪二十有奇，比之嚴嵩；永曆帝不悅，奪其職。起恆求去，王夫之等以疏爭，永曆帝固留之；起恆因謝病，七疏不報，放舟竟去。萬翱等請逮治，不許。
五月，命陳邦傅援廣東，不應；惟日撓瞿式耜境，殺掠如寇盜，式耜無如何。
高必正入朝，吳貞毓說之曰：『五虎之罪，主者起恆。公入清側，數語決矣』。編修錢秉鐙曰：『五人排起恆，彼反救之；此長者，奈何此云乎』？必正遂不直貞毓。入見，言起恆虛公可任，金堡罰重；且請手敕親邀之。乃詔起恆復入閣。俄，陳邦傅、李元允皆來朝，永曆帝及太后召必正、邦傅、元允同入對。元允伏地請死，曰：『金堡非臣私人，向以封疆故，不敢言；今請罪』！永曆帝曰：『卿大忠義，朕不疑卿』。元允終言『朝臣以己為金堡黨，故於四人之獄，獨賜臣敕書，令安心任事』。太后遽言：『若無以堡為正人，彼嘗誣若反』。元允請其據，永曆帝不能答。元允復有言，太后以請封孫可望為堡罪；乃不敢言。高必正掖之出，復面責王化澄徇私植黨。化澄申訴，幾不成語；永曆帝為解之。一日，忽召廷臣問：『金堡何如人』？眾莫敢對；再問，卒莫對。明日，錢秉鐙疏：『昨侍班行，惡堡者皆在，卒無應者；則堡之為人可知』。且臚其刑廢狀，乞量移。乃改戍清浪衛；以阻兵，不行。高必正贐金五百，亦不受。馬寶先自德慶至，親為裹創，故堡不死，遂之桂林。瞿式耜請為書記，不可；曰：『朝廷罪人，烏可佐相公！且事已去矣，豈愛死哉』！為僧以終。
元允還廣東，將使高必正與偕；吳貞毓復尼之。張孝起、李用楫及御史廖永亨復互訐，太后忿，至令無納科道疏；永曆帝慮言路絕，令分別進。乃詔：『中書科非軍國大事，疏勿陳』！孝起孤峻，不伍流俗。高必正與劉湘客皆陝人，疾孝起，湘客至詈之於朝；永曆帝不能禁，惟和解之。必正還軍，陳邦傅嗔其不附己，潛兵襲之；必正求援於瞿式耜。永曆帝聞之，下詔使和睦；不聽。
魯可藻當復肇慶時，自稱總督；瞿式耜劾之。及居憂不守制，式耜再疏劾去，失職久之。萬翱亦久為五虎抑。至是，進翱掌兵部事，起復可藻為兵部侍郎。及吳貞毓皆思結援於各鎮，乃封曹志建、胡一青、焦璉皆國公。貞毓務排瞿式耜，與馬吉翔謀，先後以於元煜、萬年策、吳春芳、鄭古愛、來嗣敏出督江、楚、粵西諸軍事，撓式耜權。粵西遂沒（詳前）。
六月，故祭酒文安之以國勢益危，慨然救之；謁帝於梧州，命入閣辦事。時嚴起恆為首輔，王化澄、朱天麟次之；起恆被扼於黨人，隨班朝賀，不得展。安之至，起恆讓之，自處其下。
秋八月，孫可望求真封秦王；嚴起恆持不可。王化澄、朱天麟、萬翱、徐極皆請封之，起恆難焉；文安之、郭之奇是起恆。楊鼎和至，力爭不可；起恆以為兵部尚書。又以劉堯珍代萬翱，化澄、天麟議遂格。
冬十一月，瞿式耜沒於桂林。陳邦傅遁，李元允走行在；曹燁、李綺、耿獻忠、丁時魁皆復降。永曆帝倉卒走。陳邦傅殺郎中潘觀駿，逼郎中許玉鳳、董英入水死，修舊怨也。王化澄棄永曆帝，走容縣。
十二月，王化澄、黃士俊、董天閎皆出降。袁彭年居佛山鎮，納寡婦，得厚貲。聞廣州沒，獻金七百於尚可喜，求以通判用；且泣言降非己意。可喜揮之。於是兩黨皆盡，惟嚴起恆、吳貞毓、馬吉翔諸人從。以趙臺走土司，命張孝起為副都御史，巡撫南寧兼高、雷、廉、瓊四府軍門雲。
順治八年（永曆五年）春二月，永曆帝在南寧。兵烽稍止，朝臣復出。吳貞毓卒惡嚴起恆，或勸之去；曰：『吾不能舍上去，死於賊、死於奸雄，惟天命耳』。
閏三月（明二月），嚴起恆被殺於孫可望（詳「殉節」及「李孫之兵」）。
夏五月，朱天麟力請幸雲南，依孫可望；永曆帝不可。乃出之使經略左、右江土司，為勤王之助。
秋九月，陳邦傅叛，出降。
冬十月，李元允疏迎永曆帝駐防城，不許。
順治九年（永曆六年）春正月，孫可望劫永曆帝如安龍。馬吉翔為兵部尚書，司戎政營；龐天壽掌勇衛營。俱諂事孫可望，謀逼永曆帝禪位。吳貞毓於蹕瀨湍時，請暫止，系人望，大忤馬吉翔；其黨冷孟飪及吳家炫、方祚亨交劾之。永曆帝持不下。天壽、吉翔招孟飪計曰：『此徒費筆墨，今惟啟秦王，令舉中外事歸戎政、勇衛營，貞毓等烏能為！然後受禪，奉上為太上皇，則富貴永久矣』。孟飪極稱善，使門生郭璘說主事胡士瑞戴可望；士瑞叱之。使郎中古其品為受禪圖；其品裂其帛，抵之地。吉翔怒，陰告可望，使速謀；可望使其黨張虎至，令朝政盡歸戎政、勇衛營，杖殺古其品。於是士瑞及給事中徐極、員外郎林青陽、蔡縯、主事張鐫謂：『吉翔、天壽欲稱臣可望，事殆不測；吾輩不言，負國深矣』。連章發其奸，疏三上；永曆帝乃知之，大怒，將窮治之。兩人急求救，太后遽命釋之，各還職。
夏五月，李元允被執至廣州。
秋八月，朱天麟卒。永曆帝奔南寧，天麟力疾追扈；四月至廣南，永曆帝已入於安隆所。天麟止西坂村，病劇不能行。至是，卒。天麟固不悅金堡及嚴起恆、吳貞毓又其所取士，人疑梧州之獄，天麟遙使之；故吳霖、程源、郭之琦、許玉鳳攻擊不已。又使余熂通孫可望，使並楊展、皮熊軍，或未必雲。
冬，永曆帝在安隆。逼於孫可望，危甚（見前）；顧內侍全為國、張福祿曰：『可望無臣禮，吉翔、天壽為耳目，禍必及。朕欲密召李定國，若能為乎』？兩人皆受命；且言：『茲事重，非中官所能任。外廷之臣徐極、張鐫、蔡縯、林青陽、王朝瑞固彈劾吉翔，可任也』。使告之，皆許諾；乃密語吳貞毓，貞毓曰：『主上憂危，是臣子報國之日。顧諸君子孰能行乎』？林青陽請往；乃使員外蔣乾昌為敕書、主事朱東旦書之、福祿鈐御寶，密付青陽。
十二月，林青陽自間道至定國軍。定國奉詔泣，許奉迎；以兄事可望，久未敢發（詳「李孫之兵」）。
順治十年（永曆七年）夏六月，永曆帝語吳貞毓：『林青陽久不至，宜使促之』！周官涕泣請行，都督鄭元允曰：『吉翔在，必先去之』。乃使吉翔祭興陵及太妃墓於梧州、南寧，官乃行。青陽已還次南寧，總兵常榮款之；青陽慮羈滯，使親信劉吉先入告。永曆帝喜，擢青陽給事中；為「屏藩親臣」印，使吉畀青陽，命再往。青陽至廉州，與周官遇；偕至高州賜定國，定國拜受。吉翔聞有使至定國軍，使人覘之；值主事劉議新還自定國軍，遇吉翔於南寧，謂其必與謀；以兩使之狀告。吉翔駭絕，使弟雄飛極貲賂提塘王愛秀入黔告變；可望並疑吉翔，使鄭國入南寧覘之，而捕林青陽。
冬十二月，永曆帝以左右皆吉翔黨，勢孤；乃假考選名，授蔣元昌、李開元檢討，張鐫給事中，李頎、胡士瑞御史及林鍾、蔡縯、徐極、朱東旦、趙賡禹、易士佳、任斗墟各進秩，皆與密敕者。龐天壽、馬雄飛大懼，語其黨蔣御曦、朱德亮、郭璘、蒲纓曰：『凡我仇類，並躋清華』。方謀陷之，而吉翔發林青陽、周官狀。於是林鍾、趙賡禹、蔡縯、徐極、張鐫、李頎、胡士瑞直劾馬吉翔欺君賣國狀，龐天壽與表裏罪。章未下，天壽、雄飛皆先遁入黔，愬諸孫可望；可望使鄭國械吉翔至安隆，與群臣質。
順治十一年（永曆八年）春三月，鄭國、吉翔至安隆，貞毓偽不知；國怒，挾入文華殿，索主謀者。永曆帝謂：『必盜敕者為之』。國怒目出。貞毓知事敗，大言『國事由宰相，我召定國，何有於諸臣』？國及龐天壽械郭元允、林鍾、蔡縯、李元開、徐極、張鐫、胡士瑞、朱東旦、李頎、蔣乾昌、趙賡禹、朱議昹、任斗墟、易士佳、許紹亮、陳瑞麟而出。捕全為國、張福祿，兩人求救於太后，天壽徑執之坤寧宮外，並執劉衡。兩宮略詰之，天壽瞠目呵怒，無臣禮。又大風霾，中外駭懼。獨其黨冷孟飪、朱企鋘、蒲纓、宋德亮、鄭璘負得色，迫永曆帝言主者；永歷帝不勝憤，言『汝等橫逼，朕知為誰』！悲憤而入。明日，國訊諸臣。以貞毓大臣不對簿，執其妻父裴廷模，叱使跪；廷模言：『我五品大夫，何跪爾』！亂棒擊之，兩臂幾折，卒不承。以次拷鐫等，不勝痛苦，皆呼二祖、列宗。時已暮，風震雷怒，獄卒亦懼；國益嚴刑。於是蔡縯厲聲曰：『今日便承此獄，見臣子報國之心』。縯承，眾皆承。國問皇上知否？縯大聲言：『未經執奏』。乃釋馬吉翔，繫群臣於獄；以欺君誤國矯詔為罪，報可望。可望疏請永曆帝親裁之；永曆帝不勝憤，下諸臣議。吏部侍郎張佐宸及蒲纓、宋德亮、朱企鋘、冷孟飪、蔣御曦謂國曰：『是應盡死！留其一，必為患』。佐宸、御曦共為詔，略言：『罪臣吳貞毓等包藏禍心，內外連結，盜寶矯敕，擅行封賞，貽禍封疆；賴祖宗之靈，奸謀發露。隨命審問，除賜輔臣吳貞毓死，其張鐫、張福祿、全為國等同謀不法，無分首從，宜使伏誅。朕以頻年患難，扈從乏人；故御下寬，至於奸回自用，盜出掖廷。朕德不明，深用自責；諸臣亦宜各自洗滌。吉翔等復官任事如故』。可望復釋許紹亮，杖劉議新、劉衡而免之；陳瑞麟廷杖，遣戍（瑞麟，佐宸同鄉人也）。紹亮將出，慟哭欲止。吳貞毓言：『天不盡死，我輩何戀戀為』！天壽、吉翔並疑中宮預其謀，使儀制司上故事，欲廢立；後涕泣訴，乃免。
三月，吳貞毓死，磔張福祿、張鐫；殺諸臣於市：為中軍都督府左都督歙縣鄭允元、大理寺丞湖廣林鍾、太僕寺少卿袁州趙賡禹、翰林院檢討晉江蔣乾昌、善化李元開、吏科給事中贛州徐極、江西道御史錢塘周允吉、廣西道御史南昌朱議昹、福建道御史進賢胡士瑞、兵部郎中四川朱東旦、工部郎中九江蔡縯、內閣中書廬陵易士佳、吏部員外郎直誥敕房事鄞縣任斗墟、御史宜興李頎及內臣全為國十八人；皆為詩大罵。及就刑，顏色不變。國屍之三日，面如生。乃合瘞於安隆北闕之馬場；所謂「十八公」也。林青陽亦逮至，被殺；惟周官走免。可望受禪之議亦絕。
順治十三年（永曆十年）春二月，李定國奉永曆帝入雲南。使靳統武執馬吉翔至，將殺之；吉翔媚統武，緩其死。定國客金維新間過統武，吉翔媚尤力；因譽諸定國，使來見，望塵即拜，言『見顏色，死且不朽』。定國武人，大悅之。永曆帝以定國客金維新為行在吏部侍郎、龔名為行在兵部侍郎。吉翔曰：『晉王功高，兩公實提挈之。今封王爵，兩公亦宜上賞。使吉翔得親皇上，當為言之』。兩人喜，言諸定國，使薦之；永曆帝不得已，使入閣。吉翔挾定國以邀上，又假寵賚邀定國，不一月盡握中外權；引其黨張佐宸、扶綱攝尚書大學士。定國、文秀不時過吉翔；高勣、鄔昌期疏：『二王功高望重，不宜往權貴門，恐滋奸弊，蹈可望轍』。定國、文秀慍不朝；吉翔激永曆帝，杖兩人各百五十，除其名。維新走告定國，不宜殺諫臣；乃入救，復其官。周官、裴廷楷、許紹亮、金簡復交章劾吉翔；已結定國，無如何。扶綱等媚之不遺力。
三月，真除扶綱為東閣大學士、張佐宸為吏部尚書、王應龍為工部尚書。時以佐宸貌劣為判官、扶綱為小鬼。
順治十四年（永曆十一年）冬十一月，李定國率文武諸臣請表安隆十八忠臣，從之（詳「殉節」）。
順治十五年（永曆十二年）春正月，以錢邦芑掌都察院事，以程源為兵部尚書。邦芑始終不屈於可望、源則可望所親信，然交水之功，兩人最著；故用之。馬吉翔忮甚；源甫入，即發吉翔奸。吉翔蹴言者劾源臣可望，非純臣；源憤，杜門不出。邦芑雖掌院，金維新為左都御史位其上，邦芑鬱鬱朝請而已。
夏，高勣及郎中金簡疏兵事，將杖之而免（詳「李孫之兵」）。
順治十六年（永曆十三年）春二月，緬請使諭白文選軍；鄧凱、任國璽請行，將招之以奉迎。馬吉翔慮兩人暴其惡，私與緬曰：『兩人無家室，去必不返』。緬遂請改使。其後文選及定國諸軍屢至不能達，皆坐任吉翔等。
沐天波與蒲纓、王起隆集樹下，謀奉永曆帝出緬；以告吉翔，請渡戶臘、烏撒以就定國。吉翔言：『若此，不復能與官家事；將以三宮畀公等』。乃止。張佐宸、扶綱及諸附馬、龐者先後多入降。
順治十七年（永曆十四年），永曆帝在緬甸。馬吉翔獨當國，龐天壽、李國泰掌司禮監相表裏。矯詔付緬酋，從官、軍士後至者皆殺之。慮李定國、白文選至，己不得逞專；令永曆帝止兵示從緬，其實自便。定國等以疏來，無多寡，皆不報。使其婿潘國璜操緬語，誑永曆帝以某某兵將至，不宜行；實禁止之，將遂居緬。日與蒲纓、國泰狼狽，請以鄔昌期掌六科、烏撒知府王祖望為禮部侍郎，賣國納賄，一切如故。尚書鄧士廉老而懦，專供吉翔指，且希入閣。
三月，大學士方端之等皆出降。
秋九月，太常博士鄧居詔陳時勢，言極懇切；且劾任國璽。國璽辨，亦劾居詔。永曆帝將質之，吉翔、國泰共止帝，所言亦不用。
順治十八年（永曆十五年）春三月，錦衣指揮趙明鑑謀奉太子出險，且殺馬吉翔、李國泰絕後患；事洩，吉翔坐以結盟投緬，及沐天波僕李某、王起隆僕何愛十七人皆殺之。
夏五月，太子進講，任國璽輯宋末諸奸事以進；吉翔切齒。永曆帝閱未竟，吉翔竊去之。國璽又言：『今勢如累卵，不思出險，而託言進講。夫進講，惟科道侍耳。軍國重事，則沐天波、王維恭若爾人議之；豈吉翔、國泰所得私哉』！典璽李重貴亦言之：『自古人君壞自吾輩，幼而侍讀，惟導以嬉；即位後，必不明道』。蓋為國泰言之。兩人略不懼，吉翔尤橫。日及國泰、蒲纓、雄飛、楊在酗酒肆惡；事無鉅細，不先啟不能行。無恥者更附進，永曆帝如坐嘯。吉翔恨國璽，即使為出險策；國璽忿言：『能入緬，乃以鉗言者之口乎』？於是王祖望、鄧居詔各疏劾。有內官某言：『若即千本，亦無益』。蓋知吉翔等狀與帝之闇雲。雄飛亦貪甚，請託居間無少惜。
未幾，緬令諸人飲咒水，吉翔劫眾行；既而皆死，吉翔、雄飛、蒲纓、國泰、天壽及其黨亦死。吉翔死，其女哭之曰：『我父不知作何等事，今已死，人猶罵之』。
昔者東林燼，北都亡；逆案翻，南朝滅：冰山日裂、滄海橫流，固明事也。永曆崎嶇天末，沿踏舊習。王坤、馬吉翔、李國泰獵錦衣、司票擬，結邦傅、挾承允，周鼎瀚等先後援之；自古小人倚勢乘威，不相矛而即相酬，非內媚而即外賂。以視高歡在鄴，寄洛下於子如；軍容亂唐，擁北軍之健士：雖復少殊，居然尾大矣。馴至杖御史、辭經筵，朋黨之勢，如水遭風、木繼長，朝局雖異而往勢不更，鎮撫雖亡而萌櫱更起。豈非明代世有匪臣，熹廟更恣廠衛，蘊畜蒸結，斬刈斯難；遺謀之弊，蓋不在天、不在人而在耳濡目染也！粵東來臣，疏附益眾，於是劉湘客、金堡、袁彭年、丁時魁、蒙正發黨楚，吳貞毓、王化澄、朱天麟、郭之琦主吳，奮拳詆口，諜舌盈廷；擲印棄官，無賴斯狀。參疏必副本、宰相可橫誅，高洋「狗腳」之詈、國忠私注之權，寧必踰此！信豐驟死，辱國甚於聲桓、廣州圍於可喜；元允雖在，已若腐雛。梧州再奔，相距益遠，乃遂起五人之獄：戍金堡、遣時魁、追湘客、贖正發，杖逮如詔獄、煆煉幾湯周；豈亦積忿累年，投袂抵隙耶？夫畏南陽之眾，遂貰彭年；挑兩宮之怒，必死道隱；情惟譎懦，獄豈持平而已？流賊悍將，譏用法之過涼；閏位餘光，摧國脈而更促。何況遷怒長城，祗率胸臆，時勢可知；相煎復急，將毋程洛、蘇蜀固有前車，不分正譎乎？然是役也，前則品流雜而道氣微，後則瓦裂成而磯激甚。平心而論，得失相同；而城墟社亡，勢必至此。乃知閩嶠、浙中，艱貞翼戴，勝此遠矣。肇慶請留，受禪必斥，將使天柱之威，不能移北魏；王善之卒，卒扼夫南薰。而乃流矢中，趙立亡；衣帶洩，董承族。各用有成，遂若易轍。夫君以此始，亦必以〔此〕終。批根而談，貞毓之罪，在死瞿、嚴；元允之辜，在豢四虎。錯鑄不成，百身豈贖乎！然以千古艱難之死，而得自武臣；以同聲蹈德之仁，而必爭既往。為善者懼，亦頗不樂與人也。以故簪履依然，塤篪抗節；流連百世，不能異焉。且瞿式耜、嚴起恆、張孝起之流，夫其悃愫，豈不共明？朱天麟、王化澄、馬吉翔、龐天壽，夫其庸惡，豈不立瞭？用之，則金石益堅；鋤之，一廷尉之力耳。陳邦傅、劉承允雖亦握兵，冷孟飪、張佐宸雖亦狡惡，然使桂林相依，則挾主無孟德；智勇天錫，則獲法無沙門。帝則詐偽也而喜之、熒惑也而從之、積弱也而聽之，小孝也而徇之，卒致東漢莫誅乎甫、讓，南宋殆死於汪、黃。其故為何？則以險阻嘗而不知留心於情偽、天性懦而不能發奮以自雄。信乎！子輿氏曰：『舉不能先、退不能遠，為天下之大僇矣』。悲夫！陽九之世，必有蠹臣；垂滅之邦，必皆孱主。簡文之風神憔悴、唐宗之泣下沾袍以及甘陵黨部之狀、甘露滻水之形，永言前事，流慟惟殷。反覆勝朝，居然一轍，豈不劇哉！若夫全業抗言，吏不袒右；國璽憂憤，乃緝遺編。比之申屠獨立漢末、秀夫進講舟中，品德或殊，孤孽自抱已然。而永曆一生，畏敵則如虎、見惡則非鸇，司禮、錦衣，甫國而即設；午門廷杖，橫用而不疑：將毋怒於布者移於室，柔則茹而剛則吐乎：夫亦自促其祚爾！
