

崇禎十七年春三月，流賊李自成逼京師。帝召太子及永、定二王，諭之曰：『汝今日人主，明日即百姓。外間稱禮宜卑遜。勉之！為父母復仇』。命送太子於周奎第，永、定二王於田宏遇第。周皇后執三人手，痛哭遣之。太子詣奎，拒於閽者不得入；匿於外舍。帝復手諭成國公朱純臣衛太子；中使置之文淵閣而去。太子名慈烺，年十八矣。當賊勢急，左都御史李邦華請奉太子監國南京；降賊臣光時亨有二心，大聲斥邦華，乃止。
丙戌，賊陷京師，硃諭猶在閣也；乃執純臣拷掠，無所得。賊黨牛金星等言：『茲事重，按戶索之』。逆閹王之俊、栗宗周執以獻。太子不屈，使之跪；曰：『吾豈能為若屈』！曰：『若父何在』？曰：『已死壽寧宮』。曰：『汝家何以失』？曰：『誤任周延儒等耳』。賊復邀之；曰：『宜從我數事：殯帝後，毋淫殺百姓』。賊諾；羈諸宮（或曰：使劉宗敏善事之，偽封宋王，出入使乘騾）。
夏四月，賊趨山海關，挾太子行。及戰，坐太子於山右。既而大敗，太子從奔；道失履，一人跪以進。詢知為民；曰：『方苦徵斂，何德於汝而戴我也』！及吳三桂追至，賊又大敗。自成懼，使降臣張若祺乞和，三桂言：『還我嗣君、復我疆土，乃可以和』。賊出太子，三桂使范玉、張成各以兵千，張賊幟左右伏，耿良訓應之；太子出，遽夾擊，賊又大敗。三桂得太子，將奉之還京師；移檄遠近，都人旦夕望其至。多爾袞檄三桂西追賊，三桂以太子請；不許。至榆河，置諸皇姑寺，導入西山，依高起潛。奔走疲憊，僅乃得達。值起潛南遁，偕走天津浮海而南。
五月，福世子即位於南京（實宏光帝）。張慎言請即位，史可法言：『太子耗未至，一旦南來，其何詞以對』？劉孔昭言：『今日事定，誰敢易』！可法請徐之，祁彪佳力言監國為是；徐宏基等然之。宏光帝序當立而失德甚，眾共知之；太子存亡亦未著。獨馬士英、劉孔昭利推戴，士英旋用孔昭言：『太子南來，己獨任咎』。宏光帝遂即位。時傳言定王至淮安，宏光帝使沉之。尋使王之綱迎太后於湖南之郭家寨。蓋馬士英請之。宏光帝棄其母已屢歲矣。
六月，王燮疏：太子、二王皆遇害。宏光帝喜，擢燮右僉都御史，巡撫山東（或謂二王實未死。永王事見下）。
定王為賊挾入秦，轉徙湖北，入左良玉軍，冒其將黃某姓；良玉亡，黃蜚攜之入太湖，以屬瑞昌王，止於於潛，依故宦余文淵。因善陳砥流，砥流浪跡至太平，與其友夏名卿偕謁。王易姓孫，妻名卿女。俄，名卿惡於於潛令，王乃為僧，名雲庵；轉徙江南北，讀書於呂六飛所。返婚於名卿，貧甚，市茶蘇州，為奸人所首。逮至南京，殺之。時歲在辛酉矣。
是月，太子至淮安。聞定王變，不敢止；南走揚州（定王事出「野史」）。高起潛希旨，將弒逆。其猶子鴻臚寺序班高夢箕不可；及其僕高成、穆虎扶太子濟江，棲於蘇州。宏光帝召起潛入，眾知起潛實奉太子南，諱之。
冬十二月，太子如杭，居於興教寺；馬士英使客刺之。至太子益南，管紹寧以太子實遇禍聞。
宏光元年春正月，太子至紹興，不堪羈旅，元夕觀燈而歎；眾竊指曰：『吾君之子也』。高夢箕懼。
二月，朱國弼、趙之龍請定太子、二王謚。詔謚太子「獻愍」、永「悼王」、定「哀王」；以明年為太子服。時太子耗確，故先絕之。是月，高夢箕密以太子告，使太監李繼周召之至。太子已之金華府，繼周從之。及諸塗，詢繼周名，具以對；詢援立事，繼周謝不知，以御札進。金華守臣聞之，以禮見。數日至杭州，巡撫張永貞來朝，文武導從以行。
三月甲申朔，太子至南京，止於興善寺，勇衛軍五百人邏守。繼周先人白士英而後朝，宏光帝使北來兩監驗虛實（一陳姓、一張姓）。二人一見，抱足大慟；以天寒服御薄，各解衣進。宏光帝怒，言『未別真贗；即真，傳位與否，固在我也』。掠兩人死。尋賜繼周酖死。都臣謁太子者踵相接。宏光帝益不釋，更使李永芳、盧九德視之。九德後至，熟視，不跪；太子呵之曰：『盧九德何不叩首為』？九德懼，請罪；因責其居南京大安逸。九德觳觫出；戒守者善視之，曰：『真者，宜善視；如其偽也，必巨棍，防其逸』。宏光帝遂禁群臣往謁。漏五下，移太子居錦衣同知馮可宗所（人謂居之大內雲）。
乙酉，宏光帝御武英殿，命會鞫太子於大明門。始，太子至，馬士英等懼不利，楊維垣首揚言『駙馬都尉王昺孫酷類太子，此疑王之明』。士英遽以告，兵科戴英亦以為之明，請會鞫。是日，宏光帝召劉正宗、李崇濂入，言『太子真，何以處朕！卿舊講官，宜熟辨』。正宗請詰以多詞，宏光帝悅。群臣續至，視以禁城圖，晰言之；詢長公主及與叩周奎門者，言：『即我也。公主意必死矣』。正宗直陳故為講官，還識我否？太子不願問講習事，語不樂。更詰為王之明；笑曰：『汝言偽，斯偽可耳；何必之明』！群臣默然，正宗遽言此必偽。戴英言『先帝鞫吳昌時，攜太子於中左門，今不能對；詢嘉定伯姓名，亦然：偽無疑。然童孺必奸人挾之，宜窮治』。明日，馬士英請下太子及穆虎於中城獄，再廷讞。丙夜入獄，太子已醉，坐而寢。及明，問何所？兵馬司依違言。太子曰：『我知之矣』！北面再拜，大呼高皇帝、皇考皇帝，飲泣久之。有內官密疏太子足骱異常，每骱必雙；今確然無可疑。宏光帝以疏示士英，士英言『太子得脫，反走江浙；中宮厚重，而斯機變；公主固在，遽言已死：疑竇實多。左懋第曩與蔡奕琛書，亦有太子事。太子不死賊，必死清矣』。
北太子者：甲申十月，有男子突入周奎室求見公主，相抱慟哭；贈以錦袍使去。既而頻至，奎及其猶子鐸計使易姓劉，習盲詞，則免；否則以告。又不使去，昏而繫之於門外，遂被獲。曰：『悔不從公主言』。及鞫之，言朝事悉合。錦衣指揮李時印、內監楊玉、常進等皆是之；獨晉王求桂自山西至，以為誣。刑部主事錢鳳覽疏：『周奎自言以真為偽，亦為國除患也』。因謂『大臣不言，則小臣瞻顧；內臣不言，則外臣緘口。敢以死爭』！蓋刺諸降者。時以求桂言，下諸言太子是者於獄。復使太子及求桂質於廷，求桂卒執為偽；鳳覽斥求桂為不臣。洪承疇及謝陛、馮銓諸降者皆和求桂；太子詰陛以舊事，陛不能對。於是正陽門商民合疏，請釋太子而訾陛禽獸；宛平民楊時茂直糾陛及奎、鐸，語涉太監田貴皆謂太子為偽者。時茂直請磔身贖太子，順天府內城民楊溥等疏保太子，斥曹化淳等。宋徽等復疏論太子行狀，而劾奎始飲食而卒箠楚，是誠何心？十一月，鳳覽再劾謝陛罪。多爾袞曰：『皇子真偽無所傷；鳳覽等詆大臣，皆亂人』。
絞殺鳳覽及朱六、邵貴女、僧真慶，殺李時印、張文魁、申良策、鄭國勳、楊時茂、張元齡、楊玉、常進，錮太子於太醫院。是年正月，東河民祁八及孫大壯等聚眾救太子，皆死（詳「諸方義旅」）。太子被殺，人以為永王雲。
士英在南，更請釋方拱乾使往訊；果真者，育之宮，無分藩資奸人。宏光帝然之。訊穆虎，備五毒，卒不服；且曰：『吾主死直言，吾何畏死而背義乎』！聞者氣折。高夢箕以疏自明，亦逮之。壬辰，復訊太子。張捷先賀方拱乾曰：『免罪超擢，在一言也』。拱乾諾之。既至，王鐸擁以詢，太子遽曰：『方先生』。拱乾匿不敢言。張孫振呼為王之明，太子折之；且言：『我南來不敢居太子，李繼周以御帖召，故至此。爾等不立皇考之朝乎？何蒙昧至此』！眾莫敢決。高倬、戴英聞不自居言（？），遽曰：『既非東宮，必之明也』。王鐸大言『此必偽！直我承認』。叱還獄，三法司以王之明上。李景濂請謁諸衢。馬士英票擬：『穆虎敢挾之明往來閩、楚，厥意為何？主使附逆，實繁有徒』。蓋阮大鋮蹴之（詳前）。時共謂太子真，宏光帝又無子，至必立之；而忿士英、王鐸阿殺太子。靖南侯黃得功首疏『東宮未必偽，誰為奉迎而逆其詐？先帝之子即陛下之子，豈宜不明〔不〕白遽付之理；人臣之誼為何』？又言『不殺為偽，殺之則東宮必真。皇上雖以心示天下，臣慮抗顏少、徇庇多，即真識者敢以言取禍乎』！不聽，斥之；尋令燬其疏。戊戌，逮高成至，復訊太子。李沾使校尉恐之，當言為王之明；及沾呼之明，太子不應。呵之，反折焉。沾呼〔上〕拶，太子號呼聲澈御內。馬士英使釋拶，沾復為好言。太子忿曰：『汝使校尉囑我，彼自能言。前追我者安在？彼亦知之』。高倬以詞切，使扶出。舊東宮伴讀邱玖中遇諸門，捧持慟哭，悲不自勝；立付鎮撫司。有題詩內城曰：『百靈護蹕賊中來，會見前星閉後開；海上扶蘇元未死，獄中病已又相猜。安危定是關宗社，忠義何曾到鼎臺！烈烈大行何處遇，普天空向棘圜哀』！士英竊聞之，高夢箕述北來事又最悉。御史陳以瑞疏：『愚民觀聽易惑，疑諸臣計傾先帝嗣』。詔緩之，俟告天下，然後刑之。越五日壬寅，望祀思宗於太平門外，以太子及二王祔。
時童妃亦至。當洛陽陷，宏光帝獨南奔，太后及妃各流徙。及太后入南京，陳潛夫言妃故在，庶吉士吳爾壎亦言之；不報。妃詣越其傑自陳，其傑以告；布衣何光顯亦疏請，乃使內監田成往，其傑及劉良佐以儀衛奉入京。壬辰，以太后詔，斥付錦衣衛。妃在獄，疏入宮、被御、誕育、相離狀甚晰，丐馮可宗上之；宏光帝擲不顧。士英言：『苟非至情所迫，豈敢敵體陛下』。不聽；而謂常應俊曰：『卿悉朕邸事，童氏言無狀，其偽何疑』！使可宗訊之，辭。使屈尚忠往，嚴刑拷逼，妃徒跣號罵，三日而死。潛夫、爾壎亦被逮。劉良佐疏：『王之明、童妃獄未洽輿情，乞保彝倫，無貽口實』！詔：『朕夫婦、叔姪，豈無慈愛！但太祖天潢、先帝遺體，豈異姓頑童可以續祀？宮闈之內，妖婦豈可擅入？卿等毋入人言，猥生疑議』！因下刑部，先揭兩獄示天下；言者益甚。御史張兆熊疏：『偽太子事疑謗沸騰，宜改議』。寧南侯左良玉疏：『東宮之來，吳三桂實有符驗；史可法知而不言，豈大臣禮！在廷之臣，祗欲逢君，罔惜大體。李賊逆亂，尚錫王封；有何一家，視若仇敵！明知窮究必無他疑，心欲株求輾轉不已，使皇上忘屋烏之愛、臣下絕委裘之忠；普天同憤，皇上獨與一二臣守國，無是理也。親親而仁民，惟皇上圖之』！旋再疏爭。湖廣總督何騰蛟疏：『太子南來，誰與奏聞、誰物色之而至京師？馬士英何以獨知為偽？既為王昺之孫，孰舉發之？內官、公侯北來者多，何無確證？高夢箕先後兩疏，何不抄傳？明旨愈降，臣下愈疑。此系萬世是非，不可不慎』！九江總督袁繼咸疏：『太子移氣養體，何可偽為？王昺富族，高陽完好，何獨隻影南行？既走紹興，何與朝廷之事？蹤跡召至，詐偽何生』？尋疏：『太子真者，請納左良玉之言；偽則多召東宮舊臣使識之，以釋人疑』。疏未及達。史可法疏請入覲，面述東宮處分；詔俟凱旋。可法歎曰：『斯何易歟』！工部侍郎何楷言：『左良玉疏東宮狀甚明，請從之』。詔：『此疏豈可流傳，且必非鎮臣意。令燬之，煽惑者治罪』。戊申，左良玉舉軍反；稱奉太子詔：清君側。袁繼咸再請赦太子以伐之；不聽。
五月辛卯，宏光帝棄南京走，城中無主。壬辰，監生趙某集眾立太子。即獄中擁至宮，取優人翼善冠，奉登武英殿，羅拜呼萬歲。執王鐸毆之，使審識；遂下之獄。諸臣有至者。太子為示，略云：『先皇帝丕承大鼎，惟茲臣庶同其甘苦。胡天不佑，慘罹奇禍。凡有血氣，烈眥痛心。泣予小子，分宜殉國；祗以君父大仇不共戴天、皇祖基業汗血非易，忍垢匿避，圖雪國羞。幸諸文武先生迎立福藩，予惟先帝之哀，奔投南郡，實欲哭陳大義；不意巨奸障蔽，至攖桎梏。予雖幽獄，每念先帝，無日不痛絕也。今福王聞警遠遁，先為民望，其若高皇帝之陵寢何？億萬蒼生之性命何？泣予小子，將歷求勳舊文武助予振烈，扶此顛沛。何期父老人民圍抱出獄，擁入皇宮；目見宮殿披靡，不勝悲涕。身負重愆，豈南面稱尊之日乎！佈告在京勳舊文武，念此痌懷，勿惜會議。予當恭聽，共抒皇猷；勿以前日不識之嫌，惜爾經綸之教也』。時馬士英、阮大鋮皆遁，李沾聞之，亦微服遁。張捷、楊維垣走死。越二日，太子釋王鐸，使仍為大學士。出方拱乾、高夢箕於獄，以為禮部侍郎、東閣大學士；兩人皆遁。群臣議立太子皆懼禍，或謂宏光帝且復來；獨趙之龍言：『乞降者已去，此更立君，其何詞以善後』？眾然之。安示居民，略不及議立事。松江貢生徐瑜、監生蕭某就之龍語，請立太子；反復導論，詞氣益激。之龍叱殺之；論者比之陳東、歐陽澈雲。乙未，之龍使返，多鐸許其降。之龍遂入宮勒太子避位，以兵守之。丙申，多鐸至天壇，之龍挾太子降，自洪武門出；多鐸衣太子以錦袍，語眾曰：『真偽不能辨，俟北歸明之』。丙午，多鐸飲太子於靈璧侯第，宏光帝亦列坐；太子詰宏光帝以前事，不能對。多鐸以被選淑女妻太子。
九月，多鐸以太子北去。明年，及宏光帝皆凶聞。
在昔天下大師之墓、廣西紀氏之裔、大悲矯作莊烈、粵僧詐託宏光、五指之使詔旨渺茫、聿■〈金粵〉之亡旌輿何至？如斯之舉，惟明實繁。況於信王斧鉞，類若顯誅。甲申傳信，當時確見六奇之書。通彼何人，桂林之行，往者又異。一太子爾，輾轉繞曲，閱紀移星，莫之或定；則湖中犢車，叱送岸獄，非無說也。又若北太子者，考其獄、按其詞，有類南方，其狀十九。將毋斧聲燭影，本影響之言；亥豕魯魚，以訛誤而類乎？要之，其事則必有之。信乎！南都是獄，真亡國之妖孽、人事之驅除；金石其言，傳疑不必矣。然而航海南行，轉道江、浙，觀燈浩嘆，睽隔千里，何故而必召之？所過，文武祗肅導從；及至，肩輿入獄，竹篦前導。徽墨不相加、大獄不借起，絕異童妃立置死地；毋亦剪滅則易為、彰著則難昧，徘徊遲顧，職此故歟？至於袁、何兩疏抉摘指鑿，固非黃、劉兩武人熒惑偏聽，亦非陳、史之說渾脫圓融；不獨起潛奔躃、三桂符驗非無謂也。為宏光計，法金匱之遺，育建王於內。河間、冀北，圭組崇封；節度開封，齋閣並領：痌瘝乃兄，眾所願也。不然，多召舊臣，白疑天下；息壤在彼，金刀課貽。夫此作為，詎苦弗及！而南國君臣，蒙恥自賊，一倡群和，掩耳盜鈴。於是揚言之明者，楊維垣也；執詞入告者，馬士英也。戴英、劉正宗窮詰其詞，高倬、王鐸直任其事，乃至拶勒如重囚、呼號徹內陛。則以鉤距之術，加童幼之身；以鎮撫之威，斬故君之嗣。秦公子之難奔、史皇孫之已死，宜乎磯水自激、風樹不寧，怒髮衝冠、題詩泣下也。然而玖中捧泣之痛，穆虎五毒之施，繼周甫朝酖之不顧，陳、張兩監掠之使亡；苟求滅跡，彌熾人言。持此而談所謂馬、阮之類，方侈翊戴，又固黨朋。至餘之人，目擊始時推舉常淓，大受齮齕；直言賈禍，其孰為之！下至降賊之方拱乾、貳心之劉正宗，背故從新，言何足責！其亦無難決獄乎！第史氏之法重能傳疑，以故豐潤前編，臚列建文之蹤、不斥致身之錄；昭其慎也。則是役也，根據廷章、參酌稗乘，說不一說、歧不更歧，亦此志也。顧氏、閻氏、朱氏、楊氏、林氏、李氏、溫氏固執一途，君子未敢效之。洎乎武英暫入，身御黃袍，果能傳檄四出，受賀登陴，則虎踞之城非旦夕可下，寧南之卒可折矢而降。成則三百年之業賴有傳人，敗亦不二心之臣可告無罪。孰非高皇帝之子孫，而不使喪君有君乎！抑或東之閩浙、西問鼎沅，襄王越在氾地、少康邑於有虞，險阻倍嘗，垂滅更奮，古有然矣。要之，有君可奉則奉之，無則死之。故聖公召亡，而不斥於漢；亞子異類，而猶嗣於唐。李升之祖，陸遊作書；碙山之微，宋史畢誌。至於共和攝政、郤正從君、泠之流入暹邏、蘇義卒於海上，觥觥大節，異轍同符；權不拂經，塗自為適也。馬士英專思附赧、趙之龍決志亡明，天顯無親，社稷灰盡。鴟鴞取子、豺虎煽威，喪心矇昧，厥罪至此；人將不食其餘矣！
