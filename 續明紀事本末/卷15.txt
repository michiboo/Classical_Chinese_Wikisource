

·諸方義旅·
順天諸生孫大壯起兵城北，得丁壯千人復仇；被執，曰：『我非祁八黨，不必問；其亟還我太子』！腰斬而死。
諸生孫繁祉起兵昌平。繁祉既捐貲倡眾，葬崇禎帝及周后於故陵；聞張瑊兵至，與推官王延受、舉人楊茂春倡義殺賊，縛偽官誅之。尋沒（瑊以所部兵入遵化，殺偽知州黃定。其後死、降不可考）。
諸生郭珩、王拱辰起兵肥鄉。珩、拱辰及同志十餘人起兵事洩，為賊將張汝行所殺，諸人名字多逸。有諸生某，亦肥鄉人；別自起兵，亦被殺。
諸生殷淵起兵於雞澤。賊檄諸生應試，或勸使行；曰：『好頭顱聊寄頸上耳，賊必不可見也』。及北都陷，與其兄岳、諸生黃恭祐發喪起兵；事洩，淵被殺於廣平之廣羊山。
諸生王延善、舉人孫奇逢、諸生惲日初及某某起兵於雄縣。延善帥子餘恪、餘祐與馬魯、邊文祺傳檄起兵，克容縣、新城、雄縣，斬賊偽官。豪格兵至，延善拒戰，及餘恪皆敗死；日初走入閩，奇逢入蘇門山以終。某某失其名。
義民某某起兵滄州。皆以陳正揆言，殺賊所署官，獲其印十八；俄敗沒。
義民某某起兵天津。遇滿洲兵，敗沒。
諸生張彪及某某起兵涿州。地居最衝，扼障南北，亦至煩雜，事策易洩。彪值京師之變，即糾眾起兵；為賊所覺，彪遂以死。某某者，亦起兵，後於彪；滿洲兵擊滅之。定州民亦忿偽令董一陽暴虐，執殺之。
時直隸行都司治多殺偽官，復為明；里居、世族逸不可考，起兵之狀亦淪墮。是以略誌之。
諸生劉孔和起兵長山。孔和，故相鴻訓之子也；負文武才。聞京師陷，散財結兵，得數千人屯長白山；殺偽令，引眾南下。劉澤清使人說之，因與合；憤其無道，數誚責之。俄，澤清以詩示，坐客競譽之，孔和不語；因問之，則大言『國家舉淮東千里相付，不發一矢；工詩何為？況不然乎』！澤清怒，罷酒，坐客皆懼。孔和徐步出，澤清使力士二十人追之舟中，拉殺之。朝命孔和為副總兵；制下，死三日矣。
貢生馬元騄、諸生謝陛起兵德州。偽防禦使關傑苛虐，為截指斷筋之刑，逃者焚其宅；又囚宗室故香河知縣朱師欽。元騄、陛不勝忿，一呼眾應；執傑及偽州牧吳徽文，殺之。推師欽為濟王，移告遠近；兗州、青州、登州、萊州皆響應。史可法請急濟之，不應。又訛陛為故相謝陞，優加寵錫。陞及御史盧世■〈傕，氵代亻〉雖附之起兵，及阿濟格軍至，陞、世■〈傕，氵代亻〉開門降；陛及元騄則走死。
太常少卿傅鍾秀、主事單崇起兵於高密。鍾秀聞北都陷，號泣一夕，鬚髮皆白。與崇謀起兵，為賊所執，不屈而死。子稟初，以身翼父，死。
衡王某、玉田王世子某起兵青州。王帥諸生驅殺偽官，請使內附南都；不報。豪格兵至，王不知所終。玉田王子亦敗死。義士某某起兵於兗州，殺偽官，附衡王，共復為明。南都不之應，遂以敗沒。義士某某起兵於登州，蓋聞衡王起，殺偽官以附之。俄而皆沒。義士某某起兵於萊州，亦殺偽官以為明。尋為豪格所破。時兗、青、登、萊之間義兵屢起，其風剛健，士亦可用；宏光帝一切置不問。巡撫王燮、登萊總兵黃蜚皆提空名以蒞任，又不能至；諸郡坐沒，並諸起兵之人事蹟、里居、姓字皆湮失。
富民祁八起兵於鳳阿營（山東治也）。八既起兵，自稱將軍；以諸生楊鳳鳴為謀主、張三為前鋒。植二大旗，聲救崇禎太子。兵至，張三大呼『速出太子；不然，無遺種』。兵斫之，三呼『燃砲』聲未絕，而首墜。八、鳳鳴皆被殺。
原任遊擊高桂、義士許來春起兵泰安州。時賊將為「兵來兵妻、兵去民妻」語，又捕掠紳士趙某。桂、來春奮袂起，以百餘人執偽防禦使及從賊十許人，皆殺之。偽將郭升自兗州來攻；城陷，桂及來春皆死之。
兵部職方司郎中凌駉起兵於臨清州，僅三百人，殺偽防禦使王皇極；傳檄山東，與謝陛相犄角。土寨歸之，進克濟寧。馳疏南京，請通南北，收輯山東，屯舟師於廟灣，以援登、萊之義旅；詔駉巡撫山東。及楊方興等兵將至，輒請『便宜通好北庭，名為西伐，實作東防。臣之忍苦支持，以臨清畿南樞紐，他日收拾之本也。與其竭力守淮，無若竭力守此』。不聽。駉所得地，半躪於土寇。未幾，改駉巡撫河南（詳「殉節」）。
都司李允和起兵於濟寧州，殺偽官劉濬、尹宗衡、張問行、傅龍九人；囚降臣原任兗西道王世英，獻俘南京。尋敗沒。
回民楊科亦起於濟寧，殺偽鎮道，自為總兵；請以刑部右侍郎潘士良為總河，不報。科旋為朱繼宗所殺。
義士李化鯨、李名驤、張學允起兵於曹縣，復為明；人多附之。遂及故宗室王某，以兵破曹縣、定陶、東明、城武諸邑。阿濟格使擊之，皆死。
義士某某起兵於榆次、太谷、定襄、忻州，皆逐偽官，據城自守。賊黨劉芳宇攻之，屠太谷、榆次；俘定襄民還太原，降賊總兵陳永福盡殺之。忻州、祁州禍尤烈，以志乘不詳，惜之。
故將劉遷起兵於雁門，略其關，據之；連取代州、五臺、繁峙、靜樂、交城。降將
姜瓖復以大同叛，諸思為明者爭起應之。遷與萬練出清源、徐溝，分道攻太原。降臣祝世昌屢擊之，遷敗，走黃香寨；寨破，死之。
故都督萬練起兵於偏關，攻寧武、保德、苛嵐，皆下之。進攻太原，為祝世昌所擊；練自焚死，其將劉清等殉焉。
故巡按御史李虞夔起兵平陸，與白璋、張萬全破平陽、蒲州、解州，西指潼關、東應姜瓖於大同，山西大震。及萬練、劉遷、王應強敗，孟喬芳來攻，璋及萬全禦之，敗績；死者六千，平陽、蒲、解皆沒。滿達海又破平陸寨，虞夔子宏投崖死。虞夔走陝西，其婿匿之；旋被執，死。
山陰王朱鼎濟起兵於毛壩關，以單一涵為帥。降將張天福攻之，鼎濟被執；及其監軍王守基、參將張文秀、游擊單昌祉、李之運八十餘人皆死。一涵投崖死。
副總兵孫守法起兵興安。闖賊陷陝西，守法棄妻子入終南山，誓恢復。或曰：『君亡國破，復何效乎』？守法慷慨言，與王光恩攻興安，拔之；及平利、白河、上津，大敗賊黨路應標於鄖陽。及阿濟格兵入陝西，守法復入終南山，奉漢中王某開邸五郎；馳檄西安、漢中、鳳翔、平涼、延安、慶陽，使賀珍以三千人復鳳翔。守法攻西安，鄠、、郿縣、涇陽、三原、臨潼、澄城、白水次第降，軍聲大振；武大定、劉文炳、賀宏器、郭金鑄皆應之。孟喬芳懼，檄山西兵自救，王知禮殲之。喬芳以邊兵自守，守法攻之，步騎萬人；平陽人曹三俊、王英、師可宗謀以城應，寧夏、甘肅諸義兵亦來附。隆武帝聞之喜，遣使封可法以伯爵。俄，三俊等事洩，死。和洛輝以救兵至，賀珍、胡開化言：『我兵少，攻城又不拔；何以能戰』？乃解圍，守法還五郎。喬芳進攻之興安，賀珍、劉二虎、胡向宸戰死；賀宏器為降將張勇、劉復元所執，死。守法亦敗於椒溝平尺峰青嘴，屯於石子城。尋入石鱉，復及高勣等攻寧州，克之；再拔興安州，屯於喬麥山。喬芳誘之入伏中，守法揮鞭力殺百餘人，乃死。
守法死，其弟守全復結川、湖諸將，屯於太陽山。降將趙光瑞等合圍之，其部翹新寧、趙定國、謝天奇、王萬爵皆死，守全亦沒。
舉人姚翀霄起兵於郃陽，遣使結孫守法。孟喬芳以兵攻沒之。
千總康姬命起兵於其汛，及衛天明皆助孫可法。孟喬芳攻之，姬命守張果老堡；堡破，姬命死之。
諸生王知禮、李世仁起兵於朝邑，殺守吏以應孫守法。孟喬芳呼救於山西，兵將至，知禮使人偽操羊酒迎之，盡殺其卒。尋俱破滅。
總兵賀珍起兵漢中，屢與闖、獻諸賊角。又拒孟喬芳兵，與賀宏器、李明賢結；兩人亦起兵者。俄，敗於雞頭關，又敗於階州、成州；宏器、明賢皆戰死。珍嘗及李遙等攻蒲州、同州，皆下之；進掠紫泉諸邑，與孫守法攻西安。既而敗於濠泗，南入鄖陽，結石樑山眾，及穆天相、王國賢、朱國珍、李世英、李應全窺興安，為降將任珍敗於白土關。珍入竹溪，依山立寨；任珍來攻，國珍、世英以戰死。珍及天相攻竹山不勝，遇伏於黃泥溝；應全被擒。石樑旋沒，國賢亦死。珍屯川北，渡涪而南；以李赤心至，復屯川北，與川中諸鎮錯，其眾數萬。已而病卒。天相匿山谷，為其黨俞尚志所殺，以其首降。
諸將劉文炳、郭金鎮、黃英、焦容、仇容皆起兵應武大定於固原；既而皆沒。大定雖與賀珍齊名，授伯爵；忍而好殺，入川後比於袁韜，降於孫可望，斥之。
參將王永強起兵於延安，盡下同官、綏德、臨漳，執降臣王永忠、靖邊道夏時賢，皆殺之。進窺西安，降臣李國翰敗永強兵，降將李思忠又敗之；蒲城、延安、綏德先後沒。藍基等叛降，永強敗死。
都司劉登樓、任一貴起兵於榆林，東應王永強，盡下榆林十八營堡。吳三桂使南一魁來攻，登樓守楊方坪，戰敗；其部將楊虎被殺。又陷鎮靖堡，一貴奔定邊，入謝汝貴軍；榆林東西堡寨皆沒，登樓為降將劉名芳所殺。定邊破，一貴亦被殺。
貢生溫元春、諸生杜桂枝、金章、王汝盤、監生郭梁起兵於安定。元春諸人聞京師陷，各散家財倡義；皆殉節死。
義士謝汝貴起兵於定邊，亦應王永強；而與劉登樓、任一貴相結。一貴來奔，汝貴與共守。南一魁圍之，齊進才叛，殺汝貴以降。其部戴治民諸人，皆被執死（汝貴官階不可考）。
又花馬池人周四及寧夏神木、靖邊皆起義兵，東結孫守法、王永強、賀珍、武大定等。邊隅文獻尤苦無徵，故其狀不可考。
回人丁國棟、米喇印起兵蘭州，奉延長王朱識■〈金穿〉復為明；遂下岷州、洮州、河州，至於鞏昌。孟喬芳使降將趙光瑞、馬寧趨鞏昌，喇印、國棟與戰廣武坡，敗績；解圍，屯內官營。喬芳分兵追之，使張勇攻馬韓山、光瑞攻梅川；喇印軍又敗，丁光射被擒。喬芳兵趣內官，岷、洮、河三州皆敗；喇印等退守蘭州。喬芳與額色攻之，國棟、喇印稱受撫；甫二月，復攻甘州陷之，執降臣巡撫張文衡、西寧道林維道、參議張鴻翼、總兵劉良臣、副將毛鑌、潘雲鵬，皆殺之。喬芳與傅喀禪、羅畢太及降將齊陞等合攻之不能下，乃作重圍，深溝高壘以困之；國棟、喇印固守。既而食盡，潰圍走；喬芳追之，喇印至水泉被殺。國棟再結纏首之回王倫泰等攻肅州，陷之；大掠武威、張掖、酒泉地。張勇、馬寧攻肅州，陷之；國棟、倫泰皆被執，死。延長王被執於馬家坪，死。
總兵官劉洪起起兵南陽。洪起當流賊亂，即與弟洪道、洪勛、洪禮結寨自守，屢創賊。夜使人入賊屯，取其馬；賊憚之，呼為「劉扁頭」。自成餌以將軍印，不受；及李際遇等降自成，洪起獨不可。留洪超、洪道守營，己則一日夜走七百里，求救於左良玉；棘入於足，皆不知。又破老■〈犭回〉■〈犭回〉於西平，復汝州；土寇皆歸之，眾幾十萬。縛自成黨金有章、鄧璉，磔於市；盧九德以聞。旋入杞縣，大破賊；巡按陳潛夫請畀以掛印總兵，不聽（見前）。及多鐸兵益南，始命以總兵官，提督河南；已無及矣。洪起旋敗於平頭寨，和洛輝急攻之，洪起中流矢卒；南都沒數月矣。中州義旅，惟洪起始終不二雲。
甘肅巡撫楊汝經起兵林縣。汝經之官次林縣，聞北都陷，帥壯士討殺偽官，為賊所害。既而，盛時隆及申吉、白維屏、游擊黃承國、都司李定國、馬國楨、歸德知府桑開第、舉人丁魁南、郭曠、余正聲皆以兵擒偽管河同知陳奇等（見前）。撫按以告，南都惟議守江，略不之重；虛徇故事，除撫按文武官。又使越其傑等敗之（見前）。時隆等後事不可考。
義士某起兵於長葛，執偽官，復為明。副將劉鉉等以告：『中州固多堡寨，陳潛夫用之，郡邑多復。李自成聞之懼，使其黨偽制將軍李岩往鎮之；已而殺岩，己亦旋敗，遁入陝，無或據河南意。小袁子輩擾俶河北，非巨眾；得重兵、賢帥蒞之，中州坐定；並河北三府以障開封、洛陽者，何不可圖！君臣玩愒，史可法又不能立進。諸堡寨豪雖封爵受官，遍列南北；豪格等至則迎降，或於降後更應童子試，覓舉求官，歸旗籍。抗身死事者，舍劉洪起、楊汝經，反寂寂也』。
兵部尚書史可法起兵南都，時四月戊午朔也。可法與戶部尚書高宏圖、工部尚書程注、都察院左都御史張慎言、兵部侍郎呂大器、翰林院侍讀姜曰廣、太常寺卿何瑞徵、鴻臚寺卿朱之澄、太常寺丞姚思孝、給事中羅萬象、河南道御史郭維經、山東道御史陳良弼、廣東道御史周元泰、山西道御史米壽圖、陝西道御史王孫蕃、四川道御史朱國昌，誓告天地，馳檄勤王；略言『譬以同舟之誼，但凡千八百國，疇非王臣？揆諸卹緯之心，不至二十四城，決無勇子』！可法督師至浦口，聞北都陷，痛哭觸柱，流血至踵。議急趨決戰，諸臣請先立君，乃還；諸人亦多抗節者。
副將錢國華、諸生謝琢起兵溧陽，將取餉於富者；琢不可，毀家應之，不繼而潰。被執，使自贖；曰：『我大明諸生，豈以貨活哉』？乃飲刃死。國華遙奉瑞昌王為主；兵敗，至對埠被殺。
樂安王誼石、瑞昌王誼泐起兵句容，分屯溧陽、金壇諸鄉。義民楊三貴、王明生、謝宏之、姜雲甫皆誓眾起，王使結之；遂合兵三路，襲江寧。居民萬華德、郭世威五十餘人將與合，為奸僧洩其計；洪承疇盡捕斬之。誼石兵至，勁騎突之；追至攝山，死者甚眾。王走鎮江，馬得功跡之五條巷，及其經略韋爾韜、總兵楊貴、謝含章皆死。王弟誼臣及瑞昌王部趙正走宿松，被獲；承疇復殺之。樂安王亦死。
何成吾、何鳴吾者，兄弟也；家句容。張家玉言之隆武帝，以為奇才，乃心明室；且其居逼近京邑，可以觀隙。使諸生戴明恩授成吾為總兵、鳴吾副將，與金聲相犄角，取南京。降敕從吾曰：『兵行無妄殺！有髮為順民，無發為難民。此十字，切識之』。故句容知縣宗室朱議潀固識於隆武帝，敕議潀曰：『朕自許忠孝，為法受過；今為祖宗復仇，有進無退。宗卿，朕猶子行也；其克悉朕心，出險亨屯，助朕以助祖宗。於乎！欽哉，高廟亦孚祐爾於無窮』。議潀、成吾等結七十二村，聚眾八千。卒散沒。
義士某某起兵於淮安。巡撫路振飛用之，緣淮上下數十里，旌旗鉦鼓日夕相望；潰兵不敢逼。俄，振飛以喪去，田仰代之；義兵多叛。劉澤清穴淮安，復盡散之；收其驍悍者入己軍，反以恣亂。故淮安義旅無聞矣。
都司官酆某、諸生司石磐起兵於鹽城，被執至淮安，挺立不跪。酆欲脫石磐，曰：『此儒生，吾強之為書記耳』。石磐呼曰：『公何悖乎！吾實首事，奈何諱之』？下獄六十餘日，狂歌痛飲，詈不絕口；與酆皆死。
義士王翹林、繆鼎吉、鼎言起兵於淮上。時宗室新昌王居雲臺，翹林奉之；攻鹽城、興化，拔之。鼎吉與其弟鼎言以眾應，驍銳甚。攻兵至，鼎言持長矛掠陣，殺傷甚眾；被叢射死。鼎吉復攻城，屢斬獲；兵攻其壘，不能動，轉戰既久，饑而被執。或愛其勇，欲降之，不可；乃死。監國魯王贈參將。王及翹林被執死。
益王宗人某起兵於廟灣。宗人失其名，奉隆武帝以號召，自稱督帥史可法，有舟數百，乘間攻淮安；至車橋，庫禮及降臣楊聲遠敗之。進攻廟灣，宗人兵潰，其將周文山與入海。已夜襲淮安，入其城，為庫禮所拒，敗去；久之，乃沒。宗室朱■〈山上仍下〉未知所屬，為聲遠所獲；及其子■〈木上〈鹵，夊代×〉下〉，皆死之。
諸生張明聖起兵於興化。與其事者，十有四人，皆同志也；事敗，死之。
義士趙雲起兵於如皋，戰於■〈氵義〉河洋莊，皆敗；雲遂死之。
故督師幕客厲昭伯起兵於無為州。昭伯入大學士史可法幕，貌又類甚；督師亡，昭伯得走，募亡命數百人，破無為州及巢縣。既而兵敗被執，死之。
杜陽王某起兵於和州、廬州間。洪承疇使吳兆勝攻之，王被殺。
石城王統錡、兵部尚書周損、安慶知府傅夢鼎、潛山典史傅謙之起兵飛旗寨（六安治也）。王既起兵，損自閩還，遂及從子羽儀以卒數百、馬千匹至。夢鼎當安慶沒，走潛山，即起兵於皖澗；聞王立，以眾會之。謙之亦至，鄱陽諸生桂蟾又自淮安至；故公安貢生某亦至，所謂義堂和尚也。相與戴王圖恢復。洪承疇聞之，使降將馬化豹、卜從善分道攻之；統錡戰敗死，諸人亦敗沒。
樊山王常■〈巛上水下〉起兵英山。王，樊山王翊■〈低，金代亻〉子也。張獻忠陷襄陽，王得免。至是，還蘄州，與英山男子王六姐同起兵於斗方砦；外接潛山、太湖司空砦，眾築壘居之。承疇使馬進忠攻之，王及石應璧五人皆被執；承疇盡殺之。
故洧川知縣王■〈火鼎〉起兵於六安州。■〈火鼎〉及曹允昌起兵破廬州，不守；與侯應龍、張容圖、楊國士諸軍攻霍山不下，西入楚境，用兵蘄、黃之間，其鋒甚銳。隆武、永曆皆嘉之，自知縣晉至兵部尚書，總督鳳陽義旅；攻於潛山、戰於太湖，殺傷必相當。轉斗五年，始被執；俘至江寧，不屈而死。蓋義師之最久者。
義士馮宏圖、侯應龍、張容圖、楊國士起兵於霍山。宏圖倡言史可法實未死，眾信之；集兵數千，攻英山、霍山、六安，皆下之。尋為吳兆勝所破，宏圖死之。應龍糾眾及萬，鑄「義勝將軍」印佩之；合王■〈火鼎〉軍攻英山不克，返取舒城、潛江。復自劉家園攻獅子寨及南關，拔之；屯於管家渡，又屯於將軍寨。承疇以兵攻之，寨破；及容圖、國士皆被執，死。
無為吳光寧、巢縣葉士章、和州戴移孝各謀內應。事洩，光寧、士章皆死（移孝事詳下）。
時英山、霍山、舒城、潛山、太湖、鳳陽及於河南之光固、湖北之羅田，義師堡寨不勝數。其著者，浮山、張山、橫山、飛旗山、女兒山等寨凡四十八所，是以有洞主、寨主之名；惜其事不盡詳。及張煌言入長江，廬、和、滁、六安之間義兵堡寨猶不忘明；故使魏耕入英、霍圖糾集，距南都亡十年矣。故皖北義師，埒於江、浙也。
義士徐淮起兵當塗，屯於山中。聞吳漢超在華陽，往為部署。攻句容諸縣，皆下之。後敗沒。
舉人吳應箕起兵池州。應箕素義憤；聞義兵起，書其壁：『韓亡子房奮，帝秦魯連恥』！大募士卒，攻縣城，不克。同事者亡去，應箕獨以計復建德、東流，與徽州應；金聲承制，以為池州推官，監紀軍務。及聲敗，應箕方治兵泥灣，飛檄詆醜洪承疇；以兵擊之，走山中。被獲，輒居上座；眾亦義之，不加害。將戮於市，曰：『此非死所』。至松林，曰：『可矣』。小卒擬以刀，叱曰：『吾頭豈汝可斷耶』？顧降將黃某曰：『以此煩公；無去吾冠，將以就先人於地下也』。被刑處，血漬不衰；首入國門，三日如生。
故知州龐昌允起兵青陽。昌允，四川西充人；南京沒，棄官隱九華，與邑人孫象壯謀起兵。事洩，被執；至五溪橋，扃戶臥。明日呼之，則已死矣。
時東流、石埭、建德間義兵極眾，尋俱敗死。
諸生吳源長、都司方明起兵廣德州。源長以太學生舉兵梭子山，民人裘君量等破家資之，攻拔廣德；至湖州戰敗，俱死。明，故屯田都司，與吳興豪傑起兵，據廣德州。宗室朱盛濃自金陵至，明戴之，號召遠近；連破孝豐、臨安、寧國諸邑，軍聲大振。隆武帝進盛濃王爵，擢方明等職。張天祿自徽州至，明不能禦，走浙江；王之將佐悉敗死。有潘文煥者，匿王茅山；久之，為曲喜正所洩，王被執，死。逮及文煥，顧喜正曰：『我死何足惜！然王一日在，人心猶未散。鼠子敗吾事』！奮起批之。其子哭，文煥曰：『我死忠、汝死孝，傳之後世，有述焉；不然，一老氓耳』。械至南京，洪承疇欲降之，不可；乃殺之。其女聞之，亦不食死。明還長興，為郭虎所執；殺之。
諸生吳漢超、故職方主事尹民興、諸生趙浣初及某起兵涇縣。浣初，涇人。漢超，當北都亡，即與其友湯廷鉉起兵赴難。宏光帝立，乃止。及南都沒，慨然曰：『天下事遂已乎』？謀守寧國，無應者；乃入涇，與民興軍相合。洪承疇兵攻之，民興多謀、漢超善戰，砲矢所及，殺傷甚眾；攻者謂其役不下於江陰。既而城破，浣初被殺，民興走入閩。漢超入華陽山，合邱德祖、麻三衡潰卒以守。當塗徐淮耳其名，往為部署，攻句容、溧水及溧陽、太平，皆下。漢超曰：『我兵少，聚而城守，其何以戰？宜四出以誤之。此伍員所以疲楚也』。以故攻城皆不守。已襲寧國，緣城夜入，為降臣王家梁所潰；漢超走免。執俘詢之，乃知主兵為漢超。以兵圍其室，曰：『不出則族』！漢超已去，懼執其母，挺身入；曰：『首事者，我也。何不殺為』！臨刑，不屈膝；剖其腹，膽長三寸。妻戚氏及妾痛之，隕樓而死。諸生某失其名，復以兵攻涇縣，不克而死。
高安王常淇、故山東巡撫邱德祖、舉人錢文龍、諸生麻三衡、沈壽蕘、吳太平等起兵寧國。江於東、許文玠奉王攻婺源，屯於小坑，為攻兵所擊；王入嚴杭山，卜從善攻之，王及於東、文玠皆被執，洪承疇斬之。德祖，四川人；避亂皖南。聞金聲起義，及錢文龍、麻三衡、沈壽蕘以兵應。德祖軍華陽嶺、三衡屯稽亭，約諸部顏苗、王一蘅、金經、萬日吉攻郡城（皆起兵者也），不克；壽蕘戰死。德祖保寨守，卜從善破之；執德祖及其子送南京，洪承疇皆磔之。事聞，贈太子太師、吏部尚書。三衡攻詩酒、習武技，每戰摧鋒，匹馬舞刀，當者闢易。以眾寡不敵，被執；賦絕命詩，死。其六家者，諸生吳太平、阮恆、阮善長、劉鼎甲、胡天球、馮百家；並三衡軍，所謂七家軍也。亦皆敗死。
右都御史金聲、主事江天乙、推官溫璜起兵徽州。聲聞池州沒，偕其門生江天乙，以閏六月朔，奉太祖高皇帝像，集士民痛哭起兵；謂天乙曰：『徽州險阻，獨績溪平坦，當孔道；宜嚴守』。乃以重兵扼叢山關，自當之；其六嶺，守以十三副將，諸生項遠、洪士魁等助之。推官溫璜當官吏潰散，歎曰：『城無主，民且自屠』。盡攝其印，集士民慰諭之。及聲起，轉餉不絕，涇縣、寧國皆響應。聲使通表閩中，隆武帝授聲右都御史、兵部侍郎，總督南直軍務；天乙贊畫軍事。聲布明詔，號召遠近。拔旌德、寧國，守之。洪承疇使葉臣、張天祿來攻，聲禦之關外；大小十三戰，殺傷相當。時上下江義師數十萬，陸師整者惟聲及江陰閻應元。既而糧匱，寧國義軍亦盡。天祿以兵綴聲，別購土人自新嶺間道入；守者遂潰。聲保績溪，相持數月。降臣黃澍偽稱援兵至，聲以其冠髮如故，納之；澍遂執聲去，天乙從之。聲曰：『爾有祖母，可無死』！天乙曰：『安有同起而不同死者乎』！拜其家廟，呼於途曰：『我金翰林參軍也』。聲至南京，館之有加禮。聲呼洪承疇曰：『豈有受恩如爾而忍降者』！天乙朗誦莊烈帝祭文以辱之。多鐸絕重聲，承疇承其旨，諷使為僧；聲曰：『何以為忠臣』！承疇曰：『火性未除』。乃殺之。臨刑，復使人與耳語。天乙大呼曰：『流芳百世、遺臭萬年，此一息也』！刑者怒，斷其舌；罵益厲，遂死。聲弟經及總兵范雲龍守旌德，亦死。聲之死也，僅截其喉；僧海明斂其屍，守者呵之，不為動，卒載之歸。賈客蕭倫，閩人也；泣曰：『此棺惡，不足以奉公』；以所藏百金之棺改斂之。於是天乙之弟江孟卿、吳國楨、陳際遇、萬全、余元英、陳有英皆死。璜守徽州府，黃澍復誘其眾叛之。璜走村舍，刃其長女；語妻茅氏偕死。茅取幼子匿之，乃振衣臥，璜刃其喉；俄曰：『未也』。再刃乃絕。璜刃不殊，絕粒五日，以手自抉其創死。
黃賡者，州之武解元也；運鐵鞭重數十斤。率鄉民十九戰，皆捷。嘗被圍，鞭折，策馬馬跪；賡怒，殺馬步斗，殺一人以出。後為僧。
崇陽王某、諸生項遠、洪士魁、副將羅騰蛟、閔士英、洪以玉起兵於歙縣。崇陽攻歙城不克，及閔士英、鄭鴻遠皆被執，死。遠四人，亦先後死。
同知林佳鼎起兵婺源。與金聲不合，別屬黃道周。後死粵難。
義士趙立言起兵休寧。戰敗，以餘軍棲山中，約李國楹共取江山。元日，立言以三百人入江山城；國楹失期不至，江西兵至，立言獨戰殺數十人，馬蹶墮水死。其子楨恨國楹，將往手刃之；被執而死。
總兵李某、諸生顧杲、張文龍、布衣王謀、故曹州知州巢之梁及朱某起兵常州，諸生吳福之、任邃源、徐安遠與李應。邃源出入義兵間，歎曰：『盡兒戲者』！然不肯去。李及洪承疇部戰，累三月乃潰，自刎以死。福之書其襟曰：『我生不辰，罹此兵燹；從李勤王，誓死不二。再舉再克，全軍失利；公既成仁，我亦取義。不揣小子，敢附斯義』。自沉於湖死。福之，吳鍾巒之子也；鍾巒從王舟山，福之抗節江上，蓋一門忠義雲。邃源被執，不跪；語溧陽令曰：『若非明臣乎？見我不愧而辱我乎！請速死』。遂殺之。安遠，武進人；亦不屈死。妻楊氏、妾蕙香殉之。諸生顧杲，無錫人；實故光祿寺卿憲成之猶子，又為「留都防亂揭」者也。方起兵，奸人王如玉、顧君起方抱民冊降，杲見，使執之；二人急反，呼砂山人曰：『此賊也，速殺之』！杲倉卒不得明，遂死。砂山人大悔，立祠祀之。張龍文，亦郡人；亦起兵謀取州城，敗死。王謀，亦郡人；精卜筮。謀起兵，筮之不吉；再筮，益凶，投其蓍出。呼兵攻州城，以葦火之，垂克矣；守者曰：『此鄉團耳』。斬一人首，擲空中；鄉兵皆潰。謀被執，自稱「前鋒」；嚴鞫之，則大罵，下獄。久之，獄囚盡逸，謀獨不去，遂死之。梁，亦郡人；歸里起兵，父子皆死。朱某亦死。
中書舍人盧象觀起兵宜興。象觀起甲科；武健，有材力。南都沒，遇宗室王盛瀝於西湖，相持入於忠肅公廟慟哭起兵。還居茅山，句容、溧水之間皆響應；以故將陳坦公為帥。進攻宜興，獨以三十騎入；坦公大驚，馳救之。象觀方被圍曲巷中，額中二矢，搏鬥甚急；坦公大呼，掖之出，乘以己馬，步斗以拒追者。止於橋上，連殺數人，眾莫敢逼；繞道襲之，坦公戰死。
象觀復合樂安王攻江寧。有朱君兆者，奇士也；語象觀曰：『金陵城大難攻，守者又四屯，我軍危矣；請入城結內應，以火為期』。使僧往定約；僧告洪承疇，舉火誑之。象觀軍至神策門，騎兵突出，義兵敗績；象觀、盛瀝匿水竇中免。還至宜興，收散軍，稍稍振；攻溧陽，不克。王就方明於廣德州。象觀入太湖依王期昇；曰：『宜興不足為，不若取湖州』。及葛麟敗，象觀斷維曰：『誓死於此』。攻者既逼，象觀起拜其卒曰：『吾兄弟受恩無以報，空煩公等，死有餘責』。遽躍入水。其眾援之；曰：『愛我者，不如成我義也』。因自沉。總兵毛重泰等皆死。
象觀兄象昇，戰死真定；弟象晉，以國變，去為僧。從弟象同及諸子姪，先後死者以百計。蓋合門殉國矣。
典史陳明遇、主簿閻應元、諸生許大用、黃毓祺等起兵江陰。降人方某來知江陰縣，促民去髮；大用呼於明倫堂：『頭可斷，發不可去』！相與設太祖位，慟哭起兵，遠近相應；執方囚之，殺降將陳端之。推明遇城守、邵康公為將、黃明製弓弩；赦陳端之子，使作火藥。降盜王良以眾至，盡殺之。降將李成棟至，康公戰卻，鄉兵遂潰；召砂兵擊之，亦潰。
明遇乃舉應元曰：『閻公智勇，我不如也』。馳騎迎之。應元與約曰：『今日之事，非有所強。若聽吾令，則可；不然，不能』。則皆諾，以家丁四十人入。問餉，有徽人陳璧請獻三萬六千金；問軍實，曰：『兵備所製者固在』。發之，得大砲佛狼機及鉛彈千、火藥三百甕。乃葺闉堞，分門守。居恆人一堞，攻則倍之。戶舉一丁任戰守，婦女細弱饋之，日夕而代。十堞一小旗，銃一；百堞一大旗，銃、磚石、瓦木如數積。使瞽者壞牆署以供用，置飯檠中以禦風，熟油與屙以投敵。使號於城曰：『輸不必金，芻慄、鍋焦皆可也；人不可叛，身家、忠義在是也』。成棟登君山，飛矢雨射；守者戴釜笠以禦之；兵擁牛皮棺船至，砲石碎之。夜縋壯士，順風縱火，鼓譟助之；成棟兵自相踐，乃作長圍錮之。當是時，滿洲兵所過無不下，惟江陰善守，攻者憚之。明遇、應元亦竭力，入夜自巡徼，人寂無聲，隳者貫其耳。牆壞於砲；則維鐵門實泥石於棺就築之；朝崩而夕就。嘗出新意，作鐵椎繫長繩以外擊，及數十步。間投木銃，誘之來取；機發，皆射死。矢盡，束藁於堞，金鼓震之；成棟兵競出射，乃得數十萬矢。有將勇甚，披甲持矛毀堞上；守者無計。一小兒教刺其目，斬之；求其屍，不許；設醮祀之。紅箭衣者六人出拜跪，盡砲殺之。俗訛為三王八將也。
降將劉良佐亦至，招應元降；叱曰：『我蟣蝨官，猶不忘國。若厚受朝廷恩，而反戈逼，有人心乎』？良佐不能對。射書入城，諸生王華報之曰：『江陰，禮讓之邦也；豈好亂乎！今請以蘇、杭為率；蘇、杭不下，雖百萬臨城，不能苟免也』。及松江破，成棟逼黃蜚、吳志葵來招降；應元叱曰：『若不斬將搴旗，死亦晚矣！何喋喋為』？應元令嚴，犯者不少貸；賞必逾格。有傷者，自為裹之；死則酬酒哭。明遇寬厚，毀家紓難；尤善撫循，往往流涕相勞苦。故雖危，而人樂死。然攻兵益集，而江陰無或援，人亦知亡矣。
八月望，給諸人錢，分曹攜酒就堞飲。許大用為樂府「五更曲」，曼聲歌之，聞者泣下。俄，博托軍至，發巨砲，崩城數十丈；守者遂潰。明遇力戰，被殺；手握刀，植立不仆。家眾皆自焚死。應元巷戰，所過披靡，奪門以出；投於河，陸正先拯之，被執。劉良佐持之泣，應元曰：『死爾！何泣為』？擁見博托，亦不屈；夜殺之棲霞寺（或曰自殺於顧振東所）。正先亦死。
訓導潘文先家居，城陷而死。馮厚敦及妻妹，皆死。主事沈鼎科，盡室死。中書舍人戚勳及妻子媳女，北面再拜，自縊死。武進舉人夏維新、諸生王華、呂九韶數十人，自刎死。周德，先數日驅妻子自焚死。許大用，亦盡室自焚死。諸生薛某，繼周之子也；亦死。博托屠江陰，死者數萬，無一降者。
貢生黃毓祺、弟毓礽、門生徐趨方起兵行塘，與城中應；城破，亡去。監國魯王以毓祺為兵部尚書；隆武帝以為浙、直軍門，得署官屬。毓祺偽為卜者，與常熟武舉許應達、通州薛繼周偕居；人見來者禮之如大帥，則疑甚。又使徐摩以巡撫印檄責錢謙益，使輸金；謙益不予。江純一謂：『摩必厚獲歸，發之當大得』。遂以告，應達、繼周皆被殺；所謂故敕之獄也。毓祺索筆書：『道重君親，教先忠孝；逃禪已久，豈有宦情？義憤激中，不能自已』！又為「小遊仙草」，語多譏刺。將刑，門生邵大臨以告；命取襲衣自斂，趺坐而死。大臨亦去為黃冠。
是役也，士民多死，謙益哀賄刑官，免。趨尋瞷城無備，復帥王春等十四人來襲。被執，見知縣劉景倬不跪，叱為降臣；景倬好語之，復斥其罪曰：『汝以進士官兩司，降而為令，猶曰不得已；天壤甚寬，何至含羞苟活、貽玷青史哉』？明年，戮死；十四人亦死。
毓祺子大湛、大洪，當毓祺遠匿時，兄弟爭死，各配隸功臣家；眾以金贖之，教授以終。
有歸姜者，不知何許人；入城，自擲死。周相公者，通州諸生也；與毓祺同執至南京，死。
隆武帝聞之，語人曰：『我子孫遇江陰人，雖三尺童子，亦當加敬也』。
諸生王聖風、徐珩起兵於吳縣。北都甫陷，聖風、珩相率起兵。宏光嗣立，下詔禁草澤勤王，聖風等皆罷。
貢生朱集璜、參將陳宏勳、游擊孫志伊、知縣楊永言、舉人周寶瑜、貢生陳大任、諸生吳其沆、陶瑊、歸莊、顧炎武起兵崑山。典史閻茂才降，集璜及寶瑜、瑊、大任斬之，迎故總兵王佐才為帥。馬唎希恩格圍攻之，佐才死（詳下）；集璜被執，大罵，與門生孫道民、張謙抗節死。寶瑜及妻及諸子朝礦、礦妻王氏，皆不屈死。大任首倡迎佐才，捐己室為帥府；事敗，及妻張氏、子思翰皆死。瑊居雞鳴塘，率鄉兵入援不及，自縊死。
宏勳、志伊、永年、其沆、莊、炎武，各以壯士數百人傳檄起兵，別奉故撫王永祚主軍事，而與集璜兵相應。宏勳以舟師戰，志伊陣死，宏勳後亦死；永言去為僧，卒於雲南；其沆戰死，莊亦為僧。炎武得脫，以母在不死。其母實以貞烈荷旌表，曰：『吾雖婦人，受國恩矣』。卒死之，而戒子孫毋事二姓；故炎武終身不肯仕。
其以守禦死者，蘇達道、莊萬桂、陸世鑰、陸雲將、歸之甲、周復培、陸彥沖、徐名洛、徐溵、王其中、吳行貞十餘人。彥沖以代父死；沈憲徵、朱國試以救母死。而故將王揚者，年七十矣；奮兵死斗，力竭而死。貢生陶某方以鄉兵至；聞城破，曰：『集璜死矣，吾後之乎』！歸而自縊。編修朱天麟亦起兵，後為永曆帝相；皆崑山人也。
總兵王佐才起兵福山，值朱集璜請為帥，入守崑山。李成棟來攻，佐才使孫志伊擊之，力戰而死。成棟以砲裂西門入，佐才令啟門縱居人出，冠帶坐堂上；兵至，死之，闔室皆殉。
中山王徐宏基起兵吳江。宏基與立福王而嫉馬士英，避地吳江袁士奇家；使其子襲爵。南都沒，眾勸匡復；樹旗召募，得數千人。以索餉故，陸醇儒憤之，結潰將田勝嘉攻士奇室，盡殺之；弘基奪門出。將走分湖之葉氏，葉氏縛之舁醇儒，攢槊殺之。子文爵，年十五；登屋四射，連殺三人，乃死。勝嘉更嫉袁氏、徐氏及縉紳之避兵者，沉其屍於湖。永曆中，賜宏基謚「壯武」。
從子仁壽與起兵，後從魯王，封定江伯，扈王入海。尋從張名振攻崇明，戰死。
左通政司候峒曾、進士黃淳耀、義士許士龍起兵嘉定。李成棟入嘉定，大肆淫掠，逼人去髮。士龍首困其孥於新涇，斬其部梁得勝，獲級八十四；龍亦戰死。成棟泣且懼，夜不敢寢；使其弟以驍騎四十告急於婁東，鄉兵截之倉橋鎮，殺幾盡。其脫歸者泣曰：『吾徒高鎮之健卒也！何物嘉定人？殺我副將六！幾日無救，生路絕矣』。然鄉兵皆烏合，成棟騎卒射之，潰。成棟攻羅店鎮，陷之。城中少年，亦殺降校須徵明。
淳耀方謀起義兵，聞之，曰：『今同騎虎，無主必亂』。使迎峒曾入，分門設守，以原任儒學霍達知縣事。兵餉皆缺，徒以忠義相磨激；東至吳淞、西及太倉，皆響應。成棟大修攻具，淳耀、峒曾乞師於吳志葵。守備蔡喬以羸卒至，淳耀疑之，弗納；明日，戰盡潰，惟喬特健，挺身決斗，被圍數重，義兵徐福援之，皆死。淳耀、峒曾望之泣，亟發巨砲殺二人。成棟焚新涇、破婁塘，通道太倉。淳耀、峒曾會鄉兵於磚橋，眾至十萬，擁逼有聲，眾知非策。成棟分擊之，自相踐踏。諸生杭文若馳之，殺數人，死。諸生徐文蔚，亦力戰死，鄉兵盡潰。成棟檄降，不聽；惟運磚石誓城守。砲矢雨擊，不少避。成棟為鰲翻，諸生馬調元卻之。已陽攻東關，而斬水門入，亦為守者所拒。大雨城潰，以木支之。明日益潰，守者立霖中，目且浥，乃稍稍去。諸生諭之不止，成棟兵遂入。峒曾巷戰，眾擁之去；歎曰：『城亡與亡，痛罔此民耳』！揮其子元祿、元洪走。兩人固首謀起兵者，不從；叱之，乃慟哭，相抱入水死。峒曾自溺，使人按之。成棟兵至，斬其首，懸之；鬚髮皆潰，生氣猶赫。諸生金某匿而葬之。淳耀聞城破，語其弟淵耀曰：『吾了紗帽事』。淵耀曰：『吾亦了秀才事』。與縊寺中；題曰：『讀書寡益，學道無成；耿耿不寐，此心而已』。
舉人張錫眉，預書於裙曰：『我生不辰，僑寓茲里；路遠宗親，渺隔同氣。城亡與亡，死亦為義。後之君子，不我遐棄』！驅家人，同溺死。教諭龔用圓與其兄用廣、弟用厚曰：『祖宗清白，歷三世矣。今日圖存，何面目見於地下』？相攜溺死。鄉紳李廉、貢生王雲程、諸生馬調元、唐全昌、夏雲蛟，皆死。唐培，率鄉兵巷戰死。朱霞，被創死。唐景耀，大書白牌諭李成棟，被磔死。
成棟屠嘉定。尋以降將徐元吉言，欲再屠之；義民劉敖、王襄椎牛起誓，不反顧，殺驍將於薛市門。成棟夜襲，破之。義民孫小溪守南橋，父子皆死。諸生朱宗恂，以護髮，梟示於東門。婁復文被縛，並妻子及娣及外甥皆死。
諸生王湛起兵太倉。湛，故大姓；聞剃髮令，語其兄淳曰：『誓與存亡可也』。招里人，陳說大義，至於泣下；眾曰：『公將若何』？湛曰：『守吏劫吾民，以兵逐之，無不破者』。少年從之數百人，湛及魏虎臣、蔡仲昭督攻城；守者曰：『此烏合』。砲擊之，眾皆伏。昭曰：『知兵者禁城中舉火，斷內應』。相持數日，湛復攻之，呼噪欲上。及半饑疲，解衣少憩；騎兵突出，遂大潰。湛兄淳赴水死，湛斫一騎，未及。虎臣、仲昭皆死。
諸生項志寧及某某起兵常熟。推原任知州嚴栻任城守；俄，總兵何沂奉宗室王某至，栻即遁去。成棟兵至，沂亦遁去。某某猶力戰於華蕩，親事矢石，卒敗盡；志寧方食餅，墮地扼吭而死。
吏部郎中錢棅起兵於震澤。棅，大學士士升子也；屠象美起兵，棅毀家犒其士。象美死，棅復集兵起。李成棟來攻，棅與戰，親身搏鬥，退至震澤之東。兵反戰，射中棅喉，墜水死。
同時死者，前遼東守備項嘉謨及妾、二子，赴天星河死。諸生張翃振，衣冠南面而坐，大罵死。錢應鐙，堅不去髮死。錢澄之妻方氏，抱幼女自沉死。
松江知府陳亨、禮部侍郎徐人龍、主事雷縯祚起兵松江。北都急，南京諸臣議勤王，人龍即傳檄起兵。宏光帝立，禁諸義旅。人龍乃罷，縯祚亦以詔罷；縯祚且死於馬、阮（見前）。亨聞赧帝立，即議兵食、募士卒，使之入衛；亦以詔罷。
故兩廣總督沈猶龍起兵華亭。時蘇、常潰，吳志葵走太湖，黃蜚與合。招撫令至，世襲指揮常某降，大括財物；郡人殺之，推猶龍起兵。乃與中書舍人李待問、故羅源知縣章簡募兵城守，結蜚、志葵於春申浦。潮落風烈，火矢射之，數百艘力燼，舉人傅凝之死之；遂圍城。降人董廷對將內應，郡人磔之。勒克德渾使其軍偽張黃蜚幟，猶龍納之；遽露辮髮，守者驚潰，猶龍中流矢死。待問守東門、簡守南門，皆死。
教諭眭永明題詩明倫堂，自縊死。尚寶寺丞徐念祖及妻張氏、陸氏，皆自縊死。諸生戴泓，赴水死。衣工陸厚元，積薪與妻及子女皆自焚死。
給事中陳子龍、主事夏允彝起兵於其鄉。子龍聞北都急，與中書舍人宋徵璧召募勤王。宏光帝立，子龍勸親征。以水師不足恃，與松江知縣錢世貴、在籍主事何剛、舉人徐孚遠、李素、廩生張密分司措餉、召募，得沙船二十有五、材官水卒千餘人；又使中書舍人董庭、都司李時舉、諸生唐侯為火藥甲裳；馳疏以告。及朝事日非，抗疏求去。
松江既陷，允彝徘徊鄉邑，欲有為。先投書安撫使，言金立張邦昌、劉豫及元官東南者之狀，請以淮為界存明祀，歲輸金幣；不報。子龍設太祖高皇帝像，慷慨誓師，自稱監軍；允彝與合。聞吳志葵在太湖，往結之；使以舟師取蘇州。以子龍及巡撫王爾瑞、兵備道李向中聯浙東並力守，別約張士儀、荊本徹於海口，合句容、溧水、溧陽、宜興兵攻南京。馳檄九江、江北諸降將，使反正；期克蘇州，則大舉。志葵攻盤門，敗績；其眾欲散，允彝拜之，乃少止。
既而盡潰，子龍以祖母故，匿山中。允彝走免；有勸入閩中者，曰：『我昔吏閩，八郡戴我；往圖再舉，善矣。然一不當，遯而求生，何以信後？不如死也』。聞黃道周、徐汧皆死，欲自縊。兄使為僧；曰：『是求活耳』。作絕命詞，自沉；屍浮而出，衣帶弗濡。越三日，監國魯王以翰林學士詔至，則既斂矣；使者哭而去。
子龍尋及戴之雋、楊廷樞說吳兆勝使反正；事洩，諸生夏之旭奔告子龍，使走嘉定，匿於侯岐曾家。已之顧咸正所；捕者知之，以兵圍咸正家，執子龍去，亦執岐曾。子龍入水死，猶戮其屍。其祖母及母，自沉死。其子五歲，亦坐死。
廷樞入鄧尉山中，以遙應監國魯王於海中，授翰林兼兵科給事中；亦被執。有欲生之者，使去髮；曰：『斫頭事小，薙髮事大也』！乃擁出！廷樞題書血衣及詩二章與其孤，首曰：『蘇州有明遺士楊廷樞』云云。臨刑曰：『生為大明人』，刑者急斬之；首墮而呼曰：『死為大明鬼』。聞者駭愕。妻費氏、女觀慧適張氏，皆先死。之雋被逮，慨然曰：『吾素慕文信國之為人』！慷慨而死。
之旭，允彝兄也；自縊於文廟顏子旁。咸正及子天逵、天遴，皆被逮；責洪承疇曰：『汝知洪承疇、史可法存乎、死乎』？父子皆被殺。允彝子完淳，年十二；擬庾信「大哀賦」，詞藻橫逸。時方拜疏通海中，以子龍故，下獄；賦絕命詩遺母及婦。臨刑，神色不變；年纔十八雲。岐曾，峒曾弟；徐爾穀，石麒之子；錢柟，棅之從兄：皆與斯役者。並被執，無撓詞死。爾穀妻孫氏、柟妻徐氏，殉之。岐曾二子及妻、妾皆死；其僕俞兒、朱三、鮑超、陸二、李愛五人，亦死。蓋合門殉義雲。之雋及中書殷之輅、張寬十餘人，亦以是獄死。
指揮侯承祖、總兵李君禧、諸生熊飛遠起兵金山。承祖聞松江兵起，往請之；吳志葵忮之，恚曰：『郡城由總兵，承祖自與金山存亡耳』。歸，集眾守。及志葵敗，或以兵來攻，承祖坐陴間，親當矢石；緣而上者手刃之，屢進屢卻，卒不能克。及江陰破，李成棟來攻，以小舟累城下，蟻附而登；奸人應之，遂破。承祖以親兵巷戰，身中四十矢；至於眾盡，乃被執，大罵成棟而死。當巷戰時，其子世祿斗尤銳。既被執，或說之降；曰：『吾家世食祿二百八十年，今日不當以死報國乎』？至文廟前，曰：『吾死所』。望先師再拜，飲刃死。
飛遠兄弟負膂力，聚眾應吳易。以重午會飲，為攻者所襲，其將羅騰蛟力戰死。明日，飛遠襲金山；與城中義民約，墨其鼻為識。飛遠先戰敗而走，內應者不知；既死，鼻猶堊雲。
君禧亦起兵於金山衛，不克。入閩，官至總兵，以兵屯臺州之海門。監國魯王以君禧夙將，使偕張廷綬共守之。廷綬讓君禧，凡署銜，必使居己右；君禧謂己為客將，事必咨廷綬而後行。博托兵至，君禧語廷綬偕死，廷綬從之；君禧散其軍，袍笏坐營門，與廷綬皆被執。諭降不屈，殺之。
把總吳之蕃起兵江東。江東，在金山間。之蕃以父死流賊，自謂忠孝之門；聞百戶某降，曰：『奴婢皆世職，何易降也。大明兵至，當寸磔』。以八月起兵。降將喻嘉猷聞之，懼；激怒其部，使力戰，首燔其舟。之蕃眾潰，乃慟哭曰：『我父子死，職也。
然殫心力，僅得起兵；不戰而潰，死不瞑矣』！援槍突斗，奸民汪三擠之河，乃被執，困辱無狀。之蕃不屈，嘉猷罵之；之蕃笑曰：『奴婢自為得福，懼滅門不久矣』。顧降者徐元吉曰：『我父子忠節，汝逆賊！敢面目向我』。元吉以穢塞其口；大罵而死。
諸生陸世鑰、副總兵魯之璵、遊擊韋武韜、諸生朱旦、徐雲龍起兵太湖。世鑰，以資雄里中；南都陷，即募兵保鄉里。之璵，以舟入太瑚，世鑰與結；吳易諸人皆從之。進攻蘇州，城中纔千騎；降臣李延齡、王國寶屯學宮，登塔以望外師。之璵兵斬關入，行里許，不見敵，因俘掠；延齡揮騎突擊之，前鋒崩潰，爭奪門出；伏兵夾擊，死者千計，之璵及勇士韋志斌、徐伯含三百人皆戰死。世鑰走入湖，憤義軍多焚敓，獨出其財以餉士；有掠一錢者斬，軍號嚴謐。及易敗，世鑰走為僧。武韜與之璵偕起兵，卒以戰死。
旦聞吳志葵敗，憤然曰：『吾祖昔忠於建文帝，今我舉義死，亦生也』。拜其母，走湖中；說黃蜚不應。馳書志葵，亦不應。乃偕徐雲龍起兵太湖之西山，突入胥門；王國寶騎斷之，雲龍斬甲走；旦及徐君達、僧項缸、景嗤皆力戰死。
太僕寺卿吳易、舉人孫兆奎、諸生華京、趙汝珪、周天舍等起兵長白蕩。吳江縣丞
朱國治迎降，諸生吳鑑欲誅之，徒手無所得遂。入縣庭，痛詈之。國治執送蘇州，訊所使；曰：『孔子、孟子、睢陽、平原也』。殺於胥門。易聞而悲之，率眾殺國治，俾鑑父以祭。遂起兵，僅周天舍等三十人；七日，乃三百人，為舟三十。京、汝珪兵亦起，易合之，可千餘人。擊巨盜沈鐇，降之；得其兵千七百人，為七十艘，屯於長白蕩。諸生沈士徵固為漁舟千，匿湖中自徵卒；其弟舍人自炳、諸生自炯統之，易與之合。而吳江孫兆奎亦散財募士，旬日得三千人；或說之曰：『江南恃水戰，今湖山皆失而妄圖乎』？兆奎曰：『我豈不知；顧有明養士三百年，一旦至此，我欲殉之鼓士氣耳』。卒起師，與易合。大盜李九成掠蘇、松，易、兆奎斬之；得舟千，脫婦女無算。隆武帝以易為兵部右侍郎，總督江南軍事；尋進易尚書，封忠義伯。監國魯王復授易長興伯，亦晉兆奎職。攻兵至，兆奎以火槍勝之。遺書結黃蜚，而蜚已覆。於是江寧以南、錢塘以北義師數十起，惟易、兆奎軍久在，蓋兩軍精整也。
降將李遇春兵大至，易遍拜諸軍，使偽為田者，艤舟湖畔；夜半猝起，長戈刺之，兵應手死，遇春遁去。己入吳江，殺降令；吳兆勝追之，已在湖中矣。兆勝再至，易伏兵葦中，而散舟湖心以誘之；攻者駛逐，則四走。俄而盡合，砲矢雨擊，兆勝棄舟走；易軍水陸逐之，殺獲千計，兆勝大沮。已率二千人至，兆奎又敗之；易為藁人以誘射，度其矢盡，銳注之，奪舟二十，勝又大潰。博托、李成棟擁軍至，盡填港■〈氵義〉斷易走，軍中大震。有使兆奎遁者；曰：『今四圍盡敵，走亦奚之？事之不濟，我將橫屍水上，豈伏竄海洋求活乎』！大雨數日，弓弦解膠，火藥亦濕。博托使諸軍急攻之，王國寶先捕諸生王伯時及文震孟子殺之，絕易應；且陰使人入易軍。易督軍力戰，自辰至申；國寶所使者反戈斗，易遂大潰，墮於水。其從子見之，繫諸舵以走；已而出之，未死也。問眾幾何？曰：『餘百人』。曰：『速反攻，必勝之』！復斬成棟卒，大得輜重而還。戰方急，易父承緒、妻沈氏及女皆入水死；華京、趙汝珪、沈自炳、沈自炯皆戰死。易部將茹略文手殺數十人，兵刃其首仆；少甦，捧之以走，廟祝療之愈。略文始從徐雲龍破長興，屢戰有功。易請為總兵，卒從軍於麻湖（詳後），力戰死。周志韜衝圍出，收眾自保；魯王以為參將。久之兵敗，赴水死。兆奎戰敗，視妻女皆死，乃走；遂被執。至江寧，問洪承疇：『有經略死松山，先帝躬為文祭之；今一耶、二耶』？承疇曰：『咄！汝自了事耳』。使速殺之。
易居湖中久之，吳江人周瑞復起兵屯於四保匯；吳兆勝攻之，大敗，死者七、八百；軍聲大振，遣使迎易。未幾而敗，易、瑞如嘉善，將謀諸孫璋，猝被執於草橋門，兩人皆死。易子復以潰眾徇嘉善，被執送杭州，死。孫璋父子亦死。平敵將軍張士鳳，大學士國維子也；亦坐易事死。
諸生朱某起兵南潯。〔某〕，朱國楨之孫也；聞吳易死，更以兵起南潯；有眾數千，出沒吳淞、泖澱間。後轉戰白龍橋，被執，不屈死。其友取其屍，楮而封其喉斂之。國楨妻見之，一痛而絕；已晝夜哭，腸斷以死。時南都亡六年矣，蘇、松義旅皆盡，朱猶仗節焉。
義士吳景亶、中書舍人葛麟起兵西山。景亶，吳人；及王期昇先麟起，奉通城王盛瀝克長興；麟亦佐吳志葵軍，克青浦。志葵被執，餘卒共奉麟就期昇軍。未幾，盧象觀至，曰：『宜興不足圖也』。乃分路取湖州。期升以派餉苛虐，居人怨敓；導吳兆勝攻之，期昇遁去。象觀被圍急，麟望火光亟往救；或止之，麟曰：『臨難不救，如同盟何』？以三舟衝而進。攻兵皆曰：『肥而長者，葛中書也』。聚射之，麟揮其矛，聲若風，矢悉入水；乃更以火攻，舟焦，麟自沉死。前鋒毛重泰亦死。麟有文武才，累於期升而敗，人重惜之。時太湖義師特眾，麟及吳易最知名。其他主事楊謨、倪曼倩、監軍道朱世昌、安撫使許耕奇、徐道明、同知吳任蘭、通判馮時敏、評事馮一鷺及徐孚遠、周毓祥、殳茂環、王紹鯤、沈泮、武臣鎮南伯金公玉、總兵陳槐、沈茂、汪欲德、王元震、史宏弼、田希成、毛濟宇、徐雲從、副將旅子昭、徐大定、曹辰、沈君晦、參將李世忠，皆不屈死。
主事荊本徹、總兵張士儀、都御史沈廷揚起兵崇明（地在海中）。南都甫沒，知縣即遁。本徹等即起，稱四會營；奉義陽王為主。江南義旅，此為最先。李成棟來攻，本徹拒之；總兵李守庫戰死，徐君美被擒。成棟圍之急，監軍道王修臣叛降；城遂破。本徹、廷揚皆入浙，屯於小沙。江上潰，本徹走舟山；黃斌卿忌其軍善，射殺之，及其子元相百口俱盡。廷揚受監國魯王令，典軍事。及吳兆勝謀為明，遣使來結；廷揚躍然曰：『此機不可失也』。與張名振、馮京第、徐孚遠、張煌言共應之。廷揚部舟百進，將先取崇明；比至，颶風大作，追兵又至，名振等雜火卒去（見「浙海遺兵」）。廷揚轉斗四晝夜，抵福山、次鹿苑，風又大作，廷揚舟膠不能去；歎曰：『豈天意耶！然死無名』。呼游騎曰：『吾都御史也』。及南京，洪承疇欲生之；廷揚曰：『經略死松山久矣，安在有其人』？再使周亮工說之，廷揚曰：『毋多言！今日非死，不足以塞責』。遂及猶子元泰、贊畫主事沈始元、總兵蔡德、游擊蔡耀、戴啟、施榮、劉金城、翁彪、朱斌、林樹、守備畢定義、陳邦定及其從子申，皆死。廷揚妾張氏奔視含斂，哀動行路；歸，即縊死。廷揚親軍六百，斬於蘇之婁門；每殺一人，顧曰：『降否』？比至於盡，無一應者；人比諸出橫之士。舟山人聞之，哭聲如雷；即地祠之。士儀，故史可法部；與貢五常、張鵬翼各屯兵於崇明，與本徹相依輔。後亦敗死。
翰林屠象美、諸生鄭宗彝起兵嘉興。嘉興民不去其髮，殺降令胡之臣。聞象美謀起兵，奉以為主；故將陳梧總軍事。吏部尚書徐石麒曰：『我大臣也，城亡與亡』。馳赴之，然並文臣不知兵。降將某以百騎至，梧使副將朱大定擊之三塔寺；兵出其後，義師遂敗。水軍旋敗於麻雀墩，他諸義軍不得主名者亦敗於油車、又敗於石灰橋，象美為亂民所殺。宗彝大呼於市，復得千人，守峽石；眾畏派餉，導攻兵破之。梧走平湖。宗彝蹈海死；妻卜氏、妾衣朱、衣紫者皆縊死；弟官錡，力戰死。導兵者亦被屠。石麒方出城召募，聞事急，曰：『吾大臣，不可以野死』。縋而上；老僕徐成先，徐錦叱其蔑主。石麒朝服縊；僧愛實藏其屍櫃中，旬乃斂，顏色如生。成、錦及祖敏、李升皆殉之。
御史馮京第、諸生嚴啟隆、戴重及王元震起兵湖州。京第戰敗，走依黃斌卿，勸取浙江，不聽。以日本強，思說之；至長崎，譬喻再四，不從。乃歸，為文誌之。尋赴王翊軍，以杜嶴險，壘之；令嚴，無或抄掠者，號馮家軍，與翊齊名。翊敗，京第匿民間。及翊再至，再就之。大蘭陷，京第居灌頂；王昇叛，執之送寧波。諭降不從，死之。
重，和州人，僑寓潘國璸所；啟隆蹴起兵，乃相與計，自為一軍。及王元震等盟於後林，與錢棣等胥會於象江；富人董心葵餉以數十萬金。重將使韓繹祖出長興、廣德，取太平；黃蜚出京口，襲南京；己出後林，與江東義旅合。李成棟攻之，元震以鳥槍兵戰，少斬獲。俄大風，舟幟皆拔。重慟謂元震曰：『天若此，復何望乎』！將再舉，成棟兵已至；三射之，皆不中。元震掉小舟戰，重、啟隆繼之。俄，被矢洞腹，按之而走；啟隆亦創，乃皆走。元震被執，至死不舉主兵者名；故啟隆等得免。重創裂不死，歸和州，以僧自免。聞四方義旅破，輒悲惋；遂絕食死。元震卒抗節死。
總兵茅瀚起兵於歸安。江上潰，義兵掠而食，民呼為「白頭兵」。瀚及汪涵以五百人從黃宗羲入寧波山中，圖後舉；屯於錫杖寺，宗羲戒勿妄動。山中人苦輸饟，夜燒其寺；瀚及汪涵皆死，五百人無免者（或曰瀚、涵以縱掠死，或謂偵者實襲之；蓋以焚寺為實雲）。
游擊趙毅起兵於平湖。毅起布衣，攜數人仗劍從江上軍，材武健絕。居恆有百足蟲隨之，雖遠必至；故呼為「趙百足」。既起兵，擢今職。已而出戰，飛砲去其首猶不仆；策馬縱劍，力斗不止。當者駭愕，為少卻；毅單騎逐及數里，馬蹶而墮，乃仆地死。
有吳伯訥者，里居、官職不能定；江上師起，助軍教戰於倉頭，不知所終。
副將姚志卓、參將方元章、士人金有鑑、前臨清知州金堡及韓繹祖、徐昌明起兵長興。志卓、元章共起兵，以錢塘人張起芳為將；攻下餘杭，守分水，復昌化，與江東之軍遙相應。金堡入閩奏其功，隆武帝封志卓為仁武伯。既而餘杭陷，志卓走於潛，元章戰死。明年，志卓以兵攻江山，不克；進屯括蒼山中。旋出懷玉，其兄志元被執；曰：『卓已降，主軍事者我也』。被殺。志卓得脫，依詹兆恆於江西；與破永豐，往來無定。嗣以兵會張煌言於定海，從戰於崇明沙，大破諸降軍；又從入長江，力攻崇明，臨陣被殺。起芬被執至杭州，懸之樹間，射殺之；素不知書，忽為句曰：『頭能曆鐵身方顯，死不封泥骨亦香』。
有鑑饒膂力，率里人許陞、沈磊、金豔色、沈士宏奉通城王盛澂起兵，自為總兵。進攻湖州，克之；屯軍旬日，得士萬人。進攻長興，不克。吏員王士麟以兵會之，士麟亦起兵者。再攻再敗，士麟戰死。有鑑戰呂山，王使金拱宇、毛蜚卿兵二千往助之，又使總兵賈應龍、楊象觀、吳永泰、參將金筠鹿兵皆與合，復大敗。至梅溪，聞王弟盛滌被圍急，有鑑單騎突援之；身中七矢，遂以健卒數人走宜興山中，與岑元泰扼寨守。三擊，攻兵勝之；已攻長興，有鑑、元泰俱陷陣死。
繹祖聚眾千人，亦奉通城王；會戴重於湖中。已而敗沒。
有徐昌明者，初入盧象觀軍中；象觀敗，奔四安山中。聞有鑑至，引兵會之；死於長興之西門。
都察院左都御史劉宗周起兵紹興。京師陷，宗周徒步荷戈詣杭州，以發喪討賊責巡撫黃鳴駿；曰：『哀詔未至』。宗周勃然曰：『變出非常，公專閫，不泣血枕戈，而以靜鎮飾退避耶』？明日，復趣之；曰：『必哀詔至，乃可以發喪』。宗周曰：『此時，何從有哀詔』！問師期？曰：『甲杖未備』。宗周曰：『是烏可為』！乃與朱大典、章正宸、熊汝霖召集義旅；將發，而宏光帝以官召之，大典、正宸、汝霖各授官。值馬、阮為政，宗周抗疏不納，遂歸。
及南都陷，宗周與祁彪佳、熊汝霖再起兵，謀以羅木營守獨松，奉潞王為主。潞王決計降，固請不許；宗周乃東。及紹興破，彪佳死，痛哭之曰：『北都之變，可以死、可以無死；冀中興也。南都之變，可以無死；帝自棄國，有繼起者也。今往矣，老臣不死，將何俟乎！若曰身不在位，不當與土亡乎？此江萬里所以死也』。出拜祖墓，躍西洋港；舟人出之。絕粒十三日，不死；其後勺水不入者又十三日，與門人問答如平時。卒以餓死。
故知府於穎、諸生祁鳴孫、總兵萬良、沈羽箙、副將劉穆、諸生李桐及劉翼明、褚九如起兵山陰。先使徐允升募師金華、夏四敷募舟於海口；值高起潛以部至，留之不可，得其將余應元千餘人。再使指揮朱壽宜、朱兆憲出募兵。值王之仁、鄭遵謙使來，引軍會之，城中驩叫。前副將劉穆兵五百，參將郭維翰、都司金祐、守備許耀祖合兵亦五百，前指揮武經國兵六百，前太僕卿方煒、職方主事來集之兵亦至，諸人皆起兵者。遂徇蕭山，執降令陳瀛及招撫使，鳴鼓誓師，大集於都亭。即夕趨固陵，諸生莊敬則以百舟迓；滿洲兵在西岸者不及知，穎麾其軍進。武生沈振東導之，盡獲西舟歸；錢塘乃可守。使蕭山民團五百人，佐以郎文明、任朝晉、張洪兆軍，劃江以守。浙中義旅雖盛，非穎首扼江、奪敵舟，紹興之眾無以立；故穎功在諸人上。其後屢與博托、勒克德渾、張存仁兵戰，移於漁浦、應乎長興。而其時以方國安、王之仁為正軍，孫嘉績、熊汝霖、章正宸、鄭遵謙、錢肅樂、沈光文為義兵；陳潛夫、黃宗羲諸人別自為軍。兵餉交訌，穎力劑之。之仁惡甚，嘗劍擬之。尋使屯三江口，連疏告急，不得；乞休者三，亦不許。方國安遁，穎欲扈從而無舟，乃黃冠還京口，卒。
諸生祁鴻孫亦起兵於山陰。鴻孫，彪佳之從子也。江東師起，鴻孫屯江上；彪佳子理孫、班孫竭貲餉之，與黃宗羲世忠營相結。事敗，鴻孫走死。
孫萬良、沈羽箙亦山陰籍，起兵與江上之役。萬良尤能軍，復餘杭、攻德清，將自海寧繞道攻杭州，不克；部將徐達龍戰死。萬良守德清，勒克德渾兵圍之，萬良告急；監國魯王方檄兵拒隆武帝，熊汝霖、張鵬翼、孫奭皆請救萬良，不聽。俄，江上潰，萬良、羽箙皆抗節死。
穆亦起兵於山陰。〔穆〕修偉工騎，善大刀，家貧；愛士寬而有義。史可法重之，擢今職。南都敗，歸里；與鄭遵謙、於穎謀恢復。聞方國安自寧國、廣德掠入浙，身往撫之。募軍五百，為監國守潭頭；封威北伯，受王之仁節度。子肇勣，以游擊從。次子肇勷，尤驍勇，善槍槊；江上之戰，騎於清風嶺刺殺數百人。矢盡，控弦作聲，皆反走。後騎益集，發矢射之，不仆；勣三號之不上，則已死矣，諸軍奪氣。穆得其屍，抽矢出鏃至斗許；乃歸葬之。同死者，王尤賢、陸建夔、印玉及壯士、掾吏數十人。監國航海，穆一夕暴卒，目不瞑；肇勣率諸弟跪，刺腹為「盡忠報國」字，目乃瞑。
故應天巡撫祁彪佳亦謀起兵，無應之者。及紹興陷，博托幣禮之；彪佳紿其孥：『當入城辭，或得允行』。至寓園，飲其友所；夜書其幾曰：『棺寄蕺山，可斂我』。投梅花閣水中，端坐死。
諸生李桐遣其子文昹，從江上軍。及紹興沒，哭曰：『吾必死矣』！遂卒。文昹及弟文昱葬父訖，墨絰赴海上。舟山之役，扈監國出，皆溺死。
劉翼明名光世，亦山陰人；佐王翊起兵。初入山，過褚九如，與語達旦；九如已起兵，乃盡舉而屬之，曰：『劉將軍勇無敵，第聽約束，必有功』。翼明得展，統其千人屯嵊縣之東坑。及陳天樞拔新昌傷，翼明使無死，自入城計軍事。義兵始憚戰，翼明鼓舞訓練，不旬月遂精健。一日平旦，衝攻兵壘進，眾訝其行列異疇昔；知劉大刀在，遂自潰。居恆以威信感士卒，無或敢一入民舍者；將去，民競挽之曰：『他將至，吾輩必困矣』！金礪、田雄等大舉攻大嵐，王翊以西事付翼明，將自東陽、義烏合金華、衢州、嚴州豪傑，順流趨錢塘。而九如從弟名素先盡劫翊餉金降，眾心遂潰。翼明間行，得亡去。九如逃入天臺為道士，氣結而死。
裨將陳國寶起兵於山中。父事劉翼明，旦夕侍臥內；戰則，率其屬齊致死。嘗就糧於王朝先，有強刈其麥者，朝先使來詰；語不合，國寶抽刀前曰：『誰謂我公盜麥者？國寶請當之。平西無待人禮，豈能國乎』？使者遁。及師潰，翼明先使國寶行；國寶泣揮淚。翼明登山送之，見國寶行數里，猶數數顧也。及王翊死，國寶不能忍，復以數十人起；被執，死之。
威武將軍王善長起兵於會稽山。善長有絕力，為鄭遵謙將；及敗，歸里。王翊、陳天樞起，善長亦糾驍勇數百人往來山海之間，戰輒陷陣。田雄等避之，遣使誘降；善長曰：『吾謀興復，豈以建義博一官哉』？舟山破，義師盡，善長為人所捕；拳仆數十人，卒自就獄。誑守者曰：『吾數月人，山中有金，當共醉飽』。陰使壞草舟於稽山門，而醉典獄卒，縛之；呼眾先出，己殿之，乘城投草舟，航海走去。追騎四出，不能及。
遂從張名振軍，戰於崇明，復大捷；旋卒。
諸生鄭遵謙、御史章正宸、諸生沈光文、舉人張煌言及章欽臣、陳天樞、王化龍起兵於會稽。遵謙聞杭州沒，決志起兵；父之尹屢止之，不可。與劉翼明等會於水神廟，眾皆哭；遂殺招撫使及降人張愫、彭萬里，取庫兵以給士，通表魯王。浙東義旅，遵謙實首倡之。當起事時，遵謙戎服坐堂上，召吏部尚書商周祚以下皆皂衣自角門入；遵謙立，與語及起兵事，鹹悸服，莫敢正視。士民聚轅門，呼鄭將軍；『有受重祿、持二議者，斬之』。禡旗而起。孫嘉績、熊汝霖使亦至，與於穎納沈振東策，盡驅西岸舟東。紹興以立，授興義將軍，屯軍小亹；苦不知兵，方國安、王之仁又困之，又不得食。及江上潰，之尹死之；遵謙以貲重入於海，晉興義侯。鄭綵之殺熊汝霖也，遵謙忿形於色。彩使吳輝誘遵謙執之；曰：『汝鄭之廝養，無害我志』！乞雞黍奠汝霖畢，入海死。妾金氏，束藁像綵，每饋，哭斬之；亦自沉死。
正宸與劉宗周起兵，以宏光帝召，之官，屢抗疏爭大計；阨於馬、阮，不能用。及紹興沒，正宸在籍復起兵，所謂「六家軍」也。江上潰，正宸去為僧。
光文起兵，授太常博士。師潰，崎嶇海上，浮入長垣，再與琅江諸軍事，擢工部郎中。魯王敗入浙，光文不及扈；聞粵中立，乃之肇慶，授太僕寺少卿。尋自潮陽入金門，或以書幣招之降；光文焚書，返其幣。及朱成功入臺灣，光文依之；歷經及■〈臧上土下〉凡三世，為詩文狀臺灣特詳。及臺灣降，光文已為僧；姚啟聖重禮之，尋卒。
張煌言，鄞縣人。錢肅樂師起，煌言即至。肅樂喜而泣，使之天臺迎魯王；授行人，知制誥，屢有建白。江上師潰，將走舟山，與富平將軍張名振遇；遂從之，扈監國。降人某執煌言父，使招之；煌言復書：『請有子如李通，勿為徐庶；異日必為趙苞以自贖』。父亦曰：『毋以我為念』！煌言知朱成功不樂事監國，語名振旋浙江。尋及名振攻崇明，被執；有百夫長導入海。又從戰黃岩，滿洲軍射之；煌言以數騎突圍出，遂躬習騎射。值浙東義師起，煌言大會諸軍於駝峰；及蕩胡伯阮進奉監國至，曹從龍部忽大掠走，煌言乃舉其軍屯平岡。兵雖少，精整與王翊、李長祥齊。〔與〕王虎、王勳等為犄角，兩人亦起兵者。尋以其兵授劉翼明、陳天樞，自以親兵入朝於舟山；屢請以重兵屯定關。其父已卒，降臣〔王〕天錫及田雄馳書使解兵；煌言峻罵之。比舟山沒，及名振扈監國入金門；成功重之，故王得無恙。煌言自以兵破崇明，軍三入長江，皆與名振功匹。舟山再破，監國從臣無遺旅，煌言以孤軍流寄閩、浙；成功部曲多暴之，煌言接之以忠信。阮美軍或相犯；曰：『我大臣，寧與麾下競曲直哉』！由是睦於鄭。張名振卒，煌言總其軍；遣使如滇通表貢，永曆帝以為兵部左侍郎兼翰林院學士。郎廷佐招之，煌言覆書，稱「遼陽世冑郎君」；略言：『指畫利鈍，庸夫聽之而變色，貞士則不然。
所爭者，天經地義；所為者，國卹家仇；所期者，豪傑事功、聖賢學問也！故羶雪自甘，卒以成事；自古以來，何可勝道。僕於將略固非所長，祗以讀書知義，左袒一呼，甲楯山立，遂不惜憑履風濤，縱橫鋒鏑，迄今餘一紀矣；同仇漸廣，晚節彌堅。陳兵海隅，祗為乘時。今兩粵失守，三楚露布、八閩羽書，奚啻雷霆飛翰。僕起而匡扶帝室、克復神州，此忠臣、義士得志之秋也。即不然，謝良平之竹帛、拾黃綺之衣冠，一死靡他，豈諛詞浮說所能動其心哉！譬如虎僕戒塗、雁奴守夜，既受其役，而忘其衰；在執事固無足怪，僕聞之，怒髮衝冠矣』。且招廷佐，使之降。永曆帝使命煌言以兵部尚書，總督浙、直軍務。有強其妻子招之者；煌言不啟書，趣焚之。旋入臺、溫、寧波、鎮江。卒乃大舉，泊觀音門，儀徵、六合降。煌言以書抵朱成功五軍使張英曰：『兵尚神速，水道遲滯，非策』！急趨蕪湖，為成功遮上游，連下太平四府、三州、二十四縣；兵不及萬、舟不及百，惟以先聲忠義相號召。軍法嚴整，共呼「張爺」；卒有強取一錢者，即斬之。所拔城，先謁至聖；坐明倫堂，集故官長，行黜陟。父老望其衣冠，多泣下。江、楚、魯、衛豪傑之士，多詣軍門受約束。方部軍攻九江，而朱成功之師潰。煌言自寧國聞之，急就蕪湖，思扼守；而太平守將叛，煌言斬之，復其城。值鐸尼軍至（詳「浙海」），乃自皖北入江南；走嚴、溫，達於海壖。人傳張兵部得生還，皆悲喜，鳴螺招軍。告敗於滇，且引咎；永曆帝手敕慰問，加煌言兵部尚書東閣大學士。諸生羅子木進說朱成功於鎮江；已謁煌言，以家國之難，慟哭告。邀煌言再大舉；煌言謂：『力弱，成功之不我忌，徒以我弱，為禦定關、通中原耳；故置我不圖。且其眾無愛民心，至必荼毒。子姑待之』！子木遂事煌言。及浙江遷界，煌言屯田於南嶴，仍不足食。成功入臺灣，煌言苦爭之，不聽；又使吳鉏間行入湖北（詳「兩湖之亂」）。及成功卒，煌言歎曰：『吾無望矣』！浙中再招之；煌言復書：『僕所以百折不回者，上扶國社、下衛桑梓。十餘年間，海上之民敲骨吸髓，可為重息；重以遷徙、迫以流離，哀我人斯，亦既勞止。今若盡復沿海之民，舉其賦以俾我，當與執事約，別求生聚教訓於十洲、三島之間。則是朱崖雖棄，休息依然；朝鮮自存，艱貞如故。但使殘黎朝還故土，不佞即夕掛高帆，必不重困此一方民也』。又曰：『執事新朝佐命、僕明室孤臣，區區之忱，言盡於此』。已聞浙中遺臣將奉魯王復監國，則大喜；上啟勸進，勉鄭經以三矢，卒不就。時王在金門貧乏甚，煌言歲時供億不少懈，王賴以存。及啟至，王悲慟，遣使入浙勞煌言於其軍；相與流涕，以鄭氏嗛王，慮以兵入朝為所忌，然共知其為魯王軍也。俄，王薨。煌言抑鬱甚，以其軍徘徊諸島間；攻福建、浙江互勝負，然勢益弱。又年餘，知不可為，盡散部曲；獨與羅子木、王居敬、楊冠玉及將卒、舟子數人，結茅於南田之懸嶴。時閩、粵義旅幾無存，獨煌言在。趙廷臣亟購之，繫其妻子於獄，降將張傑募煌言校為僧普陀以伺之。值煌言將某出糴米，校故與狎；猝以兵迫之，其將不肯言，憤赴水死，殺其從者盡。乃知煌言處，夜襲之。懸嶴在海中，荒寂無人；惟其南有■〈氵義〉通舟楫，北則峭壁。煌言居其間，蓄雙猿伺動靜；敵舟在十里外，則猿鳴樹，得為備。至是被執，及羅子木、葉雲、王發、楊冠玉擁至寧波；方巾葛衣，觀者如堵。傑舉酒相屬，曰：『遲公久矣』！煌言曰：『父死不能葬、國亡不能救，我罪大矣』。至杭州，供帳豐備。縱耆舊將校往謁，有索書者亦樂應；然不食飲甌水而已。發寧波時，再拜曰：『某不肖，辜鄉父老二十年之望』。登舟危坐。夜半有唱「蘇武牧羊曲」者，披衣扣舷以和之；且勞以酒曰：『爾亦有心人。然吾志已定，爾無慮』！叩之，則防卒史丙也。渡泉塘，舟中得一箋曰：『此行莫作黃冠客，靜聽先主正氣歌』！笑曰：『此王炎午後身』。廷臣說之降；正色曰：『此何必言，祈速死而已』！將刑，過鳳凰山，曰：『大好山色』！索筆為絕命詞曰：『義幟縱橫二十年，豈知閏位在于闐！桐江空繫嚴光鼎，震澤難回范蠡船。生比鴻毛猶負國，死留碧血欲支天。忠貞自是人臣事，何必千秋青史傳』！『國亡家破欲何之？西子湖頭有我師：日月雙懸于氏墓，乾坤半壁岳家祠。慚將赤手分三席，特為丹心借一枝。他日素車東浙至，怒濤豈必盡鴟夷』！『何事孤臣竟忘機，魯戈不復挽斜暉。到來晚節慚松柏，此去清風笑蕨薇。雙鬢難容五嶽往，一帆猶向十洲歸。疊山遲死文山早，青史他年任是非』。至於弼教坊，復口佔：『我年四十五，恰逢九月七；大廈已不支，成仁萬事畢』！刑時，挺立不跪，刀折為兩；鹹異之。遺民萬斯大等葬之南屏山。妻子先拘鎮江，煌言使力士引之，出其子；曰：『母可偕乎？獨我往，母必死矣』。拜謝力士。至是，先煌言三日死。或憫煌言，語置妾；則曰：『妻子如是，何忍言之；且成敗未料，多累何為』！馬信以陳函輝女奉之；曰：『忠臣之裔，何可辱乎？且義不再娶』。厚遣而歸之。病不飲藥，大洋中能自運舵。每歎曰：『沿海脂膏盡矣，戰而勝則進取，敗即入海畢吾事』。與葉振名論人物曰：『紹興死義者眾，吾慕之、愧之』！卒踐其言。當煌言入海時，被風止荒島，絕食；夢金甲神語曰：『贈君以千歲鹿，遲十九年而歸』。俄，果得蒼鹿，食一臠，竟日不復饑。比糴舟未返，筮之大凶；徘徊假寐，復夢金甲神呼。居敬告之，言未卒而被執，蓋十有九年雲。所著「奇零草」、「冰槎集」、「北征錄」、「採薇吟」，藏於史丙。或購之，曰：『公之真跡，日夕焚香拜之，安可市乎』！振名望祭煌言於越王嶺，操文六千五百言。其身系浙軍如此，「明史」不為之立傳，識者議之。羅綸，字子木；以字行。朱成功至鎮江，子木往觀變；謁煌言於儀徵，一見器之。使諭檄大江南北，欲遂留之；曰：『親在，未可以許』。叔父羅蘊章，為成功左鎮；乃入其軍。不數日，成功敗而東。子木見大■〈舟宗〉至焦山，輕舟赴之；大呼而登，曰：『公竭十年之力，而辜天下之望乎』！成功不答。子木大慟曰：『兵勢尚強，奈何自挫？彼勝而惰，更攻之，必入南都；失此不舉，豈可為乎』？持成功手，頓足哭。成功使扶去。乃急入鎮江，奉父隨蘊章至溫州。如廈門，以成功不足恃，奉父北行；至三山，遇追兵至。斗，墮水。比拯出，父已被執；思以奇計救之，不得，嘔血瀕死。煌言以立功報仇語之，遂事煌言。請邀成功北出；煌言謂：『必不來』。子木曰：『以書促之何如』？煌言曰：『可』。遂自作書，成功不報。居煌言軍，多直言，左右皆忌之；子木不為動，佐煌言屯田南山。及煌言軍桃花山，賓從多散，子木朝夕敬護之不懈。被執，次煌言，席地坐而不跪。常進功言：『海中知我名否』？則大笑曰：『但識張司馬。不識爾』！煌言責廷臣，子木抗聲曰：『先後死耳，何必言』！煌言絕食；子木言：『丈夫死忠義，聽其所至可也』。飲啖如故。亦死弼教坊。冠玉，鄞州人；被執不屈，大聲曰：『我亦不跪者也』。廷臣以其年少，將脫之；固請從死。居敬，煌言之門人；以計去為僧。雲、發官守備，皆面煌言跪而死。故校以誘致煌言，功授千戶；值巡海，遇煌言舊將憤其害主，突刺殺之。有煌言同年生應試被黜，咄咄若迷；曰：『彼作何等事，而我若此』！其志節可風有如此（附錄二詩曰：『揶揄一息尚圖存，吞炭、吞氈可共論。復望臣靡興夏祀，祗憑帝眷答湯孫。衣冠猶帶雲霞色，旌旆仍留日月痕。贏得孤臣同碩果，也留正氣在乾坤』。『不堪百折播孤臣，一望蒼茫九死身。獨挽龍髯空問鼎，姑留螳臂強當輪。謀同曹社非無鬼，哭向秦廷那有人！可是紅羊剛換劫，黃雲白葉未曾春』）。
章欽臣，官都司；先為孫嘉績將，別司火器。江上潰，欽臣散其軍，亡命去。山寨師起，欽臣復糾眾起，稱侢山軍。事敗被執，死之。妻金氏，沒入旗；將行，大罵不屈，磔之。刑者為褻語，罵益戾；甫絕，而刑者以暴死。
陳天樞，與高宜卿等同起兵，居平岡，兵少而精；張煌言、李長祥皆依之。時義軍多主王翊，天樞獨自為部，翊亦敬之如兄弟。田雄來攻，陳虎侯以鳥銃斃其兵一，餘皆上；馬陷於淖，盤旋不得出；皆下，頓首乞命，獲級八十。天樞與役焉。亟道劉翼明於王翊，卒得其助。常進功至，天樞夜襲之，先撓其馬；馬驚眾亂，因縱擊之，進功僅以身免。後為敵兵所遮，斗死門中。其兄元禮，亦死之（一曰：天樞破新昌，為火藥所爇；促翼明曰：『急入城，無以我為念』。月餘，以創死）。
王化龍亦起兵於會稽。兵敗而死。
章憲者，為總兵；江上潰，憲歸，散其部。其妻余氏，會稽人也；諫曰：『散易聚難，今監國在海，令詔至，其何以應』？不聽。既而被執，降人劉桓許以官，使招山寨，憲不應；氏大呼曰：『死即死耳，無二心。妾願從君子』。獄成，以氏少，將免之以獻；氏不可，命同戮，則欣然先。磔憲以怵之，氏瞑而誦佛；刑卒以刀嬲之，不受辱，乃肢解之。明日，卒見氏至，曰：『死吾分，奈何辱我？我得取爾矣』！椎其胸死。
寧靖王朱述桂起兵江上，有眾一旅，晉封長陽王。聞其兄固在，且封遼王，乃辭爵；請以長陽畀兄子。隆武帝不許，改封寧靖。使督方國安諸軍；知不可復為，退居紹興。及江上潰，走海寧；覓漁舟出石浦，偕監國魯王之舟山，從入廈門。鄭綵攻福州，王監其軍。及永曆帝立，自南澳入揭陽，趨賀行在；永曆帝使還，督鄭鴻逵軍。明年，詔王督朱成功、鄭鴻逵軍，屯揭陽；尋還廈門，移金門。
及成功定臺灣，王首東。成功卒，經設永曆帝位，奏事於前，王左侍立。然王已老，墾田竹滬以自食，且供賦役。耿精忠反，王意動，躬乘舟入；覘勢知不可為，返臺灣，杜門謝客。惟大雩一出禱，徒步往還，弗避也。
臺灣危，日夕憂慮；而曰：『脫不守，我以身殉耳』。及克塽降，故監國世子桓及瀘溪王慈爌、巴東王江、樂安王俊、舒城王著、奉南王熺及益王宗室鎬皆從之。王歎曰：『是吾歸報高皇之日也』！以其印授克塽，使宮人自適；妾袁氏、王氏、及侍姬三人請先死。明日，葬五棺於前山，使校尉出己櫬，著翼善冠、龍袍、玉帶，設賓禮於庭，北面再拜二祖、列宗；士民入拜者，無少長皆答拜。乃就縊，曰：『吾去矣』。遂絕。扶而下之，容色不變。與袁妃合葬於長明里，時明亡四十年矣。王既起兵，且為有明殉軍之殿。
給事中熊汝霖、九江僉事孫嘉績、給事中林對時及邵秉節、陳相才、諸生呂成京、沈之泰、邵應斗、郡一梓起兵餘姚。降令某苦役民，見嘉績皆泣；曰：『逃諸』？皆對曰：『死也』。曰：『吾聞江東義兵起，公等又壯士，曷應之！即不勝，猶緩須臾死』。手刃其令，以三百人起。林時對等皆以兵起，以汝霖知軍，從之。劉宗周將死，以兵屬汝霖，曰：『雨殷豈愆期哉』？明日，汝霖以兵至；哭宗周柩而行。遂合嘉績軍，西至臨平，殺務官（？），屯於五坑；敗佟國器，焚其舟。至於海寧，語父老曰：『國破君亡，獨三百年恩澤不可棄也』！泣而拜於軍門者，以萬計。乃列部伍、分汛地，使俞元良司軍佽、姜國臣知戰事，稱「熊家軍」；戰最力。部將盧充、史標及其從子茂芳，皆著績。隆武帝詔至，眾紛擾；汝霖止之，且曰：『直取嘉興，勝於阻江以戰』。監國魯王手詔美之，王之仁、方國安部亦憚其義。未幾，以爭餉，汝霖、嘉績軍多乏食。請檄石浦、舟山軍出海口，使姚志卓爭長興；不聽。方國安又敗，義師氣折。汝霖乞師於張鵬翼，與陳萬良合戰，少斬獲。江上師潰，嘉績方治兵於海；聞之急還，監國已去。嘉績攜其圖籍、印綬，絕江走；至中洋，悉舉而沉之。次於舟山，疽發背，卒。將死，語子延齡：『苟知王所在，其急從之』！延齡歷官至尚書大學士。
汝霖從王海中，為東閣大學士。會兵瑯琦，與諸戰役。降將王進四人擁軍立，鄭綵攻之，皆膺陴曰：『吾儕明人，豈能無意！顧綵非將才，得熊督師來，當立降』。汝霖聞之，肩輿自出；皆曰：『是也』。則皆降，得兵數萬，分隸諸將。陳萬良、沈羽箙之起也，屯於塘棲、臨平間。汝霖欲因之以北，使〔張〕行龍招之；萬良受書，泣曰：『久望熊督師，無以自達。今乃知江東識吾輩矣』！其感人如此。及監國自閩還，鄭綵尤橫；汝霖每抑之。定遠伯周瑞惡於綵，汝霖擬票右瑞。綵怒，又忌汝霖軍精整；又與鄭遵謙爭洋舶，恐義軍或襲之。值汝霖休沐，家人以除夕與遵謙孥相問遺；其部李茂曰：『熊、鄭相結，必禍公』。綵夜縛汝霖及其子，投之海；子即綵婿也，亦不顧。又殺遵謙，人心駭懼。後彩死，人謂汝霖、遵謙實殺之。
應斗，與朱伯玉同仕於穎，後以敗死（或訛為一梓降，非也）。
一梓亦起兵屯江上。師潰，卻守四明山；有眾萬人，銳甚。田雄等相戒毋犯邵木林（則其字也）。後戰敗被執，歎曰：『毋壞我網巾，將以見先人於地下』。傳至上虞，將磔之；仰首大罵，卒不跪。刳其臂脛，乃僕；猶呼高皇帝及關漢壽亭侯焉。一梓膽勇冠軍，既死，義軍奪氣。梓兄一桂、一槐、弟一楠、一棟，皆戰死雲
時對、秉節、相才、之泰，俟考。
諸生石仲芳起兵於蕭山，稱「石家軍」。浙東山寨若陳天樞、王化龍、金湯、俞國望及袁應彪、吳奎明，雖不若王翊、張煌言之精整，然固以義起；仲芳一旅與之比。伯玉始從於穎司兵餉，嗣與劉翼明、陳虎侯軍。仲芳敗死，伯玉亡去。伯玉，朱姓也。
監察御史李長祥起兵上虞。南都覆，長祥即起兵、督餉而西。七條沙軍潰，長祥斂其部屯東山。時義師各抄掠，長祥及王翊、張煌言軍獨否；且耕、且食，井裡宴然。華夏來結長祥；曰：『會稽諸城並有心腹，欲得海師以助耳』。夏以為難恃，長祥以眾望故，使促黃斌卿於舟山。夏為語曰：『由斯至海口，有蛟關兵可六百，大蘭兵千；至鄞江，有管江兵可三千，大皎兵四百，陳天龍、陳仲策兵及千；至慈谿，有馮家楨兵可五百；至姚江，有平岡兵可三百；渡曹娥，有侢山兵可二千；渡蕭山，有石仲芳兵千。以此長驅，何憂於無助』？斌卿奮拳向曰：『苟諸軍不至，當饗子肝』。譬說再四，卒不肯出。楊文琦再至，請伺隙襲之；猶不可。馮京第力請，乃諾。長祥因約大蘭諸義軍定寧波、下餘姚，會師曹娥，以趣西陵。眾推長祥為盟主，刻期將發。謝三賓誓覆義師，傾貲購募，得祥帛書以告張存仁，使慈谿兵襲大蘭、常進功攻管江、姚江兵攻東山；長祥前鋒章有功力戰死，長祥師潰。其部汪彙及十二人陰受存仁指，縛長祥；既發，十二人忽曰：『奈何殺忠臣』！各折刃矢遁，彙追之不及。長祥入紹興，以事急，依王朝先於奉化；資其扉糧，復合眾於夏蓋山。渡海，龍起洋中，震雷水立，長祥色不變，且砲擊之。尋自健跳朝監國，加兵部左侍郎；請合朝先軍屯海口，許之。張名振殺朝先，長祥走免。舟山破，亡命江、淮間；陳錦得之，拘於江寧，卒遁去。
諸生黃宗羲起兵黃竹浦。所糾宗族子弟數百人，隨軍江上，稱「世忠營」；擢監察御史。陳梧兵掠餘姚，知州王正中斬之；眾議罷正中，宗羲爭之。又語之仁曰：『何不沉舟力戰，道赭山，以取浙西？今日鳴船鼓攻其有備，是自守也。蕞爾邑，使供千萬人食；即無一矢至，又可守乎』？又曰：『崇明者，江海之門戶也。曷援之，以分江上之勢』？眾弗聽。惟熊汝霖韙其說，遂獲捷；汝霖盡軍三千付宗羲。正中者，之仁之從子也；自奮忠義，與共將汝霖軍。以故他義兵不得食，宗羲獨免。查繼佐軍亂，宗羲定之，與出浮山；太僕寺鄉陳潛夫、尚寶寺卿朱大定及吳乃武皆來會，遂自海寧東入海鹽，通道太湖。諸義旅將自乍浦取崇德，與孫奭為應；以勒克德渾、張存仁嚴備，止。江上師潰，宗羲以軍入寧波，猶五百人；微服求監國。而戒士卒無樵採，眾不從；山民焚其寺。宗羲無所歸，赴監國於海；以王翊最忠，請優其職，張名振不之善。值武將恣橫，熊汝霖、錢肅樂、劉中藻皆困於鄭綵，宗羲又失兵，惟與吳鍾巒講學舟中。聞其母被籍，歎曰：『吾不能為姜伯約矣』！鍾巒送之，鳴咽濤中而歸。
明年再赴詔，與兵部侍郎馮京第共監澄波將軍阮美軍；乞師日本，至長崎，不獲而歸。聞金礪等軍大出，陰告舟山，使為備。及義師盡，宗羲奉母以終。宗羲研理學，與陝西李中孚、北直孫奇逢為三大儒；又與奇逢皆舉兵。其乞歸，以母在也。其學術，為姚江之別派；兼工經訓、算數。明末畸人傑士，東南為多；學行尤以黃道周、顧炎武及宗羲為精博雲。
弟宗炎，學行與兄埒。錢塘之役，竭貲起兵。已使丁壯前驅、婦女饋餉，步謁監國於蒿壩。宗羲出海，炎留龕山。事敗，走寧波，為馮京第結義旅；被縛，以救免。復及京第故部謀再舉，被捕，亦竟免；隱於白雲山以終。
進士俞元良、大姓查繼佐、沈寀、陸名時、朱大定、吳乃武起兵海寧。熊汝霖以數百人襲海寧，士民迎之；將令一人長其地，皆莫應。元良慨然曰：『此非公一人事，元良敢自後』？遂以監軍攝縣事。張存仁兵至，眾潰；元良再復之，與陳萬策、沈羽箙屯塘棲。劉翼明巡諸軍曰：『陳將軍勇而有義，俞將軍文而有禮』（陳謂天樞、俞即元良也）。已而事急，孫奭等請救之；監國魯王不聽。元良以無助，死。其兄元禮，亦同死。繼佐五人，俱敗死。
義士孫奭起兵於崇德，將應江上軍，西趨杭州；又請救俞元良：皆不果。兵敗而死。
諸生董志寧、陸宇■〈火鼎〉、張夢錫、華夏、李文纘、毛聚奎、王家勤、杜懋俊、杜兆苮、施邦炌、魏耕、沈調倫、徐孚遠、范兆芝、戴爾惠起兵寧波。志寧以浙西事急，語諸紳起兵，皆狂之；惟錢肅樂韙焉。及會稽、餘姚之兵起，志寧奉書就肅樂盟；而六狂生之名起。謝三賓蹴王之仁速殺之；之仁已納肅樂言，出三賓書，叱斬之。三賓走免，復陰聚兵叛。志寧發其狀（見「浙海遺兵」），三賓不敢動；更結戚畹，得進用。家勤聞之，棄官歸。江上既潰，三賓出降；盡以志寧之謀告。志寧走舟山，尋還；收義軍貲糧，不戒而集。舟山破，自刎而死。妾羅氏，殉之。子士駿、士驤幼；比長，皆入海，從張煌言。僕周文，縞素終身。
華夏從戰牛頭灣，親犯矢石。江上潰，慟哭而歸。及監國攻福建，滿洲士卒及諸降眾在浙江者，多檄去；李長祥、王翊復為明。志寧謀以其軍攻寧波，己為之應；別使王翊趨紹興，則浙江可復。夏為之走長祥軍，與定計；又躬自海寧入舟山，說黃斌卿，使大舉，將以申其志。斌卿不可，譬諭再四，卒不從；及斌卿許諾，則事已為謝三賓所發。兵隸急捕之，夏為所執；自寧波訊掠，逮入杭，每詢同謀者，則呼高皇帝以下對。降人蔡瓊枝思奪三賓室，反使引之；夏鄙，不之從。臨刑，或尤之；夏曰：『事成吾不置汝、事敗汝不置我，理也』。首既決，有白光沖天去。妻陸氏，自縊死。
李文纘從錢肅樂最早，又走舟山，思入閩。還與夏同被執，幾死獄中，賦詠不絕；卒以夏未之供，得免。且曰（？）：『文纘一才弱書生，乃強貞若此』。以對簿時斬斬然也。
夢錫，亦佐肅樂起兵者。江上潰，屯於大皎山；兵少而勁。時稱張煌言為「大張軍」，夢錫為「小張軍」。習於武技，視華夏、董志寧僅操書檄者尤健。煌言入海，猶以五百人守。攻者圍之，夢錫揮長矛斗，殺傷過當，力盡而死；五百人從之，呼之降，或無應。惟三人突圍出，明日有斂夢錫屍者，則三人也。
家勤，亦同起兵。師潰，再與志寧等謀翻城應；事洩，被捕訊之，瞠目不一語。謝三賓將活之，家勤曰：『吾豈望覆巢之卵』！遂死。
宇■〈火鼎〉，亦佐肅樂起兵，進官至按察副使，監江上軍。師潰，遁跡不出。已復謀舉兵，被執；出獄，不入其寓死。
毛聚奎與起兵，參瓜里軍幕，專司餉事。紹興破，奔走之間屢遭捕捉，卒得免。六狂生得老死者，聚奎一人而已。
懋俊因說其叔兆苮結砦捍寇。聞邦炌以私財募士，集眾三千刻期起，以賣炭趙翁有兵術，傾身奉之，使人約馮京第為助。值王家勤至，謝三賓以告，邏者跡之；邦炌梟其首，使死士衛家勤入海求助，己鳴鼓守。常進功等力攻之，懋俊據險斗，矢石如雨；閱三日，死亡略盡，猶以家丁戰。頭目中矢如蝟，倚壁而死，屍固不仆。邦炌縱火焚其壘，拔刀自刎；曰：『吾不負此也』！兆炌被執，刃其首十二，乃墜。人謂之管江三烈。俊兄元懋聞江上潰，自沉不死，為僧以卒。元初走死深山。
魏耕以起兵亡去，妻子繫，獄不顧也。久之事解，閉戶為詩，而陰召朱成功，使北出。及成功入長江，眾共知為耕謀；又導張煌言自英、霍走歸浙。已亦被捕，不屈而死。耕之未死，其友錢纘曾賂吏以重金，得解。有孔孟文者，來自成功軍，求賂纘曾；不足，則以耕蠟書告。耕死，纘曾亦被執。番禺屈大均，不可一世；猶心折耕，為詩曰：『生平梁雪竇，是我最知音；一自斯人死，三年不鼓琴』。耕自稱雪竇山人云。
調倫，亦起兵山中，遣使迎王江與共事，聞者爭以壺漿至。兵敗，被殺。
孚遠、兆芝居柴樓，尤近舟山。輸財貢賦，以資監國；濱海誓節者多依之。兆芝旋死。孚遠自南都沒，即誓存其髮。與子龍、夏允彝謀勤王不克，入於太湖；為兵所迫，妻姚氏、子度遼皆死。孚遠間入浙，與兆芝同事。柴樓潰，孚遠入閩；知天興府，斷獄平允。張肯堂出師，加孚遠兵科給事中，與偕。及隆武帝沒，監國魯王返浙江，孚遠從之。張名振北伐，颶風覆舟，孚遠以後次，得免。舟山破，從王廈門；朱成功禮之為上賓。永曆帝加成功爵，亦拜孚遠副都御史。偕使入覲，風飄入交趾，要以臣禮見；不可，返廈門。及廈門破，為吳六奇所匿，完髮而死。嘗與允彝、子龍共言志，允彝曰：『吾安於無用，守其不奪而已』。子龍曰：『吾無闇公之才，而志過彝仲』。孚遠慨然流涕曰：『百折不回，死而後已』！後皆如其言。
戴爾惠，寧波布衣也。肅樂倡義時，大會城隍廟；爾惠一麾手，從者三四千，遂舉義。以戰功，封義武將軍。江上潰，遁歸。其後山寨義師起，爾惠復與事；一門皆死。
刑部員外郎錢肅樂、太常寺卿莊元宸、推官楊瑤仲起兵鄞縣。肅樂聞寧波降，慟哭絕粒以誓死。聞六狂生起兵，赴之；大集紳庶，陳說忠義。降人朱之葵、孔聞語亦至，肅樂碎其刺，眾驩振。駱國挺、戴爾惠遽呼戴之，乃入府署，封府庫、收管鑰，墨絰視師。約王之仁與守，張成義、高泰、楊瑤仲等皆從。通表魯王，請居紹興；又曰：『浙西義師競起，蘇、松、嘉、湖兵寨數百，杭州孤懸耳，請出海道以窺三吳』！不許。既而軍乏不得食，上十亡疏；為方國安、客鳳儀等所忌，移軍海澨。江上潰，入閩中；延平又陷，避居福清，拾青茅枯薯以食。聞監國駐琅江，遂入覲；請破格招士，編卒伍，選驍健。以書說塗登華，下福寧；約六狂生取浙東，不克。時鄭綵橫甚，肅樂艤御舟側，票擬竟，則牽去，讀書匡坐；綵猶嫉之，肅樂忿嘔血。聞連江復陷，以首觸床而卒。肅樂嘗夢手捧日漸上，俄復昏小，卒墮袖旁；蓋監國矣。卒六年，故相葉向高、孫進晟葬黃蘗山中。其弟數人，並從起兵。季弟諸生肅圖從監國入閩，擢御史；還結義勇，又從舟山。五弟肅範，官監紀；從浮海，大學士劉中藻招之，擢給事中。福安陷，望百辟山歎曰：『此宋少帝入海處也』！賦絕命詞，縊死。其僕張貴，殉之。七弟肅遴，以諸生授主事。監國入舟山、張名振入長江，皆間道從。舟山再沒，肅遴亡命；又從張煌言入長江，兵敗相失。一夕，嘔血數斗，大呼不絕死。妻鮑氏，為女僧。九弟肅典，為推官；舟山將沒，渡海告警，為追騎迫，使兄肅遴急走免。已被執，不屈而死。肅樂婦翁董光遠，罄其家助肅樂起兵，授主事，與軍事。及肅樂入海，光遠自縊死。肅樂子兆恭，亦走舟山死。
元宸既定寧波，乃以翠山之眾迎監國，擢今職；上疏力言時政。及江上潰，走深山中，朝夕哭；一日數徙，山中人不之識。忽老婦識之，歎曰：『是晦跡未深也』！既而疽發，命無藥。門生林奕隆誦「大還」詞三，頷之而卒。國挺既戴肅樂，又破家餉義旅，幾為謝三賓所殺；得脫，貧困以死。
瑤仲兄弟共從戎於江上。事敗，兄弟、姨姒凡六人皆抗節死。
大學士沈荃宸、故慈谿知縣王玉藻、諸生王翊、王江、徐啟睿、章成義、孫悅及楊某起兵慈谿。荃宸，與熊汝霖、孫嘉績、錢肅樂會兵迎監國。江上潰，棄家從王，次長垣，入舟山；又從王泛海，入廈門，還金門。尋復入浙，艤舟日南山，遭風沒於海。當從亡時，其父家居，人屢齕之；卒以強直，不能害。荃宸每思父，輒誦詩，吟罷痛哭；聞者哀之。
玉藻起兵，進御史給事中。遇事邁往，諸將惡之；曰：『是將刃及我矣』！固請入朝，又以持正為人嫉，屢求罷。浙東沒，玉藻投於池，家人出之；入剡溪山中。後歸江都，其故里也；終身不易衣、去髮。一夕，作絕命詞，擲筆而死。門人熊亦方從左右，朝夕悲歌，入而癲死。逾年，職方楊某復被殺，亦起兵者也。
翊少孤，不善治生；弟翃，以耕讀助之。然饒智略，與江同募兵防江，遣使肅貢。江上潰，翊走；邏者囚翃以招之。翃及幕士、諸生皆不屈死；翊泣曰：『是真不負吾家也』。說黃斌卿襲寧波，與華夏等翻城應；事洩，翊不署名得免。與江結寨四明山，破上虞，殺降令，戰勝而息。兵夜襲之，翊棄城走。旋再破之，得縣印。張存仁使攻之，自清賢嶺入；翊合諸軍屯丁山，猝被襲，死者四百。有孫悅者，亦起兵；聞警來救，翊免，而悅以戰死，直立不僕。翊招散亡復振，與馮京第屯杜嶴；降者導兵襲破之，邵一梓力戰死。翊以四百人依俞國望於天臺；謂諸將曰：『此團練罪；兵雖勁，非團民導，無能為』。乃擊殺諸導者。緣道收兵，得萬人，實八千；任戰者三千。至大蘭山，語父老曰：『前者橫擾，今我不然。倘念故國，其許我乎』？遂稱大蘭洞主；禮致劉穆、劉翼明、褚九如、沈調倫、鄒小南、毛明山，說馮京第乞師日本，分道天津、南京，己由山中應之。設五司、五營；五營主兵，翊統之；五司主餉，江任之。江工計會，履畝定稅，盡取寧波賦，不事抄掠；翊明決，賞罰皆歸之，寧波訟獄皆赴愬。列城晝閉，隸不敢之鄉，降官守令反與講解。九如用法嚴而能屈己；戰士傷，乘以己騎，躬為執轡，得人死力。調倫，為沈國模從子；小南，書生：皆故家子，用義氣相膠結。明山，敢死搴旗，議論亦侃侃；軍中稱「金剛」。是以屢戰勝，資糧、扉屨民競輸之，而以致諸。舟山監國之能立，則姚志卓在天目，翊、江在四明故也。尋自上虞徇奉化，值吳明奎敗，追騎至河泊；江猝遇之，大戰而勝。使朝舟山，授翊御史、江主事；黃宗羲謂其薄。於時張煌言在平岡、李長祥在上虞、章欽臣在南鎮，皆兵少不如翊；他諸義旅率抄掠，精嚴又不如江，絲粒不病民。劉翼明嘗按諸義軍曰：『俞將軍文而有禮，陳將軍勇而知義；然不若王公寬厚，有大將才』。又曰：『惜王公起後時；若以此軍戰江上，豈不拔杭州哉』！翊朝健跳，自御史進僉都；再朝於舟山，擢侍郎、晉尚書。張存仁等謀曰：『此皆失職者也；招以官，可立解』。舉人嚴我公即為誥身、印綬，請任招撫；柏襄甫等降之。將入舟山，道翊軍；都督黃申道曰：『我公計動山海人心，不可使達行在』。執其使，烹食之；曰：『敢受招者視此』！我公遁去。翊合俞國望、陳天樞破新昌，拔虎山。金礪、田雄懼，曰：『不討山寨，無以戢其內』。再掠山民為導，自奉化、餘姚分道入；大肆淫殺，旗幕三十里。翊知不敵，議棄大蘭；使劉翼明等自東陽、義烏攻衢、嚴；己之海口大治舟師，期入崇明，合圍杭州。會褚素先叛，諸將皆散；乃以兵航海。
及舟山急，復請入內地招軍；參軍蔣士銓從之。比至，將佐皆盡，徬徨寨內；父老勸之奉化。夜有大星墜地，野烏皆驚；眾憂之。明日至北溪，為奸民所執；題詩奉化驛。士銓先被殺；比死，無撓詞，為絕命詞以自道。翊聞，為文祭之。在道，日整治冠鬢；曰：『使識漢官儀也』。陳錦訊之，翊席地坐；曰：『無多談，成敗利鈍皆天也』。降將劉之協射其肩、田雄射其頰、金礪射其脅，餘眾忿其屢拒斗，叢射之如貫木，不少動；截其耳額，猶挺然；斧斷其首，乃死。時年三十六。從將二：一石必正，揚州人；一明知，餘姚人。掠使跪，不可；則面翊而跪，皆死。見者泣下；曰：『王公忠義，乃其從人亦義士也』。陸宇■〈火鼎〉、江漢、毛明山竊其元藏之；後為宇■〈火鼎〉弟所見，泣曰：『此王尚書首也』！束蒲為身而葬之。遺一女，入武臣家為婢；憐其忠裔，撫之如己出。有劉某求委禽，女不可；突出其劍，自刎死。蓋女固字黃宗羲子，誓不二也。
江在杜嶴，時人稱東西軍，翊西而江東。因地養兵，且致遺老諸臣以資斧相號召。故杜嶴一軍甲他寨，歷官右副都御史。大蘭之潰，江遁；以母為兵執，為僧以見。及母死，江偽與妻離，已攜之走金門，朝監國。張名振請以為監軍，與入長江；至燕子磯，望祭孝陵，題詩壁上，慟哭而返。名振卒，沈調倫再起兵，遣使迎江；山民聞之，迎者屬路。攻者慮其復犄角為舟山障，急擊之；調倫戰死，江中流矢卒。小南為僧於金山。
啟睿為縣諸生，負材任氣。以國故，已為僧；聞錢肅樂兵起，破關而出，從眾入其軍。監國魯王以為錦衣指揮，不受；自稱「白衣參軍」。時江上軍多觀望，啟睿獨即麾下百餘人，諭以大義，提劍渡江，直薄西岸。滿洲軍謂游騎，使一裨將禦之；啟睿奮劍直出，掩殺過半。城中舉銳師為長圍以攻之，被執；諭降，大罵，乃殺之。
成義出劉戢山門；起兵後，躬與戰事。兵敗行遯，不知所終。
諸將吳奎明、袁應彪、汪涵起兵於奉化。奎明為田雄等所敗，追至河泊，死；應彪亦死。
涵奉黃宗羲屯山中，居人焚錫杖寺；涵斗烈焰中得出，歎曰：『所圖不遂，命也。不死，且致辱』。還斗而死。
武生俞國望及金湯起兵新昌。國望，長者；有眾及萬。工鳥銃，敗田雄兵於山中，雄眾畏之。累功，封新昌伯。一日，戰，中流矢，仆叢篁中；追騎千餘過之，無覺者。王翊能軍，嘗往依之。又及王翊、陳天樞兵復新昌，北越餘姚，拔滸山，斷寧波、紹興之道。裨將某持尺書道王翊軍，不候令，止；劉翼明杖而遣之。詰旦，國望親來謝。其文而有禮乃如此。卒以敗死。
金湯與同起，別為營壘；事多逸，然亦死矣。
吏部尚書張國維起兵義烏。國維聞北都陷，星夜走入浙，因起兵，得卒三千。至鎮江，宏光帝立；入朝，與史可法北伐，為馬士英所齕，歸。至是復起，與陳函輝、朱之普、柯夏卿謁魯王於臺州，奉以監國；以為太傅、大學士尚書，賜劍，督師江上。以派餉騷虐，捐其產署券，約以土著養不逃之兵；富者獲產而兵食足，人情大悅。又言『必聯諸將之心為一心，然後視諸人之功罪為一人之功罪』；王嘉嘆。戰於江上，屢捷。隆武帝詔至，急行至紹興止之。及方國安遁，諸軍皆潰，惟王之仁在；國維議檄兵五千與之守。之仁曰：『孤軍難立，有舟可入海；公宜自計』。乃整旅追從王，至黃石岩，聞已航海；而己無舟不能渡，遂返義烏謀再舉。
監國聞之，使留守東陽、義烏、武義、永康故起兵時所分地；遂屯陷坑。俄，義烏沒，眾勸入山；曰：『誤國者，文山、疊山也』！至七里寺，召守令吳滋曰：『使知吾死所』。為絕命詞三章；有『時去仍為朱氏鬼，精靈常傍孝陵墳』之句。語其僕曰：『毋使太夫人知。東陽將士因我而死，其舁吾屍詣各門謝之』。冠帶入水死。及城陷，兵入其門，多泣拜者。蓋濟寧人向饑，國維為粥以活之。或躪其柩旁，夜見國維絳袍、白鬚坐，甲兵燈火嚴衛之；乃亟拜。
子世鳳，官將軍；以吳易事死。次子世鵰，被執；居民數萬遮張存仁兩泣求免，乃得釋。
兵部尚書朱史大典、御史傅巖、主事王之拭起兵金華。大典甫受督師命，而宏光帝被執；乃返金華，練兵誓守。方國安潰入浙，思甘心於大典，縱掠金華，圍之三月，近城四十里無復煙火。值於穎檄之去，乃得解。監國魯王在臺州，大典使其孫珏勸進；己與張國維軍金華，熊汝霖、孫嘉績屯紹興，錢肅樂守寧波，為江東三府。進大學士，以金華、蘭溪、湯溪、浦江隸之。浙中文武方拒隆武帝，大典孤立其間，建行宮以待臨幸；而與浙東諸將亦相應。隆武帝以舊誼，徵為大學士，虛席待之。大典曰：『錢塘扼要，吾去誰司餉者！且唇亡齒寒，閩中亦不可守』。卒不行。監國魯王使與張鵬翼專備閩，大典亦不從；屢疏請隆武帝幸衢州。方國安之圍金華也，有使以子媳出避者；曰：『是為民望也』。以是一軍無叛志。及錢塘潰，招撫使至，大典殺之以死守。阮大鋮從博托來攻，殺傷過當，城中勢益急。御史傅岩，義烏甲族也；既與大典同起兵，顧事急，請集其眾以為援，夜縋而出。總兵吳邦濬、何武為大典守；兩人驍勇，有智計。博托不能下，大鋮恨金華人，檄逐之。瞷西城新築，使博托以大砲攻之，守者亦拒以火藥；已而牆裂，兵乘之入。大典使妾及女先死，子萬化猶巷戰，其妻章氏已先死。邦濬慮火藥多必資敵，將焚之；大典示之以火繩，曰：『此吾志也』。與坐庫中，何武及賓客從者二十餘人。俄報公子死，急舉火，震聲如雷，皆灰燼矣。外兵亦駭絕，遍求其屍，卒不得。浙東死事之烈，未有如大典、邦濬、武者。邦濬妻傅氏，曰：『事急毋顧我，惟一死耳』。城破，散金婢僕，皆走；緋衣縊死。
傅岩將死，子齡熙年十四，以身翼之；兵刃其頤。仲子齡發趨救，矢洞胸僕；既甦，見父弟死，手抉其瘡死。惟長子齡文在外，得不死；奉母歸杭州，終身囚垢。
之拭，甲申殉難王章之子也。監國使以墨絰為車駕主事，知鄞縣。章初亦知鄞縣，監國為制詞曰：『以汝父之遺愛，望厥子之世忠』！之拭泣受命。已見江上事不可為，辭。入閩，隆武帝復命為車駕司。閩將敗，復還鄞。大典起金華，招之；之拭為之練兵於義烏。金華之陷，之拭得走之山中，謀再舉；被執而死。蓋父子死義雲。
中書陳世亨及鄧藩理起兵溫州。以一旅復瑞安；援兵不及，被執而死（或曰藩理乃鄧藩之理事官，非其名雲）。
御史陳潛夫起兵臨海。潛夫當南都未立，即傳檄討賊。嗣坐謁童妃，為宏光帝下之獄。南都亡，謁監國魯王；加大理寺卿兼御史，監浙西軍。潛夫自招三百人，與諸軍屯江上，求餉不得；錢肅樂言：『潛夫破家為國，今聽其軍皆餓死乎』？卒不得。方國安遁，潛夫走從監國於紹興不及；至小赭村，語其妻孟氏曰：『勉之！吾為忠臣，爾為節烈婦』！曰：『是吾心也』。櫛髮易衣服，及潛夫共拜祖父像，已拜父母，及弟相攜至化龍橋入水死，年三十七歲。
有朱輝者，為討賊檄文，詞尤激烈雲。
臺紹道傅雲龍、前晉江知縣陳函輝、武生張廷綬起兵於臺州。雲龍結臺州知州關繼瑨、通判楊體元、推官張明弼、知州宋騰熊（一作蛟）傳檄起兵，宏光帝詔止之。函輝聞京師陷，慟哭；刑牲誓眾，倡義起兵。傳布檄文，詞尤激烈。亦以詔罷。浙東師起，函輝與宋之普等謁王臺州，勸進。值國維來迎，乃扈從至紹興。王既監國，擢函輝禮部右侍郎，〔晉〕兵、禮二部尚書。紹興陷，從監國航海。已而慟哭，入雲峰山作絕命詞數章，入水死。
廷綬以武學生從錢肅樂通兵法，善挽強；以驍勇，署總統。函輝起兵，以會推屬兵廷綬，擢都督僉事。還屯溫州之海門，李唐禧亦至；兩人相讓，交甚密。博托兵入閩，唐禧謂廷綬曰：『君當俟陳公消息；然兵已逼，不如死也』！廷綬曰：『諾』。散其士卒，袍笏坐營門；諭降不屈，皆死之。眷屬之從軍者皆死，無或存。
浙江義師極眾，大小六百餘起。孤村、遠堡，亦建義旗；資糧扉屨遙濟海中，莫之或吝。舟山監國一載有餘，蓋諸山寨保障之力。諸軍潰死，舟山亦亡；姓氏、事蹟湮沒十九。可傳者或不得其詳，類識之。
有若張振、全美閑等奔走山海間被囚；美閑仰天呼曰：『吾不可辱』！夜即暴卒。
魯珣為夏敷使，被執入獄死。
高宇泰，斗樞之子也；從肅樂起兵。監國重其人，比之江東喬木。江上潰，斗樞亦自陝遁歸；父子同預海上事，首被逮。其後兩捕之，皆得免。
陳虎侯等，屢及田雄、馬得功戰。
倪懋楷、倪懋禧同起兵江上，事敗歸，以不去其髮，執下獄；其母使人飲之酒，醉而剃之。既醒，痛哭欲自裁；眾共止之，乃已。
陳倉軍於高橋墩，金魁、謝旗牌屯於五十都及馮家楨、沈爾緒、方嶴諸生何兆龍、永嘉武舉林夢龍，更以潰敗抗節死。
又有翻城之獄，則屠獻宸、董德欽、楊文琦諸人實為之。獻宸等因參江上軍，師潰，走寧波。值史可法部陳天龍、陳天策以兵止其家，獻宸陰說之；二人曰：『閣部垂沒，囑無負盟。城下有警，當縛兵備官以獻』。出可法遺牒於衣領中以示。乃及華夏、王家勤、楊文琦盟，義士欽浩罄貲助之。夏、家勤為約諸道軍，獻宸即慮謝三賓為禍；果為所詰。天龍、天策方勒兵，值諸道並潰，家勤被執於海口，獻宸、欽浩亦被執。文琦見弟皆在外，或勸之走；曰：『吾以義起，臨難不赴，且將陷吾父；然偕死無益，諸弟曷入閩也』！文瓚不可，乃使文球走；文瓚、文琦皆就執。訊之日，大陳刑具以悚之。文琦再言文瓚不與謀，請釋之以事父；三賓卒搆殺之。於是家勤、文瓚、文琦、獻宸、德欽皆死（家勤死見前）。文琦嘗力說黃斌卿為勉至桃渚事，還被執。文瓚以舉人官御史，力言閩、浙之勢不宜分；爭開讀者咈之。文瓚躬入閩，為言宜合浙為同仇，不可以爭端隙；隆武帝然之。命掌貴州道，巡守延平、建寧之三關。仙霞陷，隆武帝如汀州，乃返里為翻城之舉。將刑，大呼高皇帝不絕口。文瓚妻張氏，名如玉；工詞翰。葬文瓚身首訖，衣其故衣，題絕命詞，縊。文琦妻沈氏，曰：『姒烈矣！吾將後之』。亦縊。夏妻陸氏，絕粒七日；或勸以姑在，乃一食。已聞徙諸人孥，託其子於林時躍，自縊死。獻宸妻張氏，為絕命詞，死。文球就劉中藻於福寧，參幕府；城破，球死之。文琮亦與難，走去；張煌言命聯絡浙中諸義士，自是往來不絕。已為降卒首其將，引趙彪以攻浙（彪亦海中義將也）。遂被逮；曰：『吾固雁行中漏網也；可死矣』！賦詩曰：『憑誰瘞我孤山上，魄是梅花鶴是魂』。扼喉而卒。人稱楊氏四忠。欽浩，南海諸生；寓於浙，通貢舟山，疏吳中義士南昌知縣劉曙等凡十三人。降臣王國寶逮曙至，不跪；曰：『反乎』？曰：『然！惜未成耳。然曙固不識浩也』。械至金陵，與顧鹹正、夏完淳等縱橫詩酒；已而皆死。
有朱金芝者，亦浙人。從黃道週遊，得其「易」學。甲申之變，金芝在北為僧以歸，往來英、霍諸寨及太湖軍中，躬與謀，戰幾死者數矣。已知不可為，返里；被捕，襆被亡去。或雲客何騰蛟幕，與殉節；或雲入滇，崎嶇扈從死；或言為黃冠於鄖陽。
他莫能及矣。
副總兵洪日昇、給事中李維樾、僉都御史李光泰起兵江西。日升聞北都陷，即與揭重熙起兵勤王。至南都，重熙以憂歸（重熙事詳後及「江西之兵」），日昇亦罷。
維越、光泰皆起兵勤王，亦以詔罷。
義士蔡觀光、劉斯嵊、林亮、觀國楨起兵南昌。觀光為孔徹元客；徹元死，觀光憤之，起兵南昌。事洩，以其眾走鄱陽，被執而死。
斯嵊起梓溪，亮、國楨及丁家塘師皆應南昌；譚泰擊殺之。
義士郭賢操、諸生桂登魁、胡戒登起兵德安。遂克建昌，為降將高長子所執；釋勿殺。明年，復聚眾起兵；金聲桓使環其室焚之，賢操先走去。及聲桓復為明，賢操投袂起事；敗，見殺。仲子良錫、從子良銓，以攻建昌，中流矢死；叔子良鐸，從鳥兵營戰死。登魁、戒登皆死，登魁妾胡氏殉之。
諸生李含初起兵琅山。含初值九江沒，即傾家起兵，破德化、瑞安，人情震撼，無敢助者。其部王拐子私款於降將余世忠，因襲破之；含初敗死。與死者，諸生李映陽、武生唐扉、鄧士鳳、熊九鼎及宗某（人稱宗麻子云）。
故汜水知縣胡定海、義士董某、揭新起兵於德興。定海之官有惠政；既罷貧甚，授徒於德興。董氏，亦義俠也；破家起兵，定海為之結諸鄉寨。張天祿次婺源，定海以兵絕其前。婺源陷，復擊之，殺所置吏。天祿攻之，定海徒步乞師於黃道周。比歸海口，已被圍，力戰而敗，被殺；首誅，而屍不仆。
揭新亦起兵，居址不可考；與之同死。董後死於粵。
諸生吳江起兵於星子。江聞金聲桓復為明，起兵應之。譚泰破九江，江部兵期再舉；其部已通款於泰譚，執江獻之，不屈而死。
諸生金志達、僧了悟起兵九江。集眾萬餘，屯於鄱陽、彭澤間；取東流、建德，又戰於池州。尋敗死。
撫州僉事曾益、吏部主事曾應亨、郎中郭應銓、御史揭重熙、故將王益八、舉人王秉乾、諸生湯仲發起兵臨川。益聞江西急，即親與李含初同謀起兵，蓋最早矣。應亨起兵應益王，眾潰走臨川、汀、贛之間。及永寧、羅川兩王起，寓書應亨為東道；應亨喜，募兵數百相犄角，且走書諸大姓。一日，方設會，王得仁偵知之，陰自祝家渡至；應亨卒不支，走石室。其從弟謂應亨實賈禍，指穴出之；遂及長子筠，皆被執。得仁揖應亨曰：『公，義士也。時不可為，宜就功名』。不應；撻之數十，亦不應。懸諸樹而射之，已復為婉言；終不應。得仁曰：『此鐵石人也』。乃殺之。當被執時，語筠曰：『一日千秋，毋自負也』！筠曰：『諾』。大罵得仁，支解而死。宗族而死者二十餘人、親故義士三百餘人；邑里為墟。然應亨起兵，先使弟應和奉父走，故不及難。應和聞兄死，曰：『父為忠臣、子為孝子，亦復何恨』！奉父之福州，福州失；之肇慶，肇慶又沒。拜辭其父，入井而死。應亨叔椷，先以蒲圻知縣死；伯益，為貴州僉事，死。人稱曾氏五節雲。
應銓，維經之子也；與弟應衡、應煌共舉兵，大小十餘戰，斬獲頗甚。隆武帝擢應銓、應衡皆至郎中，應煌戶部主事。及維經視師贛州，應銓屯龍泉為犄角；金聲桓來攻，應銓設伏敗其眾。部將劉文煜叛，以城應；應銓兄弟皆被執去，〔應銓〕奮擲岩下不得死。劉一鵬誘之降，不可；扼吭死。衡至吉安，一鵬飲以酒，碎其碗而罵；鑿齒、斷臂死。應煌見董學成，唾罵之；抽腸死。
重熙集徐祖綬、萬民望、王宏等起兵，戰敗；劾去。後拜督師之命，轉戰諸路；久之乃死（詳「江西之亂」及「殉節」）。
益八以戰死；秉乾、仲發皆議舉兵，事洩而死，其刑尤酷。仲發，顯祖之孫也。
義士陳宗勉起兵南豐。久之，敗死。
益王由本、江西布政司夏萬亨、分巡道王養正、知府王棫、推官劉允浩、通判胡縝諸生鄧思銘、義民孔徹元、孔徹哲起兵建昌。南昌已沒，眾謀拒守。棫曰：『事急矣！國無主，不可以集眾』。乃奉王為主。王亦思起事，苦不知兵，年又少，乃委軍事於羅川、永寧二王與艾命新等出號召。得劉琦、楊獨龍、僧丹竹等三十六人為三十六將，兵凡七、八千人，為三十六營；移書歃血，軍勢頗振。又以便宜，留雲南入援總兵趙印選軍助戰；富民王某、謝某竭貲助之。事甫立，而〔王〕得仁馳至。有保寧王者，稱自河南至，知兵；眾信之。及戰，從陣後以火矢射眾兵，諸軍皆潰；疑得仁之間矣。王奔寧都之佛旗堂，後死於閩。永寧走寧都，萬亨諸人皆被執。允浩督眾巷戰，亦被執。金聲桓以萬亨能得民，將降之徇郡邑；勸受命，萬亨書絕命詞以見志。聲桓不之殺，械至武昌，死。王棫被執，亦送武昌，死。萬亨妻顧氏、子婦陸氏及其女孫，皆入井死；僕從殉者十餘人。養正妻張氏，絕粒九日死。建昌人哀之，合萬亨、養正、棫、允浩之柩葬之沌砦河側。劉琦、楊獨龍諸人亦多死。惟丹竹絕健，復從揭重熙攻撫州，刃及得仁之面。重熙敗，丹竹亦病，聲桓使九騎縛之；丹竹奮起，呼所部十餘人出伏，自居酒肆；騎不知，即丹竹詢之，立殺二人，其七人走遇伏，獲其二，追之，又獲其二。及聲桓攻廣信，丹竹以長槍、火矢逐之，而陰杙水中；聲桓舟遁，復罣於杙，遂大敗之。後以精銳邀擊滿洲軍之入閩者，首蹶而死（命新、南英詳下）。
思銘，故儀賓；北都陷，即說益王曰：『身兼臣子，坐視宗社傾覆，盍可忍乎』？王大感動。銘即聯諸生，稱庠兵，請於有司；則曰：『庠可兵耶』？置弗應。眾遂散。及王棫等起，思銘入其幕。城破，棫被執。聲桓憤其詈也，縛諸竿而射之；每一矢至，輒呼『未中』。及六矢，思銘大吼曰：『經時而不能殺我，技何劣也』！遂死。
元、哲家富，與客蔡觀光誓起兵。及譚泰圍南昌，哲以眾援之；不克而潰。已傳德安、瑞昌間有奉隆武宗人而起者，徹元入城，逐守吏應之；已而寂然，其黨執以獻。兄弟皆死，部曲盡散。
永寧王慈炎、瑞昌王統鑑、知州張述載、貢生魏一桂起兵瀘溪。永寧以益王敗，入廣東連子洞。旋竭其貲，招蕭陞、閻總、張安四營，皆猺寇也。陞方夢日墜其門而王至，益樂戴之；禮部侍郎王廷垣、知州揭重熙、舉人艾命新、諸生楊師古及羅川王皆從之。復建昌，乘勝拔撫州；降臣鄢鼎實等皆遁走。進拔進賢，饒、信，撫、建之間望風相應。隆武帝手書存問，使鄭綵因王以復南昌；彩置不顧。金聲桓兵四掠，王率孤軍以戰，親冒矢石。降寇謝志良等皆願受王命；顧監軍張家玉，執其手曰：『誓同生死』！英義之概，為明季諸藩冠。值其部與羅川王部競，羅川王死之。王退撫州，王得仁攻之急。張家玉上王功，請若漢制，以魯益東海；詔南昌克復，必晉親王。及鄭綵棄廣信遁，湖東危甚，張家玉南募兵；聲桓急攻撫州，王登陴守。凡三月，吉安又破；隆武帝使傅冠以兵援江西，次瀘溪而潰。撫州援絕，王突圍走建昌；王得仁急追之，遂遇害。都司汪一貴、守備杜有聲諸人皆從王起兵，先後俱死。
統鑑既起兵，授王來捌、盛名世皆總兵，郭應銓、郭應衡主事，分屯東鄉、吉水、龍南諸寨。湯執中、劉一鵬攻之，來捌等死，王亦殉。
魏一桂以貢生起兵，執降令李光送鄭綵磔之。故知州張述載亦起兵，相與戰守，敗金聲桓於密渾；王得仁使盡族瀘溪丁、傅、魏三姓。一桂棄妻子走福建，襲將樂，破之；與永西、德化、興安諸藩王攻建昌，亦破之。金聲桓圍建昌，一桂堅守；凡五月，始破。一桂與諸王俱死，惟興安得免。時宗室子孫多起兵，宗派、封爵、時日及起兵郡邑頗難考；永西、德化、興安之起亦然。附列於此。
羅川王某、舉人艾命新、御史艾南英起兵貴東。南英工為文，尤精於選核；與陳際泰等齊名，稱幾社，風動天下。王先及兩人奉益王號召吏士；益王敗，及永寧王走寧都，又與入廣東，復入江西。南英攻撫州，屯於進賢；以糧匱，退軍許灣，招兵貴東安仁，可二萬。及永寧至撫州，王以兵會，定計取南昌。俄，永寧部與王軍斗，王親出止之，中流矢卒。命新，南英之叔也；同起兵，奉王與金聲桓、黃道周相應。羅川亡，命新旋死。南英入閩，陳十可憂疏；授主事，尋改御史。汀州變聞，南英死之。
副將傅潛龍起兵東鄉。隆武帝詔至，及其舊部參將黃騰、都司文而武、守備劉勝率眾襲東鄉，破之。屢與王得仁戰，敗死。
督師大學士余應柱起兵都昌。金聲桓復為明，應柱散財起兵，以舟師援南昌，敗於落星湖。已復謂眾曰：『吾年六十四，官尊祿厚；所不了者，欠先帝一死耳』。後以兵救吳江，楊捷以步騎猝迫之；與子臨顯及中軍帥師，皆死之。
宗室由■〈木産〉起兵饒州。由■〈木産〉，金華王屬也；為洪承疇所滅。及其屬常游、常洮、常涫皆死。
都司趙祖、參謀舒奇謀起兵餘干。敗死。
義士徐孝伯起兵湖東。往來各郡，又會傅鼎銓於徐博。既而敗死。
都司徐德、守備洪士邦起兵於安仁。亦敗死。
義士倪大顯起兵樂平。大顯及弟大恢、大登，皆以勇力聞，尚書周損以幣致之。損敗，從黃道周；道周敗，從曹大鎬。及王得仁大發兵屠樂平，軍中聞其勇，爭欲得之。有僧長八尺餘，下馬來搏；顯斫其腦，應手死。已度不支，遂自刎。大登、大恢亦被殺。
大理寺丞詹兆恆、東湖副使胡奇偉、前知唐縣胡夢泰、進士徐時敏及楊文、李克升起兵於廣信。兆恆起玉山；隆武帝立，兆恆表賀，晉兵部侍郎。夢泰與同起，傾家募士；亦授給事中。奇偉亦起兵，守廣信府。金聲桓來攻，兆恆告急，黃道周使監軍御史周定礽、員外郎萬文英援之；定礽旋拜巡撫廣信之命，文英分守鉛山。鄭綵既遁（詳前），定礽、文英猶固守；擊聲桓兵，敗之。文英尋及主事唐倜出戰，倜陷陣死。熊開元以倜知兵，自諸生薦授主事，使募兵數百出關，應文英。倜死，鉛山亦陷；文英盡室沉於湖。夢泰、定礽在廣信，力守數月；城破，夢泰夫婦自縊死、奇偉自刎死，定礽亦死。兆恆走玉山，聚眾千人，依險自保；往來江西、閩、浙，聲桓不能制。尋攻開化，擊降將李榮兵；兆恆親身搏鬥，誓死不移。從兵盡潰，中流矢死。
時敏、文、克升同起廣信之九仙山。永曆帝已走南寧，江西義兵亦欲盡；時敏等猶為明，永曆帝封為真定侯。寨破，皆死。
副將黃英、義士諶延椿、胡親民、劉紹新起兵瑞州。英及都司敖高、參將姜性誓眾於瑞州之雞公嶺、崇山諸處，王得仁攻之，英等皆沒。
廷椿、親民、詔新亦死於起兵。
舉人諶志明、故分宜知縣魯國琦、前懷寧〔知〕縣聶棟及其子炬武、解元王東平、舉人李維楨、黃楧、晏揚勳、貢生任汲、凌洪、黃國彥起兵於上高。志明、國琦、棟、東平、維楨、楧、揚勳，所謂七家軍也。志明以兵東會陳泰來進攻撫州，王得仁猝至，志明沒於陣。東平、楧相繼以敗，死；維楨不知所終，或曰自焚死；揚勳、棟皆為僧。
國彥亦奉泰來復上高，殺其知縣某；取新昌、寧州、圍瑞州，不克；攻萬載，取之。尋敗沒。
汲、洪亦起兵奉泰來；泰來死，兩人不知所終。
右都御史陳泰來起兵新昌。泰來聞益王起兵，將赴之。其姻戴國士及同里按察使漆嘉祉偽止之曰：『公受隆武帝命，督江西義軍矣。今復從王，將奉以事閩，則王不可；將兩事之，是二心也。公捐身家以教忠也，示人以二，人誰諒之』！乃止。及金聲桓陷新昌，國士降為聲桓用，使招泰來；泰來恨曰：『吾乃為賊誤！均國事也，閩與益何殊』？復捐貲募士起，曹志明等皆奉之；遂復上高、新昌、寧州，執國士妻子殺之。進圍瑞州，不克；取萬載，使其子正儀等他出從義旅。及聲桓兵再至新昌，守者叛出降；泰來走界埠，志明等自上高會之，進攻撫州。王得仁猝攻之，泰來走黃氏祠，自刎死。
監軍許文龍、曾嗣宗起兵寧州。金聲桓招文龍不應，以兵逐降吏，屯於奉鄉。嗣宗在寧州，聲桓攻陷之，嗣宗死；進圍奉鄉，文龍固守。凡三月，食盡；退軍界首，食又盡。乃被執死。
監察御史徐伯昌、兵部員外郎彭焜、金簡臣起兵寧都。伯昌受命督江西義旅，自新城、廣昌至於寧都，起兵克之。善戰能守，以書生挫銳師，被圍經年而不能破。揭重熙、傅鼎銓外，城守久者惟寧都為最。及城陷，大書於壁曰：『讀聖賢書，但知守經死，不知達權生』。自縊而死。其子先以伯昌命，匿妻山中；返而同死。
焜以諸生起兵，從楊廷麟；擢今職。廷麟敗，以幼子屬之。及寧都急，焜飲親故酒，曰：『此城破，我義不辱；行與諸公訣矣！且我與楊公共事，宜死；徒以其孤在。今已長，必無絕忠臣嗣者』。揖諸人而託之。素衣冠，燒燭於庭；呼妻李氏冠帔出，北面再拜，分就東西偏縊。
簡臣，至李定國入江西時，猶以兵屯寧都。明年，敗死。
有彭順慶者，亦居於寧都；劉武元招之，不從。旋被殺（詳「江西之亂」）。
義士陳其綸起兵於大相山（瑞金治也）。揭、傅諸軍沒，其綸無內救，遙附朱成功於福建。降將胡有聲攻之，走寧都之天心寨；被執，死。
總兵陳輝、汪碩畫、副將汪洋、監紀知州廖汝健起兵貴溪，會胡奇偉攻廣信。碩畫，故袁繼咸將；受其遺命輾轉江西，不肯降。尋以戰死。輝等亦沒。
義民王寵、鄒文鼎起兵吉水。寵偕劉同升起，以部兵不戢去；往來臨江、吉安、撫州、贛州之間，金聲桓不能禦。一日為獲，詭乞降；夜半，殺守者，搴聲桓旗走。過新淦至峽江，降令某以為聲桓至也，亟以冠服謁；遽殺之，破其城走。急書其旗曰「追剿王寵」，呼噪而走。既遠，聲桓兵始知之。及聲桓復為明，遍招之不得；蓋入山死矣。
舊撫將鄧武泰起兵峽江。武泰屯峽江，始終不降。義師起，遂以兵應。尋戰死。
翰林院檢討傅鼎銓、職方主事鄔見正起兵於宜黃。鼎銓聞福州破，乞兵於寧都之田宗海，不應；自集鄉兵，復宜黃、樂安，復與揭重熙往來江西（詳「江西之亂」）。久之，被執；使降，不可。令以書招重熙，亦不可。在獄閱月，賦詩不輟；有「浴佛詩」傳於世。或欲去其髮；曰：『留此與首偕』。將死，人為之泣。鼎銓志氣如平時，聞角聲，曰：『可行矣！我不任縛』。平行至順化門，南向再拜；刑者請跪，曰：『吾自被擒，誰屈吾膝者』！刑者淚下而顫右手，殺之。鼎銓以北都陷，受賊命，嘗求死以自雪；置木主，書年空其日月，蓋誓志久矣。
見正合鼎銓，每事必咨之。鼎銓沒，見正走吉安，與劉季礦圖復湖南；仍故衣冠，匿村塾。為人所訐；捕至，請自刃死。吏誚之，則大罵；不食，死獄中。
都督宋獻忠起兵樂安，授今職。四家軍雖盡破，獻忠等猶為明。戰敗而死。
都督陳文魁起兵，其地（？）。後於南豐被執死。
節婦劉淑英，廬陵王靄妻也；父鐸，以揚州太守，死璫難。淑英十八而寡，剖股以療其姑。北都陷，即矢報國；集家僮百，四出召募，遂成一軍。後赴張光璧於永新，奇其才，欲妻之；淑英不可，因奪其部。淑英憤卒。
義士李陳玉起兵於信豐。侍郎劉士楨使其子稚升來與俱。既而敗死。
工部左侍郎劉士楨起兵於龍泉。破泰和、廬陵。吉安再沒，士楨使長子肇履入閩乞師；次子稚升從李陳玉於信豐，為贛州援。贛破，士楨走南田。金聲桓復為明，士楨再使肇履募義兵，從劉一鵬圍贛州；令稚升入南雄，結粵軍。聲桓敗，譚泰攻之，士楨走龍泉；吏索之急，絕食而卒。稚升後戰死於長橋鋪。
編修楊廷麟、修撰劉同升、鄉官王其■〈穴上弘下〉、劉明保、趙日諏起兵贛州。北都陷，廷麟搶地哭，與同升起兵勤王；授左庶子。宗室統■〈金類〉誣劾姜曰廣及廷麟，謂謀不軌；乃散軍。俄，金聲桓陷江西，列郡驟沒；惟贛州懸嶺上，其勢亦岌。廷麟、同升及巡撫李允茂大集紳士於明倫堂，起兵守。廷麟開忠誠社，其■〈穴上弘下〉、明保、日諏各以家丁裹糧從。四方至者且三萬人，復招壯丁四萬、留廣東兵數千及中書張同敞所徵雲南總兵趙印選、胡一青兵四千，大享於城西，誓師恢復。聲桓陷泰和，廷麟、同升乘其驕，以兵復萬安諸縣（詳「江西之亂」）；使張安攻撫州。屢疏行在，請臨幸；略言『偏安海甸非計。贛居上游，不易仰攻；且左楚，右浙、閩，背為粵東，控制三面，兵甲精利。六飛臨幸，使四方豪傑知朝廷有恢復大計也』。隆武帝悅；鄭芝龍尼之，不及行。及樟樹敗，與萬元吉共城守。俄，被詔將行，聞吉安警，陳兵郊外；馳疏言援吉安、防贛州之計。吉安陷，聲桓乘勝攻贛州；廷麟以新軍及廣西軍潰，乃入城守，軍聲頗振。城破，廷麟猶督鄉兵力戰；已知不可為，散其眾，脫身入清水塘自沉死。降將賈熊見之，歎曰：『此真忠臣也』！倉卒無棺，軿四門瘞之東關之外。同升子季礦從父起兵，授待詔；後死。湖南總兵鄧凱，城破得免；後從亡於緬甸（詳後）。江西自左夢庚降，義兵起者旬月輒敗，惟廷鱗起贛州，堅守二年；易子析骸，人無叛志。隆武帝嘉之，錫名「忠誠府」。四方聞者，靡不義之。
又宗室由植別為義兵，擁立於贛州；而主兵者之名不可考。降將馬國棟攻破之，由植及擁立者皆死。布衣陸繼望、陸洪基及南城某亦以起兵死，而實事不可詳。其從黃道周、揭重熙諸人者，復不勝計。南昌再破，其勢較折；而廷麟子弟在湖中者，至永曆帝入緬甸猶有存者。久之而後盡。
貢生齊巽、中書張份、僧不空起兵於閩州。巽及份、不空陰以眾起，大學士曹學佺資之千金；眾遂立殺懸招撫榜者。錢肅樂聞之，為詩以自慰。降人黃璂密語博托曰：『急取福州，此類必散』。眾果駭潰，人共惜之。
大學士朱繼祚、舉人曾世兗起兵莆田。繼祚從隆武帝至汀州，奔還。聞監國魯王在閩安，聚眾起兵；與同安伯楊耿攻興化，克之。既而城陷，被執；為訣命詞，自縊。將死，復為楹聯以自誓。
世兗破家起兵，從繼祚克興化。事敗，走廈門，憂憤以卒。
義士李長蛟起兵延平。延平居萬山中，將軍寨尤峭險。博托兵趨福州，長蛟等奉德化王慈燁居之，取大田諸邑。攻者至，扼於山勢，不能克；相持歷歲。陳錦使於對山壘土齊寨而砲擊之，長蛟諸人力戰死。王被執，死；宗室王侯死者極眾。始謂其險可依，共保之也。錦又嗜殺，幾屠刈矣。
建寧知縣蔣芬、鄖西王常潮及應天麟、毛明卿、李尚賢、范恩印起兵建寧。芬知建陽，聞莊烈帝崩，即誓眾起兵；捐資俸、儲火藥，募勇士劉鐵臂、朱千斤等，三請勤王。其詞曰：『幸而邀天之眷，迅掃狂氛，社稷之福；否則，斷頸抉腹，一瞑而萬世不視，以酬國家三百年養士之報，亦無負芬三十年讀書之心』！識者壯之。南都諸臣無措意，芬不得行。後擢芬參政，與朱繼祚共守興化。兵入，緋衣坐堂上，死。
天麟聞黃道周出江西，首以兵從；於是員外郎中書舍人魏棨斌、推官洪京榜、賴繼謹、諸生陳雄飛、應士英、王加封、仲成治、高萬榮、劉醇、商應椿、蔡春溶、林克佐、黃子淵、黃子靜、黃堡、曹璋各起兵，合數千人從道周。及敗，諸人並歿。其給京榜劄，以風、雲、雷、雨、虎、豹、熊、驪、龍、象為名。故京榜所統，名「象」字營。硃書其末曰：『東山雨雪，眷其在懷；板屋溫如，何能不思』云云。
常潮落魄入閩，虎與臥於僧寺。僧奇之，與入古田。降人高簡肆虐於建寧，眾叛之；遂奉王。鄉官陳某復以虛實告，遂以王祁為左軍、李文垣為右軍，率兵萬人及竹溪王屯東峰。降將於應鵠來攻，設伏大敗之；進攻建寧，王祁以計突入之（詳「閩海遺兵」），車裂簡於市。遂入松溪，知州張朝國不降，斬之；屬邑皆附。馬得功來攻，自潰去；屯於浦城。王以兵復將樂，促浦城，將扼仙霞關，不克；復順昌。得功陷松溪，知州戴應選被殺；死者千人。王復使曾明遠、葉和、陳士良出甌寧、政和，攻松溪，復敗得功。自浦城圍建寧，自三月至四月，守禦百計，間出戰，勝負亦相當。得功掘黃華山，以巨砲墮西門，梯而上；眾皆呼曰：『休矣！休矣』！王合宮自焚死。祁以功封鄖國公；揮兵巷戰，不勝，自焚死。得功縱殺，火三日夜不息；屍氣聞數百里。
閱二年，故將毛明卿復起兵，戰於嚴關，獨持狼筅奮力死斗；且以兵攻閩、浙間。
尚賢、恩印亦起兵奉永曆帝號，往來甌寧、浦城、建陽、建寧、松溪。久之並沒。
宗室統錩起兵光澤，頻掠福建、江西、廣東境。使林惠、徐化、朱寅攻安溪，郎廷相敗之；招其部陳龍、施建宇、蔡淑，皆叛降。廷相復使淑偽還，為內應；遂攻之，馮珩、朱議潛等執王以獻，廷相殺之。
義士林質起兵復德化，再攻建寧；降將蔡應科逆戰，質敗被執，死之。
舉人陳希友起兵長樂，累官給事中；從監國魯王入於海。鄭綵殺熊汝霖，上下駭畏莫敢言；希友獨疏劾之，不納。知必為綵所忌，上印為僧。
兵部右侍郎林汝翥、吏部員外郎林垐起兵福清。垐解官募兵千人，扼於鄭氏，鬱鬱甚。至汀州，倉卒不及救，慟哭而返；匿山中，為一棺書曰「大明孤臣之柩」。聞監國魯王至，郡邑起兵擁之為主；拜其父曰：『兒當死久矣。作令城不守，當死；扈帝事不終，當死。今更苟延，恐遺父母辱』！徒步荷戈，與汝翥夾攻福清；身雜伍卒。然鄉民不習戰，馬得功以勁騎衝之，皆驚潰。垐獨以所部戰，身被數創，猶不止；流矢中喉，乃卒。
汝翥受命總督義師；福清之役，亦被執。除夕，飲金屑死。記室葉子器，先被執，使作書招垐；垐書絕命詞與之，被殺死。
義士林永聚起兵於永春州。隆武帝雖沒，汀、漳、福、建、邵、延之間義師數起，永春尤甚；結寨三百有奇，皆為馬得功所破（志乘不詳，湮沒殆盡）。及朱成功北出永春，義兵復起；可知者，惟永聚耳。有眾數千，襲破州城；李率泰攻之，永聚敗死。金衢巡撫劉中藻、故蘇松道李向中起兵福寧。中藻返自浙，朱大典薦之，召對稱旨，命撫金、衢。中藻取薴獠、青獠諸種人，練為兵。隆武帝沒，中藻走括蒼山中，以兵攻慶元縣，守之。旋以眾歸監國；攻福寧、長樂，皆克之，降故將塗登華，進尚書大學士。治軍有律，語富人佐軍食，士卒樂之；遂見嫉於鄭綵。監國使沈荃宸解之，綵不聽；縱兵掠其地。為得功乘之來攻，中藻善守，殺傷四、五千；相持閱七月，城中食盡。中藻知必陷，冠帶坐堂上，為文自祭，屑金飲死。子諸生恩沛被執，囚浦城。聞中藻死，曰：『父死節，子可不繼乎』！亦死。兵科給事中錢肅範（詳前）、舉人連邦琪、繆士坰、方德新、郭邦雍、陳翰迅、幕友歐寧、呂天寵、部將盧某、董世南、張先數百人皆死。
向中起兵雒容山中，藻招之；監國以向中為侍郎，巡撫福寧，且監中藻軍，以其部屯沙埕。中藻以忠義激士氣，所戰輒勝；其部眾頗不戢，向中以法戢之。馬得功圍福寧，向中兵少不能救；率塗覺華及襄武伯章義軍，扈監國入浙江。取健跳、舟山，晉尚書，掌都察院。以鄭綵橫甚，歎曰：『此何天子、何節度乎』？值其父卒，監國使以墨絰視事。及舟山破，曰：『先帝以治行擢向中，向中不死難；華亭之役，不與沈、夏諸公死；福寧之役，不與劉公死：偷生七載，希得報先帝。今已矣！父死在殯、母老在堂，向中可無死；然不死則辱！我死，當投我於海中以見志』！墨絰詣陳錦；曰：『召君不至，捕何至也』？則曰：『招恐諭降，捕就死者』。翔步而出。明日，被殺。
招討大將軍朱成功起兵海上。傳三世，至克塽降（詳「閩海遺兵」）；部眾猶多入海者。
儒士洪有楨、楊淶起兵漳浦。有楨工書，名溢海外，賈舶爭市之。忽以俠士數百起嘉禾里，據漳浦，盡殺文武諸降人；監國嘉之，即以為令。未幾，城陷被執；瞑目大罵不絕，磔之。懸首高竿，數日不變。一卒投之水中，夜叫號，若有擊之者；乃羅拜而瘞之。
淶亦以起兵，不屈死。
在籍御史沈佺期、光祿寺卿林橋升、戶部主事郭符甲、推官諸葛斌起兵泉州。符甲家居，與佺期等誓眾起兵，親身督戰；遍體皆創，斗猶不止。或斷其首，乃僕：暴屍七日，面如生。鄉人義而葬之。佺期後沒於臺灣。
橋升及佺期、符甲共會監國圍漳州，斌約楊義為內應。某夕，守者移義於他門，斌不知而往，一軍盡沒。斌、義皆死。
郭必昌子顯，亦謀內應。事洩，一門十三人皆死。
義士林忠起兵於南安。居於雙溪，與陳奇、陳已相應。馬得功攻雙溪，奇、已以鄭師來援，兩人皆死。忠走入海，往來閩、浙者八年有奇。及鄭師再入，忠更破德化、大田守之。宜永貴等來攻，不克；久之，乃沒。
僉都御史田闢起兵入衛；錦衣王之臣奉隆武帝命閱其軍，誣以冒餉，逮下獄。然兵皆實籍，餉亦己資，官未之給也。已而遇赦，擁眾楚、粵山谷間，崎嶇不屈。久之乃敗，抗節死（闢起兵、殉難非一地，而始於閩，故系之）。
聞之閩中義旅，數抵江、浙，其期更遠；諸人而外，匿山林、走海島至於屢歲者，殆不勝計數。然無紀著，皆湮逸。惟周之夔亦起兵，人以其黨阮大鋮，薄之。
職方主事周師文起兵興國山中。金聲桓復為明，師文應之；劉季礦表授今職。復入耒陽，軍中身先士卒。何騰蛟不之喜，乃之酃縣遇蓋遇時，使復吉安。遇時欲降，師文涕泣，以大義止之。遇時怒，竟被殺。
舉人郭金召起兵湖潭。金召貌奇偉，議論風生。流賊陷湖南，請於何騰蛟，練鄉兵以守。已知不可為，絕口時事。騰蛟兩薦之，卒不起。臨終題其碣，曰「遺民郭金召墓」。
監軍御史余鯤、主事李春甲起兵復寶慶，值何騰蛟下長沙，遂依之。騰蛟死，鯤、春甲重繭入桂林。桂林破，走入山野，不食死。
諸生邱式■〈耒予〉起兵黔陽。式■〈耒予〉倡團練，禦賊徐步。詣行在上疏，授待詔；招撫諸鎮將，會李若符軍。被執過沅州，褒衣大帶，見徐勇不屈；勇致之武昌，不殺。式■〈耒予〉誓死，為文自祭；雲以汨羅之水、首陽之薇，致祭於邱君之神。遂被殺。及北京赦使至，已無及矣。黔陽破，若符亦死。
貴溪王常彪起兵永寧。貴溪，榮藩裔也；榮王死，王與總兵項登華擁其餘眾，招兵苗中。出攻沅州，降將線瑨擊之，敗績；線國安復來攻，王固守。未幾城破，王及登華、吳尚應皆戰死；苗兵死者萬人。
榮王由楨起兵辰州。俄，敗死；貴溪王統其眾。
有遂平王者，亦起兵死（以時日、居地不能確，附之）。
義士謝炤、龍尚可起兵耒陽。屢與孔有德兵角，卒敗沒。
監紀推官聞大成起兵酃縣。大成甫起兵，遽為兵執；在獄慷慨悲歌。臨刑，神色不動，觀者雪涕；大成曰：『無勞諸公痛我，我亦痛諸公之生也』！
文淵閣大學士總督五省義師唐誠起兵永州。誠受父紹堯遺命，及兄誼毀家起兵，助瞿式耜守桂林，擢今職；與騰蛟相犄角。湘潭破，誼奉母居龍虎關，誠入肇慶。馬蛟麟執其母入粵，誠號泣上印綬，自囚贖母；蛟麟禮而釋之。或以其名入簿牘，作詩曰：『無如世相拂，此誼不忍絕』！入秦人山以終。其弟訪，官庶吉士，知制誥；亦奉命入楚，聯絡諸鎮。知不可為，痛哭為僧，稱「食苦和尚」。
崇陽王起兵苗中。入苗地，散金帛、敕印號召；土司、苗民翕然奉之。出攻黎平，陳友龍擊之，王被執，死；連營皆潰。
興化土司某，獨擁奉國將軍暉奎入其寨，以兵千人誓守。友龍復攻之，王及土司皆死。
湖南當黔、桂之衝，兵賊所萃。戊子之間，義師大起，湘州人士多預其謀；事後被逮者，三百有奇。湘陰陳之宣等其著者，其他率不可考。寶慶、武岡、辰、永、沅、靖之墟又鄰苗寨，漢民、苗族憤起義者亦十百計。一屠於郝永忠，再破於屯齊及諸戰守死者。文獻無徵，益不能詳矣。
大學士陳子壯、舉人杜璜、邑紳李星一起兵廣州。子壯聞蘇觀生更立紹武，止之不可，退居九江村；永曆帝以為東閣大學士兼兵部尚書，總督福建、江西、湖廣軍務。未行，而廣州陷。久之起兵，多番鬼、蛋戶民，稱善戰。陳邦彥使來結，故知州梁若衡、指揮楊可觀、楊景曄亦招花山盜三千人約內應，期以七夕宵入廣州。子壯喜，先二日發。可觀聞之，曰：『死矣！可奈何。謀必洩』。語未畢，被執，使舉其同人；怒曰：『今日斫頭終，不圖緩死殺天下英雄』。佟養甲殺之。子壯走五羊驛，邦彥後至，曰：『公無再誤。今成棟必至，我伏葦中，公以青白旗為識，以大艦陣於西；合擊之，必大克』。成棟還至禺珠州，伏起，燒其舟；成棟驚卻西，邦彥逐之。昏黑，子壯兵望帆檣若櫛，謂皆成棟軍，陣動；子壯令未遍，後軍已走。成棟乘勝擊之，子壯大潰，走九江；其子上庸戰死。值御史麥而炫來迎，子壯從之。成棟使降盜鄭昌為導，破高明，執子壯送廣州；養甲曰：『不極刑，無以慄眾』。召降臣何吾騶、王士俊、李覺斯、黃應華數十人，列坐觀殺子壯。衣以赭衣，舁曆四門，子壯不可；刃之數十，大呼高皇帝、烈皇帝不絕口。養甲以木丸塞之，坐而磔諸臺訖，舉酒屬吾騶等曰：『畏乎』？皆曰：『畏；不敢異』。復析子壯骸，投之四野。子壯母朱氏，自縊死。及養甲降，永曆帝贈子壯太師、番禺侯，謚「文忠」；即以養甲為祭諭使，養甲愧欲死。養甲後為李元允所殺；將死，恍惚見子壯射之雲。仲子士圖被獲，家童伯卿請磔己贖主孤，乃免；後以中書統舊部居於山，久之乃燼。
星一、璜攻肇慶，敗死。
巡撫張家玉、舉人韓如璜、大姓陳文豹、林洊、朱四維、指揮譚某起兵東莞。家玉以侍讀監鄭綵軍；綵遁，家玉入新城，與知州李翱力戰。隆武帝大怒曰：『統將入關，令文臣陷陣，何以自解』？玉乞骸，曰：『得從七旬王父母、五旬父母，死不恨』。優詔答之。尋以右僉都御史，巡撫廣信；乃募軍潮、惠間，說山賊數萬，皆下之。將赴贛州，而汀州陷。值到窖（東莞治州）何不凡、黃子元使迎，家玉遂居之。林如玉兵亦起，家玉與共攻東莞，克之；籍降臣李覺斯家以犒士。甫三日，成棟兵至；如璜戰死，到窖亦破。家玉祖母陳氏、母黎氏、妹石寶入水死；妻劉氏被執，斷體死。家玉徬徨無所止，而文豹以西鄉兵來迎。文豹者，大豪也；與故南海指揮安宏猷、訓導張治、舉人張恂、尹斌皆起兵入東莞，殺典史張元鼎，遣使迎家玉，期與合。乘勝復新安，屯於赤岡；屢及成棟軍戰，殺傷相當。及成棟兵大至，文豹及宏猷皆戰死，治、恂自縊死。文豹死，靈爽殊異。未幾，爭廟之。其後釐祀典，文豹廟獨存；比於江陰之閻、陳，閩之朱成功諸人矣。家玉走鐵岡，覺斯子因覆其族，墟落皆盡；家玉慟哭過之。緣途召集，得姚金之、陳殼子三千人取龍門諸邑而卻走（詳前）。家玉有奇氣，少好劍術；多結豪傑士。北都陷，被執，不殺；乃偽為文諛賊，乘間南走。至留都，馬士英惡其出周鳳翔門，羅織之，削籍；居浙江，與蘇觀生同扈隆武帝入閩，擢官。以鄭芝龍不可恃，請出關效死；遂令入江西，解撫州圍，戰守於新城，稱能軍。故蹶而復起，所至奉之。至是，更募萬餘軍，為龍、虎、犀、象四名。攻增城，破之。成棟使閆可義、杜永和以馬步來攻，家玉三分其軍，倚溪崖以自固。大戰十日，力竭被困，諸將潰圍出；家玉歎曰：『矢盡砲竭，欲戰無具；將傷卒盡，欲戰無人。烏用徘徊島嶼，以頸血濺敵人哉』？遍拜諸將，投野塘死。兵戮其屍，送首於養甲；值諸降臣觀殺陳子壯，李覺斯恨家玉，離坐請視，曰：『無為所欺』！養甲曰：『此貌清正，固是義士；必家玉也』。卒年三十三。永曆帝悲悼，贈少保大學士，封增城侯；父兆龍固在，即以爵之。從弟有光、有恆及鄧棟材、韓如璜、楊如遠十餘人皆從死。
洊為家玉師，與同謀起兵；臨刑，為詩曰：『獨憐一片忠精骨，不死沙場死法場』！
四維，諸生；譚官指揮，逸其名。陳子壯圍廣州，四維、譚自上游起兵應之，斷飛來寺山口，攻下三水；子壯奏授主事，譚亦進秩。子壯死，四維守清遠；城陷而死。
諸生阮大年、李子俶、鄉紳黃春榮、黃奇策、義士王興（此別一王興）起兵新會。大年聞莊烈帝崩，哭於崖山楊太后廟，聚海舟四百，將發。子俶亦以國變，書「大行皇帝位」於家廟，哭之曰：『生為明人，死為明鬼可乎』！旬日得五百人，又降海盜於昆崙可千餘人，毀家具艦；聞大年在崖山，赴之，相抱慟哭。宏光帝立，攜其眾自海道入衛；颶風大作，飄沒過半。甫至崇明而南都覆，從者亦潰，乃還。及黎遂球在贛州，兩人赴之，曰：『從公覓一死耳』！城陷，兩人力戰死。
春榮、興得兵萬餘，李成棟使招之，春榮斬以徇；尋敗死，興亦死。
奇策，亦新會人；起兵而死（或謂即春榮雲）。
虎賁將軍王興起兵文村。興以勳臣裔起兵；唐王聿■〈金粵〉脫出於廣州至，興奉之甚謹。文村在萬山中，一線鳥道，人不能入；興軍守之，且耕且拒，李成棟、佟養甲無如何。
成棟為明，王及興奉表於肇慶；廣東再陷，興仍故屯歷十餘年。尚可喜屢招之，不聽。既而食盡，又聞永曆帝訃，乃邀可喜客金光至，飲之；揮涕曰：『吾受明恩二百八十餘年矣！天不之祚。然興豈能為降將軍乎』？語次，一人突入，則故侍郎王應華也。相見於邑不成聲。飲三日，語光曰：『所以邀子來者，明吾不背故主之忱耳』。命五子出拜，撚鬚裂眥而呼曰：『興不能回天，命也』！盡召其妻、妾登樓，手發連珠炮自焚死；王亦服腦子死。光以其五子出，其部走入海者猶過半。
義士陳耀、林賢舉、蘇來、劉子葵起兵惠州。進攻廣州，不克而還。尋以敗死，蘇來亦死。子葵敗為僧，復謁永曆帝於肇慶，使知龍州；扼其門使黃應傑等，不得叛（？）。有讒之者，即日棄官去；後入於廈門。
義士賴其肖起兵潮州。降將文貴、陳虎、余成隆來攻，其肖斬之。未幾，敗死。
又某寨民起義，奉宗室趙王某。李成棟來攻，王即祝髮遙光寺。會陳子壯啟至，成棟執王縊殺之。
總兵霍師達起兵胥江。迎陳子壯為軍主，又合陳邦彥軍三水。李成棟來攻，師達以火舟出柵戰。成棟敗走，追之；風忽反，舟掛於柵，師達戰死。
大姓陳順簡起兵韶州。敗死。
義士賴熊起兵建陽。復其城，尋敗沒。
義民某某起兵光山廠。地在湘、粵之交，自英德之滄光廠逆流而上，為陽山、為連州、為連山縣，達於湖廣；深邃險峭。人工於銃，背發之無不中。弋陽王某避亂其中，土人戴之。李成棟屢攻，不能入。反正後，使洪士鵬往，亦不得入。宣忠伯王承恩自請往，遇王陽山；眾共留之，不得出。其將彭鳴京、鍾某、羅某願以其部隨承恩出，圖自效；亦不果。
指揮白常燦起兵清遠。奉陳邦彥，守之。矢盡援絕，常燦力戰死（或曰：常燦即白榮，守清遠。陳邦傅眾至，衣服皆明制；常燦不知而迎之。已知其降，大怒，呼其名而詈之不絕口，遂死亂刃之下。清遠屢被攻，榮與常燦疑兩人，俟考）。
給事中陳邦彥、大姓崔良檟（一作良先）起兵高州。邦彥為蘇觀生使桂林，夜二鼓，永曆帝召入舟，太妃垂簾西向坐，丁魁楚侍；語以觀生立君事，邦彥謝不知，且請急返肇慶繫人心。永曆帝悅，授給事中；使還諭旨。聞彭燿死，入高明山中。李成棟陷廣州，邦彥在山中晝夜哭；曰：『禁旅弱，南寧又遠；獨以奇兵襲廣州，此孫臏所以救趙也』。聞萬元吉部余龍在甘竹灘，潰卒赴之，至二萬人；使攻廣州，己督高明軍來會。移書張家玉曰：『桂林累卵，得牽制之，使無西逞，則潯、平之間可以安輯；是致力於此、收效於彼也』。家玉然之。李成棟急還救，聲攻甘竹；龍卒內震，各引還。已使其門生馬應芳會龍攻順德，取之。未幾，敗；應芳赴水死。龍戰於黃連江，舟師三百皆被焚；龍亦走。邦彥棄高明，攻龍門而守之。佟養甲得降人，知攻廣州策出邦彥；掩執其子妾，使招之。報曰：『妾辱之、子殺之，身為忠臣，義不顧妻子』。養甲壯其節；會李星一等兵又起，乃殺之。邦彥使約陳子壯伏禺珠州擊成棟敗之，子壯敗而走；邦彥收其軍攻廣州，城中揭楊可觀、楊景曄首示之，皆內應者也。邦彥哭而祭，退軍三水。霍師達、白常燦、麥而炫各使以城邑奉邦彥，曰：『清遠，廣州咽喉也』。引其軍赴之，橫江樹柵絕嶺北道。成棟水陸二萬眾攻之，師達首戰，邦彥逐北；風返，成棟乘之，師達死，邦彥眾大潰。成棟攻之，邦彥及諸生朱學熙固守十日，不拔；穴城轟之，藥發而陷。邦彥自起兵，日或一食、夜則坐寐，與士卒共甘苦；故其兵銳，常分援諸將。至是，以數人巷戰。肩被刃三，不死；走朱氏園，見學熙先縊死，哭拜之。將入水，兵鉤出之；與總兵曾天奇同被執，養甲磔之。談笑就刑，神色不變；為絕命歌曰：『天造兮多艱！臣也江之滸。書生談兵，時哉不我與！我後兮何之？我躬兮獨苦。崖山多忠魂，先後照千古』！既死，其肝猶躍起，直擊監刑者之面；其人怖，立死。天奇亦死，良檟死於高州。
湖南巡道黃公輔起兵入新會及新寧。張家玉思用之，既而敗死。
御史麥而炫起兵高明。迎陳子壯，以故主事朱實蓮攝縣事。城破，實蓮戰死。而炫被執至廣州，不屈；被磔而死。
漳平伯周金湯起兵於雷、廉州。金湯自滇至廣東，聚兵雷、廉海中；龍門鄧耀、王興之將王懋德及李玉、黃確、鄭球皆結之。為尚可喜所敗，懋德、玉、確、球皆敗死；金湯被執，死。
總兵黃海如起兵雷州。殺知府趙最、推官李宣國以守。使結朱成功攻廣州，不剋死。
推官張孝起起兵廉州，人多應之。為李成棟所敗，妻妾入海死；羈孝起於軍中。成棟再降，孝起得脫走。永曆帝徵之，自給事中擢撫南寧及高、雷、廉、瓊四府。四州沒，孝起走龍門島，絕粒七日死。
總兵鄧耀起兵於龍門，圖恢復；周金湯結之。金湯敗，可喜急攻龍門，耀出搏戰，大敗；走交趾，交人擊其部，死者被海。耀走廣西，入土司；被縛而死。
有蕭圖隆者，既降，復與洪彪、周祥、勞來、陳啟新攻恩平、開平、陽春、陽江諸山寨，為尚可喜所擊；圖隆赴海死，彪等被殺。
分巡道陳武起兵瓊州。拔臨高、昌化，黎人響應，儋、崖道絕。高進庫告急，尚可喜使張國柱擊滅之。
其諸別部英六吉、劉良機、張興龍、揭結、陳志良並起兵，據山險以守。志良戰尤銳，尚可喜屢攻之，不能克。已知不敵，使其部薙髮，免屠戮；已盡其室自焚死。部卒多走入海，不從其命。六吉諸部亦入於海。
廣西巡撫方震儒起兵桂林。震儒聞宏光帝立，即遣兵入衛。俄受代去，兵以潰還。
宗室（封爵、宗派遺）朱盛濃起兵富川，及豐城侯李茂先屯黔、廣、楚交界之山中，招致猺獞，攻拔郡邑，與李定國遙相應。線國安擊之，寨多破；其弟盛添臨陣死。明年，茂先敗績於融縣，死之。盛濃輾轉兵間，為期最久；自粵入川。至康熙元年，始被獲；抗節而死。
貢生何復圖起兵楚、粵間，結寨自固，以衛堵允錫。為曹志建所攻，被磔死。
廣西自李成棟、曹志建、陳邦傅、李赤心、郝永忠、孔有德、孫可望交躪不已，忠節之志錯出其間。桂林既亡，率猶據守。故定國再至，義兵四起，數且累百，爭復為明。卒以邊徼無徵，失之。
舉人賈鍾斗、諸生劉士愷、龍明新起兵仁壽。先後拒戰；城陷，皆力戰死。
義士雷應奇起兵井研。聞賊至，曰：『奈何郡州無一殺賊者』！糾義勇拒於高境關；返至桑園，力殺叛賊，死。
給事中吳宇英起兵新都。賊授宇英以御史，不從；盡散其財，募兵三千入神仙洞，以待勤王。劉文秀圍之三月，食盡，盡室自縊；義兵皆死。
游擊曾英起兵重慶。英為陳士奇所制，屯白帝，兵不及千。進次涪州，大募士卒。值貢金十萬至，英曰：『此進必資賊，不如留之』。旬日，得眾十萬，遂大振。既而敗死（見前）。
分巡道劉長麟起兵涪州。曾英邀之，與擊劉文秀、白文選，大敗之。及英敗，長麟亦死。
時兵部侍郎侯思恂、提學道王芝瑞亦先後起兵，思恂旋卒。
諸生董克治起兵合州。擊賊不勝，保其峒不下。賊誘以官，不從。經一月，賊以火薰峒，凡三千人無肯降者；時比諸田橫雲。
義民蔣士鉉起兵永川。集眾二百，守州城。戰於東門，被執；瞠目大呼曰：『速殺我，不降也』！賊磔之。
鄉紳刁化龍起兵江津。獻賊招之，不聽。既而敗死。
順慶道葉可緒、知府史覲宸及李從彥、歐永祚起兵順慶，圖恢復。覲宸為賊所執，大罵而死。可緒等亦歿。
諸生樊明善起兵南充。明善聞北都破，喪服詣巡按龍文光曰：『鼎湖今逝，臣子不共戴天。公聞變三日矣，乃無所為耶』？文光深謝之。明善自集兵，禦賊而死。
郎中李含乙起兵廣安。含乙方居憂，賊陷其邑，募兵數千克之。其黨馬元利來攻，方戰，被執。邑人王樹從含乙為裨將，已潰圍出，慮含乙被獲，反戈殺數十人，與俱。不屈死。
諸生熊兆桂、李師武、魚嘉鵬起兵敘州。兆桂首舉義，師武附之。被擒，曰：『天運至此，任爾戮我』！賊褫其革冒鼓，懸諸城。
嘉鵬為偽官拷訊，厲聲曰：『自我為之，恨不斬逆獻耳』。與師武皆被磔死。
進士王啟歲起兵安岳。得萬餘人，戰死於陣。
石泉王聿鏘起兵敘州、馬湖間（聿鏘作聿鋡，似誤），克其城，土夷服從；李國英為徙鎮重慶以備之。其死也，距永曆帝已亡後；蓋義兵之殿矣。
巡撫馬乾起兵達州。賊陷重慶，謂官軍不足懼，以少眾守之。乾起攻賊，敗走；遂復重慶。後死於難（見前）。
副將朱化龍、通判萬文相起兵龍安。克茂州，與詹天顏守之。獻賊毒四川，屠戮無寧宇；惟龍、茂間以化龍諸人屢創賊，禍少戢。已與天顏復龍安府，斬賊將王運行；擢化龍總兵官，屯茂州。李國英攻之屢年，不克。及川中諸將降潰，化龍猶固守。已而城破，被執；不屈死。其馬見之，亦悲鳴躑躅而死。
同知詹天顏起兵松潘，與朱化龍相結。松潘之間不大被賊者，天顏之力也。尋及化龍復龍安府，擢撫其地。及李國英攻石泉，天顏力戰，被執死。
長沙知州高明起兵建昌衛。劉文秀再至，明拒之焦家屯；敗，自焚死。
戶部員外郎範文光、舉人劉道貞、蘆山舉人程鳳翔、雅州諸生傅元修、傅元覽、張士麟、唐默、鍾之俊、胡大生、溫其仁、溫其信起兵雅州。文光及鳳翔等奉鎮國將軍平■〈木鼎〉為蜀王，推黎州參將曹勛為副總兵，己監其軍，與劉道貞相結。及楊展死，文光憤入山。劉文秀入雅州，文光賦詩一章，仰藥死；鳳翔等多敗沒。道貞自邛州走雅黎，與曹勛起兵；賊至，擊之小山關，大敗之，斬首千級。賊還據邛州，道貞使其子揆度攻之。賊搜道貞妻王氏，環手械頸，使招揆度；大罵不從，賊支解之，遺骼皆盡。揆度亦沒於陣。而沈道已南不被兵。
諸生葉大賓為賊脅為令，乃即與紳士密檄賊分守浦江、大邑；已矯賊令殺其酋，帥州民萬餘奪西門去，亦奇士也。
通判王懋烈起兵松陽。俄而敗，舉室死之。
參將曹勛起兵黎州。居數日，宗室平■〈木鼎〉至，勛及範文光、程鳳翔等共奉之。賊黨來攻，勛大敗之。其後屢創賊（見前），範文光字其境曰「忠孝路」；復偕諸將攻川南。及楊展死，勛失勢，遂被執。
武進士楊展起兵犍為。展負材武，與曹勛共守成都；兵少不足用。城陷，賊縛之；未殺，展斷其索，躍入江泳遊而下。至嘉定，賊已改州為府，使其黨守之。乃復至犍為起兵。其後名大著，川中諸將恃若長城。時共推曾英為上將；然英軍律、材武皆不及展。獻賊棄成都，亦隱畏展；獨李乾德惡之，使殺展，急攻嘉定而沒其貲，蜀事益裂。
指揮王萬春起兵瀘州衛。萬春憤多降賊者，以屯兵數百拒戰；被執，合門死之。
貢生黎應大起兵夾江。應大潛結鄉鄰，倡義恢復。事洩，賊支解之。子照斗、照達、照鸞，皆死之。
千總周鼎昌起兵鎮安。為木城，以拒賊；劉文秀為橋於青衣之夾江以圍之。鼎昌潛斷之，沉其士卒甚眾。文秀走還，鼎昌蹙之南岸，斬獲無算。文秀出不意，覆之。
千總廖佐（峨眉人）、楊世泰起兵羅徽堡（峨眉治也）。佐、世泰以堡兵、義勇千人入峨眉守之，與楊展相應。已而敗死。
義民余登皞起兵眉州。賊將狄三品驅民於道姑庵原田壩盡殺之，凡五千有奇。皞裂衣為旗，集遺民柵於醴泉河；賊至，眾以耰鋤、白棓殺之。賊走東館，皞使偽獻酒米，賊納之；夜半襲之，內外夾擊，復斬數百級，遂名「鐵勝營」，起兵者多歸之。相持二年，賊不能勝。後為向成功所殺；成功亦為吳三桂所破（見前）。川中義旅異他省，往往自賊；故楊展死於袁韜、花漢斗於湯國聘、登皞覆於成功，蓋無能節制之者。
宗室朱盛濃兵巴東。輾轉數四，後入於小尖寨。寨破，被執而死。
諸生余飛起兵花溪。地枕飛仙關，青衣水又阻之。飛伏谷中，使誘劉文秀入；伏發，不得出，斬級三千。及文秀再入川，屯於天生城；飛攻之，單騎被圍，力殺數人死。
中江、射洪之民聞賊至，結砦阻守，賊不能破。使人偽為藩王子某至，民競戴之；賊兵突至，其人內應，民寨皆破。以不得其主名者，附志之。
總兵王祥起兵於遵義（於蜀為枝附）。祥以九子隘官起，出師綦江，聲望並曾英；王應熊尤任之。後死。
僧晞容起兵於豹子峒。晞容，七寶寺僧也。賊攻豹子峒，晞容曰：『峒中數十萬生靈，可坐視死乎』？糾義勇五百，身先衝賊，大敗之；圍解。相持久之，復殺賊千餘。一日賊突至，遂為所殺。
六番招討楊之明起兵天全。與宗室御史朱統■〈金尹〉、舉人鄭廷爵擊賊雅州之飛仙關，兵敗被殺。廷爵收兵再戰，沒於陣。統■〈金尹〉劾丁啟睿疏，膾炙人口。卒起兵死。
宣慰使馬京、土千戶李華宇起兵於黎州。賊惟懼土司難服，鑄金印四出招誘。京年纔十六，擲印不降；偽將苗甲至，京及弟亭密攻之，擒其黨數千人，殺以禡旗。遂討獻賊，使白翠寰招富莊頭人姜、黃、奈、李、張、包、蔡七姓助之。華宇時八十矣，亦以土司起兵，即七姓眾將之。而海崇堡指揮丁應選、寧越營守備楊起泰固受巡道胡恆檄，以兵入援；聞恆死，遂與京、華宇合，凡兵萬人。與賊大戰於雅州之龍觀川，殺數千人，擒偽總兵方甲。賊不敢逼，沈、黎之間不被兵者數年。及劉文秀再入川，京先卒，亭猶死守；被執，不屈而死。華宇苦戰，賊擒而磔之。應選老矣，亦沒於陣；並七姓頭人無一降者。
總督李若星起兵雲、貴。若星聞北都□，使胡一青、趙印選兵入衛；宏光帝立止之，曰：『果至常德，即隸何騰蛟』。命下，而一青、印選已入江西矣。若星旋受代，後以尚書死滇難（或曰死武岡州）。
鄉官顧人龍起兵定番。孫可望入，人龍率土兵拒戰殺賊。
知州吳子麒起兵新寧。可望至，子麒謂在籍主事劉綰、楊元瀛曰：『吾儕，明老臣也；坐視賊黨屠戮鄉戮，何以見先帝』！因起兵扼賊要路，敗之。嗣賊益眾，為所擒；各不屈死。
舉人段伯美、諸生余繼善、耿希哲起兵晉寧。推昆陽人程師孔為軍師。李定國攻之，師孔遽遁；伯美、繼善兄弟知弗敵，自刎死。
知州夏訓祖起兵呈貢。俄，敗死；祖訓蓋與伯美等共事者。
知縣周柔強起兵江川。拒李定國於撫仙湖，敗績；死之，一軍皆燼。
舉人席上珍、金世鼎、晉寧知州何思大起兵於姚安。賊至，上珍謂思大、世鼎曰：『城尚可守，曷起兵拒之』！各散家財，募士二萬為固守計。事未竟，而賊張虎至，一戰而敗；世鼎自殺。上珍、思大被執至昆明，可望呵之；上珍厲聲曰：『我大明忠臣，肯為若屈耶』！罵不絕口。可望褫其革，自頂及踝，罵聲猶隱隱也。思大亦合室死。
時雲南義兵大起，孫可望、李定國解鶴慶之圍，爭昆明、呈貢、晉寧、歸化間，富民死者無藝。忠義之士，悉為所燼。
守備張倫起兵於鐵索營。可望屠之，倫亦死。
土知府那嵩起兵於沅江。那氏世襲土知府，嵩亦循法，聚書千卷，甲於滇中。永曆帝過其地，嵩帥子熹出謁，供帳卑謹；筵列金銀飲器，宴畢以獻。曰：『此行上供少，聊供乏耳』。及李定國在緬，以敕印召土司，無或應；嵩與故將高應鳳起兵，傳檄遠近，總兵許名臣、土司龍贊陽皆與臺，將偕定國攻緬甸，迎永曆帝。吳三桂攻之，嵩戰不勝，入城守。遣使告急於定國，定國將救之，為孟艮土司所擊。三桂掘濠困之踰月，應鳳戰死，嵩盡室登樓縱火自焚。土民皆巷戰死，沅江如洗矣。
土司龍吉兆、龍吉佐起兵於馬乃。馬寶等攻之，兆、佐誓死守七十餘日，柵破被執。吳三桂問何為反？兩人曰：『我受國恩三百年，仗義而死，何為反』！又曰：『獨不畏死耶』？曰：『我兩人以忠義死，不愈於爾不忠、不孝而生乎』？同聲大罵。三桂怒，截其舌而殺之。以其地為普安州。道人梅某與尹士表、張琦謀興復，假沐罕忠書，使寧州土司祿昌賢起兵；事洩，皆死。罕忠，沐天波子也；將死，語妻龍氏曰：『吾且不測，汝妊脫生子，可無絕先人嗣』！使內官滕九德、僕白君愛匿之滕飛熊所，龍氏得代不死。其後新興土司王耀祖等兵起，知龍氏生子曰新保，檄告諸蠻，以滇邊土司續，重沐氏也。及敗，匿新保；三桂弋殺之。耀祖等多死。
而水西安坤亦總兵，皮熊聳之起雲（存以待考）。
