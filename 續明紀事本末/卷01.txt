

·南都兵事·
崇禎十七年春正月，山西亂兵大下鳳、淮，巡撫路振飛使金聲桓守徐州、周仕鳳守泗州、周爾敬守清口圍。民兵犒牛酒，得士數萬。
三月，賊知府鞏克順至淮安，巡按御史王燮磔之。俄聞京師陷，振飛集眾泣曰：『代我將至，將縛我以降乎？抑誓守乎』？眾皆哭。乃散漕糧、校坊團，與燮治兵固守。
夏四月，南京兵部尚書史可法以兵討賊；莊元宸一夕七次至以促之，可法次浦口，以立宏光帝還。
王燮執賊防禦使呂弼周於淮安。弼周，燮座主也；責以大義，叢射殺之。振飛擊賊將董學禮於宿遷，破之；擒偽官胡來賀等沉之河，斬趙拱春等。
五月庚寅，福王監國於南京（實宏光帝）。以史可法為太保、大學士，兼兵部尚書。起張國維協理京營戎政；晉馬士英東閣大學士，猶督鳳陽等處軍務。使兵部員外郎萬元吉宣諭各鎮。以張應元為承天總兵官。議設四鎮於江北。命御史祁彪佳安撫江南，止江西總督袁繼咸兵入援。
左都御史劉宗周上疏，略言『今日之事，非討賊復仇，無以表陛下渡江之心；非決策親征，無以作忠義之氣』。因陳討賊次第：『一曰據形勢：江左非偏安之業，宜進圖江北。淮安、鳳陽、安慶、襄陽雖立重兵，尤重在鳳陽駐親征之師；東扼淮、徐，北控豫州，西顧荊、湘，而南去金陵亦不遠。以此漸進，秦、晉、燕、齊必當響應。一曰重屏藩：遠不具論，即如淮陽數百里間，兩節鉞不能禦亂，則一撫、二鎮皆可斬也（詳見「四鎮」）。一曰慎爵賞：今將悍兵驕已非一日，陛下親征所至，亟問士卒甘苦而身與共之，乃得漸資騰飽。各帥封賞孰宜孰濫，宜略收奪。夫左帥以恢復封，高、劉逃敗而亦封。武臣既濫，文臣隨之；外廷既濫，中璫從之：臣恐天下聞而解體也。一曰核舊官：燕京既陷，從逆棄職之徒，宜別其罪；其徘徊於順逆間者，尤宜誅絕。行此數者，於討賊復仇之法亦略備矣』。又疏：『賊逾秦、晉直逼京師、大江以還，二、三督撫坐視君父危亡，不援一騎。新朝既立，宜遣六師；不然，宜急遣一使間道北進，檄燕中之父老、起塞上之名王，共激仇恥。而諸臣又不出此，紛紛製作盡屬體面；將置南中面目於何地乎』？詔付史館。
大學士史可法請罷南京鎮撫，參募勇銳，定製如北京；侍衛、錦衣、鑾儀軍校並宜入伍，毋冗餉；鎮撫官不必備。從之。
吏部尚書張慎言陳中興十議：曰節鎮、曰親藩、曰開屯、曰叛逆、曰偽命、曰褒卹、曰功賞、曰起廢、曰懲貪、曰漕卒。詔嘉之。
兵部尚書協理戎政張國維請建三輔以藩南京，而以京口為東輔、蕪湖為西輔、京師為中輔，各設重兵守之。不果行。俄去職（詳見「馬阮奸跡」）。
御史郭維經疏：『聖明御極將二旬，而雪恥除凶、收拾人心之事，未之或舉。今偽官縱橫於鳳、泗，悍卒搶攘於瓜、儀，焚掠漸及江南；而廟堂不聞動色，惟以漫不切要之務訾議鑽營。乞命內外諸臣洗滌肺腸，一以辦賊復仇為事』。報聞。
以趙光遠充四川總兵官。分江北為四鎮（詳「四鎮之亂」），設督師於揚州節制之。以太監盧九德提督京營。以鄭鴻逵為總兵官，鎮九江；以黃蜚為總兵官，鎮京口。
時叛將吳三桂已乞師於大清，攝政王多爾袞入京師，示諭江南削髮；違者屠之。英親王阿濟格及三桂西追賊。
初，史可法自浦口歸，謁宏光帝於內守備府。宏光帝色赧思去，可法止之；請素服郊次，發師北征，示天下復仇之意。宏光帝唯唯。及即位，馬士英驟入（詳見「馬阮奸跡」），不並立；乃自請督師淮揚，許之。京師譁異曰：『何奪我史公』！太學生陳方策、諸生盧渭上疏：『淮揚門戶也，京師堂奧也；門戶有人，堂奧豈可無人』？不聽。
以叛將趙之龍提督京營戎政，之龍遂與政。
己巳，史可法辭朝，詔百官郊餞。以總兵劉肇基、於永綏、李棲鳳、卜從善、金聲桓、張天祿隸其戲，舉人李璩、主事何剛為監紀，諸鎮並受節制。可法去，劉孔昭、馬士英益無忌；高宏圖、張慎言遂不能安其位。可法以應廷吉等為幕屬，使詢帝後梓宮。尋命祭鳳、泗陵畢，上疏：『北顧神京，山河頓異。陛下踐祚之始，祗謁孝陵，哀動行路；若使躬謁二陵，親見鳳、泗蒿萊，死亡略盡，悲憤又當何如！伏願堅此一心，慎終如始。處深宮廣廈，則思東北諸陵魂魄未安；享玉食大庖，則思東北諸陵麥飯無展；膺圖受籙，則念先帝臨淵集木，何以忽睹危亡；早朝晏罷，則念先帝克勤克儉，何以忽墜大業。若不思遠略，威令不行，東南一隅未可保矣』。
大學士高宏圖請定都山東，示大舉討賊。
時分守淮揚道丁啟光、副將盛時隆，以兵執賊管河同知陳奇、商邱知縣賈士俊、柘林知縣郭經邦、鹿邑知縣孫隆澄、寧陵知縣許承蔭、考城知縣范雋、夏邑知縣尚國俊，殺之。
詔以丁啟睿為太子少保、兵部尚書，督河南剿寇、勸農諸務。啟睿先以畏賊，大敗於朱仙鎮褫職，夤緣充為事官。至是驟擢職，使赴河南。
朱國弼搆淮安巡撫路振飛，幾詔逮，得免。候代未至，偽防禦使武愫至，賊黨董學禮衛之，徐州舉人閻爾梅大罵，碎其牒，愫執爾梅，下之獄。振飛使鹽城守備王某擊學禮於宿遷，敗之；執愫送南京大享，民兵義士聞者鼓舞。史可法疏：『淮安官民固守，賊牒至碎之、使至磔之，使董學禮、白邦政不敢前，東南安奠』。
設勇衛營，以太監李國輔為監督。
復晉勳官、內官祿蔭；國子監典籍李模疏爭之，不報。
封吳三桂為薊國公（不知其已降）。
九江總督袁繼咸言：『陛下即位，雖以恩澤收人心，尤必以綱紀肅眾志、益君德；以剛毅為先，不可使太阿倒持。臣慮春、冬之間淮上不能無事，請奉六龍為澶淵之行』。宏光帝難之。姜曰廣言：不可無此心。又陳大計，言：『金陵恃大江，而淮南、江北為之障；金陵咽喉在潯陽，而湖南襄、樊為之門。今江北苦亂兵、湖南千里篷蒿，宜使重臣選吏輯民通商，收巴蜀、黔、滇之貨利。襄陽古今所爭，必設鎮宿兵，聚糧糗、修城郭、具器械，不可不早也。襄、樊守，則可自宛、洛以圖關中；淮南、江北守，則可自歸德以圖河南，亦可自蒙城以圖河北』。又言：『宋高不用李綱、趙鼎而用汪、黃、秦、湯，偏安一隅，幸耳。國難雖深，老成尚在；若劉宗周、吳甡、黃道周、楊廷麟、華廷秀，使早用其言，何至今日』！語皆洞切。馬士英謂刺已，惡之。繼咸又遺朝士書，言『左兵不可不備，宜重督撫權，示維制』。士英不省；卒至九江之變（詳下）。
是月，阿濟格破賊望都清水河，盡下保定、真定、固關，明北直地盡亡。
六月，給事中錢敬忠抗疏論兵事，反覆千言。大意請宏光帝親征，斥諸臣怠忽；詞意激烈。詔斥之。
副總兵劉洪起在河南，與沈萬登、李際遇、於大忠皆以土豪擁堡寨。大忠據嵩縣之屏風，性凶慘。際遇差善，即登封之玉寨踞之而反覆；兵賊至，並請降。萬登踞汝州，俠而狡。是年春，萬登部殺劉洪禮，洪起乃率郭黃勝、金皋、趙吾發圍汝州，城中食人。彰德推官陳潛夫為兩解，萬登不可；洪起破汝州，殺萬登（詳「義旅」）。賊黨袁宗第眾驟至，洪起走左良玉軍；宗第踞城五日遁，洪起復入。潛夫使入杞縣執賊官，偽巡撫梁啟隆遁；洪起遂渡河，大破賊於柳園。於是南至楚、北至大河，皆奉洪起自居於汝寧。
濟寧都司李元和亦殺偽官為明，與潛夫皆入告，且請頒詔諭軍民。馬士英不聽。聞多爾袞檄謂「不知南中已有君」，置不措意。諸臣亦惟議守江，置山東、江北如敵土。史可法獨請以監國即位詔示西北，乃頒書於山東、河北、河南。以杜宏域提督大教場、楊仁宗鎮安慶、黃斌卿鎮京口、吳志葵守吳淞、趙光遠提督四川。
給事中陳子龍請募水軍，言『賊陷忻代、逼京師，臣即與長樂知縣夏允彝、中書舍人宋徵璧以私財募士海濱，以海舟入援；及先帝崩，益思復仇。然必保江、淮為根本，則水師不可遲、海舟尤不可缺。使江南諸郡共為門戶，萬人亦不難致』。又疏：『陛下當臥薪嘗膽、旰食宵衣，諸臣亦以報仇雪恥為事。臣聞河北、山東義旗雲集，拭目以望南都；其心固不忘明也。朝廷外置之，何以收三齊扼守之城、燕趙悲歌之士乎？伏望速閱京營，弭節江口，大集舟師京口、蕪湖，相視險固，使天下曉然於親統六師之意。且使一軍自河洛出潼關、一軍攻武關出廣漢，而巴蜀、燕、晉之師濟之，則逆首可致』。又言：『臣入國門再旬，人情泄沓，無異平時；清歌漏舟之中、痛飲焚屋之下，臣不知其可也』！不聽。
初，史可法濟江，留其將於永綬、劉肇基、陳可立、張應夢騎兵千，屯京口；浙江都司黃之奎兵亦至。永綬軍無律，居民忿執數人沉之；其黨以為浙江兵，殺之，摩壘索斗。守備李大開呵之不聽，怒，抽矢射之；騎軍遂殺大開，焚掠四出，焚民居十餘里，死者四百。巡撫祁彪佳戢之，乃止；宏光帝使永綬等如史可法軍聽命。因詔客兵所次，皆受督撫節制。
以王燮巡撫山東；以邱磊為山東總兵官，尋死（詳「四鎮之亂」）。安徽巡撫張亮疏：『賊勢可圖，請解職視所向以進討』。又嘗言『南北之界，惟恃一河；若賊自河南至，則無險可守。今壟斷者，且飽載而販賊巢；濱河之臣，所司何事』？略無稽核，眾不為意。塘報：陝西地盡陷於賊，亦不問。我肅親王豪格自大名招彰德、衛輝、懷慶，屬邑多下；衡王由檄等降。東至德州，濟王走死；降臣王鰲永為招濟南，降之。史可法以四鎮故，止江上不能進；王燮亦不能北。
秋七月，給事中章正宸疏：『今之江南，視晉、宋尤難。而偷息處堂，宰臣錫鞶，不聞獻俘；武臣私鬥，不聞公戰；老成引退，不聞納誨；諸生捲堂，不聞請纓。以此為新朝氣象，臣未之聞。今惟以進取為第一。聞河北之人爭殺偽官，效死朝廷；今不為之聲罪致討，是靡天下之氣也。宜命四鎮分濟河、淮，以通兩京之脈；而後塞井陘、絕孟津、拒武關以攻敵，不難也。陛下亦宜縞素，親帥六軍；則聲靈所至，人切同仇。今百司不稱行在，而工作頻煩；人謂陛下意在偏安天下，變生何以待之？請命諸臣速簡車徒，某故額、某新增，水師凡幾、陸師有幾；速儲糧糗，凡本幾何、折色幾何，主費幾何、客費幾何？選爾將帥，孰為監督、孰為分閫？審爾形勢，孰為設伏、孰為出奇？修爾戈矛、繕爾城塹，得寸則寸、得尺則尺；天下大矣，不患無人應運而出也』。又言：『不斬誤國之臣，則不激報國之氣』；且及銓政諸弊。吏科馬植嘉疏陳國本，御史王孫藩言東南形勢。並不納。惟遣使北行，冀通好。高宏圖疏：一、葬梓宮於天壽山，立陵園。一、割山海關外地。一、歲幣毋過十萬。一、國書宜稱可汗。一、使臣禮如「會典」，不屈膝。議定，而難其人。給事中左懋第以母喪在北，自請行。詔加懋第兵部右侍郎兼都察院右僉都御史，經〔略〕河北、聯絡關東軍務；而以降人馬紹瑜、降將陳洪範副之。懋第言：『如使臣經理，則請以洪範、紹瑜為使，而假臣一旅專取山東；如使北行，則罷臣經理、聯絡之命』。又以嘗劾紹瑜，乞罷之。皆不聽。頻行，言『臣北死生未必，願以辭闕之身，得效一言：願陛下堅復仇之志，瞻高皇之弓劍，則思成祖之陵寢何存；撫江上之殘黎，則念河北、山東之赤子誰卹！勿以和議為必成，勿以和成為足恃。必能濟河而戰，始能扼河而守；必能扼河以守，始能劃江而安』。遂行。所齎金千、銀十萬。至泗州，遇史可法祭諸陵。可法曰：『經理具文，詔指在通和；其速行乎』！故所見山東、河北豪傑請效命者，皆不敢用。
廷臣亦惟徇故事。以柳園諸役，擢陳潛夫巡按河南，加劉洪起、李際遇皆總兵官；檄金聲桓屯揚州，增淮揚兵至三萬為固圉。以杜宏域、楊禦藩、牟文綬、卞啟光、竇國寧、胡文若為團練總兵官，統十大營；而無一卒至河北。多爾袞使降人魏公翰詔諭江南，又以書招史可法；可法上諸朝，詔使覆之。略言：『辱承明教，以「春秋」大義相責，此「列國君薨，世子未立、有賊未討，不忍死君」之說；若天下共主身殉社稷、青宮皇子慘變非常，而猶拘「不即位」之說、昧「大一統」之義，中原鼎沸，倉卒出師，何以維繫人心、號召中外？紫陽「綱目」，踵事「春秋」。其間莽移漢祚，光武中興；丕廢山陽，昭烈踐祚；懷、愍亡國，晉元嗣基；徽、欽蒙塵，宋高繼統：皆於國仇未復之日亟正位號，「綱目」卒以正統予之。本朝傳世十六，正統相承；自治冠帶之族，繼絕存亡。貴國昔在先朝，夙膺封號，載在盟府；此殿下所知也』。又言：『契丹和宋，祗歲輸以金繒；回紇助唐，原不利其土地。若乃乘我蒙難，棄好尋仇，規此幅■〈巾員〉，為德不卒。是以義始、以利終，為敵人所竊笑；貴國豈其然？古人樹德務滋，除惡務盡。今逆成未伏天誅，諜知卷土西秦，方圖報復；此不獨本朝不共戴天之仇，抑貴國「除惡未盡」之憂。伏乞堅同仇之誼、全始終之德，合師進討，問罪秦中。至於牛耳之盟，本朝使臣久已在道。可法身蹈大戮，所以不急從先帝者，實以社稷之故。「傳」曰：「竭股肱之力，加之以忠貞」。可法今日鞠躬盡瘁，克致臣節，所以報也』。其後，書屢至，可法皆不報。
萬元吉馳疏：『吳三桂牌至濟寧，稱奉大清攝政王旨，取江南』。廷議款使已行，不為意。豪格兵入青州及東昌、臨清，張鳳翔棄城走，王鰲永招兗州、泰安復降。豪格尋以兵入登州、萊州，總兵楊武等潰遁。路振飛方圍董學禮於宿遷，學禮潛降於豪格；降將夏成德來援，振飛解圍還，成德陷贛榆。值振飛以憂去，田仰代之，盡反所為；諸義兵皆散。詔書又禁天下勤王，聞者解體。
時闖賊黨出雒陽，攻李際遇；行偽牌於東昌，言以三十萬眾入曹縣、金鄉。參將夏有光言賊踞平陽，盡徙潞安、太原紳士於西安；略得其實。
秋八月，史可法閱軍淮南，遂及鳳、壽。
光祿寺少卿沈廷揚固請以海運舟為水師衛長江，不報。至是，或請自海道以兵北伐，廷揚歎曰：『果是策行，願作前軍』。復不行，而使運米十萬石餉吳三桂；廷揚不可，不許。
兗東兵備道郭正中言北兵取山東地，貴州巡撫范礦疏蜀狀（詳後）。
左懋第至滄州，聞吳三桂已降，封平西王；使人以宏光帝冊命予之，告行意。三桂不發書，以獻多爾袞；多爾袞怒。
馬士英假危疆名，以越其傑巡撫河南，兼潁、亳二州軍務（詳「馬阮」）。史可法請山東、河南、江北能守地衛民，得檄為官，無避本州。
刑部侍郎賀世壽疏兵狀。萬元吉疏：『流賊入秦，垂涎東南。轉盼秋深，出商、漢則徑襲襄城，出宋、豫則窺江北。兵民積怨，民必迎賊以拒兵；兵既疑民而又畏賊，上遊之兵趨而下、江北之兵渡而南，金陵備稀，何以堪此？今舌戰徒紛，不謀實備；不知諸臣置陛下何所』？前後所疏皆痛切，亦卒如其言。凌駉請乘機北伐；亦不聽。委政群小，日夕荒淫，遂翻「逆案」，復東廠。識者知必敗。
是月，復贈吳三桂父母官，命王永吉戴罪督山東軍務。時共知三桂降，劉孔昭等以自飾（詳「馬阮」）。
使都督陳謙封叛將鄭芝龍為南安伯，徵其兵入衛，閩遂以亡（詳下）。
阮大鋮既陳長江三要、兩合、十四隙疏，命為兵部添設右侍郎。尋晉僉都御史，巡視江防。
時阿濟格盡取山西地，擊李過於府谷，走之。降將楊方興陷濟寧，明山東、西地盡沒。
九月，高傑襲黃得功於儀真；史可法和解之（詳「四鎮之亂」）。
以張福成為都督僉事，充山東、河北總兵官；實無能為。尋命黃斌卿屯九江，黃蜚屯蕪湖、採石，鄭鴻逵屯鎮江。加王之綱蕩寇將軍，鎮河南；都督曹友義總黃河水師。命黃得功移軍桐皖，劉良佐趨歸德、開封，杜宏域諸軍屯廬州、鳳陽、池州、太平；移金聲桓兵攻楚、豫。命凌駉聯絡河南、北直軍務。出白金十五萬，使越其傑往河南募兵、屯田；盡乾沒之。以王瀠為右僉都御史，巡撫登萊。江東之地並沒。
尚書黃道周諷；馬士英曰：『不入，將立潞藩乎』？乃受命陳進取九策；報聞。明年，自請祭禹陵。瀕行，上疏：『今欲東收兗、濟，北略漳河，西取應安，然後問洛陽掃成德之松楸，上規天壽，其道誠難。得一沉鷙之將，簡兵三萬、齎百日糧，出贛榆之韋橋，東逾破車、度臨朐、曆博興、上鹽山、抵滄州千四百里間，皆荒曠如墟邱，惟臨朐、安邱、樂安、陽信之間稍可因糧，盡七晝夜力，則可自武清渡白溝，祭十二陵而覲九廟。還分為二：一下臨清以收兗、濟，一下邯鄲以收彰、衛；用力少而功甚鉅』。不聽。
時監軍宋劼疏：『臣民苟安江介，非所以保江介；諸臣苟存富貴，非所以保富貴』。工科李清言：『天下財賦，秦、晉屬賊，燕、代屬清，兗、豫成甌脫，閩、廣無幾，徽、寧殫於安、蕪兩撫，常鎮竭於京口二鎮養兵；上用者，惟蘇、松、江、浙。且昔以天下供天下，不足；今以一隅供天下，豈有餘乎』？其言至晰，不聽。
河南巡按陳潛夫入覲，言『王業不偏安，山東、河南未陷之地，尺寸不可自棄。其間堡塞，大者萬餘、小者十人，皆引領以待官軍。今四鎮之兵且數十萬，而齊、魯、汴、豫若安堵，誠命藩鎮以一軍出潁、壽，一軍出清、徐，使天下知朝廷不忘中原之心，則人心思奮。更以爵賞鼓之，俾自為守；而我以銳師濟之，寬則以耕、急則以守。汴梁義勇，臣糾集之，旬日可十餘萬；容臣自將為天下先，則河南五郡可復，然後畫河為固。南絡荊、楚，西控秦關，北臨趙、魏，上之恢復可期，否亦永保江、淮：此今之至計也。兩淮之上，何事多兵？督、撫紛紜，並為虛設。若不外拒、專意內守，舉甲兵、土地之利委之他人，恐江、淮亦未可保』！不報。及還，過其居，一省墓；馳五日，至開封。以劉洪起最忠勇，請以為掛印總兵；不許。
丙午，史可法疏，以李成棟充徐州總兵官，賀大成為藩標先鋒總兵官，陸遜之為大梁屯田僉事，胡蘄中知睢州，冷時中通判開封，李長康為開封推官，經略中原；使所部總兵李世榮守泗州，張天祿屯瓜洲，許大成將忠貫營，李棲鳳駐睢寧，劉肇基駐高家集，張士儀駐王家樓，沈通明駐白洋河，馬應魁為中軍副將，翟天魁、陶匡明為旗鼓，以胡茂楨、李本深為高傑前鋒，進軍開封。以汪一誠為參將，以副使黃鉉、主事何剛、知縣吳道正分司糧餉、知縣應廷吉軍前監紀。又分諸汛地，聽鎮將擇利；以宿遷至王家營號絕險，自任之。疏請餉。馬士英、阮大鋮忌之，置不應；促之，亦不報。惟檄使出師；可法言：『不食之卒，豈能殺賊』？並不聽。由是益困。又忿諸臣獵名位，而以邊疆錢穀為自憋，或託病棄官去。因言：『今日之勢，必專主討賊復仇；舍籌兵餉無議論，舍治兵餉無人材』。皆不聽。
以左懋第北行，止邱磊等於山東、河北，毋敗和事。
是月，許都黨復亂，平之。
降臣方大猷等日議取江南，修漕運、聚芻牧，南逼淮、泗。
冬十月，以降賊臣張縉彥總督北直、山西、河南、河北軍務。縉彥以兵部尚書降，復逃歸，倡言殺賊。宏光帝信之，使以原官為總督，便宜行事。給事中李維樾劾之，且曰：『總督何官，顧畀賊乎』？不聽。又以降賊臣黃國琦監王永吉軍，施鳳來行鹽揚州。一切紊亂。
時湖北、偏沅、四川皆亂於賊（詳後），閩中亦蜂亂。漳、贛賊犯汀州之古田鎮，殺掠甚酷：聚群兒甕中，沸湯縻之；或刳孕婦，射男女為笑樂。復有群絨自興、泉入漳州，粵中賊亦盛。有賊稱閻王總，往來江西、福建，與諸賊應；撫巡張肯堂等捕之。
劉澤清疏：『準塔兵在沂、郯，贛榆、沭陽、沛縣、邳州、睢州、單縣、開封、歸德皆敵騎；請使邱磊濟海收登、萊，馬化豹、柏永馥即故清河城修守之』。
馬士英請以隆禮接北使，錫王永吉以鬥牛服，暫之河上料理；山東、河北戰守，俟左懋第歸，請進止。從之。
定江北督撫及四鎮額兵各三萬、湖北巡撫額兵萬、京營兵一萬五千，銀米三、四十萬，輕重勢失。又無糧，左良玉疏承德將士餓且死，趙之龍言黔兵萬里荷戈缺餉三月；惟切責部臣。
始，馬士英徵黔兵迂道徽州、寧國，兵民相殺；金聲桓等力劑之，乃已。
越其傑至河南，盡反陳潛夫所為，貪墨以濟。時開封、汝寧間列寨數百，劉洪起長之；及洛陽李際遇、南陽蕭應訓，皆為潛夫所結。是月，應訓復南陽及泌陽、舞陽、桐柏，使其子三善告捷於潛夫；飲之酒，授以告身、簪花，鼓吹導出之。三善喜過望。卻謁其傑，覷其賄；及見，踞坐；詰之，詆為賊。三善泣而去。潛夫按諸寨，皆列仗鼓吹送迎；其傑至，閉不納。其傑譖之馬士英，歲終徵潛夫還，以凌駉代之。
是月，閩、粵賊攻雲霄，破之；官軍至，賊走大埔。高傑將王之綱入睢州，傑發徐州（詳「四鎮之亂」）。
十一月，史可法帥師北伐。至鶴鎮，諜報夏成德陷海州，分道沭陽、邳州、遂入宿遷；又陷豐縣，知縣劉燧走死。明日，可法次白洋河；使劉肇基、李棲鳳援宿遷。成德兵遁，遂復宿遷。越數日，成德復以兵圍邳州，推官沈泠之固守；再使肇基往，屯於城北。成德兵屯城南，遙謂泠之曰：『好守而城，毋為人得』！相持半月而去。肇基復贛榆、沭陽、海州。可法以告，馬士英笑之。
劉澤清疏作壕堡守河（詳「四鎮之亂」）。分王燮、田仰、王永吉汛，自安東至於徐州，隸蕭縣、碭山於史可法，開封、歸德於越其傑。俟左懋第歸，議之。俄田仰疏滿洲兵已入莒、沂，降將趙福星陷宿遷，哨馬及贛榆、沭陽。乃命王永吉總督河防，率澤清、高傑以守；張縉彥、王燮分佈河北。移王瀠駐淮上，黃得功、劉良佐擇地而軍，援邳、宿。
史可法既戒期，求甲杖、糧糗，皆不得；疏言：『三月以來，陵廟荒蕪、山川鼎沸，遂成鼠竄，一矢未加；臣備員督師，死不足責。昔晉之東也，其君臣日圖中原，僅存江左；宋之南也，其君臣盡力楚、蜀，僅保臨安。蓋偏安為恢復之地，未有偏安而能自立者。大變之初，黔黎飲泣、紳士悲歌；今暮氣矣。提塘之報，皆謂清兵必南，水則募檄■〈口虒〉船、陸軍分列精銳；而我河防百未一備，人心渙散、威令未行，復仇之師不及於關陝、討賊之詔不逮於北庭，一似君父之仇置之度外。遂使北朝加我僭逆、羈我使臣、躪我邊境，和議之事必不可成。皇上即菲食卑宮、臥薪嘗膽，尚懼不及；況不然乎？夫將之克敵者，氣也；君之收將者，志也。廟堂之志不奮，則行間之氣不張。昔少康痛心以出竇、光武拊膺於河北，卒能纘服，奄有萬方。臣願陛下為少康、光武，不願左右之臣以晉元、宋高為言也。先皇帝死於賊、恭皇帝亦死於賊，此千古未有之痛；在北之臣死賊既鮮、南方之臣討賊無多，此千古未有之恥。夫庶民之家，父兄被殺，尚思得而甘心；況在朝廷，顧可膜視？請責臣及諸鎮悉簡精銳，直指秦關；懸上賞以待有為、假便宜而責成效。至於討賊復仇，最苦無食；宜使內庫、一切催解悉供軍需。其餘不急之工、可已之費，一切報罷；左右貢獻、朝夕燕衎，一切謝絕。蓋賊一日未滅，即深宮曲房、玉食錦衣，豈能安享哉』！又言：『江北有四鎮、有督師、有按撫、有屯撫、有總督，敵寇若至，何益毫末』？且憤諸將位崇無鬥志，請責成進戰。每一疏成，循環諷誦，聲淚俱下；聞者無不感激。而宏光帝於廟門及皇陵災、鳳陵地三震，略不省。而命太監高起潛督江北餉，許黃斌卿移軍安慶以避左良玉。加叛將劉承允右都督，遂亂廣西（詳「兩廣之亂」）。
初，御史沈荃宸疏：『疆場之情日變，臣下泄沓日深，幾不知宗社孔棘、國事阽危。歲餉所入六百餘萬，淮、徐四鎮及督師之兵費已二百四十餘萬；江楚藩鎮督府、京營、京口、江浦之兵所需，豈異淮、徐？小民賣女鬻男，有司吸髓敲骨，慮猶不足。此非陛下臥薪嘗膽時耶？且北望山陵，麥飰無展；中原、河北，淪為異域。設東南更啟烽煙，則稅駕何所』？至是，以王永吉等久無功，奮疏劾之曰：『永吉失機之將，先帝拔為總督；乃不救國危，奉身先竄。張縉彥驟典中樞，率先從賊。如二人者，即赤族亦不為過。陛下屈法用之，而逡巡觀望，何以見先帝於地下？昌平巡撫何謙，失陷諸陵；河道總督黃希憲、山東撫巡邱德祖、魯化龍，豈容偃臥家園』。詔逮謙等，釋永吉、縉彥勿問。
以許定國掛鎮北將軍印，鎮守開封、宛、洛；卒致睢州之變（詳「四鎮之亂」）。
是月，左懋第自北歸至滄州，多爾袞使執之；而縱陳洪範還，和議遂絕。洪範乞降，且請南歸，誘劉澤清等以降叛；慮懋第發其狀。馬紹瑜尋降，懋第抗節死（詳「東南殉節」）。
十二月，陳洪範至，言北兵且至。廷臣惟主抗節不合時變、使臣將命不能委曲以詆懋第；宏光帝曰：『朝廷大費金錢，期與滅賊，何惟抗節？我宜自強。款和原不足恃，諸臣其秣馬厲兵以待』！洪範又誣黃得功、劉良佐陰乞降，而請加恩其從官。戴英劾之曰：『今正使陷敵而群吏進爵，不可』。乃止。
以邊事急，詔王永吉防河北、張縉彥防河南；復使李際遇任維揚至河、王之綱自永城至蘭陵、許定國自寧陵至蘭儀、劉洪起自祥符至汝州、曹友義任邳州以西、張士儀任邳州以東（際遇、宏範以陰降，眾不知）。史可法嘗議屯田邳、宿，使秦士奇築黃河牆以巨砲。其境綿長，土又疏，不能任重。其客言不可，不聽；卒無濟。馬士英侈言『北兵縱至，賊勢尚強，豈無後慮？且赤壁三萬、淝水八千，足定江左；況今兵力百倍於昔，痛飲黃龍，在諸臣之刻厲耳』。淮遠侯常延齡請守九江，又請自討賊；不許。大學士王鐸請視師江北，以復仇為名；亦不許。惟使高起潛以勇衛營屯浦口；曰：『督師已行，汝為之應；有警而後行』。起潛亦不出。史可法至夏鎮，聞邳州被圍凡三日；高傑、劉澤清皆告急，可法以兵援之。詔旨亦至。可法疏：『使旋，和議無成；曩以全力禦賊，今將分力以禦清。唐、宋門戶之禍，與國終始；有心者方以為危身之場，無識之人轉為快意。夫事有甚為戕我君父、覆我邦家者乎？釋此不問，而日尋干戈於心忍乎？和既不成，惟有戰耳；戰非諸將之事，而誰事乎？閫外視廟堂、廟堂視皇上，尤望深思痛憤，無然洩沓』！凡七上疏，皆不報。
高傑至徐州，程繼孔伏誅（詳「四鎮之亂」）。
準塔兵自濟寧、沂州、廟灣三道進趣邳州，豫親王多鐸自西北至於懷慶，李際遇舉眾降，引之自孟縣，濟守將黃士佽等遁，遂至洛陽，張縉彥遁沈邱。史可法飛疏告：『北軍及我才域一河，今長驅而來，旦夕難保；乞儲多佽，以黃得功、劉良佐屯潁、亳，高傑守徐、沛，戮力同心，無分畛域，猶恐東南半壁未可保也』。不報。
多鐸逼鄧州，軍書沓至；宏光帝並不顧。除夕，居新寧宮，不樂；群臣問故，曰：『後宮寥寂，明年南郊復無新聲』！太監韓贊周泣曰：『臣以陛下思先皇帝考，乃作此乎』！時冬至，不郊天；移之明年。沈荃宸疏論，不聽。夜半鳴鐘，外廷駭異；門啟，乃求假面演劇也。
宏光元年（隆武元年、監國魯王亦立於紹興）春正月乙酉朔，日有食之。大風雨，免朝賀。史可法以軍饑，敕斷酒肉；乞罷，不許。袁繼咸疏：『元旦者，臣子稱觴之日，正陛下臥薪嘗膽之時；宜罷長夜之飲、捐角牴之戲、省土木之功、節浮靡之費，儆戒百工後私圖而急公仇』。疏入，嘉之而不能用。
河南副將劉鉉、郭從寬以兵執長葛諸賊官，劉洪起擊賊於襄城大捷，先後凡斬三千級。詔進洪起三秩。
胡茂楨等次虎牢叛。
馬士英日召江北兵入援。可法疏：『北兵驟至，宗社可憂』。大理寺卿姚思孝、尚寶寺卿李之椿、工科給事中吳希哲皆請守江北，毋撤軍；勳臣鄧文昌詣宮門，力爭。宏光帝然之，士英不可；且促帝手書召可法。可法遂自浦口濟。俄，良玉死，其子夢庚僭立主軍事，連陷九江、湖口、建德、東流，至安慶、太平。黃斌卿、黃得功先後敗之於銅陵、於五河（詳「左軍之叛」）。
詔阮大鋮率兵會朱大典防江上。以劉洪起為總督汝寧、開封等處援剿總兵官；改王永吉總督河防兼撫鳳陽、淮安、廬州，旋命兼撫揚州。
時群臣多不入直，孟夏時享，陪位亦鮮；宏光帝不問。
辛酉，多鐸發歸德，分道碭山、亳州。許定國導之至徐州，李成棟奔高郵，王之綱自亳州降。多鐸入徐州，權知府胡蘄恩請急濟；多鐸望河勢駭，欲殺之。蘄恩請囚，曰：『果有備，死未晚』。從之。萬騎爭浮，瞬息而濟。於時高傑軍還揚州，史可法入援。自歸德至象山數百里，無一卒。多鐸遂入盱眙，趨泗州；未至二十里，遣兵奪浮橋，守者燒之遁。泗州守將李遇春以城降，遂濟淮。史可法次草鞋夾，聞已破良玉軍，請入謁；馬士英以淮、泗急，促可法馳還守徐州、泗州。可法南向拜，痛哭濟江。丙寅，至六合，檄總兵侯方巖救泗州；次天長，檄諸將會盱眙。單騎冒雨行三日，檄督軍糧。方巖遇多鐸兵，力戰而死。可法聞之，亟自白洋河走揚州。高傑軍謂許定國至，斬關夜遁，舟楫皆空；鄭鴻逵，楊文驄阻江擊之。標將張天祿等在屯所，檄之皆不至，獨與劉肇基以二萬人守城。援泗州軍甲、火藥數十萬，皆失。明日，監餉郎中黃日芳使川將胡尚友、韓尚良屯茱萸灣，應廷吉以移泗之軍屯瓦窯鋪。又明日，主事何剛以忠貫營至；方會食，哨兵突至，射殺從人，諸將大駭。尚友等擊之，斬七人；廷吉等退屯邵伯湖。李棲鳳、高岐鳳將劫可法降，可法正色曰：『此吾死所，若等胡為？欲富貴者，幸自便也』。兩人知不可，遂叛降。多鐸自天長、六合至揚州，諸潰兵及張天祿、胡尚友等先降，多鐸得其舟凡數百。劉肇基請詔劉良佐、黃得功進屯潁、亳以助之。許定國賊殺高傑於睢州，以其部叛出降，亟請南攻。史可法躬自淮揚馳撫之。
是月，阿濟格入西安，略定陝地；尋並甘肅下之。明陝西、甘肅地盡沒（高傑事詳「四鎮之亂」）。
二月，以阮大鋮為兵部尚書，猶視江防。罷九江標兵餉銀六萬，袁繼咸爭之；不聽。請罷，亦不許。加派福建餉金二十萬。以朱一馮吝助餉，沒其田裡。一馮走海中，械其子諸生長源拷之，墮其二指。諸勳戚、武臣競以助餉名告訐，破人家。乃下詔：『捐助惟民所樂輸，抄沒偶行之，豈奸人獻媚之地』。給事中吳適復言諸虐商民者，詔嚴緝。而使給事中倪嘉慶等加瓜洲、儀徵鹽稅；史可法疏爭之，不聽。請以李本深提督高傑軍，不許；使高起潛安撫之，盡其卒返揚州。可法自劾無功，報聞。
三月，命總督何騰蛟禦賊（詳「四鎮之亂」）。以黃斌卿掛征蠻將軍印，鎮廣西；方國安為總兵官、掛鎮南將軍印，防池口；移黃得功屯廬州。罷安徽巡撫；以朱大典為兵部尚書，巡撫應天、安徽軍務。命越其傑、凌駉守開封、歸德。以太監喬尚忠總理兩淮鹽政。尋以錢繼登為總理，並視江防。是月，左良玉反。
阿濟格追賊出陝西，遂至鄖陽；巡撫徐光啟迎降。阿濟格略湖北地，沿江追賊至於武昌（詳「湖廣之亂」）。多鐸軍入虎牢，分道南陽、龍門為三路；南陽副將李好遇降。乙酉，多鐸入郾城、又入西平，劉洪起卻入楚。辛卯，多鐸入上蔡，開封南北望風降；王之綱遁宿州、李成棟遁徐州。己巳，多鐸兵入歸德。壬子，多鐸兵入潁州，連取蒙城、太和。劉洪起以其部力戰光、黃間；疏言：『北軍之來，勢若破竹，恐遺南京憂』。王永吉言：『徐鎮孤危，何以保江北？請使史可法、衛允文共保徐州』。不應。詹自植直登御座，妄語白應元入，瘋罵。亦不省。
史可法在揚州，與諸將分汛地：自儀徵天靈洲隸黃得功，三■〈氵義〉河迤東隸高傑軍，自任西、北門。應廷吉諫不可，請移軍泗州護陵寢，節制諸將，然後北伐；可法是之。召水師將劉恆祚、孫恆、錢鼎、於光至江浦，將會黃澤芳絕洪澤；至盱眙，值左良玉擊多鐸軍，曰：『即其未定，可破也』。可法慮不敵，不聽。多鐸屯軍班竹園以待砲，別檄準塔等軍徇淮安，期會揚州。劉澤清、田仰大掠淮安，走入海。俄而多鐸以砲攻揚州，城墮；可法為巨囊實泥補之。多鐸使降將李遇春招可法，可法數其罪；遇春言『公忠貫華夷，而不見信於朝；死何益乎』？可法命射之。已又使人齎書至，可法不視，並其人沉之。西門尤險，身自任之。丁丑，多鐸使人為黃蜚兵至城中就之，則反戈斗；城遂沒，可法死之。多鐸屠揚州凡十日，入瓜洲。
戊寅，宏光帝召群臣議遷都，錢謙益執不可。馬士英以黔兵千，屯雞鳴山；期走貴陽。阿濟格自江西北岸東入皖；多鐸至瓜洲謀渡老鸛河，編木乘風砲壞京口城堞，楊文驄言自頹之。馬士英撻偵者，而賞文驄使。於是警報寂然。
五月壬午朔，以李彬巡撫河南；其地已沒。趙之龍密使如多鐸軍求降，舉朝不知。癸未，左夢庚誘執九江巡撫袁繼咸、安徽巡撫張亮降阿濟格，兵逾桑木河而還。良佐託勤王名，大掠廬州、鳳陽走。準塔自清河口濟至高郵，李成棟降，淮安、通州、泰州皆沒。
丙午，百官賀重午；宏光帝以演劇，不視朝。分蘇淞、常鎮為二撫，以楊文驄巡撫常州、鎮江，兼轄揚州沿海軍務。當江南危急，宏光帝猶選淑女於元暉殿，飲酒淫樂；醫者小兒捕禽蚧稱上用，人不敢犯。宮府內外，一切惟馬士英及小奄田成等指。及遷都議不決，益詬士英曰：『使我為帝，今若此，將焉置我』？士英惟恃走貴陽，為吳希哲所折；與韓贊周、盧九德謀下諸門鍵，辰啟而午閉之。
戊子，大風雨，晝晦。馬士英、王鐸、蔡奕琛、陳於鼎、張捷、陳盟、張有譽、錢謙益、李喬、李沾、唐世濟、楊維垣、秦鑣、張孫振、趙之龍、錢增凡十八人，密議於朝，無聞者。頃之，李喬、唐世濟大聲言『降志辱身，亦不惜矣』。或扣諸其後，則曰：『兵雖急，不足慮』。蓋密籍趙之龍以降。宏光帝若不知。
楊文驄、鄭綵、鄭鴻達居金山及江南，惟日轟砲報虛捷。多鐸亦啟瓜洲閘放舟入江，大發砲，江水皆沸。逮夜聚几案，爇香火，亂流示濟；而使裨將自竹哨渡冒霧進。己丑，辨色達南岸，升阜鳴螺，纔十餘卒；守兵大潰，文驄及巡撫霍達走蘇州，綵、鴻逵走福建，沿江上下無一屯。庚寅，多鐸濟江，遂陷鎮江府。
宏光帝聞之，盡閉城門。韓贊周曰：『兵單力薄，和、守一無可恃；不若親征，濟則以保社稷，不濟亦可全身』。不聽；召梨園與酣飲。辛卯，夜漏三下，啟通濟門出，韓贊周從；群臣無知者。宮女優監，雜沓西華門內。壬辰昧爽，馬士英偽奉太后遁，城中大亂。趙之龍封庫府，懸示『此地已歸大清，其各安集』。民不聽，出太子立之；之龍錮之（詳「太子之讞」）。
是日，宏光帝至太平，劉孔昭據城不之納；宏光帝走。癸已，至蕪湖，黃斌卿先遁；乃趨黃得功軍，匿於總兵翁之琪舟。得功往見，驚且泣曰：『陛下死守都城，臣等猶可為力。奈何信奸人言，輕率至此！臣軍單薄，何以能處』？宏光帝曰：『舍卿無可恃者』。得功泣曰：『願效死』。謀奉之適浙江。朱大典、阮大鋮亦至，以為督師；苦無璽，幅紙署銜予之。
多鐸自丹徒、金壇、句容至南京，軍於郊壇；趙之龍及降臣徐允爵、王鐸、錢謙益諸人冒雨赴軍，跪而降。多鐸受之，使謙益入清宮；因導其兵自金川門入，多鐸始信。距宏光帝去十日矣。丙申，多鐸入南京。於是勳臣魏國公徐用極、保國公朱國弼、隆平侯張拱日、臨淮侯李述祖、準寧侯孫維城、靈璧侯湯國祚、安遠侯柳昌祚、永昌侯徐宏爵、定遠侯鄧文郁、項城伯常應俊、大興伯郭存義、寧晉伯劉允極、南和伯方一元、東寧伯焦夢熊、安城伯張國才、洛中伯黃九鼎、成安伯郭永祚、駙馬齊贊元皆降，文臣蔡奕琛、李沾、邵之麟、李喬、朱之臣、梁雲構、李綍、陳於鼎、陳正揆、李景濂、劉正宗、張居仁、陳之遴、錢增、陸朗、丁允之、王之晉、張孫振、徐復揚、袁宏勳、王懩數百人皆降，多鐸受之。宴之龍以牛酒，使位朱國弼上；予以八寶貂帽、貂裘、銀鞍、金鐙，之龍餽多鐸以鰣魚珍味，又大集梨園宴。多鐸令諸臣去髮，薙武而不及文；李喬首易服去其髮，多鐸罵之。
劉孔昭棄太平，擁舟入海；馬士英攻陷廣德，遁之浙。
多鐸使尼堪、屯齊追宏光帝，過太平至蕪湖，無一卒拒。癸卯，至荻港。朱大典、方國安先發杜宏域軍扈，黃得功為殿；甫行，而追者至。欲絕江北，不得渡；得功自刎死，宏域軍盡潰。叛將田雄、馬得功共入宏光帝舟，劫以降；雄親負之登。丙午，屯齊執宏光帝入南京，太后及妃從，民競詈之。多鐸與讌，詢以太子及出走事，不能對；幽之江寧縣署。
之龍、謙益為多鐸檄諭蘇州、杭州。謙益屬文，極言護兩京陵廟、葬帝後梓宮及優待宗藩之德；且曰：『誰非忠臣孝子？識天命之攸歸、知大事之已去，投誠歸命，保億萬生靈，此仁人志士所為，大丈夫所以自決也；幸三思而早圖之。謂予不信，有如皦日』。之龍請以其私人黃家鼐為安撫使，謙益使其私周荃副之，徇丹陽、常州、無錫；比下，益南至蘇州，霍達及巡按御史周元春遁。楊文驄突至，執家鼐殺之，荃走免；文驄亦棄城走。
六月，博托兵入蘇州，廣德、松江皆降。其兵益南，連下嘉興、湖州、寧波、杭州。劉洪起戰敗於汝寧，走平頭寨死之。於是明河南、湖北、安徽、南直、浙西地盡降。
秋九月，多鐸以宏光帝北去；太后在道入水死。
順治二年（隆武元年、）春三月，廣西僧自稱宏光帝，貴州撫巡俞思恂以告隆武帝。詔奉迎，廷臣曰：『即真，甫棄國，亦尊奉爾；無迎請理』。已知其偽，戮之。
夏五月，宏光帝以凶聞。蘇、松之間義師亦旋燼（詳「東南義旅」）。
煤山殉烈，宇宙元黃。北望無君，南中監國；區區江左，宜為夏之成旅爾。樞臣仗義，傳檄興師，河北固有義兵、山東望如時雨；則兼旬以取孟達，一軍直出山中，兵之計也、時之應也。筐篚狃陳，藩籬不飭；徐、宿之北無符籬之兵，登萊之濱鮮劉寶之卒！陰祖汪、黃而昧軍，如南宋日談淮、泗，實宴安於江沱：可痛惜者一也。不入陳子龍之言、不納〔陳〕潛夫之說、不用凌駉之謀、不徇劉宗周之籌、不從袁繼咸之疏，譬之陳東、宗澤，飲憤徒然；盆子、聖公，識見一轍：可痛惜者二也。王永吉、張縉彥降者遁者，總督兩河丁啟睿、越其傑、衛允文墨且怯者，開府南北；田仰、楊文驄、黃斌卿、鄭鴻逵庸且懦者，防制江、淮。此猶金歸河洛，宋不守以韓、岳，而用李孟齊守聊城；燕不專任樂毅，而柄騎劫。何況濟南、濟寧視如敝屣，剝至辨膚：可痛惜者三也。至於調停四鎮、搘拒武昌，計類摶沙，變生清側；撫膺太息，無可為矣。嗟乎！牛角山河，撐支最苦。是以背嵬善戰，尚失濠州；籌筆雖存，未恢漢祚：蓋垂翅奮翼，若是難也！何況奸佞盈朝，奄豎亂政，內空善士、外製師儲，一二健將無過高傑、王之綱之流，此皆僨轅小犢，鱗甲腹生；草竊樗庸，敢當爪士！宜乎風聲鶴唳，奔潰不遑；長江、大淮，拱手推讓！豈一姓不再興哉，抑坐而待亡也！且夫福王，嗣明者也；而或曰何人子，或更為之詞。君子師「綱鑑」之意，不載疑似之言。至於入朝踐位，冀戴改元，亦不與隆武、永曆特書並紀。何則？年鈞德卜，著烈龜蓍；勘亂求才，事戒膠執。潞以降戮，固非高光之流；赧以親先，祗出貴陽之見。何況迎少康於遯荒、奉瑯琊以纂統，紀年之籌，固無可易。君子不能謂由崧之得國正也；得國不正，則書少略焉。又其始末柔闇荒淫，得過且過；比擬庚申，則非冥冥亡元之報！譬彼繼元，固有天塹半壁之雄；及至甲馬臨邊，牽延坐議，金甌如故，降表先成。抑叔寶無心，近臣竊璽，亡國大勢蓋應爾耶？將八月為君，懺果定耶？臺城再入，油扇青衣；宗社是棄，輿櫬誰憐！烽刃纔來，鐵索竟斷。雄雖創臂，馬復喪元；而柴市招魂、冰山續錄，未嘗不嘆劉鋹大石亦足豪也！顧江東王氣，於此燼已。
{{footer=上一卷|next=下一卷}}
