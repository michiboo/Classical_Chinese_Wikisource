　　欽定四庫全書　　　　　集部八
　　嚴陵集　　　　　　　　總集類
　　提要
　　〈臣〉等謹案嚴陵集九巻宋董⿱編⿱東平人逌之子也自著曰廣川葢欲附仲舒裔耳紹興間知嚴州因輯嚴州詩文自謝靈運沈約以下迄於南宋之初前五巻皆詩第六巻詩後附賦二篇七巻至九巻則皆碑銘題記等雜文棻自序謂嘗與僚屬修是州圖經蒐求碑版稽考載籍所得逸文甚多又得郡人喻彥先家所藏書與教授沈愫廣求備錄而成是集中如司馬光獨樂園釣魚菴詩本作於洛中以首句用嚴子陵事因牽而入於此集未免假借附㑹沿地誌之陋習然所錄詩文唐以前人雖尚多習見至於宋人諸作自有専集者數人外他如曹輔呂希純陳瓘朱彥江公望江公著蔡肇張伯玉錢勰李昉扈䝉劉昌言丁謂范師道張保雝章岷阮逸關詠李師中龎籍孫沔王存馮京刁約元綘張景修岑象求邵元馬存陳軒呉可幾葉棐恭劉涇賈青王達張綬余闢刁衎倪天隠周邦彥羅汝楫詹元宗陳公亮錢聞詩諸人今有不知其名者有知名而不見其集者藉棻是編尚存梗概是亦談藝者所取資矣惟⿱序作於紹興九年而第九巻中有錢聞詩浚西湖記作於淳熙十六年上距紹興九年凡五十一年又有陳公亮重修嚴先生祠堂記及書瑞粟圖二篇作於淳熙乙巳重修貢院記一篇作於淳熙丙午亦上距⿱作序之時凡四十七八年則後人又有所附益已非⿱之本書要亦宋人所續也乾隆四十五年四月㳟校上kao
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　嚴陵集原序
　　詩三百篇大抵多本其土風而有作聖人刪取各繋其國如二南皆正風也周召既分陜而治則繋詩有不得而同三國當變風之始邶鄘既並於衛邶居衛北而詩有北門以興出門而北歸於邶也鄘居衛東而詩有載馳以興東徙渡河而廬於漕也衛在河之北而詩有河廣以興杭葦而南適於宋也是三者皆衛詩而以所收之異隨其國繋之其它葢可類見使夫後世觀詩者因土風而知國俗則秦勇豳儉鄭淫魏褊皆自乎此而得之矣近代有裒類一州古今文章敘次以傳者其亦得聖人之遺意歟自東漢之末孫氏據有呉粵之墟始分歙縣之地建為新安郡逮隋而更郡名新定大業改為睦州唐初即桐廬縣別置嚴州尋廢州以縣來𨽻至國朝宣和中始復今名葢以子陵釣臺為是邦重故以名州州境山水清絶著稱自古歴攷前代朱太守以文學備應對之臣於西京後世則有皇甫持正方雄飛李徳新施肩吾徐凝咸以詞章名世文為世傳而紀詠其鄉里為多今代如江民表全名直節見推於時文采葢其餘事至於騷人名士過焉而賦者在晉則謝康樂梁則沈隠侯唐則李太白孟浩然白樂天羅隠國朝則梅聖俞蘇子美龎莊敏公王文公其牧守之有文在梁則任彥昇唐則杜紫㣲國朝則范文正公趙清獻公以至呂子進蔡天啓又如張伯玉錢穆父皆嘗官於此者率多賦詠邦人傳諷迨今不絶而獨未有裒類而為集者雖有桐江集止載桐廬一邑之文而又繁冗不倫人不甚傳茲者弅與僚屬修是州圖經搜訪境內斷殘碑版及脫遺簡編稽攷訂正既成書矣因得逸文甚多復得郡人喻君彥先悉家所藏書討閲相示又屬州學教授沈君傃與諸生廣求備録時以見遺乃為整比而詳擇凡自隋以上在新安郡者自唐以後迄國朝宣和以前在睦州者取之其未嘗至而賦詠實及此土如唐韓文公近世司馬溫公蘇東坡黃魯直葢不得而不録也其有名非甚顯嘗過而賦焉一篇一詠膾炙人口者葢亦不得而遺也嗚呼其亦庶幾詩人本其土風之作而聖人各繋其國之遺意乎乃若釣臺雙峙髙風絶企古今歌詩銘記居多編之此集有不容略故總以州名而為之標目雲紹興九年夏四月壬申知軍州事廣川董弅序










