　　欽定四庫全書　　　　　集部三
　　古靈集　　　　　　　　別集類二〈宋〉
　　提要
　　〈臣〉等謹案古靈集二十五巻宋陳襄撰襄字述古侯官人古靈其所居村名也慶厯二年登進士第解褐授浦城尉官至右司郎中樞宻直學士事跡具宋史本傳其平生最可傳者一在熙寧中彈劾王安石併極論新法反覆陳奏若目覩後來之弊其文今具載集中一在居經筵時神宗訪以人才遂條上所知司馬光韓維呂公著蘇頌孫覺李常范純仁蘇軾孫洙王存顧臨林希李師中傅堯俞王安國劉摯虞太熙程顥劉載薛昌朝張載蘇轍孔文仲吳賁吳恕林英孫奕林旦鄒何唐坰鄭俠等三十三人其時或在庶僚或在謫籍而一一題品各肖其真其中惟林希一人後來附和時局自隳生平餘則碩學名臣後先接踵其人倫之鑒可謂罕與等夷其文今為全集之壓巻而葉祖洽作行狀孫覺作墓誌陳瓘作祠記惟盛稱其興學育才勤於吏治皆不及薦賢一事於爭新法事亦僅約畧一二語蓋其時黨禍方起諱而不著也他如以陸佃博洽典禮則薦之不以王安石之門客而岐視劉攽輕脫嘲弄則彈之亦不以蘇軾等之宻友而狥隠皆是是非非不立門戶之見乃國史本傳亦並削而不書微是集之存㡬無以見其心術之公矣集內有代賀明堂禮成表三篇一為崇國夫人等一為內省宮正以下一為脩儀婉容等並有批荅三篇亦載集內蓋當日率由舊典體例如斯固與江總代陳六宮謝表等於狎客者其事不同其詞氣嚴重亦非江表輕艶之比則人品邪正之殊也集為其子紹夫所編葉祖洽作行狀稱襄於六經之義自有所得方將營一邱之地著書以自見其志不遂故其生平所作文集止二十五巻與今本巻數相符王士楨居易錄稱古靈集二十巻蓋所見乃謝氏抄夲非其完帙惟所稱冠以紹興元年求賢手詔者與李綱序合此夲不載蓋傳寫佚之綱序稱其性理之學庶乎子思孟子其言太過至謂詩篇平淡如韋應物文詞髙古如韓愈論事眀白激切如陸贄雖亦稍覺溢量然核其所作固約畧近之矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀


　　古靈集原序
　　唐史論文章謂天之付與於君子小人無常分惟能者得之信哉斯言也雖然天之付與固無常分而君子小人之文則有辨矣君子之文務本淵源根底於道徳仁義粹然一出於正其高者禆補造化黼黻大猷如星辰麗天而光彩下燭山川出雲而風雨時至英莖韶濩之諧神人菽粟布帛之濟人饑寒此所謂有徳者必有言也小人之文務末雕蟲篆刻絺章繪句以祈悅人之耳目其甚者朋姦飾偽中害善良如以丹青而被糞土錦繡而覆陷穽羊質而虎皮鳯鳴而鷙翰此所謂有言者不必有徳也君子既自以功業行實光明於時而其餘緒發為文章後世讀者想望而不可及此豈特其文之高哉人足仰也小人乃專以利口巧言鼔簧當世既不足以取信於人而恃才傲物以致禍敗者多矣由是言之文以徳為主徳以文為輔徳文兼備與夫無徳而有文者此君子小人辨也竊觀古靈先生陳公所著文章殆所謂有徳之言而君子之文歟初公未仕刻意於學得鄉士陳烈周希孟鄭穆相與為友以古道鳴于海隅人初驚笑其後相率信而從之四先生名動天下既登第累官劇邑推其所學以治民利必興害必除聽訟決獄庭無留事所至修學校率邑之子弟身為橫經講説士風翕然民俗丕變已而守列郡典大藩益推此廣之治績尤著雖古循吏不能過也至和中富鄭公入相首以文學政事薦公寖被知遇歴事三朝鬱為名臣判郎曹則執法而不撓使邊庭則守節而不屈任諫省則以忠讜補主闕處台端則以公正糾官邪位侍從則竭論思之忠侍經筵則盡勸講之益上為人主之所欽嚮下為士大夫之所宗師其功業行實光明如此而所為文章溫厚深純根於義理精金美玉不假雕琢自可貴重太羮𤣥酒不假滋味自有典則質幹立而枝葉不煩音韻古而節奏必簡非有徳君子孰能與此故嘗評之其詩篇平淡如韋應物其文詞高古如韓退之其論事明白激切如陸贄其性理之學庶㡬子思孟軻非近世區區綴緝章句務為應用之文者所能髣髴也嗣子紹夫裒集公文章得古律詩賦奏啓雜文凡三百六十餘篇冠以紹興手詔及熈寜經筵薦士章稿合為二十有五巻而行狀誌銘附於其後集成來謁求為之序綱告之曰太上立徳其次立功立言如古靈先生三者兼備又得詔書褒稱可謂盛矣若其平生行事則有行狀誌銘可考誦其詩讀其書可以想見其人如公功業行實推賢揚善之美如此而其文章渾全博雅又如此宜乎被累朝之殊眷膺聖主之褒崇士林尊仰推為天下君子長者而不敢有異議者也公諱襄字述古官至樞密直學士尚書左司郎中贈少師國史有傳雲紹興五年閏月朔李綱謹序


