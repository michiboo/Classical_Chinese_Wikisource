
　　話說高王以仲密外叛，西師入寇，命斛律金為前鋒，親自出御。將至河橋，西魏先備火船百隻，從上流放下，欲燒斷河橋，使不得渡。斛律金才至北岸，見有火船衝下，急令副將張亮以小艇百餘只，都載長鎖，攔住中流，以釘釘之，帶鎖引向南岸，橋遂獲全。大軍安然渡河，據邙山為營。欲暫休軍事，不進者數日。泰疑之，乃留軍裝輜重於瀍曲，半夜，親引人馬將佐，登邙山以襲其營。候騎報王曰：「西師距此四十里，熟食乾飯而來。」王曰：「如此，軍士皆當渴死，何待吾殺也。」乃集諸將列陣以待。俄而，天色大明，泰知敵人有備，按兵數里之外。高王以五千鐵騎付彭樂先進，必斬將搴旗而返。彭樂一馬當先，便引鐵騎直衝過來。西軍莫當其鋒，讓他殺入深處，反從後裹來，密密圍住。東軍遙望，全不見彭樂旗號。有人飛報高王曰：「樂已叛去。」王失色。俄而，西北塵起，呼聲動地，樂兵在西陣中如蛟龍翻海，所向奔潰，西魏將士紛紛落馬。擄得西軍大都督、臨洮王柬、蜀郡王榮、江夏王升、巨鹿王闡、譙郡王亮及督將僚佐四十餘人，遣使報捷。王大喜，並令斛律金、段韶諸將乘勝進擊，大破西師，斬首三萬。當是時，西師一敗，泰左右皆散，自出陣前收合餘軍。彭樂一騎驀地趕來。泰知其勇猛難敵，拍馬而逃。彭樂緊追數里，已近馬尾，大呼曰：「黑獺休走，快獻頭來！」泰窘極，還顧曰：「汝非彭樂耶？癡男子！今日無我，明日豈有汝耶？何不急還營，收汝金寶？」樂遂舍之，獲泰金帶以歸，言於歡曰：「黑獺漏刃破膽矣。」王雖喜其勝，而怒其失泰，伏諸地，連頓其頭，並數以沙苑之敗，舉刃將下者三，噤齘良久。樂曰：「乞假五千騎，復為王取之。」王曰：「汝縱之何意，而言復取耶？」取絹三千匹，壓其背上，因以賜之。泰得脫，歸營，鳴角收軍，兵將已集，軍勢復振，謂諸將曰：「今日偶失提防，軍威少挫。明日當決一死戰，以破其軍。諸君勉之。」乃秣馬勵兵，分軍為三隊。
　　自主中軍，以李弼、獨孤信、楊忠、竇熾、達奚武、賀拔勝六員勇將自隨；趙貴為左軍，若干惠為右軍。命二軍曰：「東軍來攻中堅，左右合擊。」五更造飯，以備迎敵。
　　黎明，高王以昨日失泰，自率諸將親為前鋒，衝入西陣。西軍以死抵戰，左右兵皆起，奮力合攻。東魏兵敗，步卒皆為所擄。王失馬，赫連陽順以己馬授王，王上馬走。西軍四面圍定，欲出不得。忽狂風大作，走石飛沙，天昏地黑，軍士不能開眼，始脫重圍。從者惟都督尉興慶及步騎七人，諸將皆不知王所在。追兵至，興慶曰：「王速去，興慶腰有百箭，足殺百人，王可脫矣。」王曰：「事濟，以爾為懷州刺史。若死，用爾子。」興慶曰：「兒尚少，願用臣兄。」王許之。興慶拒戰，矢盡而死。先是王有小卒盜宰民驢，欲治其罪，以戰故未治。小卒私奔西軍，告於泰曰：「王只一人一騎，走於邙山之後，追之可獲也。」泰乃選勇敢士三千人，皆執短兵，令賀拔勝率以追之。勝識王於行間，執槊與十三騎逐之。槊刃垂及，因呼曰：「賀六渾，我賀拔破胡今日必殺汝也！」歡驚魂殆絕。適劉洪徽突至，見勝追王急，從傍放箭，斃其二騎。段韶亦從山後衝出，大呼曰：「勿傷吾主！」射勝馬，洞腹。勝跳下換馬，王已逸去。勝歎曰：「今日不執弓矢，天也。」
　　王回營，諸將齊集，以段韶、劉洪徽有救援之功，並賜錦袍玉帶，封韶為長樂侯。洪徽即劉貴子，時貴已卒，洪徽已襲父爵，進封平成侯。王將復戰，術士許遭告王曰：「賊旗號尚黑，水色也。王旗號尚紅，火色也。水能剋火，故不得利。當用黃色旗號制之。」王乃連夜造黃旗五千面，進與泰戰。
　　左軍趙貴等五將戰不利，泰令右軍與戰亦不利。東魏兵大振。會日暮，泰知不可勝，收兵夜遁。東兵來追，勢甚危迫。會獨孤信、于謹尚在後面，收散卒自後擊之，東師擾亂。諸軍由是得全。若干惠夜引去，東兵追之急，惠徐下馬，顧命廚人營食。食畢，謂左右曰：「死於長安與死於此間，有以異乎？」
　　乃建旗鳴角，駐馬以待。追騎疑有伏兵，不敢逼。收敗卒徐還。泰入關，屯於渭上。東兵至陝，泰使達奚武拒之。封子繪言於高王曰：「混一東西正在今日，昔魏太祖平漢中，不乘勝取巴、蜀，失在遲疑，後悔無及。願大王不以為疑。」王猶豫，集眾將議進止，皆曰：「野無青草，人馬疲之，不可遠追。當回晉陽，徐圖進取。」陳元康曰：「兩雄交爭，歲月已久，今幸而大捷，天授我也。時不可失，當乘勝追之。」王曰：「深入之後，若遇伏兵，孤何以濟？」元康曰：「王前沙苑失利，彼尚無伏。今奔敗若此，何能遠謀？若舍而不追，必成後患。」王久戰意怠，無心入關，不從其言。獨使劉豐生將數千騎追之，班師而歸。
　　先是前一年，高王擊西魏，入自汾、絳，連營四十里。泰使王思政守玉壁，以斷其道。王以書招思政曰：「若降，當授并州刺史。」思政復書曰：「可朱渾道元降，何以不得？」王圍玉壁九日，會大雪，士卒饑凍，多死者，遂解圍去。及仲密以虎牢降，泰召思政於玉壁，將使鎮虎牢，未至，而泰敗歸。乃使守弘農，城中兵微糧寡，守禦之具全無。思政大開城門，解衣而臥，示不足畏。後數日，豐生至城下，心疑不敢進，引軍還。思政乃慰勉其下，修城郭，起樓櫓，營農田，積芻粟，由是弘農守禦始固。是役也，從泰諸將皆無功，惟耿令貴力戰功多。常陷敵中，鋒刃交下，皆謂已死，俄大呼，奮刃而起，如是者數次。當其鋒者，死傷相繼。歸語人曰：「我豈樂殺人？壯士除賊，不得不爾。若不能殺賊，又不為賊所傷，何異逐坐人也。」又都督王胡仁、王仲達亦力戰功多，殺敵無數。泰欲以雍、岐、北雍三州授此三人，又以州有優劣，使三人探籌得之。仍賜令貴名豪，胡仁名勇，仲達名傑，以旌其勛。初仲密將叛，陰遣人扇動冀州豪傑，使為內應。高隆之馳驛安撫，由是得安。世子密以書與隆之曰：「仲密枝黨與之俱西者，悉收其家屬。」
　　隆之以「寬貸既行，理無改悔，若復收治，示民不信，脫致驚擾，所虧不細」，乃啟高王罷之。侯景進兵虎牢，欲復其城。仲密與西將魏光守之，聞景兵至，以書求援於泰。泰復書令固守，言兵且至。使諜潛至虎牢報之，為景軍士所獲，搜出其書。景改之云：「兵未得發，宜速去。」縱諜入城，光得書，與仲密連夜棄城而遁。侯景引兵追之，擄仲密妻李氏以歸，即送之鄴。由是北豫、洛二州復入東魏。帝以克復虎牢，降死罪已下囚，唯不赦仲密一家。歡以高乾有義勛，高昂死王事，季式先自告，皆為之請免，唯其妻李氏坐罪當誅。帝從之。澄聞李氏擒歸，方欲寵之專房，何忍加以刑誅，乃使楊愔言於帝曰：「仲密妻李氏年少不預反謀，乞全其命。」帝亦赦之，命歸父母家。
　　世子迎之入府，居於迎春院，賜服飾、器用，侍女皆備。是夕，世子盛服見之，謂瓊仙曰：「卿前推阻，今日順我否？」瓊仙曰：「前為仲密婦，今歸世子家為婢為妾，曷敢有違？」世子大悅，當夜擁之而寢。號河南夫人。
　　再說宇文泰以喪師辱國請貶爵位，文帝不許。再鎮同州，募關、隴豪俊以增軍旅。泰有妾叱奴氏，生子名邕。術士蔣升密告王泰曰：「丞相新生之子貴不可言，他日必登九五之尊。但府中不利長成，宜於吉地養之。」泰問：「何地為吉？」升曰：「秦州有紫氣，宜令居之。」泰乃用李穆為秦州刺史，托之撫育。邕即周武帝也。泰又有女雲祥，李夫人所生，年十四，容貌端嚴，性質不凡，好觀古烈女傳，繪圖於房幃，左右朝夕流覽。泰甚愛之，常曰：「每見此女，良慰人意。」文帝欲納為太子妃，降詔求之。泰承帝命，送女於長安，與太子成婚。今且按下不表。
　　且說高王居於晉陽，稀入朝內。孫騰、司馬子如、高岳、高隆之皆其心腹親黨，任政朝廷，鄴中謂之「四貴」，勢燄熏灼，傾動朝野。然皆無經濟之才，貪財納貨，不遵法紀。高王深知其弊，私語婁妃曰：「今天下漸平，諸貴尚橫，吾欲損奪其權，未識澄能勝任否？」妃曰：「四貴之權，真可少損。但澄兒究屬年少，大權獨歸，恐其志氣驕滿，還當以正人輔之。」王以為然。武定三年二月，王巡行冀、定二州，校算河北戶口損益，出入儀衛必建黃旗於馬前，號曰河陽幡，以邙山之役用黃旗得勝也。四月，入朝於帝。
　　初西師退，帝加王以殊禮，辭不受。至是，帝謂曰：「黑獺潛逃，虎牢克復，皆王大功，何以不受朕命？」王再拜曰：「此臣分內之事，何敢言勛？」因奏以高澄為大將軍，門下省中機務悉歸中書，刑賞一稟於澄，所司擅行者立斬。由是澄之權，廷臣莫敢與抗。越數日，王始歸。
　　世子自得大權，務欲挫折朝貴之勢。孫騰入謁，不肯盡敬，叱下，以刀環之，立於門外。高隆之入府，高洋呼之為叔。澄罵洋曰：「小子辱祖，此何人而呼之為叔也？」厙狄干世子之姑夫，由定州來謁，候門下三日始得一見。時司馬子如官尚書令，其子又娶桐花夫人之女華容縣主為室，聲勢赫奕。
　　嘗出巡外屬，擅殺縣令二人，有犯之者動以白刃相加。官吏百姓惶駭竄匿。
　　世子使崔暹劾其罪，係之獄。子如素恃王寵，不意忽然得罪，大懼不能自全。
　　入獄一夕，其須盡白，乃自書款詞曰：「昔在岐州，杖策投王，有驢在道而死，其皮尚存。此外之物，皆取諸人者也。」王憐而赦之，出為外州刺史。
　　太保尉景恃恩專恣，所為多犯法。有司不敢問，暹亦劾之，嚴旨切責，收禁都堂。其妻常山郡君，高王姊也，致書於王求解。王曰：「此景自招之禍也。雖然，我不可以坐視。」上表乞赦其罪。三請不許。皆世子意也。王乃親自入朝，求赦於帝。帝允其請，始釋還家。王率世子往見之，景堅臥不起。王至榻前，景怒目大叫曰：「你父子富貴如此，竟欲殺我耶！」王遜言謝之。
　　常山郡君曰：「老人去死已近，何忍煎迫若此？」謂世子曰：「你年幼，未識當時貧賤苦況，然亦當知吾夫婦待爾父不薄。」因曆數昔年撫養情節，執王手大慟。王亦泣曰：「非吾忘情，此乃國法，不可以私廢公。不然，懼無以服天下。吾之星夜入朝者，亦為姊故耳。後日保使士貞不失其位，富貴如故也。」因置酒而別。自後景亦自斂，貴戚無不畏懼。世子造新宮一所，堂宇規模儼如太極殿。王責之曰：「汝年不小，何不知君臣之分？」著即速改，戒勿復爾。
　　一日，侍宴於華林園，百官皆集。酒半，帝命擇朝臣忠貞者，勸之酒。
　　王奏御史崔暹可勸，又請賜絹百匹，以旌其直。帝從之，賜酒三爵，崔暹跪而受飲，舉朝以為榮。宴散，世子笑謂暹曰：「今日我尚羨卿，何況他人。」
　　尚書郎宋游道為人剛直，不畏權勢。王見之曰：「昔聞卿名，今識卿面。」
　　獎諭久之。及還并州，百官送於紫陌宮，設宴飲酒，游道亦在座。王自舉杯賜游道曰：「飲六渾手中酒者，大丈夫也。卿今飲之。」游道接飲，再拜謝，百官側目。臨行上馬，又執其手曰：「我甚知朝貴大臣有忌卿忠直者，然卿莫慮也。縱世子有過，亦當直言。」於是請於帝，進游道為御史中丞。正是：法加私戚朝綱肅，旌及孤忠士氣伸。
　　但未識高王歸北又有何事生出，且聽下卷再講。
