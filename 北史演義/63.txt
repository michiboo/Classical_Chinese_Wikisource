
　　話說天元晏駕，楊堅當國，以漢王贊為上柱國、右大丞相，尊以虛名，實無所綜理。堅自假黃鉞，為左大丞相。百官總己以聽，大小政事，皆稟堅而行，無得專決。先是堅以李德林負天下重望，欲引為同心，乃使邗國公楊惠謂之曰：「朝廷賜令總文武事，經國重任，自慚德薄，不能獨理。今欲與公共事，以安邦國，公其無辭。」德林曰：「公如不棄，誓願以死奉公。」
　　堅大喜。初，劉昉、鄭譯議以堅為大冢宰，譯攝大司馬，昉為小冢宰。堅私問德林曰：「何以見處，群工始服？」德林曰：「宜作大丞相，假黃鉞，都督中外諸軍事。不爾，無以壓眾心。」及發喪，即以此行之。以正陽宮為丞相府。時眾情未一，往往相聚偶語，欲有去就。堅乃引司馬上士盧賁置左右，潛令部伍仗衛，以兵威懾之。賁驍勇，號萬人敵，眾皆畏之。因謂公卿曰：「欲富貴者，宜相隨。」公卿皆唯唯。有徘徊觀望者，賁嚴兵而至，皆悚息聽命，莫敢有異。堅嘗至東宮，門者拒不納。賁諭之不從，瞋目叱之，門者遂卻，堅始得入。賁遂典丞相府宿衛，以鄭譯為丞相府內史，劉熲為司馬，李德林為府屬內史。
　　再說下大夫高熲，渤海人。少明敏，有器局。略涉書史，工於詞令。孩稚時，家有柳樹，高百尺，亭亭如蓋。里中父老曰：「此家當出貴人。」年十七、齊王憲引為記室，益習兵事。多計略，堅素重之。及得政，欲引入府為腹心之佐，乃遣人諭意。熲承旨欣然曰：「願效馳驅，縱令公事不成，熲亦不辭族滅。」遂謁堅。堅聞其來大喜，下階迎之，握手相慰曰：「願與子同立功名，富貴共之。」乃以為相府司彔。時漢王贊居禁中，每與靜帝同帳而坐。劉昉飾美妓進之，以供娛樂，贊大悅，因說贊曰：「大王先帝之弟，時望所歸。孺子幼衝，豈堪大事。今先帝初崩，群情尚擾，王且歸第，待事寧後，入為天子。此萬全計也。」贊年少，性識庸下，以昉言為信，遂歸舊邸，朝政不復預聞。
　　初，宣帝時，刑政繁虐，冤死者眾，人情恐懼。又工作不休，役民無度，畿內騷然。堅為政，停洛陽工作，以舒民力。盡革酷虐之政，更為寬大，刪略舊律，作《刑書要制》，奏而行之。躬履節儉，以率百官。由是公私不擾，中外大悅。郎中庾季才通《易》數，好占玄象；決人成敗不爽。堅嘗夜召，問之曰：「吾以庸虛，受茲顧命，天時人事，卿以為何如？」季才曰：「天道精微，難可意察，竊以人事卜之，符兆已定。季才縱言不可，公豈得為箕、潁之事乎？」堅默然久之，曰：「如公言，吾今日地位，譬升百尺樓上，誠不得下矣。」因賜以綵帛，曰：「愧公此意。」獨孤夫人亦謂堅曰：「大事已然。騎虎之勢，必不得下，公宜勉之。」堅以相州總管尉遲迥位望隆重，恐有異圖。其子尉遲惇為朝官，乃使奉詔召迥入京會葬，而以韋孝寬為相州總管代之。又使叱列長義為相州刺史，先命赴鄴，孝寬續進。時陳王純鎮齊州，聞召不赴。堅復使上士崔彭徵之。彭以兩騎往，止傳舍，召純接旨。純亦輕騎來，彭請屏左右，密有所道，遂執而鎖之，因大言曰：「陳王有罪，詔徵入朝，左右不得輒動。」其從者皆愕然而散。因挾之入京。六月，五王皆至長安。迥聞之，大怒曰：「堅將不利於帝室，故欲削弱諸王，先使不得有其國也。宗社將傾，吾奚忍不救！」乃謀舉兵討之。孝寬至朝歌，迥遣大將賀蘭貴賁書候孝寬。孝寬留貴與語以審之，覺其有變，乃稱疾徐行，且使人求醫藥於相州，密以伺之。孝寬有兄子藝為魏郡守，在迥屬下。迥使之迎孝寬，且問疾。孝寬詢迥所為，藝黨於迥，不以告。孝寬怒，將斬之。藝懼，遂泄迥謀。於是孝寬攜藝西走，每至驛旅，盡驅傳馬而去，戒驛吏曰：「蜀公將至，宜速具酒食。」迥尋遣大將奚子康將數百騎追之。每至驛亭，輒逢盛饌，從者皆醉飽，又無馬，遂遲留不進。孝寬由是得脫。堅又使韓裒詣迥諭旨，勸其入朝。密與其長史晉昶等書，令為之備。迥探得堅有私書與昶，召昶問之。昶諱言未有，乃搜其私室，得堅書，遂殺昶及裒。於是會集文武士民，擇日起師，登城北樓，諭於眾曰：
　　　　楊堅借後父之勢，挾幼主以作威福。陽托阿衡，陰圖篡逆。變更遺詔，削弱諸藩。上負宗廟之靈，下違臣民之望。竊國之心，暴於行路；廢君之禍，即在目前。帥府與國家親屬舅甥，任兼將相。先帝處吾於此，本欲寄以安危。當此國祚將傾，奚忍坐視不救？帥府糾合義勇，大張撻伐。凡吾將士，共伸報國之懷，誓滅強臣，各效捐軀之志。俾大權一歸帝室，宗廟賴以永存。庶幾名著旂常，功在社稷。倘有心懷疑貳，及畏懦不前者，軍有常刑，毋貽後悔。
　　令出，眾咸從命。迥乃自稱大總管，承制署置官司。時趙王招入朝，留少子守國。迥乃奉以號令。堅聞變大懼，高熲曰：「迥，前朝宿將，麾下多精銳，鼓行而西，兵勢浩大，非小寇可比。若釀成之，必為宗廟憂。須乘其初叛，眾心未一之時，急發關中兵擊之耳。」堅從之，乃以韋孝寬為行軍元帥，梁士彥、元諧、宇文忻、宇文述、崔宏度、楊素等，皆為行軍總管以討迥。
　　初，天元使計部中大夫楊尚希撫慰山東，至相州，聞天元殂，與慰遲迥同發喪。既罷，尚希出謂左右曰：「蜀公哭不哀而視不安，將有叛志。吾不去，懼及於難。」遂夜從徑路而遁。遲明，迥始覺，追之不及，尚希遂歸長安。堅使將宗兵三千人鎮潼關。青州總管尉遲勤，迥之猶子也。初得迥書，表送於朝，明無叛意。堅大獎賞。後迥使人說之，曉以大義，毋為賊用，勤復從迥。當是時，迥統相、衛、黎、洛、貝、趙、冀、瀛、滄九郡，勤統青、齊、膠、光、莒五州，皆從之。勝兵數十萬，並號義旅，天下響應。於是滎州刺史邵公宇文冑、申州刺史李惠、東楚州刺史費也利進、潼州刺史曹孝遠，各據本州應迥。前徐州總管席毗羅據兗州起兵，前東平郡守畢義緒據蘭陵起兵，皆從迥命。永橋鎮將訖豆惠陵、建州刺史宇文弁亦各以城降。俄而，其將韓長業拔潞州，執刺史趙威；訖豆惠陵襲陷巨鹿，進圍恆州；宇文威攻汴州；烏丸尼率青、齊之眾，圍沂州；檀讓攻拔曹、亳二州，屯兵梁郡；席毗羅眾號八萬，軍於蕃城，攻陷昌慮、下邑；李惠自申州攻拔永州。各路攻城掠地，無不得利，先後告捷。迥大喜，以為天下指日可定，遣使齎書招并州刺史李穆。穆鎖其使，封書上之。穆子士榮以穆所居天下精兵處，陰勸穆從迥。穆深拒之。時穆次子渾仕於朝，堅使詣穆，深布腹心。穆使渾還朝，奉熨斗於堅曰：「願公執威柄以安天下。」又以十三鐶金帶遺堅。十三鐶金帶者，天子之服也。堅大悅，遣李渾詣孝寬營，述其父意。穆有兄子崇為懷州刺史，初欲起兵應迥，後知穆已附堅，慨然太息，曰：「闔家富貴者數十人，值國有難，竟不能扶傾繼絕，復何面目處天地間乎！」不得已，亦附於堅。
　　迥又招東郡守於仲文，欲使附己，仲文不從，乃遣大將宇文冑自石濟、宇文威自白馬濟河，分二道以攻仲文。仲文不能拒，棄郡走還長安。迥殺其妻、子，又使檀讓徇地河南。堅乃以仲文為河南總管，詣洛陽，發兵拒之。司馬消難，子如子也，齊亡，降於周，為鄖州總管，聞迥舉事，亦起兵應之。舉朝震駭。堅命王誼為行軍元帥，以討消難。
　　再說諸王中唯趙王招見堅當國，深懷憂懼，雖欲有為，苦於孤掌難鳴。因陽與之匿，邀堅過其第飲酒，欲乘間殺之。或勸堅勿往，言趙王必無好意。
　　堅曰：「彼不過於酒中置毒耳，我防之可也。」乃自齎酒肴就之。招迎堅，引入寢室，促坐與語。其子員、貫及妃弟魯封侍左右，佩刀而立。又藏刃於帷席之間，伏壯士於室後。堅左右皆不得從，惟儀同楊弘、大將軍元冑坐於戶側。二人皆有勇力，為堅爪牙。酒酣，招以佩刀刺瓜，連啖堅，欲因而刺之。元冑從戶外遙望，覺招意不善，進謂堅曰：「相府有事，不可久留。」
　　招叱之曰：「我與丞相言，汝何為者？」冑瞋目憤氣，扣刀入衛。招賜之酒曰：「我豈有不善之意耶，卿何猜警如是？」俄而，招偽吐，將入內閣。冑恐其為變，扶之上坐，如此再三。招又稱喉乾，命冑就廚取飲，冑不動。會滕王逌至，堅降階迎之。冑耳語曰：「事勢大異，可速去。」堅曰：「彼無兵馬，何能為惡？」冑曰：「兵馬皆彼家物，彼若先發，大事去矣。冑不辭死，恐死無益。」堅復入坐。冑聞室後有被用聲，遽請曰：「相府事殷，公何得如此。」因扶堅下牀趨走，招將追之，冑以身蔽戶，招不得出。蓋招以趨入為號，得一脫身，伏兵便起，而為冑所制，伏不敢發。堅出，環衛已眾，冑亦趨出。堅遂登車而去。招恨失堅，彈指出血，曰：「天也，周氏其滅矣！」
　　堅歸，即誣招與越王盛謀反，以兵圍二王第，皆殺之，及其諸子。賞賜元冑不可勝紀。由是宗室諸王皆束手矣。
　　當是時，孝寬軍至永橋，有兵守城，不得入。諸將請攻之，孝寬曰：「城小而固，攻之旦夕不能下。倘頓兵堅城之下，攻而不拔，徒損兵威。吾疾趨而進，破其大軍，此何能為？」於是引兵趨武涉。迥聞兵來，遣其子惇帥眾十萬入武德，軍於沁東。會沁水暴漲，軍不得進。孝寬與迥隔水相持。長史李詢與諸將不睦，密啟堅云：「梁士彥、宇文忻、崔弘度並受尉遲迥金，軍中慅慅人情大異。」堅深以為憂，欲召三人歸，使他將代之，求其人不得。
　　李德林曰：「公與諸將，皆國家重臣，未相服從。今正以挾令之威，控御之耳。前所遣者，疑其乖異；後所遣者，安知其克用命耶？又取金之事，虛實難明，一旦代之，或懼罪逃逸。若加縻縶，則自鄖公以下，莫不驚疑。且臨敵易將，此燕、趙之所以敗也。如愚所見，但遣公一心腹之將，明於智勇，素為諸將所信服者，速至軍所，觀其情偽。縱有異意，必不敢動，動亦能制之矣。」堅大悟，曰：「微公言，幾敗乃事。」乃命內史崔仲方往監諸軍，為之節度。仲方以父在山東，懼為迥害，辭不敢往。又命劉昉、鄭譯，昉辭以未嘗為將，譯辭以母老。堅不悅。高熲進而請曰：「軍事紛紜，人心危懼，不敢東行。熲雖不武，願效馳驅。」堅大喜曰：「得公去，吾無憂矣。」乃加以監軍之號遣之。熲受命即發，遣人辭母而已。自是措置軍事，皆與德林謀之。時羽書疊至，烽檄交馳，德林口授數人，文不加點，無不曲當。司馬消難之反也，慮勢孤少援，以所統九州八鎮南降於陳，遣子為質以求助。陳以消難為司空，都督九州八鎮諸軍事，賜爵隋國公，許出兵相援。又益州總管王謙亦不附堅，起巴、蜀之兵以應迥。堅謂德林曰：「山東未平，蜀亂又起，將若之何？」德林曰：「無害。外難雖作，人心不搖。一處得勝，餘皆瓦解，指日可定也。」乃命梁睿為行軍元帥以討謙。今且按下慢表。
　　再說周朝有一附庸之國，在江陵地方，乃前梁昭明太子的後裔，號為後梁，稱藩於周。你道梁室既亡，何以尚延此一線？說也話長。先是梁武帝納侯景之叛，封他為河南王。後因貞陽侯淵明被東魏擄去，又欲與魏通好，致書高澄，許以貞陽旦至，侯景夕返。景聞之懼，遂反於壽陽。探得臨賀王正德與朝廷不睦，陰蓄異志，遣使約與同反，事成扶他為天子。正德大喜，許為內應。景兵臨江，無船可濟，正德陰具大船，詐稱載荻，密以濟之。景眾既渡，長驅直前。是時江東承平日久，人不習戰，一見景軍皆著鐵面，守兵望風奔潰。景於是直掩建康，正德帥眾迎景於張侯橋，馬上交揖，遂與景合。
　　進圍臺城，百道並攻。賴有尚書羊侃率眾守城，隨機拒之，連挫賊鋒，危城得以不破。景見屢攻不克，乃決玄武湖水以灌之。闕前皆為洪流，城中益危，援兵不至，城破。景遂入朝，幽帝於淨居殿，自為大丞相。縱兵掠取服御、宮人皆盡。溧陽公主年十四，有美色，景納而嬖之。未幾，梁武飲膳皆缺，憂憤成疾，口苦求蜜不得，再呼「荷荷」而殂。景復立太子為帝，後又弒之，立豫章王棟。未一月，遂禪位於景。景登太極殿，即帝位。其黨數萬，皆吹唇鼓譟而上。改國號曰「漢」，殺梁子孫。正德本欲圖位，為景內應。景亦薄其為人，臺城破，遂奪其軍。至是並數其叛父之罪而寸斬之。是時湘東王繹在江州，士馬強盛，全無入援意。及景弒帝自立，乃命大將王僧辯、陳霸先東擊侯景。虧得二將智勇兼備，連敗賊將，進攻石頭。景親自迎戰，又大敗之。景懼，回至闕下，不敢入臺，責其黨王偉曰：「爾令我為帝，今日誤我。」偉不能對。景欲走，偉執鞚諫曰：「自古豈有叛走天子耶？宮中衛士猶足一戰，棄此將欲安之？」景曰：「我昔破葛榮，敗賀拔勝，敗宇文黑獺，揚名河朔。渡江平臺城，降柳仲禮如反掌。今日天亡我也。」因仰觀石闕，歎息久之。以皮囊盛其江東所生二子，掛之鞍後，帥騎東走。僧辯入臺誠，令侯瑱帥五千精騎追景。景眾叛降相繼，遂大潰。景與腹心數十人單舸走，推墜二子於水，下海欲向蒙山。有羊侃之子羊鵾，景納其妹為小妻。以鵾為庫直都督。鵾隨景東走，約其黨圖之。值景醉寢，鵾語舟師曰：「海中何處有蒙山？汝為我移船向京口。」舟師從之。至湖豆洲，景覺，大驚，鵾拔刀向景曰：「吾等為王效力多矣，今終無成。欲乞王頭，以取富貴。」景未及答，白刃交下。景欲投水不及，走入艙中，以佩刀抉船底求出。鵾以矟刺殺之，遂以鹽納景腹中，送其屍於建康。僧辯傳首江陵，暴其屍於市。士民爭取食之，並骨皆盡。溧陽公主亦預食焉。侯景既滅，王僧辯等上表湘東勸進。
　　湘東即位於江陵，是為元帝。群臣皆勸還建康，帝以建康彫殘，江東全盛，遂不許。詔王僧辯鎮建康，陳霸先鎮京口。那知外患雖平，家禍未息。先是元帝性殘刻，與河東王譽、岳陽王詧交怨搆兵。譽既為所殺，詧恐不能自存，遣其妃王氏及世子嶚為質於魏，乞兵以伐湘東。時西魏本有圖取江陵之志，遂遣常山公于謹、大將軍楊忠將兵五萬，助詧伐繹。楊忠帥精騎五千先據江津，斷其東路。謹率大兵揚帆濟江，梁君臣望之失色。時強兵猛將皆東出，城中留兵單弱，西魏乘間攻之，城遂破。執元帝付詧，囚於烏幔之下，以土囊隕之。魏遂立詧為梁主，資以荊州之地，使之自帝一方，為魏藩臣。是為梁宣帝。其後周繼魏禪，復稱藩於周，宣帝卒，子巋立，是為梁明帝。明帝時，周朝楊堅當國。尉遲迥以討堅為名，起兵鄴城，山東之眾相率降附。鄖州司馬消難、益州王謙皆同心舉義。迥喜天下響應，因念「江陵梁氏亦我朝外臣，得他起兵助我，取堅益易」，乃遣使江陵，勸其以兵相應。但未識梁主從與不從，且聽下文分解。
