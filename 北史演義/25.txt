
　　話說斛斯椿見平陽王於田舍，馳報高王。高王大喜，便遣婁昭將四百騎迎之。王至，歡迎入氈帳，自陳誠款，泣下沾襟。平陽讓以寡德，不堪承立。
　　歡再拜，王亦拜。歡出，備服御，進湯沐，達夜嚴警。明旦，群臣執鞭以朝，使斛斯椿奉表勸進。椿入帷門，罄折延首而不敢前。王令思政取表視之，曰：「今不得不稱朕矣。」歡於是代為中興帝作詔策禪位焉。四月戊子，王即位於洛陽城東郭，是為孝武皇帝，年二十三歲。用代都舊制，以黑氈蒙七人，歡居其一。帝於氈上西向拜天畢，入御太極殿，群臣朝賀，升閶闔門，大赦，改元太昌。以高歡為大丞相、天柱大將軍，世襲定州刺史。百官進爵有差。
　　加高澄侍中、開府儀同三司，自置開府以下官屬。澄入謝，帝悅其俊美韶秀，賜宮錦三百匹、白玉帶二條、黃金百斤、珍珠無數。蓋知澄為歡所愛也，故厚賜之。一日，王思政、孫騰侍側，帝曰：「高王勛在社稷，其勞大矣，恨無官可以酬之。朕聞其有女待字，意欲納之為後，重以婚姻之好，二卿以為何如？」又顧孫騰曰：「卿係王之舊人，可與思政同往，一致朕意。」二臣奉命往見高王，致帝求婚之意。歡辭曰：「吾女年幼貌陋，不可以上配至尊。如欲申以姻好，帝有妹華山公主，與吾弟高琛年相若，可以尚主。煩二公轉達於帝，未識可否？」二人辭去，復命於帝。帝曰：「其弟高琛固可尚主，朕即選為駙馬。至高王之女，朕虛中宮以待。二卿還當為朕曲成。」騰曰：「歡妻婁氏助歡成業，其女婁所鍾愛。乞帝加恩於婁，婁氏允則歡亦允矣。」
　　帝曰：「高王妻妾有幾？」騰曰：「一妻五妾。」因各舉其姓氏以對。帝欲悅歡，遍賜封號。婁妃封渤海王正夫人。王千花封渤海左夫人，穆金娥封渤海右夫人，胡桐花封恆山夫人，岳靈仙封遂安夫人，游瑞娥封儀國夫人。恩旨頒下，高王大喜，入朝謝恩，曰：「臣無大功，陛下念臣，恩及妻孥。臣銘心刻骨，慮無以報陛下萬一，但臣尚有衷情上瀆，臣少失怙恃，蒙姊雲蓮撫養，得以成立。即領軍尉景之妻，乞陛下加封一號，以報其德。」帝依奏，封景妻為常山郡君。歡謝恩而退。先是，王有叔高徽，為河州刺史，身故，遺一子歸彥，與母流落河州。王迎之入京，歸彥尚幼，命高岳撫之。鄴城人高隆之有才能，王以為弟，引為侍中，入侍天子。王初起兵，世隆知司馬子如與王有舊，出為南岐州刺史，王入洛，召子如為大行臺尚書，朝夕左右參知軍國。又徵賀拔岳為冀州刺史，岳畏歡，欲單馬入朝。右丞薛孝通說岳曰：「高王以數千鮮卑破爾朱百萬之眾，誠亦難敵。然諸將或素居其上，或與之等夷，雖屈首從之，勢非獲已，今或在京師，或據州鎮，高王除之，則失人望；留之，則為腹心之病。且萬仁雖復敗走，猶在并州，高王方內撫群雄，外抗勁敵，安能去其巢穴與公爭關中之地乎？況關中豪傑皆屬心於公，願效智力。公以華山為城，黃河為塹，進可以兼山東，退可以封函谷，奈何束手受制於人哉？」言未畢，岳執孝通手曰：「君言是也。」乃遜辭為啟，而不就徵。歡覽岳表，謂其使者曰：「寄語賀拔公，關西事一以相委，無貽朝廷憂也。」
　　是時高王以兆在并州，思欲北征，乃留段榮父子、婁昭、孫騰、高乾、高隆之等於京師，其餘將士皆以自隨。入朝辭帝，帝設法駕親送之乾脯山，群臣皆集。王再拜，帝降座扶之，握手而別。軍至鄴，送仲遠、度律至京，斬之。澄請守鄴。王分軍一半付之，又慮其幼，命高岳為副。遂往晉州進發，沿途文武無不夾道迎送。將至晉州，官吏軍民皆遠遠相接。斯時晉州官署已改為王府，儀仗已半朝鑾駕，萬民爭迎，諸親眷屬無不嘖嘖稱羨。王至府，先與婁妃相見，而後金娥、桐花以及子女皆來下拜。少頃，游氏、岳氏、王氏諸夫人至，彼此相見畢，高王謂婁妃曰：「相別二載，幸各無恙。今蒙帝恩，卿等皆賜封號。今當吉日，理合開讀受封。」眾夫人皆大喜，忙排香案謝恩。是夜，王宿婁妃房中，笑謂妃曰：「以卿意量寬宏，故在外又娶三妾。」
　　妃曰：「願王功業日隆，多娶奚害？」王謝之。次日，拜見內乾夫婦、姊氏雲蓮，惟有彼此欣喜，各相慶賀。今且按不下表。
　　再說孝武既登大位，惟恐高王拂意，委心相托，言無不聽。高隆之恃王勢狎傲公卿，南陽王寶炬毆之曰：「鎮兵何敢乃爾？」帝以歡故，出寶炬為膘騎將軍，勒歸私第。壬辰，帝鴆節閔帝於門下外省，仍詔百司會喪，葬用殊禮。復殺安定王朗、東海王暉，以其曾稱尊號也。詔遣太尉長孫稚到晉州，迎高琛來京尚主。琛字永寶，少失母，撫於婁妃。今將結婚帝室，入辭婁妃，妃謂之曰：「小郎有此大福，非偶然也。但勿恃家門之勢傲上慢下，斯保福之道。」琛再拜受命，時年十六也。秋七月庚子，高王發晉州、鄴城兩處人馬，北取晉陽，召高澄隨軍，命段榮守鄴。又帶恆山夫人同往，以其曾征步蕃，熟於山川形勢也。壬寅，王引兵入滏口，大都督厙狄乾入並、陘。庚戌，帝使高隆之帥步騎十萬會王於太原，屯軍於武鄉。斯時謀臣如雨，猛將如雲，軍威甚盛。爾朱兆聞之大懼。又并州兵士經過兩次大敗，無不望風生畏，誰敢迎敵？兆欲戰不能，欲守不可，於是大掠晉陽，帶了家眷北走秀容，連北鄉公主、孝莊後也不顧了。及北鄉曉得，高兵已臨城下，只得領親軍三千，狼狽而逃。城中無主，百姓大開城門，執香跪接。高王入城，安撫軍民已畢，知北鄉去尚未遠，隨命恆山夫人領兵追往。桐花追趕一晝夜，已及北鄉後隊，約有一千馬步，卻是孝莊後押後。孝莊後武藝原不弱桐花，無如軍士慌亂，心中已怯，與桐花交戰數合，回馬而走。桐花趕上，生擒過來。並榮妾張氏、榮幼子文殊，盡擄以歸。單有北鄉公王逃往秀容，此且不表。
　　且說這高王據有晉陽，以地勢雄壯，東阻太行常山，西阨蒙山，南擁霍太山高壁嶺，北控東陘、西陘兩關，有金城之固，真乃福基之地。乃取白馬寺基，創建渤海王府。規模製度務極壯麗，發人夫三萬，不分星夜建造，刻日限竣。使高澄屯兵城外，自居爾朱舊府，暫作行署。一日，桐花回軍，報說擄得爾朱至親三口，俘甲士五百餘人，孝莊後於馬上擒之。王大喜，排宴堂中，為桐花賞功。兩人對酌，酒半，桐花說起爾朱後年少青春，容顏絕世。可惜國破家亡，被擒於干戈之際，做了帝後一場，如此結局，真人生之大不幸也。歡聞後美，不覺心動，問曰：「後何在？」桐花曰：「軟禁在營。」
　　歡曰：「明日召來，吾有以處之。」桐花道：「處之若何？」王曰：「此雖天柱之女，陷於逆黨，實係孝莊之後，理合寬宥，使之不失富貴可耳。」桐花道：「正宜如此。」宴罷同寢。明日，歡獨坐一室，召後及張氏至。後於庭中，歡遙望之，果然天資國色，蓋世無雙，遂下座迎之。後見歡掩袂流涕。
　　歡再拜，後不得已亦下拜。歡曰：「後不幸而遭國變，以至如此。此兆之過，非後過也。營中不便居住，此處本後家舊府，可居之。」命即送入內堂，一應服御器皿，著令皆如其舊。舊時宮人亦令入內服侍。張氏及後只道高王相待之厚尚在天柱面上，並不為異。桐花聞之，來諫歡曰：「妾聞大王留後在府，竊以為不可。後居內堂，王居外堂，妾處東廳，雖屋宇深遠互相隔別，而同居一府，恐涉瓜田李下之嫌。何不使之另居他處，以禮待之，則王之義聲振於天下。」王笑而不應。桐花覺其意，問曰：「王將納之乎？」歡亦不應。桐花曰：「大王建義，為永安復仇，故天下響應。若納其妻，非所以示天下也。且天下豈乏美女子，而犯此不義為？」歡曰：「汝勿多言，同安一室可耳。」桐花知王意不可回，歎曰：「早知美色惑人，悔不當時放之使去，吾累王矣。」王笑而出。
　　明日，王召張夫人出，謂之曰：「你家犯滅門之罪，汝與文殊俱當死。」
　　張氏伏地求饒，王曰：「吾有一事托汝，若得玉成，不唯免死，而可富貴。汝能之乎？」張氏問：「何事？」王曰：「後年少終身未了，如肯從吾，當以金屋貯之，禮待逾於正妃。爾子文殊亦必復其世爵，以繼天柱之後。否則，爾朱絕矣。」張氏唯唯承命，但曰：「此事王勿性急，後性烈如火，須以緩言勸之，一時未必即從也。」王曰：「汝善為之，異日必有以報。」張氏退而進內。後見張氏面有驚色，曰：「歡召汝去何意？」張氏泣曰：「爾朱絕續，全在於後矣。」後問：「云何？」張氏因述歡言：「後從之，可保富貴；不從，則全家誅絕。」後聞此言，怒氣填胸，即欲拔劍自刎。張氏止之曰：「後為一身計，獨不為宗門計乎？後死，文殊誅，天柱無後矣。後何不留著性命，為爾朱延一線之傳也？」後放聲大哭，堅欲為永安守節。高王探得事尚不諧，復召張氏謂之曰：「後不嚐為肅宗嬪乎？肅宗崩，後事永安而不死，今何獨誓死不從也？」張氏復言之後，後默然。張又云：「歡言待後逾於正妃，則後亦不屈人下也。」張見後有允意，遂報知高王。歡大喜，乃悄步而入。後與張俱坐堂中，見王至，不及避，遂遜王坐。歡自稱下官，屈意迎之。
　　少頃，設宴對飲，兩情漸諧，是夜遂成夫婦之好。明日，桐花進賀。後見之有慚色，桐花曰：「昔為敵國，今為一家，何幸如之？」王大笑。蓋桐花性極靈巧，能隨機應變，故王素寵之。
　　未幾，新府成，王自臨視。周圍約有數里，制度宏敞，賽過帝闕。內有正殿、後殿，東西兩殿堂，則紫雲、芙蓉、儀鳳、儀政、德陽等名。園有東西兩座，樓臺亭榭隨處皆是，間以水木花石，無不曲盡高深。後院妃妾所居，深房邃室，皆畫棟雕梁，朱門金壁，不下五百餘間。見者以為神仙之府不過如此。高王大悅，厚賞監造人員。乃命尉景、孫騰將三千輕騎，到晉州迎取眷屬，同到晉陽居住。又命在山東等處選買女子三百名，以充府中役使。百官慶賀新宮，日日開筵歡飲。一日，報有詔到，正使趙郡王、副使華山王、內使元士鼎，王迎入府中。開讀聖旨，乃賜高王錦繡千匹、黃金千兩、牙牀一座、流蘇帳二頂、宮娥二十名。王謝恩畢，乃與天使見禮，留入書房敘話。
　　二王曰：「我等此來，為帝欲立正宮，必求王女，正位朝陽。且有別旨，王若不允，終身不立國母。望王善承帝意。」王曰：「帝命焉敢不遵。但欲屈留二王在此，容俟議定復命。」二王許之。於是送至公署安歇。二王別後，王取流蘇寶帳一頂送入後堂，即帶領二十名宮女來見爾朱後。宮女叩首侍立，偷眼往上一看，乃是爾朱娘娘，何為在此？後見宮女有曾經服侍過者，追思往事，不覺愀然。王曰：「此帳與宮娥皆今上所賜，特以贈卿，卿何轉生不樂？」因命左右歌舞，後曰：「清淡可耳。」王自是迷戀後色，往往數日不出，即天子求婚一事，亦不提起。正所謂：兒女多情歡愛重，君臣大義等閒輕。
　　以後情事，且待下回再說。
