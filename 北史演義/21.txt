
　　話說婁昭君因六渾娶了桐花女，慮為己害，心甚不樂。六渾曰：「汝勿憂，彼雖山寇之女，心地卻良善，人亦溫柔俊雅。況有我在，豈不能制一婦人？」俄而桐花至，夫婦在堂相見。昭君見桐花容顏美麗，和氣迎人，絕無凶暴之相，心下稍安。桐花見昭君面如滿月，體態端嚴，知是正室夫人，忙即跪下拜見。昭君亦下跪答禮道：「女王是一方之尊，妾何敢當此大禮？」
　　桐花道：「向在山中為王，今日進府便是府中人了。夫人乃一家之主，得蒙收彔已為萬幸，敢不下拜。」拜罷，遜坐，昭君道：「妾不敢有僭。」桐花曰：「夫人若此謙抑，是外我也。」六渾謂昭君曰：「序齒還是你長，竟以姊妹相稱便了。」二人遂遵六渾之命。又令長幼眷屬盡行相見，排宴後堂，合家歡聚。桐花自進門後，小心事主，與昭君甚是相得。尤愛高澄，澄亦以母稱之。今且按下不表。
　　且說帝至晉陽，幽於三級佛寺。萬仁歸，防守甚嚴。時建明帝在并州，兆往見曰：「今步蕃南侵，臣將討之。陛下在此，慮有驚恐，請遷駕於長子城。俟賊亂平定，然後擇日還朝。」建明不敢違，即日遷去，城遠晉陽五十里。一日，秀容告急，報說：「步蕃以救駕為名，奪去沿邊四郡。現今兵臨城下，日夜攻打，秀容危如纍卵。」兆謂諸將曰：「秀容吾根本地，今被步蕃圍困，須速救之。但彼以救駕為名，人心易惑。必先除了孝莊，使彼無名可托。」慕容紹宗力諫，以為不可。兆不聽，遣人縊敬宗於三級佛寺。並陳留王殺之，其妃亦爾朱榮女，大罵兆，兆亦逼令自殺。
　　次日，起兵十萬，親御步蕃，兵至秀容。步蕃知兆來，退軍十里，排開陣勢，發書討戰。萬仁帶領兵將，奮勇而來。步蕃私語洞真夫人曰：「吾先與戰，佯為敗走。汝伏兵於旁，從而截擊，作法破之。使他片甲不留，則秀容唾手可得。」夫婦計議已定，步蕃出陣高叫道：「欺君之賊，速來受死！」
　　萬仁大怒，拍馬舞槍，直奔步蕃。步蕃舉刀相迎。戰了數合，步蕃本事本不及萬仁，看看敗下陣來。萬仁趕去，眾將齊上。河西兵盡皆退走。追至數里，約近南山，忽然狂風大起，沙霧四塞，天昏地暗，彼此不能相見。四面喊殺之聲，如有千百萬人馬湧出。石塊如雨，當之者頭破腦裂。兵士各顧性命，四路逃竄。萬仁心慌，亦望後飛馬而走。將至秀容，天色漸朗。只見一員女將領了數萬人馬，攔路截住，大喝道：「我洞真夫人在此，敗將休走！」萬仁此時僅有殘兵百餘，又怕妖法利害，焉敢戀戰，奪路而走，急急逃入城內。
　　其餘跟隨軍士，被蠻兵殺得罄盡。十萬兵馬，存者不及三分之一。外邊攻打又急，算來孤城難守，隨即棄城而逃。步蕃得了城池，領軍追趕。萬仁且戰且走，連敗十三次，方到晉陽，閉城拒守。乃召諸將，問計曰：「寇強難犯，若何御之？」參軍高榮祖曰：「步蕃兵勢甚大，兼有妖婦之助，以大王之雄武尚且失利，何況帳下諸將？唯有高晉州智勇兼備，手下良將又多，大王須召之，並力而戰，則敵可破矣。」兆曰：「六渾與吾有嫌，召之恐不肯來。」
　　眾將曰：「六渾素受天柱厚恩，必不以小嫌棄大義。」
　　兆乃修書一封，遣使者二人星夜往晉州求救。歡得書，問諸將曰：「步蕃兵逼晉陽，兆來求救，當救之否？」尉景曰：「兆乃國賊，今敗於步蕃，正宜視其滅亡，何用救之？」眾將皆以為然。歡微笑道：「諸君但欲泄目前之忿，不顧後日之患。步蕃負固久矣，被他奪去并州，撫而有之，兵勢益大，將來必為中國之患，是生一勁敵也。不如乘此爭戰方始，與兆並力滅之，可免後憂。兆乃匹夫之勇，除之甚易，不足慮也。」眾皆歎服。於是使人先去回報，援兵即至，以安兆意。遂點竇泰、彭樂、尉景、段韶等，將精兵三千，往山西進發。又進謂桐花曰：「聞蠻婦妖術利害，欲帶卿去，以破其術。」
　　桐花欣然受命，領一千軍為後隊。歡又下令：「兵行須緩，日不過三十里，或隨路登玩，或停軍飲酒。」諸將疑之，都督賀拔過兒曰：「諸公識主帥之意乎？萬仁為步蕃所困，此時猶能支持。故緩行以弊之，直待危急之甚，進兵相救，其感恩方深。」眾疑始釋。歡聞之曰：「過兒知吾心也。」萬仁得報，堅守城池，專等高家人馬到來。日久不見軍至，心甚焦悶。蠻兵在城下日夜辱罵，那裡耐得。此時兵眾稍集，便又開兵出戰。那知洞真作起妖法，又殺得大敗虧輸，傷了勇將數員。乃遣使絡繹告急於歡，歡辭以連日天雨，山路難行，加以汾河無橋，兵不得渡。兆得報，心甚惶急。又見步蕃兵勢日增，危城破在旦夕，只得棄了晉陽，望汾河進發。探得高軍已渡汾水，心中始安。迎著高軍，遂與相見。兆訴以危急之狀，歡曰：「大王勿憂。步蕃雖強，六渾至此，保為大王一鼓擒之。」遂進兵，兆軍隨後。
　　步蕃得了晉陽，自道無敵，命洞真鎮守秀容，自領大軍來捉萬仁。一日，聞晉州兵馬來救，大軍不滿五千，兩軍相遇，心甚輕之，下令軍中曰：「今日進兵，莫放一騎得還。」歡率諸將親至陣前觀看，喜曰：「兵雖眾，軍陣不整，易破也。」因命彭樂討戰，須先斬將以挫其鋒。彭樂一騎飛出，高叫道：「我彭樂也。有勇者來，無勇者退。」步蕃命一勇將出敵，戰不數合，被斬於馬下。彭樂呼呼大笑。惱了蠻將二員，雙馬齊出，夾攻彭樂。樂奮起神威，一刀一個，盡皆殺死。歡見對陣都有懼色，鞭梢一指，諸將槍刀齊舉，衝突過來。賊兵迎住混戰。彭樂乘勢直奔中軍。步蕃敵住，戰了數合，不能招架，虛掩一刀而走。歡見步蕃欲走，忙發一箭，正中面門，步蕃翻身落馬，遂擒之。高聲呼曰：「步蕃已擒，餘眾止殺。」賊兵一聞主帥被擒，頓時潰散。大兵從後掩殺。正是：屍橫遍野，流血成川。城中守兵聞敗，亦相率而逃。遂復晉陽。歡與兆並馬入城，大犒三軍。兆謂歡曰：「晉陽已復，秀容一路尚被賊據。欲屈公前往，掃除妖孽。」歡曰：「不必吾往，吾有女將桐花足以平之。」兆大喜，便請出軍。歡命桐花將後軍改作前隊，付以健將四員，去捉妖婦。桐花領命而往。
　　時洞真夫人守在秀容，忽報前軍已敗，夫主被擒，不勝憤怒，正欲進兵報仇，高家兵馬已到。忙即設陣相迎，見對過陣上卻是一美貌女子，身披繡甲，手執雙刀，坐在馬上，左右排列數將。洞真道：「女將何名？」桐花應曰：「吾乃高晉州麾下女將桐花是也。你敢是步蕃之婦洞真麼？」洞真欺他柔弱，便道：「今日你我相遇，不用他人助戰，單是二人各顯本事何如？」
　　桐花笑答道：「使得。」彼此縱馬向前，一個舉刀便砍，一個使劍相迎。劍來刀往，約有三十回合。洞真戰桐花不下，便道：「且住，停一回再戰。」
　　桐花道：「由你。」只見他回至陣前，口中唸唸有詞。桐花知他作法，便亦默念真言。那知狂風起而即止，沙石全不走動。洞真見法不靈，愈加憤怒，拍馬向前曰：「來，來，來，我與你再戰。」桐花不慌不忙，便與交兵。戰到酣處，回馬便走。洞真方欲來趕，桐花取出紅繩一條，望空拋起。忽見火龍一條，身長三丈，向洞真身上撲來。洞真心慌便走，已被火龍纏住，跌下馬來。眾將齊上，把撓勾拖住，賊兵無主，一時大潰，遂乘勢奪轉秀容城。
　　餘眾或降或逃。所失城池，盡行恢復，遣使并州告捷。萬仁大喜，諸將入賀。
　　不一日，桐花回軍，解到洞真夫人。歡命取出步蕃，一齊斬首。兆斯時疆土復完，深感六渾之力。桐花請於歡曰：「妖寇已平，吾欲先歸。」不見萬仁而去。次日，萬仁設宴，酬勞諸將，並請桐花相見。歡辭已去，兆遣人追送珍寶以勞之。兆感歡甚密，語歡曰：「我昔日與君交情本厚，今又救我於危難之中，足見愛我良深。但將來各處一方，恐被他人離間，欲與君結為兄弟，共立盟誓，患難相扶，君意何如？」歡曰：「此六渾之願也。」遂共訂盟，相得益歡。一日，兆與歡共獵南山，見饑民滿道。晚而歸飲，酒至半酣，歡因言：「民窮宜恤，願王少留意。」兆曰：「正有一事，欲與弟商。向來六鎮之人，各立一人為主，後被葛榮吞並。天桂殺榮，乃借其軍，共有四十餘萬，流入並、肆二州。因荒亂不能存活，大小反了二十六次。我已誅殺過半，尚謀亂不已。亡去為盜者，不可勝數。吾弟高見，若何治之？」歡曰：「此等反亂，皆由無人管領所致。大王宜選腹心之佐，統領其眾，使不失所。若有謀畔，罪歸主將，則自然服矣。」兆曰：「弟言甚是，但無人可勝其任。」賀拔允曰：「大王手下諸將，統了數千人馬尚不能整頓，況二十萬之眾，豈易言治？臣意能當此任者，非六渾不可。」歡恐兆疑，大怒曰：「天柱在時，奴輩伏處有如鷹犬。今日天下事取捨在王，允何得妄言？可斬也！」兆曰：「吾意亦然，弟當為我統之。」歡陽為遜謝。兆付箭一枝，曰：「全以相委，以此為信。」宴罷歡出，恐兆酒醒反悔，宣言於眾曰：「受委統州鎮兵，可集汾東，聽受號令。」還營，建牙旗於陽曲川，分列部分。六鎮之兵素惡萬仁殘暴，樂歡寬仁，一聞此令，無不畢至。居無何，歡又使劉貴請於兆曰：「並、肆頻歲荒旱，降戶掘田鼠而食，面無穀色，徒污境內。請令就食山東，待溫飽之後，更受處分。」兆從其議。慕容紹宗進諫曰：「聞大王以三州六鎮之兵盡受六渾節制，大事去矣。今天下洶洶，四方紛擾，人懷異望。六渾雄才蓋世，遽以二十萬眾付之，譬如蛟龍藉以雲雨，後不可制，王必悔之。」兆曰：「無害，有香火重誓在，六渾必不負我。」紹宗曰：「親兄弟尚不可信，況香火兄弟耶？」時兆兄弟叔姪皆相疑忌，故紹宗以此動之。
　　兆不語，紹宗遂退。而兆之左右平日皆受歡金，因稱：「紹宗與歡有隙，故爾讒害。晉州聞之，得毋攜貳其心乎？」兆怒曰：「吾與六渾盟言未乾，紹宗何得便來離間？不治其罪，六渾之心不安。」遂收紹宗囚之。遣人通知六渾，催其速發。六渾乃集六鎮之人，各給口糧、路費，陸續起發，半月兵行始盡。然後別了萬仁，一路唱凱歌而回。
　　斯時歡以三千人破了步蕃四十萬之眾，威振山西，人人悅服，沿途之民皆頂香相送。行至滏口，忽見一枝人馬，旌旗浩浩，劍戟森森，望北而來。
　　相遇之際，各問來歷，乃是北鄉公主同了爾朱皇后回到晉陽去的。歡命停軍一旁，讓他過去。軍兵過完，卻有一群馬匹，形體高大，矯健異常，約有三百餘騎，在後趕著走。歡思軍中正少戰騎，北鄉女流何用此馬，便喚彭樂、段榮二將趕向北鄉告借，如不許，則奪之以歸。二將知北鄉必不肯借。也不去通知，竟殺散管馬軍士，掠取以返。北鄉聞之，大怒道：「高歡吾家舊人，何敢強奪吾馬？」欲回軍追討，奈軍無良將，恐敵他不過，於是遣人飛報萬仁，教他領兵前來，問罪於歡。但未識北鄉何以回北，六渾奪馬之後又生出甚麼事來，且聽下回細述。
