
　　話說世子欲就私情，問計於田敬容。敬容不合說出一人，世子忙問：「何人？」敬容曰：「臣聞通直郎李業興善為魘魅之術，男女苟合，能使仇讎化為親愛，貞潔變而悅從。去年司馬尚書得一美婦，是吳人被擄到此。尚書納之府中屢欲犯之，其婦以死相拒。業興為之施符一道，婦遂順從，大相歡愛。若得其術，世子事不怕不成矣。」世子曰：「業興得寵於王，恐不肯為我用也。」敬容道：「業興近得人金，偷改文書，出人死罪。以此脅之，不怕他不為我用。」世子遂召業興入見，據坐怒色責之曰：「大王何等待你，你擅敢得人金，出人罪。吾方檢點文書，知爾作弊。若稟知大王，只怕難免一死。」
　　業興大懼，伏地哀告曰：「世子若饒我罪，定當銜環報德。」世子道：「既要我饒，我有一事托你，你肯依我麼？」業興曰：「世子有事，敢不竭力？」
　　世子遂攜手入密室中，謂之曰：「聞卿素有靈術，能成人好事。我有一心愛人，近之不得，煩卿為我圖之。」業興曰：「圖之甚易。但必得其姓名居止，然後可以行法。」世子沉吟曰：「既要爾行事，不得不與爾說。我所心愛者，乃楚國夫人鄭娥也。」業興聞之，懼不敢答。世子曰：「今日言出我口，入於爾耳。事在必成，否則殺爾以滅口。」業興怕死，便道：「世子休慌，但須近其入處，於密室行法，三日後有驗。」世子曰：「飛仙院外深密處甚多，卿可安心居之。但院中尚有二郡主在內同宿，奈何？」業興曰：「無妨，包管三日後郡主自去。」世子大喜，遂引之入宮，暗中行術。
　　且說鄭娥自高王去後，甘心獨守，雖世子屢次勾挑，毫無動念。自業興行術後，頓起懷春之意。良宵漏永，又有一世子往來於中，轉輾不寐。郡主連夜睡去，夢一猙獰猛虎前來撲噬，才得驚醒，略一合眼，猛虎復來相擾，懼不敢寐，起身謂夫人曰：「兄被母責，決不敢再行無禮。奴欲還宮，數日再來。」夫人也不堅留，竟聽其去。世子聞知術有效驗，大喜，乃招慶雲於僻處問之曰：「近日夫人光景若何？」慶雲曰：「夫人連日懨懨睏倦，若有所思。」世子喜極，遂告之故，因曰：「吾計已成。今夜入宮，夫人必不拒我。但囑咐諸婢臨時各退，你獨在門口相候，勿負吾托。」慶雲受命而去。
　　是夜月色微明，世子託故宿於外軒。人靜後，潛至飛仙院叩門。慶雲即忙啟入。問：「夫人睡否？」慶雲曰：「睡已半晌。」遂引世子入房，報云：「大王回來。」娥聞王回大喜，忙披衣而起，只見世子立在牀前，驚曰：「君來何為？」連呼侍女不應。世子笑顏相向曰：「我慕夫人而來，今夜生死當在一處。」便挨身坐下。斯時夫人神迷意亂，如在夢中，見世子眉目如畫，肌膚若雪，儀容秀麗，態度風流，不覺動情。於是世子就之，娥遂不復堅拒，而共赴陽臺之夢矣。漏交五下，慶雲報道：「天將曉，世子起身罷。」二人並起。娥謂世子曰：「妾以陋質，過蒙大王寵愛，滿擬潔身以報大德，憐君一點深情，遂至失身非義。幸君慎之，萬勿泄漏。」世子曰：「感卿不棄，密相往來，無慮人知也。」遂起身珍重而別。自後鄭娥不復來請郡主，而世子竟得朝夕出入。後人有詩譏之曰：
　　　　占得人間第一芳，游蜂堂下已偷香。
　　　　廣寒宮裡倫常亂，此日飛仙亂更狂。
　　廣寒指爾朱後事，飛仙指鄭娥也。今且按下不表。
　　再說高王兵到石州，時已冬底。正值劉蠡升手下大將劉涉同番僧二人領兵攻打石州。番僧播弄妖法，或黑霧迷天，或黃沙括地，守城者皆懼。高王兵到，賊將退下十餘里，以備征戰。高王紮營城外，謂眾將曰：「我軍方至，賊即退下，有懼我心。今後出戰只許敗，不許勝，吾自有處。」次日，段韶領兵出馬，劉涉敵住。戰了數合，韶詐敗而回。賊軍掩殺過來，兵眾盡逃。
　　又差劉貴接戰，正遇番僧二人，左右夾攻，貴亦敗走。三日連戰七陣，高兵皆敗，於是盡收軍馬入城。寨中遺下軍糧皆被搶去。賊兵笑以為怯。除夜，賊將開懷暢飲，又恃有妖法利害，全不防備。王至二鼓，乃下令賀拔仁、劉貴引兵抄出賊後，截其歸路。親自帶領勇將十員、輕騎一萬，前去劫寨。及到賊營，正值半夜，賊兵盡在醉夢之中。官軍齊聲吶喊，四面殺入，渾如砍瓜切菜，個個束手受死。劉涉在中軍帳中聽見兵至，忙欲起敵，兵已殺到帳外，只得從帳後雜在亂軍中逃命。番僧等醉不能起，皆被殺死。及至天明，屍橫遍野，血流成河。逃去者又被劉貴、賀拔仁引兵截殺，斬首無數。劉涉被擒，解至軍前，王命斬之。
　　於是乘勝而前，大兵直抵雲陽谷下。把守谷口者，乃蠡升弟劉信明及大將萬安，聞前軍盡沒，高兵已至，慌急報知蠡升，求請添兵。一面堅守關口，以防攻入。蠡升聞報大驚，謂其女九華曰：「谷口若破，吾都城亦不可保。汝素通法術，可去協力守護。」九華引兵來至谷口，謂眾將曰：「吾兵新敗，不可與戰。」命軍士各抬亂石，堆積關前，以便臨敵施用。蓋谷口壁立萬仞，只有一路可上，真是一夫當關，萬人莫敵所在。高兵初至，乘其銳氣，鼓勇而登。九華作起法來，一陣狂風吹得亂石如雨點打下，逢著的頭破腦裂，人人受傷，不能進步，只得退至山下。王欲誘之出戰，賊將堅守不出。屢次進兵，反傷無數軍士。教人四面尋路，皆高峰峻嶺，無別逕可入。又降下一天大雪，彌滿山谷。相守半月，計無所出。忽一夕風雪飄揚，春寒殊甚。王獨寢帳中，清懷落寞，遙聞更漏之聲，歸心頓起。三更睡去，夢一美人倚帳而立，吟詩曰：
　　　　君去期花時，花時君不至。
　　　　簷前雙飛燕，動妾相思淚。
　　細視之，乃鄭夫人也。王喜不自勝，問曰：「卿從何來，乃至於此？」
　　美人不答，又吟詩曰：
　　　　秋風一夜至，零落後庭花。
　　　　莫作經時別，風流有宋家。
　　王起就之，恍然驚醒，大以為異，轉輾思之，達旦不寐。次日召眾將，謂之曰：「今天寒地凍，風雪不止，久留於此，徒勞軍士。我欲暫且班師，待三月之後再圖進取。」諸將皆曰：「善。」乃命賀拔仁、康德二將領兵數千，屯於石州要處，遂回晉陽。
　　世子聞王班師，帶領府中文武出郊遠迎，婁妃率領諸夫人、大小兒女在宮相接。王入宮一一見過，命眾皆坐，便將殺退賊兵、全軍大勝備說一遍。
　　妃與諸夫人皆賀。俄而諸夫人退，王獨與婁妃語曰：「宮中無事否？」妃曰：「無事。」又問：「飛仙院無甚事否？」妃曰：「無甚事。」王曰：「我不放心者，以其年幼耳。」妃曰：「妾承王托，早晚留意。元宵之夜，鄭夫人因抱微恙，不能赴宴。次日妾自往看之，不過以王不在宮，自傷孤寂，欲請端愛作伴，妾即許之。端愛與之同牀共宿，情若姊妹，起居遂安。」王聞妃言大喜。至晚，王至飛仙院，問娥別後之事，言與妃同。因念夢中詩句與聽，娥曰：「此大王心不忘妾故耳。」王由是寵愛益甚。一日午後，王聽政回來，行至玩芳亭，見奇葩異卉開放一庭，因召鄭夫人同玩。夫人聞召，即帶宮女徐步而來。世子在凝遠樓上望見鄭娥繞欄而行，飄若神仙，不知何往，便下樓攔住曰：「夫人何往？」娥曰：「赴大王之召。」世子曰：「夫人能少留片刻乎？」娥曰：「不可。」世子乃前執其手，夫人灑脫急走。王已在前，世子望外急避。王謂娥曰：「世子與爾何語？」娥曰：「妾不顧而走，未識何語。」王雖不疑鄭娥，而甚怒世子。
　　有宮女穆容娥者，娥之從嫁婢也，素與慶雲不睦。一日，在後閣與婢趙良霄下棋，夫人至，坐而不避。夫人怒，命知院慶雲責之。容娥曰：「我雖無禮，不敢與人私通。」慶雲怒，遂痛責之。容娥抱恨切齒，因思欲報此仇，不如將他勾引世子事訴知大王，教他死在目前。暗暗做就首狀，潛至德陽堂，見王坐觀文書，便上階首告。王取視之。狀云：飛仙院宮女穆容娥為首明事：今年正月初六日，夫人遣知院李慶雲往世子府送金櫻於公主，世子遂與之通，代送私書於夫人，夫人慾稟內主，慶雲勸住。元宵夜與世子同宿於重林堂軒下，一夜不歸。自後每引世子調戲夫人，遂成私合。婢欲進諫，苦被禁止。夫人失節，罪在慶雲。
　　黨惡者良霄、定紅。有謝玉瑞、孟秀昭為證。婢恐日後事露累及無辜，先行首告。唯大王鑒之。
　　王看罷大怒，問穆容娥道：「汝言皆實否？倘有一字虛誑，立即處死。」穆容娥道：「如虛，願甘治罪。」便叫內侍召出良霄四人等。四人至，王分別勘問。先問孟秀昭，秀昭曰：「正月初六日世子以私書相送，夫人怒，命慶雲還之。後在飛仙院門口，世子攔住夫人不放，夫人慾撞死階前，世子方去。
　　夫人怕世子擅入院中，請二郡主來陪伴。後慶雲以世子命，將金珠分給諸婢，婢等懼不敢違。二月初八日，郡主歸去。初十夜，世子來叩門，說：「大王回來。』慶雲開門，引世子到夫人臥房。夫人連呼侍女，慶雲禁止婢等不許答應。世子遂宿於宮中，至曉方去。」再問良霄、定紅、謝玉瑞，所供皆同。
　　王怒曰：「慶雲可殺！」即召之來。慶雲知事已敗露，只得盡吐實情，但云：「穆容娥無禮，夫人命我責之，故懷恨出首。」高王吩咐左右，盡行剝去衣服，赤體受杖。慶雲打荊條一百，良霄等打荊條五十，穆容娥亦打二十。個個血流滿地，苦楚不堪。打罷，皆上刑具，收入冷監。
　　然後走入飛仙院來。鄭娥見宮女召去，尚不知所由來，只見高王怒容滿面，上坐喝道：「我待你不薄，我去後，擅敢與逆子私通。你且從實說來，一言隱瞞，教你立死！」鄭娥又驚又羞，呆立半晌，乃訴出世子相逼之狀，且曰：「吾身邊人皆與他一心，教我如何拒得？」王曰：「何以不稟內主？」
　　娥曰：「吾同二郡主當面哭訴，娘娘不為奴作主，奈何？」說罷，淚如雨下。
　　高王聽見訴過婁妃，婁妃不管，因想：「我出門時，何等託付，竟置漠然，使娥孤立無援，陷於奸計，致我受逆子之辱。」不勝大怒。又見娥悲啼婉轉，反生憐惜，乃曰：「逆子難饒，我不罪你便了。」立起走出，忙召世子。世子不知事露，挺身入見。王見之，怒氣頓加，喝令跪下，以穆容娥之狀示之。
　　世子一看，驚得面如土色，啞口無言。王亦不復再問，令左右牽下，去其衣冠，痛杖一百，囚之內監，欲置之死。斯時世子打得皮開肉爛，滿身血染，死去數次。田敬容以湯灌之方醒。泣謂敬容曰：「我囚於此，未識內主娘娘知否？」敬容曰：「大王吩咐，不許一人傳說，內宮誰敢去報？」世子道：「你去傳與公主，叫他速求內主救我。」敬容便去，報知公主。公主大驚，忙即來見婁妃。那知世子事婁妃尚未知之，聞公主來，忙即召入，見其憂愁滿面，因問曰：「公主何事不樂？」公主便將世子私通楚國、穆容娥首告、大王加責世子說了一遍，泣告道：「娘娘須念母子之情，救他一命。」婁妃大驚失色道：「我曾再四叮嚀，彼依然不改。今深觸父怒，如何解救？由他自作自受罷。」蓋婁妃曾受王托，鄭娥又來訴過，不能全他名節，知王必移怒於己，說也無益，故推辭不管。公主含淚回宮，以內主之言報知世子。世子見父母恩義俱絕，即偷得殘生，必遭廢棄，傷心一回，便起身懸梁自縊。正是：一生事業由今盡，數夜風流把命傾。
　　未識有人救他還魂否，且聽下文分解。
