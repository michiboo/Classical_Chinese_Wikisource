
　　話說尉遲迥欲求多助，遣使致書梁主，約其起兵。具言：楊堅當國，周室將傾。梁主世受周恩，當同心舉義，以誅賊臣。梁主得書，語左右曰：「昔我朝傾覆，寡人得延茲宗社者，實藉周家之力。今迥建義匡扶，理合助之。
　　但堅居中制外，勢大難搖，圖之不成，反受其害，奈何？」諸將競勸梁主與迥連謀，謂進可以盡節周氏，退可以席捲山南。梁主狐疑未決，使中書舍人柳莊，奉書入周覘之。莊至周，堅極意撫納，執莊手曰：「孤昔以開府從役江陵，深蒙梁主殊眷。今主幼時艱，猥蒙顧托。梁主奕奕委誠，朝廷倚為屏藩。當相與共保羅寒，幸勿惑於異說，致違素志也。」莊歸復命，具道堅語，且曰：「昔袁紹、劉表、王陵、諸葛誕等，皆一時雄傑，據要地，擁強兵，然功業莫就，禍不旋踵者，良由魏、晉挾天子，保京都，仗大順以為名故也。今尉遲迥雖曰舊將，昏盲已甚。司馬消難、王謙等，皆常人之下者，非有匡合之才。周朝諸將多為身計，競效節於楊氏。以臣料之，迥等終當覆滅，隋公必移周祚。未若保境息民，以觀其變。」梁主深然之，遂絕尉遲迥，一心附堅。
　　且說高熲至軍，勉勵將士，眾心益奮。因為橋於沁水，尉遲惇於上流縱火栰焚之。熲於軍中豫作土狗以御之，火不得施。惇佈陣二十餘里，麾兵小卻，欲待孝寬軍半渡而擊之。孝寬因其卻，鳴鼓齊進。軍既渡，熲命焚橋，以絕士卒反顧之心。於是西兵死戰，無不一以當百。惇兵不能支，遂大敗。
　　惇單騎走，孝寬乘勝進追，直抵鄴下。迥聞兵敗，大怒曰：「孺子敗吾事。」
　　乃命其二子惇與祐，悉將步騎十三萬陳於城南；親統萬騎別為一陣，皆綠巾錦襖，號曰「黃龍兵」。戰急時，用以摧堅陷銳，當之者無不披靡。又尉遲勤聞敵軍至鄴，亦帥眾五萬，自青州來會，以三千騎先至。迥素習軍旅，老猶披甲臨陣，親自搏戰，匹馬所向，萬人辟易。麾下軍士皆百戰之餘，無不驍勇。交戰良久，孝寬軍不利而卻。鄴中士民乘高觀戰者數萬人。宇文忻曰：「事急矣，吾當以詭道破之。」乃先射觀者，觀者皆走，轉相騰籍，聲若雷霆。忻乃傳呼曰：「賊敗矣！」眾復振，敵軍聞之，遂相擾亂。孝寬因其擾而乘之，迥軍大敗，走保鄴城。孝寬縱兵圍之，下令曰：「先登者有重賞。」
　　驍將李詢、恩安伯賀婁子乾率行登城，城遂破。迥窘迫，升樓自守。先是崔弘度有妹，適迥子為妻。迥升樓時，弘度直上迫之。迥彎弓將射，弘度脫兜鍪謂迥曰：「頗相識否？今日各圖國事，不得顧私。以親戚之情，禁約亂兵，不至侵辱家室，所以報公也。事勢如此，公復何待？」迥因擲弓於地，極口罵堅，而自殺。弘度顧其弟弘升曰：「汝可取迥頭。」弘升斬之。軍士在小城中者，孝寬盡坑之。勤及惇、祐東走青州，未至，大將郭衍擒之以獻。堅以勤初有誠款，特不之罪，獨殺惇與祐.李惠自縛歸罪，堅復其官爵。蓋迥末年衰老，及兵起，以崔達拏為長史，文士無籌略，舉措失宜，凡六十八日而敗。
　　於仲文進討檀讓軍，至蓼堤，去梁郡七里。檀讓擁眾數萬，仲文以弱卒挑戰而偽北。讓不設備，仲文還擊大破之，生獲五千餘人，斬首七百級。進攻梁郡，守將劉子寬棄城走，檀讓以餘眾屯城武，仲文襲破之，遂拔城武。
　　席毗羅擁眾十萬，屯沛縣，將攻徐州。其妻、子在金鄉。仲文詐為毗羅使者，謂金鄉城主徐善淨曰：「檀將軍明日午時至金鄉，奉蜀公令賞賜將士，速備供具。」金鄉人皆喜。仲文簡精兵，偽建迥旗幟，倍道而進。善淨望見，以為檀讓，出迎謁。仲文執之，遂取金鄉。諸將欲屠其城，仲文曰：「此城乃毗羅起兵之所，當全其家室，其眾自歸。如即屠之，彼望絕矣。」眾皆稱善。
　　於是進擊毗羅，其軍大潰，爭投洙水，積屍蔽江，江水為之不流。獲檀讓檻送京師，斬毗羅於陣。山東悉平。梁主聞迥敗，謂柳莊曰：「若從眾人之言，社稷已不守矣。」先是堅封劉昉為黃公，鄭譯為沛公，委以心膂，言無不從。
　　朝野側目，稱為「黃沛」。二人恃功驕恣，溺於財利，不親職務。及辭監軍，堅始疏之，恩禮漸薄。高熲自軍所還，寵遇日隆。時山東雖服，而王謙未平，司馬消難外叛，堅憂之，忘寢與食。而昉逸游縱酒，相府事多遺落。堅解其職，乃以高熲為司馬。不忍廢譯，陰敕官屬，不得白事於譯。譯坐廳，事無所關預，惶懼，頓首求免。堅念舊情，猶以恩禮慰勉之。王誼兵至鄖州，司馬消難奔陳，遂復鄖州。梁睿將步騎二十萬討王謙，謙分兵據險拒守，睿奮擊破之，蜀人大震。謙遣其將達奚惎、高阿那肱、乙弗虔帥眾十萬攻利州，堰江水以灌之。城中戰士不過二千，刺史豆盧績晝夜拒守，勢甚危急。會睿兵至，惎等遁去。睿乃自劍閣入，進逼成都。謙令達奚惎城守，親率精兵五萬，背城結陳以戰。睿佯敗而退。謙追之，遇伏，遂大敗。及至城，城上已遍插敵軍旗幟。謙眾見之，皆潰。蓋萬戰時，達奚惎潛以城降，而睿軍已入據之也。謙惶急，單騎走新都。新都令王寶執之，斬其首以獻睿。復彔其餘黨，劍南亦平。於是群臣論功，以大丞相堅為相國，總百揆。去都督、大塚宰之號，進爵為王，以安陸等二十郡為隋國，贊拜不名，備九錫之禮。建臺置官，進妃獨孤氏為王后，世子勇為太子。靜帝二年二月，庚季才上言：「今月戊戌平旦，青氣如樓闕，見於國城之上，俄而變紫，逆風西行。《氣經》云：「天不能無雲而雨，皇上不能無氣而立。』今王氣已見，須即應之。又周武以二月甲子定天下，享年八百；漢高以二月甲午即帝位，享年四百。今二月甲子，宜應天受命。」群臣亦爭勸進。於是假周王詔，遜居別宮。甲子，命太傅杞公椿奉冊，大宗伯趙煚奉皇帝璽紱，禪位於隋。隋王冠遠遊冠，受冊璽，改服紗帽黃袍，入御臨光殿。服袞冕如元會之儀。大赦，改元開皇。
　　命有司奉冊祀於南郊。以相國司馬高熲為尚書左僕射兼納言，相國司彔虞慶則為內史監兼吏部尚書，相國內郎李德林為內史令。其餘內外功臣，皆進爵有差。追尊皇考忠為武元皇帝，廟號太祖；皇妣呂氏為元明皇后。立獨孤氏為後，世子勇為太子。
　　初、劉、鄭矯詔以隋主輔政，楊後雖不預謀，然以嗣子幼衝，恐權在他族，聞之甚喜。後知其父有異圖，意頗不平，形於言色。及禪位，憤惋逾甚。
　　隋主內甚愧之，改封為樂平公主，欲奪其志。後以死誓，乃止。又息州刺史榮建緒與隋主有舊，將之官，隋主謂曰：「且躊躇，當共取富貴。」建緒正色曰：「明公此旨，非僕所聞。」及即位來朝，帝謂之曰：「卿亦悔否？」
　　建緒稽首曰：「臣位非徐廣，情類楊彪。」帝笑曰：「朕雖不曉書語，亦知卿此言不遜。」虞慶則勸帝盡滅宇文氏，高熲、楊惠依違從之。李德林固爭，以為不可。隋主作色曰：「君書生，不足與議此。」於是周太祖以下子孫無遺。德林品位不進。旋弒靜帝，葬於恭陵。以其族人洛為嗣。
　　且說隋主既受周禪，而江南尚屬陳氏，時懷併吞之志，因問將帥於高熲，熲薦賀若弼、韓擒虎可任。遂以弼鎮廣陵，擒虎鎮廬江，使處分南邊，潛為經略。唯是時，難初平，民力未復，故與陳氏猶敦鄰好之誼。及後主荒淫日甚，內寵張、孔二妃，外昵嬖臣狎客，酣歌達旦，百務皆廢，民不聊生，闔境嗟怨。隋主聞之，謂高熲曰：「東南之民，困於亂政久矣。我為民父母，豈可限一衣帶水而不拯之乎！卿有何策足以平之？」熲乃進策曰：「江北地寒，田收差晚；江南土熱，水田早熟。量彼收穫之際，微徵士馬，聲言掩襲。彼必屯兵守禦，廢其農時。彼既聚兵，我便解甲。再三如此，彼以為常。後更集兵，彼必不信。猶豫之頃，我乃濟師，登陸而戰，兵氣益倍。又江南土薄，舍多茅竹，所有儲積，皆非地窖。密遣行人，因風縱火，待彼修立，復更燒之。不出數年，自然才力俱盡。」隋主用其策，陳人始困。開皇八年三月戊寅，帝數陳主二十罪，散寫詔書二十萬紙，遍諭江外。其略云：陳叔寶據手掌之地，恣谿壑之險，劫奪閭閻，資產俱竭，驅逼內外，勞役弗休。窮奢極侈，俾晝作夜。斬直言之客，滅無罪之家。欺天造惡，祭鬼求恩。盛粉黛而執干戈，曳羅綺而呼警蹕。自古昏亂，罕或能比。君子潛逃，小人得志。天災地孽，物怪人妖。衣冠鉗口，道路以目。
　　重以違言背德，搖蕩疆場，晝伏夜遊，鼠竊狗盜。天之所覆，無非朕臣，每關聽覽，有懷傷惻。可出師授律，應機誅殄，一朝蕩平，永清吳越。
　　於是置淮南行臺於壽春，命晉王廣、秦王俊、清河公楊素皆為行軍元帥。
　　廣出六合，俊出襄陽，素出永安，韓擒虎出廬州，賀若弼出廣陵，幾總管九，士兵五十一萬八千，皆受晉王節度。東接滄海，西距巴、蜀，旌旗舟楫，橫亙數千里。又命高熲為晉王元帥長史，一應軍事，皆取決焉。十二月，隋軍臨江。熲問薛道衡曰：「今茲大舉，江東必可克乎？」道衡曰：「必克。郭璞有言：「江東分王，三百年後與中國合。』今此數將周，一也。主上恭儉勤勞，叔寶荒淫驕侈，二也。國之安危，在所寄任。彼以江總為相，唯事詩酒，拔小人施文慶委以政事，任蕭摩訶、任蠻奴為大將，皆一夫之勇耳，三也。我有道而大，彼無道而小。量其甲士，不過十萬。西自巫峽，東至滄海，分之則勢懸而力弱，聚之則守此而失彼，四也。席捲之勢，事在不疑。」熲忻然曰：「得君一言，成敗之理，令人豁然。」
　　九年正月朔，陳主朝會群臣。大霧四塞，入人鼻皆辛酸。陳主昏睡，至晡時乃起。是日，賀若弼自廣陵引兵濟江，韓擒虎自橫江宵濟，彩石守者皆醉，遂克之。晉王廣率大軍屯於六合鎮姚葉山。楊素帥水軍東下，舟艫被江，旌甲耀日。素坐平乘大船，容貌雄偉，陳人望之，皆懼曰：「清河公即江神也。」於是賀若弼自北道，韓擒虎自南道，二路並進。緣江諸戍，望風盡走。
　　弼進據鍾山，頓兵白土岡之東。總管杜彥率步騎二萬，與擒虎合軍，屯於新林。時建康甲士，尚有十萬。後主素懦怯，不達軍事，臺內處分，一任施文慶。文慶懼貽帝憂，凡外有啟請，率皆不行。於是諸將解體，出降者相繼。
　　擒虎自新林進兵，陳將任忠迎降於石子岡，導擒虎入朱雀門。城中文武皆逃，無一拒者。後主聞城破，與張、孔二妃避匿於井。軍士搜得之，遂與二妃同被執。陳遂亡。三月己巳，大軍班師，發陳君臣及後宮嬪御皆詣長安。辛亥，帝幸驪山，親勞旋師。奏凱歌入都，獻俘於太廟。帝坐大殿，引叔寶於前，及太子諸王二十餘人，司空消難以下，至尚書郎二百餘員，責以君臣不能相輔，乃至滅亡。叔寶及其群臣並愧懼伏地，屏息不敢對。既而宥之。先是消難降周，與帝有舊，情好甚篤。天元時，帝引而用之，得為隕州總管。及平陳，消難被執，特敕其死，斥為樂戶，二旬而免。猶以舊恩引見，尋卒於家。
　　庚戌，大封功臣。御廣陽門賜宴，自門外夾道，布帛之積，達於南郭。頒賜各有差，凡用三百餘萬段。給復江南十年，蠲免餘州一年租賦。又詔宇文洛已承周後，而齊、梁、陳宗祀廢絕，命高仁英、蕭琮、陳叔寶以時修祭。所須器物，有司給之。蓋自晉代以來，南北分裂，東西割據，垂三百餘年。至隋氏聿興興，而禪周滅陳，天下遂成一統雲。歌曰：
