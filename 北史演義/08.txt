
　　話說衛可清領了父親密計，便至城下，單要統軍出戰，再叫軍士辱罵以激之。統軍大怒，挺身出戰。戰了數合，可清佯敗而走。統軍不捨，追有里許，伏兵齊起，將絆馬索曳翻馬腳，統軍被擒。眾兵將他綁了，推至城下，據其二子道：「來降免死，不來即斬你父。」賀拔允弟兄見了，嚇得魂飛天外，飛馬出城，高叫道：「勿傷吾父，願相從也。」眾兵把統軍擁入軍中。
　　賀拔允兄弟直至營前，下馬求見。可孤父子忙到帳外相迎。斯時統軍已釋縛上坐，見二子至，揮淚道：「勢已如此，只得在此投順，但負了楊將軍耳。」
　　可孤大喜，一面款留父子在軍，一面便去攻城。城中連失三將，慌亂起來。
　　半夜城破，人民被殺，楊鈞一門盡死。可孤破了懷朔，便請統軍寫書，以招破胡。統軍許之。
　　那知破胡將近武川，前一日其城已破。正是烽煙交迫時候，破胡慌了，帶轉馬頭，忙即奔回。正行之間，望見前面一隊兵來，上書「賀拔統軍」旗號，心下疑道：「我父親為何在此？」勒馬問之。只見一少年將軍出馬拱手道：「統軍不在這裡。我是衛可清，奉主命來請將軍。有統軍手書在此。」
　　便叫軍士呈過。破胡看了，果是父親手筆，歎道：「父兄既在彼處，我復何往。」遂下馬與可清相見，並馬而回，來見可孤。可孤下座，握其手曰：「他日富貴，願與將軍共之。」破胡拜謝。少頃，來見統軍，兄與弟皆在帳中。
　　相見後，各自歎息，只得權時住下，再圖機會。
　　其時臨淮王不知兩處已失，領兵前來。行近朔州，遇著拔陵兵馬，被他殺得大敗，依舊退回雲中。安北將軍李叔仁領兵五萬，亦來救援，屯兵於白道谷口，拔陵乘夜襲之，亦大敗而退。朝廷知臨淮、叔仁軍敗，皆削其官爵，命李崇為北討大都督，鎮恆、朔以御強寇。撫軍將軍崔邏皆受其節制。崇欲停軍固守，且莫與賊交鋒，伺其便而擊之。邏不遵崇令，引兵先出。正遇賊帥衛可孤，邀截大戰，殺得官軍死者死，逃者逃，崔邏單騎奔還，折了十萬人馬。可孤使人飛報拔陵，陵大喜。乘勝而前，又催各道賊兵並力來攻李崇。
　　崇力戰卻之，遂相持於雲中。崔邏兵敗，李崇奏知。帝方不悅，又有雍州刺史元志上奏：「莫折念生與弟天生反於秦州，攻破高平鎮，殺了鎮將赫連略，官兵莫敵。」帝益懼，因念：「母后臨朝，天下未嘗有事，今反亂想繼，無人為朕分憂。」屢欲往見太后，苦為劉騰所制。那知騰惡滿身死，左右防衛漸疏。叉亦不甚經意，時時出遊於外，留連不返。帝後母子復得相見。
　　正光五年，帝年十四，頗悔從前所為得罪太后。時值中秋節近，率諸王貴臣等十餘人，朝太后於嘉福殿。時元叉不在。太后設宴留飲，酒過數巡，太后對帝及群臣曰：「我自還政後被幽於此，子母不聽往來，雖生猶死，何用我為？我當出家修道於嵩山，閒居寺中，以了終身。」因自卸發，欲將金剪剪去。帝及群臣皆叩頭流涕，慇懃苦請。太后聲色愈厲，必欲出家。帝乃使群臣皆退，獨留嘉福殿，與太后共語。太后細訴從前被幽之辱，思念之苦。
　　太后泣，帝亦悲不自止。是夜，遂宿太后宮中，明日亦不出宮，與太后坐談至夜。太后曰：「今夕中秋佳節，可召皇后、潘妃到來，共賞良宵。」帝曰：「兒與太后相疏已久，遇此良夕，當侍太后細談衷曲，不必召彼來也。」太后見帝意誠，乃於月下密語帝曰：「自元叉專政，朝綱大壞，以致人心愁怨，盜賊四起。今若不早除之，天下必至大亂，社稷將危。帝何尚不知悟耶？」
　　帝聞大驚，乃告於太后曰：「兒近來亦不甚喜他。因其能順聯心，稍效勤勞，故不忍棄之。前日私將先王宮女竊回，朕笑其愚，置之不問。近內侍張景嵩亦告我曰元叉將不利於我，我尚未信。太后在內，何由知之？」太后曰：「滿朝文武皆知其奸，何獨吾知。正恐帝不相信，故皆緘口不言耳。」帝退，於是深匿形跡，待叉如故。
　　一日，對叉流涕，言：「太后有忿恚語，欲出家修道。不聽其去，必憂鬱成疾。朕欲任其往來前殿，以慰其心。」叉殊不以為疑，勸帝任其所欲。
　　後於是數御顯陽殿，二宮無復禁礙。叉嘗舉元法僧為徐州刺史，法僧反，叉深自愧悔，於帝前自明無他。太后謂之曰：「元郎若忠於朝廷，何不解去領軍，以餘官輔政？」叉乃求解領軍，帝從之。然叉雖解兵權，猶總任內外，殊無懼意。宦官張景嵩怨叉，言於帝之寵妃潘貴嬪曰：「叉欲害嬪。」嬪泣訴於帝曰：「叉非獨害妾，又將不利於陛下。」帝信之。因叉出宿，解叉侍中。明旦，叉將入宮，門者不納，叉始懼。六年夏四月辛卯，太后復臨朝聽政，下詔追削劉騰官爵，發墓散骨，籍沒家資，盡殺其養子。除叉名為民。
　　其黨侯綱、賈粲等皆出之於外，尋追殺之，籍沒其家。惟叉以妹夫故，尚未行誅。一日，叉妻侍太后側，侍郎元順指之曰：「陛下奈何以一妹之故，不正元叉之罪？」太后默然。未幾，有告元叉及弟元瓜通同逆反者，乃並賜死於家。朝野相慶，皆雲大奸已去，太平可致。即陷在賊中者，亦思忠義自效，脫身返正矣。
　　話說武川鎮有一人，雙姓宇文，名肱。其妻王氏生三子，復懷孕。將產之前，夢抱腹中小兒係繩昇天，將至天門，為繩短而止。及生子時，雲氣滿房，如羽葆飛蓋之狀罩於身上。肱大喜曰：「此子他日必貴。」名之曰泰，字黑獺，即周朝開基主也。自衛可孤破了懷朔，又取了武川，兩鎮人民皆被擄掠，壯者悉點為軍。於是宇文父子五人皆為可孤軍士。其第三子洛生年十九，武藝絕倫。四子黑獺年十六，膽略過人，身長八尺，發垂至地，面有紫光，人望而異之。然困龍蠖伏，不得不屈在人下。一日，可孤在營中設宴，享其將士，至晚皆散。宇文洛生巡行各營，見一壯士執刀倚於營門之外，對天長歎，歎罷揮淚。洛生異之，因向前問其姓名。那壯士見洛生神情亦異，乃吐實告曰：「我即賀統軍之子賀拔勝是也。本懷朔尖山人。不幸我父被擄，兄與弟皆降，不得已屈身在此。有懷鄉戀國之心，恨無沖天羽翼，俯首事賊，因此感傷。君乃何人，而來問我？」洛生聞言大喜，乃謂勝曰：「我是武川鎮宇文肱之子。不幸家屬被擄，委曲圖存，只得為賊軍士，心實不甘。將軍若有報國之心，小子豈無復仇之志。我二人同心並力，殺可孤如反掌耳。」
　　勝大喜，遂相密訂，各去通知父兄，暗中糾合本鄉豪傑，臨期同發。
　　一日，衛可清欲往尖山打獵，可孤許之，乃曰：「須賀將軍及二郎同去。」
　　父子欣然聽命。當日並皆上馬，統軍又命宇文肱、宇文洛生為馬軍，帶了弓箭隨後。共馬步三百，一齊前往。到了尖山，命三百軍士屯在山下。可清只帶隨身軍士數人，同賀家父子及肱與洛生上山彩獵。忽可清馬前跑過一鹿，可清連發三箭皆不能中，因謂勝曰：「將軍為我射之，一箭而中，當以黃金十兩為賞。」勝拈弓在手，一箭正中鹿背。可清贊道：「將軍真神箭也。」
　　勝微微笑道：「此何足奇。我再射一物與你看看。」可清道：「射何物？」
　　勝拽開弓，喝道：「射你！」可清未及回答，早已一箭穿心，跌在馬下。眾大驚。四人動手，盡殺其親卒數人，一齊飛馬下山。宇文肱提了可清首級，高叫軍士道：「衛可清已被賀將軍誅死。有不從者，以此為例。」眾皆懾伏，不敢動。遂命洛生先往城中，知會本鄉義旅以為內應。統軍與宇文肱押後，破胡為先鋒，殺入城來。時可孤正坐軍中，忽有軍士報道：「小將軍在尖山被殺。」可孤大驚而起，方欲號召諸將，卻被破胡一騎衝入營中，大喝道：「逆賊看槍！」攔心一刺，頓時畢命。手下軍士素懼破胡威名，誰敢相抗，也有跪下投拜的，也有奔歸拔陵的，十萬賊兵一時潰散。賀統軍入城，一面安撫人民、招集士卒，一面備文申報。因向勝道：「此事須申報雲州刺史費穆，令其轉奏朝廷。但拔陵人馬處處皆有，路上恐防有失。必得汝去，我始放心。」破胡領命，備好文書，隨即起身。果見賊兵滿道，然聞賀拔勝之名，皆不敢攔阻。不一日到了雲州，以申文投進，見了費穆，備訴情由。穆大喜道：「此皆將軍父子之功也。待我奏知朝廷，自有恩命。」留宴三日，大相敬愛，謂勝曰：「雲州苦無良將，故不敢與賊交鋒。如得將軍助我，何懼拔陵。且武川、懷朔倘有變患，亦可緩急相救。欲屈將軍在此，為朝廷出力，幸勿拒我。」勝見其言有理，又情意難卻，遂留雲中。
　　卻說拔陵聞可孤父子被殺，心中大怒，乃親提二十萬眾殺到武川，洗蕩一方，為可孤報仇。統軍聞之，與諸將計曰：「拔陵領二十萬人馬前來報仇。
　　城中兵卒不滿八千，半皆疲乏，何以御之？」宇文肱曰：「今當分兵屯於城外，為犄角之勢。先截其來路，使賊兵不能臨城，可免坐困。」統軍從其計，遂命宇文父子引兵二千，屯於城西；二子允與岳引兵二千，屯於城東；自領餘眾在城把守。調遣方畢，報賊兵已近。賀拔岳引軍五百，先來截殺，與販將交戰，不上數合，賊兵敗走入山。岳即追下，又遇一將狀貌猙獰，接住交戰，良久未分勝敗。那知拔陵兵馬分頭而進，一路去戰賀拔允，一路去戰宇文肱，自將輕騎掩襲武川之城。兩路之戰勝負未分，而武川已陷，賀統軍被亂箭射死。其時賀拔岳未知城破，盡顯平生本事，提鞭打死賊將，方得脫身。
　　只見賊兵大隊已過尖山，如潮如海盡奔武川，心中大驚，恐怕武川有失，父親性命不保，飛馬同城。聽見前面喊殺聲高，衝入陣內，正值可泥困在垓心，忙高叫道：「哥哥且莫戀戰，快去城中保護要緊。」二人並力殺條血路便走，奔至城下，見一執槍軍士已把統軍之頭懸示城上，二人肝腸盡裂。可泥忙發一箭，軍士應弦而倒，連頭滾下城來。二人捧頭大哭。然親軍已散，四面皆是賊兵，倘有疏失，一門盡死賊手。不如保全性命，以圖報復。於是將頭埋於城下，拍馬向南而逃。其時宇文肱亦在城西與賊相持，見賊兵破城而入，賀統軍死於亂軍之手，兩個兒子亂中失散，不知去向，看來勢大難敵，徒死無益，只得帶了殘兵千餘，望西而遁。
　　卻說拔陵知賀拔允弟兄捧其父頭而逃，去尚不遠，遂命驍將赫連信、衛道安，帶領三千勁卒趕上擒之。二人奉命而去。未識賀拔兄弟能逃得脫否，且聽下回再續。
