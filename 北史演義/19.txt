
　　話說孝莊帝懼爾朱餘黨反亂，赦罪加爵，先遣朱元龍安撫關西。又聞世隆至建州，刺史陸希質閉城拒守。世隆攻拔之，屠殺城中人民無遺，惟希質走免。乃召楊昱將募士八千，出東道討之。先是高敖曹放歸田裡，復行抄掠，榮誘而執之，拘於晉陽。及入朝，帶之來京，禁於駝牛署。榮死，帝引見，勞勉之。高乾聞帝誅榮，亦自東冀州馳赴洛陽。帝以乾為河北大使，敖曹為直閣將軍，使歸招集鄉曲，糾合義勇，為表裡形援。帝親送之河橋，舉酒指水曰：「卿兄弟冀部豪傑，能令士卒致死。日後京城有變，可為朕河上一揚塵也。」乾垂淚受詔，敖曹拔劍起舞，激昂慷慨，誓以死報。帝壯之，二臣辭去。
　　帝還朝，入見後，時太子生十八日。後體已健，與帝並坐於御榻之上。
　　帝問曰：「爾家叔姪弟兄誰強誰弱？」後曰：「世隆、天光輩皆庸才，惟萬仁雄武難制，又剛暴好殺，若有變動，東師諸將皆非其敵。不惟陛下不免，恐妾亦難保，竊為陛下憂之。」帝歎曰：「人事如此，未識天意若何？朕聞卿素曉天象，今夜同往一觀可乎？」後應曰：「可。」宮中自有高臺一座，以備觀星望氣之用。於是夜宴過後，待至三更時分，帝與後同登臺上。萬里無雲，星月皎潔。後指謂帝曰：「此文昌星也，色甚暗，主大臣有災。此中臺星也，其光亂，主朝綱不靜。紫微星，帝座也，光尚明而位已失，奈何？」
　　帝少時亦曾習學天文，略識星象，細視之，果然。又見東方一星，豪光爍爍，紫氣騰騰，其上有雲成龍虎狀。後大驚曰：「此天子氣也！不知誰應之。」
　　看罷，長歎一聲。帝亦知之，曰：「我不久矣！」相與欷歔泣下。明日，帝召司天太史問之，言與後合，心益不樂。今且按下不表。
　　且說朱元龍過了潼關，行至涇州，其時天光、侯莫陳悅皆在涇州與賀拔岳商議進退。聞元龍至，邀接入城相見。天光謂之曰：「汝事天柱不終，改事帝室，來此何干？」元龍因述朝廷赦宥之恩、招徠之意，「欲其免生疑懼，臣附王家」。天光聞之，大怒曰：「汝忘天柱大德，乃以利口誘我耶？」欲拔劍斬之。賀拔岳急起，止之曰：「將軍勿性急，元龍乃君家故人，有話細商。」天光會意，遂復坐下。岳曰：「天子既加恩我等，自當拱手歸順。今夜就修文表，煩兄轉達便了。」因留元龍私署住下。天光退而問計，岳曰：「吾聞汾州萬仁已據晉陽，必引兵問闕。俟朝廷北御萬仁，吾等暗襲京師，便可得志。若殺元龍，彼必嚴備西路，未可長驅入洛也。吾陽為臣服，按兵不動，以弛朝廷之備。」天光、陳悅皆稱善，於是厚待元龍。其實岳之意，不欲天光起兵，假言止之也。
　　再說爾朱兆聞榮死，自汾州率輕騎三千，進據晉陽，以為根本。聞北鄉公主及世隆軍至長子城，飛騎來見，詢問天柱被害之由，切齒怒曰：「彼既酷害天柱，寧得復為之臣？不如另立新君以令天下，然後舉兵復仇。但元氏子孫不知何人可立？」世隆曰：「并州行事、太原太守長廣王暉，可奉以為帝。」乃回并州，共推暉即皇帝位。改元建明，立爾朱氏為後，即兆長女也。
　　大赦。兆與世隆俱進爵為王。於是建立義旗，傳檄屬郡，整率六師，為直取洛陽之計。又欲徵發晉州人馬，慮歡不從，乃以新主命，封歡為平陽郡公，賜帛千段，召其同來舉兵。歡不欲往，遣長史孫騰詣晉陽，致書於兆曰：
　　歡承太原王厚恩，待我以國士，與我以富貴，雖粉身碎骨，不足以報。輒聞大變，痛心疾首，欲興師問罪，自慚力弱。足下風馳電掣，舉兵犯難，雪不共之仇，伸家門之怨，欲以歡為前驅，肝腦塗地亦何敢辭？特山寇未平，今方攻討，不可委去，致有後憂。寇平之後，定當親率三軍，隔河為犄角之勢。
　　萬仁見書不悅，謂孫騰曰：「遠語高晉州，吾得吉夢。夢與吾先人登高丘，丘旁之地耕之已熟，獨餘馬蘭草。先人命吾拔之，隨手而盡。以此觀之，往無不克。今晉州不能自來，當遣一將來助，庶見同盟之義。」騰還報。歡曰：「兆狂愚如是，敢為悖逆，吾勢不得久事爾朱矣。如不遣將相從，彼必覺吾有異。」謂尉士真曰：「必得君去，方免兆疑。」士真領命，即日起行，來到晉陽，見兆曰：「晉州不暇隨征，特命僕居麾下，稍效奔走。」兆大悅曰：「士真來，吾無憂矣。」
　　於是萬仁自領精騎五千為先鋒，北鄉公主同了世隆權主中軍，度律彥伯為後隊，催起人馬，即日進發。行至丹谷，有都督崔伯鳳領兵守把，兆攻之，關上矢石交下，不能前進。兆令軍士辱罵以激之，伯鳳怒，親自出戰。方排開陣勢，兆大喊一聲，單騎衝入，將伯鳳一槍刺死，兵眾亂竄。遂乘勢殺進谷口，守兵盡逃。源子恭聞谷口已失，亦率眾退走。兆於是倍道兼行，一日夜行七百里，直至黃河渡口。先是半月前，渡口有一居民夢人謂之曰：「爾朱兵馬將到，命汝為灅波津令，縮黃河之水，以利其濟。」夢覺，逢人言之，人皆以為妄。不三日，其人遂死。兆至河口，正因洪流阻住，無計可施。忽有一白衣人來至軍前，高叫道：「大兵欲渡，須隨我去。」兆召而問之，其人曰：「灅波津河流極淺，徒步可涉。我為引路，以濟大軍。」兆奇其言，便引眾隨至津邊。其人一躍入水，俄而雲霧四塞，狂風大起，良久風息，水勢大退。令人試之，水不及馬腹。兆大喜曰：「此天助我也。」策馬竟渡，大眾盡濟。忽焉狂風又起，黃沙蔽地，大霧遮天，日黑如夜。兵至洛陽，城中全不及覺，遂入城，兵圍大內，擂鼓吶喊。天忽開朗，宿衛人始知敵至，倉猝之際，槍不及持，箭不得發。見殺傷數人，遂皆散走。
　　時帝在宣政殿，正憂丹谷失守，與群臣商議拒敵之策，欲自帥軍討之。
　　華陽王鷙曰：「黃河阻隔，兆安得渡？帝不必輕出。」忽聞外面喊聲如沸，遣侍者出視，無一回報。帝知有變，自帶內侍數人，步出雲龍門觀望，見城陽策馬從御街過，連呼數聲不應，回頭一看而去。急欲退步，賊騎已至，執帝送至永寧寺，鎖於樓上。帝失頭巾寒甚，就人求之，人莫之與。兆入宮縱兵大掠，搜獲臨淮王彧、范陽王誨、青州刺史李延賓等數人，皆斬之。進至後宮，後閉門拒之。兆出坐殿上，用天子金鼓，設刻漏於庭。命爾朱智虎入見皇后，假言欲立太子為帝。智虎進內，扣宮求見，述兆之言。後信之，命乳保抱出太子，至顯陽殿見兆。時太子生二月矣。兆怒目視之，即將太子撲殺階下，並乳保殺之。是夜宿於宮中，污辱嬪御、妃主。
　　次日，下令百官不許一名不到，如違立斬。於是文武皆集，俯首惟命。
　　兆素惡城陽王，知已逃去，著各處嚴捉。城陽走至南山，茫無所投，想起洛陽令寇祖仁，一門三刺史皆己所引拔，定念舊恩，必能庇我於難。遂往投之。
　　尚有黃金百斤、馬五十匹，祖仁利其財，外雖容納，私謂子弟曰：「聞爾朱兆購募城陽王，得之者封千戶侯，今日富貴至矣。」乃假言怖之云：「風聲已露，官捕將至，王不如逃於他所，以待事平。」城陽懼，單騎而走。祖仁使人邀於路殺之，送首於兆。兆亦不加功賞。一夜夢徽謂己曰：「我有黃金二百斤、馬百匹在祖仁家，卿可取之。」兆既覺，以所夢為實，即掩捕祖仁，征其金、馬。祖仁只道被人首告，望風款服，實供得金百斤、馬五十匹。兆疑其故意匿半，依夢征之，嚴刑拷問。祖仁懼死，將家中舊有金三十斤，盡以輸兆。兆猶不信，發怒，執祖仁懸首高樹，以大石墜足，捶之至死。又抄掠其家資，並其子弟殺之，方罷。
　　未幾，世隆及北鄉公主至，意兆必遠接，而兆自恃功高，竟不出迎。世隆不悅，入城安營於教場地面，乃與度律彥伯、司馬子如、劉貴等一齊入朝。
　　兆見世隆，全不加禮，責之曰：「叔父在朝耳目應廣，如何今天柱受禍？」
　　按劍瞋目，聲色俱厲。世隆遜辭拜謝，然後得已，由是深恨之。爾朱後亦怨萬仁行兇，聞其母已到京中，乘輦出宮私自來見，對了北鄉大哭，訴兆無禮撲殺皇子，乞恩於母，欲保全帝命。北鄉曰：「今日萬仁必來見我，看他言意若何。」俄而兆至。北鄉先稱其功克光前人之業，兆大悅，知後在此，請見。後出，兆再拜。見後憂愁滿面，因曰：「後何戚戚？帝殺天柱，我本欲殺帝，特看後面，只殺其子，幽之永寧寺中。」北鄉曰：「太子已死，不必言矣。但汝妹年少，況你叔父所鍾愛者。今天子生死權在姪兒，切莫加害，使完夫婦之好。」兆曰：「彼既負恩於前，我豈可留禍於後？後方年少，及時另招佳婿，不失終身富貴，於帝復何戀焉？」後變色曰：「忝為帝後而再圖他適，此玷辱家門之事，寧死不為！」後又請於兆，欲見帝一面。兆命副將二人同隨行。宮女送後入永寧寺中，帝見後，失驚曰：「此何時而卿來見我耶？」淚隨言下。後抱帝大哭，曰：「妾今日忍死以待陛下耳。」帝曰：「我不得生矣。卿才勇過人，非尋常之女，異日或能一洗吾冤耳。」後且拜且泣曰：「妾終不負陛下。」言未久，兆已使人催迫。後不得已，辭帝下樓，泣下沾襟，左右無不灑淚。
　　北鄉公主知後已回宮，欲要進宮看望，又恐萬仁奪去軍馬，更何倚賴，只得住守營中。忽報仲遠、天光來見，忙即請入。你道二人何以至京？蓋前此天柱死，仲遠反於徐州。敬宗命鄭先護為主將，賀拔勝為副將以討之。先護疑勝黨與爾朱，屏之營外，故屢戰不利。及洛陽已失，先護奔梁，勝遂降於仲遠，於是仲遠入洛。天光從岳之計，按兵不出。後聞兆已入京，故輕騎來見，同到營中參謁北鄉。北鄉見後，亦令勸兆勿殺天子。二人曰：「事勢如此，恐言之無益。」二人辭退。未幾，各還舊任。兆屢欲殺帝。一日，得高歡書，為陳禍福，不宜害天子受惡名。兆不悅，謂司馬子如曰：「賀六渾何反作此言語？」子如曰：「六渾徵天柱之難，欲大王行寬仁以結人心耳。」
　　因亦勸兆宜從六渾之言。兆曰：「汝勿言，吾思之。」但未識兆果不害帝否，且聽下回分解。
