
　　話說太后怒高肇之死，欲臨前殿與諸王爭論，內侍劉騰跪止道：「娘娘息怒，聽奴婢一言。竊聞諸王所以殺太師者，特為彭城報仇。彭城前日無罪而死，故太師今日亦無罪而見殺。諸王以此為罪，娘娘何說之辭？且太師一死，大權已失，娘娘雖為太后，諸王寧肯俯首聽命？娘娘此時唯有高居深宮，勿與外事，庶可長保福祿也。」高后聽了劉騰之言，悚然歎道：「只知威權長在，那曉竟有此日。」於是含淚回宮。次日，忽報胡太妃來謁。蓋胡妃自高肇死後，諸王迎歸舊宮，尊為太妃，故來朝見太后。後見之，驚問曰：「數日何在？」太妃再拜曰：「妾前赴哀歸去，忽見先帝謂妾曰：「早歸東宮，此間不可居也。』妾懼，故避禍耳。」太后默然。太妃帶笑而去，去後暗囑諸妃嬪御，皆以危言怵之，謂住在宮中必為妃所害，性命不保。高后亦知結怨已深，常怕胡妃報復，聞眾人之言，心益自危。又想：「諸王大臣皆與高氏作對，將來禍生不測，決無好處。不如及早尋一退步，以保餘年。」因思：「先帝所造瑤光寺極其壯麗，幽房曲院不異王宮。在寺者皆貴官女子、王侯妃妾，可以安身。」乃傳諭內外，欲往瑤光寺落髮為尼，擇日出宮。六宮泣送，太后亦悲哀不已，惟胡太妃不出。諸王群臣遂各上表，尊太妃為太后，居崇訓宮。天子率百官朝賀。
　　時於忠有保護太后之功，遂恃寵用事，讒害正人，百官側目。欲殺高陽王，以奪其權，崔光苦止之。高陽懼，稱疾求退，忠遂出之歸第。
　　時群臣憂天子年幼，耳目易蔽，以太后有才識，咸請太后臨朝聽政。後大喜，遂升前殿，朝見百官。封其父母親族，賞賜巨萬。太后天性聰明，多才有智，親覽萬幾，手披筆斷，事皆中理。一日，坐崇訓宮，諸王大臣皆侍。
　　問及時政得失，曰：「有不便者，諸卿當一一言之，毋有所隱。」任城、清河二王奏道：「娘娘聽政以來，事無不當，萬民悅服。唯領軍於忠內托大功，招權納賄，恐傷聖化。」時於忠亦在殿，跪伏求辯。後即命退，出為山東冀州刺史。又詔高陽復位供職，曰：「於忠讒汝，今無妨也。」滿朝文武無不欽服。先是太后幼時，有術者言其極貴，但不獲善終。今富貴已極，前言已驗。每以後言為疑，欲大修佛事以禳之。魏自宣武奉佛，廟寺遍於都中。太后臨朝，倍崇佛法。造永寧寺，建九級浮圖。殿如太殿，門似端門。鑄金像一尊，長一丈六尺，又如人長者十尊。珠像三尊，長一丈二尺。僧房千間，飾以金玉，光耀奪目。浮圖高九十丈。超度僧尼十萬餘人。自佛法入中國，未有如此之盛。工費浩繁，國用日虛。於是百官停俸，軍士減糧，以助佛事。廷臣貪污，紀綱漸壞，不及初政清明矣。今且按下不表。
　　單說當初晉代有一玄菟太守，姓高名陰，本勃海蓚城人。陰子名慶，因晉亂投於慕容燕氏。慶生壽，壽生湖，皆仕於燕。及魏滅燕，湖降魏，為右將軍。湖有四子，皆仕於朝。湖卒，次子高謐官為治書御史，坐事落職，黜為懷朔鎮戍卒。謐至懷朔，定居於白道村。有三子：長曰優，年十八，娶妻山氏。次曰樹，娶妻韓氏。幼曰徽，年七歲。一日，謐謂長子曰：「今國法嚴重，我雖遷謫於此，然罪臣之家，恐終不免於禍。今付汝金，以販馬為名，領婦出雁門居住。數年之後，或遇大赦，乃可歸家也。」優依父命，攜其妻子以去。謐自長子去後，居常忽忽不樂。又初至北地，水土不服，三年遂以病卒。樹喪父後，浮蕩過日，家業漸廢。其弟徽志度雄偉，及長，見家道飄零，不欲婚娶。游東定城，以才藝自給，或一二年不歸。樹有女雲蓮，年十四，有容色。一日，同侍女游於後園。園有荷亭，可以外望。雲蓮倚窗而立，見一翩翩年少坐馬而來，忙即避進，已被少年看見。你道少年何人？姓尉名景，字士真，恆州人氏。其父名尉長者，積祖富厚。景年十八，未娶，性不喜讀書，工騎射。其時射獵於白道村南，經過高氏之園，見女子甚有容色，心甚慕之。差人察聽，雲係高侍御家，侍御已故，此女乃其次子高樹所生。
　　景回家告知父母，遣媒求娶為婦，樹許之，雲蓮遂歸尉氏。以後高樹家道日衰，只得將田園產業變賣存活。村中皆笑其無能，而屋上常有赤光紫氣騰繞其上。一夜，村中見其家內火光燭天，疑為失火，共往救之，而樹妻韓氏房中產下一子，眾以為異。樹乃大喜，因名之曰歡，字賀六渾。北齊高祖獻武帝也。歡生二月，母韓氏病卒。其姊雲蓮哀其幼而失恃，稟父攜歸養之。樹自妻子亡後，益覺無聊。後乃續娶懷朔鎮民趙文乾之妹為室。趙氏勤於作家，得免凍餒。後生一女，名雲姬。
　　且說賀六渾依身尉家，日漸長大。魁偉有度，容貌端嚴，眉目如畫。居常食不立進，言不妄發。尉景夫婦愛之如子。七歲教之從學，十歲教以武藝。膂力過人，精通騎射，遂習鮮卑之俗。年十五雲蓮欲為聘婦。有與六渾同學者名韓軌，其妹曰俊英，甚有顏色。雲蓮遣媒求之，韓母謂媒曰：「吾聞高郎貧甚，依尉家存活。其父浮蕩廢家，其子亦必不能成器。吾女豈可嫁之。」
　　韓軌私向母道：「母言差矣。吾觀朔州富家子弟，皆不及賀六渾。此子必有食祿之日，奈何棄之？」母竟不許。媒至尉家，以韓母謝絕之言告知雲蓮。
　　雲蓮怒道：「如何輕量吾弟若此？」遂以告歡。歡亦怒道：「大丈夫何患無妻，姊勿以為憂也。但吾在此被人輕薄，今欲別姊歸家，圖一出頭日子。」
　　雲蓮聞其要歸，不覺流淚道：「汝雖聰俊，其如年尚幼何？」六渾亦下淚道：「姊猶母也，何忍輕別。但吾意已決，不能再留矣。」時尉景已為懷朔鎮隊主，到家見妻子有淚容，問知其故，曰：「吾扶養六渾十五年矣。今欲歸去，吾亦不便強留。但年紀尚小，不能如鮮卑人殺人戰鬥為事。」妻曰：「此子失於慈養，日後當使經營家業，何以戰鬥為？」景歎曰：「汝婦人不識道理。男兒生天地間，當殺賊立功，以取富貴，奈何區區求小利乎！」言罷，以弓箭寶劍贈之。六渾再拜而受。遂親送六渾歸家。樹見之大喜，謂士真曰：「累汝多矣。」置酒相待而別。趙氏見之亦喜，愛如己出。一日，高徽從京師回，見六渾氣度軒昂，大喜。相聚數月，恩義甚厚。聞朝廷以武選取人，徽欲與姪俱往。六渾以父年五十，又官司征流人甚急，不敢行。徽乃獨往，其年中武舉，授職羽林統騎。樹聞報，合家歡喜。六渾自此遊獵為生，益習騎射。
　　再說代郡平城本係魏之舊都，朝廷宮闕、王侯貴戚之家皆在其內。時山蠻反亂，雲、朔二州常被攻掠。朔州官吏悉發流人當軍，以衛平城。六渾年已二十，代父往平城應役。先是平城有富戶婁提，家財百萬，僮僕千餘，性慷慨，好周急人。士大夫多稱之。太武皇帝時以功封真定侯。長子襲爵，次子隨駕洛陽。幼子曰內乾，亦得武職。別居於白道村南，雕梁畫棟，花木園亭，擬於公侯。正室奚氏生女曰惠君，歸段榮為妻。繼娶楊氏生女曰昭君，男曰婁昭。又妾王氏生男名婁顯，妾李氏生女曰愛君。昭君相貌端嚴，幼有異識，內乾夫婦尤愛之。一日，欲探其兄真定侯，挈其眷屬到平城來，僮僕車馬無數。正值蠻寇作亂，鎮將段長把守門禁甚嚴。內乾至，日已晚，不得入。真定侯聞知，親自上城與鎮將說了，遂開關放入。內乾與夫人子女只得一齊登城，與真定侯、鎮將相見。因車騎尚未盡入，故在城上少坐。斯時六渾當軍，執刀侍立鎮將之側。昭君顧見，不覺吃驚，自忖道：「此子身若山立，眼如曙星，鼻直口方，頭上隱隱有白光籠罩，乃大貴之相。奴若嫁了此人，不枉為女一世。」然身為女子，怎好問其名性。少頃定侯起身，內乾眷屬一同歸府。當夜設宴管待。定侯見昭君容貌超群，謂內乾曰：「姪女容貌若此，須擇佳婿，非王侯貴戚、富家子弟，不可輕許。」昭君此時正欲識英雄於貧賤之中，聞之默然不悅。款留數日，內乾一家復歸白道村。
　　昭君回來，一心常念執刀軍士，苦無蹤跡可訪，悵望之懷時形顏面。後有來議親者，內乾欲成，則昭君憂悶不食。父母知其不願，置之。如此數次，莫測其意。侍婢蘭春性伶俐，見昭君愁懷不放，私語昭君道：「小姐有何心事，鬱鬱若此？今日無人在此，何不對小婢一說，以分主憂。」昭君見問，歎口氣道：「我豈不知女子終身不可自主。但所歸非人，一生埋沒，故誓嫁一豪傑之士方稱吾懷。前到平城，汝不見一執刀軍士乎？此真今之豪傑也。吾欲以身歸之，但未識其姓名居止，故心常不樂。汝能為吾訪其下落，便可分吾憂矣。」蘭春笑道：「小婢亦曾見之。若果姻緣，自然訪得著，小姐何必憂心。」卻暗思：「此子吾曾見之，容貌雖好，難道富家子弟倒不及他，小姐如何想要嫁他？且軍士甚多，何從訪處？」一日，偶至外廂，聽見眾人紛紛說道：「蠻寇平了，守城軍士都已回家。」蘭春道：「此處亦有當軍的麼？」眾人道：「怎麼沒有？西鄰高樹之子賀六渾才去當軍而回。」蘭春暗想道：「小姐看中者莫非就是此人？我去一看便知。」遂悄悄走至高家。趙氏見之，便問：「小娘子何來？」蘭春道：「吾是婁家使女。聞你家大官人解役而回，來問蠻寇平定消息。」六渾正在房中走出，蘭春一見，果是此人。
　　觀其相貌不凡，假問數語便辭而去。其妹雲姬送出。蘭春曰：「你兄有嫂否？」
　　曰：「未娶。」問：「年幾何？」曰：「二十歲。」蘭春回來，忙報於昭君道：「那人吾已訪著，乃是西鄰之子，姓高名歡，又名賀六渾。相貌果然不凡，但家貧如洗，恐不便與小姐為耦。」昭君聞之，喜曰：「吾事濟矣。」
　　乃命蘭春通意六渾，教他央媒求娶。蘭春道：「這卻不可。小姐深閨秀質，保身如玉。若使小婢寄柬傳書，一旦事露，不但小姐芳名有玷，小婢亦死無葬身之地。願小姐三思。」昭君道：「吾豈私圖苟合者，只恐此身埋沒於庸才之手，故欲嫁之，以伸己志。你若不遵我命，則誤吾終身矣。」蘭春恐拂小姐意，乃應諾。少頃，楊氏院君到房，謂昭君曰：「今有懷朔將段長，前在平城曾見汝面，今托媒到來，為其長子段寧求婚。此子年方十七，才貌佳俊。汝爹有意許之，你意下如何？」昭君不答。問之再三，終不一語。
　　忽一日惠君歸，又言平城劉庫仁富擬王侯，為其次子求婚於妹。內乾夫婦曰：「豪門求婚者甚多，觀汝妹之意終不欲就，汝為吾細問之。」惠君進房見妹，細叩其不欲對婚之故。昭君曰：「小妹年幼，不欲遠離父母耳。」
　　惠君信以為然。惠君走出，昭君私語蘭春道：「事急矣，汝速為我圖之。」
　　蘭春奉命，潛身走至高家。正值六渾獨立堂上，見蘭春至，問有何事到此。
　　蘭春輕語道：「吾小姐有話致意郎君，敢求借一步說話。」六渾退步而入，蘭春隨至僻所，細將昭君之意告之。六渾曰：「貧富相懸，難於啟口。致意你主，六渾不能從命。」蘭春歸，以六渾之言告知昭君。昭君道：「無妨，彼為貧，故不敢求婚。我以私財贈之如何？」遂取赤金十錠、珠寶一包，命蘭春送去。時外堂正值宴會，家中忙亂，蘭春乘便來至高家，走入書房，見歡獨坐，將金寶放於桌上，曰：「此物為君納聘之資。」言畢即去。六渾又驚又疑，恐怕人見，只得收藏箱中。蓋六渾與昭君雖在平城略見其容貌，初無愛慕之意，今見昭君屬意於己，心上委決不下。又念：「前緣分定，亦未可知。待稟知父母，央媒求合便了。」但未識兩下良緣畢竟成與不成，且聽下回細說。
