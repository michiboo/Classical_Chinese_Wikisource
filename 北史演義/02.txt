
　　再說於後留住淨師不放，淨師只得住下，啟問有何旨意。於後道：「我因皇嗣未生，欲彩良家之女，以充嬪御。今見汝兄之女才貌若此，正堪作嬪王家。我當奏知官家，納之後宮。汝意以為可否？」淨師道：「此女蒙娘娘不棄，便是莫大之恩了。但臣兄素愛此女，臣尼不能作主，須與臣兄言之。」
　　於後道：「汝兄胡國珍亦朝廷大臣，自當待其心肯，方可相召。卿今速回，與爾兄言之。」淨師奉了於後之命，即到國珍家來。斯時仙真方歸，正在堂中告訴於後相待之厚。忽報淨師至，父女接見，兩下坐定。淨師道：「方才正宮有命，以嬪嬙未備，欲選淑女，甚愛仙真德性溫柔，儀容俊雅，欲奏知天子，納於後宮。特命我來作合，未識兄意允否？」國珍道：「後雖寬仁，而高妃正當寵幸。我女入宮，恐終見棄，是誤他終身了。竊以為不可。」淨師道：「兄不憶卜者言乎？進宮以後若生太子，貴不可言矣。」因回顧仙真道：「汝意云何？」仙真道：「身為女子，恨不能置身通顯，光耀門閭。入宮倘有遭際，亦可榮及父母，此兒之願也。」國珍見女已允，不好推卻。淨師入宮復命。
　　明日，即有天使聘召，國珍只得送女進宮。帝見仙真雖不及高妃之美，而容顏亦復不群，因即拜為充華。後見之，愈加歡喜，撥給宮女十二名，賜居紫華宮。充華自念帝眷若此，朝夕便得承幸。那知正值高妃得寵之時，帝無心別戀，在宮數月，不得見帝一面。於後不悅曰：「帝若無情此女，吾誤之矣。」一日，充華來朝，後命之曰：「今日聖駕必來吾所，吾邀帝同至汝宮。汝速回去，設宴以候。」充華領命。未幾，帝與後果至，充華接駕。帝賜坐於旁，後謂充華曰：「今日駕來，汝不可不作主人。」充華設宴上來，帝與後上坐，身自陪飲。也是充華福至心靈，顧問之際，語語合意，帝大悅。
　　後曰：「聞汝善簫，試吹一曲佐酒。」充華承命，便取出玉簫吹弄。果然聲情婉轉，餘韻繞梁。帝心益喜，留連至晚，不覺沉醉。後命宮女扶帝入寢，謂充華曰：「今夕承恩，小心侍駕。」言畢起身而去。是夜，充華方沾雨露。
　　至次日，帝始知在充華宮中，追思昨日之事，笑曰：「後真世間賢婦也。」
　　自此充華常得恩幸。六宮聞之，皆頌於後之德，願其早生太子。未幾，後果懷孕，彌月之後，遂生一子。帝大喜。群臣入賀。下詔蠲免糧稅，盡赦輕重罪犯，雖謀逆子孫亦蒙釋放。於是元禧之子元翼等亦蒙赦出。彭城哀其孤苦，收養在家。
　　元翼年已十七，痛遭家變，泣告彭城道：「父死五年，尚埋淺土，願叔父憐之，如得奏知天子，許以改葬，雖死無憾。」彭城念其孝心，帶領元翼入朝，將改葬咸陽之意乞恩於帝。帝怒曰：「逆臣之子得蒙赦宥，已邀寬典，何得更為瀆奏！」深責彭城。元翼歸，見帝怒未息，懼有後禍，遂同元昌、元嘩乘間南奔，梁武納之，封其職如父。邊臣以聞，高肇因言於帝曰：「元翼之叛，彭城實縱之。」帝於是不悅彭城。肇又因於後生子，帝寵日隆；高妃無出，懼後寵衰，密使人授計於妃，令其害後母子。
　　一日，正遇於後誕辰，眾妃嬪皆朝賀，後皆賜宴。帝與後上坐，餘以次列坐。宴罷，高妃奏帝道：「妾感娘娘大恩，愧無以壽。明日妾有小酌，欲屈陛下與娘娘駕臨迎仙宮，以盡一日之歡，望陛下鑒納。」帝謂後曰：「不可負妃誠意，朕與卿須領其情。」後依帝言，高妃拜謝。明日，帝與後共宴於高妃所。宴後歸宮，後胸中若有宿物，忽忽不樂。三日後，對帝泣道：「妾近有疾痛，患莫能救，恐將長別陛下。願陛下撫視太子，使得長大，妾萬幸矣。」言訖遂崩，年止十九歲。帝甚悲痛，合宮皆哭。眾盡疑高妃所害，而不敢言。高妃既害後，微聞宮中人言籍籍，因念太子日後若知，必怨高氏，貽禍不小。適太子有小疾，因密與肇謀，賄囑御醫王顯下藥害之，太子遂亡。
　　眾人共知高氏所為，而帝亦不究。蓋自高妃擅寵於內，高肇用事於外，雖於烈父子亦不敢與抗也。
　　肇尤忌宗室諸王，每在帝前百端離間。北海王元祥為人放蕩不節，然無大過。與肇不和，肇譖之於帝，言其黨結私人，意在謀反。帝信之，收付大理寺，廢為庶人。肇密使人殺之。京兆王元愉，孝文第三子，帝之弟也，性氣暴急，卻愛文學，招延名士，朝野稱之。亦為高肇所忌，進讒於帝曰：「元愉近見陛下喪了王子，喜動顏色，謂以次當授天位。近日大散財帛，招合羽黨，恐非社稷之福。」又言因瑤姬事常常怨望朝廷。先是元愉正妃于氏，即於後妹。及愉為徐州都督，納楊氏女，名瑤姬，容貌昳麗，歌舞絕倫，寵之專房，遂疏正妃。妃怨之，還朝訴之於後，且言瑤姬有子，將來必至奪嫡，恐為所制。後怒，立召瑤姬，責其輕慢主母，恃寵無禮之罪。命將所生子歸於正妃撫養，姬不從。後大怒，乃剪其髮，幽之後宮普陀寺數月，然後放歸。
　　帝因後言，亦屢責元愉。元愉深以為怨。故肇言及之，帝聞不能無疑，即下敕收勘。諸王賓客，惟京兆王門下居多，帝怒，斬其最寵者三人，餘皆流徙外郡。召王入內廷，杖之五十，出為冀州刺史。左右親王皆不敢救，唯彭城王泣諫曰：「元愉年紀尚幼，留之京中可加教訓。若委以外任，讒間易行。一旦奸人構成其罪，恐陛下不能全手足之愛。」帝曰：「王法無親。此事叔不要管，朕有一事欲與叔議。」遂命百官盡退，獨留諸王賜坐。帝曰：「朕自於後棄世，中宮久虛。今欲冊立高妃為後，諸王以為可否？」彭城諫道：「私門貴盛，非國家之福。妃叔高肇身為皇舅，又尚主為駙馬，尊榮極矣。居心不公，屢惑聖聰。若復立其姪女為後，於高氏又增一戚，器小易盈，必不利於王家。願陛下別選名門以正坤位。帝勃然色變，復問諸王。諸王知帝意已定，皆唯唯。蓋高妃承寵，帝已私許為後，故彭城之言不入。正始五年七月甲午日，帝臨大朝，頒詔天下，冊立高妃為皇后。群臣上表稱賀。肇因彭城有諫阻之言，益懷怨怒，思有以中之。
　　再說京兆王元愉自以無罪被黜，心懷怨恨。又聞高肇數在帝前讒間骨肉，不勝忿激，遂據冀州反。引司馬李遵同謀，詐稱得清河王密啟，雲高肇弒逆，天子已崩，四海無主。為壇於信都之南，即皇帝位，改元延平。引兵向闕，以討弒君之賊。長史楊靈、法曹崔伯驥不從，殺之。鄰郡聞其反，飛馬入京奏報。帝聞大驚，謂高肇道：「汝言信不誣矣。」遂命都督李平發兵討之。
　　先是彭城王曾保舉其母舅潘僧固為長樂郡太守。郡屬冀州。元愉反，逼之從軍。肇便欲藉此以為彭城罪，因奏道：「元愉之反，彭城王實使之。現今其舅潘僧固在元愉軍中為謀主。彭城將為內應，須先除之，以絕後患。」帝未遽信，謂：「彭城叔先帝嘗稱其忠，決不至此。」肇見其言不行，暗想欲害彭城，必得其私人首告，帝方不疑。乃密誘其手下中郎將魏偃向、防閣將軍高祖珍，引入密室，謂之曰：「汝知爾王反乎？與元愉通謀，令舅僧固助逆，帝已知之矣。」二人道：「我大王素忠於國，必無此事。」高肇曰：「汝等罪同反逆，死在目前，尚有何辯！」二人大懼，伏地求救。肇乃曰：「若欲保全性命，當在中書門下首告彭城反狀。不惟免死，且蒙重賞。」二人懼而從之。明日，肇到中書省，二人果來首告。便將首詞呈進，奏道：「彭城善結人心，非咸陽可比。今反狀已著，若不除之，恐禍生旦夕。昔成王誅管蔡，亦此意也。」帝尚猶豫，肇又道：「陛下若不忍顯加誅戮，託以賜宴，召入宮內殺之。」帝然其言，乃命設宴麒麟殿中，遍召王叔王弟同來赴宴。
　　是日，彭城正妃李氏正當臨產，天使來召，固辭不去。帝不許，連遣二十餘使，相屬於道。彭城心疑：「何相召之急若此？莫非帝心有變，將不利於我？」遂進別夫人李氏道：「帝命難辭。看來此行兇多吉少，只怕無復相見之日。」言之淚下。夫人道：「只因吾王諫阻立後，結怨高氏，妾心常懷憂懼。今日此去倘被暗算，奈何？」正憂慮間，忽報天使又至，彭城遂出外堂。方欲登車，內使又報夫人生下一子，請王入視。彭城重復進房，細看新生之兒，相貌端好，歎道：「兒雖好，恐我不及見兒成立。」隨取筆寫「子攸」兩字，命名而出。此子即魏孝莊帝也。於是入朝。帝問：「叔來何遲？」
　　彭城奏道：「臣妻生子，故遲帝召。」帝不語，但命諸王入席，因言：「今日須當暢飲，以副朕懷。」眾皆遵旨飲宴。至夜，諸王皆醉。笙歌間作，燈燭輝煌，已是二更時分。華筵狼籍，樂聲將歇，皆謝恩求退。帝傳旨諸王都不消回府，即在宮中各就安處。帝便起駕入宮。二侍者引彭城入中常寺省，牀幃衾枕無一不備。王雖有酒，卻尚未醉，倚牀獨坐。良久，有內侍稟道：「時已二鼓，大王該安寢了。」彭城寬去袍帶，方欲就寢，忽見左護衛元珍領武士數十，手執利刃，持藥酒而入。彭城不覺失色，忙問何事。元珍道：「有詔賜王死」。彭城曰：「我得何罪？」元珍道：「帝以王遣潘僧固私通元愉，通同謀反。有王親臣魏偃向、高祖珍首告，故賜王死。」王曰：「願請一見至尊，與告者面質，雖死無怨。」元珍道：「至尊那可得見。」彭城歎道：「此非帝心，必出自高肇意。」武士見其遲疑，逼之立飲藥酒。又不能即死，武士持刀刺殺之。時年三十三歲。明日有旨，彭城昨夜飲酒過多，薨於禁中。乃以錦褥裹屍，送之歸府。朝臣皆為流涕。妃李氏撫屍哭曰：「高肇何仇，害我賢王？」士民聞之，莫不欷歔歎息。帝知人心哀怨，欲掩殺叔之名，詔百官臨喪，厚加祭贈，諡曰武宣。以長子嗣為彭城王，拜李氏為彭城國太妃，以慰其心。自此諸王貴戚莫不喪氣，而政權盡歸高肇矣。但未識元愉之反作何結果，且聽下回分解。
