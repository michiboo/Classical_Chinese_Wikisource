
　　話說世子偶抱微疾，在府靜養。鄭夫人不醒已三四日，世子不知也。一夜世子外齋獨宿，忽聞窗外叩戶聲，起而視之，見紅光繚繞，香氣氤氳，一女子穿杏黃衫，輕裾長袖，進前曰：「奉仙主命來召世子。」世子恍惚之中不知召者何人。女挽衣以行，全不是宮中路逕。天氣有似三春，奇花異卉開遍路旁。俄至一所，祥雲靄靄，瑞氣紛紛，經過朱門碧戶，上有金字牌曰：「雲龍洞府。」門半啟，不入。登一山皆奇岩峭壁。有瀑布一條，從山頂飛下，水聲潺潺。山側有洞門緊閉，門上金書「南嶽洞天」四字。女子叩門，有青衣女童開門出問。女子曰：「高世子已召到。」女童入報，請世子進內相見。世子走進，但見紅芳滿樹，碧草鮮妍，階下仙禽飛舞，一美人端坐堂上。世子升階再拜，美人命侍女扶起。敘賓主之禮，分左右而坐。謂世子曰：「妾塵姓胡氏，號雲翹夫人，主此洞天。有妹雲司夫人，塵心未斷，與君父有夙世姻緣。奉天曹命，降生鄭氏為女，年十四，得侍王宮。吾恐其失迷本性，故召來一見。不意君父大生憂疑，欲令世子歸而告之。」又一美人從內走出，視之，乃鄭夫人也。密語世子曰：「妾居處甚樂，然不忍貽大王憂，欲歸又不能自主。世子歸，寄語大王，接妾回去。」世子曰：「仙凡相隔，若何來迎？」夫人曰：「清霄觀中有一老道姓徐，亦此處仙官也。求他表奏天庭，妾即回矣。」世子領命，又告雲翹夫人曰：「仙主知塵世吉凶，未識吾前程若何，乞賜指迷。」雲翹曰：「天機難泄，君能守正而行，便不至自誤終身。」乃以雲箋一幅，寫上四句贈之。其詞曰：明月團團，功成水瀾。時來遇玉，事去逢蘭。
　　其後世子娶玉儀公主，居別室，為蘭京所殺，其言乃驗。當時世子茫然不解。
　　雲翹仍命黃衫女子送回。行至中途，有一石橋跨在水面。世子見橋下金魚游躍，凴欄而看。黃衫女曰：「此處非可久留。」把手一推，跌在水中，大驚而覺，乃是一夢。
　　天曉起身，便問內侍道：「飛仙院鄭夫人有甚事否？」內侍曰：「聞夫人昏迷不醒已有數日，現在大王出榜求醫。」世子知所夢非虛，進告公主。
　　公主曰：「何不報知大王？」世子曰：「事涉嫌疑，不敢啟齒。」那知左右竊聽者互相傳說，連北府宮人亦皆曉得，故當夜內侍為王言之。王召世子來問。世子備述夢中所見，因曰：「必得清霄觀中徐道，方能救得夫人還魂。未識果有其人否？」王命訪之，觀中果有一道人姓徐，來此不及一月，遂迎之入府。王見其丰神瀟灑，大有仙氣，深敬禮之。因求解救之術，徐道士曰：「王必虔修表章一道，結壇禮拜。待貧道行法，上達天聽便了。」王如言而行。當夜道士拜伏壇中，王與世子皆在旁坐守。至曉不見起來，即而視之，只有衣冠在地，道士已不知去向。眾皆駭異。忽報鄭夫人已經醒轉。王聞信急來看視，見夫人精神如舊，身已起坐，握手問故。夫人曰：「前夜與王宿此，見有紫衣女子手執金牌，來召奴去。奴隨之往，至南嶽洞府，被雲翹夫人留住。奴欲歸不得。唯世子身有仙骨，可到洞天，故召來寄信於王。今天庭有旨放奴，奴得再返人世。此時更覺身輕骨健，不比前日。」王大喜，遂同歸飛仙院中。府中傳為奇事。世子辭出。婁妃及眾夫人皆來相賀，桐花謂鄭娥曰：「夫人居飛仙院中，果不負飛仙之名。但今後切莫飛去，貽大王憂也。」眾皆笑。由是宮中群呼娥為仙夫人，王益寵之。太平二年，秋八月，婁妃懷孕將產，夢見一龍蟠屈膝下，覺後生男。為高王第六子，名演，字延安，即後北齊孝昭皇帝也。
　　且說高王因四境無事，思欲西征，祭祀鳳陵。命司馬李儀作檄，佈告遠近。文不稱意。或薦行臺郎孫搴，博學能文，命搴另作。天色已晚，搴於燈下援筆立就，其文甚美。王大悅，即授為丞相府主簿，專掌文筆。越數日，高王率將軍厙狄乾等，領兵一萬，襲西魏夏州。身不火食，四日至城。縛槍為梯，夜入其城，生擒刺史斛拔彌俄突，赦而用之。留都督張瓊將兵鎮守。
　　遷其部落五千戶以歸。師至半途，靈州曹泥遣使告急，報稱西魏李弼、趙貴引兵來攻靈州，決水灌城，城旁皆成巨河，城不沒者四版，勢甚危急。高王回軍救之，猶恐不及，於是星夜遣使，以書求援於至羅國。令其速發人馬，繞出西軍之後，乘便擊之，以解靈州之圍。至羅國得書，果引兵襲破西魏軍，獲其甲馬五千，西魏兵乃退。高王兵至，圍已解。曹泥迎拜馬首。王以靈州在西魏境內，不能久守，謂泥曰：「汝毋留此坐受其困也。」乃拔其遺戶歸北，別授曹泥官爵。其婿劉豐生有雄才，王愛之，授為南洛州刺史。朝廷以王平夏州功，封其次子高洋為驃騎大將軍、開府儀同、太原邵公，食邑三千戶。洋年七歲，已授顯爵。王以楊愔為太原公司馬，繼又遷為大行臺右丞。
　　蓋洋尚處宮內，不能出外理政，故又使之侍高澄也。
　　時澄年十七，陰有宰世之志，聞朝中諸貴用事，賄賂公行，法度不肅，請於王曰：「兒願入鄴輔政，以治臣寮之不法者。」王曰：「小子何知，敢主朝政。豈不聞未能操刀而割，必傷其手乎？」世子不悅而退。孫搴告王曰：「臣聞世子欲入鄴輔政，王何以不許？京師諸貴恃王勛舊，橫行無忌，以致人民嗟怨。不有以懾服而整飭之，國勢日壞，恐為敵人所乘。世子天才自高，不可以年幼疑之。若使入朝，委以重權，上輔幼主，下肅百僚，大王無慮鞭長不及，群臣無不拱手聽命，則內外同心，根本自固。王何捨此萬全之計而不為也？」高王遂從其請。乃奏帝以高澄為尚書令，加領軍左右京畿四面大都督，入輔朝政。世子得詔大喜，即日拜辭父母，帶領宮眷，來京授職。在廷諸臣雖聞世子器識不凡，猶以年少輕之。及視事，尚書省積案如山。世子目不停覽，手不停披，決當皆允。未及數日，其事悉了。又引并州別駕崔暹為吏部左丞，凡有參劾，不避權貴，世子親任之。用法嚴峻，由是內外震肅，百官皆懼。雖子如、孫騰亦畏之矣。高王又以阿至羅有救靈州之功，遣使齎金帛送之，兼令起兵逼西魏秦州。泰州刺史萬俟普性勇決有武力。其子萬俟洛慷慨多氣節，身長八尺，有萬夫不當之勇，聞至羅兵將至，謂父曰：「永熙之崩，實宇文之罪。觀其為人，不及高王也。吾父子何可為之戮力？不如東歸，必獲重用。」普從之，遂率部將三百人棄城東歸。高王大喜曰：「萬俟父子，關西虎將，今來，斷泰一臂矣。」封普為西河郡公，洛為建昌郡公。
　　且說孫搴薦世子入朝後，父子俱寵，加為散騎常侍。一日，子如來晉陽，搴及高季式同飲於其家。搴醉甚，卒於席上。子如惶懼，報於高王。王親臨視之，謂子如曰：「卿殺我孫主簿，須還我一人。」子如薦魏收可用，王令代搴職。收才華雖美，行止浮薄。王黜之。高季式入見，王問：「司徒曾言一士，有才而謹密者是誰？」司徒者，高敖曹也。對曰：「莫非記室陳元康乎？」王曰：「是也。吾聞其暗中能作書，真佳士也。」遂召而用之。蓋元康博學多能，通達古今。時軍國多事，元康問無不知。王帶之出行，在馬上有所號令多至十餘條，元康屈指數之，盡能記憶。性又嚴謹，終日不出一語。
　　王甚愛之，曰：「如此人何可多得。」封為安平子。又丞相功曹趙彥深，亦以文學見幸。彥深少孤力學，為子如代筆。高王行文到鄴，急要文吏一人。
　　子如以彥深應召，大稱王意，與元康同掌機密，並受異寵。時人呼為「陳、趙」焉。是時高王留意人才，廣選文學之士，列之朝班。一日，傳諭世子曰：「吾欲西討黑獺，必先通好梁邦。南方多人物，非宏通博雅者，不足以勝此任。朝臣誰可使者？」世子因舉散騎常侍李諧、吏部侍郎盧元明才通今古，學貫天人，可使致聘。王遂命二人聘於梁。
　　梁帝素博學，善辯論。及召二人語，丰神秀爽，應對如流。既而辭出，梁帝目送之，謂左右曰：「卿輩常言北土無人物，此等從何處來？」由是深相敬重，亦遣使還報。那知因此一番，卻動了數臣疑懼。先是賀拔勝荊州失守，與盧柔、史寧相率奔梁。其後獨孤信、楊忠在荊州亦被侯景所破，來降於梁。數人皆有北歸之意，而恐梁見疑，不敢發。及見梁與東魏通好，各懷憂懼，因涕泣於梁主之前，求北歸。梁主義而許之。遂帶舊時兵將渡過江來。
　　斯時侯景鎮守河南，聞報，便選輕騎三千，扼其去路。勝等不敢敵，微服從小路徒步進關。及到長安，泰接見大喜，同入見帝。勝見孝武崩，又換了一代帝主，不勝傷感。時斛斯椿已死，正缺三公之位。帝即以賀拔勝為太師，封史寧為將軍。泰以盧柔有文學，引入相府，為從事中郎。獨孤信、楊忠引為帳下都督。
　　是年關中大旱，田禾盡死，人相食。高王聞之曰：「此天亡泰也，吾取之必矣。」於是調集人馬，擇日起征，分兵三路進攻。敕司徒高敖曹引精騎三萬，趨上洛。敕大都督竇泰引兵三萬，趨潼關。自率大軍趨蒲坂。造三浮橋，欲以濟河。當是時，關西大震，人心惶懼，皆以強弱不敵為憂。泰軍於廣陽，謂諸將曰：「高歡犄吾三面，作浮橋以示必渡。此欲羈留吾軍，使竇泰西入耳。歡自起軍以來，竇泰常為前鋒。其下皆精兵銳卒，屢勝而驕，士志必怠。今以輕兵襲之必克，克則歡不戰自走。若留兵在此，與之相持，勝負未可知也。」諸將皆曰：「賊在近不擊，舍而襲遠，脫有蹉跌，後悔何及？不如分兵御之為上。」泰曰：「不然。前歡再攻潼關，吾軍不出灞上一步。今大舉而來，謂吾亦只自守，有輕我之心。乘此襲之，何患不克？歡雖作浮橋，未能逕渡。不過五日，吾取竇泰必矣。」左丞蘇綽、參軍達奚武皆贊成之。庚戌，泰還長安。諸將猶以為疑。泰乃隱其計，以問族子直事郎中宇文深。深曰：「竇泰歡之驍將，今大軍攻蒲坂，則歡拒守而泰救之。吾表裡受敵，此危道也。不如選輕銳，潛出小關。竇泰躁急，必來決戰。歡持重，未即來救。吾急擊之，泰可擒也。擒泰則歡勢自沮。回師擊之，可獲大勝。」
　　泰喜曰：「是吾心也。」乃聲言欲保隴右。辛亥，入朝見帝，帝問：「敵勢若何？」泰曰：「陛下勿擾，保為陛下破之。」帝曰：「卻敵安邦，全賴丞相神算。」泰拜退，遂潛軍東出。癸丑，至小關，過馬牧澤，與竇泰軍遇。
　　正是：
　　　　兵行險處謀先定，師到奇時勇莫當。
　　未識此番交戰果能敗得東兵，擒得竇泰否，且俟下卷再講。
