
　　話說賀拔勝兵至荊州，離城不遠，侯景引兵出御，相遇於魯陽山下。勝問：「來將何人？」景出馬曰：「是我。」勝曰：「你是我故人，何為奪我城池？」景曰：「此皆大魏土地，你取得，我也取得。今荊州既為我有，勸你莫想罷。」勝聞言大怒，拍馬直取侯景。景迎戰數合，那裡敵得勝之神勇，眾將齊上，破胡槍挑數將，三軍皆懼，一齊望後退走。勝揮兵直進，勢如破竹，追下數里。忽見西北角上塵土遮天，金鼓振地，擁出一隊人馬，乃是豫州高敖曹引兵五千來救荊州。勝見有援師，暫即退下。景見敖曹曰：「若非將軍來救，幾至失手。」敖曹曰：「君勿憂，明日看吾破之。」當夜各歸大營。天色微明，勝便討戰。敖曹出馬，謂勝曰：「我二人皆號善戰，爾知吾勇，我知爾強。今日各睹本事，不許一人一騎幫扶。我輸了還你荊州，你輸了從此去罷。」勝點頭道：「好！」各揮軍士退後。雙槍並舉，兩騎相先，一往一來，渾如兩道白光滾來滾去。清晨戰至下午，不知幾千回合。二人愈鬥愈健，越戰越勇，兩邊軍士都看得呆了，直到天黑猶不住手。侯景便叫鳴金，那邊亦鳴金收兵。勝回營飽餐一頓，想起一家性命都在人手，不斬敖曹焉能奪得城池，救得眷屬，吩咐軍士點起火把，出營高叫道：「敖曹！你敢與吾夜鬥麼？」敖曹聞知，亦令軍士點起火把，挺槍直出，喝道：「來來來，退避者不算好漢。」於是重又戰起，火光之下各逞神威。正如棋逢敵手，你不讓強，我不服弱。直至天明，二人戀戰如故。侯景見破胡士卒皆荊州人，因生一計，令其父兄親戚四面招呼，軍心一動，遂皆散走。勝方酣戰，見大勢已潰，只得回馬而走。敖曹拽滿雕弓，一箭射來中勝右臂，遂負箭而逃。
　　敖曹亦收兵歸去。勝敗下三十餘里，無一騎相從。俄而將士稍集，只存殘兵五六百人。勝憤極，欲拔劍自刎。左丞崔謙止之曰：「將軍不可輕生。今西歸無路，不如暫投南朝，再圖後舉。」勝從之，遂奔梁。今且按下不表。
　　單講高王回至洛陽時，清和王出入已稱警蹕，以天子自居。王丑之，欲立其世子善見為帝，卻未明言。有僧道榮孝武所信重，遣令奉表於帝曰：陛下若遠賜一制，許還京洛，臣當帥勒文武，式清宮禁。若返正無日，則七廟不可無主，萬國須有所歸，臣寧負陛下，不負社稷。
　　以故立帝之議未發。越一日，內史侍郎馮子昂偕西行文武十餘人逃回洛陽，高王大喜，乃親王瑤光寺點放其家屬。子昂有女名嚴娘，年十九，貌美非常。曾嫁任城王為妃，王死孀居，歸母家，今同拘寺中。王見之心動，次日，即著高隆之為媒往聘。子昂不敢違，遂納於王。封為安德夫人，甚加寵幸。馮夫人又言：「同拘於寺者有城陽王妃李氏，侍中李昱之妹，冰肌玉骨，霧鬢雲鬟，可稱絕色。城陽為爾朱兆所害，妃孀居已久，今年二十有一，王何不釋而納之？」王曰：「果爾，當使與卿為伴。」次日，即遣內侍王信忠至寺，特召侍中李昱之妹至府問事，以小車載之而來。王見李氏淡妝素服，綽約輕盈，飄飄若仙，彷彿與前夢所見相似。與之言，歷數苦情，愁容戚態，愈覺動人，不勝大喜。是夜遂納之，封為宏化夫人。凡李氏親族皆得免放，寵愛更逾於馮氏矣。
　　一日，王與李夫人晝寢，司馬子如有事欲啟，同世子來見。內侍言與李夫人同睡，二人不敢入。子如謂世子曰：「子亦畏大王耶？」世子曰：「非畏也，懼驚同夢耳。」至晚王猶未起。二人不敢歸，伺候至曉。天明王起，內侍稟司馬尚書及世子在外求見。王召入，子如方欲言，忽宮官進報曰：「今耆老百官已集午門，候王議事。」王遂起，謂子如曰：「汝且從我入朝，此時不必有所言也。」於是王至朝堂，告於眾曰：「永熙棄國而去，不賜一音。今欲於諸王中另立一人，以主社稷。誰其可者？」眾皆曰：「惟大王命。」
　　王又曰：「孝明以來，立帝不順。孝莊以叔繼姪，永熙以兄繼弟。倫序失正，國家所以衰亂。今當按次而立。唯清和世子善見以序以賢，允協人望。」因向清和曰：「立王不如立王之子。」眾莫敢違，大議遂定。清和回府，又羞又惱，心不自安，帥輕騎南走。高王聞之，親自引兵趕往。追至於河中府及之，謂清和曰：「天下焉有天子父而逃於外者？」與之並馬而返，直送至府。
　　王登堂索飲，清和設宴，呼世子出拜，王答拜。宴罷，又召其妃胡氏並長女瓊姝出拜，謂王曰：「吾家性命全在大王。」王遂與立誓，言必終始相保。
　　又見瓊姝端嚴美麗，王問：「幾歲？」曰：「十三。」王謂清和曰：「王女與吾子澄年貌相當，結為秦晉之好何如？」清和大喜曰：「若得世子為婿，吾之幸也。」王遂解下玉帶一條為聘，清和亦取出紫金冠一頂為酬，極歡而別。丙寅，王率百官具儀衛迎清和世子善見為帝，即位於城東北。大赦，改元天平。時年十一，為魏孝靜帝。歡實貪其幼而立之也。於是魏判為二，河以西曰西魏，河以東曰東魏。
　　再說鄭駙馬一家收禁在獄，世子高澄屢欲到監探望，畏王不敢。嚴祖憂懼無計，因想咸陽王坦是公主叔父，與我至親，或肯援手。修書送去，求他救解。咸陽見書，次日至晚微服入獄，見嚴祖夫婦，相對下淚。咸陽曰：「我因君在獄，日夜打算相救，苦於計無所出。司馬子如等，我曾懇求數次，皆不肯為援，將若之何？」夫婦聞而愈悲。只見其女大車亦從旁哭泣。咸陽一想，便向公主道：「要救一家性命，須在此女身上。」公主問：「何故？」
　　咸陽道：「高王為人，人莫能測，唯美色可以動之。近日長史馮子昂女、侍郎李昱之妹，歡皆因其色美納之後房。兩家親族，無不釋免。吾觀甥女容顏絕世，若使納之，彼心必喜，可保無事矣。」公主曰：「大車年幼，況已許配廣平王贊，如何使得？」咸陽曰：「我豈不知，但廣平西去料無返日，且全家性命與一女榮辱孰重？若捨此計，難免刑戮，將來甥女更不知若何飄落矣。」夫婦聞言大哭，女亦淚下如雨。咸陽又曰：「哭他何益。爾朱後以帝後之尊，尚為之妾，何況你女。」公主曰：「既如此說，只要救得全家，任憑叔父主張便了。」咸陽見公主已允，嚴祖自然聽從，遂相別而出歸。至家已交二鼓，細想此計雖好，但高王前若何啟口說合？輾轉不寐。天明起身，走至堂上，見壁上掛《神女圖》一幅，乃江南張僧繇所畫，精妙絕倫，乃命內侍收下。午牌後，帶了此畫來見高王，高王召入留坐。略敘寒溫，咸陽命內侍送上畫來，便道：「此幅《神女圖》是江東張僧繇筆，吾見畫得好，特送大王把玩。」王曰：「僧繇畫可通神，吾亦聞其名久矣。」展卷視之，果然仙容若活。高王觸起前夢，因謂咸陽道：「世間女子有若神子之美者乎？」
　　咸陽道：「更有美於此者，特大王不知耳。」高王忙問：「何在？」咸陽道：「駙馬鄭嚴祖之女，美實過之。」高王曰：「嚴祖弘農被獲，現禁天牢，吾方誅之，難道他女有若斯之美？」咸陽道：「此女乃新寧公主所生，年十四，名娥，至其容貌之美，蓋世無雙。大王捨此不求，是空有好色之名了。」王曰：「果爾，吾當赦其全家。」咸陽辭出。王陰令畫工到監，先圖其貌來視。
　　俄而畫工繪像以獻。王一見，與夢中所遇南嶽地仙容貌無異，驚喜欲狂，忙即下令到獄，放出鄭氏一家，房產資財，悉行給還。斯時鄭嚴祖依然富貴如故了。次日，即央咸陽為媒聘娶之。公主雖痛女年幼，不忍割捨，然權在人手，不敢不從，唯有含淚相送而已。高王娶了鄭娥，真如天仙下降，不敢以妾禮相待，嘗謂娥曰：「睹卿畫上芳容，已足令人神醉。今日得親玉體，能不使我魂消？」娥亦婉轉柔順，王愈愛之，封為楚國夫人。唯世子聞王納了鄭娥，如有所失。王見其忽忽不樂，疑為思母，因命之曰：「汝離母已久，可先歸晉陽。吾將遷駕鄴城，俟定都事畢，然後歸耳。」世子受命而去。
　　一日，忽報西魏宇文泰引兵攻潼關，守將薛瑜陣亡，關已失守。諸將咸請救之，王曰：「吾方遷都，未暇發兵，且渠亦不敢深入。進討之期，且俟後日。」乃下令曰：「洛陽建都已久，王氣將盡。且西逼西魏，南近梁境，非據守之地。今將遷鄴，文武軍民俱限三日起發。」乃以趙郡王諶為大司馬，咸陽王坦為太尉，高盛為司徒，高敖曹為司空，司馬子如、高隆之、高岳、孫騰共知朝政。先日護駕遷鄴，自己留後處分。丙子，東魏帝發洛陽，六宮從行。軍民四十萬戶狼狽就道。時闕馬，尚書丞郎已上非陪從者，盡令乘驢。改司州為洛州，以尚書令元弼為洛州刺史，鎮洛陽。庚寅，帝至鄴。越三日，高王亦至。時宮闕未就，帝居北城相州之廨。王乃命拆洛陽舊宮木料以濟之，限日速成。又以新遷之民資產未立，不無嗟怨，出粟一百三十萬以賑之，民始寧居。王部分已定，遂辭帝歸晉陽。當時有童謠云：
　　　　可憐青雀子，飛來鄴城裡。
　　　　羽翮垂欲成，化作鸚鵡子。
　　此謠永熙年間已有，是時盛傳鄴下。蓋青雀子者，謂孝靜帝清和王子也：鸚鵡子者，後來高洋代帝年號神武之驗。此是後話不表。
　　再說世子歸去，只將洛下變遷事情訴知婁妃，王之連納三美未嘗言及。
　　王歸，婁妃接見問：「女後若何？」王曰：「永熙西去，後已遷鄴。有吾在，人莫敢慢也。」俄而，報三位夫人至。妃問：「何人？」王一一告之。時眾夫人皆來參拜，俱不樂。王命升堂拜見婁妃，又命與眾夫人相見。眾見馮、李二夫人貌雖美，不以為異。及見鄭娥皆大驚，疑非人世中人。婁妃亦笑道：「大王得此美麗，莫怪不復念舊也。」王曰：「亦賴卿不妒耳。」當夜，共宴於婁妃宮中。宴罷，各送一院居住。獨飛仙院層樓畫閣尤勝他處，命楚國夫人居之。蓋院在德陽堂後，與王聽政之所相近，朝暮尤便出入也。一日，王在婁妃宮見諸夫人皆在座，忽然想起爾朱後獨居東府相隔已久，欲往見之，恐其尚記前恨，乃私語桐花曰：「吾欲往東府，煩卿先行，叫他莫再拒我。」
　　桐花笑曰：「大王自不去耳，彼何嘗拒大王也。」桐花遂往。斯時爾朱後正切幽懷，見桐花至，喜曰：「夫人尚念我乎？」桐花曰：「不唯我念後，王亦念後也。」後曰：「彼方貪戀新歡，焉肯復念舊人。」桐花曰：「王不來者，慮後見怪耳。今日相聚，勿記前嫌也。」後聞，又喜又恨。未幾王至，後乃和顏接之。王見後形容消減，頓生憐惜。時高攸已過周歲，抱出相見。
　　王大喜，遂命設宴，三人共飲。至晚，桐花辭去，王遂留宿後宮，歡好如初。
　　且說世子高澄年雖幼，頗有戀色之意。高王覺知，謂婁妃曰：「澄兒情竇已開，吾前在洛陽已聘定清和王女為室，今冬與之結婚可乎？」妃曰：「妾亦有此意。」王遂命造世子府，務極華麗。一面修表以聞，一面啟知清和王，將吉日送去。清和喜諾。臨期世子到鄴親迎，帝與清和皆厚賜之。內外百官無不畢賀。迎至晉陽，在北府正殿成親。拜見高王夫婦，然後送歸新府。斯時世子年少尚主，加以郎才女貌，正是富貴無雙，榮華莫比。人生得意之遭，莫逾於此。那知人心不足，內中又弄出事來，且聽下文分解。
