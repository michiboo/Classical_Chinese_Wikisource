
　　話說趙王以太后不用其言，將復進諫，妻、子咸止之曰：「事關太后，徒拂其怒，諫復何益？」睿曰：「吾寧死事先王，不忍見朝廷顛倒。」拂衣而入，至殿門，又有人謂曰：「殿下勿入，入恐有變。」睿曰：「吾上不負天，死亦無憾。」入見太后。太后復以士開為言，勿使出外。睿執之彌固，太后命且退。出至永巷，武士執之，送入上林園，劉桃枝拉而殺之。睿久典朝政，清介自矢，朝野聞其死，無不呼冤。士開遂為侍中、尚書右僕射。定遠大懼，不唯歸其所遺，且以餘珍賂之。
　　且說後主年少，多嬖寵。有宮婢陸令萱者，其夫駱超坐謀叛誅，令萱配掖庭，其子提婆亦沒為奴。後主在襁褓，令萱保養之。性巧黠，善取媚，有寵於胡太后，以為女侍中。宮掖之中，獨擅威福，封為郡君。倖臣和士開、高阿那肱等，皆為之養子。引提婆入侍，與後主朝夕戲狎，累遷至開府儀同三司、武衛大將軍。又有宮人穆舍利者，其母名輕宵，本穆子倫婢，後轉賣於侍中宋欽道家，私與人通，而生舍利。莫知其父姓，小字黃花。欽道以罪誅，籍其家口，黃花因此入宮。後主愛而嬖之，令萱知其有寵，乃為之養母，封為宏德夫人，賜姓穆氏。先是童謠云：「黃花勢欲落，請觴滿杯酌。」蓋言黃花不久。後主得之，昏飲無度也。黃花以陸為母，故提婆亦冒姓穆氏。
　　一日，後主忽憶祖珽，問其人何在，左右言配光州，乃就流囚中除為海州刺史。珽得釋，因遺令萱弟陸悉達書云：趙彥深心腹陰沉，欲行伊、霍事。君姊弟雖貴，豈得平安，何不早用智士耶？悉達為姊言之，令萱頗以為然。士開亦以珽有膽略，欲引為謀主，乃棄舊怨，言於帝曰：「襄、宣、昭三帝之子，皆不得立。今至尊獨在帝位者，祖孝徵之力也。人有大功，不可不報。孝徵心行雖薄，奇略出人，緩急可使。且其目已盲，必無反心，請復其官。」
　　後主從之，召為秘書監。士開與胡長仁不睦，譖之後主，出為齊州刺史。長仁怨憤，謀遣刺客殺士開。事覺，欲治其罪。士開以帝舅疑之，謀於珽.珽引漢文帝誅薄昭故事，遂遣使就本州賜死。
　　瑯琊王儼素惡士開、提婆專橫，形於詞色。二人忌之，奏除儼為太保，餘官悉解，出居北宮。五日一朝，不得時見太后。儼益不平。時御史王子宜、儀同高舍洛、中常侍劉辟疆共怨士開，因說儼曰：「殿下被疏，正由士開間構，何可出北宮，入民間也！」儼因思不殺士開，無以泄忿，乃謂馮子琮曰：「士開罪重，兒欲殺之，姨夫能助我乎？」子琮素附士開，然自以太后親屬，士開每事不讓，心常忿之，思欲廢帝而立儼，因對曰：「殿下欲殺士開，足洗宮闈之恥，敢不竭力！」儼乃令王子宜上表，彈士開罪，請禁推。子琮雜他文書上之，帝不加審省，概可其奏。儼見奏可，謂領軍厙狄伏連曰：「奉敕，令領軍收士開。」伏連以告子琮，且請復奏。子琮曰：「瑯琊受敕，何必更奏！」伏連信之，發京畿軍士伏於神武門外。次早士開依常早參，門者不聽入，伏連前執其手曰：「今有一大好事，御史王子宜舉公為之。」士開問何事，伏連曰：「有敕令公向臺。」因令軍士擁之而行，至臺，儼喝左右斬之。士開方欲有言，頭已落地。儼本意唯殺士開，入朝謝罪。其黨懼誅，共逼之曰：「事已如是，不可中止，宜引兵入宮，先清君側之惡，然後圖之。」
　　儼遂帥京畿軍士三千人，屯千秋門。後主聞變，怒且懼，使桃枝將禁兵八十召儼。桃枝遙拜，儼命反縛，將斬之，禁兵散走。帝又使馮子琮召儼，儼辭曰：「士開比來實合萬死，謀廢至尊，剃家家發為尼，臣為是矯詔誅之。尊兄若欲殺臣，不敢逃罪，若舍臣，願遣姊姊來迎，臣即入見。」姊姊，謂陸令萱也。儼欲誘出斬之。令萱執刀在帝後，聞之戰慄。帝又使韓長鸞召儼，儼將入。劉辟疆牽衣諫曰：「若不斬提婆母子，殿下無由得入。」廣寧王孝珩、安德王延宗自西來，曰：「何不入？」辟疆曰：「兵少。」延宗謂儼曰：「昔孝昭殺楊遵彥，不過八十人。今有眾數千，何謂少！」儼不能決。孝珩謂延宗曰：「此未可與同死。」遂去之。後主召儼不入，泣謂太后曰：「有緣復侍家家，無緣永別。」急召斛律光。儼亦召之。光聞儼殺士開，撫掌大笑曰：「龍子所為，固自不凡。」入見帝於永巷，帝率宿衛者步騎四百，授甲將出戰。光曰：「小兒輩弄兵，與交手即亂。鄙諺云：「奴見大家心死。』至尊宜自至千秋門，瑯琊必不敢動。」帝從之，光步隨及門，使人走出連呼曰：「大家來！大家來！」儼眾駭散。帝駐馬橋上，遙呼之。儼猶不進。光步近，謂儼曰：「天子弟殺一夫，何所苦？」執其手，強引之前，請於帝曰：「瑯琊王年少，腸肥腦滿，輕為舉措，稍長自不復然，願寬其罪。」帝拔儼所帶刀鈈，築其頭，欲下者數次，良久乃釋。收厙狄伏連、高舍洛、王子宜、劉辟疆支解之，暴其屍於都街。帝欲盡殺王府文武官吏，光曰：「此皆勛貴子弟，誅之恐人心不安。」趙彥深亦曰：「春秋責帥。」遂並釋之。太后責問儼：「爾何妄行若此？」儼曰：「馮子琮教兒。」太后怒子琮，就內省殺之，載屍還其家。自是太后置儼宮中，每食必自嘗之。令萱說帝曰：「人稱瑯琊聰明雄勇，當今無敵。觀其相表，殆非人臣。自專殺以來，常懷恐懼，宜早除之。」帝尚猶豫，因問之祖珽.珽舉周公誅管叔，季友鴆慶文以對。
　　帝乃決，密使趙元侃殺儼。元侃辭曰：「臣昔事先帝，見先帝愛王，何忍行此？」帝乃託言明旦出獵，欲與瑯琊同去。夜四鼓，即召之。儼疑不往，令萱曰：「兄呼兒，何為不去？」儼乃往。出至永巷，劉桃枝反接其手。儼呼曰：「乞見家家、尊兄。」桃枝以袖塞其口，反袍蒙頭，負至大明宮，鼻血滿面，拉而殺之。時年十四。裹之以席，埋於室內。帝使啟太后，太后臨哭十餘聲，宮女即擁之入內。遺腹四男，皆幽死。
　　卻說太后性耽淫逸，出入不節，自士開死後，益覺無聊，數游寺觀，以尋娛樂。有定國寺沙門曇顯，體態軒昂，儀度雄偉，為一寺主僧。外奉佛教，內實貪淫。善房術，御女能徹夜不倦。寺中密構深房曲院，為藏嬌之所。以廣有蓄積，交結權貴，故人莫敢禁。太后至寺行香，見而悅之，假稱倦怠，欲擇一深密處少息片時，命曇顯引路，至一秘室中。太后坐定，謂曇顯曰：「聞僧家有神咒，卿能為我誦乎？」曇顯曰：「有，但此咒不傳六耳，乞太后屏退左右，臣敢誦之。」太后令宮女皆退戶外。顯見旁無一人，乃伏地叩頭曰：「臣無他術，願得稍效心力，以供太后之歡。」太后微笑，以手挽之起，遂相苟合。太后大悅，回宮後，即於御園中建設護國道場，召曇顯入內講經，晝夜無間，大肆淫樂。賞賜財帛，不可勝記。眾僧至有戲呼曇顯為太上皇者。醜聲狼籍，而帝不覺。一日，謁太后，見有二尼侍側，顏色嬌好，心欲幸之，乃假皇后命召之。二尼欣然欲往，太后不好卻，但囑二尼小心謹慎。及至前宮，帝挽之入室，逼以淫亂。二尼驚懼，抵死不從。使宮人執而裸之，則皆男子也。宮女各掩面走。你道兩個假尼從何而來？一曇顯之徒，名烏納，年二十，狀貌如婦人好女。因曇顯不得長留禁中，使充女尼，得以長侍太后。一市中少年，名馮寶，美丰姿，而有嫪毐之具。曇顯嘗與之狎，戲其具曰：「吾為正，爾為副，天下娘子軍不足平也。」寶欲求幸太后，以圖富貴。曇顯亦令削髮充女尼，薦之太后。除一二心腹宮女外，人莫之知也。
　　不意今日帝前，當面敗露。嚴訊入宮之由，遂各吐實，於是曇顯事亦發。帝大怒，立撾殺之，並誅曇顯。籍其寺中，有大內珍寶無數，皆太后所賜者。
　　帝益怒，遂幽太后於北宮，禁其出入。太后亦無顏見帝，兩宮遂暌。祖珽見太后被幽，欲尊令萱為太后，為帝言魏代保太后故事，且曰：「陸雖婦人，然實雄傑，自女媧以來未之有也。」令萱亦謂珽為國師國寶，珽由是得為僕射。
　　時斛律光為宰相，深惡之，遙見輒罵曰：「多事乞索小人，意欲何為！」
　　又謂諸將曰：「邊境消息，兵馬處分，向來趙令恆與吾輩參論。盲人掌機密以來，全不與吾輩語，正恐誤國家事也。」又舊制，宰相坐堂上，百官過之，皆下馬行。光在朝堂常垂簾坐，珽不知，乘馬過其前。光怒曰：「小人乃敢爾！」後珽在內自言，聲高慢，光過而聞之，愈怒。珽覺光不悅己，私賂其從奴問之。奴曰：「自公用事，相王每夜抱膝歎曰：「盲人入，國必破矣！』」
　　珽由是怨之。穆提婆求娶光庶女，不許。帝賜提婆晉陽田，光言於朝曰：「此田神武帝以來，常種禾，飼馬數千匹，以擬寇敵。今賜提婆，則闕軍務矣，不可。」穆亦怨之。光有弟豐樂為幽州行臺，善治兵，士馬精強，陣伍嚴整。
　　突厥畏之，謂之南可汗。光長子武都為梁、兗二州刺史。光雖貴極人臣，性節儉，不好聲色，罕接賓客，杜絕饋餉。每朝廷會議，常獨後言，言輒理合。
　　行兵倣其父金法，營舍未定，終不入幕，或竟日不坐。身不脫甲冑，常為士卒先，愛恤軍士，不妄戮一人。眾皆爭為之死，自結髮從軍，未嘗敗。北周韋孝寬屢欲伐齊，而憚光不敢發。密為謠言以間之，曰：「百升飛上天，明月照長安。」又曰：「高山不摧自崩，槲木不扶自舉。」令諜人傳之於鄴。
　　鄴中小兒相歌於路。珽因續之曰：「盲老公背受大斧，饒舌老母不得語。」
　　使其妻兄鄭道蓋奏之。帝以問珽，珽曰：「實聞有之。」又問：「其語云何？」
　　珽因解之曰：「百升者，斛也。盲老公，謂臣也。饒舌老母，似謂女侍中令萱也。且斛律累世大將，明月聲振關西，豐樂威行突厥，女為皇后，男尚公主，謠言甚可畏也。盍早圖之。」帝以問韓長鸞，長鸞力言光忠於國，未可以疑似害之，事遂寢。珽又見帝言之，唯何洪珍在側，帝曰：「前卿所言，即欲施行，長鸞以為無此事，勸朕勿疑。」珽及未對，洪珍進曰：「若本無意則可，既有此意而不行，萬一洩露如何？」帝曰：「洪珍言是也。」然猶未決。珽因賄囑光之府吏封士讓，密首云：「光前西討還，敕令散兵，光不從，引兵逼都城，將行不軌，見城中有備乃止。家藏弩甲，僮僕千數，每遣使豐樂武都，陰謀往來，約期舉事。若不早圖，恐變生目前，事不可測。」
　　珽以士讓首狀呈帝，帝遂信之。恐即有變，便欲召光誅之。又慮光不受命，復謀之珽，珽請遣使賜以駿馬，語之云：「明日將遊東山，王可乘此同行。光必入謝，至即執之，一夫力耳。」帝如其計。明旦，光入涼風堂，才及階，劉桃枝自後撲之，不動，顧曰：「桃枝常為此事，我不負國家。」桃枝與三力士齊上，以弓弦罥其頸，拉而殺之。血流於地，後鏟之跡終不滅。於是下詔，稱其謀反，盡殺其家口。珽使郎中邢祖信簿彔光家。問所得物，對曰：「得弓十五，宴射箭百，刀七，賜矟二。」珽厲聲曰：「更得何物？」曰：「得棗杖二十束。擬奴僕與人鬥者，不問曲直，即杖之一百。」珽大慚，謂曰：「朝廷既加重刑，郎中何宜為雪。」祖信既出，人尤其言直。祖信慨然曰：「賢宰相尚死，我何惜餘生！」旋殺武都於兗州，又遣賀拔伏恩捕誅豐樂。伏恩至幽州，門者啟羨曰：「使人衷甲馬有汗，宜閉城門。」羨曰：「敕使豈可疑拒？」遂出見。伏恩執而殺之。初，羨常以盛滿為懼，表解所職，不許。臨刑歎曰：「女為帝後，公主滿家，家中常使三百兵，富貴如此，焉得不敗！」及其五子皆死，斛律後亦坐廢。周主聞光死，喜曰：「此人死，齊其為我有乎！」為之赦於國中。珽既害光，專主機衡。每入朝，帝令中貴扶持，出入同坐御榻，論決政事。委任之重，群臣莫比。
　　先是胡太后自愧失德，欲求悅帝意，飾其兄長仁之女置宮中，令帝見之。
　　帝果悅其美，納為昭儀。及斛律後廢，太后欲立昭儀為後，力不能得之帝。
　　知權在令萱，乃卑辭厚禮以結之，約為姊妹。令萱因亦勸帝立之。然其時黃花已生子，令萱欲立之為後，每謂帝曰：「豈有男為皇太子，而身為婢妾者乎？」因胡後寵幸方隆，未可以言語離間。因於宮中暗行魘魅之術以惑之。
　　正是：
　　　　當面明槍猶易躲，從旁暗箭最難防。
　　未識胡後能保帝寵，常得立位中宮否，且聽下文細述。
