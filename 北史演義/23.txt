
　　話說李元忠迎著歡軍，便向轅門請謁。歡以元忠素有好飲之名，疑為酒客，未即接見。元忠下車獨坐，酌酒擘脯，旁若無人，謂門者曰：「素聞公延攬雋傑，今國士到門，不吐哺輟洗以迎，其人可知。還吾刺，勿通也。」
　　門者以告，歡遽見之，引入帳中，設酒相酌。觴再行，元忠取素箏鼓之，悲歌慷慨，歌闋，謂歡曰：「天下形勢可見，明公猶事爾朱耶？」歡曰：「富貴皆因彼所致，安敢不盡節？」元忠曰：「非英雄也。高乾邕兄弟已來否？」
　　時乾已見歡，歡紿之曰：「從叔輩粗，何肯來？」蓋乾與歡同姓，故稱從叔。
　　元忠曰：「雖粗，並解事。」歡曰：「趙郡醉矣。」使人扶出。元忠不肯起，孫騰進曰：「天遣此君來，不可違也。」歡乃復留與語。元忠慷慨流涕，歡亦悲不自勝。元忠因進策曰：「殷州小，無糧仗，不足以濟大事。若向冀州，高乾邕兄弟必為明公主人，殷州便以相委。冀、殷既合，滄、瀛、幽、定自然帖服。唯劉誕性黠，或當乖拒，然非明公之敵。時哉！時哉！不可失也。」
　　歡急握其手而謝之曰：「君如有意，歡之大幸也，敢不如命？」元忠密約而去。
　　歡至山東，約勒士卒，民間絲毫無犯。時 麥方熟，歡過其地，恐馬傷麥，親率士卒牽馬步行，百姓大悅。遠近聞之，皆曰：「高晉州將兵整肅。」
　　民得安堵，益歸心焉。軍乏糧，求糧於相州刺史劉誕，誕不與。有車營租米萬石，歡命軍士取之，誕不能拒。進至信都，封隆之、高乾等開門納之，奉以為主。時敖曹在外掠地，聞乾與隆之以冀州相讓，心大不服，曰：「大丈夫何事畏人？吾兄懦怯乃爾。」遺婦人服以辱之。歡曰：「彼未知吾心也。」
　　欲遣人諭之未得。時歡子高澄年十歲，隨軍中，謂父曰：「兒請招之。」歡許之，左右曰：「公子年幼，敖曹粗勇，去恐有失。」歡曰：「敖曹雖粗，未必敢害吾子。澄雖幼，頗聰明曉事。且不遣澄去，不足以結其心也。」遂命十餘騎隨往。澄見敖曹，以子孫禮下之。敖曹曰：「公子來此何意？」澄曰：「敢問君家舉義，為君乎？為身乎？」敖曹曰：「吾志滅爾朱，以復君仇也。」澄曰：「若然，公子志即吾父之志也。何不同心並力以靖國家，而分彼此為？吾聞識時務者為俊傑，令兄能識之，而公反笑以為怯，何也？吾父今日不命他人來，而遣吾來者，欲伸明己意耳。願公熟思之。」敖曹見公子聰明才辯，氣度從容，不覺為之心折，曰：「敬聞命矣。願從公子同歸。」
　　便並馬而回。歡大喜，謂敖曹曰：「吾方與子共濟大事，子烏得自外。」敖曹再拜，曰：「頃見公子，已知公心，敢不盡力？」歡愛其勇，署之為都督，寵任逾於舊人。爾朱兆聞歡已得冀州，兵勢日盛，恐後難制，密奏帝加以重爵，召之入京，而後圖之。帝乃發詔，封歡為渤海王，徵其入朝。歡受王爵，不就徵。
　　再說侯淵進討靈助至固城，淵畏其眾，欲引兵西入，據關拒險以待其變。
　　副將叱列延慶曰：「靈助庸人，假妖術以惑眾。大兵一臨，彼皆恃其符魘，豈肯戮力致死，與吾爭勝負哉？不如出營城外，詐言西歸，靈助聞之，必自弛縱，然後潛軍擊之，往則擒成矣。」淵從之，出頓城西，聲言欲還。次日，簡精騎一千，夜發，直破其壘。靈助敗走，斬之。初靈助起兵，自占勝負曰：「三月之末，我必入定州。爾朱氏不久當滅。」及靈助首函入定州，果以是月之末。捷聞，加兆天柱大將軍。兆辭天柱之號，曰：「此叔父所終之官，我不敢受。」尋加都督十州諸軍事，世襲并州刺史，兆乃悅。兆狂暴益甚，將士俱有離心。鎮南將軍斛律金東奔於歡，勸歡起兵以討爾朱。歡素知其智勇，引為腹心。有爾朱都獲兆疏屬，為兆別將，憂兆殘暴，滅亡不久，率千騎出井陘，託言巡視流民，東附於歡。歡見人心歸附，乃召孫騰、婁昭、段榮、尉景於密室中，謂之曰：「今四方喁喁，皆望吾舉義，以除爾朱之虐，為百姓更生，吾不可以負天下之望。然鎮戶暫得安居，必先有以聳動其心，方可舉事，卿等知之。」眾皆會意而退。乃詐為萬仁書，將以六鎮人配契胡為部曲，使人轅門投遞，宣佈於眾，眾皆憂懼。又詐為并州兵符，徵發遷戶討步落稽，限即日起發。歡發萬人將遣，孫騰、尉景為請寬留五日。至期，又將發。孫、尉二人復請再寬五日。又五日，歡令於眾曰：「此行再難緩矣。」
　　親送之郊，雪涕執別。眾皆號慟，聲震郊野。歡乃諭之曰：「與爾俱為失鄉客，義同一家。本期終始相聚，不意在上征發乃爾！今直西向已當死，後軍期又當死，配國人又當死，吾何忍見爾等之無辜而死也？」眾皆叩頭求救，歡曰：「為之奈何？」眾曰：「唯有反耳！」歡曰：「反乃急計，然當推一人為主。誰可主者？」眾皆曰：「唯大王可為我主。」歡曰：「爾等皆我鄉里，久後難制，不見葛榮乎？雖有百萬之眾，曾無法度，終自敗滅。今以吾為主，當與前異，毋得凌漢人、犯軍令，生死任吾則可。不然，不能為取笑天下。」眾皆跪地，頓顙曰：「生死惟大王命。」乃椎牛饗士，建義於信都，然亦未敢顯言叛爾朱也。未幾，李元忠起兵逼殷州。爾朱羽生閉城拒守。歡陽為之援，令高乾帥眾救之，暗使人授意元忠。乾至，元忠敗走。乃輕騎入見羽生，相與指畫軍事。羽生信之，出城勞軍，因擒殺之。元忠進據其城，乾持羽生首謁歡，歡拊膺曰：「今日反決矣！」乃以元忠為殷州刺史，鎮廣阿。歡於是移檄州郡，抗表罪狀爾朱。其略曰：外擁強兵，虐政遍行四海；內持大柄，凶威上逼九重。豺狼結隊，弒君之罪已彰；虺蜴成群，篡國之形漸兆。一門濟惡，六合痛心。不加斧鉞之誅，難期社稷之安。今臣兵以義舉，謀由眾定。旌旗所指，逆賊咸除；軍旅來前，奸黨盡滅。上固天位於苞桑，下救萬民於水火。云云。
　　世隆見之，大驚失色，乃匿其表不上。
　　且說魏司空楊津，家世孝友，緦麻同爨。門內七郡太守，三十二州刺史，津弟兄四人，皆位居三公。孝莊帝誅榮，楊侃預其謀。爾朱兆入洛，侃懼禍，逃還鄉里，居華陰舊宅。津與兄順留洛陽。天光守雍州，忌之，殺侃，盡滅其族。致書世隆，世隆遂誣楊氏謀反，遣兵圍其宅，無少長皆殺之。聞者無不痛恨。津之愔，字遵彥，年十八，好學多才，時適在外。及歸，城門已閉，投宿親戚家，得免於難。次日聞變，星夜逃走。念當世英雄，唯賀六渾可倚以報仇，遂來冀州。正遇歡出，叩首馬前，哭訴家難。歡方起義，正欲收攬人望，知愔為名家子，遂留入府中。愔進討爾朱之策，皆合歡意，甚敬待之。
　　爾朱兆聞羽生死，大怒，自將步騎二萬，出井陘口，來攻殷州。元忠畏之，棄城奔信都。兆遂進據殷州，而未敢遽與歡戰，求濟於仲遠、度律。初，二人聞歡起兵，皆笑曰：「此子尋死耳，一鼓可以擒之。」得兆書，相會進兵。歡知兆到，謂眾將曰：「今日不得不與戰矣。」孫騰以朝廷隔絕，勸歡另立新君，以申號令，庶將士心堅。歡從之，遂立渤海太守元朗為帝，改元中興。封歡為侍中丞相、都督中外諸軍事。高乾為侍中，敖曹為驃騎大將軍，孫騰為尚書左僕射，封隆之為吏部尚書。餘皆進爵有差。立澄為渤海王世子。
　　一日，忽報仲遠、度律共有十萬人馬來助萬仁。又報世隆遣將軍斛斯椿、賀拔破胡、賈顯智領兵三萬前來，兵勢甚盛，歡乃縱反間之計。宣佈流言以疑之。言世隆與度律、仲遠謀欲殺兆，又言兆與歡暗中通謀，欲殺度律等。當是時，兆軍屯於廣河山前，仲遠、度律營於陽平縣北，相去數里。聞流言，各生疑懼，徘徊不進。度律曰：「萬仁已與六渾相惡，豈復一心？但我疑可釋，而彼疑不解，奈何？」仲遠因遣賀拔勝、斛斯椿往釋其疑，勸諭再三。
　　兆疑稍解，乃領輕騎三百，與二人同至仲遠營。仲遠、度律接入帳中坐方定，未及交言，萬仁顏色頓異，手舞馬鞭，長嘯凝望。忽疑仲遠等有變，即起趨出，上馬而去。仲遠復使椿與勝追之，萬仁執二人以歸，仲遠、度律大懼，各引兵回。萬仁歸營欲斬破胡，乃數其罪曰：「爾殺衛可孤，罪一。天柱亡而不與世隆同來，罪二。反為朝廷出力東征仲遠，罪三。吾欲殺汝久矣。」
　　喝令推出斬之。勝曰：「可孤為國大患，吾父子誅之，不以為功而反以為罪乎？天柱之死，以君誅臣，勝寧負王家不負朝廷，不以為忠而反以為罪乎？今日被執，生死唯命。但大敵在前，王家骨肉成仇，自古及今未有如是而不亡者也。勝不懼死，只恐大王失算耳。」兆見其言有理，乃舍之。二人歸，見諸軍皆去，遂亦還洛。
　　歡聞之大喜，遂進兵與萬仁對壘。將戰，歡諭諸將曰：「今日之戰，勝則進而有成，敗則退亦難保。兩路雖退，萬仁兵眾且強，未易破也，眾將勉之。」段韶曰：「大王勿憂。所謂眾者，得天下之心。所謂強者，得人之死力。爾朱氏上弒天子，中屠公卿，下害百姓。大王以順討逆，如湯沃雪，何眾強之有？」歡曰：「未識天意若何？」韶曰：「皇天無親，惟德是輔。萬仁自矜其勇，失將士心，智者不為用謀，勇者不為用力，人心已去，天意可知，又何疑焉？」三軍聞之，膽氣益壯。歡使韶領千騎，先犯其鋒。韶便一馬當先，直衝過去。正遇敵將達奚承貴，兩下交鋒，段韶手快，一槍刺死承貴。眾兵吶喊，齊趕入陣，奮力亂殺。兆在後軍知前隊有失，忙催人馬趕上，見一少年將甚是勇猛，大喝一聲道：「何物小子，在此橫行？」段韶也不回言，提槍便刺。萬仁大怒，隨手架開，舞動神槍，連刺幾下。段韶不能抵敵，回馬便走。萬仁喝道：「敗將休走！」拍馬趕上。只見一枝兵橫衝過來，當先一將乃是竇泰，接住萬仁便戰。韶亦回馬夾攻。萬仁有萬夫不當之勇，豈懼二將。斯時歡率大軍齊進，呼聲動地，兩下紛紛混戰。厙狄乾見二將戰萬仁不下，亦來助戰。六鎮人平日受萬仁凌虐，深恨切齒，今日相遇，巴不得殺個罄盡。故人人戮力，個個致死。歡軍士無不一以當百，兆兵大敗。萬仁見大眾已潰，心慌意亂，只得奪路而走。三將不捨，追至十里外方歇。萬仁逃脫，收集殘兵，不及三分之一，山東不敢久停，急急逃歸晉陽。歡俘甲士五千，收資糧器械無數。諸將入賀，歡曰：「萬仁雖未授首，亦足破其膽矣。然兵以利用，今當乘此銳氣，進取相州，以張形勢。」諸將皆曰：「唯大王命。」蓋相州即鄴城，帝王建都之地，故歡急欲取之。但未識此行成敗若何，且聽下回再述。
