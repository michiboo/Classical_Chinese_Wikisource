
　　話說保財奉世子命，候在洞口。一會永寶出來，見了保財，大驚失色。
　　保財道：「駙馬莫慌，世子坐等在亭子上，請駙馬相見。」永寶只得走進亭來，世子接見道：「叔非韓壽，奈何偷香？」永寶跪下道：「此事願世子庇我，莫訴兄知。」世子扶起道：「此事我何敢泄？但日久必敗，倘被父王曉得，禍必不免。前日姪因一念不謹，幾喪性命。叔何不以我為鑒？及早改之，猶可無事。」永寶唯唯，遂同至德陽堂。世子說了一番，只道永寶以後自然悔改，從此絕不提起。
　　一日，忽報柔然敗去，高王奏凱而回。大軍將到晉陽，遂同府中文武，郊外迎接。王歸，犒賞三軍已罷，回至婁妃宮中夜宴。是夜，宿于飛仙院。
　　次日，即往東府，三日不出。有一夜回府，本欲往婁妃宮去，行至寶慶堂，見雕樓下月色甚明，忽思朱金婉處久已冷落，趁此良夜與他相聚一宵。走至鎖雲軒，見院門深閉，令人叩門。那知其夕永寶正在裡邊，與金婉飲酒取樂，忽聞王來，彼此失色。永寶急走內閣躲避。夫人下階相迎。夜宴之具不及收拾。王謂夫人曰：「卿在此獨飲乎？」夫人曰：「因貪月色好，故在此小飲。」
　　口雖答應，頗露驚慌之色，王心甚疑。遂解衣共寢，夫人不發一言，全不似舊日相敘光景。王心疑益甚，復起望月。夫人亦絕無一語，乃走出房外。微聞牆邊有人竊竊私語，遂從簾內望之，月光如晝，見數宮人送一少年出去。
　　一人道：「駙馬今夜只好在園中擔擱。」又一人道：「駙馬休慌，世子在飛仙院亦曾如此。」王知是永寶，心中大怒，且不聲張，命值夜宮女開門逕出。
　　至雕樓下，有人言語，呼之，乃內侍王信忠，急命鎖了鎖雲軒外門，便至柏林堂，倚牀獨坐。金婉見王已去，又報外門封鎖，知事情敗露，嚇得魂飛魄散。宮娥們亦皆憂懼。王坐至天明，召園吏問：「昨夜何人在園？」答道：「駙馬。」王問：「此時在否？」答道：「已去。」王喝道：「你們職司守園，如何縱人出入？」園吏道：「因是駙馬，且大王親弟，故不敢拒。」王曰：「幾時留宿起的？」園吏曰：「往來時日皆有簿記。」王命取來，俄而呈上一簿，乃駙馬留宿園中日月及世子尋見地道根由，備寫在上。王知園吏無罪，遂叱令退。忙召永寶，永寶雖懷驚懼，不敢不到。世子不知永寶事發，亦隨之入。王見之大怒，以園吏所書之簿示之。永寶伏地謝罪。王令左右去其衣冠，痛杖一百，血流滿地，令人扶出。又怒責世子曰：「你亦罪難指數。」
　　亦痛杖之，幽於柏林堂西廡。走到婁妃宮中，怒氣滿面。妃問：「大王為何如此著惱？」王將鎖雲軒事告之，妃曰：「永寶雖有罪，望王念手足之義，曲為寬宥。」話未畢，忽內侍報道：「駙馬不堪受杖，到府即死。」蓋永寶體素肥，外強中乾，受杖既深，頓時痰湧，遂欲救無及。王得報大驚，婁妃聞之淚下如雨。繼而王拔劍以走，妃問：「欲殺何人？」王曰：「永寶之死，皆金婉害之。我去殺此賤婢。」妃攔住道：「金婉不足殺也。王廣收美色，納之後宮，使他空守寂寞，為人所誘，此心焉得不亂？今駙馬已死，豈可復殺金婉以重其罪。況金婉已生一子在宮，若殺之，教此小兒誰靠？王即不念其母，可不念其子乎？依妾所見，閉鎖深宮，使不齒於諸夫人之列罷了。」
　　王遂收劍坐下。
　　俄而，報世子杖後發暈數次，妃驚曰：「澄兒何罪而王杖之？」王歎曰：「此兒雖聰明，但舊性不改，在京縱欲敗度。不痛責之，無以懲後，今日猶未盡法治也。」看官，你道高王何以甚怒世子？先是世子在朝大興土木，廣選佳麗。一日，朝罷回府，有婦人訴冤馬前。視其狀詞，乃古監門將軍伊琳之妻裴氏，見其姿容甚美，遂帶入府中，親自問話。蓋伊琳奉命往洛陽運木，違誤工程，侵盜運費，為侍中孫騰劾奏。侍中高隆之構成其罪，收禁在獄，三年有餘。裴氏因泣陳冤枉，言孫騰在洛自盜內府金銀，沒入珊瑚樹一枝、珠簾一頂，皆係伊琳親見，欲滅其口，故問成死罪收禁獄中。世子大怒道：「孫侍中貪財怙勢，擅入人罪，吾當為爾伸冤。但事關權貴，你若出去，被他們暗行殺害，誰與質審？你且住我府中，等事情明白，然後出去。」裴氏拜謝。蓋世子悅其美而欲私之，故不放之出也。次日，遂下文書於尚書省，提問伊琳一案。隆之知事關孫騰，乃使人送還文書，謂世子曰：「伊琳之獄定已三年，罪狀甚明，不勞追攝。」世子大怒，必欲提問。司馬子如亦勸世子勿究。世子不從，騰與隆之大怒，不放伊琳出獄。世子無從審問，因欲上訴高王。孫、高二人訪知世子已與裴氏成奸，亦欲訴知高王。子如從中調停。
　　赦了伊琳之罪，前事亦不追究，方各相安。其後世子奏復伊琳官爵，數往其家留宿。高王探知此事，心中甚怒，因軍旅匆忙，未及責問。今又聞其袒庇永寶，故並責之。然永寶已死，心甚不忍。乃命世子歸府調養，幽金婉於冷宮，餘皆不究。永寶之子須拔，以游夫人無子，命其撫養在宮，列於諸子之內，取名曰睿。今且按下不表。
　　且說宇文泰自潼關殺了竇泰，敗高王於蒲坂，國中連年饑饉，兵食不足，常慮高王起兵復仇。時有蠕蠕國，土地廣大，兵馬強盛。聞與東魏相結，欲伐西魂，心甚憂之，因遣使通好，欲得其助，蠕蠕主曰：「西魏若欲結好，必娶吾女為後，方肯為援。」使者復命，泰勸文帝廢乙弗後為尼。帝不忍，曰：「後乃結髮之婦，豈可無罪而廢？」因集群臣會議，群臣迎合泰意，皆言不廢皇后，則難娶蠕蠕之女，不娶其女，恐外患之來，無人救援，社稷不安。帝迫於眾議，歎道：「吾豈以一婦而棄社稷大計。」乃廢乙弗氏為尼，降居別院，後與帝大慟而別。有感別詩曰：
　　　　十載承恩一旦捐，數行珠淚落君前。
　　　　良謀果得安天下，妾入空門也泰然。
　　其後蠕蠕以故後尚在，復欲伐魏。文帝遂賜後死，前日所夢，至此果然應了。是時帝既廢后，乃遣扶風王元孚具金帛禮儀，往蠕蠕國迎頭兵可汗公主為後。可汗大喜道：「我女得與大魏皇帝為後，誠天緣也。」遂送女於西魏，車七百乘、馬一萬匹、橐駝一千頭、珍寶異物不可勝數。蠕蠕風俗以東向為貴，故公主行幕皆向東。將至長安，扶風王請公主南面，公主曰：「我此時猶蠕蠕女也。魏自南向，我自東向，亦有何害？」西魏大統四年三月丙子，立蠕蠕國公主鬱久閭氏為後。丁丑，大赦天下，丞相泰自華州入朝稱賀，旋還華州，聞弘農郡有積粟，遣兵襲而據之。
　　是年，東魏主年十五，亦立歡之次女為後。適邊郡貢一巨象，改元元象，大赦天下。高王聞泰奪據弘農大怒，乃大舉西討，先命敖曹治兵於虎牢，調發各路人馬，限日齊集壺口，進取蒲津。段榮諫曰：「臣夜觀星象，大軍不利西行，宜俟來年進討。」王曰：「天道幽遠，今軍已戒嚴，不可阻將士之氣，卿毋畏縮。」婁妃亦諫曰：「妾聞秦地有山河之固，地勢險阻，大兵仰而攻之，主客相懸，勞逸不同。願大王慎之。」王曰：「吾籌之已熟，今行不滅，蕩平無期。此行非得已也。」遂命世子入朝，率諸將進發。軍至壺口，侯景引五萬人馬，自河南至；劉貴引三萬人馬，自山東至。連晉陽之兵，共號二十萬，兵勢甚盛。敖曹知大軍已發，遂自虎牢起兵，圍住弘農。右長史薛琡告王曰：「西賊連年饑饉，故冒死來入陝州，欲取倉粟以養三軍。今敖曹已圍弘農，粟不得出。但置兵諸道，勿與野戰。比及麥秋，收成又缺，其民自皆餓死，寶炬、黑獺何憂不降？願勿長驅渡河。」王不聽。侯景亦謂王曰：「今日舉兵形勢極大，萬一不捷，猝難收斂。不如分為二隊，王統前軍，臣統後軍，相繼而進。前軍若勝，後軍全力以赴；前軍若敗，後軍乘而援之，萬無一失。」歡亦不從。遂自蒲津渡河，全軍盡登西岸。泰聞東魏兵至大懼，以華州當道衝，遣使至州，命刺史王羆嚴守。羆對使者曰：「老羆當道，臥貉子那得過歸。語丞相可無憂也。」俄而，高王兵至，謂羆曰：「何不早降？」
　　羆大呼曰：「此城是王羆塚，生死在此，欲死者來。」諸將請攻之。王曰：「無庸，吾志在滅泰，此等碌碌，何足污吾兵刃？」遂涉洛，軍於許原之西，連營三十里。
　　先是泰發徵書十餘道，調集各路人馬，皆未至。將士不滿一萬，欲進擊歡，諸將皆疑眾寡不敵，請待歡軍更西，以觀其勢。泰曰：「歡若至長安，則人情擾亂，將何以濟？今乘其遠來，營伍未固，擊之可圖一勝。」賀拔勝亦以為然。即造浮橋於渭上，令軍士齎三日糧，以示必死。輕騎渡渭，留輜重於後。自渭南夾渭而西，壬辰，至沙苑，距東魏軍六十里。然見其兵勢甚盛，將士皆憂難敵，泰亦懼不自安。宇文深獨賀曰：「吾軍勝矣。」泰問其故，對曰：「歡鎮撫河北，甚得眾心，以此自守，圖之非易。今懸師渡河，非眾所欲，獨歡恥失竇泰，愎諫而來。此所謂忿兵，可一戰而擒也。何為不賀？願假深一節，發王羆之兵，邀其走路，使無遺類。」泰喜曰：「聞君言使人膽壯十倍。」泰又遣達奚武覘歡軍。武從三騎，效歡將士衣服，日暮去營數百步下馬，伏地潛聽，得其軍號。因上馬歷營，若警夜然，有不如法者，往往撻之，俱知敵軍情狀而還。儀同李弼曰：「敵眾我寡，平地不可與戰。去此數里，地名渭曲，地狹勢阻，多高蘆長葦，可以全軍埋伏。先據此處，以奇兵勝之。」泰從其計。乃命李弼為右拒，引兵三千，帶領勇將五員，伏於渭曲之西；命趙貴為左拒，引兵三千，帶領勇將五員，伏於渭曲之東。皆令聞鼓聲而起。自主中軍，背水佈陣。
　　分撥方畢，東軍已至。見宇文兵少，皆有輕敵之心。都督趙青雀請戰，斛律美舉曰：「黑獺舉國而來，欲決一死戰。譬如狗，或能噬人。且渭曲葦深土濘，不利馳驟，無所用力。為今之計，不如勿與交鋒，密分精銳，掩襲長安，巢穴已傾，則黑獺不戰成擒矣。」王曰：「彼伏兵蘆內，以火焚之，何如？」侯景曰：「以大王兵力，何堅不破？今日當生擒黑獺，以示三軍。若縱火焚之，雖殺之不足為勇也。」彭樂飲酒醉，盛氣請戰曰：「王何不速戰？今日眾寡懸殊，以百人而擒一人，何患不克？」王許之。彭樂大聲呼曰：「能殺敵者，從吾來！」王立馬高坡之上以督戰，令於軍中曰：「能生擒黑獺者，封萬戶侯。」於是兵將一湧而進，不成行列。泰率諸將死拒。
　　俄而，戰鼓三通，左右伏兵陡出，並力致死，將東軍衝為兩段。彭樂深入敵陣，正遇耿令貴交戰，令貴敗走。不料李標在後，一槍直刺過來，正中腰下，把肚腸拖出。段韶見了，急來救護。彭樂納腸入腹，納不盡者以劍截之，束創復戰，勇氣不衰。敵軍見者皆為吐舌。斛律明月被圍陣中，一枝畫戟使得神出鬼沒，連殺數將。賀拔勝出馬相迎，力戰數十合，明月全無懼怯。勝壯之曰：「誰家生此虎兒？」縱之去。斯時西軍勇氣百倍，東軍前後不相顧，盡行潰散。正是：
　　　　廿里連營成瓦解，六軍銳卒似冰消。
　　未識高王作何解救，且聽下卷細講。
