
　　話說世子怨憤自縊，恰值田敬容進來撞見，慌即解救，世子得以復甦。
　　敬容跪勸道：「世子負不世之才，宜留此身以有為，奈何遽欲自盡？」世子不語。俄而，馮文洛至，謂世子曰：「臣在外打聽得司馬尚書近回晉陽，得彼一言王心可轉，世子何不以書求之？」世子遂修書一封，密令送去。其書曰：
　　知名故人恕不復具。近以事近彝倫，有乖風化，致觸嚴親之怒，罪在不赦之條。身被羈囚，命懸湯火，血流枕席，死等鴻毛。痛援手之無人，欲求生而少路。忽聞君返，如遇春回，唯望施轉圜之智，上啟王心，效納牖之忠，下全予命。苟使父子如初，敢不生死銜結。冒禁通書，幸不我棄。
　　子如接書看罷，對來使道：「你回去教世子安心，我尚未見大王，見時自有道理。切不可泄漏機關。」
　　其時子如方回，亦早略聞消息。因欲救世子，不敢久延，次日絕早便來見王。王知子如回來，即召至德陽堂共坐細談。子如略將朝事述了一遍，起身告曰：「久不見內主娘娘，求入宮一見。」蓋子如以鄉閭之舊，每次自京回來，皆得進見婁妃也。王曰：「汝勿往見。世子不堪承業，行將廢之，其母惡得無罪？」子如佯為不解，驚問曰：「大王何為出此言也？」王乃告之故。
　　子如曰：「大王誤矣。鄭夫人有傾國之色，世子有過人之資。內主是大王結髮之婦，又有大恩於王，以家財助王立業，患難相隨，困苦歷盡，情義何可忘也？且婁領軍為腹心之佐，大功屢建，豈可與妃參商？況此等闇昧之端，未定真假。王奈何以一宮婢之言，而欲棄此三人也？臣竊以大王妃嬪滿前，鄭夫人獨邀寵幸，或有忌之者造言興謗未亦可知。世子恃王親子，在宮出入自由，不避嫌疑，理或有之，此事斷無有也。宮婢們畏威懼刑，逞口妄供，何足為信？大王憑一時之怒，而失善後之圖，竊為大王不取。」高王被子如一番言語，其怒稍解，漸有悔心，便道：「既如此，卿為我勘問之。」
　　子如領命，隨到監所，據案而坐。弔出宮女六人，跪於階下。又召出世子，世子向子如再拜。子如道：「奉敕追勘，世子莫怪。」子如見世子形容憔悴，滿目憂愁，起攜其手曰：「男兒膽氣宜壯，何畏威自怯若此？」命坐一旁。先叫穆容娥，喝道：「你誣陷夫人，大王已經察出，罪該斬首。今亦不用你供。」喝叫左右將他綁起，推在一旁候死。乃叫謝玉瑞、孟秀昭、良霄、定紅一齊跪上，喝道：「穆容娥誣陷之罪，即刻正法。你等生死亦在一言，倘不訴出穆容娥誣陷實情，仍舊扶同污衊上人，一並處斬。」四人大驚，叩頭曰：「唯公相之命。」子如授以紙筆，令各自書供。良霄舉筆先成。供云：
　　妾以蒲柳之姿，追隨鳳閣，趨承之職，朝夕鸞幃。夫人貞淑，大眾皆知；宮禁森嚴，寸心常凜。何乃利口惡奴，以小憤而構成大禍，致令賤妾被牽連而陷入奇冤。是以含恨無窮，有口莫辯。今蒙提問，敢吐實情。所告皆屬子虛，前供盡由飾說。幸垂明察，下鑒蟻忱。
　　三人所供，亦與良霄無異。子如看罷大喜，乃叫李慶雲，喝道：「夫人被誣，你該力辯，何得直認不辭？你死不足惜，其如夫人、世子何？速速書供，免汝一死。」慶雲便即寫供呈上。供云：賤妾初無令德，幼乏芳姿，得邀王選，入為護帳之姬；更辱主恩，拜受知院之職。但知畏法奉公，寧敢肆情縱欲。況我夫人以姮娥而守月，豈同神女去行雲。何乃奸詐之徒捏造謊言，橫生奇禍，玷夫人之清德，累世子之芳名。直以力弱難爭，一時屈認；苦於有冤莫訴，萬死奚辭。今承庭訊，得睹雲開。乞賜青天之照察，得超垂死之殘生。
　　子如覽畢，便道：「眾供已定，倘大王再問，不得更有他說。」眾女皆叩首領命。子如吩咐左右，將穆容娥牽去，先令自盡，立等回報。俄而左右來報：「穆容娥已死。」子如下筆判道：穆容娥懼罪自縊，誣陷顯然。良霄等眾口相同，真情可據。雲開霧散，宮禁本自肅清，射影含沙，謗跡皆由捏造。一人既死，無煩斧鉞之加，餘眾無辜，旦釋囹圄之禁。
　　判畢，取了諸宮女口詞來見高王。高王看了，大喜道：「我知此事非公不能了也。」便命內侍召請婁妃出見。妃見召，未識何意，驚疑不安，卻又不敢不來。乘輦至德陽堂下，王見妃至和顏相接，妃心稍安。子如亦上前拜見。坐方定，世子亦召到階下，升堂再拜，悲不自勝，淚落如雨。妃見之欷歔.王亦惻然，指子如曰：「全我父子者，尚書之功也。」世子拜謝。王賜黃金千兩，以酬其功。是夕，留子如共飲，極歡而散。其後慶雲、良霄等皆以他事賜死。王於是待婁妃如舊，而愛鄭娥有加。
　　一日，接得石州文書，報稱蠡升復出肆掠，其女九華妖法難破，請王發兵擊之。王遂下令親征，入謂桐花曰：「劉蠡升恃妖法為亂，必得卿往，方能破其法。」桐花應命。乃命世子隨行。兵至石州，賀拔仁、任祥來見。王問：「賊勢如何？」仁曰：「賊將唯萬安驍勇，其餘皆非勁敵。但每戰方合，便天昏地暗，飛沙迷目，咫尺難辨，故官兵屢退。此皆妖女九華所致。擒得此女，破蠡升不難矣。」王曰：「彼若堅守谷口，攻之匪易。彼既引兵出戰，擒之不難。」次日，命桐花守住大寨，囑曰：「俟其兵至，爾以法破之。」
　　命諸將各領兵五百，乘便擊賊：「一遇妖法起時，勿與爭鋒，四散奔走，各擇便地埋伏。俟其退回，處處截殺，必擒住九華方止。」又命段韶、任祥擁護世子，引兵一千去打頭陣，誘之追下。眾將皆依計而行。斯時九華聞高王又到，與諸將議曰：「前日吾軍敗沒者，以彼黑夜劫營，法不及施耳。今後交戰，吾但作法勝之。彼若敗走，爾等盡力追殺，教他片甲不回，方報前仇。」
　　賊將皆曰：「仗公主之力。」議方定，軍士報高將營前挑戰。九華遂與眾將同出，立馬旗門之下，見來將中有一少年將軍，美貌風流，頭戴紫金冠，身穿紅繡甲，手執畫戟，坐白馬上，分明潘安再世，宋玉復生。九華暗想：「擒得此子回來，與奴作配，豈非一生大幸。」於是不發一令，只管呆看。段韶見對陣不動，大叫道：「來將聽者，你敢不用妖法，與我鬥力麼？」九華倒吃了一驚，遂令萬安出馬。戰未數合，忽黑氣罩地，沙石亂飛，空中如有千百萬人馬殺下。段韶、任祥保著世子便走。九華見了，便驅動神兵，親自趕來。高兵遇著，四散奔開。九華一心要拿世子，別枝兵讓他自去，單追著世子，緊緊不放。看看追近高寨，只見一員女將擋住，少年將躲在他背後，狂風頓息，天氣開朗，空中神兵皆變為紙人紙馬，紛紛墜下，九華大驚，忙欲再念真言。女將喝道：「你法已破，還不下馬受縛。」九華惶急，望後便逃。
　　四面伏兵紛紛湧出，圍得鐵桶相似，喊道：「降者免死。」賊兵一半殺死，一半跪地投降。後隊兵將來援，又被劉貴、賀拔仁截住殺退。九華插翅難飛，早被桐花趕上，擒下鞍鞽，綁縛定了。王大喜，把九華囚於後營，長驅直進。
　　蠡升聞女被擒，魂膽俱喪，自料不能相抗，只得遣將請和。王許之。又請還其女，然後出降。王對使者召九華至帳，指世子曰：「蠡升若降，吾將以世子配之，今未能還也。」使者回報，蠡升信以為實，遂不設備。是夜王引兵襲破谷口，大軍齊進，圍其都城。其將劉信明、萬安見官兵勢大，懼同夷滅，斬蠡升之首以降。王入城，斬二人。擄得偽王公將相文武四百餘人，庫中珍寶無數，遷其人民三萬餘戶，安插內地，班師以歸。九華年幼貌美，桐花請赦其罪，王亦以蠡升乞降在先，命世子納之。遂獻俘於朝，帝以高王功大，賜殊禮，假黃鉞，劍履上殿，入朝不趨。諸將進爵有差。王辭殊禮，命下再三，卒不受。請追贈恆山王胡士達，以酬桐花之功。帝允奏，諡恆山王為武王。建立新廟。廟成，王同桐花親往祭之。今且按下東魏事不表。
　　再說孝武帝遷都長安，大權皆泰掌握，生殺黜陟帝不得與。雖有天子之名，徒擁虛位。然泰方挾天子以令天下，故外面猶盡臣禮，上下相安。一日，丞相泰同廣陵王元欣入宮奏事，直至內院。時帝正與平原公主在宮笑語，遂召二臣入宮。泰奏事畢，見帝側一美人，色甚妖豔，出問廣陵王曰：「侍帝側者是帝之妃耶？誰氏女也？」廣陵王曰：「此女乃南陽同母之妹，名曰明月，封為平原公主，為帝所寵。入關時，六宮皆棄，相隨而來者唯此女耳。」
　　泰訝曰：「然則帝之從妹也，如何納之為妃？」廣陵曰：「此實敗倫之事，奈帝不悟何？」泰遂邀廣陵同歸，曰：「大王少坐，吾已去請南陽諸王，到此共商。」停一回，諸王皆至，坐定。泰曰：「今屈諸王到此，有一事相告。」
　　諸王曰：「丞相有何見諭？」泰曰：「臣等奉戴一人，要使紀綱肅於上，信義彰於世，天下方服。孔子所謂『其身正，不令而行。其身不正，雖令不從』也。況今高歡據有山東，日夜窺伺。正當討其不臣，而可自陷非義乎？今天子寵愛平原公主，以妹作妃，大亂人倫之道，何以攝四方而復舊都？吾意欲正君心之失，必先除其所惑之人，王等以為然否？」諸王聞之，盡皆失色。
　　南陽曰：「此女係吾親妹，穢亂宮闈，罪實當誅。但事出於至尊，今若除之，恐丞相有乖於臣禮，奈何？」泰曰：「殺之上正帝心，下洗王恥。若留之宮中，帝必不改前轍，以致綱常掃地，大事無成。皆臣下不能匡正之失也，罪何可辭？」諸王不得已，皆曰：「唯丞相命。」泰曰：「公等意見皆同，吾自有計除之。明日同會南陽府中。」皆應諾而去。南陽歸言之乙弗妃，妃曰：「泰言雖當，但無君之心已露。只恐避一歡，又遇一歡，奈何？」南陽曰：「吾亦慮此。」相對歎息。次日飯罷，報泰與廣陵至。俄而諸王俱至。南陽還疑入朝同諫，揖泰曰：「今日帝前全仗丞相力諍。」泰曰：「無庸。平原主亦將到也。」南陽曰：「彼安得來？」泰曰：「今早吾已遣人入宮，託言王犯危疾，欲一見之，帝已命之來矣。」
　　未幾，果報公主到來。乙弗妃接進內堂，平原問妃曰：「吾兄何疾？」
　　妃曰：「無甚疾，不過欲與皇姑一言耳。」南陽入，平原又問：「兄何言？」
　　王不答，但見之下淚，乙弗妃亦掩袂避去。平原大疑。又見泰與諸王同入坐下，必益駭。泰怒目而視曰：「你本金枝玉葉，為帝從妹，如何不惜廉恥，陷君不義，你知罪麼？」平原懼而泣曰：「奴誠有罪，但父母早喪，幼育宮中，孝明、孝莊俱未見面。今上即位，逼侍衾枕，事不由己。唯丞相鑒之。」
　　泰曰：「事關倫紀，罪何可免？今日特請一死，以絕君心。」回顧左右曰：「何不動手！」兩個武士即雄糾糾走上，平原驚倒在地。武士執住手臂，即將白綾套在頸上，頓時縊死。諸王莫敢出聲。後人有詩悼之曰：
　　　　冰肌玉骨本無瑕，一沐君恩萬事差。
　　　　死等鴻毛輕更甚，悔教生在帝王家。
　　泰見平原已死，謂諸王曰：「不如此不能禁止君之邪心，王等莫怪也。」眾皆唯唯。泰命於夜間載其屍入宮，遂別南陽而去。只因有此一番，廟廷從此參商起，主相猶如水火分，請於下文再講。
