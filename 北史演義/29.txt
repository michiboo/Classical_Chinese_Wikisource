
　　話說高王因觸黑氣致疾，疑係爾朱舊第萬仁在內為祟，擇地東城另建新府。日夜督造，限在速成。然精神日減，寒熱時作。隔三四日出理軍情一次，不勝勞倦。醫官時時進藥，百無一效。一日，新府成，王自臨視，庭院深沉，樓臺重疊，金碧輝煌，各極土木之巧。擇於三月初三，同爾朱後遷進。題其寢宮曰：「廣寒仙府」，珠簾繡戶，彷彿瑤臺曲室蘭房，迥非人境。百官入賀，皆令免見。至晚，與後並坐對飲，笑謂後曰：「卿是阿嬌，此處可當金屋否？」後微笑。又曰：「前日得病，以府第不安，因急過此，想得安靜矣。」
　　言未絕，王忽目閉口噤，鼻血如注，身坐不穩，漸下座來。後及左右皆大驚，急起扶之，已昏迷不省人事。後正無計，見神氣將絕，且泣且呼。乃依時俗解救暴死之法，命宮女取外祠紙錢焚於庭下，取酒酬地，須臾鼻血少止。俄而口開，後遂取姜湯灌之。良久乃蘇，瞪目視後，但不能出聲。後即扶之入寢。約有兩個時辰，王忽長吁，泣謂後曰：「我幾不復見卿。」後問：「王何若此？令人驚絕。」王曰：「我正與卿講話，眼前只見一人，身長丈餘，頭裹黃巾，手執文書一紙，告我曰：『主司有請。』我問：『主司何人？你敢擅入。』方欲叱之，此人進步將我咽喉捻住，兩目黑暗，不知南北。耳中聞卿喚我之聲，開口不得。魂搖搖漸覺離身，忽有火光從頂門出，喉間才得氣轉，開目見卿。至今喉痛、眼疼，遍體無力，看來吾命不久矣。」後聞言淚下，勉強安慰曰：「大王神氣虛弱，故見神見鬼。宜報知世子，召醫下藥，調理元氣，自然平復。」王點頭。
　　天明，即召世子。世子聞召，即到新府拜見，又拜見莊後。王謂世子曰：「我二月中得病，淹留至今，昨夜更加沉重。你母在北府尚未知道，你歸言之。」說罷，便令出宮。世子退立中堂，請見爾朱娘娘。娘娘移步出來，世子曰：「父王所犯何病？兒實不知，求娘娘細言其故。」後乃以前日若何發痛，若何得安，昨夜若何昏迷，一一告之。世子聽罷，大驚失色曰：「父病深矣，當急醫治。諸事全賴娘娘調護。兒且歸報吾母，再來問候。」道罷告退。世子歸見婁妃曰：「今日去見父王，臥病在牀，十分沉重。」婁妃驚問：「何病？」世子備述後園飲酒，黑氣相觸，頓發奇痛。因疑爾朱兆作祟，遷居新府，不意昨夜鼻血如注，昏迷過去，半夜方醒，病勢較前加重。婁妃聞知大驚，因問曰：「新府陪侍何人，乃爾留連忘返？」世子曰：「此事父王不許泄漏，故不敢告知。今日為母言之，新府美人乃是爾朱皇后。」婁妃曰：「後何以在此？」世子曰：「後被恆山夫人擒歸，父王悅其色美，遂爾收納，朝夕不離。」婁妃曰：「臣納君妻，事干名義，汝父奈何為此？汝今夜當在閣門外寢宿，病勢輕重當告我知。」世子再拜而退。婁妃嗟歎不已。少頃，諸夫人聞王疾，皆來問信。婁妃以實告之，無不驚憂。妃乃謂桐花曰：「大王納爾朱後，汝何以瞞我？」桐花曰：「大王有命，不許告知。但罪實在妾，若不擒之以歸，何至為王所納。」眾夫人曰：「此女容貌若何？」桐花曰：「若說容貌，果然天姿國色。我見猶憐，大王焉得不愛？」忽有使至曰：「大王疾病少可，已進湯藥。」眾心稍安。妃欲自往問病，先遣宮使啟請。王命匆往，妃不悅。
　　要知高王並非疾病，特為妖術所制。一到黃昏，遂發昏迷，口鼻流血，遙見羽儀隊仗停在翠屏軒側，黃巾人等擁滿牀前，邀請同往，魂飄飄欲去。
　　虧有兩個力士似天丁模樣，一個手持寶劍，一個手擎金瓜，侍立牀前衛護，黃巾不敢近身。至四鼓方醒，夜夜如此，故肌肉消瘦，自懼不保。一日，召世子吩咐曰：「吾吉凶難料，但軍務不可廢弛。你傳我命，叫竇泰引兵三千，去巡恆、肆二州，即懾伏至羅；彭樂引兵五千，移屯平陽；段韶權領鎮城都督，領驍步五千，守禦并州；韓軌鎮守秀容，就令兼督東京關外諸軍事；子如可參府事；張亮可令入直。其餘頭目諸將，各依舊日施行。明日，替我各廟行香，祭告家廟。」世子一一領命，才出閣門，忽報大王仍復昏迷，口鼻流血。世子大驚，忙問醫官：「父王究何病症？」對曰：「臣等昨日診王之脈，外冷內熱。今日診之，又外熱內寒，此係祟脈，必有妖魅作祟，所以日輕夜重。」世子聞之，甚加憂慮。明日，王病小可，恐眾心不安，強乘步輿，出坐聽政。堂上設金牀繡帳，旁列執事宮女十二人，皆典外內文書箋表之類。
　　王既升堂，乃召合府大小文武官員參謁。謁罷，略諭數語，盡皆命退，獨召天文官，問之曰：「卿觀天象有何變異？」天文官對曰：「天象亦無大異，但臺輔星不明，邪氣蒙蔽，主上有不測之災。」王曰：「此氣起於何時？」
　　對曰：「三月初三夜間已犯此氣，近日或明或暗，未嘗有定。疑下有伏屍鬼為禍，故大王不得安也。」王曰：「何為伏屍鬼？」對曰：「天上月孛、計都兩星為災，此所謂伏屍也。今大王所犯，必有怨王者在暗中作魘魅之術，以亂氣相迷，使王精神日損。幸命中尚有吉耀相臨，可無妨也。」
　　至酉時，王復升輿入內，因想：「內外左右莫敢作怨，止有恆山夫人素通妖術，未納莊後時恩愛無間，今把他冷落，或生怨望，暗中害我，亦未可知。須召他到來，以夫婦之情動之，自然改心救我。」躊躇已定。其夜病發如故，明日往召桐花。桐花謂婁妃曰：「大王召妾，未識何意？」妃曰：「妹多才智，妹去我亦放心，宜即速往。」桐花至新府，王正高臥，莊後侍坐牀前。桐花入，與後見過，便揭帳一看，見王形容憔悴，不覺淚下。王攜其手，謂之曰：「卿來，婁妃知否？」桐花曰：「是妃命我來，未識大王何以消瘦至此？」王曰：「我病無他，據覘象者言，有人怨我，暗裡行魘魅之術，使病日增。至昏迷時，有黃巾人等前來相逼。卿素有靈術，欲卿作法驅之，以解吾厄。不然，恐成長別也。」桐花曰：「妾等全靠大王一人，苟急難有救，雖粉骨碎身，亦所不辭，妾何敢違命？但恐非妾之術所能制耳。」說罷，淚如雨下。高王見其意誠，亦泣，因言：「前日道人救解，要我貼肉衣服三件，用為法物，方得痛止。」桐花問：「道人何在？」王曰：「已去。」桐花道：「大王莫非被他誤了？既已解救，何又病根纏綿？且要王衣服，大有可疑。」
　　王曰：「衣服已經交還，現在封固匣中，戒勿妄動，動則病發。」桐花曰：「既如此說，匣既未開，為何病發？妾意道人決非好人，必有欲害王者使來盜王衣服，以為魘魅之計。」王悟，遂命取匣開之，果破衣數件，並非王服。
　　王與後皆大驚。王謂桐花曰：「非卿多智，不能破其奸也。為之奈何？」桐花曰：「妾請試之。」遂入密室，仗劍念咒，取淨水一杯，埋於寢門之前。
　　是夜，王方昏迷，逾時即醒，謂桐花曰：「頃睡去，見寢門前成一大河，無數黃巾隔河而望，不能過來，因此遂醒。此皆卿之功也。」
　　且說潘有璋在京日夜作法，不見高王魂魄攝到，乃召神使問之。神使道：「高王牀前有九真宮游擊二將軍，奉九真之命，差來衛護，不容近前。又有一婦人在彼作法，寢宮前有大河阻路，因此不能攝其魂魄。」於是有璋復加秘咒，禁絕牀前二曜，使不得救護。又書符數道，焚化爐中，使黃巾力士前無阻路。吩咐道：「刻期已到，速將生魂拘至，不得有違。」力士奉命而去。
　　果然妖術利害，高王那夜血湧如泉，昏迷欲死。後及桐花守至半夜，漸漸氣息將絕，驚惶無計，相對泣下。忙召世子進來，世子見王危急，悲痛欲絕，只得跪在庭前，對天禱告。時三月十五子時也。良久，口中漸有氣出，血亦止，兩眼微開微閉，漸能言語，見世子在前，謂曰：「我幾不返人世矣。頃我冥目昏沉之際，見黃巾復來，各仗一劍飛渡大河。牀前向有二將擋住，至此不見，遂被黃巾相逼，不得自主，只得隨之而去。其行如飛，我亦自料必死。行至半途，忽有一隊人從到來，馬上坐一貴人，冠服儼如王者，當前喝住，趕散黃巾。牽過一騎，教我乘坐，送我歸來，言：「我是晉王，廟在城西，聞王有難，特來救護。明日有人在我西廊下，其事便見分曉。自後黃巾不敢來擾矣。』行至寢宮門口，把我一推，我便醒轉。明日，你早去廟中行香，即帶子如同往，細加察訪。」眾皆大喜。又謂世子道：「汝母處可令知之，以安其心。」世子道：「兒見父王危急已遣人去報。今幸得安，又遣人去矣。」時婁妃在北府，初聞王信，與眾夫人相對哭泣，及後使至，言王可保無事，心下稍安。
　　世子坐至天明，召子如至，訴以王言，便同乘馬到廟，只帶親隨數人。
　　道士接進，先向殿上焚香，參謁神像，世子跪下禱謝。拜畢起身，道士進茶，便同子如步入西廊。只見一人急急走避，子如視其人頗覺面善，忽然想著：「乃是斛斯椿家人張苟兒，為何在此？必有緣故。」即喚眾人拿住，將他帶到府中。世子不解，子如曰：「少頃便知。」遂同往子如府中密室坐定。帶進鞫問道：「你姓甚名誰，來此何干？」那人道：「小人石方，到此買馬。因有同伴二人住在廟中，故到廟相尋。」子如道：「你認得我麼？」對曰：「不認得。」子如笑道：「你不識我，我卻識你。你是斛斯椿家人張苟兒，何得瞞我。」那人聽了失色，叩頭道：「小人實是斛斯家人，因奉主命到此，下書於東陘關張信甫。」子如道：「皆是謊語。你是侍中親信家人，差你到此，必有別故。快快招出，免你一死。」世子喝令左右：「拔刀侍候，倘有支吾，即行斬首！」苟兒堅口不承。子如吩咐鎖禁，遣人到廟，押同廟主，拿他伴當二人。未幾拿到。不令與苟兒相見，在內廳排列刀斧，將他綁縛跪下，喝道：「你們是斛斯椿家人，你主人情事張苟兒已經招承。你二人也細細供來，倘有一言不符，立時死在刀下。」那二人嚇得面如土色，算來苟兒已供，難以抵賴，遂將斛斯椿留道人在家魘魅高王情事一一供出。然後帶上苟兒問曰：「你家主暗行魘魅之術，欲害高王，我已盡知。你還敢隱否？」
　　喝叫：「用刑！」苟兒見事已敗露，受刑無益，只得吐實。世子問：「妖道何名？」苟兒說：「一名黃平信，一名潘有璋，一即來盜衣服之李虛無也。」
　　又問：「所行何法？」苟兒曰：「聞說是伏屍之法，將王衣服穿在草人身上，埋壓地下，雲在三月十五子時王必命絕，故差小人來此打聽。此皆主人之命，事不由己，伏乞饒死。」世子聽罷，大怒道：「含沙射影，小人伎倆！堂堂天朝而暗行毒害，寧不愧死！」子如曰：「若非大王有福，險遭毒手。」遂命將三人監下。世子急歸新府，走進寢門，遇見桐花問：「王安否？」桐花曰：「大安。」遂同至帳前見王。遂將到廟拿獲苟兒、審出朝廷暗行魘魅情事一一告知。王歎曰：「我何負朝廷，而必置我於死地？我今不得不自為計矣。」吩咐將苟兒等好行監守，勿令其死，以為異日對證。世子出，門吏進報恆州術士高榮祖、山東術士李業興至。蓋王病重時召來禳解者也。世子見之，細述其故。二人曰：「此二妖道，吾等皆識之。平信法力有限；有璋善持符咒伏屍之術，實足害人性命。今幸法已破，除卻此術，餘法皆可禳解，不足慮也。」世子大喜，啟知高王，將二人留住府中。王自此氣體平復，精神漸強，事無大小皆專行之，不復稟命於帝矣。但未識平信、有璋在斛斯椿家再行何術，且聽下卷分解。
