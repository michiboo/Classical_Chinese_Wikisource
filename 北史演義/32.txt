
　　話說高王當日原非志在篡魏，即扶立孝武，大權在握亦不過政由寧氏，祭則寡人，其心已足。斛斯椿心懷反覆，懼禍及己，日夕勸帝除之，遂成禍階。一日，椿語帝曰：「建州刺史韓賢、濟州刺史蔡俊皆歡黨羽，各據要害之地，宜先去之。」帝乃改置都督，革除建州刺史缺以去賢。又使御史舉俊罪，罷其職，以汝陽王叔昭代之。歡聞俊罷，上言：「蔡俊勛重，不可廢黜。若以汝陽有德，當受大藩，臣弟高琛猥任定州，妄叨祿位，宜以汝陽代之，使避賢路。」帝不聽。歡大怒，乃命俊據濟州，勿受朝命。又華山王鷙在徐州，歡令大都督邸珍奪其管鑰逐之。中外皆知歡必反矣。五月丙子，帝增置勛府將六百人，又增騎官將二百人。盡發河南諸州兵數十萬，悉赴京師，大閱於洛陽城外。南臨洛水，北際邙山，軍容甚盛。帝與斛斯椿戎服觀之。辛未戒嚴，雲欲伐梁。又慮歡覺其偽，賜歡密詔，言「宇文黑獺、賀拔破胡各據形勢之地，頗蓄異心，故假稱南伐，潛為之備。王亦宜共形援」。歡得詔，大笑曰：「朝廷為掩耳盜鈴之計，吾豈受其愚乎？」乃即上表，以為「荊、雍既有逆謀，臣今潛勒兵馬三萬，自河東渡」。遣恆州刺史厙狄乾等將兵四萬，自來違津渡；領軍將軍婁昭等將兵五萬，以討荊州；冀州刺史尉景等將山東兵七萬、突騎五萬，以討江左。皆勒所部，伏聽處分。帝出表示群臣，皆曰：「歡兵一動，必直抵洛陽。其意叵測，宜急止之。」帝於是大懼。
　　且說高王自得詔後，以帝為椿黨蒙蔽，異日定有北伐之舉。不如先發制人，引兵入朝，除君側之惡，奉迎大駕，遷都鄴城，方可上下相安。籌畫已定，乃發精騎三千，鎮守建州。又發兵三千，去助蔡俊守濟。再遣婁昭引三萬人馬，鎮守河東一路，以防帝駕西行。又遣將把住白溝河，將一應地方糧儲皆運入鄴，不許載往京師。乃上表言：臣為嬖佞所間，陛下一旦見疑。臣若敢負陛下，使身受天殃，子孫殄絕。陛下若垂信赤心，使干戈不動，佞臣一二人願斟量廢黜。
　　斛斯椿見歡表，陽請退位。帝不許，曰：「歡言何可信也。」乃使大都督源子恭守陽湖，汝陽王暹守石濟，又以儀同三司賈顯智為濟州刺史。
　　顯智至濟，見城門緊閉，先使人到城下，高叫道：「朝廷有旨到來，速即開門。」俊使人城上答云：「奉高王之命，不許開門納人，有甚聖旨便當曉諭。」使云：「朝廷遣賈儀同來代行濟州事，如何違旨？」城上答道：「奉高王之命，不得受代。甚麼賈儀同，教他早早去罷。」使人回報顯智，顯智只得回京，以俊拒命奏帝。帝大怒，知由歡使，乃使舍人溫子升為敕賜歡。
　　其略云：
　　朕前持心血，遠示於王，深計彼此共相體恤，而不良之徒坐生間二。近者孫騰倉猝來北，聞者疑有異謀，故遣御史中尉綦母俊具申朕懷。今得王啟，言詞懇惻，反覆思之，猶有未解。
　　以朕眇身遇王，不勞尺刃，坐為天子，所謂生我者父母，貴我者高王。今若無故背王，自相攻討，則使身及子孫，還如王誓。皇天后土，實聞此言。近慮宇文為亂，賀拔應之，故戒嚴誓師，欲與王相為聲援。宇文今日使者相望，觀其所為，更無異跡。賀拔在南，開拓邊境，為國立功，念無可責。王欲分討，何以為辭？東南不賓，為日已久，先朝以來，置之度外。今天下減半，不宜窮兵黷武。朕以闇昧，不知佞人為誰？可具列姓名，令朕知之。頃高乾之死，豈獨朕意，王乃對其弟敖曹言朕枉殺之，人之耳目何可輕易？聞厙狄乾語王云：本欲取懦弱者為主，何事立此長君，使其不可駕馭。今但作十五日行，自可廢之，更立餘者。如此議論，皆王間勛人言之，豈出佞人之口。去年封隆之叛，今年孫騰逃去，不罪不送，誰不怪王？王若事君盡誠，何不斬送二首，以伸國法？王雖啟雲西去，而四道俱進。或欲南渡洛陽，或欲東臨江左，言者猶應自怪，聞者寧能不疑？王若守誠不貳，晏然居北，在此雖有百萬之眾，終無相圖之意。王若舉旗南指，問鼎輕重，縱無匹馬只輪，猶欲奮空拳而死。朕本寡德，王已立之，百姓無知，咸謂實可。或為他人所圖，則彰朕之惡，假使還為王殺，幽辱齏粉，了無遺恨。何者？王之立朕以德建，以義舉，一朝背德害義，便是過有所歸。本望君臣一體，若合符契，不圖今日分疏至此。古人云：越人射我，笑而道之；我兄射我，泣而隨之。朕與王情如兄弟，所以投筆撫膺，不禁欷歔欲絕。
　　帝詔去後，歡不受命。京師糧粟不至，軍食無出。帝甚憂之，乃復降敕於歡。
　　其略云：
　　王若壓伏人情，杜絕物議，惟有罷河東之兵，徹建興之戍，送相州之粟，追濟州之軍，使蔡俊受代，邸珍出徐，止戈散馬，守境息民，則讒人之口舌不行，宵小之交構不作。王可高枕太原，朕亦垂拱京洛矣。王若馬首向南，朕雖不武，為宗廟社稷之計，不能束手受制。決在於王，非朕能定。其是非逆順，天下後世必有能辨之者。為山止簣，相與惜之。
　　帝雖屢降明詔，歡不應如故。王思政言於帝曰：「觀高歡之意，非口舌所能喻，兵必南來。洛陽非用武之地，難與爭鋒，不如遷駕長安，以關中為根本。
　　地險而勢阻，資糧富足，兵革有餘。況宇文泰乃心王室，智力又足敵歡，可恃以無恐。再整師旅，克復舊京，殮除凶逆。歡雖強，可坐而誅也。」帝雖然之，而猶戀舊都，懷疑不決。
　　時廣寧太守任祥在洛，帝厚撫之，命兼尚書左僕射，加開府儀同三司。
　　祥故歡黨，棄官走，渡河據郡待歡。帝乃敕文武官北來者任其去留，遂下制書，數歡咎惡。又遣使荊州，召賀拔勝赴行在所。勝接帝詔，問計於太保掾盧柔。柔曰：「高歡悖逆，公席捲赴都，與決勝負，死生以之，上策也。北阻魯陽，南並舊楚，東連兗、豫，西引關中，帶甲百萬，觀釁而動，中策也。舉三荊之地，庇身於梁，功名皆去，下策也。」勝笑而不應。一日，帝坐朝，黃門奏關西行臺宇文泰，遣帳下都督楊薦入朝，面陳忠悃。帝大喜，召薦殿下問之。薦曰：「泰本卷甲赴京，特以歡兵西指，深恐關中有失，故兵發中止。遣臣來者，恭請聖駕入關，以圖後舉。如合上旨，躬率將士出關候迎。」
　　帝曰：「行臺既忠於朝廷，朕亦何辭跋涉。」時平陽公主駙馬都尉宇文測在側，亦勸帝西幸。帝即命測與薦同往，謂之曰：「去語行臺，朕至長安，當以馮翊長宮主妻之。速遣騎士前來迎我。」測受命而出。於是中外咸知帝將西去，王侯貴戚無不憂危。測至家，語平陽公主曰：「帝將西幸，命我先見宇文。此後未識有相見日否。」公主曰：「何不相攜同去，免使室家離散？」
　　測曰：「帝命嚴迫，何能同往？」夫婦相對泣下。只見階前走過一人，跪下道：「駙馬勿憂，倘有禍亂，小人情願保護公主西歸。」公主問測曰：「此人有何才乾，能保護吾家？」測曰：「此人姓張名吉，為人忠直，勇敢當先。三年前曾犯死罪，吾救之，故願為我僕。作事大有膽略。得其保護，公主可以無憂。」但恐家中人不服，因以親佩寶劍一口賜之，吩咐眾僕曰：「若遇危難，凡事皆由吉主。」吉同眾僕皆叩頭受命。遂別公主而去。
　　先是帝廣征州郡兵，東郡太守裴俠帥所部詣洛陽。思政問之曰：「今權臣擅命，王室日卑，奈何？」俠曰：「聞天子為西幸之謀，誠有之乎？」思政曰：「有之。君以為可否？」俠曰：「未見其可也。宇文泰為三軍所推，居河山百二之地。所謂已操戈矛，寧肯受人以柄。雖欲投之，恐無異避湯而入火也。」思政曰：「然則若何而可？」俠曰：「圖歡有立至之憂，西巡有將來之慮。且至關右，徐思其宜。」思政然之，乃進俠於帝，授左中郎將。
　　當是時歡雖四道進兵，大軍未發。乃召其弟高琛於定州，以長史崔暹佐之，鎮守并州。親自勒兵南出，告其眾曰：「孤以爾朱擅命，建大義於海內，奉戴主上，誠貫幽明。橫為斛斯椿讒構，以忠為逆。今者南行，誅椿而已。明日五鼓，爾將士俱集轅門聽令。」當夜，入宮語婁妃曰：「孤將入除君側之惡，起行在即，來與卿別。」妃大驚曰：「大王身居王爵，兒受顯職，弟為駙馬，女為皇后，尊榮極矣，何復作此舉動？」蓋王作事深密，朝廷事婁妃全未知之，故不樂王行。王曰：「我能容人，人不容我。須得入朝整頓一番。」
　　妃曰：「帝與後若何處之？」王曰：「遷駕鄴城，仍扶為帝。彼雖以爾朱比我，我決不學萬仁所為。」妃恐有妨於後，終不懌。少頃，諸夫人聞王出兵，皆來拜送。王命宮內事悉聽妃主處分，又謂妃曰：「東府因他性剛，我不去辭別。五兒周歲，你須同諸夫人往賀，莫冷落他。」妃應諾。是夜，王宿營中，帶高澄同往。五更勒兵齊出，馬步一十三萬，將帥三千餘人。以敖曹為先鋒，劉貴、封隆之為左右翼，彭樂、竇泰輔之，高隆之押後。其餘能征慣戰之將，皆聚於中軍，臨時調用。軍聲所至，無不望風畏懼。
　　其時宇文測亦至長安，召泰迎駕。泰接旨後，便點上將王賢，領人馬一萬，據住華州，以防晉陽兵至。遣都督駱超引兵一千，直抵洛陽接駕。又遣楊薦同了宇文測引兵一千，前出潼關，沿途候接。自領大軍屯於弘農，以為聲援。乃曆數高歡之罪，移檄四方。其略曰：高歡出自輿皂，罕聞禮義。一介鷹犬，效力戎行。靦冒恩私，遂階榮寵。不能竭誠盡節，專挾奸回，乃勸爾朱榮行滋篡逆。及榮以專政伏誅，世隆以凶黨外叛，歡乘其間，暫立建明，以慰天下，亦可勛垂不朽。孰意假推普泰，欲竊威權，稱兵河北。以討爾朱為名，黜陟自由，跡同謀逆。幸而人望未改，天命有歸，魏祚方隆，群情翼戴。歡因阻兵安忍，鎮守邊隅。然廣布腹心，跨州連郡，禁闥侍從，悉伊親黨。而舊將名賢，正臣直士，橫生瘡痏，動掛網羅。故武衛將軍伊琳、直閣將軍鮮于康仁，忠良素著，天子爪牙，歡皆收而戮之，曾無聞奏。孫騰、任祥，歡之心膂，並使入居樞近，知歡逆謀將發，相繼逃歸。歡益加重待，亦無陳白。故關西大都督賀拔岳，勛德隆重，興亡攸寄，歡忌其功，乃與候莫陳悅等私相圖害，以致大軍星隕。
　　幕府受律專征，便即討戮。歡知逆狀已露，懼罪見責，遂遣蔡俊拒代，竇泰佐之。又使侯景等阻絕糧粟，以弱王室。惡難屈指，罪等滔天。其州鎮郡縣，率土黎民，或為鄉邑冠冕，或為勛戚世裔，並宜同心翼戴，共效勤王之舉，毋貽從逆之誅。封賞之科，已有別格。檄到須知。
　　高王見檄大笑道：「彼欲以言語聳動天下乎？此何足為吾害？」乃令軍士倍道進發，限在七月十三俱集黃河渡口，以便進取，毋失時刻。正是：喑嗚山嶽盡崩頹，叱咤風雲皆變色。
　　聞者寒心，見者喪膽。但未識朝廷若何相拒，且聽後文再說。
