
　　話說高王怒世子放縱，召其夫婦同歸，欲行廢黜。猶惜其才美，諸子莫及，為之轉輾不樂。一日，偶至儀光樓下，高洋兄弟四人在花蔭踢球為戲，見王至，皆進前跪拜。王欲觀諸子志量，尚未發言。一內侍捧亂絲數縷而過。
　　王問：「何所用？」對曰：「此織作坊棄下者。」王命諸子各取一縷治之。
　　高濬、高淹等皆以手分理，洋獨拔劍將亂絲斬斷，王問：「何為？」對曰：「亂者必斬。」王大奇之。先是高洋內雖明決，外若昏愚，澄甚輕之，且因其貌丑，每嗤曰：「此人亦得富貴，相法何由可解？」弟兄常侍王側，問及時事，世子應答如流，洋默無一語，故王亦不甚愛之。今見其出語不凡，遂加寵愛，私語婁妃曰：「此兒志量剛強，聰明內蘊，非澄所及，可易而代之也。」妃曰：「澄輔政已久，朝野盡服，責其改過可耳。若竟廢之，妾以為不可。」
　　未幾，世子夫婦至晉陽，欲見王，王不見；見婁妃，妃獨召公主入，以靜儀事詰之。公主不敢隱。妃曰：「歸語爾夫，父怒不可回也。」公主涕泣求解，妃曰：「汝且歸府，俟其見父後圖之。」公主歸語世子，世子知靜儀事發，大懼。次日，王坐德陽堂，先召趙道德、張保財責問世子所為：「若一言不實，立死杖下。」二奴懼，遂以實訴。王怒其導主為非，各杖一百，下在獄中。繼召世子，歷數其罪，杖而幽之，不放入朝。澄知身且見廢，憂懼成疾。婁妃為言於王，王曰：「俟能改過，而後復其職。」妃遣使密報，疾漸愈。其後王命楊休之撰定律令，命世子主其事，每日詣崇義堂檢校一次，即入德陽堂，侍於王側。高王天性嚴急，終日衣冠端坐，威容儼然，人不可犯。以世子多過，不少假顏色。世子朝夕兢兢，唯恐獲罪。一日，王晝寢。世子欲進見婁妃，求放還朝。值諸夫人在柏林堂遊玩，懼涉嫌疑，不敢前進，背立湖山書院簾幕之下。蓋諸夫人每朝謁婁妃，過了七星橋，便下車步行。
　　所經湖山書院、芙蓉樓、柏林堂，約百餘步方至妃宮。芙蓉樓共七間，梁棟幃幔，皆畫芙蓉，故以為名。湖山書院亦有十數間，內有洞庭湖、金芝亭、臥龍山，奇花異草，蒼鬆翠柏，彷彿江南風景。又有沉香閣，高十餘丈，藏度圖書之所。柏林堂九間，內有古柏一株、小亭一座，景極幽雅。諸夫人謁退，常在此徘徊。有盧夫人者年尚幼，舉止頗輕佻。在院觀玩已久，回步走出，不知世子背立簾下，把簾一推，觸落世子頭上羅巾，見是世子，大驚，忙出簾外謝罪。世子未及回答，高王適至，見與盧夫人對立簾前，疑其相戲以致失帽，大怒曰：「爾在此何干？」諸夫人皆驚散。王將世子揮倒在地，拳打腳踢，無所不至。時陳元康最得王寵，適有事欲啟，問：「王何在？」
　　內侍言：「王在柏林堂毒打世子，恐世子性命不保。」元康聞之，冒禁奔入，果見世子血流遍體，在地亂滾，王猶踢打不已。於是向前跪捧王足，涕泣哀告曰：「父子至情，大王何忍行此？倘失誤致死，悔之何及？」王鑒其忠誠，遂止。元康忙扶世子出，隨王回至德陽堂。王告以世子之罪，元康曰：「大王誤矣。世子近甚畏敬，其入宮者不過入見內主耳。況諸夫人皆在，何敢相戲？失帽定出無心。大王細察，定知臣言不謬。且朝中權貴橫行，非世子高才，無以制之，王何逞小忿而亂大謀？」王曰：「卿言良是，吾性嚴急，不能止也。」元康曰：「王自知嚴急，今後願勿復然。」王不語。及入宮訪諸眾夫人，皆言並無相戲之事，怒乃解，然猶未肯遣其入朝也。婁妃以世子屢觸父怒，通信高后，勸帝召之。及帝命下，王遂遣之，仍令輔政。臨行，夫婦拜辭，王戒公主曰：「汝夫倘有不謹，必先告我。」又以道德可赦，保財奸巧，必欲殺之。婁妃以保財之妻乃舊婢蘭春，從幼貼身服侍，即前此嫁王，蘭亦有功，不忍殺其夫。因言之於王，亦赦其死。令每月彔府中事以報，隱而不報，必斬主僕。皆凜凜而去。於是世子歸朝，絕跡崔氏之門，勵精為治，政令一新，朝綱肅然。王聞之大悅。時四方少定，東魏改元武定，大赦天下。
　　高王出巡晉、肆二州，直至邊界。遣使蠕蠕國，誑稱：「宇文泰謀殺蠕蠕公主，其下嫁者皆疏屬遠親，並非貴主。若肯與吾邦通好，則天子當以親公主下嫁。」
　　你道蠕蠕公主若何身故？先是乙弗後廢為尼，降居別院，鬱閭後猶懷妒忌。文帝不得已，乃以次子武都王為秦州刺史，後隨之而去。帝思念常切，密令蓄髮，隱有追還之意。大統六年，忽報蠕蠕舉兵來侵，眾號百萬，前鋒已至夏州。聲言：「故後尚在，新後不安，故以兵來。」群臣震恐。帝亦大懼，乃遣中常侍曹寵齎敕秦州，賜乙弗後自盡。後見敕泣下沾衣，謂寵曰：「但願天下常寧，至尊萬歲，妾雖死何憾？」遺語皇太子，言極淒楚。左右皆感泣。遂飲鴆酒，引被自覆而崩，年三十二歲。寵復命，帝默默傷感，鑿隴葬之，號曰寂陵。其後蠕蠕公主懷孕，遷居瑤光殿，宮女侍衛者百餘人。忽見一美婦人后妃裝束，盛服來前，問宮女曰：「此婦何人？」左右皆言不見，後遂驚迷，如此者數次，人皆知乙弗後為禍也。將產之夕，又見此婦在前，產訖而崩，所生子亦不育。故高王藉此離間。蠕蠕果怨西魏，遣使東魏，願求和親。王奏之朝，帝乃於諸王宗室中選得常山王元隙之妹，姿容端麗，封為蘭陵公主，下嫁蠕蠕。武定元年，蠕蠕遣使來迎，帝厚加贈送。公主過晉陽，歡又贈奩二百餘萬。以國家大事，親送之樓煩郡北乃歸。
　　泰聞之大懼，因思賀拔勝之兄賀拔允在晉陽，可結以圖歡，乃私語勝曰：「高歡，國之賊，亦公之仇也。吾聞可泥在彼雖為太尉，亦鬱鬱不得志，公何不招之西歸？倘能乘間誅歡，為國除害，此功不小。公以為然否？」勝曰：「兄之從歡非本心也，以公意結之，斷無不從。」泰大喜，勝即寫書寄允，囑其暗害高王，乘亂奔西。允得書，大以勝言為是，遂起圖歡之意。一日，王赴平陽遊獵，召允同往，允執弓矢以從。王至平陽城外，見青山滿目，麋鹿成群，令軍士列圍而進，親自射獸。諸將皆四散馳逐。允獨乘騎在王後，暗想：「乘此左右無人，若不下手害之，更待何時？」於是拽滿雕弓，照定王背射來。那知用得力猛，弓折箭落。左右見者大呼曰：「賀太尉反！」王驚顧，亦大聲呼之。允方棄弓，以刃相向。諸將齊上，擒之下馬。王問允曰：「賀卿何為反？」允曰：「今日弓折乃天意也，夫復何言？」王囚之，遂歸晉陽。議允罪，諸將請戮其全家。王念故情，殺之，而赦其二子。
　　時高洋年十五，王為娶婦，右長史李希宗有女祖娥，德容兼備，遂納為太原公夫人。百僚皆賀。成婚之後，夫人見洋體暗中有光，怪而問之。洋曰：「由來如此，故常獨寢。汝勿亂傳。」自後，侍女皆令外宿，獨與夫人寢處。
　　蓋洋以次長，父常譽之，恐兄有忌心，故每事謹退，示若無能。人盡笑其愚，唯高王深知之，命為并州刺史，楊遵彥為之副。要曉得高氏諸子皆聰俊。高濬幼時，出遊外府，見祭神，而歸問其師盧裕曰：「人之祭神，有乎，無乎？」
　　裕曰：「有。」濬曰：「既有神，其神安在？」裕不能答。高浟八歲，王使博士韓毅教其學書，毅見浟書不工，因戒之曰：「五郎書法如此，日後尚宜用心。」浟答曰：「我聞甘羅十二即為秦相，未聞能書。何必勤勤筆墨？博士當今能書者，何為不作三公？」毅甚慚。世子於諸弟中尤愛濬，請於父，授職於朝，官為儀同三司，朝夕相隨。今且按下不表。
　　且說御史中丞高仲密以建義功，身居顯職，寵任用事。其妻為侍郎崔暹之妹，夫婦不睦。鄴城李榮有一女年十八，號瓊仙，生得容貌無比。仲密聞其美，欲娶之，其家不肯作妾，必為正室方允。仲密乃出其妻，而娶瓊仙。
　　崔氏氣憤而死，暹由是怨之。又仲密為御史，多私其親黨，世子以任非其人，奏請改選。仲密疑暹讒構，亦怨之。先是世子於鄴城東山建花莊一座，極宮室之美。內有五六處歌臺舞榭，十餘處珠館畫橋，四季賞玩，各有去處。燕遊堂宜於春，臨溪館宜於夏，疊翠樓宜於秋，藏香閣宜於冬。又有步雲橋、玩月臺、木稚亭、荼架、鶴莊、鹿坨等名，奇花瑤草，異獸珍禽，充滿其中。見者皆歎為人間仙島，世上蓬瀛。內侍王承恩專司啟閉，只有府中姬妾方容進內遊玩，外人皆不得入。瓊仙未嫁時，素慕園中佳景，苦於無路可入，今為高氏婦，借了丈夫聲勢，正好到彼遊玩。況承恩與仲密又素來相熟，不怕他攔阻。於是帶了女從，竟往花莊而來。承恩接進，任其遊行。那知是日午後，世子朝罷無聊，亦到園來。承恩大驚，諸女伴只得躲避一邊。世子登疊翠樓，凴欄觀望，忽見玩月亭中有一群婦女隱身在內，召承恩責之曰：「汝掌園門，職司啟閉，何從留閒人在內？」承恩跪告曰：「此非閒人，乃中丞高仲密夫人，欲觀園景。奴婢以仲密是王府至親，不敢峻拒，故容之入園。到尚未久，殿下忽來，故躲避亭中。」世子曰：「既是仲密夫人，請上樓相見。」蓋世子亦聞仲密新娶婦甚美，故欲見之。俄而，瓊仙上樓，花容月貌，果是國色。世子一見，淫心頓起，向前施禮，慇懃請坐，道：「夫人到此不易，欲觀園中景致，穩便遊行。吾與中丞本是一家，夫人便為至親，不必嫌疑。」忙令內侍引路，請夫人遍遊各處。其餘婦女皆伺候在外。瓊仙至此倒不好相卻，只得輕移蓮步，隨內侍而行。過了幾處亭臺，不覺走入深境。旋至一室，錦帳銀屏，羅幃繡幔，似人燕寢之所，忙欲退出。世子已到門口，攔住道：「夫人閒步已久，敢怕足力勞倦，留此小飲三杯，少表敬意。」話未畢，內侍排上宴來。世子執杯相勸，瓊仙堅不肯飲。世子曰：「夫人畏仲密耶？或有所嫌耶？」瓊仙曰：「妾民家之女，仲密天朝貴臣，焉得不畏？」
　　欲奪門走。世子遽執其手，瓊仙灑脫，泣曰：「世子淫人婦多矣。我義不受辱，今日有死而已。」見壁有掛劍，拔欲自刎。世子懼其竟死，只得搖手止之，縱使去。
　　瓊仙得脫歸家，哭訴仲密曰：「妾幾不得生還。」備陳世子見逼之狀。
　　仲密由此深恨世子，遂萌異志。其後崔暹又劾仲密，非才受任，出為北豫州刺史，不授以兵，使之但理民務。仲密益切齒，遂通使宇文泰，以虎牢歸西魏，請以兵應。泰大喜，許之。仲密乃殺鎮北將軍奚壽興，奪其兵而外叛。
　　反報至京，舉朝大駭。高王以仲密之叛皆由崔暹，命世子械至晉陽殺之。世子匿暹府中，為之固請，乞免其罪。王見其哀懇，乃遣元康至鄴，謂世子曰：「我丐其命，須與苦手。」世子乃出暹，謂元康曰：「卿使崔暹得杖，勿復相見！」元康執暹至晉陽。王坐德陽堂見之，責其召釁，喝令加杖。暹方解衣就責，元康歷階而上，告於王曰：「大王方以天下付大將軍，大將軍有一崔暹，不能免其杖，父子尚爾，況於他人？」蓋澄為四道行臺，故稱大將軍也。王乃免之，且曰：「若非元康，當杖暹一百。」仲密弟季式鎮守永安，仲密反，遣使報之。季式單馬奔告高王。王慰之曰：「妝兄弟皆建義功勛，盡忠於吾。敖曹死，吾至今不忘。今仲密無故外叛，深為惋惜，與汝何涉？」
　　仍令復職，待之如舊。
　　且表宇文泰知仲密為高氏心腹之臣，一旦來降，機有可乘，豫、洛一路地方，皆可並取。遂起大軍十五萬，以大將李遠為前鋒，直趨洛陽；儀同于謹攻破柏壁關，直趨龍門。親自引兵，進圍河橋南城，兵勢甚盛。王得報，整集精兵十萬，親臨河北拒之。正是：干戈全為蛾眉起，毒患偏從蜂蠆生。
　　未識此番交戰兩下勝負若何，且俟下卷細說。
