
　　話說爾朱榮離了晉陽，一路暗想：「朝中文武雖皆畏服，未識其心真假。」
　　因遍寫書信投遞百官：「同我者留，異我者去，莫待大軍到京之後致有同異。」
　　眾官得書，知他入朝必有大變，盡懷疑懼，膽怯者辭官先去。中書舍人溫子升獻書於帝，帝初冀其不來，及見書知其必至，憂形於色。武衛將軍奚毅為人剛直，當建義之初，往來通命，帝待之甚厚，猶以榮所親信，未敢與之言情。毅一日見帝獨坐，奏曰：「臣聞爾朱榮入朝將有變易，陛下知之乎？」
　　帝佯曰：「不知。」毅曰：「榮有無君之心，臣雖隸其麾下，不肯助之為逆。若或有變，臣寧為陛下而死，不能事之也。」帝曰：「朕保天柱必無異心，亦不忘卿忠款。」毅退，召城陽諸臣，謂之曰：「天柱將至，何以待之？」
　　眾臣皆勸因其入而殺之。帝問漢末殺董卓事，溫子升具陳本末。帝曰：「王允若即赦涼州人，必不至決裂如此。」沉思良久，謂子升曰：「此事死猶須為，況未必死。吾寧為高貴公而死，不願為常道公而生。」諸臣見帝意已決，皆言殺榮與天穆，苟赦其黨，亦不至亂。
　　是時，京師人心惶懼，喧言榮入朝必有篡弒之事，又言帝必殺榮，道路籍籍，榮在途不知也。九月朔，榮至洛陽，停軍城外，帝遣眾官出迎。次日入朝，見帝於太極殿，賜宴內廷，世子菩提亦入見帝，宴罷出宮，還歸相府。
　　眾官皆來參謁。世隆、司馬子如輩進內拜見北鄉公主。明日，榮復入朝，帝又賜宴，欲即殺之，以天穆尚未召到，故遲而不發。榮舉止輕脫，每入朝見，別無所為，唯戲上下於馬。於西林園宴射，常請皇后出觀，並召王公妃主共在一堂。每見天子射中，輒自起舞，將相卿士悉皆盤旋，乃至妃主亦不免隨之舉袂。及酒酣耳熱，匡坐唱歌。日暮罷歸，與左右連手蹋地，唱回波樂而出。刀槊弓矢不離於手，每有嗔嫌即行擊射，左右恆有死憂。路見沙彌重騎一馬，榮令以頭相觸，力窮不能復動，使人執其頭以相撞，死而後已。狂暴之性比前更甚。常語帝曰：「人言陛下欲圖我。」帝曰：「外人亦言王欲害我，豈可信之？」於是榮不自疑，每入，從者不過數十人，又皆不持兵杖。
　　先是長星出中臺，掃大角。榮問之，太史令對曰：「除舊布新之象。」榮以為己瑞，大悅。其麾下將士皆陵侮朝臣，李顯和曰：「天柱至，那無九錫，安須王自索也。亦是天子不見機！」郭羅察曰：「今年真可作禪文，何但九錫！」褚光曰：「人言并州城上有紫氣，何慮天柱不應之。」世隆自為匿名書，榜於門云：「天子與城陽王等定計，欲害天柱。」取以呈榮，勸其速發。
　　榮曰：「何匆匆，帝無能為也。俟天穆至，邀帝出獵嵩山，挾之北遷，大事定矣。」使侍郎朱瑞密從中書省，索求太和年間遷都故事。奚毅知之，密啟於帝。
　　九月戊子，天穆至洛陽。帝出迎之，榮與天穆從入大內，至西林園赴宴。
　　酒至半酣，榮奏曰：「近來朝臣皆不習武，今天下未寧，武備尤重。陛下宜引五百騎，出獵嵩山，簡練將士。」帝聞其言不覺失驚，乃曰：「近日精神未健，且緩數日行之。」宴畢，二人辭出。帝謂同謀諸臣曰：「事急矣，遲則恐無及也。」乃謀伏李侃晞等及壯士十餘人於明光殿東廊，俟其入殺之。
　　王道習曰：「爾朱世隆、司馬子如、朱元龍此三人者，皆榮所委任，具知天下虛實，亦不可留。」楊侃曰：「若世隆不存，仲遠、天光豈有來理？宜赦之。」徽曰：「榮腰間嘗有刀，或能狼戾傷人，臨事願陛下起避之。」安排已定，專候榮入。次日，榮與天穆並入，坐食未訖，即起而去。侃等從東階上殿，見二人已至中庭，遂不敢發。明日壬辰，帝忌日；癸巳，榮忌日，皆不朝。甲午，榮暫入，即詣陳留王家，飲酒大醉，遂言病發，連日不入。帝謀頗泄，預謀者皆懼。城陽王言於帝曰：「以生太子為辭，彼必入賀，因此斃之。」帝曰：「後孕九月，可言生兒乎？」徽曰：「婦人不及期而產者甚多，彼必不疑。」帝從之，宣言皇子生。諸人先於殿東埋伏，遣徽馳騎至榮第告之。榮方與天穆博，徽進曰：「皇太子生，帝令吾來報知。」榮猶不起。
　　徽以手脫榮之帽，盤旋歡舞，兼殿內文武傳聲趣之，榮遂止博，與天穆並馬入朝。帝聞榮到，面色頓異，左右曰：「陛下色變。」帝連索酒飲之。子升在殿作赦文已成，執以出行，至朝門，正遇榮自外至。問：「是何文書？」
　　子升顏不改色，曰：「赦。」榮不取視，遂入見帝。帝在東廊下西向坐，榮與天穆在御榻西北南向坐。城陽王入，始一拜，榮忽舉首見光祿少卿魯安、典御李侃晞等抽刀從東戶入，覺有異，即起趨御坐。帝先橫刀膝下，遂迎而手刃之，榮僕地。天穆欲走，安等持刀亂斲，同時皆死。世子菩提、騎將爾朱陽觀及從者三十餘人盡斬之。帝視榮手板上有數牒啟，皆左右去留人名，非其腹心皆在去數，因曰：「豎子若過今日，不可復製。」於是內外喜噪，百官入賀。帝登閶闔門，下詔大赦，歡慶之聲遍於洛陽。遣武衛將軍奚毅、前幽州刺史崔淵將兵鎮守北中城。是夜，爾朱世隆奉北鄉公主，帥榮部曲，焚西陽門出，屯兵河陰。
　　先是衛將軍賀拔勝與榮黨田怡等聞變，奔赴榮第。時宮門未加嚴備，怡等議即殺入大內，為天柱報仇。勝止之曰：「天子既行大事，必當有備。吾等眾少，何可輕動？但得出城，更為他計。」怡乃止。及世隆走，勝遂不從。
　　朱瑞雖為榮所委任，而善處朝廷之間，帝亦善遇之，故中路逃還。榮素厚司馬子如，榮死，自宮突出至榮第，棄家不顧，隨榮妻子出城。世隆即欲北還，子如曰：「兵不厭詐，今天下洶洶，惟強是視。當此之際，不可以弱示人。
　　若亟北走，恐將士離心，變生肘腋。不若分兵守河橋，回軍向京，出其不意，或可成功。假使不得所欲，走亦未遲，亦足示有餘力。使天下畏吾之強，不敢畔散。」世隆從之，收合餘眾來攻北中城。奚毅知有兵到，忙領人馬出城迎敵。那知京兵脆弱，怎敵世隆之兵，兵刃方接，三軍敗走。毅親身搏戰，見兵眾散亂，心已慌怯，被田怡一刀斬於馬下。崔淵拍馬欲逃，亦被亂軍殺死。世隆乘勝遂據北中城，令將軍田怡護從府眷，屯兵城內；身率諸將屯兵城外，遙對洛陽，為進擊之勢。朝廷大懼。前華陽太守段育與世隆有舊，遣慰諭之。世隆怒其言直，斬首以狥。十月癸巳朔，爾朱度律將騎一千，皆衣白衣，旗號如雪，來至郭下索太原王屍。帝升大夏門以望之。外兵遙望城上圍繞龍鳳旗旌，知是駕至，乃齊呼：「萬歲枉殺功臣！」帝遣主書牛法尚謂之曰：「非朕忘恩負義，實為社稷大計。太原王立功不終，陰圖篡逆，王法無親，已正刑書。罪止榮身，餘皆不問。卿等若降，官爵如故。」度律對曰：「臣等從太原王入朝，忽致冤酷，今不忍空歸，願得太原王屍，生死無恨。」
　　因涕泣，哀不自勝。群皆慟哭，聲振城邑。帝亦為之愴然，又遣侍中朱瑞齎鐵券賜世隆。世隆曰：「太原王功格天地，赤心為國，東平葛榮，南退梁軍，西滅丑奴，北剪韓樓，功不在韓、彭之下。長樂不顧信誓，枉加屠害。今日兩行鐵字，何可深信？我不殺汝，歸語長樂，吾為太原王報仇，終無降理。」
　　瑞不敢再言，歸白於帝。帝乃出庫中金帛，懸賞於城西門外，廣募敢死之士，以討世隆，一日得萬人。以車騎將軍李叔仁為大都督帥之，與度律戰於郊外。
　　無如兵未素練，日有殺傷，不能取勝。而度律亦以所將兵少，斂兵暫退。
　　且說爾朱後連日不見帝駕入宮，夜來又夢見太原王浴血而立，心惡其不祥，因問宮使曰：「天子近來議事在那一殿？」答曰：「在明光殿。」後曰：「為我去請駕來。」宮使領命而去，還報曰：「帝不在宮，與眾官上城去看河橋軍馬了。」後大驚疑，暗忖道：「莫非吾父生逆，致有軍馬臨城？」遂召司殿內臣問之，內臣不敢隱瞞，將太原王被害、世隆兵屯河橋報仇情事，一一奏知。後聞之神魂飛散，放聲大哭。宮女扶睡龍牀，飲食不進者三日。
　　內侍奏知，帝入宮揭帳，坐於後側，謂之曰：「爾父將行弒逆，朕迫於救死，不得不爾。卿念父女之情，亦當重夫婦之義。」勸諭再三，後涕泣不語。帝囑宮人小心奉侍，遂起身出宮。是夜，皇子生，下詔大赦。帝復入宮看視，後已起坐，因問：「河橋軍馬曾退否？」帝曰：「未退。」後曰：「妾欲致書於母，勸其退軍。」帝曰：「卿若勸得兵退，足見卿忠心為我。」後即寫書，曲致申好之意。帝大喜，便遣後親近內侍將書送去。先到世隆軍前，世隆拆書一看，大怒道：「此非後筆，乃詐為之耳。」將來人逐出營門，內侍抱頭鼠竄而歸。帝知世隆不肯罷兵，會集群臣共議卻敵之策。眾皆惶懼，不知所出。通直散騎常侍李苗奮衣起曰：「今小賊唐突如此，朝廷有不測之危，正是忠臣義士效節之日。臣雖不武，請以一旅之師為陛下逕斷河橋。」城陽王高道穆皆以為善。苗乃募敢死之士五百人，安排火船在前，戰船在後。一更時分，從馬渚上流乘船夜下，約遠河橋數里，將火船一齊點著，風吹火燄，煙透九霄，河流迅急，倏忽而至，河橋兩旁皆已燒著。爾朱氏兵在南岸者望見火光燭天，河橋被燒，爭橋北渡。俄而橋絕，溺死者甚眾。苗將三百餘人泊於小渚，以待南軍接應。久之，全不見有援軍到來。世隆兵至，見官軍孤弱無援，盡力擊之，殺傷殆盡。李苗亦身被數創，仰天大呼，赴水而死。世隆見河橋已斷，亦不敢久留，連夜收兵北遁。次日，帝聞苗死，甚加傷惋，贈封河陽侯，諡曰忠烈。猶幸世隆兵退，心下稍安，乃詔源子恭將兵一萬，出西道鎮太行丹谷，築壘以防之。司空楊津奏曰：「今天寶已死，世隆雖退，然其黨尚多，萬仁據有汾、並，仲遠雄鎮徐州，皆兵強將勇。天光獨佔關西五路，侯莫陳悅、賀拔岳之徒輔之。一朝有變，入犯最近，尤可寒心，宜各加官爵以慰之。」朱元龍進曰：「關西一路，臣願齎敕前往，慰諭天光，就招涇、渭二州刺史使之歸順，管教陛下無憂。」帝大喜，就命元龍齎了敕書，即日登途而去。未識天光肯受命否，且聽下回細說。
