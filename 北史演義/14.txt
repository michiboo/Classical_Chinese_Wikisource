
　　話說這徐、鄭二奸獻計太后，太后忙問何計，儼曰：「陛下欲免大禍，除非暗行鴆毒，害了主上，以公主為太子，扶立為帝。那時權在陛下，內可杜群臣之口，外可止爾朱之兵。待人心已安，然後別選宗室，以正大位。不唯免禍，而且多福。陛下以為何如？」太后不語，既而曰：「帝既不復顧母，吾亦焉能顧子。」二人見太后已允，密密退出。
　　且說武泰元年二月，帝御顯陽後殿，盧妃侍寢。帝飲酒甚美。睡至夜半，口渴呼湯，飲湯後胸忽煩悶，覺有異，問宮人曰：「頃所飲何酒？」宮人曰：「是太后送來進帝飲者，命勿泄，故不敢言。」帝知中毒，惋恨良久，後不能語，至五更而崩，在位十三年，一十九歲。盧妃大哭曰：「太后自殺其子，明日必歸罪於我。」遂自縊。宮人飛報太后，太后佯為哀痛，明日升殿，諭廷臣曰：「昨夜帝飲酒過多，五更崩於顯陽後殿。」群臣相顧失色。高陽王出班哭奏曰：「帝年少，初無疾病，何由遽爾晏駕？宮中定有奸人作逆，乞查侍寢何人，尚食何人，以究帝崩之由，庶大逆可除。」太后曰：「昨夜盧妃侍寢，已懼罪自縊，無從究問矣。」高陽王默然。群臣皆疑帝之暴崩，必出徐、鄭之謀，惟有飲恨而已，誰敢出聲。旋於潘妃宮中，抱出假太子，立為新君。百官先行朝賀，然後發喪，文武莫敢違者。越三日，太后見人心已安，復下詔曰：「潘妃所生，實是公主。因天子新崩，假言太子，以安物望。今有已故臨洮王寶暉之子元釗，高祖皇帝嫡孫，宜承寶祚。」於是即日迎入，登位於太極殿，是為幼帝，年始二歲。太后欲久專國政，貪其幼而立之。大赦天下，百官文武加二級，宿衛加三級。詔到并州，爾朱榮大驚，謂天穆曰：「主上年少，無疾遽崩，內中必有弒逆情弊。且帝年十九，天下猶稱為幼主。今奉未能言語的小兒以臨御天下，天下其誰服之？吾欲帥鐵騎赴哀山陵，剪誅奸佞，更立長君，何如？」天穆曰：「弟能若此，伊、霍復見於今矣。」
　　乃抗表稱：
　　大行皇帝背棄萬方，海內咸稱鴆毒致禍。豈有天子不豫，初不召醫，貴戚大臣皆不侍側，安得不使遠近怪愕？又以皇女為嗣，虛行赦宥，上欺天地，下惑朝野。已乃選君子孩提之中，使奸豎專朝，隳亂綱紀。何異掩目捕雀，塞耳撞鐘？今群盜沸騰，鄰敵窺伺，而欲以未言之兒鎮安天下，不亦難乎？願聽臣赴闕，參預大議，問侍臣帝崩之由，訪禁衛不知之狀，以徐、鄭之徒付之有司，雪普天之恥，謝率土之怨。然後更擇宗親，以承寶祚。發表後，下令諸將，以賀拔勝將前軍，賀拔岳副之，爾朱天光將左軍，司馬子如將右軍，爾朱兆為副元帥，竇泰為帳前都督，賀拔允為參謀，斛律金為護軍，爾朱重遠押後，自主中軍。統精兵五萬，擇日起行。命先鋒六渾引兵先進。
　　六渾兵過困龍岡，忽報京中爾朱世隆至，歡接見世隆，謂曰：「吾奉太后命來見天寶，將軍且暫停軍馬。俟吾見過天寶，再議進止。」歡許諾。世隆來見爾朱榮，榮問：「何以至此？」世隆曰：「太后見兄表章大懼，召弟入宮，諄諄慰問。命弟到來勸兄勿動干戈，若肯安守邊隅，重封高爵，永享富貴。弟只得受命而來。」榮曰：「此皆太后飾說，吾豈肯受其籠絡，你亦不必進京了。」世隆道：「弟不復命，太后必疑，反令多為之備，非計之得也。不若弟去復命，以好言慰之，令彼不疑。兄乘其懈，便可直達京師。」
　　榮曰：「你既要回，吾尚有一事相托。前日元天穆勸我廢黜納主，別立宗人。有長樂王子攸，其父武宣王有勛社稷，可冊立為帝。你道其人若何？」世隆曰：「若說此人，相貌不凡，果有人君之度，立之最宜。」榮曰：「此人果可，汝到京中，將吾推戴之意，暗暗通知長樂。吾兵到河內，即來奉迎。你亦早為脫身之計，勿誤我事。」世隆領命，臨行，謂榮曰：「請弟計之行日，已到京師，然後發兵。」榮許之。於是世隆星夜至京，復命於太后曰：「臣榮聞命已止兵矣，願太后勿憂。」太后大喜，賜金帛勞之。世隆拜退，密探子攸在府，便來進謁。子攸接進，見禮畢，便問：「卿往北邊，能止晉陽之兵否？」世隆請屏左右，私語王曰：「臣兄為先帝復仇，大兵必到。但其私誠欲奉大王為帝，以主社稷，令臣先來啟知。」王曰：「吾無德，不可以為君也。」世隆再三勸進，王乃應允。
　　先是侍中元順一夕夢見黑雲一團，從西北角直衝東南，日月俱破，星象皆暗。俄而雲散，有日出於西南，光甚明。有人言曰：「此長樂日也。」忽見鸞旗黃蓋，皆是天子儀仗，去迎長樂王為帝。駕從閶闔門而入，升太極殿，百官呼萬歲。身在中書省，步行廊下，見大槐樹一株。脫去衣冠，坐於樹下而覺。明日，遇濟陰王元暉業，將夢一一告之，憂其不祥。暉業曰：「長樂是彭城子，莫非此人為帝乎？然彭城有功德於天下，若其子為帝，亦積善之報，兄何以為不祥也？」順曰：「黑雲，氣之惡者，北方之色，必有北敵來亂京師。日者，君象。月者，後象。眾星者，百官之象。今皆破暗，必有弒害二宮，殘殺百僚之事。可惜長樂為帝，年亦不久。日出西南，已屬未時，至酉時而沒，只有三個時辰。多則三年，亦必有變。吾坐槐樹之下，『槐』字木傍鬼身，並又解去冠冕，能無死乎？大約死後乃得三公贈也。」說罷慘然。後來其言皆應。
　　再說太后得世隆回報，心無疑慮，寵任徐、鄭如故。忽有宮人啟奏：「盧妃在日，有宮娥慧娘年甚幼，能知未來事。前日假生太子，報知於帝者即是此女。帝怒其妄，幽之永巷。今言太后大禍臨頭，若寬其禁，彼能解救。」
　　太后遂召之。慧娘至太后前，全無畏懼。太后問曰：「前潘妃生女，你從何知其非男？」慧娘曰：「妾得仙授，宮中事何一不知？太后欲行廢黜，徐、鄭唆成弒逆，瞞得眾人，瞞不得我。但恐釁從內起，禍自外來，六宮粉黛盡為刀下之魂，八百軍州都入他人之手。」太后聽了，大怒道：「無知潑賤，敢以妖言嚇人！」吩咐拿下斬首。慧娘笑道：「只怕你要殺我不能，人要殺你反易。」說罷，化為白鳥，沖天飛去。衣裳首飾盡卸階下。要知妖由人興，太后禍期已近，故有此怪誕之事。太后呆了半晌，兩旁宮女驚得魂膽俱消。
　　忽有黃門表章呈進，稱奏爾朱之兵已過太行山，直閣爾朱世隆昨夜全家逃去。
　　太后知事急，忙召王公大臣，俱入北宮商議。諸王皆恨太后淫逆，莫肯設策。
　　獨徐紇大言曰：「爾朱榮稱兵向闕，文武宿衛足以制之。但守險要，以逸待勞。彼懸軍千里，士馬疲弊，破之必矣。願陛下勿以為憂。」太后信之，遂命黃門侍郎李神軌為大都督，領兵五萬至河北拒之；別將鄭季明、鄭先護領兵屯守河橋，武衛將軍費穆屯兵小平津。
　　卻說榮自離了并州，大軍浩浩蕩蕩一路進發，沿路州郡皆具斗酒相犒，無一敢拒。過了上黨，六渾迎著，會兵一處，星夜前來。真是兵不留行，勢如破竹。將近河內，忽有探子報來：「河陽城內，朝廷差大將李神軌領兵把守。」爾朱榮傳令扎住人馬，對諸將道：「誰為我去擒此賊來？」賀拔勝應聲而出，請以五百騎往擒之。榮大喜，即命勝往。是時神軌屯兵河內，日日懼榮兵之來，手下將士全無鬥心。一聞破胡兵到，知其驍勇難敵，慌忙引兵渡河，退據內城。榮聞之大笑曰：「此等人何足污我刀刃？」忽報世隆到來，榮備問京中情事，世隆一一告訴，言其必敗。榮遂遣親軍王信，改換衣服潛入洛陽，迎長樂王子攸及彭城王元紹、霸成公子正弟兄三人同來河內。長樂謀於彭城曰：「爾朱兵到，玉石俱焚，吾等生死未卜，不如權且從之。但當速去，遲則恐有間阻。」遂乘五更時候改易服色，同了王信悄悄逃出京城，不由正路，從高渚渡河。榮聞王來，率領將士皆至河邊迎接，諸將及眾軍皆呼萬歲。榮遂結帳為行宮，奉王即位於河陽，是為敬宗皇帝。榮與眾將皆帳前朝賀。帝遂下詔，封兄元紹為無上王，弟子正為始平王。以爾朱榮為侍中、都督中外諸軍事大將軍、尚書令，封太原王。其餘將士並皆進爵有差。
　　帝素有賢名，遠近聞知為帝，人心悅服。鄭先護謂季明曰：「新君已立，太后終亡。吾儕為誰守此？不如先行投順，以免同逆之誅。」二人遂迎拜馬首，請帝入城。神軌聞北中不守，率眾遁還。費穆與榮有舊，亦棄軍來降。
　　榮見之大喜，不令見帝，留為帳中心腹。徐紇知大勢已去，矯詔夜開殿門，取了驊騮廄御馬十匹，東奔兗州。鄭儼不別太后，亦逃還鄉里。太后初聞長樂兄弟三人逃去，已疑宗室諸王有變；後聞長樂即位，鄭先護等投降，大驚。
　　忽報李神軌回，太后召入問之，乃知費穆亦降，益懼。忙召鄭儼、徐紇，欲與商議，回報二人已逃。太后謂神軌曰：「諸事皆二人為之，今反棄我而去，何昧良乃爾。」神軌亦默然而退。其後連召大臣，無一至者。又聞新君有命，文武百官著往河橋迎接，眾皆遵旨。尚寶卿來索玉璽，鑾衣衛整備法駕。太后見時勢大變，乃入後殿，召孝明帝妃嬪，自胡後以下共三百餘人，盡出家瑤光寺，痛哭出宮。送幼主歸舊府，太后亦自入寺為尼。未幾，榮遣將軍朱端以一千鐵騎來執太后、幼主。端入京，問留守官曰：「太后、幼主何在？」
　　留守曰：「太后避往瑤光寺，幼主送還舊邸。」端到寺，入見太后。太后大驚，問曰：「卿係何人？」端曰：「太原王將士奉旨來迎太后。」太后曰：「卿且退，吾當自往。」端不許，軍士皆拔刃相向。太后失色，只得上馬起行。端又執了幼主，齊至河橋見榮。榮命入帳相見。太后見榮，多所陳說。
　　榮曰：「無多言。」喝令左右執至河邊，並幼主共沉之河。可憐一代國母，如此結果。正應術士之言，尊無二上，不得善終。後人有詩弔之曰：
　　　　昔日捐軀全為子，一朝殺子又何為？
　　　　黃河不盡東流恨，高后泉臺應笑之。
　　榮既沉太后，費穆密說榮曰：「大王士馬不出十萬，長驅向洛，既無戰勝之威，群情素不厭服。以京師之眾，百官之盛，知公虛實，必有輕侮之心。若不大行誅殺，更樹親黨，恐大王還北之日，未度太行而內變作矣。」榮心然之。忽報慕容紹宗自晉陽來見，榮喜曰：「紹宗來，吾又添一助矣。」因謂之曰：「洛中人士繁盛，驕侈成俗，不加蔓剪，終難制馭。吾欲因百官出迎，悉誅之何如？」紹宗曰：「不可。太后荒淫失道，嬖倖弄權，淆亂四海。大王興義兵以清朝廷，此桓、文之業，伊、霍之舉，天下無不悅服。今無故殲夷多士，不分忠佞，恐大失天下之望，非良計也。」那知天寶性本殘忍，聞費穆言，頓起殺心。紹宗雖極口止之，榮終不聽，乃請帝循河，西至陶渚，別設行宮居之。無上、始平二王隨侍。榮密令心腹驍將郭羅剎、叱列剎鬼持刀立於帝側，詐為防衛，俟外變一起，即殺無上、始平。
　　斯時百官皆至，求見新君。榮悉引之行宮西北河陰之野，曰：「帝欲在此祭天，百官宜下馬以待。」眾皆下馬。榮乃引胡騎四面圍之，責眾官曰：「昔日肅宗年幼，太后臨朝，全賴汝等匡輔。任劉騰之弄權，縱元叉之害政。及至徐、鄭用事，濁亂宮廷，四方兵起，九重被弒，曾無一人以身殉國，報君父之仇，伸大義於天下。職為公卿，實皆貪污無恥之徒。今天子賢聖，不用汝等匡弼也。」言訖，以手一揮，胡騎四面縱兵，百官之頭如砍瓜切菜。
　　自丞相高陽王以下，朝臣共二千餘人，盡皆殺死。只見愁雲慘慘，怨氣重重。
　　肝腦塗裂，皆錦衣玉食之儔；血肉飛揚，盡鳳子龍孫之屬。衣冠之禍，莫此為烈。但未識帝在行宮能保性命否，且聽下回細剖。
