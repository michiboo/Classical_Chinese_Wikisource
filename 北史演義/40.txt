
　　話說竇泰，字世寧，官拜大都督行臺，雄武多智。妻即婁妃之妹，為王勛戚重臣。故討西之役，委以專征一面。先是未起兵時，鄴中有謠云：「竇行臺，去不來。」市中小兒咸唱之。又起兵前一夜，三更時候，有朱衣冠幘數人，入臺雲收竇中尉。宿值者皆驚起，忽然不見，人咸異之，知其此去必敗。而世寧意氣正盛，方以生擒黑獺，平定長安自負。西趨潼關，只道宇文大軍方拒高王，此處必不自來，長驅深入，可以無虞。那知泰已潛出小關，結陣以待。世寧不虞泰至，倉猝出戰。兩軍相合，未分勝負。忽後面喊聲大振，衝出無數人馬，殺入後隊，勇不可當。前後夾攻，兵眾亂竄，或走或降，一時盡散。世寧見大勢已去，只得殺條血路，拍馬而走。登一小山高處，招呼軍士，無一應者。俄而四面圍住，盡是黑衣黑甲，聲聲喊捉竇泰。泰回顧左右，竟無一人，仰天歎曰：「吾起兵以來，未嘗遭此大敗，今日何顏復見高王。」遂拔劍自刎。西魏兵見泰已死，斬其首以去。要曉得泰在前軍佯與為敵，暗令竇熾、竇毅二將率領精騎，從山後抄出，襲破後軍，故東兵大敗。
　　又前過馬牧澤，見西南上有黃紫氣抱於日旁，從未至酉方散。占候吏蔣升曰：「此喜氣也。大軍得喜氣下臨，乃竇泰授首之兆。」果如其言。泰送首長安。
　　遂引大兵回廣陽，與歡相敵。高王初聞竇泰被攻，以浮橋未完，不能往救。
　　繼聞竇泰自殺，一軍皆沒，即拆浮橋而退。都督薛孤進殿後，西軍來追，且戰且行，一日砍折十五刀，敵乃退，軍無所失。高王還晉陽，痛泰陣亡，奏贈泰大司馬、太尉、尚書事，諡曰忠貞，以其子孝敬嗣父爵。
　　再說敖曹一軍由商山而進，連破西師，所向無敵。進攻上洛，城中守將泉企防禦甚嚴，十餘日不能下。時有上洛豪民杜窟暗結泉岳、泉猛、泉略弟兄三人，謀以城應東魏。事敗，企收泉岳弟兄斬之，杜窟逾城走，投敖曹，請進師。敖曹用之為嚮導，還攻城。城上矢石如雨，敖曹連中三箭，洞胸穿骨，落馬殞絕。良久復甦，血污滿體，乃卸下甲冑，割征袍裹瘡，上馬復進，力殺數人。諸將皆感激，奮勇而登，城遂陷。執刺史泉企，企謂敖曹曰：「吾力屈，非心服也。」時敖曹瘡甚，慮不能生，歎曰：「恨不見季式作刺史。」
　　諸將密以聞，王即授季式為濟州刺史，因諭之曰：「竇泰軍沒，人必搖動，卿宜速歸。」敖曹乃以杜窟行洛州事，全軍而還。
　　卻說泉企有二子：長元禮，次仲遵，皆有智勇。企被執時，二子皆逃脫。
　　大軍去後，二人陰結死士，襲殺杜窟，復以城歸西魏。泰封元禮世襲洛州刺史。於是東西各守舊境，暫皆罷兵，民得稍息。
　　看官也要曉得，歡與泰才智相等，其行事又各不同。泰性節儉，不納歌姬舞女，不治府第園囿，省民財，惜民力，故西人感德，能轉弱為強。歡則恣意聲色，離宮別館到處建造，然能駕馭英豪，善識機宜，遠在千里之外燭照如神，故群臣效命，天下畏服。雖窮極奢靡，而國用不匱。嘗於太原西南四十里外，建避暑宮一所，極林泉之勝。每逢夏月，同姬妾居之。又太原北有燕山，山上一大池，方一里，其水明澈澄清，俗謂之「天池」。夏日荷花最盛，高王造舟池內，載姬妾以游。曾於水中得一奇石，隱起成文，有四字曰：「六王山川」。王異之，攜歸，遍以示群臣，人多不解。行臺郎中楊休之曰：「此石乃大王之瑞也。」王問：「何瑞？」休之曰：「六者，大王之諱。王者，當王天下。河、洛、伊為三川，涇、渭、洛亦曰三川，主大王膺受天命，奄有關洛。豈非大王之瑞乎？」王曰：「世人無事，常言我反，況聞此乎？慎勿妄言也。」時尉景在座，告王曰：「王不憶在信都時，僧靈遠之言乎？其決爾朱氏敗亡日月，一一不爽。又言齊當興，東海出天子。王封渤海，應在齊地。天意如此，何患大業不成。」王曰：「士真爾亦不知我心耶？吾豈貪天位而忘臣節者。今後切勿作此議論，致被人疑。」二人不敢言而退。時有行臺郎中杜弼，以在位者多貪污，罕廉潔，言於高王，請按治之。
　　王曰：「卿言良是，但國家自孝明以來貪墨成風，百官習弊已久，治豈易言。況督軍戰將家屬半在關西，宇文泰常招誘之，人情去留尚未可定。江東又有梁主蕭老翁，專尚衣冠禮樂，中原士大夫望之以為正統所在。今若釐正紀綱，不少假借，恐戰士盡投宇文，士子多奔蕭衍，何以為國？」斥其言不用。而弼性迂執，妒惡尤甚。一日，又告於王曰：「王欲除外賊，當先除內賊。」
　　王問：「內賊為誰？」曰：「滿朝勛貴是也。」王不答，乃傳甲士三千，分兩行排列，自轅門起，直至堂階，成一夾道。甲仗鮮明，劍戟鋒利，弓盡上弦，刀盡出鞘，如臨大敵。乃謂弼曰：「汝從此走入，並不相犯，無恐也。」
　　弼如命以行，但見四面都是刀槍，兩旁無非鋒鏑，嚇得魂膽俱碎。走至堂階，冷汗如雨，身體戰慄，見王猶面如死灰。王笑曰：「箭上弦不射，刀出鞘不砍，爾尚恐懼若此。今諸勛貴衝鋒陷陣，大小百有餘戰，傷痕遍體，從萬死一生中掙得功名。今享一日榮貴而遽責其貪鄙，棄大功而苛細過，人孰為我用乎？」弼乃服。故高王號令軍民，每先安撫其心。其語鮮卑人曰：「漢民是汝奴，夫為汝耕，婦為汝織，輸納粟帛，令汝溫飽，汝為何凌之？」其語漢人曰：「鮮卑是汝客，得汝一斛粟、一匹絹，為汝擊賊，令汝安寧，汝為何疾之？」由是軍民感悅。時鮮卑皆輕漢人，惟懼高敖曹。敖曹自上洛還，王以為軍司大都督，統七十六部，寵遇日盛。但性粗豪，傲上不恭。一日來謁，值王晝寢，門者不敢報。敖曹怒，彎弓射之，門者驚散。左右奔告王，皆言敖曹反。王笑曰：「豈有敖曹反耶？」忙即召入，慰而謝之。如馴猛虎然，不加束縛，自受節制。王在軍中對諸將言皆鮮卑語，對敖曹則漢語，以故敖曹常切感激，誓以死報。今且按下不表。
　　且說高王弟高琛，字永寶，尚華山公主，為駙馬都督。生一子，名須拔。
　　永寶早失父母，婁妃撫養長大，故事嫂如母，常出入後宮。靜帝即位，封南趙郡公。富貴無比，家蓄姬妾數人，正是朝歡暮樂時候。那知美色易溺，又生出一件事來。先是王在避暑宮，命永寶在府檢校文書，與二世子高洋作伴，故永寶宿於德陽堂軒內。一日進見婁妃，坐談半晌，退與高洋、高濬行至寶慶堂，相為蹴踘之戲。俄而高洋去了，濬挽永寶手行至堂左。旁有雕樓七間，樓上下皆丹青圖畫，金碧輝煌。走過樓廊三五十步，見一宮院，朱簾翠幕，樓臺縹緲，有雙環侍女二人立於簾外。永寶問：「此院何人所居？」濬曰：「此鎖雲軒，小朱夫人之宮也。」永寶知是朱金婉所居，便欲退出。濬拖住不放，謂侍女曰：「去報夫人曉得，叔叔駙馬在此，快送些茶果出來。」侍女進去一回，果送出冰桃雪藕，請二人解渴。金婉亦走在簾內觀望，見永寶年少風流，一表非俗，口雖不言，心中暗生羨慕。恰好一陣風過，把簾幕吹開。高濬見夫人在內，便走進作揖，招呼永寶道：「夫人在此，叔叔進來相見。」永寶聞呼，便亦走進施禮。那知不見猶可，一見金婉千般嬌媚，萬種風流，頓時神迷意亂，口稱夫人不絕，加意親熱。金婉見他慇懃，便請入內堂，寬坐留茶，頻以目視永寶，頗覺情動。高濬孩子心性，只貪頑耍，那管兩下長短。少頃辭出，永寶回至外堂，轉輾思量，夜不能寐。次日午後，吩咐侍者：「二世子倘若問我，說我暫時回府去了。」遂不帶一人，悄悄走入內府，經過雕樓，喜無一人撞見，直至鎖雲軒門口。女侍看見，忙報夫人。
　　夫人未及回答，永寶已入宮來。夫人只得起身迎接，忙問：「駙馬到此何幹？」
　　永寶曰：「昨日承賜香茗，特來拜謝。」金婉驚曰：「大王不在宮中，昨君到此，本不敢邀坐留茶，以有二世子同來，故冒禁相見。今君獨行至此，宮中耳目眾多，恐涉瓜李之嫌，致招物議。請君速返，毋為我累。」永寶曰：「夫人果是天上神女，難道不容俗子一步芳塵麼？」金婉見其言詞婉昵，深寓相愛之意，便道：「承君不棄，只好緣結來生，今生休想。」連催回步，永寶只得快快走出。才下階，見守門宮娥飛步進來報道：「巫山府胡夫人、凝遠樓穆夫人皆來探望，行將到也。」金婉大驚，向永寶道：「君出，定被他們撞見，恐惹人疑，不如權躲一邊。俟他們去後，然後再行。」永寶聞言，便轉身往後去躲。金婉接入兩位夫人，遜坐獻茶。閒談一回，巴不得二人就去。因天氣炎熱，要等晚涼回宮，坐著不動。直至紅日沉西，方起身作別。金婉見二人去了，就請駙馬出院。永寶急急走出。宮娥道：「門吏專候二位夫人輦出，便已下鎖，駙馬不能出去了。」
　　永寶重復退回。金婉道：「如此奈何？」永寶道：「今夜進退兩難，只好借宮中一席之地，權宿一宵。明日早行，諒無妨礙。未識夫人肯賜曲全否？」
　　金婉見他哀懇，也是無可奈何，只得整備夜膳，對坐共酌。始初尚懷顧忌，三杯入腹，漸漸親熱起來。此以語言勾挑，彼以眉目送情。坐至更深，不覺春心蕩漾，遂同枕席。天將明，永寶潛身而出，暗思：「事雖從願，怎得常相聚會。」因閱宮府全圖，鎖雲軒牆外即是東遊園，園中假山一座正靠牆邊。
　　若從背後掘一地道，便可直通裡邊，出入可以自由。打算已定，便向高洋道：「此地炎熱，東園幽寂涼爽，吾欲借宿數日，不知可否？」高洋道：「叔父去住便了，何言借也？」永寶因即移居園內，命心腹內侍從牆外掘進，暗暗通知金婉。金婉大喜，亦命宮女在內幫助。地道遂成。從此朝出暮入，全無人覺。如是者已非一日。
　　先是高王聞世子在朝頗事淫樂，欲召他歸來，考其朝政得失。忽報柔然入寇，高王親自引兵御之，遂召世子歸，鎮守晉陽。世子與永寶從幼相依，情最莫逆。一日將晚，欲與相見，尋之不獲，有內侍張保財曰：「頃見駙馬不帶一人，走入東園去了。」世子亦步入園來，問園吏道：「駙馬在內否？」
　　園吏曰：「在內。」及至園中，不見永寶。遂坐亭中，命保財尋覓。保財滿園尋遍，毫無蹤跡，走至假山背後，見一地洞，深有六尺，洞口泥土光滑，似有人出入其間。回報世子，世子親自往看，果有一洞，命保財入內探視。
　　回說：「內經十數步，通入牆內，洞口亦有樹木遮蔽。遙望之，樓閣重重，迴廊曲檻，繡幕朱簾，儼如圖畫。隱約有一美女與駙馬共坐亭上笑語。」世子聽罷大驚，暗想：「牆內已是宮府，與鎖雲軒逼近，難道叔父與朱夫人有私麼？」吩咐保財：「汝今夜宿在園中伺候消息，明日稟我知道。」遂自回府。一等天曉，復往園中，問保財道：「駙馬曾出來否？」曰：「尚未。」
　　世子等了一回道：「駙馬此時定將出矣，你說我候在千秋亭上，有密事要商，速來相見。」正是：私情雖密終須破，好事多磨切莫為。
　　未識世子等候亭上作何言說，且聽後文分解。
