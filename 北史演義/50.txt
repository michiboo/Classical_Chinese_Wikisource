
　　話說帝聞澄被害，私心竊喜，因念：「權門無主，其黨必離。雖有高洋，素稱懦弱，不足為慮。群臣必來請命發喪，即可權歸一己。」那知洋懼人心惶惑，秘不發喪，託言養病在宮，命己代攝軍政。又思重兵盡在并州，須早如晉陽以固根本。乃夜召都護唐邕，部分將士鎮遏四方。邕領命支配各軍，斯須而畢。洋深重之。乃留高岳、高隆之、司馬子如、楊愔四人守鄴。時子如已復任在朝，職為儀同三司也。其餘勛貴皆以自隨。臨行，謁帝於昭陽殿，從甲士八千人，登階者二百人，皆攘袂扣刃，若對嚴敵。洋立數十步外，令主者傳奏曰：「臣有家事，將詣晉陽。」再拜而出。帝失色，目送之曰：「此人又似不相容者，朕不知死在何日。」洋至并州，入見太妃，泣訴兄變。婁妃大驚，淒然下淚曰：「此兒聰明曉事而不受訓，宜其有禍。然年未三十，遽棄我而逝，目前事業更靠何人？」言訖，悲不自勝。洋與左右皆為掩淚。
　　時宋夫人與其子孝瑜依太妃住晉陽，聞澄遇害，母子大哭。孝瑜年十三，有至性，請奔父喪，洋許之，遂單騎至京。洋為太妃曰：「兄暴亡，兒威名未立，恐人心有變，喪未敢發，尚祈秘之。」妃曰：「今後大事任憑兒主，但期無負父兄之業。」洋再拜而出，遍召晉陽舊臣宿將，大會於德陽堂。舊臣素輕洋，見之不甚畏敬。洋是日英彩煥發，言詞敏決，皆大驚。澄政令有不便者，洋悉改之。由是內外悅服，人盡畏而敬之矣。武定八年正月，距文襄之死已有數月，洋見威令已行，大權在握，乃遣使告哀於帝，請發澄喪。帝舉哀於太極東堂，遣百官致祭，詔贈綾羅八百段，治喪一如獻武王禮，諡曰文襄王。洋亦發喪於晉陽，令宮中、府中無不成服。朝廷議加洋爵以攝大政，乃進洋位丞相、都督中外諸軍、彔尚書事、大行臺、齊郡王。詔使至，洋拜受，百官皆賀。二月甲申，葬文襄於獻武王之墓。三月庚申，又進洋爵為齊王，食邑五郡。蓋洋欲得其權，故令朝廷屢增爵位也。
　　一夜睡去，夢有人將硃筆點其額上，意忽忽不樂，謂管記王曇首曰：「我夢額上被點，得毋我身將黜退乎？」曇首拜賀曰：「此王大吉之兆也。『王』字頭上加了一點，便是『主』字。王不日當居九五之尊，為人中主矣。」洋曰：「勿妄談。」口雖拒之，而心竊自喜。又聞外間訛言上黨出聖人，欲遷上黨郡以應之。長史張思進曰：「王無庸也。大王生於西宮，宮本上黨坊基也，豈非上黨出聖人之應乎？且童謠曰：「一束藁，兩頭燃，河邊羖飛上天。』『藁』字燃去兩頭則為『高』字。羖，羊也。河邊，水也。水與羊，正大王之名。飛上天，是升為天子也。大王為帝奚疑？」洋喜益自負。
　　光祿大夫徐之才、北平太守宋景業皆善圖讖，共古天象，以為太歲在午，當有革命，欲勸受禪而不敢言。時洋有寵臣高德政，言無不從。二人因德政以白洋，洋召二人問之。皆曰：「天命已定，願王勿違。」洋然之，進告太妃。
　　太妃曰：「汝父如龍，汝兄如虎，猶以天位不可妄據，終身北面。汝獨何人，欲行舜禹之事乎？此皆諸官陷汝於不義，切勿信之。」洋唯唯而出，以太妃之言告之才。之才曰：「正為不及父兄，故宜早升尊位耳。天與不取，反受其咎。王何失此機會？且讖文云：「羊飲盟津，角掛天津。』盟津、天津，皆水也。羊飲水，王之名也。角掛天，升大位也。近聞陽平郡皇驛旁有土一方，四面環水，常見群羊數百臥立其上，近而視之，卻又不見。事與讖合。人事如此，天意可知。王豈可違天而受不祥？」洋未決。因念先王舊臣若尉景、婁昭、段榮等皆已物故，唯斛律金在肆州，司馬子如在鄴，此大事必須與之商酌。因召詣晉陽，共議於太妃前，二人固言不可，且以宋景業首陳符命請殺之。太妃曰：「我兒懦直，必無此心。高德政輩貪富貴、樂禍亂教之耳。」指金與子如曰：「二卿之言實老成之見，兒宜從之。」洋不敢違，其事乃止。然自是忽忽不樂，常撫膺浩歎。又之才、景業等曰：「陳陰陽雜占，勸其宜早受命。」洋使術士李密卜之，遇大橫，曰：「此漢文之卦也，吉孰利焉。」又使景業筮之，遇乾之鼎，曰：「乾，君也。鼎，五月卦也。宜以仲夏受禪。」或曰：「五月不可入官，犯之終於其位。」景業曰：「王為天，無復下期，豈得不終於其位乎？」洋大悅，謂之才曰：「吾志決矣，但諸勛貴議論不一，必先有以折服其說，方可行事。吾今者集諸臣於德陽堂，卿為我明辯而曉諭之，使之無阻吾事。」之才領命。俄而，百官皆集，共議可否。
　　洋從屏後竊聽。之才進言曰：「今受魏禪，正上合天心，下從民望，舜禹之事復見於今矣。諸公卿不思助成大業，而反有異議，何哉？」司馬子如曰：「子言誠是，但王受禪有三不可。王去文襄之亡未久，遽行大事，似以兄死為幸，有損王德，其不可一也。天子依王為腹心，開誠相待，不若孝莊猜嫌疑貳，致生變更，其不可二也。王秉政日淺，未有奇功大勛威服四方，其不可三也。吾以為守政居藩，自享無窮之福。倘貪天位，萬一蹉跌，後悔何及。」
　　之才曰：「不然，昔文襄本欲為帝，而中道暴亡，以致大業終虧。王若為帝，是償文襄未竟之志，光大前業，垂裕後昆。正先王有子，文襄有弟也，何嫌而不為？至帝雖安靜無為，然政由寧氏，祭則寡人，究非本懷，荀濟之事已可鑒矣。王不正位，人易生心，諺雲「騎虎之勢難下』，正王今日之謂也。他若秉政以來，雖大功未建，而獻武、文襄之功，皆王功也。天下孰不懷德而畏威？昔孟德未帝而丕帝，師昭未帝而炎帝，古今一轍，王何不可為帝？」子如無以應。長史杜弼曰：「關西國之勁敵，常有併吞山東之志，特以無釁，故閉關不出。若受魏禪，彼之師出有名，一旦挾天子稱義兵，長驅東向，將何以待之？不若存魏社稷，整率文武，立功廊廟，剪除外寇。俟四海一統，然後受禪未遲。不然，縱令內難不作，其如外患何？」之才曰：「今與王爭天下者，只有宇文黑獺。但彼亦欲為王所為，縱令倔強，不過隨我稱帝耳。何畏之有？」弼語塞而退。洋出厲聲曰：「吾聞『築室道謀，三年不成』，凡舉大事，得一二人同心足矣。之才之言不可易也。」眾人見王心已決，無敢異言。
　　洋遂入告太妃曰：「內外皆欲尊兒為帝，今將詣鄴，暫違膝下。」太妃曰：「兒為帝固好，但天位難保，須好為之，帝係故君，後係汝妹，宜安置善地，勿失尊崇之典。」洋曰：「母勿憂，兒當待以杞、宋之禮。」再拜而出。乃發晉陽，擁兵東向，令高德政預彔所需事條以進，又令陳山提齎所彔事條，手書一道，馳驛以往，密付楊愔。愔得書，知事不可緩，即召太常卿邢邵等議撰禪位儀注，秘書監魏收草九錫、禪讓、勸進諸文。凡魏室諸王皆引入北宮，閉之於東齋。五月甲寅，進洋位相國，總百揆，備九錫。洋行至前亭，所乘馬忽倒，意甚惡之。至平都城，不肯復進，欲還晉陽。倉丞李集曰：「王來為何事而欲還耶？非所以副臣民仰望之心也。」德政、之才亦苦諫曰：「山提先去，機關已泄，王今日豈可中止？」乃命司馬子如、杜弼馳驛續入，觀察物情。子如等至鄴，在朝文武知事勢已成，禪位在即，莫不俯首順從。子如密以報洋，洋乃至鄴。入居舊邸，百官皆來晉謁。洋輒下令，召人夫齎築具，集於城南。高隆之請曰：「用此何為？」洋作色曰：「我自有事，君何問焉？豈欲族滅耶？」隆之懼而退。於是作圓丘，備法物，一日一夜，無不畢具。
　　丙辰，司空潘樂、侍中張亮、黃門郎趙彥深等，求入宮啟事，帝於昭陽殿見之。亮曰：「五行遞運，有始有終。齊王聖德欽明，萬方歸仰。願陛下遠法堯、舜，以讓有德。」帝斂容曰：「此事推挹已久，謹當遜避。」又曰：「若爾，須作制書。」中書郎崔劼、裴讓之曰：「制已作訖。」便向袖中取出，使侍中楊愔進之。帝提筆便署，因問愔曰：「居朕何所？」愔曰：「北城別有館宇，帝可居之。」帝乃走下御坐，步就東廊，詠范蔚宗《後漢書》贊曰：「獻生不辰，身播國屯。終我四百，永作虞賓。」有司請帝起發，帝曰：「古人念遺簪弊履，朕欲與六宮一別可乎？」高隆之曰：「今日天下，猶陛下之天下，況在六宮。」帝步入與妃嬪已下別，舉宮皆哭。趙國李妃誦陳思王詩曰：「王其愛玉體，俱享黃髮期。」帝揮淚謝之。直長趙道德以故犢車一乘候於東閣，帝出登車，道德超上抱之。帝叱之曰：「朕自畏天順人，甘讓大位，何物家奴敢逼人如此？」道德猶不下。出雲龍門，王公百僚拜辭，獨高隆之灑泣不已。遂入北城，居司馬子如南宅，遣太尉、彭城王韶等奉璽綬禪位於齊。初帝出宮時，以後為高王之女，不見而出。後聞之，大哭曰：「帝既退居北城，我何忍獨處大內？」屏去儀衛，只帶宮女數人來至帝所。
　　帝見之，下淚曰：「卿來何為者？爾家正當隆盛，富貴自在，何戀此敗亡之身為？」後曰：「妾侍陛下久矣，生死願在一處，敢以盛衰易節？」於是相抱而哭，守帝不去。
　　五月戊午，群臣勸進。洋即帝位於南郊，是為顯祖文宣皇帝，國號大齊，改元天保，大赦。是日，鄴下獲一赤雀，獻於壇上。文宣大喜，以為受命之瑞。中外百官進秩有差，自魏敬宗以來，群臣絕祿，至是始復給之。己未，封帝為中山王，待以不臣之禮。立九廟，皆冠以帝號。追尊獻武王為獻武皇帝，廟號高祖；文襄王為文襄皇帝，廟號世宗。凡魏朝所封爵號，皆降一等，本宣力於齊，為齊佐命者不在降限。辛酉，冊尊太妃婁氏為皇太后。命太保元修伯持節往晉陽，進璽綬冊書於太后。太后受冊，乃服韋衣，升殿受賀。
　　諸夫人皆行九叩禮。爾朱後平素與太后為敵體，至是亦跪拜如儀。六月，迎太后至鄴，一應嬪妃眷屬皆從行。齊主朝太后於崇訓宮。太后曰：「吾兒素有大志，今果然。然當念先帝當日苦爭力戰、經營創造之難，勿以得天下為易也。」齊主再拜受命。癸未，封弟濬為永安王，淹為平陽王，浟為彭城王，演為常山王，渙為上黨王，淯為襄城王，湛為長廣王，湝為任城王，湜為高陽王，濟為博陵王，凝為華山王，潤為馮翊王，洽為漢陽王，共十三人。又封宗室高岳等十人、功臣厙狄乾等七人皆為王。尉景子尉燦官為儀同三司，性粗暴，見厙狄乾等封王，其父不加王爵，大怒，十餘日不朝。遣使召之，閉門不納，隔門謂使者曰：「天子不封燦父為王，燦何以生為？」使者回奏，帝鑒其直，乃亦封景為王。將立後，集群臣議之。蓋帝為太原公時娶長史李希宗女，伉儷相得，後又納段韶之妹，更加寵愛。隆之、德政欲結勛貴之歡，以李妃漢人不可為天下母，請立段妃。帝不從，立李氏為後，其子殷為皇太子。赦畿內及并州死犯，餘州死罪減等。是時政令一新，臣民悅服。惟慮關西有警，嚴設重兵以待。但未識泰聞東魏之亡，能興師討罪否，且聽下文分解。
