
　　話說蠕蠕公主貌雖美麗，性甚嚴急，在宮總行蠕蠕禮數。王欲得其歡心，於諸夫人盡皆疏遠，待之獨厚。然以舊寵相違，頗懷不樂。又三王禿突佳朝夕入宮請見，意甚厭之。一日，與公主同游南宮，設宴錦香亭上，小飲盤桓，謂公主曰：「此間宮院若何？」對曰：「山色如畫，亭臺幽雅，風景絕佳，真小洞天也。」王曰：「果如卿言。我宮中不及此地，吾與卿移居於此可乎？」
　　公主曰：「大王愛此，妾亦愛也。」遂召禿突佳謂曰：「北府宮廷深遠，人數眾多。公主居內，不能與王叔常親。今欲居此，王叔出入亦便。且王叔獨居無耦，就於左院中娶一美婦作伴何如？」三王喜曰：「公主居此最好，但恐大王車馬往來不便耳。」王見二人皆允，是夜遂留宿南宮。次日，將宮中所有盡行遷來。過了幾日，自至鳳儀堂迎婁妃還宮。諸夫人處亦時時過去，心中遂絕牽掛。時交初夏，王在飛仙院與鄭夫人宴飲，夜深方寢，偶犯風露，次日疾作。忙召太醫調治，婁妃親奉湯藥，如是者半月。公主怪王不至，疑其見棄，或以病告，仍疑不信，大懷怨望。王聞其怒，不得已以步輿遮幔，扶病而來。公主迎入，見王真病，疑怨始解，病亦漸愈。今且按下不表。
　　且說宇文泰見東魏與蠕蠕通好，日夜慮其來寇。以玉壁地連東界，為關西障蔽，因厚集兵力，命王思政守之。繼欲遷思政為荊州刺史，苦於無人替代，乃召思政問曰：「公往荊州，誰可代玉壁者？」思政曰：「諸臣中唯晉州刺史韋孝寬，智勇兼備，忠義自矢。使守其地，必為國家湯城之固。當今人才無逾此者。」泰曰：「吾亦久知其賢，今公保舉，定屬不謬。」乃使思政往荊州，孝寬鎮玉壁。孝寬之任，簡練材勇，廣積芻糧，悉遵思政之舊。
　　高王聞之，謂諸將曰：「前日不得志於玉壁者，以思政善守耳。今易他人鎮之，吾取之如拉朽矣。」段韶曰：「王欲西征，不如直搗關中，攻其不備，無徒頓兵堅城之下。」王曰：「不然。泰以玉壁為重鎮，吾往攻之，西師必出，從而擊之，蔑不勝矣。」諸將皆曰：「善。」乃召高洋歸鎮并州。大發各郡人馬，親率諸將，往關西進發。
　　武定四年九月，兵至玉壁城。旌旗蔽野，金鼓震天，城中皆懼。孝寬安閉自若，或請濟師於朝，孝寬曰：「朝廷委我守此，以我能禦敵也。今有城可守，有兵可戰。敵至，當用計破之，奚事紛紛求救，以貽朝廷之憂？諸君但遵吾令，以靜制之，不久賊自退矣，何畏之有？」乃下令堅守，不出一兵。
　　高王停軍城外，屢來挑戰，城中寂然不應。乃四面攻擊，晝夜不絕。孝寬親到城上，隨機拒敵。城中無水，汲於汾。高王令絕其水道，城中掘井以汲。
　　又於城南築土山，高出城上，令軍士乘之而入。孝寬連夜築樓，高出土山以御之。王使人謂之曰：「爾雖築樓至天，我當掘地取汝。」乃鑿穿地道，用孤虛法以攻之。孤虛者取日辰相剋，黃帝戰法，避孤擊虛，故王用之。引兵攻西北，而掘地道於東南。孝寬曰：「西北地形天險，非人力所能攻，彼不過虛張聲勢耳，當謹備東南。」乃掘長塹邀絕地道，選能戰之士屯於塹上。
　　外軍穿地至塹，即擒殺之。又於塹下塞柴貯火，用皮排吹之，在地內者皆焦頭爛額，東軍死者千餘人。高王大怒，造衝車攻城。車之所及，聲如霹靂，城牆磚石碎落如雨，無不摧毀，守軍皆恐。孝寬縫布為幔，隨其所向張之，布既懸空，車不能壞。東軍又作長竿，縛鬆麻於上，灌油加火燒布焚樓。孝寬作長鉤，利其刃，火竿將至，以鉤遙割之，鬆麻盡落。東軍又於城之四面穿地二十道，中施樑柱，縱火燒之，柱折城崩。孝寬隨崩處豎木柵捍之，敵不得入。城外盡攻擊之術，而城中守禦有餘。孝寬又奪據土山，東軍不能制。
　　王乃使倉曹參軍祖珽說之曰：「君獨守孤城，西方無救，恐不能全，殺身無益，何不降也？」孝寬報曰：「我城池嚴固，兵食有餘，攻者自勞，守者自逸，豈有旬日之間已須救援？特憂爾眾有不返之危。孝寬關西男子，必不為降將軍也。」珽復謂城中人曰：「韋城主受彼榮祿，或可復爾，以外軍民何事相隨入湯火中？」又射募格於城中云：「能斬城主降者，拜太尉，封開國公，賞帛萬匹。」人拾之以獻孝寬。孝寬手題書背，也射城外云：「能斬高歡者，準此。」東魏苦攻五十餘日，士卒死者七萬餘人，共為人塚。高王智力俱困，且慚且憤，因而疾發。又夜有大星墜於營中，櫪馬皆鳴，士卒驚恐。
　　王知勢難復留，十一月庚子，解圍去。宇文泰初聞玉壁被圍，諸將咸請出師，泰曰：「有孝寬在，必能御之，無煩往救也，且歡嚴兵而來，以攻玉壁，謂吾師必出，欲逞其豕突，僥倖一勝耳。此意孝寬能料之，故被兵以來，絕不遣一介行人求救於朝，正欲守孤城以挫其鋒也。」於是不發一兵。及東魏兵退，孝寬報捷，泰喜曰：「王思政可謂知人矣。」乃加孝寬為驃騎大將軍、開府儀同三司。其餘守城將士晉級有差。
　　方高王輿病班師，軍中訛言孝寬以勁弩射殺高王。孝寬令眾唱曰：「高歡豎子，親犯玉壁。勁弩一發，凶身自殞。」於是遍傳人口。高王臥病，不與諸將相見。軍士又聞訛言，皆懷驚懼。王知之，便命停軍一日，扶病起坐外帳，召大小將士進見，將士皆喜。又集諸貴臣於內帳，開樂設飲。酒酣，使斛律金唱敕勒歌，其歌曰：
　　敕勒川，陰山下，天似穹廬罩四野。
　　天蒼蒼，野茫茫，風吹草低見牛羊。
　　王自和之，欷歔流涕，左右皆為揮淚。又謂金等曰：「今吾病甚，欲召子惠來此代總軍事，而鄴中又乏人主持。吾嘗與孝先論兵，此子殊有才略，朝中事吾委孝先主之何如？」金曰：「知臣莫若君，韶之才足當此任，願王勿疑。」王乃令韶飛往晉陽，同高洋入鄴，而換取高澄至軍。澄聞召，以朝事悉托孝先，辭帝起行。方出府門，一異鳥飛來，小鳥從之者無數，向澄哀鳴。澄射之，鳥墜馬前，視其狀特異，眾莫能識。皆曰：「此妖鳥也。」惡而棄之。不一日，遇見大軍，世子進營，拜王於帳下。王曰：「汝來乎？」
　　澄應曰：「唯。」又曰：「汝來天子知乎？」曰：「天子但知兒歸晉陽，不知父王有病也。」王令權主軍事，星夜回去。至晉陽，輿疾入府。婁妃及諸夫人見王病重，無不憂心。妃勸王息心靜養，諸事皆委世子處分，王從之。
　　且說司徒侯景右足偏短，弓馬非所長，而胸多謀算，智略過人。東魏諸將若高敖曹、彭樂等皆勇冠一時，景常輕之曰：「此屬皆如豕犬，亦何能為？」
　　又常言於王曰：「願假精兵三萬橫行天下，要須濟江縛取蕭衍老公，以為太平寺主。」王壯之，以其才略出眾，使將兵十萬，專制河南，倚任若己之半體。景又常輕高澄，謂司馬子如曰：「高王在，吾不敢有異。一日無高王，吾不能與鮮卑小兒共事也。」子如掩其口曰：「毋妄言。」澄微聞之，殊以為恨。及高王疾篤，乃詐為王書召之。先是景與王約曰：「今握兵在遠，人易為詐，所賜書背請加微點，以別情偽。」王許之。澄不知也。景得書，翻視背無點，疑有變，遂不肯行。又聞王有疾，乃擁兵自固，以觀天下之勢。
　　澄亦無如之何。一日，侍疾王側，王熟視之，謂曰：「我病汝固當憂，但汝面更有餘憂何也？」澄未及對，王曰：「豈非憂侯景反耶？」澄曰：「然。」
　　王曰：「侯景為我布衣交，屢立大功，引處臺令，專制河南十四年矣。嘗有飛揚拔扈之志，顧我能蓄養，非汝所能駕御也。今四方未定，我死之後，勿遽發哀，徐俟人心稍安，成喪未晚。厙狄乾鮮卑老公，斛律金敕勒老公，秉性遒直，終不負汝。可朱渾道元、劉豐生遠來投我，必無異心。潘相樂本學道人，性和厚，汝兄弟當得其力。韓軌少戇，宜寬假之。彭樂心腹難得，宜防護之。堪敵侯景者唯慕容紹宗，我故不貴之，以遺汝。他日景有變，可委紹宗討之，必能平賊。」又曰：「段孝先忠亮仁厚，智勇兼全，親戚之中，惟有此子，軍旅大事可共籌之。我恐臨危之時不能細囑，故先以語汝。」世子涕泣受命。繼又歎曰：「邙山之戰，吾不用陳元康之言，留患遺汝，死不瞑目，悔何及哉！」次日，蠕蠕公主來北府探病。婁妃恐王心不安，出外接見平敘姊妹之禮，攜手而入。時爾朱後、鄭夫人皆在王所，一一相見。公主見王病重，不覺泣下沾襟。王謝之曰：「緣盡於此，我死，汝歸本國可也。」
　　公主曰：「身既歸王，王雖死，我終守此，不忍言歸也。」王對之流涕而已。
　　武定五年正月朔，百官入賀，王力疾御前殿，大會文武。忽日色慘淡無光，問：「何故？」左右報曰：「日蝕。」王臨軒仰望，日蝕如鉤，欲下階拜不能矣，歎息回宮，病勢日重。至初五日丙午，集婁妃、諸夫人、世子、兄弟等於牀前，以後事相囑。修遺表自陳不能滅賊，上負國恩為罪。又囑婁妃曰：「諸夫人有子女者，異日各歸子女就養；無子女者，隨汝在宮終身。汝皆善視之，無負我托。」言畢遂卒，時年五十有二。合宮眷屬無不傷心慟哭，唯岳夫人不哭，悄步回宮。世子遵遺命，秘不發喪，戒宮人勿泄。至夜，忽報岳夫人縊死宮中。妃及諸夫人共往視之，已珠沉玉碎，莫不傷感。遂以禮殮之。後人有詩弔之云：
　　　　大星忽殞晉陽塵，粉黛三千滴淚新。
　　　　碧海青天誰作伴？相從只有岳夫人。
　　且說侯景料得歡病不起，又與高澄有隙，內不自安，遣人通款於泰，以河南地叛歸西魏。潁川刺史司馬世雲與景素相結，聞景叛，遂以城附。又豫州刺史高元成、廣州刺史暴顯、襄州刺史李密，景皆誘而執之，盡並其地。
　　繼又遣軍士二百，潛入西兗州，欲襲其城。刺史邢子才覺之，掩殺殆盡，遂散檄於東方諸州，使各為備。以景反狀聞於朝，澄得報大懼，集群臣問計。
　　諸將皆言侯景之叛禍由崔暹，請殺之以謝景，則景不反矣。澄欲從之，陳元康諫曰：「今四海未清，紀綱粗定。若以數將在外，苟悅其心，枉殺無辜，虧廢刑典，豈直上負天地，何以下安黎庶？臣以為暹即有罪，不可因事殺之。晁錯前事可以為鑒也。」澄以為然，乃遣司徒韓軌督率大兵以討景，諸將皆受其節制。澄自景反，頗懷憂懼，留洋守鄴，而召段韶歸北，謂之曰：「侯景外叛，我恐諸路有變，當出巡撫之，然後入朝。留守事一以相委。」韶再拜。又令陳元康代作高王教令數十餘條，遍布內外。臨行，執韶手泣曰：「我親戚中唯子可受腹心之寄。今以母弟相托，幸鑒此心，慎勿誤我。」言訖，哽咽良久。韶亦灑淚曰：「托殿下洪福，保無他也。」正是：大廈內傾憂未已，強藩外叛禍方興。
　　未識世子入朝之後能使內寧外安否，且俟下文細說。
