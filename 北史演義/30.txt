
　　話說斛斯椿自行魘魅之後，屢遣人到并州打聽高王消息，聞王有病不能出理軍政，深信法術有靈，暗暗奏帝，不勝欣喜。道士有璋尤日夕作法，攝其三魂六魄，等待三月十五功滿，高王一定身亡。那知時刻已到，杳無動靜，有璋惶急，謂椿曰：「此人福命非常，暗中已得救護，事不濟矣。」椿大驚失色曰：「此人不死，吾輩終無葬身之地。為之奈何？」次日，帝召問，椿以實奏。帝不悅曰：「為之無益，徒成畫餅。倘為所知，益增仇恨矣。」椿曰：「此事甚秘，歡何從知？但其耳目甚廣，恐在京勛貴有泄漏者。」帝曰：「司空高乾前與朕立盟不負，今復貳心於歡，泄漏機密。歡奏之為侍中，朕不許。又求為徐州刺史，其意叵測。朕欲誅之何如？」椿曰：「乾與歡乃同起事之人，往來常密，其泄漏朝廷機密無疑。今亦發其私盟事，告之於歡，則歡亦必疑有貳心，乾乃可誅矣。」帝從其計，乃下詔於歡曰：「高乾嘗與朕盟，數言王短。今在王前，復作何說？王可直奏，以執離間之口。」高王見詔，以乾與帝盟，亦惡之。即取乾前後數啟，遣使封上。帝乃召乾至殿，對歡使責之。乾曰：「陛下自立異圖，乃謂臣為反覆。人主加罪，其可辭乎？」
　　遂賜死。帝又密敕東徐州刺史潘紹業殺其弟敖曹。敖曹聞其兄死，知禍必及己，先伏壯士於路，執紹業，得敕書於袍領，遂將十餘騎奔晉陽。王聞乾死，深悔負之，見敖曹，抱其首哭曰：「天子枉殺司空，令我心惻。」悲不自勝。
　　敖曹兄仲密為光州刺史。帝敕青州刺史斷其歸路，仲密亦間行奔晉陽。王皆任之為將。王病癒，猶未至北府與婁妃相見。一日，桐花先歸，妃見之，問王起居。桐花曰：「大王容顏如舊，當即來也。」俄而王至，執妃手，深謝不安。眾夫人及兒女皆來拜賀。王曰：「幸邀天佑，復得與卿等相見。然天下事尚未可知，我斷不學爾朱天寶，受其屠割也。」妃曰：「天下諒無他變，王靜守并州，且圖安樂可耳。」是夜，王宿婁妃宮，私語妃曰：「吾納孝莊後，諒卿已知，卿度量寬宏，定不怨我。但彼此各不相見，究非常理。今後懷孕將產，如得生男，欲屈卿往賀，彼此便可會面，未識卿意允否？」妃曰：「木已成舟，見之何害？臨期妾自來賀也。」王大喜，作揖謝之。隔數日，後果生子，名浟，字子深，王第五子也。三朝，婁妃備禮往賀，與孝莊後相見，平敘賓主之禮而還。自此兩府往來無間。今且按下慢表。
　　且說關西賀拔岳受帝密詔，共圖晉陽，然懼高王之強，懷疑不安，乃與宇文泰議之。泰曰：「近聞高王有病，不能理政，未識信否。公當通使晉陽，一探消息，審其強弱何如，然後可以為計。」岳乃遣行臺郎馮景詣并州。王聞岳使至大喜，曰：「賀拔公詎憶我耶？」乃即召景入見。景至殿下再拜，呈上岳書。王覽畢，召上賜坐，謂之曰：「孤蒙行臺不棄，煩卿至此。但破胡出鎮荊州，何無一使相通？行臺處曾有使至乎？」景曰：「無之。」遂命設宴外庭。宴罷，送歸驛舍安歇。三日後，景辭歸。王復召至殿上，與景歃血，約岳為兄弟。景歸，言歡禮意慇懃，欲申盟好，相期行臺甚厚，究未識其真假。宇文泰曰：「歡奸詐有餘，未可遽信。」泰請自往觀之。岳曰：「左丞去可得其真心，但使者亟往，恐動其疑，奈何？」泰曰：「歡納爾朱後為妾，近聞生子，內外百官皆賀。今備禮儀數事，託言往賀，彼不疑矣。」岳曰：「善。」乃以泰充賀使而遣之。泰至晉陽，投館驛安歇。明日，叩轅求見，將賀啟禮儀先行呈進。王接啟，知來使是宇文泰，即傳進見。泰至階下再拜，王見其相貌非常，眼光如曙，召上問曰：「君即宇文黑獺耶？雖未謀面，聞名久矣。」命坐，賜茶。泰曰：「前使回，賀拔行臺知王有添子之喜，遣泰前來拜賀。薄具土宜，乞王賜納。」王曰：「此何足賀，勞卿跋涉，足感行臺之念，我不忘耳。」遂命設宴堂上，親自陪飲。暗忖：「黑獺形貌決非凡物，不若留之晉陽，庶免後患。」酒半酣，謂之曰：「卿北人也，宗族墳墓皆在於此，卿事賀拔公，何不事我？卿能屈志於此，定以高官相授。」
　　泰下席再拜曰：「大王重念小臣，曷敢違命。但臣奉行臺之命而來，若貪富貴留此不返，則失事人之道。臣失事人之道，王亦何取於臣？願還關西，復命後來事大王，俾臣去就有禮。」王見其言直，遂許之。宴罷，泰拜退，不回館驛，帶了從人，飛馬出城逃去。王次日復欲執而留之，報言已去。差輕騎往追，泰已逃進關中。不及而返，王深悔之。泰回長安，復命賀拔岳曰：「高歡狀貌舉止，決不終守臣節，其所以未篡者，正憚公家兄弟耳。侯莫陳悅之徒非所忌也，公但潛為之備，圖之不難。今費也頭控弦之騎不下一萬，夏州刺史斛拔彌俄突有勝兵三千餘人，靈州刺史曹泥、河西流民紇豆陵伊利等各擁部眾，未有所屬。公若移軍近隴，扼其要害，震之以威，懷之以惠，可收其士馬，以資吾軍。西輯氐羌，北撫沙塞，還軍長安，匡輔魏室，此桓、文之功也。」岳聞其言大悅，復遣泰詣洛陽見帝，密陳其狀。帝大悅，加泰武衛將軍，使回報岳，許以便宜行事。八月，帝以岳為都督雍、華等二十州諸軍事、雍州刺史，又割心前之血，遣使者齎以賜之。岳受詔，遂引兵西屯平涼，以牧馬為名。斛拔彌俄突、紇豆陵伊利以及費也頭、萬俟受洛乾、鐵勒、斛律沙門等，皆附於岳。秦、南秦、河、渭四州刺史同會平涼，受岳節度。唯靈州曹泥素附晉陽，不從岳命。岳自是威名大振，兵勢日強。又以夏州為邊要重地，必得良刺史以鎮之。非其人不可任，眾皆舉泰。岳曰：「宇文左丞吾左右手，何可離也。」沉吟累日，無一能勝此任者，不得已，卒表用之。
　　且說高王聞岳屯兵平涼，招撫邊郡諸部落，乃使長史侯景往招紇豆陵伊利，使歸順晉陽。伊利新受關西之命，不從。景還報，王大怒，乃引兵三萬，親率諸將襲之。伊利拒戰於河西，大敗。生擒伊利以歸，遂遷其部落於河東。
　　帝聞，讓之曰：「伊利不侵不叛，為國純臣，詎有一介行人先請之乎？」王奏曰：「伊利外順天朝，內實包藏禍心。及今不除，必為後患，臣所以不待上告而伐之也。專命之罪，臣何敢辭？」又欲探帝旨意，託言天下已定，表辭王爵，解軍權。帝亦知其詐，不允所請，下詔慰諭。又請所封食邑十萬戶分授諸將佐，以酬建義討賊之勛。帝乃從之，減其國邑十萬戶。
　　再說賀拔岳聞知伊利被擒大怒，謂諸將曰：「伊利新降於我，歡竟滅之，是使我不得有歸附之徒也。今曹泥附彼，我亦起兵滅之，以報伊利之役何如？」眾不欲行。乃使都督趙貴往夏州，與宇文泰謀之。泰曰：「曹泥孤城阻遠，未足為憂。侯莫陳悅貪而無信，宜先圖之。」貴歸，以泰之言告岳。
　　岳曰：「陳悅新受帝旨，許我同心為國，豈有他意？若不滅曹泥，是使人皆懼歡而不畏我，何以威眾？」遂起師，召悅會於高平，共討曹泥。
　　先是高王患賀拔岳、侯莫陳悅之強，右丞翟嵩曰：「嵩乞憑三寸之舌間之，使其自相屠滅。」王大喜，遣其潛入關西。嵩至渭州，假作江湖相士，賂門者求見陳悅。悅見嵩一表非俗，應答如流，深敬異之，遂留府內，與之日夕談論，甚相得。因問嵩遊歷四方，所識貴人有幾，而極貴者為誰。嵩曰：「吾相人多矣，莫如高晉陽是一代偉人，非目前王侯輩所及。且相不徒在形貌間也，其人深沉有度，求賢若渴，有功必賞，故能糾合智勇，芟除寇亂。以爾朱百萬之眾取之如拉朽，所謂『順之者昌，逆之者亡』，此其人也。」
　　悅聞心動，因曰：「吾欲結好高王久矣，慮其不信我也。」嵩曰：「將軍果有意結好，吾為將軍先容何如？」悅曰：「君與高王有舊乎？」嵩曰：「不惟有舊，吾實王之右丞翟嵩也。王慕公英名，故特遣我到此密訂盟好。」悅大驚，起身致敬曰：「不識右丞光降，連日多罪。如高王果有念我之心，敢不執鞭以從？」嵩又言高王許多好處，悅求附恐後。一日，忽報長安有文書至。悅視之，乃召其會兵高平，進討靈州，暗想：「吾欲附歡，而討其所附不可。然違岳命，則先觸惡於岳，又不可。」因與嵩商之。嵩問悅曰：「制人之與受制於人孰善？」悅曰：「制人善。」又曰：「獨據一方與分據一方孰善？」悅曰：「獨據善。」嵩曰：「然則公可以無疑矣。為公之計，公承岳召，即引兵赴之，使岳不疑。然後乘其間而圖之，誅其帥，撫其眾，內據關中之固，外得晉陽之助，稱雄一時，天下畏服，何至鰓鰓然受制於岳哉？」
　　悅曰：「公言誠是，吾計決矣。」乃引兵三萬進與岳會。岳不知其有異，聞其至大喜，坦懷待之，數與宴語。長史雷紹諫岳曰：「悅意叵測，宜謹防之。」
　　岳不以為然，使悅將兵居前。行至河曲，悅誘岳入營商論軍事。坐未久，悅陽稱腹痛而起，其婿元洪景猝起不意，拔刀斬岳。岳左右惶愕，皆散走。悅遣人諭之曰：「我別受旨，止取一人，諸君勿怖。」眾疑出自帝意，皆不敢動。而悅既斬岳，以為大事已定，不即撫納其眾。一面遣嵩歸報高王，一面引軍入隴，屯兵水洛城。於是岳眾散還平涼。岳將趙貴詣悅請岳屍，悅許之，貴乃葬之高岡。岳死時年二十八。悅軍中皆相賀，行臺郎中薛憕私謂所親曰：「主帥才略素寡，輒害良將，吾屬今為人虜矣，何賀之有？」
　　當是時岳眾未有所屬，諸將以都督武川寇洛年最長，推使總諸軍事。洛素無威略，不能齊眾，乃自請避位，另推賢者為主。趙貴曰：「宇文夏州英略冠世，遠近歸心，賞罰嚴明，士卒用命。若迎而奉之，大事濟矣。」諸將或欲南召賀拔勝，或欲東告魏朝，猶豫未決。都督杜朔周曰：「遠水不能救近火。今日之事，非宇文夏州無能濟者。趙將軍議是也。吾請輕騎告哀，且迎之來。」眾乃從之。朔周馳至夏州，以岳死告泰，泰對眾大慟曰：「此必晉陽有使，與悅通謀，以害元帥。若不殺悅報仇，非丈夫也。」朔周請其速行，泰乃與將佐賓客共議去留。前太中大夫韓褒曰：「此天授也，又何疑乎？侯莫陳悅井底蛙耳，使君往，必擒之。」眾以為悅在水洛，去平涼不遠，倘若已有賀拔之眾，圖之實難，願且留以觀變。泰曰：「悅既害元帥，自應乘勢直據平涼，而退屯水洛，吾知其無能為也。夫難得易失者時也，若不早赴，眾心將離。」時有都督彌姐元進陰謀應悅，泰知其謀，與帳下親將蔡祐謀執之。祐曰：「彌姐元進會當反噬，不如殺之。」泰乃陽召彌姐元進及諸將入計事，坐定，泰曰：「隴賊逆亂，害我元帥，當與諸人戮力討之。諸人似有不同者，何也？」言未畢，祐被甲持刀直入，瞋目謂諸將曰：「朝謀夕異，何以為人？今日必斷奸人首！」舉坐皆叩頭曰：「願有所擇。」祐乃叱彌姐元進下，斬之，並誅其黨。因與諸將同盟討悅。泰謂祐曰：「吾今以爾為子，爾其以我為父乎？」祐字承先，高平人，勇冠三軍，素有膽略，助泰成事者也。泰發夏州，令杜朔周引兵一千，先據彈箏峽。時民間惶懼，逃散者多，軍士爭欲掠之。朔周曰：「宇文公方伐罪弔民，奈何助賊為虐？」約束軍士，秋毫無犯。於是遠近悅附，兵行無阻。但未識泰到平涼，若何進討陳悅，且聽下卷再說。
