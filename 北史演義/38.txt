
　　話說孝武自平原去後，至夜不見回宮，正欲遣使去召，忽內侍報道：「公主已經身故，現在載屍還宮。」帝大驚失色，曰：「屍何在？」內侍曰：「已入寢宮。」帝急入，走向屍旁一看，果見玉貌如生，香魂已斷，放聲大哭，慌問隨去內侍：「公主因何而死？」內侍備述丞相、諸王相逼之狀，以致命絕。帝聞之怒氣填胸，曰：「此皆南陽欺朕，騙去逼死，誓必殺之。」次日視朝，文武皆集。帝見南陽，拍案大罵道：「你詐病欺君，殺死親妹，不忠不仁，留你何用！」喝令收禁南牢治罪，值殿武士便把南陽拿下。宇文泰出班奏道：「陛下莫罪南陽，此皆臣之過也。平原穢亂宮闈，大乾法紀。若不除之，有累帝德不淺。」帝曰：「即欲治罪，何不奏聞？」泰曰：「臣等知平原越分承恩，陛下必不能割愛全義，故擅行處死，以絕陛下之意。專命之罪，乞陛下鑒之。」帝默然，拂袖而起，乘輦退朝。泰即傳諭南牢，放出南陽，任職如故。蓋斯時政在宇文，在廷文武寧違帝旨，不敢逆泰，雖帝亦無如之何。回到宮中，唯有切齒含怒。或彎弓射空，或拔劍砍柱，正所謂鳥啼花落，觸處傷心。泰知帝怒不解，密置腹心於宮中，察帝動靜，纖悉必報。
　　一夜，帝見月光如水，追念平原，慘然下淚。因自吟曰：
　　　　明月依然在，佳人難再求。
　　　　香魂遊淺土，玉骨葬荒丘。
　　　　把劍仇難復，吞聲怨未休。
　　　　枉為天子貴，一婦不能留。
　　便有人抄他詩句，報知宇文泰。泰大懼，暗想：「我不害他，他必害我，豈可復奉為帝。」密與心腹商議廢立之計。侍中于謹曰：「高歡負逐君之丑，天下非之。今若復行廢立，恐丞相犯弒主之名，奈何？」泰曰：「今禍難方興，爭戰未已。欲御外患，必除內憂。吾以赤心奉之，彼反以我為仇。異日疆場有事，變從中起，則大事去矣。不若除此無道，另立賢明，庶國家長久之計。」謹曰：「帝心誠不可保，但既奉之，而又害之，恐為歡所笑耳。」
　　泰曰：「笑者小事，今騎虎之勢，正不得不爾。」因定計於長安城東，請帝遊獵，暗行弒逆。泰遂入朝奏帝，帝許之。
　　適有天文官啟帝云：「臣夜觀乾象，帝星不明。又客星侵帝座，黑氣直入紫微垣，主陛下明日有不測之憂，慎勿出宮。」帝驚曰：「丞相請朕出獵，奈何天象有此變異？」因降旨於泰曰：「朕躬偶抱微疾，不能行幸。」泰復請曰：「聖躬不安，乞明日君臣共宴於華林園，以遣帝懷。」帝許之。次日，泰於華林園擺設華筵，會集百官，恭迎帝駕臨御，提爐引導，曲盡臣禮。筵前管弦齊奏，歌舞喧闐，山珍海味，無不畢陳。百官輪流上酒，帝不覺沉醉。
　　泰又跪獻金卮，俯伏上壽。帝又飲之。宴罷，帝起回宮，文武皆退，乃召天文官問曰：「今日已過，保無事否？」天文官奏曰：「須過亥時，聖躬萬福。」
　　帝命之退，遂就寢。至半夜，腹痛如裂，知中毒，大呼曰：「斛斯椿誤我！斛斯椿誤我！」不數聲，遂崩。時正亥刻，年二十五歲。宮官忙報知宇文泰。
　　泰尚未寢，即帶腹心左右，先自入朝，問內侍曰：「帝臨崩有何言？」內侍曰：「帝呼斛斯椿誤我數聲而絕。」泰於是約束御林軍士，把守各處宮門，然後傳召百官。天將明，百官皆至，聞帝崩，皆驚愕失色。然權歸宇文，無一人敢出聲者。泰命殮帝屍，俟新天子立始行喪禮。後人有詩悼之曰：
　　　　一失江山不自持，避湯就火亦奚為。
　　　　不堪洛下滄桑變，又見長安似弈棋。
　　泰命群臣議所當立，眾舉帝兄之子廣平王元贊，年雖幼，以序以賢，允協人望。泰疑未定。時獨坐室中，侍中濮陽王元順來見，泰迎入室中，問：「王何言？」順垂淚曰：「下官為立君之事而來。」泰曰：「王意中誰可者？」
　　順泣曰：「高歡逼逐先帝，立幼主以專權。明公宜反其所為。廣平幼衝，不足為帝。願公立長君以安社稷。」泰曰：「王言是也。吾欲奉太宰南陽寶炬為帝，王意以為可否？」順曰：「南陽素有仁義之風。奉以為帝，天人允服，足見公之赤心為國也。」泰即傳諭百官，眾皆悅服。乃備法駕，具冠冕，率文武耆老，皆至王府勸進。南陽辭不敢當，眾皆伏地嵩呼。三讓三請，王乃登車，即位於城西壇上，臨大殿受朝。改元大統，頒詔大赦，追贈父京兆王為文景皇帝，母楊氏為文景皇后，立妃乙弗氏為皇后，長子元欽為太子。進丞相泰為都督中外諸軍、彔尚書事、大行臺，封安定王。泰固辭王爵，乃封安定公。以尚書斛斯椿為太保，廣平王贊為司徒。文武名官皆進爵有差。殯孝武於草堂佛寺，喪禮俱簡。諫議大夫宋珠悲哀特甚，數日水漿不入口，嘔血數升。泰以名儒，不之罪也。
　　其時有渭州刺史可朱渾道元，本懷朔人，初與侯莫陳悅連兵相應，後悅為泰所殺，道元據州不從。泰攻之不能下，遂與連和，命守渭州。及孝武西遷，魏分為二，道元之母與兄皆在山東鄴城，不能接歸。又少在懷朔，與歡親善，故家室在東，歡亦常撫恤之。道元每切思親之念，特以孝武舊君，不忍背負，留關西不返。一旦，新君詔至，知孝武已崩，深為駭異。遣使長安，訪得帝崩之由：因與泰不合，遂為所害。大怒，告眾將曰：「吾所以棄家離母而留此者，以歡犯逐君之罪，泰有奉主之功故耳。今泰擅行弒逆，其惡更甚於歡，豈可與之同事。吾今引兵車行，諸將願去者隨吾以去，不願去者請歸長安，吾不禁也。」眾將皆曰：「公不欲與逆臣為伍，某等亦生死從公。」
　　要曉得可朱渾道元是關西虎將，素號萬人敵。又撫下以恩，與同甘苦，能令士卒致死，用兵如神，泰亦畏之。故欲東行，士無異志。道元又曰：「吾有書先達晉陽，誰堪使者？」階下走上一將，年方二十，凜凜身材，驍勇無比，便道：「小弟願往。」乃道元之弟天元也。道元大喜道：「弟既肯行，便領書去。但路上須要小心，不可有失。」天元領了兄命，帶了家將十餘人，飛馬而去。行至烏蘭關，關將不肯放行。蓋其時靈州不服，泰遣李弼、趙貴二將正欲往征，關口謹防奸細出入，如無泰命，不許放出一人一騎。天元候至更深，便於關前四處暗暗放起火來。風烈火猛，沿燒甚熾。關上望見火勢，開關救火。天元引十數騎，從鬧中奪路而走。把關軍士攔擋，天元連殺數十人，逃出關口，逕往靈州飛奔而去。不一日到了靈州，備說投東之故。曹泥大喜，便差人護送前往。
　　再說把關將當夜擒得天元從者一人，審出情由，飛報長安。泰大驚，謂諸將曰：「可朱渾道元勇冠三軍，若令東去，關西又生一勁敵矣。必乘其未去，擒之以歸，方免後憂。諸將中誰可往者？」眾舉侯莫陳崇可使。蓋崇勇而善戰，所向無敵，曾單騎擒丑奴於陣上，是泰麾下第一員健將，故眾舉之。
　　泰遂授以精騎五千，往渭州截其去路。泰又思陳崇雖勇，恐不足以制之。又傳諭李弼、趙貴大軍勿往靈州，且於烏蘭關截殺道元之軍，勿使走脫。
　　且說陳崇兵至渭州，道元因急欲往東，已離渭州進發，聞有兵來，道元謂諸將道：「且住，吾當先破其軍而去。」因回軍以待。陳崇追及，大聲喝道：「可朱渾道元，朝廷待你不薄，何故去投外邦？今日天兵已到，快快下馬受縛，免汝一死。」道元出馬道：「你是侯莫陳崇？堂堂漢子，何乃為逆臣效力？」陳崇喝道：「你乃反賊，誰是逆臣？」道元道：「吾為永熙之故，受其爵命。今永熙何在？你不念舊君之冤，忝顏事仇，是亦逆賊。還要搖唇鼓舌，寧不愧死。」陳崇聽了，怒氣直衝，把槍直刺過來。道元便與交鋒。
　　戰有數十合，不分勝負。道元架住槍道：「我去了，誰耐煩與你戰鬥。」回馬便走。陳崇只認他力怯，乘勢趕上。那知道元暗藏飛錘在手，乘他追下，喝聲道：「著！」一錘打去，正中陳崇前心，翻身落馬，軍士急忙救起，已經鮮血直噴，不省人事。副將見主帥身危，只得收兵。道元趕上，喝道：「你們聽者，歸語宇文泰，今暫且饒地，少不得有一日殺到長安，正他弒君之罪。」
　　說罷，全軍起行，誰敢攔阻。一日到了烏蘭關，李弼、趙貴奉了宇文泰之命，早已引兵把住。遂驅兵大戰，怎當得道元將勇兵強，人人致死，弼與貴不能抵敵，讓他破關而出。道元行至靈州，曹泥接見，大喜。停軍一日，便即進發，一路無話。將近雲州地面，軍士乏糧，眾心未免慌亂。只見一枝人馬，旌旗耀日，紮在雲州界上。問之，乃并州大將賀拔仁軍也，眾心始安。蓋自天元到北，高王知道元來附，不勝大喜。一面命天元親往山東迎母，一面便命賀拔仁引兵二千，齎送資糧來接。探得道元將到，故停軍在此。道元便與賀拔仁相見。仁曰：「大王知將軍遠來，資糧必竭，故先運軍糧在此迎候。」
　　道元道：「高王真神人也。」兩軍合隊而行，到了并州。王已遣人來接，道元入見。王握手相慰曰：「喜故人遠臨如獲天賜，屈卿來此，勿憂不得志也。」
　　道元拜謝。即日封為車騎大將軍。
　　先是孝武棄世，東魏尚未曉得，自道元書來，方知帝崩。王乃遣使至鄴，奏請舊君之喪若何服制。帝令群臣議之。有太學博士潘崇和奏曰：「君遇臣不以禮則無服。是以商湯之民不哭桀，周武之民不服紂，禮宜無服。」有國子博士衛既隆、李同軌並奏曰：「高王及眾臣可以無服。獨高后與永熙離絕未彰，斷無妻不服夫之理。宜在宮中設位舉哀，改服守孝。」帝是之。於是臣寮皆不服喪，高后獨行喪禮。一日，高王至東府，意甚不悅。莊後問之。
　　曰：「孝武崩，婁妃痛女守寡，常鬱鬱.故我亦為之不快。」繼而歎曰：「誤他夫妻者，斛斯椿一人也。」後曰：「何與斛斯椿事？王逼我失節，至使王女為後不終，他日未必不學我也。」王默然。其後孝武后旋卒，而王次女孝靜後卒嫁楊遵彥，果如其言。此是後話，今且慢表。
　　再說時值端午佳節，王與鄭夫人同宴於翠薇亭。王醉，貪其地涼爽，就與夫人共宿亭上。宮人皆秉燭坐於簾外。將近三更，一宮人睡去。夢見空中有車馬儀仗冉冉而至。忽有紗燈兩對，隱隱前照。一美人身穿紫衣，手執金牌一面，上寫：宣召南嶽真仙雲司夫人鄭大車。逕入寢室。俄而見紫衣人手挽夫人飄然升雲而去，大驚而醒。至曉，王已起身。夫人安臥不動，呼之亦不應。王疑之，忙召宮人來視，昏默如故。王曰：「夫人如此，病乎，睡乎？」
　　眾莫對。宮人因述夜間之夢，王大驚曰：「如此，則夫人之魂仙去矣。」命守視勿動。次日，依然不醒。忙召婁妃來視，妃揭帳視之，紅顏如故，撫其四肢，溫軟如玉，但口中僅有微息，似續似斷。謂王曰：「夫人病勢甚急，可召醫官視之。」王曰：「醫官已召來視過，皆不能識。但云此離魂之症，非藥石所能效。為之奈何？」妃曰：「何不出榜招賢？有能醫得此症者，許以重賞。或有良醫來救，亦未可知。」王從之。那知即有應命而來者，皆不能治。延至七日，夫人依然若死。王日夜憂疑，寢食俱廢。一夕偶步廊下，忽聞內侍們竊竊私語曰：「大王要救夫人，何不召問世子？」王喝曰：「汝等在此何言？」內侍跪稟曰：「夫人之魂已歸仙室。前夜世子曾經夢見，懼王怒，故不敢告。王若召世子來問，便知其詳。」王即命召世子。但未識世子若何言說，果能救得夫人否，且聽下卷細說。
