
　　話說高王立馬高坡，見東軍大敗，尚欲收兵更戰，使張華原歷營點兵，莫有應者。還報曰：「眾兵盡散，營皆空矣。」王未肯去，斛律金曰：「眾心離渙，不可復用。宜急向河東，再圖後舉。」俄而，婁昭、潘樂、段韶飛奔而來，皆曰：「王何不去？」王曰：「能復戰乎？」韶曰：「不能矣。趙青雀已降於泰。諸將只道大王已去，皆渡洛東歸矣。此時不去，敵兵四合，恐自拔無路。」王猶據鞍未動，斛律金以鞭拂王馬，乃馳去。數將擁之而行。
　　王曰：「全軍盡沒，吾何以返？」韶曰：「臣父總錦衣軍，有兵一萬三千未動。侯景有五萬人馬，尚在河橋屯守。渡過洛水，便得濟矣。」行至洛口，時已二鼓。只見前面火把大明，早有敵軍攔住。段韶一馬當先，刺死來將，眾人殺散餘兵，渡過浮橋。將近黃河，忽報西軍抄截，河橋已斷。王大驚，問：「侯景人馬何在？」曰：「尚在迎敵西軍。」俄而，天色漸明，侯景接著，慰王曰：「王無憂，河橋雖斷，臣已命劉貴、段榮在下流處預備樓船五十號以待。王速登舟先渡，臣在此接應諸將便了。」王循河而行，果見段榮、劉貴艤舟以候，但岸高舟遠，不能即登。見一橐駝立在水灘，王下馬，縱身一躍，立在橐駝背上，才得就船。諸將相繼渡畢。喪甲士八萬，棄鎧仗十有八萬。泰追至河邊，選留甲士二萬，餘悉縱歸。都督李穆曰：「高歡破膽矣，速渡河追之，歡可獲也。」泰曰：「吾兵力未齊，且歡亦未能一舉滅之也。」
　　還軍渭南，所徵之兵甫至，令於戰所人種一柳，以旌武功。後人有沙苑詩一絕云：
　　　　馮翊南邊宿露開，行人一步一徘徊。
　　　　誰知此地青青柳，盡是高歡敗後栽。
　　西魏帝聞捷，加泰為柱國大將軍，李弼等十二將皆進爵增邑有差。弼弟身小而勇，每躍馬陷陣，隱身鞍甲之中，彭樂幾喪其手。敵人見之，皆曰：「避此小兒。」泰歎曰：「膽決如此，何必八尺之軀耶？」耿令貴殺傷甚多，甲裳盡赤。泰曰：「觀其甲裳，足知令貴之勇，何必數級紀功乎？」時高敖曹聞歡敗，釋弘農之圍，退保洛陽。己酉，西魏行臺宮景壽等向洛陽，洛州大都督韓賢擊走之。又州民韓木蘭作亂，賢擊破之，一賊匿屍間，賢至戰所，按收甲仗，賊倏起斲之，斷脛而卒。泰聞賢死，以為洛州可圖，復遣行臺元季海與獨孤信將步騎二萬趨洛，楊忠、李顯引兵趨三荊，賀拔勝、李弼引兵圍蒲坂。先是高王西伐，蒲坂民敬珍謂其從兄敬祥曰：「高歡迫逐乘輿，天下忠義之士皆欲倳刃於其腹。今又稱兵西上，吾與兄起兵斷其歸路，此千載一時也。」祥從之，糾合鄉里，數日有眾萬餘。會歡自沙苑敗歸，祥、珍率眾邀之。歡恐關東人心有變，急欲趕回晉陽，鎮撫四方，不顧而去。及賀拔勝、李弼至河東，祥、珍率猗氏等六縣十餘萬戶歸之。泰以珍為平陽太守，祥為行臺郎中。秦州刺史薛崇禮為歡守蒲坂，防禦甚固。有從弟薛善為秦州別駕，欲降西魏，言於崇禮曰：「高歡有逐君之罪，善與兄忝衣冠緒餘，世荷國恩。今大軍已臨，而猶為高氏固守，一旦城陷，函首送長安，署曰逆賊，死有餘愧。及今歸款，猶為愈也。」崇禮猶豫不決，善與族人斬關納西魏師。
　　崇禮出走，追獲之。於是泰進蒲坂，略定汾、絳以西。凡薛氏族人預開城之謀者，皆賜五等爵。善曰：「背逆歸順，臣子常節，豈容闔門大小俱叨封邑？」
　　與其弟慎固辭不受。泰善之。晉州刺史封祖業聞西魏兵至，棄城走。儀同三司薛修義追至洪洞，及之，勸其還守。祖業不從，修義曰：「臨難而逃，非丈夫也。」還據晉州，安集固守。會西魏長孫子彥引兵至城下，修義開門，伏甲以待之。子彥不測虛實，遂退。王黜祖業，以修義為晉州刺史。又獨孤信引兵逼洛陽，刺史、廣陽王元湛棄城歸鄴，敖曹不能獨留，亦引兵北渡。
　　信遂據金墉。於是賀若統以潁川降魏。前散騎侍郎鄭偉起兵陳留，據梁州降魏。前尚書郎中崔彥穆起兵滎陽，據廣州降魏。泰皆即地授為刺史。東魏行臺任祥聞潁川失守，率驍將堯雄、趙育、是雲寶進兵攻之。賀若統告急於泰，泰使宇文貴將步騎二千救之。軍至陽邑，雄等已退三十里，任祥率眾四萬繼其後。諸將咸以為彼眾我寡，不可爭鋒。貴曰：「雄等謂吾兵少，必不敢進。出其不意，進與賀若統合兵擊之，蔑不勝矣。若緩之，使與任祥兵合，進攻潁川，城必危矣。城若失，吾輩來此何為？」遂疾趨潁川，背城為陣，與雄等戰於城下，大破之。趙育請降，俘其士卒萬餘人。任祥聞雄敗，不敢進。
　　貴復擊之苑陵，祥軍又敗，是雲寶亦降。又都督韋孝寬攻東魏豫州拔之，執其行臺馮邕。獨慕容儼為東荊州刺史，有西將郭鸞來攻，晝夜拒戰二百餘日，乘間出擊，卒破走之。故河南諸州多失守，惟東荊州獨全。高季式為濟州刺史，有部曲千餘人，馬八百匹，鎧仗皆備。會濮陽盜杜靈椿等聚眾萬人，攻城剽野。季式遣騎三百，一戰擒之。又進擊陽平賊路文徒等，皆平之。於是遠近肅清。或謂季式曰：「濮陽、陽平乃畿內之地，不奉詔命，又不侵境，而私自出軍遠戰，萬一失利，豈不獲罪乎？」季式曰：「何言之不忠也？我與國家同安共危，豈可見賊不討？且賊知臺軍必不能來，又不疑外州有兵擊之，乘其無備，破之甚易。以此獲罪，吾亦無恨。」高王聞而嘉之。
　　先是王之敗歸晉陽也，意忽忽不樂。侯景曰：「黑獺新勝而驕，必不為備。願得精騎三萬，逕往取之。」王以告婁妃，妃曰：「設如其言，景豈有還理？去一黑獺，復生一黑獺，王何利之有？不若藏鋒蓄銳，待時而動，奚汲汲為？」王乃止。於是撫夷創，補軍旅，修甲乘。閱一載，而兵力復振，乃分遣諸將，進復河南諸州。賀拔仁攻南汾州，刺史韋子粲降之。泰大怒，盡滅子粲之族。西將韋孝寬、趙繼宗聞東軍至，以孤城難守，皆棄城西歸。
　　侯景方攻廣州，未拔，聞西魏救兵將至，集諸將議進退。將軍盧勇請進觀敵勢，景許之。乃率百騎至大隗山，遇魏師。日已暮，勇乃多置旌旗於樹顛，夜分騎為十隊。鳴角直前，西魏兵不測多少，軍大亂，勇擒其將程華，斬其帥王征蠻而還。廣州守將駱超聞之大懼，遂以城降。於是汾、潁、豫、廣四州復入東魏。
　　且說西魏大統四年，文帝知獨孤信已據金墉，將如洛陽，展拜園陵。會信告急，言東魏高敖曹、侯景攻圍金墉甚迫，乞發大軍往救。泰因請鑾駕幸洛，進觀形勢，帝從之。遂命尚書左僕射周惠達輔太子欽，鎮守長安。命李弼、達奚武率三千騎為前驅。八月庚寅，至谷城，侯景聞援兵將至，謂諸將曰：「西賊新來，兵鋒必利。當斂兵以待，徐圖進取。」莫都婁貸文曰：「賊兵遠來，當乘其未至擊之。願自引所部往挫其鋒。」可朱渾道元以為然。景不可，二人遂不稟景命，各以千騎前進。夜遇李弼軍於秀水，弼命軍士鼓譟，曳柴揚塵，東軍不戰而退。貸文走，弼追斬之。道元單騎獲免。悉俘其眾送弘農。侯景知貸文、道元私戰失利，又聞泰兵至瀍東，乘夜解圍去。辛卯，泰率輕騎追景至河上。景設陣為長蛇之勢，北據河橋，南據邙山，與泰兵合戰。西將衝入，兵皆散走。泰亦親自陷陣。戰久，鼓聲大震，東軍合力奮擊，泰被圍，諸將各自為戰，不及相顧。泰乘間衝出，左右皆散。忽流矢中其馬，馬驚而奔，泰墜地。東魏兵追及之。李穆下馬，以策抶泰背，罵曰：「籠東軍士，爾曹王何在，而獨留此？」追者不疑其貴人，舍之而過。穆以馬授泰，與之俱逸。泰歸營，鳴金收軍，將士皆集，兵勢復振。次日，進擊東魏兵，東魏兵北走。高敖曹意輕泰，建旗蓋以陵陣。泰曰：「此敖曹也，急擊勿失。」
　　於是盡銳攻之，一軍皆沒，敖曹單騎走，唯一奴從，往投河陽守將高永樂。
　　永樂，高王從兄子也，與敖曹有怨，閉門不納。敖曹仰呼曰：「門即不開，速以繩來援我。」永樂不應。敖曹惶急，拔刀穿闔，未徹而追兵至，乃伏橋下。追者見其從奴持金帶，問：「敖曹何在？」奴指示之。敖曹知不免，奮頭曰：「來，與汝開國公。」以其殺己必獲重賞也。追者斬其頭去。又西兗州刺史宋顯有眾三萬，與泰戰，泰亦殺之。虜甲士一萬五千，赴河死者以萬數。敖曹首至，泰大喜，一軍皆賀，賞殺敖曹者絹萬匹，歲歲稍與之，比及周亡，猶未能足。
　　再說萬俟普自歸東魏，高王以尊且老特禮之，嘗親扶上馬。其子洛免冠稽首曰：「願出死力以報深恩。」及邙山之戰，諸軍皆北渡，洛獨勒兵不動，謂西魏人曰：「萬俟受洛乾在此，能來可來也！」西魏人畏之而去。東魏名其下營地曰回洛。後隋之回洛倉，即其地也。侯景聞敖曹死，即欲進戰。諸將皆曰：「吾軍新失大將，人有懼心，勝勢在彼，未可遽與爭鋒。」景曰：「不然，黑獺連勝數陣，有輕我心，其下將士必驕。彼驕我懼，正堪一戰。
　　且沙苑之敗未復，今又喪師失將，恥辱甚焉。大王付吾儕以閫外之任，若不大破黑獺，何面目見之？吾計決矣，諸軍勿疑。」於是整率諸軍，盡渡河橋。
　　將戰，下令曰：「今日之戰有進無退，退者立斬！」乃命諸將分隊進擊。泰見東魏兵至，命右拒敵其左，左拒敵其右，中軍敵於中路，自擁精騎一千，擁護帝駕，立馬高處觀之。當是時，兩邊置陣既大，首尾懸遠。從旦至未，戰數十合，彼此不相上下。或東軍得利，西師敗而復振。或西師得利，東兵卻而復前。無不捨死忘生，互相對敵。俄而，氛霧四塞，風沙迷目，左右兩拒，戰並不利。景忽下令於東曰：「西陣已獲黑獺矣。」東陣大呼。又下令於西曰：「東陣已獲黑獺矣。」西陣大呼。西魏軍皆驚懼，遂大潰。獨孤信等未識君相所在，棄軍走。將軍李虎、念賢等為後繼，見信等敗亦潰。泰見前軍瓦解，不敢留，與帝燒營而遁。方戰急時，王思政下馬舉長祐左右橫擊，一舉輒踣數人，陷陣既深，從者盡死，身被重創，悶絕於地。會日已暮，敵亦收兵，帳下督雷五安於戰處哭求思政，會其已蘇，割衣裹創，扶之上馬而歸。蓋思政每戰，常著破衣弊甲，敵不知其將帥，故得免。將軍蔡祐下馬步鬥，左右勸乘馬以備倉猝，祐怒曰：「丞相愛我如子，今日豈惜一死？」帥左右十餘人，合聲大呼，擊東魏兵，殺傷甚眾。東魏人圍之十餘重，祐彎弓持滿，四面相拒。有厚甲長刀者一人，直進取之，去祐可三十步。祐只存一矢在手，左右勸射之。祐曰：「吾曹之命在此一矢，豈可虛發？」將至十步，祐乃喝聲道：「著！」其人應弦而倒。東魏兵退卻，祐徐徐引還。正是：瓦罐險遭並上破，將軍倖免陣前亡。
　　但未識西師敗後竟得長驅入關否，且聽下文分解。
