
　　話說文宣末年，耽酒漁色，淫虐之事無所不為。用刑更極殘忍，有司逢迎上意，莫不嚴酷。或燒犁耳，使犯人立於其上。或燒車釭，使犯人以臂貫之。每有冤陌，不勝痛苦，皆自誣服。唯郎中蘇瓊以寬平為治。有告謀反者，付瓊推驗，事多申雪。尚書崔昂謂之曰：「若欲立功名，當更思其餘。數雪反逆，身命何輕？」瓊正色曰：「所雪者，冤枉耳，非縱反逆也。」昂大慚。
　　帝怒臨漳令嵇曄、舍人李文師，以賜臣下為奴。侍郎鄭頤問尚書王昕曰：「自古無朝士為奴者。」昕曰：「箕子為之奴。」頤以白帝，曰：「王元景以嵇、李二臣為奴，同於箕子，是比陛下於桀、紂也。」帝銜之。俄而，帝與朝臣酣飲，昕稱疾不至。帝遣騎召之，見昕方搖膝長吟，騎以白帝，帝益怒。及昕至，遂斬於殿前，投屍漳水。
　　帝如北城，就視永安、上黨二王於地牢，臨穴謳歌，令二王和之。二王懼怖且悲，不覺聲顫。帝愴然為之下泣，將赦之。長廣王湛素與濬不睦，進曰：「猛虎安可出穴？」帝默然。濬聞其言，呼湛小字曰：「步落稽，與汝何仇，而必殺我？但汝之忍心，皇天見之！」帝亦以濬與渙皆有雄略，恐為後害，乃自刺之。又使劉桃枝就籠亂刺，槊每下，濬、渙輒以手拉折之，號哭呼天。於是薪火亂投，燒殺之，填以土石。後出其屍，皮發皆盡，屍色如炭。遠近為之痛憤。僕射崔暹卒，帝親臨其喪，哭之，謂暹妻李氏曰：「頗憶暹乎？」其妻曰：「結髮義深，實懷追憶。」帝曰：「既憶之，自往省。」
　　手斬其頭，擲於牆外。高德政與楊愔同相，愔常忌之。帝狂於飲，德政數強諫。帝不悅，謂左右曰：「德政恆以精神凌逼人。」德政懼，稱疾不朝。帝謂愔曰：「我大憂德政病。」對曰：「陛下若用為冀州刺史，病當自差。」
　　帝從之。德政見徐書，即起。帝大怒，召德政，謂曰：「聞爾病，我為爾針。」
　　親以小刀刺之，血流沾地。又使曳下，斬去其足。桃枝執刀不敢下，帝責桃枝曰：「爾頭即落地。」桃枝乃斬其足之三指。帝猶怒，囚之門下，夜以氈輿載還家。明日，德政妻出珍寶四牀，欲以寄人。帝奄至其宅，見之，怒曰：「我內府猶無是物，爾乃有此。」詰所從得，皆諸元所賂，遂曳出斬之。妻出拜，又斬之，並殺其子伯堅。
　　先是齊受魏禪，魏之宗室諸王，雖皆降爵為公，仍食齊祿，未嘗擯棄。
　　是年五月，太史令奏稱天文有變，理當除舊布新。帝因問彭城公元韶曰：「漢光武何故中興？」對曰：「為誅諸劉不盡。」帝曰：「爾言誠是。」乃誅始平公元世哲等二十五家，囚韶等十九家。其後將如晉陽，乃盡殺諸元。或祖父為王，或身嘗貴顯，皆斬於東市。其嬰兒投於空中，承之以矟。前後死者七百二十一人，咸棄屍漳水。剖魚者往往得人指甲，鄴下為之久不食魚。又登金鳳臺，使元黃頭，與諸囚各乘紙鴟以飛，能飛者免死。獨黃頭飛至紫陌乃墜，仍付御史獄，餓殺之。初，韶以高氏婿，寵遇異於諸元。美陽公元暉業當於宮門外罵之曰：「爾不及一老嫗，負璽與人，何不擊碎之！我出此言，知即死，爾亦詎得幾時？」帝殺暉業。剃元韶鬢須，加之粉黛以自隨，曰：「我以彭城為嬪御。」言其懦弱如女也。韶欲昵帝，故一言起禍，致諸元盡死，身亦幽於地牢，絕食，啖衣袖而死。定襄令元景安欲請改姓高氏，其從兄景皓曰：「大丈夫寧可玉碎，何用瓦全！安有棄其本宗而從人之姓者乎？」
　　帝收景皓誅之，而賜景安姓高氏。
　　帝嗜酒，體日瘠，李後憂之。帝謂之曰：「我常問太山道士：「為天子幾年？』答我三十年。吾思之，得非十年十月十日乎？」又帝初登阼，改年為天保。識者曰：「『天保』二字，剖之為一大人只十，帝其不過十乎？」
　　太子取名殷，字正道，帝視之不悅，曰：「殷家弟及，『正』字一止。吾身後兒不得為帝也。」左右請改之，帝曰：「天也，奚改為？」及疾甚，自知不能久，謂李後曰：「人生必有死，何足致惜？但憐正道幼弱，人將奪之耳。」
　　又謂常山王曰：「奪則任汝，慎勿殺也。」遺詔傳位太子。尚書令楊愔、平秦王歸彥、侍中燕子獻、侍郎鄭頤受命輔政。遂崩。帝居位十年，其崩時，果十月十日甲午也。癸未發喪，群臣無下淚者，唯楊愔涕泗橫流，嗚咽不已。
　　太子即位，大赦。諡帝曰文宣皇帝，廟號顯祖。尊婁太后為太皇太后，李後為皇太后。
　　先是高陽王湜，滑稽便辟，有寵於顯祖。常在左右，執杖以撻諸王，太皇太后深恨之。及顯祖殂，湜有罪，太后杖之百餘，扶歸而卒。方顯祖殺上黨王渙，以其妃李氏配家奴馮文洛。至是太后赦妃還第，而文洛尚懷戀戀，故意修飾，盛服往見。李妃出坐堂上，旁列左右，引文洛跪於階下，數之曰：「遵難流離，以致身受大辱，志操寡薄，不能捐軀自盡，有愧先王。蒙恩詔得反藩闈，汝是誰家下奴，猶欲見侮！」喝令左右去其衣冠，杖之一百，流血灑地。太后聞之，髡鞭文洛，配甲坊。
　　先是顯祖崩，常山王居禁中護喪事。太子即位，以天子諒陰，詔演居東館，軍國之事，皆先咨決。楊愔以二王地位親逼，恐不利於嗣王，心忌之。
　　未幾，演出歸第，詔策施行，愔獨主之，多不關預。或謂演曰：「鷙鳥離巢，必有探卵之患，王不可出居私第。」楊休之詣演，演不見。休之謂王晞曰：「昔周公朝讀百篇書，夕見七十士，猶恐不足。王何所嫌疑，乃爾拒絕賓客？」
　　晞以告王，王曰：「昔顯祖之世，群臣皆不自保。今一人垂拱，吾曹亦保優閒，何用汲汲。」因言朝廷寬仁，真守文良主。晞曰：「新帝春秋尚富，驟攬萬幾，易為人蔽。殿下以朝夕先後，親承音旨，若使他姓出納詔命，大權必有所歸。殿下雖欲守藩，其可得乎？借令得遂，衝退自審，家祚得保靈長否？」演默然久之，曰：「何以處我？」晞曰：「周公抱成王，攝政七年，然後復子明辟。唯殿下處之。」演曰：「我何敢自比周公？」晞曰：「殿下今日地望，欲不為周公得乎！」演不應。二月己亥，帝奉顯祖之喪至鄴，太皇太后、皇太后皆行，眾議常山王必當留守根本之地。時執政已生疑忌，乃敕二王俱從至鄴。外朝聞之，莫不駭愕。演既行，晞出郊送之。演恐有覘察者，命即還城，執晞手曰：「努力自慎。」因躍馬而去。領軍可朱渾，尚帝姑東平公主，謂執政曰：「主少國疑，若不去二王，少主無自安之禮。」楊愔、燕子獻等皆以為然，乃謀處太皇太后於北宮，使歸政皇太后，出二王於外。
　　先是愔惡天保以來，爵賞多濫，欲加澄汰。先自表解開府，諸凡叨竊恩榮者，皆從黜免。由是嬖寵失職之徒，盡歸心二叔。又高歸彥總知禁旅，發晉陽時，楊愔敕留從駕五千兵，陰備非常。至鄴數日，歸彥方知，大慍。故初與楊燕同心，既而中變，盡以疏忌之跡告二王。侍中宋欽道嘗侍東宮，教太子吏事，以舊臣侍側，奏於帝曰：「二叔威權既重，宜速去之。」帝曰：「可與執政共商其事。」愔等乃議出二王為刺史。以帝慈仁，恐不聽，乃通啟皇太后，乞主其事。有宮嬪李昌儀者，即高仰密妻，舊名瓊仙，文襄嘗納之為夫人。文襄歿，有寵於婁太后，常居宮中。李太后以其同姓，亦相昵愛，遂以楊愔所啟示之。昌儀陽以為可，而密啟太皇太后。太皇太后大怒，即報知二王，令自為計。演乃謀之賀拔仁、斛律金，二人皆曰：「主上幼弱，今欲出大王於外，愔等之心未可問也。異日權歸他姓，國事正不可料。為大王計，不如收而殺之，以除後患。」演曰：「政自彼操，黨惡者眾，事若不成，反自速禍奈何？」金曰：「此時彼方得志，不以大王為意，乘間猝發，除之匪難。」演然之，會愔等又議不可令二王並出，奏以湛鎮晉陽，演彔尚書事，留鄴。
　　二王乃密結諸勛貴，伏壯士數十人於尚書省後室。拜職日，大會百僚，約曰：「行酒至愔等，我各勸雙爵，彼必致辭。我一曰『執酒』，再曰『執酒』，三曰『何不執』，爾等即執之。」及期，愔等將往。鄭頤止之曰：「事未可量，不宜輕赴。」愔曰：「吾等至誠體國，豈常山拜職有不赴之理？」
　　遂會於尚書省。設宴堂上，坐定，二王慇懃勸酒，連呼執者三，伏遂起。愔被執，大言曰：「諸王反逆，欲殺忠良耶？尊天子，削諸侯，赤心奉國，何罪之有！」常山王欲緩之，湛曰：「不可。」於是拳杖亂毆，愔及可朱渾、宋欽道皆頭面破血。各以十人持之。燕子獻多力，頭又少發，握其首脫去，排眾走出門，斛律光逐而擒之。子獻歎曰：「大丈夫為計遲，乃至於此。」
　　又使薛孤延執鄭頤於尚藥局，頤歎曰：「不用智者言，以至於此，豈非命也。」
　　演乃與湛、歸彥、賀拔仁、斛律金執縛愔等，掖入雲龍門。都督叱利騷、儀同成休寧皆拔刃呵演。歸彥諭之，不從。歸彥久為領軍，軍士素服，諭之皆弛仗，休寧歎息而退。叱利騷挺立如故，遂殺之。演同群臣入至昭陽殿，湛及歸彥監愔等在朱華門外。內廷聞變，帝與太皇太后、李太后並出。太皇太后坐殿上，太后及帝側立。演伏階前叩頭，進言曰：「臣與陛下，骨肉至親。
　　楊遵彥等獨擅朝權，威福由己，自王公以下，皆重足屏氣，共相唇齒，以成亂階。若不早圖，必為宗社之害。臣與湛為社稷事重，賀拔仁、斛律金惜獻武皇帝大業，不忍喪於權臣之手，共執遵彥等入宮。未敢刑戮，請俟聖裁。專擅之罪，誠當萬死。」當是時，庭中及兩廡衛士二千餘人，皆被甲待詔。
　　武衛娥永樂武力絕倫，素為顯宗所厚，叩刀仰視，帝不一睨。太皇太后喝令卻仗，不退，又厲聲曰：「奴輩即今頭落乃卻？」永樂內刃而泣。太皇太后因問：「楊郎何在？」賀拔仁曰：「一眼已出。」太皇太后愴然曰：「楊郎何所能為，留使豈不佳耶？」乃讓帝曰：「此等懷逆，欲弒我二子，次將及我，爾何為縱之？」帝素吃訥，倉猝不知所言。太皇太后怒且悲曰：「豈可使我母子受漢老嫗斟酌！」太后拜謝，演叩頭不已，誓言：「臣無異志，但欲去逼，免死而已。」太皇太后謂帝曰：「何不安慰爾叔？」帝乃曰：「天子亦不敢為叔惜，況此漢輩？但丐兒命，此屬任叔父處分。」太皇太后命演復位，演遂傳帝旨，皆斬之。湛恨鄭頤昔嘗讒己，先拔其舌，後斬其首。又斬娥永樂於華林園。婁太后本不忍殺愔，臨其喪，哭曰：「楊郎忠而獲罪，惜哉！」以御金為之一眼，親內之，曰：「以表吾意。」演亦悔殺之，乃下詔，罪止一身，家屬不問。以趙彥深代愔總機務。楊休之私語人曰：「將涉千里，殺騏驎而策蹇驢，良可悲也。」
　　戊申，演為大丞相、都督中外諸軍、彔尚書事。湛為太傅、京機大都督。
　　段韶為大將軍，平陽王淹為太尉，歸彥為司徒，彭城王浟為尚書令。政無大小，一稟大丞相主持。三月甲寅，演以晉陽重地，自往鎮守。既至，以王晞為司馬，謂之曰：「不用卿言，幾至傾覆。今君側雖清，終當何以處我？」
　　晞曰：「殿下往時地位，猶可以名教自處。今日事勢，遂關天時，非復人理所及。」演默然。又以晞為文士，恐不允武將之意，晝則不接，夜則載入與語，嘗在密室謂晞曰：「比王侯諸貴每相敦迫，言我違天不祥，恐有變起，吾欲以法繩之，可乎？」晞曰：「朝廷比者疏遠骨肉，殿下倉卒所行，非復人臣之事。芒刺在背，上下相疑，何由可久！殿下雖欲謙退，秕糠神器，實違上天之意，墜先帝之基。」演曰：「卿何敢發此言？亦將致卿於法。」晞見其言厲而色和，乃曰：「天時人事，皆無異謀，是以冒犯鐵鉞，抑亦神明所贊耳。」演曰：「拯難匡時，方俟聖哲，吾何敢私議。子其慎之，幸勿亂言。」談至更深，晞乃退。但未識言者紛紛，常山能終守臣節否，且俟下文再說。
