
　　話說王軌為徐州總管，聞鄭譯用事，自知必及於禍，私謂所親曰：「吾在先朝，實申社稷之計，見惡於嗣主。今日之事，斷可知矣。此州控帶淮南，鄰接強寇，欲為身計，易如反掌。但忠義之節，不可有虧。況荷先帝厚恩，豈可以獲罪於後君，竟相背棄？只可於此待死，冀千載之後，知我此心耳。」
　　軌自是無日不切憂死。
　　卻說帝雖免樂運之誅，淫暴如故。一日，問鄭譯曰：「我腳上杖痕，誰所為也？」譯曰：「事由烏丸軌，以致帝與臣皆受先帝杖責。」宇文孝伯因言軌捋須事。帝大怒曰：「彼豈樂吾為君哉！不殺此奴，無以泄吾恨。」即遣敕使往徐州殺之。元岩不肯署詔，御史大夫顏之儀力諫不聽。岩復進諫，脫巾頓顙，三拜三進。帝曰：「汝欲黨烏丸軌耶？」岩曰：「臣非黨軌，恐陛下濫誅大臣，失天下之望。」帝怒，使閹豎搏其面，曳之出。使至徐州，軌見敕，神色不動，曰：「早知此事矣。」引頸受刃。遠近聞之，知與不知，莫不流涕。岩亦廢死於家。初，帝為之太子也，上柱國尉遲運為宮正，數進諫，忤帝意。又與王軌、宇文孝伯、宇文神舉，皆為高祖所親厚。帝嘗疑其黨同毀己，見之色屢不平。及軌死，運懼，謂孝伯曰：「帝舊恨不忘，吾徒終必不免，為之奈何？」孝伯曰：「今堂上有老母，地下有武帝，為臣為子，知欲何之？且委質事人，本徇名義，諫而不入，死焉可逃？足下若為身計，不如遠之。」於是運求出，外遷為秦州總管。他日，帝以齊王憲事讓孝伯曰：「公知齊王謀反，何以不言？」對曰：「臣不知其反也，但知齊王忠於社稷，為群小所構。臣欲言之，陛下必不用，所以不言。且先帝囑咐微臣，唯令輔導陛下為堯、舜之主。今諫而不從，實負先帝顧托，以此為罪，是所甘心。」
　　帝大慚，俯首不答，令且退，俄而下詔賜死。時宇文神舉為并州刺史，亦遣使就州殺之。尉遲運至秦州，亦以憂死。
　　辛巳，帝以位為天子，猶非極貴，遂傳位於太子闡，是為靜帝。大赦，改元大象。自稱天元皇帝，欲貴同於天也。楊後稱天元皇后，妃朱氏為天皇后，元氏為天右皇后，陳氏為天左皇后。楊名麗華，朱名滿月，元名樂尚，陳名月儀。至是並稱皇太后。所居稱天臺，制曰天制，敕曰天敕，冕二十四旒，車服旗鼓，皆倍前王之數。置納言、御正等官，皆列天臺。國之儀典，率情改更。務自尊大，無所顧忌。每對臣下，自稱為天。用樽彝圭瓚以飲食，令群臣朝天臺者，致齋三日，清身一日，然後進見。既自比於上帝，不欲臣下同己。常自帶綬，冠通天冠，加金附蟬，顧見侍臣冠上有金蟬及王公有綬者，並令去之。不許人有天高上大之稱。禁天下婦人不得施粉黛，自非宮人，皆黃眉墨妝。每召群臣論議，唯欲興造變革，未嘗言及政事。遊戲無常，出入不節，羽儀仗衛，晨出夜還，陪侍之官，皆不堪命。自公卿以下，常被楚撻。每捶人，皆以百二十為度，謂之「天杖」。其後又加至二百四十，宮人內職亦如之。后妃嬪御雖被寵幸，亦多杖背。以故內外恐怖，人不自安，皆求苟免，莫有固志。又忌諸弟，乃以襄郡為趙國，濟南郡為陳國，武當、安富二郡為越國，上黨郡為代國，新野郡為滕國，邑各萬戶。令趙王招、陳王純、越王盛、代王達、滕王逌並之國。汝南公慶私謂楊堅曰：「天元實無積德，視其相貌，壽亦不長。又諸藩微弱，各令就國，曾無深根固本之謀。羽翮既翦，何能及遠哉？」堅深然之。
　　有杞公宇文亮，於天元為從祖兄，其子西楊公溫，妻尉遲氏，天元之姪婦也，有美色。一日，以宗婦入朝，天元悅其美，欲私幸之，謂其妃司馬氏曰：「朕愛尉遲夫人嬌好，欲使從我。卿盍為我言之。」司馬妃曰：「尉遲夫人面重，直言之，恐其羞怯，不能如陛下意。不如醉以酒而就之，一任帝所欲為矣。」天元稱善，乃賜宴宮中，命司馬妃陪飲。尉遲氏不敢辭，只得坐而飲。司馬妃命宮女輪流勸盞，又請以大觥敬之。尉遲氏酒量本淺，又連飲數杯，不覺沉醉，坐不能起，倚桌而臥。司馬妃命宮女卸其妝束，扶上御榻安寢，報帝曰：「事諧矣。」天元大喜，搴幃視之，益覺可愛，遂裸而淫之。及尉遲氏醒，身已被污，只索無奈，跪而乞歸。天元曰：「爾不忘家耶？我將殺爾一家，納爾為妃。」尉遲氏懼且泣曰：「妾體鄙陋，本不足以辱至尊。若以妾故，而戮及一門，妾亦不能獨生矣。乞至尊哀之。」天元見其有怖色，慰之曰：「汝勿懼，吾言戲耳。今後召汝，慎毋違也。」尉遲氏再拜而出，歸語其夫。夫大驚，密以其事報於父。時值淮南用兵，亮為行軍總管，韋孝寬為行軍元帥。兩軍前後行，相違數里。亮聞報大懼，曰：「天元無道若此，不唯辱我家風，且將滅我門戶，我豈可坐而待死！」乃與左右心腹謀之。或曰：「朝廷暴政橫行，臣民解體，危亡可待。不如暫投江南，以觀其變。」亮曰：「我家在長安，棄之不忍。且一出此境，安能復返？」或曰：「乘其無備，殺入長安，廢此無道，另立有德，此不世之功也。」亮曰：「此固吾志，但吾與孝寬並行，勢若連雞。必與之俱西，方可成事。而彼方得君，安肯與我同反？吾朝叛，彼夕討矣。為今之計，必先襲而執之，並其眾，然後可以鼓行而西。」左右皆稱善。乃定計於是夜之半，先襲破孝寬營。有偏將茹寬素與孝寬善，知其謀，遣人密報孝寬。孝寬知之，設伏以待。亮至半夜，率精騎二千，銜枚疾走，直奔孝寬營。遙聽營內更鼓無聲，巡鑼不作，以為軍皆睡熟，正好乘其不備。而才至寨口，忽聞寨中震炮一聲，營門大開，火把齊明，照耀如同白日。孝寬全身披掛，挺槍出馬，左右排列將士，皆雄糾糾橫刀待戰。孝寬馬上高聲曰：「杞公，汝來偷營耶？我待汝久矣。」亮大驚，手下將士不戰自退。孝寬把槍一指，將士皆奮勇而進。亮拍馬急走，及回至大營，已被孝寬潛從側路遣兵襲破，據守寨門。亮此時進退無路，因遂拔刀自刎。孝寬梟其首，號令三軍，眾皆懾服。遂飛章告變，天元大喜，殺亮一門，孩稚無遺。單留尉遲氏，納之宮中，拜為長貴妃，寵幸無比。
　　越一日，天元將如同州，增侯正、前驅、戒道等官，為三百六十重。自應門至於赤岸澤，數十里旙旗相蔽，音樂俱作。又令虎賁持鈒馬上，稱警蹕。
　　儀衛之盛，從古未有。及還長安，詔天臺侍衛之臣，皆著五色及紅紫綠衣，名曰「品色服」。有大事，與公服相間服之。又詔內外命婦皆執笏，其拜宗廟及天臺，皆俯伏如男子。後宮增置位號，不可勝彔。復欲立尉遲氏為後，共成五後。以問小宗伯辛彥之曰：「古有之乎？」對曰：「皇后與天子敵體，不宜有五。」又問太學博士何妥，對曰：「昔帝嚳四妃，虞舜二妃，先代之數，何常之有？」天元大悅。免彥之官，下詔曰：「坤儀比德，土數唯五，四太皇后外，可增置天中太皇后一人，以長貴妃尉遲氏為之。」造錦帳五，使五後各居其一。實宗廟祭器於前，自讀祝版而祭之。又以五輅載婦人，自帥左右步從。又好倒懸雞鴨，及碎瓦於車上，觀其號呼以為樂。性之所好，往往有不可解者。
　　楊後性柔婉，不妒忌。雖事暴主，人有犯，曲為勸解。以故四後及嬪御等，皆愛而仰之。天元昏虐滋甚，嘗無故怒後，欲加之罪。後進止安閒，辭色不撓。天元見後懼容，大怒，遂賜後死，逼令引決。嬪御皆為之叩頭求免。
　　後母獨孤氏聞之，詣閣陳謝，叩首閣外，流血滿面，然後得免。後父堅位望隆重，天元忌之，嘗忿謂後曰：「必族滅爾家。」後長跪求饒，候其怒解乃起。一日，召堅入宮，戒左右曰：「爾等視堅色動即殺之。」堅至，留與久語。堅應對無失，神色不動，乃免之。內史鄭譯與堅少同學，奇堅相表，以其後必有非常之福，傾心相結。堅亦知其為帝所寵，每與友善。及聞帝深忌，屢欲殺害，情不自安，因私謂譯曰：「吾與子相善，一國莫不知。子於帝前，豈不能庇我以生？但帝意難測，倘遇卒然之誅，子欲救無及。不如出外圖全。又恐面陳取禍，願子少留意焉。」譯曰：「以公德望，天下歸心。欲求多福，豈敢忘也。有便當即言之，保無害耳。」會天元欲伐江南，使譯引兵前往。
　　譯自言無將才，請得一人為元帥。天元曰：「卿意誰可者？」對曰：「陛下欲定江東，自非懿戚重臣，無以鎮撫。臣意大臣中唯普六茹堅，以椒房之戚，具將帥之才，為國盡忠，事君不貳。若命為將，必能平定江南，混一四海。且壽陽地控鄰邦，使堅為總管，以督軍事，徐圖進取，則陳氏之土地可坐而有也。」天元從之，以堅為揚州總管，使譯發兵會壽陽。命下，堅大喜，謂其夫人獨孤氏曰：「吾今庶可免矣。」遂詣闕辭帝，帝命速發。將行，忽起足疾，不能舉步，欲停留數日，懼帝見責。正懷疑慮，忽報鄭譯來謁，忙即留進密室，訴以足疾之故。譯曰：「公疾即愈，且緩南行。有一大事報公，焉知非公福耶？」堅問何事，譯屏退左右，撫耳語曰：「昨夜帝備法駕，將幸天興宮，去未逾時，不豫而還。今者進內請安，病勢沉重，殆將不起。帝若晏駕，主少國疑，秉衡之任，非公誰能當之？我故先以語公。倘有片紙來召，公即速來，慎勿徘徊，坐失機會。」言訖輒去。堅自是足疾若失。又御正劉昉素以狡諂得倖於天元，而心亦向堅。以堅負重望，又皇后父，欲引之當國，遂與譯同心戴之。
　　卻說天元身抱重疾，自知不起，召鄭譯、劉昉入侍，又召御正大夫顏之儀並入臥內，欲囑以後事。而口已瘖，不復能語。譯遂令昉召堅。昉至堅第，語以故。堅尚猶豫，辭不敢當。昉曰：「公若為，速為之；不為，昉自為也。」
　　堅曰：「公等有意，堅敢不從！」乃入宮。帝已不省人事。自稱受詔，居中侍疾。是日，帝殂於天臺。秘不發喪，矯詔以堅總知中外兵馬事。顏之儀知非帝旨，拒而不從。昉等草詔署訖，逼之儀連署。之儀厲聲曰：「主上升遐，嗣子衝幼，阿衡之任，宜在宗英。方今趙王最長，以親以德，合膺重寄。公等備受國恩，當思盡忠報國，奈何一旦欲以神器假人？之儀有死而已！」昉等知不可屈，乃代之儀署而行之。於是諸衛受敕，並受堅節度。堅雖得政，猶以外戚專權，須防宗室之變，乃謂譯等曰：「今者諸王在外，各有土地兵力，吾以異姓當國，彼必不服，定生他變。不若徵之來京，尊其爵位，使無兵權。苟不順命，執之一夫力耳。」譯等皆以為然。乃以千金公主將適突厥為辭，矯帝詔，悉徵趙、越、陳、代、滕五王入朝。草詔訖，將用玉璽。璽在之儀處，堅向之儀索之。之儀正色曰：「此天子之物，宰相何故索之？」
　　堅大怒，命引出，將殺之，以其民望，出為邊郡太守。丁末，發宣帝喪，迎靜帝入居天臺，受群臣朝賀。尊楊後為皇太后，朱後為帝太后，其陳後、元後、尉遲後，詔並為尼。詔敕皆堅為之。正是：三世經營方建國，一朝事業屬他人。
　　未識堅得政之後，若何措理庶務，且俟下文再述。
