
　　話說高王聞賀拔岳死，軍中無主，以為得計，便遣長史侯景領輕騎五百，前往平涼撫其餘眾，不許遲誤。景受命，星夜趕行。行至安定郡，正與宇文軍相遇。泰方午食，聞士卒報道：「高王長史侯景引兵往平涼招撫。」泰食不及畢，吐哺上馬，出與景會，厲聲謂曰：「賀拔公雖死，宇文泰尚在，君來何為？」景聞言失色，徐對曰：「我猶箭耳，唯人所射。」遂不敢前，引軍而還。泰見景退，急往平涼進發。至則易素服，拜岳靈前，放聲大哭，淚流滿面。三軍之士無不悲哀。乃進諸將而謂之曰：「陳悅敢害元帥者，晉陽實使之。諸君既推我為主，須用我命。一大仇宜報，一王命宜遵。不滅陳悅，無以伸主帥之恨；不拒晉陽，無以恤國家之難。諸將有不附國而附歡者，聽使去。毋得心懷疑貳，以乾大戮。」諸將皆拜伏曰：「唯將軍命。」泰於是權攝軍事，號令嚴肅，眾心始有所屬。朔周回軍見泰，泰知其嚴諭軍士，不許掠民，大喜，握手勞之。朔周本姓赫連，因令復其舊姓，命之曰達。侯景回報高王，王復使景與代郡張華原、太安王基往平涼勞泰。泰不受，欲劫留之，謂三人曰：「留則共享富貴，不留命盡今日。」華原曰：「明公欲脅使者以死亡，此非華原等所懼也。」泰乃遣之。三人還，言於歡曰：「黑獺雄傑，異日必為王患。請及其未定舉兵滅之，庶無西顧之憂。」歡曰：「卿不見賀拔、侯莫乎？吾當以計拱手取之。」時孝武帝聞岳死，大驚，謂斛斯椿曰：「岳忠心為國，朕方倚以敵歡，今為賊臣所害，朕失一助矣。」椿曰：「岳死軍無主，悉召其兵將入京，以為禁衛，亦足壯吾國威。侯莫陳悅亦召赴洛，以彌後患。」帝從之，乃遣武衛將軍元毗，慰勞岳軍及侯莫陳悅之眾，並召還京。毗至平涼，泰率諸將來見。毗宣帝旨，泰曰：「吾等得為天子禁旅，甚善。但陳悅既附於歡，害我元帥，恐其不受帝命。公且留此，遣使以帝命召之，看其去留若何。」毗從之，以詔往，悅果不應召，泰謂毗曰：「悅不奉詔，恃有歡也。吾軍若去，關西非國有矣。此不可以不慮。」毗深然之。
　　泰乃因毗歸，附表以聞。其略云：臣岳忽罹非命，都督寇洛等令臣權掌軍事，奉詔召岳軍入京。今高歡之眾已至河東，侯莫陳悅猶在水洛。士卒多是西人，顧戀鄉邑，若逼令赴闕，悅躡其後，歡邀其前，恐敗國殄民，所損更甚。乞少賜停緩，徐事誘導，漸就東引，庶幾免禍於目前，而得圖報於異日。
　　帝覽表從之，即以泰為大都督，統領賀拔之軍。
　　先是賀拔岳以東雍州刺史李虎為左廂。大都督岳死，虎奔荊州，說賀拔勝，使收岳眾，勝不從。後聞宇文泰代岳統眾，乃自荊州還赴之。至閿鄉為人所獲，送洛陽。帝方謀取關中，得虎甚喜，拜衛將軍，厚賜之，使就泰。
　　遂與泰共謀討悅。泰方起兵，先以書責悅曰：賀拔公有大功於朝廷，身受一方之寄。君名微行薄，賀拔公薦君為隴右行臺，恩至渥矣。
　　又高氏專權，君與賀拔公同受密旨，屢結盟約，而君黨附國賊，共危宗廟。口血未乾，匕首已發。負恩反噬，人人切齒。今吾與君皆受詔還闕，今日進退惟君是視。君若下隴東邁，吾亦自北道同歸。若首鼠兩端，吾則整率三軍，指日相見。
　　時有原州刺史史歸素為岳所親任，河曲之變反為悅守。悅遣其黨王伯和、成次安引兵二千助之，鎮守原州。泰惡之，乃遣都督陳崇帥輕騎襲之。崇乘夜將十騎直抵城下，伏餘眾近路，約曰：「俟吾進城則鼓譟以前。」歸見騎少，全不為備。崇即入據城門。會高平令李賢及弟遠、穆在城中為內應，於是中外鼓譟，伏兵悉起。史歸敗走，擒之。並執次安、伯和二將。解至平涼。
　　泰遂令崇行州事。泰至原州，眾軍畢集。悅聞之大懼，問計於眾將。南秦州刺史李弼謂悅曰：「賀拔公無罪而公害之，又不撫納其眾。今宇文夏州率師以來，聲言為主報仇，人懷怒心，其勢不可敵也。為公計，宜解兵謝之，以求其退。不然必及於禍。」悅不從。是時泰引兵上隴，軍令嚴明，秋毫無犯，百姓大悅，歸附益眾。軍出木狹關，雪深數尺，眾將欲止。泰曰：「兵乘雪進，此正兵法出其不意，攻其不備，一舉可滅之時也，奈何失此機會？」於是倍道兼行。悅聞之，退保略陽，留萬人守水洛。及泰至，其兵即降。泰據水洛，遣輕騎數百趨略陽。悅又退保上邽，召李弼拒泰。弼知悅必敗，陰使人詣泰，請為內應，泰大喜。悅方恐孤城難守，走保山險。弼誑其下曰：「侯莫陳公欲還秦州，汝輩何不束裝？」弼妻，悅之姨也，眾咸信之，爭取上邽。
　　弼先據城門以安集之，遂舉城降泰。泰即以弼為原州刺史。其夜悅出軍將戰，軍自驚潰。又悅素猜忌，既敗，不聽左右近己，與其二弟及子，並謀殺岳者七八人棄軍迸走。數日之間盤桓往來，不知所趨。左右勸向靈州曹泥，悅從之。自乘驢，令左右皆步從，欲自山中趨靈州。泰使其將賀拔穎追之。悅過山嶺，行六七里，望見追騎將近，遂縊死於荒郭。追兵至，斬其首以獻於泰。
　　泰入上邽，設岳位，以悅首哭而祭之。三軍悲喜。引薛憕為記室參軍，收悅府庫，財物山積。泰秋毫不取，皆以賞士卒。左右竊一銀甕以歸，泰知而罪之，取以剖賜將士，由是歸附者益堅。
　　時幽州刺史孫定兒黨於悅，有眾數萬，據州不下。泰遣都督劉亮襲之。
　　定兒以大軍去州尚遠，不為備。亮先豎一纛於近城高嶺，自將二百騎馳入城。
　　定兒方置酒宴客，猝見亮至，眾皆駭愕，不知所為。亮麾兵斬定兒，遙指城外纛，命二騎曰：「出召大軍。」城中皆懾服，不敢動。泰聞捷，即命亮行幽州事。先是故氐王楊紹先降於魏，至是逃歸武興，襲執涼州刺史李叔仁，夏稱王。於是氐、羌、吐谷渾所在蠭起。自南岐以至瓜膳，跨州據郡者不可勝數。泰乃令李弼鎮原州，拔也惡蠔鎮南泰州，可朱渾元還鎮渭州，趙貴行泰州事。征取幽、涇、東秦、南岐四州之粟，以給軍。楊紹先懼，遂降於泰，送妻子為質，邊土皆寧。高王聞泰已定秦隴，遣使甘言厚禮以結之。泰不受，封其書，使親將張軌獻於帝。斛斯椿問軌曰：「高歡逆謀，行路皆知。人情所恃，唯在西方。未知宇文何如？」賀拔軌曰：「宇文公文足經國，武能定亂，誠國家柱石之臣。」椿曰：「誠如君言，大可恃也。」帝使軌歸，命泰發二千騎鎮東雍州，其大軍稍引而東，助為聲援。又加泰侍中、驃騎大將軍、開府儀同三司、關西大行臺、略陽縣公，承制封拜。泰乃隨才器使，拜諸將為諸州刺史，各守要地。有前岐州刺史盧待伯不受代，泰遣輕騎襲而擒之。
　　長史于謹言於泰曰：「明公據關中險固之地，將士驍勇，土地膏腴。今天子在洛，迫於群凶。若陳明公之懇誠，算時事之利害，請都關右，挾天子以令諸侯，奉王命以討暴亂，此桓、文之業，千載一時也。」泰善之。今且按下不表。
　　且說帝有妹平陽公主，年及笄，才貌兼美。帝敕選朝臣中有才望姿儀者，招為駙馬。時侍中封隆之、僕射孫騰皆喪妻，爭欲尚主。帝問王思政二人誰可？思政曰：「若選駙馬，孫騰不如隆之。」帝曰：「二臣皆歡心腹，朕自有處。」乃召二臣宴於御園，令公主從樓上觀之。宴罷，二臣退。帝問公主曰：「二臣孰愈？」公主不答。再問，答曰：「封隆之可。」帝遂選隆之為駙馬，擇日下降，騰怒隆之不讓己。謂斛斯椿曰：「隆之嘗私啟高王，言公在朝必構禍難。」椿聞大怒，即以奏帝，帝亦怒。隆之聞之懼，連夜逃歸晉陽。會騰帶仗入省，擅殺御史，懼罪亦逃。其時高王勛戚皆就外職，唯領軍婁昭在朝。昭見形勢孤立，亦辭疾歸。帝以斛斯椿兼領軍。由是圖歡之志益亟。
　　卻說昭歸晉陽，王問何以遽歸，昭以朝局有變，懼涉於禍，故以病辭。
　　王曰：「汝且安之。」當是時王正廣選美色，專圖佚樂，全不以國事為意。
　　昭竊怪之。你道高王何以如此？先是王在東府，伺候於聽政堂者，宮女一百二十名，十二名一班，每日一換。不值班時仍歸於爾朱後宮。有宮女荀翠容，年十四，美而慧，為諸侍女之首。王頗愛之。一日王體不適，宿於聽政之後院。半夜呼湯飲，諸侍女皆熟睡，唯翠容立於牀側，以湯進。王問：「餘人何在？」曰：「已睡。」王復寤。明日責諸侍女，而賜翠容黃金釧一副。侍女皆怨翠容，言與王有私。後聞之大怒，剪去其髮，欲置之死。王命送之北府，後益怒。當夜王歸寢，後閉門不納。王怒後，遂歸北府，廣求天下女色，思有以勝後之美者。有青州刺史朱元貴獻一美人曰杜真娘，王納之。晉陽趙氏有二女皆美色，長名蘭嬈，次名蘭秀，王亦納之。又聞龍門薛修文有女瓊英，山東蘆氏有女鳳華，皆稱絕色，聘娶以歸。然色雖美，究不及後。嘗訪之陳山提，山提曰：「臣目中只有一女，名董仲容，潁川人。除東府美人外，罕有其匹。」王大喜，遂命山提往聘。以故婁昭聞之不悅，乃乘間諫王曰：「今君心有變，禍難方興，大王乃一代英雄，何不務遠圖而耽於聲色為？」
　　王曰：「人生貴適志耳，外何求焉？」昭默然。王見其色不懌，笑曰：「子知吾姬妾之盛矣，盍亦觀吾宮室之美乎？」遂攜手同入宮來。
　　要知高王的府第，本晉陽白馬寺基，又除四面民宅，以擴其址，因此宮院深沉。婁妃居正府，府有殿九間，廊宇二十四間，寢宮五間，左右四軒。後有迎春閣，閣外即花園，閣左右宮娥房五十餘間，寢宮前有天街，街前寶廷堂是會親戚之所。左有雕樓七間，右有畫堂九間。樓左五十餘步即鎖雲軒，小爾朱夫人所居。堂右五十餘步即鳳儀院，乃達奚夫人所居，是王征伊利時見其美而娶者。從柏林堂而入，又有偃月堂。堂後分二巷，巷內迴廊復道，皆眾夫人所居。王夫人居左巷之首，次則恆山夫人，次則岳夫人之棲鸞院，再次乃韓夫人清凝閣也。每一處則隔一座花園。右巷居首則穆夫人，次則游夫人之天香院。其餘別館不可勝計，皆新娶美人居之。庫藏倉厫一百餘所，府中宮娥六百餘人，珍寶羅綺皆如山積。婁昭隨了高王遊覽一遍。諸夫人有相見者，有不相見者。在在珠圍翠繞，奪目移情。至晚留宴於婁妃宮中，開懷暢飲，王不覺沉醉。昭辭歸，暗忖道：「有如此樂境，怪不得他專事遊樂了。」
　　時交五鼓，忽聞命召。來使云：「大王已至西郊教場演兵，諸將皆集，特召領軍同去一觀。」昭大驚，忙乘馬趕去。只見旌旗密布，兵馬雲屯。高王坐將臺，諸將侍立，如負嚴霜，屏息聽命。少頃，白旗一麾，諸將各施技勇。人如猛虎，馬如游龍。箭及二百步外，莫不中的。諸將演畢，三軍排開陣勢，如臨大敵，步伐進退不失尺寸。雖孫吳用兵，無以逾此，昭見之竦然。
　　少頃王回府，問昭曰：「吾久不視師矣。汝今觀之，比朝廷禁旅何如？」昭曰：「禁旅那得及此。」王曰：「不獨此軍然也，吾四境之兵無一不然。」
　　昭乃拜伏。王又曰：「吾豈與朝廷較強弱哉？吾之耽於娛樂者，欲使上不我忌，庶各相安於無事。奈何上之逼我太甚乎？」昭再拜，曰：「大王所為，眾人固不識也。」看官，要曉得懷與安實敗名，高王是何等人而肯出此。即其兒女情長，莫非英雄作用。昭為心腹之戚，故微露其意。但未識晉陽之用果能不動否，且聽下卷分解。
