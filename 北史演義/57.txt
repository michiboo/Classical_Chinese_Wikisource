
　　話說樂陵王入宮，見帝於涼風堂。帝使書「敕」字，與德冑所奏字跡相似，大怒曰：「爾書『敕』字，欲為帝耶？」喝左右亂捶之，又令曳之繞堂行，且曳且捶。所過血皆遍地，氣息將盡，乃斬之。棄諸池中，池水盡赤。
　　其妃聞之，把玦哀號，晝夜不絕聲。月餘亦卒，玦猶在手，拳不可開。父光擘之，其手乃開。中外哀之。
　　卻說士開常居禁中，出入臥內，妃嬪雜處，雖帝房幃之私，亦不相避，胡後遂與之通。帝宿別宮，後即召與同臥，甚至白日宣淫，宮女旁列不顧。
　　或帝召士開，後與之同來，帝不之疑也。一日，帝使後與士開握槊於殿前，互相笑樂。河南王孝瑜進而諫曰：「皇后天下之母，豈可與臣下接手？」後及士開皆不樂而罷，因共譖之。士開言孝瑜奢僭，山東唯聞河南王，不聞有陛下。帝由是忌之。後又言孝瑜與爾朱御女私語，恐有他故。帝益怒。未幾，賜宴宮中，頓飲孝瑜酒三十七杯。孝瑜體肥大，腰帶十圍，醉不能起。帝使左右載以出，鴆之車中。至西華門，煩躁投水而絕。諸王侯在宮中者，莫敢發聲。唯河間王孝琬大哭而出。
　　文宣後自濟南被廢，退居昭信宮。一日，帝往見之，悅其美，逼與之私。
　　後不從。帝曰：「昔二兄以汝為大兄所污，故奸大嫂以報之。汝何獨拒我耶？」
　　後曰：「此當日事。今我年已長，兒子紹德漸大，奈何再與帝亂！」帝曰：「若不許我，當殺汝兒。」後懼從之，遂有娠。紹德至閣，不與相見。紹德慍曰：「兒豈不知『家家』腹大，故不與我相見耶！」呼母為『家家』，蓋鮮卑語也。後聞之大慚，由是生女不舉。帝橫刀詬曰：「汝殺我女，我何為不殺汝兒！」召紹德至，對後斬之。後大哭。帝愈怒，裸後赤體，亂撾撻之。
　　後號天不已。盛以絹襄，流血淋漉，投諸渠水，良久乃甦，命以犢車一乘，載送妙勝寺為尼。人謂此文宣淫亂之報雲。
　　再說齊臣中有祖珽者，字孝徵，性情機警，才華贍美，少馳令譽，為當世所推。高祖嘗口授珽三十六事，出而疏之，一無遺失，大加獎賞。但疏率無行，不惜廉恥。好彈琵琶，自製新曲，招城市少年游集諸娼家，相歌唱為樂。曾於司馬世雲家飲，偷藏銅疊三面。廚人請搜諸客，於珽懷中得之，見者皆以為恥，而珽自若。所乘老馬一匹，常稱騮駒。私通鄰婦王氏，婦年已老，人前呼為娘子。裴讓之嘲之曰：「策疲老不堪之馬，猶號騮駒；奸年已耳順之婦，尚呼娘子。卿那得如此怪異！」於是喧傳人口，盡以為笑。高祖宴群僚，於坐上失金叵羅，竇泰疑珽所竊，令飲客皆脫帽，果於珽髻上得之，高祖未之罪也。後為秘書丞，文襄命彔《華林遍略》。珽以書質錢樗蒲，文襄杖之四十。後又詐盜官粟三千石，鞭二百，配甲坊。會并州定國寺成，高祖謂陳元康曰：「昔作《芒山寺》碑文，時稱妙絕。今《定國寺碑》，當使誰作也？」元康因薦珽才學，並解鮮卑語。乃給筆札，使就配所具草。二日文成，詞彩甚麗。高祖喜其工而且速，特赦其罪。文宣即位，以為功曹參軍，每見之，常呼為賊。然愛其才，雖數犯刑憲，終不忍棄，令直中書省。武成未即位時，珽為胡桃油獻之，且言：「殿下有非常骨法，臣夢殿下乘龍昇天，不久當登大寶。」武成曰：「若然，當使卿大富貴。」既即位，擢拜中書侍郎，遷散騎常侍，與和士開共為奸謅。帝寵幼子瑯琊王儼，拜為御史中丞。
　　先是中丞舊制體統最重，其出也，千步外即清道，與皇太子分路而行，王公皆遙住車馬以待其過。倘或遲違，則赤棒棒之。雖敕使不避。自遷鄴後，此儀遂廢。帝欲榮寵瑯琊，乃使一依舊制。嘗同胡後於華林門外張幕，隔青紗步障觀之。瑯琊儀仗過，遣中貴馳馬，故犯其道，赤棒棒之。中貴言奉敕，赤棒應聲碎其鞍，馬驚人墜。帝大笑以為樂。觀者傾京邑。後嘗私謂士開曰：「太子愚懦，吾欲勸帝立瑯琊代之，卿以為可否？」士開曰：「臣承娘娘不棄，得效枕席之歡。然帝與太子，須要瞞過他。太子愚懦易欺，瑯琊王年雖幼，眼光奕奕，數步射人，向者暫對，不覺汗出。他日得志，必不容臣與娘娘永好也。」後乃止。祖珽雖為散騎常侍，位久不進，思建奇策，以邀殊寵，因說士開曰：「君之寵幸，振古無比。但宮車一日晏駕，君何以常如今日？」
　　士開因從問計，珽曰：「君今日宜說主上，雲文襄、文宣、孝昭之子，俱不得立者，皆未早為之圖也。今宜使皇太子早踐大位，以定君臣之分。帝為太上皇，以握大權。如此，根本既固，萬世不搖。帝必以君言為是，若事成，中宮少主必皆德君，此萬全計也。君且微說主上，令其粗解，珽當自外上表論之。」士開許諾。會有彗星見，太史令奏稱，彗者除舊布新之象，今垂象於天，當有易主之事。珽於是上表言：陛下雖為天子，未為極貴。宜傳位太子，以上應天道，則福祿無窮。並上魏顯祖禪位於子故事。帝遂從之。丙子，使太宰段韶持節奉皇帝璽綬，傳位於太子緯。緯遂即帝位於晉陽宮。大赦，改元天統，立妃斛律氏為皇后。於是群臣上帝尊號為太上皇帝，軍國大事咸以聞。使黃門侍郎馮子琮、尚書左丞胡長粲輔導少主，出入禁中，專典敷奏。
　　子琮，胡後之妹夫也，故有寵。祖珽拜秘書監，加儀同三司，大被親幸，見重二宮。河間王孝琬痛孝瑜之死，禍由士開，常怨切骨，為草人而射之。士開聞其怒，譖於上皇曰：「草人以擬聖躬也。又前日突厥至并州，令以兵拒，孝琬脫兜鍪抵地曰：『我豈老嫗，須著此物！』此亦言大家懦弱如老嫗也。又外有謠言云：『河南種穀河北生，白楊樹端金雞鳴。』河南北者，河間也。孝琬將建金雞而大赦，非為帝而何？陛下不可以不防。」上皇頗惑之。會孝琬得佛牙一具，置之第內，黑夜有光，喧傳為神。上皇責其妖妄，使搜第中，得鎮庫矟幡數百，指為反具，收其宮屬訊之。有姬陳氏者，素無寵，誣孝琬云：「常掛至尊像而哭之，其實文襄像也。」上皇大怒，使武衛倒鞭撾之。
　　孝琬呼叔，上皇曰：「何敢呼我叔？」孝琬曰：「臣獻武皇帝之嫡孫，文襄皇帝之嫡子，魏孝靜皇帝之嫡甥，何為不敢呼叔！」上皇愈怒，命左右亂撾，折其兩脛而死。安德王延宗哭之，淚盡出血。又為草人而鞭之曰：「何故殺我兄？」其奴告之。上皇召延宗，覆之於地，以馬鞭鞭之二百，幾死。
　　初，上皇許祖珽有宰相才，欲遷其官，既而中止。珽疑彥深、文遙、士開等阻之，欲去此三人，以求宰相。乃疏三人罪狀，令黃門侍郎劉逖奏之。
　　逖懼三人之權，不敢通。彥深等聞之，先詣上皇自陳，上皇怒，執珽詰之。
　　珽陳三人朋黨害政，賣官鬻獄事，且言：「宮中取人女子，皆士開所誘，致陛下獨受惡名。」上皇曰：「爾乃誹謗我。」珽曰：「臣不敢誹謗陛下，陛下實取人女。」上皇曰：「我以其饑饉，收養之耳。」珽曰：「何不開倉賑給，乃買入後宮乎？」上皇益怒，以刀環築其口，鞭杖亂下，將撲殺之。珽呼曰：「陛下勿殺臣，臣為陛下合金丹。」遂得少寬。珽曰：「陛下有一范增不能用。」上皇又怒，曰：「爾自比范增，以朕為項羽耶？」珽曰：「項羽布衣，帥烏合之眾，五年而成帝業。陛下借父兄之資，才得至此，臣以為項羽未易可輕。」上皇令左右以土塞其口，珽且吐且言。乃鞭二百，配甲坊，尋徙光州，敕令牢掌。別駕張奉禮惡其為人，謂：「牢者，地牢也。」乃置地牢中，桎梏不使離身，夜以蕪菁子為燭，眼為所熏，由是失明。
　　齊天統二年，上皇有疾，左僕射徐之才善醫，治之漸愈。士開欲得其位，乃出之才為冀州刺史，而自遷中書監。俄而上皇疾作，驛追之才，路遠不獲即至。欲宣諸大臣入，胡後厭諸大臣居中，礙與士開相親，遂不召。獨留士開侍疾。上皇疾亟，以後事囑士開，握其手曰：「勿負我也。」遂殂於士開之手。明日，之才至，復遣還州。士開秘喪，三日不發。馮子琮聞其故，士開曰：「獻武、文襄之喪，皆秘不發。今至尊年少，恐王公有二心者，意欲盡追集涼風堂，然後議之。」時士開素忌趙郡王睿及領軍婁定遠，子琮恐其矯遺詔出睿於外，奪定遠禁兵，乃說之曰：「大行皇帝先已傳位於今上，群臣百工，受至尊父子之恩久矣。但令在內貴臣，無一改易，王公豈有異志？世異事殊，豈得與霸朝相比？且公嚴閉宮門，已數日矣。升遐之事，行路皆傳。久而不舉，恐有他變。」士開懼，乃發喪。尊太上皇后為皇太后，大赦天下。少帝以士開受顧托之命，深委任之，威權益重，人皆側目。獨趙郡王以宗室重臣，常與之抗，深惡其所為，乃與馮翊王潤、安德王延宗、大臣婁定遠、元文遙等，皆言於後主，請出士開於外。後主以告太后，太后不許。
　　一日，太后宴朝貴於前殿。睿面陳士開罪惡，且言：「士開先帝弄臣，城狐社鼠，受納貨賂，穢亂宮掖，臣等義難杜口，冒死陳之。」太后曰：「先帝在時，王等何不言，今日欲欺孤寡耶？且飲酒，毋多言。」睿詞色俱厲，安吐根曰：「趙王之言實忠於國，不出士開，朝野不安。」太后曰：「異日論之，王等且散。」睿等或投冠於地，或拂衣而起。明日，睿率諸王大臣復詣雲龍門，令文遙入奏。三返，太后不聽。左丞相段韶使胡長粲傳太后言曰：「梓宮在殯，事太匆匆，欲王等更思之。」睿等遂各拜退。長粲復命，太后曰：「成妹母子家者，兄之力也。」
　　士開自被劾後，不便留禁中，太后乃召之入，使以危言恐帝曰：「先帝於群臣之中，待臣最厚。陛下諒陰始爾，大臣皆有覬覦。今若出臣，正是剪陛下羽翼，使主勢日孤於上，彼得弄權於下也。今宜謂睿等云：「文遙與臣，並為先帝任用，豈可一去一留？宜並用為州。』今且出納如舊，待過山陵然後遣行，彼亦再無他說矣。」帝從之，以告睿等，睿等皆喜。乃以士開為兗州刺史，文遙為西兗州刺史。葬畢，睿促士開就路。太后欲留過百日，睿不可。數日之內，太后屢為睿言，且緩士開之行。睿執如故。有中貴知太后密旨者，謂睿曰：「太后意既如此，殿下何苦違之？」睿曰：「吾受委不輕，今嗣主幼衝，豈可使邪臣在側？若不以死爭之，何面戴天！」乃戒門者勿納士開。更見太后，極口言之。太后令酌酒賜睿，睿正色曰：「今論國家大事，非為卮酒。」言訖遽出。士開知睿意難回，而定遠貪利易惑，因載美婦珠簾送於定遠，登堂謝曰：「諸貴欲殺士開，蒙王大力，得全微命，用為方伯。今當奉別，謹上美女二名，珠簾一具，少酬大德。」定遠喜，謂士開曰：「欲還入否？」士開曰：「在內久不自安，今得遷外，本志已遂，不願更入。但乞大王保護，長為大州刺史足矣。」定遠信之，送至門。士開曰：「今當遠行，願得一辭二宮。」定遠遂與入朝。士開由是得見太后及帝，因奏曰：「先帝一旦登遐，臣愧不能自死。觀諸貴意，欲使陛下不得保其天位。臣出之後，必有大變，臣何面目見先帝於地下！」因伏地慟哭。帝及太后皆泣，問計安出。士開曰：「臣已得入，復何所慮，正須數行詔書耳。」帝從之，乃下詔出定遠為青州刺史，嚴責趙王睿以不臣之罪。舉朝震懼。正是：奸佞一施翻手計，忠良難免殺身危。
　　未識趙王被責之後，能委曲圖存否，且俟後文再說。
