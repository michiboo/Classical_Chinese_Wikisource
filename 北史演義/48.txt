
　　話說侯景通款西魏，未見西魏發兵，聞東魏兵至，慮眾寡不敵；又遣行臺郎中丁和來納款於梁，請舉函谷以東、瑕丘以西、豫廣等處十三州以附。
　　梁主納之，以景為大將軍，封河南王，都督河南南北諸軍事、大行臺，承制，如鄧禹故事。遣司州刺史羊鴉仁、兗州刺史桓和等將兵三萬，前往懸瓠，運糧應接。及韓軌引大軍來討，軍鋒甚銳，景避之，退守城中。梁之援師不能即來，軌遂圍之。景懼，復割東荊、北兗州、魯陽、長社四城，賂西魏以求救。泰將援之，僕射于謹曰：「景少習兵，奸詐難測，不如厚其爵位，以觀其變，未可遣兵也。」左丞王悅亦言於泰曰：「景之於歡，始敦鄉黨之情，終定君臣之契。任居上將，位重臺司。今歡初死，景遽外叛，蓋所圖甚大，終不為人下也。且彼既背德於高氏，寧肯盡節於我朝？今益之以勢，援之以兵，竊恐朝廷貽笑將來也。」唯王思政上言：「吾朝圖河南久矣，若不因機進取，後悔何及？願以荊州步騎一萬，從魯陽向陽翟，名為救之，可以得志。」
　　泰從之。乃加景大將軍兼尚書令，命太尉李弼、儀同趙貴將兵一萬，前往潁川。景恐納地西魏梁主責之，又使人奉啟於梁，其略云：王旅未接，死亡交急，遂求援關中，自救目前。臣既不安於高氏，豈能見容於宇文？但螫手解腕，事不得已，本圖為國，願不賜咎。臣獲其力，不容即棄。今以四州之地，為弭敵之資，已令宇文遣人入守。自豫州以東，齊海以西，見有之地盡歸聖朝。懸瓠、項城、徐州、南兗事須迎納，願陛下速敕境上，各置重兵，與臣影響，不使差誤。昧死以聞。
　　梁主見奏，下詔慰納之。
　　且說韓軌圍潁川，晝夜攻擊不能下，聞西魏援兵將至，謂眾將曰：「西師之來，必皆堅利，我人馬疲勞，未可與戰，不如班師回朝，再圖後舉。」
　　遂解圍去。軌至鄴，正值晉陽發高王之喪，佈告內外。靜帝集文武於東堂，舉哀三日，錫以殊禮，諡曰獻武王。詔加高澄為大丞相、都督中外諸軍事、大將軍，襲封渤海王，守喪晉陽。封婁妃為渤海王大妃。命高洋暫攝軍國之政。以新喪元輔，停兵不發。其時侯景見東軍已退，趙貴、李弼兵至，紮營城外，又起反魏之心。設宴城中，欲邀弼與貴赴飲而執之，以奪其軍。二將心疑不往，貴亦欲誘景入營而殺之。弼曰：「河南尚未易取，殺景反為東魏去一禍也。況梁兵已在汝州，留此則必與戰，徒傷士卒，於大計無益，不如去之。」遂還長安。景復乞兵於泰，泰使都督韋法保、賀蘭願德將兵助之，且召景入朝。景是時雖欲叛西而計未成，因厚撫法保等，冀為己用。往來諸軍間，侍從絕少，軍中名將皆身自造詣，示無猜間。長史裴寬謂法保曰：「侯景狡詐，必不肯應召入關，欲托款於公，恐未可深信。若伏兵斬之，此亦一時之功也。如其不爾，即應深為之防，不可信其誑誘，自貽後悔。」法保深然之，但不敢圖景，自為備而已。王思政亦覺其詐，密召法保、願德等還，分佈諸軍據景七州十二鎮。景於是決意歸梁，以書遺泰曰：「吾恥與高澄雁行，安肯與大弟比肩？」泰大怒，乃以所授景之官爵回授王思政。秋七月庚申，梁將羊鴉仁入懸瓠，景復請兵，梁以貞陽侯蕭淵明為都督，進兵圍東魏彭城。俟得彭城，進與侯景犄角。癸卯，淵明軍於韓山，去彭城十八里，斷泗流，立堰以灌之。彭城守將王則嬰城固守。澄聞梁圍彭城，欲遣高岳、潘樂救之。陳元康曰：「樂緩於幾變，不如慕容紹宗善用兵，且先王之命也。公但推赤心於斯人，彼必盡忠效命，賊何足憂？」時紹宗在外，澄欲召之，恐其驚叛。元康曰：「紹宗知臣特蒙顧愛，新使人來餉金。臣欲安其意，受之而厚答其書，保無異也。」澄乃以紹宗為東南道大行臺，先解彭城之圍，然後討景。高岳、潘樂副之。
　　先是景聞韓軌來，曰：「噉豬腸兒何能為？」聞高岳來，曰：「兵精，人豈我敵哉？」及聞紹宗來，叩鞍有懼色，曰：「誰教鮮卑兒解遣紹宗來？若然，高王定未死耶？」冬十一月乙酉，紹宗率眾十萬據橐駝峴，梁侍中羊侃勸淵明曰：「魏兵遠來，須乘其未定擊之。」淵明不從。旦日，又勸出戰，又不從。蓋淵明本非將才，性又懦怯，特以梁主介弟任為上將，進戰非其志也。侃見言不用，自領所部出屯堰上。紹宗至城下，引步騎萬人進攻梁將郭鳳營，矢下如雨。淵明方醉臥不能起，眾皆袖手。偏將胡貴孫謂趙伯超曰：「吾曹此來，本欲何為？今乃遇敵而不戰乎？」伯超不能對。貴孫怒，獨率麾下與東魏戰，斬首二百級。伯超擁眾數千，謂其下曰：「虜盛如此，與戰必敗，不如全軍自固。」遂不發一矢。先是景戒梁人曰：「逐北勿過二里。」
　　紹宗將戰，以南兵輕悍，恐其眾不能支，一一引將卒謂之曰：「我當佯退讓吳兒使前，爾擊其背。」其時東魏兵實已敗走。梁人不用景言，乘勝深入。
　　東魏以紹宗佯退之言為信，爭掩擊之，梁兵大敗。貞陽侯及胡貴孫、趙伯超等皆為東魏所擄，失亡士卒數萬。郭鳳退保潼州，紹宗進攻之，鳳棄城走。
　　捷聞，舉朝相賀。澄乃使軍司杜弼作檄移梁朝曰：皇家垂統，光配彼天，惟彼吳越，獨阻聲教。元首懷止戈之心，上宰薄兵車之命。遂解縶南冠，喻以好睦。雖嘉謀長策，爰自我始。罷戰息民，彼獲其利。侯景豎子，自生猜貳。遠托關、隴，依憑奸偽。逆主定君臣之分，偽相結兄弟之親。豈曰無恩，終難成養。俄而易慮，親尋干戈。釁暴惡盈，側首無托。以金陵逋逃之藪，江南流寓之地，進圖容身，詭言浮說，抑可知矣。而偽朝大小，幸災忘義。主荒於上，臣蔽於下。連結奸徒，斷絕鄰好。徵兵拓境，縱盜侵邦。蓋物無定方，事無定勢。或乘利而受害，或因得而更失。是以吳侵齊境，遂來勾踐之師；趙納韓城，終有長平之役。矧乃鞭撻疲民，侵軼徐部。築壘擁川，捨舟徼利。是以援枹秉麾之將，拔拒投石之士，含怒作色，如赴私仇。彼連營擁眾，依山傍水，舉螳螂之斧，被蛣蜣之甲，當窮轍以待輪，坐積薪而候燎。及鋒刃暫交，埃塵相接，已亡戟棄戈，土崩瓦解。掬指舟中，衿甲鼓下，同宗異姓，縲紲相望。曲直既殊，強弱不等。獲一人而失一國，見黃雀而忘深穽，誠智者所不為，仁人所不向也。矧侯景以鄙俚之夫，遭風雲之會，位班三事，邑啟萬家。
　　揣身量分，久當知足。而周章向背，離披不已。夫豈徒然，意亦可見。彼乃授以利器，誨以嫚藏。使之勢得容奸，時堪乘便。今見南風不競，天亡有徵。老賊奸謀，將復作矣。然摧堅強者難為功，摧枯朽者易為力。計其人雖非孫吳猛將、燕趙精兵，猶是久涉行陣，曾習軍旅，豈同剽輕之眾，不比危脆之師。拒此則作氣不足，攻彼則為勢有餘。終恐尾大於身，踵粗於股，倔將不掉，狼戾難馴。呼之則反速而禍小，不征則叛遲而禍大。會應遙望廷尉，不肯為臣，自據淮南，亦欲為帝。但恐楚國亡猿，禍延林木，城門失火，殃及池魚。橫使江淮士子、荊揚人物，死亡矢石之下，夭折霧露之中。彼梁主操行無聞，輕險有素。射雀論功，盪舟稱力。年既老矣，耄又及之。政散民流，禮崩樂壞。加以用舍乖方，廢立失所，矯情動俗，飾智驚愚。毒螫滿懷，妄敦戒業。躁競盈朒，謬治清淨。災異降於上，怨 興於下。人人厭苦，家家思亂。履霜有漸，堅冰且至。傳險躁之風俗，任輕薄之子孫。朋黨路開，兵權在外。必將禍生骨肉，釁起腹心。強弩衝城，長戈指闕。徒探雀鷇，無救府藏之虛；空請熊蹯，詎延晷刻之命。外崩中潰，今實其時。鷸蚌相持，我乘其敝。方使駿騎追風，精甲耀日，四七並列，百萬為群。以轉石之形，為破竹之勢。當使鍾山渡江，青蓋入洛。荊棘生於建業之宮，麇鹿游於姑蘇之館。但恐革車之所轥轢，劍騎之所蹂踐。杞梓十焉傾折，竹箭以此摧殘。若吳之王孫，蜀之公子，歸款軍門，委命下吏，當即客卿之秩，特加驃騎之號。凡百君子，勉求多福。
　　當時梁朝士大夫見此檄者，莫不竦然，以納景為非，而梁主不悟。其後侯景擾亂江南，梁室禍敗，皆如弼言。
　　先是侯景圍譙城不下，退攻城父，拔之乃遣其黨王偉詣建康，說梁主曰：「高澄幽廢其主於金墉，殺諸元宗室六十餘人。河北物情，俱念其主。鄴中文武，無不離心。約臣進討，請立元氏一人，以從人望。如此則陛下有繼絕之名，臣景有立功之效。河之南北，為聖朝之邾、莒；國之士女，為大梁之臣妾。」梁主許之。時有太子舍人元貞，本魏宗室，仕於南朝。遂封之為咸陽王，資以兵力，使還北為帝，許以渡江後即位。一應儀衛，以乘輿之副給之。會韓山失律、淵明被擄乃止。蕭淵明至鄴，東魏帝升閶閤門受俘，讓而釋之，送至晉陽。澄見之，謂曰：「納一人之叛，而失兩國之歡，爾主何取焉？倘能復修舊好，當令汝還江南也。」淵明拜謝，澄厚待之。
　　且說紹宗既敗梁師，移兵擊景。當是時，景退保渦陽，輜重數千輛，馬數千匹，士卒四萬人，兵力尚強。紹宗乘勝勢，鳴鼓長驅而前。士卒十萬，旗甲鮮明，干戈森立，直逼賊營。景使人謂之曰：「公來送客耶，欲與我定雌雄耶？」紹宗曰：「欲與爾一決勝負。」遂順風佈陣。景以風逆，閉壘不戰。紹宗戒軍士曰：「侯景詭計多端，好乘人背，當謹備之。」俄而風止，景命軍士披短甲，執短刀，入東魏陣，但低視斲人脛馬足。東魏軍不能支，遂大敗。紹宗墜馬，劉豐生被傷，俱奔譙城。裨將斛律光、張恃顯共尤紹宗怯敵。紹宗曰：「吾戰多矣，未有如景之難克者也。君輩試犯之。」二人披甲將出，紹宗戒之曰：「即與爭鋒，勿渡渦水。」二人往，停軍對岸，光輕騎射之。景臨渦水，謂光曰：「爾求勛而來，我懼死而去。我汝之父友，何為射我？汝豈不解不渡水南，慕容紹宗教汝耶？」光無以應。景使其徒田遷射光馬，洞胸。光易馬，隱於樹間，遷又中樹根，入於軍。恃顯違紹宗之言，恃勇深入，被景擒去。既而以無名下將，縱之使歸。光走入譙城，紹宗曰：「今定何如而尤我也？」段韶聞紹宗敗，引兵來助戰，夾渦水而軍，見敵營四旁荒草甚深，潛於上風縱火燒之。景率騎入水，出而卻走，草盡濕，火不復然。人皆服景之急智。景與紹宗相持數月，其將司馬世雲來降，言景軍食盡，將欲南走。紹宗乃以鐵騎五千，分左右翼夾擊景軍。景臨陣，誑其眾曰：「汝輩家屬皆為高澄所殺。」眾信之，無不憤怒。紹宗遙呼曰：「汝輩家屬並完，若歸，官勛如舊。」披髮向北為誓。景士卒皆北人，本不樂南渡，聞紹宗言，麾下暴顯等各率所部降於紹宗。其眾一時大潰，爭赴渦水，渦水為之不流。景與數騎腹心走峽石，欲濟淮。紹宗追之。正是：勝來威力依山虎，敗去倉皇漏網魚。
　　但未識紹宗能擒景否，且俟後卷再述。
