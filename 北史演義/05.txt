
　　話說賀六渾乃是一代人傑，素負經濟之才，常懷風雲之志。當此年富力強，方圖功名顯達，豈肯志在室家。然龍潛蠖伏，辱在泥塗，茫茫四海，無一知己。昭君一弱女子能識之風塵之中，一見願以身事，其知己之感為何如。
　　況贈以金寶，使之納聘，尤見鍾情，豈能漠然置之。但兒女私情，難以告知父母，故此遲疑。隔了數日，昭君不見高家求親，又差蘭春走來催促。其時六渾不在家中，卻遇見其父高樹。樹問：「何事至此？」蘭春道：「欲尋你家大官人說話。」樹頗疑心，便道：「小兒有事，往朔州去了，三日後方歸，有話不妨便說。」蘭春暗料求姻之事，六渾定已告知其父，因遂以來意告之。
　　樹聞之大驚，含糊應道：「待他回來，我與他說。」蘭春別去。樹輾轉不樂。
　　一日，六渾歸家，其父責之曰：「我與汝雖家道艱難，亦是仕宦後裔。汝奈何不守本分，妄行無忌。且婁氏富貴顯赫，汝欲踵桑間陌上之風，誘其蘭室千金之女，一朝事敗，性命不保。獨不念父母年老，靠汝一身成立，何不自愛若此。」六渾俟父怒少解，徐訴平城相見，遣婢贈金，令兒求婚之故。父曰：「此事斷不可為。即求親必不能成。後有婢來，當還其原物，以言絕之，方免無事。」六渾不敢再說，悶悶而退。
　　再說內乾夫婦以昭君年紀漸大，數日來為之求婿益急。昭君乃托幼妹愛君之母李氏，啟於二親道：「兒非愛家中財產，不欲適人，實因年幼，不忍早離膝下。再過三年，任父母作主。」內乾夫婦聞之，喜道：「此女果然孝愛過人。」那知其心在於歡也。又過幾時，恐婢傳達不明，親自修書，以金釵兩股一同封固，命蘭春送去。蘭春見歡，致書即退。歡得書，心益切切，語其繼母趙氏道：「婁氏女私事，母親已知。但其拳拳於兒若此，兒欲遣媒一求以遂其意。望母為父言之。」趙氏告於高樹，樹曰：「求之何益，徒為旁人訕笑。」趙氏道：「求之不許，則非吾家無情，便可還其金寶，以絕之矣。」樹以為然。有善說媒者王媽，趙氏邀至家，謂之曰：「媽媽曾識東鄰婁氏之女昭君小姐否？」王媽道：「這是老婆子主顧，素來認得。娘子問他為何？」趙氏道：「我兒六渾年二十一歲，未有妻室。聞昭君小姐年已十七，尚未許人。欲央媽媽作伐，求為六渾之婦。事成重謝，不可推託。」王媽大笑道：「二娘想錯了。他家昭君小姐，多少豪門貴室央媒求婚，尚且不許，何況你家。娘子莫怪，老身不敢去說。」趙氏道：「我貧他富，本不敢啟齒。但聞人說，婁家擇婿，不論貧富，專取人才，看得中意的，貧亦不嫌。故央媽媽去說一聲看，說得成亦未可知。倘若不成，決不抱怨於你。」王媽道：「既如此，吾且去走一遭。」說罷，便往婁家來。當日，內乾夫婦正在西廳商議昭君姻事。門公引王媽來見，內乾便命他坐了，問道：「你今到此，莫非為吾家小姐說親麼？」王媽道：「正是。」內乾問：「那一家仕宦？」王媽一時惶恐，欲說又止。內乾道：「凡屬親事，求不求由他，允不允由我，何妨直說。」王媽道：「既如此，老身斗膽說了。這一家乃西鄰高御史之孫，二官人高樹之子，名歡字賀六渾，年二十一歲。聞說府上招婿只要人才，貧富不計，再三央我來說，求娶昭君小姐為婦。未知相公、院君意下若何？」
　　內乾大怒道：「你豈因吾擇婿艱難來奚落我麼？我家小姐深閨秀質，何至下嫁窮軍！」言畢，拂衣走開。楊氏亦埋怨王媽道：「汝在吾家往來有年，何出言不倫若此。以後這等親事，切莫來說。」王媽只得告退，回復高家，不唯不允，反觸其怒。自是六渾求親之事遂絕。
　　再說內乾走至後堂，向昭君道：「西鄰高家貧窮若此，今日央媒求婚，你道好笑不好笑？吾故叱而絕之。都是你不肯就婚，今日致受此辱。以後切勿逆我之命。」昭君不語。內乾微窺女意，見他說起高家，絕不嗔怪；說及回絕來人，反有不悅之色，心下大疑。出謂其妻曰：「吾想高氏與我家門第相懸，何敢貿然求親。且傳言吾家不論貧富，專取人才，此言從何而來？莫非女兒別有隱情，有甚傳消遞息之事麼？諸婢中蘭春是他心腹，須喚來細問。」便即喚出蘭春，喝令跪下，問道：「高家敢來求親，莫非你這賤人有甚隱情在內麼？如不直說，活活打死！」從來虛心事做不得的。蘭春到高家數次，常懷疑慮，今被內乾劈頭一問，渾如天打一般，面孔失色。內乾見了愈疑，取一木棍便打。蘭春急了，只得招道：「此非乾小婢之事，乃是小姐主意，教我去通消息的。」內乾喝道：「你通消息便怎麼？」蘭春因述小姐前往平城看見六渾，決其相貌不凡，後必大貴，故欲以身嫁之，遣我傳信於他速來求婚。內乾大怒，連打數下道：「今日且打死這賤人，以泄我氣。」
　　楊氏勸住道：「此是女兒失智，諒非蘭春引誘。且去責問女兒，看他何說。」
　　內乾住手，同楊氏走入昭君房來。蘭春帶哭也隨進來。昭君見了，不覺失色。
　　內乾怒問道：「你乾得好事！我且問你，高氏子有何好處，你欲嫁他？」昭君暗想，此事已露，料難瞞隱，不如直告父母，或肯回心從我，便跪下道：「兒素守閨訓，焉敢越禮而行。但有衷情慾達，望爹娘恕兒之罪，遂兒之願。兒雖女子，志在顯揚。常恐所配非人，下與草木同腐。思得嫁一豪傑之主，建功立業，名垂後代，兒身不至泯沒。前見高氏子，實一未發達的英雄。現在蛟龍失水，他日勛名莫及。若嫁此人，終身有托。故舍經從權，遣婢通信。實出女兒之意，非乾蘭春之事。」內乾聽了，大喝道：「胡說！」楊氏道：「女子在家從父，勸你莫生妄想。今日恕你一次，後勿復然。」說罷，夫婦含怒而去。其弟婁昭聞知，亦來勸其姊曰：「吾姊何故不圖富貴，欲嫁六渾？」
　　昭君道：「眼前富貴那裡靠得住。六渾具非常之相，頂有白光，將來必掌大權，威制天下。吾欲嫁之者為終身計，亦為門戶計也。若捨此人，誓不別嫁！」
　　昭見姊意堅執，遂走出勸其父道：「吾觀六渾相貌實非凡品。吾姊識之風塵之中，亦是巨眼。今六渾所乏者不過財產，不如以姊嫁之，厚給財產，亦足助成其志。父意以為可否？」內乾道：「吾家公侯世第，招他為婿，定為人笑，斷乎不可。」婁昭不敢復言。
　　然內乾欲奪女志，計無所出。家有張姓奴，多力善謀。因以昭君之事告之，作何算計，能使回心。張奴道：「小姐以六渾後日必貴，故欲嫁之。若除卻六渾，便絕小姐之心了。」內乾道：「若何除之？」張僕道：「殺之可也。」內乾道：「殺人非細事，如何使得。」張僕道：「奴有一計。主人請他到家，假言子弟們要習弓箭，求其指示，留在西園過宿。小人於半夜時潛往殺之，詐云為盜所殺。其父有言，只索酬以金銀，便足了事。難道小姐還要嫁他不成？」內乾從其計。便遣人去請六渾。六渾見請，未識何意。其父高樹道：「鄰右家來請，去亦何妨。」六渾遂到婁家。內乾請到廳上相見，兩人坐定。內乾啟口道：「素聞郎君善於弓箭，家有小奴數人，欲求郎君指教一二，故屈駕至此。」六渾遜謝不能，內乾意甚慇懃，置酒相待。飲畢，使小奴十數人同六渾進西園演射。至夜，就在西園中一座亭子上鋪設臥具，留他過宿。六渾遂不復辭，住下數日。內乾便問張奴道：「你計可行麼？」
　　張奴道：「只在今夜，保為主人殺之。但須寶劍一口，以便動手。」內乾即取壁上所掛之劍付之。
　　其夜正值八月中旬，月明如晝。六渾用過夜膳，獨坐亭上，自覺無聊，對月浩歎。坐了一回，聽更樓已打二鼓，不覺倦將上來，解衣就寢。此時人聲寂寂，夜色朦朦。張奴早已潛入西園，躲在假山背後，執劍以待。窺見六渾已經就睡，走至亭下，見門未閉上，內有火光透出，微聞牀上酣睡之聲。
　　張奴想道：「此人該死，所以酣睡。」挨門而入，執劍走至牀前，揭帳一看，不覺魂飛天外，魄散九霄，「哎喲」一聲，棄劍於地，往外飛走。你道為何？
　　見帳中不是六渾，只見大赤蛇一條，通身如火，頭若巴鬥，眼似銅鈴，蟠踞牀上，所以大喊而逃。六渾被他驚醒，忙即起身，見一人飛步逃去，牀前遺下雪亮利劍一口，遂即拾劍在手，追出亭子來。那人因嚇慌了，絆了石子，跌倒在地。遂被六渾拿住，喝問道：「你係何人，敢來殺我？」張奴跪下道：「我是婁府家奴，奉主命來殺郎君。其如郎君不見，見一大赤蛇在牀，故不敢犯。」六渾道：「我與你主何仇，而欲害我？」張奴道：「只因小姐欲嫁郎君，勸他不回，故欲殺君以絕其念。」六渾聽到此際，怒氣勃生，隨手一劍，將張奴斬了。還至亭上，執劍危坐，以待天明。
　　是夜，內乾心懷疑懼，寢不能寐。天明不見張奴回報，忙遣小奴到園打聽。小奴走到亭邊。只見血淋淋一人殺死在地。嚇得呆了。又見六渾滿面殺氣坐在亭上，轉身就跑，被六渾喝住。問道：「你家主人何在？」小奴道：「在西廳。」六渾道：「你引我去。」小奴引六渾到廳。內乾見之，情知事泄，不覺失色。六渾忿忿向前道：「我高歡一介武夫，不知禮義。君世食天祿，家傳詩禮，如何自恃豪富，私慾殺人？且歡叨居鄰右，平素不通往來者，實以貧富不同，貴賤懸殊之故。即前日求婚，並非歡意，亦因令愛欲圖百歲之好，通以婢言，重以親書，再三致囑，歡乃不得已而從之。媒婆到府，君家發怒，歡已絕望矣。令愛別選高門，於我何涉？乃必殺一無辜之人，以絕令愛之意，是何道理？惡奴我已手戮。大丈夫死生有命，豈陰謀暗算所能害，唯君裁之。」六渾情辭慷慨，意氣激昂，英爽逼人。內乾自知理虧，只得含糊遜謝道：「此皆惡奴所為，我實不知。今既殺之，已足泄君之忿。願贈君廿金，以謝吾過。」六渾笑道：「吾高歡豈貪汝金者，此劍當留之於吾，以志昨宵之事。」說罷，仗劍而去。歸至家，只言內乾贈吾以劍，餘俱不說。
　　內乾在家暗將張奴屍首葬過，但囑家人勿泄，把此事丟開。
　　卻說昭君聞知，益加愁悶，私語蘭春道：「姻好不成，反成仇怨。他日此人得志，必為門戶之禍，奈何？」自此飲食俱減，形容憔悴。楊氏憂之，謂其夫曰：「昭君鬱鬱若此，必有性命之憂。與其死之，毋寧嫁之。」內乾道：「你且莫慌，我已定了一計，管教他回心轉意便了。」便向楊氏耳邊說了幾句，楊氏點頭稱好。但未識其計若何，且聽下回細說。
