
　　話說高王兵至鄴都，刺史劉誕因前借糧不與，畏懼不敢降，督率兵士閉門拒守。高王引兵攻之，連日不下，遂於城下暗掘地道，承之以木，道成焚木，城遂陷。劉誕不得已，乞降，用之為軍中末將。巡騎拿獲逃官一人，名麻祥，解至軍中。蓋祥時為湯陰縣令，聞高王至，懼報昔日之辱，挈妻子逃去，遂被獲。見王，叩頭請罪。王曰：「汝前辱我，罪應誅，然汝頭何足污吾刃。」縱之去。汾州行事劉貴平素歸心，聞王在鄴建義，棄了汾州，率兵一萬前來相助。王大喜。青州大都督崔靈珍、行事耿翔皆遣歸附。自是投誠者不絕。一日，有一少年將軍，自稱王之從弟高岳，叩轅求見。王命引入帳下，叩其所由，乃王伯父高優之子，向出雁門居住，所以不相往來。今聞王建義起兵，千里求投。岳身長七尺，容貌堂堂，武勇絕倫。王器愛之，留入內衙，令澄拜見其叔。
　　鄴城游京之曾為朔州刺史，有女名瑞娘，容顏絕世，名播四方。王未達時聞其美，慕之，大有光武思陰麗華之意，今聞女尚待聘，欲娶之。恐游不允，乃命封隆之、竇泰二將為媒，以鐵騎二千臨其門，京之大恐。先一夜，瑞娘夢見白龍一條從空下降，爪其身入雲中，大驚而醒。述諸父母，皆以為異。是日，封、竇二將奉高王命來求其女。京之知勢不可拒，又感女夢，遂拜而受命，王遂娶之。瑞娘顏色既美，性又聰明，由是恩寵無比。待京之以上賓之禮。三日後，親到游氏家拜見其父母。先是王為爾朱將，停軍上黨。
　　清明日與劉貴、段榮引領軍校五十騎，往深山射獵。天晚迷途，投宿於王士貴家。士貴見王有異相，又其睡處赤光滿屋，知後必大貴。有女千花，年十八，有容色，願以嫁王。王卻之，士貴堅留成親。劉貴、段榮亦勸成之，遂合巹焉。以軍旅忙迫，三夜輒別，其後不相聞問者數年。至是士貴送女來，已生子四歲矣。王迎入府中，始復相聚。士貴亦留之鄴城。今皆按下不表。
　　再說中興二年正月，王命劉貴迎中興帝入鄴，贈永安帝為武懷皇帝，添設文武百官。王以楊愔為行臺右丞，文檄教令，皆出其手，日加信任。世隆聞歡別立天子，進據鄴都，欲往討之，念非萬仁協力，不能破高氏之兵。慮其猜忌不來，因卑詞厚禮，多送金寶結之。又請節閔帝納其次女金婉為後，詔於六月下聘。兆大悅，遂與世隆相睦，許即興師，同滅高氏。斛斯椿私語賀拔勝曰：「天下怨毒爾朱甚於仇寇，異日必為高氏所滅。吾與將軍助之，必同受禍。不如改計圖之，庶有以自全。」勝曰：「天光與兆各據一方，欲盡去之甚難，去之不盡，必為後患。」椿曰：「勿憂，吾說世隆，使並召來。六渾智慮深沉，用兵不測，必能聚而殲之。」勝以為然，乃同見世隆，曰：「萬仁新敗於歡，恐不足恃，必得天光並力，庶幾有濟。」世隆從之，乃以書召天光曰：「高歡在山東作亂，扶立元朗為帝，兵稱義舉，欲滅吾家。萬仁失利於前，必得吾姪致勝於後。同會并州，剋期進討。」天光得書，不欲勤師勞眾，回書於世隆曰：「高歡一豎子耳，手下又無雄兵猛將，叔與萬仁破之有餘，何必姪也？」辭不赴。世隆患之。斛斯椿請往勸諭，乃至關中說天光曰：「歡與王家勢不兩立，并州恃勇輕敵，倘再敗衄，大勢瓦解，高氏興，爾朱氏滅矣。此大王門戶事，豈可坐視不救？」天光問計於賀拔岳，岳曰：「王家跨據三方，士馬強盛。高氏初起，豈能相抗？但能骨肉同心，事無不捷。若互相猜疑，家禍不免，焉能制人？如下官所見，莫若且鎮關中，先安根本。遣一上將，合勢進討。勝有以進，退有以守，庶萬全無失。」天光不從，引兵東下。
　　閏三月壬寅，天光自長安，萬仁自晉陽，度律自洛邑，仲遠自東郡，皆會於鄴城下。眾號三十萬，夾洹水而軍。節閔帝以長孫稚為大行臺，總督之。
　　癸丑，高農今尚書封隆之守鄴，引兵出頓紫陌，大都督敖曹將鄉里部曲三千人以從。歡曰：「高都督所將皆漢兵，恐不足集事，欲割鮮卑兵一千相雜配之。」敖曹曰：「吾所將兵練習已久，前後格鬥不減鮮卑勁旅。今若雜之，情不相洽，勝則爭功，敗則推罪。不煩更配也。」庚申，爾朱兆帥輕騎三千，夜襲鄴城，攻西門，不克而退。壬戌，歡將戰，馬不滿二千，步兵不滿三萬，恐眾寡不敵，乃於韓陵地方結為圓陣，連繫車牛於後，以塞歸路，示士卒必死，無一還心。兆望見歡，遙責歡以叛己。歡曰：「本所以戮力者，共輔帝室也，今天子何在？」兆曰：「永安枉害天柱，我報仇耳。」歡曰：「我昔初聞天柱訃，汝即疾據并州自大，豈得言不反耶？且以君殺臣，何報之有？今日義絕矣。」遂戰。歡自將中軍，敖曹將左軍，高岳將右軍。兆領十餘騎，直奔中軍。歡左右將皆出掠陣，親自迎戰，不能敵，遂敗走。兆軍乘之，中軍失利。岳以五百騎衝其前，別將斛律金收散卒躡其後，敖曹以三千騎自栗園出，橫擊之，分其軍為二。岳與敖曹雙戰萬仁，萬仁退走。斛律金之子明月，年十二，手執畫戟，攔住萬仁不放。萬仁欺他年幼，以槍挑之。那知明月力大無窮，架開槍還戟便刺，甚是驍勇。高王以兵沖天光營，天光敗。仲遠、度律軍亦潰。於是諸將齊攻萬仁，萬仁殺條血路而逃。奔潰之勢若江翻潮落，聲振百里。王立陣前，驅兵趕殺。見有一騎飛至馬前，叩首乞降，乃賀拔勝也。王喜，下馬握手勞之，乃鳴金收軍。俄而，諸將齊至，皆血染征袍。王曰：「觀諸將之袍，可以知勇矣。頃有一小將力敵萬仁者何人？」斛律金曰：「是吾子斛律光，不在軍數，私自來戰。」王曰：「真虎子也。」
　　召而勞之。兆敗歸，對慕容紹宗撫膺曰：「不用公言，以至於此。」即欲輕騎西走，紹宗反旗鳴角，收散卒，成軍而去。於是兆還晉陽，仲遠奔東都，度律勸天光且歸洛陽。
　　斛斯椿見三路兵敗，賀拔勝已降於歡，心益自危，謂都督賈顯度、賈顯智曰：「爾朱亡在旦夕，吾等尚為之用。歡若至京，罪吾等以逆黨，將何以辯？今不先執爾朱氏，吾屬死無類矣。」乃夜於桑下共相盟約，倍道先還。
　　世隆自度律去後，不見報捷，日夜憂疑。一日，晝寢於中堂，其妻偶出，忽見一人持其首去，大聲驚喊。世隆亦大呼而起，曰：「還吾頭來！」蓋世隆夢中亦見一人斬其首去，謂其妻曰：「吾禍不久矣。」及聞敗，夫婦相對而泣。爾朱彥伯欲自將兵守河橋，世隆不從，乃使外兵參軍楊叔淵馳赴北中城，簡閱敗眾，以次納之。椿等夜至，門已閉，大呼求入。叔淵立城上謂椿曰：「吾奉大王命來此鎮守，東來敗兵不許胡亂收納，須俟明日簡閱，然後放入。」
　　椿乃詭說叔淵曰：「天光部下皆是西人，聞欲大掠洛邑，遷駕長安。宜先納我，以為之備。」叔淵信之，開門放入。椿手斬叔淵，引兵據河橋，盡殺爾朱氏之黨。度律、天光聞椿叛，欲進攻之，會大雨晝夜不止，士馬疲頓，弓矢膠解不可用，遂西走，至灅波津，兵盡散，為人所擒。椿使行臺長孫稚詣洛陽奏狀，別使賈顯智、張歡帥輕騎一千，掩襲世隆。斯時京中因大雨連日，不知外信。二人至，遂圍世隆之第，執之內寢，囚其全家。長孫稚於神虎門啟陳：「高歡義功既振，請誅爾朱一族。」時彥伯在禁直，節閔帝使人報之，彥伯狼狽出，出遇兵被執，與世隆俱斬於閶闔門外。送首於歡，度律、天光一並解去。帝使中書舍人盧辯勞歡於鄴。歡使之見中興帝，辯曰：「吾奉詔勞王，不聞又有天子。中興正位洛陽，吾當見之，今則未可也。」言辭侃侃，歡不能奪，乃聽使還。前此，天光東下，欲與侯莫陳悅俱東，留其弟爾朱顯智鎮守關中。賀拔岳知天光必敗，欲留悅，共圖顯智，以應高王。計未得，宇文泰謂岳曰：「今天光尚近，悅未敢貳心，以此告之，恐其驚疑。然悅雖為主將，不能制物，若先說其眾，必人有留心。悅進失爾朱之期，退恐人情變動，乘此說悅，事無不遂。」岳大喜，即令泰入悅軍說之。悅止不行，及天光敗，岳遂與悅共襲長安。泰帥輕騎為前驅，顯智棄城走，追至華陰，擒而殺之。高王得報，以岳為關西大行臺，岳即以泰為行臺左丞，事無巨細皆委之。
　　再說爾朱仲遠敗，不敢歸徐州，南奔梁。帳下都督喬寧、張子期中道棄之，詣鄴城降。高王責之曰：「汝事仲遠，擅其營利，盟契百重，許同死生。仲遠徐州作逆，汝為戎首。今仲遠南走，汝復叛之。事天子則不忠，事仲遠則無信。犬馬尚識飼之者，汝曾犬馬之不若。」遂斬之。世隆有弟爾朱弼，為青州刺史，見世隆死，門戶敗，恐下叛之，累次與左右割臂為盟。帳下親將馮紹隆說以割臂未足為誠，宜割心前之血以盟大眾。弼從之。大集部下，披胸欲割，紹隆因刺殺之，送首高王。自是萬仁、仲遠雖未伏誅，而爾朱宗族已盡矣。四月辛巳，高王命尉景守鄴，率諸將引兵向洛，奉中興帝至邙山。
　　先使僕射魏蘭根慰諭洛邑，且觀節閔帝之為人。蓋歡以中興帝元朗宗派疏遠，欲復奉節閔，故令蘭根觀之。蘭根回報以帝神采高明，恐後難制。高乾兄弟及黃門侍郎崔稜亦力勸高王廢之。於是召集百官，問所宜立。太僕綦母雋盛稱節閔帝賢明，宜主社稷。歡尚未決， 作色曰：「若說賢明，自可待我高王徐登大位。廣陵既為逆黨所立，何得猶為天子？若從雋言，王師何名義舉？」歡遂遣先往，幽節閔於從訓佛寺。斛斯椿謂賀拔勝曰：「今天下事在吾與君耳。若不先制人，將為人所制。高歡初至，圖之不難。」勝曰：「彼方有功，於時害之不祥。數夜在軍中與歡同宿，備序往昔之懷，兼荷兄意甚厚，何可自生反覆？」椿乃止。歡入洛，以汝南王悅為高祖之子，欲立之，聞其狂暴無常，乃已。時諸王皆懼禍逃匿，有平陽王修者，於宗室中近而賢，歡欲立之，但匿於田舍，莫知其處，乃使斛斯椿求之。椿知散騎侍郎王思政與王親匿，問以王所在。思政曰：「須知來意。」椿曰：「欲立為天子耳。」
　　思政乃言其處，與椿往見之。時王獨坐一室，凴幾看書。忽見王思政進來，未及交言，低頭下拜，斛斯椿隨人，亦下拜。王扶起道。「二卿何故如此？」
　　思政陳歡迎立之意，王聞之色變，謂思政曰：「得毋賣我乎？」曰：「否。」
　　曰：「敢保之乎？」曰：「變態百端，何可保也？」王心疑懼，不遽諾。椿曰：「王勿疑，臣先回，少頃便來迎駕也。」遂馳馬而去。但未識椿回報後，高王果來迎否，且聽下回分剖。
