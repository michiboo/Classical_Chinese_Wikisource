
　　話說內乾因昭君欲嫁六渾，屢次勸之，執意不改，楊氏又痛惜女兒，恐其憂鬱成疾，因想女兒家最貪財寶，不若以利動之。商議已定。其時正值春光明媚，天氣融和。夫婦同在那西廳，擺列長几數隻，几上多設金銀珠翠、首飾異寶、綾羅錦繡、珍奇玩器等物，英英奪目，閃閃耀人。乃召昭君出廳，謂之曰：「汝肯從親擇配，當以此相贈。」昭君目不一視。又謂之曰：「汝若不從父命欲歸高氏，當一物不與，孑身而往，汝心願否？」昭君點頭曰：「願。」內乾大怒道：「既如此，由你去。但日後莫怨父母無情。」昭君不語歸房。內乾將金寶一齊收起，便喚前日王媽到來，教他通知高家，聘物一些不要，竟來迎娶便了。王媽道：「這又奇了。前日嫌老身多說，今日卻先自許。可見姻緣原是天定的。」欣然來至高家，先在高樹夫婦前稱喜，備說內乾之言。親事不勞而成，夫婦大喜。即擇了聘娶日子，打點娶媳。六渾悉聽父母主張。昭君臨行，內乾不與分毫，只有蘭春隨往，當日成親。兩人相見，分明是一對豪傑聚首，更覺情投意合。昭君入門後，親操井臼，克遵婦道，不以富貴驕人，見者無不稱其賢孝。
　　一日，六渾出其前日所贈，謂昭君曰：「此卿所贈者，事若不成，決當還卿，至今分毫未動。」昭君曰：「今君身居卑賤，當以此財為結納賢豪之用，以圖進步。」六渾從之，遂貨馬廿匹，以結懷朔諸將，升為隊主。楊氏嫁女後，憐其貧苦，日夜哭泣。內乾曰：「昭君我女也，何憂貧賤。恨其不聽我言，暫時受些苦楚。」婁昭亦勸其父道：「姊身已屬六渾，何必嫌其貧賤。且六渾終非久居人下者，願以財產給之。」內乾乃遣人去請六渾，歡不至。復命婁昭親往請之，歡亦不至。於是內乾夫婦親至其家，接女歸寧。六渾始拜見妻之父母，遂同昭君偕來。內乾見其房屋破敗，出錢數千貫，為之改造門閭。又撥給田產、奴婢、牛羊、犬馬等物。自此六渾亦為富室，交遊日廣。歡嘗至平城投文，鎮將段長子段寧見之，笑曰：「此婁女所嫁者耶？奚勝區區」蓋段亦曾求婚於婁氏，婁氏不就，故以為言。歸而述諸父，父曰：「六渾志識深沉，器度非凡，豈汝所能及。」一日六渾來，尊之上坐，召寧出拜，曰：「兒子庸懦，君有濟世之才。吾老矣，敢以此兒為托。」歡謝不敢當。寧自此敬禮六渾。六渾歸，昭君語之曰：「吾前夜夢見明月入懷，主何凶吉？」歡曰：「此吉兆也。」後產一女，名端娥，即永熙帝後也。未幾，鎮將以歡才武，又轉之為函使。今且按下不表。
　　再說胡太后臨朝以來，乾綱獨攬，臣工無不畏服，尊榮已極，志氣漸盈。
　　以天子年幼，攝行祭禮，改令為敕，令群臣稱陛下。又魏自太武以來累世強盛，東夷西越貢獻不絕，府庫充盈。太后嘗幸絹藏，命王公大臣從行者百餘人盡力取之，少者不減百餘匹。尚書令李崇、章武王融負絹過重，顛仆於地，李崇傷腰，章武折足。太后惡其貪，令內侍奪之。空手而出，人以為笑。侍中崔況止取二匹，太后問：「所取何少？」答曰：「臣止兩手，只持兩匹。」
　　眾皆愧焉。又差內侍宋雲、僧惠生往西域取經，臨行之日，太后自餞於永寧寺。百官皆集，賜金銀百斤、名馬廿匹。中尉元匡奏侍中侯綱掠殺羽林軍士，請治罪。太后以其舊恩不問，綱益驕橫。又奏冀州刺史於忠前在朝擅殺尚書裴植、郭祚，請就冀州戮之。太后亦以舊恩不問。未幾，召忠入朝，彔尚書事，封靈壽縣公。及卒，追贈甚厚。太后父秦國公沒，葬以殊禮，追號曰太上秦國公。諫議大夫張普惠以太上非臣下所得稱，力爭於朝。太后使人宣令於普惠曰：「封大上，孝子之心。卿所爭，忠臣之義。已有成議，勿奪朕懷。」
　　普惠遂不敢言。孝明帝年九歲未嘗視朝，群臣罕見其面。普惠有疏，每欲面陳之而不可得。一日，帝臨前殿，群臣朝參禮畢。方欲退朝，普惠出班奏曰：「臣有短章，冒瀆天聽。」其略曰：慎帝業之不易，飭君道之無虧。減祿削俸，近供無事之僧；崇飾元虛，遠邀未然之報。皆非所以利天下而安社稷也。臣謂修朝夕之因，求祇劫之果，未若親郊廟之典，行朔望之禮。撤僧寺不急之務，復百官已缺之秩。收萬國之歡心，以事太后，則孝弟通乎神明，德教光乎四海。節用愛人，臣民俱賴。
　　其言皆深中時病。帝覽之而可其奏，遂懷疏入見太后。太后口雖以為然，然念此兒才一臨朝，便有朝臣向他嘵嘵，日後必奪吾權。乃下詔曰：「天子年幼，不堪任勞，俟加元服，設朝未遲。」自是帝益罕視朝矣。
　　神龜元年九月，太史奏天文有變，應在二宮。太后懼，欲以高太后當之，乃遣內寺殺之瑤光寺中，以尼禮葬之，命百官不許服喪。群臣皆言宜崇其禮，太后不聽。時武號森列，羽林軍橫行都市。征西將軍張彝上封事，求削銓格，排抑武職之人，不得預於清選。武人皆懷憤怒，立榜通衢，大書張彝父子之惡，約期某日會集羽林虎賁之眾，屠滅其家。張彝父子全不為意。至期，共有三千人眾聚集尚書省外，大聲辱罵，聲言要殺張家父子，以泄眾怒。官吏大驚，不敢禁止，把省門緊閉。於是眾勢益張，擁入張彝府中，焚其第舍，曳彝堂下，捶辱交加。其子民部郎中張始均初見凶勢難犯，逾垣逃走，聞父被執，走還眾所，拜請父命。眾就毆擊，投之火中，活活燒死。次子張仲瑀，重傷走免，兇徒始散。張彝僅有餘息，越宿而死。遠近震駭。太后以天子侍衛之卒，懼有變亂，不敢窮誅。止收為首者八人斬之，其餘不復治罪。越三日，復大赦以安之，令武職依舊入選。其時高歡在京，聞之歎曰：「宿衛羽林相率焚大臣之第，朝廷懼而不問，為政如此，時事可知。天下之亂不久矣！」
　　你道高歡何以在京？歡自熙平二年轉為函使，凡有表章函封上達帝都，皆函使之職。神龜元年，歡奉使入京，進過表章，不能即時批發，在京中等候。魏制：凡各鎮函使未經發回者，給與貴官大臣家為使。六渾派在尚書令史麻祥門下。祥自恃貴顯，待下甚嚴。一日，祥坐堂上，命歡侍立在旁，問其一路風景山川形勢何處最好，歡一一對答。閒談良久，祥甚喜，因令從人取肉一盤、酒一壺，賜與高歡。祥雖命食，料歡不敢便坐。奈歡素性不肯立食，竟即坐下。祥大怒，以為慢己，叱令跪於階下，命左右杖之。歡自杖後，鬱鬱不樂。一日，悶坐無聊，走出街上，觀看禁城景象，見一軍將坐在馬上，前呼後擁，喝道而來，威儀甚肅。細觀其人，好似叔父高徽。尚恐面貌相同，不敢叫應。那將軍停鞭回顧，便向高歡叫道：「你莫非吾姪賀六渾麼？為何在此？」歡於是上前拜於馬下。要知歡到京時，徽正出使在外。歡不知其已有家室，尚未去望。今日相遇，如出意外。至家，各述別後情事，皆大喜。
　　徽曰：「爾娶婁家女，足慰兄嫂之心。吾娶康氏婦，已生一子，取名歸彥。以路遠尚未通知兄嫂也。」領入後堂相見，設酒共飲。至晚，歡辭去。徽曰：「你欲何往？」歡曰：「身在麻祥家給使，此人性惡，不去恐被責。」徽道：「無妨，我以書去回他便了。」歡自此擔擱徽家，不覺月餘。一日，忽聞軍士擅殺大臣，不禁浩歎。又歡在京嘗夢身登天上，腳踏眾星而行，醒來私心自喜。見時事如此，隱有澄清天下之志。
　　再說胡太后年齒已長，容顏如少，頗事妝飾，數出遊幸。一日，駕幸永清寺，侍中元順當車而諫曰：「《禮》，婦人未沒，自稱未亡人，首去珠玉，衣不文采。陛下母臨天下，年已長矣，修飾過甚，何以儀刑後世？」太后慚，左右皆戰慄。及還宮。召順責之曰：「前年卿貶外郡，吾千里相徵，乃眾中見辱耶？」順曰：「陛下不畏天下之笑，而恥臣之一言乎？」太后默然而受，遊幸稍衰。清河王元懌官太傅、侍中，賢而多才，美丰姿，風流俊雅，冠絕一時。太后每顧而愛之，苦於宮禁深嚴，內外懸絕，無由與之接體，而私幸之意未嘗一日去懷。時值中秋，召集諸王賜宴宮中。清河王坐近太后之側，容貌秀麗。太后顧之愈覺可愛。宴罷，乃詐稱官家之意，召王入宮閒話。於是諸王皆退，清河獨留，只得隨了太后入宮。走至宣光殿前，王失驚曰：「至尊在南宮，何故至此？」太后曰：「天子隨處皆住，不獨在南宮也。」王信之。隨至崇訓後殿，太后下車，召王上殿曰：「天子不在此，是朕欲與王聚談清夜，消遣情懷，故召王至此。且有一言，朕倚卿如左右手，欲與王結為兄妹，以期終始無負。」王聞言大驚，伏地頓首曰：「臣與陛下有臣主之分，兼叔嫂之嫌，豈宜結為兄妹。臣死不敢奉詔。」太后道：「卿且起，兄妹不結亦可。今有玉帶一條、御袍一領、溫涼盞一隻，皆先帝服用之物。吾愛卿才器不凡，取以相酬，卿勿再負吾意。」清河見說，益添疑懼，苦辭不受。
　　只見宮娥設宴上來，太后命王對坐。王謝不敢。太后南面，清河西面，坐下共飲。言談語笑，太后全以眉目送情。飲至更深，猶復流連不歇。王苦辭欲出，太后不許。賜宿翠華宮中，命美女二人侍王共寢。王復頓首辭。太后曰：「是朕賜與王者。王明日出宮即帶家去，何必堅卻。」王不得已受命，遂入翠華宮來。宮中鋪設華麗，珍奇玩器無不備列。宮人曰：「此太后將以賜王者。」王大不樂，和衣獨寢，令二美人秉燭達旦。太后聞之曰：「此人果是鐵石心腸。」然口雖歎服，心中割捨不下，留住清河不放出宮。是夜更餘，王方就枕，只見太后隨了四個宮女悄悄走入，對王道：「卿知朕相愛之意否？良緣宜就，無拂朕懷。」清河心慌意迫，伏地叩頭曰：「臣該萬死，願陛下自愛。」太后親手相扶道：「我與卿略君臣之分，敘夫婦之情何如？」那知太后越扶，清河越不肯起，竟如死的一般伏著不動。太后見了這般模樣，又好氣又好笑，默然走出。宮娥報王道：「太后回宮了，王起來安寢罷。聞太后明日放王出宮了。」清河聞言大喜。但未知太后此去果能忘情於王否，且聽下回細說。
