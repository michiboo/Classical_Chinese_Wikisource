
　　話說六渾不欲對婚，又恐劉貴不善回復，親自上馬來見天柱。其時劉貴尚未出府，六渾稟見，榮即召入，謂六渾曰：「吾子豈不堪為君婿耶？奈何拒我之命？」六渾曰：「非敢拒也，竊念大王勛名蓋世，四海一人。世子將承大業，非帝室名媛、皇家淑女，不足為配。六渾之女出自寒微，何敢攀鱗附鳳？」榮聞言大喜道：「卿既不欲，我亦不強。」遂與劉貴賜坐共談。又謂歡曰：「晉州重地，卿宜速往，亦不必再來見我了。」歡拜謝而出。貴退，語歡道：「非君自來，幾觸其怒。」
　　次日，同了尉景等五人一齊起行，合府文武俱來餞送。斯時僕從如雲，車馬擁道。昭君坐在車中，前呼後擁，回憶逃奔并州時，氣象大不相同，好不快意。將近晉州，官吏軍民皆出郊遠接。蓋魏時刺史之任最重，兵馬錢糧皆屬掌管，生殺由己，儼如一路諸侯。六渾到任以後，惠愛子民，撫恤軍士，刑政肅清，晉州百姓人人感悅。一日，昭君語歡曰：「吾在此安樂，未識父母在家安否？欲到平城探望一次。」歡道：「不必，吾遣子茂去迎接一家到此便了。」遂令子茂前去，未及一月，婁家夫婦俱已接到。父女相見，俱各大喜。內乾曰：「高郎有志竟成，果不負吾女。」歡曰：「男兒不能建非常之業，尚居人下，何足掛齒。」說罷大笑。於是署婁昭為都督，以愛君嫁竇泰為妻，內乾夫婦大悅。
　　話說晉州有一居民，姓穆，名思美。生一女名金娥，年十七，容色美麗。
　　有鄰人子李文興欲娶之，思美不從，文興畫成此女形象，獻於汾州刺史爾朱兆。兆悅其色，文興為硬媒，遣人搶女而去。思美惶急，來到刺史轅門喊救。
　　六渾喚進，問其備細，即命段榮領輕騎二十追往，拿住文興，奪女以歸，竟將文興問罪，斷女還家。思美雖已伸冤，猶懼爾朱兆不肯干休，再來劫奪，便央孫騰轉達，情願獻於六渾為妾。六渾以問昭君，昭君曰：「此女君已斷還，而復自娶，恐招物議，並非妾有妒心也。」六渾道：「自他心願，娶之何害？況前見此女實有傾城之色，吾不忍拒之。」遂乃擇日納之後房。爾朱兆聞之大怒。一日，來到晉陽，榮正在賜宴。兆亦共飲，言於榮曰：「高晉州奪取部民之女為妾，恐干政體。」榮曰：「此細事，不足為六渾累也。」
　　酒半酣，從容問諸將曰：「一日無我，誰可主軍？」眾皆稱兆。榮曰：「兆雖勇於戰鬥，所將不過三千騎，多則亂矣。堪代我者，惟賀六渾耳。」因戒兆曰：「爾非其匹，日後終當為伊穿鼻。」兆愈不悅。
　　榮性好獵，不問寒暑，列圍而進，士卒必步伐齊壹，雖遇險阻，不得違避，一鹿逸出，必數人坐死。有一卒見虎而走，榮怒曰：「汝畏死耶！」即斬之。自是每獵，士卒如登戰場。嘗見虎在空谷中，令十餘人空手搏之，毋得損壞皮毛，死者數人，卒擒得之，以此為樂。嘗召天穆於朝，問以朝中動靜。留數日，共獵於南山。天穆諫曰：「大王勛業已盛，四方無事，惟宜修政養民，順時搜狩，何必盛夏馳逐，感傷和氣。」榮攘袂大言曰：「靈後不綱，掃除其亂，推奉天子，乃人臣常節。葛榮之徒，本皆奴才，乘時作亂，譬如奴走，擒獲即已。頃來受國大恩，未能混一海內，何得遽言勛業？如聞朝士猶多寬縱，今秋欲與兄戒勒士馬，交獵嵩高，令貪污朝貴入圍搏虎，不從命者斬之。乃出魯陽，歷三荊，悉擁生蠻北填六鎮。回軍之際，掃平汾胡。更練精兵，分出江、淮，蕭衍若降，賜以萬戶侯；如其不降，以數千輕騎，渡江縛取以來。然後與兄奉天子巡四方，乃可稱勛耳。今不頻獵，兵士懈怠，安可復用哉？」天穆再拜曰：「非鄙懷所及。」
　　榮欲密樹黨援，易河南州牧、郡守，悉用北人為之。天穆歸，附奏以聞。
　　帝覽奏，疑之，謂天穆曰：「河南牧守皆克稱職，況北人不暗南事，恐未可易。」天穆不悅曰：「天柱有大功於陛下，為國宰相，即請遍代天下之官，恐陛下亦不得違。如何啟用數人，遂不許也？」帝正色而言曰：「天柱若不為人臣，雖朕亦可代。如其猶存臣節，無代天下百官之理。」天穆語塞而退。
　　榮見奏不允，大怒曰：「天子由誰得立，今乃不用我言耶？」先是散騎常侍高乾邕好任俠，其弟三人：次仲密，次敖曹，次季武，皆才勇。而敖曹尤武藝絕倫，人稱之為楚霸王，皆與帝有舊。河陰之亂，乾乃聚兵於河、濟之間，頻破爾朱軍。帝使人招之，遂同入朝。帝封乾邕為黃門侍郎，敖曹為散騎常侍。榮知之，奏帝曰：「此等皆曾叛亂，不宜立於朝廷。」帝不得已，並解其職，放還鄉里，由是帝懷不平。
　　爾朱後容顏絕代，初入宮，與帝甚相歡悅，而性烈如火，又極嫉妒，六宮嬪御皆阻絕臨幸，雖王府舊人，亦不得見帝一面。時三月中旬，帝見春色甚好，帶了內侍數人，步入御園遊玩，在千秋亭上凴欄觀魚。有宮人進前曰：「紫華宮趙貴人見駕。」帝令入，妃再拜。帝問曰：「卿何知朕在此而來？」
　　妃曰：「妾不知陛下在此，偶爾至園，聞帝在亭，特來朝見。」帝賜坐，與言昔日事，命宮人置酒共酌。蓋妃本舊侍，帝素寵愛，以後故，阻絕舊情，故見面依依不捨。又謂妃曰：「朕不到卿宮幾年矣？」對曰：「二年。」帝曰：「朕雖至尊，動息不能自主，致令拋棄卿家。」說罷愀然。少間，趙妃拜退，帝亦回宮。那知後已密知此事，設宴對飲，見帝默默不樂，後曰：「今日誰惱聖懷，對酒不飲？」帝曰：「懶於飲耳，無所惱也。」後曰：「陛下休瞞，千秋亭上趙妃以言語觸犯，故帝不樂。明日妾為帝治之。」帝驚曰：「趙妃係朕舊人，與之略談數語，有何觸犯，勞卿責治？」後道：「擅出宮門，一罪也。私來見駕，二罪也。妾主中宮自有法度，陛下何得以私愛而庇有罪之人？」帝見其言詞不順，拂衣而起，後安坐不動。帝心愈恚，遂不顧而去。次日，後御九華殿會集諸妃、貴人，下令曰：「紫華宮趙貴人自恃舊寵，驕縱不法，擅入御園，私預帝宴，大乾宮禁。」遂執趙妃於階下，命即勒死，埋屍苑內。諸妃見了，大驚失色，暗暗垂淚回宮。帝聞妃死，不勝傷感，然畏爾朱權勢，只得容忍。因念世隆是他叔父，或可勸諭，乃使入告於後。世隆拜見，賜坐殿上。後問：「何事至內？」世隆曰：「臣有一言上達。娘娘主持內政，執法過嚴，帝心不安，故命臣進見，願宏寬仁之度，毋拂聖懷。」後大怒道：「天子由我家得立，乃心愛他人而反致怨於我，何忘恩若此？但恨我父當日何薄天子不為而偏立之？」世隆曰：「天柱若自為帝，臣亦得封王矣。」世隆遂出，復命於帝曰：「臣奉陛下之旨勸諭一番，後自此改矣。」那曉爾朱後因帝不悅，兇悍愈甚，全無天子目中。
　　帝是時外製於榮，內迫於後，日夜怏怏，不以萬乘為樂。唯幸寇盜未息，欲使與榮相持。及關、隴既定，告捷之日乃不甚喜，謂臨淮王彧曰：「即今天下，便是無賊。」彧見帝色不悅，曰：「臣恐賊平之後，正勞聖慮。」帝恐餘人覺之，因言曰：「撫寧荒亂，真是不易。」時城陽王徽、侍中李彧在旁，皆覺帝意，因日毀榮於帝，勸帝除之。帝亦懲河陰之難，恐終難保，由是密有圖榮之意。榮又奏稱：「參軍許周勸臣取九錫，臣惡其言，已斥遣罷退。」蓋榮望得殊禮，故言之以諷朝廷。帝稱歎其忠心，益惡之。乃召心腹
　　舊臣侍中楊侃、李彧、右僕射元羅、城陽王徽、膠東侯李侃晞、濟陰王暉業、尚書高道穆等入宮，密議其事。楊侃曰：「臣有三策，乞陛下自裁。」帝問：「何策？」侃曰：「密勒人馬，將在京逆黨盡行誅絕。發兵拒守太行山，絕其進犯之路，如有兵來，與之死戰。詔發四方之兵，勤王救駕，或可掃除凶逆，僥倖成功。此上策也。」帝曰：「敵之非易。中策若何？」侃曰：「前日榮請入朝，視皇后 娐。密伏壯士宮中，賺之入內，刺殺之。即大赦，以安其黨，其間或可獲全。此中策也。」帝問：「下策若何？」侃曰：「任其所為，且圖目下之安。此下策也。」帝曰：「卿之中策乃朕上策，眾卿以為然否？」濟陰王暉業曰：「榮若來，必有嚴備，恐不可圖。」議至日晚，茫無定見。帝命且退。眾官出，至太極殿北，忽見紅燈擁道，人從紛紛，遣人探視，乃爾朱世隆坐在殿西廊下。眾皆大驚，欲避不得。世隆已遣人來請相見，眾臣不敢退阻，遂來西廊向世隆施禮。世隆問曰：「殿下眾官在宮議何朝政，至此方出？」城陽王曰：「天子閒暇無事，召我等閒談消遣。又因天柱不受九錫，欲賜以殊禮。言論良久，不覺至晚。」世隆冷笑曰：「帝欲賜天柱九錫，自應先與我語。諸公與帝商議一日，此中自有別情。但禍福自召，莫謂天柱之刀不利也。」說罷，起身便行。眾官聞之，皆失色而散。
　　你道世隆為何等候在此？蓋早上探得諸臣入內與帝私議，必有圖害之意，故等待出來先行喝破，以挫諸臣之氣。當夜歸府，便即寫書到晉陽，備說城陽、楊侃等數人終日在宮，密謀圖害我家，大王若入朝必須預為之備。
　　榮得書大笑道：「世隆膽怯，彼何人斯，而敢圖我耶？」其時天穆回并州，榮以書示之。天穆曰：「長樂為帝以來勤於為政，萬幾皆自主張，欲使大權復歸帝室。城陽王等結黨樹援，為帝腹心，欲不利於大王，不可不信。」榮曰：「城陽王等皆庸奴，何敢作難？倘帝心有變，目今皇后懷孕，若生太子，我至京廢黜天子，立外甥為君。若非太子，陳留王亦我女婿也，便扶他為帝。兄意以為何如？」天穆曰：「以大王之雄武，何事不可成功？且俟入朝，相機而動。僕雖不敏，願效一臂之力。」榮大喜。次日，復以書示北鄉公主。
　　北鄉大驚曰：「王不可不慮。昔日河陰之役，京中百官皆不自保，懷恨實深，安得不生暗算？皇后深居宮中，外事不知。世隆探聽得實，故來告也。妾為王計，不若且居晉陽，徐看朝廷動靜。外有萬仁、仲遠、天光雄兵廿萬，各據一方，內有世隆、司馬子如、朱元龍秉理朝政，為王腹心之佐。王雖居外，遙執朝權，可以高枕無憂，何用入朝，致防不測？」榮曰：「天下事非爾婦人所知，我豈鬱鬱久居此者？」於是不聽北鄉之言，召集諸將，安排人馬，帶了妃眷、世子、王府寮屬，親擁鐵騎五千，起身到京。正是先聲所至，人鬼皆驚。那知大惡既盈，顯報將至。管教：掀天事業俄成夢，蓋世威權化作灰。
　　且待下回分剖。
