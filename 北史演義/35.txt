
　　說這鄭娥之母新寧公主，乃清和王從妹。娥與瓊姝為姑舅姊妹，幼年最相親密。今聞公主嫁來，不勝欣喜，告於高王，欲往見之。王欲不許，又不忍拂其意，但云：「且緩。」娥見王不許，懇於婁妃。妃乃為王言之，王曰：「我不令去者，蓋有故也。兒方新婚，要他夫婦諧和。楚國之美，足令脂粉無顏，新婦遠不及他。澄見楚國之美，必嫌妻貌不佳，是間其歡心也。我故不放他往。」妃曰：「王太多心，兒焉敢若此。」王遂許之。鄭娥知王已允，大喜。次日起身，十分妝束，帶領宮娥十人，上了香車，左右侍從，簇擁而行。有人報知世子，世子大喜曰：「楚國來耶？」忙整衣相接。娥至堂前下車，女官二人引道與世子相見。遙聞環佩之聲，乃是公主出接，一群宮女擁著而來。彼此相見大喜。禮畢，攜手進入內宮，二人並坐。宮女獻茶，世子亦來坐於其次。鄭夫人年幼嬌羞，進宮兩月有餘，見人未嘗言語。至見公主，乃是舊游女伴，不勝欣悅。以世子在座，欲言不言者數次。世子覺，起身走出。夫人乃謂公主曰：「愚姊一別賢妹，不覺半載有餘。憶想我與妹共乘木蘭舟游太液池，令侍兒彩蓮唱歌，正在洛陽上苑之中，不圖相見乃在此處也。」
　　公主曰：「人事變遷，不堪回首。今日姊來恍如天降，真令人喜出望外。」
　　夫人又曰：「自別父母，無日不念家鄉，使人夢魂顛倒。未識吾父母安否？」
　　公主曰：「皇姑前日來見，幸喜精神如舊，所念念不忘者惟賢姊一人。命妹寄言，勉進飲食，善保玉體。」於是兩人促膝密語，歡笑不已。世子密從屏後竊聽。聲音嚦嚦，愈覺可愛。忙催宮女送進新果及佳餚美酒，夫人不飲。
　　只見宮女報道：「午時已及，請夫人回宮。」鄭娥起身告辭。公主不敢留，便道：「後日參謁公姑，來與賢姊聚話便了。」親自送至宮門。世子已在香車旁等候，見夫人出，謝曰：「今日蒙夫人下降，倉猝簡慢，幸夫人勿怪。」
　　鄭娥道聲：「不敢。」登車而去。世子見他去了，只管呆想。要曉得弘農相遇時，鄭娥正在憂愁困苦之際，其天然秀色已愛不能捨，況今在歡悅場中妝束一新，此回相見，何異嫦娥下降。回視公主，真有仙凡之別。故雖宴爾新婚，世子一念一心只在鄭娥身上。打聽高王或往軍營，或往東府，時時往來飛仙院外，冀得一遇。
　　一日，鄭夫人在宮無事，忽有宮女報道：「今歲冬暖，宮牆外梅花盛開，高下如雪，微風一過，香氣熏人。」娥素性愛梅，聞之大喜，遂引宮女五六人步出飛仙院外。那知梅花開處去此尚遠，因問：「梅花何在？」宮女指道：「就在前面翠薇亭外。夫人要看，須到亭上觀望。」娥見宮院深沉，絕無人跡，信步走至亭上。果見四面皆梅，花光如玉，不覺大悅。忽聞畫角之聲起自林中，嘹亮可聽，因問：「何人花下吹角？」有婢慶雲者，為知院宮女，性頗伶俐，走出一望，回言：「世子在花下吹角。」娥道：「既是世子，莫去驚動，悄悄看一回罷。」那知世子花下早已窺見亭上有人，料必鄭娥看梅，遂放下畫角上亭相見。鄭娥見過，忙欲退避。世子覺其欲避，便道：「請夫人自在觀梅。」走下亭去了。鄭娥命慶雲問道：「方才所吹畫角是何宮調，聲甚激越。」世子道：「是《落梅》腔也。若夫人愛聽，再吹一曲何如？」
　　於是世子復坐樹旁石上，吹弄畫角，夫人凴欄而聽，覺其聲如怨如慕，忽觸思鄉之念，呆立不動。俄而，大王來到，世子倉皇走出。王見世子曰：「爾不在宮中，來此何干？」世子曰：「兒聞梅花盛開，特來一看。」王叱之退。
　　鄭娥見王來，移步相接。王曰：「卿何在此？」對曰：「妾聞此處梅花遍放，故走來一玩。適世子在梅下吹角，暫立聽之。」王見其直言無諱，轉不為異，便攜手同歸院中，謂之曰：「我宮律甚嚴，諸夫人無事皆不許出宮，卿何擅自出外閒步？」娥聞之有懼色。王又慰之曰：「卿年幼未知，我不怪卿。卿勿懼，後莫若此耳。」娥應曰：「諾。」從此娥無故不出，世子亦不敢來窺矣。
　　且說石州有一豪戶劉蠡升，乃偽漢劉元海之後。驍勇絕倫，民夷畏之。
　　離州百里有一雲陽谷，谷內周圍四百里，蠡升據之。招兵買馬，日益強盛。
　　手下精兵數萬，勇將百員。孝昌末建國曰漢，稱天子，置百官、多妃，一如天家之制。石州一路，皆被擾害。爾朱榮、爾朱兆進兵征討，俱為所敗，奈何他不得。近又得番僧二人，能行妖術，教演弟子二三百人，專事興妖作孽。
　　女曰九華公主，美而勇，亦授番僧之術，能剪紙為馬，撒豆成兵。窺見魏分為二，中原擾亂，遂引兵來奪石州。官兵不能抵敵，於是刺史楊天祐飛章告急。高王接得文書，乃於德陽堂召集諸將議曰：「蠢升強暴已久，非吾自行，恐不能收服。」諸將咸請出師。於是點選精騎三萬，猛將二十員，即日起發。
　　入宮謂婁妃曰：「劉蠡升反，吾自往討之。有一事托卿，卿勿負我。」妃問：「何事？」屏去左右，私語妃曰：「楚國年幼，卿當以兒女畜之，加意保護。但此女性好游嬉，當戒其靜守宮中，勿縱出外。澄兒屢在飛仙院外閒行，吾屢次見之，其意叵測。卿主宮事，尤宜防微杜漸，勿使弄出事來，追悔無及。」
　　妃笑曰：「楚國吾亦愛之，何用王囑？澄兒頗曉禮義，何敢妄行？吾自留心防之便了，大王不必掛念。」王曰：「得卿如此，吾復何憂。」又至飛仙院中叮嚀一番，然後至軍，命世子曰：「并州事爾自主之，倘有疏失，責在於爾。」世子再拜受命。王遂起兵星夜前往。按下不表。
　　再說世子自王出軍後，深惑鄭娥之色，邪心又起，每欲潛致慇懃，又恐泄漏，甚至廢寢忘餐，幽懷如結。一日，在瑞芝堂與私奴馮文洛談論外事，忽見飛仙院宮女李慶雲升階再拜。世子問：「何事至此？」慶雲曰：「奉夫人之命，送金櫻於公主，兼問近安。」世子大喜，遂同慶雲入宮，應雲拜見公主，致了主人之命。公主亦問：「夫人安否？」閒話一回，便即辭出。只見世子亦出宮來，手持一書，封固甚密，付之曰：「公主有書送與夫人，你可帶去。」慶雲接書便去，回至飛仙院，把書呈上道：「此公主送於夫人者。」
　　鄭娥見封面上寫：楚國夫人手啟。開函一看，乃是四句五言詩。詩曰：
　　　　金閨久無主，羅袂欲生塵。
　　願作吹簫伴，同為騎鳳人。。
　　娥看罷大怒，問曰：「此書誰與你的？」慶雲曰：「小婢出宮時，世子言是公主書，教我帶歸的。」鄭娥曰：「世子視我為何人，擅敢吟詩戲弄。我去訴知內主，看他何顏！」慶雲跪下道：「夫人且息怒，小婢有一言相告。若訴知內主，不過將世子責備一番，但合宮皆曉，議論蠭起，反若夫人無私有線了。不若還其書，絕其意，消磨於無事的好。」鄭娥被慶雲相勸，把怒氣按下，便道：「你將書去交於公主之手，說世子若再如此，決不干休！」慶雲領命，復到世子府來，將書密呈公主，備說夫人見書大怒，命即送還。公主看了，果是世子親筆，大驚失色，對慶雲道：「你去對夫人說，此事看奴薄面，切勿聲張。」慶雲去了。世子到晚入宮，公主道：「楚國夫人最為大王寵愛，世子送書與他，何膽大乃爾，獨不畏王知耶？」世子搶書，就火上焚之，曰：「今生不得此女，有如此書。」公主駭然，再欲有言，世子已出宮去矣。
　　一日，鄭娥在婁妃處夜宴而回，時已更深，行近院門，月明如水，四面無人。忽見世子獨立階下，向娥曰：「請夫人少留片刻，我有一言欲達。」
　　鄭娥變色曰：「世子前日無禮，我將訴於內主，隱忍而罷。今夜尚有何言？妾非路柳牆花，任人輕薄。世子亦有父子之義，豈可不自知過！」世子道：「我自弘農相見，已致慇懃，夫人面上並非寡情，何拒我若此？」夫人道：「高情雖有，大義難犯。」說罷便走。世子攔住去路，依依不捨。宮人皆懼，夫人發急下淚道：「君若無禮，我當撞死階前，以絕君意。」世子始懼，謝罪而去。娥至宮下淚不已，慶雲再三勸慰，又囑宮人莫泄，娥始寢。次日燈節，世子命造巧樣新燈千百盞，送入婁妃宮中，結燈山一座。妃設宴於寶慶堂，召諸夫人賞燈。唯鄭夫人不至，遣宮女慶雲回說身有微疾，不能赴宴。
　　婁妃道：「既體中欠安，不必勞動他。明日我自來望。」慶雲退立階下，徘徊觀望，半晌不去。世子遣宮女問之曰：「你留此，不畏夫人責乎？」慶雲曰：「夫人性極善，不我責也。」時漸更闌，華筵已散。慶雲回至翠薇軒，門戶寂寂。忽聞廊下有人言曰：「慶雲何獨行至此？」慶雲大驚，看時乃世子也。慶雲曰：「從內府回來。」世子戲之曰：「今閣門已閉，何以得入，不如從我去罷。」攜其臂，至重林堂軒下，是高王安息之所，與之共寢。遂以鄭夫人事托之，慶雲笑諾。又付金珠一包，曰：「諸侍女亦當結其歡心，使無阻礙。」慶雲又諾。至曉遂別。慶雲入宮，鄭娥尚未起身，呼至牀前問之。慶雲曰：「內主娘娘賜我看燈，故不及歸。」娥遂置之。午後婁妃親自來望，鄭娥接見。妃問曰：「夫人何疾不快？」娥不答。再問，娥曰：「妾欲得二郡主來此同居，則疾盡釋矣。未識娘娘允否？」妃曰：「汝憂寂寞耶？我命他來伴你便了。」遂命宮女以步輦往接。
　　二郡主者，王之次女端愛，即後孝靜帝後。年十二，伶俐明決，與鄭娥最相得。故娥欲其來，以為拒絕世子之計。俄而端愛至。妃言：「夫人思汝，要汝來伴。」端愛大喜，命移妝具過來。妃去，端愛遂留，娥憂疑盡釋。慶雲急報世子曰：「事不諧矣。夫人請二郡主相陪，同牀共塌。小婢有力難用，奈何？」世子大驚，遂至飛仙院請見郡主。郡主接見，鄭娥託故不見。世子私語郡主曰：「妹何在此？你年幼不知宮禁，諸夫人誰不寂寞，妹能一一相伴乎？父王歸，恐見責也。」端愛曰：「我奉母命居此，無畏也。」世子出。
　　郡主隔簾望之，見其在宮門口與慶雲竊竊私語，心甚疑之。入房，娥問：「世子來未識何意？」端愛以世子言告之。娥驚曰：「我懇郡主來，正畏世子耳。前以私書相戲，繼又攔住無禮。本欲訴知內主，反恐見怪，故隱忍不發。今奈何欲令郡主舍我而去乎？」端愛曰：「我疑慶雲必與有私，夫人當告知母妃，以重責之，庶彼有懼心。」鄭娥曰：「我與郡主同往言之。」愛應諾，二人並輦而行。見婁妃，妃命共坐圍爐以逼寒氣，又命進膳。談話良久，夫人起告曰：「妾有一事欲訴，乞娘娘屏去左右。」妃令左右各退，獨郡主在側。妃問：「何言？」娥乃泣訴世子事，妾妃大驚曰：「大王真神人也！世子果然不良，日後必遭大禍。」乃謂夫人曰：「我失教誨，致令畜生無禮於卿。卿放心，我自責之，以後自然不敢。大王歸，切勿令知也。」娥拜謝，遂與端愛同退。
　　婁妃即召世子，責之曰：「汝不畏死耶？楚國你父所愛，何得以無禮相犯？若令父知，性命難保，我不能救也。」世子跪下，連稱不敢。妃復戒飭再三，乃叱之使退。世子回府，悶悶不已，問計於宮官馮文洛、田敬容。蓋二人有巧思，多才乾，皆世子心腹，故私與商之。文洛曰：「楚國執意不從，勸世子絕念的好。」敬容曰：「世子如欲圖成，臣舉一人相助，定有妙用。」
　　世子忙問：「何人？」敬容徐徐說出。管教：堅心冰潔終含垢，恣意風流卒受殃。
　　且俟下卷細說。
