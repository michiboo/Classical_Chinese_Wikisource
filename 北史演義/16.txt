
　　話說天穆大軍既引而東，元顥之兵正好乘虛殺入，自銍城進拔滎陽，直至大梁城下。大梁守將丘大千有眾七萬，分築九城相拒。慶之自旦至申，攻拔三壘。大千懼，開門乞降。顥遂入城，與諸將議曰：「吾欲正尊號，然後引兵向闕，庶人心不貳。」諸將皆勸成之，乃登壇燔燎，即帝位於睢陽城南，改元孝基。以陳慶之為衛將軍、徐州刺史，引兵而西，進攻滎陽。時守滎陽者，都督楊昱。顥遣人說之使降，昱不從。元天穆聞報大驚，與驃騎將軍吐沒兒將大軍三十萬，星夜來救。梁之士卒皆恐。慶之解鞍秣馬，諭將士曰：「吾至此以來，屠城略地，實為不少。君等殺人父兄，掠人子女，亦無算矣。天穆之眾，皆是仇讎。我輩眾才七千，虜眾三十餘萬，今日之事，惟有必死，乃可得生耳。今虜騎眾多，不可與之野戰。當及其兵未到齊，急取其城而據之。諸君勿懷狐疑，自取屠膾。」乃鼓之使登，將士相率蟻附而上，遂拔滎陽。執楊昱諸將三百餘人，伏顥帳前。請曰：「陛下渡江以來，無遺鏃之費，昨下滎陽，一朝殺傷五百餘人。願斬楊昱，以快眾意。」顥曰：「昱，忠臣也。彼各為其主，奈何殺之？此外唯卿等所取。」於是斬昱將佐三十七人，皆刳其心而食之。俄而，天穆等引兵圍城，慶之帥騎三千，背城力戰，大破之。天穆、吐沒兒皆走。遂乘勝勢，進擊虎牢，守關將爾朱世隆亦走。顥軍據了虎牢關，一路無阻，游兵直指洛陽。時六軍皆出，禁旅虛弱，帝大懼欲逃，未知所之。或有勸往長安者，中書高道穆曰：「關中荒殘，何可復往？元顥士眾不多，乘虛深入，由將帥不得其人，故爾至此。陛下若親帥宿衛，高募重賞，背城一戰，臣等竭其死力，破顥孤軍必矣。或恐勝負難期，則車駕不若渡河。徵大將軍天穆、大丞相榮，各使引兵來會，犄角進討，旬月之內，必見成功。此萬全之策也。」帝從之。夜至河內郡北，命高道穆於燈下作詔書數十紙，佈告遠近，於是四方始知帝駕所在。顥知帝已遁去，長驅來前。臨淮王彧、安豐王延明率百僚，封府庫，備法駕迎顥。顥入洛陽宮，改元建武，大赦。以陳慶之為侍中、車騎大將軍，增邑萬戶。顥將侯暄守睢陽，為後援。行臺崔孝芬率兵攻之，城破斬暄。元天穆率眾四萬，攻拔大梁。又遣費穆將兵二萬，攻虎牢。慶之還兵救之，天穆聞其至，懼欲北渡。郎中溫子升曰：「主上以虎牢失守，致此狼狽。元顥新入，人情未安，今往擊之，無不克者。大王平定京邑，奉迎大駕，此桓、文之舉也。捨此北渡，竊為大王惜之。」天穆不能用，引兵渡河。費穆攻虎牢將拔，聞天穆北渡，懼無後繼，遂降於慶之。進擊大梁，大梁亦下。蓋慶之以數千之眾，自發銍縣至洛陽，凡取三十二城，大小四十七戰，所向皆克。魏軍聞其兵至，皆亡魂喪膽；小兒聞慶之名，亦驚懼不敢出聲。費穆至京，顥引入，責以河陰之事而臠斬之。人情大快。
　　先是敬宗之出也，倉皇北走，惟爾朱後隨往，其餘侍衛後宮皆安堵如故，顥一旦得之。自河以南，州郡多附，遂自謂天授，遽有驕怠之心。宿昔賓客近習咸見寵待，於擾政事。日夜縱酒，不恤軍國。所從南來軍士陵暴市里，朝野失望。朝士高子儒自洛陽逃至行在，帝問洛中事，子儒曰：「顥敗在旦夕，不足憂也。」爾朱榮聞帝北出，即起兵南來，見帝於長子，勸帝南還，自為前驅。旬日之間，兵眾大集，資糧器仗相繼而至。聚兵河上，為克復京城之計。慶之聞榮南下，謂顥曰：「今遠來至此，未服者尚多，倘知我虛實，連兵四合，何以御之？宜啟天子，更請精兵，庶不憂榮兵之至。」那曉得顥既得志，密與臨淮、安豐二王共謀叛梁，特以事難未平，須借慶之兵力，故外同內異，言多猜忌。聞慶之言，皆曰：「慶之兵不滿萬，已自難制，若更增其眾，豈肯復為人用？大權一去，動息由人，魏之宗室於斯墮矣。」顥乃不用慶之計。慶之亦覺其異，密為之備。軍副馬佛念謂慶之曰：「將軍威行河、洛，聲震中原，功高勢重，為魏所疑。一旦變生不測，可無慮乎？不若乘其無備，殺顥據洛，此千載一時也。」慶之曰：「始助之而卒殺之，不義，吾不為也。」
　　慶之與榮相持於河上。三日十三戰，殺傷甚眾，榮不能渡。有夏州義士為顥守河中渚陰，與榮通，求破橋立效，榮引兵赴之。及橋破，榮接應不及，顥悉殺之，榮大失望。又以顥軍緣河固守，北境無船可渡，議欲還北，更圖後舉。黃門侍郎楊侃曰：「大王發并州之日，已知夏州義士之謀而來乎？抑欲廣施經略，匡復帝室而來乎？古之用兵者，瘡愈更戰。況今未有所損，豈可以一事不諧而大謀頓廢。今四方顒顒，視公此舉，若未有所成，遽復引歸，民情失望，各懷去就，勝負所在，未可知也。不若徵發木材，多為桴筏，間以舟楫，緣河布列，數百里中皆為渡勢，首尾既遠，使顥不知所防。一旦得渡，必立大功。」高道穆亦曰：「今乘輿飄蕩，主憂臣辱。大王擁百萬之眾，輔天子而令諸侯。若分兵造筏，所在散渡，指掌可克。奈何舍之北歸，使顥得營聚，徵兵天下？此所謂養虺成蛇，悔無及矣。」榮尚未決，忽軍士報稱：「有一河邊居民楊求見。」榮喚入，問欲何言。曰：「僕家族久居馬渚河邊，世授伏波將軍之職。今聞元顥引梁軍入寇，主上北巡，諸城失守。大王起兵匡復，大兵至此，無船可渡，只有造筏以濟。僕有小舟數十艘，願獻軍前，以為大王前驅。」榮大喜曰：「卿來，天助我也。」即命為嚮導，遂點賀拔勝、爾朱兆二將，編木為筏，領軍一萬，從馬渚河乘夜暗渡。將士一登彼岸，呼聲振地，個個奮勇爭先。其時慶之守北中城，顥同安豐王延明、其子元冠受分守南岸。忽有兵至，四面殺入，黑夜中不測敵兵多少，軍士先自亂竄。元冠受火急提刀上馬，正遇賀拔勝，一槍刺死。爾朱兆殺入中軍，欲捉元顥，顥與延明已從帳後逃去。殺到天明，守河兵散亡略盡。慶之在北中城曉得北兵偷渡，顥大敗而逃，獨力難支，只得收兵南走。榮聞二將告捷，便引大隊人馬盡渡黃河，分兵追趕。慶之七千兵士死亡過半，可憐一個南朝大將，忙忙如喪家之犬，急急如漏網之魚。又值嵩高水漲，片甲不存，自料不能走脫，乃削去鬚髮，詐為沙門，逃歸梁國。梁王念其前功，並不治罪，封為右衛將軍、永興侯。
　　且說顥已逃去，都督楊津入宿殿中，灑掃宮闕，引領禁兵，直至邙山迎駕。榮引眾將亦至，面奏戰勝之事，請帝歸朝。駕入京城，以人多疑懼，大赦安之。封榮為天柱大將軍，兆為車騎大將軍，其餘將士皆論功加賞有差。
　　而顥自轘轅南出，至臨潁，從騎分散。臨潁軍士江豐斬之，封其首以聞。元延明奔梁。臨淮王潁復歸於帝，帝不問。於是下詔解嚴。一日，接得邊庭文書，報稱韓樓餘逆侵擾幽、薊，丑奴稱帝，以寶寅為太傅，進攻岐州。榮見帝曰：「臣請歸北，以討餘賊。仍留天穆、世隆在京輔政。又銅鞮伯高歡在山東二年，捉偽王七人，又斬邢果於濟南，功大宜賞，合加儀同三司之職，授為晉州刺史。」帝皆依奏。次日，榮即起程，帝親送之郊，文武百官皆集。
　　榮歸晉陽，使大都督侯淵討韓樓於薊，配卒甚少，騎止七百。或以為言，榮曰：「侯淵臨機設變，是其所長。若總大眾，未必能用。今以此眾擊此賊，必能取之。」淵行，廣張軍聲，多設供具，親帥數百騎深入樓境。去薊百餘里，值賊將陳周領馬步萬餘，淵潛伏以乘其背，大破之，虜其卒五千餘人，尋還其馬仗，縱令入城。左右皆以為不可，淵曰：「此兵機也，如此乃可克耳。」淵度其已至，遂率騎夜進。昧旦，叩其城門。韓樓果疑降卒為淵內應，遂走。追兵擒之，幽州平。榮以淵為平州刺史。
　　賀拔岳奉命討丑奴，謂其兄勝曰：「丑奴，勍敵也。今攻之不勝，固有罪，勝之，讒嫉將生。必得爾朱一人為帥而佐之。」勝為之言於榮。榮大悅，以爾朱天光為元帥，以岳與代郡侯莫陳悅為左右大都督副之。天光初行，惟配軍士千人，馬亦不敷。時赤水蜀賊斷路，軍至漳關，天光不敢進。岳曰：「蜀賊鼠竊，公何懼焉？若遇大敵，將何以戰？」天光曰：「今日之事，一以相委。」岳遂進兵擊賊於渭北，身自陷陣，賊眾披靡，大破之。獲馬二千餘匹，簡其壯健以充軍士。天光尚以兵少，淹留未進。榮聞之怒，遣參軍劉貴乘驛至軍，責天光，杖之一百，以軍士二千人助之。丑奴聞官軍至，自圍岐州，遣大將尉遲菩薩以兵拒於渭北。岳以輕騎數十，自渭南與菩薩隔水而語，稱揚國威。菩薩令省事傳語。岳怒曰：「吾與菩薩語，爾何人也？」射殺之。明日，復引百餘騎隔水與賊語，稍引而東，至水淺可涉之處，岳即馳馬東出。賊以為走，乃棄步兵，輕騎渡水追岳。岳先設伏於橫岡，賊至伏發，岳還兵擊之，賊敗走。乃下令：「賊眾下馬者勿殺。」賊悉投馬，俄獲三千人馬。遂擒菩薩，降步卒萬餘，並收其輜重。丑奴聞之，北走安定，置柵於平亭。岳乃停軍牧馬，宣言天時將熱，未可行師，俟秋涼再進。獲丑奴覘候者，縱遣之。丑奴聞候者言，信以為實，散眾耕於細川。使其將侯元進領兵五千，據險立柵，其餘千人已下為柵者甚眾。岳知其勢，密分敕諸軍即日俱發，攻元進大柵，拔之。所得俘囚一皆縱遣，諸柵聞之皆降。晝夜逕進，直抵安平城下。丑奴棄城走，岳輕騎追之。及平涼，賊未成列，副將侯莫陳悅單騎衝入賊中，於馬上生擒丑奴，因大呼曰：「得醜奴矣！」眾皆辟易，無敢當者。後騎益集，遂大破之。官軍進逼高平，城中執蕭寶寅以降，於是三秦皆復，關中悉平。二逆解至京師，寶寅賜死，斬丑奴於東市。論平賊功，加天光侍中、儀同三司，以賀拔岳為涇州刺史，侯莫陳悅為渭州刺史、步兵校尉。宇文泰從岳入關，以功遷征西將軍，行原州事。時關、隴雕弊，宇文泰撫以恩信，民皆感悅，曰：「早遇宇文使君，吾輩豈從亂乎？」此宇文氏得關中之本也。
　　再說高歡平定山東，忽得聖旨，職升儀同，遷為晉州刺史，大喜，忙別了同寅文武，趕回并州。一日，到了晉陽，天色已晚，就往上黨坊來。昭君接見，向前稱賀道：「前為軍將，今作朝臣，妾亦與有榮施。」歡大悅。斯時高澄年八歲，女端娥年十三，幼女亦漸長成。昭君抱出高洋來見，歡笑曰：「吾出門時，汝尚懷於母腹，今亦二歲矣。」設酒共飲，各訴離情。昭君指著高洋道：「此兒甚奇。在腹時，吾一夜坐在黑暗中，忽滿房如月之明，巨細皆見。兒女共視，則雲白光從我身出。又將產之夕，夢見一龍，頭掛天，尾垂地，張牙舞爪，勢狀驚人。生下來胸旁俱有鱗形，看來必是非常之物。」
　　歡戒勿泄。明日，進見爾朱榮，參拜畢，首賀反正之功，次謝薦己之惠。榮大喜，謂歡曰：「君往晉州，善自為之。國家以晉陽為根本，晉陽以晉州為屏障，治內御外，須小心在意。」歡俯首聽命，乃啟曰：「六渾蒙大王委託，敢不竭力。然必輔佐有人，斯克不負厥職。請以孫騰為晉州長史，段榮為主簿，尉景、厙狄乾、竇泰為副將，願大王賜此數人同往。」榮皆許之，歡復拜謝。既退，拜望親友，皆設宴相留。忙了數日，正要打點起程，忽劉貴奉榮之命來告曰：「大王聞君有女端娥，與世子菩提年貌相當，欲娶為婦，特命下官前來作伐。」歡曰：「王何以知我有女？」貴曰：「王府有一相士張文理，為王所信。前從上黨坊過，偶見令愛，相貌非常，額前紫氣已現，不出三年定為帝後，故大王聞而求娶。」歡曰：「此乃謊誕之談，大王何為信之？若說對親，齊大非偶，何敢承命？況小女貌陋德薄，豈堪上配世子？願兄好言謝之。」劉貴見他不允，便即別去。歡進與昭君言之，昭君曰：「爾朱作事凶暴，恐難長保富貴，我亦不欲將女歸之。」歡曰：「但恐此事劉貴未必能了，我將自往見之。」便即上馬往太原府來。但未識此段姻事能回絕爾朱否，且聽下回再述。
