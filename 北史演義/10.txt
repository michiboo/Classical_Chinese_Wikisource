
　　話說六渾失去高澄，正在寺門外指點去路尋覓，忽有數十騎人馬上山。
　　前面是段榮，後面有人抱著小廝，坐在馬上，卻象高澄模樣，得得而來。連忙接榮入寺，高澄亦隨後進來，俱各大喜。六渾忙問榮道：「此子昨夜已失，君從何處救得？」段榮道：「拔陵在武川、懷朔等處屯紮兵馬。武威相去不遠，因此在家備禦，不敢遠出。昨早知賊將韓樓領兵十萬，去與廣陽交戰，打從五原而往。我知此間必遭兵火，慌帶家人三十騎前來看視。今早到得村中，果見屍橫遍地，房屋皆毀。未卜兩家凶吉，細細打聽，才曉得逃在此間，故尋蹤而來。行至中途，忽見老鴉向我亂鳴。取箭射之，鴉帶箭飛入穴中。
　　使人下穴探取，見一小兒臥於其內，抱出視之，乃君之子也。」歡因問高澄，何以臥在穴內。澄曰：「起初乳媼抱我逃走，趕眾人不上，落在後面，被賊兵衝來，我與乳媼同落水內。忽見一夜叉模樣將我提起，放在穴內。眼前但見一鴉在上飛鳴。今早有人抱我出穴，乃是段姨夫，始得同他到來。」六渾忙向段榮稱謝。昭君見了兒子，如獲至寶，益發感激不盡。段榮復向內於夫婦問慰一番。是夜，同宿寺內。明日，尉士真亦來探望，謂歡曰：「今幸家口無恙，但資產蕩盡，將來何以謀生？」六渾道：「為此憂悶。」婁昭道：「不妨。此時家業雖廢，尚有別業在平城等處。收拾各山牛羊驢馬，搬往平城，督率莊丁人等再行耕種，亦可度日。六渾夫婦可無憂也。」段榮曰：「非計也。榮少習天文星緯之術，夜觀天象，北方之亂未已，此間尚有兵火之災，十年後方定。樹家立產尚非其時。且平城之間遇亂尤甚，非所宜居。」婁昭道：「然則若何而可？」士真道：「大丈夫上不能為朝廷剪除暴亂，亦當退自為謀保全父母妻子。莫若各家聚集莊兵，招來鄉勇，就在此菩提寺結壘立寨，依山守險。我亦同來居住。湊合糧儲，以為守禦之備。且俟北土稍寧，成家未遲。」段榮道：「此論最妙。我看武威兵氣亦重，不可安居。家中尚有蓄積，竟連家小一齊運來，同住便了。」六渾、婁昭皆大喜。相約已定，兩家便即搬來。一面安頓家小，一面將菩提寺改作營寨，修整軍器，造立旗旙。四方避難者負糧挈眷而來，不可勝數。自後賊兵過往者聞六渾之名，俱不敢相犯。婁昭仍督莊兵耕種田禾，以為山寨之用。正是：虎伏深山藏牙爪，龍潛大海待風雲。今且按下不表。
　　再講廣陽王起兵來征拔陵，聞賊兵從五原來敵，聚眾將議曰：「我兵不弱於賊，特無一驍勇之將與之爭鋒，故不能勝。今軍中誰堪作先鋒者，舉一人以對。」眾將道：「軍中實無勇將。近聞賀拔允之弟賀拔勝在雲州刺史費穆麾下，此人有萬夫不當之勇，天下無敵。若召以為將，足破拔陵之膽，戰無不勝矣。」廣陽從之，乃寫書與費穆，要請破胡到軍。穆不敢違，遂送破胡來見廣陽。廣陽見其儀表不凡，英雄無比，便封先鋒之職，授以精卒三千，謂勝曰：「將軍此去殺賊立功，千金賞、萬戶侯，不足道也。」勝亦感激，誓以滅賊自效，遂領兵前往。行未廿里，正遇拔陵前隊，約有五千人馬。勝勒馬高叫曰：「破胡在此，誰敢出戰？」賊將見是破胡，嚇得魂膽俱碎，畏縮不前。破胡連喝數聲，不敢答應。直衝過來，賊兵望後便退。乘勢趕殺，直至拔陵軍前，勒馬討戰。拔陵聞知大驚，語諸將道：「今日破胡乘勝而來，誰去迎敵？」帳前走過孔雀之弟孔鸞、拔陵之弟拔兵，啟口道：「我二人願同出陣，斬破胡之首。」拔陵道：「此人未易輕敵，各要小心。」二人答應，出馬，跑至陣前，與破胡交鋒。戰未數合，被破胡一槍一個，俱死馬下。拔陵大懼。諸將畏勝之勇，都不敢出戰。遂引兵退三十里下寨，與韓樓大軍相為犄角之勢。廣陽王知前鋒已勝，亦引大軍至五原山扎住。破胡數往挑戰，拔陵只是堅守不出。於是兩軍相持不下。那知拔陵兵威稍挫，而莫折念生反於秦州，兵勢大盛。一日，命其弟天生道：「我今兵多將廣，分兵十萬於汝，去攻岐州。岐州一破，便提兵進逼雍州，以破蕭寶寅之兵。我自在後接應。」
　　天生遂引兵而往。
　　卻說蕭寶寅乃是南齊明帝之子。梁武篡位，殺其兄弟九人。寶寅脫身降魏，孝文帝時封為齊王，尚南陽公主，甚加寵待。今因南道行臺元修義染得風疾，不能征討，故命寶寅代統其兵，以討莫折念生。不幾日，天生兵臨岐州，岐州刺史裴芬與都督元志閉城拒守。被圍一月，城破，裴芬、元志皆被殺。遂乘勝勢進軍雍州之界。寶寅聞之，慌即起兵相迎，見賊勢浩大，頗懷憂懼。忽有探子來報，西路上一枝軍馬約有五萬，打著官軍旗號飛奔而來。
　　使人問之，卻是東岐州刺史崔延伯，奉天子之命，封為征西將軍、西道都督，起本州人馬來討天生。延伯素驍勇，力敵萬夫。寶寅大喜，請過相會。一路進發，行至馬嵬。莫折天生紮營黑水之西，軍容甚盛。寶寅問延伯破敵之策，延伯曰：「明晨先為公探賊勇怯，然後圖之。」乃選精兵數千，西渡黑水，整陣向天生營。寶寅軍於水東，遙為接應。延伯抵天生營下，揚威脅之，徐引兵還。天生見延伯眾少，開營爭逐。其眾多於延伯數倍，蹙延伯於水次。
　　寶寅望之失色。延伯自為後殿，不與之戰，使其眾先渡，部伍嚴整，天生兵不敢擊，須臾渡畢。天生之眾亦引還。寶寅喜曰：「崔君之勇，關、張不如。」
　　延伯曰：「此賊非老夫敵也。明公但安坐，觀老夫破之。」明日，延伯勒兵而出，寶寅之軍繼後，天生悉眾逆戰。延伯身先士卒，陷其前鋒，斬賊將數員，將士乘銳競進，大破其兵，俘斬十餘萬人。天生率殘兵遁逃。官軍追奔至小隴，收得器械糧儲不可勝計。岐、雍及隴東之地皆復。只因寶寅不能戢下，將士稽留彩掠。天生得脫，復整餘眾，塞隴道之口，以拒官軍。寶寅、延伯既破莫折念生，以為雍、岐以西不足憂，遂停軍不進。
　　一日，接到涇州將軍盧祖遷文書。因反寇胡琛據了高平，自稱高平王，聚集人馬數十萬，手下勇將百員，擾亂幽、夏二州，勢極猖獗。今又遣大將萬俟丑奴、宿勒明達領兵十萬，來犯涇州。祖遷不能敵，以此求救於寶寅、延伯。二人遂引兵會祖遷於安定，甲卒十二萬，鐵馬八千，軍勢大振。丑奴軍於安定西北七里，時以輕騎挑戰。大兵未交輒委走。延伯自恃其勇，且新立大功，以為敵人畏己，欲即擊之。先是軍中別造大盾，內為鎖柱，使壯士負之而趨，謂之排城。置輜重於中，戰士在外。自安定西北整眾而前，以為操必勝之勢。那知賊計百出，當兩軍相遇正欲交鋒，忽有賊兵數百騎手持文書，詐稱獻上降簿，以求緩師。寶寅、延伯方共開視，宿勒明達引兵自東北至，萬俟丑奴引兵自西南至，官軍腹背受敵。延伯拍馬奮擊，奔馳逐北，逕抵其營。無如賊皆輕騎，往來如飛，官軍雜以步卒，戰久疲乏，被賊乘間衝入排城，陣勢大亂。延伯左衝右突，雖殺死賊兵無數，而士卒死傷亦近二萬，於是大敗。寶寅見延伯敗退，軍心已恐，忙即收眾，退保安定。延伯自恥其敗，欲與再戰。寶寅勸其養鋒息銳，徐觀時勢，以圖進取。延伯以為怯，連夜繕甲治兵，招募驍勇，復自安定西進兵，去賊七里結營。明晨不告寶寅，獨出襲賊，大破其壘，賊眾披靡，平其數柵。既而軍士乘勝彩掠，離其步伍。
　　賊見官兵散亂，復還擊之。魏兵大敗，延伯中流矢而卒。寶寅聞知往救，已無及矣。時大寇未平，復失驍將，遠近憂恐。而寶寅自延伯死後，喪卒數萬，賊勢愈甚，深恐朝廷見責，心懷憂慮。
　　時麾下有一人，姓鄭名儼，河南開封府人。生得丰神清朗，儀容秀美，向在京中為太后父司徒胡國珍參軍。因隨國珍得入後宮，太后悅其美，曾私幸之。宮禁嚴密，人未之知也。及太后見幽，不得進見。寶寅西征，儼遂從軍而去，亦授參軍之職。在雍州已及一載。一日赦書至，知太后重復臨朝，私心大喜，欲進京而苦無由。今見寶寅有憂懼之色，因告之曰：「太后復政，明公尚未進表恭賀，恐太后不悅於明公也。」寶寅失色道：「君言是也。軍旅匆忙，未暇計此。今當表賀，但誰可往者？」儼曰：「明公如必無人，僕願奉命以往。且尚有一說，明公出師以來，雖有前功，難掩後敗。僕在太后前表揚明公之功，以見敗非其罪，則朝廷益加寵任，可以無憂見責矣。」寶寅大喜曰：「得君如此，我復何憂。」因遂修好賀表，命儼充作賀使。鄭儼別了寶寅，星夜趕行。因念太后舊情未斷，日後定獲重用，不勝欣喜。及至京師，將賀表呈進。太后見有鄭儼之名，忙即召見。儼至金階，朝拜畢，太后曰：「久欲召卿，未識卿在何所。今得見卿，足慰朕心。」儼伏地流涕曰：「臣料此生不獲再見陛下，今日得睹聖容，如撥雲見日，不勝慶幸之至。」
　　太后曰：「朕身邊正乏良輔，卿當留侍朕躬，不必西行矣。」儼拜謝。太后淫情久曠，今舊人見面，滿懷春意，按納不下，那顧朝廷之體，遂托以欲知賊中形勢，留入後宮。是夜，儼宿宮中，與太后重敘舊情。宮中皆賀。明日升殿，即拜儼為諫議大夫、中書舍人，兼領嘗食典御。晝夜留在禁中，不放出外。即休沐還家，嘗遣宦者隨之。儼見妻子唯言家事，不敢私交一語。自此寵冠群臣，一時奸佞之徒爭先趨附。
　　時有中書舍人徐紇，為人巧媚，專奉權要。初事清河王，王死又阿諛元叉。叉敗，太后以清河故復召為中書。及鄭儼用事，紇知儼有內寵，益傾身承接，奉迎唯謹。儼亦以紇有術智，任為謀主。共相表裡，勢傾內外，時人號為「徐鄭儼」。不數月，官至中書令、車騎將軍。紇亦升至給事黃門侍郎、中書舍人，總攝中書門下事。軍國詔令，皆出其手。紇素有文學，又能終日辦事，刻無休息不以為勞。或有急詔，則令數吏執筆，或行或臥，指使口授，造次俱成，不失事理。故能迎合取容，以竊一時之柄，然無經國大體。見人則詐為恭謹，而內實叵測。又有尚書李崇之子李神軌，神采清美，官為黃門侍郎。亦私幸於太后，寵亞鄭儼。又有黃門給事袁翻，亦為太后信任。徐、鄭、袁、李四人互相黨援，蒙蔽朝廷。六鎮殘破，邊將有告急表章，儼恐傷太后之心，匿奏不報。外臣有從北來者，皆囑其隱匿敗亡，不許言實。於是群臣爭言賊衰，不久自平。太后日事淫樂，不以六鎮為意。正是：朝中已把山河棄，閫外徒勞戰伐深。
　　但未識後來變故如何，且聽下回細說。
