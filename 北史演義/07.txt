
　　話說清河王被留在宮，太后欲幸之，當夜逼迫不從。太后去後，聞宮娥有明日放歸之言，心下稍安。及到明日至於下午，不聞放出之命，只見宮女走來報道：「大王禍事到了。昨夜觸娘娘之怒，娘娘有旨，今夜如再不從，當如彭城故事，賜死宮中。」清河大懼，默然半晌，歎道：「與其違命而死，不如從命而生罷。」宮女見王已允，忙即奏知。太后大喜，是夜遂與王成枕席之歡。王出，羞見諸官，託疾不朝者三日。然王素好文學，禮賢敬士，一心為國，政有不便者，必為太后言之。自承幸後，益見信於太后，言無不從。奸人皆深忌之。
　　有侍中領軍元叉，太后妹夫，為人奸惡異常，恃寵驕橫。清河每裁之以法，叉由是有怨。中常侍劉騰恃有保護之功，累遷大職。請奏其弟為郡守，清河卻奏不納，騰亦怨之。二人相與謀曰：「清河有太后之寵，非誣其謀反不可去。然必如高肇之害彭城，得其私人首告帝方信。」時有朝官宋維，浮薄無行，在王府中為通直郎。元叉密結其心，以害王之謀告之，許以事成共圖富貴。宋維許之，乃首告司染都尉韓文殊父子為清河心腹，欲扶立王子為帝，日夜謀逆。封其狀以聞。元叉乘太后不在奏之。帝覽奏大驚，入見太后，為言清河王反。太后道：「清河恐無此事，其中必有隱情。須召集諸臣，細問真假。」於是帝與太后共臨前殿。朝中大臣皆知其冤，力為辯雪。又按驗並無實跡，乃詔清河歸府，官職如故。太后以宋維誣王，怒欲斬之。元叉曰：「若斬宋維，恐後真有反者，人不敢告矣。」太后乃免其死。
　　元叉見清河無事，謂劉騰曰：「古人有言，斬草要除根，縛虎難寬縱。既與清河結此大仇，今日我不害他，日後他必害我，奈何？」劉騰曰：「我有一計，足以除之。」叉問：「何計？」騰曰：「有黃門內侍胡定，是帝御食者，最為帝所親信，亦與我相好。苟以千金結之，使於帝前進言清河欲謀為帝，教他御食內下毒害帝，事成許以重報，帝必信矣。帝信則清河必死。」
　　叉曰：「太后不從奈何？」騰曰：「先以微言離間其母子，勸帝獨出視朝，幽太后於北宮，斷其出入。那時朝權盡屬爾我，雖有百清河，除之不難。」
　　叉大喜。遂以千金送於胡定，教他依計行事。定許諾。一日，帝在南宮，定作慌急狀報於帝道：「人言清河反，小臣不信，今果反矣。」帝問：「何以知之？」定曰：「臣不敢說。」帝因問之，定曰：「今早清河有命，教臣在御食內暗下毒藥，以害帝命。事成許臣富貴，豈非反乎？臣雖說了，願帝毋泄。」帝大怒，欲啟太后治之。定曰：「不可。太后方以清河為忠，焉肯治其反罪。不若召元叉、劉騰議之。」帝召二人至，告以胡定之言。二人曰：「是帝大福，天令胡定泄其謀。不然，陛下何以得免。前日清河反狀是實，只因太后曲意保全，釀成其惡。陛下欲保聖躬無事，宜獨臨前殿斷決，無復委政太后。正清河之罪，明示國法，則諸王不敢生異心矣。」時帝年十一，以二人言為然，乃曰：「朕欲視朝久矣，卿等善為圖之。」二人得計。是夜，不復出宮，就宿中常寺省。一交五更，劉騰帶領心腹內侍鎖閉永巷，先斷太后臨朝之路。叉入南宮，奉帝出御顯陽殿。天黎明，諸臣齊集。清河王進朝，遇叉於含章殿後。叉厲聲喝住，不許王入。王曰：「元叉反耶？」叉曰：「叉不反，正欲縛反者耳。」命武士執王衣袂，擁入含章殿東省，以兵防之。上殿奏道：「元懌已經拿下，請降明旨治罪。」劉騰遂傳旨下來道：「清河王元懌欲謀弒逆，暗使主食胡定下毒。今懌已伏罪，姑念先帝親弟，不忍顯誅，從輕賜死。」諸王大臣相顯驚駭，見太后不出，帝獨臨朝，明知朝局有變，皆懼叉、騰之勢，不敢有言。是時太后方欲出朝，宮女報道：「閣門已閉，內外不通。聞說帝為清河謀反已升金殿，不用娘娘臨朝了。」太后聞之，大驚失色，暗想必是劉騰、元叉之計。然大權已失，只索付之無奈。騰、叉既殺清河，乃詐作太后詔，自稱有病，還政於帝。騰自執管鑰，鎖閉北宮。出入必稟其命，雖帝亦不得見太后之面。太后服膳俱廢，乃歎曰：「古語雲，養虎反噬，吾之謂矣。」朝野聞清河之死，識與不識皆為流涕。夷人為之剺面者數百人。蓋清河忠國愛民，人盡知其賢。唯翠華宮內見幸太后一節，為王遺憾耳。後人有詩惜之曰：
　　　　牆茨何堪玉有瑕，親賢一旦委泥沙。
　　　　早知今日身難免，何不當時死翠華。
　　話說魏朝宗室中有中山王元英，曾立大功於國，生三子：元熙、元略、元纂，皆以忠孝為心。熙襲父爵為相州刺史，略與纂在京為官，與清河素相友愛。熙聞清河冤死，為之服孝舉哀，議欲起兵報仇。元叉聞此消息，也不告訴天子，便差左丞盧同提兵前往滅之。其弟元略、元纂懼及於禍，皆棄官而逃。元纂逃往相州，與兄同死。元略先避難於司馬始賓家，後避難於栗法光家。有西河太守刁奴與略善，送之奔梁。梁武納之，封為中山王。此是後話。
　　且說元叉殺了元熙、元纂，獨元略未獲，下令十家為甲，到處搜捉。凡涉疑似者，皆遭誅戮。連累無辜，不可勝數。又納美人潘氏於宮，帝寵幸之，日夜為樂，政事一無所理。又使中常侍賈粲代帝執筆，凡有詔命皆出其手，人莫辨其真偽。雖親如高陽、臣如崔光，皆不敢相抗。紀綱大壞，遂啟六鎮之亂。你道那六鎮？一曰懷朔，二曰武川，三曰沃野，四曰高平，五曰尋遠，六曰桑乾，皆統轄數郡人民，悉受鎮將節制。前尚書令李崇行北邊，其長史魏蘭根說崇曰：「昔緣邊初置諸鎮，地廣人稀，或徵發中原強宗子弟，或國之肺腑寄以爪牙。中年以來，有司號為府戶，役同廝養，官婚班齒，致失清流。而本來族類各居榮顯，顧瞻彼此，理當憤怨。宜改鎮立州，分置郡縣。
　　凡是府戶，悉免為民，入仕次敘，一準其舊。文武兼用，恩威並施。此計若行，國家庶無北顧之慮。」崇為奏聞，事寢不報。及元、劉二人秉政，貪愛財寶，與奪任情。官以資進，政以賄成，甚至郡縣小吏不得公選，牧守令長率皆貪污。刻剝下民脂膏，以賂權貴。百姓困窮，人人思亂，故六鎮之民反者相繼。正光四年，沃野鎮民破六韓拔陵聚眾先反，其後胡琛反於高平，莫折太提反於秦州，若乞伏莫乾反於秀容，於菩提反於涼州，杜洛周反於上谷，鮮于修禮反於定州之左城，葛榮稱帝，丑奴改元。朝廷雖遣臨淮王彧、將軍李權仁領兵去討，尚書李崇、廣安王深相繼進兵，而盜賊愈熾。
　　今先說拔陵在沃野鎮聚集人馬，殺了鎮將，搶州奪縣，四方雲集響應，兵日以強。改元真王，自稱天子，引兵南侵。一日，升帳召集諸將，下令曰：「吾聞懷朔、武川兩處，人民富盛，錢糧廣有。今遣將軍衛可孤領兵二萬，去攻武川；將軍孔雀領兵二萬，去攻懷朔。」二將領命，各自奮勇而去。那時懷朔鎮將段長已死，楊鈞代統其職，知拔陵造反，必來侵奪，欲求智勇之將，保護城池。聞說尖山地方有一人，雙姓賀拔，名度。有子三人：長名允，字可泥；次名勝，字破胡；三名岳，字嵩英。父子四人皆有萬夫不當之勇。
　　次子破胡武藝尤高，勇過賁、育。乃請賀家父子到鎮，留在帥府，商議軍事。
　　授度以統軍之職，三子皆為將軍。孔雀兵到，便遣出戰。破胡一馬當先，殺得孔雀大敗，抽兵回去。那知孔雀敗去，衛可孤領兵二萬殺來。那可孤是一能征慣戰之將，手下將士人人勇猛，個個精強，不比前次賊兵。連戰幾次，勢大難敵。把城門圍住，日夜攻打。幸虧賀家父子協力固守，不至遽破。楊鈞乃集諸將商議曰：「內無糧草，外無援兵，何以解目下之危？近聞朝廷差臨淮王為將，領兵十萬來平反賊。但只在別處征剿，不來此處救援。吾欲遣將請救，求其速來，未識誰敢前往？」賀拔勝挺身出曰：「小將願往。」鈞大喜曰：「將軍此去，必請得兵來。」便取文書付之。破胡結束停當，待到黃昏時候，放開城門，匹馬單槍一直衝去。驚動陣內賊兵，攔路喝道：「誰敢衝我營寨！」破胡也不回言，手提火尖槍，一個來一個死，殺得屍橫馬首，萬人辟易。無如賊兵紛紛，一似浮萍浪草，才撥開時，便又裹將上來。火把齊明，如同白晝。可孤在馬上喝道：「來將何人，速通名姓！」破胡道：「我名賀拔勝，欲往雲中。當我者死，避我者生。」可孤見他殺得利害，親自提刀來戰。那知破胡越戰越勇，雖可孤本事高強，爭奈敵他不住，戰了數合，也敗將下來。破胡乘其敗下，不復戀戰，衝出核心，拍馬便走。曉夜趕行，直至雲中，迎著臨淮大軍，便到轅門投進文書。臨淮看了忙傳進去，細問賊兵形勢。破胡參見後，一一對答。臨淮道：「我奉命討拔陵，未與一戰。待我破其賊帥，此圍自解，未便捨此救彼。」破胡見臨淮不肯發兵，便叩首稟道：「懷朔被圍已久，陷在旦夕。大王按兵不救，懷朔有失，武川並危。兩鎮俱失，則賊之銳氣百倍，勝勢在彼，焉能征滅？王不若發兵先救懷朔，賊兵一敗，武川亦全。韓陵之眾，皆望風奔逃矣。」臨淮道：「將軍言是，我便發兵。」破胡道：「大王既肯往救，小將先回，報知主帥，準備接應。」
　　王許之，賜以酒食。破胡食畢，辭別便行。
　　卻說可孤心服破胡之勇，對諸將道：「吾得此人為將，天下不足平矣。今後再與相遇，須協力擒之。」那知破胡回來，仍舊一人一騎，將近懷朔，望見賊兵圍住城池，槍刀密密，劍戟層層，如鐵桶一般。見者無不寒心。破胡全然不懼，拍馬殺入，高聲喊道：「我賀拔勝今日回城，敢來當我者，即死我槍上。」衛可孤聞知，傳集將士，一齊圍裹上來，喊殺之聲，震天動地，比前番更甚。破胡使動神槍，左衝右突，好似毒龍翻海，猛虎出林。一回兒殺了無數軍士，傷了幾員上將。可孤見他勇猛，暗想道：「此人只可計取，難以力擒，久與他戰，必至多傷將卒。」便招回軍士，讓他自去。破胡奔至城下，賀統軍正在城上，開門放入。父子相見，略敘數語，同至帥府，把臨淮已允，大兵即到報與楊鈞。鈞大喜，設酒慰勞，對破胡道：「將軍英雄無敵，此功已是不小。但武川被圍有日，未識存亡。欲煩將軍去探消息，將軍能復行否？」破胡道：「我去不難。但賊勢浩大，此處保守匪易，我行不放心耳。」統軍道：「有我們在，汝勿憂。」於是待至黃昏，破胡仍舊開門衝出。賊兵知是破胡，不來攔阻，任他逕去。
　　卻說可孤知破胡又去，絕早升帳，便喚其子衛可清，悄悄吩咐道：「你去如此如此，則賀家父子皆可收服。」可清領命上馬而去。正是： 
　　　　計就月中擒玉兔，謀成日裡捉金烏。
　　未識此去果能收服賀家父子否，且俟下回再講。
