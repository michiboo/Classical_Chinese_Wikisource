
　　話說高王納了爾朱後，帝雖聞而惡之，然並無相圖之意。朝臣中惟斛斯椿心懷反覆，平素喜與術士劍客往來，好行機詐。高王初入洛陽，椿已慮其權重欲圖害之，賴賀拔勝言之而止。及歡殺喬寧、張子期，心益不安。因與南陽王寶炬、武衛將軍元毗、侍郎王思政等結為一黨，密於帝前言歡之短，勸帝除之。舍人元士弼亦言詔到并州，歡坐而聽讀，驕傲無禮。帝於是常懷不平。欲除之而計無所出。一日，忽接歡表，言爾朱兆已正殺君之罪，滅及全家，而太原王榮曾有大功於國，不應無後，其所遺幼子文殊年漸成人，理合賜之襲爵，以酬其勛。帝覽奏大駭，欲許之，則封叛臣之子為王，心所不甘；欲不許，則慮觸歡怒，致生不測。乃密召斛斯椿，以表示之。椿曰：「陛下不可不許。歡之推恩於爾朱者，以納莊後之故，在他面上用情，志在必得，不如許之以慰其心。然歡所為如是，未始非天朝之幸也。」帝曰：「何幸之有？」椿曰：「以歡之雄才大略而勵精圖治，經營大業，其勢難制。近聞其自納莊後為妾，日夕居於爾朱兆舊府，只圖歡樂。諸將罕見其面，舊時姬妾亦置不問。以尉景為冀州刺史，委以政事，自己全不關心。又以北地已平，關西通好，以為天下無事，因此志驕氣盈，惟酒色是娛。現在乘其昏惰之時，正好設計除之。歡若一除，其長子高澄年僅十二，餘皆孩提，雖有謀臣勇將，蛇無頭而不行，皆可以利誘也。如是則大權復歸帝室，天下皆稽首歸服矣。」
　　帝曰：「除之若何為計？」椿曰：「陛下禁旅單弱，先當廣招武勇，添置閤內都督部曲、值殿之將，每員以下增置數百人。又諸州行臺管轄一方，皆歡私人為之，本以正討反亂，故建其職。今託言天下已平，悉罷其兵，則歡勢孤矣。關西賀拔岳士馬精強，雖陽與歡合，未必心服。今遣辯士說之，使順朝廷。其兄賀拔勝英雄無比，心地忠烈，現為侍中，可使都督三荊七州諸軍事、荊州刺史，以為外援。及早行之，便足以制歡矣。」帝曰：「司空高乾，朕亦欲用之。」你道帝何以欲用高乾？先是乾在信都遭父喪，以軍興不暇終服。及帝即位，表請解職行喪，詔解侍中，惟不解司空之職。乾雖求退，不謂帝遽見許，既解侍中，朝政多不關豫，居常怏怏。帝既貳於歡，冀乾為己用，嘗於華林園宴罷獨留乾，謂之曰：「司空奕世忠良，今日復建殊勛。朕與卿義則君臣，情同兄弟，宜共立盟約，以敦情契。」慇懃逼之。乾對曰：「臣以身許國，何敢有貳？」帝復申前說，乾唯唯。且事出倉猝，不謂帝有異圖，遂不固辭。與帝焚香訂盟，誓終始不相負，因是帝欲用之。椿曰：「乾若為陛下用，其弟敖曹勇冠三軍，雄武無敵，亦可結之，為陛下用矣。」帝大喜，由是朝政軍謀，帝專與椿決之，群臣皆不得與。得與聞者，惟南陽王、王思政數人。然南陽雖與其謀，恐事無成，心甚憂之。
　　一日朝退，獨坐閣中，其妃乙弗氏賢而色美，為王所愛敬，無事時，每與談論世事。妃是日見王默默不樂，問其故。王曰：「我憂高歡當國，將來禍必及我。」妃曰：「王承帝寵甚厚，何畏於歡？」王曰：「天子是他扶立，國政軍權皆他掌握。一旦有變，天子且不保，其社稷何有於我？我所以憂也。」
　　妃曰：「此非王一人事，且寬懷過去。」因問歡之宗祖是何等樣人。王曰：「我初不知。前日我同高道穆入景明寺閒玩，時歡隨爾朱榮入都，與司馬子如亦來寺中遊玩，在左廊下相遇，歡與子如並肩而行。吾見其容貌特異，聲音宏亮，目視久之。道穆謂予曰：「殿下識此人否？」我曰：「不識。」道穆曰：「此人姓高，名歡，字賀六渾，渤海人也。其上祖名隱，出仕於晉。
　　隱子慶，為燕吏部尚書。慶子泰，為燕都尹。燕亡，泰之子湖，以燕郡太守引兵降於本朝。吾世宗皇帝封為右將軍。湖有四子，次子名詝，官為侍御史，犯法坐罪，削職為民，謫徙於懷朔鎮。詝與吾家為同姓，與吾父、吾叔叔兄弟行。其去懷朔時，以祖宗神像寄與吾父，曰：「門戶衰敗，未識流落何所，恐有遺失，幸弟為我留之。且言我父：為將常行仁義，未嘗妄戮一人，我雖如此，或子孫尚有成人者，可以此示之。於是遂去，其後不相聞問。我父嘗以此諭我兄弟。吾曾看其先像，此子容貌，宛似高湖，但少須耳，乃湖之曾孫也。」我曰：「既有此事，何不以像還之？此子神姿秀異，所謂成人者，即其人歟？」道穆乃進前相見，遂入講室。歡與子如、道穆及我同入共坐。
　　道穆遂請姓氏，歡言之。再請其祖宗名號，歡又言之。道穆因以其祖犯法寄像之言，一一告之。歡整衣而起，向道穆再拜。道穆答拜。歡起，斂手拜曰：「我祖不幸犯法流徙，以公父賢明，寄留先像。今歡幸遇明公，得悉原委。願請遺像以歸，亦公之德也。」因俯首灑淚。道穆曰：「正以君是賢子孫，故欲奉還先像。將軍不棄，可往寒家奉還。」歡固辭不肯。乃約次日仍於寺中取像，遂各別去。次日，道穆將遺像入寺，拉吾同往。歡設酒以待，見像展拜曰：「我衣冠族也，而沉淪至此。」因悲不自勝，灑淚如雨。見者皆為慘戚。是日雖置酒，略飲數杯而罷。去後，道穆深歎其孝，異日必成偉器。我自此方知其家世也。」妃曰：「若如此，歡亦名家子也。且為人孝敬，安知其不為魏之純臣也。」王曰：「汝言兒戲耳。歡有奇才異相，安肯安分守己，久居人下？」妃又問歡之異相若何。王曰：「歡身長八尺，體貌如神，龍行虎步。雙眉濃秀，目有精光，長頭高額，齒白如玉，肌膚細潤，十指如初出筍尖一般。聲如裂帛，又能終日不言，通宵不寐，喜怒不形於色，人莫能測其意。性既沉重，識又宏遠，實天地異人也。亂階一作，天命有歸。歡若據有天位，我家宗社絕矣。」妃曰：「此王之過慮，歡能終守臣節亦未可知。」王曰：「智者見於未萌，何況已著。近聞一節事，已見歡之無君矣。」
　　妃曰：「何事？」王曰：「歡素好色，姬妾無數。正妃婁氏寬厚賢明，即今上皇后之母。有一姬名桐花，能行妖法，顏色嬌美，身體纖弱若不勝衣，而能衝圍陷陣，所向披靡，戰必大捷，今上封為恆山夫人。從征爾朱兆，莊後逃歸秀容，被他擒得，歡竟納之為妾，寵愛異常。故爾朱文殊亦得襲封王爵。歡以帝後為妾，豈復知上下之分乎？」妃不覺失驚曰：「此事必非虛聞。妾昔與諸王妃入宮見孝莊皇后，其容色光豔，絕世無雙，嬌顏麗質，雖洛浦神女、嫦娥仙子無以過之。今孝莊崩，後又年少，被歡得之，美色動心，後焉得不失節？但歡有此事，大虧臣節，後事不可量矣。」王曰：「所憂正在乎此。朝廷雖為之備，吾恐事屬無成，反速其禍耳。」妃亦為之不樂。
　　至晚，宴罷而寢。乙弗氏睡去，遂得一夢。夢見天子引兵出西陽門，俄而變為龍，鱗甲雖具，爪角不長，氣象甚弱，乘紫雲冉冉西去。護從人員一無所見，獨南陽王跣足登雲，亦化為龍，皆從西去，身亦不覺隨之而行。須臾見北方一人，形貌非常，心以為高歡也。仗劍立於大樹之頂，威容甚猛。
　　視其樹，高有七十餘丈。又一人身披金甲，手持白刃，亦在樹上，大聲呼曰：「大家高歡！」言未絕，歡足生青雲，化為一條黃龍，長六十餘丈，夭矯於青雲中。風雨驟至，金鱗耀目，火眼睜光，牙爪攫拿，翻覆有勢，雲霧已遮半天，南陽迴避而行。望見西北上又有黑雲一片，從地而起。一人仗劍立於雲上，儀表非凡，衣服皆黑，發垂垂披於兩肩，長與身等，氣勢甚盛。與南陽相遇，即化為白龍，鱗甲爪牙如玉，其黑雲亦遮半天。王雖為龍，大有畏縮之狀。仰視紅日無光，煙霧迷漫，絪縕不散。未幾，有彩雲一朵從西而來，中有仙花兩朵，其大如盤。南陽乘雲而去，銜得一朵，擎於爪中。妃心惡之，遂與王相失。隨後又見黃龍乘雲趕上，亦銜一朵而往。妃不見王，身所無依，甚是恐怖，低首視之，乃身在萬仞高山之上，危險難行，不禁失足，驚出一身冷汗而醒。時正五鼓，南陽起身入朝，妃亦起來梳洗。細思夢中景象，國家必有大變，王即無恙，此身恐不得保，呆坐房中，鬱鬱不樂。少頃王歸，以夢告之。王聞默然，既而謂妃曰：「若應此夢，魏室江山必致傾覆。龍者，君象也。歡為黃龍，主有天下。況其父名高樹，正應神人所言。白龍庚辛色，只怕西方別有真人為帝。我化為龍，或亦有人君之分，然奄奄不振，亦必受制於強臣之手。徒擁虛名。至銜花一事，主我有重婚之兆。但我與卿結髮情深，斷無棄卿別娶之理。況高歡亦取一花，理不可解。因取花箋一幅，將夢中所見一一記之，付妃藏好，留為異日之驗。後來王為西魏主，蠕蠕國有兩公主，一嫁於王，一嫁於歡，而乙弗後遂廢死，此夢始驗也。正說間，報侍郎王思政來，接入密室相語。思政曰：「今奉帝詔，往說賀拔岳，特來告別。」
　　王囑之曰：「機不可泄，願君慎之。」思政曰：「吾改作賈客，潛入關西，相機行事便了。」王曰：「如此最好。」遂別去。今且按下不表。
　　且說賀拔岳鎮守關西，軍政無缺，四民樂業。岳以行臺左丞宇文泰為腹心。泰有文武才，志度深沉，特為岳所器重，言無不聽，計無不從。泰年二十有四，尚無正室，身邊只有李姬一人，欲待其生子，然後冊正。姬生一女，因生時雲氣滿室，取名雲祥，即後西魏廢帝後也。一日，賀拔岳出長安遊獵，駐軍華陽城外。眾將皆隨，泰亦同往。泰見軍中無事，私語部下頭目三人，易服為遊客，入華陽遊玩。走過幾處街方，忽見掛一算命卜卦招牌，便同三人走入店中，向術者拱手道：「乞將賤庚一排。」術者寫下八字，推算一回，便起身道：「此處不便說話，請貴人裡面坐談。」四人走進，術者向泰作揖道：「不知貴人下降，有失迎迓。」泰笑道：「小子是經商的人，何敢當貴人之稱？」術者道：「休要瞞我，尊命極貴。目下雖有爵位，未足為奇。一遇風雲，飛升雲表，必為萬民之尊。現在喜氣重重，來春定生貴子。」泰又笑道：「我尚未娶室，焉得來年生子？」那術者一聞未娶之言，拍手喜道：「好，好，好，今日遇著了。」泰駭極，問故。術者道：「老漢是成都府人，雲遊無定。所以擔擱在此者，只為受人之託，必成就其事方去。」泰問：「何事？」術者道：「此間有一長者，姓姚，名文信。積代名家，富而好禮，世居盤陀村。女名金花小姐，年方十八，才貌無雙。前日推算其命，貴不可言，定當母儀天下，非尋常人可配。長者欲得貴婿，故留我在此算卜，看有可以配合者，為之作伐。無如所算之命皆非其耦，今貴人之命正是天生一對。既雲未娶，老漢願為執柯，敢求名姓，好去通知。」泰大喜，便以名姓告之，訂於明日來討回音。泰出門囑三人勿泄。那術者自泰去後，即到姚文信家，言有八字在此，是一極貴之婿，不可錯過。其夜，金花小姐夢一金龍據腹，正在堂中告知父母，恰好術者到來為媒。文信大以為瑞，一諾無辭。術者報泰，泰即納聘。賀拔岳知之，勸其即娶。遂停軍三日，城內備下公署，共結花燭。合巹之後，泰見金花色美而慧，心下甚喜。於是拜別文信夫婦，共歸長安。到家之後，賓朋畢賀，張樂設飲，忙了數日。一日，門上持帖來稟云：「有一人商旅打扮，從洛陽來，要見主人。」泰見帖上名字乃是王思政，心下大駭，吩咐開門，親自出外接進。施禮坐定，便問道：「侍郎，天子貴臣，何以微服下顧？」思政曰：「偶訪親友至此，特來奉候。」泰曰：「莫非要見我元帥乎？」思政曰：「賀拔公也要進候。深慕左丞才智不凡，識權達變，先來一談。」泰知其意，便請入密室相語。但未識所語何事，且聽下回分解。
