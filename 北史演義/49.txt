
　　話說侯景大敗之後，與心腹數騎自峽石濟淮，重收散卒，得步騎八百人。
　　南過小城，一人登陴詬之曰：「跛奴欲何為耶？」景怒，破其城，殺詬者而去。先是景叛後，澄曾以書諭之，語以家門無恙，若還，當以豫州刺史終其身，還其寵妻愛子。所部文武更不追攝。景使王偉復書曰：今已引二邦，揚旌北討，熊豹齊奮，克復中原，應自取之，何勞恩賜。昔王陵附漢，母在不歸；太上囚楚，乞羹自若。矧伊妻子，何足介意？脫謂誅之有益，欲止不能；殺之無損，徒復坑戮。家累在君，何關僕也？
　　澄得書大怒，誓必殺之。及景敗逃，紹宗追之急。景前無援兵，後有追師，大懼，暗使人謂紹宗曰：「高氏之重用公者，以我在故也。今日無我，明日豈有公耶？何不留我在，為公保有功名之地？」紹宗聽了此言，暗思：「我與高氏，本非心腹重臣。其用我者，不過為堪敵侯景之故。景若就擒，我復何用？」遂止而不追。景歸梁，梁主以景為南豫州牧。是景日後亂梁張本，今且按下不表。
　　且說東魏平景之後，河南舊土皆復，唯王思政尚據潁川。澄乃命高岳、慕容紹宗、劉豐生三將引步騎十萬攻之。兵至城下，思政命偃旗息鼓，示若無人者。岳等恃其強盛，四面攻擊。思政挑選驍勇，驟然開門出戰。東魏兵出於不意，遂敗走。岳等更築土山，晝夜攻之。思政隨方拒守，乘間出師，奪其土山，置樓堞以助防守。岳等不能克。澄知潁川不下，益兵助之，道路相繼，費資糧無數，而思政堅守如故。劉豐生建策曰：「潁川城低，可以洧水灌之。既可阻援兵之路，城必崩頹。」岳與紹宗皆以為然。於是築堰下流，洧水暴漲，水皆入城。東魏兵分休迭進。思政身當矢石，與士卒同勞苦。城中泉湧，懸釜而炊，下無叛志。泰知潁川危急，遣趙貴督東南諸州兵救之。
　　奈長社以北皆為陂澤，一望無際，兵至水阻，不得前。東魏又使善射者乘大艦，臨城射之。城垂陷，紹宗、豐生等以為必克。忽然東北塵起，風沙迷目，同入艦坐避之。俄而暴風至，艦纜盡斷，飄船向城。城上人以長鉤牽住其船，弓弩亂發。紹宗赴水溺死，豐生逃上土山，城上人亦射殺之。初術者言紹宗有水厄，故紹宗一生不樂水戰，至是其言果驗。高岳既失二將，志氣沮喪，不敢復逼長社，以故相持不下。
　　先是孝武西遷，獻武王自病逐君之丑，事帝曲盡臣禮。事無大小，必以啟聞。每侍宴，俯伏上壽。帝設法會，乘輦行香，執香爐步從。鞠躬屏氣，承望顏色。故其下奉帝，莫敢不恭。及澄當國，倨慢頓甚。使崔季舒朝夕伺帝，察其動靜，纖悉以告。常與季舒書曰：「癡人比復何似？癡勢小差，未宜用心檢校。」癡人，謂帝也。帝美容儀，膂力過人，能拔石獅子逾宮牆，射無不中，好文學，從容溫雅，人以為有孝文風烈，以故澄深忌之。帝嘗與澄獵於鄴東，彎弓乘馬，馳逐如飛，澄見之不樂。都督烏那羅從後呼曰：「天子勿走馬，大將軍嗔。」帝為之攬轡而還。又澄嘗侍帝宴飲，絕無君臣之分。
　　酒酣，舉大觴屬帝曰：「臣澄勸陛下酒。」帝不勝憤曰：「自古無不亡之國，朕亦何用此生為！」澄怒曰：「朕！朕！狗腳朕！」使季舒毆帝。季舒見其醉，以身蔽之，假揮三拳。澄遂奮衣而出。次日，酒醒，亦自悔，乃使季舒入宮謝帝曰：「臣澄醉後，情志昏迷，誤犯陛下，乞恕不恭之罪。」帝曰：「朕亦大醉，幾忘之矣。」賜季舒絹百匹。然帝不堪憂辱，每詠謝靈運詩曰：
　　　　韓亡子房奮，秦帝魯連恥。
　　　　本自江海人，忠義動君子。
　　時有常侍侍講荀濟，少居江東，博學能文，與梁武有布衣之舊。知梁武素有大志，負氣不服，常謂人曰：「會於盾鼻上磨墨檄之。」梁武聞而不平。
　　及梁武即位，又屢犯其怒，欲集朝眾斬之，濟遂逃歸東魏。澄重其才，欲用濟為侍讀。獻武王曰：「我愛濟，欲全之，故不用濟。濟入宮必敗。」澄固請，乃許之。至是，知帝惡澄，密奏於帝曰：「昔獻武王歡有大功於國，未嘗失禮於陛下。今嗣王悖亂已極，陛下異日必有非常之禍。宜早除之，以杜後患。」帝曰：「深知成禍，其如彼何？」濟曰：「廷臣懷忠義者不少，特未知帝意耳。臣請為陛下圖之。」乃密與禮部郎中元瑾、長秋卿劉思逸、華山王大器、淮南王宣洪、濟北王徽等歃血定盟，共扶帝室。帝從之。然欲納兵，恐招耳目，乃定計於宮中假作土山，開地道通北城外，納武士於宮，誘澄入而誅之。及掘至於秋門，守門者聞地下有響聲，以告澄。澄曰：「此無他，必天子與小人作孽，掘地道以納其黨耳。」遂勒兵入宮，見帝不拜而坐，曰：「陛下何意反？臣父子功存社稷，何負陛下？此必左右妃嬪等所為。」
　　欲殺胡夫人及李貴嬪。帝正色曰：「自古唯聞臣反君，不聞君反臣。王自欲反，何乃責我？我殺王則社稷安，不殺則滅亡無日。我身且不暇惜，況於妃嬪？必欲弒逆，緩速在王。」澄自知理屈，乃下牀叩頭，大啼謝罪。帝乃召後出見，為之勸解。留宴於九和宮，命胡、李二夫人進酒，宮女奏樂相與酣飲，夜久乃出。居三日，訪知濟等所為，乃幽帝於含章堂，執濟等諸臣，將烹之。侍中楊遵彥謂濟曰：「衰暮之年，何苦復爾。」濟曰：「壯氣在耳。」
　　因書曰：自傷年紀摧頹，功名不立，故欲挾天子誅權臣，事既不克，粉骨奚辭？澄愛其才，尚欲全之，親問濟曰：「荀公何為反？」濟曰：「奉詔誅高澄，何謂反耶？」澄大怒，揮使執去，與諸人同烹於市。澄疑溫子升知其謀，欲殺之。方使之作獻武王碑，碑成，然後收之於獄，絕其食，食弊襦而死，棄屍路隅，沒其家口。長史宋游道收葬之，人皆為游道危。澄不之罪，謂之曰：「向疑卿僻於朋黨，今乃知卿真重故舊、尚節義之人，吾不汝責也。」
　　事平，復請帝臨朝。
　　澄隱有受禪之志，將佐議加殊禮。陳元康曰：「王自輔政以來，未有殊功。雖破侯景，本非外賊。今潁川垂陷，反失二將，以致城久不下，願王自以為功。」澄從之。武定七年五月戊寅，自將步騎十萬攻長社。親臨築堰，堰三決。澄怒，推負土者及囊，並塞之，堰成。水勢益大。城中無鹽，人病攣腫，死者十八九。六月，大風從西北起，吹水入城，城遂壞。澄下令城中曰：「有能生致王大將軍者，封萬戶侯。若大將軍身有損傷，親近左右皆斬。」
　　思政帥眾據土山，告之曰：「吾力屈計窮，唯當以死謝國。」因仰天大哭，西向再拜，欲自刎。都督駱訓止之曰：「公常訓語等：「齎吾頭出降，非但得富貴，亦完一城性命。』今高相既有此令，公獨不哀士卒之死乎？」左右遂共持之，不得引決。澄遣趙彥深就土山，遺以白羽扇，執手申意，牽之以下。見澄，澄不令拜，釋而禮之。思政初入潁川，將士八千人，及城陷，才三千人，卒無叛者。澄悉配其將卒於遠方，改潁川為鄭州，禮遇思政甚重。
　　祭酒盧潛曰：「思政不能死節，何足為重？」澄謂左右曰：「我有盧潛，乃是更得一王思政。」初，思政屯襄陽，欲以長社為行臺治所，浙州刺史崔猷以書止之曰：
　　襄城控帶京洛，實當今之要地。如有動靜，易相應接。潁川既鄰寇境，又無山川之固，賊若潛來，逕至城下。莫若頓兵襄城，為行臺之所，潁川置州，遣良將鎮守，則表裡膠固，人心易安。縱有不虞，豈能為患。
　　思政得書，不以為然，乃將己與猷兩說具以啟泰。泰令依猷策。思政固請從己說，且約賊兵水攻期年，陸攻三年之內，朝廷不煩赴救。泰乃從之。及長社不守，泰深悔失策。又以前所據東魏諸城道路阻絕，皆令拔軍西歸。澄乃奏凱而還。靜帝以澄克復潁川，進澄位相國，封齊王，加殊禮，入朝不趨，贊拜不名。加食邑十五萬戶。澄欲不讓，陳元康以為未可，澄乃辭爵位、殊禮。
　　有濟陰王暉業，好讀書，澄問之曰：「比讀何書？」對曰：「數尋伊、霍之傳，不讀曹、馬之書。」澄默然。又以其弟太原公洋次長，意常忌之。
　　洋深自晦匿，言不出口，每事貶退，與澄言無不順從。洋為其夫人李氏營服玩，小佳，澄輒奪取之。夫人或恚未與，洋笑曰：「此物猶應可求，兄須何容吝惜。」澄或愧不取，洋即受之，亦無飾讓。每退朝，輒閉閣靜坐，雖對妻子，能竟日不言。時或袒跣跳躍，夫人問其故，洋曰：「為爾漫戲。」其實蓋欲習勞也。吳人有瞽者，能審人音以別貴賤。澄召而試之，歷試諸人皆驗。聞劉桃枝聲，曰：「此應屬人為奴，後乃富貴。」聞趙道德聲，亦曰：「此人奴也，其後富貴卻不小。」聞太原公聲，驚曰：「此當作人中之主。」
　　及聞文襄王聲，默不語。崔暹私捏其手，乃曰：「亦人主也。」澄笑曰：「吾家奴尚極富貴，而況我乎？」既退，暹私問之，瞽者曰：「大王禍不遠矣，焉有大福？」其時，太史令亦密啟帝云：「臣夜觀天象，西垣殺氣甚重，宰輔星微暗失位。主應大將軍身上，禍變不出一月也。」帝曰：「爾不知李業興之死乎，何乃蹈其轍？」蓋業興曾向澄言：「秋間主有大凶。」澄惡其不利而殺之。故帝引以為戒。
　　卻說澄有膳奴蘭京，係梁朝徐州刺史蘭欽之子。韓山之役梁兵大敗，東魏俘梁士卒萬人。京從其父在軍，亦被擒獲。澄配為膳奴，使之供進食之役。
　　後魏與梁通好，蘭欽求贖其子，澄不許。京亦屢向澄訴，求賜放還。澄大怒，杖之四十，曰：「再訴則殺汝！」京怨恨切齒，密結其黨為亂。先是澄在鄴，居北城東柏堂，嬖瑯琊公主，欲其往來無間，侍衛者常遣出外，防禦甚疏。
　　一日，澄召常侍陳元康、侍中楊遵彥、侍郎崔季舒共集東柏堂，謀受魏禪，署擬百官。蘭京進食，澄卻之，謂諸人曰：「昨夜夢此奴斲我，當急殺之。」
　　元康曰：「此奴耳，何敢為患？」京立階下聞之，遂與其黨六人置刀盤下，冒言進食。澄怒曰：「我未索食，何為遽來？」京揮刀曰：「來殺汝！」賊黨盡入。是時室中唯元康、遵彥、季舒三人侍側，皆手無寸刃。左右侍衛防其泄漏機密，悉屏在外，非有命召不得入。澄見賊至，卒惶迫，以手格之，傷臂，入於牀下。賊去牀，澄無所匿。元康以身蔽之，與賊爭刀，被傷腸出，倒於地。賊遂弒澄。遵彥乘間逸出，僕於戶外，失一靴，不及拾而走。季舒狼狽走出，不知所為，奔往廁中匿。庫直王紘、紇奚舍樂聞室中有變，冒刃而進。舍樂鬥死，王紘僅以身免。眾見賊勢洶洶，皆莫敢前，飛報內宮，言王被害，眾皆失色。元宮主一聞此信，驚得魂膽俱喪。時太原公洋居城東，方退朝，聞之顏色不變，指麾部分入討群賊，擒蘭京等斬而臠之，徐出言曰：「奴反，大將軍被傷，無大苦也。」入見元公主。公主方撫膺大哭，洋慰之曰：「大將軍被害，事出非常。宜暫安人心，勿遽發喪也。」於是諸夫人皆暗暗悲哀。元康自知傷重必死，手書辭母，又口占數百言，使參軍祖珽代書，以陳便宜。言畢而卒。洋殯之第中，詐雲出使。虛除元康中書令，以王紘領左右都督。又假為澄奏請立皇太子，大赦天下。除心腹數臣外，皆不知澄之死也。越數日，澄死信漸露，帝聞之，竊謂左右曰：「大將軍死，似是天意，威權當復歸帝室矣。」左右相慶，咸呼萬歲。但未識人心如此，天意若何，且聽下文分解。
