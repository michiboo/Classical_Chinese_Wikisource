
　　話說并州刺史元天穆，本魏室宗親，因太后專政，徐、鄭用事，心常不服，見爾朱士馬精強，欲借其力以傾朝廷，深相結納。榮亦喜其與己，焚香刺血結為兄弟，誓生死不相背負。事無大小，皆與商議。一日，榮同帳下諸將來至并州，與天穆議事。天穆設宴留飲。酒至半酣，問榮曰：「弟來欲議何事？」榮屏去左右，惟賀拔岳在坐。榮曰：「今天子愚弱，太后淫亂，奸佞弄權，忠臣屏跡。我欲舉兵入洛，內除諸奸佞，外削群賊，兄以為何如？」
　　穆與岳皆曰：「討虜之意，實合群望，當早行之。」榮曰：「事果可行，吾即表奏朝廷，以討賊為言，庶幾師出有名。」天穆力贊其成。榮就寫表一道，發使進京。太后見奏，疑榮有異志，乃付有司商議。群臣皆以榮兵強盛，不宜允其所請。太后乃下詔止之，其略云：今念生梟戮，寶寅敗逃，丑奴請降，關、隴已定。費穆大破群蠻，絳、蜀漸平。又北海王顯率眾二萬，出鎮相州。卿宜高枕秀容，兵不須出。
　　榮得詔大笑曰：「天下亂形已成，朝廷反說太平無事，吾豈可因詔而止。」
　　乃請天穆到府，遍召諸將共議。眾皆曰：「朝廷不准發兵，是有疑我之心，此事豈可遂已。」於是榮復上書，其略云：今賊勢雖衰，官軍屢敗，人情危俱，恐實難用，若不更思方略，無以萬全。臣愚以為蠕蠕主阿那瓌荷國厚恩，未應忘報，宜早發兵，東趣下口，以攝賊人之背。北海之軍嚴加警備，以當其前。臣麾下兵將雖少，願盡力命。自井陘以北，滏口以西，分據險要，攻其肘腋。葛榮雖並洛周之眾，恩威未著，人類差異，形勢可分。若允臣所請，大功可立。臣整率師旅以待，唯陛下鑒之。
　　一面進表，一面興師。署高歡為都督，統領十萬人馬，鎮守桃林寨，日夕操練，以待徵調。自領馬步兵三十萬，結營井陘之上，旌旗映日，殺氣連雲。
　　附近州縣莫測其意，人人疑慮，個個驚心。
　　表到京中，舉朝大駭。太后見其不肯罷兵，恐有變亂，召廷臣問策。中書舍人徐紇出班奏曰：「臣有一策，可制爾朱之命。」後問：「何策？」紇曰：「爾朱榮世據秀容，畜牧蕃息，兵勢強盛，皆因能用人也。今其手下將士，或反賊餘黨，或罪臣子孫，懼禍亡命，皆被爾朱榮收納，授以軍職，賜之財帛。眾人懷恩感激，無不盡心協力，故所向克捷，威振山西。臣意莫若先離其黨，私行聖旨，許以高官厚祿，錫以金書鐵券，密令暗圖爾朱，則其黨必貪朝廷之賞，群起而誅之矣。」太后大喜，如計而行。時有爾朱榮從弟世隆，在京為直閣將軍，探得朝廷陰謀，密將此事報知天寶。天寶大怒，乃召集諸將謂曰：「今朝廷有密旨到來，命汝等圖我，以取富貴。汝等若貪朝廷官爵，請從此別。若願隨我者，當留麾下。慎勿心懷兩意，暗生反側也。」
　　眾將皆曰：「某等遭時不遇，窮困風塵。得遇明公拔之糞土之中，置之將士之列。執鞭墜鐙，生死願隨。朝廷富貴，非所敢望也。」榮大喜道：「卿等若不相負，朝廷賜來官爵，當盡留之。等我日後得志，照其所書之爵相授。」
　　眾皆拜謝而退。
　　且說太后聽了徐紇之計，以為事必有成，不以爾朱為意，淫亂如故。時有武都人楊白花，少有勇力，容貌雄偉，太后逼而幸之。白花懼禍及，南奔梁。太后追思之，不能已，為作《楊白花歌》，使宮人晝夜連臂蹋足歌之，聲甚淒惋。歌曰：陽春二三月，楊柳齊作花。春風一夜入閨闥，楊花飄蕩落南家。含情出戶腳無力，拾得楊花淚沾臆。秋去春來雙燕子，願銜楊花入窠裡。
　　一日，鄭儼進宮聞其歌，知太后思念白花而作，曰：「陛下何多情也？」
　　太后曰：「情之所鍾，不能自已。吾念白花，猶念卿也。」儼曰：「臣蒙太后寵愛，奈帝屢欲殺臣，白花所以懼禍而逃也。」太后曰：「近聞潘充華懷孕將產，若生太子，吾將幽帝南宮，立太子為帝，誰敢違我？」儼曰：「倘生公主奈何？」太后曰：「即生公主，吾吩咐監生人等詐言太子，竟瞞了天子大臣，吾計亦可得行。」儼曰：「太后之見，果智逾良、平。」二人計議已定，探得潘妃產期已近，太后親臨絳陽宮，帝與潘妃接見。太后告帝曰：「我聞兒女出胎之時，不要父母相見，恐有妨克。官家與妃年少，恐未知之，故吾來告帝。於數日內，宜往別宮遊幸，吾在此看視。」帝以太后言為誠，從之。太后私囑其下曰：「妃生育時，若生太子，固不必言；倘生公主，亦必詐言太子，報知於帝，使帝心欣喜。有罪我自赦之。」眾皆聽命。未幾，潘妃生下一女，報帝生太子。帝大喜，即乘步輿至絳陽宮。太后迎而賀之，帝亦為太后賀。帝欲見兒，太后曰：「不可。太子新生，待三日後，方可見面。」帝乃出御前殿，頒詔改元武泰，大赦天下，百僚稱賀。
　　卻說盧妃宮中有一宮女慧娘，係西番國貢來之女，年十四，心性慧巧，兩耳通靈，能知合宮大小事，告盧妃曰：「潘妃所生，乃女子也。」妃曰：「汝妄言，不畏死乎？」慧娘曰：「此皆太后、鄭儼之計。所以假稱為男者，將不利於帝。妾不言，負夫人。夫人不言，負帝矣。如言不實，願敢斬首階前。」妃大驚。至晚，帝宿宮中，盧妃將慧娘之言告帝，帝立智慧娘問之。
　　慧娘如前言以對，帝命收入永巷，謂盧妃曰：「明日朕往驗之，倘其言虛，殺之以絕亂傳。」次日，帝至潘妃宮見太后，曰：「朕欲觀太子浴。」太后沉吟久之，曰：「太子已浴過矣。」帝疑之，因問：「太子何在？」太后曰：「在龍牀上睡熟。」帝起，請太后同去一看，揭帳視之，目細口小，絕不似男子模樣。帝曰：「此莫非女乎？何絕無男子相也？」不悅而出。太后知帝已識破，不好再瞞，設宴絳陽宮，召帝及胡後同飲。酒半，屏退左右，謂帝曰：「帝年十九，尚無子嗣，吾故假言生男，以悅帝心，其實女也。」胡後聞之大驚。帝忿然作色曰：「朕因母后言誕生太子，故頒大赦之詔，受廷臣之賀。今言是女，教朕有何面目居臣民之上？」拔劍而起。太后驚問曰：「帝欲何為？」帝曰：「今殺此女以泄吾忿。」太后變色，不別而還北宮。胡後向帝再拜，曰：「此雖女子，亦是陛下骨血。奈何殺此無罪之兒，以觸太后之怒？」帝收劍，頓足大恨。是夜，帝宿別殿，轉輾不寐，思想：「慧娘之言句句是實，必殺徐、鄭，庶杜後患。但受制太后，不敢輕動，如何設法除之？」見窗外月光如晝，起身步出階來。忽聞碧沼池邊竊竊言語，遣內監問之，回奏云：「是巡宮大使與直閣將軍爾朱世隆講話。」帝召世隆至，世隆倒身下拜。帝問：「卿為直閣幾年矣？」曰：「三年。」又問：「秀容爾朱榮係卿何人？」對曰：「臣之從兄。」又問：「為人若何？」對曰：「臣見榮智勇兼備，忠義是矢。惟有赤心為國，上報天朝，越在外臣，常以不得親近至尊為恨。」帝曰：「卿兄若此，是社稷之臣也。朕欲召入輔政可乎？」
　　世隆再拜曰：「此臣兄之願也。」言畢退出。帝聞世隆言，暗想：「欲去徐、鄭，礙於太后。爾朱榮兵威足以制之，不若密召向闕，以脅太后，以討二臣之罪，吾患除矣。」次日，乃召世隆言之，授以密詔一道，令其內瞞太后，外避百官，暗暗遣人齎往。世隆大喜受命。
　　再說爾朱天寶紮兵井陘界口，日日揚威耀武。忽有天子密詔到來，召他引兵入都，誅除奸黨。世隆亦有書至，不勝大喜。元天穆知之，亦來告曰：「以弟之威，除徐、鄭之徒，如拉枯枝，乃百世之功，機不可失。」榮於是即令使者回奏曰：「臣欲掃清朝野久矣。今接帝旨，敢不星夜赴闕，制奸臣之命，報陛下之德。」使者已去，遂與天穆商議，須得一智勇之將，使為前鋒先進。天穆曰：「賀六渾可當此任。」榮從之。署六渾為先鋒，付精兵三萬。以尉景、段榮、劉貴、賈顯智、蔡俊、孫騰六將副之。六渾將行，謂妻昭君曰：「吾有軍事，當即起程，不及復顧家矣。」昭君曰：「大丈夫公而忘私，努力王事可也，奚以家為？」六渾曰：「聞汝言令人意豁。」遂行。
　　天寶亦告其妻北鄉公主曰：「吾將入靖內亂，明日行矣。」公主曰：「吾夫威名太盛，致朝廷疑懼。詔書到來，未識真假。莫若遣將先發，將軍暫緩數日，以觀人情向背。」榮於是停軍不進。
　　且說帝自發詔後，無一人知，使者回奏爾朱榮得詔大喜，不違時刻起兵，聞之頗生疑慮。長樂王子攸與帝素相愛，因召入涼風堂，密告之故。子攸大驚曰：「陛下誤矣！爾朱榮數世強盛，威鎮北邊。其人殘暴不仁，屢有飛揚之志。今若召之入內，是開門揖盜。徐、鄭雖除，為禍更甚。漢代董卓之事可鑒也。」帝大悟，曰：「此舉匆匆，悔不與卿商議。今惟發詔止之耳。」
　　子攸道：「如此幸甚。」乃復遣使諭榮曰：「鄭、徐之徒少削威權，卿且安守。待朕誅之，然後召卿入朝，以清外寇。」榮得詔大驚曰：「此非帝意，必有人阻之者。然吾有此詔，且勿遽發。」斯時，六渾之軍已過上黨，聞有詔亦止。那知事雖秘密，而兩次降詔，已露風聲。徐、鄭二人一聞此事，嚇得魂飛魄散，入告太后曰：「帝怨臣等以及太后，密召爾朱榮誅戮臣等。臣等固不惜一死，但恐太后性命亦不能保，奈何？」太后怒曰：「是兒欲奪吾權，結外兵為援。今先廢黜，幽之南宮便了。」二人曰：「非計也。帝以無罪見廢，朝臣不服，爾朱轉得藉口興師矣。臣等卻有一計，陛下如能行之，方保無事。」太后曰：「計將安出？卿且說來。」二人說出此計，管教：大逆順成同反掌，至尊一死等鴻毛。且聽下回細述。
