
　　先是北鄉公主在京，終日營中悶坐，因念孝莊北去，皇后獨處宮中，全無依靠，將來建明入都，更不得自主，不如同歸晉陽，母女相依，後乃從之而來。那知路遇高家軍馬，被他奪去馬匹，即報知萬仁。萬仁怒道：「六渾去未多時，如何便生反念？」乃釋紹宗之囚，召而問之。紹宗曰：「彼未出吾境中，猶是掌握中物。大王速點人馬，緊緊追上，擒之以歸，方免後患。」
　　萬仁聽了，忙點鐵騎三千，出了并州，星夜趕來。趕到漳河津邊，六渾才渡浮橋過去。萬仁亦欲上橋。說也奇怪，頓時河流湧下，洪波衝起，浮橋盡壞。
　　忙即退下數十步，把馬勒住，高叫：「六渾且停人馬，尚有話說。」歡見兆來，知為馬故，便走至岸邊，隔水問曰：「大王何以至此？」兆指歡曰：「我以爾為腹心，如何全無信義，擅奪我家之馬？」六渾下拜道：「歡之借馬非有他故，為備山東盜耳。王信公主之言，親自追來，歡不辭渡水而死。但恐此眾便叛，反貽大王憂耳。」兆聞歡言，大悅曰：「我固知爾決不相負。乍聞公主訴汝無禮，不得不怒，故來問汝。」此時河流已退，兆乃輕馬渡水，與歡共坐幕下，陳謝並無疑意，拔刀授歡，引頸使歡砍之。歡大哭曰：「自天柱之薨，六渾更何所仰？但願大家千萬歲，以伸力用耳。今為旁人構間，大家何忍復出此言？」蓋大家者天子之稱。歡欲愚之，故以此相稱耳。兆益信歡為誠，投刀於地，復斬白馬，與歡為誓。索酒酣飲至醉，就宿營中。歡聞帳外行動聲，走出，見尉景執刀而來。歡拉至後帳，問欲何為。景曰：「萬仁在此，是欲授首於我也。殺之為敬宗報仇，為萬民除害。及今不殺，更復何待？吾已伏壯士於帳外。」說罷欲走。歡齧臂止之曰：「汝莫亂為，今殺之，其黨必奔歸聚結。吾兵饑馬瘦，不可與敵。若英雄乘之而起，則為害滋甚。不如且置之，兆雖驍勇，兇悍無謀，可玩之股掌之上，異日除之何難？」
　　景乃止。旦日，兆歸營，復來召歡，設宴以待。歡將上馬往，孫騰牽歡衣曰：「兆心叵測，公奈何以天下仰賴之身，試之不測之淵？」歡笑而止。兆見歡不來，復大怒，隔水肆罵，歡不顧而去。時兆有心腹將念賢，管領降戶家屬，別為一營，隨歡東行，凌虐降戶。歡偽與親善，解其佩刀觀玩，乘間殺之。
　　鎮兵感悅，益願附從。今且按下不表。
　　且說萬仁馳歸晉陽，北鄉及後已歸舊府。兆來見，說起孝莊已經縊死，並陳留王夫婦亦賜自盡。母女變色，然權在他手，只好暗暗深恨而已。兆見疆土已寧，擇日送建明帝入洛，發書世隆，令率百官邙山迎駕。那知天光在洛已與世隆密議，以建明為元英之弟，帝室疏屬，又無人望，恐人心不服，欲更立親近，以為社稷之主。有廣陵王恭者，元羽之子，好學有器度，正光中為給事黃門侍郎。以元叉擅權，托喑病居龍華佛寺。敬宗時有讒於帝者，言王蓄異志，陽為喑病。恭懼，逃於洛山，執之至京係治，久之以無狀獲免。
　　行臺郎中薛孝通與王有舊，說天光曰：「廣陵王高祖猶子，夙有令望，沉晦不言，多歷年所。若奉以為主，必天人允協。」天光言之世隆，世隆以為然。
　　唯度律屬意南陽王寶炬，乃曰：「廣陵口不能言，何以治天下？」世隆等亦疑其實喑，因使爾朱彥伯潛往敦諭，且脅之。王曰：「天何言哉？」世隆等聞之，皆大喜，遂定迎立之議。建明帝至邙山，世隆先為之作禪文，使泰山太守竇瑗執鞭獨入行宮，啟建明曰：「天人之望皆屬廣陵，願陛下行堯舜之事。」袖中取出禪文示之。建明懼不敢違，遂自署。竇瑗回報，群臣上尊號於廣陵，廣陵奉表三讓，然後即位。大赦，改元普泰，是為節閔帝。黃門侍郎邢子才為赦文，敘敬宗枉殺太原王榮之狀，帝曰：「永安手剪強臣，非為失德。直以天未厭亂，故逢成濟之禍耳。」因顧左右，取筆自作赦文，直言：朕以寡德，運屬樂推，思與億兆同茲大慶。肆眚之科，一依常式。帝閉口八年，至是乃言，中外欣然，以為明主，望致太平。次日，詔以三皇稱皇，五帝稱帝，三代稱王，蓋遞為衝挹。自秦以來，競稱皇帝，予今但稱帝，亦已褒矣。加世隆儀同三司，贈爾朱榮相國、晉王，加九錫。世隆使百官議榮配饗。司直劉季明曰：「人臣配饗於君，必與君一心一德，生為良輔，死得共食廟中。今太原王榮若配世宗，於時無功；若配孝明，親害其母；若配莊帝，為臣不終。以此論之，無所可配。」世隆怒曰：「汝應死！」季明曰：「下官既為議首，依禮而言，若有不合，剪戮唯命。」世隆見其言直，亦不之罪。不得已，以榮配高祖廟廷。又為榮立廟於首陽山，因周公之廟而為之，以榮功可比周公也。廟成，具太牢往祭，百官俱集。俄而，雲霧四合，雷雨大作，火焚其廟，泥像皆為齏粉，世隆敗興而回。詔到并州，兆以不與廢立之謀，怒不受詔，欲發兵討世隆。世隆懼，遣爾朱彥伯往諭再三。兵雖罷，怒世隆不已。先是敬宗命將軍史仵龍、楊文義，領兵守太行嶺。萬仁南向，二人帥眾先降。至是欲封二人為千戶侯。帝曰：「仵龍、文義於王有功，於國無勛。」竟不許。仲遠鎮滑臺，用其下為西兗州刺史，先用後奏。詔答曰：「已能近補，何勞遠聞。」人皆服帝之明敏。然是時天光專制關右，兆奄有並、汾，仲遠擅命徐、兗。世隆居中用事，貪淫無忌，生殺自專，事無大小不先白，有司不敢行，天子徒擁虛位。又欲收軍士之心，泛加階級，皆為將軍，無復員限。自是勛賞之官大致猥濫，人不復貴。仲遠在外，貪虐尤甚，所部富室大族多誣以謀反，籍沒其婦女、財物，投男子於河，如是者不可勝數。東南州郡，自牧守下至士民畏如豺狼。由是四方之人皆惡爾朱氏，而冀其速亡矣。
　　再說幽州行臺劉靈助，自謂方術足以動人，推算爾朱氏將衰，乃起兵自稱燕王，聲言為敬宗復仇，且妄述圖讖云：「劉氏當王。」由是幽、瀛、滄、冀之民多從之，進取博陵、安國二城。兆使大都督侯淵討之。又兆以高乾兄弟有雄才，現居冀州，靈助反，亦防其作亂，遣監軍孫白鷂至信都，託言調發民馬，民戶須自送納，欲俟高乾弟兄送馬而執之。乾聞白鷂來，謂諸弟曰：「萬仁無端調發民馬，令民戶自送，其意未必不為吾弟兄而然。」敖曹曰：「劉靈助反於幽州，禍亂四起。吾弟兄何不招集鄉勇，舉兵應之。」乾曰：「然，但必得此人合謀，方能成事。」敖曹問：「何人？」乾曰：「前河內太守封隆之避爾朱之勢，棄職家居。為人慷慨好施，甚得眾心。其父封翼素以忠義自矢。吾當自往說之。」乾至隆之家，隆之接入，直至內堂遜坐。兩下說起國家多故，互相嗟歎。隆之曰：「敬宗被弒，萬仁益橫，君豈忘帝河橋相送時乎？」乾見說，悲不自勝，因曰：「吾素懷復仇之念，惜無同志想助。此來特與君謀，欲同集義勇，襲據信都，以為進取之計。君能有意乎？」
　　隆之曰：「吾有父在，須先稟命。」話猶未了，只見屏風背後走出封翼，向高乾曰：「吾有此心久矣。足下果能為國復仇，莫患吾父子不從，雖赴湯蹈火，亦不辭也。」相與訂定日期，各去打點行事。隆之家素豪富，僮僕不下數百，門下多武勇之士，起事甚易。乾與敖曹素有舊旅，一呼畢集。至期，敖曹先率數十騎突入，把持城門，餘眾盡入。封隆之從中亦起。冀州兵將素畏敖曹驍勇，莫敢來敵。殺入府署，執下刺史元嶷，白鷂聞亂欲逃，擒而殺之，一城懾伏。乾等欲推封翼行州事，翼曰：「和集鄉里，我不如皮。」乃奉隆之行州事。為敬宗舉哀，將士皆縞素，升壇誓眾，移檄州郡，共討爾朱氏。劉靈助聞冀州舉義，遣使來招。乾將結為外援，勸隆之受其節度。忽報殷州刺史爾朱羽生將兵五千，來襲信都。敖曹不暇擐甲，領十餘騎進擊。乾恐有失，遣五百人往救。未及趕上，敖曹已交兵，殺其勇將數員，羽生敗走。
　　蓋敖曹馬矟絕世，所向無前，故能以十餘騎退五千兵也。由是敖曹之勇著於四方。今且按下。
　　再說高歡自離漳河，往山東進發。兵至壺關，關口有大王山一座，地勢阻絕，中有一寺極大。宣武時，有術士言：「寺中應有天子宿其處六十日。」
　　魏主聞之，命毀其寺，不許人入山居住。後有朔州賊兵令貴據此山為巢穴，招集兵馬，掠取四方，兵精糧足，官軍莫敢討。歡兵至，此時正憂糧乏，欲取其資，以濟軍用。引兵攻之，賊眾拒守甚嚴，不得進。乃以弱卒誘之，交兵輒走，賊乘勝追下。伏精騎於旁，截而擊之，遂擒令貴，餘眾皆降。盡收其錢帛糧米。令貴有妹靈仙美而勇，歡納之為妾。屯兵山中六十日。及聞高乾據冀州，乃引兵東出，聲言欲討信都。信都人皆懼曰：「歡若來，非爾朱羽生可比。新破步蕃，兵威正盛，何以御之？」高乾謂隆之道：「高晉州雄略冠世，其志不居人下。且爾朱無道，弒君虐民，正是英雄立功之會。今日之來，必有深謀，吾當輕馬迎之，密參意旨，無庸懼也。」乃將十餘騎迎歡，潛謁歡於滏口。歡見乾至，大悅，握手問曰：「公山東豪俊，今來何以教歡？」
　　乾曰：「爾朱酷逆，痛結人神，凡曰有知，莫不思奮。明公威德素著，天下傾心。若兵以義立，則倔強之徒不足為公敵矣。鄙州雖小，戶口不減十萬，谷稭之稅，足濟軍資。願公熟思其計。」乾意氣激昂，言辭慷慨，歡恨相見之晚，遂與同帳而寢。次日，乾拜別，謂歡曰：「願公速來為主，吾與封隆之封府庫以待。」歡謝曰：「諾。」乾回報隆之，人心始安。
　　先是河南太守趙郡李顯甫喜豪俠，集族姓數千家於殷州西山，有五六十里之地。顯甫卒，子元忠繼之。家素富，多出貸求利，元忠悉焚契免責，鄉人甚敬之。時盜賊蠭起，路梗不能行。有經過趙郡者，投元忠求援。元忠遣奴為導，曰：「若逢賊，但道李元忠名氏，賊自退避。」行旅皆賴以無恐。
　　及葛榮反，元忠率鄉黨作壘以自保。坐在槲樹下，前後斬違命者三百人，眾率遵其約束。賊至，輒擊卻之。葛榮既平，朝廷以元忠能保護一方，就拜南趙郡太守。好酒，落拓不羈，故無政績。及爾朱兆殺敬宗，元忠棄官歸，謀舉兵討之。會歡東出，元忠謂其黨曰：「吾將迎之。」眾曰：「歡平日黨於爾朱，今來欲復冀州，迎之何為？」元忠大笑曰：「此非諸君所知也。吾將與歡共滅爾朱。聞吾至，歡必倒屣以迎也。」於是乘露車，載素箏、濁酒以往。但未識元忠遇歡作何言論，且俟下回再講。
