
　　話說齊主戰尚未敗，即以淑妃奔往高梁橋。武衛奚長諫曰：「半進半退，戰之常體。今兵眾全整，未有虧傷，陛下捨此安之。馬足一動，人情慌亂，不可復振。願速還安慰之。」武衛張常山亦自後趕上曰：「軍尋收訖甚完整，圍城兵亦不動，至尊宜回。不信，臣乞將內參往視。」齊主欲從之，提婆引齊主肘曰：「此言難信。」齊王遂以淑妃北走，師大潰。死者萬餘人，軍資器械，數百里間，委棄山積。奔至洪洞，以去敵軍既遠，暫少休息。淑妃重施新妝，方以粉鏡自玩。後喧聲大震，唱言賊至，於是復走。先是後主以淑妃有功，將立為左皇后，遣內參往晉陽取皇后服御、禕翟等件。至是遇於中途。為之緩轡，命淑妃著之，然後去。
　　再說周主入平陽，梁士彥接見，持帝鬚而泣曰：「臣幾不見陛下。」帝亦為之流涕。周主以將士倦疲，欲引還。士彥叩馬諫曰：「今齊師遁散，眾心皆動，因其懼而攻之，其勢必舉。陛下奚疑？」周主從之，執其手曰：「余得晉州，為平齊之基，卿善守之。」遂率諸將追齊師。或請西還，周主曰：「縱敵患生，卿等若疑，朕將獨往。」諸將乃不敢言。於是星夜疾馳。後主入晉陽，憂懼不知所為，向朝臣問計，皆曰：「宜省賦息役，以慰民心，收遺兵，背城死戰，以全社稷。」後主以為難。是役也，安德王延宗獨全軍而還。後主壯之，因曰：「吾欲留安德守晉陽，自向北朔州。若晉陽不守，則奔突厥以避之，再圖後舉。」群臣皆以為不可。時阿那肱有兵一萬，尚守高璧。周師至高璧，阿那肱望風退走。後主遂決意遁去，密遣左右先送皇太后、太子於北朔州，以安德王為相國、并州刺史，總山西兵，謂曰：「并州兄自取之，兒今去矣。」延宗曰：「陛下為社稷主，幸勿動。臣為陛下出死力戰，必能破之。」提婆曰：「至尊計已成，王勿阻。」乃夜斬五龍門而出，欲奔突厥。從官皆散，不得已，仍向鄴。穆提婆西奔周軍，令萱見其子降周，懼誅，遂自殺。周主以提婆為柱國、宜州刺史，下詔諭齊臣曰：「若妙盡人謀，深達天命，官榮爵賞，各有加隆，一如提婆爵賞。」或我之將士，逃逸彼朝，無問貴賤，皆從蕩滌。自是齊臣降者相繼。延宗知周師將至，同諸將固守，諸將請曰：「王不為天子，諸臣實不能為王出死力。」延宗不得已，戊午，即皇帝位。下詔曰：
　　　　武平孱弱，政由宦豎。斬關夜遁，莫知所之。王公大臣，猥見推逼。忝為宗藩，祗承寶位。嗚呼！痛大廈之將傾，唯恃背城借一。回狂瀾於既倒，庶幾轉弱為強。勖哉卿士，無負朕懷。
　　於是大赦，改元永昌。以唐邕為宰相，莫多婁敬顯、和阿於子、段暢、韓骨胡為將帥。眾聞之，不召而至者前後相屬。延宗發府藏及後宮美女，以賜將士，籍沒內參十餘家。後主聞之，謂近臣曰：「我寧使周得并州，不欲安德得之。」左右曰：「理然。」延宗見士卒，皆親執手稱名，流涕嗚咽。於是眾爭為死。
　　周主至晉陽，引兵圍之，四合如黑雲。延宗命敬顯、韓骨胡拒城南，和阿於子、段暢拒城東，自率兵拒齊王憲於城北。延宗體素肥，前如偃，後如伏，人常笑之。至是奮大矟，往來督戰，勁捷若飛，所向無前。
　　俄而，和阿於子、段暢奔降周軍，周主遂自東門入，焚燒民室佛寺，合城慌亂，喊聲震天。延宗知周兵入，率數十騎自北來，以死奮擊。婁敬顯見東路火起，亦從南路來援，率兵搏殺。城中兒童婦女，皆乘屋攘袂，投磚石禦敵。
　　周師大亂，相填壓塞路，不得進。齊人從後斲刺之，死者二千餘人。周主雜亂軍中，自投無路。左右皆惶急，宇文忻牽馬首，賀拔伏恩拂馬後，崎嶇得出。齊人奮刃幾及之。時已四更，延宗疑周主為亂兵所殺，遣人於積屍中求長鬣者，遍索不得。然以敵既敗去，冀其不復來攻，軍心漸懈。將士燒肉飲酒，多倦臥。延宗苦戰一日，亦退而少息。
　　再說周主回營，腹已饑甚，欲遁去。諸將亦勸之還。宇文忻勃然進曰：「陛下自克晉州，乘勝至北，今偽主奔波，關東響震，自古行兵，未有若此之盛。昨日破賊，將士輕敵，微有不利，何足為懷？大丈夫當死中求生，敗中取勝。今破竹之勢已成，奈何棄之而去？」齊王憲亦以去為不可。降將段暢極言城內空虛，再往必克。周主乃駐馬，鳴角收兵，俄頃復振。及旦，還攻東門，克之。延宗挺身搏戰，左右散亡略盡，力屈被執。周主見之，下馬握其手。延宗辭曰：「死人手，何敢迫至尊？」周主曰：「兩國天子，非有怨惡，直為百姓來耳。終不相害，勿怖也。」使復衣帽而禮之。唐邕等皆降於周。婁敬顯奔鄴。
　　齊主聞并州破，懼周師來逼，立重賞以募戰士，而竟不出物。廣寧王孝珩進曰：「為今之計，莫若使任城王將幽州道兵入土門，揚聲趨并州；獨孤永業將洛州道兵入潼關，揚聲趨長安。臣請將京畿兵，出滏口，鼓行逆戰。敵聞南北有兵，自然逃潰。陛下出宮人珍寶，以賞將士，庶克有濟。」齊主不從。斛律孝卿請齊主親勞將士，為之撰辭。且曰：「宜慷慨流涕，以感激人心。」齊主既出，臨眾不復記所受言，遂大笑，左右亦笑。將士怒曰：「身尚如此，我輩何苦為之效死！」由是皆無戰志。
　　朔州行臺高勱將兵衛太后、太子還鄴，宦官荀子溢猶恃寵縱暴民間，勱斬以徇。太后救之不及。或謂勱曰：「子獨不畏太后怒耶？」勱攘袂曰：「今西寇已據并州，達官率皆委叛。正坐此輩濁亂朝廷，若得今日斬之，明日受誅，亦無所恨。」
　　延宗在周軍，周主問以取鄴之策。辭曰：「此非亡國之臣所及。」強問之，乃曰：「若任城王據鄴，臣不能知。若今上自守，陛下兵不血刃。」癸酉，周師趨鄴，齊王憲為先驅。是時齊人洶懼，望風欲走，朝士出降者晝夜相屬。齊主計無所出，復召群臣議之。言人人異，莫知所從。高勱曰：「今之叛者，多在貴人。至於卒伍，猶未離心。請追五品已上家屬，置之三臺，因脅之以戰，若不捷，則焚臺。此曹顧惜妻子，誓當死戰。且王師頻北，賊徒輕我，背城一決。理必勝之。」齊主不能用。望氣者言，當有革易。乃依天統故事，禪位於太子恆，自稱太上皇帝。恒生八年矣，孝珩乞兵拒周師，不許，出為滄州刺史。孝珩謂阿那肱曰：「朝廷不遣賜擊賊，豈畏孝珩反耶？孝珩若破宇文邕，遂至長安，反亦何預國家事！以今日之急，猶如此猜忌耶？」灑涕而去。
　　齊主使尉世辨帥千餘騎拒周師，世辨本非將才，性又懦怯，出滏口，登高阜四望，遙見群烏飛起，謂是西兵旗幟，即馳還北，至紫陌橋，不敢回顧。左右謂曰：「敵兵未至，頃所見者，群烏耳，走尚可緩。」世辨曰：「烏亦欺我耶？我已為之膽落矣。」歸報後主曰：「周兵勢大，不可抗也。」
　　壬辰，周師至鄴。後主及太后、幼主、穆後、淑妃等，率千餘騎東走，使慕容三藏守鄴宮。周主破城入，齊王公以下皆降。三藏猶拒戰，周主引見禮之，拜儀同大將軍。三藏，紹宗子也。執莫多婁敬顯，周主數之曰：「汝有死罪三，前自晉陽歸鄴，攜妾棄母，不孝也。外為偽朝戮力，內實通啟於朕，不忠也。送款之後，猶持兩端，不信也。用心如此，不死何待？」遂斬之。使將軍尉遲勤追齊主。鄴有處士熊安生，博通五經，聞周主入鄴，遽令家人掃門。家人怪而問之，安生曰：「周帝重道尊儒，必將見我。」俄而，周主幸其家，不聽拜，親執其手，引與同坐。給安車駟馬以自隨。又遣使至李德林宅，宣旨慰諭曰：「平齊之利，唯在於爾。」德林來見，引入帳中，訪問齊朝風俗政教、人物善惡，語三宿不倦。
　　再說齊主渡河，入濟州，使阿那肱守濟州關，覘候周師。自帥百餘騎奔青州，即欲入陳。而阿那肱密召周師，約生致齊主，屢啟雲周師尚遠，已令燒斷河橋。齊主由是淹留自寬。周師至關，阿那肱迎降，尉遲勤奄至青州，獲太后、幼主、后妃等。齊主係囊金於鞍後，從十餘騎南走。周兵追至南鄧村及之，執以送鄴。庚子，周主詔齊故臣斛律光等，宜追加贈諡；家口田宅沒官者，給還其子孫。指其名曰：「此人在，朕安得至此？」又詔齊之東山南園三臺，皆竭民脂膏為之，令皆毀拆。瓦木材料，並以給民。山園之田，各還其主。東民大悅。二月丙午，齊主緯至鄴，復其衣冠。帝以賓禮見之。
　　會報廣寧、任城二王起兵信都，集眾四萬，共謀匡復。帝曰：「此可諭之使來也。」令後主作書招之，許以若降，富貴如故。湝不從，乃命齊王憲、隋公楊堅引兵平之。軍至趙州，湝遣諜覘之，為周候騎所執。解至營中，憲命釋其縛，集齊舊將遍示之，謂曰：「吾所爭者大，不在汝曹。今縱汝還，即充吾使。」乃與湝書曰：
　　　　足下諜者，為候騎所拘。軍中情實，具諸執事。戰非上計，無待卜疑；守乃下策，或未相許。已勒諸軍分道並進，相望非遠，憑軾有期，不俟終日，所望知機，勿貽後悔。
　　憲及楊堅至信都，湝同孝珩軍於城南以拒之。其將尉相願詐出略陣，遂以眾降。相願，湝之心腹將也。眾皆駭懼。湝怒，收其妻子，即陣前斬之。
　　明日進戰，湝與孝珩親自出馬，衝堅陷銳。齊王憲敵於前，楊忠率勁騎橫擊之，分其軍為二，遂大破之。俘斬三萬人，執湝及孝珩。憲謂湝曰：「任城王何苦若此？」湝曰：「下官獻武皇帝之子，兄弟十五人，幸而獨存。逢宗社顛覆，今日得死，無愧墳陵。」憲壯之，歸其妻子。憲問孝珩齊亡所由。孝珩自陳國難，辭淚俱下，俯仰有節。憲為之改容，親為洗瘡傅藥，禮遇甚厚。孝珩歎曰：「李穆叔言齊氏二十八年天下，今果然矣。自獻武皇帝以來，吾諸父兄弟，無一人至四十者，命也。嗣君無獨見之明，宰相非柱石之寄。恨不得握兵符，受斧鉞，展我心力耳。」
　　初，任城母朱金婉，以失節被幽。幼時獻武不甚愛之。及齊亡，而湝建義信都，獨以忠孝著。廣寧王，文襄第二子，好文學，工丹青，嘗於廳事堂畫蒼鷹，見者皆疑為真。又作朝士圖，妙絕一時。今以兵弱被執，蓋不愧高氏子孫雲。以故憲皆重之。先是周主破平陽，遣使招東雍州刺史傅伏。伏不從。既克并州，獲其子，使以上將軍、武鄉公告身，及金馬腦二酒盞賜伏為信。並遣韋孝寬致書招之。伏復孝寬曰：「事君有死無二，此兒為臣不忠，為子不孝，願速斬之，以令天下。」及周主自鄴還至晉陽，遣降將阿那肱等百餘人臨汾水招伏。伏隔水見之，問：「至尊何在？」答曰：「已被擒矣。」伏仰天大哭，率眾入城。於廳事前北面，哀號良久，然後出降。周主曰：「何不早下？」伏流涕對曰：「臣三世為齊臣，食齊祿，不能自死，羞見天地。」周主執其手曰：「為臣當如此也。」
　　引使宿衛，授為儀同大將軍。他日，又問伏曰：「前救河陰得何賞？」對曰：「蒙一轉，授特進、永昌郡公。」時齊主在座，周主顧而謂曰：「朕三年習戰，決取河陰，政為傅伏善守，城不可動，故斂軍而退。公當日賞功，何其薄也！」是時周主方欲班師，忽北朔州飛章告急：有范陽王紹義進據馬邑，號召義旅，自肆州以北，從而叛者二百八十餘城，兵勢大振。又有高寶寧者，齊之疏屬，有勇略，久鎮和龍，甚得夷夏之心，亦起兵數萬，與紹義遙為聲援，勢甚猖獗。遂遣大將軍宇文神舉率兵十萬討之。大駕暫駐晉州。正是：
　　　　全齊已屬他人手，一旅猶為宗國謀。
　　你道範陽王何以得據北朔州？且聽下文分解。
