
　　話說孝武帝聞歡引兵向闕，親勒十萬人馬，帶領文官武將屯於河橋。以斛斯椿為前驅，屯於邙山之北。椿言於帝曰：「臣聞高歡之兵三日夜行一千餘里，人馬必乏。椿請率精兵一萬渡河擊之，掩其勞敝，可以得志。」帝然其計。黃門侍郎楊寬與椿不睦，說帝曰：「高歡恃其兵強，遂至以臣伐君，何所不至。今假兵於椿，恐生他變。椿若渡河，萬一有功，是滅一高歡，生一高歡矣。」帝遂敕椿停行。椿歎曰：「今熒惑入南斗，上信左右間構之言，不用吾計，豈天道乎？」蓋《五行志》云：「熒惑入斗，天子不安其位。」
　　又俗謠云：「熒惑入南斗，天子下殿走。」故椿言及此。其時宇文泰聞之，亦謂左右曰：「高歡兵行太速，此兵家所忌。當乘便擊之，方可取勝。而主上以萬乘之重，不能渡河決戰，方緣津據守。且長河萬里，捍禦為難。若一處得渡，側大事去矣。」無如孝武當日，專以拒守為計，乃使斛斯椿、潁川王斌之共領一萬人馬，鎮守虎牢；長孫子彥領兵一萬，鎮陝；賈顯智、斛斯元壽引兵一萬，鎮滑臺；汝陽王元暹領兵一萬，鎮石濟。高王兵過常山，知四萬，鎮滑臺；汝陽王元暹領兵一萬，鎮石濟。高王兵過常山，知四面城池皆有兵守，遣上將韓賢以五千騎攻石濟，竇泰引兵五千攻滑臺，而自率所部直前。那滑臺守將賈顯智本係高王舊人，素有歸降之意，聞泰至，謂元壽曰：「竇泰勇將也，不可與戰。」元壽信之，遂閉城不出。顯智陰遣人納降於泰，許為內應。有軍師元玄覺其意，乃私言於元壽曰：「賈將軍恐有他圖，宜備之。」元壽乃使元玄見帝，請益兵。帝遣大都督侯幾紹引兵赴之。竇泰知有兵來，引軍直抵城下，幾紹出戰，顯智繼之，元壽守城。戰方合，顯智在後呼曰：「軍敗矣。」遂退走，前軍亦亂。幾紹不能禁止，被泰掩殺過來一戟刺死。元壽聞之，驚得魂不附體，棄城而走。顯智遂接泰軍入城，報知高王，高王大喜。時有北中郎將田怡亦遣使約降於歡，願為內應，請速進兵。事露被誅。帝見人心內變，於是益懼。歡至野王城，離河十里停車不進，遣使奏帝，自明非有叛志，特欲面申誠款，以明心跡，乞上勿疑。帝不答。潁川王斌之與斛斯椿爭權不合，棄椿還，言於帝云：「滑臺、石濟皆不守，歡軍已至。」帝大懼。丁未，遣使召椿還。遂帥南陽王寶炬、清河王亶、廣陽王湛以五千騎宿於瀍西。沙門惠臻負玉璽，持千牛刀以從。眾知帝將西出，其夜逃亡者過半。亶、湛二王亦逃歸。帝遣人至宮中單迎公主數人，倉皇就道，從者絕少。武衛將軍獨孤信單騎追帝。帝見之，歎曰：「將軍辭父母、捐妻子而來，方知世亂出忠臣，非虛言也。」
　　高王行至河津，知帝已西去，遂吩咐段韶飛馬過河，安撫大小三軍，各守營寨。大軍忙即渡河，河橋軍士未逃者皆迎拜馬首。是夜，王宿河橋寨中，見一應表奏文書皆堆積案上，燈下翻閱，見有度支尚書楊機奏云：「高歡久失臣節，必無善意。宇文泰兵馬精強，潼關險阻，不若西幸為上。」不勝大怒。時高隆之素與吏部尚書崔孝芬、駙馬都尉鄭嚴祖有怨，欲乘間害之，入帳見高王倚牀默坐，面有怒色，乃曰：「今天子西幸，實非本意，皆出數賊臣之謀。」王曰：「果如卿言。尚書楊機素號老臣，朝堂宿望，我甚重之。
　　乃閱其表，暴我過惡，勸帝西出，豈不可恨。」隆之曰：「不獨楊機然也，即吏部崔孝芬、駙馬鄭嚴祖亦每於帝前舉大王之過，起西幸之謀，皆罪不容誅者。」王曰：「俟至京當盡誅之。」次日，王入洛陽，朝官跪道相接，百姓皆執香以迎。以永寧寺壯麗，作行署居之。乃遣領軍段韶等率輕騎追帝，請駕東還。命世子高澄入宮見後。後見澄大慟，欲見王。澄曰：「父王有命，將親自西迎帝歸。帝歸後，方來相見。」後益悲，澄以好言慰之而出。八月甲寅，高王於永寧寺正殿召集文武百官，責之曰：「為臣奉主，職在匡救危亂。若既不能諫爭於平日，又不能隨扈於臨時，緩則耽寵爭榮，急則倉皇逃竄，臣節安在？」眾莫能對。尚書左僕射辛雄曰：「主上與近習圖事，雄等不得與聞。若即追隨，恐跡同逆黨；留待大王，又以不從見責。雄等進退無所逃罪。」王曰：「卿等備位大臣，當以身報國。群佞用事，卿等並無一言諫爭，使國家之事一至於此，罪欲何歸？」乃收雄及儀同三司叱列延慶、吏部崔孝芬、尚書劉廞、楊機、常侍元士弼，皆殺之。命執駙馬鄭嚴祖，數日前全家已逃。乃下令，朝臣西去者，不論王侯貴戚，悉收其家屬拘於瑤光佛寺，還者放免。若有勸得帝回者，重加官爵，授以不次之賞。唯斛斯椿妻黃氏、幼子斛斯演，發下天牢收禁。一日，拿到嵩山妖道潘有璋、黃平信、李虛無，王親自嚴訊，審出實情，遂往斛斯椿宅搜取魘魅等物。直至深密之處名偃月堂，供奉九天使者，旁列黃巾數十，皆如病時所睹。問有璋伏屍埋於何處，有璋指出地方，遂令掘起。見有一三四歲小兒，身首異處。一草人穿王衣服，一百二十支節，皆用麻繩綁縛。身邊有劍一口，劍鋒上皆有血腥。
　　王見之大怒，命即焚之。術士李業興曰：「不可造次，須將草人支節逐一解散，焚之方妥。小兒屍必用棺木成殮，安葬入土，冤魂方解。」王命如言以行。有璋三人凌遲處死。監中弔出斛斯演一並斬首，妻囚子戮，皆椿自取之也。
　　且說孝武西行，事起倉卒，芻糧未備。又長孫子彥不能守陝，棄城而走，高兵日逼，勢甚危急。於是星夜往龍門進發，糗漿乏絕，三二日間從官唯飲澗水。至湖城有王思村民以麥飯壺漿獻帝。帝悅，許復一村十年。至稠桑，潼關大都督毛鴻賓迎獻酒食，從官始解饑渴。俄而斛斯椿至，稍有糧食，用以濟軍。然不見宇文泰來接，心甚疑懼。循河西行，人煙蕭索，絕非東洛氣象，因謂左右曰：「此水東流，而朕西上。若得復見洛陽，親謁陵廟，卿等功也。」左右皆流涕，帝亦悲不自勝。泰聞帝至，忙備儀衛迎帝。先遣趙貴、史寧來請帝安，然後親率諸將謁見於東陽驛。叩頭駕前，免冠流涕曰：「臣不能武遏寇虐，使乘輿播遷，臣之罪也。」帝慰之曰：「公之忠節著於遐邇，朕以寡德，負乘致寇。今日相見，深用厚顏，方以社稷委公，公其勉之。」
　　將士皆呼萬歲。泰迎奉帝入長安，權以雍州廨舍為宮。帝即授泰為大將軍、雍州刺史、兼尚書令。別置二尚書分掌機事，以行臺尚書毛遐、周惠達為之。
　　二人悉心竭力，積糧儲，治器械，簡士馬，朝廷賴之。帝欲結泰歡心，以馮翌長公主妻之，拜駙馬都尉。維時軍國草創，從官皆無住處。初聞高王拘其家屬，歸者得免，逃回者過半。留者皆無妻小，權借民居以處。獨宇文測一家，全虧張吉擁護平陽公主西來，夫妻重聚。人皆重張吉之義，而羨測之得人。
　　再說高王因朝中無主，權推清和王亶為大司馬，掌理朝綱，自率大軍追迎帝駕。正欲起行，忽爾體中不適，暫居永寧寺中靜養。一夜睡去，夢一美女從左階下冉冉而來，儀容綽約，光彩照人。雖爾朱後號稱絕色，其美更甚。
　　登階而拜曰：「妾南嶽地仙也，與王有夙世緣。奉上帝命，侍王衾枕。」王大喜，引之起。女又曰：「天機有數，此時未可造次。會合之期，當在弘農地方。」言訖，飄然而去。王驚醒，達旦不寐，袍上尚有龍涎香氣。目以巫山之夢不過如此。因想大軍西行，必從弘農經過，到彼有遇，亦未可知。不一日到了弘農，先遣僕射元子思往潼關追駕，大軍暫歇城中。忽有游騎拿獲鄭駙馬一家，前來報功。王命收禁後營，回京發落。你道駙馬嚴祖何以被獲？
　　蓋嚴祖世為國戚，永熙朝又尚新寧公主，富貴無比。公主單生一女，名大車，號曰娥，年十四，有沉魚落雁之容，閉月羞花之貌。父母愛如珍寶，已許字廣平王元贊。當高王入洛時，嚴祖懼禍，又念與王無仇不至害我，故暫避河東，俟事平回京。後聞高王要治他罪，只得離了河東，逃往長安。那知被高家游騎捉住，此時囚在營中，插翅難飛了。一日，高王聞報元子思叛去，已降於泰，不勝大怒，便命世子留守軍營，親自將兵來攻潼關。守將毛鴻賓出戰，擒之，遂破潼關，進屯華陰。龍門都督薛崇禮以城降。長安大懼。
　　再說世子自王去後，日夜巡視各營。一夕月色微明，與段韶閒步營外，行至後幕，忽聞嗚咽之聲。世子問曰：「何人在彼啼哭？」左右對曰：「是鄭駙馬家眷。」世子即命開幕而入，見嚴祖曰：「駙馬何苦若此？」嚴祖泣而不言。遙見燈光之下，有一女子擁羅巾而泣，窈窕娉婷。進步視之，女子斂巾而起，嬌容豔色，目所未睹。世子一見，頓覺神魂飄蕩，目不轉睛者久之，問段韶曰：「此女何人？」韶曰：「鄭駙馬之女也，子豈驚為神女乎？」
　　世子微笑曰：「恐神女不及。」因向嚴祖道：「駙馬勿憂，俟我父王回軍後，余當稟請釋放，官還舊職。」嚴祖再拜而謝。自是世子日夕探望，佳餚美酒絡繹送進，時露貼戀之情，滿擬日久情熟，好事必諧。詎意高王以世子年幼，恐有疏失，屢使人至軍查視。使人回報曰：「世子在營別無他事，唯鄭駙馬一家大行寬縱。」王聞之，怒曰：「孺子何知？敢縱反賊！」即日遣使收鄭氏家屬赴京投獄，待後取決。世子大驚，然懼父威嚴，欲留其女而不敢啟，怏怏而已。
　　再說賀拔勝聞帝西去，使長史元穎守荊州，自帥所部西赴關中。至浙陽，聞歡已屯華陰，欲還。左丞崔謙曰：「今帝室顛覆，主上蒙塵，公宜倍道兼行，朝於行在。然後與宇文行臺同心戮力，倡舉大義，天下孰不望風響應？今捨此而退，恐人人解體，一失事機，後悔何及？」勝不能用，遂還。高王退屯河東，使行臺長史薛瑜守潼關，大都督厙狄溫守封陵。發民夫一萬，築城於蒲津西岸，限十日告竣。以薛紹宗為華州刺史，使守之。以高敖曹行豫州事。王自發晉陽，至是凡四十啟，帝皆不報，王乃東還。遣行臺侯景引兵襲荊州，荊州民鄧誕等執元穎以應景。又東荊州刺史馮景昭，帝在洛時曾遣都督趙剛召之入援。兵不攻發，帝已入關。景昭集府中文武議所從違。司馬馮道和請據州以待北方處分，剛曰：「宜勒兵急赴行在。」景昭不對。剛抽刀投地曰：「公若欲為忠臣，請斬道和；如欲從賊，可速殺我。」景昭悟，即率眾赴關。會侯景引兵逼穰城，東荊州民楊祖歡起兵應之，以其眾邀景昭於路。景昭戰敗，剛沒蠻中。由是三荊之地皆屬高王。
　　且說破胡還至半途，聞荊州已失，大驚曰：「荊州吾根本地，今若失之，妻子皆為虜矣。」遂率軍馬星夜趕回。景知勝兵將至，慮其驍勇難敵，遣人求援於敖曹。敖曹曰：「大王使吾鎮守豫州，正為今日。勝之勇非景能敵，吾當力戰破之。」遂許發師。但未識兩虎相鬥勝負若何，且聽下文分解。
