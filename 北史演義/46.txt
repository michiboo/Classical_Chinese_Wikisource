
　　話說高王姬妾甚多，最愛者飛仙院鄭夫人、東府爾朱後，皆已生子，寵榮無比。鄭夫人有弟仲禮，年十八，以其姊故，亦加親信，封為帳前都督，專掌王之弓箭、朝夕在旁。爾朱後弟文暢，亦因姊寵，官為儀同，常在王側。
　　又任祥子任冑亦年少俊秀，王以功臣子收為丞相司馬。三人深相結納，皆恃王寵，驕縱不法。王入朝，三人留在晉陽，擅奪民財，所為益無狀。王歸，切責之，由是三人皆怨望，約黨十八人，密謀弒王，立文暢為主。暗使人通書西魏，乞其救援。使方出境，被邊將盤獲，搜出私書，密以報王。王大駭，尚以娥與後故，不忍遽誅，含怒未發。三人亦知使者被獲，事將敗露，大為憂懼。時值歲暮，任冑謂文暢曰：「事急矣，不行大事，將坐而待誅乎？」
　　文暢曰：「須速殺之。」相訂明年正月望夜，王出東教場觀打簇戲，三人皆隨侍左右，乘間圖之。正月朔日，王受賀畢，宴會文武三日。任冑有家客知之，密首其事。王匿其人，隱而不發。及元宵夜，王往東教場。場中燈火萬炬，堆設錦帛三架，武士勇卒皆盛加裝束，輪刀舞劍，馳騁上下。藝高者賜錦，其次賜帛。蓋魏初京中即有此制，晉陽制同列國，故有此會。觀者人山人海，舉國若狂。時世子亦在晉陽賀節，王以其事囑之。及升場時，三人尚侍王側。世子趨前，叱使下，搜其身邊，皆有利刃藏於褲中，三人叩頭請死。
　　王命囚之。其黨十八人一並拿下，皆監候取決。王罷會還宮。時妃與諸姬慶賞元宵，宴尚未罷，王遽反，皆大疑。俄而諸夫人退，王向婁妃語以故。妃大驚，謂王曰：「仲禮、文暢罪實該死，但看其姊面，宜賜一生路。」王曰：「不坐其罪足矣，何得寬宥本犯。」鄭娥一聞此信，驚得魂不附體，次日求見王，王避不見；懇之婁妃，妃曰：「大王法在必行，恐不能回也。」娥含淚而退。少頃王至，妃問：「何以不見鄭夫人？」王曰：「見其貌，恐移吾情也。」爾朱後聞知此事，欲自見王，知王不見鄭夫人亦必避己，憂惶無措，乃命高浟曰：「爾去見父，若不能救爾舅之死，休來見吾。」浟不敢見王，求解於世子。世子領之入見，再拜乞哀。王曰：「爾來何為？歸語爾母，吾不能以私廢法也。」浟曰：「父王不赦舅罪，兒難見母面。」王曰：「汝且居此可也。」世子亦為求寬，王不許，即日斬之。其黨十八人亦伏誅。鄭娥痛其弟死，驚悸成疾，王視之，執王手大慟。王慰之曰：「汝莫憂，我終不令汝父無後也。」乃別求鄭氏族子，嗣嚴祖後。爾朱後召浟歸。浟不敢往，王與之同見後。後悲憤之色露於顏面，見浟怒曰：「汝不能救舅氏之命，何面見我？」浟伏地不敢起。王不悅曰：「浟，吾子也，何鼠伏若此？汝且去，我明日命汝為滄州刺史。」後下座，抱浟大哭曰：「王前氣死吾母，今殺吾弟，又使兒遠我去耶？」王因赦爾朱文，略以慰之。任冑有妹名桃華，年十四，坐其兄罪沒入歌姬院。王以其父任祥有功於國，命高洋納之為側室。越數日，世子將歸朝，王命之曰：「汝見帝有一事須要奏知，近吐谷渾強盛，宜結婚姻以懷之。」澄入鄴即以奏帝，帝於是納吐谷渾之妹為容華夫人，邊境得安。
　　且說魏自喪亂以來，諸王貴戚流離顛沛，遺失子女者甚多。高陽王元斌其父、祖皆死河陰之難，及遷都遭亂，有幼妹玉儀，他姬所生，年七歲，隨母流落在途。其母為人擄去，與婢輕綃悲哭於路。孫騰帶之回府，充為侍女，居其家者十年，追憶舊事，依稀記得。近知其兄元斌襲封王爵，富貴如故，向騰求歸。騰不許，玉儀時時流涕。騰有妾賈氏見而憐之，乃於五更時縱之，令同輕綃自歸認親。時天色未明，二女逡巡道旁，莫知所投。恰值世子入朝，燈火引道而來。行至西御街，忽見二女攜手相避。令人問之，言要往高陽王府，未識路逕。世子曰：「此必逃奴。」吩咐從人帶入府中究問。俄而，朝退歸家，坐平樂堂，召二女來見。舉目一看，幼者恍似靜儀模樣，心甚驚異。
　　問其來歷，對曰：「我主婢二人從孫太傅家來，要往高陽王府去。」因問：「高陽是爾何人？」對曰：「是妾兄也。」世子曰：「爾既是高陽王妹，曾識靜儀否？」曰：「是妾姊也。」因泣訴落難本末，言詞淒婉，嬌弱可憐。又是靜儀之妹，世子不勝欣喜，問：「何名？」曰：「玉儀，婢名輕綃。」
　　世子曰：「爾且住我府中，待我與爾兄說明，教他來認便了。」便引其主婢安歇於月堂。堂在平樂堂東，其庭遍植桂樹，養白兔於下，彷彿蟾宮景象，故堂以月名。內有寢室三間，羅幃繡幕、象枕牙牀無不畢具。命侍女先送香湯，令其沐浴。世子潛往窺之，見體白如雪，喜出望外。浴罷，易以錦衣繡裳，妝束一新，容顏無異靜儀，而嬌柔更甚。是夕遂同衾枕，以為天賜良緣，如獲至寶。輕綃亦有厚賜。次日，元公主聞之，謂世子曰：「此孫家逃婢也，路柳牆花，何認為金枝玉葉？」世子大慍，思欲貴之以塞其口，乃邀高陽王至府，令玉儀出見，細訴情由，拜認兄妹。遂請於帝，封為瑯琊公主，與正室不分尊卑，各居一院。崔季舒常為世子求麗人，未得。世子謂之曰：「卿一向為吾選色，不若吾自得佳麗也。」季舒請見，譽不絕口。其姪崔暹謂宮臣曰：「叔父謅佞大將軍若此，可斬也。」蓋暹素以剛正自居，世子借其威福彈劾大臣，頗降氣待之。及納玉儀，禮同正嫡，恐其入諫，數日內不復以歡顏相接。一日暹入見，墜一刺於前。問：「是何物？」對曰：「欲通刺於新娶公主。」世子大喜，把暹臂，入見玉儀，再拜而出。季舒聞之，曰：「暹常為我佞，今其為佞乃甚於我。」人以為笑。今且按下不表。
　　話說賀拔勝以歡有逐君之罪，不肯為之下。及歸長安，視泰行事不讓於歡，心鬱鬱不樂。又邙山之役追歡幾死，諸子在晉陽者皆被歡殺，悲憤成疾，於西魏大統十年五月卒，年四十三歲。帝甚傷悼，諡曰真獻公。泰語人曰：「諸將臨陣對敵，神色皆動，唯賀拔公臨陣如平常，真大勇也。今遽夭卒，失吾一良將矣。」為之惋惜者數日。
　　時蠕蠕與東魏通好，數侵邊境，泰甚憂之。宇文深曰：「蠕蠕貪，可以利動。聞其王有三女，長入我朝為後，次已有配，第三女曰勝明公主，年十八，才貌無雙，最為國王所愛，尚未適入。今厚賂金帛，以明公長子求之，如得其允，則一心附我，賢於百萬師遠矣。」泰乃令侍中楊薦使蠕蠕國，送金帛無算。蠕蠕貪其幣重，厚加款待。薦因盛稱宇文長子之賢，求婚公主。
　　國王大喜，欲允其請。適東魏亦有使至，國王拒不見。使者訪得其故，乃是西魏請婚，國王已有允意，故欲拒絕東使。使者歸報高王，王謂諸將曰：「蠕蠕反覆若此，何以永結其心？」陳元康曰：「泰以求婚悅之，不若亦以世子請婚其女，足奪其計。」王從之，乃遣行臺郎中杜弼使蠕蠕，請以世子結秦晉之好，亦厚賂其左右。左右勸王許之，王意未決。入宮，秘問公主曰：「今兩國遣使求婚，女欲何適？」公主曰：「兒非天下英雄不嫁。宇文長子固不足道，即高王世子名不及其父，亦非兒匹。當世英雄唯高王一人而已。」國王會其意，乃謂弼曰：「吾女當嫁天下英雄，高世子不足以當之，若王自娶則可。」弼請復命，然後來聘。國王遂令弼進見公主。宮中玉階寶殿、錦幔銀屏，一女子據牀而坐，頭戴飛鳳金冠，身披紫霞繡服，面若滿月，眼若流星。兩旁宮女百餘，皆佩劍侍立。弼再拜而出，乃辭歸，致蠕蠕之命於王。
　　王不欲就，集群臣商議。群臣皆勸王結婚，謂可以得其兵力，圖黑獺不難。
　　倘使與西連結，二寇交侵，恐力不暇拒。王曰：「婁內主乃吾貧賤結髮，今若另娶，置內主於何地？」婁昭曰：「內主素懷大計，若為國事而屈，當不以為嫌也。王如不安，何不召內主決之？」王乃請婁妃赴德陽堂，共議其事。
　　妃曰：「妾雖深處宮中，亦知蠕蠕地大兵強，為中國患，與東則東勝，與西則西勝，其情之向背，實係國之安危。今欲以女嫁王，永結鄰好，誠國之幸也。奈何以妾故而欲拒之？且妾求一國之安，敢惜一己之屈耶？願王勿疑，妾請退處別室，讓正宮與居可也。」群臣皆頓首稱賀。
　　王大悅，乃命杜弼為正使，慕容儼為副使，奉禮往聘。蠕蠕受聘後，即擇日起程，遣其弟三王禿突佳，以兵三千護送公主至晉陽，囑曰：「不見外甥，汝勿歸也。」以珍珠十斛、良馬百匹、駱駝二千頭、車八百乘、舞女五十名為贈嫁之禮。公主臨行請於父曰：「兒此去回國無期，欲留一物為信。
　　兒有神箭二枝，寶藏在宮，期以婚嫁之日留一以奉父母。乞借殿前老柏以留此箭。」國王許之。侍婢呈上二箭，公主左手把弓，右手執箭，弓弦響處，正中柏樹上。左右無不喝采。公主跪告曰：「父王見箭如見兒面。」蠕蠕主曰：「兒去勿憂，吾自後一心助高郎也。」公主再拜而別。東魏武定三年八月，高王親迎蠕蠕公主於下館城。番軍一到，遣使報之，三王謂公主曰：「前即下館城，乃南朝交界之地。高王自來親迎，儀仗將到，公主宜換南朝服飾與之相見。」公主曰：「我別父母未久，服不忍改。俟至晉陽，改換未遲也。」
　　高王盛服以往，禿突佳接見，同入內帳與公主相見。公主拜，高王答拜。禮畢同坐。公主斟酒為敬，高王亦送筵宴來，擺下同飲。公主自飲其國中酒。
　　宴罷，王出。先是王臨行謂爾朱後曰：「我為國家大計，往娶蠕蠕女。聞此女頗勇略，婁妃不便相見，欲煩卿去一接，使知我宮中非無人才也。」後受命。行至木井城，知王已見過，離番營不遠，便即身坐飛騎，腰懸弓箭，帶領女兵百人，戎裝來迎。直至番營與公主相見，致禮而還。於是兩營相繼進發。一日，勝明公主坐在馬上，見一群飛雁，彎弓射之，雁隨箭落，軍士歡呼振地。爾朱後聞之，知公主射雁，笑曰：「番女亦有此技乎？」正行之間，亦見一雁飛來，隨手取箭射之，一發而中，軍士亦齊聲喝采。高王聞之，喜曰：「吾有此二婦已足克敵矣。」婁妃知蠕蠕女將至，退居鳳儀堂，乃宮中深避處，語諸夫人曰：「數月之中不與卿等相見，卿等善事新主可也。」桐花心不服，曰：「吾侍娘娘，不侍他人，願一同退處。」妃許之。高王至晉陽，便迎公主入宮，同拜花燭。深感婁妃之賢，潛往長跪謝之。妃曰：「妾為社稷屈，非為番女屈，王勿復爾也。」妃有詩曰：
　　　　結好強鄰壯帝基，此身退位亦權宜。
　　　　英雄莫道無情甚，賜死秦州更阿誰。
　　高王既娶蠕蠕女後，常宿其宮，諸夫人處概不一過。一日，高洋回北省親，見蠕蠕女儼居正宮，其母反居別院，心甚怏怏，請於父曰：「母已退處，兒願奉母入京，稍盡膝下之歡。」王曰：「爾母退避，事出權宜。我自有計，當不使終屈人下。此時未可行也。」但未識其計若何，且聽下文分解。
