
　　話說宇文泰自潁川失守，師勞無功，只得退守關中，待時而動。一日聞報高澄身喪，以為天敗高氏，不勝大喜。及聞高洋篡位，謂左右曰：「高洋一豎子耳，料其才能不及父兄遠甚，而敢行僭逆，是自取滅亡也。吾以大軍臨之，聲罪致討，何憂不克哉！」乃從同州至京，入見帝曰：「高洋廢君篡國，大逆無道。臣請興兵討之，以誅逆臣之罪，以復一統之模。」帝從其請。
　　乃召秦州刺史宇文導為大將軍，都督二十三州諸軍事，鎮守長安。泰自引軍十萬，上將千員，往關東進發。邊臣飛報至鄴，聲言西兵百萬，飛渡黃河，不日將到晉陽。舉朝大驚，齊主集群臣問計。或曰：「黑獺蓄銳有年，今傾國而來，其鋒不可當。唯堅壁清野以待之，使之前無所獲，力倦自退。昔先帝圍玉壁，西師不出，亦此意也。」齊主曰：「此懦夫之計也。」或曰：「昔黑獺侵犯洛陽，先帝遣將拒之，皆獲大捷。今宜調集諸路之兵，命一上將迎敵，賊兵自退，陛下可以高枕無憂也。」齊主曰：「此未足以制黑獺也，諸卿之言但守成法，未識機宜。黑獺之敢於深入者，以朕年少新立，未經戰陣，有輕我心。若斂兵遣之，示之以怯，益張其燄，吾兵將不戰自亂。須乘其初至，朕猝然臨之，彼不虞騰出，見朕必驚，彼勢自沮。所謂先聲有奪人之氣也。轉弱為強，實在此舉。高德政請待各路兵齊集，然後出師。齊主不許，連夜馳往晉陽，貫甲乘馬，號令三軍，親為前部。令段韶、斛律豐樂統大軍為後繼。行至建州，遇西魏前鋒趙貴，有眾萬人，直攻其營。身自搏戰，諸將奮擊，貴兵大敗。泰聞前鋒軍敗大驚，問：「來將何人？」探者報說：「齊主自來，去大軍不遠，旗風浩大，人馬精強，軍威嚴整，行陣肅穆。」泰不信，曰：「洋聞吾至，方奔逃之不暇，何敢來與吾敵？」是夜月明，泰與楊忠、達奚武等領數騎，易服潛往，登高阜以望齊軍，果見軍容威武，調度有方，與歡治軍無異，歎曰：「有子如此，高歡為不死矣。」歸營後，因念洋未可輕，若與之戰，未必能勝，徒損自己威名。又遽退而歸，恐為所笑，轉輾不決。恰好秋盡冬初，久雨不止，軍中畜產多死，人心不安。乃托以天時雨濕，弓弦解膠，不如暫回西京，俟春暖再來。遂班師，從蒲州而去。齊主聞西師退，追至河口，不及而還。
　　一日，接得肆州文書，報稱蠕蠕國太子羅辰興兵十萬，來犯吾疆。齊主召集諸將商議拒之。司徒潘樂曰：「昔先帝以蠕蠕反覆無常，難以力服，故娶其女為妃，歲賜金帛，以結其心，邊境得安。今先帝崩，蠕蠕公主亦卒，聘問之禮遂絕，故興兵而來。不若仍以重賂結之，復申舊好，庶干戈永息，而邊土無虞。」齊主曰：「昔先帝欲散西魏之謀，故賂以玉帛，結以婚姻，以致太后避位，此權宜之術，亦先帝所恥也。今日藐視吾邦，復行猖獗，不擒滅之，無以伸吾之恨，何用通好？」段韶曰：「陛下親征，臣請為先鋒。」
　　齊王大喜，乃引大兵直抵恆州，與蠕蠕兵遇。羅辰手下有勇將二員前來討戰，斛律豐樂挺槍迎敵，戰未下，齊主親自出馬斬之。諸將見帝親自臨陣殺敵，孰敢居後，奮勇齊進，敵兵大潰，散走出境。左右請班師，齊主命眾先發，自以三千騎押後。夜宿黃瓜堆，羅辰探得後隊兵少，復領精騎數萬連夜趕來，把三千兵四面圍住。火把燭天，槍刀密布，將士皆失色，齊主安臥不動。天明方起，神色自若，立馬陣前，指畫形勢，縱兵奮擊。蠕蠕之眾披靡，乃潰圍而出。前軍聞後有寇，亦來救援，遂大破之。伏屍二十里，擒得羅辰之妻叱奴氏及番人三萬餘口。斬叱奴氏於境上，羅辰超越岩谷，僅以身免。由是諸夷畏服，終帝之世，蠕蠕不敢來犯。今且按下不表。
　　且說西魏文帝痛東魏之亡，進討無功，高氏既篡，黑獺亦必效尤，魏氏宗社不久將盡屬他姓，鬱鬱成疾，漸至不起。泰聞帝不豫，入朝問安。帝謂之曰：「卿來甚好，朕生死有命，不足惜也。但太子年幼，未諳國政，託孤寄命，唯卿是任。卿善輔之。」遺詔太子元欽即位，與乙弗後合葬。是夜遂崩，年四十五歲。時西魏大統十六年三月庚戌也。帝為京兆王元愉之子，以父死非命，終身不樂，在位十六年，安靜自守，國家大事悉決於泰，未嘗自主。故處亂世，得保天年以終。辛亥，泰奉太子登基，立宇文氏為後，後即泰長女也。百官朝賀畢，然後發喪，頒示天下，諡帝曰文皇帝。泰復歸鎮同州，蓋其地，當關河之險，北控諸蠻，東扼齊境，故泰常居之，猶齊之晉陽也。時有尚書元烈，帝室親屬，見泰專權，屢懷不平，欲殺之，以興帝室。
　　然性粗少密，大廷廣眾之會，言及國事，輒撫膺長歎，怒形於色，以故謀未成，而機已泄。泰殺之，沒其家口，不復稟於帝也。少帝聞烈死，大怒，私謂左右曰：「丞相擅殺大臣，絕不啟知，目中豈復有我哉？我不殺泰，泰必害我。誰肯為我謀之？」一日，召臨淮、廣平二王，告以圖泰之意。二人垂淚，泣諫曰：「不可為也。丞相秉政已久，大權皆在其手，朝廷孤立久矣，奈何以赤手而捋虎鬚？事若無成，大禍立至，願帝勿作此意。」帝不聽，曰：「吾實不能束手待死也。」二人危之。時泰諸子年幼，以諸婿為腹心。長女雲英，已為帝後。次女雲容，嫁清河郡公李遠之子李基。三女雲慶，嫁義成郡公李弼之子李暉。四女雲瑞，嫁常山郡公于謹之子于翼。皆封武衛將軍，分掌禁兵，以防朝廷有變。李基等探知帝欲害泰，臨淮、廣平二王止之不聽，令人密以報泰。泰大怒，曰：「孺子不堪為君。」旋即入朝，以帝居位無道，乏君人之度，不可作社稷主，告示百官，另立賢明。群臣莫敢違，遂廢帝及後，皆為庶人，置之雍州。奉齊王元廓為天子，是為魏恭帝。文帝第四子也。
　　立妃若干氏為後，大赦天下，以安人心。由是泰權愈重，雖魏之舊臣宿將，莫不屏息聽命。少帝放廢雍州，朝夕怨望，泰以其有英氣，恐生他變，乃令人齎鴆酒至雍州。使者至，少帝問：「何為？」對曰：「太師獻壽酒一瓶，為陛下飲。」帝見之，不覺淚下，與後訣曰：「因憐元命傾覆，故勉意為之。不圖今日遭禍，乃至於此。吾命已矣，汝歸母家，不須念我。」後抱住大哭，謂使者曰：「太師既廢帝為庶人，亦當使我夫婦相守以老。太師縱不念帝，何不憐我？煩卿一復我命。」使者道：「太師之旨，誰敢有違？但令天子飲酒之後，便迎後歸耳。」帝遂服毒而亡。時年二十四歲。後哀哭不食，親與左右手殮之。使者欲迎以歸，不從。淚盡繼之以血，且出怨言。使者復命，泰大怒，復令使者齎鴆酒至雍州，命之曰：「後倘執迷不改，即賜此酒。」
　　使者至，後身衣重服，方哭泣於少帝靈前。使者致泰命，曰：「後歸無恙，否則飲此。」後曰：「吾未亡人，視死如歸久矣。意欲終百日之喪，然後就死。今見逼如此，何以生為！唯負吾母生育之恩，不見一面為恨耳。」言訖大哭。哭已，飲酒而死。年二十二歲。後志操堅貞，儀容明秀，少帝深敬重之，伉儷無間，不置嬪御。及帝崩，後以身殉。後人有詩美之曰：
　　　　皎皎冰霜性，亭亭松柏姿。
　　　　綱常誰倒置，節義獨撐持。
　　　　一死隨君去，重泉痛國危。
　　　　芳名垂信史，巾幗勝鬚眉。
　　是時魏靜帝亦死於鄴，年二十八歲。你道靜帝若何而死？先是齊主每出入，常以靜帝自隨，高后恆為之嚐飲食，護視之。又婁太后嘗勸齊主勿殺，使之得保天年，故齊主欲害之未果。及天保三年，太后欲歸故宮，遂還晉陽。
　　齊主召後宮中赴宴，遣使以藥酒鴆帝。及後歸，帝已崩。痛哭數日，欲自盡，左右勸止之。齊主乃令人護喪事，諡曰魏孝靜皇帝。葬於鄴西漳水之北。送靜後至晉陽太后所居之。其後封為太原公主，下嫁楊遵彥。故人以為歡之女不及泰之女也。
　　且說泰自弒少帝後，見人心不變，天位易取，大業將成，而嗣位尚虛，不可不先立定。正妃元氏生子覺，年尚十五。次妃姚氏生子毓，年最長。其婦大司馬獨孤信女。信居重任，為泰腹心。泰欲立覺為世子，恐信不悅，乃召諸公卿議之。眾曰：「公所欲立，則竟立之，誰敢有違？」泰曰：「孤欲舍長立嫡，恐非大司馬所樂。」左僕射李遠曰：「臣聞立子以嫡不以長，古之道也。略陽公覺合為世子無疑，若以信為嫌，請先斬之。」泰笑曰：「何至於是。」信亦自陳曰：「立覺，信之願也。豈可以毓為信婿而有嫌疑？」
　　及退，遠謝信曰：「公莫怪，臨大事不得不爾。」信亦謝曰：「今日賴公決此大事。」遂立覺為世子。是年，泰巡行北邊，至平涼郡，有建武將軍史寧率其子姪來迎。泰見之大喜，曰：「吾欲於平涼城東校獵，卿可率子弟以從。」
　　次日，獵於牽屯山。泰見眾中有一小將，年尚幼而容貌出群，弓馬嫻熟，往來如飛，箭無虛發，召而問之，乃史寧之子史雄也。顧謂寧曰：「曾婚娶否？」
　　對曰：「未也。」泰曰：「為汝佳兒，豈不可為吾快婿？」時泰有幼女雲安未嫁，因配之為室。軍留平涼逾月，一夜，忽有大星墜於營前，光燭四野，人馬皆驚。又中軍帥旗無故自折，泰甚惡之。俄而得疾，日加沉重，自知必死，因念大權不可付於他姓。兄子宇文護常掌家政，可托以後事，乃於半途馳驛召之。護至涇州見泰，泰謂之曰：「吾諸子幼弱，外寇方強，天下之事，屬之於汝，宜努力以成吾志。」護再拜受命，遂統大軍進發。十月癸亥，泰卒於雲陽，時年五十，泰性好質素，不尚虛飾，能駕馭英豪，得其力用。明達政事，人莫能欺。崇儒好古，凡所設施，皆依仿舊章。先是恭帝之立，泰請去年號，稱元年，復姓拓跋氏。其九十九姓改為單姓者，皆復其舊。又請如古制，天子稱王，宗室諸王皆降為公。故已，雖勛業隆重，只以安定公號終身也。及泰沒，護撫柩還，至長安而後發喪。奉世子嗣位，為太師柱國、大塚宰，襲封安定郡公。鎮同州。自天子以迄，大小臣僚、府中將士，皆素服舉哀。
　　當是時，元輔新喪，舉朝惶惶，中山公護雖受泰命，而名位素卑，未嘗預政，不厭人望。在朝群公有共圖執政之意，莫肯服從。護憂之，乃問計於大司寇于謹。謹曰：「僕早蒙先公非常之知，恩深骨肉。今日之事，必以死爭之。若對眾定策，公必不得謙讓。」次日，群公會議。太傅趙貴對眾曰：「丞相亡，誰主天下事？蓋陰以自命也。」眾莫發言。謹獨曰：「昔帝室傾危，非安定公無復今日。今公一旦違世。嗣子雖幼，中山公其親兄子，兼受顧托，軍國之事理須歸之，有何議焉？」辭色抗厲，聽者皆為悚動。護曰：「此乃家事，護雖庸昧，何敢有辭？」謹素與泰等夷，護常拜之，至是謹起而言曰：「公若統理軍國，謹等皆有所依。」遂下拜。群公迫於謹，亦下拜。
　　於是眾議始定。護綱紀內外，撫循文武，人心遂安。旋封世子覺為周公，為謀禪也。但未識後事若何，且聽下文分解。
