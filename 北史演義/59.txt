
　　話說陸令萱欲立黃花為後，暗行魘魅之術，以間胡後之寵。旬日間，胡後精神恍惚，言笑無恆，帝漸惡之。一日，令萱造一寶帳，枕席器玩，莫非珍奇。坐黃花於帳中，光彩奪目，謂後主曰：「有一聖女出，大家可往觀之。」
　　及見，乃黃花也。令萱指之曰：「如此人不作皇后，遣何物人作？」帝納其言，而未忍廢胡後也。又一日，令萱於太后前作色而言曰：「何物親姪，作如此語！」太后問其故，令萱曰：「不可道。」固問之，乃曰：「後語大家云：『太后行多非法，不可以訓，有忝大家面目。』」令萱知太后最惡人發其隱私，故以此言激之。太后果大怒，立呼後出，剃其髮，載送還家，廢為庶人。於是立穆氏為後，而令萱之權，太后亦受其制。
　　且說齊自士開用事以來，政體大壞。及珽執政，頗收舉才望，內外稱美。
　　左丞封孝琰謂珽曰：「公是衣冠宰相，異於餘人。」珽益自負，乃欲增捐庶務，沙汰人物，官號服章，並依故事。又欲黜諸閹豎及群小輩，為致治之方。
　　令萱、提婆、長鸞等不以為然，議頗同異。乃囑御史麗伯律劾主書王子衝納賂，事連提婆，欲使贓罪相及，而並坐令萱。令萱覺之大怒，傳帝敕，釋王子衝不問，而斥伯律於外。由是事事與珽相左，諸宦者更共譖珽.帝不得不疑，因問令萱曰：「孝徵果何如人？」令萱默然不對。三問，乃下牀叩頭曰：「老婢應死。老婢始聞和士開言，孝徵多才博學，意謂善人，故舉之。比觀其行事，大是奸臣。人實難和，老婢應死。」帝命韓長鸞檢省中案牘，盡得其奸狀。帝大怒，然嘗與之重誓，故不殺。解去內職，出為北兗州刺史。珽求見帝，長鸞不許，遣人推出柏閣。珽坐地不肯行，曳其足以出。穆提婆遂代其任。未幾，珽以惡疾死。
　　先是後主言語澀納，不喜見朝士，自非寵私狎昵，未嘗交語。唯國子祭酒張雕，以經授後主為侍讀，呼為博士，大見委重。雕亦自以出於微賤，致位人臣，欲立效以報德，議論抑揚，無所迴避。帝嘗動容改聽，朝政得失，因之稍加留意。其後觸怒群小，共構殺之。自是正言讜論，遂絕於帝耳。又帝承世祖奢泰之餘，以為帝王當然。後宮寶衣玉食，一裙之費，值至萬匹。
　　盛修宮苑，無時休息。夜則然火照作，寒則以湯化泥。鑿晉陽西山為大像，一夜然油萬盆，光照宮中。好自彈琵琶，為無愁之曲，近侍和之者以百數。
　　民間謂之「無愁天子」。於華林園立貧兒村，自衣藍縷之服，行乞其間以為樂。庶姓封王者以百數，開府千餘人，甚至狗馬及鷹，亦有儀同、郡君之號。
　　賞賜左右，動逾巨萬，既而府藏空竭，乃賜二三郡，或六七縣，使閹豎輩賣官取值。由是為守令者，率皆富商大賈，競為貪縱。賦役繁重，民不聊生矣。
　　今且按下不表。
　　且說弘農華陰縣生一異人，姓楊，名堅，漢太尉楊震十四代孫。其父名忠，美鬚髯，狀貌瑰偉，武藝絕倫，識量深重，有將帥之略。周文帝召居帳下，嘗從獵龍門，有猛獸突至，忠赤手搏之，人服其勇。以功歷雲、洛二州刺史，除大都督，賜姓普六茹氏，進封隋國公。夫人呂氏於周大統七年六月，生堅於馮翊波若寺。紫氣充庭，異香滿室，人皆以為貴徵。時有一尼來自河東，謂呂曰：「此兒所從來甚異，不宜與俗間撫育。」呂以兒托養之。尼乃舍於別館，躬自撫育。一日，尼不在舍，呂往視抱兒於懷，忽見頭上生角，遍體起鱗，懼墜之地。尼自外來，忙抱而起之曰：「何驚我兒，致令晚得天下！」貌龍頷，額上有五柱透入頂門，目光外射，有文在手成「王」字。性沉深嚴重，少入太學讀書，雖至親昵，不敢相狎。周文帝見之，歎曰：「此兒風骨，非世間人。」及武帝時，忠已卒，堅襲爵為隋國公。見天下分裂，陰有削平四海之志，嘗啟武帝曰：「臣世受國恩，愧無以報。願陛下成一統之業，百世之治，臣得垂名竹帛，私願足矣。」因言齊政亂，一舉可滅，勸帝伐之。帝從其請，乃命邊鎮益儲積，加戍卒。齊人聞之，亦增修守禦。柱國于翼諫曰：「疆場相侵，互有勝負，徒損兵糧，無益大計。不如解嚴修好，使彼懈而無備，然後乘間出其不意，一舉可取也。」韋孝寬上疏，陳滅齊三策：
　　書奏，武帝以問伊婁謙諫。對曰：「齊氏沉溺娼優，耽昏麴櫱。其折衝之將，明月已斃於讒口。他若段韶、蘭陵等，亦皆死亡。上下離心，道路以目，此易取也。」帝大笑，乃下詔伐齊。以陳王純、司馬消難、達奚震為前三軍總管，越王盛、侯莫陳瓊、趙王招為後三軍總管。齊王憲帥眾二萬，趨黎陽。隋公楊堅帥舟師三萬，自渭入河。侯莫陳芮帥眾二萬，守太行道。李穆帥眾三萬，守河陽道。帝自將大軍，出河陽。民部大夫趙煚曰：「河南洛陽，四面受敵，縱得之不可以守。請從河北直至太原，傾其巢穴，可一舉而定。」下大夫鮑宏亦曰：「我強齊弱，我治齊亂，何憂不克！但先帝往日屢出洛陽，彼既有備，每用不捷。如臣計者，進兵汾、洛，直扼晉陽，出其不虞，似為上策。」帝皆不從，帥眾六萬，直指河陰。都督楊素請帥其父麾下先驅，許之。周建平元年八月，師入齊境。禁軍士伐樹踐稼，犯者皆斬。丁未，攻河陰大城，拔之。齊王憲進圍洛口，拔東西二城。齊永橋大都督傅伏聞西寇近，自永橋夜入中城，為拒守計。周師既克南城，進圍中。伏閉城堅守，二旬不下。獨孤永業守金墉，周主亦攻之不克。永業欲張聲勢，通夜辦馬槽二千。周人以為大軍且至而憚之。九月，齊高阿那肱自晉陽將兵拒周，至河陽。會周主有疾，引兵還所，拔城皆不守。阿那肱以捷聞，齊主大喜，以阿那肱有卻敵功，厚賜之。
　　明年，周主謂群臣曰：「朕去歲屬有疹疾，不得克平逋寇，然已備見其情。彼之行師，殆同兒戲，豈能敵吾大兵。前出河外，直為拊背，未扼其喉。
　　晉州，本高歡所起之地，鎮攝要重，今往攻之，彼必來援。吾嚴軍以待，擊之必克。然後乘破竹之勢，鼓行而東，足以窮其巢穴，混同文軌。」遂復自將伐齊，以越王盛、杞公亮、隋公楊堅為右三軍，譙王儉、大將軍竇恭、廣化公邱崇為左三軍，齊王憲為前軍，陳王純為後軍。周主至晉州，軍於汾曲，遣齊王憲守雀鼠谷，陳王純守千里逕，達奚震守統軍川，韓明守齊子嶺，辛韶守蒲津關，宇文盛守汾水關，各領步騎一萬，分據要害。大軍直攻平陽。
　　齊行臺尉相貴嬰城拒守，周主親至城下督戰。城中窘急，齊將侯子欽出降於周。刺史崔景嵩守北城，亦乘夜遣使請降，約為內應。周主大喜，命王軌帥眾赴之。天未明，軌偏將段文振杖槊與數十人先登，景嵩迎入，引至相貴帳，拔刃劫之。城上鼓譟，守兵大潰，遂克晉州。虜相貴及甲士八千人。
　　是時齊主方以外內無患，朝野皆安，日夕淫樂，置邊事於不問。有馮淑妃者，名小憐，穆後從婢也。穆後愛衰，以五月五日進之，號曰：「續命」。
　　慧而黠，能彈琵琶，工歌舞，妖豔動人。後主惑之，寵冠一宮，坐則同席，出則並馬，誓願生死一處。周師之取平陽，方與淑妃獵於天池。放鷹縱犬，馳騁平林，搏取禽獸以為快。告急者自日至午，驛馬三至。阿那肱曰：「大家正為樂，邊鄙小小交兵，乃是常事，何急奏為？」至暮，使更至，言平陽已陷，乃奏之。後主將還，淑妃止之曰：「大家勿去，請更殺一圍。」後主從之。周師既得平陽，齊王憲復拔洪洞、永安二城，乘勝而進。齊邊將焚橋守險，軍不得前，乃屯永安。癸酉，齊師來援，分軍萬人向千里逕，又分軍出汾水關，後主自帥大軍上雞棲原。使阿那肱將前軍先進。乙卯，諸軍齊會平陽城下。周主以齊兵新集，聲勢方盛，且欲西還以避其鋒。宇文忻諫曰：「以陛下之聖武，乘敵人之荒縱，何患不克！若使齊得令主，君臣協力，雖湯、武之兵，未易平也。今主闇臣愚，士無鬥志，雖有百萬之眾，實為陛下奉耳。」軍正王韶亦諫曰：「齊失紀綱，於茲累世。天翼周室，一戰而扼其喉。取亂侮亡，正在今日。釋之而去，臣所未喻。」周主雖善其言，竟引軍還。以大將梁士彥為晉州刺史，留精兵一萬鎮之。齊乘周師退，欲復平陽，進兵圍之，晝夜攻擊。城中樓堞俱盡，崩隳之處，或短刀相接，或交馬出入，眾皆危懼。士彥慷慨自若，謂將士曰：「死在今日，我為爾先！」於是勇烈齊奮，齊兵少卻。厥後，齊作地道攻城，城陷十餘步。將士乘勢欲入，齊主敕且止。召馮淑妃觀之，妃方對鏡妝點，不即至。城中以木拒塞之，兵不得入，城遂不下。又淑妃聞晉州城西石上有聖人跡，欲往觀之。中道有橋，去城牆不遠。齊主恐有弩矢及橋，乃抽攻城木，別造一橋以度。及度，橋壞，至夜乃還。周主還長安，以晉州告急，復率大軍來援。王寅濟河，遣齊王憲帥所部先向平陽。戊申，諸軍畢至。凡八萬人，進逼齊軍。置陣東西三十餘里。
　　先是齊人恐周師猝至，於城南穿塹，自喬山屬於汾水，皆以塹為之隔。
　　齊兵至，因結陣於塹北。齊王憲馳馬觀之，復命曰：「易與耳，請破之而後食。」周主大悅，乘馬巡陣，輒呼主帥至前，勞勉之。將士喜於見知，咸思自奮。將戰，左右請換良馬。周主曰：「朕獨乘良馬，欲何之？」進薄，齊師有塹，礙於前。自旦至申，相持不決。後主謂阿那肱曰：「戰是耶，不戰是耶？」阿那肱曰：「吾兵雖多，堪戰者少。昔攻玉壁，援兵來即退。今日將士，豈勝高祖時耶？不如勿戰，卻守高梁橋。」安吐根曰：「一撮許賊，馬上刺取，擲之汾水中耳。」齊主意未決，諸內參曰：「彼亦天子，我亦天子，彼尚能遠來，我何為守塹示弱？」齊主曰：「此言是也。」於是引兵填塹而出。周主大喜，勒諸軍擊之。兵才合，齊主與淑妃並騎觀戰。東偏小卻，妃怖曰：「軍敗矣。」穆提婆曰：「大家去，大家去！」齊主即以淑妃奔高梁橋。正是：將士陣前方致死，君王馬上已逃生。
　　未識後事若何，且留下文再講。
