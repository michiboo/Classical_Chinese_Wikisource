
　　話說胡太后寵信鄭儼、徐紇居中用事，百僚畏憚，莫敢誰何。朝政日壞，今且按下不表。
　　卻說魏初有兩秀容城，皆在并州之北，俱有居民數萬。北秀容酋帥雙姓爾朱，名羽健。再傳為爾朱代勒。代勒為人猛勇，御下又極寬和。一日，遊獵山中，部下之人射一猛虎，誤中其臂。代勒拔其箭還之，曰：「此汝誤中我臂也。」並不加罪。由是軍民無不感悅。官至肆州刺史，封梁國公，年九十餘而卒。子名新興，代父職。坐擁成業，雄鎮北土。畜牧尤蕃，牛羊騾馬千百成群，各以毛色相別，瀰漫山谷，不可勝數。朝廷有事出師，新興每以牛馬■糧來獻。孝文以為忠，進位將軍，敕為秀容鎮第一酋長。宮室崇大，儼如王侯之居。府庫充積，富可敵國。麾下猛將如雲，壯士如雨。生子榮，字天寶，聰明俊偉，才氣過人，又多力善射。少時隨父入朝，武帝見而愛之，以中山王元英之妹妻之，即北鄉公主也。其後新興年老，表請傳爵於榮，明帝許之。榮襲父爵。新興死，魏又除榮游擊將軍。榮每到春秋二時，率領眷屬往高山大澤之處射獵為樂，故其姊妹妻女皆善騎射。有子三人，長菩提，次義羅，三文殊，年皆幼。女二：長曰娟娟，次曰瓊娟。娟娟年十四，容顏絕世，有傾城傾國之貌。伶俐多能，性剛烈如其父。後為肅宗嬪，敬宗立，榮復納之為後，終歸高氏，為獻武帝妃也。當是時，榮見朝政日亂，六鎮皆反，而手下士馬精強，糧儲廣有，隱有撥亂救民、化家為國之志。又宗族強盛，弟兄叔姪皆有勇略。從弟名世隆。族弟二人：一名度律，一名仲遠。兄子二人：一名兆，字萬仁；一名天光。此五人者才智兼備，武藝超群，各鎮都畏之，號曰「爾朱五虎」。而五虎之中兆尤勇猛，榮愛之如子。一日，榮召五人謂曰：「四方兵起，名都大郡皆為賊據。朝廷出師累年，敗亡相繼，賊勢益甚。我恐此間亦不得安，我欲散財發粟以招四方智勇，剪除凶暴，上為朝廷出力，下為地方保障。汝等以為何如？」眾皆曰：「主公之見是也。上報國家，下安黎庶，此不世之勛，有何不可。」榮大喜，即於秀容城上豎起招賢旗一面，上書「廣招賢智，共濟時艱」。於是四方才勇之士，相率來投。
　　時南秀容於乞真殺了太僕卿陸延，據城造反。榮遣爾朱兆引兵三千擒之，斬於城下，將首級封進京師。明帝大喜，封榮博陵郡公，長子菩提世襲，賜金三十斤、彩緞百匹以榮寵之。又桑乾鎮斛律洛陽、費也頭二人作亂，榮亦起兵破之於河西，斬其首級入朝。以功進封安北將軍，都督恆、朔二州軍事。
　　榮自是英名四布，兵威益振，豪傑歸心。六渾之友劉貴、司馬子如、賈顯智、尉景、竇泰等皆奔秀容，投在麾下效力。榮一一收納，隨才任使。敕勒人斛律金有武乾，行兵能用匈奴之法，望塵知馬步多少，嗅地知敵兵遠近。初在懷朔鎮楊鈞手下為將，鈞死歸拔陵。見拔陵作事無成，脫身歸於爾朱氏，榮以為別將。六渾妹夫厙狄乾見北方大亂，欲攜家避入京師。雲州刺史費穆知其才勇，劫至雲州，共守城池。其時北境州縣皆沒於賊，惟雲州一城獨存，四面阻絕，糧盡矢窮，外救不至。穆知不能守，遂與厙狄乾棄城南奔，投於爾朱榮。榮送費穆歸朝，留狄乾為別將，甚加禮待。
　　一日，天光領二將來見，謂榮曰：「此尖山賀拔允、賀拔岳也。」榮喜，急起握二人手曰：「將軍兄弟英雄蓋世，想慕久矣，何幸今日得遇。但聞足下在恆州把守，未識何以至此。」允曰：「允自武川失守，父被賊害，與弟岳投奔恆州，為元僕射收彔。弟勝在廣陽王麾下為將，廣陽奉召入京，勝亦來恆州相投，弟兄遂得相聚。不料廣陽去後，眾皆怨望，推鮮于修禮為主，聚眾廿萬，擁兵來寇。元僕射使允等出戰。那知城中外連內應，城遂破。元僕射奔往冀州，允弟兄三人在亂軍中相失。今勝不知何往，我二人投北而行。行了兩日，無處容身，因在山前歎息。忽逢明公之姪天光，說及明公好賢禮士，勸予來歸，故傾心至此。如蒙收彔，當效馳驅。」榮曰：「將軍此來，天作之合也。但未識令弟何往，吾當遣人覓之，使汝手足同在一處。」因皆置為將軍。
　　榮欲觀二人武藝，一日揀選人馬，帶允、岳同往射獵。過肆州城下，肆州刺史尉慶賓忌榮之強，閉城不出迎接。榮怒曰：「豎子敢爾慢人。」以兵襲之，破關而入，執慶賓將殺之。忽報營門外有一少年將軍，自稱賀拔勝，要見主公。榮曰：「破胡來耶？」即召入。破胡進至中軍，低首下拜。榮扶起笑道：「爾來何晚也？令兄令弟皆在此，專望將軍到來同聚。」破胡道：「勝自恆州戰敗，兄弟失散，奔往肆州，蒙尉刺史以禮相待。今聞尉公冒犯虎威，行將就誅，特來求寬其死。幸明公恕之。異日勝事明公，亦不敢忘德。」
　　榮道：「今見將軍，如魚得水，不勝大幸，何爭殺此一人。」命即放之，破胡拜謝。允與岳上帳相見，悲喜交集。榮即解下腰間獅蠻帶賜之，署為副將。
　　執慶賓還秀容署。爾朱羽生為肆州刺史，榮是時目中已無魏矣。
　　孝昌二年八月，賊帥元洪業斬鮮于修禮，請降於魏。賊黨葛榮又殺洪業，自立為主，軍勢浩大，進攻瀛州。章武王元融拒之，為榮所殺。時河間王深復奉太后命，領兵討賊，聞元融死，不敢進。朝廷逼之使戰，亦為榮殺。爾朱聞之，益輕朝廷，嘗謂劉貴曰：「今天下擾擾，世無定局。吾欲得一智勇無雙之士，如當年韓信之流，與之共定天下，今有其人乎？」貴曰：「吾觀天下豪傑多矣，如懷朔賀六渾者，其才足以當之。」榮曰：「吾亦頗聞其名，今何在？」貴曰：「六渾困守風塵，現在避處牛豆山中，以待時清。明公舉而用之，天下不足平也。」榮曰：「汝速為我招之。」貴承命修書一通，遣人送往牛豆山。書中深致爾朱企慕之意，勸其速來。六渾得書，謂尉士真曰：「如今群雄奮起，反覆無常。吾儕投人，事亦不易。不如權住此間，徐觀形勢，以圖機會。君以為何如？」士真曰：「爾朱雖強，未識為人若何。且聞命遽往，恐為所輕。」六渾曰：「君言正合吾意。」遂不去。
　　時孫騰在陽曲川被寇，家業盡喪，亦來牛豆山與六渾同住。一日，六渾與尉景、段榮下山探聽消息，至晚方回。才到牛豆山下，忽見一人飛馬而至，高叫：「來者壯士莫非賀六渾麼？」六渾道：「只我便是。」那人道：「吾主在後，等待多時，請公過去相見。」六渾道：「你主何人？」那人道：「我主姓杜，名洛周，柔元鎮人。今見天子無道，萬民愁苦，聚兵十萬在上谷城中，欲圖霸王之業，以救生靈之命。仰慕壯士文武雙全，才勇出眾，是當今第一豪傑，欲屈到幕下，同心舉義。故親自來請，先令小將致意。我乃賀拔文興，杜洛周妻弟也。」六渾曰：「你主錯了。吾因智勇不足，避難居此，有何德能而敢為興王之佐？」話猶未了，忽大炮一聲，擁出無數人馬，塞住山口，旌旗密布，劍戟如林。一人紅袍繡甲，在馬上欠身道：「我杜洛周素仰威名，特來奉請同往上谷，共聚大義，富貴與君同之。如蒙慨允，即此便行。倘有見棄之心，恐刀劍無情，驚及一家。」六渾見此形勢，知不可拒，私語士真、子茂曰：「吾脫一身甚易，奈妻子何？」乃下馬再拜，尉景、段榮從之。洛周大喜，下馬答拜曰：「君必與夫人子女同往，方得放心，省得身心兩地也。」於是洛周上馬，送三人至菩提寺門外道：「吾只在此等候，君進內速整行裝，便即起身。」六渾入內，告知眾人。內乾夫婦大驚曰：「君等皆去，吾在此作何倚靠？」昭君曰：「洛周反寇，君去奈何？」歡曰：「吾非不知，但欲保一家性命，權且從他，以解目前之厄。快去收拾行囊。」又謂婁昭曰：「如今人力已少，倘有外寇憑陵，何以抵敵？君於此處亦不可居，且往平城可也。」於是除內乾一家不去，餘皆起身同行。昭君妹妹拜別父母，各流涕分手。
　　洛周自得六渾等數人，兵士雲集，軍馬日廣，遂於上谷城築壇為天子，改元真王，署置百官。以六渾為將軍，統領人馬一萬，進兵來奪幽州。幽州刺史常景上表奏聞。魏以常景為行臺尚書，與幽州都督元潭共討洛周。景即起兵五萬，將盧龍一帶關塞之處皆撥軍守把。元潭引兵三萬，軍於居庸關以備之。洛周又引兵來取安州，常景遣將崔仲哲邀之於軍都關。仲哲素不能戰，一戰大敗，為洛周所殺。居庸關守兵聞之，一夜盡潰。元潭逃歸幽州。洛周自以為無敵，志益驕傲。軍無紀律，日事抄掠。用兵經年，一無所就，仍退回上谷。識者知其無成。唯六渾御軍有法，賞罰必信，因此得軍士心，人望咸歸。洛周忌之，密與賀拔文興謀曰：「軍心盡向六渾，恐後日有元洪業之事。我不能為鮮于修禮坐受其害，不如殺之，以杜後患。」文興曰：「若殺六渾，尉景、段榮等亦不可留。」遂定計於中秋夜，借賞月為名，宴於深山之中，四面伏兵，擒而殺之。有一小校平日與段榮相好，密將此事報之。榮聞報大驚。時已四鼓，恐軍中驚覺，不敢往告六渾。明晨上帳參謁，諸將皆到，不見六渾。洛周道：「六渾何以不至？」有人稟道：「六渾昨夕飲酒過醉，不能起身，故失參見之期。」洛周曰：「今宵中秋佳節不可虛度，晚間設宴於山峰高處，與諸君同玩良宵。六渾不可不至。」榮曰：「六渾雖是中酒，晚間自愈。主公先行，待小將促之，使來以赴主公之約。」洛周應允。
　　段榮隨到六渾家，密報其事。六渾大驚。時尉景同居。囑咐昭君、雲蓮一同收拾行李，密約蔡、孫兩家同逃。等至下午，聽知洛周出城，各將家眷載在車上，悄悄而行。尉景當先，蔡俊、孫騰押後。六渾、段榮假作赴宴，行至中途，謂眾將曰：「我有一小事未了，當同子茂回去。君等先行，我隨後趕上也。」道罷，飛馬回轉，保著家眷急走。洛周至晚不見六渾等來，又差人召之。往來數里，已近黃昏，回報道：「六渾等眾都已走了。」洛周大怒，謂文興曰：「六渾去尚未遠，汝引三千輕騎擒來見我，休使逃脫一人。」文興領命，忙即帶了兵眾飛奔而來。正是：蛟龍尚未翔雲表，鴻鵠猶然困網中。
　　未識六渾此番能逃得脫否，且待下回細說。
