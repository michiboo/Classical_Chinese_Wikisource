
　　話說邙山之戰，泰大敗而遁，奉帝急走弘農。其時弘農守將聞大軍敗績，已棄城而走。城中無主，所虜降卒在內結黨聚亂，聞泰至，相與閉門拒守。
　　泰進拔之，誅其魁首數百人，城中始定。時諸將在後者皆未至，泰驚不能寢。
　　及夜，蔡祐至。泰曰：「承先來，吾無憂矣。」枕其股，寢始安。蓋祐每從泰戰，常為士卒先，不避矢石，戰還，諸將皆爭功，祐終無一言。泰每歎曰：「承先口不言勛，我當代其論敘。」故泰倚之如左右手。次日兵將稍集，泰留長孫子彥守金墉，王思政鎮弘農，自引大軍奉帝入關。
　　先是泰既東伐，關中留守兵甚少，前後所虜東魏士卒散在民間，聞東徵兵敗，共謀作亂。李虎等至長安，見賊勢猖獗，計無所出，不得已，與太尉王盟、僕射周惠達奉太子欽出屯渭北。百姓互相剽掠，關中大擾。降將趙青雀與雍州於伏德聚眾萬餘，進據長安子城。咸陽太守慕容思慶亦起兵從逆。
　　各招降卒，以拒還兵。長安士民不從者，相率以拒青雀，日數十戰。虧得侯莫陳崇進擊破之，賊始畏懼不出。王羆鎮河東，見人心惶惑，大開城門，悉召軍士，謂曰：「今聞大軍失利，青雀作亂，諸人莫有固志。羆受委於此，以死報國。有能同心者，可共固守；不能者，任自出城。」眾感其言，皆無異志。泰聞變，留帝駕於閺鄉，以士馬疲弊不可速進，且謂：「青雀等皆烏合之眾，我至長安以輕騎臨之，必皆面縛乞降，不足為患。」散騎常侍陸通諫曰：「賊逆謀久定，必無遷善之心。蜂蠆有毒，安可輕也？且賊詐言東寇將至，今若以輕騎臨之，百姓謂為信然，益當驚擾。今軍雖疲弊，精銳尚多。以明公之威，總大軍以臨之，何憂不克？」泰悟，乃引兵西入。父老士女見泰至，莫不悲喜相賀。又華州刺史宇文導知賊據咸陽，起兵襲之，殺慕容思慶及於伏德，然後南渡渭水，與泰合軍，兵勢益壯，進攻青雀，殺之。乃奉太子入朝，撫安百姓。九月朔，帝入長安，丞相泰還鎮華州，內外始定。
　　且說高王聞敖曹之死，如喪肝膽。又聞眾將敗北，自晉陽發七千騎至孟津，未濟，得侯景捷報，言泰已燒營而遁。西師悉退。斬獲甲士、收得資糧不可計數。王大喜，遂濟河。諸將相繼來會，皆言高永樂不救敖曹之罪。王大怒，立召永樂，即於帳前杖之二百，罷其職，發回晉陽。贈敖曹太師、大司馬、太尉，諡曰忠武公。眾以永樂不殺，治罪猶輕也。後人有詩譏之曰：
　　　　地下敖曹目未瞑，頭行千里血猶腥。
　　　　軍前不斬河陽將，獻武當年尚失刑。
　　時金墉猶未下，王進兵攻之，長孫子彥不能守，焚城中屋宇俱盡，棄城而走。
　　王入洛，見人民蕩析，樓堞無存，乃毀之而還。先是東魏遷鄴，主客郎中裴讓之留洛陽。及獨孤信敗歸，其弟諏之相隨入關。泰賜以官爵，為大行臺、倉曹郎中。王怒其外畔，囚讓之兄弟五人。讓之謂王曰：「昔孔明兄弟分事吳、蜀，各盡其心。況讓之老母在此，不忠不孝必不為也。明公推誠待物，物亦歸心。若用猜忌，去霸業遠矣。」王皆釋之。
　　斯時舊境悉復，邊土皆安，乃加賞有功將士。進侯景為河南大將軍、大行臺，將兵十萬，鎮守河南，而身歸晉陽。東魏元象二年，靜帝以王功大莫賞，封其子高濬為永安郡公、高淹為平安郡公、高浟為長樂郡公、高演為常山郡公、高渙為平原郡公、高清為章武郡公、高湛為長廣郡公，雖在孩提者並賜金章紫綬。歡於是入朝謝恩，兼察朝政得失，百官賢否。世子告王曰：「吏部尚書一缺掌天下銓選，關人才進退。得人則治，不得人則亂。昔聞崔亮為吏部時，不能評論人才，作停年之格，以州、縣、郡官年深者擢之上位，以故真才流落，士氣不伸。次後選用以此為例，非用人之道也。孝莊即位，李仲雋為吏部，專引新進少年，朝廷乏經國之才。至爾朱世隆攝選，官以幸進，政以賄成，賢才屏跡，宵小滿朝，紀綱大壞，天下騷然。後崔孝芬為之，亦華而不實，徒有斯文之稱，究無安世之道。今遷鄴以來，三換其人，皆無可取，何以勵人心而敦世道？」王曰：「汝能任此職乎？」世子曰：「兒才亦恐不勝。」王曰：「汝能留心人才，無徇己私，便可不負此職。吾今言於帝，命汝攝之便了。」於是世子攝選，百官皆賀。王於都堂召會文武，大宴三日，見座無敖曹，深加歎息，謂群臣曰：「吾欲遣使西魏，求還敖曹首級，恐傷國體，為黑獺所笑。棄之則於心不忍。諸君能為吾計乎？」陳元康曰：「易耳。若令侯景求之，首必可得。黑獺自邙山大敗以來，畏景如虎，必不吾逆也。」王歸晉陽，遂以命景。景乃遣人揚言於西魏曰：「送還敖曹之首，則兵不動，不然將長驅入關，以報河陽之辱。」泰聞之，笑曰：「安有為死人首而動大兵者？不過景欲得敖曹之首耳。我方兵疲力乏，且欲閉關息民，不可激其怒。」因歸高敖曹、竇泰、莫多婁貸文三人之首於景。景送至晉陽，王撫首大哭，悉加厚葬。
　　再說世子自攝選以來，遷擢賢良，黜逐不肖。凡清要之職，皆妙選人物以充之。其餘量才授位，無不愜當。有未受職者，皆引置門下，講論賦詩，以相娛樂。又好蔡氏八分書法，暇即習之。制金玉筆管，會集古今人文。府中書吏常有百人，給賜甚厚。士大夫以此稱之。時南北通好，使命相繼，務以俊乂相誇。每遣使至梁，必極一時之選，無才地者不得與焉。梁使至鄴，鄴下為之傾動，貴遊子弟盛服聚觀，館門如市。宴會之日，世子使左右密往視之，一言制勝，為之撫掌。鄴使至建康亦然。一日，世子入朝，見帝於內殿。帝曰：「朕有一事，欲與卿言。」世子問：「何事？」帝命召來，只聽得屏後玉珮之聲，走出一位女子，端嚴秀質，美麗絕人，向世子低頭下拜。
　　世子答拜，問帝：「此位何人？」帝曰：「此東光縣主，名靜儀，乃是朕姑，高陽王元斌之妹，侍郎崔恬之婦也。因有家難，乞憐於朕。朕不能主，故令求赦於卿耳。」世子斂容再拜，曰：「臣掌者，陛下之法。未識縣主求赦者何事？」帝曰：「恬弟崔悛去年在洛，被宇文泰逼之西去，今臣於西。若正其外叛之罪，累及一門，恬亦當誅。卿父執法難違，欲卿曲宥耳。」世子曰：「帝命不敢不遵，父意恐難回轉，此非臣所得主也。」靜儀見世子不允，流淚不止，重向世子拜懇。世子見靜儀面如梨花著雨，愈覺可人，不忍絕之，向帝曰：「陛下既有寬赦之情，小臣豈無哀憐之意？自當竭力援手。」遂再拜而退。靜儀見世子允了，亦謝恩而出。世子歸語公主曰：「卿知高陽王有妹靜儀乎？」公主曰：「此奴之姑也，幼時亦曾見之。」世子曰：「可惜絕色佳人，未識將來性命若何耳。」公主問：「何故？」世子備述其事：「頃在帝前相見，屢次拜求，若父王不允，豈非滅門在即？」公主曰：「大王立法如山，未必肯寬恕也。」此時世子心中輾轉尋思：「不赦靜儀，則美色可愛；赦之，則懼父見責。」倒覺進退兩難。一日，接得晉陽密札，果為崔悛一案。內云：「崔悛身投偽國，理合全家正法。但崔氏世代名門，民望所屬，汝宜細細斟量，方可行誅。」世子覽之大喜，曰：「父王既有此言，欲寬崔氏之罪不難矣。」遂奏帝，凡崔氏連坐者皆赦之。以書復高王曰：崔悛被擄入關，從逆非其本心。崔恬盡職鄴中，為國尚無異志。誅及無辜，易招物議。免其連坐，可慰輿情。況恬妻東光縣主，高陽之妹，今上之姑，帝本有意曲全，兒已特行寬宥矣。
　　高王見書，遂置不問。此時不唯崔恬夫婦感激，帝亦大悅。
　　一日，宴世子於內宮，後亦在座。靜儀適來謝恩，帝召入，賜坐後側，命靜儀敬酒三爵，以酬世子之勞。世子亦回敬之，謂靜儀曰：「縣主與吾婦是至親，少時常聚，至今每懷想念。異日當令來見也。」靜儀曰：「妾於次日本擬登堂拜謝，敢勞公主下降。」世子佯稱不敢，而心實暗喜。宴罷各退。
　　世子歸，知東光縣主次日必來，暗囑門吏：「縣主若到，勿報公主，引其步輿，打從平樂堂直入絳陽軒中。」絳陽軒乃世子密室也。次日，靜儀到府，門吏挽其步輿，直至密室深處，從人悉屏在外。靜儀坐在車中，但見曲曲花街，兩旁都是翠柏屏風，不像後宮模樣。及至停車，回顧侍兒，不見一人。
　　有一宮女走來開幔，道：「公主在內軒相等，請縣主入見。」宮女引路，靜儀只得移步相隨。及至內軒，不見公主。宮女又曰：「在暖閣中。」及入，卻見世子走來施禮，心上大疑，因問：「公主何在？」世子曰：「少停相見。因有密事相告，先屈縣主到此一敘。」宮娥擺宴上來，靜儀辭退，世子曰：「昨在帝前承賜三爵，今日少盡下情，縣主莫辭。」靜儀無奈，兢兢坐下，世子慇懃奉勸，宮女連送金樽。天色漸暮，侍女皆退。靜儀欲回，世子笑謂之曰：「昨夜夢與卿遇，今日相逢，乃天緣也。卿其憐之。」靜儀曰：「全家之德，沒齒不忘。若欲污我，斷難受辱。」說罷便走。門已緊閉，世子即上前擁逼，衣服皆裂。靜儀力不能拒，遂成私合。是夜同宿閣中，侍女皆厚賞之，囑令勿泄。在外從人疑為公主留住，初不料有他故。三日後，靜儀堅意辭去，世子不得已送之回府。靜儀歸，對其夫流涕，微言世子無禮。崔恬不敢細問，仍善遇其妻，蓋懼見怒於世子，禍生不測也。然世子日夜想念，欲圖再會，苦於計無所出。乃召其奴張保財謀之，保財曰：「易耳。世子超授崔恬爵命，出使在外，則可以潛游其家矣。」世子乃奏恬為散騎常侍，出使遠去。夜間，屏去侍從，潛至崔家，與靜儀相會。連宿數夜，形跡大彰。
　　高陽王聞之大怒，奏於帝，請賜靜儀死，以免狂童之侮。帝曰：「此事實傷國體，但非靜儀之罪，乃高世子之過也。高王功在社稷，大權在握，世子為所寵愛，朝事悉以相委。國家安危，係彼喜怒。若賜死靜儀，澄必懷怨。何可以一女子而起大釁？」高陽見帝不允，默然而退。其後世子亦恐人覺，晏去早歸，微服來往。時高岳、孫騰、子如、隆之四人聞知，皆擔憂恐，相與議曰：「王令吾等在此者，為輔世子也。今世子以萬金之軀，夜出潛行，倘有小人從而圖之，禍生不測，吾等死不足贖。今若諫之，彼必不聽，反遭其怨。不若密啟大王，使行禁止。」四人議定，遂將世子私通靜儀之事稟知高王。王大怒，私語婁妃曰：「子惠不克負荷，行將廢之。」妃驚問，王悉告之。妃亦怒其荒淫，曰：「此兒終不善死。」王於是立召之歸。正是：朝中不究貪淫罪，堂上猶施撻責威。
　　未識高王召歸世子若何處治，且聽下文分解。
