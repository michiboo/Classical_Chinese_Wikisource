
　　話說六渾當日脫身而行，料洛周必不干休，定有追兵到來，謂眾人曰：「若追兵到來，既要廝殺，又要照顧家眷，勢難兩顧。不如孫、蔡兩兄保著車仗人口先走，我與士真、子茂在此殺退追兵，隨即趕上。」尉景道：「此計甚妥。」於是家眷先行，三人勒馬以待。時近更餘，果見後面火把齊明，喊聲大振。賀拔文興追至，大叫：「六渾休走，我主待你不薄，奈何背主而逃？此非好男子所為。」六渾答道：「你是賀拔文興，正要與你說明。我們住在牛豆山，原無意相從。你說洛周慷慨英雄，真心待人，故俯首相從。原來是一無知小子，妒賢嫉能。我等相隨一載，雖無大功，亦無大罪，奈何設宴山中，圖害我等性命？汝速回去，將吾言回復洛周，並非吾等不別而行也。」
　　文興無言回答。又見三人挺槍相待，自料敵他不過，只得收轉人馬回去。
　　六渾出得上谷嶺，天已大明。後面又有喊聲，疑追兵復至，謂眾人曰：「洛周兵力精強，我們寡不敵眾，急急向前，不可回馬與戰。」昭君與端娥、端愛、高澄乘一牛車。澄方六歲，數墮車下。歡怒其羈遲，欲彎弓射之。昭君大驚，高叫段榮曰：「段將軍速救我兒！」段榮飛身下馬，抱起高澄，歸於馬上，加鞭急走。行了一日，天色又晚，荒野中並無宿店，投一野寺權住。
　　時天氣初寒，風雨暴至。眾人皆倉皇就路，衣衫單薄，不免饑寒。昭君親燃馬矢，作餅與六渾充饑。次日起行，六渾欲南奔葛榮。將近瀛州，聞葛榮強暴甚於洛周，謂眾人曰：「一誤豈容再誤。」尉景曰：「前路茫茫，今將曷歸？」段榮曰：「吾聞北秀容爾朱天寶兵力強盛，大招賢士，若往投之，斷無不納。」六渾曰：「吾從洛周一年，今往投之，倘以反賊視我，加我以罪，我將何逃？」蔡俊曰：「有劉貴、司馬子如數人在彼，必能為我先容，可無憂也。」於是六渾與五人同入并州，先借旅寓安頓家小，然後段榮去尋劉貴。
　　卻說貴在秀容最為榮所信任，一日從城外歸來，忽見一人在馬上呼曰：「劉君別來無恙？」視之，乃段子茂也。即忙下馬相見，問道：「子茂何來？闊別二年，常懷想念。未識六渾及眾友近況若何？」子茂道：「六渾、尉景等俱在此了，專望兄去相敘。」因把前事細訴一遍。劉貴大喜，遂並馬入城來見六渾。六渾見了劉貴，握手相慰，便將來投爾朱之故細細說了，要他引進。劉貴道：「爾朱慕名久矣。今日一見，必獲重用，無憂不得志也。」司馬子如、厙狄乾、賈顯智、侯景、竇泰聞得六渾到了，陸續來望，相見皆大喜。劉貴道：「諸君在此敘舊，我先見討虜，訴知六渾來意，明日便好進見。」
　　眾皆稱善。劉貴起身，忙到府門。值榮在城外桃林寨著兵，便往桃林寨求見。
　　榮召入，貴在帳前拜賀曰：「主公大業將成，又有高賢來助了。」榮問：「何人？」答道：「高賀六渾並有親友數人同來相投。」榮聞六渾至，大喜問：「在何處？」答道：「在旅店中，明日來參。」榮曰：「我慕其人久矣，速來一會。」便令小校備馬，同劉貴去接。六渾不敢遲延，忙來進謁。榮令別將迎之入帳，六渾見榮再拜，榮欠身請起，賜坐帳下。榮初聞劉貴之言，以六渾為人中之傑，氣象異常。今見其精神憔悴，形容枯槁，殊失所望。問勞數句，不甚深言，歡即辭退。劉貴暗忖道：「天寶平日聞名起慕，今日相見何反淡然？」因留六渾到家，排酒洗塵。忽報討虜有命，六渾有甚親友，皆令明日來見。貴應諾。是夜，六渾宿於劉貴家，貴私語六渾曰：「君才能蓋世，奈與洛周同反，今唯在此立功，以蓋前愆，勿生退志。」六渾以為然。
　　次日，貴出全付衣服與六渾更換。令人請尉景、段榮、蔡儁、孫騰同至家中，齊入帥府。榮皆禮待，署為將軍。六渾雖在軍中，未獲重用。
　　一日，上帳參謁，榮往廄中看馬，諸將隨侍。見一馬甚猛，四面皆以鐵欄圍之。六渾曰：「此馬何故防衛甚嚴？」榮曰：「此馬號為毒龍，莫能御他。往往蹄齧傷人，人不敢近。」歡細視之曰：「良馬也。胸項間有旋毛一叢，故此作孽。若剪而去之，必足為明公用也。」榮曰：「吾數使人剪之，毛不能去，反為所害。故棄而置之，鎖縛廄中。」六渾曰：「歡請為明公剪之。」榮曰：「奈何以一馬而殺壯士。」歡固請。榮許之，就把胡牀坐下，諸將兩旁侍立。命六渾往廄中牽馬。毒龍一見欄開，雙蹄並起，掙斷鐵索，奔出廄外，騰踔跳躍，勢甚猛烈。六渾當前攔住，喝道：「你雖畜類，亦有性靈。既受豢養，自當任人駕馭，何得蹄齧殺人？我為你改惡為良，異日立功邊上，方顯爾能。」毒龍聽了，頓時收威斂跡，伏地低頭。六渾貼近馬身，不加羈絆，剪去旋毛。眾人皆為危懼，六渾神色自若，以旋毛獻上。榮大喜道：「果然名不虛傳，毒龍殺人多矣，卿乃獨能制之。」歡曰：「御惡人亦猶是矣。」榮奇其言，便道：「此馬即以賜卿，卿為我試之。」六渾騰身上馬，那馬放開四足，風馳電掣，團團走了幾遍。六渾見有旗桿木豎在百步外，忙取隨身弓箭，連發三矢皆中木上。眾皆喝采。榮亦大喜，起身歸帳，屏去左右，獨留六渾，賜坐帳下，以時事訪之。六渾告榮曰：「聞公有馬十二谷，皆以色別為群，不知明公蓄此何用。」榮曰：「試言汝意若何？」歡曰：「今天子闇弱，太后淫亂，嬖孽專權，宵小亂政，朝綱不振極矣。以明公之雄武，乘時奮發，討鄭儼、徐紇之罪，以清君側，天下孰不俯首畏服，惟命是聽？如是則大功立致，霸業可成。此賀六渾志也。明公豈有意乎？」榮曰：「卿言正合我意。」兩下情投意合，傾心吐膽，談至更深，六渾始退。次日，爾朱榮移兵屯於晉陽，諸將皆從。六渾家眷住上黨坊內，尉、段、蔡三家皆就傍居住。六渾從軍晉陽。
　　當是時，洛周侵掠薊南，勢益猖獗；念生奪了岐州，官兵累敗；葛榮據了信都，都督裴衍被殺。其後杜粲殺了莫折念生，占了秦州；葛榮並了洛周之眾，兵勢益大，橫行河北。蕭寶寅出師累年，靡費不資，屢次喪敗，懼朝廷見責，內不自安，定計欲反。行臺郎中蘇湛哭而止之曰：「王本以窮鳥投入，朝廷假王羽翼，榮寵至此。屬國步多艱之日，不竭忠報德，乃欲乘人間隙，遽行守關問鼎之事。魏國雖衰，天命未改。且王之恩義未洽於民，但見其敗，未見其成，王若行此，我恐荊棘必生於齋閣也。」寶寅不納，遂反，自稱齊帝，改元隆緒。正平薛鳳賢、薛修義亦聚眾河東，分據鹽池，攻圍蒲坂，東西連結以應寶寅。遠近大震。爾朱榮謀於歡曰：「關西皆反，我欲發兵討賊，何者最先？」歡曰：「平外賊易，除內賊難。公但養精蓄銳，先除朝內之賊，則外賊可指揮而定也。」榮以為是。於是日伺朝廷之隙，按兵以待。
　　再說孝明帝即位十二載，年已十八，朝政一無所預。太后私幸鄭儼諸人，慮帝年長知其所為不謹，於宮中多樹耳目，務為壅蔽。凡帝親愛者，恐其傳言泄漏，百計去之。時有密多道人善能胡語，帝寵之。又有鴻臚少卿谷會治、通直散騎谷士恢，皆帝所寵信，朝夕侍於禁中。太后忌之。孝昌二年二月，帝奉太后宴於御園。谷士恢侍側，太后曰：「谷卿聰明多才，必知吏事，令為晉州刺史何如？」士恢心懷帝寵，不願出外，良久不答。太后再言之，帝曰：「士恢年少，難當方面之任，母后勿遣。」次日，太后坐便殿，召士恢曰：「我命卿為晉州刺史，如何違我？」士恢曰：「容臣入別至尊。」太后不許，士恢再四懇告。鄭儼在旁奏曰：「此等小臣敢違陛下之旨，不斬之無以警後。」太后即命斬之。帝在宮中不知士恢已死，命內侍召之。內侍回奏云：「士恢已被太后斬訖。」帝失色，驚問：「士恢何罪？」內侍言：「太后欲以為晉州刺史，士恢不從，中書鄭儼奏斬之。」帝怒，稱疾不出。太后使宮女來問，帝不答。太后親至顯陽殿，問帝何疾。帝曰：「我怒谷士恢，受朕深恩，今往晉州，不來一辭。我欲封劍斬之，取其首級來視！」太后聞帝言，已知左右奏知，謂帝曰：「谷士恢一介小臣，敢違我命，抗言犯上，吾故斬之。實未至晉州也。」帝曰：「士恢死乎？」太后曰：「然。」帝曰：「得見其首乎？」太后命左右取首進之，帝見首痛哭流涕曰：「此鄭儼殺汝耳，吾當報之。」太后大驚曰：「帝誤矣，我自殺之，於儼何涉？帝為萬乘主，豈少此等人入侍左右而為此感傷？」帝恐傷太后之意，命以厚禮葬之。
　　儼知帝怒及己，又奏太后道：「士恢雖死，密多道人、谷會治尚在帝側。
　　二人仇我更深，必除之為妥。」太后曰：「易耳。」命儼暗招刺客，殺密多於城南大巷。帝怒，嚴旨搜捉賊人，限在必得，已心疑太后所為。未幾，又報谷紹達被太后賜死。帝怒甚，忿忿走入紫華宮，謂盧妃曰：「朕以太后之故，鄭儼、徐紇內宮不禁往來。今朕所寵信者，太后必欲置之死地，未識何意。」盧妃奏曰：「陛下深居九重，朝權皆歸國母，陛下所寵焉能得保性命？」
　　帝曰：「吾殺徐、鄭以報之何如？」妃曰：「徐、鄭朝夕在宮，太后所寵，陛下焉得殺之？」帝曰：「太后與鄭有私乎？」妃曰：「妾不敢說，願陛下留心察之。且陛下還宜加意自防，勿為奸人所算。」帝聞之，益悶悶不樂。
　　是夜，宿紫華宮中。次日傍晚，帝密敕北宮宦侍，夜來不許鎖斷嘉福殿門。
　　一更後，隨了數個宮人，行至嘉福殿後驎和閣下，聞閣上有笑語聲，帝問：「何人在閣？」宮人悄悄奏道：「太后與尚書鄭儼宿於閣上。」帝知太后不謹是實，長歎一聲，忙即回步退出。明日，宮人奏知太后，言帝昨宵至此，太后之事俱已知之，長歎而去。太后大驚曰：「誰為是兒言之，私來窺我？」
　　鄭儼失色，跪於太后前曰：「事露，帝不能奈何陛下，臣今死矣。」太后曰：「毋恐，有我在，斷不令卿遭誅也。」儼拜謝曰：「若得陛下作主，臣等方敢常侍左右。」因斬司宮者數人，以其失於防守，縱帝得入也。帝聞之益怒。
　　自此母子遂成嫌隙，兩宮不相往來。但未識後事如何，且聽下回細述。
