明帝司馬紹，字道幾，〈下品上。〉元帝長子。幼異，有對日之奇。及長，善書畫，有識鑒，最善畫佛像。《蔡謨集》云：「帝畫佛於樂賢堂，經歷寇亂，而堂獨存。顯宗敕著作爲頌。」大寧中，年二十七，謚曰明帝，廟號肅祖。〈見《晉書》。〉謝雲︰「雖略於形色，頗得神氣，筆跡超越。」〈彥遠曾見晉帝《毛詩圖》，舊目雲「羊欣題字」，驗其跡，乃於敬也。《豳詩七月圖》，《毛詩圖》二，《列女》二，《史記列女圖》二，《雜鳥獸》五，《游清池圖》二，《息徒蘭圃圖》，《雜異鳥圖》，《洛神賦圖》，《游獵圖》，《雜禽獸圖》，《東王公西王母圖》，《洛中貴戚圖》，《穆王宴瑤池圖》，《漢武回中圖》，《瀛州神圖》，《人物風土圖》傳於代。又畫《列女》、《禹會塗山》、《殷湯伐桀圖》。〉
荀勗，字公曾，〈中品下〉，潁川人。多才藝，善書畫。在魏爲大將軍掾，入晉爲侍中中書監、濟北侯、光祿大夫、尚書令。太康十年，贈司徒，謚曰成。鍾會嘗詐作勗書，就勗母取寶劍。會於時方造宅，勗潛畫會祖父形於壁。會兄弟入門，見之感動，乃廢宅。勗書亦會之比也。〈見《魏志》及劉義慶《世說》。有《大列女圖》、《小列女圖》。〉謝雲︰「荀與張墨同品。」在第一品衛協下、顧駿之上。
張墨。〈下品。〉謝赫雲︰「與荀勗並，風範氣韻，極妙參神，但取精靈，遺其骨法。若拘以體物，則未覩精奧；若取其意外，則方厭膏腴。可與知音說，難與俗人道。」〈屏風一，《維摩詰像》，雜白畫一，《擣練圖》，傳於代。〉
衛協。〈上品下。〉《抱朴子》雲︰「衛協、張墨，並爲畫聖。」孫暢之《述畫》云：「《上林苑圖》，協之跡最妙。又《七佛圖》，人物不敢點眼睛。」顧愷之《論畫》云：「七佛與大列女，皆協之跡，偉而有情勢。」《毛詩北風圖》亦協手，巧密於情思。此畫短卷，八分題。元和初，宗人張惟素將來，余大父答以名馬並絹二百疋。惟素後卻索將貨與韓侍郎愈之子昶，借與故相國鄒平段公家，以模本歸於昶。彥遠會昌元年見段家本，後又於襄州從事見韓家本。謝赫云：「古畫皆略，至協始精。六法頗爲兼善，雖不備該形似，而妙有氣韻，凌跨羣雄，曠代絕筆。」在第一品曹不興下，張墨、荀勗上。李嗣真云：「衛之跡，雖有神氣，觀其骨節，無累多矣。顧生天才傑出，何區區荀、衛，敢居其上？」彥遠以衛協品第在顧生之上，初恐未安。及覽《顧生集》，有《論畫》一篇，歎服衛畫《北風》、《列女圖》，自以爲不及，則不妨顧在衛之下。荀又居顧之上，則未敢知。〈《詩北風圖》、《史記伍子胥圖》、《醉客圖》、《神仙畫》、《張儀像》、《鹿圖》、《詩黍離圖》、《史記列女圖》、白畫《上林苑圖》、《卞莊子刺虎圖》、《吳王舟師圖》，並傳於代。又有《小列女》、《楞嚴七佛》。〉
王廙，字世將，〈上品上。〉瑯琊臨沂人。善屬詞，工書畫。過江後爲晉代書畫第一，音律衆妙畢綜。元帝時爲左衛將軍，封武康侯。時鎮軍謝尚於武昌昌樂寺造東塔，戴若思造西塔，並請廙畫。王敦用廙爲平南將軍、荊州刺史、護南蠻校尉，贈侍中。年四十七。〈見《晉書》卷七十六及何法盛《晉中興書》。〉廙畫爲晉明帝師，書爲右軍法。時右軍亦學畫於廙，廙畫《孔子十弟子》，贊云：「余兄子羲之，幼而岐嶷，必將隆余堂構。今始年十六，學藝之外，書畫過目便能。就余請書畫法，余畫《孔子十弟子圖》以勵之。嗟爾義之，可不勗哉！畫乃吾自畫，書乃吾自書，吾餘事雖不足法，而書畫固可法。欲汝學書，則知積學可以致遠；學畫，可以知師弟子行已之道，又各爲汝贊之。」〈見廙本集。有《異獸圖》、《列女仁智圖》、《獅子擊象圖》、《吳楚放牧圖》、《魚龍戲水絹圖》、《村社齊屏風》、《犀兕圖》，並傳於代。〉
王羲之，字逸少，〈中品下。〉廙從子也。風格爽舉，不顧常流。書既爲古今之冠冕，丹青亦妙。官至右軍將軍、會稽內史。昇平五年卒，年五十九，贈金紫光祿大夫。〈見《晉書》。《雜獸圖》、《臨鏡自寫真圖》，扇上畫小人物，傳於前代。〉
羲之子獻之，字子敬。〈中品下。〉少有盛名，風流高邁。草隸繼父之美，丹青亦工。桓溫嘗請畫扇，誤落筆，因就成烏駮牸牛，極妙絕。又書《牸牛賦》於扇上。此扇義熙中猶在。官至中書令。太元十一年卒，年四十三。贈侍中，特進光祿大夫太宰，謚曰憲。〈見孫暢之《述畫記》。彥遠按：俗稱逸少爲大令，子敬爲小令，非也。子敬爲中書令，年四十三，族弟珉代居之，珉年三十八。子敬大令也，季琰乃小令也。逸少官不至中書令，不可呼爲大令也。〉
康昕，字君明，〈下品。〉外國胡人，或雲義興人。書類子敬，亦比羊欣。曾潛易子敬題方山亭壁，子敬初不疑之。畫又爲妙絕。官至臨沂令。〈孫暢之雲︰「勝楊惠。」《五獸圖》傳於代。〉
顧愷之，字長康，小字虎頭，〈上品上。〉晉陵無錫人。多才藝，尤工丹青，傳寫形勢，莫不妙絕。劉義慶《世說》云：「謝安謂長康曰：『卿畫自生人以來未有也。』」〈又云：「卿畫蒼頡，古來未有也。」〉曾以一廚畫，暫寄桓玄，皆其妙跡所珍祕者，封題之。玄開其後取之，誑言不開。愷之不疑是竊去，直雲︰「畫妙通神，變化飛去，猶人之登仙也。」故人稱愷之三絕：畫絕、才絕、癡絕。又常悅一隣女，乃畫女於壁，當心釘之。女患心痛，告於長康，拔去釘乃愈。〈此一節事亦見劉義慶與《幽明錄》，而小不同，雲︰「思江陵美女，畫像簪之於壁玩之。」亦出《搜神記》也。〉嘗欲寫殷仲堪真，仲堪素有目疾，固辭。長康曰：「明府當緣隱眼也。若明點瞳子，飛白拂上，使如輕雲蔽月。」畫人嘗數年不點目睛。人問其故，答曰︰「四體妍蚩，本亡關於妙處；傳神寫照，正在阿堵之中。」又畫裴楷真，頰上加三毛。雲︰「楷俊朗有識具，此正是其識具，觀者詳之，定覺神明殊勝。」重嵇康四言詩，畫爲圖，常云：「手揮五絃易，目送歸鴻難。」又畫謝幼輿於一巖裏，人問所以，顧云：「一丘一壑，自謂過之，此子宜置巖壑中。」又常畫中興帝相列像，妙極一時。著《魏晉名臣畫讚》，評量甚多。又有《論畫》一篇，皆模寫要法。義熙初，爲散騎常侍。〈見《晉史》、《中興書》、檀通鸞《續晉陽秋》、劉義慶《世說》及《顧集》。〉《建康實錄》云：「謝赫論江左畫人，吳曹不興、晉顧長康、宋陸探微皆爲上品，餘皆中下品。連五十尺絹畫一像，心敏手運，須臾立成，頭面、手足、胸臆、肩背，亡遺失尺度，此其難也。曹不興能之。長康又曾於瓦棺寺北小殿，畫維摩詰，畫訖，光彩耀目數日。」《京師寺記》云：「興寧中，瓦棺寺初置，僧衆設會，請朝賢鳴剎註疏。其時士大夫莫有過十萬者，既至長康，直打剎注百萬。長康素貧，衆以爲大言。後寺衆請勾疏，長康曰︰『宜備一壁。』遂閉戶往來一月餘日。所畫維摩詰一軀，工畢，將欲點眸子，乃謂寺僧曰：『第一日觀者請施十萬，第二日可五萬，第三日可任例責施。』及開戶，光照一寺，施者填咽，俄而得百萬錢。」劉義慶《世說》云：「桓大司馬每請長康與羊欣論書畫，竟夕忘疲。」孫暢之《述畫記》云：「畫冠冕而亡面貌，勝於戴逵。」謝赫云：「深體精微，筆亡妄下。但跡不迨意，聲過其實。」在第三品，姚曇度下、毛惠遠上。李嗣真云：「顧生天才傑出，獨立亡偶，何區區荀、衛而可濫居篇首？不興又處顧上，謝評甚不當也。顧生思侔造化，得妙物於神會，足使陸生失步，荀侯絕倒。以顧之才流，豈合甄於品彙？列於下品，尤所未安！今顧、陸請同居上品。」〈彥遠以本評繪畫，豈問才流？李大夫之言失矣。〉姚最云：「顧公之美，獨擅往策。荀、衛、曹、張，方之蔑然，如負日月，似得神明。慨抱玉之徒勤，悲曲高而絕唱。分庭抗禮，未見其人。謝雲聲過其實，可爲於邑！」張懷瓘云：「顧公運思精微，襟靈莫測，雖寄跡翰墨，其神氣飄然，在煙霄之上，不可以圖畫間求。象人之美，張得其肉，陸得其骨，顧得其神。神妙亡方，以顧爲最。喻之書，則顧、陸比之鍾、張，僧繇比之逸少，俱爲古今之獨絕。豈可以品第拘？謝氏黜顧，未爲定鑒。」〈《梁書•外域傳》：「獅子國晉義熙初獻一玉像，高四尺二寸，玉色特異，製作非人工力。歷晉、宋朝，在瓦棺寺。寺內有戴安道手制佛五軀，及長康所畫《維摩詰》，時稱三絕。齊東昏侯取玉像爲寵妃釵釧，俄爾而東昏侯暴卒。」顧畫有《異獸古人圖》、《桓溫像》、《桓玄像》、《蘇門先生像》、《中朝名士圖》、《謝安像》、《阿谷處女扇畫招隱》、《鵝鵠圖》、《筍圖》、《王安期像》、《列女仙》、白麻紙《三獅子》、《晉帝相列像》、《阮修像》、《阮咸像》、《十一頭獅子》，白麻紙《司馬宣王像》、《劉牢之像》、《虎射豹雜鷙鳥圖》、《廬山會圖》、《水府圖》、《司馬宣王並魏二太子像》、《鳧雁水鳥圖》、《列仙畫》、《木雁圖》三、《天女圖》、行三龍圖》、絹六幅圖：山水、古賢、榮啟期、夫子阮沅湘並《水鳥》，屏風《桂陽王美人圖》、《蕩舟圖》、《七賢》、《陳思王詩》，並傳於後代。〉
顧愷之《論畫》曰：〈凡畫人最難，次山水，次狗馬。臺榭一定器耳，難成而易好，不待遷想妙得也。此以巧歷不能差其品也。〉《小列女》〈面如恨，刻削爲容儀，不畫生氣，又插置丈夫支體，不以自然。然服章與衆物既甚奇，作女子尤麗，衣髻俯仰中，一點一畫，皆相與成其艷姿，且尊卑貴賤之形，覺然易了，難可遠過之也。〉《周本記》〈重疊爾綸有骨法，然人形不如《小列女》也。〉《伏羲》、《神農》〈雖不似今世人，有奇骨而兼美好，神屬冥芒，居然有得一之想。〉《漢本記》〈季王首也。有天骨而少細美，至於龍顏一像，超豁高雄，覽之若面也。〉《孫武》〈大荀首也。骨趣甚奇，二婕以憐美之體，有驚劇之則，若以臨見妙裁，尋其置陳布勢，是達畫之變也。〉《醉客》〈作人形，骨成而製衣服慢之。亦以助醉神耳。多有骨俱，然藺生變趣佳作者矣。〉《穰苴》〈類孫武而不如。〉《壯士》〈有奔勝大勢，恨不盡激揚之態。〉《列士》〈有骨俱，然藺生恨急烈，不似英賢之慨，以求古人，未之見也。於秦王之對荊卿，及復大閑。凡此類，雖美而不盡善也。〉《三馬》〈雋骨天奇，其騰罩如躡虛空，於馬勢盡善也。〉《東王公》〈如小吳神靈居然爲神靈之器，不似世中生人也。〉《七佛》及《夏殷與大列女》〈二，皆衛協手，傳而有情勢。〉《北風詩》〈亦衛手。恐密於精思，名作，然未離南中，南中像興，即形布施之象轉，不可同年而語矣。美麗之形，尺寸之制，陰陽之數，纖妙之跡，世所並貴。神儀在心，面手稱其目者，玄賞則不待喻。不然真絕，夫人心之達，不可惑以衆論。執偏見以擬過者，亦必貴觀於明識。末學詳此，思過半矣。〉《清遊池》〈不見金鎬，作山形勢者，見龍虎雜獸，雖不極體，以爲舉勢，變動多方。〉《七賢》〈唯嵇生一像欲佳，其餘雖不妙合，以比前諸竹林之畫，莫能及者。〉《嵇輕車詩》〈作嘯人似人嘯，然容悴不似中散，處置意事既佳，又林木雍容調暢，亦有天趣。〉《陳太丘二方》〈太丘夷素似古賢，二方爲兩耳。〉《嵇興》〈如其人。〉《臨深履薄》〈兢戰之形，異佳有裁。自《七賢》以來，並戴手也。〉又愷之《魏晉勝流畫讚》曰：「凡將摹者，皆當先尋此要，而後次以即事。凡吾所造諸畫，素幅皆廣二尺三寸，其素絲邪者不可用，久而還正，則儀容失。以素摹素，當正掩二素，任其自正，而下鎮使莫動其正，筆在前運，而眼向前視者，則新畫近我矣。可常使眼臨筆止，隔紙素一重，則所摹之本遠我耳，則一摹蹉積蹉彌小矣。可令新跡掩本跡，而防其近內防內若輕物宜利其筆，重宜陳其跡，各以全其想。譬如畫山，跡利則想動，傷其所以嶷。用筆或好婉，則於折楞不雋；或多曲取，則於婉者增折。不兼之累，難以言悉，輪扁而已矣。寫自頸已上，寧遲而不雋，不使遠而有失。其於諸像，則像各異跡，皆令新跡彌舊本。若長短剛軟，深淺廣狹，與點睛之節，上下、大小、醲薄，有一毫小失，則神氣與之俱變矣。竹木土，可令墨彩色輕，而松竹葉醲也。凡膠清及彩色，不可進素之上下也。若良畫黃滿素者，寧當開際耳，猶於幅之兩邊，各不至三分。人有長短，今既定遠近，以矚其對，則不可改易闊促，錯置高下也。凡生人，亡有手揖眼視，而前亡所對者，以形寫神，而空其實對，荃生之用乖，傳神之趨失矣。空其實對則大失，對而不正則小失，不可不察也。一像之明昧，不若悟對之通神也。」又《畫雲臺山記》曰：「山有面，則背向有影，可令慶雲西而吐於東方清天中。凡天及水色，盡用空青，竟素上下以暎日。西去山，別詳其遠近：發跡東基，轉上未半，作紫石如堅雲者五六枚。夾岡乘其間而上，使勢蜿蟺如龍，因抱峯直頓而上。下作積岡，使望之蓬蓬然凝而上。次復一峯是石，東鄰向者峙峭峯，西連西向之丹崖，下據絕磵。畫丹崖臨澗上，當使赫巘隆崇，畫險絕之勢，天師坐其上，合所坐石及廕宜磵中，桃傍生石間，畫天師瘦形而神氣遠，據磵指挑，迴面謂弟子。弟子中有二人臨下，到身大怖，流汗失色。作王良穆然坐答問，而超昇神爽精詣，俯眄桃樹。又別作王趙趨：一人隱西壁傾巖餘見衣裾，一人全見室中，使輕妙泠然。凡畫人，坐時可七分，衣服彩色殊鮮微，此正蓋山高而人遠耳。中段東面丹砂絕㠋及廕，當使嵃㟞高驪，孤松植其上。對天師所壁以成磵，磵可甚相近。相近者，欲令雙壁之內，悽愴澄清，神明之居，必有與立焉。可於次峯頭作一紫石亭立，以象左闕之夾，高驪絕㠋。西通雲臺以表路。路左闕峯，似巖爲根，根下空絕，並諸石重勢，巖相承以合，臨東磵。其西，石泉又見，乃因絕際作通岡，伏流潛降，小復東出，下磵爲石瀨，淪沒於淵。所以一西一東而下者，欲使自欲爲圖。雲臺西北二面可，一圖岡繞之，上爲雙碣石，象左右闕，石上作孤遊生鳳，當婆娑體儀，羽秀而詳，軒尾翼以眺絕澗。後一段赤岓：當使釋弁如裂電。對雲臺西鳳所臨壁以成磵，磵下有清流。其側壁外面作一白虎，匍石飲水。後爲降勢而絕。凡三段山，畫之雖長，當使畫甚促，不爾不稱。鳥獸中時有用之者，可定其儀而用之。下爲磵，物景皆倒。作清氣帶山下三分倨一以上，使耿然成二重。」〈已上並長康所著，因載於篇。自古相傳脫錯，未得妙本勘校。〉
史道碩。〈上品下。〉孫暢之云：「道碩兄弟四人，並善畫，道碩工人、馬及鵝。」謝云：「碩與王微，並師荀、衛。王得其意，史傳其似。」〈《古賢圖》、《金谷圖》、《鵝圖》、《牛圖》、《七賢圖》、《七命圖》、《蜀都賦圖》、《三馬圖》、《八駿圖》、《服乘箴圖》、《酒德頌圖》、《琴賦圖》、《嵇中散詩圖》、《田家十月圖》、《馬圖》、《王駿戈船圖》、《梵僧圖》、《燕人送荊軻圖》，並傳於代。〉
謝稚，〈下品。〉陳郡陽夏人。初爲晉司徒主簿，入宋爲寧朔將軍、西陽太守。〈宋《鄧琬傳》有《稚子》、《列女》、《康侯像》、《列女母儀圖》、《列女貞節圖》、《列女賢明圖》、《列女仁智圖》、《列女傳》一、《遊仙翡翠篇》、《列女辯通圖》、《三馬伯樂圖》、《鸂𪄠圖》、《孝子圖》、《十弟子圖》、《三牛圖》、《濠梁圖》、《輕車迅邁圖》、《列女畫》、《秋興圖》、《孝經圖》、《列女圖》、《大列女圖》、《康侯圖》、《晉宣王及魏名臣像》、雜畫一、《楚令尹泣岐蛇圖》、《孟母圖》、《遊仙圖》、《秦王遊海圖》、《洛陽門翻車併水圖》、《汾陰醮鼎圖》、《符河陽圖》，並傳於代。〉
夏侯瞻。〈下品。〉謝云：「氣韻不足，精密有餘，擅名當代，事非虛美。」在第三品，毛惠遠下、戴逵上。〈《郢匠圖》、《高士圖》、《倕山圖》、《楚人祠鬼神圖》，傳於代。〉
嵇康，字叔夜，譙國銍人。能屬詞，善鼓琴，工書畫，美風儀。在魏拜中散大夫，入晉不仕。自以高潔難期，所與神交者，唯王戎、山濤等，爲竹林七賢而已。性巧絕，與向秀共鍛於柳樹下。鍾會，貴公子也，往訪之，康不禮焉。會構禍康於文帝，時年四十。〈見《晉書》。《獅子擊象圖》、《巢由圖》，傳於代。〉
溫嶠，字太真，太原祁人。秀朗有才鑒，善畫。明帝時官至平南將軍、江州刺史。年四十二。贈侍中大將軍，追封始安公，謚曰武。〈見孫暢之《述畫記》、《晉史》。〉
謝巖、曹龍、丁遠、楊惠、江思遠，已上五人，兼見孫暢之《畫記》。思遠，陳留圉人。有孝行高節。征西將軍庾亮請爲儒林參軍，其他辟召皆不就。年四十九。〈有傳。〉
王濛，字仲祖，晉陽人。放誕不羈，書比庾翼，丹青甚妙。頗希高達，常往驢肆家畫轜車。自云：「我嗜酒，好肉，善畫，但人有飲食、美酒、精絹，我何不往也？」特善清言，爲時所重。卒時年三十九。官至司徒左長史。〈《晉書》有傳，事見《中興書》。〉
戴逵，字安道，譙郡銍人。幼有巧慧，聰悟博學。善鼓琴，工書畫。爲童兒時，以白瓦屑、鷄卵汁和溲，作小碑子，爲《鄭玄碑》，時稱詞美書精，器度巧絕。其畫古人、山水極妙。十餘歲時，於瓦棺寺中畫，王長史見之云：「此兒非獨能畫，終享大名，吾恨不得見其盛時。」逵嘗就範宣學，范見逵畫，以爲亡用之事，不宜虛勞心思；逵乃與宣畫《南都賦》，范觀畢嗟歎，甚以爲有益，乃亦重畫。逵既巧思，又善鑄佛像及雕刻，曾造無量壽木像，高丈六，並菩薩。逵以古制樸拙，至於開敬，不足動心，乃潛坐帷中，密聽衆論。所聽褒貶，輒加詳研，積思三年，刻像乃成。迎至山陰靈寶寺，郄超觀而禮之，撮香誓曰。〈云云〉既而手中香勃然煙上，極目雲際。前後徵拜，終不起。太元二十一年也。〈見《晉書》及《宋書》及《逵別傳》、徐廣《晉記》、《會稽記》、《郭子》、劉義慶《世說》、宋朝《臨川王冥驗記》。此像今在越州嘉祥寺。今亦有逵手鑄銅佛並二菩薩，在故洛陽城白馬寺，隋文帝自荊南興皇寺取來。〉謝云：「情韻綿密，風趣巧拔。善圖賢聖，百工所範。荀衛之後，實稱領袖。」劉義慶云：「戴公從東出，謝太傅往見之。謝本輕戴，見之但論琴書而已。戴亡咎色，而說琴畫愈妙。謝知其量。」又「戴安道中年畫行像甚精妙，庾道季看之，語戴云：『神猶太俗，蓋卿世情未盡耳。』戴云：『惟務光當免卿此語耳。』」〈務光者，夏時人也。耳長七寸，好鼓琴、服蒲薤根。湯將伐桀，謀於光，光曰：「非吾事也。」湯曰：「伊尹何如？」光曰：「強力忍詬，不知其他。」湯克桀，以天下讓於光，光曰：「吾聞亡道之世，不踐其上，況讓我乎？」負石自沉於瀘水。見《列仙傳》。戴逵畫有《阿谷處女圖》、《孫綽高士像》、《胡人弄猿圖》、《濠梁圖》、《董威輦詩圖》、《孔子弟子圖》、《金人銘》、《三馬伯樂圖》、《三牛圖》、《向子平白畫》、《嵇阮像》、《稽阮十九首詩圖》、《五天羅漢圖》、《名馬圖》、《漁父圖》、《獅子圖》、《吳中溪山邑居圖》、《杜征南人物圖》，並傳前代。〉
逵子勃，〈下品。〉有父風。孫暢之云：「山水勝顧。」晉義熙初，以散騎郎徵，不至。〈見《宋書》。有《曹長孺像》、《三馬圖》、《九州名山圖》、《秦皇東游圖》、《朝陽穀神圖》、《風雲水月圖》，已上並傳於前代。〉
勃弟顒，字仲若，巧思亦逵之流。一門隱遁，高風振於晉宋。傳父之琴、書、丹青。凡所徵辟，並不起。宋太子鑄丈六金像於瓦棺寺，像成而恨面瘦。工人不能理，乃迎顒問之，曰：「非面瘦，乃臂胛肥。」既鋁〈音慮。〉減臂胛，像乃相稱，時人服其精思。年六十四。〈見《宋書•隱逸傳》及王智深《宋記》。〉
彥遠曰：漢明帝夢金人長大，頂有光明。以問羣臣。或曰︰「西方有神，名曰佛，長丈六，黃金色。」帝乃使蔡愔取天竺國優瑱玉畫釋迦像。仍命工人圖於南宮清涼臺及顯節陵上。以形制古樸，未足瞻敬。阿育王像，至今亦有存者，可見矣。後晉明帝、衛協，皆善畫像，未盡其妙。洎戴氏父子，皆善丹青，又崇釋氏，範金賦采，動有楷模。至如安道潛思於帳內，仲若憑知其臂胛，何天機神巧也！其後北齊曹仲達、梁朝張僧繇、唐朝吳道玄、周昉，各有損益。聖賢肹蠁，有足動人；瓔珞天衣，創意各異。至今刻畫之家，列其模範，曰曹、曰張、曰吳、曰周，斯萬古不易矣。
