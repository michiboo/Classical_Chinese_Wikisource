顧野王，字希馮，吳郡人。七歲通五經，善屬詞，能書畫。長為鴻儒，天象地理無不畢習。在梁為中領軍。時宣城王為揚州，野王善畫，王褒善書，俱為賓友，時號二絕。入陳，官至黃門侍郎，年六十三。贈右衛將軍。〈見《陳書》〉

蔣少遊，樂安博昌人。敏彗機巧，工書畫，善畫人物及雕刻。雖有才學，常在剞劂繩墨之間，園湖城殿之側。識者歎息，少遊坦然。以為已任，不告疲勞。官至將作大匠、太常少卿、前將軍、都水，兼此四官，贈龍驤將軍、青州刺史。溢曰「質」。〈見《後魏書》。時有郭善明、侯文和、柳儉、閔文和、郭道興，並以巧思稱〉彥遠以德成而上、藝成而下，鄙亡德而有藝也。君子依仁遊藝，周公多才多藝，貴德藝兼也。茍亡德而有藝，雖執廝役之勞，又何興歎乎！
楊乞德，封新鄉侯。歸心釋門，施身入寺。善畫佛像，價陵曇度。
王由，字茂道，善書畫。摹畫佛像，為時所服。官至東萊太守。〈見《後魏書》〉
祖班者，東魏人，善畫。〈見《三國典略》〉

高孝珩，世宗第二子，封廣寧郡王、尚書令、大司徒、司州牧。博涉多才藝，嘗於廳事壁上畫蒼鷹，睹者疑其真，鳩雀不敢近。又畫《朝士圖》，當時絕妙，為周師所虜。授開封縣侯。孝珩亦善音律，周武宴齊君臣，自彈琵琶，命孝珩吹笛。〈見《北齊書》〉
蕭放，字希逸，梁武帝猶子也。為本朝著作郎，入齊待詔詞林館，善丹青，因於宮中監諸畫工。帝令采古來麗美詩及賢哲充畫圖。帝甚善之，與楊休之同撰《禦覽》，加鎮東大將軍、散騎常侍。〈見《北齊書》〉
楊子華〈中品上〉，世祖時任直閣將軍員外、散騎常侍。嘗畫馬於壁，夜聽蹄嚙長鳴，如索水草。圖龍於素，舒捲輒雲氣縈集。世祖重之，使居禁中。天下號為畫聖。非有詔不得與外人畫。時有王子沖善棋通神，號為二絕。〈見《北齊史》〉閻立本云：「自像人已來，曲盡其妙，簡易摽美，多不可滅，少不可逾。其唯子華乎！」僧琮云：「在孫下田上。李六在上品，張下鄭上。」〈《斛律金像》、《北齊貴戚遊苑圖》、官苑人物屏風、《鄴中百戲》、《獅猛圖》並傳於代〉
田僧亮〈下品〉官至三公、中郎將。入周，為常侍。當時之名高於董、展。僧琮云：「挺特生知，不由師授。田家一種，古今獨絕。在楊子華下。」〈竇蒙云：「非獨田家，眾藝皆妙。楊、孫之次，董、展上流。彥遠以僧亮畫意類於展而不如展之精密也〉李云：「田、楊聲實與董、展相侔，備道形似。田氏野服柴車，名為絕筆，與楊契丹同在上品。董展之下。」
劉殺鬼〈下品〉，與楊子華同時，世祖俱重之。畫鬥雀於壁間，帝見之為生，拂之方覺。常在禁中錫賫鉅萬，任梁州刺史。〈見《北齊書•詞苑傳》〉
曹仲達，本曹國人也。北齊最稱公能畫梵像，官至朝散大夫。〈國朝宣律師撰《三寶感通記》具載仲達畫佛之妙，頗有靈感〉僧琮云：「曹師於袁，冰寒於水。外國佛像，亡兢於時。」〈盧思道、斛律明月、慕容紹宗等像，《弋獵圖》、《齊武臨軒對武騎名馬圖》傳於代〉
殷英童，善畫兼楷隸。
高尚士〈中品〉，徐德祖〈下品〉，曹仲璞，已上三人並是當時名手。

馮提伽，北平人也。官至散騎常侍，兼禮部侍郎。志尚清遠，後避周末之亂，傭畫並汾之間。竇蒙云：「寺壁皆有合作，風格精密，動若神契。」彥遠按：提伽之跡，未甚精密。山川草樹宛然，塞北車馬為得意。人物非所長。

閻毗，榆林盛樂人，工篆隸，善丹青。當時號為臻絕。周武帝時拜儀同三司，隋帝愛其才藝，令侍東宮。數以雕麗之物，取悅於皇太子。拜車騎將軍。煬帝令毗修輦輅，多所損益。與宇文愷參詳故實，並推巧思。官至朝散大夫、將作少監。〈見《隋書》。時有何稠、宇桂林、劉龍、龍弟袞，並有巧思，絕世過人〉
展子虔〈中品下〉，歷北齊、周、隋。在隋為朝散大夫、帳內都督。僧琮云：「觸物留情，備皆妙絕。尤善臺閣、人馬、山川，咫尺千里。」李云：「董展同品，董有展之車馬，展亡董之臺閣。」〈法華變、白麻紙《長安車馬人物圖》、《弋獵圖》、雜宮苑南郊、白畫《王世充像》、《北齊後主幸晉陽圖》、《朱賣臣覆水圖》並傳於代〉
鄭法士〈中品上〉，在周為大都督、左員外侍郎、建中將軍，封長社縣子。入隋，授中散大夫。僧琮云：「取法張公，備該萬物。後來冠冕，獲擅名家。在孫尚子上。」李云：「伏道張門，謂之高足，鄰幾睹奧，具體而微。氣韻摽舉，風格遒俊。麗組長纓，得威儀之樽節；柔姿綽態，盡幽閑之雅容。至乃百年時景，南鄰北裏之娛，十月車徒，流水浮雲之勢，則金張意氣，玉石豪華，飛觀層樓，間以喬林。嘉樹碧潭，素瀨糅以；雜英芳草，必暖暖然，有春臺之思。此其絕倫也。江左自僧繇已降，鄭君是稱獨步。在上品楊子華下、孫尚子上。」〈按：鄭法輪、鄭德文、袁昂、陳善見、劉烏、閻立本皆師鄭公，各有形似，識者方辯之。《禽盧明月像》、《阿育王像》、《陳玄英像》、《責戚屏風》、《洛中人物車馬》、《隋文帝入佛堂像》、《北齊畋遊像》、《楊素賀若弼像》、並《遊春苑圖》並傳於代〉彥遠以李大夫所許鄭在楊下，此非允當，鄭合在楊土。
法士弟法輪〈中品上〉，李云：「屬意溫雅，用筆調潤，精密有餘，高奇未足。輿馬之際，難與比肩，比其兄為劣。及其辟臺苑，恣登臨，羅綺如春，芳菲似雪，亦為絕塵也。」僧琮云：「法輪精密有餘，不近師匠，全範士體，先圖寺壁。本效張公，為步不成，諒非高雅。前賢品第，以此失之。」法士子德文〈中品〉，李云：「筆跡纖懦，英靈銷歇。與法輪、劉烏同。」
孫尚子〈上品中〉，睦州建德縣尉。僧琮云：「師模顧陸，骨氣有餘。鬼神特所偏善，婦人亦有風態。在法士下、子華上。」竇蒙云：「鞍馬樹石，法士不如，與顧、陸異跡，豈獨鬼神而已？」李云：「孫、鄭共師於張，鄭則人物樓臺，當霸雄伯；孫則魑魅魍魎，參靈酌妙。善為戰筆之體，甚有氣力。衣服手足，木葉川流，莫不戰動。唯鬚髮獨爾調利。他人效之，終莫能得，此其異態也。在上品鄭下、董展上。」〈《美人圖》、屋宇鬼神，傳於代〉
董伯仁〈中品上〉，汝南人也。多才藝，鄉裏號為「智海」。官至光祿大夫、殿中將軍。僧琮云：「綜敘多端，尤精位置。屏障一種，亡愧前賢。在陳善見下。」竇蒙云：「樓臺人物，曠絕今古。雜畫巧瞻，高視孫、田，乃變化萬殊，何止屏風一種？」李云：「董與展，皆天生縱任，亡所祖述。動筆形似，畫外有情，足使先輩名流動容變色。但地處平原，闕江山之助；跡參戎馬，少簪裾之儀。此是所未習，非其所不至。若較其優劣，則欣戚笑言，皆窮生動之意；馳騁弋獵，各有奔飛之狀。必也三昧輪奐，董氏造其微；六轡沃若，展生居其駿，董有展之車馬，展亡董之臺閣。」汝南今多畫跡，是其絕思。石泉公王方慶觀之而歎曰：「向使展、董二人與江東諸子易地而處，張侯已降，鹹應病足。」鑒者以為知言。初董與展同召入隋室，一自河北，一自江南。初則見輕，後乃頗采其意。古來詞人亦有此累。〈《周明帝畋遊圖》、雜畫臺閣樣、彌勒變、《弘農田家圖》、《隋文帝上廄名馬圖》，傳於代〉
楊契丹〈上品中〉，宮至上儀同。僧琮云：「六法備該，甚有骨氣。山東體制，允屬伊人。在閻立本下。」〈竇云：「契丹之跡，非不推富，比之董展則乏精微。」〉李云：「田楊聲侔董展。昔田楊與鄭法士同於京師光明寺畫小塔，鄭圖東壁、北壁，田圖西壁、南壁，楊畫外邊四面，是稱三絕。楊以簟蔽畫處，鄭竊觀之，謂楊曰：『卿畫終不可學，何勞鄣蔽？』楊特托以婚姻，有討門之好。又求楊畫本，楊引鄭至朝堂，指宮闕衣冠車馬曰：『此是吾畫本也』。由是鄭深歎服。」〈光明寺後為大雲寺，今長安懷遠裏也〉又寶剎寺一壁佛涅槃變、維摩詰等，亦為妙作，與田同品。〈《隋朝正會圖》、《幸洛陽圖》、《豆盧寧像》、《貴戚遊宴圖》雜佛變，傳於代〉
劉烏〈下品〉，僧琮云：「師於鄭屏、鄣有功。其於綿密獨越倫輩。」李云：「學於鄭，不少風格，但未遒耳。」
陳善見〈下品〉，僧琮云：「準的於鄭遒媚，溫潤則不及之。」裴孝源云：「二閻、袁、陸、張之外，學者陳善見、王知慎之流，萬得其一。固未及於風格，尚汲汲於形似。今之所蓄，皆善見寫榻，都非楊、鄭之真矣。」
江志〈中品〉，僧琮云：「筆力勁健，風韻頓挫。模山擬石，妙得其真。」
李雅〈下品〉，為滕王庫直〈或雲秦王〉。僧琮云：「神氣抑楊，獨越倫伍。聖僧形制，是所尤工。」竇云：「佛像鬼神，法士以下，僧繇之亞，契丹善見未可比之。」
王仲舒〈下品〉，僧琮云：「北面孫公，風骨不逮，精熟潤媚，推於名輩。」
閻思光〈下品〉，解悰〈下品〉，程瓚〈下品〉，已上三人並隋朝名手。
尉遲跋質那，西國人。善畫外國及佛像，當時擅名，今謂之大尉遲。〈《六番圖》、《外國寶樹圖》，又有《婆羅門圖》傳於代〉
天竺僧曇摩拙義，亦善畫。隋文帝時自本國來，遍禮中夏阿育王塔。至成都雒縣大石寺，空中見十二神形，便一一貌之，乃刻木為十二神形於寺塔下，至今在焉。〈具《三寶感通記》〉
