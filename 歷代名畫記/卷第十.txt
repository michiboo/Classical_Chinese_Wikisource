王維，字摩詰，太原人。年十九，進士擢第，與弟縉竝以詞學知名。官至尚書、右丞，有高致，信佛理。藍田南置別業，以水木琴書自娛。工畫山水，體涉今古。人家所蓄，多是右丞指揮工人布色原野，簇成遠樹，過於樸拙，復務細巧，翻更失真。清源寺壁上畫輞川，筆力雄壯，常自製詩曰：「當世謬詞客，前身應畫師。不能捨餘習，偶被時人知。」誠哉是言也。余曾見破墨山水，筆跡勁爽。
張諲，官至刑部員外郎，明易象，善草隸，工丹青，與王維、李頎等為詩酒、丹青之友。尤善畫山水。王維答詩曰：「屏風誤點惑孫郎，團扇草書輕內史。」李頎詩曰：「小王破體閑文策，落日黎花照空壁。書堪記室妒風流，畫與將軍作勍敵。」〈畫，一作書〉
劉方平，工山水、樹石，汧國公李勉甚重之。
王熊，官至潭州都督，嘗與張燕公唱和詩句，善湘中山水，似李將軍。〈意緒不卑，但筆跡輕細〉
王象有，畫《鹵簿圖》，傳於代。或雲是熊兄弟。
田琦，雁門人。武德功臣兵部尚書德平之子，善寫貌人物，官至汝南太守。尤善八分小篆，寫《洪崖子橘術圖》，傳於代。〈本一作僮〉
竇師綸，字希言、納言，陳國公抗之子。初為太宗秦王府恣議、相國錄事參軍，封陵陽公。性巧絕，草創之際，乘輿皆闕。敕兼益州大行臺檢校。修造凡創瑞錦宮綾，章彩奇麗，蜀人至今謂之陵陽公樣。官至太府卿，銀、方、邛三州刺史。高祖、太宗時內庫瑞錦對雉、鬥羊、翔鳳、遊麟之狀，創本師綸，至今傳之。
江都王緒，霍王元軌之子，太宗皇帝猶子也。多才藝，善書畫。鞍馬擅名，垂拱中官至金州刺史。
時有李逖者，工畫蠅蝶蜂蟬之類。
李平鈞，宗室也。淮安王神通之曾孫，為江陵府法曹參軍、汴州陳留令。平鈞工山水、小篆。平鈞之叔李權工八分，叔樞工小篆。
崔陽元、李炅、張惟亙、李滔、張通、耿昌言、弟昌期，已上七人併工山水雜畫。通尤精贍。
周古言，中宗時善寫貌及婦女。〈有《宮禁寒食圖》、《秋思圖》傳於代〉
時有嚴杲、楊德本，竝吳人，善雜畫。
貝俊〈一作具俊〉、李韶、魏晉孫、蒯廉，已上四人併工花鳥。俊尤工鷹鶻，蒯廉最為妙。
白旻，官至同州澄城令。工花鳥鷹鶻，觜爪鮮利，甚得其趣。旻善歌，常醉酣歌闋，便畫自娛。
韓嶷，工婦女雜畫，善布色。
時有宇文肅，善小畫、金玉鐫刻之樣、禽獸葩葉之能。高江、車道政二人並善寫貌。道政兼善佛事，跡簡而筆健。
嗣滕王湛然，貞元四年為殿中監兼禮部尚書，回鶻使。善畫花鳥蜂蝶，官至檢校兵部尚書、太子詹事，年八十四。
齊皎，高陽人。父玘，檢校兵部郎中。皎善外番人馬，工山水，學小楷、古篆，善射，曉音律。建中四年，官至澤州刺史，年五十五。彥遠大父高平公有重沒，皎每以書畫及篇章求知焉。至今予家篋笥中猶有齊君少年時書畫。觀其意趣雖高，筆力未勁，後見其功用至者，則雄壯矣。〈一本雲名皎〉
皎弟映，性雅正，好學，善山水。貞元元年，為中書舍人。二年拜中書侍郎平章事、河間縣男。三年貶官夔州，七年為桂府觀察使，轉江西觀察使。十一年贈禮部尚書，謚曰「忠」，年四十八。初映於東都舉進士，應宏詞。彥遠曾祖魏國公為河南尹兼留守，愛其藝，每加獎焉。奏為河南府參軍。及魏公罷相為左僕射，映已拜相矣。魏公再入中樞，映已貶官夔州。〈一本名映〉
朱審，吳興人。工畫山水，深沈環壯，險黑磊落，湍瀨激人，平遠極目。建中年頗知名。
王宰，蜀中人，多畫蜀山，玲瓏窳窆，巉差巧峭。
畢宏，大曆二年為給事中。畫松石於左省廳壁，好事者皆許之。改京兆少尹，為左庶子。樹石擅名於代，樹木改步變古，自宏始也。
楊公南，名炎，華陰人。孝著三代，門樹六闕。風骨俊秀，神情爽邁。善山水，高奇雅贍。大曆四年為中書門下侍郎，建中元年遷左僕射流貶，年五十五。余觀楊公山水圖，想見其為人，魁岸灑落也。
史瓚，官至省郎，善畫鞍馬人物。
裴諝，字士明，河東人。以明經進。畫山水極有思。貞元中為吏部侍郎兼御史大夫。四年為太子賓客、左散騎常侍。五年為兵部侍郎、河南尹。貞元元年，年七十五，贈兵部尚書。
韋鑒，工龍馬，妙得精氣。
鑒弟鑾，工山水松石，雖有其名，未免古拙。
鑒子鷗，工山水，高僧、奇士、老松、異石，筆力勁健，風格高舉。善小馬、牛羊、山原。俗人空知鷗善馬，不知松石更佳也。咫尺千尋，駢柯攢影，煙霞翳薄，風雨颼颼，輪囷盡揠。蓋之形宛轉，極盤龍之狀。〈《天竺胡僧圖》、《渡水僧圖》、《小馬放牧圖》並傳於代〉
張璪，字文通，吳郡人。初相國劉晏知之，相國王縉奏檢校祠部員外郎、鹽鐵判官。坐事，貶衡州司馬，移忠州司馬。尤工樹石、山水，自撰《繪境》一篇，言畫之要訣，詞多不載。初畢庶子宏擅名於代，一見驚歎之，異其唯用禿毫，或以手摸絹素，因問璪所受。璪曰：「外師造化，中得心源。」畢宏於是閣筆。彥遠每聆長者說璪以宗黨常在予家，故予家多璪畫。曾令畫八幅山水障，在長安平原里。破墨未了，值朱泚亂京城騷擾，璪亦登時逃去。家人見畫在幀，蒼忙掣落，此障最見張用思處。又有士人家有張松石幛，士人云亡，兵部李員外約好畫成癖，知而購之，其家弱妻已練為衣裏矣，唯得兩幅雙松一石在焉。嗟惋久之，作《繪練紀》，述張畫意極盡，此不具載。〈見《李約員外集》〉
陳曇，字玄成，國初丞相叔達之後。明經出身。河南尹嚴武薦為參軍，昭義軍節度使李抱真辟為從事。貞元十四年官至衡州刺史、邕管經略使兼御史中丞。工山水，有情趣，但峰巒少奇，往往繁碎。
顧況，字逋翁，吳興人。不修撿操，頗好詩詠，善畫山水。初為韓晉公江南判官，又為著作佐郎。久次不遷，乃嘲誚宰相，為憲司所劾。貞元五年貶饒州司戶，居茅山以壽終。有《畫評》一篇，未為精當也。
鄭審，事具彥遠所撰《彩箋詩集》。
沈寧，亦善樹石山水，有格律。師張璪而少劣。
劉商，官至檢校禮部郎中、汴州觀察判官。少年有篇，詠高情工，畫山水樹石。初師於張璪，後自造真為意。自張貶竄後，嘗惆悵賦詩曰：「苔石蒼蒼臨澗水，溪風裊裊動松枝。世間惟有張通會，流向衡陽那得知？」或雲商後得道。
劉整，任秘書省正字，善山水，有氣象。時有劉之奇，亦能山水。
邊鸞，善畫花鳥，精妙之極。至於山花園蔬，亡不遍寫。為右衛長史。花鳥冠於代，而有筆跡。
於錫，善畫花鳥及雞。
強穎，善水鳥。
梁廣，工花鳥，善賦彩，筆跡不及邊鸞。
陳庶，揚州人。師邊鸞花鳥，尤善布色。
陳恪，工山水，師張鄭，有氣韻。人物、鞍馬、蟲禽並精於積，善山水，妙過於父。〈一雲陳格〉
戴重席，工子女，極精細。
周昉，字景玄，官至宣州長史。初效張萱畫，後則小異，頗極風姿。全法衣冠，不近閭里。衣裳勁簡，彩色柔麗。菩薩端嚴，妙創水月之體。〈《蜂蝶圖》、《按箏圖》、《楊真人陸真人圖》、《五星圖》傳於代〉
趙博文，尚書左丞涓之子也。畫子母犬兔，善寫貌。應進士不第。兄博宣亦解畫。
太原王朏，終劍南刺史。師昉畫子女、菩薩，但不及昉之精密。余大父高平公首末提獎之。
鄭寓，善果之後也。學昉畫天王菩薩，有思。
韓滉，字太沖，官至金紫光祿大夫、浙東西兩道節度使、左僕射同平章事，封晉國公。貞元三年，年六十五，贈太傅，謚「忠肅」。工隸書、章草、雜畫，頗得形似。牛羊最佳。
戴嵩，韓晉公之鎮浙右署為巡官。師晉公之畫，不善他物，唯善水牛而已。田家川原亦有意。
嵩弟嶧，亦善水牛。
李漸，官至沂州刺史。善番人、番馬、騎射、射鵰、放牧。川原之妙，筆跡氣調，古今亡儔。
子仲和，能繼其藝而筆力不及其父。今相國令狐公奕代為相，家富圖畫，即沂州外孫家有小畫，人馬幛是尤得意者。憲宗曾取置禁中，後卻賜還，嘗以示余。
蕭祐，畫山水甚有意思。為桂州觀察使。
周太素，終尚書郎。善畫花鳥、佛像。
曲庭，善山水。格不甚高，但細巧耳。
蕭悅，協律郎。工竹一色有雅趣。
張志和，字子同，會稽人。性高邁不拘檢，自稱煙波釣徒，著《玄真子》十卷。書跡狂逸，自為漁歌，便畫之甚，有逸思。蕭宗朝官至左金吾衛錄事參軍。本名龜齡，詔改之。顏魯公與之善，陸羽等嘗為食客。
侯莫陳廈，字重構，工山水，用意極精。
會稽僧道芬、鄭町處士〈滎陽人〉、梁洽處士、天臺項容處士、青州吳恬處士〈一名玢，字建康〉，已上併畫山水。道芬格高，鄭町淡雅，梁洽美秀，項容頑澀，吳恬險巧。恬有《畫山水錄》，記平生所畫，在絹素者，凡百餘面傳之。好事自云：「初夢寐有神人，指授畫法。」恬好為頑石，氣象深險，能為雲而氣象蓊裕。
王默師項容，風顛酒狂，畫松石山水，雖乏高奇，流俗亦好。醉後以頭髻取墨抵於絹畫。王默早年授筆法於台州鄭廣文處。貞元末於潤州歿，舉柩若空，時人皆雲化去。平生大有奇事。顧著作知新亭監時，默請為海中都巡。問其意，雲要見海中山水耳。為職半年解去，爾後落筆有奇趣。顧生乃其弟子耳。彥遠從兄監察御史厚與余具道此事，然余不甚覺默畫有奇。
