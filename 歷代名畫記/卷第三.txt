前代御府，自晉、宋至周、隋，收聚圖畫，皆未行印記，但備列當時鑒識藝人押署。
宋
齊
梁
陳
北齊
隋
大業年月日。〈奉勅裝。〉
開皇年月日。〈內史薛道衡署名跋尾。〉
亦有開皇年月日。〈參軍事學士諸葛穎、諮議參軍開府學士柳顧言、釋智果。〉
唐朝武德初，秦王府跋尾。〈主薄上開府薛收、文學褚亮，亦有褚亮下更署虞世南姓名。〉
貞觀中，褚河南等監掌裝背，並有當時鑒識人押署跋尾官爵姓名，貞觀十一年月日。〈兵曹史樊行整裝，合若干紙，宣義郎行參軍李德穎、數功曹參軍金川縣開國男平儼、典司馬行相州都督府司馬蘇勗監、銀青光祿大夫行黃門侍郎扶風縣開國男韋挺監。〉
十二年月日。〈題署同十一年。〉
十三年月日。〈將仕郎直弘文館臣王行直裝，起居郎臣褚遂良監，司空許州都督趙國公臣無忌、開府儀同三司尚書左僕射太子少師梁國公臣玄齡、特進尚書左僕射申國公臣士廉、特進鄭國公臣徵、吏部尚書臣君集、［犯法後亦有揩卻處。］中書駙開馬都尉安德郡開國公臣楊師道、左衛大將軍武陽縣開國公臣李大亮、光祿大夫民部尚書莒國公臣唐儉、光祿大夫禮部尚書河間郡王臣孝恭、刑部尚書彭城縣開國公臣劉德威、兼太常卿扶風縣開國男臣韋挺、少府監安昌縣開國男臣馮長命、銀青光祿大夫行尚書左丞濟陽縣開國男臣唐皎。亦有不署馮長命、唐皎二人官爵姓名者。〉
十四年月日。〈將仕郎直弘文館臣張龍樹裝，某官士廉、某官徵、某官楊師道、起居郎臣褚遂良。亦有蔡臣撝裝。其玄齡、士廉、魏徵、師道、君集官爵姓名並同。師道後有左屯衛大將軍上柱國通川縣開國男臣姜行本。〉
十五年十六年月日。〈文林郎臣張龍樹裝，行起居郎臣褚遂良、楊師道、魏徵、房玄齡，官爵並同上。房玄齡後，無已下人姓名。〉
十七年十八年月日。〈守黃門侍郎褚遂良監，亡他人官爵姓名，是開元中割卻。〉
十九年月日。〈褚遂良監，亡他人官爵姓名，是開元中割卻。〉
開元中，玄宗購求天下圖書，亦命當時鑒識人押署跋尾，劉懷信等亦或割去前代名氏，以己等名氏代之。開元五年月日。〈陪戎副尉王思忠裝，亦有張龍樹裝，王行真裝，史林郎直秘書省臣王知逸監，宣義郎行左司御率府錄事參軍臣劉懷信監，十年賜名匪矜，宣義郎行左驍衛率府倉曹參軍臣陸元悌監，後至十一年爲給事中，賜名堅，直集賢承讓郎行左金吾樹長史臣魏哲監，左散騎常侍崇文館學士上柱國舒國公臣褚無量、開府儀同三司上柱國梁國公臣姚崇、秘書監侍讀昭文館學士上柱國常山縣開國公臣馬懷素、銀青光祿大夫行中書侍郎同中書門下平章事監修國史上柱國許國公臣蘇頲、銀青光祿大夫守吏部尚書兼侍中監修國史上柱國廣平郡開國公臣宋璟。〉
十年月日。〈王思忠裝，同上，使承議郎守殿中丞知中尚書作事安昌縣開國男臣馮紹正、使朝議大夫簡較少府監臣陳義。〉
十五年月日。〈王府大農李仙舟裝背，內使尹奉祥監，是集賢書院書畫。〉
建中十年月日。〈臣賀遂奇、劉逸江等，簡較副使掖庭令茹蘭芳、副使內寺伯臣宋遊瓌。〉
已上跋尾押署，書畫多同此例，今略舉大例言之，餘不具載。
太宗皇帝自書「貞觀」二小字，作二小印。
玄宗皇帝自書「開元」二小字，成一印。
又有「集賢印」、「秘閣印」、「翰林印」。〈各以判司所收掌圖畫定印。〉
又有弘文之印，恐是東觀舊印，印書者，其印至小。
更有「元和之印」，恐是官印，多印搨本書畫。
諸好事家印，有東晉僕射「周覬」印，古小雌字。
又有梁朝「徐僧權」印。
唐朝魏王泰印。
太平公主駙馬武延秀玉印，胡書四字，梵音雲︰三藐母馱。
故潤州刺史贈左散騎常侍徐嶠之印。
嶠之子，吏部侍郎會稽郡公徐浩，浩子璹印。
議郎竇蒙印、蒙弟范陽公曹竇臮印。
延王友竇永二小字印。
金部郎中劉繹印。
起居舍人李造印。
鄂州司馬張懷瓘、弟盛玉府司馬懷瓌印。
劍州司馬劉知章印。
光祿大夫中書令上柱國趙國公鍾紹京印。
彥遠高祖中書令河東公印。
曾祖相國魏國公印。
祖相國高平公二字小印。
又有「鵲瑞」二字同爲一印。
故相國司徒汧國公李勉印。
汧國公之子兵部員外郎李約印。
又故相趙國公李吉甫印。
故御史大夫黎榦印。
故桂州觀察使蕭祐印。
故相國晉公韓滉印。
故相國鄴侯李泌印。
故犯法人宰相王涯印。
僕射馬總印。
宣州長史周昉印。
劍州刺史王朏印。
張敦簡印。
別有
已上並未尋討去處，皆是鑒賞寶玩之家印記，並可爲驗證。
又有褚氏印，非褚河南之印也。
此外更有諸家印署，皆非鑒識，但偶獲圖畫，便即印之，不足爲證驗，故不具錄。若不識圖畫，不煩空驗印記。雖然，自古及近代御府、購求之家，藏蓄傳授閱翫，其人至多，是以要明跋尾印記，乃是書畫之本業耳。
自昔代已前，裝背不佳。宋時范曄，始能裝背。宋武帝時徐爰，明帝時虞龢、巢尚之、徐希秀、孫奉伯，編次圖書，裝背爲玅；梁武帝命朱異、徐僧權、唐懷充、姚懷珍、沈熾文等，又加裝護。國朝太宗皇帝，使典儀王行真等裝褫，起居郎褚遂良、較書郎王知敬等監領。凡圖書本是首尾完全著名之物，不在輒議割截移改之限；若要錯綜次第，或三紙五紙，三扇五扇，又上、中、下等相揉雜，本亡銓次者，必宜與好處爲首，下者次之，中者最後。何以然？凡人觀畫，必銳於開卷，懈怠將半，次遇中品，不覺留連，以至卷終。此虞龢論裝書畫之例，於理甚暢。凡煮糊，必去筋，稀緩得所，攪之不停，自然調熟。余往往入少細研薰陸香末，出自拙意，永去蠹而牢固，古人未之思也。汧國公家背書畫，入少蠟，要在密潤，此法得宜。〈趙國公李吉甫雲︰「背書要黃硬。」余家有數帖黃硬書，都不堪。〉候陰陽之氣以調適，秋爲上時，春爲中時，夏爲下時。暑溼之時不可用。勿以熟紙背，必皺起；宜用白滑漫薄大幅生紙，紙縫先避人面及要節處。若縫縫相當，則強急，卷舒有損，要令參差其縫，則氣力均平。太硬則強急，太薄則失力，絹素彩色，不可擣理。紙上白畫，可以砧石妥帖之，宜造一大平案，漆板朱界，制其曲直。古畫必有積年塵埃，須用皂莢清水數宿漬之，平案扦去其塵垢，畫復鮮明，色亦不落。補綴擡策，油絹襯之，直其邊際，密其隟縫，端其經緯，就其形制，拾其遺脫，厚薄均調，潤潔平穩。然後乃以鏤沉檀爲軸首，或褁鼊束金爲飾，白檀身爲上，香潔去蟲。小軸白玉爲上，水精爲次，琥珀爲下；大軸杉木漆頭，輕圓最妙。前代多用雜寶爲飾，易爲剝壞，故貞觀開元中，內府圖書，一例用白檀身，紫檀首，紫羅褾織成帶，以爲官畫之褾。或者雲︰「書畫以褾軸賈害，不宜盡飾。」余曰︰「裝之珍華，裛之藻繡，緘縢蘊藉，方爲宜稱；〈其古之異錦，具李章武所集《錦譜》。〉必若大盜至焉，亦何計寶惜。梁朝大聚圖書，自古爲盛，湘東之敗，煙焰漲天，此其運也。況乎私室寶持，子孫不肖，大則胠篋以遺勢家，小則舉軸以易朝饌，此又時也，亦何嗟乎？」

太清宮〈殿內絹上寫玄元真是吳。〉
薦福寺〈天后飛白書額。〉
興善寺　殿內壁畫至妙，失人名。〈按裴《錄》云：「此寺有劉烏畫。」恐是。〉
慈恩寺　塔內面東西間，尹琳畫，西面菩薩騎獅子，東面騎象。
龍興觀　大門內吳畫神，已摧剝。
唐安寺　塔下尹琳、李真畫。
光宅寺　東菩薩院內北壁東西偏，尉遲畫《降魔等變》，殿內吳生、楊廷光畫。又尹琳畫《西方變》。
玄真觀　殿內玄元及侍真座上，陳靜心畫樂天及神。殿內外，程雅、陳靜心畫。
資聖寺〈殷仲容題額。〉　檀章畫中三門東牕間。
寶剎寺　佛殿南，楊契丹畫湼槃等變相。〈與裴《錄》同。據裴《畫錄》，亦有鄭畫，今不見也。〉西廊陳靜眼畫《地獄變》，又有楊廷光畫。
興唐寺　三門樓下，吳畫神。
菩提寺　佛殿內東西壁，吳畫神鬼，西壁工人布色損。
萬安觀　公主影堂東北小院南行，屋門外北壁，李昭道畫山水。
淨域寺〈據裴《畫錄》，此寺有孫尚子畫，今不見。〉
景公寺　東廊南間，東門南壁，畫行僧，轉目視人。
青龍寺　中三門外東西，王韶應畫。殿上東西向二神，吳生畫。
安國寺　東車門直北東壁，北院門外畫神兩壁，及梁武帝、郗後等，並吳畫，並題。
開元觀　西廊院天尊殿前龍虎君、《明真經變》，及西壁，並楊廷光畫。門西上下，楊仙喬畫。
雲花寺　小佛殿有趙武端畫《淨土變》。
寶應寺　多韓幹白畫，亦有輕成色者。
咸宜觀　三門兩壁及東西廊，並吳畫。
永壽寺　三門裡，吳畫神。
千福寺〈在安定坊。會昌中，毀寺後卻置，不改舊額。〉　寺額上官昭容書。〈毀寺後有僧收得，再置卻懸之。〉中三門外東行南，太宗皇帝撰《聖教序》。〈弘福寺沙門懷仁集王右軍書。〉西行，楚金和尚《法華感應碑》、〈顏魯公書，徐浩題額。〉碑陰。〈沙門飛錫撰，吳通微書。〉
崇福寺〈武后題額。〉　西庫，牛昭、王陁子畫山水。
化度寺〈殷仲容題額。〉　楊廷光、楊仙喬畫《本行經變》，盧稜伽畫《地獄變》，今殘兩頭少許耳。
溫國寺　淨王院，尹琳畫，三門內吳畫鬼神。南北牕門，畫神，失人名。
定水寺〈王羲之題額，從荊州移來。〉　殿內東壁北二神、西壁三帝釋，並張僧繇畫。〈從上元縣移來。〉餘七神及下小神，並解倩畫。
奉恩寺　中三門外西院北，尉遲畫本國王及諸親族。次塔下小畫，亦尉遲畫。此寺本是乙僧宅。
龍興寺　佛殿，鄭法輪畫。
懿德寺　三門樓下兩壁神，中三門東西《華嚴變》，並妙。
勝光寺　西北院小殿南面東西偏門上，王定畫行僧，及門間菩薩圓光。
西明寺〈玄宗朝南薰殿學士劉子臯書額。〉　入西門南壁，楊廷光畫神兩鋪，成色損。
淨法寺　殿後，張孝師畫《地獄變》。
空觀寺　本周時村佛堂，遶壁當時名手畫。佛堂在寺東廊南院，佛殿南面東西門上，袁子昂畫。又有三絕，是佛殿門扇，孔雀及二龍。
崇聖寺　西殿內，董伯仁畫。
淨景寺〈殷仲容題額。〉
濟度寺〈殷仲容題額。〉
玄都觀　殿內，范長壽畫。
海覺寺〈歐陽詢題額。〉　三門內，王韶應畫，小殿前面，董畫像。
壽果寺　殿內畫甚妙，失人名。
紀國寺　西禪院小堂，鄭法輪畫，甚碎。
褒義寺　殿後東西畫，似是王定。
大雲寺　東浮圖北有塔，俗呼爲七寶塔，隋文帝造，馮提伽畫，瘦馬並帳幕、人物，已剝落。又東壁北壁，鄭法輪畫；西壁田僧亮畫；外邊四面，楊契丹畫《本行經》。〈據裴《錄》，此寺亦有展畫，其田、楊、鄭並同。〉塔東叉手下畫辟邪，雙目隨人物轉盻。
永泰寺　殿及西廊，李雅畫聖僧。
摠持寺　門外東西，吳畫，成色損。
莊嚴寺〈兩寺並殷令名題額。〉　南門外白蕃神，尹琳畫。
秘書省　薛稷畫《鶴》，賀知章題詩，在東秘書廳，郎餘令畫鳳，在書閣柱上，都不成畫，不堪觀。先亦有小《山水》在書閣上，今已無。御史臺殿中廳，吳畫山水，據其畫跡，不是吳。又蕭桂州祐畫《山水》，將作監劉整畫山水；太常寺太卿後廳，梁洽畫山水。
禪定寺〈裴孝源《畫錄》云：「有陳善見畫。」〉
西禪寺〈裴孝源云：「有孫尚子畫。」〉
開業寺〈裴《錄》云：「有曹仲達、李雅、楊契丹、鄭法士畫。」〉
清禪寺〈裴《錄》云：「有鄭法士畫。」〉
延興寺〈裴《錄》云：「有鄭法士、李雅畫。」〉
福先寺　三階院，吳畫《地獄變》，有病龍最妙。
天宮寺　三門，吳畫《除災患變》。板上二菩薩，張僧繇畫。〈從江南將來。〉
長壽寺　門裏東西兩壁鬼神，吳畫。
敬愛寺〈據裴孝源《畫錄》云：「有孫尚子畫。」彥遠按：敬愛寺是中宗皇帝爲高宗、武后置。孫尚子是隋朝畫手，裴君所記爲謬矣。〉
龍興寺　西禪院殿東頭，展畫《八國王分舍利》。
大雲寺　門東兩壁鬼神、佛殿上菩薩六軀，《淨土經變》，閣上《婆叟仙》，並尉遲畫，黃犬及鷹最妙。
弘聖寺　陳靜眼、張志畫。
昭成寺　西廊障日《西域記圖》，楊廷光畫。
聖慈寺　西北禪院，程遜畫，《本行經變》，維摩詰並諸功德，楊廷光畫。
弘道觀　《東封圖》，是吳畫，《兩京記》乃雲「非名手畫」，誤也。
城北老君廟　吳畫，杜甫詩云：「五聖聯龍袞，千官列雁行。畫手看前輩，吳生獨擅場。」
光嚴寺〈裴孝源云：「有董伯仁畫。」〉
天女寺〈裴雲︰「有展畫。」今不見。〉
會昌五年，武宗毀天下寺塔，兩京各留之兩所，故名畫在寺壁者，唯存一二。當時有好事，或揭取陷於屋壁，已前所記者，存之蓋寡。先是宰相李德裕鎮浙西，創立甘露寺，唯甘露不毀。取管內諸寺畫壁置於寺內，大約有：
古之秘畫珍圖，固多散逸人間，不得見之。今粗舉領袖，則有：
《龍魚圖》 《六甲隱形圖》
《五帝鈎命決圖》 《孝經秘圖》
《孝經左契圖》 《孝經雌雄圖》
《遁甲開山圖》〈王粲。〉　《甘泉宮圖》〈漢武。〉
《漢麟閣圖》二〈武帝一、宣帝一。〉　《鴻都門圖》〈孔聖七十子。〉
《西王母益地圖》〈舜。〉　《南都賦圖》〈戴安道。〉
《雲漢圖》〈劉褎。〉　《黃帝明堂圖》〈漢武。〉
《五嶽真形圖》〈漢武。〉　《韓詩圖》〈十四。〉
《論語圖》〈二。〉　《蚩尤王子兵法營陣圖》
《魯班攻戰器械圖》　《黃帝攻法圖》
《伍胥水戰圖》　《吳孫子兵法雲氣圖》
《五星八卦二十八宿圖》 《十二星宮圖》〈三。〉
《日月交會九道圖》　《分野璇璣圖》〈八。〉
《望氣圖》〈一。〉　《河圖》〈十三又八卷。〉
《詩緯圖》〈一。〉　《春秋圖》〈一。〉
《孝經讖圖》〈十二。〉　《浸潭泥圖》〈七。〉
《八卦、八風、十二時、二十八宿音律圖》〈十一。〉
《周公成壞吉凶圖》〈一。〉　《妖怪圖》〈四。〉
《相宅園地圖》〈一。〉　《黃帝樊薛許氏相圖》〈一。〉
《陰陽宅相圖》〈一。〉　《馬像圖》〈一。〉
《三王相鷹圖》〈一。〉　《療馬百病圖》〈四。〉
《老子黃庭經圖》〈一。〉　《大蒐神芝圖》〈十二。〉
《黃帝昇龍圖》〈一。〉　《山海經圖》〈六，又鈔圖一。〉
《太史公漢書圖》〈八，又《漢記圖》三，太史公畫二十八人。〉　《大荒經圖》〈二十六。〉
《河圖括地象圖》〈十一。〉　《天地郊社圖。》
《諸鹵簿圖》〈不備錄，篇目至多。〉　《古聖賢帝王圖》〈二，又六。〉
《古瑞應圖》〈二。〉　《魏帝所撰雜畫圖》〈一。〉
《魏順應圖》〈四十。〉　《大駕鹵簿圖》〈三。〉
《明帝太學圖》〈三。〉　《列仙傳圖》〈一。〉
《搜神記圖》〈四，荀。〉　《百國人圖》〈一。〉
《地形圖》〈一，張衡。〉　《地形方丈圖》〈一，裴秀。〉
《孫子八陣圖》〈一。〉　《太一三宮用兵成圖》〈二。〉
《渾天宣夜圖》〈各一。〉　《日月交會圖》〈一○，鄭玄註。〉
《章賢十二時雲雨氣圖》　《神農本草例圖》〈一。〉
《周禮圖》〈十四。〉　《周室王城明堂宗廟圖》
《十二屬神圖》〈一。〉　《江圖》〈三。劉氏，又一張氏。〉
《吳孫牝牡八變陣圖》〈二。〉　《黃石公五星圖玄圖》〈一。〉
《占日雲氣圖》〈京兆夏氏、魏氏等並有。〉
《二十八宿分野圖》〈一。〉　《風角五音圖》
《三禮圖》〈十卷，阮諶等撰。又十二卷，隋文帝開皇二十年勅有司撰。左武侯執旗侍官夏侯朗畫。〉
《爾雅圖》〈上下兩卷，陳尚書令江灌，字德源，至武德中爲隋州司馬，並著《爾雅贊》二卷，《音》六卷。〉
《忠孝圖》〈二十卷，唐故涼州都督李襲譽貞觀三年撰，奏上嘉之，並傳贊。〉
《漢明帝畫宮圖》〈五十卷，第一起庖犧，五十雜畫贊。漢明帝雅好畫圖，別立畫官，詔傳洽之士班固、賈逵輩，取諸經史事，命上方畫工圖畫，謂之畫贊，至陳思王曹植爲贊傳。〉
《益州學堂圖》〈十。畫古聖帝賢臣七十子，後代又增漢、晉帝王名臣，蜀之賢相牧守，似東晉時人所撰。〉
《魯廟孔子弟子圖》〈五。是魯國廟堂東西廂畫圖。〉　《傳國璽圖》〈一。姚察撰並記。〉
《洛陽圖》〈一名《楊宮圖狀》，楊佺期撰。〉　《區宇圖》〈一百二十八卷，每卷首有圖，虞茂氏撰。〉
《職貢圖》〈一。外國酋渠諸番土俗本末，仍各圖其來貢者之狀。《金樓子》言之，梁元帝畫。〉
《中天竺國圖》〈有行記十卷，圖三卷，明慶三年王玄策撰。〉
《祥瑞圖》〈十卷。起天有黃道，失撰者。〉　《符瑞圖》〈十卷。行日月楊廷光並集孫氏、熊氏圖。〉
《白澤圖》〈一卷。三百二十事，出《抱撲子》，黃帝巡東海而遇之。〉　《古今藝術圖》〈五十卷。既畫其形，又說其事，隋煬帝撰。〉
《靈秀本草圖》〈六。起赤箭，終蜻蜓，源平仲撰。〉　《本草圖》〈二十五。其形狀蘇敬撰，明慶中事。〉
《易狀圖》〈一。〉　《靈命本圖》〈二。〉
《辯靈命圖》〈二。〉
