《歷代名畫記》十卷，〈兩江總督採進本。〉唐張彥遠撰。自序謂家世藏法書名畫、收藏鑒識，自謂有一日之長。案《唐書》稱彥遠之祖宏靖，家聚書畫侔祕府。李綽《尚書故實》亦多記張氏書畫名蹟。足證自序之不誣。故是書述所見聞，極爲賅備。前三卷皆畫論，一敍畫之源流，二敍畫之興廢，三四敍古畫人姓名，五論畫六法，六論畫山水樹石，七論傳授南北時代，八論顧陸張吳用筆，九論畫體工用搨寫，十論名價品第，十一論鑒識收藏閱玩，十二自敘古跋尾押署，十三敍自古公私印記，十四論裝褙褾軸，十五記兩京外州寺觀畫壁，十六論古今之祕畫珍圖。自第四卷以下，皆畫家小傳。然卽第一卷內所錄之三百七十人，旣俱列其傳於後，則第一卷內所出姓名一篇，殊爲繁複。疑其書初爲三卷，但錄畫人姓名。後裒輯其事蹟評論續之於後，而未刪其前之姓名一篇，故重出也。書中徵引繁富，佚文舊事，往往而存。如顧愷之《論畫》一篇、《魏晉勝流名畫讚》一篇、《畫雲臺山記》一篇，皆他書之所不載。又古書畫中褚氏書印，乃別一褚氏，非遂良之跡。可以釋石刻《靈飛經》前有褚氏一印之疑，亦他書之所未詳。卽其論杜甫詩「幹惟畫肉不畫骨」句，亦從來註杜詩者所未引。則非但鑒別之精，其資考證者亦不少矣。晁公武《讀書志》別載彥遠《名畫獵精》六卷，記歷代畫工名姓，自始皇以降，至唐朝，及論畫法幷裝褙裱軸之式、鑒別閱玩之方。毛晉刻是書跋，謂彥遠自序止雲《歷代名畫記》，不及此書，意其大略相似。考郭若虛《圖畫見聞志》敍諸家文字，列有是書，註曰：無名氏撰。其次序在張懷瓘《畫斷》之後、李嗣眞《後畫品錄》之前，則必非張彥遠之作，晁氏誤也。
馬氏經籍志云：「《名盡獵精》六卷，唐張彥遠纂，記史皇以降至唐畫工名姓及論畫法，並裝背裭軸之式、鑒別閱玩之方。」今此書罕傳，即彥遠自敘亦止雲《歷代名畫記》而不及其名矣。大略相似耳。既讀茲集，敘述畫之興廢，自董卓帷囊而外，侯景煨燃之餘，其裁入江陵者，又投後閣舍人之一炬，能無雲煙過眼之歎然。然三百七十餘人，垂不朽於天壤間，即謂張氏千廂萬軸至今存可也。海雲毛晉識。
