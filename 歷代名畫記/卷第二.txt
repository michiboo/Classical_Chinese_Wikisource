自古論畫者，以顧生之跡，天然絕倫，評者不敢一二。余見顧生評論魏晉畫人，深自推挹衛協，〈衛協、顧愷之，並見第五卷。〉即知衛不下於顧矣。只如《狸骨》之方，右軍歎重；《龍頭》之畫，謝赫推高。名賢許可，豈肯容易，後之淺俗，安能察之！詳觀謝赫評量，最爲允愜。姚、李品藻，有所未安。〈姚最、李嗣真也。〉李駮謝云：「衛不合在顧之上。」全是不知根本，良可於悒。只如晉室過江，王廙書畫爲第一，書爲右軍之法，畫爲明帝之師。〈晉平南將軍王廙，字世將。〉今言書畫，一向吠聲，但推逸少、明帝，而不重平南。如此之類至多，聊且舉其一二。若不知師資傳授，則未可議乎畫。今粗陳大略云：至如晉明帝師於王廙，衛協師於曹不興、顧愷之、張墨、荀昮師於衛協，〈衛、張同時，並有畫聖之名。〉史道碩、王微師於荀勗、衛協，戴逵師於范宣，〈荀、衛之後，范宣第一。〉逵子㪍、㪍弟顒師於父。〈已上晉。〉陸探微師於顧愷之，探微子綏、弘肅並師於父，顧寶光、袁倩師於陸，倩子質師於父，顧駿之師於張墨，張則師於吳暕，吳暕師於江僧寶，劉胤祖師於晉明帝，胤祖弟紹祖、子璞並師於胤祖。〈已上宋。〉姚曇度子釋惠覺師於父，蘧道敏師於章繼伯，〈蘧後勝於章也。〉道敏甥僧珍師於道敏，沈標師於謝赫，周曇妍師於曹仲達，毛惠遠師於顧，惠遠弟惠秀、子稜並師於惠遠。〈皆不及惠遠。已上南齊。〉袁昂師於謝、張、鄭，〈袁尤得綺羅之妙也。〉張僧繇子善果、儒童並師於父，解倩師於聶松、蘧道敏，〈道敏不及解倩。〉焦寶願師於張、謝，江僧寶師於袁、陸及戴。〈江長於畫人。已上樑。〉田僧亮師於董展，〈田、楊與董、展，聲價相侔，田、楊、鄭三人同時也。〉曹仲達師於袁。〈袁勝曹。已上北齊。〉鄭法士師於張，〈張之高足。〉法士弟法輪、子德文並師於法士，〈不及法士也。〉孫尚子師於顧、陸、張、鄭，〈尚子鞍馬、樹石，幾勝於法士。〉陳善見師於楊、鄭，〈善見寫拓楊、鄭之跡不辨。〉李雅師於張僧繇，王仲舒師於孫尚子。〈已上隋。〉二閻師於鄭、張、楊、展，〈兼師於父毗覽，毗在隋朝。〉范長壽、何長壽並師於張，〈何劣於范。〉尉遲乙僧師於父，〈尉遲跋質那在隋朝。〉陳庭師於乙僧，〈乙僧外國，陳庭次之。〉靳智翼師於曹，〈曹創佛事畫。佛有曹家樣、張家樣及吳家樣。〉吳智敏師於梁寬，〈寬勝智敏。〉王智慎師於閻，〈極類閻之跡而少劣。〉檀智敏師於董，吳道玄師於張僧繇，〈又師於張孝師，又受筆法於張長史旭。〉盧稜伽、楊庭光、李生、張藏並師於吳，〈各有所長，稜伽、庭光爲上足。〉劉行臣師於王韶應，韓幹、陳閎師於曹霸，王紹宗師於殷仲容。〈已上國朝畫人，近代皆不載也。〉各有師資，遞相倣効。或自開戶牖，或未及門墻，或青出於藍，或冰寒於水，似類之間，精粗有別。只如田僧亮、楊子華、楊契丹、鄭法士、董伯仁、展子虔、孫尚子、閻立德、閻立本並祖述顧、陸、僧繇。田則郊野柴荊爲勝，楊則鞍馬人物爲勝，契丹則朝廷簪組爲勝，法士則游宴豪華爲勝，董則臺閣爲勝，展則車馬爲勝，孫則美人魑魅爲勝，閻則六法備該，萬象不失。所言勝者，以觸類皆能，而就中尤所偏勝者。俗所共推展善屋木，且不知董、展同時齊名，展之屋木不及於董。李嗣真云：「三休輪奐，董氏造其微；六轡沃若，展生居其駿。而董有展之車馬、展無董之臺閣。」此論爲當。若論衣服車輿、土風、人物，年代各異，南北有殊，觀畫之宜，在乎詳審。只如吳道子畫仲由，便戴木劍；閻令公畫昭君，已著幃帽。殊不知木劍創於晉代，幃帽興於國朝。舉此凡例，亦畫之一病也。且如幅巾傳於漢魏，羃離起自齊隋，襆頭始於周朝，〈折上巾軍旅所服，即令襆頭也。用全帽皁向後襆髮，俗謂之襆頭。自武帝建德中裁爲四腳也。〉巾子創於武德。胡服靴衫，豈可輒施於古象？衣冠組綬，不宜長用於今人。芒屩非塞北所宜，牛車非嶺南所有。詳辯古今之物，商較土風之宜，指事繪形，可驗時代。其或長生南朝，不見北朝人物；習熟塞北，不識江南山川；遊處江東，不知京洛之盛。此則非繪畫之病也。故李嗣真評董、展云：「地處平原，闕江南之勝；跡參戎馬，乏簪裾之儀。此是其所未習，非其所不至。」如此之論，便爲知言。譬如鄭玄未辯樝梨，蔡謨不識螃蟹，魏帝終削《典論》，〈初以其無火浣布，著《典論》言之，刊於太學，後有外國獻火浣布，遂削棄《典論》也。〉隱居有昧藥名，〈陶隱居《本草》多未曉北地樂名也。〉吾之不知，蓋闕如也。雖有不知，豈可言其不博？精通者，所宜詳辯南北之妙跡、古今之名蹤，然後可以議乎畫。
或問余以顧、陸、張吳用筆如何？對曰：「顧愷之之跡，緊勁聯綿，循環超忽，調格逸易，風趨電疾，意存筆先，畫盡意在，所以全神氣也。昔張芝學崔瑗、杜度草書之法，因而變之，以成今草書之體勢，一筆而成，氣脈通連，隔行不斷。唯王子敬明其深旨，故行首之字，往往繼其前行，世上謂之『一筆書』。其後陸探微亦作一筆畫，連綿不斷，故知書畫用筆同法。陸探微精利潤媚，新奇妙絕，名高宋代，時無等倫；張僧繇點曳斫拂，依衛夫人《筆陣圖》一點一畫，別是一巧，鉤戟利劍森森然，又知書畫用筆同矣。國朝吳道玄，古今獨步，前不見顧、陸，後無來者，授筆法於張旭，此又知書畫用筆同矣。張既號『書顛』，吳宜爲『畫聖』，神假天造，英靈不窮。衆皆密於眄際，我則離披其點畫；衆皆謹於象似，我則脫落其凡俗。彎弧挺刃，植柱構梁，不假界筆直尺。虬鬚雲鬢，數尺飛動，毛根出肉，力健有餘。當有口訣，人莫得知。數仞之畫，或自臂起，或從足先，巨壯詭怪，膚脈連結，過於僧繇矣。」或問余曰：「吳生何以不用界筆直尺，而能彎孤挺刃、植柱構梁？」對曰：「守其神，專其一，合造化之功，假吳生之筆，向所謂意存筆先，畫盡意在也。凡事之臻妙者，皆如是乎，豈止畫也！與乎庖丁發硎，郢匠運斤，効顰者徒勞捧心，代斵者必傷其手，意旨亂矣，外物役焉。豈能左手劃圓，右手劃方乎？夫用界筆直尺，是死畫也；守其神，專其一，是真畫也。死畫滿壁，曷如污墁？真畫一劃，見其生氣。夫運思揮毫，自以爲畫，則愈失於畫矣；運思揮毫，意不在於畫，故得於畫矣。不滯於手，不凝於心，不知然而然，雖彎弧挺刃、植柱構梁，則界筆直尺，豈得入於其間矣。」又問余曰：「夫運思精深者，筆跡周密。其有筆不周者，謂之如何？」余對曰：「顧、陸之神，不可見其眄際，所謂筆跡周密也。張、吳之妙，筆纔一二，像已應焉。離披點畫，時見缺落，此雖筆不周而意周也。若知畫有疎密二體，方可議乎畫。」或者頷之而去。
夫陰陽陶蒸，萬象錯布，玄化亡言，神工獨運。草木敷榮，不待丹碌之采；雲雪飄揚，不待鉛粉而白。山不待空青而翠，鳳不待五色而綷。是故運墨而五色具，謂之得意。意在五色，則物象乖矣。夫畫物特忌形貌采章，歷歷具足，甚謹甚細，而外露巧密。所以不患不了，而患於了。既知其了，亦何必了？此非不了也。若不識其了，是真不了也。夫失於自然而後神，失於神而後妙，失於妙而後精，精之爲病也而成謹細。自然者，爲上品之上；神者，爲上品之中；妙者，爲上品之下；精者，爲中品之上；謹而細者，爲中品之中。余今立此五等，以包六法，〈六法已具第一卷。〉以貫衆妙。其間詮量，可有數百等，孰能周盡？非夫神邁識高、情超心惠者，豈可議乎知畫？夫工欲善其事，必先利其器。齊紈吳練，冰素霧綃，精潤密緻，機杼之妙也。武陵水井之丹，磨嵳之沙，越雋之空青，蔚之曾青，武昌之扁青，〈上品石綠。〉蜀郡之鉛華，〈黃丹也，出《本草》。〉始興之解錫，〈胡粉。〉研鍊澄汰，深淺、輕重、精麄。林邑、崑崙之黃，〈雌黃也，忌胡粉同用。〉南海之蟻𨥥，〈紫𨥥也，造粉、燕脂、吳綠，謂之赤膠也。〉雲中之鹿膠，吳中之鰾膠，東阿之牛膠，〈采章之用也。〉漆姑汁鍊煎，並爲重采，鬱而用之。〈古畫皆用漆姑汁，若鍊煎謂之鬱色，於綠色上重用之。〉古畫不用頭綠、大青，〈畫家呼麄綠爲頭綠，麄青爲大青。〉取其精華，接而用之。百年傳致之膠，千載不剝；絕仞食竹之毫，一劃如劍。有好手畫人，自言能畫雲氣。余謂曰：「古人畫雲，未爲臻妙，若能沾濕綃素，點綴輕粉，縱口吹之，謂之吹雲。此得天理，雖曰妙解，不見筆蹤，故不謂之畫。如山水家有潑墨，亦不謂之畫，不堪倣効。」江南地潤無塵，人多精藝。三吳之跡，八絕之名，逸少右軍，長康散騎，書畫之能，其來尚矣。《淮南子》云：「宋人善畫，吳人善治。」〈治，賦色也。〉不亦然乎？好事家宜置宣紙百幅，用法蠟之，以備摹寫。〈顧愷之有摹搨妙法。〉古時好搨畫，十得七八，不失神采筆蹤，亦有御府搨本，謂之「官搨」。國朝內庫、翰林、集賢、祕閣，搨寫不輟。承平之時，此道甚行；艱難之後，斯事漸廢。故有非常好本，搨得之者，所宜寶之。既可希其真蹤，又得留爲證驗。遍觀衆畫，唯顧生畫古賢，得其妙理，對之令人終日不倦。凝神遐想，妙悟自然，物我兩忘，離形去智。身固可使如槁木，心固可使如死灰，不亦臻於妙理哉？所謂畫之道也。顧生首創「維摩詰像」，〈見第四卷〉有清羸示病之容，隱几忘言之狀，陸與張皆効之，終不及矣。〈張墨、陸探微、張僧繇並畫「維摩詰居士」，終不及顧之所創者也。〉
或曰：「昔張懷瓘作《書估》，論其等級甚詳，君曷不銓定自古名畫爲畫估焉？」張子曰：「書畫道殊，不可渾詰。書即約字以言價，畫則無涯以定名。況漢、魏、三國，名蹤已絕於代，今人貴耳賤目，罕能詳鑒；若傳授不昧，其物猶存，則爲有國有家之重寶。晉之顧，宋之陸，梁之張，首尾完全，爲希代之珍，皆不可論價。如其偶獲方寸，便可椷持。比之書價，則顧、陸可同鍾、張，僧繇可同逸少。書則逡巡可成，畫非歲月可就。所以書多於畫，自古而然。今分爲三古，以定貴賤。以漢、魏、三國爲上古，則趙岐、劉褎、蔡邑、張衡、〈以上四人後漢。〉曹髦、楊修、桓範、徐邈、〈已上四人魏。〉曹不興、〈吳。〉諸葛亮〈蜀。〉之流是也。以晉、宋爲中古，則明帝、荀勗、衛協、王廙、顧愷之、謝稚、嵇康、戴逵、〈已上八人晉。〉陸探微、顧寶光、袁倩、顧景秀之流是也。〈已上四人宋。〉以齊、梁、北齊、後魏、陳、後周爲下古，則姚曇度、謝赫、劉瑱、毛惠遠、〈已上四人齊。〉元帝、袁昂、張僧繇、江僧寶、〈已上四人梁。〉楊子華、田僧亮、劉殺鬼、曹仲達、〈已上四人北齊。〉蔣少游、楊乞德〈已上二人後魏。〉顧野王、〈陳。〉馮提伽〈後周。〉之流是也。隋及國初爲近代之價，則董伯仁、展子虔、孫尚子、鄭法士、楊契丹、東善見、〈已上六人隋。〉張孝思、范長壽、尉遲乙僧、王知慎、閻立本、閻立德〈已上六人唐。〉之流是也。上古質略，徒有其名，畫之蹤跡，不可具見。中古妍質相參，世之所重，如顧、陸之跡，人間切要。下古評量科簡，稍易辯解，跡涉今時之人所悅。其間中古可齊上古，顧、陸是也。下古可齊中古，僧繇、子華是也。近代之價可齊下古，董、展、楊、鄭是也。國朝畫可齊中古，則尉遲乙僧、吳道玄、閻立本是也。若銓量次第，有數百等，今且舉俗之所知而言：凡人民藏蓄，必當有顧、陸、張、吳著名卷軸，方可言有圖畫；若言有書籍，豈可無九經、三史？顧、陸、張、吳爲正經，楊、鄭、董、展爲三史，其諸雜跡爲百家。〈吳雖近，可爲正經。〉必也手揣卷軸，口定貴賤，不惜泉貨，要藏篋笥，則董伯仁、展子虔、鄭法士、楊子華、孫尚子、閻立本、吳道玄屏風一片，值金二萬，次者售一萬五千，〈自隋以前多畫屏風，未知有畫幛，故以屏風爲準也。〉其楊契丹、田僧亮、鄭法輪、乙僧、閻立德一扇值金一萬。且舉俗間諳悉者，推此而言，可見流品。夫中品藝人，有合作之時，可齊上品藝人；上品藝人，當未遒之日，偶落中品；唯下品雖有合作，不得廁於上品。在通博之人，臨時鑒其妍醜。只如張顛以善草得名，楷隸未必爲人所寶。余曾見小楷《樂毅》，虞、褚之流。韋鶠以畫馬得名，人物未必爲人所貴。余見畫人物，顧、陸可儔。夫大畫與細畫用筆有殊，臻其妙者，乃有數體。只如王右軍書，乃自有數體，及諸行草，各繇臨時搆思淺深耳。畫之臻妙，亦猶於書，此須廣見博論，不可匆匆一概而取。昔裴孝源都不知畫，妄定品第，大不足觀。但好之則貴於金玉，不好則賤於瓦礫，要之在人，豈可言價！
夫識書人多識畫，自古蓄聚寶玩之家，固亦多矣。〈已具第一卷中。〉則有收藏而未能鑒識，鑒識而不善閱玩者；閱玩而不能裝褫，裝褫而殊亡銓次者：此皆好事者之病也。貞觀、開元之代，自古盛時，天子神聖而多才，士人精博而好藝，購求至寶，歸之如雲，故內府圖書，謂之大備。〈國初左僕射蕭瑀，及許善心、楊素、褚安福家，並進圖畫，兼隋代所有，乃成林藪。貞觀六年，虞世南、褚遂良等，奉勅簡閱。開元十年十二月，太子中允張悱，充知按訪書畫使。天寶中，徐浩充採訪圖畫使。前後不可具載名氏也。〉或有進獻以獲官爵，或有搜訪以獲錫賚。〈開元中有商胡穆聿，別識圖書，遂直集賢，告訐按求，至德中，白身受金吾長史，改名許。時有潘淑善以獻書畫拜官。遼東人王昌，括州人葉豐，長安人田穎，洛陽人杜福、劉翌，河內人齊光，皆別識販賣，此輩雖憐業好事，而跡類藩身。又有侍御史集賢直學士史維則，充使博訪圖書，懸以爵賞，所獲不少。建中四年，徐浩侍郎，自雲昬耄，奏男璹，前試國子司業兼太原縣令竇蒙，蒙弟簡較戶部員外郎汴宋節度參謀臮，並皆別識，勅並用之。貞元初，有賣書畫人孫方顒，與余家買得真跡不少。今有男盈，在長安。頃年又有趙晏，皆爲別識也。〉又有從來蓄聚之家，自號圖書之府。〈開元中，邠王府司馬竇瓚，潁川人也；右補闕席異，安定人也；監察御史潘履慎，滎陽人也；金部郎中蔡希寂，濟陽人也；給事中竇紹、歙州婺源縣令滕昇，吳郡人；陸曜，東郡人；福先寺僧朏、同官尉高至宜，渤海人也；國子主簿晁溫，太原人也；鄠縣尉崔曼倩、永王府長史陳閎，潁川人也；監察御史薛邕、太原人郭暉，並是別識收藏之人。近則張郎中從申、侍郎惟素，從申子也，蕭桂州祐，李方古，歸侍郎登，道士盧元卿、韓侍郎愈，裴侍郎璘，段相鄒平公，中書令晉公裴度，李太尉德裕。〉蓄聚既多，必有佳者，妍蚩渾雜，亦在銓量。是故非其人，雖近代亦朽蠹；得其地，則遠古亦完全。其有晉、宋名跡，煥然如新，已歷數百年，紙素彩色未甚敗。何故開元、天寶間蹤跡或已耗散？良由寶之不得其地也。夫金出於山，珠產於泉，取之不已，爲天下用』圖畫歲月既久，耗散將盡，名人藝士，不復更生，可不惜哉？夫人不善寶玩者，動見勞辱；卷舒失所者，操揉便損；不解裝褫者，隨手棄損，遂使真跡漸少，不亦痛哉！非好事者，不可妄傳書畫；近火燭不可觀書畫；向風日、正飡飲、唾涕、不洗手，並不可觀書畫。昔桓玄愛重圖書，每示賓客，客有非好事者，正飡寒具，〈按寒具，即今之環餅，以酥油煮之，遂污物也。〉以手捉書畫，大點污，玄惋惜移時。自後每出法書，輒令洗手。人家要置一平安床褥，拂拭舒展觀之；大卷軸宜造一架，觀則懸之。凡書畫時時舒展，即免蠹濕。余自弱年，鳩集遺失，鑒玩裝理，晝夜精勤。每獲一卷、遇一幅，必孜孜葺綴，竟日寶玩。可致者必貨弊衣、減糲食，妻子僮僕，切切嗤笑。或曰：「終日爲無益之事，竟何補哉？」既而歎曰：「若復不爲無益之事，則安能悅有涯之生？」是以愛好愈篤，近於成癖。每清晨閒景，竹窗松軒，以千乘爲輕，以一瓢爲倦，身外之累，且無長物，唯書與畫，猶未忘情。既頹然以忘言，又怡然以觀閱，常恨不得竊觀御府之名跡，以資書畫之廣博，又好事家難以假借，況少真本。書則不得筆法，不能結字，已墜家聲，爲終身之痛；畫又跡不逮意，但以自娛。與夫熬熬汲汲，名利交戰於胸中，不亦猶賢乎？昔陶隱居啓梁武帝曰：「愚固博涉，患未能精，苦恨無書，願作主書令史；晚愛楷隸，又羨典掌之人。人生數紀之內，識解不能周流，天壤區區，惟恣五慾，實可愧恥！每以得作才鬼，猶勝頑仙。」此陶隱居之志也。由是書畫皆爲精玅。況余凡鄙，於二道能無癖好哉？〈今彥遠又別撰集《法書要錄》等，共爲二十卷。好事者得餘二書，則書畫之事畢矣。〉
