自軒轅至唐會昌，凡三百七十人。
史皇，黃帝之臣也。始善圖畫，創制垂法，體象天地，功侔造化，首冠羣工，不亦宜哉！〈見《世本》，與蒼頡同時。〉
封膜，周時人，善畫，見《穆天子傳》。郭璞云：「姓封，名膜。」

敬君者，善畫。齊王起九重臺，召敬君畫之。敬君久不得歸，思其妻，乃畫妻對之。齊王知其妻美，與錢百萬，納其妻。〈劉向《說苑》具載。〉

列裔，謇涓國人。秦皇二年，本國獻之。口含丹墨，噴壁成龍獸；以指歷地，如繩界之；轉手方圓，皆如規矩度，方寸內，五嶽、四瀆，列土備焉。善畫鸞鳳，軒軒然惟恐飛去。〈見王子年《拾遺錄》。〉

毛延壽〈杜陵人。〉　陳敞〈安陵人。〉　劉白〈新豐人　〉　龔寬〈洛陽人。〉　陽望〈下杜人。〉　樊育〈長安人。〉
已上六人並永光、建昭中畫手。時元帝後宮既多，使圖其狀，每披圖召見。諸宮人競賂畫工錢帛，獨王嬙貌麗，意不茍求，工人遂爲醜狀。及匈奴求漢美女，上按圖召昭君行。帝見昭君貌第一，甚悔之，而籍已定。乃窮其事，畫工皆棄市籍，籍其家貲，皆巨萬。毛延壽畫人老少美惡，皆得其真。陳敞、劉白、龔寬，並工牛馬，但人物不及延壽。陽望、樊育亦善畫，尤善布色。〈見葛洪《西京雜記》。〉

趙岐，字邠卿，京兆長陵人。多才藝，善畫。自爲壽藏於郢城，畫季札、子產、晏嬰、叔向四人，居賓位，自居主位，各爲讚頌。獻帝建安六年，官至太常卿。〈見范曄《東漢書》。〉
劉襃，漢桓帝時人。曾畫《雲漢圖》，人見之覺熱；又畫《北風圖》，人見之覺涼。官至蜀郡太守。〈見孫暢之《述畫記》及張華《博物志》雲。〉
蔡邕，字伯喈，〈裴孝源所定品第雲︰伯喈在下品。〉陳留圉人。工書畫，善鼓琴。建寧中爲郎中。校書東觀，刊正六經文字，書於太學石壁，天下模學。又創八分書體，爲左中郎將，封高陽鄉侯。年六十一。靈帝召邕畫赤泉侯五代將相於省，〈喜、震、叔、節、賜、彪。〉兼命爲讚及書。邕書畫與讚，皆擅名於代，時稱三美。〈見《東觀漢記》，並孫暢之《述畫》。有《講學圖》、《小列女圖》傳於代。〉
張衡，字平子，南陽西鄂人。高才過人，性巧，明天象，善畫。累拜侍中，出爲河間王相。年六十二。昔建州浦城縣，山有獸名「駭神」，豕身人首，狀貌醜惡，百鬼惡之，好出水邊石上。平子往寫之，獸入潭中不出。或云：「此獸畏人畫，故不出也，可去紙筆。」獸果出，平子拱手不動，潛以足指畫獸，今號爲巴獸潭。〈見郭氏《異物志》。彥遠按：《三齊記》雲︰「昔秦始皇見海神，使左右巧者以足畫之。」又按：應劭《風俗通》雲︰「公輸班見水上𧋠形，以足畫之。」巧者非止於手運思，腳亦應乎心也。〉
劉旦、楊魯，並光和中畫手，待詔尚方，畫於洪都學。〈二人並見謝承《後漢書》。〉
少帝曹髦，字士彥，〈中品。〉東海定王霦之子。幼好學，善書畫。初封高貴鄉公，後即帝位。甘露三年卒，年二十。〈《魏志》有傳。〉曹髦之跡，獨高魏代，謝赫等雖著《畫品》，皆闕而不載。彥遠今著此書，不必備見其蹤跡，但自古善畫者，即載之。〈有《祖二疏圖》、《盜跖圖》、《黃河流勢》、《新豐放雞犬圖》傳於代。又有《於陵子》、《黔婁夫妻圖》。〉
楊脩，字德祖，〈中品下。〉華陰人也。有俊才，爲丞相主簿，與陳思王友善。武帝以知有餘，又袁氏之甥也，且密於植，遂惡之。〈《魏志》有傳。《西京圖》、《嚴君平像》、《吳季札像》，並晉明帝題字，傳於代。〉
桓範，字元則，沛國龍亢人。少以才學稱，時號「智囊」。善丹青。在漢爲羽林左監，入魏拜大司農。〈《魏志》有傳。〉
徐邈，字景山，燕國薊人。性嗜酒，善畫。爲侍中司空都鄉侯。年七十六，謚曰穆。〈《魏志》有傳。〉顏光祿雲「魏陽元之射，徐侍中之畫」是也。魏明帝遊洛水，見白獺，愛之不可得。邈曰：「獺嗜鰿魚，乃不避死。」遂畫板作鱝魚懸岸，羣獺競來，一時執得。帝嘉歎曰：「卿畫何其神也！」答曰：「臣未嘗執筆，人所作者，自可庶幾。」〈見《續齊諧記》。〉
曹不興，〈中品上。〉吳興人也。孫權使畫屏風，誤落筆點素，因就成蠅狀。權疑其真，以手彈之。時稱吳有八絕。〈張勃《吳錄》云：「八絕者，菰城鄭嫗善相，劉敦善星象，吳範善渙風氣，趙達善算，嚴武善棋，宋壽善占夢，皇象善書，曹不興善畫，是八絕也。」〉魏赤烏中，不興之青谿，見赤龍出水上，寫獻孫皓，皓送祕府。至宋朝，陸探微見畫，歎其妙，因取不興龍置水上，應時蓄水成霧，累日霶霈。謝赫云：「不興之跡，代不復見，祕閣內一龍頭而已。觀其風骨，擅名不虛。」在第一品，陸之下、衛之上。李嗣真云：「不興以一蠅輒擅重價，列於上品，恐爲未當。況拂蠅之事，一說是楊脩。謝赫黜衛進曹，是涉貴耳之論。」彥遠按：楊脩與魏太祖畫扇，悞點成蠅，遂有二事。孫暢之《述畫記》亦云。而李大夫之論，不亦迂闊，況不興畫名，冠絕當時，非止於拂蠅得名。但今代無其跡，若以品第在衛之上，則未敢知。〈《一人》白畫，雜紙畫《龍虎圖》，紙畫《青溪龍》、《赤盤龍》、《南海監收十種馬》，《夷子蠻》並《獸》、《龍頭》四，並傳於前代。〉
吳王趙夫人，丞相趙遠之妹。善書畫，巧妙無雙。能於指間以綵絲織爲龍鳳之錦，宮中號爲「機絕」。孫權嘗歎魏蜀未平，思得善畫者，圖山川地形。夫人乃進所寫江湖九州山嶽之勢。夫人又於方帛之上，繡作五嶽列國地形，時人號爲「針絕」。又以膠續絲發髮輕幔，號爲「絲絕」。〈見王子年《拾遺錄》。〉
諸葛亮，字孔明。彥遠按：常璩《華陽國志》云：「亮以南夷之俗難化，乃畫《夷圖》以賜夷，夷甚重之。」
亮子瞻，字思遠。善書畫。爲侍中僕射、軍師將軍。〈見《蜀志》。〉
