唐高祖神堯皇帝、太宗皇帝、中宗皇帝、玄宗皇帝並神武聖哲，藝亡不周，書畫備能，非臣下所敢陳述。
漢王元昌，高祖神堯皇帝第七子、太宗皇帝之弟，少博學，能書畫。武德三年封魯王，十年封漢王，為梁州都督，坐太子承乾事廢。〈《漢畫賢王圖〉，鞍馬鷹鶻，傳於代}}李嗣真云：「天人之姿，博綜伎藝，頗得風韻。自然超舉，碣館深崇，遺跡罕見。在上品二閻之上。」〈裴孝源云：「六法俱全，萬類不失。」〉
漢王弟韓王元嘉，亦善書畫。天後授之太尉。善畫龍馬虎豹。
滕王元嬰，亦善畫。
閻立德〈上品下。閻讓字立德，以字行於代〉，父毗在隋以丹青知名。〈已上第八卷中具載〉與弟立本俱傳家業。武德中為尚衣，奉禦造袞冕大喪等六服，腰輿傘扇，鹹得妙制。貞觀初為將作大匠，造翠微玉華宮，稱旨，官至工部尚書，封大安縣公。顯慶元年，贈吏部尚書、并州都督。謚曰：「康。」〈《文成公主降番圖》、《玉華宮圖》、《鬥雞圖》並傳於代〉
立德弟立本〈上品下〉，顯慶初代立德為工部尚書。總章元年拜右相，封博陵縣公。有應務之才，兼能書畫，朝廷號為丹青，神化初為太宗秦王庫直。武德九年，命寫秦府十八學士，褚亮為贊。〈《秦府十八學士駕真圖》序曰：「武德四年，太宗皇帝為太尉尚書令，雍州牧、左右衛大將軍，新命為天策上將軍，位在三公上，乃銳意經籍，怡神藝學，開學館以待四方之士。乃降教曰：『昔楚國尊賢重道，先於申穆；梁園接士，比德至於鄒枝。鹹以著範前修，垂光後烈，顧惟菲薄，多謝古人。高山仰止，能亡景慕。於是芳蘭始被，深冠蓋之遊；丹桂初叢，廣旄俊之士。既而場苗蓋寡，空留皎皎之姿；喬木徒遷，終愧嚶嚶之友。所異過人正訓，匡其闕如。側席亡倦於齊庭，開筵有慚於燕館。屬大行臺司勛郎中杜如晦，記室考功郎中房玄齡及於志寧，軍諮祭酒蘇世長，天策府記室薛收，文學褚亮、姚察，太學博士陸德明、孔穎達，主簿李玄道，天策倉曹李守素，秦王記室虞世南，參軍蔡允恭、顏相時，著作郎記室許敬宗、薛元敬，太學助教蓋文達，典簽蘇勖等。或背淮而致千里，或通趙以欣三見。咸能垂裾邸第，委質藩維，或弘禮度而成典則，暢詞學而銘風雅，優遊幕府，是用嘉焉。宜可以守本官兼詞學館學士。』及薛收卒，征東虞州錄事參軍劉孝孫入館，尋遷庫直。閻立本圖形貌，具題名字爵裏，仍教文學諸亮為之像贊。勒成一卷，號十八學士。並給珍膳，分為三番，更直宿於閣。每軍國務靜，參謁歸休，即引見。論討墳典，商略前載，考其得失，或夜分而寢，又降以溫顏，禮數甚厚。由是天下歸心，奇傑之士感思自效於時，預入館者時所傾慕，謂之登瀛州雲。〉貞觀十七年，又詔畫淩煙閣功臣二十四人圖，上自為贊。〈貞觀十七年詔曰：「自古皇王，褒崇勛德，既勒名於鐘鼎，又圖形於丹青。是以甘露良佐，麟閣著其美；建武功臣，雲臺紀其跡。司徒趙國公無忌，故司空楊州都督河間元王孝恭，故司空蔡國公如晦，故司空相州都督鄭國文貞公徵，司徒梁國公玄齡，開府儀同三司尚書左仆謝申國公士廉，開府儀同三司鄂國公敬德，特進衛國公靖，特進宋國公瑀，故輔國大將軍楊州都督褒國忠壯公志玄，輔國大將軍夔國公弘基，故尚書左僕射忠國公通，故陜東道大行臺尚書右僕射鄖節公開山，故荊州都督譙國公紹，故荊州都督邳襄公順德，洛州都督鄖國公張亮，光祿大夫吏部尚書陳國公侯君集，故左驍衛大將軍郯襄公張公謹，左領軍大將軍盧國公程知節，故禮部尚書永興文懿公虞世南，故盧部尚書渝襄公劉政會，光祿大夫戶部尚書莒國公唐儉，光祿大夫兵部尚書英國公李勣，故徐州都督胡莊公秦叔寶等，或材準棟梁，謀猷經遠，綢繆帷幄，經綸霜圖；或學綜經籍，德範光茂，隱犯同致，忠讜日開；或竭力義旗，委質藩邸，一心表節，百占摽奇；或授命廟堂，聞士方面，重氛再朗，王略遐宣，契闊中後，劬勞師旅，贊景業於草昧，翼鴻化於隆平，茂績嘉庸，冠冕列辟，昌言直道，模範縉紳。固以瞻伊呂而連衡，邁方名而長鶩者矣。宜酌故實，弘茲盛典，可並圖畫於淩煙閣，庶念功臣之懷，亡謝於前載；旌賢之義，永貽於後昆。〉時天下初定，異國來朝，詔立本畫外國圖。又鄂杜間有蒼虎為患，天皇引驍勇千騎取之。虢王元鳳，太宗之弟也，彎弓三十鈞，一矢斃之，召立本寫貌，以旌雄勇。《國史》云：「太宗與侍臣泛遊春苑，池中有奇鳥，隨波容與。上愛玩不已，召侍從之臣歌詠之，急召立本寫貌。閣內傳呼畫師閻立本，立本時已為主爵郎中，奔走流汗，俯伏池側，手揮丹素，目瞻坐賓，不勝愧赧。退戒其子曰：『吾少好讀書屬詞，今獨以丹青見知，躬廝役之務，辱莫大焉。爾宜深戒，勿習此藝。』」然性之所好，終不能舍。及為右相，與左相姜恪對掌樞務。恪曾立邊功，立本唯善丹青，時人謂千字文，語曰：「左相宜威沙漠，右相馳譽丹青。」言並非宰相器。咸亨元年，復為中書令。四年薨，謚曰：「文貞。」僧琮云：「閻師於鄭，奇態不窮，像生變故，天下取則。」〈竇蒙云：「直自師心，意存功外，與夫張鄭了不相幹。」〉裴云：「閻師張，青出於藍。人物衣冠、車馬臺閣，並得其妙。歷觀古今，法則巧思。唯二閻、楊、陸，迥出常表；張家父子，稍居其次。」〈彥遠云：「二閻、楊、陸，雖則畫美，張家父子，品第居最。裴云：『張在閻下。』此論未當。」〉李嗣真云：「博陵大安難兄難弟，自江左陸、謝雲亡，北朝子華長逝，象人之妙，號為中興。至若萬國來庭，奉塗山之玉帛；百蠻朝貢，接應門之位序。折旋矩度，端簪奉笏之儀；魁詭譎怪，鼻飲頭飛之俗。盡該毫末，備得人情。二閻同在上品。」〈田舍屏風十二扇，位置經略，冠絕古今。元和十三年，彥遠大父相國鎮太原，詔取之。《西域圖》，王知慎亦榻之。《永徽朝臣圖》、《昭陵列像圖》傳於代〉彥遠論曰：「前史稱魏明帝起淩雲閣，敕韋誕題榜。工人誤先釘榜，以籠盛誕釣上，去地二十五丈。及下，鬚髮盡白，才餘氣息，遂戒子孫絕此楷法。謝安嘗論其事，子敬正色答曰：『仲將魏之大臣，豈有此事！若如所說，知魏德之不長』。彥遠嘗以子敬為有識之言。閻令雖藝兼繪事，時已位列星郎，況太宗皇帝洽近侍有援貂之恩，接下臣亡撞郎之急，豈得直呼畫師、不通官籍？至於馳名丹表，才非輔佐，以閻之才識，亦謂厚誣。淺薄之俗，輕藝嫉能，一至於此。良可於悒也？」
張孝師〈下品〉，為驃騎尉，尤善畫地獄，氣侯幽默。孝師曾死復蘇，具見冥中事，故備得之。吳道玄見其畫，因號為「地獄變。」〈竇云：「跡簡而粗，物情皆備。除謝、顧、陸、張、揚、田、董、展外，難可比儔也。」〉
范長壽〈下品〉，師法於張僧繇，官至司徒校尉。〈《風俗圖》、《醉道士圖》傳於代〉僧琮云：「博贍繁多，有所雅尚。至於位置，不煩經略。」〈竇云：「制打提筆，落紙如飛，雖乏窈窕，終是好手。」〉
何長壽與範同師法，但微劣於范。范、何並有《醉道士圖》傳於代，人云是僧繇所作，非也。〈劉竦《博記》云：「張僧繇為《醉僧圖》，僧斂錢輿立本，添冠子改為道士，殊不近理矣。」〉
尉遲乙僧，于闐國人，父跋質那〈具第八卷〉。乙僧國初授宿衛官襲封郡公，善畫外國及佛像，時人以跋質那為大尉遲、乙僧為小尉遲。畫外國及菩薩，小則用筆緊勁，如屈鐵盤絲，大則灑落有氣概。僧琮云：「外國鬼神，奇形異貌，中華罕繼。」〈竇云：「澄思用筆，雖與中華道殊，然氣正跡高，可與顧、陸為友。」〉
劉孝師，僧琮云：「點畫不多，皆為樞要。鳥雀奇變，甚為酷似。」彥遠云：「不止鳥雀，曾見畫他物，皆好。」
靳智異，僧琮云：「祖述仲達，改張琴瑟。變夷為夏，肇自斯人。在範長壽上。」
王定，官至中散大夫、尚方令。貞觀初得名，筆跡甚快。〈《本草訓戒圖》傳於代。〉僧琮云：「骨氣不足，遒媚有餘。菩薩聖僧，往往驚絕。在張孝師上。」〈彥遠按：定畫骨氣不甚長，既亡骨氣，何故驚絕？」〉
梁寬、吳智敏，僧琮云：「智敏師於寬，神襟更為俊逸。」
康薩陀〈中品。或雲菩陀〉，為振威校尉。僧琮云：「亡所服膺，虛心自悟。初花晚葉，變態多端。異獸奇禽，千形萬狀。在尉遲下。」〈竇云：「曾見畫人馬，措意非高，琮公之語過當也。」〉
王知慎〈中品下〉，終少府監。工書畫，與兄知敬齊名。僧琮云：「師於閻，寫貌及之。筆力爽利，風采不凡。在張孝師下。」
王韶應〈或作沼象〉，畫鬼神，深有氣韻。〈竇云：「善山水人馬。」〉
檀智敏〈中品〉，為振武校尉。竇云：「師於董伯仁。」僧琮云：「棟宇樓臺，陰陽向背，歷觀前古，獨見斯人。」〈《遊春戲藝圖》傳於世〉
楊須跋〈中品〉，趙武端〈下品〉，範龍樹〈下品〉，周烏孫〈下品〉，楊德紹〈下品〉，已上五人國初擅名。
陳義，國初丞相，叔達之孫，尤工寫貌，玄宗少與之善。特承恩遇，為武德南薰中尚等使、銀青光祿大夫、少府監。
殷<參支>，殷季友，許琨，同州僧法明，已上四人，並開元中善寫貌，常在內庭畫人物，海內知名，時錢國養未出。〈《唐朝七聖圖》、《高祖及諸王圖》、《太宗自定輦上圖》、《開元十八學士圖》並殷<參支>、韋無忝為之，傳於代〉法明，開元十一年敕令寫貌麗正殿諸學士，欲畫像書贊於含象亭，以車駕東幸，遂停。初詔殷<參支>、季友、無忝等分貌之。粉本既成，遲回未上絹。張燕公以畫人手雜，圖不甚精，乃奉追法明，令獨貌諸學士。法明尤工寫貌，圖成進之，上稱善，藏其本於畫院。後數年，上更索此圖，不知所由，賴康子元先寫得一本以進，上令卻送畫院，子元復自收之。子元卒，其子貨之，莫知所在，今傳榻本。〈張說、徐堅、賀知章、趙冬曦、康子元、侯行果、韋述、敬會真、趙玄默、東方顥、李子劍、呂回、毋煚、陸去泰、鹹廙業、余欽、孫季良，都十七人，其官爵具韋述《集賢記》下卷〉
錢國養，開元中善寫貌、海內推服。竇云：「衣裳凡鄙，未離賤工。格律自高，足為出眾。」彥遠云：「既言凡鄙賤工，安得格律出眾？竇君兩句之評，自相矛盾。」
左文通，善寫貌。
王陁子，善山水，幽致，峰巒極佳。世人言山水者，稱陁子頭、道子腳。〈竇云：「山水獨運，別是一家。絕跡幽居，古今無比。」時有牛詔，亦善山水〉
吳道玄，陽翟人。好酒使氣，每欲揮毫，必須酣飲。學書於張長史旭、賀監知章。學書不成，因工畫，曾事逍遙公韋嗣立為小吏。因寫蜀道山水，始創山水之體，自為一家。其書跡似薛少保，亦甚便利。初任兗州瑕丘縣尉。初名道子，玄宗召入禁中，改名道玄。因授內教博士，非有詔不得畫。張懷瓘云：「吳生之畫，下筆有神，是張僧繇後身也。」可謂知言。官至寧王友。開元中將軍裴旻善舞劍，道玄觀旻舞劍，見出沒神怪，既畢，揮毫益進。時又有公孫大娘，亦善舞劍器。張旭見之，因為草書，杜甫歌行述其事，是知書畫之藝，皆須意氣而成，亦非懦夫所能作也。〈時有張愛兒，學其畫不成，便為捏塑。玄宗禦筆，改名仙喬。雜畫蟲像亦妙。時又有楊惠之，亦善塑像，員名程進，雕刻石像，隨韓伯通，善塑像。天後時尚方丞竇弘果、毛婆羅，苑東監孫仁貴，德宗朝將軍全忠義，皆巧絕過人。此輩並李畫跡皆精妙，格不甚高，吳畫《明皇受籙圖》、《十指鐘旭》，傳於代〉彥遠云：親叔祖主客員外郎諗有《吳畫說》一篇。〈在本集〉
翟琰者，吳生弟子也。吳生每畫，落筆便去，多使琰與張藏布色，濃淡無不得所。
李生，失名，亦吳弟子。善畫地獄佛像，有類於吳而稍劣。
張藏，亦吳弟子也。裁度粗快，思若湧泉。寺壁十間，不旬而畢。然六法不及師之門墻，亦好細畫。
楊庭光，與吳同時。佛像經變、雜畫山水極妙。頗有似吳生處，但下筆稍細耳。
盧棱伽，吳弟子也。畫跡似吳，但才力有限。頗能細畫，咫尺間山水寥廓，物像精細。經變佛事，是其所長。吳生嘗於京師畫總持寺三門，大獲泉貨。棱伽乃竊畫莊嚴寺三門，銳意開張，頗臻其妙。一日吳生忽見之，驚歎曰：「此子筆力常時不及我，今乃類我。是子也，精爽盡於此矣。」居一月，棱伽果卒。〈《釋教畫源》傳於代，時有姚景仙，能畫寺壁〉
武靜藏，善畫鬼神，有氣韻。〈東都敬愛寺果山亭院地獄變，畫甚妙〉
董萼，字重照。開元中多在尚方，善雜畫車牛，最推其妙。〈《盤車圖》，余亦曾模之〉
陳靜心，善寺壁。弟靜眼，善地獄、山水。
程維，善雜畫。
楊垣、楊仙喬並長安人，好圖佛寺鬼神，垣子爽亦善之。
解倩，善鬼神。
馮昭正，開元中任少府監，八年為戶部侍郎。尤善鷹鶻雞雉，盡其形態，觜眼腳爪，毛彩俱妙。曾於禁中畫五龍堂，亦稱其善，有降雲蓄雨之感。
姜皎，上邽人。善鷹鳥。玄宗在藩時為尚衣奉禦，有先識之明。玄宗即位，累官至太常卿，封定國公。開元五年，以事廢，復拜銀青光祿大夫、秘書監。十年復流欽州。
李思訓，宗室也，即林甫之伯父。早以藝稱於當時，一家五人，並善丹青。〈思訓弟思誨，思誨子林甫，林甫弟昭道，林甫侄湊〉世鹹重之，書畫稱一時之妙。官至左武衛大將軍，封彭城公。開元六年，贈秦州都督。其畫山水樹石，筆格遒勁，湍瀨潺湲，雲霞縹緲，時睹神仙之事，窅然巖嶺之幽。時人謂之「大李將軍」其人也。
思訓弟思誨，即林甫之父也。善丹青，任朝散大夫、揚州參軍，贈禮部尚書。
李林甫，亦善丹青。高詹事與林甫詩曰：「中興唯白雲，身外即丹青。」余曾見其畫跡甚佳，山水小類李中舍。思訓子昭道，林甫從弟也。變父之勢，妙又過人。官至太子中舍，創海圖之妙。世上言山水者，「稱大李將軍、小李將軍」，昭道雖不至將軍，俗因其父呼之。
李湊，林甫之侄也。初為廣陵倉曹，天寶中貶明州象山縣尉，年二十八。尤工綺羅人物，為時驚絕。本師閻令，但筆跡疏散，言其媚態，則盡美矣。
薛稷，字嗣通，河東汾陰人。道衡之曾孫，元超之從子，詞學名家，軒冕繼代。景龍末為諫議大夫、昭文館學士。多才藻，工書畫。薛稷外祖魏文貞公富有書畫，多虞、褚手寫表疏，稷銳意橫學，窮年忘倦。睿宗在藩特見引遇，拜黃門中書侍郎、禮工二部尚書。先天二年，官至銀青光祿大夫。太子少保，封晉國公。竇懷貞累之，年六十九。尤善花鳥、人物、雜畫。畫鶴知名，屏風六扇鶴樣，自稷始也。
郎余令，有才名，工山水。古賢為著作佐郎，撰《自古帝王圖》。按據《史傳》想像風采，時稱精妙。
曹元廓，天後朝為朝散大夫、左尚方令。師於閻，工騎獵，人馬山水，善於布置。天後鑄九鼎於東都，備九州山川物產，詔命元廓畫樣、鐘紹京書，時稱絕妙。〈《後周、北齊、梁、陳、隋、武德、貞觀、永徽等朝臣圖》、《高祖太宗諸子圖》、《秦府學士圖》、《淩煙圖》皆傳於代，徐嶠之題〉
劉行臣，善畫鬼神，精采灑落，類王韶應。〈東都敬愛寺山亭院西壁有鬼神抱野雞，實為妙手〉
暢，善山水，似李將軍。〈子明瑾，妙過於父〉
楊寧、楊升、〈《望賢宮圖》，《安祿山真》〉張萱，以上三人並善畫人物。寧以開元十一年為史館畫直，萱好畫婦女嬰兒。〈有《妓女圖》、《乳母將嬰兒圖》、《按羯鼓圖》、《鞦韆圖》、《號國婦人出遊圖》傳於代〉
尹麻，善佛事、神鬼、寺壁。高宗時得名，筆跡快利。今京師慈恩寺塔下南面師利普賢極妙。李仲昌、李嗣真並琳弟子，並善佛道鬼神。
韋無忝，官至左武衛將軍，善鞍馬、鶻象、鷹圖，雜獸皆妙。
韋無蹤，乃無忝弟，善寫貌。
朱抱一，開元二十二年直集賢，善寫貌。寫張果先生真，為好事所傳。
竺元標、蔡金剛、毛嵩、姚彥山。
程遜善寺壁、禽獸。董好子善人物。
楊樹兒、耿純。
任直亮，開元中直集賢，時有畫直邵齋欽，書手吉曠，皆解畫。
陸庭曜善人物鬼神，有氣韻。
暢整、李相國、陳愨、劉志敏、史晟、何君墨、京元成、崔霞、冷元繡、馬光業、李蠻子、馬樹鷹、祝丘、潘細衣、周子敬、段去惑。
僧智瑰，善山水、鬼神，氣韻灑落。
已上皆唐朝以來名手畫工，有同蘭菊叢芳，競秀蹤跡，布在人間，姓名不可遺棄。
殷令名，陳郡人。父不害，累代工書畫。
殷聞禮，字大端，書畫妙過於父。武德初為中書舍人、趙王友兼侍讀、弘文館學士。
聞禮子仲容，天後任太僕秘書丞、工部郎中、申州刺史。善書畫，工寫貌及花鳥，妙得其真。或用墨色，如兼五采。
談皎，善畫人物，有態度。衣裳潤媚，但格律不高。大髻寬衣，亦時當所尚。與李湊小相類。〈《武惠妃舞圖》、《佳麗寒食圖》、《佳麗妓樂圖》並傳於代〉
僧金剛三藏，獅子國人。善西域佛像。運筆持重，非常畫可擬。東京廣福寺木塔下素像，皆三藏起樣。
張遵禮，善畫鬥將鞍馬、戈矛器械。用筆塹差，小畫尤佳。
王紹宗，瑯琊人。父修禮畫跡與殷仲容相類，亦善書。官至秘書少監。
宋令文，亦書畫皆善。
司馬承禎，字子微，自梁陶隱居至先生四世傳授仙法。開元中自天臺徵至，天子師之。十五年至王屋山，敕造陽臺觀居之，嘗畫於屋壁。又工篆隸詞采，眾藝皆類於隱居焉。制雅琴鎮名，美石為之，詞刻精絕。開元中彥遠高王父河東公獲受教於先生，玄宗皇帝制碑具述其妙。二十三年屍解白雲，從堂戶出雙鶴，繞壇而上，年八十一，謚「貞一先生」。
盧鴻，一名浩然，高士也。工八分書，善畫山水樹石，隱於嵩山。開元初，徵拜諫議大夫，不受。
釋修然，俗姓裴氏，楚州刺史思訓之子。為人恢誕強學，不成一名。好朋從詩酒，善丹青，工山水，曉解絲竹。卒年三十九。〈開元中，嘗夜醉臥街，犯禁乃為詩曰：「遮莫鼕鼕鼓，須傾滿滿杯。金吾如借問，報道玉山頹。」官不罪之，或雲道士〉
鄭虔，高士也。蘇許公為宰相，申以忘年之契，薦為著作郎。開元二十五年，為廣文館學士，饑窮坎坷。好琴酒篇詠，工山水、進獻詩篇及書畫。玄宗禦筆題曰：「鄭虔三絕。」與杜甫、李白為詩酒友。祿山受以為水部員外郎。國家收復，貶臺州司戶。
鄭逾，善山水。天寶中得名於梁宋間。逾即遷之弟。遷有書名。
李果奴，筆跡調潤。天寶中寫貌人物及僧佛為妙。元和初有李士昉，即果奴之孫，筆跡及其祖，寫貌極妙。在翰林即賢院。
曹霸，魏曹髦之後。髦畫稱於魏代，霸在開元中已得名。天寶末，每詔畫禦馬及功臣。官至左武衛將軍。
韓幹，大梁人。王右丞維見其畫，遂推獎之，官至太府寺丞。善寫貌人物，〈《龍朔功臣圖》、《姚崇及安祿山圖》、《玄宗試馬圖》、《寧王調馬打述圖》，傳於代〉尤工鞍馬。初師曹霸，後自獨擅。杜甫贈霸《畫馬歌》曰：「弟子韓幹早入室，亦能畫馬窮殊相。幹唯畫肉不畫骨，忍使驊騮氣雕喪。」彥遠以杜甫豈知畫者，徒以幹馬肥大遂有畫肉之誚。古人畫馬有《八駿圖》，或雲史道碩之跡，或雲史秉之跡，皆螭頸龍體，矢激電馳，非馬之狀也。晉宋間顧陸之輩已稱改步，周齊間董展之流亦雲變態，雖權奇滅沒，乃屈產蜀<馬冉>，尚翹舉之姿，乏安徐之體。至於毛色多騧騮騅駁，無他奇異。玄宗好大馬，禦廄至四十萬，遂有沛艾大馬。命王毛仲為監牧使，燕公張說作《駉牧頌》。天下一通，西域大宛，歲有來獻。詔於北地，置群牧，筋骨行步，久而方全，謂習之能，逸異並至，骨力追風，毛彩照地，不可名狀，號木槽馬。聖人舒身安神，如據床榻，是知異於古馬也。時主好藝，韓君間生，遂命悉圖其駿，則有玉花駿、照夜白等。時岐、薛、寧、申王廄中皆有善馬，幹並圖之，遂為古今獨步。祿山之亂，沛艾馬種遂絕。韓君端居亡事，忽有人詣焉。稱鬼使請馬一匹，韓君畫馬焚之。他日見鬼使乘馬來謝，其感神如此。弟子孔榮為上足，陳閎為永王府長史，善畫寫貌，工鞍馬，與韓同時，家蓄圖畫絕多。〈寫《安祿山圖》、《玄宗馬射圖》、《上黨十九宗圖》〉
孟仲暉，善寫貌，筆跡類陳閎，又似閻令，時有杜景祥、王允之並畫，跡與仲暉相近也。
