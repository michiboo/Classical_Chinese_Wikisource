　　欽定四庫全書　　　　　集部六
　　申忠愍詩集　　　　　　別集類五〈明〉
　　提要
　　〈臣〉等謹案申忠愍詩集六巻明申佳允撰佳允字孔嘉永年人崇禎辛未進士官至太僕寺丞甲申殉流㓂之難
　　國朝賜諡忠愍佳允為杞縣知縣時死守孤城卒擊破流㓂掃地王其經濟有足稱者官考功時以舉劾公正忤溫體仁至於降謫及官寺丞方出巡牧場而李自成圍京師勢可避匿或勸之弗入佳允流涕曰固知京師必不守然我君在焉安危共之何所逃避卒以甲申三月十二日﨑嶇還京十九日死於國難其氣節亦震耀千古是集為其子涵光所編涵光有家傳稱其於詩好稱李夢陽何景明今觀所作與何李頗不相似大抵直抒胸臆如其為人但體格尚未成就且不免浸淫明末纎仄之習然凜然剛正之氣足使後人起敬不敢復以詩格繩之言以人重烏可沒也舊本首載孟津王鐸序不著年月核其所述葢作於崇禎初佳允官杞縣時後人重刻此集仍録以冠首然鐸何如人乃操筆弁冕佳允詩今特削之俾無為佳允辱焉乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





