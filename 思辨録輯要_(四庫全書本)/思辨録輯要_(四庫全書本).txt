　　欽定四庫全書　　　　　子部一
　　思辨録輯要　　　　　　儒家類
　　提要
　　臣等謹案思辨録輯要三十五卷
　　國朝陸世儀撰世儀字桴亭太倉人是書乃劄記師友問答及平生聞見而成儀封張伯行為汰其繁冗分類編次故題曰輯要明非世儀之完本也凡分小學大學立志居敬格致誠正修齊治平天道人道諸儒異學經子史籍十四門世儀之學主於敦守禮法不虛談誠敬之㫖主於施行實政不空為心性之功於近代講學諸家最為篤實故其言曰天下無講學之人此世道之衰天下皆講學之人亦世道之衰嘉隆之間書院徧天下呼朋引類動輒千人附影逐聲廢時失事甚有藉以行其私者此所謂處士橫議也又曰今所當學者正不止六藝如天文地理河渠兵法之類皆切於用世丕可不講俗儒不知內聖外王之學徒髙談性命無補於世所以來迂拙之誚也其言皆深切著明足砭虛憍之病雖其中如修齊類中必欲行區田治平類中必欲行井田封建不免有迂闊之失而大端切於日用不失為有禆之言惟伯行意主貪多往往榛楛勿翦甚至如頭容直一條王周臣書屋警語一條之類前後重出亦失於刋除倘擷採英華汰其枝蔓則彌為精善矣乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　思辨録輯要序
　　余既編輯濓洛關閩之書以示學者而於古今著述家有一言之幾於道者皆欲表而出之以為羽翼爰得桴亭陸子思辨録一編愛翫不釋手乃重訂以行於世而為之序曰內聖外王之道燦著於六經折衷於四子而發揮闡繹於周程張朱五夫子之緒言至矣盡矣不可以復加矣後之著書立説者非淺陋卑近則淪於空虛入於邪異師心自用畔道離經謂之不知而作可也故有志聖賢之學者惟取六經四子與夫周程張朱五夫子之緒言虛心學問俛焉日有孳孳而著書立説不惟不可亦不必也雖然中庸言博學審問而即繼以愼思明辨者蓋思之欲其愼然後體之於身者精切而不浮辨之欲其明然後措之於事者詳宻而不紊斯能收學問之功以為篤行之地此陸子思辨録之所為作也陸子隱居講學無當世之責任而內聖外王之道存之不忘於心談之不離於口其所思辨者不外於六經四子周程張朱之㫖而補苴張皇不遺餘力時可以佐佑六經四子周程張朱之㫖之所未及筆之於書其思精切而不浮也其辨詳宻而不紊也六經四子周程張朱之書譬則神農本草黃帝內經長沙河間東垣丹溪諸大家之奧博精深也得陸子為之別其溫涼升降之品指其臓腑經絡之微釋其處方用藥君臣佐使之冝而又自出妙心慧眼審運氣之不齊酌方土之各異務使用之者可以砭膏肓而起痿廢則陸子之為人心世道訃者至深逺矣豈與夫師心自用畔道離經漫欲著書立説者比哉或以陸子為朱子後一人則余不敢知然其於內聖外王之道六經四子周程張朱之書思之辨之既已有素不可謂非正學之干城也且既以思辨名書則即以陸子一人之思辨發天下後世學者之思辨亦何不可之有故序而刻之
　　康熈四十八年己丑仲冬儀封後學張伯行書於榕城之正誼堂
　　思辨録輯要序
　　君子著書以傳道道不備而傳書書傳道未傳也夫道何昉乎是太極之所以生天生地生人物而聖人之所以參天地育萬物起化於一心者也其原至逺其理至微其體用至正而至大千聖百王傳之孔子孔子備千聖百王之傳後有作者不可及也已然其後頼曾子子思孟子傳之又頼周程張朱四五君子傳之得一傳之之人則聖道明久之而不得一傳之之人則聖道明而復晦故天下不可無傳人也自朱子迄今五百餘年矣其間非無人但傳之而適以叛之者有之傳道而不能盡道之分量者有之吾謂非明睿之資不足以見逺非廣博之學不足以窮微非有折衷諸子百家之識力不足以崇正而闢邪非有損益唐虞三代之才幹不足以抑小而務大今桴亭先生著述甚富而微言奧義尤炳著於思辨録一書有無逺不屆之聰明無微不究之學力又存之極其正推之盡其大直接危微精一之心傳宏開起𡚁扶衰之道統其天人性命之際不過諸儒所已言至於純粹透徹使智愚皆暢然各得者非諸儒之所能言也其井田封建等制初非大儒所不能言至於畫一變通使古今皆可確見施行者即大儒鮮有能言之者矣天生桴亭是曾子以下六七子之靈之所慿依以光大吾孔子之傳者也是書行吾知叛道者有所畏而不敢不能盡道者有所企而思奮矣同學弟馬負圖拜敘







