　　欽定四庫全書　　　　　集部六
　　升菴集　　　　　　　　別集類五〈明〉
　　提要
　　〈臣〉等謹案升菴集八十一巻明楊慎撰慎字用脩新都人大學士廷和之子正徳辛未進士第一授修撰以議大禮杖謫事蹟具明史本傳此集萬厯中四川巡撫張士佩所訂賦及襍文十一巻詩二十九巻又襍記四十一巻葢士佩取慎丹鈆録譚苑醍醐諸書刪除重複分類編次附其詩文之後者也慎以博學冠一時其詩含吐六朝於明代獨立門戶文雖不及其詩然猶存古法賢於何李諸家窒塞艱澁不可句讀者至於論説攷證往往恃其強識不及檢核原書致多疎舛又負氣求勝每説有窒礙輙造古書以實之遂為陳耀文等所詬亦可為不善用長矣乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












