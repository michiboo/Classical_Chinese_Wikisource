　　御題曲洧舊聞四首
　　留金弗紀金間事曲洧依然紀舊聞二帝播遷雖自取禍縁新法變更紛
　　建隆端拱政堪徵紹聖宣和百事興設使子孫守祖制何愁萬世不繩承
　　汴都掌故頗傳真説部非同耳食倫何事臨安安半壁氷天雪窖忘君親
　　清濁渭涇本自殊操戈同室若為乎因翻汝瑮獨藏本畧恨爾時程與蘇







　　欽定四庫全書　　　　　子部十
　　曲洧舊聞　　　　　　　雜家類三〈雜説之屬〉提要
　　〈臣〉等謹案曲洧舊聞十卷宋朱弁撰弁字少張朱子之從父也事跡具宋史本傳文獻通考載弁曲洧舊聞一卷雜書一卷骩骳説一卷此本祗載曲洧舊聞已足十卷然其本從舊槧影鈔案卷末皆有臨安府太廟前尹家書籍舖刋字又惇字避光宗諱皆缺筆原刻不應有悞必通考訛十卷為一卷也案弁以建炎丁未使金被留越十七年乃歸而書中有臘月八日清涼山見佛光事雲嵗在甲寅又記祕魔巖事其地在燕京又記其友述定光佛語雲俘囚十年則書當作於留金時然皆追敘北宋遺事無一語及金故曰舊聞通考列之小説家今觀其書雖有神怪諧謔數條然所記多當時祖宗盛徳及諸名臣言行而於王安石之變法蔡京之紹述分朋角立之故言之尤詳葢意在申明北宋一代興衰治亂之由深於史事有補實非小説家流也惟其中間及詩話文評並諸考證不名一格不可目以雜史今改入雜家類焉乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






