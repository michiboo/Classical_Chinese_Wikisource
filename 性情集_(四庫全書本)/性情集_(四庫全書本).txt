　　欽定四庫全書　　　　　集部五
　　提要　　　　　　　　　別集類四〈元〉
　　性情集六巻
　　〈臣〉等謹案性情集六巻元周巽撰巽事蹟不見於他書其詩集諸家亦未著録惟文淵閣書目載有周巽泉性情集一部一冊與永樂大典標題同吉安府志又載有周巽亨白鷺洲洗耳亭二詩檢勘亦與此集相同而集中擬古樂府小序則自題曰龍唐耄艾周巽云云以諸條叅亙考之知巽為其名而巽泉巽亨乃其號與字也集中自稱嘗從征道賀二縣猺冦以功授永明簿則在元曾登仕版而所紀干支有丙辰九月當為洪武九年則明初尚存矣巽詩格不髙頗乏沉鬰頓挫之致然其杼懐寫景亦頗近自然要自不失雅則集以性情為名其所尚蓋可知也元末吉州一郡如周霆震楊允孚郭鈺等皆有詩集流傳而巽詩獨佚殆亦有幸不幸歟今據永樂大典所載蒐羅編緝釐為六巻㑭與石初諸集存於世亦未嘗不分路爭馳矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








