
茲山昔飛來，遠自琅琊臺。 
孤岫龜形在，深泉鰻井開。 
越王屢登陟，何相傳詞才。 
塔廟崇其巔，規模稱壯哉。 
禪堂清溽潤，高閣無恢炱。 
照耀珠吐月，鏗轟鐘隱雷。 
揆余久纓弁，末路遭邅迴。 
一棄滄海曲，六年稽嶺隈。 
逝川惜東駛，馳景憐西頹。 
腰帶愁疾減，容顏衰悴催。 
賴居茲寺中，法士多瑰能。 
洗心聽經論，禮足蠲凶災。 
永願依勝侶，清江乘度杯。

