　　　　明勢

　　高手述作，如登荊、巫，覿三湘、鄢、郢之盛，縈回盤礡，千變萬態。文體開闔作用之勢。或極天高峙，崒焉不群，氣勝勢飛，合杳相屬；奇勢在工。或修江耿耿，萬里無波，欻出高深重複之狀。奇勢雅發。古今逸格，皆造其極矣。
　
　　　　明作用
　　作者措意，雖有聲律，不妨作用。如壺公瓢中自有天地日月，時時拋鍼擲線，似斷而復續，此為詩中之仙。拘忌之徒，非可企及矣。
　
　　　　明四聲
　　樂章有宮商五音之說，不聞四聲。近自周顒、劉繪流出，宮商暢於詩體，輕重低昂之節，韻合情高，此未損文格。沈休文酷裁八病，碎用四聲，故風雅殆盡。後之才子，天機不高，為沈生弊法所媚，懵然隨流，溺而不返。
　
　　　　詩有四不
　　氣高而不怒，怒則失於風流；力勁而不露，露則傷於斤斧；情多而不暗，暗則蹶於拙鈍；才贍而不疏，疏則損於筋脈。
　
　　　　詩有四深
　　氣象氤氳，由深於體勢；意度盤礡，由深於作用；用律不滯，由深於聲對；用事不直，由深於義類。
　
　　　　詩有二要
　　要力全而不苦澀，要氣足而不怒張。
　
　　　　詩有二廢
　　雖欲廢巧尚直，而思致不得置；雖欲廢詞尚意，而典麗不得遺。
　
　　　　詩有四離
　　雖期道情，而離深僻；雖用經史，而離書生；雖尚高逸，而離迂遠；雖欲飛動，而離輕浮。
　
　　　　詩有六迷
　　以虛誕而為高骨；以緩漫而為沖澹；以錯用意而為獨善；以詭怪而為新奇；以爛熟而為穩約；以氣少力弱而為容易。
　
　　　　詩有六至
　　至險而不僻；至奇而不差；至麗而自然；至苦而無跡；至近而意遠；至放而不迂。
　
　　　　詩有七德德，一作得
　　一識理；二高古；三典麗；四風流；五精神；六質幹；七體裁。
　
　　　　詩有五格
　　不用事第一；作用事第二；其有不用事而措意不高者，黜入第二格。直用事第三；其中亦有不用事而格稍下，貶居第三。有事無事第四；此於第三格中稍下，故入第四。有事無事，情格俱下第五。情格俱下，有事無事可知也。
　
　　　　李少卿並古詩十九首
　　西漢之初，王澤未竭，詩教在焉。昔仲尼所刪詩三百篇，初傳卜商。後之學者，以師道相高，故有齊、魯四家之目。其五言，周時已見濫觴，及乎成篇，則始於李陵、蘇武二子。天與其性，發言自高，未有作用。《十九首》辭精義炳，婉而成章，始見作用之功。蓋東漢之文體。又如「冉冉孤生竹」、「青青河畔草」，傅毅、蔡邕所作。以此而論，為漢明矣。
　
　　　　鄴中集
　　鄴中七子，陳、王最高。劉楨辭氣，偏正得其中，不拘對屬，偶或有之，語與興驅，勢逐情起，不由作意，氣格自高，與《十九首》其流一也。
　
　　　　文章宗旨
　　康樂公早歲能文，性穎神澈。及通內典，心地更精，故所作詩，發皆造極。得非空王之道助邪？夫文章，天下之公器，安敢私焉？曩者嘗與諸公論康樂為文，直於情性，尚於作用，不顧詞彩，而風流自然。彼清景當中，天地秋色，詩之量也；慶一作卿。雲從風，舒捲萬狀，詩之變也。不然，何以得其格高，其氣正，其體貞，其貌古，其詞深，其才婉，其德宏，其調逸，其聲諧哉？至如〈述祖德〉一章，〈擬鄴中〉八首，〈經廬陵王墓〉、〈臨池上樓〉，識度高明，蓋詩中之日月也，安可攀援哉！惠休所評「謝詩如芙蓉出水」，斯言頗近矣！故能上躡《風》、《騷》，下超魏、晉。建安製作，其椎輪乎？
　
　　　　用事
　　詩人皆以徵古為用事，不必盡然也。今且於六義之中，略論比興。取象曰比，取義曰興。義即象下之意。凡禽魚、草木、人物、名數，萬象之中義類同者，盡入比興，〈關雎〉即其義也。如陶公以「孤雪」比「貧士」；鮑照以「直」比「朱絲」，以「清」比「玉壺」。時久呼比為用事，呼用事為比。如陸機〈齊謳行〉：「鄙哉牛山歎，未及至人情。爽鳩茍已徂，吾子安得停？」此規諫之忠，是用事非比也。如康樂公〈還舊園作〉：「偶與張、邴合，久欲歸東山。」此敘志之忠，是比，非用事也。詳味可知。
　
　　　　語似用事義非用事
　　此二門始有之，而弱手不能知也。如康樂公「彭、薛纔一作裁。知恥，貢公未遺榮。或可優貪競，豈足稱達生？」此申商榷三賢，雖許其退身，不免遺議。蓋康樂欲藉此成我詩，非用事也。如〈古詩〉：「仙人王子喬，難可與等期。」曹植〈贈白馬王彪〉：「虛無求列仙，松子久吾欺。」又〈古詩〉：「師涓久不奏，誰能宣我心？」上句言仙道不可偕，次句讓一作誚。求之無效。下句略似指人，如魏武呼「杜康」為酒。蓋作者存其毛粉，不欲委曲傷乎天真，並非用事也。
　
　　　　取境
　　詩不假修飾，任其醜朴。但風韻正，天真全，即名上等。予曰：不然，無鹽闕容而有德，曷若文王、太姒有容而有德乎？又云：不要苦思，苦思則喪自然之質。此亦不然。夫不入虎穴，焉得虎子？取境之時，須至難、至險，始見奇句。成篇之後，觀其氣貌，有似等閒，不思而得，此高手也。有時意靜神王，佳句縱橫若不可遏，宛若神助。不然，蓋由先積精思，因神王而得乎？
　
　　　　重意詩例
　　兩重意已上，皆文外之旨。若遇高手，如康樂公，覽而察之，但見情性，不睹文字，蓋詣道之極也。向使此道，尊之於儒，則冠六經之首。貴之於道，則居眾妙之門；精之於釋，則徹空王之奧。但恐徒揮斧斤，而無其質，故伯牙所以嘆息也。疇昔國朝協律郎吳競與越僧元監集秀句，二子天機素少，選又不精，多採浮淺之言，以誘蒙俗。特入瞽夫偷語之便，何異借賊兵而資盜糧，無益於詩教矣。
　
　　　　跌宕格二品
　　越俗
　　其道如黃鶴臨風，貌逸神王，杳不可羈。郭景純〈遊僊詩〉：「左挹浮邱袂，右拍洪崖肩。」鮑明遠〈擬行路難〉：「舉頭四顧望，但見松柏園，荊棘鬱蹲蹲。中有一鳥名杜鵑，言是古時蜀帝魂。聲音哀苦鳴不息，羽毛憔悴似人髡。飛走樹間啄蟲螘，豈憶往時一作日。天子尊。念茲死生變化非常理，中心惻愴不能言。」
　　駭俗
　　其道如楚有接輿，魯有原壤。外示驚俗之貌，內藏達人之度。郭景純〈遊仙詩〉：「姮娥揚妙音，洪崖頷其頤。」王梵志〈道情詩〉：「我昔未生時，冥冥無所知。天公強生我，生我復何為？無衣使我寒，無食使我飢。還你天公我，還我未生時。」賀知章〈放達詩〉：「落花真好些，一醉一回顛。」盧照鄰〈勞作詩〉：「城狐尾獨束，山鬼面參覃。」
　 
　 
　　　　淈沒格一品 
　　淡俗
　　此道如夏姬當壚，似蕩而貞；采吳、楚之風，然俗而正。古歌曰：「華陰山頭百尺井，下有流泉徹骨冷。可憐女子來照影，不照其餘照斜領。」
　
　　　　調笑格一品
　　戲俗
　　《漢書》云：「匡鼎來，解人頤。」蓋說《詩》也。此一品非雅作，足為談笑之資矣。李白〈上雲樂〉：「女媧弄黃土，摶作愚下人。散在六合間，濛濛若沙塵。」
　
　　　　對句不對句
　　上句偶然孤發，其意未全，更資下句引之方了。其對語一句便顯，不假下句。此少相敵，功夫稍殊。請試論之：夫對者，如天尊、地卑，君臣、父子，蓋天地自然之數。若斤斧跡存，不合自然，則非作者之意。又詩語二句相須，如鳥有翅，若惟擅工一句，雖奇且麗，何異於鴛鴦五色，隻翼而飛者哉？
　
　　　　三不同語意勢
　　不同可知矣。此則有三同，三同之中，偷語最為鈍賊。如漢定律令，厥罪必書，不應為。酇侯務在匡佐，不暇采詩。致使弱手蕪才，公行劫掠。若評質以道，片言可折，此輩無處逃刑。其次偷意，事雖可罔，情不可原。若欲一例平反，詩教何設？其次偷勢，才巧意精，若無朕跡，蓋詩人偷狐白裘於閫域中之手。吾示賞俊，從其漏網。
　
　　　　偷語詩例
　　如陳後主〈入隋侍宴應詔詩〉：「日月光天德」，取傅長虞〈贈何劭王濟詩〉：「日月光太清」。上三字同，下二字義同。
　
　　　　偷意詩例
　　如沈佺期〈酬蘇味道詩〉：「小池殘暑退，高樹早涼歸」，取柳惲〈從武帝登景陽樓詩〉：「太液滄波起，長楊高樹秋。」
　
　　　　偷勢詩例
　　如王昌齡〈獨遊詩〉：「手攜雙鯉魚，目送千里雁。悟彼飛有適，嗟此罹憂患。」取嵇康〈送秀才入軍詩〉：「目送歸鴻，手揮五絃。俯仰自得，游心泰玄。」
　
　　　　品藻
　　古來詩集，多有不公，或雖公而不鑒。今則不然。與二三作者，縣衡於眾製之表，覽而鑒之，庶無遺矣。其華豔如百葉芙蓉，菡萏照水。其體裁如龍行虎步，氣逸情高。脫若思來景遏，其勢中斷，亦有如寒松病枝，風擺半折。
　
　　　　辨體有一十九字
　　夫詩人之思，初發取境偏高，則一首舉體便高；取境偏逸，則一首舉體便逸。才性一作情性。等字亦然，故各歸功一字。偏高、偏逸之例，直於詩體、篇目、風貌不妨。一字之下，風律外彰，體德內蘊，如車之有轂，眾輻歸焉。其一十九字，括文章德體，風味盡矣，如《易》之有彖辭焉。今但注於前卷中，後卷不復備舉。其比興等六義，本乎情思，亦蘊乎十九字中，無復別出矣。
　　高、風韻切暢曰高。逸、體格閒放曰逸。貞、放詞正直曰貞。忠、臨危不變曰忠。節、持節不改曰節。志、立志不改曰志。氣、風情耿耿曰氣。情、緣情不盡曰情。思、氣多含蓄曰思。德、詞溫而正曰德。誡、檢束防閑曰誡。閒、情性疏野曰閒。達、心跡曠誕曰達。悲、傷甚曰悲。怨、詞理悽切曰怨。意、立言曰意。力、體裁勁健曰力。靜、非如松風不動，林狖未鳴，乃謂意中之靜。遠。非謂淼淼望水，杳杳看山，乃謂意中之遠。
