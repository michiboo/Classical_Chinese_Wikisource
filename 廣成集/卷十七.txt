
廣成集卷之十七
上都太清官內供奉應制文章大德賜紫杜光庭撰
惟彼仙山，奠茲南土。雄盤厚地，秀拱穹旻。控綿洛之川原，總岷峨之形勝。巖巒捧日，洞府棲真。連空之松檜扶疏，千載之威靈肅穆。果聞祥異，顯此福庭。垂至陽生化之功，變枯栢凋摧之質。柔條迥茂，灑瑞露以飄香；密葉重榮，動晴風而裊翠。神仙幽贊，宗社福招。葉此玄休，永玆禎貺。是用精嚴醮祝，仰答真靈。凝心宣室之中，翹想雲峰之外。所冀華夷昭泰，海嶽晏安。稼穡滋豐，氛埃蕩定。永期祇奉，以副玄私。稽首謹詞。
臣聞，道用無方，神功不測。隨機應念，惟感必通。正一垂文，傳寶章而拯物；盟威立訓，陳醮品以濟民。粵自古先，逮於玆日。惠覃顯晦，澤普天人。臣某夙荷玄慈，獲逢聖日。天波浩蕩，人爵優弘。慙無經濟之能，深慮寵勞之極。況居司戎伍，出鎮魚符。或賞酬乖善惡之宜，刑律有重輕之失。俗懷咨怨，民抱傷嗟。有一於斯，式彰譴咎。又恐五行三命，運值災蒙。暗曜明星，或當臨照。或經過水陸，侵觸龍神。或土木興修，犯于禁忌。或前冤往債。或故殺誤傷，動結罪條。兼逢厄會，致成疾恙，彌切兢憂。竊惟大道好生，至真設教。著祈禳之典，開懺謝之門。是敢虔備壇場，精修章醮。拜天悔過，瀝懇希恩。伏惟三境高尊，諸天大聖，降流慈施，憫鑒塵微。勑天府地司，遍陰曹陽境。解消災厄，原赦罪尤。削落凶衰，和平冤債。蠲除疾苦，安鎮魂神。六氣均調，百關宣暢。易短促之數，賜延永之齡。萬罪千災，咸遂超度。誓虔修勵，仰奉真靈。臣某不任謝罪祈恩，披心請命之至。謹詞。
伏聞，大道垂科，玄真設教。正一有祈恩之品，河圖有謝過之文。虔告尊靈，必賜昭鑒。某氏以夙叨靈貺，擢質人寰。衹荷恩庥，常深戒懼。近者忽嬰疾恙，未獲痊平。竊恐履行立身，措情屬念，有違誤之過，有抵觸之非。或結舋流殃，有所延注。或明星暗曜，有所照臨。構此災纏，未蒙消解。旦夕憂懼，罔敢遑寧。又以身宮之中，當土曜行度，命當危迫。誠切告祈，是敢遵按明科，虔修大醮。伏惟三寶上聖，九曜尊神，垂罔極之慈，降護持之力。賜某氏解消災厄，和釋冤讎。延續年齡，增加祚祿。使百疾痊癒，六氣均調。蕩滌凶衰，蠲除罪咎。永期修奉，上答玄恩。不任謝罪祈真，虔誠請命激切之至。謹詞。
臣聞，賦祿稟形，資於道化。延生保命，擊彼神功。至有三命興衰，五行代謝。星躔經歷，卦象吉凶。苟逢厄會之期，必示修禳之旨。是則玄真愍俗，大道好生。垂法濟人，有感斯應。三天正一寶章，宣致福之儀；太玄河圖醮品，啟移災之旨。古今遵奉，拯護尤多。臣叨荷靈休，躬逢昭代。恩榮隆異，名分超逾。拊己循懷，每切器盈之戒；誓心勠力，常思福過之虞。今則大運猶住戌鄉，小運仍當亥位。今年之內，併值天羅。竊慮舉念屬心，率成舋咎。積生往世，宿有愆瑕。雖切秉修，寧無違誤。又暗曜行於辰分，火星在於身宮。況寵極才微，功輕位重。恐貽災滯，深積兢憂。是敢故按玄經，肅恭丹懇，精修醮禮，拜奏章文。謝過九天，祈恩眾聖。伏冀真靈鑒省，渥澤滂流。詔天境地司，勑陽官陰府。赦罪尤於既往，蕩衰沴於將來。消宿曜之災，解天羅之厄。豐延祚祿，增益年齡。得虔忠孝之誠，永贊聖明之化。誓勤砥礪，上副玄慈。不任歸命之至。
伏以至化將行，玄文肇著。五千垂教，六甲開圖。首於虞舜之朝，傳自姬周之代。修於內則凝真反一，駕日月而躡煙霄；行於外則保國寧民，康品彙而豐萬宇。為法之本，歷代所尊。臣等獲賴玄符，況逢皇運。真風廣被，妙旨遐宣。願遂參修，永期遵守。允當嘉節，虔露明誠。伏惟元聖融慈，眾真流鑒。成其懇願，降以威光。使存注感通，功行圓就。九玄開度，積過蠲消。福善攸臻，壽年增益。濟人佐國，弘道宣經。永揚清靜之風，克果希夷之道。不任歸命之至。謹詞。
伏以正一南宮，紫陽玉殿。秘陽華之真籙，緘飛化之靈圖。下可以制禦兇妖，宣和氣序；上可以輯寧區宇，朝會神仙。保國安人，古今攸稟。臣獲逢聖日，咸沐道風。早振氛囂，俱棲羽褐。願期參受，克勵焚修。伏惟眾聖弘慈，俾諧宗尚。衣星履斗，契九天飛步之蹤；佐世立功，成大道化時之效。灶香拜手，歸命祈真，翹望玄恩，不任激切之至。謹詞。
伏聞，河圖寶典，垂醮品以濟人；正一明科，顯章文而助化。俱宣道要，廣福生靈。臣獲奉玄門，叨參秘籙。而焚修每闕，過咎旋彰。主務在公，動多悔吝。或詳評獄訟，賞刑有爽於重輕；訓撫師徒，沮勸有虧於申令。捫心省己，夙夜增憂。非仗玄功，無門懺謝。又五月之末，土火將入於身宮。以此憂惶，志希禳救。今則精嚴信幣，求乞章文。伏惟太上眾尊，三天化主。垂大慈之澤，降罔極之恩。命天官吏兵，依職祐護。賜臣罪瑕除蕩，冤債和平。九曜迴臨照之災，三命息刑衝之厄，克獲貞吉，常遂亨通。誓虔焚灶之誠，上答尊靈之祐。不任。
伏聞，生成妙道，弘大教以度人；不宰玄功，布慈風而及物。隨迎靡滯，拯護無遺。由是青簡丹篇，繼著登真之品；幽關夜府，亦該鍊化之仁。薪火傳明，古今攸普。某身逢景運，名造真乘。每虔焚祝之心，潛希道力；冀啟延洪之福，上答君恩。期靈常勵於丹襟，屬念早參於玄籙。翹勤徒切，景仰何階。伏惟仙君道逸，冥鴻壽逾遼鶴。指三山而高舉，莫認雲程；越累歲而暫歸，想悲塵世。某慙盧敖之末跡，瞻若士之遐蹤。瀝懇齋心，燃香拜手。佇迴真鑒，俯沃玄波。俾於修學之中，少達希微之趣。推誠律己，永酬君父之慈；見素全真，願奉神仙之躅。不任。
伏聞，至道垂科，正一啟醮祈之品；河圖著訓，太玄開懺謝之門。蓋所以拯護人倫，恢弘法力。恩庥廣被，今古攸宗。臣運偶昌期，叨膺重寄。雖竭誠而報國，未效涓埃；懼福過以災隨，因罹疾疹。今則黑符飛化，五入中宮。本祿納音，為災尤重。是敢冥心玄極，稽首清壇。恭備香燈，虔申醮祝。伏惟玄元降鑒，五帝宣慈。勑九宮貴神，命三官曹屬。解消厄運，和釋冤讎。蕩滌罪瑕，增延祿筭。使百關調豫，久疾痊平。誓傾忠孝之心，冀啟聖明之澤。永遵妙道，仰副玄慈。不任。
伏聞，天地萬靈，陰陽庶品。資元和而覆育，稟道氣以生成。三命五行，是定吉凶之數；南宮北府，爰司罪福之文。善惡無遺，錙銖不爽。況復三元遷易，九曜躔移。示謫降祥，影隨響答。得不兢懷悚惕，祇敬真靈。某氏以土火二星，行於午地。既當命位，仍在身宮。小運丑中，況為六害。大運戌上，又值墓鄉。大運則午命稍衰，小運則王祿初薄。以玆憂懼，恐履災期。是敢精勵丹誠，歸依玄象。遵拜章之典式，稽首三天；備祈醮之物儀，馳心九曜。伏惟至真憫祐，眾聖垂恩。赦往歲之罪瑕，解積生之冤債。消平災厄，拯度凶衰。延益壽年，增加祿祚。克蒙覆護，常賜安貞。永奉靈真，誓勤修敬。不任歸命虔祈之至。
伏聞，列曜凝光，麗天垂象。南昌上府，生籙是司。致福流祥，潛資邦國。河圖秘戒，式明瞻敬之文；正一靈科，亦備存修之旨。敢披玄訓，虔罄素誠。臣夙荷洪休，躬逢景運。便蕃寵澤，踐歷恩榮。無濟時匡國之功，叨相印兵符之重。循懷震惕，難酬造化之私；誓志恪恭，冀答君親之德。但勤砥礪，敢怠初終。是以輒就生辰，精修醮禮。仰丹臺而稽首，望玄極而冥心。靈炷騰煙，期達九清之上；良宵效懇，願通六聖之前。賜臣災滯蠲消，冤讎和釋。增加祚祿，延益年齡。赦已往之過尤，介將來之禎福。元玄升度，舉族康寧。誓嚴尊奉之誠，永副真靈之祐。不任歸命虔祈之至。
伏聞，混元既判，融結分形。惟彼岷山，廣吞西徼。壓二江而作鎮，冠五嶽以居尊。窟宅神仙，含藏洞府。層峰疊巘，捧日月於雲間；積翠堆嵐，隔塵埃於人世。闢天國而真靈雜集，廓成都而芝術駢羅。是曰福庭，統玆形勝。希夷真君，道成上古，名重高真。軒帝南巡，賞展師資之禮；明皇西幸，仍加崇飾之功。敞豐祠於炎漢之年，旌懿號於中和之日。每彰休應，丕祐寰區。頃者躬拂煙蘿，仰瞻羽衛，睟容在目，寤寐寧忘。近以闕闥層楹，風凋雨漬。歲華暗貿，頹朽可虞。爰命慧進大師行真，度木鳩工，成玆大壯，飛甍耀景，碧霤排空。四垣之圖像如新，重檻之階陛不改。爰復正寢，永播玄休。俾天地山川，神明職秩，常加楨貺。大庇烝黎，鷙暴不侵。沴瘥無作，稼穡蕃稔。風雨以時旻穹，觀璧合珠。連夷夏睹，文修武偃。邊烽靜息，妖孽殲平。車書佇混於萬方，正朔期同於九有。生靈蒙福，宗社永昌。式勤蘋藻之儀，常奉馨香之薦。遣廣成先生杜光庭，虔修大醮，昭謝真靈。遐望雲軒，仰希玄鑒。謹詞。
蓋聞，天設神墟，地開仙府。真靈是宅，幽顯攸尊。握群嶽之紀綱，司萬方之休否。雲峰霞觀，歷代所崇。垂貺庇人，古今受賜。頃者以遠披蘿薜，躬造軒庭。仰堂宇之威容，睹四垣之儀衛。光靈如在，翹屬常深。遂命圖繪神姿，鋪舒內殿。朝燃玉穗，夕備銀釭。禱祈蓋切於生民，注念非關於秘祝。欽惟不昧，必鑒斯誠。今則山觀之中，已加興茸。鼎新殿宇，別命焚修。既無葷雜之虞，益有清嚴之致。是用特申醮禮，精具告陳。謁請真靈，復還仙觀。霓幢鶴轡，優游松月之鄉；蕙郁蘭芬，瀟灑虛無之路。永安真域，丕祐邦家。自玆寰海之民，常徯厖洪之福。不任祝望之至。謹詞。
