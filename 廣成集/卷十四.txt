
廣成集卷之十四
上都太清宮內供奉應制文章大德賜紫杜光庭撰
伏以聖主明王，必臻符瑞。膺圖受籙，爰著謳歌。即居億兆之尊，遂忝帝王之命。泊臨大寶，將及六年。教化未泰於生靈，華裔尚乖於正朔。兢兢業業，罔敢遑寧。慮刑法之不均，恐賞罰之非當。屯兵絡野，念富庶之未臻；暴骨盈川，固殺傷之不一。每思首謝，用贖愆尤。敢言圖讖之文，併屬庸虛之士。今年七月八日，漢州什邡縣百姓郭迥芝，於仙居觀採藥，掘地得銅牌，長七寸，廣四寸，上有六十字云：老子通天記云：丁卯年甲戌乙亥王生享二百年。天子王從建、王元膺、王萬感、王岳、王則、王道宜。五字篆文未詳。後云：洛州北邙化章弘道，天寶年留。此明後聖代。顧惟薄德，遽捧殊祥。雲曆數之延長，紀子孫之次第。佩服玄貺，益用兢慙。敢罄深衷，專申醮謝。伏冀畢朝福地，總召名山，各駕仙車，共歆丹懇。示安社稷，咸泰人民。致風雨之不愆，俾干戈之載戢。繄賴靈眖，深寘於懷。不任。
伏聞，惟天降祐，彰瑞於河圖洛書；惟帝法天，受命而膺符執契。古今所稟，曆數迭興。臣運偶玄休，德慙寡昧。承土德陵夷之後，億兆無依；葉金莖啟創之初，寰瀛推戴。恭膺天寶，於玆六年。常以未明求衣，日旰忘食。兢兢業業，上奉穹旻。今則銅版靈文，出於古觀。示太上降祥之兆，應承乾受命之徵。名姓具彰，年辰畢載。斯乃豫定於九天之上，先期於億歲之前。秘篆昭宣，真文煥赫。告延洪於寶祚，表遐永於孫謀。省己循懷，以兢以懼。欽惟靈睠，彌切勵修。是用虔肅寶齋，依歸至道。庶諧多福，永庇萬方。不任。
伏以景列上玄，山分下土，乾坤交應，罪福攸司。緬彼靈蹤，鎮於天府。藏雲噴雨，旁資生化之功；玉洞瓊巖，深閟神仙之宅。果葉殊休之運，爰膺開國之祥。惟此命辰，配玆真境。契清明之嘉候，耀大火之靈光。當人天禱福之期，是鸞鶴上賓之日。式陳醮祝，用達精誠。坐宣室以馳心，望白雲而稽首。所冀旁流景眖，幽贊鴻圖。羣生共樂於和平，萬國必同於書軌。永言修奉，以答玄功。不任。
伏以列宿麗天，羣山鎮地。爰通氣象，以福邦家。每申望秩之儀，必介惟新之祐。皇帝承天啟曆，應運執符。本命之山，實惟玆化。洞含雲雨，峰戛煙霞，必有光靈，潛弘讚祐，況當令序，式備醮祈。翹首歸心，恭希景眖。伏惟諸天上聖，俯鑒明誠；三真眾仙，同流巨渥。使帝圖延永，社稷隆昌。二十四峰，克膺於聖壽；百千萬歲，長固於皇基。四海九州，咸賓睿化。五兵戢息，百穀豐穰。俱登仁壽之鄉，並契正真之道。不任。
伏以列曜五行，是司罪福。上棟下宇，亦有主張。於成生孕育之間，寧無凶吉在應護。居棲之內，必有愆瑕。須憑道力玄功，以解深災重過。元皇立教，三洞垂文。敢按經科，虔祈福祐。臣祖母代國太夫人某氏年八十歲；本命乙卯三月十三日戊午生。今以土火二曜居三合之方，天符飛旗衝大運之上。五土剋於子水，仍臨生日之辰。以此刑妨，因成微恙。兢憂戰越，罔敢自安。伏念臣叨奉聖時，獲承福緒。而早悲孤藐，繼履家艱。惟祖母慈顏，得晨夕侍奉。刳心瀝懇，願祝遐年。今則所疾癭，仍災躔臨照。竊恐居宅之所，或有犯違。積世以來，或有冤債。或往逝有考延之舋。或幽陰有訟逮之文。搆此衰危，盡希懺解。是用選求吉日，恭備醮壇。伏惟大道垂光，眾尊憫鑒。為臣祖母某氏，解鎮災咎，延續年齡。增生祿於南官，落罪名於北府。疾瘵除蕩，腠理和調。神藥潛資，靈官密衛。克蒙平愈，永賜安貞。洎乎宅宇之中，常諧吉祐。龍神鎮守，邪惡銷亡。唯冀勵修，上答玄造。不任。
伏以五嶽上司，總真粵府。雄稱天國，峻極仙都。鎮厚地以巍峨，捧太穹而峭拔。真靈所會，水陸攸尊。敷惠育於羣方，廣包容於三蜀。陽崖蕩日，陰壑藏雲。讚時則表貺垂禎，葉聖則呈祥薦瑞。古今宗仰，遐邇依憑。臣叨荷聖慈，鎮臨重地。兼梓遂黔巫之境，亙微瀘蠻蜑之封。位極台衡任崇將相。每慮功輕恩厚，福過災生，循分兢榮，村心憂惕。自青春屆序，甘雨愆期，農畝虧功，驕陽害物。雖歷申祭祀，遍告神明。密雲但布於西郊，膏雨未霑於南畝。皇皇眾庶，叩向無門。竊惟大道垂文，天師演教。有章奏之品，有祈醮之科。將展焚修，須依靈勝。是用披心雲洞，拜手仙峰。佇真侶之感通，冀明誠之御達。賜臣以時和歲稔，拯臣以雨順風調。驅肥遺於窮荒，舞商羊於中境。巖蠻曹屬，鼓列（）以舒威；洞府龍神，震靈窿而助化。消除虐魃，蘇息枯苗。克歆黍稷之馨，允洽京坻之望。臣當怳心求理，勠力徇公。上答靈慈，求承道祐。謹差尤都押衙檢校尚書右僕射前黎州刺史曹嶽，與左右街弘教大師賜紫杜光庭，虔誠章醮，歸命希恩。不任。
伏以四七在天，垂文定位。三八鎮地，設象分靈。列宿所以統幽明，諸化所以司罪福。況心宿為天皇之府，上清乃神仙之都。迥控長川，倚玉輸之聳秀；雄臨巨屏，面銅馬之膏腴。緬彼福庭，廣廕庸蜀。臣本命所係，獲在玆山。而謬握珪符，仍居仙域。每慮位崇任重，力寡才輕。超五爵以疏封，制六鎮而為政。或賞刑乖當。或撫字失和。下有怨咨，上虧仁育。兢憂未暇，咎戾旋加。粵自仲春，即愆時雨。塵侵壠畝，赫日騰威。風鑠郊原，油雲匿影。生靈歎息，懼失於農功；沼沚魚喁，將懸於枯肆。焦勞在念，叩啟無由。至於餚膳精豐，備陳於廟貌；牲牢肥腯，無吝於禱祈。徒罄誠心，靡聞響答。仰惟神仙濟物，罔間幽明。大道好生，普均慈施。太上著修禳之品，三天開奏醮之科。恭望神峰，遠傾凡懇。虔申大醮，仰叩至真。伏惟憫鑒所陳，大私恩宥。赦其愆咎，賜以福祥。使雷電揚威，龍神悅豫。霈霑渥澤，克致豐禳。南山騰虺虺之音，東作盛芃芃之稼。永諧望歲，允契有年。誓勤修奉之儀，上副真靈之貺。不任。
伏以天地分靈，統之者至聖；陰陽不測，體之者至神。主宰死生，司明罪福，有祈必應，無感不通。臣謬以非才，理玆劇邑。賦輿所總，徵督所難。鄉里凋荒，緝綏尤切。洗心求瘼，克己徇公。果蒙道力，潛資真靈。密助徵科，辦集境土。乂安疫毒不侵，生靈以泰。思酬玄造，眾竭丹誠。共崇黃籙之壇，虔備焚修之會。兼申大醮，上答靈恩。況境接仙山，人懷道化。李相國之神功宛在，羅真人之聖力時彰。控諸觀之福庭，摽二化之真府。必垂昭鑒，納此誠祈。伏惟太上延慈，眾神孚祐。普資幽顯，遐及存亡。俱錫福祥，咸蒙濟祐。使一方清謐，百穀滋豐。疫癘兵戈，永無侵軼。飛沈蠢動，各遂安全。臣等九祖七玄，生天受福；三途九夜，離苦參真。然乞災厄蠲銷，罪尤除蕩。潛增祿祚，克保年齡。同力運心，俱霑巨祐。不任。
伏聞，大道開光，五篇垂教。凝自然之氣，成空洞之文。上正天元，下安地紀。中制劫運，旁福生靈。三界所宗，萬神所稟。其或茸修之地，土木興功，暗犯神靈，明干禁忌。皆憑秘篆，以鎮方隅。臣頃以所居，須資揆搆。巨功既畢，輒備焚修。啟黃籙之壇場，廣申懺拔；展五符之醮酌，遍用鎮安。伏冀太上弘慈，至真流鑒。使龍神寧謐，災咎蠲銷。永無干犯之虞，常荷乂安之福。其有從來，主宰五姓。神靈各遂往生，並獲開度。即仰荷大道罔極之恩不任。
伏聞，大道凝光，上玄垂象。照臨九土，覆育群生。主錄吉凶，司明罪福。洪纖備察，毫末無遺。而金簡垂文，玉書演法。開懺祈之路，懸悔謝之儀。虔罄明誠，必賜昭祐。臣某顧惟虛薄，運契遭逢。位極台衡，務專繁劇。詳評獄訟，裁製典刑。或爽重輕，慮招咎舋。或操心屬念，偶結尤違。或積世此生，未袪冤債。靜言循度，每用兢憂。今則迍滯宮中，土星所歷。身位之內，計都所臨。神首火星，仍居對照。生月命位，俱值天符。以此災躔，遂成災厄。捫心震惕，瀝懇歸依。仰玄象以扣祈，竭丹誠而醮酌。伏惟至真上聖，列曜高尊。憫鑒塵凡，降流恩宥。釋前冤往債，原重過深瑕。增績年齡，銷平災厄。賜臣以百關調豫，六氣和平，盡解凶衰，全除疾苦。推忠效節，永酬睿主之恩；潔己凝心，上副尊靈之祐。不任。
太上無極大道元始天尊，太上大道君，太上老君，十方自然靈寶天尊，五老上帝三元君，天地水三官，三十六部尊經，玄中大法師，太極真人三天法師，天曹地府三界真靈，三官曹府一切玄司。臣等塵世凡微，積生福會。得遇玄化，參奉至真。而跡處人寰，身拘俗網。沈浮聲利，流浪死生。未窮超拔之源，徒慕清虛之旨。六情三業，動結罪條。陰簡黑書，旋增舋咎。或前冤往債，尚繫冥關。故殺誤傷，未申懺露。或五行三命，災運所臨。暗曜明星，凶神所犯。常情靡測，祈謝無由。三元有考定之期，五帝無陟明之典。至或九玄七祖，猶滯三途。注訟相延，愆過委積。福盡禍至，首悔何門。因今某官校錄之辰，眾申祈醮之禮。願迴玄鑒，俯察丹誠。介福垂恩，延生保命。九玄開度，除右簡之罪名；眾厄清銷，上左宮之生錄。永蒙道應，常荷鴻休。上願帝祚，延洪天元。玄晏生靈和泰，遠近乂安。九稼惟豐，五兵自偃。九幽六趣，罪爽窮魂。俱承曠蕩之恩，各遂逍遙之性。不任歸命虔誠懺請之至。謹詞。
臣等早以庸虛，志希玄奧。凝心妙道，歸命真乘。參六甲之神秘文，慕長生之要旨。而寄身名宦，莫遂精修。三元四始之辰，香燈或闕；五臘六陽之會，存注莫專。恐兼故殺誤傷，仍有前冤往債。或行年厄運，或宿曜災期。曾未懺陳，但增憂惕。敢以下會吉日，醮籙希恩。伏冀五帝高尊，降流禎福。六甲真吏，洗滌罪瑕。上生籍於天曹，削死名於地簡。舉家蒙祐，七祖生天。祿筭增延，公私貞泰。永勤焚炷，以答玄慈。不任。
臣以庸微，負荷大法。敷弘真訓，開度天人。授道傳經，濟時行化。弟子某等夙慕大道，歸命至真。奉信玄科，參受符籙。傳付之後，已歷歲年。或慮未受道之前，及佩籙之後，立身注意，動有罪條。三業十躔，恣其愆過；三元八節，朝竭不專。本命庚申，修行有闕。或噉食葷血，穢亂正真。或嗜欲繁華，負違禁戒。非憑三會，難遍懺祈。今因某會之辰，考校之節，同申大醮，拜章言功。謝罪十天，歸誠三寶。並乞宿殃清蕩，眾罪蠲除。善簿定名，生宮列籍。冤讎和解，債訟夷平。真氣內充，百關悅豫。靈官外護，萬惡銷沈。五行三命之中，暗曜明星之內，永無臨照，長息災凶。九祖生天，六親蒙福。公私貞吉，動靜康宜。年命增延，福祚遐廣。誓令修勵，上答玄恩。不任。
