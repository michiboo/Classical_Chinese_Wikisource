
龍虎謝鞭策，鵷鸞不司晨。
君看海上鶴，何似籠中鶉。
獨用天地心，浮雲乃吾身。
雖將簪組狎，若與煙霞親。
季父有英風，白眉超常倫。
一官即夢寐，脫屐歸西秦。
竇公敞華筵，墨客盡來臻。
燕歌落胡鴈，郢曲迴陽春。
征馬百度嘶，遊車動行塵。
躊躇未忍去，戀此四座人。
餞離駐高駕，惜別空殷勤。
何時竹林下，更與步兵鄰。

