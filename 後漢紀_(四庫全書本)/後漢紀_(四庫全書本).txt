　　欽定四庫全書　　　　　史部二
　　後漢紀　　　　　　　　編年類
　　提要
　　〈臣〉等謹按後漢紀三十卷晉袁宏撰宏字彥伯陽夏人太元初官至東陽太守事跡具晉書文苑𫝊是書前有宏自序稱嘗讀後漢書煩穢雜亂聊以暇日撰集為後漢紀其所綴㑹漢紀〈按此漢紀葢指荀悅之書涉及東漢初事者非張璠書也〉謝承書司馬彪書華嶠書謝沈書漢山陽公記漢靈獻起居注漢名臣奏旁及諸部耆舊先賢𫝊凡數百卷前史闕畧多不次序錯謬同異誰使正之經營八年疲而不能定頗有𫝊者始見張璠所撰書其言漢末之事差詳故復探而益之云云葢大致以漢紀為凖也按隋志載璠書三十卷今已㪚佚惟三國志註及後漢書註間引數條今取與此書互勘璠記所有此書往往不載其載者亦有所㸃竄互有詳畧如璠記稱盧芳安定人屬國夷數十畔在參蠻芳從之詐姓劉氏此書則作劉芳安定三川人本姓盧王莽末天下咸思漢芳由是詐稱武帝後變姓名為劉文伯及莽敗芳與三川屬國𦍑胡起兵北邉以及朱穆論梁冀池中舟覆呉祐諫父冩書事皆較璠記為詳璠記稱明徳馬皇后不喜出遊未嘗臨御牕牖此書則作性不喜出入遊觀璠記稱楊秉嘗曰我有三不惑酒色財也天下以為名公此書刪下一句又如序王龔與薛勤䘮妻事璠記先敘龔而追敘勤此書則先敘勤而後敘龔敘呂布兵敗勸王允同逃事璠記敘在長安䧟時此書追敘於後亦⿰有所移置而核其文義皆此書為長其體例雖仿荀悅書而悅書因班固舊文剪裁聫絡此書則決擇去取自出鍳裁抑又難於悅矣劉知㡬史通正史篇稱世言漢中興史者惟袁范二家以配蔚宗要非溢美也乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　後漢紀袁宏原序
　　予嘗讀後漢書煩穢雜亂睡而不能竟也聊以暇日撰集為後漢紀其所綴㑹漢紀謝承書司馬彪書華嶠書謝沈書漢山陽公記漢靈獻起居注漢名臣奏旁及諸郡耆舊先賢𫝊凡數百卷前史闕略多不敘次錯繆同異誰使正之經營八年疲而不能定頗有傳者始見張璠所撰書其言漢末之事差詳故復探而益之夫史𫝊之興所以通古今而篤名教也丘明之作廣大悉備史遷剖判六家建立十書非徒記事而已信足扶明義教羅治體然未盡之班固源流周贍近乎通人之作然因藉史遷無所甄明荀悅才智經綸足為嘉史所述當世大得治功已矣然名教之本帝王髙義韞而未敘今因前代遺事畧舉義教所歸庶以𢎞敷王道補前史之闕古者方今不同其流亦異言行趨舍各以類書故觀其名跡想見其人丘明所以斟酌抑寄其髙懐末吏區區註疏而已其所稱美止於事義疏外之意歿而不𫝊其遺風餘趣蔑如也今之史書或非古之人心恐千載之外所誣者多所以悵怏躊躇操筆悢然者也













