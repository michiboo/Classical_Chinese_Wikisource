
世業江湖側，郊原休沐處。
獨言五日歸，未道千秋去。
鄉亭春水綠，昌閣寒光暮。
昔爲晝錦遊，今成逝川路。
歸路秦城下，寒雲慘平田。
故園滄海邊，綠柳覆平川。
送客異他日，還舟殊昔年。
華亭有明月，長向隴頭懸。
劍水千人石，荊江萬里流。
英英有君子，才德滿中州。
明道俟良佐，惟賢初薄遊。
生涯一朝盡，寂寞夜臺幽。
金堂策令名，仙掖居清位。
鳴玉朝雙闕，垂纓遊兩地。
朝夕既論思，春秋仍書事。
何言魯聲伯，忽下瓊珠淚。
令德棄人世，明朝降寵章。
起居存有位，著作沒爲郎。
寒水落南浦，月華虛北堂。
松門一長想，彷彿見清揚。

