天地之間，國土至多。或分散東西，或列羅南北。而大小彊弱，不可得而齋也。
夫爲小國者，順理安分，而所以事大之禮，不敢廢焉。則國土自治，人民亦安矣。孟子曰：「畏天者保其國。」詩曰：「畏天之威，於時保之。」
況我琉球國，僻處東隅，不能自大。故自古而來，與薩州爲隣交，時通聘問，紋船往來。後亦納貢於薩州，至今數百年，不敢少懈。而事之可紀者，亦最多矣。疇昔向象賢奉王命，始用國字，著《中山世鑑》。蔡鐸改以漢字，命之曰《世譜》。此時，別摭其所係乎薩州之事，以附《世譜》，謂之附巻。
其所編集者，多出俗説。有以訛謬，間有出入，兼多缺略。欣遇聖主，孜孜圖治，庶政維新。特命向文明等官改修附巻。秉哲已任編纂職，而前代事功，使臣姓名，經歴久遠，莫從稽詳。
爰參之典載，考之文記；去其訛謬，補其缺略；劇其煩涜，闕疑存信；以爲成部，而繕録以呈聖覽。伏冀叡慮彌深，時務愈精。而四時之玉燭常調，萬禩金甌永固矣。
時大清雍正九年，歳次辛亥。臘月既望，唐榮都通事臣鄭秉哲頓首謹撰。

