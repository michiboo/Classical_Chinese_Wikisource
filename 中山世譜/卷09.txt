
童名：思五郎金。康煕十七年戊午十月二十五日降誕。
父：尚純王
母：聞得大君加那志，童名思戸金，號義雲。
妃：聞得大君加那志，童名思眞鶴金，號坤宏。【毛氏具志川親方盛昌女，始稱野嵩按司加那志。康煕十九年庚申八月十七日生，乾隆三十年乙酉十二月初三日薨。壽八十六，葬於玉陵】
夫人：西之按司，童名眞牛金，號淳徳【向氏國頭親方朝姿女】
有二妻：
宮城阿護母志良禮，童名思戸金，號慈雲【詹氏田場掟親雲上兼忠女】
知念阿護母志良禮，童名眞尹金，號義徳【孫氏崎山築登之親雲上嗣長女】
王有二男四女：
長女曰嘉手刈翁主，童名思戸金，號泰心【嫁毛氏安承】
次曰古波藏翁主，童名思眞鶴金，號宏淑【嫁毛氏盛邑】
次曰尚敬。【後登王位】
次曰尚徹。【稱北谷王子。倶妃毛氏所生】
次曰富盛翁主，童名思武樽金，號蘭溪【嫁翁氏忠喜】
次曰內間翁主，童名思眞牛金，號順徳【嫁馬氏良隆。倶妻詹氏所生】
康煕二十八年己巳十二月二十八日，領佐敷，並知行高五百斛，稱佐敷王子。
二十九年庚午十二月二十三日，加領宜野灣。
三十一年壬申正月十二日，加領知行高五百斛。
三十二年癸酉十一月二十六日，加領知行高五百斛。
四十二年癸未正月二十五日，換佐敷，轉領讀谷山，稱讀谷山王子。
四十六年丁亥二月二十七日，加領中城、久米仲里，稱中城王子。
大清康煕四十九年庚寅即位。
國相：尚綱
法司：
毛天相、馬廷器、毛起龍【其餘交代者，皆載於紀年之次】
本年冬，遣耳目官孟命時、正議大夫阮維新等奉表入京，貢方物。給賞如例。
本年，向元良續法司馬廷器而任法司。
本年，馬獻圖續法司毛天相而任法司。
五十一年壬辰二月二十一日，因按司向風彩等重修王殿告成，而遷於新殿。
本年，翁自道續法司毛起龍而任法司。
本年七月十五日薨。在位三年，壽三十五，葬於玉陵。
本年冬，王世子尚敬權掌國事。遣耳自官毛九經、正議大夫蔡灼等奉表入京，貢方物；【蔡灼至閩病卒】並遣正議大夫楊聯桂搭駕二號貢船，捧咨至閩，以尚益王訃聞於中朝。
本年，尚祐續國相尚綱而任國相。

童名：思徳金。康煕三十九年庚辰六月十九日降誕。
父：尚益王
母：聞得大君加那志，童名思眞鶴金，號坤宏。
妃：聞得大君加那志，童名思龜樽金，號仁室。【馬氏仲里親方良直女，始稱佐敷按司加那志。康煕四十四年乙酉六月十二日生，乾隆四十四年己亥十一月二十六日薨。壽七十五，葬於玉陵】
王有二男三女：
長女曰聞得大君加那志，童名眞鶴金，號寛室【嫁蔡氏廷儀】
次曰聞得大君加那志，童名思戸金，號順成【嫁向氏朝倚】
次曰尚穆。【後登王位】
次曰安谷屋翁主，童名眞嘉戸樽金，號寂照【無後】
次曰尚和。【稱讀谷山王子。倶王妃馬氏所生】
康煕四十六年丁亥二月二十七日，領讀谷山、久米具志川，並知行高五百斛，稱讀谷山王子。
四十八年己丑十一月十五日，加領中城，並知行高五百斛，稱中城王子。
大清康煕五十二年癸巳即位。
國相：尚祐【其餘交代者，皆載於紀年之次】
法司：
向元良、馬獻圖、翁自道【其餘交代者，皆載於紀年之次】
五十三年甲午冬，遣耳目官馬獻功、正議大夫阮璋等奉表入京，貢方物。宴賚如例。
五十四年乙未冬，遣都通事鄭士絢、使者東永昌等，照例接貢，並送還朝鮮漂流人口。
五十五年丙申冬，遣耳目官夏執中、正議大夫蔡溫等奉表入京貢方物，兼請襲封。聖祖命翰林院檢討海寳、翰林院編修徐葆光爲冊封正副使，並給賞如例。
本年，毛應鳳續法司向元良而任法司。
五十六年丁酉，因那覇江泥滯水淺，大船難通，命按司向文思等決開川源，除去爛泥，而得大船致來往。
五十七年戊戌，創建啓聖廟於聖廟之東，春秋致祭。著爲例。
本年秋，遣都通事毛士達、司贍養、大使全文亨等駕海舟至閩，送還浙江寧波府漂流人王金枝等。
本年冬，遣耳目官向秉乾、正議大夫楊聯桂等奉表入京，貢方物；【楊聯桂至張家灣卒】又遣正議大夫陳其湘搭駕二號貢船，捧咨至閩，迎接封舟。
五十八年己亥夏，冊封正使海寳、副使徐葆光齎勅至國。時測量官平安、豐盛額，仝冊使至，諭祭故王尚貞、尚益，封世曽孫尚敬爲中山王。勅曰：

惟爾遠處海隅，虔修職貢；屬在冢嗣，序應承祧。以朝命未膺，罔敢專擅；恪遵典制，奉表請封。朕念爾世守臣節，忠誠可嘉。特遣正使翰林院檢討海寶、副使翰林院編修徐葆光齎勅，封爾爲琉球國中山王，並賜爾及妃文幣等物。爾祇承寵眷，懋紹先猷；輯和臣民，愼固封守。用安宗社於苞桑，永作天家之昇翰。欽哉。毋替朕命。故諭。

詔曰：

朕恭膺天眷，統御萬邦，聲教誕敷遐邇。率俾粵在荒服，悉溥仁恩，奕葉承祧，並加寵錫。爾琉球國，地居炎徼，職列藩封。中山王世曽孫尚敬，屢使來朝，貢獻不懈。當閩疆反側，海寇陸梁之際，篤守臣節，恭順彌昭；克殫忠誠，深可嘉尚。茲以序當纉服，奏請嗣封。朕惟世繼爲家國之常經，爵命乃朝廷之鉅典。特遣正使翰林院檢討海寶、副使翰林院編修徐葆光，齎詔往封，爲琉球國中山王。爾國臣僚以曁士庶，尚其輔乃王，愼修徳政，益勵悃忱；翼戴天家，慶延宗祀。實惟爾海邦無疆之休。故茲詔示，咸使聞知。

【王城有泉名「瑞泉」，又叫「龍泉」，副使徐葆光題曰「中山第一」】
本年，向和聲續法司毛應鳳而任法司。
五十九年庚子春，冊使海寶等得順風還朝。時遣王舅向龍翼、紫金大夫程順則、使者楊天祐等，奉表入京獻方物，謝襲封恩。給賞如例。
本年冬，王遣耳目官毛廷輔、正議大夫梁得宗等奉表入京貢方物。聖祖照安南國例，加賞三十疋。共給八十疋。著爲例。【時永良部商民漂至臺灣府諸羅縣，舟破上岸。送至福州，附貢船囘】
六十年辛丑正月初一日丑時，圓覺寺方丈囘祿。即命按司向文明等重修方丈及書院、廡廊等。至本年閏六月告成。【時御照堂、佛殿、三門倖免火災】
六十一年壬寅，尚徹續國相尚祐而任國相。又，向龍翼續法司翁自道而任法司。
本年冬，王遣耳目官毛弘徤、正議大夫陳其湘等奉表入貢，並遣官生蔡用佐、蔡元龍、鄭師崇三人入監讀書。行至洋中，衝礁覆溺。止有二號船都通事紅士顯等，至閩報明此事。時會聖祖崩，皇太子登極，改元雍正。特命福建守臣，諭祭貢使毛弘徤並官生蔡用佐等十人。又命將二號船內所存方物交付發還，准作正貢。到京，仍賜王羅緞、綢錦如例。
雍正元年癸卯，毛承詔續法司向龍翼而任法司。
本年，王遣王舅翁國柱、正議大夫曾暦、使者馬世龍等入京獻方物，表賀登極；並進聖祖香品。仍遣官生鄭秉哲、鄭謙、蔡宏訓三人入監讀書。【六十一年，遣官生蔡用佐等入監，舟覆未達。故復遣入監】禮部奏。允此事。給與口糧食物，四季衣服，鋪蓋房屋，紙筆銀兩；從人亦給口糧食物，衣服鋪蓋。禮待甚優。奈蔡宏訓入監未幾，因病而亡。禮部奏之。皇上深痛，命禮部特給蔡宏訓三百兩。內留一百兩修理墳墓；其餘二百兩，付翁國柱帶囘，交給蔡宏訓之母，以資養贍己。又以翁國柱係王舅奉旨，召見於乾清宮。拜畢，賜座並茶。【時引禮通事謝道武一員，隨翁國柱入宮】皇上諭翁國柱曰：「昭徳恤民，王者之大規，汝囘告王。且汝等渉海入賀，勞功可嘉。」國柱跪拜謝恩。
本日除例賞緞八十疋外，加賞國王：
御書匾額「輯瑞球陽」四字  法瑯爐瓶盒一分
白玉盒一對  漢玉玦一件
白玉鎭紙二件  三喜玉盃一件
青玉爐一件  白玉提梁礶一件
漢玉螭虎筆洗一件  青玉三喜花插一件
自玻璃大碗四個  白玻璃蓋碗六個
磁胎燒金法瑯有蓋靶碗六個
青花白地龍鳳蓋碗十二個
青花白地龍鳳蓋鍾十個  藍磁碟十二件
霽紅碟十二件  霽紅碗十件
甜白八寸盤十二件  緑龍六寸盤二十個
青花如意五寸盤二十個  青團龍大碗十二個
五彩宮碗十四個  緑地紫雲茶碗十個
紫檀木盒緑端硯一方  棕根盒緑端硯一方
上用緞二十疋
翁國柱出在乾清門外，一一跪領。又加賞國柱銀一百兩，上用緞八疋。歴數日，又除例宴外，恩給翁國柱、曽暦等上用餻餅數十品。誠是千載之奇遇也。
翁國柱等囘至福州。時本國商船一隻，【二十三名】被風飄至閩安鎭蠣螐灣。又，宮古島船一隻，【十六名】被風至澎湖西嶼。倶有護送，至福州安插舘驛，給與口糧銀米。乙巳夏，令難民附搭貢船歸國。
二年甲辰冬，遣耳目官毛健元、正議大夫蔡淵等奉表入京貢方物。宴賚如例。
三年乙巳冬，雹霰大降。白鶴三百餘隻，翔集而遊。越年春梢，駕雲飛囘。國人稱賀。遺老僉曰：「往昔之所未聞也。」王曰：「見禎祥而不可喜，愈勤修徳爲貴；見災異而不可懼，改過行善爲要。」
本年，爲叩謝格外恩賞事，遣紫巾官向得功、正議大夫鄭士絢等入京謝恩，獻方物。時向得功奉旨在大和殿傍賜宴。【陪宴官：內閣大學士馬齊、吏部尚書査鼎納、禮部尚書頼都。倶滿州人】宴訖謝恩。又蒙召見於乾清宮。拜畢，賜座並茶。【時引禮通事謝道武一員，隨向得功入宮】皇上特諭向得功曰：「國王好？地方太平麼？百「姓安樂麼？」謝道武代奏：「蒙皇上洪福，國王好，地方太平，百姓安樂。」又奉旨，一路地方官待他好麼？謝道武代奏：「自福建至京，一路地方官，皆仰體皇上柔遠之至意，相待甚優，感激不盡。」龍顔大悅。既而向得功出在乾清宮門外，跪拜謝恩。本日，除例賞外，加賞國王物件，一一跪領。勅曰：

朕惟昭徳懷遠，盛世之良規；修職獻琛，藩臣之大節。輸誠匪懈，寵賚宜頒。爾琉球國中山王尚敬，屬在遐方，克抒丹悃；遣使齎表納貢，忠藎之忱，良可嘉尚。是用降勅奨諭，並賜王文綺、玉器等物。王其祇承，益勵忠貞，以副朕眷。琉球遠隔海洋，不必專遣使臣謝恩。著俟正貢之年，一同奏謝。欽哉。故勅。

時乃正賜例賞：
蠎緞六疋  青藍綵緞十疋
藍素緞十疋  衣素緞十疋
閃緞八疋  錦六疋
紬十疋  羅十疋
紗十疋
特賜加賞：
內造緞二十疋  玉方鼎一件
玉荷葉盤一件  漢玉方壷一件
玉五老雙壽盃一件  玉夔龍水注一件
玉異獸花插一件  玉龍鳳方盒一件
玉螭虎雙壽碗一件  玉雲喜巵一件
玉罄一架  法瑯爐瓶盒一分
藍玻璃蓋碗六件  青龍紅水七寸盤十二件
霽紅白魚七寸盤二十件
青龍暗水大宮碗十二件
霽紅盤十二件  白玻璃碗四件
五彩蟠桃宮碗十四件  霽紅蓋碗十件
緑地紫雲茶碗十件  青花龍鳳蓋碗十二件
青花龍鳳蓋鍾十件  紅龍高足有蓋茶碗六件
霽藍盤十二件  青花如意五寸盤二十件
紫檀木盒緑端硯一方  杏木盒緑端硯一方
又加賞向得功內造緞八疋，銀一百兩。時奉旨：琉球國王只要心知皇上恩典，不必貢獻禮物謝恩。向得功奉旨跪拜，既而事竣，歸國復命。
時准部咨內奉旨：「琉球國王，因朕頒賜御書匾額及玉器、綵緞等件，特遣使臣，進表謝恩。貢獻禮儀，具見誠悃。朕加惠遠藩，不欲收其貢物。但既航海遠來，不忍令其帶囘本國。査歴來朝鮮國王進獻禮物，若不收受，有交送內務府存留，准作年貢之例；今琉球國王所進禮物，即照此例存留，准作二年一次正貢，以示朕體恤遠人之至意。欽此」等因。
本年，毛秉仁續法司毛承詔而任法司。
四年丙午十月十三日，爲巡行山北，觀風撫民事。率領國相、王子、按司、法司、紫巾官等，撰日發駕，巡行有法。由是王駕所過，處民不勞一力，財不費一毛。百姓欣欣然，僉曰：「披雲霧見青天。」【十一月初三日歸都】
本年冬，王遣耳目官毛汝龍、正議大夫鄭廷極等奉表入京貢方物，及送還朝鮮飄民九名。毛汝龍奉旨，在於大和殿傍座。賜宴。【禮部二員陪宴】宴訖謝恩。又蒙召見於乾清宮。拜畢，賜座並茶。【時引禮通事馮西熊一員，隨毛汝龍入宮】皇上諭毛汝龍曰：「琉球平安，汝遠出使，誠足嘉奨。」特賜毛汝龍貂鼠皮二十張。毛汝寵跪拜謝恩。其餘欽賞如例。且毎日食物，除例物外，加賜四色；毎五日，加賜七色。禮待甚優。又有聖旨：除例賞外，加賜官生鄭秉哲、鄭謙毎員緞二疋、綾二疋；跟伴毎名緞一疋。附搭毛汝龍船而歸。時准部咨內，雍正四年貢典，奉旨存留，將進到禮物，准作雍正六年正貢。其雍正六年，應進表文。仍令照例遣使，赴京恭進。且續准部議。雍正六年，應進表文。若令特遣使臣來京恭進，相隔海洋，路途遙遠。俟該國王遣使恭進八年正貢時，將六年表文一併恭進，以示皇上柔恤遠人之至意。奉旨依議等因。
本年，高奉行武自勇在于山南，鑿溝引泉，注入農田。以防天旱。
先是，本國農田，毎遇天旱，五穀不熟。民甚憂之。王嘆曰：「國之本在於民，民之命在於食。」國相法司奏曰：「山南與座村有泉，足注萬田。」由是，法司向和聲奉命前往山南，歴見地形；令武自勇等鑿溝引泉，灣灣曲曲，引到東風平間切。民不憂旱，稻穀豐登。王喜曰：「各處有泉處，皆令推此類，以防天旱之憂。」
六年戊申，圓覺寺裏改以大殿，爲王宗廟。
先是，圓覺寺規模，奉佛像於大殿；而大殿之側，別構小堂二座，名叫御照堂，以奉先王神主。由是改以大殿爲王宗廟；而宗廟之側，別構小堂一座，以奉佛像。其餘則仍舊貫，而不改焉。
本年，禁絶巫覡，以滅邪術。
先是，本國流俗，崇信巫覡之術，悉受妖邪之惑。俗習既深，財費尤甚。由是，王諭國相、法司，禁絶巫術，而世俗歸於正道。
本年，國師蔡溫續法司馬獻圖而任法司，兼務國師職。
本年，王遣耳目官毛鴻基、正議大夫鄭秉彜等奉表入京貢方物；及奏請按期入貢；且謝加賜玉器緞疋。時蒙皇上除例賞外，加賜國王：
內造緞貳拾疋 白玉方花觚壹件
白玉靈芝花插壹件  白玉雙喜瓶壹件
白玉獅子壷壹件  白玉六角壷壹件
白玉喜壽盃壹件  白玉螭虎盃壹件
白玉碗壹件  白玉花澆壹件
白玉花插壹件  白玻璃蓋碗肆件
玻璃菊花式大碗肆件  透花邊八寸盤肆件
白地番花七寸盤拾貳件
霽青六寸盤拾陸件  霽紅五寸盤拾陸件
五彩葵花五寸盤拾貳件
百福五彩大宮碗碗拾貳件
五彩大宮碗拾貳件  紅地法瑯宮碗捌件
五彩蓮花茶碗拾貳件  翡翠暗花宮碗拾貳件
白地蟠桃有蓋靶碗陸件
白地五彩蓋碗十二件  吹紅蓋鍾十二件
法瑯爐瓶盒一分錦盒白玉硯一方
嵌玻璃石盒緑端硯一方
且加賜毛鴻基、鄭秉彜內造緞四疋，銀五十兩。鴻基等跪拜謝恩。而其餘宴賚如例。既而事竣歸國。時准部咨內奉旨：「琉球地處重洋之外，奉表修貢，遠渉風壽。朕心深爲軫念。是以從前降旨，令將雍正四年該國王謝恩所貢儀物，准作雍正六年正貢，以示恩眷。今該國王以六年正貢之期，仍遵定製，遣使航海遠來，奉表進貢，情詞懇切，具見悃忱。知道了，著將六年進貢之物，准作八年正貢。若八年貢物已經遣使起程，即准作十年正貢。著行文，該國王知之，該部知道。欽此」等因。

七年己酉，因按司向良顯等重修國殿之使，奉旨改設玉座於正中。
先是，國殿規模，設玉座於偏隅。而君臣之分，似不得正。由是改設於正中，而上下之分，燦然以明。
八年庚戌，春秋仲月，初戊日，王遣紫巾官一員前至龍福寺，進香先王神主。永著爲例。
本年冬，正遣王舅向克濟、正議大夫蔡文河、使者毛允仁等奉表入京貢方物；並謝加賜玉器、緞疋，及官生奉旨歸國。且疏陳情詞，乞囘明旨，按期入貢。且送還異國飄人四名【此時那覇小船一隻十九名飄至浙江溫州府，照例送至福州柔遠驛，給與口糧、衣服等項。奈船在閩朽爛，仍將難民分搭貢船二隻而歸國】又蒙皇上除例賞外，加賜克濟。玉器、玻璃等物，共計二十五件。克濟、文河等奉旨，在昭徳門傍。賜宴。【陪宴官：禮部尚書三泰、兵部尚書金以擔】克濟等跪拜謝恩。其餘給賞如例。
時有八重山船一隻，【四十八名】飄至臺灣大鼻頭，衝礁破損。但接貢船一隻，難以難民附搭。克濟等具呈請，乞雇借商船一隻，令難民坐駕。壬子秋，隨接貢船一齊歸國。
時准部咨內，奉旨：「朕因琉球地處重浮之外，奉表修貢，遠渉風壽，深爲軫念。會經降旨，將雍正八年貢物，准作十年正貢。今該國王奏請按期入貢，情詞懇切，具見悃誠。知道了，著仍遵前旨。若十年貢物已經遣使起程，即准作十二年正貢。十一年不必遣使前來。將此行文，該國王知之，該部知道」等因。

十年壬子冬，王遣耳目官溫恩明、正議大夫鄭儀等奉表入京貢方物；並謝加賜向克濟；且奏請按期入貢。此時給賞如例。既而事竣歸國。
時准部咨內奉旨：「琉球國十年進貢方物，會經降旨，准作十二年正貢。今該國王復行奉請，仍遵舊典，按期入貢。情詞懇切，具見悃誠。着仍遵前旨行，該部知道。欽此」等因。
本年冬，王遣都通事蔡墉等，送還僱募海船一隻。
十二年甲寅春，王遣都通事鄭廷幹、司養贍、大使向元瑞等駕海舟至閩，送還朝鮮國難民男女十二名口。
本年秋，王命按司向世恩等改修天王寺，以大殿爲王妃廟。
原是，奉佛像於大殿正中壇；其左右之壇，奉王妃神主。今改以大殿爲王妃廟。而大殿右地別構小堂，以奉佛像，而照堂僧居焉；左地亦構方丈及廚庫。且大殿之前新建儀門，而其規模壯觀，與圓覺廟稍有相齊焉。
十三年乙卯秋，王命法司蔡溫前至羽地，改修其川。
原是羽地川，其曲直，與水性相逆。毎有大雨，渀湃逆流，屢壞民田。然本國無能知治水之法者，徒受其憂耳。至於本年七月間，暴雨忽與，川堤大崩，民田盡敗。其患既極，無力可施。蔡法司奉命，即率官僚前至羽地，能從水性，改決其川；重修民田，而縣民永安焉。
本年，向汝楫續法司毛秉仁而任法司。
本年冬，王命法司蔡溫前至北山，始教山林之法。
原是，本國無能知山林之法者。而棚原山林已絶；北谷、讀谷山、越來、美里、具志川五縣，山林殆絶；恩納、金武、名護、本部、今歸仁五縣，山林漸衰，美材將絶。唯羽地、大宜味、久志、國頭四縣稍有美材耳。再歴數十年，則一國應用之材，必有缺乏焉。蔡法司奉命，即率官僚，巡見各縣山林，指教其法。而後國人始知有山林之法焉。
乾隆元年丙辰冬，王遣耳目官毛光潤、正議大夫鄭國柱等奉表入京貢方物。時會憲帝崩，皇太子登極，改元乾隆。而宴賚如例。【毛光潤至閩病卒】
二年丁巳夏，王命法司向汝楫巡視國中，改正田地。
先是，本國雖有均分田地之法，立法未正，經界變易。法司蔡溫奉旨，始教其正法。向法司奉命，即率官僚往諸郡邑，改正經界，均分田畝。已定山林原野，而民産製法大定焉。
本年冬，王遣王舅向啓猷、正議大夫金震、使者夏瑞龍等。【夏瑞龍在京病卒】入京獻方物，表賀登極；並進憲帝香品。向啓猷、金震奉旨，在保和殿傍。賜宴。蒙召見乾清宮，賜座並茶。【時引禮通事謝道武，引向啓猷等入宮】皇上特問曰：「國王安全？百姓安樂？年成豐饒？」向啓猷、金震跪拜伏對謝恩。且皇上除例賞外，特賜國王御書匾額「永祚瀛壖」四大字。時蒙勅諭：琉球遠隔海洋，不必專遣使臣謝恩。著俟正貢之年，一同奏謝。既而給賞如例。向啓猷等囘至福州。
時有八重山船一隻，【三十六名】飄至浙江定海縣；亦一隻，【三十六名】漂到閩省定海縣；那覇船一隻，【十名】飄至浙江象山縣；亦一隻，【二十九名】飄至浙江臨海縣。倶有送至福州柔遠驛，給與口糧。其內一隻至浙損破，一隻在閩朽爛。即令難民分搭兩船，隨進貢船一齊歸國。
三年戊午冬，王以先王尚圓舊宅之非輕，【在於西原縣嘉手苅村】始懸御筆「致和」二字匾額，又立御製宸筆石碑於殿前。而永與國祚，倶傳不朽焉。【原土人看管此殿。今始改，令向氏黃冠一員看守此殿。又令尚氏王子或按司一員、紫冠一員總理其事，輪流交代，永著爲例】
本年冬，王遣耳目官向維豪、正議大夫蔡墉等奉表入京貢方物。宴賚如例。【時永良部商民九名，漂至臺灣三貂灣，舟破上岸，送至福州，附搭接貢船而囘】
四年己未冬，王遣都通事鄭秉哲、使者溫啓恭等，照例接貢，並命還朝鮮國難民二十名。
本年冬，王命法司蔡溫恭測日影，改正漏刻。
原是本國雖有漏刻之設，刻分差錯，殆非正法焉。蔡法司奉命，即率官僚，往至幸地邑帽子峰，【在西原郡】製造器物，測量日影；參考節候，改正刻分。即而搬在漏刻門樓永行其法矣。
五年庚申冬，王遣紫巾官翁鴻業、正議大夫蔡其棟等【蔡其棟至閩病卒】奉表入京，獻方物；並謝賜匾額。時翁鴻業奉旨，在保和殿傍賜宴；又蒙召見乾清宮，賜座並茶。【時禮部尚書三泰，引禮通事謝道武引入於宮】皇上諭問曰：「國王平安，國土太平麼？」翁鴻業跪拜伏對，謝恩。而其餘宴賚如例。既而事竣歸國。時奉准依部議，將其謝恩禮物，仍照雍正四年之例存留，准作二年一次正貢。等因。
六年辛酉冬，王遣都通事鄭士綽、使者東崇仁等，照例接貢，並送還福建泉州府漂流商民王同興等二十一名。
七年壬戌春，王遣都通事阮爲標、司養贍、大使諭信等，駕海船至閩，送還江南蘇州府漂流商民徐惟懷等五十三名。
本年，佳節、朔望並先王及妃忌日，王親謁圓覺、天王二廟，燒香行禮。永著爲例。
本年冬，王遣耳目官毛文和、正議大夫蔡用弼等奉表入京貢方物。宴賚如例。公事全竣歸國。
時准部咨內：

琉球國王遣毛文和等，賚捧表文方物，恭進七年正貢來京。應將進到禮物存留，准作九年正貢。等因。
十年乙丑，向儉徳續法司向和聲而任法司。
本年，向得功續法司向汝揖而任法司。
本年夏，王遣都通事蔡宏模、司養贍、大使向紫瓊等駕海船到閩，送還蘇州府呉縣漂流商民游仲謀等八十二名。
十一年丙寅冬，王遣耳目官毛允仁、正議大夫梁珍等奉表入京，貢方物。宴賚如例。但歸國時，陡遭颶風，船尾打壞，槓椇飄失，不能駕囘，飄流到閩。時蒙欽賜司庫銀一千兩，大加修葺。未告成，而風汛已至。呈准換駕進貢頭號船，先囘本國。【先是，丙寅春，有宮古島船一隻共四十名，飄至臺灣，而船破上岸。茲蒙臺灣府官遣使送到福州，發給口糧賞物如例。此時在舘身故共七名，其餘附搭貢船而囘】
十三年戊辰，於玉陵門外左右創建屋宇，設置向氏黃冠二員防守。【毎年交代】
本年冬，遣耳目官向永成、正議大夫鄭秉哲等奉表入京貢方物。給賞如例。
十四年己巳冬，遣都通事阮大鼎、使者向克類等，照例接貢；並送還福建省福州府閩縣難商呉永盛等二十八名。
十五年庚午春，遣都通事阮超群、司養贍，大使東觀旭等，駕海船到閩，送還福建省泉州府同安縣難商陳得昌等二十名、興化府莆田縣難商黃明盛等三十名、江南省蘇州府通州難商彭世恆等十四名。皇上嘉忠藎之忱，賞賜國王蠎緞二疋、閃緞二疋。錦二疋綵緞四疋、素緞四疋。
本年夏，遣都通事陳以桂、司養贍、大使毛開烈等，駕海船到閩，送還福建省泉州府同安縣難商李順等十七名、泉州府晉江縣難商王源利等二十六名、漳州府龍溪縣難商林順泰等二十二名、江南省蘇州府常熟縣難商沈惠等十二名、蘇州府常熟縣難商陶壽等十七名、直隷省天津府天津縣難商田聖思等十九名。至於壬申年，恭蒙皇上深嘉誠款之心，賞賜國王蠎緞二疋、錦二疋、閃緞二疋、綵緞四疋、素緞四疋。
本年，毛恭儉續法司向得功而任法司。
本年冬，王遣耳目官毛元烈、正議大夫阮爲標奉表入京貢方物。宴賚如例。【毛元烈至閩病卒】二號船附送江南蘇州府常熟縣瞿長順等十二名、福建福州府閩縣蔣長興等二十七名至閩。恭蒙皇上嘉恭順之忱，撰人勅內，恩賜國王蠎緞二疋、閃緞二疋、錦二疋、綵緞四疋、素緞四疋。
十六年辛未正月二十九日薨。
在位三十九年，壽五十二。葬於玉陵。
王英明豁達，好學重禮，國俗雍變，社稷奠安。
本年冬，世子尚穆權掌國事，遣正議大夫鄭國楨搭駕接貢船，捧咨至閩，以尚敬王訃聞於中朝。【鄭國楨至閩病卒】

