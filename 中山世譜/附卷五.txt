乾隆六十年乙卯，荷蒙太守公遣谷山孫之丞殿，慰問尚溫王丁憂，並寄賜品物。閏二月初四日，到那覇川。六月十三日，那覇開洋，赴薩州。
本年〔乾隆六十年〕，爲年頭慶賀使；兼謝「本國近年貯乏，上屆戌年遣使江府，來年亦遣使江戸，其費難堪。薩州額外垂恤，借賜金子，預先令備其需」事，遣向氏與世山親方朝郁。五月十五日到薩州。翌年十一月初二日歸國。
本年〔乾隆六十年〕，爲稟報進貢使囘國事，遣紫巾官毛氏美里親方安執。六月二十六日到薩州。十一月十六日囘國。
嘉慶元年丙辰，爲「年頭慶賀使；兼賀啓請虎壽丸公爲御前様御養御嫡子，及定婚；又謝因聞得大君加那志薨，御兩殿様遣使球舘，寄賜奠儀，並慰問丁憂，寄賜品物；且謝自上屆亥年，凡使者行兼務，及獻上物減一半，將其年期，應至去年止，但自本年起至七年是亦照行；且謝馬艦二隻，飄到松平土佐守公、宗對馬守公貴轄，煩涜睿慮。又本年〔嘉慶元年〕，進香　浄國院様五十年囘忌、浄岸院様二十五年囘忌；又謝因薩州倉儲匱乏，着令起自本年以至三年，額外加賦米銀，一切上納。然察本國江戸立後，冊使　臨國，繁費接踵，以行恤免；且賀太守公蒙賜御鷹之鶴。又請因皇上登極，本秋遣慶賀使」事，遣向氏伊是名親方朝義。七月二十二日到薩州。戊午十一月十三日歸國。【新在番向氏田島親方朝盈，因風不順，在大島致越年。翌年到薩州。由是滯在，今番歸國。】
本年〔嘉慶元年〕，爲謝王即位於太樹公並太守公；兼謝御兩殿様賀即位，寄賜品物事，遣正使尚氏大宜見王子朝規。七月十七日到薩州。本年十一月二十五日赴江戸。翌年三月初二日囘薩州。四月初六日歸國。
本年〔嘉慶元年〕，爲謝王即位於太樹公事，遣副使馬氏安村親方良頭。七月十七日到薩州。本年十一月二十五日赴江戸。翌年三月初二日囘薩州。四月初六日歸國。
本年〔嘉慶元年〕，爲「兼謝遣谷山孫之丞殿慰問丁憂，寄賜品物」事，遣贊議官向氏奧本親雲上朝憲。七月十七日到薩州。本年十一月二十五日赴江戸。翌年三月初二日囘薩州。四月初六日歸國。
本年〔嘉慶元年〕，爲兼謝寄賜奠儀事，遣樂正馬氏喜納親雲上良輔。七月十八日到薩州。本年十一月二十五日赴江戸。翌年三月初二日囘薩州。四月初五日歸國。
嘉慶二年丁巳，爲「年頭慶賀使；兼賀御臺様安産，御男子降誕於御三殿様；且賀操姫様定婚；且謝允准進貢使兼慶賀皇帝登極，並其所獻兵器等，但如所請；又謝去年〔嘉慶元年〕遣赴江戸使者；又因芳蓮院様薨，慰問御三殿様併進香及一周忌進香；又因爲次良様夭亡，亦慰問；又謝去年〔嘉慶元年〕美里王子立津親雲上所坐船隻損壞，流失貨物，宸慮江戸使之需難備，格外垂恩，借賜銀兩；又因乘之助様夭亡，亦慰問」等事，遣向氏田島親方朝盈，那覇川放船。然因風色不順，滯在大島。翌年〔嘉慶三年〕七月十七日到薩州。己未四月二十七日歸國。
本年〔嘉慶二年〕，爲謝去歳遣使江府事，遣向氏奧平親方朝昌。二月二十一日到薩州。翌年十一月十六日歸國。
〔嘉慶〕三年戊午，爲稟報進貢使囘國事，遣耳目官向氏山川親雲上朝矩。【去年應到薩州。奈無順風，本年赴於薩州。】五月二十四日到薩州。翌年五月十六日歸國。
本年〔嘉慶三年〕，爲「年頭慶賀使；兼賀准御臺様陞從三位；且准太守公如所請，定婚於丹羽左京大夫之妹亭姫様；且去年三月御女子誕生，名稱於隣殿，準定婚於種子島佐渡殿長子鶴袈裟殿，遵即移居；且進香慈徳院様五十年囘忌、並芳蓮院様三年囘忌；且請自本秋進貢以來，獻方物於太上皇帝；且賀太守公本當於七月內赴都，今因所請，准於四月赴都」事，遣馬氏仲村親方良倉。六月十一日到薩州。翌年十一月十六日歸國。
本年〔嘉慶三年〕，慶賀使王舅東氏天願親方政方、都通事梁煥安仁屋親雲上，自中國囘國時，陡逢逆風，飄到薩州。奈天願，俄發病，同諸使者難稟明中國事。因其所請，自己進上物。在番馬氏仲村親方良倉代爲稟獻。十月初三日囘國。
〔嘉慶〕四年己未，爲「年頭慶賀；兼賀太守公婚姻禮成；及稟准蓬之進公排第七子；且准雄五郎公御男子省之進殿，爲島津兵庫殿長子又八郎殿嗣子；又謝入貢天朝之時，從今以後，獻方物於太上皇帝之處，蒙准所請；且蒙來年〔嘉慶五年〕恭請天使，則當薩州差來各役，而毋庸差來；且去年〔嘉慶三年〕那覇馬艦船及夏立楷船，漂到松平右京亮公及大村信濃守公轄下，以致薩州之煩；又本年〔嘉慶四年〕進香玉貌院公二十五年囘忌；且因鶴松院様薨，慰問御前様安否；又賀請准冊封禮成，遣謝恩使之時，獻方物於　太上皇帝；且　太守公因呈請，隨准三中賜暇，並赴都；又謝呈進水野出羽守公之書翰內有錯而宥其有錯；且冊封之時，奉獻天朝之兵器、馬具，並呈進天使之兵器等項，照例允准；並挪借公物，着令造作，以爲發下」各事，遣向氏小波津親方朝虎。六月二十六日到薩州。翌年十一月十一日囘國。
本年〔嘉慶四年〕，爲謝「天使臨國之時准借其應用銀兩，並呈請加借」事，遣馬氏桃原親方良徳。六月二十九日到薩州。翌年二月十六日囘國。
〔嘉慶〕五年庚申，爲「年頭慶賀；兼賀准雄五郎様繼島津因幡様家統；且稟准寛二良様排第三子；又進香淨信院様十三年囘忌、及嶺松院様十三年囘忌；且因格姫君様薨，慰問御三殿様安否；又因敦之助様薨、及蓬之進様夭亡，亦慰問；又賀若殿様輕染皰瘡，及太守様賜御鷹之鶴」等事，遣向氏宜壽次親方朝得。五月十七日到薩州。翌年十一月十五日囘國。
本年〔嘉慶五年〕，爲稟明冊使臨國事，遣飛船使向氏垣花親雲上朝貫。六月十日到薩州。壬戌四月十八日囘國。
本年〔嘉慶五年〕，爲「稟明冊使臨國，諭祭及封典全竣；兼又詳請令謝恩使兼謝皇上，賜御書匾額」事，遣毛氏豊見山親方安弘。十月二十一日到薩州。翌年四月八日囘國。
〔嘉慶〕六年辛酉，爲「年頭慶賀，兼謝因有皇上頒賜御書匾額，稟請謝恩使；兼奉獻金鶴蒙准所請；且去年八重山島人等漂到五島，以致薩州之煩；又因五百姫君様薨，慰問御三殿公安否；又賀准若殿公定婚於松平相模守様之妹彌姫様；又因職之助公夭亡，慰問安否」各事，遣毛氏佐渡山親方安春。六月初五日到薩州。翌年十一月二十四日囘國。
本年〔嘉慶六年〕，爲因冊封典禮全竣故，到麑府叩謝鴻恩事，遣尚氏宜野灣王子朝祥。六月十六日到薩州。翌年正月二十四日囘國。
本年〔嘉慶六年〕，爲稟報進貢兼請封使者囘國事，遣向氏立津親方朝憲。八月初八日到薩州。翌年三月初四日囘國。
〔嘉慶〕七年壬戌，爲「年頭慶賀使；兼謝太守公賁臨琉舘；且因御部屋様一周忌進香；又因籌姫様夭亡慰問；又謝太守公曁御隱居公賀王世子降誕，頒賜物件」等事，遣毛氏豊見城親方盛昌。七月十八日到薩州。翌年十一月初七日囘國。
本年〔嘉慶七年〕，爲稟報謝恩使囘國事，遣王舅毛氏嵩原親方安執、都通事鄭國鼎宇地原里之子親雲上。七月十六日到薩州。十一月十九日囘國。
本年〔嘉慶七年〕，爲稟報進貢使囘國事，遣耳目官向氏伊計親雲上朝祥。七月十六日到薩州。十一月十九日囘國。
本年〔嘉慶七年〕，爲訃聞尚溫王薨事，遣向氏恩河親雲上朝顯。七月二十九日到薩州。十月十四日囘國。
本年〔嘉慶七年〕，爲稟明尚成王即位事，遣向氏伊江按司朝郁。八月初七日到薩州。十一月二十四日囘國。
嘉慶八年癸亥，荷蒙太守公遣藤野七郎殿，慰問尚成王丁憂，並寄賜品物。三月朔日，到那覇川。五月十九日，那覇開洋，赴薩州。
本年〔嘉慶八年〕，爲「年頭慶賀；兼務因享姫君様卒，慰問御三殿様；又因於美壽様夭亡問安；又因慈光院様三年囘忌進香；又賀若殿様元服行禮，御名改稱又三郎，實御名奉稱忠溫；又賀武五郎殿爲島津若狡殿嗣子；又賀於長殿許嫁於島津太郎次郎殿；又叩謝今年起至五年，可遣使者准令兼務；及四年之間，所運琉舘産物之票銀免納，並上屆子丑兩年褒銀，倶賜蠲免。而所滯銀兩，亦蒙准延年奉納。且因尚溫王薨，恤賜奠銀，並遣使問安及賜物件」各事，遣馬氏小祿親方良和。五月二十四日到薩州。翌年〔嘉慶九年〕十月二十日囘國。
本年〔嘉慶八年〕，爲「去戌秋赴閩二號貢船損破，沈失御銀、御注文，請宥其罪」事，遣武氏富濱親方崇任。七月十四日到薩州。翌年四月初七日囘國。
本年〔嘉慶八年〕，「上屆庚申年冊使臨國之時，其帶來評價物件，依照先例，搬運薩州。今逢華物兌賣，嚴行禁止之際，不能發賣。詳請公所奉批，所請事情，有理可據。然有於國禁，相應帶囘」等因，遵已帶囘。由是將軍賜金一萬兩，以備其費用。
嘉慶九年甲子，爲訃聞尚成王薨逝事，早遣翁氏安谷屋親雲上盛綱。六月朔日到薩州。十月十五日囘國。
本年〔嘉慶九年〕，爲稟請尚灝王即位事，遣向氏本部按司朝英。六月初五日到薩州。十月二十一日囘國。
本年〔嘉慶九年〕，爲「年頭慶賀；又因舒姫君様薨，慰問御三殿公安否；又兼謝上屆庚申年　封使臨國之時，帶來藥種等件，發賣他國之處，稟請公所奉批，妨礙國法，相應帶還原件等因，隨賜黃金一萬兩；又進香圓徳院様五十年囘忌、並浄岸院様三十三年回忌、嶺松院様及淨信院様十七年囘忌；又因豹治郎公夭亡，慰問安否」各事，遣馬氏與那原親方良應。六月初五日到薩州。翌年〔嘉慶十年〕十一月十九日囘國。
〔嘉慶〕十年乙丑，爲「年頭慶賀；又謝去年本國人民漂到日州，涜煩睿慮；又恭賀若殿様元服，且賜御一字及御道具，更陞從四位下侍從，改稱豊後守，實名奉稱齊興公；又恭賀若殿様始朝覲將軍；又恭賀諸之丞様爲有馬左兵衞佐様聟養子；又謝重出銀米，延寛下屆寅一個年，而於冊封全完之翌年以准奉納」各事，遣翁氏佐久眞親方盛寧。閏六月二十八日到薩州。丁卯十一月十一日，返棹之時，陡遭颶風，飄到國頭郡伊地村洋面，破艘溺死。【公務全竣，丙寅十月二十四日，山川開船。囘國之時，再三遇着颶風，漂到中華、朝鮮、壹岐等國，仍囘山川。又復在川開船。】
〔嘉慶〕十一年丙寅，爲「謝王即位於太樹公並太守公；兼謝御三殿様賀即位，寄賜品物」各事，遣正使尚氏讀谷山王子朝敕。六月二十九日到薩州。十一月十三日到江府。翌年三月六日囘到薩州。四月二十二日囘國。
本年〔嘉慶十一年〕，爲謝王即位於太樹公事，遣副使馬氏小祿親方良和。七月四日到薩州。十一月十三日到江府。翌年三月六日囘到薩州。四月二十日歸國。
本年〔嘉慶十一年〕，爲謝「尚成王薨，恤賜奠銀，並遣町田八郎右衞門殿問安及賜物件」事，遣贊議官金氏久志親雲上安昌。六月二十九日到薩州。十一月十三日到江府。翌年三月六日囘到薩州。四月二十二日歸國。
本年〔嘉慶十一年〕，爲「年頭慶賀使；兼謝因下屆辰年冊使臨國，薩州應遣各役，已准停止；且賀太守様蒙賜御鷹之鶴；且謙次郎殿爲島津玄藩殿養子；且啓之助殿爲島津美濃殿聟養子；且謝今年加賦之銀米，已准延年奉納；且因江府上御屋敷，失火延燒，慰問安否」各事，遣馬氏幸地親方良輔。七月四日到薩州。戊辰六月十三日回國。
本年〔嘉慶十一年〕，爲稟報進貢事務全竣囘國事，遣毛氏池城親雲上安昆。七月二十九日到薩州。十二月十一日囘國。
〔嘉慶〕十二年丁卯，爲「年頭慶賀使；兼賀因去春芝御屋敷囘祿，恭荷遞寄書翰問候，並恤賜金子；又叩謝所運琉舘産物之票銀並所運之馬艦，起自今年，至於五年，仍免納遣；又進香玉貌院様三十三囘忌、及慈光院様七囘忌；又因前年遣使江府，謝恩麑府；又拜謝冊封之時，奉獻皇上之武器、馬器，並呈進封使之武器等項，照例允准，挪借公物，着令造作，以爲發下；又賀於郁殿定嫁於島津看之進殿」等事，遣向氏奧平親方朝憲。六月二十二日到薩州。翌年十月二十八日囘國。
本年〔嘉慶十二年〕，爲「謝天使臨國之時，准借其應用銀兩，又呈請加借」事，遣武氏渡名喜親方崇任。六月十九日到薩州。翌年五月三十日囘國。
本年〔嘉慶十二年〕，爲「因去年遣使江府故，本夏到麑府轉謝」事，遣向氏喜名親方朝賀。八月初四日到薩州。翌年四月二十五日囘國。
〔嘉慶〕十三年戊辰，爲稟明冊使臨國事，遣飛船使向氏熱田親雲上朝長。六月二日到薩州。九月十一日囘國。
本年〔嘉慶十三年〕，爲「年頭慶賀使；兼賀隨姫様定婚；及太守様今年當赴江府之期，但前年率琉球人囘州，奉命本年六月內進赴江府；又謝令使者兼務；及上屆寅秋走二號貢船損破，沈失御銀、御注文，宥免其罪；及去年〔嘉慶十二年〕楷船壹隻，飄到松浦肥前守様屬地，以煩薩州；又進香芳蓮院様十三年囘忌」等事，遣向氏大宜見親方朝登。閏五月十九日到薩州。翌年十月三日囘國。
本年〔嘉慶十三年〕，爲「去卯秋赴閩接貢船衝礁損破，沈失御銀，請宥其罪」事，遣向氏大山親方朝常。七月三日到薩州。翌年三月二日囘國。
〔嘉慶〕十四年己巳，爲「年頭慶賀使；兼謝蒙准加賦米二年分，至其一半，不加利水錢，奉納價銀。至其一半，奉償冊封時，所借銀兩之際，延寛年期；又謝去年本國人等飄到長崎代官高木作右衞門殿監地，以致薩州之煩；又因宥邦院様五十年囘忌進香；又賀隨姫様定婚於於寶殿；又因櫻田御屋敷遇於囘祿，延燒御長屋，慰問安否」各事，遣東氏知念親方政方。六月二十八日到薩州。翌年十月十三日囘國。
本年〔嘉慶十四年〕，爲「賀太守様承祧、中將様致仕，兼賀太守様陞少將」事，遣尚氏本部王子朝英。六月十日到薩州。翌年二月十一日囘國。
本年〔嘉慶十四年〕，爲稟明「冊使臨國，諭祭及封典全竣」事，遣向氏松島親方朝康。七月初六日到薩州。十月初四日囘國。
本年〔嘉慶十四年〕，爲稟報進貢兼請封使者囘國事，遣梁氏親里親方邦弼。七月初六日到薩州。翌年四月初六日囘國。【時因耳目官楊克敦病故，照例遣正議大夫】
〔嘉慶〕十五年庚午，爲「年頭慶賀使；兼賀太守様定婚及操姫様出嫁；又因於幹殿夭亡慰問；又謝宮古島船隻飄到秋月佐渡守様屬地，春運送馬艦船飄収長崎御代官鎭地，夏楷船飄到　松平主殿頭様屬地，以煩薩州」各事，遣向氏當間親方朝祥。六月十日到薩州。翌年十月十日囘國。
本年〔嘉慶十五年〕，爲「因冊封典禮全竣，到於麑府，叩謝鴻恩」事，遣尚氏羽地王子朝美。六月十六日到薩州。翌年三月二十一日囘國。
本年〔嘉慶十五年〕，爲稟報謝恩使囘國事，遣王舅毛氏佐渡山親方安春、都通事鄭氏古波藏親雲上嘉訓。八月初五日到薩州。翌年二月十二日囘國。
〔嘉慶〕十六年辛未，爲「年頭慶賀使；兼務叩賀本年太守様承祧，初到薩州；又賀寛二郎様爲島津若狡殿嗣子；又謝五舛重出米，其一半准以價銀奉納；又謝去年〔嘉慶十五年〕馬艦船二隻飄到大村信濃守様五島彈正少弼様屬地，又前年伊平屋島人等飄到松平出羽守様鎭地，累煩薩州；又因富姫様夭亡，慰問安否」各事，遣翁氏玉城親方盛林。六月初九日到薩州。翌年十月十八日囘國。
〔嘉慶〕十七年壬申，爲「年頭慶賀使；兼謝去年夏運送船飄収松平主殿頭様鎭地，夏楷船飄到大村上總介様轄下，以煩薩州；又因芳蓮院様十七年囘忌，並嶺松院様及淨信院様二十五周年囘忌進香；又因御內證様卒，慰問御三殿様安否，併進香，及因一周忌進香；又賀太守様承祧，初到薩州，蒙賜御餚並御鷹之鶴；又謝因朝鮮信使來聘，對州所賦國役金已賜豁免，及三舛重出米，恩准寛年而納價銀，及所運琉舘之産物並所賦諸士私物之票銀，倶賜豁免」等事，遣向氏伊江親方朝安。六月五日到薩州。翌年十月十四日囘國。
本年〔嘉慶十七年〕，爲「返上物宰領；兼務因武五郎殿卒進香；並慰問御三殿様安否」等事，遣向氏內間親雲上朝宜。八月二十六日到薩州。翌年三月十九日囘國。
本年〔嘉慶十七年〕，進貢使耳目官向氏兼介段親雲上朝救、正議大夫蔡肇業崎原親雲上，事竣工囘國之時，因無順風，飄到薩州。至於中華事務，奉命同諸使者進城稟報。十月二十一日囘國。
〔嘉慶〕十八年癸酉，爲「年頭慶賀使；兼進香慈光院様十三年囘忌；及春光院様三年囘忌」事，遣毛氏池城親方安昆。七月朔日到薩州。翌年十月十六日囘國。
本年〔嘉慶十八年〕，爲賀啓請若殿様爲長子事，遣向氏眞壁按司朝憲。七月五日到薩州。翌年三月十三日，返棹之時，大島灣泊，在其地方病故。
本年〔嘉慶十八年〕，爲賀啓請桃次郎様爲九男，兼賀稟准若殿様定婚事，遣馬氏桃原親方良光。七月五日到薩州。翌年正月二十二日囘國。
〔嘉慶〕十九年甲戌，爲「年頭慶賀使；兼務薩州，臨時慶賀外事。又謝因閑姫様定婚，本宜遣慶賀使者，但蒙准賀啓請治五郎様爲御二男使者；兼務又謝所滯銀兩，三分一既賜蠲及重出米出銀，恩准寛年奉納價銀；又因友松様卒，慰問御三殿様及若殿様安否；又因丹羽加賀守様卒，慰問大御前様安否」等事，遣向氏松島親方朝常。七月十五日到薩州。翌年十一月十日囘國。
本年〔嘉慶十九年〕，爲賀「准大御隱居様囘國湯治，賞賜物件；及自江府發駕之時，賜御用羽織」事，遣向氏識名親雲上朝英。七月二十四日到薩州。翌年二月初七日囘國。
本年〔嘉慶十九年〕，爲賀「啓請治五郎様爲御二男，及閑姫様定婚」事，遣向氏野國親方朝憲。七月九日到薩州。十月二十日囘國。
本年〔嘉慶十九年〕，爲稟報進貢使囘國事，遣正議大夫毛氏伊差川親雲上廷器。【時因耳目官向謹病故，照例遣正議大夫】九月十六日到薩州。翌年二月初七日囘國。
本年〔嘉慶十九年〕，爲「因若君様誕生，遣使麑府，轉賀江府」事，遣尚氏本部王子朝英。七月二十四日，到薩州御城，公務全竣。時因若君様夭亡，遂不奉呈御書翰並御獻上物於江府。十一月九日囘國。
〔嘉慶〕二十年乙亥，爲「年頭慶賀使；兼賀啓請啓之助様爲御七男；又賀啓請虎之助様爲御十男；又謝因太子様誕生，蒙太守様及大御隱居様、御隱居様賞賜物件；又因壽姫君様卒，慰問御三殿様及若殿様安否；又謝有故遣使於薩州，起自今年以至七年，恩准一人兼務；又謝琉球舘所滯銀兩，所加三刻利銀，既賜蠲免」等事，遣向氏湧川親方朝傑。七月二十六日到薩州。翌年十月十七日囘國。
〔嘉慶〕二十一年丙子，爲「年頭慶賀使；兼賀郁姫様、苗姫様、順姫様定婚；又因蓮亭院様薨，及一周忌進香，併慰問御三殿様、若殿様安否；又因於寳殿卒，慰問御三殿様、若殿様安否；又因佐竹右京大夫殿卒，慰問太守様安否；又謝因太子様夭亡，太守様、大御隱居様、御隱居様慰問安否，恩賜物件；又賀太守様蒙賜御鷹之鶴，併隨姫様定婚」各事，遣向氏阿波根親方朝救。六月二十一日到薩州。翌年十月十五日囘國。
本年〔嘉慶二十一年〕，爲稟報進貢使囘國事，遣耳目官向氏松川親雲上朝易。七月二十四日到薩州。翌年三月三十日囘國。
本年〔嘉慶二十一年〕，爲寫字御覧事，太守様召鄭嘉訓古波藏親雲上。且奉鈞諭，酌其厚有功勞，陞紫金大夫遣撥。遵即如諭，陞紫金大夫，遣薩州。七月二十七日惶，到薩州。後年四月五日囘國。
〔嘉慶〕二十二年丁丑，爲「年頭慶賀使；兼賀太守様受命重修各川，因蒙賞賜御時服；又若殿様皰瘡輕安；郁姫様出嫁近衞様，因其典禮無碁，蒙賜君號，尊稱郁君様；且種姫様定婚；又謝去歳馬艦船一隻，漂到長崎代官高木作右衞門殿監地，以煩薩州；且進香蓮亭院様三年囘忌、春光院様七年囘忌、慈光院様十七年囘忌；且因姫君様卒，慰問御三殿様、若殿様安否；又因智姫様夭亡，慰問御三殿様、御前様、若殿様安否」各事，遣翁氏伊舎堂親方盛元。六月十四日到薩州。翌年十月四日囘國。
〔嘉慶〕二十三年戊寅，爲「年頭慶賀使；兼賀太守様奉命，本年七月出幸江府；又啓請諸之助様爲御三男；且孝姫様、豐姫様、立姫様倶已定婚，併蒙准普之進殿，爲種子島藏人殿嗣子；又謝本國各島同遇凶歳，蒙太守様奏明江府，賜借黃金；又蒙太守様賜借米穀，以濟蟻命；且准賜借黃金謝恩使者，待其事務完竣，令兼務在番職；又因賜借黃金，遣使麑府，轉謝江府」等事，遣馬氏宮平親方良綱。六月十八日到薩州。翌年十一月初七日囘國。
本年〔嘉慶二十三年〕，爲私示聖旨事，薩州召法司官翁氏玉城親方盛林、度支官向氏喜屋武親方朝郁。隨即遣撥薩州。五月十九日到薩州。十月二十九日囘國
［嘉慶］二十四年己卯，爲「年頭使；兼賀立姫様婚姻禮成；又左近様曾爲有馬肥前守様嗣子，但因従前身輿疾病，難以継承，稟准辭嗣，復組，仍居本宗，慰問安否；又因達姫君様薨逝、清二郎様夭亡，慰問御三殿様、御前様、若殿様安否；又謝本國，解運琉球舘倉內産物暨諸氏隨帯私物，所賦票銀，経蒙一半於去年，奉納項下豁免，一半至下屆午年蠲免」等事，遣向氏喜屋武親方朝郁。五月十九日到薩州。翌年四月二十三日，在該地病故。
［嘉慶］二十五年庚辰，爲「年頭慶賀使；兼賀大御隠居様、見公方様、右大將様之時，殊蒙丁寧宣示上諭；又賀苗姫様定婚；又因閑姫様有難措事，不得修所定之婚，慰問安否；又因　芳蓮院様二十五年回忌，浄信院様、嶺松院様三十三回忌，進香；又因諸之助様夭亡，慰問　御三殿様、御前様、若殿様安否；又謝去年馬艦船四隻，漂収水戸様、伊東彥松様、五島大和守様各轄下地方，以煩薩州」等事，遣向氏伊志嶺親方朝康。五月二十九日到薩州。翌年十月二十六日囘國。
本年【嘉慶二十五年】，爲慶賀太守様陞中將位事，遣向氏玉城按司朝昆。六月十一日到薩州。十一月二十二日囘國。【去年爲此事，遣向氏今帰仁按司朝英前趕薩州。但其所坐船隻在洋遭風，漂到八重山與那國島，不赴慶賀使之期，故今行改遣焉】
本年【嘉慶二十五年】，爲稟報進貢使囘國事，遣耳目官毛氏澤岻親雲上安度。七月十七日到薩州。十月二十五日囘國。
道光元年辛巳，爲「年頭慶賀使；兼賀太守様入観；且行若菜之禮，及毎進城，蒙賜坐位，於大廊下下之御休息所；又賀大隠居様請退輔佐國政之任，恭蒙恩旨，至於老年，勵精輔政，殊屬可嘉；又因苗姫様曾定嫁於立花左近將監様，婚姻之期，亦已請准，但爲有事難措，遂退所定之親，慰問御三殿様、若殿様、苗姫様安否；又因浄岸院様五十年回忌、蓮亭様七年回忌，進香；又因瑞姫様、珍之助様、唯七郎様夭亡，慰問御三殿様、御前様、若殿様安否；又謝例遣楷船、運送船之外，准起自今年，限定七年，遣撥船楫；並去年馬艦漂到伊東彥松様屬地，以煩薩州；又稟報因嘉慶皇帝崩、道光帝登極，今秋使慶賀」等事，遣向氏識名親方朝英。六月二十一日到薩州。翌年九月二十六日囘國。
［道光］二年壬午，爲「年頭慶賀使；兼賀若殿様元服禮成，御名改稱又三郎，実御名奉稱忠方様；又賀貢姫様、春姫様定婚；又因元姫様、陽七郎様卒，慰問御三殿様、若殿様安否；又謝允准去秋遣使慶賀皇上登極；又謝准自本年起，至七個年，兼務應遣之使者；又謝去年馬艦船漂至天草併五島伊賀守様屬地，以煩薩州」等事，遣向氏松川親方朝易。六月二十八日到薩州。翌年七月二十五日，在州病故。
本年【道光二年】，爲稟報進貢使囘國事，遣耳目官富永親雲上朝幸。八月十日到薩州。翌年三月二十一日囘國。
［道光］三年癸未，爲「年頭慶賀使；兼賀御台様陞従二位；又賀太守様詳蒙三月中賜暇，並回薩州；又賀大御隠居様叨蒙賞看吹上御庭，賞賜御宴並御鷹御羽合等件；又賀桃次郎様爲松平備前守様之婿養子；又因春光院様十三年回忌，進香；又因佐竹次郎様之妹於利(王着)様卒，慰問太守様安否」等事，遣毛氏伊野波親方盛盈。七月十三日到薩州。翌年十月二十一日囘國。
本年【道光三年】，爲稟報慶賀使囘國事，遣王舅向氏伊是名親方朝英。本年七月二十七日到薩州。翌年四月十八日囘國。
［道光］四年甲申，爲「年頭慶賀使；兼賀太守様蒙賜御鷹之鶴；又賀因御台様，自吹上御庭，幸神田橋御屋敷，大御隠居様出迎慰問安否，時蒙厚待，且賜物件；亦賀大隠居様歳登八十，竊祝高壽，時蒙公方様、御台所様賞賜物件；又賀淑姫様、聡姫様、祝姫様定婚；又因　玉貌院様五十年回忌進香；又謝去年馬艦船漂収松浦肥前守様轄下併天草高濱村，以煩薩州」等事，遣向氏小波津親方朝用。七月十二日到薩州，翌年十月十九日囘國。
本年【道光四年】，爲薩州於近年中將有納金之旨，欲預備其需。着令本國：起自申年，以至戌年，共三個年。無論黒糖、金銀，奉納墊補。稟請納以黃金，減少其數。遣毛氏澤岻親方安度。九月十八日到薩州。翌年三月二十五日囘國。
本年【道光四年】，進貢使臣耳目官毛氏武嶋親雲上盛元、正議大夫王士惇瀬名波親雲上，事竣囘國之時，因風不順，漂到薩州。奉命同諸使者進城，稟報中華事務。九月二十五日囘國。
［道光］五年乙酉，爲「年頭慶賀使；兼報明年遣紫巾官奉獻方物，恭謝皇上頒賜御書匾額、玉器等項；兼賀太守様叨蒙恩給，先准五節句及八朔於御白書院、毎月於御黒書院稱賀；又准嗣後行其禮節，就位稱賀；又曾蒙毎年三月中賜暇回居薩州，但今年詳蒙二月中，賜暇回居；又御台様自吹上御庭，幸神田橋御屋形，大御隠居様出迎慰問，即蒙厚待，且賜物件；又若殿様元服禮成，蒙賜御書一字及器具，更陞従四位下侍従，且改稱兵庫頭様，実名斉彬公，並初行朝観之禮；又郁君様行婚、聡姫様出嫁；又啓之助殿爲安藝殿長男島津三次郎殿嗣子；兼謝薩州近年將納金於江戸，着令本國奉納金銀、黒糖，墊備其需，但因難力奉納，詳蒙自今年至下年納以黃金五千両，仍俟奉到江戸之命，酌賦銀両；又蒙粉朱依舊通用，並准私賣；兼務賢院章様薨，慰問御三殿様、若殿様，並進香；且當其一周回忌，及慈光院様二十五年回忌，各進香」等事，遣東氏大山親方政綱。七月二十一日到薩州。翌年十月二十八日囘國。
本年【道光五年】，爲風旱相仍，稼穡不登，飢饉荐臻，人民多及饑餓。雖發倉周済，國課極乏，営求米穀事，遣翁氏伊舎堂里之子親雲上盛昆。三月二十一日到薩州。四月二十日囘國。  
［道光］六年丙戌，爲「年頭慶賀使；兼賀又次郎殿爲島津出雲殿之婿養子；閑姫様定婚；又進香得佛様六百回忌、瑞仙院様百回忌、賢章院様三回忌；又因松平肥後守様奧方様卒，慰問太守様；又謝詳准貢使，兼謝皇上特頒賜御書匾額、玉器等件；又謝上屆卯年所奉借金二千両，扣准業経承令，宜奉納金五千両之內」等事，遣毛氏座喜味親方盛珍。七月初二日到薩州，別有公務。本年十一月初二日囘國。
本年【道光六年】，爲稟明進貢事竣回國事，遣耳目官向氏盛島親雲上朝毘。七月十一日到薩州。時因年頭慶賀使毛氏座喜味親方盛珍，別有公務回國，充其後缺。翌年五月十五日，敘紫冠。九月十三日，回國。
［道光］七年丁亥，爲「年頭慶賀使；兼賀若殿様行婚；丈之助様爲松平上総介様婿養子；勝之進様稟爲十男；孝姫様出嫁；並進香蓮亭院様十三年回忌、春光院様十七年回忌」等事，遣馬氏與那原親方良綱。六月十三日到薩州，別有公務。翌年正月二十八日囘國。
本年【道光七年】，爲稟報帰政事，遣尚氏義村王子朝顕。七月初一日到薩州。九月十二日囘國。
［道光］八年戌子，尚灝王帰政，世子尚育即位。
舊年，王上染成病症，遣使具帰政由，詳請薩州。隨蒙准世子尚育権聞國政，至今即位。
本年【道光八年】，爲「年頭慶賀使；兼太上王遣年頭慶賀使；又謝御三殿様、若殿様，於尚育王爲世子時，賀賜太上王物件；又王上、太上王賀閑姫様出嫁；又謝准去年所賦出銀，寛年奉納，及例遣楷船、運送船外，准如歴次，遣發馬艦船一隻；又因夙之遂様夭亡，王上、太上王慰問安否；又因芳蓮院様三十三年回忌，王上、太上王進香」等事，遣向氏城間親方朝平。五月二十八日到薩州。翌年十月初二日囘國。
本年【道光八年】，爲稟報進貢、謝恩事竣囘國事，遣紫巾官馬氏幸地親方良恩。八月初二日到薩州。十一月十八日帰國。
［道光］九年，爲「年頭慶賀使；兼謝准自本年至七個年兼務應遣之使者；又王上、太上王賀　種姫様出嫁；又因米姫様卒，王上、太上王慰問御三殿様、若殿様安否；且因知姫様夭亡，　王上、太上王慰問御三殿様、若殿様、御前様安否」等事，遣向氏伊是名親方朝英。六月十九日到薩州。翌年十月初五日囘國。
本年【道光九年】，爲「蒙有薩州國用極乏，暫時發賣黒糖，且借給黃金之令，稟請免賣黒糖。至於黃金，起自本年，至三個年，恩准分年奉借」事，遣翁氏安谷屋親方盛綱。六月十五日到薩州。十月初三日囘國。
［道光］十年庚寅，爲「年頭慶賀使；兼因江戸上御屋敷有火之災，即刻消弭，既將可否請過之処，詳明江戸隨奉，不消請之旨，王上、太上王賀御三殿様、若殿様；又謝因蒙奉賣黒糖之令，詳准不能調弁之由；又因蒙奉借黃金七千両之令，遣使詳請三年分年漸納；又蒙奉借三千五百両，其餘皆行豁免；又因観光院様夭亡，王上、太上王，慰問御三殿様、若殿様、御前様安否，並進香；且當其一周回忌，進香」等事，遣毛氏安里親方安郁。五月二十一日到薩州。翌年十月二十二日囘國。
本年【道光十年】，爲稟報進貢使囘國事，遣耳目官毛氏我謝親雲上盛保。六月二十七日到薩州。八月十八日，在該地病故。
［道光］十一年辛卯夏，爲「王上、太上王謝因蒙帰政、即位，應赴江戸，謝恩使者准延寛下年」事，遣馬氏安室親方良道。六月初一日到薩州。翌年三月十八日囘國。
本年【道光十一年】，爲「年頭慶賀使；兼王上、太上王賀祝姫様行婚；又進香蓮亭院様十七年回忌、観光院様三年回忌」等事，遣向氏野村親方朝憲。六月初三日到薩州。翌年閏九月十八日囘國。
［道光］十二年壬辰，爲「年頭慶賀使；兼王上、太上王賀太守様蒙賜御鷹之鶴；又賀太守様前年秋本應進赴江府，但因有病，乃蒙俟球官赴府之時，起程進赴；又賀報七郎様爲十二男；又因濤姫様夭亡，王上、太上王慰問御三殿様、若殿様、御前様安否；又謝令今年夏赴江府王子；兼賀大御隠居様陞三位；又謝恩准赴江府正副使所坐船二隻，併載運正使貨物船一隻，格外遣撥；又謝所賦人牛馬船稅銀，前准，俟遣使江府之後奉納，但因遣使寛期，又准俟遣使事竣之時奉納；又謝今般所賦人牛馬船稅銀，本應自本年起，限定三年奉納，乃准俟前賦稅銀，完納之次年，遂漸奉納」等事，遣章氏上間親方正延。六月十四日到薩州。翌年十月二十二日帰國。
本年【道光十二年】，爲「謝江府、薩州准王上即位；併薩州准太上王帰政；又謝御三殿様、若殿様賀王上即位、太上王帰政，寄賜物件。又賀大御隠居様陞三位」等事，遣正使尚氏豊見城王子朝春。六月十三日到薩州，所有薩州公務，一概弁理。八月二十七日，因病而卒。翌日，讃議官向氏普天間親雲上朝典，頂其缺爲正使。九月初一日，隨太守様起程。十月十六日到江府。公務全竣，翌年三月初五日回到薩州。四月初五日帰國。
本年【道光十二年】，爲謝江府准太上王帰政事，遣副使毛氏澤岻親方安度。六月十三日到薩州。九月初一日起程。十月十六日到江府。公務全竣，翌年三月初五日回到薩州。二十二日帰國。
本年【道光十二年】，爲稟報進貢事竣囘國事，遣耳目官向氏宇地原親雲上朝昇。八月十一日到薩州。時因讃議官普天間親雲上充爲正使，即頂其缺，前赴江府。公務全竣，翌年四月初六日帰國。
［道光］十三年癸巳，爲「太信院様薨，王上、太上王慰問太守様安否」事，遣向氏手登根親雲上朝用。六月初五日在那覇港開船。洋中遭風，十五日，漂到浙江省鎮海縣，転到福州。翌年五月初十日開駕，十五日回到那覇港。
本年【道光十三年】，爲「太信院様薨，王上、太上王恭進香儀」事，遣向氏金武按司朝英。六月二十二日到薩州。十月二十二日帰國。
本年【道光十三年】，爲弔祭太信院様事，遣圓覚寺白翁長老。六月二十日到薩州。十月二十九日帰國。
本年【道光十三年】，爲王上、太上王恭賀太守様陞正四位下事，遣向氏與那城按司朝宜。六月二十四日到薩州。十月二十九日帰國。
本年【道光十三年】，爲「慶賀年頭；併賀刑部大輔様爲松平隠岐守様之婿，入継其統，典禮全竣；又王上、太上王賀太信院様壽登八十八，慶典全竣；又逢慈光院様三十三年回忌，王上、太上王恭進香儀；又謝王世子降誕，太守様賀賜王上大刀一把、馬一疋、【折銀五元】乾鯛一匣、昆布一匣、酒二樽，賀賜太上王乾鯛一匣、昆布一匣、酒二樽，三位様、御隠居様、若殿様賀賜王上乾鯛各一匣、昆布各一匣、樽酒，【折銭各五百疋】賀賜太上王乾鯛一匣、樽酒；【折銭各三百疋】又謝去年遣發江府使臣，應用銀両既有不敷，乃在江府，給借黃金；又謝宇地原親雲上在薩州，充爲赴江府讃議官，急備行裝之時，寵賜黃金；又謝除例遣楷船、運送船四隻外，恩准自今年起，限定三年，仍舊加遣運送馬艦一隻；又謝今年應納人牛馬船稅銀，恩准寛延年期，自來年追納；又謝公家寄運球舘黒糖及諸官私運黒糖，所有単稅銀両，恩准今年奉納一半；又謝去年率領使臣前赴江府」等事，遣馬氏幸地親方良恩。七月初三日到薩州。翌年十月二十三日，回到伊平屋島洋面，在船病故。二十四日，収到那覇港。
本年【道光十三年】夏，爲「王上、太上王將去年所遣使臣前赴江府，一款逓請薩州，転謝江府；又公用所剰黒糖前此薩州，以賦米折価抵買，乃奉薩州諭令，従今應照年貢之額，按數奉納可也等因，懇乞免其奉納」等事，遣馬氏小祿親方良綱。七月初三日到薩州。翌年因年頭使向氏古堅親方朝郁所駕船隻擱礁損壊，風塵失期，不赴薩州，代理在番事務。乙未九月初五日囘國。    
［道光］十四年甲午，爲「慶賀年頭；併王上、太上王賀太守様蒙准六月一個月回留麑府；及　叔姫様出嫁；又王上、太上王進香太信院様一周忌；又謝本國船隻漂到五島，累煩薩州」等事，遣向氏東風平親方朝享前赴薩州。所坐船隻漂到大宜味郡洋面，衝礁撃砕，使臣東風平親方被浪淹斃。時有遣耳目官向氏古堅親雲上朝郁，稟報進貢囘國事理，即以朝郁，擢紫巾官，兼遣頂朝享後欠，進赴薩州。其船隻亦漂到姑米山，擱礁打砕。偏船囘國，風塵失期，再難開駕。所有慶賀年頭儀禮，俟至來年，再遣古堅親方弁理。其餘一切公務，令在薩州小祿親方淹留兼弁。乙未閏六月二十五日到薩州。九月十四日囘國。
本年【道光十四年】，爲訃尚灝王薨事，遣向氏知花親雲上朝得。六月十一日到薩州。八月二十八日囘國。

