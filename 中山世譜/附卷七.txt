道光二十八年戊申之夏，御兩殿様遣新納直助殿安慰王上居喪，且賞賜物件。其所坐船隻，四月十四日那覇下碇，至六月二十七日那覇開行。
本年〔道光二十八年〕，遣向氏翁長親方朝典慶賀年頭；兼賀太守公因爲琉球有佛英夷人逗留，且巡察其轄下海岸防堵、指揮禦夷之術，蒙詳准免赴江府，延至今秋；又因盛姫君様薨逝，安慰太守公、少將公；又因慈徳院様百囘忌、賢章院様二十五年囘忌、寳鏡院様三年囘忌，恭進香儀；又謝去年毛氏喜舎場親雲上盛綱所坐船隻漂到五島，以爲薩州照料之煩；又謝薩州蒙備由，詳准除鼈爪、玳瑁外，將其餘華物運賣薩州；又謝上屆戌年冊封之時所借銀兩尚有未還清者，蒙太守公着令，限於客歳，以行奉還，更將所剩者，俟到今年全數還清。六月初十日到薩州。翌年九月初三日囘國。
本年〔道光二十八年〕，爲稟報進貢全竣囘國事，遣耳目官向氏野村親雲上朝宜。七月二十五日到薩州。九月二十一日囘國。
道光二十九年己酉，遣向氏識名親方朝顯慶賀年頭；又因寛之助様夭亡，慰問太守様、少將様、御前様安否；又因太信院様十七囘忌，恭進香儀；又謝下屆戌年因有遣使於江府之擧，叨蒙薩州賜借銀子八千兩；又謝因逗留佛夷摘囘本國，遣撥王子以致謝禮，乃蒙詳准，加遣馬艦二隻；又謝因遣使於江府曁近有冊封大典，爲辨其需，除將加燒黒糖二十五萬觔，如前所許運賣薩州外，蒙准起於今年以至前下屆五年，額外運賣二十五萬觔；又謝上屆戌年冊封之時所借銀兩尚有未還清者，蒙着令，於去年之內以行奉還，將其所剩者，起於今年以至下屆三年，分年奉納。五月十九日到薩州。翌年九月十三日囘國。
本年〔道光二十九年〕，爲「去秋佛夷囘國，恭告其由，併行謝禮」事，遣馬克仁國頭王子正秀。五月二十一日到於薩州。
夫該國頭，佛夷逗留之時，有該國大總兵等領船三隻，到運天港。多方申告。値洋難之事。正在國家廢興之間，王深恐之，特降明旨，廷議具文，使該國頭假總理官之名，到大總兵船請辭，並種種以理告之。該大總兵等從其所請，一共三隻，連䑸囘去。至於去秋，遣撥船隻撤囘所留佛夷，並無煩難之事。由是，該國頭叨蒙太守公嘉其勤勞，面賜小腰刀一把。本年九月初五日囘國。
〔道光〕三十年庚戌，遣向氏奧武親方朝昇慶賀年頭，兼行「賀謝典禮，併奉候安否，奉進香儀」等事。六月初五日到薩州。翌年閏八月二十日囘國。
本年〔道光三十年〕，遣正使尚氏玉川王子朝達於江府，恭謝准充王上即位；兼行賀謝典禮於薩州。六月初十日到薩州。八月二十一日，扈從太守公起程，十月三十日到江戸。翌年二月十七日囘薩州。四月十三日囘國。
本年〔道光三十年〕，爲前事，遣副使向氏野村親方朝宜於江府。六月初十日到薩州。八月二十一日起程。十月三十日到江戸。翌年二月十七日囘薩州。四月十六日囘國。
本年〔道光三十年〕，命賛議官毛氏我謝親雲上盛紀；兼謝主上居喪以來，薩州遣使慰問安否，頒賜物件並香銀。六月初十日到薩州。八月二十一日起程。十月三十日到江戸。翌年二月十七日囘薩州。四月十三日囘國。
本年〔道光三十年〕，爲稟報貢典全竣囘國事，遣耳目官向氏伊是名親雲上朝憲。八月初一日到薩州。九月十三日囘國。
咸豐元年辛亥，遣向氏垣花親方朝範慶賀年頭；兼謝囑免所加賦米及爲國照料恩典；併奉候安否。六月十六日到薩州。翌年九月初二日囘國。
本年〔咸豐元年〕夏，遣向氏高志保親方朝昌於薩州，恭謝去年遣使江戸之事。六月十一日到薩州。翌年五月十九日囘國。
〔咸豊〕二年壬子，遣毛氏勝連親方盛記慶賀年頭，兼行賀謝、進香等事。六月十六日到薩州。翌年九月十六日囘國。
本年〔咸豐二年〕，爲稟報貢典全竣囘國事，遣王舅夏氏摩文仁親方賢由。六月初八日到薩州。九月十七日囘國。
〔咸豊〕三年癸丑，遣向氏具志川親方朝副慶賀年頭，兼行諸凡謝禮，併進香等事。七月初四日到薩州。翌年九月初一日開船，駛到洋中，船身損漏。初三日，收到大島，固行修理。尚恐船身就弱，難以渉洋，乃令原船先囘。乙卯二月初六日，坐駕迎船囘國。
本年〔咸豐三年〕，爲稟報「赴閩請諭，公竣囘國」事，遣王舅馬氏小祿親方良忠。八月十七日到薩州。十月二十四日囘國。
〔咸豊〕四年甲寅，遣毛氏嘉手納親方盛方慶賀年頭，兼行賀謝典禮，併奉候安否等事。六月十二日到薩州。翌年九月十四日囘國。
本年〔咸豐四年〕，爲「稟報貢典全竣囘國，併請遣使進貢，兼謝皇上欽賜御書匾額」事，遣毛氏譜久村親雲上安章。七月三十日到薩州。九月十一日囘國。
〔咸豊〕五年乙卯，特遣尚氏玉川王子朝達恭賀宰相公告老、太守公繼統大典。五月二十一日到薩州。九月二十五日囘國。
本年〔咸豊五年〕，特遣向氏高嶺親方朝行。詳明舊年有亞米理幹國提督到國，發出箇條，強求押印。總理官、布政官自料固執不允勢必害及於國，乃不得已，押印交之等情。二月二十五日到薩州。四月十七日囘國。【使者臨行之前，薩州移文曰「前項事情，會已報明。不必遣使」等因。但其文未到，朝行先到薩州。所捧國翰，不行呈進】
本年〔咸豐五年〕，遣東氏浦崎親方政種慶賀年頭，兼行謝禮，併請安、進香等事。五月二十三日到薩州。翌年九月二十四日開船，駛到洋中，陡逢颶風，漂到八重山島，衝礁撃碎。丁巳四月十三日，坐駕迎船囘國。
本年〔咸豐五年〕，特遣武氏渡名喜親方宗珍。詳明「佛朗西國提督到國，發出箇條，強求押印。總理官、布政官具由固辭，不肯聽從。正在執官將斬之際，乃不得已，押印交之」等情。奈風塵失期，至翌年三月十六日到薩州，九月二十七日囘國。
〔咸豊〕六年丙辰，遣向氏松島親方朝詳慶賀年頭，兼行賀謝，併請安、進香等事。七月十九日到薩州。翌年九月十九日囘國。
本年〔咸豐六年〕，有進貢，兼謝欽賜御書匾額，使臣紫巾官向氏久手堅親方朝救、正議大夫毛克進與儀親雲上等，事竣閩囘之時，因風不順，漂到薩州。隨即奉命，與諸使者，一同進城，詳明使務完竣情由。九月二十七日囘國。
〔咸豊〕七年丁巳，遣夏氏摩文仁親方賢由慶賀年頭，兼行賀謝，併請安、進香等事。閏五月二十日到於薩州。翌年九月十四日囘國。
本年〔咸豐七年〕，特遣向氏恩河親方朝恆，請宥「舊年秋所遣頭貳兩號貢船，自閩囘時，偶逢暴風，拋棄薩州公項」之罪，併請購銅觔，以辨閩省要用。八月二十六日到薩州。十月十一日囘國。
〔咸豊〕八年戊午，遣向氏嘉味田親方朝亮慶賀年頭，兼行賀謝、進香等事。五月二十四日到薩州。翌年十月二十一日囘國。
本年〔咸豐八年〕，爲稟報貢典全竣囘國事，遣向氏宜野灣親方朝保。所坐船隻，漂流各處。十月十四日到於薩州。翌年三月二十五日囘國。
本年〔咸豐八年〕，爲「賀公方様即位，併伸其賀於麑府」事，遣正使尚氏伊江王子朝忠。五月二十七日到於薩州。時逢江府多事，寛延賀期。九月二十六日囘國。
本年〔咸豐八年〕，爲賀公方様即位事，遣副使馬氏與那原親方良恭。五月三十日到於薩州。時逢江府多事，寛延賀期。九月二十六日囘國。
〔咸豊〕九年己未，遣馬氏宮平親方良義慶賀年頭，兼行賀謝、請安、進香等事。六月十四日到薩州。翌年九月二十四日到國。
本年〔咸豐九年〕，特遣馬氏國頭王子正秀，恭賀太守公繼統大典，兼行諸凡賀禮。六月初十日到薩州。十月二十一日囘國。
本年〔咸豐九年〕，因順聖院様薨逝，特遣向氏本部按司朝章恭進香儀。六月初十日到薩州。十月初六日囘國。
本年〔咸豐九年〕，因順聖院様薨逝，特遣圓覺寺單傳長老奉行祭弔。八月二十一日到薩州。十一月初二日囘國。
本年〔咸豐九年〕，因順聖院様薨逝，特遣向氏喜友名親雲上朝長，慰問太守公安否。六月初十日到薩州。十月十一日囘國。
〔咸豊〕十年庚申，遣向氏安村親方朝昌慶賀年頭，兼行賀謝、進香等事。五月二十八日到薩州。翌年九月二十四日囘國。
本年〔咸豐十年〕，爲稟報貢典全竣囘國事，遣向氏兼城親雲上朝義。七月二十六日到薩州。九月二十七日囘國。
本年〔咸豐十年〕，因金剛定院様薨逝，特遣向氏大村按司朝憲，恭進香儀；又遣圓覺寺玉僊長老，奉行弔祭；又遣馬氏邊土名親雲上正蕃，請問安否。五月二十九日到薩州。九月二十四日囘國。
〔咸豊〕十一年辛酉，遣向氏高嶺親方朝行慶賀年頭，兼行賀謝，併進香等事。六月十一日到薩州。翌年八月十日，在州病故。
同治元年壬戌，遣翁氏伊舎堂親方盛喜慶賀年頭，兼行賀謝，併候安、進香等事。六月十日到薩州。翌年十一月初一日囘國。
本年〔同治元年〕，貢使耳目官向氏奧武親雲上朝康、正議大夫鄭徳潤屋富祖親雲上，及護送船員役梁超羣安慶名親雲上、銭氏田裡築登之親雲上兼賢等，閩囘之時，因風不順，漂到薩州。而貢使奉命，同諸使者進朝，稟報中華事務。更自備儀物，以爲奉獻。九月初八日，各坐駕原船囘國。
〔同治〕二年癸亥，遣向氏宇地原親方朝眞慶賀年頭，兼行賀謝，併候安等事。六月十八日到薩州。翌年十月初二日囘國。
本年〔同治二年〕，爲「賀三郎公恭蒙褒賜白劒，順聖院公恭蒙追賜權中納言、從三位等爵，併謝俯賜照料撤囘佛人」事，遣尚氏與那城王子朝紀。六月十六日到薩州。九月二十三日囘國。【時有異船七隻，到來前濱，起兵相戰。乃異人將所漂頭號貢船、王子所駕船隻，及春楷船、夏運送船放砲打破。該各船人等正在驚恐之秋，更該異人等坐駕杉一隻，發棹盪來。由是該船人等，事係倉卒，空身徒手，或坐駕杉板，或浮去水上，迯走磯御茶屋前面，方得活命。又即該異人，將前項貢船等四隻放火燒吊，使球人失所。太守公聽其情由，惠給造船費需，曁貨物價金五千兩】
本年〔同治二年〕，有異人到來薩州，起不義之師，放火於上町，以燒人家。且所淨光明寺及蒸氣公船，亦一連延燒。太守公甚抱憂慮。由是，遣飛腳使馬氏翁長親雲上良暢，奉候安否。十二月初六日到薩州。翌年三月六日囘國。
本年〔同治二年〕，異人有事薩州。王上爲薩州得安事，命官告禱於七社神宮，更將御守札奉獻薩州。
〔同治〕三年甲子年，遣向氏大宜見親方朝救慶賀年頭，兼行賀禮、謝禮、進香等事。六月初六日到薩州。翌年九月十六日囘國。
本年〔同治三年〕，稟報進貢全竣囘國。使者向氏森山親雲上朝昇所駕船隻，在於那覇港內逢着暴風，已瀋水中，盡失旅裝，從此欲再辨行裝。乃俟日延時，遂失開洋之期。由是著越年赴倭。乙丑〔同治四〕年五月二十一日，那覇港開船，至于山川，沖礁損壞，由陸路到薩州。九月十九日囘國。
〔同治〕四年乙丑，遣向氏松堂親方朝憲慶賀年頭；兼行賀謝、進香等事；又謝因太子様誕生，太守様、中將様頒賜物件；又謝因佐敷按司加那志薨逝，太守様遣使於琉舘，賜下香儀銀，更爲問安否，頒給物件。翌年十月十日囘國。
本年〔同治四年〕，爲稟報慶賀事竣囘國事，遣正議大夫毛氏立津親雲上克述。七月初六日到薩州。九月十九日囘國。【此時，因王舅馬氏金武親方良智在閩病故，遣去正議大夫】
〔同治〕五年丙寅，遣向氏富里親方朝顯慶賀年頭，兼行賀禮、謝禮、進香等事。六月初七日到薩州。翌年九月二十九日囘國。
本年〔同治五年〕，爲稟明冊使臨國事，遣飛船使毛氏新城親雲上安保。七月十四日到薩州。九月囘國之時，漂到久米仲里郡洋面，衝礁破船。【其人數內，一人登岸活命，其餘在洋淹死。其十七名因有屍身流來，就地埋葬】
本年〔同治五年〕，爲稟明諭祭併冊禮全竣事，特遣使者馬氏外間親方正憲前赴薩州。翌年二月二十日到薩州。九月十六日囘國。
〔同治〕六年丁卯，爲「慶賀年頭；兼謝諸凡恩典；奉候安否；恭進香儀」事，遣向氏川平親方朝範。六月十五日到薩州。翌年九月八日囘國。
本年〔同治六年〕，爲賀天朝賜太守様馬匹事，遣尚氏具志川王子朝敷。六月十三日到薩州。九月二十九日囘國。
本年〔同治六年〕，爲恭謝冊封諸凡典禮全竣事，遣尚氏豊見城王子朝尊。六月十四日到薩州。十月十二日囘國。
本年〔同治六年〕，爲稟明進貢事竣囘國事，遣貢使東氏津波古親方政正。七月十六日到薩州。十月初八日囘國。
〔同治〕七年戊辰，因京都邊戒不靖，主上仰願薩州，永得盤石之治。乃降諭旨，禱告七社各神。其時，或有聖駕親臨，或有遣王子，或有遣按司，自各官員，至士築登之座敷，共行陪禱。又飭禪家聖家僧等，告禱佛神。且著在於七社宮，以行禱告。【此日停止獄所審問，以及殺生等事】既而遣向氏幸地親雲上朝常，將其所禱之札，奉獻薩州。三月三十日到薩州。九月八日囘國。
本年〔同治七年〕，遣向氏小波津親方朝睦慶賀年頭，兼行賀謝，併進香等事。七月五日到薩州。翌年九月十九日囘國。
本年〔同治七年〕，爲稟報謝恩全竣囘國事，遣王舅馬氏與那原親方良恭。六月十五日到薩州。九月十四日囘國。
本年〔同治七年〕，爲稟報貢典全竣囘國事，遣耳目官毛氏勝連親方盛珍。六月十二日到薩州。九月十四日囘國。
本年〔同治七年〕，叨蒙薩州永免本國儲君入朝薩州。其所奉諭旨，記之於左：

諭曰：今般琉球國儲君，例應入朝本州。但今該國財乏民勞，難備行裝。故加恩惠，一世囑免其入朝矣。宜應克行國政，到使國富民安。而又待至來夏，遣差親王子代謝免朝。且該儲君，自來年起，依照向例，奉備書翰，慶賀年頭，實出於懷柔國王之至意。宜汝與那原親方，囘國之後，傳知國王以及官民，仰感深仁。【來夏遣使謝恩一款雖蒙命令，但因本國近年屢遣王子，多費國項，又蒙大開恩路，停止來夏遣使，延至於下屆午年。至於慶賀年頭之事，又蒙延至於其年】
〔同治〕八年己巳，遣向氏浦添親方朝昭慶賀年頭，兼行賀謝，併進香等事。六月八日到薩州。翌年十月十二日囘國。
〔同治〕九年庚午，遣翁氏玉城親方盛宜慶賀年頭；兼行諸凡賀謝；併因聞得大君加那志薨逝之時，從四位様、從三位様遣使於國，頒賜幣銀物件，慰問　主上安否，叩謝其禮。該盛宜染病身故。時因毛氏富川親方盛奎，扈從尚氏今歸仁王子朝敷留在薩州，補充盛宜後缺。翌年九月二十五日囘國。
本年〔同治九年〕，遣尚氏今歸仁王子朝敷，爲中城王子代謝免朝。且命法司官向氏宜野灣親方朝保附從王子。六月二十二日到薩州。十月十一日囘國。
本年〔同治九年〕，爲稟報貢典全竣囘國事，遣耳目官向氏富島親雲上朝直。六月二十三日到薩州。十月十五日囘國。
〔同治〕十年辛未，爲慶賀年頭，兼行諸凡賀禮事，遣毛氏池城親方安規。七月初三日到薩州。翌年十月朔日囘國。
本年〔同治十年〕，爲賀天朝賜贈權中納言様從一位事，遣向氏與那覇親方朝完。七月初八日到薩州。十月十一日囘國。
本年〔同治十年〕，爲請禁異人搭駕風帆船來到本國事，遣馬氏與那原親雲上良傑。七月初二日到薩州。九月二十二日囘國。
〔同治〕十一年壬申，遣毛氏豊見城親方盛綱慶賀年頭，兼行賀謝等事。六月十四日前赴薩州。翌年五月十一日囘國。
本年〔同治十一年〕，爲「從四位公、從三位公蒙宣下；且從三位公蒙准分家，於御賞典十萬石之內，頒賜五萬石，以爲世祿，既有私下之賀；且有從四位公陞從三位之賀」事，故遣向氏安室親分朝蕃，六月到薩州。十月十四日囘國。
本年〔同治十一年〕，停止遣使薩州，詳報華事之擧。
本年〔同治十一年〕，爲「倭國因王政一新，行賀、候安事。宜及早代主上遣王子一員、法司一員，前抵朝廷」等因，出檄發示。故遣正使尚健伊江王子朝直、副使向有恆宜野灣親方朝保。七月二十七日到薩州。九月三日抵於東京。十月二十五日囘到薩州。翌年二月初五日囘國。
〔同治〕十二年癸酉，爲慶賀年頭及天長節事，特命馬氏與那原親雲上良傑，連紫冠充使者，三月二十七日到薩州。五月初三日到東京。【此年，經命東氏津波古親方政正充爲年頭使者。但因御鎖官與那原親雲上，慣熟東京公務，乃命良傑改充其使】翌年五月十八日囘國。
本年〔同治十二年〕，爲仰請東京官憲主裁事，特遣法司官向氏浦添親方朝昭。五月初七日到薩州。六月初八日到東京。十一月初八日歸州。十二月初六日囘國。
〔同治〕十三年甲戌，爲慶賀年頭及天長節事，遣東氏津波古親方政正。二月二十三日前赴薩州。三月二十六日到於東京。翌年五月二十七日囘國。
光緒元年乙亥，因客歳臘月，東京政府傳召法司官一員及與那原親方一名。遣去法司官毛氏池城親方安規、馬氏與那原親方良傑等，本年〔光緒元年〕正月二十三日前赴薩州。二月十一日到於東京。六月初八日囘國。【此時，御鎖官向氏幸地親雲上朝常跟去】
本年〔光緒元年〕，遣向氏高安親方朝崇慶賀年頭，兼賀天長、紀元等節。三月十八日前赴薩州。四月初八日到於東京。翌年十月初七日囘國。
本年〔光緒元年〕，有朝官來到本國雲「進貢天朝，慶賀登極請封王爵等典，概行停止，更改革政法」等由。隨將依舊擧行之處，頻行請辭，不得聽從。因此，爲哀請政府事，遣法司官毛氏池城親方安規。八月十五日前赴薩州。九月初三日到於東京。【此時，馬氏與那原親方良傑、度支官向氏幸地親方朝常、御鎖官向氏喜屋武親雲上朝扶、日帳主取向氏內間親雲上朝直、度支官吟味役翁氏親里親雲上盛英等跟去。因有公務，馬氏與那原親方良傑、向氏內間親雲上朝直，子年〔光緒二〕閏五月囘國；向氏幸地親方朝常，其六月囘國；翁氏親里親雲上盛英，其十二月囘國。且，馬氏與那原親方良傑，因有公務，其八月又復上京】
本年〔光緒元年〕，因日本政府痛惡本國人民漂到臺灣受其殺害，遣兵征伐，遣尚氏今歸仁王子朝敷代爲行謝。九月二十四日前赴薩州。十月二十日到於東京。翌年正月二十九日囘國。
〔光緒〕二年丙子，爲前赴東京，再行哀請事，遣撥向氏大宜味親方朝救。三月二十九日前赴薩州。四月二十一日到於東京。
本年〔光緒二年〕，稟請東京事情，不准所請之處，報明本國。由是，爲再請事，遣撥法司官毛氏富川親方盛奎。八月初九日前赴薩州。九月朔日到於東京。【此時，日帳主取向氏伊江親雲上朝重，亦奉命跟去】
本年〔光緒二年〕，年頭使者，曁天長節、紀元節慶賀使向氏富盛親方朝直，二月初八日前赴薩州。三月二十三日到於東京。

