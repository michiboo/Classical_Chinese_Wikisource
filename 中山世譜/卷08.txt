童名：思五郎金。神號：天喜也未按司添。
萬暦十八年庚寅十一月十三日降誕。
父：尚寧
母：阿應理屋惠按司加那志，童名眞錢金，號蘭叢。
附　尚豐王，乃尚元王第三子尚久之第四子也。【尚久暦履，見於世譜附巻】其母寵氏金武大按司志良禮，童名思戸金，號一鏡【母寵氏之事，亦見於世譜附巻】時尚寧王無嗣，故尚豐王奉命，入繼大統。
妃：我謝上森按司加那志，童名思眞錢金，號梅岩。【尚氏具志頭王子朝盛之女。萬暦二十五年丁酉生，四十二年甲寅六月二十日薨，葬於玉陵】
繼妃：君豐見按司加那志，童名思眞牛金，號蘭閨。【馬氏名護親方良豐之女。萬暦十六年戊子十一月二十五日生，順冶十八年辛丑六月四日薨，葬於父良豐之墓。乾隆十六年辛未二月初四日，移葬於東王陵】
又有三夫人：
西之按司加那志，童名眞鍋樽金，號涼月【松氏大見武親雲上定昌之女。萬暦二十五年丁酉生，崇禎七年甲戌六月初一日卒。葬于山川崎御墓；乾隆二十四年乙卯十一月二十一日，移葬於西玉陵】
眞南風按司，童名乙美金，號蘭室【呉氏幸地親方宗廣之女】
眞南風按司，童名眞鍋樽金，號南嶽【樂氏田名掟親雲上昌敷之女】
又有一妻：與那原阿護母志良禮，號苑叢【與那原村平敷親雲上女。童名不傳】
王有四男四女：
長子曰尚恭。【事見附巻】
次曰首里大君按司加那志，童名思乙金，號徹心。【嫁向氏朝安，嗣後改嫁向氏朝明】
次曰尚文。【事見附巻。倶王妃尚氏梅岩所生】
次曰尚賢。【後登王位】
次曰澤岻翁主，童、思眞鍋樽金，號碧蓮【嫁向氏朝庸。倶夫人松氏涼月所生】
次曰島尻佐司笠按司加那志，童名眞蜷甲金，號剛心【嫁向氏朝古。夫人樂氏南嶽所生】
次曰尚質。【後登王位。夫人松氏涼月所生】
次曰與那城翁主，童名眞鶴金，號玄禎【嫁向氏朝誠。夫人樂氏南嶽所生】
萬暦年間，領佐敷。四十四年丙辰，任國相。【勤職五年】本年，領知行高千斛。
四十七年己未，領中城。
明天啓元年辛酉即位。
國相：
尚盛【任至尚質王代，而後致仕】
法司：
毛鳳儀、毛鳳朝、毛繼祖。【其餘交代者，皆載於紀年之次】
本年熹宗登極，改元天啓。仍頒登極詔於福建布政司，轉命衛指揮蕭崇基齎詔來諭。崇基尚未至國。
本年，世子命輔臣新建辨財天女堂。
先是，尚眞王建堂於沼中，藏方冊藏經。歴年已久，經朽堂壞，而成空地。由是命輔臣改建辨財天女堂。
二年壬戌春，世子遣王舅毛鳳儀、正議大夫蔡賢等奉表。貢馬及方物；並以尚寧王訃告，兼請襲封；又具奏乞二年一貢，以效忠順。禮部以聞。熹宗以本國陳請情切，乃定五年一貢爲例。【時毛鳳儀病卒。甲子秋，蔡堅等同蕭指揮歸國】
本年，孟歸仁繼法司毛鳳朝而任法司。又，向鶴齡繼法司毛繼祖而任法司。
三年癸亥春，遣王舅馬勝連、長史林國用等奉表、方物，慶賀熹宗登極。【時本國始學造黒糖】
本年冬，世子遣正議大夫鄭俊、使者金城、都通事鄭子廉等奉表貢方物。
四年甲子秋，福建布司奉旨，仍遣衛指揮蕭崇基，齎登極及大婚之詔，偕壬戌使臣蔡堅等至國。【翌年春，蕭指揮還朝】
本年，金應照繼法司毛鳳儀而任法司。
五年乙丑春，世子遣正議大夫蔡廛、使者毛鳳威等奉表謝賜詔恩，並乞封典。
六年丙寅秋，世子遣正議大夫蔡延、使者馬加美等奉表貢方物。宴賚如例。
七年丁卯，毛泰運繼法司金應照而任法司。
附　天啓年間，命輔臣創建南御殿。【御書阮，何代建之，不可考焉】
明崇禎二元年戊辰，懷宗登極，改元崇禎，仍遣指揮閩邦基齎登極詔至國。越年己巳四月，邦基歸朝。
二年己巳，世子遣王舅毛泰時、長史蔡錦等奉表、方物。偕指揮閩邦基入京，慶賀懷宗登極；並進熹宗香。
本年，馬勝連繼法司孟歸仁而任法司。
三年庚午春，世子遣正議大夫鄭俊、使者馬如麟等奉表貢方物。宴賚如例；已又遣正議大夫蔡廛、使者毛泰世等，奏請襲封。
四年辛未春，世子遣王舅毛時輝、正議大夫鄭子孝等奉表、方物入賀。
五年壬申四月，世子遣使英梓等進神宗及光宗香。
六年癸酉，懷宗遣正使戸科左給事中杜三策、副使行人司行人楊掄齎勅至國，諭祭故王尚寧，封世子尚豐爲中山王。頒給如例。詔曰：

維我皇明統壹寰海，撫有萬邦，延世樹君，奉藩司牧於以同仁示無外也。朕遵明祖憲綏，綏輯遐方，命使錫恩彛章，具在其有靳焉。爾琉球國，建邦濱海，虔奉正朔；沐浴朝化，度越殊鄰。國王尚寧，膺爵有年，恪脩臣節。比聞訃告，爰軫朕哀。世子豐，家嗣稱賢，群情攸屬。宜頒新渥，俾纘舊封。玆特遣戶科左給事中杜三策、行人司司正楊掄齌詔，封為琉球國中山王，仍賜皮弁冠服等物。國中官僚耆舊，尚其協力，攄忠保躬，贊政弘繼。世承先之業，堅畏天事大之誠；永奠炎陬式光南服，予一人用徵有道之守。爾君臣亦有無疆之休。特玆詔示，咸俾悉知。

賜國詔書：

皇帝勅諭琉球國王世子尚豐：得奏爾父尚寧示泰昌元年九月十九日薨逝。爾為世子，理宜承襲。特遣戶科左給事中杜三策、行人司司正楊掄，封爾為琉球國中山王，嗣理國政。併賜爾及妃冠服綵幣等物。念爾父紹膺國統，作鎮海邦；率職輸誠，慎終如始。中遭鄰侮旋致者，安克綏提封，迄於沒世。爾以元徹，國人歸心。嗣服之初，倍宜兢惕。其尚祗循候，度恪守王章；禔躬以率勵民，飭政而輯寧邦域。綢繆牖戶，保固藩籬。庶無忝爾前人用副予之顯命欽。故諭頒賜有條式。 

本年冬，王遣王舅向鶴齡、紫金大夫蔡堅、使者栢壽、都通事阮士乾等奉表、方物，隨冊使杜三策等入京，謝襲封恩；附具奏乞，貢期如舊制二年一貢，願罄恭順之誠。懷宗纔允其請，仍定二年一貢，著爲典例。又具疏言：「昔者本國，毎會貢期，必駕船二。近減其一而不便。乞増一船，以便往來。」陳請懇切。懷宗嘉其忠順，悉許之。宴賚如例。八年乙亥，事竣歸國。
七年甲戌秋，王遣正議大夫蔡錦、使者毛紹賢等奉表入貢。
先是，謝恩使臣至京，奏乞復貢期。被允如請。由是囘國，使臣先以告王。王喜，遣使入貢，宴賚如例。【二年一貢，亦從此定】
九年丙子冬，王遣使支紹哲等奉表貢方物。宴賚如例。
本年，向鶴躚繼法司向鶴齡而任法司。
十一年戊寅冬，王遣紫金大夫蔡堅、使者毛繼善、【今改姓名曰牛似眞】都通事阮士乾等奉表貢方物；併奏乞柔遠施恩，許本國納稅，貿買絲紬等項，以備國用。禮部以聞。懷宗命經部議。許之。宴賚如例。
十三年庚辰春，王遣正議大夫鄭藩獻、使者金是寳等貢方物。宴賚如例。
本年五月初四日薨。在位二十年，壽五十一。葬於玉陵。
王資質英敏，仁徳撫民，親賢遠侫，政教復興。

童名思松金。明天啟五年乙丑九月十五日降誕。
父：尚豐【尚賢係第三子】。
母：西之按司加那志，童名眞鍋樽金，號涼月。
妃：玉寄按司加那志，童名眞加戸樽金，號花囿。【向氏越來按司朝則之女。崇禎三年庚午十一月十九日生，康煕五年丙午正月十日薨。葬於父朝則之墓，乾隆十六年辛未二月初四日，移葬於東玉陵】
妻：眞壁阿護母志良禮，童名眞加戸樽金。【毛氏眞壁親雲上盛辰女】
倶無生息。尚賢王升遐之日，弟尚質奉遺命，為世子。
崇禎年間，領久米、中城，並知行高五百斛。【年月不詳】
明崇禎十四年辛巳即位。
國相：尚盛。
法司：
毛泰運、馬勝連、章邦彥。【是年，章邦彥繼向鶴躚而任法司。其餘交代者，皆載於紀年之次】
十五年壬午春，世子遣正議大夫蔡錦、使者翁鎮等奉表貢方物。宴賚如例。
十六年癸未，向國器續法司毛泰運而任法司。
本年，馬加美績法司馬勝連而任法司。
十七年甲申春，世子遣正議大夫金應元、使者吉時逢等奉表貢方物；並以尚豐王訃告，兼請襲封。時會中朝兵亂四起，海賊阻道。應元等留滯福州，不得歸。
是年，世祖皇帝歸靖兵亂，登皇帝位。定有天下之號，曰大清，建元順治。
順冶二年乙酉，明朝族氏弘光據福建稱帝，遣福州左衛指揮花煾齎勅至國。世子尚賢遣使毛大用、都通事阮士元等入賀。
三年丙戌，隆武繼弘光立。復遣指揮閩邦基齎勅至國。由是，世子遣王舅毛泰允、長史金思義等捧表、方物入賀。時乃清朝大將軍貝勒，率大兵入福建，攻破隆武，而天下大定。由是，王舅毛泰久、長史金思義及前使金應元等隨大將軍貝勒，入京投誠。禮部奏言：「琉球國世子尚賢，前已遣使請封，而今前朝勅印未繳。乞遣通事謝必振，奉旨往諭。」世祖從之，令本國使臣同謝必振歸國。
四年丁亥，九月二十二日薨。在位七年，壽二十三。葬於玉陵。

童名：思徳金崇禎二年己巳八月十五日降誕。
父：尚豐王【尚質係第四子】
母：西之按司加那志，童名眞鍋樽金，號涼月。
妃：美里按司加那志，童名眞松金，號栢窓【向氏羽地王子朝泰之女。崇禎二年己巳四月初一日生，康煕三十八年己卯十二月二十一日薨。壽七十一，葬於玉陵】
夫人：眞南風按司，童名恩戸金，號本空【東氏知念親方政貞之女】
又有三妻：
安谷屋阿護母志良禮，童名思戸金，號本光【章氏島袋親雲上正次女】
宮城阿護母志良禮，童名眞鍋樽金，號惠室【駱氏玉城築登之親雲上春紀之女】
諸見里阿護母志良禮，童名眞牛金，號月嶺【美里間切嘉手刈村石川築登之親雲上之女】
王有七男五女：
長子曰尚貞。【後登王位】
次曰尚弘毅。【稱大里王子】
次曰尚弘仁。【稱名護王子。倶王妃向氏所生】
次曰尚弘才。【稱北谷王子。夫人東氏本空所生】
次曰安谷屋翁主，童名思乙金，號玉蓮【嫁向氏朝智。王妃向氏所生】
次曰諸見里翁主，童名思武樽金，號寛養【嫁毛氏安依。妻月嶺所生】
次曰尚弘徳。【稱東風平王子。妻駱氏惠室所生】
次曰興那嶺翁主，童名思眞鶴金，號梅月【嫁向氏朝武。妻章氏本光所生】
次曰大嶺翁主，童名眞世仁金，號善室【嫁向氏朝興。夫人東氏本空所生】
次曰尚弘信。【稱本部王子。妻章氏本光所生】
次曰宮平翁主，童名思眞鍋樽金，號春光【嫁尚氏朝嘉。夫人東氏本空所生】
次曰尚弘善。【稱宜野灣王子。妻章氏本光所生】
崇禎十四年辛巳，領佐敷，並知行高三百斛。十五年壬午九月十二日，加領知行高二百斛。順治二年乙酉，轉領中城。
大清順治五年戊子即位。
國相：尚盛
法司：
章邦彥、向國器、馬加美【其餘交代者，皆載於紀年之次】
六年己丑秋，本國遣通事周國盛等抵閩，齎表投誠。時會世祖遣通事謝必振齎招撫勅，及欽賞物件來臨本國。事竣還朝之日，世子遣都通事梁廷翰等護送至閩。由是，前使周國盛與謝必振倶入京，奉表投誠。
七年庚寅，世子遣王舅阿榜琨、正議大夫蔡錦等奉表入貢，併賀世祖登極。其船漂沒，未達。
八年辛卯，世祖命通事謝必振、全周國盛等齎勅，歸諭世子，並討還明印。然而延至九年壬辰八月始抵國。
九年壬辰，向國用續法司馬加美而任法司。
十年癸巳春，世子遣王舅馬宗毅、正議大夫蔡祚隆等赴京貢方物，表賀世祖登極；並繳還明朝勅印，兼請襲爵。且備言前朝所賜詔勅，皆隨王葬；止所賜寧王之勅，存而未葬。故以其勅齎繳。
十一年甲午，尚亨續國相尚盛而任國相。
本年，世祖命兵科愛惜喇庫哈番張學禮、行人司行人王垓爲冊封正副使。張學禮等至福建修造海船，因海氣未靖，還京待命。【十一年以後，本國數次遣使迎接慶賀使臣，皆爲海賊所阻，故不復遣使】
本年，馬逢煕續法司向國器而任法司。又，向成文續法司章邦彥而任法司。
十三年丙申，本國鑄錢，名「鳩目」。
先是，用中華錢。後自鑄錢，通國用之。其錢漸滅。故是年命復鑄焉。
十七年庚子九月二十七日子時，王城囘祿。世子尚質，移居大美殿。
康煕二年癸卯，海氛稍靖。聖祖遣張學禮等，奉詔勅及印一、緞幣五十疋至國。【詔乃順治十一年所頒，勅則康煕元年所頒也】諭祭故王尚豐，【時尚賢王不與祭焉】封世尚子質爲中山王。【時國殿未有修造，故於大美殿行冊封之禮。】勅曰：

爾國慕恩向化，遣使入貢。世祖章皇帝嘉乃抒誠，特頒恩賚，命正使兵科副理官張學禮、副使行人司行人王垓，齎捧勅印，封爾爲琉球國中山王。乃海道未通，滯閩多年，致爾使人物故甚多。及學禮等奉掣囘京之日，又不將前情奏明，該地方督撫諸臣亦不行奏請。迨朕屢旨詰問，方悉此情。朕念爾國傾心修貢，宜加優恤，乃使臣及地方各官逗留遲悞，豈朕柔遠之意！今已將正副使、督撫等官分別處治，恃順恩賚。仍遣正使張學禮、副使王垓，令其自贖前罪，暫還原職。速送使人歸國。一應勅封事宜，仍照世祖章皇帝前旨行。朕恐爾國未悉朕意，故再降勅諭，俾爾聞知。爾其益殫厥誠，毋替朕命。欽哉。故諭。

詔曰：

帝王祇徳應治，協於上下靈。承於天時，則薄海通道，罔不率俾爲藩屏臣。朕懋纉鴻緒，奄有中夏；聲教所綏，無間遐邇。雖炎方荒略，亦不忍遺。故遣使招徠，欲俾仁風曁於海澨。爾琉球國，粵在南徼。乃世子尚質達時識勢，祇奉明綸。即令王舅馬宗毅等獻方物，稟正朔。抒誠進表，繳上舊詔勅印。朕甚嘉之。故特遣正使兵科副理官張學禮、副使行人司行人王垓，齎捧詔印，往封爲琉球國中山王，仍錫以文幣等物。爾國官僚及氓庶，尚其輔乃王，飭乃候度；協攄乃藎，守乃忠誠；愼又厥職，以凝休祉，綿於奕世。故茲詔示，咸使聞知。

本年冬，王遣王舅向國用、【原姓呉】紫金大夫金正春等赴京奉表獻方物，謝襲封恩。併上疏言：「臣捧讀勅諭，恭知聖旨。因臣使物故甚多，滯閩日久。將正副使併督撫諸臣處治，臣恐懼無地。但中外均屬臣子。臣躬男承天庥，不能少爲諸臣之報，而反重爲諸臣之累，臣何人斯豈能宴然？伏乞上命還學禮等原職。」聖祖嘉王恭順，特賜王緞幣二十疋，著爲例。
三年甲辰春，王遣王舅英常春、正議大夫林有才等奉表獻方物，慶賀聖祖登極；並進世祖章皇帝香品。其船至梅花港，破壞未達。聖祖許其補進，仍以欽賞物件，令使臣帶囘。賜王如例。
四年乙巳，毛泰永續法司馬逢煕而任法司。
五年丙午春，王遣正議大夫鄭思善、使者毛榮清等赴京，奉表入貢。又於常貢外加進紅銅六百斤、黒漆龍畫螺盤十個，稱爲外貢。而欽賞如例。【外貢例自此始】
本年，向象賢續國相尚亨而任國相。又，毛國棟困法司向國用，有罪被誅，而續任其職。
七年戊申春，王遺耳目官呉文顯、【遣耳目官從此而始】正議大夫王明佐等入京，奉表貢方物。時於外貢內減去黒漆龍畫盤十，而進黒漆瑫螺茶鐘一百個。聖祖降勅奨諭，【後毎入貢，賜勅爲例】及欽賞如例。
本年十一月十七日薨。
在位二十一年，壽四十。葬於玉陵。
王恭儉修徳，克守基業，愛恵臣民，惟善是務。
童名：思五郎金。順治二年乙酉十二月初六日降誕。
父：尚質王
母：美里按司加那志，童名眞松金，號栢窓。
妃：聞得大君加那志，童名思眞鶴金，號月心【章氏宜野灣親方正信女，始稱奧間按司加那志。順治二年乙酉二月十五日生，康煕四十二年癸未三月十二日薨。壽五十九，葬於玉陵】
繼妃：眞壁按司加那志，童名眞加戸樽金，號慈恩。【方氏立津親方全敦之女。以其孫向氏毅爲嗣，故令別修家譜，以紀其事】
妻：武富阿護母志良禮，童名恩戸金，號仙岳【馬氏牧港親雲上厚宗女】
王有四男五女：
世子曰尚純。【未及即位】
次曰尚經。【稱豐見城王子。倶正妃章氏所生】
次曰尚綱。【稱小祿王子】
次曰松堂翁主，童名思武樽金，號花叢【嫁向氏朝恆】
次曰思眞鶴金翁主，號窈心【無後】
次曰尚紀。【稱美里王子】
次曰內間翁主，童名思眞世仁金，號月桂【嫁向氏朝維】
次曰識名翁主，童名思眞鍋樽金，號瑞嘉【嫁馬氏正長】
次曰安室翁主，童名思眞松金，號坤徳【嫁尚氏朝祐。倶繼妃方氏所生】
順治七年庚寅六月二十五日，領中城，並知行高五百斛。康煕元年壬寅七月二十八日，加領知行高一千斛。
大清康煕八年己酉即位。【王殿修造未成，故於大美殿行即位之禮】
國相：向象賢【其餘交代者，皆載於紀年之次】
法司：
向成文、毛泰永、毛國棟【其餘交代者，皆載於紀年之次】
九年庚戌冬，遣耳目官富茂昌、正議大夫蔡國器等入京，奉表貢方物。給賞如例。
本年，毛國珍繼法司向成文而任法司。
十年辛亥二月二十五日，因按司向嘉續等奉命重修國殿，百工告成，而王始移於殿。
十一年壬子，命國相、法司創建聖廟於久米村。
先是，明萬暦間，紫金大夫蔡堅始繪聖像，自中朝帶囘。望之儼然，令人興仰止之思。是年，紫金大夫金正春請立廟。王允其議，廼卜地久米村。十三年甲寅，起工。越明年塑像於廟告成。毎年春秋，恭行祭禮，著爲定規。
本年冬，遣耳目官呉美徳、【今改姓向】正議大夫蔡彬等入京奉表，貢方物。翌年癸丑，歸到蘇州。時會福建靖南王耿精忠謀叛動兵，無路可歸，留蘇州數年。其間本國不敢入貢。時呉三桂亦謀反起兵，安南國從呉三桂。
十四年乙卯，向美材續法司毛國棟而任法司。
十五年丙辰，靖南王耿精忠遣遊撃陳應昌至國招之。王不肯從。
本年，尚弘毅續國相向象賢而任國相。
十六年丁巳，遣正議大夫蔡國器等，探問清朝安否，並貢使消息。聖祖大悅，深嘉琉球忠順之誠。【後増船免稅，並加賞緞等事，皆以有此功故也】
十七年戊午冬，遣耳目官陸承恩、【今改姓名曰向嗣孝】正議大夫王明佐等入京，奉表貢方物；併奏乞増船一隻，迎接勅書及貢使，以便往來。聖祖從之。【接貢船從此始】
十九年庚申，遣耳目官毛見龍、正議大夫梁邦翰等入京，奉表貢方物；併具通國結狀，請襲爵。聖祖曰：「琉球恪共藩職，當耿精忠叛亂之際，屢獻方物，恭順可嘉。」仍賜勅褒諭，並加賜錦幣二十疋，著爲例。【賞緞四十疋自此始】又於常貢內免其貢馬；於外貢內免絲煙及螺瑫、茶鍾。
二十一年壬戌，遣耳目官毛文祥、正議大夫蔡國器等入京奉表，貢方物。時常貢內加進紅銅三千斤。聖祖於外貢內以圍屏紙、磨刀石、蕉布悉免之。著爲例。已又遣正議大夫鄭永安等迎接封舟。
二十二年癸亥夏，聖祖遣正使翰林院檢討汪楫、副使內閣中書舍人林麟焻齎勅至國，諭祭故王尚質，封世子尚貞爲中山王；併以御筆大書「中山世土」四字賜王。詔曰：

朕躬膺天眷，統御萬方。聲教誕敷遐邇，率俾粵在荒服，悉溥仁恩，変葉承祧，並加寵錫。爾琉球國，地居炎徼，職列藩封。中山王世子尚貞，屢使來朝，貢獻不懈。當閩疆反側，海寇陵梁之際，篤守臣節，恭順彌昭，克殫忠誠，深可嘉。尚茲以序，當纉服，奏請嗣封。朕惟世繼爲家國之常規，爵命乃朝廷之鉅典。特遣正使翰林院檢討汪楫、副使內閣中書舍人加一級林麟焻齎詔，往封爲琉球國中山王。爾國臣僚以及士庶，尚其輔乃王，愼修徳政，益勵悃誠，翼戴天家，慶延宗祀。實惟爾海邦，無疆之休。故茲詔示，咸使聞知。

勅曰：

惟爾遠處海隅，虔修職貢。屬在冢嗣，序應承祧。以朝命未膺，罔敢專擅。恪遵典制，奉表請封。朕念爾世守臣節，忠誠可嘉。特遣正使翰林院檢討汪楫。副使內閣中書舍人加一級林麟焻齎勅，封爾爲琉球國中山王，並賜爾及妃文幣等物。爾祇承寵眷，懋紹先猷，輯和臣民，愼固封守。用安宗社於苞桑，永作天家之屏翰。欽哉。毋替朕命。

【賜王蟒緞錦幣三十疋，妃二十疋】
本年冬，王遣王舅毛國珍、紫金大夫王明佐等入京奉表，獻方物，謝襲封恩。先是，謝恩例：給緞二十疋。聖祖恩加十疋。共賜緞幣三十疋。著爲例。
本年，翁自儀續法司向美材而任法司。
二十三年甲子冬，王遣耳目官向世俊、正議大夫鄭永安奉表入京，貢方物。先是，進貢例：給賞緞四十疋。聖祖以琉球忠順，恩加十疋。共賜緞幣五十疋。著爲例。
二十五年丙寅冬，王遣耳目官向應伯、正議大夫曾夔等奉表入京，貢方物；並遣官生梁成楫、鄭秉均、阮維新、蔡文溥四人入監讀書。遇風漂至麻姑山，鄭秉均死。翌年丁卯，抵閩入京。聖祖命工部建書房於監側，令成楫等居；又三季給衣服及鋪蓋、口糧、日用等項。並從人各賜冬夏衣，優待甚厚。
二十七年戊辰冬，王遣耳目官毛起龍、正議大夫蔡鐸等奉表入京，貢方物。先是，接貢船於關上納稅費用甚多。且明朝以來，所遣貢船二隻，以百五十人爲定。而海濶人少，往來不便。由是王具疏，以乞免其稅，並加増人數。禮部議奏：「琉球納稅，照荷蘭國例，該應蠲免。止貢船人數，應遵會典，何必更増？」聖祖曰：「琉球來享最久。且呉大三桂、耿精忠謀叛之時，安南歸呉三桂；琉球則耿王遣使招之，終不肯服。而克篤忠誠，恪恭藩職。其恭順之誠，深可嘉尚。」命再下禮部議。貢船以二百人爲定，並接貢船，被免納稅。聖祖又以舊制給賞緞疋皆係外庫所貯，命部換賜內庫緞幣。倶著爲例。
本年，毛國瑞續法司毛泰永而任法司。
本年，向煕續國相尚弘毅而任國相。
二十八年己巳，尚弘才續國相向煕而任國相。
二十九年庚午冬，王遣耳目官溫允傑、正議大夫金元達等奉表入京，貢方物。時貢物內，被免海螺殻；【三千個】並令官生梁成楫等，隨貢使歸國省婚。
本年，毛見龍續法司毛國珍而任法司。
三十一年壬申冬，遣耳目官馬廷器、正議大夫玉可法等奉表入京，貢方物；並謝官生讀書，優恤遣歸。時貢物內加進白剛錫一千斤。
三十二年癸酉，馬廷駿續法司毛國瑞而任法司。
三十三年甲戌冬，王遣耳目官翁敬徳、正議大夫蔡應瑞等奉表入京，貢方物。給賞如例。
本年，毛克盛續法司馬廷駿而任法司。
三十五年丙子冬，正遣耳目官毛天相、正議大夫鄭弘良等奉表入京，貢方物。給賞如例。
本年，向世俊續法司翁自儀而任法司。
三十六年丁丑冬，王遣都通事魏士哲、使者毛應鳳等照例接貢，並送還朝鮮漂流人口。
三十七年戊寅冬，王遣耳目官毛龍圖、正議大夫梁邦基等奉表入京，貢方物。給賞如例。
三十八年己卯，毛天相續法司毛見龍而任法司。
三十九年庚辰冬，王遣耳目官毛得範、正議大夫鄭職良等奉表入京，貢方物。給賞如例。【時毛得範纔至杭州，以病卒】
本年，馬廷器續法司毛克盛而任法司。
四十年辛巳四月，遣都通事鄭士綸、副通事紅永祺等，送還福州漂流商民陳明等。
本年六月，士綸等囘國，洋中遇風，漂至蘇州崇明縣。船破上岸。既至福州。越年壬午六月，附搭接貢船，隨正議大夫鄭職良囘國，又遇颶風覆溺。【時水手二名擁着三板，漂至浙江石浦縣，而得囘國】
四十一年壬午冬，王遣耳目官毛興龍、正議大夫蔡應祥等奉表入京，貢方物。給賞如例。
本年，毛起龍續法司向世俊而任法司。
四十三年甲申冬，王遣耳目官溫開榮、正議大夫蔡肇功等。奉表入京，貢方物。給賞如例。
四十四年乙酉，尚綱續國相尚弘才而任國相。
四十五年丙戌秋，王遣耳目官元勳、正議大夫程順則等奉表入京貢方物，並送還漂流商民游順等。給賞如例。
四十七年戊子秋，王遣耳目官向英、正議大夫毛文哲等奉表入京貢方物。給賞如例。【時鬼界島商民漂至浙江，舟破上岸。送至福州，附貢使囘】
四十八年己丑七月十三日薨。
在位四十一年，壽六十五，葬於玉陵。
王性質溫厚，好學重禮；文風大興，社稷奠安。
本年，王世孫尚益權掌國事，遣正議大夫蔡灼搭接貢船，捧咨至閩，以尚貞王訃聞於中朝。【時布司問：「世子尚純薨時，何不遣訃？」蔡灼答：「舊例，止以王訃。純未即位，故不敢擅訃。」】
本年十一月二十日丑時，王殿囘祿。王世孫尚益移在大美殿。

【尚純王以世子薨，未及即位。止以正統之重，追尊稱王。故王統圖中，不敢稱王】
童名：思徳金
順治十七年庚子正月初五日降誕。
父：尚貞王。
母：聞得大君加那志，童名眞鶴金，號月心。
妃：聞得大君加那志，童名思戸金，號義雲【毛氏座喜味親方盛員女，始稱奧間按司加那志。康煕三年申辰十二月初五日生，雍正元年癸卯七月十六日薨。壽六十，葬於玉陵】
有四妻：
福地阿護母志良禮，童名眞錢金，號普光【惠氏福地親雲上友昌女】
仲榮眞阿護母志良禮，童名眞加戸樽金，號桂室【賀氏伊集親方治亮女】
玉那覇阿護母志良禮，童名眞牛金，號安室【景氏石嶺築登之親雲上好秀女】
池原阿護母志良禮，童名思戸金，號實山【曦氏金城築登之茂滿女】
王有三男一女：
長子曰尚益。【後登王位。妃毛氏義雲所生】
次曰國場翁主，童名思眞鶴金，號瑞信【嫁金氏安當。妻賀氏所生】
次曰尚監。【稱恩納王子。妻景氏所生】
次曰尚盛。【稱越來王子。妻曦氏所生】
尚純王性質聰敏，好學崇道，親賢重才。惜其亨年不永。
康煕八年己酉二月初六日，領佐敷，稱佐敷王子。
本年閏十二月十四日，加領中城，並知行高千三百斛，稱中城王子。
十五年丙辰五月初八日，加領知行高四百斛，並久米具志川。
二十八年己巳十二月二十八日，換佐敷，轉領久米仲里。
四十五年丙戌十二月三十日薨，葬於玉陵，壽四十七。
以王世子尚純係王考正統之重，追尊稱王，奉祀於圓覺寺宗廟。

