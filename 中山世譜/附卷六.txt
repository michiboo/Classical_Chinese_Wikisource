道光十五年乙未，太守様因王上有大喪，特遣関山甚七，慰問安否，併賜物件。正月二十一日到國。六月二十一日，那覇港開船，帰於薩州。
本年〔道光十五年〕，爲「慶賀年頭；兼賀少將様初臨麑府；及壽姫様定嫁；又謝少將様陞其少將位之慶賀使，准待封典完竣，方行遣撥；又謝自上屆亥年至於午年所賦人牛馬船稅銀，准將上屆丑年所納黃金，扣算抵収，其餘悉賜囑免；又謝遣使江府之時，所需銀両，恩准限定其數，以便開銷；又謝自客歳至下屆戌年，五年之間，免竈出銀；又謝扣抵賦米所納黒糖，毎年限定七十四萬六千六百餘斛，如逢風旱之災，不敷額數，則將扣抵加賦，併充作船銭之黒糖，均算扣減，以補額數。既而有所不足，則納米穀以充其數，至於寄運琉舘黒糖一百五十萬斛，仍准照例寄運，不行扣減；又因太信院様三年回忌、春光院様二十五年回忌、観光院様七年回忌，恭進香儀」等事，遣毛氏譜久村親方安寅。六月二十日到薩州。翌年四月十五日，在薩州病故。 
本年〔道光十五年〕，爲「押運返上物，且因左近様卒，恭進香儀；併伺問太守様、中將様、少將様安否；又謝太守様因太上王薨逝，寄賜香奠銀，併遣関山甚七賜物件，慰問王上居喪安否」等事，遣章氏外間親雲上正親。八月十八日到薩州。翌年四月十九日囘國。
〔道光〕十六年丙申，遣翁氏安谷屋親方盛綱慶賀年頭，兼賀中將様蒙將軍准允，回到薩州沐浴，賞賜物件，及所親穿羽織；併晴姫様定嫁；又兼進香於賢章院様十三年回忌；又兼謝發借冊封應用銀両；併恩准爲備弁冊封應需銀両，加焼糖貸，運賣薩州；併因下屆戌年將有　冊封大典，蒙停止新遣員役到國；併自今年起，期定七年，囑免薩州有事時，特遣使於薩州；併自今年起五年之間，仍舊准允遣楷船、運送船四隻外，加遣運送馬艦船一隻，併囑免毎宅應賦稅銀。五月二十八日到薩州。翌年九月二十四日囘國。
本年〔道光十六年〕，爲稟明進貢全竣囘國事，遣進貢正使耳目官向氏棚原親雲上朝矩。六月二十二日到薩州。事竣囘國之時，到大島洋面，船隻沖礁撃砕，特遣船迎接。於十月二十九日回到那覇港。                                            
〔道光〕十七年丁酉，遣楊氏森山親方昌勝慶賀年頭；兼賀壽姫様、順姫様出嫁；又謝冊封之時奉獻皇上武器、馬器，併奉進天使武器等件，准允照例，挪借公項，命工製造，以賜發下；又謝公家寄運球舘黒糖，及諸官私運黒糖所有通単稅銀，恩准自舊年起三年間之間，一概囑免；又賀麑府因奉獻黃金於江府輔弁公用，蒙賜鞍鎧；又謝其獻金江府之時不加稅銀、稅米於本國；又勝姫様許嫁於松平左近將監様，後因左近將監様卒，請解約盟，由是奉問太守様、中將様、少將様、勝姫様安否。七月初十日到薩州。翌年十月初四日囘國。  
〔道光 〕十八年戊戌，遣阿氏佐久田親方守祥慶賀年頭；兼謝賀少將様陞位按司使。蒙准遣使江府之時一同遣發；又謝封典全竣，所有謝禮使，蒙令赴江府王子兼務；又賀中將様蒙　大御所様賜御腰物、御餚；又因文姫君様卒，奉問太守様、中將様、少將様安否。五月初一日到薩州。翌年十月初一日囘國。
本年〔道光十八〕，爲稟報冊使臨國事，遣飛船使向使富盛親雲上朝英。七月二十四日到薩州。九月初十日囘國。　
本年〔道光十八〕，爲「稟報諭祭及封典全竣，併詳請令謝恩使，兼謝皇上所頒御書匾額」事，遣向氏牧港親方朝昆。八月二十二日到薩州。十月初六日囘國。
〔道光〕十九年己亥，爲慶賀太守様転陞宰相位事，遣尚氏大里王子朝教。六月初七日到薩州。十月初一日囘國。
本年〔道光十九年〕，爲「封典全竣，叩謝麑府鴻恩；兼賀若殿様陞少將位」等事，遣尚氏伊江王子朝忠。七月初八日到薩州。十月初一日囘國。　
本年〔道光十九年〕，遣尚氏野村親方朝厚，慶賀年頭；兼賀太守様蒙賜御鷹之鶴；又賀篤之直様爲南部左衛門尉様之婿養子，典禮全竣；又賀睦姫様出嫁；又賀寵姫様定婚；又謝皇上頒賜御書匾額，其謝禮，准令冊封謝恩使兼務奉獻金鶴；又謝少將様陞位，其慶賀使准令所遣王子兼務；又謝本年〔道光十九〕因遣王子，准加運地船二隻；又謝焼制餘糖，准起自本年以至丑年加運薩州；又進香於太信院様七年回忌、蓮亭院様二十五年回忌。六月七日到薩州。翌年九月九日囘國。
本年〔道光十九〕，爲稟報進貢兼請封使者囘國事，遣向氏安室親方朝昌。七月初五日到薩州。十月初一日囘國。
〔道光〕二十年庚子，遣毛氏座喜味親方盛普慶賀年頭；兼賀太守様因江府造作西丸殿時，奉獻黃金，蒙賜剣刀、時服；又因回祿作災，延焼高輪御屋敷、西門長屋廻等処，奉問安否；又進香於賢章院様十七年回忌；又稟報因有皇上勅諭琉球，改爲四年一貢，遣使陳請転奏，照舊二年一貢。六月十五日到薩州。翌年九月十八日囘國。
本年〔道光二十〕，爲稟報進貢全竣囘國事，遣章氏金武親雲上正孟。八月十九日到薩州。十一月十一日囘國。
〔道光〕二十一年辛丑，爲稟報謝恩使者囘國事，遣向氏國吉親方朝章、都通事鄭氏赤嶺通事親雲上思恭。五月二十六日到薩州。公務全竣。其時朝章具備王上意願，恩免中城王子入朝薩州等由，再三陳情，以行聳請。叨蒙殊開恩路，一次免其入朝。十月十一日囘國。      
本年〔道光二十一〕，叨蒙笑左衛門恭奉諭旨，恩免中城王子入朝薩州。其所奉諭旨，記之於左：

諭曰：中城王子應於近年遵依舊典奏請，來朝本州。其時費用，実屬許多。該琉球勢必不得不先期営殖，以致備弁。是以該國瀝陳其由，屢涜朕聡。且聞中城王子，平常精神不強。況又萬里海路，風波難測。中山王自富心懐不安。此洵父子深情所不能已者也。朕憐其深情，殊開恩路，一次免其來朝。朕念此禮実係舊典，本應不可輒免。茲破格恩免者，実出於綏懐之至意。汝笑左衛門宜體朕意，暁諭國吉親方：囘國之時，傳知中山王。仰感深仁，毋庸備弁其需。

本年〔道光二十一〕，遣向氏棚原親方朝矩慶賀年頭；兼謝賀陞中將位使者，蒙令明年赴江戸王子兼務；又謝恩准因有皇上勅諭，改爲四年一貢，遣使陳請，照舊二年一貢；又謝除例遣楷船、運送船四隻外，恩准自今年起，限定五年，仍舊加遣運送馬艦船一隻；又因大御所様薨逝，在麑府奉問公方様、右大將様安否，又奉問太守様、中將様、少將様安否；又謝因大御所様薨逝，奉問安否，於公所使者，蒙令在番職兼務。又因邦姫様、澄姫様夭亡，奉問安否。所坐船隻，五月二十七日，在於甑島衝礁破壊。六月五日，坐駕小舟到薩州。翌年〔道光二十二〕九月十八日囘國。
本年〔道光二十一〕，爲稟報「因有皇上勅諭，改爲四年一貢。去年特遣王舅陳請照舊二年一貢，隨蒙兪允」事，遣王舅向氏恩河親方朝幸，並七月二日到薩州。公務全竣，十月四日囘國。
〔道光〕二十二年壬寅，爲賀公方様即位事，遣正使尚氏浦添王子朝熹於江府，併兼賀前年　大慈院様□位。六月初五日到薩州。八月二十二日，隨太守様起程。十一月初八日到江府。公務全竣，翌年三月初二日回到薩州。四月初六日帰國。
本年〔道光二十二〕，爲前事，遣副使毛氏座喜味親方盛普於江府。六月初六日到薩州。八月二十二日起程。十一月初八日到江府。公務全竣，翌年三月初二日回到薩州。四月初十日帰國。
本年〔道光二十二〕，爲「因大慈院様薨，王上恭進香儀」事，遣馬氏國頭按司正秀。七月十一日到薩州。九月二十七日帰國。
本年〔道光二十二〕，爲弔祭大慈院様事，遣圓覚寺竺胤長老。六月十一日到薩州。十月九日帰國。
本年〔道光二十二〕，遣向氏仲田親方朝寛慶賀年頭；兼賀前年大慈院様蒙賞文恭院様遺物脇差一刀；又因大慈院様一周忌，恭進香儀；又謝詳准上屆戌年所剰貨物，併亥年帰船先發，來船後到，未奉薩州，明示所運貨物，在長崎會所，照額發賣；又謝本年〔道光二十二〕因遣使江戸，蒙加遣正副使所坐船各一隻，並寄運正使貨物船一隻；又謝寄運球館黒糖及諸士私運黒糖所稅票銀，自去年至本年，一概囑免，且恩准所焼黒糖過額之數，自今年至辰年，一連重運發賣；又賀廣大院様奉旨陞従一位；又謝蒙薩州憲令，上屆戌年冊封之時，賜借銀両，分年期，定三年遂漸奉納，遵即其二年分本銀，已完奉納，其一年分本銀，並其全銀利息，恩准延至下屆巳年奉納。六月初四日到薩州。翌年九月初六日帰國。
本年〔道光二十二〕，爲謝一次恩免中城王子入朝薩州事，遣東氏浦崎親方政行。六月五日到薩州。九月二十七日囘國。
本年〔道光二十二〕，爲因大慈院様薨，奉問太守様安否事，遣向氏仲村親雲上朝儀。六月四日到薩州。九月二十一日囘國。
本年〔道光二十二年〕，爲稟報進貢事竣囘國事，遣耳目官向氏識名親雲上朝顕。七月十日到薩州。九月二十一日囘國。
〔道光〕二十三年癸卯，遣馬氏桃原親方良輔慶賀年頭；兼因去年遣使江戸，奉謝麑府；又賀報七郎殿入継種子嶋伊勢殿之統；又逢大慈院様三年回忌、春光院様三十三年回忌，恭進香儀；又謝有事應遣使者，恩准自本年起以至七年，令在番兼務；又謝詳蒙上屆戌年冊使臨國之時，官買薬材，運賣長崎；又因泰姫君様薨逝，奉問太守様、少將様安否；又因松平伊豫守様卒，奉問太守様、少將様安否。六月十一日到薩州。翌年九月二十日回國。
本年〔道光二十三〕，爲賀太守様陞正四位上事，遣尚氏浦添王子朝熹。六月十四日到薩州。八月六日帰國。
本年〔道光二十三〕，爲稟請麑府転謝去年所遣江戸差使公務全竣事，遣馬氏大嶺親方正佳。六月十四日到薩州。翌年四月初八日囘國。
本年〔道光二十三〕，叨蒙笑左衛門恭奉諭旨，一世恩免中城王子入朝薩州，其旨記左：

諭曰：中城王子遵依舊制，來朝本州一款，已發鴻慈，暫行恩免。但査慶長年間，於琉球興廃之時，家久公率同尚寧王赴駿府及江府，使行朝観。此來朝之禮所由作也。其來歴，自中山王至國中臣民所共知也。然則琉球太子，初入朝之禮，関係不軽。理應於未膺王爵之內，照舊一朝。但聞琉球自寛政以來，因賀慶謝恩，遣使於江戸共已五次。清朝冊使臨國，亦已三次。除此浩費外，屢逢格外吉凶，資財之耗儘及許多。正在國家困窮之秋等語。況又中山王如有太子冒凌風波，跋渉遠海，自應深爲憂慮。今朕上憐父子相思之情，下察國家窮約之極，破格施恩，將其中城王子來朝之禮，一世囑免，以示恩眷矣。汝笑左衛門宜體朕意，暁諭浦添王子：囘國之時，傳知中山王，仰感深仁。俟來年夏稔，代遣該王親弟，奉獻儀物，恭謝其恩。至於中城王子，亦應着令：起自來年，遵依舊章，奉具書翰。慶賀年頭，併私進儀物，奉問安否。欽此。             

〔道光〕二十四年甲辰，遣向氏安室親方朝昌慶賀年頭；兼賀太守様蒙賜御鷹之鶴；又賀太守様詳蒙恩准，本年三月，進赴江府；又謝代世子入朝薩州王子，理應稟遵鈞命，今夏駕赴；又謝客歳本國船隻漂収秋月筑前守様轄地，受其保佑；又謝蒙太守様爲球照料，務要呈請江府，使開運賣華物之禁等因；又因正覚院様百日回忌，恭進香儀。五月二十五日到薩州。翌年九月二十九日囘國。
本年〔道光二十四〕，爲「飛報佛朗西船到來本國，強留執事官一名、通事華人一名，並稱日後有大総兵船隻到來，遂以駕回等由」事，遣向氏濱比嘉親雲上朝宜。六月初五日到薩州。七月十九日回國。
本年〔道光二十四〕，爲飛報中城王子之喪事，遣和氏花城裡之子親雲上景典。十月初七日到薩州。十一月二十二日囘國。
〔道光〕二十五年乙巳，遣向氏富島親方朝英慶賀年頭；兼因太信院様十三回忌、芳蓮院様五十年回忌、観光院様十七年回忌，恭進香儀；又因廣太院様薨逝，慰問太守様安否；又謝因江府改作御本丸，命薩州納金，本國奉薩州命，加賦銀米，但因薩州蒙江府應其所収貢賦之數，減少納金之數故，本國蒙兪免其賦；又謝因尚濬様薨逝，蒙御両殿様遣使於琉舘，恤賜奠銀，併慰問王上安否，及賜物件；又謝客歳馬艦船隻漂収伊東修理大夫様轄地，煩累薩州；又謝詳蒙上屆戌年冊使臨國之時，官買華物發賣；又謝本年〔道光二十五〕因遣王子於薩州，叨蒙恩准，加遣馬艦船二隻，且蒙恩准，將本國所焼黒糖過額之數，自今年至酉年，依舊運賣薩州；又謝本國原來遣使江府之時，既蒙薩州査核所費銀數，但上屆寅年遣使江府之時，叨蒙薩州減少其費，従此以後永爲定規。六月初四日到薩州。翌年九月十一日囘國。
本年〔道光二十五〕，蒙薩州恩免中城王子入朝薩州，既於客歳，命尚氏義村王子朝章，代中城王子赴於薩州。但在琉舘將蒙恩免，代遣世子、王子，曁法司官、御馬宰領，赴於薩州。由是題請，將該王子改爲謝恩使，至其惣大親、小姓等，如客歳題准。扈従朝章，赴於薩州。五月二十九日到薩州。九月二十九日回本國。
本年〔道光二十五〕，爲稟報進貢事竣囘國事，遣耳目官向氏伊志嶺親雲上朝清。六月初二日到薩州。九月三十日囘國。該嶺理應客歳遣撥，因無順風，延至今年。  
〔道光〕二十六年丙午，遣章氏金武親方正孟慶賀年頭；兼因廣代院様三年回忌進香；又賀寵姫様婚姻禮成；又謝除例遣楷船、運送船四隻外，恩准自今年起，限定五年，仍舊加遣運送馬艦船一隻；又謝本國運賣華物，已係江府禁止，但蒙薩州再密稟請，江府恩准起自本年一連五年運賣糸紬及白糸等項，而又薩州爲球國照料，務要呈請江府依照舊例，恩准運賣華物等因；又謝上屆戌年冊封之時，薩州賜借銀數償還不全，其所剰本銀及其金銀利息，蒙准今年奉納一半，於下屆未年盡數完納。閏五月十日到薩州。翌年九月二十三日囘國。
本年〔道光二十六〕，爲稟報「咈囒哂國大総兵到來，要與本國結好交易，併將本國港口爲會船馬頭，隨飭固辭。該総兵不肯許諾，乃稱其固辭之処余，遂細奏聞咈國皇上，自有定奪諭旨頒降。今留此於咈人二名，於皇諭一降之時，代爲通傳。遂留二人，取道回去。又𠸄咭唎國醫士攜帯其妻一名、女子一名、男子一名，曁通事華人一名，上岸逗留。由是遣使於閩，陳請転奏。勅諭該両國人員罷其通商行醫之心，而將各所留之人，接回本國」事，遣夏氏摩文仁親雲上賢由。七月二十三日到薩州。九月十二日回國。
〔道光〕二十七年丁未，遣孟氏天願親方宗政慶賀年頭；兼賀爲咈、𠸄夷人逗留本國事；本年正月中旬，太守公蒙許回守薩州，隨即詳准少將公：俟太守公回到州城之後，纔赴江府。且蒙照例賞賜物件，又賀爲前項事，少將公蒙詳准回守薩州。且照例賞賜物件。又謝爲前項事，少將公蒙准帰守薩州。又謝爲前項事，少將公回守薩州，本應遣按司謝恩，但以本國有咈、𠸄夷船屢來煩擾，旦年成不淑情由，准着年頭使兼務謝恩之事。又謝爲前項事薩州善加照料，遣倉山作太夫殿，曁新納四郎右衛門殿前來本國。又謝爲前項事，薩州遣倉、新両殿前來本國，本應遣撥按司謝恩，但薩州殊垂仁慈，准俾年頭使，兼務謝恩。又謝薩州聞知本國上屆辰年以來爲咈、𠸄夷人事，通國困疲，兼有莫大浩費，窮益添窮情由，賞賜大米海帯菜。又謝賞賜前件，本應遣按司謝恩，但薩州厚垂憐恤，准着年頭使兼務謝恩。且至奉獻物件，亦於七件內除減二件，以爲収納。又謝去夏遣使於薩州，蒙詳准，本年秋，特遣使於中華，陳具咈、𠸄情狀，仰請　聖諭。又謝薩州爲球照料，遣使於江府呈請運賣華物，隨蒙允准：所賣華物，限定五年，運來發賣。又謝薩州蒙詳准運賣華物，本應特遣親方謝恩，但以本國有咈、𠸄夷船屢來煩擾，且逢饑歳情由，准俾年頭使兼務謝恩。又因逢太慈院様七年忌祭、蓮亭院様三十三年忌祭，恭進香儀。又因去年指宿，二月田御茶屋忽遇回祿，慰問安否。又因寶鏡院様薨逝，問安於太守公曁少將公，且恭進香儀。又因逢寶鏡院様小祥祭祀，恭進香儀。六月初三日到薩州。翌年九月十四日囘國。
本年〔道光二十七〕，爲稟報「赴閩請諭，公竣囘國」事，遣王舅毛氏池城親方安邑。八月初四日到薩州。九月初六日囘國。
本年〔道光二十七〕，爲稟報進貢全竣囘國事，遣耳目官毛氏喜舎場親雲上盛綱。八月二十四日到薩州。十月十日囘國。
本年〔道光二十七〕，爲計聞尚育王薨事，遣向氏立津親雲上朝里。因風不順，翌年正月十二日到薩州。三月十日囘國。
本年〔道光二十七〕，爲稟請尚泰王即位事，遣向氏摩文仁按司朝健。因風不順，翌年三月初三日到薩州。四月十一日囘國。

