大明成化六年庚寅，我始祖尚圓王，以御鎖側官爲萬民推戴，即國王位。其爲人也，寛仁大度，徳耀簡冊，而弘開萬世維新之業。
在位七年薨，以世子尚眞幼沖之故，王弟尚宣威權攝國事。而立未幾月，神有出見，奉尚眞就位。尚宣威退隱于越來。其年卒，諡義忠。
時王歳十三，善繼父志，善述父事，親賢遠侫，大定政法，卒致雍煕之休。【自天孫氏而下，國俗屢變。傳至此時，而大雍變】但八重山島絶貢不朝，王發兵問罪。在位五十年薨。
尚清立，【眞王第五子】英明豁達，務精於治。時發兵討大島酋長與灣大親。在位二十九年薨。
尚元立，【清王第二子】敬天法祖，終始如一。時大島叛而不朝，王自率軍征之。在位十七年薨。
尚永立，【元王第二子】在位十六年薨。無嗣。
尚寧立，【眞王曾孫尚懿之長子】在位三十二年薨。無嗣。
尚豐立，【元王第三子尚久之第四子】仁徳英明，政教復興。【國俗至此，雍變大定】在位二十年薨。
尚賢立。【豐王第三子】會明已亡，清定大統，而中朝道阻。在位七年，未受冊封而薨。無嗣。
尚質立，【豐王第四子】恭儉修徳，克守基業。在位二十一年薨。
尚貞立，【質王世子】溫厚其徳，社稷奠安。始建聖廟於唐榮，文風丕振。在位四十一年薨。
世子尚純，性質聰敏，重學崇道。奈先已辭世。由是尚益立。【尚純長子】在位三年，未受
冊封而薨。
尚敬立，【益王世子】修徳崇道，視民若傷。王政咸興，享國平安。但見山秀河清，君明臣良：而麟趾之祥，與天地無疆矣。在位三十九年薨。
尚穆立。【敬王世子】天性聰明，忠順最敦，孝治丕顯，尊賢育才。且知稼穡之艱，常行補助之政。舉國士民深親戴焉。在位四十三年薨。
世子尚哲，性敏好學，器度寛洪。奈先已辭世。由是尚溫立。【哲王第二子】資稟純粹，勵精求治，而於其仁義禮樂教化之大者，尤兢兢焉、汲汲焉。宵衣而待旦，日中不暇食，建學立教，移風易俗。將大有爲之君也。惜哉在位八年，弱齡而薨。
尚成立。【溫王世子】在位一年。未受冊封而薨。
尚灝立，【哲王第四子】性質恭儉，尊擧賢能，愛恤耄期。知農務之艱難，助民間之不給。後因患症，命世子尚育權攝國事。在位三十一年薨。
尚育立，【灝王世子】性質篤厚，崇儒重道，能繼先志。建文廟，並啓聖祠於首里，教化大興。在位十三年薨。
奈世子尚濬先已辭世，由是尚泰立。【育王第二子】

