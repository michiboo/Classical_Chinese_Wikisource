天孫氏，乃天帝子之長子。始爲國君，稱天孫氏。既而交讓，相傳凡二十五紀。起乙丑，盡丙午。歴一萬七千八百有二年，皆天孫氏之裔孫也。但其間名氏，倶不傳。故曰天孫。
天孫氏，繼治之間。相蕨山川，分爲三區。中頭、島尻、國頭是也。教民烹飪，教民巣居；及五穀生，教民耕種。暴海水爲鹽，取木汁爲酢。爰製巾裳，構屋廬。始建城都於中山，名首里；又畫野分郡，【俗呼郡爲間切】置按司致治。皆乃天孫氏承傳之間，所以繼天立極之大功也。
　
但世代之初，書契未興，治亂盛衰。姓名事功之屬，靡從詳考。其無如之何而已。下至唐宋之代，汎與諸國相通。則天孫氏裔流之末亦用文字也，可知焉。然記籍湮沒，而今有存者鮮矣。深可惜也哉！
南宋淳煕年間，天孫氏二十五紀之裔孫徳微政衰，其臣利勇專權沒，遂自弒君簒位。由是四方騒動，兵亂大興，盜賊蜂起；按司酋長，各據兵權，爭雄不息；擧國生民，塗炭既極。先是，本國船隻有往諸國以致貿易者，必奉憲令而後過海洋。方是時也，皆因兵亂而私竊過海者甚衆。故《宋史·流求傳》有云：「淳煕年間，流求常率數百輩，猝至泉州之水澳頭等村，肆行殺掠」者，以此故也。
時浦添按司尊敦，倡義起兵，以討利勇。國人推戴尊敦，以就大位，是爲舜天王。
舜天王，姓源，神號尊敦。【童名不傳】宋乾道二年丙戌降誕。
父：鎭西八郎爲朝公。
母：大里按司妹。【名號不傳】
妃【不傳】
世子：舜馬順煕。
舜天王之父爲朝公，生得身長七尺，眼如秋星，武勇出衆，最善於射，乃日本人皇五十六世清和天皇後胤，六條判官爲義公第八之子也。宋紹興二十六年丙子，【和朝保元元年】日本神武天皇七十四世烏羽院與太子崇徳院失和構怨，各招兵戰。時爲朝公住於鎭西，投崇徳院，以助其戰，寡不勝衆，大敗被擒。諸將受誅，公見流於伊豆大島。宋乾道元年乙酉，公駕舟以遊，暴風遽起。舟人驚恐。公仰天曰：「運命在天，余何憂焉！」不數日，飄至一處海岸，因名其地曰運天。即今山北運天江，乃公之所飄至也。公上岸，徧行國中而遊。國人見其武勇，尊之慕之。
公通於大里按司妹，而生一男。居處日久，故郷之念自難禁，要攜妻子還。乃至牧港，開舟走得數里，颶風驟起，漂囘牧港。閲數月，擇吉開洋。未數里，颶風如前。舟人皆曰：「予聞：『男女同舟，爲龍神所崇。』請留夫人，以全性命。」公不得已，乃謂夫人曰：「吾與汝，情締鴛鴦，堅矢金石。奈天違人意，不能倶還。乞汝用心養育吾兒。長成之後，必可有大爲。」言畢，各涙如雨。遂與妻子相別，開舟而還。
夫人攜兒前至浦添而居焉。兒名尊敦。荏苒間，尊敦稍長，居動異常，器量出衆。
宋淳煕七年庚子，尊敦年十五歳，才徳兼備。國人尊之，推爲浦添按司。境內大治。
正會天孫氏二十五紀之裔徳徴政衰。有一權臣利勇者，深受君恩。弱年任近侍官，壯年專掌國政；從己者賞之，逆己者罪之。權威尤盛。國人畏之如虎。一日入內殿，乘隙殺君，自立稱國君。
時尊敦歳二十二，英雄無此，倡義起兵。四方應之如響。尊敦領義兵來，圍城問罪。利勇怒曰：「先君無徳，予奉天命，立爲國君。汝乃孤窮匹夫，豈可敢妄動兵耶！」尊敦大怒曰：「汝自幼沖，深沐國恩，義宜致忠。豈有逆天簒位之理耶！吾今倡義誅賊，以謝天人之怨！」言畢，激勵軍兵，一齊攻城。利勇領兵拒戰，矢石如雨。尊敦奮勇攻破城門，諸軍乘勢，殺入闕庭。利勇無力可施，遂殺妻子，自刎而死。國人大喜，皆推尊敦，以就大位。
宋淳煕十四年丁未即位。
輔臣【不傳】
舜天王就位，政法新定，國俗丕變。有功必賞，有罪必罰。徳被萬民，澤溢四境。
舜天右鬢上，有瘤如角。常結髻於右邊，以掩其瘤。及就王位，國人皆法之，如結欹髻。
宋嘉煕元年丁酉薨。在位五十一年，壽七十二。
神號：其益美。【童名不傳】
宋淳煕十二年乙巳降誕。
父：舜天王。
母、妃：不傳。
世子：義本。
宋嘉煕二年戊戌即位。
輔臣【不傳】
舜馬順煕王續父致治，社稷奠安。宋淳祐八年戊申薨。在位十一年，壽六十四。
童名、神號：不傳。
宋開禧二年丙寅降誕。
父：舜馬順煕王。
母、妃、及世子、名號不傳。
宋淳祐九年己酉即位。
攝政：英祖【本國攝政，自英祖始。勤職七年，受禪就位】
義本王爲人天資削弱，仁而少斷。就位之後，饑饉頻加，疫癘大作，人民半失。義本大驚，召群臣曰：「先君之世，國豐民安。今予無徳，饑疫並行，是天之所棄也。予要讓位於有徳而退。卿等爲我擧之。」群臣僉曰：「恵祖世主之嫡子，名英祖，生有瑞徴，聖徳大著。國人敬之。」義本大喜，召英祖，攝國事，果然疫止年豐。攝政七年，人心皆歸之。宋寶祐七年己未，義本年五十四，在位十一年。諭英祖曰：「予爲天所棄，致民半失。今汝秉政，年豐民泰，乃天之所眷也。宜承大統，為民父母。」英祖固辭。群臣皆勸之。義本遂讓位於英祖而隱。其隱處今無可考，故壽薨不傳。【起舜天丁未，盡義本己未。凡三王，七十三年】
神號：英祖日子【童名不傳】宋紹定二年己丑降誕。
父：恵祖世主。
母、妃、名號不傳。
世子：大成。
恵祖世主，乃天孫氏後裔也。
　
當時恵祖爲伊祖按司，行善積徳。然結褵之後，全無生育。至晩年，其妻夢日輪飛來，入於懷中。既而喜酸悪飯。恵祖料是前夢有徴。月既滿足，臨蓐之日，見祥光異彩，從屋中直透雲端，並異香滿屋。早已生，得一男子。恵祖滿心喜悅，愛之惜之如異寶。一般當時之人，以爲天日之子。
英祖生而聖明，親賢崇道，其徳大著，歳二十五。會義本之世，饑疫並行，民不勝憂，國勢將危。英祖奉命登攝國政，饑疫倶止，人心始安。攝政七年，國人仰之如父母，卒受義本禪爲君。
南宋景定元年庚申即位。
輔臣【不傳】
英祖王登位，仁徳恤民，刑措不用。
景定二年辛酉，徧巡田野，始正經界。均民力，然後穀祿豐登。百度悉擧，而國大治。王始築墓於浦添，名其山曰「極樂山」。
五年甲子，久米、慶良間、伊比屋等島皆始入貢。
咸淳二年丙寅，大島等處皆始來朝入貢。王曰：「隔海殊地，素非吾政令所及，何爲來貢耶？」對曰：「近我海島，無烈風猛雨之患，五穀饒熟。是必王國之善政感於天地故也。是以來貢。」王悅受其貢，而厚賞送歸。次後毎年入貢。
附：東北諸島入貢之後，王命輔臣建公舘於泊村。令置官吏，治諸島之事。即今泊御殿是也。
又建公倉於泊御殿之北，令收貯諸島貢物。即今天久山聖現寺是也。但公舘公倉，何年建之，並何代以公倉爲寺院，倶年代難考。故附紀焉。
附：感淳年間，王命輔臣建寺於浦添城之西，名曰「極樂」。先是一僧，名禪鑑，不知何處人，駕舟飄至那覇。王命構精舍於浦添，名極樂寺，令禪鑑禪師居焉。是我國佛僧之始也。【歴年久遠，寺既荒壞，今無存焉】
元至元二十八年辛卯，【世祖滅宋，改天下之號曰大元】世祖改「流求」曰「瑠求」，遂遣副萬戸楊祥等，率六千軍。給金符賚詔，以降我國。楊祥行出海洋，遽會一山軍。相戰小挫，未至我國而引還。
元貞二年丙申，【世祖崩，成宗嗣立，改元元貞】福建省平章政事高興上言：「瑠求未從，宜發兵襲之。」成宗遣省都鎭撫張浩等率軍抵國。時我國臣民深沐王化，皆有委身愛國之心。見元兵來侵，國人合力，拒戰不降。張浩無計可施，卒擄一百三十人而返。
元大徳三年己亥八月初五日薨。在位四十年，壽七十一。
升遐之日，深山窮谷，亦皆奔走悲號，如喪考妣。誠希世賢君也。
名號不傳。南宋淳祐七年丁未降誕。
父：英祖王。
母、妃不傳。
有數男，第二子曰英慈。其餘不傳。
元大徳四年庚子即位。
輔臣【不傳】
大成王爲人溫厚恭儉，常以仁義措事，以禮讓接物。國豐民泰，坐享大平。元至大元年戊申十二月初八日薨。
在位九年。壽六十二。
名號不傳。南宋成淳四年戊辰降誕。
父：大成王。
母、妃不傳。
有數男，第四子曰玉城。其餘不傳。
元至大二年己酉即位。
輔臣【不傳】
英慈王謹遵舊章，志在致治，而無賢佐。元皇慶二年癸丑九月二十日薨。
在位五年。壽四十六。
名號不傳。元元貞二年丙申降誕。
父：英慈王。
母、妃不傳。
世子：西威。
大徳十年丙午，始領玉城，稱玉城王子。後踐祚，故國人稱玉城王。
元延祐元年甲寅即位。
輔臣【不傳】
玉城王爲人貪酒色，好畋獵，怠於政務，而不行朝覲之禮。由是諸按司不朝，百姓胥怨。延祐年間，國分爲三：大里按司自稱山南王，而兼城・眞壁、喜屋武、摩文仁、東風平、豐見城、具志頭、玉城、知念、佐敷、東大里等處，皆從山南焉。今歸仁按司自稱山北王，而羽地、名護、國頭、金武及伊江、伊平屋等處，皆從山北焉。中山惟有那覇、泊村、眞和志、南風原、西原、浦添、北谷、中城、越來、讀谷山、勝連、具志川耳。三山爭衡，攻戰不息。海島亦絶貢不朝，而中山愈衰。
元至元二年丙子三月十一日薨。
在位二十三年。壽四十一。
名號不傳。元致和元年戊辰降誕。
父：玉城王。
母、妃及世子、名號不傳。
元至元三年丁丑即位。
輔臣【不傳】
西威幼沖踐祚，【時年十歳】王母專權，牝鷄亂政。賢者退隱，小人爭進。時察度爲浦添按司，才徳大著，諸按司皆服。
西威在位十三年，壽二十二。元至正九年己丑四月十三日薨。國人廢其世子，奉浦添按司察度爲君。【起英祖庚申，盡西威己丑，凡五主九十年】
神號：大眞物【童名不傳】。至治元年辛酉降誕。
父：浦添間切謝那村 奧間大親【童名、誕壽倶不傳】
母：天上神女也。
【察度有一姉一弟。姉名不傳。弟名泰期。疑是異母之弟也】
妃：勝連按司之女。【名號不傳】
世子：武寧
奧間大親，不知為何人後裔也。常以農為業，家貧不能娶。
一日耕田歸。至森川【泉名】洗手足，見一婦女臨泉沐浴，容色絶倫。大親意想：「吾村野中，未嘗見此婦，恐是從都中來耶？亦何獨身在此沐浴也？」暗暗歩進，從樹蔭見之。其衣懸於枝上，亦非常人之衣。大親愈疑。竊取其衣，藏於荒草內，故意走到其處。婦女驚慌著裳，仍欲穿衣，則衣沒有。婦女掩面而哭。大親問曰：「夫人自何來也？」婦女直告之曰：「妾乃天女也。下界沐浴，今已飛衣被盜，不能上天。乞為代尋。」大親心悅，騙之曰：「夫人暫坐我屋。我往代尋。」天女喜，倶至草屋。大親就把其衣，深藏於倉內。
日去月來，歴十餘年，生一女一男。其女子稍長，知其藏衣處。
一日攜弟而游，且歌曰：「母之飛衣，在六桂倉；母之舞衣，在八柱倉。」母聞大悅，窺夫亡。登倉視之，果藏幹櫃中，以稻草蔽之。即著飛衣而上天。大親及女兒，皆各舉面仰天，放聲慟哭。天女亦留戀難舍，再三飛上飛下，終乘清風而飛去。
其男子，即察度也。察度長大，先是好漁獵，不務農事。或游四方，不從父教。大親甚憂。
時乃勝連按司，有一女子，才美兼備。貴族名卿之家媒求者極多。父母許之，而女子不從。察度聞之，前至勝連，請見按司。門上人笑曰：「爾何人耶？豈非乞丐者乎？」察度曰：「我特來，欲求一事。」守門人報於按司。按司異之，令召見之。察度直趨大庭，言曰：「吾聞貴女未許嫁，今吾特來相求。」按司及侍士皆掩口笑，以為狂癲。時女子從縫隙視之，見其人，恍然若戴君主之蓋。而徳器儼然，更非常人氣象。女子向父曰：「此人足配。」按司怒曰：「前不許名卿貴族之求人。與賎夫，豈非見笑於世耶！」女子曰：「視此人容貌衣服，雖類乎鄙賎，實非常人，後來必有大福。」按司平日信服女子才智，不敢強矯，乃謂女子曰：「汝意既如此，吾卜筮以決吉凶。」即日卜，果有王妃之兆。按司大喜，因而許之，謂察度曰：「汝擇吉迎之。」察度喜，擇吉親迎。按司恤其貧苦，裝途資賄甚盛。察度不悅，謂妻曰：「汝生富驕，習美飾；而吾實貧賎，不敢當禮。」妻曰：「惟命是從。」乃悉歸侍禦服飾，即隨察度，共至草庵。只見垣牖傾圯，風透雨濕，不堪清貧；其家焼柴之器，縱橫尺餘，上堆灰炭，四圍潅松油。仔細見之，乃黃金也。妻怪之曰：「此物從何來？亦何為焼柴之器耶？」察度曰：「吾田園堆滿者，皆斯物也。」倶與行視，果堆滿者皆金銀也。夫妻大悅，拾收藏之，就其地，建造樓閣，名曰金宮。即今大謝那村，所謂金宮社是也。
當時牧港無橋。南北之人，自金宮前而往還。察度視之，饑者與食，寒者與衣。又有日本商船，多帶鐵塊，至牧港發賣。察度盡買收之，耕者與鐵，使造農器。百姓仰之如父母，推為浦添按司。境內大治，遠近皆慕。
時西威王薨，世子五歳。大臣或欲輔立，國人僉曰：「觀先君之政，殘仁賊義，暴虐無道。臣民敢怨而不敢言。今更立幼沖世子，則向何圖治乎？浦添按司，仁人也，誠足為民父母。」遂廢世子，推戴浦添按司察度為君。
元至正十年庚寅即位。
王相：亞蘭匏【仕至武寧。本國掌政柄者稱王相自此始】
法司【名氏不傳。昔者以法司，稱阿司多部。至明末，始稱法司】
察度王踐大位，悉改先朝之虐政，以寛治民，親賢遠侫，仁而威，恵而信。其妃亦有賢徳。而國人大服。惟山南、山北，爭衡不從。

明洪武五年壬子，【太祖滅元，改天下之號曰大明】時乃太祖改「瑠求」曰「琉球」，又遣行人楊戴，賚詔至國。詔曰：
昔帝王之治天下，凡日月所照，無有遠邇，一視同仁。自元政不綱，天下兵爭者，十有七年。朕起布衣，開基江左，命將四征。不度。西平漢主陳友諒，東縛呉王張士誠，南平閩越，北清幽燕。朕為臣民推戴，即皇帝位，定有天下之號，曰大明。建元洪武。是用遣使外邦，播告朕意。使者所至，稱臣入貢。惟爾琉球，在中國東南，遠處海外，未及報知。茲特遣使往諭，爾其知之。故諭。
察度王受其詔，即遣弟泰期，奉表稱臣，貢方物。太祖賜王《大統暦》及金織文綺紗羅各五疋。賜泰期衣幣。有差。由是琉球始通中國，以開人文維新之基。
七年甲寅，王遣弟泰期等奉表貢方物，並上太子箋及貢物。太祖賜王暦及幣帛有加，又賜泰期衣幣靴襪。副使惹爬燕芝及通事、從人，皆有賞賜。
八年乙卯，太祖命附祭琉球山川於福建。
九年丙辰，太祖遣刑部侍郎李浩至國，市馬及硫黃。王遣弟泰期等，從李浩往貢方物。【時國俗，市易不貴紈綺，惟磁器、鐵釜是尚，李浩歸而言之。次後市易，多用是物】
十年丁巳，王遣弟泰期等表賀元旦，貢馬及硫黃。賜賚如例。
十一年戊午，王遣使奉表貢方物，賜賚如例。
十二年己未，王遣使奉表貢方物，賜賚如例。
十五年壬戌，王遣弟泰期及陪臣亞蘭匏等，貢馬及硫黃。太祖賜王幣帛有加，更命尚佩監奉禦路謙，送泰期等返國。時我國三王爭雄攻戰不息，路謙歸而奏此事。
十六年癸亥，王遣亞蘭匏等表賀元旦，貢方物，兼謝路謙護送之恩。時乃山南王承察度，亦始遣其臣師惹等奉表入貢。【山南入貢。自此而始】太祖賜中山王察度鍍金銀印一，及幣帛七十二疋。又賜山南王承察度幣帛七十二疋。而遣中使梁民及路謙賚詔至國，令三王息兵戰。詔中山王曰：
　
王居滄溟之中，崇山環海為國，事大之禮，不行亦何患哉。王能體天育民，行事大之禮。自朕即位，十有六年，歳遣人朝貢。朕嘉王至誠，命尚佩監路謙報王誠禮。何期王複遣使來謝。今令內使監丞梁民，同前奉禦路謙賚符，賜王鍍金銀印一。近使者歸言，琉球三王互爭，廢農傷民，朕甚憫焉。詩曰：「畏天之威，於時保之。」王其罷戰息民，務修爾徳。則國用永安矣。
　
又詔山南、山北二王曰：
　
上帝好生，寰宇之內，生民眾矣。天恐生民互相殘害，恃生聰明者主之。邇者琉球國王察度，堅事大之誠，遣使來報。而山南王承察度，亦遣人隨使者入覲。鑒其至誠，深可嘉尚。近使者自海中歸言：「琉球三王互爭，廢棄農業，傷殘人命。」朕聞之，不勝憫憐。今遣使諭二王知之。二王能體朕意，息兵養民，以綿國祚，則天必佑之；不然悔無及矣。
　
中山王察度、山南王承察度、山北王怕尼芝，各受其詔。罷戰息兵，亦皆遣使謝恩。太祖賜三王衣幣。【山北入貢自此而始。】
十七年甲子，王遣阿布耶等，奉表貢方物。賜王鈔幣。
本年八月二十一日，護國寺開山住僧頼重法印入滅。蓋頼重，乃日本人也。何年至國，以建寺於波上山，今不可考。然洪武十七年，頼重入滅，則乃朝之末，或明朝之初。其至國也無疑焉。
十八年乙丑，王遣使表賀元旦，貢方物，太祖賜王海舟一。而山南王、山北王，各遣使入貢，太祖賜山南王海舟一，又補給山南、山北二王駝紐鍍金銀印各一。
十九年丙寅，王遣亞蘭匏等，貢馬一百二十匹、硫黃一萬二千斤。太祖賜宴及鈔。【此時與常貢不同，疑是別有縁由而進之。今不可考】
二十年丁卯，王遣亞蘭匏等，奉表具方物，並進皇太子箋，獻馬。時山南王承察度及其叔汪英紫氏、山北王怕尼芝，亦各遣使入貢。
二十一年戊辰，王遣甚模結致等貢馬，表賀天壽聖節。
本年，太祖以所獲元主次子地休奴發流於我國。
二十二年己巳，王欲遣子弟入監讀書。不果。
二十三年庚午，王遺通事屋芝結等表賀元旦，貢方物。世子武寧亦貢馬五匹、硫黃二千斤、胡椒二百斤、蘇木三百斤。
本年，宮古、八重山始來稱臣納貢於中山。
　
先是，中山遣使入京，其使臣被風飄至彼島。時乃二島之人，見琉球行事大之禮，各率管屬之島，稱臣納貢。由是中山始強。
二十四年辛未，王及世子武寧，遣亞蘭匏、嵬穀致等奉表，貢馬及方物。時山南王叔汪英紫氏，亦遣使表賀天壽聖節。
二十五年壬申，王及世子武寧遣使進表箋，貢馬。並遣從子日孜毎、闊八馬，寨官子仁悅慈三人入監讀書。【國人入監，自茲而始。】太祖各賜衣巾、靴襪、衾褥及鈔，禮待甚厚。時附疏言：通事程複、葉希尹二人，以寨官兼通事，往來進貢，服勞居多，乞賜職加冠，使本國臣民有所仰止，以變番俗。太祖從之。更賜閩人三十六姓，始節音樂，制禮法，改變番俗，而致文教同風之盛。太祖稱為禮義之邦。【程複、葉希尹，不知何時至國受仕也。以今考之，疑是入貢之初太祖遣之。故程複告老致仕，王具疏言之。又曰：三十六姓，或老而返國，或留而無嗣。今僅存者，惟有蔡、鄙、林、梁、金五家耳。且毎年五月龍舟兢渡，是亦閩人至國，然後始造。但年紀難考，故合紀焉。】
本年，山南王承察度遣從子三五郎尾，及寨官子實他盧尾、賀段志等三人入監讀書。賚如中山例。
　
本年，王建造高樓，以備遊觀。
先是，中山漸衰。自宮古、八重山臣服以後，國勢始強。由是王稍驕奢，建造數丈高樓，以備遊觀。一日登樓，戲言曰：「予居此樓，誰敢加害？」當夜，蛇咬王左手，其患處腫爛，而手終斷。法司奏曰：「王手如此，何以行禮？願進臣手。」奏畢，割其手獻之。召醫續療。是故察度左手色黒多毛，與全體異。【察度壽影，傳在於末吉萬壽寺。萬暦三十八年庚戌九月二十二日，因寺失火，而燒滅矣】
二十六年癸酉，王遣麻州等貢方物。又遣壽禮結致等貢馬，偕寨官子段志莓入監讀書。太祖命賜如例，亦傔從，各給布衣。嗣是歳，必照例賜焉。
二十七年甲戌，王遣亞蘭匏等，奏乞王位冠帶。並貢方物。太祖賜宴於會同館，賚賜如例。時王又具疏言：亞蘭匏掌國重事，乞升授品秩，給賜冠帶；又乞以通事葉希尹等二人充千戸。太祖皆從其請，並命禮部圖冠帶之制示之。俾亞蘭匏，稱王相，而秩同中國王府長史。【本國專掌國政者稱王相，自茲而始】
二十八年乙亥，王遣王相亞蘭匏等奉表貢方物。賚賜如例。山南王叔汪英紫氏、山北王珉，亦各遣使入貢。太祖皆賜鈔。
本年，十月初五日，王薨。在位四十六年，壽七十五。
神號：中之眞物【童名不傳】元至正十六年丙申降誕。
父：察度
母：勝連按司之女。【名號不傳】
妃及世子：不傳。
明洪武二十九年丙子即位。
王相：亞蘭匏【勤職年數不詳】
法司【名氏不傳】
武寧爲人，言足飾非，辯足拒諌，奢侈宴遊，荒於酒色。後爲佐敷按司巴志所滅。
本年，中山遣使入貢。【時未以察度訃告】山北王珉薨。其子攀安知立，受封於朝，遣使入貢。山南王承察度及王叔汪英紫氏，亦遣使入貫。時乃太祖詔，遣中山官生三五郎亹等歸省，更賜三五郎亹白金七兩，綵緞六表裏，及鈔五十錠；寨官之子實那盧亹，綵緞一表裏，及鈔二十錠。
是年中山又遣使入貢，【尚未以察度訃告】偕寨官之子麻奢理、誠志魯二人入監就學。由是三五郎亹復與倶往，請卒業。太祖許之，仍賜如例。
三十年丁丑，中山兩遣便，貢馬及硫黃。【時未以察度王訃告】山北王攀安知、山南王叔汪英紫氏，亦各遣使入貢。
三十一年戊寅，中山遣王相亞蘭匏等，貢馬及硫黃。世子武寧亦入貢。【尚未以察度訃告】
時太祖命以冠帶賜王。先是，王嘗遣亞蘭匏請中國冠帶。太祖命禮部圖冠帶之制，示之。至是匏等復以爲請。故太祖頒賜如例，並賜臣下冠服。
是年太祖崩，皇太孫允炆嗣立，改元建文。
明建文元年己卯，至於建文四年壬午，中朝兵阻，不能往來。
明永樂元年癸未，成祖登極，改元永樂。遺行人邊信、劉元，以登極詔諭王，並賜羢錦、綺幣。於是世子武寧遣三五郎亹等，始以察度訃告，並奉表慶賀，及貢方物。成祖賜鈔幣、襲衣，宴於會同舘。
本年，世子武寧遣長史王茂等奉表貢方物。
時山北王攀安知，遣善住姑那貢方物，並乞賜冠帶衣服，以變國俗。成祖許之。
二年甲申。成祖遣行人時中賚詔至國，祭賻以布帛，並封武寧爲中山王。詔曰：
聖王之治，協和萬邦。繼承之道，率由常典。故琉球國中山王察度，受命皇考太祖高皇帝，作屏東藩，克修臣節。曁朕即位，率先歸誠。今既歿，爾武寧乃其世子。特封爾爲琉球國中山王，以承厥世。惟儉以修身，敬以養徳，忠以事上，仁以撫下；克循茲道，作鎮海邦，永延世祚。欽哉。
　
附：察度王始通中朝。自爾而後，天使數次來臨。至於武寧，始受冊封之大典。著爲例，以此考之，則天使舘，武寧王創建之，可知矣。但迎恩亭何代建之，疑是亦有武寧建之歟。一曰：迎恩亭，嘉靖中因冊使陳侃卻金，故建亭以識之。一曰：天使夏言辭金之所。按：汪公録云：夏言，生平歴宦，無奉使琉球事。由此考之，則卻金之説，倶不足取也。
本年四月，山南王承察度從弟汪應祖亦受封於朝。
先是，永樂元年，承察度薨，【在位年數不詳】無嗣。遺命汪應祖攝國事。由是，汪應祖遣隗谷結致等貢方物，以承察度訃告，兼乞襲爵。並奏乞如山北王例賜冠服。成祖謂禮部尚書蹇義曰：「國必有統，衆必有屬。既能事大，又能撫衆，且舊王所屬意也。宜從所言，以安遠人。」遂遣使齎詔至，封汪應祖爲山南王，賜如所請。汪應祖遣使謝恩，其使臣擅詣處州，市磁器。禮部尚書李至剛言其不法。成祖曰：「遠人知求利而已。朝廷於遠人，當懷之，不足罪之。」
本年，暹羅船至國，遭風，漂抵福建。布政司籍記所有，請命成祖。諭禮部尚書李至剛曰：「暹羅與琉球通好，自是番邦美事，豈可乘其危而利之？郷有善人，猶能濟困。況朝廷統御天下哉！」舟若壞，爲之修理；人乏食，給之粟。或歸國，或往琉球。俟風便。導之去。【本國自唐宋以來，與朝鮮、日本、暹羅、瓜哇等國互相通好，往來貿易。但世遠籍湮，往來年月，難以悉記。即今那覇親見世者，因與諸國交通貿易，故建公舘於那覇，令置官吏，以掌其事，名其舘曰親見世。又建公倉於那覇江中，以藏貿物，名其倉曰御物城。然何代建之，今難以考，故附紀焉】
三年乙酉，王遣三五郎亹等奉表貢方物，謝襲封恩。成祖賜衣幣，宴於會同舘。又遺養埠結制等，表賀萬壽聖節，進方物。
時山北王攀安知、山南王汪應祖，亦各遣使入貢。而汪應祖遣寨官子李傑等赴國子監受學，成祖賜衣如例。
四年丙戌，王遣使貢方物，表賀元旦，並遣寨官子石達魯等六人入監就學【賚賜如例】又進閹者數人。成祖曰：「彼亦人子，無罪而刑之，朕何忍焉？」命禮部還之。禮部奏曰：「若還之，恐阻遠人歸化之心。請但賜勅，止其再進。」成祖曰：「諭之以空言，不若示之以實事。今不遣還，彼欲媚朕，必有繼踵而來者。天地以生物爲徳，帝王乃可絶人類乎？」卒不受。
時山南王、山北王亦各遣使貢方物，表賀元旦。
本年中山爲佐敷按司巴志所滅。
先是，武寧荒淫無度，用非其人，諌者罪之，諛者悅之。壞覆先君之典刑，國人敢怨而不敢言。
時佐敷按司巴志，繼父治民，進賢士，退不肖，有功者必賞，有罪者必罸。威名大振，遠近歸服。是年巴志歳二十二，見武寧驕奢無度，虐民廢政，卒起義兵來問其罪。武寧慌忙催軍拒禦。奈諸按司閉戸高枕，曾莫之救。勢孤力弱，難以扞禦，悔之無及。
在位十年，歳五十，出城伏罪。諸按司奉巴志之父思紹爲君【起察度庚寅，盡武寧乙酉。共二王，歴五十有六年】
附：武寧謝罪遁隱。至今數百年，寂然無跡。故薨壽不傳。

