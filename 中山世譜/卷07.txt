童名：眞仁尭樽金。神號：天續之按司添。
明弘治十年丁巳降誕。歳十一，領中城，稱中城王子。
父：尚眞王【尚清係第五子】
母：華後
妃：思眞錢金按司加那志，號月江【毛氏兼城之女。嘉靖三十三年甲寅六月十三日薨，生壽不傳。葬於玉陵】
有三夫人：
城之大按司志良禮，童名眞鶴金，號瑞室【宜野灣間切謝名村新城爾也女。新城子孫始用魏姓】
大按司志良禮，童名眞美那古金，號後徳【樂氏屋宜親雲上昌寔之女】
大按司志良禮，童名眞世仁金，號禮室【王農大親之女】
又有一妻：與那原阿呉母志良禮，號誠淑【那氏堅嘉之妹，童名不傳】
王有十男二女：
長子曰尚禎。【稱中城王子，無後。夫人後徳所生】
次曰尚元。【後登王位。妃月江所生】
次曰尚楊叢。【稱勝連王子】
次曰尚鑑心。【稱大伊江王子，無後】
次曰阿應理屋恵按司加那志，【童名不傳】號徳大【無後】
次曰尚桓。【稱北谷王子】
次曰尚范國。【稱東風平王子。倶母不詳】
次曰尚宗賢。【稱伊江王子。夫人瑞室所生】
次曰尚洪徳。【稱讀谷山王子。夫人禮室所生】
次曰尚襲禮。【稱豐見城王子】
次曰首里大君按司加那志，【童名不傳】號桂月【無後。倶母不詳】
次曰尚悅。【稱羽地王子。與那原阿呉母志良禮所生】
明嘉靖六年丁亥即位。
國相【不傳】
法司：
馬誠驥【尚眞王代任法司職】
眞伊久佐【稱宮平大屋子森。見於嘉靖二十二年癸卯嘉田之花碑記。其裔孫不存】
樽金【稱幸地大屋子森。見於嘉靖二十五年丙午繼世門碑記。裔孫不存】
眞徳【稱內間大屋子森】
眞榮久佐【稱城間大屋子森。但見於嘉靖三十三年甲寅屋良座森碑記。裔孫不存】
麻勃都【眞玉法司。亦有麻勃都者，是兩人而非一人也】
呉啓元、東元宰、殷達魯、封徳新、毛龍吟、和爲美、葛可昌【倶十三員。任職返職年月不詳，故合紀焉】
本年秋，世子尚清遣正議大夫鄭繩等奉表進貢，並請襲封。繩等囘至海中，遇風溺死。
八年己丑秋，又遣長史蔡瀚、使者馬吾喇等奉表入貢，再申前請。禮部以襲封重典，命福建鎭巡官査訪申報。蔡瀚又請許官生蔡廷美等四人歸國婚娶。世宗許之，給賞幣布有差。
十年辛卯秋，遣正議大夫金良、長史蔡瀚等奉表貢方物；並賚國中人民結狀，復請襲封。世宗命吏科左給事中陳侃、行人司行人高澄爲冊封正副使。
十二年癸巳秋，遣正議大夫梁椿、使者馬吾喇等奉表貢方物。【舊制：外國貢使至京師，皆有防禁。五日一出舘，令得游観貿易，居常皆閉舘不出。惟朝鮮、琉球防之頗寛】
十三年甲午夏，世宗遣正副使陳侃、高澄齎詔至國，諭祭故王尚眞，封世子尚清爲中山王。詔曰：

朕恭膺天命，爲天下君。凡推行乎庶政，必斟酌夫古禮。其於錫爵之典，未嘗以海內外，而有間焉。爾琉球國，遠在海濱，久被聲教。故國王尚眞，夙紹顯封，已踰四紀。茲聞薨逝，屬國請封。世子尚清，徳惟克類，衆心所歸，宜承國統。朕篤念懷柔之義，用嘉敬順之誠。特遣使賚詔，封爾爲琉球國中山王，仍賜以皮弁、冠服等物。王宜愼乃初服，益篤忠勤，有光前烈。國中耆俊臣僚，其同寅翼贊，協力匡扶。尚殫事上之心，恪盡臣藩之節；保守海邦，永底寧謐。

勅曰：

惟爾世守海邦，繼膺王爵，敬順天道，世事皇明。爾父尚眞，自襲封以來，恭勤匪懈。比者薨逝，良用悼傷。爾以冢嗣，國人歸心，理宜承襲。茲特遣使，封爾爲琉球國中山王，並賜爾及妃冠服、綵幣等物。爾宜祇承君命，克紹先業；修職承化，保境安民，以稱朕柔遠之意。

十四年乙未春，王遣王舅毛實、長史蔡瀚等貢方物，謝襲封恩。宴賚如例。世宗仍賜王錦幣等物。
先是，王以金四十兩饋冊使陳侃等。侃等固辭不受。毛實等並以金奏進。世宗命侃等受之。
十六年丁酉春，王發兵柾大島。
先是，大島有酋長數人，而一人叫與灣大親。與灣大親爲人，性資忠孝，惟善是務。同僚酋長皆是奸侫，與與灣大親不睦。其同僚來入貢時奏言：「與灣大親有謀叛之意，請誅之。若遲延，必難制焉。」王以大嶋阻海、虛實難辨之故，被讒惑。是年命將發兵，往討與灣大親。官軍上岸，與灣大親仰天嘆曰：「吾無罪而就死，知我者天乎！」自縊而死。兵虜其子，載軍實而還。【與灣大親之子名叫糠中城，其裔孫姓馬，至今繁盛】
本年秋，王遣正議大夫陳賦、長史蔡廷美等貢方物；並進箋、方物，慶賀皇太子。宴賚如例。
十八年己亥秋，王遣長史梁梓等貢馬及方物。時梁梓等奏請：「補造海舟四隻，以便續貢。」禮部以聞，世宗許之。宴賚如例。梓等於福州造舟如式。
二十年辛丑春，王遣王舅殷達魯、正議大夫蔡瀚等貢方物；並慶賀。宴賚如例。
二十一年壬寅，福州人陳貴等通番過海，至國。適與潮陽海船爭利，互相殺傷。長史蔡廷美盡沒其貲。陳貴等以夜奔，爲守臣所捕，並多掩殺。王命械繋陳貴等七人，遣蔡廷美等至福州。誣爲寇賊。巡按御史徐宗魯會同三司官譯審列奏。世宗允部覆治，以通番律。仍命福建守臣啓諭國王：「無輕與中國商民互市。後若不法，即絶其朝貢。」【自此而後，中國商船終不復來，但本國有與諸夷海國交通耳】
二十二年癸卯春，王遣正議大夫陳賦等貢馬及方物。宴賚如例。並以禮幣報王。時王奏請，官生梁炫等就學南監，已踰七年，賜歸娶。世宗詔給資糧、驛騎，並遣人護送。
二十三年甲辰，王諭法司曰：「王城西北，圍以二重，堅如鐵壁；但東南一重，似不堅牢。汝等督工，運石於美福門外，宜加一重。此吾素意也。」法司奉旨。即起工，築雉堞，爲二重，如西北。其高五丈，濶二丈，長一百十五丈，題門曰「繼世」。至二十五年丙午，告成。【時法司：封徳新、樽金、呉啓元】
二十四年乙巳春，王遣長史梁顯等貢方物；並遣都通事蔡朝慶等送還朝鮮漂流人口。宴賚如例。
二十六年丁未，王命法司新建大美殿。
先是，王爲世子時，遠在中城，自造小殿於首里，以便問安。及即位，乃諭法司曰：「禁中宮殿，時有諸神出現，而係清潔之所。若子女降生，及喪服等事，許行於此，則似有漫涜神靈。且毎春秋二仲，夫人、女子及宮女等，出在菩提寺燒香，尤不便焉。今宜就舊宅，増造殿三，而爲降生、喪禮及春秋節薦之所。」法司奉旨。是年八月起工，越年十二月告成，名曰「大美殿」。後有遺旨云：「永守此制，決勿革變。」
本年春，王遣正議大夫陳賦、長史蔡廷會等貢方物。宴賚如例。
時廷會與給事中黃宗概交通饋謁，事覺，禮部奏請陳賦等並革其賞。世宗曰：「陳賦無罪，賞如例；廷會交結朝臣，法當治。念屬貢使，姑革賞示罸。」
二十八年己酉春，王遣正議大夫梁顯等貢方物。宴賚如例。
二十九年庚戌，王遣官生蔡朝用等五人至京，請入監讀書。世宗許之。詔給如例。
三十年辛亥秋，王遣正議大夫蔡廷會、長史梁炫等貢方物。宴賚如例。
三十二年癸丑春，王遣長史梁炫、使者達魯嘉尼等貢方物。宴賚如例。
本年，王以屋良座森係江口緊要之所，創築雉堞，以開邦家之壯観。【時法司：眞榮久、佐眞徳、東元宰】
三十四年乙卯春，王遣正議大夫梁碩、使者馬忠章等貢方物，具疏言：「貢舟至港，其勢必壞，不可渉海。請令碩等買海上民船駕歸。」世宗詔福建守臣覆狀聽買，不得過大。梁碩等又請放官生蔡朝用等歸國省親。世宗亦許之，遣人送歸。
附　嘉靖年間，王命輔臣加建國門，榜曰待賢。後改榜字曰首里。【嘉靖七年、八年，兩遣使請封，疑是此時建之歟？】
本年六月二十五日薨。在位二十九年，壽五十九，葬於玉陵。
王英明豁達，御下有厳，爲事必果，務精於治。
附　尚清王染疾危甚，召法司毛龍吟、和爲美、葛可昌於龍榻前，遺命三人曰：「孤命將盡。汝等奉世子元協力贊翼，以保邦家。」言訖而薨。後和爲美、葛可昌心志變易，謂群僚曰：「世子尚元爲人柔弱。惟尚鑑心宜承國統，以就大位。」諸僚臣諛其議者最衆。或心思忠義，亦畏其權威，而不敢言者有之。毛龍吟察知此事，大怒曰：「尚元，乃正妃之所生，邦家之冢嗣也。我聞：『立長紹世，天倫之大順，古今之常道。』況我等已奉遺命，宜竭忠勤，保守社稷。豈可妄棄遣命而廢天倫耶？若有執拗而負王命者，我必委身於刀鋒，見先王於泉下，然後我志可解矣！」時諸僚臣內稍存忠義者，皆從毛龍吟。由是，和爲美、葛可昌畏懼無言。毛龍吟擇吉率領群臣，奉世子尚元就大位，國以安然。

神號：日始按司添。【童名不傳】明嘉靖七年戊子降誕。
俗稱久米中城王子。
父：尚清王【尚元係第二子】。
母：毛氏思眞錢金按司加那志，號月江。
妃：眞和志聞得大君加那志，號梅岳。【萬暦三十三年乙巳正月十日薨，葬於玉陵。童名、生壽不傳，乃廣徳寺浦添親方女孫】
又有三夫人：
久米具志川大按司志良禮，童名眞鍋樽金，號雪嶺。【西原間切幸地村翁長大屋子女】
前東之按司，童名眞鍋樽金，號梅嶺。【毛氏新城親方安基之女】
眞南風按司，童名眞津比樽，號南霜。【毛氏豐見城親方盛庸女】
王有三男一女：
長子曰尚康伯。【稱久米具志川王子。夫人雪嶺所生】
次曰尚永。【後登王位】
次曰首里大君按司加那志。【童名不傳】號一枝。【嫁尚懿。倶妃梅岳所生】
次曰尚久。【稱大金武王子。夫人梅嶺所生】
明嘉靖三十五年丙辰即位。
國相【不傳】
法司：
毛龍吟、和為美、葛可昌、【王即位時，俱在法司】澤子、【見於嘉靖四十一年壬戌，奉神門堦上石欄之碑記。其裔不存】穆源徳、馬順徳、毛廉、翁壽祥、馬良詮、馬世榮。【其餘不傳，且各在職年數不詳，故合紀焉】
三十六年丁巳春，稱世子，遣正議大夫蔡廷會、長史蔡朝器、使者尹徳美等入貢，兼請襲封；並以本國海疆守臣馬必度所獲，中國被掠金坤等六名送還。時廷會等具言：「窮島遠人，須乘南風汛，始得歸國。進貢累重，乞如三十四年例，毎歳自買歸舟，不候題請。」世宗嘉其忠順，許之；仍賜勅奨諭，賞銀五十兩、彩幣四表裏。且馬必度及蔡廷會等，倶有厚賜。
三十七年戊午，世宗命刑科給事中郭汝霖、行人李際春為冊封正副使。因海寇出沒不時，未及開洋。
三十八年己未秋，遣正議大夫蔡廷會、長史梁炫等奉表貢方物並謝恩。時廷會等具言：「海中風濤回測，海寇出沒不時。恐使者有他虞，獲罪上國。請如正徳中封占城故事，賚囘詔冊，不煩天朝遣封。」福建巡按禦史樊獻科以聞。世宗命禮部議。禮部議奏：「昔正徳中，占城國王為安南所侵，竄居他所，故令使者賚囘勅命，乃一時權宜。然占城國王沙古卜洛猶懇請遣使封，為蠻邦光重。今琉球左海中，諸國頗稱守禮，累朝以來，待之優異。毎國王嗣立，必遣侍從之臣，奉命服節冊以往，著為例。且廷會無世子印文，若遽輕信其言，萬一世子以遣使為至榮，以遙拜為非禮，不肯受封，復上書請使如占城，將誰任其咎哉？乞凡朝貢並冊封如例，以示大典。」世宗從之。
本年，法司和為美、葛可昌有罪被流。【和為美流於久米島，葛可昌流於伊比屋】
三十九年庚申冬，遣長史梁炫、使者馬加尼等迎接封舟。
四十一年壬戌，於奉神門前創立石欄，告成。【時法司：澤子、毛廉、馬良詮】
本年，海氛稍靖，世宗遣冊使郭汝霖、李際春齎詔至國，諭祭故王尚清，封世子尚元為中山王。詔曰：

朕受天命，主宰寰宇。凡政命之宣佈，惟成憲之是循。其於錫封之典，遐邇均焉。爾琉球國，遠處海陬，聲教漸被，修職效義，閱世巳久。故國王尚清，顯荷爵封，粵逾二紀。茲者薨逝，屬國請封世子尚元。朕念象賢，眾心歸附，是宜承紹國統。特遣正使刑科右給事中郭汝霖、副使行人司行人李際春齎詔往封，為琉球國中山王。仍賜以皮弁、冠服等物。王宜謹守禮度，益篤忠勤。凡國中官僚耆舊，尚其同心翼贊，以佐乃王；飾躬勵行，用保藩邦。故茲詔示，咸俾悉知。

【當時，天使舘大門內，有公堂一座；進則寢堂，冊使二員共焉；東西廊二、後小堂一，僅容從者。冊使敦公等，以海氣鬱蒸、室廬卑隘而憂之。大夫蔡廷美以聞。王即命廷美，鳩工掄材相地，後垣約丈餘許，不日而成。結竹籬於兩傍，植花草於前楹，頗有幽雅趣。郭汝霖等大喜，乃書其扁，曰「息思」。其記今存。次後毎會冊使來臨，必於寢堂後構小樓二，著為例】
本年秋，王遣王舅穆源徳、長史蔡朝器等，楷冊使郭汝霖等入京，【翌年至京】奉表獻方物，謝襲封恩。先是，王以金四十兩餽郭汝霖等，不受。穆源徳齎金請命。世宗曰：「朝廷命使，無受謝之義。」詔聽汝霖等辭。尋以二臣遠行著勞，各賜銀幣。
四十二年癸亥春，王遣正議大夫鄭憲、使者源善等，奉表入貢，並送還中國漂流人口。世宗降勅褒諭，賜鏹幣。鄭憲因具疏言：「本國亦有流入中國者，乞命守臣恤遣。」世宗然之，下其疏於瀕海所司。
四十四年乙丑春，王遣長史梁灼等貢馬及方物；官生梁炤、蔡燫、梁烄、鄭迵四人，入監讀書；並將本國山北守臣鄭都所獲中國被掠人口送還。世宗嘉王恵順，降勅奨諭，仍賜王銀五十兩、彩幣四表裏。長史梁灼、守臣鄭都，各賜銀三十兩、幣一表裏。
明隆慶元年丁卯春，穆宗登極，改元隆慶。本國未知中朝改元。王遣長史蔡朝用、使者亞應蘇等奉表入貢並謝恩。宴賚如例。
二年戊辰春，王遣王舅翁壽祥、正議大夫梁炫等獻方物，表賀穆宗登極；又遣使者宗善等進世宗香。【三十五斤】倶宴賚如例。
三年己巳春，王遣王舅毛廉、長史蔡朝器等奉箋、方物，慶賀冊立皇太子；並遣海境守臣由必都等送還中國被掠人口。福建守臣以聞。穆宗以王屢效忠誠，賞賜銀幣如前。
五年辛未春，王遣正議大夫鄭憲、長史鄭佑等奉表入謝，並送還被掠人口。穆宗降勅奨賜如前。王又請放官生梁炤等三人歸國省親。穆宗許之。
本年，王親統大軍，往征大島。
先是，大島酋長與灣大親亡後，其同僚等謀反，絕貢不朝。由是，王親率大軍，駕船五十餘，往征大島。賊徒領兵迎敵，戰未數次，大敗而走。官軍深入其境，金鼓震天，勢如雷霆。賊徒大驚，降者無數。賊酋無力可戰，被縛受誅。王命別立酋長，撫安百姓。時王得疾危甚，法司官馬順徳，籲天祈代王死。王果愈起，班師而返。是年，順徳卒。王命厚葬，並以順徳累世功勞，封其子為按司，世受襲爵，著為例。【即今按司，姓馬，其裔孫也】
本年，王命輔臣加建一廟於圓覺寺，亦謂之御照堂。
六年壬申，四月初一日薨。在位十七年，壽四十五。葬於玉陵。
王仁愛百姓，終始如一。不愆不忘，遵依舊章。

神號：英祖仁耶添按司添，又稱日豐操王。
【童名不傳。未即位時稱阿應理屋恵王子】
嘉靖三十八年己未降誕。
父：尚元王【尚永係第二子】
母：眞和志聞得大君加那志，號梅岳。
妃：島尻佐司笠按司加那志，童名眞滿金，號坤功。【尚氏北谷王子朝里之女。嘉靖四十一年壬戌生，崇禎十年丁丑八月二十六日薨。壽七十六，葬於天山御墓；乾隆十六年辛未二月初四日移葬於東玉陵】
有二夫人：
前東之按司，童名眞鍋樽金，號慈山【金氏具志頭親方能安之女】
西之按司，號梅月【童名不傳。葛氏謝名親方秀信之女】
王有二女：
長女曰阿應理屋恵按司加那志，童名眞錢金，號蘭叢【嫁尚寧王】
次曰聞得大君加那志，童名思武太金，號月嶺【嫁向氏朝長。倶妃坤功所生】
倶係女息。故以尚眞王曾孫尚懿之長子尚寧爲世子。
明萬暦元年癸酉即位。
國相【不傳】
法司：
毛廉、翁壽祥、馬世榮【王即位時，倶在法司】毛元龍、金國鼎、毛龍文【其餘不傳。且六員任職返職年月不詳，故合紀焉】
本年神宗登極，改元萬暦。本國未知中朝改元。
是年春，世子遣正議大夫鄭憲等奉表入貢；並以尚元王訃告，兼請襲封；又送還被掠人口。奨賚如例。
二年甲戌春，世子遣王舅馬忠叟、長史鄭祐、使者馬南庇等奉表〔貢〕方物，慶賀神宗登極；已又遣使者毛有倫等進穆宗香。【三十五斤】倶宴賚如例。
本年冬，世子以前使正議大夫鄭憲等未囘之故，遣使者馬慶、通事鄭禧等移咨布司，至閩探問。
三年乙亥冬，世子遣長史梁燦、使者衛榮等奉表，再請襲封。
本年冬，世子遣正議大夫蔡朝器等奉表貢方物。除例給外，神宗命禮部毎五日別給鷄鵞、麪、酒果，以示優異。
是年，命戸科左給事中蕭崇業、行人司行人謝杰爲正副使。
五年丁丑春，世子遣正議大夫梁灼等奉表入貢。宴賚如例。
六年戊寅，【四月】世子遣正議大夫梁燦等，捧咨文，迎接封舟。
七年乙卯夏，神宗遣蕭崇業、謝杰齎詔至國，諭祭故王尚元，封世子尚永爲中山王。詔曰：

朕受天明命，君臨萬方；薄海內外，罔不來享；延賞錫慶，恩禮攸同。惟爾琉球國，遠處海濱，恪遵教，世修職貢，足稱守禮之邦。國王尚元，紹序膺封，臣節深謹；茲焉薨逝，悼切朕衷。念其侯度有常，王封當繼。其世子永徳，惟象賢，惠能得衆，宜承國統永建外藩。特遣正使戸科左給事中蕭崇業、副使行人司行人謝杰，齎詔往封，爲琉球國中山王，仍賜以皮弁、冠服等物。凡國中官僚耆舊，尚其協心翼贊，畢力匡扶，懋猷勿替。於承先執禮，益虔於事。綏茲有衆，同我太平。則亦爾海邦無疆之休。

勅曰：

惟爾先世，守此海邦，代受王封，克承忠順。迨於爾父元，畏天事大，益用小心。誠節懋彰，寵思洊被。遽焉薨逝，良用悼傷。爾爲冢嗣，克修厥美；群情既附，宜紹爵封。茲特遣使，封爾爲琉球國中山王，並賜爾及妃冠服、彩幣等物。爾宜恪守王章，遵述先志；秉禮守義，奠境安民。庶幾彰朕無外之仁，以永保爾有終之譽。

本年冬，王遣正舅馬良弼、長史鄭迵、使者馬勝先等奉表進方物，謝襲封恩；又遣官生鄭週、蔡常、鄭迪等三人入監讀書。神宗命送南京國子監，給衣糧如例。
本年，首里門易榜，曰「守禮之邦」。
先是，本國自通中朝而來，修職入貢，讀書學禮，大祖稱爲禮義之邦。嘉靖年間，禮部奏曰：「琉球在海中，諸國頗稱守禮。又尚永王受封時，制詞有云：『世修職貢』，足稱守禮之邦。」由是尚永王命法司，始用「守禮之邦」四字爲額。然平常止用「首里」二字；毎會冊使賁臨，易以「守禮之邦」四字爲例。康煕年間，始定榜字，曰「守禮之邦」。
九年辛巳春，王遣正議大夫梁燦等奉表入貢。宴賚如例。
十一年癸未春，王遣正議大夫梁灼等奉表入貢。宴賚如例。
十四年丙戌秋，王遣署大夫梁應等奉表入貢。
十五年丁亥春，王遣正議大夫鄭禮、使者鄔寳等奉表謝恩。時梁應入貢在京，神宗賜王及鄭禮、梁應等如例。
十六年戊子十一月二十五日薨。
在位十六年。壽三十。葬於玉陵。

童名：思徳金。神號：日賀末按司添。
嘉靖四十三年甲子降誕。
父：尚永王
母：島尻佐司笠按司加那志，童名眞滿金，號坤功。
附　尚寧王，乃尚眞王之玄孫也。尚眞王長子尚維衡【稱浦添王子】生尚弘業，【稱浦添王子】尚弘業生尚懿，【稱與那城王子。詳載附巻】尚懿生尚寧王。【稱浦添王子】其母乃尚永王之妹，名稱首星大君加那志，號一枝【詳載附巻】時尚永王無嗣，故尚寧王奉命，入繼大統。
妃：阿應理屋惠按司加那志，童名眞錢金，號蘭叢。【生壽不傳，乃尚永王之長女。康煕二年癸卯八月七日卒，葬於天山御墓；乾隆二十四年己卯十一月二十一日，移葬於極樂陵】
又有二夫人：
西之按司，童名眞鍋樽金，號西月【傳氏佐邊親方厚旨之女】
安谷屋大按司志良禮，童名眞鍋樽金，號涼月【中城間切安谷屋村章氏安谷屋親雲上之女】
倶無生息。故以尚元王第三子尚久之第四子尚豐爲世子。
明萬暦十七年己丑即位。
國相：尚宏【萬暦三十八年庚戌卒。在職年數不傳】
其餘交代者，皆載於紀年之次。
法司：
馬世榮、金國鼎、毛龍文、【王即位時，在法司職】呉世濟、向里端【在職年數不詳，故合紀焉】
其餘交代者，皆載於紀年之次。
十八年庚寅，本國商船飄至朝鮮，舟破。朝鮮王遣使解送至京，而後囘國。
本年春，遣正議大夫梁應、長史鄭週、使者鄔賓等，奉表貢方物入謝。【時未以尚永王訃告於朝】宴賚如例。
十九年辛卯春，遣正議大夫鄭禮、使者馬良臣等奉表入貢，始以尚永王訃告。並言：「國方多事，未暇請封。」禮部咨言：「父王既薨，宜速請襲爵，鎭壓國人。毋以地方多事爲辭。」【宴賚如例】
二十年壬辰，因法司馬世榮致仕，而馬良弼繼任其職。
二十一年癸巳冬，遣正議大夫鄭禮等貢方物。宴賚如例。
二十二年甲午冬，遣使者於灞等迎接京囘貢臣。時於灞等，自爲世子尚寧請封。福建撫臣許孚遠以海氛未息，議奏遣使齎勅至福建，聽來使面領；或遣慣海武臣同彼國使臣往，尚其無虞。神宗曰：「待世子表請，然後如議頒封。」
是年，國人哈那等船飄至溫州。浙江巡撫劉元霖以聞。神宗命優恤，遣還。由是翌年乙未，福建撫臣差福州人阮國護送囘國。【次後，阮國奉旨入國受仕】
二十四年丙申秋，遣署大夫金仕暦等貢方物，入謝。
二十七年己亥春，遣長史鄭道等貢方物，入謝；請襲封爵。禮部議奏：「今已海氛甚盛，但取具該國王舅、法司等官印，結興世子奏本到京，即頒勅封，不必遣官。」神宗曰：「琉球既來請，宜選廉勇武臣一員同往行禮。」
二十八年庚子秋，遣長史蔡奎、使者毛如鳳等奉表貢方物，仍請襲封。禮部右侍郎暑尚書事朱國祚奏言：「琉球國，僻處東南，世修職貢。時當承襲，屢遭倭警，延逭至今。既經世子尚寧奏請，相應准封。其該用皮弁、冠服、紵絲等項，宜照例應付。遣官已奉明旨，但據其陳乞情詞，投引會典，必以文臣爲請，惟聖明裁定。」神宗從之，命兵科給事中洪瞻祖、行人司行人王士禎爲冊封正副使。但海氛未息，而未及開洋，瞻祖以病卒，命以兵科右給事中夏子陽代之。時長史蔡奎等先囘失路，由是福建守臣仍遣漳人阮國、毛國鼎，護送歸國。【次後毛國鼎奉旨，同阮國入國受仕】
二十九年辛丑，翁寄松任法司。【寄松繼誰人任法司，今難考焉】
本年秋，遣正議大夫鄭逅等奉表入貢。
三十年壬寅秋，遣王舅毛繼祖、長史蔡朝信等奉表貢方物，慶賀冊立東宮；並謝賜還本國漂流人口。並各賜衣服帽襪。
三十一年癸卯，僧袋中，乃扶桑人，至國留三年，著《神道記》一部而還。
三十三年乙巳，神宗命正副使夏子陽等作速渡海，以彰大信。仍傳諭本國：「以後領封海上，著爲定規。」於時夏子陽等齎勅至國。而撫臣徐學聚，同巡按方元彥，以濱海多事，警報不止，奏請如前旨，遣武臣前往。夏子陽等且言：「屬國言不可爽，使臣義當有終。乞堅成命，以慰遠人。」神宗從之。
本年，始以天界寺爲廟，止請貴戚可受王薦者而奉安於此廟。著爲定規。
本年，法司翁寄松被鄭迵讒貶，爲百姓。翌年丙午，鄭迵繼任其職。
三十四年丙午，神宗遣夏子陽等齎詔至國，諭祭故王尚永，封世子尚寧爲中山王。詔曰：

朕恭膺天命，誕受多方。爰曁海隅，罔不率俾；聲教所訖，慶賚惟同。爾琉球國，僻處東南，世修職貢；自我皇祖，稱爲禮義之邦。國王尚永，祇襲王封，恪遵侯度；倏焉薨逝，良惻朕心。其世子寧，賢足長人，才能馭衆；間關請命，恭順有如。念其國統攸歸，人心胥屬，宜膺寵渥，固我藩籬。特遣正使兵科右給事中夏子陽、副使行人司行人王士禎齎詔，往封爲琉球國中山王，仍賜以皮弁、冠服等物。凡國中官僚看耆舊，尚其殫忠輔導，恊力匡襄；堅事上之小心，鞏承先之大業。永綏海國，共享昇平。惟爾君臣，亦世世永孚於休。

勅曰：

惟爾上世以來，建邦海外，代膺封爵，長固藩。維爾父永，恪守王章，小心祇畏；忠誠茂著，稱我優嘉。遽至長終，良深悼惻。爾爲冢嗣，無忝象賢。既允羣情，宜崇位號。特茲遣正使兵科右給事中夏子陽、副使行人司行人王士禎齎勅諭，封爾爲琉球國中山王，並賜爾及妃冠服、綵幣等物。爾宜益處侯度，克紹先猷，保又人民，奠安境土。庶幾恢朕有截之化，抑亦貽爾無疆之休。

本年冬，王遣王舅毛鳳儀、正議大夫鄭道、使者芝巴那等奉表進方物，謝襲封恩。【時王贐金，不受】附奏：「洪武、永樂間，賜閩人三十六姓。知書者，授大夫、長史，爲貢謝之司；習海者，授通事、總管，爲指南之備。今世久人湮，文字音語，海路更針，常至違錯。乞依往例，更賜數人。」禮部以聞。翌年丁未，神宗仍以阮國、毛國鼎二人，許入本國臣籍。即今唐榮阮、毛二姓是也。
三十五年丁未秋，王遣長史鄭子孝等奉表入貢。宴賚如例。
三十七年己酉春，日本以大兵入國，執王至薩州。
本年冬，王遣王舅毛鳳儀、長史金應魁等馳報兵警，致緩貢期。福建巡撫陳子貞以聞。
三十九年辛亥，王留薩州二年。王言：「吾事中朝，義當有終。」卒被放囘。然後國復晏然。
本年，因法司鄭迵有罪被誅，而毛鳳朝繼任其職。
本年，因國相尚宏卒，而西來院住僧菊隱國師任相臣加判役。【在役年月不詳】
本年，因法司向里端致仕，而毛鳳儀繼任其職。
四十年壬子，王遣使栢壽陳華等。咨言：「王已被縱歸，國復安然，仍遣修貢。」神宗命福建布司，移咨本國言：「琉球新經殘破，財匱人乏，何必間關遠來？還當厚自繕聚，俟十年之後物力稍完，然後復修貢職，未爲晩也。」遂定十年一貢爲例。
四十二年甲寅秋，王遣王舅呉鶴齡、【今改姓名曰向光祖】長史蔡堅等奉表進馬及方物，請復貢期，仍抒忠款之誠。神宗命禮部議。禮部議奏：「宜勿聽。」
本年，馬良弼續法司毛繼祖而任其職。
四十四年丙辰，尚豐任國相，勤職五年。【後因尚寧王無嗣，入繼大統】
四十五年丁巳，王遣王舅毛繼祖、正議大夫蔡堅等，具奏請復貢期。部議如前。
本年，以高麗人爲師，始造陶器。【本國治陶，自此而始】
四十八年庚申，王染疾。八月，命輔臣重修浦添極樂山之陵。
九月十九日薨。在位三十二年，壽五十七，葬於極樂陵。
附　我國土瘠産少，國用不足，故與朝鮮、日本、暹羅、瓜哇等國，嘗行通交之禮，互相往來，以備國用。萬暦年間，王受兵警，出在薩州。時王言：「吾事中朝，義當有終。」日本深嘉其志，卒被縱囘。自爾而後，朝鮮、日本、暹羅、瓜哇等國，互不相通，本國孤立，國用復缺。幸有日本屬島度佳喇商民至國貿易，往來不絶。本國亦得頼度佳喇，以備國用。而國復安然。故國人稱度佳喇曰寶島。

