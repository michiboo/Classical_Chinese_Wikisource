童名、神號不傳。明洪武二十四年辛未降誕。
父：尚巴志王【尚忠係第二子】
母、妃不傳。
世子：尚思達。
尚忠王英明仁厚，深有作爲。永樂二十年壬寅，尚巴志王恐山北恃固而復有變，特命尚忠監守山北，稱今歸仁王子。後尚忠踐祚，仍遵舊制，封子弟於今歸仁，世世監守，著爲定規。
【尚徳王失徳，覆宗絶祀。由是，監守貴族之徒皆遁世而隱。即今今歸仁間切下運天村所謂百按司墓者，其貴族之墓也。墓內枯骨甚多，又有骨龕數個，以木爲之，修飾尤美，皆銘巴字金紋。而一個稍新者之壁，有字云：弘治十三年九月某日。以此考之，則其貴族至於尚眞王代而老盡焉。此其證也。然人沒世遠，墓圯骨露。問之，則運天村人曰裔孫已絶，無有掃祭者】
明正統五年庚申即位。
國相：懷機
法司【名氏不傳】
本年，遣歩馬結制等貢馬及方物。【時未以巴志訃聞於中朝】宴賚如例。先是，朝貢者朝參出人，皆給馬有例。至是，止給正副使，其餘皆不給。著爲令。
六年辛酉，遣長史梁求保、使者楊布明泰、通事梁祐等奉表入貢；又遣達福期等表賀萬壽聖節。【時未以巴志訃告】
本年，遣通事沈志良、使者阿普斯吉等駕船載瓷器等物往瓜哇國，市胡椒、蘇木。至東影山，遭風桅折，進港修船，歸國。
七年壬戌，世子尚忠遣長史梁求保等奉表入貢，並以巴志王訃聞於朝，兼請襲封爵。英宗命給事中余汴、行人劉遜爲冊封正副使。
八年癸亥，世子尚忠兩遣使貢馬，並表賀元旦。
本年，英宗遣正使余汴、副使劉遜齎勅至國，諭祭故王巴志，封尚忠爲中山王。仍賜王及妃皮弁、冠服、金織、襲衣、幣布等物。詔曰：

昔我祖宗，恭天明命，君主天下；無間遠邇，一視同仁；海外諸國，咸建君長，以統其衆。朕承大寳，祇奉成憲，用圖永寧。故琉球國中山王尚巴志，爰自先朝，恭事朝廷；勤修職貢，始終如一。茲既雲亡，其世子尚忠，敦厚恭愼，克類前人；上能事大，下能保民。今遣正使給事中余汴、副使行人劉遜齎勅，封爲琉球國中山王，以主國事。爾大小頭目人等，其欽承朕命，盡心輔翼，惇行善道；俾國人咸樂太平，副朕仁覆蒼生之意。

勅曰：

爾遣長史梁求保，奏爾父王尚巴志亡歿。良深悼念。特遣使，命爾爲琉球國中山王，以主國事。爾宜篤紹爾父之志，益堅事上之誠，敬守臣節；恭修職貢，善撫國人；和睦隣境，庶幾永享大平之福。

九年甲子，王遣使謝恩，及入貢者凡四。使臣梁囘奏乞給海舟，一以便歳時朝貢。英宗給之。
本年，十月二十四日薨。
在位五年，壽五十四。
神號：君日【童名不傳】永樂六年戊子降誕。
父：尚忠王
母、妃不傳。並無嗣。
明正統十年乙丑即位。
國相：懷機
法司：馬權度【其餘不傳】
本年，遣使入貢者凡二。【時未以尚忠王訃告】宴賚如例。
本年，本國商舶漂至廣東香山港，巡戍欲盡戮冒功。海道副使章格不可，乃爲辨奏，悉還其貲。
十一年丙寅，遣使入貢者凡二。【時未以尚忠王訃告】宴賚如例。
十二年丁卯，遣長史梁球奉表入貢，並以父王尚忠訃告，兼請襲爵。英宗命給事中陳傳、行人萬祥爲冊封正副使。
本年，遣通事蔡讓等貢馬及方物。宴賚如例。
十三年戊辰，冊封使給事中陳傳、行人萬祥齎勅至國，諭祭故王尚忠，封世子尚思達爲中山王。勅曰：

爾比遣長史梁球等，奏爾父王尚忠亡歿。良深悼念。特封爾爲琉球國中山王，繼承爾父，主理國事。爾宜篤紹先志，敬守臣節，恪修職貢；簡任賢良，善撫國人；和睦隣境，以保國土。仍以皮弁、冠服、常服及金織、紵絲、羅緞等物賜王及妃。復詔論其國臣庶，盡心輔翼，各循理分，母或僭踰。俾凡國人，同樂雍煕，副朕一視同仁之意。故諭。

本年，王先已遣使貢方物。其跟伴與四川長河西番人相毆會同舘門外，有重傷者。有司以其事聞。英宗命毆至死者抵死。
本年，王遣梁同等貢馬及方物；已又遣王舅馬權度等奉表貢方物，謝襲封恩。王叔尚金福附進方物。【時福建尤溪沙縣方有寇警。翌年三月，始至京】宴賚如例。英宗賜馬權度衣幣、冠帶，仍命馬權度齎勅並綵幣，歸賜王、王妃及王叔。時馬權度具呈言，以所賜絹匹往蘇州府，易紗羅、紵絲，歸國服用。禮部以聞，英宗從之。馬權度齎勅並綵幣而歸。勅曰：

朕奉天命，祇承祖宗大位，主宰生靈。夙夜惓惓，罹欲天下之人鹹得其所。惟王遠居海外，能敬順天道，恭事朝廷，恪修職貢。遣王舅馬權度等奉表，並王叔尚金福，倶以馬匹、金銀器皿等方物來貢，益見誠意。朕甚嘉悅。今權度等囘，特賜王、王妃並王叔綵幣。王其體朕至懷。故諭。

十四年己巳，王遣亞間美等奉表貢方物。宴賚如例。
本年十月十三日薨。在位五年。壽四十二。
神號：君志【童名不傳】明洪武三十一年戊寅降誕。
父：尚巴志王【金福係第六子】
母、妃不傳。
尚思達王無嗣，故金福受遺命，嗣大位。
世子曰志魯，死於兵亂，無嗣。
明景泰元年庚午即位。
國相：懷機
法司【名氏不傳】
本年，遣百佳尼等貢方物。【時未以尚思達王訃告也】會景帝登極，改元景泰。仍命百佳尼齎勅並文綺、綵幣，歸賜王及妃。時通事程鴻具呈言：「來船已壞，不能返國。願以所賜幣帛造船。」禮部奏，允其請。移文福建三司，聽其自造，不得擾民。
本年，又遣梁囘等貢馬及方物。宴賚如例。【時未以王訃告】
二年辛未，遣亞間美等貢方物。【時未以王訃告】景帝命齎勅並文綺、綵幣，歸賜尚思達王及妃。勅曰：

國家一視同仁，無間遠邇。況於謹脩職貢之國，尤所當厚。爾琉球，於中國，爲東藩，世脩職貢，逾久益勤。今王遣使亞間美等奉表及進方物，禮意勤至。朕承列聖嗣，登大寶，期與四海同樂雍煕。王能篤於事大，良足嘉尚。使還，特賜王及妃綵幣，以答誠意。王其欽崇天道，仁恤生民，永固藩屏，以副朕懷。故諭。

本年，遣察都等入貢；【時未以王訃告】已又遣通事李敬等入貢。【想此時始以尚思達訃告，不然何能有遣封也？】時察都以自備工料造船爲請。禮部議奏：「今福建地方被賊亂，人民艱窘。宜令其候本國進貢通事李敬等囘日，附載歸國。」景帝從之。
本年，遣使請封。時以那覇阻海，往來不便之故，命國相懷機築長虹堤。【自安里橋至伊邊嘉麻橋曰長虹堤】築畢，懷機返願，建神社並寺，名其寺曰長壽。【社及寺倶今存】
三年壬申，尚金福表稱王叔，遣使入貢。
本年，景帝遣左給事中陳謨、【一作喬毅，未知孰是】行人董守宏齎勅至國，諭祭故王尚思達，封王叔尚金福爲中山王。頒賜如例。
四年癸酉，王遣使謝恩；已又遣使入貢者凡三。宴賚悉如例。
本年四月十八日薨。在位四年。壽五十六。
神號：那之志與茂伊，又稱大世主。【童名不傳】
明永樂十三年乙未降誕。
父：尚巴志王
母、妃不傳。
有數男。
第三子曰尚徳，次曰尚武。其餘不傳。
【《遺老傳》有云：尚泰久王領越來時，娶妾名叫世理休。既生男子，名稱江洲按司。傳説如此，然所謂江洲按司者，是尚徳也乎？是尚武也乎？抑亦別有稱江洲按司者乎？世遠籍湮，虛實難辨。故遵世譜凡例之定規，不敢強記。是重倫闕疑之義也。闕疑之義，見於凡例，《遺老説傳》之條】
尚泰久爲人，性質重厚。宣徳十年乙卯，巴志王封泰久于越來，爲越來王子。景泰四年癸酉，會尚金福王薨，世子志魯將立。時王弟布里威勢甚盛，乃言曰：「吾係巴志王之子，宜承父兄業而立。」志魯怒曰：「汝乃王弟，非世子也。豈可妄奪兄王之業乎！」布里大怒，發兵攻撃。志魯亦擁兵拒戰。兩軍混殺，滿城火起，府庫焚燒。布里、志魯兩傷倶絶。朝廷所賜鍍金銀印亦致鎔壞。國人議推王弟尚泰久就大位。
明景泰五年甲戌即位。
國相【名氏不傳】
法司【名氏不傳】
本年，尚泰久以布里作亂之事，遣使馳奏以聞，並請頒賜鍍印。景帝命禮部給之。由是，尚泰久自稱「琉球國掌國事王弟尚泰久」，而遣使奉表入貢。景帝命使者齎勅及綵幣，歸賜王弟尚泰久。
六年乙亥，兩遣使奉表入貢。時王侄尚伯禮等具呈，乞於蘇州收買綵幣及釘麻等物，修葺海船。禮部恐其擾民，不從。景帝曰：「琉球素遵王化，與他國不同。」特許之。且命給事中李秉彜、【一曰嚴誠，未知孰是】行人劉儉爲冊封正副使。
七年丙子，遣使奉表入貢。景帝遣正使李秉彜、副使劉儉齎勅至國，諭祭故王尚金福，封王弟尚泰久爲中山王，並賜王及妃冠服、綵幣等物。詔曰：

帝王主宰天下，恆一視而同仁。藩屏表率國中，或同氣以相嗣。朕躬膺天命，撫馭諸侯。琉球國王尚金福既薨，其弟尚泰久性質英厚，國衆歸心。茲特遣使齎勅，封爲琉球國中山王。凡彼國中遠近臣庶，宜悉心輔翼，罔或乖違。長堅忠順之心，永享太平之福。故茲詔示，咸使聞知。

勅曰：

爾自先世，恪守藩維。傳及爾兄，益隆繼述。敬天事上，久而愈虔。屬茲薨逝，軫於朕懷。爾乃王弟，宜紹國封。特遣使齎詔，封爾爲琉球國中山王，並賜爾及妃冠服、綵幣等物。爾尚砥礪臣節，懷撫國人。欽哉。

本年，王遣使奉表貢方物，謝襲封恩；又別遣使入貢。則英宗復位，改元天順。【正統十四年，英宗退位。是年依舊復位，故改元】
本年，王命輔臣鑄天尊廟之鐘。
附　景泰年間，一僧至國。諱承琥，字芥隱，日本平安城人也。王命輔臣新構三寺：一曰廣嚴，【今存】一曰普門，一曰天龍。【倶今不存】令芥隱和尚爲開山正住持，而輪流居焉。王受其教，禮待甚優，而國人崇佛重僧。由是王大喜，景泰、天順間，卜地於各處，多建寺院；並鑄巨鐘，懸於各寺。朝夕令諸僧談經説法，參禪禮佛，以祈昇平之治，雖漢明、梁武亦無能出於其右焉。誠此我國佛法之明君也。【即今禁中或寺廟，所有巨鐘，乃景泰、天順間，尚泰久王所鑄也。】王又命輔臣創建末吉山熊野權現社。【其餘神社，何年建之，今不可考。疑是泰久王之世，其亦建之歟？】
明天順元年丁丑，王命輔臣鑄天妃二廟及萬壽寺等鐘。
二年戊寅，王遣使奉表朝貢者凡三。
本年，王遣大城等，【姓夏，名居數。其子孫今已繁盛】率軍馬征討勝連。
先是，勝連按司阿摩和利，身居儀賓之貴，兼武藝出衆，視諸按司如草芥。驕傲已極，常有弒簒之心。時乃中城按司護佐丸【姓毛，名國鼎。其子孫今已繁盛】鎭守中城，忠義存心，英武超倫，早已察得阿摩和利有謀叛之心。由是，護佐丸常整丘馬，以備拒禦之用。阿摩和利畏其武威，無出師之路。一日，見王曰：「護佐丸要聚兵謀飯，宜發兵撃。儻若遲延，悔之無及。」王曰：「護佐丸忠義之人，豈有作亂乎？」阿摩和利巧言非之。王被讒惑，遣人窺看，果有整兵之狀。王大驚，便命阿摩和利爲大將，急發大軍，寅夜前往，圍得中城水洩不通。護佐丸仰天嘆曰：「吾何罪如此？」其臣士等人大怒，皆要出戰。護佐丸止之曰：「王命也，豈可違也！」自刎而亡。時家族及臣士等人，相從自死者，不可勝數。由是阿摩和利得志，大整軍馬，密召臣士，議攻中山。

時其夫人【夫人名叫蹈揚，按司乃王女也】有一僕臣名大城，武勇無比，勢如狼虎。當時之人號「鬼大城」。大城知其機事，密告夫人曰事既如此。夫人大驚曰：「災禍不遠，汝爲我計之。」大城俟夜靜時，負夫人逃走。到首里城，天未曙，敲門報王。王大悔，且怒曰：「逆賊阿摩和利，斬爲萬段，吾怨可解！」即急傳令，招聚四方軍士。時阿摩和利與諸臣議曰：「機事不密，大城逃去。若不先動手，吾禍難免。」遂率軍兵臨首里，趕來放火攻城，殺戰甚急。幸得四方軍兵皆來相救。寡不敵衆，阿摩和利大敗而走。王命大城爲大將，率領大軍往征勝連。大城奉旨，前臨勝連進發。阿摩和利閉門堅守，官軍爭先攻城。阿摩和利亦是武勇之人，或出城殺戰，或閉門拒禦。大城大怒，分兵攻撃，鋭氣甚熾。阿摩和利智力既窮，遂爲大城所滅。大城奏凱囘日。有諸神賀大平。
三年己卯，王遣李敬等貢馬及金銀器皿，並上疏言：「本國王府失火，延燒倉庫銅錢。請炤永樂、宣徳間例，所帶貨物，以銅錢給價。」禮部奏言：「銅錢係中國所用，難以准給，宜移文福建布政司，以所貯絲、紗羅、絹布等物，依時値關給。」英宗從之。
本年，王遣亞羅佳其等奉表入貢。宴賚如例。
本年，王命輔臣鑄巨鐘，懸於臨海寺。【寺何年建之，今不可考焉】
四年庚辰，王遣使奉表入貢。宴賚如例。
本年六月初五日薨。在位七年，壽四十六。
神號：八幡之按司，又稱世高王。【童名不傳】
明正統六年辛酉降誕。
父：尚泰久王【尚徳係第三子】
母、妃及世子名號不傳。
明天順五年辛巳即位。
國相【名氏不傳】
法司：王察都【其餘不傳】
尚徳王爲人，聰明勇猛，才力過人；知足拒諌，言足飾非；放辟邪侈，略無忌憚。群臣畏懼而不敢言。但御鎖側官金丸，極言屢諌。

本年，遣汪察等奉表貢馬及方物。【時未以尚泰久訃告】宴賚如例。
六年壬午，遣程鵬等奉表貢方物。【時未以訃聞於中朝】宴賚如例。
本年，世子尚徳遣使入貢，並以尚泰久王訃告。由是英宗命史科右給事中潘榮、行人司行人蔡哲爲冊封正副使。
七年癸未，正使潘榮、副使蔡哲齎詔至國，諭祭故王尚泰久，封世子尚徳爲中山王。仍賜王及妃皮弁、冠服、綵幣等物。詔曰：

朕紹帝王之統，纉祖宗之緒，主宰天下，一視同仁；撫馭華夷，靡間遐邇。惟爾琉球國，僻居海島，密邇閩中，慕義來庭。受封傳業，蓋有年矣。故國王尚泰久，克篤勤誠，敬天事大，甫餘六載。倏爾告終，先業攸存，可無承繼。其世子尚徳，性資仁厚，國衆歸心。茲特遣正使史科右給事中潘榮、副使行人司行人蔡哲齎詔，往封爲琉球國中山王，仍賜以皮弁、冠服等件。凡國中官僚士庶，宜同心輔翼，作我外藩。鳴呼！循理謹度，永堅率。俾之忠親族，睦隣。丕冒咸寧之化。故茲詔示，悉使聞知。
本年，王遣王舅王察都、長史梁賓等奉表貢方物，謝襲封恩；已又遣崇嘉山等入貢。宴賚悉如例。
明成化元年乙酉，憲宗登極，改元成化。王遣王弟尚武、長史蔡璟等貢方物，表賀登極。宴賚如例。
時使臣在閩，始學造暦。【本國造暦自此而始。但年久世遠，不免有誤。故康煕六年丁未，楊春枝奉命入閩，復學暦法】
二年丙戌，王遣正議大夫程鵬、長史梁賓等奉表貢馬及方物。宴賚如例。
本年，王親自率軍征討奇界。
先是，奇界島畔而不朝，連年發兵，屢征無功。王怒曰：「非啻無功，反見侮辱。吾宜親領軍兵，以平賊亂。」遂率二千餘兵。路歴安里村，見有一鳥，飛鳴而過。王把弓，仰天祝曰：「若我得平奇界，一矢射鳥落；若平不得，又射不得。」祝畢，絃響矢發，早巳鳥落於地。王心大喜，分駕海船五十餘艘。二月二十五曰那覇開船。行至洋中，又見一巨鐘，在于波面浮沈。遂載於船，以爲八幡大菩薩之賜。二十八日，至奇界。賊兵於港口立柵築壘，矢石如雨，決不可進。王大怒，令軍兵進攻，死者無數。王愈怒不息。老臣一人出班而奏曰：「賊兵有勇無智，破之何難？請延數日，臣必有破賊之計。」王從其言。俟到三月初五日，煙雨霏霏，當夜天黒，對面難辨。老臣令數百軍人各駕小舟，多帶火把，佯爲分軍之狀，駕赴彼島背後。賊兵見之，果中其計，止令老兵守港口，皆往背後迎敵。王大喜，急令諸軍一齊上岸，放火燒屋，喊聲振天。賊兵大驚，魂不附體，降者無數。賊首力窮，被虜受誅。王別立酋長，令治百姓。本月十三日，開船而歸。由是，王命輔臣於射鳥處建宮藏鐘，名八幡宮；並構寺，名神徳。又鑄巨鐘，懸於神徳寺。【鐘今尚存】
嗣而王驕傲愈盛，殘害益甚。諌者罪之，諛者悅之，國政日壞。臣士遁隱者，不可勝計。
本年，王命輔臣創建大寶殿於天界寺。
先是，景泰年間，尚泰久王新建天界寺。由是尚徳王續父王之志，加建大寶殿，以祈雍煕之治。又鑄巨鐘，掛於天界寺。【至今尚存】
三年丁亥，王遣長史蔡璟等奉表貢方物。宴賚如例。
本年，王遣使往朝鮮，呈進鸚鵡、孔雀等物。使者囘曰：「朝鮮王李瑈，仍以方冊藏經，亦托使者帶囘進王。」王大喜，以爲護國之寶。
四年戊子，王遣正議大夫程鵬等奉表入貢；已又遣讀詩等入貢。倶宴賚如例。
五年己丑，王遣長史蔡璟等奉表入貢；已又遣査農是等入貢。宴賚悉如例。
本年，王命輔臣鑄巨鐘，懸於相國寺。【寺今不存】
本年四月二十二日薨。在位九年，壽二十九。
時世子幼沖。法司欲奉世子立，國人皆叛。遂與弒世子，推戴御鎖側官金丸爲君，而中山開萬世王統之基。【起尚思紹丙戌，盡尚徳己丑。共七王，暦六十有四年】
附　世子及王妃避亂，隱於眞玉城，兵追弒之。後世子屍在巖下，或者禱之有應。由是島尻眞壁人竊盜屍骨，尊之如神。時遺一腓骨，故後世人亦奉尊腓骨。即今所謂腓城者，乃安置腓骨之所也。

