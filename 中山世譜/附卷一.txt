嘉靖年間，爲紋船使事，遣天界寺月泉長老、世名城主良仲到薩州。【年月不傳】又爲紋船使事，遣薜氏賀章【後曰江洲】到薩州。【年月日不傳】
萬暦五年丁丑，爲紋船使事，遣天界寺修翁和尚到薩州。【月日不傳】
〔萬暦〕八年庚辰，爲紋船使事，遣普門寺和尚到薩州。【月日不傳】
〔萬暦〕十三年乙酉，爲紋船使事，遣天龍寺桃庵長老、孟氏安谷屋親雲上宗春到大坂。【月日不傳】
萬暦十九年辛卯，爲紋船使事，遣建善寺大龜和尚、茂留味大屋子到薩州。【月日不傳】又爲紋船使事，遣護國寺快雄座主、大里大屋子到薩州。【年月不傳】
〔萬暦〕二十一年癸巳，爲紋船使事，遣天王寺菊隱長老、金氏摩文仁親方安恆到薩州，赴京。【月日不傳】又爲紋船使事，遣蔡氏中村渠築登之親雲上政茂到薩州。【年月不傳】
〔萬暦〕三十七年己酉，薩州太守家久公遣師征伐。
原是，本國與薩州爲隣交，紋船往來者，至今百有餘年。奈信權臣邪名之言，遂失聘問之禮。由是，樺山權左衛門、平田太郎左衛門等，奉命來伐。小大難敵，投誠而降。王從彼師到於薩州。至辛亥年，王已囘國。
〔萬暦〕三十八年庚戌，爲問安尚寧王在薩州事，遣馬氏勝連親雲上良繼到薩州。翌年九月囘國。
本〔萬暦三十八〕年，薩州太守遣本田伊賀守等，都鄙有章，上下有分。又遣阿多氏等，均井地，正經界，而始爲賦稅。從此毎年納貢於薩州，永著爲例。
〔萬暦〕三十九年辛亥，家久公出賜琉球一紙目録。此時，鬼界、大島、徳島、永良部、與論始屬薩州。然彼五島原係吾國管轄之地，故容貌衣服迄今留，與吾國無以相異。
本〔萬暦三十九〕年，爲稟明進貢王舅事竣囘國事，遣毛氏池城親方安頼到薩州，又赴駿府。其冬囘國。
〔萬暦己酉(三十七年)。安頼扈從尚寧王在薩州，家久公遣伊勢兵部少輔、鎌田左京亮曰：「中國若聞中山爲我附庸，嗣後不可以爲進貢。當早遣安頼，以爲納款雲。」由是，從尚氏具志頭王子朝盛囘國。
翌〔萬暦四十〕年正月二十日，安頼爲乞體恤遭難，兼贖修貢職事，奉　命爲王舅。同長史金應魁、使者兪氏重光等，坐駕楷船，入閩赴京。辛亥夏，事竣歸國，即赴薩州復命。又赴駿府，以聞將軍家康公，而囘國〕
本〔萬暦四十〕年，爲國質事，遣金氏摩文仁親方安恆。六月到薩州，翌年，安恆沾病囘國，嫡子松金安基代父留薩州。癸丑十二月囘國。【松金奉薩州命，與父倶赴薩州】
〔萬暦〕四十年壬子，爲國質事，遣向氏伊江按司朝仲、向氏羽地按司朝安到薩州。至甲寅年囘國。
〔萬暦〕四十一年癸丑，爲年頭使事，遣馬氏伊計親雲上良徳到薩州。本年囘國。【年頭使自此而始】
本〔萬暦四十一〕年，爲賀家久公誕生男子事，遣向氏讀谷山按司朝宜到薩州。其秋囘國。
〔萬暦〕四十二年甲寅，爲國質事，遣馬氏國頭按司正彌到薩州。
翌年，大坂城起亂，家久公奉將軍命發兵征伐。時正彌乞隨軍行，即命正彌改爲倭貌，賜名國頭左馬守，而授與兵卒。且賜甲一、具足一、大刀一、脇指一、鐵鉋二、鞍一、鐙一、轡一。行至半途，兵亂早治，回到麑府。照例囘國。
本〔萬暦四十二〕年，爲國質事，遣法司毛氏豊見城親方盛續到薩州。至丙辰年囘國。
本〔萬暦四十二〕年，爲國質事，遣阿氏阿波根親方守賢到薩州。至丙辰年囘國。
萬暦年間，爲國質事，遣向氏島尻大里按司朝守到薩州。【年月不傳】
〔萬暦〕四十三年乙卯，爲稟報謝恩使囘國事，遣法司王舅馬氏名護親方良豊到薩州。本年囘國。
本〔萬暦四十三〕年，爲稟明仙壽院住僧爭訟事，遣馬氏中城親雲上良時六月到薩州。八月囘國。
〔萬暦〕四十四年丙辰，爲十年質事，遣尚豊公佐敷王子朝昌到薩州。其冬任攝政，囘國。
〔萬暦〕四十五年丁巳，爲年頭使事，遣向氏東風平親方朝香到薩州。事竣囘國。
本〔萬暦四十五〕年，爲使者事，遣向氏具志川按司朝安到薩州。〔不知爲何事而使〕
〔萬暦〕四十六年戊午，爲賀家久公陞宰相事，遣尚氏具志頭王子朝誠到薩州。四月囘國。
本〔萬暦四十六〕年，爲伸禮意事，遣向氏越來親方朝首。春到薩州，其秋囘國。
泰昌元年庚申，爲弔祭惟新公薨事，遣馬氏伊計親雲上良徳到薩州。四月囘國。
本〔泰昌元〕年，爲弔祭國分御上薨事，遣章氏安谷屋親雲上正勝到薩州。翌年二月囘國。
本〔泰昌元〕年，爲稟報尚寧王薨、尚豊王即位事，遣法司毛氏讀谷山親方盛韶到薩州。翌年囘國。
天啓元年辛酉，爲謝尚豊王即位事，遣尚氏久米中城王子朝貞。七月到薩州，翌年四月囘國。
本〔天啓元〕年，爲使者事，遣尚氏具志頭築登之親雲上朝壽到薩州。【月日不傳，未知爲何事而使】
〔天啓〕二年壬戌，爲年頭使事，遣毛氏兼城親雲上榮明到薩州。其秋囘國。
〔天啓〕三年癸亥，爲年頭使事，遣毛氏豊見城親方盛良到薩州。本年囘國。
〔天啓〕四年甲子，爲年頭使事，遣向氏具志川按司朝安。正月到薩州，五月囘國。
本〔天啓四〕年，爲年頭使事，遣夏氏幸地親方賢盈、閔氏喜安入道蕃元等到薩州。〔月日不傳〕
本〔天啓四〕年，爲捷報蕭指揮來臨事，遣東氏座波里之氏親雲上政貞到薩州。十月囘國。
〔天啓〕五年乙丑，爲年頭使事，佐敷理合赴薩州。奈指揮未回，由是先遣稻福，聊抒年頭之禮。【月日未傳】
本〔天啓五〕年，爲年頭使事，遣佐敷到薩州。【未傳姓名並月日】
〔天啓〕六年丙寅，爲年頭使事，遣法司孟氏今歸仁親方宗能到薩州。【月日不傳】
本〔天啓六〕年，爲稟報貢船囘國，海上逃乎賊難事，遣才府津花波到薩州。【未傳姓名並月日】
本〔天啓六〕年，爲國質事，遣向氏東風平按司朝易到薩州，至戊辰年囘國。
本〔天啓六〕年，爲恭候家久公久在江府事，遣毛氏豊見城親方盛良到薩州。十一月囘國。
本〔天啓六〕年，爲弔祭西之丸公薨事，遣翁氏照屋親雲上盛忠。正月到薩州，十月囘國。
本〔天啓六〕年，爲請乞鳩目錢事，遣柳氏山城親雲上康延到薩州。事竣囘國。
本〔天啓六〕年，爲稟報滯閩貢船一隻囘國事，遣阿氏富盛里主守通。二月初九日到薩州，其冬囘國。
〔天啓〕七年丁卯，爲年頭使事，遣向氏眞壁親方朝長到薩州。翌年囘國。
本〔天啓七〕年，爲賀家久公陞中納言事，遣尚氏金武王子朝貞。二月到薩州，十月囘國。
崇禎元年戊辰，爲再乞琉球一紙目録事，遣波上山頼翁法印、年頭使向氏玉城親方朝智。二月到薩州，十月十八日囘國。【一紙目録，原在本國。偶爲逆徒被盜，故遣使以請。】
本〔崇禎元〕年，爲捷報閔指揮來告皇帝登極事，遣屋宜到薩州。【未傳姓名並月日】
本〔崇禎元〕年，爲恭候家久公在江府事，遣客氏儀間金城親雲上義隆到薩州。其秋囘國。【月日不傳】
〔崇禎〕二年己巳，爲年頭使事，遣毛氏中城親方安續。春到薩州，其秋囘國。
本〔崇禎二〕年，爲謝恩事，遣尚氏金武王子朝貞到薩州。先是，琉球總高內，現有不足，而毎年湊補六千餘石之賦稅以納薩州。此時被免湊補，故遣朝貞以謝。【月日不傳】[1]
本〔崇禎〕三年庚午，爲年頭使兼三年詰事，遣法司向氏國頭親方朝致到薩州。至壬申年囘國。
本〔崇禎三〕年，爲恭候黃門公請待將軍事，遣稻福到薩州。【未傳姓名並月日】
本〔崇禎三〕年，爲「稟報勅使將臨本國並貢船貨物，請乞明春遣和船二隻而搬運；兼請醫師，以療治尚恭公浦添王子之病」事。遣莊氏幸喜親雲上宗倫到薩州。其秋，同醫師道意囘國。
〔崇禎〕四年辛未，爲弔祭尚恭公浦添王子事，太守公遣昌林寺和尚，賜香奠銀三十枚。
本〔崇禎四〕年，爲年頭使，兼賀請待將軍並忠元公賀禮；且恭候太守公久在江府事。遣向氏平安座親雲上朝上到薩州。本年秋囘國。
〔崇禎〕五年壬申，爲年頭使事，遣向氏豊見城按司朝榮。二月到薩州，十月二十九日囘國。
本〔崇禎五〕年，爲年頭使事，遣向氏羽地按司朝泰。二月到薩州，十月囘國。
本〔崇禎五〕年，爲年頭使事，遣馬氏國頭按司正彌到薩州。翌年秋囘國。
本〔崇禎五〕年壬申，爲賀綱久公誕生事，遣向氏久米具志川王子朝盈。十月到薩州，隨太守公；翌年二月到江府；五月回到薩州；八月囘國。
〔崇禎〕六年癸酉，爲捷報冊封使來臨事，遣錢氏高安築登之親雲上眞興。四月到薩州，本年囘國。
〔崇禎〕七年甲戌，爲謝「禮待勅使者，原出太守公之恩」事，遣尚文公佐敷王子朝益。春到薩州。此時太守公扈從將軍，在二條城。即赴京都，見朝將軍家康公並中納言家久公。禮式全竣，其冬囘國。
本〔崇禎七〕年，爲年頭使事，遣尚氏金武王子朝貞。二月到薩州，隨尚文公上京；十二月囘國。〔兼任大傳〕
本〔崇禎七〕年，爲恭候太守公在京都，兼賀光久公出痘事，遣孫氏宇根親雲上嗣盛到薩州。本年囘國。
本〔崇禎七〕年，爲稟報勅定本國二年一貢事，遣儀保到薩州。【本國往昔毎歳一貢，後亦五年一貢。去年題請，蒙允二年一貢。】
本〔崇禎七〕年，爲問安尚文公佐敷王子朝益在薩州事，遣阿氏津堅親雲上守滿到薩州。本年囘國。
〔崇禎〕八年乙亥，爲年頭使事，遣毛氏讀谷山親方盛宜到薩州。十一月囘國。
本〔崇禎八〕年，爲慰問江府火災事，先遣蒙氏糸數里之氏親雲上宗正到薩州。【月日不傳】
〔崇禎〕九年丙子，爲年頭使事，遣向氏奧中村渠親雲上朝守。五月到薩州，十一月囘國。
〔崇禎〕十年丁丑，爲年頭使，兼候家久公貴恙事，遣尚氏具志川王子朝盈。三月到薩州，十一月囘國。
本〔崇禎十〕年，爲賀「家久公久在江府，回到薩州」事，遣向氏神谷親雲上朝暢。正月到薩州，四月囘國。
本〔崇禎十〕年，爲稟報貢船未回，且明春將遣探船事，先遣麻氏儀間築登之眞時。翌年正月到薩州，二月囘國。
本〔崇禎十〕年，爲護送南蠻人並器物事，遣顧氏東風平築登之親雲上助光，同有馬左近、渡慶次掟，並百姓五名到薩州，轉送長崎。翌年囘國。【渡慶次村有南蠻人一名，密密上岸。且埋藏器物於水濱，而其蠻船，竟不知去處】
〔崇禎〕十一年戊寅，為年頭使事，遣金氏具志頭親方朝房。正月到薩州，十月囘國。
本〔崇禎十一〕年，爲問候島原合戰事，先遣葉氏浦崎親雲上兼久。二月到薩州，三月二十一日囘國。
本〔崇禎十一〕年，爲恭候家久公貴恙，且島原一戰事，遣尚氏金武王子朝貞。二月十五日到薩州，六月囘國。
本〔崇禎十一〕年，爲慰問家久公薨事，先遣麻氏與儀里之氏親雲上盛庸到薩州。十月囘國。
本〔崇禎十一〕年，爲慰問並弔祭家康公薨事，遣向氏勝連按司朝盈、圓覺寺復岩長老。四月到薩州，十月囘國。
本〔崇禎十一〕年，爲慶賀光久公承祧事，遣尚氏北谷王子朝秀、法司毛氏豊見城親方盛良，六月到薩州。朝秀翌年十月囘國。盛良公事已多，留在薩州。至壬午九月囘國時，破船而死。
本〔崇禎十一〕年，爲稟明中國貿易甚難事，遣符氏多嘉良親雲上宗常、平氏福地親雲上重陳到薩州。十一月囘國。
本〔崇禎十一〕年，爲稟明被騙貿易銀兩事，遣向氏島尻中城親雲上朝壽到薩州。即朝壽放於向島。至壬午年，薨免囘國。
丙子〔崇禎九〕年，正議大夫林國用赴閩上京。時朝壽爲貿易事，奉使入閩。奈是歳，大和公銀十萬兩、琉球公銀二萬兩，共計十二萬兩，令買絲綢等物。朝壽預知近來貿易至難。而今以白銀十二萬兩，令買貨物，此其非力之所能及。再三固辭，而不被許，帶銀到閩。但見海賊甚多，而外國通商，亦以嚴禁。當是之時，無謀可施。其所帶銀兩，將就帶回。司價僉曰「琉球官員，往商人家，密看絲綢，寄置牙行。當臨行時裝載貢船，事輙可成」雲。由是役與司價自往商人家，揀看絲綢。明白固封，寄在他家。其銀立券字與商人，其絲綢等物，漸漸搬移，而收三分之一。偶有人告狀，商人被拿捕。絲綢被奪，皆送收官府。故司價遁去以避罪。於是要討収本銀，留滯於閩。然而不能討収。至戊寅〔崇禎十一〕六月回國，稟明此事。
本〔崇禎十一〕年，為「稟明宮古八重山法制，並査切支丹宗」事，遣向氏浦添親方朝利到薩州。十二月二十一日回國時，破船而死。
〔崇禎〕十二年己卯，爲年頭使事，遣向氏讀谷山按司朝宗。二月到薩州，十月囘國。
本年〔崇禎十二年〕，爲進香黃門琴月公【家久公】一周忌之事，遣馬氏棚原親雲上良正到薩州。九月囘國。
本年〔崇禎十二年〕，爲請寛朝壽「所帶銀兩討収以償還年期」事，遣馬氏大里親方良安、向氏儀保親雲上朝末到薩州。朝末十一月初五日病死，馬氏大里親方良安其秋囘國。
本年〔崇禎十二年〕，爲恭候光久公久在江府事，遣毛氏讀谷山里之子親雲上盛代。五月十八日到薩州，其秋囘國。
本年〔崇禎十二年〕，爲護送異國人事，遣文氏宜壽次親雲上孝興，筆者明氏美里親雲上長治，波照間首里大屋子、平田與人等。六月到薩州，翌年三月二十七日囘國。【異國人二名，坐駕小舟一隻，飄到八重山島波照間村】
本年〔崇禎十二年〕，爲賀太守公囘到薩州事，遣紅氏我謝築殿正安。六月到薩州，八月囘國。
崇禎十三年庚辰，爲年頭使事，遣向氏豊見城按司朝榮。二月初九日到薩州，十月十八日囘國。
本年〔崇禎十三年〕，爲稟報「査明飄至八重山異國人之由」事，遣向氏賀數親雲上朝充。夏到薩州，其秋囘國。【中國人十二名、南蠻人六十五名，坐駕海船一隻，飄到八重山糸數村。撞巖擱破而淹斃外，中國人二名、南蠻人三名浮水上岸。即遣使査明，而事竣歸朝】
本年〔崇禎十三年〕，爲訃聞尚豊王薨事，先遣潘氏伊差川築殿齊通。五月到薩州，本年囘國。
本年〔崇禎十三年〕，爲稟明尚賢王即位事，遣尚氏具志川王子朝盈、向氏越來親方朝上。七月到薩州，翌年十一月囘國。
本年〔崇禎十三年〕，爲進香琴月公三年囘忌事，遣阿氏阿波根親雲上守眞。四月初三日到薩州，十一月二十四日囘國。
本年〔崇禎十三年〕，爲護送玄也事，遣座喜味到薩州。【姓名不傳，薩州人，居住球國。時有人將玄也，學鬼利死丹法，告於薩州。由是薩州下命，審問玄也。然而未明白，與在番奉行相議，而解送焉】
本年〔崇禎十三年〕，爲護送飄到南蠻人三名、中國人二名事，遣馮氏石川築殿清苗、與那嶺【竊按《陶氏家譜》「本年，照屋築殿全賢爲護送南蠻人事，奉命到薩州」雲爾。由是孝之：照屋赴薩州時，改名與那嶺也耶。歴代已久，不可得而詳】赴薩州。因無順風，滯在大島。再遣智氏船越築殿武則到彼島，同清苗相議：毎小舟乙隻，裝載南蠻人一名。翌年二月十五日到薩州，轉送長崎。本年囘國。
崇禎十四年辛巳，爲年頭使事，遣馬氏伊計親方良徳到薩州。五月初二日囘國。
本年〔崇禎十四年〕，爲捷報飄到八重山南蠻人開洋已去事，遣牛氏又吉築殿秀通到薩州。事竣囘國。
崇禎十五年壬午，爲年頭使，兼三年詰事，遣法司章氏宜野灣親方正成到薩州。至甲申冬，囘國。【三司官一員，留在薩州三年，自此而始】
本年〔崇禎十五年〕，爲弔祭島津式部頭卒事，遣惠氏久高親雲上友氏到薩州。八月初三日囘國。
本年〔崇禎十五年〕，爲捷報飄到八重山南蠻人之由事，遣廣氏友寄築殿宗報。五月到薩州，事竣囘國。【中國人、南蠻人坐船一隻，庚辰年五月飄到八重山。數次乞米而不肯給，密上田圃，盜取稻米等物。即令島人以爲看守焉。就擄島人二名，以求米粟。無奈之何，送米四斛，以贖其人。即見還免，屢上岸，騒擾地方。由是捷報薩州。其冬，太守公遣澁谷四郎左衞門、喜入吉兵衞，同向氏讀谷山按司朝宗、章氏宜野灣親方正成、馬氏大里親方良安、毛氏新城親雲上安成等，坐海船赴彼島。本年〔崇禎十五年〕七月，南蠻人當開船時，打殺島人一名，且剏一婦女。而開洋已去，澁谷氏等辛巳春到彼島，已經査驗，其夏歸回。故遣使以稟報】
本年〔崇禎十五年〕，爲稟報貢船一隻未回，且明春將遣探船事，遣郭氏津花波築殿正徳。十月初四日到薩州，翌年三月囘國。
本年〔崇禎十五年〕，爲稟報異國小舟一隻飄來宮古島事，遣毛氏澤岻親方安則到薩州。其秋囘國。
本年〔崇禎十五年〕，爲謝尚賢王即位事，遣向氏久米中城親雲上朝至。四月到薩州，八月囘國。
〔崇禎〕十六年癸未，爲年頭使事，遣毛氏池城親方安續到薩州。十月二十日病卒。
本年〔崇禎十六年〕，爲呈覽審問案事，遣宜壽次到薩州。【姓名未傳。去年，有八重山婦女二人毒害湯田長右衞門，即放於獄中，以便審問。今亦令在番，並彼島酋長，再爲審問，而其婦女一人若無罪。由是以審問案呈覽】
本年〔崇禎十六年〕，爲賀家綱公【將軍長子】誕生事，遣尚氏金武王子朝貞。五月到薩州，隨太守公。翌年夏到江府。其冬囘國。
本年〔崇禎十六年〕，爲謝尚賢王即位，兼賀又三郎公元服事，遣馬氏國頭王子正則。五月到薩州，隨太守公。翌年夏到江府。其冬囘國。
順治元年甲申，爲年頭使，兼三年詰事，遣法司馬氏大里親方良安。三月到薩州，丙戌十月囘國。
本年〔順治元年〕，爲進香琴月公七年囘忌事，遣毛氏保榮茂親雲上盛紀。三月到薩州，十月囘國。
本年〔順治元年〕，爲稟報大清定鼎事，遣向氏摩文仁親雲上朝征。七月十五日，那覇出船。陡逢颶風，破船而死。
〔順治〕二年乙酉，爲年頭使，兼謝將軍優待使臣，且寄賜品物事，遣向氏讀谷山按司朝宗。四月初十日到薩州，轉達翰書於江府。十月囘國。
本年〔順治二年〕，爲捷報花指揮來臨，兼請借金銀事，遣紅氏我謝築殿正安到薩州。五月囘國。
〔順治〕三年丙戌，爲年頭使，兼三年詰事。遣法司向氏國頭親方朝季到薩州。次年囘國。
本年〔順治三年〕，爲捷報閔指揮來臨事，遣能氏石川里之子宜秀。六月到薩州，本年囘國。
本年〔順治三年〕，爲「請免八重山在番奉行賦銀，並法司三年詰；兼請運糧船出洋擱破，損係薩州」事，遣向氏平安座親方朝暢。七月到薩州，翌年三月囘國。【王令國相等寄書阿多內膳正以題請，而家老不肯聽。有一日，馬氏正則侍宴光久公時竊奏。公深嘉正則忠順之誡，蒙充此三條事】
本年〔順治三年〕，爲稟明隆武相戰未治，以止遣發中國貿易銀兩事，遣顧氏具志親雲上助光。九月屢次開船。因無順風，翌年二月到薩州，赴江府。九月囘國。
本年〔順治三年〕，爲呈覽本國地圖事，遣李氏與那嶺親雲上由恆、東氏當山親雲上政尤。六月到薩州，十一月囘國。
本年〔順治三年〕，爲恭候光久公久在江府，囘到薩州事，遣石川築殿到薩州。【未知姓名並月日】
本年〔順治三年〕，爲稟報進貢費銀缺乏事，遣比賀子到薩州。【未知姓名並月日】
〔順治〕四年丁亥，爲「年頭使；兼謝蒙充法司三年詰；並八重山在番賦銀，且糧船擱破，損係薩州」事，遣向氏平安山親方朝充到薩州。翌年夏囘國。
本年〔順治四年〕，爲訃聞尚賢王薨，且報貢船未囘事，先遣任氏與那城築殿之忠重到薩州。翌年四月二十六日囘國。
順治五年戊子，爲年頭使事，遣阿氏具志頭親雲上守滿到薩州。至庚寅年囘國。【馬氏良益破船而死，由是留滯薩州而囘】
本年〔順治五年〕，爲稟明尚質王即位事，遣馬氏國頭王子正則、章氏宜野灣親方正成到薩州。九月二十日囘國。
本年〔順治五年〕，爲賀久平公【綱久公】婚禮，並犬追物事，遣向氏島添大里按司朝庸。五月到薩州，九月二十日囘國。
順治六年己丑，爲年頭使事，遣馬氏名護親方良益。三月二十九日，那覇開洋。陡遭颶風，破船而死。
本年〔順治六年〕，爲謝尚質王即位，於太樹公，並太守公事，遣尚氏具志川王子朝盈。五月到薩州，隨太守公；七月赴江府；十一月囘到薩州。翌年四月囘國。
本年〔順治六年〕，爲稟報大清定鼎事，長史金正春照屋親雲上、才府柳枝蕃牧志親雲上康延，自長崎直赴江府。翌年九月二十三日囘國。【甲申年，河南賊李自成，聚賊百萬，攻入京師。崇禎皇帝自縊煤山，身殉社稷。李自成以纂寳位，號大順。時山海關總兵呉三桂，已借大清兵十萬，直抵京師，殺盡賊類，奉弔崇禎皇帝。於是，大清世祖章皇帝遂登寳位，年號順治。弘光定位南京，終焉清朝所滅。亦隆武定位福建，特遣指揮閔邦基詔諭中山。因此　國王遣王舅毛泰久、長史金正春等入閩慶賀。公事全竣，出在琅崎外候風。時聞貝勒將軍攻滅隆武。金正春同通事鄭思善、火長陳初源共三員，始結髮髻，前住福州，拜謁貝勒將軍，稟明球國投誠之情。而後毛泰久等亦入福州，謁見貝勒將軍，深蒙褒嘉。貝勒將凱旋時，令球使朝覲。至丁亥年，起身上京，朝見皇帝，欽賜袍掛靴等項，並盛宴兩次。且命通事謝必振招撫國王。謝必振捧勅書，同球使囘到浦城縣。時山賊蜂起，然阻歸路，且海賊攻入福州，不能囘閩，至戊子年纔到福州。己丑年，附搭謝必振船，五虎開洋。陡遭颶風，飄到薩州山川。即太守公遣平田獵野助、桂下記等，訪問中國革鼎之事。又薩州遣官，護送長崎査驗。時金正春與柳枝蕃二員直赴江府，悉奏中國革鼎之事。次年抵國】
本年〔順治六年〕，爲稟報中國變亂之事，遣大夫蔡祚隆平川親雲上、才府杜氏小波藏親雲上良盈。七月十五日到薩州，赴江府。翌年四月囘國。
順治七年庚寅，爲年頭使事，遣馬氏神谷親雲上良理到薩州。翌年十月囘國。
本年〔順治七年〕，爲「賀綱貴公誕生，兼謝將軍優待使臣，且寄賜品物」事，遣馬氏兼城親方良正。五月到薩州，十一月囘國。
本年〔順治七年〕，爲進香琴月公十三囘忌事，遣葛氏座喜味親雲上秀名到薩州。事竣囘國。
本年〔順治七年〕，爲請寛償還銀兩年期事，遣法司向氏國頭親方朝季到薩州。翌年四月囘國。【閔指揮偶臨本國。時無備接待之資，無奈之何，寄書薩州，押當宮古、八重山，而借得銀九千兩。要期六年，以爲償還。然不能如期而還，故遣使以爲請寛】
順治八年辛卯，爲年頭使事，遣章氏瀬底親雲上正信到薩州。翌年冬囘國。
本年〔順治八年〕，爲捷報福建漳州船擱破八重山事，遣班氏我那覇築殿親雲上守榮，同花城與人七月二十七日到薩州，轉送長崎。翌年十月二十三日囘國。
順治九年壬辰，爲年頭使事，遣馬氏名護親方良紀。四月到薩州，翌年九月囘國。
本年〔順治九年〕，爲賀光久公陞少將、綱久公陞侍從事，遣向氏越來按司朝信。夏到薩州，其秋囘國。
本年〔順治九年〕，爲慰問將軍家光公薨事，遣金氏金武親方安實。四月二十五日到薩州，轉達書翰於江府；十月囘國。
本年〔順治九年〕，爲慶賀將軍家綱公膺襲封事，遣尚氏北谷王子朝秀。五月到薩州，翌年二月二十二日，病卒不達。又癸巳年，遣馬氏國頭王子正則。五月到薩州，隨太守公。九月十九日赴江府。翌年三月囘國。
本年〔順治九年〕，爲「捷報欽差討還明印，兼請乞遣慶賀使，並借金銀」事，遣毛氏澤岻親雲上安定。八月到薩州，翌年正月囘國。
十年癸巳，爲年頭使事，遣毛氏保榮茂親雲上盛紀。六月到薩州，翌年十月囘國。
本年〔順治九年〕，爲稟報「慶賀船囘國，梅花津外逃乎賊難而歸」事，遣章氏宜野灣親雲上正信，同大夫蔡時春安室親雲上、才府孫氏屋比久親雲上嗣元到薩州。翌年春囘國。
本年〔順治十年〕，爲護送前年飄到八重山漳州人三十六名事，遣長史鄭思善上原通事親雲上、在番筆者曹氏津波古築殿之親雲上慶均，同新納佐左衞門、竹內備前。六月二十日到薩州，轉送長崎。十月囘國。
〔順治〕十一年甲午，爲「年頭使，兼謝將軍優待使臣，並寄賜品物」事，遣毛氏屋富祖親方盛代。六月到薩州，轉達書翰於江府。翌年十月二十七日囘國。
〔順治〕十二年乙未，爲年頭使事，遣章氏安谷屋親雲上正房到薩州。十月二十二日囘國。
本年〔順治十二年〕，爲謝恩事，遣平氏當間親雲上重陳到薩州。原是，壬辰年，重陳寄書於阿多內膳正以題請，蒙允修造楷船三隻，毎年遣薩州。【月日不傳】
本年〔順治十二年〕。爲稟明謝恩貢物軍器，兼賀綱久公入部事，遣孫氏屋比久親雲上嗣元。數次開船，奈無順風。次年四月初一日到薩州，五月囘國。【向氏朝賢爲賀入部事，將到薩州，因無順風。越年，本國由是先使嗣元，以爲恭賀】
〔順治〕十三年丙申，爲年頭使事，遣馬氏國頭王子正則到薩州。十月囘國。
本年〔順治十三年〕，爲稟報「探船到梅花津外，聞海賊攻閩而囘」事，遣曁氏津花波親雲上喜體、陳初源東風平通事到薩州。十月囘國。
本年〔順治十三年〕，爲賀綱久公入部事，遣向氏勝連按司朝賢到薩州。十月二十一日囘國。
本年〔順治十三年〕，爲護送飄到八重山中國人男女三十一名事，遣長史梁應材大嶺親雲上、翁氏仲村渠築登之親雲上重昌，同喜島調兵衞、和田甚兵衞、八重山頭大濱親雲上。六月到薩州，轉送長崎。翌年十一月囘國。
〔順治〕十四年丁酉，爲年頭使事，遣傳氏安波根親雲上厚能。六月初九日到薩州，翌年十月十五日囘國。
本年〔順治十四年〕，爲慰問江府火災，兼賀光久公蒙賜安歇薩州事，遣毛氏眞壁親雲上盛有。五月到薩州，十一月囘國。
本年〔順治十四年〕，荷蒙太守公遣高崎五右衞門、山口仁兵衞賜本國掟條書。其冬到國。翌年六月，那覇開洋，赴薩州。
〔順治〕十五年戊戌，爲年頭使事，遣向氏羽地按司朝秀。六月初十日到薩州，庚子十月囘國。
〔順治〕十六年己亥，爲年頭使，兼賀綱貴公元服事，遣夏氏稻福親雲上賢道。六月十六日到薩州，十月二十二日囘國。【太守公在江府，賢道等不能交代，仍授向氏朝秀而囘來】
本年〔順治十六年〕，爲弔祭綱久公令堂薨事，遣馬氏新城按司正陳到薩州。其冬囘國。
本年〔順治十六年〕，爲謝太守公遣使賜本國掟條書，兼請免合力銀事，遣法司馬氏兼城親方良正。五月初十日到薩州，九月二十七日囘國。
〔順治〕十七年庚子，爲年頭使事，遣向氏越來親方朝誠。二月十四日到薩州，翌年秋囘國。
本年〔順治十七年〕，爲朝覲事，尚貞公中城王子朝周到薩州。禮式全竣，翌年冬囘國。
本年〔順治十七年〕，爲捷報王城囘祿事，遣曁氏津花波親雲上喜體。正月到薩州，四月囘國。
本年〔順治十七年〕，爲問安尚貞公中城王子朝周在薩州事，遣東氏知念親雲上政興。七月十五日到薩州，翌年四月初九日囘國。
本年〔順治十七年〕，爲捷報阿蘭陀船擱破八重山與那國事，遣梅氏長濱親雲上宗重、石垣與人、川平與人到薩州。翌年四月囘國。
〔順治〕十八年辛丑，爲年頭使事，遣向氏島尻大里親方朝誠。七月初八日到薩州，翌年九月二十八日囘國。
本年〔順治十八年〕，荷蒙太守公深恤王城囘祿，以免球國一年賦稅於兩年。
本年〔順治十八年〕，爲稟報王城囘祿，以建宮殿事，遣向氏羽地按司朝秀到薩州。翌年十一月囘國。
本年〔順治十八年〕，爲問安尚貞公中城王子朝周在薩州事，遣東氏座波親雲上政武。五月到薩州，九月二十九日囘國。
本年〔順治十八年〕，爲運送阿蘭陀拋物事，遣蔡氏島袋親雲上政相，同筆者大田清右衞門、入表首里大屋子到薩州，轉送長崎。九月囘國。
康熙元年壬寅，爲年頭使事，遣毛氏眞壁親雲上盛有。五月到薩州，十月二十五日囘國。
本年〔康熙元年〕，爲「謝尚貞公中城王子朝周入覲蒙禮待甚優，並被免球國一年賦稅」事，遣向氏摩文仁親方朝維。五月到薩州，九月囘國。
本年〔康熙元年〕，爲進香琴月公二十五年囘忌事，遣毛氏池城親雲上安憲。夏到薩州，其秋囘國。
〔康熙〕二年癸卯，爲年頭使事，遣毛氏具志頭親雲上安統到薩州。翌年九月囘國。
本年〔康熙二年〕，爲「捷報冊封使來臨，兼請乞貢物，並送勅使物件」事，遣顧氏上江洲親雲上助豐。七月二十八日到薩州，十月十一日囘國。
本年〔康熙二年〕，爲稟明「諭祭、開讀等禮全竣，並異國船擱破宮古島池麻外」事，遣毛氏保榮茂親方盛紀。八月到薩州，十月囘國。
本年〔康熙二年〕，爲稟明「福建海賊稍靖，而慶賀使囘國」事，遣戴氏前田築登之親雲上元親。八月到薩州，九月十五日囘國。【去癸巳年，慶賀使將歸本國。時福建賊船亂入港口，絶難往來，由是逗留中國。今年附搭王守備船而歸國】
本年〔康熙二年〕，爲運送飄來宮古島物件事，遣高氏今歸仁親雲上宗將、蔡氏小橋川親雲上由政，同附衆長倉源次、宮古在番、樂氏兼城親雲上永昌、岑氏與那城築登之親雲上宗治、居氏知念築登之方常，並宮古頭平良親雲上，七月到薩州，轉送長崎；十月囘國。【異國船擱破宮古島池麻西嶼，而無人死骸，但在大炮、鐵鈞等物於水中。即令民人撈獲，以爲運解】
〔康熙〕三年甲辰，爲年頭使事，遣馬氏國頭王子正則到薩州。翌年九月初十日囘國。
本年〔康熙三年〕，爲捷報冊封使囘去事，遣雍氏浦崎親雲上興憲。正月到薩州，四月二十一日囘國。
本年〔康熙三年〕，爲謝「禮待勅使者，原出太守公之恩」事，遣尚氏大里王子朝亮。七月十三日到薩州，翌年四月十九日囘國。
〔康熙〕四年乙巳，爲年頭使事，遣翁氏與那原親雲上忠義。五月十八日到薩州，翌年十一月十五日囘國。
本年〔康熙四年〕，爲稟報「癸卯年謝恩王舅囘國，並慶賀船擱破梅花津」事，遣夏氏具志川親雲上賢忠、勢頭紅氏伊野波親雲上正安。七月到薩州，十月囘國。
本年〔康熙四年〕，爲捷報中國船飄到本國事，遣眞氏與那覇築登之親雲上實繼到薩州。事竣囘國。
〔康熙〕五年丙午，爲年頭使事，遣翁氏小祿親雲上盛仲。六月初七日到薩州，翌年六月初七日病死。
本年〔康熙五年〕，爲賀綱久公翁主出嫁事，遣顧氏上江洲親雲上助豐。五月二十六日到薩州，九月囘國。
本年〔康熙五年〕，爲「護送慶賀船擱破時盜取金壺以毒人命，並係其事者九名」事，遣翁氏仲地親雲上重昌、曹氏津波古親雲上慶均、祿氏良安季寛。六月到薩州，十一月十五日囘國。
本年〔康熙五年〕，爲「護送係於盜取金壺以毒人命者十名」事，遣伊氏糸滿親雲上忠祐。八月初七日到薩州，十一月十五日囘國。【去甲辰年，慶賀船擱破梅花津。此時有人盜金壺，恐將敗露，竟以毒害人命。至丙午年春，令進貢使審問其事，略知犯法。毒害人命者，然不可得而詳。其夏，慶賀人員囘來。由是，忠祐帶係其謀事者赴薩州，以便審問】
六年丁未，爲年頭使事，遣毛氏池城親方安憲。六月初十日到薩州，翌年十一月初二日囘國。
本年〔康煕六年〕，為稟明事，遣尚氏大里王子朝亮。六月到薩州，翌年十月初七日回國。
本年〔康熙六年〕，爲讀誦中國囘文事，遣金元選多嘉良通事到薩州。至乙酉年秋囘國。
本年〔康熙六年〕，爲慰問江府火災事，遣向氏大工廻親雲上朝位。三月到薩州，十二月囘國。【兼任尚氏朝秀附役】
本年〔康熙六年〕，爲賀薩州翁主出嫁事，遣尚氏羽地王子朝秀。因無順風，翌年三月到薩州，十二月囘國。
〔康熙〕七年戊申，爲年頭使事，遣夏氏幸地親方賢道。六月初三日到薩州，翌年十月初七日囘國。
本年〔康熙七年〕，爲賀綱貴公元服，並陞四位侍従事，遣向氏金武按司朝興。七月十四日到薩州，翌年四月囘國。
本年〔康熙七年〕，爲訃聞尚質王薨事，先遣孫氏屋比久築登之親雲上嗣滿。十二月到薩州，翌年四月二十一日囘國。

