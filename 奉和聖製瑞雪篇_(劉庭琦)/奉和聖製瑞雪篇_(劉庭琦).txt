
紫宸飛雪曉裴回，層閣重門雪照開。
九衢皛耀浮埃盡，千品差池贄帛來。
何處田中非種玉，誰家院裏不生梅？
埋雲翳景無窮已，因風落地吹還起。
先過翡翠寶房中，轉入鴛鴦金殿裏。
美人含笑出聯翩，豔逸相輕鬬容止。
羅衣點著渾是花，玉手摶來半成水。
奕奕紛紛何所如，頓憶楊園二月初。
羞同班女高秋扇，欲照明王乙夜書。
姑射山中符聖壽，芙蓉闕下降神車。
願隨睿澤流無限，長報豐年貴有餘。

