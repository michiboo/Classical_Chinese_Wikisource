會稽吳詳者，少為縣吏，夜行至溪，見一女子，遂捉之宿；仍依寢，自明旦去。女贈詳以紫手巾，詳荅以白手巾。書鈔一百三十六　案御覽七百十六引作志怪其文較略
　　將軍王果，昔為益州太守，路經三峽，船中望見江岸石壁千丈，有物懸之在半崖，似棺槨，令人緣崖，就視，乃一棺也。發之，二字依御覽引補骸骨存焉。有石誌云：御覽引作銘曰『三百年後水漂我，欲及長江垂欲墮；欲墮不墮遇王果。』果視銘愴然云：『數百年前知我名，如何捨去？』因留為營歛葬埋，設祭而去。李瀚蒙求注中引神怪志御覽五百五十九同
