
自初賓上國，乃到鄒人鄉。 
曾點與曾子，俱升闕里堂。 
武皇恢大略，逸翮思寥廓。 
三居清憲臺，兩拜文昌閣。 
為道既貞信，處名猶謇諤。 
鐵柱勵風威，錦軸含光輝。 
夜聞持簡立，朝看伏奏歸。 
洞門清珮響，廣路玉珂飛。 
驤首入丹掖，摶空趨太微。 
絲綸逢聖主，出入飄華組。 
愔愔宿帝梧，侃侃居文府。 
海內語三獨，朝端謀六戶。 
善計在弘羊，清巖歸仲舉。 
侍郎跨方朔，中丞蔑周處。 
天眷擇循良，惟賢降寵章。 
分符指聊攝，為政本農桑。 
籍籍歌五褲，祁祁頌千箱。 
隨車微雨灑，逐扇清風颺。 
既以遷列國，復茲鄰帝鄉。 
褰帷乃仍舊，坐嘯非更張。 
居敬物無擾，履端人自康。 
薄遊出京邑，引領東南望。 
林晚鳥雀噪，田秋稼穡黃。 
成皋天地險，廣武征戰場。 
道喪苦兵賦，時來開井疆。 
霏霏渠門色，晻晻制巖光。 
徒念京索近，猶悲溱洧長。 
大明潛照耀，淑慝自昭彰。 
昔歲幸西土，今茲歸洛陽。 
同焉知鄭伯，當輔我周王。

