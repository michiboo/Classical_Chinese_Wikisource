
書是君子之藝，程、朱亦不廢。我於此有功，今為盡言之：先學間架，古人所謂結字也，間架既明，則學用筆。間架可看石碑，用筆非真跡不可。結字晉人用理，唐人用法，宋人用意。用理則從心所欲不逾矩，因晉人之理而立法，法定則字有常格，不及晉人矣。宋人用意，意在學晉人也。意不周幣則病生，此時代所壓。趙松雪更用法，而參以宋人之意，上追二王，後人不及矣。為奴書之論者不知也。唐人行書皆出二王，宋人行書多出顏魯公。趙子昂雲：用筆千古不變。隻看宋人亦妙，唐人難得也。蔡君謨正書有法無病，朱夫子極推之。錐畫沙、印印泥、屋漏痕，是古人秘法。薑白石雲：不必如此。知此君憒憒。黃山谷純學瘞鶴銘，其用筆得於周子發，故遒健。周子發俗，山穀胸次高，故遒健而不俗。近董思白不取遒健，學者更弱俗，董公卻不俗。
虞世南能整齊不傾倒。歐陽詢四面停勻，八方平正。此是二家書法妙處，古人所言也。歐書如淩雲台，輕重分毫無負，妙哉！歐公一片神骨，極有作用，倚牆靠壁，便不是。巉子山一流人有牆壁，所以不好。薑立綱尤俗。
餘見歐陽信本行書真跡，及皇甫君碑，始悟定武蘭亭全是歐法。薑白石都不解。
董宗伯雲：王右軍如龍，李北海如象；不如雲王右軍如鳳，李北海如俊鷹。當學蔡君謨書，欲得字字有法，筆筆用意。又學山穀老人，欲得使盡筆勢，用盡腕力。又學米元章，始知出入古人，去短取長。
薦季直表不必是真跡，亦恐是唐人臨本。使轉縱橫，熟視殆不似正書，徐季海似學此也。
漢人分書不純方，唐人分書不純扁，王司寇誤論，隻看孝經與勸進碑爾。顧雲美雲：唐人分書極學漢人。此論佳，可破惑者。
八分書隻漢碑可學，更無古人真跡。近日學分書者乃雲：碑刻不足據。不知學何物？
漢人分書多剝蝕，唐人多完好。今之昧於分書者多學碑上字，作剝蝕狀，可笑也！虞世南廟堂碑全是王法，最可師。
貧人不能學書，家無古跡也。然真跡隻須數行便可悟用筆。間架規模，隻看石刻亦可。
學草書須逐字寫過，令使轉虛實一一盡理，至興到之時，筆勢自生。大小相參，上下左右，起止映帶，雖狂如旭、素，鹹臻神妙矣。古人醉時作狂草，細看無一失筆，平日工夫細也。此是要訣。
薑白石論書，略有梗概耳。其所得絕粗，趙松雪重之，為不可解。如錐畫沙，如印印泥，如古釵腳，如壁拆痕，古人用筆妙處，白石皆言不必。然又雲：側筆出鋒。此大謬。出鋒者末銳不收。褚雲透過紙背者也，側則露鋒在一麵矣。
顏書勝柳書，柳書法卻甚備，便初學。
古人作橫畫，如千里陣雲。黃山谷筆從畫中起，回筆至左頓腕，實畫至右住處，卻又轉，正如陣雲之遇風，往而卻回也。運腕太疾，起處有頓筆之跡。今人於起處作點，殊失勢也。
餘教童子作書，每日隻學十字，點畫體勢須使毫髮畢肖，百日以後便解自作書矣。
張長史雲：小字展令大，盡筆勢為之也。大字蹙令小，遏鋒藏勢，使間架有餘也。今廣平府有顏魯公儀門字，門字小，儀字大，卻相稱，殊不見有異，奇跡也。左去吻，右去肩，歐陽蘭台不用此法。
東坡談書皆篤論，過於黃、米。米老喜作快口語，不知者執之，多為所誤。山穀隻自言其所得耳。畫有南北，書亦有南北。
晉人盡理，唐人盡法，宋人多用新意，自以為過唐人，實不及也。婁子柔先生雲：米元章好割截古跡，有書賈俗氣。名言也。
東坡書有病筆，唐人無此。顏魯公書磊落嵬峨，自是台閣中物。米元章不喜顏正書，至今人直以為怪矣。
子字分書，橫畫不飛，倚人直筆，不向左挑起。人字加三撇，是古升字。
黃長睿疑智果書不真，此不習南朝書法也。歐陽公不信遺教經，東坡殊不以為然。宋人蔡君謨書最佳，今人不重，隻緣不學古耳。
書法無他秘，隻有用筆與結字耳。用筆近日尚有傳，結字古法盡矣。變古法須有勝古人處，都不知古人，卻言不取古法，直是不成書耳！
餘見東坡、子昂二真跡，見坡書點畫學顏魯公，體勢學李北海，風卷雲舒，逼之若將飛動。趙殊精工，直逼右軍，然氣骨自不及宋人，不堪並觀也。坡書真有怒猊抉石、渴驥奔泉之態。徐季海世有真跡，不知視此何如耳。
坡公少年書圓覺經，小楷直逼季海。見老泉一書，亦學徐浩。山穀稱東坡學徐季海。蘇斜川卻雲：不然。我信山穀。
作書須自家主張，然不是不學古人，須看真跡，然不是不學碑刻。唐人用法謹嚴，晉人用法瀟灑，然未有無法者，意即是法。本領者將軍也，心意者副將也。本領極要緊，心意附本領而生。
邑人嚴道普名澤，家藏右軍二謝帖。或誚之曰：誰見右軍執筆作此字？餘曰：能作此字即是右軍，使右軍不能作此字，我亦不重右軍。
秦權上字，秦之隸書，乃篆之捷也。與今正書不同，然非分書也。蓋隸書本如此，後漸變為今正書耳。歐公以此似今八分，遂呼漢人分書為隸，既知其不同，且疑薛尚功摹之失體，誤也。
今人作正書是鍾、王法，然鍾、王古字亦多與今不同。世傳六朝、唐初碑上字分隸相雜，疑當時正書如此。至唐中葉以後，始變如今法。後人純學鍾、王也。右軍正書多古字，東方朔畫讚「序」字作「厚」，樂毅論「殺」字、「抃」字，黃庭經「耶」字，遺教經「」字，今皆不行。今人所用隻是宋、元體。曹娥碑猶古，陝西傳摹，盡去之矣。古人作小正書，與碑板誥命書不同。今人用碑板上大字作小正書，不得體也。祝希哲常痛言之。
唐人碑板刻手亦有工拙，然勝於宋人。不習二王，下筆便錯。此名言也。
魯公書如正人君子，冠佩而立，望之儼然，即之也溫。米元章以為惡俗，妄也，欺人之談也。
顏書要畫中有筋，其用筆與徐季海父子相同。多寶塔是少年時書，點畫皆有法。不知者學之，正如布算相似，須要看他墨酣意足處，與朱巨川誥參看最得。
書至成時，神奇變化，出沒不窮。若功夫淺，得少為足，便退落，如嚴天池二、三十歲好，後來便可厭，隻為從前功夫不多也。大略初學時多可觀，後來不學，便不成書耳。
宋人作書多取新意，然意須從本領中來。米老少時如集字，晚年行法亦不離楊少師、顏魯公也。本領精熟，則心意自能變化。
字有二法：一曰用筆。汝用筆疏硬而骨枯，非法也。看楷書，便知血脈處極細而有筆意也。二曰布置。左右向背，上下承蓋，半闊半細，半高半低，分間架在布白處，汝毫無法，但直寫而無意，不成字也。布置用筆，千古講之者多矣。趙子昂專言此，汝可尋思。
凡學書千字文少不得，（簡緣雲：千字文是將右軍字湊成，智永臨寫八百本，非永書也。）此是右軍舊法，得此便有根本。如二王法帖，隻是影子，惟架子尚在，可觀耳。書有二要：一曰用筆，非真跡不可；二曰結字，隻消看碑。要知結字之妙，明朝人書，一字看不得。看了誤人事。行書法二王起便是頭路。真行用羲之法，以小王發其筆性。草書全用小王。大草書用羲之法。如狂草學旭，不如學素。此吾法也。教人作書，吾便於柳法。
二謝書隻學趙，自餘一步不窺，所以全不合古法也。然用筆如錐畫沙，細而有姿媚，汝短處正在此，不可不用功也。若死學柳書，其病亦正同耳。悟得柳公學古處，二王、歐、虞、褚、薛，打做一團方好也。簡緣雲：盡情吐露。至囑。以上三劄答無咎。學書當有晉人法，看石刻亦不易，所謂差之毫厘，謬以千里也。
趙文敏為人少骨力，故字無雄渾之氣，喜避難，須參以張從申、徐季海方可。季海筋在畫中，晚年有一種如渴驥奔泉之勢，老極！所以熟而不俗。張書古甚，拙處人不知其妙也。
顏行如篆如籀，蘇米皆學之，最宜留心。
作法書多失體，布置勻直少勢。鍾公雲：點不變謂之布掞，畫不變謂之布算，最是大忌。如「真」字中三筆須不同，「佳」字左倚入向右，右四畫亦要俯仰有情。今俱如算子，大似無講貫也。日來作虞法，覺其和緩寬裕，如見大人君子，全得右軍體。今日刻本黃庭多不是，但惜不見原本，字畫俯仰處甚遒，翻多失之，與永師千文看方得。（與無咎。）
米顛作顏行，兼用楊景度，有散仙入聖之致。坡公須帶二徐。本領千古不易，用筆學鍾，結字學王。
晉人循理而法生，唐人用法而意出，宋人用意而古法具在。知此方可看帖。用意險而穩，奇而不怪，意生法中，此心法要悟。
行書右軍止有蘭亭及官奴帖，獻之辭中令表。米元章雲：但取聖教序學之，更學右軍諸劄，使大小相雜，便成書。此言甚有會。然蘭亭、官奴，字無大小，正如唐人碑上字耳。
唐人多兼二王，張從申所雲：右軍風規，下筆斯在者也。然今所存頗似大令。徐季海有筋骨，如渴驥奔泉，怒猊抉石。東坡雲：細筋入骨。無人知此言極妙，米海嶽以為過老詆之，偏見也。米、黃論書殊不及坡，然今人多信米。米、黃俱好為快語，非篤論也。我嚐謂蘇、黃論詩，米元章論書，不為無見，但抑揚太過，使人不樂聞耳。
趙子昂用筆絕勁，然避難從易，變古為今，用筆既不古，時用章草法便拙。當其好處，古今不易得也。近文太史學趙，去之如隔千里，正得他不好處耳。枝山多學其好處，真可愛玩，但時有失筆別字。董宗伯全不講結構，用筆亦過弱，但藏鋒為佳，學者或不知。董似未成，字在文下。
趙松雪出入古人，無所不學，貫穿斟酌，自成一家。當時誠為獨絕也。自近代李禎伯創奴書之論，後生恥以為師，甫習執筆便羞言模仿古人。晉、唐舊法於今掃地矣。松雪正是子孫之守家法者，爾詆之以奴，不已過乎！但其立論欲使字形流美，又功夫過於天資，於古人蕭散廉斷處，微為不足耳。如禎伯書，用盡心功，視古人何如哉？
學前人書從後人入手，便得他門戶；學後人書從前人落下，便有把。（簡緣雲：語無滲漏。）汝學趙松雪，若從徐季海、李北海入手，便古勁可愛。見汝行書如挽秋蚓，意不喜之。汝學顏公大署書，乃有似東坡處。此從上學下也。汝作多寶塔體，多用死筆，所以不好。要看他活處，如「見」字、「有」字，橫處全無俯仰，如一張梯，此一失也。小處用功便不死。（與無咎。）
學古人書不可失其本趣，如近世王履吉書，行草學孫過庭，全失過庭意；正書學虞，全不得虞筆。虞雲：先臨告誓，後寫黃庭。夫子廟堂碑全似黃庭，履吉不知也。過庭與右軍，殆無別矣。履吉多險怪，全無右軍體，白雀帖尤惡。
本領者，將軍也。心意者，副將也。所謂本領，隻是規模古人，然須有取捨，不得巧拙兼效；雖欲博涉諸家，然須得通會，不可今古雜出。唐人尚法，用心意極精。宋人解散唐法，尚新意，而本領在其間。米元章書如集字是也，至蔡君謨則點畫不苟矣。坡公立論，亦雅推君謨。
作字惟有用筆與結字，用筆在使盡筆勢，然須收縱有度。結字在得其真態，然須映帶勻美。



