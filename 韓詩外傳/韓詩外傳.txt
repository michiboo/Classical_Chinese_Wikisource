漢韓嬰撰。嬰，燕人。文帝時為博士，武帝時至常山太傅。《漢書·藝文誌》有《韓故》三十六卷、《韓內傳》四卷、《韓外傳》六卷、《韓說》四十一卷。歲久散佚。惟《韓故》二十二卷，《新唐書》尚著錄，故劉安世稱嘗讀《韓詩·雨無正篇》。然歐陽修已稱今但存其《外傳》，則北宋之時，士大夫已有見有不見。範處義作《詩補傳》在紹興中，已不信劉安世得見《韓詩》，則亡在南、北宋間矣。惟此《外傳》，至今尚存。然自《隋誌》以後，即較《漢誌》多四卷，蓋後人所分也。其書雜引古事古語，證以《詩》詞，與《經》義不相比附，故曰《外傳》。所采多與周秦諸子相出入。班固論三家之《詩》稱其「或取《春秋》、采雜說，咸非其本義」，殆即指此類歟？中間阿谷處女一事，洪邁《容齋隨筆》已議之。他如稱彭祖名並堯禹，稱長生久視，稱天變不足畏，稱《韶》用干戚，稱舜兼二女為非，稱荊蒯芮仆不恆其德，語皆有疵。謂柳下惠殺身以成信，謂孔子稱禦說恤民，謂「舜生於鳴條」一章為孔子語，謂輪扁對楚成王，謂冉有稱吳、楚、燕、代伐秦王，皆非事實。顏淵、子貢、子路言誌事與申鳴死白公之難事，皆一條而先後重見，亦失簡汰。然其中引荀卿《非十二子》一篇，刪去子思、孟子二條，惟存十子，其去取特為有識。又繭絲、卵雛之喻，董仲舒取之為《繁露》。君群王往之訓，班固取之為《白虎通》精理名言，往往而有，不必盡以訓詁繩也。是書之例，每條必引《詩》詞，而未引《詩》者二十八條；又「吾與汝」一條，起無所因：均疑有闕文。李善註《文選》，引其孔子升泰山觀易姓而王者七十餘家事及漢臯二女事，今本皆無之，疑並有脫簡。至《藝文類聚》引雪花六出之類，多涉訓詁，則疑為《內傳》之文，傳寫偶誤。董斯張盡以為《外傳》所佚，又似不然矣。

