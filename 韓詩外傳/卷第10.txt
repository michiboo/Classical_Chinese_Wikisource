上一篇　回目錄
齊桓公逐白鹿，至麥丘，見邦人曰：「爾何謂者也？」對曰：「臣麥丘之邦人。」桓公曰：「叟年幾何？」對曰：「臣年八十有三矣。」桓公曰：「美哉壽也！」與之飲。曰：「叟盍為寡人壽也？」對曰：「野人不知為君王之壽。」桓公曰：「盍以叟之壽祝寡人矣！」邦人奉觴再拜曰：「使吾君固壽，金玉之賤，人民是寶。」桓公曰：「善哉祝乎！寡人聞之矣，至德不孤，善言必再，叟盍復之。」邦人奉觴再拜曰：「使吾君好學而不惡下問。賢者在側，諫者得入。」桓公曰：「善哉客乎！寡人聞之，至德不孤，善言必三，叟盍復之。」邦人奉觴再拜曰：「無使羣臣百姓得罪於吾君，亦無使吾君得罪於羣臣百姓。」桓公不說曰：「此一言者，非夫前二言之祝，叟其革之矣。」邦人瀾然而涕下，此一言者，夫前二言之上也。臣聞子罪得於父，可因姑姊妹而謝也，父乃赦之。臣得罪於君，可使左右而謝也，君乃赦之。昔者桀得罪湯，紂得罪於武王，此君得罪於臣也，至今未有為謝者。」桓公曰：「善哉！寡人賴宗廟之福，社稷之靈，使寡人遇叟於此。」扶而載之，自御以歸，薦之於廟而斷政焉。桓公之所以九合諸侯，一匡天下，不以兵車，非獨管仲也，亦遇之於是。《詩》曰：「濟濟多士，文王以寧。」
鮑叔薦管仲曰：「臣所不如管夷吾者五。寬惠柔愛，臣弗如也。忠信可結於百姓，臣弗如也，制禮約法於四方，臣弗如也。決獄折中，臣弗如也。執枹鼓立於軍門，使士卒勇，臣弗如也。」《詩》曰：「濟濟多士，文王以寧。」
晉文公重耳亡過曹，里鳧須眾，因盜重耳資而亡。重耳無糧，餒不能行，子推割股肉以食重耳，然後能行。及重耳反國，國中多不附重耳者。於是里鳧須造見曰：「臣能安晉國。」文公使人應之曰：「子尚何面目來見寡人慾安晉也！」里鳧須曰：「君沐邪？」使者曰：「否。」里鳧須曰：「臣聞沐者其心倒，心倒者其言悖。今君不沐，何言之悖也？」使者以聞。文公見之，里鳧須仰首曰：「離國久，臣民多過君，君反國而民皆自危。里鳧須又襲竭君之資，避於深山，而君以餒，介子推割股，天下莫不聞。臣之為賊亦大矣，罪至十族，未足塞責。然君誠赦之罪，與驂乘遊於國中，百姓見之，必知不念舊惡，人自安矣。」於是文公大悅，從其計，使驂乘於國中。百姓見之，皆曰：「夫里鳧須且不誅而驂乘，吾何懼也！」是以晉國大寧。故《書》云：「文王卑服，即康功田功。」若里鳧須，罪無赦者也。《詩》曰：「濟濟多士，文王以寧。」
傳曰：言為王之不易也。大命之至，其太宗、太史、太祝，斯素服執策，北面而弔乎天子曰：「享以祭，永主天命，畏之無疆，厥躬無敢寧。」授天子策二矣，曰：「敬之！夙夜伊，厥躬無怠。萬民望之。」授天子策三矣，曰：「天子南面受於帝位，以治為憂，未以位為樂也。」《詩》曰：「天難訦斯，不易惟王。」
君子溫儉以求於仁，恭讓以求於禮，得之自是，不得自是。故君子之於道也，猶農夫之耕，雖不獲年，優之無以易也。大王亶甫有子曰太伯、仲雍、季歷。歷有子曰昌。太伯知大王賢昌而欲季為後也，太伯去之吳。大王將死，謂曰：「我死，汝往讓兩兄，彼不來，汝有義而安。」大王薨，季之吳告伯仲，伯仲從季而歸。羣臣欲伯之立季，季又讓。伯謂仲曰：「今羣臣欲我立季，季又讓，何以處之？」仲曰：「刑有所謂矣，要於扶微者。可以立季。」季遂立而養文王，果受命而王。孔子曰：「太伯獨見，王季獨知。伯見父志，季知父心。故大王、太伯、王季，可謂見始知終而能承志矣。」《詩》曰：「自太伯王季。惟此王季，因心則友，則友其兄，則篤其慶，載錫之光，受祿無喪，奄有四方。」此之謂也。太伯反吳，吳以為君，至夫差二十八世而滅。
齊宣王與魏惠王會田於郊。魏王曰：「亦有寶乎？」齊王曰：「無有。」魏王曰：「若寡人之小國也，尚有徑過之珠照車前後十二乘者十枚，奈何以萬乘之國無寶乎？」齊王曰：「寡人之小所以為寶與王異。吾臣有檀子者，使之守南城，則楚人不敢北郷為寇，泗水上有十二諸侯皆起來朝。吾臣有朌子者，使之守高唐，則趙人不敢東漁於河。吾臣有黔夫者，使之守徐州，則燕人祭北門，趙人祭西門，從而歸之者七千餘家。吾臣有種首者，使之備盜賊，而道不拾遺。吾將以照千里之外，豈特十二乘哉！」魏王慙，不懌而去。《詩》曰：「辭之懌矣，民之莫矣。」
東海有勇士，曰菑丘訢，以勇猛聞於天下。過神淵，曰：「飲馬。」其僕曰：「飲馬於此者，馬必死。」曰：「以訢之言飲之。」其馬果沈。菑丘訢去朝服拔劍而入，三日三夜，殺三蛟一龍而出。雷神隨而擊之，十日十夜，眇其左目。要離聞之，往見之，曰：「訢在乎？」曰：「送有喪者。」往見訢於墓。曰：「聞雷神擊子十日十夜，眇子左目。夫天怨不全日，人怨不旋踵。至今弗報，何也？」叱而去，墓上振憤者不可勝數。要離歸，謂門人曰：「菑丘訢，天下勇士也。今日我辱之人中，是其必來攻我。暮無閉門，寢無閉戶。」菑丘訢果夜來，拔劍拄要離頸，曰：「子有死罪三。辱我以人中，死罪一也。暮無閉門，死罪二也。寢不閉戶，死罪三也。」要離曰：「子待我一言。來謁，不肖一也。拔劍不刺，不肖二也。刃先辭後，不肖三也。能殺我者，是毒藥之死耳。」菑丘訢引劍而去曰：「嘻！所不若者，天下惟此子爾！」傳曰：公子目夷以辭得國，今要離以辭得身。言不可不文，猶若此乎？《詩》曰：「辭之懌矣，民之莫矣。」
傳曰：齊使使獻鴻於楚，鴻渇，使者道飲，鴻攫筥潰失。使者遂之楚，曰：「齊使臣獻鴻，鴻渇，道飲，攫筥潰失。臣欲亡去，為兩君之使不通。欲拔劍而死，人將以吾君賤士貴鴻也。攫筥在此，願以將事。」楚王賢其言，辯其詞，因留而賜之，終身以為上客。故使者必矜文辭，喻誠信，明氣志，解結申屈，然後可使也。《詩》曰：「辭之懌矣，民之莫矣。」
扁鵲過虢侯，世子暴病而死。扁鵲造宮門，曰：「吾聞國中卒有壞土之事，得無有急乎？」曰：「世子暴病而死。」扁鵲曰：「入言鄭醫秦越人能活之。」中庶子好方者出應之，曰：「吾聞上古醫曰茅父，茅父之為醫也，以莞為席，以蒭為狗，北面而祝之，發十言耳，諸扶輿而來者皆平復如故。子之方豈能若是乎？」扁鵲曰：「不能。」又曰：「吾聞中古之為醫者曰踰跗，踰之為醫也，搦腦髓，爪荒莫，吹區九竅，定腦脫，死者復生。子之方豈能若是乎？」扁鵲曰：「不能。」中庶子曰：「茍如子之方，譬如以管窺天，以錐刺地，所窺者大，所見者小，所刺者巨，所中者少。如子之方，豈足以變駭童子哉？」扁鵲曰：「不然。事故有昧投而中蠡（上改為民）頭，掩目別白黑者。夫世子病所謂屍蹶者。以為不然，試入診世子股陰當溫，耳焦焦如有啼者聲。若此者，皆可活也。」中庶子遂入診世子，以病報虢侯。虢侯聞之，足跣而起，至門曰：「先生遠辱，幸臨寡人。先生幸而治之，則糞土之息，得蒙天載地長為人。先生弗治之，則先犬馬填溝壑矣。」言未卒而涕泣沾襟。扁鵲入，砥鍼礪石，取三陽五輸，子同擣藥，子明灸陽，子游按摩，子儀反神，子越扶形，於是世子復生。天下聞之，皆以扁鵲能起死人也。扁鵲曰：「吾不能起死人，直使夫當生者起耳。」夫死者猶可藥，而況生乎？悲夫！罷君之治，無可藥而息也。《詩》曰：「不可救藥。」言必亡而已矣。
楚丘先生披蓑帶索，往見孟嘗君。孟嘗君曰：「先生老矣，春秋高矣，多遺忘矣，何以教文？」楚丘先生曰：「惡將使我老？惡將使我老？意者將使我投石超距乎？追車赴馬乎？逐麋鹿搏虎豹乎？吾則死矣，何暇老哉？將使我深計遠謀乎？役精神而決嫌疑乎？出正辭而當諸侯乎？吾乃始壯現，何老之有！」孟嘗君赧然，汗出至踵，曰：「文過矣，文過矣！」《詩》曰：「老夫灌灌。」
齊景公遊於牛山之上，而北望齊，曰：「美哉國乎！鬰鬰蓁蓁，使古而無死者，則寡人將去而何之！」俯而泣下沾襟。國子高曰：「然！臣賴君之賜，疏食惡肉可得而食也，駑馬柴車可得而乘也，且猶不欲死，而況君乎！」又俯而泣。晏子笑曰：「樂哉，今日嬰之游也！見怯君一而諛臣二。使古而無死者，則太公至今猶存。吾君方今將被蓑苙而立乎畎畝之中，惟農事之恤，何暇念死乎！」景公慙而舉觴自罰，因罰二臣。
秦繆公將田，而喪其馬，求三日而得之於莖山之陽，有鄙夫乃相與食之。繆公曰：「此駮馬之肉，不得酒者死。」繆公乃求酒，徧飲之然後去。明年晉師與繆公戰，晉之右路石者圍繆公而擊之，甲已墮者六札矣。食馬肉者三百餘人，皆曰：「吾君仁而愛人，不可不死。」還擊晉之右路石，免繆公之死。
傳曰：卞莊好勇，母無恙時，三戰而北，交遊非之，國君辱之。卞莊子受命，顏色不變。乃母死三年，魯興師，卞莊子請從。至見於將軍曰：「前猶與母處，是以戰而北也，辱吾身。今母沒矣，請塞責。」遂走敵而鬬，獲甲首而獻之曰：「請以此塞一北。」又獲甲首而獻之，曰：「請以此塞再北。」將軍止之，曰：「足！」不止，又獲甲首而獻之，曰：「請以此塞三北。」將軍止之，曰：「足！請為兄弟。」卞莊子曰：「三北以養母也，今母歿矣，吾責塞矣。吾聞之，節士不以辱生。」遂奔敵，殺七十人而死。君子聞之曰：「三北已塞責，又滅世斷宗，士節小具矣，而於孝未終也。」《詩》曰：「靡不有初，鮮克有終。」
天子有爭臣七人，雖無道，不失其天下。昔殷王紂殘賤百姓，絕逆天道，至斮朝涉，刳孕婦，脯鬼侯，醢梅伯。然所以不亡者，以其有箕子比干之故。微子去之，箕子執囚為奴，比干諫而死，然後周加兵而誅之。諸侯有爭臣五人，雖無道，不失其國。吳王夫差為無道，至驅一市之民葬闔閭。然所以不亡者，有伍子胥之故也。胥以死，越王勾踐欲伐之。范蠡諫曰：「子胥之計策，尚未忘於吳王之腹心也。」子胥死後三年，越乃能攻之。大夫有爭臣三人，雖無道，不失其家，季氏為無道，僭天子，舞八佾，旅泰山以《雍徹》。孔子曰：「是可忍也，孰不可忍也！」然不亡者，以季路為宰也。故曰：「有諤諤爭臣者其國昌，有默默諛臣者其國亡。」《詩》曰：「不明爾德，以無陪側。爾德不明，以無陪無側。」言文王咨嗟，痛殷商無輔弼諫諍之臣而亡天下矣。
齊桓公出遊，遇一丈夫襃衣應步，帶著桃殳。桓公怪而問之曰：「是何名？何經所在，何篇所居？何以斥逐，何以避余？」丈夫曰：「是名戒桃。桃之為言亡也。夫日日慎桃，何患之有。故亡國之社以戒諸侯，庶人之戒在於桃殳。」桓公說其言，與之共載。來年正月庶人皆佩。《詩》曰：「殷監不遠。」
齊桓公置酒，令諸大夫曰：「後者飲一經程。」管仲後，當飲一經程。飲其一半，而棄其半。桓公曰：「仲父當飲一經程，而棄之何也？」管仲曰：「臣聞之，酒入口者舌出，舌出者言失，言失者棄身。與其棄身，不寧棄酒乎？」桓公曰：「善！」《詩》曰：「荒愖於酒。」
齊景公遣晏子南使楚。楚王聞之，謂左右曰：「齊遣晏子使寡人之國，幾至矣。」左右曰：「晏子，天下之辯士也。與之議國家之邊，則不如也。與之論往古之術，則不如也。王獨可以與晏子坐，使有司束人過王，王問之，使言齊人善盜，故束之。是宜可以困之。」王曰：「善。」晏子至，即與之坐。圖國之急務，辨當世之得失，再舉再窮，王默然無以續語。居有間，束徒以過之。王曰：「何為者也？」有司對曰：「是齊人善盜，束而詣吏。」王欣然大笑曰：「齊乃冠帶之國，辨士之化，固善盜乎？」晏子曰：「然。固取之。王不見夫江南之樹乎？名橘，樹之江北，則化為枳。何則？土地使然爾。夫子處齊之時，冠帶而立，儼有伯夷之廉，今居楚而善盜，意土地化使然爾。王又何怪乎？」《詩》曰：「無言不酬，無德不報。」
吳延陵季子遊於齊，見遺金，呼牧者取之。牧者曰：「何子居之高，視之下貌之君子，而言之野也！吾有君不臣，有友不友，當暑衣裘，吾豈取金者乎？」請問姓字。牧者曰：「子乃皮相之士也，何足語姓字哉！」遂去。延陵季子立而望之，不見乃止。孔子曰：「非禮勿視，非禮勿聽。」
顏淵問於孔子曰：「淵願貧如富，賤如貴，無勇而威，與士交通，終身無患難，亦且可乎？」孔子曰：「善哉回也！夫貧而如富，其知足而無欲也。賤而如貴，其讓而有禮也。無勇而威，其恭敬而不失於人也。終身無患難，其擇言而出之也。若回者，其至乎！雖上古聖人，亦如此而已。」
齊景公出田，十有七日而不反。晏子乘而往。比至，衣冠不正。景公見而怪之曰：「夫子何遽乎？得無有急乎？」晏子對曰：「然，有急。國人皆以君為惡民所禽。臣聞之：魚鱉厭深淵而就乾淺，故得於釣網。禽獸深山而下於都澤，故得於田獵。今君出田十有七日而不反，不亦過乎？」景公曰：「不然。為賓客莫應待邪？則行人子牛在。為宗廟而不血食邪？則祝人太宰在。為獄不中邪？則大理子幾在。為國家有餘不足邪？則巫賢在。寡人有四子，猶有四肢也，而得代焉，不可患焉！」晏子曰：「然，人心有四肢而得代焉則善矣，令四肢無心，十有七日不死乎？」景公曰：「善哉言！」遂援晏子之手，與驂乘而歸。若晏子者，可謂善諫者矣。
楚莊王將舉師伐晉，告士大夫曰：「有敢諫者死無赦。」孫叔敖曰：「臣聞畏鞭箠之嚴而不敢諫其父，非孝子也。懼斧鉞之誅而不敢諫其君，其忠臣也。」於是遂進諫曰：「臣園中有楡，其上有蟬。蟬方奮翼悲鳴，欲飲清露，不知螳蜋之在後，曲其頸，欲攫而食之也。螳蜋方欲食蟬，而不知黃雀在後，舉其頸，欲啄而食之也。黃雀方欲食螳蜋，不知童子挾彈丸在楡下，迎而欲彈之。童子方欲彈黃雀，不知前有深坑，後有掘株也。此皆貪前之利，而不顧後害者也。非獨昆蟲眾庶若此也，人主亦然。君今知貪彼之土，而樂其士卒。」楚國不殆，而晉以寧，孫叔敖之力也。
晉平公之時，藏寶之臺燒，士大夫聞者，皆趨車馳馬救火。三日三夜，乃勝之。公子晏奉束帛而賀，曰：「甚善矣！」平公勃然作色曰：「珠玉之所藏也，國之重寶也，而天火之。士大夫皆趨車走馬而救之，子獨束帛而賀，何也？有說則生，無說則死。」公子晏曰：「何敢無說！臣聞之，王者藏於天下諸侯藏於百姓，農夫藏於囷庾，商賈藏於篋匱。今百姓乏於外，短褐不蔽形，糟糠不充口，虛耗而賦斂無已，收大半而藏之臺，是以天火之。且臣聞之，昔者桀殘賊海內，賦斂無度，萬民甚苦，是故湯誅之，為天下戮笑。今皇天降災於藏臺，是君之福也，而不自知變悟，亦恐君之為鄰國笑矣。」公曰：「善！自今已往，請藏於百姓之間。」《詩》曰：「稼穡維寶，代食維好。」
魏文侯問里克曰：「吳之所以亡者何也？」里克對曰：「數戰而數勝。」文侯曰：「數戰數勝，國之福也，其獨亡何也？」里克對曰：「數戰則民疲，數勝則主驕。驕則恣，恣則極。物疲則怨，怨則極慮。上下俱極，吳之亡猶晚矣。此夫差所以自喪於干遂。」《詩》曰：「天降喪亂，滅我立王。」
楚有士曰申鳴，治園以養父母，孝聞於楚。王召之，申鳴辭不往。其父曰：「王欲用汝，何謂辭之？」申鳴曰：「何舍為孝子，乃為王忠臣乎？」其父曰：「使汝有祿於國，有位於廷，汝樂而我不憂矣。我欲汝之仕也。」申鳴曰：「喏。」遂之朝受命，楚王以為左司馬。其年遇白公之亂，殺令尹子西、司馬子期，申鳴因以兵圍之。白公謂石乞曰：「申鳴，天下之勇士也，今將兵，為之奈何？」石乞曰：「吾聞申鳴孝子也，使人謂申鳴曰：「子與我，則與子分楚國，不與我，則殺乃父。」申鳴流涕而應之曰：「始則父之子，今則君之臣，已不得為孝子矣，安得不為忠臣乎？」援桴鼓之，遂殺白公。其父亦死焉。王歸賞之，申鳴曰：「受君之祿，避君之難，非忠臣也。正君之法，以殺其父，又非孝子也。行不兩全，名不兩立，悲夫！若此而生，亦何以示天下之士哉！」遂自刎而死。《詩》曰：「進退惟谷。」
昔者太公望周公旦受封而見。太公問周公何以治魯。周公曰：「尊尊親親。」太公曰：「魯從此弱矣。」周公問太公曰：「何以治齊？」太公曰：「舉賢尚功。」周公曰：「後世必有劫殺之君矣。」後齊日以大，至於霸，二十四世而田氏代之。魯日以削，三十四世而亡。由此觀之，聖人能知微矣。《詩》曰：「惟此聖人，瞻言百里。」
上一篇　回目錄

