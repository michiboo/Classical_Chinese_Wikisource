回目錄　下一篇
曾子仕於莒，得粟三秉。方是之時，曾子重其祿而輕其身。親沒之後，齊迎以相，楚迎以令尹，晉迎以上卿。方是之時，曾子重其身而輕其祿。懷其寶而迷其國者，不可與語仁。窘其身而約其親者，不可與語孝。任重道遠者，不擇地而息。家貧親老者，不擇官而仕。故君子橋褐趨時，當務為急。《傳》云：不逢時而仕，任事而敦其慮，為之使而不入其謀，貧焉故也。《詩》曰：「夙夜在公，實命不同。」
《傳》曰：夫《行露》之人許嫁矣，然而未往也。見一物不具，一禮不備，守節貞理，守死不往。君子以為得婦道之宜，故舉而傳之，揚而歌之，以絕無道之求，防汙道之行乎？《詩》曰：「雖速我訟，亦不爾從。」
孔子南遊適楚，至於阿谷之隧，有處子佩瑱而浣者。孔子曰：「彼婦人其可與言矣乎？」抽觴以授子貢，曰：「善為之辭，以觀其語。」子貢曰：「吾北鄙之人也，將南之楚。逢天之暑，思心潭潭，願乞一飲，以表我心。」婦人對曰：「阿谷之隧，隱曲之汜，其水載清載濁，流而趨海，欲飲則飲，何問婦人乎！」受子貢觴，迎流而挹之，奐然而棄之，促流而挹之，奐然而溢之，坐置之沙上。曰：「禮固不親授。」子貢以告。孔子曰：「丘知之矣。」抽琴去其軫，以授子貢曰：「善為之辭，以觀其語。」子貢曰：「嚮子之言，穆如清風，不悖我語，和暢我心。於此有琴而無軫，願借子以調其音。」婦人對曰：「吾野鄙之人也，僻陋而無心，五音不知，安能調琴？」子貢以告。孔子曰：「丘知之矣。」抽絺綌五兩以授子貢，曰：「善為之辭，以觀其語。」子貢曰：「吾北鄙之人也，將南之楚。於此有絺綌五兩，吾不敢以當子身，敢置之水浦。」婦人對曰：「客之行，差遲乖人，分其資財，棄之野鄙。吾年甚少，何敢受子？子不早去，今竊有狂夫守之者矣。」《詩》曰：「南有喬木，不可休思，漢有遊女，不可求思。」此之謂也。
哀公問孔子曰：「有智壽乎？」孔子曰：「然。人有三死而非命也者，自取之也。居處不理，飲食不節，〔佚〕勞過〔度〕者，病共殺之。居下而好幹上，嗜慾無厭，求索不止者，刑共殺之。少以敵眾，弱以侮強，忿不量力者，兵共殺之。故有三死而非命者，自取之也。」《詩》云：「人而無儀，不死何為？」
《傳》曰：在天者莫明乎日月，在地者莫明於水火，在人者莫明乎禮義。故日月不高則所照不遠，水火不積則光炎不博，禮義不加乎國家則功名不白。故人之命在天，國之命在禮。君人者降禮尊賢而王，重法愛民而霸，好利多詐而危，權謀傾覆而亡。《詩》曰：「人而無禮，胡不遄死？」
君子有辯善之度，以治氣養性，則身後彭祖。修身自強，則名配堯禹。宜於時則達，厄於窮則處，信禮者也。凡用心之術，由禮則理達，不由禮則悖亂。飲食衣服，動靜居處，由禮則知節，不由禮則墊陷生疾。容貌態度，進退（移）〔趨〕步，由禮則〔雅〕，〔不由禮則〕夷（國）〔固〕。（政）〔故〕無禮則不行王，事無禮則不成，國無禮則不寧，王無禮則死亡無日矣。《詩》曰：「人而無禮，胡不遄死？」
《傳》曰：不仁之至忽其親，不忠之至倍其君，不信之至欺其友。此三者，聖王之所殺而不赦也。《詩》曰：「人而無禮，不死何為？」
王子比干殺身以成其忠，柳下惠殺身以成其信，伯夷叔齊殺身以成其廉。此三子者，皆天下之通士也。豈不愛其身哉？為夫義之不立，名之不顯，則士恥之，故殺身以遂其行。由是觀之，卑賤貧窮，非士之恥也。天下舉忠而士不與焉，舉信而士不與焉，舉廉而士不與焉。三者存乎身，名傳於〔後〕世，與日月並而〔不〕息，天不能殺，地不能生，當桀紂之世，不之能污也。然則非惡生而樂死也，惡富貴好貧賤也，由其〔道、遵其〕理、尊貴及己而仕也，不辭也。孔子曰：「富而可求〔也〕，雖執鞭之士，吾亦為之。」故阨窮而不憫，勞辱而不苟，然後能有致也。《詩》曰：「我心匪石，不可轉也。我心匪席，不可卷也。」此之謂也。
原憲居魯，環堵之室，茨以蒿萊，蓬戶甕牖，桷桑而無樞，上漏下濕，匡坐而絃歌。子貢乘肥馬，衣輕裘，中紺而表素，軒不容巷而往見之。原憲楮冠黎杖而應門，正冠則纓絕，振襟則肘見，納履則踵決。子貢曰：「嘻！先生何病也？」原憲仰而應之曰：「憲聞之，無財之謂貧，學而不能行之謂病。〔今〕憲貧也，非病也。若夫希世而行，比周而友，學以為人，教以為己，仁義之匿，車馬之飾，衣裘之麗，憲不忍為之也。」子貢逡巡，面有慚色，不辭而去。原憲乃徐步曳杖，歌《商頌》而反，聲淪於天地，如出金石。天子不得而臣也，諸侯不得而友也。故養身者忘家，養志者忘身。身且不愛，孰能忝之？《詩》曰：「我心匪石，不可轉也。我心匪席，不可卷也。」
《傳》曰：所謂士者，雖不能盡備乎道術，必有由也。雖不能盡乎美著，必有處也。言不務多，務審所行而已。行既已尊之，言既已由之，若肌膚性命之不可易也。《詩》曰：「我心匪石，不可轉也。我心匪席，不可卷也。」
《傳》曰：君子潔其身而同者合焉，善其音而類者應焉。馬鳴而馬應之，牛鳴而牛應之，非知也，其勢然也。故新沐者必彈冠，新浴者必振衣，莫能以己之皭皭容人之混污然。《詩》曰：「我心匪鑑，不可以茹。」
荊伐陳，陳西門壞，因其降民使脩之，孔子過而不式。子貢執轡而問曰：「禮過三人則下，二人則式。今陳之脩門者眾矣，夫子不為式，何也？」孔子曰：「國亡而弗知，不智也。知而不爭，非忠也。亡而不死。非勇也。脩門者雖眾，不能行一於此，吾故弗式也。」《詩》曰：「憂心悄悄，慍於群小。」小人成群，何足禮哉？
《傳》曰：喜名者必多怨，好與者必多辱。唯滅跡於人能隨天地自然〔者〕，為能勝理而無愛名，名興則道不用，道行則人無位矣。夫利為害本，而福為禍先。唯不求利者為無害，〔唯〕不求福者為無禍。《詩》曰：「不忮不求，何用不臧。」
《傳》曰：聰者自聞，明者自見，聰明則仁愛著而廉恥分矣。故非道而行之，雖勞不至。非其有而求之，雖強不得。故智者不為非其事，廉者不求非其有，是以害遠而名彰也。《詩》云：「不忮不求，何用不臧。」
《傳》曰：安命養性者不待積委而富，名號傳乎世者不待勢位而顯，德義暢乎中而無外求也。信哉，賢者之不以天下為名利者也。《詩》曰：「不忮不求，何用不臧。」
古者天子左五鐘。將出，則撞黃鐘，而右五鐘皆應之。馬鳴中律，駕者有文，御者有數。立則磬折，拱則抱鼓，行步中規，折旋中矩。然後太師奏升車之樂，〔登車〕，告出也。入則撞蕤賓，以治容貌。容貌得則顏色齊，顏色齊則肌膚安。蕤賓有聲，鵠震馬鳴，及裸介之蟲，無不延頸以聽。在內者皆玉色，在外者皆金聲。然後少師奏升堂之樂，即席，告入也。此言音樂相和，物類相感，同聲相應之義也。《詩》云：「鐘鼓樂之。」此之謂也。
枯魚衘索，幾何不蠹？二親之壽，忽如過隙。樹木欲茂，霜露不（凋）使。賢士欲成其名，二親不待。家貧親老，不擇官而仕。《詩》曰：「雖則如燬，父母孔邇。」此之謂也。
孔子曰：「君子有三憂。弗知，可無憂與？知而不學，可無憂與？學而不行，可無憂與？」《詩》曰：「未見君子，憂心惙惙。」
魯公甫文伯死，其母不哭也。季孫聞之曰：「公甫文伯之母，貞女也，子死不哭，必有方矣。」使人問焉。對曰：「昔是子也，吾使之事仲尼。仲尼去魯，送之不出魯郊，贈之不與家珍。病不見士之視者，死不見士之流淚者，死之日，宮女縗絰而從者十人。此不足於士而有餘於婦人也，吾是以不哭也。」《詩》曰：「乃如之人兮，德音無良。」
《傳》曰：天地有合，則生氣有精矣。陰陽消息，則變化有時矣。時得則治，時失則亂。故人生而不具者五。目無見，不能食，不能行，不能言，不能施化。三月微的而後能見，七月（而）生齒而後能食，朞年髑就而後能行，三年腦合而後能言。十六精通而後能施化。陰陽相反，陰以陽變，陽以陰變。故男八月生齒，八歲而齠齒。十六而精化小通。女七月生齒，七歲而齓齒，十四而精化小通。是故陽以陰變，陰以陽變。故不肖者精化始具，而生氣感動，觸情縱欲，反施化，是以年壽亟夭而性不長也。《詩》曰：「乃如之人兮，懷婚姻也，太無信也，不知命也。」賢者不然。精氣闐溢而後傷時〔之〕不可過也。不見道端，乃陳情慾，以歌道義。《詩》曰：「靜女其姝，俟我乎城隅。愛而不見，搔首踟躕。」「瞻彼日月，悠悠我思。道之雲遠，曷雲能來！」急時辭也。是故稱之日月也。
楚白公之難，有仕之善者，辭其母，將〔往〕死君。其母曰：「棄母而死君可乎？」曰：「聞事君者，內其祿而外其身。今之所以養母者，君之祿也，請往死之。」比至朝，三廢車中。其僕曰：「子懼，何不反也？」曰：「懼，吾私也，死君，吾公也。吾聞君子不以私害公。」遂死之。君子聞之曰：「好義哉，必濟矣夫。」《詩》云：「深則厲，淺則揭。」此之謂也。
晉靈公之時，宋人殺昭公，趙宣子請師於靈公（而）〔以〕救之。靈公曰：「非晉國之急也。」宣子曰：「不然。夫大者天地，其次君臣，所以為順也。今殺其君，所以反天地，逆人道也，天必加災焉。晉為盟主而不救，天罰懼及矣。《詩》云：『凡民有喪，匍匐救之。』而況國君乎？」於是靈公乃與師而從之。宋人聞之，儼然感說，而晉國日昌。何則？以其誅逆存順。《詩》曰：「凡民有喪，匍匐救之。」趙宣子之謂也。
《傳》曰：水濁則魚喁，令苛則民亂，城峭則崩，岸峭則陂。故吳起（削）〔峭〕刑而車裂，商鞅峻法而支解。治國者譬若乎張琴然，大絃急則小絃絕矣。故急轡衘者，非千里之御也。有聲之聲不過百里，無聲之聲延及四海。故祿過其功者削，名過其實者損，情行合名，禍福不虛至矣。《詩》云：「何其處也，必有與也。何其久也，必有以也。」故惟其無為，能長生久視，而無累於物矣。
《傳》曰：衣服容貌者，所以說目也。應對言語者，所以說耳也。好惡去就者，所以說心也。故君子衣服中，容貌得，則民之目悅矣。言語遜，應對給，則民之耳悅矣。就仁去不仁，則民之心悅矣。三者存乎身，雖不在位，謂之素行。故中心存善，而日新之，則獨居而樂，德充而形。《詩》曰：「何其處也，必有與也。何其久也，必有以也。」
仁道有四，磏為下。有聖仁者，有智仁者，有德仁者，有磏仁者。上知天能用其時，下知地能用其財，中知人能安樂之，是聖仁者也。上亦知天能用其時，下知地能用其財，中知人能使人肆之，是智仁也。寬而容眾，百姓信之，道所以至，弗辱以時，是德仁者也。廉潔直方，疾亂不治，惡邪不匡，雖居鄉里，若坐塗炭，命入朝廷，如赴湯火，非其民不使，非其食弗嘗，疾亂世而輕死，弗顧弟兄，以法度之，比於不詳，是磏仁者也。《傳》曰：山銳則不高，水徑則不深，仁磏則其德不厚，志與天地擬者其人不祥。是伯夷、叔齊、卞隨、介子推、原憲、鮑焦、袁旌目、申徒狄之行也，其所受天命之度，適至是而亡，弗能改也，雖枯槁弗捨也。《詩》云：「亦已焉哉，天實為之，謂之何哉！」磏仁雖下，然聖人不廢者，匡民隱括，有在是中者也。
申徒狄非其世，將自投於河。崔嘉聞而止之曰：「吾聞聖人仁士之於天地之間也，民之父母也。今為（儒雅）〔濡足〕之故，不救溺人，可乎？」申徒狄曰：「不然。桀殺關龍逢，紂殺王子比干，而亡天下。吳殺子胥，陳殺泄冶，而滅其國。故亡國殘家，非無聖智也，不用故也。」遂抱石而沉於河。君子聞之曰：「廉矣。如仁歟！則吾未之見也。」《詩》曰：「天實為之，謂之何哉！」
鮑焦衣弊膚見，挈畚持蔬，遇子貢於道。子貢曰：「吾子何以至於此也？」鮑焦曰：「天下之遺德教者眾矣，吾何以不至於此也？吾聞之，世不己知而行之不已者，爽行也。上不己用而干之不止者，是毀廉也。行爽毀廉，然且弗舍，惑於利者也。」子貢曰：「吾聞之，非其世者，不生其利。汙其君者，不履其土。〔今吾子汙其君而履其土〕，非其世而持其蔬，《詩》曰：『溥天之下，莫非王土。』此誰有之哉？」鮑焦曰：「於戲！吾聞賢者重進而輕退，廉者易愧而輕死。」於是〔乃〕棄其蔬而立槁於洛水之上。君子聞之曰：「廉夫剛哉！夫山銳則不高，水徑則不深，行磏者〔其〕德不厚，志與天地擬者其為人不祥。鮑焦可謂不祥矣。其節度淺深，適至於是矣。」《詩》云：「亦已焉哉。天實為之，謂之何哉！」
昔者周道之盛，邵伯在朝，有司請營邵以居。邵伯曰：「嗟！以吾一身而勞百姓，此非吾先君文王之志也。」於是出而就蒸庶於阡陌隴畝之間而聽斷焉。邵伯暴處遠野，廬於樹下，百姓大悅，耕桑者倍力以勸。於是歲大稔，民給家足。其後，在位者驕奢，不恤元元，稅賦繁數，百姓睏乏，耕桑失時。於是詩人見召伯之所休息樹下，美而歌之。《詩》曰：「蔽茀甘棠，勿剪勿伐，召伯所茇。」此之謂也。
回目錄　下一篇

