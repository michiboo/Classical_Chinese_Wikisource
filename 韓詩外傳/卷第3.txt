上一篇　回目錄　下一篇
《傳》曰：昔者舜甑盆無膻，而下不以餘獲罪。飯乎土簋，啜乎土型，而農不以力獲罪。麑衣而䀈領，而女不以巧獲罪。法下易由，事寡易為功，而民不以政獲罪。故大道多容，大德多下，聖人寡為，故用物常壯也。《傳》曰：易簡而天下之理得矣。《詩》曰：「政有夷之行，子孫保之。」忠易為禮，誠易為辭，賢人易為民，工巧易為材。《詩》曰：「政有夷之行，子孫保之。」
有殷之時，榖生湯之廷，三日而大拱。湯問伊尹曰：「何物也？」對曰：「榖樹也。」湯問：「何為而生於此？」伊尹曰：「榖之出澤〔者〕，野物也，今生天子之庭，殆不吉也。」湯曰：「柰何？」伊尹曰：「臣聞妖者禍之先，祥者福之先。見妖而為善，則禍不至，見祥而為不善，則福不臻。」湯乃齊戒靜處，夙興夜寐，弔死問疾，赦過賑窮，七日而榖亡。妖孽不見，國家昌。《詩》曰：「畏天之威，於時保之。」
昔者周文王之時，蒞國八年，夏六月，文王寢疾。五日而地動，東西南北不出國郊。有司皆曰：「臣聞地之動，為人主也。今者君王寢疾，五日而地動，四面不出國郊。群臣皆恐，請移之。」文王曰：「柰何其移之也？」對曰：「興事動眾以增國城，其可移之乎。」文王曰：「不可。夫天之道，見妖是以罰有罪也。我必有罪，故〔天以〕此罰我也。今又專興事動眾以增國城，是重吾罪也。不可以之昌也。請改行重善移之，其可以免乎。」於是遂謹其禮（節）袟皮革，以交諸侯；飾其辭令幣帛，以禮俊士；頒其爵列、等級、田疇，以賞有功。遂與群臣。行此無幾何而疾止。文王即位八年而地動。〔已動〕之後四十三年，凡蒞國五十一年而終。此文王之所以踐妖也。《詩》曰：「畏天之威，於時保之。」
王者之論德也，而不尊無功，不官無德，不誅無罪，朝無幸位，民無幸生。故上賢使能而等級不踰，折暴禁悍而刑罰不過，百姓曉然皆知夫為善於家〔而〕取賞於朝也，為不善於幽而蒙刑於顯〔也〕。夫是之謂定論。是王者之〔論〕德。《詩》曰：「明昭有周，式序在位。」
《傳》曰：以從俗為善，以貨財為寶，以養性為己為道，是民德也，未及於士也。行法而志堅，不以私慾害其所聞，是勁士也，未及於君子也。行法而志堅，好脩其所聞以矯其情，言行多當，未安諭也，知慮多當，未周密也，上則能大其所隆也，下則開道不若己者，是篤厚君子，未及聖人也。若夫百王之法，若別白黑，應當世之變，若數三綱，行禮要節，若運四支，因化之功，若推四時，天下得序，群物安居，是聖人也。《詩》曰：「明昭有周，式序在位。」
魏文侯欲置相，召李克〔而〕問曰：「寡人慾置相，非翟黃則魏成子。願卜之於先生。」李克避席而辭曰：「臣聞之：『卑不謀尊，踈不間親。』臣外居者也，不敢當命。」文侯曰：「先生臨事勿讓。」李克曰：「夫觀士也，居則視其所親，富則視其所與，達則視其所舉，窮則視其所不為，貧則視其所不取。此五者足以觀矣。」文侯曰：「請先生就舍，寡人之相定矣。」李克出遇翟黃，〔翟黃〕曰：「今日聞君召先生而卜相，果誰為之？」李克曰：「魏成子為之。」翟黃悖然作色曰：「吾何負於魏成子？西河之守，吾所進也。君以鄴為憂，吾進西門豹。君欲伐中山，吾進樂羊。中山既拔，無守之者，吾進先生。君欲置太子傅，吾進趙蒼。皆有成功就事。吾何負於魏成子？」克曰：「子之言克於子之君也，豈比周以求大官哉？君問置相非成則黃，二子何如？臣對曰：『君不察故也。居則視其所親，富則視其所與，達則視其所舉，窮則視其所不為，貧則視其所不取。五者〔足〕以定矣，何待克哉！』是以知魏成子為相也。且子焉得與魏成子比？魏成子食祿日千鍾，什一在內，以聘約天下之士。是以得卜子夏、田子方、（叚）〔段〕干木，此三人〔者〕，君皆師友之。子之所進〔者〕，〔君〕皆臣之，子焉得與魏成子比乎？」翟黃逡巡再拜曰：「鄙人固陋，失對於夫子。」《詩》曰：「明昭有周，式序在位。」
成侯嗣公，聚歛計數之君也，未及取民也。子產取民者也，未及為政也。管仲為政也，未及脩禮。故脩禮者王，為政者強，取民者安，聚歛者亡。故聚歛以招榖，積財以肥敵，危身亡國之道也，明君不蹈也。將脩禮以齊朝，正法以齊官，平政以齊下，然後節奏齊乎朝，法則度量正乎官，忠信愛刑平乎下。如是百姓愛之如父母，畏之如神明。是以德澤洋乎海內，福祉歸乎王公。《詩》曰：「降福簡簡，威儀反反。既醉既飽，福祿來反。」
楚莊王寢疾，卜之，曰：「河為祟。」大夫曰：「請用牲。」莊王曰：「止。古者聖王制，祭不過望。濉、漳、江、漢，楚之望也。寡人雖不德，河非所獲罪也。」遂不祭。三日而疾有瘳。孔子聞之曰：「楚莊王之霸，其有方矣。制節守職，反身不貳，其霸不亦宜乎！」《詩》曰：「嗟嗟保介。」莊王之謂也。
人主之疾，十有二發，非有賢醫，莫能治也。何謂十二發？痿、蹶、逆、脹、滿、支、膈、盲、煩、喘、痺、風，此之曰十二發。賢醫治之〔如〕何？曰：省事輕刑，則痿不作。無使小民飢寒，則蹶不作。無令財貨上流，則逆不作。無令倉廩積腐，則脹不作。無使府庫充實，則滿不作。無使群臣縱恣，則支不作。無使下情不上通，則隔不作。上材恤下，則肓不作。法令奉行，則煩不作。無使下怨，則喘不作。無使賢伏匿，則痺不作。無使百姓歌吟誹謗，則風不作。夫重臣群下者，人主之心腹支體也。心腹支體無疾，則人主無疾矣。故非有賢醫，莫能治也。人皆有此十二疾而不用賢醫，則國非其國也。《詩》曰：「多將熇熇，不可救藥。」終亦必亡而已矣。故賢醫用，則眾庶無疾，況人主乎？
《傳》曰：太平之時，無瘖𤼃，跛眇，尩蹇，侏儒，折短，父不哭子，兄不哭弟，道無襁負之遺育。然各以其序終者，賢醫之用也。故安止平正，除疾之道無他焉，用賢而已矣。《詩》曰：「有瞽有瞽，在周之庭。」紂之餘民也。
《傳》曰：喪祭之禮廢，則臣子之恩薄。臣子之恩薄，則背死亡生者眾。《小雅》曰：「子子孫孫，勿替引之。」
人事倫則順於鬼神，順於鬼神則降福孔皆。《詩》曰：「以享以祀，以介景福。」
武王伐紂，到於邢丘，楯折為三，天雨三日不休。武王心懼，召太公而問。曰：「意者紂未可伐乎？」太公對曰：「不然。楯折為三者，軍當分為三也。天雨三日不休，欲灑吾兵也。」武王曰：「然何若矣？」太公曰：「愛其人，及〔其〕屋上烏，惡其人者，憎其（骨）〔胥〕餘。咸劉厥敵，靡使有餘。」武王曰：「於戲！天下未定也。」周公趨而進曰：「不然。使各度其宅，而佃其田，無獲舊新。百姓有過，在予一人。」武王曰：「於戲！天下已定矣。」乃脩武勒兵於甯，更名邢丘曰懷甯，曰脩武，行克紂於牧之野。《詩》曰：「牧野洋洋，檀車皇皇，駟騵彭彭。維師尚父，時維鷹揚，涼彼武王，肆伐大商，會朝清明。」既反商，及下車，封黃帝之後於蒯，封帝堯之後於祝，封舜之後於陳。下車而封夏后氏之後於杞，封殷之後於宋，封比干之墓，釋箕子之囚，表商容之閭。濟河而西，馬放華山之陽，示不復乘。牛放桃林之野，示不復服也。車甲釁而藏之於府庫，示不復用也。於是廢軍而郊射，左射《貍首》，右射《騶虞》，然後天下知武王〔之〕不復用兵也。祀乎明堂而民知孝，朝覲然後諸侯知以敬。坐三老於大學，天子執醬而饋，執爵而酳，所以教諸侯之悌也。此四者，天下之大教也。夫武之久不亦宜乎？《詩》曰：「勝殷遏劉，耆定爾功。」言伐紂而殷亡武也。
孟嘗君請學於閔子，使車往迎閔子。閔子曰：「禮有來學無往教。致師而學不能學，往教則不能化君也。君所謂不能學者也，臣所謂不能化者也。」於是孟嘗君曰：「敬聞命矣。」明日袪衣請受業。《詩》曰：「日就月將。」
劍雖利，不厲不斷。材雖美，不學不高。雖有旨酒嘉殽，不嘗不知其旨。雖有善道，不學不達其功。〔是〕故學然後知不足，教然後知不究。不足，故自愧而勉。不究，故盡師而熟。由此觀之，則教學相長也。子夏問《詩》，學一以知二。孔子曰：「起予者，商也。始可與言《詩》已矣！」孔子賢乎英傑而聖德備，弟子被光景而德彰。《詩》曰：「日就月將。」
凡學之道，嚴師為難。師嚴，然後道尊。道尊，然後民知敬學。故太學之禮，雖詔於天子，無北面，尊師尚道也。故不言而信，不怒而威，師之謂也。《詩》曰：「日就月將，學有緝熙於光明。」
《傳》曰：宋大水，魯人弔之曰：「天降淫雨，害於粢盛，延及君地，以憂執政，使臣敬弔。」宋人應之曰：「寡人不仁，齋戒不修，使民不時。天加以災，又遺君憂。拜命之辱。」孔子聞之，曰：「宋國其庶幾矣！」弟子曰：「何謂〔也〕？」孔子曰：「昔桀紂不任其過，其亡也忽焉。成湯文王知任其過，其興也勃焉。過而改之，是不過也。」宋人聞之，乃夙興夜寐，弔死問疾，戮力宇內。三歲，年豐政平。鄉使宋人不聞孔子之言，則年穀未豐，而國家未寧。《詩》曰：「佛時仔肩，示我顯德行。」
齊桓公設庭燎，為便人慾造見者。朞年而士不至。於是東野有以九九〔之術〕見者。桓公使戲之，曰：「九九足以見乎？」鄙人曰：「臣聞君設庭燎以待士，朞年而士不至。夫士之所以不至者，君，天下之賢君也，四方之士皆自以不及君，故不至也。夫九九，薄能耳，而君猶禮之，況賢於九九者乎？夫太山不讓礫石，江海不辭小流，所以成其大也。《詩》曰：『先民有言，詢於芻蕘，』博謀也。」桓公曰：「善。」乃固禮之。朞月，四方之士相導而至矣。《詩》曰：「自堂徂基，自羊徂牛。」以小成大。
太平之時，民行役者不踰時，男女不失時以偶，孝子不失時以養。外無曠夫，內無怨女。上無不慈之父，下無不孝之子。父子相成，夫婦相保。天下和平，國家安寧。人事備乎下，天道應乎上。故天不變經，地不易形，日月昭明，列宿有常。天施地化，陰陽和合，動以雷電，潤以風雨，節以山川，均其寒暑。萬民育生，各得其所，而制國用。故國有所安，地有所主。聖人刳木為舟，剡木為楫，以通四方之物，使澤人足乎水，山人足乎魚，餘衍之財有所流。故豐膏不獨樂，磽确不獨苦。雖遭凶年飢歲，禹湯之水旱，而民無凍餓之色。故生不乏用，死不轉屍。夫是之謂樂。《詩》曰：「於鑠王師，遵養時晦。」
能制天下，必能養其民也。能養民者，為自養也。飲食適乎藏，滋味適乎氣，勞佚適乎筋骨，寒煖適乎肌膚，然後氣藏平，心術治，思慮得，喜怒時，起居而遊樂，事時而用足。夫是之謂能自養者也。故聖人不淫佚侈靡者，非鄙夫色而愛財用也。養有適，過則不樂，故不為也。是以夏不數浴，非愛水也。冬不頻湯，非愛火也。不高臺榭，非無土木也。不大鍾鼎，非無金錫也。不沈於酒，不貪於色，非辟醜也。直行情性之所安，而制度可以為天下法矣。故用不靡財，足以養其生，而天下稱其仁也。養不害性，足以成教，而天下稱其義也。適情辟餘，不求非其有，而天下稱其廉也。行成不可掩，息刑不可犯，執一道而輕萬物，天下稱其勇也。四行在乎民，居則婉愉，怒則勝敵。故審其所以養而治道具矣。治道具而遠近畜矣。《詩》曰：「於鑠王師，遵養時晦。」言相養者之至於晦也。
公儀休相魯而嗜魚。一國人獻魚而不受。其弟諫曰：「嗜魚不受，何也？」曰：「夫（欲）〔唯〕嗜魚，故不受也。受魚而免於相，則不能自給魚。無受而不免於相，長自給於魚。」此明於魚為己者也。故《老子》曰：「後其身而身先，外其身而身存。非以其無私乎，故能成其私。」《詩》曰：「思無邪。」此之謂也。
《傳》曰：魯有父子訟者，康子欲殺之。孔子曰：「未可殺也。夫民父子訟之為不義久矣，是則上失其道。上有道，是人亡矣。」訟者聞之，請無訟。康子曰：「治民以孝。殺一不義以僇不孝，不亦可乎？」孔子曰：「否。不教而聽其獄，殺不辜也。三軍大敗，不可誅也。獄讞不治，不可刑也。上陳之教而先服之，則百姓從風矣。（邪）〔躬〕行不從，然後俟之以刑，則民知罪矣。夫一仞之墻，民不能踰，百仞之山，童子登遊焉，凌遲故也。今其仁義之陵遲久矣，能謂民無踰乎？《詩》曰：『俾民不迷。』昔之君子，道其百姓不使迷，是以威厲而〔不試〕，刑措〔而〕不用也。故形其仁義，謹其教道，使民目晣焉而見之，使民耳晣焉而聞之，使民心晣焉而知之，則道不迷而民志不惑矣。《詩》曰：『示我顯德行。』故道義不易，民不由也。禮樂不明，民不見也。《詩》曰：『周道如砥，其直如矢』，言其易也。『君子所履，小人所視』，言其明也。『睠言顧之，潸焉出涕』，哀其不聞禮教而就刑誅也。夫散其本教而待之刑辟，猶決其牢而發以毒矢也，亦不哀乎！故曰未可殺也。昔者先王使民以禮，譬之如御也。刑者，鞭策也。今猶無轡衘而鞭策以御也。欲馬之進，則策其後，欲馬之退，則策其前，御者以勞而馬亦多傷矣。今猶此也。上憂勞而民多罹刑。《詩》曰：『人而無禮，胡不遄死？』為上無禮，則不免乎患。為下無禮，則不免乎刑。上下無禮，胡不遄死？」康子避席再拜曰：「僕雖不敏，請承此語矣。」孔子退朝，門人子路難曰：「父子訟，道邪？」孔子曰：「非也。」子路曰：「然則夫子胡為君子而免之也？」孔子曰：「不戒責成，害也。慢令致期，暴也。不教而誅，賊也。君子為政，避此三者。且《詩》曰：『載色載笑，匪怒伊教。』」
當舜之時，有（苖）〔苗〕不服。其不服者，衡山在南，岐山在北，左洞庭之波，右彭澤之水，由此險也。以其不服，禹請伐之，而舜不許，曰：「吾喻教猶未竭也。」久喻教，而有（苖）〔苗〕民請服。天下聞之，皆薄禹之義，而美舜之德。《詩》曰：「載色載笑，匪怒伊教。」舜之謂也。問曰：然則禹之德不及舜乎？曰：非然也。禹之所以請伐者，欲彰舜之德也。故善則稱君，過則稱己，臣下之義也。假使禹為君，舜為臣，亦如此而已矣。夫禹可謂達乎為人臣之大體也。
季孫子之治魯也，眾殺人而必當其罪，多罰人而必當其過。子貢曰：「暴哉治乎！」季孫聞之，曰：「吾殺人必當其罪，罰人必當其過，先生以為暴，何也？」子貢曰：「夫奚不若子產之治鄭？一年而負罰之過省，二年而刑殺之罪亡，三年而庫無拘人。故民歸之如水就下，愛之如孝子敬父母。子產病將死，國人皆吁嗟曰：『誰可使代子產死者乎？』及其不免死也，士大夫哭之於朝，商賈哭之於市，農夫哭之於野。哭子產者，皆如喪父母。今竊聞夫子疾之時，則國人喜，活則國人皆駭。以死相賀，以生相恐，非暴而何哉？賜聞之，託法而治謂之暴，不戒致期謂之虐，不教而誅謂之賊，以身勝人謂之責。責者失身，賊者失臣，虐者失政，暴者失民。且賜聞居上位行此四者而不亡者，未之有也。」於是季孫稽首謝曰：「謹聞命矣。」《詩》曰：「載色載笑，匪怒伊教。」
問者曰：夫智者何以樂於水也？曰：夫水者緣理而行，不遺小間，似有智者。動而下之，似有禮者。蹈深不疑，似有勇者。障防而清，似知命者。歷險致遠，卒成不毀，似有德者。天地以成，群物以生，國家以寧，萬事以平，品物以正。此智者所以樂於水也。《詩》曰：「思樂泮水，薄采其茆。魯侯戾止，在泮飲酒。」樂水之謂也。
問者曰：夫仁者何以樂於山也？曰：夫山者萬民之所瞻仰也。草木生焉，萬物植焉，飛鳥集焉，走獸休焉，四方益取與焉。出雲道風嵸乎天地之間。天地以成，國家以寧，此仁者所以樂於山也。《詩》曰：「太山巖巖，魯邦所瞻。」樂山之謂也。
《傳》曰：晉文公嘗出亡，反國，三行賞而不及陶叔狐。陶叔狐謂咎犯曰：「吾從而亡十有一年，顏色黯黑，手足胼胝。今〔君〕反國三行賞而我不與焉。君其忘我乎？其有大過乎？子試為我言之。」咎犯言之文公，〔文公〕曰：「噫！我豈忘是子哉？高明至賢，志行全成，湛我以道，說我以仁，變化我行，昭明我，使我為成人者，吾以為上賞。恭我以禮，防我以義，藩援我，使我不為非者，吾以為次。勇猛強武，氣勢自御，難在前則處前，難在後則處後，免我危難之中者，吾以為次。然勞苦之士次之。」《詩》曰：「率履不越，遂視既發。」今不內自訟過，不悅百姓，將何錫之哉？
夫詐人者曰，古今異情，其所以治亂異道。而眾人皆愚而無知，陋而無度者也，於其所見猶可欺也，況乎千歲之後乎？彼詐人者，門庭之間猶挾欺，而況乎千歲之上乎？然則聖人何以不可欺也？曰：聖人以己度人者也。以心度心，以情度情，以類度類，古今一也。類不悖，雖久同理。故性緣理而不迷也。夫五帝之前無傳人。非無賢人，久故也。五帝之中無傳政，非無善政，久故也。虞夏有傳政，〔而〕不如殷周之察也。非無善政，久故也。夫傳者久則愈略，近則愈詳。略則舉大，詳則舉細。故愚者聞其大不知其細，聞其細不知其大。是以久而差。三王五帝，政之至也。《詩》曰：「帝命不違，至於湯齊。」言古今一也。
舜生於諸馮，遷於負夏，卒於鳴條，東夷之人也。文王生於岐周，卒於畢郢，西夷之人也。地之相去也，千有餘里，世之相後也，千有餘歲，然得志行乎中國，若合符節。孔子曰：「先聖後聖，其揆一也。」《詩》曰：「帝命不違，至於湯齊。」
孔子觀於周廟，有欹器焉。孔子問於守廟者曰：「此謂何器也？」對曰：「此蓋為宥座之器。」孔子曰：「聞宥座〔之〕器，滿則覆，虛則欹，中則正，有之乎？」對曰：「然。」孔子使子路取水試之，滿則覆，中則正，虛則欹。孔子喟然而嘆曰：「嗚呼！惡有滿而不覆者哉！」子路曰：「敢問持滿有道乎？」孔子曰：「持滿之道，抑而損之。」子路曰：「損之有道乎？」孔子曰：「德行寬裕者，守之以恭。土地廣大者，守之以儉。祿位尊盛者，守之以卑。人眾兵強者，守之以畏。聰明睿智者，守之以愚。博聞強記者，守之以淺。夫是之謂抑而損之。」《詩》曰：「湯降不遲，聖敬日躋。」
周公踐天子之位七年，布衣之士所〔執〕贄而師〔見〕者十人。所友見者十二人，窮巷白屋〔所〕先見者四十九人，時進善〔者〕百人，教士〔者〕千人，宮朝者萬人。成王封伯禽於魯，周公誡之曰：「往矣！子無以魯國驕士。吾文王之子，武王之弟，成王之叔父也，又相天（下）〔子〕，吾於天下亦不輕矣。然一（沭）〔沐〕三握髮，一飯三吐哺，猶恐失天下之士。吾聞德行寬裕，守之以恭者，榮。土地廣太，守之以儉者，安。祿位尊盛，守之以卑者，貴。人眾兵強，守之以畏者，勝。聰明睿智，守之以愚者，善。博聞強記，守之以淺者，智。夫此六者，皆謙德也。夫貴為天子，富有四海，由此德也。不謙而失天下、亡其身者，桀紂是也，可不慎歟！故《易》有一道，大足以守天下，中足以守其國家，近足以守其身，謙之謂也。夫天道虧盈而益謙，地道變盈而流謙，鬼神害盈而福謙，人道惡盈而好謙。是以衣成則必缺衽，宮成則必缺隅，屋成則必加拙，示不成者，天道然也。《易》曰：『謙亨，君子有終吉。』《詩》曰：『湯降不遲，聖敬日躋。』誡之哉！其無以魯國驕士也。」
《傳》曰：子路盛服以見孔子，孔子曰：「由䟽䟽者何也？昔者江於汶，其始出也，不足以濫觴。及其至乎江之津也，不方舟，不避風，不可渡也。非其眾川之多歟？今汝衣服其盛，顏色充滿，天下有誰加汝哉？」子路趨出，改服而入，蓋揖如也。孔子曰：「由志之。吾語汝。夫慎於言者不譁，慎於行者不伐。色知而有長者小人也。故君子知之為知之，不知為不知，言之要也。能之為能之，不能為不能，行之要也。言要則知，行要則仁。既知且仁，又何加哉？《詩》曰：『湯降不遲，聖敬日躋。』」
君子行不貴苟難，說不貴苟察，名不貴苟傳，惟其當之為貴。夫負石而赴河，行之難為者也，而申徒狄能之。君子不貴者，非禮義之中也。山淵平，天地比，齊秦襲，入乎耳，出乎口，鉤有鬚，卵有毛，此說之難持者也，而鄧析、惠施能之。君子不貴者，非禮義之中也。盜跖吟口，名聲若日月，與舜禹俱傳而不息。君子不貴者，非禮義之中也。故君子行不貴苟難，說不貴苟察，名不貴苟傳，維其當之為貴。《詩》曰：「不競不絿，不剛不柔。」
伯夷叔齊目不視惡色，耳不聽惡聲。非其君不事，非其民不使。橫政之所出，橫民之所止，弗忍居也。思與鄉人居，若〔以〕朝衣朝冠，坐於塗炭也。故聞伯夷之風者，貪夫廉，懦夫有立志。至柳下惠則不然。不羞污君，不辭小官。進不隱賢，必由其道。阨窮而不憫，遺佚而不怨。與鄉人居，愉愉然不〔忍〕去也。雖袒裼裸裎於我側，彼安能浼我哉？故聞柳下惠之風，鄙夫寬，薄夫厚。至乎孔子去魯，遲遲乎其行也，可以去而去，可以止而止，去父母國之道也。伯夷，聖人之清者也。柳下惠，聖人之和者也。孔子，聖人之中者也。《詩》曰：「不競不絿，不剛不柔。」中庸和通之謂也。
王者之等賦正事，田野什一，關市譏而不征，山林澤梁，以時入而不禁。相地而正壤。理道而致貢，萬物群來，無有流滯，以相通移，近者不隱其能，遠者不疾其勞，雖幽間僻陋之國，莫不趨使而安樂之。夫是之謂王者之等賦正事。《詩》曰：「敷政優優，百祿是遒。」
孫卿與臨武君議兵於趙孝成王之前。王曰：「敢問兵之要。」臨武君曰：「夫兵之要，上得天時，下得地利，後之發，先之至。此兵之要也。」孫卿曰：「不然。夫兵之要，在附親士民而已。六馬不和，造父不能以致遠。弓矢不調，羿不能以中微。士民不親附，湯武不能以戰勝。由此觀之，要在於附親士民而已矣。」臨武君曰：「不然。夫兵之〔所〕用，變故也。其所貴，謀詐也。善用之者猶脫兔，莫知其〔所〕出。孫吳用之無敵於天下。由此觀之，豈待親士民而後可哉？」孫卿曰：「不然。君之所道者，諸侯之兵，謀臣之事也。臣之所道者，仁人之兵，聖王之事也。彼可詐者，必怠慢者也。君臣上下之際，（突）〔奐〕然有離德者也。夫以跖而詐桀，猶有工拙焉。以桀而詐堯，如以指撓沸，以卵投石，抱羽毛而赴烈火，入則燋（也）〔耳〕。夫何可詐也？且夫暴國將孰與至哉？彼其〔所〕與至者必欺其民〔也〕。民之親我也，芬若椒蘭，歡如父子。彼顧其上，如憯毒蜂蠆。（之人）〔人之情〕，雖桀跖豈肯為其所至惡，賊其所至愛哉？是猶使人之子孫自賊其父母也。彼則先覺其失，何可詐哉？且仁人之兵，聚則成卒，散則成列。延（居）則若莫邪之長刃，嬰之者斷。銳（居）則若莫邪之利鋒，當之者潰。圓居則若丘山之不可移也，方居則若磐石之不可拔也，觸之摧角折節而退爾，夫何可詐也？《詩》曰：『武王載（斾）〔旆〕，有虔秉鉞，如火烈烈，則莫我敢曷。』此謂湯武之兵也。」孝成王避席仰首曰：「寡人雖不敏，請依先生之兵也。」
受命之士，正衣冠而立，儼然人望而信之。其次，聞其言而信之。其次，見其行而信之。既見其行，而眾皆不信，斯下矣。《詩》曰：「慎爾言矣，謂爾不信。」
昔者不出戶而知天下，不窺牖而見天道，非目能視乎千里之前，非耳能聞乎千里之外，以己之情量之也。己惡飢寒焉，則知天下之欲衣食也。己惡勞苦焉，則知天下之欲安佚也。己惡衰乏焉，則知天下之欲富足也。知此三者，聖王之所以不降席而匡天下。故君子之道，忠恕而已矣。夫處飢渴、苦血氣、困寒暑、動肌膚，此四者民之大害也。害不除，未可教御也。四體不掩，則鮮仁人。五藏空虛，則無立士。故先王之法，天子親耕，后妃親蠶，先天下憂衣與食也。《詩》曰：「父母何嘗？」「心之憂矣，之子無裳。」
上一篇　回目錄　下一篇

