　　欽定四庫全書　　　　　經部一
　　易象正　　　　　　　　易𩔖
　　提要
　　〈臣〉等謹案易𧰼正十六卷明黃道周撰道周字㓜元一字螭若漳浦人天啟壬戌進士崇禎中官至少詹事明亡後為唐王聿鍵官至禮部尚書督師出婺源師潰被執不屈死事跡具明史本傳乾隆乙未
　　賜諡忠烈此書孟應春謂崇禎庚辰道周在西庫始創為之成二十四圖逮過北寺毒痛之下指節初續又為六十四𧰼正劉履丁則雲三十年前道周即有易本𧰼八卷疇𧰼八卷蓋是書之稿本也道周初作三易洞璣以卦圖推休咎而未及於諸爻之變𧰼是編則於每卦六爻皆郎之卦以觀其變蓋即左氏內外傳所列古占法也其自敘曰凡易自春秋左國暨兩漢名儒皆就動爻以論之虞王而下始就本卦正應以觀攻取只論隂陽剛柔不分七八九六雖易有剛柔雜居之文而卦無不動玩占之理𧰼正専就動爻以明之此其述作之大㫖前列目次一卷則以漢人分爻直日之法按文王之卦序以推厯代之治亂後二卷則以河圖洛書之數自相乗除為三十五圖其詩斗差圖詩斗差退限圖詩元命圖春秋元命圖則本漢人緯書四始五際之説而別衍之以為推測之術與所著三易洞璣相為表裏雖其以太傳所釋十一爻俱為明之卦而作未免附㑹朱朝瑛亦曰易𧰼正道周之自為易也孔子之所不盡言言之不盡意者也然引伸觸𩔖要亦易之一隅宋儒沈該之易傳都絜之易變體義皆𤼵明之卦與是書體例相似而是書則每爻之下先列本卦之彖辭次列卦之𧰼辭然後列本爻之𧰼辭及夫子之𧰼辭與沈氏都氏之書又各不同存之以為二家之外傳亦無不可也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　欽定四庫全書
　　易𧰼正目次
　　明　黃道周　撰
　　卷初上〈十二圖有序〉
　　六十四體卦定序圖第一
　　六十四體卦定位圖第二
　　體卦南北分次圖第三
　　體卦上下衡交圖第四
　　體卦左右𠋣交圖第五
　　體用左右圜交圖第六
　　日閏追𧰼圖第七
　　月閏追數圖第八
　　七十二用卦定序圖第九
　　七十二用卦衡交圖第十
　　七十二用卦𠋣交圖第十一
　　七十二用卦圜交圖第十二
　　〈以上十二圖皆明日月盈虛朔望閏餘交食冬夏贏縮之義以爲易之本始〉
　　卷初下〈十二圖有序〉
　　體卦定序歴年圜圖第一
　　體卦定位歴年圜圖第二
　　體卦反對歴年圜圖第三
　　體卦對積歴年圜圖第四
　　七十二限行體卦定序厯年圖第五
　　七十二限行體卦定位厯年圖第六
　　六十四限行體用兼乘厯年衡圖第七
　　七十二限行體用兼乘厯年衡圖第八
　　六十四限行用卦自乘厯年衡圖第九
　　七十二限行體卦自乘厯年衡圖第十
　　積實定閏圖第十一
　　積實歲厯圖第十二
　　〈以上十二圖皆以天道徵於人事中分乾坤三十二卦自春秋迄今以爲易之實厯正曰凡易本於日月與天地相似其有不凖於天地本於日月者非易也天地之用託於日月日運南北以爲寒暑月行遲疾以爲朔望氣周相纒或盈或虛各以其節積乆而合纖毫秒忽不可廢也世之談易者但略舉隂陽粗明氣象而已其次乃専談理義以爲性命今以厯律爲端日月爲本六十四爲體七十二爲用天道爲經人事爲緯義理性命以爲要歸其自孔門而下諸儒所談一槩寘之不復道也其大要以推明天地本於自然其大者百世可知其小者千歲日至其煩者更僕難數其簡者一言可盡要以不悖於詩春秋而止天下研精之儒必有能明是説者故先爲二十四圖以引其端是爲初卷而後易之象義序次可馴至也〉
　　卷一〈乾坤反復凡四卦〉
　　乾卦第一　　　　乾之乾第二
　　坤卦第三　　　　坤之坤第四
　　〈凡卦皆一體兩𧰼反復異名惟乾坤坎離頥大過中孚小過有對化而無反復其實日有晝夜而時通二六八體反復皆十二爻屯䝉以反復而得二名乾坤以反復而得一體其一體者不必二名其反復者不必對化故以八體卦之對化通於五十六卦之反復皆舉兩端以成大例非因綱紀而有異同也故爲乾乾坤坤首立四卦雖以用九用六得對化之名實以一晝一夜通六辰之義晝夜雖有隂陽反復只成一日約之則曰三十六𧰼通之則曰七十二卦或謂父母六子相與錯綜只得六十四何三十六七十二之有曰反復對化錯綜易皆兼用之錯綜之有重乘反復之有不動與對化之有不對化單舉之則難明博觀之則易著也作乾乾坤坤四卦序第一〉
　　卷二
　　屯卦第五　　　　䝉卦第六
　　需卦第七　　　　訟卦第八
　　師卦第九　　　　比卦第十
　　小畜第十一　　　履卦第十二
　　〈乾坤萬物之生始極南而乾極北而坤晝夜積象乾坤兩乘自分左右天地升降帝王盛衰皆於是爲限衡交者兩乾盡而交屯蒙兩坤盡而交需訟𠋣交者屯䝉自左而右需訟自右而左環交者屯䝉需訟皆自左而右春秋當坤之末端斷坤而起屯金元在乾之前端斷未濟而起乾故屯䝉與乾坤代始者也凡卦以爻當日積日成歳其以六十四卦之爻積日者二萬四千五百七十六凡得歳六十八年餘九十六日其以七十二卦之爻積日者三萬一千一百四凡得歲八十六年餘一百四十四日兩法相追凡四其六十八年九十六日得二百七十三年二十四日爲天地之交㑹凡三其八十六年一百四十四日得二百五十九年七十二日距差贏縮十三年三百十二日爲天地交限之差數兩四爲八兩三爲六從於左右與日月相逐四即二也八即四也作屯䝉需訟師比小畜履四卦序第二〉
　　卷三
　　泰卦第十三　　　否卦第十四
　　同人第十五　　　大有第十六
　　謙卦第十七　　　豫卦第十八
　　隨卦第十九　　　蠱卦第二十
　　〈自屯䝉環交至小畜履四卦二百七十三年二十四日而五君一民天地始亂泰否受之君臣更端又四卦凡五百四十六年四十八日而交於隨蠱泰否隨蠱日月之正交也日月正交薄蝕所生隂陽雖均而旤亂見焉治効之見者謙豫而已同人大有之與小畜履君臣龎雜其効一也作否泰同人大有謙豫隨蠱序第三〉
　　卷四
　　臨卦二十一　　　觀卦二十二
　　噬嗑二十三　　　賁卦二十四
　　剝卦二十五　　　復卦二十六
　　無妄二十七　　　大畜二十八
　　〈自屯䝉環交至無妄大畜十二卦凡八百十九年七十二日而治運乃究臨觀之與謙豫則猶王者之治也謂有天地之正氣存焉過此而衰矣五行之數五十其治河圖全半共八百二十五約共歳實十二卦得八百七年半強而頥大過正交與乾坤同𧰼作臨觀噬嗑賁剝復無妄大畜序第四〉
　　卷五
　　頥卦二十九　　　頥之頥三十
　　大過三十一　　　大過之大過三十二
　　坎卦三十三　　　坎之坎三十四
　　離卦三十五　　　離之離三十六
　　〈凡易上下經各三十六卦去乾坤頥大過坎離六反復卦則爲三十三十卦之行二十四十歳又二百九十八日左右分之凡一千二十歳而交於中限與五百一十一歳之交倍追而合者也天地順數易逆數每值交限各以縮厯逆反而歸初七十二卦中分之嵗凡二千四百二十二年餘一百六十三日半又中分之一千二百一十一年餘八十一日七分而四際分限正交互直故春秋者以十乘易之數去兩而用十八詩用易之餘以為積易用詩之積以為餘故知易有七十二卦去用而存及詩得十四春秋得十八之說者而日月運行天下治亂可得而求矣作頥頥大過大過坎坎離離序第五〉
　　卷六
　　咸第三十七　　　恆第三十八
　　遯第三十九　　　大壯第四十
　　晉第四十一　　　明夷四十二
　　〈上經以四分部下經以三分部四三八六積歳相追體卦通數每限六十八年九十六日四卦得二百七十三年二十四日用卦通數毎限八十六年一百四十四日三卦得二百五十九年七十二日凡一追限差十三年三百十二日者爲日月之通數其餘積限各不相同而酌於通閏以加減歳實其揆一也追數最親者惟用卦限四體卦限五相距不逺用卦行四限三百四十年二百三十二日體卦行五限三百三十五年三百十五日凡帝王運序絶續之際動差三四年然逺之愈闊不復可惟十三年上下以五積爲六十八七可追體卦六積爲七十七八可追體用兼乘之卦故以十三年二三百日間爲日月之交限猶朔望半交於十三日半之㑹也晉明夷亦爲㑹限作咸恆遯大壯晉明夷序第六〉
　　卷七
　　家人四十三　　　暌第四十四
　　蹇第四十五　　　解第四十六
　　損第四十七　　　益第四十八
　　〈易有衡環二交依序而求之則獨圜圖而已環圖自坤屯至咸恆以前十五卦一千十六年百六十日在漢魏交際又六卦而入夬姤終魏晉六朝在六卦之內凡乾坤分位自坤起屯至損二十二卦實行一千五百四十七年餘二百七十八日四分用卦之全厯因而損益之故損益盛衰之始也作家人暌蹇解損益序第七〉
　　卷八
　　夬第四十九　　　姤第五十
　　萃第五十一　　　升第五十二
　　困第五十三　　　井第五十四
　　〈凡卦分隂陽以從南北自屯䝉從坤而北需訟從乾而南凡五十二卦一南一北上下分從不失其序故隂爻多者從隂陽爻多者從陽隂陽之中酌從其𧰼惟夬姤萃升上下分居南北殊路是男女隂陽之變限也以衡𠋣二圖四際分之各得十三卦八百七十四年餘二百八十三日而入夬限夬閽寺也姤婦人也萃盜賦也升權臣也四者天地之常孽而卦運間值或數百年以每卦七年分之則九十一年而入十四卦隂陽之變又虞其已遫也姤夬升萃四者錯居其入變限者不分上下初末婦寺賊臣相𠋣爲命至困井而凋耗極矣春秋已來故牒可稽上自東漢大閹下自李唐女寵或流沴於六十年之後或著兆於六十年之前雖未入正交體姓如故而隂陽之旤發於災戎毒痛極矣作夬姤萃升困井序第八〉
　　卷九
　　革五十五　　　　鼎五十六
　　震五十七　　　　艮五十八
　　漸五十九　　　　歸妹六十
　　〈凡易體卦環圖不分四際自乾坤而交而外六十四卦從乾右旋二十一限至損益凡一千四百一十三年而入夬姤在隂陽變位之𠉀又二百二年又入鼎革又二百二年而入漸歸妹則交卦盡矣漸歸妹兩濟之先應者也下經三卦雖以八十六年餘百四十四之法相追至於卦𧰼積實一依體卦不可改也用卦環圖從屯立春從䝉立秋起於西北與日右旋而春秋追易逆數之法皆起於東北未濟之端左循下行六卦而歸妹九卦而鼎十二卦而姤周秦漢之間槩可識矣中分二千四百二十二年半否履之間彛夏元黃兩乾之端氷霜始戰學者所致思也故易以體卦爲厯用卦爲𠉀八十五嵗相追之法以識交限作革鼎震艮漸歸妹序第九〉
　　卷十
　　豐第六十一　　　旅第六十二
　　㢲第六十三　　　兌第六十四
　　渙第六十五　　　節第六十六
　　〈是在下部弱卦也其交於春秋在戰國之間其交於金遼在皇統之際雖不當正變交㑹而強主不立興朝不泰二百二年之間帝王之風教僅存焉耳自乾屯至渙節二千一百八十四年與體卦中分相值而天道且變作豐旅㢲兌渙節序第十〉
　　卷十一
　　中孚第六十七　　中孚之中孚第六十八小過第六十九　　小過之小過第七十
　　既濟第七十一　　未濟第七十二
　　〈上經體卦反復有乾坤頥大過坎離六卦反復十二下經惟中孚小過反復四卦而已上經交卦有泰否隨蟲下經交卦有漸歸兩濟反復對化共得十六而乾坤兩濟離爲始亂合爲頂踵與中孚小過首尾連貫不得爲上經體六下經體二也易以用卦凾體卦不自分行其以用卦分行三四相追者每卦之差十七年三百十七日追差之限相距或三年四年上下爲隂陽代謝之端故每限入交屈伸之數皆差池三四年不可齊舉也或疑反復交卦各有異𧰼可以遞加反復體卦只有一𧰼不可遞加者不知一𧰼反復各起東西相距三十六卦猶南極北極之明有兩極子前午後之合得六辰何詎怪乎故語體用相凾之歳則四千八百四十四年餘三百二十七日爲度以歳法爲實語用卦相乘之數則六千一百六十年餘二百八十八日以日法爲通語體卦相乘之數則四千三百六十九年餘二十四日與通法差凖也明乎體用相凾通實互推贏乏相追之故則易可得而言矣作中孚小過兩濟序第十一〉
　　卷十二〈用入乾坤〉
　　乾坤至坎離用𧰼三十二
　　咸恆至兩濟用𧰼三十二
　　〈凡易以乾坤九六爲例乾用九而交於坤坤用六而交於乾凡六十四卦之用九者皆交於坤其用六者皆交於乾故六十二卦之皆乾坤也易有交動遂生變化非謂九能變八六能變七也六十二卦皆歸乾坤故十八變中小𧰼得乾坤者是爲交動父母動而六子不動如六子交動則皆爲父母矣易以乾坤兩用該六十二卦之用不復爲各用繫於各卦之終所以明一卦之通得六十四卦而乾坤兩用實爲綱紀繫辭曰乾坤毀則無以見易故復爲用次序第十二〉
　　卷十三〈對化次序〉
　　乾坤至坎離對化序三十六
　　咸恆至兩濟對化序三十六
　　〈對化之與反復互相爲用乾坤舉對化以用爲體屯䝉舉反復以體爲用推而行之兩序互舉屯鼎䝉革各以其𩔖相應為序天地主客八體八交言尋其家或逺或近或取或不取皆求其故而易之微義淵乎至矣故復為對化序第十三〉
　　卷十四〈八體八交〉
　　八體卦入交序六十四
　　八交卦入體序六十四
　　〈是書所異於諸經者八體八交以為人義十六𧰼互入各得百二十八今特舉其半而其全可𩔖舉也世道盛衰或𠋣或伏徵應之説三才共治不盡繇卦𧰼而卦𧰼其先著者春秋以後二千三百六十年天道未究其已究者則二千四十八年至元之前舉可知矣藏往知來聖人不欺後此一卦限而天地左契可執相覆也自隱公元年以前六十餘載界於宣幽自元末丁未以後十六載為明甲子裁酌其間為坤中交之𠉀而體交相入舉可知也作八體八交相入序第十四今刪去十二十四二卷〉
　　卷終上
　　先天圜圖第一
　　圜圖再成第二
　　圜圖三成第三
　　十八變倍數圖第四
　　十四限納虛圖第五
　　四十九限消甲圖第六
　　以參用六圖第七
　　以兩用九圖第八
　　四𧰼限進卦圖第九
　　歳實限吞卦圖第十
　　九疇十二變成數圖第十一
　　中天卦次圖第十二
　　後天卦次圖第十三
　　雜卦次序圖第十四
　　雜卦厯年圖第十五
　　雜卦定序厯年圖第十六
　　雜卦定位厯年圖第十七
　　先天歳實厯年圖第十八
　　先天通朞厯年圖第十九
　　疇𧰼合圖第二十
　　〈以上皆明三天卦𧰼及雜卦先天歳厯歸於洪範葢大禹箕子之學易之源始也〉
　　卷終下
　　大𧰼本河圖第一
　　詩斗差圖第二
　　詩斗差退限圖第三
　　春秋元差圖第四
　　春秋積元退限圖第五
　　圖書通限第六
　　月策通蓍厯年圖第七
　　歳策通蓍厯年圖第八
　　蓍法進𨓆盈虛圖第九
　　天方圖第十
　　詩元命圖第十一
　　春秋元命圖第十二
　　七十二限春秋體卦圖第十三
　　七十二限詩用卦圖第十四
　　六十四事圖第十五
　　〈以上皆明圖書爻𧰼與詩春秋通例歸於六十四事葢周公孔子之學易之要終也〉以上初卷上下發明圖𧰼十二卷發明彖爻終卷上下發明圖書凡十六卷〈又凡例一卷〉
　　〈凡易之必有圖𧰼數度猶人身之必有腑臟肢體因形測因測理不知形色而談天　猶未有人身而言至命也十翼主於明理立中為極以隂陽剛柔辨其位序使人體中蹈和究於無過恐占卜推步流為讖緯無復入聖之方然自洪範而後有詩春秋精理奧義與易同體非復世儒夢寐之所嘗到乃知性命文章微顯合化真有可聞不可聞之異學者尚辭流於淺易占者尚𧰼墜於旁谿必舉四尚以歸一誠並舉三經以綜十翼則是編所正粗有發明猶左𫝊之於春秋儀禮之於禮記別自為義不離本經至於解釋之文夐殊訓詁恐觀者難入復舉諸例以發其凡焉〉














　　易𧰼正目次
