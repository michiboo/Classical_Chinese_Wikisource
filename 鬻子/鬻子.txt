《鬻子》一卷，〈兩江總督採進本。〉舊本題周鬻熊撰。《崇文總目》作十四篇。高似孫《子略》作十二篇。陳振孫《書錄解題》稱陸佃所校十五篇。此本題唐逢行珪注，凡十四篇。蓋卽《崇文總目》所著錄也。考《漢書‧藝文志》道家《鬻子》二十二篇，又小說家《鬻子說》十九篇，是當時本有二書。《列子》引《鬻子》凡三條，皆黃、老淸淨之說，與今本不類，疑卽道家二十二篇之文。今本所載與賈誼《新書》所引六條文格略同，疑卽小說家之《鬻子說》也。杜預《左傳》注稱鬻熊爲祝融十二世孫。孔穎達《疏》謂不知出何書。《史記》載鬻熊子事文王，早卒。其子曰熊麗，熊麗生熊狂，熊狂生熊繹。成王時，舉文、武勤勞之後嗣，受封於楚。《漢書》載魏相奏記霍光，稱文王見鬻子，年九十餘。雖所說小異，然大約文、武時人。今其書乃有昔者魯周公語。又有「昔者魯周公使康叔往守於殷」語，而賈誼《新書》亦引其成王問答凡五條，時代殊不相及。劉勰《文心雕龍》雲︰「鬻熊知道，文王諮詢，遺文餘事，錄爲《鬻子》。」則裒輯成編，不出熊手。流傳附益，或構虛詞，故《漢志》列入小說家歟？獨是僞《四八目》一書，見北齊陽休之序錄。凡古來帝王輔佐，有數可紀者，靡不具載，而此書所列禹七大夫皐陶、杜子業、旣子、施子黯、季子甯、然子堪、輕子玉，湯七大夫慶誧、伊尹、湟里且、東門虛、南門蜧、西門疵、北門側，皆具有姓名，獨不見收。似乎六朝之末，尚無此本。或唐以來好事之流依仿賈誼所引撰爲此冊，亦未可知。觀其標題甲乙，故爲佚脫錯亂之狀，而誼書所引則無一條之偶合，豈非有心相避，而巧匿其文，使讀者互相檢驗，生其信心歟？且其篇名冗贅，古無此體。又每篇寥寥數言，詞旨膚淺，決非三代舊文。姑以流傳旣久，存備一家耳。卷首有逢行珪序及永徽四年進書表，自署華州鄭縣尉，里居未詳雲。

