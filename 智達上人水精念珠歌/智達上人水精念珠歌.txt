水已清，清中不易當其精。
精華極，何宜更復加磨拭。
良工磨拭成貫珠，泓澄洞澈看如無。
星輝月耀莫之逾，駭雞照乘徒稱殊。
上人念佛泛貞諦，一佛一珠以為計。
既指其珠當佛身，亦欲珠明佛像智。
咨董母，訪朱公。
得之玓瓅群奇中，龍龕鷲嶺長隨躬。
朝自守持纖掌透，夜來月照紅絛空。
窮川極陸難為寶，孰說硨磲將瑪瑙。
連連寒溜下陰軒，熒熒泫露垂秋草。
皎晶晶，彰煌煌，
陸離電烻紛不常，淩眸暈目生光芒。
我來借問修行術，數日殷勤美茲物。
上人視日授微言，心靜如斯即諸佛。
