《古文觀止》無最後一段。
凡大人之道有三：一曰正蒙難，二曰法授聖，三曰化及民。殷有仁人曰箕子，實具茲道，以立於世。故孔子述六經之旨，尤殷勤焉。當紂之時，大道悖亂，天威之動不能戒，聖人之言無所用。進死以併命，誠仁矣；無益吾祀，故不為。委身以存祀，誠仁矣；與亡吾國故不忍。且是二道有行之者矣，是用保其明哲，與之俯仰；晦是謨範，辱於囚奴；昏而無邪，隤而不息。故在《易》曰：「箕子之明夷」，正蒙難也。及天命既改，生人以正。乃出大法，用為聖師，周人得以序彝倫，而立大典。故在《書》曰：「以箕子歸」，作《洪範》，法授聖也。及封朝鮮，推道訓俗，惟德無陋，惟人無遠。用廣殷祀，俾夷為華，化及民也。率是大道，藂於厥躬，天地變化，我得其正，其大人歟！
於虖！當其周時未至，殷祀未殄，比干已死，微子已去，向使紂惡未稔而自斃，武庚念亂以圖存，國無其人，誰與興理！是固人事之或然者也。然則先生隱忍而為此，其有志於斯乎？唐某年，作廟汲郡，歲時致祀。嘉先生獨列於《易》象，作是頌云：
蒙難以正，授聖以謨。宗祀用繁，夷民其蘇。憲憲大人，顯晦不渝。聖人之仁，道合隆汙。明哲在躬，不陋為奴。沖讓居禮，不盈稱孤。高而無危，卑不可逾。非死非去，有懷故都。時詘而伸，卒為世模。《易》象是列，文王為徒。大明宣昭，崇祀式孚。古闕頌辭，繼在後儒。
