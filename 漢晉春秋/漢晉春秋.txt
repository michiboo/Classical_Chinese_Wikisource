東晉 習鑿齒著
或問：「魏武帝功蓋中夏，文帝受禪於漢，而吾子謂漢終有晉，豈實理乎且魏之見廢，晉道亦病，晉之臣子寧可以同此言哉！」答曰：「此乃所以尊晉也。但絕節赴曲，非常耳所悲，見殊心異，雖奇莫察，請為子言焉。」
「昔漢氏失禦，九州殘隔，三國乘間，鼎跱數世，干戈日尋，流血百載。雖各有偏平，而其實亂也。宣皇帝勢逼當年，力製魏氏，蠖屈從時，遂羈戎役，晦明掩耀，龍潛下位，俯首重足，鞠躬屏息，道有不容之難，躬蹈履霜之險，可謂危矣！魏武既亡，大難獲免，始南擒孟達，東蕩海隅，西抑勁蜀，旋撫諸夏，摧吳人入侵之鋒，掃曹爽見忌之黨，植靈根以跨中州，樹群材以翼子弟，命世之志既恢，非常之業亦固。景文繼之，靈武冠世，克伐違貳，以定厥庸，席捲梁益，奄征西極，功格皇天，勳侔古烈，豐規顯祚，故以灼如也。至於武皇，遂並強吳，混一宇宙，乂清四海，同軌二漢。除三國之大害，靜漢末之交爭，廓九域之蒙晦，定千載之盛功者，皆司馬氏也。而推魏繼漢，以晉承魏，比義唐虞，自托純臣，豈不惜哉！
「今若以魏有代王之德，則其道不足；有靜亂之功，則孫劉鼎立。道不足則不可謂製當年，當年不製於魏，則魏未曾為天下之主；王道不足於曹，則曹未始為一日之王矣。昔共工伯有九州，秦政奄平區夏，鞭撻華戎，專總六合，猶不見序於帝王，淪沒於戰國，何況暫製數州之眾哉！威行境內而已，便可推為一代者乎！
「若以晉常事魏，懼傷皇德，拘惜禪名，謂不可割，則惑之甚者也。何者隗囂據隴，公孫帝蜀，蜀隴之人雖服其役，取之大義，於彼何有！且吳楚僭號，周室未亡，子文、延陵不見貶絕。宣皇帝官魏，逼於性命，舉非擇木，何虧德美，禪代之義，不同堯舜，校實定名，必彰於後，人各有心，事胡可掩！定空虛之魏，以屈於己，孰若杖義而以貶魏哉！夫命世之人，正情遇物，假之際會，必兼義勇。宣皇祖考立功於漢，世篤爾勞，思報亦深。魏武超越，志在傾主，德不素積，義險冰薄，宣帝與之，情將何重！雖形屈當年，意申百世，降心全己，憤慨於下，非道服北面，有純臣之節，畢命曹氏，忘濟世之功者也。
「夫成業者係於所為，不係所籍；立功者言其所濟，不言所起。是故漢高稟命於懷王，劉氏乘斃於亡秦，超二偽以遠嗣，不論近而計功，考五德於帝典，不疑道於力政，季無承楚之號，漢有繼周之業，取之既美，而己德亦重故也。且漢有係周之業，則晉無所承魏之跡矣。凡天下事，有可借喻於世古以曉於今，定之往昔而足為來證者。當陽秋之時，吳楚二國皆僭號之王也，若使楚推鄢郢以尊有德，闔閭舉三江以奉命世，命世之君、有德之主或藉之以應天，或撫之而光宅，彼必自係於周室，不推吳楚以為代明矣。況積勳累功，靜亂寧眾，數之所錄，眾之所與，不資於燕噲之授，不賴於因藉之力，長轡廟堂，吳蜀兩斃，運奇二紀而平定天下，服魏武之所不能服，蕩累葉之所不能除者哉。
「自漢末鼎沸五六十年，吳魏犯順而強，蜀人杖正而弱，三家不能相一，萬姓曠而無主。夫有定天下之大功，為天下之所推，孰如見推於闇人，受尊於微弱配天而為帝，方駕於三代，豈比俯首於曹氏，側足於不正即情而恆實，取之而無慚，何與詭事而托偽，開亂於將來者乎是故故舊之封恩可封魏後，三恪之數不宜見列。以晉承漢，功實顯然，正名當事，情體亦厭，又何為虛尊不正之魏而虧我道於大通哉！
「昔周人詠祖宗之德，追述翦商之功；仲尼明大孝之道，高稱配天之義。然後稷勤於所職，聿來未以翦商，異於司馬氏仕乎曹族，三祖之寓於魏世矣。且夫魏自君之道不正，則三祖臣魏之義未盡。義未盡，故假塗以運高略；道不正，則君臣之節有殊。然則寵道不以輔魏而無逆取之嫌，高拱不勞汗馬而有靜亂之功者，蓋勳足以王四海，義可以登天位，雖我德慚於有周，而彼道異於殷商故也。
「今子不疑共工之不得列於帝王，不嫌漢之係周而不係秦，何至於一魏猶疑滯而不化哉！夫欲尊其君而不知推之於堯舜之道，欲重其國而反厝之於不勝之地，豈君子之高義！若猶未悟，請於是止矣。」
臣每謂皇晉宜越魏繼漢，不應以魏後為三恪。而身微官卑，無由上達，懷抱愚情三十餘年。今沉淪重疾，性命難保，遂嘗懷此，當與之朽爛，區區之情，切所悼惜，謹力疾著論一篇，寫上如左。願陛下考尋古義，求經常之表，超然遠覽，不以臣微賤，廢其所言。
客問曰：「周瑜、魯肅何人也？」主人曰：「小人也。」客曰：「周瑜奇孫策於總角，定大好於一面，摧魏武百勝之鋒，開孫氏偏王之業，威震天下，名馳四海。魯肅一見孫權，建東帝之略。子謂之小人，何也？」主人曰：「此乃真所以為小人也。夫君子之道，故將竭其直忠，佐扶帝室，尊主寧時，遠崇名教。若乃力不能合，事與誌違，躬耕南畝，遁跡當年，何由盡臣禮於孫氏於漢室未亡之日邪。」客曰：「諸葛武侯翼戴玄德，與瑜、肅何異而子重諸葛，毀瑜、肅，何其偏也！」主人曰：「夫論古今者，故宜先定其所為之本，跡其致用之源。諸葛武侯龍蟠江南，托好管樂，有匡漢之望，是有宗本之心也。今玄德，漢高之正胄也，信義著於當年，將使漢室亡而更立，宗廟絕而復繼，誰雲不可哉！」
明帝勒於吏事，苛察逾甚，或於殿前鞭殺尚書郎。
鍾離意相魯，見仲尼廟頹毀，會諸生於廟中，慨然歎曰：「蔽芾甘棠，勿翦勿伐，況見聖人廟乎？」遂躬留治之。周觀輿服之在焉，自仲尼以來，莫之開也。意發視之，得古文策書曰：「亂吾書，董仲舒；治吾堂，鍾離意。」璧有七，張伯盜一。意尋案未了而卒。張伯者，治中庭，治地得六璧，上之，意曰：「此有七，何以不遂？」伯懼，探璧懷中，魯咸以為神。
永平十五年祠仲尼。帝時升廟立，群臣中庭北面，再拜，帝進爵而後坐。
元和二年，幸魯，祀孔子於闕里。闕里者，仲尼之故宅也，在魯城中。帝升廟西面，群臣中庭北面，皆再拜，帝進爵而後坐。祠禮畢，命儒者論難。
質帝年幼小，聞梁冀專權於天下，每朝出輒目之曰：「此跋扈將軍。」冀聞而大懼，遂陰行鴆毒。始病，呼太尉李固入。固前問病，帝曰：「食煮餅令腹中悶，得水尚可活。」冀曰：「不可。」語未絕而崩。
延熹元年，梁皇后崩。桓帝獨呼小黃門唐衡，至北戶如廁，問左右梁冀不相得者為誰。衡對曰：「單超。左悺前詣河南，尹不疑禮敬小簡，不疑收其兄弟，送洛陽獄。」於是帝與入室定謀，齧超臂出血以為盟，乃誅梁冀。
延熹七年，南巡狩。桓帝幸樊城，百姓莫不觀之，有一老父獨耕不輟，議郎張溫使問焉，父嘯而不答。
初平二年，公孫瓚以劉玄德領平原相。初，先主籬上有桑如車蓋。涿人李定雲「此家必出貴人。」
建安元年，遷都許。獻帝都許，守位而已，宿衛近侍莫非曹氏黨舊恩戚。議郎趙彥嘗為帝陳言時策，曹操惡而殺之。其餘內外多見誅。操後以事入見殿中，帝不任其忿，因曰：「君能相輔則厚，不爾，幸垂恩相舍。」操失色，俯仰求出。舊儀三公輔兵入廟，令虎賁執刃挾之。操顧左右，汗流洽背，自後不敢復朝請。
天子都許，劉表雖貢獻而與袁紹相結。郭義諫，表答義曰：「內不失貢職，外不背盟主，此天下之大義也。治中獨何怪乎？」
孫策之始得王朗也，譴讓之，使張昭私問朗，朗誓不屈，策忿而不敢害也，留置曲阿。建安三年，太祖表徵朗。策遣之，太祖問曰：「孫策何以得至此邪？」朗曰：「策勇冠一世，有雋才大志；張子布，民之望也，北面而相之；周公瑾，江淮之傑，攘臂而為其將。謀而有成，所規不細，終為天下大賊，非徒狗盜而已。」
公孫瓚頻為紹所敗，乃築京以自固。袁紹與瓚書曰：「孤與足下，既有前盟舊要，申之以討亂之誓，愛過夷、叔，分著丹青，謂為旅力同仇，足踵齊、晉，故解印釋紱，以北帶南，分割膏腴，以奉執事，此非孤赤情之明驗邪豈寤足下棄烈士之高義，尋禍亡之險蹤，輒而改慮，以好易怨，盜遣士馬，犯暴豫州。始聞甲卒在南，親臨戰陣，懼於飛矢迸流，狂刀橫集，以重足下之禍，徒增孤子之咎釁也，故為薦書懇惻，冀可改悔。而足下超然自逸，矜其威詐，謂天罔可吞，豪雄可滅，果令貴弟隕於鋒刃之端。斯言猶在於耳，而足下曾不尋討禍源，克心罪己，苟欲逞其無疆之怒，不顧逆順之律，匿怨害民，騁於餘躬，遂躍馬控弦，處我疆土，毒遍生民，辜延白骨。孤辭不獲己，以登界橋之役。是時足下兵氣霆震，駿馬電發，仆師徒肇合，機械不嚴，強弱殊科，眾寡異論，假天之助，小戰大克，遂陵躡奔背，因壘館穀，此非天威棐諶，福豐有禮之符表乎足下誌猶未厭，乃復糾合餘燼，率我蛑賊，以焚爇渤海。孤又不獲寧，用及龍河之師。羸兵前誘，大軍未濟，而足下膽破眾散，不鼓而敗，兵眾擾亂，君臣並奔。此又足下之為，非孤之咎也。自此之後，禍隙彌深，孤之師旅，不勝其忿，遂至積屍為京，頭顱滿野，湣彼無辜，未嘗不慨然失涕也。後比得足下書，辭意婉約，有改往修來之言。仆既欣於舊好克復，且湣兆民之不寧，每輒引師南駕，以順簡書。弗盈一時，而北邊羽檄之文，未嘗不至。孤是用痛心疾首，靡所錯情。夫處三軍之帥，當列將之任，宜合怒如嚴霜，喜如時雨，臧否好惡，坦然可觀。而足下二三其德，強弱易謀，急則曲躬，緩則放逸，行無定端，言無質要，為壯士者固若此乎！既乃殘殺老弱，幽土憤怨，眾叛親離，孑然無黨。又烏丸、穢貊，皆與足下同州，仆與之殊俗，各奮迅激怒，爭為鋒銳；又東西鮮卑，舉踵來附。此非孤德所能招，乃足下驅而致之也。夫當荒危之世，處干戈之險，內違同盟之誓，外失戎狄之心，兵興州壤，禍發蕭牆，將以定霸，不亦難乎！前以西山陸梁，出兵平討，會麴義餘殘，畏誅逃命，故遂住大軍，分兵撲蕩，此兵孤之前行，乃界橋搴旗拔壘，先登製敵者也。始聞足下鐫金紆紫，命以元帥，謂當因茲奮發，以報孟明之恥，是故戰夫引領，竦望旌旆，怪遂含光匿影，寂爾無聞，卒臻屠滅，相為惜之。夫有平天下之怒，希長世之功，權禦師徒，帶養戎馬，叛者無討，服者不收，威懷並喪，何以立名今舊京克復，天罔雲補，罪人斯亡，忠幹翼化，華夏儼然，望於穆之作，將戢干戈，放散牛馬，足下獨何守區區之土，保軍內之廣，甘惡名以速朽，亡令德之久長壯而籌之，非良策也。宜釋憾除嫌，敦我舊好。若斯言之玷，皇天是聞。」瓚不答，而增修戎備。謂關靖曰：「當今四方虎爭，無有能坐吾城下相守經年者明矣。袁本初其若我何！」
建安四年，紹攻瓚於易京。瓚自殺。關靖曰：「吾聞君子陷人於危，必同其難，豈可獨生乎！」乃策馬赴紹軍而死。紹悉送其首於許。
建安五年，許攸說紹曰：「公無與操相攻也。急分諸軍持之，而徑從他道迎天子，則事立濟矣。」紹不從，曰：「吾當先圍取之。」攸怒。
紹攻操於官渡。張郃說紹曰：「公雖連勝，然勿與曹公戰也。密遣輕騎抄絕其南側，兵自敗矣。」紹不從之。
建安七年，袁紹薨。審配獻書於譚曰：「春秋之義，國君死社稷，忠臣死王命。苟有圖危宗廟，敗亂國家，王綱典律，親疏一也。是以周公垂泣而蔽管蔡之獄，季友噓欷而行鍼叔之鴆。何則義重人輕，事不得已也。昔衛靈公廢蒯聵而立，輒蒯聵為不道，入戚以篡，衛師伐之。春秋傳曰：『以石曼姑之義，為可以拒之。』是以蒯聵終獲叛逆之罪，而曼姑永享忠臣之名。父子猶然，豈況兄弟乎！昔先公廢絀將軍以續賢兄，立我將軍以為適嗣，上告祖靈，下書譜牒，先公謂將軍為兄子，將軍謂先公為叔父，海內遠近，誰不備聞且先公即世之日，我將軍斬衰居廬，而將軍齋於堊室，出入之分於斯益明。是時凶臣逢紀，妄畫蛇足，曲辭謅媚，交亂懿親，將軍奮赫然之怒，誅不旋時，將軍亦奉命承旨，加以淫刑。自是之後，癰疽破潰，骨肉無絲發之嫌，自疑之臣，皆保生全之福。故愁遣強胡，簡命名將，料整器械，選擇戰士，殫府庫之財，竭食土之實，其所以供奉將軍，何求而不備君臣相率，共衛旌麾，戰為雁行，賦為幣主，雖傾倉覆庫，翦剝民物，上下欣戴，莫敢告勞。何則推戀戀忠赤之情，盡家家肝腦之計，唇齒輔車，不相為賜。謂為將軍心合意同，混齊一體，必當並威偶勢，禦寇寧家。何圖凶險讒慝之人，造飾無端，誘導奸利，至令將軍翻然改圖，忘孝友之仁，聽豺狼之謀，誣先公廢立之言，違近者在喪之位，悖綱紀之理，不顧逆順之節，橫易冀州之主，欲當先公之繼。遂放兵鈔撥，屠城殺吏，交屍盈原，裸民滿野，或有髡{髟剔}髮膚，割截支體，冤魂痛於幽冥，創痍號於草棘。又乃圖獲鄴城，許賜秦、胡，財物婦女，豫有分界。或聞告令吏士云：『孤雖有老母，輒使身體完具而已。』聞此言者，莫不驚愕失氣，悼心揮涕，使太夫人憂哀憤懣於堂室，我州君臣士友假寐悲歎，無所措其手足，念欲靜師拱默以聽執事之圖，則懼違春秋死命之節，貽太夫人不測之患，隕先公高世之業。三軍憤慨，人懷私怒，我將軍辭不獲已，以及館陶之役。是時外為禦寇，內實乞罪，既不見赦，而屠辱各二三其心，臨陣敗戾。我將軍進退無功，首尾受敵，司軍奔避，不敢告辭。亦謂將軍當少垂親親之仁，貽以緩追之惠，而乃尋蹤躡軌，無所逃命。困獸必鬥，以幹嚴行，而將軍師旅土崩瓦解，此非人力，乃天意也。是後又望將軍改往修來，克己復禮，追還孔懷如初之愛；而縱情肆怒，趣破家門，企踵鶴立，連結外仇，散鋒放火，插增毒螫，烽煙相望，涉血千里，遺城厄民，引領悲怨，雖欲勿救，惡得己哉！故遂引軍東轅，保正疆場，雖近郊壘，未侵境域，然望旌摩，能不永歎配等備先公家臣，奉廢立之命，而圖等幹國亂家，禮有常刑，故奮敝州之賦，以除將軍之疾，若乃天啟於心，早行其誅，則我將軍匍匐悲號於將軍股掌之上，配等亦袒躬布體以待斧鉞之刑。若必不悛，有以國斃，圖頭不懸，軍不旋踵。願將軍詳度事宜，錫以環玦。」
建安十二年，操破烏桓於柳城。太祖之始征柳城，劉備說表使襲許，表不從。及太祖還，表謂備曰：「不用君言，故為失此大會也。」備曰：「今天下分裂，日尋干戈，事會之來，豈有終極乎若能應之於後者，則此未足為恨也。」
先主見諸葛亮於隆中。亮家於南陽之鄧縣，在襄陽城西二十里，號曰「隆中」。
建安十三年，操征劉表。表卒，子琮迎降。魏武平荊州，分南郡，枝江以西為臨江郡。
先主走，將保江陵，操追之。王威說劉琮曰：「曹操得將軍既降，劉豫州已走，必懈弛無備，輕行單進；若給威奇兵數千，徼之於險，操可獲也。獲操，則威震天下，坐而虎步，中夏雖廣，可傳檄而定，非徒收一勝之功，保守今日而已。此難遇之機，不可失也。」琮不納。
先主敗當陽，因人多歸之，擁眾不進也。
習鑿齒曰：「劉玄德雖顛沛險難而信義愈明，勢逼事危而言不失道。追景升之顧，則情感三軍；戀赴義之士，則甘與同敗。觀其所以結物情者，豈徒投醪撫寒含蓼問疾而已哉！其終濟大業，不亦宜乎！
時操已定荊州。張鬆見曹公，曹公方自矜伐，不存錄鬆。鬆歸，乃勸璋自絕。
習鑿齒曰：昔齊桓公一矜其功而叛者九國，曹操暫自驕伐而天下三分，皆勤之於數十年之內而棄之於俯仰之頃，豈不惜乎！是以君子勞謙日昃，慮以下人，功高而居之以上，勢尊而守之以卑。情近於物，故雖貴而人不厭其重；德洽群生，故業廣而天下愈欣其慶。夫然，故能有其富貴，保其功業，隆顯當時，傳福百世，何驕矜之有哉！君子是以知曹操之不能遂兼天下者也。
建安十四年，權表備荊州牧。呂範勸劉備，肅曰：「不可。將軍雖神武命世，然曹公威力實重，初臨荊州，恩信未洽，宜以借備，使撫安之。多操之敵，而自為樹黨，計之上也。」權即從之。
建安十五年，劉備改分南郡為宜都。
向成都所過輒克，於涪大會作樂，龐統以為非仁者之兵。習鑿齒曰：夫霸王者，必體仁義以為本，杖信順以為宗，一物不具，則其道乖矣。今劉備襲奪璋土，權以濟業，負信違情，德義俱愆，雖功由是隆，宜大傷其敗，譬斷手全軀，何樂之有龐統懼斯言之泄宣，知其主之必悟，故眾中匡其失，而不修常謙之道，矯然太當，盡其蹇諤之風。夫上失而能正，是有臣也，納勝而無執，是從理也；有臣則陛隆堂高，從理則群策畢舉；一言而三善兼明，暫諫而義彰百代，可謂達乎大體矣。若惜其小失而廢大益，矜此過言，自絕遠讜，能成業濟務者，未之有也。
建安十九年，玄德破劉璋。先主入益州，吳遣迎孫夫人。夫人慾將太子歸吳，諸葛亮使趙雲勒兵斷江劉太子，乃得止。
法正勸先主納劉焉子瑁妻吳氏。習鑿齒曰：「夫婚姻，人倫之始，王化之本，匹夫猶不可以無補，而況人君乎晉文廢禮行權以濟其業，故子犯曰：『有求於人，必先從之，將奪其國，何有於妻，非無故而違禮教者也。』今先主無權事之逼，而引前失以為譬，非導其君以堯、舜之道者。先主從之，過矣。
建安二十年，張魯降操。
習鑿齒曰：魯欲稱王，而閻圃諫止之，今封圃為列侯。夫賞罰者，所以懲惡勸善也，苟其可以明軌訓於物，無遠近幽深矣。今閻圃諫魯勿王，而太祖追封之，將來之人孰不思順！塞其本源而末流自止，其此之謂與！若乃不明於此而重燋爛之功。豐爵厚賞止於死戰之士，則民利於有亂，俗競於殺伐，阻兵仗力，干戈不戢矣。太祖之此封，可謂知賞罰之本，雖湯武居之，無以加也。
章武元年，群欲推先主即皇帝位，費詩上疏，忤旨左遷。習鑿齒曰：夫創本之君，須大定而後正己，篡統之主，必速建以係眾心。是故惠公朝秦而子圉以立，更始猶存而光武舉號，夫豈忘主徼利，社稷之故也。今先主糾合義兵，將以討賊。賊強禍大，主沒國喪，二祖之廟，絕而不祀，苟非親賢，孰能紹此嗣祖配天，非咸陽之譬，杖正討逆，何推讓之有於此時也，不如速尊有德，以奉大統，使民欣反正，世睹舊物，杖順者齊心，附逆者同懼，時可謂喑惑矣。其黜降也，宜哉！
先主卒，劉禪即位。未葬，亦未逾月而改元為建興，此言之不從也。習鑿齒曰：「禮，國君即位逾年而後改元者，緣臣子之心不忍一年而有二君也。今可謂亟而不知禮矣！君子是以知蜀之不能東遷也。」
建興三年，亮在南中，所在戰捷。聞孟獲者，為夷、漢並所服，募生致之。既得，使觀於營陣之間，問曰：「此軍何如？」獲對曰：「向者不知虛實，故敗。今蒙賜觀看營陳，若隻如此，既定易勝耳。」亮笑，縱使更戰，七縱七擒，而亮猶遣獲。獲止不去，曰：「公，天威也，南人不復反矣。」遂至滇池。南中平，皆即其渠率而用之。或以諫亮，亮曰：「若留外人，則當留兵，兵留則無所食，一不易也；加夷新傷破，父兄死喪，留外人而無兵者，必成禍患，二不易也；又吏累有廢殺之罪，自嫌釁重，若留外人，終不相信，三不易也；今吾欲使不留兵，不運糧，而綱紀粗定，夷漢粗安，故耳。
建興六年，街亭之敗，馬謖下獄物故。習鑿齒曰：諸葛亮之不能兼上國也，豈不宜哉！夫晉人規林父之後濟，故廢法而收功；楚成喑得臣之益已，故殺之以重敗。今蜀僻陋一方，才少上國，而殺其俊傑，退收駑下之用，明法勝才，不師三敗之道，將以成業，不亦難乎！且先主誡謖之才不可大用，豈不謂其非才也亮受誡而不獲奉承，明謖之難廢也。為天下宰匠，欲大收物之力，而不量才節任，隨器付業；知之太過，則違明主之誡，裁之失中，即殺有益之人，難乎其可與言智者也。
或勸亮更增兵者，亮曰：「大軍在祁山，箕穀，皆多於賊，而不能破賊為賊所破者，則此病不在兵少也，在一人耳。今欲滅兵損將，明罰思過，校變通之道於將來；若不能然者，雖兵多何益！自今以後，諸有忠慮於國，但勤攻吾之闕，則事可定，賊可死，功可蹻足而待矣。」於是考微勞，甄烈壯，引咎責躬，布所失於天下，厲兵講武，以為後圖，戎兵簡練，民忘其敗矣。亮聞孫權破曹休，魏兵東下，關中虛弱。十一月，上言曰：「先帝慮漢、賊不兩立，王業不偏安，故托臣以討賊也。以先帝之明，量臣之才，故知臣伐賊才弱敵強也；然不伐賊，王業亦亡，惟坐待亡，孰與伐之是故托臣而弗疑也。臣受命之日，寢不安席，食不甘味，思惟北伐，宜先入南，故五月渡瀘，深入不毛，並日而食。臣非不自惜也，顧王業不可得偏全於蜀都，故冒危難以奉先帝之遺意也，而議者謂為非計。今賊適疲於西，又務於東，兵法乘勞，此進趨之時也。謹陳其事如左：高帝明並日月，謀臣淵深，然涉險被創，危然後安。今陛下未及高帝，謀臣不如良、平，而欲以長計取勝，坐定天下，此臣之未解一也；劉繇、王朗各據州郡，論安言計，動引聖人，群疑滿腹，眾難塞胸，今歲不戰，明年不征，使孫策坐大，遂並江東，此臣之未解二也；曹操智計殊絕於人，其用兵也，彷彿孫、吳，然困於南陽，險於烏巢，危於祁連，逼於黎陽，幾敗北山，殆死潼關，然後能定一時耳，況臣才弱，而欲以不危而定之，此臣之未解三也；曹操五攻昌霸不下，四越巢湖不成，任用李服而李服圖之，委夏侯而夏侯敗亡，先帝每稱操為能，猶有此失，況臣駑下，何能必勝此臣之未解四也；自臣到漢中，中閑期年耳，然喪趙雲、陽群、馬玉、閻芝、丁立、白壽、劉郃、鄧銅等及部曲屯將七十餘人，突將無前。賨叟、青羌散騎、武騎一千餘人，此皆數十年之內所糾合四方之精銳，非一州之所有，若復數年，則損三分之二也，當何以圖敵此臣之未解五也；今民窮兵疲，而事不可息，事不可息，則住與行勞費正等，而不及虛圖之，欲以一州之地與賊持久，此臣之未解六也。夫難平者，事也。昔先帝敗軍於楚，當此時，曹操拊手謂天下已定。然後先帝東連吳、越，西取巴、蜀，舉兵北征，夏侯授首，此操之失計而漢事將成也。然後吳更違盟，關羽毀敗，秭歸蹉跌，曹丕稱帝。凡事如是，難可逆見。臣鞠躬盡力，死而後已。至於成敗利鈍，非臣之明所能逆睹也。」於是有散關之役。
曹休與吳戰，敗，賈逵救之，乃振。初，逵與休不善，休猶欲以後期罪之。習鑿齒曰：「夫賢人者，外身虛已，內以下物，嫌忌之名，何由而生乎有嫌忌之名者，必與物為對，存勝負於己身者也。若以其私憾敗國殄民，彼雖傾覆，於我何利我苟無利，乘之曷為以是為說，臧獲之心耳。今忍其私忿而急彼之憂，冒難犯危而免之於害，使功顯於明君，惠施於百姓，身登於君子之塗，義愧於敵人之心，雖豺虎猶將不覺所復，而況於曹休乎然則濟彼之危，所以成我之勝，不計宿憾，所以服彼之心。公義既成，私利亦弘，可謂善爭矣。在於未能忘勝之流，不由於此而能濟勝者，未之有也。」
建興七年，是歲，孫權稱尊號，其群臣以並尊二帝來告。議者咸以為交之無益，而名體弗順，宜顯明正義，絕其盟好。亮曰：「權有僭逆之心久矣，國家所以略其釁情者，求犄角之援也。今若加顯絕，仇我必深，便當移兵東戍，與之角力，須並其士，乃議中原。彼賢才尚多，將相緝穆，未可一朝定也。頓兵相持，坐而須老，使北賊得計，非算之上者。昔孝文卑辭匈奴，先帝優與吳盟，皆應權通變，宏思遠益，非匹夫之為分者比。今議者咸以權利在鼎足，不能並力，且誌望以滿，無上進之情，推此皆似是而非也。何者其智力不侔，故限江自保，權之不能越江，猶魏賊之不能渡漢，非力有餘而利不取也。若大軍致討，彼上當分裂其地，以為後規，下當略民廣境，示武於內，非端坐者也。若就其不動而睦於我，我之北伐無東顧之憂，河南之眾不得盡西，此之為利亦已深矣。權僭之罪，未宜明也。乃遣衛尉陳震慶權正號。
建興九年二月伐魏。亮圍祁山，招鮮卑軻比能，比能等至故北地石城以應亮。於是魏大司馬曹真有疾。司馬宣王自荊州入朝，魏明帝曰：「西方事重，非君若可付者。」乃使西屯長安，都督張郃，費耀、戴陵、郭淮等。宣王使耀、陵留精兵四千守上邽，餘眾悉出西救祁山。郃欲分兵駐雍、郿，宣王曰：「料前軍能獨當之者，將軍言是也；若不能當而分為前後，此楚之三軍所以為黥布禽也。」遂追。亮分兵留攻，自逆宣王於上邽。郭淮費耀等徼亮，亮破之，因大芟刈其麥，與宣王遇於上邽之東，斂兵依險，軍不得交，亮引兵而還，宣王尋亮至於鹵城。張郃曰：「彼遠來逆我，我請戰不得，謂我利在不戰，欲以長計制之也。且祁山知大軍以在近，人情自固，可止屯於此，分為奇兵，示出其後，不宜進前而不敢逼，坐失民望也。今亮懸軍食少，亦行去矣。」宣王不從，故尋亮。既至，又登山掘營，不肯戰。賈詡、魏平數請戰，因曰：「公畏蜀如畏虎，柰天下笑何！」宣王病之。諸將咸請戰。五月辛已，乃使張郃攻無當監何平於南圍。自案中道向亮。亮使魏延、高翔、吳班赴拒，大破之。獲甲首三千級，衣鎧五千領，角弩三千一百張，宣王還保營。
建興九年冬十月，江陽至江州有鳥從江南飛渡江北，不能達，墮水死者以千數。
建興十一年，吳拜公孫淵為燕王，張昭諫，不從，因不朝，後屢謝，昭不起，乃燒門以恐之，昭更閉戶。習鑿齒曰：「張昭於是乎不臣矣！夫臣人者，三諫不從，則奉身而退；身苟不絕，何忿懟之有且秦穆違諫，卒霸西戎，晉文暫怒，終成大業，遺誓以悔過見錄，狐偃無怨絕之辭，君臣道泰，上下俱榮。今權悔往之非而求昭，後益回慮降心，不遠而復，是其善也。昭為人臣，不度權得道，匡其後失，夙夜匪懈，以延來譽，乃追忿不用，歸罪於君，閉戶拒命，坐待焚滅。豈不悖哉！」
建興十二年二月伐魏，亮自至，數挑戰。宣王亦表固請戰，使辛毗持節以制之。姜維謂亮曰：「辛佐治仗節而至，賊不復出矣。」亮曰：「彼本無戰情，所以固請戰者，以示武於其眾耳。將在軍，君命有所不受，苟能制吾，豈千里而請戰邪！」
秋八月，亮卒於郭氏塢。楊儀等整軍而出，百姓奔告宣王，宣王追焉。姜維令儀反旗鳴鼓，若向宣王者，宣王不敢逼。於是儀結陣而去，入穀然後發喪。宣王之退也，百姓為之諺曰：「死諸葛，走生仲達。」或以告宣王，宣王曰：「吾能料生，不能料死也。」
魏延作亂，楊儀擊斬之。初，董恢字休緒，襄陽人。入蜀，以宣信中郎副費禕使吳。孫權嘗大醉問禕曰：「楊儀、魏延，牧豎小人也，雖嘗有鳴吠之益，於時務，然既已任之，勢不得輕，若一朝無諸葛亮，必為禍亂矣。諸君憒憒，曾不知防慮於此，豈所謂貽厥孫謀乎？」禕憮然四顧視，不能即答。恢目禕曰：「儀、延之不協起於私忿耳，而無黥、韓難禦之心也。方今掃除強賊，混一區夏。功以才成，業由才廣，若舍此不任，防其後患，是猶備有風波而逆廢舟楫，非長計也。」權大笑樂。諸葛亮聞之，以為知言。還未滿三日，辟為丞相府屬，遷巴郡太守。
初，廖立以怨謗廢。及亮薨，垂泣曰：「吾終為左衽矣！」又李平前以罪廢，冀復收己，聞之，亦發病卒。習鑿齒曰：昔管仲奪伯氏駢邑三百，沒齒而無怨言，聖人以為難。諸葛亮之使廖立垂泣，李嚴致死，豈徒無怨言而已哉！夫水至平而邪者取法，鑒至明而醜者忘怒，水鏡之所以能窮物而無怨者，以其無私也。水鏡無私，猶以免謗，況大人君子懷樂生之心，流矜恕之德，法行於不可用，刑加乎自犯之罪，爵之而非私，誅之而不怒，天下有不服者乎！諸葛亮於是可謂能用刑矣！自秦漢以來未之有也。
建興十三年，魏青龍三年，郭后崩。初，甄後之誅，由郭后之寵。及殯，令被髮覆麵，以糠塞口，遂立郭后，使養明帝。帝知之，心嘗懷忿，數泣問甄後死狀。郭后曰：「先帝自殺，何以責問我且汝為人子，可追仇死父，為前母枉殺後母邪！」明帝怒，遂逼殺之，敕殯者使如甄後故事。
氏池縣大柳穀日夜激波湧溢，其聲如雷，曉而有蒼石立水中，長一丈六尺，高八尺，白石畫之，為十三馬，一牛，一鳥，八卦玉玦之象，皆隆起，其文曰：「大討曹，適水中，甲寅。」帝惡其「討」也，使鑿去為「計」。以蒼石窒之，宿昔而白石滿焉。至晉初，其文愈明，馬象皆煥徹如玉焉。
青龍三年七月，曹叡崇華殿災。時郡國有龍，九見，故改曰九龍殿。
建興十五年，魏景初元年，魏帝徙盤，盤折，聲聞數十里。金狄或泣，因留於霸城。
高堂隆卒。習鑿齒曰：「高堂隆，可謂忠臣矣。君侈每思諫其惡，將死不忘憂社稷，正辭動於昏主，明戒驗於身後，蹇諤足以勵物，德音沒而彌彰，可不謂忠且智乎！詩云：『聽用我謀，庶無大悔。』又曰：『曾是莫聽，大命以傾。』其高堂隆之謂也。」
延熙元年，魏景初二年，公孫淵自立，稱紹漢元年。聞魏人將討，復稱臣於吳，乞兵北伐以自救。吳人慾戮其使，羊■曰：「不可，是肆匹夫之怒而捐霸王之計也。不如因而厚之，遣奇兵潛往以要其成。若魏伐淵不克，而我軍遠赴，是恩結遐夷，義蓋萬里；若兵連不解，首尾離隔，則我虜其旁郡，驅民而歸，亦足以致天之罰，報雪曩事矣。」歡曰：「善」，乃勒兵大出。謂淵使曰：「請俟後問，當從簡書，必與弟同休戚，共存亡，雖隕於中原，吾所甘心也。」又曰：「司馬懿所向無前，深為弟憂也。」
帝問蔣濟：「孫權其救遼東乎？」濟曰：「彼知官備以固，利不可得，深入則非力所能，淺入則勞而無獲。權雖子弟在危，猶將不動，況以異域之人，兼以往者之辱乎！今所以外揚此聲者，譎其行人疑於我，我之不克，冀折後事已耳。然遝渚之間，去淵尚遠，若大軍相持，事不速決，則權之淺規，或能輕兵掩襲，未可測也。」
秋有彗星見張宿。史官言於帝曰：「此周之分野也，洛邑惡之。」於是大修禳禱之術以厭焉。
十二月，帝以燕王宇為大將軍，使與領軍將軍夏侯獻、武衛將軍曹爽，屯騎校尉曹肇、驍騎將軍秦朗等對輔政，中書監劉放、令孫資久專權寵，為朗等素所不善，懼有後害，因圖間之，而宇常在帝側，故未得有言。甲申，帝氣微，宇下殿呼曹肇有所議，未還，而帝少閑，惟曹爽獨在。放知之，呼資與謀。資曰：「不可動也。」放曰：「俱入鼎鑊，何不可之有？」乃突前見帝，垂泣曰：「陛下氣微，若有不諱，將以天下付誰？」帝曰：「卿不聞用燕王邪！」放曰：「陛下忘先帝詔敕，藩王不得輔政。且陛下方病，而曹肇、秦朗等便與才人侍疾者言戲。燕王擁兵南面，不聽臣等入，此即豎刁、趙高也。今皇太子幼弱，未能統政，外有強暴之寇，內有勞怨之民，陛下不遠慮存亡，而近係恩舊。委祖宗之業，付二三閹寺，寢疾數日，內外壅隔，社稷危殆，而己不知，此臣等所以痛心也。」帝得放言，大怒曰：「誰可任者？」放、資乃舉爽代宇，又白「宜詔司馬宣王使相參」，帝從之。放、資出，曹肇入，涕泣固諫，帝使肇敕停，肇出戶，放、資趨而往，復說止帝，帝又從其言。放曰：「宜為手詔。」帝曰：「我困篤，不能。」放即上床，執帝手強作之，遂齎出，大言曰：「有詔免燕王宇等官，不得停省中。」於是宇、肇、獻、朗相與泣而歸第。
延熙四年，魏正始二年，吳赤烏四年，零陵太守殷禮言於權曰：「今天棄曹氏，喪誅累見。虎爭之際而幼童蒞事。陛下身自禦戎，取亂侮亡，宜滌荊、楊之地，舉強羸之數，使強者執戟，羸者轉運，西命益州軍於隴右，授諸葛瑾、朱然大眾，指事襄陽，陸遜、朱桓別征壽春，大駕入淮陽，曆青、徐。襄陽、壽春困於受敵，長安以西務對蜀軍，許、洛之眾勢必分離；掎角瓦解，民必內應，將帥對向，或失便益；一軍敗績，則三軍離心，便當秣馬脂車，陵陷城邑，乘勝逐北，以定華夏。若不悉軍動眾，循前輕舉，則不足大用，易於屢退。民疲威消，時往力竭，非出兵之策也。」權弗能用之。
延熙七年，魏正始五年，曹爽至長安，與夏侯玄入漢中。司馬宣王謂夏侯玄曰：「春秋責大德重，昔武皇帝再入漢中，幾至大敗，君所知也。今興平路勢至險，蜀已先據；若進不獲戰，退見徼絕，覆軍必矣。將何以任其責！」玄懼，言於爽，引軍退。費禕進兵據三嶺以截爽，爽爭險苦戰，僅乃得過。所發牛馬運轉者，死失略盡，羌、胡怨歎，而關右悉虛耗矣。
玄名知人。陳蹇兄丕有名於世，與夏侯玄親交，玄拜其母。蹇時為中領軍，聞玄曾於其家，悅而歸，既入戶，玄曰：「相與未至於此。」蹇當戶立，良久曰：「如君言。」乃趨而出，意氣自若，玄大以此知之。
延熙九年，魏正始七年，吳赤烏九年，是年，吳將朱然入柤中，斬獲數千；柤中民吏萬餘家渡沔。司馬宣王謂曹爽曰：「若便令還，必復致寇，宜權留之。」爽曰：「今不修守沔南，留民沔北，非長策也。」宣王曰：「不然。凡物置之安地則安，危地則危，故兵書雲，成敗，形也；安危，勢也，形勢禦眾之要，不可不審。設令賊二萬人斷沔水，三萬人與沔南諸軍相持，萬人陸鈔柤中，君將何以救之爽不聽，卒令還。然後襲破之。袁淮言於爽曰：「吳楚之民脆弱寡能，英賢大才不出其地，比技量力，不足與中國相抗，然自上世以來嘗為中國患者，蓋以江漢為池，舟楫為用，利則陸鈔，不利則入水，攻之道遠，中國之長技無所用之也。孫權自十數年以來，大畋江北，繕治甲兵，精其守禦，數出盜竊，敢遠其水，陸次平士，此中國所願聞也。夫用兵者，貴以飽待饑，以逸擊勞，師不欲久，行不欲遠，守少則固，力專則強，當今宜捐淮、漢以南，退卻避之。若賊能入居中央，來侵邊境，則隨其所短，中國之長技得用矣。若不敢來，則邊境得安，無鈔盜之憂矣。使我國富兵強，政修民一，陵其國不足為遠矣。今襄陽孤在漢南，賊循漢而上，則斷而不通，一戰而勝，則不攻而自服，故置之無益於國，亡之不足為辱。自江夏已東，淮南諸郡，三後已來，其所亡幾何，非以近賊疆界易鈔掠之故哉！若徙之淮北，遠絕其間，則民人安樂，何鳴吠之驚呼？」遂不徙。
延熙十二年，魏嘉平元年，曹芳謁曹睿墓於大石山，曹爽兄弟皆從。於是司馬懿閉四城，遂與太尉蔣濟俱屯洛水南浮橋，奏罷爽兄弟。不知所為，芳還，宿伊水南，發屯田數千人，樹鹿角為營。
懿收爽等誅之。安定皇甫謐以九年冬夢至洛陽，自廟出，見車騎甚眾，以物呈廟云：「誅大將軍曹爽。」寤而以告其邑人，邑人曰：「君欲作曹人之夢乎！朝無公孫強何如且爽兄弟典重兵，又權尚書事，誰敢謀之？」謐曰：「爽無叔振鐸之請，苟失天機則離矣，何恃於強昔漢之閻顯，倚母後之尊，權國威命，可謂至重矣，閹人十九人一旦屍之，況爽兄弟乎？」
延熙十二年，姜維出西平，不克，每欲大舉。費禕謂維曰：「吾等不如丞相亦已遠矣，丞相猶不能定中夏，況吾等乎！且不如保國治民，敬守社稷，如其功業，以俟能者，無以為希冀徼幸而決成敗於一舉，若不如誌，悔之無及。」
延熙十四年，懿殺王淩及曹彪。初，淩、愚謀，以帝幼制於強臣，不堪為主，楚王彪長而才，欲迎立之，以興曹氏。淩使人告（其子）廣，廣曰：「凡舉大事，應本人情。今曹爽以驕奢失民，何平叔虛而不治，丁、畢、桓、鄧雖並有宿望，皆專競於世。加變易朝典，政令數改，所存雖高而事不下接，民習於舊，眾莫之從。故雖勢傾四海，聲震天下，同日斬戮，名士減半，而百姓安之，莫或之哀，失民故也。今懿情雖難量，事未有逆，而擢用賢能，廣樹聲色，修先朝之政令，副眾心之所求。爽之所以為惡者，彼莫不必改，夙夜匪懈，以恤民為先。父子兄弟，並握兵要，未易亡也。」淩不從。
延熙十五年，魏嘉平四年，吳建興元年，吳修東興堤。初，孫權築東興堤以遏巢湖。後征淮南，壤不復修。是歲諸葛恪率軍吏更於堤左右結山挾築兩城，使全端、留略守之，引軍而還。諸葛誕言於司馬景王曰：「致人而不致於人者，此之謂也。今因其內侵，使文舒逼江陵，仲恭向武昌，以羈吳之上流，然後簡精卒攻兩城，比救至，可大獲也。」景王從之。
帥使王昶攻南郡，毌丘儉向武昌，胡遵，諸葛誕攻東興，恪救東興，使丁奉等為前部，奉遂據徐塘，破遵，大獲而歸。毌丘儉、王昶聞樂軍敗，各燒屯走。朝議欲貶黜諸將，景王曰：「我不聽公休，以至於此。此我過也，諸將何罪？」悉原之。時司馬文王為監軍，統諸軍，唯削文王爵而已。是歲，雍州刺史陳泰求敕并州並力討胡，景王從之。未集而雁門、新興二郡以為將遠役，遂驚反。景王又謝朝士曰：「此我過也，非元伯之責。」於是魏人愧悅，人思其報。
習鑿齒曰：司馬大將軍引二敗以為己過，過消而業隆，可謂智矣，夫民忘其敗，而下思其報，雖欲不康，其可得邪若乃諱敗推過，歸咎萬物，常執其功而隱其喪，則上下離心，賢愚解體，是楚再敗而晉再克也，謬之甚矣！君人者，苟統斯理而以禦國，則朝無秕政，身靡留愆，行失而名揚，兵挫而戰勝，雖百敗可也，況於再乎！
延熙十六年春，諸葛恪使司馬李衡往蜀說姜維，令同舉，曰：「古人有言，聖人不能為時，時至亦不可失也。今敵政在私門，外內猜隔，兵挫於外，而民怨於內，自曹操以來，彼之亡形未有如今者也。若大舉伐之，使吳攻其東，漢入其西，彼救西則東虛，重東則西輕，以練實之軍，乘虛輕之敵，破之必矣。」維從之。
呈諸葛恪圍新城。是時，姜維亦出圍狄道。司馬景王問虞鬆曰：「今東西有事，二方皆急，而諸將意沮，若之何？」鬆曰：「昔周亞夫堅壁昌邑而吳楚自敗，事有似弱而強，或似強而弱，不可不察也。今恪悉其銳眾，足以肆暴，而坐守新城，欲以致一戰耳。若攻城不拔，請戰不得，師老眾疲，勢將自走，諸將之不徑進，乃公之利也。姜維有重兵而懸軍應恪，投食我麥，非深根之寇也。且謂我並力於東，西方必虛，是以徑進。今若使關中諸軍倍道急赴，出其不意，殆將走矣。」景王曰：「善！」乃使郭淮、陳泰悉關中之眾，解狄道之圍；敕毌丘儉等案兵自守，以新城委吳。姜維聞淮進兵，軍食少，乃退屯隴西界。
延熙十八年，魏正元二年，毌丘儉反。傅嘏固勸景王行，景王未從。嘏重言曰：「淮、楚兵勁而儉等負力遠鬥，其鋒未易當也。若諸將戰有利鈍，大勢一失，則公事敗矣。」是時景王新割目瘤，創甚，聞嘏言，蹶然而起曰：「我請輿疾而東。」
儉敗被誅。習鑿齒曰：毌丘儉感明帝之顧命，故為此役。君子謂毌丘儉事雖不成，可謂忠臣矣！夫竭節而赴義者，我也，成之與敗，時也。我苟無時，成何可必乎忘我而不自必，乃所以為忠也。古人有言：『死者復生，生者不愧。』若毌丘儉可謂能不愧也。
延熙二十年，魏甘露二年，諸葛誕起兵。蔣班、焦彝言於諸葛誕曰：「朱異等以大眾來而不能進，孫琳殺異而歸江東，外以發兵為名，而內實坐須成敗，其歸可見矣。今宜及眾心尚固，士卒思用，並力決死，攻其一面，雖不能盡克，猶有可全者。」文欽曰：「江東乘戰勝之威久矣，未有難北方者也。況公今舉十餘萬之眾內附，而欽與全端等皆同居死地，父兄子弟盡在江表，就孫綝不欲，主上及其親戚豈肯聽乎且中國無歲無事，軍民並疲，今守我一年，勢力已困，異圖生心，變故將起，以往準今，可計日而望也。」班、彝固勸之，欽怒，而誕欲殺班。二人懼，且知誕之必敗也，十一月，乃相攜而降。
景耀元年，魏甘露三年，昭拔壽春，殺誕。文欽曰：「蔣班、焦彝謂我不能出而走，全端、全懌又率眾逆降，此敵無備之時也，可以戰矣。」誕及唐諮等皆以為然，遂共悉眾出攻。
三叛既平，聽收葬欽。習鑿齒曰：自是天下畏威懷德矣。君子謂司馬大將軍於是役也，可謂能以德懷矣。夫建業者異矣，各有所尚，而不能兼並也。故窮武之雄斃於不仁，存義之國喪於懦退，今一征而禽三叛，大虜吳眾，席捲淮浦，俘馘十萬，可謂壯矣。而未及安坐，喪王基之功，種惠吳人，結異類之情，寵鴦葬欽，忘疇昔之隙，不咎誕眾，使揚士懷愧，功高而人樂其成，業廣而敵懷其德，武昭既敷，文算又洽，推此道也，天下其孰能當之哉。
八月，髦養老於大學。帝乞言於王祥，祥對曰：「昔者明王禮樂既備，加之以忠誠，忠誠之發，形於言行。夫大人者，行動乎天地，天且弗違，況於人乎？」
九月，吳孫綝廢其主亮，桓彝弗肯署名，綝殺之。彝，魏尚書令階之弟。
景耀二年，魏甘露四年，正月，先是魏地井中屢有龍見。是時龍仍見，咸以為吉祥。帝曰：「龍者，君德也。上不在天，下不在田，而數屈於並，非嘉兆也。乃作潛龍之詩以自諷，司馬文王見而惡之。
景耀三年，魏景元元年，昭殺其主髦及王經。自曹芳事後，魏人省徹宿衛，無復鎧甲，諸門戎兵老弱而已。曹髦見威權日去，不勝其忿。乃召侍中王沈、尚書王經、常侍王業，謂曰：「司馬昭之心，路人所知也。吾不能坐受廢辱，今日當與卿自出討之。」王經諫曰：「昔魯昭公不忍季氏，敗走失國，為天下笑。今權在其門，為日久矣。朝廷四方皆為之致死，不顧順逆之理，非一日也。且宿衛空闕，兵甲寡弱，陛下何所資用，而一旦如此，無乃欲除疾而更深之邪禍殆不測，宜見重詳。」帝不聽，乃出懷中板令投地，曰：「行之決矣！正使死，何所恨況不必死邪！」於是入白太后。沈、業奔走告文王，文王為之備。髦遂帥僮僕數百，鼓譟而出，昭弟屯騎校尉伷入，遇髦於東正車門，左右訶之，伷眾奔走。中獲軍賈充又逆髦，戰於南闕下，髦自用劍，揮眾欲退，太子舍人成濟問充曰：「事急矣，當云何？」充曰：「公畜養汝等，正為今日。今日之事，無所問也。」濟即抽戈犯躍，前刺髦，刃出於背。文王聞之大驚，自投於地，曰：「天下其謂我何！」太傅孚奔往，枕帝股而哭，哀甚曰：「殺陛下者，臣之罪也。」
於是召百官議其事。昭垂涕問陳泰曰：「何以居我？」泰曰：「公光輔數世，功蓋天下，謂當並跡古人，垂美於後。一旦有弒君之事，不亦惜乎！速斬賈充，猶可以自明也。」昭曰：「公閭不可得殺也，卿更思餘計。」泰厲聲曰：「意唯有進於此耳，餘無足委者也。」歸而自殺。
丁卯，葬高貴鄉公於洛陽西北三十里湹澗之濱。下車數乘，不設旌旄，百姓相聚而觀之，曰：「是前日所殺天子也。」或掩麵而泣，悲不自勝。
初，曹髦將自討司馬昭。王經諫曰：「昔魯昭公不忍季氏，敗走失國，為天下笑。今權在其門，為日久矣，朝廷四方皆為之致死，不顧逆順之理，非一日也。且宿衛空闕，寸刃無有，陛下何所資用，而一旦如此，無乃欲除疾而更深之邪！禍殆不測，宜見重詳。」髦不聽，後殺經並及其母。經被收，將死，垂泣謝母。母顏色不變，笑而謂曰：「人誰不死往所以不止汝者，恐不得其所也。以此並命，何恨之有哉！」
孫休時，薛珝為五官中郎將，遣至蜀求馬。及還，休問蜀政得失，對曰：「主喑而不知其過，臣下容身以求免罪，入其朝不聞正言，經其野民皆菜色。臣聞燕雀處堂，子母相樂，自以為安也，突決棟焚，而燕雀怡然不知禍之將及，其是之謂乎！」
景耀五年，姜維率眾出狄道，廖化曰：「『兵不戢，必自焚』，伯約之謂也。知不出敵，而力少於寇，用之無厭，何以能立詩云『不自我先，不自我後』，今日之事也。」
炎興元年，魏景元四年，吳永安六年，魏入寇關口。蔣舒將出降，乃詭謂傅僉曰：「今賊至不擊而閉城自守，非良圖也。」僉曰：「受命保城，惟全為功，今違命出戰，若喪師負國，死無益矣。」舒曰：「子以保城獲全為功，我以出戰克敵為功，請各行其志。」遂率眾出。僉謂其戰也，至陰平，以降胡烈。烈乘虛襲城，僉格鬥而死，魏人義之。
後主將從譙周之策，北地王諶怒曰：「若理窮力屈，禍敗必及，便當父子君臣背城一戰，同死社稷，以見先帝可也。」後主不納，遂送璽綬。是日，諶哭於昭烈之廟，先殺妻子，而後自殺，左右無不為涕泣者。
初，夏侯霸降蜀。姜維問之曰：「司馬懿既得彼政，當復有征伐之意不？」霸曰：「彼方營立家門，未遑外事。有鍾士季者，其人雖少，終為吳蜀之憂。然非非常之人亦不能用也。」後十五年，而會果滅蜀。
甲申，魏咸熙元年，以檻車征鄧艾，鍾會謀反伏誅。鍾會陰懷異圖，姜維見而知其心，謂可構成擾亂以圖克復也。乃詭說會曰：「聞君自淮南以來，算無遺策，晉道克昌，皆君之力。今復定蜀，威德振世，民高其功，而主畏其謀，欲以此安歸乎！夫韓信不背漢於擾攘，以見疑於既平，大夫種不從范蠡於五湖，卒伏劍而安死，彼豈暗主愚臣哉利害使之然也。今君大功既立，大德己著，何不法陶朱泛舟絕跡，全功保身，登峨嵋之嶺，而從赤鬆遊乎？」會曰：「君言遠矣，我不能行，且為今之道，或未盡於此也。」維曰：「其他則君智力之所能盡，無煩於老夫矣。」由是情好歡甚。
初，鍾毓密啟會不可專任。文王嘉其忠亮，笑答毓曰：「若如卿言，必不及宗矣。」
衛瓘遣田續襲鄧艾，殺之。初，艾之下江由也，以續不進，欲斬，既而舍之，及瓘遣續，謂曰：「可以報江由之辱矣。」杜預言於眾曰：「伯玉其不免乎！身為名士，位望己高，既無德音，又不御下以正，是小人而乘君子之器，將何以堪其責乎？」瓘聞之，不俟駕而謝。
向雄字茂伯，河內人。為鎮西將軍功曹。鍾會既誅，雄收而葬之。文王聞雄之收葬會也，召而責之，曰：「往者王經之死，卿哭於東市而我不問，今鍾會躬為叛逆而又輒收葬，若復相容，其如王法何？」雄曰：「昔先王掩骼埋胔，仁流朽骨，當時豈先卜其功罪而後收葬哉今王誅既加，於法已備，雄感義收葬，教亦無闕，法立於上，教宏於下，以此訓物，雄曰可矣！何必使雄背死違生，以立於時。殿下仇對枯骨，捐之中野，百歲之後，為臧獲所笑，豈仁賢所掩哉？」王悅，與宴談而遣之。
習鑿齒曰：向伯茂可謂勇於蹈義也，哭王經而哀感市人，葬鍾會而義動明主，彼皆忠烈奮勁，知死而往，非存生也。況使經、會處世，或身在急難，而有不赴者乎故尋其奉死之心，可以見事生之情，覽其忠貞之節，足以愧背義之士矣。王知禮而遣，可謂明達也。
三月，晉公既進爵為王，太尉王祥、司徒何曾、司空荀顗並詣王。顗曰：「相王尊重，何侯與一朝之臣皆已盡敬，今日便當相率而拜，無所疑也。」祥曰：「相國位勢，誠為尊貴，然要是魏之宰相，吾等魏之三公，公、王相去，一階而己，班列大同，安有天子三公可輒拜人者！損魏朝之望，虧晉王之德，君子愛人以禮，吾不為也。」及入，顗遂拜，而祥獨長揖。王謂祥曰：「今日然後知君見顧之重！」
禪舉家遷洛陽，霍弋降。初，霍弋聞魏軍來，弋欲赴成都，後主以備敵既定，不聽。及成都不守，素服號哭，大臨三日。諸將咸勸宜速降，弋曰：「今道路隔塞，未詳主之安危，大故去就，不可苟也。若主上與魏和，見遇以禮，則保境而降，不晚也。若萬一危辱，吾將以死拒之，何論遲速邪！」得後主東遷之問，始率六郡將守上表曰：「臣聞人生於三，事之如一，惟難所在，則致其命。今臣國敗主附，守死無所，是以委質，不敢有貳。」晉文王善之，拜南中都督，委以本任。
封禪為安樂公。司馬文王與禪宴，為之作故蜀技，旁人皆為之感愴，而禪喜笑自若。王謂賈充曰：「人之無情，乃可至於是乎！雖使諸葛亮在，不能輔之久全，而況姜維邪？」充曰：「不如是，殿下何由並之。」他日，王問禪曰：「頗思蜀否？」禪曰：「此間樂，不思蜀。」郃正聞之，求見禪曰：「若王後問，宜泣而答曰：『先人墳墓遠在隴西，乃心西悲，無日不思』，因閉其目。」會王復問，對如前，王曰：「何乃似郃正語邪！」禪驚視曰：「誠如尊命。」左右皆笑。
魏以蜀宮人賜詣將之無妻者，李昭儀曰：「我不能二三屈辱。」乃自殺。
吳孫皓立。晉文王與皓書曰：「聖人稱有君臣然後有上下禮義，是故大必字小，小必事大，然後上下安服，群生獲所。逮至末塗，純德既毀，剿民之命，以爭強於天下，違禮順之至理，則仁者弗由也。方今主上聖明，覆幬無外，仆備位宰輔，屬當國重。惟華夏乖殊，方隅圮裂，六十餘載，金革亟動，無年不戰，暴骸喪元，困悴罔定，每用悼心，坐以待旦。將欲止戈興仁，為百姓請命，故今命偏師，平定蜀漢，役未經年，全軍獨克。於時猛將謀夫，朝臣庶士，咸以奉天時之宜，就既征之軍。藉吞敵之勢，宣遂回旗東指，以臨吳境。舟師泛江，順流而下，陸軍南轅，取徑四郡，兼成都之械，漕巴漢之粟，然後以中軍整旅，三方雲會，未及浹辰，可使江表底平，南夏順軌。然國朝深惟伐蜀之舉，雖有靜難之功，亦悼蜀民獨罹其害，戰於綿竹者，自元帥以下並受斬戮，伏屍蔽地，血流丹野。一之於前，猶追恨不忍，況重之於後乎是故旋師按甲，思與南邦共全百姓之命。夫料力忖勢，度資量險，遠考古昔廢興之理，近鑒西蜀安危之效，隆德保祚，去危即順，屈己以寧四海者，仁哲之高致也。履危偷安，隕德履祚，而不稱於後世者，非智者之所居也。今朝廷遣徐紹、孫彧獻書喻懷，若書禦於前，必少留意，回慮革算，結歡弭兵，共為一家，惠矜吳會，施及中土，豈不泰哉！此昭心之大願也，敢不承受。若不獲命，則普天率土，期於大同，雖重干戈，固不獲已也。」
泰始二年八月，謁崇陽陵，詔以衰絰行，不果。初，文帝之崩也，羊祜謂傅玄曰：「三年之喪，雖貴遂服。自天子達而漢文除之，毀禮傷義，常以為歡。今上天縱至孝，有曾閔之性，雖奪其服而實行喪禮，喪禮實行，除服何為耶若因此革魏之薄而守先王之法，以敦厚風俗，垂之百代，不亦美乎！」玄曰：「漢文以來，世乃淺薄，不能復行國君之喪，故因而除之數百年，一旦復古，恐難行也。」祜曰：「就不能使天下如體，且使主上遂服，不猶為善乎？」玄曰：「若主上不除而臣下除，此為但有父子，無復君臣，三綱之道虧矣。」君子曰：「傅玄知無君臣之傷教，而不知兼無父子之為重，豈不蔽惑哉！廢君臣之喪，不降父子之服，故四海黎庶，莫不盡情於其親，三綱之道，二服恆用於私室，而王者獨盡廢之，豈所以孝治天下乎！詩云『猶之未遠』，其傅玄之謂也。」
十二月，吳討山賊，施但還都建業。初，望氣者雲荊州有王氣破揚州而建業宮不利，故皓徙武昌，遣使者發民掘荊州界大臣名家塚與山岡相連者以厭之。既聞但反，自以為徙土得計也。使數百人鼓操入建業，殺但妻子，雲天子使荊州兵來破揚州賊，以厭前氣。
泰始七年，吳復取交趾，初，霍弋使楊稷、毛炅等戍交趾，與之誓曰：「若賊圍城，未百日而降者，家屬誅；若過百日而城沒者，刺史受其罪。」及吳陶璜圍之，稷等日未滿而糧盡，乞降於璜。璜不許，而給糧使守。吳人並諫，璜曰：「霍弋已死，無能來者，可須其糧盡，然後乃受，使彼來無罪，而我取有義，內訓吾民，外懷鄰國，不亦可乎！」稷、炅糧盡，救不至，乃納之。
泰始八年，吳陸抗拔西陵，羊祜救，不及。羊祜既歸，增修德信，以懷吳人。陸抗每告其邊戍曰：「彼專為德，我專為暴，是不戰而自服也。各保分界，無求細益而已。」於是吳、晉之間，餘糧棲畝而不犯，牛馬逸而入境，可宣告而取也。沔上獵，吳獲晉人先傷者，皆送而相還。抗嘗疾，求藥於祜，祜以成合與之，曰：「此上藥也，近始自作，未及服，以君疾急，故相致。」抗得而服之，諸將或諫，抗不答。孫皓聞二境交和，以詰於抗，抗曰：「夫一邑一鄉，不可以無信義於人，而況大國乎臣不如是，正足以彰其德耳，於祜無傷也。」或以祜、抗為失臣節，兩譏之。習鑿齒曰：夫理勝者天下之所保，信順者萬人之所宗。雖大猷既喪，義聲久渝，狙詐馳於當塗，權略周乎急務，負力從橫之人，臧獲牧豎之智，未有不憑此以創功，舍茲而獨立者也。是故晉文退舍，而原城請命；穆子圍鼓，訓之以力；冶夫獻策，而費人斯歸；樂毅緩攻，而風烈長流。觀其所以服物制勝者，豈徒威力相詐而已哉！自今三家鼎足四十有餘年矣，吳人不能越淮、沔而進取中國，中國不能陵長江以爭利者，力均而智侔，道不足以相傾也。夫殘彼而利我，未若利我而無殘；振武以懼物，未若德廣而民懷。匹夫猶不可以力服，而況一國乎力服猶不如以德來，而況不製乎是以羊祜恢大同之略，思五兵之則，齊其民人，均其施澤，振義綱以羅強吳，明兼愛以革暴俗，易生民之視聽，馳不戰乎江表。故能德音悅暢，而繈負雲集，殊鄰異哉，義讓交弘，自吳之遇敵，未有若此者也。抗見國小主暴，而晉德彌昌，人積兼己之善，而己無固本之規，百姓懷嚴敵之德，闔境有棄主之慮，思所以鎮定民心，緝寧外內，奮其危弱，抗權上國者，莫若親行斯道，以侔其勝。使彼德靡加吾，而此善流聞，歸重邦國，弘明遠風，折衝於枕席之上，校勝於帷幄之內，傾敵而不以甲兵之力，保國而不浚溝池之固，信義感於寇讎，丹懷體於先日。豈設狙詐以危賢，徇己身之私名，貪外物之重我，暗服之而不備者哉！由是論之，苟守局而保疆，一卒之所能；協數以相危，小人之近事；積詐以防物，臧獲之餘慮，威勝以求安，明哲之所賤。賢人君子所以拯世垂範，舍此而取彼者，其道良弘故也。
泰始九年，理鄧艾，以其孫朗為郎中。時樊建為給事中，晉武帝問諸葛亮之治國，建對曰：「聞惡必改，而不矜過，賞罰之信，足感神明。」帝曰：「善哉！使我得此人以自輔，豈有今日之勞乎！」建稽首曰：「臣竊聞天下之論，皆謂鄧艾見枉，陛下知而不理，此豈馮唐之所謂雖得頗、牧而不能用者乎？」帝笑曰：「吾方欲明之，卿言起我意。」於是發詔治艾焉。
泰始十年，以嵇紹為秘書丞。
王裒與濟南劉兆字延世，俱以不仕顯名。裒以父儀為文王所濫殺，終身不應徵聘，未嘗西向坐，以示不臣於晉也。
咸寧四年，羊祜卒，初，羊祜攻江陵，以軍法欲斬王戎。夷甫又忿祜，言其必敗，不相貴重。天下為之語曰：「二王當朝，世人莫敢稱羊公之有德。」
咸寧五年，吳天紀三年夏，郭馬反。先是，吳有說識者曰：「吳之敗，兵起南裔，亡吳者公孫也。」皓聞之，文武職位至於卒伍有姓公孫者，皆徙於廣州，不令停江邊。及聞馬反，大懼曰：「此天亡也。」
太康六年，劉毅卒。毅嘗上疏論宜罷中正，除九品，未能改。初，陳群為吏部尚書，製九格，登用皆由於中正，考之簿世，然後授任。
太康八年，太廟殿陷，改營之。武帝改營太廟，南致荊山之木，西采華山之石，鑄銅柱十二，塗以黃金，鏤以百物，填以丹青，綴以珠玉，以麗之也。
元康七年，以王戎為司徒。是時，王夷甫為尚書令，樂廣為河南尹。王夷甫、樂廣俱以宅心事外，名重於時，故天下之言風流者稱王、樂焉。
永寧元年，齊王冏輔政，齊王冏之方盛也，有婦人詣大司馬門求寄產，吏乃詰之，婦人曰：「待我截齊罷便去耳。」言訖不見。有識者聞而惡其言，至二年，而冏被誅。
永嘉五年，琅琊王睿擊華軼，斬之。初，劉琨知軼必敗，謂其自取之也。
建興三年，丞相睿加王敦都督江揚等州軍，而敦潛畜異志矣。初，王夷甫言東海王越轉王敦為揚州，潘滔初為太傅長史，言於太傅曰：「王處仲蜂目已露，豺聲未發，今樹之江外，肆其豪強之心，是賊之也。」
建興三年，湣帝在長安，為劉粲所攻。糧盡，太倉有曲數十餅，屑之為粥，以供奉帝，曲屑盡，遂降。
翼風儀美劭，才能豐贍，少有經緯大略。及繼兄亮居方州之任，有匡維內外，掃蕩群凶之志。是時杜乂，殷浩諸人，盛名冠世，翼未之貴也。常曰：「此輩宜束之高閣，俟天下清定，然後議其所仕耳。」其意氣如此。唯與桓溫友善，相期以寧濟宇宙之事。初，翼輒發所部奴及車馬萬數，率大軍入沔，將謀伐狄，遂次於襄陽。
