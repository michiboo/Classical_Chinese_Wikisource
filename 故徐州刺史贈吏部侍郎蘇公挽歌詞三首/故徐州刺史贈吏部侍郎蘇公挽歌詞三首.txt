
韋玄方繼相，荀爽復齊名。
在貴兼天爵，能賢出世卿。
學聞金馬詔，神見玉人清。
藏壑今如此，爲山遂不成。
相如只謝病，子敬忽雲亡。
豈悟瑤臺雪，分彫玉樹行。
清規留草議，故事在封章。
本謂山公啓，而今歿始揚。
返葬長安陌，秋風簫鼓悲。
奈何相送者，不是平生時。
寒影催年急，哀歌助晚遲。
寧知建旟罷，丹旐向京師。

