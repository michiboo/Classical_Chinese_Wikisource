　　欽定四庫全書　　　　　集部四
　　在軒集　　　　　　　　別集類三〈宋〉
　　提要
　　〈臣〉等謹案在軒集一巻宋黃公紹撰公紹字直翁昭武人宋咸淳元年進士集中樵川新驛記稱至元二十三年是嵗上距宋亡已十年記中自稱曰民蓋入元未仕故仍標為宋人焉公紹嘗取胡安國心要在腔子裏語名所居曰在軒因以名集然所載僅文三十九篇詩餘二十八首其文三十九篇之中為儒言者六篇而為佛氏疏榜之語者乃三十三篇殆原本散逸後人掇拾遺稿以僧徒重其筆墨藏弆為榮故所收特多歟考厲鶚宋詩紀事摭採最博而求公紹一詩不可得僅以西湖棹歌十首介於詩詞之間者當之知鶚所見亦此本別無全集矣公紹嘗作古今韻㑹有名於世然原本久已散佚今傳者乃熊忠舉要已非復公紹之原本真出公紹手者惟此一巻耳宋人遺集不傳者多公紹在當時為耆宿雖殘編猶可寶也書在軒銘後一篇記詞曰以下乃其友莫昇之文意當時手跡必併載於末故其文義相屬亦仍併録之存其舊焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　欽定四庫全書
　　在軒集
　　宋　黃公紹　撰
　　詩集大成序
　　大雅正聲寥寥不響浮文破典斐爾為曹詩道之孤也何為而然哉自古在昔先民有作塗謳巷詠皆政化之律呂風哦月謡俱禮義之矩矱葢成童以上靡人不學靡學非誦所以笙鏞人耳槖鑰人心至熟也詩之教也不亦大乎王跡既熄聖手絶刪人心之詩與世俱變然而世有汙隆學有粗密詩之興也必法度之森嚴詩之微也亦繩墨之改錯代之君子可以觀矣夫詩一而巳而體異焉其間體同而病異於是乎對同有法事同而詞異於是乎區別有類本同而流異於是乎繼承有𣲖善言詩者廢一不可鍾嶸發微於詩品王粲得間於詩律皎然以詩式同契元實以詩眼窺竒顧陶類選千首鋪其棻張為作圖五層尋其緒盛唐而降詩評詩話之且千近世所傳詩統詩憲之有二能言之類至此極矣獨未有會而一之者此詩集大成之所以作也詩之初生三言以萌詩之既生是不一名作詩格作者之則析律用章匪規匪矩而圓而方作詩法事有萬殊言豈一致爰自詞令至於道學作詩類伊祁迄今垂三千年作者其誰沿波討源作詩𣲖總凡為門三十有四竒搜傑取靡不畢載劉中山有雲片言可以明百意坐馳可以役萬景工於詩者能之風雅體變而樂同古今調殊而理契達於詩者能之工生於才達生於明於工者還相為用而詩道備矣若今之集原意以會景推體以合調其可謂備者與詩之難言也甚矣春秋之世不言作詩惟言歌詩歌詩不類貽譏與國匪直作詩之難而誦詩之為不易矣今是集也將使天下才筆之流一之乎斯詩彼稷之穗方永嘅於王風何草不黃又増傷於變雅望古人而不見玩古禮而有思讀是詩者能勿感乎而豈曰摸擬樂府撏扯西崑也哉抑陸機嘗謂執斧伐柯能取則不逺隨手之變亦難以辭逮是在乎讀之何如耳普辭條與文律良余膺之所服願以此與學士大夫共之集之者鄱陽徐君文序之者樵黃某刻之者建劉某
　　張治中徳充字說
　　治中張公名煜字公明為其文之著也以告在軒黃某易之惟古者冠而字朋友事也某民耳則奚其敢然鄭人之頌子産亟稱其字卑不嫌於字尊也請以徳充為字而申其說於文煜之字從火從日從立太𤣥經雲日昱乎晝月昱乎夜月受日之光者也故言天下之至明者惟日為太陽而火焉則日中輝光之所發也是以陽燧取之説文日實也天之行也惟日㝡健惟其實之所充故無之焉而不然君子之徳與日參光外之發者非中之積也乎易曰剛健篤實而有輝光日新其徳孟子曰充實之謂美充實而有光輝之謂大張公之徳篤實而有輝光則其明也孰禦為北方之熖熖者必公也夫
　　姚曽吾字後語
　　平山姚仲一長子忠餘一見知其性質純敏拱手問所疑亹亹不少置又知其學力所詣不淺也叩其傳則學於四如翁信哉淵源之有自矣一日出字説示余則翁實命之曽吾莆福諸先輩又為之交相賛勉大扺繇吾身三省之忠信以達乎吾道一貫之忠恕其說備矣余復何言余詢之曽吾曰學有體斯有用有盡巳之忠斯有推己之恕矣與人謀與人交亦推己之一事也子朱子集註乃言曰曽子於其用處葢已隨事精察而力行之但未知其體之一耳先儒固言無忠做恕不成忠信二字亦然如朱子之言則曽子之學不求之體而先求之用天下固有無體之用乎曽吾莫之對遂又詰之曰忠恕一貫無二道也生熟之不同耳忠也一也皆體也恕也貫也皆用也然則未有此一而遽欲從事乎貫可不可乎曽吾若有疑焉遂又告之曰曽子得力處在大學後兩章始言恕用非所先也誠意正心忠之道也先之以格物致知講明此道也繼之以齊家治國平天下推行此道也不於其體而於其用非學也朱子之言非是之謂也道之用固散在事物而其體則實具於人之此心天下事物固有萬之不齊矣而此心之靈萬理咸備初非守此塊然之一而遂謂可盡其妙也愚嘗聞之一之為義不但不貳不息之謂也正以其統括萬善而得名耳孟子曰萬物皆備於我矣反身而誠樂莫大焉誠能會萬於一則是一也豈不可以貫乎萬若其徒一也則一直止於一耳奚其貫吾故曰天下未有無體之用也斯道也惟曽子然後能知之而學者亦不可不勉也曽吾曰是固未之前聞也抑其用力於是也不亦難哉余輒申告之曰一之説昉於唐虞忠即道心也心中心也道中道也中固未易能也一亦豈易致哉舜之所以為舜不過自好問中來耕稼陶漁無非樂取諸人以為善者聞一善言見一善行則沛然莫之能禦學固積而後至也聖人猶然況學者乎顔子曰舜何人也予何人也舜即予也孟子曰舜人也我亦人也舜即我也士希賢賢希聖曽吾亦朂之而巳不但吾亦可曽也曰莫將第一事與他人做今人皆無此志矣余喜曽吾勤於問也故述余所見如此而併次第之以為後説
　　題北游吟記
　　北游吟記者武陽大尹魯齋李君所作也余甞識魯齋建上見其高文大冊洒然異之來歸自燕示余此作則見今翰林學士青陽泉石公所題前集者一讀而三感焉余高祖父開府公官河朔家邯鄲仕止信徳司錄載在晦菴集中爰從青米之年遂斷黃梁之夢某水某居我祖舊游此其感一感又有大者往年客寄西湖與青陽公實有蕙鬰之誼今北門之視草而江南之寄梅正遂願言懐人舟車靡從此其感二感又有大者少時讀康節詩有車書萬里舊山川之句甞恨此生不見斯事今四海一家而余老矣此其感三魯齋挾一世豪持四方志乃今得遐觀而訪古歴覽而騁懐彼黍離離過都興閔周之歎維水泱泱見雒動思禹之想其自謂情發於聲觸事成句魯齋之感何如也蘇欒城於山見嵩華於水見黃河於京師見天子之宮闕而後知天下之文章夫嵩華黃河可見也歐陽公不可易見也魯齋既見青陽矣以余同門也而徵之序余惟知北游𤣥水之上問道於無為既而返乎白水之南又問狂屈乃忘其答若是則道之妙詩之妙也余安所賛一詞言寫斯心用識篇末
　　書在軒銘後
　　平巖葉先生嵗在壬子來樵公紹幸得以民事太守先生見謂可教甞謂公紹曰大抵讀書須要自家以身體騐方見得真不可只作一場話看戊午冬再見先生於三門里第問公紹曰別後體認得如何公紹對曰甞讀胡文定公語心要在腔子裏自覺有警因作小軒名之曰在丹山翁先生為書其扁友人呉昇記之願得先生一言於座右庶以朝夕觀省先生許之明年以銘來教奉以周旋不敢少失墜既刻石龕壁間後二十年為兵毀自謂不可得矣丙戍冬偶於殘編斷翰中得之驚喜不啻如獲至寶嗟吾老之荒落儼師訓之猶生是用裝褫珍襲併書梅邊之記於右以見故友之思焉記之詞曰余里中交遊不出四五家樵溪東流如練蓮華諸峰如屏障會其前者直翁之家也竹門其傍倚松作屋古木脩篁前後蔽虧者在軒也幽致雅韻居然與人稱余受之因問直翁曰在義何居曰先儒有言心要在腔子裏此吾所以志也子盍識之夫人之一心至神而不測惟神也故能具衆理而應萬事至於感物則亦易動而難安是故內而思慮外而應接翕忽變化一瞬千里方寸之地其在之時少矣傳曰心不在焉視而勿見聽而勿聞食而勿知其味目之於色也耳之於聲也口之於味也其於人至近也心不在焉而猶若是況乎其他翁之名此軒也其知所以用力矣尚何假於余之言哉抑余每過在軒必詢之軒外曰主人在乎曰在或主人他出則曰否余於是悟在之為義心一主人也軒一腔子裏也因以復直翁且將欲與共講焉
　　樵川新驛記
　　至元二十有三年春正月邵武路新作樵川驛成先是郡驛在通闤之南道東西行者非便也今達嚕噶齊大夫明公安涖政之明年始議改創暨諸府公相攸厥址得水北涯之地前踞長川後枕平阜面勢清曠風氣爽塏驛置實宜揆日庀徒是營是築工師得木意匠規授前榮軒軒中堂渠渠繚以周垣啟以髙閈赭堊鮮煥𤣥䕃䆳升凡為若干楹視舊館有加卓為他邦之甲矣既成相馬使軺蹄轍載路於我乎館所至如歸君子於此觀政焉昔者周官候館野廬之事由郊而都由十里至於五十里宿頓有所飫餼有具其法之纎細如此至春秋之世鄭子産論晉文之霸乃在於崇大諸侯之館館如公寢司空以時平易道路圬人以時塓館宮室春秋周官之法度也於乎仁矣大元一統以來際天蟠地舟車所至罔不砥屬故凡通驛公館之制率維用茲聖作之典而斯郡也踰閩以東界江以右胥此而路分省牧𨽻重臣大官往來無時使者相望於道吾父老將迎之不暇若司里不授館而𨽻人壊垣以為賔羞寜不亦舎者爭席煬者爭竈而使吾民無有寜宇斯固為政者之所用心者也夫世一蘧廬官一傳舍惟吏於土者不以一宿視蘧廬而必於一日葺不以閲人多視傳舍而期於歴年多是以能逺然則斯驛之成其於尊命隆客禮便人心作永久之𢎞基成太平之盛觀豈曰飾廚傳事過客皆以為民計也唐崔祐甫記滑臺新驛謂古之君子約已而裕人知龢而勤禮所以陋居室而恢賔館節豐華而廣䕃庥於以𢎞徳此其端焉仁哉公之心乎采諸輿誦著在路碑襲石刻文用聲美績僕亦民也不敢以固陋辭
　　戒殺文
　　茫茫沙界𣺌𣺌塵區胎卵濕化同是衆生蠢動含靈皆有佛性人與萬均受一氣貪生畏死人與物同羽毛鱗介皆等類稟性與我原無二祗為前生作用愚致使今生頭角異人生在世要早回頭一失人身萬刼難復是以我佛世尊運大慈悲心行大方便力惟恐一衆生之類未得解脫楞嚴經雲以人食羊羊死為人人死為羊如是乃至十生之類死死生生互來相食以此戒殺深可畏怖誠以他身即是我身我命即是他命有債還債寃寃相報無有了期我聞天地之大徳曰生莫把羣生當容易物生猶爾況乃人生物命尚且愛生人命豈不至重今世之人不自愛惜敗於輕生凡此一念之羞皆由三毒所致毗婆沙論雲三毒者三不善根起生惡業三毒者即是貪嗔癡其於殺生有三種類或從貪生或從嗔生或從癡生乃至邪見亦復如是經中所説皆是勸人為善戒人殺生知愛惜他生則知愛惜我生知愛惜我命則知愛惜他命既不肯輕於害物又豈肯輕於殺人此心之善可以油然而生矣昔我西乾聖王以受菩薩戒不用殺生之祭直入佛位以至今日我亷訪𢎞道相公以現宰官身來任澄清之寄即是佛心以閔衆生因邦人之趨善廣神道之設教惟欲與民同歸善道毋輕生以殺人上體當今皇帝好生之心即是一念對越於神皇帝之心便是天地之心便是神明之心西乾之神尚且受菩薩之戒此邦之人豈不感相公之化愛惜身命保全家業化獷俗為善俗化愚民為良民以無負賢使者愛念我民之意昔有真歇了禪師作戒殺誦言要知古佛只如今念念常懐濟物心法界衆生皆離苦相逢何處不知音今日山野重説偈言一切世間皆大歡喜志心諦聽信奉受行
　　偈詩
　　如是我聞爾時佑澤老子在七臺山上師子岩前與善男善女七萬九千八百一十人俱稽首前白佛言世尊是諸衆生往昔靈山與佛有緣是故我等今來敬禮惟願慈悲廣為衆生於未來世種諸善根佛言善哉我今為汝於道塲中成十七塔中而得一墖福徳不可思議一時道場同業大衆與諸衆生皆大歡喜扶風馬氏以無心故得第九墖男在軒黃居士公紹合掌賛嘆而作偈言曰
　　我昔聞佛言佛即此心是世人妄貪著不能見如來惟有真實意世世當作佛念起而形隨大遇風熾然若人見佛者皆以夙善故種善得善報動惡亦如是稽首七臺山作此方便門手持十七塔施與諸佛子七萬餘人中得者十七人惟此十七塔即此十七墖萬墖本無加一墖亦無欠一塔度一人如一水一月萬億人一塔如月在太虛而此萬億人乃如一塵微我願以此墖普及於一切是名為佑澤種種無邊春
　　余既為七臺作偈巳而得實老書即無其事惟世間諸有本如夢幻當來世尊視此身亦無有而況其他自佛入中國像教流行七寶布施之説始以喚醒貪著者心究竟到底則布施亦空也戲為下一轉語
　　一切世間萬法皆妄孰於假中作假伎倆如彼化人幻出寶藏及究竟巳還作何狀初欲誰人適以自誑而我本無何得何喪是假是真門取方丈凡夫肉眼聞法信向認賊為子受諸魔障當來世尊只好一棒我見現前物空蕩蕩惟真實心是真實相
　　二月八日祠山帝生辰䟽
　　佛是慈悲父靈山顯化於祠山我有鬼神耶今日忻逢於誕日千載真如之香火十方信善之福田保我黎民生於今世有大神通有大威力於救度諸苦以甚深無不覆幬無不持載豈戴履兩間而未報幾年曠典衆等一心霧布花鬘敷諸天之高座春生乳海灑合殿之真香以效荅於洪恩以對揚於龍瑞池邊明月重開白馬之祥溪上紫雲永作青鰲之鎮萬靈歡喜三寶證明
　　又
　　節屆仲春正圓月應上之夕歡傳諸夏喜嵗星符繞斗之光衆志傾誠百靈共職恭惟祠山大帝靈彰易地威震橫天顯丁壬化化之神統臨萬化運亥卯生生之妙發育羣生茂揚昭烈之功洞究華嚴之典某等幸處雷封之內得瞻虹渚之祥木徳凝精自極綿延於三數桐川廟食但祈綏撫於八荒
　　巾山龍華會門榜
　　佛在兠率陀天示一生之補處化被閻浮提界會三教之同歸恭惟正徧知是我大覺祖無極太極妙有𤣥中之𤣥先天後天本無道外之道靈靈寂寂渾渾淪淪玉晨道君肇開真寶紫虛𤣥聖丕闡人文定於一孰能一之有以異無以異也紅雲頂上宴三昧之慈光金蓮座中證五明之妙境合三世而並世為衆生而下生是興天老大明尊之堂以廣湘山無量壽之福一切天人之歡喜十方世界之皈依睠此碧環飛來紫霧五百年之䜟記有開必先千萬世之道場自今以始枕山峯而高峙環帶水以前陳〈闕〉　邇連移下六牙之相蛾眉逺聳推尊百獸之王面勢坦平端倪軒豁天高地逈𣺌宇表之無窮日吉辰良動山靈之相慶大啟爾宇實獲我心三十三天現前便是一時一際這處㝡佳儼旃檀樓閣之幾重合冠履袈裟而同會以章鴻慶以表龍華主人聖化造法城奕世傳為佳話居士神通並妙用大家齊結妙縁三寶印明諸天洞鑒
　　華嚴會門榜
　　佛經八萬四千巻所最重者大乗我等一切諸衆生以同成於正覺當來在給孤位上要為度閻浮世間於此三十二分中所以五次為人說若有見聞者凡夫即非凡夫應生清浄心善法是名善法維今日貝葉所書之字是昔時祇園所種之根思𤣥誦兩遍經良以所生之業姚待造一百部皆為其母之緣所謂荷擔如來以報在家菩薩合如法受持之衆作無量布施之心爰當達辣之辰乃闡曼挐之教演八一函之頓印讚五百卷之正宗夢幻泡影之觀證六如於六道卵胎濕化之類悟四句於四生凡同無告之孤均解有為之法恆河沙數莫非般若之臺須彌山土盡是菩提之樹人中㝡為第一世界遍滿大千經施無邊法施無邊本不受不貪之念佛恩如是親恩如是妙難思難議之功慧日大明義天朗耀
　　金剛經會門榜
　　佛在舍衛大城説祗園之九會我念阿僧祗刼度法界之衆生若有人能於四句受持是故我今以七寶布施惟此經名聖教之骨髓於斯世作苦海之津梁凡五千一百四三言是真語者在八百四千萬億佛於意云何抉愚目之金篦截疑網之慧劒剪萌心徑拂靄迷津自姚秦法師三藏之譯文至南唐保大五年之定本甚為稀有願樂欲聞雖見我色求我聲諸相悉皆虛妄然有人誦為人説其功不可思議現在心即過去心宇宙事皆巳分事圓滿修多羅藏迴向大功徳天一切鉄圍摧以金剛之杵千層黒浪極於般若之航對水官校錄之辰修沙界曼拏之會大地獄小地法免箇箇之輪迴後世果前世因便人人之等覺凡在聽説之際同生懴悔之心以此上報四重恩下濟三塗苦福徳勝前福徳本不受以不貪如來故名如來皆悉知而悉見億天歡喜萬聖證明
　　又
　　金剛三十二分是經作世津梁如來千百億身到處為人演説恭惟薄伽梵念此閻浮提因有生遂念有生緣墮為諸趣惟了自心即了自性本即是空不可稱不可思議云何住云何降伏是故四句偈度正當一念起時若胎生卵生濕化生都具知覺無我見人見衆生見莫作斷常要令處處有此經所謂心心皆是佛惟汾陽家積善以壽春本結緣為一切衆生散兩度五百巻因緣會遇前世身今世身後世身書寫受持初分施中分施後分施成大圓鏡得不退輪是為無量徳功天與衆共行菩薩道松林深處現前重説偈言桂子圓時我等同聲賛嘆修大曼拏之法施懴多羅藏之善勲凡在見聞多生歡喜十在十迴向合品品之華嚴三藐三菩提證聲聲之般若若有幽關者俱成樂國緣惟願慈悲悉令滿足如是如是刼刼永離鉄圍山善哉善哉生生同到金剛岸慧珠朗照法寶證明
　　福善廟設齋門榜
　　世界從累刼來皆聖靈之有相功徳第一㝡上惟法施之無邊是故我佛慈悲普作衆生利益洪惟福善惠此武城為梵監主坐梵監天受菩薩戒行菩薩道曰暘而暘曰雨而雨欲壽者壽欲安者安夫何比嵗之冬乃以震鄰之警脩羅戰處幾無藕絲孔之可逃如來影中獨使芭蕉身之不怖五十里天呼不應一郡人心都是香䝉恩賜千金上聖之杯結願許七寶浮圖之座今則䜿勝旛於覺地下颷馭於熈臺崇六晝夜大道場禮三億拜無量墖龍華樹下對彌勒之下生衆法筵中修曼挐之普度步寒林之悽惻流春澤之渥恩五帝衛壇藹翠雲於花葢衆星流幄暉鶴燄於燈輪合在宮在廟神祗作難思難議功果報徳如天罔極賽願與月同圓若有見聞皆大歡喜上界中界下界共成殊勝之緣天和地和民和永保太平之福萬靈保䕶三寶印明
　　水陸會門榜
　　我佛以慈憫故大開𢎞濟之門齋主修方便心廣設無礙之會竊有請也其與事之既咸造以在庭當無譁於聽命汝等生處人間世死入餓鬼門貧福貴賤之不同鰥寡孤獨之無告作善作不善皆自取之為仁為不仁出乎爾者自登鬼籙難復人身精魄無依享祀何在慘慘哭聲啼夜雨空空飢腹響春雷凍餓交攻悲酸可想惟爾自鞠自苦夫豈無辠無辜欲求解脫之方須伏慈悲之力今日之夜幸逢勝㑹各宜小心務在近者悅逺者來不得卑踰尊䟽踰戚呼朋引類同為一飽之是求適口充腸罔使一夫之不獲惟喜康共當無所爭直須咸與維新無或自作弗靖瞻禮慈尊懴悔出離冥府超生稽首皈依同聲賛嘆今予告汝不易乃分猷念以相從其有長惡不悛罰及爾身勿可悔故茲曉示各宜鑒知
　　祠山廟水陸戒約榜
　　告五姓孤魂等葢聞徧浮提界在我法中有真君存即此心是凡曰善男善女同歸大聖大慈相古先民若時有夏惟皇上帝式遏苗頑既命重黎以絶地天通乃生正佑而佐水土治林澤魑魅無不若山川鬼神莫不寜生太平死太平福無量壽無量自經千百億結誰念一切衆生浩浩塵沙茫茫宇宙三元甲子雖若數行乎中二將丁壬無非神在其上以此威猛力為汝解脫門汝等入邪見林墮無朋網黒風漂羅剎可憐命無處逃金烏繞須彌不與刼同時盡杜陵之骨誰收望帝之魂誰念敵場勇士浮萍栁絮之無根戰馬將軍野草閒花之滿地惟有青蠅弔客那逢白鶴仙人未得出期永為苦趣世尊以慈憫故發廣大心甘露如來普施法筵香乳焦靣聖者悉停地戶泥犁若有見聞同生歡喜我真君人中佛位天下神爺一駕輜軿瑞應夾鍾之二月萬官蒼佩輝臨環玉之千峯如是我聞甚為希有今宵齋主之道場人演華藏之頓乗設桑門之盛饌重重無盡如見諸佛諸尊會會相逢所謂一時一際汝等幽篁睹日枯木逢春同來聽法聞經正好明心見性勿以強凌弱勿以卑踰尊勿起嗔貪勿生驕慢神通具足快瞻聖烈之光清浄法身直證毘盧之果志心諦聽信奉受行
　　水陸戒約施金剛經懴會榜
　　世界無涯佛為度筏人生如夢經是覺關惟舍城章句之文乃大藏骨髓之要金剛是堅固義般若其智慧名波羅宻者到彼岸雲阿耨多羅乃無止字正等則三藐是正覺則三菩提是一切皆是有為四生謂之欲戒人人學道稱菩薩念念不退名摩訶四果猶曰小乗三昧乃為正見不生謂湼不死謂槃四句偈即是心一合相皆為縳五眼本為自性六如悉曰假名過去心現在心未來心則是非心人我相衆生相壽者相即非是相恆河沙數非多之多福須彌山比非大之大身不可以三十二相觀不可以千萬億分計直下頓悟謂之受行不暫捨謂之持釋迦者能仁牟尼者寂黙如者寂然不動來者感而遂通轉輪王即毘盧法身燃燈佛是先天真性若能解所説義即應作如是觀汝等從累刼來名微塵衆三毒競起六欲齊施只因一念之差遂使萬般之現墮在苦趣永無出期斯宵齋主發廣大心行方便力再持五百巻上報四重恩檀施周圓芹誠表懴甚妙甚深華藏海無遮無礙大法筵孤魂孤魂諦聽諦聽往昔支解不生歌利之嗔爾時奉行皆動修羅之喜業罪即為消滅功徳不可思議勿起狂亂心當思恭敬禮威儀寂靜如遊祇樹之園供養莊嚴好赴伊蒲之饌欽吾付囑是汝因緣
　　施經齋會戒約榜
　　人生死海同歸波浪之中佛功徳天廣度沉冥之下能濟法界虛空界莫如大乗㝡上乗繡坐念經𡨋司聽誦而合掌開藏取巻閻羅聞説而讃言文昌不過一函法正止雲七徧當知果報不可思議何況有人如是布施手巻累二千軸口誦積四萬篇未甞得聞是經甚為希有我今實告汝言於意云何汝等來從地水火風本如夢幻泡影一覺黃梁之夢百年大槐之宮牽絲刻木作老翁揑目生花成妄境水中有相大漚生小漚生燈外無形昔子行今子止草頭露不須㬰頃岩下電一剎那間所謂六如盡空諸有若人深解所説義於法當作如是觀今宵齋主代為汾陽公來作祇園會善䕶念善付囑各體如來之心若卵化若濕胎徧及衆生之類每念河沙之浩刼㝡苦原物之遊魂閔其無告之孤憐其不祀之鬼所以廣為人説大作善緣莊嚴是名莊嚴表懴金剛大典滅度而無滅度利益水陸有情孤魂孤魂恩幸恩幸勿作人我相勿生嗔恨心如是之經因緣相遇過此心以往機會難逢好乗般若之般若證菩提之果相求相應誠喜誠歡月白風清共赴給孤之會天隆地厚每忘施主之恩佛勅有嚴齋壇在上
　　水陸戒約榜
　　告五姓孤魂等沉冥朽壤幽泉之日久矣葢聞人生死海業浪無津佛功徳天慈雲普度是故曼挐功徳席修法施因緣汝等纒宿世寃墮累刼數蔓草縈骨斷蓬棲魂日悠悠兮幾度秋夜漫漫而何時旦客死異土號為無主孤魂孤魂寃苦寃苦今者某官當太平世發大慈心為汝仰籲蒼天憐汝不見白日䖍依梵律普設法戒拔度一切衆生周徧三千世界酥陀山積甘露海深孤魂孤魂恩幸恩幸汝等快逢善會頓悟妙音得聞清淨音般若音當作歡喜想希有想勿以強凌弱勿以卑踰尊去人我山滅貪嗔障好乗檀波羅蜜普施無邊即現大將軍身悉令得度志心諦聽如法奉行
　　保安勝會戒約榜
　　佛視衆生如子𢎞開濟度之門人窮無告曰孤㝡苦沉冥之路是故靈山説法爾時地獄停酸咨爾孤魂聽我𢎞願昔在嘉平之月迺有毗嵐之風惟我聖王閔於民命佛隨念天隨念皈依福善之仁心太平身太平慿藉保安之力荷乾元之密運喜師武之凱旋重惟兵革以來累有厄屯之數寃寃相報刼刼未終妖氣流行山鬼嘯時篁竹暗幽魂沈痛杜鵑啼處血花紅靡有出期永為苦趣今宵齋主修為好事荅謝洪恩禮七寶浮圖設一筵法施琉璃滿月現出心燈樓閣諸天結成藏海幾年無此境界今日重見威儀有感有應神通無量無邊功徳爾等身膏草野骨化楓林栁絮浮萍本無根蒂梨花榆火虛度韶華此會難逢甚為希有勿起貪嗔念當生歡喜心合掌聽經安心受食從此相輪頂上永息替戾岡之聲當令無盡刼中盡息阿修羅之問各宜諦聽如法奉行
　　惠應廟齋會戒約榜
　　沙界羣生四大無非假合業身累刼大道不免輪迴是故有滅有生皆因自作自受苦海鼓業風之浪稠林翳邪見之塵諸天正樂修羅方嗔業珠已積罪鑑難逃欲脩有漏之緣須種無邊之福昔我大乾梵主受戒圓覺禪師修齋作大王作此當生之果悟道然同死在於不殺之心所以入佛位中而能救世間苦曰暘曰雨有欲必從大札大荒何災不滅若有疫死兵死饑寒死皆在悲觀慈觀廣大觀汝等經大刼殃號無明種長夜漫漫何時旦潭影悠悠幾度秋月明之鵲無依夜飛之螢自照未屬輪迴地永無解脫期幸逢八月五日之嘉辰正是千載一時之慶會齋主既演金輪科教又崇水陸道塲焦靣聖者為汝開明灌頂藥師為汝説法奕奕新廟迎來億聖萬靈依依法筵普度孤魂五姓恩幸恩幸難思難思今者説鷲峯緣舉龍湖偈即此比邱之飯廣其乾施之仁當生歡喜心共為皈向處里社鳴而聖人出咸瞻惠應之光天堂有則君子登速證如來之覺各宜諦聽如法奉行
　　道峯齋會戒約榜
　　法界衆生徧虛空界道峯一會是妙高峯凡今大地山河同此須彌日月在在處處皆歸圓鏡之中杳杳冥冥不照覆盆之下幽篁長夜枯木幾霜裸壤無繒翳林有障三生石上那知舊日之精魂五藴山中寜避爾時之刼數或投崖而仆壑或縊谷而填坑孤魂孤魂是誰某氏寃苦寃苦無解脫期惟有大菩提是汝真皈向茲者曇華瑞世善果濟人紫金色之妙身端嚴相好碧玉峯之顯跡具足神通乗龍到處赴齋筵跨虎如今歸聖境千巖湧月青蓮座之浮空萬谷凝煙寶檀香之結篆黃花無非般若翠栢即是禪心三千三千世界而罔不歸依百千萬億化身而無邊利益今宵齋主對揚聖日荅效恩天宣鷲嶺之真乗敷象筵之法施甘露如池不竭熱惱轉作清涼酥陀與山俱高乏少悉令滿足汝等當生希有想勿起下劣心洗耳聞經開咽受食惟應山頭月常瞻圓照之光猶是夢裏人速證如來之覺慈悲哀閔信奉受行
　　五通廟戒約榜
　　世間十二類生俱入無餘滅度如來千百億化正為大事因緣念四大假合之軀有六道輪迴之苦是故靈山一會以濟法界衆生其間無主之孤㝡是大慈所閔不有我法永無出期汝等從累劫來號無明種心如栲栳本為癡結之團身似芭蕉那得堅牢之物不知其故墮在此中征人相顧月如霜屢經草白人生幾何春與夏又見梅黃幽闗不開苦樹未拔長作鵠亭之鬼誰念梧邱之魂幸逢四月八日之佳辰真是千載一時之慶會萬方百姓朝天下之正神三界衆真歸佛中之上善今夜齋主作莊嚴海建功徳林惟此武陽莫如順正神現青銅鏡當年曽著於靈蹤地據碧玉環此日重興於廟貌掲祥輝於寶鑑照幽壤於黒山大開解脫之門超度沉冥之路汝等恩幸恩幸志心志心好須聽法聞經便與迴光返照金蓮湧地於今所説道塲鐵樹開花是汝再生時節不違物勅咸聽誓言
　　大洪山戒約榜
　　茫茫沙界苦海無邊渺渺塵區業風橫厲三十六泥犂之獄百萬億鐵圍之山在於業報之中有此輪迴之苦雖然如是豈不爾思惡是地獄善是天堂一惟心造軍有菩薩佛有羅剎本自性同是以大雄開濟度之方我佛有奉行之教若使十二類得三寶名字即於幾千刼超出萬罪中間悲莫悲於孤魂苦極苦於幽趣火輪赫赫熾熖當空長夜漫漫何時是旦永為不祀之鬼未有更生之期汝等異縣他鄉單形隻影或役軍前陣後或墮山巔水涯浮萍栁絮之無根閒花野草之滿地襄陽何在江水空流滄海揚塵桑田幾變凡曰若軍若民之衆皆為大慈大聖所憐恭惟靈濟祖師住此古隨福地被撈誓鎧戰黒浪之妖魔建妙香幢仗金剛之正法所至風飛電厲如見天開日明幸逢斷足之辰共證化身之果慈雲覆處鑊湯爐炭之停酸甘露灑時乳酪醍醐之灌頂西十殿之公王歡喜上八位之聖賢降臨二十五萬兵馬有大神通六七八九道塲作諸佛事恩沾無際利及有情汝等難可得聞甚為希有當生慚愧無得慢驕卑勿踰尊強無凌弱更相告語好起機緣悲觀慈觀廣大觀悉皆超度佛力法力威猛力孰不皈依合掌受持志心諦聽
　　薦母水陸戒約榜
　　人生死海㝡苦孤魂佛功徳天莫如法施當來千百萬刼所有一切衆生業浪迷空幽途長夜是故阿難尊者為見焦靣鬼王啟我釋迦如來普施無遮法食凡飲此醍醐甘露皆脫於爐炭鑊湯汝等號𡨋漠君本無名子前世因後世果都由自種惡根新鬼哭舊鬼寃知有誰收枯骨身膏野草血染刀林禍及無辜橫罹非命兵死饑寒死皆為不犯之人悲觀廣大觀盡是有生之類不值我佛永無出期斯宵齋主運大慈心建方等會依金山之梵律莊嚴八大曼挐崇水陸之法筵布施三千世界將此伊蒲饌普及薜荔都昔者目連為報劬勞之徳時則地藏宏開解脫之門孝思孝思如是如是茲實難逢之機會以為普度之津梁諸天降臨共輯萬靈億聖七日來復茂迎百福千祥浩浩難思巍巍希有汝等當生歡喜勿起貪嗔母以卑踰尊母以強凌弱志心受食合掌聞經幽幽冥冥盡入普光王之照生生世世無忘大施主之恩佛勅有嚴齋盟在上
　　薦妻水陸戒約榜
　　閻浮世界輪迴生死之途泰山府君管攝人靈之府七十四司之主掌百千萬刼之流遷惟是一類之孤魂甚於三途之苦趣業樹無倚幽關不開是故金山科教之中所作水陸道塲之事起於中饋哀乃下愚發此大慈大悲及於無主無祭汝等是誰氏子本亡是公白骨纍纍長照如霜之月黒山寂寂未披見日之雲斯宵齋主遵平等心行方便力念別鵠離鸞之痛驚飛烏走兔之流對期練之小祥修法筵之大會普施殑伽河衆現出兠率陀天孤魂孤魂恩幸恩幸乗菩提之妙果證法喜之勝緣凡為東嶽之魂如見西方之聖甚為希有難可尋常當生歡喜心勿起人我見毋得驕慢毋得貪嗔靜聽海潮音共飽甘露食本尊地藏既推利濟之心今日天堂正好超昇之境
　　施經齋會普度門榜
　　告五姓孤魂等葢聞我佛衆生同諸善種天堂地獄在一念間惟世尊法界通化之心以中土人生難得之故假使千刼之後黒業不忘能救諸苦之時金剛㝡速菩薩初豈求福徳果報自不可思議黃複一函猶免陳昭之罪繡座七遍曽聞法正之功地獄為之停酸㝠官為之合掌或寫七部而舍刀林之苦或轉千卷而解鉄丸之憂法師誦終帙而網中者往生屠兒請一巻而𡨋間者自脫是以李元一寫數百部回施冥府董進朝以一分功祝庇隂司泰山府君之庭以此經鬼官不能拘御史大夫之院以此經聖教之骨髓如是如是善哉善哉汝等從曩刼來是誰氏子苦樹未拔幽闗不開人世徒遷血食無寄長夜漫漫何時旦悲風蕭蕭愁殺人流㪚數千命併填於溝壑役徒幾萬人俱殞於樓船刀山劎樹流血成河瘴雨蠻煙積骸盈野彭衙之魂勿返杜陵之骨誰收異縣他鄉單形隻影永無解脫實可閔憐今宵齋主發大慈心施多羅藏離色離相未常有貪著之思無我無人但欲同受持之善繙為萬變溥及三途八大曼挐羅廣法筵之甘露一切摩尼寶散華藏之香雲此經名字汝當受持是法平等無有高下勿生人我見勿起貪嗔想好乗是經速到彼岸志心諦聽歡喜奉行
　　水陸結戒榜
　　彌勒世尊初無上下虛空趙州城門自有東西南北既有我彊我界須分一正一邪去處去來處來一任天王而守䕶爾為爾我為我更慿穢跡以袪邪普願降臨得無阻滯
　　浴堂榜
　　人在塵沙刼㝡苦沉冥佛說曼挐羅先修淨業凡我有情等衆共成無垢因緣好將定水之湛明洗盡愛河之汙染澡身浴徳時中清淨六根合掌志心會上皈依三寶甚為希有咸與維新
　　又
　　苦海衆生萬億沉沙之刼祇園大會苐一清淨之心如是我聞甚為希有汝等久淪五濁遂隨三途若濕若胎未識大乗之義不垢不淨欲聞般若之音好將法水灌灑身心來赴佛筵受沾功徳收衣洗足如見世尊敷座之時偏袒右肩便如長老合掌之敬故茲省喻咸使聞知
　　又
　　住浮提界誰於苦海回頭生清淨心這是祇園説法汝等業傳五濁身墮三塗不滅不生未悟空中玅相如泡如影幸聞㝡上真乗甚為希有之逢同赴無遮之會濯心波羅蜜濯耳海潮音本是法身安有染塵之境還至本處便如洗足之時好沭勝因勿違慈誓
　　又
　　八功徳水佛有方石因緣兩男女堂人説青城感應若欲皈依三寶先須清淨一心汝等從濁刼來生雜染蕩瑕滌穢每思脫於幽塗瀹精澡神皆願登於彼岸濟苦海之無邊證元身之不壊六根六塵悟本來之無垢三薫三沐燒到處之諸香好乗四句偈之誦持便受一字王之灌施各宜自結告汝寔言
　　又
　　人在膠漆盆中無非業障佛説清淨心者有大光明若欲聽法聞經先要蕩瑕滌穢汝等生五濁世為六塵根佛因佛緣昔曽沾於法水善男善女今又洗於恩波好灌灑於身心以受霑於功德如筏喻者悟種種之皆空浴蘭湯兮願人人之咸喜勿違慈誓共證上乗
　　又
　　神洋洋而在上與作衆安樂緣佛浩浩以難思是名八功德水昔日結成於誓海今朝圓滿於願香爾等為風波民歴塵沙劫命濁煩惱濁生既墮於泥塗真觀清淨觀身幸逢於灌沐凡而新鬼舊鬼來此男堂女堂莫教染著舊汙認取本來面目如來甘露鑊湯到處清涼壯士天河兵甲自今洗淨勿違慈旨共集善功
　　又
　　出垢藏身為清淨身正期解脫惟菩提水與功德水大矣祓除況汝等食不充容衣無蔽體永劫漂流於苦海㡬囘淪溺於愛何若不洗心何由見佛男女不可同浴毋得揶揄禍福只在眼前當分次第洗卻平生煩惱換出新様精神三沐三薫好共癡龍來聽法載色載笑㑹看巨蟒亦生天
　　薦母浴堂榜
　　八功德水有資濯滌恩波七寶蓮池自是光明樂地念慈母久淪於傾逝而英魂未測於升沉茲伸薦拔之功尤仗祓除之力溫泉水滑甘露香浮沐浴三薫洗除五濁鴉翻雲鬂花冠收束下堂來鳯舞霞裾桃臉蔫然經雨潤斂容見佛肅禮朝王伏願即此清淨心離卻塵濁世慈容穏泛免鼔浪之黒風彼岸先登觀披雲之白日
　　監齋榜
　　大雄世尊廣修方便監齋使者各有司存睠寶宇之勝縁修金山之法施廣為六德三味普供萬聖干賢運水搬柴之神通咸歸妙用供佛齋僧之功果昭告圓成乃結善因毋違慈誓
　　彌陀佛上座祝香文
　　皈命十方佛是名兩足最勝尊稽首萬春堂又現一身無量壽惟極樂世界有我等導師四十八願度人徧滿塵塵剎剎三十六萬億同號到處巍巍堂堂是故歸依我今供養雖然惟心淨土畢竟淨土現前所謂自性彌陀真箇彌陀在上眷我紫雲之勝境儼然白玉之祥光匪琢匪雕呈天人之妙相難思難議顯日月之睟容新從老匠手中來都向大檀心上起寸成尺尺成丈胚胎寸念經綸一生二二生三圓滿一堂功德星迴斗轉春將至月吉辰良嵗有成碧玉環中凡此同時大衆白蓮花上見今所坐道場聳動觀瞻歡喜贊歎諸人且道是今日阿彌陀世尊上座一句有何奇特處三株寶樹發心芽一樹生來屬一家留得三行同一樹元來錦上更添花
　　遣瘟文
　　佛海無邊劫中不盡天行已過使者須知維茲大地之衆生均是兩間之一氣莫非王土裡上仁之所廬惟爾有神涉吾地也何故如來被𢎞誓鎧菩薩作大慈航普濟一切人永離諸苦難逐赤疫於四裔式遄其行動青陸於千祥自今以始去汝去汝善哉善哉其聽斯言勿違我法
　　端午競渡櫂歌十首
　　望湖天望湖天緑楊深處鼓鼘鼘好是年年三二月湖邊日日看划船
　　鬭輕橈鬬輕橈雪中花捲棹聲揺天與玻璃三萬頃儘教看得㡬呉舠
　　看龍舟看龍舟兩隄未鬬水悠悠一片笙歌催閙晚忽然鼔棹起中流
　　賀靈鼉賀靈鼉㡬年翠舞與珠謌看到日斜猶未足湧金門外湧金波
　　馬如龍馬如龍飛過蘇隄健鬬風栁下繫船青作纜湖邊薦酒碧為筒
　　繡周張繡周張樓臺簾幙絮髙揚誰賦珠宮並貝闕懷王去後去沉湘
　　棹如飛棹如飛水中萬鼓起潛螭最是玉堂堂上好躍來奪錦看呉兒
　　建雲斿建雲斿土風到處總相猶朝了霍山朝岳帝十分打扮是杭州
　　踏青青踏青青西泠橋畔草連汀撲得龍船兒一對畫闌倚遍看遊人
　　月明中月明中滿湖春水望難窮欲學楚謌謌不得一場離恨兩眉峯
　　滿江紅〈花朝雨作〉
　　客子光陰又還是杏花阡陌欹枕聽一窓夜雨怎生禁得銀蠟痕消珠鳯小翠衾香泠文鴛拆嘆人生時序百年心萍蹤跡　聲不斷樓頭滴行不住街頭屐倩新來雙燕探晴消息可煞東君多著意栁絲染出西湖色待牡丹開處十分春催寒食
　　水龍吟〈月〉
　　山圍寛碧月十分圓滿十分春暮正似湧金門外看添得緑陰佳樹野濶星垂天髙雲斂不受紅塵汙裴囘水影間中自有佳處　乗興著我扁舟山陰夜色渺渺流光溯望美人兮天一角我欲凌風飛去世事浮沉人生圓缺得似煙波趣興懷赤壁大江千古東注
　　望江南〈雨　一作思晴好〉
　　思晴好去上竹山窠自古常言光霽好如今卻恨雨聲多奈此坐愁何
　　思晴好試卜那朝晴古木荒村雲淰淰孤燈敗壁夜冥冥不寐聽檐聲
　　思晴好小駐豈無因花上半旬春社雨松間三宿暮山雲轉住最愁人
　　思晴好春透海棠枝刻惜許多時過了可憐生是我來遲不見軟紅時
　　思晴好天運㡬乗除祗為晴多還又雨誰知雨過是晴初那得不陰乎
　　思晴好路滑少人行早信雨能留得住儘教盡日自舟橫直等到清明
　　思晴好我欲問花神剛道社公嗔舊水一囘舊也一囘新不是兩般春
　　思晴好松路翠光寒夜夜竹窠常夢到天天后土㡬時乾極目霧漫漫
　　思晴好日影漏些兒油菜花間蝴蝶舞刺桐枝上鵓鳩啼間坐看春犁
　　思晴好晨起望籬東畢竟陰晴排日子大都行止聽天公且住此山中
　　花犯〈木芙蓉〉
　　翠奩空紅鸞蘸影嫣然弄粧晚霧鬟低顫飛嬾藕仙裳清思無限象床試錦新翻樣金屏連繡展最好似阿環嬌困雲酣春帳暖　尋思水邊賦娟娟新霜舊約西風庭院腸斷處秋江上彩雲輕散憑誰向一箏過雁細説與眉心楊栁怨且趂取菊花天氣年年尋醉伴
　　喜遷鶯〈荼䕷〉
　　亂紅飛雨悵春心一似騰騰悶暑密綰柔情暗傳芳意人在垂楊深宇曉雪一簾幽夢半㸃檀心知否春不管想粉香凝淚翠嚬含趣　誰念芳徑小新緑戔戔問訊今何許玉冷釵頭羅寛帶眼縹緲青鸞難遇望斷碧雲深處倚遍畫䦨將暮空惆悵更江頭桃葉溜橫波渡
　　漢宮春〈郡圃賞白蓮〉
　　自到瑤池正水芝開邊跕素鸞飛緑雲淡籠波面鴛影差差青㝠世界向龍宮湧出江妃凝望久夜涼如水人間惆悵芳時　池上方壺仙伯是珊珊月珮綽綽氷肌重來碧環勝處笑引瓊枝誰歌白雪坐中客賽過元暉醉歸也玉繩低轉曉風輕拂荷衣
　　鶯啼序〈呉江長橋〉
　　銀雪捲晴縹緲臥長龍一帶栁絲蘸㡬簇柔煙兩市簾棟如畫芳草㟁灣環半玉鱗鱗曲港雙流㑹看碧天連水翻成箭樣風快　白露橫江一葦萬頃間靈槎何在空翠濕衣不勝寒日華金掌沆瀣甃花平緑文襯步瓊田湧出神仙界黛眉修依約霧鬟在秋波外閣噓青蜃樓琢彩虹飛蓋蹵鰲背燈火暮相輪倒影　睇別浦片片歸帆舞蛟幽壑棲鴉古木有人剪取松江水憶細鱗巨口魚堪鱠波涵笠澤時見靜影浮光霏陰萬貌千態蒹葭深處應有閒鷗寄語休見猜洗卻香紅塵面買
　　箇扁舟身世飄萍名利微芥䦨干拍遍除東曹掾與天隨子是我輩儘胸中著得乾坤大亭前無限驚濤總把遙吟月明滿載
　　明月棹孤舟〈木犀〉
　　鴈帶愁來寒事早西風把鬂華吹老猛省中秋都來㡬日先自木犀開了　淰淰輕陰天弄曉平白地被花相惱一枕雲閒半窓秋曉時有陣香吹到
　　踏莎行〈同前〉
　　蟾苑蕭踈雲岩芳馥仙娥寄種來溪曲曉煙熏上古龍涎西風展破黃金粟　庾嶺未梅陶園休菊天教占取清香獨膽瓶枕畔兩三枝夢囘疑在瑤臺宿





　　在軒集
