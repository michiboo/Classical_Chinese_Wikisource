
五月五日天晴明，楊花繞江啼曉鶯。 
使君未出郡齋外，江上早聞齊和聲。 
使君出時皆有準，馬前已被紅旗引。 
兩岸羅衣破暈香，銀釵照日如霜刃。 
鼓聲三下紅旗開，兩龍躍出浮水來。 
櫂影斡波飛萬劍，鼓聲劈浪鳴千雷。 
鼓聲漸急標將近，兩龍望標目如瞬。 
坡上人呼霹靂驚，竿頭綵掛虹蜺暈。 
前船搶水已得標，後船失勢空揮橈。 
瘡眉血首爭不定，輸岸一朋心似燒。 
只將輸贏分罰賞，兩岸十舟五來往。 
須臾戲罷各東西，競脫文身請書上。 
吾今細觀競渡兒，何殊當路權相持。 
不思得岸各休去，會到摧車折楫時。

