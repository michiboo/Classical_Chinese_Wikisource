
卜築三川上，儀刑萬井中。
度材垂後儉，選勝揜前功。
雲構中央起，煙波四面通。
乍疑游汗漫，稍似入崆垌。
廛閈高低盡，山河表裏窮。
峰戀從地碧，宮觀倚天紅。
靈檻如朝蜃，飛橋狀晚虹。
曙霞晴錯落，夕靄溼蔥蘢。
庾亮樓何阨，陳蕃榻更崇。
有時閑講德，永日靜觀風。
玉斝飛無算，金鐃奏未終。
重筵開玳瑁，上客集鵷鴻。
接武空慙蹇，修文敢並雄。
豈須登峴首，然後奉羊公。

