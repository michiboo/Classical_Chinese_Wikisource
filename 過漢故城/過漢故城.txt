
大漢昔未定，強秦猶擅場。
中原逐鹿罷，高祖鬱龍驤。
經始謀帝座，茲焉壯未央。
規模窺棟宇，表裏浚城隍。
羣後崇長樂，中朝增建章。
句陳被蘭錡，樂府奏芝房。
翡翠明珠帳，鴛鴦白玉堂。
清晨寶鼎食，閑夜鬱金香。
天馬來東道，佳人傾北方。
何其赫隆盛，自謂寶靈長。
歷數有時盡，哀平嗟不昌。
冰堅成巨猾，火德遂頹綱。
奧位匪虛校，貪天竟速亡。
魂神吁社稷，豹虎鬬巖廊。
金狄移灞岸，銅盤向洛陽。
君王無處所，年代幾荒涼。
宮闕誰家域，蓁蕪罥我裳。
井田唯有草，海水變爲桑。
昔在高門內，於今岐路傍。
餘基不可識，古墓列成行。
狐兔驚魍魎，鴟鳥嚇獝狂。
空城寒日晚，平野暮雲黃。
烈烈樊青棘，蕭蕭吹白楊。
千秋幷萬歲，空使詠歌傷。

