
古人雖棄婦，棄婦有歸處。 
今日妾辭君，辭君欲何去。 
本家零落盡，慟哭來時路。 
憶昔未嫁君，聞君甚周旋。 
及與同結髮，值君適幽燕。 
孤魂託飛鳥，兩眼如流泉。
〈上文一作：綺羅錦繡段，有贈黃金千。十五許嫁君，二十移所天。結髮日未久，離居緬山川。家家盡歡樂，賤妾空自憐。幽閨多沈思，盛事無十年。相思若循環，枕席生流泉。〉
流泉咽不燥，萬里關山道。
及至見君歸，君歸妾已老。
物情棄衰歇，新寵方妍好。
拭淚出故房，傷心劇秋草
〈此下一本有：自妾為君妻，君東妾在西。羅帷到曉恨，玉貌一生啼。妾有嫁時服，輕雲淡翠霞。瑠璃作斗帳，四角金蓮花。自從離別後，不覺塵埃厚。常嫌玳瑁孤，獨恨梧桐偶。玉顏遂霜霰，賤妾何能守。寒沼落芙蓉，秋風散楊柳。〉 
妾以憔悴捐，羞將舊物還。 
餘生欲有寄，誰肯相留連。 
空床對虛牖，不覺塵埃厚。 
寒水芙蓉花，秋風墮楊柳。
〈上文一作：君恩既斷絕，相見何年月。悔傾連理杯，虛作同心結。女蘿附青松，貴在相依投。浮萍共綠水，教作若為流。不忿君棄妾，自歎妾緣薄。〉

記得初嫁君，小姑始扶床。
今日君棄妾，小姑如妾長。
回頭語小姑，莫嫁如兄夫。

