
木蘭抱杼嗟，借問復爲誰。
欲聞所戚戚，感激彊其顏。
老父隸兵籍，氣力日衰耗。
豈足萬里行，有子復尚少。
胡沙沒馬足，朔風裂人膚。
老父舊羸病，何以彊自扶。
木蘭代父去，秣馬備戎行。
易卻紈綺裳，洗卻鉛粉妝。
馳馬赴軍幕，慷慨攜干將。
朝屯雪山下，暮宿青海傍。
夜襲燕支虜，更攜于闐羌。
將軍得勝歸，士卒還故鄉。
父母見木蘭，喜極成悲傷。
木蘭能承父母顏，卻卸巾韝理絲簧。
昔爲烈士雄，今爲嬌子容。
親戚持酒賀父母，始知生女與男同。
門前舊軍都，十年共崎嶇。
本結弟兄交，死戰誓不渝。
今者見木蘭，言聲雖是顏貌殊。
驚愕不敢前，歎息徒嘻吁。
世有臣子心，能如木蘭節。
忠孝兩不渝，千古之名焉可滅。

