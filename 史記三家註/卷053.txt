
蕭相國何者，沛豐人也。○索隱按：春秋緯「蕭何感昴精而生，典獄制律」。以文無害◇集解漢書音義曰：「文無害，有文無所枉害也。律有無害都吏，如今言公平吏。一曰，無害者如言『無比』，陳留間語也。」○索隱按：裴注已列數家，今更引二說。應劭雲「雖為文吏，而不刻害也」。韋昭雲「為有文理，無傷害也。」為沛主吏掾。○索隱漢書雲「何為主吏」。主吏，功曹也。又雲「何為沛掾」，是何為功曹掾也。
高祖為布衣時，何數以吏事護高祖。○索隱說文云：「護，救視也。」高祖為亭長，常左右之。高祖以吏繇咸陽，吏皆送奉錢三，何獨以五。◇集解李奇曰：「或三百，或五百也。」○索隱奉音扶用反。謂資俸之。如字讀，謂奉送之也。錢三百，謂他人三百，何獨五百也。劉氏云：「時有重者一當百，故有送錢三者。」
秦御史監郡者與從事，常辨之。◇集解張晏曰：「何與共事修辨明，何素有方略也。」蘇林曰：「辟何與從事也。秦時無刺史，以御史監郡。」索隱按：何與御史從事常辨明，言稱職也。故張晏曰「何與共事修辨明，何素有方略」是也。何乃給泗水卒史◇集解徐廣曰：「沛縣有泗水亭。又秦以沛為泗水郡。」駰按：文穎曰「何為泗水郡卒史」。○索隱如淳按：律，郡卒史書佐各十人也。卒，祖忽反。事，第一。○索隱按：謂課最居第一也。秦御史欲入言徵何，何固請，得毋行。
及高祖起為沛公，何常為丞督事。○索隱謂高祖起沛，令何為丞，常監督庶事也。沛公至咸陽，諸將皆爭走○索隱音奏。奏者，趨向之。金帛財物之府分之，何獨先入收秦丞相御史律令圖書藏之。沛公為漢王，以何為丞相。項王與諸侯屠燒咸陽而去。漢王所以具知天下戹塞，戶口多少，彊弱之處，民所疾苦者，以何具得秦圖書也。何進言韓信，漢王以信為大將軍。語在淮陰侯事中。
漢王引兵東定三秦，何以丞相留收巴蜀，填撫諭告，使給軍食。漢二年，漢王與諸侯擊楚，何守關中，侍太子，治櫟陽。為法令約束，立宗廟社稷宮室縣邑，輒奏上，可，許以從事；即不及奏上，輒以便宜施行，上來以聞。◇集解應劭曰：「上來還，乃以所為聞之。」關中事計戶口轉漕○索隱轉，劉氏音張戀反。漕，水運。給軍，漢王數失軍遁去，何常興關中卒，輒補缺。上以此專屬任何關中事。
漢三年，漢王與項羽相距京索之間，上數使使勞苦丞相。鮑生謂丞相曰：「王暴衣露蓋，數使使勞苦君者，有疑君心也。為君計，莫若遣君子孫昆弟能勝兵者悉詣軍所，上必益信君。」於是何從其計，漢王大說。
漢五年，既殺項羽，定天下，論功行封。群臣爭功，歲餘功不決。高祖以蕭何功最盛，封為酇侯，◇集解文穎曰：「音贊。」瓚曰：「今南鄉酇縣也。孫檢曰『有二縣，音字多亂。其屬沛郡者音嵯，屬南陽者音贊』。按茂陵書，蕭何國在南陽，宜呼贊。今多呼嵯，嵯舊字作『■』，今皆作『酇』，所由亂也。」○索隱鄒氏云：「屬沛郡音嵯，屬南陽音贊。」又臣瓚按茂陵書：「蕭何國在南陽，則字當音贊，今多呼為嵯也。」註：「瓚今南鄉酇縣。」顧氏云：「南鄉，郡名也。太康地理志雲『魏武帝建安中分南陽立南鄉郡，晉武帝又曰順陽郡也』。」所食邑多。功臣皆曰：「臣等身被堅執銳，多者百餘戰，少者數十合，攻城略地，大小各有差。今蕭何未嘗有汗馬之勞，徒持文墨議論，不戰，顧反居臣等上，何也？」高帝曰：「諸君知獵乎？」曰：「知之。」「知獵狗乎？」曰：「知之。」高帝曰：「夫獵，追殺獸兔者狗也，而發蹤指示獸處者人也。今諸君徒能得走獸耳，功狗也。至如蕭何，發蹤指示，功人也。且諸君獨以身隨我，多者兩三人。今蕭何舉宗數十人皆隨我，功不可忘也。」群臣皆莫敢言。
列侯畢已受封，及奏位次，皆曰：「平陽侯曹參身被七十創，攻城略地，功最多，宜第一。」上已橈◇集解應劭曰：「橈，屈也。」○索隱音女教反。功臣，多封蕭何，至位次未有以復難之，然心欲何第一。關內侯鄂君○索隱按功臣表，鄂君即鄂千秋，封安平侯。進曰：「群臣議皆誤。夫曹參雖有野戰略地之功，此特一時之事。夫上與楚相距五歲，常失軍亡眾，逃身遁者數矣。然蕭何常從關中遣軍補其處，非上所詔令召，而數萬眾會上之乏絕者數矣。夫漢與楚相守滎陽數年，軍無見糧，蕭何轉漕關中，給食不乏。陛下雖數亡山東，蕭何常全關中以待陛下，此萬世之功也。今雖亡曹參等百數，何缺於漢？漢得之不必待以全。柰何欲以一旦之功而加萬世之功哉！蕭何第一，曹參次之。」高祖曰：「善。」於是乃令蕭何，賜帶劍履上殿，入朝不趨。
上曰：「吾聞進賢受上賞。蕭何功雖高，得鄂君乃益明。」於是因鄂君故所食關內侯邑封為安平侯。◇集解徐廣曰：「以謁者從定諸侯有功，秩舉蕭何功，故因侯二千戶。封九年卒。至玄孫但，坐與淮南王安通，棄市，國除。」□正義括地誌云：「澤州安平縣，本漢安平縣。」是日，悉封何父子兄弟十餘人，皆有食邑。乃益封何二千戶，以帝嘗繇咸陽時何送我獨贏錢二也。○索隱謂人皆三，何獨五，所以為贏二也。音盈。
漢十一年，陳豨反，高祖自將，至邯鄲。未罷，淮陰侯謀反關中，呂后用蕭何計，誅淮陰侯，語在淮陰事中。上已聞淮陰侯誅，使使拜丞相何為相國，益封五千戶，令卒五百人一都尉為相國衛。諸君皆賀，召平獨吊。召平者，故秦東陵侯。秦破，為布衣，貧，種瓜於長安城東，瓜美，故世俗謂之「東陵瓜」，從召平以為名也。召平謂相國曰：「禍自此始矣。上暴露於外而君守於中，非被矢石之事而益君封置衛者，以今者淮陰侯新反於中，疑君心矣。夫置衛衛君，非以寵君也。原君讓封勿受，悉以家私財佐軍，則上心說。」相國從其計，高帝乃大喜。
漢十二年秋，黥布反，上自將擊之，數使使問相國何為。相國為上在軍，乃拊循勉力百姓，悉以所有佐軍，如陳豨時。客有說相國曰：「君滅族不久矣。夫君位為相國，功第一，可復加哉？然君初入關中，得百姓心，十餘年矣，皆附君，常復孳孳得民和。上所為數問君者，畏君傾動關中。今君胡不多買田地，賤貰貸□正義貰音世。又食夜反，賒也。下天得反。以自汙？上心乃安。」於是相國從其計，上乃大說。
上罷布軍歸，民道遮行上書，言相國賤彊買民田宅數千萬。上至，相國謁。上笑曰：「夫相國乃利民！」○索隱謂相國取人田宅以為利，故云「乃利人」也。所以令相國自謝之。民所上書皆以與相國，曰：「君自謝民。」相國因為民請曰：「長安地狹，上林中多空地，棄，原令民得入田，毋收為禽獸食。」索隱苗子還種田人，留入官。上大怒曰：「相國多受賈人財物，乃為請吾苑！」乃下相國廷尉，械繫之。數日，王衛尉侍，◇集解如淳曰：「百官公卿表衛尉王氏，無名字。」前問曰：「相國何大罪，陛下系之暴也？」上曰：「吾聞李斯相秦皇帝，有善歸主，有惡自與。今相國多受賈豎金而為民請吾苑，以自媚於民，故系治之。」王衛尉曰：「夫職事苟有便於民而請之，真宰相事，陛下柰何乃疑相國受賈人錢乎！且陛下距楚數歲，陳豨、黥布反，陛下自將而往，當是時，相國守關中，搖足則關以西非陛下有也。相國不以此時為利，今乃利賈人之金乎？且秦以不聞其過亡天下，李斯之分過，○索隱按：上文李斯歸惡而自予，是分過。又何足法哉。陛下何疑宰相之淺也。」◇集解韋昭曰：「用意淺。」高帝不懌。是日，使使持節赦出相國。相國年老，素恭謹，入，徒跣謝。高帝曰：「相國休矣！相國為民請苑，吾不許，我不過為桀紂主，而相國為賢相。吾故系相國，欲令百姓聞吾過也。」
何素不與曹參相能，及何病，孝惠自臨視相國病，因問曰：「君即百歲後，誰可代君者？」對曰：「知臣莫如主。」孝惠曰：「曹參何如？」何頓首曰：「帝得之矣！臣死不恨矣！」
何置田宅必居窮處，為家不治垣屋。曰：「後世賢，師吾儉；不賢，毋為勢家所奪。」
孝惠二年，相國何卒，◇集解東觀漢記云：「蕭何墓在長陵東司馬門道北百步。」□正義括地誌云：「蕭何墓在雍州咸陽縣東北三十七里。」諡為文終侯。◇集解徐廣曰：「功臣表蕭何以客初起從也。」
後嗣以罪失侯者四世，絕，天子輒復求何後，封續酇侯，功臣莫得比焉。
太史公曰：蕭相國何於秦時為刀筆吏，錄錄未有奇節。○索隱錄音祿。及漢興，依日月之末光，何謹守管籥，因民之疾法，順流與之更始。淮陰、黥布等皆以誅滅，而何之勛爛焉。位冠群臣，聲施後世，與閎夭、散宜生等爭烈矣。
索隱述贊蕭何為吏，文而無害。及佐興王，舉宗從沛。關中既守，轉輸是賴。漢軍屢疲，秦兵必會。約法可久，收圖可大。指獸發蹤，其功實最。政稱畫一，居乃非泰。繼絕寵勤，式旌礪帶。
