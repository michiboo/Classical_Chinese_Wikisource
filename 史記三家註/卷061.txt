夫學者載籍極博，猶考信於六蓺。〈［【正義】六藝︰書、筭、射、御、禮、樂。］〉詩書雖缺，〈【索隱】按：孔子系家稱古詩三千餘篇，孔子刪三百五篇爲詩，今亡五篇。又書緯稱孔子求得黃帝玄孫帝魁之書，迄秦穆公，凡三千三百三十篇，乃刪以一百篇爲尚書，十八篇爲中候。今百篇之內見亡四十二篇，是詩書又有缺亡者也。〉然虞夏之文可知也。〈【索隱】按：尚書有堯典、舜典、大禹謨，備言虞夏禪讓之事，故云「虞夏之文可知也」。［【正義】伯夷，叔齊讓位，大統重器，天下爲難。學者博見典籍，詩書雖缺，尚書載堯禪舜；及諸子，言讓許由、禹讓卞隨、務光。引此者，蓋美伯夷、叔齊之讓，唯學者能知。］〉堯將遜位，讓於虞舜，舜禹之閒，岳牧咸薦，乃試之於位，典職數十年，〈【正義】舜禹皆典職事二十餘年，然後踐帝位。〉功用既興，然後授政。示天下重器，〈【索隱】言天下者是王者之重器，故莊子云「天下大器」是也。則大器亦重器也。〉王者大統，傳天下若斯之難也。而說者曰堯讓天下於許由，〈【正義】皇甫謐高士傳云：「許由字武仲。堯聞致天下而讓焉，乃退而遁於中嶽潁水之陽，箕山之下隱。堯又召爲九州長，由不欲聞之，洗耳於潁水濱。時有巢父牽犢欲飲之，見由洗耳，問其故。對曰：『堯欲召我爲九州長，惡聞其聲，是故洗耳。』巢父曰：『子若處高岸深谷，人道不通，誰能見子？子故浮游，欲聞求其名譽。污吾犢口。』牽犢上流飲之。許由歿，葬此山，亦名許由山。」在洛州陽城縣南十三里。〉許由不受，恥之逃隱。及夏之時，有卞隨、務光者。此何以稱焉？〈【索隱】按：「說者」謂諸子雜記也。然堯讓於許由，及夏時有卞隨、務光等，殷湯讓之天下，並不受而逃，事具莊周讓王篇。【正義】經史唯稱伯夷、叔齊，不及許由、卞隨、務光者，不少概見，何以哉？故言「何以稱焉」，爲不稱說之也。［莊子云︰「湯將伐桀，因卞隨而謀，卞隨曰︰『非吾事也。』湯又因務光而謀，務光曰︰『非吾事也。』湯遂與伊尹伐桀。克之，以讓卞隨、卞隨曰︰『君之伐桀也謀乎我，必以我爲賊；勝桀而讓我，必以我爲貪也。吾生乎亂世，無道之人，再來漫我，以其辱行，吾不忍數聞。』乃自投水而死。又讓務光，務光曰︰『廢上非義也，殺民非仁也。人犯其難，我享其利，非廉也。吾聞之曰︰「非其義者不受其祿，無道之世不踐其土。」況尊我乎？吾不忍久見也。』乃負石自沈於盧水。」列仙傳雲︰「務光，夏時人，長七尺，好琴，服蒲菲根。」］〉太史公曰：余登箕山，〈【索隱】蓋楊惲、東方朔見其文稱「余」，而加「太史公曰」也。〉其上蓋有許由冢雲。孔子序列古之仁聖賢人，如吳太伯、伯夷之倫詳矣。余以所聞由、光〈【索隱】謂太史公聞莊周所說許由、務光等。〉義至高，〈【索隱】謂堯讓天下於許由，由遂逃箕山，洗耳於潁水；卞隨自投於桐水；務光負石自沈於盧水：是義至高。〉其文辭不少概見，何哉？〈【索隱】按：概是梗概，謂略也。蓋以由、光義至高，而詩書之文辭遂不少梗概載見，何以如此哉？是太史公疑說者之言或非實也。【正義】概，古代反。〉
孔子曰：「伯夷、叔齊，不念舊惡，怨是用希。」「求仁得仁，又何怨乎？」余悲伯夷之意，睹軼詩可異焉。〈【索隱】謂悲其兄弟相讓，又義不食周粟而餓死。睹音覩。軼音逸。謂見逸詩之文，即下採薇之詩是也。不編入三百篇，故云逸詩也。可異焉者，按論語雲「求仁得仁，又何怨乎」。今其詩云「我安適歸矣，於嗟徂兮，命之衰矣」。是怨詞也，故云可異焉。〉其傳曰：
由此觀之，怨邪非邪？〈【索隱】太史公言己觀此詩之情，夷、齊之行似是有所怨邪？又疑其雲非是怨邪？［【正義】太史公視夷、齊作詩而餓死，是怨時邪？非怨時邪？怨則兄弟相讓，隱於深山，豈合於世務！非怨邪？乃干世主，作詩而餓死。疑之甚也。］〉
或曰：「天道無親，常與善人。」若伯夷、叔齊，可謂善人者非邪？〈【索隱】又敍論雲若夷、齊之行如此，可謂善人者邪，又非善人者邪，亦疑也。［【正義】太史公言夷、齊之行，是善人邪？善人天道常與，豈有餓死之責？非善人？則有交讓廉潔之行，天下絕倫。惑之甚。］〉積仁絜行如此而餓死！且七十子之徒，仲尼獨薦顏淵爲好學。然回也屢空，糟穅不厭，〈【索隱】厭者，飫也，不厭謂不飽也。糟穅，貧者之所餐也，故曰「糟穅之妻」是也。然顏生簞食瓢飲，亦未見「糟穅」之文也。〉而卒蚤夭。天之報施善人，其何如哉？〈［【正義】太史公歎天之報施顏回非也。］〉盜蹠日殺不辜，〈【索隱】「蹠」及注作「跖」，並音之石反。按：盜蹠，柳下惠之弟，亦見莊子，爲篇名。【正義】按：蹠者，黃帝時大盜之名。以柳下惠弟爲天下大盜，故世放古，號之盜蹠。〉肝人之肉，〈【索隱】劉氏雲「謂取人肉爲生肝」，非也。按：莊子云「跖方休卒太山之陽，膾人肝而餔之」。〉暴戾恣睢，〈【索隱】暴戾謂兇暴而惡戾也。鄒誕生恣音資，睢音千餘反。劉氏恣音如字，睢音休季反。恣睢謂恣行爲睢惡之貌也。【正義】睢，仰白目，怒貌也。言盜蹠兇暴，惡戾，恣性，怒白目也。〉聚黨數千人橫行天下，竟以壽終。〈【集解】皇覽曰：「盜跖冢在河東大陽，臨河曲，直弘農華陰縣潼鄕。」按：盜跖即柳下惠弟也。【索隱】直音如字。直者，當也。或音值，非也。潼音同。按：潼，水名，因爲鄕，今之潼津關是，亦爲縣也。【正義】［太史公歎盜跖壽終也。］括地誌云：「盜跖冢在陝州河北縣西二十里。河北縣本漢大陽縣也。又今齊州平陵縣有盜跖冢，未詳也。」〉是遵何德哉？〈【索隱】言盜蹠無道，橫行天下，竟以壽終，是其人遵行何德而致此哉？〉此其尤大彰明較著者也。〈【索隱】按：較，明也。言伯夷有德而餓死，盜蹠暴戾而壽終，是賢不遇而惡道長，尤大著明之證也。〉若至近世，操行不軌，專犯忌諱，而終身逸樂，〈【索隱】謂若魯桓、楚靈、晉獻、齊襄之比皆是。〉富厚累世不絕。或擇地而蹈之，〈【索隱】謂不仕暗君，不飲盜泉，裹足高山之頂，竄跡滄海之濱是也。【正義】謂北郭駱、鮑焦等是也。〉時然後出言，〈【索隱】按：論語「夫子時然後言」。〉行不由徑，〈【索隱】按：論語澹臺滅明之行也。〉非公正不發憤，而遇禍災者，不可勝數也。〈【索隱】謂人臣之節，非公正之事不感激發憤。或出忠言，或致身命，而卒遇禍災者，不可勝數。謂龍逢、比干、屈平、伍胥之屬是也。〉余甚惑焉，儻所謂天道，是邪非邪？〈【索隱】太史公惑於不軌而逸樂，公正而遇災害，爲天道之非而又是邪？深惑之也。蓋天道玄遠，聰聽暫遺，或窮通數會，不由行事，所以行善未必福，行惡未必禍，故先達皆猶昧之也。【正義】儻音他蕩反。儻，未定之詞也。爲天道不敢旳言是非，故云儻也。〉
子曰「道不同不相爲謀」，亦各從其志也。〈【正義】太史公引孔子之言證前事也。言天道人道不同，一任其運遇，亦各從其志意也。〉故曰「富貴如可求，雖執鞭之士，吾亦爲之。〈【集解】鄭玄曰：「富貴不可求而得之，當脩德以得之。若於道可求而得之者，雖執鞭賤職，我亦爲之。」〉如不可求，從吾所好」。〈【集解】孔安國曰：「所好者古人之道。」〉「歲寒，然後知松柏之後凋」。〈【集解】何晏曰：「大寒之歲，衆木皆死，然後松柏少凋傷；平歲衆木亦有不死者，故須歲寒然後別之。喻凡人處治世，亦能自脩整，與君子同，在濁世然後知君子之正不苟容也。」〉舉世混濁，清士乃見。〈【索隱】老子曰：「國家昏亂，始有忠臣」，是舉代混濁，則士之清絜者乃彰見，故上文「歲寒然後知松柏之後彫」，先爲此言張本也。【正義】言天下泯亂，清絜之士不撓，不苟合於盜跖也。〉豈以其重若彼，其輕若此哉？〈【索隱】按：謂伯夷讓德之重若彼，而採薇餓死之輕若此。又一解雲，操行不軌，富厚累代，是其重若彼；公正發憤而遇禍災，是其輕若此也。【正義】重謂盜跖等也。輕謂夷、齊、由、光等也。〉
「君子疾沒世而名不稱焉。」〈【索隱】自此已下，雖論伯夷得夫子而名彰，顏回附驥尾而行著，蓋亦欲微見己之著撰不已，亦是疾沒世而名不稱焉，故引賈子「貪夫徇財，烈士徇名」是也。又引「同明相照，同類相求」，「雲從龍，風從虎」者，言物各以類相求。故太史公言己亦是操行廉直而不用於代，卒陷非罪，與伯夷相類，故寄此而發論也。【正義】君子疾沒世後懼名堙滅而不稱，若夷、齊、顏回絜行立名，後代稱述，亦太史公欲漸見己立名著述之美也。〉賈子曰：〈【索隱】賈子，賈誼也。誼作鵩鳥賦云然，故太史公引之而稱「賈子」也。〉「貪夫徇財，〈【正義】徇，才迅反。徇，求也。瓚云：「以身從物曰徇。」〉烈士徇名，夸者死權，〈【索隱】言貪權勢以矜誇者，至死不休，故云「死權」也。〉衆庶馮生。」〈【索隱】馮者，恃也，音憑。言衆庶之情，蓋恃矜其生也。鄒誕本作「每生」。每者，冒也，即貪冒之義。【正義】太史公引賈子譬作史記，若貪夫徇〔財，烈士徇〕名，夸者死權，衆庶馮生，乃成其史記。〉「同明相照，〈【索隱】已下並易繫辭文也。〉同類相求。」〈【正義】天欲雨而柱礎潤，謂同德者相應。〉「雲從龍，風從虎，〈【集解】王肅曰：「龍舉而景雲屬，虎嘯而谷風興。」張璠曰：「猶言龍從雲，虎從風也。」〉聖人作而萬物覩。」〈【集解】馬融曰：「作，起也。」【索隱】按：又引此句者，謂聖人起而居位，則萬物之情皆得覩見，故己今日又得著書言世情之輕重也。【正義】此有識也。聖人有養生之德，萬物有長育之情，故相感應也。此以上至「同明相照」是周易乾象辭也。太史公引此等相感者，欲見述作之意，令萬物有睹也。孔子歿後五百歲而己當之，故作史記，使萬物見覩之也。太史公序傳云：「先人有言：『自周公卒五百歲而有孔子，孔子卒後至於今五百歲，有能紹名世，正易傳，繼春秋，本詩書禮樂之際，意在斯乎！』小子何敢讓焉。」作述六經云：「易著天地陰陽四時五行，故長於變。禮經紀人倫，故長於行。書記先王之事，故長於政。詩記山川谿谷禽獸草木牝牡雌雄，故長於風。樂樂所以立，故長於和。春秋辨是非，故長於治人。是故禮以節人，樂以發和，書以道事，詩以達意，易以道化，春秋以道義。撥亂世反之正，莫近於春秋。」按：述作而萬物睹見。〉伯夷、叔齊雖賢，得夫子而名益彰。〈【正義】伯夷、叔齊雖有賢行，得夫子稱揚而名益彰著。萬物雖有生養之性，得太史公作述而世事益睹見。〉顏淵雖篤學，附驥尾而行益顯。〈【索隱】按：蒼蠅附驥尾而致千里，以譬顏回因孔子而名彰也。〉巖穴之士，趣舍有時若此，類名堙滅而不稱，悲夫！〈【正義】趣音趨。舍音捨。趣，向也。捨，廢也。言隱處之士，時有附驥尾而名曉達；若堙滅不稱數者，亦可悲痛。〉閭巷之人，欲砥行立名者，〈【正義】砥音旨。礪行脩德在鄕閭者，若不託貴大之士，何得封侯爵賞而名留後代也？〉非附青雲之士，惡能施於後世哉？
〈【索隱述贊】天道平分，與善徒雲。賢而餓死，盜且聚羣。吉凶倚伏，報施糾紛。子罕言命，得自前聞。嗟彼素士，不附青雲！〉
