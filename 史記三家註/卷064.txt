司馬穰苴者，〈【索隱】按：穰苴，名，田氏之族，爲大司馬，故曰司馬穰苴。【正義】穰音若羊反。苴音子徐反。田穰苴爲司馬官，主兵。〉田完之苗裔也。齊景公時，晉伐阿、甄，〈【索隱】按：阿、甄皆齊邑。晉太康地記曰「阿即東阿也」。地理志雲甄城縣屬濟陰也。〉而燕侵河上，〈【正義】河上，黃河南岸地，即滄德二州北界。〉齊師敗績。景公患之。晏嬰乃薦田穰苴曰：「穰苴雖田氏庶孼，然其人文能附衆，武能威敵，願君試之。」景公召穰苴，與語兵事，大說之，以爲將軍，〈【索隱】謂命之爲將，以將軍也。將音即匠反。遂以將軍爲官名。故尸子曰「十萬之師，無將軍則亂」。六國時有其官。〉將兵扞燕晉之師。穰苴曰：「臣素卑賤，君擢之閭伍之中，加之大夫之上，士卒未附，百姓不信，人微權輕，願得君之寵臣，國之所尊，以監軍，乃可。」於是景公許之，使莊賈往。穰苴既辭，與莊賈約曰：「旦日日中會於軍門。」〈【索隱】按：旦日謂明日。日中時期會於軍門也。〉穰苴先馳至軍，立表下漏〈【索隱】按：立表謂立木爲表以視日景，下漏謂下漏水以知刻數也。〉待賈。賈素驕貴，以爲將己之軍而己爲監，不甚急；〈【正義】己音紀。監，甲暫反。〉親戚左右送之，留飲。日中而賈不至。穰苴則仆表決漏，〈【索隱】仆音赴。按：仆者，臥其表也。決漏謂決去壼中漏水。以賈失期，過日中故也。〉入，行軍勒兵，申明約束。約束既定，夕時，莊賈乃至。穰苴曰：「何後期爲？」賈謝曰：「不佞大夫親戚送之，故留。」穰苴曰：「將受命之日則忘其家，臨軍約束則忘其親，援枹〈【索隱】上音袁，下音孚。【正義】援，作「操」。枹音孚，謂鼓挺也。〉鼓之急則忘其身。今敵國深侵，邦內騷動，士卒暴露於境，君寢不安席，食不甘味，百姓之命皆懸於君，何謂相送乎！」召軍正問曰：「軍法期而後至者云何？」對曰：「當斬。」莊賈懼，使人馳報景公，請救。既往，未及反，於是遂斬莊賈以徇三軍。三軍之士皆振慄。久之，景公遣使者持節赦賈，馳入軍中。穰苴曰：「將在軍，君令有所不受。」〈【集解】魏武帝曰：「苟便於事，不拘君命。」〉問軍正曰：「馳三軍法何？」正曰：「當斬。」使者大懼。穰苴曰：「君之使不可殺之。」乃斬其僕，車之左駙，馬之左驂，〈【索隱】按：謂斬其使者之僕，及車之左駙。駙，當作「軵」，並音附，謂車循外立木，承重較之材。又斬其馬之左驂，以御者在左故也。【正義】軵音附。劉伯莊云：「駙者，箱外之立木，承重校者。」〉以徇三軍。〈【正義】徇，行示也。〉遣使者還報，然後行。士卒次舍井竈飲食問疾醫藥，身自拊循之。悉取將軍之資糧享士卒，身與士卒平分糧食。最比〈【正義】比音（卑）必耳反。〉其羸弱者，三日而後勒兵。病者皆求行，爭奮出爲之赴戰。晉師聞之，爲罷去。燕師聞之，度水而解。〈【正義】度黃河水北去而解。〉於是追擊之，遂取所亡封內故境而引兵歸。未至國，釋兵旅，解約束，誓盟而後入邑。景公與諸大夫郊迎，勞師成禮，然後反歸寢。既見穰苴，尊爲大司馬。田氏日以益尊於齊。
已而大夫鮑氏、高、國之屬害之，譖於景公。景公退穰苴，苴發疾而死。田乞、田豹之徒〈【索隱】田乞，田僖子也。豹亦僖子之族。〉由此怨高、國等。其後及田常殺簡公，盡滅高子、國子之族。至常曾孫和，因自立爲齊威王，〈【索隱】按：此文誤也，當雲田和自立，至其孫，因號爲齊威王。故系家雲田和自立，號太公，其孫因齊，號爲威王。〉用兵行威，大放穰苴之法，〈【正義】放，方往反。〉而諸侯朝齊。
齊威王使大夫追論古者司馬兵法而附穰苴於其中，因號曰司馬穰苴兵法。
太史公曰：余讀司馬兵法，閎廓深遠，雖三代征伐，未能竟其義，如其文也，亦少褒矣。〈【索隱】按：謂司馬法說行兵，揖讓有三代之法，而齊區區小國，又當戰國之時，故云「亦少褒矣」。［【正義】司馬兵法閎廓深遠矣，雖夏、殷、周三代征伐，未能意盡其理也。如是，其文意也，以三代用兵，亦少褒揚，司馬穰苴兵法尚未盡者妙也。若區區小齊，何暇得申司馬穰苴兵法揖讓乎！言不得申。］〉若夫穰苴，區區爲小國行師，何暇及司馬兵法之揖讓乎？世既多司馬兵法，以故不論，著穰苴之列傳焉。
〈【索隱述贊】燕侵河上，齊師敗績。嬰薦穰苴，武能威敵。斬賈以徇，三軍驚惕。我卒既彊，彼寇退壁。法行司馬，實賴宗戚。〉
