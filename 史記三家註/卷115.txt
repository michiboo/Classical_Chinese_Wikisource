〈【集解】張晏曰：「朝鮮有濕水、洌水、汕水，三水合爲洌水，疑樂浪、朝鮮取名於此也。」【索隱】案：朝音潮，直驕反。鮮音仙。以有汕水，故名也。汕一音訕。〉
朝鮮〈【正義】潮仙二音。括地誌云：「高驪都平壤城，本漢樂浪郡王險城，又古雲朝鮮地也。」〉王滿者，故燕人也。〈【索隱】案漢書，滿，燕人，姓衞，擊破朝鮮而自王之。〉自始全燕時〈【索隱】始全燕時，謂六國燕方全盛之時。〉嘗略屬真番、〈【集解】徐廣曰：「一作『莫』。遼東有番汗縣。番音普寒反。」【索隱】徐氏據地理志而知也。番音潘，又音盤。汗音寒。〉朝鮮，〈【索隱】如淳云：「燕嘗略二國以屬己也。」應劭云：「玄菟本真番國。」〉爲置吏，築鄣塞。秦滅燕，屬遼東外徼。漢興，爲其遠難守，復修遼東故塞，至浿水爲界，〈【集解】漢書音義曰：「浿音傍沛反。」【索隱】浿音旁沛反。【正義】地理志雲浿水出遼東塞外，西南至樂浪縣西入海。浿普大反。〉屬燕。燕王盧綰反，入匈奴，滿亡命，〈【正義】命謂敎令。〉聚黨千餘人，魋結蠻夷服而東走出塞，渡浿水，居秦故空地上下鄣，〈【索隱】案：地理志樂浪有雲鄣。〉稍役屬真番、朝鮮蠻夷及故燕、齊亡命者王之，都王險。〈【集解】徐廣曰：「昌黎有險瀆縣也。」【索隱】韋昭雲「古邑名」。徐廣曰「昌黎有險瀆縣」。應劭注「地理志遼東險瀆縣，朝鮮王舊都」。臣瓚雲「王險城在樂浪郡浿水之東」也。［【正義】臣瓚曰︰「主險在樂浪郡也。」］〉
會孝惠、高后時天下初定，遼東太守卽約滿爲外臣，保塞外蠻夷，無使盜邊；諸蠻夷君長欲入見天子，勿得禁止。以聞，上許之，以故滿得兵威財物侵降其旁小邑，真番、臨屯〈【索隱】東夷小國，後以爲郡。〉皆來服屬，方數千里。〈【正義】括地誌云：「朝鮮、高驪、貊、東沃沮五國之地，國東西千三百里，南北二千里，在京師東，東至大海四百里，北至營州界九百二十里，南至新羅國六百里，北至靺鞨國千四百里。」〉
傳子至孫右渠，〈【正義】其孫名也。〉所誘漢亡人滋多，又未嘗入見；真番旁衆國欲上書見天子，又擁閼不通。〈［【正義】後漢書︰「朝鮮有三韓︰一曰馬韓，二曰辰韓，三曰弁韓。」魏志雲︰「韓有帶方國，東西以海限，南與倭接，方可四千里。馬韓在西，辰韓在中，弁韓在東。」括地誌曰︰「新羅、百濟在西，馬韓之地。雜羅在東，辰韓、弁韓之地也。」］〉元封二年，漢使涉何譙諭〈【索隱】說文云：「譙，讓也。」諭，曉也。譙音才笑反。〉右渠，終不肯奉詔。何去至界上，臨浿水，使御刺殺送何者〈【索隱】卽送何之御也。〉朝鮮裨王長，〈【正義】顏師古云：「長者，裨王名也。送何至浿水，何因刺殺也。」按：裨王及將士長，恐顏非也。〉卽渡，馳入塞，〈【正義】入平州榆林關也。〉遂歸報天子曰「殺朝鮮將」。上爲其名美，〈【索隱】有殺將之美名。〉卽不詰，拜何爲遼東東部都尉。〈【正義】地理志雲遼東郡武次縣，東部都尉所理也。〉朝鮮怨何，發兵襲攻殺何。
天子募罪人擊朝鮮。其秋，遣樓船將軍楊僕從齊浮渤海；兵五萬人，左將軍荀彘出遼東：討右渠。右渠發兵距險。左將軍卒正多率遼東兵先縱，敗散，多還走，坐法斬。樓船將軍將齊兵七千人先至王險。右渠城守，窺知樓船軍少，卽出城擊樓船，樓船軍敗散走。將軍楊僕失其衆，遁山中十餘日，稍求收散卒，復聚。左將軍擊朝鮮浿水西軍，未能破自前。
天子爲兩將未有利，乃使衞山因兵威往諭右渠。右渠見使者頓首謝：「願降，恐兩將詐殺臣；今見信節，請服降。」遣太子入謝，獻馬五千匹，及饋軍糧。人衆萬餘，持兵，方渡浿水，使者及左將軍疑其爲變，謂太子已服降，宜命人毋持兵。太子亦疑使者左將軍詐殺之，遂不渡浿水，復引歸。山還報天子，天子誅山。
左將軍破浿水上軍，乃前，至城下，圍其西北。樓船亦往會，居城南。右渠遂堅守城，數月未能下。
左將軍素侍中，幸，將燕代卒，悍，乘勝，軍多驕。樓船將齊卒，入海，固已多敗亡；其先與右渠戰，因辱亡卒，卒皆恐，將心慙，其圍右渠，常持和節。左將軍急擊之，朝鮮大臣乃陰閒使人私約降樓船，往來言，尚未肯決。左將軍數與樓船期戰，樓船欲急就其約，不會；左將軍亦使人求閒郤降下朝鮮，朝鮮不肯，心附樓船：以故兩將不相能。左將軍心意樓船前有失軍罪，今與朝鮮私善而又不降，疑其有反計，未敢發。天子曰將率不能，前（及）〔乃〕使衞山諭降右渠，右渠遣太子，山使不能剸決，與左將軍計相誤，卒沮約。今兩將圍城，又乖異，以故久不決。使濟南太守公孫遂往（征）〔正〕之，〈［【正義】征，漢書作「正」爲是。］〉有便宜得以從事。遂至，左將軍曰：「朝鮮當下久矣，不下者有狀。」言樓船數期不會，具以素所意告遂，曰：「今如此不取，恐爲大害，非獨樓船，又且與朝鮮共滅吾軍。」遂亦以爲然，而以節召樓船將軍入左將軍營計事，卽命左將軍麾下執捕樓船將軍，幷其軍，以報天子。天子誅遂。
左將軍已幷兩軍，卽急擊朝鮮。朝鮮相路人、相韓陰、尼谿相參、將軍王唊〈【集解】漢書音義曰：「凡五人也。戎狄不知官紀，故皆稱相。唊音頰。」【索隱】應劭云：「凡五人。戎狄不知官紀，故皆稱相也。路人，漁陽縣人。」如淳云：「相，其國宰相。路人，名也。唊音頰，一音協。」［【正義】已上至路人，凡四人。］〉相與謀曰：「始欲降樓船，樓船今執，獨左將軍幷將，戰益急，恐不能與，（戰）王又不肯降。」陰、唊、路人皆亡降漢。路人道死。元封三年夏，尼谿相參乃使人殺朝鮮王右渠來降。王險城未下，故右渠之大臣成巳又反，復攻吏。左將軍使右渠子長降、〈【集解】徐廣曰：「表雲『長路』。漢書表雲『長䧄』，音各。」【索隱】案：漢書表雲「長䧄」，音各。〉相路人之子最〈【索隱】路人子也，名最。〉告諭其民，誅成巳，以故遂定朝鮮，爲四郡。〈【集解】真番、臨屯、樂浪、玄菟也。〉封參爲澅清侯，〈【集解】韋昭曰：「屬齊。」【索隱】參，澅清侯。韋昭雲「縣名，屬齊」。顧氏澅音獲。〉陰爲荻苴侯，〈【集解】韋昭曰：「屬勃海。」【索隱】陰，荻苴侯。晉灼雲「屬勃海」。荻音狄，苴音子餘反。〉唊爲平州侯，〈【集解】韋昭曰：「屬梁父。」【索隱】唊，平州侯。韋昭雲「屬梁父」。〉長〔降〕爲幾侯。〈【集解】韋昭曰：「屬河東。」【索隱】長，幾侯。韋昭雲「縣名，屬河東」。〉最以父死頗有功，爲溫陽侯。〈【集解】韋昭曰：「屬齊。」【索隱】最，涅陽侯。韋昭雲「屬齊」也。〉
左將軍徵至，坐爭功相嫉，乖計，棄市。樓船將軍亦坐兵至洌口，〈【索隱】蘇林曰：「縣名。度海先得之。」〉當待左將軍，擅先縱，失亡多，當誅，贖爲庶人。
太史公曰：右渠負固，國以絕祀。涉何誣功，爲兵發首。樓船將狹，〈【集解】徐廣曰：「言其所將卒狹少。」〉及難離咎。悔失番禺，乃反見疑。荀彘爭勞，與遂皆誅。兩軍俱辱，將率莫侯矣。
〈【索隱述贊】衞滿燕人，朝鮮是王。王險置都，路人作相。右渠首差，涉何誷上。兆禍自斯，狐疑二將。山、遂伏法，紛紜無狀。〉
