
〈○索隱張晏曰：「時天下未定，參錯變易，不可以年記，故列其月。」今案：秦楚之際，擾攘僭篡，運數又促，故以月紀事名表也。〉
太史公讀秦楚之際，曰：初作難，發於陳涉；虐戾滅秦，自項氏；撥亂誅暴，平定海內，卒踐帝祚，成於漢家。五年之間，號令三嬗。〈◇集解音善。○索隱古「禪」字，音巿戰反。三嬗，謂陳涉、項氏、漢高祖也。〉自生民以來，未始有受命若斯之亟〈○索隱音己力反。亟訓急也。〉也。
昔虞、夏之興，積善累功數十年，德洽百姓，攝行政事，考之於天，〈◇集解韋昭曰：「謂舜受禪，在璇璣玉衡以齊七政。」〉然後在位。湯、武之王，乃由契、后稷脩仁行義十餘世，不期而會孟津八百諸侯，猶以為未可，其後乃放弒。〈○索隱後乃放殺。殺音弒，謂湯放桀，武王討紂也。〉秦起襄公，章於文、繆，獻、孝之後，稍以蠶食六國，百有餘載，至始皇乃能並冠帶之倫。以德若彼，〈○索隱即契、后稷及秦襄公、文公、穆公也。〉用力如此，〈○索隱謂湯、武及始皇。〉蓋一統若斯之難也。
秦既稱帝，患兵革不休，以有諸侯也，於是無尺土之封，墮壞名城，銷鋒鏑，〈◇集解徐廣曰：「一作『鍉』。」○索隱鏑音的。注「鍉」字亦音的。案：秦銷鋒鏑，作金人十二，以弱天下之兵也。〉鉏豪桀，維萬世〈○索隱維訓度，謂計度令萬代安也。〉之安。然王跡之興，起於閭巷，合從討伐，軼於三代，鄉秦之禁，適足以資賢者〈○索隱鄉秦之禁適足資賢者。鄉音向，許亮反。謂秦前時之禁兵景不封樹諸侯，適足以資後之賢者，即高帝也。言驅除患難耳。〉為驅除難耳。故憤發其所為天下雄，〈○索隱指漢高祖。〉安在無土不王。〈◇集解白虎通曰：「聖人無土不王，使舜不遭堯，當如夫子老於闕里也。」〉此乃傳之所謂大聖乎？〈○索隱言高祖起布衣，卒傳之天位，實所謂大聖。〉豈非天哉，豈非天哉！非大聖孰能當此受命而帝者乎？
