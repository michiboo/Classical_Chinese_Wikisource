白起者，郿人也。〈【正義】郿音眉，岐州縣。〉善用兵，事秦昭王。昭王十三年，而白起爲左庶長，〈［【正義】長，展兩反。］〉將而擊韓之新城。〈【索隱】在河南也。【正義】今洛州伊闕。〉是歲，穰侯相秦，舉任鄙以爲漢中守。其明年，白起爲左更，攻韓、魏於伊闕，〈【正義】今洛州南十九里伊闕山，號曰龍門是也。〉斬首二十四萬，又虜其將公孫喜，拔五城。起遷爲國尉。〈【正義】言太尉。〉涉河取韓安邑以東，到乾〈【集解】徐廣曰：「音干。」〉河。〈【集解】郭璞曰：「今河東聞喜縣東北有乾河口，因名乾河裡，但有故溝處，無復水也。」【索隱】魏以安邑入秦，然安邑以東至乾河皆韓故地，故云取韓安邑。［【正義】乾河源出絳州絳縣東南殽山，南流注河，其水冬乾夏流，故曰乾河。］〉明年，白起爲大良造。攻魏，拔之，取城小大六十一。明年，起與客卿錯攻垣城，〈【集解】徐廣曰：「河東垣縣。」［【正義】故垣城在絳州垣縣北二十里，本魏王垣也。］〉拔之。後五年，白起攻趙，拔光狼城。〈【索隱】地理志不載光狼城，蓋屬趙國。【正義】光狼故城在澤州高平縣西二十五里也。〉後七年，白起攻楚，拔鄢、鄧五城。〈【集解】徐廣曰：「昭王二十八年。」【正義】鄢鄧二邑在襄州。〉其明年，攻楚，拔郢，燒夷陵，〈【正義】夷陵，今峽州郭下縣。〉遂東至竟陵。〈【正義】故城在郢州長壽縣南百五十里，今復州亦是其地也。〉楚王亡去郢，東走徙陳。秦以郢爲南郡。白起遷爲武安君。武安君因取楚，定巫、黔中郡。昭王三十四年，白起攻魏，拔華陽，走芒卯，而虜三晉將，斬首十三萬。與趙將賈偃戰，沈其卒二萬人於河中。昭王四十三年，白起攻韓陘城，〈【正義】陘庭故城在曲沃縣西北二十里，在絳州東北三十五里也。〉拔五城，斬首五萬。四十四年，白起攻南陽太行道，絕之。〈【集解】徐廣曰：「此南陽，河內脩武是也。」【正義】案：南陽屬韓，秦攻之，則韓太行羊腸道絕矣。〉
四十五年，伐韓之野王。〈【索隱】地理志野王縣屬河內，在太行東南。孟康曰「古邢國也」。［【正義】野王，懷州河內縣，本春秋野王邑也。太行山在縣北二十五里。］〉野王降秦，上黨道絕。其守馮亭與民謀曰：「鄭道已絕，〈【集解】徐廣曰：「河南新鄭，韓之國都是也。」【索隱】鄭國卽韓之都，在河南。秦伐野王，是上黨歸韓之道絕也。［【正義】鄭縣本韓之國都，秦攻韓南陽、野王，則野王、上黨之道絕矣。］〉韓必不可得爲民。秦兵日進，韓不能應，不如以上黨歸趙。趙若受我，秦怒，必攻趙。趙被兵，必親韓。韓趙爲一，則可以當秦。」因使人報趙。趙孝成王與平陽君、〈【索隱】平陽君未詳何人。［【正義】趙世家曰︰「封趙豹爲平陽君。」平陽故城在相州臨漳縣西二十五里。］〉平原君計之。平陽君曰：「不如勿受。受之，禍大於所得。」平原君曰：「無故得一郡，受之便。」趙受之，因封馮亭爲華陽君。〈【正義】常山一名華陽，解在趙世家。〉
四十六年，秦攻韓緱氏、藺，〈【集解】徐廣曰：「屬潁川。」【索隱】今其地闕。西河別有藺縣也。【正義】按：檢諸地記，潁川無藺。括地誌云：「洛州嵩縣本夏之綸國也，在緱氏東南六十里。」地埋志云：「綸氏屬潁川郡。」按：旣攻緱氏、藺，二邑合相近，恐綸藺聲相似，字隨音而轉作「藺」。〉拔之。
四十七年，秦使左庶長王齕〈【集解】音紇。〉攻韓，取上黨。上黨民走趙。趙軍長平，〈【集解】徐廣曰：「在泫氏。」【索隱】地理志泫氏今在上黨郡也。【正義】長平故城在澤州高平縣西二十一里也。〉以按據上黨民。〈【索隱】謂屯兵長平，以據援上黨。〉四月，齕因攻趙。趙使廉頗將。趙軍士卒犯秦斥兵，〈【索隱】謂犯秦之斥候兵也。〉秦斥兵斬趙裨將茄。〈【索隱】音加，裨將名也。〉六月，陷趙軍，取二鄣四尉。〈【索隱】鄣，堡城。尉，官也。【正義】括地誌云：「趙鄣故城一名都尉城，今名趙東城，在澤州高平縣西二十五里。又有故穀城。此二城卽二鄣也。」〉七月，趙軍築壘壁而守之。秦又攻其壘，取二尉，敗其陣，〈【集解】徐廣曰：「一作『乘』。」〉奪西壘壁。〈【正義】趙西壘在澤州高平縣北六里是也。卽廉頗堅壁以待秦，王齕奪趙西壘壁者。〉廉頗堅壁以待秦，秦數挑戰，〈【正義】數音朔。挑，田鳥反。〉趙兵不出。趙王數以爲讓。而秦相應侯又使人行千金於趙爲反閒，〈【正義】紀莧反。〉曰：「秦之所惡，獨畏馬服子趙括將耳，廉頗易與，且降矣。」趙王旣怒廉頗軍多失亡，軍數敗，又反堅壁不敢戰，而又聞秦反閒之言，因使趙括代廉頗將以擊秦。秦聞馬服子將，乃陰使武安君白起爲上將軍。而王齕爲尉裨將，令軍中有敢泄武安君將者斬。趙括至，則出兵擊秦軍。秦軍詳敗而走，〈【正義】詳音羊。〉張二奇兵以劫之。趙軍逐勝，追造秦壁。〈【正義】秦壁一名秦壘，今亦名秦長壘。〉壁堅拒不得入，而秦奇兵二萬五千人絕趙軍後，又一軍五千騎絕趙壁閒，趙軍分而爲二，糧道絕。而秦出輕兵擊之。〈［【正義】人馬不帶甲爲輕兵。］〉趙戰不利，因築壁堅守，〈【正義】趙壁今名趙東壘，亦名趙東長壘，在澤州高平縣北五里，卽趙括築壁敗處。〉以待救至。秦王聞趙食道絕，王自之河內，〈【正義】時已屬秦，故發其兵。〉賜民爵各一級，發年十五以上悉詣長平，〈【索隱】時已屬秦，故發其兵。〉遮絕趙救及糧食。
至九月，趙卒不得食四十六日，皆內陰相殺食。來攻秦壘，欲出。爲四隊，四五復之，不能出。其將軍趙括出銳卒自搏戰，秦軍射殺趙括。括軍敗，卒四十萬人降武安君。武安君計曰：「前秦已拔上黨，上黨民不樂爲秦而歸趙。〈［【正義】樂爲，上音洛，下於危反。情不樂爲秦民。］〉趙卒反覆。非盡殺之，恐爲亂。」乃挾詐而盡阬殺之，遺其小者二百四十人歸趙。前後斬首虜四十五萬人。趙人大震。
四十八年十月，秦復定上黨郡。〈【索隱】秦前攻趙已破上黨，今迴兵復定其郡，其餘城猶屬趙也。〉秦分軍爲二：王齕攻皮牢，〈【正義】故城在絳州龍門縣西一里。〉拔之；司馬梗定太原。〈【正義】太原，趙地，秦定取也。〉韓、趙恐，使蘇代厚幣說秦相應侯曰：「武安君禽馬服子乎？」曰：「然。」又曰：「卽圍邯鄲乎？」曰：「然。」「趙亡則秦王王矣，武安君爲三公。武安君所爲秦戰勝攻取者七十餘城，南定鄢、郢、漢中，〈【正義】鄢在襄州率道縣南九里。郢在荊州江陵縣東六里。漢中，今梁州之地。〉北禽趙括之軍，雖周、召、呂望之功不益於此矣。今趙亡，秦王王，則武安君必爲三公，君能爲之下乎？雖無欲爲之下，固不得已矣。秦嘗攻韓，圍邢丘，〈【集解】徐廣曰：「平皋有邢丘。」【正義】邢丘，今懷州武德縣東南二十里平皋縣城是也。〉困上黨，上黨之民皆反爲趙，天下不樂爲秦民之日久矣。今亡趙，北地入燕，東地入齊，南地入韓、魏，則君之所得民亡幾何人。〈【集解】徐廣曰：「亡音無也。」〉故不如因而割之，〈【正義】因白起之攻，割取韓、趙之地。〉無以爲武安君功也。」於是應侯言於秦王曰：「秦兵勞，請許韓、趙之割地以和，且休士卒。」王聽之，割韓垣雍、〈【集解】徐廣曰：「卷縣有垣雍城。」【正義】釋地名云：「卷縣所理垣雍城。」按：今在鄭州原武縣西北七里也。〉趙六城以和。正月，皆罷兵。武安君聞之，由是與應侯有隙。
其九月，秦復發兵，使五大夫王陵攻趙邯鄲。是時武安君病，不任行。〈【正義】任，入針反，堪也。〉四十九年正月，陵攻邯鄲，少利，秦益發兵佐陵。陵兵亡五校。武安君病癒，秦王欲使武安君代陵將。武安君言曰：「邯鄲實未易攻也。且諸侯救日至，彼諸侯怨秦之日久矣。今秦雖破長平軍，而秦卒死者過半，國內空。遠絕河山而爭人國都，趙應其內，諸侯攻其外，破秦軍必矣。不可。」秦王自命，不行；乃使應侯請之，武安君終辭不肯行，遂稱病。
秦王使王齕代陵將，八九月圍邯鄲，不能拔。楚使春申君及魏公子將兵數十萬攻秦軍，秦軍多失亡。武安君言曰：「秦不聽臣計，今如何矣！」秦王聞之，怒，彊起武安君，〈【正義】彊，其兩反。〉武安君遂稱病篤。應侯請之，不起。於是免武安君爲士伍，〈［【正義】如淳曰︰「嘗有爵，而以罪奪爵者稱士伍。」顏師古曰︰「謂奪其爵令爲士伍，言使從士卒之伍。」］〉遷之陰密。〈【集解】徐廣曰：「屬安定。」【正義】故城在涇州鶉觚縣，城西卽古陰密國，密康公國也。〉武安君病，未能行。居三月，諸侯攻秦軍急，秦軍數卻，使者日至。秦王乃使人遣白起，不得留咸陽中。武安君旣行，出咸陽西門十里，至杜郵。〈【索隱】按：故咸陽城在渭北。杜郵，今在咸陽城中。【正義】說文雲「郵，境上行舍」，道路所經過。今咸陽縣城，本秦之郵也，在雍州西北三十五里。〉秦昭王與應侯羣臣議曰：「白起之遷，其意尚怏怏不服，有餘言。」秦王乃使使者賜之劍，自裁。武安君引劍將自剄，曰：「我何罪於天而至此哉？」良久，曰：「我固當死。長平之戰，趙卒降者數十萬人，我詐而盡阬之，是足以死。」遂自殺。武安君之死也，以秦昭王五十年十一月。死而非其罪，秦人憐之，鄕邑皆祭祀焉。〈【集解】何晏曰：「白起之降趙卒，詐而阬其四十萬，豈徒酷暴之謂乎！後亦難以重得志矣。向使衆人皆豫知降之必死，則張虛捲猶可畏也，況於四十萬被堅執銳哉！天下見降秦之將頭顱似山，歸秦之衆骸積成丘，則後日之戰，死當死耳，何衆肯服，何城肯下乎？是爲雖能裁四十萬之命而適足以彊天下之戰，欲以要一朝之功而乃更堅諸侯之守，故兵進而自伐其勢，軍勝而還喪其計。何者？設使趙衆復合，馬服更生，則後日之戰必非前日之對也，況今皆使天下爲後日乎！其所以終不敢復加兵於邯鄲者，非但憂平原君之補袒，患諸侯之捄至也，徒諱之而不言耳。若不悟而不諱，則毋所以遠智也，可謂善戰而拙勝。長平之事，秦民之十五以上者皆荷戟而向趙矣，秦王又親自賜民爵於河內。夫以秦之彊，而十五以上死傷過半者，此爲破趙之功小，傷秦之敗大，又何以稱奇哉！若後之役戍不豫其論者，則秦衆多矣，降者可致也；必不可致者，本自當戰殺，不當受降詐也。戰殺雖難，降殺雖易，然降殺之爲害，禍大於劇戰也。」【索隱】捲音拳。袒音濁莧反，字亦作「綻」。捄音救。〉
王翦者，頻陽東鄕人也。〈【索隱】地理志頻陽縣屬左馮翊，應劭曰「在頻水之陽也」。【正義】故城在雍州東同官縣界也。〉少而好兵，事秦始皇。始皇十一年，翦將攻趙閼與，〈【正義】音預。〉破之，拔九城，十八年，翦將攻趙。歲餘，遂拔趙，趙王降，盡定趙地爲郡。明年，燕使荊軻爲賊於秦，〈［【正義】軻，苦阿反。］〉秦王使王翦攻燕。燕王喜走遼東，翦遂定燕薊而還。〈【正義】薊音計。〉秦使翦子王賁擊荊，〈【集解】徐廣曰：「秦諱『楚』，故云荊也。」【索隱】賁音奔。〉荊兵敗。還擊魏，魏王降，遂定魏地。
秦始皇旣滅三晉，走燕王，而數破荊師。秦將李信者，年少壯勇，嘗以兵數千逐燕太子丹至於衍水中，卒破得丹，始皇以爲賢勇。於是始皇問李信：「吾欲攻取荊，於將軍度用幾何人而足？」〈［【正義】度，徒啓反。］〉李信曰：「不過用二十萬人。」始皇問王翦，王翦曰：「非六十萬人不可。」始皇曰：「王將軍老矣，何怯也！李將軍果勢壯勇，〈【集解】徐廣曰：「勢，一作（新）『〔斷〕』。」〉其言是也。」遂使李信及蒙恬將二十萬南伐荊。王翦言不用，因謝病，歸老於頻陽。李信攻平與，〈【集解】音余。【正義】在預東北五十四里。〉蒙恬攻寢，〈【集解】徐廣曰：「今固始寢丘。」【索隱】徐廣雲固始寢丘。固始，縣，屬淮陽。寢丘，地名也。［【正義】今光州固始縣，本寢丘，孫叔敖所封。］〉大破荊軍。信又攻鄢郢，破之，於是引兵而西，與蒙恬會城父。〈【索隱】在汝南，卽應鄕。【正義】言引兵而會城父，則是汝州郟城縣東父城者也。括地誌云：「汝州郟城縣東四十里有父城故城，卽服虔雲城父楚北境者也。又許州華縣東北四十五里亦有父城故城，卽杜預雲襄城城父縣者也。此二城，父城之名耳，服虔城父是誤也。左傳及注水經雲『楚大城城父，使太子建居之』。十三州志雲『太子建所居城父，謂今亳州城父是也』。此三家之說，是城父之名。地理志雲潁川父城縣，沛郡城父縣。據縣屬郡，其名自分。古先儒多惑，故使其名錯亂。」〉荊人因隨之，三日三夜不頓舍，大破李信軍，入兩壁，殺七都尉，秦軍走。
始皇聞之，大怒，自馳如頻陽，見謝王翦曰：「寡人以不用將軍計，李信果辱秦軍。今聞荊兵日進而西，將軍雖病，獨忍棄寡人乎！」王翦謝曰：「老臣罷病悖亂，〈【正義】罷音皮。悖音背。〉唯大王更擇賢將。」始皇謝曰：「已矣，將軍勿復言！」王翦曰：「大王必不得已用臣，非六十萬人不可。」始皇曰：「爲聽將軍計耳。」於是王翦將兵六十萬人，始皇自送至灞上。王翦行，請美田宅園池甚衆。始皇曰：「將軍行矣，何憂貧乎？」王翦曰：「爲大王將，有功終不得封侯，故及大王之嚮臣，臣亦及時以請園池爲子孫業耳。」始皇大笑。王翦旣至關，使使還請善田者五輩。〈【集解】徐廣曰：「善，一作『菑』。」【索隱】謂使者五度請也。〉或曰：「將軍之乞貸，亦已甚矣。」〈［【正義】貸，天得反。］〉王翦曰：「不然。夫秦王怚〈【集解】音麄。［【正義】徐廣曰︰「一作『粗』。」竝音息故反。］〉而不信人。〈【集解】徐廣曰：「怚，一作『粗』。」〉今空秦國甲士而專委於我，〈【集解】徐廣曰：「專亦作『摶』，又作『剸』。」〉我不多請田宅爲子孫業以自堅，顧令秦王坐而疑我邪？」
王翦果代李信擊荊。荊聞王翦益軍而來，乃悉國中兵以拒秦。王翦至，堅壁而守之，不肯戰。荊兵數出挑戰，終不出。王翦日休士洗沐，而善飲食撫循之，親與士卒同食。久之，王翦使人問軍中戲乎？對曰：「方投石超距。」〈【集解】徐廣曰：「超，一作『拔』。漢書雲『甘延壽投石拔距，絕於等倫』。張晏曰『范蠡兵法飛石重十二斤，爲機發行三百步。延壽有力，能以手投之。拔距，超距也』。」【索隱】超距猶跳躍也。［【正義】超，跳躍也。距，木械也。出地若雞距然也，壯士跳躍走拔之。按︰出與否，以定勝負也。］〉於是王翦曰：「士卒可用矣。」荊數挑戰而秦不出，乃引而東。翦因舉兵追之，令壯士擊，大破荊軍。至蘄南，〈【正義】徐州縣也。〉殺其將軍項燕，荊兵遂敗走。秦因乘勝略定荊地城邑。歲餘，虜荊王負芻，竟平荊地爲郡縣。因南征百越之君。而王翦子王賁，與李信破定燕、齊地。
秦始皇二十六年，盡幷天下，王氏、蒙氏功爲多，名施於後世。
秦二世之時，王翦及其子賁皆已死，而又滅蒙氏。陳勝之反秦，秦使王翦之孫王離擊趙，圍趙王及張耳鉅鹿城。〈【正義】今邢州平鄕縣城本秦鉅鹿郡城也。〉或曰：「王離，秦之名將也。今將彊秦之兵，攻新造之趙，舉之必矣。」客曰：「不然。夫爲將三世者必敗。必敗者何也？必其所殺伐多矣，其後受其不祥。今王離已三世將矣。」居無何，項羽救趙，擊秦軍，果虜王離，王離軍遂降諸侯。
太史公曰：鄙語雲「尺有所短，寸有所長」。白起料敵合變，出奇無窮，聲震天下，然不能救患於應侯。王翦爲秦將，夷六國，當是時，翦爲宿將，始皇師之，然不能輔秦建德，固其根本，偷合取容，以至圽身。〈【集解】徐廣曰：「圽音沒。」［【正義】圽，沒也。］〉及孫王離爲項羽所虜，不亦宜乎！彼各有所短也。
〈【索隱述贊】白起、王翦，俱善用兵。遞爲秦將，拔齊破荊。趙任馬服，長平遂阬。楚陷李信，霸上卒行。賁、離繼出，三代無名。〉
