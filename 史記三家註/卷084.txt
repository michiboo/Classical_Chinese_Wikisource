屈原者，名平，楚之同姓也。〈【正義】屈、景、昭皆楚之族。王逸云：「楚王始都是，生子瑕，受屈爲卿，因以爲氏。」〉爲楚懷王左徒。〈【正義】蓋今（在）左右拾遺之類。〉博聞彊志，明於治亂，嫺〈【集解】史記音隱曰：「音閑」。［【正義】閑，雅也。］〉於辭令。入則與王圖議國事，以出號令；出則接遇賓客，應對諸侯。王甚任之。
上官大夫與之同列，爭寵而心害其能。懷王使屈原造爲憲令，屈平屬草稾〈【索隱】屬音燭。草稾謂創制憲令之本也。漢書作「草具」，崔浩謂發始造端也。〉未定。上官大夫見而欲奪之，〈【正義】王逸雲上官靳尚。〉屈平不與，因讒之曰：「王使屈平爲令，衆莫不知，每一令出，平伐其功，（曰）以爲『非我莫能爲』也。」王怒而疏屈平。
屈平疾王聽之不聰也，讒諂之蔽明也，邪曲之害公也，方正之不容也，故憂愁幽思而作離騷。〈【索隱】㥰，亦作「騷」。按：楚詞「㥰」作「騷」，音素刀反。應劭雲「離，遭也；騷，憂也」。又離騷序雲「離，別也；騷，愁也」。〉離騷者，猶離憂也。夫天者，人之始也；父母者，人之本也。人窮則反本，故勞苦倦極，未嘗不呼天也；疾痛慘怛，〈【正義】上七感反，下丁達反。慘，毒也。怛，痛也。〉未嘗不呼父母也。屈平正道直行，〈【正義】寒孟反。〉竭忠盡智以事其君，讒人閒之，可謂窮矣。信而見疑，忠而被謗，能無怨乎？屈平之作離騷，蓋自怨生也。國風好色而不淫，小雅怨誹而不亂。〈【正義】誹，方畏反。〉若離騷者，可謂兼之矣。上稱帝嚳，下道齊桓，中述湯武，以刺世事。明道德之廣崇，治亂之條貫，靡不畢見。其文約，其辭微，其志絜，其行廉，其稱文小而其指極大，舉類邇而見義遠。其志絜，故其稱物芳。其行廉，故死而不容自疏。濯淖〈【索隱】上音濁，下音鬧。汙泥【索隱】上音烏故反，下音奴計反。［【正義】濯淖，上音濁，下音女敎反。汙泥，上音烏故反，下音年計反。］〉之中，蟬蛻於濁穢，〈【正義】蛻音稅，去皮也，又他臥反。〉以浮游塵埃之外，不獲世之滋垢，皭然〈【集解】徐廣曰：「皭，疏淨之貌。」【索隱】皭音自若反。徐廣雲「疏淨之貌」。［【正義】皭然，上白若反，又子笑反。］〉泥而不滓者也。〈【索隱】泥亦音涅，滓亦音淄，又並如字。〉推此志也，雖與日月爭光可也。〈【正義】言屈平之仕濁世，去其汙垢，在塵埃之外。推此志意，雖與日月爭其光明，斯亦可矣。〉
屈平旣絀，其後秦欲伐齊，齊與楚從親，〈【正義】上足松反。〉惠王患之，乃令張儀詳去秦，厚幣委質事楚，曰：「秦甚憎齊，齊與楚從親，楚誠能絕齊，秦願獻商、於之地六百里。」楚懷王貪而信張儀，遂絕齊，使使如秦受地。張儀詐之曰：「儀與王約六里，不聞六百里。」楚使怒去，歸告懷王。懷王怒，大興師伐秦。秦發兵擊之，大破楚師於丹、淅，〈【索隱】二水名。謂於丹水之北，淅水之南。丹水、淅水皆縣名，在弘農，所謂丹陽、淅。【正義】丹陽，今枝江故城。〉斬首八萬，虜楚將屈匄，〈【索隱】屈，姓。匄，名，音蓋也。〉遂取楚之漢中地。〈【索隱】徐廣曰：「楚懷王十六年，張儀來相；十七年，秦敗屈匄。」【正義】梁州。〉懷王乃悉發國中兵以深入擊秦，戰於藍田。魏聞之，襲楚至鄧。〈【索隱】按：此鄧在漢水之北，故鄧侯城也。［【正義】至郢、鄧，一本無「郢」字。故郢城在荊州江陵縣東北六里。故鄧城在襄州安養縣東北二十二里。按︰二城相近也。］〉楚兵懼，自秦歸。而齊竟怒不救楚，楚大困。
明年，秦割漢中地與楚以和。楚王曰：「不願得地，願得張儀而甘心焉。」張儀聞，乃曰：「以一儀而當漢中地，臣請往如楚。」如楚，又因厚幣用事者臣靳尚，而設詭辯於懷王之寵姬鄭袖。懷王竟聽鄭袖，復釋去張儀。是時屈平旣疏，不復在位，使於齊，顧反，諫懷王曰：「何不殺張儀？」懷王悔，追張儀不及。〈【索隱】按：張儀傳無此語也。〉
其後諸侯共擊楚，大破之，殺其將唐眛。〈【集解】徐廣曰：「二十八年敗唐眛也。」【正義】眛，莫葛反。〉
時秦昭王與楚婚，欲與懷王會。懷王欲行，屈平曰：「秦虎狼之國，不可信，不如毋行。」〈【索隱】按：楚世家昭睢有此言，蓋二人同諫王，故彼此各隨錄之也。〉懷王稚子子蘭勸王行：「柰何絕秦歡！」懷王卒行。入武關，秦伏兵絕其後，因留懷王，〈【集解】徐廣曰：「三十年入秦。」〉以求割地。懷王怒，不聽。亡走趙，趙不內。復之秦，竟死於秦而歸葬。
長子頃襄王立，〈【索隱】名橫。〉以其弟子蘭爲令尹。楚人旣咎子蘭以勸懷王入秦而不反也。
屈平旣嫉之，雖放流，睠顧楚國，繫心懷王，不忘欲反，冀幸君之一悟，俗之一改也。其存君興國而欲反覆〈［【正義】覆，敷福反。每一篇之中，反覆致志，冀君之一悟也。］〉之，一篇之中三致志焉。然終無可柰何，故不可以反，卒以此見懷王之終不悟也。人君無愚智賢不肖，〈【索隱】此已下太史公傷懷王之不任賢，信讒而不能反國之論也。〉莫不欲求忠以自爲，舉賢以自佐，然亡國破家相隨屬，而聖君治國累世而不見者，其所謂忠者不忠，而所謂賢者不賢也。懷王以不知忠臣之分，〈［【正義】分，符問反。］〉故內惑於鄭袖，外欺於張儀，疏屈平而信上官大夫、令尹子蘭。兵挫地削，亡其六郡，身客死於秦，爲天下笑。此不知人之禍也。易曰：「井泄不食，〈【集解】向秀曰：「泄者，浚治去泥濁也。」【索隱】向秀字子期，晉人，注易。〉爲我心惻，〈【集解】張璠曰：「可爲惻然，傷道未行也。」【索隱】張璠亦晉人，注易也。〉可以汲。〈【索隱】按：京房易章句言「我道可汲而用也」。〉王明，並受其福。」〈【集解】易象曰：「求王明受福也。」【索隱】按：京房章句曰「上有明王，汲我道而用之，天下並受其福，故曰『王明並受其福』也。」〉王之不明，豈足福哉！〈【集解】徐廣曰：「一雲『不足福』。」【正義】言楚王不明忠臣，豈足受福，故屈原懷沙自沈。〉
令尹子蘭聞之大怒，卒使上官大夫短屈原於頃襄王，頃襄王怒而遷之。〈【集解】離騷序曰：「遷於江南。」〉
屈原至於江濱，被髮行吟澤畔。顏色憔悴，形容枯槁。漁父〈【索隱】音甫。〉見而問之曰：「子非三閭大夫歟？〈【集解】離騷序曰：「三閭之職，掌王族三姓，曰昭、屈、景，序其譜屬，率其賢良，以厲國士。」〉何故而至此？」屈原曰：「舉世混濁而我獨清，衆人皆醉而我獨醒，是以見放。」漁父曰：「夫聖人者，不凝滯於物而能與世推移。舉世混濁，何不隨其流〈【索隱】按：楚詞作「滑其泥」。〉而揚其波？衆人皆醉，何不餔其糟而啜其醨？〈［【正義】釃，力知反。］〉何故懷瑾握瑜〈【索隱】按：楚詞此「懷瑾握瑜」作「深思高舉」也。〉而自令見放爲？」屈原曰：「吾聞之，新沐者必彈冠，新浴者必振衣，人又誰能以身之察察，〈【集解】王逸曰：「己靜絜。」〉受物之汶汶者乎！〈【集解】王逸曰：「蒙垢汚。」【索隱】汶汶者，音閔。汶汶猶昏暗也。〉寧赴常流〈【索隱】常流猶長流也。〉而葬乎江魚腹中耳，又安能以晧晧之白而蒙世俗之溫蠖乎！」〈【索隱】蠖音烏廓反。溫蠖猶惛憤。楚詞作「蒙世之塵埃哉」。［【正義】溫蠖，猶惛憒也。］〉
乃作懷沙之賦。〈【索隱】按：楚詞九懷曰「懷沙礫以自沉」，此其義也。〉其辭曰：
於是懷石遂自（投）〔沈〕汨羅以死。〈【集解】應劭曰：「汨水在羅，故曰汨羅也。」【索隱】汨水在羅，故曰汨羅。地理志長沙有羅縣，羅子之所徙。荊州記「羅縣北帶汨水」。汨音覓也。【正義】故羅縣城在岳州湘陰縣東北六十里。春秋時羅子國，秦置長沙郡而爲縣也。按：縣北有汨水及屈原廟。續齊諧記云：「屈原以五月五日投汨羅而死，楚人哀之，每於此日以竹筒貯米投水祭之。漢建武中，長沙區回白日忽見一人，自稱三閭大夫。謂回曰：『聞君常見祭，甚善。但常年所遺，並爲蛟龍所竊，今若有惠，可以練樹葉塞上，以五色絲轉縛之，此物蛟龍所憚。』回依其言。世人五月五日作糉，幷帶五色絲及練葉，皆汨羅之遺風。」〉
屈原旣死之後，楚有宋玉、唐勒、景差〈【集解】徐廣曰：「或作『慶』。」【索隱】按：楊子法言及漢書古今人表皆作「景瑳」，今作「差」是字省耳。又按：徐、裴、鄒三家皆無音，是讀如字也。〉之徒者，皆好辭而以賦見稱；然皆祖屈原之從容辭令，終莫敢直諫。其後楚日以削，數十年竟爲秦所滅。
自屈原沈汨羅後百有餘年，漢有賈生，爲長沙王太傅，過湘水，投書以弔屈原。
賈生名誼，〈【索隱】名義。漢書並作「誼」也。〉雒陽人也。年十八，以能誦詩屬書聞於郡中。吳廷尉爲河南守，聞其秀才，〈【正義】顏云：「秀，美也。」應劭云：「避光武諱改『茂才』也。」〉召置門下，甚幸愛。孝文皇帝初立，聞河南守吳公〈【索隱】按：吳，姓也。史失名，故稱公。〉治平爲天下第一，故與李斯〈［【正義】李斯，上蔡人。］〉同邑而常學事焉，乃徵爲廷尉。廷尉乃言賈生年少，頗通諸子百家之書。文帝召以爲博士。
是時賈生年二十餘，最爲少。每詔令議下，諸老先生不能言，賈生盡爲之對，人人各如其意所欲出。諸生於是乃以爲能，不及也。孝文帝說之，超遷，一歲中至太中大夫。
賈生以爲漢興至孝文二十餘年，天下和洽，而固當改正朔，易服色，法制度，定官名，興禮樂，乃悉草具其事儀法，色尚黃，數用五，〈【正義】漢文帝時黃龍見成紀，故改爲土也。〉爲官名，悉更秦之法。孝文帝初卽位，謙讓未遑也。諸律令所更定，及列侯悉就國，其說皆自賈生發之。於是天子議以爲賈生任公卿之位。絳、灌、東陽侯、馮敬之屬盡害之，〈【正義】絳、灌，周勃、灌嬰也。東陽侯，張相如。馮敬時爲御史大夫。〉乃短賈生曰：「雒陽之人，年少初學，專欲擅權，紛亂諸事。」於是天子後亦疏之，不用其議，乃以賈生爲長沙王太傅。
賈生旣辭往行，聞長沙卑溼，自以壽不得長，又以適去，〈【集解】徐廣曰：「適，竹革反。」韋昭曰：「謫，譴也。」【索隱】韋昭云：「適，譴也。」字林云：「丈戹反。」［【正義】適，張革反，譴也。］〉意不自得。及渡湘水，爲賦以弔屈原。其辭曰：
賈生爲長沙王太傅〈【索隱】爲長沙傅。案：誼爲傅是吳芮之玄孫產襲長沙王之時也，非景帝之子長沙王發也。荊州記「長沙城西北隅有賈誼宅及誼石牀在矣」。【正義】漢文帝年表雲吳芮之玄孫差襲長沙王也。傅爲長沙靖王差之二年也。括地誌云：「吳芮故城在潭州長沙縣東南三百里。賈誼宅在縣南三十步。湘水記雲『誼宅中有一井，誼所穿，極小而深，上斂下大，其狀如壺。傍有一局腳石牀，容一人坐，形流古制，相承雲誼所坐』。」〉三年，有鴞飛入賈生舍，止於坐隅。楚人命鴞曰「服」。〈【集解】晉灼曰：「異物志有山鴞，體有文色，土俗因形名之曰服。不能遠飛，行不出域。」【索隱】案：鄧展雲「似鵲而大」。晉灼雲「巴蜀異物志有鳥〔如〕小鷄，體有文色，土俗因形名之曰服。不能遠飛，行不出域」。荊州記雲「巫縣有鳥如雌鷄，其名爲鴞，楚人謂之服」。吳錄雲「服，黑色，鳴自呼。」［【正義】鴞，大如斑鳩，綠色，惡鳥也，入人家，凶。晉灼雲巴蜀異物雲有山鴞水於鷄，體有文色云云。］〉賈生旣以適居長沙，長沙卑溼，自以爲壽不得長，傷悼之，乃爲賦以自廣。〈【索隱】案：姚氏雲「廣猶寬也」。〉其辭曰：
後歲餘，賈生徵見。孝文帝方受釐，〈【集解】徐廣曰：「祭祀福胙也。」駰案：如淳曰「漢唯祭天地五畤，皇帝不自行，祠還致福」。釐音僖。［【正義】釐，音希。禧，福也，借「釐」字爲之耳。言受神之福也。］〉坐宣室。〈【集解】蘇林曰：「未央前正室。」【索隱】三輔故事云：「宣室在未央殿北。」應劭云：「釐，祭餘肉也。音僖。」［【正義】淮南子云︰「武王殺殷紂於宣室。」漢蓋取舊名以名殿也。］〉上因感鬼神事，而問鬼神之本。賈生因具道所以然之狀。至夜半，文帝前席。旣罷，曰：「吾久不見賈生，自以爲過之，今不及也。」居頃之，拜賈生爲梁懷王太傅。〈【索隱】梁懷王名楫，文帝子。〉梁懷王，文帝之少子，愛，而好書，故令賈生傅之。
文帝復封淮南厲王子四人皆爲列侯。賈生諫，以爲患之興自此起矣。賈生數上疏，言諸侯或連數郡，非古之制，可稍削之。文帝不聽。
居數年，懷王騎，墮馬而死，〈【集解】徐廣曰：「文帝十一年。」〉無後。賈生自傷爲傅無狀，哭泣歲餘，亦死。賈生之死時年三十三矣。及孝文崩，孝武皇帝立，舉賈生之孫二人至郡守，而賈嘉最好學，世其家，與余通書。至孝昭時，列爲九卿。
太史公曰：余讀離騷、天問、招魂、哀郢，悲其志。適長沙，觀屈原所自沈淵，〈【索隱】按：荊州記雲「長沙羅縣，北帶汨水。去縣四十里是原自沈處，北岸有廟也」。〉未嘗不垂涕，想見其爲人。及見賈生弔之，又怪屈原以彼其材，游諸侯，何國不容，而自令若是。讀服鳥賦，同死生，輕去就，又爽〈【集解】徐廣曰：「一本作『奭』。」〉然自失矣。
〈【索隱述贊】屈平行正，以事懷王。瑾瑜比潔，日月爭光。忠而見放，讒者益章。賦騷見志，懷沙自傷。百年之後，空悲弔湘。〉
