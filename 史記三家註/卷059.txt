
【索隱】景帝子十四人，一武帝，餘十三人為王，漢書謂之「景十三王」。此名「五宗」者，十三人為王，其母五人，同母者為宗也。
孝景皇帝子凡十三人為王，而母五人，同母者為宗親。栗姬子曰榮、德、閼於。【索隱】閼音遏。漢書無「於」字。程姬子曰餘、非、端。賈夫人子曰彭祖、勝。唐姬子曰發。王夫人兒姁【索隱】況羽反。兒姁，夫人名也。王皇后之妹也。子曰越、寄、乘、舜。
河間獻王德，【索隱】漢書雲「大行令奏：溢法曰聰明睿智曰獻」。以孝景帝前二年用皇子為河間王。好儒學，被服造次必於儒者。山東諸儒多從之游。
二十六年卒，【集解】漢名臣奏：「杜業奏曰『河間獻王經術通明，積德累行，天下雄俊眾儒皆歸之。孝武帝時，獻王朝，被服造次必於仁義。問以五策，獻王輒對無窮。孝武帝艴然難之，謂獻王曰：「湯以七十里，文王百里，王其勉之。」王知其意，歸即縱酒聽樂，因以終』。」【索隱】注「問以五策」。按：漢書詔策問三十餘事。「被服造次」。按：小顏雲「被服，言常居處其中也；造次，謂所向所行皆法於儒者」。子共王不害立。四年卒，子剛王基代立。十二年卒，子頃王授代立。【索隱】漢書雲授諡頃，音傾也。
臨江哀王閼於，以孝景帝前二年用皇子為臨江王。三年卒，無後，國除為郡。
臨江閔王榮，以孝景前四年為皇太子，四歲廢，用故太子為臨江王。
四年，坐侵廟壖垣【索隱】服虔雲「宮外之餘地」。顧野王雲「牆外行馬內田」。音人椽反，又音軟，又音奴亂反。壖垣，牆外之短垣也。為宮，上徵榮。榮行，祖於江陵北門。【索隱】按：祖者行神，行而祭之，故曰祖也。風俗通雲「共工氏之子曰修，好遠遊，故祀為祖神」。又崔浩雲「黃帝之子累祖，好遠遊而死於道，因以為行神」，亦不知其何據。蓋見其謂之祖，因以為累祖，非也。據帝系及本紀皆言累祖黃帝妃，無為行神之由也。又聘禮雲「出祖釋軷，祭酒脯」而已。按：今祭禮，以軷壤土為壇於道，則用黃羝或用狗，以其血釁左輪也。【正義】荊州圖副云：「漢臨江閔王榮始都江陵城，坐侵廟壖地為宮，被徵，出城北門而車軸折。父老共流涕曰：『吾王不反矣！』既而為郅都所訊，懼而縊死。自此後北門存而不啟，蓋為榮不以道終也。」既已上車，軸折車廢。江陵父老流涕竊言曰：「吾王不反矣！」榮至，詣中尉府簿。中尉郅都責訊王，王恐，自殺。葬藍田。燕數萬銜土置冢上，百姓憐之。
榮最長，【正義】顏師古云：「榮實最長，而傳居二王後者，以其從太子廢後乃為王也。」死無後，國除，地入於漢，為南郡。
右三國本王皆栗姬之子也。
魯共王餘，以孝景前二年用皇子為淮陽王。二年，吳楚反破後，以孝景前三年徙為魯王。好治宮室苑囿狗馬。季年好音，不喜辭辯。為人吃。
二十六年卒，子光代為王。初好音輿馬；晚節嗇，【正義】晚節猶言末年時。嗇，貪吝也。惟恐不足於財。
江都易王非，【索隱】按：諡法「好更故舊曰易」也。以孝景前二年用皇子為汝南王。吳楚反時，非年十五，有材力，上書原擊吳。景帝賜非將軍印，擊吳。吳已破，二歲，徙為江都王，治吳故國，以軍功賜天子旌旗。元光五年，匈奴大入漢為賊，非上書原擊匈奴，上不許。非好氣力，治宮觀，招四方豪桀，驕奢甚。
立二十六年卒，子建立為王。七年自殺。淮南、衡山謀反時，建頗聞其謀。自以為國近淮南，恐一日發，為所並，即陰作兵器，而時佩其父所賜將軍印，載天子旗以出。易王死未葬，建有所說易王寵美人淖姬，【集解】蘇林曰：「淖音泥淖。」【索隱】鄭氏音卓，蘇林音「泥淖」之「淖」，女教反。淖，姓也，齊有淖齒是。又漢書雲「建召易王所愛淖姬等十人，與奸服舍中」。【正義】淖，女孝反。夜使人迎與奸服舍中。及淮南事發，治黨與頗及江都王建。建恐，因使人多持金錢，事絕其獄。而又信巫祝，使人禱祠妄言。建又盡與其姊弟奸。【索隱】漢書雲建女弟徵臣為蓋侯子婦，以易王喪來歸，建復與奸也。事既聞，漢公卿請捕治建。天子不忍，使大臣即訊王。王服所犯，遂自殺。國除，地入於漢，為廣陵郡。
膠西於王端，【索隱】按：廣周書諡法雲「能優其德曰於」。以孝景前三年吳楚七國反破後，端用皇子為膠西王。端為人賊戾，又陰痿，【正義】委危反。不能御婦人。一近婦人，病之數月。而有愛幸少年為郎。為郎者頃之與後宮亂，端禽滅之，及殺其子母。數犯上法，漢公卿數請誅端，天子為兄弟之故不忍，而端所為滋甚。有司再請削其國，去太半。端心慍，遂為無訾省。【集解】蘇林曰：「為無所訾錄，無所省錄。」【正義】顏師古云：「訾，財也。省，視也。言不能視錄資財。」府庫壞漏盡，腐財物以巨萬計，終不得收徙。令吏毋得收租賦。端皆去衛，【索隱】謂不置宿衛人。封其宮門，從一門出遊。數變名姓，為布衣，之他郡國。
相、二千石往者，奉漢法以治，端輒求其罪告之，無罪者詐藥殺之。所以設詐究變，【索隱】究者，窮也。故郭璞雲「究謂窮盡也」。彊足以距諫，智足以飾非。相、二千石從王治，則漢繩以法。故膠西小國，而所殺傷二千石甚眾。
立四十七年，卒，竟無男代後，國除，地入於漢，為膠西郡。
右三國本王皆程姬之子也。
趙王彭祖，以孝景前二年用皇子為廣川王。趙王遂反破後，彭祖王廣川。四年，徙為趙王。十五年，孝景帝崩。彭祖為人巧佞卑諂，足恭而心刻深。【索隱】謂刻害深，無仁恩也。好法律，持詭辯以中人。【索隱】謂詭誑之辯，以中傷於人。彭祖多內寵姬及子孫。相、二千石欲奉漢法以治，則害於王家。是以每相、二千石至，彭祖衣皁布衣，自行迎，除二千石舍，【索隱】謂彭祖自為二千石埽除其舍，以迎之也。多設疑事以作動之，得二千石失言，中忌諱，輒書之。二千石欲治者，則以此迫劫；不聽，乃上書告，及汙以奸利事。彭祖立五十餘年，相、二千石無能滿二歲，輒以罪去，大者死，小者刑，以故二千石莫敢治。而趙王擅權，使使即縣為賈人榷會，【集解】韋昭曰：「平會兩家買賣之賈也。榷者，禁他家，獨王家得為之。」【索隱】榷音角。獨音榷，謂酤榷也。會音儈，古外反。謂為賈人專榷買賣之賈，儈以取利，若今之和市矣。韋昭則訓榷為平，其註解為得。入多於國經租稅。【索隱】經者，常也。謂王家入多於國家常納之租稅也。以是趙王家多金錢，然所賜姬諸子，亦盡之矣。彭祖取故江都易王寵姬王建所盜與奸淖姬者為姬，甚愛之。
彭祖不好治宮室、禨祥，【集解】服虔曰：「求福也。」【索隱】按：埤蒼雲「禨，祅祥也」。列子云「荊人鬼，越人禨」。謂楚信鬼神而越信禨祥也。好為吏事。上書原督國中盜賊。常夜從走卒行徼【索隱】上下孟反，下工吊反。徼是郊外之路，謂巡徼而伺察境界。邯鄲中。諸使過客以彭祖險陂，莫敢留邯鄲。
其太子丹與其女及同產姊奸，與其客江充有卻。充告丹，丹以故廢。趙更立太子。
中山靖王勝，以孝景前三年用皇子為中山王。十四年，孝景帝崩。勝為人樂酒【正義】樂，五教反。好內，有子枝屬百二十餘人。常與兄趙王相非，曰：「兄為王，專代吏治事。王者當日聽音樂聲色。」趙王亦非之，曰：「中山王徒日淫，不佐天子拊循百姓，何以稱為籓臣！」
立四十二年卒，【索隱】按：漢書建元三年，濟川、中山王等來朝，聞樂而泣。天子問其故，王對以大臣內讒，肺腑日疏，其言甚雄壯，詞切而理文。天子加親親之好。可謂漢之英籓矣。子哀王昌立。一年卒，子昆侈代為中山王。【索隱】漢書昆侈諡康王，子頃王輔嗣，至孫國除也。
右二國本王皆賈夫人之子也。
長沙定王發，發之母唐姬，故程姬侍者。景帝召程姬，程姬有所辟，不原進，【索隱】姚氏按：釋名雲「天子諸侯群妾以次進御，有月事者止不御，更不口說，故以丹注面目旳々為識，令女史見之」。王察神女賦以為「脫裳，免簪笄，施玄旳，結羽釵」。旳即釋名所云也。說文雲「姅，女污也」。漢津雲「見姅變，不得侍祠」。姅音半。而飾侍者唐兒使夜進。上醉不知，以為程姬而幸之，遂有身。已乃覺非程姬也。及生子，因命曰發。以孝景前二年用皇子為長沙王。以其母微，無寵，故王卑濕貧國。【集解】應劭曰：「景帝後二年，諸王來朝，有詔更前稱壽歌舞。定王但張袖小舉手。左右笑其拙，上怪問之，對曰：『臣國小地狹，不足迴旋。』帝以武陵、零陵、桂陽屬焉。」
立二十七年卒，子康王庸立。二十八年，卒，子鮒鮈立【集解】服虔曰：「鮈音拘。」為長沙王。
右一國本王唐姬之子也。
廣川惠王越，以孝景中二年用皇子為廣川王。
十二年卒，子齊立為王。【索隱】漢書齊諡繆王。諡法「傷人蔽賢曰繆」。齊有幸臣桑距。已而有罪，欲誅距，距亡，王因禽其宗族。距怨王，乃上書告王齊與同產奸。自是之後，王齊數上書告言漢公卿及幸臣所忠等。【索隱】按：漢書「又告中尉蔡彭祖」。子去嗣，坐暴虐勃亂，國除也。【正義】所忠，姓名。
膠東康王寄，以孝景中二年用皇子為膠東王。二十八年卒。淮南王謀反時，寄微聞其事，私作樓車鏃矢【集解】應劭曰：「樓車，所以窺看敵國營壘之虛實也。」【索隱】左傳雲「登樓車以窺宋人」，謂看敵國營壘之虛實也。李巡注爾雅「金鏃，以金為箭鏑」。鏃，字林音子木反。戰守備，候淮南之起。及吏治淮南之事，辭出之。【集解】如淳曰：「窮治其辭，出此事。」寄於上最親，【集解】徐廣曰：「其母武帝母妹。」【正義】寄母王夫人即王皇后之妹，於上為從母，故寄於諸兄弟最為親愛也。意傷之，發病而死，不敢置後，於是上。寄有長子者名賢，母無寵；少子名慶，母愛幸，寄常欲立之，為不次，因有過，遂無言。上憐之，乃以賢為膠東王奉康王嗣，而封慶於故衡山地，為六安王。
膠東王賢立十四年卒，諡為哀王。子慶為王。【集解】徐廣曰：「他本亦作『慶』字，惟一本作『建』。不宜得與叔父同名，相承之誤。」
六安王慶，以元狩二年用膠東康王子為六安王。
清河哀王乘，以孝景中三年用皇子為清河王。十二年卒，無後，國除，地入於漢，為清河郡。
常山憲王舜，以孝景中五年用皇子為常山王。舜最親，景帝少子，驕怠多淫，數犯禁，上常寬釋之。立三十二年卒，太子勃代立為王。
初，憲王舜有所不愛姬生長男梲。【集解】蘇林曰：「音奪。」【索隱】鄒氏一音之悅反。蘇林音奪。許慎說解字林雲「他活反，字從木也」。梲以母無寵故，亦不得幸於王。王后脩生太子勃。王內多，所幸姬生子平、子商，王后希得幸。及憲王病甚，諸幸姬常侍病，故王后亦以妒媢【索隱】媢音亡報反。鄒氏本作「媚」。郭璞注三蒼雲「媢，丈夫妒也」。又雲妒女為媢。不常侍病，輒歸舍。醫進藥，太子勃不自嘗藥，又不宿留侍病。及王薨，王后、太子乃至。憲王雅不以長子梲為人數，及薨，又不分與財物。郎或說太子、王后，令諸子與長子梲共分財物，太子、王后不聽。太子代立，又不收恤梲。梲怨王后、太子。漢使者視憲王喪，梲自言憲王病時，王后、太子不侍，及薨，六日出舍，【集解】如淳曰：「服舍也。」太子勃私奸，飲酒，博戲，擊築，與女子載馳，環城過市，入牢視囚。天子遣大行騫【索隱】按：謂是張騫。驗王后及問王勃，請逮勃所與奸諸證左，王又匿之。吏求捕勃大急，使人致擊笞掠，擅出漢所疑囚者。有司請誅憲王后脩及王勃。上以脩素無行，使梲陷之罪，勃無良師傅，不忍誅。有司請廢王后脩，徙王勃以家屬處房陵，上許之。
勃王數月，遷於房陵，國絕。月餘，天子為最親，乃詔有司曰：「常山憲王蚤夭，後妾不和，適孽誣爭，陷於不義以滅國，朕甚閔焉。其封憲王子平三萬戶，為真定王；封子商三萬戶，為泗水王。」【正義】泗水，海州。
真定王平，元鼎四年用常山憲王子為真定王。
泗水思王商，以元鼎四年用常山憲王子為泗水王。十一年卒，子哀王安世立。十一年卒，無子。於是上憐泗水王絕，乃立安世弟賀為泗水王。
右四國本王皆王夫人兒姁子也。其後漢益封其支子為六安王、泗水王二國。凡兒姁子孫，於今為六王。
太史公曰：高祖時諸侯皆賦，【集解】徐廣曰：「國所出有皆入於王也。」得自除內史以下，漢獨為置丞相，黃金印。諸侯自除御史、廷尉正、博士，擬於天子。自吳楚反後，五宗王世，漢為置二千石，去「丞相」曰「相」，銀印。諸侯獨得食租稅，奪之權。其後諸侯貧者或乘牛車也。
【索隱述贊】景十三子，五宗親睦。栗姬既廢，臨江折軸。閼於早薨，河間儒服。餘好宮苑，端事馳逐。江都有才，中山禔福。長沙地小，膠東造鏃。仁賢者代，浡亂者族。兒姁四王，分封為六。
