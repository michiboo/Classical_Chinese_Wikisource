魯仲連者，齊人也。好奇偉俶儻之畫策，〈【索隱】按：廣雅雲「俶儻，卓異也」。【正義】俶，天歷反。魯仲連子云：「齊辯士田巴，服狙丘，議稷下，毀五帝，罪三王，服五伯，離堅白，合同異，一日服千人。有徐劫者，其弟子曰魯仲連，年十二，號『千里駒』，往請田巴曰：『臣聞堂上不奮，郊草不芸，白刃交前，不救流矢，急不暇緩也。今楚軍南陽，趙伐高唐，燕人十萬，聊城不去，國亡在旦夕，先生柰之何？若不能者，先生之言有似梟鳴，出城而人惡之，願先生勿復言。』田巴曰：『謹聞命矣。』巴謂徐劫曰：『先生乃飛兔也，豈直千里駒！』巴終身不談。」〉而不肯仕宦任職，好持高節。游於趙。
趙孝成王時，而秦王使白起破趙長平之軍前後四十餘萬，秦兵遂東圍邯鄲。趙王恐，諸侯之救兵莫敢擊秦軍。魏安釐王使將軍晉鄙救趙，畏秦，止於蕩陰不進。〈【集解】地理志河內有蕩陰縣。【正義】蕩，天郎反，相州縣。〉魏王使客將軍新垣衍〈【索隱】新垣，姓；衍，名也。爲梁將。故漢有新垣平。［【正義】新垣，姓；衍，名。漢有新垣平。］〉閒入邯鄲，因平原君謂趙王曰：「秦所爲急圍趙者，前與齊湣王爭彊爲帝，已而復歸帝；今齊（湣王）已益弱，方今唯秦雄天下，此非必貪邯鄲，其意欲復求爲帝。趙誠發使尊秦昭王爲帝，秦必喜，罷兵去。」平原君猶預未有所決。
此時魯仲連適游趙，會秦圍趙，聞魏將欲令趙尊秦爲帝，乃見平原君曰：「事將柰何？」平原君曰：「勝也何敢言事！前亡四十萬之衆於外，今又內圍邯鄲而不能去。魏王使客將軍新垣衍令趙帝秦，〈【索隱】新垣衍欲令趙尊秦爲帝也。〉今其人在是。勝也何敢言事！」魯仲連曰：「吾始以君爲天下之賢公子也，吾乃今然後知君非天下之賢公子也。梁客新垣衍安在？吾請爲君責而歸之。」平原君曰：「勝請爲紹介〈【集解】郭璞曰：「紹介，相佑助者。」【索隱】按：紹介猶媒介也。且禮，賓至必因介以傳辭。紹者，繼也。介不一人，故禮雲「介紹而傳命」是也。〉而見之於先生。」平原君遂見新垣衍曰：「東國有魯仲連先生者，今其人在此，勝請爲紹介，交之於將軍。」新垣衍曰：「吾聞魯仲連先生，齊國之高士也。衍人臣也，使事有職，吾不願見魯仲連先生。」平原君曰：「勝旣已泄之矣。」新垣衍許諾。
魯連見新垣衍而無言。新垣衍曰：「吾視居此圍城之中者，皆有求於平原君者也；今吾觀先生之玉貌，非有求於平原君者也，曷爲久居此圍城之中而不去？」魯仲連曰：「世以鮑焦爲無從頌而死者，皆非也。〈【集解】鮑焦，周之介士也。見莊子。【索隱】從頌者，從容也。世人見鮑焦之死，皆以爲不能自寬容而取死，此言非也。【正義】韓詩外傳云：「姓鮑，名焦，周時隱者也。飾行非世，廉潔而守，荷擔採樵，拾橡充食，故無子胤，不臣天子，不友諸侯。子貢遇之，謂之曰：『吾聞非其政者不履其地，汙其君者不受其利。今子履其地，食其利，其可乎？』鮑焦曰：『吾聞廉士重進而輕退，賢人易愧而輕死。』遂抱木立枯焉。」按：魯仲連留趙不去者，非爲一身。〉衆人不知，則爲一身。〈【索隱】言衆人不識鮑焦之意，焦以恥居濁世而避之，非是自爲一身而憂死。事見莊子也。〉彼秦者，棄禮義而上首功之國也，〈【集解】譙周曰：「秦用衞鞅計，制爵二十等，以戰獲首級者計而受爵。是以秦人每戰勝，老弱婦人皆死，計功賞至萬數。天下謂之『上首功之國』，皆以惡之也。」【索隱】秦法，斬首多爲上功。謂斬一人首賜爵一級，故謂秦爲「首功之國」也。〉權使其士，虜使其民。〈【索隱】言秦人以權詐使其戰士，以奴虜使其人。言無恩以恤下。〉彼卽肆然而爲帝，〈【索隱】肆然猶肆志也。〉過〈【正義】至「過」字爲絕句。肆然其志意也。言秦得肆志爲帝，恐有烹醢納筦，徧行天子之禮。過，失也。〉而爲政於天下，〈【索隱】謂以過惡而爲政也。〉則連有蹈東海而死耳，吾不忍爲之民也。〈【正義】若趙、魏帝秦，得行政敎於天下，魯連蹈東海而溺死，不忍爲秦百姓。〉所爲見將軍者，欲以助趙也。」
新垣衍曰：「先生助之將柰何？」魯連曰：「吾將使梁及燕助之，齊、楚則固助之矣。」新垣衍曰：「燕則吾請以從矣；若乃梁者，則吾乃梁人也，先生惡能使梁助之？」魯連曰：「梁未睹秦稱帝之害故耳。使梁睹秦稱帝之害，則必助趙矣。」
新垣衍曰：「秦稱帝之害何如？」魯連曰：「昔者齊威王嘗爲仁義矣，率天下諸侯而朝周。周貧且微，諸侯莫朝，而齊獨朝之。居歲餘，周烈王崩，〈【集解】徐廣曰：「烈王十年崩，威王之七年。」【正義】周本紀及年表雲烈王七年崩，齊威王十年也，與徐不同。〉齊後往，周怒，赴於齊〈【正義】鄭玄云：「赴，告也。」今文「赴」作「訃」。〉曰：『天崩地坼，天子下席。〈【索隱】按：謂烈王太子安王驕也。下席，言其寢苫居廬。［【正義】天子，烈王嗣也。下席，謂居廬寢苦也。又雲下席，言崩歿也。］〉東藩之臣因齊後至，則斮。』〈【集解】公羊傳曰：「欺三軍者其法斮。」何休曰：「斮，斬也。」〉齊威王勃然怒曰：『叱嗟，而母婢也！』〈【正義】罵烈王后也。〉卒爲天下笑。故生則朝周，死則叱之，誠不忍其求也。彼天子固然，其無足怪。」
新垣衍曰：「先生獨不見夫僕乎？十人而從一人者，寧力不勝而智不若邪？畏之也。」〈【索隱】言僕夫十人而從一人者，寧是力不勝，亦非智不如，正是畏懼其主耳。〉魯仲連曰：「嗚呼！梁之比於秦若僕邪？」新垣衍曰：「然。」魯仲連曰：「吾將使秦王烹醢梁王。」新垣衍怏然不悅，曰：〈【正義】怏，於尚反。〉「噫嘻，〈【索隱】上音依。噫者，不平之聲。下音僖。嘻者，驚恨之聲。〉亦太甚矣先生之言也！先生又惡能使秦王烹醢梁王？」魯仲魯曰：「固也，吾將言之。昔者九侯、鄂侯、〈【集解】徐廣曰：「鄴縣有九侯城。九，一作『鬼』。鄂，一作『邢』。」【正義】九侯城在相州滏陽縣西南五十里。〉文王，紂之三公也。九侯有子而好，獻之於紂，紂以爲惡，醢九侯。鄂侯爭之彊，辯之疾，故脯鄂侯。文王聞之，喟然而歎，故拘之牖里之庫百日，〈【正義】相州蕩陰縣北九里有羑城。〉欲令之死。曷爲與人俱稱王，卒就脯醢之地？齊湣王之魯，夷維子〈【索隱】按：維，東萊之邑，其居夷也，號夷維子。故晏子爲萊之夷維人是也。【正義】密州高密縣，古夷安城。應劭雲「故萊夷維邑也」。蓋因邑爲姓。子者，男子之美號。又雲子，爵也。〉爲執策而從，謂魯人曰：『子將何以待吾君？』魯人曰：『吾將以十太牢待子之君。』夷維子曰：『子安取禮而來〔待〕吾君？彼吾君者，天子也。天子巡狩，諸侯辟舍，〈【索隱】辟音避。避正寢。案：禮「天子適諸侯，必舍（於）〔其〕祖廟」。〉納筦籥，〈【索隱】音管藥。〉攝衽抱機，〈【索隱】音紀。【正義】衽音而甚反，［臥席也。枹，抱也。］〉視膳於堂下，天子已食，乃退而聽朝也。』魯人投其籥，不果納。〈【索隱】謂闔內門不入齊君。【正義】籥卽鑰匙也。投鑰匙於地。〉不得入於魯，將之薛，〈【正義】薛侯故城在徐州滕縣界也。〉假途於鄒。當是時，鄒君死，湣王欲入弔，夷維子謂鄒之孤曰：『天子弔，主人必將倍殯棺，設北面於南方，然後天子南面弔也。』〈【索隱】倍音佩。謂主人不在殯東，將背其殯棺立西階上，北面哭，是背也。天子乃於阼階上，南面而弔之也。［【正義】殯棺在西階也。天子弔，主人背殯棺，於西階南立，北面而哭，天子於阼階北立，南面弔也。］〉鄒之羣臣曰：『必若此，吾將伏劍而死。』固不敢入於鄒。鄒、魯之臣，生則不得事養，死則不得賻襚，〈【正義】衣服曰襚，貨財曰賻，皆助生送死之禮。〉然且欲行天子之禮於鄒、魯，鄒、魯之臣不果納。〈【索隱】謂時君弱臣彊，故鄒、魯君生時臣並不得盡事養，死亦不得行賻襚之禮。然齊欲行天子禮於鄒、魯，鄒、魯之臣皆不果納之，是猶秉禮而存大體。〉今秦萬乘之國也，梁亦萬乘之國也。俱據萬乘之國，各有稱王之名，睹其一戰而勝，欲從而帝之，是使三晉之大臣不如鄒、魯之僕妾也。且秦無已而帝，則且變易諸侯之大臣。彼將奪其所不肖而與其所賢，奪其所憎而與其所愛。彼又將使其子女讒妾爲諸侯妃姬。處梁之宮。梁王安得晏然而已乎？而將軍又何以得故寵乎？」
於是新垣衍起，再拜謝曰：「始以先生爲庸人，吾乃今日知先生爲天下之士也。吾請出，不敢復言帝秦。」秦將聞之，爲卻軍五十里。適會魏公子無忌奪晉鄙軍以救趙，擊秦軍，秦軍遂引而去。
於是平原君欲封魯連，魯連辭讓（使）者三，終不肯受。平原君乃置酒，酒酣起前，以千金爲魯連壽。魯連笑曰：「所貴於天下之士者，爲人排患釋難解紛亂而無取也。卽有取者，是商賈之事也，而連不忍爲也。」遂辭平原君而去，終身不復見。
其後二十餘年，燕將攻下聊城，〈【正義】今博州縣也。〉聊城人或讒之燕，燕將懼誅，因保守聊城，不敢歸。齊田單攻聊城〈【集解】徐廣曰：「案年表，田單攻聊城在長平後十餘年也。」【索隱】按：徐廣據年表，以爲田單攻聊城在長平後十餘年耳，言「三十餘年」，誤也。〉歲餘，士卒多死而聊城不下。魯連乃爲書，約之矢以射城中，遺燕將。書曰：
且楚攻齊之南陽，〈【索隱】卽齊之淮北、泗上之地也。〉魏攻平陸，〈【索隱】平陸，邑名，在西界。【正義】兗州縣也。〉而齊無南面之心，以爲亡南陽之害小，不如得濟北之利大，〈【索隱】卽聊城之地也。【正義】言齊無南面攻楚、魏之心，以爲南陽、平陸之害小，不如聊城之利大，言必攻之也。〉故定計審處之。今秦人下兵，魏不敢東面；衡秦之勢成，〈【索隱】此時秦與齊和，故云「衡秦之勢成」也。〉楚國之形危；齊棄南陽，〈【索隱】棄楚所攻之泗上也。〉斷右壤，〈【索隱】又斷絕魏之所攻齊右壤之地平陸是也。言右壤斷棄而不救也。〉定濟北，〈【索隱】志在攻聊城而定濟北也。〉計猶且爲之也。且夫齊之必決於聊城，公勿再計。今楚魏交退於齊，而燕救不至。〈【索隱】按：交者，俱也。前時楚攻南陽，魏攻平陸，今二國之兵俱退，而燕救又不至，是勢危也。〉以全齊之兵，無天下之規，與聊城共據期年之敝，則臣見公之不能得也。〈［【正義】交退於齊，交，俱也。楚、魏俱退不攻，燕救又不至，以全齊之兵，別無規求於天下。言聊城必舉。］〉且燕國大亂，君臣失計，上下迷惑，栗腹以十萬之衆五折於外，〈【集解】徐廣曰：「此事去長平十年。」〉以萬乘之國被圍於趙，壤削主困，爲天下僇笑。國敝而禍多，民無所歸心。今公又以敝聊之民距全齊之兵，是墨翟之守也。〈【正義】如墨翟守宋，卻楚軍。〉食人炊骨，士無反外之心，是孫臏之兵也。〈【正義】言孫臏能撫士卒，士卒無二心也。〉能見於天下。雖然，爲公計者，不如全車甲以報於燕。車甲全而歸燕，燕王必喜；身全而歸於國，士民如見父母，交遊攘臂而議於世，功業可明。上輔孤主以制羣臣，下養百姓以資說士，〈【索隱】言旣養百姓，又資說士，終擬強國也。劉氏雲讀「說士」爲「銳士」，意雖亦便，不如依字。〉矯國更俗，〈【索隱】欲令燕將歸燕，矯正國事，改更獘俗也。［【正義】以資說士，資給說士，以招賢良，用彊國也。矯國更俗，矯正詐僞，與之更弊俗。］〉功名可立也。亡意亦捐燕棄世，東游於齊乎？〈【索隱】亡音無。言若必無還燕意，則捐燕而東游於齊乎。［【正義】亡，岡良反；亡，失也。若不歸燕，失意，棄其忠良之名，東遊齊國也。］〉裂地定封，富比乎陶、衞，〈【索隱】按：延篤注戰國策雲「陶，陶朱公也；衞，衞公子荊」，非也。王劭雲「魏冄封陶，商君姓衞」。富比陶、衞，謂此也。〉世世稱孤，與齊久存，又一計也。此兩計者，顯名厚實也，願公詳計而審處一焉。
燕將見魯連書，泣三日，猶豫不能自決。欲歸燕，已有隙，恐誅；欲降齊，所殺虜於齊甚衆，恐已降而後見辱。喟然歎曰：「與人刃我，寧自刃。」乃自殺。聊城亂，田單遂屠聊城。歸而言魯連，欲爵之。魯連逃隱於海上，曰：「吾與富貴而詘於人，寧貧賤而輕世肆志焉。」〈【索隱】肆猶放也。〉
鄒陽者，齊人也。游於梁，與故吳人莊忌夫子、〈【索隱】忌，會稽人，姓莊氏，字夫子。後避漢明帝諱，改姓曰嚴。〉淮陰枚生〈【索隱】名乘，字叔，其子皋，漢書並有傳。蓋以銜枚氏而得姓也。〉之徒交。上書而介於羊勝、公孫詭之閒。〈【索隱】言鄒陽上書自達，而游於二人之閒，或往彼，或往此。介者，言有隔於其閒，故杜預曰「介猶閒也」。［【正義】介，猶紹繼也，言與羊勝、公孫脆紹繼相接廁其間。］〉勝等嫉鄒陽，惡之梁孝王。〈［【正義】顏師古曰︰「惡，謂讒毀也。」］〉孝王怒，下之吏，將欲殺之。鄒陽客游，以讒見禽，恐死而負累，〈【正義】諸不以罪爲累。〉乃從獄中上書曰：
故女無美惡，入宮見妒；士無賢不肖，入朝見嫉。昔者司馬喜髕腳於宋，卒相中山；〈【集解】晉灼曰：「司馬喜三相中山。」蘇林曰：「六國時人，被此刑也。」【索隱】事見戰國策及呂氏春秋。蘇林云：「六國時人，相中山也。」〉范睢摺脅折齒〈【索隱】案：應侯傳作「折脅摺齒」是也。說文「拉，摧也」，音力答及。〉於魏，卒爲應侯。此二人者，皆信必然之畫，捐朋黨之私，挾孤獨之位，故不能自免於嫉妒之人也。是以申徒狄自沈於河，〈【集解】漢書音義曰：「殷之末世人。」【索隱】申屠狄。按：莊子「申屠狄諫而不用，負石自投河」。韋昭雲「六國時人」。漢書雲自沈於雍河，服虔曰雍州之河，又新序作「抱甕自沈於河」，不同也。〉徐衍負石入海。〈【集解】列士傳曰：「周之末世人。」【索隱】亦見莊子。張晏曰「負石欲沈」。〉不容於世，義不苟取，比周於朝，以移主上之心。故百里奚乞食於路，繆公委之以政；甯戚飯牛車下，而桓公任之以國。〈【集解】應劭曰：「齊桓公夜出迎客，而甯戚疾擊其牛角商歌曰：『南山矸，白石爛，生不遭堯與舜禪。短布單衣適至骭，從昏飯牛薄夜半，長夜曼曼何時旦？』公召與語，說之，以爲大夫。」【索隱】事見呂氏春秋。商歌謂爲商聲而歌也，或雲商旅人歌也，二說並通。矸音公彈反。矸者，白淨貌也。顧野王又作岸音也。禪音膳，如字讀，協韻失之故也。埤蒼雲「骭，脛也」。字林音下諫反。〉此二人者，豈借宦於朝，假譽於左右，然後二主用之哉？感於心，合於行，親於膠漆，昆弟不能離，豈惑於衆口哉？故偏聽生姦，獨任成亂。昔者魯聽季孫之說而逐孔子，〈【索隱】論語「齊人歸女樂，季桓子受之，三日不朝，孔子行」也。〉宋信子罕之計而囚墨翟。〈【索隱】案左氏，司城子罕姓樂名喜，乃宋之賢臣也。漢書作「子冄」。不知子冄是何人。文穎曰「子冄，子罕也」。又按：荀卿傳雲「墨翟，孔子時人，或雲在孔子後」。又襄二十九年左傳「宋饑，子罕請出粟」。按：時孔子適八歲，則墨翟與子罕不得相輩，或以子冄爲是也。〉夫以孔、墨之辯，不能自免於讒諛，而二國以危。何則？衆口鑠金，〈【索隱】案：國語雲「衆心成城，衆口鑠金」。賈逵雲「鑠，消也。衆口所惡，雖金亦爲之消亡」。又風俗通雲「或說有美金於此，衆人或共詆訿，言其不純金，賣者欲其必售，因取鍛燒以見其真，是爲衆口鑠金也」。〉積毀銷骨也。〈【索隱】大顏云：「讒人積久譖毀，則父兄伯叔自相誅戮，骨肉爲之消滅也。」〉是以秦用戎人由余而霸中國，齊用越人蒙而彊威、宣。〈【索隱】越人蒙未見所出。漢書作「子臧」。又張晏雲「子臧，越人」。或蒙之字也。〉此二國，豈拘於俗，牽於世，繫阿偏之辭哉？〈［【正義】阿偏，謂阿黨之言及偏辭。］〉公聽並觀，垂名當世。〈【索隱】小顏云：「公聽，言不私；並觀，所見齊同也。」〉故意合則胡越爲昆弟，由余、越人蒙是矣；不合，則骨肉出逐不收，朱、象、管、蔡是矣。今人主誠能用齊、秦之義，後宋、魯之聽，則五伯不足稱，三王易爲也。
書奏梁孝王，孝王使人出之，卒爲上客。
太史公曰：魯連其指意雖不合大義，然余多其在布衣之位，蕩然肆志，不詘於諸侯，談說於當世，折卿相之權。鄒陽辭雖不遜，然其比物連類，有足悲者，亦可謂抗直不橈矣，吾是以附之列傳焉。
〈【索隱述贊】魯連達士，高才遠致。釋難解紛，辭祿肆志。齊將挫辯，燕軍沮氣。鄒子遇讒，見詆獄吏。慷慨獻說，時王所器。〉
