
袁盎○索隱音如周禮「盎齊」，烏浪反。者，楚人也，字絲。父故為群盜，徙處安陵。高後時，盎嘗為呂祿舍人。及孝文帝即位，盎兄噲任盎為中郎。集解如淳曰：「盎為兄所保任，故得為中郎。」
絳侯為丞相，朝罷趨出，意得甚。上禮之恭，常自送之。◇集解徐廣曰：「自，一作『目』。」袁盎進曰：「陛下以丞相何如人？」上曰：「社稷臣。」盎曰：「絳侯所謂功臣，非社稷臣，社稷臣主在與在，◇集解如淳曰：「人主在時，與共治在時之事。」○索隱按：如淳雲「人主在時，與共理在時之事」也。主亡與亡。◇集解如淳曰：「不以主亡而不行其政令。」○索隱如淳雲「不以人主亡而不行其政令」。按：如說為得。方呂后時，諸呂用事，擅相王，劉氏不絕如帶。是時絳侯為太尉，主兵柄，弗能正。呂后崩，大臣相與共畔諸呂，太尉主兵，適會其成功，所謂功臣，非社稷臣。丞相如有驕主色。陛下謙讓，臣主失禮，竊為陛下不取也。」後朝，上益庄，○索隱庄，嚴也。丞相益畏。已而絳侯望袁盎曰：□正義望，怨也。「吾與而兄善，今兒廷毀我！」盎遂不謝。
及絳侯免相之國，國人上書告以為反，徵系清室，◇集解漢書作「請室」。應劭曰：「請室，請罪之室，若今鍾下也。」如淳曰：「請室，獄也，若古刑於甸師氏也。」宗室諸公莫敢為言，唯袁盎明絳侯無罪。絳侯得釋，盎頗有力。絳侯乃大與盎結交。
淮南厲王朝，殺辟陽侯，居處驕甚。袁盎諫曰：「諸侯大驕必生患，可適削地。」上弗用。淮南王益橫。及棘蒲侯柴武太子謀反事覺，治，連淮南王，淮南王徵，上因遷之蜀，轞車傳送。袁盎時為中郎將，乃諫曰：「陛下素驕淮南王，弗稍禁，以至此，今又暴摧折之。淮南王為人剛，如有遇霧露行道死，陛下竟為以天下之大弗能容，有殺弟之名，柰何？」上弗聽，遂行之。
淮南王至雍，病死，聞，上輟食，哭甚哀。盎入，頓首請罪。上曰：「以不用公言至此。」盎曰：「上自寬，此往事，豈可悔哉！且陛下有高世之行者三，此不足以毀名。」上曰：「吾高世行三者何事？」盎曰：「陛下居代時，太后嘗病，三年，陛下不交睫，不解衣，湯藥非陛下口所嘗弗進。夫曾參以布衣猶難之，今陛下親以王者脩之，過曾參孝遠矣。夫諸呂用事，大臣專制，然陛下從代乘六傳馳不測之淵，◇集解瓚曰：「大臣共誅諸呂，禍福尚未可知，故曰不測也。」雖賁育之勇◇集解孟康曰：「孟賁、夏育，皆古勇者也。」○索隱賁，孟賁；育，夏育也。屍子云「孟賁水行不避蛟龍，陸行不避兕虎」。戰國策曰「夏育叱呼駭三軍，身死庸夫」。高誘曰「育為申繻所殺」。賁音奔也。不及陛下。陛下至代邸，西向讓天子位者再，南面讓天子位者三。夫許由一讓，而陛下五以天下讓，過許由四矣。且陛下遷淮南王，欲以苦其志，使改過，有司衛不謹，故病死。」於是上乃解，曰：「將柰何？」盎曰：「淮南王有三子，唯在陛下耳。」於是文帝立其三子皆為王。盎由此名重朝廷。
袁盎常引大體慷慨。宦者趙同◇集解徐廣曰：「漢書作『談』字。」以數幸，常害袁盎，袁盎患之。盎兄子種為常侍騎，○索隱案：漢舊儀雲「持節夾乘輿車騎從者雲常侍騎」。持節夾乘，說盎曰：◇集解徐廣曰：「說，一作『謀』。」「君與斗，廷辱之，使其毀不用。」孝文帝出，趙同參乘，袁盎伏車前曰：「臣聞天子所與共六尺輿者，皆天下豪英。今漢雖乏人，陛下獨奈何與刀鋸餘人載！」於是上笑，下趙同。趙同泣下車。
文帝從霸陵上，欲西馳下峻阪。袁盎騎，並車攬轡。上曰：「將軍怯邪？」盎曰：「臣聞千金之子坐不垂堂，○索隱案：張揖雲「恐檐瓦墮中人」。或雲臨堂邊垂，恐墮墜也。百金之子不騎衡，◇集解徐廣曰：「一作『行』。」駰案：服虔曰「自惜身，不騎衡」。如淳曰「騎，倚也。衡，樓殿邊欄楯也」。韋昭曰「衡，車衡」。○索隱張晏雲「衡木行馬也」。如淳雲「騎音於岐反。衡，樓殿邊欄楯也」。韋昭雲「衡，車衡也。騎音倚，謂跨之」。按：如淳之說為長。案：纂要雲「宮殿四面欄，縱者雲檻，橫者雲楯」也。聖主不乘危而徼幸。今陛下騁六騑，◇集解如淳曰：「六馬之疾若飛。」馳下峻山，如有馬驚車敗，陛下縱自輕，柰高廟、太后何？」上乃止。
上幸上林，皇后、慎夫人從。其在禁中，常同席坐。及坐，郎署長布席，正義蘇林云：「郎署，上林中直衛之署。」袁盎引卻慎夫人坐。◇集解如淳曰：「盎時為中郎將，天子幸署，豫設供帳待之，故得卻慎夫人坐。」慎夫人怒，不肯坐。上亦怒，起，入禁中。盎因前說曰：「臣聞尊卑有序則上下和。今陛下既已立後，慎夫人乃妾，妾主豈可與同坐哉！適所以失尊卑矣。且陛下幸之，即厚賜之。陛下所以為慎夫人，適所以禍之。陛下獨不見『人彘』乎？」◇集解張晏曰：「戚夫人。」於是上乃說，召語慎夫人。慎夫人賜盎金五十斤。
然袁盎亦以數直諫，不得久居中，調為隴西都尉。◇集解如淳曰：「調選。」仁愛士卒，士卒皆爭為死。遷為齊相。徙為吳相，辭行，種謂盎曰：「吳王驕日久，國多奸。今苟欲劾治，彼不上書告君，即利劍刺君矣。南方卑濕，君能日飲，毋何，時說王曰毋反而已。如此幸得脫。」盎用種之計，吳王厚遇盎。
盎告歸，道逢丞相申屠嘉，下車拜謁，丞相從車上謝袁盎。袁盎還，愧其吏，乃之丞相舍上謁，求見丞相。丞相良久而見之。盎因跪曰：「原請間。」丞相曰：「使君所言公事，之曹與長史掾議，吾且奏之；即私邪，吾不受私語。」袁盎即跪說曰：「君為丞相，自度孰與陳平、絳侯？」丞相曰：「吾不如。」袁盎曰：「善，君即自謂不如。夫陳平、絳侯輔翼高帝，定天下，為將相，而誅諸呂，存劉氏；君乃為材官蹶張，遷為隊率，積功至淮陽守，非有奇計攻城野戰之功。且陛下從代來，每朝，郎官上書疏，未嘗不止輦受其言，言不可用置之，言可受采之，未嘗不稱善。何也？則欲以致天下賢士大夫。上日聞所不聞，明所不知，日益聖智；君今自閉鉗天下之口而日益愚。夫以聖主責愚相，君受禍不久矣。」丞相乃再拜曰：「嘉鄙野人，乃不知，將軍幸教。」引入與坐，為上客。
盎素不好晁錯，晁錯所居坐，盎去；盎坐，錯亦去：兩人未嘗同堂語。及孝文帝崩，孝景帝即位，晁錯為御史大夫，使吏案袁盎受吳王財物，抵罪，詔赦以為庶人。
吳楚反，聞，晁錯謂丞史曰：◇集解如淳曰：「百官表御史大夫有兩丞。丞史，丞及史也。」「夫袁盎多受吳王金錢，專為蔽匿，言不反。今果反，欲請治盎宜知計謀。」丞史曰：「事未發，治之有絕。◇集解如淳曰：「事未發之時治之，乃有所絕。」○索隱案：謂有絕吳反心也。今兵西鄉，治之何益！且袁盎不宜有謀。」◇集解如淳曰：「盎大臣，不宜有奸謀。」晁錯猶與未決。人有告袁盎者，袁盎恐，夜見竇嬰，為言吳所以反者，原至上前口對狀。竇嬰入言上，上乃召袁盎入見。晁錯在前，及盎請辟人賜間，錯去，固恨甚。袁盎具言吳所以反狀，以錯故，獨急斬錯以謝吳，吳兵乃可罷。其語具在吳事中。使袁盎為太常，竇嬰為大將軍。兩人素相與善。逮吳反。諸陵長者長安中賢大夫爭附兩人，車隨者日數百乘。
及晁錯已誅，袁盎以太常使吳。吳王欲使將，不肯。欲殺之，使一都尉以五百人圍守盎軍中。袁盎自其為吳相時，有從史嘗盜愛盎侍兒，◇集解文穎曰：「婢也。」盎知之，弗泄，遇之如故。人有告從史，言「君知爾與侍者通」，乃亡歸。袁盎驅自追之，遂以侍者賜之，復為從史。及袁盎使吳見守，從史適為守盎校尉司馬，乃悉以其裝齎置二石醇醪，會天寒，士卒飢渴，飲酒醉，西南陬卒皆臥，司馬夜引袁盎起，曰：「君可以去矣，吳王期旦日斬君。」盎弗信，曰：「公何為者？」司馬曰：「臣故為從史盜君侍兒者。」盎乃驚謝曰；「公幸有親，◇集解文穎曰：「言汝有親老。」吾不足以累公。」司馬曰：「君弟去，臣亦且亡，辟吾親，◇集解如淳曰：「藏匿吾親，不使遇害也。」○索隱案：張晏雲「辟，隱也。言自隱辟親，不使遇禍也」。君何患！」乃以刀決張，集解音帳。○索隱案：帳，軍幕也。決之以出也。道◇集解如淳曰：「決開當所從亡者之道。」從醉卒隧出。司馬與分背，袁盎解節毛懷之，◇集解如淳曰：「不欲令人見也。」杖，步行七八里，明，見梁騎，騎馳去，◇集解文穎曰：「梁騎擊吳楚者也。或曰得梁馬馳去也。遂歸報。
吳楚已破，上更以元王子平陸侯禮為楚王，袁盎為楚相。嘗上書有所言，不用。袁盎病免居家，與閭里浮沈，相隨行，鬥雞走狗。雒陽劇孟嘗過袁盎，盎善待之。安陵富人有謂盎曰：「吾聞劇孟博徒，◇集解如淳曰：「博盪之徒。」或曰博戲之徒。將軍何自通之？」盎曰：「劇孟雖博徒，然母死，客送葬車千餘乘，此亦有過人者。且緩急人所有。夫一旦有急叩門，不以親為解，◇集解張晏曰：「不語雲『親不聽』也。」瓚曰：「凡人之於赴難濟危，多以有父母為解，而孟兼行之。」○索隱案：謂不以親為辭也。今此雲解者，亦謂不以親在而自解。不以存亡為辭，天下所望者，獨季心、劇孟耳。今公常從數騎，◇集解徐廣曰：「常，一作『詳』。」一旦有緩急，寧足恃乎！」罵富人，弗與通。諸公聞之，皆多袁盎。
袁盎雖家居，景帝時時使人問籌策。梁王欲求為嗣，袁盎進說，其後語塞。○索隱按鄒氏雲「塞」當作「露」，非也。案：以盎言不宜立弟之義，其後立梁王之語塞絕也。梁王以此怨盎，曾使人刺盎。刺者至關中，問袁盎，諸君譽之皆不容口。乃見袁盎曰：「臣受梁王金來刺君，君長者，不忍刺君。然後刺君者十餘曹，◇集解如淳曰：「曹，輩也。」備之！」袁盎心不樂，家又多怪，乃之棓生◇集解徐廣曰：「棓，一作『服』。」駰案：文穎曰「棓音陪。秦時賢士，善術者」。○索隱文穎雲棓音陪。韋昭雲棓，姓也。所問占。還，梁刺客後曹輩果遮刺殺盎安陵郭門外。
晁錯○索隱上音朝，下音厝，一如字讀。案：朝氏出南陽，今西鄂晁氏，謂子朝之後也。者，潁川人也。學申商刑名於軹張恢先所，◇集解徐廣曰：「先即先生。」○索隱軹張恢生所。軹縣人張恢先生所學申商之法。與雒陽宋孟及劉禮同師。以文學為太常掌故。◇集解應劭曰：「掌故，百石吏，主故事。」○索隱服虔雲「百石卒吏」。漢舊儀雲「太常博士弟子試射策，中甲科補郎，中乙科補掌故」也。
錯為人穞直刻深。◇集解韋昭曰：「術岸高曰峭。」瓚曰：「穞峻。」○索隱案：韋昭注本無「術」字。或雲術，道路也。峭，七笑反。峭�,峻也。孝文帝時，天下無治尚書者，獨聞濟南伏生故秦博士，治尚書，年九十餘，老不可徵，乃詔太常使人往受之。太常遣錯受尚書伏生所。□正義衛宏詔定古文尚書序云：「徵之，老不能行，遣太常掌故晁錯往讀之。年九十餘，不能正言，言不可曉，使其女傳言教錯。齊人語多與潁川異，錯所不知者凡十二三，略以其意屬讀而已也。」還，因上便宜事，以書稱說。詔以為太子舍人、門大夫、家令。◇集解服虔曰：「太子稱家。」瓚曰：「茂陵書太子家令秩八百石。」以其辯得幸太子，太子家號曰「智囊」。數上書孝文時，言削諸侯事，及法令可更定者。書數十上，孝文不聽，然奇其材，遷為中大夫。當是時，太子善錯計策，袁盎諸大功臣多不好錯。
景帝即位，以錯為內史。錯常數請間言事，輒聽，寵幸傾九卿，◇集解徐廣曰：「九，一作『公』。」法令多所更定。丞相申屠嘉心弗便，力未有以傷。內史府居太上廟壖中，門東出，不便，錯乃穿兩門南出，鑿廟壖垣。○索隱上音乃戀反。謂牆外之短垣也。又音而緣反。□正義上，人緣反。壖者，廟內垣外游地也。丞相嘉聞，大怒，欲因此過為奏請誅錯。錯聞之，即夜請間，具為上言之。丞相奏事，因言錯擅鑿廟垣為門，請下廷尉誅。上曰：「此非廟垣，乃壖中垣，不致於法。」丞相謝。罷朝，怒謂長史曰：「吾當先斬以聞，乃先請，為兒所賣，固誤。」丞相遂發病死。錯以此愈貴。
遷為御史大夫，請諸侯之罪過，削其地，◇集解徐廣曰：「一雲言景帝曰『諸侯或連數郡，非古之制，非久長策，不便，請削之』，上令公卿云云。」收其枝郡。奏上，上令公卿列侯宗室集議，莫敢難，獨竇嬰爭之，由此與錯有卻。錯所更令三十章，諸侯皆諠譁疾晁錯。錯父聞之，從潁川來，謂錯曰：「上初即位，公為政用事，侵削諸侯，別疏人骨肉，人口議◇集解徐廣曰：「一作『讙』。」多怨公者，何也？」晁錯曰：「固也。不如此，天子不尊，宗廟不安。」錯父曰：「劉氏安矣，而晁氏危矣，吾去公歸矣！」遂飲藥死，曰：「吾不忍見禍及吾身。」死十餘日，吳楚七國果反，以誅錯為名。及竇嬰、袁盎進說，上令晁錯衣朝衣斬東市。
晁錯已死，謁者僕射鄧公□正義漢書作「鄧先」。孔文祥雲名先。為校尉，擊吳楚軍為將。還，上書言軍事，謁見上。上問曰：「道軍所來，◇集解如淳曰：「道路從吳軍所來也。」瓚曰：「道，由也。」聞晁錯死，吳楚罷不？」鄧公曰：「吳王為反數十年矣，發怒削地，以誅錯為名，其意非在錯也。且臣恐天下之士噤口，○索隱上音其錦反，又音其禁反。不敢復言也！」上曰：「何哉？」鄧公曰：「夫晁錯患諸侯彊大不可制，故請削地以尊京師，萬世之利也。計畫始行，卒受大戮，內杜忠臣之口，外為諸侯報仇，臣竊為陛下不取也。」於是景帝默然良久，曰：「公言善，吾亦恨之。」乃拜鄧公為城陽中尉。
鄧公，成固人也，□正義梁州成固縣也。括地誌云：「成固故城在梁州成固縣東六里，漢城固城也。」多奇計。建元中，上招賢良，公卿言鄧公，時鄧公免，起家為九卿。一年，復謝病免歸。其子章以脩黃老言顯於諸公間。
太史公曰：袁盎雖不好學，亦善傅會，仁心為質，引義慷慨。遭孝文初立，資適逢世。◇集解張晏曰：「資，才也。適值其世，得騁其才。」時以變易，◇集解張晏曰：「謂景帝立。」及吳楚一說，說雖行哉，然復不遂。好聲矜賢，竟以名敗。晁錯為家令時，數言事不用；後擅權，多所變更。諸侯發難，不急匡救，欲報私讎，反以亡軀。語曰「變古亂常，不死則亡」，豈錯等謂邪！
索隱述贊袁絲公直，亦多附會。攬轡見重，卻席翳賴。朝錯建策，屢陳利害。尊主卑臣，家危國泰。悲彼二子，名立身敗！
