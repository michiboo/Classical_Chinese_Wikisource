商君者，〈【正義】秦封於商，故號商君。〉衞之諸庶孼公子也，名鞅，姓公孫氏，其祖本姬姓也。鞅少好刑名之學，事魏相公叔座〈【索隱】公叔，氏；座，名也。座音在戈反。〉爲中庶子。〈【索隱】官名也。魏已置之，非自秦也。周禮夏官謂之「諸子」，禮記文王世子謂之「庶子」，掌公族也。〉公叔座知其賢，未及進。會座病，魏惠王親往問病，〈【索隱】卽魏侯之子，名罃，後徙大梁而稱梁也。〉曰：「公叔病有如不可諱，將柰社稷何？」公叔曰：「座之中庶子〈【索隱】戰國策雲衞庶子也。〉公孫鞅，年雖少，有奇才，願王舉國而聽之。」王嘿然。王且去，座屏人言曰：「王卽不聽用鞅，必殺之，無令出境。」王許諾而去。公叔座召鞅謝曰：「今者王問可以爲相者，我言若，王色不許我。我方先君後臣，因謂王卽弗用鞅，當殺之。王許我。汝可疾去矣，且見禽。」鞅曰：「彼王不能用君之言任臣，又安能用君之言殺臣乎？」卒不去。惠王旣去，而謂左右曰：「公叔病甚，悲乎，欲令寡人以國聽公孫鞅也，豈不悖哉！」〈【索隱】疾重而悖亂也。【正義】悖音背。〉
公叔旣死，公孫鞅聞秦孝公下令國中求賢者，將修繆公之業，東復侵地，迺遂西入秦，因孝公寵臣景監〈【索隱】景姓，楚之族也。監音去聲平聲並通。［【正義】監，甲暫反。閹人也，楚族。］〉以求見孝公。孝公旣見衞鞅，語事良久，孝公時時睡，弗聽。罷而孝公怒景監曰：「子之客妄人耳，安足用邪！」景監以讓衞鞅。衞鞅曰：「吾說公以帝道，其志不開悟矣。」後五日，復求見鞅。鞅復見孝公，益愈，然而未中旨。罷而孝公復讓景監，景監亦讓鞅。鞅曰：「吾說公以王道而未入也。請復見鞅。」鞅復見孝公，孝公善之而未用也。罷而去。孝公謂景監曰：「汝客善，可與語矣。」鞅曰：「吾說公以霸道，其意欲用之矣。誠復見我，我知之矣。」衞鞅復見孝公。公與語，不自知厀之前於席也。語數日不厭。景監曰：「子何以中吾君？吾君之驩甚也。」鞅曰：「吾說君〈【索隱】音稅，下同。〉以帝王之道比三代，〈【索隱】比三。比者，頻也。謂頻三見孝公，言帝王之道也。比音必耳反。【正義】比，必寐反。說者以五帝三王之事比至孝公，以三代帝王之道方興。孝公曰「太久遠，吾不能」。〉而君曰：『久遠，吾不能待。且賢君者，各及其身顯名天下，安能邑邑待數十百年以成帝王乎？』故吾以彊國之術說君，君大說〈【索隱】音悅。〉之耳。然亦難以比德於殷周矣。」
孝公旣用衞鞅，鞅欲變法，恐天下議己。衞鞅曰：「疑行無名，疑事無功。且夫有高人之行者，固見非於世；〈【索隱】商君書「非」作「負」。〉有獨知之慮者，必見敖於民。〈【索隱】商君書作「必見驁於人」也。【正義】敖，五到反。〉愚者闇於成事，知者見於未萌。民不可與慮始而可與樂成。論至德者不和於俗，成大功者不謀於衆。是以聖人苟可以彊國，不法其故；〈【索隱】言救獘爲政之術，所爲苟可以彊國，則不必要須法於故事也。［【正義】言聖人救弊之政，苟有可以彊國，不法故國之舊也。］〉苟可以利民，不循其禮。」孝公曰：「善。」甘龍曰：〈【索隱】孝公之臣，甘姓，龍名也。甘氏出春秋時甘昭公王子帶後。〉「不然。聖人不易民而敎，知者不變法而治。因民而敎，不勞而成功；緣法而治者，吏習而民安之。」衞鞅曰：「龍之所言，世俗之言也。常人安於故俗，學者溺於所聞。以此兩者居官守法可也，非所與論於法之外也。三代不同禮而王，五伯不同法而霸。智者作法，愚者制焉；賢者更禮，不肖者拘焉。」〈【索隱】言賢智之人作法更禮，而愚不肖者不明變通，而輒拘制不使之行，斯亦信然矣。〉杜摯曰：「利不百，不變法；功不十，不易器。〈［【正義】言利倍百，乃可變舊也；功倍十，乃可新器也。］〉法古無過，循禮無邪。」衞鞅曰：「治世不一道，便國不法古。故湯武不循古而王，〈【索隱】商君書作「脩古」。〉夏殷不易禮而亡。〈【索隱】指殷紂、夏桀也。〉反古者不可非，而循禮者不足多。」孝公曰：「善。」以衞鞅爲左庶長，〈［【正義】長，展兩反。］〉卒定變法之令。
令民爲什伍，〈【索隱】劉氏云：「五家爲保，十保相連。」【正義】或爲十保，或爲五保。〉而相牧司連坐。〈【索隱】牧司謂相糾發也。一家有罪而九家連舉發，若不糾舉，則十家連坐。恐變令不行，故設重禁。〉不告姦者腰斬，告姦者與斬敵首同賞，〈【索隱】案：謂告姦一人則得爵一級，故云「與斬敵首同賞」也。［【正義】謂告奸之人，賜爵一級。］〉匿姦者與降敵同罰。〈【索隱】案律，降敵者誅其身，沒其家，今匿姦者，言當與之同罰也。［【正義】謂隱匿奸人，人身被刑，家口沒官。］〉民有二男以上不分異者，倍其賦。〈【正義】民有二男不別爲活者，一人出兩課。〉有軍功者，各以率〈【集解】音律。〉受上爵；爲私鬬者，各以輕重被刑大小。僇力本業，耕織致粟帛多者復其身。事末利及怠而貧者，舉以爲收孥。〈【索隱】末謂工商也。蓋農桑爲本，故上雲「本業耕織」也。怠者，懈也。周禮謂之「疲民」。以言懈怠不事事之人而貧者，則糾舉而收錄其妻子，沒爲官奴婢，蓋其法特重於古也。〉宗室非有軍功論，不得爲屬籍。〈【索隱】謂宗室若無軍功，則不得入屬籍。謂除其籍，則雖無功不及爵秩也。［【正義】屬籍，謂屬公族宗正籍書也。宗室無事功者，皆須論言，不得入公族籍書也。］〉明尊卑爵秩等級，各以差次名田宅，臣妾衣服以家次。〈【索隱】謂各隨其家爵秩之班次，亦不使僭侈踰等也。〉有功者顯榮，無功者雖富無所芬華。
令旣具，未布，恐民之不信，已乃立三丈之木於國都市南門，募民有能徙置北門者予十金。民怪之，莫敢徙。復曰「能徙者予五十金」。有一人徙之，輒予五十金，以明不欺。卒下令。
令行於民朞年，秦民之國都言初令〈【索隱】謂鞅新變之法令爲「初令」。［【正義】初令，謂鞅之新法。］〉之不便者以千數。於是太子犯法。衞鞅曰：「法之不行，自上犯之。」將法太子。太子，君嗣也，不可施刑，刑其傅公子虔，黥其師公孫賈。明日，秦人皆趨令。〈【索隱】趨音七踰反。趨者，向也，附也。〉行之十年，秦民大說，道不拾遺，山無盜賊，家給人足。民勇於公戰，怯於私鬬，鄕邑大治。秦民初言令不便者有來言令便者，衞鞅曰「此皆亂化之民也」，盡遷之於邊城。其後民莫敢議令。
於是以鞅爲大良造。〈【索隱】卽大上造也，秦之第十六爵名也。今雲「良造」者，或後變其名耳。〉將兵圍魏安邑，降之。居三年，作爲築冀闕〈【索隱】冀闕卽魏闕也。冀，記也。〉出列敎令，當記於此門闕。宮庭於咸陽，〈［【正義】爲宮殿朝廷也。］〉秦自雍徙都之。而令民父子兄弟同室內息者爲禁。而集小（都）鄕邑聚爲縣，置令、丞，凡三十一縣。爲田開阡陌封疆，〈【正義】南北曰阡，東西曰陌。按：謂驛塍也。疆音疆。封，聚土也；疆，界也：謂界上封記也。〉而賦稅平。平斗桶〈【集解】鄭玄曰：「音勇，今之斛也。」【索隱】音統，量器名。〉權衡丈尺。行之四年，公子虔復犯約，劓之。居五年，秦人富彊，天子致胙〈【正義】音左故反。〉於孝公，諸侯畢賀。
其明年，齊敗魏兵於馬陵，虜其太子申，殺將軍龐涓。其明年，衞鞅說孝公曰：「秦之與魏，譬若人之有腹心疾，非魏幷秦，秦卽幷魏。何者？魏居領阨之西，〈【索隱】蓋卽安邑之東，山領險阨之地，卽今蒲州之中條已東，連汾、晉之嶮嶝也。〉都安邑，與秦界河而獨擅山東之利。利則西侵秦，病則東收地。今以君之賢聖，國賴以盛。而魏往年大破於齊，諸侯畔之，可因此時伐魏。魏不支秦，必東徙。東徙，秦據河山之固，東鄕以制諸侯，此帝王之業也。」孝公以爲然，使衞鞅將而伐魏。魏使公子卬〈［【正義】卬，五郎反。］〉將而擊之。軍旣相距，衞鞅遺魏將公子卬書曰：「吾始與公子驩，今俱爲兩國將，不忍相攻，可與公子面相見，盟，樂飲而罷兵，以安秦魏。」魏公子卬以爲然。會盟已，飲，而衞鞅伏甲士而襲虜魏公子卬，因攻其軍，盡破之以歸秦。魏惠王兵數破於齊秦，國內空，日以削，恐，乃使使割河西之地獻於秦以和。而魏遂去安邑，徙都大梁。〈【索隱】紀年曰：「梁惠王二十九年，秦衞鞅伐梁西鄙」，則徙大梁在惠王之二十九年也。【正義】從蒲州安邑徙汴州浚儀也。〉梁惠王曰：「寡人恨不用公叔座之言也。」衞鞅旣破魏還，秦封之於、商〈【集解】徐廣曰：「弘農商縣也。」【索隱】於、商，二縣名，在弘農。紀年雲秦封鞅在惠王三十年，與此文合。【正義】於、商在鄧州內鄕縣東七里，古於邑也。商洛縣在商州東八十九里，本商邑，周之商國。案：十五邑近此（三）〔二〕邑。〉十五邑，號爲商君。
商君相秦十年，〈【索隱】戰國策雲孝公行商君法十八年而死，與此文不同者，案此直雲相秦十年耳，而戰國策乃雲行商君法十八年，蓋連其未作相之年耳。〉宗室貴戚多怨望者。趙良見商君。商君曰：「鞅之得見也，從孟蘭皋，〈【索隱】孟蘭皋，人姓名也。言鞅前因蘭皋得與趙良相見也。〉今鞅請得交，可乎？」趙良曰：「僕弗敢願也。孔丘有言曰：『推賢而戴者進，聚不肖而王者退。』僕不肖，故不敢受命。僕聞之曰：『非其位而居之曰貪位，非其名而有之曰貪名。』僕聽君之義，則恐僕貪位貪名也。故不敢聞命。」商君曰：「子不說吾治秦與？」〈【索隱】說音悅。與音予。〉趙良曰：「反聽之謂聰，內視之謂明，自勝之謂彊。〈【索隱】謂守謙敬之人是爲自勝，若是者乃爲強。若爭名得勝，此非強之道。〉虞舜有言曰：『自卑也尚矣。』君不若道虞舜之道，無爲問僕矣。」商君曰：「始秦戎翟之敎，父子無別，同室而居。今我更制其敎，而爲其男女之別，大築冀闕，營如魯衞矣。子觀我治秦也，孰與五羖大夫賢？」趙良曰：「千羊之皮，不如一狐之掖；千人之諾諾，不如一士之諤諤。武王諤諤以昌，殷紂墨墨以亡。〈【正義】以殷紂比商君。〉君若不非武王乎，則僕請終日正言而無誅，可乎？」商君曰：「語有之矣，貌言華也，至言實也，苦言藥也，甘言疾也。夫子果肯終日正言，鞅之藥也。鞅將事子，子又何辭焉！」趙良曰：「夫五羖大夫，荊之鄙人也。〈【正義】百里奚，南陽宛人。屬楚，故云荊。〉聞秦繆公之賢而願望見，行而無資，自粥於秦客，被褐食牛。期年，繆公知之，舉之牛口之下，而加之百姓之上，秦國莫敢望焉。相秦六七年，而東伐鄭，三置晉國之君，〈【索隱】謂立晉惠公、懷公、文公也。〉一救荊國之禍。〈【索隱】案（六國）〔十二諸侯〕年表，穆公二十八年會晉，救楚，朝周是也。〉發敎封內，而巴人致貢；施德諸侯，而八戎來服。由余聞之，款關請見。〈【集解】韋昭曰：「款，叩也。」〉五羖大夫之相秦也，勞不坐乘，暑不張蓋，行於國中，不從車乘，不操干戈，功名藏於府庫，德行施於後世。五羖大夫死，秦國男女流涕，〈【正義】音體。〉童子不歌謠，舂者不相杵。〈【集解】鄭玄曰：「相謂送杵聲，以聲音自勸也。」［【正義】相，謂送杵以音聲。曲禮︰「不舂不相。」］〉此五羖大夫之德也。今君之見秦王也，因嬖人景監以爲主，非所以爲名也。相秦不以百姓爲事，而大築冀闕，非所以爲功也。刑黥太子之師傅，殘傷民以駿刑，〈［【正義】駿刑，上音峻。］〉是積怨畜禍也。敎之化民也深於命，〈【索隱】劉氏云：「敎謂商鞅之令也，命謂秦君之命也。言人畏鞅甚於秦君。」［【正義】言鞅受孝公命行之，更添加命。］〉民之效上也捷於令。〈【索隱】上謂鞅之處分。今謂秦君之令。［【正義】言民放效君上之命，須捷急遁之，畏商鞅也。］〉今君又左建外易，非所以爲敎也。〈【索隱】左建謂以左道建立威權也。外易謂在外革易君命也。〉君又南面而稱寡人，日繩秦之貴公子。詩曰：『相鼠有體，人而無禮，人而無禮，何不遄死。』以詩觀之，非所以爲壽也。公子虔杜門不出已八年矣，君又殺祝懽而黥公孫賈。詩曰：『得人者興，失人者崩。』此數事者，非所以得人也。君之出也，後車十數，從車載甲，多力而駢脅者爲驂乘，持矛而操闟〈【集解】所及反。〉戟者〈【集解】徐廣曰：「一作『尞』。屈盧之勁矛，干將之雄戟。」【索隱】闟，亦作「鈒」，同所及反。鄒誕音吐臈反。尞音遼。屈音九勿反。按：屈盧、干將並古良匠造矛戟者名。【正義】顧野王云：「鋋也。」方言云：「矛，吳、揚、江、淮、南楚、五湖之閒謂之鋋。其柄謂之矜。」釋名云：「戟，格也。旁有格。」〉旁車而趨。此一物不具，君固不出。書曰：〈［【正義】周書，晉五經博士孔晁序錄，有九卷。］〉『恃德者昌，恃力者亡。』〈【索隱】此是周書之言，孔子所刪之餘。〉君之危若朝露，尚將欲延年益壽乎？則何不歸十五都，〈【索隱】衞鞅所封商於二縣以爲國，其中凡有十五都，故趙良勸令歸之。【正義】公孫鞅封商於十五邑，故云「十五都」。〉灌園於鄙，勸秦王顯巖穴之士，養老存孤，敬父兄，序有功，尊有德，可以少安。君尚將貪商於之富，寵秦國之敎，畜百姓之怨，秦王一旦捐賓客而不立朝，秦國之所以收君者，豈其微哉？〈【索隱】謂鞅於秦無仁恩，故秦國之所以將收錄鞅者其效甚明，故云「豈其微哉」。〉亡可翹足而待。」商君弗從。
後五月而秦孝公卒，太子立。公子虔之徒告商君欲反，發吏捕商君。商君亡至關下，欲舍客舍。客人不知其是商君也，曰：「商君之法，舍人無驗者坐之。」商君喟然歎曰：「嗟乎，爲法之敝一至此哉！」去之魏。魏人怨其欺公子卬而破魏師，弗受。商君欲之他國。魏人曰：「商君，秦之賊。秦彊而賊入魏，弗歸，不可。」遂內秦。商君旣復入秦，走商邑，〈【索隱】走音奏。走，向也。〉與其徒屬發邑兵北出擊鄭。〈【集解】徐廣曰：「京兆鄭縣也。」【索隱】地理志京兆有鄭縣。秦本紀雲「初縣杜、鄭」，按其地是鄭桓公友之所封。〉秦發兵攻商君，殺之於鄭黽池。〈【集解】徐廣曰：「黽，或作『彭』。」【索隱】鄭黽池者，時黽池屬鄭故也。而徐廣雲「黽或作彭」者，按鹽鐵論雲「商君困於彭池」故也。黽音亡忍反。【正義】黽池去鄭三百里，蓋秦兵至鄭破商邑兵，而商君東走至黽，乃擒殺之。〉秦惠王車裂商君以徇，曰：「莫如商鞅反者！」遂滅商君之家。
太史公曰：商君，其天資刻薄人也。〈【索隱】謂天資其人爲刻薄之行。刻謂用刑深刻；薄謂棄仁義，不悃誠也。〉跡其欲干孝公以帝王術，挾持浮說，非其質矣。〈【索隱】說音如字。浮說卽虛說也。謂鞅得用，刑政深刻，又欺魏將，是其天資自有狙詐，則初爲孝公論帝王之術，是浮說耳，非本性也。〉且所因由嬖臣，及得用，刑公子虔，欺魏將卬，不師趙良之言，亦足發明商君之少恩矣。余嘗讀商君開塞耕戰書，與其人行事相類。〈【索隱】按商君書，開謂刑嚴峻則政化開，塞謂布恩賞則政化塞，其意本於嚴刑少恩。又爲田開阡陌，及言斬敵首賜爵，是耕戰書也。［【正義】商君書，有農戰篇，有開塞篇，五卷三十六篇。開，謂峻法嚴刑，政化開行也。塞，謂布恩則政化杜塞也。耕，謂開阡陌封疆，則農爲耕也。戰，謂斬敵首等級賜爵，則士卒勇於公戰也。］〉卒受惡名於秦，有以也夫！〈【集解】新序論曰：「秦孝公保崤函之固，以廣雍州之地，東幷河西，北收上郡，國富兵彊，長雄諸侯，周室歸籍，四方來賀，爲戰國霸君，秦遂以彊，六世而幷諸侯，亦皆商君之謀也。夫商君極身無二慮，盡公不顧私，使民內急耕織之業以富國，外重戰伐之賞以勸戎士，法令必行，內不阿貴寵，外不偏疏遠，是以令行而禁止，法出而姦息。故雖書雲『無偏無黨』，詩云『周道如砥，其直如矢』，司馬法之勵戎士，周后稷之勸農業，無以易此。此所以幷諸侯也。故孫卿曰：『四世有勝，非幸也，數也。』然無信，諸侯畏而不親。夫霸君若齊桓、晉文者，桓不倍柯之盟，文不負原之期，而諸侯畏其彊而親信之，存亡繼絕，四方歸之，此管仲、舅犯之謀也。今商君倍公子卬之舊恩，棄交魏之明信，詐取三軍之衆，故諸侯畏其彊而不親信也。藉使孝公遇齊桓、晉文，得諸侯之統將，合諸侯之君，驅天下之兵以伐秦，秦則亡矣。天下無桓文之君，故秦得以兼諸侯。衞鞅始自以爲知霸王之德，原其事不諭也。昔周召施善政，及其死也，後世思之，『蔽芾甘棠』之詩是也。嘗舍於樹下，後世思其德不忍伐其樹，況害其身乎！管仲奪伯氏邑三百戶，無怨言。今衞鞅內刻刀鋸之刑，外深鈇鉞之誅，步過六尺者有罰，棄灰於道者被刑，一日臨渭而論囚七百餘人，渭水盡赤，號哭之聲動於天地，畜怨積讎比於丘山，所逃莫之隱，所歸莫之容，身死車裂，滅族無姓，其去霸王之佐亦遠矣。然惠王殺之亦非也，可輔而用也。使衞鞅施寬平之法，加之以恩，申之以信，庶幾霸者之佐哉！」【索隱】新序是劉歆所撰，其中論商君，故裴氏引之。藉音胙，字合作「胙」，誤爲「藉」耳。按：本紀「周歸文武胙於孝公者」是也。說苑雲「秦法，棄灰於道者刑」，是其事也。〉
〈【索隱述贊】衞鞅入秦，景監是因。王道不用，霸術見親。政必改革，禮豈因循。旣欺魏將，亦怨秦人。如何作法，逆旅不賓！〉
