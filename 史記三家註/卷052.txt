
齊悼惠王□正義年表雲都臨淄。劉肥者，高祖長庶男也。其母外婦也，曰曹氏。高祖六年，立肥為齊王，食七十城，諸民能齊言者皆予齊王。○索隱謂其語音及名物異於楚魏。一雲此時人多流亡，故使齊言者皆還齊王。
齊王，孝惠帝兄也。孝惠帝二年，齊王入朝。惠帝與齊王燕飲，亢禮如家人。○索隱謂齊王是兄，不為君臣禮，而乃亢敵如家人兄弟之禮，故太后怒。呂太后怒，且誅齊王。齊王懼不得脫，乃用其內史勛計，獻城陽郡，□正義括地誌云：「濮州雷澤縣，本漢城陽縣。」按：後為郡也。以為魯元公主湯沐邑。呂太后喜，乃得辭就國。
悼惠王即位十三年，以惠帝六年卒。子襄立，是為哀王。
哀王元年，孝惠帝崩，呂太后稱制，天下事皆決於高後。二年，高後立其兄子酈侯◇集解徐廣曰：「酈，一作『鄜』。」○索隱二字並音孚。鄜，縣名，在馮翊。酈縣在南陽。□正義按：酈音呈益反。括地誌雲「故酈城在鄧州新城縣西北四十里」，蓋此縣是也。呂台○索隱音胎。呂后兄子也。為呂王，割齊之濟南郡□正義括地誌云：「濟南故城在淄州長山縣西北二十五里。」為呂王奉邑。
哀王三年，其弟章入宿衛於漢，呂太后封為硃虛侯，○索隱地理志縣名，屬琅邪。以呂祿女妻之。後四年，封章弟興居為東牟侯，○索隱地理志縣名，屬東萊。皆宿衛長安中。
哀王八年，高後割齊琅邪郡□正義今沂州也。立營陵侯劉澤為琅邪王。
其明年，趙王友入朝，幽死於邸。三趙王皆廢。高後立諸呂諸呂為三王，◇集解徐廣曰：「燕、趙、梁。」擅權用事。
硃虛侯年二十，有氣力，忿劉氏不得職。嘗入待高後燕飲，高後令硃虛侯劉章為酒吏。章自請曰：「臣，將種也，請得以軍法行酒。」高後曰：「可。」酒酣，章進飲歌舞。已而曰：「請為太后言耕田歌。」高後兒子畜之，笑曰：「顧而父知田耳。若生○索隱顧猶念也。而及若皆訓汝。而為王子，安知田乎？」章曰：「臣知之。」太后曰：「試為我言田。」章曰：「深耕穊種，立苗欲疏，非其種者，鉏而去之。」呂后默然。頃之，諸呂有一人醉，亡酒，章追，拔劍斬之，而還報曰：「有亡酒一人，臣謹行法斬之。」太后左右皆大驚。業已許其軍法，無以罪也。因罷。自是之後，諸呂憚硃虛侯，雖大臣皆依硃虛侯，劉氏為益彊。
其明年，高後崩。趙王呂祿為上將軍，呂王產為相國，皆居長安中，聚兵以威大臣，欲為亂。硃虛侯章以呂祿女為婦，知其謀，乃使人陰出告其兄齊王，欲令發兵西，硃虛侯、東牟侯為內應，以誅諸呂，因立齊王為帝。
齊王既聞此計，乃與其舅父駟鈞、○索隱按：舅謂舅父，猶姨稱姨母。郎中令祝午、中尉魏勃陰謀發兵。齊相召平○索隱按：廣陵人召平與東陵侯召平及此召平皆似別人也。功臣表平子奴以父功封黎侯也。聞之，乃發卒衛王宮。魏勃紿召平曰：「王欲發兵，非有漢虎符驗也。而相君圍王，固善。勃請為君將兵衛衛王。」召平信之，乃使魏勃將兵圍王宮。勃既將兵，使圍相府。召平曰：「嗟乎！道家之言『當斷不斷，反受其亂』，乃是也。」遂自殺。於是齊王以駟鈞為相，魏勃為將軍，祝午為內史，悉發國中兵。使祝午東詐琅邪王曰：「呂氏作亂，齊王發兵欲西誅之。齊王自以兒子，年少，不習兵革之事，原舉國委大王。大王自高帝將也，習戰事。齊王不敢離兵，○索隱按：服虔雲「不敢離其兵而到琅邪」也。使臣請大王幸之臨菑見齊王計事，並將齊兵以西平關中之亂。」琅邪王信之，以為然，馳見齊王。齊王與魏勃等因留琅邪王，而使祝午盡發琅邪國而並將其兵。
琅邪王劉澤既見欺，不得反國，乃說齊王曰：「齊悼惠王高皇帝長子，推本言之，而大王高皇帝適長孫也，當立。今諸大臣狐疑未有所定，而澤於劉氏最為長年，大臣固待澤決計。今大王留臣無為也，不如使我入關計事。」齊王以為然，乃益具車送琅邪王。
琅邪王既行，齊遂舉兵西攻呂國之濟南。於是齊哀王遺諸侯王書曰：「高帝平定天下，王諸子弟，悼惠王於齊。悼惠王薨，惠帝使留侯張良立臣為齊王。惠帝崩，高後用事，春秋高，聽諸呂擅廢高帝所立，又殺三趙王，□正義隱王如意、幽王友，梁王恢徙王趙，並高祖子也。滅梁、燕、趙□正義梁王恢、燕王建，梁王恢徙趙，分滅無後也。以王諸呂，分齊國為四。○索隱謂濟南、琅邪、城陽並齊為四也。□正義琅邪郡封劉澤，濟南郡以為呂王奉邑，城陽為魯元公主湯沐邑也。忠臣進諫，上惑亂不聽。今高後崩，皇帝春秋富，○索隱按：小顏雲「言年幼也，比之於財，方未匱竭，故謂之富」也。未能治天下，固恃大臣諸。今諸呂又擅自尊官，聚兵嚴威，劫列侯忠臣，矯制以令天下，宗廟所以危。今寡人率兵入誅不當為王者。」
漢聞齊發兵而西，相國呂產乃遣大將軍灌嬰東擊之。灌嬰至滎陽，乃謀曰：「諸呂將兵居關中，欲危劉氏而自立。我今破齊還報，是益呂氏資也。」乃留兵屯滎陽，使使喻齊王及諸侯，與連和，以待呂氏之變而共誅之。齊王聞之，乃西取其故濟南郡，亦屯兵於齊西界以待約。
呂祿、呂產欲作亂關中，硃虛侯與太尉勃、丞相平等誅之。硃虛侯首先斬呂產，於是太尉勃等乃得盡誅諸呂。而琅邪王亦從齊至長安。
大臣議欲立齊王，而琅邪王及大臣曰：「齊王母家駟鈞，惡戾，虎而冠者也。◇集解張晏曰：「言鈞惡戾，如虎而箸冠。」方以呂氏故幾亂天下，今又立齊王，是欲復為呂氏也。代王母家薄氏，君子長者；且代王又親高帝子，於今見在，且最為長。以子則順，以善人則大臣安。」於是大臣乃謀迎立代王，而遣硃虛侯以誅呂氏事告齊王，令罷兵。
灌嬰在滎陽，聞魏勃本教齊王反，既誅呂氏，罷齊兵，使使召責問魏勃。勃曰：「失火之家，豈暇先言大人而後救火乎！」○索隱此蓋舊俗之言，謂救火之急，不暇先啟家長也。亦猶國家有難，不暇待詔命也。因退立，股戰而栗，恐不能言者，終無他語。灌將軍熟視笑曰：「人謂魏勃勇，妄庸人耳，○索隱按：妄庸謂凡妄庸劣之人也。何能為乎！」乃罷魏勃。○索隱罷謂不罪而放遣之。魏勃父以善鼓琴見秦皇帝。及魏勃少時，欲求見齊相曹參，家貧無以自通，乃常獨早夜埽齊相舍人門外。相舍人怪之，以為物，○索隱姚氏云：「物，怪物。」而伺之，得勃。勃曰：「原見相君，無因，故為子埽，欲以求見。」於是舍人見勃曹參，因以為舍人。一為參御，言事，參以為賢，言之齊悼惠王。悼惠王召見，則拜為內史。始，悼惠王得自置二千石。及悼惠王卒而哀王立，勃用事，重於齊相。
王既罷兵歸，而代王來立，是為孝文帝。
孝文帝元年，盡以高後時所割齊之城陽、琅邪、濟南郡復與齊，而徙琅邪王王燕，益封硃虛侯、東牟侯各二千戶。
是歲，齊哀王卒，太子立，是為文王。
齊文王元年，漢以齊之城陽郡立硃虛侯為城陽王，以齊濟北郡□正義今濟州，濟北王所都。立東牟侯為濟北王。
二年，濟北王反，漢誅殺之，地入於漢。
後二年，孝文帝盡封齊悼惠王子罷軍等七人□正義罷音不。皆為列侯。
齊文王立十四年卒，無子，國除，地入於漢。
後一歲，孝文帝以所封悼惠王子分齊為王，齊孝王將閭以悼惠王子楊虛侯為齊王。故齊別郡盡以王悼惠王子：子志為濟北王，子辟光為濟南王，子賢為菑川王，子卬為膠西王，子雄渠為膠東王，與城陽、齊凡七王。○索隱謂將閭為齊王；志為濟北王；卬，膠西王；辟光，濟南王；賢，菑川王；章，城陽王；雄渠，膠東王。
齊孝王十一年，吳王濞、楚王戊反，興兵西，告諸侯曰「將誅漢賊臣晁錯以安宗廟」。膠西、膠東、菑川、濟南皆擅發兵應吳楚。欲與齊，齊孝王狐疑，城守不聽，三國兵共圍齊。◇集解張晏曰：「膠西、菑川、濟南也。」齊王使路中大夫◇集解張晏曰：「姓路，為中大夫。」○索隱按：路姓，為中大夫官，史失其名，故言姓及官。顧氏按路氏譜中大夫名卬也。卬，五剛反。告於天子。天子復令路中大夫還告齊王：「善堅守，吾兵今破吳楚矣。」路中大夫至，三國兵圍臨菑數重，無從入。三國將劫與路中大夫盟，曰：「若反言漢已破矣，齊趣下三國，不且見屠。」路中大夫既許之，至城下，望見齊王，曰：「漢已發兵百萬，使太尉周亞夫擊破吳楚，方引兵救齊，齊必堅守無下！」三國將誅路中大夫。
齊初圍急，陰與三國通謀，約未定，會聞路中大夫從漢來，喜，及其大臣乃復勸王毋下三國。居無何，漢將欒布、平陽侯○索隱按表是簡侯曹奇也。等兵至齊，擊破三國兵，解齊圍。已而復聞齊初與三國有謀，將欲移兵伐齊。齊孝王懼，乃飲藥自殺。景帝聞之，以為齊首善，以迫劫有謀，非其罪也，乃立孝王太子壽為齊王，是為懿王，續齊後。而膠西、膠東、濟南、菑川王咸誅滅，地入於漢。徙濟北王王菑川。齊懿王立二十二年卒，子次景立，是為厲王。
齊厲王，其母曰紀太后。太后取其弟紀氏女為厲王后。王不愛紀氏女。太后欲其家重寵，○索隱重，直龍反。謂欲世寵貴於王宮也。令其長女紀翁主索隱按：如淳雲「諸王女雲翁主。稱其母姓，故謂之紀翁主」。入王宮，正其後宮，毋令得近王，欲令愛紀氏女。王因與其姊翁主奸。
齊有宦者徐甲，入事漢皇太后。○索隱謂王太后，武帝母也。皇太后有愛女曰脩成君，脩成君非劉氏，◇集解張晏曰：「王太后前嫁金氏所生。」太后憐之。脩成君有女名娥，太后欲嫁之於諸侯，宦者甲乃請使齊，必令王上書請娥。皇太后喜，使甲之齊。是時齊人主父偃知甲之使齊以取後事，亦因謂甲：「即事成，幸言偃女原得充王後宮。」甲既至齊，風以此事。紀太后大怒，曰：「王有後，後宮具備。且甲，齊貧人，急◇集解徐廣曰：「一作『及』。」乃為宦者，入事漢，無補益，乃欲亂吾王家！且主父偃何為者？乃欲以女充後宮！」徐甲大窮，還報皇太后曰：「王已原尚娥，然有一害，恐如燕王。」燕王者，與其子昆弟奸，新坐以死，亡國，故以燕感太后。太后曰：「無復言嫁女齊事。」事浸潯聞於天子。主父偃由此亦與齊有卻。
主父偃方幸於天子，用事，因言：「齊臨菑十萬戶，市租千金，○索隱市租謂所賣之物出稅，日得千金，言齊人眾而且富也。人眾殷富，巨於長安，此非天子親弟愛子不得王此。今齊王於親屬益疏。」乃從容言：「呂太后時齊欲反，吳楚時孝王幾為亂。今聞齊王與其姊亂。」於是天子乃拜主父偃為齊相，且正其事。主父偃既至齊，乃急治王後宮宦者為王通於姊翁主所者，令其辭證皆引王。王年少，懼大罪為吏所執誅，乃飲藥自殺。絕無後。
是時趙王懼主父偃一出廢齊，恐其漸疏骨肉，乃上書言偃受金及輕重之短。○索隱謂偃挾齊不娶女之恨，因言齊之短，為輕重之辭，謂言臨菑富及吳、楚、孝王時事是也。天子亦既囚偃。公孫弘言：「齊王以憂死毋後，國入漢，非誅偃無以塞天下之望。」遂誅偃。
齊厲王立五年死，毋後，國入於漢。
齊悼惠王後尚有二國，城陽及菑川。菑川地比齊。天子憐齊，為悼惠王冢園在郡，割臨菑東環悼惠王冢園邑盡以予菑川，以奉悼惠王祭祀。
城陽景王章，□正義年表雲都莒也。齊悼惠王子，以硃虛侯與大臣共誅諸呂，而章身首先斬相國呂王產於未央宮。孝文帝既立，益封章二千戶，賜金千斤。孝文二年，以齊之城陽郡立章為城陽王。立二年卒，子喜立，是為共王。
共王八年，徙王淮南。○索隱按：當孝文帝之十二年也。□正義年表雲都陳也。四年，復還王城陽。凡三十三年卒，子延立，是為頃王。
頃王二十年卒，子義立，是為敬王。敬王九年卒，子武立，是為惠王。惠王十一年卒，子順立，是為荒王。荒王四十六年卒，子恢立，◇集解徐廣曰：「甘露二年。」是為戴王。戴王八年卒，子景立，至建始三年，□正義建始，成帝年號。從建始四年上至天漢四年，六十七矣，蓋褚先生次之。十五歲，卒。
濟北王興居，□正義都濟州也。齊悼惠王子，以東牟侯助大臣誅諸呂，功少。及文帝從代來，興居曰：「請與太僕嬰入清宮。」廢少帝，共與大臣尊立孝文帝。
孝文帝二年，以齊之濟北郡立興居為濟北王，與城陽王俱立。立二年，反。始大臣誅呂氏時，硃虛侯功尤大，許盡以趙地王硃虛侯，盡以梁地王東牟侯。及孝文帝立，聞硃虛、東牟之初欲立齊王，故絀其功。及二年，王諸子，乃割齊二郡以王章、興居。章、興居自以失職奪功。章死，而興居聞匈奴大入漢，漢多發兵，使丞相灌嬰擊之，文帝親幸太原，以為天子自擊胡，遂發兵反於濟北。天子聞之，罷丞相及行兵，皆歸長安。使棘蒲侯柴將軍◇集解張晏曰：「柴武。」擊破虜濟北王，王自殺，地入於漢，為郡。
後十年，文帝十六年，復以齊悼惠王子安都侯○索隱地理志安都闕。□正義安都故城在瀛州高陽縣西南三十九里。志為濟北王。十一年，吳楚反時，志堅守，不與諸侯合謀。吳楚已平，徙志王菑川。
濟南王辟光，□正義辟音壁。都濟南郡。齊悼惠王子，以勒侯○索隱勒，漢書作「朸」，並音力。地理志縣名，屬平原也。孝文十六年為濟南王。十一年，與吳楚反。漢擊破，殺辟光，以濟南為郡，地入於漢。
菑川王賢，□正義年表雲淄川王都劇。故城在青州壽光縣西三十一里。齊悼惠王子，以武城侯○索隱地理志縣名，屬平原。□正義貝州縣。文帝十六年為菑川王。十一年，與吳楚反，漢擊破，殺賢。
天子因徙濟北王志王菑川。志亦齊悼惠王子，以安都侯王濟北。菑川王反，毋後，乃徙濟北王王菑川。凡立三十五年卒，諡為懿王。子建代立，是為靖王。二十年卒，子遺代立，是為頃王。三十六年卒，子終古立，是為思王。二十八年卒，子尚立，是為孝王。五年卒，子橫立，至建始□正義亦褚少孫次之。三年，十一歲，卒。
膠西王卬，□正義卬，五郎反。年表雲都高苑。括地誌云：「高苑故城在淄州長山縣北四里。」齊悼惠王子，以昌平侯□正義括地誌云：「昌平故城在幽州東南六十里也。」文帝十六年為膠西王。十一年，與吳楚反。漢擊破，殺卬，地入於漢，為膠西郡。
膠東王雄渠，□正義年表雲都即墨。按：即墨故城在萊州膠東縣南六十里。齊悼惠王子，以白石侯○索隱地理志縣名，屬金城。□正義白石古城在德州安德縣北二十里。文帝十六年為膠東王。十一年，與吳楚反，漢擊破，殺雄渠，地入於漢，為膠東郡。
太史公曰：諸侯大國無過齊悼惠王。以海內初定，子弟少，激秦之無尺土封，故大封同姓，以填萬民之心。及後分裂，固其理也。
○索隱述贊漢矯秦制，樹屏自彊。表海大國，悉封齊王。呂后肆怒，乃獻城陽。哀王嗣立，其力不量。硃虛仕漢，功大策長。東牟受賞，稱亂貽殃。膠東、濟北，雄渠，辟光。齊雖七國，忠孝者昌。
