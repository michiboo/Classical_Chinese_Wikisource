老子者，〈【正義】朱韜玉札及神仙傳云：「老子，楚國苦縣瀨鄕曲仁里人。姓李，名耳，字伯陽，一名重耳，外字耼，身長八尺八寸，黃色美眉，長耳大目，廣額疏齒，方口厚脣，額有三五達理，日角月懸，鼻有雙柱，耳有三門，足蹈二五，手把十文。周時人，李母八十一年而生。」又玄妙內篇云：「李母懷胎八十一載，逍遙李樹下，迺割左腋而生。」又云：「玄妙玉女夢流星入口而有娠，七十二年而生老子。」又上元經云：「李母晝夜見五色珠，大如彈丸，自天下，因吞之，即有娠。」張君相云：「老子者是號，非名。老，考也。子，孳也。考教衆理，達成聖孳，乃孳生萬理，善化濟物無遺也。」〉楚苦縣厲鄕曲仁里人也，〈【集解】地理志曰苦縣屬陳國。【索隱】按：地理志苦縣屬陳國者，誤也。苦縣本屬陳，春秋時楚滅陳，而苦又屬楚，故云楚苦縣。至高帝十一年，立淮陽國，陳縣、苦縣皆屬焉。裴氏所引不明，見苦縣在陳縣下，因雲苦屬陳。今檢地理志，苦實屬淮陽郡。苦音怙。【正義】按年表雲淮陽國，景帝三年廢。至天漢脩史之時，楚節王純都彭城，相近。疑苦此時屬楚國，故太史公書之。括地誌云：「苦縣在亳州谷陽縣界。有老子宅及廟，廟中有九井尚存，在今亳州真源縣也。」厲音賴。晉太康地記云：「苦縣城東有瀨鄕祠，老子所生地也。」姓李氏，【索隱】按：葛玄曰「李氏女所生，因母姓也。」又雲「生而指李樹，因以爲姓」。〉名耳，字耼，〈【索隱】按：許慎雲「耼，耳曼也」。故名耳，字耼。有本字伯陽，非正也。然老子號伯陽父，此傳不稱也。【正義】耼，耳漫無輪也。神仙傳云：「外字曰耼。」按：字，號也。疑老子耳漫無輪，故世號曰耼。〉周守藏室之史也。〈【索隱】按：藏室史，周藏書室之史也。又張蒼傳「老子爲柱下史」，蓋即藏室之柱下，因以爲官名。【正義】藏，在浪反。〉
孔子適周，將問禮於老子。〈【索隱】大戴記亦云然。〉老子曰：「子所言者，其人與骨皆已朽矣，獨其言在耳。且君子得其時則駕，不得其時則蓬累而行。〈【索隱】劉氏云：「蓬累猶扶持也。累音六水反。說者雲頭戴物，兩手扶之而行，謂之蓬累也。」按：蓬者，蓋也；累者，隨也。以言若得明君則駕車服冕，不遭時則自覆蓋相攜隨而去耳。【正義】蓬，沙磧上轉蓬也。累，轉行貌也。言君子得明主則駕車而事，不遭時則若蓬轉流移而行，可止則止也。蓬，其狀若皤蒿，細葉，蔓生於沙漠中，風吹則根斷，隨風轉移也。皤蒿，江東呼爲斜蒿雲。〉吾聞之，良賈深藏若虛，君子盛德容貌若愚。〈【索隱】良賈謂善貨賣之人。賈音古。深藏謂隱其寶貨，不令人見，故云「若虛」。而君子之人，身有盛德，其容貌謙退有若愚魯之人然。嵇康高士傳亦載此語，文則小異，雲「良賈深藏，外形若虛；君子盛德，容貌若不足」也。〉去子之驕氣與多欲，態色與淫志，〈【正義】恣態之容色與淫慾之志皆無益於夫子，須去除也。〉是皆無益於子之身。吾所以告子，若是而已。」孔子去，謂弟子曰：「鳥，吾知其能飛；魚，吾知其能游；獸，吾知其能走。走者可以爲罔，游者可以爲綸，飛者可以爲矰。至於龍，吾不能知其乘風雲而上天。吾今日見老子，其猶龍邪！」
老子脩道德，其學以自隱無名爲務。居周久之，見周之衰，迺遂去。至關，〈【索隱】李尤函谷關銘雲「尹喜要老子留作二篇」，而崔浩以尹喜又爲散關令是也。【正義】抱朴子云：「老子西遊，遇關令尹喜於散關，爲喜著道德經一卷，謂之老子。」或以爲函谷關。括地誌云：「散關在岐州陳倉縣東南五十二里。函谷關在陝州桃林縣西南十二里。」強，其兩反。爲於僞反。〉關令尹喜曰：「子將隱矣，彊爲我著書。」於是老子迺著書上下篇，言道德之意五千餘言而去，莫知其所終。〈【集解】列仙傳曰：「關令尹喜者，周大夫也。善內學星宿，服精華，隱德行仁，時人莫知。老子西遊，喜先見其氣，知真人當過，候物色而跡之，果得老子。老子亦知其奇，爲著書。與老子俱之流沙之西，服臣勝實，莫知其所終。亦著書九篇，名關令子。」【索隱】列仙傳是劉向所記。物色而跡之，謂視其氣物有異色而尋跡之。又按：列仙傳「老子西遊，關令尹喜望見有紫氣浮關，而老子果乘青牛而過也」。〉
或曰：老萊子亦楚人也，〈【正義】太史公疑老子或是老萊子，故書之。列仙傳云：「老萊子，楚人。當時世亂，逃世耕於蒙山之陽，莞葭爲牆，蓬蒿爲室，杖木爲牀，蓍艾爲席，菹芰爲食，墾山播種五穀。楚王至門迎之，遂去，至於江南而止。曰：『鳥獸之解毛可績而衣，其遺粒足食也。』」〉著書十五篇，言道家之用，與孔子同時雲。
蓋老子百有六十餘歲，或言二百餘歲，〈【索隱】此前古好事者據外傳，以老子生年至孔子時，故百六十歲。或言二百餘歲者，即以周太史儋爲老子，故二百餘歲也。【正義】蓋，或，皆疑辭也。世不旳知，故言「蓋」及「或」也。玉清雲老子以周平王時見衰，於是去。孔子世家雲孔子問禮於老子在周景王時，孔子蓋年三十也，去平王十二王。此傳雲儋即老子也，秦獻公與烈王同時，去平王二十一王。說者不一，不可知也。故葛仙公序雲「老子體於自然，生乎大始之先，起乎無因，經歷天地終始，不可稱載」。〉以其脩道而養壽也。
自孔子死之後百二十九年，〈【集解】徐廣曰：「實百一十九年。」〉而史記周太史儋見秦獻公曰：「始秦與周合，合五百歲而離，離七十歲而霸王者出焉。」〈【索隱】按：周秦二本紀並雲「始周與秦國合而別，別五百載又合，合七十歲而霸王者出」。然與此傳離合正反，尋其意義，亦並不相違也。〉或曰儋即老子，或曰非也，世莫知其然否。老子，隱君子也。
老子之子名宗，宗爲魏將，封於段干。〈【集解】此雲封於段干，段干應是魏邑名也。而魏世家有段干木、段乾子，田完世家有段干朋，疑此三人是姓段干也。本蓋因邑爲姓，左傳所謂「邑亦如之」是也。風俗通氏姓注云姓段，名干木，恐或失之矣。天下自別有段姓，何必段干木邪！〉宗子注，〈【索隱】音鑄。【正義】之樹反。〉注子宮，宮玄孫假，〈【索隱】音古雅反。【正義】作「瑕」，音霞。〉假仕於漢孝文帝。而假之子解爲膠西王卬太傅，因家於齊焉。
世之學老子者則絀儒學，〈【索隱】按：絀音黜。黜，退而後之也。〉儒學亦絀老子。「道不同不相爲謀」，豈謂是邪？李耳無爲自化，清靜自正。〈【索隱】此太史公因其行事，於當篇之末結以此言，亦是贊也。按：老子曰「我無爲而民自化，我好靜而民自正」，此是昔人所評老耼之德，故太史公於此引以記之。【正義】此都結老子之教也。言無所造爲而自化，清淨不撓而民自歸正也。〉
莊子者，蒙人也，〈【集解】地理志蒙縣屬梁國。【索隱】地理志蒙縣屬梁國。劉向別錄雲宋之蒙人也。【正義】郭緣生述征記雲蒙縣，莊周之本邑也。〉名周。周嘗爲蒙漆園吏，〈【正義】括地誌云：「漆園故城在曹州冤句縣北十七里。」此雲莊周爲漆園吏，即此。按：其城古屬蒙縣。〉與梁惠王、齊宣王同時。其學無所不闚，然其要本歸於老子之言。故其著書十餘萬言，大抵率寓言也。〈【索隱】大抵猶言大略也。其書十餘萬言，率皆立主客，使之相對語，故云「偶言」。又音寓，寓，寄也。故別錄雲「作人姓名，使相與語，是寄辭於其人，故莊子有寓言篇」。【正義】率音律。寓音遇。率猶類也。寓，寄也。〉作漁父、盜跖、胠篋，〈【索隱】胠篋猶言開篋也。胠音袪，亦音去。篋音去劫反。【正義】胠音丘魚反。篋音苦頰反。胠，開也。篋，箱類也。此莊子三篇名，皆誣毀自古聖君、賢臣、孔子之徒，營求名譽，咸以喪身，非抱素任真之道也。〉以詆訿孔子之徒，〈【索隱】詆，訐也。詆音邸。訿音紫。謂詆訐毀訾孔子也。〉以明老子之術。畏累虛、亢桑子之屬，皆空語無事實。〈【索隱】按：莊子「畏累虛」，篇名也，即老聃弟子畏累。鄒氏畏音於鬼反，累音壘。劉氏畏音烏罪反，累路罪反。郭象雲「今東萊也」。亢音庚。亢桑子，王劭本作「庚桑」。司馬彪雲「庚桑，楚人姓名也」。【正義】莊子云：「庚桑楚者，老子弟子，北居畏累之山。」成 云：「山在魯，亦云在深州。」此篇寄庚桑楚以明至人之德，衞生之經，若槁木無情，死灰無心，禍福不至，惡有人災。言莊子雜篇庚桑楚已下，皆空設言語，無有實事也。〉然善屬書離辭，〈【正義】屬音燭。離辭猶分析其辭句也。〉指事類情，用剽剝儒、墨，〈【正義】剽，疋妙反。剽猶攻擊也。〉雖當世宿學不能自解免也。其言洸洋自恣以適己，〈【索隱】洸洋音汪羊二音，又音晃養。亦有本作「瀁」字。【正義】洋音翔。己音紀。〉故自王公大人不能器之。
楚威王聞莊周賢，〈【正義】威王當周顯王三十年。〉使使厚幣迎之，許以爲相。莊周笑謂楚使者曰：「千金，重利；卿相，尊位也。子獨不見郊祭之犧牛乎？養食之數歲，衣以文繡，以入大廟。當是之時，雖欲爲孤豚，豈可得乎？〈【索隱】孤者，小也，特也。願爲小豚不可得也。【正義】不羣也。豚，小豬。臨宰時，願爲孤小豚不可得也。〉子亟去，〈【索隱】音棘。亟猶急也。〉無污我。〈【索隱】污音烏故反。〉我寧游戲污瀆〈【索隱】音烏讀二音。污瀆，潢污之小渠瀆也。〉之中自快，無爲有國者所羈，終身不仕，以快吾志焉。」〈【正義】莊子云：「莊子釣於濮水之上，楚王使大夫往，曰：『願以境內累莊子。』持竿不顧，曰：『吾聞楚有神龜，死二千歲矣，巾笥藏之廟堂之上。此龜寧死爲留骨而貴乎？寧生曳尾泥中乎？』大夫曰：『寧曳尾塗中。』莊子曰：『往矣，吾將曳尾於塗中。』」與此傳不同也。〉
申不害者，京人也，〈【索隱】申子名不害。按：別錄雲「京，今河南京縣是也」。【正義】括地誌云：「京縣故城在鄭州滎陽縣東南二十里，鄭之京邑也。」〉故鄭之賤臣。學術以干韓昭侯，〈【索隱】按：術即刑名之法術也。〉昭侯用爲相。內脩政教，外應諸侯，十五年。終申子之身，國治兵彊，無侵韓者。〈【索隱】王劭按：紀年雲「韓昭侯之世，兵寇屢交」，異乎此言矣。〉
申子之學本於黃老而主刑名。著書二篇，號曰申子。〈【集解】劉向別錄曰：「今民閒所有上下二篇，中書六篇，皆合二篇，已備，過於太史公所記也。」【索隱】今人閒有上下二篇，又有中書六篇，其篇中之言，皆合上下二篇，是書已備，過於太史公所記也。【正義】阮孝緒七略雲申子三卷也。〉
韓非者，〈【正義】阮孝緒七略云：「韓子二十卷。」韓世家云：「王安五年，非使秦。九年，虜王安，韓遂亡。」〉韓之諸公子也。喜刑名法術之學，〈【集解】新序曰：「申子之書言人主當執術無刑，因循以督責臣下，其責深刻，故號曰『術』。商鞅所爲書號曰『法』。皆曰『刑名』，故號曰『刑名法術之書』。」【索隱】著書三十餘篇，號曰韓子。〉而其歸本於黃老。〈【索隱】按：劉氏雲「黃老之法不尚繁華，清簡無爲，君臣自正。韓非之論詆駮浮淫，法制無私，而名實相稱。故曰『歸於黃老』。」斯未爲得其本旨。今按：韓子書有解老、喻老二篇，是大抵亦崇黃老之學耳。〉非爲人口吃，〈【正義】音訖。〉不能道說，而善著書。與李斯俱事荀卿，〈【正義】孫卿子二十二卷。名況，趙人，楚蘭陵令。避漢宣帝諱，改姓孫也。〉斯自以爲不如非。
非見韓之削弱，數以書諫韓王，〈【索隱】韓王安也。〉韓王不能用。於是韓非疾治國不務脩明其法制，執勢以御其臣下，富國彊兵而以求人任賢，反舉浮淫之蠹而加之於功實之上。以爲儒者用文亂法，而俠者以武犯禁。寬則寵名譽之人，急則用介冑之士。〈【正義】介，甲也。冑，兜鍪也。〉今者所養非所用，〈【索隱】言非疾時君以祿養其臣者，乃皆安祿養交之臣，非勇悍忠鯁及折衝禦侮之人也。〉所用非所養。〈【索隱】又言人主今臨事任用，並非常所祿養之士，故難可盡其死力也。〉悲廉直不容於邪枉之臣，〈【索隱】又悲姦邪諂諛之臣不容廉直之士。〉觀往者得失之變，〈【正義】［凡治國之道，□□無事之時，則用□□名譽之人。急難之時，則以介冑之士攻伐也。言所以養所用皆失之矣。］韓非見王安不用忠良，今國消弱，故觀往古有國之君，則得失之變異，而作韓子二十卷。〉故作孤憤、五蠹、內外儲、說林、說難十餘萬言。〈【索隱】此皆非所著書篇名也。孤憤，憤孤直不容於時也。五蠹，蠹政之事有五也。內外儲，按韓子有內儲、外儲篇：內儲言明君執術以制臣下，制之在己，故曰「內」也；外儲言明君觀聽臣下之言行，以斷其賞罰，賞罰在彼，故曰「外」也。儲畜二事，所謂明君也。說林者，廣說諸事，其多若林，故曰「說林」也。今韓子有說林上下二篇。說難者，說前人行事與己不同而詰難之，故其書有說難篇。［【正義】此中內外儲，注同，故不書也。孤憤，臣主暗昧，賢良好孤直，不得意，故曰「孤憤」。五蠹，韓子曰商賈作苦窳惡濫器害五民，故曰「五蠹」。說林，謂取衆妙之士諫爭，其多若林，故云「說林」。說難，說難當人之心，故曰「說難」。已上皆韓子篇名也。］〉
然韓非知說之難，爲說難書甚具，〈［【正義】凡說諫之道難，故作說難書甚具，詞理微妙，意旨極高，太史公所以盡書一篇。篇中與韓子微異耳。］〉終死於秦，不能自脫。
說難曰：〈【索隱】說音稅。難音奴干反。言游說之道爲難，故曰說難。其書詞甚高，故特載之。然此篇亦與韓子微異，煩省小大不同。劉伯莊亦申其意，粗釋其微文幽旨，故有劉說也。〉
人或傳其書至秦。秦王見孤憤、五蠹之書，曰：「嗟乎，寡人得見此人與之游，死不恨矣！」李斯曰：「此韓非之所著書也。」秦因急攻韓。韓王始不用非，及急，迺遣非使秦。秦王悅之，未信用。李斯、姚賈害之，毀之曰：「韓非，韓之諸公子也。今王欲幷諸侯，非終爲韓不爲秦，此人之情也。今王不用，久留而歸之，此自遺患也，不如以過法誅之。」秦王以爲然，下吏治非。李斯使人遺非藥，使自殺。韓非欲自陳，不得見。秦王後悔之，使人赦之，非已死矣。〈【集解】戰國策曰：「秦王封姚賈千戶，以爲上卿。韓非短之曰：『賈，梁監門子，盜於梁，臣於趙而逐。取世監門子梁大盜趙逐臣與同社稷之計，非所以勵羣臣也。』王召賈問之，賈答云云，迺誅韓非也。」〉
申子、韓子皆著書，傳於後世，學者多有。余獨悲韓子爲說難而不能自脫耳。
太史公曰：老子所貴道，虛無，因應變化於無爲，故著書辭稱微妙難識。莊子散道德，放論，要亦歸之自然。申子卑卑，〈【集解】自勉勵之意也。【索隱】劉氏云：「卑卑，自勉勵之意也。」〉施之於名實。韓子引繩墨，切事情，明是非，其極慘礉〈【集解】礉，胡革反。用法慘急而鞠礉深刻。【索隱】慘，七感反。礉，胡革反。按：謂用法慘急而鞠礉深刻也。〉少恩。皆原於道德之意，而老子深遠矣。
〈【索隱述贊】伯陽立教，清淨無爲。道尊東魯，跡竄西垂。莊蒙栩栩，申害卑卑。刑名有術，說難極知。悲彼周防，終亡李斯。〉
