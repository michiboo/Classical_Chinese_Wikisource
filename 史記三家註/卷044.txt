魏之先，畢公高之後也。畢公高與周同姓。〈【索隱】左傳富辰說文王之子十六國有畢、原、豐、郇，言畢公是文王之子。此雲與周同姓，似不用左氏之說。馬融亦云畢、毛，文王庶子。〉武王之伐紂，而高封於畢，〈【集解】杜預曰：「畢在長安縣西北。」【正義】括地誌云：「畢原在雍州萬年縣西南二十八里。」〉於是爲畢姓。其後絕封，爲庶人，或在中國，或在夷狄。其苗裔曰畢萬，事晉獻公。
獻公之十六年，趙夙爲御，畢萬爲右，以伐霍、耿、魏，滅之。以耿封趙夙，以魏封畢萬，〈【正義】魏城在陝州芮城縣北五里。鄭玄詩譜云：「魏，姬姓之國，武王伐紂而封焉。」〉爲大夫。卜偃曰：〈【索隱】晉掌卜大夫郭偃也。〉「畢萬之後必大矣，萬，滿數也；魏，大名也。以是始賞，天開之矣，天子曰兆民，諸侯曰萬民。今命之大，〈［【正義】命，名也。］〉以從滿數，其必有衆。」初，畢萬卜事晉，遇屯之比。辛廖占之，曰：「吉。屯固比入，〈［【正義】屯難，故須堅固。比，親近，故云入。］〉吉孰大焉，其必蕃昌。」
畢萬封十一年，晉獻公卒，四子爭更立，晉亂。而畢萬之世彌大，從其國名爲魏氏。生武子。〈【索隱】左傳武子名犨。系本雲「畢萬生芒季，芒季生武仲州」。州與犨聲相近，字異耳，代亦不同。〉魏武子以魏諸子事晉公子重耳。晉獻公之二十一年，武子從重耳出亡。十九年反，重耳立爲晉文公，而令魏武子襲魏氏之後封，列爲大夫，治於魏。生悼子。
魏悼子徙治霍。〈【索隱】系本雲「武仲生莊子絳」，無悼子。又系本居篇曰「魏武子居魏，悼子徙霍」。宋忠曰「霍，今河東彘縣也」。則是有悼子，系本卿大夫代自脫耳。然魏，今河北魏縣是也。【正義】晉州霍邑縣，漢彘縣也，後漢改曰永安，隋改曰霍邑，本春秋時霍伯國也。〉生魏絳。〈【索隱】謚昭子。系本雲「莊子」，文錯也。居篇又曰「昭子徙安邑」，亦與此文同也。〉
魏絳事晉悼公。悼公三年，會諸侯。悼公弟楊干亂行，魏絳僇辱楊干。〈【索隱】左傳曰僇楊干之僕。〉悼公怒曰：「合諸侯以爲榮，今辱吾弟！」將誅魏絳。或說悼公，悼公止。卒任魏絳政，使和戎、翟，戎、翟親附。悼公之十一年，曰：「自吾用魏絳，八年之中，九合諸侯，戎、翟和，子之力也。」賜之樂，三讓，然後受之。徙治安邑。〈【正義】安邑在絳州夏縣安邑故城是。〉魏絳卒，謚爲昭子。〈【集解】徐廣曰：「世本曰莊子。」〉生魏嬴。嬴生魏獻子。〈【索隱】系本雲「獻子名荼。荼，莊子之子」。無魏嬴。〉
獻子事晉昭公。昭公卒而六卿彊，公室卑。
晉頃公之十二年，韓宣子老，魏獻子爲國政。晉宗室祁氏、羊舌氏相惡，六卿誅之，盡取其邑爲十縣，六卿各令其子爲之大夫。獻子與趙簡子、〈【索隱】趙鞅。〉中行文子、〈【索隱】荀寅。〉范獻子〈【索隱】范吉射。〉並爲晉卿。
其後十四歲而孔子相魯。後四歲，趙簡子以晉陽之亂也，而與韓、魏共攻范、中行氏。魏獻子生魏侈。〈【索隱】侈，他本亦作「哆」，蓋「哆」字誤，而代數錯也。按系本「獻子生簡子取，取生襄子多」，而左傳雲「魏曼多」是也。則侈是襄子，中閒少簡子一代。［【正義】侈，音他；侈，尺氏反。］〉魏侈與趙鞅共攻范、中行氏。
魏侈之孫曰魏桓子，〈【索隱】系本云：「襄子生桓子駒。」［【正義】世本雲︰「獻子棄生懿子游及簡子取，取生襄子多，多生桓子駒，駒生文侯斯。」其與此不同，古書誤也。］〉與韓康子、〈【索隱】名虔。〉趙襄子〈【索隱】名無恤。〉共伐滅知伯，〈【索隱】智伯，智瑤也，本姓荀，亦曰荀瑤。【正義】知音智。括地誌云：「故智城在蒲州虞鄕縣西北四十里。古今地名雲解縣有智城，蓋謂此也。」〉分其地。
桓子之孫曰文侯都。〈【集解】徐廣曰：「世本曰斯也。」【索隱】系本雲「桓子生文侯斯」，其傳雲「孺子𤷍是魏駒之子」，與此系代亦不同也。〉魏文侯元年，秦靈公之元年也。與韓武子、〈【索隱】系本「武子名啓章，康子子」〉趙桓子、周威王同時。
六年，城少梁。十三年，使子擊圍繁、龐，出其民。十六年，伐秦，築臨晉元里。
十七年，伐中山，使子擊守之，趙倉唐傅之。子擊逢文侯之師田子方於朝歌，引車避，下謁。田子方不爲禮。子擊因問曰：「富貴者驕人乎？且貧賤者驕人乎？」子方曰：「亦貧賤者驕人耳。夫諸侯而驕人則失其國，大夫而驕人則失其家。貧賤者，行不合，言不用，則去之楚、越，若脫躧然，柰何其同之哉！」子擊不懌而去。西攻秦，至鄭而還，築雒陰、合陽。〈【正義】雒，漆沮水也，城在水南。郃陽，郃水之北。括地誌云：「郃陽故城在同州河西縣南三里。雒陰在同州西也。」〉
二十二年，魏、趙、韓列爲諸侯。
二十四年，秦伐我，至陽狐。〈【正義】括地誌云：「陽狐郭在魏州元城縣東北三十里也。」〉
二十五年，子擊生子罃。〈【索隱】乙耕反。擊，武侯也。罃，惠王也。〉
文侯受子夏經藝，客段干木，過其閭，未嘗不軾也。〈【正義】過，光臥反。文侯軾干木閭也。皇甫謐高士傳云：「木，晉人也，守道不仕。魏文侯欲見，造其門，干木踰牆避之。文侯以客禮待之，出過其閭而軾。其僕曰：『君何軾？』曰：『段干木賢者也，不趣勢利，懷君子之道，隱處窮巷，聲馳千里，吾安得勿軾！干木先乎德，寡人先乎勢；干木富乎義，寡人富乎財。勢不若德貴，財不若義高。』又請爲相，不肯。後卑己固請見，與語，文侯立倦不敢息。」淮南子云：「段干木，晉之大駔，而爲文侯師。」呂氏春秋云：「魏文侯見段干木，立倦而不敢息。及見翟璜，踞於堂而與之言。翟璜不悅。文侯曰：『段干木，官之則不肯，祿之則不受。今汝欲官則相至，欲祿則上卿至，旣受吾賞，又責吾禮，無乃難乎？』」〉秦嘗欲伐魏，或曰：「魏君賢人是禮，國人稱仁，上下和合，未可圖也。」文侯由此得譽於諸侯。
任西門豹守鄴，而河內〈【索隱】按：大河在鄴東，故名鄴爲河內。【正義】古帝王之都多在河東、河北，故呼河北爲河內，河南爲河外。又雲河從龍門南至華陰，東至衞州，折東北入海，曲繞冀州，故言河內雲也。〉稱治。
魏文侯謂李克曰：「先生嘗敎寡人曰『家貧則思良妻，國亂則思良相』。今所置非成則璜，〈【集解】徐廣曰：「文侯弟名成。」〉二子何如？」李克對曰：「臣聞之，卑不謀尊，疏不謀戚。臣在闕門之外，不敢當命。」文侯曰：「先生臨事勿讓。」李克曰：「君不察故也。居視其所親，富視其所與，達視其所舉，窮視其所不爲，貧視其所不取，五者足以定之矣，何待克哉！」文侯曰：「先生就舍，寡人之相定矣。」李克趨而出，過翟璜之家。翟璜曰：「今者聞君召先生而卜相，果誰爲之？」李克曰：「魏成子爲相矣。」翟璜忿然作色曰：「以耳目之所覩記，臣何負於魏成子？西河之守，臣之所進也。君內以鄴爲憂，臣進西門豹。君謀欲伐中山，臣進樂羊。中山以拔，無使守之，臣進先生。君之子無傅，臣進屈侯鮒。臣何以負於魏成子！」李克曰：「且子之言克於子之君者，豈將比周以求大官哉？君問而置相『非成則璜，二子何如』？克對曰：『君不察故也。居視其所親，富視其所與，達視其所舉，窮視其所不爲，貧視其所不取，五者足以定之矣，何待克哉！』是以知魏成子之爲相也。且子安得與魏成子比乎？魏成子以食祿千鍾，什九在外，什一在內，是以東得卜子夏、田子方、段干木。此三人者，君皆師之。子之所進五人者，君皆臣之。子惡得與魏成子比也？」翟璜逡巡再拜曰：「璜，鄙人也，失對，願卒爲弟子。」
二十六年，虢山崩，壅河。〈【集解】徐廣曰在陝。駰案：地理志曰弘農陝縣故虢國。北虢在大陽，東虢在滎陽。【正義】括地誌云：「虢山在陝州陝縣西二里，臨黃河。今臨河有岡阜，似是穨山之餘也。」〉
三十二年，伐鄭。城酸棗。敗秦於注。〈【集解】司馬彪曰：「河南梁縣有注城也。」【正義】括地誌云：「注城在汝州梁縣西十五里。注，或作『鑄』也。」〉三十五年，齊伐取我襄陵。〈【集解】徐廣曰：「今在南平陽縣也。」〉三十六年，秦侵我陰晉。〈【集解】徐廣曰：「今之華陰。」【索隱】按：年表作「齊侵陰晉」。秦本紀雲「惠王六年，魏納陰晉，更名曰寧秦」。徐氏雲「今之華陰也」。〉
三十八年，伐秦，敗我武下，得其將識。〈【索隱】識，將名也。武下，魏地。【正義】括地誌云：「故武城一名武平城，在華州鄭縣東十三里。」〉是歲，文侯卒，〈【索隱】三十八年卒。紀年雲五十年卒。〉子擊立，是爲武侯。
魏武侯元年，趙敬侯初立，〈【索隱】按：紀年魏武侯之元年當趙烈侯之十四年，不同也。又系本敬侯名章。〉公子朔爲亂，不勝，奔魏，與魏襲邯鄲，魏敗而去。
二年，城安邑、王垣。〈【集解】徐廣曰：「垣縣有王屋山也。」【索隱】按：紀年十四年城洛陽及安邑、王垣。徐廣雲「垣縣有王屋山，故曰王垣」。【正義】括地誌云：「故城漢垣縣，本魏王垣也，在絳州垣縣西北二十里也。」〉
七年，伐齊，至桑丘。〈【正義】年表雲「齊伐燕，取桑丘」，故魏救燕伐齊，至桑丘也。括地誌云：「桑丘故城俗名敬城，在易州遂城縣界也。」〉九年，翟敗我於澮。〈【索隱】古外反。於澮，於澮水之側。【正義】括地誌云：「澮高山又雲澮山，在絳州翼城縣東北二十五里，澮水出此山也。」〉使吳起伐齊，至靈丘。〈【正義】靈丘，蔚州縣也。時屬齊，故三晉伐之也。〉齊威王初立。〈【索隱】按紀年，齊幽公之十八年而威王立。〉
十一年，與韓、趙三分晉地，滅其後。
十三年，秦獻公縣櫟陽。十五年，敗趙北藺。〈【正義】在石州，趙之西北。屬趙，故云趙北藺也。〉
十六年，伐楚，取魯陽。〈【正義】今汝州魯山縣也。〉武侯卒，〈【索隱】按紀年，武侯二十六年卒。〉子罃立，是爲惠王。
惠王元年，初，武侯卒也，子罃與公中緩〈【正義】中音仲。〉爭爲太子。公孫頎〈【索隱】音祈。〉自宋入趙，自趙入韓，謂韓懿侯〈【索隱】哀侯之子。〉曰：「魏罃與公中緩爭爲太子，〈【索隱】按：紀年「武侯元年封公子緩。趙侯種、韓懿侯伐我，取蔡，而惠王伐趙，圍濁陽。七年，公子緩如邯鄲以作難」，是說此事矣。〉君亦聞之乎？今魏罃得王錯，〈【集解】徐廣曰：「汲冢紀年惠王二年，魏大夫王錯出奔韓也。」〉挾上黨，固半國也。因而除之，〈【集解】徐廣曰：「除，一作『倍』。」【正義】按：除，除魏罃及王錯也。〉破魏必矣，不可失也。」懿侯說，乃與趙成侯〈【索隱】系本云：「成侯名種。」〉合軍幷兵以伐魏，戰於濁澤，〈【集解】徐廣曰：「長社有濁澤。」〉魏氏大敗，魏君圍。趙謂韓曰：「除魏君，立公中緩，割地而退，我且利。」韓曰：「不可。殺魏君，人必曰暴；割地而退，人必曰貪。不如兩分之。魏分爲兩，不彊於宋、衞，則我終無魏之患矣。」趙不聽。韓不說，以其少卒夜去。惠王之所以身不死，國不分者，二家謀不和也。若從一家之謀，則魏必分矣。故曰「君終無適子，其國可破也」。〈【索隱】此蓋古人之言及俗說，故云「故曰」。［【正義】適者嫡。是故舊所言，故曰「故曰」也。］〉
二年，魏敗韓於馬陵，〈［【正義】此馬陵在魏州元城縣東南一里。］〉敗趙於懷。三年，齊敗我觀。〈【集解】徐廣曰：「齊世家雲獻觀以和齊。年表曰伐魏取觀。今之衞縣也。」【索隱】田完系家云：「敗魏於濁津而圍惠王，惠王請獻觀以和解。」【正義】觀音館。魏州觀城縣，古之觀國。國語註：「觀國，夏啓子太康第五弟之所封也，夏衰，滅之矣。」〉五年，與韓會宅陽。〈【正義】括地誌云：「宅陽故城一名北宅，在鄭州滎陽縣東南十七里也。」〉城武堵。爲秦所敗。〈【集解】徐廣曰：「秦年表曰敗韓、魏洛陰。」〉六年，伐取宋儀臺。〈【集解】徐廣曰：「一作『義臺』。」【索隱】按：年表作「義臺」，然義臺見莊子，司馬彪亦曰臺名，郭象雲義臺，靈臺。〉九年，伐敗韓於澮。與秦戰少梁，虜我將公孫痤，〈【集解】徐廣曰：「年表雲虜我太子也。」〉取龐。〈［【正義】龐，近少梁。］〉秦獻公卒，子孝公立。
十年，伐取趙皮牢。彗星見。十二年，星晝墜，有聲。
十四年，與趙會鄗。十五年，魯、衞、宋、鄭君來朝。〈【索隱】按：紀年魯恭侯、宋桓侯、衞成侯、鄭釐侯來朝，皆在十四年，是也。鄭釐侯者，韓昭侯也。韓哀侯滅鄭而徙都之，改號曰鄭。〉十六年，與秦孝公會（社）〔杜〕平。侵宋黃池，宋復取之。
十七年，與秦戰元里，秦取我少梁。圍趙邯鄲。十八年，拔邯鄲。趙請救於齊，齊使田忌、孫臏救趙，敗魏桂陵。
十九年，諸侯圍我襄陵。築長城，塞固陽。〈【正義】塞，先代反。括地誌云：「棝陽縣，漢舊縣也，在銀州銀城縣界。」按：魏築長城，自鄭濱洛，北達銀州，至勝州固陽縣爲塞也。固陽有連山，東至黃河，西南至夏、會等州。棝音固矣。〉
二十年，歸趙邯鄲，與盟漳水上。〈【正義】邯鄲，洺州縣也。漳，水名。漳水源出洺州武安縣三門山也。〉二十一年，與秦會彤。趙成侯卒。〈【集解】徐廣曰：「年表雲二十七年，丹封名會。丹，魏大臣也。」〉二十八年，齊威王卒。中山君相魏。〈【索隱】按：魏文侯滅中山，其弟守之，後尋復國，至是始令相魏。其中山後又爲趙所滅。〉
三十年，魏伐趙，〈【正義】孫臏傳雲「魏與趙攻韓，韓告急齊」，此文誤耳。魏伐趙，趙請救齊，齊使孫臏救趙，敗魏桂陵，乃在十八年也。〉趙告急齊。齊宣王用孫子計，救趙擊魏。魏遂大興師，使龐涓將，而令太子申爲上將軍。過外黃，外黃徐子〈【集解】劉向別錄曰：「徐子，外黃人也。」外黃時屬宋。【正義】括地誌云：「故圉城有南北二城，在汴州雍丘縣界，本屬外黃，卽太子申見徐子之地也。」〉謂太子曰：「臣有百戰百勝之術。」太子曰：「可得聞乎？」客曰：「固願效之。」曰：「太子自將攻齊，大勝幷莒，〈【正義】莒，密州縣也，在齊東南。言從西破齊，幷至莒地，則齊土盡矣。〉則富不過有魏，貴不益爲王。若戰不勝齊，則萬世無魏矣。此臣之百戰百勝之術也。」太子曰：「諾，請必從公之言而還矣。」客曰：「太子雖欲還，不得矣。彼勸太子戰攻，欲啜汁者衆。〈【正義】啜，穿悅反。汁，之入反。冀功勳者衆也。〉太子雖欲還，恐不得矣。」太子因欲還，其御曰：「將出而還，與北同。」太子果與齊人戰，敗於馬陵。〈【集解】徐廣曰：「在元城。」【索隱】徐廣曰：「在元城。」按：紀年二十八年，與齊田朌戰於馬陵；上二年，魏敗韓馬陵；十八年，趙又敗魏桂陵。桂陵與馬陵異處。【正義】虞喜志林云：「馬陵在濮州鄄城縣東北六十里，有陵，澗谷深峻，可以置伏。」按：龐涓敗卽此也。徐說馬陵在魏州元城縣東南一里，龐涓敗非此地也。田完世家雲「宣王二年，魏伐趙，趙與韓親，共擊魏，趙不利，戰於南梁。韓氏請於齊，齊使田忌、田嬰將，孫子爲師，救韓、趙，以擊魏，大破之馬陵」。按：南梁在汝州。又此傳雲「太子爲上將軍，過外黃」。又孫臏傳雲「魏與趙攻韓，韓告急齊，齊使田忌將而往，直走大梁。魏將龐涓聞之，去韓而歸齊，軍已過而西矣」。按：孫子減竈退軍，三日行至馬陵，遂殺龐涓，虜魏太子申，大破魏軍，當如虞喜之說，從汴州外黃退至濮州東北六十里是也。然趙、韓共擊魏，戰困於南梁，韓急，請救於齊，齊師走大梁，敗魏馬陵，豈合更渡河北，至魏州元城哉？徐說定非也。〉齊虜魏太子申，殺將軍涓，軍遂大破。
三十一年，秦、趙、齊共伐我，〈【索隱】按：紀年「二十九年五月，齊田朌伐我東鄙。九月，秦衞鞅伐我西鄙。十月，邯鄲伐我北鄙。王攻衞鞅，我師敗績」是也。然言二十九年，不同。〉秦將商君詐我將軍公子卬而襲奪其軍，破之。秦用商君，東地至河，而齊、趙數破我，安邑近秦，於是徙治大梁。〈【集解】徐廣曰：「今浚儀。」駰案：汲冢紀年曰「梁惠成王九年四月甲寅，徙都大梁」也。【索隱】紀年以爲惠王九年，蓋誤也。【正義】陳留風俗傳雲「魏之都也，畢萬十葉徙大梁」。按：今汴州浚儀也。〉以公子赫爲太子。
三十三年，秦孝公卒，商君亡秦歸魏，魏怒，不入。三十五年，與齊宣王會平阿南。〈【集解】地理志沛郡有平阿縣也。〉
惠王數被於軍旅，卑禮厚幣以招賢者。鄒衍、淳于髡、孟軻皆至梁。梁惠王曰：「寡人不佞，兵三折於外，太子虜，上將死，國以空虛，以羞先君宗廟社稷，寡人甚醜之，叟不遠千里，〈【集解】劉熙曰：「叟，長老之稱，依晧首之言。」〉辱幸至獘邑之廷，將何利吾國？」孟軻曰：「君不可以言利若是。夫君欲利則大夫欲利，大夫欲利則庶人慾利，上下爭利，國則危矣。爲人君，仁義而已矣，何以利爲！」
三十六年，復與齊王會甄。是歲，惠王卒，〈【索隱】按紀年，惠成王三十六年改元稱一年，未卒也。〉子襄王立。〈【索隱】系本襄王名嗣。〉
襄王元年，與諸侯會徐州，〈【集解】徐廣曰：「今薛縣。」〉相王也。追尊父惠王爲王。〈【集解】徐廣曰：「二年，伐趙。」〉
五年，秦敗我龍賈軍四萬五千於雕陰，〈【集解】徐廣曰：「在上郡。」【正義】括地誌云：「彫陰故縣在鄜州洛交縣北三十里，彫陰故城是也。」〉圍我焦、曲沃。〈【正義】括地誌云：「故焦城在陝縣東北百步古虢城中東北隅，周同姓也。曲沃有城，在陝縣西南三十二里。按：今有曲沃店也。」〉予秦河西之地。〈【正義】自華州北至同州，並魏河北之地，盡入秦也。〉
六年，與秦會應。〈【集解】徐廣曰：「潁川父城有應鄕也。」【正義】應，乙陵反。括地誌云：「故應城，故應鄕也，在汝州魯山縣東三十里。」〉秦取我汾陰、皮氏、焦。〈【正義】括地誌云：「汾陰故城在蒲州汾陰縣北九里。皮氏故城在絳州龍門縣西一百八十步也。」〉魏伐楚，敗之陘山。〈【集解】徐廣曰：「在密縣。」【正義】括地誌云：「陘山在鄭州新鄭縣西南三十里。」〉七年，魏盡入上郡於秦。〈【正義】括地誌云：「上郡故城在綏州上縣東南五十里，秦魏之上郡地也。」按：丹、鄜、延、綏等州，北至固陽，並上郡地。魏築長城界秦，自華州鄭縣已北，濱洛至慶州洛源縣白於山，卽東北至勝州固陽縣，東至河西上郡之地，盡入於秦。〉秦降我蒲陽。〈【正義】在隰州，隰川縣蒲邑故城是也。〉八年，秦歸我焦、曲沃。
十二年，楚敗我襄陵。諸侯執政與秦相張儀會齧桑。〈【集解】徐廣曰：「在梁與彭城之閒。」〉十三年，張儀相魏。魏有女子化爲丈夫。秦取我曲沃、平周。〈【正義】絳州桐鄕縣，晉曲沃邑。十三州志云：「古平周縣在汾州介休縣西五十里也。」〉
十六年，襄王卒，子哀王立。〈【集解】荀勗曰：「和嶠雲『紀年起自黃帝，終於魏之今王』。今王者，魏惠成王子。案太史公書惠成王但言惠王，惠王子曰襄王，襄王子曰哀王。惠王三十六年卒，襄王立十六年卒，幷惠、襄爲五十二年。今案古文，惠成王立三十六年，改元稱一年，改元後十七年卒。太史公書爲誤分惠、成之世，以爲二王之年數也。世本惠王生襄王而無哀王，然則今王者魏襄王也。」【索隱】按：系本襄王生昭王，無哀王，蓋脫一代耳。而紀年說惠成王三十六年，又稱後元一十七年卒。今此分惠王之歷以爲二王之年，又有哀王，凡二十三年，紀事甚明，蓋無足疑。而孔衍敍魏語亦有哀王。蓋紀年之作失哀王之代，故分襄王之年爲惠王後元，卽以襄王之年包哀王之代耳。〉張儀復歸秦。
哀王元年，五國共攻秦，〈【正義】韓、魏、楚、趙、燕也。〉不勝而去。
二年，齊敗我觀津。〈【正義】括地誌云：「觀津城在冀州棗陽縣東南二十五里。」本趙邑，今屬魏也。〉五年，秦使樗里子〈【索隱】秦昭王弟疾居樗里，因號焉。〉伐取我曲沃，走犀首〈【索隱】犀首，官名，卽公孫衍。〉岸門。〈【集解】徐廣曰：「潁陰有岸亭。」【索隱】徐廣雲「潁陰有岸門亭」，劉氏雲「河東皮氏縣有岸頭亭」也。【正義】括地誌云：「岸門在許州長社縣西北十八里，今名西武亭。」〉六年，秦（求）〔來〕立公子政〈【索隱】魏公子也。〉爲太子。與秦會臨晉。七年，攻齊。〈【集解】徐廣曰：「年表雲擊齊，虜贅子於濮也。」〉與秦伐燕。
八年，伐衞，拔列城二。〈【索隱】紀年云：「八年，翟章伐衞。」〉衞君患之。如耳〈【正義】魏大夫姓名也。〉見衞君曰：「請罷魏兵，免成陵君可乎？」衞君曰：「先生果能，孤請世世以衞事先生。」如耳見成陵君曰：「昔者魏伐趙，斷羊腸，拔閼與，〈【集解】徐廣曰：「在上黨。」【正義】閼，於連反。與音預。羊腸阪道在太行山上，南口懷州，北口潞州。閼與故城在潞州及儀州。若斷羊腸，拔閼與，北連恆州，則趙國東西斷而爲二也。〉約斬趙，趙分而爲二，所以不亡者，魏爲從主也。今衞已迫亡，將西請事於秦。與其以秦醳衞，不如以魏醳衞，〈【正義】醳音釋。〉衞之德魏必終無窮。」成陵君曰：「諾。」如耳見魏王曰：「臣有謁於衞。衞故周室之別也，其稱小國，多寶器。今國迫於難而寶器不出者，其心以爲攻衞醳衞不以王爲主，故寶器雖出必不入於王也。臣竊料之，先言醳衞者必受衞者也。」如耳出，成陵君入，以其言見魏王。魏王聽其說，罷其兵，免成陵君，終身不見。
九年，與秦王會臨晉。張儀、魏章〈【索隱】章爲魏將，後又相秦。〉皆歸於魏。魏相田需死，〈［【正義】需，音須。］〉楚害張儀、犀首、薛公。〈【索隱】田文也。〉楚相昭魚〈【索隱】昭奚恤也。〉謂蘇代曰：「田需死，吾恐張儀、犀首、薛公有一人相魏者也。」代曰：「然相者欲誰而君便之？」昭魚曰：「吾欲太子之自相也。」代曰：「請爲君北，必相之。」昭魚曰：「柰何？」對曰：「君其爲梁王，代請說君。」昭魚曰：「柰何？」對曰：「代也從楚來，昭魚甚憂，曰：『田需死，吾恐張儀、犀首、薛公有一人相魏者也。』〈【索隱】太子卽襄王也。〉代曰：『梁王，長主也，必不相張儀。張儀相，必右秦而左魏。犀首相，必右韓而左魏。薛公相，必右齊而左魏。梁王，長主也，必不便也。』王曰：『然則寡人孰相？』代曰：『莫若太子之自相。太子之自相，是三人者皆以太子爲非常相也，皆將務以其國事魏，欲得丞相璽也。以魏之彊，而三萬乘之國輔之，魏必安矣。故曰莫若太子之自相也。』」遂北見梁王，以此告之。太子果相魏。
十年，張儀死。十一年，與秦武王會應。十二年，太子朝於秦。秦來伐我皮氏，未拔而解。十四年，秦來歸武王后。十六年，秦拔我蒲反、陽晉、封陵。〈【索隱】紀年作「晉陽、封谷」。【正義】陽晉當作「晉陽」也，史文誤。括地誌云：「晉陽故城今名晉城，在蒲州虞鄕縣西三十五里。」表雲「魏哀王十六年秦拔我杜陽、晉陽」，卽此城也。封陵亦蒲州。按陽晉故城在曹州，解在蘇秦傳也。〉十七年，與秦會臨晉。秦予我蒲反。十八年，與秦伐楚。〈【集解】徐廣曰：「二十年，與齊王會於韓。」〉二十一年，與齊、韓共敗秦軍函谷。〈【集解】徐廣曰：「河、渭絕一日。」〉
二十三年，秦復予我河外及封陵爲和。哀王卒，〈【索隱】按：汲冢紀年終於哀王二十年，昭王三年喪畢，始稱元年耳。〉子昭王立。〈【索隱】系本昭王名遫。〉
昭王元年，秦拔我襄城。二年，與秦戰，我不利。三年，佐韓攻秦，秦將白起敗我軍伊闕二十四萬。六年，予秦河東地方四百里。芒卯以詐重。〈【索隱】謂卯以智詐見重於魏。〉七年，秦拔我城大小六十一。八年，秦昭王爲西帝，齊湣王爲東帝，月餘，皆復稱王歸帝。九年，秦拔我新垣、曲陽之城。〈【正義】（年表及）括地誌云：「曲陽故城在懷州濟源縣西十里。」新垣近曲陽，未詳端的所之處也。〉
十年，齊滅宋，宋王死我溫。十二年，與秦、趙、韓、燕共伐齊，敗之濟西，湣王出亡。燕獨入臨菑。與秦王會西周。〈【正義】卽王城也，今河南郡城也。〉
十三年，秦拔我安城。〈【正義】括地誌云：「安城故城，豫州汝陵縣東南七十一里。」〉兵到大梁，去。〈【集解】徐廣曰：「十四年大水。」〉十八年，秦拔郢，楚王徙陳。
十九年，昭王卒，子安釐王立。〈【索隱】系本安僖王名圉。〉
安釐王元年，秦拔我兩城。二年，又拔我二城，軍大梁下，韓來救，予秦溫以和。三年，秦拔我四城，斬首四萬。四年，秦破我及韓、趙，殺十五萬人，走我將芒卯。魏將段乾子請予秦南陽〈【集解】徐廣曰：「在脩武。」〉以和。蘇代謂魏王曰：「欲璽者段乾子也，欲地者秦也。今王使欲地者制璽，使欲璽者制地，魏氏地不盡則不知已。且夫以地事秦，譬猶抱薪救火，薪不盡，火不滅。」王曰：「是則然也。雖然，事始已行，不可更矣。」對曰：「王獨不見夫博之所以貴梟者，便則食，不便則止矣。今王曰『事始已行，不可更』，是何王之用智不如用梟也？」〈【正義】博頭有刻爲梟鳥形者，擲得梟者合食其子，若不便則爲餘行也。〉
九年，秦拔我懷。十年，秦太子外質於魏死。十一年，秦拔我郪丘。〈【集解】徐廣曰：「郪丘，一作『廩丘』，又作『邢丘』。郪丘今爲宋公縣。」【索隱】郪，七絲反，又音妻。【正義】郪，七私反，又音妻。地理志雲汝南郡新郪縣。應劭曰：「秦伐魏，取郪丘，漢興爲新郪，章帝封殷後，更名宋也。」〉
秦昭王謂左右曰：「今時韓、魏與始孰彊？」對曰：「不如始彊。」王曰：「今時如耳、魏齊與孟嘗、芒卯孰賢？」對曰：「不如。」王曰：「以孟嘗、芒卯之賢，率彊韓、魏以攻秦，猶無柰寡人何也。今以無能之如耳、魏齊而率弱韓、魏以伐秦，其無柰寡人何亦明矣。」左右皆曰：「甚然。」中旗馮琴〈【索隱】按：戰國策作「推琴」者，春秋後語作「伏琴」，而韓子作「推瑟」，說苑作「伏瑟」，文各不同。〉而對曰：「王之料天下過矣。當晉六卿之時，知氏最彊，滅范、中行，又率韓、魏之兵以圍趙襄子於晉陽，決晉水以灌晉陽之城，〈【正義】括地誌云：「晉水源出幷州晉陽縣西懸壅山。山海經雲懸壅之山，晉水出焉，東南流注汾水。昔趙襄子保晉陽，智氏防山以水灌之，不沒者三版。其瀆乘高西注入晉陽城，以周灌漑，東南出城注於汾陽也。」〉不湛者三版。知伯行水，魏桓子御，韓康子爲參乘。知伯曰：『吾始不知水之可以亡人之國也，乃今知之。』汾水可以灌安邑，〈【正義】安邑在絳州夏縣，本魏都。汾水東北歷安邑西南入河也。〉絳水可以灌平陽。〈【正義】平陽，晉州，本韓都也。括地誌云：「絳水一名白水，今名弗泉，源出絳山。飛泉奮湧，揚波北注，縣流積壑二十許丈，望之極爲奇觀矣。」按：引此灌平陽城也。〉魏桓子肘韓康子，韓康子履魏桓子，肘足接於車上，而知氏地分，身死國亡，爲天下笑。今秦兵雖彊，不能過知氏；韓、魏雖弱，尚賢其在晉陽之下也。此方其用肘足之時也，願王之勿易也！」〈【索隱】易音以豉反。〉於是秦王恐。
齊、楚相約而攻魏，魏使人求救於秦，冠蓋相望也，而秦救不至。魏人有唐雎〈【索隱】七餘反。〉者，年九十餘矣，謂魏王曰：「老臣請西說秦王，令兵先臣出。」魏王再拜，遂約車而遣之。唐雎到，入見秦王。秦王曰：「丈人芒然乃遠至此，〈［【正義】芒，莫唐反。］〉甚苦矣！夫魏之來求救數矣，寡人知魏之急已。」唐雎對曰：「大王已知魏之急而救不發者，臣竊以爲用策之臣無任矣。夫魏，一萬乘之國也，然所以西面而事秦，稱東藩，受冠帶，祠春秋者，以秦之彊足以爲與也。〈【索隱】與謂許與爲親而結和也。［【正義】與，黨與也。］〉今齊、楚之兵已合於魏郊矣，而秦救不發，亦將賴其未急也。使之大急，彼且割地而約從，王尚何救焉？必待其急而救之，是失一東藩之魏而彊二敵之齊、楚，則王何利焉？」於是秦昭王遽爲發兵救魏。魏氏復定。
趙使人謂魏王曰：「爲我殺范痤，吾請獻七十里之地。」魏王曰：「諾。」使吏捕之，圍而未殺。痤因上屋騎危，〈【集解】危，棟上也。【索隱】上音奇。危，棟上也。禮雲「中屋履危」。蓋昇屋以避兵。〉謂使者曰：「與其以死痤市，不如以生痤市。有如痤死，趙不予王地，則王將柰何？故不若與先定割地，然後殺痤。」魏王曰：「善。」痤因上書信陵君曰：「痤，故魏之免相也，趙以地殺痤而魏王聽之，有如彊秦亦將襲趙之欲，則君且柰何？」信陵君言於王而出之。
魏王以秦救之故，欲親秦而伐韓，以求故地。無忌謂魏王曰：
二十年，秦圍邯鄲，信陵君無忌矯奪將軍晉鄙兵以救趙，〈【正義】括地誌云：「魏德故城一名晉鄙城，在衞縣西北五十里，卽公子無忌矯奪晉鄙兵，故名魏德城也。」〉趙得全。無忌因留趙。二十六年，秦昭王卒。
三十年，無忌歸魏，率五國兵攻秦，敗之河外，走蒙驁。魏太子增質於秦，秦怒，欲囚魏太子增。或爲增謂秦王〈【索隱】按：戰國策作「蘇秦爲公子增謂秦王」。〉曰：「公孫喜〈【索隱】戰國策作「公孫衍」。〉固謂魏相曰『請以魏疾擊秦，秦王怒，必囚增。魏王又怒，擊秦，秦必傷』。今王囚增，是喜之計中也。故不若貴增而合魏，以疑之於齊、韓。」秦乃止增。
三十一年，秦王政初立。
三十四年，安釐王卒，太子增立，是爲景湣王。〈【索隱】系本云：「安釐王生景湣王午。」〉信陵君無忌卒。
景湣王元年，秦拔我二十城，以爲秦東郡。二年，秦拔我朝歌。衞徙野王。〈【集解】徐廣曰：「衞從濮陽徙野王。」〉三年，秦拔我汲。五年，秦拔我垣、蒲陽、衍。〈【集解】徐廣曰：「十二年獻城秦。」【正義】括地誌云：「故垣地本魏王垣也，在絳州垣縣西北二十里。蒲邑故城在隰州隰川縣南四十五里。」在蒲水之北，故曰蒲陽。衍，地名，在鄭州。〉十五年，景湣王卒，子王假立。
王假元年，燕太子丹使荊軻刺秦王，秦王覺之。〈【集解】徐廣曰：「二年，新鄭反。」〉
三年，秦灌大梁，虜王假，〈【集解】列女傳曰：「秦殺假。」〉遂滅魏以爲郡縣。
太史公曰：吾適故大梁之墟，墟中人曰：「秦之破梁，引河溝而灌大梁，三月城壞，王請降，遂滅魏。」說者皆曰魏以不用信陵君故，國削弱至於亡，余以爲不然。天方令秦平海內，其業未成，魏雖得阿衡之佐，曷益乎？〈【索隱】按：譙周曰「以予所聞，所謂天之亡者，有賢而不用也，如用之，何有亡哉？使紂用三仁，周不能王，況秦虎狼乎？」〉
〈【索隱述贊】畢公之苗，因國爲姓。大名始賞，盈數自正。胤裔繁昌，系載忠正。楊干就戮，智氏奔命。文始建侯，武實彊盛。大梁東徙，長安北偵。卯旣無功，卬亦外聘。王假削弱，虜於秦政。〉
