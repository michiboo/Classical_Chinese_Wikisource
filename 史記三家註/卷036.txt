陳胡公滿者，虞帝舜之後也。昔舜為庶人時，堯妻之二女，居於媯汭，其後因為氏姓，姓媯氏。舜已崩，傳禹天下，而舜子商均為封國。【索隱】按：商均所封虞，即今之梁國虞城是也。夏後之時，或失或續。【索隱】按：夏代猶封虞思、虞遂是也。至於周武王克殷紂，乃復求舜後，【索隱】遏父為周陶正。遏父，遂之後。陶正，官名。生滿。得媯滿，封之於陳，【索隱】左傳曰：「武王以元女太姬配虞胡公而封之陳，以備三恪。」以奉帝舜祀，是為胡公。
胡公卒，子申公犀侯立。申公卒，弟相公皋羊立。相公卒，立申公子突，是為孝公。孝公卒，子慎公圉戎立。慎公當周厲王時。慎公卒，子幽公寧立。
幽公十二年，周厲王奔於彘。
二十三年，幽公卒，子釐公孝立。釐公六年，周宣王即位。三十六年，釐公卒，子武公靈立。武公十五年卒，子夷公說立。是歲，周幽王即位。夷公三年卒，弟平公燮立。【正義】燮，先牒反。平公七年，周幽王為犬戎所殺，周東徙。秦始列為諸侯。
二十三年，平公卒，子文公圉立。
文公元年，取蔡女，生子佗。【正義】徒何反。十年，文公卒，長子桓公鮑立。
桓公二十三年，魯隱公初立。二十六年，衛殺其君州吁。三十三年，魯弒其君隱公。
三十八年正月甲戌己丑，桓公鮑卒。【索隱】陳亂，故再赴其日。【正義】甲戌、己丑凡十六日。桓公弟佗，其母蔡女，故蔡人為佗殺五父及桓公太子免而立佗，【集解】譙周曰：「春秋傳謂佗即五父，世家與傳違。」【索隱】譙周曰「春秋傳謂他即五父，與此違」者，此以他為厲公，太子免弟躍為利公，而左傳以厲公名躍。他立未逾年，無諡，故「蔡人殺陳他」。又庄二十二年傳雲「陳厲公，蔡出也，故蔡人殺五父而立之」。則他與五父俱為蔡人所殺，其事不異，是一人明矣。史記既以他為厲公，遂以躍為利公。尋厲利聲相近，遂誤以他為厲公，五父為別人，是太史公錯耳。班固又以厲公躍為桓公弟，又誤。是為厲公。桓公病而亂作，國人分散，故再赴。【集解】徐廣曰：「班氏雲厲公躍者，桓公之弟也。」
厲公二年，生子敬仲完。周太史過陳，陳厲公使以周易筮之，卦得觀之否：【集解】賈逵曰：「坤下巽上觀，坤下乾上否，觀爻在六四，變而之否。」「是為觀國之光，利用賓於王。【集解】杜預曰：「此周易觀卦六四爻辭也。易之為書，六爻皆有變象，又有互體，聖人隨其義而論之。」此其代陳有國乎？不在此，其在異國？【正義】六四變，內卦為中國，外卦為異國。非此其身，在其子孫。【正義】內卦為身，外卦為子孫。變在外，故知在子孫也。若在異國，必姜姓。【正義】六四變，此爻是辛未，觀上體巽，未為羊，巽為女，女乘羊，故為姜。姜，齊姓，故知在齊。姜姓，太岳之後。【集解】杜預曰：「姜姓之先為堯四岳。」物莫能兩大，陳衰，此其昌乎？」【正義】周敬王四十一年，楚惠王殺陳湣公。齊簡公，周敬王三十九年被田常殺之。
厲公取蔡女，蔡女與蔡人亂，厲公數如蔡淫。七年，厲公所殺桓公太子免之三弟，長曰躍，中曰林，少曰杵臼，共令蔡人誘厲公以好女，與蔡人共殺厲公【集解】公羊傳曰：「淫於蔡，蔡人殺之。」而立躍，是為利公。利公者，桓公子也。利公立五月卒，立中弟林，是為庄公。庄公七年卒，少弟杵臼立，是為宣公。
宣公三年，楚武王卒，楚始彊。十七年，周惠王娶陳女為後。
二十一年，宣公後有嬖姬生子款，欲立之，乃殺其太子禦寇。禦寇素愛厲公子完，完懼禍及己，乃奔齊。齊桓公欲使陳完為卿，完曰：「羈旅之臣，【集解】賈逵曰：「羈，寄；旅，客也。」幸得免負檐，君之惠也，不敢當高位。」桓公使為工正。【正義】周禮雲冬官為考工，主作器械。齊懿仲欲妻陳敬仲，卜之，占曰：「是謂鳳皇于飛，和鳴鏘鏘。【集解】杜預曰：「雄曰鳳，雌曰皇。雄雌俱飛，相和而鳴，鏘鏘然也。猶敬仲夫妻有聲譽。」有媯之後，將育於姜。【集解】杜預曰：「媯，陳姓。姜，齊姓。」五世其昌，並於正卿。【集解】服虔曰：「言完後五世與卿並列。」八世之後，莫之與京。」【集解】賈逵曰：「京，大也。」【正義】按：陳敬仲八代孫，田常之子襄子磐也。而杜以常為八代者，以桓子無宇生武子開，與釐子乞皆相繼事齊，故以常為八代。
三十七年，齊桓公伐蔡，蔡敗；南侵楚，至召陵，還過陳。陳大夫轅濤塗惡其過陳，詐齊令出東道。東道惡，桓公怒，執陳轅濤塗。是歲，晉獻公殺其太子申生。
四十五年，宣公卒，子款立，是為穆公。穆公五年，齊桓公卒。十六年，晉文公敗楚師於城濮。是歲，穆公卒，子共公朔立。共公六年，楚太子商臣弒其父成王代立，是為穆王。十一年，秦穆公卒。十八年，共公卒，子靈公平國立。
靈公元年，【正義】諡法雲「亂而不損曰靈」。楚莊王即位。六年，楚伐陳。十年，陳及楚平。
十四年，靈公與其大夫孔寧、儀行父皆通於夏姬，【正義】列女傳云：「陳女夏姬者，陳大夫夏徵舒之母，御叔之妻也，三為王后，七為夫人，公侯爭之，莫不迷惑失意。」杜預云：「夏姬，鄭穆公女，陳大夫御叔之妻。」左傳云：「殺御叔，弒靈侯，戮夏南，出孔、儀，喪陳國。」衷其衣以戲於朝。【集解】左傳曰：「衷其衵服。」穀梁傳曰：「或衣其衣，或中其襦。」泄冶諫曰：「君臣淫亂，民何效焉？」靈公以告二子，二子請殺泄冶，公弗禁，遂殺泄冶。【集解】春秋曰：「陳殺其大夫泄冶。」十五年，靈公與二子飲於夏氏。公戲二子曰：「徵舒似汝。」二子曰：「亦似公。」【集解】杜預曰：「靈公即位十五年，徵舒已為卿，年大，無嫌是公子也。蓋以夏姬淫放，故謂其子多似以為戲也。」徵舒怒。靈公罷酒出，徵舒伏弩廄門射殺靈公。【集解】左傳曰：「公出自其廄。」孔寧、儀行父皆奔楚，靈公太子午奔晉。徵舒自立為陳侯。徵舒，故陳大夫也。夏姬，御叔之妻，舒之母也。
成公元年冬，楚莊王為夏徵舒殺靈公，率諸侯伐陳。謂陳曰：「無驚，吾誅徵舒而已。」已誅徵舒，因縣陳而有之，群臣畢賀。申叔時使於齊來還，獨不賀。【集解】賈逵曰：「叔時，楚大夫。」庄王問其故，對曰：「鄙語有之，牽牛徑人田，田主奪之牛。徑則有罪矣，奪之牛，不亦甚乎？今王以徵舒為賊弒君，故徵兵諸侯，以義伐之，已而取之，以利其地，則後何以令於天下！是以不賀。」庄王曰：「善。」乃迎陳靈公太子午於晉而立之，復君陳如故，是為成公。孔子讀史記至楚復陳，曰：「賢哉楚莊王！輕千乘之國而重一言。」【索隱】謂申叔時之語。【正義】家語云：「孔子讀史記至楚復陳，喟然曰：『賢哉楚莊王！輕千乘之國而重一言之信。非申叔時之忠，弗能建其義；非楚莊王之賢，不能受其訓也。』」
八年，楚莊王卒。二十九年，陳倍楚盟。三十年，楚共王伐陳。是歲，成公卒，子哀公弱立。楚以陳喪，罷兵去。
哀公三年，楚圍陳，復釋之。二十八年，楚公子圍弒其君郟敖自立，為靈王。
三十四年，初，哀公娶鄭，長姬生悼太子師，少姬生偃。【索隱】按：昭八年經雲「陳侯之弟招殺陳世子偃師」。左傳「陳哀公元妃鄭姬生悼太子偃師」。今此雲兩姬，又分偃師為二人，亦恐此非。二嬖妾，長妾生留，少妾生勝。留有寵哀公，哀公屬之其弟司徒招。哀公病，三月，招殺悼太子，立留為太子。哀公怒，欲誅招，招發兵圍守哀公，哀公自經殺。【集解】徐廣曰：「三十五年時。」招卒立留為陳君。四月，陳使使赴楚。楚靈王聞陳亂，乃殺陳使者，【索隱】即司徒招也。一作「苕」也。使公子棄疾發兵伐陳，陳君留奔鄭。九月，楚圍陳。十一月，滅陳。使棄疾為陳公。
招之殺悼太子也，太子之子名吳，出奔晉。晉平公問太史趙曰：「陳遂亡乎？」對曰：「陳，顓頊之族。【集解】服虔曰：「陳祖虞舜，舜出顓頊，故為顓頊之族。」陳氏得政於齊，乃卒亡。【集解】賈逵曰：「物莫能兩盛。」自幕至於瞽瞍，無違命。【集解】賈逵曰：「幕，舜後虞思也。至於瞽瞍，無聞違天命以廢絕者。」鄭眾曰：「幕，舜之先也。」駰案國語，賈義為長。【索隱】按：賈逵以幕為虞思，非也。左傳言自幕至瞽瞍，知幕在瞽瞍之前，必非虞思明矣。舜重之以明德。至於遂，【集解】杜預曰：「遂，舜後。蓋殷之興，存舜之後而封遂，言舜德乃至於遂也。」【索隱】重音持用反。按：杜預以為舜有明德，乃至遂有國，義亦然也。且文雲「自幕至瞽瞍，無違命，舜重之以明德」，是言舜有明德為天子也。乃雲殷封遂，代守之，亦舜德也。按：系本雲「陳，舜後」。宋忠雲「虞思之後，箕伯、直柄中衰，殷湯封遂於陳以祀舜」。世世守之。及胡公，周賜之姓，【集解】杜預曰：「胡公滿，遂之後也。事周武王，賜姓曰媯，封之陳。」使祀虞帝。且盛德之後，必百世祀。虞之世未也，其在齊乎？」
楚靈王滅陳五歲，楚公子棄疾弒靈王代立，是為平王。平王初立，欲得和諸侯，乃求故陳悼太子師之子吳，立為陳侯，是為惠公。惠公立，探續哀公卒時年而為元，空籍五歲矣。【索隱】惠公探取哀公死楚，陳滅之後年為元年，故今空籍五歲矣。一雲籍，借也，謂借失國之後年為五年。
十年，陳火。十五年，吳王僚使公子光伐陳，取胡、沈而去。【索隱】系本雲「胡，歸姓；沈，姬姓」。沈國在汝南平輿，胡亦在汝南。二十八年，吳王闔閭與子胥敗楚入郢。是年，惠公卒，子懷公柳立。
懷公元年，吳破楚，在郢，召陳侯。陳侯欲往，大夫曰：「吳新得意；楚王雖亡，與陳有故，不可倍。」懷公乃以疾謝吳。四年，吳復召懷公。懷公恐，如吳。吳怒其前不往，留之，因卒吳。陳乃立懷公之子越，是為湣公。【索隱】按左傳，湣公名周，是史官記不同。
湣公六年，孔子適陳。吳王夫差伐陳，取三邑而去。十三年，吳復來伐陳，陳告急楚，楚昭王來救，軍於城父，吳師去。是年，楚昭王卒於城父。時孔子在陳。【索隱】按：孔子以魯定公十四年適陳，當陳湣公之六年，上文說是。此十三年，孔子仍在陳，凡經八年，何其久也？十五年，宋滅曹。十六年，吳王夫差伐齊，敗之艾陵，使人召陳侯。陳侯恐，如吳。楚伐陳。二十一年，齊田常弒其君簡公。二十三年，楚之白公勝殺令尹子西、子綦，襲惠王。葉公攻敗白公，白公自殺。
二十四年，楚惠王復國，以兵北伐，殺陳湣公，遂滅陳而有之。是歲，孔子卒。
杞東樓公者，夏後禹之後苗裔也。【索隱】杞，國名也，東樓公號諡也。不名者，史先失耳。宋忠曰「杞，今陳留雍丘縣」。故地理志雲雍丘縣，故杞國，周武王封禹後為東樓公是也。蓋周封杞而居雍丘，至春秋時杞已遷東國，故左氏隱四年傳雲「莒人伐杞，取牟婁」。牟婁，曹東邑也。僖十四年傳雲「杞遷緣陵」。地理志北海有營陵，淳于公之縣。臣瓚雲「即春秋緣陵，淳于公所都之邑」。又州，國名，杞後改國曰州而稱淳于公，故春秋桓五年經雲「州公如曹」，傳曰「淳于公如曹」是也。然杞後代又稱子者，以微小又僻居東夷，故襄二十九年經稱「杞子來盟」，傳曰「書曰子，賤之」是也。殷時或封或絕。周武王克殷紂，求禹之後，得東樓公，封之於杞，【集解】宋忠曰：「杞，今陳留雍丘縣也。」以奉夏後氏祀。
東樓公生西樓公，西樓公生題公，題公生謀【集解】徐廣曰：「謀，一作『謨』。」【索隱】注一作「諜」，音牒。娶公。【索隱】娶音子臾反。謀娶公當周厲王時。謀娶公生武公。武公立四十七年卒，子靖公立。靖公二十三年卒，子共公立。共公八年卒，子德公立。【集解】徐廣曰：「世本曰惠公。」【索隱】系本及譙周並作「惠公」，又雲惠公生成公及桓公，是此系家脫成公一代，故云「弟桓公姑容立」，非也。且成公又見春秋經傳，故左傳庄二十五年雲杞成公娶魯女，有婚姻之好。至僖二十二年卒，始赴而書，左傳雲成公也，未同盟，故不書名。是杞有成公，必當如譙周所說。德公十八年卒，弟桓公姑容立。【集解】徐廣曰：「世本曰惠公立十八年，生成公及桓公；成公立十八年，桓公立十七年。」桓公十七年卒，子孝公匄【索隱】音蓋。匄，名。立。孝公十七年卒，弟文公益姑立。文公十四年卒，弟平公郁【索隱】一作「郁釐」，譙周雲名郁來，蓋「郁」「郁」「釐」「來」並聲相近，遂不同耳。立。平公十八年卒，子悼公成立。悼公十二年卒，子隱公乞立。七月，隱公弟遂弒隱公自立，是為釐公。釐公十九年卒，子湣公維立。湣公十五年，楚惠王滅陳。十六年，湣公弟閼路弒湣公代立，是為哀公。【索隱】閼音遏。哀公殺兄湣公而立，諡哀。譙周雲諡懿也。哀公立十年卒，湣公子敕立，【集解】徐廣曰：「敕，一作『』。」是為出公。出公十二年卒，子簡公春立。立一年，楚惠王之四十四年，滅杞。杞後陳亡三十四年。杞小微，其事不足稱述。
舜之後，周武王封之陳，至楚惠王滅之，有世家言。禹之後，周武王封之杞，楚惠王滅之，有世家言。契之後為殷，殷有本紀言。殷破，周封其後於宋，齊湣王滅之，有世家言。后稷之後為周，秦昭王滅之，有本紀言。皋陶之後，或封英、六，【索隱】蓼、六，本或作英、六，皆通。然蓼、六皆咎繇之後也。據系本，二國皆偃姓，故春秋文五年左傳雲楚人滅六，臧文仲聞六與蓼滅，曰「皋陶、庭堅不祀忽諸」。杜預曰「蓼與六皆咎繇後」。地理志雲六，故國，皋陶後，偃姓，為楚所滅。又僖十七年「齊人徐人伐英氏」。杜預又曰「英、六皆皋陶後，國名」。是有英、蓼，實未能詳。或者英後改號曰蓼也。楚穆王滅之，無譜。伯夷之後，至周武王復封於齊，曰太公望，陳氏滅之，有世家言。伯翳之後，至周平王時封為秦，項羽滅之，有本紀言。【索隱】秦祖伯翳，解者以翳益，則一人，今言十一人，敘伯翳而又別言垂、益，則是二人也。且按舜本紀敘十人，無翳而有彭祖，彭祖亦墳典不載，未知太史公意如何，恐多是誤。然據秦本紀敘翳之功，雲「佐舜馴調鳥獸」，與舜典「命益作虞，若予上下草木鳥獸」文同，則為一人必矣，今未詳其所由也。垂、益、夔、龍，其後不知所封，不見也。右十一人者，皆唐虞之際名有功德臣也；其五人之後皆至帝王，【索隱】舜、禹身為帝王，其稷、契及翳則後代皆為帝王也。餘乃為顯諸侯。滕、薛、騶，夏、殷、周之間封也，小，不足齒列，弗論也。【索隱】滕不知本封，蓋軒轅氏子有滕姓，是其祖也。後周封文王子錯叔綉於滕，故宋忠雲「今沛國公丘是滕國也」。薛，奚仲之後，任姓，蓋夏、殷所封，故春秋有滕侯、薛侯。邾，曹姓之國，陸終氏之子會人之後。邾國，今魯國騶縣是也。然三國微小，春秋時亦預會盟，蓋史缺無可敘列也。
周武王時，侯伯尚千餘人。及幽、厲之後，諸侯力攻相併。江、黃、【索隱】按系本，江、黃二國並嬴姓。又地理志江國在汝南安陽縣。胡、沈之屬，不可勝數，故弗采著於傳。
太史公曰：舜之德可謂至矣！禪位於夏，而後世血食者歷三代。及楚滅陳，而田常得政於齊，卒為建國，百世不絕，苗裔茲茲，有土者不乏焉。至禹，於周則杞，微甚，不足數也。楚惠王滅杞，其後越王句踐興。
【索隱】述贊盛德之祀，必及百世。舜、禹餘烈，陳、杞是繼。媯滿受封，東樓纂系。閼路篡逆，夏姬淫嬖。二國衰微，或興或替。前並後虜，皆亡楚惠。句踐勃興，田和吞噬。蟬聯血食，豈其苗裔？
