伍子胥者，楚人也，名員。員父曰伍奢。員兄曰伍尚。其先曰伍舉，以直諫事楚莊王，〈【索隱】按：舉直諫，見左氏、楚系家。〉有顯，故其後世有名於楚。
楚平王有太子名曰建，使伍奢爲太傅，費無忌〈【索隱】按：左傳作「費無極」。〉爲少傅。無忌不忠於太子建。平王使無忌爲太子取婦於秦，秦女好，無忌馳歸報平王曰：「秦女絕美，王可自取，而更爲太子取婦。」平王遂自取秦女而絕愛幸之，生子軫。更爲太子取婦。
無忌既以秦女自媚於平王，因去太子而事平王。恐一旦平王卒而太子立，殺己，乃因讒太子建。建母，蔡女也，無寵於平王。平王稍益疏建，使建守城父，〈【集解】地理志潁川有城父縣。【索隱】本陳邑，楚伐陳而有之。地理志潁川有城父縣。〉備邊兵。
頃之，無忌又日夜言太子短於王曰：「太子以秦女之故，不能無怨望，願王少自備也。自太子居城父，將兵，外交諸侯，且欲入爲亂矣。」平王乃召其太傅伍奢考問之。伍奢知無忌讒太子於平王，因曰：「王獨柰何以讒賊小臣疏骨肉之親乎？」無忌曰：「王今不制，其事成矣。王且見禽。」於是平王怒，囚伍奢，而使城父司馬奮揚〈【索隱】城父司馬之姓名也。〉往殺太子。行未至，奮揚使人先告太子：「太子急去，不然將誅。」太子建亡奔宋。
無忌言於平王曰：「伍奢有二子，皆賢，不誅且爲楚憂。可以其父質而召之，不然且爲楚患。」王使使謂伍奢曰：「能致汝二子則生，不能則死。」伍奢曰：「尚爲人仁，呼必來。員爲人剛戾忍訽，〈【集解】音火候反。【索隱】鄒氏云：「一作『詬』，罵也，音逅。」劉氏音火候反。〉能成大事，彼見來之幷禽，其勢必不來。」王不聽，使人召二子曰：「來，吾生汝父；不來，今殺奢也。」伍尚欲往，員曰：「楚之召我兄弟，非欲以生我父也，恐有脫者後生患，故以父爲質，詐召二子。二子到，則父子俱死。何益父之死？往而令讎不得報耳。不如奔他國，借力以雪父之恥，俱滅，無爲也。」伍尚曰：「我知往終不能全父命。然恨父召我以求生而不往，後不能雪恥，終爲天下笑耳。」謂員：「可去矣！汝能報殺父之讎，我將歸死。」尚既就執，使者捕伍胥。伍胥貫弓〈【集解】貫，烏還反。【索隱】劉氏音貫爲彎，又音古患反。貫謂滿張弓。〉執矢嚮使者，使者不敢進，伍胥遂亡。聞太子建之在宋，往從之。奢聞子胥之亡也，曰：「楚國君臣且苦兵矣。」伍尚至楚，楚幷殺奢與尚也。
伍胥既至宋，宋有華氏之亂，〈【索隱】春秋昭二十年，宋華亥、向寧、華定與君爭而出奔是也。〉乃與太子建俱奔於鄭。鄭人甚善之。太子建又適晉，晉頃公曰：「太子既善鄭，鄭信太子。太子能爲我內應，而我攻其外，滅鄭必矣。滅鄭而封太子。」太子乃還鄭。事未會，會自私慾殺其從者，從者知其謀，乃告之於鄭。鄭定公與子產誅殺太子建。建有子名勝。伍胥懼，乃與勝俱奔吳。到昭關，〈【索隱】其關在江西、乃吳楚之境也。〉昭關欲執之。伍胥遂與勝獨身步走，幾不得脫。追者在後。至江，江上有一漁父乘船，知伍胥之急，乃渡伍胥。伍胥既渡，解其劍曰：「此劍直百金，以與父。」父曰：「楚國之法，得伍胥者賜粟五萬石，爵執珪，豈徒百金劍邪！」不受。伍胥未至吳而疾，止中道，乞食。〈【集解】張勃曰：「子胥乞食處在丹陽溧陽縣。」【索隱】按：張勃，晉人，吳鴻臚嚴之子也，作吳錄，裴氏注引之是也。溧音栗，水名也。〉至於吳，吳王僚方用事，公子光爲將。伍胥乃因公子光以求見吳王。
久之，楚平王以其邊邑鍾離與吳邊邑卑梁氏俱蠶，兩女子爭桑相攻，乃大怒，至於兩國舉兵相伐。吳使公子光伐楚，拔其鍾離、居巢而歸。〈【索隱】二邑，楚縣也。按：鍾離縣在六安，古鍾離子之國，系本謂之「終犂」，嬴姓之國。居巢亦國也。桀奔南巢，其國蓋遠。尚書序「巢伯來朝」，蓋因居之於淮南楚地也。〉伍子胥說吳王僚曰：「楚可破也。願復遣公子光。」公子光謂吳王曰：「彼伍胥父兄爲戮於楚，而勸王伐楚者，欲以自報其讎耳。伐楚未可破也。」伍胥知公子光有內志，欲殺王而自立，未可說以外事，乃進專諸〈【索隱】左傳謂之「專設諸」。〉於公子光，退而與太子建之子勝耕於野。
五年而楚平王卒。初，平王所奪太子建秦女生子軫，及平王卒，軫竟立爲後，是爲昭王。吳王僚因楚喪，使二公子將兵往襲楚。楚發兵絕吳兵之後，不得歸。吳國內空，而公子光乃令專諸襲刺吳王僚而自立，是爲吳王闔廬。闔廬既立，得志，乃召伍員以爲行人，而與謀國事。
楚誅其大臣郤宛、伯州犂，伯州犂之孫伯嚭亡奔吳，〈【集解】徐廣曰：「伯州犂者，晉伯宗之子也。伯州犂之子曰郤宛，郤宛之子曰伯嚭。宛亦姓伯，又別氏郤。楚世家雲殺郤宛，宛之宗姓伯氏子曰嚭。吳世家雲楚誅伯州犂，其孫伯嚭奔吳也。」【索隱】按：州犁，伯宗子也。郄宛，州犁子。伯噽，郄宛子。噽音喜。伯氏別姓郄。〉吳亦以嚭爲大夫。前王僚所遣二公子將兵〈【索隱】公子燭庸及蓋餘也。〉伐楚者，道絕不得歸。後聞闔廬弒王僚自立，遂以其兵降楚，楚封之於舒。闔廬立三年，乃興師與伍胥、伯嚭伐楚，拔舒，遂禽故吳反二將軍。因欲至郢，將軍孫武曰：「民勞，未可，且待之。」乃歸。
四年，吳伐楚，取六與灊。〈【集解】六，古國，皋陶之後所封。灊縣有天柱山。【索隱】六，古國也，皋陶之後所封。灊縣有天柱山。〉五年，伐越，敗之。六年，楚昭王使公子囊瓦〈【集解】案：左傳楚公子貞字子囊，其孫名瓦，字子常。此言公子，又兼稱囊瓦，誤也。【索隱】按：左氏楚公子貞字子囊，其孫名瓦，字子常。此言公子，又兼稱囊瓦，蓋誤。〉將兵伐吳。吳使伍員迎擊，大破楚軍於豫章，〈【集解】豫章在江南。【索隱】按：杜預雲「昔豫章在江北，蓋分後徙之於江南也」。〉取楚之居巢。
九年，吳王闔廬謂子胥、孫武曰：「始子言郢未可入，今果何如？」二子對曰：「楚將囊瓦貪，而唐、蔡皆怨之。王必欲大伐之，必先得唐、蔡乃可。」闔廬聽之，悉興師與唐、蔡伐楚，與楚夾漢水而陳。吳王之弟夫概〈【索隱】古賚反。〉將兵請從，王不聽，遂以其屬五千人擊楚將子常。〈【集解】子常，公孫瓦。【索隱】公孫瓦也。〉子常敗走，奔鄭。於是吳乘勝而前，五戰，遂至郢。〈【集解】郢，楚都。【索隱】郢，楚都也。音以正反，又一音以井反。〉己卯，楚昭王出奔。庚辰，吳王入郢。
昭王出亡，入雲夢；盜擊王，王走鄖。〈【集解】音雲，國名。【索隱】奏雲二音。走，向也。鄖，國名。〉鄖公弟懷曰：「平王殺我父，我殺其子，不亦可乎！」鄖公恐其弟殺王，與王奔隨。〈【正義】今有楚昭王故城，昭王奔隨之處，宮之北城即是。〉吳兵圍隨，謂隨人曰：「周之子孫在漢川者，楚盡滅之。」隨人慾殺王，王子綦匿王，己自爲王以當之。隨人卜與王於吳，不吉，乃謝吳不與王。
始伍員與申包胥爲交，員之亡也，謂包胥曰：「我必覆楚。」包胥曰：「我必存之。」及吳兵入郢，伍子胥求昭王。既不得，乃掘楚平王墓，出其屍，鞭之三百，然後已。申包胥亡於山中，使人謂子胥曰：「子之報讎，其以甚乎！吾聞之，人衆者勝天，天定亦能破人。〈【正義】申包胥言聞人衆者雖一時凶暴勝天，及天降其凶，亦破於彊暴之人。〉今子故平王之臣，親北面而事之，今至於僇死人，此豈其無天道之極乎！」伍子胥曰：「爲我謝申包胥曰，吾日莫途遠，吾故倒行而逆施之。」〈【索隱】按：倒音丁老反。施音如字。子胥言志在復讎，常恐且死，不遂本心，今幸而報，豈論理乎！譬如人行，前途尚遠，而日勢已莫，其在顛倒疾行，逆理施事，何得責吾順理乎！〉於是申包胥走秦告急，求救於秦。秦不許。包胥立於秦廷，晝夜哭，七日七夜不絕其聲。秦哀公憐之，曰：「楚雖無道，有臣若是，可無存乎！」乃遣車五百乘救楚擊吳。六月，敗吳兵於稷。〈【集解】稷丘，地名，在郊外。【索隱】按：左傳作「稷丘」。杜預雲「稷丘，地名，在郊外」。〉會吳王久留楚求昭王，而闔廬弟夫概乃亡歸，自立爲王。闔廬聞之，乃釋楚而歸，擊其弟夫概。夫概敗走，遂奔楚。楚昭王見吳有內亂，乃復入郢。封夫概於堂谿，〈【集解】徐廣曰：「在慎縣。」駰案：地理志汝南有吳房縣。應劭曰「夫概奔楚，封於堂谿，本房子國，以封吳，故曰吳房」，然則不得在慎縣也。【正義】案：今豫州吳房縣在州西北九十里。〉爲堂谿氏。楚復與吳戰，敗吳，吳王乃歸。
後二歲，闔廬使太子夫差將兵伐楚，取番。〈【集解】音普寒反，又音婆。【索隱】音普寒反，又音婆。蓋鄱陽也。〉楚懼吳復大來，乃去郢，徙於鄀。〈【集解】楚地，音若。【索隱】音若。鄀，楚地，今闕。〉當是時，吳以伍子胥、孫武之謀，西破彊楚，北威齊晉，南服越人。
其後四年，孔子相魯。
後五年，伐越。越王句踐迎擊，敗吳於姑蘇，傷闔廬指，〈【正義】姑蘇當作「檇李」，乃文誤也。左傳雲「戰檇李，傷將指，卒於陘」是也。解在吳世家。〉軍卻。闔廬病創〈【集解】楚良反。【索隱】音瘡。〉將死，謂太子夫差曰：「爾忘句踐殺爾父乎？」夫差對曰：「不敢忘。」是夕，闔廬死。夫差既立爲王，以伯嚭爲太宰，習戰射。二年後伐越，敗越於夫湫。〈【集解】音椒。【索隱】音椒，又如字。【正義】太湖中椒山也。解在吳世家。〉越王句踐乃以餘兵五千人棲於會稽之上，〈【正義】土地名，在越州會稽縣東南十二里。〉使大夫種〈【索隱】劉氏雲「大夫姓，種名」，非也。按：今吳南有文種埭，則種姓文，爲大夫官也。【正義】高誘云：「大夫種，姓文氏，字子禽，楚之郢人。」〉厚幣遺吳太宰嚭以請和，求委國爲臣妾。吳王將許之。伍子胥諫曰：「越王爲人能辛苦。今王不滅，後必悔之。」吳王不聽，用太宰嚭計，與越平。
其後五年，而吳王聞齊景公死而大臣爭寵，新君弱，乃興師北伐齊。伍子胥諫曰：「句踐食不重味，弔死問疾，且欲有所用之也。此人不死，必爲吳患。今吳之有越，猶人之有腹心疾也。而王不先越而乃務齊，不亦謬乎！」吳王不聽，伐齊，大敗齊師於艾陵，〈【正義】括地誌云：「艾山在兗州博城縣南百六十里，本齊博邑。」〉遂威鄒魯之君以歸。〈【正義】鄒君居兗州鄒縣。魯，曲阜縣。〉益疏子胥之謀。
其後四年，吳王將北伐齊，越王句踐用子貢之謀，乃率其衆以助吳，而重寶以獻遺太宰嚭。太宰嚭既數受越賂，其愛信越殊甚，日夜爲言於吳王。吳王信用嚭之計。伍子胥諫曰：「夫越，腹心之病，今信其浮辭詐僞而貪齊。破齊，譬猶石田，無所用之。且盤庚之誥曰：『有顛越不恭，劓殄滅之，俾無遺育，無使易種於茲邑。』此商之所以興。願王釋齊而先越；若不然，後將悔之無及。」而吳王不聽，使子胥於齊。子胥臨行，謂其子曰：「吾數諫王，王不用，吾今見吳之亡矣。汝與吳俱亡，無益也。」乃屬其子於齊鮑牧，而還報吳。
吳太宰嚭既與子胥有隙，因讒曰：「子胥爲人剛暴，少恩，猜賊，其怨望恐爲深禍也。前日王欲伐齊，子胥以爲不可，王卒伐之而有大功。子胥恥其計謀不用，乃反怨望。而今王又復伐齊，子胥專愎〈【索隱】皮逼反。〉彊諫，沮〈【集解】自呂反。〉毀用事，徒幸吳之敗以自勝其計謀耳。今王自行，悉國中武力以伐齊，而子胥諫不用，因輟謝，詳病不行。王不可不備，此起禍不難。且嚭使人微伺之，其使於齊也，乃屬其子於齊之鮑氏。夫爲人臣，內不得意，外倚諸侯，自以爲先王之謀臣，今不見用，常鞅鞅怨望。願王早圖之。」吳王曰：「微子之言，吾亦疑之。」乃使使賜伍子胥屬鏤〈【集解】錄於反。〉之劍，曰：「子以此死。」伍子胥仰天歎曰：「嗟乎！讒臣嚭爲亂矣，王乃反誅我。我令若父霸。自若未立時，諸公子爭立，我以死爭之於先王，幾不得立。〈【正義】幾音祈。〉若既得立，欲分吳國予我，我顧不敢望也。然今若聽諛臣言以殺長者。」乃告其舍人曰：「必樹吾墓上以梓，令可以爲器；〈【正義】器謂棺也，以吳必亡也。左傳云：「樹吾墓檟，檟可材也，吳其亡乎！」〉而抉〈【索隱】烏穴反。抉亦決也。〉吾眼縣吳東門之上，〈【正義】東門，䲕門，謂䱐門也，今名葑門。䲕音普姑反。䱐音覆浮反。越軍開示浦，子胥濤盪羅城，開此門，有䲕䱐隨濤入，故以名門。顧野王雲「䲕魚一名江豚，欲風則涌」也。〉以觀越寇之入滅吳也。」乃自剄死。吳王聞之大怒，乃取子胥屍盛以鴟夷革，〈【集解】應劭曰：「取馬革爲鴟夷，鴟夷，榼形。」【正義】盛音成。榼，古曷反。〉浮之江中。〈【集解】徐廣曰：「魯哀公十一年。」【正義】案：年表雲吳王夫差十一年也。〉吳人憐之，爲立祠於江上，〈【正義】吳地記曰：「越軍於蘇州東南三十里三江口，又向下三里，臨江北岸立壇，殺白馬祭子胥，杯動酒盡，後因立廟於此江上。今其側有浦名上壇浦。至晉會稽太守麋豹，移廟吳郭東門內道南，今廟見在。」〉因命曰胥山。〈【集解】張晏曰：「胥山在太湖邊，去江不遠百里，故云江上。」【正義】吳地記云：「胥山，太湖邊胥湖東岸山，西臨胥湖，山有古丞胥二王廟。」按：其廟不乾子胥事，太史誤矣，張注又非。〉
吳王既誅伍子胥，遂伐齊。齊鮑氏殺其君悼公而立陽生。吳王欲討其賊，不勝而去。其後二年，吳王召魯衞之君會之橐皋。〈【索隱】音拓皋二音。杜預云：「地名，在淮南逡遒縣東南。」【正義】橐皋故縣在廬州巢縣西北五十六里。〉其明年，因北大會諸侯於黃池，〈【正義】在汴州封丘縣南七里。〉以令周室。越王句踐襲殺吳太子，〈【索隱】左傳太子名友。〉破吳兵。吳王聞之，乃歸，使使厚幣與越平。後九年，越王句踐遂滅吳，殺王夫差；而誅太宰嚭，以不忠於其君，而外受重賂，與己比〈【正義】紀鼻二音。〉周也。
伍子胥初所與俱亡故楚太子建之子勝者，在於吳。吳王夫差之時，楚惠王欲召勝歸楚。葉公〈【正義】上式涉反。杜預云：「子高，沈諸梁。」〉諫曰：「勝好勇而陰求死士，殆有私乎！」惠王不聽。遂召勝，使居楚之邊邑鄢，〈【集解】徐廣曰：「潁川鄢陵是。」【正義】鄢音偃。括地誌云：「故郾城在豫州郾城縣南五里，與褒信白亭相近。」〉號爲白公。〈【集解】徐廣曰：「汝南褒信縣有白亭。」【正義】括地誌云：「白亭在豫州褒信縣南四十二里，又有白公故城。又許州扶溝縣北四十五里北又有白亭也。」〉白公歸楚三年而吳誅子胥。
白公勝既歸楚，怨鄭之殺其父，乃陰養死士求報鄭。歸楚五年，請伐鄭，楚令尹子西許之。兵未發而晉伐鄭，鄭請救於楚。楚使子西往救，與盟而還。白公勝怒曰：「非鄭之仇，乃子西也。」勝自礪劍，人問曰：〈【索隱】左傳作「子期之子平見曰『王孫何自礪也』」。〉「何以爲？」勝曰：「欲以殺子西。」子西聞之，笑曰：「勝如卵耳，何能爲也。」
其後四歲，白公勝與石乞襲殺楚令尹子西、司馬子綦〈【索隱】左傳作「子期」也。〉於朝。石乞曰：「不殺王，不可。」乃劫（之）王如高府。〈【索隱】杜預云：「楚之別府也。」〉石乞從者屈固〈【集解】徐廣曰：「一作『惠王從者屈固』。楚世家亦云『王從者』。」【索隱】按：徐廣曰一作「惠王從者屈固」，蓋此本爲得。而左傳雲「石乞尹門，圉公陽穴宮，負王以如昭夫人之宮」，則公陽是楚之大夫，王之從者也。〉負楚惠王亡走昭夫人之宮。〈【索隱】昭王夫人即惠王母，越女也。〉葉公聞白公爲亂，率其國人攻白公。白公之徒敗，亡走山中，自殺。〈【正義】左傳雲白公奔而縊。〉而虜石乞，而問白公屍處，不言將亨。石乞曰：「事成爲卿，不成而亨，固其職也。」終不肯告其屍處。遂亨石乞，而求惠王復立之。
太史公曰：怨毒之於人甚矣哉！王者尚不能行之於臣下，況同列乎！向令伍子胥從奢俱死，何異螻蟻。棄小義，雪大恥，名垂於後世，悲夫！方子胥窘於江上，〈【索隱】窘音求殞反。〉道乞食，志豈嘗須臾忘郢邪？故隱忍就功名，非烈丈夫孰能致此哉？白公如不自立爲君者，其功謀亦不可勝道者哉！
〈【索隱述贊】讒人罔極，交亂四國。嗟彼伍氏，被茲凶慝！員獨忍詬，志復冤毒。霸吳起師，伐楚逐北。鞭屍雪恥，抉眼棄德。〉
