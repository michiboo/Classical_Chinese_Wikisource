〈【索隱】應劭云：「表者，錄其事而見之。」案：禮有表記，而鄭玄雲「表，明也」。謂事微而不著，須表明也，故言表也。【正義】言代者，以五帝久古，傳記少見，夏殷以來，乃有尚書略有年月，比於五帝事跡易明，故舉三代爲首表。表者，明也。明言事儀。〉
太史公曰：五帝、三代之記，〈【索隱】案：此表依帝繫及系本。其實敍五帝、三代，而篇唯名三代系表者，以三代代系長遠，宜以名篇；且三代皆出自五帝，故敍三代要從五帝而起也。〉尚矣。〈【索隱】劉氏云：「尚猶久古也。『尚矣』之文元出大戴禮，彼文雲『黃帝尚矣』。」〉自殷以前諸侯不可得而譜，〈【正義】譜，布也。列其事也。〉周以來乃頗可著。孔子因史文次春秋，紀元年，正時日月，蓋其詳哉。至於序尚書則略，無年月；或頗有，然多闕，不可錄。故疑則傳疑，蓋其慎也。
余讀諜〈【索隱】音牒。牒者，紀系謚之書也。下雲「稽諸曆諜」，謂歷代之譜。〉記，黃帝以來皆有年數。稽其歷譜諜終始五德之傳，〈【索隱】音轉。謂帝王更王，以金木水火土之五德傳次相承，終而復始，故云終始五德之傳也。〉古文咸不同，乖異。夫子之弗論次其年月，豈虛哉！於是以五帝系諜、尚書〈【索隱】案：大戴禮有五帝德及帝繫篇，蓋太史公取此二篇之諜及尚書，集而紀黃帝以來爲系表也。〉集世紀黃帝以來訖共和為世表。

〈【索隱述贊】高辛之胤，大啓禎祥。脩己吞薏，石紐興王。天命玄鳥，簡秋生商。姜嫄履跡，祚流岐昌。俱膺曆運，互有興亡。風餘周召，刑措成康。出彘之後，諸侯日彊。〉
