
〈○索隱教化之主，吾之師也。為帝王之儀表示，人倫之準的。子思以下，代有哲人，繼世象賢，誠可仰同列國。前史既定，吾無間，然又孔子非有諸侯之位，而亦稱系家者，以是聖人為教化之主，又代有賢哲，故亦稱系餘世，學者宗之，自天子王侯，中國言六藝者宗於夫子，可謂至聖，故為世家。〉
孔子生魯昌平鄉陬邑。〈◇【集解】徐廣曰：「陬音騶。孔安國曰『陬，孔子父叔梁紇所治邑』。」○【索隱】陬是邑名，昌平，鄉號。孔子居魯之陬邑昌平鄉之闕里也。□【正義】括地誌云：「故鄒城在兗州泗水縣東南六十里。昌平山在泗水縣南六十里。孔子生昌平鄉，蓋鄉取山為名。故闕里在泗水縣南五十里。輿地誌雲鄒城西界闕里有尼丘山。」按：今尼丘山在兗州鄒城，闕里即此也。括地誌云：「兗州曲阜縣魯城西南三里有闕里，中有孔子宅，宅中有廟。伍緝之從征記雲闕里背邾面泗，即此也。」按：夫子生在鄒，長徙曲阜，仍號闕里。〉其先宋人也，曰孔防叔。〈○【索隱】家語：「孔子，宋微子之後。宋襄公生弗父何，以讓弟厲公。弗父何生宋父周，周生世子勝，勝生正考父，考父生孔父嘉，五世親盡，別為公族，姓孔氏。孔父生子木金父，金父生睪夷。睪夷生防叔，畏華氏之逼而奔魯，故孔氏為魯人。」〉防叔生伯夏，伯夏生叔梁紇。〈□【正義】括地誌云：「叔梁紇廟亦名尼丘山祠，在兗州泗水縣五十里尼丘山東址。地理志雲魯縣有尼丘山，有叔梁紇廟。」〉紇與顏氏女野合而生孔子，〈○【索隱】家語雲「梁紇娶魯之施氏，生九女。其妾生孟皮，孟皮病足，乃求婚於顏氏徵在，從父命為婚」。其文甚明。今此雲「野合」者，蓋謂梁紇老而徵在少，非當壯室初笄之禮，故云野合，謂不合禮儀。故論語雲「野哉由也」，又「先進於禮樂，野人也」，皆言野者是不合禮爾。□【正義】男八月生齒，八歲毀齒，二八十六陽道通，八八六十四陽道絕。女七月生齒，七歲毀齒，二七十四陰道通，七七四十九陰道絕。婚姻過此者，皆為野合。故家語雲「梁紇娶魯施氏女，生九女，乃求婚於顏氏，顏氏有三女，小女徵在」。據此，婚過六十四矣。〉禱於尼丘得孔子。魯襄公二十二年而孔子生。〈○【索隱】公羊傳「襄公二十一年十有一月庚子，孔子生」。今以為二十二年，蓋以周正十一月屬明年，故誤也。後序孔子卒，雲七十二歲，每少一歲也。〉生而首上圩頂，〈○【索隱】圩音烏。頂音鼎。圩頂言頂上窳也，故孔子頂如反宇。反宇者，若屋宇之反，中低而四傍高也。□【正義】括地誌云：「女陵山在曲阜縣南二十八里。干寶三日紀雲『徵在生孔子空桑之地，今名空竇，在魯南山之空竇中。無水，當祭時灑掃以告，輒有清泉自石門出，足以周用，祭訖泉枯。今俗名女陵山』。」〉故因名曰丘雲。字仲尼，姓孔氏。
丘生而叔梁紇死，〈○【索隱】家語雲生三歲而梁紇死。〉葬於防山。〈□【正義】括地誌云：「防山在兗州曲阜縣東二十五里。禮記雲孔子母合葬於防也。」〉防山在魯東，由是孔子疑其父墓處，母諱之也。〈○【索隱】謂孔子少孤，不的知父墳處，非謂不知其塋地。徵在笄年適於梁紇，無幾而老死，是少寡，蓋以為嫌，不從送葬，故不知墳處，遂不告耳，非諱之也。〉孔子為兒嬉戲，常陳俎豆，〈□【正義】俎豆以木為之，受四升，高尺二寸。大夫以上赤雲氣，諸侯加象飾足，天子玉飾也。〉設禮容。孔子母死，乃殯五父之衢，〈□【正義】括地誌云：「五父衢在兗州曲阜縣西南二里，魯城內衢道也。」〉蓋其慎也。〈◇【集解】徐廣曰：「魯縣有闕里，孔子所居也。又有五父之衢也。」○【索隱】謂孔子不知父墓，乃且殯其母於五父之衢，是其謹慎也。□【正義】慎謂以紼引棺就殯所也。〉郰人〈□【正義】郰音鄒。〉輓父之母誨孔子父墓，然後往合葬於防焉。
孔子要絰，季氏饗士，孔子與往。〈□【正義】與音預。季氏為饌飲魯文學之士，孔子與迎而往，陽虎以孔子少，故折之也。〉陽虎絀曰：「季氏饗士，非敢饗子也。」〈○【索隱】家語「孔子之母喪，既練而見」，不非之也。今此謂孔子實要絰與饗，為陽虎所絀，亦近誣矣。一作「要經」。要經猶帶經也，故劉氏雲嗜學之意是也。〉孔子由是退。
孔子年十七，魯大夫孟釐子病且死，〈○【索隱】昭公七年左傳雲「孟僖子病不能相禮，乃講學之，及其將死，召大夫」云云。按：謂病者，不能禮為病，非疾困之謂也。至二十四年僖子卒，賈逵雲「仲尼時年三十五矣」。是此文誤也。〉誡其嗣懿子曰：「孔丘，聖人之後，〈◇【集解】服虔曰：「聖人謂商湯。」〉滅於宋。〈◇【集解】杜預曰：「孔子六世祖孔父嘉為宋華督所殺，其子奔魯也。」〉其祖弗父何始有宋而嗣讓厲公。〈◇【集解】杜預曰：「弗父何，孔父嘉之高祖，宋愍公之長子，厲公之兄也。何嫡嗣，當立，以讓厲公也。」〉及正考父佐戴、武、宣公，〈◇【集解】服虔曰：「正考父，弗父何之曾孫。」〉三命茲益恭，故鼎銘云：〈◇【集解】杜預曰：「三命，上卿也。考父廟之鼎。」〉『一命而僂，再命而傴，三命而俯，〈◇【集解】服虔曰：「僂，傴，俯，皆恭敬之貌也。」〉循牆而走，〈◇【集解】杜預曰：「言不敢安行。」〉亦莫敢余侮。〈◇【集解】杜預曰：「其恭如是，人亦不敢侮慢。」〉饘於是，粥於是，以餬余口。』〈◇【集解】杜預曰：「於是鼎中為饘粥。饘粥，餬屬。言至儉也。」〉其恭如是。吾聞聖人之後，雖不當世，必有達者。〈◇【集解】王肅曰：「謂若弗父何，殷湯之後，而不繼世為宋君也。」杜預曰：「聖人之後，有明德而不當大位，謂正考父。」〉今孔丘年少好禮，其達者歟？吾即沒，若必師之。」及釐子卒，懿子與魯人南宮敬叔往學禮焉。〈【索隱】左傳及系本，敬叔與懿子皆孟僖子之子，不應更言「魯人」，亦太史公之疎爾。〉是歲，季武子卒，平子代立。
孔子貧且賤。及長，嘗為季氏史，〈○【索隱】有本作「委吏」。按：趙岐曰「委吏，主委積倉庫之吏」。〉料量平；嘗為司職吏而畜蕃息。由是為司空。已而去魯，斥乎齊，逐乎宋、衛，困於陳蔡之間，於是反魯。孔子長九尺有六寸，人皆謂之「長人」而異之。魯復善待，由是反魯。
魯南宮敬叔言魯君曰：「請與孔子適周。」〈○【索隱】莊子云「孔子年五十一，南見老聃」。蓋系家亦依此為說而不究其旨，遂俱誤也。何者？孔子適周，豈訪禮之時即在十七耶？且孔子見老聃，雲「甚矣，道之難行也」，此非十七之人語也，乃既仕之後言耳。〉魯君與之一乘車，兩馬，一豎子俱，適周問禮，蓋見老子云。辭去，而老子送之曰：「吾聞富貴者送人以財，〈○【索隱】莊周「財」作「軒」。〉仁人者送人以言。吾不能富貴，竊仁人之號，〈◇【集解】王肅曰：「謙言竊仁者之名。」〉送子以言，曰：『聰明深察而近於死者，好議人者也；博辯廣大危其身者，發人之惡者也。為人子者毋以有己，〈◇【集解】王肅曰：「身父母之有。」○【索隱】家語作「無以有己為人子者」。〉為人臣者毋以有己。』」〈○【索隱】家語作「無以惡己為人臣者」。王肅云：「言聽則仕，不用則去，保身全行，臣之節也。」〉孔子自周反於魯，弟子稍益進焉。
是時也，晉平公淫，六卿擅權，東伐諸侯；楚靈王兵彊，陵轢中國；齊大而近於魯。魯小弱，附於楚則晉怒；附於晉則楚來伐；不偹於齊，齊師侵魯。
魯昭公之二十年，而孔子蓋年三十矣。齊景公與晏嬰來適魯，景公問孔子曰：「昔秦穆公國小處辟，其霸何也？」對曰：「秦，國雖小，其志大；處雖辟，行中正。身舉五羖，〈□【正義】百里奚也。〉爵之大夫，起纍紲之中，〈○【索隱】家語無此一句。孟子以為「不然」之言也。〉與語三日，授之以政。以此取之，雖王可也，其霸小矣。」景公說。
孔子年三十五，而季平子與郈昭伯以鬬雞故〈□【正義】郈音後。括地誌云：「鬬雞臺二所，相去十五步，在兗州曲阜縣東南三里魯城中。左傳昭二十五年，季氏與郈昭伯鬬雞，季氏芥雞翼，郈氏為金距之處。」〉得罪魯昭公，昭公率師擊平子，平子與孟氏、叔孫氏三家共攻昭公，昭公師敗，犇於齊，齊處昭公乾侯。〈□【正義】相州成安縣東南三十里斥丘故城，本春秋時乾侯之邑。〉其後頃之，魯亂。孔子適齊，為高昭子家臣，欲以通乎景公。與齊太師語樂，聞韶音，學之，三月不知肉味，〈◇【集解】周氏曰：「孔子在齊，聞習韶樂之盛美，故忘於肉味也。」○【索隱】按論語，子語魯太師樂，非齊太師也。又「子在齊聞韶，三月不知肉味」，無「學之」文。今此合論語齊、魯兩文而為此言，恐失事實。〉齊人稱之。
景公問政孔子，孔子曰：「君君，臣臣，父父，子子。」〈◇【集解】孔安國曰：「當此之時，陳恆制齊，君不君，臣不臣，故以此對也。」〉景公曰：「善哉！信如君不君，臣不臣，父不父，子不子，雖有粟，吾豈得而食諸！」〈◇【集解】孔安國曰：「言將危也。陳氏果滅齊。」〉他日又復問政於孔子，孔子曰：「政在節財。」景公說，將欲以尼谿田封孔子。〈○【索隱】此說出晏子及墨子，其文微異。〉晏嬰進曰：「夫儒者滑稽而不可軌法；倨傲自順，不可以為下；崇喪遂哀，破產厚葬，不可以為俗；游說乞貸，不可以為國。自大賢之息，周室既衰，禮樂缺有間。〈○【索隱】息者，生也。言上古大賢生則有禮樂，至周室微而始缺有間也。〉今孔子盛容飾，繁登降之禮，趨詳之節，纍世不能殫其學，當年不能究其禮。君欲用之以移齊俗，非所以先細民也。」後景公敬見孔子，不問其禮。異日，景公止孔子曰：「奉子以季氏，吾不能。」以季孟之間待之。〈◇【集解】孔安國曰：「魯三卿，季氏為上卿，最貴；孟氏為下卿，不用事。言待之以二者之間也。」○【索隱】劉氏奉音扶用反，非也。今奉音如字，謂奉待孔子如魯季氏之職，故下文雲「以季孟之間待之」也。〉齊大夫欲害孔子，孔子聞之。景公曰：「吾老矣，弗能用也。」孔子遂行，反乎魯。
孔子年四十二，魯昭公卒於乾侯，定公立。定公立五年，夏，季平子卒，桓子嗣立。季桓子穿井得土缶，中若羊，〈◇【集解】韋昭曰：「羊，生羊也，故謂之恠也。」○【索隱】家語雲「桓子穿井於費，得物如土缶，其中有羊焉」是也。〉問仲尼雲「得狗」。〈◇【集解】韋昭曰：「獲羊而言狗者，以孔子博物，測之。」〉仲尼曰：「以丘所聞，羊也。丘聞之，木石之恠夔、罔閬，〈◇【集解】韋昭曰：「木石謂山也。或雲夔，一足，越人謂之山繅也，或言獨足。魍魎，山精，好學人聲而迷惑人也。」【索隱】夔音逵。閬音兩。家語作「魍魎」。繅音騷。然山繅獨一足是山神名，故謂之夔。夔，一足獸，狀如人也。〉水之恠龍、罔象，〈◇【集解】韋昭曰：「龍，神獸也，非常見，故曰恠。或雲『罔象食人，一名沐腫』。」○【索隱】沐腫音木踵。〉土之恠墳羊。」〈◇【集解】唐固曰：「墳羊，雌雄未成者也。」〉
吳伐越，墮會稽，〈◇【集解】王肅曰：「墮，毀也。」○【索隱】會稽，山名，越之所都。墮，毀也。吳伐越在魯哀元年。〉得骨節專車。〈◇【集解】韋昭曰：「骨一節，其長專車。專，擅也。」〉吳使使問仲尼：「骨何者最大？」仲尼曰：「禹致羣神於會稽山，〈◇【集解】韋昭曰：「羣神謂主山川之君為羣神之主，故謂之神也。」〉防風氏後至，禹殺而戮之，〈◇【集解】韋昭曰：「防風氏違命後至，故禹殺之，陳屍為戮。」〉其節專車，此為大矣。」吳客曰：「誰為神？」仲尼曰：「山川之神足以綱紀天下，其守為神，〈◇【集解】王肅曰：「守山川之祀者為神，謂諸侯也。」韋昭曰：「足以綱紀天下，謂名山大川能興雲致雨以利天下也。」〉社稷為公侯，〈◇【集解】王肅曰：「但守社稷無山川之祀者，直為公侯而已。」〉皆屬於王者。」客曰：「防風何守？」仲尼曰：「汪罔氏之君守封、禺之山，〈◇【集解】韋昭曰：「封，封山；禺，禺山：在吳郡永安縣。」駰案：晉太康元年改永安為武康縣，今屬吳興郡。〉為釐姓。〈○【索隱】釐音僖。家語雲姓漆，蓋誤。系本無漆姓。〉在虞、夏、商為汪罔，於周為長翟，今謂之大人。」〈◇【集解】王肅曰：「周之初及當孔子之時，其名異也。」〉客曰：「人長幾何？」仲尼曰：「僬僥氏。三尺，短之至也。〈◇【集解】韋昭曰：「僬僥，西南蠻之別名也。」□【正義】按：括地誌「在大秦國北也」〉長者不過十之，數之極也。」〈◇【集解】王肅曰：「十之，謂三丈也，數極於此也。」〉於是吳客曰：「善哉聖人！」
桓子嬖臣曰仲梁懷，與陽虎有隙。陽虎欲逐懷，公山不狃止之。〈◇【集解】孔安國曰：「不狃為季氏宰。」○【索隱】狃音女久反。鄒氏雲一作「蹂」。論語作「弗擾」。〉其秋，懷益驕，陽虎執懷。桓子怒，陽虎因囚桓子，與盟而醳之。〈□【正義】醳音釋。〉陽虎由此益輕季氏。季氏亦僭於公室，陪臣執國政，是以魯自大夫以下皆僭離於正道。故孔子不仕，退而脩詩書禮樂，弟子彌眾，至自遠方，莫不受業焉。
定公八年，公山不狃不得意於季氏，因陽虎為亂，欲廢三桓之適，〈□【正義】適音嫡。〉更立其庶孽陽虎素所善者，遂執季桓子。桓子詐之，得脫。
定公九年，陽虎不勝，犇於齊。是時孔子年五十。
公山不狃以費畔季氏，使人召孔子。孔子循道彌久，溫溫無所試，莫能己用，曰：「蓋周文武起豐鎬而王，〈○【索隱】檢家語及孔子之書，並無此言，故桓譚亦以為誣。〉今費雖小，儻庶幾乎！」欲往。子路不說，止孔子。孔子曰：「夫召我者豈徒哉？如用我，其為東周乎！」〈◇【集解】何晏曰：「興周道於東方，故曰東周也。」〉然亦卒不行。
其後定公以孔子為中都宰，一年，四方皆則之。〈○【索隱】家語作「西方」。王肅云：「魯國近東，故西方諸侯皆取法則焉。」〉由中都宰為司空，由司空為大司寇。
定公十年春，及齊平。〈○【索隱】及，與也。平，成也。謂與齊和好，故云平。〉夏，齊大夫犂鉏言於景公曰：「魯用孔丘，其勢危齊。」乃使使告魯為好會，會於夾谷。〈◇【集解】徐廣曰：「司馬彪雲今在祝其縣也。」〉魯定公且以乘車好往。孔子攝相事，曰：「臣聞有文事者必有武偹，有武事者必有文偹。古者諸侯出疆，必具官以從。請具左右司馬。」定公曰：「諾。」具左右司馬。會齊侯夾谷，為壇位，土階三等，以會遇之禮相見，〈◇【集解】王肅曰：「會遇之禮，禮之簡略也。」〉揖讓而登。獻酬之禮畢，齊有司趨而進曰：「請奏四方之樂。」景公曰：「諾。」於是旍旄羽袚矛戟劔撥鼓譟而至。〈○【索隱】家語作「萊人以兵鼓譟劫定公」。袚音弗，謂舞者所執，故周禮樂有袚舞。撥音伐，謂大楯也。〉孔子趨而進，厯階而登〈○【索隱】謂厯階級也。故王肅雲「厯階，登階不聚足」。〉，不盡一等，舉袂而言曰：「吾兩君為好會，夷狄之樂何為於此！請命有司！」有司卻之，不去，則左右視晏子與景公。景公心怍，麾而去之。有頃，齊有司趨而進曰：「請奏宮中之樂。」景公曰：「諾。」優倡侏儒為戲而前。孔子趨而進，厯階而登，不盡一等，曰：「匹夫而熒惑諸侯者罪當誅！〈○【索隱】謂經熒而惑亂也。家語作「熒侮」。〉請命有司！」有司加法焉，手足異處。景公懼而動，知義不若，歸而大恐，告其羣臣曰：「魯以君子之道輔其君，而子獨以夷狄之道教寡人，使得罪於魯君，為之柰何？」有司進對曰：「君子有過則謝以質，小人有過則謝以文。君若悼之，則謝以實。」於是齊侯乃歸所侵魯之鄆、汶陽、龜陰之田以謝過。〈◇【集解】服虔曰：「三田，汶陽田也。龜，山名。陰之田，得其田不得其山也。」杜預曰：「太山博縣北有龜山。」【索隱】左傳「鄆、讙及龜陰之田」，則三田皆在汶陽也。□【正義】鄆，今鄆州鄆城縣，在兗州龔丘縣東北五十四里。故謝城在龔丘縣東七十里。齊歸侵魯龜陰之田以謝魯，魯築城於此，以旌孔子之功，因名謝城。〉
定公十三年夏，孔子言於定公曰：「臣無藏甲，大夫毋百雉之城。」〈◇【集解】王肅曰：「高丈長，丈曰堵，三堵曰雉。」〉使仲由為季氏宰，將墮三都。〈◇【集解】服虔曰：「三都，三家之邑也。」〉於是叔孫氏先墮郈。〈◇【集解】杜預曰：「東平無鹽縣東南郈鄉亭。」□【正義】括地誌云：「郈亭在鄆州宿城縣東三十二里。」〉季氏將墮費，公山不狃、叔孫輙率費人襲魯。公與三子入於季氏之宮，〈◇【集解】服虔曰：「三子，季孫、孟孫、叔孫也。」〉登武子之臺。費人攻之，弗克，入及公側。◇【集解】服虔曰：「人有入及公之臺側。」孔子命申句須、樂頎下伐之，〈◇【集解】服虔曰：「申句須、樂頎，魯大夫。」〉費人北。國人追之，敗諸姑蔑。〈◇【集解】杜預曰：「魯國卞縣南有姑蔑城。」□【正義】括地誌云：「姑蔑故城在兗州泗水縣東四十五里。」按：泗水縣本漢卞縣也。〉二子犇齊，遂墮費。將墮成，〈◇【集解】杜預曰：「泰山鉅平縣東南有成城也。」□【正義】括地誌云：「故郕城在兗州泗水縣西北五十里。」〉公歛處父〈◇【集解】服虔曰：「成宰也。」〉謂孟孫曰：「墮成，齊人必至於北門。且成，孟氏之保鄣，無成是無孟氏也。我將弗墮。」十二月，公圍成，弗克。
定公十四年，孔子年五十六，由大司寇行攝相事，有喜色。門人曰：「聞君子禍至不懼，福至不喜。」孔子曰：「有是言也。不曰『樂其以貴下人』乎？」於是誅魯大夫亂政者少正卯。與聞國政三月，粥羔豚者弗飾賈；男女行者別於塗；塗不拾遺；四方之客至乎邑者不求有司，〈◇【集解】王肅曰：「有司常供其職，客求而有在也。」〉皆予之以歸。〈○【索隱】家語作「皆如歸」。〉
齊人聞而懼，曰：「孔子為政必霸，霸則吾地近焉，我之為先並矣。盍致地焉？」犂鉏曰：「請先嘗沮之；沮之而不可則致地，庸遲乎！」於是選齊國中女子好者八十人，皆衣文衣而舞康樂，〈○【索隱】家語作「容璣」。王肅云：「舞曲名也。」〉文馬三十駟，遺魯君。陳女樂文馬於魯城南高門外，季桓子微服往觀再三，將受，乃語魯君為周道游，往觀終日，〈○【索隱】謂請魯君為周偏道路遊行，因出觀齊之女樂。〉怠於政事。子路曰：「夫子可以行矣。」孔子曰：「魯今且郊，如致膰乎大夫，〈◇【集解】王肅曰：「膰，祭肉。」〉則吾猶可以止。」桓子卒受齊女樂，三日不聽政；郊，又不致膰俎於大夫。孔子遂行，宿乎屯。〈◇【集解】駰案：屯在魯之南也。○【索隱】屯，地名。〉而師己送，曰：「夫子則非罪。」孔子曰：「吾歌可夫？」歌曰：「彼婦之口，可以出走；彼婦之謁，可以死敗。〈◇【集解】王肅曰：「言婦人之口請謁，足以憂使人死敗，故可以出走也。」〉蓋優哉游哉，維以卒歲！」〈◇【集解】王肅曰：「言仕不遇也，故且優游以終歲。」〉師己反，桓子曰：「孔子亦何言？」師己以實告。桓子喟然嘆曰：「夫子罪我以羣婢故也夫！」
孔子遂適衛，主於子路妻兄顏濁鄒家。〈○【索隱】孟子曰「孔子於衛主顏讐由，彌子之妻與子路之妻，兄弟也」。今此雲濁鄒是子路之妻兄，所說不同。〉衛靈公問孔子：「居魯得祿幾何？」對曰：「奉粟六萬。」衛人亦致粟六萬。〈○【索隱】若六萬石似太多，當是六萬斗，亦與漢之秩祿不同。□【正義】六萬小斗，計當今二千石也。周之斗升斤兩皆用小也。〉居頃之，或譖孔子於衛靈公。靈公使公孫余假一出一入。〈○【索隱】謂以兵仗出入，以脅夫子也。〉孔子恐獲罪焉，居十月，去衛。
將適陳，過匡，〈□【正義】故匡城在滑州匡城縣西南十里。〉顏刻為僕，以其策指之曰：「昔吾入此，由彼缺也。」〈○【索隱】謂昔所被攻缺破之處也。□【正義】琴操云：「孔子到匡郭外，顏淵舉策指匡穿垣曰：『往與陽貨正從此入。』匡人聞其言，告君曰：『往者陽貨今復來。』乃率眾圍孔子數日，乃和琴而歌，音曲甚哀，有暴風擊軍士僵僕，於是匡人有知孔子聖人，自解也。」〉匡人聞之，以為魯之陽虎。陽虎嘗暴匡人，匡人於是遂止孔子。〈○【索隱】匡，宋邑也。家語雲匡人簡子以甲士圍夫子。〉孔子狀類陽虎，拘焉五日，顏淵後，子曰：「吾以汝為死矣。」顏淵曰：「子在，回何敢死！」〈◇【集解】包氏曰：「言夫子在，己無所致死也。」〉匡人拘孔子益急，弟子懼。孔子曰：「文王既沒，文不在茲乎？〈◇【集解】孔安國曰：「茲，此也。言文王雖已沒，其文見在此。此，自謂其身也。」〉天之將喪斯文也，後死者不得與於斯文也。〈◇【集解】孔安國曰：「文王既沒，故孔子自謂後死也。言天將喪斯文者，本不當使我知之；今使我知之，未欲喪之也。」〉天之未喪斯文也，匡人其如予何！」〈◇【集解】馬融曰：「如予何猶言『柰我何』也。天未喪斯文，則我當傳之，匡人慾柰我何！言不能違天以害己。」〉孔子使從者為甯武子臣於衛，然後得去。〈○【索隱】家語「子路彈劔而歌，孔子和之，曲三終，匡人解圍而去」。今此取論語「文王既沒」之文，及從者臣甯武子然後得去。蓋夫子再厄匡人，或設辭以解圍，或彈劔而釋難。今此合論語、家語之文以為一事，故彼此文交互耳。〉
去即過蒲。〈◇【集解】徐廣曰：「長垣縣有匡城、蒲鄉。」□【正義】括地誌云：「故蒲城在滑州匡城縣北十五里。匡城本漢長垣縣。」〉月餘，反乎衛，主蘧伯玉家。靈公夫人有南子者，使人謂孔子曰：「四方之君子不辱欲與寡君為兄弟者，必見寡小君。寡小君願見。」孔子辭謝，不得已而見之。夫人在絺帷中。孔子入門，北面稽首。夫人自帷中再拜，環珮玉聲璆然。〈□【正義】璆音虬。〉孔子曰：「吾鄉為弗見，見之禮答焉。」〈○【索隱】上「見」如字。下「見」去聲。言我不為相見之禮現而答之。〉子路不說。孔子矢之曰：「予所不者，天厭之！天厭之！」〈◇【集解】欒肇曰：「見南子者，時不獲已，猶文王之拘羑里也。天厭之者，言我之否屈乃天命所厭也。」蔡謨曰：「矢，陳也。夫子為子路陳天命也。」〉居衛月餘，靈公與夫人同車，宦者雍渠參乘，出，使孔子為次乘，招搖巿過之。〈◇【集解】徐廣曰：「招搖，翱翔也。」○【索隱】家語作「游過巿」。〉孔子曰：「吾未見好德如好色者也。」〈◇【集解】何晏曰：「疾時薄於德，厚於色，故發此言也。」李充曰：「使好德如好色，則棄邪而反正矣。」〉於是醜之，去衛，過曹。是歲，魯定公卒。
孔子去曹適宋，〈◇【集解】徐廣曰：「年表定公十三年，孔子至衛；十四年，至陳；哀公三年，孔子過宋。」〉與弟子習禮大樹下。宋司馬桓魋欲殺孔子，拔其樹。孔子去。弟子曰：「可以速矣。」孔子曰：「天生德於予，桓魋其如予何！」〈◇【集解】包氏曰：「天生德者，謂授以聖性，德合天地，吉無不利，故曰其如予何。」〉
孔子適鄭，與弟子相失，孔子獨立郭東門。鄭人或謂子貢曰：〈○【索隱】家語姑布子卿謂子貢曰。〉「東門有人，其顙似堯，〈○【索隱】家語雲「河目而隆顙，其顙似堯」。〉其項類皋陶，其肩類子產，然自要以下不及禹三寸。纍纍若喪家之狗。」〈◇【集解】王肅曰：「喪家之狗，主人哀荒，不見飲食，故纍然而不得意。孔子生於亂世，道不得行，故纍然不得志之貌也。韓詩外傳曰『喪家之狗，既歛而槨，有席而祭，顧望無人』也。」〉子貢以實告孔子。孔子欣然笑曰：「形狀，末也。而似喪家之狗，然哉！然哉！」
孔子遂至陳，主於司城貞子家。歲餘，吳王夫差伐陳，取三邑而去。趙鞅伐朝歌。楚圍蔡，蔡遷於吳。吳敗越王句踐會稽。
有隼集於陳廷而死，楛矢貫之，石砮，矢長尺有咫。〈◇【集解】韋昭曰：「隼，鷙鳥，今之鶚也。楛，木名。砮，鏃也，以石為之。八寸曰咫。楛矢貫之，墜而死。」□【正義】隼音筍。毛詩義疏：「鷂，齊人謂之擊征，或謂之題肩，或曰省鴈，春化為布穀。此屬數種皆為隼。」〉陳湣公使使問仲尼，〈○【索隱】家語、國語皆作「陳惠公」，非也。按：惠公以魯昭元年立，定四年卒。又按系家，湣公六年孔子適陳，十三年亦在陳，則此湣公為是。〉仲尼曰：「隼來遠矣，此肅慎之矢也。〈□【正義】肅慎國記云：「肅慎，其地在夫餘國東北，河六十日行。其弓四尺，強勁弩射四百步，今之靺鞨國方有此矢。」〉昔武王克商，通道九夷百蠻，〈◇【集解】王肅曰：「九夷，東方夷有九種也。百蠻，夷狄之百種。」〉使各以其方賄來貢，〈◇【集解】王肅曰：「各以其方面所有之財賄而來貢。」〉使無忘職業。於是肅慎貢楛矢石砮，長尺有咫。先王欲昭其令德，以肅慎矢分大姬，〈◇【集解】韋昭曰：「大姬，武王元女也。」〉配虞胡公而封諸陳。分同姓以珍玉，展親；〈◇【集解】韋昭曰：「展，重也。玉謂若夏后氏之璜。」〉分異姓以遠方職，使無忘服。〈◇【集解】王肅曰：「使無忘服從於王也。」〉故分陳以肅慎矢。」試求之故府，果得之。〈◇【集解】韋昭曰：「故府，舊府也。」〉
孔子居陳三歲，會晉楚爭彊，更伐陳，及吳侵陳，陳常被寇。孔子曰：「歸與歸與！吾黨之小子狂簡，進取不忘其初。」於是孔子去陳。
過蒲，會公叔氏以蒲畔，蒲人止孔子。弟子有公良孺者，以私車五乘從孔子。其為人長賢，有勇力，謂曰：「吾昔從夫子遇難於匡，今又遇難於此，命也已。吾與夫子再罹難，寧闘而死。」闘甚疾。蒲人懼，〈○【索隱】家語雲「我寧闘死，挺劔而合眾，將與之戰，蒲人懼」是也。〉謂孔子曰：「苟毋適衛，吾出子。」與之盟，出孔子東門。孔子遂適衛。子貢曰：「盟可負耶？」孔子曰：「要盟也，神不聽。」
衛靈公聞孔子來，喜，郊迎。問曰：「蒲可伐乎？」對曰：「可。」靈公曰：「吾大夫以為不可。今蒲，衛之所以待晉楚也，〈□【正義】衛在濮州，蒲在滑州，在衛西也。韓魏及楚從西向東伐，先在蒲，後及衛。〉以衛伐之，無乃不可乎？」孔子曰：「其男子有死之志，〈◇【集解】王肅曰：「公叔氏欲以蒲適他國，而男子欲死之，不樂適他。」〉婦人有保西河之志。〈◇【集解】王肅曰：「婦人恐懼，欲保西河無戰意也。」○【索隱】此西河在衛地，非魏之西河也。〉吾所伐者不過四五人。」〈◇【集解】王肅曰：「本與公叔同畔者。」〉靈公曰：「善。」然不伐蒲。
靈公老，怠於政，不用孔子。孔子喟然嘆曰：「苟有用我者，期月而已，三年有成。」〈◇【集解】孔安國曰：「言誠有用我於政事者，期年而可以行其政教，必三年乃有成也。」〉孔子行。
佛肸為中牟宰，〈◇【集解】孔安國曰：「晉大夫趙簡子之邑宰。」〉趙簡子攻範、中行，伐中牟。〈○【索隱】此河北之中牟，蓋在漢陽西。〉佛肸畔，使人召孔子，孔子欲往。子路曰：「由聞諸夫子，『其身親為不善者，君子不入也』。〈◇【集解】孔安國曰：「不入其國。」〉今佛肸親以中牟畔，子欲往，如之何？」孔子曰：「有是言也。不曰堅乎，磨而不磷；不曰白乎，涅而不淄。〈◇【集解】孔安國曰：「磷，薄也。涅，可以染皂者也。言至堅者磨之而不薄，至白者染之於涅中而不黑，君子雖在濁亂，不能汙也。」〉我豈匏瓜也哉，焉能繫而不食？」〈◇【集解】何晏曰：「言匏瓜得繫一處者，不食故也。吾自食物當東西南北，不得如不食之物繫滯一處。」〉
孔子擊磬。有荷蕢而過門者，曰：「有心哉，擊磬乎！〈◇【集解】何晏曰：「蕢，草器也。有心謂契契然也。」〉硜硜乎，莫己知也夫而已矣！」〈◇【集解】何晏曰：「此硜硜，信己而已，言亦無益也。」〉
孔子學鼓琴，師襄子，〈○【索隱】家語師襄子曰「吾雖以擊磬為官，然能於琴」。蓋師襄子魯人，論語謂之「擊磬襄」是也。〉十日不進。師襄子曰：「可以益矣。」孔子曰：「丘已習其曲矣，未得其數也。」有間，曰：「已習其數，可以益矣。」孔子曰：「丘未得其志也。」有間，曰：「已習其志，可以益矣。」孔子曰：「丘未得其為人也。」有間，有所穆然深思焉，有所怡然高望而遠志焉。曰：「丘得其為人，黯然而黑，〈◇【集解】王肅曰：「黯，黑貌。」〉幾然而長，〈◇【集解】徐廣曰：「詩云『頎而長兮』。」○【索隱】「幾」與注「頎」，並音祈，家語無此四字。〉眼如望羊，〈◇【集解】王肅曰：「望羊，望羊視也。」〉心如王四國，非文王其誰能為此也！」師襄子辟席再拜，曰：「師蓋雲文王操也。」
孔子既不得用於衛，將西見趙簡子。至於河而聞竇鳴犢、舜華之死也，〈◇【集解】徐廣曰：「或作『鳴鐸竇犨』，又作『竇犨鳴犢、舜華也』。」○【索隱】家語雲「聞趙簡子殺竇犨鳴犢及舜華」，國語雲「鳴鐸竇犨」，則竇犨字鳴犢，聲轉字異，或作「鳴鐸」。慶華當作「舜華」，諸說皆同。〉臨河而嘆曰：「美哉水，洋洋乎！丘之不濟此，命也夫！」子貢趨而進曰：「敢問何謂也？」孔子曰：「竇鳴犢，舜華，晉國之賢大夫也。趙簡子未得志之時，須此兩人而後從政；及其已得志，殺之乃從政。丘聞之也，刳胎殺夭則麒麟不至郊，竭澤涸漁則蛟龍不合陰陽，〈○【索隱】有角曰蛟龍。龍能興雲致雨，調和陰陽之氣。〉覆巢毀卵則鳳皇不翔。何則？君子諱傷其類也。夫鳥獸之於不義也尚知辟之，而況乎丘哉！」乃還息乎陬鄉，作為陬操以哀之。〈◇【集解】王肅曰：「陬操，琴曲名也。」○【索隱】此陬鄉非魯之陬邑。家語雲作「槃操」也。〉而反乎衛，入主蘧伯玉家。
他日，靈公問兵陳。〈◇【集解】孔安國曰：「軍陳，行列之法。」〉孔子曰：「俎豆之事則嘗聞之，軍旅之事未之學也。」〈◇【集解】鄭玄曰：「萬二千人為軍，五百人為旅。軍旅末事，本未立不可教以末。」〉明日，與孔子語，見蜚鴈，仰視之，色不在孔子。孔子遂行，復如陳。
夏，衛靈公卒，〈○【索隱】此魯哀二年也。〉立孫輙，是為衛出公。六月，趙鞅內太子蒯聵於戚。陽虎使太子絻，八人衰絰，偽自衛迎者，哭而入，遂居焉。冬，蔡遷於州來。是歲魯哀公三年，而孔子年六十矣。齊助衛圍戚，以衛太子蒯聵在故也。
夏，魯桓釐廟燔，南宮敬叔救火。孔子在陳，聞之，曰：「災必於桓釐廟乎？」〈◇【集解】服虔曰：「桓釐當毀，而魯事非禮之廟，故孔子聞有火災，知其必桓僖也。」〉已而果然。
秋，季桓子病，輦而見魯城，喟然嘆曰：「昔此國幾興矣，以吾獲罪於孔子，故不興也。」顧謂其嗣康子曰：「我即死，若必相魯；相魯，必召仲尼。」後數日，桓子卒，康子代立。已葬，欲召仲尼。公之魚曰：「昔吾先君用之不終，終為諸侯笑。今又用之，不能終，是再為諸侯笑。」康子曰：「則誰召而可？」曰：「必召冉求。」於是使使召冉求。冉求將行，孔子曰：「魯人召求，非小用之，將大用之也。」是日，孔子曰：「歸乎歸乎！吾黨之小子狂簡，斐然成章，吾不知所以裁之。」〈◇【集解】孔安國曰：「簡，大也。孔子在陳思歸欲去，曰：『吾黨之小子狂者進取於大道，妄穿鑿以成章，不知所以裁製，當歸以裁耳。』」○【索隱】此系家再有「歸與」之辭者，前辭出孟子，此辭見論語，蓋止是一稱「歸與」，二書各記之，今前後再引，亦失之也。〉子貢知孔子思歸，送冉求，因誡曰「即用，以孔子為招」雲。
冉求既去，明年，孔子自陳遷於蔡。蔡昭公將如吳，吳召之也。前昭公欺其臣遷州來，後將往，大夫懼復遷，公孫翩射殺昭公。〈◇【集解】徐廣曰：「哀公四年也。」〉楚侵蔡。秋，齊景公卒。〈◇【集解】徐廣曰：「哀公五年也。」〉
明年，孔子自蔡如葉。葉公問政，孔子曰：「政在來遠附邇。」他日，葉公問孔子於子路，子路不對。〈◇【集解】孔安國曰：「葉公名諸梁，楚大夫，食菜於葉，僭稱公。不對，未知所以對也。」〉孔子聞之，曰：「由，爾何不對曰『其為人也，學道不倦，誨人不厭，發憤忘食，樂以忘憂，不知老之將至』雲爾。」
去葉，反於蔡。長沮、桀溺耦而耕，孔子以為隱者，使子路問津焉。〈◇【集解】鄭玄曰：「耜廣五寸，二耜為耦。津，濟渡處也。」【正義】括地誌云：「黃城山俗名菜山，在許州葉縣西南二十五里。聖賢冢墓記雲黃城山即長沮、桀溺所耕處。下有東流，則子路問津處也。」〉長沮曰：「彼執輿者為誰？」子路曰：「為孔丘。」曰：「是魯孔丘與？」曰：「然。」曰：「是知津矣。」〈◇【集解】馬融曰：「言數周流，自知津處。」〉桀溺謂子路曰：「子為誰？」曰：「為仲由。」曰：「子，孔丘之徒與？」曰：「然。」桀溺曰：「悠悠者天下皆是也，而誰以易之？〈◇【集解】孔安國曰：「悠悠者，周流之貌也。言當今天下治亂同，空舍此適彼，故曰『誰以易之』。」〉且與其從辟人之士，豈若從辟世之士哉！」〈◇【集解】何晏曰：「士有辟人之法，有辟世之法。長沮、桀溺謂孔子為士，從辟人之法者也；己之為士，則從辟世之法也。」〉耰而不輟。〈◇【集解】鄭玄曰：「耰，覆種也。輟，止也。覆種不止，不以津告也。」〉子路以告孔子，孔子憮然曰：〈◇【集解】何晏曰：「為其不達己意而非己。」〉「鳥獸不可與同羣。〈◇【集解】孔安國曰：「隱於山林是同羣。」〉天下有道，丘不與易也。」〈◇【集解】何晏曰：「凡天下有道者，己皆不與易也，己大而人小故也。」〉
他日，子路行，遇荷蓧丈人，〈◇【集解】包氏曰：「丈人，老者。蓧，草器名也。」〉曰：「子見夫子乎？」丈人曰：「四體不勤，五穀不分，孰為夫子！」〈◇【集解】包氏曰：「丈人曰不勤勞四體，分植五穀，誰為夫子而索也。」〉植其杖而芸。〈◇【集解】孔安國曰：「植，倚也。除草曰芸。」〉子路以告，孔子曰：「隱者也。」復往，則亡。〈◇【集解】孔安國曰：「子路反至其家，丈人出行不在。」〉
孔子遷於蔡三歲，吳伐陳。楚救陳，〈◇【集解】徐廣曰：「哀公四年也。」〉軍於城父。聞孔子在陳蔡之間，楚使人聘孔子。孔子將往拜禮，陳蔡大夫謀曰：「孔子賢者，所刺譏皆中諸侯之疾。今者久留陳蔡之間，諸大夫所設行皆非仲尼之意。今楚，大國也，來聘孔子。孔子用於楚，則陳蔡用事大夫危矣。」於是乃相與發徒役圍孔子於野。不得行，絕糧。從者病，莫能興。〈◇【集解】孔安國曰：「興，起也。」〉孔子講誦弦歌不衰。子路慍，見曰：「君子亦有窮乎？」孔子曰：「君子固窮，小人窮斯濫矣。」〈◇【集解】何晏曰：「濫，溢也。君子固亦有窮時，但不如小人窮則濫溢為非。」〉
子貢色作。孔子曰：「賜，爾以予為多學而識之者與？」曰：「然。〈◇【集解】孔安國曰：「然謂多學而識之。」〉非與？」〈◇【集解】孔安國曰：「問今不然也。」〉孔子曰：「非也。予一以貫之。」〈◇【集解】何晏曰：「善有元，事有會，天下殊塗而同歸，百慮而一致。知其元則眾善舉也，故不待學，以一知之。」〉
孔子知弟子有慍心，乃召子路而問曰：「詩云『匪兕匪虎，率彼曠野』。〈◇【集解】王肅曰：「率，循也。言非兕虎而循曠野也。」〉吾道非邪？吾何為於此？」子路曰：「意者吾未仁耶？人之不我信也。〈◇【集解】王肅曰：「言人不信吾，豈以未仁乎？」〉意者吾未知耶？人之不我行也。」〈◇【集解】王肅曰：「言人不使通行而困窮者，豈以吾未智乎？」〉孔子曰：「有是乎！由，譬使仁者而必信，安有伯夷、叔齊？〈□【正義】言仁者必使四方信之，安有伯夷、叔齊餓死乎？〉使智者而必行，安有王子比干？」〈□【正義】言智者必使處事通行，安有王子比干剖心哉？〉
子路出，子貢入見。孔子曰：「賜，詩云『匪兕匪虎，率彼曠野』。吾道非邪？吾何為於此？」子貢曰：「夫子之道至大也，故天下莫能容夫子。夫子蓋少貶焉？」孔子曰：「賜，良農能稼而不能為穡；〈◇【集解】王肅曰：「種之為稼，歛之為穡。言良農能善種之，未必能歛穫之。」〉良工能巧而不能為順。〈◇【集解】王肅曰：「言良工能巧而已，不能每順人之意。」〉君子能脩其道，綱而紀之，統而理之，而不能為容。今爾不脩爾道而求為容。賜，而志不遠矣！」
子貢出，顏回入見。孔子曰：「回，詩云『匪兕匪虎，率彼曠野』。吾道非邪？吾何為於此？」顏回曰：「夫子之道至大，故天下莫能容。雖然，夫子推而行之，不容何病，不容然後見君子！夫道之不脩也，是吾醜也。夫道既已大脩而不用，是有國者之醜也。不容何病，不容然後見君子！」孔子欣然而笑曰：「有是哉顏氏之子！使爾多財，吾為爾宰。」〈◇【集解】王肅曰：「宰，主財者也。為汝主財，言志之同也。」〉
於是使子貢至楚。楚昭王興師迎孔子，然後得免。
昭王將以書社地七百里封孔子。〈◇【集解】服虔曰：「書，籍也。」○【索隱】古者二十五家為里，里則各立社，則書社者，書其社之人名於籍。蓋以七百里書社之人封孔子也，故下冉求雲「雖纍千社而夫子不利」是也。〉楚令尹子西曰：「王之使使諸侯有如子貢者乎？」曰：「無有。」「王之輔相有如顏回者乎？」曰：「無有。」「王之將率有如子路者乎？」曰：「無有。」「王之官尹有如宰予者乎？」曰：「無有。」「且楚之祖封於周，號為子男五十里。今孔丘述三五之法，明周召之業，王若用之，則楚安得世世堂堂方數千里乎？夫文王在豐，武王在鎬，百里之君卒王天下。今孔丘得據土壤，賢弟子為佐，非楚之福也。」昭王乃止。其秋，楚昭王卒於城父。
楚狂接輿，歌而過孔子，〈◇【集解】孔安國曰：「接輿，楚人也。佯狂而來歌，欲以感切孔子也。」〉曰：「鳳兮鳳兮，何德之衰！〈◇【集解】孔安國曰：「比孔子於鳳鳥，待聖君乃見。非孔子周行求合，故曰『衰』也。」〉往者不可諫兮，〈◇【集解】孔安國曰：「已往所行，不可復諫止也。」〉來者猶可追也！〈◇【集解】孔安國曰：「自今已來，可追自止，避亂隱居。」〉已而已而，今之從政者殆而！」〈◇【集解】孔安國曰：「言『已而』者，言世亂已甚，不可復治也。再言之者，傷之深也。」〉孔子下，欲與之言，趨而去，弗得與之言。〈◇【集解】包氏曰：「下，下車也。」〉
於是孔子自楚反乎衛。是歲也，孔子年六十三，而魯哀公六年也。
其明年，吳與魯會繒，徵百牢。〈○【索隱】此哀七年時也。百牢，牢具一百也。周禮上公九牢，侯伯七牢，子男五牢。今吳徵百牢，夷不識禮故。子貢對以周禮，而後吳亡是徵也。□【正義】括地誌云：「故鄫城在沂丞縣。地理志雲繒縣屬東海郡也。」〉太宰嚭召季康子，康子使子貢往，然後得已。
孔子曰：「魯衛之政，兄弟也。」〈◇【集解】包氏曰：「周公、康叔既為兄弟，康叔睦於周公，其國之政亦如兄弟也。」〉是時，衛君輙父不得立，在外，諸侯數以為讓。而孔子弟子多仕於衛，衛君欲得孔子為政。子路曰：「衛君待子而為政，子將奚先？」〈◇【集解】包氏曰：「問往將何所先行。」〉孔子曰：「必也正名乎！」〈◇【集解】馬融曰：「正百事之名也。」〉子路曰：「有是哉，子之迂也！何其正也？」〈◇【集解】包氏曰：「迂猶遠也。言孔子之言遠於事也。」〉孔子曰：「野哉由也！〈◇【集解】孔安國曰：「野，不達也。」〉夫名不正則言不順，言不順則事不成，事不成則禮樂不興，禮樂不興則刑罰不中，〈◇【集解】孔安國曰：「禮以安上，樂以移風。二者不行，則有淫刑濫罰也。」〉刑罰不中則民無所錯手足矣。夫君子為之必可名，言之必可行。〈◇【集解】王肅曰：「所名之事，必可得明言；所言之事，必可得遵行者。」〉君子於其言，無所苟而已矣。」
其明年，冉有為季氏將師，與齊戰於郎，克之。〈◇【集解】徐廣曰：「此哀公十一年也，去吳會繒已四年矣。年表哀公十年，孔子自衛至陳也。」○【索隱】徐說去會四年，是也。按：左傳及此文，孔子是時在衛歸魯，不見有在陳之文，在陳當哀公之初，蓋年表誤爾。□【正義】括地誌云：「郎亭在徐州滕縣西五十三里。」〉季康子曰：「子之於軍旅，學之乎？性之乎？」冉有曰：「學之於孔子。」季康子曰：「孔子何如人哉？」對曰：「用之有名，播之百姓，質諸鬼神而無憾，求之至於此道，雖纍千社，夫子不利也。」〈○【索隱】二十五家為社，千社即二萬五千家。〉康子曰：「我欲召之，可乎？」對曰：「欲召之，則毋以小人固之，則可矣。」而衛孔文子〈◇【集解】服虔曰：「文子，衛卿也。」〉將攻太叔，〈◇【集解】駰案左傳曰：太叔名疾。〉問策於仲尼。仲尼辭不知，退而命載而行，曰：「鳥能擇木，木豈能擇鳥乎！」〈◇【集解】服虔曰：「鳥喻己，木以喻所之之國。」〉文子固止。會季康子逐公華、公賓、公林，以幣迎孔子，孔子歸魯。
孔子之去魯凡十四歲，而反乎魯。〈○【索隱】前文孔子以定公十四年去魯，計至此十三年。魯系家雲定公十二年孔子去魯，則首尾計十五年矣。〉魯哀公問政，對曰：「政在選臣。」季康子問政，曰：「舉直錯諸枉，〈◇【集解】包氏曰：「錯，置也。舉正直之人用之，廢置邪枉之人。」○【索隱】論語「季康子問政，子曰『政者，正也』」。又「哀公問曰『何為則人服』？子曰『舉直錯諸枉則人服』」。今此初論康子問政，未合以孔子答哀公使人服，蓋太史公撮畧論語為文而失事實。〉則枉者直。」康子患盜，孔子曰：「苟子之不欲，雖賞之不竊。」〈◇【集解】孔安國曰：「欲，情慾也。言民化於上，不從其所令，從其所好也。」〉然魯終不能用孔子，孔子亦不求仕。
孔子之時，周室微而禮樂廢，詩書缺。追跡三代之禮，序書傳，上紀唐虞之際，下至秦繆，編次其事。曰：「夏禮，吾能言之，杞不足徵也；殷禮，吾能言之，宋不足徵也。〈◇【集解】包氏曰：「徵，成也。杞宋二國，夏殷之後也。夏殷之禮吾能說之，杞宋之君不足以成也。」〉足，則吾能徵之矣。」觀殷夏所損益，曰：「後雖百世可知也，〈◇【集解】何晏曰：「物類相召，勢數相生，其變有常，故可預知者也。」〉以一文一質。周監二代，鬱鬱乎文哉，吾從周。」〈◇【集解】孔安國曰：「監，視也。言周文章偹於二代，當從之也。」〉故書傳、禮記自孔氏。
孔子語魯太師：「樂其可知也。始作翕如，〈◇【集解】何晏曰：「太師，樂官名也。五音始奏，翕如盛也。」〉縱之純如，〈◇【集解】何晏曰：「言五音既發放縱盡，其聲純和諧也。」〉皦如，〈◇【集解】何晏曰：「言其音節明。」〉繹如也，以成。」〈◇【集解】何晏曰：「縱之以純如，皦如，繹如，言樂始於翕如而成於三者也。」〉「吾自衛反魯，然後樂正，雅頌各得其所。」〈◇【集解】鄭玄曰：「反魯，魯哀公十一年冬。是時道衰樂廢，孔子來還，乃正之，故雅頌各得其所。」〉
古者詩三千餘篇，及至孔子，去其重，〈□【正義】去，丘呂反。重，逐龍反。〉取可施於禮義，上采契、后稷，中述殷周之盛，至幽、厲之缺，始於衽席，故曰「關雎之亂以為風始，□【正義】亂，理也。詩小序云：「關雎，后妃之德也，風之始也，所以風天下而正夫婦也。」毛萇云：「關關，和聲。雎鳩，王雎也，鳥摯而有別。后妃悅樂君子之德，無不和諧，又不淫色，慎固幽深，若雎鳩之有別，然後可以風化天下。夫婦有別則父子親，父子親則君臣敬，君臣敬則朝廷正，朝廷正則王化成也。」按：王雎，金口鶚也。鹿鳴為小雅始，□【正義】小序云：「鹿鳴，宴羣臣嘉賓也。既飲食之，又實幣帛筐篚以將其厚意，然後忠臣嘉賓得盡其心矣。」毛萇云：「鹿得苹，呦呦鳴而相呼，懇誠發乎中，以興嘉樂賓客，當有懇誠相招呼以成禮也。」文王為大雅始，□【正義】小序云：「文王，文王受命作周。」鄭玄云：「文王初為西伯，有功於民，其德著見於天，故天命之以為王，使君天下。」清廟為頌始」。□【正義】小序云：「清廟，祀文王也。周公既成雒邑，朝諸侯，率以祀文王焉。」毛萇云：「清廟者，祭有清明之德者之宮也。謂祭文王，天德清明，文王象焉，故祭之而歌此詩也。」三百五篇孔子皆弦歌之，以求合韶武雅頌之音。禮樂自此可得而述，以偹王道，成六藝。
孔子晚而喜易，序□【正義】序，易序卦也。夫子作十翼，謂上彖、下彖、上象、下象、上系、下系、文言、序卦、說卦、雜卦也。易【正義】曰：「文王既繇六十四卦分為上下篇，先後之次，其理不易。孔子就上下二經，各序其相次之義。」彖、□【正義】吐亂反。上彖，卦下辭；下彖，爻卦下辭。易【正義】曰：「夫子所作，統論一卦之義，或說其卦德，或說其卦義，或說其卦名。莊氏雲『彖，斷也，言斷定一卦之義』也。」系、□【正義】如字，又音系。易【正義】云：「系辭者，聖人系屬此辭於爻卦之下。分為上下篇者，以簡編重大，是以分之。」又言「系辭者，取綱系之義」也。象、□【正義】上象，卦辭；下象，爻辭。易【正義】云：「萬物之體自然，各有形象，聖人設卦以寫萬物之象，今夫子釋此卦之象也。」說卦、□【正義】易【正義】云：「說卦者，陳說八卦德業變化法象所為也。」文言。□【正義】易【正義】云：「夫子贊明易道，申說義理，釋乾坤二卦經文之言，故稱文言。」又：「雜卦者，六十四卦以為義，於序卦之外，別言聖人之興，因時而作，隨其事宜，不必相因襲，當有損益。」又云：「雜揉眾卦，錯綜其義，或以同相類，或以異相明。」按：史不出雜卦，故附之。讀易，韋編三絕。曰：「假我數年，若是，我於易則彬彬矣。」
孔子以詩書禮樂教，弟子蓋三千焉，身通六藝者七十有二人。如顏濁鄒之徒，□【正義】濁音卓。鄒音聚。顏濁鄒，非七十二人數也。頗受業者甚眾。
孔子以四教：文，行，忠，信。◇【集解】何晏曰：「四者有形質，可舉以教。」絕四：毋意，◇【集解】何晏曰：「以道為度，故不任意也。」毋必，◇【集解】何晏曰：「用之則行，舍之則藏，故無專必。」毋固，◇【集解】何晏曰：「無可無不可，故無固行也。」毋我。◇【集解】何晏曰：「述古而不自作，處羣萃而不自異，唯道是從，故不有其身。」所慎：齊，戰，疾。◇【集解】何晏曰：「此三者人所不能慎，而夫子慎也。」子罕言利與命與仁。◇【集解】何晏曰：「罕者，希也。利者，義之和也。命者，天之命也。仁者，行之盛也。寡能及之，故希言之。」不憤不啟，舉一隅不以三隅反，則弗復也。◇【集解】鄭玄曰：「孔子與人言，必待其人心憤憤，口悱悱，乃後啟發為說之，如此則識思之深也。說則舉一端以語之，其人不思其類，則不重教也。」
其於鄉黨，恂恂◇【集解】王肅曰：「恂恂，溫恭貌也。」○【索隱】有本作「逡逡」，音七旬反。似不能言者。其於宗廟朝廷，辯辯○【索隱】論語作「便便」。言，唯謹爾。◇【集解】鄭玄曰：「唯辯而謹敬也。」朝，與上大夫言，誾誾如也；◇【集解】孔安國曰：「中正之貌也。」與下大夫言，侃侃如也。◇【集解】孔安國曰：「和樂貌。」
入公門，鞠躬如也；趨進，翼如也。◇【集解】孔安國曰：「言端好也。」君召使儐，◇【集解】鄭玄曰：「有賓客，使迎之也。」色勃如也。◇【集解】孔安國曰：「必變色。」君命召，不俟駕行矣。◇【集解】鄭玄曰：「急趨君命也，行出而車駕隨之。」
魚餒，肉敗，割不正，不食。◇【集解】孔安國曰：「魚敗曰餒也。」席不正，不坐。食於有喪者之側，未嘗飽也。
是日哭，則不歌。見齊衰、瞽者，雖童子必變。◇【集解】包氏曰：「瞽，盲。」
「三人行，必得我師。」◇【集解】何晏曰：「言我三人行，本無賢愚，擇善而從之，不善而改之，無常師。」「德之不脩，學之不講，聞義不能徙，不善不能改，是吾憂也。」◇【集解】孔安國曰：「夫子常以此四者為憂也。」使人歌，善，則使復之，然後和之。◇【集解】何晏曰：「樂其善，故使重歌而自和也。」
子不語：恠，力，亂，神。◇【集解】王肅曰：「恠，恠異也。力謂若奡蕩舟，烏獲舉千鈞之屬也。亂謂臣弒君，子弒父也。神謂鬼神之事。或無益於教化，或所不忍言也。」李充曰：「力不由理，斯恠力也。神不由正，斯亂神也。恠力，亂神，有與於邪，無益於教，故不言也。」
子貢曰：「夫子之文章，可得聞也。◇【集解】何晏曰：「章，明。文，彩。形質著見，可以耳目循也。」夫子言天道與性命，弗可得聞也已。」◇【集解】何晏曰：「性者，人之所受以生也。天道者，元亨日新之道。深微，故不可得而聞之。」顏淵喟然嘆曰：「仰之彌高，鑽之彌堅。◇【集解】何晏曰：「言不可窮盡。」瞻之在前，忽焉在後。◇【集解】何晏曰：「言忽恍不可為形象。」夫子循循然善誘人，◇【集解】何晏曰：「循循，次序貌也。誘，進也。言夫子正以此道進勸人學有次序也。」博我以文，約我以禮，欲罷不能。既竭我才，如有所立，卓爾。雖欲從之，蔑由也已。」◇【集解】孔安國曰：「言夫子既以文章開博我，又以禮節節約我，使我欲罷不能。已竭吾才矣，其有所立，則卓然不可及。言己雖蒙夫子之善誘，猶不能及夫子所立也。」達巷黨人曰：「大哉孔子，博學而無所成名。」◇【集解】鄭玄曰：「達巷者，黨名。五百家為黨。此黨之人美孔子學道藝，不成一名而已。」子聞之曰：「我何執？執御乎？執射乎？我執御矣。」◇【集解】鄭玄曰：「聞人美之，承以謙也。吾執御者，欲明六藝之卑。」牢曰：「子云『不試，故藝』。」◇【集解】鄭玄曰：「牢者，弟子子牢也。試，用也。言孔子自雲我不見用故多伎藝也。」
魯哀公十四年春，狩大野。◇【集解】服虔曰：「大野，藪名，魯田圃之常處，蓋今鉅野是也。」□【正義】括地誌云：「獲麟堆在鄆州鉅野縣東十二里。春秋哀十四年經雲『西狩獲麟』。國都城記雲『鉅野故城東十里澤中有土臺，廣輪四五十步，俗雲獲麟堆，去魯城可三百餘里』。」叔孫氏車子鉏商獲獸，◇【集解】服虔曰：「車子，微者也；鉏商，名也。」○【索隱】春秋傳及家語並雲「車子鉏商」，而服虔以「子」為姓，非也。今以車子為主車車士，微者之人也。人微故畧其姓，則「子」非姓也。以為不祥。仲尼視之，曰：「麟也。」取之。◇【集解】服虔曰：「麟非時所常見，故恠之，以為不祥也。仲尼名之曰『麟』，然後魯人乃取之也。明麟為仲尼至也。」曰：「河不出圖，雒不出書，吾已矣夫！」◇【集解】孔安國曰：「聖人受命，則河出圖，今無此瑞。吾已矣夫者，傷不得見也。河圖，八卦是也。」顏淵死，孔子曰：「天喪予！」◇【集解】何休曰：「予，我也。天生顏淵為夫子輔佐，死者是天將亡夫子之證者也。」及西狩見麟，曰：「吾道窮矣！」◇【集解】何休曰：「麟者，太平之獸，聖人之類也。時得而死，此天亦告夫子將歿之證，故云爾。」喟然嘆曰：「莫知我夫！」子貢曰：「何為莫知子？」◇【集解】何晏曰：「子貢恠夫子言何為莫知己，故問之。」子曰：「不怨天，不尤人，◇【集解】馬融曰：「孔子不用於世，而不怨天不知己，亦不尤人。」下學而上達，◇【集解】孔安國曰：「下學人事，上達天命。」知我者其天乎！」◇【集解】何晏曰：「聖人與天地合其德，故曰唯天知己。」
「不降其志，不辱其身，伯夷、叔齊乎！」◇【集解】鄭玄曰：「言其直己之心，不入庸君之朝。」謂「柳下惠、少連降志辱身矣」。謂「虞仲、夷逸隱居放言，◇【集解】包氏曰：「放，置也。置不復言世務也。」行中清，廢中權」。◇【集解】馬融曰：「清，純絜也。遭世亂，自廢棄以免患，合於權也。」「我則異於是，無可無不可。」◇【集解】馬融曰：「亦不必進，亦不必退。唯義所在。」
子曰：「弗乎弗乎，君子病沒世而名不稱焉。吾道不行矣，吾何以自見於後世哉？」乃因史記作春秋，上至隱公，下訖哀公十四年，十二公。據魯，親周，○【索隱】言夫子修春秋，以魯為主，故云據魯。親周，蓋孔子之時周雖微，而親周王者，以見天下之有宗主也。故殷，運之三代。□【正義】殷，中也。又中運夏、殷、周之事也。約其文辭而指博。故吳楚之君自稱王，而春秋貶之曰「子」；踐土之會實召周天子，而春秋諱之曰「天王狩於河陽」：推此類以繩當世。貶損之義，後有王者舉而開之。春秋之義行，則天下亂臣賊子懼焉。
孔子在位聽訟，文辭有可與人共者，弗獨有也。至於為春秋，筆則筆，削則削，子夏之徒不能贊一辭。弟子受春秋，孔子曰：「後世知丘者以春秋，而罪丘者亦以春秋。」◇【集解】劉熙曰：「知者，行堯舜之道者也。罪者，在王公之位，見貶絕者。」
明歲，子路死於衛。孔子病，子貢請見。孔子方負杖逍遙於門，曰：「賜，汝來何其晚也？」孔子因嘆，歌曰：「太山壞乎！◇【集解】鄭玄曰：「太山，眾山所仰。」樑柱摧乎！哲人萎乎！」◇【集解】王肅曰：「萎，頓也。」因以涕下。謂子貢曰：「天下無道久矣，莫能宗予。◇【集解】王肅曰：「傷道之不行也。」夏人殯於東階，周人於西階，殷人兩柱間。昨暮予夢坐奠兩柱之間，予始殷人也。」後七日卒。◇【集解】鄭玄曰：「明聖人知命也。」□【正義】括地誌云：「漢封夫子十二代孫忠為褒成侯；生光，為丞相，封侯；平帝封孔霸孫莽二千戶為褒成侯；後漢封十七代孫志為褒成侯；魏封二十二代孫羨為崇聖侯；晉封二十三代孫震為奉聖亭侯；後魏封二十七代孫為崇聖大夫；孝文帝又封三十一代孫珍為崇聖侯，高齊改封珍為恭聖侯，周武帝改封鄒國公；隋文帝仍舊封鄒國公，煬帝改為紹聖侯；皇唐給復二千戶，封孔子裔孫孔德倫為褒聖侯也。」
孔子年七十三，以魯哀公十六年四月己丑卒。○【索隱】若孔子以魯襄二十一年生，至哀十六年為七十三；若襄二十二年生，則孔子年七十二。經傳生年不定，致使孔子壽數不明。
哀公誄之曰：「旻天不弔，不玦遺一老，◇【集解】王肅曰：「吊，善也。玦，且也。一老謂孔子也。」俾屏餘一人以在位，煢煢余在疚。◇【集解】王肅曰：「疚，病也。」嗚呼哀哉！尼父，毋自律！」◇【集解】王肅曰：「父，丈夫之顯稱也。律，法也。言毋以自為法也。」子貢曰：「君其不沒於魯乎！夫子之言曰：『禮失則昏，名失則愆。失志為昏，失所為愆。』○【索隱】失禮為昏，失所為■。左傳及家語皆雲「失志為昏，失禮為■」，與此不同也。生不能用，死而誄之，非禮也。稱『餘一人』，非名也。」◇【集解】服虔曰：「天子自謂『一人』，非諸侯所當名也。」
孔子葬魯城北泗上，◇【集解】皇覽曰：「孔子冢去城一里。冢塋百畝，冢南北廣十步，東西十三步，高一丈二尺。冢前以瓴甓為祠壇，方六尺，與地平。本無祠堂。冢塋中樹以百數，皆異種，魯人世世無能名其樹者。民傳言『孔子弟子異國人，各持其方樹來種之』。其樹柞、枌、雒離、安貴、五味、毚檀之樹。孔子塋中不生荊棘及刺人草。」○【索隱】雒離，各離二音，又音落藜。藜是草名也。安貴，香名，出西域。五味，藥草也。毚音讒。毚檀，檀樹之別種。弟子皆服三年。三年心喪畢，相訣而去，○【索隱】訣音決。訣者，別也。則哭，各復盡哀；或復留。唯子貢廬於冢上，○【索隱】按：家語無「上」字。且禮雲「適墓不登隴」，豈合廬於冢上乎？蓋「上」者，亦是邊側之義。凡六年，然後去。弟子及魯人往從冢而家者百有餘室，因命曰孔里。魯世世相傳以歲時奉祠孔子冢，而諸儒亦講禮鄉飲大射於孔子冢。孔子冢大一頃。故所居堂弟子內，後世因廟藏孔子衣冠琴車書，○【索隱】謂孔子所居之堂，其弟子之中，孔子沒後，後代因廟藏夫子平生衣冠琴書於壽堂中。至於漢二百餘年不絕。高皇帝過魯，以太牢祠焉。諸侯卿相至，常先謁然後從政。
孔子生鯉，字伯魚。○【索隱】按：家語孔子年十九，娶於宋之並官氏之女，一歲而生伯魚。伯魚之生，魯昭公使人遺之鯉魚。夫子榮君之賜，因以名其子也。伯魚年五十，先孔子死。◇【集解】皇覽曰：「伯魚冢在孔子冢東，與孔子並，大小相望也。」
伯魚生伋，字子思，年六十二。嘗困於宋。子思作中庸。◇【集解】皇覽曰：「子思冢在孔子冢南，大小相望。」
子思生白，字子上，年四十七。
子上生求，字子家，年四十五。
子家生箕，字子京，年四十六。
子京生穿，字子高，年五十一。
子高生子慎，年五十七，嘗為魏相。
子慎生鮒，年五十七，為陳王涉博士，死於陳下。
鮒弟子襄，年五十七。嘗為孝惠皇帝博士，遷為長沙太守。長九尺六寸。
子襄生忠，年五十七。
忠生武，武生延年及安國。
安國為今皇帝博士，至臨淮太守，蚤卒。
安國生卬，卬生驩。
太史公曰：詩有之：「高山仰止，景行行止。」雖不能至，然心鄉往之。余讀孔氏書，想見其為人。適魯，觀仲尼廟堂車服禮器，諸生以時習禮其家，余祗回留之不能去雲。○【索隱】祗，敬也。言祗敬遲回不能去之。有本亦作「低回」，義亦通。天下君王至於賢人眾矣，當時則榮，沒則已焉。孔子布衣，傳十餘世，學者宗之。自天子王侯，中國言六藝者折中於夫子，○【索隱】離騷雲「明五帝以折中」。王師叔雲「折中，正也」。宋均雲「折，斷也。中，當也」。按：言欲折斷其物而用之，與度相中當，故以言其折中也。可謂至聖矣！
【索隱】述贊孔子之胄，出於商國。弗父能讓，正考銘勒。防叔來犇，鄒人掎足。尼丘誕聖，闕里生德。七十升堂，四方取則。卯誅兩觀，攝相夾谷。歌鳳遽衰，泣麟何促！九流仰鏡，萬古欽躅。
