〈【正義】括地誌云：「天齊池在青州臨淄縣東南十五里。封禪書雲『齊之所以為齊者，以天齊也』。」〉
太公望呂尚者，東海上人。〈【集解】呂氏春秋曰：「東夷之土。」【索隱】譙周曰：「姓姜，名牙。炎帝之裔，伯夷之後，掌四岳有功，封之於呂，子孫從其封姓，尚其後也。」按：後文王得之渭濱，雲「吾先君太公望子久矣」，故號太公望。蓋牙是字，尚是其名，後武王號為師尚父也。〉其先祖嘗為四岳，佐禹平水土甚有功。虞夏之際封於呂，〈【集解】徐廣曰：「呂在南陽宛縣西。」〉或封於申，〈【索隱】地理志申在南陽宛縣，申伯國也。呂亦在宛縣之西也。〉姓姜氏。夏商之時，申、呂或封枝庶子孫，或為庶人，尚其後苗裔也。本姓姜氏，從其封姓，故曰呂尚。
呂尚蓋嘗窮困，年老矣，〈【索隱】譙周曰：「呂望嘗屠牛於朝歌，賣飲於孟津。」〉以漁釣奸周西伯。〈【正義】奸音干。括地誌云：「茲泉水源出岐州岐山縣西南凡谷。呂氏春秋雲『太公釣於茲泉，遇文王』。酈元雲『磻磎中有泉，謂之茲泉。泉水潭積，自成淵渚，即太公釣處，今人謂之凡谷。石壁深高，幽篁邃密，林澤秀阻，人跡罕及。東南隅有石室，蓋太公所居也。水次有磻石可釣處，即太公垂釣之所。其投竿跪餌，兩膝遺跡猶存，是有磻磎之稱也。其水清泠神異，北流十二里注於渭』。說苑雲『呂望年七十釣於渭渚，三日三夜魚無食者，望即忿，脫其衣冠。上有農人者，古之異人，謂望曰：「子姑復釣，必細其綸，芳其餌，徐徐而投，無令魚駭。」望如其言，初下得鮒，次得鯉。刺魚腹得書，書文曰「呂望封於齊」。望知其異』。」〉西伯將出獵，卜之，曰「所獲非龍非彲，〈【集解】徐廣曰：「敕知反。」【索隱】徐廣音敕知反，餘本亦作「螭」字。〉非虎非羆；所獲霸王之輔」。於是周西伯獵，果遇太公於渭之陽，與語大說，曰：「自吾先君太公曰『當有聖人適周，周以興』。子真是邪？吾太公望子久矣。」故號之曰「太公望」，載與俱歸，立為師。
或曰，太公博聞，嘗事紂。紂無道，去之。遊說諸侯，無所遇，而卒西歸周西伯。或曰，呂尚處士，隱海濱。周西伯拘羑里，散宜生、閎夭素知而招呂尚。呂尚亦曰「吾聞西伯賢，又善養老，盍往焉」。三人者為西伯求美女奇物，獻之於紂，以贖西伯。西伯得以出，反國。言呂尚所以事周雖異，然要之為文武師。
周西伯昌之脫羑里歸，與呂尚陰謀修德以傾商政，其事多兵權與奇計，〈【正義】六韜云：「武王問太公曰：『律之音聲，可以知三軍之消息乎？』太公曰：『深哉王之問也！夫律管十二，其要有五：宮、商、角、徵、羽，此其正聲也，萬代不易。五行之神，道之常也，可以知敵。金、木、水、火、土，各以其勝攻之。其法，以天清靜無陰雲風雨，夜半遣輕騎往，至敵人之壘九百步，偏持律管橫耳大呼驚之，有聲應管，其來甚微。角管聲應，當以白虎；徵管聲應，當以玄武；商管聲應，當以句陳；五管盡不應，無有商聲，當以青龍：此五行之府，佐勝之徵，敗之機也。』」〉故後世之言兵及周之陰權皆宗太公為本謀。周西伯政平，及斷虞芮之訟，而詩人稱西伯受命曰文王。伐崇、密須、〈【索隱】按：郡國志在東郡廩丘縣北，今曰顧城。密須，姞姓，在河南密縣東，故密城是也。與安定姬姓密國別也。〉犬夷，大作豐邑。天下三分，其二歸周者，太公之謀計居多。
文王崩，武王即位。九年，欲修文王業，東伐以觀諸侯集否。師行，師尚父〈【集解】劉向別錄曰：「師之，尚之，父之，故曰師尚父。父亦男子之美號也。」〉左杖黃鉞，右把白旄以誓，曰：「蒼兕蒼兕，〈【索隱】亦有本作「蒼雉」。按：馬融曰「蒼兕，主舟楫官名」。又王充曰「蒼兕者，水獸，九頭」。今誓眾，令急濟，故言蒼兕以懼之。然此文上下並今文泰誓也。〉總爾眾庶，與爾舟楫，後至者斬！」遂至盟津。諸侯不期而會者八百諸侯。諸侯皆曰：「紂可伐也。」武王曰：「未可。」還師，與太公作此太誓。
居二年，紂殺王子比干，囚箕子。武王將伐紂，卜，龜兆不吉，風雨暴至。群公盡懼，唯太公彊之勸武王，武王於是遂行。十一年〈【集解】徐廣曰：「一作『三年』。」〉正月甲子，誓於牧野，伐商紂。紂師敗績。紂反走，登鹿台，遂追斬紂。明日，武王立於社，群公奉明水，〈【索隱】周本紀毛叔鄭奉明水也。〉衛康叔封布采席，〈【索隱】周本紀衛康叔封布茲。茲是席，故此亦云采席也。〉師尚父牽牲，史佚策祝，以告神討紂之罪。散鹿台之錢，發鉅橋之粟，以振貧民。封比干墓，釋箕子囚。遷九鼎，脩周政，與天下更始。師尚父謀居多。
於是武王已平商而王天下，封師尚父於齊營丘。〈【正義】括地誌云：「營丘在青州臨淄北百步外城中。」〉東就國，道宿行遲。逆旅之人曰：「吾聞時難得而易失。客寢甚安，殆非就國者也。」太公聞之，夜衣而行，犁明至國。〈【索隱】犁音里奚反。犁猶比也。一雲犁猶遲也。〉萊侯來伐，與之爭營丘。營丘邊萊。萊人，夷也，會紂之亂而周初定，未能集遠方，是以與太公爭國。
太公至國，脩政，因其俗，簡其禮，通商工之業，便魚鹽之利，而人民多歸齊，齊為大國。及周成王少時，管蔡作亂，淮夷〈【正義】孔安國云：「淮浦之夷，徐州之戎。」〉畔周，乃使召康公〈【集解】服虔曰召公奭。〉命太公曰：「東至海，西至河，南至穆陵，北至無棣，〈【集解】服虔曰：「是皆太公始受封土地疆境所至也。」【索隱】舊說穆陵在會稽，非也。按：今淮南有故穆陵門，是楚之境。無棣在遼西孤竹。服虔以為太公受封境界所至，不然也，蓋言其征伐所至之域也。〉五侯九伯，實得征之。」〈【集解】杜預曰：「五等諸侯，九州之伯，皆得征討其罪也。」〉齊由此得征伐，為大國。都營丘。
蓋太公之卒百有餘年，〈【集解】禮記曰：「太公封於營丘，比及五世，皆反葬於周。」鄭玄曰：「太公受封，留為太師，死葬於周。五世之後乃葬齊。」皇覽曰：「呂尚冢在臨菑縣城南，去縣十里。」。〉子丁公呂伋〈【集解】徐廣曰：「一作『及』。」【正義】諡法述義不克曰丁。〉立。丁公卒，子乙公得立。乙公卒，子癸公慈母〈【索隱】系本作「庮公慈母」。譙周亦曰「祭公慈母」也。〉立。癸公卒，子哀公不辰〈【索隱】系本作「不臣」。譙周亦作「不辰」。宋忠曰：「哀公荒淫田游，國史作還詩以刺之也。」〉立。
哀公時，紀侯譖之周，周烹哀公〈【集解】徐廣曰周夷王。〉而立其弟靜，是為胡公。〈【正義】諡法彌年壽考曰胡。〉胡公徙都薄姑，〈【正義】括地誌云：「薄姑城在青州博昌縣東北六十里。」〉而當周夷王之時。
哀公之同母少弟山怨胡公，乃與其黨率營丘人襲攻殺胡公而自立，〈【索隱】宋忠曰：「其黨周馬繻人將胡公於貝水殺之，而山自立也。」〉是為獻公。獻公元年，盡逐胡公子，因徙薄姑都，治臨菑。
九年，獻公卒，子武公壽立。武公九年，周厲王出奔，居彘。〈【正義】直厲反。括地誌云：「晉州霍邑縣也。」鄭玄云：「霍山在彘，本秦時霍伯國。」〉十年，王室亂，大臣行政，號曰「共和」。二十四年，周宣王初立。
二十六年，武公卒，子厲公無忌立。厲公暴虐，故胡公子復入齊，齊人慾立之，乃與攻殺厲公。胡公子亦戰死。齊人乃立厲公子赤為君，是為文公，而誅殺厲公者七十人。
文公十二年卒，子成公脫〈【索隱】系本及譙周皆作「說」。〉立。成公九年卒，子庄公購立。
庄公二十四年，犬戎殺幽王，周東徙雒。秦始列為諸侯。五十六年，晉弒其君昭侯。
六十四年，庄公卒，子釐公祿甫立。
釐公九年，魯隱公初立。十九年，魯桓公弒其兄隱公而自立為君。
二十五年，北戎伐齊。鄭使太子忽來救齊，齊欲妻之。忽曰：「鄭小齊大，非我敵。」遂辭之。
三十二年，釐公同母弟夷仲年死。其子曰公孫無知，釐公愛之，令其秩服奉養比太子。
三十三年，釐公卒，太子諸兒立，是為襄公。
襄公元年，始為太子時，嘗與無知斗，及立，絀無知秩服，無知怨。
四年，魯桓公與夫人如齊。齊襄公故嘗私通魯夫人。魯夫人者，襄公女弟也，自釐公時嫁為魯桓公婦，及桓公來而襄公復通焉。魯桓公知之，怒夫人，夫人以告齊襄公。齊襄公與魯君飲，醉之，使力士彭生抱上魯君車，因拉殺魯桓公，〈集解公羊傳曰：「搚幹而殺之。」何休曰：「搚，折聲也。」【正義】拉音力合反。〉桓公下車則死矣。魯人以為讓，〈【索隱】讓猶責也。〉而齊襄公殺彭生以謝魯。
八年，伐紀，紀遷去其邑。〈【集解】徐廣曰：「年表雲去其都邑。」【索隱】按：春秋庄四年「紀侯大去其國」，左傳雲「違齊難」是也。〉
十二年，初，襄公使連稱、管至父戍葵丘，〈【集解】賈逵曰：「連稱、管至父皆齊大夫。」杜預曰：「臨淄縣西有地名葵丘。」【索隱】杜預曰「臨淄西有地名葵丘」。又桓三十五年會諸侯於葵丘，當魯僖公九年，杜預曰「陳留外黃縣東有葵丘」。不同者，蓋葵丘有兩處，杜意以戍葵丘當不遠出齊境，故引臨淄縣西之葵丘。若三十五年會諸侯於葵丘，杜氏又以不合在本國，故引外黃東葵丘為注，所以不同爾。〉瓜時而往，及瓜而代。〈【集解】服虔曰：「瓜時，七月。及瓜謂後年瓜時。」〉往戍一歲，卒瓜時而公弗為發代。或為請代，公弗許。故此二人怒，因公孫無知謀作亂。連稱有從妹在公宮，無寵，〈【集解】服虔曰：「為妾在宮也。」〉使之間襄公，〈【集解】王肅曰：「候公之間隙。」〉曰「事成以女為無知夫人」。冬十二月，襄公游姑棼，〈【集解】賈逵曰：「齊地也。」【正義】音扶雲反。〉遂獵沛丘。〈【集解】杜預曰：「樂安博昌縣南有地名貝丘。」【索隱】左傳作「貝丘」也。【正義】左傳雲「齊襄公田於貝丘，墜車傷足」，即此也。〉見彘，從者曰「彭生」。〈【集解】服虔曰：「公見彘，從者乃見彭生，鬼改形為豕也。」〉公怒，射之，彘人立而啼。公懼，墜車傷足，失屨。反而鞭主屨者茀〈【正義】非佛反，下同。茀，主履者也。〉三百。茀出宮。而無知、連稱、管至父等聞公傷，乃遂率其眾襲宮。逢主屨茀，茀曰：「且無入驚宮，驚宮未易入也。」無知弗信，茀示之創，〈【正義】音瘡。〉乃信之。待宮外，令茀先入。茀先入，即匿襄公戶間。良久，無知等恐，遂入宮。茀反與宮中及公之幸臣攻無知等，不勝，皆死。無知入宮，求公不得。或見人足於戶間，發視，乃襄公，遂弒之，而無知自立為齊君。
桓公元年春，齊君無知游於雍林。〈【集解】賈逵曰：「渠丘大夫也。」【索隱】亦有本作「雍廩」。賈逵曰「渠丘大夫」。左傳雲「雍廩殺無知」，杜預曰「雍廩，齊大夫」。此雲「游雍林，雍林人嘗有怨無知，遂襲殺之」，蓋以雍林為邑名，其地有人殺無知。賈言「渠丘大夫」者，渠丘邑名，雍林為渠丘大夫也。〉雍林人嘗有怨無知，及其往游，雍林人襲殺無知，告齊大夫曰：「無知弒襄公自立，臣謹行誅。唯大夫更立公子之當立者，唯命是聽。」
初，襄公之醉殺魯桓公，通其夫人，殺誅數不當，淫於婦人，數欺大臣，群弟恐禍及，故次弟糾奔魯。其母魯女也。管仲、召忽傅之。次弟小白奔莒，鮑叔傅之。小白母，衛女也，有寵於釐公。小白自少好善大夫高傒。〈【集解】賈逵曰：「齊正卿高敬仲也。」【正義】傒音奚。〉及雍林人殺無知，議立君，高、國先陰召小白於莒。魯聞無知死，亦發兵送公子糾，而使管仲別將兵遮莒道，射中小白帶鉤。小白詳死，管仲使人馳報魯。魯送糾者行益遲，六日至齊，則小白已入，高傒立之，是為桓公。
桓公之中鉤，詳死以誤管仲，已而載溫車中馳行，亦有高、國內應，故得先入立，發兵距魯。秋，與魯戰於乾時，〈【集解】杜預曰：「乾時，齊地也。時水在樂安界，岐流，旱則涸竭，故曰乾時。」〉魯兵敗走，齊兵掩絕魯歸道。齊遺魯書曰：「子糾兄弟，弗忍誅，請魯自殺之。召忽、管仲讎也，請得而甘心醢之。不然，將圍魯。」魯人患之，遂殺子糾於笙瀆。〈【集解】賈逵曰：「魯地句瀆也。」【索隱】賈逵雲「魯地句瀆」。又按：鄒誕生本作「莘瀆」，莘笙聲相近。笙如字，瀆音豆。論語作「溝瀆」，蓋後代聲轉而字異，故諸文不同也。〉召忽自殺，管仲請囚。桓公之立，發兵攻魯，心欲殺管仲。鮑叔牙曰：「臣幸得從君，君竟以立。君之尊，臣無以增君。君將治齊，即高傒與叔牙足也。君且欲霸王，非管夷吾不可。夷吾所居國國重，不可失也。」於是桓公從之。乃詳為召管仲欲甘心，實欲用之。管仲知之，故請往。鮑叔牙迎受管仲，及堂阜而脫桎梏，〈【集解】賈逵曰：「堂阜，魯北境。」杜預曰：「堂阜，齊地。東莞蒙陰縣西北有夷吾亭，或曰鮑叔解夷吾縛於此，因以為名也。」〉齋祓而見桓公。桓公厚禮以為大夫，任政。
桓公既得管仲，與鮑叔、隰朋、〈【集解】徐廣曰：「或作『崩』也。」〉高傒修齊國政，連五家之兵，〈【集解】國語曰：「管子制國五家為軌，十軌為里，四里為連，十連為鄉，以為軍令。」〉伸輕重魚鹽之利，〈【索隱】按：管子有理人輕重之法七篇。輕重謂錢也。又有捕魚、煮鹽法也。〉以贍貧窮，祿賢能，齊人皆說。
二年，伐滅郯，〈【集解】徐廣曰：「一作『譚』。」【索隱】據春秋，魯庄十年「齊師滅譚」是也。杜預曰「譚國在濟南平陵縣西南」。然此郯乃東海郯縣，蓋亦不當作「譚」字也。〉郯子奔莒。初，桓公亡時，過郯，郯無禮，故伐之。
五年，伐魯，魯將師敗。魯庄公請獻遂邑以平，〈【集解】杜預曰：「遂在濟北蛇丘縣東北。」〉桓公許，與魯會柯而盟。〈【集解】杜預曰：「此柯今濟北東阿，齊之阿邑，猶祝柯今為祝阿。」〉魯將盟，曹沬以匕首劫桓公於壇上，{{*|【集解】何休曰：「土基三尺，階三等，曰壇。會必有壇者，為升降揖讓，稱先君以相接也。」曰：「反魯之侵地！」桓公許之。已而曹沬去匕首，北面就臣位。桓公後悔，欲無與魯地而殺曹沬。管仲曰：「夫劫許之而倍信殺之，〈【集解】徐廣曰：「一雲已許之而背信殺劫也。」〉愈一小快耳，而棄信於諸侯，失天下之援，不可。」於是遂與曹沬三敗所亡地於魯。諸侯聞之，皆信齊而欲附焉。七年，諸侯會桓公於甄，〈【集解】杜預曰：「甄，衛地，今東郡甄城也。」〉而桓公於是始霸焉。
十四年，陳厲公子完，〈【正義】音桓。〉號敬仲，來奔齊。齊桓公欲以為卿，讓；於是以為工正。〈【集解】賈逵曰：「掌百工。」〉田成子常之祖也。
二十三年，山戎伐燕，〈【集解】服虔曰：「山戎，北狄，蓋今鮮卑也。」何休曰：「山戎者，戎中之別名也。」〉燕告急於齊。齊桓公救燕，遂伐山戎，至於孤竹而還。燕庄公遂送桓公入齊境。桓公曰：「非天子，諸侯相送不出境，吾不可以無禮於燕。」於是分溝割燕君所至與燕，命燕君復修召公之政，納貢於周，如成康之時。諸侯聞之，皆從齊。
二十七年，魯湣公母曰哀姜，桓公女弟也。哀姜淫於魯公子慶父，慶父弒湣公，哀姜欲立慶父，魯人更立釐公。〈【集解】徐廣曰：「史記『僖』字皆作『釐』。」〉桓公召哀姜，殺之。
二十八年，衛文公有狄亂，告急於齊。齊率諸侯城楚丘〈【集解】賈逵曰：「衛地也。」【索隱】杜預曰：「不言城衛，衛未遷。」楚丘在濟陰城武縣南，即今之衛南縣。〉而立衛君。
二十九年，桓公與夫人蔡姬戲船中。蔡姬習水，盪公，〈【集解】賈逵曰：「盪，搖也。」〉公懼，止之，不止，出船，怒，歸蔡姬，弗絕。蔡亦怒，嫁其女。桓公聞而怒，興師往伐。
三十年春，齊桓公率諸侯伐蔡，蔡潰。〈【集解】服虔曰：「民逃其上曰潰也。」〉遂伐楚。楚成王興師問曰：「何故涉吾地？」管仲對曰：「昔召康公命我先君太公曰：『五侯九伯，若實征之，以夾輔周室。』【集解】左傳曰：「周公、太公股肱周室，夾輔成王也。」賜我先君履，【集解】杜預曰：「所踐履之界。」東至海，西至河，南至穆陵，北至無棣。楚貢包茅不入，王祭不具，【集解】賈逵曰：「包茅，菁茅包匭之也，以供祭祀。」杜預曰：「尚書『包匭菁茅』，茅之為異未審。」是以來責。昭王南征不復，是以來問。」【集解】服虔曰：「周昭王南巡狩，涉漢未濟，船解而溺昭王，王室諱之，不以赴，諸侯不知其故，故桓公以為辭責問楚也。」【索隱】宋衷云：「昭王南伐楚，辛由靡為右，涉漢中流而隕，由靡逐王，遂卒不復，周乃侯其後於西翟。」楚王曰：「貢之不入，有之，寡人罪也，敢不共乎！昭王之出不復，君其問之水濱。」【集解】杜預曰：「昭王時漢非楚境，故不受罪。」齊師進次於陘。【集解】杜預曰：「陘，楚地，潁川召陵縣南有陘亭。」左傳曰：「凡師一宿為舍，再宿為信，過信為次。」夏，楚王使屈完將兵扞齊，齊師退次召陵。【集解】杜預曰：「召陵，潁川縣。」桓公矜屈完以其眾。屈完曰：「君以道則可；若不，則楚方城以為城，【集解】服虔曰：「方城山在漢南。」韋昭曰：「方城，楚北之阸塞。」杜預曰「方城山在南陽葉縣南」是也。【索隱】按：地理志葉縣南有長城，號曰方城，則杜預、韋昭說為得，而服氏雲在漢南，未知有何憑據。江、漢以為溝，君安能進乎？」乃與屈完盟而去。過陳，陳袁濤塗詐齊，令出東方，覺。秋，齊伐陳。【集解】左傳曰：「討不忠也。」是歲，晉殺太子申生。
三十五年夏，會諸侯於葵丘。【集解】杜預曰：「陳留外黃縣東有葵丘也。」周襄王使宰孔賜桓公文武胙、彤弓矢、大路，【集解】賈逵曰：「大路，諸侯朝服之車，謂之金路。」命無拜。桓公欲許之，管仲曰「不可」，乃下拜受賜。【集解】韋昭曰：「下堂拜賜也。」秋，復會諸侯於葵丘，益有驕色。周使宰孔會。諸侯頗有叛者。【集解】公羊傳曰：「葵丘之會，桓公震而矜之，叛者九國。」晉侯病，後，遇宰孔。宰孔曰：「齊侯驕矣，弟無行。」從之。是歲，晉獻公卒，里克殺奚齊、卓子，【集解】徐廣曰：「史記『卓』多作『悼』。」【正義】卓，丑角反。秦穆公以夫人入公子夷吾為晉君。桓公於是討晉亂，至高梁，集解服虔曰：「晉地也。」杜預曰：「在平陽縣西南。」使隰朋立晉君，還。
是時周室微，唯齊、楚、秦、晉為彊。晉初與會，【正義】與音預，下同。獻公死，國內亂。秦穆公辟遠，不與中國會盟。楚成王初收荊蠻有之，夷狄自置。唯獨齊為中國會盟，而桓公能宣其德，故諸侯賓會。於是桓公稱曰：「寡人南伐至召陵，望熊山；北伐山戎、離枝、孤竹；【集解】地理志曰令支縣有孤竹城，疑離枝即令支也，令離聲相近。應劭曰：「令音鈴。」鈴離聲亦相近。管子亦作「離」字。【索隱】離枝音零支，又音令祗，又如字。離枝，孤竹，皆古國名。秦以離枝為縣，故地理志遼西令支縣有孤竹城。爾雅曰「孤竹、北戶、西王母、日下謂之四荒」也。西伐大夏，涉流沙；【正義】大夏，并州晉陽是也。束馬懸車登太行，至卑耳山【正義】卑音壁。劉伯庄及韋昭並如字。而還。諸侯莫違寡人。寡人兵車之會三，【正義】左傳雲魯庄十三年，會北杏以平宋亂；僖四年，侵蔡，遂伐楚；六年，伐鄭，圍新城也。乘車之會六，【正義】左傳雲魯庄十四年，會於鄄；十五年，又會鄄；十六年，同盟於幽；僖五年，會首止；八年，盟於洮；九年，會葵丘是也。九合諸侯，一匡天下。【正義】匡，正也。一匡天下，謂定襄王為太子之位也。昔三代受命，有何以異於此乎？吾欲封泰山，禪梁父。」管仲固諫，不聽；乃說桓公以遠方珍怪物至乃得封，桓公乃止。
三十八年，周襄王弟帶與戎、翟合謀伐周，齊使管仲平戎於周。周欲以上卿禮管仲，管仲頓首曰：「臣陪臣，安敢！」三讓，乃受下卿禮以見。三十九年，周襄王弟帶來奔齊。齊使仲孫請王，為帶謝。襄王怒，弗聽。
四十一年，秦穆公虜晉惠公，復歸之。是歲，管仲、隰朋皆卒。【正義】括地誌云：「管仲冢在青州臨淄縣南二十一里牛山上，與桓公冢連。隰朋墓在青州臨淄縣東北七里也。」管仲病，桓公問曰：「群臣誰可相者？」管仲曰：「知臣莫如君。」公曰：「易牙如何？」【正義】即雍巫也。賈逵云：「雍巫，雍人名巫，易牙也。」對曰：「殺子以適君，非人情，不可。」公曰：「開方如何？」對曰：「倍親以適君，非人情，難近。」【集解】管仲曰：「衛公子開方去其千乘之太子而臣事君也。」公曰：「豎刀如何？」【正義】刀，鳥條反。顏師古云：「豎刀、易牙皆齊桓公臣。管仲有病，桓公往問之，曰：『將何以教寡人？』管仲曰：『原君遠易牙、豎刀。』公曰：『易牙烹其子以快寡人，尚可疑邪？』對曰：『人之情非不愛其子也，其子之忍，又將何愛於君！』公曰：『豎刀自宮以近寡人，猶尚疑邪？』對曰：『人之情非不愛其身也，其身之忍，又將何有於君！』公曰：『諾。』管仲遂盡逐之，而公食不甘心不怡者三年。公曰：『仲父不已過乎？』於是皆即召反。明年，公有病，易牙、豎刀相與作亂，塞宮門，築高牆，不通人。有一婦人逾垣入至公所。公曰：『我欲食。』婦人曰：『吾無所得。』公曰：『我欲飲。』婦人曰：『吾無所得。』公曰：『何故？』曰：『易牙、豎刀相與作亂；塞宮門，築高牆，不通人，故無所得。』公慨然嘆，涕出，曰：『嗟乎，聖人所見豈不遠哉！若死者有知，我將何面目見仲父乎？』蒙衣袂而死乎壽宮。蟲流於戶，蓋以楊門之扇，二月不葬也。」對曰：「自宮以適君，非人情，難親。」管仲死，而桓公不用管仲言，卒近用三子，三子專權。
四十二年，戎伐周，周告急於齊，齊令諸侯各發卒戍周。是歲，晉公子重耳來，桓公妻之。
四十三年。初，齊桓公之夫人三：曰王姬、徐姬、【索隱】按：系本徐，嬴姓。禮，婦人稱國及姓，今此言「徐姬」者，然姬是眾妾之總稱，故漢祿秩令雲「姬妾數百」。婦人亦總稱姬，姬亦未必儘是姓也。蔡姬，皆無子。桓公好內，集解服虔曰：「內，婦官也。」多內寵，如夫人者六人，長衛姬，生無詭；索隱左傳作「無虧」也。少衛姬，生惠公元；鄭姬，生孝公昭；葛嬴，生昭公潘；密姬，生懿公商人；宋華子，【集解】賈逵曰：「宋華氏之女，子姓。」生公子雍。桓公與管仲屬孝公於宋襄公，以為太子。雍巫【集解】賈逵曰：「雍巫，雍人，名巫，易牙字。」【索隱】賈逵以雍巫為易牙，未知何據。按：管子有棠巫，恐與雍巫是一人也。有寵於衛共姬，因宦者豎刀以厚獻於桓公，亦有寵，桓公許之立無詭。【集解】杜預曰：「易牙既有寵於公，為長衛姬請立。」管仲卒，五公子皆求立。冬十月乙亥，齊桓公卒。易牙入，與豎刀因內寵殺群吏，【集解】服虔曰：「內寵如夫人者六人。群吏，諸大夫也。」杜預曰：「內寵，內官之有權寵者。」而立公子無詭為君。太子昭奔宋。
桓公病，五公子各樹黨爭立。及桓公卒，遂相攻，以故宮中空，莫敢棺。【正義】音古患反。桓公屍在床上六十七日，屍蟲出於戶。十二月乙亥，無詭立，乃棺赴。辛巳夜，斂殯。【集解】徐廣曰：「斂，一作『臨』也。」
桓公十有餘子，要其後立者五人：無詭立三月死，無諡；次孝公；次昭公；次懿公；次惠公。孝公元年三月，宋襄公率諸侯兵送齊太子昭而伐齊。齊人恐，殺其君無詭。齊人將立太子昭，四公子之徒攻太子，太子走宋，宋遂與齊人四公子戰。五月，宋敗齊四公子師而立太子昭，是為齊孝公。宋以桓公與管仲屬之太子，故來征之。以亂故，八月乃葬齊桓公。【集解】皇覽曰：「桓公冢在臨菑城南七里所菑水南。」【正義】括地誌云：「齊桓公墓在臨菑縣南二十一里牛山上，亦名鼎足山，一名牛首堈，一所二墳。晉永嘉末，人發之，初得版，次得水銀池，有氣不得入，經數日，乃牽犬入中，得金蠶數十薄，珠襦、玉匣、繒采、軍器不可勝數。又以人殉葬，骸骨狼藉也。」
六年春，齊伐宋，以其不同盟於齊也。【集解】服虔曰：「魯僖公十九年，諸侯盟於齊，以無忘桓公之德。宋襄公欲行霸道，不與盟，故伐之。」夏，宋襄公卒。七年，晉文公立。
十年，孝公卒，孝公弟潘因衛公子開方殺孝公子而立潘，是為昭公。昭公，桓公子也，其母曰葛嬴。
昭公元年，晉文公敗楚於城濮，【正義】賈逵云：「衛地也。」而會諸侯踐土，朝周，天子使晉稱伯。【正義】音霸。六年，翟侵齊。晉文公卒。秦兵敗於殽。十二年，秦穆公卒。
十九年五月，昭公卒，子舍立為齊君。舍之母無寵於昭公，國人莫畏。昭公之弟商人以桓公死爭立而不得，陰交賢士，附愛百姓，百姓說。及昭公卒，子舍立，孤弱，即與眾十月即墓上弒齊君舍，而商人自立，是為懿公。懿公，桓公子也，其母曰密姬。
懿公四年春，初，懿公為公子時，與丙戎【索隱】左傳「丙」作「邴」，邴歜也。之父獵，爭獲不勝，及即位，斷丙戎父足，【正義】左傳雲「乃掘而別之」，杜預雲「斷其屍足也」。而使丙戎仆。【集解】賈逵曰：「仆，御也。」庸職之妻好，【索隱】左傳作「閻職」，此言「庸職」。不同者，傳所云「閻」，姓；「職」，名也。此言「庸職」，庸非姓，蓋謂受顧織之妻，史意不同，字則異耳。【正義】國語及左傳作「閻職」。公內之宮，使庸職驂乘。五月，懿公游於申池，【集解】杜預曰：「齊南城西門名申門。齊城無池，唯此門左右有池，疑此是也。」左思齊都賦注曰：「申池，海濱齊藪也。」二人浴，戲。職曰：「斷足子！」戎曰：「奪妻者！」二人俱病此言，乃怨。謀與公游竹中，二人弒懿公車上，棄竹中而亡去。
懿公之立，驕，民不附。齊人廢其子而迎公子元於衛，立之，是為惠公。惠公，桓公子也。其母衛女，曰少衛姬，避齊亂，故在衛。
惠公二年，長翟來，【集解】穀梁傳曰：「身橫九畝，斷其首而載之，眉見於軾。」王子城父攻殺之，【集解】賈逵曰：「王子城父，齊大夫。」埋之於北門。晉趙穿弒其君靈公。
十年，惠公卒，子頃公無野立。【正義】頃音傾。初，崔杼有寵於惠公，惠公卒，高、國畏其偪也，逐之，崔杼奔衛。
頃公元年，楚莊王彊，伐陳；二年，圍鄭，鄭伯降，已復國鄭伯。
六年春，晉使郤克於齊，齊使夫人帷中而觀之。郤克上，夫人笑之。郤克曰：「不是報，不復涉河！」歸，請伐齊，晉侯弗許。齊使至晉，郤克執齊使者四人河內，殺之。八年。晉伐齊，齊以公子彊質晉，晉兵去。十年春，齊伐魯、衛。魯、衛大夫如晉請師，皆因郤克。【索隱】成二年左傳魯臧宜叔、衛孫桓子如晉，皆主於郤克是。晉使郤克以車八百乘【集解】賈逵曰：「八百乘，六萬人。」為中軍將，士燮將上軍，欒書將下軍，以救魯、衛，伐齊。六月壬申，與齊侯兵合靡笄下。【集解】徐廣曰：「靡，一作『摩』。」賈逵曰：「靡笄，山名也。」【索隱】靡，如字。靡笄，山名，在濟南，與代地磨笄山不同。癸酉，陳於鞍。【集解】服虔曰：「鞍，齊地名也。」逄丑父【集解】賈逵曰：「齊大夫。」為齊頃公右。頃公曰：「馳之，破晉軍會食。」射傷郤克，流血至履。克欲還入壁，其御曰：「我始入，再傷，不敢言疾，恐懼士卒，原子忍之。」遂復戰。戰，齊急，丑父恐齊侯得，乃易處，頃公為右，車絓於木而止。【正義】絓，胡卦反。止也。有所礙也。晉小將韓厥伏齊侯車前，曰「寡君使臣救魯、衛」，戲之。丑父使頃公下取飲，【正義】左傳雲「及華泉，驂絓於木而止。丑父使公下，如華泉取飲。鄭周父御佐車，苑茷為右，載齊侯獲免」也。因得亡，脫去，入其軍。晉郤克欲殺丑父。丑父曰：「代君死而見僇，後人臣無忠其君者矣。」克舍之，丑父遂得亡歸齊。於是晉軍追齊至馬陵。【集解】徐廣曰：「一作『陘』。」駰案：賈逵曰「馬陘，齊地也」。齊侯請以寶器謝，【集解】左傳曰：「賂以紀甗、玉磬也。」不聽；必得笑克者蕭桐叔子，【集解】杜預曰：「桐叔，蕭君之字，齊侯外祖父。子，女也。難斥言其母，故遠言之。」賈逵曰：「蕭，附庸，子姓。」令齊東畝。【集解】服虔曰：「欲令齊隴畝東行。」【索隱】壟畝東行，則晉車馬東向齊行易也。對曰：「叔子，齊君母。齊君母亦猶晉君母，子安置之？且子以義伐而以暴為後，其可乎？」於是乃許，令反魯、衛之侵地。【正義】左傳雲晉師及齊國，使齊人歸我汶陽之田也。
十一年，晉初置六卿，賞鞍之功。齊頃公朝晉，欲尊王晉景公，【索隱】王劭按：張衡曰「禮，諸侯朝天子執玉，既授而反之。若諸侯自相朝，則不授玉」。齊頃公戰敗朝晉而授玉，是欲尊晉侯為王，太史公探其旨而言。今按：此文不雲「授玉」，王氏之說復何所依，聊記異耳。晉景公不敢受，乃歸。歸而頃公弛苑囿，薄賦斂，振孤問疾，虛積聚以救民，民亦大說。厚禮諸侯。竟頃公卒，百姓附，諸侯不犯。
十七年，頃公卒，【集解】皇覽曰：「頃公冢近呂尚冢。」子靈公環立。
靈公九年，晉欒書弒其君厲公。十年，晉悼公伐齊，齊令公子光質晉。十九年，立子光為太子，高厚傅之，令會諸侯盟於鍾離。【正義】括地誌云：「鍾離故城在沂州承縣界。」二十七年，晉使中行獻子伐齊。【索隱】荀偃祖林父代為中行，後改姓為中行氏。獻子名偃。齊師敗，靈公走入臨菑。晏嬰止靈公，靈公弗從。曰：「君亦無勇矣！」晉兵遂圍臨菑，臨菑城守不敢出，晉焚郭中而去。
二十八年，初，靈公取魯女，生子光，以為太子。仲姬，戎姬。戎姬嬖，仲姬生子牙，屬之戎姬。戎姬請以為太子，公許之。仲姬曰：「不可。光之立，列於諸侯矣，【集解】服虔曰：「數從諸侯征伐盟會。」今無故廢之，君必悔之。」公曰：「在我耳。」遂東太子光，【集解】賈逵曰：「徙之東垂也。」使高厚傅牙為太子。靈公疾，崔杼迎故太子光而立之，是為庄公。庄公殺戎姬。五月壬辰，靈公卒，庄公即位，執太子牙於句竇之丘，殺之。八月，崔杼殺高厚。晉聞齊亂，伐齊，至高唐。【集解】杜預曰：「高唐在祝阿縣西北。」
庄公三年，晉大夫欒盈【集解】徐廣曰：「史記多作『逞』。」奔齊，庄公厚客待之。晏嬰、田文子諫，公弗聽。四年，齊莊公使欒盈間入晉曲沃【集解】賈逵曰：「欒盈之邑。」為內應，以兵隨之，上太行，入孟門。【集解】賈逵曰：「孟門、太行皆晉山隘也。」【索隱】孟門山在朝歌東北。太行山在河內溫縣西。欒盈敗，齊兵還，取朝歌。【集解】賈逵曰：「晉邑。」
六年，初，棠公妻好，【集解】賈逵曰：「棠公，齊棠邑大夫。」棠公死，崔杼取之。庄公通之，數如崔氏，以崔杼之冠賜人。待者曰：「不可。」崔杼怒，因其伐晉，欲與晉合謀襲齊而不得間。庄公嘗笞宦者賈舉，賈舉復侍，為崔杼間公【集解】服虔曰：「伺公間隙。」【正義】間音閒，又如字。以報怨。五月，莒子朝齊，齊以甲戌饗之。崔杼稱病不視事。乙亥，公問崔杼病，遂從崔杼妻。崔杼妻入室，與崔杼自閉戶不出，公擁柱而歌。【集解】服虔曰：「公以為姜氏不知己在外，故歌以命之也。一曰公自知見欺，恐不得出，故歌以自悔。」宦者賈舉遮公從官而入，閉門，崔杼之徒持兵從中起。公登台而請解，不許；請盟，不許；請自殺於廟，不許。皆曰：「君之臣杼疾病，不能聽命。【集解】服虔曰：「言不能親聽公命。」近於公宮。【集解】服虔曰：「崔杼之宮近公宮，淫者或詐稱公。」陪臣爭趣有淫者，【集解】徐廣曰：「爭，一作『扞』。」【索隱】左傳作「扞趣」。此為「爭趣」者，是太史公變左氏之文。言陪臣但爭趣投有淫者耳，更不知他命也。不知二命。」【集解】杜預曰：「言得淫人，受崔子命討之，不知他命也。」公逾牆，射中公股，公反墜，遂弒之。晏嬰立崔杼門外，【集解】賈逵曰：「聞難而來。」曰：「君為社稷死則死之，為社稷亡則亡之。【集解】服虔曰：「謂以公義為社稷死亡也。如是者，臣亦隨之死亡。」若為己死己亡，非其私暱，誰敢任之！」【集解】服虔曰：「言君自以己之私慾取死亡之禍，則私近之臣所當任也。」杜預曰：「私暱，所親愛也。非所親愛，無為當其禍也。」門開而入，枕公屍而哭，三踴而出。人謂崔杼：「必殺之。」崔杼曰：「民之望也，舍之得民。」【集解】服虔曰：「置之，所以得人心。」
丁丑，崔杼立庄公異母弟杵臼，【集解】徐廣曰：「史記多作『箸臼』。」是為景公。景公母，魯叔孫宣伯女也。景公立，以崔杼為右相，慶封為左相。二相恐亂起，乃與國人盟曰：「不與崔慶者死！」晏子仰天曰：「嬰所不唯忠於君利社稷者是從！」不肯盟。慶封欲殺晏子，崔杼曰：「忠臣也，舍之。」齊太史書曰「崔杼弒庄公」，崔杼殺之。其弟復書，崔杼復殺之。少弟復書，崔杼乃舍之。
景公元年，初，崔杼生子成及彊，其母死，取東郭女，生明。東郭女使其前夫子無咎與其弟偃【正義】杜預云：「東郭偃，東郭姜之弟也。」相崔氏。成有罪，【正義】左傳雲成有疾而廢之。杜預雲有惡疾也。二相急治之，立明為太子。成請老於崔，崔杼許之，二相弗聽，曰：「崔，宗邑，不可。」【集解】杜預曰：「濟南東朝陽縣西北有崔氏城也。」成、彊怒，告慶封。【正義】左傳雲成彊告慶封曰：「夫子身亦子所知也，唯無咎與偃是從，父兄莫能進矣。恐害夫子，敢以告。」慶封曰：「苟利夫子，必去之，難吾助汝。」乃殺東郭偃、棠無咎於崔氏朝也。其妻及崔杼皆縊死，崔明奔魯。慶封與崔杼有郤，欲其敗也。成、彊殺無咎、偃於崔杼家，家皆奔亡。崔杼怒，無人，使一宦者御，見慶封。慶封曰：「請為子誅之。」使崔杼仇盧蒲嫳【集解】賈逵曰：「嫳，齊大夫慶封之屬。」攻崔氏，殺成、彊，盡滅崔氏，崔杼婦自殺。崔杼毋歸，【索隱】毋音無也。亦自殺。慶封為相國，專權。
三年十月，慶封出獵。初，慶封已殺崔杼，益驕，嗜酒好獵，不聽政令。慶舍用政，【集解】服虔曰：「舍，慶封之子也。生傳其職政與子。」已有內郤。田文子謂桓子曰：「亂將作。」田、鮑、高、欒氏相與謀慶氏。慶舍發甲圍慶封宮，四家徒共擊破之。慶封還，不得入，奔魯。齊人讓魯，封奔吳。吳與之硃方，聚其族而居之，富於在齊。其秋，齊人徙葬庄公，僇崔杼屍於市以說眾。
九年，景公使晏嬰之晉，與叔向私語曰：「齊政卒歸田氏。田氏雖無大德，以公權私，有德於民，民愛之。」十二年，景公如晉，見平公，欲與伐燕。十八年，公復如晉，見昭公。二十六年，獵魯郊，因入魯，與晏嬰俱問魯禮。三十一年，魯昭公辟季氏難，奔齊。齊欲以千社封之，【集解】賈逵曰：「二十五家為一社。千社，二萬五千家也。」子家止昭公，昭公乃請齊伐魯，取鄆【正義】鄆，鄆城也。以居昭公。
三十二年，彗星見。景公坐柏寢，嘆曰：「堂堂！誰有此乎？」【集解】服虔曰：「景公自恐德薄不能久享齊國，故曰『誰有此』也。」群臣皆泣，晏子笑，公怒。晏子曰：「臣笑群臣諛甚。」景公曰：「彗星出東北，當齊分野，寡人以為憂。」晏子曰：「君高台深池，賦斂如弗得，刑罰恐弗勝，茀星【正義】茀音佩。謂客星侵近邊側欲相害。將出，彗星【正義】彗，息歲反。若帚形，見，其境有亂也。何懼乎？」公曰：「可禳否？」晏子曰：「使神可祝而來，【正義】祝音章受反。亦可禳而去也。百姓苦怨以萬數，而君令一人禳之，安能勝眾口乎？」是時景公好治宮室，聚狗馬，奢侈，厚賦重刑，故晏子以此諫之。
四十二年，吳王闔閭伐楚，入郢。
四十七年，魯陽虎攻其君，不勝，奔齊，請齊伐魯。鮑子諫景公，乃囚陽虎。陽虎得亡，奔晉。
四十八年，與魯定公好會夾谷。【集解】服虔曰：「東海祝其縣是也。」犁鉏【索隱】且，即餘反。即犁彌也。曰：「孔丘知禮而怯，請令萊人為樂，集解杜預曰：「萊人，齊所滅萊夷。」因執魯君，可得志。」景公害孔丘相魯，懼其霸，故從犁鉏之計。方會，進萊樂，孔子歷階上，使有司執萊人斬之，以禮讓景公。景公慚，乃歸魯侵地以謝，而罷去。是歲，晏嬰卒。
五十五年，范、中行反其君於晉，晉攻之急，來請粟。田乞欲為亂，樹黨於逆臣，說景公曰：「范、中行數有德於齊，不可不救。」及使乞救而輸之粟。
五十八年夏，景公夫人燕姬適子死。景公寵妾芮姬生子荼，【索隱】左傳曰「鬻姒之子荼嬖」，則荼母姓姒。此作「芮姬」，不同也。譙周依左氏作「鬻姒」，鄒誕生本作「芮姁」。姁音五句反。荼少，其母賤，無行，諸大夫恐其為嗣，乃言原擇諸子長賢者為太子。景公老，惡言嗣事，又愛荼母，欲立之，憚發之口，乃謂諸大夫曰：「為樂耳，國何患無君乎？」秋，景公病，命國惠子、高昭子集解杜預曰：「惠子，國夏也。昭子，高張也。」立少子荼為太子，逐群公子，遷之萊。【集解】服虔曰：「萊，齊東鄙邑。」景公卒，【集解】皇覽曰：「景公冢與桓公冢同處。」太子荼立，是為晏孺子。冬，未葬，而群公子畏誅，皆出亡。荼諸異母兄公子壽、【索隱】一作「嘉」。駒、黔【正義】三公子。奔衛，【集解】徐廣曰：「一雲『壽、黔奔衛』。」【索隱】三人奔衛。公子駔、【索隱】左傳作「鉏」。陽生奔魯。【索隱】二人奔魯，凡五公子也。萊人歌之曰：「景公死乎弗與埋，三軍事乎弗與謀，【集解】服虔曰：「萊人見五公子遠遷鄙邑，不得與景公葬埋之事及國三軍之謀，故愍而歌。」杜預曰：「稱諡，蓋葬後而為此歌，哀群公子失所也。」師乎師乎，胡黨之乎？」【集解】服虔曰：「師，眾也。黨，所也。言公子徒眾何所適也。」
晏孺子元年春，田乞偽事高、國者，每朝，乞驂乘，言曰：「子得君，大夫皆自危，欲謀作亂。」又謂諸大夫曰：「高昭子可畏，及未發，先之。」大夫從之。六月，田乞、鮑牧乃與大夫以兵入公宮，攻高昭子。昭子聞之，與國惠子救公。公師敗，田乞之徒追之，國惠子奔莒，遂反殺高昭子。晏圉奔魯。【集解】賈逵曰：「圉，晏嬰之子。」八月，齊秉意茲。【集解】徐廣曰：「左傳八月，齊邴意茲奔魯。」田乞敗二相，乃使人之魯召公子陽生。陽生至齊，私匿田乞家。十月戊子，田乞請諸大夫曰：「常之母有魚菽之祭，【集解】何休曰：「齊俗，婦人首祭事。言魚豆者，示薄陋無所有也。」幸來會飲。」會飲，田乞盛陽生橐中，置坐中央，發橐出陽生，曰：「此乃齊君矣！」大夫皆伏謁。將與大夫盟而立之，鮑牧醉，乞誣大夫曰：「吾與鮑牧謀共立陽生。」鮑牧怒曰：「子忘景公之命乎？」諸大夫相視欲悔，陽生前，頓首曰：「可則立之，否則已。」鮑牧恐禍起，乃復曰：「皆景公子也，何為不可！」乃與盟，立陽生，是為悼公。悼公入宮，使人遷晏孺子於駘，【集解】賈逵曰：「齊邑。」殺之幕下，而逐孺子母芮子。芮子故賤而孺子少，故無權，國人輕之。
悼公元年，齊伐魯，取讙、闡。【集解】杜預曰：「闡在東平剛縣北。」【索隱】二邑名。讙在今博城縣西南。杜預曰：「闡在東平剛縣北。」初，陽生亡在魯，季康子以其妹妻之。及歸即位，使迎之。季姬與季魴侯通，【集解】杜預曰：「魴侯，康子叔父也。」言其情，魯弗敢與，故齊伐魯，竟迎季姬。季姬嬖，齊復歸魯侵地。
鮑子與悼公有郤，不善。四年，吳、魯伐齊南方。鮑子弒悼公，赴於吳。吳王夫差哭於軍門外三日，將從海入討齊。齊人敗之，吳師乃去。晉趙鞅伐齊，至賴而去。【集解】服虔曰：「賴，齊邑。」齊人共立悼公子壬，是為簡公。集解徐廣曰：「年表雲簡公壬者，景公之子也。」
簡公四年春，初，簡公與父陽生俱在魯也，監止有寵焉。及【集解】賈逵曰：「闞止，子我也。」【索隱】監，左傳作「闞」，音苦濫反。闞在東平須昌縣東南也。即位，使為政。田成子憚之，驟顧於朝。【集解】杜預曰：「心不安，故數顧也。」御鞅【集解】賈逵曰：「鞅，齊大夫也。」【索隱】鞅，名也，為仆御之官，故曰御鞅，亦田氏之族。按：系本陳桓子無宇產子亹，亹產子獻，獻產鞅也。言簡公曰：「田、監不可並也，君其擇焉。」【集解】杜預曰：「擇用一人也。」弗聽。子我夕，【集解】服虔曰：「夕省事。」田逆殺人，逢之，集解服虔曰：「子我將往夕省事於君，而逢逆之殺人也。」杜預曰：「逆，子行。陳氏宗。」遂捕以入。【集解】杜預曰：「執逆入至於朝也。」田氏方睦，集解服虔曰：「陳常方欲謀有齊國，故和其宗族。」使囚病而遺守囚者酒，集解服虔曰；「使陳逆詐病而遺也。」醉而殺守者，得亡。子我盟諸田於陳宗。【集解】服虔曰：「子我見陳逆得生出，而恐為陳氏所怨，故與盟而請和也。陳宗，宗長之家。」初，田豹欲為子我臣，【集解】賈逵曰：「豹，陳氏族也。」使公孫言豹，【集解】賈逵曰：「公孫，齊大夫也。」杜預曰：「言，介達之意。」豹有喪而止。後卒以為臣，【集解】杜預曰：「終喪也。」幸於子我。子我謂曰：「吾盡逐田氏而立女，可乎？」對曰：「我遠田氏矣。【集解】服虔曰：「言我與陳氏宗疏遠也。」且其違者不過數人，【集解】服虔曰：「違者，不從子我者。」何盡逐焉！」遂告田氏。子行曰：「彼得君，弗先，必禍子。」【集解】服虔曰：「彼謂闞止也。子謂陳常也。」子行舍於公宮。【集解】服虔曰：「止於公宮，為陳氏作內間也。」
夏五月壬申，成子兄弟四乘如公。【集解】服虔曰：「成子兄弟八人，二人共一乘，故曰四乘。」【索隱】服虔曰：「成子兄弟八人，二人共乘一車，故四乘。」按系本，陳僖子乞產成子常、簡子齒、宣子其夷、穆子安、廩丘子醫茲、芒子盈、惠子得，凡七人。杜預又取昭子庄以充八人之數。按系本，昭子是桓子之子，成子之叔父，又不名庄，彊相證會，言四乘有八人耳。今按：田完系家雲田常兄弟四人如公宮，與此事同。今此唯稱四乘，不雲人數，知四乘謂兄弟四人乘車而入，非二人共車也。然其昆弟三人不見者，蓋時或不在，不同入公宮，不可彊以四乘為八人，添叔父為兄弟之數。服、杜殊失也。子我在幄，【集解】杜預曰：「幄，帳也，聽政之處也。」出迎之，遂入，閉門。【集解】服虔曰：「成子兄弟見子我出，遂突入，反閉門，子我不得復入。」宦者御之，【集解】服虔曰：「閹豎以兵御陳氏。」子行殺宦者。【集解】服虔曰：「舍於公宮，故得殺之。」公與婦人飲酒於檀台，【集解】服虔曰：「當陳氏入時，飲酒於此台。」成子遷諸寢。【集解】服虔曰：「欲徙公令居寢也。」公執戈將擊之，集解杜預曰：「疑其作亂也。」太史子餘【集解】服虔曰：「齊大夫。」曰：「非不利也，將除害也。」【集解】杜預曰：「言將為公除害也。」成子出舍於庫，【集解】杜預曰：「以公怒故也。」聞公猶怒，將出，【集解】服虔曰：「出奔也。」曰：「何所無君！」子行拔劍曰：「需，事之賊也。【集解】杜預曰：「言需疑則害事。」誰非田宗？【集解】杜預曰：「言陳氏宗族眾多。」所不殺子者有如田宗。」【集解】杜預曰：「言子若欲出，我必殺子，明如陳宗。」乃止。子我歸，屬徒【集解】服虔曰：「會徒眾。」攻闈與大門，【集解】宮中之門曰闈。大門，公門也。皆弗勝，乃出。田氏追之。豐丘人執子我以告，集解賈逵曰：「豐丘，陳氏邑也。」殺之郭關。【集解】服虔曰：「齊關名。」成子將殺大陸子方，【集解】服虔曰：「子方，子我黨，大夫東郭賈也。」田逆請而免之。以公命取車於道，【集解】杜預曰：「子方取道中行人車。」出雍門。【集解】杜預曰：「齊城門。」田豹與之車，弗受，曰：「逆為余請，豹與余車，余有私焉。事子我而有私於其讎，何以見魯、衛之士？」【集解】服虔曰：「子方將欲奔魯、衛也。」左傳曰：「東郭賈奔衛。」
庚辰，田常執簡公於袪州。【集解】春秋作「舒州」。賈逵曰：「陳氏邑也。」【索隱】袪音舒，其字從人。左氏作「舒」，舒，陳氏邑。說文作「䣄」，䣄在薛縣。公曰：「余蚤從御鞅言，不及此。」甲午，田常弒簡公於袪州。田常乃立簡公弟驁，【索隱】系本及譙周皆作「敬」，蓋誤也。是為平公。平公即位，田常相之，專齊之政，割齊安平以東為田氏封邑。【集解】徐廣曰：「年表雲平公之時，齊自是稱田氏。」【索隱】安平，齊邑。按：地理志涿郡有安平縣也。
平公八年，越滅吳。二十五年卒，子宣公積立。
宣公五十一年卒，子康公貸立。田會反廩丘。【索隱】田會，齊大夫。廩，邑名，東郡有廩丘縣也。
康公二年，韓、魏、趙始列為諸侯。十九年，田常曾孫田和始為諸侯，遷康公海濱。
二十六年，康公卒，呂氏遂絕其祀。田氏卒有齊國，為齊威王，彊於天下。
太史公曰：吾適齊，自泰山屬之琅邪，北被于海，膏壤二千里，其民闊達多匿知，其天性也。以太公之聖，建國本，桓公之盛，修善政，以為諸侯會盟，稱伯，不亦宜乎？洋洋哉，固大國之風也！
【索隱述贊】太公佐周，實秉陰謀。既表東海，乃居營丘。小白致霸，九合諸侯。及溺內寵，釁鍾蟲流。庄公失德，崔杼作仇。陳氏專政，厚貨輕收。悼、簡遘禍，田、闞非儔。渢渢餘烈，一變何由？
