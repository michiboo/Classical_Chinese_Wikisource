
王者制事立法，物度軌則，壹稟於六律〈【索隱】按：律有十二。陽六為律，黃鐘、太蔟、姑洗、蕤賓、夷則、無射；陰六為呂，大呂、夾鐘、中呂、林鐘、南呂、應鐘是也。名曰律者，釋名曰：「律，述也，所以述陽氣也」。律歷志云：「呂，旅，陽宣氣也」。案：古律用竹，又用玉，漢末以銅為之。呂亦稱間，故有六律、六間之說。元間大呂，二間夾鐘是也。漢京房知五音六律之數，十二律之變至六十，猶八卦之變為六十四卦也。故中呂上生執始，執始下生去滅，上下相生，終於南事，而六十律畢。〉，六律為萬事根本焉。〈【索隱】律歷志云：「夫推歷生律，制器規圜矩方，權重衡平，準繩嘉量，探賾索隱，鉤深致遠，莫不用焉」，是萬事之根本也。〉
其於兵械尤所重，【索隱】按：易稱「師出以律」，是於兵械尤重也。【正義】內成曰：器，外成曰：械，械謂弓、矢、殳、矛、戈、戟。劉伯庄云：「吹律審聲，聽樂知政，師曠審歌，知晉楚之彊弱，故云兵家尤所重。」故云「望敵知吉凶，【索隱】凡敵陣之上，皆有氣色，氣強則聲強，聲強則其眾勁。律者，所以通氣，故知吉凶也。【正義】凡兩軍相敵，上皆有雲氣及日暈。天官書云：「暈等，力鈞；厚長大，有勝；薄短小。無勝。」故望雲氣知勝負彊弱。引舊語乃曰：「故云」。聞聲效勝負」，【索隱】周禮「太師執同律聽軍聲而占其吉凶」是也。故左傳稱師曠知南風之不競，此即其類也。【正義】周禮云：「太師執同律以聽軍聲而詔其吉凶」，左傳雲師曠知南風之不競，即其類。百王不易之道也。
武王伐紂，吹律聽聲，【索隱】其事當有所出，今則未詳。推孟春以至於季冬，殺氣相併，【正義】人君暴虐酷急，即常寒應。寒生北方，乃殺氣也。武王伐紂，吹律從春至冬，殺氣相併，律亦應之。故洪範咎徵雲「急常寒若」是也。而音尚宮。【正義】兵書云：「夫戰，太師吹律，合商則戰勝，軍事張彊；角則軍擾多變，失士心；宮則軍和，主卒同心；徵則將急數怒，軍士勞；羽則兵弱少威焉。」同聲相從，物之自然，何足怪哉？
兵者，聖人所以討彊暴，平亂世，夷險阻，救危殆。自含戴角之獸見犯則校，而況於人懷好惡喜怒之氣？喜則愛心生，怒則毒螫加，【正義】螫音釋。情性之理也。
昔黃帝有涿鹿之戰，以定火災；【集解】文穎曰：「神農子孫暴虐，黃帝伐之，故以定火災。」顓頊有共工之陳，以平水害；【集解】文穎曰：：「共工，主水官也。少昊氏衰，秉政作虐，故顓頊伐之。本主水官，因為水行也。」成湯有南巢之伐，以殄夏亂。【正義】南巢，今廬州巢縣是也。淮南子云：「湯伐桀，放之歷山，與末喜同舟浮江，奔南巢之山而死。」按：巢即山名，古巢伯之國。雲南巢者，在中國之南也。遞興遞廢，勝者用事，所受於天也。
自是之後，名士迭興，晉用咎犯，【正義】狐偃也，咎季也。又雲胥臣也。而齊用王子，【索隱】徐廣云：「王子成父。」吳用孫武，申明軍約，賞罰必信，卒伯諸侯，兼列邦土，雖不及三代之誥誓，然身寵君尊，當世顯揚，可不謂榮焉？豈與世儒闇於大較，【索隱】大較，大法也。淳于髡曰：「車不較則不勝其任」是也。較音角。不權輕重，猥雲德化，不當用兵，大至君辱失守，【索隱】徐廣云：「如宋襄公是也。」小乃侵犯削弱，遂執不移等哉！故教笞不可廢於家，刑罰不可捐於國，誅伐不可偃於天下，用之有巧拙，行之有逆順耳。
夏桀、殷紂手搏豺狼，足追四馬，勇非微也；百戰克勝，諸侯懾服，權非輕也。秦二世宿軍無用之地，【索隱】謂常擁兵於郊野之外也。【正義】謂三十萬備北，五十萬守五嶺也。雲連兵於邊陲，即是宿軍無用之地也。連兵於邊陲，力非弱也；結怨匈奴，絓禍於越，【正義】絓，胡卦反。顧野王云：「絓者，所礙。」勢非寡也。及其威盡勢極，閭巷之人為敵國，咎生窮武之不知足，甘得之心不息也。
高祖有天下，三邊外畔；大國之王雖稱蕃輔，臣節未盡。會高祖厭苦軍事，亦有蕭、張之謀，故偃武一休息，羈縻不備。
歷至孝文即位，將軍陳武等議曰：：「南越、朝鮮【正義】潮仙二音。高驪平壤城本漢樂浪郡王險城，即古朝鮮地，時朝鮮王滿據之也。自全秦時內屬為臣子，後且擁兵阻阸，選蠕觀望。【集解】阸音戹賣反。選音思兗反。蠕音而兗反。【索隱】蠕音軟。選蠕謂動身欲有進取之狀也。高祖時天下新定，人民小安，未可復興兵。今陛下仁惠撫百姓，恩澤加海內，宜及士民樂用，征討逆黨，以一封疆。」孝文曰：：「朕能任衣冠，【正義】朕音而禁反。念不到此。會呂氏之亂，功臣宗室共不羞恥，誤居正位，常戰戰慄栗，恐事之不終。且兵兇器，雖克所原，動亦秏病，謂百姓遠方何？又先帝知勞民不可煩，故不以為意。朕豈自謂能？今匈奴內侵，軍吏無功，邊民父子荷兵日久，【正義】荷音何我反。朕常為動心傷痛，無日忘之。今未能銷距，原且堅邊設候，結和通使，休寧北陲，為功多矣。且無議軍。」故百姓無內外之繇，得息肩於田畝，天下殷富，粟至十餘錢，鳴雞吠狗，煙火萬里，可謂和樂者乎！
太史公曰：：文帝時，會天下新去湯火，【索隱】謂秦亂，楚漢交兵之時，如遺墜湯火，即書云：「人墜塗炭」是也。人民樂業，因其欲然，能不擾亂，故百姓遂安。自年六七十翁亦未嘗至市井，游敖嬉戲如小兒狀。孔子所稱有德君子者邪！【索隱】論語曰：「善人為邦百年，亦可以勝殘去殺」也。
書曰：「七正」，二十八舍。【索隱】七正，日、月、五星。七者可以正天時。又孔安國曰：「七正，日月五星各異政」也。二十八宿，之所舍也。舍，止也。宿，次也。言日月五星運行，或舍於二十八次之分也。律歷，天所以通五行八正之氣，【索隱】八謂八節之氣，以應八方之風。天所以成孰萬物也。舍者，日月所舍。舍者，舒氣也。
不周風居西北，主殺生。東壁居不周風東，主辟生氣【索隱】辟音辟。而東之。至於營室。【索隱】定星也。定中而可以作室，故曰：營室。其星有室象也，故天官書主廟。此言「主營胎陽氣而產之」，是說異也。【正義】天官書雲「營室為清廟，曰：離宮、閣道」，是有宮室象。此言「主營胎陽氣而產之」，二說不同。營室者，主營胎【集解】徐廣曰：：「一作『含』。」陽氣而產之。東至於危。危，垝也。【索隱】垝音鬼毀反。言陽氣之垝，故曰：危。十月也，律中應鐘。【正義】應，乙證反。白虎通云：「應者，應也，言萬物應陽而動下藏也。」漢初依秦以十月為歲首，故起應鐘。應鐘者，陽氣之應，不用事也。其於十二子為亥。亥者，該也。【索隱】按：律歷志雲「該閡於亥」。【正義】孟康云：「閡，藏塞也。陰雜陽氣藏塞，為萬物作種也。」言陽氣藏於下，故該也。
廣莫風居北方。廣莫者，言陽氣在下，陰莫陽廣大也，故曰：廣莫。東至於虛。虛者，能實能虛，言陽氣冬則宛藏於虛，【正義】宛音蘊。日冬至則一陰下藏，一陽上舒，故曰：虛。東至於須女。【索隱】婺女名也。言萬物變動其所，陰陽氣未相離，尚相胥也，故曰：須女。十一月也，律中黃鐘。【正義】白虎通云：「黃中和之氣，言陽氣於黃泉之下動養萬物也。」黃鐘者，陽氣踵黃泉而出也。其於十二子為子。子者，滋也；滋者，言萬物滋於下也。其於十母為壬癸。壬之為言任也，言陽氣任養萬物於下也。癸之為言揆也，言萬物可揆度，故曰：癸。東至牽牛。牽牛者，言陽氣牽引萬物出之也。牛者，冒也，言地雖凍，能冒而生也。牛者，耕植種萬物也。東至於建星。建星者，建諸生也。十二月也，律中大呂。大呂者。其於十二子為丑。【集解】徐廣曰：：「此中闕不說大呂及丑也。」。【正義】案：此下闕文。或一本雲「丑者，紐也。言陽氣在上未降，萬物厄紐未敢出也」。
條風居東北，主出萬物。條之言條治萬物而出之，故曰：條風。南至於箕。箕者，言萬物根棋，【集解】徐廣曰：：「一作『橫』也。」故曰：箕。正月也，律中泰蔟。【正義】蔟音千豆反。白虎通云：「泰者，大也。蔟者，湊也。言萬物始大湊地而出之也。」泰蔟者，言萬物蔟生也，故曰：泰蔟。其於十二子為寅。寅言萬物始生螾然【索隱】音引，又音以慎反。也，故曰：寅。南至於尾，言萬物始生如尾也。南至於心，言萬物始生有華心【集解】徐廣曰：：「一作『莖』。」也。南至於房。房者，言萬物門戶也，至於門則出矣。
明庶風居東方。明庶者，明眾物盡出也。二月也，律中夾鐘。【正義】白虎通云：「夾，孚甲也。言萬物孚甲，種類分也。」夾鐘者，言陰陽相夾廁也。其於十二子為卯。卯之為言茂也，言萬物茂也。其於十母為甲乙。甲者，言萬物剖符【集解】音孚。甲【索隱】符甲猶孚甲也。而出也；乙者，言萬物生軋軋也。南至於氐者。【正義】氐音丁禮反。氐者，言萬物皆至也。南至於亢。亢者，言萬物亢見也。南至於角。角者，言萬物皆有枝格如角也。三月也，律中姑洗。【正義】姑音沽。洗音先典反。白虎通云：「沽者，故也。洗者，鮮也。言萬物去故就新，莫不鮮明也。」姑洗者，言萬物洗生。其於十二子為辰。辰者，言萬物之蜄【集解】音之慎反。【索隱】蜄音振。或作「娠」，同音。律歷志雲「振羨於辰」。也。
清明風居東南維，主風吹萬物而西之。軫。軫者，言萬物益大而軫軫然。西至於翼。翼者，言萬物皆有羽翼也。四月也，律中中呂。【正義】中音仲。白虎通雲「言陽氣將極中充大也」，故復申言之也。中呂者，言萬物盡旅而西行也。其於十二子為巳。巳者，言陽氣之已盡也。西至於七星。七星者，陽數成於七，故曰：七星。西至於張。張者，言萬物皆張也。西至於注。【索隱】音丁救反。注，咮也。天官書雲「柳為鳥咮」，則注，柳星也。注者，言萬物之始衰，陽氣下注，故曰：注。五月也，律中蕤賓。【正義】蕤音仁佳反。白虎通云：「蕤者，下也。賓者，敬也。言陽氣上極，陰氣始賓敬之也。」蕤賓者，言陰氣幼少，故曰：蕤；痿陽不用事，故曰：賓。
景風居南方。景者，言陽氣道竟，故曰：景風。其於十二子為午。午者，陰陽交，故曰：午。【索隱】律歷志雲「咢布於午」。其於十母為丙丁。丙者，言陽道著明，故曰：丙；丁者，言萬物之丁壯也，故曰：丁。西至於弧。弧者，言萬物之吳落【集解】徐廣曰：：「吳，一作『柔』。」且就死也。西至於狼。狼者，言萬物可度量，斷萬物，故曰：狼。
涼風居西南維，主地。地者，沈奪萬物氣也。【正義】沈，一作「洗」。六月也，律中林鐘。【正義】白虎通云：「林者，眾也。言萬物成熟，種類多也。」林鐘者，言萬物就死氣林林然。其於十二子為未。未者，言萬物皆成，有滋味也。【索隱】律歷志雲「昧薆於未」，其意殊也。北至於罰。罰者，言萬物氣奪可伐也。北至於參。【正義】音所林反。參言萬物可參也，故曰：參。七月也，律中夷則。【正義】白虎通云：「夷，傷也。則，法也。言萬物始傷，被刑法也。」夷則，言陰【集解】徐廣曰：：「一作『陽』。」氣之賊【集解】徐廣曰：：「一作『則』。」萬物也。其於十二子為申。申者，言陰用事，申賊萬物，【集解】徐廣曰：：「賊，一作『則』。」【索隱】律歷志「物堅於申」也。故曰：申。北至於濁。【索隱】按：爾雅「濁謂之畢」。濁者，觸也，言萬物皆觸死也，故曰：濁。北至於留。【索隱】留即昴，毛傳亦以留為昴。留者，言陽氣之稽留也，故曰：留。八月也，律中南呂。【正義】白虎通云：「南，任也。言陽氣尚任包，大生薺麥也。」南呂者，言陽氣之旅入藏也。其於十二子為酉。酉者，萬物之老也，【索隱】律歷志「留孰於酉」。故曰：酉。
閶闔風居西方。閶者，倡也；闔者，藏也。言陽氣道萬物，闔黃泉也。其於十母為庚辛。庚者，言陰氣庚萬物，故曰：庚；辛者，言萬物之辛生，故曰：辛。北至於胃。胃者，言陽氣就藏，皆胃胃也。北至於婁。婁者，呼萬物且內之也。北至於奎。【集解】徐廣曰：：「一作『■』。」【索隱】按：天官書「奎為溝瀆，婁為聚眾，胃為天倉」，今此說並異，及六律十母，又與漢書不同，今各是異家之說也。奎者，主毒螫殺萬物也，奎而藏之。九月也，律中無射。【正義】音亦。白虎通云：「射，終也。言萬物隨陽而終，當復隨陰而起，無有終已。」此說六呂十干十二支與漢書不同。無射者，陰氣盛用事，陽氣無餘也，故曰：無射。其於十二子為戌。戌者，言萬物盡滅，故曰：戌。【索隱】律歷志「畢入於戌」也。律數：九九八十一以為宮。三分去一，五十四以為徵。三分益一，七十二以為商。三分去一，四十八以為羽。三分益一，六十四以為角。黃鐘長八寸七分一，宮。索隱黃鐘長八寸十分一宮。案：上文雲「律九九八十一以為宮」，故云長八寸十分一宮。而雲黃鐘長九寸者，九分之寸也。劉歆、鄭玄等皆以為長九寸即十分之寸，不依此法也。雲宮者，黃鐘為律之首，宮為五音之長，十一月以黃鐘為宮，則聲得其正。舊本多作「七分」，蓋誤也。大呂長七寸五分三分。【索隱】謂十一月以黃鐘為宮，五行相次，土生金，故以大呂為商者，大呂所以助陽宣化也。太蔟長七寸分二，角。夾鐘長六寸分三分一。姑洗長六寸分四，羽。【索隱】亦以金生水故也。仲呂長五寸九分三分二，徵。蕤賓長五寸六分三分。林鐘長五寸分四，角。【索隱】水生木，故為角。不用蕤賓者，以陰氣起，陽不用事，故去之也。夷則長五寸三分二，商。南呂長四寸分八，徵。無射長四寸四分三分二。應鐘長四寸二分三分二，羽。生鐘分：【索隱】此算術生鐘律之法也。【正義】分音扶問反。子一分。【索隱】自此已下十一辰，皆以三乘之，為黃鐘積實之數。丑三分二。【索隱】案：子律黃鐘長九寸，林鐘丑沖長六寸，以九比六，三分少一，故云丑三分二。即是黃鐘三分去一，下生林鐘之數也。寅九分八。【索隱】十二律以黃鐘為主，黃鐘長九寸，太蔟長八寸，寅九分八，即是林鐘三分益一，上生太蔟之義也。正義孟康云：「元氣始起於子。未分之時，天地人混合為一，故子數獨一。」漢書律歷志云：「太極元氣，函三為一，行於十二辰，始動於子，參之於丑，得三；又參於寅，得九；又參之於卯，得二十七；又參之於辰，得八十一；又參之於巳，得二百四十三；又參之於午，得七百二十九；又參之於未，得二千一百八十七；又參之於申，得六千五百六十一；又參之於酉，得萬九千六百八十三；又參之於戌，得五萬九千四十九；又參之於亥，得十七萬七千一百四十七。此陰陽合德，氣種於子，化生萬物者也。」然丑三分二，寅九分八者，並是分之餘數，而漢書不說也。卯二十七分十六。【索隱】此以丑三乘寅，寅三乘卯，得二十七。南呂為卯，沖長五寸三分寸之一，以三約二十七得九，即黃鐘之本數。又以三約十六得五，餘三分之一即南呂之長，故云卯二十七分十六，亦是太蔟三分去一，下生南呂之義。已下八辰並準此。然雲丑三分二，寅九分八者，皆分之餘數也。辰八十一分六十四。巳二百四十三分一百二十八。午七百二十九分五百一十二。未二千一百八十七分一千二十四。申六千五百六十一分四千九十六。酉一萬九千六百八十三分八千一百九十二。戌五萬九千四十九分三萬二千七百六十八。亥十七萬七千一百四十七分六萬五千五百三十六。
生黃鐘術曰：：以下生者，【索隱】生鐘術曰：以下生者。案：蔡邕曰：「陽生陰為下生，陰生陽為上生。子午已東為上生，已西為下生」。又律歷志雲「陰陽相生自黃鐘始，黃鐘太蔟，左旋八八為五」。從子至未得八，下生林鐘是也。又自未至寅亦得八，上生太蔟。然上下相生，皆以此為率也。倍其實，三其法。【索隱】謂黃鐘下生林鐘，黃鐘長九寸，倍其實者，二九十八，三其法者，以三為法，約之得六，為林鐘之長也。以上生者，四其實，三其法。【索隱】四其實者，謂林鐘上生太蔟，林鐘長六寸，以四乘六得二十四，以三約之得八，即為太蔟之長。上九，商八，羽七，角六，宮五，徵九。【索隱】此五聲之數亦上生三分益一，下生三分去一。宮下生徵，徵益一上生商；商下生羽，羽益一上生角。然此文似數錯，未暇研覈也。置一而九三之以為法。【索隱】漢書律歷志曰：：「太極元氣，函三為一，行之於十二辰，始動於子，參之於丑得三，又參之於寅得九。」是謂因而九三之也。韋昭曰：：「置一而九，以三乘之是也。」樂產云：「一氣生於子，至丑而三，是一三也。又自丑至寅為九，皆以三乘之，是九三之也。又參之卯，得二十七；參之於辰，得八十一；又參之於巳，得二百四十三；又參之午，得七百二十九；又參於未，得二千六百八十七；又參之於申，得六千五百六十三；又參於酉，得萬九千六百八十三；又參於戌，得五萬九千四十九；又參至於亥，得十七萬七千一百四十七：謂之該數。此陰陽合德，氣鐘於子，化生萬物也。然丑三分，寅九分者，即分之餘數也。」實如法，得長一寸。【索隱】實如法得一。實謂以子一乘丑三，至亥得十七萬七千一百四十七為實數。如法謂以上萬九千六百八十三之法除實得九，為黃鐘之長。言「得一」者，算術設法辭也。「得」下有「長」，「一」「寸」者，皆衍字也。韋昭雲得九寸之一也。姚氏謂得一即黃鐘之子數。凡得九寸，命曰：「黃鐘之宮」。故曰：音始於宮，窮於角；【索隱】即如上文宮下生徵，徵上生商，商下生羽，羽上生角，是其窮也。數始於一，終於十，成於三；氣始於冬至，周而復生。
神生於無，【正義】無形為太易氣，天地未形之時，言神本在太虛之中而無形也。形成於有，【正義】天地既分，二儀已質，萬物之形成於天地之間，神在其中。形然後數，形而成聲，【正義】數謂天數也，聲謂宮、商、角、徵、羽也。言天數既形，則能成其五聲也。故曰：神使氣，氣就形。形理如類有可類。或未形而未類，或同形而同類，類而可班，類而可識。聖人知天地識之別，故從有以至未有，【正義】從有謂萬物形質也，未有謂天地未形也。以得細若氣，微若聲。【正義】氣謂太易之氣，聲謂五聲之聲也。然聖人因神而存之，【正義】言聖人因神理其形體，尋跡至於太易之氣，故云因神而存之，上雲從有以至未有是也。雖妙必效情，核其華道者明矣。【正義】妙謂微妙之性也。效猶見也。核，研核也。華道，神妙之道也。言人雖有微妙之性，必須程督己之情理，然後研核神妙之道，乃能究其形體，辨其成聲，故謂明矣。故下雲「非有聖心以乘聰明，孰能存天地之神而成形之情哉」是也。非有聖心以乘聰明，孰能存天地之神而成形之情哉？神者，物受之而不能知其去來，【正義】言萬物受神妙之氣，不能知覺，及神去來，亦不能識其往復也。故聖人畏而欲存之。唯欲存之，神之亦存。【正義】言聖人畏神妙之理難識，而欲常存之；唯欲常存之，故其神亦存也。其欲存之者，故莫貴焉。【正義】言平凡之人慾得精神存者，故亦莫如貴神之妙焉。
太史公曰：：旋璣玉衡以齊七政，即天地二十八宿。【正義】宿音息袖反，又音肅。謂東方角、亢、氐、房、心、尾、箕，南方井、鬼、柳、星、張、翼、軫，西方奎、婁、胃、昴、畢、觜、參，北方斗、牛、女、虛、危、室、壁，凡二十八宿一百二十八宿星也。十母，【正義】十干：甲、乙、丙、丁、戊、己、庚、辛、壬、癸。十二子，【正義】十二支：子、丑、寅、卯、辰、巳、午、未、申、酉、戌、亥。鐘律調自上古。建律運歷造日度，可據而度也。【正義】度音田洛反。合符節，通道德，即從斯之謂也。
【索隱述贊】自昔軒後，爰命伶綸。雄雌是聽，厚薄伊均。以調氣候，以軌星辰。軍容取節，樂器斯因。自微知著，測化窮神。大哉虛受，含養生人。
