召公奭與周同姓，姓姬氏。〈◇集解譙周曰：「周之支族，食邑於召，謂之召公。」○索隱召者，畿內菜地。奭始食於召，故曰召公。或說者以為文王受命，取岐周故墟周、召地分爵二公，故詩有周召二南，言皆在岐山之陽，故言南也。後武王封之北燕，在今幽州薊縣故城是也。亦以元子就封。而次子留周室代為召公。至宣王時，召穆公虎其後也。〉周武王之滅紂，封召公於北燕。〈◇集解世本曰：「居北燕。」宋忠曰：「有南燕，故云北燕。」〉
其在成王時，召王為三公：自陝以西，召公主之；自陝以東，周公主之。〈◇集解何休曰：「陝者，蓋今弘農陝縣是也。」〉成王既幼，周公攝政，當國踐祚，召公疑之，作君奭。〈◇集解孔安國曰：「尊之曰君，陳古以告之，故以名篇。」〉君奭不說周公。〈◇集解馬融曰：「召公以周公既攝政致太平，功配文、武，不宜複列在臣位，故不說，以為周公苟貪寵也。」〉周公乃稱「湯時有伊尹，假於皇天；〈◇集解孔安國曰：「伊摯佐湯，功至大天，謂致太平也。」鄭玄曰：「皇天，北極天帝也。」〉在太戊時，則有若伊陟、臣扈，假於上帝，巫咸治王家；〈◇集解孔安國曰：「伊陟、臣扈率伊尹之職，使其君不隕祖業，故至天之功不隕。巫咸治王家，言其不及二臣。」馬融曰：「道至於上帝，謂奉天時也。」鄭玄曰：「上帝，太微中其所統也。」〉在祖乙時，則有若巫賢；〈◇集解孔安國曰：「時賢臣有如此巫賢也。賢，咸子；巫，氏也。」〉在武丁時，則有若甘般：〈◇集解孔安國曰：「高宗即位，甘般佐之。後有傅說。」〉率維茲有陳，保乂有殷」。〈◇集解徐廣曰：「一無此九字。」駰案：王肅曰「循此數臣，有陳列之功，安治有殷也」。〉於是召公乃說。
召公之治西方，甚得兆民和。召公巡行鄉邑，有棠樹，〈□正義今之棠梨樹也。括地誌云：「召伯廟在洛州壽安縣西北五里。召伯聽訟甘棠之下，周人思之，不伐其樹，後人懷其德，因立廟，有棠在九曲城東阜上。」〉決獄政事其下，自侯伯至庶人各得其所，無失職者。召公卒，而民人思召公之政，懷棠樹不敢伐，哥詠之，作甘棠之詩。
自召公已下九世至惠侯。〈○索隱並國史先失也。又自惠侯已下皆無名，亦不言屬，惟昭王父子有名，蓋在戰國時旁見他說耳。燕四十二代有二惠侯，二釐侯，二宣侯，三桓侯，二文侯，蓋國史微失本諡，故重耳。〉燕惠侯當周厲王奔彘，共和之時。
惠侯卒，子釐侯立。〈□正義釐音僖。〉是歲，周宣王初即位。釐侯二十一年，鄭桓公初封於鄭。三十六年，釐侯卒，子頃侯立。
頃侯二十年，周幽王淫亂，為犬戎所弒。秦始列為諸侯。
二十四年，頃侯卒，子哀侯立。哀侯二年卒，子鄭侯立。〈○索隱按：諡法無鄭，鄭或是名。〉鄭侯三十六年卒，子繆侯立。
繆侯七年，而魯隱公元年也。十八年卒，子宣侯立。〈○索隱譙周曰：「系本謂燕自宣侯已上皆父子相傳無及，故系家桓侯已下並不言屬，以其難明故也。」按：今系本無燕代系，宋忠依太史公書以補其闕，尋徐廣作音尚引系本，蓋近代始散佚耳。〉宣侯十三年卒，子桓侯立。〈◇集解徐廣曰：「古史考曰世家自宣侯已下不說其屬，以其難明故也。」〉桓侯七年卒，〈◇集解世本曰：「桓侯徙臨易。」宋忠曰：「今河間易縣是也。」〉子庄公立。
庄公十二年，齊桓公始霸。十六年，與宋、衛共伐周惠王，惠王出奔溫，立惠王弟穨為周王。〈◇集解譙周曰：「按春秋傳，燕與子穨逐周惠王者，乃南燕姞姓也。世家以為北燕，失之。」○索隱譙周雲據左氏燕與衛伐周惠王乃是南燕姞姓，而系家以為北燕伯，故著史考雲「此燕是姞姓」。今檢左氏庄十九年「衛師、燕師伐周」，二十年傳雲「執燕仲父」，三十年「齊伐山戎」，傳曰「謀山戎，以其病燕故也。」據傳文及此記，元是北燕不疑。杜君妄說仲父是南燕伯，為伐周故。且燕、衛俱是姬姓，故有伐周納王之事；若是姞燕與衛伐周，則鄭何以獨伐燕而不伐衛乎？〉十七年，鄭執燕仲父而內惠王於周。二十七年，山戎來侵我，齊桓公救燕，遂北伐山戎而還。燕君送齊桓公出境，桓公因割燕所至地予燕，〈□正義予音與。括地誌云：「燕留故城在滄州長蘆縣東北十七里，即齊桓公分溝割燕君所至地與燕，因築此城，故名燕留。」〉使燕共貢天子，如成周時職；使燕復修召公之法。三十三年卒，子襄公立。
襄公二十六年，晉文公為踐土之會，稱伯。三十一年，秦師敗於殽。三十七年，秦穆公卒。四十年，襄公卒，桓公立。
桓公十六年卒，〈○索隱譙周雲系家襄伯生宣伯，無桓公。今檢史記，並有「桓公立十六年」，又宋忠據此史補系家亦有桓公，是允南所見本異，則是燕有三桓公也。〉宣公立。宣公十五年卒，昭公立。昭公十三年卒，武公立。是歲晉滅三郤大夫。
武公十九年卒，文公立。文公六年卒，懿公立。懿公元年，齊崔杼弒其君庄公。四年卒，子惠公立。
惠公元年，齊高止來奔。六年，惠公多寵姬，公欲去諸大夫而立寵姬宋，大夫共誅姬宋，○索隱宋，其名也，或作「宗」。劉氏雲「其父兄為執政，故諸大夫共滅之」。惠公懼，奔齊。四年，齊高偃如晉，請共伐燕，入其君。晉平公許，與齊伐燕，入惠公。惠公至燕而死。○索隱春秋昭三年「北燕伯款奔齊」，至六年，又雲「齊伐北燕」，一與此文合。左傳無納款之文，而雲「將納簡公，晏子曰『燕君不入矣』，齊遂受賂而還」。事與此乖，而又以款為簡公。簡公去惠公已五代，則與春秋經傳不相協，未可強言也。燕立悼公。
悼公七年卒，共公立。共公五年卒，平公立。晉公室卑，六卿始彊大。平公十八年，吳王闔閭破楚入郢。十九年卒，簡公立。簡公十二年卒，獻公立。索隱王劭按紀年，簡公後次孝公無獻公。然紀年之書多是偽謬，聊記異耳。晉趙鞅圍范、中行於朝歌。獻公十二年，齊田常弒其君簡公。十四年，孔子卒。二十八年，獻公卒，孝公立。
孝公十二年，韓、魏、趙滅知伯，分其地，○索隱按紀年，智伯滅在成公二年也。三晉彊。
十五年，孝公卒，成公立。成公十六年卒，○索隱按紀年，成公名載。湣公立。湣公三十一年卒，釐公立。○索隱年表作「釐侯庄」。徐廣雲一無「庄」字。按：燕失年紀及其君名，表言「庄」者，衍字也。是歲，三晉列為諸侯。○索隱按紀年作「文公二十四年卒，簡公立，十三年而三晉命邑為諸侯」，與此不同。
釐公三十年，伐敗齊於林營。○索隱林營，地名。一雲林，地名，於林地立營，故曰林營也。釐公卒，○索隱紀年作「簡公四十五年卒」，妄也。按：上簡公生獻公，則此當是釐，但紀年又誤耳。桓公立。桓公十一年卒，文公立。○索隱系本已上文公為閔公，則「湣」與「閔」同，而上懿公之父諡文公。是歲，秦獻公卒。秦益彊。
文公十九年，齊威王卒。二十八年，蘇秦始來見，說文公。文公予車馬金帛以至趙，趙肅侯用之。因約六國，為從長。□正義從，足從反。長，丁丈反。秦惠王以其女為燕太子婦。
二十九年，文公卒，太子立，是為易王。
易王初立，齊宣王因燕喪伐我，取十城；蘇秦說齊，使復歸燕十城。十年，燕君為王。○索隱君即易王也。言君初以十年即稱王也。上言易王者，易，諡也，後追書諡耳。蘇秦與燕文公夫人私通，懼誅，乃說王使齊為反間，欲以亂齊。◇集解孫子兵法曰：「反間者，因敵間而用之者也。凡軍之所欲擊，城之所欲攻，人之所欲殺，必先知其守將、左右謁者、門者、舍人之姓名，令吾間必索敵間之來間我者，因而利導舍之，故反間可得用也。」□正義使音所吏反。間音紀莧反。易王立十二年卒，子燕噲立。
燕噲既立，齊人殺蘇秦。蘇秦之在燕，與其相子之為婚，而蘇代與子之交。及蘇秦死，而齊宣王復用蘇代。燕噲三年，與楚、三晉攻秦，不勝而還。子之相燕，貴重，主斷。蘇代為齊使於燕，○索隱按：戰國策曰「子之使蘇代侍質子於齊，齊使代報燕」是也。燕王問曰：「齊王奚如？」對曰：「必不霸。」燕王曰：「何也？」對曰：「不信其臣。」蘇代欲以激燕王以尊子之也。於是燕王大信子之。子之因遺蘇代百金，□正義瓚云：「秦以一溢為一金。」孟康云：「二十四兩曰溢。」而聽其所使。
鹿毛壽◇集解徐廣曰：「一作『厝毛』。」又曰：「甘陵縣本名厝。」○索隱春秋後語「厝毛壽」，又韓子作「潘壽」。謂燕王：「不如以國讓相子之。人之謂堯賢者，以其讓天下於許由，許由不受，有讓天下之名而實不失天下。今王以國讓於子之，子之必不敢受，是王與堯同行也。」燕王因屬國於子之，子之大重。○索隱大重謂尊貴也。或曰：「禹薦益，已○索隱按：以「已」配「益」，則「益已」是伯益，而經傳無其文，未知所由。或曰已，語終辭。而以啟人為吏。○索隱人猶臣也。謂以啟臣為益吏。及老，而以啟人為不足任乎天下，傳之於益。已而啟與交黨攻益，奪之。天下謂禹名傳天下於益，已而實令啟自取之。今王言屬國於子之，而吏無非太子人者，○索隱此「人」亦訓臣也。是名屬子之而實太子用事也。」王因收印自三百石賣已訟而效之子之。○索隱鄭玄云：「郊，呈也。以印呈與子之＃」子之南面行王事，而噲老不聽政，顧為臣，○索隱顧猶反也。言噲反為子之臣也。有本作「原」者，非。國事皆決於子之。
三年，國大亂，百姓恫恐。○索隱恫音通，痛也。恐，懼也。將軍市被□正義人姓名。與太子平謀，將攻子之。諸將謂齊湣王曰：「因而赴之，破燕必矣。」齊王因令人謂燕太子平曰：「寡人聞太子之義，將廢私而立公，飭君臣之義，□正義飭音敕。明父子之位。寡人之國小，不足以為先後。□正義先後並去聲。雖然，則唯太子所以令之。」太子因要黨聚眾，將軍市被圍公宮，攻子之，不克。將軍市被及百姓反攻太子平，將軍市被死，以徇。因搆難數月，死者數萬，眾人恫恐，百姓離志。孟軻謂齊王曰：「今伐燕，此文、武之時，不可失也。」○索隱謂如武王成文王之業伐紂之時，然此語與孟子不同也。王因令章子◇集解章子，齊人，見孟子。○索隱按：孟子云「章子，齊人」。將五都之兵，○索隱五都即齊也。按：臨淄是五都之一也。以因北地之眾以伐燕。○索隱北地即齊之北邊也。士卒不戰，城門不閉，燕君噲死，齊大勝。燕子之亡◇集解徐廣曰：「年表雲君噲及太子相子之皆死。」駰案：汲冢紀年曰「齊人禽子之而醢其身也」。二年，而燕人共立太子平，是為燕昭王。◇集解徐廣曰：「噲立七年而死，其九年燕人共立太子平。」○索隱按：上文太子平謀攻子之，而年表又雲君噲及太子相子之皆死，紀年又雲子之殺公子平，今此文雲「立太子平，是為燕昭王」，則年表、紀年為謬也。而趙系家雲武靈王聞燕亂，召公子職於韓，立以為燕王，使樂池送之，裴駰亦以此系家無趙送公子職之事，當是遙立職而送之，事竟不就，則昭王名平，非職明矣。進退參詳，是年表既誤，而紀年因之而妄說耳。
燕昭王於破燕之後即位，卑身厚幣以招賢者。謂郭隗曰：「齊因孤之國亂而襲破燕，孤極知燕小力少，不足以報。然誠得賢士以共國，以雪先王之恥，孤之原也。先生視可者，得身事之。」郭隗曰：「王必欲致士，先從隗始。況賢於隗者，豈遠千里哉！」於是昭王為隗改築宮而師事之。樂毅自魏往，鄒衍自齊往，劇辛自趙往，士爭趨燕。燕王弔死問孤，與百姓同甘苦。
二十八年，燕國殷富，士卒樂軼輕戰，於是遂以樂毅為上將軍，與秦、楚、三晉合謀以伐齊。齊兵敗，湣王出亡於外。燕兵獨追北，入至臨淄，盡取齊寶，燒其宮室宗廟。齊城之不下者，獨唯聊、莒、即墨，○索隱按：餘篇及戰國策並無「聊」字。其餘皆屬燕，六歲。
昭王三十三年卒，子惠王立。
惠王為太子時，與樂毅有隙；及即位，疑毅，使騎劫代將。樂毅亡走趙。齊田單以即墨擊敗燕軍，騎劫死，燕兵引歸，齊悉復得其故城。湣王死於莒，乃立其子為襄王。
惠王七年卒。○索隱按：趙系家惠文王二十八年，燕相成安君公孫操弒其王，樂資以為即惠王也。徐廣按年表，是年燕武成王元年，武成即惠王子，則惠王為成安君弒明矣。此不言者，燕遠，諱不告，或太史公之說疏也。韓、魏、楚共伐燕。燕武成王立。
武成王七年，齊田單伐我，拔中陽。十三年，秦敗趙於長平四十餘萬。十四年，武成王卒，子孝王立。
孝王元年，秦圍邯鄲者解去。三年卒，子今王喜立。○索隱今王猶今上也。有作「令」者，非也，按諡法無令也。
今王喜四年，秦昭王卒。燕王命相栗腹約歡趙，以五百金為趙王酒。還報燕王曰：「趙王壯者皆死長平，其孤未壯，可伐也。」王召昌國君樂間問之。對曰：「趙四戰之國，□正義趙東鄰燕，西接秦境，南錯韓、魏，北連胡、貊，故言「四戰」。其民習兵，不可伐。」王曰：「吾以五而伐一。」○索隱謂以五人而伐一人。對曰：「不可。」燕王怒，群臣皆以為可。卒起二軍，車二千乘，栗腹將而攻鄗，◇集解徐廣曰：「在常山，今曰高邑。」○索隱鄒氏音火各反，一音昊。卿秦攻代。○索隱戰國策曰「廉頗以二十萬遇栗腹於鄗，樂乘以五萬遇爰秦於代，燕人大敗」，不同也。□正義今代州也。戰國策雲「廉頗以二十萬遇栗腹於鄗，樂乘以五萬遇慶秦於代，燕人大敗」，與此不同也。唯獨大夫將渠○索隱人名姓也。一雲上「卿秦」及此「將渠」者：卿，將，皆官也；秦，渠，名也。國史變文而書，遂失姓也。戰國策雲「爰秦」，爰是姓也，卿是其官耳。謂燕王曰：「與人通關約交，以五百金飲人之王，使者報而反攻之，不祥，兵無成功。」燕王不聽，自將偏軍隨之。將渠引燕王綬止之曰：「王必無自往，往無成功。」王槅之以足。將渠泣曰：「臣非以自為，為王也！」燕軍至宋子，◇集解徐廣曰：「屬鉅鹿。」趙使廉頗將，擊破栗腹於鄗。破卿秦於代。樂間奔趙。廉頗逐之五百餘里，圍其國。燕人請和，趙人不許，必令將渠處和。燕相將渠以處和。◇集解以將渠為相。○索隱謂欲令將渠處之使和也。趙聽將渠，解燕圍。
六年，秦滅東周，置三川郡。七年，秦拔趙榆次三十七城，秦置大原郡。九年，秦王政初即位。十年，趙使廉頗將攻繁陽，◇集解徐廣曰：「屬魏郡。」拔之。趙孝成王卒，悼襄王立。使樂乘代廉頗，廉頗不聽，攻樂乘，樂乘走，廉頗奔大梁。十二年，趙使李牧攻燕，拔武遂、◇集解徐廣曰：「屬河間。」方城。◇集解徐廣曰：「屬涿，有督亢亭。」劇辛故居趙，與龐暖善，○索隱暖音況遠反。已而亡走燕。燕見趙數困於秦，而廉頗去，令龐暖將也，欲因趙弊攻之。問劇辛，辛曰：「龐暖易與耳。」燕使劇辛將擊趙，趙使龐暖擊之，取燕軍二萬，殺劇辛。秦拔魏二十城，置東郡。十九年，秦拔趙之鄴□正義即相州鄴縣也。九城。趙悼襄王卒。二十三年，太子丹質於秦，亡歸燕。二十五年，秦虜滅韓王安，置潁川郡。二十七年，秦虜趙王遷，滅趙。趙公子嘉自立為代王。
燕見秦且滅六國，秦兵臨易水，◇集解徐廣曰：「出涿郡故安也。」禍且至燕。太子丹陰養壯士二十人，使荊軻獻督亢地圖於秦，○索隱徐廣云：「涿有督亢亭。」地理志屬廣陽。然督亢之田在燕東，甚良沃，欲獻秦，故畫其圖而獻焉。因襲刺秦王。秦王覺，殺軻，使將軍王翦擊燕。二十九年，秦攻拔我薊，燕王亡，徙居遼東，斬丹以獻秦。三十年，秦滅魏。
三十三年，秦拔遼東，虜燕王喜，卒滅燕。是歲，秦將王賁□正義賁音奔，王翦子。亦虜代王嘉。
太史公曰：召公奭可謂仁矣！甘棠且思之，況其人乎？燕迫蠻貉，內措齊、晉，○索隱措，交雜也。又作「錯」，劉氏雲爭陌反。崎嶇彊國之間，最為弱小，幾滅者數矣。然社稷血食者八九百歲，於姬姓獨後亡，豈非召公之烈邪！
○索隱述贊召伯作相，分陝而治。人惠其德，甘棠是思。庄送霸主，惠羅寵姬。文公從趙，蘇秦騁辭。易王初立，齊宣我欺。燕噲無道，禪位子之。昭王待士，思報臨菑。督亢不就，卒見芟夷。
