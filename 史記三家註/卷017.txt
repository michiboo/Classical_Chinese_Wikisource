
○索隱應劭云：「雖名為王，其實如古之諸侯。」
太史公曰：殷以前尚矣。周封五等：公，侯，伯，子，男。然封伯禽、康叔於魯、衛，地各四百里，親親之義，襃有德也；太公於齊，兼五侯地，尊勤勞也。武王、成、康所封數百，而同姓五十五，○索隱案：漢書封國八百，同姓五十餘。顧氏據左傳魏子謂成鱄雲「武王克商，光有天下，兄弟之國十有五人，姬姓之國四十人」是也。地上不過百里，下三十里，以輔衛王室。管、蔡、康叔、曹、鄭，或過或損。厲、幽之後，王室缺，侯伯彊國興焉，天子微，弗能正。非德不純，形勢弱也。○索隱純，善也，亦云純一。言周王非德不純一，形勢弱也。
漢興，序二等。◇集解韋昭曰：「漢封功臣，大者王，小者侯也。」高祖末年，非劉氏而王者，若無功上所不置◇集解徐廣曰：「一雲『非有功上所置』。」而侯者，天下共誅之。高祖子弟同姓為王者九國，雖◇集解徐廣曰：徐廣曰：「齊、楚、荊、淮南、燕、趙、梁、代、淮陽。」○索隱徐氏九國不數吳，蓋以荊絕乃封吳故也。仍以淮陽為九。今案：下文所列有十國者，以長沙異姓，故言九國也。獨長沙異姓，而功臣侯者百有餘人。自雁門、太原以東至遼陽，◇集解韋昭曰：「遼東遼陽縣。」為燕代國；常山以南，大行左轉，度河、濟，阿、甄以東薄海，為齊、趙國；自陳以西，南至九疑，東帶江、淮、穀、泗，◇集解徐廣曰：「穀水在沛。」薄會稽，為梁、楚、淮南、長沙國：皆外接於胡、越。而內地北距山以東盡諸侯地，大者或五六郡，連城數十，置百官宮觀，僭於天子。漢獨有三河、東郡、潁川、南陽，自江陵以西至蜀，北自雲中至隴西，與內史□正義京兆也。凡十五郡，而公主列侯頗食邑其中。何者？天下初定，骨肉同姓少，故廣彊庶孽，以鎮撫四海，用承衛天子也。
漢定百年之間，親屬益疏，諸侯或驕奢，忕邪臣○索隱忕音誓。忕訓習。言習於邪臣之謀計，故爾雅雲「忕猶狃」也。狃亦訓習。計謀為淫亂，大者叛逆，小者不軌於法，以危其命，殞身亡國。天子觀於上古，然後加惠，使諸侯得推恩分子弟○索隱案：武帝用主父偃言而下推恩之令也。國邑，故齊分為七，◇集解徐廣曰：「城陽、濟北、濟南、菑川、膠西、膠東，是分為七。」趙分為六，◇集解徐廣曰：「河間、廣川、中山、常山、清河。」梁分為五，◇集解徐廣曰：「濟陰、濟川、濟東、山陽也。」淮南分三，◇集解徐廣曰：「廬江、衡山。」及天子支庶子為王，王子支庶為侯，百有餘焉。吳楚時，前後諸侯或以適削地，○索隱適音宅。或作「過」。是以燕、代無北邊郡，吳、淮南、長沙無南邊郡，◇集解如淳曰：「長沙之南更置郡，燕代以北更置緣邊郡，其所有饒利兵馬器械，三國皆失之也。」□正義景帝時，漢境北至燕、代，燕、代之北未列為郡。吳、長沙之國，南至嶺南；嶺南、越未平，亦無南邊郡。齊、趙、梁、楚支郡名山陂海咸納於漢。諸侯稍微，大國不過十餘城，小侯不過數十里，上足以奉貢職，下足以供養祭祀，以蕃輔京師。而漢郡八九十，形錯諸侯間，犬牙相臨，○索隱錯音七各反。錯謂交錯。相銜如犬牙，故云犬牙相制，言犬牙參差也。秉其阸塞地利，彊本幹，弱枝葉之勢，尊卑明而萬事各得其所矣。
臣遷謹記高祖以來至太初諸侯，譜其下益損之時，令時世得覽。形勢雖彊，要之以仁義為本。
