
○索隱案：天文有五官。官者，星官也。星座有尊卑，若人之官曹列位，故曰天官。□正義張衡云：「文曜麗乎天，其動者有七，日月五星是也。日者，陽精之宗；月者，陰精之宗；五星，五行之精。眾星列布，體生於地，精成於天，列居錯峙，各有所屬，在野象物，在朝象官，在人象事。其以神著有五列焉，是有三十五名：一居中央，謂之北斗；四布於方各七，為二十八舍；日月運行，歷示吉凶也。」
中宮○索隱姚氏案：春秋元命包雲「官之為言宣也，宣氣立精為神垣」。又文耀鈎曰「中宮大帝，其精北極星。含元出氣，流精生一也」。天極星，索隱案：爾雅「北極謂之北辰」。又春秋合誠圖雲「北辰，其星五，在紫微中」。楊泉物理論雲「北極，天之中，陽氣之北極也。極南為太陽，極北為太陰。日、月、五星行太陰則無光，行太陽則能照，故為昏明寒暑之限極也。」其一明者，太一常居也；○索隱案：春秋合誠圖雲「紫微，大帝室，太一之精也」。□正義泰一，天帝之別名也。劉伯庄云：「泰一，天神之最尊貴者也。」旁三星三公，□正義三公三星在北斗杓東，又三公三星在北斗魁西，並為太尉、司徒、司空之象，主變出陰陽，主佐機務。占以徙為不吉，居常則安，金、火守之並為咎也。或曰子屬。後句四星，○索隱句音鈎。句，曲也。末大星正妃，○索隱案：援神契雲「辰極橫，后妃四星從，端大妃光明」。又案：星經以後句四星名為四輔，其句陳六星為六宮，亦主六軍，與此不同也。餘三星後宮之屬也。環之匡衛十二星，籓臣。皆曰紫宮。○索隱案：元命包曰「紫之言此也，宮之言中也，言天神運動，陰陽開閉，皆在此中也」。宋均又以為十二軍，中外位各定，總謂之紫宮也。
前列直斗口○索隱直，劉氏雲如字，直，當也。又音值也。三星，隨北端兌，○索隱隋斗端兌。隋音湯果反。劉氏雲「斗，一作『北』」。案：漢書天文志作「北」。端作「耑」。兌作「銳」。銳謂星形尖銳也。若見若不，曰陰德，○索隱案：文耀鈎曰「陰德為天下綱」。宋均以為陰行德者，道常也。□正義星經云：「陰德二星在紫微宮內，尚書西，主施德惠者，故贊陰德遺惠，周急賑撫。占以不明為宜；明，新君踐極也。」又云：「陰德星，中宮女主之象。星動搖，釁起宮掖，貴嬪內妾惡之。」或曰天一。□正義天一一星，疆閶闔外，天帝之神，主戰鬥，知人吉凶。明而有光，則陰陽和，萬物成，人主吉；不然，反是太一一星次天一南，亦天帝之神，主使十六神，知風雨、水旱、兵革，饑饉、疾疫。占以不明及移為災也。星經云：「天一、太一二星主王者即位，令諸立赤子而傳國位者。星不欲微；微則廢立不當其次，宗廟不享食矣。」紫宮左三星曰天槍，○索隱楚庚反。右五星曰天棓，◇集解蘇林曰：「音『打』之『』。」○索隱棓音皮，韋昭音剖。又詩緯曰：「槍三星，棓五星，在斗杓左右，主槍人棓人。」石氏星贊雲「槍棓八星，備非常」也。□正義棓，龐掌反。天棓五星在女床東北，天子先驅，所以御兵也。占：星不具，國兵起也。後六星絕漢抵營室，曰閣道。○索隱絕，度也。抵，屬也。又案：樂汁圖雲「閣道，北斗輔」。石氏雲「閣道六星，神所乘也」。□正義漢，天河也。直度曰絕。抵，至也。營室七星，天子之宮，亦為玄宮，亦為清廟，主上公，亦天子離宮別館也。王者道被草木，營室歷九象而可觀。閣道六星在王良北，飛閣之道，天子欲游別宮之道。占：一星不見則輦路不通，動搖則宮掖之內起兵也。
北斗七星，○索隱案：春秋運斗樞雲「斗，第一天樞，第二旋，第三璣，第四權，第五衡，第六開陽，第七搖光。第一至第四為魁，第五至第七為標，合而為斗。」文耀鈎雲「斗者，天之喉舌。玉衡屬杓，魁為■璣」。徐整長曆雲「北斗七星，星間相去九千里。其二陰星不見者，相去八千里也」。所謂「旋、璣、玉衡○索隱案：尚書「旋」作「璿」。馬融雲「璿，美玉也。機，渾天儀，可轉旋，故曰機。衡，其中橫筩。以璿為機，以玉為衡，蓋貴天象也」。鄭玄注大傳雲「渾儀中筩為旋機，外規為玉衡」也。以齊七政」。○索隱案：尚書大傳雲「七政，謂春、秋、冬、夏、天文、地理、人道，所以為政也。人道政而萬事順成」。又馬融注尚書雲「七政者，北斗七星，各有所主：第一曰正日；第二曰主月法；第三曰命火，謂熒惑也；第四曰煞土，謂填星也；第五曰伐水，謂辰星也；第六曰危木，謂歲星也；第七曰剽金，謂太白也。日、月、五星各異，故曰七政也」。杓攜龍角，◇集解孟康曰：「杓，北斗杓也。龍角，東方宿也。攜，連也。」□正義案：角星為天關，其間天門，其內天庭，黃道所經，七耀所行。左角為理，主刑，其南為太陽道；右角為將，主兵，其北為太陰道也。蓋天之三門，故其星明大則天下太平，賢人在位；不然，反是也。衡殷南斗，◇集解晉灼曰：「衡，斗之中央。殷，中也。」○索隱案：晉灼雲「殷，中也」。宋均雲「殷，當也」。魁枕參首。□正義枕，之禁反。衡，斗衡也。魁，斗第一星也。言北方斗，斗衡直當北之魁，枕於參星之首；北斗之杓連於龍角。南斗六星為天廟，丞相、大宰之位，主薦賢良，授爵祿，又主兵，一曰天機。南二星，魁、天粱；中央一星，天相；北二星，天府庭也。占：斗星盛明，王道和平，爵祿行；不然，反是。參主斬刈，又為天獄，主殺罰。其中三星橫列者，三將軍，東北曰左肩，主左將；西北曰右肩，主右將；東南曰左足，主後將；西南曰右足，主偏將：故軒轅氏占參應七將也。中央三小星曰伐，天之都尉也，主戎狄之國。不欲明；若明與參等，大臣謀亂，兵起，夷狄內戰。七將皆明，主天下兵振；芒角張，王道缺；參失色，軍散敗；參芒角動搖，邊候有急；參左足入玉井中，及金、火守，皆為起兵。用昏建者杓；○索隱用昏建中者杓。說文雲「杓，斗柄」。音匹遙反，即招搖。杓，自華以西南。◇集解孟康曰：「傳曰『斗第七星法太白主，杓，斗之尾也』。尾為陰，又其用昏，昏陰位，在西方，故主西南。」正義杓，東北第七星也。華，華山也。言北斗昏建用斗杓，星指寅也。杓，華山西南之地也。夜半建者衡；◇集解徐廣曰：「第五星。」孟康曰：「假令杓昏建寅，衡夜半亦建寅。」○索隱孟康曰：「假令杓昏建寅，衡夜半亦建寅也。」衡，殷中州河、濟之間。□正義衡，北斗衡也。言北斗夜半建用斗衡指寅。殷，當也。斗衡黃河、濟水之間地也。平旦建者魁；魁，海岱以東北也。◇集解孟康曰：「傳曰『斗第一星法於日，主齊也』。魁，斗之首；首，陽也，又其用在明陽與明德，在東方，故主東北齊分。」□正義言北斗旦建用斗魁指寅也。海岱，代郡也。言魁星主海岱之東北地也。隨三時所指，有前三建也。斗為帝車，運於中央，○索隱姚氏案：宋均曰「言是大帝乘車巡狩，故無所不紀也。」臨制四鄉。分陰陽，建四時，均五行，移節度，定諸紀，皆系於斗。
斗魁戴匡六星◇集解晉灼曰：「似匡，故曰戴匡也。」曰文昌宮：○索隱文耀鈎曰「文昌宮為天府」。孝經援神契雲「文者精所聚，昌者揚天紀」。輔拂並居，以成天象，故曰文昌。一曰上將，二曰次將，三曰貴相，四曰司命，五曰司中，六曰司祿。○索隱春秋元命包曰：「上將建威武，次將正左右，貴相理文緒，司祿賞功進士，司命主老幼，司災主災咎也。」在斗魁中，貴人之牢。◇集解孟康曰：「傳曰『天理四星在斗魁中。貴人牢名曰天理』。」○索隱在魁中，貴人牢。樂汁圖雲「天理理貴人牢」。宋均曰「以理牢獄」也。□正義占：明，及其中有星，此貴人下獄也。魁下六星，兩兩相比者，名曰三能。◇集解蘇林曰：「能音台。」○索隱魁下六星，兩兩相比，曰三台。案：漢書東方朔「原陳泰階六符」。孟康曰「泰階，三台也，台星凡六星。六符，六星之符驗也」。應劭引黃帝泰階六符經曰「泰階者，天子之三階：上階，上星為男主，下星為女主；中階，上星為諸侯三公，下星為卿大夫；下階，上星為士，下星為庶人。三階平，則陰陽和，風雨時；不平，則稼穡不成，冬雷夏霜，天行暴令，好興甲兵。修宮榭，廣苑囿，則上階為之坼也」。三能色齊，君臣和；不齊，為乖戾。輔星◇集解孟康曰：「在北斗第六星旁。」明近，□正義大臣之象也。占：欲其小而明；若大而明，則臣奪君政；小而不明，則臣不任職；明大與鬥合，國兵暴起；暗而遠斗，臣不死則奪；若近臣專賞，排賢用佞，則輔生角；近臣擅國符印，將謀社稷，則輔生翼；不然，則死也。輔臣親彊；斥小，疏弱。◇集解蘇林曰：「斥，遠也。」
杓端有兩星：一內為矛，招搖；◇集解孟康曰：「近北斗者招搖，招搖為天矛。」晉灼曰：「更河三星，天矛、鋒、招搖，一星耳。」○索隱案：詩記歷樞雲「更河中招搖為胡兵」。宋均雲「招搖星在更河內」。又樂汁圖雲「更河天矛」，宋均以為更河名天矛，則更河是星名也。一外為盾，天鋒。◇集解晉灼曰：「外，遠北斗也。在招搖南，一名玄戈。」□正義星經云：「梗河星為戟劍之星，若星不見或進退不定，鋒鏑亂起，將為邊境之患也。」有句圜十五星，索隱句音鈎。圜音員。其形如連環，即貫索星也。屬杓，□正義屬音燭。曰賤人之牢。○索隱案：詩記歷樞雲「賤人牢，一曰天獄」。又樂汁圖雲「連營，賤人牢」。宋均以為連營，貫索也。□正義貫索九星在七公前，一曰連索，主法律，禁暴彊，故為賤人牢也。牢口一星為門，欲其開也。占：星悉見，則獄事繁；不見，則刑務簡；動搖，則斧鉞用；中虛，則改元；口開，則有赦；人主憂，若閉口，及星入牢中，有自系死者。常夜候之，一星不見，有小喜；二星不見，則賜祿；三星不見，則人主德令且赦。遠十七日，近十六日。若有客星出，視其小大：大，有大赦；小，亦如之也。其牢中星實則囚多，虛則開出。
天一、槍、棓、矛、盾動搖，角大，兵起。◇集解李奇曰：「角，芒角。」
東宮蒼龍，○索隱案：文耀鈎雲「東宮蒼帝，其精為龍」也。房、心。索隱案：爾雅雲「大辰，房、心、尾也」。李巡曰「大辰，蒼龍宿，體最明也」。心為明堂，○索隱春秋說題辭云：「房、心為明堂，天王布政之宮。」尚書運期授曰：「房，四表之道。」宋均云：「四星間有三道，日、月、五星所從出入也。」大星天王，前後星子屬。○索隱鴻範五行傳曰：「心之大星，天王也。前星，太子；後星，庶子。」不欲直，直則天王失計。房為府，曰天駟。索隱房為天府，曰天駟。爾雅云：「天駟，房。」詩記歷樞云：「房為天馬，主車駕。」宋均云：「房既近心，為明堂，又別為天府及天駟也。」其陰，右驂。□正義房星，君之位，亦主左驂，亦主良馬，故為駟。王者恆祠之，是馬祖也。旁有兩星曰衿；○索隱房有兩星曰衿。一音其炎反。元命包云：「鈎衿兩星，以閒防，神府闓舒，為主鈎距，以備非常也。」正義占：明而近房，天下同心。鈎、鈐、房、心之間有客星出及疏坼者，皆地動之祥也。北一星曰轄。◇集解徐廣曰：「音轄。」□正義說文云：「轄，車軸耑鍵也。兩相穿背也。」星經云：「鍵閉一星，在房東北，掌管籥也。」占：不居其所，則津梁不通，宮門不禁；居，則反是也。東北曲十二星曰旗。□正義兩旗者，左旗九星，在河鼓左也；右旗九星，在河鼓右也。皆天之鼓旗，所以為旌表。占：欲其明大光潤，將軍吉；不然，為兵憂；及不居其所，則津梁不通；動搖，則兵起也。旗中四星天市；□正義天市二十三星，在房、心東北，主國市聚交易之所，一曰天旗。明則市吏急，商人無利；忽然不明，反是。市中星眾則歲實，稀則歲虛。熒惑犯，戮不忠之臣。彗星出，當徙市易都。客星入，兵大起；出之，有貴喪也。中六星曰市樓。市中星眾者實；其虛則秏。□正義秏，貧無也。房南眾星曰騎官。
左角，李；右角，將。○索隱李即理，理，法官也。故元命包雲「左角理，物以起；右角將，帥而動」。又石氏雲「左角為天田，右角為天門」也。大角者，天王帝廷。○索隱大角，天王帝廷。案：援神契雲「大角為坐候」。宋均雲「坐，帝坐也」。正義大角一星，在兩攝提間，人君之象也。占：其明盛黃潤，則天下大同也。其兩旁各有三星，鼎足句之，曰攝提。◇集解晉灼曰：「如鼎之句曲。」○索隱案：元命包雲「攝提之為言提攜也。言提斗攜角以接於下也」。正義攝提六星，夾大角，大臣之象，恆直斗杓所指，紀八節，察萬事者也。占：色溫溫不明而大者，人君恐；客星入之，聖人受制也。攝提者，直斗杓所指，以建時節，故曰「攝提格」。亢為疏廟，○索隱元命包曰「亢四星為廟廷」。又文耀鈎「為疏廟」，宋均以為疏，外也；廟，或為朝也。□正義聽政之所也。其占：明大，則輔臣忠，天下寧；不然，則反是也。主疾。其南北兩大星，曰南門。□正義南門二星，在庫樓南，天之外門。占：明則氐、羌貢；暗則諸夷叛；客星守之，外兵且至也。氐為天根，○索隱爾雅雲「天根，氐也」。孫炎以為角、亢下系於氐，若木之有根也。□正義星經云：「氐四星為路寢，聽朝所居。其占：明大，則臣下奉度。」合誠圖云：「氐為宿宮也。」主疫。○索隱宋均云：「疫，病也。三月榆莢落；故主疾疫也。然此時物雖生，而日宿在奎，行毒氣，故有疫也。」正義氐、房、心三宿為火，於辰在卯，宋之分野。
尾為九子，○索隱宋均云：「屬後宮場，故得兼子。子必九者，取尾有九星也。」元命包云：「尾九星，箕四星，為後宮之場也。」□正義尾，箕。尾為析木之津，於辰在寅，燕之分野。尾九星為後宮，亦為九子。星近心第一星為後，次三星妃，次三星嬪，末二星妾。占：均明，大小相承，則後宮敘而多子；不然，則不；金、火守之，後宮兵起；若明暗不常，妃嫡乖亂，妾媵失序。曰君臣；斥絕，不和。箕為敖客，○索隱宋均云：「敖，調弄也。箕以簸揚，調弄象也。箕又受物，有去去來來，客之象也。」□正義敖音泬。箕主八風，亦后妃之府也。移徙入河，國人相食；金、火入守，天下亂；月宿其野，為風起。曰口舌。○索隱詩云「維南有箕，載翕其舌」。又詩緯雲「箕為天口，主出氣」。是箕有舌，象讒言。詩曰「哆兮侈兮，成是南箕」，謂有敖客行謁請之也。
火犯守角，○索隱案：韋昭曰「火，熒惑也」。則有戰。房、心，王者惡之也。□正義熒惑犯守箕、尾，氐星自生芒角，則有戰陣之事。若熒惑守房、心，及房、心自生芒角，則王者惡之也。
南宮硃鳥，□正義柳八星為硃鳥咮，天之廚宰，主尚食，和滋味。權、衡。◇集解孟康曰：「軒轅為權，太微為衡。」○索隱案：文耀鈎雲「南宮赤帝，其精為硃鳥」。孟康曰：「軒轅為權，太微為衡」也。□正義權四星在軒轅尾西，主烽火，備警急。占以明為安靜；不明，則警急；動搖芒角亦如之。衡，太微之庭也。衡，太微，三光之廷。○索隱宋均曰：「太微，天帝南宮也。三光，日、月、五星也。」匡衛十二星，籓臣：○索隱十二星，蕃臣。春秋合誠圖曰：「太微主法式，陳星十二，以備武急也。」□正義太微宮垣十星，在翼、軫地，天子之宮庭，五帝之坐，十二諸侯之府也。其外籓，九卿也。南籓中二星間為端門。次東第一星為左執法，廷尉之象；第二星為上相；第三星為次相；第四星為次將；第五星為上將。端門西第一星為右執法，御史大夫之象也；第二星為上將；第三星為次將；第四星為次相；第五星為上相。其東垣北左執法、上相兩星間名曰左掖門；上相兩星間名曰東華門；上相、次相、上將、次將間名曰太陽門。其西垣右執法、上將間名曰右掖門；上將間名曰西華門；次將、次相間名曰中華門；次相兩星間名曰太陰門。各依其名，是其職也。占與紫宮垣同也。西，將；東，相；南四星，執法；中，端門；門左右，掖門。門內六星，諸侯。□正義內五諸侯五星，列在帝庭。其星並欲光明潤澤；若枯燥，則各於其處受其災變，大至誅戮，小至流亡；若動搖，則擅命以干主者。審其分以占之，則無惑也。又雲諸侯五星在東井北河，主刺舉，戒不虞。又曰理陰陽，察得失。一曰帝師，二曰帝友，三曰三公，四曰博士，五曰太史。此五者，為天子定疑議也。占：明大潤澤，大小齊等，則國之福；不然，則上下相猜，忠臣不用。其內五星，五帝坐。索隱詩含神霧雲五精星坐，其東蒼帝坐，神名靈威仰，精為青龍之類是也。□正義黃帝坐一星，在太微宮中，含樞紐之神。四星夾黃帝坐：蒼帝東方靈威仰之神；赤帝南方赤熛怒之神；白帝西方白昭矩之神；黑帝北方葉光紀之神。五帝並設，神靈集謀者也。占：五座明而光，則天子得天地之心；不然，則失位；金、火來守，入太微，若順入，軌道，司其出之所守，則為天子所誅也；其逆入若不軌道，以所犯名之，中坐成形。後聚一十五星，蔚然，◇集解徐廣曰：「一雲『哀烏』。」曰郎位；○索隱徐廣云：「一雲『哀烏』。」案：漢書作「哀烏」，則「哀烏」「蔚然」皆星之貌狀。其星為郎位。正義郎位十五星，在太微中帝坐東北。周之元士，漢之光祿、中散、諫議，此三署郎中，是今之尚書郎。占：欲其大小均耀，光潤有常，吉也。傍一大星，將位也。○索隱案：宋均云為群郎之將帥是也。□正義將，子象反。郎將一星，在郎位東北，所以為武備，今之左右中郎將。占：大而明，角，將恣不可當也。月、五星順入，軌道，○索隱韋昭云：「謂循軌道不邪逆也。順入，從西入之也。」□正義謂月、五星順入軌道，入太微庭也。司其出，所守，天子所誅也。○索隱宋均云：「司察日、月、五星所守列宿，若請官屬不去十日者，於是天子命使誅討之也。」其逆入，若不軌道，以所犯命之；中坐，成形，◇集解晉灼曰：「中坐，犯帝坐也。成形，禍福之形見也。」○索隱其逆入，不軌道。宋均云：「逆入，從東入；不軌道，不由康衢而入者也。以其所犯命之者，亦謂隨所犯之位，天子命誅其人也。」□正義命，名也。謂月、五星逆入，不依軌道，司察其所犯太微中帝坐，帝坐必成其刑戮，皆是群下相從而謀上也。皆群下從謀也。金、火尤甚。○索隱案：火主銷物而金為兵，故尤急。然則木、水、土為小變也。□正義若金、火逆入，不軌道，犯帝坐，尤甚於月及水、土、木也。廷籓西有隋星五，◇集解隋音他果反。○索隱宋均雲「南北為隋」。又他果反，隋為垂下。曰少微，士大夫。○索隱春秋合誠圖雲「少微，處士位」。又天官占雲「少微一名處士星」也。□正義廷，太微廷；籓，衛也。少微四星，在太微西，南北列：第一星，處士也；第二星，議士也；第三星，博士也；第四星，大夫也。占以明大黃潤，則賢士舉；不明；反是；月、五星犯守，處士憂，宰相易也。權，軒轅。軒轅，黃龍體。◇集解孟康曰：「形如騰龍。」○索隱援神契曰「軒轅十二星，後宮所居。」石氏星贊以軒轅龍體，主后妃也。正義軒轅十七星，在七星北，黃龍之體，主雷雨之神，後宮之象也。陰陽交感，激為雷電，和為雨，怒為風，亂為霧，凝為霜，散為露，聚為雲氣，立為虹蜺，離為背璚，分為抱珥。二十四變，皆軒轅主之。其大星，女主也；次北一星，夫人也；次北一星，妃也；其次諸星皆次妃之屬。女主南一小星，女御也；左一星，少民，後宗也；右一星，大民，太后宗也。占：欲其小黃而明，吉；大明，則為後宮爭競；移徙，則國人流迸；東西角大張而振，後族敗；水、火、金守軒轅，女主惡也。前大星，女主象；旁小星，御者後宮屬。月、五星守犯者，如衡占。○索隱宋均云：「責在後黨嬉，讒賊興，招此祥。」案：亦當天子命誅也。
東井為水事。○索隱元命包云：「東井八星，主水衡也。」其西曲星曰鉞。□正義東井八星，鉞一星，輿鬼四星，一星為質，為鶉首，於辰在未，皆秦之分野。一大星，黃道之所經，為天之亭候，主水衡事，法令所取平也。王者用法平，則井星明而端列。鉞一星附井之前，主伺奢淫而斬之。占：不欲其明；明與井齊，或搖動，則天子用鉞於大臣；月宿井，有風雨之變也。鉞北，北河；南，南河；□正義南河三星，北河三星，分夾東井南北，置而為戒。南河南戒，一曰陽門，亦曰越門；北河北戒，一曰陰門，亦為胡門。兩戒間，三光之常道也。占以南星不見則南道不通，北亦如之；動搖及火守，中國兵起也。又雲動則胡、越為變，或連近臣以結之。兩河、天闕間為關梁。○索隱宋均云：「兩河六星，知逆邪。言關梁之限，知邪偽也。」□正義闕丘二星在南河南，天子之雙闕，諸侯之兩觀，亦象魏縣書之府。金、火守之，主兵戰闕下也。輿鬼，鬼祠事；中白者為質。◇集解晉灼曰：「輿鬼五星，其中白者為質。」□正義輿鬼四星，主祠事，天目也，主視明察奸謀。東北星主積馬，東南星主積兵，西南星主積布帛，西北星主積金玉，隨其變占之。中一星為積屍，一名質，主喪死祠祀。占：鬼星明大，穀成；不明，百姓散。質欲其沒不明；明則兵起，大臣誅，下人死之。火守南北河，兵起，穀不登。故德成衡，觀成潢，◇集解晉灼曰：「日、月、五星不軌道也。衡，太微廷也。觀，占也。潢，五帝車舍。」傷成鉞，◇集解晉灼曰：「賊傷之占，先成形於鉞。」○索隱案：德成衡，衡則能平物，故有德公平者，先成形於衡。觀成潢，為帝車舍，言王者游觀，亦先成形於潢也。傷成鉞者，傷，敗也，言王者敗德，亦先成形於鉞，以言有敗亂則有鉞誅之。然案文耀鈎則雲「德成潢，敗成鉞」，其意異也。又此下文「禍成井，誅成質」，皆是東井下義。總列於此也。禍成井，◇集解晉灼曰：「東井主水事，火入一星居其旁，天子且以火敗，故曰禍也。」誅成質。◇集解晉灼曰：「熒惑入輿鬼、天質，占曰大臣有誅。」
柳為鳥注，主木草。○索隱案：漢書天文志「注」作「喙」。爾雅雲「鳥喙謂之柳」。孫炎雲「喙，硃鳥之口，柳其星聚也」。以注為柳星，故主草木。□正義喙，丁救反，一作「注」。柳八星，星七星，張六星，為鶉火，於辰在午，皆周之分野。柳為硃鳥咮，天之廚宰，主尚食，和滋味。占以順明為吉；金、火守之，國兵大起。七星，頸，為員官。主急事。○索隱七星，頸，為員宮，主急事。案：宋均雲「頸，硃鳥頸也。員宮，喉也。物在喉嚨，終不久留，故主急事也」。正義七星為頸，一名天都，主衣裳文繡，主急事。以明為吉，暗為凶；金、火守之，國兵大起。張，素，為廚，主觴客。○索隱素，嗉也。爾雅雲「鳥張嗉」。郭璞雲「嗉，鳥受食之處也」。□正義張六星，六為嗉，主天廚食飲賞賚觴客。占以明為吉，暗為凶。金、火守之，國兵大起。翼為羽翮，主遠客。□正義翼二十二星，軫四星，長沙一星，轄二星，合軫七星皆為鶉尾，於辰在巳，楚之分野。翼二十二星為天樂府，又主夷狄，亦主遠客。占：明大，禮樂興，四夷服；徙，則天子舉兵以罰亂者。
軫為車，主風。○索隱宋均云：「軫四星居中，又有二星為左右轄，車之象也。軫與巽同位，為風，車動行疾似之也。」□正義軫四星，主冢宰輔臣，又主車騎，亦主風。占：明大，則車騎用；太白守之，天下學校散，文儒失業，兵戈大興；熒惑守之，南方有不用命之國，當發兵伐之；辰星守之，徐、泗有戮之者。其旁有一小星，曰長沙，□正義長沙一星在軫中，主壽命。占：明，主長壽，子孫昌也。星星不欲明；明與四星等，若五星入軫中，兵大起。○索隱宋均云：「五星主行使。使動，兵車亦動也。」軫南眾星曰天庫樓；□正義天庫一星，主太白，秦也，在五車中。庫有五車。車星角若益眾，及不具，無處車馬。
西宮○索隱文耀鈎云：「西宮白帝，其精白虎。」咸池，□正義咸池三星，在五車中，天潢南，魚鳥之所託也。金犯守之，兵起；火守之，有災也。曰天五潢。五潢，五帝車舍。○索隱案：元命包雲「咸池主五穀，有星五者各有所職。咸池，言穀生於水，含秀含實，主秋垂，故一名『五帝車舍』，以車載穀而販也」。□正義五車五星，三柱九星，在畢東北，天子五兵車舍也。西北大星曰天庫，主太白，秦也。次東北曰天獄，主辰，燕、趙也。次東曰天倉，主歲，衛、魯也。次東南曰司空，主鎮，楚也。次西南曰卿，主熒惑，魏也。占：五車均明，柱皆見，則倉庫實；不見，其國絕食，兵見起。五車、三柱有變，各以其國占之。三柱入出一月，米貴三倍，期二年；出三月，貴十倍，期三年；柱出不與天倉相近，軍出，米貴，轉粟千里；柱倒出，尤甚。火入，天下旱；金入，兵；水入，水也。火入，旱；金，兵；水，水。○索隱謂火、金、水入五潢，則各致此災也。案：宋均雲「不言木、土者，木、土德星，於此不為害故也」。中有三柱；柱不具，兵起。
奎曰封豕，為溝瀆。□正義奎，苦圭反，十六星。婁三星為降婁，於辰在戌，魯之分野。奎，天之府庫，一曰天豕，亦曰封豕，主溝瀆。西南大星，所謂天豕目。占以明為吉。星不欲團圓，團圓則兵起。暗則臣干命之咎，亦不欲開闔無常，當有白衣稱命於山谷者。五星犯奎，人主爽德，權臣擅命，不可禁者。王者宗祀不潔，則奎動搖。若焰焰有光，則近臣謀上之應，亦庶人饑饉之厄。太白守奎，胡、貊之憂，可以伐之。熒惑星守之，則有水之憂，連以三年。填星、歲星守之，中國之利，外國不利，可以興師動眾，斬斷無道。婁為聚眾。□正義婁三星為苑，牧養犧牲以共祭祀，亦曰聚眾。占：動搖，則眾兵聚；金、火守之，兵起也。胃為天倉。□正義胃三星，昴七星，畢八星，為大梁，於辰在酉，趙之分野。胃主倉廩，五穀之府也。占：明則天下和平，五穀豐稔；不然，反是也。其南眾星曰廥積。◇集解如淳曰：「芻藁積為廥也。」□正義芻藁六星，在天苑西，主積藁草者。不見，則牛馬暴死；火守，災起也。
昴曰髦頭，□正義昴七星為髦頭，胡星，亦為獄事。明，天下獄訟平；暗為刑罰濫。六星明與大星等，大水且至，其兵大起；搖動若跳躍者，胡兵大起；一星不見，皆兵之憂也。胡星也，為白衣會。畢曰罕車，○索隱爾雅雲「濁謂之畢」。孫炎以為掩兔之畢或呼為濁，因名星雲。□正義畢八星，曰罕車，為邊兵，主弋獵。其大星曰天高，一曰邊將，主四夷之尉也。星明大，天下安，遠夷入貢；失色，邊亂。畢動，兵起；月宿則多雨。毛萇雲「畢所以掩兔也」。為邊兵，主弋獵。其大星旁小星為附耳。□正義附耳一星，屬畢大星之下，次天高東南隅，主為人主聽得失，伺過。星明，則中國微，邊寇警；移動，則讒佞行；入畢，國起兵。附耳搖動，有讒亂臣在側。昴、畢間為天街。○索隱元命包云：「畢為天階。」爾雅云：「大梁，昴。」孫炎云：「昴、畢之間，日、月、五星出入要道，若津梁也。」正義天街二星，在畢、昴間，主國界也。街南為華夏之國，街北為夷狄之國。土、金守，胡兵入也。其陰，陰國；陽，陽國。◇集解孟康曰：「陰，西南，象坤維，河山已北國；陽，河山已南國。」
參為白虎。□正義觜三星，參三星，外四星為實沈，於辰在申，魏之分野，為白虎形也。參，色林反，下同。三星直者，是為衡石。◇集解孟康曰：「參三星者，白虎宿中，東西直，似稱衡。」下有三星，兌，曰罰，◇集解孟康曰：「在參間。上小下大，故曰銳。」晉灼曰：「三星少斜列，無銳形。」□正義罰，亦作「伐」。春秋運斗樞雲「參伐事主斬艾」也。為斬艾事。其外四星，左右肩股也。小三星隅置，曰觜觿，為虎首，主葆旅事。◇集解如淳曰：「關中俗謂桑榆孽生為葆。」晉灼曰：「葆，菜也。禾野生曰旅，今之饑民采旅也。」○索隱姚氏案：「宋均雲葆，守也。旅猶軍旅也。言佐參伐以斬艾除凶也。」□正義觜，子思反。觿，胡規反。葆音保。觜觿為虎首，主收斂葆旅事也。葆旅，野生之可食者。占：金、水來守，國易正，災起也。其南有四星，曰天廁。□正義天廁四星，在屏東，主溷也。占：色黃，吉；青與白，皆凶；不見，則人寢疾。廁下一星，曰天矢。□正義天矢一星，在廁南。占與天廁同也。矢黃則吉青、白、黑，凶。其西有句曲□正義包音鈎。九星，三處羅：一曰天旗，□正義參旗九星，在參西，天旗也，指麾遠近以從命者。王者斬伐當理，則天旗曲直順理；不然，則兵動於外，可以憂之。若明而稀，則邊寇動；不然，則不。二曰天苑，□正義天苑十六星，如環狀，在畢南，天子養禽獸所。稀暗，則多死也。三曰九游。◇集解徐廣曰：「音流。」□正義九游九星，在玉井西南，天子之兵旗，所以導軍進退，亦領州列邦。並不欲搖動，搖動則九州分散，人民失業，信命一不通，於中國憂。以金、火守之，亂起也。其東有大星曰狼。□正義狼一星，參東南。狼為野將，主侵掠。占：非其處，則人相食；色黃白而明，吉；赤，角，兵起；金、木、火守，亦如之。狼角變色，多盜賊。下有四星曰弧，□正義弧九星，在狼東南，天之弓也。以伐叛懷遠，又主備賊盜之知奸邪者。弧矢向狼動移，多盜；明大變色，亦如之。矢不直狼，又多盜；引滿，則天下盡兵也。直狼。狼比地有大星，◇集解晉灼曰：「比地，近地也。」曰南極老人。□正義老人一星，在弧南，一曰南極，為人主占壽命延長之應。常以秋分之曙見於景，春分之夕見於丁。見，國長命，故謂之壽昌，天下安寧；不見，人主憂也。老人見，治安；不見，兵起。常以秋分時候之於南郊。
附耳入畢中，兵起。
北宮玄武，○索隱文耀鈎云：「北宮黑帝，其精玄武。」□正義南斗六星，牽牛六星，並北宮玄武之宿。虛、危。○索隱爾雅雲「玄枵，虛也」。又雲「北陸，虛也」。解者以陸為道。孫炎曰「陸，中也；北方之宿中也」。□正義虛二星，危三星，為衣枵，於辰在子，齊之分野。虛主死喪哭泣事，又為邑居廟堂祭祀禱祝之事；亦天之冢宰，主平理天下，覆藏萬物。占：動，則有死喪哭泣之應；火守，則天子將兵；水守，則人饑饉；金守，臣下兵起。危為宗廟祀事，主天市架屋。占：動，則有土功；火守，天下兵；水守，下謀上也。危為蓋屋；○索隱宋均云：「危上一星高，旁兩星隋下，似乎蓋屋也。」□正義蓋屋二星，在危南，主天子所居宮室之官也。占：金、火守入，國兵起；孛，彗尤甚。危為架屋，蓋屋自有星，恐文誤也。虛為哭泣之事。○索隱虛為哭泣事。姚氏案荊州占，以為其宿二星，南星主哭泣。虛中六星，不欲明，明則有大喪也。
其南有眾星，曰羽林天軍。□正義羽林四十五星，三三而聚，散在壘壁南，天軍也。亦天宿衛之兵革出。不見，則天下亂；金、火、水入，軍起也。軍西為壘，□正義壘壁陳十二星，橫列在營室南，天軍之垣壘。占：五星入，皆兵起，將軍死也。或曰鉞。旁有一大星為北落。北落若微亡，軍星動角益希，及五星犯北落，□正義北落師門一星，在羽林西南。天軍之門也。長安城北落門，以象此也。主非常，以候兵。占：明，則軍安；微弱，則兵起；金、火守，有兵，為虜犯塞；土、木則吉。入軍，軍起。火、金、水尤甚：火，軍憂；水，患；木、土，軍吉。◇集解漢書音義曰：「木星、土星入北落，則吉也。」危東六星，兩兩相比，曰司空。□正義比音鼻。比，近也。危東兩兩相比者，是司命等星也。司空唯一星耳，又不在危東，恐「命」字誤為「空」也。司命二星，在虛北，主喪送；司祿二星，在司命北，主官司；危二星，在司祿北，主危亡；司非二星，在危北，主過：皆寘司之職。占：大，為君憂；常則吉也。
營室○索隱元命包云：「營室十星，埏陶精類，始立紀綱，包物為室。」又爾雅云：「營室謂之定。」郭璞云：「定，正也。天下作宮室，皆以營室中為正也。」為清廟，曰離宮、閣道。○索隱案：荊州占雲「閣道，王良旗也，有六星」。漢中四星，曰天駟。○索隱案：元命包雲「漢中四星曰騎，一曰天駟也」。旁一星，曰王良。○索隱春秋合誠圖云：「王良主天馬也。」□正義王良五星，在奎北河中，天子奉御官也。其動策馬，則兵騎滿野；客星守之，津橋不通；金、火守入，皆兵之憂。王良策馬，□正義策一星，在王良前，主天子仆也。占以動搖移在王良前，或居馬後，別為策馬，策馬而兵動也。案：豫章周騰字叔達，南昌人，為侍御史。桓帝當南郊，平明應出，騰仰觀，曰：「夫王者象星，今宮中星及策馬星悉不動，上明日必不出。」至四更，皇太子卒，遂止也。車騎滿野。旁有八星，絕漢，曰天潢。○索隱元命包曰：「潢主河渠，所以度神，通四方。」宋均云：「天潢，天津也。津，湊也，故主計度也。」天潢旁，江星。□正義天江四星，在尾北，主太陰也。不欲明；明而動，水暴出；其星明大，水不禁也。江星動，人涉水。
杵、臼四星，在危南。□正義杵、臼三星，在丈人星旁，主軍糧。占：正下直臼，吉；與臼不相當，軍糧絕也。臼星在南，主舂。其占：覆則歲大飢，仰則大熟也。匏瓜，○索隱案：荊州占雲「匏瓜，一名天雞，在河鼓東。匏瓜明，歲則大熟也」。□正義匏音白包反。匏瓜五星，在離珠北，天子果園。占：明大光潤，歲熟；不，則包果之實不登；客守，魚鹽貴也。有青黑星守之，魚鹽貴。
南斗□正義南斗六星，在南也。為廟，其北建星。□正義建六星，在斗北，臨黃道，天之都關也。斗建之間，七耀之道，亦主旗輅。占：動搖，則人勞；不然，則不；月暈，蛟龍見，牛馬疫；月、五星犯守，大臣相謀為，關梁不通及大水也。建星者，旗也。牽牛為犧牲。□正義牽牛為犧牲，亦為關梁。其北二星，一曰即路，一曰聚火。又上一星，主道路；次二星，主關梁；次三星，主南越。占：明大，關梁通；不明，不通，天下牛疫死；移入漢中，天下乃亂。其北河鼓。○索隱爾雅云：「河鼓謂之牽牛。」孫炎曰：「河鼓之旗十二星，在牽牛北。或名河鼓為牽牛也。」河鼓大星，上將；左右，左右將。□正義河鼓三星，在牽牛北，主軍鼓。蓋天子三將軍，中央大星大將軍，其南左星左將軍，其北右星右將軍，所以備關梁而拒難也。占：明大光潤，將軍吉；動搖差戾，亂兵起；直，將有功；曲，則將失計也。自昔傳牽牛織女七月七日相見，此星也。婺女，○索隱務女。雅雲「須女謂之務女」是也。一作「婺」。□正義須女四星，亦婺女，天少府也。南斗、牽牛、須女皆為星紀，於辰在丑，越之分野，而鬥牛為吳之分野也。，須女，賤妾之稱，婦職之卑者，主布帛裁製嫁娶。占：水守之，萬物不成；火守，布帛貴，人多死；土守，有女喪；金守，兵起也。其北織女。□正義織女三星，在河北天紀東，天女也，主果蓏絲帛珍寶。占：王者至孝於神明，則三星俱明；不然，則暗而微，天下女工廢；明，則理；大星怒而角，布帛涌貴；不見，則兵起。晉書天文志云：「晉太史令陳卓總甘、石、巫咸三家所著星圖，大凡二百八十三官，一千四百六十四星，以為定紀。今略其昭昭者，以備天官雲。」織女，天女孫也。◇集解徐廣曰：「孫，一作『名』。」○索隱織女，天孫也。案：荊州占雲「織女，一名天女，天子女也」。
察日、月之行□正義晉灼云：「太歲在四仲，則歲行三宿；太歲在四孟四季，則歲行二宿。二八十六，三四十二，而行二十八宿，十二歲而周天。」以揆歲星順逆。○索隱姚氏案：天官占雲「歲星，一曰應星，一曰經星，一曰紀星」。物理論雲「歲行一次，謂之歲星，則十二歲而星一周天也」。□正義天官云：「歲星者，東方木之精，蒼帝之象也。其色明而內黃，天下安寧。夫歲星欲春不動，動則農廢。歲星盈縮，所在之國不可伐，可以罰人；失次，則民多病；見，則喜。其所居國，人主有福，不可以搖動。人主怒，無光，仁道失。歲星順行，仁德加也。歲星農官，主五穀。」天文志云：「春日，甲乙；四時，春也。五常，仁；五事，貌也。人主仁虧，貌失，逆時令，傷木氣，則罰見歲星。」曰東方木，主春，日甲乙。義失者，罰出歲星。歲星贏縮，○索隱案：天文志曰「凡五星早出為贏，贏為客；晚出為縮，縮為主人。五星贏縮，必有天應見杓也」。以其捨命國。□正義舍，所止宿也。命，名也。所在國不可伐，可以罰人。其趨舍○索隱趨音聚，謂促。而前曰贏，退舍曰縮。贏，其國有兵不復；縮，其國有憂，將亡，□正義將音子匠反。國傾敗。其所在，五星皆從而聚○索隱案：漢高帝元年，五星皆聚於東井是也。據天文志，其年歲星在東井，故四星從而聚之也。於一舍，其下之國可以義致天下。
以攝提格歲：○索隱太歲在寅，歲星正月晨出東方。案：爾雅「歲在寅為攝提格」。李巡雲「言萬物承陽起，故曰攝提格。格，起也」。歲陰左行在寅，歲星右轉居丑。正月，與斗、牽牛晨出東方，名曰監德。○索隱歲星正月晨見東方之名。已下出石氏星經文，乃雲「星在斗牽牛，失次見杓」也。漢書天文志則載甘氏及太初星曆，所在之宿不同也。色蒼蒼有光。其失次，有應見柳。歲早，水；晚，旱。
歲星出，東行十二度，百日而止，反逆行；逆行八度，百日，復東行。歲行三十度十六分度之七，率日行十二分度之一，十二歲而周天。出常東方，以晨；入於西方，用昏。
單閼歲：○索隱在卯也。歲星二月晨出東方。爾雅雲「卯為單閼」。李巡云：「陽氣推萬物而起，故曰單閼。單，盡也。閼，止也。」歲陰在卯，星居子。以二月與婺女、虛、危晨出，曰降入。○索隱即歲星二月晨見東方之名。其餘並准此。大有光。其失次，有應見張。其歲大水。
執徐歲：○索隱爾雅「辰為執徐」。李巡云：「伏蟄之物皆敦舒而出，故曰執徐。執，蟄；徐，舒也。」歲陰在辰，星居亥。以三月與營室、東壁晨出，曰青章。青青甚章。其失次；有應見軫。歲早，旱；晚，水。
大荒駱歲：○索隱爾雅雲「在巳為大荒駱」。姚氏云：「言萬物皆熾盛而大出，霍然落落，故曰荒駱也。」歲陰在巳，星居戌。以四月與奎、婁晨出，曰跰踵。◇集解徐廣曰：「一曰『路』。」○索隱天文志作「路」。字詁雲，今作「踵」也。□正義跰，白邊反。踵，之勇反。熊熊赤色，有光。其失次，有應見亢。
敦牂歲：○索隱爾雅雲「在午為敦牂」。孫炎雲「敦，盛；牂，壯也。言萬物盛壯」。韋昭雲「敦音頓」也。歲陰在午，星居酉。以五月與胃、昴、畢晨出，曰開明。◇集解徐廣曰：「一曰『天津』。」○索隱天文志作「啟明」。炎炎有光。□正義炎，鹽驗反。偃兵；唯利公王，不利治兵。其失次，有應見房。歲早，旱；晚，水。
葉洽歲：○索隱爾雅雲「在未為葉洽」。李巡云：「陽氣欲化萬物，故曰。協，和；洽，合也。」歲陰在未，星居申。以六月與觜觿、□正義觜，子斯反。觿，胡規反。參晨出，曰長列。昭昭有光。利行兵。其失次，有應見箕。
涒灘歲：○索隱涒歲。爾雅雲「在申為涒」。李巡曰：「涒，物吐秀傾垂之貌也。」涒音他昆反，音他丹反。歲陰在申，星居未。以七月與東井、輿鬼晨出，曰大音。昭昭白。其失次，有應見牽牛。
作鄂歲：○索隱爾雅「在酉為作鄂」。李巡雲「作咢，皆物芒枝起之貌」。咢音愕。今案：下文雲「作鄂有芒」，則李巡解亦近得。天文志雲「作詻」，音五格反，與史記及爾雅並異也。歲陰在酉，星居午。以八月與柳、七星、張晨出，曰長王。作作有芒。國其昌，熟穀。其失次，有應見危。有旱而昌，有女喪，民疾。
閹茂歲：○索隱爾雅雲「在戌曰閹茂」。孫炎雲「萬物皆蔽冒，故曰。閹，蔽；茂，冒也」。天文志作「掩茂」也。歲陰在戌，星居巳。以九月與翼、軫晨出，曰天睢。○索隱劉氏音吁唯反也。白色大明。其失次，有應見東壁。歲水，女喪。
大淵獻歲：○索隱爾雅雲「在亥為大淵獻」。孫炎云：「淵，深也。大獻萬物於深，謂蓋藏之於外耳。」歲陰在亥，星居辰。以十月與角、亢晨出，曰大章。◇集解徐廣曰：「一曰『天皇』。」○索隱徐廣雲一作「天皇」。案：天文志亦作「天皇」也。蒼蒼然，星若躍而陰出旦，是謂「正平」。起師旅，其率必武；其國有德，將有四海。其失次，有應見婁。
困敦歲：○索隱爾雅「在子為困敦」。孫炎云：「困敦，混沌也。言萬物初萌，混沌於黃泉之下也。」歲陰在子，星居卯。以十一月與氐、房、心晨出，曰天泉。玄色甚明。江池其昌，不利起兵。其失次，有應昴。
赤奮若歲：○索隱爾雅「在丑為赤奮若」。李巡云：「言陽氣奮迅。若，順也。」歲陰在丑，星居寅，以十二月與尾、箕晨出，曰天皓。○索隱音昊。漢志作「昊」。黫然○索隱於閒反。黑色甚明。其失次，有應見參。
當居不居，居之又左右搖，未當去去之，與他星會，其國凶。所居久，國有德厚。其角動，乍小乍大，若色數變，人主有憂。
其失次舍以下，進而東北，三月生天棓，□正義棓音蒲講反。歲星之精散而為天槍、天棓、天沖、天猾、國皇、天欃，及登天、荊真，若天猿、天垣、蒼彗，皆以廣凶災也。天棓者，一名覺星，本類星而末銳，長四丈，出東北方、西方。其出，則天下兵爭也。長四丈，○索隱案天文志，此皆甘氏星經文，而志又兼載石氏，此不取。石氏名申夫，甘氏名德。末兌，進而東南，三月生彗星，□正義天彗者，一名埽星，本類星，末類彗，小者數寸長，長或竟天，而體無光，假日之光，故夕見則東指，晨見則西指，若日南北，皆隨日光而指。光芒所及為災變，見則兵起；除舊布新，彗所指之處弱也。長二丈，類彗。退而西北，三月生天欃，◇集解韋昭曰：「欃音『參差』之『參』。」□正義欃，楚咸反。天欃者，在西南，長四丈，銳。京房雲「天欃為兵，赤地千里。枯骨籍籍」。天文志雲天槍主兵亂也。長四丈，末兌。退而西南，三月生天槍，□正義槍，楚行反。天槍者，長數丈，兩頭銳，出西南方。其見，不過三月，必有破國亂君伏死其辜。天文志雲「孝文時，天槍夕出西南，占曰為兵喪亂，其六年十一月，匈奴入上郡、雲中，漢起兵以衛京師」也。長數丈，兩頭兌。謹視其所見之國，不可舉事用兵。其出如浮如沈，其國有土功；如沈如浮，其野亡。色赤而有角，其所居國昌。迎◇集解徐廣曰：「一作『御』。」角而戰者，不勝。星色赤黃而沈，所居野大穰。□正義穰，人羊反，豐熟也。色青白而赤灰，所居野有憂。歲星入月，其野有逐相；與太白斗，◇集解韋昭曰：「星相擊為斗。」其野有破軍。
歲星一曰攝提，曰重華，曰應星，曰紀星。營室為清廟，歲星廟也。
察剛氣◇集解徐廣曰：「剛，一作『罰』。」○索隱徐廣雲剛一作「罰」。案：姚氏引廣雅「熒惑謂之執法」。天官占雲「熒惑方伯象，司察妖孽」。則此文「察罰氣」為是。以處熒惑。○索隱春秋緯文耀鈎云：「赤帝熛怒之神，為熒惑焉，位在南方，禮失則罰出。」晉灼云：「常以十月入太微，受制而出行列宿，司無道，出入無常。」曰南方火，主夏，日丙、丁。禮失，罰出熒惑，熒惑失行是也。出則有兵，入則兵散。以其捨命國。熒惑為勃亂，殘賊、疾、喪、飢、兵。◇集解徐廣曰：「以下雲『熒惑為理，外則理兵，內則理政』。」正義天官占云：「熒惑為執法之星，其行無常，以其捨命國：為殘賊，為疾，為喪，為飢，為兵。環繞句己，芒角動搖，乍前乍後，其殃逾甚。熒惑主死喪，大鴻臚之象；主甲兵，大司馬之義；伺驕奢亂孽，執法官也。其精為風伯，惑童兒歌謠嬉戲也。」反道二舍以上，居之，三月有殃，五月受兵，七月半亡地，九月太半亡地。因與俱出入，國絕祀。居之，殃還至，雖大當小；○索隱案：還音旋。旋，疾也。若熒惑反道居其舍，所致殃禍速至，則雖大反小。久而至，當小反大。○索隱案：久謂行遲也。如此，禍小反大，言久腊毒也。其南為丈夫，北為女子喪。○索隱案：宋均雲「熒惑守輿鬼南，為丈夫受其咎；北，則女子受其凶也」。若角動繞環之，及乍前乍後，左右，殃益大。與他星斗，□正義凡五星斗，皆為戰鬥。兵不在外，則為內亂。斗謂光芒相及。光相逮，為害；不相逮，不害。五星皆從而聚於一舍，□正義三星若合，是謂驚立絕行，其國外內有兵與喪，人民飢乏，改立侯王。四星若合，是為大陽，其國兵喪暴起，君子憂，小人流。五星若合，是謂易行，有德者受慶，掩有四方；無德者受殃，乃以死亡也。其下國可以禮致天下。
法，出東行十六舍而止；逆行二舍；六旬，復東行，自所止數十舍，十月而入西方；伏◇集解晉灼曰：「伏不見。」行五月，出東方。其出西方曰「反明」，主命者惡之。東行急，一日行一度半。
其行東、西、南、北疾也。兵各聚其下；用戰，順之勝，逆之敗。熒惑從太白，軍憂；離之，軍卻。出太白陰，有分軍；行其陽，有偏將戰。當其行，太白逮之，破軍殺將。○索隱宋均云：「太白宿，主軍來沖拒也。」其入守犯太微、◇集解孟康曰：「犯，七寸已內光芒相及也。」韋昭曰：「自下觸之曰『犯』，居其宿曰『守』。」軒轅、營室，主命惡之。心為明堂，熒惑廟也。謹候此。
歷斗之會以定填星之位。○索隱歷斗之會以定鎮星之位。晉灼曰：「常以甲辰之元始建斗，歲鎮一宿，二十八歲而周天。」廣雅曰：「鎮星，一名地侯。」文耀鈎云：「鎮，黃帝含樞紐之精，其體旋璣，中宿之分也。」曰中央土，主季夏，日戊、己，黃帝，主德，女主象也。歲填一宿，其所居國吉。未當居而居，若已去而復還，還居之，其國得土，不乃得女。若當居而不居，既已居之，又西東去，其國失土，不乃失女，不可舉事用兵。其居久，其國福厚；易，福薄。集解徐廣曰：「易猶輕速也。」
其一名曰地侯，主歲。歲行十度百十二分度之五，日行二十八分度之一，二十八歲周天。其所居，五星皆從而聚於一舍，其下之國，可重致天下。□正義重音逐隴反。言五星皆從填星，其下之國倚重而致天下，以填主土故也。禮、德、義、殺、刑盡失，而填星乃為之動搖。
贏，為王不寧；其縮，有軍不復。填星，其色黃，九芒，音曰黃鍾宮。其失次上二三宿曰贏，有主命不成，不乃大水。失次下二三宿曰縮，有後戚，其歲不復，不乃天裂若地動。
斗為文太室，填星廟，天子之星也。
木星與土合，為內亂。飢，□正義星經云：「凡五星，木與土合為內亂，飢；與水合為變謀，更事；與火合為旱；與金合為白衣會也。」主勿用戰，敗；水則變謀而更事；火為旱；金為白衣會若水。金在南曰牝牡，○索隱晉灼曰：「歲，陽也，太白，陰也，故曰牝牡也。」□正義星經云：「金在南，木在北，名曰牝牡，年穀大熟；金在北，木在南，其年或有或無。」年穀熟，金在北，歲偏無。火與水合為焠，◇集解晉灼曰：「火入水，故曰焠。」○索隱火與水合曰焠。案：謂火與水俱從填星合也。□正義焠，匆內反。星經云：「凡五星，火與水合為焠，用兵舉事大敗；與金合為鑠，為喪，不可舉事，用兵從軍為憂；離之，軍卻；與土合為憂，主孽卿；與木合，飢，戰敗也。」與金合為鑠，為喪，皆不可舉事，用兵大敗。土為憂，主孽卿；○索隱案：文耀鈎雲「水土合則成爐冶，爐冶成則火興，火興則土之子焠，金成消爍，消爍則土無子輔父，無子輔父則益妖孽，故子憂」。大飢，戰敗，為北軍，□正義為北，軍北也。凡軍敗曰北。軍困，舉事大敗。土與水合，穰而擁閼，□正義擁，於拱反。閼，烏葛反。有覆軍，◇集解徐廣曰：「或雲木、火、土三星若合，是謂驚立絕行。」其國不可舉事。出，亡地；入，得地。金為疾，為內兵，亡地。三星若合，其宿地國外內有兵與喪，改立公王。四星合，兵喪並起，君子憂，小人流。五星合，是為易行，有德，受慶，改立大人，掩有四方，子孫蕃昌；無德，受殃若亡。五星皆大，其事亦大；皆小，事亦小。
蚤出者為贏，贏者為客。晚出者為縮，縮者為主人。必有天應見於杓星。同舍為合。相陵為斗，◇集解孟康曰：「陵，相冒占過也。」韋昭曰：「突掩為陵。」七寸以內必之矣。○索隱案：韋昭雲必有禍也。
五星色白圜，為喪旱；赤圜，則中不平，為兵；青圜，為憂水；黑圜，為疾，多死；黃圜，則吉。赤角犯我城，黃角地之爭，白角哭泣之聲，青角有兵憂，黑角則水。意，◇集解徐廣曰：「一作『志』。」行窮兵之所終。五星同色，天下偃兵，百姓寧昌。春風秋雨，冬寒夏暑，動搖常以此。
填星出百二十日而逆西行，西行百二十日反東行。見三百三十日而入，入三十日復出東方。太歲在甲寅，鎮星在東壁，故在營室。
察日行以處位○索隱案：太白晨出東方曰啟明，故察日行以處太白之位也。太白。○索隱韓詩云「太白晨出東方為啟明，昏見西方為長庚」。又孫炎注爾雅，以為晨出東方高三丈，命曰啟明；昏見西方高三舍，命曰太白。□正義晉灼云：「常以正月甲寅與熒惑晨出東方，二百四十日而入，入四十日又出西方，二百四十日而入，入三十五日而復出東方。出以寅、戌，入以丑、未。」天官占云：「太白者，西方金之精，白帝之子，上公、大將軍之象也。一名殷星，一名大正，一名熒星，一名官星，一名梁星，一名滅星，一名大囂，一名大衰，一名大爽。徑一百里。」天文志云：「其日庚辛；四時，秋也；五常，義也；五事，言也。人主義虧言失，逆時令，傷金氣，罰見太白：春見東方，以晨；秋見西方，以夕。」曰西方，秋，□正義太白五芒出，早為月蝕，晚為天矢及彗。其精散為天杵、天柎、伏靈、大敗、司奸、天狗、賊星、天殘、卒起星，是古歷星；若竹彗、牆星、猿星、白雚，皆以示變也。日庚、辛，主殺。殺失者，罰出太白。太白失行，以其捨命國。其出行十八舍二百四十日而入。入東方，伏行十一舍百三十日；其入西方，伏行三舍十六日而出。當出不出，當入不入，是謂失舍，不有破軍，必有國君之篡。
其紀上元，○索隱案：上元是古歷之名，言用上元紀曆法，則攝提歲而太白與營室晨出東方，至角而入；與營室夕出西方，至角而入。凡出入東西各五，為八歲二百三十日，復與營室晨出東方。大率歲一周天也。□正義其紀上元，是星古歷初起上元之法也。以攝提格之歲，與營室晨出東方，至角而入；與營室夕出西方，至角而入；與角晨出，入畢；與角夕出，入畢；與畢晨出，入箕；與畢夕出，入箕；與箕晨出，入柳；與箕夕出，入柳；與柳晨出，入營室；與柳夕出，入營室。凡出入東西各五，為八歲，二百二十日，◇集解徐廣曰：「一雲『三十二日』。」復與營室晨出東方。其大率，歲一周天。其始出東方，行遲，率日半度，一百二十日，必逆行一二舍；上極而反，東行，行日一度半，一百二十日入。其庳，近日，曰明星，柔；高，遠日，曰大囂，□正義徐廣曰：「一作『變』。」剛。其始出西，行疾，率日一度半，百二十日；上極而行遲，日半度，百二十日，旦入，必逆行一二舍而入。其庳，近日，曰大白，柔；高，遠日，曰大相，剛。出以辰、戌，入以丑、未。
當出不出，未當入而入，天下偃兵，兵在外，入。未當出而出，當入而不入，下起兵，有破國。其當期出也，其國昌。其出東為東，入東為北方；出西為西，入西為南方。所居久，其鄉利；，◇集解蘇林曰：「疾過也。」其鄉凶。
出西至東，正西國吉。出東至西，正東國吉。其出不經天；經天，天下革政。○索隱孟康曰：「謂出東入西，出西入東也。太白陰星，出東當伏東，出西當伏西，過午為經天。」又晉灼曰：「日，陽也，日出則星沒。太白晝見午上為經天。」
小以角動，兵起。始出大，後小，兵弱；出小，後大，兵強。出高，用兵深吉，淺凶；庳，淺吉，深凶。日方南金居其南，日方北金居其北，曰贏，□正義鄭玄云：「方猶向也。謂晝漏半而置土圭表陰陽，審其南北也。影短於土圭謂之日南，是地於日為近南也；長於土圭謂之日北，是地於日為近北也。凡日影於地，千里而差一寸。」周禮云：「日南則影短多暑，日北則影長多寒。」孟康云：「金謂太白也。影，日中之影也。」侯王不寧，用兵進吉退凶。日方南金居其北，日方北金居其南，曰縮，侯王有憂，用兵退吉進凶。用兵象太白：太白行疾，疾行；遲，遲行。角，敢戰。動搖躁，躁。圜以靜，靜。順角所指，吉；反之，皆凶。出則出兵，入則入兵。赤角，有戰；白角，有喪；黑圜角，憂，有水事；青圜小角，憂，有木事；黃圜和角，有土事，有年。□正義太白星圓，天下和平；若芒角，有土事。有年謂豐熟也。其已出三日而復，有微入，入三日乃復盛出，是謂耎，◇集解晉灼曰：「耎，退之不進。」○索隱是謂需。又作「耎」，音奴亂反。其下國有軍敗將北。其已入三日又復微出，出三日而復盛入，其下國有憂；師有糧食兵革，遺人用之；□正義遺，唯季反。卒雖眾，將為人虜。其出西失行，外國敗；其出東失行，中國敗。其色大圜黃滜，◇集解音澤。可為好事；其圜大赤，兵盛不戰。
太白白，比狼；□正義比，卑耳反，下同。比，類也。赤，比心；黃，比參左肩；蒼，比參右肩；黑，比奎大星。□正義晉書天文志云：「凡五星有色，大小不同，各依其行而應時節。色變有類：凡青，比參左肩；赤，比心大星；黃，比參右肩；白，比狼星；黑，比奎大星。不失本色而應其四時者，吉；色害其行，凶也。」五星皆從太白而聚乎一舍，其下之國可以兵從天下。居實，有得也；居虛，無得也。○索隱按：實謂星所合居之宿；虛謂贏縮也。行勝色，◇集解晉灼曰：「太白行得度者，勝色也。」□正義勝音升剩反，下同。色勝位，有位勝無位，有色勝無色，行得盡勝之。◇集解晉灼曰：「行應天度，唯有色得位；行盡勝之，行重而色位輕。」星經「得」字作「德」。□正義晉書天文志云：「凡五星所出所直之辰，其國為得位者，歲星以德，熒惑為禮，鎮星有福，太白兵強，辰陰陽和。所直之辰，順其色而角者勝，其色害者敗；居實有得，居虛無得也。色勝位，行勝色，行得盡勝之。」出而留桑榆間，◇集解晉灼曰：「行遲而下也。正出，舉目平正，出桑榆上者餘二千里。」疾其下國。□正義疾，漢書作「病」也。上而疾，未盡其日，過參天，◇集解晉灼曰：「三分天過其一，此在戌酉之間。」疾其對國。◇集解孟康曰：「謂出東入西，出西入東。」上復下，下復上，有反將。其入月，將僇。金、木星合，光，其下戰不合，兵雖起而不鬥；合相毀，野有破軍。出西方，昏而出陰，陰兵彊；暮食出，小弱；夜半出，中弱；雞鳴出，大弱：是謂陰陷於陽。其在東方，乘明而出陽，陽兵之彊，雞鳴出，小弱；夜半出，中弱；昏出，大弱：是謂陽陷於陰。太白伏也，以出兵，兵有殃。其出卯南，南勝北方；出卯北，北勝南方；正在卯，東國利。出酉北，北勝南方；出酉南，南勝北方；正在酉，西國勝。
其與列星相犯，小戰；五星，大戰。其相犯，太白出其南，南國敗；出其北，北國敗。行疾，武；不行，文。色白五芒，出蚤為月蝕，晚為天夭及彗星，將發其國。出東為德，舉事左之迎之，吉。出西為刑，舉事右之背之，吉。反之皆凶。太白光見景，戰勝。晝見而經天，是謂爭明，彊國弱，小國彊，女主昌。
亢為疏廟，太白廟也。太白，大臣也，其號上公。其他名殷星、太正、營星、觀星、宮星、明星、大衰、大澤、終星、大相、天浩、序星、月緯。大司馬位謹候此。
察日辰之會，○索隱案：下文「正四時及星辰之會」是也。□正義晉灼云：「常以二月春分見奎、婁，五月夏至見東井，八月秋分見角、亢，十一月冬至見牽牛。出以辰、戌，入以丑、未，二旬而入。晨候之東方，夕候之西方也。」以治辰星之位。○索隱案：皇甫謐曰「辰星，一名毚星，或曰鈎星」。元命包曰「北方辰星水，生物布其紀，故辰星理四時」。宋均曰「辰星正四時之位，得與北辰同名也」。曰北方水，太陰之精，主冬，日壬、癸。刑失者，罰出辰星，□正義天官占云：「辰星，北水之精，黑帝之子，宰相之祥也。一名細極，一名鈎星，一名爨星，一名伺祠。徑一百里。亦偏將、廷尉象也。」天文志云：「其日壬、癸。四時，冬也；五常，智也；五事，聽也。人主智虧聽失，逆時令，傷水氣，則罰見辰星也。」以其宿命國。
是正四時：仲春春分，夕出郊奎、婁、胃東五舍，為齊；仲夏夏至，夕出郊東井、輿鬼、柳東七舍，為楚；仲秋秋分，夕出郊角、亢、氐、房東四舍，為漢；仲冬冬至，晨出郊東方，與尾、箕、斗、牽牛俱西，為中國。其出入常以辰、戌、丑、未。
其蚤，為月蝕；◇集解孟康曰：「辰星、月相凌不見者，則所蝕也。」○索隱案：宋均雲「辰星與月同精，月為大臣，先期而出，是躁也。失則當誅，故月蝕見祥」。晚，為彗星◇集解張晏曰：「彗，所以除舊布新。」○索隱案：宋均雲「辰星，陰也，彗亦陰，陰謀未成，故晚出也」。及天夭。其時宜效不效為失，□正義效，見也。言宜見不見，為失罰之也。追兵在外不戰。一時不出，其時不和；四時不出，天下大飢。其當效而出也，色白為旱，黃為五穀熟，赤為兵，黑為水。出東方，大而白，有兵於外，解。常在東方，其赤，中國勝；其西而赤，外國利。無兵於外而赤，兵起。其與太白俱出東方，皆赤而角，外國大敗，中國勝；其與太白俱出西方，皆赤而角，外國利。五星分天之中，積於東方，中國利；積於西方，外國用者利。五星皆從辰星而聚於一舍，其所舍之國可以法致天下。辰星不出，太白為客；其出，太白為主。出而與太白不相從，野雖有軍，不戰。出東方，太白出西方；若出西方，太白出東方，為格，○索隱謂辰星出西方。辰，水也。太白出東方。太白，金也。水生金，母子不相從，故有軍不戰。今母子各出一方，故為格。格謂不和同，故野雖有兵不戰然也。野雖有兵不戰。失其時而出，為當寒反溫，當溫反寒。當出不出，是謂擊卒，兵大起。其入太白中而上出，破軍殺將，客軍勝；下出，客亡地。辰星來抵太白，太白不去，將死。正旗上出，○索隱正旗出。案：旗蓋太白芒角，似旌旗。□正義旗，星名，有九星。言辰星上則破軍殺將，客勝也。破軍殺將，客勝；下出，客亡地。視旗所指，以命破軍。其繞環太白，若與斗，大戰，客勝。兔過太白，○索隱兔過太白。案：廣雅雲「辰星謂之兔星」，則辰星之別名兔，或作「毚」也。□正義漢書雲「辰星過太白，間可椷劍」，明廣雅是也。間可咸劍，◇集解蘇林曰：「椷音函。函，容也。其間可容一劍。」○索隱椷音函。函，容也。言中間可容一劍。則函字本有咸音，故字從咸。劍，古作「劍」也。小戰，客勝。兔居太白前，軍罷；出太白左，小戰；摩太白，有數萬人戰，主人吏死；出太白右，去三尺，軍急約戰。青角，兵憂；黑角，水。赤行窮兵之所終。
兔七命，曰小正、辰星、天欃、安周星、細爽、棲星、鈎星。○索隱謂星凡有七名。命者，名也。小正，一也；辰星，二也；天兔，三也；安周星，四也；細爽，五也；能星，六也；鈎星，七也。其色黃而小，出而易處，天下之文變而不善矣。兔五色，青圜憂，白圜喪，赤圜中不平，黑圜吉。赤角犯我城，黃角地之爭，白角號泣之聲。
其出東方，行四舍四十八日，其數二十日，而反入於東方；其出西方，行四舍四十八日，其數二十日，而反入於西方。其一候之營室、角、畢、箕、柳。出房、心間，地動。
辰星之色：春，青黃；夏，赤白；秋，青白，而歲熟；冬，黃而不明。即變其色，其時不昌。春不見，大風，秋則不實。夏不見，有六十日之旱，月蝕。秋不見，有兵，春則不生。冬不見，陰雨六十日，有流邑，夏則不長。
角、亢、氐，兗州。房、心，豫州。尾、箕，幽州。斗，江、湖。牽牛、婺女，楊州。虛、危，青州。營室至東壁，并州。奎、婁、胃，徐州。昴、畢，冀州。觜觿、參，益州。□正義括地誌云：「漢武帝置十三州，改梁州為益州廣漢。廣漢，今益州咎縣是也。分今河內、上黨、雲中。」然案星經，益州，魏地，畢、觜、參之分，今河內、上黨、雲中是。未詳也。東井、輿鬼，雍州。柳、七星、張，三河。翼、軫，荊州。
七星為員官，辰星廟，蠻夷星也。
兩軍相當，日暈；◇集解如淳曰：「暈讀曰運。」暈等，力鈞；厚長大，有勝；薄短小，無勝。重抱大破無。抱為和，背不和，為分離相去。直為自立，立侯王；殺將。負且戴，有喜。圍在中，中勝；在外，外勝。青外赤中，以和相去；赤外青中，以惡相去。氣暈先至而後去，居軍勝。先至先去，前利後病；後至後去，前病後利；後至先去，前後皆病，居軍不勝。見而去，其發疾，雖勝無功。見半日以上，功大。白虹屈短，◇集解李奇曰：「屈，或為『尾』也。」韋昭曰：「短而直。」上下兌，有者下大流血。日暈制勝，近期三十日，遠期六十日。
其食，食所不利；復生，生所利；而食益盡，為主位。以其直及日所宿，加以日時，用命其國也。
月行中道，○索隱案：中道，房星之中間也。房有四星，若人之房三間有四表然，故曰房。南為陽間，北為陰間，則中道房星之中間也。故房是日、月、五星之行道，然黃道亦經房、心。若月行得中道，故陰陽和平；若行陰間，多陰事；陽間，則人主驕恣；若歷陰星、陽星之南北太陰、太陽之道，即有大水若兵，及大旱若喪也。安寧和平。陰間，多水，陰事。外北三尺，陰星。○索隱案：謂陰間外北三尺曰陰星，又北三尺曰太陰道，則下陽星及太陽亦在陽間之南各三尺也。北三尺，太陰，大水，兵。陽間，驕恣。陽星，多暴獄。太陽，大旱喪也。○索隱太陰，太陽，皆道也。月行近之，故有水旱兵喪也。角、天門，十月為四月，十一月為五月，○索隱角間天門。謂月行入角與天門，若十月犯之，當為來年四月成災；十一月，則主五月也。十二月為六月，水發，近三尺，遠五尺。犯四輔，輔臣誅。○索隱案：謂月犯房星也。四輔，房四星也。房以輔心，故曰四輔。行南北河，以陰陽言，旱水兵喪。□正義南河三星，北河三星，若月行北河以陰，則水、兵；南河以陽，則旱、喪也。
月蝕歲星，□正義孟康云：「凡星入月，見月中，為星蝕月；月掩星，星滅，為月蝕星也。」其宿地，飢若亡。熒惑也亂，填星也下犯上，太白也彊國以戰敗，辰星也女亂。大角，◇集解徐廣曰：「一雲『食於大角』。」□正義大角一星，在兩攝提間，人君之象也。主命者惡之；心，則為內賊亂也；列星，其宿地憂。○索隱謂月蝕列星二十八宿，當其分地有憂。憂謂兵及喪也。
月食始日，五月者六，六月者五，五月復六，六月者一，而五月者五，凡百一十三月而復始。○索隱始日謂食始起之日也。依此文計，唯有一百二十一月，與元數甚為懸校，既無太初曆術，不可得而推定。今以漢志三統曆法計，則六月者七，五月者一，又六月者一，五月者一，凡一百三十五月而復始耳。或術家各異，或傳寫錯謬，故此不同，無以明知也。故月蝕，常也；日蝕，為不臧也。甲、乙，四海之外，日月不占。◇集解晉灼曰：「海外遠，甲乙日時不以占候。」丙、丁，江、淮、海岱也。戊、己，中州、河、濟也。庚、辛，華山以西。壬、癸，恆山以北。日蝕，國君；月蝕，將相當之。
國皇星，□正義國皇星者，大而赤，類南極老人，去地三丈，如炬火。見則內外有兵喪之難。大而赤，◇集解孟康曰：「歲星之精散所為也。五星之精散為六十四變，記不盡。」狀類南極。◇集解徐廣曰：「老人星也。」所出，其下起兵，兵彊；其沖不利。
昭明星，○索隱案：春秋合誠圖雲「赤帝之精，象如太白，七芒」。釋名為筆星，氣有一枝，末銳似筆，亦曰筆星也。大而白，無角，乍上乍下。◇集解孟康曰：「形如三足機，機上有九彗上向，熒惑之精。」所出國，起兵，多變。
五殘星，○索隱孟康云：「星表有青氣如暈，有毛，填星之精也。」□正義五殘，一名五鋒，出正東東方之分野。狀類辰星，去地可六七丈。見則五分毀敗之徵，大臣誅亡之象。出正東東方之野。其星狀類辰星，去地可六丈。
大◇集解徐廣曰：「大，一作『六』。」賊星，◇集解孟康曰：「形如彗，九尺，太白之精。」□正義大賊星者，一名六賊，出正南，南方之野。星去地可六丈，大而赤，數動有光，出則禍合天下。出正南南方之野。星去地可六丈，大而赤，數動，有光。
司危星，◇集解孟康曰：「星大而有尾，兩角，熒惑之精也。」□正義司危者，出正西西方分野也。大如太白，去地可六丈，見則天子以不義失國而豪傑起。出正西西方之野。星去地可六丈，大而白，類太白。
獄漢星，◇集解孟康曰：「青中赤表，下有二彗縱橫，亦填星之精。」漢書天文志獄漢一名咸漢。出正北北方之野。星去地可六丈，大而赤，數動，察之中青。此四野星所出，出非其方，其下有兵，沖不利。
四填星，所出四隅，去地可四丈。
地維咸光，亦出四隅，去地可三丈，若月始出。所見，下有亂；亂者亡，有德者昌。
燭星，狀如太白，◇集解孟康曰：「星上有三彗上出，亦填星之精。」其出也不行。見則滅。所燭者，城邑亂。
如星非星，如雲非雲，命曰歸邪。◇集解李奇曰：「邪音。」孟康曰：「星有兩赤彗上向，上有蓋狀如氣，下連星。」歸邪出，必有歸國者。
星者，金之散氣，本曰火。◇集解孟康曰：「星，石也。」星眾，國吉；少則凶。
漢者，亦金之散氣，○索隱案：水生金，散氣即水氣。河圖括地象曰「河精為天漢」也。其本曰水。漢，星多，多水，少則旱，◇集解孟康曰：「漢，河漢也。水生於金。多，少，謂漢中星。」其大經也。
天鼓，有音如雷非雷，音在地而下及地。其所往者，兵發其下。
天狗，狀如大奔星，◇集解孟康曰：「星有尾，旁有短彗，下有如狗形者，亦太白之精。」有聲，其下止地，類狗。所墮及，望之如火光炎炎○索隱艷音也。沖天。其下圜如數頃田處，上兌者則有黃色，千里破軍殺將。
格澤星○索隱一音鶴鐸，又音格宅。格，胡客反。者，如炎火之狀。黃白，起地而上。下大，上兌。其見也，不種而穫；不有土功，必有大害。
蚩尤之旗，◇集解孟康曰：「熒惑之精也。」晉灼曰：「呂氏春秋曰其色黃上白下。」類彗而後曲，象旗。見則王者征伐四方。
旬始，出於北斗旁，◇集解徐廣曰：「蚩尤也。旬，一作『營』。」狀如雄雞。其怒，青黑，象伏鱉。◇集解李奇曰：「怒當音帑。」晉灼曰：「帑，雌也。或曰怒則色青。」
枉矢，類大流星，行而倉黑，望之如有毛羽然。
長庚，如一匹布著天。□正義著音直略反。此星見，兵起。
星墜至地，則石也。□正義春秋雲「星隕如雨」是也。今吳郡西鄉見有落星石，其石天下多有也。河、濟之間，時有墜星。
天精而見景星。◇集解孟康曰：「精，明也。有赤方氣與青方氣相連，赤方中有兩黃星，青方中一黃星，凡三星合為景星。」索隱韋昭雲「精謂清朗」。漢書作「■」，亦作「■」。郭璞注三蒼雲「■，雨止無雲也」。□正義景星狀如半月，生於晦朔，助月為明。見則人君有德，明聖之慶也。景星者，德星也。其狀無常，常出於有道之國。
凡望雲氣，□正義春秋元命包云：「陰陽聚為雲氣也。」釋名云：「雲猶雲，眾盛也。氣猶餼然也。有聲即無形也。」仰而望之，三四百里；平望，在桑榆上，千餘二千里；登高而望之，下屬地者三千里。雲氣有獸居上者，勝。□正義勝音升剩反。雲雨氣相敵也。兵書云：「雲或如雄雞臨城，有城必降。」
自華以南，氣下黑上赤。嵩高、三河之郊，氣正赤。恆山之北，氣下黑下青。勃、碣、海、岱之間，氣皆黑。江、淮之間，氣皆白。
徒氣白。土功氣黃。車氣乍高乍下，往往而聚。騎氣卑而布。卒氣摶。◇集解如淳曰：「摶，專也。或曰摶，徒端反。」前卑而後高者，疾；前方而後高者，兌；後兌而卑者，卻。其氣平者其行徐。前高而後卑者，不止而反。氣相遇者，○索隱遇音偶。漢書作「禺」卑勝高，兌勝方。氣來卑而循車通者，◇集解車通，車轍也。避漢武諱，故曰通。不過三四日，去之五六里見。氣來高七八尺者，不過五六日，去之十餘里見。氣來高丈餘二丈者，不過三四十日，去之五六十里見。
稍雲精白者，其將悍，其士怯。其大根而前絕遠者，當戰。青白，其前低者，戰勝；其前赤而仰者，戰不勝。陣雲如立垣。杼雲類杼。○索隱姚氏案：兵書雲「營上雲氣如織，勿與戰也。」軸雲摶兩端兌。杓雲○索隱杓，劉氏音時酌反。說文音丁了反。許慎注淮南雲「杓，引也」。如繩者，居前互天，其半半天。其■○索隱五結反。亦作「蜺」，音同。者類闕旗故。鈎雲句曲。□正義句音古侯反。諸此雲見，以五色合占。而澤摶密，□正義崔豹古今注云：「黃帝與蚩尤戰於涿鹿之野，常有五色雲氣，金枝玉葉，止於帝上，有花■之象，故因作華蓋也。」京房易候云：「視四方常有大雲，五色具，其下賢人隱也。青雲潤澤蔽日在西北，為舉賢良也。」其見動人，乃有占；兵必起，合■其直。
王朔所候，決於日旁。日旁雲氣，人主象。□正義洛書云：「有雲象人，青衣無手，在日西，天子之氣。」皆如其形以占。
故北夷之氣如群畜穹閭，○索隱鄒雲一作「弓閭」。天文志作「弓」字，音穹。蓋謂以氈為閭，崇穹然。又宋均雲「穹，獸名」，亦異說也。南夷之氣類舟船幡旗。大水處，敗軍場，破國之虛，下有積錢，◇集解徐廣曰：「古作『泉』字。」金寶之上，皆有氣，不可不察。海旁蜄氣象樓台；廣野氣成宮闕然。雲氣各象其山川人民所聚積。□正義淮南子云：「土地各以類生人，是故山氣多勇，澤氣多瘖，風氣多聾，林氣多躄，木氣多傴，石氣多力，險阻氣多壽，谷氣多痺，丘氣多狂，廟氣多仁，陵氣多貪，輕土多利足，重土多遲，清水音小，濁水音大，湍水人重，中土多聖人。皆象其氣，皆應其類也。」
故候息秏者，入國邑，視封疆田疇之正治，◇集解如淳曰：「蔡邕雲麻田曰疇。」城郭室屋門戶之潤澤，次至車服畜產精華。實息者，吉；虛秏者，凶。
若煙非煙，若雲非雲，鬱鬱紛紛，蕭索輪囷，是謂卿雲。□正義卿音慶。卿雲，喜氣也。若霧○索隱音如字，一音蒙，一音亡遘反。爾雅雲「天氣下地不應曰霧」，言蒙昧不明之意也。非霧，衣冠而不濡，見則其域被甲而趨。
雷電、蝦虹、辟歷、夜明者，陽氣之動者也，春夏則發，秋冬則藏，故候者無不司之。
天開縣物，◇集解孟康曰：「謂天裂而見物象，天開示縣象。」地動坼絕。□正義趙世家幽繆王遷五年，「代地動，自樂徐以西，北至平陰，台屋牆垣太半壞，地坼東西百三十步」。山崩及徙，川塞谿垘；◇集解徐廣曰：「土雍曰垘，音服。」駰案：孟康曰「谿，谷也。垘，崩也」。蘇林曰「伏，流也」。水澹地長，見象。城郭門閭，閨臬枯；宮廟邸第，人民所次。謠俗車服，觀民飲食。五穀草木，觀其所屬。倉府廄庫，四通之路。六畜禽獸，所產去就；魚鱉鳥鼠，觀其所處。鬼哭若呼，其人逢俉。化言，俉，迎也。伯庄曰：「音五故反。」○索隱俉音五故反。逢俉謂相逢而驚也。亦作「迕」，音同。「化」當為「訛」，字之誤耳。誠然。
凡候歲美惡，謹候歲始。歲始或冬至日，產氣始萌。臘明日，人眾卒歲，一會飲食，發陽氣，故曰初歲。正月旦，王者歲首；立春日，四時之始也。○索隱謂立春日是去年四時之終卒，今年之始也。四始者，候之日。□正義謂正月旦歲之始，時之始，日之始，月之始，故云「四始」。言以四時之日候歲吉凶也。
而漢魏鮮◇集解孟康曰：「人姓名，作占候者。」集臘明正月旦決八風。風從南方來，大旱；西南，小旱；西方，有兵；西北，戎菽為，◇集解孟康曰：「戎菽，胡豆也。為，成也。」○索隱戎叔為。韋昭雲「戎叔，大豆也。為，成也」。又郭璞注爾雅亦云「戎叔，胡豆」。孟康同也。小雨，◇集解徐廣曰：「一無此上兩字。」趣兵；○索隱趣音促。謂風從西北來，則戎叔成。而又有小雨，則國兵趣起也。北方，為中歲；東北，為上歲；◇集解韋昭曰：「歲大穰。」東方，大水；東南，民有疾疫，歲惡。故八風各與其沖對，課多者為勝。多勝少，久勝亟，疾勝徐。旦至食，為麥；食至日昳，為稷；昳至餔，為黍；餔至下餔，為菽；下餔至日入，為麻。欲終日有雲，有風，有日。□正義正月旦，欲其終一日有風有日，則一歲之中五穀豐熟，無災害也。日當其時者，深而多實；無雲有風日，當其時，淺而多實；有雲風，無日，當其時，深而少實；有日，無雲，不風，當其時者稼有敗。如食頃，小敗；熟五斗米頃，大敗。則風復起，有雲，其稼復起。各以其時用雲色占種所宜。其雨雪若寒，歲惡。
是日光明，聽都邑人民之聲。聲宮，則歲善，吉；商，則有兵；徵，旱；羽，水；角，歲惡。
或從正月旦比數雨。○索隱比音鼻律反。數音疏矩反。謂以次數日以候一歲之雨，以知豐穰也。率日食一升，至七升而極；◇集解孟康曰：「正月一日雨，民有一升之食；二日雨，民有二升之食；如此至七日。」過之，不占。數至十二日，日直其月，占水旱。◇集解孟康曰：「月一日雨，正月水。」為其環千里內占，則為天下候，竟正月。◇集解孟康曰：「月三十日周天，歷二十八宿，然後可占天下。」□正義案：月列宿，日、風、雲有變，占其國，並太歲所在，則知其歲豐稔、水旱、饑饉也。月所離列宿，○索隱月離於畢。案：韋昭雲「離，歷也」。日、風、雲，占其國。然必察太歲所在。在金，穰；水，毀；木，飢；火，旱。此其大經也。
正月上甲，風從東方，宜蠶；風從西方，若旦黃雲，惡。
冬至短極，縣土炭，◇集解孟康曰：「先冬至三日，縣土炭於衡兩端，輕重適均，冬至日陽氣至則炭重，夏至日陰氣至則土重。」晉灼曰：「蔡邕律歷記『候鍾律權土炭，冬至陽氣應黃鍾通，土炭輕而衡仰，夏至陰氣應蕤賓通，土炭重而衡低。進退先後，五日之中』。」炭動，鹿解角，蘭根出，泉水躍，略以知日至，要決晷景。歲星所在，五穀逢昌。其對為沖，歲乃有殃。□正義言晷景歲星行不失次，則無災異，五穀逢其昌盛；若晷景歲星行而失舍有所沖，則歲乃有殃禍災變也。
太史公曰：自初生民以來，世主曷嘗不曆日月星辰？及至五家、○索隱案：謂五紀，歲、月、日、星辰、歷數，各有一家顓學習之，故曰「五家」也。三代，紹而明之，□正義五家，黃帝、高陽、高辛、唐虞、堯舜也。三代，夏、殷、周也。言生民以來，何曾不曆日、月、星辰，及至五帝、三王，亦於紹繼而明天數陰陽也。內冠帶，外夷狄，分中國為十有二州，仰則觀象於天，俯則法類於地。天則有日月，地則有陰陽。天有五星，地有五行。天則有列宿，地則有州域。三光者，陰陽之精，氣本在地，而聖人統理之。
幽厲以往，尚矣。所見天變，皆國殊窟穴，家占物怪，以合時應，其文圖籍禨祥不法。□正義禨音機。顧野王雲「禨祥，吉凶之先見也」。案：自古以來所見天變，國皆異具，所說不同，及家占物怪，用合時應者書，其文並圖籍，凶吉並不可法則。故孔子論六經，記異事而說其所應，不書變見之蹤也。是以孔子論六經，紀異而說不書。至天道命，不傳；傳其人，不待告；□正義待，須也。言天道性命，忽有志事，可傳授之則傳，其大指微妙，自在天性，不須深告語也。告非其人，雖言不著。□正義著，作慮反。著，明也。言天道性命，告非其人，雖為言說，不得著明微妙，曉其意也。
昔之傳天數者：高辛之前，重、黎；□正義左傳雲蔡墨曰「少昊氏之子曰黎，為火正，號祝融」，即火行之官，知天數。於唐、虞，羲、和；□正義羲氏，和氏，掌天地四時之官也。有夏，昆吾；□正義昆吾，陸終之子。虞翻雲「昆吾名樊，為己姓，封昆吾」。世本雲昆吾衛者也。殷商，巫咸；□正義巫咸，殷賢臣也，本吳人，冢在蘇州常熟海隅山上。子賢，亦在此也。周室，史佚、萇弘；□正義史佚，周武王時太史尹佚也。萇弘，周靈王時大夫也。於宋，子韋；鄭則裨灶；□正義裨灶，鄭大夫也。在齊，甘公；◇集解徐廣曰：「或曰甘公名德也，本是魯人。」□正義七錄雲楚人，戰國時作天文星占八卷。楚，唐眛；□正義莫葛反。趙，尹皋；魏，石申。□正義七錄雲石申，魏人，戰國時作天文八卷也。
夫天運，三十歲一小變，百年中變，五百載大變；三大變一紀，三紀而大備：此其大數也。為國者必貴三五。○索隱三五謂三十歲一小變，五百歲一大變。上下各千歲，然後天人之際續備。
太史公推古天變，未有可考於今者。蓋略以春秋二百四十二年之間，□正義謂從隱公元年至哀公十四年獲麟也。隱公十一年，桓公十八年，庄公三十二年，閔公二年，僖公三十三年，文公十八年，宣公十八年，成公十八年，襄公三十一年，昭公三十二年，定公十五年，哀公十四年：凡二百四十二年也。日蝕三十六，□正義謂隱公三年二月乙巳；桓公三年七月壬辰朔，十七年十月朔；庄公十八年三月朔，二十五年六月辛未朔，二十六年十二月癸亥朔，三十年九月庚午朔；僖公五年九月戊申朔，十二年三月庚午朔，十五年五月朔；文公元年二月癸亥朔，十五年六月辛卯朔；宣公八年七月庚子朔，十年四月丙辰朔，十七年六月癸卯朔；成公十六年六月丙辰朔，十七年七月丁巳朔；襄公十四年二月乙未朔，十五年八月丁巳朔，二十年十月丙辰朔，二十一年九月庚戌朔，十月庚辰朔，二十三年二月癸酉朔，二十四年七月甲子朔，八月癸巳朔，二十七年十二月乙亥朔；昭公七年四月甲辰朔，十五年六月丁巳朔，十七年六月甲戌朔，二十一年七月壬午朔，二十二年十二月癸酉朔，二十四年五月乙未朔，三十年十二月辛亥朔；定公五年三月辛亥朔，十二年十一月丙寅朔，十五年八月庚辰朔：凡蝕三十六也。彗星三見，□正義謂文公十四年七月有星入於北斗，昭公十七年冬有星孛於大辰，哀公十三年有星孛於東方。宋襄公時星隕如雨。□正義謂僖公十六年正月戊申朔，隕石於宋五也。天子微，諸侯力政，◇集解徐廣曰：「一作『征』。」五伯代興，□正義趙岐注孟子云齊桓、晉文、秦穆、宋襄、楚庄也。更為主命，自是之後，眾暴寡，大並小。秦、楚、吳、越，夷狄也，為彊伯。□正義秦祖非子初邑於秦，地在西戎。楚子鬻熊始封丹陽，荊蠻。吳太伯居吳，周章因封吳，號句吳。越祖少康之子初封於越，以守禹祀，地稱東越。皆戎夷之地，故言夷狄也。後秦穆、楚庄、吳闔閭、越句踐皆得封為伯也。田氏篡齊，□正義周安王二十三年，齊康公卒，田和並齊而立為齊侯。三家分晉，□正義周安王二十六年，魏武侯、韓文侯、趙敬侯共滅晉靜而三分其地。並為戰國。爭於攻取，兵革更起，城邑數屠，因以饑饉疾疫焦苦，臣主共憂患，其察礻幾祥候星氣尤急。近世十二諸侯七國相王，□正義王，於放反。謂漢孝景三年，吳王濞、楚王戊、趙王遂、濟南王辟光、淄川王賢、膠東王雄渠也。言從衡者繼踵，而皋、唐、甘、石因時務論其書傳，故其占驗凌雜米鹽。□正義凌雜，交亂也。米鹽，細碎也。言皋、唐、甘、石等因時務論其書傳中災異所記錄者，故其占驗交亂細碎。其語在漢書五行志中也。
二十八舍主十二州，□正義二十八舍，謂東方角、亢、氐、房、心、尾、箕；北方斗、牛、女、虛、危、室、壁；西方奎、婁、胃、昴、畢、觜、參；南方井、鬼、柳、星、張、翼、軫。星經云：「角、亢，鄭之分野，兗州；氐、房、心，宋之分野，豫州；尾、箕，燕之分野，幽州；南斗、牽牛，吳、越之分野，揚州；須女、虛，齊之分野，青州；危、室、壁，衛之分野，并州；奎、婁，魯之分野，徐州；胃、昴，趙之分野，冀州；畢、觜、參，魏之分野，益州；東井、輿鬼，秦之分野，雍州；柳、星、張，周之分野，三河；翼、軫，楚之分野，荊州也。」斗秉兼之，所從來久矣。□正義言北斗所建秉十二辰，兼十二州，二十八宿，自古所用，從來久遠矣。秦之疆也，候在太白，占於狼、弧。□正義太白、狼、弧，皆西方之星，故秦占候也。吳、楚之疆，候在熒惑，占於鳥衡。□正義熒惑、鳥衡，皆南方之星，故吳、楚之占候也。鳥衡，柳星也。一本作「注張」也。燕、齊之疆，候在辰星，占於虛、危。□正義辰星、虛、危，皆北方之星，故燕、齊占候也。宋、鄭之疆，候在歲星，占於房、心。□正義歲星、房、心，皆東方之星，故宋、鄭占候也。晉之疆，亦候在辰星，占於參罰。□正義辰星、參、罰，皆北方西方之星，故晉占候也。
及秦併吞三晉、燕、代，自河山以南者中國。□正義河，黃河也。山，華山也。從華山及黃河以南為中國也。中國於四海內則在東南，為陽；□正義爾雅雲「九夷，八狄，七戎，六蠻，謂之四海之內」。中國，從河山東南為陽也。陽則日、歲星、熒惑、填星；□正義日，人質反。填音鎮。日，陽也。歲星屬東方，熒惑屬南方，填星屬中央，皆在南及東，為陽也。占於街南，畢主之。□正義天街二星，主畢、昴，主國界也。街南為華夏之國，街北為夷狄之國，則畢星主陽。其西北則胡、貉、月氏諸衣旃裘引弓之民，為陰；□正義貉音陌。氏音支。從河山西北及秦、晉為陰也。陰則月、太白、辰星；□正義月，陰也。太白屬西方，辰星屬北方，皆在北及西，為陰也。占於街北，昴主之。□正義天街星北為夷狄之國，則昴星主之，陰也。故中國山川東北流，其維，首在隴、蜀，尾沒於勃、碣。□正義言中國山及川東北流行，若南山首在崑崙蔥嶺，東北行，連隴山至南山、華山，渡河東北盡碣石山。黃河首起崑崙山；渭水、岷江發源出隴山：皆東北東入渤海也。是以秦、晉好用兵，◇集解韋昭曰：「秦晉西南維之北為陰，猶與胡、貉引弓之民同，故好用兵。」復占太白，太白主中國；而胡、貉數侵掠，□正義主猶領也，入也。星經雲「太白在北，月在南，中國敗；太白在南，月在北，中國不敗也」。是胡貉數侵掠之也。獨占辰星，辰星出入躁疾，常主夷狄：其大經也。此更為客主人。□正義更，格行反，下同。星經云：「辰星不出，太白為客；辰星出，太白為主人。辰星、太白不相從，雖有軍不戰。辰星出東方，太白出西方，若辰星出西方，太白出東方，為『格野』，雖有兵不戰；合宿乃戰。辰星入太白中五日，及入而上出，破軍殺將，客勝；不出，客亡地。視旗所指。」熒惑為孛，外則理兵，內則理政。故曰「雖有明天子，必視熒惑所在」。○索隱必視熒惑之所在。此據春秋緯文耀鈎，故言「故曰」。諸侯更彊，時菑異記，無可錄者。
秦始皇之時，十五年彗星四見，久者八十日，長或竟天。其後秦遂以兵滅六王，並中國，外攘四夷，死人如亂麻，因以張楚並起，三十年之間□正義謂從秦始皇十六年起兵滅韓，至漢高祖五年滅項羽，則三十六年矣。兵相駘藉，集解蘇林曰：「駘音台，登躡也。」不可勝數。自蚩尤以來，未嘗若斯也。
項羽救鉅鹿，枉矢西流，山東遂合從諸侯，西坑秦人，誅屠咸陽。
漢之興，五星聚於東井。平城之圍，○索隱漢高祖之七年。月暈參、畢七重。○索隱案：天文志「其占者畢、昴間天街也。街北，胡也。街南，中國也。昴為匈奴；參為趙；畢為邊兵。是歲高祖自將兵擊匈奴，至平城，為冒頓所圍，七日乃解」。則天象有若符契。七重，主七日也。諸呂作亂，日蝕，晝晦。吳楚七國叛逆，彗星數丈，天狗過梁野；及兵起，遂伏屍流血其下。元光、元狩，蚩尤之旗再見，長則半天。其後京師師四出，□正義元光元年，太中大夫衛青等伐匈奴；元狩二年，冠軍侯霍去病等擊胡；元鼎五年，衛尉路博德等破南越；及韓說破東越，並破西南夷，開十餘郡；元年，樓船將軍楊仆擊朝鮮也。誅夷狄者數十年，而伐胡尤甚。越之亡，熒惑守斗；□正義南斗為吳、越之分野。朝鮮之拔，星茀○索隱音佩，即孛星也。於河戍；○索隱案：天文志「武帝元封之中，星孛於河戍，其占曰『南戍為越門，北戍為胡門』。其後漢兵擊拔朝鮮，以為樂浪、玄菟郡。朝鮮在海中，越之象，居北方，胡之域也」。其河戍即南河、北河也。兵征大宛，星茀招搖：□正義招搖一星，次北斗杓端，主胡兵也。占：角變，則兵革大行。此其犖犖○索隱力角反。犖犖，大事分明也。大者。若至委曲小變，不可勝道。由是觀之，未有不先形見而應隨之者也。
夫自漢之為天數者，星則唐都，氣則王朔，占歲則魏鮮。故甘、石歷五星法，唯獨熒惑有反逆行；逆行所守，及他星逆行，日月薄蝕，◇集解孟康曰：「日月無光曰薄。京房易傳曰『日赤黃為薄』。或曰不交而蝕曰薄。」韋昭曰：「氣往迫之為薄，虧毀為蝕。」皆以為占。
余觀史記，考行事，百年之中，五星無出而不反逆行，反逆行，嘗盛大而變色；日月薄蝕，行南北有時：此其大度也。故紫宮、□正義中宮也。房心、□正義東宮也。權衡、□正義南宮也咸池、□正義西宮也。虛危□正義北宮也。列宿部星，□正義五官列宿部內之星也此天之五官坐位也，為經，不移徙，大小有差，闊狹有常。◇集解孟康曰：「闊狹，若三台星相去遠近。」水、火、金、木、填星，◇集解徐廣曰：「木、火、土三星若合，是謂驚位絕行。」此五星者，天之五佐，□正義言水、火、金、木、土五星佐天行德也。為緯，見伏有時，□正義五星行南北為經，東西為緯也。所過行贏縮有度。
日變脩德，月變省刑，星變結和。凡天變，過度乃占。國君彊大，有德者昌；羽小，飾詐者亡。太上脩德，其次脩政，其次脩救，其次脩禳，正下無之。夫常星之變希見，而三光之占亟用。日月暈適，◇集解徐廣曰：「適者，災變咎徵也。」李斐曰：「適，見災於天。劉向以為日、月蝕及星逆行，非太平之常。自周衰以來，人事多亂，故天文應之遂變耳。」駰案：孟康曰「暈，日旁氣也。適，日之將食，先有黑氣之變」。雲風，此天之客氣，其發見亦有大運。然其與政事俯仰，最近人之符。此五者，天之感動。為天數者，必通三五。○索隱案：三謂三辰，五謂五星。終始古今，深觀時變，察其精粗，則天官備矣。
蒼帝行德，天門為之開。○索隱案：謂王者行春令，布德澤，被天下，應靈威仰之帝，而天門為之開，以發德化也。天門，即左右角間也。正義為，於偽反，下同。蒼帝，東方靈威仰之帝也。春，萬物開發，東作起，則天發其德化，天門為之開也。赤帝行德，天牢為之空。○索隱亦謂王者行德，以應火精之帝。謂舉大禮，封諸侯之地，則是赤帝行德。夏陽，主舒散，故天牢為之空，則人主當赦宥也。□正義赤帝，南方赤熛怒之帝也。夏萬物茂盛，功作大興，則天施德惠，天牢為之空虛也。天牢六星，在北斗魁下，不對中台，主秉禁暴，亦貴人之牢也。黃帝行德，天夭為之起。□正義黃帝，中央含樞紐之帝。季夏萬物盛大，則當大赦，含養群品也。風從西北來，必以庚、辛。一秋中，五至，大赦；三至，小赦。白帝行德，以正月二十日、二十一日，月暈圍，常大赦載，謂有太陽也。一曰：○索隱一曰，二曰，案謂星家之異說，太史公兼記之耳。白帝行德，畢、昴為之圍。圍三暮，德乃成；□正義白帝，西方白招矩之帝也。秋萬物咸成，則暈圍畢、昴三暮，帝德乃成也。不三暮，及圍不合，德不成。二曰：以辰圍，不出其旬。黑帝行德，天關為之動。□正義黑帝，北方葉光紀之帝也。冬萬物閉藏，為之動，為之開閉也。天關一星，在五車南，畢西北，為天門，日、月、五星所道，主邊事，亦為限隔內外，障絕往來，禁道之作違者。占：芒，角，有兵起；五星守之，主貴人多死也。天行德，天子更立年；○索隱案：天，謂北極，紫微宮也。言王者當天心，則北辰有光耀，是行德也。北辰光耀，則天子更立年也。不德，風雨破石。三能、三衡者，天廷也。○索隱上雲「南宮硃鳥，權衡，衡，太微，三光之廷」，則三衡者即太微也。其謂之三者，為日、月、五星也。然斗第六第五星亦名衡，又參三星亦名衡，然並不為天廷也。□正義晉書天文志云：「三台，主開德宣符也，所以和陰陽而理萬物也。三衡者，北斗魁四星為璇璣，杓三星為玉衡，人君之象，號令主也。又太微，天子宮庭也。太微為衡，衡主平也，為天庭理，法平辭理也。」案：言三台、三衡者，皆天帝之庭，號令舒散平理也，故言三台、三衡。言若有客星出三台、三衡之廷，必有奇異教令也。客星出天廷，有奇令。
索隱述贊在天成象，有同影響。觀文察變，其來自往。天官既書，太史攸掌。雲物必記，星辰可仰。盈縮匪，應驗無爽。至哉玄監，雲誰欲！
