
黥布者，六人也，○索隱地理志廬江有六縣。蘇林曰：「今為六安也。」姓英氏。○索隱按：布本姓英。英，國名也，咎繇之後。布以少時有人相雲「當刑而王」，故漢雜事雲「布改姓黥，以厭當之」也。□正義故六城在壽州安豐縣西南百三十三里。按：黥布封淮南王，都六，即此城。又春秋傳六與蓼，咎繇之後，或封於英、六，蓋英後改為蓼也。秦時為布衣。少年，有客相之曰：「當刑而王。」及壯，坐法黥。布欣然笑曰；「人相我當刑而王，幾是乎？」◇集解徐廣曰：「幾，一作『豈』。」駰謂幾，近也。○索隱裴駰曰「臣瓚音機。幾，近也」。楚漢春秋作「豈是乎」，故徐廣雲一作「豈」。劉氏作「祈」，祈者語辭也，亦通。人有聞者，共俳笑之。○索隱謂眾共以俳優輩笑之。布已論輸麗山，□正義言布論決受黥竟，麗山作陵也。時會稽郡輸身徒。麗山之徒數十萬人，布皆與其徒長豪桀交通，乃率其曹偶，○索隱曹，輩也。偶，類也。謂徒輩之類。亡之江中為群盜。
陳勝之起也，布乃見番君，與其眾叛秦，聚兵數千人。番君以其女妻之。章邯之滅陳勝，破呂臣軍，布乃引兵北擊秦左右校，破之清波，引兵而東。聞項梁定江東會稽，□正義時會稽郡所理在吳闔閭城中。涉江而西。陳嬰以項氏世為楚將，乃以兵屬項梁，渡淮南，英布、蒲將軍亦以兵屬項梁。
項梁涉淮而西，擊景駒、秦嘉等，布常冠軍。項梁至薛，□正義薛古城在徐州滕縣界也。聞陳王定死，乃立楚懷王。項梁號為武信君，英布為當陽君。正義南郡當陽縣也。項梁敗死定陶，懷王徙都彭城，諸將英布亦皆保聚彭城。當是時，秦急圍趙，趙數使人請救。懷王使宋義為上將，范曾為末將，項籍為次將，英在、蒲將軍皆為將軍，悉屬宋義，北救趙。及項籍殺宋義於河上，懷王因立籍為上將軍，諸將皆屬項籍。項籍使布先渡河擊秦，布數有利，籍乃悉引兵涉河從之，遂破秦軍，降章邯等。楚兵常勝，功冠諸侯。諸侯兵皆以服屬楚者，以布數以少敗眾也。
項籍之引兵西至新安，□正義新安故城在河南府澠池縣東二十二里。又使布等夜擊阬章邯秦卒二十餘萬人。至關，不得入，又使布等先從間道○索隱鄒氏雲「間猶閒也，謂私也」。今以間音紀莧反。間道即他道，猶若反間之義。破關下軍，遂得入，至咸陽。布常為軍鋒。○索隱案：漢書作「楚軍前簿」，簿者鹵簿。項王封諸將，立布為九江王，都六。
漢元年四月，諸侯皆罷戲下，各就國。項氏立懷王為義帝，徙都長沙，乃陰令九江王布等行擊之。其八月，布使將擊義帝，追殺之郴縣。□正義郴，丑林反。今郴州有義帝冢及祠。
漢二年，齊王田榮畔楚，項王往擊齊，徵兵九江，九江王布稱病不往，遣將將數千人行。漢之敗楚彭城，布又稱病不佐楚。項王由此怨布，數使使者誚讓集解漢書音義曰：「誚，責也。」召布，布愈恐，不敢往。項王方北憂齊、趙，西患漢，所與者獨九江王，又多布材，欲親用之，以故未擊。
漢三年，漢王擊楚，大戰彭城，不利，出梁地，至虞，□正義今宋州虞城也。謂左右曰：○索隱案：謂隨何。「如彼等者，無足與計天下事。」謁者隨何進曰：「不審陛下所謂。」漢王曰：「孰能為我使淮南，令之發兵倍楚，留項王於齊數月，我之取天下可以百全。」隨何曰：「臣請使之。」乃與二十人俱，使淮南。至，因太宰主之，◇集解漢書音義曰：「淮南太宰作內主也。」韋昭曰：「主，舍也。」○索隱太宰，掌膳食之官。韋昭曰「主，舍」。三日不得見。隨何因說太宰曰：「王之不見何，必以楚為彊，以漢為弱，此臣之所以為使。使何得見，言之而是邪，是大王所欲聞也；言之而非邪，使何等二十人伏斧質淮南市，以明王倍漢而與楚也。」太宰乃言之王，王見之。隨何曰：「漢王使臣敬進書大王御者，竊怪大王與楚何親也。」淮南王曰：「寡人北鄉而臣事之。」隨何曰：「大王與項王俱列為諸侯，北鄉而臣事之，必以楚為彊，可以託國也。項王伐齊，身負板築，◇集解李奇曰：「板，牆板也。築，杵也。」以為士卒先，大王宜悉淮南之眾，身自將之，為楚軍前鋒，今乃發四千人以助楚。夫北面而臣事人者，固若是乎？夫漢王戰於彭城，項王未出齊也，大王宜騷◇集解音埽。淮南之兵渡淮，日夜會戰彭城下，大王撫萬人之眾，無一人渡淮者，垂拱而觀其孰勝。夫託國於人者，固若是乎？大王提空名以鄉楚，而欲厚自託，臣竊為大王不取也。然而大王不背楚者，以漢為弱也。夫楚兵雖彊，天下負之以不義之名，○索隱負猶被也。以不義被其身。以其背盟約而殺義帝也。然而楚王恃戰勝自彊，漢王收諸侯，還守成皋、滎陽，下蜀、漢之粟，深溝壁壘，分卒守徼乘塞，○索隱徼謂邊境亭鄣。以徼繞邊陲，常守之也。乘者，登也，登塞垣而守之。楚人還兵，間以梁地，深入敵國八九百里，◇集解張晏曰：「羽從齊還，當經梁地八九百里，乃得羽地。」○索隱案：服虔曰「梁在楚漢之中間」。欲戰則不得，攻城則力不能，老弱轉糧千里之外；楚兵至滎陽、成皋，漢堅守而不動，進則不得攻，退則不得解。故曰楚兵不足恃也。◇集解徐廣曰：「恃，一作『罷』。言其已困，不足復苦也。」○索隱案：漢書作「罷」，音皮。使楚勝漢，則諸侯自危懼而相救。夫楚之彊，適足以致天下之兵耳。故楚不如漢，其勢易見也。今大王不與萬全之漢而自託於危亡之楚，臣竊為大王惑之。臣非以淮南之兵足以亡楚也。夫大王發兵而倍楚，項王必留；留數月，漢之取天下可以萬全。臣請與大王提劍而歸漢，漢王必裂地而封大王，又況淮南，淮南必大王有也。故漢王敬使使臣進愚計，原大王之留意也。」淮南王曰：「請奉命。」陰許畔楚與漢，未敢泄也。
楚使者在，◇集解文穎曰：「在淮南王所。」方急責英布發兵，舍傳舍。隨何直入，坐楚使者上坐，曰：「九江王已歸漢，楚何以得發兵？」布愕然。楚使者起。何因說布曰：「事已搆，○索隱按：搆訓成也。可遂殺楚使者，無使歸，而疾走漢○索隱走音奏，向也。並力。」布曰：「如使者教，因起兵而擊之耳。」於是殺使者，因起兵而攻楚。楚使項聲、龍且攻淮南，項王留而攻下邑。□正義宋州碭山縣。數月，龍且擊淮南，破布軍。布欲引兵走漢，恐楚王殺之，故間行與何俱歸漢。
淮南王至，◇集解徐廣曰：「三年十二月。」上方踞床洗，召布入見，布大怒，悔來，欲自殺。出就舍，帳御飲食從官如漢王居，布又大喜過望。□正義高祖以布先分為王，恐其自尊大，故峻禮令布折服；已而美其帷帳，厚其飲食，多其從官，以悅其心；灌道也。於是乃使人入九江。楚已使項伯收九江兵，盡殺布妻子。布使者頗得故人幸臣，將眾數千人歸漢。漢益分佈兵而與俱北，收兵至成皋。四年七月，立布為淮南王，與擊項籍。
漢五年，布使人入九江，得數縣。六年，布與劉賈入九江，誘大司馬周殷，周殷反楚，遂舉九江兵與漢擊楚，破之垓下。
項籍死，天下定，上置酒。上折隨何之功，謂何為腐儒，為天下安用腐儒。○索隱腐音輔。謂之腐儒者，言如腐敗之物不任用。隨何跪曰：「夫陛下引兵攻彭城，楚王未去齊也，陛下發步卒五萬人，騎五千，能以取淮南乎？」上曰：「不能。」隨何曰：「陛下使何與二十人使淮南，至，如陛下之意，是何之功賢於步卒五萬人騎五千也。然而陛下謂何腐儒，為天下安用腐儒，何也？」上曰：「吾方圖子之功。」乃以隨何為護軍中尉。布遂剖符為淮南王，都六，九江、廬江、衡山、豫章郡皆屬布。
七年，朝陳。八年，朝雒陽。九年，朝長安。
十一年，高後誅淮陰侯，布因心恐。夏，漢誅梁王彭越，醢之，盛其醢遍賜諸侯。至淮南，淮南王方獵，見醢，因大恐，陰令人部聚兵，候伺旁郡警急。◇集解張晏曰：「欲有所會。」
布所幸姬疾，請就醫，醫家與中大夫賁赫◇集解徐廣曰：「賁音肥。」○索隱賁音肥，人姓也。赫音虛格反。對門，姬數如醫家，賁赫自以為侍中，乃厚餽遺，從姬飲醫家。姬侍王，從容語次，譽赫長者也。王怒曰：「汝安從知之？」具說狀。王疑其與亂。赫恐，稱病。王愈怒，欲捕赫。赫言變事，乘傳詣長安。布使人追，不及。赫至，上變，言布謀反有端，可先未發誅也。上讀其書，語蕭相國。相國曰：「布不宜有此，恐仇怨妄誣之。請擊赫，使人微◇集解一作「徵」。驗淮南王。」淮南王布見赫以罪亡，上變，固已疑其言國陰事；漢使又來，頗有所驗，遂族赫家，發兵反。反書聞，上乃赦賁赫，以為將軍。
上召諸將問曰：「布反，為之柰何？」皆曰；「發兵擊之，阬豎子耳。何能為乎！」汝陰侯滕公召故楚令尹問之。令尹曰：「是故當反。」滕公曰：「上裂地而王之，疏爵而貴之，◇集解漢書音義曰：「疏，分也。『禹決江疏河』是也。」○索隱疏，分也。漢書曰「禹決江疏河」。尚書曰「列爵惟五，分土惟三」。按；裂地是對文，故知疏即分也。南面而立萬乘之主，其反何也？」令尹曰：「往年殺彭越，前年殺韓信，◇集解張晏曰：「往年、前年同耳，使文相避也。」此三人者，同功一體之人也。自疑禍及身，故反耳。」滕公言之上曰：「臣客故楚令尹薛公者，其人有籌筴之計，可問。」上乃召見問薛公。薛公對曰：「布反不足怪也。使布出於上計，　山東非漢之有也；出於中計，勝敗之數未可知也　；出於下計，陛下安枕而臥矣。」上曰：「何謂上計？」令尹對曰：「東取吳，□正義荊王劉賈都吳，蘇州闔廬城也。西取楚，□正義楚王劉交都徐州下邳。並齊取魯，傳檄燕、趙，固守其所，山東非漢之有也。」「何謂中計？」「東取吳，西取楚，並韓取魏，據敖庾之粟，○索隱案：太康地記雲「秦建敖倉於成皋」。又雲「庾」，故云「敖庾」也。塞成皋之口，勝敗之數未可知也。」「何謂下計？」「東取吳，西取下蔡，□正義古州來國。歸重於越，身歸長沙，□正義今潭州。陛下安枕而臥，漢無事矣。」◇集解桓譚新論曰：「世有圍棋之戲，或言是兵法之類也。及為之上者，遠棋疏張，置以會圍，因而成多，得道之勝。中者，則務相絕遮要，以爭便求利，故勝負狐疑，須計數而定。下者，則守邊隅，趨作罫，以自生於小地，然亦必不如。」察薛公之言上計，雲取吳、楚，並齊、魯及燕、趙者，此廣道地之謂。中計雲取吳、楚，並韓、魏，塞成皋，據敖倉，此趨遮要爭利者也。下計雲取吳、下蔡，據長沙以臨越，此守邊隅，趨作罫者也。○索隱罫音烏卦反。上曰：「是計將安出？」令尹對曰：「出下計。」上曰：「何謂廢上中計而出下計？」令尹曰：「布故麗山之徒也，自致萬乘之主，此皆為身，不顧後為百姓萬世慮者也，故曰出下計。」上曰：「善。」封薛公千戶。○索隱劉氏云：「薛公得封千戶，蓋關內侯也。」乃立皇子長為淮南王。上遂發兵自將東擊布。
布之初反，謂其將曰：「上老矣，厭兵，必不能來。使諸將，諸將獨患淮陰、彭越，今皆已死，餘不足畏也。」故遂反。果如薛公籌之，東擊荊，荊王劉賈走死富陵。□正義故城在楚州盱眙縣東北六十里。盡劫其兵，渡淮擊楚。楚發兵與戰徐、僮間，◇集解如淳曰：「地名也。」○索隱案：地理志臨淮有徐縣、僮縣。□正義杜預云：「徐在下邳僮縣東。」括地誌云：「大徐城在泗州徐城縣北四十里，古徐國也。」為三軍，欲以相救為奇。或說楚將曰：「布善用兵，民素畏之。且兵法，諸侯戰其地為散地。◇集解漢書音義曰：「謂散滅之地。」□正義魏武帝注孫子曰：「卒戀土地，道近而易敗散。」今別為三，彼敗吾一軍，餘皆走，安能相救！」不聽。布果破其一軍，其二軍散走。
遂西，與上兵遇蘄西，會甀。○索隱上古外反，下持瑞反。韋昭雲「蘄之鄉名」。漢書作「鶖」，應劭音保，下亭名。□正義蘄音機。沛郡蘄城也。甀，逐瑞反。布兵精甚，上乃壁庸城，◇集解鄧展曰：「地名也。」望布軍置陳如項籍軍，上惡之。與布相望見，遙謂布曰：「何苦而反？」布曰：「欲為帝耳。」上怒罵之，遂大戰。布軍敗走，渡淮，數止戰，不利，與百餘人走江南。布故與番君婚，以故長沙哀王◇集解徐廣曰：「表雲成王臣，吳芮之子也。」駰案；晉灼曰「芮之孫固」。或曰是成王，非哀王也，傳誤也。索隱「哀」字誤也。是成王臣，吳芮之子也。使人紿布，偽與亡，誘走越，故信而隨之番陽。番陽人殺布茲鄉○索隱番陽鶡縣之鄉。民田舍，遂滅黥布。□正義英布冢在饒州鄱陽縣北百五十二里十三步。
立皇子長為淮南王，封賁赫為期思侯，□正義期思故城在光州固始縣界。諸將率多以功封者。◇集解漢書曰：「將率封者六人。」
太史公曰：英布者，其先豈春秋所見楚滅英、六，皋陶之後哉？身被刑法，何其拔興○索隱拔，白曷反，疾也。之暴也！項氏之所阬殺人以千萬數，而布常為首虐。功冠諸侯，用此得王，亦不免於身為世大僇。禍之興自愛姬殖，妒媢◇集解音冒。媢亦妒也。○索隱案：王劭音冒，媢亦妒也。漢書外戚傳亦云「或結寵妾妒媢之誅」。又論衡雲「妒夫媢婦」，則媢是妒之別名。今原英布之誅為疑賁赫與其妃有亂，故至滅國，所以不得言妒媢是媚也。一雲男妒曰媢。生患，竟以滅國！
索隱述贊九江初筮，當刑而王。既免徒中，聚盜江上。再雄楚卒，頻破秦將。病為羽疑，歸受漢杖。賁赫見毀，卒致無妄。
