
荊王劉賈者，〈【正義】年表雲都吳也。〉諸劉，不知其何屬〈【集解】漢書賈，高帝從父兄。【索隱】按：注引漢書，雲賈，高祖從父兄，則班固或別有所見也。〉初起時。漢王元年，還定三秦，劉賈爲將軍，定塞地，〈【索隱】賈將兵定塞地，塞卽桃林之塞。〉從東擊項籍。
漢四年，漢王之敗成皋，北渡河，得張耳、韓信軍，軍脩武，深溝高壘，使劉賈將二萬人，騎數百，渡白馬津入楚地，〈【正義】括地誌云：「黎陽，一名白馬津，在滑州白馬縣北三十里。」按：賈從此津南過入楚地也。〉燒其積聚，以破其業，無以給項王軍食。已而楚兵擊劉賈，賈輒壁不肯與戰，而與彭越相保。
漢五年，漢王追項籍至固陵，〈【集解】徐廣曰：「在陽夏。」【正義】括地誌云：「固陵，陵名。在陳州宛丘縣西北四十二里。」〉使劉賈南渡淮圍壽春。〈【正義】今壽州壽春縣是也。〉還至，使人閒招楚大司馬周殷。周殷反楚，佐劉賈舉九江，迎武王黥布兵，皆會垓下，共擊項籍。漢王因使劉賈將九江兵，與太尉盧綰西南擊臨江王共尉。〈【索隱】共敖之子。〉共尉已死，以臨江爲南郡。〈【正義】今荊州也。〉
漢六年春，會諸侯於陳，〈【正義】今陳州也。〉廢楚王信，囚之，分其地爲二國。當是時也，高祖子幼，昆弟少，又不賢，欲王同姓以鎭天下，乃詔曰：「將軍劉賈有功，及擇子弟可以爲王者。」羣臣皆曰：「立劉賈爲荊王，王淮東五十二城；〈【索隱】按：表雲劉賈都吳。又漢書以東陽郡封賈。東陽卽臨淮，故云淮東也。【正義】括地誌雲西北四十里，蓋此縣是也。〉高祖弟交爲楚王，王淮西三十六城。」〈【正義】淮以西徐、泗、濠等州也。〉因立子肥爲齊王。始王昆弟劉氏也。
高祖十一年秋，淮南王黥布反，東擊荊。荊王賈與戰，不勝，走富陵，〈【索隱】地理志縣名，屬臨淮。【正義】括地誌云：「富陵故城在楚州盱眙縣東北六十里。」〉爲布軍所殺。高祖自擊破布。十二年，立沛侯劉濞爲吳王，王故荊地。
燕王劉澤者，諸劉遠屬也。〈【集解】漢書曰：「澤，高祖從祖昆弟。」【索隱】按：注引漢書雲高祖從祖昆弟。又楚漢春秋田子春說張卿雲「劉澤，宗家也」。按言「宗家」，似疏遠矣。然則班固言「從祖昆弟」，當別有所見矣。〉高帝三年，澤爲郎中。高帝十一年，澤以將軍擊陳豨，得王黃，爲營陵侯。〈【索隱】地理志縣名，在北海。【正義】括地誌云：「營陵故城在青州北海縣南三十里。」〉
高后時，齊人田生〈【集解】晉灼曰：「楚漢春秋田子春。」〉游乏資，以畫干營陵侯澤。〈【集解】服虔曰：「以計畫干之也。」文穎曰：「以工畫得寵也。」【索隱】畫，一音「計畫」之「畫」，又音「圖畫」之「畫」，兩家義並通也。〉澤大說之，用金二百斤爲田生壽。田生已得金，卽歸齊。二年，澤使人謂田生曰：「弗與矣。」〈【集解】孟康曰：「與，黨與。言不復與我爲與也。」文穎曰：「不得與汝相知。」〉田生如長安，不見澤，而假大宅，令其子求事呂后所幸大謁者張子卿。〈【集解】徐廣曰：「名澤。」駰案：如淳曰閹人也。［【正義】張子卿，漢書作「澤卿」，音釋，高后紀、周勃傳作「釋」。子卿，字也。］〉居數月，田生子請張卿臨，親脩具。張卿許往。田生盛帷帳共具，譬如列侯。張卿驚。酒酣，乃屏人說張卿曰：「臣觀諸侯王邸弟百餘，皆高祖一切功臣。〈【索隱】按：此一切猶一例，同時也，非如他一切訓權時也。〉今呂氏雅故本推轂高帝就天下，〈【集解】如淳曰：「呂公知高祖相貴，以女妻之，推轂使爲長者。」瓚曰：「謂諸呂共推轂高祖征伐成帝業。雅，正意也。」【索隱】按：雅訓素也。謂呂氏素心奉推高祖取天下，若人推轂欲前進塗然也，此略同臣瓚之意也。推音昌誰反。〉功至大，又親戚太后之重。太后春秋長，諸呂弱，太后欲立呂產爲（呂）王，王代。太后又重發之，〈【集解】文穎曰：「欲發之，恐大臣不聽。」鄧展曰：「重難發事。」〉恐大臣不聽。今卿最幸，大臣所敬，何不風大臣以聞太后，太后必喜。諸呂已王，萬戶侯亦卿之有。〈【正義】高后紀雲封張卿爲建陵侯。〉太后心欲之，而卿爲內臣，不急發，恐禍及身矣。」張卿大然之，乃風大臣語太后。〈［【正義】語，魚呂反，以卑言尊之意也。］〉太后朝，因問大臣。大臣請立呂產爲呂王。太后賜張卿千斤金，張卿以其半與田生。田生弗受，因說之曰：「呂產王也，諸大臣未大服。今營陵侯澤，諸劉，爲大將軍，獨此尚觖望。〈【索隱】觖音決，又音企。〉今卿言太后，列十餘縣王之，彼得王，喜去，諸呂王益固矣。」張卿入言，太后然之。乃以營陵侯劉澤爲琅邪王。琅邪王乃與田生之國。田生勸澤急行，毋留。出關，太后果使人追止之，已出，卽還。
及太后崩，琅邪王澤乃曰：「帝少，諸呂用事，劉氏孤弱。」乃引兵與齊王合謀西，〈【集解】漢書音義曰：「澤至齊，爲齊王所劫，不得去。乃說王，求詣京師，齊具車送之。不爲本與齊合謀也。」【索隱】按：漢書齊王傳雲使祝午劫琅邪王至齊，因留琅邪王不得反國。澤乃說求入關，齊乃送之。與此文不同者，劉氏以爲燕、齊兩史各言其主立功之跡，太史公聞疑傳疑，遂各記之，則所謂實錄。〉欲誅諸呂。至梁，聞漢遣灌將軍屯滎陽，澤還兵備西界，遂跳驅至長安。〈【集解】漢書音義曰：「跳驅，馳至長安也。」【索隱】跳，他彫反，脫獨去也。又音條，謂疾去也。〉代王亦從代至。諸將相與琅邪王共立代王爲天子。天子乃徙澤爲燕王，乃復以琅邪予齊，復故地。〈【集解】李奇曰：「本齊地，分以王澤，今復與齊也。」〉
澤王燕二年，薨，謚爲敬王。傳子嘉，爲康王。
至孫定國，與父康王姬姦，生子男一人。奪弟妻爲姬。與子女三人姦。定國有所欲誅殺臣肥如令郢人，〈【集解】如淳曰：「定國自欲有所殺餘臣，肥如令郢人以告之。」【索隱】按：如淳意以肥如亦臣名，令郢人以告定國也。小顏以爲定國欲有所誅殺餘臣，而肥如令郢人乃告定國也。然按地理志，肥如在遼西也。〉郢人等告定國，定國使謁者以他法劾捕格殺郢人以滅口。至元朔元年，郢人昆弟復上書具言定國陰事，以此發覺。詔下公卿，皆議曰：「定國禽獸行，亂人倫，逆天，當誅。」上許之。定國自殺，國除爲郡。
太史公曰：荊王王也，由漢初定，天下未集，故劉賈雖屬疏，然以策爲王，塡江淮之閒。劉澤之王，權激呂氏，〈【索隱】按：謂田子春欲王劉澤，先使張卿說封呂產，乃恐以大臣觖望，澤卒得王，故爲權激諸呂也。〉然劉澤卒南面稱孤者三世。事發相重，〈【集解】晉灼曰：「澤以金與田生以事張卿，張卿言之呂后，而劉澤得王，故曰『事發相重』。或曰事起於相重也。」【索隱】按：謂先發呂氏令重，我亦得其功，是事發相重也。［【正義】謂事發動皆得尊位，故云「相重」。］〉豈不爲偉乎！〈【索隱】偉者盛也，蓋盛其能激發也。〉
