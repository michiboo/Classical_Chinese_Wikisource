
太史公讀列封至便侯○索隱便音鞭，縣名也。吳淺所封。曰：有以也夫！長沙王者，著令甲，稱其忠焉。◇集解鄧展曰：「漢約，非劉氏不王。如芮王，故著令使特王。或曰以芮至忠，故著令也。」瓚曰：「漢以芮忠，故特王之；以非制，故特著令。」昔高祖定天下，功臣非同姓疆土而王者八國。◇集解異姓國八王者，吳芮、英布、張耳、臧荼、韓王信、彭越、盧綰、韓信也。○索隱非同姓而八王者，齊王韓信、韓王韓信、燕王盧綰、梁王彭越、趙王張耳、淮王英布臨江王共敖、長沙王吳芮，凡八也。至孝惠帝時，唯獨長沙全，禪五世，○索隱禪者，傳也。案：《諸侯王表》，芮國至五世而絕。以無嗣絕◇集解徐廣曰：「孝文後七年，靖王薨，無嗣。」，竟無過，為籓守職，信矣。故其澤流枝庶，毋功而侯者數人○索隱案：此表芮子淺封便侯，傳至玄孫；又封成王臣之子為沅陵侯，亦至曾孫。。及孝惠訖孝景間五十載，追修高祖時遺功臣，及從代來，吳楚之勞，諸侯子若肺腑，○索隱杮府二音。杮，木札也；附，木皮也。以喻人主疏末之親，如木札出於木，樹皮附於樹也。《詩》雲「如塗塗附」注云「附，木皮」也。外國歸義，封者九十有餘。咸表始終，當世仁義成功之著者也。
右孝惠時三。
右高后時三十一。
右孝文時二十九。
右孝景時三十。

索隱述贊惠景之際，天下已平。諸呂構禍，吳楚連兵。條侯出討，壯武奉迎。薄竇恩澤，張趙忠貞。本枝分廕，肺腑歸誠。新市死事，建陵勛榮。咸開青社，俱受丹旌。旋窺甲令，吳便有聲。
