周公旦者，周武王弟也。〈◇集解譙周曰：「以太王所居周地為其采邑，故謂周公。」○索隱周，地名，在岐山之陽，本太王所居，後以為周公之菜邑，故曰周公。即今之扶風雍東北故周城是也。諡曰周文公，見國語。〉自文王在時，旦為子孝，〈○索隱鄒誕本「孝」作「敬」也。〉篤仁，異於群子。及武王即位，旦常輔翼武王，用事居多。武王九年，東伐至盟津，周公輔行。十一年，伐紂，至牧野，〈□正義衛州即牧野之地，東北去朝歌七十三里。〉周公佐武王，作牧誓。破殷，入商宮。已殺紂，周公把大鉞，召公把小鉞，以夾武王，釁社，告紂之罪於天，及殷民。釋箕子之囚。封紂子武庚祿父，使管叔、蔡叔傅之，以續殷祀。遍封功臣同姓戚者。封周公旦於少昊之虛曲阜，〈□正義括地誌云：「兗州曲阜縣外城即魯公伯禽所築也。」〉是為魯公。周公不就封，留佐武王。
武王克殷二年，天下未集，武王有疾，不豫，群臣懼，太公、召公乃繆卜。〈◇集解徐廣曰：「古書『穆』字多作『繆』。」〉周公曰：「未可以戚我先王。」〈◇集解孔安國曰：「戚，近也。未可以死近先王也。」鄭玄曰：「二公欲就文王廟卜。戚，憂也。未可憂怖我先王也。」〉周公於是乃自以為質，設三壇，周公北面立，戴璧秉圭，〈◇集解孔安國曰：「璧以禮神，圭以為贄。」〉告於太王、王季、文王。〈◇集解孔安國曰：「告謂祝辭。」〉史策祝曰：〈◇集解孔安國曰：「史為策書祝也。」鄭玄曰：「策，周公所作，謂簡書也。祝者讀此簡書，以告三王。」〉「惟爾元孫王發，勤勞阻疾。〈◇集解徐廣曰：「阻，一作『淹』。」〉若爾三王是有負子之責於天，以旦代王發之身。〈◇集解孔安國曰：「大子之責，謂疾不可救也。不可救於天，則當以旦代之。死生有命，不可請代，聖人敘臣子之心以垂世教。」○索隱尚書「負」為「丕」，今此為「負」者，謂三王負於上天之責，故我當代之。鄭玄亦曰「丕」讀曰「負」。〉旦巧能，多材多，能事鬼神。〈◇集解孔安國曰：「言可以代武王之意。」〉乃王發不如旦多材多，不能事鬼神。乃命於帝庭，敷佑四方，〈◇集解馬融曰：「武王受命於天帝之庭，布其道以佑助四方。」〉用能定汝子孫於下地，四方之民罔不敬畏。〈◇集解孔安國曰：「言武王用受命帝庭之故，能定先人子孫於天下，四方之民無不敬畏也。」〉無墜天之降葆命，我先王亦永有所依歸。〈◇集解孔安國曰：「言不救，則墜天寶命也；救之，則先王長有所依歸矣。」鄭玄曰：「降，下也。寶猶神也。有所依歸，為宗廟之主也。」□正義墜，直類反。〉今我其即命於元龜，〈◇集解孔安國曰：「就受三王之命於元龜，卜知吉凶者也。」馬融曰：「元龜，大龜也。」〉爾之許我，我以其璧與圭歸，以俟爾命。〈◇集解孔安國曰：「許謂疾瘳。待命，當以事神也。」馬融曰：「待汝命。武王當愈，我當死也。」〉爾不許我，我乃屏璧與圭。」〈◇集解孔安國曰：「不許，不愈也。屏，藏。言不得事神。」〉周公已令史策告太王、王季、文王，欲代武王發，於是乃即三王而卜。卜人皆曰吉，發書視之，信吉。〈◇集解孔安國曰：「占兆書也。」〉周公喜，開籥，乃見書遇吉。〈◇集解王肅曰：「籥，藏占兆書管也。」〉周公入賀武王曰：「王其無害。旦新受命三王，維長終是圖。〈◇集解孔安國曰：「我新受三王命，武王維長終是謀周之道。」〉茲道能念予一人。」〈◇集解馬融曰：「一人，天子也。」鄭玄曰：「茲，此也。」〉周公藏其策金縢匱中，〈◇集解孔安國曰：「藏之於匱，緘之以金，不欲人開也。」〉誡守者勿敢言。明日，武王有瘳。
其後武王既崩，成王少，在強葆之中。〈○索隱強葆即「襁褓」，古字少，假借用之。□正義強闊八寸，長八尺，用約小兒於背而負行。葆，小兒被也。〉周公恐天下聞武王崩而畔，周公乃踐阼代成王攝行政當國。管叔及其群弟流言於國曰：「周公將不利於成王。」〈◇集解孔安國曰：「放言於國，以誣周公，以惑成王也。」〉周公乃告太公望、召公奭曰：「我之所以弗辟〈□正義音避。〉而攝行政者，恐天下畔周，無以告我先王太王、王季、文王。三王之憂勞天下久矣，於今而後成。武王蚤終，成王少，將以成周，我所以為之若此。」於是卒相成王，而使其子伯禽代就封於魯。周公戒伯禽曰：「我文王之子，武王之弟，成王之叔父，我於天下亦不賤矣。然我一沐三捉髮，一飯三吐哺，起以待士，猶恐失天下之賢人。子之魯，慎無以國驕人。」
管、蔡、武庚等果率淮夷而反。周公乃奉成王命，興師東伐，作大誥。遂誅管叔，殺武庚，放蔡叔。收殷餘民，以封康叔於衛，封微子於宋，以奉殷祀。寧淮夷東土，二年而畢定。諸侯咸服宗周。
天降祉福，唐叔得禾，異母同穎，〈◇集解徐廣曰：「一作『穗』。穎即穗也。」○索隱尚書曰「異畝」，此「母」義並通。鄒誕本同。〉獻之成王，成王命唐叔以餽周公於東土，作餽禾。周公既受命禾，嘉天子命，〈◇集解徐廣曰：「嘉，一作『魯』，今書序作『旅』也。」○索隱徐廣雲一作「魯」，「魯」字誤也。今書序作「旅」。史記嘉天子命，於文亦得，何須作「嘉旅」？〉作嘉禾。東土以集，周公歸報成王，乃為詩貽王，命之曰鴟鴞。〈◇集解毛詩序曰：「成王未知周公之志，公乃為詩以遺王，名之曰鴟鴞。」毛傳曰：「鴟鴞，鸋鴂也。」〉王亦未敢訓周公。〈◇集解徐廣曰：「訓，一作『誚』。」○索隱按：尚書作「誚」。誚，讓也。此作「訓」，字誤耳，義無所通。徐氏合定其本，何須雲一作「誚」也！〉
成王七年二月乙未，王朝步自周，至豐，〈◇集解馬融曰：「周，鎬京也。豐，文王廟所在。朝者，舉事上朝，將即土中易都，大事，故告文王、武王廟。」鄭玄曰：「步，行也，堂下謂之步。豐、鎬異邑，而言步者，告武王廟即行，出廟入廟，不以為遠，為父恭也。」○索隱豐，文王所作邑。後武王都鎬，於豐立文王廟。按：豐在鄠縣東，臨豐水，東去鎬二十五里也。〉使太保召公先之雒相土。〈◇集解鄭玄曰：「相，視也。」〉其三月，周公往營成周雒邑，〈◇集解公羊傳曰：「成周者何？東周也。」何休曰：「名為成周者，周道始成，王所都也。」〉卜居焉，曰吉，遂國之。
成王長，能聽政。於是周公乃還政於成王，成王臨朝。周公之代成王治，南面倍依以朝諸侯。〈◇集解禮記曰：「周公朝諸侯於明堂之位，天子負斧依，南向而立。」鄭玄曰：「周公攝王位，以明堂之禮儀朝諸侯也。不於宗廟，避王也。天子，周公也。負之言倍也。斧依，為斧文屏風於戶牖之間，周公於前立也。」〉及七年後，還政成王，北面就臣位，歔歔如畏然。〈◇集解徐廣曰：「歔歔，謹敬貌也。見三蒼，音窮窮。一本作『夔夔』也。」〉
初，成王少時，病，周公乃自揃其蚤沈之河，以祝於神曰：「王少未有識，奸神命者乃旦也。」亦藏其策於府。成王病有瘳。及成王用事，人或譖周公，周公奔楚。〈○索隱經典無文，其事或別有所出。而譙周雲「秦既燔書，時人慾言金縢之事，失其本末，乃雲『成王少時病，周公禱河欲代王死，藏祝策於府。成王用事，人讒周公，周公奔楚。成王發府見策，乃迎周公』」，又與蒙恬傳同，事或然也。〉成王發府，見周公禱書，乃泣，反周公。
周公歸，恐成王壯，治有所淫佚，乃作多士，作毋逸。毋逸稱：「為人父母，為業至長久，子孫驕奢忘之，以亡其家，為人子可不慎乎！故昔在殷王中宗，嚴恭敬畏天命，自度〈◇集解孔安國曰：「用法度也。」〉治民，震懼不敢荒寧，〈集解馬融曰：「知民之勞苦，不敢荒廢自安也。」〉故中宗饗國七十五年。其在高宗，〈□正義武丁也。〉久勞於外，為與小人，〈◇集解孔安國曰：「父小乙使之久居人間，勞是稼穡，與小人出入同事也。」馬融曰：「武丁為太子時，其父小乙使行役，有所勞役於外，與小人從事，知小人艱難勞苦也。」鄭玄曰：「為父小乙將師役於外也。」〉作其即位，乃有亮闇，三年不言，〈◇集解孔安國曰：「武丁起其即王位，則小乙死，乃有信嘿，三年不言，言孝行著也。」鄭玄曰：「楣謂之梁，闇謂廬也。」〉言乃讙，〈◇集解鄭玄曰：「讙，喜悅也。言乃喜悅，則臣民望其言久矣。」〉不敢荒寧，密靖殷國，〈◇集解馬融曰：「密，安也。」〉至於小大無怨，〈◇集解孔安國曰：「小大之政，民無怨者，言無非也。」〉故高宗饗國五十五年。〈◇集解尚書雲五十九年。〉其在祖甲，〈◇集解孔安國、王肅曰：「祖甲，湯孫太甲也。」馬融、鄭玄曰：「祖甲，武丁子帝甲也。」○索隱孔安國以為湯孫太甲，馬融、鄭玄以為武丁子帝甲。按：紀年太甲唯得十二年，此雲祖甲享國三十三年，知祖甲是帝甲明矣。〉不義惟王，久為小人〈◇集解孔安國曰：「為王不義，久為小人之行，伊尹放之桐宮。」馬融曰：「祖甲有兄祖庚，而祖甲賢，武丁欲立之，祖甲以王廢長立少不義，逃亡民間，故曰『不義惟王，久為小人』也。武丁死，祖庚立。祖庚死，祖甲立。」〉於外，知小人之依，能保施小民，不侮鰥寡，〈◇集解孔安國曰：「小人之所依，依仁政也。故能安順於眾民，不敢侮慢惸獨也。」〉故祖甲饗國三十三年。」〈◇集解王肅曰：「先中宗後祖甲，先盛德後有過也。」〉多士稱曰：「自湯至於帝乙，無不率祀明德，帝無不配天者。〈◇集解孔安國曰：「無敢失天道者，故無不配天也。」〉在今後嗣王紂，誕淫厥佚，不顧天及民之從也。〈◇集解徐廣曰：「一作『敬之』也。」駰案：馬融曰「紂大淫樂其逸，無所能顧念於天施顯道於民而敬之也」。〉其民皆可誅。」「文王日中昃不暇食，饗國五十年。」作此以誡成王。
成王在豐，天下已安，周之官政未次序，於是周公作周官，官別其宜，作立政，〈◇集解孔安國曰：「周公既致政成王，恐其怠忽，故以君臣立政為戒也。」〉以便百姓。百姓說。
周公在豐，病，將沒，曰：「必葬我成周，〈◇集解徐廣曰：「衛世家雲管叔欲襲成周，然則或說尚書者不以成周為洛陽乎？諸侯年表敘曰『齊、晉、楚、秦，其在成周，微之甚也』。」〉以明吾不敢離成王。」周公既卒，成王亦讓，葬周公於畢，〈□正義括地誌云：「周公墓在雍州咸陽北十三里畢原上。」〉從文王，以明予小子不敢臣周公也。
周公卒後，秋未穫，暴風雷，禾盡偃，大木盡拔。周國大恐。成王與大夫朝服以開金縢書，〈 ○索隱據尚書，武王崩後有此雷風之異。今此言周公卒後更有暴風之變，始開金縢之書，當不然也。蓋由史遷不見古文尚書，故謬爾。〉王乃得周公所自以為功代武王之說。〈 ◇集解徐廣曰：「一作『簡』。」駰案：孔安國曰「所藏請命策書本也」。〉二公及王乃問史百執事，〈 ◇集解孔安國曰：「二公倡王啟之，故先見書也。史百執事皆從周公請命者。」鄭玄曰：「問者，問審然否也。」〉史百執事曰：「信有，昔周公命我勿敢言。」成王執書以泣，〈 集解鄭玄曰：「泣者，傷周公忠孝如是而無知之者。」〉曰：「自今後其無繆卜乎！〈 ◇集解孔安國曰：「本欲敬卜吉凶，今天意可知，故止。」〉昔周公勤勞王家，惟予幼人弗及知。今天動威以彰周公之德，惟朕小子其迎，我國家禮亦宜之。」◇集解王肅曰：「亦宜襃有德也。」□正義孔安國云：「周公以成王未寤，故留東未還。成王改過自新，遣使者逆之，亦國家禮有德之宜也。」王、孔二說非也。按：言成王以開金縢之書，知天風雷以彰周公之德，故成王亦設郊天之禮以迎，我國家先祖配食之禮亦當宜之，故成王出郊，天乃雨反風也。王出郊，天乃雨，反風，禾盡起。◇集解孔安國曰：「郊，以玉幣謝天也。天即反風起禾，明郊之是也。」馬融曰：「反風，風還反也。」二公命國人，凡大木所偃，盡起而築之。◇集解徐廣曰：「築，拾也。」駰案：馬融曰「禾為木所偃者，起其木，拾其下禾，乃無所失亡也」。歲則大孰。於是成王乃命魯得郊◇集解禮記曰：「魯君祀帝於郊，配以后稷，天子之禮。」祭文王。◇集解禮記曰：「諸侯不得祖天子。」鄭玄曰：「魯以周公之故，立文王之廟也。」魯有天子禮樂者，以襃周公之德也。
周公卒，子伯禽固已前受封，是為魯公。○索隱周公元子就封於魯，次子留相王室，代為周公。其餘食小國者六人，凡、蔣、邢、茅、胙、祭也。魯公伯禽之初受封之魯，三年而後報政周公。周公曰：「何遲也？」伯禽曰：「變其俗，革其禮，喪三年然後除之，故遲。」太公亦封於齊，五月而報政周公。周公曰：「何疾也？」曰：「吾簡其君臣禮，從其俗為也。」及後聞伯禽報政遲，乃嘆曰：「嗚呼，魯後世其北面事齊矣！夫政不簡不易，民不有近；平易近民，民必歸之。」◇集解徐廣曰：「一本雲『政不簡不行，不行不樂，不樂則不平易；平易近民，民必歸之』。又一本雲『夫民不簡不易；有近乎簡易，民必歸之』。」○索隱言為政簡易者，民必附近之。近謂親近也。
伯禽即位之後，有管、蔡等反也，淮夷、徐戎亦並興反。◇集解孔安國曰：「淮浦之夷，徐州之戎，並起為寇。」於是伯禽率師伐之於肸，作肸誓，◇集解徐廣曰：「肸，一作『鮮』，一作『獮』。」駰案：尚書作「粊」。孔安國曰「魯東郊之地名也」。○索隱尚書作「費誓」。徐廣雲一作「鮮」，一作「獮」。按：尚書大傳見作「鮮誓」，鮮誓即肸誓，古今字異，義亦變也。鮮，獮也。言於肸地誓眾，因行獮田之禮，以取鮮獸而祭，故字或作「鮮」，或作「獮」。孔安國雲「費，魯東郊地名」，即魯卿季氏之費邑地也。曰：「陳爾甲冑，無敢不善。無敢傷牿。□正義古毒反。牿，牛馬牢也。令臣無傷其牢，恐牛馬逸。馬牛其風，臣妾逋逃，◇集解鄭玄曰：「風，走逸。臣妾，廝役之屬也。」勿敢越逐，敬◇集解徐廣曰：「一作『振』。」復之。◇集解孔安國曰：「勿敢棄越壘伍而求逐也。眾人有得佚馬牛，逃臣妾，皆敬還。」無敢寇攘，逾牆垣。◇集解鄭玄曰：「寇，劫取也。因其失亡曰『攘』。」魯人三郊三隧，◇集解王肅曰：「邑外曰郊，郊外曰隧。不言四者，東郊留守，故言三也。」歭爾芻茭、糗糧、楨榦，◇集解孔安國曰：「皆當儲歭汝糧，使足食；多積芻茭，供軍牛馬。」馬融曰：「楨、榦皆築具，楨在前，榦在兩旁。」□正義糗，去九反。楨音貞。無敢不逮。我甲戌築而征徐戎，◇集解孔安國曰：「甲戌日當築攻敵壘距堙之屬。」無敢不及，有大刑。」◇集解馬融曰：「大刑，死刑。」作此肸誓，遂平徐戎，定魯。
魯公伯禽卒，◇集解徐廣曰：「皇甫謐雲伯禽以成王元年封，四十六年，康王十六年卒。」子考公酋立。○索隱系本作「就」，鄒誕本作「遒」。考公四年卒，立弟熙，○索隱一作「怡」。考公弟。是謂煬公。煬公築茅闕門。◇集解徐廣曰：「一作『第』，又作『夷』。世本曰『煬公徙魯』，宋忠曰：『今魯國』。」六年卒，子幽公宰立。○索隱系本名圉。幽公十四年。幽公弟晞殺幽公而自立，是為魏公。◇集解徐廣曰：「世本作『微公』。」○索隱系本「晞」作「弗」，音沸。「魏」作「微」。且古書多用魏字作微，則太史公意亦不殊也。魏公五十年卒，子厲公擢立。○索隱系本作「翟」，音持角反。厲公三十七年卒，魯人立其弟具，是為獻公。獻公三十二年卒，◇集解徐廣曰：「劉歆雲五十年。皇甫謐雲三十六年。」子真公濞立。○索隱真音慎，本亦多作「慎公」。按：衛亦有真侯，可通也。濞，系本作「摯」，或作「鼻」，音匹位反。鄒誕本作「慎公暘」。
真公十四年，周厲王無道，出奔彘，共和行政。二十九年，周宣王即位。
三十年，真公卒，弟敖立，是為武公。
武公九年春，武公與長子括，少子戲，□正義許義反，又音許宜反，後同。西朝周宣王。宣王愛戲，欲立戲為魯太子。周之樊仲山父諫宣王曰：「廢長立少，不順；不順，必犯王命；犯王命，必誅之：故出令不可不順也。令之不行，政之不立；◇集解韋昭曰：「令不行則政不立。」行而不順，民將棄上。◇集解韋昭曰：「使長事少，故民將棄上。」夫下事上，少事長，所以為順。今天子建諸侯，立其少，是教民逆也。◇集解唐固曰：「言不教之順而教之逆。」若魯從之，諸侯效之，王命將有所壅；◇集解韋昭曰：「言先王立長之命將壅塞不行也。」若弗從而誅之，是自誅王命也。◇集解韋昭曰：「先王之命立長，今魯亦立長，若誅之，是自誅王命。」誅之亦失，不誅亦失，◇集解韋昭曰：「誅之，誅王命；不誅，則王命廢。」王其圖之。」宣王弗聽，卒立戲為魯太子。夏，武公歸而卒，◇集解徐廣曰：「劉歆雲立二年。」戲立，是為懿公。
懿公九年，懿公兄括之子伯御□正義御，我嫁反，下同。與魯人攻弒懿公，而立伯御為君。伯御即位十一年，周宣王伐魯，殺其君伯御，而問魯公子能道順諸侯者，◇集解徐廣曰：「順，一作『訓』。」□正義道音導。順音訓。以為魯後。樊穆仲曰：◇集解韋昭曰：「穆仲，仲山父之諡也。猶魯叔孫穆子謂之穆叔也。」「魯懿公弟稱，□正義尺證反。肅恭明神，敬事耆老；賦事行刑，必問於遺訓而咨於固實；◇集解徐廣曰：「固，一作『故』。」韋昭曰：「故實，故事之是者。」不幹所問，不犯所。」宣王曰：「然，能訓治其民矣。」乃立稱於夷宮，◇集解韋昭曰：「夷宮者，宣王祖父夷王之廟。古者爵命必於祖廟。」是為孝公。自是後，諸侯多畔王命。
孝公二十五年，諸侯畔周，犬戎殺幽王。秦始列為諸侯。
二十七年，孝公卒，子弗湟立，◇集解徐廣曰：「表雲弗生也。」○索隱系本作「弗皇」。年表作「弗生」。是為惠公。
惠公三十年，晉人弒其君昭侯。四十五年，晉人又弒其君孝侯。
四十六年，惠公卒，長庶子息○索隱隱公也。系本隱公名息姑。攝當國，行君事，是為隱公。初，惠公適夫人無子，□正義適音的。公賤妾聲子生子息。息長，為娶於宋。宋女至而好，惠公奪而自妻之。○索隱左傳宋武公生仲子，仲子手中有「為魯夫人」文，故歸魯，生桓公。今此雲惠公奪息婦而自妻。又經傳不言惠公無道，左傳文見分明，不知太史公何據而為此說。譙周亦深不信然。生子允。◇集解徐廣曰：「一作『軌』。」○索隱系本亦作「軌」也。登宋女為夫人，以允為太子。及惠公卒，為允少故，魯人共令息攝政，不言即位。
隱公五年，觀漁於棠。◇集解賈逵曰：「棠，魯地。陳漁而觀之。」杜預曰：「高平方與縣北有武棠亭，魯侯觀漁台也。」八年，與鄭易天子之太山之邑祊及許田，君子譏之。◇集解穀梁傳曰：「祊者，鄭伯之所受命於天子而祭泰山之邑也。許田乃魯之朝宿之邑。天子在上，諸侯不得以地相與。」
十一年冬，公子揮諂謂隱公曰：「百姓便君，君其遂立。吾請為君殺子允，君以我為相。」◇集解左傳曰：「羽父請殺桓公，將以求太宰也。」隱公曰：「有先君命。吾為允少，故攝代。今允長矣，吾方營菟裘之地而老焉，◇集解服虔曰：「菟裘，魯邑也。營菟裘以作宮室，欲居之以終老也。」杜預曰：「菟裘在泰山樑父縣南。」以授子允政。」揮懼子允聞而反誅之，乃反譖隱公於子允曰：「隱公欲遂立，去子，子其圖之。請為子殺隱公。」子允許諾。十一月，隱公祭鍾巫，◇集解賈逵曰：「鍾巫，祭名也。」齊於社圃，◇集解杜預曰：「社圃，園名。」館於蔿氏。◇集解服虔曰：「館，舍也。蔿氏，魯大夫。」揮使人殺隱公於蔿氏，而立子允為君，是為桓公。
桓公元年，鄭以璧易天子之許田。◇集解麋信曰：「鄭以祊不足當許田，故復加璧。」二年，以宋之賂鼎入於太廟，君子譏之。◇集解穀梁傳曰：「桓公內殺其君，外成人之亂，受賂而退，以事其祖，非禮也。」公羊傳曰：「周公廟曰太廟。」
三年，使揮迎婦於齊為夫人。六年，夫人生子，與桓公同日，故名曰同。同長，為太子。
十六年，會於曹，伐鄭，入厲公。
十八年春，公將有行，◇集解杜預曰：「始議行事也。」遂與夫人如齊。申繻諫止，◇集解賈逵曰：「申繻，魯大夫。」公不聽，遂如齊。齊襄公通桓公夫人。公怒夫人，夫人以告齊侯。夏四月丙子，齊襄公饗公，◇集解服虔曰：「為公設享宴之禮。」公醉，使公子彭生抱魯桓公，因命彭生摺其脅，公死於車。魯人告於齊曰：「寡君畏君之威，不敢寧居，來脩好禮。禮成而不反，無所歸咎，請得彭生除丑於諸侯。」齊人殺彭生以說魯。立太子同，是為庄公。庄公母夫人因留齊，不敢歸魯。
庄公五年冬，伐衛，內衛惠公。
八年，齊公子糾來奔。九年，魯欲內子糾於齊，後桓公，桓公發兵擊魯，魯急，殺子糾。召忽死。齊告魯生致管仲。魯人施伯曰：□正義世本云：「施伯，魯惠公孫。」「齊欲得管仲，非殺之也，將用之，用之則為魯患。不如殺，以其屍○索隱本亦作「死」字也。與之。」庄公不聽，遂囚管仲與齊。齊人相管仲。
十三年，魯庄公與曹沬會齊桓公於柯，曹沬劫齊桓公，求魯侵地，已盟而釋桓公。桓公欲背約，管仲諫，卒歸魯侵地。十五年，齊桓公始霸。二十三年，庄公如齊觀社。◇集解韋昭曰：「齊因祀社，蒐軍實以示軍容，公往觀之。」
三十二年，初，庄公築台臨黨氏，◇集解賈逵曰：「黨氏，魯大夫，任姓。」見孟女，◇集解賈逵曰：「黨氏之女。」○索隱即左傳雲孟任。黨氏二女。孟，長也；任，字也，非姓耳。說而愛之，許立為夫人，割臂以盟。◇集解服虔曰：「割其臂以與公盟。」孟女生子斑。斑長，說梁氏女，◇集解杜預曰：「梁氏，魯大夫也。」往觀。圉人犖自牆外與梁氏女戲。◇集解服虔曰：「圉人，掌養馬者，犖其名也。」□正義犖，力角反。斑怒，鞭犖。庄公聞之，曰：「犖有力焉，遂殺之，是未可鞭而置也。」斑未得殺。會庄公有疾。庄公有三弟，長曰慶父，次曰叔牙，次曰季友。庄公取齊女為夫人曰哀姜。哀姜無子。哀姜娣□正義田戾反。曰叔姜，生子開。庄公無適嗣，愛孟女，欲立其子斑。庄公病，而問嗣於弟叔牙。叔牙曰：「一繼一及，魯之常也。◇集解何休曰：「父死子繼，兄死弟及。」慶父在，可為嗣，君何憂？」庄公患叔牙欲立慶父，退而問季友。季友曰：「請以死立斑也。」庄公曰：「曩者叔牙欲立慶父，柰何？」季友以庄公命命牙待於針巫氏，◇集解杜預曰：「針巫氏，魯大夫也。」使針季劫飲叔牙以鴆，◇集解服虔曰：「鴆鳥，一曰運日鳥。」曰：「飲此則有後奉祀；不然，死且無後。」牙遂飲鴆而死，魯立其子為叔孫氏。◇集解杜預曰：「不以罪誅，故得立後，世繼其祿也。」八月癸亥，庄公卒，季友竟立子斑為君，如庄公命。侍喪，舍於黨氏。□正義未至公宮，止於舅氏。
先時慶父與哀姜私通，欲立哀姜娣子開。及庄公卒而季友立斑，十月己未，慶父使圉人犖殺魯公子斑於黨氏。季友餎陳。◇集解服虔曰：「季友內知慶父之情，力不能誅，故避其難出奔。」慶父竟立庄公子開，是為湣公。○索隱系本名啟，今此作「開」，避漢景帝諱耳。春秋作「閔公」也。
湣公二年，慶父與哀姜通益甚。哀姜與慶父謀殺湣公而立慶父。慶父使卜齮襲殺湣公於武闈。◇集解賈逵曰：「卜齮，魯大夫也。宮中之門謂之闈。」□正義齮，魚綺反。闈音韋。季友聞之，自陳與湣公弟申如邾，請魯求內之。魯人慾誅慶父。慶父恐，奔莒。於是季友奉子申入，立之，是為釐公。○索隱湣公弟名申，成季相之，魯國以理，於是魯人為僖公作魯頌。釐公亦庄公少子。哀姜恐，奔邾。季友以賂如莒求慶父，慶父歸，使人殺慶父，慶父請奔，弗聽，乃使大夫奚斯行哭而往。慶父聞奚斯音，乃自殺。齊桓公聞哀姜與慶父亂以危魯，及召之邾而殺之，以其屍歸，戮之魯。魯釐公請而葬之。
季友母陳女，故亡在陳，陳故佐送季友及子申。季友之將生也，父魯桓公使人卜之，曰：「男也，其名曰『友』，間於兩社，為公室輔。◇集解賈逵曰：「兩社，周社、亳社也。兩社之間，朝廷執政之臣所在。」季友亡，則魯不昌。」及生，有文在掌曰「友」，遂以名之，號為成季。其後為季氏，慶父後為孟氏也。
釐公元年，以汶陽鄪封季友。◇集解賈逵曰：「汶陽，鄪，魯二邑。」杜預曰：「汶陽，汶水北地也。汶水出泰山萊蕪縣。」○索隱「鄪」或作「費」，同音祕。按：費在汶水之北，則「汶陽」非邑。賈言二邑，非也。地理志東海費縣，班固雲「魯季氏邑」。蓋尚書費誓即其地。季友為相。
九年，晉里克殺其君奚齊、卓子。◇集解徐廣曰：「卓，一作『悼』。」齊桓公率釐公討晉亂，至高梁○索隱晉地，在平陽縣西北。而還，立晉惠公。十七年，齊桓公卒。二十四年，晉文公即位。
三十三年，釐公卒，子興立，是為文公。
文公元年，楚太子商臣弒其父成王，代立。三年，文公朝晉襄父。
十一年十月甲午，魯敗翟於咸，◇集解服虔曰：「魯地也。」獲長翟喬如，富父終甥舂其喉，以戈殺之，◇集解服虔曰：「富父終甥，魯大夫也。舂猶旻。」埋其首於子駒之門，◇集解賈逵曰：「子駒，魯郭門名。」以命宣伯。◇集解服虔曰：「宣伯，叔孫得臣子喬如也。得臣獲喬如以名其子，使後世旌識其功。」
初，宋武公之世，鄋瞞伐宋，◇集解服虔曰：「武公，周平王時，在春秋前二十五年。鄋瞞，長翟國名。」□正義鄋作「廋」音，所劉反。瞞，莫寒反。司徒皇父帥師御之，以敗翟於長丘，◇集解杜預曰：「宋地名。」獲長翟緣斯。◇集解賈逵曰：「喬如之祖。」晉之滅路，◇集解在魯宣公十五年。獲喬如弟棼如。齊惠公二年，鄋瞞伐齊，齊王子城父獲其弟榮如，埋其首於北門。◇集解按年表，齊惠公二年，魯宣公之二年。衛人獲其季弟簡如。◇集解服虔曰：「獲與喬如同時。」鄋瞞由是遂亡。◇集解杜預曰：「長翟之種絕。」
十五年，季文子使於晉。
十八年二月，文公卒。文公有二妃：長妃齊女為哀姜，○索隱此「哀」非諡，蓋以哭而過巿，國人哀之，謂之「哀姜」，故生稱「哀」，與上桓夫人別也。生子惡及視；次妃敬嬴，嬖愛，生子俀。◇集解徐廣曰：「一作『倭』。」○索隱倭音人唯反，一作「俀」，音同。俀私事襄仲，◇集解服虔曰：「襄仲，公子遂。」襄仲欲立之，叔仲曰不可。◇集解服虔曰：「叔仲惠伯。」襄仲請齊惠公，惠公新立，欲親魯，許之。冬十月，襄仲殺子惡及視而立俀，是為宣公。哀姜歸齊，哭而過巿，曰：「天乎！襄仲為不道，殺適□正義音的。立庶！」巿人皆哭，魯人謂之「哀姜」。魯由此公室卑，三桓彊。◇集解服虔曰：「三桓，魯桓公之族仲孫、叔孫、季孫。」
宣公俀十二年，楚莊王彊，圍鄭。鄭伯降，復國之。
十八年，宣公卒，子成公黑肱立，◇集解徐廣曰：「肱，一作『股』。」是為成公。季文子曰：「使我殺適立庶失大援◇集解服虔曰：「援，助也。仲殺適立庶，國政無常，鄰國非之，是失大援助也。」杜預曰：「襄仲立宣公，南通於楚既不固，又不能堅事齊、晉，故云失大援。」者，襄仲。」襄仲立宣公，公孫歸父有寵。◇集解服虔曰：「歸父，襄仲之子。」宣公欲去三桓，與晉謀伐三桓。會宣公卒，季文子怨之，歸父奔齊。
成公二年春，齊伐取我隆。◇集解左傳作「龍」。杜預曰：「魯邑，在泰山博縣西南。」夏，公與晉郤克敗齊頃公於鞍，齊復歸我侵地。四年，成公如晉，晉景公不敬魯。魯欲背晉合於楚，或諫，乃不。十年，成公如晉。晉景公卒，因留成公送葬，魯諱之。○索隱經不書其葬，唯言「公如晉」，是諱之。十五年，始與吳王壽夢會鍾離。□正義括地誌云：「鍾離國故城在濠州鍾離縣東五里。」
十六年，宣伯告晉，欲誅季文子。◇集解服虔曰：「宣伯，叔孫喬如。」文子有義，晉人弗許。
十八年，成公卒，子午立，是為襄公。是時襄公三歲也。
襄公元年，晉立悼公。往年冬，晉欒書弒其君厲公。四年，襄公朝晉。
五年，季文子卒。家無衣帛之妾，廄無食粟之馬，府無金玉，以相三君。○索隱宣公，成公，襄公。君子曰：「季文子廉忠矣。」
九年，與晉伐鄭。晉悼公冠襄公於衛，◇集解左傳曰：「冠於成公之廟，假鐘磬焉，禮也。」季武子從，相行禮。
十一年，三桓氏分為三軍。◇集解韋昭曰：「周禮，天子六軍，諸侯大國三軍。魯，伯禽之封，舊有三軍，其後削弱，二軍而已。季武子欲專公室，故益中軍，以為三軍，三家各征其一。」○索隱征謂起徒役也。武子為三軍，故一卿主一軍之徵賦也。
十二年，朝晉。十六年，晉平公即位。二十一年，朝晉平公。
二十二年，孔丘生。□正義生在周靈王二十一年，魯襄二十二年，晉平七年，吳諸樊十年。
二十五年，齊崔杼弒其君庄公，立其弟景公。
二十九年，吳延陵季子使魯，問周樂，盡知其意，魯人敬焉。
三十一年六月，襄公卒。其九月，太子卒。◇集解左傳曰：「毀也。」○索隱左傳雲胡女敬歸之子子野立，三月卒。魯人立齊歸之子裯為君，◇集解徐廣曰：「裯，一作『袑』。」服虔曰：「胡，歸姓之國也。齊，諡也。」○索隱系本作「稠」。又徐廣雲一作「袑」，音紹也。是為昭公。
昭公年十九，猶有童心。◇集解服虔曰：「言無成人之志，而有童子之心。」穆叔不欲立，○索隱魯大夫叔孫豹也，宣伯喬如之弟。曰：「太子死，有母弟可立，不即立長。◇集解服虔曰：「無母弟，則立庶子之長。」年鈞擇賢，義鈞則卜之。◇集解杜預曰：「先人事，後卜筮。義鈞謂賢等。」今裯非適嗣，且又居喪意不在戚而有喜色，若果立，必為季氏憂。」季武子弗聽，卒立之。比及葬，三易衰。◇集解杜預曰：「言其嬉戲無度。」君子曰：「是不終也。」
昭公三年，朝晉至河，晉平公謝還之，魯恥焉。四年，楚靈王會諸侯於申，昭公稱病不往。七年，季武子卒。八年，楚靈王就章華台，召昭公。昭公往賀，◇集解春秋云：「七年三月，公如楚。」賜昭公寶器；已而悔，復詐取之。◇集解左傳曰：「好以大屈。」服虔曰：「大屈，寶金，可以為劍。一曰大屈，弓名。魯連書曰『楚子享魯侯於章華，與之大麴之弓，既而悔之』。大屈，殆所謂大麴之弓。」十二年，朝晉至河，晉平公謝還之。十三年，楚公子棄疾弒其君靈王，代立。十五年，朝晉，晉留之葬晉昭公，魯恥之。二十年，齊景公與晏子狩竟，因入魯問禮。○索隱齊系家亦然。左傳無其事。二十一年，朝晉至河，晉謝還之。
二十五年春，鴝鵒來巢。◇集解周禮曰：「鴝鵒不逾濟。」公羊傳曰：「非中國之禽也，宜穴而巢。」穀梁傳曰：「來者，來中國也。」師己曰：「文成之世童謠曰◇集解賈逵曰：「師己，魯大夫也。文成，魯文公、成公。」『鴝鵒來巢，公在乾侯。鴝鵒入處，公在外野』。」
季氏與郈氏◇集解徐廣曰：「郈，一本作『厚』。世本亦然。」鬥雞，◇集解杜預曰：「季平子、郈昭伯二家相近，故鬥雞。」季氏芥雞羽，◇集解服虔曰：「搗芥子播其雞羽，可以坌郈氏雞目。」杜預曰：「或雲以膠沙播之為介雞。」郈氏金距。◇集解服虔曰：「以金錔距。」季平子怒而侵郈氏，◇集解服虔曰：「怒其不下己也，侵郈氏之宮地以自益。」郈昭伯亦怒平子。○索隱按系本，昭伯名惡，魯孝公之後，稱厚氏也。臧昭伯之弟會◇集解賈逵曰：「昭伯，臧孫賜也。」○索隱系本臧會，臧頃伯也，宣叔許之孫，與昭伯賜為從父昆弟也。偽讒臧氏，匿季氏，臧昭伯囚季氏人。季平子怒，囚臧氏老。◇集解服虔曰：「老，臧氏家之大臣。」臧、郈氏以難告昭公。昭公九月戊戌伐季氏，遂入。平子登台請曰：「君以讒不察臣罪，誅之，請遷沂上。」弗許。◇集解杜預曰：「魯城南自有沂水，平子欲出城待罪也。大沂水出蓋縣，南入泗水。」請囚於鄪，弗許。◇集解服虔曰：「鄪，季氏邑。」請以五乘亡，弗許。◇集解服虔曰：「言五乘，自省約以出。」子家駒○索隱魯大夫仲孫氏之族，名駒，諡懿伯也。曰：「君其許之。政自季氏久矣，為徒者眾，眾將合謀。」弗聽。郈氏曰：「必殺之。」叔孫氏之臣戾◇集解左傳曰鬷戾。謂其眾曰：「無季氏與有，孰利？」皆曰：「無季氏是無叔孫氏。」戾曰：「然，救季氏！」遂敗公師。孟懿子◇集解賈逵曰：「懿子，仲孫何忌。」聞叔孫氏勝，亦殺郈昭伯。郈昭伯為公使，故孟氏得之。三家共伐公，公遂奔。己亥，公至於齊。齊景公曰：「請致千社待君。」子家曰：「棄周公之業而臣於齊，可乎？」乃止。子家曰：「齊景公無信，不如早之晉。」弗從。叔孫見公還，見平子，平子頓首。初欲迎昭公，孟孫、季孫後悔，乃止。
二十六年春，齊伐魯，取鄆◇集解賈逵曰：「魯邑。」而居昭公焉。夏，齊景公將內公，令無受魯賂。申豐、汝賈◇集解賈逵曰：「申豐、汝賈，魯大夫。」許齊臣高齕、子將○索隱一本「子將」上有「貨」字。子將即梁丘據也。齕音紇，子將家臣也。左傳「子將」作「子猶」。粟五千庾。◇集解賈逵曰：「十六斗為庾。五千庾，八萬斗。」子將言於齊侯曰：「群臣不能事魯君，有異焉。◇集解服虔曰：「異猶怪也。」宋元公為魯如晉，求內之，道卒。◇集解春秋曰：「宋公佐卒於曲棘。」叔孫昭子○索隱名婼，即穆叔子。求內其君，無病而死。不知天棄魯乎？抑魯君有罪於鬼神也？原君且待。」齊景公從之。
二十八年，昭公如晉，求入。季平子私於晉六卿，六卿受季氏賂，諫晉君，晉君乃止，居昭公乾侯。◇集解杜預曰：「乾侯在魏郡斥丘縣，晉竟內邑。」二十九年，昭公如鄆。齊景公使人賜昭公書，自謂「主君」。◇集解服虔曰：「大夫稱『主』。比公於大夫，故稱『主君』。」昭公恥之，怒而去乾侯。三十一年，晉欲內昭公，召季平子。平子布衣跣行，◇集解王肅曰：「示憂戚。」因六卿謝罪。六卿為言曰：「晉欲內昭公，眾不從。」晉人止。三十二年，昭公卒於乾侯。魯人共立昭公弟宋為君，是為定公。
定公立，趙簡子問史墨◇集解服虔曰：「史墨，晉史蔡墨。」曰：「季氏亡乎？」史墨對曰：「不亡。季友有大功於魯，受鄪為上卿，至於文子、武子，世增其業。魯文公卒，東門遂◇集解服虔曰：「東門遂，襄仲也。居東門，故稱東門遂。」○索隱系本作「述」，鄒誕本作「秫」。又系本遂產子家歸父及昭子子嬰也。殺適立庶，魯君於是失國政。政在季氏，於今四君矣。民不知君，何以得國！是以為君慎器與名，不可以假人。」◇集解杜預曰：「器，車服；名，爵號。」
定公五年，季平子卒。陽虎私怒，囚季桓子，與盟，乃舍之。七年，齊伐我，取鄆，以為魯陽虎邑以從政。八年，陽虎欲盡殺三桓適，而更立其所善庶子以代之；載季桓子將殺之，桓子詐而得脫。三桓共攻陽虎，陽虎居陽關。◇集解服虔曰：「陽關，魯邑。」九年，魯伐陽虎，陽虎奔齊，已而奔晉趙氏。□正義左傳雲仲尼曰：「趙氏其世有亂乎？」杜預云：「受亂人故。」
十年，定公與齊景公會於夾谷，孔子行相事。齊欲襲魯君，孔子以禮歷階，誅齊淫樂，齊侯懼，乃止，歸魯侵地而謝過。十二年，使仲由毀三桓城，◇集解服虔曰：「仲由，子路。」收其甲兵。孟氏不肯墮城，◇集解杜預曰：「墮，毀。」伐之，不克而止。季桓子受齊女樂，孔子去。◇集解孔安國曰：「桓子使定公受齊女樂，君臣相與觀之，廢朝禮三日。」
十五年，定公卒，子將立，是為哀公。○索隱系本「將」作「蔣」也。
哀公五年，齊景公卒。六年，齊田乞弒其君孺子。
七年，吳王夫差彊，伐齊，至繒，徵百牢於魯。季康子使子貢說吳王及太宰嚭，以禮詘之。吳王曰：「我文身，不足責禮。」乃止。
八年，吳為鄒伐魯，至城下，盟而去。齊伐我，取三邑。十年，伐齊南邊。十一年，齊伐魯。季氏用厓有有功，思孔子，孔子自衛歸魯。
十四年，齊田常弒其君簡公於袪州。孔子請伐之，哀公不聽。十五年，使子服景伯、子貢為介，適齊，齊歸我侵地。田常初相，欲親諸侯。
十六年，孔子卒。
二十二年，越王句踐滅吳王夫差。
二十七年春，季康子卒。夏，哀公患三桓，將欲因諸侯以劫之，三桓亦患公作難，故君臣多間。◇集解賈逵曰：「間，隙也。」公游於陵阪，◇集解服虔曰：「陵阪，地名。」遇孟武伯於街，○索隱有本作「衛」者，非也。左傳「於孟氏之衢」。曰：「請問余及死乎？」◇集解杜預曰：「問己可得以壽死不？」對曰：「不知也。」公欲以越伐三桓。八月，哀公如陘氏。◇集解杜預曰：「陘氏即有山氏。」三桓攻公，公奔於衛，去如鄒，遂如越。國人迎哀公復歸，卒於有山氏。◇集解徐廣曰：「皇甫謐雲哀公元甲辰，終庚午。」子寧立，是為悼公。
悼公之時，三桓勝，魯如小侯，卑於三桓之家。
十三年，三晉滅智伯，分其地有之。
三十七年，悼公卒，◇集解徐廣曰：「一本雲悼公即位三十年，乃於秦惠王卒，楚懷王死年合。又自悼公以下盡與劉歆歷譜合，而反違年表，未詳何故。皇甫謐雲悼公四十年，元辛未，終庚戌。」子嘉立，是為元公。元公二十一年卒，◇集解徐廣曰：「皇甫謐雲元辛亥，終辛未。」子顯立，是為穆公。○索隱系本「顯」作「不衍」。穆公三十三年卒，◇集解徐廣曰：「皇甫謐雲元壬申，終甲辰。」子奮立，是為共公。共公二十二年卒，◇集解徐廣曰：「皇甫謐雲元乙巳，終丙寅。」子屯立，是為康公。○索隱屯音竹倫反。康公九年卒，◇集解徐廣曰：「皇甫謐雲元丁卯，終乙亥。」子匽立，是為景公。○索隱匽音偃。景公二十九年卒，◇集解徐廣曰：「皇甫謐雲元丙子，終甲辰。」子叔立，是為平公。○索隱系本「叔」作「旅」。是時六國皆稱王。
平公十二年，秦惠王卒。二十年，平公卒，◇集解徐廣曰：「皇甫謐雲元乙巳，終甲子。」子賈立，是為文公。○索隱系本作「湣公」。鄒誕本亦同，仍雲「系家或作『文公』」。文公年，楚懷王死於秦。二十三年，文公卒，◇集解徐廣曰：「皇甫謐雲元乙丑，終丁亥。」子讎立，是為頃公。
頃公二年，秦拔楚之郢，◇集解徐廣曰：「年表雲文公十八年，秦拔郢，楚走陳。」楚頃王東徙於陳。十九年，楚伐我，取徐州。◇集解徐廣曰：「徐州在魯東，今薛縣。」○索隱按：說文「余阝，邾之下邑，在魯東」。又郡國志曰「魯國薛縣，六國時曰徐州」。又紀年雲「梁惠王三十一年，下邳遷於薛，故名曰徐州」。則「俆」與「余阝」並音舒也。二十四年，楚考烈王伐滅魯。頃公亡，遷於下邑，◇集解徐廣曰：「下，一作『卞』。」○索隱下邑謂國外之小邑。或有本作「卞邑」，然魯有卞邑，所以惑也。為家人，魯絕祀。頃公卒於柯。◇集解徐廣曰：「皇甫謐雲元戊子，終辛亥。」○索隱按：春秋「齊伐魯柯而盟」，杜預雲「柯，齊邑，今濟北東阿也」。
魯起周公至頃公，凡三十四世。
太史公曰：余聞孔子稱曰「甚矣魯道之衰也！洙泗之間齗齗如也」。◇集解徐廣曰：「漢書地理志雲『魯濱洙泗之間，其民涉渡，幼者扶老而代其任。俗既薄，長者不自安，與幼者相讓，故曰齗齗如也』。齗，魚斤反，東州語也。蓋幼者患苦長者，長者忿愧自守，故齗齗爭辭，所以為道衰也。」○索隱齗音魚斤反，讀如論語「誾誾如也」。言魯道雖微，而洙泗之間尚誾誾如也。鄒誕生亦音銀。又作「斷斷」，如尚書讀，則斷斷是專一之義。徐廣又引地理志音五艱反，雲齗齗是鬥爭之貌。故繁欽遂行賦雲「涉洙泗而飲馬兮，恥少長之齗齗」是也。今按：下文雲「至於揖讓之禮則從矣」，魯尚有揖讓之風，如論語音誾為得之也。觀慶父及叔牙閔公之際，何其亂也？隱桓之事；襄仲殺適立庶；三家北面為臣，親攻昭公，昭公以奔。至其揖讓之禮則從矣，而行事何其戾也？
〈 ○索隱述贊武王既沒，成王幼孤。周公攝政，負扆據圖。及還臣列，北面歔如。元子封魯，少昊之墟。夾輔王室，系職不渝。降及孝王，穆仲致譽。隱能讓國，春秋之初。丘明執簡，襃貶備書。〉
