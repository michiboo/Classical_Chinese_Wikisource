廉頗者，趙之良將也。趙惠文王十六年，廉頗爲趙將伐齊，大破之，取陽晉，〈【索隱】按：陽晉，衞地，後屬齊，今趙取之。司馬彪郡國志曰今衞國陽晉城是也。有本作「晉陽」，非也。晉陽在太原，雖亦趙地，非齊所取。【正義】故城在今曹州乘氏縣西北四十七里也。〉拜爲上卿，以勇氣聞於諸侯。藺相如者，趙人也，爲趙宦者令繆賢〈［【正義】繆，亡又反，姓也。］〉舍人。
趙惠文王時，得楚和氏璧。秦昭王聞之，使人遺趙王書，願以十五城請易璧。趙王與大將軍廉頗諸大臣謀：欲予秦，秦城恐不可得，徒見欺；欲勿予，卽患秦兵之來。計未定，求人可使報秦者，未得。宦者令繆賢曰：「臣舍人藺相如可使。」王問：「何以知之？」對曰：「臣嘗有罪，竊計欲亡走燕，臣舍人相如止臣，曰：『君何以知燕王？』臣語曰：『臣嘗從大王與燕王會境上，燕王私握臣手，曰「願結友」。以此知之，故欲往。』相如謂臣曰：『夫趙彊而燕弱，而君幸於趙王，故燕王欲結於君。今君乃亡趙走燕，燕畏趙，其勢必不敢留君，而束君歸趙矣。君不如肉袒伏斧質請罪，則幸得脫矣。』臣從其計，大王亦幸赦臣。臣竊以爲其人勇士，有智謀，宜可使。」於是王召見，問藺相如曰：「秦王以十五城請易寡人之璧，可予不？」相如曰：「秦彊而趙弱，不可不許。」王曰：「取吾璧，不予我城，柰何？」相如曰：「秦以城求璧而趙不許，曲在趙。趙予璧而秦不予趙城，曲在秦。均之二策，寧許以負秦曲。」王曰：「誰可使者？」相如曰：「王必無人，臣願奉璧往使。城入趙而璧留秦；城不入，臣請完璧歸趙。」趙王於是遂遣相如奉璧西入秦。
秦王坐章臺見相如，相如奉璧奏秦王。秦王大喜，傳以示美人及左右，左右皆呼萬歲。相如視秦王無意償趙城，乃前曰：「璧有瑕，請指示王。」王授璧，相如因持璧卻立，倚柱，怒髮上衝冠，謂秦王曰：「大王欲得璧，使人發書至趙王，趙王悉召羣臣議，皆曰『秦貪，負其彊，以空言求璧，償城恐不可得』。議不欲予秦璧。臣以爲布衣之交尚不相欺，況大國乎！且以一璧之故逆彊秦之驩，不可。於是趙王乃齋戒五日，使臣奉璧，拜送書於庭。何者？嚴大國之威以修敬也。今臣至，大王見臣列觀，禮節甚倨；得璧，傳之美人，以戲弄臣。臣觀大王無意償趙王城邑，故臣復取璧。大王必欲急臣，臣頭今與璧俱碎於柱矣！」相如持其璧睨柱，欲以擊柱。秦王恐其破璧，乃辭謝固請，召有司案圖，指從此以往十五都予趙。相如度秦王特以詐詳爲予趙城，實不可得，乃謂秦王曰：「和氏璧，天下所共傳寶也，趙王恐，不敢不獻。趙王送璧時，齋戒五日，今大王亦宜齋戒五日，設九賓於廷，〈【集解】韋昭曰：「九賓則周禮九儀。」【索隱】周禮大行人別九賓，謂九服之賓客也。列士傳雲設九牢也。【正義】劉伯莊云：「九賓者，周王備之禮，天子臨軒，九服同會。秦、趙何得九賓？但亦陳設車輅文物耳。」［周禮九儀謂公侯伯子男、公卿大夫士。］〉臣乃敢上璧。」秦王度之，終不可彊奪，遂許齋五日，舍相如廣成傳。〈【索隱】廣成是傳舍之名。傳音張戀反。〉相如度秦王雖齋，決負約不償城，乃使其從者衣褐，懷其璧，從徑道亡，歸璧於趙。
秦王齋五日後，乃設九賓禮於廷，引趙使者藺相如。相如至，謂秦王曰：「秦自繆公以來二十餘君，未嘗有堅明約束者也。臣誠恐見欺於王而負趙，故令人持璧歸，閒至趙矣。且秦彊而趙弱，大王遣一介之使至趙，趙立奉璧來。今以秦之彊而先割十五都予趙，趙豈敢留璧而得罪於大王乎？臣知欺大王之罪當誅，臣請就湯鑊，唯大王與羣臣孰計議之。」秦王與羣臣相視而嘻。〈【索隱】音希。乃驚而怒之辭也。［【正義】嘻，音希，恨怒之聲。］〉左右或欲引相如去，秦王因曰：「今殺相如，終不能得璧也，而絕秦趙之驩，不如因而厚遇之，使歸趙，趙王豈以一璧之故欺秦邪！」卒廷見相如，畢禮而歸之。
相如旣歸，趙王以爲賢大夫使不辱於諸侯，拜相如爲上大夫。秦亦不以城予趙，趙亦終不予秦璧。
其後秦伐趙，拔石城。〈【集解】徐廣曰：「惠文王十八年。」【索隱】劉氏雲蓋謂石邑。【正義】故石城在相州林慮縣南九十里也。〉明年，復攻趙，殺二萬人。
秦王使使者告趙王，欲與王爲好會於西河外澠池。〈【索隱】在西河之南，故云「外」。案：表在趙惠文王二十年也。〉趙王畏秦，欲毋行。廉頗、藺相如計曰：「王不行，示趙弱且怯也。」趙王遂行，相如從。廉頗送至境，與王訣曰：「王行，度道里會遇之禮畢，還，不過三十日。三十日不還，則請立太子爲王。以絕秦望。」王許之，遂與秦王會澠池。〈【集解】徐廣曰：「二十年。」〉秦王飲酒酣，曰：「寡人竊聞趙王好音，請奏瑟。」趙王鼓瑟。秦御史前書曰「某年月日，秦王與趙王會飲，令趙王鼓瑟」。藺相如前曰：「趙王竊聞秦王善爲秦聲，請奏盆缻秦王，以相娛樂。」〈【集解】風俗通義曰：「缶者，瓦器，所以盛酒漿，秦人鼓之以節歌也。」【索隱】缻音缶。【正義】缻音缾。〉秦王怒，不許。於是相如前進缻，因跪請秦王。秦王不肯擊缻。相如曰：「五步之內，相如請得以頸血濺大王矣！」〈【正義】濺音贊。〉左右欲刃相如，相如張目叱之，左右皆靡。於是秦王不懌，爲一擊缻。相如顧召趙御史書曰「某年月日，秦王爲趙王擊缻」。秦之羣臣曰：「請以趙十五城爲秦王壽」。藺相如亦曰：「請以秦之咸陽爲趙王壽。」秦王竟酒，終不能加勝於趙。趙亦盛設兵以待秦，秦不敢動。
旣罷歸國，以相如功大，拜爲上卿，位在廉頗之右。〈【索隱】王劭按：董勛答禮曰「職高者名錄在上，於人爲右；職卑者名錄在下，於人爲左，是以謂下遷爲左」。【正義】秦漢以前用右爲上。〉廉頗曰：「我爲趙將，有攻城野戰之大功，而藺相如徒以口舌爲勞，而位居我上，且相如素賤人，吾羞，不忍爲之下。」宣言曰：「我見相如，必辱之。」相如聞，不肯與會。相如每朝時，常稱病，不欲與廉頗爭列。已而相如出，望見廉頗，相如引車避匿。於是舍人相與諫曰：「臣所以去親戚而事君者，徒慕君之高義也。今君與廉頗同列，廉君宣惡言而君畏匿之，恐懼殊甚，且庸人尚羞之，況於將相乎！臣等不肖，請辭去。」藺相如固止之，曰：「公之視廉將軍孰與秦王？」曰：「不若也。」相如曰：「夫以秦王之威，而相如廷叱之，辱其羣臣，相如雖駑，獨畏廉將軍哉？顧吾念之，彊秦之所以不敢加兵於趙者，徒以吾兩人在也。今兩虎共鬬，其勢不俱生。吾所以爲此者，以先國家之急而後私讎也。」廉頗聞之，肉袒負荊，〈【索隱】肉袒者，謂袒衣而露肉也。負荊者，荊，楚也，可以爲鞭。［【正義】肉袒，露膊。］〉因賓客至藺相如門謝罪。曰：「鄙賤之人，不知將軍寬之至此也。」卒相與驩，爲刎頸之交。〈【索隱】崔浩云：「言要齊生死而刎頸無悔也。」〉
是歲，廉頗東攻齊，破其一軍。居二年，廉頗復伐齊幾，拔之。〈【集解】徐廣曰：「幾，邑名也。」案：趙世家惠文王二十三年，頗將攻魏之幾邑，取之，而齊世家及年表無「伐齊幾，拔之」事，疑幾是邑名，而或屬齊或屬魏耳，田單在齊，不得至於拔也。【索隱】世家雲惠文王二十三年，頗將攻魏之幾邑，取之，與此列傳合。戰國策雲秦敗閼與及攻魏幾。幾亦屬魏。而裴駰引齊世家及年表無「伐齊拔幾」之事，疑其幾是故邑，或屬齊、魏故耳。【正義】幾音祈。在相潞之閒。〉後三年，廉頗攻魏之防陵、〈【集解】徐廣曰：「一作『房子』。」【索隱】案：防陵在楚之西，屬漢中郡。魏有房子，蓋「陵」字誤也。【正義】城在相州安陽縣南二十里，因防水爲名。〉安陽，拔之。後四年，藺相如將而攻齊，至平邑而罷。〈【正義】故城在魏州昌樂縣東北三十里。〉其明年，趙奢破秦軍閼與下。
趙奢者，趙之田部吏也。收租稅而平原君家不肯出租，奢以法治之，殺平原君用事者九人。平原君怒，將殺奢。奢因說曰：「君於趙爲貴公子，今縱君家而不奉公則法削，法削則國弱，國弱則諸侯加兵，諸侯加兵是無趙也，君安得有此富乎？以君之貴，奉公如法則上下平，上下平則國彊，國彊則趙固，而君爲貴戚，豈輕於天下邪？」平原君以爲賢，言之於王。王用之治國賦，國賦大平，民富而府庫實。
秦伐韓，軍於閼與。王召廉頗而問曰：「可救不？」對曰：「道遠險狹，難救。」又召樂乘而問焉，樂乘對如廉頗言。又召問趙奢，奢對曰：「其道遠險狹，譬之猶兩鼠鬬於穴中，將勇者勝。」王乃令趙奢將，救之。
兵去邯鄲三十里，而令軍中曰：「有以軍事諫者死。」秦軍軍武安西，〈【集解】徐廣曰：「屬魏郡，在邯鄲西。」〉秦軍鼓譟勒兵，武安屋瓦盡振。軍中候有一人言急救武安，趙奢立斬之。堅壁，留二十八日不行，復益增壘。秦閒來入，趙奢善食而遣之。閒以報秦將，秦將大喜曰：「夫去國三十里〈【正義】國謂邯鄲，趙之都也。〉而軍不行，乃增壘，閼與非趙地也。」趙奢旣已遣秦閒，卷甲而趨之，二日一夜至，令善射者去閼與五十里而軍。軍壘成，秦人聞之，悉甲而至。軍士許歷請以軍事諫，趙奢曰：「內之。」許歷曰：「秦人不意趙師至此，其來氣盛，將軍必厚集其陣以待之。不然，必敗。」趙奢曰：「請受令。」許歷曰：「請就鈇質之誅。」趙奢曰：「胥後令〈【索隱】案：「胥」「須」古人通用。今者「胥後令」，謂「胥」爲「須」，須者，待也，待後令。謂許歷之言更不擬誅之，故更待後令也。【正義】胥猶須也。軍去城都三十里而不行，未有計過險狹，恐人諫令急救武安，乃出此令。今垂戰須得謀策，不用前令，故云「須後令」也。〉邯鄲。」許歷復請諫，〈【索隱】按：「邯鄲」二字當爲「欲戰」，謂臨戰之時，許歷復諫也。王粲詩云「許歷爲完士，一言猶敗秦」，是言趙奢用其計，遂破秦軍也。江遂曰「漢令稱完而不髡曰耐，是完士未免從軍也」。〉曰：「先據北山上者勝，〈【正義】閼與山在洺州武安縣西南五十里，趙奢拒秦軍於閼與，卽此山也。案：括地誌雲「言拒秦軍在此山」，疑其太近洺州。旣去邯鄲三十里而軍，又雲趨之二日一夜，至閼與五十里而軍壘成，據今洺州去潞州三百里閒而隔相州，恐潞州閼與聚城是所拒據處。〉後至者敗。」趙奢許諾，卽發萬人趨之。秦兵後至，爭山不得上，趙奢縱兵擊之，大破秦軍。秦軍解而走，遂解閼與之圍而歸。
趙惠文王賜奢號爲馬服君，以許歷爲國尉。趙奢於是與廉頗、藺相如同位。
後四年，趙惠文王卒，子孝成王立。七年，秦與趙兵相距長平，時趙奢已死，〈【集解】張華曰：「趙奢冢在邯鄲界西山上，謂之馬服山。」〉而藺相如病篤，趙使廉頗將攻秦，秦數敗趙軍，趙軍固壁不戰。秦數挑戰，廉頗不肯。趙王信秦之閒。秦之閒言曰：「秦之所惡，獨畏馬服君趙奢之子趙括爲將耳。」趙王因以括爲將，代廉頗。藺相如曰：「王以名使括，若膠柱而鼓瑟耳。括徒能讀其父書傳，不知合變也。」趙王不聽，遂將之。
趙括自少時學兵法，言兵事，以天下莫能當。嘗與其父奢言兵事，奢不能難，然不謂善。括母問奢其故，奢曰：「兵，死地也，而括易言之。使趙不將括卽已，若必將之，破趙軍者必括也。」及括將行，其母上書言於王曰：「括不可使將。」王曰：「何以？」對曰：「始妾事其父，時爲將，身所奉飯飲而進食者以十數，〈【正義】奉音捧。〉所友者以百數，大王及宗室所賞賜者盡以予軍吏士大夫，受命之日，不問家事。今括一旦爲將，東向而朝，軍吏無敢仰視之者，王所賜金帛，歸藏於家，而日視便利田宅可買者買之。王以爲何如其父？父子異心，願王勿遣。」王曰：「母置之，吾已決矣。」括母因曰：「王終遣之，卽有如不稱，妾得無隨坐乎？」王許諾。
趙括旣代廉頗，悉更約束，易置軍吏。秦將白起聞之，縱奇兵，詳敗走，而絕其糧道，分斷其軍爲二，士卒離心。四十餘日，軍餓，趙括出銳卒自博戰，秦軍射殺趙括。括軍敗，數十萬之衆遂降秦，秦悉阬之。趙前後所亡凡四十五萬。明年，秦兵遂圍邯鄲，歲餘，幾不得脫。賴楚、魏諸侯來救，迺得解邯鄲之圍。趙王亦以括母先言，竟不誅也。
自邯鄲圍解五年，而燕用栗腹之謀，曰「趙壯者盡於長平，其孤未壯」，舉兵擊趙。趙使廉頗將，擊，大破燕軍於鄗，殺栗腹，遂圍燕。燕割五城請和，乃聽之。趙以尉文〈【集解】徐廣曰：「邑名也。」〉封廉頗爲信平君，〈【索隱】信平，號也。徐廣云：「尉文，邑名。」按：漢書表有「尉文節侯」，雲在南郡。蓋尉，官也；文，名也。謂取尉文所食之邑復以封頗，而後號爲信平君。〉爲假相國。
廉頗之免長平歸也，失勢之時，故客盡去。及復用爲將，客又復至。廉頗曰：「客退矣！」客曰：「吁！君何見之晚也？夫天下以市道交，君有勢，我則從君，君無勢則去，此固其理也，有何怨乎？」居六年，趙使廉頗伐魏之繁陽，〈【集解】徐廣曰：「屬魏郡。」【正義】在相州內黃縣東北也。〉拔之。
趙孝成王卒，子悼襄王立，使樂乘代廉頗。廉頗怒，攻樂乘，樂乘走。廉頗遂奔魏之大梁。其明年，趙乃以李牧爲將而攻燕，拔武遂、方城。〈【索隱】按：地理志武遂屬河閒國，方城屬廣陽也。【正義】武遂，易州遂城也。方城，幽州固安縣南十里。〉
廉頗居梁久之，魏不能信用。趙以數困於秦兵，趙王思復得廉頗，廉頗亦思復用於趙。趙王使使者視廉頗尚可用否。廉頗之仇郭開多與使者金，令毀之。趙使者旣見廉頗，廉頗爲之一飯斗米，肉十斤，被甲上馬，以示尚可用。趙使還報王曰：「廉將軍雖老，尚善飯，然與臣坐，頃之三遺矢矣。」〈【索隱】謂數起便也。矢，一作「屎」。〉趙王以爲老，遂不召。
楚聞廉頗在魏，陰使人迎之。廉頗一爲楚將，無功，曰：「我思用趙人。」廉頗卒死於壽春。〈【正義】廉頗墓在壽州壽春縣北四里。藺相如墓在邯鄲西南六里。〉
李牧者，趙之北邊良將也。常居代鴈門，備匈奴。〈【正義】今鴈門縣代地，故云代鴈門也。〉以便宜置吏，市租皆輸入莫府，〈【集解】如淳曰：「將軍征行無常處，所在爲治，故言『莫府』。莫，大也。」【索隱】按：注如淳解「莫，大也」云云。又崔浩雲「古者出征爲將帥，軍還則罷，理無常處，以幕帟爲府署，故曰『莫府』」。則「莫」當作「幕」，字之訛耳。〉爲士卒費。日擊數牛饗士，習射騎，謹烽火，多閒諜，〈【索隱】上紀莧反，下音牒。〉厚遇戰士。〈［【正義】戰士，或本作「單于」者非也。］〉爲約曰：「匈奴卽入盜，急入收保，〈【正義】急入壘收斂而保護。〉有敢捕虜者斬。」匈奴每入，烽火謹，輒入收保，不敢戰。如是數歲，亦不亡失。然匈奴以李牧爲怯，雖趙邊兵亦以爲吾將怯。趙王讓李牧，李牧如故。趙王怒，召之，使他人代將。
歲餘，匈奴每來，出戰。出戰，數不利，失亡多，邊不得田畜。〈【正義】許六反。〉復請李牧。牧杜門不出，固稱疾。趙王乃復彊起使將兵。牧曰：「王必用臣，臣如前，乃敢奉令。」王許之。
李牧至，如故約。匈奴數歲無所得。終以爲怯。邊士日得賞賜而不用，皆願一戰。於是乃具選車得千三百乘，選騎得萬三千匹，百金之士五萬人，〈【集解】管子曰：「能破敵擒將者賞百金。」〉彀者十萬人，〈【索隱】彀音古候反。彀謂能射也。［【正義】殼，滿弓張也。言能滿弦張射。］〉悉勒習戰。大縱畜牧，人民滿野。匈奴小入，詳北不勝，以數千人委之。〈【索隱】委謂棄之，恣其殺略也。［【正義】委之，反以少年先常以委。］〉單于聞之，大率衆來入。李牧多爲奇陳，張左右翼擊之，大破殺匈奴十餘萬騎。滅襜襤，〈【集解】襜，都甘反。襤，路談反。徐廣曰：「一作『臨』。」駰又案：如淳曰「胡名也，在代北」。【索隱】上音都甘反，下音路郯反。如淳雲「胡名也」。［【正義】襜襤，胡國名，在代北。］〉破東胡，降林胡，單于奔走。其後十餘歲，匈奴不敢近趙邊城。
趙悼襄王元年，廉頗旣亡入魏，趙使李牧攻燕，拔武遂、方城。居二年，龐煖破燕軍，〈【索隱】按：煖卽馮煖也。龐音皮江反。煖音況遠反，亦音喧。〉殺劇辛。〈【索隱】本趙人，仕燕者。〉後七年，秦破殺趙將扈輒〈【索隱】扈，氏；輒，名。漢張耳時別有扈輒。〉於武遂，〈【索隱】按：劉氏雲「武遂本韓地，在趙西，恐非地理志河閒武遂也」。〉斬首十萬。趙乃以李牧爲大將軍，擊秦軍於宜安，〈【正義】在桓州槀城縣西南二十里。〉大破秦軍，走秦將桓齮。〈【索隱】音蟻。〉封李牧爲武安君。居三年，秦攻番吾，〈【索隱】縣名。地理志在常山。音婆，又音盤。【正義】在相州房山縣東二十里也。〉李牧擊破秦軍，南距韓、魏。
趙王遷七年，秦使王翦攻趙，趙使李牧、司馬尚禦之。秦多與趙王寵臣郭開金，爲反閒，言李牧、司馬尚欲反。趙王乃使趙蔥及齊將顏聚代李牧。李牧不受命，趙使人微捕得李牧，斬之。廢司馬尚。後三月，王翦因急擊趙，大破殺趙蔥，虜趙王遷及其將顏聚，遂滅趙。
太史公曰：知死必勇，非死者難也，處死者難。方藺相如引璧睨柱，及叱秦王左右，勢不過誅，然士或怯懦〈【集解】徐廣曰：「一作『掘懦』。」〉而不敢發。相如一奮其氣，威信敵國，〈【索隱】信音伸。〉退而讓頗，名重太山，其處智勇，可謂兼之矣！
〈【索隱述贊】清飇凜凜，壯氣熊熊。各竭誠義，遞爲雌雄。和璧聘返，澠池好通。負荊知懼，屈節推工。安邊定策，頗、牧之功。〉
