自古受命而王，王者之興何嘗不以卜筮決於天命哉！其於周尤甚，及秦可見。代王之入，任於卜者。太卜之起，由漢興而有。〈【索隱】案：周禮有太卜之官。此雲由漢興者，謂漢自文帝卜大橫之後，其卜官更興盛焉。【正義】漢文帝卜得大橫，與夏啓之卜同，乃乘六乘傳入長安者也。〉
司馬季主者，楚人也。〈【索隱】按：雲楚人而太史公不序其系，蓋楚相司馬子期、子反後，羋姓也。季主見列仙傳。〉卜於長安東市。
宋忠爲中大夫，賈誼爲博士，同日俱出洗沐，〈【正義】漢官五日一假洗沐也。〉相從論議，誦易先王聖人之道術，究徧人情，相視而歎。賈誼曰：「吾聞古之聖人，不居朝廷，必在卜醫之中。今吾已見三公九卿朝士大夫，皆可知矣。試之卜數中以觀采。」〈【索隱】卜數猶術數也。音所具反。劉氏雲「數，筮也」，亦通。筮必〔用〕易（用）大衍之數者也。〉二人卽同輿而之市，游於卜肆中。天新雨，道少人，司馬季主閒坐，弟子三四人侍，方辯天地之道，日月之運，陰陽吉凶之本。二大夫再拜謁。司馬季主視其狀貌，如類有知者，卽禮之，使弟子延之坐。坐定，司馬季主復理前語，分別天地之終始，日月星辰之紀，差次仁義之際，列吉凶之符，語數千言，莫不順理。
宋忠、賈誼瞿然而悟，獵纓正襟〈【索隱】獵猶攬也。攬其冠纓而正其衣襟，謂變而自飾也。〉危坐，〈【索隱】免坐。謂俯俛爲敬。【正義】危坐，謂小坐。〉曰：「吾望先生之狀，聽先生之辭，小子竊觀於世，未嘗見也。今何居之卑，何行之汙？」〈【索隱】音烏故反。〉
司馬季主捧腹大笑曰：「觀大夫類有道術者，今何言之陋也，何辭之野也！今夫子所賢者何也？所高者誰也？今何以卑汙長者？」
二君曰：「尊官厚祿，世之所高也，賢才處之。今所處非其地，故謂之卑。言不信，行不驗，取不當，故謂之汙。夫卜筮者，世俗之所賤簡也。世皆言曰：『夫卜者多言誇嚴以得人情，〈【索隱】謂卜者自矜誇而莊嚴，說禍以誑人也。〉虛高人祿命以說人志，擅言禍災以傷人心，矯言鬼神以盡人財，厚求拜謝以私於己。』此吾之所恥，故謂之卑汙也。」
司馬季主曰：「公且安坐。公見夫被髮童子乎？日月照之則行，不照則止，問之日月疵瑕吉凶，則不能理。由是觀之，能知別賢與不肖者寡矣。
「賢之行也，直道以正諫，三諫不聽則退。其譽人也不望其報，惡人也不顧其怨，以便國家利衆爲務。故官非其任不處也，祿非其功不受也；見人不正，雖貴不敬也；見人有污，雖尊不下也；得不爲喜，去不爲恨；非其罪也，雖累辱而不愧也。
「今公所謂賢者，皆可爲羞矣。卑疵〈【索隱】疵音貲。〉而前，孅趨〈【索隱】孅音纖。纖趍猶足恭也。〉而言；相引以勢，相導以利；比周賓正，〈【集解】徐廣曰：「客旅謂之賓，人求長官謂之正。」〉以求尊譽，以受公奉；事私利，枉主法，獵農民；以官爲威，以法爲機，求利逆暴：譬無異於操白刃劫人者也。初試官時，倍力爲巧詐，飾虛功執空文以誷主上，用居上爲右；試官不讓賢陳功，見僞增實，以無爲有，以少爲多，以求便勢尊位；食飲驅馳，從姬歌兒，不顧於親，犯法害民，虛公家：此夫爲盜不操矛弧者也，攻而不用弦刃者也，欺父母未有罪而弒君未伐者也。何以爲高賢才乎？〈【正義】言賢才能審賢，故爲賢。〉
「盜賊發不能禁，夷貊不服不能攝，姦邪起不能塞，官秏亂不能治，四時不和不能調，歲穀不孰不能適。〈【索隱】音釋。適猶調也。〉才賢不爲，是不忠也；才不賢而託官位，利上奉，妨賢者處，是竊位也；〈【索隱】奉音扶用反。〉有人者進，有財者禮，是僞也。〈【正義】言有大衆祿位者進用，有錢財者禮敬，是僞也。〉子獨不見鴟梟之與鳳皇翔乎？蘭芷芎藭棄於廣野，蒿蕭成林，使君子退而不顯衆，公等是也。〈【正義】言鴟䲷之與鳳皇翔於蘭芷，芎藭棄在廣野，若蒿蕭成林。使君子退處不顯，由公等。〉
「述而不作，君子義也。〈【正義】言述天地陰陽不改作，是君子義也。司馬季主自言也。〉今夫卜者，必法天地，象四時，順於仁義，分策定卦，旋式正棊，〈【集解】徐廣曰：「式音栻。」【索隱】按：式卽栻也。旋，轉也。栻之形上圓象天，下方法地，用之則轉天綱加地之辰，故云旋式。棊者，筮之狀。正棊，蓋謂卜以作卦也。〉然後言天地之利害，事之成敗。昔先王之定國家，必先龜策日月，而後乃敢代；正時日，乃後入家；產子必先占吉凶，後乃有之。〈【索隱】謂若卜之不祥，則式不收也。卜吉而後有，故云「有之」。〉自伏羲作八卦，周文王演三百八十四爻而天下治。越王句踐放文王八卦〈【索隱】放音方往反。〉以破敵國，霸天下。由是言之，卜筮有何負哉！
「且夫卜筮者，埽除設坐，正其冠帶，然後乃言事，此有禮也。言而鬼神或以饗，忠臣以事其上，孝子以養其親，慈父以畜其子，此有德者也。而以義置數十百錢，病者或以愈，且死或以生，患或以免，事或以成，嫁子娶婦或以養生：此之爲德，豈直數十百錢哉！此夫老子所謂『上德不德，是以有德』。今夫卜筮者利大而謝少，〈【正義】言卜者於天下利則大矣，天下宜以財讎謝則少也。〉老子之雲豈異於是乎？
「莊子曰：『君子內無飢寒之患，外無劫奪之憂，居上而敬，居下不爲害，君子之道也。』今夫卜筮者之爲業也，積之無委聚，藏之不用府庫，徙之不用輜車，負裝之不重，止而用之無盡索之時。〈【正義】索，亦盡也。〉持不盡索之物，游於無窮之世，雖莊氏之行未能增於是也，子何故而雲不可卜哉？天不足西北，星辰西北移；地不足東南，以海爲池；日中必移，月滿必虧；先王之道，乍存乍亡。公責卜者言必信，不亦惑乎！
「公見夫談士辯人乎？慮事定計，必是人也，然不能以一言說人主意，故言必稱先王，語必道上古；慮事定計，飾先王之成功，語其敗害，以恐喜人主之志，以求其欲。多言誇嚴，〈【集解】徐廣曰：「一作『險』。」〉莫大於此矣。然欲彊國成功，盡忠於上，非此不立。今夫卜者，導惑敎愚也。夫愚惑之人，豈能以一言而知之哉！言不厭多。
「故騏驥不能與罷驢爲駟，而鳳皇不與燕雀爲羣，而賢者亦不與不肖者同列。故君子處卑隱以辟衆，自匿以辟倫，微見德順以除羣害，以明天性，助上養下，多其功利，不求尊譽。公之等喁喁者也，何知長者之道乎！」
宋忠、賈誼忽而自失，芒乎無色，〈【索隱】芒音莫郎反。〉悵然噤〈【索隱】悵音暢。噤音禁。劉氏音其錦反。〉口不能言。於是攝衣而起，再拜而辭。行洋洋也，出門僅能自上車，伏軾低頭，卒不能出氣。
居三日，宋忠見賈誼於殿門外，乃相引屏語相謂自歎曰：「道高益安，勢高益危。居赫赫之勢，失身且有日矣。夫卜而有不審，不見奪糈；〈【集解】徐廣曰：「音所。」駰案：離騷經曰「懷椒糈而要之」，王逸雲「糈，精米，所以享神」。【索隱】糈音所。糈者，卜求神之米也。【正義】糈，音所，謂祠神米也。〉爲人主計而不審，身無所處。〈【索隱】言卜之不中，乃不見奪其糈米。若爲人主計不審，則身無所處也。〉此相去遠矣，猶天冠地屨也。〈【正義】言不相及也。〉此老子之所謂『無名者萬物之始』也。天地曠曠，物之熙熙，或安或危，莫知居之。我與若，何足預彼哉！彼久而愈安，雖曾氏之義〈【集解】徐廣曰：「曾，一作『莊』。」〉未有以異也。」
久之，宋忠使匈奴，不至而還，抵罪。而賈誼爲梁懷王傅，王墮馬薨，誼不食，毒恨而死。此務華絕根者也。〈【索隱】言宋忠、賈誼皆務華而喪其身，是絕其根本也。〉
太史公曰：古者卜人所以不載者，多不見於篇。及至司馬季主，余志而著之。
〈【索隱述贊】日者之名，有自來矣。吉凶占候，著於墨子。齊楚異法，書亡罕紀。後人斯繼，季主獨美。取免暴秦，此焉終否。〉
