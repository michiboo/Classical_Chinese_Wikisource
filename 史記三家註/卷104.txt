田叔〈【索隱】案下文，字少卿。〉者，趙陘城人〈【索隱】陘音刑。按：縣名也，屬中山。〉也。其先，齊田氏苗裔也。叔喜劍，學黃老術於樂巨公〈【索隱】本燕人，樂毅之後。【正義】樂，姓；巨公，名。〉所。叔爲人刻廉自喜，喜游諸公。〈【正義】喜音許記反。諸公謂丈人行也。〉趙人舉之趙相趙午，午言之趙王張敖所，趙王以爲郎中。數歲，切直廉平，趙王賢之，未及遷。
會陳豨反代，〈【集解】徐廣曰：「七年，韓王信反，高帝征之。十年，代相陳豨反。」〉漢七年，高祖往誅之，過趙，趙王張敖自持案進食，禮恭甚，高祖箕踞罵之。是時趙相趙午等數十人皆怒，謂張王曰：「王事上禮備矣，今遇王如是，臣等請爲亂。」趙王齧指出血，曰：「先人失國，微陛下，臣等當蟲出。〈【索隱】案：謂死而蟲出也。左傳「齊桓公死，未葬，蟲流於戶外」是也。〉公等柰何言若是！毋復出口矣！」於是貫高等曰：「王長者，不倍德。」卒私相與謀弒上。會事發覺，〈【集解】徐廣曰：「九年十二月捕貫高等也。」〉漢下詔捕趙王及羣臣反者。於是趙午等皆自殺，唯貫高就繫。是時漢下詔書：「趙有敢隨王者辠三族。」唯孟舒、田叔等十餘人赭衣自髡鉗，稱王家奴，隨趙王敖至長安。貫高事明白，趙王敖得出，廢爲宣平侯，乃進言田叔等十餘人。上盡召見，與語，漢廷臣毋能出其右者，上說，盡拜爲郡守、諸侯相。叔爲漢中守十餘年，會高后崩，諸呂作亂，大臣誅之，立孝文帝。
孝文帝旣立，召田叔問之曰：「公知天下長者乎？」對曰：「臣何足以知之！」上曰：「公，長者也，宜知之。」叔頓首曰：「故雲中守孟舒，長者也。」是時孟舒坐虜大入塞盜劫，雲中尤甚，免。上曰：「先帝置孟舒雲中十餘年矣，虜曾一入，孟舒不能堅守，毋故士卒戰死者數百人。長者固殺人乎？公何以言孟舒爲長者也？」叔叩頭對曰：「是乃孟舒所以爲長者也。夫貫高等謀反，上下明詔，趙有敢隨張王，罪三族。然孟舒自髡鉗，隨張王敖之所在，欲以身死之，豈自知爲雲中守哉！漢與楚相距，士卒罷敝。匈奴冒頓新服北夷，來爲邊害，孟舒知士卒罷敝，不忍出言，士爭臨城死敵，如子爲父，弟爲兄，以故死者數百人。孟舒豈故驅戰之哉！是乃孟舒所以爲長者也。」於是上曰：「賢哉孟舒！」復召孟舒以爲雲中守。
後數歲，叔坐法失官。梁孝王使人殺故吳相袁盎，景帝召田叔案梁，具得其事，還報。景帝曰：「梁有之乎？」叔對曰：「死罪！有之。」上曰：「其事安在？」田叔曰：「上毋以梁事爲也。」上曰：「何也？」曰：「今梁王不伏誅，是漢法不行也；如其伏法，而太后食不甘味，臥不安席，此憂在陛下也。」景帝大賢之，以爲魯相。
魯相初到，民自言相，訟王取其財物百餘人。田叔取其渠率二十人，各笞五十，餘各搏二十，〈【索隱】搏音博。〉怒之曰：「王非若主邪？何自敢言若主！」魯王聞之大慙，發中府錢，〈【正義】王之財物所藏也。〉使相償之。相曰：「王自奪之，使相償之，是王爲惡而相爲善也。相毋與償之。」於是王乃盡償之。
魯王好獵，〈【正義】魯共王，景帝子，都兗州曲阜縣故魯城中。〉相常從入苑中，〈【正義】括地誌云：「矍相圃在兗州曲阜縣南三十里。禮記雲孔子射於矍相之圃，觀者如堵墻也。」〉王輒休相就館舍，相出，常暴坐〈【索隱】上音步卜反。〉待王苑外。王數使人請相休，終不休，曰：「我王暴露苑中，我獨何爲就舍！」魯王以故不大出遊。
數年，叔以官卒，魯以百金祠，少子仁不受也，曰：「不以百金傷先人名。」
仁以壯健爲衞將軍〈【集解】張晏曰：「衞青也。」〉舍人，數從擊匈奴。衞將軍進言仁，仁爲郎中。數歲，爲二千石丞相長史，失官。其後使刺舉三河。〈【正義】百官表云：「監御史，秦官，掌監郡，漢省，丞相遣御史分刺州，不常置也。」案：三河，河南、河東、河內也。〉上東巡，仁奏事有辭，上說，拜爲京輔都尉。〈【正義】百官表云：「右扶風、左馮翊、京兆尹是爲三輔。元鼎四年，置三輔都尉。」服虔云：「皆治長安城中也。」〉月餘，上遷拜爲司直。〈【集解】漢書百官表曰：「武帝元狩五年，初置司直，秩比二千石，掌佐丞相舉不法。」【正義】百官表云：「武帝元狩五年，初置司直，秩比二千石，掌佐丞相舉不法也。」〉數歲，坐太子事。〈【正義】謂戾太子。〉時左相自將兵，〈【集解】徐廣曰：「劉屈氂時爲丞相也。」〉令司直田仁主閉守城門，坐縱太子，下吏誅死。仁發兵，長陵令車千秋上變仁，仁族死。陘城今在中山國。〈【集解】徐廣曰：「陘城，縣名也。」【正義】今定州也。〉
太史公曰：孔子稱曰「居是國必聞其政」，田叔之謂乎！義不忘賢，明主之美以救過。仁與余善，余故幷論之。
〈【索隱述贊】田叔長者，重義輕生。張王旣雪，漢中是榮。孟舒見廢，抗說相明。按梁以禮，相魯得情。子仁坐事，刺舉有聲。〉
