
劉敬○索隱敬本姓婁，漢書作「婁敬」。高祖曰「婁即劉也」，因姓劉耳。者，齊人也。漢五年，戍隴西，過洛陽，高帝在焉。婁敬脫輓輅，◇集解蘇林曰：「一木橫鹿車前，一人推之。」孟康曰：「輅音胡格反。輓音晚。」○索隱輓者，牽也。音晚。輅者，鹿車前橫木，二人前輓，一人後推之。音胡格反。衣其羊裘，見齊人虞將軍曰：「臣原見上言便事。」虞將軍欲與之鮮衣，○索隱上音仙。鮮衣，美服也。婁敬曰：「臣衣帛，衣帛見；衣褐，衣褐見：終不敢易衣。」於是虞將軍入言上。上召入見，賜食。
已而問婁敬，婁敬說曰：「陛下都洛陽，豈欲與周室比隆哉？」上曰：「然。」婁敬曰：「陛下取天下與周室異。周之先自后稷，堯封之邰，□正義邰音胎。雍州武功縣西南二十三里故斄城是也。說文云：「邰，炎帝之後，姜姓所封國，棄外家也。」毛萇云：「邰，姜嫄國，堯見天因邰而生后稷，故因封於邰也。」積德累善十有餘世。公劉避桀居豳。太王以狄伐故，去豳，杖馬箠居岐，集解張晏曰：「言馬箠，示約。」國人爭隨之。及文王為西伯，斷虞芮之訟，始受命，呂望、伯夷自海濱來歸之。□正義呂望宅及廟在蘇州海鹽縣西也。伯夷孤竹國在平州。皆濱東海也。武王伐紂，不期而會孟津之上八百諸侯，皆曰紂可伐矣，遂滅殷。成王即位，周公之屬傅相焉，乃營成周洛邑，□正義括地誌云：「故王城一名河南城，本郟鄏，周公所築，在洛州河南縣北九里苑中東北隅。帝王紀雲武王伐紂，營洛邑而定鼎焉。」按此即營都城也。書雲「乃營成周」。括地誌云：「洛陽故城在洛州洛陽城東二十六里，周公所築，即成周城也。尚書曰『成周既成，遷殷頑民』。帝王世紀雲『居鷽鄘之眾』。」按：劉敬說周之美，豈言居頑民之所？以此而論，非也。以此為天下之中也，諸侯四方納貢職，道里均矣，有德則易以王，無德則易以亡。凡居此者，欲令周務以德致人，不欲依阻險，令後世驕奢以虐民也。及周之盛時，天下和洽，四夷鄉風，慕義懷德，附離◇集解莊子曰「附離不以膠漆」也。○索隱案：謂使離者相附也。義見莊子。而並事天子，不屯一卒，不戰一士，八夷大國之民莫不賓服，效其貢職。及周之衰也，分而為兩，□正義公羊傳云：「東周者何？成周也。西周者何？王城也。」按：周自平王東遷，以下十二王皆都王城，至敬王乃遷都成周，王赧又居王城也。天下莫朝，周不能制也。非其德薄也，而形勢弱也。今陛下起豐沛，收卒三千人，以之徑往而卷蜀漢，定三秦，與項羽戰滎陽，爭成皋之口，大戰七十，小戰四十，使天下之民肝腦塗地，父子暴骨中野，不可勝數，哭泣之聲未絕，傷痍者未起，而欲比隆於成康之時，臣竊以為不侔也。且夫秦地被山帶河，四塞以為固，卒然有急，百萬之眾可具也。因秦之故，資甚美膏腴之地，此所謂天府○索隱案：戰國策蘇秦說惠王曰「大王之國，地勢形便，此所謂天府」。高誘注云「府，聚也」。者也。陛下入關而都之，山東雖亂，秦之故地可全而有也。夫與人斗，不搤其亢，◇集解張晏曰：「亢，喉嚨也。」○索隱扌益音戹。亢音胡朗反，一音胡剛反。蘇林以為亢，頸大脈，俗所謂「胡脈」也。拊其背，未能全其勝也。今陛下入關而都，案秦之故地，此亦搤天下之亢而拊其背也。」
高帝問群臣，群臣皆山東人，爭言周王數百年，秦二世即亡，不如都周。上疑未能決。及留侯明言入關便，即日車駕西都關中。○索隱案：謂即日西都之計定也。
於是上曰：「本言都秦地者婁敬，『婁』者乃『劉』也。」賜姓劉氏，拜為郎中，號為奉春君。○索隱案：張晏雲「春為歲之始，以其首謀都關中，故號奉春君。」。
漢七年，韓王信反，高帝自往擊之。至晉陽，聞信與匈奴欲共擊漢，上大怒，使人使匈奴。匈奴匿其壯士肥牛馬，但見老弱及羸畜。□正義上力為反，下許又反。使者十輩來，皆言匈奴可擊。上使劉敬復往使匈奴，還報曰：「兩國相擊，此宜誇矜見所長。◇集解韋昭曰：「誇，張；矜，大也。」今臣往，徒見羸瘠○索隱上力為反。瘠音稷。瘠，瘦也。漢書作「胔」，音漬。胔，肉也，恐非。老弱，此必欲見短，伏奇兵以爭利。愚以為匈奴不可擊也。」是時漢兵已逾句注，□正義句注山在代州雁門縣西北三十里。二十餘萬兵已業行。上怒，罵劉敬曰：「齊虜！以口舌得官，今乃妄言沮吾軍。」○索隱沮音才敘反。詩傳曰「沮，止也，壞也」。械繫敬廣武。○索隱地理志縣名，屬雁門。□正義廣武故縣在句注山南也。遂往，至平城，匈奴果出奇兵圍高帝白登，七日然後得解。高帝至廣武，赦敬，曰：「吾不用公言，以困平城。吾皆已斬前使十輩言可擊者矣。」乃封敬二千戶，為關內侯，號為建信侯。
高帝罷平城歸，韓王信亡入胡。當是時，冒頓為單于，兵彊，控弦三十萬，◇集解應劭曰：「控，引也。」數苦北邊。上患之，問劉敬。劉敬曰：「天下初定，士卒罷於兵，未可以武服也。冒頓殺父代立，妻群母，以力為威，未可以仁義說也。獨可以計久遠子孫為臣耳，然恐陛下不能為。」上曰：「誠可，何為不能！顧為柰何？」劉敬對曰：「陛下誠能以適長公主妻之，厚奉遺之，彼知漢適女送厚，蠻夷必慕以為閼氏，生子必為太子。代單于。何者？貪漢重幣。陛下以歲時漢所餘彼所鮮數問遺，因使辯士風諭以禮節。冒頓在，固為子婿；死，則外孫為單于。豈嘗聞外孫敢與大父抗禮者哉？兵可無戰以漸臣也。若陛下不能遣長公主，而令宗室及後宮詐稱公主，彼亦知，不肯貴近，無益也。」高帝曰：「善。」欲遣長公主。呂后日夜泣，曰：「妾唯太子、一女，柰何棄之匈奴！」上竟不能遣長公主，而取家人子名為長公主，妻單于。使劉敬往結和親約。
劉敬從匈奴來，因言「匈奴河南白羊、樓煩王，◇集解張晏云：「白羊，匈奴國名。」○索隱案：張晏雲白羊，國名。二者並在河南。河南者，案在朔方之河南，舊並匈奴地也，今亦謂之新秦中。去長安近者七百里，輕騎一日一夜可以至秦中。秦中新破，少民，地肥饒，可益實。夫諸侯初起時，非齊諸田，楚昭、屈、景莫能興。今陛下雖都關中，實少人。北近胡寇，東有六國之族，宗彊，一日有變，陛下亦未得高枕而臥也。臣原陛下徙齊諸田，楚昭、屈、景，燕、趙、韓、魏後，及豪桀名家居關中。無事，可以備胡；諸侯有變，亦足率以東伐。此彊本弱末之術也」。上曰：「善。」乃使劉敬徙所言關中十餘萬口。○索隱案：小顏雲「今高陵、櫟陽諸田，華陰、好畤諸景，及三輔諸屈諸懷尚多，皆此時所徙也」。
叔孫通者，◇集解晉灼曰：「楚漢春秋名何。」薛人也。○索隱按：楚漢春秋雲名何。薛，縣名，屬魯國。秦時以文學徵，待詔博士。數歲，陳勝起山東，使者以聞，二世召博士諸儒生問曰：「楚戍卒攻蘄入陳，於公如何？」博士諸生三十餘人前曰：「人臣無將，將即反，罪死無赦。◇集解瓚曰：「將謂逆亂也。公羊傳曰『君親無將，將而必誅』。」原陛下急發兵擊之。」二世怒，作色。叔孫通前曰：「諸生言皆非也。夫天下合為一家，毀郡縣城，鑠其兵，示天下不復用。且明主在其上，法令具於下，使人人奉職，四方輻輳，安敢有反者！此特群盜鼠竊狗盜耳，何足置之齒牙間。郡守尉今捕論，何足憂。」二世喜曰：「善。」盡問諸生，諸生或言反，或言盜。於是二世令御史案諸生言反者下吏，非所宜言。諸言盜者皆罷之。乃賜叔孫通帛二十匹，衣一襲，○索隱案：國語謂之「一稱」，賈逵案禮記「袍必有表不單，衣必有裳，謂之一稱」。杜預雲「衣單衤復具雲稱也」。拜為博士。叔孫通已出宮，反舍，諸生曰：「先生何言之諛也？」通曰：「公不知也，我幾不脫於虎口！」□正義幾音祈。乃亡去，之薛，薛已降楚矣。及項梁之薛，叔孫通從之。敗於定陶，從懷王。懷王為義帝，徙長沙，叔孫通留事項王。漢二年，漢王從五諸侯入彭城，叔孫通降漢王。漢王敗而西，因竟從漢。
叔孫通儒服，漢王憎之；乃變其服，服短衣，楚制，○索隱案：孔文祥雲「短衣便事，非儒者衣服。高祖楚人，故從其俗裁製」。漢王喜。
叔孫通之降漢，從儒生弟子百餘人，然通無所言進，專言諸故群盜壯士進之。弟子皆竊罵曰：「事先生數歲，幸得從降漢，今不能進臣等，專言大猾，○索隱案：類集雲「猾，狡也。音滑」。何也？」叔孫通聞之，乃謂曰：「漢王方蒙矢石爭天下，◇集解漢書音義曰：「謂發石以投人。」諸生寧能斗乎？故先言斬將搴旗◇集解張晏曰：「搴，卷也。」瓚曰：「拔取曰搴。楚辭曰『朝搴阰之木蘭』。」○索隱搴音起焉反，又己勉反。案：方言云「南方取物雲搴」。許慎雲「搴，取也」。王逸雲「阰，山名」。又案：埤蒼雲「山在楚，音毗」。之士。諸生且待我，我不忘矣。」漢王拜叔孫通為博士，號稷嗣君。◇集解徐廣曰：「蓋言其德業足以繼蹤齊稷下之風流也。」駰案：漢書音義曰「稷嗣，邑名」。
漢五年，已並天下，諸侯共尊漢王為皇帝於定陶，叔孫通就其儀號。高帝悉去秦苛儀法，為簡易。群臣飲酒爭功，醉或妄呼，拔劍擊柱，高帝患之。叔孫通知上益厭之也，說上曰：「夫儒者難與進取，可與守成。臣原徵魯諸生，與臣弟子共起朝儀。」高帝曰：「得無難乎？」叔孫通曰：「五帝異樂，三王不同禮。禮者，因時世人情為之節文者也。故夏、殷、周之禮所因損益可知者，謂不相復也。臣原頗采古禮與秦儀雜就之。」上曰：「可試為之，令易知，度吾所能行為之。」
於是叔孫通使徵魯諸生三十餘人。魯有兩生不肯行，曰：「公所事者且十主，皆面諛以得親貴。今天下初定，死者未葬，傷者未起，又欲起禮樂。禮樂所由起，積德百年而後可興也。吾不忍為公所為。公所為不合古，吾不行。公往矣，無汙我！」叔孫通笑曰：「若真鄙儒也，不知時變。」
遂與所徵三十人西，及上左右為學者與其弟子百餘人為綿蕞◇集解徐廣曰：「表位標準。音子外反。」駰案：如淳曰「置設綿索，為習肄處。蕞謂以茅翦樹地為纂位。春秋傳曰『置茅蕝』也」。○索隱徐音子外反。如淳雲「翦茅樹地，為纂位尊卑之次」。蘇林音纂。韋昭雲「引繩為綿，立表為蕞。音茲會反」。按：賈逵雲「束茅以表位為蕝」。又纂文雲「蕝，今之『纂』字。包愷音即悅反。又音纂」。野外。習之月餘，叔孫通曰：「上可試觀。」上既觀，使行禮，曰：「吾能為此。」乃令群臣習肄，○索隱肄亦習也，音異。會十月。
漢七年，長樂宮成，諸侯群臣皆朝十月。○索隱小顏雲「漢以十月為正，故行朝歲之禮，史家追書十月也」。案：諸書並雲十月為歲首，不言以十月為正月。古今注亦云「群臣始朝十月」也。儀：先平明，謁者治禮，引以次入殿門，廷中陳車騎步卒衛宮，設兵張旗志。◇集解徐廣曰：「一作『幟』。」傳言「趨」。○索隱案：小顏雲「傳聲教入者皆令趨。趨，疾行致敬也」。殿下郎中俠陛，陛數百人。功臣列侯諸將軍軍吏以次陳西方，東鄉；文官丞相以下陳東方，西鄉。大行設九賓，臚傳。◇集解漢書音義曰：「傳從上下為臚。」○索隱漢書雲「設九賓臚句傳」。蘇林雲「上傳語告下為臚，下傳語告上為句」。臚猶行者矣。韋昭雲「大行人掌賓客之禮，今謂之鴻臚也。九賓，則周禮九儀也，謂公、侯、伯、子、男、孤、卿、大夫、士也」。漢依此以為臚傳，依次傳令上也。向秀注莊子雲「從上語下為臚」，音閭。句音九注反。於是皇帝輦出房，○索隱案：輿服志雲「殷周以輦載軍器，職載芻豢，至秦始去其輪而輿為尊」也。百官執職◇集解徐廣曰：「一作『幟』。」傳警，○索隱職音幟，亦音試。傳警者，漢儀雲「帝輦動，則左右侍帷幄者稱警」是也。引諸侯王以下至吏六百石以次奉賀。自諸侯王以下莫不振恐肅敬。至禮畢，復置法酒。◇集解文穎曰：「作酒令法也。」蘇林曰：「常會，須天子中起更衣，然後入置酒矣。」○索隱按：文穎雲「作酒法令也」。姚氏雲「進酒有禮也。古人飲酒不過三爵，君臣百拜，終日宴不為之亂也」。諸侍坐殿上皆伏抑首，◇集解如淳曰：「抑屈。」以尊卑次起上壽。觴九行，謁者言「罷酒」。御史執法舉不如儀者輒引去。竟朝置酒，無敢讙譁失禮者。於是高帝曰：「吾乃今日知為皇帝之貴也。」乃拜叔孫通為太常，賜金五百斤。
叔孫通因進曰：「諸弟子儒生隨臣久矣，與臣共為儀，原陛下官之。」高帝悉以為郎。叔孫通出，皆以五百斤金賜諸生。諸生乃皆喜曰：「叔孫生誠聖人也，知當世之要務。」
漢九年，高帝徙叔孫通為太子太傅。漢十二年，高祖欲以趙王如意易太子，叔孫通諫上曰：「昔者晉獻公以驪姬之故廢太子，立奚齊，晉國亂者數十年，為天下笑。秦以不蚤定扶蘇，令趙高得以詐立胡亥，自使滅祀，此陛下所親見。今太子仁孝，天下皆聞之；呂后與陛下攻苦食啖，◇集解徐廣曰：「攻猶今人言擊也。啖，一作『淡』。」駰案：如淳曰「食無菜茹為啖」。○索隱案：孔文祥雲「與帝共攻冒苦，難俱食淡也」。案：說文雲「淡，薄味也」。音唐敢反。其可背哉！陛下必欲廢適而立少，臣原先伏誅，以頸血汙地。」○索隱楚漢春秋：「叔孫何雲『臣三諫不從，請以身當之』。撫劍將自殺。上離席雲『吾聽子計，不易太子』。」高帝曰：「公罷矣，吾直戲耳。」叔孫通曰：「太子天下本，本一搖天下振動，柰何以天下為戲！」高帝曰：「吾聽公言。」及上置酒，見留侯所招客從太子入見，上乃遂無易太子志矣。
高帝崩，孝惠即位，乃謂叔孫生曰：「先帝園陵寢廟，群臣莫習。」徙為太常，定宗廟儀法。及稍定漢諸儀法，皆叔孫生為太常所論箸也。
孝惠帝為東朝長樂宮，◇集解關中記曰：「長樂宮本秦之興樂宮也，漢太后常居之。」及間往，數蹕○索隱韋昭云：「蹕，止人行也。」按：長樂、未央宮東西相去稍遠。間往謂非時也。中間往來，清道煩人也。煩人，乃作衤復道，方築武庫南。◇集解韋昭曰：「閣道也。」如淳曰：「作衤復道，方始築武庫南。」叔孫生奏事，因請間曰：「陛下何自築衤復道高寢，衣冠月出遊高廟？高廟，漢太祖，柰何令後世子孫乘宗廟道上行哉？」◇集解應劭曰：「月出高帝衣冠，備法駕，名曰游衣冠。」如淳曰：「三輔黃圖高寢在高廟西，高祖衣冠藏在高寢。」月出遊於高廟，其道值所作衤復道下，故言乘宗廟道上行。孝惠帝大懼，曰：「急壞之。」叔孫生曰：「人主無過舉。○索隱案：謂舉動有過也。左傳雲「君舉必書」。今已作，百姓皆知之，今壞此，則示有過舉。原陛下原廟渭北，衣冠月出遊之，益廣多宗廟，大孝之本也。」上乃詔有司立原廟。原廟起，以複道故。
孝惠帝曾春出遊離宮，叔孫生曰：「古者有春嘗果，方今櫻桃孰，可獻，索隱案：呂氏春秋「仲春羞以含桃先薦寢廟」。高誘雲「進含桃也。湋鳥所含，故曰含桃」。今之硃櫻即是也。原陛下出，因取櫻桃獻宗廟。」上乃許之。諸果獻由此興。
太史公曰：語曰「千金之裘，非一狐之腋也；台榭之榱，非一木之枝也；三代之際，非一士之智也」。信哉！夫高祖起微細，定海內，謀計用兵，可謂盡之矣。然而劉敬脫輓輅一說，建萬世之安，智豈可專邪！叔孫通希世度務，制禮進退，與時變化，卒為漢家儒宗。「大直若詘，○索隱音屈。道固委蛇」，索隱音移。蓋謂是乎？齋
索隱述贊廈藉眾幹，裘非一狐。委輅獻說，釂蕝陳書。皇帝始貴，車駕西都。既安太子，又和匈奴。奉春、稷嗣，其功可圖。
