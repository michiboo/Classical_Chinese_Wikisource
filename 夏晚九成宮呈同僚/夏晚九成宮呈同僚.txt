
碣館分襄野，平臺架射峰。
英藩信煒燁，勝地本從容。
林引梧庭鳳，泉歸竹沼龍。
小軒恆共處，長坂屬相從。
野席蘭琴奏，山臺桂酒醲。
一枰移晝景，六著盡宵鐘。
枚藻清詞律，鄒談耀辯鋒。
結歡良有裕，聯寀愧無庸。
暫悅丘中賞，還希物外蹤。
風煙遠近至，魚鳥去來逢。
月澗橫千丈，雲崖列萬重。
樹紅山果熟，崖綠水苔濃。
願以西園柳，長間北巖松。

