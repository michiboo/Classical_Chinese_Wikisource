　　十二月，漳州民陳桂龍兵起，福建都元帥完者都等擊走之。桂龍及其兄子陳吊眼有眾數萬，屯高安砦據之，朝廷命完者都及副帥高興討之。時建寧賊黃華，勢尤倡獗，完者都先引兵壓其境，華驚懼乞降，完者都奏以華為副元帥，凡軍行悉以諮之。桂龍等乘高為險，人莫敢進，興命人挾束薪，進至半山，棄薪走。如是六日，誘其矢石皆盡，乃爇薪焚柵，斬首二萬級，桂龍遁走入畬洞。
　　夏四月，陳桂龍降。初，桂龍既遁，陳吊眼猶擁眾連五十餘砦未下，高興等擊斬之，桂龍等遂帥其黨來降。詔流桂龍於邊地。十二月，獲福州叛賊林天成，戮於市。
　　三月，廣州新會林桂方、趙良鈐等擁眾萬餘，號羅平國，稱延康年號。擒之。
　　九月，象山縣海賊尤宗祖等聚眾剽掠海上，合刺帶等招降之，凡九千五百九十二人，海道以寧。
　　冬十月，建寧路總管黃華復反，聚眾十萬，號頭陀軍，稱宋祥興年號，破崇安、浦城諸縣，復攻建寧。詔史弼等引兵急擊之。華敗走自焚，餘黨悉潰。
　　二月，漳州盜起，邕州、賓州、梧州、韶州、衡州民黃大成等相延為亂。命湖南宣慰使撒里蠻將兵討之。
　　詔遷宋宗室及大臣之仕者於內地。時荊湖、閩、廣之間，兵興無寧歲，有言宋宗室居江南欲反者，遣使捕之。宿衛士阿魯渾薩里曰:「江南初下，民疑未附。宋宗室反，不聞郡縣言，而信一人浮言捕擊之，恐人人自危矣。」帝悟，召使者還，故有是詔。
　　十一月，江西行省參知政事月的迷失擒獲海盜黎德，及招降餘黨百三十三人。即其地誅黎德，弟黎浩及偽招討吳興等檻送京師。
　　二月廣東宣慰使月的迷失討潮、惠二州盜郭逢貴等四十五寨，降民萬餘戶，軍三千六百一十人。請將所獲逢貴等入覲，面陳事宜，詔許之。秋七月，至京師，言山寨降者百五十餘所。帝問：「戰而後降耶，招之即降耶？」對曰:「其首拒敵者，臣已磔之矣，是皆招降者也。」因言：「前大兵後，未嘗撫治其民，州縣官復無至者，故盜賊各據土地，互相攻殺，人民漸耗。今宜擇良吏往治。」從之。
　　春正月，西州趙和尚自稱宋福王子廣王以誑民，謀作亂，伏誅。八月，婺州永康縣民陳巽四等謀反，伏誅。
　　十一月，詔議弭盜。桑哥、玉速帖木兒言「江南歸附十年，盜賊迄今未清。宜降旨立限招捕，而以安集責州縣之吏，其不能者黜之。」葉李言「臣在漳州十年，詳知其事。大抵軍官嗜利與賊通者，尤難弭息。宜令各處鎮守軍官，例以三年轉徙，庶革斯弊。」帝皆從之。詔江西行省平章忽都鐵木兒督捕廣東等處盜賊。
　　夏四月，廣東民董賢舉，浙江民楊鎮龍、柳世英，循州民鍾明亮，各擁眾萬餘，相繼起兵，皆稱大老，明亮勢尤猖蹶。詔遣江西行省丞相忙兀帶、行樞密院副使月的迷失發四省兵討之。明亮屢降復叛。既而福建按察使王惲上疏言「福建郡縣五十餘處，連山距海，實邊徼要區。由平宋以來，官吏殘虐，故愚民往往嘯聚，朝廷遣兵討之，復致蹂踐，甚非一視同仁之意。況福建歸附之民戶幾百萬，黃華之變，十去四五，今明亮之勢又烈於華，其可以尋常草竊視之乎。宜選精兵，明號令，以計取之。不然，禍未已也。」御史大夫月呂魯亦言「江南盜起凡四百餘處，宜選將討之。」帝曰:「月的迷失屢以捷聞，忙兀帶已往，卿毋以為慮。」
　　夏四月，禁江南民挾弓矢，犯者籍以為兵。五月，明亮率眾萬八千五百七十三人來降。
　　六月，月的迷失請以降賊明亮為循州知州，宋士賢為梅州判官，丘應祥等十八人為縣尹、巡尉。帝不允，令明亮、應祥並赴都。
　　冬閏十月，月的迷失以丘應祥、董賢舉歸於京師。丙戌，明亮復反，以眾萬人寇梅州，江羅等以八千人寇漳州，又韶、雄諸賊二十餘處，皆舉兵應之，聲勢張甚。詔月的迷失復與福建、江西省合兵討之，且諭旨月的迷失「鍾明亮既降，朕令汝遣赴闕，而汝玩常不發，致有是變。自今降賊，其即遣之。」
　　是月，婺州賊葉萬五以眾萬人寇武義縣，殺千戶一人，江淮省平章不憐吉帶將兵討之。
　　十一月，漳州賊陳機察等八千人寇龍巖，執千戶張武義，與楓林賊合。福建行省兵大破之，陳機察、邱大老、張順等以其黨降。行省請斬之以警眾，事下樞密院議，範文虎曰:「賊固當斬，然既降乃殺之，何以示信。宜並遣赴闕。」從之。
　　春正月，江西賊華大老、黃大老等掠樂昌諸縣，行樞密院討平之。
　　三月，建昌賊邱元等稱大老，集眾千餘人掠南豐諸郡。太平縣賊葉大五，集眾百餘人寇寧國，皆擒斬之。
　　五月，月的迷失與江西行省管如德合兵討明亮，降。詔縛至闕下，如德留明亮等不遣，明亮復率眾寇贛州。
　　六月，徽州績溪賊胡發、饒必成，杭州賊唐珍，建平賊王靜照，蕪湖賊徐汝安、孫惟俊等，皆伏誅。
　　十一月，江淮行省平章不憐吉帶言：「福建盜賊已平，惟浙東一道，地極邊惡，賊所巢穴。初，伯顏等於各路置軍鎮戍，蓋視地之輕重而為多寡，後為忙古䚟更易其法，今宜復還三萬戶分戍之。揚州、建康、鎮江三城，跨據大江，人民繁會，宜置萬戶府七。杭州，行省諸司府庫所在，宜置萬戶府四。瀕海沿江要害二十二所，宜增置戰艦，分兵閱習水戰之法。」從之。
　　是月，興化路仙遊賊朱三十五寇青山。處州青田賊劉甲、乙等集眾萬餘人，寇溫州平陽。
　　秋七月，遣憨散總兵討平江南盜賊。
　　春正月，詔江南避亂者令復業。
　　九月，治書侍御史裴居安言：「月的迷失遇盜起不即加兵，盜去乃延誅平民。」詔台院遣官雜問之。
　　二月，江西行院月的迷失言：「江南豪右多庇匿盜賊，宜誅為首者，餘徙內縣。」從之。
　　冬十月，贛州民劉六十聚眾至萬餘，建立名號，朝廷遣將討之，多觀望不進，賊勢益盛。江南行省左丞董士選請自往，進至興國，距其營不百里，命將校分兵守地，悉置激亂之人於法，復誅奸民之為囊橐者。於是民爭出自效，不數日，六十就擒，餘黨悉散。事平，士選遣使奏聞，但請黜贓吏數人而已，略不及破賊事，時稱其不伐。
