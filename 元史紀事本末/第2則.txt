　　夏四月，諸王納延反。納延，烈祖第五子，伯勒格特之曾孫，伊蘇布哈之孫，廣寧王卓多之次子也。始納延遣使征東道兵。帝諭諸王羅壘特穆爾毋輒發。或告納延反，帝遣巴延往覘之。巴延多載衣裘入其境，輒以與驛人。既至，納延謀執之。巴延覺，與其從者趨出，分三道逸去。驛人以得衣裘故，爭獻徤馬，遂得脫。馳還，白狀。至是納延反時，西北諸王多欲從之，帝以為憂。宿衛使阿實克布哈曰：「此莫若先撫安諸王，乃行天討，則叛者勢自孤矣。」帝曰：「善。爾試為朕行之。」乃北說諸王。納延曰：「大王聞納延反耶？」曰：「聞之。」曰：「大王知納延已遣使自歸耶？」曰：「不知也。」曰：「聞大王等皆欲為納延外應。今納延既自歸矣，是獨大王與主上抗耳。大王何不往見上、自陳為萬全計？」納延許之。於是諸王之謀乃解，帝遂議親討之。
　　五月，遣額森傳旨，諭北京等處宣慰司，凡隸納延所部者，禁其往來，毋淂乗馬持弓矢。時將校多納延部人或其親暱，立馬相嚮語，輒釋仗不戰，帝患之。浙西道儒學提舉葉李密啟曰：「兵貴奇、不貴眾。臨敵當以計取。彼既親暱，誰肯盡力？徒費陛下糧餉，四方轉輸之勞。臣請令漢軍列前，少戰而聮大軍斷其後，以示死鬬。彼嘗玩我，必不設備；我以大眾踣之，無不勝矣。」帝然之，乃詔左丞李庭等將漢軍，用漢法以戰。
　　六月，帝至實喇圖嚕之地。納延黨金嘉努塔布台擁眾，號十萬，進逼乗輿。帝親麾諸軍圍之。納延堅壁不出。司農卿特爾格曰：「彼眾我寡，當以疑退之。」於是，帝張蓋據胡床，特爾格進酒。塔布台按兵不敢進。李庭曰：「彼夜當遁耳。」乃引壯士千餘人，抱火炮夜入其陣。炮發，果自潰散。帝曰：「何以知之？」庭曰：「塔布台兵雖多，然無紀律。見車駕駐此而不戰，必疑有大軍繼之。是以知其必遁。」遂命庭將漢軍，伊實特穆爾將蒙古軍，並進。納延敗走，追執之。
　　秋七月，納延黨諸王齊都爾犯咸平。遼東宣慰使托爾楚遣使，馳驛以聞。帝命領軍一萬與皇子阿雅噶齊同力備禦之。時女真碩達勒達官民皆與納延連結，托爾楚棄妻子，與麾下十二騎直抵建州，距咸平千五百里，與納延黨達春巴圖魯等合戰，兩中流矢。繼知其黨特爾格徹爾等欲襲皇子，乃以千餘人扈從渡遼水，身與納延兵接戰，轉鬬而前，射其酋特爾格岱，中其口，鏃出於項，墮馬死。遂軍懿州。懿州老幼千餘人焚香羅拜道旁，泣曰：「非宣慰公，吾屬無遺種矣！」托爾楚曰：「今日之事，上頼皇帝洪福，下頼將士之力，吾何功焉？」又追納延餘黨北至金山，戰捷。帝嘉其功，賜明珠、虎符，充蒙古軍萬戶。
　　春正月，諸王海都犯邊。海都者，太宗之孫，哈沙大王之子也，世居北方。自定宗以來，日尋干戈。至元初，即有叛意。廷議欲伐之，帝曰：「朕以宗室之情，惟當懷之以德，其擇謹密足任大事者往使焉。」左右以平陽馬步改達嚕噶齊特里克對，遂召見。特里克應對稱旨，帝嘉其辨慧，曰：「此事非此人不可。然必先詣巴圖蒙克特默王所，相與計事而後行，使二人副之。」特里克既奉命，欲直造海都境，視其虛實，然後議於諸王。副者持不可，特里克曰：「親承密旨，違則當誅。」副者懼而從之。既至，海都日召宗親宴飲，將伺其隙謀害之。特里克厲聲斥之曰：「且食，毋令語言，脫口相摭為罪。」海都愕然曰：「直哉！」酒半，特里克求衣為歡，海都嘉其雄辯，將解與之，其妃止之，以皮服三襲付之，因語其屬曰：「為使者當如是矣。」厚贈以行。乃至巴圖蒙克特默王所，具告之故。王曰：「祖宗有訓：『叛者，人得誅之』。如通好不從，舉師以行天罰，我即外應，剿絕何有？」特里克還，悉以事聞，因言曰：「海都兵繁而鋭，不宜速戰。來則堅壘待之，去則勿追，自守既固，即無虞矣。」帝深然之，敕所受海都皮服全飾以金，凡朝會宜服以表示焉。是歲，詔封皇子諾木罕為北平王，率諸王兵鎮守，而以安圖行省院事。既而海都叛，帝大閱兵，將討之。先命戶部尚書錫巴爾使海都，諭令罷兵，置驛來朝。錫巴爾至海都傳旨，海都聽命。既退軍置驛，而丞相安圖軍先已克和爾和特默王部曲，盡獲其輜重。海都懼，將逃，謂錫巴爾曰：「我不難殺汝，念我父嘗受書於汝，歸以安圖之事聞，非我罪也。」錫巴爾以聞帝曰：「言是也。」尋命為中書右丞議政事，妻以宗王女布琳章公主。明年復使諭海都，且曰：「茍不從我，能諸王蕃衛兵乎？」海都辭以「畏死不敢至」，是復寇邊。巴圖約蘇圖迎擊，死之。
　　夏四月，詔皇孫特穆爾行邊。納延餘黨和爾果斯及哈坦等尚攻掠邊郡未下。詔皇孫特穆爾北撫諸軍，進討之。都指揮圖圖爾哈擊敗和爾果斯、章伊拉袞，還至哈拉袞山。夜渡格哷勒，復擊敗哈坦軍，盡得遼左諸部，置東路萬戶府。
　　二月，哈坦兵寇壺盧口。開元路治中烏雲雅勒呼格戰，連破之。
　　六月庚申，諸王奈曼岱敗。哈坦兵於托果爾河。辛巳，海都犯邊，圖圖爾哈從皇孫晉王征之，抵杭海嶺，敵先據險，諸軍失利，惟圖圖爾哈以其軍直前鏖戰，翼晉王而出，追騎大至，乃選精鋭設伏以待之。寇不敢逼。海都兵至和林，宣慰使奇卜、同知奈曼岱、副使巴噶塔喇皆反，應之。劉哈喇巴圖爾乗間逃歸。
　　秋七月，帝自將討海都，至北邊，召見圖圖爾哈，慰諭之曰：「昔太祖與臣下同患難者，飲班珠爾河之水以記功。今日之事，何愧昔人？卿其勉之。」
　　二月，哈坦寇遼東海陽。五月，寇開元。平章政事哲爾特穆爾帥師戰於烏法，大破之。
　　冬十月，諸王穆爾特穆爾附海都以叛。詔巴延討之。至額森呼圖克嶺，已為穆爾特穆爾所據，矢下如雨。巴延先登陷陳，諸軍望風爭奮，大破之，穆爾特穆爾挺身走。命蘇克特們德爾等追之。巴延軍還，夜至布色圖，卒遇伏兵。巴延堅壁不動，黎明遂引去。巴延輕騎追至巴奇爾，會蘇克特們德爾等亦至，乃夾擊之，斬首二千餘級。軍中獲諜者錫都，欲殺之。巴延不許，厚賜之，遣齎書諭穆爾特穆爾以禍福。穆爾特穆爾得書感泣，率其眾來降。
　　三月，括諸路馬。時以海都入寇，詔羣臣議所以為備，從樞密李廷言復括天下馬，凡得十一萬匹。
　　六月，詔皇孫特穆爾撫軍北邊，召巴延還，以伊實特穆爾代之。時有譖巴延久居北邊，與海都通好，因仍保守，無尺寸之獲者。詔受皇孫特穆爾以皇太子寶撫其軍，以太傅伊實特穆爾輔行，召巴延居大同以俟後命。伊實特穆爾未至三驛，海都兵復至。巴延遣人語伊實特穆爾曰：「公姑止，待我剪此寇而來，未晩也。」遂與海都兵交，且戰且卻，凡七日。諸將以為怯，憤曰：「果懼戰，何不授軍於太傅？」巴延曰：「海都懸軍涉吾地，邀之則遁。誘其深入，一戰可擒也。諸君必欲速戰，若失海都，誰執其咎？」諸將曰：「請任之。」即還軍，擊敗之，海都果脫去。乃召伊實特穆爾至軍中，授以印而行。
　　冬十月，奇徹都指揮使成格勒攻破巴林之地，還擊海都軍，敗走之。巴林之地時為海都所據，成格勒帥師於金山進攻之，其將達朗台阻達嚕噶河，而軍伐木柵岸以自庇，士皆下馬跪坐，持弓矢以待。成格勒奮師馳擊，大破之，盡得其人馬、廬帳。還次阿嚕河，與海都援將巴拜遇，成格勒麾軍渡河蹙之，巴拜敗走，僅以身免。
　　十二月，駙馬齊爾濟蘇遇寇敗沒。是歲秋，諸王將帥共議備邊事，咸曰：「敵往歲不冬出，且可休兵於境。」奇爾濟蘇特嚴兵待之。冬，敵果大至。奇爾濟蘇三戰三克，乘勝逐北，馬躓，為敵所執，誘使降，不屈；又欲妻以女。奇爾濟蘇毅然曰：「我天子壻也。非天子命而可再娶乎？」竟不屈死焉。
　　十二月，命兄子哈尚鎮漠北。哈尚，帝兄達爾瑪巴拉之長子。帝以寧逺王庫庫楚總兵北邊，怠於備禦，命哈尚即軍中代之。
　　八月，哈尚與海都軍戰於呼巴哩之地，敗之。
　　九月，海都與都勒斡諸部大舉入寇。哈尚躬督成格勒等五軍合擊，大破之。阿實克射都勒斡，中膝，號遁去。海都不得志，引還，旋亦死。
　　秋七月，都勒斡遣使降。都勒斡既敗，聚其屬及海都之子謀遣使。請命使至伊徹察喇會。諸王將帥議曰：「都勒斡乞降事，當待命於上。然往返再閱月，恐失事機。」乃使馬烏赫哩往報之。既遣，始以聞。帝嘉之，詔慎飭軍士，安置驛傳以俟。自是，諸王叛者相率來歸。
　　十二月，伊徹察喇進攻徹伯爾諸部，平之。伊徹察喇言：「諸王之在邊境者，素無悛過之心，儻諸部合謀，必為國患。請撫安都勒斡之子科綽及處諸部來歸者於金山之陽，遣軍屯田山北。脫彼有謀，吾已據其腹心矣。」帝稱善，趣軍進攻之，徹伯爾等果欲奔科綽，不納，遂相率來降，漠北悉平。
　　三月，賜諸王徹伯爾幣帛。初，世祖以海都叛，詔積其分地五戶絲為幣帛，俟其來降賜之。至是，其子徹伯爾來歸，尚書省臣請以賜之。帝曰：「世祖謀慮深逺若是。待諸王朝會班賞既畢，卿等備述其故，然後與之，使彼知愧。」
