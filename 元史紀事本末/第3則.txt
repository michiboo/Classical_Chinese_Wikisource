　　始置驛站於高麗。
　　初，太祖十一年，契丹人祿格領眾九萬餘竄入高麗，拔江東城據之。太祖遣哈齊濟扎蘭等領兵往其國助攻，滅祿格。諭令歲輸貢賦，高麗尋進方物謝。
　　十六年，諭以伐女真事，始奉表陳賀，屢遣使至其國。會使者為盜所殺，遂絕。
　　太宗三年，命薩里台帥兵攻之。國人洪福源迎降。薩里台使福源抵王京，招其主王㬚。㬚遣其弟侹請和，許之。置京、府、縣達嚕噶齊七十二人監之，遂班師。
　　四年，㬚盡殺朝廷所置官以叛。復遣薩里台以兵往，至王京南，攻其處仁城，中流矢卒。軍還。㬚亦上表謝罪，自後叛服不常。
　　憲宗八年，凡四命將征之，拔其城十有四。
　　憲宗末，㬚遣其世子倎入朝。
　　至帝中統元年，㬚卒，命倎歸國，封為高麗國王，以兵衛送之，仍赦其境內。
　　二年，倎更名植，遣世子愖奉表以聞。
　　五年植自入朝。
　　至元三年，帝欲通好日本，諭：高麗與日本鄰國，宜為鄉導。
　　五年，植遣其弟淐入朝。帝以植欺罔，淐至面數其事，切責之。特遣使詔諭植，責令供軍實、造戰艦，助攻宋及日本。植復遣其臣來朝。
　　六年，植上表奏誅權臣金俊等，復遣世子愖入朝。愖至，奏本國臣下擅廢植，立其弟安慶公淐事。詔遣鄂爾多斯布哈李諤等至其國詳問之。尋詔授愖特進上柱國，率兵三千赴國難。帝以植淐廢置出其臣林衍所為，詔植、淐、衍等同詣闕面陳情實，先遣兵壓境；不至，即以時進討。未幾，高麗統領崔坦等以林衍作亂，挈西京五十餘城人附。詔樞密院議征高麗事。初，馬亨以為「高麗者，本箕子所封之地，漢晉皆為郡縣。今雖來朝，其心難測，莫若嚴兵假道，以取日本為名，乗勢可襲其國，定為郡縣」。馬希驥亦言：「今高麗乃古新羅、百濟、高句麗三國併而為一，大抵藩鎮權分則易制，諸侯強盛則難臣。驗彼州城軍民多寡，離而為二，分治其國，使權侔勢等，自相維持，則徐議良圖，亦易為區處。」議皆未決，會使者至，其國植受詔復位，旋親朝京師。
　　七年，以高麗西京內屬，改東寧府，畫慈悲嶺為界；蒙固圖為安撫使，佩虎符率兵戍其西境。仍詔諭高麗僚屬軍民，以討林衍之故，時植復入朝，朝廷遣軍送植就國，敕將帥嚴戒，兵士勿令有所侵犯。會林衍死，衍黨復立承化侯為王，竄入珍島。大軍進至王京西闗城，遣人收繫衍妻子。植入居舊京。是年復詔植送使者通好日本。
　　八年，諸將大破珍島賊，平之。
　　十年，植屢言國小地狹，比歲荒歉，其生券軍乞駐東京。詔令營北京界，仍敕東京路運米二萬石賑之。
　　十一年，植卒，世子愖襲爵，改名睶，尚皇女和塔拉奇爾默色。
　　十四年，征東元帥府上言：「高麗侍中金方慶陰養死士，匿鎧仗器械，造戰艦，積糧餉，謀作亂。捕方慶等，按驗得實，已流諸海島。然髙麗親附，民心未安，可發征日本還卒二千七百人，置長吏屯忠清、全羅諸處，鎮撫其民，且令士卒備牛畜、耒耜，為屯田計。」從之。
　　睶上言「日本寇其邉海郡邑，燒居室，掠子女而去，請發庫哩特穆爾麾下蒙古軍五百人戍金州」。從之。
　　立征東行中書省，以髙麗國王睶與安塔哈共事。
　　髙麗飢，詔給米一十萬斛賑之。
　　封髙麗國王昛為逸壽王〈【睶前改名】〉，以世子謜為髙麗王，從所請也。
　　中書省臣奏謜有罪當廢，復以其父昛為王。
　　昛遣使入貢，丞相等言「昛在國僭擬不法，謜年少妄殺無辜」，乞降詔戒飭，從之。會哈克傘使髙麗還，言昛不能服其眾，朝廷宜遣官共理之。遂復立征東行省，命庫哩濟蘇為髙麗行省平章事。
　　復罷行省官。是年昛卒，子謜復立。謜死，子燾嗣。燾死，弟暠嗣。
