　　夏五月，頒行《至元新格》。元初，未有法守，百司斷理獄訟，循用《金律》，頗傷嚴刻。右丞何榮祖家世業吏，習於律令，乃以公規治民禦盜理財等十事緝為一書，名曰《至元新格》，上之。帝命刻板頒行，使百司遵守。既而王暉上政事書，首言議憲章以一政體，曰：「法者輔治之具，一日闕則不可。君操於上，永作成憲；吏承於下，遵為定式；民曉其法，易避而難犯，若周之《三典》、漢之《九章》是也。今國家有天下六十餘年，小大之法尚無定議。內而憲臺天子之執法，外而亷司州郡之法吏，是皆司理之官，而無所守之法，猶有醫而無藥也。至平刑議斷，旋施為理，未免有酌量准擬之差、彼此輕重之異。臣愚謂宜將累朝聖訓與中統迄今條格通行議擬，參而用之，與百姓更始。如是，則法無二門，輕重適當，吏安所守，民知所避，而天下治矣。」帝曰：「善！」
　　春二月，命何榮祖更定律令。榮祖上書言：「臣所定者三十餘條，一條有該三四事者。」帝曰：「古今異宜，不必相沿。但取宜於今者，召元老大臣聚聽之。」未及頒行，而榮祖卒。既而鄭介夫上言：「律者，至公大定之制也。皋陶作士，明於五刑；穆王訓書，罰屬三千。綱舉目張，井然不紊。故百官奉法，各知所守而不敢踰；百姓視法，各知所避而不敢犯。自三代而下，國家立政，必以刑書為先；歷觀古今，未有無法而能一朝居者也。今天下所奉以行者，有例可援，無法可守。官吏因得以並緣為欺。如甲乙互訟，甲有力則援此之例；乙有力則援彼之例。甲乙之力俱到，則無所可否，遷調歲月，名曰『撒放』。使天下黔首蚩蚩然，狼顧鹿駭，無所持循，始之所犯、不知終之所斷，是陷之以刑也。欲強其無犯，得乎？內而省部、外而郡守，抄寫格例至數十冊，遇事而難決，則檢尋舊例，或中無所載，則旋行議擬，是百官莫知所守也。民間自以耳目所得之勑旨、條令雜採類編，刊行成帙，曰《斷例條章》，曰《仕民要覽》，各家收置一本，以為準繩。試閱二十年間之例，校之三十年前，半不可用矣；更以十年間之例，校之二十年前，又半不可行矣。是百姓莫知所避也。孔子曰：『刑罰不中，則民無所措手足。』今者號令不常，有同兒戲，或一年二年前後不同，或綸音初降、隨即泯沒，遂致民間有『一緊二慢三休』之謡。上無道揆，下無法守，不聞如是可以立國者。京都為四方取則之地，法且不行，況四方之外乎？如往年禁酒而私醞者，比屋有之；酒益薄、價益高，而民益困。又如禁牛而私宰者愈多，輦轂之下，十家而八。又如奸盜殺人，必不可赦，而毎歲放圖嚕木，以此人心輕於犯法。又如婚姻聘財，明有官庶高下折鈔之例，而今之嫁女者，重要財錢、品官，富人或索七十錠，市庶之家不下二三十錠，更要表裏頭面、羊酒等物，與估賣軀口無異。又如買賣田宅，舊有先親後鄰之例，而今民業多歸勢要，雖親與鄰不得占執，告到官府無力與辨，業在豪家終為所有。推此數端，天下槩可知矣。今有司每視刑名為重，而婚田錢債略不省察，殊不知百姓負冤上無所訴，是開官吏受贓之路也。審囚決獄官每臨郡邑，惟具成案，行故事出斷一二，便為盡職，不知大闢以下刑名公事甚不少也。路縣官吏未飽其欲，每聞上司官至，則將囚徒保候審錄既畢，仍復收禁，此皆無法之弊也。又兼衙門紛雜，事不歸一，十羊九牧，莫之適從；普天率土，皆為王民，豈可家自為政、人自為國？今正宮位下，自立中政院，匠人自隸金玉府，校尉自歸拱衛司，軍人自屬樞密院；諸王位下，自有宗正府、內史府；僧則宣政院，道則道敎所；又有宣徽院、徽政院、都護府、白雲宗所、管戶，計諸司頭目布滿天下，各自管領，不相統攝，凡有公訟，並須約會，或事涉三四衙門，動是半年，虛調文移，不得一會。或指日對問，則各司所管，互相隱庇，至一年二年事無杜絕，遂至於強凌弱、眾暴寡、貴抑賤，無法之弊，莫此為甚！昔先帝時嘗命修律，未及成書。近議大德律，所任非人，訛舛尤多。今宜於臺閣省部內選擇通經術、明治體、練達時宜者，酌以古今之律文，參以先帝建元以來制勑命令，採以南北風土之宜，修為一代令典，使有司有所遵守，生民知所畏避，國有常科，吏無敢侮，永為定製，子孫萬世之利也。諸色衙門投下頭目，除管領錢糧造作外，無問大小詞訟，俱涉約會者，並令有司歸問。庶使政歸一體，獄無久淹，可謂成物之簡能、太平之要道矣。」
　　三月，詔以格例條畫有關於風紀者類集成書，名曰《風憲紀綱》。
　　十一月，御史李端言：「世祖以來所定製度，宜著為令，使吏不得為奸，治獄者有所遵守。」從之。
　　二月，命完顏納丹、曹伯啟等纂集累朝格例而損益之，凡為條三千五百三十有九，名曰《大元通制》，頒行天下。其書之大綱有三，一曰「詔制」，二曰「條格」，三曰「斷例」。凡〈詔制〉為條九十有四，〈條格〉為條一千一百五十有二，〈斷例〉為條七百十有七。其五刑之目：凡七十至五十七，謂之笞刑；凡六十七至一百七，謂之杖刑；其徒法，年數、杖數相附，麗為加減；鹽徒盜賊既決而又鐐之；流，則南人遷於遼陽迤北之地，北人遷於南方湖廣之鄉；死刑，則有斬而無絞；惡逆之極者，又有凌遲處死之法焉。伯啟又言：「五刑者，刑異五等。今黥杖徒役於千里之外，百無一生還者，是一人身被五刑，非五刑各底於一人也。法當改。」丞相雖是之，卒不果行。
