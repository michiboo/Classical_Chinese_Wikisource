先是侍御斗陽劉公即《宋史紀事本末》告成事，復以京兆徐公之言致不佞里中曰「元實代宋，又我朝之所代也，其事尤近，不可無述，子其實重圓之」不佞敬語，遂取《元名》稍稍次第其本末，刪繁就約，略細舉鉅，無何，有成帙。乃序而論之曰：
昔者秦起西戎，霸諸侯，至始皇而有天下，漢儒猶謂之紫色餘閏，不足當於帝王之次，矧元氏初起尤非秦比者乎。雖然，人知秦與元之不得為正統，而不知天以秦開漢，以元開我朝，雖欲無秦與元而不可得也。甚矣，天意之微也，當春秋季，王道極壞，先王之大經大法糜爛不可復收拾，此亦宇宙更革一大會也。凡封建之不得不為郡縣，井田之不得不為阡陌，皆其勢也，秦適乘之耳，豈秦獨能哉。然劃除先王之舊則義士不予，創百代所未有則民不習而驚，無論秦復濟以暴虐，雖欲順守，其能一日安乎。漢興，因仍，稍緣飭以仁義而天下遂翕然而安。秦人作之而漢人守之，秦被其虛名，漢享其實利，四百年大業，大都亡秦舊物耳。漢蓋非獨取秦，並取其為秦者而為漢也，故曰，天以秦開漢也。惟我朝之於勝國亦然。自石晉以山後賂契丹，宋又失銀、綏，而中國之險盡入夷狄。天之所以限內外、界華夷者不欲終廢，而地氣自北而南，其窮荒絕徼，風氣有必開者。於是元起自朔垂，奄然雲，吞全夏，乃始入踐中原，而又繞出滇、雲蒙、段之區，以及西蜀，而並吳、會，天下始合為一。蓋又百餘年，而真人起淮甸，上帝全畀所覆。當時經營戡定，多在吳越、荊楚間，其北盡燕，南盡滇，僅一指麾而定耳，此非因其勢，即天威不至於此。然則中國之險塞復完，裔俗之風氣盡開，聲教邁乎五帝，疆域過於三代，豈非元氏為之驅除乎，故曰，天以元開我朝也。
嗟乎，當元氏初起，其國無文字，其俗昧死生，其攻城略地無異草薙而禽獮之耳，生人之類不絕於其手者幾希。彼且視仁義政教為何物哉，而太祖、太宗即知貴漢人，延儒生，講求立國之道。世祖見姚樞而嘆息，開許衡之言而止殺，此誰實啟之。豈非天哉。自宋亡混一且百年，四方民物小康，先王之舊物有不廢於其世者。今設官、定疆、轉漕、治歷，與夫科舉學校之制，因革損益，猶有取焉。嗚呼，豈非天哉。董子曰「天不變則道不變」余於元事益信，論世者其必有取於余言焉。
萬曆丙午歲 孟秋之吉
南京吏部稽勛清吏司郎中 高安 陳邦瞻 序
