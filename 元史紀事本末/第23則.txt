順帝至元六年二月，黜中書大丞相巴延爲河南行省左丞相。巴延既誅騰吉斯，獨秉國鈞，遂專權自恣，變亂成憲，虐害天下，漸有異謀，帝患之。巴延欲以所養弟之子托克托宿衛，偵帝起居，懼涉物議，乃以知樞密院汪嘉努、翰林學士承旨實喇卜同侍禁近，實屬意托克托。托克托政令日修，衛士拱聽約束。巴延自領諸衛精兵，以揚珠布哈爲屏蔽。導從之盛，填溢街衢，而帝儀反落落如晨星。勢焰𤋱灼，天下之人知有巴延而已。而托克托深憂之，私請於父瑪札爾台曰：『伯父驕縱已甚，萬一天子震怒，則吾族赤矣。曷若於未敗圖之？』其父亦以爲然。托克托復質於師吳直方，直方曰：『大義滅親！丈夫但知忠於國耳，餘復可顧焉？』一日見帝，乘間自陳忘家殉國之意，帝猶未之信。時帝前後左右皆巴延之黨，獨沙克嘉巴勒、阿嚕爲帝腹心，乃遣二人與托克托遊，日以忠義之言相與往復，論辨亦悉其心靡他，遂聞於帝，始信之無疑。及巴延構陷郯王，撤辰圖，奏賜死，帝未允輒殺之，又擅貶宣議、威順二王，帝不勝其忿，遂決意逐之。一日泣語，托克托亦泣下，歸，復與直方謀，直方曰：『此大事議論之際，左右爲誰？』曰：『阿嚕及托克托穆爾。』直方曰：子之伯父，挾震主之威，此輩苟利富貴。其語一洩，則主危身戮矣   元史紀事本末卷四  6
