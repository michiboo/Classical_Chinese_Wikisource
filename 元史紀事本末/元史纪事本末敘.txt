史之體有二，左氏以編年而司馬氏為紀傳世家，編年重在事而紀傳世家重在人。重在事者，其人多闊略而無征，重在人者，其事常散漫而難究，故袁氏之《通鑑本末》出焉。其體兼用左、馬，而取其事之最鉅與其人之最著者，各以年匯次之，一舉始而終瞭然若指掌，讀史者尤便之，而獨惜其闕《宋》、《元》也。劉侍御陽生嘗以馮宗伯未竟之書屬陳司勛德遠卒業，既畢《宋》矣，余復以《元史》請，於是司勛成之而臧晉叔訂焉。余讀而嘆曰：自正統之說行，而秦、晉、隋、元皆黜為閏，青衿而應制科者不得舉其幾，而學士大夫之為史學者又多所掛漏，自左、馬而下，問以范曄、陳壽之撰，有所不能對，無論元矣。我明之功，議者以為不減開闢，唯夫驅左衽而冠裳之也。然能黜元統而不能盡廢元法，如欽天推步則至元間所授，科舉三場則皇慶間所定，四書、《易》、《詩》之用朱注，《書》之用蔡注，《春秋》之用《胡傳》，則延祐間所表章，文武官級則劉秉忠、許衡所建設，漕渠則張禮紗、郭守敬所疏鑿，河防築堤治埽諸法則賈魯所經營。大抵開創之始所引用者皆勝國之人，所習見者皆勝國之事，故一時紆畫厝注多相沿襲。語云，繼治世者其道同，繼亂世者其道異。由茲以談，非獨治世同也，即亂世亦有不得盡異者矣。元於宇宙間固稱極亂，要其盛時，君臣相與講求創置一代之基，亦自有一代精神足垂於後，此聖祖之所以不盡廢也。又其大者，幽燕之墟，古無定鼎，至元而始者，至文皇而遂冀然為萬國車書所統會，其視禮、鎬、汴、洛，形勝倍之，天之所以啟明而昌其運祚者，蓋在於此。夫漢之代秦也，唐之代隋，宋之代周也，皆無改其故都，燕邸之分茅，其兆之矣。挈短度長，則元之功於明者鉅也。余所最惜元者獨有二事，摧抑漢人不得為正官，其達魯花赤之類皆使其族類為之，華夷之情不相流浹，卒虐用其民以底於亂。又崇奉西僧，至於帝後受戒，儼然弟子，末世沉惑，遂亡其國。然則概元之所以亂，非必盡胡運之衰，毋亦主德荒而民心失，土崩瓦解之形一成而遂不可救與。司勛氏所輯信近世得失之林，有天下者所宜覽觀也。余故略論其指，附於法後王之義，因以備殷鑑之尤一焉。
萬曆丙午孟秋 應天府府尹 勾吳徐申書
