《元史紀事本末》，明陳邦瞻撰，凡列目二十有七〈同治十三年江西書局校刻本〉。其《律令之定》一條下註一「補」字，則歸安臧懋修所增也。明修《元史》，僅八月而成書，潦草殊甚。後商輅等撰《續綱目》，不能旁徵博採，於元事亦多不詳。此書採掇不出二書之外，故未能及《宋史紀事》之賅博。又於元、明間事皆以為應入明國史，遂於徐達破大都，順帝駐應昌諸事，皆略而不書。夫元初草創之跡，邦瞻既列於《宋編》。又以燕京不守，元帝北徂，為當入《明史》。是一代興廢之大綱，皆沒而不著。揆以史例，未見其然。至至正二十六年，韓林兒之死，乃廖永忠沈之瓜步。洪武中，寧王權作《通鑑博論》，已明著其事。不過以太祖嘗奉其年號，嫌於項羽、義帝之事，歸其獄於永忠耳。邦瞻更諱之書卒，尤為曲筆。庫庫特穆爾自順帝北遷之後，尚為元盡力，屢用兵以圖興復。故太祖稱王保保真男子，以為勝常遇春。後秦王樉妃即納其女。邦瞻乃以為不知所終，亦不於失實。特是元代推步之法、科舉學校之製，以及漕運河渠諸大政，措置極詳。邦瞻於此數端，紀載頗為明晰。其他治亂之跡，亦尚能撮舉大概，攬其指要。固未嘗不可以資考鏡也。
卷一
卷二
卷三
卷四
