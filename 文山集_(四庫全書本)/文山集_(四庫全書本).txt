　　御題文山集
　　忠義根心莭烈身宋家終始一全人文山不獨嘉其藝題句為師千古臣
　　奔波江海竟南迴一木難支大廈摧丞相卻原入師返那辭浮語致人猜〈天祥以右丞相入元請和與元相巴延抗論巴延拘之夜亡入真州制使李庭芝疑天祥來為元游說移文令真州苗再成亟殺之再成不忍紿天祥出城遂得脫至髙郵東汎海入溫州又元劉岳申作天祥傳稱苗再成欲合淮西制置使李庭芝淮東制置使夏貴兩軍為堵截元兵之計天祥然其說故寄書二閫庭芝得書反以丞相無得脫理罪真州不當納天祥且諭再成亟殺天祥以自白等語抑揚其詞以庭芝疑天祥為怪然是時庭芝先聞揚州脫歸兵言元遣一丞相入真州說降而天祥適至故以為疑且安知非元將料天祥必投揚州先縱反間使庭芝殺天祥也岳申未悉逃兵流言情事但云得書反疑為乖亦非篤論也〉
　　苗李守城入不容操戈室裏避其鋒二人〈謂李庭芝苗再成也〉設弗狥忠莭豈免千秋闢險兇〈岳申以苗李守城不納天祥為非然庭芝當危急存亡之際為宋守揚州數年將士為之死鬬元所遣詔使悉焚斬之卒能盡莭忠於所事再成雖舊史無傳然能脫天祥於難卒以城䧟不屈而死此二人亦唐張巡許逺之亞而以不納天祥議之過矣〉
　　黃冠如願轉難評〈天祥被執元世祖愛其材欲官之天祥曰國亡吾分一死儻縁寛假得以黃冠歸故鄉他日以方外備顧問可也是天祥亦未嘗不欲生而必於死莭使元世祖不殺之而聽其為黃冠遲之十數年則天祥反不成其為天祥矣蓋忠臣義士一時激烈従容就死適足以成其名鼎革之際似此者不勝僂指在時君有以處之耳〉莫若從容就義精子不知終弟受職應難地下見其兄〈天祥長子道生沒於進兵恵州時次子佛生以空阬之敗被虜不知所終後以其弟文璧之子陞為嗣考璧在宋權戶部侍郎廣東總領兼知恵州後降元為臨江路總管兼府尹紀年録又載天祥有從子隆子仕元寧州判官等語文璧仕宋顯秩又復靦顔仕元九原有知應愧見其兄也〉










　　欽定四庫全書　　　　　集部四
　　文山集　　　　　　　　別集類三〈宋〉
　　提要
　　〈臣〉等謹案文山集二十一巻宋文天祥撰天祥字履善又字宋瑞廬陵人寶祐四年登進士第一官至少保右丞相兼樞密使封信國公督兵潮州被執死柴市事跡具宋史本傳天祥平生大節照耀今古而著作亦極雄贍如長江大河浩瀚無際其廷試對䇿及上理宗諸書持論剴直尤不愧肝膽如鐵石之目故長谷真逸農田餘話曰宋南渡後文體破碎詩體卑弱惟范石湖陸放翁為平正至晦菴諸子始欲一變時習模彷古作故有神頭鬼面之論時人漸染既久莫之或改及文天祥留意杜詩所作頓去當時之凡陋觀指南前後録可見不獨忠義冠於一時亦斯文間氣之發見也生平有文山隨筆數十大冊常以自隨遭難後盡失之元貞大德間其鄉人搜訪編為前集三十二巻後集七巻世稱道體堂刻本考天祥有文山道體堂觀大水記稱自文山門入過障東橋為道體堂云云則是堂本其里中名勝而鄉人以為刋板之地者也書中有原附跋語九條並詳載本事頗可以資考論明初其本散佚尹鳳岐從內閣得之重加編次為詩文十七巻起寶祐乙夘迄咸淳甲戌皆通籍後及贛州以前之作江西副使陳價廬陵處士張祥先後刻之附以指南前録一巻後録二巻則自德祐丙子天祥奉使入元營間道浮海誓師閩粵羈留燕邸患難中手自編定者吟嘯集則當時書肆所刋行與指南録頗相複出紀年録一巻亦天祥在獄時所自述後人復集衆說以益之惟集杜詩以世久單行未經收入今亦各著於録至原本所載序記碑銘之類乃其家子孫所綴録冗雜頗甚今並從刪削乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　　陸　費　墀









