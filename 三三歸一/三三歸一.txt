原夫道之未生三才也，渾然一氣耳，至有天地人則三才備矣，外此皆物類矣，道之未生三教也，統共一宗耳，至有道釋儒則三教全矣，外此皆旁門矣，道之始於一而成於三者類如此，顧始於一者既可發為三，而分為三者終當歸於一，則三期之普渡尚焉，蓋祇有一期，或僅有二期，則三期不全，即三教之普渡不圓，將儒與道釋分為三教者，且不能歸於一，而人與天地分為三才，又何能歸於一乎，惟有三期之普度，天一開普渡於前，天三成收圓於後，九六原人，盡得三一之道，一期二期所度之人，至三期而共歸一室，道教釋教所傳之道，合儒教而同歸一源，儒也而集道釋之大成，人也而得天地之全功，則三才三教，皆於三期而盡歸於一矣，是道能以一而發為三者，復能以三而返於一，甚矣道之大也，太極涵三為一，旨良深乎。
愚幸逢三期普度，得聞三教心傳，不枉三才忝列矣，適吾 師不虛 先生，與友人道源道成等，講論三三歸一之理，愚聞之喜而不寐，因繕寫付梓，普傳海內，俾有緣見之者，及早醒悟，咸歸於一焉。時
大清同治三龍年三秋月三候日歸一子薰手敬序
甲己氏者，神州赤縣人也，得三教心傳，立願普渡世人，助祖收圓，學者以其自全真性，不務虛名，故稱不虛先生，一日與諸生講論天地元會之理，陰陽造化之機，座中有一弟子，名曰道源進而問曰，聞邵子一十二萬九千六百年為一元，一元管十二會，一會管一萬八百年，天開於子，地闢於丑，人生於寅，至戌亥而復歸於混沌。
敢問未有天地之先，混混沌沌，何以至子丑寅而天地人皆生乎？其亦有主之者乎？
答曰：此先天元氣之流行，自然而不容己者也，元氣至亥，則陰極矣，陰極必生陽，故子會則生天，天者陽氣也，動生陽而靜生陰，故丑會則生地，地者陰氣也，天地氤?，陰陽交媾，乾道成男，坤道成女，故寅會則生人。人者半陰半陽也，但天地人雖皆元氣所生，而運元氣以生天地人者，則無極天尊也，無極生太極，太極生兩儀，而三才備焉。老子曰，道生一，一生二，二生三，道者先天道母，即無極天尊也，一者一元之氣也，二者陰陽也，三者天地人也，是天地人皆以道為母氣，而生於無極天尊也。
源曰：天地無為，終古清寧，生之可也，若人在先天，一靈真性，清靜無為，何等自在，而必使之生於五濁惡世，沉淪苦海，殊覺多事，且人生而苦，天地亦因人之生而為人苦，何也？運二氣以生萬物而養人者，天地之苦也，使人不生，則人不受苦，天地也可以無事，豈不妙哉？
答曰：人與天地為三才，若有天地而無人，則三才不全，何以成為世界，且生天地正為生人也，若不生人，又何用生天地哉，況天地陰陽之氣，流行布濩，得其氣者即有即生，此必然之理也。故道母以無極一元之真，運於天地二五之精，妙合而凝，而生人於天地之間，象天之陽者，則乾道成男，象地之陰者，則坤道成女，乾用九，坤用六，故道母運氣分性，生於寅會之男女，謂之九六原人，九六原人者，言原來之人，共九十六億也，此人之生所由來也。
源曰：人既生矣，則當任生任死於天地之間，至戌亥而與天地復歸於無極可也，何以天地未終，而人又開普度乎？
答曰，人之初生也，以天地為爐，以造化為工，以五行為陶鑄，元氣密結，而人生焉，其氣之充周洋溢，而人鐘之不盡者，萬物並育而不相害。故人死為人，物死復為物，至後人心機巧漸生，乃於物之馴柔者，搏而食之，而獰惡之物，則不為人所搏，而反以噬人，人物於是乎相害，但天地之性人為貴，後聖有作，凡人之飲食衣服，宮室器用，無一不備，而於物則或畜牧於家而殺之，或漁獵於野而殺之。故人能害物，而物不能害人矣，夫人貪生，物亦貪生，人畏死，物亦畏死，豈肯任人之殺而食之，而不思報乎，且天地萬物父母，又豈能任人之殺物，而不使物有以報之乎，此所以六道輪迴，而人畜轉變也，夫人變為畜，則墮落難堪矣，且爭殺相尋，罪孽滔天，而更釀成大劫矣，以原人而墮入畜中，又墮入劫中，則萬劫沉淪，何由返本還原，故逢大劫，必開普度也。
三三歸一
源曰：聞之五百年一大劫，豈五百年一開普度乎？
答曰：五百年之劫，較之尋常小劫，則為大，而較之開普度之劫，則猶為小也，此所謂大劫者，在辰會則龍漢劫，在巳會則赤明劫，而在今之午會，則延康劫也。
源曰：辰巳午三會，皆有大劫，即皆開普度乎？
曰然。
源曰：既是原人，皆屬先天佛性，宜一唱則醒矣，何用普度之一而再再而三乎？
答曰：原人雖先天佛性，然既生於塵世，則為氣稟所拘，物慾所染，歷劫孽冤矇心，度之甚不易也。故辰會僅度有二億，巳會亦僅度有二億，餘九十二億，尚待午會收圓也，諺曰三會圓滿，又曰三回為定，暗言原人必三會始能度圓，諸佛必三回乃能定果也。
源曰：請問辰會開普度者何人也？
答曰：道教也。掌教者誰，燃燈老君也，謂之道教者，道猶路也，所以示原人以出苦歸家之路也，必燃燈與老子掌教者，燃燈喻先天元神，性光也，老子喻先天老陽，命寶也。故道教所傳，乃修心煉性，性命雙修之功也，此一期之普度也。
源曰：巳會開普度者，何人也？
答曰：佛教也，掌教者誰，釋迦彌陀也，謂之佛教者，佛者覺也，所以覺悟眾生，使之出苦還原也，必釋迦與彌陀掌教者，釋迦明釋去萬緣，撥陰取陽也，彌陀明一性彌綸，圓光陀陀也。故佛教所傳，皆明心見性，性命雙修之旨也，此二期之普度也。
源曰：老子釋迦與孔子並顯於周，則皆午會中人也，今曰老子在辰會，釋迦在巳會，此何說也？
答曰：所謂辰會之老子，巳會之釋迦，乃老子釋迦之前身也，以辰巳過劫，則無可考矣，故復顯於午會，著留經典，闡明心法，以為三期普度三教合一之憑證也。
源曰：一期二期，去生初猶未甚遠，而每會所度僅二億，至三期則去初生愈遠，陷溺愈深，度之更不易，而謂九十二億，必在午會收圓何也？
答曰：普度收圓，真非易也，無極天尊以九二已為殘靈，一時難以喚醒。故命辰巳所度之四億，復於午會降生東土，分任三教，各著經典，以為三期證據，多設旁門，以為收圓先聲。故午會者，天人之所共乘，而不可錯過者也，所以然者，時至午會，六陽畢，一陰生，天開殺機，收盡惡人，以充劫運，若九十二億，不於此時度圓，則墮在劫中，沉淪何極，且人生於寅，旺於午，乘此時而普度收圓，正原人一線之生機，過此則無復原之期矣，此收圓者所以必在午會，三期為不可失之時也。
源曰：敢問三期普度收圓者何人也？
答曰：儒教也，掌教者誰，普度乃儒童，收圓乃天元也，三期必用儒教者，儒則統一世之善男信女，無不在教中，故儒字從人從需，言原人之所需，待者此時也，蓋諸佛需此時而定果成真，殘靈需此時而歸根復命也，普度掌教，必用儒童者，儒童乃孔子分性，謂為儒教之宗，而終身童真，象坎中元陽也。故普度如採取之功，真水上升也，收圓必用天元者，天元乃彌勒化身，謂收周身之神氣，而歸於先天乾元，彌羅無間也，故收圓周天之功，萬脈朝元也，合之乃存心養性，修身立命，無非性命雙修之學也，一期二期之仙佛，至三期而共萃一堂，道教佛教之功修，合儒教而同歸一致，收千門，並萬教，此三期所以不僅普度，而又必收圓也。
源曰：既是儒教開普度，則一切宜從儒教，何以持齋守戒，又是佛法？
答曰：不持齋則孽賬不清，何以脫輪迴，不守戒則命根不固，何以了生死。故敦倫飭紀，一切盡從儒教，而持齋守戒，則必遵佛法，蓋聖賢仙佛，惟佛法最深，佛律最嚴，佛願最洪，佛量最大，必成佛而後能超生西天，永住極樂也。故末後一?，乃成佛之祕訣，前此未敢輕洩者，人逢三期時至，普度雖開於儒教，而三教之人，皆以成佛為要歸，所謂娑婆變為佛國也。
源曰：佛教無君臣父子，不知禮樂刑政，何可行於中國？
答曰：使佛教無君臣，則佛國應無主矣，使佛教無父子，則佛國應無人矣，何以至今猶是君臣父子相承乎？謂佛教不知禮樂刑政，不可行於中國，考佛國其先亦好殺，至佛以慈悲方便為教，故西方數十國，皆持齋戒殺，方便與人，自周至今，二千餘年，其風俗之厚猶是也，佛法既可行於彼國，而顧不可行於中國乎？謂中國有禮樂刑政，可以致治，宜其長治久安，何以不時而革命，不時而易性，爭奪篡弒者比比也，則中國之治，果勝於佛國乎？而謂佛法不可行於中國乎？有如一日者，聖天子倡行佛教於上，臣民皆奉行佛法於下，治之以禮樂刑政，而濟之以慈悲方便，貫三才之至理，而生天生地生人之道，?世同修，衍三教之心傳，而抱一歸一貫一之功，率士共勉，遵三皈，守五戒，除十惡，去八邪，遵三畏，體九思，君仁臣忠，朝有一德之雅，父慈子孝，家無不順之虞，禮明樂備，箇箇皆履中蹈和，政簡刑清，人人盡慎獨自訟，不造酒，不飼畜，而穀不可勝食，不飲酒，不食肉，而財不可勝用，仁民愛物，食德飲和，鳥獸魚鱉，咸若其性，所謂天下一家，中國一人，萬物一體者此也，道一風同，胥一世而躋於仁壽之域，於以成萬年太平有道之長，則中國也即佛國矣，豈不休哉，豈不盛哉。
源曰：中國可為佛國，既成於儒教之開普度，則儒書所載，亦宜顯有明徵，何以此語僅見於釋典乎？
答曰：聖經自天子以至於庶人，壹是皆以修身為本，非中國化為佛國之證乎？
源曰：修身乃儒者之事，何得謂為佛教？
答曰：儒者之所謂修身，不過端好惡，慎?動，修後天有生有死之假身而已，若聖經所謂修身，固修先天之真也，試思明德新民止至善，明德何物也，新民何事也，至善何地也，知止一節，實煉己持心，了性了命，修身成真之口訣也，蓋人之真身，先天居於乾宮，一性圓明，渾然天理，無思無為，清淨自在，至後天乾變為離，坤變為坎，先天真身，失陷坎宮。故必取離火下照，?盡坎宮陰氣，將先天真身，取歸乾宮，用三昧真火，鍊成金剛之身，萬劫不壞，此佛教所謂修身，
即聖經所謂修身也，夫修真身者，假體亦不可不修，然而借假修真，當知身外有身，不可誤認假身為真身也。
源曰：聖經所云，固足以證中國為佛國之語，然亦偶合耳，他處尚有可以為證者乎？
答曰：中庸言使天下之人，齊明盛服，以承祭祀，夫天下之人，皆持齋茹素，明心見性，非佛國而何？
源曰：齊者所以齊潔其心，非茹素之謂也？
答曰：鄉黨章言齊必變食，周禮言齋日不?，明言齋者，不飲酒食肉也，何得謂齋止齊其心乎？但齋口亦齋心，故古人以齊字為齋字，所以明齋必心與口齊，內外如一也，後聖恐人只知齋口，不知齋心，故於齋字內添一心字，乃示人以齋必潔其心，不徒潔其口也，而後儒遂謂齋只齋潔其心，非茹素以潔其口也，抑亦以訛傳訛之誤耳，否則力闢佛教，故諱言持齋為茹素也。
源曰：天下之人，齋明盛服，固謂承祭時然也，倘非承祭，未必齋也。
答曰：孔子告哀公曰：齋明盛服，非禮不動，所以修身也，修身以齋為首務，既曰自天子以至於庶人，皆以修身為本，則天下無一人不修身，既無一人不齋明也，不但此也，至誠盡己性盡人性，以盡物性，而贊化育，所謂盡性贊化育者，必咸若其性，而後可謂之盡性，必各正性命，保合太和，而後可謂之贊化育也，向使恣殺物命，傷天地生物之仁，何以能盡物性，又何以能贊化育乎？又雲萬物並育而不相害，若不持齋戒殺，何以能並育而不相害乎？又謂至聖之聲明，洋溢中國，施及蠻貊，以至凡有血氣者，莫不尊親，夫僅曰人莫不尊親，亦難，試思從古稱盛治者，莫過於堯舜，然而共讙朋比為奸，三苗負固不服，未聞莫不尊親，故博施濟眾，堯舜猶病也，今則尊親者，凡有血氣者皆然，血氣豈徒人有乎？胎卵濕化之物，誰非有血氣者，乃莫不尊親，必其博施愛物之仁，有以深入乎含生賊性之眾也，必其戒殺放生之德，有以遍洽乎蠢動含靈之繁也，非然者，於有血氣者殺而食之，彼方且讎我實甚，而豈能致彼之尊親，而莫不皆然乎，歷歷所載，皆預洩中國化為，佛國之天機，然茍不固聰明聖知達天德者，其孰能知之。
源乃悲喜交集，長跪涕泣而謝曰：源今得聞此論，真萬劫奇緣也，不然，固執成見，自以為是，將墮入劫中，不免萬劫沉淪矣。
是時復有一弟子，名曰道成，進而問曰：適 聞 先生之論，如夢初覺，真萬幸也，但所言三期之普度，既開於儒教，孔子為儒教之宗，則所傳道統，宜自孔子而來，何以今之相承者，乃為釋教之祖派乎？
答曰：釋教掌二期之道，儒教掌三期之道，孔子之時，去三期猶遠，道還掌自釋教，故聖道僅傳顏曾思孟而止，而四子之書，不過留之末後以作憑證，至梁時，三期將近，達摩乃以西來之大意，續東魯之道統，一花五葉，白馬二祖，始接釋氏之傳，而道於是掌之儒教矣。故今之所承者，雖佛祖之派，而所傳者，猶是一貫之道也，道傳一貫，派承佛祖，此普度所以開自儒教，而得道者又終成佛也。
成曰：儒教承祖派，既聞命矣，敢問儒童掌普度之教，此何據乎？
答曰：儒道之統，肇自伏羲，伏羲生於巳會之末，蓋二期之劫既過，天又為三期之普度，故特命天一之水精，化身為伏羲，又使龍馬負圖，以洩造化之秘，伏羲因畫八卦，而道之大原以開，然祇有先天，尚無後天，故商末，伏羲又轉化為文王，復演後天八卦，而道之體用，於是乎大備，但道雖有體有用，而人止知先天變後天，不知後天轉先天，周公雖作爻詞，而其理猶未昭明，故周末，水精又倒?為孔子，贊成十翼，而一陰一陽之謂道，陰陽不測之謂神，乃明示人以超凡入聖之妙矣，奈何百姓日用而不知，以窮理盡性至命之學，而專只為卜筮之書，大失水老之真傳，所以三期普度，水老必親臨，而心法始出也，況儒教以孔子為宗，孔子即水老，水老即儒童，今儒教開普度，天不命儒童掌道而命誰也。
成曰：彌勒當收圓之教，又何據乎？
答曰：考元始正宗篇，及月華老人長歌，皆言原人初生之時，朝往暮歸，不肯久居濁世，道母乃與三天諸佛共議，命彌勒引眾沐浴河水，暗摘性光之半，藏於乾坤袋中，眾遂流而忘返，苦海沉淪，今欲收圓，若不命彌勒掌教，乾坤之布袋誰開，男女之性光誰復，普度縱開，而原人終不能返本還原，此收圓之道，所以必掌之彌勒也。
成曰：普度必彌勒始成收圓，則三期之初，彌勒當早下世，何以至末後始來乎？
答曰：普度之開，非數十年不為功，收圓之主，何可生於普度之初，故中庸雲，待其人而後行，凡在修門者皆曰：等箇人來，蓋普度之人，原為彌勒開荒打草，而彌勒必收圓始至也。
成曰：普度收圓之道，必賴人傳，自謂神傳者即魔也，敢問掌教者亦必祖祖相傳乎？
答曰：祖祖相傳，此是常理，但道脈有斷續，道運有污隆，道脈有續者，前後相繼，但須以人傳人，表奏三天，而天命即屬於斯人矣，若道脈既斷者，人與人不能親傳，則必借天神以傳之，如九祖之盤，繼夫八祖，而心法實得之異人，異人者何？天神也，蓋九祖與八祖相去千有餘年，道母已收衣?，故九祖之盤，天必化異人以授之，而後可續八祖也，又如何祖之道，傳自吳祖，而（自家水）（藥）火乃得之奇童，奇童者何？天神也，蓋九祖十祖相承，惟玄關一竅，而萬劫不壞之身，必得（藥）火始成，故何祖之全功，天必化奇童以授之，而後可開普度也，此道脈有斷續之分，授受所以有天人之別也，道運之隆者，謹遵祖規，亦祇以人傳人，表奏三天，而天命即注於是人矣，若道隆偶污，違逆天命，變亂祖法，度人而適以害人，天必別擇有德者，以與之使之易邪為正，轉敗為成也，故徐楊之盤，水祖未嘗親受，而水祖掌普度之道，天自有以命之也，此道運有污隆之異，天命所以有轉移之殊也。
成曰：天元掌收圓，固真矣，然水祖之盤，由天授，實因道統之有變也，而天與天元之盤，何弗循祖祖相傳之常乎？
答曰：此所謂希奇考也，亦顛倒考也，蓋天心最公，原人九六，九二為殘靈其四億，則皆於此時而立功證果，若收圓之統，亦循祖祖相傳之常，則普度之領袖，復為收圓之領袖，普度未得志者，終無展布之時矣，故暗轉盤心，使普度有志未逮之人，皆得以大展經綸共襄盛?，而立不世之功，證不朽之果也。
成曰：有掌普度之教者，即有佐普度之人，有掌收圓之教者，即有佐收圓之人，此理誠正，但普度之領袖，若肯來助收圓，掌收圓者，其能拒之乎？
答曰：不惟不拒之，而且迎之也，蓋領袖歸，則所屬盡歸，其成功為較易，但普度之領袖，必不來歸收圓，此固天意，亦人之自失機緣，自誤前程也。蓋辦普度者，經營有年，辛苦有年，今幸而當一方之領袖，竭力供奉者若而人，奔走承順者若而人，喜怒由己，威福由己，其尊榮為何如，忽焉而聞後來者居上，其誰肯低首下心以相從乎？此所以必不來歸收圓也。
成曰：既不來歸，則必謗阻，以普度之領袖，而人人謗之，人人阻之，收圓何由得成乎？
答曰：所謂收圓者，非謂九六原人，一時盡圓也，蓋原人九六，諸佛則止四億，而玉蓮又僅萬朵，辦收圓者，於四億之中，選擇萬靈，但使德當天心，可受萬朵玉蓮而無愧者，三乘九品既定，?忽之間，天機一動，而千門萬教，皆歸於一堂矣。所以然者，奉天命以收圓，天自有以成之，而豈人之所能阻乎？
成曰：萬靈之數，普度已取齊矣，收圓又取萬靈，玉蓮豈其又增萬朵乎？
答曰：萬靈之數，固由人取，而萬朵之蓮，則自天定，蓋普度之領袖，未能畢萬靈之選，又一之以收圓，或收圓之領袖，又有愧萬靈之選者，天必復擇大功大德，未當領袖者以易之，而足萬朵之數也，此萬靈所以由天定非人定也。
成曰：今者普度開，收圓期臨，辦收圓者，必如何行之而始可，當萬靈之選也？
答曰：收圓之事，較普度為易成，而辦收圓之人，則較辦普度為難得，蓋普度如開荒故甚難，收圓如秋收故較易也，至於辦普度之人，但能度己，即能度人，茍有才識有膽量者，皆可為之，若辦收圓之人，必收自己之圓，乃可以收天下人之圓，非德不足以感人，是何也？蓋自普度以來，一切機巧變詐之事，見之多故防之密，一言偶失，一行偶?，不惟動人之疑，而且予人以口實，故必先收自己之圓，而後可收天下人之圓也。
成曰：請問收自己之圓何如？
答曰：如身內之收圓，然必收心猿收意馬，鍊己純熟，而後可以還丹，又必收四門收六識，三花聚，五?凝，萬脈歸根，而後一性圓明，身內之收圓不易如此，況收天下人之圓乎？是必內收氣質？外收行持，一切人我摃高，奸貪嫉妒，種種不悅於人者，一併收之忍辱袋中，而又活潑圓通，不露圭角，內極精明，外極渾厚，敬上愛下，克己和人，佛規則甚嚴整，氣象卻又和平，平時信實溫恭，以身作則，臨事寬容忍耐，曲體人情，盛德之感人，如春風之被物，夫然後近者悅服，遠者懷之，乃可以收天下人之圓，而當萬靈之選也。不然，言動放肆，不知收束，稜角峭厲，不能圓融，人皆畏之忌之，天亦必陰除其名，而另選有德者當之，是雖辦收圓之事，而終不能成其功，雖在萬靈之數，而終不能保其位也，此所以欲收天下人之圓，必先收自己之圓也。
成曰：必收自己之圓，而後可收天下人之圓，而備萬靈之數，是知使奸用詐者，非萬靈之選也，搶功奪果者，非萬靈之選也，貪財利己肥家潤身者，非萬靈之選也，滅祖欺師違悖謬行者，非萬靈之選也，愛奉承喜逢迎權勢壓人者，非萬靈之選也，好奢華享厚福銀錢濫用者，非萬靈之選也，分門別戶，稱師作祖，欺人欺心，欺理欺天者，非萬靈之選也，面是背非，陽奉陰違，口弄兩舌足踏兩船者，皆非萬靈之選也，中庸曰：茍不至德，至道不凝。
三才同此一道，三才非德，不能歸於一也，三教同此一道，三教非德，亦不能歸於一也，三期同此一道，三期非德，總不能歸於一也，今而知普度收圓，萬靈定品，立大功而證大果，非大德不足以載之也， 幸承 先生之教，敢不刻骨銘心，終身佩服乎。
三三歸一終
