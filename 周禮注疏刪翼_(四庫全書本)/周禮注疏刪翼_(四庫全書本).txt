　　欽定四庫全書　　　　經部四
　　周禮註疏刪翼　　　　禮類一〈周禮之屬〉
　　提要
　　〈臣〉等謹案周禮註疏刪翼三十卷明王志長撰志長字平仲崑山人萬厯中舉人明史文苑傳附見其兄志堅傳中稱其亦深於經學是書於鄭注賈疏多刋削其繁文故謂之刪又雜引諸家之説以發明其義故謂之翼周禮一書得鄭注而訓詁明得賈疏而名物制度考究備後有作者弗能越也周張程朱諸儒自度徵實之學必不能出漢唐上故皆無専書其傳於今者王安石王昭禹始頗立異説王與之始兼採羣言葉時鄭伯兼始借經以抒議其於經義葢在離合之間於是考證之學漸變為論説之學而鄭賈㡬㡬乎廢棄矣志長此書亦多採宋以後説浮文妨要葢所不免而能以註疏為根柢尚變而不離其宗又朱申以後茍趨簡易芟薙敘官俞庭椿邱葵以後復各騁臆見竄亂諸職沿及明代彌逐頺波併經文亦非其舊志長能恪遵古本亦為力遏橫流在經學荒蕪之日臨深為髙亦可謂研心古義者矣惠棟作精華録訓纂因金榮誤引其文遂併以村書詆志長乃相輕已甚之詞不必盡允也乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




