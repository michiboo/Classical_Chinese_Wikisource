　　欽定四庫全書　　　　　子部十
　　物理小識　　　　　　　雜家類三〈雜說之屬〉提要
　　〈臣〉等謹案物理小識十二卷明方以智撰其子中通中徳中發中履編錄以智字密之自號浮山愚者桐城人崇禎庚辰進士官翰林院檢討淹通羣籍嘗撰通雅一書於名物訓詁攷證最詳此書又通雅之緒餘掇拾以成編者也首為總論中分十五門大㫖本博物志物類相感志諸書而衍之但張華賛寧所撰但言尅制生化之性而此則推闡其所以然雖所錄不免冗雜未必一一盡確其所辨論亦不免時有附會而細大兼收固亦可資博識而利民用鶡冠子曰中流失船一壺千金韓愈曰牛溲馬勃敗鼔之皮兼收並蓄待用無遺則識小之言亦未可盡廢矣乾隆四十一年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　物理小識自序
　　盈天地間皆物也人受其中以生生寓於身身寓於世所見所用無非事也事一物也聖人制器利用以安其生因表理以治其心器固物也心一物也深而言性命性命一物也通觀天地天地一物也推而至於不可知轉以可知者攝之以費知隱重元一實是物物神神之深幾也寂感之藴深究其所自來是曰通幾物有其故實考究之大而元會小而草木螽蠕類其性情徴其好惡推其常變是曰質測質測即藏通幾者也有竟掃質測而冒舉通幾以顯其宥宻之神者其流遺物誰是合外內貫一多而神明者乎萬厯年間逺西學入詳於質測而拙於言通幾然智士推之彼之質測猶未備也儒者守宰理而已聖人通神明類萬物藏之於易呼吸圖策端幾至精厯律醫占皆可引觸學者幾能硏極之乎智何人斯敢曰通知顧自小而好此因虛舟師物理所隨聞隨決隨時錄之以俟後日之會通雲耳且曰自娛嵗在昭昜汁洽日至箕三浮山愚者記















　　物理小識總論
　　野同錄曰子夏之言生數曾子之言幽明律以庸言不類鑿乎要其理有不可誣者〈子夏曰天一地二人三三三而九九九八十一一主日日數十故人十月而生八九七十二偶以成竒竒主辰辰十有二辰主月月主馬故馬十二月而生七九六十三三主鬥鬥主狗故狗三月而生六九五十四四主時時主豕故豕四月而生五九四十五五主音音主猨故猨五月而生四九三十六六主律律主鹿故鹿六月而生三九二十七七主星星主虎故虎七月而生二九十八八主風風主蟲故蟲八月而化餘則各從其類矣魚鳥卵生生於陰而屬於陽魚遊於水鳥飛於雲故冬雀入大水為蛤也蠺食而不飲蟬飲而不食蜉蝣不飲不食介鱗夏食冬蟄齕食者八竅而卵生咀嚼者九竅而胎生四足屬無羽翼戴角者無上齒無角者膏無前齒有羽者脂無後齒從其類也晝生者類父夜生者類母故至陰主牝至陽主牡孔子曰吾聞之老耼此命之性也又曰商聞山書東西為緯南北為經山為積德川為積刑丘陵為牡谿谷為牝蜯蛤⻱珠與月盛虛是故食水者善遊而能寒食土者無心而不息食木者多力而咈戾食草者善走而愚食桑者有絲而蛾食肉者勇敢而悍食榖者智慧而巧食氣者神明而壽此乾坤之美也孔子對魯哀公曰分於道之謂命形於一之謂性化於陰陽象形而發之謂生化窮數盡之謂死故命者性之始也死者生之終也有始其必有終矣此性之命也曾子曰天之所生上首地之所生下首上首之謂圓下首之謂方方曰幽圓曰明明者吐氣者也故外景幽者含氣者也故內景火木外景金水內景吐氣者施含氣者化是以陽施而隂化也陰陽之氣各止其所則靜偏則風俱則雷交則電亂則霧和則雨陽氣勝則㪚為兩露陰氣勝則凝為霜雪陽之専氣為雹陰之専氣為霰毛羽之蟲陽氣之所生介鱗之蟲陰氣之所生惟人為裸受天地之中以生也裸與羽毛鱗介同東方之夷九種種有十類南蠻北狄西戎稱之亦三百六十而聖人為之長〉伏羲讀俯仰逺近之書故其範圍如此氣行於天曰五運産於地曰五材七曜列星其精在天其散在地故為山為川為鱗羽毛介草木之物聲色臭味別其端幾黃帝論人亦以五五約之正謂獨性各別而公性則一陰陽和平中道為貴若生有所乎萌成有所乎歸誠無所逃於始終相反乎無端也邵子言變化感應而歸之於道〈暑寒畫夜交而天之變盡之矣雨風露雷交而地之化盡之矣日月星辰水火土石天地之體也暑變物之性寒變物之情畫變物之形夜變物之體性情形體交而動植之感盡之矣雨化物之走風化物之飛露化物之草雷化物之木走飛草木交而動植之應盡之矣本一氣也生則為陽成則為陰有一此有二有二此有四有三此冇六有四此有八八者四而已六者三而已二者一而已始天分地而萬物而道不分也終則萬物歸地地歸天天歸道〉虛舟子曰道無在無不在也天有日月嵗時地有山川草木人有五官八骸其至虛者即至實者也天地一物也心一物也惟心能通天地萬物知其原即盡其性矣董子曰天地之間若虛而實故性命之理必以象數為徴未形則無可言一形則上道下器分而合者也莊子言虛無然歸於極物而止則曰以有形者象無形者而定矣聖人與民折中日用使之中節而已其格致研極之精㣲皆具於易誰固達而知乎襲言常理者拘膠闒茸千萬譨譨不肯研幾究為生死鬼神魭斷矞宇者所刦而懾徒跲躓耳其造迷解閉偏高釣竒塞通為術而困人從之嚼破黃葉悟何道乎兩末一往之説時為藥耳空藥對治狗物之病而妙藥更消執空之病折中適得事所當事乃不為逃雨所累而遂贅守此樹前之核不復學問彭𫎇田駢是虛生浪死之人牛也不為生死所惑並不為超生死之談所惑言動象占見其物冝俯仰逺近極事通變此學而不厭者真絶學也本末源流知則善於綂御舍物則理亦無所得矣又何格哉病於言物者好竒之士好言耳目之所不及附會其説甚則構虛駭人其拘謹者斤斤耳目之前外此則斷然不信其蔽均也宗一曰學有専門未可執此以廢彼也人生而耳之目之至平常矣卒而問之有竒於此身者乎有竒於天地間者乎裸而九竅言語老少無不同者無一同者星辰何以明雷風何以作動何以飛走植何以榮枯噫怪極矣草曰聖人官天地府萬物推厯律定製度興禮樂以前民用化至咸若皆物理也其常也即其變也變未有極乎變極自反乎惟神而明之者知之天道自東而西星厯自西而東地之陽氣自南而北陰氣自北而南人推移其中而變有不變者存焉不知差別之常變而執常者則周公之儀禮有不可以治世神農之本草有依之足殺人者矣鄧谷曰區宇之內土壤少殊物生隨異而況分中外限山海其恢詭俶怪之變胡可勝紀古所無者何知今非創産今狎見者烏知後之不變滅乎宓山子曰因地而變者因時而變者有之其常有而名變者則古今殊稱無博學者會通之耳天裂孛隕息壤水鬭氣形光聲無逃質理智每因邵蔡為嚆矢徴河洛之通符借逺西為郯子申禹周之矩積古人神明間出不惜䘺漏而且言之自䕶則不必言矣常統常變灼然不惑治教之綱明倫協蓺各安生理隨分自盡中和易簡學者勿欺而已通神明之德類萬物之情易簡知險阻險阻皆易簡易豈欺人者哉或質測或通幾不相壊也〈方中通曰虛舟子者王化卿先生諱宣在先高祖明善先生門四十不娶學悟河洛以授老父者也曽著物理所宗一者呉觀我先生諱應賓萬厯丙戌第五其學宗一圓三又號三一老人即老父之外祖也野同者先曽祖廷尉君靜公諱大鎮中萬𠪱己丑因天啟璫禍筮得同人於野自號野同有錄數十卷潛草者先祖中丞濳夫公諱孔炤中萬厯丙辰五經皆有述獨精於易以象數徵理詳其時論晚徑十五年自號濳老夫其隨筆稿曰潛草〉
　　石塘子曰炎黃之所言山海之所稱豈無附會要當存證以推其理不必拘拘其名與事也子産知臺駘黃熊仲尼知玉羊萍實〈玉羊見高似孫緯畧引韓詩外傳與羵羊事異〉陳章知胡𠑽折齒知鵠嗉中人〈齊桓公得折齒三尺陳章曰此秦胡𠑽齒也桓公得鳴鵠殺之嗉中有人長三寸三分陳章曰名李子敖見博物志〉東方朔知騶牙畢方藻亷怪哉巨靈〈騶牙即騶吾畢方詳見鬼部藻亷一作兼怪哉即磊塊巨靈即東都短人見御覽陳章以短人名李子敖劉查言張仲師長尺二寸此皆造名〉晏嬰知盤庚伊尹〈盤庚長九尺餘大下小上伊尹大上小下赤色而髯與公孫僑知游浮為共工之卿化為朱熊三神俱見夢中出汲璅語今此與陳章二事並見御覽形體門〉介葛盧知牛生犧公冶長知鳥言覆粟管輅知雀言東鄰殺夫張華知蛇化雉洛鐘鳴武庫火海鳬毛龍鮓胡僧知昆明刦灰荀朂知勞薪苻朗知黑白肉郭璞知驢䑕〈大如水牛灰色本傳〉齊徐之才知瘤骨〈作刀柄見御覽〉諸葛恪知桑熟老⻱〈又知奚囊事異苑載桑呼⻱為元緒〉雷煥知枯木照妖〈續齊諧記〉陸敬叔知彭侯〈捜神記載呉先主時敬叔伐大樟有血得物如狗白澤圖曰水之精名彭侯〉樂藹知積油為灰〈見元⻱〉傑公知蛇鶴二珠知高安國鹽知天竺國鏡知扶桑繭絲〈並見四公子傳〉唐𤣥宗知龍皮扇江陵書生知息壤伊祁元解知龍虎玉〈見廣記唐德宗時異人曰圓者龍玉方者虎玉也〉邪律楚材知角端凡此猶以僻異見竒若至理在耳目前人不之察往往而是也先儒曰陽交於陰而生蹄角之類剛交於柔而生根荄之類陰交於陽而生羽翼之類柔交於剛而生枝幹之類天地交錯飛走草木互變因偶明竒且槩舉耳〈綂竒偶者大一也而止顯竒偶二者易舉二藏一邵舉四藏五其提小衍可知〉草伏之獸虎豹毛如草之莖羽棲之鳥鷹鸇羽如木之葉飛之類喜風而敏于飛上走之類喜土而利於走下木者星之子故果實象星禽蟲之卵果榖類也榖之類多子蟲之類亦然蠺之類今嵗蛾而子來嵗則子而蠺蕪菁之類今嵗根而苖來嵗則苖而實鷹鵰之類食生而雞鳬之類不専食生虎豹之類食生而貓犬之類食生又食榖走睫上接下飛睫下接上類使然也〈鸚母之睫上下齊合〉木枝葉陰也華實陽也枝葉軟而莖幹堅剛柔之等也陸中之物水中必具各有陰陽寒熱之性焉大較陸為陽中之陰水為陰中之陽水之族陰為主陽次之陸之類陽為主隂次之陸多走水多飛者其交也是故巨於陸者必細於水巨於水者必細於陸飛之走雞鳬是也走之飛龍馬是也在水而鱗鬛飛之類也⻱獺走之類也水之花鹽硝是也水之木珊瑚是也風類水類小大相反在水者不暝在風者瞑故水族出水則死風類入水則死然則出入之者⻱蟹鵝鳬之類是也動物自首生植物自根生自首生命在首自根生命在根有一日之物有一月之物有一時之物有一嵗之物有十嵗之物至於百千萬嵗皆有之天地是已天地亦物也動者體橫植者體縱人冝橫而反縱者也飛者有翅走者有趾人兩手翅也兩足趾也飛者食木走者食草人皆兼之而又食飛走也體必交而後生故陽與剛交而生心肺陽與柔交而生肝膽柔與隂交而生腎膀胱剛與柔交而生脾胃天以氣為質以神為神地以質為質以氣為神人兼萬物而為萬物之靈者神也禽獸之聲以其類各得其一聲而不能通通之者人也人可謂天地之所貴矣而不自知其所以貴稍有聰明欲捷取之以自恣莫肯一盡心焉安望其通而知乎上古聖人備物致用煉金揉木取火耕土建宮室造衣服分干支明嵗月立書契紀制度使物各得其冝而至化行焉後世聖人知民生之嗜慾日繁乃明六經重道徳以為教千萬世食其利而不能奉其教奉其教而不能明其心追惟上古不知何所學問而能物物如此今日文教明備而窮理見性之家反不能詳一物者言及古者備物致用物物而冝之之理則又笑以為迂濶無益是可笑耳卑者自便高者自尊或舍物以言理或托空以愚物學術日裂物習日變弁髦禮樂滅棄圖書其有不壊其心者但闇與道合而已偶得物理之一端則委之於術數者流安得聖人復起非體天地之撰類萬物之情烏能知其故哉易曰神而明之存乎其人姑識其小者以為考究之士談藪消閒雲爾不敢構虛以罔也〈方中通曰石塘子者萊州司理白安石先生諱瑜得阮堅之先生之學世居石塘老父少從學者也〉
　　藥性總論曰天地生萬物者五氣五氣定位則五味生氣者天也溫熱者天之陽寒涼者天之陰陽則升陰則降味者地也辛甘者地之陽酸苦鹹者地之陰陽則浮陰則沉其香臭腥臊羶與平淡澁滑毒則附氣味以為厚薄者也氣堅則壯故苦可養氣脈耎則和故鹹可養脈骨収則強故酸可養骨筋散則不攣故辛可養筋肉緩則不壅故甘可養肉辛散也其行之也橫甘緩也其行上苦瀉也其行下酸収也其行縮鹹軟也其行舒故有使氣者有使味者有氣味俱使者有先後使者明者知其産觀其色得其氣味而性可識也不識其性又安所講君臣炮製乎人身有上中下藥身亦有上中下應之如當歸柴胡防風黃芩之類是也有因其相畏而制伏使之者如牛黃惡龍骨而龍骨得牛黃更良黃蓍畏防風而黃蓍得防風其功愈大之類是也有相反者雌黃胡粉畫家黯妬甘草甘遂術家用以動唇之類是也沈括續談曰仙靈脾本草用葉南人郤用根赤箭本草用根今人反用苖如此未知性果同否如古人逺志用根則其苗謂之小草澤漆之根乃是大㦸馬兠鈴之根乃是獨行其主療各別不同而言其根苖葢有不可通者如巴豆能通利惟其殻能止之甜𤓰蒂能嘔吐惟其肉能解之坐拏能懵人食其心則醒棟根皮瀉人枝皮則吐人邕州所貢藍藥即藍蛇之首能殺人藍蛇之尾能解藥鳥獸之肉皆補血而其毛角鱗鬛皆能破血鷹鸇食鳥獸之肉雖筋骨皆化而獨不能化毛其類甚多性理相反而悉是一物者如此乳石最忌葠術而五石散用葠術酸莫如醋又益以棖二酸相濟宜甚醋而反甘蟹柿嘗食之而二物相遇則嘔如酒如漆有受之者有畏之者素問曰陽明在天則花實戕氣少陽在泉則金石失理如此之論采掇者固未嘗恤也繆希雍曰藥以氣味性而差別焉同一苦寒也黃芩燥天冬潤蘆薈能消黃檗能補黃蓮止瀉大黃下通柴胡苦寒而升龍膽草苦寒而降同一鹹也澤瀉則瀉蓯蓉則補海藻昆布則消而軟堅馬莖鹿茸則補而生齒同一酸也硫黃味酸而熱空青味酸而寒甘合辛而發散為陽甘合酸而收斂為陰參蓍陽也甘溫以除大熱地黃五味陰也甘酸以斂陰精蛇性上竄而引藥蟬蛻外脫而退翳蝱飲血而用以治血䑕善穿而用以治漏因其性而用也弩牙速産杵糠下咽因以使也萍不沉水可以勝濕獨活不搖風可以治風因其勝也麻木榖而治風豆水榖而治水氣相同則相求也牛土畜其乳可以止渴疾豕水畜其心可以鎮恍惚氣相剋則相制也熊肉振羸兔肝明視以氣有餘而能補不足也鯉之治水鶩之利水氣相感以意相使也蜜成於蜂蜜溫而蜂寒油生於麻麻溫而油寒同質而異性也宓山愚者曰自唐宋以天子力収天下圖上者令名醫史官編之宜乎詳備然萬𠪱中李瀕湖本其父言聞之學輙改正其十五六而後此又有繆仲淳之簡李士材之摭甚矣物理差別之難窮也粳米全甘而反著其苦山查甘酸而或未之載牽牛嚼之辛烈泄氣而止言其苦寒粉霜再經火煅而謂之無毒牡荊之見鬼蘘荷之呼名果其然乎動稱延年輕身殆艶稱之耳因而嘆曰兩間皆藥也皆物也皆理也陰陽氣味生克制化物無不具而或以地異或以時變惟人亦然或彼效而此忌或先利而後害然其差別亦不出岐伯之五五二十五也如此亦易簡矣偶隨所見可以旁徴故書之以俟後考崇禎辛巳浮山愚者方以智識〈方中通曰先曾祖廷尉野同公命老父之名曰蓍圓而神卦方以智藏密同患變易不易故老父別稱宓山氏浮山有此藏軒故稱浮山愚者此篇乃庚辰釋褐曼寓所記者也後又發明運氣經臟脈理病症藥性醫方六種之常變別具成書此不及詳〉
　　神鬼變化總論曰於令升雲千嵗之雉入海為蜃百嵗之雀入海為蛤千嵗⻱黿能與人語千嵗之狐起為美女千嵗之蛇斷而復續百年之䑕而能相卜數之至也春分鷹變鳩秋分鳩變鷹時之化也腐草為螢朽葦為蛬稻為魚麥為蝶無知化有知而氣易也鶴為麞蛬為蝦不失其血氣而形性變也草曰或因乎腐或因乎濕氣所蒸鬰久而自變異類之感駁襍之氣嘗因緣觸亦因心想獸生人人生獸相交相化不足矜駭徐偃王出於𠼫卵秦孝公漢靈帝晉愍帝時馬生人竇武同産為蛇枹罕令嚴根妓産一龍一鵞一女魯牛哀化虎食兄鯀化黃能如意化倉狗宣騫母與黃母皆化黿管公明曰大蛇𠼫筆者老書佐烏與燕鬭者老鈴下是所稱五酉老則為怪者也歴陽紀元載客食⻱而成⻱瘕陳畱阮士瑀傷虺而雙虺成於鼻中飲水疑蟲遂成蟲病畫馬凝神忽然成馬非觸非想更何因耶至於男化女女化男且兼二體史嘗記之藏經言受胎有七種扇搋〈男根天生不滿者犍去勢則曰留拏〉半釋迦博義〈兼男女體〉扇提羅諸種皆淫氣偏氣所鍾也生擊鬭半變螺䈥鼓角麥盡之矣有生必有死而言之則畏有明必有幽而言之則怪盧充生子以鬼胡母班乞父於神賈雍斷頭而能言崔興宗以喉受飲食再生之女哭殉魏後伏棺之婢嫁人生子人鬼之間死生之變何所而不有乎蔣濟託死兒於士孫阿羊祜取金環於李氏劉聰聞死為王而喜韓擒虎知為閻羅而自足希夷有南菴之目東坡有再來之徴栽松寄宿於浣衣圓觀三生即圓澤近代此類殊復比比猶草枝木實種之復萌人能豁然無礙自不為死生所累意有所之則因之附託亦其理也為妖為孽每有憑依石可以言木可以狀心正氣定者可以倘然於其間蕭㻠能徙憤王之神黃周南卒勝呪語之䑕嵇叔夜不與魑魅爭光郭元振書久戍長征之句公沙穆山中之夜呼王忳郵亭之怨女亦何嫌馬阮瞻劉蘭蕭惠開正自以氣盡而受弄於鬼物耳以是知異苑錄異搜神稽神諸書所載本末不必確而容有其理以唯心識觀皆影響矣浮山愚者曰心之所至即理之所至擊鼓置枹而𪔣𪔣然不已況所以為鼓者哉信一在二中之理一不壊二亦不壊則交輪之幾一然俱然者也孔子言知幽明之故鬼神之情狀而岐伯曰道無鬼神獨往獨來葢謂無入不自得謂之不落禍福鬼神無如我何非曰無鬼神也與民同患即是至密以死治生藥劑更靈易言吉凶範表嚮威因二以濟正以民之信理不如其信利害也學不悟此説有説無皆惑至誠之道豈思慮之所可及哉〈方中通曰生死鬼神疑城也惟易以心神無方物則定準而通知之西乾惟心惟識非以此決外道有無矯亂而指其故乎其權在我可不惑矣此篇因前人之言而斷之葢老父蒼梧氷舎所書寄囘龍眠者也〉
　　潛草曰言義理言經濟言文章言律𠪱言性命言物理各各専科然物理在一切中而易以象數端幾格通之即性命生死鬼神祗一大物理也舎心無物舎物無心其冒耳茍不明兩間實際則物既惑我而析物掃物者又惑我何能不惡賾動而彌綸條理耶物格而隨物佑神知至而以知還物尚何言哉又何不可就物言物哉










