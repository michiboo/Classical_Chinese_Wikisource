契丹部族，本無姓氏，惟各以所居地名呼之，婚嫁不拘地里。至阿保機變家為國之後，始以王族號為「橫帳」，仍以所居之地名曰世里著姓。世里者，上京東二百里地名也。復賜後族姓蕭氏。番法，王族惟與後族通婚，更不限以尊卑；其王族、後族二部落之家，若不奉北主之命，皆不得與諸部族之人通婚；或諸部族彼此相婚嫁，不拘此限。故北番惟耶律、蕭氏二姓也。
契丹國在庫莫奚東，唐所謂黑水靺鞨者，今其地也。有七十二部落，不相統制，好為寇盜。父母死而悲哭者，以為不壯，但以其屍置於山樹上，經三年後，乃收其骨而焚之。因酌酒而祝曰：「冬月時，向陽食；夏月時，向陰食；我若射獵時，使我多得豬鹿。」其無禮頑囂，於諸夷最甚。其風俗與奚、靺鞨頗同。至阿保機，稍並服諸小國，而多用漢人。漢人教之以隸書之半增損之，作文字數千，以代刻木之約。又制婚嫁，置官號，稱皇帝。漢時為匈奴所破，保鮮卑山。魏青龍中，部酋為王雄所殺，衆遂逃潢水之南，黃龍之北。至元魏，自號曰契丹。在唐開元、天寶間，使朝獻者無慮二十。故事：以范陽節度為押奚、契丹使，至唐末，契丹始盛。
初契丹有八部，族之大者曰大賀氏。後分為八部，部之長號「大人」，而常推一人為王，建旗鼓，以統八部。每三年則以次相代，或其部有災疾而畜牧衰，則八部聚議，以旗鼓立其次而代之。被代者以為元約如此，不敢爭。及阿保機，乃曰「中國之主無代立者」。由是阿保機益以威制諸國，不肯代。其立九年，諸部共責誚之。阿保機不得已，傳其旗鼓，而謂諸部曰：「吾立九年，所得漢人多矣。吾欲別自為一部以治漢城，可乎？」諸部將許之。漢城在炭山東南灤河上，有鹽鐵之利，乃後魏滑鹽縣也。其地可植五穀，阿保機率漢人耕種，為治城郭邑屋廛市如幽州制，漢人安之，不復思歸。阿保機知衆可用，用其妻述律策，使人告諸部大人曰：「我有鹽池之利，諸部所食。然諸部知食鹽之利，而不知鹽有主人，可乎？當來犒我」。諸部以為然，共以牛酒會鹽池。阿保機伏兵其旁，酒酣伏發，盡殺諸部大人，復併為一國，東北諸夷皆畏服之。
晉末，契丹主投下兵，謂之「大帳」，有皮室兵約三萬人騎，皆精甲也，為其爪牙。國母述律氏投下，謂之「屬珊」，有衆二萬。是先，戎主阿保機牙將半已老矣，每南來時，量分借得三五千騎，述律常留數百兵，為部族根本。其諸大首領太子偉王、永康、南北王、于越、麻荅、五押等，大者千餘騎，次者數百人，皆私甲也。別族則有奚、霫，勝兵亦千餘，人少馬多。又有渤海首領大舍利高模翰兵，步騎萬餘人，並髮左衽，竊為契丹之飾。復有近界韃靼、於厥里、室韋、女真、党項，亦被脅屬，每部不過千餘騎。其三部落吐渾、沙陁，洎幽州管內鴈門以北十餘軍、州部落漢兵，合三萬餘衆，此是石晉割賂契丹之地。番漢諸族，其數可見矣。每契丹南侵，其衆不啻十萬。國主入界之時，步騎車帳不從阡陌，東西一槩而行。大帳前及東西面，差大首領三人，各率萬騎，支散游奕，百十里外，交相覘邏，謂之「欄子馬」。戎主吹角為號，衆即頓舍，環遶穹廬，以近及遠。折木稍屈之，為弓子鋪，不設槍營塹柵之備。每軍行，聽鼓三伐，不問昏晝，一匝便行。末逢大敵，不乘戰馬，俟近敵師，即競乘之所，以新羈戰馬，蹄有餘力。其用軍之術，成列而不戰，俟退而乘之，多伏兵，斷糧道，冒夜舉火，上風曳柴，饋餉自齎，退敗無恥，散而復聚，寒而益堅，此其所長也。
賤他姓，貴耶律、蕭氏二姓。其官有契丹樞密院及行宮都總管司，謂之北面，以其在牙帳之北，以主蕃事；又有漢人樞密院、中書省、行宮都總管司，謂之南面，以其在牙帳之南，以主漢事。其惕隱，宗正寺也。夷離畢，參知政事也。林牙，翰林學士也。夷離巾，刺史也。內外官多倣中國者。其下佐吏，則有敞史、木古思奴古、都奴古、徒奴古。分領兵馬，則有統軍、侍衞、控鶴司，南王、北王、奚王府五帳分、提失哥東西都省太師兵。又有國舅、鈐轄、遙輦、常袞諸司，南北皮室、二十部族節度，頻必里、九克、漢人、渤海、女真五節度，五冶大師一百、六百、九百家奚。凡民年十五以上，五十以下，皆籍為兵。將舉兵，必殺灰牛、白馬，祠天地日及木葉山神。鑄金魚符，調發兵馬。其捉馬及傳命，有銀牌二百。軍所舍，有遠探欄子馬，以夜聽人馬之聲。每其主立，聚所得人戶、馬牛、金帛及其下所獻生口，或犯罪沒入者，別為行宮領之，建州縣，置官屬。既死，則設大穹廬，鑄金為像，朔、望、節、辰、忌日輒致祭，築臺高丈餘，以盆焚食，謂之「燒飯」。
十宮各有民戶，出兵馬，阿保機曰洪義宮，德光曰永興宮，兀欲曰積慶宮，述律曰延昌宮，明記曰章敏宮，突欲曰長寧宮，燕燕曰崇德宮，隆緒曰興聖宮，隆慶曰敦睦宮，隆運曰文忠王府。又有四樓，在上京者曰西樓，木葉山曰南樓，龍化州曰東樓，唐州曰北樓。凡受冊，積柴升其上，大會蕃夷其下，已，乃燔柴告天，而漢人不得預。有諢子部百人，夜以五十人番直，四鼓將盡，歌於帳前，號曰「聒帳」。每謁木葉山，即射柳枝，諢子唱番歌前導，彈胡琴和之，已事而罷。
國母與蕃官皆胡服，國主與漢官即漢服。蕃官戴氈冠，上以金華為飾，或以珠玉翠毛，蓋漢、魏時遼人步搖冠之遺象也。額後垂金花織成夾帶，中貯髮一總。服紫窄袍，加義襴，繫鞢帶，以黃紅色絛裹革為之，用金、玉、水晶、碧石綴飾。又有紗冠，制如烏紗帽，無簷，不擫雙耳，額前綴金花，上結紫帶，帶末綴珠。或紫皂幅巾，紫窄袍，束帶。大夫或綠巾，綠花窄袍，中單多紅綠色。貴者被貂裘，貂以紫黑色為貴，青色為次，又有銀鼠，尤潔白；賤者被貂毛、羊、鼠、沙狐裘。弓以皮為弦，箭削樺為簳，韉勒輕快，便於馳走。以貂鼠或鵝項、鴨頭為扞腰。宋真宗景德中，太常博士王曙、戶部員外郎李維往賀國主生辰，還，言國主見漢使彊服衣冠，事已，即幅巾雜蕃騎出射獵矣。
每歲正月上旬，出行射獵，凡六十日。然後並撻魯河鑿冰釣魚，冰泮，即縱鷹鶻以捕鵝鴈。夏居炭山，或上陘避暑。七月上旬，復入山射鹿，夜半，令獵人吹角俲鹿鳴，既集而射之。宋真宗時，晁迥往賀生辰，還，言始至長泊，泊多野鵝、鴨，國主射獵，領帳下騎，擊扁鼓遶泊，驚鵝、鴨飛起，乃縱海東青擊之，或親射焉。國主皆佩金玉錐，號殺鵝殺鴨錐。每初獲，即拔毛插之，以鼓為坐，遂縱飲，最以此為樂。又好以銅及石為槌，以擊兔。每秋則衣褐裘，呼鹿射之。夏月以布易氈帳，籍草圍棋、雙陸，或深澗張鷹。
太祖龍興朔漠之區，倥傯干戈，未有科目。數世後，承平日久，始有開闢。制限以三歲，有鄉、府、省三試之設。鄉中曰鄉薦，府中曰府解，省中曰及第。時有秀才未願起者，州縣必根刷遣之。程文分兩科，曰詩賦，曰經義，魁各分焉。三歲一試進士，貢院以二寸紙書及第者姓名給之，號「喜帖」。明日舉按而出，樂作，及門，擊鼓十二面，以法雷震。殿試，臨期取旨，又將第一人特贈一官，授奉直大夫、翰林應奉文字。第二人、第三人止授從事郎，餘並授從事郎。聖宗時，止以詞賦、法律取士，詞賦為正科，法律為雜科。若夫任子之令，不論文武並奏，廕亦有員數。
