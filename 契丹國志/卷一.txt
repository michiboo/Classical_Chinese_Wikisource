太祖皇帝諱億，番名阿保機，乃斡里小子也。父斡里，為夷離巾，猶中國刺史。帝生而拓落多智，與衆不羣。及壯，雄健勇武，有膽略。好騎射，鐵厚一寸，射而洞之。所寢至夜曾有光，左右莫不驚怪。部落憚其雄勇，莫不畏而服之。
先是契丹部落分而為八，以次相代。唐咸通末，有習爾者為王，土宇始大。其後欽德為王，乘中原多故，時入侵邊。及阿保機稱王，尤雄勇，五姓奚及七姓室韋咸服屬之。太祖擊黃頭室韋還，七部之於境上，求如約。太祖不得已，傳旗鼓，且曰：「我為王九年，得漢人多，請帥種落居古漢城，與漢人守之，自為一部。」七部許之。其後，太祖擊滅七部，復併為一。又北伐室韋、女真，西取突厥故地。擊奚，滅之，復立奚王，使契丹監其兵。東北諸夷皆畏服之。梁太祖開平元年，契丹遣其臣袍笏梅老之梁通好，梁遣太府少卿高頎、軍將郎公遠報聘。太祖嘗入攻雲州，共三十萬。晉王李存勗與之連和，面會東城，約為兄弟，延之帳中，縱酒握手盡歡，約以今冬共擊梁。留旬日而去，晉王贈以金繒數萬。太祖留馬三千匹、雜畜萬計以酬之。太祖既歸國，更通好於梁。
神冊元年。是年，阿保機始自稱皇帝，國人謂之「天皇王」，以妻述律氏為皇后，置百官，建元曰神冊，國號契丹。
初，唐末藩鎮驕橫，互相併吞鄰藩，燕人軍士多亡歸契丹，契丹日益強大。又得燕人韓延徽，有智略，頗知屬文。與語悅之，遂以為謀主，舉動訪焉。延徽始教契丹建牙開府，築城郭，立市里以處漢人，使各有配偶，墾藝荒田。由是漢人各安生業，逃亡者益少。契丹威服諸國，於延徽有力焉。頃之，延徽逃奔於晉，晉王欲置之於幕府，而掌書記王緘疾之。延徽不自安，求歸省母，遂復入契丹，太祖待之益厚。至是以為相，累官遷中書令、平章事。
神冊二年春二月，晉王之弟威塞軍節度使李存矩在新州，驕惰不治，邊人嗟怨，為小校宮彥璋謀殺。其裨將盧文進，帥其衆奔契丹。
三月，盧文進引契丹兵馬攻晉新州，刺史安金全棄城走。文進以其部將劉殷為刺史守之。晉王使周德威合河東、鎮、定之兵攻之，旬日不克。太祖帥三十萬衆救之，德威大敗奔歸。太祖乘勢進圍幽州，揚言有百萬，氈車毳幕彌漫山澤。盧文進教之攻城，為地道，晝夜四面俱進，城中穴地燃膏以邀之。又為土山以臨城，城中鎔鐵汁以灑之，日死千計而攻城不止。周德威遣使告急於晉王。
四月，晉王命李嗣源、李存審、閻寶來援德威。契丹圍幽州且二百日，城中危困。晉李嗣源等步騎七萬，會於易州。自易州北行，踰大房嶺，循澗而東。距幽州六十里，與太祖遇。太祖行山上，晉師行澗下，每至谷口，太祖以萬餘騎遮其前，晉師失色。嗣源以百餘騎先進，免冑揚鞭，胡語謂曰：「汝無故犯我疆埸，晉王命我將百萬衆直抵西樓，滅汝族類。」因躍馬奮檛，三入陣中，斬酋長一人，後軍齊進，太祖兵卻，晉師始得出。李存審命步兵伐木為鹿角，人持一枝，止則成寨。太祖騎環寨而過，寨中發萬弩射之，流矢蔽日，人馬死傷塞路。將至幽州，太祖兵列陣待之。存審命步兵陣於後，先令羸兵曳柴燃草而進，煙塵漲天，鼓譟合戰，乃趣後陣起乘之。太祖大敗，席捲其衆自北山歸，委棄車帳、鎧仗、羊馬滿野。晉師入於幽州。太祖以盧文進為盧龍節度使，居平州，歲入北邊，殺掠吏民，盧龍巡屬，為之殘弊。
先是，幽州北七百里有渝關，下有渝水通海。自關東北循海有道，道狹處纔數尺，旁皆亂山，高峻不可越。北至進牛口，中國嘗置八防禦軍，募土兵守之，田租皆供軍食，歲致繒纊以供衣。每歲早穫，清野以待，契丹兵至，則堅壁不戰，俟其去，則選驍勇據隘邀之，契丹常失利，不能輕入。及周德威鎮盧龍，恃勇不修邊備，遂失渝關之險，契丹始芻牧於營、平之閒。盧文進來歸，常居平州，帥奚騎歲入北邊，殺掠吏民，盧龍巡屬，為之殘弊。
神冊三年。太祖弟撒剌阿潑，號北大王，謀亂。事覺，太祖數之曰：「汝為吾手足，而汝興此心，吾若殺汝，則與汝何異？」乃囚之，期年而釋之。撒剌阿潑帥其衆奔晉，晉王厚遇之，養為假子，任為刺史。
神冊四年。 
神冊五年。 
天贊元年。夏六月朔，日食。
十二月，晉王圍鎮州，討張文禮。時義武節度使王處直在定州，以鎮、定為唇齒，恐鎮亡而定孤，乃潛遣人語其子王郁，使賂契丹，令犯塞以解鎮州之圍。乃說太祖曰：「鎮州美女如雲，金帛如山，天皇王速往，則皆為己物也，不然，為晉王所有矣!」太祖以為然，悉衆而南。述律後曰：「吾有西樓羊馬之富，其樂不可勝窮也，何必勞師遠出，以乘危徼利乎？吾聞晉王用兵，天下莫敵，設有危敗，悔之何及!」太祖不聽。遂長驅而南，圍涿州，旬日拔之，擒刺史李嗣弼，進攻定州。王處直之子王都告急於晉王。
天贊二年。春正月，晉王親率鐵騎五千來攻，先進新城北，半出桑林，太祖見之稍卻。晉王之軍來，遂獲太祖之子。契丹兵遂退保望都。晉王至定州，王都迎謁馬前，請以愛女妻王之子繼岌。晉王趨望都，遇奚酋禿餒五千騎，為其所困，力戰，出入數四，不解。李嗣昭引三百騎橫擊之，乃退，晉王始得出。因縱兵奮擊，太祖兵敗，遂北至易州。會大雪彌旬，平地數尺，人馬死者相屬，太祖乃歸。晉王引兵躡之，隨其行止，見其野宿之所，布藁於地，回環方正，皆如編翦，雖去，無一枝亂者，歎曰：「契丹法嚴，乃能如是，中國所不及也。」晉王至幽州，使二百騎躡契丹之後，曰：「如出境即還。」晉騎恃勇追擊之，悉為所擒。太祖責王郁，縶之以歸，自是不聽其謀。
天贊三年。夏四月己巳，晉王李存勗稱皇帝於魏州牙城之南，國號大唐。以魏州為興唐府，建東京，又於太原府建西京，又以鎮州為真定府，建北都。時唐國所有，凡十三節度、五十州。
冬十月朔，日食。彗星見，出輿鬼，長丈餘。
是月，梁主均王自殺死。
契丹日益強盛，遣使就唐求幽州以處盧文進。時東北諸夷皆服屬，惟渤海未服。太祖謀南征，恐渤海掎其後，乃先舉兵擊渤海之遼東，遣其將禿餒及盧文進據平、營等州，以擾燕地。師攻渤海，無功而退。
天贊四年。春正月，契丹攻幽州。
十二月，攻蔚州，唐遣李嗣源禦之。
天贊五年。夏四月朔，日食。
天贊六年。夏四月朔，唐莊宗如汜水，嚴辦將發，從馬直指揮使郭從謙叛，帥所部兵攻興教門，緣城而入，近臣宿將皆釋甲潛遁，莊宗為流矢所中而崩，年四十三。左右皆散，善友斂樂器覆屍而焚之。是月，李嗣源自罌子谷而入洛陽，拾莊宗骨於灰燼而葬之河南新縣。百官勸請嗣源監國，既而即位，是為明宗。
七月，唐遣姚坤如契丹告哀。太祖聞之慟哭曰：「我朝定兒也。吾方欲救之，以渤海未下，不果往，致吾兒及此。」哭不已。又曰：「今天子聞洛陽有急，何不救？」坤對曰：「地遠不能及。」曰：「何故自立？」坤曰：「新天子將兵二十年，所領精兵三十萬，天時人事，其可得違？」其子突欲在側，曰：「使者毋多言。蹊田奪牛，豈不為過？」坤曰：「應天順人，豈比匹夫之事。」太祖即慰勞坤曰：「理正當如是。」又曰：「聞吾兒專好聲色遊畋，不恤軍民，宜其及此。我自聞之，舉家不飲酒，散遣伶人，解縱鷹犬。若亦效吾兒所為，行自亡矣!」又曰：「我於今天子無怨，足以修好。若與我大河之北，吾不復南侵矣!」坤曰：「此非使臣所得專也。」太祖怒，囚之。旬餘復召之，曰：「河北恐難得，得鎮、定、幽州亦可也。」給紙札筆趣為狀，坤不可，欲殺之，用韓延徽之諫，乃復囚之。
太祖攻渤海，拔其夫餘城，更命曰東丹國，命長子突欲鎮之，號人皇王。以其次子德光守西樓自隨，號「元帥太子」。
先是，渤海國王大諲譔本與奚、契丹為唇齒國。太祖初興，併吞八部，繼而用師，併吞奚國。大諲譔深憚之，陰與新羅諸國結援，太祖知之，集議未決。後因遊獵，彌旬不止，有黃龍在其氈屋上，連發二矢，殪之，龍墜其前。後太子德光於其地建州，黃龍府即其地也。太祖曰：「吾欲伐渤海國，衆計未定而龍見吾前，吾能殺之，是滅渤海之勝兆也。」遂平其國，擄其主。
紀異錄曰：阿保機居西樓氈帳中，晨起，見黑龍長十餘丈，蜿蜒其上，引弓射之，即騰空夭矯而逝，墜於黃龍府之西，相去已千五百里，纔長數尺。其後女真滅遼，尚藏其骸於內庫，金酋悟室長子源嘗見之，尾鬣肢體皆全，雙角已為人所截，與水龍畫絕相似。蓋其背上鬣不作魚鬣也。正文謂「射黃龍」，此謂「射黑龍」。黃黑色雖不可知，而符兆所先，抑何彰彰若是歟!
渤海既平，乃製契丹文字三千餘言。因於所居大部落置寺，名曰天雄寺。又於木葉山置樓，謂之南樓；大部落東一千里，謂之東樓；大部落北三百里置樓，謂之北樓，後立唐州，今廢為村；大部落之內置樓，謂之西樓，今上京是。其城與宮殿之正門，皆向東闢之。四季遊獵，往來四樓之閒。
是月，太祖於夫餘城崩。
述律後召諸酋長妻，謂曰：「我今寡居，汝不可不傚我。」又集其夫泣問曰：「汝思先帝乎？」對曰：「受先帝恩，豈得不思？」後曰：「果思之，宜往見之。」遂殺之。
八月朔，日食。
九月，葬太祖於木葉山。置州墳側，名曰祖州。今有廟，其靴尚在，長四五尺許。諡曰大聖皇帝，廟號太祖。
述律後左右有桀黠者，後輒謂曰：「為我達語於先帝。」至墓所，則殺之。前後所殺者以百數。最後，平州人趙思溫當往，不肯行，後曰：「汝事先帝常親近，何故不行？」對曰：「親近莫如後，後行，臣則繼之。」後曰：「吾非不欲從先帝於地下，顧嗣子幼弱，國家無主，不得往耳。」乃斷其一腕，令置墓中。思溫亦得免。
是月，述律後中子德光立。
論曰：契丹之興，本自東胡。然人外而獸內，窺釁中原，未若有太祖其盛者也。唐末諸藩霧暗，五嶽塵雰，赤縣成墟，紫宸遷宅。太祖奮自荒陬，馳驅中夏，漲幽、燕而胡塵，吞八部以高嘯，雄亦盛矣。豈天未厭亂，而淫名越號，亦可帖服諸人歟？不然，何以若斯其鋒也。五胡雲擾，聖鼎終移；拓拔鯨吞，南宇分割。雖曰人事，亦有運數存焉。
