同州郃陽縣令胡嶠，居契丹七年，周廣順三年，亡歸中國，略能道其所見。云：「自幽州西北入居庸關。明日，又西北入石門關，關路崖狹，一夫可以當百，此中國控扼契丹之險也。又三日，至可汗州，南望五臺山，其一峯最高者，東臺也。又三日，至新武州，西北行五十里有雞鳴山，雲唐太宗北伐聞雞鳴於此，因以名山。明日，入永定關北，此唐故關也。又四日，至歸化州。又三日，登天嶺，嶺東西連亙，有路北下，四顧冥然，黃雲白草，不可窮極。契丹謂嶠曰：『此辭鄉嶺也，可一南望而為永訣。』」同行者皆慟哭，往往絕而復蘇。又行三四日，至黑榆林。時七月，寒如深冬。又明日，入斜谷，谷長五十里，高崖峻谷，仰不見日而寒尤甚。已出谷，得平地，氣稍溫。又行二日，渡湟水。又明日，渡黑水。又二日，至湯城淀，地氣最溫，契丹若大寒，則就溫於此。其水泉清泠，草軟如茸，可藉以寢，而多異花，記其二種：一曰旱金，大如掌，金色爍人；一曰青囊，如中國金燈，而色類藍，可愛。又二日至儀坤州，渡麝香河。自幽州至此無里堠，其所向不知為南北。又二日，至赤崖。蕭翰與世宗兀欲相及，遂及述律後，戰於沙河，述律兵敗而北，兀欲追至獨樹渡，遂囚述律於撲馬山。又行三日，遂至上京，所謂西樓也。西樓有邑屋市肆，交易無錢而用布。有綾、錦諸工作，宦者、翰林、伎術、教坊、角觝、秀才、僧尼、道士等，皆中國人，而並、汾、幽、薊之人尤多。自上京東去四十里，至真珠寨，始食菜。明日東行，地勢漸高，西望平地松林，鬱然數十里。遂入平川，多草木，始食西瓜，雲契丹破回紇得此種，以牛糞覆棚而種，大如中國冬瓜而味甘。又東行，至褭潭，始有柳，而水草豐美；有息雞草尤美而本大，馬食不過十本而飽。自褭潭入大山，行十餘日而出，過一大林，長二三里，皆蕪荑，枝葉有芒刺如箭羽。其地皆無草。兀欲時卓帳於此，會諸部人葬太宗。自此西南行，日六十里，行七日，至大山門，兩高山相去一里，而長松、豐草、珍禽、異獸、野卉，有屋室碑石，曰：『陵所也。』兀欲入祭，諸部大人惟執祭器者得入，入而門闔。明日開門，曰『拋盞』，禮畢。問其禮，皆祕不肯言」。嶠所目見囚述律，葬太宗等事，與中國所記差異。
已而翰得罪被鎖，嶠與部曲東之福州。福州，翰所治也。嶠等東行，過一山名十三山，雲此西南去幽州二千里。又東行數日，過衞州，有居人三十餘家，蓋契丹所虜中國衞州人築城而居之。嶠至福州，而契丹多憐嶠，教其逃歸，嶠因得其諸國種類遠近。云：「距契丹國東至于海，有鐵甸，其族野居皮帳，而人剛勇。其地少草木，水鹹濁，色如血，澄之久而後可飲。又東女真，善射，多牛、鹿、野狗。其人無定居，行以牛負物，遇雨則張革為屋。常作鹿鳴，呼鹿而射之，食其生肉。能釀糜為酒，醉則縛之而睡，醒而後解，不然則殺人。又東南渤海，又東遼國，皆與契丹略同。其南海曲，有魚鹽之利。又南奚，與契丹略同，而人好殺戮。又南至於榆關矣。西南至儒州，皆故漢地。西則突厥、回紇。西北至嫗厥律，其人長大，髦頭，酋長全其髮，盛以紫囊。地苦寒，水出大魚，契丹仰食。又多黑、白、黃貂鼠皮，北方諸國皆仰足。其人最勇，鄰國不敢侵。又其西轄戞，又其北單于突厥，皆與嫗厥律略同。又北黑車子，善作車帳，其人知孝義，地貧無所產。雲契丹之先，常役回紇，後背之，走黑車子，始學作車帳。又北牛蹄突厥，人身牛足。其地尤寒，水曰瓠河，夏秋冰厚二尺，春冬冰徹底，常燒器銷冰，乃得飲。東北至韈刼子，其人髦首，披布為衣，不鞍而騎，大弓長箭，尤善射，遇人輒殺而生食其肉，契丹等國皆畏之。契丹五騎遇一韈刼子，則皆散走。其國三面皆室韋，一曰室韋，二曰黃頭室韋，三曰獸室韋。其地多銅、鐵、金、銀，其人工巧，銅、鐵諸器皆精好，善織毛錦。地尤寒，馬溺至地成冰堆。又北狗國，人身狗首，長毛不衣，手搏猛獸，語為犬噑，其妻皆人，能漢語，生男為狗，女為人，自相婚嫁，穴居食生，而妻女人食。雲嘗有中國人至其國，其妻憐之，使逃歸，與其筋十餘隻，教其每走十餘里遺一筋，狗夫追之，見其家物，必銜而歸，則不能追矣。」其說如此。又曰：「契丹嘗選百里馬二十匹，遣十人齎乾北行，窮其所見。其人自黑車子，歷牛蹄國以北，行一年，經四十三城，居人多以木皮為屋。其語言無譯者，不知其國地、山川、部族名號。其地氣遇平地則溫和，山林則寒冽。至三十三城，得一人，能鐵甸語，其言頗可解，雲地名頡利烏於邪堰。雲『自此以北，龍蛇、猛獸、魑魅羣行，不可往矣』。其人乃還，此北荒之極也。」
契丹謂嶠曰：「夷狄之人豈能勝中國？然晉所以敗者，主暗而臣不忠。」因具道諸國事，曰：「子歸悉以語漢人，使漢人努力事其主，無為夷狄所虜，吾國非人境也。」嶠歸，錄以為記雲。
契丹主太宗怒晉出帝不稟北命，擅登大寶，自將兵南下，執出帝母、後、大臣北歸。於鄴西愁死崗得疾，至欒城殺狐林而崩。其崗者，本陳思王不為文帝所容，於此悲吟，號愁思崗，訛為「愁死」。殺狐林者，村民林中射殺一狐，因以名之。
契丹上京曾有人忽見二青衣駕赤犢出耳中，別有天地，花木繁茂，雲兜玄國也。
張舜民使契丹，是時耶律永興、姚跋洄二人接伴，舜民因問：「北馬有割去肝者，遂無病能行，果否？」答云：「有之。其法飲以醇酒，於腋間破之，取去少肉，然亦十喪八九。」
舜民又問：「北地雕窠中生獵犬，果否？」答云：「亦有之，然極難得。今駕前有二隻，其性頗異，每獵而獲，十倍於常犬。」
胡人吹葉成曲，以番歌相和，音韻甚和。
銀牌形如方響，刻蕃書「宜速」二字，使者執牌馳馬，日行數百里，牌所至，如國主親到，需索更易，無敢違者。
北婦以黃物塗面如金，謂之「佛妝」。
過盧溝河，伴使云：「恐乘轎危，莫若車渡極安，且可速濟。」南人不曉其法。
