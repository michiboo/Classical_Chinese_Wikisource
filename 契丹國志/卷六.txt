景宗諱明記，更名賢，世宗兀欲子也。穆宗先為帳下所弒，諸將迎立帝即位，號天贊。以樞密使知政事令高勳守政事令，封秦王；侍中蕭守興為尚書令，封魏王。每朝，必命坐議國事。納蕭守興女燕燕為皇后。
先是，火神淀弒逆之時，述軋之害世宗，併及於後，復求帝殺之。帝時年九歲，御廚尚食劉解里以氈束之，藏於積薪中，由是得免。及即位，嬰風疾，多不視朝。改元保寧。
保寧元年。遼大赦境內。刑賞政事，用兵追討，皆皇后決之，帝臥牀榻間，拱手而已。
保寧二年。春二月，宋太祖命曹彬等伐北漢。
夏四月，遼分道救北漢，為宋何繼筠敗於陽曲，又為韓重贇擊破其衆於定州境。
保寧三年。夏四月朔，日食。
冬十一月，遼騎六萬攻定州，宋太祖命田欽祚領兵三千戰於滿城，馬中流矢而踣，騎士王超以馬授欽祚得免，夜入保遂城。遼兵圍之數日，欽祚度城中糧少，整兵開南門，突圍一角而出。
保寧四年。冬十月朔，日食。
保寧五年。秋九月朔，日食。
保寧六年。春正月，周鄭王殂於房州，諡曰恭帝。
乾亨元年。春二月朔，日食。
冬十一月，遼邊臣貽宋雄州守孫全興書，請和。全興以聞於宋太祖，許之。
乾亨二年。春三月，遼遣使聘宋。
夏六月，彗出柳，長三四丈，晨見東方，西南指，歷輿鬼，距東壁，凡十一舍，八十三日乃滅。
秋七月朔，日食。
宋初遣使通遼。
乾亨三年。冬十月，宋太祖崩，年五十，在位十七年。皇弟晉王即帝位。 
乾亨四年。夏四月，宋葬太祖於永昌陵。遼遣鴻臚少卿耶律敞等往宋助葬。宋太宗尋遣起居舍人辛仲甫使遼，右贊善大夫穆波副之。時宋朝將用兵伐北漢，北漢實倚遼為援，仲甫遲留境上，未敢進，宋詔趨行，既至，帝問曰：「聞中朝有党進者，真驍將，如進之比凡幾人？仲甫對曰：「名將甚多，如進鷹犬之材，何可勝數!」帝頗欲留之，仲甫曰：「信以成命，義不可留，有死而已。」帝知其秉節不可奪，厚禮遣還。
冬十一月朔，日食。
乾亨五年。 
乾亨六年。春二月，宋太宗親征北漢。
三月，遼以數萬騎援之，戰於石嶺關之南，為宋郭進敗。
夏四月，北漢主劉繼元降宋，盡廣運十三年。
六月，宋詔親征，發鎮州。
涿州判官劉原德以城降宋。
秋七月，太宗至幽州，攻城踰旬不下，士卒疲頓，轉輸回遠，又恐遼救兵至，遂退師。
先是宋師自並幸幽，乘其無備，帝方獵，急歸牙帳，議棄幽、薊，以兵守松亭、虎北口而已。時耶律遜寧號于越，呼為「舍利郎君」，請兵十萬救幽州。竝西山薄幽陵，人夜持兩炬，朝舉兩旗。選精騎三萬，夜從他道自宋軍南席捲而北。
遼兵先守幽州者，皆脆兵弱卒，見宋師之盛，望風而遁，又為宋師所遏，進退無計，反為堅守。至是，于越救至，宋遂退師。或勸于越襲其後，于越曰：「受命救幽、薊，今得之矣。」遂不復追。
宋太宗欲北侵，遺詔渤海王發兵相應，然渤海畏遼，竟無至者。遣使如渤海責問。
秋九月，遼攻鎮州，為宋趙延進敗。
乾亨七年。冬十一月，帝發兵萬餘衆進攻關南，宋河陽節度使崔彥進將兵禦之，遼師失利。
十二月，宋太宗親征至大名，遼師遁，遂班師。
乾亨八年。遼大赦。
帝性仁懦，雅好音律，喜醫術，伶倫、鍼灸之輩，授以節鉞使相者三十餘人。自幼得疾，沉疴連年，四時遊獵，間循故典，體憊不能親跨馬；令節大朝會，鬱鬱無歡，或不視朝者有之。耽於酒色，暮年不少休。燕燕皇后以女主臨朝，國事一決於其手。大誅罰，大征討，蕃漢諸臣集衆共議，皇后裁決，報之知帝而已。易、定、幽、燕間兩大戰，烽書旁午，國內惶惶，帝嬰疾，不能親駕，基業少衰焉。
秋九月朔，日食。
乾亨九年。春三月朔，日食。
夏五月，遼分三道入宋，為其邊將所敗。
冬十二月朔，日食。
是歲，帝崩，諡孝成皇帝，廟號景宗。
論曰：景宗爰在弱齡，中遭多難，高秋搖落，理之自然。政非己出，不免牝雞之伺；祭則寡人，聽命椒塗之手。其得虛尊而擁號，幸矣。
