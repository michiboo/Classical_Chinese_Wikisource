穆宗諱璟，番名述律，後更名明，太宗之長子也。太宗攻石晉，入大梁，留帝侍述律太后。太宗於會同十一年四月崩於欒城，諸將畏述律太后殘虐，遂立世宗。世宗遇弒，諸將共迎帝即位，改元應曆。自火神淀入幽州，遣使告於北漢。北漢主遣樞密直學士王得中賀即位；復以叔父事之，請兵以擊晉州。帝年少，好遊戲，不親國事，每夜酣飲，達旦乃寐，日中方起，國人謂之「睡王」。
應曆元年。冬十月，遼遣蕭禹厥將奚、遼兵五萬會北漢兵伐周，北漢主自將兵二萬，攻晉州。三面置寨，晝夜攻之，巡檢使王萬敢與都指揮使史彥超、何徽共拒之。周太祖自將由澤州路與王峻會兵救之。
十二月，周王峻至晉州，遼兵與北漢兵夜遁。
北漢土瘠民貧，內供軍國，外奉遼幣，賦役繁重，民不聊生，逃入周境者衆。
應曆二年。夏四月朔，日食。
六月，遼幽州節度使蕭海真許以內附，請降於周，中國多事，不果從。
秋九月，遼攻冀州，為周兵所拒。
冬十月，遼瀛、莫、幽州大水，流民入塞者數十萬口，本國亦不之禁。周詔所在賑給存處之，中國民被掠得歸者什五六。
應曆三年。春正月，遼攻定州，為周將楊弘裕敗。
夏六月，遼張藏英降周。
秋八月，周太祖得風痺疾，術者言宜散財以禳之，於是築社壇，建太廟於大梁。太祖享太廟，纔及一室，不能拜而退，命晉王榮終禮。是夕，宿南郊，幾不救，夜分小愈。
應曆四年。春正月朔，周太祖祀圜丘，僅能瞻仰致敬而已。以晉王榮判內外兵馬事。太祖疾篤，晉王榮入侍，屢戒之曰：「昔吾西征，見唐十八陵無不發掘者，無他，惟多藏金玉故也。我死，當衣紙衣，斂以瓦棺，壙中無用石，以甓代之；工人役徒皆和雇，勿以煩民；葬畢，募近陵民三十戶，蠲其雜徭，使之守視；勿修下宮，置宮人，作石羊、虎、人、馬，惟刻石置陵前雲『周天子平生好儉約，遺令用紙衾、瓦棺，嗣天子不敢違也。』汝苟或違，吾不福汝。」是月，太祖崩，年五十一。晉王榮立。 
二月，北漢主聞周太祖崩，喜甚，遣使詣遼請兵。遼遣武定節度使楊袞將萬騎如晉陽。北漢主自將兵三萬，會遼師趣潞州。節度使李筠領兵逆戰，敗走。
夏五月，周帝自潞州趣晉陽，至其城下，旗幟環城四十里。遼將楊袞奔歸，帝怒其無功，囚之。使數千騎屯忻、代之間，周遣符彥卿擊之。遼兵退保忻口。彥卿恃勇輕進，為遼兵所敗，死傷甚衆，彥卿引兵還晉陽。
冬十一月，北漢主旻殂。子承鈞告哀於遼，遼冊命為帝。其事遼，上表稱男，遼賜詔，謂之「兒皇帝」。
應曆五年。春二月朔，日食。
應曆六年。 
應曆七年。冬十一月，遼遣侍中崔勳將兵會北漢，同攻周，北漢遣李存朅將兵會之，南侵潞州，至其城下而還。北漢主知遼不足恃而不敢遽與之絕，贈送勳甚厚。
應曆八年。夏五月朔，日食。
應曆九年。夏四月，周帝自將攻遼。
五月，周將韓通領兵大至，遼失瀛、莫、易、涿、雄、霸六州。其瓦橋關建為雄州，割容城、歸義二縣隸之；益津關建為霸州，割文安、大城二縣隸之，皆遼之地也。周帝趣幽州，有疾乃還。
六月，周帝立其子宗訓為梁王。是月，周帝崩，年三十九，諡曰世宗。子梁王立。
秋九月，遼帝遣其舅使於南唐，中國疑憚，泰州團練使荊罕儒募刺客，使殺之。南唐夜宴遼使於清風驛，酒酣，起更衣，久不返，視之，則失其首矣。自是遼與唐絕。
應曆十年。春正月辛丑朔，北邊奏遼與北漢連兵犯邊。時宋趙太祖事周為殿前檢點使，周帝命領宿衞，諸將禦之，次陳橋驛，諸將擁立太祖為帝，國號曰宋，改元建隆。奉周帝為鄭王，太后為周太后，遷居西京。
夏五月朔，日食。
應曆十一年。夏四月朔，日食。
應曆十二年。 
應曆十三年。 
應曆十四年。 
應曆十五年。春二月壬寅朔，日當食不虧。
應曆十六年。 
應曆十七年。春三月，五星聚奎。
夏六月朔，日食。
應曆十八年。秋七月，北漢主劉承鈞寢疾，召平章事郭無為，執繼恩手，付以後事。繼恩嗣位，諡承鈞為孝和皇帝。
九月，北漢主繼恩自嗣位以來纔六十餘日，為郭無為所弒。弟繼元立，改元廣運。
是月，宋師入北漢境。北漢上表於遼求援；又遣將領軍扼團柏谷，為宋將李繼勳、何繼筠等擊破之於銅鍋河。北漢尋復入攻，大掠晉、絳二州之境。
是時，承會同之餘威，中原多事，藩鎮爭強，莫不求援於遼國以自存。晉陽之北漢，江南之李唐，使車狎至，饋遺絡繹，遼帝以政昏兵弱，不能應之。
帝體氣卑弱，惡見婦人。居藩時，述律太后欲為納妃，帝辭以疾；即位後，嬪御滿前，竝不一顧。朝臣有言椒房虛位者，皆拒而不納。左右近侍、房帷供奉率皆閹人。性好遊畋，窮冬盛夏，不廢馳騁。萬機事繁，蕃漢諸臣共涖之，帝不以屑意。如京東北有山曰黑山，曰赤山，曰大保山，山水秀絕，麋鹿成羣，四時遊獵，不離此山。瀛、莫之失，幽州急遞以聞，帝曰：「三關本漢地，今以還漢，何失之有？」其神氣怠緩，不恤國事如此。逮至末年，殘忌猜忍，左右小有過愆，至於親手刃之。數年之間，重足屏息，人人虞禍。會醉，索食不得，欲斬庖人，掌膳者恐禍及，因捧食以進，挾刃弒帝於黑山下。帝在位凡十九年，諡曰天順皇帝，廟號穆宗。
論曰：英睿騰風，戎馬交馳而不足；耽酣愒日，禍敗淪胥而有餘。太祖奮自遐陬，虎視中原；太宗偉度英資，關河拱手，一何壯也!一再傳之後，世宗以聲色覆於前，穆宗以荒淫履其轍。介冑脫諸房帷，釁端生於肘腋，一何怯也!本其驕心縱欲，醉色遊畋，敗亡之塗，如出一手，豈陰山異氣之所韞抱於英靈者，至茲少歇歟？不然，何以若斯其昏昏也!
