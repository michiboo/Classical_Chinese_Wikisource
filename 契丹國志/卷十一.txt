天慶九年。春，有赤色，大三四團，長二三丈，索索如樹。西方有火五團，下行十餘丈，不至地而滅。
夏，金人攻陷上京路，祖州則太祖之天膳堂，懷州則太宗德光之崇元殿，慶州則望僊、望聖、神儀三殿，並先破乾、顯等州如凝神殿、安元聖母殿，木葉山之世祖殿、諸陵並皇妃子弟影堂，焚燒略盡，發掘金銀珠玉。所司即以聞，蕭奉先皆抑而不奏。後天祚雖知，問及陵寢事，奉先對以初雖侵犯元宮，劫掠諸物，尚懼列聖威靈，不敢毀壞靈柩，已經指揮有司，修葺巡護。奉先迎合誕謾，類皆如此。遼國屢年困於用兵，應有諸州富民子弟，自願進軍馬，人獻錢三千貫，特補進士出身。諸番部富人進軍獻馬，納粟出身，官各有差。又因燕王言遼東失業饑民困踣道路，死者十之八九，有旨令中京、燕、雲、平三路諸色人收養，候次年等第推恩。官爵之濫，至此而極。
四月朔，日有食之。
天慶十年。冬十月朔，日食。
保大元年。春，日有眚，忽青黑無光，其中洶洶而動，若鉟金而湧，日旁有青黑色，正如水波周回而旋轉，將暮而止。
金人自破上京，終歲不出師遼國，然防屯如故。有東南路怨軍將領董小醜，坐討平利州賊逗留不進，被誅。本部隊長羅青漢、董仲孫等倡率怨軍作亂，攻錦州，月餘不能下，賴都統耶律余覩援兵至，怨軍始懼。郭藥師等內變，自殺賊魁羅青漢等數人，就招安，都統蕭幹奏選留二千人為四營，擢郭藥師、張令徽、劉舜仁、甄五臣各統將領，餘六千人，悉送燕、雲、平三路充禁軍，或養濟，實欲分其勢也。余覩謂蕭幹曰：「前年兩營叛，劫掠乾州，已從招安；今歲全軍復叛，而攻錦州。苟我軍不來，城破，則數萬居民被害。所謂怨軍，未能報怨於金人，而屢怨叛於我家。今若乘其解甲，遣兵掩殺淨盡，則永絕後患。」幹曰：「亦有忠義為一時脅從者，豈可盡誅之？」二人議論不合，交章並奏，卒從蕭幹之議。遼自金人侵犯以來，天下郡縣所失幾半，生靈塗炭，宗廟丘墟。天祚尚以四時遊畋為樂，工作之費，未嘗少輟，遂失內外人心，嘗有倦處萬機之意。有四子：長曰趙王，昭容所出；次曰晉王，文妃所出；次曰秦王、魯王，並元妃所出。國人皆知晉王賢而屬望焉。元妃兄樞密使蕭奉先慮秦王不得立，密圖之，未有以發。晉王母文妃娣妹三人，長適耶律撻曷里，次適余覩，會撻曷里妻嘗過余覩家，蕭奉先密遣人誣告其結余覩，將立晉王，尊天祚為太上皇帝。事發，撻曷里妻等皆伏誅，文妃亦賜死，獨留晉王。時余覩在軍中，聞之懼，即領千餘騎，併骨肉車帳叛歸金國。時方盛夏，途中為霖雨所阻。天祚遣知奚王府蕭遐買、宰相蕭德恭、大常袞耶律諦里姑、歸州觀察使蕭和尚奴、太師蕭幹各領本部軍馬會合追之，至閭山縣相及，諸軍議曰：「今天祚信用奉先，致晉王之禍，兼奉先平日視吾曹蔑如也。余覩，宗室之豪俊，負氣不為人下。若擒余覩，則他日吾曹皆余覩也，不若縱之為利。」皆曰：「喏。」於是紿雲「追之不及」。余覩既亡，奉先懼諸將皆叛，乃峻加蕭遐買等爵賞，以慰其心。
保大二年。春，金人陷中京。先是，金主阿骨打遣使曷魯等如宋，自海上歸，得書，意宋朝絕之，乃命其弟故碖國相孛極烈並粘罕、兀室，用遼降人余覩為前鋒，由奚西過平地松林，駐白水；別遣精兵五百騎到松亭關，邀截本京官民奔逸車乘。天祚在燕京，聞報甚懼，即日出居庸關；又聞余覩為前鋒，導兵奄至。蕭奉先奏曰：「余覩，乃宗枝也，豈欲亡遼？不過求立其甥晉王而已，何惜一子，伐其奸謀？」遂賜晉王死。晉王賢而有人望，死非其罪，行闕百官諸軍聞之，莫不流涕，自此人心益離。
三月，報余覩兵至，天祚率騎兵五千，西奔雲中府，留宰相張琳、李處溫等，與燕王同守燕。天祚去時，衞士五千，中途潰散，僅諸王並長公主、駙馬、諸子弟三百餘騎。過雲中城下，撫諭留守蕭查刺、轉運劉企常等曰：「金兵不遠，好與軍民守城。」但取馬三千匹，由天德軍趨漁陽，入夾山，因謂蕭奉先曰：「使我至此，皆汝之由。汝急去，人不汝容。」奉先慟哭辭去，行二十里，為左右所殺。金兵至雲中，蕭查剌等率軍民父老開門迎降。金主阿骨打留精兵二百騎，與留守自衞，而追天祚幾及，應行宮內庫三局珍寶，祖宗二百餘年所積，及其幼女，悉為俘掠一空。金兵自追天祚，旬日未回，府中兵變，推馬權、韓執謙為都統，逐出蕭查剌等及衞兵，閉門拒守，飛申燕王求救。時燕王僭位之初，無兵可遣，但指揮蔚州發兵應援。金兵回至城下，見留守等被逐，督軍民攻城，彌旬破城，執馬權、韓執謙等，盡殺諸軍，陷朔、應諸州，擄去羣牧良馬三萬匹。天祚自奔夾山，命令不通。燕王守燕，深得人心。李處溫與族弟處能及其子奭、都統蕭幹，挾怨軍謀立燕王，告報在府百官、諸軍、僧道、父老數萬人，於三月十七日詣燕王府，方邀張琳告其事。琳曰：「攝政則可，未可即真。」處溫曰：「天意人心已定，豈可易也？」百官班立，獨琳有難色。既而王出，李奭以赭袍被之，百官軍民拜舞山呼。王驚泣，辭不獲免而即位，僭號天錫皇帝，改元建福。改怨軍為常勝軍，以李處溫守太尉，左企弓守司徒，曹勇義知樞密院，虞仲文知參政。張琳守太師，十日一朝，平章軍國大事外，雖以元老尊之，其實不欲其位在己上也。李處能、奭等數十人，各以定策功補官。方議降赦，燕中父老再告，隨駕內庫都點檢劉彥良，姦佞之人，導引天祚為一切失德之事，國人呼為「肉拄杖」。蓋其倚附而行也。妻雲奇者，本倡婦也，日夕出入禁中，以為諧謔。夫婦共為國害，請先誅而後降赦。是日，梟彥良夫婦之首於市，人爭臠肉而食之，然後肆赦。
燕王廢天祚為湘陰王，詔曰：「大道既隱，不行揖遜之風；皇天無私，自有廢興之數。事貴得効，人難力為。朕幼保青宮，長歸朱邸，雖曰人情之久係，誰雲神器之可求，欲避周公之嫌，未忘季札之節。奈何一旦之無主，至使四海之求君，推戴四從，謳歌百和，不敢墜祖宗之業，勉與攬帝王之權，實懼纂圖之為難，尚思復辟之可待。近得羣臣之奏，概陳前主之非，所謂愎諫矜能，比頑棄德，躁動靡常節，平居無話言。室家之杼柚盡空，更資淫費；宗廟之衣冠見毀，不輟常畋。漢子之戮實無名，伋妻之亂孰可忍!加以權臣壅隔，政事糾紛，左右離心，遐邇解體，訖無悛悟，以至播遷，伊慼自貽，大勢已去。是謂辜四海之望，安得冒一人之稱，宜削徽名，用昭否德。方朕心之牽愛，尚不忍從；奈羣議之大公，正復見請。勉循故事，用降新封，可降封為湘陰王。嗚呼，命不予常，事非得已，豈予小子，敢專位號之尊!蓋狥衆心，以為社稷之計。凡在聞聽，體予至懷。」
燕王自稱帝後，以燕、雲、平、中京、上京、遼西六路，奄為己有，而沙漠以北西南面、西北路招討府諸番部族，天祚主之，猶稱保大二年，遼國自此分矣。
夏四月，燕王遣知宣徽南院事蕭撻勃也、樞密副承旨王居元充告謝使詣宋，至白溝，等候宋徽宗降旨。以天祚見在夾山，燕王安得擅立，令雄州卻之，人使遂回。
是時，宋命太師童貫為宣撫使，以蔡攸副之，勒兵十五萬巡邊，下詔復燕、雲故地，仍以三策付童貫：如燕人悅而取之，因復舊疆，上也；燕王納款稱藩，次也；燕人未服，按兵巡邊，下也。貫遣張寶、趙忠賚書往諭燕王，使舉國內附，致書略曰：「吳越錢俶、西蜀孟昶等歸朝以來，世世子孫不失富貴。況遼之與宋，歡好百年，誠能舉國內附，則恩數有加；苟懷執迷，後時失機，恐有彭寵之禍起於帳中。」淳得書，斬其二使。又令趙翊遣使臣說諭易州土豪史成，使起兵獻城，為史成執送燕京，斬之。
五月，童貫再遣种師道等率兵數萬，壓境問罪。先遣閣門宣贊馬擴持宋徽宗手招，撫諭燕王，使納土以歸，世世不失王爵，並告燕民，以示存恤之意。王雖不從，心亦懷懼。馬擴過白溝，有漢兒劉宗吉者，私出見擴，許開涿州門以獻，擴以二榜付之。是時，宋師稍集，种師道總東路之衆，屯白溝；王稟將前軍，楊惟忠將左師，种師中將右軍，王玶將後軍，趙明、楊志將選鋒軍，辛興宗總西路之衆屯范村；楊可世、王淵將前軍，焦安節將左軍，劉光世、冀景將右軍，曲奇、王育將後軍，吳子厚、劉安將選鋒軍，並聽劉延慶節制。以劉韐、宇文黃中為參謀，鄧珪、鄧琯為廉訪。
六月，童貫至高陽關駐軍，用知雄州和詵計，降黃榜及旗，述弔民伐罪出於不得已之意，如敢殺人，並從軍法。若有豪傑以燕京來獻，除節度使。
燕王遣大石林牙領一千五百餘騎屯涿州新城，林牙詰以兩國盟好，何為興師？既是信使，安得結劉宗吉獻城？馬擴曰：「女真兵已至山後，本朝乃是遣兵救燕。劉宗吉見投，安得不納？」林牙曰：「本欲留宣贊，緣自來通和，不欲太甚。欲和則和，欲戰則戰，大暑熱，毋令諸軍徒苦。」語畢，上馬馳去。前軍統制楊可世信和詵言燕人久欲內附，必有簞食之迎，將輕騎數千過界，趨蘭溝甸。乃先遣人以旗榜渡河橋開示，林牙見之，曰：「有死而已。」可世為所掩，被傷而退。燕王益兵二萬，遣蕭幹統之，將渡白溝，宋諸將皆欲迎戰，師道曰：「不可妄動。」尋退兵。蕭幹迎戰於范村，甚力，興宗遣楊可弼救之，仍自督戰，乃卻。凡駐白溝河十有二日，乃還師。退保雄州。其日，北風，大雨雹，追騎大至，詬以敗盟。退至雄州，童貫以其兵尚盛，未可以取，歸罪和詵、侯益，謂其探報不實，妄請興師。既而徽宗降詔班師。當燕王僭號之初，漢軍多而番軍少，蕭幹建議籍東、西奚二千餘人及嶺外南北大王、乙室王、皮室猛拽刺司。遼民遭金人入寇，往往竄山谷、沙漠間，聞燕王立，無不內向。然人馬饑甚，不能遠來，遂令州縣招之，得萬餘戶。戶選一人為軍，支贍家錢三十貫，謂之「瘦軍」。既而散處涿、易間，侵掠平民，甚於盜賊。主兵之官，縱而不問。後來常勝軍叛歸南朝，首殺涿州瘦軍家口正罪，以此取悅人心。
是月，燕王病，聞天祚自夾山傳檄至天德軍、雲內、朔、武、應、蔚等州，已會合諸蕃精兵五萬騎，約秋八月入燕，並遣近侍小底查剌馳馬問勞燕王，並索衣裘茗藥。王甚懼，會南北大臣會議，如李處溫、蕭幹謂莫若迎秦而拒湘，召百官共議，有從吾議者東立。獨有南面諸行都部署耶律寧處西，謂：「天祚果能復興，何名拒之？迎子拒父，亦無是理。」處溫以寧搖衆，欲誅之。淳撫枕歎曰：「此忠臣也。天祚果來，吾有死而已，將何辭以見？」天祚兵出漁陽，僅復朔、應等州，復為金所敗，虜其元妃、諸王。天祚復奔夾山。二十四日，淳薨，諡曰宣宗，無嗣。
李處溫以其子奭舊與宋趙良嗣善，童貫使良嗣以書約為內應，募牒者投之，並通書馬柔吉等，令結義士開門迎降，拘執虜酋以踐往者「歸朝滅虜」之言。處溫亦令奭潛以帛書相贈答。及淳臥病，知必死，授處溫都元帥，欲以身後託之。病既亟，蕭幹與大石林牙矯命宰相侍疾，獨處溫不至，陰聚武勇軍二千為備，紿曰「奉密旨防他變」。是夜淳死，不發喪。幹等先集遼騎三千，陳於毬場，會百官，議立燕王妻蕭氏為皇太后，權主軍國事，奉迎天祚次子秦王為帝。從其議者書名押字，無敢有一異者。蕭氏遂即位於柩前，改元德興。
蕭後者，燕王秦國妃也。妃兄弟坐章奴誅，天祚囚之上京，女真破，得出，又囚於中京，淳立而歸。後以蕭幹有援立功，封于越王。天祚聞淳死，下詔削其官爵，並妻蕭氏亦降為庶人，仍改姓虺氏。後僭位時，獨李處溫後至稱賀，屬時多難，未欲即誅，赦其罪，但追毀元帥宣劄而已。有弟處能，懼禍及己，落髮為僧，蕭後送海島龍雲寺。或告雲處溫父子潛通童貫，欲挾後歸宋朝。後引問之，處溫曰：「臣父子於宣宗有定策功，宜數世宥，不當以讒獲罪。」太后曰：「向使燕王如周公，終享親賢重名於後世，豈不勝太寧王述軋、楚國王湼里耶？誤燕王者，皆汝父子。」併數他罪數十條。處溫無以對，遂賜死，其子奭凌遲處斬。命籍其家貲，得見錢十萬餘貫，金銀珠玉稱是，皆自為宰相數月之間，四方賄賂公行所得。初，處溫聞天祚播遷，勸立燕王僭號，以圖恩倖。及燕王死後，恐遼國將亡，失其所依，北通金國，南結童貫，願挾蕭後以納土，皆非至誠，欲為身謀，而至此反為身禍。及宋師撫定燕山，追封處溫為廣陽郡王，子李奭為保寧軍節度使，以其家為廟，錄其孫一人。
八月，金主趨中京，道聞天祚聚兵於國崖，亟往攻之。大戰，生擒都統蕭規，天祚脫身走。及夏國引兵數萬襲天德軍，金主遣偏將帥兵七千，擊破之。屬秋霖水暴至，夏人溺水不勝計。金主屢勝，兵驕，遂因秋成，並邊牧馬休兵，屯奉聖州之東。
自燕王死，蕭後專政，遼恐漢人應南軍，將謀之，管常勝軍郭藥師遣使奉表降宋，高鳳亦以易州降。時宋童貫回雄州，在道中，而郭藥師至，授以軍八千，並易州義兵五千，並隸劉延慶為嚮導，軍聲大振。
九月，蕭後遣蕭容、韓昉詣宋，奉表稱藩。
冬十月，宋劉延慶、郭藥師等自雄州趨新城，劉光世、楊可世自安肅軍出易州，會於涿州。時兵衆五十萬攻燕，進駐盧溝河。時燕軍蕭幹亦於燕城十里外築壘相拒。藥師命延慶選常勝軍五千騎，間道襲燕，夜半渡河，啣枚而進，質明，常勝軍五千騎雜鄉人奪迎春門以入。大軍繼至燕城，遣人諭蕭後使降。蕭幹知宋師入燕，亟往救，人皆死鬭，藥師屢敗，奔門不得出，盡棄馬，縋城而下，死傷過半，還者數百騎而已。時宋師屯盧溝河者未動，蕭幹兵纔數千，得漢兒兩人，留帳中，夜半偽相語曰：「聞漢兵十萬，吾師三倍，當分左右翼，以精兵衝其中，舉火為應，殲之無遺。」陰逸其一人歸報，既夕而遁，衆軍遂潰，自相蹂踐。幹遣騎追至涿水北而回。
十二月，金粘罕趨南暗口，撻懶駙馬趨古北口，金主趨居庸關，分三路入燕。蕭後既敗，奉表於金，稱藩請和。金主不許，自媯、儒二州進兵，抵居庸關，遼人棄關走。
