述律魯速，太祖皇后兄也，蕃部人，世為酋長。少壯武有膽略，部人憚之。從太祖平奚有功，授統軍使。盧文進自新州來奔，太祖歲入燕塞，魯速以兵從。又從圍周德威於幽州，機巧善智，城幾克，會救至，退師。改授奚王府監軍、東路兵馬都統軍。子屈列，尚奧哥公主。
蕭延思，涿州人，太宗皇后父也。少習武藝，有材力，能左右持射。自太祖時從平諸番，常率騎數十深入敵陣，屢戰有功。太宗南援石晉，時少掃古撒已死矣，太宗每嘆曰：「斯人尚在，中原不足平也。」終北面都部署、遼興節度使。
劉珂，平章事晞之次子也。尚世宗妹燕國公主。少善射，以材能稱。賦性謹重，未嘗有過，為太宗所知。太宗忿石晉負恩，連年南牧，戰定州，時深入，帝馬陷泥濘中，珂下馬奉帝出，身被數十瘡，流血滿體，太宗壯之。遷林牙、行宮都部署、西北路兵馬招討使。從入大梁，授同知京府事，尋授漢人樞密使，封吳王。
蕭守興，番名餵呱，侍中解里鉢長子也。始為祗候郎君、林牙、左宣徽使。景宗居藩，燕燕為妃；即位，冊立為後。守興以後父為侍中，共當國政。是時，景宗嬰疾，北漢見僭叛悉平，南宋憂逼，屢遣蠟丸求援，而守興柱石非材，兵勢少弱，石嶺關南之敗，喪萬餘人。後又遷尚書令、封魏王，任遇彌堅。年既昏耄，事多狥私，吏有言韻微訛者，抉摘示明，朝廷以此患之，畏後不敢言。
蕭孝穆，番名陳六，法天皇后兄也。初，後選入宮為聖宗夫人，授大將軍。後封元妃，遷北宰相，封燕王。孝穆機悟有才藝，馳馬立射五的，時人莫能及。聖宗在位，喜其忠謹，與參軍國大謀。時渤海反於東京，有衆數萬，命孝穆為行營兵馬都統討之。大酋宿石真柵於金閭山上，險峻不可攻，孝穆為宣揚恩意，開其自新，凡所招降七萬餘戶而還，以功授東遼王。聖宗疾亟，急召赴闕。聖宗崩，以輔立功封晉王。又納女為興宗後，授樞密使、楚國王。
蕭奧只，番名掃古，燕京統軍使撻里麼之子。撻里麼於統和中攻南宋澶州，為流矢所中，死城下。奧只以父戰功為祗候郎君，遷林牙、契丹諸行宮都部署，又遷彰國節度使。奧只雖家門貴盛而虛己接物，汲引諸名士，時論賢之。宋張昪來使，奧只以侍中為館伴，從容言：「兩朝盟好，誓若山河，毋以小嫌，遽傷大信。」與昪論談移日，曲盡其懽。昪亦云：「侍中，北朝儀表也。」深敬異之。後授北宰相、宣徽使，封鄭王。
論曰：漢王諸呂，炎光幾曚；唐柄三思，皇運斯厄。古今外戚之家，未有不驕奢恃權，馴至於蹙且敗也。述律諸人，起兜鍪，連輝赫奕，有纍纍金印之封，無彰彰鴟吻之跡，難矣!然考契丹之所以亡，竟不出於外戚之家，豈亂之至匪降自天？時君終當以後族為永鑒歟!如蕭奉先諸人是已，別有傳。
