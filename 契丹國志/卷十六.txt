韓延徽，幽州人也。仕劉守光為幕府參軍，守光與六鎮搆怨，自稱燕帝，延徽諫之不從，守光置斧質於庭，曰：「敢諫者斬。」孫鶴力諫，守光殺之。延徽以幕府之舊，且素重之，得全。
守光末年衰困，盧龍巡屬皆入於晉，遣延徽求援於契丹。太祖怒其不拜，留之，使牧馬於野。延徽有智略，頗知屬文，述律太后言於太祖，曰：「延徽能守節不屈，此今之賢者，奈何辱以牧圉，宜禮用之」。太祖召延徽語，悅之，遂以為謀主，舉動訪焉。
延徽始教太祖建牙開府，築城郭，立市里，以處漢人，使各有配偶，墾蓻荒田。由是漢人各安生業，逃亡者益少。契丹威服諸國，延徽有助焉。
頃之，延徽逃奔晉王，晉王欲置之幕府，掌書記王緘疾之，延徽不自安，求東歸省母。過真定，止於鄉人王德明家。德明問所之，延徽曰：「今河北皆為晉有，當復詣契丹耳」。德明曰：「叛而復往，得無取死乎？」延徽曰：「彼自吾歸，如喪手目。今往詣之，彼手目復完，安肯害我？」既省母，遂復入契丹。太祖聞其至，大喜，如自天而下，拊其背曰：「曏者何往？」延徽曰：「思母，欲告歸，恐不聽，故私歸耳。」太祖待之益厚。及稱帝，以延徽為相，累遷至中書令。
晉王遣使至契丹，延徽寓書於晉王，敍所以北去之意，且曰：「非不戀英主，非不思故鄉，所以不留，正懼王緘之讒耳。因以老母為託。」且曰：「延徽在此，契丹必不南牧。」故終同光之世，契丹不深入南牧，延徽之力也。
後，太宗援石晉，得幽、燕，會同稱制，以延徽兼樞密使、同平章事。後數年，延徽卒於契丹。
張礪，磁州滏陽人也。唐魏王繼岌征蜀，時為掌書記。繼岌死，礪詣王府慟哭久之。潞王時，為翰林學士。
石敬瑭叛，潞王以趙德鈞為行營招討，礪以翰林學士為行營判官。礪隨德鈞入契丹，太宗復以為翰林學士。礪事太宗甚忠直，遇事輒言，無所隱避，太宗甚重之。後自契丹逃歸中國，為追騎所獲，太宗責之曰：「何故捨我去？」對曰：「臣華人，飲食衣服皆不與此同，生不如死，願早就戮。」太宗顧通事高彥英曰：「吾嘗戒汝善遇此人，何故使之失所而亡，若失之，安可再得耶？」遂笞彥英而謝礪。
是年，太宗會同改元，參用中國人為公卿百官，以礪為翰林承旨，兼吏部尚書。
太宗既入大梁，一時番將恣橫，肆行殺戮，如蕭翰、麻荅、耶律郎五之類，縱兵殺掠尤甚。礪言於太宗曰：「今大遼已得天下，中國將相宜用中國人為之，不宜用北人及左右近習。苟政令乖失，則人心不服，雖得之，猶將失之。」太宗不從。後改除為右僕射兼門下侍郎、同平章事。
大兵北歸，回居恆州，蕭翰、麻荅以鐵騎圍其第，礪方臥病，出見之。翰數之曰：「汝何言於先帝，雲胡人不可為節度使？又吾為宣武節度使，且國舅也，汝在中書，乃帖我；又先帝留我守汴州，令我處宮中，汝以為不可，又譖我及解里於先帝，雲解里好掠人財，我好掠人子女。我必殺汝!」命鎖之，礪抗聲曰：「此皆國家大體，吾實言之。欲殺即殺，奚以鎖為？」麻荅以大臣不可專殺，力救止之，翰乃釋之。是夕，礪憤恚而卒。
趙延壽，相州人也。父德鈞，唐為盧龍節度使。
石敬瑭叛，與契丹會擊張敬達，潞王令德鈞將幽州兵由飛狐出契丹軍後。德鈞密與契丹通，許以厚賂，云：「若立己為帝，即請以見兵南平洛陽，與契丹為兄弟國」。契丹以晉安未下，欲許德鈞之請。晉高祖亟使桑維翰入說太宗，太宗從之，指帳前石謂德鈞使者曰：「我已許石郎，此石爛，方可改也。」會太宗至潞州，德鈞父子迎謁於高河。太宗問德鈞曰：「汝在幽州所置銀鞍契丹直何在？」德鈞指示之，太宗命盡殺之於西郊，凡三千人。遂鎖德鈞、延壽，送歸其國。德鈞見述律太后，悉以所齎寶貨並籍其田宅獻之，太后問曰：「汝近者何為往太原？」德鈞曰：「奉唐主之命。」太后指天曰：「汝從吾兒求為天子，何妄語耶？」又自指其心曰：「此不可欺也。」又曰：「吾兒將行，吾戒之云：『趙大王若引兵北向渝關，亟須引兵歸，太原不可救也。』汝欲為天子，何不先擊退吾兒，徐圖亦未晚。汝為人臣，既負其主，不能擊敵，又欲乘亂邀利，所為如此，何面目復求生乎？」德鈞俛首不能對。又問：「器玩在此，田宅何在？」德鈞曰：「在幽州。」問：「今屬誰？」德鈞曰：「屬太后。」太后曰：「然則又何獻焉？」德鈞益慙，自是鬱鬱不多食，踰年而死。
德鈞既卒，太宗釋延壽而用之。其後會同改元，參用番漢，以延壽為樞密使，尋兼政事令。
太宗遣使如洛陽，取延壽妻唐國長公主以歸。
會同六年，以延壽為盧龍節度使。
是時，晉少帝初立，搆怨契丹。延壽欲代晉帝中國，屢說太宗擊晉，太宗頗然之，乃集山後及盧龍兵，合五萬人，使將之，委之經略中國，曰：「得之，當立汝為帝。」又嘗指延壽謂晉人曰：「此汝主也。」延壽信之，由是為契丹盡力。
會同八年，延壽與其弟延照將兵五萬南征，逼貝州，陷之，吳巒死，所殺且萬人。太宗逼澶州，屯元城，延壽屯南樂。以延壽為魏博節度使，封燕王。
會同十一年，延壽進言於太宗，陳橋降卒得免死者二三十萬人。
先是，晉軍降契丹，太宗悉收其鎧仗數百萬，貯恆州，驅馬數萬歸其國，遣杜重威將其衆從，已而南，及河，太宗以晉兵之衆，恐其為變，欲悉以胡騎擁而納之河流，或諫曰：「晉兵在他所者尚多，彼聞降者盡死，必皆拒命為患，不若且撫之，徐思其策。」太宗乃使重威以其衆屯陳橋。會久雪，官無所給，士卒凍餒，咸怨重威，相聚而泣。重威每出，道旁人皆駡之。太宗猶欲誅晉兵，延壽言於太宗曰：「皇帝親冒矢石，以取晉國，欲自有之乎，將為它人取乎？」太宗變色曰：「朕舉國南征，五年不解甲，僅能得之，豈為它人乎？」延壽曰：「晉國南有唐，西有蜀，常為仇敵，皇帝亦知之乎？」曰：「知之。」延壽曰：「晉國東自沂、密，西及秦、鳳，延袤數千里，邊於吳、蜀，常以兵戍之。南方暑濕，上國之人不能居也。它日車駕北歸，以晉國如此之大，無兵守之，吳、蜀必相與乘虛入寇，如此，豈非為它人取之乎？」太宗曰：「朕不知也，然則奈何？」延壽曰：「陳橋降卒可分以戍南邊，則吳、蜀不能為患矣!」太宗曰：「朕昔在上黨，失於斷割，悉以唐兵授晉，既而返為仇讎，北向與吾戰，辛勤累年，僅能勝之。今幸入吾手，不因此時悉除之，豈可復留以為後患乎？」延壽曰：「曏留晉兵於河南，不質其妻子，故有此憂；今若悉徙其家於恆、定、雲、朔之間，每歲分番使戍南邊，何憂其為變哉？此上策也。」太宗悅曰：「善，惟大王所以處之。」由是陳橋兵始得免，分遣還營。
天祿元年，太宗初許延壽代晉，後負約，恨之，謂人曰：「我不復入龍沙矣。」
太宗崩，延壽偽稱受太宗遺詔，權知南朝軍國事，永康王兀欲鎖之。後二年，延壽卒於契丹。
論曰：契丹之興，當朝柄國，率其種人，名曰番漢雜用，然漢人無幾矣，而名之彰彰尤著者，莫如延徽諸人。方延徽屈身牧圉，微述律後一言，終其身夕陽牛背間耳。城郭宮室，誰其畫之？威服諸番，誰其翼之？太祖之興，延徽有力焉。礪與延壽自南歸北，委質太宗朝，痛番臣之橫肆，救陳橋之降卒，謂非忠誠天性不可；而一困於麻荅之強，一失於睥睨之誤，豈不重可嗟歟!
