世宗諱阮，番名兀欲，太祖孫，東丹王突欲之子也。東丹王歸唐，卒於滑州。太宗南入大梁，兀欲隨駕，於後求父遺骸骨。會太宗會同十一年四月歸，崩於欒城，燕王趙延壽恨太宗負許代中國之約，即日引兵入恆州。帝以領兵繼入，遼諸將密議，奉帝為主，登鼓角樓，受叔兄拜。而延壽不之知，自稱受太宗遺詔，權知南朝軍國事，下教布告諸道，所以供饋帝與諸將同，帝恨之。鎮州諸門管鑰與夫倉庫出納，皆帝親掌之。或說延壽曰：「遼諸大人數日聚謀，此必有變。今漢兵不下萬人，不若先事圖之。」延壽不決，下令以來月朔日於待賢館上事受賀。大臣李崧等以遼帝之意難測，乃止。
會同十一年。夏五月，帝召趙延壽、張礪、李崧、馮道於所館飲酒。帝妻素以兄事延壽，酒數行，帝從容謂延壽曰：「妹自上國來，寧欲見之乎？」延壽與俱入。食頃，帝出坐，笑謂張礪等曰：「燕王謀反，已鎖之矣，諸君可無慮矣。」又曰：「先帝在汴州與我筭子一莖，許我知南朝軍國事。昨日臨崩，別無遺詔，燕王安得擅立邪？」一日，帝至待賢館，受蕃漢官謁賀，笑謂張礪等曰：「燕王果於此即位，吾以鐵騎圍之，諸公亦不免矣。」後數日，集蕃漢諸臣於府署，宣太宗遺制，曰：「永康王，大聖皇帝之嫡孫，人皇王之長子，太后鍾愛，羣情允歸，可於中京即皇帝位。」於是舉哀成服。既而易吉服見臣受賀，更不復行喪禮，歌吹之聲不絕於內。是年猶稱會同。帝以太宗有子在國，已以兄子襲位，又無述律太后之命，內不自安。
初，太祖崩於夫餘城，述律殺酋長及諸將數百人。太宗復崩於境外，酋長諸將懼死，乃謀奉帝，欲勒兵北歸。使麻荅為中京留守，以前武州刺史高奉明為安國節度使。晉文武官及士卒悉留之，獨以翰林學士徐台符、李澣及後宮宦者、教坊人自隨。述律太后聞帝立，怒曰：「我兒南征東討，有大功業，其子在我側者當立。汝父棄我，走投外國，乃大逆人也，豈得立逆人之子為帝乎？」發兵拒之。帝遣偉王為前鋒，相遇於石橋。太后以李彥韜為排陣使，彥韜迎降於偉王，太后兵敗。帝幽太后於太祖墓側，自稱天授皇帝，以高勳為樞密使。帝慕中華風俗，多用晉臣，而荒於酒色，侮諸宰執，由是國人不附，諸部數叛，興兵追討，故數年不暇南征。
先是，述律太后徙晉侯並後於懷密州，去黃龍府西北一千五百里。行過遼陽二百里，而述律太后為帝所囚，晉侯與後復得還於遼陽，稍有供給。
蕭翰矯遼制，命唐許王從益知南朝軍國事，召赴恆州。時許王從益及王淑妃俱匿於徽陵下宮，不得已而出，翰立為帝，帥諸酋拜之。淑妃泣曰：「吾母子單弱如此，而為諸公所推，是禍吾家也。願諸公宜早迎新主，自求多福，勿以吾子母為意。」衆感其言。許王遣使奉表稱臣，迎北漢主劉知遠，仍出居私第。
漢主入洛，汴州百官奉表來迎，諭以受遼補署者皆勿自疑，聚其告牒而焚之。命鄭州防禦使郭從義先入大梁清宮，密令殺許王及王淑妃。淑妃且死，曰：「吾兒何罪而死!何不留之，每歲寒食以一盂麥飯灑明宗陵乎？」聞者泣下。
漢主至大梁，晉之藩鎮相繼來降。復以汴州為東京，改國號曰漢，仍稱天福年號，曰：「余未忍忘晉也。」
明年，遼國改元天祿。
天祿元年。春正月，漢主知遠更名暠。
召蘇逢吉、楊邠、史弘肇、郭威入受顧命，曰：「承祐幼弱，後事託在卿輩。」又曰：「善防杜重威。」是日殂。逢吉等祕不發喪，下詔稱：「重威父子，因朕小疾，謗議搖衆，皆斬之。」磔屍於市，市人爭啖其肉。
二月，漢主第二子周王承祐立，時年十八。 
初，遼帝北歸，至定州，以孫方簡為大同節度使。方簡怨恚不受命，帥其黨三千人保狼山故寨，攻之不克。未幾，遣使降漢。漢主復其舊官，使扞遼國。時麻荅等焚掠定州，悉驅其人棄城北去。方簡自狼山帥其衆數百，還據定州。於是晉末州縣陷遼者，皆復為漢有矣。麻荅歸至其國，帝責其失守，麻荅不服，曰：「朝廷徵漢官致亂爾。」帝鴆殺之。
夏四月，帝至遼陽，晉侯白衣紗帽，與太后、皇后詣帳中上謁，帝令晉侯以常服見。侯伏地雨泣，自陳過咎。帝使人扶起之，與坐，飲酒奏樂。而帳下伶人、從官，望見故主皆泣下，悲不自勝，爭以衣服藥餌為遺。
五月，帝上陘，取晉侯所從宦者十五人，東西班十五人及皇子延煦而去。
帝有妻兄禪奴利，聞晉侯有女未嫁，求之，乃辭以幼。後數日，帝遣騎取之，以賜禪奴利。
六月朔，日食。
陘，北地，尤高涼，北人常以五月上陘避暑，八月下陘。至八月，帝下陘。太后自馳至霸州謁帝，求於漢兒城側賜地種牧以為生，許之。帝以太后自從，行十餘日，遣與延煦俱還遼陽。
天祿二年。春二月，徙晉侯、太后於建州。中途安太妃卒，遺令晉侯：「焚骨為灰，南向颺之，庶幾遺魂得反中國也。」自遼陽東南行千二百里至建州，節度使趙延暉避正寢以館之。去建州數十里外，得地五十餘頃，侯遣從者耕以給食。頃之，太宗之子述律王遣騎取晉侯寵姬趙氏、聶氏而去。
夏四月，太白晝見。
六月朔，日食。
冬十月，遼攻河北，漢遣郭威督諸將禦之。
天祿三年。秋八月，故晉李太后病，無醫藥，常仰天號泣，戟手駡杜重威、李守貞曰：「吾死不置汝!」疾亟，謂晉侯曰：「我死，焚其骨送范陽佛寺，無使我為虜地鬼也。」是月，後卒。周顯德中，有中國人自遼來者，雲晉主及皇后、諸子尚無恙，其從者亡歸及物故，則過半矣。
十一月朔，日食。
漢郭威反，隱帝出奔。至趙村，追兵已至。隱帝下馬入民家，為郭允明所殺，時冬十一月也。
郭威等帥百官迎武寧節度使劉贇為主。
十二月，郭威攻遼，至澶州，將發，將士數千人忽大譟，曰：「天子須侍中自為之，將士已與劉氏為讎，不可立也。」或裂黃旗以被威體，共扶抱之，呼萬歲，推立為帝。威乃上太后牋，請奉漢宗廟，事太后為母。下書撫諭大梁士民，勿有憂疑。遷故主贇於外館。太后誥，廢贇為湘陰公。
天祿四年。春正月，漢太后下誥，授郭威監國符寶，即皇帝位，國號曰周，建元廣順。
是月，弒漢湘陰公贇於宋州。漢高祖之弟劉崇稱帝於晉陽，仍用乾祐年號，所有者並、汾、忻、代、嵐、憲、隆、蔚、沁、遼、麟、石十二州之地。
二月，遼帝聞北漢主立，使招討使潘聿撚遺其子劉承鈞書。漢主使承鈞復書，言「本朝淪亡，欲循晉室故事求援」。帝大喜。至是北漢主遣使如遼乞兵。
夏四月，遼帝遣使如北漢，告以周使田敏來，約歲輸錢十萬緡。北漢主使鄭珙以厚賂謝遼，致書稱姪，請行冊禮。帝大喜，命燕王述軋冊命北漢主為大漢神武皇帝，更令旻妃為皇后。尋遣其翰林學士衞融等詣遼稱謝，且請兵。
九月，北漢主自團柏攻周，帝欲引兵會之，與酋長議於九十九泉。諸部皆不欲南，帝強之。行至新州之火神淀，燕王述軋及偉王之子太寧王漚僧等率兵作亂，弒帝，而述軋自立。齊王述律逃於南山，諸大臣奉之以攻述軋、漚僧，殺之，並其族黨。立述律為帝，改元應曆。
世宗在位凡五年崩，廟號世宗，葬醫巫閭山。
論曰：前史嘗雲，創業易，守成難。吾於世宗益信。世宗地居上嗣，運屬樂推，兵威不戢，關河流毒。自謂荒淫無妨，而不知諸部之心離；自謂專欲可成，而不知蕭牆之釁啟。三十餘年血戰之基業，而繼繼承承乃若此，守成之難，不信然歟!
