臣隆禮上言：伏惟契丹立國，強盛逾二百年；祕苑脩書，鑒誡垂億千代。不量愚瞽，冒瀆淵聰，臣誠惶誠懼，頓首頓首。恭惟皇帝陛下天挺英奇，神資睿聖，縱觀前史，紆覽宏圖。印五帝三王之心，有意建極；陋三國六朝之事，奚取亂華。然道判汙隆，載存媺惡。中朝不競，漠北方勇於爭衡；五閏紛拏，氊廬遂安於徙宅。載觀大遼之紀號，其誰小朝以自居。八際洪流，頓起興亡之慨；九州重霧，忍無夷夏之嗟。其契丹國自阿保機初興，迄於於天祚之亡，立統乘家，凡二百餘載。臣奉勑命，謹採摭遺聞，刪繁剔冗，緝爲契丹國志以進。淺短自慙，筆削莫措。尊王而黜霸，庶幾有備於將來；外陰而內陽，益宜永鑒於既往。所有契丹國志隨表繕進以聞。臣誠惶誠懼，頓首頓首，百拜昧死謹言。
淳熙七年三月，祕書丞臣葉隆禮上表。
契丹之始也，中國簡典所不載。遠夷草昧，復無書可攷，其年代不可得而詳也。本其風物，地有二水。曰北乜里沒里，復名陶猥思沒里者，是其一也，其源流出自中京西馬盂山，東北流，華言所謂土河是也。曰裊羅箇沒里，復名女古沒里者，又其一也，源出饒州西南平地松林，直東流，華言所謂潢河是也。至木葉山，合流爲一。古昔相傳：有男子承白馬浮土河而下，復有一婦人承小車駕灰色之牛，浮潢河而下，遇於木葉之山，顧合流之水，與爲夫婦，此其始祖也。是生八子，各居分地，號八部落：一曰祖皆利部，二曰乙室活部，三曰寶活部，四曰納尾部，五曰頻沒部，六曰內會雞部，七曰集解部，八曰奚嗢部。立遺像於木葉山，後人祭之，必刑白馬殺灰牛，用其始來之物也。後有一主，號廼呵，此主特一骷髏，在穹廬中覆之以氊，人不得見。國人有大事，則殺白馬灰牛以祭，始變人形，出視事，已，即入穹廬，復爲骷髏。因國人竊視之，失其所在。復有一主，號曰喎呵，戴野豬頭，披豬皮，居穹廬中，有事則出，退復隱入穹廬如故。後因其妻竊其豬皮，遂失其夫，莫知所如。此復一主，號曰晝里昏呵，惟養羊二十口，日食十九，留其一焉，次日復有二十口，日如之。是三主者，皆有治國之能名，餘無足稱焉。異矣哉! 氊中枯骨，化形治事；戴豬服豕，罔測所終。當其隱入穹廬之時，不知其孰爲主也，孰爲之副貳也，荒唐怪誕，訛以傳訛，遂爲口實，其詳亦不可得而詰也。自時厥後，牛馬死損，詞訟龐淹，復遭風雨雪霜之害，中遂衰微。八部大人後稍整兵，三年一會，於各部內選雄勇有謀略者，立爲之主，舊主退位，例以爲常。至阿保機爲衆所立，後倂七部而滅之，契丹始大。原其立國，興自阿保機，至耶律德光而寖張。遭五季之衰，天未厭亂，石郎胎釁，產禍諸華。毒痛四海，飛揚跋扈，貪殘僭儗，中國帝王名數，盡盜有之；冠屨倒植，薰蕕共染，干戈之慘極矣。迨宋真宗屈己和戎，不復以一矢相加遺，含容覆護，百有餘年。聖、興、道三主以來，天誘其衷，革心慕義，貪婪歲幣，顧惜盟好，銷烽寢柝，號稱無事，南北民不知兵，各保首領以沒，茲非以德懷遠之明效歟？嗟夫，宋列聖之兼愛，其德可謂至哉!若遼之威服諸夷，奄有全燕，何其強也。天祚昬孱，女真生心，深入一呼，土崩瓦裂，何其弱也。且隹兵者，不祥之器也，天道好遠，盛極而微，理故然也。故其興也勃焉，其亡也忽焉，悲夫!今摭舊聞，裒其本末，雖未能考其異而訂其同，要之大略，甚不相逺，後之英主、忠臣、志士，遊今洄古，可以鑒矣。
太祖大聖皇帝，梁王貞明二年丙子稱帝，國號大契丹，改元神冊，辛巳改元天贊，至丙戌天贊六年秋七月崩，在位十一年。
太宗嗣聖皇帝，丙戌歲即位，丁亥改元天顯，丁酉改元會同，國號改大遼，丁未會同十一年夏四月崩，在位二十二年。
世宗天授皇帝，丁未歲即位，改元天祿，辛亥天祿四年秋九月為燕王述軋等弒於新州火神淀，在位九年。
穆宗天順皇帝，辛亥歲即位，改元應曆，至戊辰應曆十八年秋九月為庖人弒於黑山下，在位一十八年。
景宗孝成皇帝，戊辰歲即位，改元保寧，甲戌改元乾亨，至壬午乾亨九年十二月崩，在位十五年。
聖宗天輔皇帝，癸未歲即位，改元統和，癸丑統和三十一年改元開泰，復改國號大契丹，壬戌改元太平，辛未太平十年六月崩於上京，在位四十九年。
興宗文成皇帝，辛未歲即位，壬申改元景福，癸酉改元重熙，至乙未重熙二十三年八月崩，在位二十五年。
道宗天福皇帝，乙未改元清寧，乙巳改元咸雍，丙午咸雍二年復改國號大遼，乙亥改元壽昌，至庚辰夀昌六年崩，在位四十六年。
天祚皇帝，辛巳歲即位，改元乾統，辛卯改元天慶，戊辰天慶八年辛丑改元保大，至甲辰保大四年，金太宗舉兵攻遼，天祚逃竄夾山，金國擒之，削封爲海濱王，送長白山東，築城居之，踰年乙巳而卒，遼國遂亡，在位二十四年。
契丹自太祖神冊丙子稱帝，至天祚保大甲辰，計九主，在位首末二百一十五年，實歷二百丹九年。
