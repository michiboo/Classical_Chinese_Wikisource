聖宗諱隆緒，景宗之長子。年十二即位，改元統和。尊母蕭氏為承天太后，臨朝稱制凡二十七年，乃歸政於帝。宋楊業之陷，康保裔、王繼忠之敗，與夫澶淵之役，皆統和二十五年前事。是時三、四大戰，帝雖親履行陣，力戰深入，而太后實未歸政也。
統和元年。帝即位，復號大契丹。
春二月朔，日食。
統和二年。 
統和三年。冬十二月朔，日食。
統和四年。春正月，宋曹彬等分三道攻契丹。曹彬克涿州；田重進克飛狐、靈邱二縣及蔚州；潘美克雲、寰、朔、應四州。宋尋命潘美、楊業遷雲、寰、朔、應四州之民於許、汝間。時西南面招安使大鵬翼、監軍馬頵、副將何萬通為其所擒。曹彬等亦連收新城、固安，取涿州。以糧食不繼，退師至岐溝關北。契丹兵大至，追及，宋師大敗。
六月朔，日食。
秋八月，蕭太后與大臣耶律漢寧、南北皮室、五押惕隱領衆十餘萬，復取寰州，擒宋楊業。
先是，宋克雲、朔、寰、應四州，命潘美、楊業遷四州之民於許、汝，以所部護送，契丹邀擊之。楊業力戰，自日中至暮，手刃數百人，馬重傷不能進，遂為契丹所擒。業太息曰：「主上遇我甚厚，何面目求活於虜中？」乃不食，三日而死。其麾下尚百餘人，業慰遣之，皆感泣不肯去。遂俱死，無生還者。
十二月，契丹因獲楊業之勝，乃遣耶律遜寧號于越者，以數萬騎取瀛州。宋部署劉廷讓來禦，戰於君子館，會天大寒，宋師不能彀弓弩，契丹兵圍廷讓數重。無救，全軍敗沒，廷讓以身免。平州團練使賀令圖、高陽關部署楊重進俱陷。契丹勢益振，長驅深入深、祁，陷易州，魏、博之北，咸被其禍。
契丹攻代州，為守臣張齊賢伏兵掩擊，敗走。
統和五年。春正月，契丹攻陷深、祁、德、易四州。
統和六年。冬十一月，契丹騎大至唐河北，將攻於宋，為定州都部署李繼隆與監軍袁繼忠拒戰，敗績。
統和七年。秋七月，彗出東井，凡三十日。
契丹攻威虜軍，為宋尹繼倫、李繼隆敗於唐、徐河間，殺契丹相皮室，其大將于越被傷遁走，俘獲甚衆。自是契丹不復大入。契丹之人以繼倫面黑，相戒曰：「當迴避黑面大王。」
九月，鎮星熒惑入南斗。
統和八年。 
統和九年。春閏月朔，日食。
冬十二月，女真以契丹兵隔其貢宋之路，請宋攻之，不許。自是遂屬契丹。
統和十年。春二月朔，日食。
統和十一年。秋八月朔，日食。
統和十二年。冬十二月朔，日食，陰雪不見。
統和十三年。。春正月，契丹自振武入攻，為府州折御卿敗於子河汊。契丹兵死亡甚
夏四月，契丹攻雄州，為守臣何承矩所敗。
統和十四年。 
統和十五年。春三月，宋太宗崩。
統和十六年。春二月，彗出營室北。
夏五月朔，日食。
冬十月朔，日食。
統和十七年。秋九月朔，日食。
冬十二月，契丹入攻宋，宋真宗親征，次於澶州。為知冀州張旻敗於城南；次大名府，為知府州折惟昌敗於五合川。
統和十八年。春正月，宋真宗次大名府。
是年，宋定州都部署范廷召自中山來侵，求援於高陽關都部署、彰國節度使康保裔，保裔即領兵赴之。至瀛州西南裴村，而廷召後陣已與契丹師遇，保裔選精銳與廷召。會日暮，廷召潛師以遁。保裔不之覺，遲明，契丹師圍之數重，保裔凡戰數十合，兵盡矢窮而死。契丹遂自德、棣濟河，掠淄、齊而歸。
統和十九年。冬十月，契丹攻宋，為張斌敗於長城口，尋又為李繼宣敗於牟山谷。
統和二十年。秋七月朔，日食。
統和二十一年。春三月，契丹攻宋，宋定州行營都部署王超、鎮州桑贊、高陽關周瑩逆戰於望都縣。翌日，至縣南六里，副部署王繼忠率麾下死戰。繼忠素衒儀服，契丹識之，圍數十重，且戰且行，旁西山而北，至白城，繼忠為契丹擒。
冬十一月，有星孛於井、鬼。
統和二十二年。春三月，契丹侵宋，為魏能敗於長城口。
秋閏九月，帝同母蕭太后大舉攻邊，遣統軍順國王撻覽引兵掠威虜軍、安順軍，前鋒為魏能敗。又攻北平寨，為田敏等擊走。遂東趨保州，攻城不克。帝與蕭太后合兵攻定州，宋將王超按兵不出，陣於唐河拒之，契丹兵東駐陽城淀。又分兵圍岢嵐軍，為守臣賈宗擊走。
冬十月，攻瀛州，為守臣李延渥敗，死者三萬餘人，傷者倍之，乃解去。
契丹往宋議和，宋遣崇儀副使曹利用使軍前定約。先是望都戰時，契丹獲去王繼忠，後稍親用，授之以官。繼忠乘間言和好之利。時太后年老，頗有厭兵意，雖大舉深入，亦納其說，復遣小校李興等四人持信箭以繼忠書詣宋，莫州部署石普奏諸宋朝，真宗遂手詔諭繼忠。繼忠欲朝廷先遣使命，至是，始遣曹利用來。
契丹自瀛州率衆三十萬，復欲乘虛抵貝、冀、天雄。宋之天雄軍聞契丹師將至，闔城遑遽。伏發，天雄兵不能進退，得還者什三四。契丹師遂陷德清，知軍、尚食使張旦及胡福等死者十四人。
契丹既陷德清，率衆抵澶州北，直犯大陣，圍合三面。宋李繼隆等整軍成列出禦。統軍順國王撻覽為床子弩所傷，中額而殞。契丹師大挫，退卻不敢動。
十一月，宋真宗親駕澶淵。是時曹利用之書已通契丹，尋遣左飛龍使韓杞持國書偕至南朝，跪授書函，復以關南為請。宋帝曰：「所言歸地事極無名，若必邀求，朕當決戰耳!實念河北居人重有勞擾，歲以金帛濟其不足，朝廷之體固亦無傷。誓書不必具言，但令曹利用與韓杞口述茲事可也。」利用一再往返，乃許歲遺絹二十萬疋，銀一十萬兩，兩議遂定。契丹且請以兄禮事之。乃命李繼昌齎國書與姚柬之俱往。契丹遣丁振奉誓書之宋。遂退師。自是不復侵邊矣。
宋真宗車駕至澶州，將止，寇準固請渡河，高瓊遂麾衞士進輦，至浮橋，瓊執撾築輦夫背，令亟行。既至，登北城門樓，張黃龍旗，諸軍皆呼萬歲，聲聞數十里，契丹相視怖駭。初，曹利用議和，面請宋帝歲賂金帛之數。宋帝曰：「必不得已，雖百萬亦可。」寇準召語之曰：「雖有勅旨，汝所許不得過三十萬。過三十萬，將斬汝矣!」利用至契丹，果亦如數成約而還。兩議既定，尋即退師。
十二月朔，日食。
宋真宗至自澶州。
統和二十三年。春二月，宋遣孫僅使契丹，賀國母生辰。
秋八月，有星孛於紫微。
統和二十四年。 
統和二十五年。夏五月朔，日食。
統和二十六年。 
統和二十七年。 
統和二十八年。夏六月，契丹遣使往宋告糴。宋詔雄州出粟二萬石，賤價賑之。
冬十一月，契丹伐高麗國。高麗與女真合兵拒之，契丹兵敗。
統和二十九年。 
統和三十年。秋八月朔，日食。
開泰元年。是年，契丹以幽州為析津府。
冬十二月朔，日食。
開泰二年。 
開泰三年。夏六月朔，日食。
開泰四年。 
開泰五年。 
開泰六年。夏六月，彗出北斗。
開泰七年。春三月朔，日食。
開泰八年。 
開泰九年。秋七月朔，日食。
太平元年。春二月，宋真宗崩，子仁宗立。
太平二年。 
太平三年。 
太平四年。 
太平五年。冬十月朔，日食。
太平六年。冬十二月，宋龍圖待制孔道輔使契丹，有優人以文宣為戲，道輔艴然徑出，契丹主使主客者邀道輔還坐，且令謝。道輔曰：「中國與北朝通好，以禮文相接。今俳優之徒侮慢先聖而不之禁，北朝之過也。道輔何謝？」契丹君臣嘿然。又酌大巵謂曰：「方天寒，飲此可以致和氣。」道輔曰：「不和，固無害。」自是中國使至，不敢侮之。道輔，孔子四十五代孫也。
太平七年。春三月朔，日食。
夏四月，有星大如斗，聲如雷，自北流於西南，光燭天下，尾長數丈，久之，散為蒼白雲。
太平八年。春三月，契丹饑，流民之宋境上。宋仁宗曰：「皆吾赤子也，可不賑救之!」詔給以唐、鄧州間田，仍令所過州縣給食。
秋八月朔，日食。
太平九年。 
太平十年。先是，後未歸政前，帝已長立，每事拱手。或府庫中需一物，必詰其所用，賜及文武僚庶者，允之，不然不與。
帝既不預朝政，縱心弋獵，左右狎邪與帝為笑謔者，太后知之，重行杖責，帝亦不免詬問。御服、御馬皆太后檢校焉。或宮嬪讒帝，太后信之，必庭辱帝。每承順，略無怨辭。好讀唐貞觀事要，至太宗、明皇實錄則欽伏，故御名連明皇諱上一字；又親以契丹字譯白居易諷諫集，召番臣等讀之。嘗云：「五百年來中國之英主，遠則唐太宗，次則後唐明宗，近則今宋太祖、太宗也。」或諸道貢進珍奇，一無所取，皆讓其弟。親政後方一月，太后暴崩，帝哀毀骨立，哭必嘔血。番漢羣臣上言山陵已畢，宜改元。帝曰：「改元吉禮也。居喪行吉禮，乃不孝子也。」羣臣曰：「古之帝王，以日易月，宜法古制。」帝曰：「吾契丹主也，寧違古制，不為不孝之人。」終制三年。
丞相耶律隆運，本漢人，姓韓，名德讓，太后有辟陽侯之幸，賜姓耶律，改名隆運。尋拜大丞相，封晉王。景宗崩，太后臨朝，隆運私事之。是時，太后年方三十，諸子尚幼，外無親援，雄傑角立，帝登大寶，皆隆運力也。帝念其功，父事之。隆運薨，帝為制，服其終始，眷遇如此。帝性英辨多謀，神武冠絕。遊獵時，曾遇二虎方逸，帝策馬馳之，發矢，連殪其二虎。又曾一箭貫三鹿。至於道釋二教，皆洞其旨。律呂音聲，特所精徹。承平日久，羣方無事，縱酒作樂，無有虛日。與番漢臣下飲會，皆連晝夕，復盡去巾幘，促席造膝而坐。或自歌舞，或命后妃已下彈琵琶送酒。又喜吟詩，出題詔宰相已下賦詩，詩成進御，一一讀之，優者賜金帶。又御製曲百餘首。幸諸臣私第為會，時謂之「迎駕」，盡懽而罷。刑賞信必，無有僭差。撫柔諸番，咸有恩信。修睦宋朝，人使饋送，躬親檢校。時黃河暴漲，溺會同驛。帝親擇夷坦地，復創一驛。每年信使入境，先取宋朝登科記，驗其等甲高低、及第年月。其賜賚物，則密令人體探。
宋真宗上仙，薛貽廓報哀入境，幽州急遞先聞。帝不俟貽廓至闕，集番漢大臣舉哀，后妃已下皆為沾涕，因謂宰臣呂德懋曰：「吾與兄皇未結好前，征伐各有勝負，洎約兄弟二十餘年，兄皇昇遐，況與吾同月生，年大兩歲，吾又得幾多時也？」因又泣。復曰：「吾聞姪帝聖年尚幼，必不知兄皇分義，恐為臣下所間，與吾違約矣。」後貽廓至闕，達宋帝聖意，喜謂後曰：「吾觀姪帝來意，必不失兄皇之誓。」復謂呂德懋曰：「晉高祖承嗣聖爺爺之力深矣!少主登位，便背盟約，皆臣下所惑。今姪帝必敦篤悠久矣。」又謂後曰：「汝可先貽書與南朝太后，備述妯娌之媛，人使往來，名傳南朝。」
又詔燕京憫忠寺特置真宗御靈，建資福道場，百日而罷。復詔沿邊州軍不得作樂。後因御宴，有教坊都知格守樂名格子眼，轉充色長，因取新譜宣讀，帝欲更遷一官，見本名正犯真宗諱，因怒曰：「汝充教坊首領，豈不知我兄皇諱字？」遂以筆抹其宣而止。燕京僧錄亦犯真宗諱，勅更名圓融。尋下令國中應內外文武百僚、僧道、軍人、百姓等犯真宗諱者，悉令改之。
詔漢兒公事皆須體問南朝法度行事，不得造次舉止，其欽重宋朝百餘事，皆此類也。末年染消渴病，多忌諱稱說死亡之人，雖帝之父母尊號，亦不得言之。病亟，乃驛召東平王蕭孝穆、上京留守蕭孝先赴闕，始以輔立之事而委之；次以不得失宋朝之信誓而屬之。又屬子宗真曰：「皇后事我四十年，以其無子，故命汝為嗣，我死，汝子母切毋殺之。」
六月三日，崩於上京東北三百里大斧河之行帳，年六十一，在位通太后臨朝凡四十九年。葬上京西北二百里赤山。諡曰天輔皇帝，廟號聖宗。
論曰：聖宗挺寬仁之姿，表夙成之質。年方幼沖，母后侵政。事歸當璧，元輔專功。澶淵之深入，蓋其母后與權臣之謀，非聖宗本意也。眷遇功臣，終始如一；慈孝之性，本自天然，亦守成之令主雲。
