正月一日，國主以糯米飯、白羊髓相和為團，如拳大，於逐帳內各散四十九箇，候五更三點，國主等各於本帳內牎中擲米團在帳外，如得雙數，當夜動蕃樂，飲宴；如得隻數，更不作樂，便令師巫十二人，外邊遶帳撼鈴執箭唱呌，於帳內諸火爐內爆鹽，並燒地拍鼠，謂之「驚鬼」。本帳人第七日方出。乃穰度之法。北呼此謂之「妳揑離」，漢人譯雲，「妳」是「丁」，「揑離」是「日」。
立春日，婦人進春書，以青繒為幟，刻龍象銜之，或為蝦蟆。
人日，京都人食煎餅於庭中，俗雲「薰天」，未知所從出也。
二月一日，大族姓蕭者，並請耶律姓者，於本家筵席。北節為「轄里」，漢人譯雲「轄里」是「請」，「尀」是「時」。
三月三日，國人以木雕為兔，分兩朋走馬射之。先中者勝，其負朋下馬，跪奉勝朋人酒，勝朋於馬上接盃飲之。北呼此節為「淘裏化」，漢人譯雲「淘裏」是「兔」，「化」是「射」。
四月八日，京府及諸州，各用木雕悉達太子一尊，城上舁行，放僧尼、道士、庶民行城一日為樂。
五月五日午時，採艾葉與綿相和，絮衣七事，國主著之，蕃漢臣僚各賜艾衣三事。國主及臣僚飲宴，渤海廚子進艾糕，各點大黃湯下。北呼此節為「討賽籬」。又以雜絲結合歡索，纏於臂膊，婦人進長命縷，宛轉皆為人象，帶之。
夏至日，婦人進扇及粉脂囊。
六月十八日，大族耶律姓並請蕭姓者，亦名「瞎里」。
七月十三日夜，國主離行宮，向西三十里卓帳宿。先於彼處造酒食，至十四日，應隨從諸軍並隨部落動番樂，設宴至暮，國主卻歸行宮，謂之「迎節」。十五日動漢樂，大宴。十六日早，卻往西方，令隨行軍兵大喊三聲，謂之「送節」。此節為「賽離捨」，漢人譯雲「賽離」是「月」，「捨」是「好」。謂「月好」也。
八月八日，國主殺白犬於寢帳前七步，埋其頭，露其嘴。後七日，移寢帳於埋狗頭上。北呼此節為「揑褐妳」，漢人譯雲「揑褐」是「狗」，「妳」是「頭」。
九月九日，國主打團斗射虎，少者輸重九一筵席。射罷，於地高處卓帳，與番漢臣登高，飲菊花酒。出兔肝切生，以鹿舌醬拌食之。北呼此節為「必里遲離」，漢人譯雲「九月九日也」。又以茱萸研酒，灑門戶間辟惡。亦有入鹽少許而飲之者。又雲男摘二九粒，女一九粒，以酒咽者，大能辟惡。
十月內，五京進紙造小衣甲並槍刀器械各一萬副。十五日一時推垛，國主與押番臣寮望木葉山奠酒拜，用番字書狀一紙，同焚燒奏木葉山神，雲「寄庫」。北呼此時為「戴辢」，漢人譯雲「戴」是「燒」，「辢」是「甲」。
冬至日，國人殺白羊、白馬、白鴈，各取其生血和酒，國主北望拜黑山，奠祭山神。言契丹死，魂為黑山神所管。又彼人傳云：凡死人，悉屬此山神所管，富民亦然。契丹黑山，如中國之岱宗。雲北人死，魂皆歸此山。每歲五京進人、馬、紙物各萬餘事，祭山而焚之。其禮甚嚴，非祭不敢近山。
臘月，國主帶甲戎裝，應番漢臣諸司使已上並戎裝，五更三點坐朝，動樂飲酒罷，各等第賜御甲、羊馬。北呼為「粆離」，漢人譯雲「離」是「戰」，「」是「時」。是「戰時」也。
正月十三日，放國人做賊三日，如盜及十貫以上，依法行遣。北呼為「鶻里」，漢人譯雲「鶻里」是「偷」，「」是「時」。
契丹行軍不擇日，用艾和馬糞，於白羊琵琶骨上炙，炙破便出行，不破即不出。
契丹出軍，每遇午日起程，如不用兵，亦須排辦，望西大喊七聲，言午是北朝大王之日。
契丹人見旋風，合眼，用鞭望空打四十九下，口道「坤不刻」七聲。
契丹富豪民要裹頭巾者，納牛、駞十頭，馬百匹，並給契丹名目，謂之「舍利」。
男女拜皆同，其一足跪，一足着地，以手動為節，數止於三。彼言「揑骨地」者，即「跪」也。
長白山，在泠山東南千餘里，蓋白衣觀音所居。其山禽獸皆白，人不敢入，恐穢其間，以致蛇虺之害。黑水發源於此，舊雲粟末河，太宗破晉，改為混同江。其俗刳木為舟，長可八尺，形如梭，曰「梭船」，上施一槳，止以捕魚；至渡車，則方舟或三舟。
西樓有蒲，瀕水叢生，一榦葉如柳，長不盈尋丈，用以作箭，不矯揉而堅，左氏所謂「董澤之蒲」是也。
回鶻豆，高二尺許，直榦，有葉無旁枝，角長二寸，每角止兩豆，一根才六七角，色黃，味如粟。
渤海螃蟹，紅色，大如椀，螯巨而厚，其跪如中國蟹螯。石，鮀魚之屬，皆有之。
