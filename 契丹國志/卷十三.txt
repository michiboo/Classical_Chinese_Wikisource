太祖皇帝後述律氏，本國契丹人也。勇決多權變，太祖行兵御在衆，後嘗預其謀。太祖嘗度磧擊党項，留後守其帳。黃頭、臭泊二室韋乘虛合兵掠之，後知之，勒兵以待其至，奮擊，大破之。由是名震諸夷。
後有母有姑，皆踞榻受其拜，曰：「吾惟拜天，不拜人也。」
晉王方經營河北，欲結契丹為援，常以叔父事太祖，以叔母事後。
劉守光末年衰困，遣參軍韓延徽求援，太祖怒其不拜，留之，使牧馬於野。後言於太祖曰：「延徽能守節不屈，此今之賢者，奈何辱以牧圉？宜禮用之。」太祖召延徽語，悅之，用為謀主，後為名相。
吳王遣使遺太祖以猛火油，曰：「攻城以油然火，焚樓櫓，敵以水沃之，火愈熾。」太祖大喜，即選騎三萬，欲攻幽州。後哂之曰：「豈有試油而攻一國乎？」因指帳前樹，謂太祖曰：「此樹無皮可以生乎？」太祖曰：「不可」。後曰：「幽州城亦猶是耳。吾但以三千騎伏其傍，掠其四野，使城中無食，不過數年，城自困矣，何必如此躁動輕舉？萬一不勝，為中國笑，吾部落亦解體矣。」太祖乃止。
太祖之崩也，後屢欲以身為殉，諸子泣告，惟截其右腕，置太祖柩中，朝野因號為「斷腕太后」，上京置義節寺，立斷腕樓，且為樹碑。
先是，後任智用權，立中子德光，在其國稱太后。左右有桀黠者，後輒謂曰：「為我達語於先帝。」至墓所，即殺之。前後所殺以百數。最後，平州人趙思溫當往，思溫不行，太后曰：「汝事先帝親近，何為不行？」對曰：「親近莫如後，後行，臣則繼之。」太后曰：「吾非不欲從先帝於地下，顧諸子幼弱，國家無主，不得往耳。」乃斷一腕，置墓中，思溫亦得免。
太宗與晉帝搆怨，帝用兵連年，中國疲弊，契丹人畜亦多死，國人厭苦之。太后謂太宗曰：「使漢人為胡主，可乎？」曰：「不可。」太后曰：「然則何故欲為漢主？」曰：「石氏負恩不可容。」太后曰：「汝今雖得漢地，不能居也，萬一蹉跌，悔何所及？」又曰：「漢兒何得一餉眠？自古但聞漢和番，不聞番和漢，漢兒果能回意，我亦何惜與和？」其後晉復來請和，卑辭謝過，疑其語忿，謂無和意，乃止。
太宗自大梁回師，崩於欒城，諸將奉東丹王突欲之子兀欲為帝。太宗喪至國，太后不哭，曰：「待諸部寧一如故，則葬汝矣。」
先是，太祖崩於渤海，太后殺諸將數百人。太宗崩，諸將懼死，乃謀奉兀欲勒兵北歸，太后聞之大怒，發兵拒之，兀欲以偉王為先鋒，相遇於石橋。李彥韜本從晉主北遷，是時隸太后麾下，為排陣使，迎降於偉王，太后兵由是大敗。兀欲幽述律太后於太祖墓側，居之沒打河。
太宗皇后蕭氏，涿州人，遼興節度使蕭延思之女也。契丹所貴惟耶律與蕭二姓，後一入宮，正位椒房，凡後族皆以蕭為氏。後之生也，有異於常，及長聰慧，美姿容，帝甚寵敬之。生二子，長曰述律，後為穆宗，述軋篡弒之時，衆所擁立；次曰蒙兀。太宗南入大梁，述律後專秉國事，後無所預，弟蕭翰性殘忍，後每戒其多殺。太宗崩於欒城，後時在國。後崩，與帝合喪；暨穆宗即位，立陵寢廟，建碑頌德。
世宗皇后甄氏，漢地人，後唐潞王時為宮人。世宗從太宗南入大梁，得之宮中。時後年四十一歲，世宗幸之，生六子，長曰明記，後即位為景宗；次曰平王、荊王、吳王、寧王、河間王。世宗既登位，冊為皇后。後少而端重，風神閑雅；暨正椒宮，繩治有法。自太祖、太宗連年戰爭，驅馳戎馬，曾無寧歲，至帝嗣位，為部族所推而神志昏惰，國人至以「睡王」目之。後性嚴明，宮庭之內不干以毫髮私。中朝喪亂，劉知遠、郭威代興，自稱為帝。帝承強盛之餘，憒憒無立志。後與參帷幄，密贊大謀，然奄奄歲時，既而有火神淀之弒，後並害焉。其後，後之子明記復為部衆推立。葬於毉巫閭山，立陵其側，建廟樹碑。== 
穆宗皇后蕭氏，幽州厭次人，父知璠，內供奉翰林承旨。後初產之日，有雲氣馥郁久之。幼有儀觀，進趨軌則，帝居藩時納為妃。暨即位，後正中宮。是時，契丹繼代恬安，兵勢少弱，中朝藩鎮如南唐、北漢及李守貞之類，皆用蠟丸帛書求援以為強，帝不能甚應之。後性柔婉，不能規正，黑山之弒，帝酗忍罹禍焉。後無子，衆共推立明記，是為景宗。
景宗皇后蕭氏，名燕燕，侍中、守尚書令蕭守興之女也。或以燕燕為北宰相蕭思溫女。景宗自幼年遭火神淀之亂，世宗與後同時遇害，帝藏積薪中，因此嬰疾；及即位，國事皆燕燕決之。蕭守興以後父超封魏王，共決大政。景宗崩，後領國事，自稱太后。凡四子，長名隆緒，即聖宗；次名隆慶，番名菩薩奴，封秦晉王；次名隆裕，番名高七，封齊國王；次名鄭哥，八月而夭。女三人，長曰燕哥，適後弟北宰相留住哥，署駙馬都尉；次曰長壽奴，適後姪東京留守悖野；次曰延壽奴，適悖野母弟肯頭。延壽奴出獵，為鹿所觸死，後即縊殺肯頭以殉葬。後有姊二人，長適齊王，王死，自稱齊妃，領兵三萬屯西鄙驢駒兒河，嘗閱馬，見番奴撻覽阿鉢姿貌甚美，因召侍宮中，後聞之，縶撻覽阿鉢，抶以沙囊四百而離之。踰年，齊妃請於後，願以為夫，後許之，使西捍韃靼，盡降之。因謀帥其衆奔骨歷札國，結兵以纂後，後知之，遂奪其兵，命領幽州。次適趙王，王死，趙妃因會飲毒後，為婢所發，後酖殺之。後天性忮忍，陰毒嗜殺，神機智略，善馭左右，大臣多得其死力。
統和年間，舉國南征，後親跨馬行陣，與幼帝提兵初趣威虜軍、順安軍，東趣保州。又與幼帝及統軍順國王撻覽合勢以攻定州，餘衆直抵深、祁以東。又從陽城淀緣胡盧河踰關，南抵瀛州城下，兵勢甚盛，後與幼帝親鼓衆急擊，矢集城上如雨。復自瀛州抵貝、冀、天雄，南宋惶遽，駕親幸澶淵，然後為謀主；至遣王繼忠通好，及所得歲幣，亦後之謀也。國中所管幽州漢兵，謂之神武、控鶴、羽林、驍武等，皆後自統之；其將有南北皮室、當直舍利等。是時，聖宗年少，宋使臣曹利用、張皓之議和，皆後與幼帝引至帳前，問勞設館。左飛龍使韓杞至宋朝，先授幼帝書，再升殿跪奏云：「太后令臣上問皇帝起居。」此可以知太后專其政，人不畏其幼帝也。是年，帝上後尊號曰睿德神略應運啟化法道洪仁聖武開統承天皇太后。
自南北通和後，契丹多在中京。武功殿，聖宗居之；文化殿，太后居之。好華儀而性無檢束，每宴集有不拜不拱手者。惟後願固盟好而年齒漸衰，宰相耶律隆運專權，有辟陽侯之幸，寵榮終始，朝臣莫及焉。其後歸政於帝，未踰月而崩。臨朝二十七年，年五十七，諡曰宣獻。
聖宗皇后蕭氏，父突忽，追封陳王。性慎靜寡言，聖宗選入宮，生木不孤，即興宗，次曰達妲李，又公主二人。冊為順聖元妃。三兄二弟皆封王，姊妹封國夫人。弟徒古撒又尚燕國公主，兄解里尚平陽公主，陳六尚南陽公主，皆拜駙馬都尉。又納兄孝穆女為興宗後，弟高九女為帝弟妃。前後恩賜，不可紀極；諸連姻婭，並擢顯官。齊天后蕭氏，本正後也，屢誕皇子不育，聖宗顧待隆渥。元妃妬恩媢寵，讒毀百端，聖宗終不之信。
聖宗崩，元妃自立為太后，乃殺齊天后，詳見帝紀。後殘忍陰毒，居喪未及一年，先朝所行法度變更殆盡，不俟聖宗服闋，加尊號曰法天皇太后。駙馬蕭懇得一子疋梯，自景宗朝承天后襁育之；逮至成人，聖宗恩視比之皇子，尚韓國公主，後平渤海，勳業隆重，封蘭陵王。後兄弟媢而殺之，連坐如木柮里大師、觀音大師、彌勒大師等十餘人，一皆功臣，駢首誅夷，內外嘆憤。犯等人累朝切齒，雖經赦宥，並不敍用，山陵未畢，後已洗滌用之，一一擢諸清途。毛克和等四十人，後家奴隸，咸無勞績，皆授防、團、節度使；至於出入宮掖，詆慢朝臣，賣官鬻爵，殘毒番漢。自是幽、燕無行之徒願沒身為奴者衆矣。後姊秦國夫人，早年嫠居，豔醜私門，後見長沙王名謝家奴，瑰偉美姿容，為殺其妃，而以秦國妻之。後妹晉國夫人，喜戶部使耿元吉貌美，後從晉國之請，亦為殺其妻，以晉國妻之。淫虐肆行，刑政弛紊，南北面番漢公事率其弟兄掌握之。凡所呈奏，弟兄聚議，各各弄權，朝臣朋黨，每事必知。太后臨朝凡四年，興宗方幽而廢之，契丹已困矣。
太后之廢也，諸舅滿朝，權勢灼奕，帝懼內難，乃與殿前都點檢耶律喜孫、護位太保耶律劉三等定謀廢后，召硬寨拽剌護位等凡五百餘人，帝立馬於行宮東之二里小山上，喜孫等直入太后宮，驅後登黃布車，幽於慶州。諸舅以次分兵捕獲，或死或徙，餘黨並誅。是時乃重熙之二年也。法天既廢，仍詔靈州節度使、內庫都點檢王繼恩內侍，都知監門衞大將軍、監南北面番漢臣僚，具不便軍民三十餘事，並立改之。
後數年，帝聽講報恩經感悟，迎回太后。
興宗皇后蕭氏，應州人，法天皇后弟樞密楚王蕭孝穆之女也。容德兼美，曲盡和敬。生三子，長曰洪基，即道宗；次曰紇根，名洪道，封燕王；又次曰壽千，名洪德，封晉王。帝酷好沙門，縱情無檢，後每伺帝有所失，隨即匡諫，多所弘益。洪基即位，尊為睿聖洪慈順天皇太后。清寧五年後崩，與帝合葬。
道宗皇后蕭氏，平州人，贈同平章事蕭顯烈女也。後生有神光之異，後入宮為芳儀，進位昭儀。生空古里，是為秦王，後名元吉，餘子皆不育。道宗登位，後正位中宮，性恬淡寡慾。魯王宗元之亂，道宗與同射獵，內外震恐，未知音耗，後勒兵鎮帖中外，甚有聲稱。後崩，葬祖州。
海濱王后蕭氏，平州人，節度使蕭槁剌之女也。奉先、保先兄弟皆緣後寵，柄任當朝。後性閑淑有則度，遭女真之亂，天祚荒淫，後不能違，以至禍敗焉。山金司之禍，後並被擒，粘罕納為次室。其後耶律余覩雲中起兵，兀室誅余覩並及於後。兀室回至燕山，請罪於粘罕曰：「蕭氏，契丹天祚元妃也。與兄實乃仇讎，不得已而從，彼素忍死以侍兄者，將有待於今日也。今既見事無成，恐或不利於兄；且兄橫行天下，萬夫莫當，而此人帷幄之間，可以寸刃害兄於不測矣。事當預防，以愛兄故，已擅殺之。」粘罕起而謝之，既而泣下。
海濱王文妃，本渤海大氏人。幼選入宮，聰慧閑雅，詳重寡言。天祚登位，冊為文妃，生晉王。文妃自少時工文墨，善歌詩，見女真之禍日日侵迫，而天祚醉心畋遊，不以為意，一時忠臣多所疎斥，時作歌詩以諷諫，曾有歌云：「莫嗟塞上暗紅塵，莫傷多難畏女真。不如塞卻姦邪路，選取好人。直是臥薪而嘗膽，激壯士之捐身。便可以朝清漠北，夕枕燕雲。」詞多不備載，其諷切不避權貴如此。又曾作詠史詩云：「丞相朝來劍佩鳴，千官側目寂無聲。養成外患嗟何及，禍盡忠臣罰不明。親戚並居藩翰位，私門潛蓄爪牙兵。可憐昔代秦天子，猶向宮中望太平。」其詩之感烈有如此者，天祚見而銜之。
是時，契丹緣金人之禍，喪郡縣幾盡，天祚遊畋不輟，嘗有倦勤意。諸子中惟晉王最賢，蕭奉先乃元妃兄，深忌之。會文妃之姊適耶律撻曷里，妹適耶律余欲覩，奉先誣告余覩欲立晉王，尊天祚為太上皇。帝於是戮撻曷里並其妻，文妃與晉王相繼受誅。
論曰：孽呂專朝，則人彘喪妖媚之質；豔武稱制，則羅網碎王侯之軀。天下有猜忍陰毒之性，武夫悍卒所無，而於婦人女子乎見之，初興之述律，繼軌之二蕭是已。然能忍於諸酋之屠戮，而不能忍於長陵之抆淚；能勇於南侵之塗炭，而不能勇於辟陽之割恩。齊天可殺也，不大橫歟；武轍可尋也，不伊慼歟。若乃海濱降號，不見泣竹之妃；賈禍詩謌，空餘憂國之涕。斯亦遭家不造，末如之何矣!
