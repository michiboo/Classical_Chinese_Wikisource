保大三年。春正月，金主入居庸關，晡時到燕。蕭後聞居庸關失守，夜率蕭幹及車帳出城，聲言迎敵，實欲出奔。國相左企弓等辭於國門，後曰：「國難至此，我親率諸軍為社稷一戰，勝則再見卿等，不然死矣!卿等努力保吾民，毋使濫被殺戮。」言訖泣下。後未行五十里，金人遊騎已及城。左企弓等方修守具，忽報統軍蕭乙信啟城門，金人前軍已登城矣。於是左企弓、虞仲文、曹勇義、劉彥宗、蕭乙信等迎降，出丹鳳門毬場內投拜，阿骨打戎服坐，衆呼萬歲，皆伏拜，待罪於下。譯者曰：「我見城頭砲繩蓆角都不曾解動，是無拒我意也。」並放罪。
初，蕭後東歸以避金人，至松亭關，議所往。耶律大石林牙，遼人也，欲歸天祚；四軍大王蕭幹，奚人也，欲就奚王府立國。有宣宗駙馬都尉蕭勃迭曰：「今日固合歸天祚，然而有何面目相見？」林牙命左右牽出斬之。傳令軍中，有敢異議者斬。於是，遼、奚軍列陣相拒而分矣。遼軍從林牙，挾蕭後以歸天祚於夾山。時奚、渤海軍從蕭幹留奚王府，幹據府自立，僭號為神聖皇帝，國號大奚，改元天興。時奚中闕食。
六月，奚兵出盧龍嶺，攻破景州，殺守臣劉滋、通判楊伯榮。又敗常勝軍張令徽、劉舜仁軍馬於石門鎮，攻陷薊州，守臣高公輔棄城走。又寇掠燕城，其鋒銳甚，有涉河犯京師之意。人情洶洶，頗有謀棄燕者。宋童貫自京師移文王安中、郭藥師，切責之。
七月，奚兵遇郭藥師，戰於腰鋪，大敗而歸。藥師乘勝追襲，過盧龍嶺，殺傷過半，從軍老小車乘就糧於後者，悉為常勝軍所獲，因而招降到奚、渤海、漢軍五千餘人。諸軍既失老小，忿怨為蕭幹所誤，為其部曲白得哥殺之，傳首於河間府安撫使詹度，獻於宋朝，徽宗御紫宸殿受賀。
是時，蕭幹既敗於腰鋪，其黨夔離不在峯山亦敗，生擒偽阿骨魯太師，獲耶律德光尊號寶檢、契丹塗金印。常勝軍因此橫甚，藥師復佐之，朝廷不能制。
耶律大石林牙領兵七千到夾山。天祚命殺蕭後並外甥常哥，餘免本罪。
張瑴者，平州人也。登進士第。建福元年，授遼興軍節度使。因鄉兵經過，殺節度使蕭諦里全族二百口，劫掠家資數十萬。瑴以鄉人，能招安息亂，以功權知平州事。燕王死，瑴度契丹必亡，籍管內丁壯充軍，得五萬人，馬一千匹，招豪傑，潛為一方之備。蕭太后嘗遣太子少保時立愛知平州，瑴有不容之意。由是立愛常稱疾不出，瑴依舊權知州事。會金人下燕，粘罕首以張瑴事問，參政知事康公弼曰：「張瑴狂妄寡謀，雖有兵數萬，皆鄉民，器甲不備，資糧不給，彼何能為？示之不疑，圖之未晚也。」粘罕招時立愛赴軍前，進加瑴為臨海軍節度使，依舊知平州事。將發燕民由平州歸國，粘罕謂左企弓曰：「我欲遣精兵二千餘騎先下平州，擒張瑴，何如？」左企弓輩以為然，獨康公弼曰：「若加之以兵，是趣平州叛也。公弼舊為平州守臣，願往伺之。」遂授以金牌，馳騎見瑴，諭以粘罕之意。瑴曰：「契丹天下八路，七路已下，獨一平州，敢有異志？所以未解甲者，北防蕭幹侵掠故也。」厚賂而歸。報曰「彼無足慮」，粘罕信之。遂改平州為南京，復加同中書門下事、判留守事，而實欲圖之也。
五月，金主阿骨打歸燕山，北追天祚，以疾崩於軍中，諡為大聖武元皇帝，廟號太祖。弟吳乞買立，改天輔六年為天會元年，遣燕相左企弓等文武百官並被擄燕民由平州歸國。燕民入平州境，有私訴於瑴者曰：「左企弓不謀守燕而使吾民遷徙流離，不勝其苦。今明公臨巨鎮，握強兵，盡忠大遼，必能使我復歸故土，而人心亦有望於公也。」瑴召諸將議，皆曰：「近聞天祚復振，出沒於松漠之南，金人所以全軍急趨山西者，恐遼議其後也。若明公仗義，奉迎天祚，以圖興復，先責左企弓叛降之罪而戮之，盡放燕人歸業，南宋必無不納燕人，則平州藩鎮矣。假如金人復來加兵，內用平州之兵，外借宋朝之援，又何懼焉？」瑴曰：「此大事，不可草草。翰林學士李石智而多謀，可邀之密議。」石至，與之謀而合。次日，陰遣將官張謙領五百騎，傳留守令，召燕相左企弓、曹勇義、樞密使虞仲文、參知政事康公弼至於灤州西岸聽候。差議事官趙能就往，疏其十罪，曰：「天祚播遷夾山，不即奉迎，一也；勸皇叔燕王僭號，二也；詆訐君父而降封湘陰王者，三也；天祚嘗遣知閣王有慶前來計議而殺之者，四也；檄書始至而有迎秦拒湘之議者，五也；不謀守燕而拜降者，六也；臣事金國而不顧大義者，七也；根括燕中財物而取悅金人者，八也；致燕人流徙而失業者，九也；教金主發兵先下平州者，十也。」皆無辭以對，遂縊殺之。
六月，榜示燕人，除留守外盡許復業。所有逃戶拋下田宅為常勝軍占佃者，悉還之。燕人方患遠徙，得歸復業，皆大悅。宋徽宗聞燕民之歸，降詔付帥臣詹度多方存恤，有官者津遣赴闕，換授差遣；餘各令安業，與免三年常賦。張瑴聞之，喜為得計，遂以平、營、灤三州降宋。其地乃後唐末契丹太祖所陷，非石晉所割。灤州乃太祖建立也。詹度得張瑴納土書，不敢受，密奏於朝，仍語瑴毋遽，恐為金人所知。金主聞之，遣闍母國王將騎三千來問罪，瑴帥兵拒於營州。闍母以兵少，不交鋒而歸，大書州城門曰「夏熱且去，今冬再來。」瑴即妄以捷聞於宋，邀求銀絹數萬疋，並誥勅數道犒賞。
張瑴之拒金人也，外則納款於大宋，通好於蕭幹，而緩急求救；內則奉安天祚畫像，凡舉事，先白而後行，仍用遼國官秩，稱保大三年，遣人奉迎天祚，以圖興復。
是時，有燕人李汝弼者，乃翰林學士李石也。高黨者，三司使高履也。二人先嘗被擄，後緣張瑴放歸，往見宣撫王安中，勸朝廷密納之。燕山路轉運趙良嗣力爭以為不可，恐開金人禍端，乞斬汝弼以狥，宋朝不從。授瑴泰寧軍節度使，世襲平州，其屬張敦固等皆擢待制。瑴得宋詔喜，率官屬郊迎。金人知之，以千騎襲破平州，瑴挺身走，欲間道如京師，為郭藥師所獲。由是金人乃歸曲於宋，移檄索取，宋朝不得已，命王安中縊殺之，以水銀漬其首，函送平州。
八月朔，日食，陰雲蔽之不見。
保大四年。秋七月，金人陷應、蔚等州。
是秋，天祚得耶律大石林牙兵歸，又得陰山室韋毛割石兵，自謂天助中興，再謀出兵收復燕、雲。大石林牙力諫曰：「自金人初陷長春、遼陽兩路，則車駕不幸廣平甸，而都中京；及陷上京，則都燕山；及陷中京，則幸雲中；及破雲中，則都夾山。向以全師不謀戰備，以至舉國漢地皆為金人所有。今國勢微弱至此而力求戰，非得計也。當養兵待時而動，不可輕舉。」天祚斥而不從。大石林牙託疾不行，天祚遂強率諸軍出夾山，下漁陽嶺，取天德軍、東勝、寧邊、雲內等州，南下武州，遇金人兀室，戰於奄曷下水。兀室帥山西漢兒鄉兵為前驅，以女真千餘騎伏山間，出室韋毛割石兵後，毛割石兵顧之大驚，皆潰。天祚奔竄入陰夾山。金人以力不能入，恨其不出，謂出必得之；天祚亦畏粘罕兵在雲中，故不敢出。至是聞粘罕歸國，以兀室代戍雲中，乃率韃靼諸軍五萬，並擕其后妃二子秦王、趙王及宗屬南來。大石林牙諫之，不聽，遂越漁陽嶺，而粘罕已回雲中，復奔山金司，與小胡魯謀歸南宋，又恐不可仗，乃謀奔夏國。計未決，小胡魯密遣人遞報粘罕，粘罕先遣近貴諭降，未復，而金使婁宿馳騎而至，跪於天祚前曰：「奴婢不佞，乃以介冑犯皇帝天威，死有餘罪。」因捧觴而進，遂俘以還。削封海濱王，送長白山東，築室居之。踰年乙巳而殂，遼國遂滅。
先是，宋徽宗大觀年間，林攄來使，遼國命其習儀，攄惡其繁瑣，以「蕃狗」詆伴使。天祚曰：「大宋，兄弟之邦；臣，吾臣也。今辱吾左右，與辱吾同。」欲殺之，在廷泣諫乃止。時天祚在山金司，技窮欲將來歸，因思往事，恐南宋未必加禮，迺走小勃律，復不納，至夜而回。復欲之雲中，天未明，遇諜者，言婁宿軍且至。天祚大驚，時從騎尚千餘，有精金鑄佛長丈有六尺者，他寶貨稱是，皆委之而遁。值天雪，車馬皆有轍跡，遂為金兵所及。
初，女真入攻時，災異屢見，曾有人狂歌於市曰：「遼國且亡。」急使人追之，則人首獸身，連道「且亡」二字，迸入山中不見，變異如此，興亡之數，豈偶然哉!
論曰：前史稱一秦既亡，一秦復生。天祚之阿骨打，即唐季之阿保機也。大勢既去，則涇波濁流；適丁斯時，則人事冥合。方契丹之初，起自阿保機，同光酒色之禍，每每鑒為覆轍。數世後，遊畋射獵，雖或有之，而四時遷徙，迄未嘗有定製。內耗郡邑，外擾鄰封，以至捕海東青於女真之域，取細犬於萌骨子之疆，內外騷然，禍亂斯至。重以天祚不道，禽色俱荒，嬖倖用事，委任非人，節制孱庸，部曲紛擾。強盜在門，寧捨嬰兒之金；虎狼出柙，誰負孟賁之勇。觀夫孱主，可謂痛心!然存亡迭代，亦冥符不偶歟？
