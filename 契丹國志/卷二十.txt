孫男臣重貴言：頃者，唐運告終，中原失馭，數窮否極，天缺地傾。先人有田一成，有衆一旅，兵連禍結，力屈勢孤。翁皇帝救患摧剛，興利除害，躬擐甲冑，深入寇場。犯露蒙霜，度鴈門之險；馳風擊電，行中冀之誅。黃鉞一麾，天下大定，勢凌宇宙，義感神明，功成不居，遂興晉祚，則翁皇帝有大造於石氏也。旋屬天降鞠凶，先君即世，臣遵承遺旨，纂紹前基。諒闇之初，荒迷失次，凡有軍國重事，皆委將相大臣。至於擅繼宗祧，既非稟命；輕發文字，輒敢抗尊。自啟釁端，果貽赫怒，禍至神惑，運盡天亡。十萬師徒，望風束手；億兆黎庶，延頸歸心。臣負義包羞，貪生忍恥，自貽顛覆，上累祖宗，偷度朝昏，苟存視息。翁皇帝若惠顧疇昔，稍霽雷霆，未賜靈誅，不絕先祀，則百口荷更生之德，一門無報之恩，雖所願焉，非敢望也。臣與太后、妻馮氏於郊野面縛俟命。
晉室皇太后新婦李氏妾言：張彥澤、傅住兒等至，伏蒙皇帝阿翁降書安撫者。妾伏念先皇帝頃在並、汾，適逢屯難，危同累卵，急若倒懸，智勇俱窮，朝夕不保。皇帝阿翁發自冀北，親抵河東，跋履山川，踰越險阻。立平巨孽，遂定中原，救石氏之覆亡，立晉朝之社稷。不幸先帝厭代，嗣子承祧，不能繼好息民，而反虧恩辜義。兵戈屢動，駟馬難追，戚實自貽，咎將誰執!今穹昊震怒，中外攜離，上將牽羊，六師解甲。妾舉宗負釁，視景偷生，惶惑之中，撫問斯至。明宣恩旨，曲示含容，慰諭丁寧，神爽飛越。豈謂已垂之命，忽蒙更生之恩，省罪責躬，九死未報。今遣孫男延煦、延寶奉表，請罪陳謝以聞。
維景德元年，歲次甲辰，十二月庚辰朔，七日丙戌，大宋皇帝謹致誓書於契丹皇帝闕下：共遵誠信，虔守歡盟，以風土之宜，助軍旅之費，每歲以絹二十萬匹，銀一十萬兩，更不差使臣專往北朝，只令三司差人搬送至雄州交割。沿邊州、軍，各守疆界，兩地人戶，不得交侵。或有盜賊逋逃，彼此無令停匿。至於壠畝稼穡，南北勿縱搔擾。所有兩朝城池，並可依舊存守，淘濠完葺，一切如常，即不得創築城隍，開掘河道。誓書之外，各無所求。必務協同，庶存悠久。自此保安黎獻，謹守封陲，質於天地神祇，告於宗廟社稷，子孫共守，傳之無窮，有渝此盟，不克享國。昭昭天鑒，當共殛之遠具披陳，專俟報復，不宣。
維統和二十二年，歲次甲辰，十二月庚辰朔，十二日辛卯，大契丹皇帝謹致書於大宋皇帝闕下：共議戢兵，復論通好，兼承惠顧，特示誓書：「以風土之宜，助軍旅之費，每歲以絹二十萬匹、銀一十萬兩，更不差使臣專往北朝，只令三司差人搬送至雄州交割。沿邊州、軍，各守疆界，兩地人戶，不得交侵。或有盜賊逋逃，彼此無令停匿。至於壠畝稼穡，南北勿縱搔擾。所有兩朝城池，並可依舊存守，淘濠完葺，一切如常，即不得創築城隍，開掘河道。誓書之外，各無所求，必務協同，庶存悠久。自此保安黎獻，謹守封陲，質於天地神祇，告於宗廟社稷，子孫共守，傳之無窮，有渝此盟，不克享國。昭昭天鑒，當共殛之。」某雖不才，敢遵此約，謹告於天地，誓之子孫，苟渝此盟，神明是殛。專具諮述，不宣。
維契丹重熙十年，歲次壬午，二月，弟大契丹皇帝謹致書於兄大宋皇帝闕下：粵自世修歡契，時遣使軺，封圻殊兩國之名，方冊紀一家之美。蓋欲洽於綿遠，固將有以披陳。切緣瓦橋關南，是石晉所割，迄至柴氏，以代郭周，興一時之狂謀，掠十縣之故壤，人神共怒，廟社不延。至於貴國祖先，肇創基業，尋與敝境，繼為善鄰。暨乎太宗紹登寶位，於有徵之地，才定並、汾；以無名之師，直抵燕、薊。羽石精銳，禦而獲退，遂致移鎮，國強兵富。南、北王府並內外諸軍，彌年有戍境之勞，繼日備渝盟之事，始終反覆，前後諳詳。嘗切審專命將臣，往平河右，炎涼屢易，勝負未聞。兼李元昊於北朝久已稱藩，累曾尚主，克保君臣之道，實為甥舅之親，設罪合致討，亦宜垂報。邇者郭稹待至，杜防又回，雖具音題，而但虞詐諜，已舉殘民之伐，曾無忌器之嫌。營築長堤，填塞隘路，開決塘水，添置邊軍，既潛稔於猜嫌，慮難敦於信睦。倘或思久好，共遣疑懷，曷若以晉陽舊附之區，關南元割之縣，俱歸當國，用康黎人。如此，則益深兄弟之懷，長守子孫之計。緬維英晤，深達悃悰，適屆春陽，善綏沖裕。
維慶曆二年，歲次壬午，四月，大宋皇帝謹致書於契丹皇帝闕下：昔我烈考章聖皇帝保有基圖，惠養黎庶，與大契丹昭聖皇帝弭兵講好，通聘著盟。肆余纂承，共遵謨訓，邊民安堵垂四十年。茲者專致使臣，特貽緘問，且以瓦橋舊地，晉陽故封，援石氏之割城[二○]，述周朝之復境，係於異代，安及本朝？粵自景德之初，始敦鄰寶之信，凡諸細故，咸不寘懷。況太宗皇帝親駕並郊，匪圖燕壤，當時貴國亟發援兵，既交石嶺之鋒，遂舉薊門之役，義非反覆，理有因緣。元昊賜姓稱藩，稟朔受祿，忽謀狂僭，俶擾邊陲，曏議討除，已嘗聞達。杜防、郭稹傳導備詳，及此西征，豈雲無報？聘軺旁午，屢聞嫉惡之談；慶問交馳，未諭聯親之故。忽窺異論，良用惘然，謂將軫於在原，反致譏於忌器。復雲營築堤埭，開決陂塘，昨緣霖潦之餘，失為愆溢之患，既非疏導，當稍繕防，豈蘊猜嫌，以虧信睦。至於備塞隘路，閱集兵夫，蓋邊臣謹職之常，乃鄉兵充籍之舊，在於貴境，寧撤戍兵？一皆示以坦夷，兩何形於疑阻？顧惟歡契，方保悠長，遽興請地之言，殊匪載書之約，信辭至悉，靈鑒孔昭。兩地不得相侵，緣邊各守疆界，誓書之外，一無所求，期在久要，弗違先志。諒惟聰達，應切感思，甫屬清和，妙臻戩榖。
維重熙十一年，歲次壬午，八月壬申朔，二十九日庚子，弟大契丹皇帝謹致書於兄大宋皇帝闕下：來書雲，謹按景德元年十二月七日章聖皇帝與昭聖皇帝誓曰：「共遵誠信，虔守歡盟，以風土之儀物，備軍旅之費用，每歲以絹二十萬匹，銀一十萬兩，更不差使臣專往北朝，只令三司差人搬送至雄州交割。沿邊州、軍，各守疆界；兩地人戶，不得交侵。或有盜賊逃逋，彼此勿令停匿，至於壠畝稼穡，南北勿縱搔擾。所有兩朝城池，並各依舊存守，修壕葺塞，一切如常，即不得創築城隍，開決河道。誓書之外，一無所求，各務協心，庶同悠久。自此保安黎庶，謹守封疆，質於天地神祗，告於宗廟社稷，子孫共守，傳之無窮，有渝此盟，不克享祀，昭昭天鑒，共當殛之。」昭聖皇帝復答云：「孤雖不才，敢遵此約，謹當告於天地，誓之子孫。神明具知。」嗚呼，此盟可改，後嗣何述!切以兩朝修睦，三紀於此，邊鄙用寧，干戈載偃，追懷先約，炳若日月。今綿已深，敦好如故，關南縣邑，本朝傳守，懼難依從，別納金幣之儀，用代賦稅之物，每年增絹一十萬匹，銀一十萬兩，搬至雄州白溝交割。兩界溏淀，已前開畎者，並依舊例，自今已後，不得添展，其見堤堰水口，逐時決洩壅塞，量差兵夫，取便修疊疏導，非時霖潦，別至大段漲溢，並不在關報之限。南朝河北沿邊州、軍，北朝自古北口以南沿邊軍民，除見管數目，依常教閱，無故不得大段添屯兵馬。如有事故添屯，即令逐州、軍移牒關報，兩界所屬之處，其自來乘例更替，及本路移易，並不在關報之限。兩界逃走作過諸色人，並依先朝誓書外，更不得似目前停留容縱。恭惟二聖威靈在天，顧茲纂承，各當遵奉，共循大體，無介小嫌。且夫守約為信，善鄰為義，二者缺一，罔以守國。皇天厚地，實聞此盟，文藏宗廟，副在有司，餘並依景德、統和兩朝誓書。顧惟不德，必敦大信，苟有食言，必如前誓。
契丹道宗遣泛使林牙興復軍節度使蕭禧如宋，言代北對境有侵地，請遣使同分畫。其後宋割棄地五百里，以分水嶺為界，時宋神宗熙寧七年也。
維咸雍十年，歲次甲寅，三月，大遼皇帝謹致書於大宋皇帝闕下：切以累朝而下，講好以來，互守成規，務敦夙契。雖境分二國，克保於驩和；而義若一家，共思於悠永。事如間於違越，理須至於敷陳。其蔚、應、朔三州土田，一帶疆土，祗自早歲曾遣使人止於舊封，俾安鋪舍，庶南北永標於定限，往來悉絕於姦徒。洎覽舉申，輒有侵擾於全屬，當朝地分，或營修戍壘，或存止居舍，皆是守邊之冗員，不顧睦鄰之大體，妄圖功賞，深越封陲。今屬省巡，遂令按視，備究端實，諒難寢停。至縷細之緣由，分白之事理，已具聞達，盡令折移，既未見從，故宜伸報。據侵入當界事理，所起鋪堠之處，各差官員，同共檢照，早令毀撤。卻於久來元定地界再安置外，其餘邊境更有生創事端，委差去使臣到日，一就理會。如此則豈惟疆場之內，不見侵踰；兼於信誓之間，且無違爽。茲實穩便，顓俟准依。
維熙寧七年，歲次甲寅，三月，大宋皇帝謹致書於大遼皇帝闕下：辱迂使指，來貺函封，歷陳二國之和，有若一家之義，固知鄰寶，深執信符。獨論邊鄙之臣，嘗越封陲之守，欲令移徙，以復舊常。切惟兩朝撫有萬宇，豈重尺土之利，而輕累世之歡。況經界之間，勢形可指；方州之內，圖籍俱存。當遣官司，各加覆視。倘事由夙昔，固難狥從；或誠有侵踰，何吝改正？而又每戒疆吏，令遵誓言，所諭創生之事端，亦皆境堠之細故，已令還使，具達本因。細料英聰，洞垂照悉。
