蕭翰，本國人，述律太后之兄子也，其妹復為太宗後。翰始以蕭為姓，自爾契丹後族皆稱蕭氏。翰最殘忍，工騎射。太宗與張敬達交鋒，翰等自東北起，衝唐兵為二，唐兵大敗，步兵死者萬人。
太宗南入大梁，以天時向暑，難久留，欲留親信一人為節度使。百官請迎太后，太宗曰：「太后族大如古柏根，不可移也。」又欲盡以晉百官自隨，恐搖人心，乃詔有職事者從行，餘留大梁。復以汴州為宣武軍，翰為節度使。
滋德宮有宮人五十餘人，翰欲取之，宦者張環不與，翰破鎖奪宮人，執環燒鐵灼之，腹爛而死。
初，翰聞北漢高祖擁兵而南，欲北歸，恐中國無主，必大亂，己不得從容而去。時唐明宗子許王從益與王淑妃在洛陽，翰遣高謨翰迎之，矯稱太宗命，以從益知南朝軍國事，召己赴恆州。從益、淑妃匿於徽陵下宮，不得已而出，至大梁，翰立以為帝，帥諸酋長拜之。立百官，留燕兵千人為從益宿衞，翰乃辭行。
翰至恆州，以兵圍張礪之第。麻荅以大臣不可專殺，乃止。
麻荅，太宗之從弟也。會同九年，契丹攻黎陽，麻荅先驅，晉博州刺史周儒以城降。未幾，周儒引麻荅自馬家口濟河，營於東岸，攻鄆州北津。
又陷德州，擒刺史尹居璠。
太宗南入大梁，以麻荅為安國節度使，又以為中京留守。
至恆州，崔廷勳見麻荅，趨走拜，起，跪而獻酒，麻荅踞而受之。
麻荅貪殘猾忍，民間有珍貨美女，必奪而取之。又捕村民，誣以為盜，披面抉目斷腕，焚灸而殺之，欲以威衆。常以其具自隨，左右前後懸人肝膽手足，飲食起居於其間，語笑自若。出入或被黃衣，用乘輿，服御物，曰：「茲事漢人以為不可，吾國無忌也。」又以宰相員不足，乃牒馮道判史館，李崧判弘文館，和凝判集賢，劉煦判中書，其僭妄如此。然契丹或犯法，無所容貸，故市肆不擾。常恐漢人亡去，謂門者曰：「漢有窺門者，即斷其首來。」
麻荅遣使督運於洺州，洺州防禦使薛懷讓聞漢高祖入大梁，殺其使者，舉州降。高祖遣兵萬人會懷讓，攻劉鐸於邢州，不克。鐸請兵於麻荅，遣其將楊安及前義武節度使李殷將千騎攻懷讓於洺州。懷讓嬰城自守，安等縱兵大掠於邢、洺之境。契丹所留守不滿一千，麻荅令所司給萬四千人食，收其餘以自入。麻荅常疑漢兵，且以為無用，稍稍廢省，又損其食以飼胡兵，衆心怨憤。漢兵謀攻麻荅，然畏契丹尚強，猶豫未決；會楊袞、楊安等軍出，契丹留恆州者僅八百人，何福進等遂決計。未幾，召馮道、李崧會葬太宗，漢兵突入府中，焚衙門，與契丹戰。會日暮，有村民數千，譟於城外，欲奪北兵寶貨婦女，北兵懼而北遁。麻荅、劉晞、崔廷勳皆奔定州，與義武節度使耶律忠合。漢有白再榮者，拘人取財，恆州謂之白麻荅，虐可知矣。麻荅歸，世宗酖殺之。
耶律郎五，即耶律忠，國主族人也。
太宗南攻石晉，郎五扈從，累有戰功。太宗入大梁，以郎五為鎮寧節度使。
郎五性殘虐，澶州人苦之。賊帥王瓊率其徒千餘人，襲據南城，北渡浮航，縱兵大掠，圍郎五於牙城。郎五聞漢平鄴都杜重威，常懼華人為變。未幾，郎五與麻荅等焚掠定州，悉驅其人棄城北去。方廣千里，剽掠殆盡。
論曰：陰山異氣，殺伐鍾焉，運數所乘，山河改色。太宗德光，鐵馬中原；翰等諸人，分麾長騖。而谿壑難滿，剽掠窮凶，而使忠臣鬱憤恚之胸，生靈塗肝腦之血，不亦重可悲歟!
