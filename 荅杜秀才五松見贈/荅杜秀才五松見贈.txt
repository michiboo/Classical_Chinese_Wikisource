
昔獻長楊賦，天開雲雨歡。
當時待詔承明裏，皆道揚雄才可觀。
勅賜飛龍二天馬，黃金絡頭白玉鞍。
浮雲蔽日去不返，總爲秋風摧紫蘭。
角巾東出商山道，採秀行歌詠芝草。
路逢園綺笑向人，兩君解來一何好。
聞道金陵龍虎盤，還同謝朓望長安。
千峰夾水向秋浦，五松名山當夏寒。
銅井炎爐歊九天，赫如鑄鼎荊山前。
陶公瞿鑠呵赤電，回祿睢盱揚紫煙。
此中豈是久留處，便欲燒丹從列仙。
愛聽松風且高臥，颼颼吹盡炎氛過。
登崖獨立望九州，陽春欲奏誰相和。
聞君往年遊錦城，章仇尚書倒屣迎。
飛箋洛繹奏明主，天書降問迴恩榮。
骯髒不能就珪組，至今空揚高蹈名。
夫子工文絕世奇，五松新作天下推。
吾非謝尚邀彥伯，異代風流各一時。
一時相逢樂在今，袖拂白雲開素琴，彈爲三峽流泉音。
從茲一別武陵去，去後桃花春水深。

