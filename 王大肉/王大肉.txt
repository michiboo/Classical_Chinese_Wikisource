　　王大肉，魯之青州人，江西秦方伯之庖丁也。為人魁岸有膂力，茁壯善飲啖，故人以大肉呼之。當秦甫往任也，以殿撰後工文詞，善嘲謔，風流倜儻，坐客常滿。時芍藥正開，折簡邀寮幕開賞花宴，飲酒賦詩為樂。
　　客有談信州張真人者，公曰：「真人是果有敕勒術耶？」一客曰：「偽耳。賣符籙如米賊家風，即掌心雷，亦不過如街頭小兒所放大爆竹。尤可笑者，渠偶徒步詣某村看演劇，歸途為村犬攢吠，渠擲石塊禦之，犬益爭赴，奔喘流汗，情態難堪。」公乃折簡邀真人。翌日，真人乘輿至，騶從類貴官，輿中插印旗二，隨法官一，余亦無他異。殷殷晉謁，禮貌甚恭。公乃伏大肉於廳事左側空屋中，而外加印封，故示鄭重，預教大肉作狡繪。
　　已而邀真人至此筵宴，真人入座，酒數旬，頻頻睨印封，問公曰：「是屋所藏何物？」曰：「君不知耶，是屋向有魅出以惑人，故扃之。」即愕然曰：「何前任方伯絕不與某言及，何也？」言已，堂內遽飛砂石，聲得得，公笑曰：「君信耶？」真人有慚色，即以箸畫案上如符籙，喝曰：「速勾當來。」即聞屋內作二人搏擊聲，似鬥拳勇，逾時聲寂，真人談笑自若。
　　少頃，又聞屋內拉几案，聲登登，公笑曰：「是魅誠惡。」真人亦曰：「誠惡。」旋以箸畫空中，喝曰：「速治！速治！」即聞屋內搏擊，似是木器相撞聲，逾時聲寂，真人乃與公開襟暢飲。方殷殷問吳門風景，而屋內突又灑泥聲屑屑，公笑曰：「老魅不畏死，目中尚有正乙法耶？」真人大惶恐，起身離座，望空一舉手，口咄咄者再，即入座，默然。忽內又搏擊似鐵器揮灑聲，聲甫寂，旋聞大聲嗚嗚，似牛在甕中鳴，聲頓止。公知有異，離席揖真人曰：「乞恕孟浪，適屋內作響者，人也。乃某所藏，以驗平陽都功之妙法耳。」真人大駭曰：「其人已死，奈何？」公哀求兒屈膝，曰：「速啟戶視之。」不知何時，忽來一甕，甕大能容石，惟甕口小如盞，視大肉蜷甕內，惟辮髮在口外，呼之不應。曰：「速出。」戶再掩，即命法官取旗展庭中，喃喃者再，而大肉在屋內呻吟呼痛楚矣。再視，甕不知何處去，惟大肉臥地，滿身青紫。救甦問之，曰：「其初來一人，自壁中擠入，頭大身短，行步蹣跚，張兩手，甚臃腫。余欺其短，拳擊之，竟勇甚，復以足踢之，翻筋斗仍擠入壁中去。少頃，又來一人，入如前狀，面白皙，類書生，手持一短木杖，來即痛撻，余禦之，乃顧余點首笑，入壁中去。少頃，又來一人，頎而長，裸體，腰圍虎皮裾，半面白，半面黑，通身如之，執二鐵器，杪有大鐵環，各貫五小環，縷縷累累然。余見即對搏，不敢少讓。其人甫少卻，忽又來大黑人，滿面鵝毛管，有髯無髭，腹皤皤，貌獰惡，左執一甕，張右手如箕，遽撾余頂髮，即昏然如在黑獄中矣。」公以此問真人，真人大笑曰：「皆神耳，巡方揭地之流。惟挾甕來者，乃巨靈神。此公至，即至凶之魅，亦難逃避。」由是眾始拱服。
　　筵已，留小住，遂訂車笠交。公又於筵間折芍藥一枝，持贈真人。真人覆花於盎，少頃盎啟，則花去而小碧箋在焉。上云：「大人寄花來，已插入瓶中供養矣。」蓋真人公子回稟，其神速又如此。越三年，方伯移官越中，與真人話別，以一符送公曰：「此可鎮宅用也。」攜至越，亦不見靈爽。一日公戲以香頭燃之，符焰遽騰，不能撲滅，再轉身，則見一小彩鳳冉冉飛空中，向西北去，翌果真人郵示一函云：「前符使已回山銷差矣，公何急急也。」
　　　　懊儂氏曰：公門之中，凡仰承長官鼻息者，莫不竭民脂膏，飽己囊槖，均人而魅者也。而大肉蠢物，獨請之入甕，亦何其冤哉！

