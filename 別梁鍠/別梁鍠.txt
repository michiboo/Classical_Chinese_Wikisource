
梁生倜儻心不羈，途窮氣蓋長安兒。
回頭轉眄似鵰鶚，有志飛鳴人豈知。
雖雲四十無祿位，曾與大軍掌書記。
抗辭請刃誅部曲，作色論兵犯二帥。
一言不合龍頟侯，擊劒拂衣從此棄。
朝朝飲酒黃公壚，脫帽露頂爭叫呼。
庭中犢鼻昔嘗掛，懷裏琅玕今在無。
時人見子多落魄，共笑狂歌非遠圖。
忽然遣躍紫騮馬，還是昂藏一丈夫。
洛陽城頭曉霜白，層冰峨峨滿川澤。
但聞行路吟新詩，不歎舉家無擔石。
莫言貧賤長可欺，覆簣成山當有時。
莫言富歸長可託，木槿朝看暮還落。
不見古時塞上翁，倚伏由來任天作。
去去滄波勿復陳，五湖三江愁殺人。

