
職副旌旄重，才兼識量通。
使車遙肅物，邊策遠和戎。
擲地金聲著，從軍寶劒雄。
官成稽古力，名達濟時功。
肅穆烏臺上，雍容粉署中。
含香初待漏，持簡舊生風。
黠吏偏驚隼，貪夫輒避驄。
且知榮已隔，誰謂道仍同。
念舊追連茹，謀生任轉蓬。
泣連三獻玉，瘡懼再傷弓。
戀土函關外，瞻塵灞水東。
他時書一札，猶冀問途窮。

