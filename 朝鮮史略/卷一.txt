東方初無君長，有神人降於太白山檀木下，國人立爲君。
唐堯二十五年戊辰，國號朝鮮。
在東表日出之地，故曰朝鮮。索隱曰：以有汕水出，故名。都平壤，徙白岳後入阿斯達山爲神，是爲檀君，名王檢。古紀云：君與堯並立，至商武丁八年爲神，壽四千十八。然權近應制詩曰：傳世不知幾，厯年會過千。蓋傳世厯年，非檀君壽也。
周武王克商，箕子率中國人五千入朝鮮，武王因封之，都平壤，是爲後朝鮮。教民禮儀、田蠶、織作。設八條之教，相殺以當時償殺，相傷以穀償，相盜者男沒入爲其家奴，女爲婢。欲自贖者，人五十萬，雖免爲民，俗猶羞之，嫁娶無所售。
其民終不相盜，無門戶之閉。婦人貞信不淫，辟飲食以籩豆，有仁賢之化。其後子孫稍驕虐，燕乃攻其西，滿潘汗爲界，朝鮮遂弱。至四十代孫否屬於秦，子準立，爲衛滿誘逼浮海南奔。
燕人衛滿因盧綰亂，亡命來渡浿水，誘逐箕準，據王儉城，仍號朝鮮。至孫右渠不奉漢詔，武帝遣公孫遂滅之。
漢武帝討右渠，分其地爲樂浪、臨屯、玄菟、真蕃。
漢昭帝以平那、玄菟郡爲平州都督府，臨屯、樂浪郡爲東府都督府。
馬韓，箕準避衛滿，浮海居韓地金馬郡，號韓王。其民土著，知蠶桑，作綿布，性悍勇。居處作土屋，其戶向上。統國五十四後，百濟王溫祚並之。
自箕子至亡，一千餘年。
辰韓，秦亡人避入韓，韓割東界以與之。常用馬韓人作主地，宜五穀。俗饒蠶桑，善作縑布，乘駕牛馬，男女有別，行者讓路。統國十二。
弁韓，立國於韓地，不知其始祖年代，屬於辰韓，亦統十二國。
權近曰：後漢書以爲卞韓在南，辰韓在東，馬韓在西。其謂卞韓在南者，蓋自漢界遼東之地而雲耳，非謂卞韓在辰馬二韓之南也。崔致遠因謂馬韓麗也，卞韓百濟也誤矣。
新羅始祖，赫居世立。
漢宣帝五鳳元年初，高墟村長蘇伐公得大卵於蘿井，林間剖有女嬰兒，養之岐嶷。夙成，六部異之。
朝鮮遺民居東海濱，分六村或曰六部，共立爲君，號居西干。辰韓地國號徐蘿伐，以朴爲姓。俗以瓠爲朴，所剖卵似瓠，故姓之。
立閼英爲妃。初龍見於閼英井，右脇生女，老嫗養之，以井名之。妃能內輔人，謂之二聖。王巡撫六部，勸督農桑。不伐馬韓之喪，使民敬讓。樂浪來侵，見夜戶不扃，服其有道，引兵退，東沃沮稱爲聖人。
沃沮在麗之東北，連挹樓，南接濊貊。人性強勇，今咸鏡地。遣使獻馬，卞韓以國來降。
權近曰：羅祖閼英之生皆怪而不常，豈非海隅之地有生之衆，淳樸無知。間有一爲詭說者，舉皆信而神之以傳後世也。
漢元帝建昭二年，新羅始祖二十一年，先是東扶餘王金蛙。扶餘王解夫樓老無子，求嗣祭山川，所御馬至昆淵，見大石相對而淚，轉石有小兒，金色蛙形，喜而養之，名曰金蛙，及長立爲太子。
得河伯女柳花於太白山，南優渤水，幽於室中爲日影所炤而娠，生一卵蛙，欲剖之不能。母裹至煖處，有男子破殼而出，骨表英偉。七歲自作弓矢，發無不中，名爲朱蒙。
扶餘俗謂善射者爲朱蒙。
蛙七子忌，欲殺之，朱蒙乃與烏夷、陝父、摩離等行至掩㴲水，無梁，祝曰：我天帝子，河伯外甥。今日逃亂，追者將及，奈何？於是魚鱉成橋得渡，橋解，追兵不及至，毛屯谷遇三賢。
麻衣、衲衣、水藻衣俱至卒本扶餘，其王無子，妻以女，生沸流。及溫祚王薨，朱蒙嗣，自稱高辛之後，國號高句麗，因姓高。時沸流水上松壤國王以國來降，封爲多勿侯。麗語復舊王爲多勿。
又滅荇人國，在太白山東南，即今三陟府。
及北沃沮，一名置溝婁，北接挹婁。挹婁在不咸山北，東濱大海，多山險，人多勇力。土氣寒，常居穴，弓長四尺，矢用楛青石爲鏃，古之肅慎氏國也。
高句麗王母柳花卒於東扶餘，其王金蛙以太后禮葬之，立神廟。
高句麗王朱蒙薨，太子類利立，移都國內，又築尉那巖城。
朱蒙在扶餘娶禮氏，有娠，朱蒙去後乃生。有奇節，善彈丸，誤中汲婦盆，以無父被罵。問於母，知父所在，搜柱下得父所遺劍，持往，卒得見王，王以所藏斷劍合之，果驗，乃立爲太子。
新羅遣瓠公聘於馬韓，
http://ctext.org/library.pl?if=gb&file=96113&page=19&by_title=%E6%9C%9D%E9%AE%AE
