

一、俗本之乎者也等字，大半齟齬不通又詞語冗長，每多複沓處。今悉依古本改正，頗覺直捷痛快。
二、俗本紀事多訛，如昭烈聞雷失筯，及馬騰入京遇害、關公封漢壽亭侯之類，皆與古本不合。又曹后罵曹丕，詳於范曄《後漢書》中，而俗本反誤書其黨惡；孫夫人投江而死，詳於《梟姬傳》中，而俗本但紀其歸吳：今悉依古本辨定。
三、事有不可闕者，如關公秉燭達旦，管甯割席分坐，曹操分香賣履，于禁陵廟見畫，以至武侯夫人之才，康成侍兒之慧，鄧艾鳳兮之對，鍾會不汗之答，杜預《左傳》之癖，俗本皆刪而不錄。今悉依古本存之，使讀者得窺全豹。
四、《三國》文字之佳，其錄於《文選》中者，如孔融《薦禰衡表》、陳琳《討曹操檄》，寔可與前後《出師表》並傳，俗本皆闕而不載。今悉以古本增入，以備好古者之覽觀焉。
五、俗本題綱，參差不對，雜亂無章；又於一回之中，分上下兩截。今悉體作者之意而聯貫之，每回必以二語對偶為題，務取精工，以快悅者之目。
六、俗本謬託李卓吾先生批閱，而究竟不知出自何人之手；其評中多有唐突昭烈、謾罵武侯之語。今俱削去，而以新評校正之。
七、俗本之尤可笑者，於事之是者則圈點之，於事之非者則塗抹之，不論其文而論其事，則《春秋》弒君三十六、亡國五十二，將盡取聖人之經而塗之抹之耶？今斯編評閱處，有圈點而無塗抹，一洗從前之陋。
八、敘事之中夾帶詩詞，本是文章極妙處。而俗本每至「後人有詩嘆曰」，便處處是周靜軒先生，而其詩又甚俚鄙可笑。今此編悉取唐宋名人作以實之，與俗本大不相同。
九、七言律詩起於唐人，若漢則未聞有七言律也。俗本往往捏造古人詩句，如鍾繇、王朗頌銅雀臺，蔡瑁題館驛屋壁，皆偽作七言律體，殊為識者所笑。今悉依古本削去，以存其真。
十、後人捏造之事，有俗本演義所無，而今日傳奇所有者，如關公斬貂蟬、張飛捉周瑜之類，此其誣也，則今人之所知也。有古本《三國志》所無，而俗本演義所有者，如諸葛亮欲燒魏延於上方谷、諸葛瞻得鄧艾書而猶豫未決之類，此其誣也，則非今人之所知也。不知其誣，毋乃寃古人太甚！今皆削去，使讀者不為齊東所誤。
