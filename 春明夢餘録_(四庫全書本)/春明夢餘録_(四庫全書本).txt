　　欽定四庫全書　　　　　子部十
　　春明夢餘録　　　　　　雜家類三〈雜説之屬〉提要
　　〈臣〉等謹案春明夢餘録七十卷
　　國朝孫承澤撰承澤有尚書集解已著録是書首以京師建置形勝城池畿甸次以城防宮殿壇廟次以官署終以名蹟寺廟石刻巖麓川渠陵園似乎地誌而敘沿革者甚畧分列官署似乎職志每門多録明代章疏連篇累牘又似乎故事體例頗為龎襍且書中標目悉以明制為主則不當泛及前代既泛及前代則當元元本本絲牽繩貫使端委粲然不當掛一漏萬每門寥寥數語或有或無絶不畫一即如禮部第一子目標曰禮制而首以朱子儀禮經傳通解一條次以呉澄三禮考注一條又次以朱子家禮一條此儒者之著述非朝廷之典章不當繫於禮部又周與宋之舊文非明代之新制尤不當繫於明之禮部是何義也太醫院自敘官一條外皆雜録古人醫書序文及諸脈論以足一卷此無論不能徧載即徧載之何預明太醫院然則翰院門將備録歴代制誥詩賦耶又承澤沿門戶餘波持論皆存偏黨如萬厯以後厯法差舛衆論交爭至崇禎中西法中法喧呶彌甚此沿革之大者乃欽天監門於鄭世子載堉諸說今見於明史者悉刪不録於徐光啓等改法之事亦僅存其畧且謂舊法不過時刻之差不害於事又謂新法將來亦必差殊有意抑不為平允葢其時論者多攻大統厯而大統厯曽經許衡叅修承澤以講學家宗派所繫故為之左其反覆以衡為詞宗㫖瞭然可覩也又周延儒招權納賄賜死非枉承澤乃於內閣門中録其直房記一篇以為羙談復於刑部門中以閣臣公救延儒揭列之慎刑條下益乖是非之公矣其好惡性情往往如是葢不足盡據為典要然於明代舊聞採摭頗悉一朝掌故實多頼是書以存且多取自實録邸報與稗官野史據傳聞而著書者究為不同故考勝國之軼事者多取資於是編焉乾隆四十二年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





