　　欽定四庫全書　　　　　子部九
　　文房四譜　　　　　　　譜錄類一〈器物之屬〉提要
　　〈臣〉等謹案文房四譜五卷宋蘇易簡撰易簡字太簡梓州銅山人太平興國五年進士累官㕘知政事以禮部侍郎出知鄧州移陳州卒事蹟具宋史本傳易簡所作續翰林志洪遵收入翰苑羣書中已別著録是編集古今筆硯紙墨原委本末及其故實繼以辭賦詩文合為一書前載徐鉉序末有雍熙三年九月自序謂因閲書秘府集成此譜葢亦類書之體也其搜採頗為詳博如梁元帝忠臣傳顧野王輿地誌等書今皆久亡惟藉此以獲見其畧其他徵引亦多宋以前舊籍足以廣典據而資博聞凡筆譜二卷硯紙墨譜各一卷而以筆格水滴附焉當時甚重其書至藏於秘閣尤袤遂初堂書目作文房四寳譜又有續文房四寳譜此止題文房四譜與宋史本傳相同葢後人嫌其不雅刪去一字也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　文房四譜序
　　聖入之道天下之務充格上下綿亙古今究之無倪酌之不竭是以君子學然後知不足也然則士之處世名既成身既泰猶復孜孜於討論者蓋亦鮮矣昔魏武帝獨歎於朱伯業今復見於武功蘇君矣君始以世家文行貢名春官天子臨軒考第首冠羣彥出入數載翺翔青雲綵衣朱紱光暎里閈其美至矣而其學益勤不矜老成以此為樂退食之室圖書在焉筆硯紙墨餘無長物以為此四者為學所資不可斯須而闕者也由是討其根源紀其故實參以古今之變繼之賦頌之作各從其類次而譜之有條不紊既精且博士有能精此四者載籍其焉往哉愚亦好學者也覽此書而珍之故為文冠篇以示來者徐鉉


