臣等謹案《夢溪筆談》二十六卷、《補筆談》二卷、《續筆談》一卷。宋沈括撰。括字存中，錢塘人，寄籍吳縣。登嘉祐八年進士。熙寧中官至翰林學士，龍圖閣待制。坐議城永樂事，謫筠州團練副使。後復光祿寺少卿，分司南京。卜居潤州以終。夢溪即其晚歲所居地也。事跡附載《宋史·沈遘傳》中。祝穆《方輿勝覽》曰：沈存中宅在潤州朱方門外，存中嘗夢至一處小山，花如覆錦，喬木覆其上，夢中樂之。後守宣城，有道人無外者，為言京口山川之勝，郡人有地求售，以錢三十萬得之。元祐初，道過京口，登所買地，即夢中所遊處，遂築室焉，名曰夢溪。是書蓋其閒居是地時作也。凡分十七門，曰故事，曰辨證，曰樂律，曰象數，曰人事，曰官政，曰權智，曰藝文，曰書畫，曰技藝，曰器用，曰神奇，曰異事，曰謬誤，曰譏謔，曰雜誌，曰藥議，共二十六卷。又有《補筆談》二卷，《續筆談》一卷，舊本別行。近時馬氏刻本始合之，而重編《補筆談》為三卷，《續筆談》十有一條附於末。其序有曰，世所傳《補筆談》，每篇首必題所補之卷，又有前幾件及中與後之分。如補第二卷後十件之類，似非後人所得而創，其為舊本無疑。原書二十六卷，不補者十，餘名有補。今以其書校考之，多不合。如故事不御前殿云云十件，補第二卷既然矣，次則廊屋為廡梓榆為樸二件，亦補第二卷，第二卷乃故事，豈謂是乎？子午屬寅，本論納甲語，而以補六卷之樂律。盧肇論海潮當補象數，而以補九卷之人事。王子醇樞密帥熙河日六件，大抵皆權智，當補十三卷，而以補十五卷之藝文。凡此類，不可悉舉。又若原書止二十六卷，今其所補有自二十七以至三十者，益不可曉。又云：《通考》、《筆談》二十六卷，今所行者是。《宋史》則二十五卷，鄭樵《通誌·藝文略》則二十卷，分並不恆有如此者，此吾所以放筆為之云云。今案《宋史·藝文志》，顛倒舛訛，觸目皆是，其二十五卷之說，原可置之不論。至《通志》二十卷之說，則疑括初本實三十卷，鄭樵據以著錄，因輾轉傳刻，闕其一筆，故誤三為二。其後勒著定本，定為二十六卷，乾道二年湯修年據以校刻，頗為完善，遂相承至今。而所謂《補筆談》、《續筆談》者，則乾道本原未載。或稿本流傳，藏弆者欲為散附各卷，逐條標識，其所據者仍是三十卷之初本，故所標有二十七卷三十卷之目，實非括之所自題，分類顛舛，固不足異也。然傳刻古書，當闕所疑，故今仍用原本以存其舊，而附訂其舛異如右。括在北宋，學問最為博洽，於當代掌故及天文、算法、鐘律尤所究心。趙與旹《賓退錄》議其積罌一條，文字有誤；王得臣《麈史》議其算古柏一條，議論太拘。小小疏失，要不足以為累。至月如銀刃，粉塗其半之說，《朱子語錄》取之。蒲盧即蒲葦之說，朱子《中庸章句》取之。其他亦多為諸書所援據。湯修年跋稱其目見耳聞，皆有補於世，非他雜誌之比。勘驗斯編，知非溢美矣。乾隆四十六年十一月恭校上。

