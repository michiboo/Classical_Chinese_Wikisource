石曼卿為集賢校理，微行倡館。為不逞者所窘。曼卿醉與之校，為街司所錄。曼卿詭怪不羈，謂主者曰：「只乞就本廂科決，欲詰旦歸館供職。」廂帥不喻其謔，曰：「此必三館吏人也。」杖而遣之。
司馬相如敘上林諸水曰：丹水、紫淵，灞、滻、涇、渭，「八川分流，相背而異態」，「灝溔潢漾」，「東註太湖。」李善註：「太湖，所謂震澤。」按八水皆入大河，如何得東註震澤？又白樂天《長恨歌》云：「峨嵋山下少人行，旌旗無光日色薄。」峨嵋在嘉州，與幸蜀路全無交涉。杜甫《武侯廟柏》詩云：「霜皮溜雨四十圍，黛色參天二千尺。」四十圍乃是徑七尺，無乃太細長乎？防風氏身廣九畝，長三尺，姬室畝廣六尺，九畝乃五丈四尺，如此防風之身，乃一餅餤耳。此亦文章之病也。
庫藏中物，物數足而名差互者，帳籍中謂之「色繳」。音叫。嘗有一從官，知審官西院，引見一武人，於格合遷官，其人自陳年六十，無材力，乞致仕，敘致謙厚，甚有可觀。主判攘手曰：「某年七十二，尚能拳歐數人。此轅門也，方六十歳，豈得遽自引退！」京師人謂之「色繳」。
舊日官為中允者極少，唯老於幕官者。累資方至，故為之者多潦倒之人。近歳州縣官進用者，多除中允。遂有「冷中允」、「熱中允」。又集賢院修撰，舊多以館閣久次者為之。近歳有自常官超授要任，未至從官者多除修撰。亦有「冷撰」、「熱撰」。時人謂「熱中允不博冷修撰。」
梅詢為翰林學士，一日，書詔頗多，屬思甚苦，操觚循階而行，忽見一老卒，臥於日中，欠伸甚適。梅忽嘆曰：「暢哉！」徐問之曰：「汝識字乎？」曰：「不識字。」梅曰：「更快活也！」
有一南方禪到京師，衣間緋袈裟。主事僧素不識南宗體式，以為妖服，執歸有司，尹正見之，亦遲疑未能斷。良久，喝出禪僧，以袈裟送報慈寺泥迦葉披之。人以謂此僧未有見處，卻是知府具一隻眼。
士人應敵文章，多用他人議論，而非心得。時人為之語曰：「問即不會，用則不錯。」
張唐卿進士第一人及第，期集於興國寺，題壁云：「一舉首登龍虎榜，十年身到鳳凰池。」有人續其下云：「君看姚曄並梁固，不得朝官未可知。」後果終於京官。
信安、滄、景之間，多蚊虻。夏月，牛馬皆以泥塗之，不爾多為蚊虻所斃。效行不敢乘馬，馬為蚊虻所毒，則狂逸不可制。行人以獨輪小車，馬鞍蒙之以乘，謂之「木馬」。挽車者皆衣韋褲。冬月作小坐床，冰上拽之，謂之「淩床」。余嘗按察河朔，見挽床者相屬，問其所用，曰：「此運使淩床」，「此提刑淩床」也。聞者莫不掩口。
廬山簡寂觀道士王告，好學有文，與星子令相善。有邑豪修醮，告當為都工。都工薄有施利，一客道士自言衣紫，當為都工，訟於星子云：「職位顛倒，稱號不便。」星子令封牒與告，告乃判牒曰：「客僧做寺主，俗諺有云：散眾奪都工，教門無例。雖紫衣與黃衣稍異，奈本觀與別觀不同。非為稱呼，蓋利乎其中有物；妄自尊顯，豈所謂大道無名。宜自退藏，無抵刑憲。」告後歸本貫登科，為健吏，至祠部員外郎、江南西路提點刑獄而卒。
舊制，三班奉職月俸錢七百，驛羊肉半斤。祥符中，有人為詩，題所在驛舍間曰：「三班奉職實堪悲，卑賤孤寒即可知。七百料錢何日富，半斤羊肉幾時肥。」朝廷聞之曰：「如此何以責廉隅？」遂增今俸。
嘗有一名公，初任縣尉，有舉人投書索米，戲為一詩答之曰：「五貫九百五十俸，省錢請作足錢用。妻兒尚未厭糟糠，僮僕豈免遭饑凍？贖典贖解不曾休，吃酒吃肉何曾夢？為報江南癡秀才，更來謁索覓甚甕。」熙寧中，例增選人俸錢，不復有五貫九百俸者，此實養廉隅之本也。
石曼卿初登科，有人訟科場，覆考落數人，曼卿是其數。時方期集於興國寺，符至，追所賜敕牒靴服。數人皆啜泣而起，曼卿獨解靴袍還使人，露體戴襆頭，復坐，語笑終席而去。次日，被黜者皆授三班借職。曼卿為一絕句曰：「無才且作三班借，請俸爭如錄事參。從此罷稱鄉貢進，且須走馬東西南。」
蔡景繁為河南軍巡判官日，緣事至留司御史臺閱案牘，得乾德中回南郊儀仗使司牒檢云：「準來文取索本京大駕鹵簿，勘會本京鹵簿儀仗，先於清泰年中，末帝將帶逃走，不知所在。」
江南寧齊丘，智謀之士也。自以謂江南有精兵三十萬：士卒十萬，大江當十萬，而己當十萬。江南初主，本徐溫養子，及僣號，遷徐氏於海陵。中主繼統，用齊丘謀，徐氏無男女少長，皆殺之。其後，齊丘嘗有一小兒病，閉閣謝客，中主置燕召之，亦不出。有老樂工，且雙瞽，作一詩書紙鳶上，放入齊丘第中，詩曰：「化家為國實良圖，總是先生畫計謨。一個小兒拋不得，上皇當日合何如？」海陵州宅之東，至今有小兒墳數十，皆當時所殺徐氏之族也。
有一故相遠派在姑蘇，有嬉遊，書其壁曰：「大丞相再從姪某嘗遊。」有士人李璋，素好訕謔，題其傍曰：「混元皇帝三十七代孫李璋繼至。」
吳中一士人，曾為轉運司別試解頭，以此自負，好附託顯位。是時侍御史李制知常州，丞相莊敏龐公知湖州。士人遊毗陵，挈其徒飲倡家，顧謂一騶卒曰：「汝往白李二，我在此飲，速遣有司持酒肴來。」李二，謂李御史也。俄頃，郡廚以飲食至，甚為豐腆。有一蓐醫。適在其家，見其事，後至御史之家，因語及之。李君極怪，使人捕得騶卒，乃兵馬都監所假，受士人教戒，就使庖買飲食，以紿坐客耳。李乃杖騶卒，使街司白士人出城。郡僚有相善者，出與之別，唁之曰：「倉卒遽行，當何所詣？」士人應之曰：「且往湖州，依龐九耳。」聞者莫不大笑。館閣每夜輪校官一人直宿，如有故不宿，則虛其夜，謂之「豁宿」。故事，豁宿不得過四，至第五日即須入宿。遇豁宿，例於宿歷名位下書：「腹肚不安，免宿。」故館閣宿歷，相傳謂之「害肚歷」。
吳人多謂梅子為「曹公」，以其嘗望梅止渴也。又謂鵝為「右軍」，以其好養鵝也。有一士人遺人醋梅與燖鵝，作書云：「醋浸曹公一甏，湯燖右軍兩隻，聊備於饌。」

