延州今有五城，說者以謂舊有東西二城，夾河對立；高萬興典郡，始展南北東三關城。余因讀杜甫詩云：「五城何迢迢，迢迢隔河水。」「延州秦北戶，關防猶可倚。」乃知天寶中已有五城矣。
鄜、延境內有石油，舊說「高奴縣出脂水」，即此也。生於水際，沙石與泉水相雜，惘惘而出，土人以雉尾甃之，用采入缶中。頗似淳漆，然之如麻，但煙甚濃，所沾幄幕皆黑。余疑其煙可用，試掃其煤以為墨，黑光如漆，松墨不及也，遂大為之，其識文為「延川石液」者是也。此物後必大行於世，自余始為之。蓋石油至多，生於地中無窮，不若松木有時而竭。今齊、魯間松林盡矣，漸至太行、京西、江南，松山大半皆童矣。造煤人蓋未知石煙之利也。石炭煙亦大，墨人衣。余戲為《延州詩》云：「二郎山下雪紛紛，旋卓穹廬學塞人。化盡素衣冬未老，石煙多似洛陽塵。」
解州鹽澤之南，秋夏間多大風，謂之「鹽南風」，其勢發屋拔木，幾欲動地，然東與南皆不過中條，西不過席張鋪，北不過鳴條，縱廣止於數十里之間。解鹽不得此風不冰，蓋大鹵之氣相感，莫知其然也。又汝南亦多大風，雖不及鹽南之厲，然亦甚於他處，不知緣何如此？或云：「自城北風穴山中出。」今所謂風穴者已夷以矣，而汝南自若，了知非有穴也。方諺云：「汝州風，許州蔥。」其來素矣。
昔人文章用北狄事，多言黑山。黑山在大幕之北，今謂之姚家族，有城在其西南，謂之慶州。余奉使，嘗帳宿其下。山長數十里，土石皆紫黑，似今之磁石。有水出其下，所謂黑水也。胡人言黑水原下委高，水曾逆流。余臨視之，無此理，亦常流耳。山在水之東。大底北方水多黑色，故有盧龍郡。北人謂水為龍，盧龍即黑水也。黑水之西有連山，謂之夜來山，極高峻。契丹墳墓皆在山之東南麓，近西有遠祖射龍廟，在山之上，有龍舌藏於廟中，其形如劍。山西別是一族，尤為勁悍，唯啖生肉血，不火食，胡人謂之「山西族」，北與「黑水胡」、南與「達靼」接境。
余姻家朝散郎王九齡常言：其祖貽永侍中，有女子嫁諸司使夏偕，因病危甚，服醫朱嚴藥，遂差。貂蟬喜甚，置酒慶之。女子於坐間求為朱嚴奏官，貂蟬難之，曰：「今歳恩例已許門醫劉公才，當候明年。」女子乃哭而起，徑歸不可留。貂蟬追謝之，遂召公才，諭以女子之意，輟是歳恩命以授朱嚴。制下之日而嚴死。公才乃囑王公曰：「朱嚴未受命而死，法容再奏。」公然之，再為公才請。及制下，公才之尉氏縣，使人召之。公才方飲酒，聞得官，大喜，遂暴卒。一四門助教，而死二醫。一官不可妄得，況其大者乎。
趙韓王治第，麻搗錢一千二百餘貫，其他可知。蓋屋皆以板為笪，上以方磚甃之，然後布瓦，至今完壯。塗壁以麻搗土，世俗遂謂塗壁麻為麻搗。
契丹北境有跳兔，形皆兔也，但前足才寸許，後足幾一尺。行則用後足跳，一躍數尺，止則蹶然撲地。生於契丹慶州之地大莫中。余使虜日，捕得數兔持歸。蓋《爾雅》所謂劂兔也，亦日「蛩蛩巨驢」也。
蟭蟟之小而綠色者，北人謂之螓，即《詩》所謂「螓首蛾眉」者也，取其頂深且方也。又閩人謂大蠅為胡螓，亦螓之類也。
北方有白雁，似雁而小，色白，秋深則來。白雁至則霜降，河北人謂之「霜信」。杜甫詩云：「故國霜前白雁來。」即此也。
熙寧中，初行淤田法。論者以謂《史記》所載：「涇水一斛，其泥數斗，且糞且溉，長我禾黍。」所謂「糞」，即「淤」也。余出使至宿州，得一石碑，乃唐人鑿六陟門，發汴水以淤下澤，民獲其利，刻石以頌刺史之功。則淤田之法，其來蓋久矣。
余奉使河北，邊太行而北，山崖之間，往往銜螺蚌殼及石子如鳥卵者，橫亙石壁如帶。此乃昔之海濱，今東距海已近千里。所謂大陸者，皆濁泥所湮耳。堯殛鯀於羽山，舊說在東海中，今乃在平陸。凡大河、漳水、滹沱、涿水、桑乾之類，悉是濁流。今關、陜以西，水行地中，不減百餘尺，其泥歳東流，為大陸之土，此理必然。
唐李翺為《來南錄》云：「自淮沿流，至於高郵，乃泝至於江。」《孟子》所謂「決汝、漢，排淮、泗而注之江。」則淮、泗固嘗入江矣。此乃禹之舊跡也。熙寧中，曾遣使按圖求之，故道宛然。但江、淮已深，其流無復能至高郵耳。
余中表兄李善勝，曾與數年輩煉硃砂為丹。經歳余，因沐砂再入鼎，誤遺下一塊，其徒丸服之，遂發懵冒，一夕而斃。硃砂至涼藥，初生嬰子可服，因火力所變，遂能殺人。以變化相對言之，既能變而為大毒，豈不能變而為大善？既能變而殺人，則宜有能生人之理，但未得其術耳。以此和神仙羽化之方，不可謂之無，然亦不可不戒也。
溫州雁蕩山，天下奇秀，然自古圖牒，未嘗有言者。祥符中，因造玉清宮，伐山取材，方有人見之，此時尚未有名。按西域書，阿羅漢諾矩羅居震旦東南大海際雁蕩山芙蓉峰龍湫。唐僧貫休為《諾矩羅贊》，有「雁蕩經行雲漠漠，龍湫宴坐雨濛濛」之句。此山南有芙蓉峰，峰下芙蓉驛，前瞰大海，然未知雁蕩、龍湫所在。後因伐木，始見此山。山頂有大池。相傳以為雁蕩。下有二潭水，以為龍湫。又以經行峽、宴坐峰，皆後人以貫休詩名之也。謝靈運為永嘉守，凡永嘉山水，遊歷殆遍，獨不言此山，蓋當時未有雁蕩之名。余觀雁蕩諸峰，皆峭拔崯怪，上聳千尺，窮崖巨谷，不類他山。皆包在諸谷中，自嶺外望之，都無所見；至谷中，則森然千霄。原其理，當是為谷中大水沖激，沙土盡去，唯巨石巋然挺立耳。如大小龍湫、水簾、初月谷之類，皆是水鑿音漕去聲。之穴，自下望之，則高巖峭壁；從上觀之，適與地平，以至諸峰之頂，亦低於山頂之地面。世間溝壑中水鑿之處，皆有植土龕巖，亦此類耳。今成臯、峽西大澗中，立土動及百尺，迥然聳立，亦雁蕩具體而微者，但此土彼石耳。既非挺出地上，則為深谷林莽所蔽，故古人未見，靈運所不至，理不足怪也。
內諸司舍屋，唯秘閣最宏壯。閣下穹隆高敞，相傳謂之「木天」。
嘉祐中，蘇州崑山縣海上，有一船桅折，風飄抵岸。船中有三十餘人，衣冠如唐人，系紅鞓角帶，短皂布衫。見人皆慟哭，語方不可曉。試令書字，字亦不可讀。行則相綴如雁行。久之，自出一書示人，乃唐天祐中告授屯羅島首領陪戎副尉制；又有一書，乃是上高麗表，亦稱屯羅島，皆用漢字。蓋東夷之臣屬高麗者。船中有諸谷，唯麻子大如蓮的，蘇人種之，初歳亦如蓮的，次年漸小。數年後只如中國麻子。時贊善大夫韓正彥知崑山縣事，召其人，犒以酒食。食罷，以手捧首而𩥇。意若歡感。正彥使人為其治桅，桅舊植船木上，不可動，工人為之造轉軸，教其起倒之法。其人又喜，復捧首而𩥇。
熙寧中，珠輦國使人入貢，乞依本國俗撒殿，詔從之。使人以金盤貯珠，跪捧於殿檻之間，以金蓮花酌珠，向御座撒之，謂之「撒殿」，乃其國至敬之禮也。朝退，有司掃徹得珠十餘兩，分賜是日侍殿閣門使副內臣。
方家以磁石磨針鋒，則能指南，然常微偏東，不全南也，水浮多蕩搖。指爪及碗唇上皆可為之，運轉尤速，但堅滑易墜，不若縷懸為最善。其法取新纊中獨繭縷，以芥子許蠟，綴於針腰，無風處懸之，則針常指南。其中有磨而指北者。余家指南、北者皆有之。磁石之指南，猶柏之指西，莫可原其理。
歳首畫鍾馗於門，不右起自何時。皇祐中，金陵發一冢，有石誌，乃宋宗愨母鄭夫人。宗愨有妹名鍾道，則知鍾馗之設亦遠。
信州杉溪驛舍中，有婦人題壁數百言。自敘世家本士族，父母以嫁三班奉職鹿生之子；鹿忘其名。娩娠方三日，鹿生利月俸。逼令上道，遂死於杉溪。將死，乃書此壁，具逼迫苦楚之狀，恨父母遠，無地赴訴。言極哀切，頗有詞藻，讀者無不感傷。既死，稿葬之驛後山下。行人過此，多為之憤激，為詩以吊之者百餘篇。人集之，謂之《鹿奴詩》，其間甚有佳句。鹿生，夏文莊家奴，人惡其貪忍，故斥為「鹿奴」。
士人以氏族相高，雖從古有人，然未嘗著盛。自魏氏銓總人物，以氏族相高，亦未專任門地。唯四夷則全以氏族為貴賤。如天竺以剎利、婆羅門二姓為貴種：自余皆為庶姓，如毗舍、首陀是也。其下又有貧四姓，如工、巧、純、陀是也。其他諸國亦如是。國主大臣，各有種姓，茍非貴種，國人莫肯歸之；庶性雖有勞能，亦自甘居大姓之下。至今如此。自後魏據中原，此俗遂盛行於中國，故有八氏、十姓、三十六族、九十二姓。凡三世公者曰「膏梁」，有令仆者曰「華腴」。尚書、領、護而上者為「甲姓」，九卿、方伯者為「乙姓」，散騎常侍、太中大夫者為：「丙姓」，吏部正員郎為「丁姓」。得入者謂之「四姓」。其後遷易紛爭，莫能堅定，遂取前世仕籍，定以博陵崔、范陽盧、隴西李、滎陽鄭為甲族。唐高宗時又增太原王、清河崔、趙郡李，通謂「七姓」。然地勢相傾，互相排抵，各自著書，盈編連簡，殆數十家，至於朝廷為之置官譔定。而流習所徇，扇以成俗，雖國勢不能排奪。大率高下五等，通有百家，皆謂之士族，此外悉為庶姓，婚宦皆不敢與百家齒，陜西李氏乃皇族，亦自列在第三，其重族望如此。一等之內，又如崗頭盧、澤底李、土門崔、靖恭楊之類，自為鼎族。其俗至唐末方漸衰息。
茶牙，古人謂之雀舌、麥顆，言其至嫩也。今茶之美者，其質素良，而所植之木又美，則新牙一發，便長寸余，其細如針。唯牙長為上品，以其質榦、土力皆有餘故也。如雀舌、麥顆者，極下材耳，乃北人不識，誤為品題。余山居有《茶論》，《嘗茶》詩云：「誰把嫩香名雀舌？定知北客示曾嘗。不知靈草天然異，一夜風吹一寸長。」
閩中荔枝，核有小如丁香者，多肉而甘。土人亦能為之，取荔枝木去其宗根，仍火燔令焦，復種之，以大石抵其根，但令傍根得生，其核乃小，種之不復牙。正如六畜去勢，則多肉而不復有子耳。
元豐中，慶州界生子方蟲，方為秋田之害。忽有一蟲生，如土中狗蠍，其喙有鉗，千萬蔽地。遇子方蟲，則以鉗搏之，悉為兩段。旬日，子方皆盡。歳以大穰。其是舊曾有之，土人謂之傍不肯。
養鷹鸇者，其類相語，謂之㕲〈以麥反。〉漱。三館書有《㕲漱》三卷，皆養鷹鸇法度，及醫療之術。
處士劉易，隱居王屋山。嘗於齋中見一大蜂，罥於蛛網，蛛搏之，為蜂所螫墜地。俄頃，蛛鼓腹欲烈，徐行入草。蛛嚙芋梗微破，以瘡就嚙處磨之，良久腹漸消，輕躁如故。自後人有為蜂螫者，挼芋梗傅之則愈。
宋明帝好食蜜漬鱁鮧，一食數升。鱁鮧乃今之烏賊腸也，如何以蜜漬食之？大業中，吳郡貢蜜蟹二千頭、蜜擁劍四甕。又何胤嗜糖蟹。大底南人嗜鹹，北人嗜甘。魚蟹加糖蜜，蓋便於北俗也。如今之北方人，喜用麻油煎物，不問何物，皆用油煎。慶曆中，群學士會於玉堂，使人置得生蛤蜊一簣，令饔人烹之。久且不至，客訝之，使人檢視，則曰：「煎之已焦黑，而尚未爛。」坐客莫不大笑。余嘗過親家設饌，有油煎法魚，鱗鬣虬然，無下筋處。主人則捧而橫嚙，終不能咀嚼而罷。
漳州界有一水，號烏腳溪，涉者足皆如黑。數十里間，水皆不可飲，飲則病瘴，行人皆載水自隨。梅龍圖公儀宦州縣時，沿牒至漳州；素多病，預憂瘴癘為害，至烏腳溪，使數人肩荷之，以物蒙身，恐為毒水所沾。兢惕過甚，瞧盱矍鑠，忽墜水中，至於沒頂。乃出之，舉體黑如崑崙，自謂必死。然自此宿病盡除，頓覺康健，無復昔之羸瘵。又不知何也？
北嶽恆山，今謂之大茂山者是也。半屬契丹，以大茂山分脊為界。嶽祠舊在山下，石晉之後，稍遷近里。今其地謂之神棚，今祠乃在曲陽。祠北有望嶽亭，新晴氣清，則望見大茂。祠中多唐人故碑，殿前一亭，中有李克用題名云：「太原河東節度使李克用，親領步騎五十萬，問罪幽陵，回師自飛狐路即歸雁門。」今飛狐路在茂之西，自銀治寨北出倒馬關，度虜界，卻自石門子、令水鋪入瓶形、梅回兩寨之間，至代州。今此路已不通，唯北寨西出承天閣路，可至河東，然路極峭狹。太平興國中，車駕自太原移幸垣山，乃由土門路。至今有行宮。
鎮陽池苑之盛，冠於諸鎮，乃王鎔時海子園也。鎔嘗館李正威於此。亭館尚是舊物，皆甚壯麗。鎮人喜大言，矜大其池，謂之「潭園」，蓋不知昔嘗謂之「海子」矣。中山人常好與鎮人相雌雄，中山城北園中亦有大池，遂謂之海子，以壓鎮之潭園。余熙寧中奉使鎮定，時薛師政為定帥，乃與之同議，展海子直抵西城中山王冢，悉為稻田。引新河水注之，清波瀰漫數里，頗類江鄉矣。

