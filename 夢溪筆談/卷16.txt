士人劉克博觀異書。杜甫詩有「家家養烏鬼，頓頓食黃魚。」世之說者，皆謂夔、峽間至今有鬼戶，乃夷人也，其主謂之鬼主，然不聞有「烏鬼」之說。又鬼戶者，夷人所稱，又非人家所養。克乃按《夔州圖經》，稱峽中人謂鸕鶿為「烏鬼」。蜀人臨水居者，皆養鸕鶿，繩系其頸，使之捕魚，得魚則倒提出之，至今如此。余在蜀中，見人家有養鸕鶿使捕魚，信然，但不知謂之烏鬼耳。
和魯公凝有艷詞一編，名《香奩集》。凝後貴，乃嫁其名為韓渥，今世傳韓渥《香奩集》，乃凝所為也。凝生平著述，分為《演綸》《遊藝》《孝悌》《疑獄》《香奩》《籯金》六集，自為《遊藝集序》云：「余有《香奩》《籯金》二集，不行於世。」凝在政府，避議論，諱其名又欲後人知，故於《遊藝集序》實之，此凝之意也。余在秀州，其曾孫和惇家藏諸書，皆魯公舊物，未有印記，甚完。
蜀人魏野，隱居不仕宦，善為詩，以詩著名。卜居陜州東門之外，有《陜州平陸縣詩》云：「寒食花藏縣，重陽菊繞灣。一聲離岸櫓，數點別州山，」最為警句，所居頗蕭灑，當世顯人多與之遊，寇忠湣尤愛之。嘗有《贈忠湣詩》云：「好向上天辭富貴，卻來平地作神仙。」後忠湣鎮北都，召野置門下。北都有妓女，美色而舉止生梗，土人謂之「生張八」。因府會，忠湣令乞詩於野，野贈之詩曰：「君為北道生張八。我是西州熟魏三。莫怪樽前無笑語，半生半熟未相諳。」吳正憲《憶陜郊詩》云：「南郭迎天使，東郊訪隱人。」隱人謂野也。野死，有子閑，亦有清名，今尚居陜中。

