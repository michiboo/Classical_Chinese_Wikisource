上親郊郊廟，冊文皆曰「恭薦歲事」。先景靈宮，謂之「朝獻」；次太廟，謂之「朝饗」；末乃有事於南郊。予集《郊式》時，曾預討論，常疑其次序，若先為尊，則效不應在廟後；若後為尊，則景靈宮不應在太廟之先。求共所從來，蓋有所因。按唐故事，凡有事地上帝，則百神皆預遣使祭告，唯太清宮、太廟則皇帝親行。其冊祝皆曰「取某月某日有事於某所，不敢不告。」宮、廟謂之「奏告」，餘皆謂之「祭告」。唯有事於南郊，方為「正祠」。至天寶九載，乃下詔曰：「『告』者，上告下之詞。今後太清宮宜稱『朝獻』，太廟稱『朝饗』。」自此遂失「奏告」之名，冊文皆為「正祠」。
正衙法座，香木為之，加金飾，四足，墮角，其前小偃，織籐冒之。每車駕出幸，則使老內臣馬上抱之，曰「駕頭」。輦後曲蓋謂之「筤」。兩扇夾心，通謂之「扇筤」。皆繡，亦有銷金者，即古之華蓋也。
唐翰林院在禁中，乃人主燕居之所，玉堂、承明、金鑾殿皆在其間。應供奉之人，自學士已下，工伎群官司隸籍其間者，皆稱翰林，如今之翰林醫官、翰林待詔之類是也。唯翰林茶酒司止稱「翰林司」，蓋相承闕文。唐制，自宰相而下，初命皆無宣召之禮，惟學士宣召。蓋學士院在禁中，非內臣宣召，無因得入，故院門別設復門，亦以其通禁庭也。又學士院北扉者，為其在浴堂之南，便於應召。今學士初拜，自東華門入，至左承天門下馬；待詔、院吏自左承天門雙引至閣門。此亦用唐故事也。唐宣召學士，自東門入者，彼時學士院在西掖，故自翰林院東門赴召，非若今之東華門也。至如挽鈴故事，亦緣其在禁中，雖學士院吏，亦止於玉堂門外，則其嚴密可知。如今學士院在外，與諸司無異，亦設鈴索，悉皆文具故事而已。
學士院玉堂，太宗皇帝曾親幸。至今唯學士上日許正坐，他日皆不敢獨坐。故事：堂中設視草台，每草制，則具衣冠據臺而坐。今不復如此，但存空臺而已。玉堂東承旨閣子窗格上有火燃處。太宗嘗夜幸玉堂，蘇易簡為學士，已寢，遽起，無燭具衣冠，宮嬪自窗格引燭入照之。至今不欲更易，以為玉堂一盛事。
東西頭供奉官，本唐從官之名。自永徽以後，人主多居大明宮，別置從官，謂之「東頭供奉官」。西內具員不廢，則謂之「西頭供奉官」。
唐制，兩省供奉官東西對立，謂之「蛾眉班」。國初，供奉班於百官前橫列。王溥罷相為東宮，一品班在供奉班之後，遂令供奉班依舊分立。慶曆賈安公為中丞，以東西班對拜為非禮，復令橫行。至今初敘班分立；百官班定，乃轉班橫行；參罷，復分立；百官班退，乃出。參用舊制也。
衣冠故事，多無著令，但相承為例；如學士舍人躡履見丞相，往還用平狀，扣階乘馬之類，皆用故事也。近歲多用靴簡。章子厚為學士日，因事論列，今則遂為著令矣。
中國衣冠，自北齊以來，乃全用胡服。窄袖、緋綠短衣、長靿靴、有鞢𩎃帶，皆胡服也。窄袖利於馳射，短衣、長靿皆便於涉草。胡人樂茂草，常寢處其間，予使北時皆見之。雖王庭亦在深薦中。予至胡庭日，新雨過，涉草，衣袴皆濡，唯胡人都無所霑。帶衣所垂蹀躞，蓋欲佩帶弓劍、帉帨、算囊、刀礪之類。自後雖去蹀躞，而猶存其環，環所以銜蹀躞，如馬之鞦根，即今之帶銙也。天子必以十三環為節，唐武德貞觀時猶爾。開元之後，雖仍舊俗，而稍褒博矣。然帶鉤尚穿帶本為孔，本朝加順折，茂人文也。帕頭一謂之四腳，乃四帶也。二帶繫腦後垂之，二帶反繫頭上，令曲折附頂，故亦謂之「折上巾」。唐制，唯人主得用硬腳。晚唐方鎮擅命，始僭用硬腳。本朝帕頭有直腳、局腳、交腳、朝天、順風，凡五等。唯直腳貴賤通服之。又庶人所戴頭巾，唐人亦謂之「四腳」，蓋兩腳繫腦後，兩腳繫頷下，取其服勞不脫也。無事則反繫於頂上。今人不復繫頷下，兩帶遂為虛設。
唐中書指揮事謂之「堂帖子」，曾見唐人堂帖，宰相簽押，格如今之堂劄子也。
予及史館檢討時，議樞密院劄子問宣頭所起。余按唐故事，中書舍人職堂語詔，皆寫四本：一本為底，一本為宣。此「宣」謂行出耳，未以名書也。晚唐樞密使自禁中受旨，出付中書，即謂之「宣」。中書承受，錄之於籍，謂之「宣底」。今史館中尚有故《宣底》二卷，如今之《聖語簿》也。梁朝初置崇仁院，專行密命。至後唐莊宗復樞密使，使郭崇韜、安重誨為之，始分領政事，不關由中書直行下者謂之「宣」，如中書之「敕」。小事則發頭子，擬堂貼也。至今樞密院用宣及頭子，本朝樞密院亦用劄子。但中書劄子，宰相押字在上，次相及參政以次向下；樞密院劄子，樞長押字在下，副貳以次向上：以此為別。頭子唯給驛馬之類用之。
百官於中書見宰相，九卿而下，即省吏高聲唱一聲「屈」，則趨而入。宰相揖及進茶，皆抗聲贊喝，謂之「屈揖」。待制以上見，則言「請某官」，更不屈揖，臨退仍進湯，皆於席南橫設百官之位，升朝則坐，京官已下皆立。後殿引臣寮，則待制已上宣名拜舞；庶官但贊拜，不宣名，不舞蹈。中書略貴者，示與之抗也。上前則畧微者，殺禮也。
唐制，丞郎拜官，即籠門謝。今三司副使已上拜官，則拜舞於子階上；百官拜於階下，而不舞蹈。此亦籠門故事也。
學士院第三廳學士閣子，當前有一巨槐，素號「槐廳」。舊傳居此閣者，多至入相。學士爭槐廳，至有抵徹前人行李而強據之者。余為學士時，目觀此事。
諫議班在知制誥上；若帶待制，則在知制誥下，從職也，戲語謂之「帶墜」。
《集賢院記》：「開元故事，校書官許稱學士」。今三館職事，皆稱「學士」，用開元故事也。
館閣新書淨本有誤書處，以雌黃塗之。嘗校改字之法：刮洗則傷紙，紙貼之又易脫，粉塗則字不沒，塗數遍方能漫滅。唯雌黃一漫則滅，仍久而不脫。古人謂之鉛黃，蓋用之有素矣。
余為鄜延經畧使日，新一廳，謂之五司廳。延州正廳乃都督廳，治延州事；五司廳治鄜延路軍事，如唐之使院也。五司者，經略、安撫、總管、節度、觀察也。唐制、方鎮綿帶節度、觀察、處置三使。今節度之職，多歸總管司；觀察歸安撫司；處置歸經略司。其節度、觀察兩案，並支掌推官、判官，今皆治州事而已。經略、安撫司不置佐官，以帥權不可更不專也。都總管、副總管、鈐轄、都監同簽書，而皆受經略使節制。
銀台司兼門下封駁，乃給事中之職，當隸門下省，故事乃隸樞密院。下寺監皆行劄子；寺監具申狀，雖三司，亦言「上銀台」。主判不以官品，初冬獨賜翠毛錦袍。學士以上，自從本品。行案用樞密院雜司人吏，主判食樞密廚，蓋樞密院子司也。
大駕鹵簿中有勘箭，如古之勘契也。其牡謂之「雄牡箭」，牝謂之「辟仗箭」。本胡法也。熙寧中罷之。
前世藏書，分隸數處，蓋防水火散亡也。今三館、秘閣，凡四處藏書，然同在崇文院。其間官書，多為人盜竊，士大夫家往往得之。嘉祐中，置編校官八員，雜讎四館書。給吏百人，悉以黃紙為大冊寫之。自此私家不敢輒藏。校讎累年，僅能終昭文一館之書而罷。
舊翰林學士地勢清切，皆不兼他務。文館職任，自校理以上，皆有職錢，唯內外製不給。楊大年久為學士，家貧，請外，表詞千餘言，其間兩聯曰：「虛忝甘泉之從臣，終作莫敖之餒鬼。」「從者之病莫興，方朔之饑欲死。」京師百官上日，唯翰林學士敕設用樂，他雖宰相，亦無此禮。優伶並開封府點集。陳和叔除學士時，和叔知開封府，遂不用女優。學士院敕設不用女優，自和叔始。
禮部貢院試進士日，設香案於階前，主司與舉人對拜，此唐故事也。所坐設位供張甚盛，有司具茶湯飲漿。至試學究，則悉徹帳幕氈席之類，亦無茶湯，渴則飲硯水，人人皆黔其吻。非故欲困之，乃防氈幕及供應人私傳所試經義。蓋嘗有敗者，故事為之防。歐文忠有詩：「焚香禮進士，徹幕待經生。」以為禮數重輕如此，其實自有謂也。
嘉祐中，進士奏名訖，未御試，京師妄傳「王俊民為狀元」，不知言之所起，人亦莫知俊民為何人。及御試，王荊公時為知制誥，與天章閣待制楊樂道二人為詳定官。舊制，御試舉人，設初考官，先定等第；復彌之以送覆考官，再定等第；乃付詳定官，發初考官所定等，以對覆考之等：如同即已；不同，則詳其程文，當從初考或從覆考為定，即不得別立等。是時，王荊公以初、覆考所定第一人皆未允當，於行間別取一人為狀首。楊樂道守法，以為不可。議論未決，太常少卿朱從道時為封彌官，聞之，謂同捨曰：「二公何用力爭，從道十日前已聞王俊民為狀元，事必前定。二公恨自苦耳。」既而二人各以已意進稟，而詔從荊公之請。及發封，乃王俊民也。詳定官得別立等，自此始，遂為定製。
選人不得乘馬入宮門。天聖中，選人為館職，始歐陽永叔、黃鑒輩，皆自左掖門下馬入館，當時謂之「步行學士」。嘉祐中，於崇文院置編校局，校官皆許乘馬至院門。其後中書五房置習學公事官，亦緣例乘馬赴局。
車駕行境，前驅謂之隊，則古之清道也。其次衛仗，衛仗者，視闌入宮門法，則古之外仗也。其中謂之禁圍，如殿中仗。《天官》：「掌捨，無宮，則供人門。」今謂之「殿門天武官」，極天下長人之選八人。上御前殿，則執鉞立於紫宸門下；行幸則為禁圍門，行於仗馬之前。又有衡門十人，隊長一人，選諸武力絕倫者為之。上御後殿，則執檛東西對立於殿前，亦古之虎賁、人門之類也。
余嘗購得後唐閔帝應順元年案檢一通，乃除宰相劉昫兼判三絲堂檢。前有擬狀云：「具官劉昫。右，伏以劉昫經國才高，正君志切，方屬體元之運，實資謀始之規。宜注宸衷，委司判計，漸期富庶，永贊聖明。臣等商量，望授依前中書侍郎，兼吏部尚書、同中書門下平章事，充集賢殿大學士，兼判三司，散官勳封如故，未審可否？如蒙允許，望付翰林降制處分，謹錄奏聞。」其後有制書曰：「宰臣劉昫，右，可兼判三司公事，宜令中書門下依此施行。付中書門下，準此。四月十日。」用御前新鑄之印。與今政府行遣稍異。
本朝要事對稟，常事擬進入，畫可然後施行，謂之「熟狀」。事速不及待報，則先行下，具制草奏知，謂之「進草」。熟狀白紙書，宰相押字，他執政具姓名。進草即黃紙書，宰臣、執政皆於狀背押字。堂檢，宰、執皆不押，唯宰屬於檢背書日，堂吏書名用印。此擬狀有詞，宰相押檢不印，此其為異也。大率唐人風俗，自朝廷下至郡縣，決事皆有詞，謂之判，則書判科是也。押檢二人，乃馮道、李愚也。狀檢瀛王親筆，甚有改竄勾抹處。按《舊五代史》：「應順元年四月九日已卯，鄂王薨。庚辰，以宰相劉昫判三司。」正是十日，與此檢無差。宋次道記《開元宰相奏請》、鄭畋《鳳池稿草》、《擬狀注制集》悉多用四六，皆宰相自草。今此擬狀，馮道親筆，蓋故事也。
舊制，中書、樞密院、三司使印並塗金。近制，三省、樞密院印用銀為之，塗金；餘皆鑄銅而已。

