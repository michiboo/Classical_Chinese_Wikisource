鈞石之石，五權之名，石重百二十斤。後人以一斛為一石，自漢已如此，「飲酒一石不亂」是也。挽蹶弓弩，古人以鈞石率之。今人乃以粳米一斛之重為一石。凡石者，以九十二斤半為法，乃漢秤三百四十一斤也。今之武卒蹶弩，有及九石者，計其力乃古之二十五石，比魏之武卒，人當二人有餘；弓有挽三石者，乃古之三十四鈞，比顏高之弓，人當五人有餘。此皆近歲教養所成。以至擊刺馳射，皆盡夷夏之術；器仗鎧胄，極今古之工巧。武備之盛，前世未有其比。
《楚詞·招魂》尾句皆曰「些」，〈蘇個反〉今夔、峽、湖、湘及南、北江獠人，凡禁咒句尾皆稱「些」。此乃楚人舊俗，即梵語「薩嚩訶」也。〈薩音桑葛反，嚩無可反，訶從去聲〉三字合言之，即「些」字也。
陽燧照物皆倒，中間有礙故也。算家謂之「格術」。如人搖艣，臬為之礙故也。若鳶飛空中，其景隨鳶而移，或中間為窻隙所束，則影與鳶遂相違，鳶東則影西，鳶西則影東。又如窻隙中樓塔之影，中間為窻所束，亦皆倒垂，與陽燧一也。陽燧面窪，以一指迫而照之則正；漸遠則無所見；過此遂倒。其無所見處，正如窗隙、櫓臬、腰鼓礙之，本末相格，遂成搖櫓之勢。故舉手則影愈下，下手則影愈上，此其可見。陽燧面窪，向日照之，光皆聚向內。離鏡一、二寸，光聚為一點，大如麻菽，著物則火發，此則腰鼓最細處也。豈特物為然，人亦如是，中間不為物礙者鮮矣。小則利害相易，是非相反；大則以已為物，以物為已。不求去礙，而欲見不顛倒，難矣哉！《酉陽雜俎》謂「海翻則塔影倒」，此妄說也。影入窗隙則倒，乃其常理。
先儒以日食正陽之月止謂四月，不然也。正、陽乃兩事，正謂四月，陽謂十月。日月陽止是也。《詩》有「正月繁霜」；「十月之交，朔月辛卯。日有食之，亦孔之醜」二者，此先王所惡也。蓋四月純陽，不欲為陰所侵；十月純陰，不欲過而幹陽也。
余為《喪服後傳》，書成，熙寧中欲重定五服敕，而余預討論。雷、鄭之前，闕謬固多，其間高祖遠孫一事，尤為無義。《喪服》但有曾祖齊衰六月，遠曾緦麻三月，而無高祖遠孫服。先儒皆以謂「服同曾祖曾孫，故不言可推而知」，或曰「經之所不言則不服」，皆不然也。曾，重也。由祖而上者，皆曾祖也；由孫而下者，皆曾孫也：雖百世可也。茍有相逮者，則必為服喪三月。故雖成王之於後稷，亦稱曾孫。而祭禮祝文，無遠近皆曰曾孫。《禮》所謂「以五為九」者，謂傍親之殺也。上殺、下殺至於九，傍殺至於四，而皆謂之族。族昆弟父母、族祖父母、族曾祖父母。過此則非其族也。非其族，則為之無服。唯正統不以族名，則是無絕道也。
舊傳黃陵二女，堯子舜妃。以二帝化道之盛，始於閨房，則二女當具任、姒之德。考其年歲，帝舜陟方之時，二妃之齒已百歲矣。後人詩騷所賦，皆以女子待之，語多瀆慢，皆禮義之罪人也。
歷代官室中有謻門，蓋取張衡《東京賦》「謻門曲榭」也。說者謂「冰室門」。按《字訓》：「謻，別也。」《東京賦》但言別門耳，故以對曲榭，非有定處也。
水以漳名、洛名者最多，今略舉數處：趙、晉之間有清漳、濁漳，當陽有漳水，灨上有漳水，鄣郡有漳江，漳州有漳浦，亳州有漳水，安州有漳水。洛中有洛水，北地郡有洛水，沙縣有洛水。此概舉一二耳，其詳不能具載。余考其義，乃清濁相蹂者為漳。章者，文也，別也。漳謂兩物相合，有文章，且可別也。清漳、濁漳，合於上黨。當陽即沮、漳合流，贛上即漳、灨合流，漳州余未曾目見，鄣郡即西江合流，亳、漳則漳、渦合流，雲夢則漳、鄖合流。此數處皆清濁合流，色理如螮蝀，數十里方混。如璋亦從章，璋，王之左右之臣所執，《詩》云：「濟濟辟王，左右趣之。濟濟辟王，左右奉璋。」璋，圭之半體也。合之則成圭。王左右之臣，合體一心，趣乎王者也。又諸侯以聘女，取其判合也。有事於山川，以其殺宗廟禮之半也。又牙璋以起軍旅，先儒謂「有鉏牙之飾於剡側」，不然也。牙璋，判合之器也，當於合處為牙，如今之合契。牙璋，牡契也，以起軍旅，則其牝宜在軍中，即虎符之法也。洛與落同義，謂水自上而下，有投流處。今淝水、沱水，天下亦多，先儒皆自有解。
解州鹽澤，方百二十里。久雨，四山之水悉注其中，未嘗溢；大旱未嘗涸。鹵色正赤，在版泉之下，俚俗謂之「蚩尤血」。唯中間有一泉，乃是甘泉，得此水然後可以聚人。其北有堯梢音消水，一謂之巫咸河。大鹵之水，不得甘泉和之，不能成鹽。唯巫鹹水入，則鹽不復結，故人謂之「無咸河」，為鹽澤之患，築大堤以防之，甚於備寇盜。原其理，蓋巫咸乃濁水，入鹵中，則淤澱鹵脈，鹽遂不成，非有他異也。
《莊子》云：「程生馬。」嘗觀《文字註》：「秦人謂豹曰程。」余至延州，人至今謂虎豹為「程」，蓋言「蟲」也。方言如此，抑亦舊俗也。
《唐六典》述五行，有祿命、驛馬、湴河之目。人多不曉湴河之義。余在鄜延，見安南行營諸將閱兵馬藉，有稱「過範河損失」。問其何謂「範何」？乃越人謂淖沙為「範河」，北人謂之「活沙」。余嘗過無定河，度活沙，人馬履之，百步之外皆動，澒澒然如人行幕上。其下足處雖甚堅，若遇其一陷，則人馬蹻車，應時皆沒，至有數百人平陷無孑遺者。或謂：此即流沙也。又謂：沙隨風流，謂之流沙。湴，字書亦作「埿」。蒲濫反。按古文，埿，深泥也。本書有湴河者，蓋謂陷運，如今之「空亡」也。
古人藏書辟蠹用蕓。蕓，香草也，今人謂之七里香者是也。葉類豌豆，作小叢生，其葉極芬香，秋間葉間微白如粉汙，辟蠹殊驗。南人采置席下，能去蚤虱。余判昭文館時，曾得數株於潞公家，移植秘閣後，今不復有存者。香草之類，大率多異名，所謂蘭蓀，蓀，即今菖蒲是也；蕙，今零陵香是也；茞，今白芷是也。
祭禮有腥、燖、熟三獻。舊說以謂腥、燖備太古、中古之禮，余以為不然。先王之於死者，以為之無知則不仁，以之為有知則不智。薦可食之熟，所以為仁；不可食之腥、燖，所以為智。又一說，腥、燖以鬼道接之，饋食以人道接之，致疑也。或謂鬼神嗜腥、燖，此雖出於異說，聖人知鬼神之情狀，或有此理，未可致詰。
世以玄為淺黑色，璊為赭玉，皆不然也。玄乃赤黑色，燕羽是也，故謂之玄鳥。熙寧中，京師貴人戚裏，多衣深紫色。謂之黑紫，與皂相亂，幾不可分，乃所謂玄也。璊。赭色也。「毳衣如璊」；音門。稷之璊色者謂之穈。穈字音門，以其色命之也。《詩》：「有穈有芑。」今秦人音糜，聲之訛也。穈色在朱黃之間，似乎赭，極光瑩，掬之粲，澤熠熠如赤珠。此自是一色，似赭非赭。蓋所謂璊，色名也，而從玉，以其赭而澤，故以諭之也。猶鴘以色名而從鳥，以鳥色諭之也。
世間鍛鐵所謂鋼鐵者，用柔鐵屈盤之，乃以生鐵陷其間，泥封煉之，鍛令相入，謂之「團鋼」，亦謂之「灌鋼」。此乃偽鋼耳，暫假生鐵以為堅，二三煉則生鐵自熟，仍是柔鐵。然而天下莫以為非者，蓋未識真鋼耳。余出使，至磁州鍛坊，觀煉鐵，方識真鋼。凡鐵之有鋼者，如麵中有筋，濯盡柔麵，則麵筋乃見。煉鋼亦然，但取精鐵，鍛之百餘火，每鍛稱之，一鍛一輕，至累鍛而斤兩不減，則純鋼也，雖百煉不耗矣。此乃鐵之精純者，其色清明，磨瑩之，則黯黯然青且黑，與常鐵迥異。亦有煉之至盡而全無鋼者，皆系地之所產。
《詩》：「芄蘭之支，童子佩觿。」觿，解結錐也。芄蘭生莢支，出於葉間，垂之正如解結錐。所謂「佩觿」者，疑古人為韘之制，亦當與芄蘭之葉相似，但今不復見耳。
江南有小栗，謂之「茅栗」。茅音草茅之茅。以余觀之，此正所謂芧也。則《莊子》所謂「狙公賦芧」者，芧音序。此文相近之誤也。
余家有閻博陵畫唐秦府十八學士，各有真贊，亦唐人書，多與舊史不同：姚柬字思廉，舊史乃姚思廉字簡之。蘇臺、陸元朗、薛莊，《唐書》皆以字為名。李玄道、蓋文達、於誌寧、許敬宗、劉教孫、蔡允恭，《唐書》皆不書字。房玄齡字喬年，《唐書》乃房喬字玄齡。孔穎達字穎達，《唐書》字仲達。蘇典簽名旭，《唐書》乃勖。許敬宗、薛莊官皆直記室，《唐書》乃攝記室。蓋《唐書》成於後人之手，所傳容有訛謬；此乃當時所記也。以舊史考之，魏鄭公對太宗云：「目如懸鈴者佳。」則玄齡果名，非字也。然蘇世長，太宗召對玄武門，問云：「卿何名長意短？」後乃為學士，似為學士時，方更名耳。
唐貞觀中，敕下度支求杜若，省郎以謝朓詩云：「芳洲采杜若。」乃責坊州貢之。當時以為嗤笑。至如唐故事，中書省中植紫薇花，何異坊州貢杜若，然歷世循之，不以為非。至今舍人院紫微閣前植紫薇花，用唐故事也。
漢人有飲酒一石不亂。余以製酒法較之，每粗米二斛，釀成酒六斛六斗。今酒之至醨者，每秫一斛，不過成酒一斛五斗，若如漢法，則粗有酒氣而已。能飲者飲多不亂，宜無足怪。然漢之一斛，亦是今之二斗七升。人之腹中，亦何容置二斗七升水邪？或謂：「石乃鈞石之石，百二十斤。」以今秤計之，當三十二斤，亦今之三斗酒也。於定國食酒數石不亂，疑無此理。
古說濟水伏流地中，今歷下凡發地皆是流水，世傳濟水經過其下。東阿亦濟水所經，取井水煮膠，謂之「阿膠」；用攪濁水則清。人服之，下膈、疏痰、止吐，皆取濟水性趨下清而重，故以治淤濁及逆上之疾。今醫方不載此意。
余見人為文章多言「前榮」，榮者，夏屋東西序之外屋翼也，謂之東榮、西榮。四注屋則謂之東霤、西霤。未知前榮安在？
宗廟之祭西向者，室中之祭也。藏主於西壁，以其生者之處奧也。即主祏而求之，所以西向而祭。至三獻則屍出於室，坐於戶西南面，此堂上之祭也。戶西謂扆，設扆於此。左戶、右牖，戶、牖之間謂之扆。坐於戶西，即當扆而坐也。上堂設位而亦東向者，設用室中之禮也。
「人而不為《周南》、《召南》，其猶正墻面而立也。」《周南》、《召南》樂名也。「胥鼓《南》」；「以《雅》以《南》」是也。《關雎》、《鵲巢》，二《南》之詩，而已有樂有舞焉。學者之事，其始也學《周南》、《召南》，末至於舞《大夏》、《大武》。所謂為《周南》、《召南》者，不獨誦其詩而已。
《莊子》言：「野馬也，塵埃也。」乃是兩物。古人即謂野馬為塵埃，如吳融云：「動梁間之野馬。」又韓偓云：「窗裏日光飛野馬。」皆以塵為野馬，恐不然也。野馬乃田野間浮氣耳，遠望如羣馬，又如水波，佛書謂「如熱時野馬陽焰」，即此物也。
蒲蘆，說者以為蜾贏，疑不然。蒲蘆，即蒲、葦耳。故曰：「人道敏政，地道敏藝」。夫政猶蒲蘆也，人之為政，猶地之藝蒲葦，遂之而已，亦行其所無事也。
余考樂律，及受詔改鑄渾儀，求秦漢以前度量斗升：計六斗當今一斗七升九合；秤三斤當今十三兩；一斤當今四兩三分兩之一，一兩當今六銖半。為升中方；古尺二寸五分十分分之三，今尺一寸八分百分分之四十五強。
十神太一：一曰太一，次曰五福太一，三曰天一太一，四曰地太一，五曰君基太一，六曰臣基太一，七曰民基太一，八曰大遊太一，九曰九氣太一，十曰十神太一。唯太一最尊，更無別名，止謂之太一。三年一移。後人以其別無名，遂對大遊而謂之小遊太一，此出於後人誤加之。京師東西太一宮，正殿祠五福，而太一乃在廊廡，甚為失序。熙寧中，初營中太一宮，下太史考定神位。余時領太史，預其議論。今前殿祠五福，而太一別為後殿，各全其尊，深為得禮。然君基、臣基、民基，避唐明帝諱改為「棋」，至今仍襲舊名，未曾改正。
余嘉祐中客宣州寧國縣，縣人有方璵者，其高祖方虔，為楊行密守將，總兵戍寧國，以備兩浙。虔後為吳人所擒，其子從訓代守寧國，故子孫至今為寧國人。有楊溥與方虔、方從訓手教數十紙，紙紮皆精善。教稱委曲書，押處稱「使」，或稱「吳王」。內一紙報方虔云：「錢鏐此月內已亡歿」。紙尾書「正月二十九日。」按《五代史》，錢鏐以後唐長興二年卒，楊溥天成四年已僭即偽位，豈得長興二年尚稱「吳王」？溥手教所指揮事甚詳，翰墨印記，極有次序，悉是當時親跡。今按，天成四年歲庚寅，長興三年歲壬辰，計差二年。溥手教，余得其四紙，至今家藏。

