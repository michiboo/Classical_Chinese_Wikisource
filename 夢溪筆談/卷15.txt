切韻之學，本出於西域。漢人訓字，止曰「讀如某字」，未用反切。然古語已有二聲合為一字者，如「不可」為「叵」，「何不」為「盍」，「如是」為「爾」，「而已」為「耳」「之乎」為「諸」之類，以西域二合之音，蓋切字之原也。如「朿」字文從而、犬，亦切音也。殆與聲俱生，莫知從來。今切韻之法，先類其字，各歸其母，唇音、舌音各八，牙音、喉音各四，齒音十，半齒半舌音二，凡三十六，分為五音，天下之聲總於是矣。每聲復有四等，謂清、次清、濁、平也，如顛、天、田、年、邦、駉、龐、厖之類是也。皆得之自然，非人為之。如幫字橫調之為五音，幫、當、剛、臧、央是也。幫，宮之清。當，商之清。剛，角之清。藏，徵之清。央，羽之清。縱調之為四等，幫、滂、傍、茫是也。幫，宮之清。滂，宮之次清。傍，宮之濁。茫，宮之不清不濁。就本音本等調之為四聲，幫、牓傍、博是也。幫，宮清之平。牓宮清之上，傍，宮清之去，博，宮清之入。四等之聲，多有聲無字者，如封、峰、逢，止有三字；邕、胸，止有兩字；竦，火，欲，以，皆止有一字。五音亦然，滂、湯、康、蒼，止有四字。四聲，則有無聲，亦有無字者。如「蕭」字、「餚」字，全韻皆無入聲。此皆聲之類也。所謂切韻者，上字為切，下字為韻。切須歸本母，韻須歸本等。切歸本母，謂之音和，如德紅為東之類，德與東同一母也。字有重、中重、輕、中輕。本等聲盡泛入別等，謂之類隔。雖隔等，須以其類，謂唇與唇類，齒與齒類，如武延為綿、符兵為平之類是也。韻歸本等，如冬與東字母皆屬端字，冬乃端字中第一等聲，故都宗切，宗字第一等韻也。以其歸精字，故精徵音第一等聲；東字乃端字中第三等聲，故德紅切，紅字第三等韻也，以其歸匣字，故匣羽音第三等聲。又有互用借聲。類例頗多。大都自沈約為四聲，音韻愈密。然梵學則有華、竺之異，南渡之後，又雜以吳音，故音韻厖駁，師法多門。至於所分五音，法亦不一。如樂家所用，則隨律命之，本無定音，常以濁者為宮，稍清為商，最清為角，清濁不常為徵，羽。切韻家則定以唇、齒、牙、舌、喉為宮、商、角、徵、羽。其間雙有半徵、半商者，如來、日二字是也。皆不論清濁。五行家則以韻類清濁參配，今五姓是也。梵學則喉、牙、齒、舌、唇之外，又有折、攝二聲。折聲自臍輪起至唇上發，如㸳【浮金反】字之類是也。攝字鼻音，如歆字，鼻中發之類是也。字母則有四十二，曰阿、多、波、者、那、囉、拖、婆、茶、沙、冣、哆、也、瑟咤：【二合】。迦、娑、麼、伽、他、社、鎖、呼、拖：【前一拖輕呼，此一拖重呼】。奢、佉、叉、二合。娑多：【二合】。壤、曷攞多：【二合】。婆：【上聲】。車、娑麼：【二合】。訶婆、縒、伽：【上聲】。咤、拏娑頗：【二合】。娑迦：【二合】。也娑：【二合】。室者：【二合】。佗、陀。為法不同，各有理致。雖先王所不言，然不害有此理。歷世浸久，學者日深，自當造微耳。
幽州僧行均集佛書中字為切韻訓詁，凡十六萬字，分四卷，號《龍龕手鏡》，燕僧智光為之序，甚有詞辯。契丹重熙二年集。契丹書禁甚嚴，傳入中國者法皆死。熙寧中有人自虜中得之，入傅欽之家。蒲傳正帥浙西，取以鏤版。其序末舊云：「重熙二年五月序。」蒲公削去之。觀其字音韻次序，皆有理法，後世殆不以其為燕人也。
古人文章，自應律度，未以音韻為主。自沈約增崇韻學，其論文則曰：「欲使宮羽相變，低昂殊節。若前有浮聲，則後須切響。一簡之內。音韻尺殊：兩句之中，輕重悉異。妙達此旨，始可言文。」自後浮巧之語，體制漸多，如傍犯、蹉對、蹉，音千過反。假對、雙聲、疊韻之類。詩又有正格、偏格，類例極多。故有三十四格、十九圖，四聲、八病之類。今略舉數事。如徐陵云：「陪遊馺娑，騁纖腰於結風；長樂鴛鴦，奏新聲於度曲。」又云：「厭長樂之疏鐘，勞中宮之緩箭。」雖兩「長樂」，意義不同，不為重復，此類為傍犯。如《九歌》：「蕙殽蒸兮蘭藉，奠桂酒兮椒漿。」當曰「蒸蕙殽，」對「奠桂酒」，今倒用之，謂之蹉對。如「自朱耶之狼狽，致赤子之流離」，不唯「赤」對「朱」，「耶」對「子」，兼「狼狽」、「流離」乃獸名對鳥名。又如「廚人具雞黍，稚子摘楊梅」，以「雞」對「楊」，如此之類，皆為假對。如「幾家村草裏，吹唱隔江聞」，「幾家」、「村草」與「吹唱」、「隔江」，皆雙聲。如「月影侵簪冷，江光逼屐清」，「侵簪」、「逼屐」皆疊韻。計第二字側入。謂之正格，如：「鳳歷軒轅紀，龍飛四十春」之類。第二字本入謂之偏格，如「四更山吐月，殘夜水明樓」之類。唐名賢輩詩，多用正格，如杜甫律詩。用偏格者，十無一二。
文潞公歸洛日，年七十八。同時有中散大夫程煦、朝議大夫司馬旦、司封郎中致仕席汝言，皆年七十八。嘗為同甲會，各賦詩一首。潞公詩曰：「四人三百十二歳，況是同生丙午年。招得梁園為賦客，合成商嶺采芝仙。清談亹亹風盈席，素髮飄飄雪滿肩。此會從來誠未有，洛中應作畫圖傳。」
晚唐、五代間，士人作賦用事，亦有甚工者。如江文蔚《天窗賦》：「一竅初啟，如鑿開混沌之時；兩瓦鴥飛，類化作鴛鴦之後。」又《土牛賦》：「飲渚俄臨，訝盟津之捧塞；度飥倘許，疑函谷之丸封」。
河中府鸛雀樓，三層，前瞻中條，下瞰大河。唐人留詩者甚多，唯李益、王之渙、暢當三篇能狀其景。李益詩曰：「鸛雀樓西百尺墻，汀洲雲樹共茫茫。漢家簫鼓隨流水，魏國山河半夕陽。事去千年猶恨速，秋來一日即知長。風煙並在思歸處，遠目非春亦自傷。」王之渙詩曰：「白日依山盡，黃河入海流。欲窮千里目，更上一層樓。」暢當詩曰：「迥臨飛鳥上，高出世塵間，天勢圍平野，河流入斷山。」
慶曆間，余在金陵，有饔人以一方石鎮肉，視之，若有鐫刻。試取石洗濯，乃宋海陵王墓銘[1]，謝朓撰並書。其字如鐘繇，極可愛。余攜之十餘年，文思副使夏元昭借去，遂託以墜水，今不知落何處。此銘朓集中不載，今錄於此：「中樞誕聖，膺歷受命，於穆二祖，天臨海鏡。顯允世宗，溫文著性。三善有聲，四國無競。嗣德方衰，時唯介弟。景祚雲及，多難攸啟。載驟軨獵，高辟代邸。庶辟欣欣，威儀濟濟。亦既負扆，言觀帝則。正位恭已，臨朝淵嘿。虔思寶締，負荷非克，敬順天人，高遜明德。西光已謝，東龜又良。龍纛夕儼，葆挽晨鏘。風搖草色，日照松光。春秋非我，晚夜何長。」
棗與棘相類，皆有刺。棗獨生，高而少橫枝；棘列生，痹而成林；以此為別，其文皆從朿音刺，木芒刺也。朿而相戴立生者棗也。朿而相比橫生者棘也。不識二物者，觀文可辯。
金陵人胡恢博物強記，善篆隸，臧否人物，坐法失官十餘年，潦倒貧困，赴選集於京師。是時韓魏公當國，恢獻小詩自達，其一聯曰：「建業開山千里遠，長安風雪一家寒。」魏公深憐之，令篆太學石經。因此得復官，任華州推官而卒。
熙寧六年，有司言日當蝕四月朔。上為徹膳，避正殿。一夕微雨，明日不見日蝕，百官入賀，是日有皇子之慶。蔡子正為樞密副使，獻詩一首，前四句曰：「昨夜薰風入舜韶，君王未御正衙朝。陽輝已得前星助，陰沴潛隨夜雨消。」其敘四月一日避殿、皇子慶誕、雲陰不見日蝕，四句盡之。當時無能過之者。
歐陽文忠好推挽後學。王向少時為三班奉職，幹當滁州一鎮，時文忠守滁州。有書生為學子不行束脩，自往詣之，學子閉門不接。書生訟於向，向判其牒曰：「禮聞來學，不聞往教。先生既已自屈，弟子寧不少高？盍二物以收威，豈兩辭而造獄？」書生不直向判，徑持牒以見歐公。公一閱，大稱其才，遂為之延譽獎進，成就美名，卒為聞人。
