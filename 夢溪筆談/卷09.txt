景德中，河北用兵，車駕欲幸澶淵，中外之論不一，獨寇忠湣贊成上意。乘輿方渡河，虜騎充斥，至於城下，人情恟恟。上使人微覘準所為，而準方酣寢於中書，鼻息如雷。人以其一時鎮物，比之謝安。
武昌張諤，好學能議論，常自約：仕至縣令則致仕而歸，後登進士第，除中允。諤於所居營一舍，榜為中允亭，以誌素約也。後諤稍稍進用，數年間為集賢校理，直舍人院。檢正中書五房公事，判司農寺。皆要官，權任漸重。無何，坐事奪數官，歸武昌。未幾捐館，遂終於太子中允。豈非前定？
許懷德為殿帥。嘗有一舉人，因懷德乳姥求為門客，懷德許之。舉子曳襴拜於庭下，懷德據座受之。人謂懷德武人，不知事體，密謂之曰：「舉人無沒階之禮，宜少降接也。」懷德應之曰：「我得打乳姥關節秀才，只消如此待之！」
夏文莊性豪侈，稟賦異於人：才睡，即身冷而僵，一如逝者；既覺，須令人溫之，良久方能動。人有見其陸行，兩車相連，載一物巍然，問之，乃綿賬也，以數千兩綿為之。常服仙茅、鐘乳、硫黃，莫知紀極。晨朝每食鍾乳粥。有小吏竊食之，遂發疽，幾不可救。
鄭毅夫自負時名，國子監以第五人選，意甚不平。謝主司啟詞，有「李廣事業，自謂無雙；杜牧文章，止得第五」之句。又云：「騏驥已老，甘弩馬以先之；巨鼇不靈，因頑石之在上。」主司深銜之。他日廷策，主司復為考官，必欲黜落，以報其不遜。有試業似獬者，枉遭斥逐；既而發考卷，則獬乃第一人及第。又嘉祐中，士人劉幾，累為國學第一人。驟為怪嶮之語，學者翕然效之，遂成風俗。歐陽公深惡之。會公主文，決意痛懲，凡為新文者一切棄黜。時體為之一變，歐陽之功也，有一舉人論曰：「天地軌，萬物茁，聖人發。」公曰：「此必劉幾也。」戲續之曰：「秀才刺，試官刷。」乃以大朱筆橫抹之，自首至尾，謂之「紅勒帛」，判大紕繆字榜之。即而果幾也。復數年，公為御試考官，而幾在庭。公曰：「除惡務本，今必痛斥輕薄子，以除文章之害。」有一士人論曰：「主上收精藏明於冕旒之下。」公曰：「吾已得劉幾矣。」既黜，乃吳人蕭稷也，是時試《堯舜性仁賦》，有曰：「故得靜而延年，獨高五帝之壽；動而有勇，形為四罪之誅。」公大稱賞，擢為第一人，及唱名，乃劉煇。人有識之者曰：「此劉幾也，易名矣。」公愕然久之。因欲成就其名，小賦有「內積安行之德，蓋稟於天」，公以謂「積」近於學，改為「蘊」，人莫不以公為知言。
古人謂貴人多知人，以其閱人物多也。張鄧公為殿中丞，一見王城東，遂厚遇之，語必移時，王公素所厚唯楊大年，公有一茶囊，唯大年至，則取茶囊具茶，他客莫與也。公之子弟，但聞「取茶囊」，則知大年至。一日公命「取茶囊」，群子弟皆出窺大年；及至，乃鄧公。他日，以復取茶囊，又往窺之，亦鄧公也。子弟乃問公：「張殿中者何人，公待之如此？」公曰：「張有貴人法，不十年當據吾座。」後果如其言。又文潞公為太常博士，通判兗州，回謁呂許公。公一見器之，問潞公：「太博曾在東魯，必當別墨。」令取一丸墨瀕階磨之，揖潞公就觀：「此墨何如？」乃是欲從後相其背。既而密語潞公曰：「異日必大貴達。」即日擢為監察御史，不十年入相，潞公自慶曆八年登相，至七十九歲，以太師致仕，凡帶平章事三十七年，未嘗改易。名位隆重，福壽康寧，近世未有其比。
王延政據建州，令大將章某守建州城，嘗遣部將剌事於軍前，後期當斬；惜其材，未有以處，歸語其妻。其妻連氏，有賢智，私使人謂部將曰：「汝法當死，急逃乃免。」與之銀數十兩，曰：「徑行，無顧家也。」部將得以潛去，投江南李主，以隸查文徽麾下。文徽攻延政，部將適主是役。城將陷，先喻城中：「能全連氏一門者，有重賞。」連氏使人謂之曰：「建民無罪，將軍幸赦之。妾夫婦罪當死，不敢圖生。若將不釋建民願先百姓死，誓不獨生也。」詞氣感槩，發於至誠。不得已為之，戢兵而入，一城獲全。至今連氏為建安大族，官至卿相者相踵，皆連氏之後也。又李景使大將胡則守江州，江南國下，曹翰以兵圍之三年，城堅不可破。一日，則怒一饔人鱠魚不精，欲殺之。其妻遽止之曰：「士卒守城累年矣。暴骨滿地，奈何以一食殺士卒耶？」則乃舍之。此卒夜縋城，走投曹翰，具言城中虛實。先是，城西南依嶮，素同不設備。卒乃引王師自西南攻之。是夜城陷，胡則一門無遺類。二人者，其為德一也，何其報效之不同？
王文正太尉局量寬厚，未嘗見其怒。飲食有不精潔者，但不食而已。家人慾試其量，以少埃墨投羹中，公唯啖飯而已。問其何以不食羹？曰：「我偶不喜肉。」一日又墨其飯，公視之曰：「吾今日不喜飯，可具粥。」其子弟愬於公曰：「庖肉為饔人所私，食肉不飽，乞治之。」公曰：「汝輩人料肉幾何？」曰：「一斤，今但得半斤食，其半為饔人所廋。」公曰：「盡一斤可得飽乎？」曰：「盡一斤固當飽。」曰：「此後人料一斤半可也。」其不發人過皆類此。嘗宅門壞，主者徹屋新之。暫於廊廡下啟一門以出入。公至側門，門低，據鞍俯伏而過，都不問。門畢，復行正門，亦不問。有控馬卒，歲滿辭公，公問：「汝控馬幾時？」曰：「五年矣。」公曰：「吾不省有汝。」既去，復呼回曰：「汝乃某人乎？」於是厚贈之。乃是逐日控馬，但見背，未嘗視其面；因去見其背，方省也。
石曼卿居蔡河下曲，鄰有一豪家，日聞歌鐘之聲。其家僮僕數十人，常往來曼卿之門。曼卿呼一僕，問：「豪為何人？」對曰：「姓李氏，主人方二十歲，並無昆弟，家妾曳羅綺者數十人。」曼卿求欲見之，其人曰：「郎君素未嘗接士大夫，他人必不可見。然喜飲灑，屢言聞學士能飲灑，意亦似欲相見。待試問之。」一日，果使人延曼卿，曼卿即著帽往見之。坐於堂上，久之方出。主人著頭巾，繫勒帛，都不具衣冠。見曼卿，全不知拱揖之禮。引曼卿入一別館，供張赫然。坐良久，有二鬟妾，各持一小槃至曼卿前，槃中紅牙牌十餘。其一槃是酒，凡十餘品，令曼卿擇一牌；其一槃餚饌名，令擇五品。既而二鬟去，有群妓十餘人，各執餚果樂器，粧服人品皆艷麗粲然。一妓酌酒以進，酒罷樂作；群妓執果餚者，萃立其前；食罷則分列其左右，京師人謂之「軟槃」。酒五行，群妓皆退；主人者亦翩然而入，略不揖客。曼卿獨步而出。曼卿言：「豪者之狀，懵然愚騃，殆不分菽麥；而奉養如此，極可怪也。」他日試使人通鄭重，則閉門不納，亦無應門者。問其近鄰，云：「其人未嘗與人往還，雖鄰家亦不識面。」古人謂之「錢癡」，信有之。
潁昌陽翟縣有一杜生者，不知其名，邑人但謂之杜五郎。所居去縣三十餘里，唯有屋兩間，其一間自居，一間其子居之。室之前有空地丈餘，即是籬門。杜生不出籬門凡三十年矣。黎陽尉孫軫曾往訪之，見其人頗蕭灑，自陳：「村民無所能，何為見訪？」孫問其不出門之因，其人笑曰：「以告者過也。」指門外一桑曰：「十五年前，亦曾到桑下納涼，何謂不出門也？但無用於時，無求於人，偶自不出耳，何足尚哉！」問其所以為生，曰：「昔時居邑之南，有田五十畝，與兄同耕。後兄之子娶婦，度所耕不足贍，乃以田與兄，攜妻子至此。偶有鄉人藉此屋，遂居之。唯與人擇日，又賣一藥，以具饘粥，亦有時不繼。後子能耕，鄉人見憐，與田三十畝，令子耕之，尚有餘力，又為人傭耕，自此食足。鄉人貧，以醫自給者甚多，自食既足，不當更兼鄉人之利，自爾擇日賣藥，一切不為。」又問：「常日何所為？」曰：「端坐耳，無可為也。」問：「頗觀書否？」曰：「二十年前，亦曾觀書。」問：「觀何書？」曰：「曾有人惠一書冊，無題號。其間多說《凈名經》，亦不知《凈名經》何書也。當時極愛其議論，今亦忘之，並書亦不知所在久矣。」氣韻閑曠，言詞精簡，有道之士也。盛寒，但布袍草履。室中枵然，一榻而已。問其子之為人，曰：「村童也。然質性甚淳厚，未嘗妄言，未嘗嬉遊。唯買鹽酪，則一至邑中，可數其行跡，以待其歸。徑往徑還，未嘗傍遊一步也。」余時方有軍事，至夜半未臥，疲甚，與官屬閑話，軫遂及此。不覺肅然，頓忘煩勞。
唐白樂天居洛，與高年者八人遊，謂之「九老」。洛中士大夫至今居者為多，斷而為九老之會者再矣。元豐五年，文潞公守洛，又為「耆年會」，人為一詩，命畫工鄭奐圖於妙覺佛寺，凡十三人：守司徒致仕韓國公富弼，年七十九；守太尉判河南府路國公文彥博，年七十七；司封郎中致仕席汝言，年七十七；朝議大夫致仕王尚恭，年七十六；太常少卿致仕趙丙，年七十五；秘書監劉幾，年七十五；衛州防禦使馮行已，年七十五；太中大夫充天章閣待制楚建中，年七十三；朝議大夫致仕王慎言，年七十二；宣徽南院使檢校太尉判大名府王拱辰，年七十一；太中大夫張問，年七十；龍圖閣直學士通議大夫張燾，年七十；端明殿學士兼翰林侍讀學士太中大夫司馬光，年六十四。
王文正太尉氣贏多病。真宗面賜藥酒一注缾，令空腹飲之，可能和氣血，辟外邪。文正飲之，大覺安健，因對稱謝。上曰：「此蘇合香酒也。每一斗酒，以蘇合香丸一兩同煮。極能調五臟，卻腹中諸疾。每冒寒夙興，則飲一杯。」因各出數榼賜近臣。自此臣庶之家皆倣為之，蘇合香丸盛行於時，此方本出《廣濟方》，謂之「白術丸」，後人亦編入《千金》《外臺》，治疾有殊效。余於《良方》敘之甚詳。然昔人未知用之。錢文僖公集《篋中方》，「蘇合香丸」註云：「此藥本出禁中，祥符中嘗賜近臣。」即謂此也。
李士衡為館職，使高麗，一武人為副。高麗禮幣贈遺之物，士衡皆不關意。一切委於副使。時船底疏漏，副使者以士衡所得縑帛藉船底，然後實已物，以避漏濕。至海中，遇大風，船欲傾覆，舟人大恐，請盡棄所載，不爾，船重必難免。副使倉惶，悉取船中之物投之海中，更不暇揀擇。約投及半，風息船定。既而點檢所投，皆副使之物。士衡所得在船底。一無所失。
劉美少時善鍛金。後貴顯，賜與中有上方金銀器，皆刻工名，其間多有美所造者。又楊景宗微時，常荷畚為丁晉公築第。後晉公敗，籍沒其家，以第賜景宗。二人者，方其微賤時，一造上方器，一為宰相築第，安敢自期身饗其用哉。
舊制：天下貢舉人到闕。悉皆入對，數不下三千人，謂之群見。遠方士皆未知朝廷儀範，班列紛錯，有司不能繩勒。見之日，先設禁圍於著位之前，舉人皆拜於禁圍之外，蓋欲限其前列也。至有更相抱持，以望黼座者。有司患之，近歲遂止令解頭入見，然尚不減數百人。嘉祐中。余忝在解頭，別為一班，最在前列。目見班中唯從前一兩行稍應拜起之節，自余亦終不成班綴而罷，每為閤門之累。常言殿庭中班列不可整齊者，唯有三色，謂舉人、蕃人、駱駝。
兩浙田稅，畝三斗。錢氏國除，朝廷遣王方贄均兩浙雜稅，方贄悉令畝出一斗。使還，責擅減稅額，方贄以謂：「畝稅一斗者，天下之通法。兩浙既已為王民，豈當復循偽國之法？」上從其就，至今畝稅一斗者，自方贄始。唯江南、福建猶循舊額，蓋當時無人論列，遂為永式。方贄尋除右司諫，終於京東轉運使。有五子：臯、準、覃、鞏、罕。準之子珪，為宰相；其他亦多顯者。豈惠民之報歟？
孫之翰，人嘗與一硯，直三十千。孫曰：「硯有何異，而如此之價也？」客曰：「硯以石潤為貴，此石呵之則水流。」孫曰：「一日呵得一擔水，才直三錢，買此何用？」竟不受。
王荊公病喘，藥用紫團山人參，不可得。時薛師政自河東還，適有之，贈公數兩，不受。人有勸公曰：「公之疾非此藥不可治，疾可憂，藥不足辭。」公曰：「平生無紫團參，亦活到今日。」竟不受。公面黧黑，門人憂之，以問醫。醫曰：「此垢汗，非疾也。」進澡豆令公頮面。公曰：「天生黑於予，澡豆其如予何！」
王子野生平不茹葷腥，居之甚安。
趙閱道為成都轉運使，出行部內。唯攜一琴一龜，坐則看龜鼓琴。嘗過青城山，遇雪，舍於逆旅。逆旅之人不知其使者也，或慢狎之。公頹然鼓琴不問。
淮南孔旻，隱居篤行，終身不仕，美節甚高。嘗有竊其園中竹，旻湣其涉水冰寒，為架一小橋渡之。推此則其愛人可知。然余聞之，莊子妻死，鼓盆而歌。妻死而不輟鼓可也，為其死而鼓之，則不若不鼓之愈也。猶邴原耕而得金，擲之墻外，不若管寧不視之愈也。
狄青為樞密使，有狄梁公之後，持梁公畫像及告身十餘通，詣青獻之，以謂青之遠祖。青謝之曰：「一時遭際，安敢自比梁公？」厚有所贈而還之。比之郭崇韜哭子儀之墓，青所得多矣。
郭進有材略，累有戰功。嘗刺邢州，今邢州城乃進所築，其厚六丈，至今堅完；鎧仗精巧，以至封貯亦有法度。進於城北治第，既成，聚族人賓客落之，下至土木之工皆與。乃設諸工之席於東廡，群子之席於西廡。人或曰：「諸子安可與工徒齒？」進指諸工曰：「此造宅者。」指諸子曰：「此賣宅者，固宜坐造宅者下也。」進死，未幾果為他人所有。今資政殿學土陳彥升宅，乃進舊第東南一隅也。
有一武人，忘其名，誌樂閑放，而家甚貧。忽吟一詩曰：「人生本無累，何必買山錢？」遂投檄去，至今致仕，尚康寧。
真宗皇帝時，向文簡拜右僕射，麻下日，李昌武為翰林學士，當對。上謂之曰：「朕自即位以來，未嘗除僕射，今日以命敏中，此殊命也，敏中應甚喜。」對曰：「臣今自早候對，亦未知宣麻，不知敏中何如？」上曰：「敏中門下，今日賀客必多。卿往觀之，明日卻對來，勿言朕意也。」昌武候丞相歸，乃往見。丞相謝客，門闌，俏然已無一人。昌武與向親，徑入見之。徐賀曰：「今日聞降麻，士大夫莫不歡慰，朝野相慶。」公但唯唯。又曰：「自上即位，未嘗除端揆。此非常之命，自非勛德隆重，眷倚殊越，何以至此？」公復唯唯，終未測其意，又歷陳前世為僕射者勛勞德業之盛，禮命之重，公亦唯唯，卒無一言。既退，復使人至庖廚中，問「今日有無親戚賓客、飲食宴會？」亦寂無一人，明日再對，上問：「昨日見敏中否？」對曰：「見之。」「敏中之意何如？」乃具以所見對。上笑曰：「向敏中大耐官職。」〈向文簡拜僕射年月，未曾考於國史，熙寧中，因見中書題名記：天禧元年八月，敏中加右僕射。然密院題名記：天禧元年二月，王欽若加僕射。〉
晏元獻公為童子時，張文節薦之於朝廷，召至闕下。適值御試進士，便令公就試。公一見試題，曰：「臣十日前已作此賦，有賦草尚在，乞別命題。」上極愛其不隱。及為館職時，天下無事，許臣寮擇勝燕飲。當時侍從文館士大夫為燕集，以至市樓酒肆，往往皆供帳為遊息之地。公是時貧甚，不能出，獨家居，與昆弟講習。一日選東宮官，忽自中批除晏殊。執政莫諭所因，次日進覆，上諭之曰：「近聞館閣臣寮，無不嬉遊燕賞，彌日繼夕。唯殊杜門，與兄弟讀書。如此謹厚，正可為東宮官。」公既受命，得對，上面諭除授之意，公語言質野，則曰：「臣非不樂燕遊者，直以貧，無可為之。臣若有錢，亦須往，但無錢不能出耳。」上益嘉其誠實，知事君體，眷注日深。仁宗朝，卒至大用。
寶元中，忠穆王吏部為樞密使。河西首領趙元昊叛，上問邊備，輔臣皆不能對，明日，樞密四人皆罷，忠穆謫虢州。翰林學士蘇公儀與忠穆善，出城見之。忠穆謂公儀曰：「鬷之此行，前十年已有人言之。」公儀曰：「必術士也。」忠穆曰：「非也。昔時為三司鹽鐵副使，疏決獄囚，至河北。是時曹南院自陜西謫官初起為定帥。鬷至定，治事畢，瑋謂鬷曰：『決事已畢，自此當還，明日願少留一日，欲有所言。』鬷既愛其雄材，又聞欲有所言，遂為之留，明日，具饌甚簡儉；食罷，屏左右曰：『公滿面權骨，不為樞輔，即邊帥。或謂公當作相，則不然也。然不十年，必總樞柄。此時西方當有警，公宜預講邊備，蒐閱人材，不然，無以應卒』。鬷曰：『四境之事，唯公知之，何以見教。』曹曰：『瑋實知之，今當為公言。瑋在陜西日，河西趙德明嘗使人以馬博易於中國；怒其息微，欲殺之，莫可諫止。德明有一子，方十餘歲，極諫不已，曰：「以戰馬資鄰國，已是失計；今更以貨殺邊人，則誰肯為我用者？」瑋聞其言，私念之曰：「此子欲用其人矣，是必有異志。」聞其常往來互市中，瑋欲一識之，屢使人誘致之，不可得。乃使善畫者圖形容，既至，觀之，真英物也。此子必須為邊患，計其時節，正在公秉政之日。公其勉之。』鬷是時殊未以為然。今知其所畫，乃元昊也。皆如其言也。」四人：夏守渰、鬷、陳執中、張觀。康定元年二月，守渰加節度。罷為南院；鬷、執中、觀各守本官罷。
石曼卿喜豪飲，與布衣劉潛為友。嘗通判海州，劉潛來訪之，曼卿迎之於石闥堰，與潛劇飲。中夜酒欲竭，顧船中有醋斗餘，乃傾入酒中併飲之。至明日，酒醋俱盡。每與客痛飲，露髮跣足，著械而坐。謂之「囚飲」。飲於木杪，謂之「巢飲」。以藁束之，引首出飲，復就束，謂之「鼈飲」。其狂縱大率如此。廨後為一庵，常臥其間，名之日「捫虱庵」。未嘗一日不醉。仁宗愛其才，嘗對輔臣言，欲其戒酒，延年聞之。因不飲，遂成疾而卒。
工部胡侍郎則為邑日，丁晉公為遊客，見之。胡待之甚厚，丁因投詩索米。明日，胡延晉公，常日所用樽罍悉屏去，但陶器而已，丁失望，以為厭已，遂辭去。胡往見之，出銀一篋遺丁曰：「家素貧，唯此飲器，願以贐行。」丁始諭設陶器之因，甚愧德之。後晉公驟達，極力推挽，卒至顯位。慶曆中，諫官李兢坐言事，謫湖南物務。內殿承制範亢為黃、蔡間都監，以言事官坐謫後多至顯官，乃悉傾家物，與兢辦行。兢至湖南，少日遂卒。前輩有言：「人不可有意，有意即差。」事固不可前料也。
朱壽昌，刑部朱侍郎巽之子。其母微，壽昌流落貧家，十餘歲方得歸，遂失母所在。壽昌哀慕不已。及長，乃解官訪母，遍走四方，備歷艱難。見者莫不憐之。聞佛書有水懺者，其說謂欲見父母者誦之，當獲所願。壽昌乃晝夜誦持，仍剌血書懺，摹版印施於人，唯願見母。歷年甚多，忽一日至河中府，遂得其母。相持慟絕，感動行路。乃迎以歸，事母至孝。復出從仕，今為司農少卿。士人為之傳者數人，丞相荊公而下，皆有《朱孝子詩》數百篇。
朝士劉廷式，本田家。鄰舍翁甚貧，有一女，約與廷式為婚。後契闊數年，廷式讀書登科，歸鄉閭。訪鄰翁，而翁已死；女因病雙瞽，家極困餓。廷式使人申前好，而女子之家辭以疾，仍以傭耕，不敢姻士大夫。廷式堅不可，「與翁有約，豈可以翁死子疾而背之？」卒與成婚。閨門極雍睦，其妻相攜而後能行，凡生數子。廷式嘗坐小譴，監司欲逐之，嘉其有美行，遂為之闊略。其後廷式管幹江州太平宮而妻死，哭之極哀。蘇子瞻愛其義，為文以美之。
柳開少好任氣，大言凌物。應舉時，以文章投主司於簾前，凡千軸，載以獨輪車；引試日，衣襴，自擁車以入，欲以此駭眾取名。時張景能文，有名，唯袖一書，簾前獻之。主司大稱賞，擢景優等。時人為之語曰：「柳開千軸，不如張景一書。」

