《宣和北苑貢茶録》，宋熊蕃撰。所述皆建安茶園采焙入貢法式。淳熙中，其子校書郎克，始鋟諸木。凡爲圖三十有八，附以採茶詩十章。陳振孫《書録解題》謂蕃子克並寫其形制而傳之，則圖蓋克所增入也。時福建轉運使主管帳司趙汝礪復作《別録》一卷，以補其未備。所言水數贏縮，火候淹亟，綱次先後，品味多寡，尤極該悉。考茗飲盛於唐，至南唐始立茶官，北苑所由名也，至宋而建茶遂名天下。壑源沙溪以外，北苑獨稱官焙，爲漕司歲貢所自出。文士每紀述其事，然書不盡傳，傳者亦多疏略。惟此二書，於當時任土作貢之制，言之最詳。所載模製器具，頗多新意，亦有可以資故實而供詞翰者，存之亦博物之一端，不可廢也。蕃字叔茂，建陽人。宗王安石之學，工於吟詠，見《書録解題》。克有《中興小曆》已著録。汝礪行事無所見，惟《宋史·宗室世系表》漢王房下，有漢東侯宗楷曾孫汝礪，意者即其人歟。
　
建安之東三十里，有山曰鳳凰。其下直北苑，帝聯諸焙。厥土赤壤，厥茶惟上上。太平興國中，初為御焙，歲模龍鳳，以羞貢篚，蓋表珍異。慶曆中，漕臺益重其事，品數日增，制模目精。厥今茶自北苑上者，獨冠天下，非人間所可得也。方春蟲震蟄，千夫雷動，一時之盛，誠為偉觀。故建人謂至建安而不詣北苑，與不至者同。僕因攝事，遂得研究其始末。姑摭共大概，條為十餘類，曰《北苑別錄》雲。

陸羽《茶經》、裴汶《茶述》，皆不及建品。説者但謂二子未嘗至閩，而不知物之發也，固自有時。蓋昔者山川幽深，靈芽未露。至於唐末，然後北苑出爲之最。是時，偽蜀辭臣毛文錫作《茶譜》，亦第言建有紫筍，而蠟面乃產於福。五代之季，建屬南唐，歲率諸縣民，採茶北苑，初造研膏，繼造蠟面。既又製有佳者，號日「京鋌」。聖朝開寶末，下南唐，太平興國初，特製龍鳳模，遺使臣即北苑造團茶，以別庶飲，龍鳳茶蓋始於此。又一種茶，叢生石崖，枝葉尤茂，至道初有詔造之，別號「石乳」。又一種號「的乳」。又一種號「白乳」。蓋自龍鳳與京、石、的、白四處繼出，而蠟面降爲下矣。蓋鳳龍等茶，皆太宗朝所製，至咸平初，晉公漕閩，始載之於《茶録》。慶曆中，蔡君謨將漕，創造小權團以進，被旨仍歲貢之。自小團出，而龍鳳遂爲次矣。元豐間，有旨造密雲龍，其品又加於小團之上。紹聖間，改爲瑞雲翔龍。至大觀初，今上親製《茶論》三十篇，以白茶者與常茶不同，「偶然生出，一非人力可致」，於是白茶遂爲第一。既又制三色細芽，及試新銙、貢新銙，自三色細芽出，而瑞雲翔龍顧居下矣。
凡茶芽數品，最上曰「小芽」，如雀舌、鷹爪，以其勁直纖銳，故號芽茶；次曰「中芽」，乃一芽帶一葉者，號「一槍一旗」；次曰「紫芽」，乃一芽帶兩葉者，號「一槍兩旗」；其帶三葉、四葉，皆漸老矣。芽茶早春極少，景德中，建守周絳爲《補茶經》，言「芽茶只作早茶，馳奉萬乘嘗之可矣」。如一槍一旗，可謂奇茶也。故一槍一旗，號「揀芽」，最爲挺特光正。舒王送人官閩詩云：「親茗齋中試一旗」，謂揀芽也。或者乃謂揀芽也。夫揀芽猶奇如此，而況芽茶以供天子之新嘗者乎？芽茶絶矣！至於水芽，則曠古未之聞也。宣和庚子歲，漕臣鄭公可簡，始創爲銀線水芽。蓋將已揀熟芽再剔去只取其心一縷，用珍器貯清泉漬之，光明瑩潔，若銀線然。以製方寸新銙，有小龍蜿蜒其上，號「新龍團勝雪」。又廢石、的、白三乳鼎，造銙二十餘色。初，貢茶皆入龍腦，至是慮奪真味，始不用焉。蓋茶之妙至勝極矣！故合爲首冠。然猶在白茶之次者，以白茶爲上之所好也。異時，郡人黃儒始撰《品茶要録》，極稱當時靈芽之富，謂使陸羽數子見之，必「爽然自失」！蕃亦謂「使黃君而閱今日。則前乎此者，未足詫焉」！然龍焙初興，貢數殊少，累增至元符，以片計者一萬八千，袖初已加數倍，而猶未盛。今則爲四萬七千一百片有奇矣〈(此數見范逵所著《龍焙》、美成《茶録》。逵，茶官也。)〉！自白茶、勝雪以次，厥名實繁，今列於左，使好事者得以觀焉。
　貢新銙〈(大觀二年造)〉
　度新銙〈(政和二年造)〉
　白茶〈(政和二年)〉
　龍團勝雪〈(宣和二年)〉
　御苑玉芽〈(大觀二年)〉
　萬壽尤芽〈(大觀二年)〉
　上林第一〈(宣和二年)〉
　乙夜清供〈(宣和二年)〉
　承平雅玩〈(宣和二年)〉
　龍鳳英華〈(宣和二年)〉
　玉除清賞〈(宣和二年)〉
　啟活承恩〈(宣和二年)〉
　雪英〈(宣和三年)〉
　雲葉〈(宣和三年)〉
　蜀葵〈(宣和三年)〉
　金錢〈(宣和三年)〉
　玉華〈(宣和三年)〉
　寸金〈(宣和三年)〉
　無比壽芽〈(大觀四年)〉
　萬春銀葉〈(宣和二年)〉
　宜年寶玉〈(宣和二年)〉
　玉清慶雲〈(宣和二年)〉
　無疆壽龍〈(宣和二年)〉
　玉葉長春〈(宣和四年)〉
　瑞雲翔龍〈(紹聖二年)〉
　長壽玉圭〈(政和二年)〉
　興國巖銙
　香口焙銙
　上品揀芽〈(紹聖二年)〉
　新收揀芽
　太平嘉瑞〈(政和二年)〉
　龍苑報春〈(宣和四年)〉
　南山應瑞〈(宣和四年)〉
　興國巖揀芽
　興國巖小龍
　興國巖小鳳
　〈(已上號細色)〉

　揀芽
　小龍
　小鳳
　大龍
　大鳳
　〈(已上號粗色)〉
又有瓊林毓粹、浴雪呈祥、壑源拱秀、貢篚推先、價倍南金、暘谷先春、壽巖都勝、延平乳石、清白可鑒、鳳韻甚高。凡十色，皆宣和二年所製，越五歲省去。
右，歲分十餘綱，惟白茶與勝雪，自驚蟄前閃役，浹日乃成。飛騎疾馳，不出中春，已至京師，號爲頭綱。玉芽以下，即先後以次發，待貢足時，夏過半矣。歐陽文忠公詩曰：「建安三千五百里，京師三月嚐新茶。」蓋異時如此。以今較昔，又爲最早。因念草木之策，有瑰奇卓異之名，必亦逢時而後出，而況爲士者哉！昔昌黎先生感二鳥之蒙擢，而自悼其不如。今蕃於是茶也，焉敢效昌黎之感賦，姑務自警，崦堅其守，以待時而已。
貢薪銙(竹圈銀模)方一寸三分
試新銙(竹圈銀模)同上
龍團勝雪(竹圈銀模)同上
白茶(銀圈銀模)徑一寸五分
御苑玉芽(銀圈銀模)徑一寸五分
萬壽龍芽(銀圈銀模)同上
上林第一方一寸五分
乙準備清供(竹圈)同上
承平雅玩(竹圈)同上
龍鳳英華同上
玉除清賞同上
啟沃承恩(竹圈)同上
雪英(銀圈銀模)橫長一寸五分
雲葉(銀圈銀模)同上
蜀葵(銀圈銀模)徑一寸五分
金錢(銀圈銀模)同上
玉華(銀模)橫長一寸五分
寸金(竹圈)方一寸二分
無比壽芽(銀圈竹模)同上
萬春銀葉(銀圈銀模)兩尖徑二寸二分
宜年寶玉(銀圈銀模)直長三寸
玉清慶雲(銀圈銀模)方一寸八分
無疆壽龍(銀模直長一寸，銀圈徑二寸五分)
長壽玉圭(銀模)直長三寸
瑞雲翔龍(銀模銀圈)徑一寸五分
玉葉長春(竹圈)直長一寸六分
興國巖銙(竹圈)方一寸二分
香口焙銙(竹圈)同上
上品揀芽(銀模銀圈)同上
新收揀芽(銀模銀圈)同上
太平嘉瑞(銀圈)徑一寸五分
龍苑報春(銀模銀圈)徑一寸七分
南山應瑞(銀模銀圈)方一寸八分
興國巖揀芽(銀模)徑三寸
小龍(銀模銀圈)
小鳳(銀模銀圈)同上
大龍(銀圈)
大鳳(銀模銀圈)同上
　　先朝曹司封修睦自號退士，嘗作御苑採茶歌十首，傳在人口。今龍園所制，視昔尤盛，惜乎退士不見也。蕃謹摭故事，亦賦十首獻之漕使，仍用退士元韻，以見仰慕前修之意。
　　雲腴貢使手親調，旋放春天採玉條。
　　伐鼔危亭驚曉夢，嘯呼齊上苑東橋。

　　采采東方尚未明，玉芽同護見心誠。
　　時歌一曲青山裏，便是春風陌上聲。

　　共抽靈草報天恩，貢令分眀〈龍焙造茶依御廚法。〉使指尊。
　　邏卒日循雲塹繞，山靈亦守御園門。

　　紛綸爭徑蹂新苔，回首龍園曉色開。
　　一尉鳴鉦三令趣，急持煙籠下山來。〈採茶不許見日出。〉

　　紅日新升氣轉和，翠籃相逐下層坡。
　　茶官正要靈芽潤，不管新來帶露多。〈採新芽不折水。〉

　　翠虬新範絳紗籠，看罷春生玉節風。
　　葉氣雲蒸千嶂緑，歡聲雷震萬山紅。

　　鳳山日日滃非煙，賸得三春雨露天。
　　棠坼淺紅酣一笑，柳垂淡緑困三眠。〈紅雲島上多海棠，兩堤官柳最盛。〉

　　龍焙夕薫凝紫霧，鳳池曉濯帶蒼煙。
　　水芽只自宣和有，一洗槍旗二百年。

　　脩貢年年採萬株，只今勝雪與初殊。
　　宣和殿裏春風好，喜動天顔是玉腴。

　　外臺慶厯有仙官，龍鳳纔聞制小團。〈按《建安志》慶曆間蔡公端明爲漕使，始改造小團龍茶，此詩蓋指此。〉
　　爭得似金模寸璧，春風第一薦宸餐。
宣和北苑貢茶録/跋
