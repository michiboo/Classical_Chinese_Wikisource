學書法
學書之法，非口傳心授，不得其精。大要須臨古人墨跡，佈置間架，捏破管，書破紙，方有功夫。張芝臨池學書。池水盡墨。鐘丞相入抱犢山十年，木石盡黑。趙子昂國公十年不下樓。巙子山平章每日坐衙罷，寫一千字才進膳。唐太宗皇帝簡板馬上字，夜半起把燭學《蘭亭記》。大字須藏間架，古人以箒濡水，學書於砌，或書於幾，幾石皆陷。
草書評
學書以沉著頓挫為體，以變化牽掣為用，二者不可缺一。若專事一偏，便非至論。如魯公之沉著，何嘗不嘉？懷素之飛動，多有意趣。世之小子謂魯公不如懷素，是東坡所謂「嘗夢見王右軍腳汗氣」耶！
評書
學書之法，非口傳心授，不得其門。故自羲、獻而下，世無善書者。惟智永能寤寐家法，書學中興，至唐而盛。宋家三百年，惟蘇、米庶幾。元惟趙子昂一人。皆師資，所以絕出流輩。吾中間亦稍聞筆法於詹希原，惜乎工夫未及，草草度時，誠切自愧赧耳。永樂丙戌六月十八日書。
書學詳說
書肇於庖犧，筆墨紙研，皆世古用，後世異其制爾。《書》稱作會，紀於太常，非可以力削為。而《詩》稱彤管，知非始於蒙恬也。三者仿此。今書之美自鐘、王，其功在執筆用筆。
執之法，虛圓正緊，又曰淺而堅，謂撥鐙，令其和暢，勿使拘攣。真書去毫端二寸，行三寸，草四寸。掣三分，而一分著紙，勢則有鐵，掣一分，而三分著紙，勢則不足。此其要也。而擫捺、鉤揭、抵拒、導送，指法亦備。其曰擫者，大指當微側，以甲肉際當管傍則善。而又曰力以中駐，中筆之法，中指主鉤，用力全在於是。又有扳罾法，食指拄上，甚至而奇健。撮管法，撮聚管瑞，草書便；提筆法，提挈其筆，署書宜，此執筆之功也。
若夫用筆，毫釐鋒穎之間，頓挫之，郁屈之，周而折之，抑而揚之，藏而出之，垂而縮之，往而復之，逆而順之，下而上之，襲而掩之，盤旋之，踴躍之，瀝之使之入，衄之使之凝，染之如穿，按之如掃，注之趯之，擢之指之，揮之掉之，提之拂之，空中墜之，架虛搶之，窮深掣之，收而縱之，蟄而伸之，淋之浸淫之使之茂，卷之蹙之，雕而琢之使之密，覆之削之使之瑩，鼓之舞之使之奇。喜而舒之，如見佳麗，如遠行客過故鄉，發其怡；怒而奪激之，如撫劍戟，操戈矛，介萬騎而馳之也，發其壯。哀而思也，低回戚促，登高弔古，慨然嘆息之聲；樂而融之，而夢華胥之遊，聽鈞天之樂，與其簞瓢陋巷之樂之意也。
是其一字之中，皆其心推之，有絜矩之道也，而其一篇之中，可無絜矩之道乎？上字之於下字，左行之於右行，橫斜疏密，各有攸當。上下連延，左右顧矚，八面四方，有如佈陣；紛紛紜紜，斗亂而不亂，渾渾沌沌，形圓而不可破。昔右軍之敘《蘭亭》，字既盡美，尤善佈置，所謂增一分太長，虧一分太短。魚鬣鳥翅，花須蝶芒，油然粲然，各止其所。縱橫曲折，無不如意，毫髮之間，直無遺憾。近時惟趙文敏公深得其旨，而詹逸庵之於署書亦然。今欲增減其一分，易置其一筆、一點、一畫，一毫發高下之間，闊隘偶殊，妍丑迥異。學者當視其精微得之。是以統而論之：一字之中，雖欲皆善，而必有一點、畫、鉤、剔、披、拂主之，如美石之韞良玉，使人玩繹，不可名言；一篇之中，雖欲皆善，必有一二字登峰造極，如魚、鳥之有麟、鳳以為之主，使人玩繹，不可名言：此鐘、王之法所以為盡善盡美也。
且其遺蹟偶然之作，枯燥重濕，濃淡相間，益不經意肆筆為之，適符天巧，奇妙出焉。此不可以強為，亦不可以強學，惟日日臨名書，無恡紙筆，工夫精熟，久乃自然。言雖近易，實為要旨。先儀骨體，後盡精神。有膚有血，有力有筋。其血其膚，側鋒內外之際；其力其筋，毫髮生成之妙。絲來線去，脈絡分明。描搨為先，傍摹次之。雙鉤映擬，功不可闕。對之仿之，如燈取影；填之補之，如鑑照形；合之符之，如瑞之於瑁也；比而似之，如睨伐柯；察而像之，詳視而默記之，如七十子之學孔子也。愈近而愈未近，愈至而愈未至，切磋之，琢磨之，治之已精，益求其精，一旦豁然貫通焉，忘情筆墨之間，和調心手之用，不知物我之有間，體合造化而生成之也，而後為能學書之至爾。此余所以為書之詳說也。
