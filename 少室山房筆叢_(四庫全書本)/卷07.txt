　　欽定四庫全書
　　少室山房筆叢卷七
　　明　胡應麟　撰
　　史書佔畢三
　　冗篇上
　　學者多譚五覇而不得其說於桓文之外於是取昆吾乎夏取豕韋取大彭乎商以合乎周之齊晉而五之自遷史夏商本紀旣絶弗載而春秋秦漢雜傳子書又往往掇拾其一而軼其二三是以後世之惑滋甚葢余讀汲冢紀年而始得其說焉夫覇之取稱其大㫖二諸侯而有勞王室錫之茅土俾專征伐而人服之若文王之為西伯是其覇覇以功也諸侯而弗共王室恃其強大自專征伐而人畏之若共工之覇九州是其覇覇以力也自徐偃宋襄攘竊仁義卒以削亡為天下笑而戰國之君盛以甲兵土地相凌於是乎孟軻氏出大明王道以辟之而覇之雲者祗以為尚力之事槪之三代盛時之所謂覇迥不侔矣考竹書所紀三事其始之覇也要皆得之於功而其末之亡皆失之於力者也夏仲康六年錫昆吾命作覇帝芬三十三年封昆吾氏子於有蘇帝癸元年昆吾氏出居許帝癸二十八年昆吾氏伐商三十年商師征昆吾三十一年商克昆吾此昆吾氏之始末紀於竹書者也夏孔甲元年廢豕韋氏使劉累豢龍帝昊元年使豕韋氏復國商外壬四年邳人侁人叛河亶甲元年彭伯克邳五年侁人入於班方彭伯韋伯伐班方侁人來賔祖乙元年王即位自相遷於耿命彭伯韋伯武丁四十三年王師滅大彭五十年征豕韋克之此豕韋氏大彭氏之始末紀於竹書者也合前後而較之昆吾也豕韋也大彭也其詳不可得聞其興滅之大都槩以具矣夫昆吾氏之覇覇於仲康之代而亡於桀豕韋大彭之覇覇於亶甲祖乙之代而亡於武丁夫昆吾氏其興弗可考自彭伯韋伯之命於商而昆吾氏可知也大彭豕韋其滅弗可考自昆吾氏之克於商而豕韋大彭可知也然則世之譚五覇者以其始之以功覇而合之桓文乎則可以其末之以力覇而合之桓文乎則弗可夫桓文固尚力而厥功實弗容掩也跡三氏於始則類跡三氏於末弗類也是昆吾大彭豕韋齊桓晉文之說也
　　春秋戰國之世文士之好竒不已甚哉自古中興之烈亡大於夏少康者粵自襁褓之中已䝉大難流離竄匿四十餘載迄以一成一旅復夏舊物而光大之彼其﨑嶇有虞仍鬲之間所為布德兆謀葢將靡所不極而史遷本紀盡逸其文後人求之弗得遂舉離騷天問荒忽謬悠之說以實之夫夏自太康距於夷羿寒浞簒於有窮中間䘮亂因仍世已三易而浞與過澆狡力相資滅斟弒相跨據都邑視王莽桓𤣥之禍弗啻十倍豈一刺客一虞人之任哉少康履歴僅見左氏而首末弗詳惟汲冢紀年差備復夏之事第言伯靡自鬲帥斟鄩斟灌之師以伐浞世子少康使女艾伐過殺澆伯子杼帥師滅戈少康自綸歸於夏邑其事雖不可詳考要皆王者正正之師至如離騷所謂襲女岐縱田犬則絶不見於簡編也離騷所問葢齊東里社鬼巫墟墓之談屈子放逐無聊感而筆之以問後世世儒不能辯斥而好竒如沈約者又引之以釋紀年遂使少康靡艾萬古中興之績下仝孟嘗郭解之儔余不得不辯之
　　三代而上史書名氏之譌衆矣其最大而可疑可疑而弗可弗辯者亡若伯翳之與伯益自史以伯益佐禹以伯翳先秦司馬貞張守節等並疑其謬而莫能援明證以折衷之故歴世紛紛迄於今伯翳伯益為二也夫使伯翳伯益若共工蒼頡栗陸容成鴻𫎇雲將齧缺之屬荒忽茫昧而不足有亡則可誠禹之佐舜之輔而秦之先則其人所係世道何如者而可弗定於一也史遷秦本紀雲大業娶女華女華生大費大費佐禹平水土輔舜馴鳥獸舜妻以姚之玉女是曰栢翳為秦之先夫禹作司空天下之大任佐禹濬川天下之大功藉令非伯益而別一人則尚書載之當參咎繇伍稷契矣今考虞廷臣庶四岳九官十二牧輩靡不具載於書而伯翳之文獨不經見以史所稱平水土者質之乎書則偕奏鮮食益事也以史所謂馴鳥獸者質之乎書則掌火作虞益官也然則尚書所云伯益非伯翳而誰耶秦紀所云伯翳非伯益之誤耶葢伯與栢其音仝〈秦本紀作栢〉益與翳其聲近故史記誤以一人析而為二猶幸乎其人雖二而其事則一也然而大費之雲又胡以稱也則吾嘗讀汲冢紀年而得之竹書紀啓即位之二年費侯伯益出就國夫史記先稱大費復稱柏翳柏翳為人名則大費為國封矣大費為國名則柏翳為伯益矣即竹書一簡而柏翳伯益大費舉不待辯而明而司馬貞張守節皆置弗道彼索隱者惡在其為索而正義者惡在其為正也〈正義陳紀下亦言二人本一而秦紀陳紀世家益不言按山海經劉歆序先稱伯翳復言伯益其為一人明甚而太史氏之誤不辯自明矣然正義亦不引〉
　　蘇子瞻論周之失計莫甚東遷而以靈王神聖諸侯服享為証此但據子朝之書而弗及詳論其世也靈王之世孫甯出君而莫能討崔慶弒君而莫能誅陳生伯輿爭政而莫能斷至假列國大夫以聽訟於王庭其紀綱名分幾於蕩無一存矣榖洛之鬬王欲壅之太子晉之諫可謂切深而王卒弗能用也終其身政事可見惟聘後致命於齊而已神聖服享果何在哉善乎唐李翺之言也神堯以一旅取天下後世不能以天下取河北夫唐之弗振豈亦東遷之罪也夫太子晉一言晉人遽欲舉侵地而返之俾弗蚤死成宣之治可復孰謂東遷計失哉
　　自文王釋羑里之囚紂錫之弓矢得專征伐世遂以文王為西伯至戡黎一事咸曰文王是舉將以震紂而萌其悔心也噫文王三分有二以服事殷仲尼至德之嘆葢惓惓焉一旦甫釋囚繫而輙有戡黎之舉若勾踐以美女豢吳而兵隨其後者孰謂文王之德顧為是耶且紂當文王之時三仁未亡天命未絶諸侯八百未會而文王遽稱兵以獵其郊視後世亂臣賊子舉晉陽以清君側者復奚異哉元儒金吉甫氏獨引膠鬲之言直以戡黎繫之於武而文之心始暴白於天下萬世然膠鬲之言足以証西伯之為武而不足以證戡黎之為武也余考汲冢竹書帝辛四十一年西伯昌薨四十二年西伯發受丹書於呂尚四十四年西伯發伐黎自武王之立以至克殷始終西伯之外無別稱焉於是始信戡黎之舉灼然出於武王而文之以服事殷沒齒皦無纖芥可以刷百代之疑矣金氏前編多引竹書獨茲事闗係非眇而紀年所載彰明較著特為愉快人心而偶未之引豈考覈有所未至耶
　　甚哉三代而上史氏之說之不足憑也司馬遷列傳七十而首伯夷而其傳伯夷也始之以逃堯之文卒之以伐紂之諫葢歴數百千年未有核其實者也夫逃堯之謬有識槪能辨之獨伐紂之諫其所闗涉甚鉅宜其所紀載特詳乃遷所取證茫亡一焉而世之儒者萬喙一詞即博渉自信如宋羅泌之流亦僅啓其端而其說迄靡竟也夫三代之書遷所取證者六經孔孟之外國語短長莊荀韓呂數子已爾孔子於夷則賢之矣孟子於夷則聖之矣而未嘗槪叩馬之事也孔子於夷稱其餓矣孟子於夷述其清矣而未嘗槩叩馬之言也採薇一歌足發明武未盡善而孔則刪之食粟之恥有大於不聽惡聲而孟則置之揆之事理胡舛謬也先秦之文詳於識文武者宜莫踰左氏勇於非湯武者宜莫踰莊周而左國諸書言者弗引莊列諸書引而弗言書出於漢之後而足以証周之前者汲冢而汲冢諸篇又始終亡一語及也然則叩馬之諫太史氏所采據果何書也夫三代之書其傳於後世常寡而三代之跡其軼於上古常多至聖賢大節未有不具載於六經而互見於子史者若之何合六經諸子諸史而茫亡一證也故吾斷以為夷齊無叩馬之說也然斯語非遷創之葢戰國遊談之口而遷信之太果也夫戰國之談其起於見夷齊之遜位而遂疑武王之有爭聞夷齊之居周而遂疑伐紂之當阻因委曲傅㑹而為是與夫叩馬一節在夷齊誠優為而君臣父子一言足以樹天地古今之大戒顧以之垂訓則偉而以之紀實則疎也則君子之讀斯傳者尚亦取其言而姑略其事也哉
　　仲尼曰伯夷叔齊餓於首陽之下餓之雲者葢以夷齊遜國而貧弗若景公之擅國而富曷嘗謂餓而死也夫孔子餓於陳蔡靈輒餓於翳桑而皆未嘗死胡為乎首陽之下夷齊獨死於餓也食粟採薇其因餓之一言而附㑹歟夫武王非愎諫者二子之難難遜國弗難叩馬難無怨弗難採薇莊周稱夷齊之咸陽見武伐殷曰天下亂周德衰不若避之北至於首陽之山遂餓而死此太史之說所從出於莊生口也而亦可以證其無叩馬之事矣
　　夫春秋之世之亂也而忍言哉葢君臣之義絶矣晉欒書中行偃執厲公召韓厥厥曰二三子不能事君焉用厥也齊崔杼弒莊公人謂晏嬰死乎曰君死社稷則死之若為己死非親暱誰敢任之韓厥晏嬰夫非春秋所謂賢者哉君父之仇義不共天臣弒君子弒父殺無赦亡論其職大小也二子身為大夫驟聞君父之難當率先有衆奉大義而討之誅元惡以靖國家上也茍不能則死之又不能則去之舍是無可言者方厲公之執而書偃之召也厥挺然力爭尚庶幾萬一挽回必不得已猶當致命畢力於嗣主之世而始焉則為克之中立以觀其變繼焉則為盾之同黨以遂其奸晉尚為有人乎葢厥也弗臣而悼也弗子矣夫人臣之義食焉弗避其難嬰之食誰之食也莊弒而弗從猶之可也方莊之未弒弗當諫與迨莊之旣弒弗當討與諫而弗行與討而弗遂弗俱當去與四者之義嬰亡一焉生食其祿死而置之臣焉用哉夫春秋之世君臣道絶矣以二子之事如彼而世以為賢後世亦卒無有非之者甚矣大義之難明也
　　豫讓漆身吞炭以愧人臣之懷二心者讓葢以義士自許也當時凜然義之後世亦翕然義之至蘇氏胡氏直以為聖賢大學之道甚矣宋人之陋也余以為讓特刺客之好名者非惟弗知義殆近於弗知恥其所言正以教人臣之懷二心而胡以愧也夫君臣父子一也父有弗子子無弗父君有弗臣臣無弗君孟軻氏論手足腹心報施之道至矣而其言可以訓天下之為君不可以訓天下之為臣可以陳於唐虞桀紂之前不可以譚於春秋戰國之世以故言出於孟氏而豪傑猶或非之然而曰犬馬曰土芥曰國人曰寇讐其輕重之等較若也夫范氏荀氏滅於知氏知氏滅於趙氏則知氏於范氏荀氏正趙氏之於知氏也讓以衆人報范氏荀氏則二氏之亡仕他姓可矣曷在乎仕其故主之仇之後而且為之盡力也不幾於寇讎之報報犬馬之視乎夫瑤之未敗果知之讓擇而事之惡取其知瑤之將敗絺爭之讓黙而成之惡取其賢瑤亡也可以死矣弗死襄執也可以死矣弗死至再刺而再執也猶弗死惡取其勇俾襄子而再釋焉將以刺終乎將以弗刺終乎刺而中胡以見襄子於身後刺而弗中胡以見襄子於生前終止而弗刺胡以自立於天下萬世故吾直以讓非惟弗知義而近於弗知恥也其厪厪焉惜其一死務以成其一刺之名而已於人臣無二心奚有也即人臣二心將以讓藉口而又奚愧也夫為讓計宜何如曰死范氏荀氏上也死知伯之亡其次也死襄子之執又次也以刺而報其主則已卑卑再刺而再弗行而卒弗死而欲以漆身吞炭愧人臣之懷二心者難矣哉〈以知氏無人而讓無為而為者尤謬夫聶政尚不欲顯其名而要離致戮妻子奚為也〉
　　自山東遭秦禍諸侯之得志者三而蘇氏之合從弗與焉孟嘗之臨函谷也信陵之存大梁也趙奢之救閼與也孟嘗信陵俱貴公子率列國以攻秦獨奢起小吏提孤軍大破秦師其事甚偉功甚竒乃讀史者忽焉第知奢之勝而已而所以勝弗知也當秦之圍閼與也惠文以問亷頗頗以為難救何哉閼與之地秦韓趙三國之交秦攻韓而移兵閼與葢出趙之不意也而趙始發兵救之令秦也據險以拒趙若魏太祖之屯柴壁則趙師阻令秦也扼險以要趙若唐太宗之襲美良則趙師殱二者皆曉兵所忌而頗位趙上將聲聞諸侯固不肻輕用其名鬬成敗於鼠穴也奢則未嘗有戰伐之勲一旦欲翹然自樹勢不容不出死力以見其竒而奢方拔自細微又易以愚秦耳目於是頓兵邯鄲增壘以示吾弱而弛敵之防堅壁以蓄吾威而俟敵之間至於二十八日之久彼師已老而我師方壯然後乗秦諜之往而卷甲以趨之秦欲拒吾於險之外而吾已入欲邀吾於險之內而吾已出比秦人悉甲來攻而吾壁壘已成士有必死之志以久蓄之鋒乗初至之說勵必死之勇以馳乎疲勞暴露之師此其廟勝之勢在趙在秦不待智者而決矣或曰奢之勝歴之謀也歴所謂厚集其陣先據北山皆兵家之常偶合於奢而奢用之葢奢之勝而非所以勝也奢受命出師勝秦固燭鑑焉而待歴乎哉然則亷頗之議失與頗秦所忌奢秦所易也奢將則敵信而弗疑頗將則敵疑而弗信故奢之事頗雖勇有弗能行頗之言奢雖勝有弗能奪也夫道逺險狹頗之言誠未為失而長平之役亦奢也有以狃之悲夫
　　樂毅不拔二城夏侯𤣥以為庶幾湯武何其陋哉河汾氏從而諛之眉山氏又從而駁之是皆有疑於毅之不取而未嘗熟察古今攻守之大勢也以吾論之即墨之守不必智如田單而後全而二城之拔非特毅有所不能即力與材倍蓰於毅者未可必也胡不以戰國推之燕視秦鬬士孰銳毅視武安君起將略孰優下齊七十餘城坑趙四十餘萬震讋孰甚燕之圖即墨視秦之圖邯鄲孰急平原安平之應變孰短孰長智者所了也然起以百戰之威挾秦國之衆乗長平之勢蹙垂亡之趙一圍而不能舉再命而不肯行三迫而甘伏杜郵之劒觀其力拒應侯之請即未必盡然而邯鄲之不易克固昭昭矣獨於毅焉疑之可乎夫齊之與燕勢相軋也單之與毅略相等也然而主客異勢怠奮異心重以嗣主狐疑鄰國反間亡臣合力戰士思歸騎刼之代葢毅有天幸焉不然其能成師返哉故吾謂即墨之守非單亦全二城之拔非毅所及而論事者必灼見古今攻守之大勢而後可也
　　甚矣攻守之勢之相懸絶也故守者將有不必才兵有不必衆而攻者將之才有無所用而兵之衆有無所施夫王莽以百萬圍昆陽也而殲隋以百十三萬圍平壤也而潰此其兵莫衆矣則曰將非才也孔明以十萬圍陳倉而不拔孫權以十萬圍合肥而幾擒此其將莫才矣則曰兵非衆也光武悉漢將之良以圖天水而折北神武悉齊兵之銳以圍金墉而殞身此將非弗才兵非弗衆矣則猶曰敵堅也拓跋英楊大眼以四十萬圍鍾離而隻輪不返郭子儀李光弼以六十萬圍相州而九帥盡奔此將非不才兵非不衆敵非不脆矣則猶曰救至也至魏太武屯百萬於宋唐太宗聚天下於遼則不惟將之才絶古今而且帝矣不惟兵之衆極海宇而且精矣〈王莽隋兵未必精〉加以盱眙小城安市夷帥敵非勍也義隆破膽延夀望風救已絶也然而卒自解者何以故也故曰攻守之勢懸絶甚也有善守則無善攻也而況乎樂毅之將燕昭之兵而攻乎田單之守若之何二城之可拔也而夏侯氏以庶幾湯武然乎否哉
　　白起坑長平四十萬古今以罪趙括括輕躁寡謀可罪也而長平之事則大有難言者世襲故常類以括為妄庸豎子則弗考之甚也何者四十餘萬之衆匪易御之師也四十餘日之圍匪易支之困也使括也而果妄庸豎子若宋義劉秩李元平輩將鋒交即潰曷能以其衆戰耶將伏發即殲曷能以其衆守耶以四十萬之兵陷必死之地壁四十餘日之久而亡一叛者至括死而後降則括之為括可知也括當時所與援桴對壘何人哉秦兵之彊天下靡敵焉白起所擊天下靡堅焉彼且因失地之忿勵用壯之師非閼與之戰兵亡名將亡勇者比也當起未將而頗之禦紇已惴惴矣洎乎武安旣出秦掃境以潛屬之而其王又親至河內發穉弱以趣之葢不啻宋人所謂空國而戰者噫嘻當其時事勢之亟何如也吾以即信平弗代而馬服復生未易雲也夫括也果若李元平輩則一王紇舉之矣而胡以必起以寡擊之以正擊之亾不可者而胡以用衆而胡以用竒且一朝食滅之矣而胡以若是久也惟將而必起而必用衆而必用竒而括之不得為妄庸豎子也審矣
　　秦之縱反間也第欲將括趙卒將之而括卒覆其軍胡秦之巧趙之拙而括之愚也當孝成之受上黨也議之平原平原以亷頗當起其䇿之亦審矣及頗失亡堅壁孝成讓之而秦間之入直以頗為易與且降頗也將四十萬之衆外創於敵而內迫於君是章邯鉅鹿之勢也縱頗之才足以堅守趙之君臣而聞斯語其能無矍然動哉而當其時孰可以代頗者馬服死安平亡李牧方保塞未知名葢六國之將舉亡任此不特趙也獨括素喜兵時亦以能將歸之而先是父奢又嘗代頗卻秦故孝成平原驟舉之而不惑也夫秦之利在去頗不在任括趙之失不在任括在廢頗頗代而四十餘萬之命已懸於白起之手矣方是時趙之夙將頗外樂乗龐煖二子而已趙不將括而將二子未必不為芒卯扈輒之續而其敗或速於括未可知也括堅守四旬而救弗至而卒以身死敵雖不足以贖其僨軍之罪較之誤國而降者猶有間也而世之罪括甚於趙蔥騎刼而孝成平原夷於王遷郭開余是以悲之
　　謂長卿封禪貢諛信乎弗貢於生前而貢於死日彼欲以奚冀焉謂子雲美新漁進信乎弗漁於少日而漁於暮途彼欲以奚為焉夫封禪見謂名髙而弗知聖王弗繇也夫美新見謂明哲而弗知節士弗憙也是二子之所蔽也夫漢俗急功利躁而獲者夥矣獨二子恬然而宋人以文士故加惡聲而弗原其衷論其世悲夫〈俟考〉


　　少室山房筆叢卷七
