　　欽定四庫全書
　　少室山房筆叢卷三十一
　　明　胡應麟　撰
　　雙樹幻鈔中
　　三世諸佛者過去見在未來過去曰莊嚴刼見在曰賢刼未來曰星宿刼莊嚴刼第一尊曰華光佛末後尊曰毘舍浮佛賢刼第一尊曰俱留孫佛末後尊曰婁至佛星宿刼第一尊曰日光佛末後尊曰須彌相佛凡過去見在未來每刼千佛今釋迦文當第九減刼於賢刼為第四尊彌勒當第十減刼於賢刼為第五尊
　　一大刼者成住壞空凡四種為一大刼成而即住住而續壞壞而復空譬如浮梁二十年造成二十年度人又二十年弊壞方盡又二十年無橋惟水〈空刼十方惟水〉共成住壞空八十轆轤刼總一十三萬四千四百萬年為始終極數所謂一大刼也
　　一雲刼有六種一中刼〈又名引刼〉二成刼三住刼四壞刼五空刼六大刼與前名異實仝中刼者即轆轤刼初閻浮提人壽八萬四千嵗身長八丈凡過百年命減一年身減一寸過千年命減十年身減一尺減至十嵗身長一尺則減刼之極也自爾復入増刼凡過百年命増一年身増一寸如是増至八萬四千嵗身増八丈則増刼之極也如是一減一増共計一千六百八十萬年名一轆轤刼積二十轆轤共三萬三千六百萬年為一成刼婆娑世界自成刼後交住刼已經八減八増八轆轤今當第九減刼有四佛出世初減人年六萬嵗時俱留孫佛出世次減人年四萬嵗時俱那含牟尼佛出世次減人年二萬嵗時迦葉波佛出世次減人年一百嵗時釋迦文佛出世從住刼至釋迦文已一萬四千二百七十九萬三千年又自釋迦文減至南宋紹興二千一百年人壽減二十一年身減二尺一寸今人只可六尺壽八十也此去更過七
<子部,雜家類,雜編之屬,少室山房筆叢正集,卷三十一>千年人壽十嵗身長一尺至此減刼之極也過爾復入第九増刼如前過一百年人命増一年身増一寸漸増至二萬嵗時鐵輪王出四萬嵗時銅輪王出六萬嵗時銀輪王出八萬四千嵗時金輪王出至此増刼之極也過爾復入第十減刼減至八萬嵗時彌勒下生從紹興去彌勒更八百八十萬七千年是時百億閻浮真金為地平如掌秔稻自生男女五百嵗方婚嫁彌勒初會度人九十六億第二㑹度人九十四億第三㑹度人九十一億爾後度人無數彌勒滅後尚有九百九十五佛相繼出後十一轆轤刼中如是千尊出盡二十轆轤已滿則壞刼到來漸成空刼大災之後復入成刼如前刼風鼓刼水水生厚沫化作三禪天等迤邐下至人間大地依前造化星宿刼天地亦有千佛出世云云右見莊椿論中然則釋迦乃第九減刼末尊而彌勒則第十減刼首尊也
　　前説考諸家引載並經典所論悉仝然尚有可疑處凡刼每一増減為一轆轤二十轆轤為一中刼每一減刼祇四佛出世而増刼乃四輪王則第十減刼當亦如之何得後十一轆轤刼中頓出九百九十五佛耶且釋迦文出第九減刼中前已八増八減此八減刼中亦當有諸佛出世今祇斷自俱留孫為第一尊至彌勒為第五尊而九百九十五佛皆出彌勒後則第八減刼以前諸佛又在一千數外而賢刼中不止千佛耶此類俱覺盾矛當續考之
　　三千大千世界者一日月周行四天下光明所照是為一世界外有鐵圍山繞之如此者十鐵圍山為一小千世界數小千復至一千外中鐵圍山繞之為一中千世界數中千復至一千外大鐵圍山繞之為三千大千世界此見彰所知論與藝苑巵言丘陵學山所引差不仝〈巵言説本阿含經及俱舎偈〉
　　三十三天者一名忉利天葢三十二天中之一俗説以為諸天總有三十三處可笑也亦名帝釋天上有焰摩天　兠率陀天　化樂天　他化自在天　梵衆天　梵輔天　大梵天　少光天　無量光天　光音天　少浄天　遍浄天　無量浄天　福生天福壽天　廣果天　無煩天　無熱天　善見天善現天　色究竟天　無想天　空無邊天　色無處天　無所有天　非想非非想天　以上共二十六天俱在三十三天上其下又有四天王天　日月星宿天　持鬘天　常憍天　堅首天共三十二天焰摩天一名離諍天光音天一名極光天見大藏中及楞嚴因本阿舍等經日月星宿下四天見婆娑論
　　應真錄雲忉利天統東方八天其名住峰天住山頂天善見城天鉢私天俱吒天雜殿天懽喜天光明天又統南方八天其名曰波利樹天險岸天摩尼藏天雜顯岸天旋行天金殿天鬘影處天柔軟地天又統西八天其名曰雜莊嚴天如意地天微細行天歌音樂天咸徳輪天月行天閻摩羅天速行天又統北八天其名曰影照天智慧星天衆分天住輪天上行天威徳顔天威徳輪天清浄天總之為三十三天據此以為忉利所統別有三十二天合忉利為三十三天與諸經多不合恐未可據〈道家亦有東西南北三十三天見度人經〉
　　七寶山者佉提羅迦山高四萬二千由旬次伊沙陁羅山高二萬一千由旬次遊犍陁羅山高一萬二千由旬次善見山高六千由旬次馬半頭山高三千由旬次尼民陁羅山高一千二百由旬次⿰那耶迦山高六百由旬以上廣如高七寶所成其須彌山佉提羅迦山二山之間闊八萬四千由旬周匝無量有優鉢羅花鉢頭摩花拘牟陀花奔茶利迦花等徧覆水上外有七海有三十重林詳大藏因本經
　　須彌山者秦言妙高〈見維摩詰經注〉道經曰人鳥山又曰𤣥圃山大地金根山本無妙𤣥山元氣寶洞山神𤣥七轉觀天山佛經又曰鐵圍山葢此山佛經之名有三〈彰所知論亦稱妙高〉道經之名有五總之中國所謂崑崙也凡二典所言天上海外諸大神山惟此最為近實故釋道皆爭據之〈道經言崑崙〉
　　人鳥經曰須彌山廣三百六十億萬里因本經曰須彌山入海中出水上各八萬四千由旬其體平正下根連大金輪至上以漸寛廣端直不曲最勝可觀四寶合成金銀琉璃頗黎是也山頂四面有峰挺出曲臨海上各高七百由旬金銀琉璃頗黎真珠車渠瑪瑙七寶合成日天宮殿繞須彌半常行不息南閻浮提日正中時東拂提婆日始沒西瞿陀尼日將初出北鬱單越正當夜半六月北行於一日中漸移北向六俱盧奢六月南行亦一日中漸移南向六俱盧奢阿舍經雲日天子城郭縱廣五十一由旬月天子城郭縱廣五十由旬最大星縱廣一由旬最小星縱廣二百步彰所知論雲日輪火珠所成月輪水珠所成
　　一雲須彌山四角各秀一峰高四由旬半廣百二十五由旬周圍五百由旬有藥義神於中心住是山頂上三十三天中央城曰善見純金所成高一由旬半面各二千五百由旬周萬由旬其城體金俱用百一襍寶嚴飾其地柔軟如兠羅綿是城四面有一萬六千寶柱寶桴寶椽寶簷四面四門又有千數闕一小門四大衢道有諸小衢其四門側五百天子皆服堅鎧守䕶是門城中有帝釋殿曰最勝處亦曰殊勝殿其狀四方高四百由旬半面各二百五十由旬周千由旬右見彰所知論與前稍不同即淮南閬風之㫖也
　　善見東北有如意樹名波利闍多亦名圓生樹根深五十由旬高百由旬枝條傍布五十由旬能施欲樂下有磐石曰呵㗚摩麗歌色白如㲲面各五十由旬周三百由旬按此與扶桑若木意同
　　善見西南諸天集處名善法堂周九百由旬其狀圓相是堂中央有帝釋座純金所成其座周圍有三十二輔臣之座咸皆布列三十三天向上度八萬由旬於空界中依風而住諸寶所成〈三十三天別有善見名又非此也〉
　　四大洲者南閻浮提洲縱廣七千由旬北廣南狹如車廂人面如之壽百嵗東拂於逮洲縱廣九千由旬圓如滿月人面如之壽三百嵗西瞿耶尼洲縱廣八千由旬彎如半月人面如之夀二百嵗北鬱單越洲縱廣十千由旬四方正等人面如之壽千嵗
　　寶山在大雪山北上有阿耨達池東從牛口流出殑伽河入東南海南從象口流出信度河入西南海西從馬口出縛芻河入西北海北從師子口出從多河入東北海潛流地下出積石為中國河源
　　按河源出鄂端諾爾阿耨達池即星宿海也浮屠氏言此非誕矣須彌山即崑崙史遷所謂日月所相隱避為光明其高廣誠有未易測者但未必如彼所云淮南子謂曽城閬風高數十萬丈傍開四百四十餘門浮屠所敘述須彌及三十三天宮闕酷類又如意樹等亦扶桑若木之文也四大洲則因鄒衍推廣之餘嘗謂浮屠氏精微處多本莊列廣大處多出山海淮南至於因果罪福則其自成一家之説前所未有而後之道流反竊之雲
　　浮屠數法巨細久近窮極渺茫而其名義亦多與中夏迥別非精覈其家言者未易通曉今槩錄於左方亦博綜之一事也
　　最極微細者曰極微塵亦名鄰虛塵不能析釋七鄰虛為一極微七極微為一微塵七微塵為一透金塵七透金塵為一透水塵七透水塵為一兔毛塵七兔毛塵為一羊毛塵七羊毛塵為一牛毛塵七牛毛塵為一遊隙塵七遊隙塵為一蟣量七蟣量為一蝨量七蝨量為一麥量七麥量為一指節三節為一指二十四指橫布為一肘四肘為一弓五百弓量成一俱盧舍八俱盧舍成一由旬〈又一説小異見後〉
　　六尺為步二尺為肘四肘為弓二弓為一丈六尺二百一十六丈為一里五里為一俱盧舍八俱盧舍為一由旬
　　由旬一名緰繕那又名由延見大藏一覽注中俱盧舍一名俱盧奢見因本經一俱盧舍五里則一由旬為四十里而因本經注一俱盧奢六里名義俱小舛俟續考之今中國算數微塵渺漠之名或出此雲
　　古黃帝算法總有二十三數謂一二三四五六七八九十百千萬億兆京垓秭壤溝澗正載從萬已上有三等數法其下者十十變之中者百百變之上者倍倍變之今華嚴經阿僧秖品用中上數法初數便雲一百洛義〈洛義此雲萬〉為一俱胝〈此雲億〉俱胝俱胝為一阿庾多〈此雲兆〉阿庾多阿庾多為一那由他〈此雲京〉直至不可説總一百二十八數則非世間之籌數也何以雲阿僧祇阿者秦言無僧祇者秦言數凡梵書稱阿僧祇即華言無數也〈按算法有十載日拯乃止此尚遺之〉
　　右大藏一覽所引華嚴經數法注以俱胝為億阿庾多為兆誤也十萬曰億百萬曰兆則百洛義為一俱胝即兆也俱胝俱胝猶雲百萬百萬也則為阿庾多矣阿庾多阿庾多則四用百萬字乃能盡之然後為那由他緣此二句義頗隱奧故注者誤以中國數法推之不知本文雲中者百百變之上者倍倍變之百洛義所謂百百變也俱胝俱胝所謂倍倍變也上二俱胝字虛下二俱胝字實也阿庾多阿庾多放此阿僧祇則無復數矣〈夢溪筆談算其局數至用萬字四十餘意亦仝此〉
　　時最少者名為剎那百二十剎那為一怛剎那六十怛剎那為一羅婆三十羅婆為一牟呼粟多三十牟呼粟多為一書晝夜三十晝夜即為一月十二月為嵗以華言時刻推之則一牟呼粟多半刻也一婆羅一分有半也積怛剎那六十為一婆羅積剎那百二十為一怛剎那則半刻中已經剎那二萬餘矣又一剎那為九百生滅九十剎那為一念見仁王經又三十臘為一牟呼粟多見婆娑論注云臘縳即婆羅異名也牟呼粟多一名牟休多注云須臾也見大藏一細之極極而至於微塵巨之極極而至於由旬暫之極極而至於剎那乆之極極而至於塵刼皆極兩端言之中庸以兩言蔽之曰語大天下莫能載焉語小天下莫能破焉又蔽之一言曰君子之道費而隱噫千經萬論言名理者不能外矣
　　莊列書所言蟭螟蠻觸鵾鵬之類亦是此意但異教拈得來便茫渺怪竒吾儒只據眼前道理而至理自不能外所以萬世無弊也
　　大藏經四千五十餘卷而諸家書目所載僅百數十種葢唱偈疏懺等於文義相逺不得盡收也然以西天經總較之直百之一耳因錄此廣異聞不必論其有無
　　涅槃經四千八百卷四十卷在唐　菩薩經一部二千一百卷三十六卷在唐　虛空藏經一部四百卷二卷在唐　首楞嚴經一部一百一十卷三卷在唐　恩意經大集一部五十卷四卷在唐　決宏經一部一百四十卷四卷在唐　寶藏經一部一百四十卷二卷在唐　華嚴經一部二萬三千卷八十一卷在唐李真經一部九十卷三卷在唐　大般若經一部一千六百卷六卷在唐　金光明品經一部一千卷十卷在唐　未曽有經一部一千五百卷五十卷在唐　維摩經一部一百七十卷三卷在唐　三論別經一部二百七十卷十二卷在唐　金剛經一部一百卷一卷在唐正法輪經一部一百二十卷二卷在唐　佛本行經
　　一部一千八百卷六十卷在唐　五龍經一部三十二卷二卷在唐　菩薩戒經一部一百一十六卷十六卷在唐　大集經一部一千二百卷三卷在唐　摩詰經一部三百五十卷四十卷在唐　法華經一部一百卷十卷在唐　瑜伽經一部一百卷三卷在唐　寶常經一部一千卷七十卷在唐　西天論經一部三千三百卷三卷在唐　僧祇經一部五百七十卷十卷在唐西天佛國雜經一部九千五百卷三十卷在唐　起信論經一部二千卷五十卷在唐　大智度經一部一百八十卷十卷在唐　寶藏經一部四千五百二十卷一百四十卷在唐　本閣經一部八百五十卷二十卷在唐　正律文經一部二千卷十卷在唐　因名論經一部二千二百卷五十卷在唐　唯識論經一部一百卷十卷在唐　具舍論經一部二千卷十卷在唐
　　隋志共一千九百五十部六千九百五十八卷唐開元藏目五千四十八卷貞元増益二百七十卷宋累朝増益又七百餘卷今藏大抵仍開元舊數葢其間亦不無存沒也通志所收僅一千七百餘卷不皆藏中者
　　牟子理惑論稱佛所著經凡十有二部合八億四千萬卷大卷萬言已下小卷千言已上云云按漢世惟四十二章經至中國安得品目之多至此此必魏晉之譚然則大藏經目之繁侈其説固有自來矣牟子稱漢牟融當是六朝人託名偽作詳四部正訛
　　凡浮屠之説類涉誇大者率中華之人演譯之最先四十二章平實彰顯及心經等總之譚理何嘗有一切靡文金剛圓覺不失淵眇維摩楞嚴等漸入浩繁至法華華嚴諸品而極葢其精微處固佛本真其浮誕不根悉後世増益也










　　少室山房筆叢卷三十一
　　欽定四庫全書
　　少室山房筆叢卷三十二
　　明　胡應麟　撰
　　雙樹幻鈔下
　　世尊初生行七步一手指天一手指地曰天上天下惟吾獨尊老君初生亦行九步曰天上天下惟道為尊王長公巵言竝載之以為不應相類至此余謂朱紫陽所云佛家偷得道家好處道家只偷得佛家不好處如自家寶藏被人偷去卻去他牆角邊拾些破缾破罐來用甚好笑㫖哉紫陽之言凡老莊精竒𤣥妙處皆為釋氏得之而後之黃冠第模倣其勝大渺茫之説不知此類於理道何與漫舉一則餘可推
　　六祖風旛語世所盛傳然西土已有之十八祖伽耶舍多侍師伽難提尊者次聞風吹殿鈴聲師問曰鈴鳴耶風鳴耶祖答非風鈴我心鳴耳六祖豈拾前人唾涕者非一時偶合則記者必有一譌耶
　　魚朝恩於代宗前問慧忠國師曰何者是無明無明從何而起忠曰佛法衰相今現帝曰何也忠曰奴也解問佛法豈非衰相今現朝恩色大怒忠曰即此是無明無明從此起按此在黒風吹船飄落鬼國之前
　　大慧正法眼藏序南渡呉丞相潛作錄其説於左雲此事亙古亙今漫天漫地端視側視直視橫視開視闔視明視暗視無不視亦無所視亦無無不視無所視直敢道謂正即離謂法即塵謂眼即鑿謂藏即塞是故這四箇字直須撇向大洋海裏方免擔枷帶索受人圏䙡然雖如此初機鈍根也要得一則半則繙言漢語覷來覷去綻些光景此時正好𢬵命捨身單鎗直進如老鼠入牛角挨牆摸壁更無去處正迷悶中猛忽地頭破額裂通身流汗得箇休歇方知法眼慧眼天眼佛眼只是一雙凡眼到這裏説道學人事畢也且未在云云右序文最警醒可以為初機悟入津筏讀傳燈諸錄者不可不知因節畧其説錄諸右方
　　趙令衿居士謁圓悟就其鑪錘悟不少假公固請悟曰此事要得相應直須死一番始得余不解禪理但此是詩家無上妙詮余夙所證騐者即此占禪理之不誣第近時釋門澹泊無復可與講明唐宋間名宿幾於絶響亦盛衰之數也
　　斷際禪師雲是丈夫漢看箇公案僧問趙州狗子還有佛性也無州雲無但去二六時中看箇無字晝參夜參行住坐臥著衣喫飯處心心相顧猛著精神守箇無字日久月深打成一片忽然心花頓發悟佛祖之機便不被天下老和尚舌頭暪也按此則可為參學規繩見宛陵錄中所載徑山亦屢舉此示人第黃蘗與趙州同出南泉門蘗後嗣百丈開法視趙州較先達何得提彼言句示人恐學人誤錄徑山語也
　　徑山禪師雲僧問狗子還有佛性否趙州雲無此一字乃是摧許多惡知惡覺底器仗也不得作有無會不得作道理會不得向意根下思量不得向睂瞬目處探根不得向語路上作活計不得颺在無事甲裏不得向舉起處承當不得向文字中引證但向十二時中四威儀內時提撕時舉覺誠如此做工夫看一月十日便自見得也此節可與上條參看大慧語錄中開示諸學者如陳季任劉彥修張暘叔汪聖錫宋直閣諸書動引此則因緣故知前件非黃蘗語無疑也
　　臨濟三次問黃蘗三度被打竟因蘗指往大愚處得悟然臨濟終嗣黃蘗洞山極力問大溈大溈不答竟因大溈指往雲巖處有省然洞山終嗣雲巖二宗機緣始末甚同而所嗣異者葢黃蘗宗㫖當興於臨濟洞山門風合續於青原緣力所臻不可強也
　　睦州為黃蘗第一座而黃蘗宗㫖大興於臨濟又臨濟在黃蘗㑹中不知名睦州令問佛法大意且密啓黃蘗指見大愚遂𢎞臨濟之風雲門亦從睦州悟入州指見雪峰峰授以心印遂闡雲門之派二宗至今為海內瞻仰其始皆睦州啓發成就亦由文殊為七佛𨗳師信異人也
　　雪峰巖頭同參徳山巖頭竒逸種種而後嗣寂寥雪峰悟入全藉巖頭而一傳為雲門又再傳為法眼徳山之派藉以大振亦緣力所就如人之有子無子非徳業淺深故也百丈南泉亦然
　　雲門法眼洞山竝見過於師洞山之曹山溈山之仰山皆見與師齊故曰曹洞曰溈仰臨濟雲門法眼嗣者差不逮故止從師稱耶〈法眼懸記天台似以位逓言〉
　　經典之盛至六朝極矣其時沙門若支遁慧逺之在南道安羅什之在北皆當時之才士也而一時文章豪雋又從羽翼其間故能傳播若此佛法且然儒者迺以為末技而欲廢之
　　世知詩律盛於開元而不知禪教之盛實自南嶽青原兆基考之二大士正與李杜二公竝世嗣是列為五宗千支萬委莫不由之韓栁二公亦當與大寂石頭同時大顛即石頭高足也世但知文章盛於元和而不知爾時江西湖南二教周遍寰宇唐世人才之衆迺爾宋時詩文固不及唐然禪門亦止臨濟一宗較之唐世終有未及處余嘗疑漢儒訓經宋儒明道各極宗趣代有名家獨唐儒者不競乃釋門熾盛至是焉能兩大哉
　　唐之禪教自六祖卓錫曹溪一傳而為青原南嶽再傳而為江西湖南又散而為五宗至五季而雲門法眼遷化自後禪學相承不立宗㫖其盛衰乃與唐終始而唐之天下亦分而為五代以終若合符節迺爾異哉
　　禪機中有絶類詩句者類集左方凡緇流題詠〈槩不録長〉御白片車〈六祖〉春來草自青〈明瓉〉重疊闗山路〈雲門〉猿抱子歸青嶂裏鳥銜花落碧巖前〈夾山〉長空不礙白雲飛〈石頭〉雲在青天水在瓶〈藥山〉參差松竹煙籠薄重疊林巒月上遲〈常察〉羣峰穿海去滴水下巖來〈辭確〉後夜猿啼在亂峰〈道恆〉秋庭肅肅風颾颾寒星列空蟾魄高〈遇臻〉日照寒光澹山搖翠色新〈充符〉浪激似銀山〈傳楚〉山寒花發遲〈永安〉長年一衲衣〈法瓊〉風送水聲來枕畔月移花影到牀前〈智洪〉山花開似錦澗水湛如藍〈仝上〉雲嶺峰前月〈智逺〉雪瀾宜近火〈崇福智〉乗船渡五湖〈洛浦〉秋風入古松秋月生寒水〈從悅〉斷雲猶掛樹稍頭〈佛慈〉朔風吹綻蠟梅花〈法泰〉星月繞簷楹〈大通〉春至百花開黃鶯啼栁上〈無名氏〉霧捲雲收山嶽靜海天空濶一輪寒〈紹悟〉雲遮海門樹〈雲豁〉金風昨夜起遍地是黃花〈崇福燈〉秋風黃葉亂逺岫白雲歸〈廣燈〉芭蕉葉上三更雨〈慧光〉花落春風靜〈普照〉秋風起庭梧〈慈覺〉孤峰無宿客〈梵餘〉松檜森森密〈恵崇〉長嘯一聲天地秋〈臨濟〉雲鎖萬重山〈萬壽〉春風掃殘雪〈王隨〉幾番雲色出峰頂一派泉聲落檻前〈常察〉枯木倚寒巖〈菴主〉穿林宿鳥驚〈瑯琊〉手攜書劒謁明君〈仝上〉一般秀色匡山裏〈芭蕉〉從歸青嶂裏不出白雲來〈登觀〉鶯囀千聲花滿地客遊三月草侵天〈仝上〉逺洞散寒雲幽窗度殘月〈雙峰〉寒林無宿客大海聴龍吟〈隱章〉鷺鷥飛入蘆花藂〈海印〉寒松連翠竹秋水對紅蓮〈顯端〉柴門草自深〈洞淵〉片雲橫谷口〈文悅〉檻外竹搖風驚起幽人睡〈大陽〉客路如天逺侯門似海深〈普徹〉若是陶淵明攅睂便歸去〈仝上〉本是瀟湘一釣客〈師子〉春風觸目百花開〈仝上〉夜來風色𦂳孤客已先寒〈真如〉萬里望鄉闗〈符曉〉無事日高眠〈智圓〉孤舟載明月〈文慧〉漁人偏愛宿蘆花〈仝上〉嵗晩未歸客西風門外寒〈大溈〉一葉飄空便見秋〈周登〉帶雨一枝花落盡不煩公子倚闌干〈道川〉鷓鴣啼處百花新〈良作〉一裘才掛體〈本寂〉玉殿苔生後〈仝上〉壁上畫枯松〈北院通〉那箇臺無月誰家樹不春〈浄果〉山峻水流急三冬發異花〈奉璘〉洞深雲出晩澗曲水流遲〈百丈起〉雪覆孤峰白〈洞山〉身是菩提樹心如明鏡臺時時勤拂拭勿使惹塵埃〈神秀〉春山疊亂青春水漾虛碧寥寥天地問獨立望何極〈雪竇〉黃葉落時聞擣衣〈開先照〉竹榻和衣半夜眠〈齊岳〉白犬銜書至青猿洗鉢迴〈寶掌〉亭臺瀾夜雨樓閣靜時鐘〈承天確〉斗轉星移天欲曉〈雪竇持〉送客郵亭外〈羅山〉細雨灑簾前〈碧山〉昨夜三更月到窻〈趙州〉乍見垂楊綠今逢落葉黃〈慧覺〉牡丹花下睡貓兒〈曇潁〉無雲生嶺上有月落波心〈翠巖〉長江行不盡帝里到何時〈石霜〉昨日作嬰孩今朝秊已老浮生夢幻身人命夕難保〈仝上〉白雲流水空徘徊〈黃龍〉山僧一衲衣〈聖壽堅〉東菴每見西菴雪下澗長流上澗泉〈靈澄〉但尋荒草際莫問白雲深〈佛慧〉門掩落花春鳥啼〈際可〉不知誰住西巖寺每日鐘聲送夕陽〈志璿〉相逢秋色裏共話月明中〈慧珪〉青山依舊白雲中〈開福〉萬里無雲月上時〈夏英公〉清風與明月野老笑相親〈全舉〉舉手攀南斗回身禮北辰〈智慧〉濃煎睡後茶〈子儀〉夜禪孤月冷晨起白雲高〈法華舉〉一鉢千家飯孤身萬里遊〈布袋和尚〉家住孤峰頂〈祖覺〉樓閣凌雲勢〈全舉〉夜夜有猿啼〈恵宗〉天垂華葢重重異地湧金蓮葉葉新〈獻藴〉始嗟黃葉落又見栁條新〈廣徳延〉白雲峰下猿啼早〈袁州仰〉千山添翠色〈崇教能〉滿船空載月漁父宿蘆花〈道偕〉繩牀風雨爛方丈草來侵〈仝上〉大地雪漫漫春來特地寒〈報恩〉正值秋風來入戶一聲砧杵落誰家〈惟然〉輕煙籠皓月薄霧鎖寒巖〈慧秀〉隔岸埜花香〈清了〉蘆花兩岸雪江水一天秋〈慧悟〉半夜嶺頭風月靜一聲高樹老猿啼〈嗣宗〉雨過山堂秋夜靜〈法智〉朔風凜凜掃寒林〈慧輝〉破衲𫎇頭萬事休〈仝上〉臥聴涼風生竹林〈仝上〉碧巖深處臥煙蘿〈道勤〉石角穿雲路攜笻意若何〈潭州雲葢〉門前綠樹無啼鳥庭下蒼苔有落花聊與東風論箇事十分春色在誰家〈酒仙〉黃葉飄飄滿庭際一聲砧杵落誰家〈真歇〉寶劒未出匣神光射鬥牛〈雪竇〉隻履已歸西國逺北山空有老猿啼〈恵宗〉秋山落木猿晝啼〈中峰〉少林峰頂月〈仝上〉三月嬾遊花下路一家愁閉雨中門〈風吹〉常憶江南三月裏鷓鴣啼處百花香〈仝上〉塞北千人帳江南萬斛船〈歸首〉一片白雲橫谷口幾多歸鳥盡迷巢〈元安〉南渡後禪機多用陳語不備錄
　　吾郡雙林大士偈有物先天地無形本寂寥能為萬象主不逐四時彫大士梁時人其詩已純入唐格宏壯整嚴如此惜為譚理者據之又心玉銘古樸顯贍不作西域方言不落南朝綺習必當時一才士也寒山詩云誰家一女子雜珮何珊珊鸚鵡花間㺯琵琶月下彈長歌三日響短舞萬人看云云黎惟敬劇喜時為余誦之
　　法眼詠牡丹雲擁毳對芳藂由來趣不同髪從今日白花是去年紅豔色隨朝露馨香逐曉風何須待零落然後始知空其格調雖不脫晩唐居然一作家門戶也先是嘗目為宗門游夏葢才而涉學者
　　一池荷葉衣無盡數畝松花食有餘剛被世人知住處又移茅屋入深居千峰頂上一間屋老僧半間雲半間昨夜雲隨風雨去歸來始覺老僧閒千尺絲綸直下垂一機才動萬波隨夜靜水寒魚不食滿船空載月明歸孤猿叫落中峰月野客吟殘半夜燈此境此時誰得意白雲深處坐禪僧右數詩皆見詩話世所傳誦讀傳燈諸錄乃知俱禪流偈語也
　　吾郡自雙林善慧大士與達磨祖師竝顯梁武之世嗣是禪門高躅代不乏人𤣥䇿禪師親見六祖妙闡法心天皇悟嗣法石頭與藥山分座賛元以大士裔孫三嵗出家王文公不可一世獨欽仰宗風先緒不墮俱胝得天龍一指受用終身至截童子指頭使之立悟尤見機用之妙也
　　貫休號禪月大師吾邑人以詩名晩唐五代間姓姜氏字徳隱人所共知然傳燈錄又有姜氏子出家名有規亦婺州人則吾郡有二名僧一能詩一悟道皆姜氏可謂竒矣〈有規禪師見五燈會元十七卷雲門派也〉
　　懷志菴主婺州呉氏子有偈雲萬機休盡付癡憨蹤跡時容野鹿參不脫麻衣拳作枕幾生夢在綠蘿庵師一禪師馬氏子詩云夜來月色十分好今日秋山分外青
　　雙溪即首座詩一從近日生涯拙百鳥銜花去不來虎丘元浄禪師雙溪人嗣招覺勤
　　徳用禪師戴氏子嗣雲居悟婺州人
　　𤣥妙禪師婺州王氏子又止觀教師有東陽小威傳燈所錄燒菴婆供一菴主常令一十七八女子送食一日令女子將菴主抱定曰正恁麼時如何答曰枯木倚寒巖三冬無煖氣婆聞之雲我二十年止供養得箇俗漢遂遣出燒卻菴按此菴主不以可欲亂心在儒家庶幾栁下遺風而禪門以為俗漢故知此理當別論也
　　趙州見一尼來參州以手掐之尼曰尚有這箇在州曰卻是你有這箇在此非釋門中儀律禪者當幾顯用則不拘知此見燒菴老嫗亦具少知識
　　曽氏類説引他書一則雲末山尼開堂説法鄧隱峰懷白刃夜脅之尼畏死從命次日鄧衷其衵服以示人大衆立散按灌溪臨濟宗支嘗為末山執役至三載豈應至此即有之灌溪他日將愧匿不暇乃自謂於末山處得半杓至今常飽不饑且以配臨濟大師前言何耶此必僧徒忌者之口欲以毀末山之開堂並發明鄧隱峰之亡賴耳凡僧例不稱姓而鄧獨以姓稱且臨終倒植而化其妹亦尼誶之曰兄生不循規律死更熒惑於人因倐然仆地雲〈二人皆見五燈㑹元〉
　　洪覺範林間錄五燈會元多采之然其中率不可信如謂杜祁公張文定仝居睢陽之類前人辯駁已明余近得就李新刻本讀其卒章又載杜公呼文定字為安道安道乃方平字非文定也則此事之誣灼然然亦非無因者葢本捫蝨新話而潤飾之今竝載二則於左〈金湯編又謂此乃方平語然林間亦不應稱文定佛祖通載亦稱是文定語金湯編葢因林間訛也〉
　　捫蝨新話雲世傳王荊公嘗問張文定公曰孔子去世百年生孟子亞聖後絶無人何也文定公曰豈無又有過孔子上者公曰誰文定曰江南馬大師汾陽無業禪師雪峰巖頭丹霞雲門是也公暫聞意不甚解乃問曰何謂也文定曰儒門淡薄收拾不住皆歸釋氏耳荊公欣然歎服後語張天覺天覺撫幾歎曰達人之論也〈余疑此説如張無盡戲撰以愚㺯儒家者亦文定好佛致之〉
　　林間錄曰祁公與文定致政居雒陽祁公勁正每笑安道佞佛有朱承事以醫游二老間一日祁公呼朱切脈朱辭以看楞嚴久之乃至祁公責之曰聖人微言無出孔孟何楞嚴為朱曰以某觀之此經似過孔孟矣公取閲大驚曰世間何從有此云云
　　道家有老子西昇經雲老子入天竺化胡成佛故一名化胡經浮屠教每以為病六代諸人論辯極繁見𢎞明集中所載厯唐至宋竟莫能決迄於勝國世方崇奉釋教又以帝師主之遂焚此經浮屠有為下火文者極鄙陋而佛祖通載著之殊可笑也





　　少室山房筆叢卷三十二
