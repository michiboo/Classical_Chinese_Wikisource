　　欽定四庫全書
　　少室山房筆叢卷三
　　明　胡應麟　撰
　　經籍會通三
　　古書歴世兵革洊更間有殘編裂簡僅以空名寓於載籍緝錄之家存而不論博雅之流論而不議釣竒之士顧有取焉編摩之暇辨駁誣謬聨絡遺亡與癖古者共之述遺軼第三
　　甚矣秦火之烈也皇王帝霸之道聖神賢哲之謨蕩為煙埃所存占卜術數而已漢興六藝始出於屋壁冢墓之中劉向父子掇拾七略孔氏之外無復他編其餘儒墨兵農班史藝文所志大抵春秋戰國之作夏商以前僅數十種率皆誕幻不經當時具悉其偽今俱摘錄類列篇中即不耳目其書大都可槩見矣至於占卜術數動稱黃農以上反闕秦漢之文蓋以嬴熖所遺故盛相依託其為誣矯尤不可言世所洞曉不復贅疣雲
　　班藝文志所錄次序頗淆今稍據時代列之漢以兵取天下故論兵書特盛楊㒒任宏所輯一百八十二家固取不過數十家其目尚多依託自餘可知
　　神農二十篇〈農家〉又兵法一篇〈兵家〉黃帝十六篇〈兵家〉又經四篇又銘六篇又君臣十篇又襍五十八篇〈俱道家〉又說四十篇〈小說家〉蚩尤二篇〈兵形勢家〉太乙兵法一篇天乙兵法三十五篇封胡五篇風后十三篇力牧十五篇鵊治子一篇鬼容區三篇〈俱兵隂陽〉大禹二十七篇〈農家〉天乙三篇〈謂即成湯非前太乙也小說家〉務成子十一篇〈小說〉伊尹五十一篇〈道家〉又二十七篇〈小說〉辛甲二十九篇鬻熊二十二篇太公二百三十七篇〈俱道家〉尹佚二篇〈墨家〉師曠八篇萇𢎞十五篇〈俱兵隂陽家〉孔甲盤盂二十六篇〈雜家〉
　　凡依託不經之甚者莫如黃帝三王房中二十卷堯舜房中二十三卷湯盤庚房中二十卷皆極野俚䙝誕可誅班氏自謂芟除猥雜猥雜孰加此者筆之正史何也第劉氏亦不應收
　　醫方等錄雖亦稱述黃岐然文字古奧語致𤣥眇蓋周秦之際上士哲人之作其徒欲以驚世竊附黃岐耳今醫方但知內經等考班志有黃帝外經十八卷又扁鵲有內經九卷外經十二卷或即難經也三皇惟伏羲差免誣衊而亦有按摩一家大是笑資
　　王伯厚困學紀聞雲漢初去古未逺帝王遺書猶有存者賈誼書修政語引黃帝曰道若川谷之水其出無已其行無止顓頊曰至道不可過也至義不可易也功莫美於去惡而為善罪莫大於去善而為惡故非吾善善而已也善緣善也非吾惡惡而已也惡縁惡也吾日愼一日帝嚳曰緣巧者之事而學為巧行仁者之操而與為仁也故節仁之噐以修其材而身專其美矣徳莫高於博愛人政莫高於博利人故政莫大於信治莫大於仁吾愼此而已矣帝堯曰吾存心於先古〈凡十餘語多　與史記同不録〉帝舜曰吾盡吾敬而以事吾上故見謂忠焉吾盡吾敬以接吾敵故見謂信焉吾盡吾敬以使吾下故見謂仁焉吾取之以敬也得之以敬也大禹諸侯㑹則問於諸侯曰諸侯以寡人為驕乎朔日朝則問於士曰大夫以寡人為汰乎又曰民無食也則我弗能使也功成而不利於民我弗能勸也湯曰學聖王之道者其辟如日靜思而獨居其譬若火舍學聖之道而靜思獨居其譬若去日之明於庭而就火之光於室也可以小見而不可以大知得賢而舉之得賢而與之其譬若登山乎得不肖而舉之得不肖而與之其辟若下淵乎是以君子愼其與而聖主愼其舉又曰藥食嘗於卑然後至於貴藥言獻於貴然後聞於卑求道者不以目而以心取道者不以目而以耳致道者以言入道者以忠積道者以信樹道者以人又引周文王武王問鬻子武王問王子旦師尚父淮南人間訓引堯戒曰戰戰慄慄日愼一日人莫蹪於山而蹪於垤此帝王大訓之存於漢者若髙帝能除挾書之律蕭相能收博士之書則倚相所讀者必不墜矣幸而緒言尚在知者鮮焉好古之士尚其盡心於斯按紀聞所載今見賈誼新書中意古必尚有其書紀錄帝王格言者或散見雜家如鬻子之類今其名不可得矣
　　紀聞又雲漢七略所錄若齊論之問王知道孟子之外書四篇今皆亡傳莊子逸篇十有九淮南鴻烈多襲其語唐世司馬彪注猶存後漢書文選世說注藝文類聚太平御覽間見之斷圭碎璧足為匣櫝之珍博識君子或有取焉
　　六經之後擬作者世但知王一二然不止是也書亡逸故後無述焉今稍類列於篇
　　擬易者雄太𤣥經關朗洞極眞經衞元嵩元包張志和太易張弧素履子司馬光濳虛又楊泉太𤣥經
　　擬書者孔衍漢尚書後漢尚書魏尚書王通續書陳正卿續尚書〈漢至唐十二世〉崔良佐尚書演範宋韓氏續尚書
　　擬詩者束晳補亡王通續詩
　　擬春秋者王通元經之類
　　擬論語者雄法言張融家語梁武帝孔子正言王通中說王勃次論語宋薛據孔子集語蓋亦正言之類
　　擬孝經者馬融忠經徐浩廣孝經張上儒演孝經兵書往往有擬六經者郭良輔有武孝經員半千有臨戎孝經無名氏有兵春秋兵家論語農家又有賈充道大農孝經又劉酒孝經皆溷䙝聖典可罪也
　　職官類又有宋百官春秋五卷王道秀百官春秋五十卷無名氏百官春秋二十卷蓋皆紀傳之屬又包諝河洛春秋李荃閫外春秋俱非編年體其他效編年者詳見下條考其義例如王仲淹元經鄭如幾魏春秋皆以魏為綂聖人誅叛臣攘夷狄之義安在哉
　　六經惟春秋纉述尤盛李槩戰國春秋二十卷趙曄呉越春秋十二卷皇甫遵呉越春秋傳十卷楊方呉越春秋削繁五卷孔衍春秋國語十卷春秋後國語十卷劉允濟魯後春秋十卷何承天春秋前傳十卷春秋後傳三十卷春秋雜語十卷陸賈楚漢春秋九卷司馬彪九州春秋十卷劉孝標九州春秋抄一卷胡旦漢春秋一百卷漢春秋問荅一卷袁曄漢獻春秋十卷孔後漢春秋六卷孔舒元漢魏春秋九卷孫盛魏氏春秋二十五卷孫壽魏陽秋異同八卷習鑿齒漢晉陽秋五十四卷孫盛晉陽秋三十卷檀道鸞續晉陽秋二十卷杜延壽晉春秋略二十卷崔鴻十六國春秋一百二十卷十六國春秋略二卷蕭方三十國春秋三十卷三十國春秋鈔二卷武敏之三十國春秋一百卷皇甫謐𤣥晏春秋三卷王琰宋春秋二十卷魏衡卿宋春秋二十卷呉均齊春秋三十卷臧嚴棲鳳春秋五卷蔡允恭後梁春秋十卷呉競唐春秋三十卷韋述唐春秋二十卷陸長源唐春秋六十卷尹洙五代春秋一卷總之皆漢紀唐歴之類今傳者百無一二而偏記小史若越絶陽説等書輙十傳六七聖神經典即其名不易當如此況其實哉
　　又如晏子春秋虞氏春秋呂氏春秋李氏春秋之類今惟晏呂氏傳蓋子書雜家非紀載褒貶也虞李二書當亦此類至如杜嵩有任子春秋辛邕之有博楊春秋俱俳諧文葛立方韻語陽秋是詩話明崔氏文苑春秋是文選竝取義而已〈六朝人棲鳳春秋蓋以配獲麟可笑宋史無𤣥晏春秋而有皇甫帝王世紀〉
　　曹大家有女孝經宋尚宮有女論語今傳女孝經乃唐人借名大家然前志竝有曹書今亡逸矣
　　孔鮒有小爾雅劉伯莊有續爾雅張楫有廣雅曹憲有博雅李商隱有蜀爾雅羌爾雅陸佃有埤雅羅願有爾雅翼林愼思有續孟馮休有刪孟劉軻陸筠並有翼孟司馬光有疑孟余允文有尊孟辨陳方之有削荀呉申有非荀〈劉李二爾雅今不傳蓋宋末已亡疑孟尊孟二書見朱文公集餘竝未覩二荀亦亡又宋人有蕃爾雅〉
　　陸賈有新語顧譚亦有新語賈誼有新書虞喜亦有新書桓譚有新論夏侯湛華譚劉晝各有新論崔寔有政論王肅亦有政論仲長綂有昌言王滂亦有昌言賈山有至言崔靈亦有至言六朝好學漢類如此
　　仲尼諸弟子著述傳於漢者漆雕子十三篇〈漆雕開之後七略至通志皆仝元龜以即開著誤也〉王史氏二十一篇〈六國時人〉羋子十八篇〈名嬰齊人羋姓音彌〉皆七十子之後也
　　世子十六篇〈名碩陳人〉李克七篇〈子夏弟子〉景子十三　〈宓子篇弟子〉公孫尼子二十八篇皆七十子之徒也
　　受業仲尼者曾子外宓子十六篇宋景濓諸子辨有言子二卷宋以前目錄皆無元王爚裒集遺言為此書然猶勝偽撰者余近得顏子三卷亦國朝人裒集雖謂有功聖門可也〈孟子史稱七篇明甚而漢志十一篇蓋七字誤分為二也〉
　　吾夫子世以文事顯而漢高世蓼侯聚特以軍功封世以經術傳而漢武世太常臧特以詞賦著〈太常有儒家十篇賦二十篇〉
　　先孔氏而著書者黃帝史孔甲盤盂二十六篇漢志居雜家首非陳孔甲也陳博士鮒亦名甲故孔叢子後出宋人以即黃帝孔甲而又謂一名盤盂蓋盤盂宋世已亡而編目者誤記漢書有此因附會也唐志無孔叢子景濓太史以注者宋咸所篹大槩得之
　　吾夫子裔傳尚書者安國注尚書者穎達然梁孔衍有漢尚書魏尚書則續書不始文中子也〈衍所著又有春秋數種夫子二十四世孫也〉
　　戰國諸子往往有姓存名缺者西京諸子又往往有名在姓亡者今皆不可考因錄左方該洽之士或旁參曲証得其姓名以慰作者則不啻遇之旦暮矣
　　景子三篇〈儒家兵家又十三篇〉　　　羊子四篇〈儒家〉
　　侔子一篇〈仝上〉　　　　　宮孫子二篇〈道家〉
　　鄭公九篇〈名家〉　　　　　呉子一篇〈雜家〉
　　尹都尉十四篇〈農家〉　　　王氏六篇〈仝上〉
　　李子十篇　　　　　　丁子一篇
　　鮑子十篇　　　　　　苖子五篇
　　魏氏六篇〈以上俱兵家〉　　　白氏三十八篇〈醫家〉
　　臣彭四篇〈儒家〉　　　　　郎中嬰齊十二篇
　　秦零陵令信一篇　　　伯象先生一篇
　　臣說三篇〈又賦九篇〉　　　　臣賢一篇〈以上雜家〉
　　臣饒二十五篇　　　　臣安成一篇
　　臣壽七篇〈以上小説家〉　　　倕一篇〈兵家〉
　　臣吾十八篇　　　　　孺子冰四篇
　　臣昌市六篇　　　　　臣義二篇〈俱詞賦家〉
　　臣瓚〈見漢書注〉
　　先秦兩漢間子書名仝者甚衆蓋皆以姓為稱故爾然其書傳者甚希又非文義所急故往往知其一不知其二雖博雅之士或知其二未必知其三四也今據劉氏七略鄭氏通志及御覽元龜等類書條載十數類於左自備忘忽雲爾非示諸大方也
　　兩孟子　一鄒人孟軻〈七篇〉一隂陽家〈一篇〉又易孟氏〈十一篇〉兩荀子　一趙人荀況〈三十三篇〉一荀悅申鑒亦號荀子兩董子　一戰國董無心〈一篇〉一漢董仲舒〈百二十篇〉
　　三賈子　一賈誼〈五十八篇〉一賈山〈八篇〉一〈唐藍田尉賈某撰見通志一志〉兩莊子　一莊周〈五十二篇〉一莊助〈四篇〉又莊安〈一篇〉
　　兩景子　一宓子弟子〈三篇〉一兵家〈十三篇〉
　　五孫子　一道家〈十六篇〉一孫武〈八十二篇〉一孫臏〈八十九篇〉一孫軫〈九篇〉又晉孫綽〈十卷〉
　　二吳子　一呉起〈四十八篇〉一雜家〈一篇〉
　　四李子　一李克〈七篇〉一李恢〈三十三篇〉一李良〈三篇〉一兵家〈十篇〉二商子　一商鞅〈二十九篇〉一商子逸書亦號商子
　　四鄒子　一鄒衍〈四十九篇五十六篇〉一鄒奭〈十二篇〉一鄒陽〈七篇〉二田子　一田駢〈二十五篇〉一田俅〈三篇〉
　　二鬻子　一道家〈二十二篇〉一小說〈十九篇俱稱熊未必一人也〉
　　兩兒子　一兒寛〈九篇儒家〉一兒良〈一篇兵家〉
　　兩劉子　一劉敬〈三篇儒家〉一梁劉勰〈三卷〉
　　二桓子　一桓寛〈六十篇鹽鐵論〉一桓譚新論〈十七卷〉
　　二蘇子　一蘇秦〈縱橫三十一篇兵家十一篇〉一蘇彥〈晉參軍見通志道家〉二張子　一張儀〈十篇縱橫〉一張蒼〈十六篇隂陽家〉
　　二韓子　一韓非〈五十五篇〉一韓信〈三篇兵權謀家〉
　　二徐子　一儒家〈匹十二篇宋人〉一徐樂〈一篇〉
　　二墨子　一墨家〈十五卷翟〉一兵家〈班志所省卷數未詳〉
　　二毛公　一毛萇〈詩訓故三十卷〉一道家〈九篇即趙隠博徒者〉
　　七公孫子一公孫尼一公孫固一公孫𢎞一公孫龍一公孫發一公孫渾邪又汲有公孫段
　　二王孫子一王孫巧心〈一篇儒家〉一兵形勢家〈十六篇〉
　　二容成子一隂陽家〈十四篇〉一房中〈二十六卷〉
　　二鶡冠子一道家〈一篇〉一兵家〈任宏所錄班氏省之〉
　　三務成子一小說〈十篇〉一一五行〈十四卷〉一房中〈三十六卷〉二尉繚子一雜家〈三十九篇〉一兵家〈三十一篇〉
　　二淮南子一雜家〈五十四篇〉一兵家〈班氏芟自容成至此疑皆一人〉
　　二平原君一儒家〈七篇漢朱建撰〉一戰國〈趙公子勝〉
　　二太𤣥經一雄〈十九篇〉一楊泉撰〈見唐書及通志略隋藝文志作太元經〉先秦子書之名有甚竒怪者其書什九不傳因錄此為好事談柄後世以竒怪稱者間附焉
　　我子一篇〈墨家〉　　　　　處子九篇〈趙人法家〉
　　世子二十二篇〈儒家〉　　　兒子一篇〈名良兵家〉
　　蜎子十三篇〈名淵楚人道家〉　　　尸子二十篇〈名佼商鞅師雜家〉闕子一篇〈縱橫家梁武有補闕子當補此〉　捷子二篇〈齊人道家〉
　　楚子三篇〈道家〉　　　　　宋子十八篇〈小説家〉
　　子十八篇〈儒家〉　　　　髪子〈見楊用修集〉
　　朝子〈見御覽又纒子見意林〉　　　　蹇子〈道家見藝文略〉
　　少子〈齊張融道家〉　　　　　　臣君子二篇〈蜀人道家〉
　　將詎子五篇〈陰陽家六國〉　　國筮子十七篇〈兵隂陽家〉
　　乗丘子五篇〈隂陽家六國人〉　　宮孫子二篇〈道家〉
　　長盧子九篇〈道家楚人〉　　　鵊治子一篇〈兵隂陽家〉
　　游棣子一篇〈法家〉　　　　鄭長者一篇〈道家六國時鄭人〉衛侯官十二篇〈隂陽家〉　　杜文公五篇〈隂陽家〉
　　魁紀公三十卷〈唐樊宗師〉　　猗玕子三卷〈雜家元結撰〉
　　炙轂子五卷〈唐王叡〉　　　墨希子〈唐徐靈府道家〉
　　甘𦠆子〈唐溫庭筠小説家〉　　　幽求子二十卷〈杜夷道家〉
　　贅隅子〈宋王晞〉
　　史記處子作劇子捷子作接子弭子作吁子蜎淵作環淵並識
　　庾仲容子鈔今世不傳僅馬總意林行世按宋晁氏讀書志凡百七家三卷余所得本卷五而所引僅六十餘家蓋又亡其半矣其書多裁割前人言語洪景盧據所引疑古孟子與今不仝非也按景盧稱世不傳書三十餘家今意林亦僅存半其書名則諸史藝文諸家目錄往往可徵因錄景盧語而考列其下作者大都亦因槩見雲
　　容齋隨筆雲唐世未知尊孟子故意林亦列其書而有差不同者如伊尹不以一介與人亦不取一介於人之類其他所引書如胡非子隨巢子纒子王孫子公孫尼子阮子正部姚信士緯殷興通語牟子周生烈子秦菁子梅子任奕子魏朗子唐滂子鄒子孫氏成敗志蔣子譙子鍾子張儼默記裴氏新書袁準正書袁子正論蘇子陸子張顯析言乾子顧子諸葛子陳子要言苻子諸書今皆不傳於世亦有不知其名者矣〈考見下條〉
　　隨巢子六篇胡非子三篇竝見漢藝文志注皆雲墨翟弟子也纏子不載漢志而意林引用二條皆與董無心論難語無心戰國人著書闢墨子纏子蓋亦戰國墨之徒也王孫子一篇見漢志儒家注名巧心劉勰雕龍末所稱王孫巧心即此公孫尼七十子門人其書兩見漢志一儒家二十八篇一雜家一篇今意林所引但有公孫文子而無公孫尼不知其儒家雜家也阮子正部政論魏清河太守阮武撰姚信書名士緯梁人信又有新書二卷竝見鄭氏通志藝文略阮法家姚名家也通語十卷晉尚書左丞殷興撰正部論八卷後漢侍中王逸撰竝見隋志儒家注中〈凡注皆梁時目錄有者隋世已亡故囚類附之〉牟子二卷後漢太尉牟融撰鄭志仝列儒家今載𢎞明集者非也周生烈魏人三國志有傳隋志作周生子要論亦見儒家〈濳夫論注中〉秦子三卷呉秦菁撰見隋志雜家〈傅子注中〉梅子一卷中言阮歩兵意林以為晉人或近之隋志作梅子新論〈附桓譚下〉魏朗三卷後漢會稽人見隋志儒家唐子十卷呉唐滂撰見隋志道家鄒子漢志有三戰國衍奭漢鄒陽據意林所引百餘言不類戰國或當是陽書也孫氏成敗志三卷呉孫毓撰見隋志〈儒家正論下〉蔣子者魏蔣濟萬機論八卷見雜家譙子者蜀譙周法訓八卷見儒家鍾會芻蕘論五卷〈附蔣濟萬機論下〉黙記三卷呉大鴻臚張儼撰新言五卷呉大鴻臚裴元撰析言論三十卷晉議郎張顯撰並見隋志雜家〈傅子注下〉顯又有古今訓十二卷亦見雜家正論十九卷正書二十五卷竝袁凖撰見儒家蘇子者七卷晉征北參軍蘇彥撰陸子者十卷晉清河守陸雲撰竝附道家〈唐滂子下〉然雜家又有蘇道立言六卷陸澄政論十三卷不知意林所引果道家雜家也乾子十八卷晉干寶撰顧子十卷晉州主簿顧夷撰竝附見儒家〈志林下〉然呉太常顧譚有新語十二卷亦稱顧子諸葛子五卷呉太傅諸葛恪撰見雜家然儒家又有武侯集誡二卷亦諸葛也陳子要言十二卷呉豫章太守陳融撰見法家苻子二十卷東晉員外郎苻朗撰見道家惟任奕子未得考而道家有魏河東太守任嘏撰道論十二卷或字之訛也〈漢志外竝見隋志唐史鄭志俱仝〉
　　按景盧謂諸書今皆不傳於世此殊失考諸書非至宋始不傳自隋世已湮沒考隋經籍志洪所列三十餘家存者惟魏朗唐滂蔣濟譙周袁凖苻朗顧譚任嘏十餘家隋巢一卷胡非公孫尼亦各一卷蓋不過十之三自餘皆梁世所有隋一不存修史者附見其目列注自明鄭漁仲一槩鈔入不復辨其有亡大誤後學若馬氏意林所錄自是從仲容子鈔篹出諸子本書雖亡其引用乾子鈔者唐世故在洪雅名博洽然於諸史藝文志不甚究心故有此誤政與論太平御覽書目同科
　　今意林六十家洪所列外尚有一二僻者化清經十卷蔡洪撰篤論四卷杜恕撰物理論十六卷楊泉撰竝隋世已亡附見諸子注中又體論四卷亦杜恕撰傅子百二十卷傅𤣥撰竝隋世尚存者此外有湘東王鴻烈十卷楊偉桑丘先生書二卷陸澄缺文十三卷張顯古今訓十一卷盧辯稱謂五卷桓子一卷何子五卷郭子三卷隋世或存或亡今率湮沒無考大抵唐以前子書僻者略盡此矣
　　藝文志儒家有董無心一卷注稱難墨子厯朝諸志咸有其目宋呉秘嘗為注釋見通考晁氏所紀蓋南渡尚存而今不甚傳其言行亦不少槩覩獨馬總意林引纏子云纏子修墨子之業以教於世儒有董無心者其言修而謬其行〈缺一字〉而庸言謬則難通行庸則無主欲事纏子纏子曰文言華世不中利民傾危繳繞之辭者竝不為墨子所修勸善兼愛子重之右皆纏子中語蓋二人同時纏墨者衊董自尊其敎固不足憑余獨慨夫戰國之世釐翟之教大行聲稱積漸至與儒竝以莊周之恣橫其敘道術特冠墨於諸家之首而三致意焉自餘咸可例見無心生戰國世獨奮然起闢之計其度越當時詎在漢世仲舒之下蓋孟子輿氏後一人而已而後之儒者絶口不道其功鄭漁仲精覈藝文至謂無心為墨氏弟子寃哉余曷能弗詳為辯也
　　班氏藝文於戰國諸子亦有不能盡錄者如墨家無纏子而見於意林蓋或出於後世而實戰國之書非偽撰也第今亦亡從考矣
　　原夫藝文之為志也雖義例仍乎前史實紀述咸本當時往代之書存沒非此無以考今代之蓄多寡非此無以徴故魏晉迭興盛衰迥絶齊梁接踵貯積懸殊且前人製作世日以寡後人著述世日以增遍讀厯朝諸志卷軸簡編靡有同者粵自晉唐而下懿君賢弼亡弗究心考文大典意在斯乎劉知幾史通以為附贅懸疣雷同一律而大譏隋史之非此疎鹵之譚匪綜核之論即後漢一書藝文無志而東京一代典籍茫然他可槩矣〈劉史通論史諸體甚覈獨論表志甚疎鄭漁仲所以譏范曄也〉
　　甚矣前代之留神典籍也華嶠漢書軼矣然隋得一十七卷存焉唐得三十一卷存焉即殘闕僻緩之書弗忍棄也隋十七卷蓋重購所致唐顧倍之則承平日久屋壁之下岩石之中有時而出也蕭子雲晉書一百二卷至唐僅得九卷王智深宋書六十一卷至唐僅三十卷干寶晉書止二十卷朱鳳晉書止十四卷皆不知原數寶則散逸亡緒鳳則編緝未成亦錄之弗忍棄也前代於典籍如此後世非直殘缺者不可得見即全帙以飽蠧魚可勝嘆哉
　　陸子淵雲宋王景文有詩總聞嘗借鈔於李伯華家其說詩頗與文公異按景文名質蘇子瞻仝時人而此書端臨通考亦載苐卷數不同恐贋作也
　　一友人云嘉靖中籍沒分宜有晏元獻集一部二十餘帙鈔本也主其事者亦博雅之士當時深欲借鈔慮生謗議遂止余聞深為惜之因記里中有元人育嬰圖摹本載元獻跋語幾七百言其文甚莊雅而書法殊有晉唐風世但名元獻詩詞罕知其文翰者
　　張文濳柯山集一百卷余所得卷僅十三蓋鈔合類書以刻非其舊也余嘗於臨安僻巷中見鈔本書一十六帙閱之乃文濳集卷數正仝書紙半已漶滅而印記竒古裝飾都雅蓋必名流所藏子孫以鬻市人余目之驚喜時方報謁臬長不持一錢顧奚囊有綠羅二匹代羔鴈者私計不足償並解所衣烏絲直綴青蜀錦半臂罄歸之其人亦苦於書之不售得直慨然適官中以他事勾喚因約明旦余返寓通夕不寐黎明不巾櫛訪之則夜來鄰火延燒此書倐煨燼矣余大悵惋彌月因識此冀博雅君子共訪或更遇雲
　　南渡以還書多端臨通考所未載者余所見小說家如西溪叢語癸辛雜識等不下數十種蓋馬氏所據大率本晁陳二家自餘宋末諸人所著或末及行世通考雖成於元世其時兵革劻勸無緣掇拾今承平日久故漸出人間不得以為偽也
　　永樂中命胡廣王洪等輯大典二萬二千八百七十七卷一萬一千九十五冊目錄六十卷其表文載蟫精集中蓋古今創見書也惜卷帙繁重未傳雲〈見七脩類稿〉








　　少室山房筆叢卷三
