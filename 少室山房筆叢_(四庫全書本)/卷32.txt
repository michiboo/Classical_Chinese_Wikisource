　　欽定四庫全書
　　少室山房筆叢卷三十二
　　明　胡應麟　撰
　　雙樹幻鈔下
　　世尊初生行七步一手指天一手指地曰天上天下惟吾獨尊老君初生亦行九步曰天上天下惟道為尊王長公巵言竝載之以為不應相類至此余謂朱紫陽所云佛家偷得道家好處道家只偷得佛家不好處如自家寶藏被人偷去卻去他牆角邊拾些破缾破罐來用甚好笑㫖哉紫陽之言凡老莊精竒𤣥妙處皆為釋氏得之而後之黃冠第模倣其勝大渺茫之説不知此類於理道何與漫舉一則餘可推
　　六祖風旛語世所盛傳然西土已有之十八祖伽耶舍多侍師伽難提尊者次聞風吹殿鈴聲師問曰鈴鳴耶風鳴耶祖答非風鈴我心鳴耳六祖豈拾前人唾涕者非一時偶合則記者必有一譌耶
　　魚朝恩於代宗前問慧忠國師曰何者是無明無明從何而起忠曰佛法衰相今現帝曰何也忠曰奴也解問佛法豈非衰相今現朝恩色大怒忠曰即此是無明無明從此起按此在黒風吹船飄落鬼國之前
　　大慧正法眼藏序南渡呉丞相潛作錄其説於左雲此事亙古亙今漫天漫地端視側視直視橫視開視闔視明視暗視無不視亦無所視亦無無不視無所視直敢道謂正即離謂法即塵謂眼即鑿謂藏即塞是故這四箇字直須撇向大洋海裏方免擔枷帶索受人圏䙡然雖如此初機鈍根也要得一則半則繙言漢語覷來覷去綻些光景此時正好𢬵命捨身單鎗直進如老鼠入牛角挨牆摸壁更無去處正迷悶中猛忽地頭破額裂通身流汗得箇休歇方知法眼慧眼天眼佛眼只是一雙凡眼到這裏説道學人事畢也且未在云云右序文最警醒可以為初機悟入津筏讀傳燈諸錄者不可不知因節畧其説錄諸右方
　　趙令衿居士謁圓悟就其鑪錘悟不少假公固請悟曰此事要得相應直須死一番始得余不解禪理但此是詩家無上妙詮余夙所證騐者即此占禪理之不誣第近時釋門澹泊無復可與講明唐宋間名宿幾於絶響亦盛衰之數也
　　斷際禪師雲是丈夫漢看箇公案僧問趙州狗子還有佛性也無州雲無但去二六時中看箇無字晝參夜參行住坐臥著衣喫飯處心心相顧猛著精神守箇無字日久月深打成一片忽然心花頓發悟佛祖之機便不被天下老和尚舌頭暪也按此則可為參學規繩見宛陵錄中所載徑山亦屢舉此示人第黃蘗與趙州同出南泉門蘗後嗣百丈開法視趙州較先達何得提彼言句示人恐學人誤錄徑山語也
　　徑山禪師雲僧問狗子還有佛性否趙州雲無此一字乃是摧許多惡知惡覺底器仗也不得作有無會不得作道理會不得向意根下思量不得向睂瞬目處探根不得向語路上作活計不得颺在無事甲裏不得向舉起處承當不得向文字中引證但向十二時中四威儀內時提撕時舉覺誠如此做工夫看一月十日便自見得也此節可與上條參看大慧語錄中開示諸學者如陳季任劉彥修張暘叔汪聖錫宋直閣諸書動引此則因緣故知前件非黃蘗語無疑也
　　臨濟三次問黃蘗三度被打竟因蘗指往大愚處得悟然臨濟終嗣黃蘗洞山極力問大溈大溈不答竟因大溈指往雲巖處有省然洞山終嗣雲巖二宗機緣始末甚同而所嗣異者葢黃蘗宗㫖當興於臨濟洞山門風合續於青原緣力所臻不可強也
　　睦州為黃蘗第一座而黃蘗宗㫖大興於臨濟又臨濟在黃蘗㑹中不知名睦州令問佛法大意且密啓黃蘗指見大愚遂𢎞臨濟之風雲門亦從睦州悟入州指見雪峰峰授以心印遂闡雲門之派二宗至今為海內瞻仰其始皆睦州啓發成就亦由文殊為七佛𨗳師信異人也
　　雪峰巖頭同參徳山巖頭竒逸種種而後嗣寂寥雪峰悟入全藉巖頭而一傳為雲門又再傳為法眼徳山之派藉以大振亦緣力所就如人之有子無子非徳業淺深故也百丈南泉亦然
　　雲門法眼洞山竝見過於師洞山之曹山溈山之仰山皆見與師齊故曰曹洞曰溈仰臨濟雲門法眼嗣者差不逮故止從師稱耶〈法眼懸記天台似以位逓言〉
　　經典之盛至六朝極矣其時沙門若支遁慧逺之在南道安羅什之在北皆當時之才士也而一時文章豪雋又從羽翼其間故能傳播若此佛法且然儒者迺以為末技而欲廢之
　　世知詩律盛於開元而不知禪教之盛實自南嶽青原兆基考之二大士正與李杜二公竝世嗣是列為五宗千支萬委莫不由之韓栁二公亦當與大寂石頭同時大顛即石頭高足也世但知文章盛於元和而不知爾時江西湖南二教周遍寰宇唐世人才之衆迺爾宋時詩文固不及唐然禪門亦止臨濟一宗較之唐世終有未及處余嘗疑漢儒訓經宋儒明道各極宗趣代有名家獨唐儒者不競乃釋門熾盛至是焉能兩大哉
　　唐之禪教自六祖卓錫曹溪一傳而為青原南嶽再傳而為江西湖南又散而為五宗至五季而雲門法眼遷化自後禪學相承不立宗㫖其盛衰乃與唐終始而唐之天下亦分而為五代以終若合符節迺爾異哉
　　禪機中有絶類詩句者類集左方凡緇流題詠〈槩不録長〉御白片車〈六祖〉春來草自青〈明瓉〉重疊闗山路〈雲門〉猿抱子歸青嶂裏鳥銜花落碧巖前〈夾山〉長空不礙白雲飛〈石頭〉雲在青天水在瓶〈藥山〉參差松竹煙籠薄重疊林巒月上遲〈常察〉羣峰穿海去滴水下巖來〈辭確〉後夜猿啼在亂峰〈道恆〉秋庭肅肅風颾颾寒星列空蟾魄高〈遇臻〉日照寒光澹山搖翠色新〈充符〉浪激似銀山〈傳楚〉山寒花發遲〈永安〉長年一衲衣〈法瓊〉風送水聲來枕畔月移花影到牀前〈智洪〉山花開似錦澗水湛如藍〈仝上〉雲嶺峰前月〈智逺〉雪瀾宜近火〈崇福智〉乗船渡五湖〈洛浦〉秋風入古松秋月生寒水〈從悅〉斷雲猶掛樹稍頭〈佛慈〉朔風吹綻蠟梅花〈法泰〉星月繞簷楹〈大通〉春至百花開黃鶯啼栁上〈無名氏〉霧捲雲收山嶽靜海天空濶一輪寒〈紹悟〉雲遮海門樹〈雲豁〉金風昨夜起遍地是黃花〈崇福燈〉秋風黃葉亂逺岫白雲歸〈廣燈〉芭蕉葉上三更雨〈慧光〉花落春風靜〈普照〉秋風起庭梧〈慈覺〉孤峰無宿客〈梵餘〉松檜森森密〈恵崇〉長嘯一聲天地秋〈臨濟〉雲鎖萬重山〈萬壽〉春風掃殘雪〈王隨〉幾番雲色出峰頂一派泉聲落檻前〈常察〉枯木倚寒巖〈菴主〉穿林宿鳥驚〈瑯琊〉手攜書劒謁明君〈仝上〉一般秀色匡山裏〈芭蕉〉從歸青嶂裏不出白雲來〈登觀〉鶯囀千聲花滿地客遊三月草侵天〈仝上〉逺洞散寒雲幽窗度殘月〈雙峰〉寒林無宿客大海聴龍吟〈隱章〉鷺鷥飛入蘆花藂〈海印〉寒松連翠竹秋水對紅蓮〈顯端〉柴門草自深〈洞淵〉片雲橫谷口〈文悅〉檻外竹搖風驚起幽人睡〈大陽〉客路如天逺侯門似海深〈普徹〉若是陶淵明攅睂便歸去〈仝上〉本是瀟湘一釣客〈師子〉春風觸目百花開〈仝上〉夜來風色𦂳孤客已先寒〈真如〉萬里望鄉闗〈符曉〉無事日高眠〈智圓〉孤舟載明月〈文慧〉漁人偏愛宿蘆花〈仝上〉嵗晩未歸客西風門外寒〈大溈〉一葉飄空便見秋〈周登〉帶雨一枝花落盡不煩公子倚闌干〈道川〉鷓鴣啼處百花新〈良作〉一裘才掛體〈本寂〉玉殿苔生後〈仝上〉壁上畫枯松〈北院通〉那箇臺無月誰家樹不春〈浄果〉山峻水流急三冬發異花〈奉璘〉洞深雲出晩澗曲水流遲〈百丈起〉雪覆孤峰白〈洞山〉身是菩提樹心如明鏡臺時時勤拂拭勿使惹塵埃〈神秀〉春山疊亂青春水漾虛碧寥寥天地問獨立望何極〈雪竇〉黃葉落時聞擣衣〈開先照〉竹榻和衣半夜眠〈齊岳〉白犬銜書至青猿洗鉢迴〈寶掌〉亭臺瀾夜雨樓閣靜時鐘〈承天確〉斗轉星移天欲曉〈雪竇持〉送客郵亭外〈羅山〉細雨灑簾前〈碧山〉昨夜三更月到窻〈趙州〉乍見垂楊綠今逢落葉黃〈慧覺〉牡丹花下睡貓兒〈曇潁〉無雲生嶺上有月落波心〈翠巖〉長江行不盡帝里到何時〈石霜〉昨日作嬰孩今朝秊已老浮生夢幻身人命夕難保〈仝上〉白雲流水空徘徊〈黃龍〉山僧一衲衣〈聖壽堅〉東菴每見西菴雪下澗長流上澗泉〈靈澄〉但尋荒草際莫問白雲深〈佛慧〉門掩落花春鳥啼〈際可〉不知誰住西巖寺每日鐘聲送夕陽〈志璿〉相逢秋色裏共話月明中〈慧珪〉青山依舊白雲中〈開福〉萬里無雲月上時〈夏英公〉清風與明月野老笑相親〈全舉〉舉手攀南斗回身禮北辰〈智慧〉濃煎睡後茶〈子儀〉夜禪孤月冷晨起白雲高〈法華舉〉一鉢千家飯孤身萬里遊〈布袋和尚〉家住孤峰頂〈祖覺〉樓閣凌雲勢〈全舉〉夜夜有猿啼〈恵宗〉天垂華葢重重異地湧金蓮葉葉新〈獻藴〉始嗟黃葉落又見栁條新〈廣徳延〉白雲峰下猿啼早〈袁州仰〉千山添翠色〈崇教能〉滿船空載月漁父宿蘆花〈道偕〉繩牀風雨爛方丈草來侵〈仝上〉大地雪漫漫春來特地寒〈報恩〉正值秋風來入戶一聲砧杵落誰家〈惟然〉輕煙籠皓月薄霧鎖寒巖〈慧秀〉隔岸埜花香〈清了〉蘆花兩岸雪江水一天秋〈慧悟〉半夜嶺頭風月靜一聲高樹老猿啼〈嗣宗〉雨過山堂秋夜靜〈法智〉朔風凜凜掃寒林〈慧輝〉破衲𫎇頭萬事休〈仝上〉臥聴涼風生竹林〈仝上〉碧巖深處臥煙蘿〈道勤〉石角穿雲路攜笻意若何〈潭州雲葢〉門前綠樹無啼鳥庭下蒼苔有落花聊與東風論箇事十分春色在誰家〈酒仙〉黃葉飄飄滿庭際一聲砧杵落誰家〈真歇〉寶劒未出匣神光射鬥牛〈雪竇〉隻履已歸西國逺北山空有老猿啼〈恵宗〉秋山落木猿晝啼〈中峰〉少林峰頂月〈仝上〉三月嬾遊花下路一家愁閉雨中門〈風吹〉常憶江南三月裏鷓鴣啼處百花香〈仝上〉塞北千人帳江南萬斛船〈歸首〉一片白雲橫谷口幾多歸鳥盡迷巢〈元安〉南渡後禪機多用陳語不備錄
　　吾郡雙林大士偈有物先天地無形本寂寥能為萬象主不逐四時彫大士梁時人其詩已純入唐格宏壯整嚴如此惜為譚理者據之又心玉銘古樸顯贍不作西域方言不落南朝綺習必當時一才士也寒山詩云誰家一女子雜珮何珊珊鸚鵡花間㺯琵琶月下彈長歌三日響短舞萬人看云云黎惟敬劇喜時為余誦之
　　法眼詠牡丹雲擁毳對芳藂由來趣不同髪從今日白花是去年紅豔色隨朝露馨香逐曉風何須待零落然後始知空其格調雖不脫晩唐居然一作家門戶也先是嘗目為宗門游夏葢才而涉學者
　　一池荷葉衣無盡數畝松花食有餘剛被世人知住處又移茅屋入深居千峰頂上一間屋老僧半間雲半間昨夜雲隨風雨去歸來始覺老僧閒千尺絲綸直下垂一機才動萬波隨夜靜水寒魚不食滿船空載月明歸孤猿叫落中峰月野客吟殘半夜燈此境此時誰得意白雲深處坐禪僧右數詩皆見詩話世所傳誦讀傳燈諸錄乃知俱禪流偈語也
　　吾郡自雙林善慧大士與達磨祖師竝顯梁武之世嗣是禪門高躅代不乏人𤣥䇿禪師親見六祖妙闡法心天皇悟嗣法石頭與藥山分座賛元以大士裔孫三嵗出家王文公不可一世獨欽仰宗風先緒不墮俱胝得天龍一指受用終身至截童子指頭使之立悟尤見機用之妙也
　　貫休號禪月大師吾邑人以詩名晩唐五代間姓姜氏字徳隱人所共知然傳燈錄又有姜氏子出家名有規亦婺州人則吾郡有二名僧一能詩一悟道皆姜氏可謂竒矣〈有規禪師見五燈會元十七卷雲門派也〉
　　懷志菴主婺州呉氏子有偈雲萬機休盡付癡憨蹤跡時容野鹿參不脫麻衣拳作枕幾生夢在綠蘿庵師一禪師馬氏子詩云夜來月色十分好今日秋山分外青
　　雙溪即首座詩一從近日生涯拙百鳥銜花去不來虎丘元浄禪師雙溪人嗣招覺勤
　　徳用禪師戴氏子嗣雲居悟婺州人
　　𤣥妙禪師婺州王氏子又止觀教師有東陽小威傳燈所錄燒菴婆供一菴主常令一十七八女子送食一日令女子將菴主抱定曰正恁麼時如何答曰枯木倚寒巖三冬無煖氣婆聞之雲我二十年止供養得箇俗漢遂遣出燒卻菴按此菴主不以可欲亂心在儒家庶幾栁下遺風而禪門以為俗漢故知此理當別論也
　　趙州見一尼來參州以手掐之尼曰尚有這箇在州曰卻是你有這箇在此非釋門中儀律禪者當幾顯用則不拘知此見燒菴老嫗亦具少知識
　　曽氏類説引他書一則雲末山尼開堂説法鄧隱峰懷白刃夜脅之尼畏死從命次日鄧衷其衵服以示人大衆立散按灌溪臨濟宗支嘗為末山執役至三載豈應至此即有之灌溪他日將愧匿不暇乃自謂於末山處得半杓至今常飽不饑且以配臨濟大師前言何耶此必僧徒忌者之口欲以毀末山之開堂並發明鄧隱峰之亡賴耳凡僧例不稱姓而鄧獨以姓稱且臨終倒植而化其妹亦尼誶之曰兄生不循規律死更熒惑於人因倐然仆地雲〈二人皆見五燈㑹元〉
　　洪覺範林間錄五燈會元多采之然其中率不可信如謂杜祁公張文定仝居睢陽之類前人辯駁已明余近得就李新刻本讀其卒章又載杜公呼文定字為安道安道乃方平字非文定也則此事之誣灼然然亦非無因者葢本捫蝨新話而潤飾之今竝載二則於左〈金湯編又謂此乃方平語然林間亦不應稱文定佛祖通載亦稱是文定語金湯編葢因林間訛也〉
　　捫蝨新話雲世傳王荊公嘗問張文定公曰孔子去世百年生孟子亞聖後絶無人何也文定公曰豈無又有過孔子上者公曰誰文定曰江南馬大師汾陽無業禪師雪峰巖頭丹霞雲門是也公暫聞意不甚解乃問曰何謂也文定曰儒門淡薄收拾不住皆歸釋氏耳荊公欣然歎服後語張天覺天覺撫幾歎曰達人之論也〈余疑此説如張無盡戲撰以愚㺯儒家者亦文定好佛致之〉
　　林間錄曰祁公與文定致政居雒陽祁公勁正每笑安道佞佛有朱承事以醫游二老間一日祁公呼朱切脈朱辭以看楞嚴久之乃至祁公責之曰聖人微言無出孔孟何楞嚴為朱曰以某觀之此經似過孔孟矣公取閲大驚曰世間何從有此云云
　　道家有老子西昇經雲老子入天竺化胡成佛故一名化胡經浮屠教每以為病六代諸人論辯極繁見𢎞明集中所載厯唐至宋竟莫能決迄於勝國世方崇奉釋教又以帝師主之遂焚此經浮屠有為下火文者極鄙陋而佛祖通載著之殊可笑也





　　少室山房筆叢卷三十二
