　　欽定四庫全書
　　少室山房筆叢卷十三
　　明　胡應麟　撰
　　九流緒論下
　　今子書傳於世而最先者惟鬻子其書槩舉修身治國之術實雜家言也與柱下漆園宗旨迥異而漢志列於道家諸史藝文及諸家目録靡不因之雖或以為疑而迄莫能定余謂班氏義例咸規歆向不應謬誤若斯載讀漢志小說家有鬻子一十九篇迺釋然悟曰此今所傳鬻子乎蓋鬻子道家言者漢末已亡而小說家尚傳於後後人不能精覈遂以道家所列當之故歴世紛紛名實咸爽漢志故灼然明也輙記於此俟博洽君子定焉
　　漢藝文志所謂小說雖曰街談巷語實與後世博物志怪等書迥別蓋亦雜家者流稍錯以事耳如所列伊尹二十七篇黃帝四十篇成湯三篇立義命名動依聖哲豈後世所謂小說乎又務成子一篇注稱堯問宋子十八篇注言黃老臣饒二十五篇注言心術安成一篇注言養生皆非後世所謂小說也則今傳鬻子為小說而非道家尚奚疑哉〈又青史子五十七篇楊用修所引數條皆雜論治道殊不類今小說〉
　　青史子云古禮男子生而射天地四方其文雲東方之弧以梧梧者東方之草春木也南方之弧以栁栁者南方之草夏木也中央之弧以桑桑者中央之木也西方之弧以棘棘者西方之草秋木也北方之弧以棗棗者北方之草冬木也是木亦可稱草也青史子漢志五十三篇今存者胎教一篇而已其首曰古者胎教之道王后有娠瑞七月而就蔞室太師持銅而御戶左太宰持升而御戶右此三月者王后所求聲音非禮樂則太師撫樂緼瑟而稱不習所求滋味非正味則太宰荷斗倚升而不敢煎調云云其文義古雅嗚呼古書之不傳者何限惜哉右見楊用修丹鉛録按青史子班氏所列小說家其文義傳者乃如此信鬻子之為小說也葉夢得宋景濓並以此書兩見為疑而不敢定其非道家者政小說二字所誤執余指以求之當瞭然矣〈用修所引青史見賈誼新書作者青史氏〉
　　王長公讀諸子云鬻熊偽書也考班志鬻子注道家下以爲鬻熊小說下以爲後人所加則孟堅固以小說之鬻子爲僞長公之言益信而余說亦不誣矣
　　鬻子章次篇名前人論者咸以殘缺不可曉余初讀尤漫然載閱之覺其詞頗質奧雖非真出熊手要爲秦漢前書因反覆紬繹之迺知此書之存眎舊纔十之一而篇名章次錯亂混淆之甚宜宋以來諸家未有得其要領者也蓋古鬻子本書篇名章次與莊列不同而絶與今傳關尹子類所謂撰吏道符等目即關尹之一宇二柱等篇也撰吏下有五帝等目道符下有三王等目即一宇篇之盆沼等章二柱篇之盌盂等章也關尹九篇而每篇章次少者六七多者十餘更互闡𤼵以竟一篇之義故每章之語雖極寥寥而不覺其簡鬻子二十二篇律以關尹則今傳短章總之當不下百數十〈如今傳本篇下第五第八等目悉篇中章次非書中篇次細繹自明〉而東京之後兵火殘逸至唐所存僅此一十四條當時注者鹵莽苟欲庶幾前代全書遂以每章當其一篇而僅以爲缺其人故今讀之寥寥枯寂若本末略無足觀者又其篇章既混而先後復淆後人因益厭棄弗省余既幸得其說輒稍爲更定之雖缺者不可復完而章次篇名咸中舊解亦謂旦暮遇之者也〈又賈誼引十三章附〉
　　楊用修雲鬻熊著書二十二篇子書莫先焉今其存者十四篇皆無可取似後人贋本無疑也按賈誼新書所引雲和可以守而嚴可以守而嚴不若和之固也和可以攻而嚴可以攻而嚴不若和之徳也和可以戰而嚴可以戰而嚴不若和之勝也則惟由和而可也又雲治國之道上忠於主而中敬其士而下愛其民故上忠其主者非以道義則無以入忠也而中敬其士非以禮節則無以諭敬也下愛其民非以忠信則無以行愛也又曰聖人在上位則天下不死軍兵之事民免於一死而得一生矣聖王在上位而民無凍餒民免於二死而得二生矣聖王在上位民無夭閼之誅民免於三死而得三生矣聖王在上位則民無厲疾民免於四死而得四生矣是皆正言確論也今之所傳有是乎又文選注引鬻子武王率兵車以伐紂紂虎旅百萬陣於商郊起自黃烏至於赤斧三軍之士莫不失色今本無之知爲僞書矣右楊氏丹鉛録所載可補鬻子之缺因録此余考誼大政篇所引尚有六條暇當總輯合今傳十四篇稍次先後爲一編
　　子之爲類略有十家昔人所取凡九而其一小說弗與焉然古今著述小說家特盛而古今書籍小說家獨傳何以故哉怪力亂神俗流喜道而亦博物所珍也𤣥虛廣莫好事偏攻而亦洽聞所昵也談虎者矜誇以示劇而雕龍者間掇之以爲竒辨鼠者証據以成名而捫蝨者類資之以送日至於大雅君子心知其妄而口競傳之旦斥其非而暮引用之猶之淫聲麗色惡之而弗能弗好也夫好者彌多傳者彌衆傳者日衆則作者日繁夫何怪焉
　　小說家一類又自分數種一曰志怪捜神述異宣室酉陽之類是也一曰傳竒飛燕太真崔鶯霍玉之類是也一曰雜録世說語林瑣言因話之類是也一曰藂談容齋夢溪東谷道山之類是也一曰辯訂鼠璞雞肋資暇辯疑之類是也一曰箴規家訓世範勸善省心之類是也叢談雜録二類最易相紊又往往兼有四家而四家類多獨行不可攙入二類者至於志怪傳竒尤易出入或一書之中二事並載一字之內兩端具存姑舉其重而已
　　小說子書流也然談說理道或近於經又有類註疏者紀述事跡或通於史又有類志傳者他如孟啟本事盧瓌抒情例以詩話文評附見集類究其體製實小說者流也至於子類雜家尤相出入鄭氏謂古今書家所不能分有九而不知最易混淆者小說也必備見簡編窮究底裏庶幾得之而冗碎迂誕讀者往往涉獵優伶遇之故不能精
　　飛燕傳竒之首也洞冥雜俎之源也捜神𤣥怪之先也博物杜陽之祖也魏晉好長生故多靈變之說齊梁𢎞釋典故多因果之譚
　　子虛上林不已而爲修竹大蘭修竹大蘭不已而爲革華毛穎革華毛穎不已而爲后土南柯故夫莊列者詭誕之宗而屈宋者𤣥虛之首也後人不習其文而規其意鹵莽其精而獵其粗毋惑乎其日下也
　　雲仙誕之誕也清異俳之俳也然其喻旨命詞往往如郗方囘奴小有意焉亦滑稽之囿也其詭撰靡益見聞其雅言可資譚噱不為所欺可也夫成湯之問夏棘莊周之証齊諧果有其人乎哉
　　小說唐人以前紀述多虛而藻繪可觀宋人以後論次多實而彩豔殊乏蓋唐以前出文人才士之手而宋以後率俚儒野老之談故也
　　小說者流或騷人墨客游戲筆端或竒士洽人蒐羅㝢外紀述見聞無所迴忌覃研理道務極幽深其善者足以備經解之異仝存史官之討覈總之有補於世無害於時乃若私懷不逞假手鉛槧如周秦行紀東軒筆録之類仝於武夫之刃讒人之舌者此大弊也然天下萬世公論具在亦亡益焉
　　漢唐六代諸小說幾於無不傳者今單行別梓雖寡太平廣記之中一目可盡御覽諸書往往槩見鄭漁仲所謂名亡實存也宋人諸說雖間載百川學海諸家彚刻及單行夷堅桯史之類盛於唐前然曽氏陶氏二書輯類各近千家今所存十不二三矣
　　唐人酉陽雜俎𤣥怪等編今皆行世而太平廣記所載往往有諸刻所無者蓋諸書皆自廣記録出而抄集者鹵莽脫略致然若魏晉六朝之書即廣記所載事亦寥寥蓋年代稍遠當宋人輯廣記日已不盡存故也
　　小説卷帙繁重者太平廣記之五百夷堅志之四百極矣而不如虞初之九百也秦漢之篇即唐宋之卷太史公書一百三十卷漢志作百三十篇然三代之書至繁不過百卷不應虞初卷多迺爾余恐虞初之篇即尚書百篇之篇則九百篇者不過九百事計以後世之卷不過數十餘耳今其説一不存按漢志虞初河南人武帝時方士號黃車使者蓋七略所稱小說惟此當與後世同方士務爲迂怪以惑主心神異十洲之祖襲有自來矣
　　晉平公夢朱熊窺其屏惡之而疾問於子產對曰昔共工之卿曰浮游敗於顓頊自沈於淮其色赤其言善笑其行善顧其狀如熊爲天王祟見之堂則王天下者死見之堂下則邦人駭見之門則近臣憂見之庭則無傷今窺君之屏病而無傷其祭顓頊共工乎從其言而病間右太平御覽引汲冢瑣語之文束晳傳所云諸國夢卜妖怪相書者推此可見蓋古今紀異之祖出虞初前而類書引者絶少考隋唐尚有其目蓋至宋而亡矣因録之〈隋志梁顧協又有瑣語今亦不存〉
　　楊用修謂唐小說不如漢而舉伶𤣥趙飛燕傳中一二語為證戊辰之歳余偶過燕中書肆得殘刻十數紙題趙飛燕別集閱之乃知即說郛中陶氏刪本其文頗類東京而末載梁武答昭儀化黿事蓋六朝人作而宋秦醇子復補綴以傳者也第端臨通考漁仲通志並無此目而文非宋所能其間敘才數事多俊語出伶𤣥右而淳質古健弗如惜全帙不可見也
　　別集稱昭儀方浴帝私覘侍者報昭儀昭儀急趨燭後避帝瞥見之心愈惑他日昭儀浴帝黙賜侍者特令不言帝自屏罅覘之蘭湯灎灎昭儀坐其中若三尺寒泉浸明玉帝意飛語近侍曰自古人主無二後有則立昭儀為後矣右敘昭儀浴事入畫蘭湯灎灎三語百世下讀之猶勃然興矧親炙耶〈𤣥傳膚體光發占燒燭七字佳〉
　　漢武故事稱班固撰諸家咸以王儉造考其文頗衰薾不類孟堅是六朝人作也史記公孫𢎞諫征伐不從自殺而鈎弋夫人以病終非武帝殺之皆與史大異吾以公孫斷不能自殺知鈎弋之說爲六朝之妄無疑也然仙傳亦有鈎弋事蓋祖此雲
　　博物志十卷晉張華撰華博洽冠古今此書所載疎略淺猥亡復倫次疑後世類書中録出者然隋志亦僅十卷每用爲疑近閱一雜說記唐人殷文圭雲華原書四百卷武帝刪之止作十卷始信余見有脗合者蓋隋志乃武帝所刪本至宋不無脫落後人又從廣記録出雖十卷實二三存併非隋世之舊故益寥寥耳〈隋志有張公雜記楊用修所稱博物記蓋即此書殷文圭通考作文奎非是其說詳拾遺記中〉
　　劉義慶世說十卷讀其語言晉人面目氣韻恍忽生動而簡約𤣥澹真致不窮古今絶唱也孝標之注博贍精覈客主映發並絶古今考隋唐志義慶又有小說十卷孝標又有續世説十卷今皆不傳悵望江左風流令人扼腕雲〈按宋書義慶傳不載世說未詳〉
　　世說以𤣥韻為宗非紀事比劉知幾謂非實録不足病也唐人修晉書凡世說語盡采之則似失詳慎雲
　　義慶所著又有後漢書及文集八卷徐州先賢傳贊九卷江左名士傳一卷幽明録二十卷宣騐記十三卷集材二百卷獨世說盛行嘉隆間尺牘詩詞靡不採掇乃不善用者扭揑雷同亦往往厭觀雲
　　洪景盧夷堅志四百二十卷今傳止五十卷他不可考惟王景文夷堅別志序尚可以知其纂輯之槩因録之序曰志怪之書甚夥至鄱陽夷堅志出則盡超之餘平生所書略類洪公始讀左傳史記漢書稍得其記事之法而無所施因志怪𤼵之久之習熟調利滋溉翫不能釋間自觀覽要不爲無補於世而古今文章之關鍵亦間有相通者不以是爲無益而中畫愈裒所見聞益之事三百七十卷二十四今書之目也余心尚未艾久之則將浸及於夷堅矣凡夷堅所有而復見者刪之更生佛之類是也凡夷堅所有而未備者補之黃元道之類是也其名仍爲夷堅而別志之辨於鄱陽也得歳月者紀歳月得其所者紀其所得其人者記其人三者並書之備矣闕一二亦書皆闕則弗書醜而不欲著姓名者婉見之如夷堅確夢之類是也醜而姓名不可不著者顯揭之如夷堅人牛之類是也其稱某人云又某人得諸某人云若己所見各識其所自來皆循夷堅之規弗易也其異也者筆力瞠乎其後矣〈觀此序則洪志義例可推其敘事當亦可喜今所傳甚猥淺蓋殘缺之中又雜以僞矣〉
　　今世傳大類書如太平御覽冊府元⻱皆千卷可謂富矣然貞觀中編文思博要一千二百卷金輪朝編三教珠英一千三百卷簡帙皆多於宋又許敬宗編瑤山玉彩五百卷張太素編冊府五百八十二卷視今傳合璧事類等書亦皆過之其始蓋昉於六朝何承天皇覽一百二十二卷劉孝標類苑一百二十卷徐勉華林要略六百卷祖珽修文御覽三百六十卷然諸書惟孝標一二出自獨創自餘皆聚集一時文學之士奉詔編輯者非一人手裁也今博要珠英等書俱乆廢不傳惟唐人初學記三十卷藝文類聚一百卷行世二書採摭頗精第不備耳中收録詩文事跡往往出今史傳文集外使諸大部傳必各有可觀惜哉
　　右類書顛末略紀於此按類書鄭志另録通考仍列子家蓋不欲四部之外別立門戶也然類書有數種如初學藝文兼載詩詞則近於集御覽元⻱事實咸備則鄰於史通典通志聲韻禮儀之屬又一二間涉於經專以屬之子部恐亦未安余欲別録二藏及贋古書及類書爲一部附四大部之末尚俟博雅者商焉
　　歐虞皆有類書今惟歐類聚傳元白皆有類書今惟白六帖傳元類集三百卷至宋已亡虞北堂書鈔見通考閱今藏書家時有此本然非完書
　　白氏書見唐藝文志止名經史事類而不名六帖於立政乃有六帖三十卷而世不復傳孔氏書通志所無今合白刻然精不若徐歐備不如合璧也〈孔帖見馬氏通考〉
　　世傳極淺陋書若錦繡萬花谷韻府羣玉羣書淵海之類其名亦起自前代唐孫翰有錦繡谷五卷是所居山名錢昌宗韻類題選一百卷陳鄂四庫韻對九十八卷武氏字海一百卷溫庭筠學海三十卷曹化史海十卷王博古修文海十七卷王義方筆海十卷又北朝人有文海四十卷張融有玉海四十卷俱係已集與宋江氏文海王氏玉海名仝而實異也
　　太宗以五代文人失職慮生意外故厚其廩祿俾編集諸類書文皇命高士廉等當亦此意武氏以二張故俾集羣彥編三教珠英而一時秉筆皆浮豔士真欲蓋彌彰矣武氏又有古今內範百卷列女傳百卷窮古今可笑事當無若此二端高宗又有天訓四卷宇宙間信未嘗無對也
　　諸史藝文有道德經二卷題晉孫登注謂即善嘯者無疑不爾亦是假託及閱孫綽傳乃知登綽子也又呉孫權太子亦名登又漢時䜟文代漢者名孫登銅馬諸賊因立孫登爲天子〈見光武紀〉是漢晉間有四孫登也又老子音一卷亦稱登撰當亦綽兒
　　道家有五等朝儀一卷題張萬福撰崇文總目雲未詳何人按唐張萬福抗言救陽城即世主謂江淮草木皆聞爾名者而崇文憒憒如此允宜長睿譏之然萬福武人著書或非其事酉陽雜俎又有名醫張萬福則此書固未知出誰手或更有一人不可知崇文誠足譏東觀亦未審也〈崇文於陸修靜德山皆不能知故萬福之未詳知其非疑誤也〉少室山房筆叢卷十三
