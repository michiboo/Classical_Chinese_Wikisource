　　欽定四庫全書
　　少室山房筆叢卷八
　　明　胡應麟　撰
　　史書佔畢四
　　冗篇下
　　陸終氏娶鬼方之女孕而不育十一年開其左脇而出三人焉又開其右脇而出三人焉長曰昆吾名樊已姓封於衛次曰參胡董姓封於韓周時為吳國楚滅之三曰彭祖名翦彭姓封於韓大彭之墟即彭城也四曰會人妘姓封於鄭五曰安曹姓封於邾六曰季連姓其後為楚昆吾氏為夏伯湯伐桀滅之彭祖氏為商伯商之末世始亡干寳曰先儒多疑此事譙周作古史考以為妄記廢而不論然六子之世子孫有國數千年間迭為霸王天將興之必有尤物若夫前志所傳修巳背坼而生禹簡狄胸坼而生契歴代久逺莫足相證近汝南屈雍妻王氏男從右胳下水腹生而和平自若足相證明按刳胸裂背古有斯文品體駢胎近所恆覩然未有二脇並開六子具顯者古今迂怪之文亾甚於此譙周所駁允矣干氏舉一端以蔽之是欲以毫末槩丘山也謬哉
　　劉知幾史通雲汲冢瑣語稱舜放堯於平陽而書雲其地有城以囚堯為號識者憑斯異說頗以禪受為疑又雲汲冢書稱舜放堯於平陽益為啓所誅又太甲殺伊尹文王殺季歴凡此數事語異正經其書近出世人多不信也按舜之放堯文之殺季無事別說足驗其情已於此篇前後言之詳矣夫惟益與伊尹受戮並於正書猶無其證㩁而論之如啓之誅益仍可覈也右俱劉語按汲冢書目雲瑣語十一篇諸國夢卜妖怪相書也則瑣語之書大抵如後世夷堅齊諧之類非雜記商周逸事者也其書自隋唐志外諸家書目咸所不載葢自汲冢旣出之後旋就湮沒可知惟紀年載太甲殺伊尹沈約固疑為後人所增至王殺季歴乃商君文丁非文王也考劉史通前後議論務以春秋亂臣賊子臆度前聖故妄意文王得位亦如商臣許止之為而不詳考本書恣其臆喙真所謂言奸而辯記醜而博者其能免仲尼之誅乎夫即劉引紀年鹵莽不稽若此則所謂璅語云云者其足信哉〈唐柳璨有史通析微十卷專辯前十數事通考有此目惜今未見果爾未可謂秦無人也〉
　　武侯自擬管樂管九合一匡才誠不世而所輔桓公所用齊國挾天子令諸侯其勢易舉續用易成武侯扶弱主藉偏邦人心去漢迥不侔也至規模局量則檻車三顧寵辱異觀五畝三歸宏隘殊域不待言矣樂䇿士之雄耳內襲燕昭之銳外因齊湣之湛中入蘇代之間即他帥行師臨淄反掌何艱於毅而武侯匹哉大抵孔明為當時言不容大盡否則陳夀之詞與將略非長同一誣謬非事實也
　　莘埜躬耕南陽抱膝處仝也成湯三聘豫州三顧出仝也伐桀弔民出師復漢心仝也德感嗣王誠格庸主道仝也尹奮乎百世之上故人亾異詞亮崛起三代之後故家肆臆喙杜工部雲伯仲之間見伊呂葢千載論孔明者至是始定孰謂文人筆端迂逺情事亾足重輕哉
　　抱朴子逸民篇雲魏武帝刑法嚴峻果於殺戮乃心欲用乎孔明孔明自陳不樂出仕武帝謝遣之曰義不使髙世之士辱於汙君之朝也其鞭撻九有草創皇基宜矣稚川去魏未遙孔明傳註俱不載姑記此
　　漢末諸葛氏分處三國並著忠誠以為蜀得其龍吳得其虎並自篤論至魏廼曲為訾詆此晉人諛上之詞耳瑾子恪孫竦亮子瞻孫尚誕子靚孫恢奕葉知名諸葛之才一何盛也恪以材誕以節俱覆宗族禍害略仝瑾以喬延息於蜀誕以靚續嗣於吳天之不絶賢者又何其巧相似也瞻則死君尚則死父懿哉武鄉其有後矣恪材辯英英照耀一世伐魏之舉乗其釁隙豈曰佳兵觀其論衆之書胡異厥叔世率以成敗論惜哉
　　按史誕與瑾亮雖並稱豐後而不言行輩恪嘗與誕相拒東闗似非近族然恪死後臨淮臧均表乞收葬略雲故太傅恪得承祖考風流伯叔諸父遭漢祚盡九州鼎立分托三方並著忠誠熙隆世業考魏公休以前未有顯者所云忠勤世業舍誕而誰則於恪為諸父正子瑜兄弟行耳
　　史以誕欲保有淮南晉人筆耳鍾會稱姜維雲伯約名士公休太初不足多也鍾髙視一世而居誕二子間其人可想夀春之破致死者數百人詎不偉哉
　　三國時人才盡入曹氏彀中吳蜀智計之士往往不乏而文學何寥寥也禰正平自文舉德祖外略不掛齒乃頗及張子布意昭於文學必有可觀惜世遂不傳虞翻陸續顧邵父子間標令譽至於風雅並似不嫻韋曜薛瑩一二染指無復五言蜀許靖秦宓譙周郤正輩率文士也詩遂絶響矣〈韋曜傳注本名昭史臣避晉諱易之此不然張昭何以不易葢曜所自改也〉
　　魯肅居軍旅間手不釋卷談論文辭思度悠逺三國將帥有儒者風諸葛外一人而已而世罕知之肅不死關不亡乗襄樊之銳與蜀併功中原復矣肅死𫎇代與權遜定計襲關蜀失荊大事遂去炎燼以灰濛者千古亡漢之賊也不足與張承業為奴〈肅深不欲取闗公詳本傳中〉
　　當塗為魏典午為晉世率知之而意義出處或未明了按代漢者當塗髙春秋䜟也自西京末茲語盛傳光武與公孫述書嘗稱及而竟無驗及曹氏僭號譙周以問杜瓊瓊曰魏闕名也當塗而髙䜟驗矣然安知非老瞞擅國之日故封魏以應謠言耶䜟不足信此葢可見典司也午馬也見周所為䜟文後果驗史謂周有他數術假䜟為言耳
　　世傳天䇿府十八學士以唐一代人才盡此然當時隱太子及齊王元吉各延攬相傾秦邸不能兼得也按史武德初太子建成與秦齊二主勢位相軋爭致名流以自助太子則詹事李綱竇軌庶子裴矩鄭善果友賀德仁洗馬魏徵中舍人王珪舍人徐師謨率更令歐陽詢典膳監任璨直典書坊唐臨隴西公府祭酒韋挺記室參軍事庾抱左領大都督府長史唐憲秦王有友于志寧記室參軍事房𤣥齡虞世南顔思魯諮議參軍事竇綸蕭景兵曹杜如晦鎧曹褚遂良士曹戴冑閻立德參軍事薛元敬蔡允恭主簿薛收李道𤣥典籤蘇幹文學姚思亷褚亮燉煌公府文學顔師古右元帥府司馬蕭瑀行軍元帥府長史屈突通司馬竇誕天䇿府長史唐儉司馬封倫軍諮祭酒蘇世長兵曹參軍事杜淹倉曹李守素參軍事顔相時齊王有記室參軍事榮九思戶曹武士逸典籤裴宣儼文學袁朗及從弟承序然則秦邸幾有雲臺之數亦不止十八也內顔思魯師古相時父子兄弟褚亮遂良父子薛收元敬淹如晦叔姪一時同與盛矣
　　天䇿十八學士像閻立本寫今藏兵科中原在大內相傳永樂中收付兵科毎詹翰諸臣供事廷試者必留飲科中索一玩以為故事萬歴初周公瑕遊燕中得摹本知卷為沈存中家物而䟦尾書跡不逮因為補録之瑯琊兩王公俱有䟦大學士淮南李公介弟子繁刻之石嘗以一本遺家君余及見之存中䟦謂圖中名字官秩與史多不合如姚東字思亷史作姚思亷柬之蘇壹陸元朗薛莊史皆以字為名李𤣥道葢文達于志寧許敬宗蔡允恭史皆不字房𤣥齡字喬年史以房喬字𤣥齡孔穎達字仲達史以為字穎達葢唐書成於後人之手此皆當時紀實者也右皆存中䟦語然以余所見圖中最可疑者莫如顔相時圖載相時字師古按史師古相時兄弟也師古字籕相時字睿師古亦為秦王府文學聲實出相時上而天䇿之選不與相時傳新舊唐書皆雲武德中與𤣥齡等為秦府學士舊唐書瀛洲事末復言相時有兄師古紀載甚明當時在選決相時無疑而以師古為字存中博極羣書諸學士官名仝異悉考列䟦中此其大矛盾者胡絶口不及嘗意摹本非存中之舊後人因筆談所載按其名字與史異者贋作斯圖而不知相時何人以為即師古也第存中所考史傳亦自多互異唐書薛收傳以為圖像而思收存中以為思收而圖像按收四年入館至七年卒以劉孝孫補之未圖像之先孝孫已召入為學士不因思收始以孝孫補也新舊唐書褚亮傳俱以贊亮作杜如晦傳亦云而存中以為于志寧考志寧傳不言此然亮及志寧各有贊其語殊不類自為藉如傳及存中言則二人必居其一並可疑也存中引蘇世長召對𤣥武門上譏其名長意短以蘇為學士日改名按史世長入唐髙祖責為屯監尋引見𤣥武門與語平生因調之曰何名之長而意之短此時世長未嘗入秦邸存中葢誤以髙祖為太宗唐書孔穎達元字仲達不雲字穎達也存中素名不妄而所取證咸牴牾若是葢全憑記憶不檢冊書考之前輩往往有此病也惟諸人史不載字者王太常謂可補當時之闕誠然第以相時律之政恐不皆實紀耳〈于志寧字仲謐李元道字元陽蔡允恭字克讓許敬宗字延族劉孝孫字德祖葢文達字文達〉
　　武曌以淫牝穢亂唐室實曠刼所無之變而一代英才傑士俯首臣伏無敢聲其罪者獨駱賔王廣陵一檄詞嚴義正足寒猾賊之膽葢唐初第一流人物也而生蒙淺躁之譏死罹怨望之訕史氏因循置於文苑並其字失之遂令邑中祀典千載寥寥往余籍弟子員日嘗以白督學建安滕公滕公急材甚業舉行會擢任去不果蘇觀察君禹繼至雅是余論即移文祀駱於鄉此舉不特為當時節士伸寃亦為萬古詞塲吐氣也
　　唐郗雲卿雲賔王仕髙宗至侍御史天后臨朝數上書諷諌得罪貶臨海丞遂與李敬業起義廣陵然則賔王勁氣直節始終無毫髪可議自裴行儉惑衆於先魏元忠助桀於後致忠義之操久湮不白自是人間世一大缺陷余不得不明目張膽言之匪以同里故也
　　唐人稱賔王上書諷諫武氏得罪必責其復辟廬陵之故不然何以稱諷諫何以致得罪而賔王又何以遂與敬業起兵也
　　用修雲孔北海大志直節而與建安七子並稱駱賔王勁辭義舉而與垂拱四傑為列以文章之末技掩其立身之大閑可慨也君子當表而出之楊氏此論甚公然謂大閑掩於末技恐不應爾妖牝竊唐舉唐臣子頌德恐後自賔王一檄痛責其姦大聲其惡曌雖漏網千載下罪孽歴歴即轘磔都市不過何雲末技且當時從敬業起事詎止賔王一人今皆湮沒無聞而賔王以一檄故名流天壤謂文章傳氣節乎氣節重文章乎
　　賔王起義人所共知而不知其奉母至孝集中三與上官啓皆以捧檄負米為言至裴行儉辟為記室則辭以母老不堪逺行情致酸楚詞㫖真篤字字滴淚即李令伯表不過也道王命以自陳則抗言不答半千諭以干進則守道不廻凡賔王操履類出唐文士上遺集班班學者徒泥裴語何哉
　　駱答裴書雲義士期於壯夫忠臣出於孝子旣不能推心奉母亦焉能死節事人駱之器識如此而裴以為浮躁淺露彼方陳力牝朝詎相入哉〈裴雖死髙宗末實武后用事世〉
　　凡稱知人者知其人臧否邪正耳窮達修短則姑布子平小術君子不道也裴行儉以器識短王楊四子幸而偶中至今儒者樂道之巵言云裴所稱王勮王勔蘇味道皆覆身竄籍何以優劣四子余謂此不必辯使勮勔果有竒節卓行即裴言不中吾猶以為確論今徒以位遇通塞為騐則裴所見真姑布子平之術耳況勃等即如裴論不過浮淺小節而味道輩摸稜邪諂榮寵牝朝器識何在裴之取捨如此其足以溷詞塲欺達者哉
　　方萬里雲裴儉以富貴骨相取人而文以器識之說吾未見其能合於四子也賔王一檄氣葢萬古雖敗何傷杜爾曹身與名俱滅不廢江河萬里流㫖哉
　　史稱駱賔王失職鞅鞅遂與徐敬業起兵夫孽後臨朝羅織萬態即狄仁傑輩尚誣以反況賔王倡義殺身欲加以罪寧足據乎且文人失意憤悱其常屈平懷沙賈生夭折後世咸悼其忠賔王首倡大義庸可以此訾之駱集十卷今存自疇昔書憤二章外無一鞅鞅語至忠孝氣誼浡鬱諸製作間有足異者詳見別條
　　萬厯戊子秋蘇君禹行部婺中余特為賔王上事雲竊見故唐臨海縣丞義烏駱賔王勁氣髙風瑰材絶行文詞冠代志業超羣挺生景龍垂拱之辰驟揭天寳開元之軌雕章繪句則霧卷霞舒授簡揮毫則星流電掃楊盧遜其渾博沈宋範以馳驅逃榮上裴行儉之書陸沈靡悔潔己拒員半千之請壁立難攀至孝篤於平生孤忠竭於始仕微官奉母任武功簿而不辭直道事人謫臨海丞而愈奮值牝晨之司國三綱斁而九法淪偕勲胄以勤王片檄呼而大衆集慨一抔之黃壤問六尺之遺孤歴數屠兄殺子之姦元兇褫𩲸亟發酖母弒君之惡巨猾寒心旣已首建義旗將裂渠魁於七廟不幸身膏逆刃尚飛靈爽於千秋偉哉國士無雙詎謂文人寡行痛史氏因循弗蒐羅於誼烈迺邦人寡陋迄罷享於烝嘗誠萬古不白之沈寃實一代當興之鉅典伏惟褒録遺忠闡大節亟修廢墜廣勵風猷俾乾坤壯氣昌明於崇正之朝海甸英䰟振勵於右文之日云云以論賔王事附載此〈今賔王已祀郡城余嘗集駱詩文闗渉者並昔人遺論為駱侍御忠孝辯有他刻〉

　　少室山房筆叢卷八
<子部,雜家類,雜編之屬,少室山房筆叢正集>
