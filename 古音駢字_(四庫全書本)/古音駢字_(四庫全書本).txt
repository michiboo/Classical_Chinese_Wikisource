　　欽定四庫全書　　　　　經部十
　　古音駢字　　　　　　小學類二〈字書之屬〉提要
　　臣等謹案古音駢字二卷明楊慎撰續編五卷
　　國朝莊履豐莊鼎鉉同撰古人字少而韻寛故用字往往假借是書取古字通用者以韻分之各注引用書名於其下由字體之通求字音之通於秦漢以前古音頗有考證但遺缺過多牽合亦復時有即以開卷東冬韻論之如荀子議兵篇雲案角鹿埵隴種東籠而退耳曰隴種新序作龍鍾禮論篇曰彌龍注曰彌如字又讀為弭楚詞九章曰蓀詳聾而不聞補注云詳與佯同九嘆雲登逢龍而下隕兮違故都之漫漫注云逢一作逄古本作蓬呉越春秋越王無餘外傳曰大夫曳庸注曰左傳作後庸國語舌庸史記五帝本紀曰其後有劉累擾龍應劭曰擾音柔故五帝本紀又曰擾而毅徐廣曰擾一作柔則擾柔字通太倉公列傳曰臣意胗其脈曰迥風注曰迥音洞言洞入四肢漢書地理志曰都龎應劭曰龎音龍師古曰音龔揚雄傳曰奮六經以攄頌師古曰頌讀若容大戴禮衛將軍文子篇曰詩云受小共大共為下國恂䝉注曰今詩為駿龎五帝徳曰鳥獸昆蟲考説文以蟲為虺然漢代碑刻即用蟲為蟲則蟲蟲通此書原本續本均未舉及則採摭之未備也又如原蠭門二字注出荀子而史記⻱策列傳亦作蠭門乃不注續本於虋冬滿冬門冬引爾雅注而山海經曰其草多芍藥虋冬乃不注又引廣雅膺匈二字謂匈胷通而管子內業篇曰平正擅匈注曰和氣獨擅匈中亦作古匈字乃亦不注則訓釋之未詳也他如圜鍾函鍾是黃鐘林鐘別名非黃通為圜林通為函其浸盧維讀作盧灉恐亦鄭康成之改字未盡可槩以古音乃一例定為通用未免附㑹然大概徵引賅洽足資考証古字之見於載籍者十已得其四五亦可雲小學之善本矣乾隆四十四年六月恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀






