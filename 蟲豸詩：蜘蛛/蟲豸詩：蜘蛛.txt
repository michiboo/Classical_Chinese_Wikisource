蜘蛛天下足，巴蜀就中多。
縫隙容長踦，虛空織橫羅。
縈纏傷竹柏，吞噬及蟲蛾。
為送佳人喜，珠櫳無奈何。
網密將求食，絲斜誤著人。
因依方紀緒，掛罥遂容身。
截道蟬冠礙，漫天玉露頻。
兒童憐小巧，漸欲及車輪。
稚子憐圓網，佳人祝喜絲。
那知緣暗隙，忽被齧柔肌。
毒腠攻猶易，焚心療恐遲。
看看長祆緒，和扁欲漣洏。
