　　欽定四庫全書　　　　　經部四
　　月令明義　　　　　　禮類三〈禮記之屬〉
　　提要
　　〈臣〉等謹案月令明義四卷明黃道周撰道周有易象正已著録崇禎十一年道周官少詹事注禮記五篇以進此其一也其説以二至二分四立皆歸於中央之土為取則於洛書之中五而五氣於以分佈此嵗功所由成政事所從出故作月令氣候生合總圖又以月令載昏旦中星故有十二月中星圖併細載中星距極逺近度數及寅泰夘大壯十二卦彖象以為此聖人敷治之原每一月分為一章其日𨇠星度則各列原本於前而別列授時厯新測於後考堯典中星與月令不同故大衍厯議曰顓頊厯即夏厯湯作殷厯更以十一月甲子合朔冬至為上元周人因之距羲和千祀昏明中星俱差半次是不韋更考中星斷取近距然先儒論説大扺推求差分而不追改經文至唐明皇始黜月令舊文更附益時事名御刪定月令改置禮記第一故開成石經於昏旦中星悉改從唐厯宋景祐二年仍復舊本月令而唐月令別行以其變亂古經不足垂訓故也道周乃別立經文曰孟春之月日在危昏中旦房中仲春之月日在東壁昏參中旦箕中云云是又道周自為月令蹈唐人之失殊為未協特其所注雜采易象夏小正逸周書管子國語參稽考證於經義頗有闡發其臚舉史傳亦皆意存規戒非漫為推衍禨祥則改經雖謬而其隨事納誨之忱固無悖於經義不妨因人而存其書也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














