洛下今修禊，群賢勝會稽。
盛筵陪玉鉉，通籍盡金閨。
波上神仙妓，岸傍桃李蹊。
水嬉如鷺振，歌響雜鶯啼。
曆覽風光好，沿洄意思迷。
棹歌能儷曲，墨客競分題。
翠幄連雲起，香車向道齊。
人誇綾步障，馬惜錦障泥。
塵暗宮牆外，霞明苑樹西。
舟形隨鷁轉，橋影與虹低。
川色晴猶遠，烏聲暮欲棲。
唯餘踏青伴，待月魏王堤。
