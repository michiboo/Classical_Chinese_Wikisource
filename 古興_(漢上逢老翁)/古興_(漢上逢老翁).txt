
漢上逢老翁，江口爲僵屍。
白髮沾黃泥，遺骸集烏鴟。
機巧自此忘，精魄今何之。
風吹釣竿折，魚躍安能施。
白水明汀洲，菰蒲冒深陂。
唯留扁舟影，繫在長江湄。
突兀枯松枝，悠揚女蘿絲。
託身難憑依，生死焉相知。
徧觀今時人，舉世皆爾爲。
將軍死重圍，漢卒猶爭馳。
百馬同一銜，萬輪同一規。
名與身孰親，君子宜固思。

