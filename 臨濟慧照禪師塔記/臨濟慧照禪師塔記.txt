師諱義元，曹州南華人也。俗姓邢氏，幼而穎異，長以孝聞。及落發受具，居於講肆，精究毗尼，博賾經論。俄而歎曰：「此濟世之醫方也，非教外別傳之旨。」即更衣遊方，首參黃檗，次謁大愚。其機緣語句，載於行錄。既受黃檗印可，尋抵河北鎮州城東南隅臨滹沱河側小院住持。其臨濟因地得名。時普化先在彼，佯狂混眾，聖凡莫測。師至，即佐之師正旺化。普化全身脫去，乃符仰山小釋迦之懸記也。適丁兵革，師即棄去。太尉默君和於城中舍宅為寺，亦以臨濟為額，迎師居焉。後拂衣南邁至河府，府主王常侍延以師禮。住未幾，即來大名府與化寺，居於東堂。師無疾，忽一日攝衣據坐，與三聖問答畢，寂然而逝，時唐咸通八年丁亥孟陬月十日也。門人以師全身建塔於大名府西北隅，敕諡「慧照禪師」。塔號「澄靈」。合掌稽首，記師大略。住鎮州保壽嗣法小師延昭謹書。
