宋初路振編九國志，不列南平，以南平止江陵一隅，不予其為國也。後振孫綸作荊南志續之，或稱十國志焉。神宗時劉恕又著十國紀年，葢從五代史例也。今十國仍以歐史為斷，而南平易曰荊南，則從溫公通鑑之稱。〈東漢今稱北漢亦從通鑑。〉
帝稱本紀，王稱世家，古史家體也。後世非天子而遽列本紀，誤矣。卷中帝則斷為本紀，王則降於世家，間有子孫即帝位而追崇祖考，如吳太祖、烈祖、高祖，閩太祖，南漢烈宗，尊諡則從後日，而敘事猶號世家所以紀其實也。〈南唐後主降江南國主，而猶列本紀者，循馬、陸二書之稱，唐餘紀傳剙為國紀，古史又無其例，故姑從南唐書雲。〉
是編本紀、世家中，本國稱帝稱王者，辭從主人也，他國稱某主某王者，重內而略外也。至於唐昭帝、昭宣帝、宋藝祖、太宗，獨稱帝以異之，亦春秋尊王朝大居正之義。帝與後稱殂，王與妃夫人稱薨，太子世子亦稱薨，諸王亦稱薨，帝後不稱崩者，仿通鑑紀曹魏諸君之法也。
馬令南唐烈祖本紀，先書名，繼書王，繼稱帝，至元宗本紀末年稱國主，後主本紀稱國主，此後人述前代之史，與臣子執筆者較殊也。愚竊取其義，以為本紀、世家書法。
改元易號，自昔傳聞異辭，本書所紀年號，一以碑文是正。如吳越天寶、寶大、寶正，雜見墓碑、寶幢，而北漢天會紀年則取證於李惲千佛樓銘。葢金石遺文，往往足糾前史譌謬，故愚於卷中多録廟碑，墖文於注，以佐史書闕漏，而考覈不至無稽雲。
崔鴻十六國春秋、陸游南唐書，每年必冠以年號，所以標正朔，防參錯也。本書具遵其法，即無事，必書曰某年，庶幾綱舉目張，有條而不紊耳。
十國本紀、世家中間，師曰我師，官曰我某官，皆各就本國而稱也。史記田齊世家雲:「魯伐我，入陽闗。晉伐我，至博陵。」趙世家雲:「秦拔我榆次。」南史宋高祖傳曰:「鞏縣人宗曜於其田所獲嘉禾九穗同莖，帝以獻，晉帝以歸於我，帝沖讓，乃止。」蘇轍古史楚世家曰:「嬰齊伐鄭，欒書救鄭，遇於繞角，我師還。」古人書法原有此例，據此可釋後人稱前代為我之嫌矣。
十國列傳，首后妃，次太子、世子，次諸王、公主，次諸臣，而以方外終篇。人因國分，各為經緯。大氐與承祚之三國、彥鸞之十六國先後部署，略從同焉。
劉道原既作紀年，又儗作十國藩鎮、百官諸志，竟未卒業，至今闕如。愚於卷末勒成五表，而諸國年號、方輿之不齊，宗支、官秩之崖略，已瞭然可概睹已。
五代距今六七百年，世代久逺，正史故多遺失，而歐史載十國事尤缺略。是編所采古今書籍，無慮數百餘種，若冊府元龜、太平御覽、資治通鑑、通鑑考異、文獻通考、續文獻通考、玉海、說郛、朝野雜記、津逮秘書、史纂左編、新舊唐書、唐會要、薛氏舊五代史、歐陽五代史、王溥五代會要、陶岳五代史補、尹洙五代春秋、五代史闕文、五代通史、梁編遺録、九國志、五國故事、十國紀年、宋史、東都事略、李燾續資治通鑑長編、吳録、稽神録、江淮異人録、妖亂志、淝上英雄錄、范成大吳郡志、馬令南唐書、陸游南唐書、陳彭年江南別錄、龍袞江南野史、鄭文寳南唐近事、唐餘紀傳、江表志、釣磯立談、史外小錄、耿先生傳、南唐拾遺記、蜀檮杌、錦里耆舊傳、李昊蜀書、蜀國春秋、全蜀藝文志、成都見聞錄、何光遠鑑戒録、北夢瑣言、三楚新録、湖湘故事、楚紀、吳越備史、順存録、錢氏家乘、葆光録、吳越改元辨、兩朝貢奉録、家王故事、吳興藝文志、兩浙名賢録、武林舊事、楓牕小牘、閩王事蹟、何氏閩書、林諝閩中記、晉安逸志、閩海叢書、榕隂新簡、陳鳴鶴閩中考、章仔鈞族譜、金鳳外傳、嶺南文獻、吳萊南海古蹟記、江陵志餘、晉陽見聞録、遼史郡縣釋名、歐陽忞輿地廣記、樂史太平寰宇記、祝穆方輿勝覽、茅山志、洞霄宮志、兩廣名勝志、金陵志、一統志、廣輿記、湖廣通志、八閩通誌、梁克寛三山志、廣東通志、浙江通志、杭州府志、西湖志餘、紹興府志、嚴州府志、淳安縣志、肇慶府志、海鹽圖經、中都志、武林梵志名山記、合璧事類、海録碎事、七修類藁、職官分紀、鄭氏書目、國史經籍志、日渉編、天下碑記、王象之碑目、五燈會元、高僧傳、列仙通鑑、劒俠傳、圖繪寶鑑、宣和畫譜、譚子化書、彭曉參同契註、東國通鑑、馭交記、輟耕録、實賔録、容齋三錄、太平廣記、青箱雜記、二老堂雜志、玉壺清話、太平清話、廣博物志、清異録、洪遵泉志、文苑英華、宋文鑑、宋文選、計敏夫唐詩紀事、金荃集、花間集、詞品、花蕊夫人宮詞、〈有二本所載略異〉徐散騎集、徐寅集、黃滔集、羅昭諫集、韋莊集、杜光庭集、貫休集、齊已集、方蛟峰集、曾子固集、王荊公集、宋潛溪集、升菴外集，愚輒會稡成書，都為一部。倘臆說杜撰，率爾無徵，實所未敢。
十國典故散佚，捃摭滋艱，卷中偶獲瑣事纎語，不忍遽棄，時復登載，用資見聞。雖延壽繁猥之譏，知所不免，而心期廣搜，珍惜片羽，後有同志，當鑒微懹。吳任臣識。
