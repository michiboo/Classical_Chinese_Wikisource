水丘昭券，安國人。漢有司隸校尉水丘岑者，昭券蓋其後也。性沉厚，知書能文章。武肅王母出自水丘氏，昭券以國戚故，事忠獻王為內都監使。唐攻福州急，福州使者乞師於杭。諸將多以道險遠為解。昭券言救鄰恤災古今通義，勸王宜亟濟師，與王意頗合，從之。忠獻王之誅程昭悅也，令昭券夜率甲士千人圍其第，昭券曰：「昭悅家臣也，有罪當顯戮，不宜夜興兵。」王以為知大體。及忠遜王立，忿統軍使胡進思橫甚與指揮使何承訓及昭券密謀逐之於外，昭券以為進思黨盛未可猝去，不如姑容之以俟後圖。王猶豫未決，會承訓懼事發相及，反洩其謀於進思。居數日，王夜宴將吏，進思疑圖巳（己），輙戎服執兵帥親兵百人，入見王於天冊堂。曰：「老奴無罪何故見圖。」遂錮王義和院，廢之並殺昭券及進侍鹿光鉉。光鉉忠遜王舅也。進思妻聞昭卷死泣下曰：「它人猶可殺昭券君子也，奈何殺之。」
