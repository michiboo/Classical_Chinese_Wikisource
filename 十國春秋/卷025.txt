張易，字簡能，魏州元城人。高祖萬福，故唐金吾將軍，後徙萊州掖縣。
易性豪舉，尚氣。少讀書於長白山，又徙王屋，及嵩山苦學自勵，食無鹽酪者五歲。
齊有高士王達靈，居海上，博學精識。少許可易從之遊。數年入洛，舉進士不中，以昇元二年南歸，授教書郎，大理評事。時方重赤縣除上元令，元宗立以水部員外郎，通判歙州刺史。
朱匡業平居甚謹，而醉則使酒虐人，果於誅殺，無敢犯者。易至，赴其宴先已飲醉。就席，酒甫一再行擲杯推案，攘袂大呼，詬責鋒起。匡業尚醒愕然不敢對，惟曰：「通判醉甚，不可當也。」自是見易敬，不復敢使酒，郡事亦賴以濟。
太弟景遂初立高選宮僚，召為贊善大夫。景遂召飲以玉杯行酒，因為與坐客傳玩至，易忽大言曰：「殿下有重寶輕士之意何邪？」抵於柱（左石右楚），碎之。坐皆失色。景遂不以為忤，避席謝之，待易益厚。
遷刑部郎中，判大理寺。周師南侵時，江淮鄉安人不知。戰師徒屢北，上下震恐。易獨揚言朝路曰：「國家被山帶海，守奕世之業。昔者以無道之威陵齊晉，孫權以草創之國勢遏曹劉。今若上下拼力，亂何足畏哉？」元宗聞而異之，召使宿直禁中議事，然亦不能用也。陳覺、李徵古方用事，朝野側目。易一日朝退歎曰：「吾忝廷尉職，誅邪孽當手斃二豎以謝曠官。」俄以吳越犯邊，出為宣歙招諭使，判宣州前刺史。方築州城，役徒數萬，一切罷遣之曰：「自守者弱，遠圖者強。何以城為？」吳越聞之，懼伏不敢復犯。後主封吳王，召易為吳王司馬。東宮建，又為左庶子。後主即位，遷陳議大夫，復判大理寺。尋乞解大理改勤政殿學士，判御史臺，采武德至寶曆，君臣問對及臣下論奏骨鯁者七十事，為七十卷，曰：《諫奏集》。上之注太玄經未成，卒年六十一
蕭儼，廬陵人。甫十歲詣廣陵，以童子科擢第。及長，志量方正，交不苟合。授秘書，省正字。烈祖受禪，遷大理寺直，除刑部郎中，以明允稱。昇元格盜物真三緡者，處極刑。
是時，豪民甲曝衣篋庭中。俄失去衾服，直數千。疑鄰民乙竊之白邑，令誣服為盜。詰其贓則雲鬻市中，葢不勝楚掠也。巳將行刑，呼冤動人。長吏具以聞，烈祖命儼覆案之。儼受命，卒不得其要領，因素食沐浴禱於神。翼日，忽雷雨自西北起，至甲家震死一牛，剖腹得所失衾服，故牛所噉猶未盡潰也。遂赦乙而儼聲大著。
烈祖晚服金石藥，多暴怒近臣，數被譴罰。宣徽副使陳覺不自安，稱疾在告者數月。及聞遺詔，即以其日造朝。儼劾奏覺傾耳私室，以俟升遐。請案其罪，不報烈祖。輔吳設法禁以良人為奴，至是馮延巳、延魯欲廣置伎妾輒矯制。託稱民貧，許賣子女。儼駁曰：「昔延魯為東都判官，已有此請，大行以訪臣。臣對曰陛下納麓之初，出庫金贖民，孰不歸心，今寶運中興，人仰德澤，奈何欲使鬻子女資豪家役使乎？大行以臣言為然，請罪延魯。臣曰此但智識淺陋耳，非有他也，罪之且塞言路。大行乃斜封其奏，抹三筆持入宮，願求之宮中，既而果得。」延魯奏會大臣，方以豪侈相尚利於廣聲色，因共謂遺制已宣，行不當追改，遂已。
元宗初以國讓諸弟，群下持不可。乃以齊王景遂為諸道兵馬元帥，燕王景達副之。宣告國人以兄弟相傳之。儼極諫謂夏殷以來，天下為家，父子相傳，不易之典也。景遂、景達亦固辭不敢當，然元宗意愈確，不之聽。
江文蔚、韓熙載典太常禮儀，義烈祖稱宗。儼獨建言帝王已失之，己得之謂之反正。非已失之自己復之，謂之中興。中興之君廟宜稱祖。先帝興已隧之業，不應屈而稱宗。文蔚亦以儼議為當，遂用之。
保大二年元宗終欲傳位景遂，下詔命總庶政，魏岑查文徽得奏事，余非特召不得對。儼上疏力爭，會宋齊丘、賈崇俱以為不可，遂收詔不行。其後元宗於宮中作百尺樓，召近臣入視，皆歎其宏麗。儼獨曰：「恨樓下無井。」元宗問其故，對曰：「此不及景陽樓耳。」元宗怒貶為舒州判官。節度使孫晟遣州兵給儼實防衛之，儼謂晟曰：「僕以諫諍獲罪，非有他志。顧命之日，君持異議，幾危社稷，君之罪不重於僕邪？今反見防，何也？」晟慚即撤雲，俄召還為大理卿。
後主初嗣位，數與嬖倖奕碁。儼入見，作色，投局於地。後主大駭，詰之曰：「汝欲效魏徵邪？」儼曰：「臣非魏徵則陛下亦非太宗矣。」後主為罷奕，儼秉身方直，彈奏不阿，百官貴戚歛衽避之。後歸宋以老病居鄉裏，因訟至郡，言辭舛錯。倅不知其疾，以為愚謬曰：「江南用汝輩不亡何待？」卒年七十五，至無一金。
張義方不知其所以，進烈祖受吳禪，用為侍御史。義方既就職即上疏曰：「古之御史者非止平獄訟，肅班列也。有怙威侮法，棄忠賊義，樹朋黨，蔽聰明者得以彈。至於人主好遊，畋聲色？，奢侈佞媚，賞非功罰非罪。得以論爭，使諸僕不敢亂法，百司不得盜權，則御史為不失職。今文武材行之士固不為乏，而貪墨陵犯，傷風教棄仁義者猶未革心。臣欲奉陛下德音先舉忠孝節廉，請頒爵賞，然後繩紏乖戾以正典刑。小則上疏論刑，大則對仗彈奏。臣每痛國家之敗，非獨人君不明，蓋官卑者畏罪而不言，位尊者持祿而不諫，上下苟且至於淪亡。今臣誠不忍忘君親之義，有所不盡唯陛下幸赦之。」疏奏烈祖，大加稱賞。制曰：「孤始任義方，以風憲乃能力振朝綱，辭皆讜切。可宣示朝野，賜義方衣一襲以旌直言。」義方始名元達，烈祖方倚以肅正邪慝，取前進王義方名以易之，故義方得盡忠焉。
義方常令道士陳友合，丹於牛頭山未成。會遘疾，命子弟發丹竈取一丸餌之，遂病瘖而卒。
江文蔚字君章，建安人，博學工屬文。後唐長興中舉進士，為河南府館驛巡官。坐秦王重榮事，奪官，南奔烈祖。吳用為宣州觀察巡官，曆比部員外郎，知制誥。國初改主客郎中，拜中書舍人。時國家體儀草創，文蔚撰述朝觀，會同祭祀宴響禮儀，上下遂為一代紀綱。烈祖殂，元宗以文蔚知禮，宜董治山陵事除文蔚工部員外郎，判太常卿事，與韓熙載、蕭儼共儀葬禮，稱為精練保。
大初遷御史中承，持憲平宜，無所阿枉。馮延巳當國，與弟延魯、魏岑、陳覺，竊弄威福。及用師敗績，詔斬覺及延魯以謝國人，而延巳、岑置不問。文蔚對仗彈曰：「賞罰者，帝王所重。賞以進君子不自私恩，罰以退小人不自私怒。陛下踐阼以來所信重者馮延巳、延魯、魏岑、陳覺。四人皆擢自下僚，驟升高位。未嘗進一賢臣，成國家之美。陰狡圖權，引用群小。陛下初臨大政，常夣錫居封駁之。職正言讜，論首惟譴，遂棄忠拒諫，此其始也。奸臣得計欲擅威權於是有。」
保大二年正月八日，敕公卿庶僚，不得進見。履霜堅冰者恟恟，再降禦札方釋。群疑御史張緯論事忤傷，權要其貶官。敕曰：「罔思職分，傍有奏論。御史奏彈尚為越職，況非御史，孰敢正言。」
李貽業，一作「彝業」。吳起居郎李戴子也。戴卒官，因家廣陵。昇元中官翰林學士。烈祖晏駕，大臣欲奉元敬皇后監國，命中書侍郎孫晟草遺詔，貽業曰：「此必姦人詐爲者。大行皇帝常雲婦人預政，亂之本也，安肯自爲厲階！」由是監國議得寢。元宗立，語貽業曰：「疾風勁草，於卿見之。」陸游南唐書又云：「疾風知勁草，此之謂也」。獎慰有加焉。保大中，進兵部尚書一作侍郎。，卒，諡曰簡。
貽業性率易，好飲酒，不拘小節。一日，召親友宴飲，過從者甚衆。貽業已醉，扣尊中曰：「本用相待，酒興輒來，自倒之矣！」其疎豁類如此。
歐陽廣，吉州吉水人。保大中薄遊湖湘，時邊鎬下湖南，將遂取桂州，廣策其必敗，詣闕上書曰：「臣近遊潭州，伏見節度使邊鎬，初非將材，偶逢聖代，加之任使，措置乖剌，大失人心，致奉節兵士，乘夜大呼，共焚譙門，會明而遁散，不然幾致大變，是仁不足惠下也。朗陵近在肘腋，曾不爲虞，乃圖桂林，以取奔走，是智不足謀遠也。與監軍使昌延恭不相協和，動輒疑阻，是義不足和衆也。堂堂幕府，空無才賢，是禮不足得士也。軍中號令，朝出暮更，是信不足使人也。五者無一長，考之前古，未或不敗。請擇帥濟師，以全境土。」書入，不省。及失湖南，元宗思廣言，命授之以官。執政請召試，廣言非人主尊賢待士之意，不肯就試。乃授本縣令，後亦不顯。
喬匡舜字亞元，高郵人。弱冠能屬文，以典贍稱。烈祖輔吳，用爲秘書省正字，及開國，宋齊丘辟置幕中十餘年，歷大理評事、屯田員外郎。齊丘喜人諛己，而匡舜特真率，故雖賞其文藝，未常薦拔。烈祖獨知之，常詔公卿舉可親民者，意齊丘且舉匡舜，奏上，竟不及。烈祖喟然謂常夢錫曰：「吾不意其捨匡舜也。」夢錫與韓熙載素惡齊丘，每相語曰：「宋公誤識亞元，正可怪也。」久之，齊丘出鎮洪州，始表爲節度掌書記。保大中，召爲駕部郎中、知制誥、中書舍人。
周侵淮南，諸將無功，元宗議親率六軍死之，匡舜切諫，元宗怒，坐以沮國計，動人心，流於撫州，然亦卒不能親行也。後主嗣位，復起爲司農少卿，歷侍郎、監修國史、給事中，兼獻納使。知貢舉，放及第樂史輩五人，多見滯名塲者，時稱得人，而少年輕薄子嘲之，謂之「陳橘皮牓」。遷刑部侍郎。老病，乞骸骨。後主閔其貧，給俸終身。開寶五年卒，年七十五，諡曰貞。
張泌，事元宗父子，官句容縣尉。建隆二年七月，憤怒國事日非，上書後主，幾數千言，畧云：
我大唐之有天下也，造功自高祖，重熙於太宗，聖子神孫，歷載三百，丕祚中否？烈祖紹興，大勳未集，肆我大行嗣之，德則休明，降年不永，襲唐祚者，非陛下而誰？臣聞昔漢文帝承高祖之後，天下一家已三十年，德教被於物也久矣，而又封建子弟，委用將相，合朱虛、東牟之力，陳平、周勃之謀，宋昌之忠，諸侯之助，由中子而入立，可謂正矣。及卽位，戒慎謙讓，服勤政事，躬行節約，思治平，舉賢良，賑鰥寡，除收孥相坐之法，去誹謗妖言之令，不貴難得之貨，不作無益之費，其屈己愛人也如此。晁錯、賈誼、賈山、馮唐之徒，猶上書進諫，言必激切，至於痛哭流涕者，蓋懼靡不有初，鮮克有終也。而文帝優容不咈，聖德充塞，幾至刑措。
今陛下當數歲大兵之後，鄰封襲利之日，國用匱竭，民力罷勞，而野無劉璋興居之人，朝無絳侯曲逆之佐，可謂危矣。設使漢文帝之才，處今日之勢，何止於寒心消志而已矣。臣惟國家今日之急務，一曰舉簡大以行君道，二曰畧繁小以責臣職，三曰明賞罰以彰勸善懲惡，四曰慎名器以杜威擅權，五曰詢言行以擇忠良，六曰均賦役以恤黎庶，七曰納諫諍以容正直，八曰究毀譽以遠讒佞，九曰節用以行克儉，十曰克己以固舊好。亦在審先代之治亂，考前載之褒貶，纎芥之惡必去，毫釐之善必爲。密取與之機，濟寬猛之政。進經學之士，退掊克之吏。察邇言以廣視聽，好下問以開閉塞。斥無用之物，罷不急之務。此而不治，臣不信矣。詩曰「敬之敬之，天維顯思」；書曰：「儆戒無虞，罔失法度」；易曰：「其亡其亡，擊於苞桑」，言君人者必懼天下之明威，遵古之令典，作事謀始，居安慮危也。臣觀今日下民期陛下之致治，如百穀之仰膏雨，願陛下勉強行之，無俾文帝專美於漢。
臣死罪死罪，謹言。
後主覽書大悅，優詔慰答，然亦未竟用其言，遂至於亡。
汪煥，歙州人。開國時第進士。初，元宗、後主皆佞佛，而後主尤酷信之，莊嚴施捨，齋設持誦，月無虛日。宮中造寺十餘，都城建塔創寺幾滿，廣出金錢，募民為僧，所供養逾萬人，悉取於縣官，不設耗竭。上下狂惑，國事日非。時有二臣極諫，一徙一流。最後煥死諫，且曰：「昔梁武帝事佛，刺血寫佛書，捨身爲佛奴，屈膝爲佛禮，散髮俾僧踐。及其忠也，餓死於臺城。今陛下事佛，未見刺血踐髪，捨身屈膝，臣恐他日猶不得如梁武帝也。」後主得諫書，云：「此敢死士也。」不之罪，擢校書郎，而言卒不用。
論曰：二張侃直，蕭儼忠戇，李貽業之議寢監國，歐陽廣之伏闕上書，喬匡舜之力沮親征服，汪煥之死諫佞佛，皆江南骨鯁臣也。若江文蔚抗疏四罪，張泌陳列十事，詞累千言，亹亹不倦，雖漢之賈山、賈誼，唐之陽城、劉蕡，又何以加焉。
