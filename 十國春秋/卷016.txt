　　元宗名璟，字伯玉，烈祖長子。母元敬皇后。初名景通。〈陳彭年《江南別録》雲初名隱，非是。《五代史》、《宋史》稱景者，蓋從顯德時改名耳。〉風度高秀，工屬文。年始十歲，官駕部郎中，累進諸衛將軍，拜司徒、平章事、知中外諸軍事、都統。烈祖爲齊王，立爲王太子，固讓；及受禪，封吳王，徙封齊王，爲諸道兵馬大元帥。
　　昇元四年八月，立爲皇太子，復固讓，曰：「前世以嫡庶不明，故早建元良，示之定分。如臣兄弟，稟承聖教，實爲敦睦，願寢此禮。」烈祖下詔，稱其「守廉退之風，師忠貞之節，有子如此，予復何憂」。〈《釣磯立談》云：烈祖一日晝寢，夢一黃龍出殿之西楹，矯首內向，如窺伺狀。烈祖驚起，使人偵之，顧見元宗方倚楹而立，遺人候上動靜。於是立嫡之意遂決。《南唐近事》又云：齊王憑檻而立，皆符所夢。上曰：「天意諄諄，信非偶爾，成吾家者其惟子乎！」旬月之間，遂正儲位。〉
　　七年二月，烈祖晏駕，秘不發喪，而下制命王監國，大赦，頒賚有差。丙子，始宣遺韶。
　　保大元年春三月己卯朔，烈祖殂已旬日，王猶未嗣位，方泣讓諸弟，奉化節度使周宗偕侍中徐玠至柩前，手取裒冕衣王曰：「大行皇帝付殿下以神器之重，殿下固守小節，非所以遵先旨、崇孝道也。」
　　是日，卽皇帝位，大赦境內，改元保大。太常博士韓熙載上疏曰：「逾年改元，古制也。事不師古，弗可以訓。」時雖可其奏，而制書已行，識者非之。百官進位二等，將士皆有賜。蠲民逋負租稅，賜鰥寡孤獨栗帛。尊皇后爲數太后，立妃鍾氏爲皇后。以鎮南節度使宋齊丘爲太保兼中書令，〈馬氏《南唐書》作左丞相，今從陸游《南唐書》。〉奉化節度使周宗爲侍中， 〈馬氏作右丞相。〉元帥府掌書記馮延巳爲諫議大夫、翰林學士。徙封壽王景遂爲燕王，宣城王景達爲鄂王，進封長子東平公弘冀爲南昌王。閩使來弔祭。升濠州爲定遠軍。
　　夏四月，中書侍郎、同平章事李建勳罷爲昭武軍節度使，鎮撫州。
　　五月，司徒兼侍中徐玠卒。
　　秋七月，徙燕王景遂爲齊王，鄂王景達爲燕王，仍命景遂爲諸道兵馬元帥、太尉、中書令，居東官，景達爲副元帥。詔示中外以兄弟傳國之意，〈《歐史‧南唐世家》云：景盟於昪柩前，約兄弟世世繼立。〉景遂固讓，不許。給事中蕭儼上疏曰：「廈、商之後，父子相傳，不易之典。惟仰循古道，以裕後昆。」疏奏，不報。以元子南昌王弘冀爲江都尹、東都留守。
　　八月乙卯，封弟景逷爲保寧王。
　　冬十月庚戌，有星孛於東方。嶺南妖賊張遇賢犯虔州，遇賢兵皆絳衣，時謂之赤軍子。詔遣洪州營屯都虞候嚴恩帥師討之。〈馬令《南唐書》作「嚴思禮」，《五代史》作「嚴思」，今從《通鑑》、陸游《南唐書》、《唐餘紀年》。〉以通事舍人邊鎬監其軍，擒遇賢及其黨黃伯雄、曹景全，斬於金陵市，餘賊悉平。以恩爲海州刺史，鎬爲洪州屯營諸軍虞候，貶百勝節度使賈浩爲監門衛將軍，池州安置，以饒州刺史李翱爲百勝軍節度留後。
　　十二月，以太保、中書令宋齊丘爲鎮海軍節度使。齊丘請歸九華舊隱，許之。〈《通鑑》云：待中周宗年老，恭謹自守，中書令宋齊丘廣樹朋黨，百計傾之。宗泣訴於中主，中主由是薄齊丘。既而陳覺被疏，乃出齊丘爲鎮海節度使。齊丘忿懟，表乞歸九華舊隱，中主知其詐，一表，卽從之，賜書曰：「明日之行，昔時相許。朕實知公，故不奪公志。」仍賜號九華先生，封青陽公，食一縣租稅。齊丘乃治大第於青陽，服御、將吏，皆如王公，而忿邑尤甚。〉
　　是歲，遣公乘鎔航海使於契丹，以繼舊好。〈鎔既至契丹，契丹主述律遺元宗書曰：「大契丹天順皇帝謹致書大唐皇帝闕下：貴朝使公乘鎔等自去秋已達東京海岸，適遭國禍，今年正月二十六日部署一行，並諸儀物兵鎧已至燕京。茲蒙敦念先朝，踐修舊好，既增摧痛，又切感銘。貴國長直官王朗、陳篆取問道先回，用附咨報。公乘鎔等已遣伴送使陳誼等同回，止俟便風，卽令引道。」〉
　　保大二年春正月，侍中周宗罷爲鎮南軍節度使，左僕射兼門下侍郎、同平章事張居詠罷爲鎮海軍節度使。辛巳，勑：「齊王景遂總庶政，惟樞密副使魏岑、查文徽得白事，餘非召對不得見。」〈初烈祖尤愛景遂，元宗奉先志，欲傳以位，且及燕王，翰林學士馮延巳因之欲隔絕中外以擅權，故有此詔。《江南録》此敕在元年十二月，今從《十國紀年》。〉給事中蕭儼上疏極論曰：「元帥開府，人猶驚駭，況委之大政，而羣臣不得時見。臣恐中外隔絕，姦人得志，非陛下利也。」不報。〈《十國紀年》、陸氏《南唐書》俱雲宋齊丘亦極諫，《江南野史》載齊丘疏云：「臣事先朝迨三十年，每議論之際，常恐朝廷百官之中有忠赤苦口之人，壅蔽不得達其意懇。今始卽位，而不與羣臣朝見，是陛下偏專獨任，自聖特賢而已。是以古帝王一人不能獨聞，假天下耳以聽；一人不能獨明，假天下目以視，故無遠邇，羣情世態，不必親見躬聞，而可得知之。蓋能延接疏越異方之人，未常隔絕也。今深居邃處，而欲聞民問疾苦，猶惡陰而人於𡑞道也。然臣老矣，墓木亦既拱矣，桑榆之景，而可待以旦乎？」今不取。〉侍衛都虞候賈崇叩閤切諫，涕下嗚咽。帝感悟，遂諭隱等曰：「昱天不弔，降此鞠凶，越予小子，常恐弗類厥德，用災於厥躬。故退處恭默，思底於道。而壅隔之弊，以爲卿憂。惟予小子，實生厲階。」由是所下之令遽寢。
　　二月辛卯，日有白虹二。
　　三月，左衛上將軍范陽王盧文進薨。
　　夏五月，閩人朱文進弒其君曦，自稱閩王，遣使來告。帝囚其使，將討之。議者謂閩亂由王延政，當先討。乃釋閩使，遣還。
　　秋七月，鄂州王輿卒，以神武統軍韋建爲武昌軍節度使。壽州姚景卒，以濠州劉崇俊代，以楚州刺史劉彥貞爲濠州觀察使。
　　八月，幸飲香亭觀蘭。〈《清異録》云：中主賞新蘭，詔苑令取滬溪美土爲馨烈侯擁培之具。〉
　　九月庚午朔，日有食之。
　　冬十二月，樞密使查文徽請伐殷，詔以文徽爲江西安撫使，俾覘建州。文徽固請濟師，乃以邊鎬爲行營招討諸軍都虞候，共攻殷，敗績於蓋竹。待詔臧循屯兵邵武，被執死焉。
　　保大三年春二月，以何敬沬爲福建道行營招討，祖全恩爲應援使，姚鳳爲諸軍都監，會查文徽進討，敗閩兵於赤嶺。
　　夏五月，李仁達以福州來附，詔以仁達爲成武軍節度使、同平章事，賜名弘義。己未，閩許文積敗我兵於汙州，軍將時厚卿被執。
　　秋七月，星見而風雨。邊鎬拔鐔州。
　　八月甲子朔，日有食之。丁亥，克建州，執閩主王延政歸金陵，拜羽林大將軍。升建州爲永安軍，松源鎮爲松源縣。
　　九月，許文慎以汀州、王繼勳以泉州、王繼成以彰州來降。詔以延平津立劍州，以建州之劍浦、汀州之沙縣隸焉。
　　冬十月，皇太后宋氏殂。以百勝節度使王崇文爲永安軍節度使。是月，遣燕王景達召宋齊丘於青陽。

　　保大四年春正月，以宋齊丘爲太傅兼中書令，封衛國公，但奉朝請，不預政事。以昭武節度使李建勳爲右僕射兼門下侍郎，與中書侍郎馮延巳皆同平章事。
　　二月壬戌朔，日有食之。命建州製的乳茶，號曰京挺臘茶之貢。〈毛先舒《南唐捨遺記》云：南唐時建陽進茶油花子，大小形製各別，官嬪鏤金於面，皆淡粧，以此花餅施額上，時號北苑妝。《談苑》云：江南李氏別令取茶之乳作片，或號京蜓的乳及骨子等名。〉始罷貢陽羨荼。
　　夏五月，李弘義遺弟弘通伐泉州，泉州都指揮使留從效廢王繼勳而代之，攻退福州兵。帝命從效爲泉州刺史，召繼勳還金陵。徙彰州刺史王繼成爲和州刺史，汀州刺史許文稹爲蘄州刺史。
　　六月，以樞密使陳覺爲宣諭使，使諭李弘義入朝，不克。
　　秋八月，陳覺擅發盯、陸、撫、陪州兵趨福州，帝遂命王崇文、魏岑、馮延魯攻福州，克其外郭。李弘義改名逹，稱臣於吳越以乞師。
　　九月，淮南蟲食稼，除民田稅。
　　冬十月，漳州將贊堯作亂，殺監軍使周承義、劍州刺史陳誨。泉州刺史留從效舉兵逐之，以裨將董思安權知州事。帝卽命思安爲漳州刺史；思安以父名章，辭州務，詔改漳州爲南州。
　　是月，我兵據福州東武門，以諸將爭功，不能克。帝以江州觀察使杜昌業爲吏部尚書，判省事。

　　保大五年春正月丁亥朔，大雪。帝召齊王景遂等登樓，賜宴賦詩。〈《清異録》云：保大五年元日大雪，李主命太弟以下展燕賦詩，令中人就私第賜李建勳繼和。時建勳方會中書舍人徐鉉、勤政學士張義方於溪亭，卽時和進。乃召建勳、鉉、義方同宴，夜艾方散。侍臣皆有詩詠，徐鉉爲前後序。仍集名手圖畫，書圖盡一時之技；真容，高沖古主之；侍臣法部絲竹，周文矩主之；樓閣官殿，朱澄主之；雪竹寒林，董源主之；池招禽魚，徐崇嗣主之。圖成，皆絕筆也。〉立景遂爲皇太弟。徙燕王景達爲齊主，領諸道兵馬元帥；徙南昌王弘冀爲燕王副元帥。晉密州刺史皇甫暉、棣州刺史王建來歸。
　　是月，契丹以滅晉來告捷，且請會盟於境上，辭不赴。〈《江南野史》、馬氏《南唐書》載契丹遺二使來告曰：「晉少主逆命背約，自貽廢黜。吾主欲與唐繼先世之好，將冊君爲中原主。」嗣主曰：「孤守江淮，社稷已固， 與梁宋阻隔。若爾主不忘先好，惠賜行人，受賜多矣。其它不敢拜命之辱。」已而嘆曰：「閩役憊矣，其能抗衡中國乎？」〉遺工部郎中張易聘之。〈《江南野史》云：命兵部尚書賈談入契丹報聘。馬令《南唐書》又作兵部侍郎賈潭。〉遂請差官如長安，修奉諸陵；契丹不許。〈陳經通鑑綱目續篇云：唐遺使賀契丹滅晉，且請詣長安修復諸陵。〉
　　三月己亥，吳越救福州兵自海道至，我師與之戰，敗績，諸營皆潰。東南守將劉洪進等請俟吳越兵去而取城，留從效不欲城平，王建封忿陳覺等專恣，遂燒營而遁。辛丑，從效還泉州，遣我戍兵而據之，謂戍將曰：「比年軍旅屢興，冬徵夏斂，僅能自贍，豈勞大軍久戍。」帝不能制，加從效檢校太傅。宣州徐知證薨。
　　夏四月，韶卽軍中斬陳覺、馮延魯，赦諸將不問。御史中丞江文蔚彈馮延巳、魏岑同罪異誅，坐貶江州司士參軍。是月，復詔械魘、延魯還都，既至，貸死，覺流蘄州，延魯流舒州。知制誥徐鉉、史館修撰韓熙載論宋齊丘、馮延巳朋黨，帝罷延巳爲太子少傅，貶岑太子洗馬。未幾，帝命降復故官。齊丘讀熙載嗜酒，貶和州司士參軍。丙子，太白晝見。以皇甫暉爲神衛軍都虞候。
　　五月，帝聞蕭翰棄大梁遁歸，詔曰：「乃眷中原，我之故地。」以李金全爲北面行營招討使。
　　六月，聞漢入汴，兵遂不出，而金全猶帶銜不革。
　　秋閏七月丁丑，夜有彗出東方，近濁，其尾掃太微及長垣，至次月壬辰乃役。
　　八月，太傅兼中書令宋齊丘罷爲鎮南軍節度使。
　　是歲，以羽林大將軍王庭政爲安化軍節度使、鄱陽王，鎮饒州。
　　保大六年春正月，以太子少傳馮延巳爲昭武軍節度使。
　　夏四月，保信軍留後周鄴卒。
　　六月戊寅朔，日食。
　　秋九月，漢伐河中，護國節度使李守貞遣從事朱元、李序表乞師。〈表曰：「臣之先世，乃唐遠裔，錫侯命將，代不絕人，茂績殊勳，著於簡冊。昔日隱寇犯闕，禧、昭失御，宗社板蕩，爲人所有。臣雖生於梁末，幼失估恃，零丁孤苦，遭世多難。迨能執戈，捐身事晉，征討攻伐，粗立戰功。高組見擢，俾典禁衛，頗著勞績。尋屬顧命，出守隋陣。泊少主厄運，遂歿戎口，晉鼎覆鍊，天下橫流，強守無主。臣不勝忿惋，痛心疾首，欲效愚忠，誅鉏虵豕，恢復先業，庶安字內。功未及立，囚黨俄臨，衆寡不敵，遂罹危迫。臣雖躬當矢石，以帥摹下，悉力固守，冀珍□□，殯首不顧，臣之分也。然預防不虞，有備不敗，古之善教也。臣遠聞君王霸有江左，雄跨淮甸，禁暴彌亂，推亡固存，有王者之風。將繼巨陪有土者，非君而誰？況臣忝宗盟，敢罄誠款。苟君王察臣忠勇，憐顧本支，救患恤鄰，遏強附順，爰遣偏師，出爲東援，則五伯之風，不讓恆、文之主。苟護全濟，實君之惠。」云云。〉諫議大夫查文徽、兵部侍郎魏岑請出兵應之。韶以鎮海節度使李金全爲北面行營招討使，清淮節度使劉彥貞副之，文徽爲監軍使，岑爲沿淮巡檢使，救河中。師次沂州。
　　冬十一月丙寅，退保海州。是月，遺漢主書，求復通商，且請赦李守貞罪，不報。
　　保大七年春正月，淮北盜起，以神衛都虞候皇甫暉、將軍張巒、蕭處贇、監軍散騎常侍張義方帥師萬人出海、泗招降，納漢亳州蒙城鎮將咸師朗等以歸。〈《江南野史》曰：時中原無主，寇盜縱橫，嗣主乃嘆曰：「孤不能因其危運，命將興師，抗衡中國，恢復高、太之土宇，而乃勞師于海隅，孤實先代之罪人也。」至於侮恨百端，不能自彌。〉召大臣、宗室赴內香宴。凡中國、外域，名香以至，和合煎飲，佩帶粉囊，共九十二種，皆江南所無也。
　　夏六月癸酉朔，日有食之。
　　秋七月，殺天威都虞候王建封、戶部員外郎范仲敏。是月，帝聞河中破，以朱元爲駕部員外郎，待詔文理院李平爲尚書員外郎。
　　八月，以永安節度使王崇文鎮廬州，以諫議大夫查文徽爲永安軍節度留後。
　　冬十月，我師度淮，攻正陽，敗績。
　　十二月，日暈三重。丁酉，漢密州刺史王萬敢寇荻水鎮。
　　是歲，南州副使留從願酖殺刺史董思安，據南州以附其弟從效。帝不能問，詔升泉州爲清源軍，以從效爲節度使。〈馬令《南唐書》載保大三年升泉州爲清源軍，非是，今從陸游《南唐書》。〉
　　是歲，命倉曹參軍王文炳摹勒古今法帖上石。〈按馬傳慶言後主命徐鉉以所藏法帖入石，名曰昇元帖，卽此帖也。〉
　　保大八年春正月，韶曰：「《春秋》，日食、地震、星孛、木冰，感召靡爽。比災異頻仍，豈人君不德以致之邪？抑亦天心仁愛，而譴告之也？朕甚惕焉。曩者兵連閩、越，武夫悍將，不喻朕意，務爲窮黷，以至父征子餉，上違天意，下奪農時。咎將誰執？在予一人。其大赦境內，窮民無告者成賜粟帛。」李金全始罷北面行營招討使。
　　二月，清淮軍將士訛傳漢將大舉南侵，詔燕王弘冀爲潤、宣二州大都督，鎮潤州；周宗爲東都留守。甲申，福州遣諜者詣永汝留後查文徽，告吳越戍卒作亂，殺李弘義，棄城去。文徽信其言，襲福州，大敗被執；別將劍州刺史陳誨以戰棹敗福州兵，執吳越將馬先進、葉仁安等，俘於西都。
　　夏四月，以陳誨爲永安軍節度使。
　　秋七月，歸馬先進等於吳越，以求查文徽。
　　八月，尚書郎周濬等三人奔漢。
　　九月，楚武平節度使馬希萼來乞師。〈表曰：「昔先王早以勛業，基有楚國。不幸卽世，顧命之夕，顯令兄弟以天倫紹立，庶奉宗廟，獲享國祚。無何，嗣君不延永命，奄棄社稷。訃告至日，臣不勝痛切膚骨，血泣頤睫，卽時奔走哀庭，冀處苦山，用竭臣子之孝。不圖天未殄禍，孽豎搆隙，間離我戚屬，汨亂先序，潛阻兵戈，將謀勦絕。苟不更圖，殞在朝夕。故臣敢遠遺行價，殫布腹心。惟君存先王之昔好，軫大國之武威，許出兵援，以附不腆，庶俾盜黨，免弄兇器。」云云。〉詔加同平章事，賜以鄂州今年租稅。命楚州團練使何敬洙帥師援之。
　　冬十月，吳越歸查文徽。
　　十一月甲子朔，日有食之。
　　十二月，馬希萼攻陷潭州，弒其君希廣，自稱楚王。楚將李彥溫、劉彥瑫各以千人來歸。
　　是歲，齊王景達改長慶寺曰奉先，以資烈祖冥福。
　　保大九年春正月，議北征周。韓熙載奏曰：「郭氏姦雄，雖有國日淺，而爲理已固。兵若輕舉，非獨無成，亦且有害。」乃命李金全耀兵於淮上而止。〈先是，契丹侵河南，晉主北遷，熙載上書曰：「陛下有經營天下之志，定在今時。若契丹遁歸，中原有主，安輯稍定，則未可圖也。」至是又上書雲。〉
　　二月甲辰，楚馬希萼使掌書記劉光輔來貢方物。
　　三月壬戌朔，冊希萼爲天策上將軍，武安、武平、靜江、寧遠等軍節度使兼中書令，楚王；以右僕射孫晟、客省使姚鳳爲冊禮使。又以洪州營屯都虞候邊鎬爲湖南安撫使，便宜進討。淮南飢。
　　夏五月辛未，有星大如五升器，自西南流隊西北，光燭地，聲如雷。
　　六月，楚靜江指揮使王逵執武平節度使馬光惠歸於金陵，推辰州刺史劉言爲武平軍留後，來請命。
　　秋七月，樂安公弘茂薨。
　　九月，楚將徐威等廢其君希萼。命邊鎬出萍鄉以討楚亂。
　　冬十月壬寅，武安留後馬希崇請降。甲辰，鎬入潭州，詔以鎬爲武安軍節度使；辭，不許。癸丑，武昌節度使劉仁贍帥舟師取岳州，湖南遂平，以將軍宋德權爲岳州刺史，以客省引進使任鎬爲監軍使，以馬光惠爲武平軍留後。
　　十一月，遷楚王希萼及希崇於金陵。禮官請祠郊廟，帝言候天下一家，然後告。
　　十二月，漢泰寧節度使慕容彥超來乞援師，許之。以鎮南節度使兼中書令宋齊丘爲太傅。馬希萼爲江南西道觀察使，鎮洪州，仍賜爵楚王；馬希崇爲永泰軍節度使，鎮舒州。南漢內侍省丞繙忠竅、將軍謝貫敗我兵於義章，遂陷梆州。
　　是歲，以安化節度使、鄱陽王王延政爲山南西道節度使，改封光山王。
　　保大十年春正月，置筠州於高安縣，以清江、萬載、上高三縣隸焉，以湖南行營糧料使王紹顏爲刺史。庚申，夜，孫朗、曹進作亂，攻邊鎬，不克，奔朗州。甲子，援兗州之師敗績於沭陽，周人執我指揮使燕敬權。
　　二月甲辰，周人歸敬權，使來言曰：「爾國助叛，得無非計？」且使穎州郭瓊遺我壽州劉彥貞書，言：「自古有國，皆惡叛臣，貴邦何爲常事招誘？」帝頗媿其言，命先所得中原人皆禮而歸之。以翰林學士江文蔚知禮部貢舉，放進士主克貞等三人及第。旋復停貢舉。此後凡十七榜。
　　三月，以太弟太保昭義節度使馮延巳爲左僕射，前鎮海節度使徐景運爲中書侍郎，及右僕射孫晟並同平章事。南漢初乘楚亂，據桂、宜等州，帝以知全州張巒兼桂州招討使，進圖桂州。
　　夏四月丙戌朔，日食。遣統軍使侯訓帥五千人會巒攻桂州，敗績於城下，訓死之，巒收餘衆保全州。周興順指揮使白進福以族來歸。遣李建期屯益陽，以圖朗州。
　　五月，致仕司徒李建勳卒。
　　秋九月，召朗州劉言入朝。
　　冬十月，劉言將王逵、周行逢攻潭州。壬辰，拔益陽寨，李建期死之。丙申，武安節度使邊鎬棄城遁。辛丑，劉言將蒲公益攻岳州，刺史宋德權、監軍任鎬棄城遁。
　　十一月，劉言盡據故楚地。詔流邊鎬於饒州，斬宋德權、任鎬於太社，斬裨將申洪泰、尹建於都門外。以張巒爲信州刺史，平章事馮延巳、係最皆罷爲左右僕射。
　　十二月，雩都令趙暹奔周。洪州大都督、楚王馬希萼來朝，留不遣。
　　是歲大旱。南海獻龍腦漿。〈《江淮異人録》云：能補益元氣。〉
　　保大十一年春閉正月，草澤邵棠上言：「北朝恭儉修德，恐其南征，宜爲備。」
　　三月，復以左僕射馮延巳同平章事。金陵大火逾月，焚廬舍營署殆盡。〈陸游《南唐書》云：焚官寺民廬數千間。〉
　　夏六月至秋七月，不雨，井泉竭個，淮流可涉，旱蝗，民饑，流入北境者相繼。以鄂州劉仁贍爲神武統軍、侍衛都指揮使；〈《江南野史》作天威軍都虞候。〉以濠州觀察使何敬洙爲武清軍節度使。
　　冬十月，築楚州白水塘以溉屯田，遂詔州縣陂塘湮廢者，皆修復之。於是力役暴興，楚州、常州爲甚，帝使近侍車延規董其役，發洪、饒、吉、筠州民牛以往。吏緣爲姦，強奪民田爲屯田，江、淮騷然。百姓以數丈竹去節焚香於中，仰天訴冤，道路以目。知制誥徐鉉因奏事白之，帝曰：「吾國兵數十萬，安能不食捍邊，事關大利，舉國輾排之，奈何？」乃遺鉉行視利害。鉉至楚州，悉取所奪田還民，詰責車延規，欲榜之。或譖鉉擅作威福，帝大怒，趣歸，將沈之江；既至，怒少解。
　　十二月，流鉉舒州，白水塘竟不成。命少府監馮延魯巡撫諸州，右拾遺徐鍇表延魯無才多罪，不宜奉使。鍇坐貶校書郎，分司東都。
　　是歲，復行貢舉。
　　保大十二年春正月，有大星實於西北，聲如雷。周主殂，晉王嗣位。漢泰寧節度使慕容彥超來乞師以拒周，詔出兵數千應之。至淮北，爲北師所敗，俘我將校於汴州。已而釋之，且諭曰：「歸諭爾主，朕誅逆命，何苦來援！」帝亦悔焉。漢末遣使潭州市茶，會邊鎬平馬氏，例俘於金陵，由是引對慰勞，以上茗萬斤遣之。
　　二月，命吏部侍郎朱鞏知貢舉。〈鞏素無學術，元宗常言從臣賦詩，鞏惟進一聯，不能終篇，曰：「好物不在多。」左右掩口。〉
　　自十一年六月〈一作八月〉不雨，至於今年三月，大饑疫。命州縣鬻糜食餓者。
　　夏五月丁亥，月重輪。
　　秋七月，契丹使其舅來聘，夜宴清風驛，盜斬其首亡去，捕之不得。或以爲周將荊罕儒所遣。〈先是昇元時，宋齊丘謀問晉，會契丹使燕人高霸來騁，歸至淮北，陰遣人刺殺之，而匿霸之子乾於濠州，至是周亦殺契丹以間唐與契丹。〉於是契丹遂不至。
　　保大十三年春二月，以中書侍郎、知尚書省嚴續爲門下侍郎、平章事。
　　夏四月，以壽州劉彥貞爲神武統軍、侍衛諸軍都指揮使，以劉仁贍爲清淮軍節度使。
　　六月，周人侵秦、鳳，蜀同遣間使來告難。〈馬氏《南唐書》作：七月，蜀使來聘。〉
　　冬十月，壽州監軍吳廷紹罷緣淮把淺兵，清淮節度使劉仁贍爭之不得。東都留守周宗乞罷鎮，詔曰：「崧嶽降靈，誕生良弼，佐我先朝，施及朕躬。尚賴保釐，底於成績，乃遽爾請罷，豈朕不能優禮勳舊而致然也。昔蕭何守巴蜀，高祖無西顧之患；寇徇守河內，光武無分民之嫌。今任公以何、絢之事，宜強飯扶力，爰副朕意。」宗以老病，三表乃許，守司徒致仕。以中書舍人馮延魯爲工部侍郎、東都留守，以侍衛諸軍都虞候賈崇爲東都屯營使。
　　十一月乙未朔，周下詔南侵，〈詔曰：「蠢爾淮甸，敢拒大邦，盜據一方，僭稱偽號。晉、漢之代，寰海未寧，而乃招納叛亡，朋助兇逆。金全之據安陸，守貞之叛河中，大起師徒，來爲應援。迫奪閩、越，塗炭湘、潭。至於應接慕容，馮陵徐部。沐陽之役，曲直可知。勾誘契丹，入爲邊患；結連並壘，實我世讎。罪惡難名，人神共憤。」《釣磯立談》云：周世宗侵淮之歲，孟貫有「不伐有巢樹，多移無主花」之句。世宗宣見，問貫曰：「朕伐罪弔民，何有巢無主之有？」〉遺將李穀，王彥超，韓令坤等侵淮南，自攻壽州。帝卽拜神武統軍劉彥貞爲北面行營都部署，帥師二萬趣壽州；奉化節度使、同平章事皇甫暉爲北面行營應援使；常州團練使姚鳳爲應緩都監，帥師三萬屯定遠縣。召鎮南節度使宋齊丘入朝謀難。以翰林承旨、戶部尚書殷崇義爲吏部尚書、知樞密院。
　　冬十二月，以安定郡公從嘉爲沿江巡撫。甲戊，周將王彥超敗我兵二千人於壽州城下。己卯，周先鋒都指揮使白延遇敗我兵千人於山口鎮。〈《五國故事》云：壬子、癸丑間，有狂人遍揚市，詬罵市人曰：「待顯德三年總殺之！」又曰：「不得韓白二人，殺之無嘸類。」俄而周改元顯德，三年遂入淮南。時韓侍衛令坤、白太師重遇並爲戎帥，師將屠城，而二公戢兵，淮人得過在而南者尤衆，悉如狂人之。〉
　　是歲，天裂東北，其長二十丈。
　　保大十四年春正月丁酉，周將李穀敗我兵千人於上窰。壬寅，周主率師南侵。劉彥貞與周師戰於正陽，敗績，彥真戰死，裨將咸師朗等被擒。〈《江南野史》云：時周師棄營退據浮橋，以俟我師。劉彥貞議追之，劉仁贍以爲恐其設伏，不如養銳以俟隙。彥貞將家子，少長富貴，惟貪憐聚斂爲務，莫知兵法，莫經戰鬥，多喜虛譽，能射帖子，俗謂之劉一箭，乃曰：「敵聞吾至，則先遁走，不追何待！」裨將臧師廟等恃勇寡謀，貪功輕敵，夜發晨食，至正陽，爭據其橋，數戰不利，爲周師所敗，諸將皆役，凡喪師徒七萬。《歐史•南唐世家》曰：景以劉彥貞、劉仁贍拒周師，李穀曰：「吾無水戰之具，而使淮兵斷正陽浮橋，則我背腹受敵。」乃焚其芻糧，退屯正陽。是時世宗親征，行至圉鎮，聞穀退軍，曰：「吾軍卻，唐兵必追之。」遣李重進急趨正陽，曰：「唐兵且至，宜急擊之。」劉彥貞等聞穀退軍，果以爲怯，急追之。比至正陽，而重進先至，軍未及食而戰，彥貞等遂敗。彥貞之兵施利刃於拒馬，維以鐵索，又刻木爲獸，號捷馬牌，以皮囊布鐵羨鑿於地。周兵見而知其怯，一鼓敗之。〉
　　帝欲親拒周師，中書舍人喬匡舜極諫，貶匡舜臨川；親行之議亦寢。丙辰，周主至壽州城下，營於淝水之陽，命諸軍圍壽州，徙正陽浮梁於下蔡鎮。〈唐將林仁肇爭之不得。〉丁巳，周徵宋、毫、陳、穎、徐、宿、許、蔡等州丁夫數十萬，以攻壽州，晝夜不息。〈李贄《疑耀》云：宋太祖爲周殿前都虞候，時率兵圍壽州，常乘皮船入壽春，不知皮船之制何似。又壽春城上發連弩射之，矢大如椽，不知其弩之大亦何似。〉庚申，周趙匡胤敗我兵於渦口，都監何延鍚戰死。
　　是月，周命武平節度使王逵攻鄂州。帝詔武昌節度使何敬洙徙民入城，爲固守計；敬洙不從，除地爲戰場，曰：「敵至，則與兵民俱死耳！」帝壯之。
　　二月戊辰，周廬壽光廣巡檢使司超敗我兵於廢唐，都監高弼被執。周師遂倍道襲清流關，皇浦暉敗，保滁州；周師破城，俘暉及姚鳳以歸。〈時周將趙匡胤擁馬頸突陳而入，大呼曰：「吾止取皇浦暉，他人非吾敵也！」手劍擊暉，中腦，生擒之，並擒姚鳳，遂克滁州。〉刺史王紹顏遁去。壬戌，有星孛於參芒東南指。遣泗州牙將王知朗〈《南唐書》作「承朗」。〉奉書至徐州，求成於周，稱：「唐皇帝奉書大周皇帝，願以兄事，歲輸方物。」太弟景遂亦移書周將帥，皆不報。
　　己卯，遣翰林學士戶部侍郎鍾謨、工部侍郎文理院學士軍李德明使周，奉表至下蔡行在，稱臣，請罷兵，畧曰：「捨短從長，乃推通理；以小事大，著在格言。伏惟皇帝陛下，體上聖之姿，膺下武之運，協一千而命世，繼八百以卜年。大駕天臨，六師雷動，猥以遐陬之俗，親爲跋履之行。循省伏深，兢畏無所。豈因薄質，有累蒸人。今則仰望高明，俯存億兆，虔將下國，永附天朝。冀詔虎賁而歸國，用巡雉蝶以迴兵。萬乘千官，免馳驅於原隰；地征土貢，常奔走於歲時。質在神明，誓諸天地。」別貢金器千兩，銀器五千兩，錦綺絞白千疋，及御衣、犀帶、茶藥，又奉牛五百頭，酒二千石犒軍。
　　乙酉，周師陷東都，執副留守馮庭魯。〈《五國故事》云：侍中周宗既阜於家財，輒在淮上通商，以市中國羊馬。世宗將謀度淮，乃使軍中人蒙一羊皮，人執一馬，偽爲商旅，以度浮橋，繼以兵甲，遂入臨淮。〉丁亥，左神衛使徐象等十八人自壽州奔周。天長制置使耿賺以城降周。遣園苑使尹延範護遷讓皇之族於潤州，延範殺其男子六十人。命腰斬延範以謝國人。〈《江南野史》曰：「先是，讓皇一族徙居秦州，至是命尹延範迎置京口。時道路已亂，延範慮有變，執其二弟、六十餘人殺之，以其婦女渡江。嗣主大怒，腰斬延範，楊氏遂絕。既而嗣主泣謂左右曰：「延範之死，乃成濟之徒與。孤非不知之，不得已也。」〉
　　周師陷秦州，刺史方訥棄城遁。帝遣問使求援於契丹，至淮北，爲周人所執；復命陳處堯至契丹乞師，竟不返。吳越侵常州、宣州，靜海制置使姚彥洪奔吳越。
　　三月丙午，遣司空孫晟、禮部尚書王崇質如周，請比兩淅、湖南奉正朔，表云：「朝陽委照，爝火收光；春雷發聲，墊戶知令。伏念天祐之後，率土分摧，或跨據江山，或革遷朝代，皆爲司牧，各拯黎元。臣由是克嗣先基，獲安江表。誠以瞻烏未定，附鳳何從。今則青雲之候明懸，白水之符斯應，仰祈聲教，俯被遐方，豈可遠動和鑾，上勞薄伐。倘或首於下國，許作外臣，則柔遠之風，其誰不服，無戰之勝，自古獨高。」別進金千兩、銀十萬兩、羅綺二千疋，宣給軍士。周主猶未許。光州兵馬都監張延翰以城降於周，刺史張紹遁還。
　　丁酉，周師陷舒州，刺史周宏祚赴水死。蘄州將李福殺知州王承雋，降於周。戊戌，天威軍使蔡暉自壽州奔周，周師陷和州。
　　周遺供奉官安弘道送李德明、王崇質歸國，其詔書晷曰：「朕擅一百州之富庶，握三十萬之甲兵，農戰交修，士卒樂用。苟不能恢復內地，申奏邊疆，便議斑旋，直同戲劇。至於削去尊稱，願輸臣節，孫權事魏，蕭𧦴奉周，古也固然，今則不取。但存帝號，何爽歲寒。倘堅事大之心，必不迫人於險。」又曰：「俟諸郡之悉來，卽大軍之立罷。言盡於此，更不煩雲。苟曰未然，請從茲絕。」又遺將相書，期熟議以復。
　　帝命斬德明於都市，以私許割地也。吳越陷常州之郛，執團練使趙仁澤。燕王弘冀遣龍武都虞候柴克宏救常州。壬子，大敗吳越兵於常州，斬獲萬計，俘其將數十，至潤州，弘冀悉斬之，擢克宏爲奉化軍節度使。
　　己未，王崇質歸國。帝復遣使奉表於周，云：「聖人有作，曾無先見之明；王祭弗供，果致後時之責。六龍電邁，萬騎雲屯；舉國震驚，羣臣惴悚。遂馳下使，徑詣行官，乞停薄伐之師，請預外臣之籍。天聽懸邈，聖問未回。由是繼飛密表，再遣行人，敘江河羨海之心，指葵蘆向陽之意。」
　　壬戌，壽州軍校陳庭頃等十三人奔周。
　　是月，命諸道兵馬元帥齊王景達拒周。
　　夏四月，復泰州。
　　五月，周主北還。
　　秋七月，諸郡屯田相率起義，以農器爲兵，襞紙爲鏡，草相保聚。爲之「白甲子」。〈亦號白甲軍」。〉周人苦之。復東都、舒、蘄、光、和、滁州，惟壽州圍愈急。
　　冬十月，周害我行人孫晟，從者二百人皆死，惟貸鍾謨以爲耀州司馬。
　　是月，詔省淮南屯田之害民者。
　　十二月，遣陳處堯如契丹乞兵。〈《十國紀年》作兵部郎中段處常。〉
　　是歲，小溪場監詹敦仁請清源節度使留從效奏場爲縣，賜名曰清溪。

　　保大十五年春正月，齊王景達遣許文稹、邊鎬、朱元救壽州，屯紫金山，築甬道餉之，爲周將李重進所敗。
　　二月乙亥，周主復帥兵南侵。
　　三月己丑，夜，周主抵壽州城下。庚寅，齊王景達用監軍使陳覺言，謀奪朱元兵，以楊守忠代之。辛卯，元遂舉寨降周，裨將時厚卿獨不從，見殺。壬辰，周師盡破我諸寨，執許文稹、邊鎬、楊守忠，餘衆悉奔潰，景達亦遁歸金陵。是役也，喪士卒殆四萬人。詔誅朱元妻、子。丁未，壽州劉仁贍病革，副使孫羽等代仁贍署表降於周。〈《通鑑》雲周廷構等作劉仁贍表降。〉辛丑，晝晦，雨沙如霧。仁贍卒。
　　夏四月，周主北還。
　　冬十一月，周由仍南侵。
　　十二月，濠州團練使郭廷謂、泗州刺史范再遇皆舉城降周。辛酉，周師追敗我兵於楚州，應援使陳承昭被執。乙丑，知漣水縣事崔萬迪降周。庚午，帝知東都必不守，遣使悉焚官私廬舍，徙其民於江南，周師遂入揚州。丁丑，秦州陷，周師水陸齊進，軍士作「擅來」之歌，聲聞數十里。〈《五國故事》曰：周師未南征時，淮南市井小兒普唱曰：「擅來也。」人頗怪之。及揚州建春門有鼉，而俗謂之檀，出於水次，衆以爲應矣。未幾，周師入，先鋒騎兵皆唱蕃歌，其首句曰「擅來也」，方明其兆。〉
　　是月，都城大火，一日數發。

　　中興元年春正月，改元中興。丙戌，周師陷海州。壬辰，周師陷靜海軍。乙巳，周主率諸將攻楚州，宿於城下。丁未，楚州陷，防禦使張彥卿、兵馬都監鄭昭業死之。〈《歐史》云：彥卿、昭業城守甚堅，攻四十日不可破，世宗親督兵，以洞屋穴城而焚之，城壞。《江南野史》云：城破之日，彥卿與軍十萬戰而沒，無一生還者。周師屠城，焚廬舍殆盡。〉
　　是月，升天長縣爲雄州，以建武軍使易友贇爲刺史。
　　二月甲寅，周師次雄州，友贇舉城降。丁卯，周主至揚州。癸酉，次瓜州。〈《《五代史》南唐世家》云：初，師南征，無戰之具，已而屢敗景兵，獲水戰卒，乃造戰艦數百艘，使降卒教之水戰，命王環將以下淮。景之水軍多敗，長淮之舟皆爲周師所得。又造齊雲船數百艘，世宗至楚州北神堰，齊雲舟大不能過，乃開老鸛以通之，遂至大江。〉乙亥，周黃州刺史司超、控鶴都指揮使王審琦陷舒州，刺史施仁望被執。
　　三月壬午朔，周主次秦州。丁亥，復次揚洲。帝大赦境內，改元交泰。〈馬今《南唐書》作正月改元交泰，非。〉封皇太弟景遂爲晉王，加天策上將軍、江南西道兵馬元帥﹑洪州大都督、太尉、尚書令；以齊王景達爲浙西道元帥、潤州大都督，已又改撫州大都督；立燕王弘冀爲皇太子，參治朝政。辛卯，周主至迎鑾鎮。壬辰，周耀兵江口。帝懼其南渡，遣樞密使陳覺〈按周世宗實録載唐中主表云：「今遺左諫議大夫、兵部侍郎臣陳覺躬聽勑命。」蓋常時所假之官也。今從《十國紀年》。〉奉表貢方物，請傳位太子弘冀，以國爲附庸。〈馬令作遣鍾謨等請傳位。〉周主始采唐回紇可汗故事，答我璽書，稱「皇帝致書敬問江南國王」。〈《宋史》云：周臨汴水置懷信驛以待唐使。〉帝遣閤門承旨瀏承遇上表，稱唐國主，盡獻江北郡縣之未陷者，鄂州漢陽、汶川二縣在江北，亦割獻焉，歲輸土貢數十萬；而乞海陵鹽監南屬，不許，後歲給贍軍鹽三十萬石。庚子，周貽書於我，允奉正朔，罷兵，而止其傳位。
　　甲辰，遺同平章事馮陣巳、給事中田霖使周，獻銀、絹、錢、茶、穀共百萬，以犒軍及買宴，表云：「臣聞孟律初會，仗黃鐵以臨戎；關馮既歸，推赤心而服衆。皇帝量包終古，德合上元，以其執迷未復，則薄賜祖征；以其向化知歸，則俯垂信納。仰荷含容之施，彌取傾附之念。然以淮海遐陬，東南下國，親勞玉趾，久駐王師夕以是憂漸，不遑啓處。今既六師返斾，萬乘還京，合申解甲之儀，粗表充庭之實。」辛亥，又遣臨汝郡公徐遼、客省使尚全恭上買宴錢，表云：「伏以頗梁高會，展極居尊，朝臣咸侍于冕旒，天樂盛張於金石。莫不競輸寶瑞，齊獻壽盃。而臣僻處偏隅，逈承乃睠，雖心存於魏闕，奈日遠於長安。無由親咫尺之顏，何以罄勤拳之意。遂令戚屬，躬拜殿廷，納忠則厚，致禮甚微。誠慚野老之芹，願獻華封之祝。」
　　夏五月，下令去帝號，稱國主，去交泰年號，稱顯德五年。〈《唐餘紀傳》云：聘獻於周，用其顯德年號，在本國則仍舊稱。今從《通鑑》用其正朔。〉凡天子儀制皆從降損，改名景，以避周廟諱。〈周信祖諱也。〉遺官告於太廟。金陵大霧，通夕不解。丁未，左僕射、同平章事馮延巳罷爲太子太傅，門下侍郎、同平令事嚴續罷爲太子少傅，樞密使、兵部侍郎陳覺罷守本官。以行營應援使林仁肇爲浙西節度使，前廬州孫漢威爲本化軍節度使。己酉，周遣我使臣太僕卿馮延魯、衛尉少卿鍾謨餉國主御衣、玉帶、錦、帛、羊、馬及犒軍帛十萬，並今年《欽天曆》，士卒俘於周者皆追還，凡五千七百五十人。〈《五代史》周世宗本紀作：六月辛未，放降卒四千六百於唐。〉贈劉仁贍太師，封衛王；孫晟太傅，追封國公；劉彥貞中書令，張彥能侍中，其餘將士死國難者，追贈有差。
　　秋八月，始置進奏院於大梁。辛丑，馮延巳、鍾謨復至周，國主手錶謝恩，畧曰：「天地之恩厚矣，父母之恩深矣。子不謝父，人何報天，惟有赤心，可酬大造。」又乞比藩方，賜詔書。
　　九月丁巳，遣吏部尚書、知樞密院殷崇義使周，賀天清節。
　　冬十月甲午，周歸我馮延魯、許文稹、邊鎬、周延構，國主皆不復用。禮部侍郎常夢錫卒。
　　十一月己亥，暴宋齊丘、陳覺、李徵古罪，放齊丘歸九華山，覺安置饒州，徵古削官爵；覺、徵古尋皆賜死。
　　十二月，以信王景逷爲百勝軍節度使。昇元初，括定民賦，每正苗一斛，別輸三斗於官軍，授鹽二斤，謂之鹽米。至是淮旬鹽場皆入於周，遂不支鹽，而輸米如初，以爲定式。
　　是月，周兵部侍郎陶穀來聘。〈按《南唐拾遺記》：陶穀使南唐，甚欲假書。韓熙載令館伴驛中謄六朝書，半年乃畢。穀見伎秦蒻蘭，以爲驛吏女也，遂敗慎獨之戒，作長短句贈之。明日，中主燕穀，穀毅然不可犯。中主持觥立，使蒻蘭出歌「續斷弦」之曲侑觴，穀大慚而罷。詞名《風光好》，云：「好姻緣，惡姻緣，祇得郵亭－夜眠，別神仙。琵琶撥盡相思調，知音少。再把鸞膠續斷弦，是何年？」又按沈遼《任杜娘傳》以此事爲穀使吳越事，而女伎則杜娘，非蒻蘭也。且云：穀贈歌之明日，吳越王召使者曲宴于山亭，命倡進，杜之班在下，其服之裒博，陶頗不能別也。王既知之，從容謂陶曰：「昔稱吳越之女善歌舞，今殊無之。」陶曰：「在北時，聞有任氏者，今安在？」王乃使杜出拜，陶熟視而笑，知其爲王所蠱也。杜遂歌其詞，飲酒甚樂。杜前謝王，王大悅，賜之千金。諸書所載不同如此。〉
　　顯德六年春正月，宋齊丘幽死。〈按《江表志》：齊丘至青陽，絕食數日，家人亦菜色。中使云：「令公捐館，方始供食。」家人以絮塞口而卒。《江南録》、《通鑑》、《十國紀年》則雲縊死。〉畢命時，嘆曰：「吾昔獻謀幽讓皇族於泰州，宜其及此！」
　　夏六月，遣紀公從善與鍾謨入貢於周。及還，周主謂曰：「吾與江南，大義已定，然慮後世不能容，可及吾世修城隍，治要害，爲子孫計。」國主乃城金陵，及諸州增戍兵。
　　秋七月，國主議徙都洪州，曰：「建康與敵境隔江而已，今吾徙都豫章，據上流而制根本，上策也。」羣臣多不欲，惟樞密使唐鎬贊成之。
　　是月，用鍾謨言，鑄大錢，以一當十，文曰「永通泉寶」，與舊錢並行。〈洪遵《泉志》云：此錢有三品，字八分書者徑寸五分，重八銖七參，背面肉好，皆有周郭，篆文者徑寸三分，重五銖七參，輪郭重厚，鋼色昏暗；又有面爲篆文，背爲龍鳳形者，又八分書，文曰「永通泉寶」，篆書，文曰「永通泉貨」。《大定録》又云： 江南李氏鑄「永通泉貨」、「永安五銖」。又《事物紺珠》云：「永通泉寶，右文日貨，左文日泉。」〉已又鑄「唐國通寶」錢， 二當「開通」錢之一。〈十國紀年曰：元宗以周師南侵，及割地，歲貢方物，府藏空竭，錢貨益少，遂鑄「唐國通寶」錢，二當「開元」錢一。馬令《南唐書》曰：元宗卽位，兵屢起，德昌帛布既竭，遂鑄「唐國」錢。《泉志》曰：「唐國」錢五種，制度大小各殊。 按元宗又鑄「大唐通寶」錢，與唐國錢通用，數年漸弊，百姓盜鑄，極爲輕小。〉
　　九月丙午，太子弘冀薨。
　　冬十月，周命御廚使張延範來弔祭。流鍾謨饒州，貶張巒爲宣州副使。
　　十一月，建洪州爲南都南昌府。
　　十二月，罷鑄大錢。
　　建隆元年〈是年《唐餘紀年》稱交泰三年，疑周、宋革命，南唐或仍本國舊稱，今姑從馬、陸兩《南唐書》稱建隆年號。〉春正月，遣使蒞誅鍾謨於饒州，誅張巒於宣州。宋受周禪，改元建隆，放降將周城等三十四人來歸。
　　二月，始鑄鐵錢。〈《泉志》云：小「唐國」鐵錢，形製肖銅錢之小者。〉
　　三月，遣使貢絹二萬匹、銀萬兩如宋，賀卽位。〈《宋史》作二月，今從《南唐書》。〉
　　夏四月，太子太傅馮延巳卒。
　　秋七月，貢宋金器五百兩，銀器三千兩，羅執千匹，絹五千匹；又遣禮部郎中龔慎儀朝宋，貢乘輿、服御。自是貢獻尤數，歲費以萬計。
　　冬十月，宋揚州節度使李重進舉兵求援，拒之。
　　十一月丁未，宋平揚州，國主遣右僕射嚴續犒軍。蔣國公從鑑朝行在所。又遣戶部侍郎馮延魯貢金買宴，並伶官五十人作樂上壽；又貢金玉、鞍勒、銀裝、兵器。
　　是歲，小臣杜著、彭澤令薛良以罪奔宋，獻平南策。宋帝惡其不忠，斬著，配良爲牙卒。國主誕日，宋遣使績芣萬口、馬三百匹、橐馳三十，自後歲以爲常。
　　建隆二年春二月，國主遷於南都，立吳王從嘉爲太子，留金陵監國。壬午，發行旌麾仗衛六軍百司，凡千餘里不絕，所過勞問高年疾苦，大宴於當塗。〈《江南野史》云：次於廬山，從臣遊山中寺觀，褊覽勝景，賦詩談宴，旬日而行。〉至宋家洑，暴風飄龍舟幾哉北岸，翼日，從官皆乘輕舟奔問。
　　三月，國主至南都。宋以我遷都，遣通事舍人王守貞來勞問。南都迫隘，上下不能容，羣心思歸。國主退朝之暇，北望金陵，恆鬱鬱不樂，澄心堂承旨秦承裕常引屏風障之。唐鎬慚懼，發瘍卒。〈《江南野史》又云：嗣主怒鎬阿旨，欲致極法，鎬懼，縊死。〉復議東遷，未及行，國主寢疾，不復進膳，惟啜蔗漿，嗅藉華。〈《江南野史》云：嗣主至南都常不自安，將宴百寮於殿上，忽見故太傅宋齊丘自陛而趨進，遂惡之，入而得疾。〉
　　六月己未，疾革，親書遺令，留葬西山，累土數尺爲墳，且曰：「違吾言，非忠臣孝子。」夕有大星貢於南都。庚申，殂於艮春殿。〈馬令《南唐書》云：大漸之際，羣鶴翔於空，雙龍據殿屋。〉年四十六。後主不忍從遺令，迎梓官還。
　　秋八月，至金陵。丁未，殯於官中萬壽殿，告哀於宋，且請追復帝號，許之。〈《宋史》云：景卒，其臣桂陽郡公徐邈奉遺表來上，太祖廢朝五日。子煜又遣其臣馮諡奉表願追尊帝號，許之。〉乃諡曰明道崇德文宣孝皇帝，《宋史》無「宣」字。廟號元宗。〈《五國故事》作至道文宣孝皇帝，廟號太宗，非是。〉明年正月戊寅，葬順陵。
　　帝音容閒雅，眉目若畫。〈《詩話類編》云：元宗神釆清暢。湖南使至，歸與親友言曰：「東朝官家，南嶽真君不如也。」〉好讀書，能詩。〈元宗《春恨浣溪紗》詞及《帝臺春》詞，稱爲絕倫。《浣溪紗》詞：「風壓輕雲貼水飛，乍晴池館燕爭泥。沈郎多病不勝衣。 沙上未聞鴻雁信，竹問時有鷓鴣啼。此情惟有落花知。」「一曲新詞酒一盃，去年天氣舊亭臺。夕陽西下幾時回。 無可奈何花落去，似曾相識燕歸來。小園香徑獨徘徊。」《帝臺春》詞：「芳草碧色，萋萋遍南陌。飛絮亂紅，也似知人，春愁無力。憶得盈盈拾翠侶，共攜賞鳳城寒食。到今來，海角逢春，天涯行客。愁旋釋，還似織。淚暗拭，又倫滴。謾倚遍危欄，儘黃昏，也正是暮雲凝碧。拚則而今已拚了，忘則怎生便忘得。又還問鱗鴻，試重尋消息。」〉
　　多才藝，便騎善射。少喜柄隱，築館於廬山瀑布前，蓋將終焉，迫於紹襲而止。然自附唐室苗裔，述於斥大境土之說，及保大中再喪師，始知攻取之難，〈《江南野史》云：天性儒懦，素昧威武。〉
議弭兵務農。或曰；「願陛下十數年，勿復問兵。」帝曰：「兵可終身不用，何十數年之有！」會北師大舉，郡縣屢失，竟致蹙國降號，賫志以歿雲。〈《唐餘紀傳》云：「中主接羣臣如布衣交，問御小殿，以燕服見學士，必先遣中使謝曰：「小疾，不能著幘，欲冠褐可乎？」其待士有禮如此。〉先是，烈祖將受禪，有善相者，烈祖出諸子見之，相者指齊王景達曰：「此雖不及公，然善持守者也。」及相帝，曰：「只恐不了公家事。」又帝在位，常搆一小殿，謂之「龜頭」，居常處以視事，左右偵其所在，必問曰：「大家何在龜頭裏？」及後有內附之事，人始悟其先兆。
　　論曰：元宗在位幾二十年，史稱其慈仁恭儉，禮賢愛民，裕然有人君之度。然兵氣方張，旋經敗衂，國威損矣。卒之淮南震驚，奉表削號，豈運會有固然與，抑任寄非才，以至此也。治亂顧不係於人哉！
