太夫人董氏，太祖之母也。王緒入閩，令軍中無得以老弱自隨，違者斬。惟太祖崑弟扶母從軍，緒責之曰：「軍皆有法，未有無法之軍，汝違吾令而不誅，是無法也。」太祖等曰：「人皆有母，未有無母之人，將軍奈何使人棄其母？」緒怒命斬太夫人，太祖等曰：「我等事母如事將軍，既殺其母，安用其子？」
太后黃氏，泉州人，故威武節度推官滔之族女。父訥裕，官工部侍郎。太祖聘為側室，惠宗其所出也。唐明宗封魯國夫人，惠宗貢白金五時鋌以謝。龍啟初尊為皇太后，二年十一月癸丑，惠宗謁黃氏家廟
