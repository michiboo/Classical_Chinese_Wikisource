　　柴再用，汝陽人也。始名存，隸孫儒戲下。與小校某者結爲死友。有告小校反，儒斬之；並執存至，詰何故反，不對。又問，曰：「與彼結死友，反則同反耳。公誅之，復何問焉？」儒大奇之，曰：「汝果不反，吾再用汝。」因令改今名。已而儒敗，歸太祖，爲都押牙。勇敢善戰，所向克捷。
　　乾寧二年，助李厚擊卻汴兵，授夀州團練副使，說降賈公鐸、馮敬章，論功尋遷光州刺史。天祐二年，梁王全忠過光州，謂再用曰：「下，我以汝爲蔡州刺史；不下，且屠城。」再用嚴設守備，戎服登城，見全忠，謬爲禮拜伏甚恭，曰：「光州城小兵弱，不足以辱王之威怒。王苟先下夀州，敢不從命。」全忠遂留旬日而去。既而全忠逾淮，再用掠其後軍，俘斬數千計，鹵輜重財貨無算。未幾，改指揮使。
　　五年，破吳越將張仁傑於魚蕩，先登陷陳，恢復東洲。是日交戰時，再用舟忽壞，長矟浮之，僅得濟。家人爲飯僧千人以酬冥福，再用悉取其食犒兵，曰：「士卒濟我，僧何力焉」頃之，章州觀察使李遇不受代，再用帥兵納王壇，且徵遇來朝，卒以計殺遇。已又將兵討劉崇景，大破楚師於萬勝岡，復有功。武義元年，高祖建吳國，拜左龍武統軍。居數年，除武昌軍節度使，已又，改馬軍都指揮使。以戎服入朝，被劾。久之，累加隱勝軍節度使，兼中書令。太和七年夏六月，病卒。
　　先是史官王振詢其戰功，再閑曰：「鷹犬微效，皆社稷之靈，余何功之有！」竟不報。又常按家樂於後苑，有人竊於門隟窺之，孱倆召至後苑曰：「隟風恐傷爾眸子。」其爲人長者類如此。或雲再用爲牙將時，會天大雷電，家人皆伏匿，再用獨危坐不動。俄見襦袴者四人舁再用坐敗牀出庭中，已復大震屋折，有龍出焉。又武義時再用常在廳事獨坐，忽有鼠至庭下，拱立如拜揖狀。再用怒呼左右，左右皆不至，卽自起逐之，而屋樑頓折，所坐牀幾盡糜梁碎。 人莫不奇其事。九國志云：再用累歷藩鎮，敦尚儉素，車馬導從不過十人，亦一時之良將。
　　秦裴初從太祖爲牙校，引兵三千攻崑山，拔之，戍其地。光化元年，浙將顧全武攻陷蘇州，裴獨守崑山，不可下。裴常使贏兵執旗幟，壯者彀弓弩，每發矢，必洞中重鎧，全武爲之卻者數矣。已而食盡乃降。彭城王鏐詰其久拒狀，裴對曰：「力屈而降，非心降也。裴義不敢負楊公。」王善其言而釋之。居浙四年，得復還。未幾，授昇州刺史。
　　烈祖時，充西南行營都招討使，將兵擊鍾匡時於江西。裴既至洪州，軍於蓼州，諸將請阻水立寨，裴不許。俄王時將劉楚至，果據其地。諸將以咎裴，裴曰：「匡時驍將，獨楚一人。若師衆守城，不可猝拔，吾正欲以要害誘致之耳。」頃之，破寨執楚，進圍洪州。饒州刺史唐寶請降，裴遂陷洪州，鹵匡時及其司馬陳象以歸。論克敵功，改洪州制置使。以指揮使朱思勍、范思從、陳璠從戍江西，三人者故烈祖腹心也。會徐溫等內忌三人，遣別將至裴所殺之，裴由是鬱鬱不自得，無何卒。
　　劉金，曲溪人。一雲楚州山陽人。太祖引兵至天長，金與高霸等悉衆來屬，居三十六英雄之一，官濠州團練使，威名大震，爲濠人所稱。天祐二年十一月卒。太祖以其子仁規知濠州。仁規頗苛刻用事，未協衆心，官至清淮軍節度使，卒。子崇俊復刺史濠州，凡三世典險濠州，爲一時之盛。滁州荾谿傍爲金故宅址。
　　李友，吳越備史作「宥」。合肥人。太祖起淮南，友隸戲下，有膽勇，善撫士卒。大順元年，將兵二萬屯青城，畧地常州，已進拔蘇州，走浙將沈粲，爭先排陳，勇冠一軍。遷尚書、蘇州刺史。無何孫儒陷蘇州，友見殺，贈太保。
　　李厚，蔡州人，故孫儒遺兵也。太祖收儒兵數千，蒙甲以皂衣，號「黑雲都」，厚爲黑雲隊長，以驍勇名。朱延壽知壽州，厚實在兵問。會汴兵數萬臨城下，甚急。延壽軍制，軍中每旗二十五騎，命厚統十旗往擊，不勝，將斬之。厚稱：「衆寡不敵，願益兵更往，不勝則死。」都押牙柴再用亦爲之請。乃益以五旗，厚殊死戰，汴兵遂披靡敗走。是時厚兵不滿千，而破汴之勁卒數萬，淮南人無不駭服。厚官至楚州團練使。天祐十三年，光州王言作亂，高祖命厚討平之，卽以厚權知光州事。久之，卒。
　　劉存，泌陽人也。驍悍，善用兵。事太祖，積功至際州團練使。天復三年，副李神福攻杜洪於鄂州，不能下。天祐元年，神福還廣陵，存代爲招討使。明年，將兵迫鄂州下，焚其城，城中兵突圍而出，諸將請亟擊之。存曰：「擊之復入，則城愈固；聽其去，城可取也。」是日城破，禽洪送廣陵，太祖乃以存爲鄂州觀察使。未幾，充西南面都招討使，取岳州，乘勝與岳州刺史陳知新將舟師伐楚，大敗於瀏陽，存、知新皆見執。楚武穆王數聞二人名，欲活之，存與知新大罵曰：「昔歲宣城脫吾刃下，今日之敗乃天亡我，我肯事汝以求活邪！．我豈負楊氏者！武穆王知不可屈，乃殺之。岳州復入於楚。
　　知新時以刺史爲團練使，積官光祿大夫、檢校尚書左僕射、兼御史大夫。
　　存在舒州時，常辟儒生霍某爲州練判官，已而以讒言縊之於獄。至是存征湖南，有舒州人夢霍生自司命祠中出，撫掌大笑曰：「吾罪得雪矣。」時霍生婦兄馬鄴爲黃州刺史，有夜叩齊安門者，曰：「舒州霍判官將往軍前，與使君借馬。」守陴者以告，鄭歎曰：「劉公枉殺霍生，今此人往矣，寧無禍乎！」數日，存果敗績死焉。
　　論曰：柴再用厚以持躬，有功不居，社稷之臣也。秦裴力屈降敵，不忘故主，卒還本國，闢土江江西，其品有足嘉者。二劉、二李，一時雅稱名將，而殺身成仁，義無苟免，存尤合於聖賢之道矣。
　　呂坷，揚州人。事太祖，以勇敢聞，累有戰功，擢黑雲都指揮使。其卒也，子師周代其職，奔於湖南，別有傳。
　　賈令威，盱貽人也。驍果有勇名。太祖官廬州日，發兵至廣陵，今威與劉金帥其所部中道來屬，隸戲下，爲親軍，太祖兵遂日益盛焉。
　　瞿章，事太祖，積功至先鋒指揮使。乾寧初，權刺史黃開。會汴將朱友恭引兵來攻，章棄城保武昌寨；未幾，爲友恭所執，遂失黃州。
　　賈公鐸，九國志作賈鐸。上蔡人也。初從秦宗權，已而叛宗權，度淮，遇故人馮敬章，導之襲破蘄州，推敬章爲帥，公鐸自爲牙將，塹城厲兵以自固。乾寧中，朱延壽奄至城下，圍蘄州。會公鐸方獵，不得還，伏兵林中，命勇士二人衣羊皮夜入延壽所，掠羊羣潛入城，約夜半開門舉火爲應，復衣皮反命。曆降如期至城南門，門中火舉，力戰突圍而入。延壽曰：「吾常恐其潰圍而出，今反潰圍而入邪，如此，城安可碎拔？」乃白太祖，求軍中與公鐸有舊者，持誓書金帛往說之，許以昏。崗關團練使柴再用請行，臨陳與語，爲陳利害，公鐸及敬章請降。太祖以敬章爲左都押牙，公鐸爲右監門衛將軍。
　　李濤，趙州人。太祖時署濤爲牙將。秦彥之攻太祖也，軍勢甚盛，親校李宗禮言：「衆寡不敵，請堅壁自守，徐圖還師。」濤時在行間，怒曰：「吾以順討逆，何論衆寡！大軍至此，去將安歸，濤願帥所部爲前鋒，保爲公破之。」太祖壯其志，多伏精兵爲三覆以待之，卒破彥師，鹵獲無算，濤一言之力也。天祐十年，充招討使，攻吳越於臨安，戰敗被執。順義元年，復歸，授右雄武統軍，卒。
　　袁禛，陳州人。初從太祖爲銀槍都使。太祖之克蔡儔也，張顥來歸，分隸禛帳下。禛以顥反覆，請誅之以杜後患，不聽。顥後卒以弒逆死，時人皆多禛有先見。
　　丁袗字德祥，金壇人也。太祖擊秦宗權，袗以勇應募，論功授都押牙。從禽孫儒，遷都知兵馬使。會太祖多猜忍，袗不自安，乞病歸。袗不貪財，不嗜酒，不掩人善，寧靜自守，泊如也。至宋乾德初，年九十一而終。
　　周隱，舒州人也。性戇直，忠於所事，而不識物情。太祖時，官淮關節度判官。太祖疾革，命隱召烈祖，隱直前曰：「章州司徒輕易信讒，喜擊毬飲酒，非保家主也。餘子皆幼，未能駕馭諸將。廬洲刺史劉威，從王起細微，當不負王，不若使權領軍府，俟諸子長以授之。」太祖不應。左右牙指揮徐溫、張顥言於太祖曰：「王平生出萬死，冒矢石，爲子孫立基業，安可使它人有之！」太祖曰：「吾死暝目矣。」乃命隱趣召長子渥來。及烈祖得嗣立，大罵隱曰：「君賣人國家，復何面目見楊氏乎！」遂殺之。由是將佐皆不自安。
　　論曰：呂坷、賈令威、瞿章、賈公鐸、李濤諸人，皆興陵從戎之傑也。袁禛識悖主之姦，於袗檀保身之哲，可謂知幾其神矣。周隱謀之不臧，直言賈禍，惜哉！
