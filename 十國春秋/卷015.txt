　　烈祖姓李，名昪，字正倫，小字彭奴， 徐州人也。世本微賤。父榮，性謹厚，喜從浮屠遊，多晦跡精舍，時號李道者。彭奴以唐光啟四年十二月二日生於彭城。〈相傳先主家有赤梨樹，結一實，大如升，會鄰里共食剖之，有赤蛇在實中，大驚，已而蛇走先主之母榻下，未幾孕，生先主。〉六歲而孤，遇亂，伯父球攜之濠州。未幾，母劉氏卒，遂託跡於濠之開元寺。
　　乾寧二年，吳太祖攻濠州，得之，奇其貌，養以爲子。而楊氏諸子不齒爲兄弟，吳太祖乃以與大將徐溫，曰：「是兒狀貌非常，吾度渥等終不能容，故以乞汝。」遂冒姓徐氏，名知誥。〈龍袞《江南野史》云：先主，唐憲宗子建王恪之後。祖志，授署徐州判官；卒於任所。父榮，有器度，不事產業，每交結豪傑，以任俠爲事。屬時離亂，羣盜蜂起，朱梁統制天下，而楊行密專據淮南，榮乃感憤，欲圖興復之志，然無少康一旅之衆、數十里之地。久之，聞海賊夏韶衆甚盛，欲因之以成大事，往說韶曰：「僕大唐之後，少失估恃，遭世多難，先祖基業，蕩然橫流，爲人所有。自料以高祖、太宗之遺德，宗祧社稷，必未社絕，其間子孫，必有興者。吾雖不調，夙蘊壯志，聞公英雄，士卒勇勁，吾欲因公立事，共取富貴。苟成霸業，古賢魚水，未足爲遇。」韶感其言，於是從之，遂率衆自海入淮，轉掠沿岸郡邑。至濠、梁間，衆至數千人。行密因自帥師攻之，數敗，乃爲所擒，因捕其家，盡誅之。時先主方數歲，且異常兒，濠上一桑門與行密有故，乞收養爲徒弟。後行密大將徐溫出師濠上，見先主方顙豐頤，隆上短下，乃攜歸爲己子。李吳《蜀後主實録》云：唐嗣薛王知柔爲嶺南節度使，卒於官，其子知誥流落江、淮，遂爲徐溫養子。《吳越備史》云：李昪本潘氏，湖州安吉人。父爲安吉砦將，吳將李神福攻衣錦軍過湖州，鹵昪歸，爲僕隸。徐溫常過神福，愛其謹厚，求爲養子。以讖言「東海鯉魚飛上天」，昪始事神福，後歸溫，故冒李氏以應讖。又周世宗實録、薛居正《五代史》稱昪爲唐玄宗第六子永王璘苗裔，而江南録則雲憲宗第八子建王恪玄孫。陸游《南唐書》、陳霆《唐餘紀傳》亦云建王恪生超，早卒；超生志，仕爲徐州判司，卒官，因家焉，志生榮。元人趙世延南唐書序因雲李昪系出憲宗四世。馬令《南唐書》但曰先主唐宗室裔也，不言何王後。按劉恕《十國紀年》云：昪復姓附會祖宗，故非唐後。而吳越與唐人讎敵，《備史》亦非。《實録》：昪少孤遭亂，莫知其祖系。昪曾祖超，祖志，乃與義祖之曾祖、祖同名，知其皆附會也。《歐陽史》曰：昪世本微賤，父榮，遇唐末之亂，不知其所終，今從之。〉
　　溫常夢水中黃龍十數？已獲一龍而寤？翼日得知誥，甚喜。〈《釣磯立談》云：義祖常夢立大水，水有黃龍無數，旁有古丈夫，冠服如節服氏之形，荷一丈戟而立，語義祖曰：「汝可隨意捉之。」義祖袒身而入，捉得一龍而出，未幾掠得烈祖，養爲子。〉
　　知誥天資穎悟，〈《詩話類編》載烈祖年九歲詠燈詩，有「主人若也勤挑撥，敢向尊前不盡心」句。〉奉溫盡子道，溫妻李氏又以同姓故，鞠養備至。常從溫出，不如意，輒杖而逐之；及歸，拜迎於門，溫驚曰：「爾在此邪！」知誥曰：「爲人子，舍父母奚適？父怒而歸母，子之常也。」溫由是愛之。逮壯，身長七尺，方顙隆準，修上短下，語聲如鐘。〈《江南野史》又云：「姿貌瑰特，目瞬如電，語言厚重，望之攝人，與語可愛。每緩步，而從者疾行莫能及。相工云：「此龍行虎步也。」溫有疾，與其婦晨夜侍旁不去，溫益以親子待之，令主家務。江南野史曰：先主十餘歲，溫知其必能幹事，遂試之以家務，凡食邑采地，夏秋所入，及月俸料，或頒賜物段，出納府稟，雖有專吏主職，先主能於晦朔總其支費存留，自緡疋之數，無不知其多少。及四時代臘，薦祀特腯，釀饌餚蒸，賓客從吏之費，槩量皆中其度。逮嬪婢嬖姥，寒燠衣御，純錡幣帛高下之等，皆取其給，家人之屬，且亡問言。〉吳太祖亦謂溫曰：「知誥雋傑，諸將子皆不及也。」
　　天祐六年六月，自元從指揮使遷昇州防遏使，兼樓船軍使，治戰艦於昇。七年五月，授昇州副使，知州事。九年，副柴再用平宣州，以功遷昇州刺史。時江淮初定，州縣吏務賦斂爲戰守，知誥獨褒廉能，課農桑，求遺書，招延賓客，傾身下之。雖以節儉自勵，而輕財好施，無所繫吝。以宋齊丘、王令謀、王翃、曾禹、張洽、徐融爲賓客，馬仁裕、周宗、曹悰爲親吏。
　　十一年，加檢校司徒，始城昇州。十四年夏，城成，溫來觀，喜其制度宏麗，徙治焉，而遷知誥爲檢校太保、潤州團練使。知誥初不欲往，屢求宣州，溫不與。既而溫子知訓以內外馬步都軍副使專制揚州，驕淫失衆，宋齊丘以知訓旦暮且敗，爲言是行故天所贊也，知誥乃行。
　　十五年，朱瑾殺知訓，馬仁裕自蒜山渡馳告知誥，卽日以州兵入廣陵定亂，遂代知訓爲淮南節度行軍副使、內外馬步都軍副使。勤儉寬簡，盡反知訓之政。常使人察視民問，有昏喪匱乏者，往往賙給之。盛暑未常張蓋、操扇，左右進蓋，必卻之曰：「士衆尚多暴露，我何用此！」以故溫雖遙秉大政，而吳人頗已歸屬於知誥。
　　武義元年，拜左僕射，參知政事。〈《南唐近事》云：「烈祖輔吳之初，未逾強壯，以爲非老成無以彈壓，遂服藥變其髭鬢，一夕成霜。〉國人謂之政事僕射。〈《五國故事》以徐知訓爲政事僕射，非。〉知誥於府署內立亭，號曰延賓，以待多士，命齊丘爲之記，由是豪傑翕然歸之。問因退休之暇，親與宴飲，咨訪缺失，問民疾苦，夜央而罷。是時中原多故，名賢耆舊皆拔身南來，知誥豫使人於淮上貲以厚幣，既至，縻之爵祿，故北土士人聞風至者無虛日。
　　順義初，加同平章事，領江州觀察使；尋以江州爲奉化軍，卽以帥貽領節度使。有徐玠者，事溫爲金陵行軍司馬，工揣摩裨闔之術，數勸溫以親子知詢輔政，不宜假之他姓。知誥刺知皇恐，表乞罷政事，出鎮江西。表未上而溫疾亟，遂止。溫死，知詢嗣爲金陵節度使、諸道副都統，數與知誥爭權，知誥乃使人誘之來朝，留爲左統軍，悉奪其兵。而知誥加都督中外諸軍事，封潯陽公。〈 按後唐戶部尚書李鏻得淮南，諜言都督知誥欲舉吳國稱藩，願得安公一言爲信。安重誨見之大喜，遂以玉帶遺知誥，其直千餘緡。知誥不答，鏻來貶行軍司馬。正此時事也。〉 已又改封豫章公。
　　太和三年，以太尉、中書令領鎮海寧國諸軍節度使，出鎮金陵，如溫故事，留其子景通爲司徒、同平章事，以王令謀、宋齊丘爲左、右僕射，同平章事。未幾，封東海郡王。天祚元年，加尚父、太師、大丞相、天下兵馬大元帥，進封齊王，以昇、潤等十州爲齊國。已而辭尚父、丞相殊禮。明年，開大元帥府，置僚屬，閩、吳諸國皆遣使勸進。

　　昇元元年春三月，王改名誥。
　　冬十月，吳主禪位於王。甲申，王卽皇帝位，改吳天祚三年爲昇元元年，國號大齊。〈《通鑑》以是年卽號唐國，今從《南唐書》，先號齊。〉以十二月二日爲仁壽節，是日白雀翔於中庭。乙酉，尊吳主爲高尚思玄弘古讓皇帝，上冊稱「受禪老臣」。誥追尊考溫爲太祖武皇帝。
　　丙戌，以吳平章事張延翰爲右僕射兼門下侍郎、同平章事，吳門下侍郎張居詠、中書侍郎李建勳皆爲同平章事，以建康爲國都，廣陵爲東都，改尚書省爲尚書都省，東都尚書省爲留守院，改齊明門爲朝元門。
　　丁亥，封弟知證爲江王，知諤饒王。戊子，降吳太子璉爲弘農郡公。辛卯，降吳建安王珙、江夏王璘等十一人爵一等，而加官增封邑。韶獄訟未經本處論決者，毋得詣闕訴。甲午，立王后宋氏爲皇后。
　　乙未，降吳公主爲國君。
　　丙申，封女弟杞國君爲廣德長公主。丁酉，加宋齊丘大司空。
　　庚子，遣使如漢、閩、吳越、荊南，告卽位。辛丑，追封吳歷陽公濛爲臨川王，諡曰靈，以禮改葬。
　　戊申，以皇子景通爲諸道副元帥、判六軍諸衛事、太尉、尚書令，封吳王。
　　十一月庚戌朔，改東都舊地爲崇德官。癸丑，改承宣院爲宣徽院。乙卯，吳王景通更名璟。
　　丙辰，追冊故妃魏國君王氏爲順妃。丁巳，追封次子景遷爲高平郡王，長女爲豐城公生。改辭狀司爲清訟院。封從子景邁爲晉陵郡公，景遜上饒郡公，景邈桂陽郡公，景逸平陽郡公，封女五人爲盛唐、太和、永興、建昌、玉山公主。戊午，封子景遂爲吉王，景達壽陽郡公，以景遂爲東都留守、江都尹，帥留司百官赴東都。〈烈祖倣盛唐兩都之制，置留臺百司於江都。〉
　　己未，升東都梅跋縣爲泰州，割鹽城、泰興、如皐、興化縣屬焉。以海陵制置使褚規爲刺史。丁卯，荊南高從誨表請置邸建康，從之。己巳，吳越使將軍袁韜來賀卽位。乙亥，追封故高平王景遷妻楊氏爲燕國君。
　　十二月己卯朔，有白虹二。庚寅，上太祖武皇廣陵曰定陵，追尊高祖以下皆爲公王，而稱宗配皆稱國君，及妃墓皆稱陵，惟武皇帝之配李氏曰明德皇后。丙午，有星孛於北方。是時餘干民以母抱其子墜地，拔刃斫母，刃未及母，自腰以下忽陷地中，帝命作闊刃鏟之。

　　昇元二年春正月己酉朔，日有食之，帝避殿，停朝賀。德勝節度使、兼中書令、西平王周本薨。甲子，荊南使龐守規來賀卽位。丙寅，命侍中吉王景遂參判尚書都省。甲戌，韶臣僚三品以上追贈父母，將相贈三世。
　　二月壬戌，閩使內客省使朱文進來賀卽位。
　　三月壬子，日有白蛀二。壬申，大星流於東方。
　　夏四月，讓皇屢請徙居，南平王李德誠等亦引漢、隋故事以請。
　　五月戊午，改潤州牙城爲丹楊官，－作丹陽。以平章事李建勳充迎讓皇使。己末，漢使集賢殿學士鄒禹謨來賀卽位。壬戌，以左宣威副統軍王輿爲鎮海軍留後，客省使公孫圭爲監軍使，親吏馬思讓爲丹楊官使，徙讓皇居丹陽官，以嚴兵守之。丁卯，廣濟倉災，焚米三十萬石。作渾天儀。
　　六月庚辰，月入太微西華門，犯右執怯。辛巳，犯東垣、上相。壬午，有人獻毒酒方，帝曰：「犯法自有常刑，奚用此爲！」東都留守判官楊嗣請更姓爲「羊」，羣臣亦請改府寺州縣名有吳及陽者，帝不許，既而詔改吳興閣爲昇元閣，瓦官寺爲昇元寺。甲申，升池州爲康化軍。
　　是月，高麗使正朝廣評侍郎柳勳律貢方物。〈所上書稱牋，畧云：「今年六月內當國中原府入吳越國使張訓等回，伏聞大吳皇帝已行禪禮，中外推戴，卽登大寶者。伏惟皇帝陛下道契三無，思涵九有。堯知天命已去，卽禪瑤圖；舜念歷數在躬，遂傳玉璽。健夙惟庸陋，獲託生成，所恨沃日波過，浮天浪闊。幸遇龍飛之旦，用申燕賀之儀。無任歸仁戴聖鼓舞激切之至。」儀式如表，而不稱臣。〉帝御武功殿，設細仗受之，命學士承旨孫晟宴其使於崇英殿，奏龜玆樂，作番戲以爲樂。
　　秋七月壬申，以左丞相宋齊丘爲平章事。
　　八月戊寅，升洪州瀟灘願爲清江縣，不隸州。丁亥，契丹主遣梅里捺 盧古來聘。
　　九月壬戌，太府卿趙可封請帝復李姓，立唐宗廟，不許。
　　冬十月丙子，立太學，命刪定禮樂。癸未，新羅來朝貢。壬辰，命吳王璟勒步騎八萬講武銅駞橋；未幾，徙封璟爲齊王。
　　十二月辛丑，讓皇殂，訃聞，詔不視朝，二十七日，率百官素服舉哀。
　　是歲，契丹主之弟東丹生亦遣使以羊馬入貢，別持羊三萬口、馬二百匹來鬻，以其價市羅執茶藥。於是翰林院進二丹入貢圖，詔中書舍人江文蔚作贊以美之。

　　昇元三年春正月庚戌，江王知證、饒王知諤衣請帝復姓李氏，不許。癸亥，左丞相宋齊丘、平章事張居詠、李建勳、樞密使同平章事周宗等衣請復姓，帝謙抑不敢忘徐氏恩。甲子，下其議百官。乙丑，齊丘等議宜如所請，從之。先是，江南童謠有云：「東海鯉魚飛上天。」鯉者，李也；東海，徐之望也；蓋言李氏起自徐氏而爲君也。至是遂驗。〈《江南野史》又云：初，先主有受禪意，忽夜半寺僧撞鐘，滿城皆驚。逮旦召問，將斬之，云：「夜來偶得月詩。」先主令白，乃曰：「徐徐東海出，漸漸入天衢。此夕一輪滿，清光何處無。」先主聞之，私喜而釋之。按《釣磯立談》，賦月詩者爲僧范志嵩。按江鄰幾《雜志》：南唐一詩僧賦中秋月詩云：「此夜一輪滿。」至來秋方得下句云：「清光何處無。」喜躍半夜起撞鐘，城人盡驚。李後主擒而訊之，具道其事，得釋。《南唐近事》云：詩僧乃金寺僧謙□。亦與江說同。此爲烈祖時事，未知孰是。〉
　　又是時江西楊花爲李，臨川李樹生連理，人以爲還宗之兆。丙寅至壬申，齊王璟等三上尊號，曰應乾紹聖文武孝明皇帝，帝曰：「尊號虛美，且非古。」遂不受。〈厥後子係皆踵其法，不受尊號。〉詔曰：「迺者干戈相尋，地茀而不藝，桑隕而弗蠶，衣食日耗，朕甚閔之。民有嚮風來歸者，授之土田，仍給復三歲。」〈按馬令《南唐書》，是年春正月丙申詔曰：「比者干戈相接，人無定主，地易而弗藝，桑隕而弗蠶，衣食日耗，朕甚憫之。其嚮風面內者，有司計口給食，願耕植者授之土田，仍復三歲租投。於嘻！仁不異遠，化無泄邇，其務宣流，以稱朕意。」今從陸游《南唐書》、陳霆《南唐餘紀》所載。〉

　　二月乙亥，改太祖廟號曰義祖。己卯，帝御興祥殿，改國號曰大唐，復姓李氏，爲考妣發哀，與皇后服斬衰，居廬，如始喪禮，持考妣喪各二十七日，凡五十四日不視朝，旦暮臨。辛巳，詔國事委齊王璟，〈陸氏《南唐書》云：壬午，韶以國事委宋齊丘。今從《通鑑》。〉惟軍旅以聞。羣臣固諫，詔以墨縗聽政。江王知證、饒王知諤請亦服斬衰，不許。廣德長公主假衰絰，入哭盡禮，如父母之喪。帝初欲更名昂，以犯文宗諱，乃名晃；或雲朱全忠名也，又更名坦；御史王鵠言：「字從旦，犯睿宗諱。」庚寅，詔更名昪。下詔議二祚合享禮。辛卯，宋齊丘等議以義祖居七室之東。帝命居高祖於西宇，太宗次之，義祖又次之，皆爲不挑之主。羣臣言：「義祖諸侯，不宜與高祖、太宗同享，請於太廟正殿後別建廟祀之。」帝曰：「吾自幼託身義祖，非義祖安能放中興之業乎？」帝欲祖吳王恪，或言恪誅死，不若祖鄭王元懿。帝命有司考二王苗裔，以吳王孫褘有功，褘子峴爲韋相，遂祖吳王，雲自峴五世至父榮，榮父志，志父超，早卒，志爲徐州判官，卒官，其名率皆有司所撰。帝又以歷十九帝三百年，疑十世太少，有司曰：「三十年爲世，陛下生於文德，已五十年矣。」乃從之。
　　甲午，月犯南斗第六星。乙未，契丹使曷魯來，以兄禮事帝。蜀使來賀卽位。
　　三月庚戌，追尊高祖吳王恪曰定宗孝靜皇帝，直妃程氏曰頁靜皇后；曾祖超曰成宗孝平皇帝，配崔氏曰平貞皇后；祖志曰惠宗孝安皇帝，配盧氏曰安莊皇后；考榮曰慶宗孝德皇帝，配劉氏曰德恭皇后。〈陸游《南唐書》：曾祖超爲成宗孝平王，配崔氏爲平貞妃；祖志爲惠宗孝安王，配盧氏爲安莊妃。然四代並尊，不應中二代獨詘爲王，今從歐陽《五代史》及馬氏《南唐書》。又《唐餘紀傳》作孝平皇、平真妃，孝安皇、安莊妃，疑亦有誤。〉
　　庚午，作南郊行官千間，詔公卿以下議定郊祀。平章事張居詠、李建勳等議曰：「孔子云，郊祀后稷，以配天宗，祀文王於明堂，以配上帝，此萬世不易之法也。昔長孫無忌請祀高祖於圜丘，以配昊天上帝，祀太宗於明堂，以配上帝，義爲得之。今國家嗣興唐祚，追尊孝德，而以神堯爲肇祀之祖，宜以神堯配天於圜丘，孝德皇帝配上帝於明堂，禮也。其服物制度，古有常儀，願罷一切偽飾。」奏可。大司徒宋齊丘請依《春秋》郊以四月上辛，禮部員外郎常夢錫駁曰：「按禮，天子郊以冬至，不卜日；魯侯郊以仲春，卜上辛。今之四月，非郊時。」齊丘固爭，遂用夏四月，議者哂焉。詔曰：「禮莫重於亨帝，孝莫重於隆親，事實重大。承以輕眇，無其德而用其事，衹加畏焉。於戲！爾公爾侯，各揚厥職，不供迺事，國有常典。」
　　夏四月庚辰，朝享於太廟。辛巳，有事於南郊，以高祖神堯皇帝配。是夜月當以子初沒，升壇之際，皎然如奎且，衆咸異之。〈《江南野史》云：圜丘祭天，是時上旬月，當三更而沒，升壇之際，皎然如日，禮畢而落。《釣磯立談》云：毖祀之夕，太史奏言，月延三刻。〉癸未，大赦境內，百官進位，將士勞賜有差。民三年藝桑及三千本者，賜帛五十疋，每丁墾田及八十畝者，賜錢二萬，皆五年勿收租稅。〈又《春明退朝録》：江南有國，時田每十畝蠲一畝半，以充瘠薄。〉羣臣請上尊號，詔曰：「朕以眇躬，託於民上，常懼弗類，以墜高祖、太宗之遺業。羣公卿士，顧欲舉上尊號之禮，朕甚不取，其勿復以聞。」州郡言符瑞者十數，帝曰：「譴告在天，聰明自民，魯以麟削，莽以符亡。常謹天戒，猶懼失之，符瑞何爲哉！」江王徐知證等請附姓爲李，不許。戊子，進封李德誠趙王，徐知證韓王，知諤梁王。
　　五月辛亥，徙景遂爲壽王，立景達爲宣城王。乙卯，鎮海節度使兼中書令、梁王徐知諤薨。詔遷讓王之族於泰州，號永寧官，防衛甚嚴。康化節度使楊珙稱疾，罷歸永寧官。乙丑，改楊漣爲康化軍節度使，漣固辭請終喪，從之。丙寅，以齊王璟爲諸道兵馬大元帥、判六軍諸衛、守太尉、録尚書事、昇揚二州牧。時帝欲立璟爲太子，璟力辭，因有是命。丁未，吳越使左武衛上將軍沈韜文、荊南高崇誨使王崇嗣來賀南郊。
　　是月，作北郊於玄武糊西。熒惑犯月。
　　秋七月丙午，放諸州所獻珍禽奇獸於鍾山。命有司作《昇元格》，與《吳令》並行，中外遵守。甲寅，木星晝見，自五月不雨至於閨七月。
　　八月，武昌節度使張宣卒，以潤州留後王輿代。金吾衛大將軍馬仁裕出爲鎮海軍留後。
　　冬十月丁丑，御後樓閱戰馬。
　　是歲，高麗又遣廣評侍郎柳勳律來朝貢。有司上五代同居者江州陳氏以下七家，詔旌表門閭，復其家。〈江州陳氏，元和給事中京之後，宗族七百口，每日設廣席，長幼以次坐而會食。有犬百餘，共一牢食，一犬不至，諸犬爲之不食。建書樓於別墅，延四方之士，肄業者多依焉。〉

　　昇元四年春正月，詔罷營造力役，毋妨農事。
　　三月丁未，頒《中正曆》，曆官陳承勳所撰也。丙戌，漢人、閩人來聘。
　　夏四月，樞密使周宗出爲奉化軍節度使。
　　五月，晉安遠節度使李金全請降，命鄂州屯營使李承裕、段處恭將兵三千逆之。癸卯，承裕入據安州。甲辰，晉馬全節破承裕於城南。承裕掠安州南走。丙午，晉安審暉追敗我兵於黃花谷，處恭死焉。丁未，又敗我兵於雲夢，鹵承裕及都監杜光鄴。未幾，晉斬承裕及士卒千五百人，遣光鄴歸，帝拒之不受。〈光鄴，《通鑑》作光業。時馬全節斬李承裕於安州城下，送監軍杜光業等五百七十人於大梁，晉生曰：「此曹何罪。」皆賜馬及器服而歸之。光業等至瞎，先主以其違命而敗，不受，復送於淮北，遺晉書曰：「邊校貪功，乘便據壘。」又曰：「軍法朝章，彼此不可。」晉復遺之歸。使者將自桐墟濟淮， 先主遣戰艦拒之，乃還晉，悉授唐諸將官，以其士卒爲顯義都，命舊將劉康領之。先是，盧文進之奔吳也，先主命祖全恩將兵逆之，戒無入安州城，陳於城外，俟文進出，殿之以歸，無得剽掠。及李承裕逆李金全，戒之如全恩；承裕貪剽掠，與晉兵戰而敗，失亡四千人。先主惋恨累日，故責其違命，不受光業雲。〉詔客省使尚令恭如閩，和閩主曦及王延政。
　　六月癸亥，罷宣州歲貢木瓜雜果。太師、中書令趙王李德誠薨，以徐玠爲鎮南軍節度使。李金全至西都，帝待之甚薄，命爲宣威統軍。
　　秋八月，廬州李章卒，以潤州馬仁裕代，以天成統軍盧文進爲鎮海軍節度使。丁巳，立齊王璟爲皇太子，仍兼大元帥，録尚書事。璟固讓，從之。
　　九月乙丑，詔中外致牋齊王，如太子禮。丁卯，月掩木星。戊辰，契丹使梅里掠姑米里來聘，獻狐白裘。
　　冬十月癸巳朔，日熒惑填，歲星聚於南斗。壬寅，以齊王璟讓儲位，赦殊死以下，京師賜酺，內外諸軍優給。禁表奏言「聖」「睿」二字，違者以大不敬論。術士孫智永以四星聚斗，分野有災，勸帝東巡。乙巳，詔幸東都，命齊王璟監國。丙午，罷泰州刺史褚仁規爲扈駕都部署，光政副使、太僕少卿陳覺以私憾譖仁規在州貪殘，因有是命。庚戌，帝自保德門御舟。辛亥，次迎鑾鎮。甲寅，至東都，入建元門，感念疇昔，泫然流涕。丁巳，遣使問東畿士民不能自存者。己未，高麗使廣評侍郎柳兢質來貢方物。〈《唐餘紀傳》作柳兢。〉
　　十一月乙丑，宴羣臣於崇德官，故第也。〈馬令《南唐書》又云：存省故老，宴於舊宅。〉以聽事爲光慶殿。庚辰，改東都文明殿爲乾元殿，英武殿爲明光殿，應乾殿爲季拱殿，朝陽殿爲福昌殿，積慶官爲崇道宮，西都崇英殿爲延英殿，凝華內殿前爲昇元殿，後爲雍和殿，興祥殿爲昭德殿，積慶殿爲穆清殿。〈又有玉燭殿，見金陵志。王士性廣志繹云：南唐宋行宮在今內橋，直對鎮淮，爲御街。〉乙酉，賜東畿高年疾苦、惸獨米人二斛。漢使都官郎中鄭翱、閩使客省使葛裕、吳越使刑部尚書楊巖來賀仁壽節。帝欲遂居東都，以水凍，漕運不給，乃還。
　　十二月丙申，至自東都。右僕射〈馬令南唐書作「左」〉兼門下侍郎同平章事張延翰卒。契丹主遣使獻馬百匹。是時建學館於白鹿洞，置田供給諸生，以李善道爲洞主，掌其教，號曰「廬山國學」。吉州民龍民鬻穀不售，禱神祠求旱，爲震雷運死。

　　昇元五年春二月己未，殺前泰州刺史褚仁規。
　　夏四月，以陳覺、常夢錫爲宣徽副使。遣通事舍人、副四方館事〈假鴻臚少卿秩〉歐陽遇聘契丹，假道於晉，不能達，及境而反。是月，漢遣使來約伐楚，中分其地，帝不許。
　　秋七月戊辰，詔曰：「右僕射兼中書侍郎、同平章事、監修國史李建勳，幸處台司，且聯戚里，靡循紀律，敢黷彝章。其罷歸私第。」先主自以專權取隱，尤忌宰相權重，以李建勳執政歲久，欲罷之。會建勳上琉言事，意其留中，既而先主下有司施行，建勳自知事挾愛憎，密取所奏改之，事發，因罷建勳。
　　吳越國大火，羣臣請乘弊可以得志，帝曰：「奈何利人之災！」遣使厚持金帛唁之。〈 《釣磯立談》曰：錢塘大火，宮室器械爲之一空。宋齊丘乘問進言曰：「夫越與我，唇齒之國也。我有大施，而越人背之，虔劉我邊陲，污濁我原泉，股不附髀，終不我用。今天實棄之，我師晨出，而暮踐其庭。願勿失機，爲後世憂。」烈祖愀然久之，曰：「疆域雖分，生齒理一，人各爲主，其心未離，橫生屠戮，朕所弗忍。且救災睦鄰，治古之道。朕誓以後世子孫付之於天，不願以力營也。大司徒其勿復以爲言。」於是特命行人厚遺之金粟繒綺，車蓋相望於道焉。〉
　　八月，有星孛於天市，長數尺，七十日沒。遣使賑貸黃州旱傷戶口。
　　冬十一月，定民田稅。〈《通鑑》云：分遺使者按行民田，以肥瘠定其稅，民問稱爲平允。自是江、淮調兵興役及他賦斂，皆以稅錢爲率。〉內侍王紹顏上書，言：「今春以來，羣臣獲罪者衆，中外疑懼。」帝手詔解釋，仍令紹顏告諭中外。〈時先主勤於聽政，以夜繼晝，還自東都，不復宴樂，頗傷躁急，故韶顏及之。〉
　　是歲，吳越水，民就食境內，遣使賑䘏安集之。是時於闐國貢瑞玉天王。

　　昇元六年春正月甲子，月犯填星，退行在畢。
　　閨月甲申朔，改天長展制置使爲建武軍。庚寅，漢使區延保來聘。癸巳，閩使尚食使林宏嗣來騁。都下大水，秦淮溢。東都火，焚數千家。
　　二月，罷侍中壽王景遂判尚書省，更領中書、門下省。己丑，以左丞相、太保宋齊丘知尚書省事。初，齊丘累求預政，許入中書視事；又以兩省事多委給事、舍人，劇務多在尚書省，又求知省事，許之。其三省事並取齊王璟參決。
　　三月，廬州馬仁裕卒。以滁州刺史周鄴爲保信軍節度留後。
　　夏四月，壽州高思審卒，以侍衛諸軍都虞候姚景爲清淮軍節度使。宋齊丘稱疾，請罷省事，從之。
　　五月丙午，宋齊丘出爲鎮南軍節度使，以洪州徐玠爲司徒、侍中。帝曰：「豫章，大司徒維桑也。衣錦晝行，古人所貴。」以錦袍賜之。齊丘至鎮，衣以視事。
　　六月，常、宣、歙三州大雨漲溢。漢使蕭規來告哀，廢朝三日。庚午，契丹使掠姑米里來聘，獻馬五駟。大蝗自淮北蔽空而至。辛未，命州縣捕蝗，瘞之。庚辰，熒惑犯房次將。辛巳，禁節度、刺史給攝署牒。
　　秋八月甲申，漢使扶物使公係惠來告襲位。
　　九月庚寅，頒《昇元刪定法條》。〈先主自爲吳相，興利除害，變更舊法甚多，及卽位，命法官及尚書刪定爲昇元條三十卷，至是行之。〉
　　冬十月，詔曰：「前朝失御，四方崛起者衆。武人用事，德化壅而不宣，朕甚悼焉。三事大夫其爲朕舉用儒吏，罷去苛政，與民更始。。〈馬令《南唐書》先主韶曰：「前朝失御，強梗崛起，大者帝，小者王，不以兵戈，利勢弗成，不以殺戮，威武弗行，民受其弊，蓋有年也。或有意於息民者，尚以武人用事，不能宣流德化。其宿學巨儒，察民之故者，嵁巖之下，往往有之。彼無路光亨，而進以拊偃爲嫌，退以清寧爲樂，則上下之情，將何以通，簡易之政，將何所議乎？昔漢世祖，數年之間，被堅執銳，提戈斬誠，一日晏然，而兵革之事，雖父子之親，不以一言及之，則兵爲民患，其來尚矣。今唐祚中興，與漢頗同，而眇眇之身，坐制元元之上，思所以舉而錯之者，煢煢在疚，罔有所發。三事大夫，可不矜乎？自今宜舉用儒者，以補不逮。」今從陸氏《南唐書》。〉
　　十二月，閩使徐宏績、漢使滕紹英、吳越使右武衛大將軍蔣墦來賀仁壽節。
　　是歲，溧水天興寺桑生木人，長六寸，形如僧，右袒而左跪，衣械皆備，國人號日「須菩提」。帝迎置官中，奉事甚謹。占者雲，木人生桑，有大喪。

　　昇元七年春正月，契丹使達羅千等二十七人來聘，獻馬三百，羊二萬五千。
　　二月，帝服方士史守沖等金丹，疽發於背，秘不令人知，密令醫治之，聽政如故。〈《通鑑》云：唐主常夢吞靈丹，旦而方士史守沖獻丹方，以爲神而餌之，浸成躁急。左右諫，不聽。常以藥賜李建勳，建勳曰：「臣餌之數日，己覺躁熱，況多餌乎？」唐主曰：「朕服之久矣。」〉羣臣奏事，因是往往暴怒。然或有正色論辨中理者，亦斂容慰謝而從之。庚午，疾亟，太醫吳延紹〈一作「廷裕」〉遣信召齊王璟入侍疾。詔曰：「迺公迺侯，越百執事，欽承嗣命，命爾保元子璟，衹肅天鑒，社稷宗廟永有終，我不敢知，曰其基永昌，我亦不敢知，曰墜命罔後，天不爾諶，祐於有德，厥位艱哉！」是夕，殂於昇元殿，年五十六，諡曰光文肅武孝高皇帝，廟號烈祖。
　　十一月壬寅，葬永陵。
　　帝瀕殂，謂齊王璟曰：「德昌官儲戎器金帛七百餘萬，汝守成業，宜善交鄰國，以保社稷。〈又云：「不可襲煬皇之跡，恃食阻兵，自取亡覆。苟能守吾言，汝爲孝子，百姓謂汝爲賢君矣。」《釣磯立談》云：馮延巳等常言興王之功，當先事於吳越、閩、楚三國。上曰「常觀劉德輿乘累捷之威，羣臣斂衽之際，不得據有中原，乃留弱子，而狼狽東歸，朕甚陋之。及聞李密勸玄感鼓行入關，意壯其言。至密自王，亦不能決意以西也。近徐敬業起江、淮之衆，鋒銳不可當，不能因人之心，直趨河、洛，而反游兵南波，自營割據，識者知其不能成事矣。此皆已事之驗也。錢氏父子，動以奉中國爲辭，卒然犯之，其名不祥。閩土檢瘠，若連之以兵，必半歲乃能下，恐所得不能當所失也。況其俗怙彊喜亂，既平之後，彌煩經防。惟諸馬在湖湘間，恣爲不法，兵若南指，易如拾芥。孟軻謂濟人馭燕，恐動四鄰之兵，徒得尺寸地，而享天下之惡名，我不願也。孰若悉輿稅之入，君臣共爲節儉，惟是不腆圭幣以奉四鄰之歡，結之以盟詛，要之以神明，四封之外，俾人自爲守。是我之存三國，乃外以爲蔽障者也。數年國內殷足，兵旅訓練，積日而不試，其氣必倍，有如天啟其意，而中原忽有變故，朕將起而爲天下倡」雲。〉吾服金石，欲求延年，反以速死，汝宜視以爲戒。」又嚙齊王指，至血出，屬之曰：「他日北方當有事，勿忘吾言。」
　　帝生長兵間，知民厭亂，諸臣多言：「陛下中興，宜出兵恢拓舊土。」帝歎息曰：「兵爲民害深矣，誠不忍復言。使彼民安，吾民亦安矣，又何求焉。」由是在位七年，兵不妄動，東與吳越連和，歸其所執將士，錢氏亦歸我敗將，遂通好不絕，境內賴以休息。〈《江南野史》曰：先主末年，慇敦慈恕，山林藪澤禁止以時，常曰：「民各生父母，安用爭城廣地，使之膏血塗於草野乎？」自握王權至禪位，凡數十年，止一拒越師，蓋不得已而爲之。〉
　　性節儉，常躡蒲履，〈有載後主好著蒲靸者，恐誤。〉用鐵盆盎，暑月寢殿施青葛帷，左右官婢裁老醜數人，服飾樸陋。建國始卽金陵治所爲官，惟加鴟尾、設闌檻而已，終不改作。〈《清異録》云：烈阻素儉，寢殿燭不用脂譪，灌以烏臼子油，但呼烏舅。按上捧燭鐵人高尺五，雲是楊氏馬廄中物，喚爲「金奴」。〉
　　又天資明察，不受欺妄。常遣宦者祭廬山，比還，宦者自言臣奉詔卽蔬食至今，帝曰：「卿某處市魚爲羹，某日市肉爲胾，何爲蔬食？」宦者慚服。倉吏歲終獻羨餘萬石，帝曰：「出納有數，苟非捨民刻軍，安得羨餘邪？」著今外戚不以輔政，中官不得預事，死國事者給祿三年，皆他國所弗及，有古賢主風雲。
　　論曰：烈祖煢煢一身，不階尺土，託名徐氏，遂霸江南。挾莒人滅鄫之謀，創化家爲國之事，凡其巧於曲成者，皆天也。然息兵以養民，得賢以闢土，蓋實有君德焉。東海鯉魚，兆雖有自，要豈得謂竟非人力也邪？
