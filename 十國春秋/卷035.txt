　　高袓姓王，名建，字光圖，許州舞陽人也。爲人隆眉廣顙，龍睛虎視，機畧拳勇，出於流輩。先世故爲餅師。建少年無賴，以屠牛、盜驢、販私鹽爲事，里人謂之「賊王八」。常葬父，發地數尺而痙，棺輒躍出，有神人語之曰：「此天子地，汝小民何容卜葬！」建不聽，竟葬之，棺復躍出，如是者三，乃克葬。未幾，被罪繫許昌獄，吏縱之去，亡匿武當山。遇僧處洪，以相術奇建曰：「子骨法甚貴，盍從軍自求豹變。」建感其言，因隸軍於忠武。
　　久之，節度使杜審權拔爲列校，從討王仙芝，有功。會建所乘馬死，剖之得一小蛇於心間，私自異之。〈《五國故事》云：建爲忠武軍部將，討尚君長於山東，力戰馬斃，剖之得蛇於馬腹，由是自負。今從《蜀檮杌》。〉黃巢陷長安，唐僖宗走成都，忠武軍將鹿晏宏以兵八千屬監軍楊復光討賊，巢敗走，復光以其兵爲八都，都將將千人，建與晏宏皆爲一都頭。〈《通鑑》云：楊復光瀝酒爲盟，分忠武軍八千人爲八都，遺牙將鹿晏宏、晉暉、王建、韓建，張造、李師泰、龐從等八人將之，復光帥之以擊朱溫，敗之，遂克鄧州。《十國紀年》曰：上雲八都，而下止有七人姓名，其一人諸書不可見故也。〉
　　復光死，晏宏率八都兵西迎僖宗於蜀，所過剽畧。行至興元，逐節度使牛勗，〈一作牛叢。〉自稱留後，以建等領屬州刺史，時中和三年十二月也。明年，建與晉輝、韓建、張造、李師泰等各率一都赴行在，僖宗得之大喜，以屬十軍觀軍容使田令孜。令孜養建等爲假子，賜與巨萬，拜諸衛將軍，號「隨駕五都」。冬十一月，唐遺禁兵討晏宏，晏宏棄興元，轉掠襄、鄧，還據許州，詔遂以爲忠武節度使。光啟元年，僖宗還長安，使建與晉暉等將神策軍宿衛。
　　會河中王重榮與令孜爭鹽池，重榮召晉兵犯京師，僖宗復出奔鳳翔。二年春三月，移幸興元，以建爲清道斬斫使，負玉璽以從行。至當塗驛，李昌符等焚牋道，牋道幾斷，建控僖宗馬冒煙焰中過，宿板下。僖宗枕建膝寢，既覺，涕泣解御袍賜之，曰：「以其有淚痕也。」錫以金券。及至興元，令建遙領壁州刺史。故事，將帥無遙領州鎮者，實自建爲始雲。
　　是時令孜以天子播越，由己致之，懼且得罪。西川節度使陳敬瑄，令孜同母弟也，令孜因求爲西川監軍，薦樞密使楊復光代爲觀軍容使。頃之，復光斥令孜之黨，出建爲利州刺史。〈《蜀檮杌》作防禦使，今從《通鑑》。又《五代史》雲建攻利州，刺史王珙棄城走。與此畧異。〉
　　三年，山南西道節度使楊守亮忌建驍勇，數數召建往。建不從，乃召集亡命及溪洞彝落，有衆八千人，沿嘉陵江而下，以襲閬州，逐其刺史楊茂實，〈《五代史》作執其刺史楊行遷，《蜀檮杌》雲攻陷閬州，殺楊行遷。今從《通鑑》。〉自稱防禦使。守亮寢不能制。牙將張虔裕說建曰：「公乘天子微弱，專據方州，若唐室復興，公無種矣。宜遣使奉表天子，仗大義以行師，事無不濟。」部將綦母諫亦說建養士愛民，以觀天下之變。建皆嘉納之。
　　會東川節度使顧彥朗與建相親，敬瑄恐其相暱也，謀於令孜，令孜曰：「王八，吾兒也，以一介召之，可置麾下。」乃折簡招建曰：「中原多故，惟三蜀可以偷安。陳公恢廓無疑，吾父子輔之，萬全必矣。」建聞命大喜，因至梓州，謂彥朗曰：「十軍阿父召我，我欲至成都見陳公，以求一鎮。」卽以其家屬託彥朗，選精兵二千與從子宗鐬、假子宗瑤、宗弼、宗侃、宗弁等馳之成都。
　　行至鹿頭關，西川參謀李乂謂敬瑄曰：「王建，虎也，奈何延之入室？」〈《蜀檮杌》載李乂曰：「建，今之姦雄，狼顯久矣，必不爲人下。若爲將校，亦非公之利。」今從《通鑑》。〉敬瑄悟，亟遣人止之，且增修守備。建大怒，破關而進，敗漢州刺史張頊於綿竹，遂取漢州。彥朗聞之，出兵相助，列軍於學射山。敬瑄命偏將句惟立逆戰，建擊敗之於蠶北，又拔德陽。敬瑄遣使來讓，對曰：「十軍何父召我，未及門而拒之，重爲顧公所疑，退無歸矣。」令孜登樓慰諭，建與諸將截髮羅拜曰：「今既無歸，且辭何父作賊。」是時彥朗以其弟彥睴爲漢州刺史，發兵助攻成都，三日不克而退，還屯漢州。敬瑄告難於朝，僖宗命中使和解之，又令李茂貞以書來諭，皆不從。

　　文德元年春三月，建將兵攻彭州，敬瑄救之，乃解還，於是大掠西川十二州，皆被其患。是月，紹宗卽位，建與敬瑄方相攻，貢賦中絕。建謂部將曰：「吾在軍中久，觀用兵者不依天子之重，則衆心易離。今不若疏敬瑄之罪，表請朝廷，命大臣爲帥而佐之，則功庶可成。」乃使周庠草表，請討敬瑄以贖罪，因求卭州，而彥朗亦表請赦建罪，移敬瑄他鎮，以靖兩川。昭宗新立，方憤藩鎮多跋扈，會得奏，夏六月，以韋紹度兼中書令、充西川節度使，兼兩川招撫制置等使，〈《蜀檮杌》雲乃詔宰相韋紹度爲成都尹，今從《通鑑》。〉徵敬瑄爲龍武統軍。敬瑄益治兵講武，治黃頭軍三都。
　　是時建軍新都，綿竹土豪何義陽、安仁、費思懃等所在擁兵自保，衆或萬人，少者千人，建遣假子宗瑤說之，稍稍率衆來附，給以資糧，建軍復振。秋七月，紹度至成都，備旌節於城下，敬瑄不受代。昭度謂之曰：「新使在此，何閉門爲？」敬瑄令左右詬城下曰：「有鐵券具在，寧可違先帝命乎？」〈費著《器物譜》曰：敬瑄券文，承旨樂朋龜作，其畧曰：「烹巨鼇者，鼎大於滄海；斬長鯨者，劍倚於青天。既立異勳，克膺殊寵。李晟免其十死，子儀成其九功。嬪以金鏞，賜其鐵券。」又田令孜券文畧曰：「人臣之績，古今莫儔，爵位不足以答元勳，竹帛不足以紀大節。式遵盛典，用表殊庸。宜賜駱谷扈從定難中興社稷功臣，仍恕十死。」敬瑄以中和三年十月受賜，令孜以四年十一月受賜。〉
　　冬十二月丁亥，唐署韋紹度爲行營招討使，以山南西道節度使楊守亮副之，東川節度使顧彥朗爲行軍司馬，割卭、蜀、黎、雅置永平陣軍，拜建節度使，治卭州，充行營諸軍都指揮使，〈《蜀檮杌》云：建發兵於劍門，敬瑄不受代，紹度於城東置行府，以建爲衙內都指揮使。今從《錦里耆舊傳》及《通鑑》。〉以討敬瑄。戊子，削敬瑄官爵。
　　龍紀元年春正月戊申，建大破眉州刺史山行章於新繁，鹵獲萬餘人，橫屍四十里，行章僅以身免。先是，田令孜以故將楊晟假威戎節度使，使守彭州，建再攻彭州，敬瑄遺行章將兵五萬屯新繁以救之，至是戰敗，晟亦懼，徙屯三交。敬瑄復發兵七萬益行章，與建相持濛陽百餘日。〈《錦里耆舊傳》載是年五月三交軍敗，退歸府城，王司徒據漢州城，出軍把斷北路，又彌牟鎮下先鋒寨，新都縣下中軍寨。今從《通鑑》。〉
　　冬十二月甲子，建敗行章及西川騎將宋行能於廣都，行能奔還成都，行章退守眉州；壬申，請降於建。

　　大順元年春正月壬寅，建攻卭州，敬瑄遣其將楊懦助刺史毛湘守之。未幾，儒來降，建録以爲子，更其姓名日王宗儒。乙巳，建留永平節度判官張琳爲卭南招安，引兵還成都。敬瑄分兵布寨於犀浦、郫、導江等縣，發城中民戶一丁，晝則穿壕運石，夜則登城擊柝。唐行營招討使韋紹度營於唐橋，〈《鑑戒録》云：紹度於城南荷聖寺置行府。〉建營於東閶門外，建事昭度甚謹。辛亥，簡州將杜有遷執刺史員虔嵩來降，建以有遷知州事。
　　二月己未，資州將侯元綽執刺史楊戡來降，建以元綽知州事。
　　夏四月乙丑，敬瑄遣蜀州刺史任從海將兵二萬救卭州，戰敗，欲以蜀州來附，敬瑄殺之，以徐公鉥代爲蜀州刺史。丙寅，嘉州刺史朱實舉州來降。丙子，僰道土豪文武堅執戎州刺史謝承恩來降。
　　六月丁巳，茂州刺史李繼昌帥衆救成都，已未，建擊斬之。辛酉，資簡都制置應援使謝從本殺雅州州刺史張宋簡，舉城來降。
　　秋八月，建退屯漢州。
　　九月，卭州食盡，刺史毛湘謂都知兵馬使任可知曰：「吾不忍負田軍容，吏民何罪？爾可持吾頭歸建也。」壬戌，可知斬湘及二子來降。甲戌，建持永平旌節入卭州，以張琳知留後。
冬十月，建引兵還成都，蜀州將李仁周逐徐公鉥，舉城來降。

　　二年春二月，唐以韋紹度討陳敬瑄三年不克，且聚諸道兵十餘萬，饋運不繼，議欲息兵。
　　三月乙亥，制復敬瑄官爵，〈《十國紀年》作二月乙已，今從《通鑑》。〉今建與顧彥朗各帥衆歸鎮。是時敬瑄置徵督院，括富民財以供軍，逼以桎桔捶楚，民不聊生。又城中乏食，民有潛入行營販米入城者，截筒徑寸半，深五分，每筒百餘錢。餓殍狼藉，死者相繼。軍民彊弱相陵，將吏斬之勿能禁，乃更爲斷腰邪劈酷扶，而爲者不止，民多謀出降，敬瑄悉捕其族黨殺之。至是建見罷兵制書，曰：「大功垂成，奈何棄之！」因密謀於幕僚周庠，庠力勸建請韋公還朝，獨取成都，克而有之，上策也。建遂表稱：「陳敬瑄、田令孜罪不可赦，願畢命以圖成功。」〈《十國紀年》載是年四月朝議以建不奉詔，而不能制，更授西川行營招討制置使。按此命蓋在紹度還朝之後也，今不從。〉紹度無如之何，建乘間說昭度曰：「公以數萬之衆，困兩川之人，而師久無功，罪將安歸？且唐室多故，東方諸鎮迭相吞噬，兵接都畿，真腹心之疾也。相公當歸相天子，靜中原以固根本。敬瑄，疥癬耳，責建可辦。此西蠻之國，不足以留公。」昭度遲疑未決。　　庚子，建陰令東川將唐友通等擒紹度親吏駱保、〈《錦里耆舊傳》作駱別鶴，《北夢瑣言》作駱志，今從《五代史》、《蜀檮杌》。〉蒼頭保祿於軍門，臠而食之。建入白曰：「軍士饑，須此爲食爾。」〈一雲誣其盜軍糧。〉昭度大恐，遽留符節與建，牒建知三使留後兼行營招討使，卽日東還。建送至新都，跪觴馬前，泣拜而別。
　　紹度方去，建卽以兵扼劍門，兩川由是阻絕。建還攻成都，環城烽塹亙五十里。有狗屠王鷂者，請詐得罪亡入城中，見敬瑄、令孜，謬言建兵罷食盡，將遁去；已而鬻茶於市，又陰爲吏民稱建英武，軍勢彊盛。由是敬瑄等懈於守備，而衆心多危懼。
　　秋八月，建攻敬瑄甚急，顧謂牙將韓武曰：「城破，我與公遞爲節度使。」武等益力戰。敬喧出兵輒敗。時威戎節度使楊晟數數饋以食，建乃分兵據新都，彭州道絕。辛丑，令孜登城呼建曰：「老夫與八哥相厚，何嫌而至此？」建曰：「軍容父子之恩，心何可忘！然兵討不受代者，天子命也。太師改圖，建復何求！」於是令孜夜入建軍，以節度觀察印牌授建，建泣謝，請爲父子如初。
　　壬寅，敬瑄開門出迎。癸卯，建入城，自稱西川留後，安撫軍人百姓，放敬瑄歸花林坊宅，令孜歸碧雞坊宅。已而表敬瑄子陶爲雅州刺史，以令孜爲監軍使，敬瑄隨陶之官。癸丑，分遣士卒就食諸州。敬瑄將佐有器幹者，建皆禮而用之。
　　九月，東川節度使顧彥朗卒，軍中推其弟彥暉知留後。
　　冬十月癸未，唐遣少師薜廷珪命建爲檢校司徒、成都尹、劍南西川節度副大使、知節度事、管內觀察處置雲南八國招撫等使。〈《通鑑》作西川節度使，今從《五代史》及《蜀檮杌》。〉甲申，廢永平軍。建既得西川，留心政事，容納直言，好施樂士，謙恭簡素，用人各盡其才。然多忌好殺，諸將有功名者，多因事誅之。
　　十二月，唐以顧彥暉爲東川節度使，遣中使宋道弼賜旌節。楊守亮令綿州刺史楊守厚〈《五代史》作常厚，今從《通鑑》。〉囚道弼，以攻梓州。癸卯，彥暉求救於建。甲辰，建遣華洪、李簡、王宗侃、王宗弼討守厚。自彥朗死，建欲圖並東川而未有以發，及洪等行，密戒曰：「兵已破守厚，彥暉必出犒師，汝曹於行營報宴，挾與俱來，無煩吾再舉也。」徐元破守厚七砦，守厚走歸綿州，以唐旌節還道弼而出之。彥暉已得節，具犒禮，諸將報宴。會宗弼以建謀洩之彥暉，彥暉辭疾不出；建計不得發，而圖彥暉之心愈益迫矣。

　　景福元年，威戎節度使楊晟與楊守亮等約興兵來攻。
　　二月丁丑，晟出兵掠新繁、漢州之境，使其將呂蕘將兵二千會楊守厚攻梓州。建遣行營都指揮使李簡擊蕘，斬之。辛丑，建遣族子嘉州刺史宗裕、雅州刺史王宗侃、威信都指揮使華洪、茂州刺史王宗瑤將兵五萬攻彭州，晟遊戰而敗，宗裕等圍之。守亮遣其將符昭救晟，徑趨成都，營三學山。建亟召洪還。洪疾驅而至，後軍尚未集，以數百人夜去昭營數里，多擊更鼓，昭以爲建軍大至，引兵宵遁。
　　三月，守亮假子左神策勇勝三都都指揮使楊子實、子遷、子釗自渠州引兵救晟。子實等知守亮必敗，壬子，帥衆二萬來降。
　　是月，晟遺楊守貞、楊守忠、楊守厚書，使攻東川以解彭州之圍，守貞等從之。時神策督將竇行實戍梓州，守厚密誘之為內應，及守厚至涪城，行實事泄，顧彥暉斬之，守厚遂遁去。俄守貞、守忠軍至，無所歸，盤桓錦、劍間。建遣親校吉諫襲守厚，破之。癸亥，李簡邀守忠於鍾陽，斬獲三千餘人。
　　夏四月，簡又破守厚於銅鋅，斬獲三千餘人，降萬五千人，守忠、守厚皆走。
　　秋八月辛丑，李茂貞攻拔興元，楊復恭、楊守亮、楊守信、楊守貞、楊守忠、滿存奔閬州。
　　冬十二月壬午，建遣華洪擊守亮於閬州，破之。是歲，陳敬瑄同子陶自雅州罷歸，寓居新津，以一縣租賦贍焉。
　　二年春正月，東川留後顧彥暉既與建有隙，李茂貞欲撫之，請唐更賜彥暉節，唐詔彥暉為東川節度使。茂貞又奏遣知興元府事李繼密救梓州。未幾，建軍敗東川、鳳翔之兵於利州，彥暉求和，請與茂貞絕。
　　二月甲戌，唐加建同平章事。建屢請殺陳敬瑄、田令孜，昭宗不許。
　　夏四月乙亥，建使人告敬瑄謀作亂，殺之新津。又告令孜通鳳翔書，下獄死。〈《蜀檮杌》云：敬瑄廢處雅州，以其子為刺史。既行，建遣殺於三江。令孜仍監其軍，復以令孜陰附鳳翔擒下獄，餓死。《錦里耆舊傳》曰：景褔元年春，有詔貶田令孜，授湖南監軍，陳敬瑄於雅州安置。王司徒慮其生變，鎰令孜於府城，斬敬瑄於新津，具表疏其惡。今從《通鑑》。〉
　　乾寧元年夏五月，建久攻彭州不下，城中人相食。〈《錦里耆舊傳》云：彭州內窘蹙，初年米每斗五千，第二年十千，三年糧盡，百姓遞相啗食。〉彭州內外都指揮使趙章出降。建用王先成言，築龍尾道，屬於女牆。丙子，建兵登城，楊晟猶帥衆力戰，刁子都虞候王茂權斬之。〈《錦里耆舊傳》云：五月庚申，楊晟自刎，城門開。今從《通鑑》。又《錦里耆舊傳》雲．自景褔元年五月二十日圍城，至三年五月二十三日，首尾三年。〉獲彭州馬步使安師建，建欲使爲將，師建泣謝曰：「師建誓與楊司徒同生死，不忍復戴日月。」〈《北夢瑣言》：師建曰：「某受楊司徒提拔，不敢惜死。」〉乃殺之，禮葬而祭之。更趙章姓名曰王宗勉，王茂權名曰王宗訓。
　　秋七月，綿州刺史楊守厚卒，其將常再榮舉城來降。
　　二年春三月，建創徵雜稅，綾一疋一百文，絹一疋七十文，布一疋四十文，豬每頭一百文。
　　夏五月，三鎮舉兵犯闕。〈王行瑜、李茂貞、韓建也。〉
　　秋九月，遣簡州刺史王宗瑤將兵往援。甲戌，軍綿州。
　　冬十一月，雅州刺史王宗侃拔利州，執刺史李繼顒，斬之。
　　十二月甲申，鳳翔將閬州防禦使李繼雍、蓬州刺史費存、渠州刺史陳璠各帥所部兵來奔。建起自利閬，親騎軍四百餘人，皆拳勇之士，執紫旗，各有名號，凡戰不利，輒麾紫旗以副之，莫不披靡。又中軍有隱語，劍日奪命龍，刀曰小逡巡，槍曰肩二，斧曰鐵餻糜，甲曰小斤使，弓曰潘尚書，弩日百步王，箭曰飛郎，鼓曰聖牛兒，鑼曰響八，旂曰愁眉錦，鐵蒺藜曰冷尖。西川一軍，紀律精嚴，所向無敵。時楊晟既死，建復有事於東川，表言顧彥暉不發兵赴難，而掠奪輜重，且遣臚州刺史馬敬儒以斷峽路，請興兵致討。戊子，華洪大破東川兵於楸林，斬其將羅璋，鹵獲數萬，遂拔楸林寨，進圍梓州。丙申，建攻東川，別將王宗弼爲東川兵所擒，〈《九國志》曰：王宗弼掠地飛鳥，爲顧彥暉所獲。〉彥暉畜以爲子。戊戌，通州刺史李彥昭將兵二千來降。
　　三年春正月，王宗蘷攻拔龍州，殺其刺史田昉。
　　閏月丁亥，果州刺史張雄來降。
　　夏五月，昭宗命宦者袁易簡來梓州和解兩川，建雖奉詔還成都，然猶連兵未解。時荊南節度使成汭與其將軍許存泝江盡取濱江州縣，武泰節度使王建肇〈歐陽《五代史》作黔南節度使王肇，今從《通鑑》。〉棄黔中退保豐都，存復引兵拔渝、涪二州。汭以其將趙武爲黔州留後，存爲萬州刺史。武數攻豐都，建肇不能守，與存皆降於建。未幾，建更許存姓名曰王宗播。
　　秋八月癸丑，唐以建爲鳳翔西面行營招討使。
　　四年春二月戊午，建遣叩州刺史華洪、彭州刺史王宗祐將兵五萬攻東川，以戎州刺史王宗謹爲鳳翔西面行營先鋒使，敗鳳翔將李繼徽等於玄武。〈繼徽本姓楊，名崇本，李茂貞假子也。〉庚申，建以決雲都知兵馬使王宗侃爲應援關峽都指揮使，將兵八千趣渝州；決勝都知兵馬使王宗阮爲開江防送進奉使，將兵七千趣瀘州。辛未，宗侃取渝州，降其刺史牟崇厚。癸酉，宗阮拔瀘州，斬其刺史馬敬儒，峽路始通。鳳翔將李繼昭救梓州，留偏將守劍門，王宗播擊擒之。
　　夏四月，唐以右諫議大夫李洵、判官韋莊爲兩川宣論使，和解顧彥暉及建，詔建罷兵。
　　五月丙戊，建以節度副使張琳守成都，自將兵五萬攻東川，更華洪姓名曰王宗滌。
　　六月，李茂貞表：「建侵伐鄰封，連兵累歲。」甲寅，唐貶建南州刺史。乙卯，以覃王嗣周爲鳳翔節度使，〈一作郯王。〉徙茂貞爲西川節度使。癸亥，建克梓州南寨，執其將李繼寧。丙寅，宣諭使李徇等至梓州；己巳，見建於張把砦。建不奉詔，指執旗者日；「戰士之情，不可奪也。」建與彥暉五十餘戰。
　　九月癸酉朔，遂圍梓州。是月，茂貞不受代，唐復以建爲西川節度使、同平章事。
　　冬十月壬子，知遂州侯紹帥衆二萬，乙卯，知合州王仁威帥衆千人，戊子，鳳翔將李繼漙以援兵二千，皆降於建。建攻梓州益急。初，彥暉假子瑤〈一作顧彥瑤，疑誤。〉顧城已危，謂諸將吏曰：「事公當生死以之。」指其所佩賓鐵劍曰：「事急而有叛者，當齒此！」至是城將破，庚申，彥暉聚宗族、將吏及瑤共飲，遣王宗弼自歸於建；酒酣，命瑤殺己及同飲者，瑤然後自殺，城遂陷。《錦里耆舊傳》作九月平定東川，今從《通鑑》。建入梓州，城中兵尚七萬人，乃命王宗綰分兵狥倡、晉等州，以王宗滌爲東川留後，於是並有兩川之地。
　　十二月壬戌，建自梓州還。戊辰，至成都。是歲，南詔蒙隆舜爲其臣楊登所弒，子舜化立，遣使款黎州修好，唐欲報以詔書，建曰：「小彝不足辱詔，臣在西南，彼何敢犯塞！」從之。
　　五年春正月，唐以兵部尚書劉崇望同平章事，充東川節度使。
　　夏五月，昭宗聞宗滌已爲東川留後，召崇望還，仍以宗滌爲留後。
　　秋八月甲子，唐改是年爲光化元年。己丑，王宗滌言東川封疆五千里，文移往來，動逾數月，請分遂、合、瀘、渝、昌五州別爲一鎮，建爲表請於朝。
　　冬十月丁巳，唐韶王宗滌爲東川節度使。是歲，江濱池魚死者無算，令以車運之郭外。
　　二年夏五月甲午，唐詔置武信軍於遂州，以遂、合等五州隸之。
　　六月，唐以王宗佶爲武信節度使，從建請也。
　　秋八月，建遺決雲軍使田師偘帥三指揮使收獲閬州，進克巴、蓬、壁三州。
　　三年春二月庚申，唐詔建私門立戟，加兼中書令。
　　三月，移師偘軍鎮渝州。
　　夏六月癸亥，唐加王宗滌同平章事。
　　秋七月甲寅，唐命建以西川節度使兼東川、武信軍兩道都指揮制置等使。
　　是歲，賜爵瑯琊王。

　　光化四年春三月，東川節度使王宗滌以疾求代，王表族子馬步使宗裕爲留後。唐改封王爲西平王。
　　夏四月丁丑，唐改元天復。閏六月，道士杜從法以妖妄誘昌、晉、合三州民作亂，王遣王宗黯將兵會東川、武信兵往討。未幾，龍臺鎮使王宗侃等擊滅之。
　　冬十一月，韓全誨等劫唐帝如鳳翔，東平王朱全忠引兵至鳳翔，問罪於岐王李茂貞，會全誨徵兵於我，而全忠亦來乞師，王外修好於全忠，罪狀茂貞，復陰遣人勸茂貞堅守，許以出兵爲援。以武信節度使王宗佶、前東川節度使王宗滌等爲扈駕指揮使，將兵五萬，聲言迎駕，實襲山南諸州也。

　　天復二年春二月，我兵至利州，昭陽武節度使李繼忠棄鎮奔鳳翩。王以劍州刺史王宗偉利州制置使。
　　二一月，發舟師一萬五千人以鎖峽口。
　　秋八月，王宗佶等假道於興元，山南西道節度使李繼密〈《五代史》作繼業，今從《通鑑》。〉遣兵戍三泉以拒我師。辛丑，前鋒將軍王宗播攻之，不克，退保山寨，已而令兵卒曰：「吾與汝曹決戰，取功名，不爾，死於此！」遂破金牛、黑水、西縣、褒城四寨。時軍校秦承厚攻西縣，矢貫左目，達於右目，鏃不出，王自舐其創，濃潰鏃出。宗播屯兵馬盤寨，繼密戰敗，奔還漢中。我軍乘勝至城下，王宗滌帥衆先登，遂克興元，繼密請降，得兵三萬人，馬五千匹。宗滌入屯漢中，唐詔宗滌爲山南四匯節度使。是日，王疑宗滌得衆心，命親隨馬軍都指揮使唐道襲縊殺之，以指揮使王宗賀權興元留後。
　　九月戊申，武定節度使李思敬以洋州來降。〈亦作拓拔思敬，蓋賜姓李也。〉
　　冬十月，拔興州，以軍使王宗浩爲興州刺史。王於是並有山南西道。
　　是歲大水，嘉州標蕩尤甚。

　　天復三年春正月，唐帝還長安，王貢茶布等十萬。是月，唐令所在收捕宦官，王殺他囚以應詔，於是西川監軍魚全𧛑、致仕樞密使嚴遵美獲全。
　　夏四月，王出兵秦、隴，乘岐王茂貞之弱也。先是，王遺判官韋莊入貢於唐，亦修好於梁王全忠，至是全忠使押牙王殷報聘，王與之宴。殷言：「蜀甲兵誠多，但乏馬耳。」王作色曰：「當道江山險阻，騎兵無所施。然馬亦不乏，當共閱之。」乃集諸州馬，大閱於星宿山，官馬八千，私馬四千，部隊甚整，殷大歎服。王以騎將起家，故得蜀之後，於文、黎、維、茂等州多市蕃馬，十年之間，遂及玆數。
　　秋八月庚辰，唐加王守司徒，進爵蜀王。
　　冬十月，王乘江陵成汭之變，命王宗本爲開道指揮使，攻下蘷、忠、萬、施四州。議者以瞿唐爲蜀險要，王乃棄歸、陝，屯軍蘷州，於是並有三峽之地。以王宗本爲武泰留後，徙武泰軍治涪州，從本請也。

　　天復四年春二月，梁王全忠表請唐帝遷都，帝遺問使以御札告難於王。〈《通鑑考異》載昭宗賜王建詔云：「正月二十日，朕登樓。二十二日，東軍兵士擁脅朕東去」，云云。〉王以卭州刺史王宗𧙗爲北路行營指揮使，將兵會鳳翔兵迎車駕至興平，遇汴兵，不得進而還。王始自用墨制除官，言俟車駕還長安表聞。
　　夏四月，梁王全忠劫遷唐帝於洛陽。閨月，唐帝御光政門，赦天下，改元天祐。王與唐絕而不知，故仍稱天復年號。
　　五月，山南東道節度使趙匡凝遺水軍攻我蘷州，知渝州王宗阮擊敗之。萬州刺史張武作鐵絙絕江中流，立姍於兩端，謂之曰「鏁峽」。
　　六月，王及岐王茂貞、李繼徽合兵討朱全忠，全忠拒之河中。是時諸將多勸王攻取鳳翔，王以問節度判官馮涓，涓曰：「兵者兇器，殘民耗財，不可窮也。今梁、晉虎爭，勢不兩立，若併而爲一，舉兵向蜀，雖孔明復生，不能敵也。鳳翔，蜀之藩蔽，不若與之和親，結爲昏姻，無事則務農訓兵，保固疆場，有事則規其機事，伺釁而動，可以萬全。」王臼：「茂貞雖庸才，然有強悍之名，與全忠力爭則不足，自守則有餘，爲吾屏障，所利多矣。」由是與茂貞結好。丙子，茂貞遣判官趙鍠來聘，爲其從子天雄節度使繼崇乞昏，王以女妻之。茂貞數求貨及甲兵於我，王皆與焉。
　　秋八月，朱全忠弒唐帝於椒殿，太子子祝卽位。王率將吏百姓舉哀制服。
　　是歲大旱，褒梁之境赤地數千里，民有相食者。山中竹無巨鈿皆放花結實，民采之春米而食，賴以存活。

　　天復五年夏五月甲申，忠義節度使趙匡凝遣使修好於我，以抗梁王全忠。
　　秋八月，王遣前山南西道節度使王宗賀等將兵擊昭信節度使馮行襲於金州，行襲時附全忠也。
　　九月丁卯，荊南節度使趙匡明爲汴兵所逼，帥衆二萬棄城西奔。是月，王宗賀等所向皆捷。丙子，馮行壟棄金州，奔均州，其將全師朗以城降。〈李昊《蜀書•高袓紀》作全行思，《後主紀》、《林思諤》、《王宗播》、《王承規傳》俱作全行宗，《桑宏志傳》又作全行朗，《新唐書•馮行襲傳》復作金行全，今從《十國紀年》爲全思朗。按《孟蜀後主實録》雲金州招安指揮使全師郁世居金州，疑卽師朗之族昆弟也。〉王更師廟姓名曰王宗朗，補金州觀察使，割渠、巴、開三州以隸之。
　　冬十月，唐改昭信軍爲戎紹軍。〈唐原置昭信軍於金州，是時已爲蜀所有。〉十一月，唐遣告哀使司馬卿來宣昭宗之喪，至是始入蜀境。掌書記韋莊爲王謀，使武定節度使王宗綰諭之曰：「蜀將士世受唐恩，去歲聞乘輿東遷，凡上二十表，皆不報。尋有士卒自汴來，聞先帝已罹全忠弒逆，蜀將士方日夕枕戈，思爲先帝報仇。不知今玆使來以何事宣諭，舍人宜自圖進退。」卿乃還。
　　是月壬申，趙匡明至成都，王以客禮遇之。
　　十二月，馮行襲復取我金州，王宗朗不能守，焚其城邑，奔於成都。

　　天復六年秋八月乙酉，岐王茂貞遣其子侃爲質於我，王以侃知彭州。
　　冬十月丙戌，王始立行臺於成都，東向舞蹈，號慟，稱；「自大駕東遷，制命不通，請權立行臺，用李晟、鄭畋故事，承制封拜。」仍以牓帖告諭所部藩鎮州縣。是時置鎮江軍於忠州，領夔、忠、萬三州。〈一曰以蘷、忠、萬、施四州爲屬郡。〉

　　天復七年春三月，唐帝〈昭宣帝〉禪位於梁。
　　夏四月壬戌，梁王全忠更名晃。〈《薜史》云：時將受襌，下教以本名二字異帝王之稱，故改名。〉甲子，稱皇帝，改元開平，遣使來諭。王拒而不納，與弘農王楊渥馳檄諸道，欲與岐王李茂貞、晉王李克用會兵討梁，四方知其非誠實，皆不應。是時巨人見青城山。
　　夏六月，鳳凰見萬歲縣，黃龍見嘉陽江，諸州各上言甘露、白鹿、白雀之瑞，又會昌廟岸側穴中生四龜，各三二寸，背有金書王字大吉。王遺書晉王，請各帝一方；晉王復書不許，曰：「誓於此生，靡敢失節。」
　　秋九月，王會將佐議稱帝，皆曰：「大王雖忠於唐，唐已亡矣，此所謂天與不取者也。」判官馮涓獨勸王以蜀王稱制，王不從，用安撫副使、掌書記韋莊之謀，帥吏民哭三日。己亥，卽皇帝位，〈按歐陽《五代史》、劉恕《十國紀年》皆雲天復七年九月卽位，明年改元。宋庠《紀年通譜》亦云天復四年秋稱帝，次年改元。今從之。若《九國志》則雲此年七月卽帝位，明年改元；《蜀檮杌》則雲天復七年僭卽僞位，改元武成，《薜史》、《唐餘傳》則雲天祐五年建自帝於成都，年號武成，俱誤也。〉國號大蜀。帝以卯年生，至是丁卯卽位，左右獻兔子上金牀之讖。帝命飾金爲坐，詔蜀人以金德王，用承唐運。
　　辛丑，以前東川節度使兼侍中王宗佶爲中書令，韋莊爲左散騎常侍、判中書門下事，閬州防禦使唐道襲爲內樞密使，〈《五代史》作唐襲，今從《通鑑》、《蜀檮杌》。〉任知巳、潘峭爲宣徽南北院使，鄭騫爲御史中丞，張格、王鍇爲翰林學士，周博雅爲成都尹。立次子秘書少監宗㦤爲遂王，以族子宗裕爲太傅，王宗侃爲太保兼侍中，以唐觀軍容使嚴遵美爲內侍監，授唐室舊臣王進等三十二人官爵有差，又宋玭等百餘人咸見信用。帝雖目不知書，而好與儒生談論，頗解其理。是時唐衣冠之族多避亂在蜀，帝禮而用焉，使修舉政事，故典章文物有唐之遺風。
　　冬十月，下韶，改堂宇廳舍爲官殿，其畧曰：「帝君之居，上應辰象，朝貢臻集，華夏會
同。官闕殿閣之深嚴，臺省府事之弘壯，須分名號，以美〈一作『正』〉觀贍。況我肇啓丕圖，類有嘉瑞，允協上元之既，式光萬世之基。至於廚廄之標題，倉軍之曹列，並宜從革，用永維新。」遂以大衙門爲宣德門，獅子門爲神獸門，大廳爲會同殿，毬場門爲神武門，毬場廳爲神武殿，蜀王殿爲承乾殿，清風樓爲壽光閣，西亭子廳爲咸宜殿，九頂堂爲承乾殿，會仙樓爲龍飛樓，西亭門爲東上閣門，亭子西門爲西上閣門，節堂南門爲日華門，行庫角門爲月華門，萬里橋門爲光夏〈一作下〉門，笮橋門爲坤德門，大東門爲萬春門，〈一作萬里春門。〉小東門爲瑞鼎門，大西門爲乾正門，小西門爲延秋門，北門依舊大元門，子城南門爲崇禮門，〈一作宗禮。〉中隔爲神雀門，東門爲神政門，西門爲興義門，鼓角樓爲大定門，北門爲大安門，中隔爲玄武門，昌橋爲應聖橋，舊宅爲昭聖宮，堂爲金華殿，摩訶池爲龍躍池，〈摩訶池乃陳人蕭摩訶所開。〉設廳爲韶光殿，〈或作韻光，似誤。〉軍資庫爲國計庫，衙庫爲內藏庫，衙內麴佑庫爲齊天庫，衙內雜庫爲廣潤庫，賞設庫爲常盈庫，賞設行庫爲殿前庫，南倉爲天富倉，贍軍東庫爲左金藏庫，北倉爲大倉，甲仗庫爲天武庫，舊三使院爲彰信門，尚書省於舊使院置，御史臺於府司置，府城爲皇城，使防城使司依舊，兩馬步使爲左右街使，廂虞候爲街巡使，後槽爲飛龍廄，客使爲客省使，樂營爲教坊，使廚爲御食廚，戟門添置三十六戟，神策營爲糧料司，六軍爲支計院。成都府移於子城外，從便處置立府，所司新西宅爲天啓官，堂爲玉華殿。
　　是歲，遣官祭廢鹽井女之神，其神出半面享之。初，帝見裸體婦人於鹽井，告曰：「若當爲吾國土地主，富貴至矣。」故有是命。
