　　後主名煜，字重光，初名從嘉，元宗第六子也。母光穆聖后鍾氏。爲人仁惠，有慧性。雅善屬文，工書畫，〈《清異録》云：後主善書，作顫筆穋曲之狀，遒勁如寒松霜竹，謂之金錯刀。 一云：後主作大字，不事筆，卷帛書之，皆能如意，世謂撮襟書。 宣和畫譜云：後主丹青，自稱鍾峯隱居。《太平清話》云：後主善墨竹。〉知音律。廣額豐頰，駢齒，一目重瞳子。文獻太子惡其有奇表，從嘉避禍，惟覃思經籍。歷封安定郡公、鄭王。文獻太子薨，徙吳王，〈《五代史》云：自太子冀已上五子皆早亡，煜以次封吳王。〉以尚書令知政事，居東宮。
　　建隆二年，元宗南遷，立爲太子，留金陵監國。以嚴續、殷崇義輔之，張洎主牋奏。
　　六月，元宗晏駕，嗣立於金陵。〈《五國故事》作七月二十九日襲位。〉更今名，居喪哀毀，幾不勝。大赦境內。《五國故事》云：煜襲位，因登樓，建金雞以肆赦。太祖聞之怒，問進奏使陸昭符，昭符素辨給，是日對曰：「此非金雞，乃怪鳥耳。」太祖大笑，因不問。}}尊母鍾氏曰聖尊后，〈以後父名泰章，故不稱太后。〉立妃周氏爲國後，徙信王景逷爲江王，鄧王從善爲韓王，留守南都。封弟從鎰爲鄧王，從謙爲宜春王，從信爲文陽郡公，楚定王子從度爲昭平郡公。令諸司四品哉九品無職事者，日二員待制於內殿。以右僕射嚴續爲司空、同平章事，餘進位有差。
　　遣中書侍郎馮延魯如宋，表陳襲位，凡奉朔稱號等禮，悉遵周舊。〈《宋史》云：煜遣戶部尚書馮謐貢金器二千兩、銀器二萬兩、紗羅繒綵三萬匹。且奉表陳紹襲之意，曰：「臣本於諸子，實愧臣本於諸子，實愧非才，自出膠庠，心疏利祿。被父兄之蔭育，樂日月以優遊，思追巢許之餘塵，遠慕夷齊之高義。既傾懇悃，上告先君，固匪虛詞，人多知者。徒以伯仲繼沒，次第推遷，先世謂臣克習義方，既長且嫡，俾司國事，遽易年華。及乎暫赴豫章，留居建業，正儲副之位，分監撫之權，懼弗克堪，常深自勵。不謂掩丁艱罰，遂玷纘承，因顧肯堂，不敢滅性。然念先世君臨江表垂二十年，中間務在倦勤，將思釋負。臣亡兄文獻太子從冀將從內禪，已決宿心，而世宗敦勸既深，議言因息。及陛下顯膺帝籙，彌篤睿情，方誓子孫，仰酬臨照。則臣向於脫屣，亦匪邀名，既嗣宗枋，敢忘負荷。唯堅臣節，上奉天朝。若曰稍易初心，輒萌異志，豈獨不遵於祖禰，實當受譴於神明。方主一國之生靈，遐賴九天之覆燾。況陛下懷柔義廣，煦嫗仁深，必假清光，更逾曩日。遠憑帝力，下撫舊邦，克獲宴安，得從康泰。然所慮者，吳越國鄰於弊土，近似深讎，猶恐輒向封疆，或生紛擾。臣卽自嚴部曲，終不先有侵漁，免結釁嫌，撓干旒扆。仍慮巧肆如簧之舌，仰成投杼之疑，曲構異端，潛行詭道。願迴鑒燭，顯諭是非，庶使遠臣，得安危懇。」〉宋帝賜詔答之，自是始降詔而不名。
　　罷諸路屯田使，委所屬令佐與常賦俱征，隨所租入十分錫一，謂之率分，以爲祿廩，諸朱膠牙稅視是。〈初屯田，置使專掌，至此罷其官，而屯田佃民絕公吏之擾。〉
　　秋八月，鄂州王崇文卒，以南都巡檢使黃延謙爲武昌軍留後。
　　九月，宋遣鞍轡軍使梁義來弔祭，贈賻絹三千匹。
　　冬十月，以韓王從善爲司徒兼侍中、諸道兵馬副元帥，鄧王從鎰爲司空、南都留守。宋遣樞密承旨王文來賀襲位。初，元宗雖臣於中原，惟去帝號，他猶用王者禮，至是國主始易紫袍見使者，使退如初服。
　　十二月，置龍翔軍以教水戰。清源節度使留從效遣子紹基來貢。
　　是歲，宋葬昭憲太后，國主遣戶部侍郎韓熙載、太府卿田霖會葬。

　　建隆三年春三月，遣馮延魯入貢於宋。清源節度使、中書令、晉江王留從效薨，子紹磁自稱留後。
　　夏四月，泉州將陳洪進執紹磁歸金陵，推副使張漢思爲留後。句容尉張佖上封事，召爲監察御史。
　　六月，遣客省使翟如璧入貢於宋。宋放降卒千人南還。以神武統軍朱匡業爲寧國軍節度使，潤州林仁肇爲神武統軍。
　　秋七月，建州陳誨卒。禮部尚書墦承裕卒。以宣州何敬洙爲左武衛上將軍，封芮國公。改朱匡業鎮江州，以林仁肇爲寧國軍節度使。
　　十一月，遣水部郎中顧彝入貢於宋。壬午，宋頒建隆四年歷。

　　建隆四年春正月，宋遣使餉羊、馬、橐馳。
　　三月，宋出師平荊湖，國主遣使往軍前犒師。
　　夏四月，泉州副使陳洪進廢張漢思，自稱權知軍府，來告國主，卽以洪進爲清源軍節度使。左武衛上將軍何敬洙卒。
　　秋七月，以兵部尚書游簡言知尚書省，遷右僕射。宋詔國主遣還顯德以來中朝將士在江南者及今揚州民遷江南者，還歸故土。〈《宋史》又云：詔隨應詔橫海、飛江、水門，懷順諸軍親屬有在江表者，悉遺令渡江。〉
　　冬十一月，宋改元乾德。
　　十二月，國主表宋乞罷詔書不名之禮，不從。初，金陵殿闕皆用鴟吻，自乾德後宋使至則去之，使還復設。是歲有二日相觸。

　　乾德二年春三月，始行鐵錢，〈陶岳《貨志録》曰：韓熙載請以鐵爲錢，其錢之大小一如「開元通寶」，文亦如之。徐鉉篆其文，比於舊錢稍大，而輪郭深闊。既而鐵錢大行，公私便之。〉每十錢以鐵錢六權銅錢四而行，逮民間止用鐵錢，遂藏銅錢斬弗出，末年銅錢一直鐵錢十，比國亡，諸郡所積銅錢累六十七萬緡。〈《江南野史》云：初，嗣主鑄「唐國」錢，共眉曰「唐國通寶」，約一千重三斤十二兩，至數年而弊，百姓盜鑄僅至－斤餘，以一文置水上不沉，雖嚴禁不止。至是有鐵錢之議。既行，至數年物價漸增，諸郡盜鑄者頗多而輕小，環外芒刺，不及官場圓淨。國家雖以扶繩之，犯者配遠郡，民罹之益衆而不止。〉
　　命吏部侍郎、修國史韓配饑知貢舉，放進士王崇古等九人；既又命中書舍人徐鉉覆舒雅等五人，雅等不就，乃御殿命題親試，以中書官蒞其事，五人皆見黜。鄂州黃延謙卒，以林仁肇爲武昌軍節度使。
　　夏五月，賀宋文明殿成，進銀萬兩。
　　秋八月，宋於江北置折博務，禁商旅過江。〈按《宋史》，乾德二年，詔江北許諸州民及諸監鹽亭戶緣江採捕及過江貿易。先是，江北置榷場，禁商人渡江及百姓緣江樵採，是歲，以江南洊饑，特弛其禁。今據《南唐書》則言禁商旅過江，豈弛禁在八月之後，抑陸游所記年月有異耶？〉
　　九月，拜韓熙載兵部尚書，充勤政殿學士承旨。封子仲㝢清源郡公，仲宣宣城郡公。
　　冬十月甲辰，仲宣薨，追封岐王。
　　十一月，國後周氏殂，宋遣作坊副使魏丕來弔祭。是時，左僕射殷崇義上言泉布屢變，亂之招也，且豪民富商，不保其貲，則日益思亂；累數百言，不報。

　　乾德三年春正月壬午，葬昭惠后於懿陵。以江州朱匡業爲神武統軍、侍衛都軍使，以建州留後柴克貞爲奉化軍節度使。
　　夏五月，司空、同平章事嚴續罷爲鎮海軍節度使。
　　秋九月，雨沙。聖尊后鍾氏殂。召南都留守、鄧王從鎰還都，以鄂州林仁肇爲南都留守、南昌尹。
　　冬十月，宋遣染院使李光圖來弔祭。是冬，葬光穆皇后於順陵。〈宋許元帝追復帝號，故光穆稱皇后。〉遣使獻宋銀二萬兩、金銀龍鳳茶酒器數百事。

　　乾德四年夏五月，以吉州刺史楊守忠爲武昌軍留後。馬令作「武清」，誤。
　　秋八月，遣龔慎儀持書使南漢，約與俱事中朝。
　　九月，慎儀至番禺，被執。
　　冬十月，神武統軍朱匡業卒。
　　十二月，司空嚴續卒。

　　乾德五年，春，命兩省侍郎、諫議、給事中、中書舍人、集賢勤政殿學士更直光政殿，召對咨訪，率至夜分。

　　開寶元年春三月戊申，以樞密使、右僕射殷崇義爲左僕射、同平章事。知制誥張洎言崇義非經淪才，不宜處鈞衡之地，不從。境內旱。宋餉米麥十萬石。
　　夏，江王景逷薨。
　　冬十一月，立周氏爲國後。

　　開寶二年春三月，以游簡言爲左僕射兼門下侍郎、同平章事。夏五月，簡言卒。
　　冬，國主較獵於青龍山，還憩大理寺，親録囚，原貸甚衆。中書侍郎韓熙載奏：「獄訟有司之事，囹圄之中非車駕所至，請捐內帑錢三百萬充軍資軍用。」〈《江南野史》作給事中蕭儼與熙載同彈奏。〉國主從之，曰：「繩愆糾繆，熙載有焉。」
　　是歲，普度諸郡僧。〈《江南野史》曰：後主罔恤政務，曉于禁中，臥聽內道場童行撞鐘有節數，喜而召之，與剃度爲僧。而童子姦猾，對曰：「不敢獨受恩澤，願陛下如佛慈悲，廣覃諸郡。」於是普度焉。〉
　　左僕射、同平章事殷崇義罷爲鎮海軍節度使、同平章事。

　　開寶三年，春，命境內崇修佛寺。〈馬令《南唐書》云：建康城中僧徒迨至數千，給稟米緡帛以供之。〉改寶公院爲開善道場，國主與後預僧伽帽衣袈裟，誦佛經，拜跪頓顙，至爲瘤贅。
　　夏四月，太白晝見。〈《江南野史》雲至秋方役。〉二日相觸。

　　開寶四年，春，遣使如宋，貢占城、闍婆、大食國所送禮物。夏四月，齊王景達薨。
　　冬十月，國主聞宋滅南漢，屯兵於漢陽，大懼，遣太尉、中書令韓王從善朝貢，稱江南國
王，請罷韶書不名，許之。〈《宋史》云：煜以將郊祀，遣從善來貢。會隨浦平，煜懼，上表，遂改唐國主爲江南國主，唐國印爲江南國主印，又上表請所韶呼名。〉有商人來告宋造戰艦數千艘織於荊南，請密往焚之，國主懼，不敢從。

　　開寶五年春二月，下令貶損儀制，改詔爲教，中書、門下省爲左、右內史府，〈馬令《南唐書》作內侍府。〉尚書省爲司會府，御史臺爲司憲府，翰林院爲修文館，〈一作藝文院。〉樞密院爲光政院，大理寺爲詳刑院，客省爲延賓院；官號亦從改易，以避中朝；始去殿闕䲭吻不復設。降封子弟封王者皆爲公：從善南楚國公，從鎰江國公，從謙鄂國公。內史舍人張佖知禮部貢舉，放進士楊遂等三人。清耀殿學士張洎言佖多遺才，國主命洎考覆遺不中第者，又放王倫等五人。國主以宋長春節，貢錢三十萬緡。
　　是月，殺南都留守林仁肇。
　　閏月癸巳，宋命進奉使南楚國公從善爲泰寧軍節度使，留汴京，賜第汴陽坊，示欲徵國主入朝。國主遣戶部尚書馮延魯謝從善爵命；延魯至汴京，疾病，不能朝而歸。

　　開寶六年夏四月，宋學士盧多遜來聘。〈求江東諸州圖經。〉
　　五月，國主聞欲興師，遣使上表，願受爵命，不許。以司空殷崇義知左右內史事。
　　冬十月，內史舍人潘佑上書切諫。佑素與戶部侍郎季平交厚，國主以爲事皆由平，先以平屬吏，遣使收佑。佑自殺，平縊死獄中，皆徙其家外郡。
　　是歲，江南饑，宋餽米麥十萬斛。廬陵曾某將娶婦，忽化爲女。〈後嫁而生子。〉
　　甲戊歲，秋，遣使求南楚國公從善歸國，不許。宋遺閤門使梁迪來，從容言曰：「天子今
冬行柴燎之禮，國主宜往助祭。」國主不答。〈《江南野史》云：初，流言謂北使竊伺後主至船，必載之北度，自是後主懼，不敢登使者船。〉宋復遣知制誥李穆爲國信使，持詔來曰：「朕將以仲冬有事圜丘，思與卿同閱犧性。」且諭以將出師，宜早入朝之意。國主辭以疾，且曰：「臣事大朝，冀全宗祀，不意如是，今有死而已。」時宋已遣穎州團練使曹翰率師，先出江陵，宣徽南院使曹彬、侍衛馬軍都虞候李漢瓊、賓州刺史田欽祚率舟師繼發。〈《宋通鑑》云：曹衫將兵伐江南，太祖戒之曰：「江南之事，一以委卿，切勿暴掠生民，務廣威信，使自歸順，不須急擊也。」又曰：「城陷之日，慎無殺戮，設若困鬭，則李煜一門不可加害。」〉及是，又命山南東道節度使潘美、侍衛步軍都虞候劉遇、東上閤門使粱適率師，水陸並進， 與國信使李穆同日行。〈《宋史》云：以宣徽南院使、義成軍節度曹彬爲西南面行營都部署，山南東道節度潘美爲都監。〉
　　冬十月，國主遣江國公從鎰貢帛二十萬疋、白金二十萬斤；〈《宋史》作茶二十萬斤，今從《南唐書》。〉又遣起居舍人潘慎修貢買宴帛萬疋、錢五百萬。築城聚糧，大爲守備。
　　閏十月，宋師陷池州，國主於是下令戒嚴，去開寶紀年，稱甲戌歲。辛未，宋師陷蕪湖及雄遠軍，吳越亦大舉兵犯常、潤。國主遺吳越王書曰：「今日無我，明日豈有君，一旦今天子易地賞功，王亦大梁一布衣耳。」吳越王表其書於宋。宋師次釆石磯，破我兵二萬人，擒龍驤都虞候楊收，獲馬三百匹。〈江表無戰馬，及是所獲，觀其印文，皆宋歲賜之馬也。〉
　　先是，池州人樊若水〈一作「若冰」。〉舉進士不第，詣宋闕獻策，請造浮梁以濟師。宋遣高品石全振往荊湖造黃黑龍船數千般，又以大艦載巨竹絙，自荊渚而下。及命曹彬等出師，乃遣八作使郝守濬等率丁匠營之。議者以爲古未有作浮梁度大江者，乃先試於石牌口，移置釆石，三日而成，長驅度江，遂至金陵。〈若水先常夜釣釆石，以絲繩量江之廣狹，故尺寸脗合。又《江南野史》云：北朝俾僧於釆石磯下卓菴，乃陰鑿穴及壘石爲塔，闊數圍，高迨數丈，而夜量水。及王師克池州，浮梁遂繫於塔穴，且度南北，不差毫釐。 初，後主聞作浮梁，語侍臣張洎，洎對曰：「載籍已來，長江無爲梁之事。」後主曰：「吾亦以爲兒戲耳。」及宋師度江，竟若履平地焉。〉每歲伏江春夏暴漲，謂之黃花水，及宋師至而水皆縮小，國人異之。
　　國主以軍旅委皇甫繼勳，機事委陳喬、張洎，又以徐元楀、刁衎爲內殿傳詔。遽書警奏，日夜狎至，元楀等輒屏不以聞。宋師屯城南十里，閉門守陴，內庭猶不知也。初，烈祖有國，凡民產二千以上出一卒，號義軍；〈馬氏《南唐書》作義師，今從陸游《南唐書》。〉分籍者又出一卒，號新擬生軍；新置產亦出一卒，號新擬軍；客戶有三丁者出一卒，謂之團軍，〈一作圍軍。〉後作拔
山軍。保大中，許郡縣村社競渡，每歲重午日，官閱試之，勝者給綵帛、銀椀，〈《江南野録》云：勝者加以銀盆。〉謂之打標，舟子皆籍姓名，至是盡蒐爲兵，號凌波軍。又率民間傭奴贅婿，號義勇軍；募豪民以私財招聚無賴亡命，號自在軍。又大括境內，自老弱外皆募爲卒，號排門軍。民間又有自相率拒敵，積紙爲甲，農器爲兵，號白甲軍。〈馬令《南唐書》云：並屯田白甲之類。〉凡十三等，皆使捍禦，然實不可用，奔潰相踵。
　　是歲，金陸苑中鹿作人語，叱牧者：「明年今日，汝等作鬼物！」〈又云：「苑囿荒涼，焉能拘我！」〉有神首見於城樓，大如車輪，額有珠光，燦如日月，數日而沒。〈《江南野史》又云：北朝兵將至吉州，子城上有神見，頭如車輪，額上有珠，今俗呼爲天王樓。〉時城外沿江列大樓航，皆有將軍之號，忽一艘吼聲如雷，聞十數里，國主降杖決之。又鳧雁自北來者千羣，至城側叫嘯，悲嗚遺矢，率白而臭，月餘乃止。又衛士秦友登壽昌堂榻，覆其鞵而坐，訊之風狂不寤，識者曰：「鞍者，履也，履與李同音，友與有同音，而趙則與秦並出者也。李氏其將覆而爲趙所有乎？」

　　乙亥歲春二月壬戌，宋師拔金陵闕城。
　　三月丁巳，吳越兵攻席國，權知州事偶厲誠以城降。誅神衛都指揮使皇甫繼勳。〈宋師傅城下，後主猶不知。一日，登城，見列柵於外，旌旗遍野，始大懼，知爲近習所蔽，遂殺繼勳。〉彗出五車，色白，長五尺。夏六月，轉見西方，犯太微，六十日滅。宋師及吳越兵圍潤州，留後劉澄以城降，事聞，收其家誅之。吳越遂會宋師圍金陵。
　　秋，鎮南節度使朱令贇帥勝兵十五萬赴難，〈時後主以書招南都留守劉克貞代鎮湖口，克貞以病留，令贇亦未進，後主累趣之，乃至。〉旌旗、戰艦甚盛，編木爲栰，長百餘丈，大艦容千人。令贇所乘艦尤大，擁甲士，建大將旗鼓，將斷釆石浮梁。至皖口，〈馬令《南唐書》作虎蹲洲。〉與宋師遇，傾火油焚北船，適北風，反焰自焚，軍遂大潰。〈《宋史•南唐世家》云：令贇將斷浮梁，未至，爲劉遇所破。又募勇士五千餘人謀襲官軍，皆素不習戰，以暮夜人秉一炬來攻襲北砦。宋師縱其至，擊之，殲焉。〉令贇及戰櫂都虞候王暉皆被執。
　　外援既絕，金陵益危蹙。宋師百道攻城，晝夜不休。城中米斗萬錢，人病足弱，死者相枕藉。國主兩遣徐鉉等厚貢方物，求緩兵，守祭祀，皆不報。〈《歐史•南唐世家》曰：太祖之出師南征
也，煜遣徐鉉朝於京師。鉉居江南，以名臣自負，欲以口舌馳說存其國。及其將見也，大臣亦先入，言鉉博學有辨，宜有以待之。太祖笑曰：「第去，非爾所知也。」明日，鉉朝於廷，仰而言曰：「李煜無罪，陛下師出無名。」太祖徐召之升，使畢其說。鉉曰：「煜以小事大，如子事父，未有過失，奈何見伐？」其說累數百言。太祖曰：「爾謂父子者，爲兩家可乎？」鉉無以對而退。 《後山詩話》載鉉來宋，欲以口舌解圍，盛稱其主博學多藝，使誦其詩，曰：「秋水之篇，天下傳誦。」太祖大笑曰：「寒士語爾，吾不道也。」因自言微時自廣陣歸，道軍山下，醉臥，覺而月出，有句曰：「未離海底千山黑，纔到天中萬國明。」鉉大驚服。《宋通鑑》云：逾月復遣鉉乞緩師，以全一邦之命。鉉見太祖，反復論辨不已，太祖怒曰：「不須多言，江南亦有何罪，但天下一家，臥榻之側豈容他人鼾睡邪！」〉
　　冬十一月，白虹貫日，晝晦。〈《金陵志》云：李繼隆善馳驛，日走四五百里，宋征江南，常往來硯兵勢。太祖謂曰：「昇州平，持捷書來，當厚賞汝。」繼隆奏曰：「金陵破在旦夕，臣在途中遇大風，天地晦暝，城破之兆也。」翼日捷書果至。〉
　　乙未，城陷，將軍咼彥、馬誠信及弟承俊帥壯士數百，力戰而死。〈馬令《南唐書》云：諸將戰役者猶數十人。時金陵在圍城，作長短句「櫻桃落盡」一闕，未就而城已破。〉勤政殿學士鍾蒨朝服坐於家，亂兵至，舉族就死不去。右內史侍郎陳喬請死，不許，自縊死。國主帥司空、知左右內史事殷崇義等四十五人肉袒降于軍門。〈《江南野史》云：初，後主既拒朝命不行，常謂人曰：「他日王師見討，孤當躬擬戎服，親督士卒，背城一戰，以存社稷；如其不獲，乃聚室自焚，終不作他國之鬼。」太祖聞之，謂左右曰：「此措大兒語耳，徒有其口，必無其志。渠能如是，孫晧、叔寳不爲降鹵矣。」至是果然。〉時昇元寺閣高可十丈，士大夫及豪民富商婦女避難於上者殆數百人，吳危兵舉火爇之，哭聲動天。宋將曹彬整軍而入，彬諭國主，以：「歸朝俸祿有限，費用日廣，當厚自齎裝，一歸有司之籍，卽無及矣。」乃聽國主入治裝。裨將梁逈、田欽祚力爭，以爲：「苟有不虞，咎將誰執？」彬笑曰：「彼能出降，安能死乎？」〈王陶《談淵》云：曹彬、潘美先登二舟，召煜飲茶。船前設一獨木板，道煜嚮之，徘徊不能進。曹命左右翼而登焉。既一啜，曹謂：「李郎辦裝，詰旦會於此，同赴京師。」潘甚惑之：「詎可放歸？」曹曰：「獨木板尚不能進，畏死甚也。既許其生赴中國，焉能取死？」衆服其識量。〉已而彬遣健卒五百人爲津，致輜重登舟，一卒荷籠道躓，彬立斬之。〈是日，後主以黃金分遺近臣辦裝，限勝得金二百兩，詣彬自陳不受，請奏其事。彬以金輸官，而不以聞。 馬令《南唐書》云：煜舉族冒雨乘舟，百司官屬僅千艘。煜渡中江，望石城泣下，賦詩云：「江南江北舊家鄉，三十年來夢一場。吳苑宮闈今冷落，廣陵臺殿已荒涼。雲籠遠岫愁千片，雨打歸舟淚萬行。兄弟四人三百口，不堪閒坐細思量。」至汴口，登普光寺，擊拳讚念久之，散施緡帛甚衆。〉

　　明年春正月辛未， 至汴京。〈《春明退朝録》云：開寶八年，江南平，留汴水以待李國主，舟行盛寒，河流淺涸，韶所在爲壩閘，瀦水以過舟。官吏擊凍，督役稍稽，則皆荷校，甚者劾辠，以次被罰州縣，降黜而杖之者十餘人。〉
　　乙亥， 曹彬上平江南露布。〈《曰涉録》載：昇州打營擒李煜露布曰：「曹彬等於十一月一十七日齊驅戰士，直取孤城，姦臣無漏於網中，李煜生擒於麾下。千里之氛霾頻息，萬家之生聚尋安。其在城官吏、僧道、軍人，百姓等，久在偏方，困於虐政，喜逢盪定，皆遂舒蘇，望天朝而無不涕漣，樂皇化而惟皆鼓舞。有以見穹是助順，海嶽知歸，當聖明臨御之期，是文軌混同之日。卷甲而兵鋒永戢，垂衣而帝祚無窮。臣等俱乏將材，謬司戎律，遙稟一人之睿喜，幸成九伐之微勞。其江南國主李煜並偽署臣僚已下若干人，既就生擒，合將獻捷。」〉宋太祖御明德樓，以江南常奉正朔，詔有司勿宣露布，止今國主等白衣紗帽至樓下待罪，詔並釋之，賜賚有差。
　　詔曰：「上天之德，本於好生；爲君之心，貴乎含垢。江南偽主李煜，聚兵峻壘，包蓄日彰，勞銳旅以徂征，傅孤城而問罪。洎聞危迫，累示招攜，何迷復之不悛，果覆亡之自搬。昔者唐堯克宅，非無丹浦之師；夏禹泣辜，不赦防風之罪。朕以道在包荒，恩推惡殺，在昔騾車出蜀，青蓋辭吳，彼皆閏位之降君，不預中朝之正朔，乃頒爵命，方列公侯。爾實爲外臣，戾我恩德，比禪與晧，又非其倫，特升拱極之班，賜以列侯之號。式優待遇，盡拾尤違。可光祿大夫、檢校太傅、右千牛衛上將軍，仍封違命侯。」
　　太宗卽位，始去違命侯，加特進，封隴西郡公。太平興國二年，後主自言其貧，宋太宗命增給月奉，仍予錢三百萬。太宗常幸崇文院觀書，召後主及南漢後主令縱觀，謂後主曰：「聞卿在江南好讀書，此簡策多卿舊物，歸朝來頗讀書否？」後主頓首謝。
　　三年七月辛卯薨，〈一云：宋太宗使徐鉉見後主於賜第，後主忽吁嘆曰：「當時悔殺潘祐、李平。」鉉不敢隱，遂有賜後主牽機藥之事。蓋餌其架則病，前卻數十回，頭足相就如牽機狀也。又後主在賜第，七夕，命故伎作樂，聲聞於外。太宗聞之大怒，又傳「小樓昨夜又東風」，又「一江春水向東流」句，併坐之，遂被禍雲。　又《南唐拾遺記》云：後主歸宋後，鬱鬱不自聊，常作長短句「簾外雨潺潺」云云，情思悽切，未幾下世。〉年四十二， 是日七夕也。〈按徐鉉《吳王墓誌》作七月八日，今姑從陸游《南唐書》。〉後主蓋以是日生。
　　贈太師， 封吳王， 葬洛陽北邙山。〈宋《追封吳王隴西公墓誌》云：「盛德百世，善繼者所以主其祀；聖人無外，善守者不能固其存。蓋運歷之所推，亦古今之一貫。其有享蕃錫之寵，保克終之美，殊恩飾壤，懿範流光，傳之金石，斯不誣矣。王諱煜，字重光，隴西人也。昔庭堅贊九德，伯陽恢至道，皇天眷祐，錫祚於唐。祖文宗武，世有顯德。載祀三百，龜玉淪胥。宗子維城，蕃衍萬國。江淮之地，獨奉長安。故我顯祖，用膺推戴。焜耀前烈，載光舊吳。二世承基，克廣其業。宋帝將啟，元貺冥符。有周開先，太祖歷試，威德所及，寰宇將同。故我舊邦，祇畏天命，貶大號以稟朔，獻池圖而請吏。故得義動元後，風行域中，恩禮有加，綏懷不世。魯用天王之禮，自越裳鈞；酅存紀候之國，曾何足貴。王以世嫡嗣服，以古道馭民。欽若彝倫，率循先志。奉蒸嘗，恭色養，必以孝；賓大臣，事耆老，必以禮。居處服御必以節，言動施捨必以仁。至於荷全濟之恩，謹蕃國之度，勒修九貢，府無虛月；衹奉百役，知無不爲。十五年問，天眷彌渥。然而果於自信，怠於周防，西鄰起釁，南箕搆禍。投杼致慈親之惑，乞火無里媼之辭。始營因壘之師，終後塗山之會。太祖至仁之舉，大賚爲懷，録勤王之前勁，恢焚謗之廣度。位以上將，爵爲通侯，待遇如初，寵錫斯厚。今上宜猷大麓，敷惠萬方，每侍論思，常存開釋。及飛天在運，麗澤推恩，櫂進上公之封，仍加掌武之秩。侍從親禮，勉諭優容。方將度越等彝，登崇名數，嗚呼！閱川無舍，景命不融，太平興國三年秋七月八日，遘疾薨於京師里第，享年四十有二。皇上撫幾興悼，獲瓜軫悲。痛生之不逮，俾歿而加飾，特詔輟朝三日，贈太師，追封吳王，命中使涖葬。幾喪祭所須，皆從官給。卽其年冬十月日，葬於河南府某縣某鄉某里，禮也。夫人鄭國夫人周氏、勳舊之族，是生邦媛，肅雍之美，流詠國風。才實女師，言成閫則。子左千牛衛大將軍某，襟神位茂，識度淹通。孝悌自表於天資，才異李山臉師訓、日出之學，未易可量。惟王天骨秀穎，神氣清粹，言動有則，容止可觀。精究《六經》，勞綜百氏。常以爲周、孔之道，不可暫離，經國化民，發號施令，造次於是，始終不渝。酷好文辭，多所述作。一游一豫，必頌宣尼。載笑載言，不忘經義。洞曉音律，精別《雅鄭》，窮先王製作之意，審風俗淳薄之原。爲文諭之，以續《樂記》。所著文集三十卷，雜說百篇。味其文，知其道矣。至於弧矢之善，筆札之工，天縱多能，必造精絕。本以惻隱之性，仍好竺乾之教，草木不殺，禽魚咸遂。賞人之善，常若不及；掩人之過，惟恐其聞。以至法不勝姦，威不克愛。以厭兵之俗，當用武之世。孔明罕應變之畧，不成近功；偃王躬仁義之行，終於亡國。道有所在，復何餽與？嗚呼哀哉！二室南峙，三川東注，瞻上陽之官闕，望北邙之靈樹，夸寂寂兮迥野，下冥冥兮長暮。寄不朽於金石，庶有傳於竹素。其銘曰：天鑒九德，錫我唐祚。綿綿瓜瓞，茫茫廣土。裔孫有慶，舊物重覩。開國承家，疆吳跨楚。喪亂孔棘，我恤疇依。聖人既作，我知所歸。終日靡俟，先天不違。惟藩惟輔，永言固之。道或污隆，時有險易。蠅止於棘，虎遊於市。明明大君，寬仁以濟。嘉爾前哲，釋茲後至。亦覯亦見，乃侯乃公。沐浴元澤，徊翔景風。如松之茂，如山之崇。奈何不淑，運極化窮。舊國疏封，新阡啟室。人諗之謀，卜雲其吉。龍章驥德，蘭言玉質，邈爾何往，此焉終畢。儼青蓋兮裶裶，驅素虹兮運遲。卽隧路兮徒返，望君門兮永辭。庶九原之可作，與堠嶺兮相期。垂斯文於億載，將樂石兮無虧。」 　按《湖廣總志》言李後主墓在通山縣翠屏山北，且言李煜卒，以五十二棺同日出葬，爲疑冢，此志之誤也。〉
　　後主天資純孝，事元宗盡子道，居喪哀毀，杖而後起。嗣位之初，屬軍興之後，國勢削弱，帑庾空竭，專以愛民爲急，鐲賦息役，以裕民力。〈按邵納《聞見録》：李主國用不足，民間鵝生雙子，柳條結絮，皆稅之。此亦傳言者過也。〉尊事中原，不憚卑屈，境內賴以少安者十有餘年。論決死刑，多從末減，有司固爭，乃得少正，猶垂泣而後許之。然性尚奢侈，常於官中製銷金紅羅幕壁，而以白金釘瑇瑁押之；又以緑鈿刷隔眼中，障以朱綃，植梅花於其外。〈《清異録》云：後主每春盛時，梁楝、窗壁、柱杖、階砌，並作隔筒，密插雜花，榜日錦洞天。又云：廬山僧舍有麝囊花一藂，色正紫，號紫風流。後主詔取數十根，植於移風殿，賜名「蓬萊紫」。又《詩話類編》云：後主常微行倡家，乘醉大書石壁曰「淺斟低唱偎紅倚翠大師，鴛鴦寺主，傳風流教法。」其蕩侈不羈也如此。〉每七夕延巧，必命紅白羅百餘疋，以爲月官天河之狀，一夕而罷，乃散之。
　　自入宋，忽忽不樂，常與金陵舊官人書詞，甚悲惋，不可忍。〈有云：「此中日夕以眼淚洗面。」又念嬪妾散落，賦《虞美人》詞以見志。又作長短句云：「無限關山，別時容易見時難。」故臣聞之，有泣下者。〉凶問至江南，父老多有巷哭者。
　　又素溺竺乾之教，度僧尼不可勝算，以崇佛故，頗廢政事。更置澄心堂於內苑，引能文士及徐元楀、元機、元榆、元樞兄弟居其間，中旨由之而出，中書、密院乃同散地。兵興之際，降御札移易將帥，大臣無知者。皇甫繼勳誅死之後，夜出萬人斫營，招討使但署牒遣兵，竟不知何往，蓋皆澄心堂直承宣命也。長圍既合，內外隔絕，城中惶怖無死所。後主方幸淨居室，聽沙門德明、雲真、義倫、崇節講《楞嚴圓覺經》。用鄱陽隱士周惟簡爲文館《詩》《易》侍講學士，延入後苑，講《易》《否》卦，賜惟簡金紫。舉國皆知亡在旦暮，而光政副使張洎猶謂北師已老，將自遁去，後主益甘其言，晏然自安，命戶部員外郎伍喬於圍城中放進士孫確等三十八人。〈 一作「張確」。〉其所施爲多此類。〈《釣磯立談》曰：後主天性喜學問，常命諸臣分夕於光政殿與相劇談，至夜分乃罷。其論國事，每以富民爲務。好生戒殺，本其天性。羣臣議論，率不如旨，一日欺曰：「周公、仲尼，忽去人遠，吾道蕪塞，其誰與明？」乃著爲雜說數千萬言，曰：「特垂此空文，庶幾百世之下，有以知吾心耳。」〉
　　南唐自丁酉年烈祖改元昇元，至後主乙亥歲國滅，歷三主，凡三十九年。初，江南民間服玩侈靡者，問之，必曰「此物屬趙寶子」。後主時官中貯雨水，染淺碧爲水，號「天水碧」。〈又五國故事云：建康市中染肆之牓，多題曰天水碧。　《南唐拾遺記》云：江南李重光染帛多爲天水碧。　《宋史》云：煜伎妾常染碧，經夕未收，會露下，色意鮮明。煜愛之，自是官中競收露水染碧以衣之，謂之天水碧。〉趙，宋姓也；寶，宋年號也；天水，趙之望也。〈天水碧者，時謂逼迫之徵。〉及歸宋，人始悟其先兆。又後主常造《念江山破》及《振金鈴曲》，其聲噍殺，辭多不祥。又潯陽有海鰌，形如大堤，長數十丈，食其肉者多死，以脅骨爲橋脊，骨爲臼，識者曰：「鰌者鯉類，今死，則國亡矣。」〈《釣磯立談》云：後主時，潯陽潮退，有一大鰌環體於洲上，時時舉首險喁，水自腦而出，數日乃死。瀕江之人饜食其肉。世說以爲海神鑿腦取珠，因以致斃。〉建隆初，汴京士庶樂工少年競唱歌曰「五來子」。自建隆以後，荊衛、蜀漢及江南五國果盡朝於宋。又開寶中，江南得一石凡數百字，隸書，連寫「從他痛」三字，至末雲「不爲石子盡」，〈《金陵志》又云：新修營一石記，連寫「從他痛」，至末雲「不爲石子盡，更出千萬箇。從他痛，從他痛」。〉皆其預讖也。
　　先是元宗保大中，伏龜山圯得石函，長二尺，廣八寸，中有鐵銘，雲「惟天監十四年秋八月葬寶公於是」。銘有引曰「寶公常爲愒，大字書於版」，用帛冪之。是時名士陸捶、王鈞、姚察而下，皆莫知其旨。或問之，雲「在五百年後」。至卒，乃歸其銘同葬焉。銘曰：「莫問江南事，江南自有馮。乘雞登寶位，跨犬出金陵。子建司南位，安仁秉夜燈。東鄰家道闕，隨虎遇明徵。」其字皆小篆，體勢完具，徐鉉、徐錯、韓熙載皆不能解。及後主降宋，好事者謂後主生於丁酉，又辛酉年襲位，卽「乘雞」也。開寶甲戌歲宋師圍金陵，是「跨犬」也。當圍城時，曹彬營其南，是「子建」也。潘美營其北，是「安仁」也。厥後吳越忠懿王舉國入覲，卽「東鄰」也。「家道闕」，意無錢也。「隨虎遇」，戊寅也，又忠懿王小字虎子。一時以爲絕解。
　　論曰：後主恂恂大雅，美秀多文，鄉使國事無虞，中懷兢業，抑亦守邦之主也。乃運丁百六，晏然自侈，譜曲度僧，畧無虛日，遂至京都淪喪，出梯嗟若，斯與長城之「玉樹後庭」、賣身佛寺以亡國者，何其前後一轍邪，悲夫！
