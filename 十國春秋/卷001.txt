太祖姓楊，名行密，字化源，廬州合肥人也。十國紀年云：楊行密，六合人。莊宗列傳云：行密，夀州夀春人。今從吳録、新、舊五代史、五國故事。父名怤，世爲農家。怤音夫。見十國紀年。行密初名行愍，爲人長大有力，能手舉百斤，冊府元龜：行密少孤貧，有臂力。五國故事云：力舉三百斤。今從歐陽史。日行三百里。居常獨處，必見黑人侍其側，心竊異之。
唐乾符中，江淮羣盜起，行愍以爲盜見獲，刺史鄭綮奇其貌，曰：「爾且富貴，何爲作賊？」釋縛縱之。 北夢瑣言又云：鄭綮常典廬州，楊行密爲本州步奏官，因有遺闕而笞責之。與五代史不同。後應募爲州兵，戍朔方，遷隊長。歲滿戍還，而軍吏惡之，復使出戍。冊府元龜曰：秦宗權擾淮右，廬、夀郡將募能擒賊者，計級賞之。行密以膽力應募，往必有獲。通鑑曰：行愍本廬州牙將，勇敢，屢有戰功。都將忌之，白刺史郎幼復遣使出戍於外。行愍將行，過軍吏舍。軍吏陽爲好言，問其所須，行愍奮然曰：「惟少公頭耳」卽斬其首，攜之而出，因起兵爲亂，併將諸營，自稱八營都知兵馬使，時中和三年三月也。刺吏郎幼復不能制，薦於准南節度使高駢，請以自代。駢以行愍爲淮南押牙，知廬州事。歐陽史言幼復棄城走，行密遂據廬州，非是，今從通鑑。唐卽除行愍廬州刺史。
是時駢惑於方士呂用之，用之與軍使俞公楚、姚歸禮不相能，詐謂行愍曰：「二人將有事於廬州。」行愍遽發兵掩之，二將殲焉。用之以公楚等謀亂告駢，賞行愍有加。明年，駢以從子澞知舒州事。會羣盜陳儒攻舒州，澞乞援廬州，行愍謀於牙將李神福，神福請不用寸刃而逐之。逐以舒州兵多建廬州旗幟，若結大陳然，賊懼而宵遁。久之，羣盜吳逈、李本復攻舒州，澞棄城走，爲駢所殺，行愍乃遣將陶雅、張訓等將兵擊逈、本，擒斬之。卽以雅攝舒州刺史。已而黃巢之黨秦宗權遺其弟將兵寇廬州，據舒城，行愍命將田頵擊卻之。
光啓二年冬十二月，壽州刺史張翱吳録作「張滶」，妖亂志作「張敖」。今從十國紀年。遣其將魏虔將萬人來寇廬州，行愍令田頵、李神福張訓拒之，敗虔於褚城。是月，滁洲刺史許勍襲舒州，陶雅奔還廬州。高駢命行愍更今名。
三年，淮南左廂都知兵馬使畢師鐸自稱行營使，與軍使鄭漢章、高郵鎮遏使張神劍十國紀年云：張雄，淮南人，善劍，號張神劍。今欲別於前蘇州刺史張雄，故但稱神劍。興兵討呂用之，陷揚州，用之亡走，師鐸執高駢而幽之。時用之詐爲駢牒，署行密行軍司馬，追兵人援。廬江人袁襲說行密曰：「此天以淮南授明公也，趣赴之。」行密乃悉發廬州兵，復借兵於和州刺史孫端，合數千人往援。五月，行密至天長，用之引兵來歸。會張神劍求貨於畢師鐸，師鐸不卽與，神劍亦以其衆來屬。未幾，海陵鎮遏使高霸、曲溪人劉金、肝胎人賈今威悉以其衆歸行密，行密衆至萬七千人。張神劍運高郵糧以給之。
先是，師鐸遺其屬孫約與其子詣宣州，乞師於觀察使秦彥，且許以克城日迎之爲帥。彥心動，亟命牙將秦稠率兵三千至楊子，以應師鐸，師鐸復召彥渡江。是月甲午，彥遂將宣歙兵三萬餘人，乘竹筏沿江而下，趙暉邀擊於上元，殺溺殆半。丙申，彥入廣陸，自稱權知淮南節度事，仍以師鐸爲行軍司馬，補池州刺史趙鍠爲宣歙觀察使。戊戌，行密抵廣陵，不得入，屯兵蜀岡，爲八寨於城下以守之。彥閉城自守。妖亂志云：六月癸卯朔，秦彥令鄭漢璋等守諸門。今從通鑑。六月戊午，彥遣師鐸與秦稠統兵八千自城西出戰，稠敗死，士卒死者十之八。城中乏食，樵採路絕，宣州軍始有食人者。時，前蘇州刺史張雄兵於諸軍爲稍強，秋八月，彥以僕射告身授雄，又以尚書告身三通授裨將馮宏鐸等。廣陵人競以金玉珠繒詣雄軍貿食，通犀帶一得米五升，錦衾一得糠五升。唐書云：以銀二斤易斗米，逮糠籺以差爲直。雄軍既益富，不復肯戰，久之反陰助我兵。
丁卯，彥乃悉衆萬二千人，遣師鐸及其黨鄭漢璋出陳於城西，延袤數里。行密安臥帳中，曰：「賊近告我。」命先積金帛麰米於一寨，使羸弱守之，而多伏精兵於其旁，爲三覆以待彥。及兵交，行密自將千人衝其陳，陽不勝，棄營走。彥兵饑，乘勝爭入營取軍實。伏發，行密反兵擊之，俘斬畧盡，積屍十餘里。師鐸、漢章大敗，單騎走入城。
九月甲戌，彥命將劉匡時殺高駢，並子弟甥姪無少長皆死，同坎痙之。時有尼王奉仙言於秦彥曰：「楊州分野極災，必有一大人死，自此喜矣。」又畢師鐸先幽高駢於道院，至是出師屢敗，疑駢爲厭勝，又恐駢黨有內應者，故殺駢。乙亥，行密聞駢死，縞軍向城，哭三日。冬十月，彥遣漢章擊張神劍、高霸寨，破之，神劍奔高郵，霸奔海陵。
行密之圍廣陵也凡半載，與彥、師鐸大小數十戰。城內無食，米斗直錢五十緡，草根木實都盡，以堇泥爲餅食之，餓死者過半。宣軍多掠人詣肆售之，或夫婦父子自牽繫就屠門相鬻，屠者輒刲剔如羊豕然。外圍日益急，彥、師鐸計無所之；行密亦以城久不下，欲引還。己巳夜，會大風雨，呂用之部將張審威帥麾下士三百，晨，伏於西壕，俟守者易代，潛登城，啓關納其衆，守者竟不聞而潰。初，彥、師鐸信重妖尼王奉仙，戰陳時日，多取決焉，至是復咨之，奉仙曰：「走上策也！」遂自開化門出奔東塘。行密統諸軍合萬五千人入揚州，自稱淮南留後，以駢從孫愈攝副使，改殯駢及其族。責駢舊將不盡節於高氏者，殺梁纘於戟門之外，韓問以投井死。
是時遺民裁數百家，饑嬴非復人狀，行密不能守，欲走。會蔡州秦宗權遣弟宗衡畧地淮南，與行密爭揚州，以孫儒爲之副，而張桔、劉建鋒、馬殷、秦彥暉實從焉。十一月辛未，宗衡平廣陵城西，據行密故寨，輜重未人城者悉爲際人所有。彥及師鐸還自束塘，與宗衡合。彥、師鐸至東塘，張雄不納；將趣宣州，宗衡召之，乃引兵還。行密閉城，不敢出。已而宗權召宗衡還蔡，拒吳興郡王朱全忠，儒稱疾不時行，宗衡屢趣之，儒大怒，甲戌，手刃宗衡於酒間，傳首於汴。宗衡將安仁義降於我。行密悉以騎兵相委，列於田頵之上。儒是時分兵掠鄰州，與彥、師鐸輕兵襲高郵。辛巳，高郵鎮遏使張神劍帥麾下兵逃揚州。丙戌，儒屠高郵。戊子，高郵殘卒七百人潰圍來奔。行密慮其變也，一夕分隸諸將，盡阬之。明日，殺神劍於其第。壬寅，勒令海陵鎮遏使高霸帥兵民入廣陵，有違命者族之。戊戌，霸與弟暀及部將余繞山、前常州刺史丁從實薇揚州，行密郊迎霸、暀，約爲兄弟，置其將卒放法雲寺。已而用袁襲言，閏月己酉，因犒軍，伏甲擒霸、繞山、從實，殺之，併掩殺其黨於寺，死者數千人。是日大雪，寺外地數里皆赤。暀出走，詰旦，爲邏騎所獲，殲焉。
先是，呂用之之在天長也，給行密日：「用之有白金五萬錠，疼於所居，克城日，願備戲下一醉。」至是，行密大閱士卒，顧用之日：「僕射許此曹銀，何食言邪！」呼牽下，命田頵鞫之。用之叩首服罪，自言：「與鄭杞、董瑾謀中元夜，邀高駢至第，建黃籙齋，縊殺之，因令莫邪都帥諸軍推己爲節度使。」庚戌，腰斬用之於市，怨家刳裂立盡，併誅其族黨。軍士發其中堂，得桐人，與駢姓名於胸，栓桔而釘之。居數日，袁襲以廣陵饑弊，不可守，勸徙兵以避蔡賊。甲寅，行密遣和州將延陵宗以衆二千人歸和州。乙卯，令指揮使蔡儔將兵千人、輜重數千兩，歸廬州。
是時，唐以淮南久亂，命吳興郡王朱全忠兼淮南節度使、東南面招討使。全忠遺內客將張廷範致朝命，除行密淮南節度副使，又以宣武行軍司馬李墦爲准南留後，遺牙將郭言將兵送之。行密初遇廷範甚厚，及聞墦來，怒，有不受之色。廷範遣人白全忠：「宜以大軍赴鎮。」未幾，廷範遁歸，曰：「行密未可圖也。」後李璠言除軍遮道，竟不至淮南。文德元年，春正月，孫儒殺秦彥、畢師鐸，併其兵。彥等之歸秦宗衡也，衆猶二千餘人，後稍稍爲儒所奪。裨將知其必及禍，乃誣告陰等潛召汴軍。儒既殺彥等，乃以宏爲馬軍使。是月，行密執張守一，誅之。守一初與呂用之來歸，久之，爲諸將合丹藥，復欲干軍府政，故行密怒焉。
二月，全忠奏以行密爲淮南留後。夏四月壬午，孫儒陷揚州。按妖亂志，四月癸未朔，甲申，儒陷揚州。新唐書雲四月戊辰。實録云：五月，儒陷楊州。吳録、十國紀年俱雲四月，無日。今從舊唐書月日。行密出走。儒自稱淮南節度使。行密將奔海陵，袁襲勸回廬州，再爲進取之計，乃走廬州。
秋八月，行密欲輕兵襲洪州，袁襲言：「鍾傳未易圖。趙鍠新得宣州，其爲人非公敵，此可取也。」行密使蔡儔守廬州，乃引兵濟糝潭，攻鍠，大敗鍠將蘇塘、漆朗於曷山，進圍宣州。鍠兄乾之自池州帥衆來援，行密別遣將陶雅逆擊於九華，破之。乾之奔江西，以雅爲池州制置使。
龍紀元年，夏六月，宣州城食盡，人相啗，指揮使周進思據城逐趙鍠；鍠將奔廣陸，田頵追擒之。未幾，宣州城執進思以降。行密入宜州，表言於唐，詔以行密爲宣歙觀察使。
東平王全忠按薛史、歐陽史皆雲龍紀元年三月全忠封東平王，舊唐書則雲龍紀元年四月，惟通鑑作天復元年封東平王。今據歐、薛諸史，竟於龍紀年問稱東平王。與鍠有舊，遣使求鍠，行密乃斬鍠首以遺之。歐陽史以爲鍠棄城走，追及殺之，非。南唐書又雲鍠出降，亦非。鍠額上常有肉隱起，及其死， 破額得珠，識者曰：「此人珠也，既死不可復用。」
孫儒兵來攻廬州，蔡儔以州降之。冬十月，行密遣馬步都虞候田頵等攻常州。時錢鏐將杜稜守常州。十一月，頵圍常州，使宣州偏將李友一作「宥」爲地道人城，中宵，旌旂甲兵出於制置使杜稜之寢室，遂鹵稜而出。頵以兵三萬戍常州。十二月戊寅，孫儒自廣陵引兵度江；壬午，逐田頵，取常州，以劉建鋒守之。儒還廣陵，建鋒又逐成及，取潤州。時及爲錢氏守潤州。
大順元年春正月，汴將龐師古等衆號十萬，度淮，聲言來援，攻下天長。壬子，下高郵。二月，師古兵入淮南，與孫儒戰於陵亭，師古兵敗而還。是月，行密遣將馬敬言帥兵五千，乘虛據潤州，李友帥兵二萬屯青城，將攻常州。安仁義、劉威、田頵敗瀏建鋒於武進，復取常州。敬言、仁義、威兵屯潤州。
三月，唐賜宣歙軍號寧國，以行密爲節度使。
夏六月，孫儒求好於東平王全忠，全忠表爲淮南節度使。未幾，汴人殺其使者，復爲讎敵如初。秋八月，儒來攻潤州。是月，李友攻蘇州，拔之，制置使沈粲奔於孫儒。粲歸錢鏐，鏐欲誅之，因投儒。九月，行密以牙將張行周爲常州制置使。閨月，孫儒遺劉建鋒攻陷常州，行周死之，遂圍蘇州。吳録：十一月，孫儒攻破望亭、無錫諸屯，遂至蘇州。今從吳越備史及通艦。冬十二月己巳，孫儒陷蘇州，殺我鎮將李友，安仁義等聞之，焚潤州廬舍，夜遁。儒使沈粲守蘇州，又遣其將歸傳道守潤州。
二年春正月，孫儒盡舉淮、蔡之兵濟江，癸酉，自潤州轉戰而南。田頵、安仁義屢爲所敗，我軍戍守者多望風奔潰。儒將李從立奄至宣州東溪。時守備未固，衆心頗危懼，行密遣將臺濛帥五百人屯溪西。朦令邏卒往反傳呼，如大衆駢至狀，從立心疑之，遽引去。行密又使都指揮使李神福拒儒前軍於溧水。神福陽退兵示怯，儒軍殊不設備，神福夜率精兵襲其營，俘斬以千計。
夏四月，行密遣劉威、朱延壽將兵三萬擊孫儒於黃池，我師 敗績。儒遂軍黃池之上。五月，大水，諸營皆沒，儒還揚州，使其將康暀據和州，安景思據滁州。是月，行密命李神福攻和、滁，克之，暀乞降，景思出走。秋七月，東平王全忠約與我共攻孫儒。儒恃兵強，移檄藩鎮，數行密及全忠罪，且曰：「俟平宣、汴，當引兵除君側之惡。」於是悉焚揚州廬舍，驅丁壯婦女度江，殺老疾以餉軍。行密別將張訓、李德誠潛入揚州，減餘火，得穀數十萬辦以賑饑民。時泗州刺史張諫貸數萬斛給軍，則以行密之命餽之，諫由是德於我。乙未，儒自蘇州出屯廣德，行密率兵拒之。儒圍行密寨，李簡統百餘人力戰，破寨，拔行密以出。
冬十二月，儒焚掠蘇、常，引兵逼宣州，錢鏐復遣兵據蘇州。儒屢破我兵，旌旗亙百餘里，號兵五十萬。行密求救於錢鏐，鏐稍稍以兵食助我。
景福元年春正月，行密欲退保銅官，牙將戴友規力諫而止。二月，孫儒圍宣州。先是，劉建鋒爲儒守常州，至是將兵從儒行，甘露鎮使陳可言乘虛率部兵千人據之。行密將張訓引兵奄至城下，可言倉猝出迎，訓手刃之，遂取常州。是時別將又取潤州。
三月，徐州時溥遣兵三萬南侵，至楚州。夏四月，張訓、李德誠敗徐兵於壽河，俘斬三千級，遂取楚州，執其刺史劉瓚。新唐書作作三月乙巳執瓚，今從十國紀年。
五月，行密屢敗孫儒兵，破其廣德營。張訓屯安吉，斷其糧道。儒食盡，士卒大疫，遣其將劉建鋒、馬殷分兵掠諸縣。六月，行密聞儒疾瘧；戊寅，大雨晦冥，縱兵擊之，儒軍大敗。安仁義連破儒五十餘寨，田頵擒儒於陳，斬之，傳首京師。儒衆多降於我。按薛氏五代史：大順二年，儒攻行密，屬江淮疾疫，師人多死，儒亦臥病，爲部下所執，送於行密，殺之。行密自宣城長驅入於廣陵。舊唐書云云：大順二年三月，淮南節度使孫儒爲宣洲觀察使楊行密所殺。唐補紀云：大順二年六月，孫儒兵敗於宛陵城下，楊行密進首級於西京。惟呉錄曰：景福元年六月六日，太祖盡率諸將晨出擊儒，田頵臨陳儒以獻，斬儒於市。似屬可據，今從其說。丁酉，行密帥衆歸揚州，過常州，謂左右日：「常州大城也，張訓以一劍下之，豈不壯哉！」按呉錄及唐烈祖實錄：光啟三年十月，秦彥、畢師鐸出奔，行密入揚州。十一月，孫儒圍揚州。文德元年四月，儒陷揚州，行密奔廬州。八月，自廬州帥兵攻宣州，龍紀元年六月，陷宣州，殺趙鍠。大順二年七月，孫儒再渡江，攻宣州。景福元年，執斬儒，復歸揚州。其紀年月最確，今悉從之。
秋七月丙辰，至廣陵，表田頵守宣州，安仁義守潤州。秋八月，唐命行密爲淮南節度使、同平章事，以頵知宣國留後，仁義爲潤州刺史。孫儒降兵多蔡人，行密選其尤勇健者五千人，厚其稟賜，以阜衣蒙甲，號「黑雲都」，常以爲親軍，使之先登陷陳，四鄰畏之。
冬十一月，廬州刺史蔡儔發行密父祖墓，與舒州刺史倪章連兵，遣使送印於汴以求救。束平王全忠惡其反覆，納其印，不救，且牒報於我。行密謝之，遣行營都指揮使李神福將兵討儔。
二年夏四月，神福圍廬州。甲午，行密自將詣廬州，田頵自宣州引兵會之。秋七月丁亥，克廬州，執蔡儔，斬之。八月丙辰，遣田頵將宣州兵二萬攻歙州，歙州刺史裴樞城守，不可下，久而取之。時諸將爲刺史多貪暴，獨池州團練使陶雅寬厚得民，歙人請得雅爲刺史，行密卽以雅爲歙州刺史。雅盡禮見樞，送之還朝。冬十月，倪章棄走，行密取舒州，以李神福爲舒州刺史。
乾寧元年春三月，黃州刺史吳討舉州附於我。夏五月，武昌節度使杜洪攻黃州，洪，鄂州人，光啟二年乘虛入鄂，自爲節度使。行密遣行營都指揮使朱延壽救之。按唐杜洪傳：永興民吳討據黃州，駱殷據永興，二人皆隸土團者也，故軍剽甚。洪雖得節制，而附朱全忠。乾寧初，身自將擊討，乞師淮南，楊行密遺朱延壽救之，洪引還。延壽拔黃州，俘討獻京師，駱殷棄永興走，行密取其地。與此畧異。今從通鑑所載。
冬十一月，泗州刺史張諌舉州來降。時朱全忠遣使至泗州，諌不堪其陵忽，故附於行密。十二月，吳討畏杜洪之逼，納印請代，行密以先鋒指揮使瞿章權知黃州。或作「翟章」、「瞿璋」，皆非，今從吳錄，見後註。是冬，行密遣押牙唐令回持荼萬餘斤如汴宋貿易，全忠執令回，盡奪其茶，我始與汴有隙。
二年春二月，行密表東平王全忠罪惡於唐，請會易、定、兗、鄆、河東兵討之。三月，行密浮淮至泗州，防禦使臺濛盛供帳以迎，不悅而去。已而攻濠州，拔之，執其刺史張璲。丁亥，遂圍壽州。
夏四月，行密攻壽州，不克，將引還。庚寅，朱延壽請往更攻，一鼓拔之，執其刺史江從勗。行密卽以延壽知壽州團練使。未幾，汴兵數萬來攻壽州，州兵少，吏民忷懼。延壽命黑雲隊長李厚拒之，厚殊死戰，都押牙柴再用復爲之助，延壽悉衆乘之，汴兵敗走。是月，行密又命將襲陷漣水，令張訓守之。遣使詣錢鏐，言董昌已改過，宜釋其罪。 董昌本末見吳越武肅王世家。亦遣使如昌，趣其朝貢於天子。未幾，唐加行密檢校太傅、同中書門下平章事，封弘農郡王。 按沈顏宣州重建小廰記，末雲「乾寧二年乙卯秋九月八日記」，中問有曰「弘農王方作淝水」，又曰「弘農王允憫是誠」，又曰「弘農王去寧揚土」，是乾寧二年九月之前，行密已賜爵爲王矣，其不見於傳紀者，蓋史失之也。顏係吳臣，且當乙卯年所作《廳記》，必無差誤可知。後楊渥亦授弘農郡王，其本乃父之爵明己。況光啟二年三月朱全忠進爵沛郡王，大順二年二月李克用賜爵朧西郡王，景福元年董昌封隴西郡王，俱是乾寧以前故事，何獨於行密而疑之。時滁人呼「荇溪」曰菱溪，揚州人呼「蜜」曰「蜂糖」，諱行密名也。
秋九月，遣泗州防禦使臺濛攻蘇州，以救董昌；且表昌於朝，言倡引咎，願修職貢，請復官爵。又遺彭城郡王錢鏐書，稱：「昌狂疾自立，已畏兵諫，執送同惡，謂昌送首謀者吳瑤及巫覡數人於鏐也。不當復伐之。」冬十月，遣寧國節度使田頵、潤州團練使安仁義攻杭州鎮戍，以救董昌，昌使湖州將徐椒會我偏將魏約共圍嘉興，鎮海將顧全武統兵救之。我別將柯厚進破蘇州水寨。
乾寧三年春正月辛未，安仁義至湖州，欲渡江以援董昌，時顧全武等守西陵，禦我師，仁義不克渡。
二月，唐帝從王請，赦董昌，復其官爵，彭城郡王錢鏐不從。
夏四月，我兵與鎮海兵戰於黃天蕩，鎮海兵敗績，我師遂圍蘇州。是時，鏐與鍾傳、杜洪畏我之逼，皆乞援於東平王全忠。全忠遣許州刺史朱友恭統兵萬人渡淮，聽以便宜行事。癸未，蘇州常熟鎮使陸郢等舉城來附，鹵其刺史成及，王遂取蘇州，署及行軍司馬。及引刀欲自裁，王執其手止之，館於府舍。及邸中頗有劍甲兵仗，王每單衣詣之，與共飲謄，無所疑。及亦時時抵王內室，常遇王起盥漱，右手擎沙鑼，可百餘兩，實水其中以洗項，因服王力舉三百斤爲不虛雲。是月，朱延壽破蘄州，降其大將賈公鐸及刺史馮敬章。光啟三年敬章陷蘄州，爲刺史。王以敬章爲左都押牙，公鐸爲監門衛將軍。延壽進拔光州，殺其刺史劉存。是時王命田頵守宣州，安仁義守潤州，已而昇州刺史馮宏鐸來附，分遣頵等攻掠，自淮以南、江以東諸州皆下之，於是始全有淮南之地。
冬十一月戊子，湖州刺史李師悅卒。先是，師悅求旌節於唐，唐詔置忠國軍於湖州，以師悅爲節度使，賜告身、旌節者未人境而師悅已死。王表師悅子彥徽知州事。彥徽前爲綿州刺史。昭宗實録云：乾寧二年四月，忠國節度使李師悅卒，以其孫彥徽知留後。今從十國紀年、新唐書。是月， 遣安仁義攻婺州。
乾寧四年春正月，兩浙將杜陵救婺州，安仁義移兵攻睦州，不克而還。
二月，兗州朱瑾來奔。初，瑾爲汴人所攻，求救於河東，河東將史儼、李承嗣將勁騎數千助瑾，瑾敗，因與擁州民俱來。王逆之於高郵，表瑾領武寧軍節度使。我兵皆江淮人，輕弱善水戰，不任騎射，至是得河東、兗、鄆兵，而軍聲益振。儼、承嗣故河東驍將，晉王李克用深惜之，遺使問道來請，王許之，亦遣使詣河東修好。是月，唐詔王爲江南諸道行營都統， 以討武昌節度使杜洪。朱全忠圍鳯翔，昭宗遣使者東出道武昌，洪皆殺之，洪又附全忠，絕東南貢獻路，故命行密討之。
夏四月辛亥，兩浙將顧全武等將兵三千自海道救嘉興；己未，至城下，我兵大敗。是月，杜洪乞師於汴，汴將聶金掠泗州，朱友恭攻黃州，以撓我師。王遣右黑雲都指揮使馬珣等救黃州。黃州刺史瞿章聞友恭至，棄城，擁衆南保武昌寨。癸亥，兩浙將顧全武等破我兵十八營，鹵將士魏約等三千人以去。時田頵屯驛亭埭，兩浙兵乘勝逐之。甲戌，頵自湖州奔還宣州，兩浙兵追之，頵衆大敗，死者千餘人。
五月辛巳，朱友恭爲浮梁於樊港，進攻武昌寨；壬午，拔之，執我刺史瞿章，遂陷黃州。按薛史梁紀：五月丁丑，朱友恭上言大破淮寇於武昌，收復黃、鄂二州。新唐書云：壬午，全忠陷黃州，刺史瞿璋死之。朱友恭傳作「翟章」。吳録曰執刺史瞿章，十國紀年亦云「瞿章」，今從之。馬珣等敗走。
秋七月庚戌，兩浙遣將顧全武來取蘇州。乙未，陷松江。戊戌，陷無錫。辛丑，陷常熟、華亭。是月，吉州刺史周琲爲鍾傳所攻，率衆來奔。
九月，湖州刺史李彥徽欲舉州來附，共衆不從，彥徽遂奔於我。都指揮使沈攸以州歸錢鏐。是月，東平王全忠大舉入寇，遣龐師古以徐、宿、宋、滑之兵七萬壁清口，將趣揚州，葛從周以兗、鄆、曹、濮之兵壁安豐，將趣壽州，全忠自將屯宿州，境內震恐。
冬十月，王與朱瑾將兵三萬拒汴軍於楚州，別將張訓自漣水引兵會焉，王以爲前鋒。龐師古營於清口，或言：「營地汙下，不可久處。」師古不聽，恃衆輕敵，居常以弈棋爲樂。瑾雍淮上流，欲灌之。有奔告師古者，師古以惑衆斬之。
十一月癸酉，瑾與裨將侯鑽將五千騎潛度淮水，用汴人旗幟，自北來趣其中軍，張訓踰柵而入；士卒蒼黃拒戰，淮水大至，汴軍殊駭亂。王自引大軍濟淮，與瑾等夾攻之，汴軍大敗，斬師古及將士首萬餘級，餘衆悉潰。時葛從周營壽州西北，壽州團練使朱延壽擊破之，退屯濠州，聞師古敗，奔還。王與瑾、延壽乘勝追之，及於渒水。五代史作「渒河」。從周方半濟，我兵合擊之，殺溺殆盡，從周僅走免。遏後都指揮使牛存節棄馬步鬭，諸軍稍得濟淮，凡四日不食，會大雪，汴卒緣道餓死，還者不盈千人。五代史又雲牛存節收其散卒八千以歸，今從通鑑。東平王全忠聞敗，亦奔還。王遺書誚之曰：「龐師古、葛從周，非敵也，公宜自來淮上決戰。」王既獲勝，置酒大會諸將，顧行軍副使李承嗣曰：「始吾欲趣壽州，副使謂當先向清口，師古敗，從周自走。今果如副使筭。」賚以錢萬緡，表承嗣領鎮海軍節度使。王自是保據江、淮之間，汴人不能與我爭矣。
乾寧五年春正月，兩浙、江西、武昌、淄青各遣使詣闕，請以東平王全忠爲都統，致討於我，唐帝不許。
三月，周本救蘇州，爲兩浙將顧全武所敗。秦裴以兵三千人拔崑山而戍之。
秋七月，忠義節度使趙匡凝聞汴人有清口之敗，陰附於我。東平王全忠遣宿州刺史氏叔綜將兵伐之。
八月甲子，唐赦天下，改元光化。
九月，顧全武攻蘇州，城中及援兵食皆盡，刺史臺濛及李德誠等棄城走，援兵亦遁，全武遂陷蘇州，追周本於望亭，我師敗績。五代史云：周本戰於白方湖，本敗，蘇州復入於越。獨秦裴堅守崑山不下，全武檄裴令降，裴不聽。全武復益兵攻城，引水灌之，城壞，食盡，裝率嬴兵以降，時兵不盈百人之數雲。
冬十月己亥，汴將朱友恭自黃州還，過安州，或言刺史武瑜與我連謀，友恭攻而殺之。閏月，婺州刺史王增爲淅軍所伐，以抗命故也。
十一月，衢州刺史陳岌請降，兩浙將顧全武帥兵討之。是月，東平王全忠以奉國節度使崔洪交通於我，遣其將張存敬攻供；洪懼，以弟賢質於汴，且言：「將士不受節制，請遺二千人詣麾下， 從征伐。」許之。十國紀年云：洪託以將士不受節制，遺兄賢質於汴。按舊書：張存敬以兵襲蔡州，刺史崔洪納款，請以弟賢質於汴。昭宗實緑綠亦云弟賢，今從其說。
十二月，遣成及歸兩浙，以易魏約等，彭城王鏐許焉。
光化二年，王與朱瑾將兵數萬攻徐州，軍於呂梁，東平王全忠遣騎將張歸厚救之。歐陽氏牛存節傳云：朱瑾召吳兵攻徐、宿，存節謀日：「淮兵必不先攻宿，然宿溝壘素固，可以禦敵。」乃夜以兵急趣徐州，比傅城下，瑾兵方至，望其塵起，驚曰：「梁兵已來，何其速也！」不能攻而去。卽此時事。是月，全忠遣崔賢還蔡州，發兵二千詣大梁。
二月，蔡將崔景思等殺賢，刼崔洪，悉驅兵民度淮來奔於我；中途兵民多遁歸，至廣陵者不滿二千人。東平王全忠自將援徐州，王聞之，引兵還，汴人追及於下邳，殺我兵千餘人。全忠至輝州，聞我兵已退，乃引去。
三月，婺州爲兩浙所圍，刺史王壇乞師於寧國節度使田頵。
夏四月，頵遣行營都指揮使康儒等救之。
五月庚戌，儒等敗兩浙兵於龍丘，擒其將王球，通鑑注云主將，吳越備史雲偏將，未詳孰是。遂取婺州。 景福元年王壇得婺，至是失之。
秋七月，海州戊將陳漢賓請降放我。海州，朱全忠所轄。准海游奕使張訓以漢賓心未可知，與漣水防遏使王綰將兵二千直趣海州，據其城，遂取海州。王以臺濛爲刺史，綰爲副使。
九月，淄青節度使王師範以沂、密內叛，乞師於我。
冬十月，王遣海州刺史臺濛、副使王綰將兵助之，拔密州，歸於師範。將進攻沂州，先使人詗其虛實，告日：「城中皆偃旗息鼓矣。」綰日：「此必有備，而救兵近，不可擊也。」諸將曰：「密已下，沂何能爲？」綰不能止，乃伏兵於林中以待。已而諸將攻沂州不克，聞救兵至，引退，州兵乘之；綰發伏擊，敗其軍。
光化三年春正月，宣州將康儒攻睦州，彭城郡王鏐使其從弟銶拒之。
秋八月，儒食盡，自清溪遁歸。
冬十一月，唐中尉劉季述幽天子於少陽院，而立太子裕。
是歲，唐加王兼侍中。
光代四年春正月朔，唐劉季述等皆伏誅，天子復位，黜太子裕爲德王。
夏四月丁丑，唐大赦天下，改元天復。
秋八月，王遣步軍都指揮使李神福等將兵攻杭州，兩浙將顧全武等列八寨以拒之，王聞流言彭城王鏐爲盜所殺也。
冬十月，神福與全武相拒，陽言中夜班師，縱杭俘歸告全武。至暮，神福先行，命行營都尉呂師造設伏青山下。九國志作「青山路」。已而全武來追，神福、師造夾擊，大破之，斬首五十級，生擒全武。神福進攻臨安，兩浙將秦昶帥衆三千降於我。
十二月，李神福知彭城王鏐不死，臨安城猝不可拔，卽欲歸，慮千秋嶺諸險爲浙兵所邀，乃遺人守錢氏祖考丘壟，禁樵採，又使顧全武得通家信。彭城王鏐感其意，遺使謝之。未幾，神福多設虛寨爲疑兵，淅人以爲我兵大至，遂請和，神福受其犒賂而歸。
天復二年春正月， 天子在鳳翔。上年十一月爲韓全等所劫。
三月，天子以金吾將軍李儼爲江淮宣諭使，書御衣賜王，拜王東面行營都統、中書令，歐陽史作檢校太師、中書令，今從通鑑。進爵吳王，以討朱全忠。以朱瑾領平盧軍節度使，馮宏鐸領武寧軍節度使，朱延壽領奉國軍節度使。凡淮南、宜歙及湖南等道立功將士，聽用都統牒承制遷補，然後表聞。王改牙城南門爲天興門。
夏四月，王歸顧全武於杭州，以易秦裴。彭城王鏐大喜，遣裴還。時馮宏鐸以昇州介居宜、揚間，常不自安，然頗恃樓船之彊，不事兩道。寧國節度使田頵欲圖之，募宏鐸工人造戰船，工人曰：「馮公遠求堅木，故其船堪久用，今此無之。」頵曰：「第爲之，吾止須一用耳。」宏鐸將馮暉、顏建說宏鐸先擊頵，宏鐸從之，帥衆南上，聲言攻洪州鍾傳，實襲宣州也。王使人止之，不聽。
是月辛巳，頵統舟師逆擊於曷山，或作「葛山」，非，今從新唐書。大破之，我兵遂取昇州。宏鐸收餘衆，將入海，王恐其爲後患，遣使犒軍，且招之，左右皆慟哭聽命。宏鐸至東塘，王自乘輕舟迎之，升宏鐸舟，慰藉良厚，署爲淮南節度副使，館給有加等。乃以李神福爲昇州刺史。
是月，王發兵討汴，以副使李承嗣權知淮南軍府事。已而進攻宿州，不克，竟以糧運不繼引還。先是，軍史欲以巨艦運糧，都知兵馬使徐溫曰：「運路久梗，葭葦煙塞，請用小艇，庶幾易通。」及軍至宿州，會久雨，重載不能進，士有饑色，而小艇獨先至，王由是奇溫，始與議軍府事。
秋八月，兩浙軍亂。
九月，兩浙叛將徐綰等乞師於宣州，田頵引兵赴之。是月，顧全武同越王子傅璙來求昏，且曰：「使田頵得志，必爲王患。王如召頵歸，錢王請以子傅璙爲質。」王許之，卽以女妻傅璙。
冬十月，李儼平揚州，王始建制敕院，每有封拜，輒以告儼，於紫極官玄宗像前陳制書，再拜，然後下。
十一月，田頵急攻抗州，仍具舟將自西陵渡江；越王鏐遣其將盛造、朱郁拒破之。
十二月，王召頵還宣州。庚辰，頵徵犒軍錢於兩浙，且求質子，遂與徐綰等引兵歸。
是歲，昇州大風發屋，飛大木。
天復三年春正月，王承制加朱瑾東面諸道行營副都統、同平章事。以昇州刺史李神福爲推南行軍司馬、鄂岳行營招討使，舒州團練使劉存副之，率舟師萬人以討杜洪。供將駱殷戍永興，棄城走，縣民方詔據城降。神福得詔，大喜曰：「永興壯縣，饋運所仰，吾已得鄂之半矣！」
三月，神福進圍鄂州，洪嬰城請救於汴。
夏四月，平盧節度使生師範爲汴兵所攻，乞援於我。乙未，王遣將王茂章以步騎七千救之，又遣別將將兵數萬攻宿州。梁王全忠命將康懷貞救宿州，我兵引還。康懷英傳云：楊行密攻宿州，太袓遣懷英擊走之，拜宿州刺史。懷英卽懷貞也。
是月，汴將韓勍率萬人屯灄口，以爲杜洪之援。梁王全忠復馳使語荊南節度使成汭、武安節度使馬殷、武貞節度使雷彥威，令出兵救洪。汭畏汴之彊，且欲侵江、淮地以自廣，發舟師十萬沿江東下。汭爲巨艦，堂皇悉備，命日「和州載」，其餘復有「齊山」、「截海」、「劈浪」之名甚衆。掌書記李珽諫曰：「我舟緩急不可動，而吳兵剽輕，難與逐角。武陵、長沙，皆吾讎也。豈得不爲反顧之慮乎？不若遣驍將屯巴陵，大軍與之對岸，堅壁不戰，不過一月，吳兵食盡自遁，鄂圍解矣。」汭不聽。行至公安，卜不吉，欲還，親吏楊師厚曰：「公舉全軍，中道還，何以見百姓？」汭乃行。
五月，汭未至鄂渚，馬殷遣歐陽思帥舟師三千餘人，會於虜醫威遣歐陽息帥舟師三千餘人，會於荊江口，襲陷江陵，大剽掠而去。汭諸將亡其家，無鬭志。李神福壁沙橋，望汭軍日：「戰艦雖盛，首尾斷絕，易制也。當急擊之！」壬子，遣裨將秦裴、楊成將衆數千逆擊於君山，敗之，火其船，衆大潰，汭投江死。按新唐書﹑十國紀年皆雲壬子，汭敗死。壬子，此月十二日也。獲其戰艦二百艘。韓勍聞之，亦走還。
是月，汴將朱友寧屠博昌，進拔臨淄，抵青州城下，遣別將攻登、萊。王茂章會王師範弟萊州刺史師誨攻密州，拔之，斬其刺史劉康乂，以淮海都遊奕使張訓爲刺史。
六月乙亥，汴兵拔登州，師範帥登，萊兵拒友寧於石樓，爲兩柵。丙子夜，友寧擊登州柵，茂章不爲動。頃之，登州柵已破，進攻萊州柵。比明，茂章度其兵力罷矣，與師範合兵出戰，大破之。友寧旁自峻阜馳騎走，馬仆，青州將張土梟斬之，傳首廣陵。茂章於是合兩鎮兵，逐北至米河，俘斬萬計，魏博之兵殆盡。
秋七月壬子，梁王全忠自將兵二十萬至臨朐，命諸將攻青州。師範出戰，敗績。茂章陽閉壘不出，伺汴兵氣稍懈，毀柵疾戰，如是者再，至晡，汴兵乃退。茂章度衆寡不敵，是夕，引軍還。梁王全忠遣曹州刺史楊師厚追及於輔唐。時先鋒指揮使李虔裕將五百騎殿後，爲師厚所執，死焉。張訓聞茂章歸，植旗幟密州城上，封府庫以走。未幾，汴左踏白指揮使王檀攻密洲，望旗幟，疑有伏兵，不敢進。逾數日，入城，見府庫城邑皆完，遂按兵不追。訓全軍而還。
是月，兩浙睦州刺史陳詢叛，舉兵攻蘭溪。
八月，寧國節度使田頵、潤州團練使安仁義同舉兵反。十國紀年云：朱全忠聞田頵等叛，矯制削奪王官爵，命頵及杜洪、鍾傳、錢鏐充四面招討使，布制書於境上，王知其詐妄。案此事諸書不載，今刪之。仁義悉焚東塘戰艦。頵遣二使詐爲商人，詣壽州約奉國節度使朱延壽，道遇尚公，迺疑之，殺一人，得頵書以告王。王召李神幅於鄂州，使討頵。己丑，安仁義襲常州，以刺史李遇有備，隨引去。壬辰，以王茂章爲潤州行營招討使，擊仁義。未幾，茂章攻潤州，不克，王遣徐溫將兵會之。溫易其衣服、旗幟如茂章兵，仁義不知復益兵，出戰，溫奮擊，大破之。奉國節度使朱延夀狎侮於王，頗懷怨望，陰與田頵通。是月，頵遣前進士杜荀鶴至壽州，與延夀相結，又遣至大梁告梁王全忠。全忠大喜，遣兵屯宿州以爲聲援。
九月，王召延壽至廣陵，迎及寢門，執殺之，部兵驚擾，徐溫諭以大義，皆聽命，遂斬延夀儔兄弟，黜朱夫人。夫人，延夀姊也。頵襲昇州，得李神福妻子，善遇之；又遺神福書，以其妻子招之。神福斬使者而進。丁未，敗頵將王檀、汪建於吉陽磯。戊申，又戰於皖口，檀、建僅以身免，獲綰以遺兩浙。頵聞檀、建敗，自將水軍逆戰。神福請王發步兵斷頵歸路，王遣漣水制置使臺濛將兵應之。時王茂章攻潤州，久未下，王命茂章移兵會擊頵。頵聞濛將至，留將郭行及檀、建水軍於蕪湖以禦神福，而自將步騎來與濛戰。
冬十月戊辰，濛與頵遇於廣德，先以王書徧賜頵將，頵將下馬拜受；濛因其挫伏，縱兵擊之，頵兵遂敗。又戰於黃池，濛陽走，頵追之，伏發，大敗，奔還宣州，濛引兵圍之。頵亟召蕪湖兵還，不得入。行棕除、檀、建及當塗、廣德諸戍皆帥其衆以降。王復命茂章領兵攻潤州。是時王乞師於兩浙，越王鏐命方永珍屯潤州，從弟鎰屯宣州，以援我。
十一月乙亥，田頵帥死士數百出戰，臺濛陽退以示弱，頵兵踰濠而鬭，濛急擊之。頵不勝，還走城，橋陷墜馬，斬之。其衆猶戰，以頵首示之，乃潰。濛遂克宣州，王以濛爲宣州觀察使。初，王與頵同閭里，少相善，約爲兄弟；及頵首至廣陵，王視之，泣下；赦其母殷氏，王與諸子皆以子孫禮事之。
是歲，宜州有烏如雉而大，尾有火光如散星，集於戰門。明日大火，曹局皆盡，惟兵械存。王以秦裴爲昇州刺史，置德勝軍於廬州。唐詔所在宦官皆賜死，王匿清海監軍程匡柔，斬它囚以應。
天復四年春正月，梁王全忠屯河中，表請天子遷都。壬戌，車駕發長安。
二月乙亥，至陝。
三月丁巳，唐帝遺間使以絹詔告難於我及西川﹑河東等，令糾率藩鎮以圖匡復。詔有云：「朕至洛陽，則爲全忠所幽閉，詔勑皆出其手，朕意不得復通矣。」十國紀年：楊行密三月、王建四月得詔。
王以李神福爲鄂岳招討使，復將兵擊杜洪。梁王全忠遣使請拾鄂岳，復修舊好。王報日：「俟天子還長安，始敢聞命。」
是月，王遣女與錢傳璙併顧全武歸錢塘。先是，王與錢氏不相能，常命以大索爲錢貫，號曰「穿錢眼」，兩浙亦歲以大斧科柳，謂之「斫楊頭」，至是二姓通昏，兩境漸睦焉。
夏閏四月乙巳，唐改元天祐，大赦天下。
秋八月，李神福攻鄂州未下，會得疾，還廣陵。王以舒州團練使劉存爲招討使，神福尋卒。是月，宣州觀察使臺濛卒，王以子牙內諸軍使渥代之。
冬十月，光州叛，降於汴，王遣兵圍之。光州與鄂州皆告急於梁王全忠。
十一月戊辰，梁王全忠率兵五萬自穎濟淮，軍於霍丘，分兵救鄂州。我兵釋光州之圍，還廣陵，按兵不戰。全忠分命諸將大掠淮南，以困我師。
冬十二月，兩浙衢州刺史陳璋殺羅城使葉讓，請降於我。是月，王遣黑雲指揮使馬賓歸長沙。
天祐二年春正月，梁王全忠遣將進兵逼壽州。甲辰，有彗出於北河，貫文昌，其長三丈餘。王茂章穴地入潤州，遂克之。安仁義得士心，攻之踰年不克，至是城陷見執，併其子斬於廣陵市。兩浙兵圍陳詣於睦州，王遣西南招討使陶雅帥兵救之。兩浙將錢隘、顧全武、王球來禦我師，爲雅所敗，鹵鎰、球以歸。是月，梁王全忠圍壽州，州人閉壁不出，全忠乃自霍丘引歸。
二月，梁王全忠遣其將曹延祚將兵與杜洪共守鄂州。新唐書云：汴兵不利，引還，使別將吳章以三千兵解圍。又云：時全忠方與河東軍薄戰，故不能救洪，洪乃求助於馬殷，殷不答，洪計窮，復走全忠，全忠遣曹延祚合吳章兵萬三千救洪。今從通鑑止書涎祚一人。時招討使劉存濬坎傅城，洪將駱殷爲供謀曰：「淮兵深入，仰永興以濟，若奇兵取之，賊不戰而潰。」供乃以精兵合汴人間道掩永興，三十里而舍。存以裨將方詔、苗璘當之。汴亡卒走璘壁，言軍虛實，曰：「鄆軍懦，可取，開道軍不可當也。」璘日：「殺強則弱者撓矣。」乃自擊開道軍，敗之，禽汴士三百人狥城下，洪軍皆氣奪。存使辨士臨說百端，洪恃汴方強，無降意。或勸存急擊援兵，則城自下，存曰：「擊之，賊入，則城固矣。不如縱之遁，城可取也。」俄而汴軍走。庚子，城陷，執洪、延祚及汴兵千餘人送廣陵。王詰責洪日：「爾同逆賊弒主，與孤爲讎，吾軍還而復爲賊後拒，今定何如？」洪謝曰：「不忍負朱公。」與延祚等駢斬於市。王以存爲鄂岳陽觀察使。
夏四月，陶雅會衢、睦兵攻婺州，兩浙將錢鏢將兵救之。
五月乙丑，彗星長竟天，出軒轅大角，及於天市垣。
秋八月，梁王全忠以襄州趙匡凝與我交通，及聯姻西川，乙未，遣武寧節度使楊師厚將兵擊之。己亥，全忠以大軍繼之。是月，兩浙將方永珍救婺州。
九月甲子，汴兵攻破襄州。是夕，趙匡凝舉族來奔。陶雅、陳璋拔婺州，執刺史沈夏以歸。王以雅爲江南都招討使、歙婺衢睦觀察使，璋爲衢婺副招討使。璋攻暨陽，爲兩浙將方習所敗。習進攻婺州。是月，濠州團練使劉金卒，命金子仁規知濠州。
王寢疾，遣使召子渥於宣州，以潤州團練使王茂章爲宣州觀察使。
冬十月辛卯，梁王全忠自襄州帥衆二十萬趨光、壽。壬辰，至棗陽，遇大雨，遂由申州抵光州，刺史柴再用嚴設守備，遜辭以謝。全忠留城東旬日，不能克。庚子，渥東於廣陵。辛丑，王承制以渥爲淮南留後。戊申，梁王全忠發光州，及至壽州，壽人清野以待之，全忠退屯正陽。
十一月丙辰，梁王全忠度淮而北，柴再用抄其後軍，斬首三千級，獲輜重萬計。
庚辰，王薨，按舊五代史行密傳雲天祐三年卒，而沈顏武忠王神道碑、殷文圭武忠王墓誌、游恭威王墓誌，皆雲天祐三年丙寅二月十三日丙申王薨。至史官王振撰太祖本紀，則繫死日於天祐二年十一月庚辰。顏等四人皆仕吳，而記錄各異。考之墓誌云：十一月，吳王寢疾，付長子後事，授准南使。豈本紀誤以武忠疾甚之時，遂據爲彌留之日邪？抑楊渥幼弱嗣位，不由朝命承襲，或始死未敢發喪，赴以明年二月，顏等因從而書之，事亦未可知也。又按十國紀年注、徐鉉吳録、莊宗功臣列傳、唐烈祖實録、資治通鑑諸書，皆與王振所載年月同，而敬翔梁編遺録云：天祐三年，穎州獲河東諜者，言去年十一月持李克用絹書往淮南，十二月至揚州，方知楊行密已死。歐陽氏吳世家亦云天祐二年十一月行密卒。今互證諸說，始以王氏本紀爲斷雲。年五十四。諡曰武忠，武義初改諡曰孝王，廟號太祖，乾元年追尊爲武皇帝，陵曰興陵。
太祖馳射武伎皆非所長，而寬簡有智畧，善撫御將士，與同甘苦，推心待物，無所猜忌。常早出，從者斷馬鞦，取其金，知而不問，他日復早出如故，人服其度量。蔡儔叛於廬州，悉毀太祖祖、父墳墓，及儔敗，左右請發其先墓以報之，太祖歎日：「儔以此爲惡；吾豈復爲也。」常使從者張洪負劍而侍，洪拔劍擊太祖，不中，洪死，復用所善陳紹負劍，不疑。性又儉約，不事奢靡。淮南被兵六年，士民轉徙幾盡，太祖初至，賜與將吏帛不過數尺，錢不過數百。非公宴，未常舉樂。常服故時補綻衣於內，自言不敢忘本。輕榣薄賦，招撫流移。未及數載，幾復成平之舊。太祖起自盜賊，而其下皆驍武雄暴，一時樂爲之用者以此。吳太祖雖起草澤，慎於刑怯，既僭偽號，詔修格令，有刪定格令五十卷。
論日：唐末，強藩分據，海內雲擾。太祖以三十六英雄，起自草間，殲孫儒，禽趙鍠，破杜洪，滅田頵，聲罪汴疆，耀兵越徼，江淮南北，以次削平，抑亦可謂非常之傑，不世出者矣。五代史言其爲人寬仁雅信，能得士心，卒之開國廣陵，傳世四主，蓋有以也夫。

