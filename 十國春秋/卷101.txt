文獻王，名從誨，字遵聖。武信王有九子，而從誨其長子也。為人明敏，多權計。開平中，入梁為供奉官，累遷鞍轡庫使，賜告歸省武信王，武信王留為馬步軍都指揮使，行軍司馬。未幾，加忠義節度使，同平章事。武信王既薨，從誨遂襲位。呉睿帝以從誨為荊南節度使，兼侍中。
呉太和元年夏四月丙午，楚將王環敗我軍於石首，從誨以父自絶於唐，懼復見討，謂僚佐曰：「唐近而呉逺，舍近臣逺，非計也。」乃遣使聘於楚，楚王殷為請命於唐。又復遺唐山南東節度使安元信書，求保奏復修職貢。而從誨亦遣押牙劉知謙奉表內附，自稱前荊南行軍司馬，歸州刺史，進贖罪銀三千兩，明宗納之。是年，秋七月甲申，拜從誨荊南節度使，兼侍中。追封先王為楚王，諡武信。己丑，罷荊南招討使。〈從誨仍奉唐正朔。〉
長興元年春三月，從誨奉表詣呉，告以墳墓在中國，恐為唐人所討，呉人援之不及，謝絶之。呉遣兵問罪，不克而返。
二年春正月，唐加從誨檢校太尉，兼中書令，江陵尹。
三年春二月，唐賜爵渤海王。冬十月，貢銀茶於唐，以求戰馬。唐明宗以荊南內地，何煩設備，賜馬二十匹，卻王獻。
天成四年冬十一月，唐主亶殂於雍和殿。十二月癸夘朔，宋王從厚嗣皇帝位。
應順元年春正月戊寅，唐大赦，改元。壬辰，改封王為南平王。夏，唐潞王從珂自立為帝，改元清泰。唐使臣李鏻、馬承翰至自楚，鏻求賀於王，王贈以馬、紅裝拂二、猓皮一。
清泰二年春正月，左右稱楚王豪靡，王曰：「馬王可謂大丈夫矣。」孫光憲言：「馬氏奢僭將亡，又何足慕？」王深然之。是嵗，梁震固請退居，王為築室土洲，震披鶴，自稱荊台隠士。王盡以政事屬光憲。
清泰三年夏四月，王遣使奉牋，勸呉臣徐知誥即帝位。冬十一月，契丹立石敬瑭為天子，國號晉。己亥，改元天福。是嵗，迎彌勒瑞像於萬壽寺。〈江陵志余雲彌勒瑞像現於高氏清泰間隨呉商業旺船至荊登岸乃知為像高氏迎之從香煙所指置城西北隅萬壽寺右手缺中指屢鑄不成後漁人得之高沙湖以補缺處如生成。〉
天福二年春正月乙夘，日有食之。冬十月，呉徐誥稱帝，國號曰齊。庚子，遣使來告即位。十一月，王表請於齊，置邸金陵，許之。十二月乙夘朔，日有白虹二。
天福三年春正月甲子，王遣龎守規如齊，賀即位。三月壬子，日有白虹二。夏五月壬子，月犯上將。是時，作僧伽妙應塔。
天福四年春二月，齊主複姓李氏，改國號唐，更名昪。是月，王使王崇嗣如唐，賀南郊。
天福五年春三月，晉山南東道節度使安從進謀叛，王隂與之通。冬十一月丁丑，月有食之。是嵗，晉翰林學士陶谷為王生辰國信使，來聘於我，王宴谷望沙樓，〈案仲宣樓在城東南隅相傳即高氏望沙樓也蘇軾詩云朱檻城東甪高王此望沙即此。〉大陳戰艦[於]樓下,謂谷曰：「呉、蜀不賓久矣，願修武備，習水戰，以待師期。」谷還，具道王語，晉主大喜，復遣使賜甲馬百匹。
天福六年夏四月，晉安從進反，求援於我。王遺從進書，陽為拒絶，從進怒誣王以他事，王用行軍司馬王保義言，具奏其事於晉，且請助兵討之。冬十一月，遣使貢晉金器一百兩、御衣叚羅綾絹一百五十疋、白龍腦香二斤九鏈純鋼金花手劍二口謝恩，賜御馬。又別進賀冬至，銀五百兩。十二月丁亥，晉以高行周知襄州行府事，詔我兵防楚兵討襄州。王遣都指揮使李端將舟師數千至南津為應，且以兵糧助晉。
天福七年夏六月，晉主殂於保昌殿，齊王重貴立。秋八月，晉高行周防襄州，安從進舉族自焚，王求郢州為屬郡，晉不許。是時，王遣使如蜀，請翰林待詔李文才圖義興門石筍並其故事。
天福八年夏四月戊申朔，日有食之。是時，王鑿江陵城西南隅為池，〈江陵志余雲清風池在城東北隅方數百步清深鏡潔淬而不流高氏之所鑿也〉。立亭於上，曰渚宮。先是，城東南舊有渚宮，〈楚項襄王之離宮也。〉王特仿其名而稱之，又置亭於渚宮側，曰迎春。
開運元年秋七月辛未朔，晉大赦，改元。晉學士王仁裕來聘，王出十伎彈琴以樂之。〈韻府羣玉載從誨有句雲紅妝齊抱紫襢襠一抹朱四十條。〉
開運二年秋八月甲子朔，日有食之。是嵗，建梓堂，又建木犀亭。
開運三年春二月壬戌朔，日有食之。冬十二月，契丹執晉主重貴以歸。
開運四年春正月，王遣使入貢於契丹，契丹以馬來賜。亦遣使問道詣太原劉知逺勸進，且言：「王得天下，願乞郢州為屬。」知逺陽諾之。二月辛未，北平王知逺即皇帝位，自言未忍改晉國，又惡開運之名，更稱天福十二年。夏六月，改國號曰漢，仍以天福年號，遣使來告諭。王上表賀登極，進金花銀器一千兩、異紋綺錦法錦三百疋、筒卷白羅二百疋、白花羅一百疋、絨毛暖座兩枚、九鏈純鋼手刀一口，仍求郢州，漢主不許。及加恩使至，王遂拒而不受。秋九月，王聞杜重威叛，發水軍襲漢襄州，為山南東道節度使安審琦所敗，又攻郢州，州刺史尹實大破我師。〈一作尹賞。〉王乃絶漢，附於唐、蜀。
乾祐元年春正月乙夘，漢大赦，改元。己未，漢主更名暠。丁丑，殂於萬嵗殿。二月辛巳，周王承佑嗣皇帝位。夏六月，王既與漢絶，北方商旅不至，境內貧乏，乃遣使謝罪，乞修職貢，進漢金器二百兩、銀器千兩、細錦五十疋、繡錦六銖五十、叚羅二百疋、龍腦香二斤。漢下詔慰撫之。
是嵗，漢遣國子祭酒田敏使於楚，假道於我，王問敏中國虛實，以為契丹之後兵食皆殫，意欲以誚敏。敏為言：「杜重威悉以晉戈甲降契丹，契丹置之鎭州，未嘗以北，而晉兵皆漢有也。」王不悅。敏以甲本五經遺王，王謝曰：「予之所識，不過《孝經》十八章爾。」敏曰：「至徳要道於此足矣。」因誦諸侯章曰：「在上不驕，高而不危，制節謹度，滿而不溢。」王以為譏，已即以大巵罸敏。荊南地狹兵弱，介於呉、楚為小國，自呉稱帝而南漢、閩、楚皆奉中原正朔，嵗時貢奉，多假道荊南。於是武信王及王常邀留其使者，掠取其物，而諸道移書責誚，或發兵加討，即復還之而無慚色。其後，南漢與閩亦稱帝，惟王所向稱臣，利其賜予，故諸國賤之皆目為「高頼子」，又曰「高無賴」，俚語謂奪攘茍得無媿恥者為頼子也。王性雅，好馬，常不惜千金求良駿，竟沒世不遇，以此為恨。
冬十一月，寢疾，命子保融判內外兵馬事。癸夘，王薨，年五十八。明年十二月，漢主敕曰：「故荊南節度使，南平王高從誨宜太常定諡故事臣下請諡故吏陳行狀上考功覆奏下乃議諡今降敕新例也。」諡議上，諡曰：「文獻」，贈尚書令，龍山鄉翰林學士陶谷撰神道碑。〈按江陵志三王神道碑及渤海高公保朂神道碑皆谷所撰。〉
　　貞懿王保融【馬令南唐書作保庸】字徳長文獻王第三子也莫知其得立之因唐長興初以廕補太子舍人賜緋晉天福中制授檢校司空判內外諸軍俄遷荊南節度副使開運末領峽州刺史累加至檢校太傅及文獻王薨保融權知軍府事是為漢干祐改元之十一月也十二月丁丑漢制授起複檢校太尉同平章事江陵尹荊南節度荊歸峽觀察使是年先王於江陵之龍山漢主遣翰林茶酒使郭允明來賜衣幣允明車服導從如節度使【令人荷御酒數十□宴集輙厲聲索御酒】乃隂使人步測其城池高下若為攻取之計者以動我國人皆恐保融重賂允明以遣二年冬十月丙戌漢以三叛平加保融檢校太師兼侍中三年冬蜀施州刺史田行臯來奔保融曰彼貳於蜀安肯盡忠於我執而歸之周廣順元年春正月太祖即皇帝位保融表賀登極貢白金一千兩法錦二十疋周加保融兼中書令封渤海郡王【宋史作勃海】正衙命使禮部尚書王易副使刑部郎中景范發冊仍賜禮服冠劍廣順二年春二月庚寅太白經天是嵗周主命內臣李廷玉賜王馬且問所好何馬王曰良馬千萬無若一駿倘使坐下坦穏免勞控制惟扇庶幾也既免蹄齧不假銜枚兩軍列陣萬騎如一茍未經扇亂氣狡憤介冑在身與馬爭力罄控不暇安能左旋右抽舍轡揮兵乎【一雲此文獻王論馬之言】
　　廣順三年夏六月遣使貢周白龍腦香及法錦五十疋鹿胎袴叚六錙襜靣等各一百事
　　顯徳元年春正月丙子朔周大赦改元進封王為南平王壬辰周主威殂於滋徳殿丙申晉王榮嗣位是時王修江陵大堰改名曰北海周加王守中書令
　　顯徳二年
　　顯徳三年春正月周主下詔征淮南王遣指揮使魏璘率兵三千出夏口以為應又遣客將劉扶奉牋於唐勸其內附二月丁亥貢周御衣金帶九鏈純鋼手刀弓箭諸物
　　顯徳四年春二月周主南征三月丁未周師克唐壽州冬十二月丁丑周師取唐泰州
　　顯徳五年春正月丁亥周師取唐海州壬辰又陷唐靜海軍丁未又克唐楚州王遣魏璘帥戰艦百艘東下防周伐唐至於鄂州二月甲寅周師防唐雄州夏五月唐主李景稱臣於周周主得王所與唐國牋大喜賜絹萬疋六月王遣使勸蜀主稱藩中朝蜀主報以前嵗濮州刺史胡立歸致書於周不荅冬十月王再遺蜀主書勸稱臣中朝庚子王聞周師伐蜀請以水軍趨三峽周主下詔褒之荊南自後唐以來數嵗一貢京師而中間兩絶及顯徳時無嵗不修職貢王又謂器械金帛皆土地常產不足以効誠節乃遣其弟保紳入朝周主益嘉之初武信王之鎮梁也以兵五千為牙兵衣食皆給於梁洎天成長興間嵗給以鹽萬三千石後不復給至是周平淮南乃命泰州給之
　　顯徳六年夏六月癸巳周主榮殂梁王宗訓立加王守太保是嵗王奏授長子繼沖為荊南節度副使
　　建隆元年春正月宋受周禪王益懼一嵗三入貢於宋宋帝恩禮有加加王守太傅秋八月王以疾薨年四十一亦龍山鄉至今有高氏三王墓雲訃聞宋帝廢朝三日遣儀鸞使李繼超賜賻物兵部尚書李濤兵部郎中率汀持節冊贈太尉【大常因革禮雲故推誠奉義同徳翊戴功臣荊南節度歸峽等州觀察處置等使特進檢校太師守太傅兼中書令江陵尹上枉國南平王食邑四千五百戶食實封一千三百戶高保融奉敕可贈太尉】諡貞懿【一作正懿】王迂闊淹緩無材能一時政事悉委弟保朂焉
　　保朂，【清異録作保勉】字省躬，文獻王弟十子，貞懿王同母弟也。晉天福初，起家，領漢州刺史。貞懿王嗣政，令判內外諸軍事。周廣順元年，加檢校太傅，充荊南節度副使。顯徳初，從貞懿王之請，加檢校太尉，充行軍司馬，領寧江軍節度使。貞懿王即世，保朂權知軍府事，奉章以聞。宋太祖即拜保朂荊南節度使。建隆二年，遣弟保寅入貢。初貞懿王於江陵城北，決江水瀦之，凡七里余，謂之北海【事見前篇】。以閡行者太祖因保寅自汴歸諭防令決去使道路無阻保朂少多病體貎臞瘠頗有治事才至是淫泆無度日召倡伎集府署擇士卒壯健者令恣調謔乃與妾垂共觀以為娯樂又好營造台榭窮極土木之工有估客自嶺外來得龍眼一枝約四十圍共千枚獻於保朂保朂命作琅玕檻子置之名曰海珠藂其玩物多此也國政不理軍民咸怨從事孫光憲切諫不聴未幾寢疾顧梁延嗣曰諸兄弟中孰可畀後事延嗣曰先王子繼沖長矣保朂頷之即以繼沖判內外兵馬建隆三年十一月保朂卒年三十九宋帝聞訃廢朝二日贈侍中遣御廚使李光睿賻祭初保朂在保抱文獻王獨鍾愛之或盛怒見必釋然而笑荊人目為萬事休及保朂之立藩政離弱卒裁數月遂失國亦預兆也
　　繼沖字成和【宋史及東都事畧雲字賢平今從歐陽史】貞懿王長子也周顯徳六年以防授檢校司空領荊南節度副使宋建隆三年保朂疾革命繼沖權知軍府保朂既歿宋除繼沖檢校太保江陵尹荊南節度使先是太祖遣盧懐忠來使謂之曰江陵人情去就山川向背我欲盡知之懐忠還言繼沖甲兵雖整而控不過三萬年穀雖登而民困於暴斂南邇長沙東距建康西廹巴蜀北奉朝廷其勢日不暇給取之易也防湖南張文表叛周保權求救於宋宋太祖謂宰相范質曰江陵四分五裂之國今出師湖南假道荊渚因而平之萬全策也干徳元年春正月乃命慕容延釗帥師平湖南樞宻副使李處耘為都監且詔江陵發水軍三千人赴潭州繼沖即遣親校李景威將以徃二月處耘至襄州遣其將丁徳裕來諭假道之意【三楚新錄雲李處耘以路由冮陵慮繼沖不測遣使諭之曰比者王師敕應東道之主誠在足下然利在急速故不淹留但假一鄉道使於城外經過幸矣】景威力言城外之約不可信孫光憲叱之言於繼沖曰宋帝規模宏逺不若早以疆土歸之不惟免禍而亦不失富貴繼沖乃遣從父保寅奉牛酒犒師於荊門且覘強弱處耘待之有加繼沖以為無虞也是夕延釗召保寅宴帳中處耘宻遣輕騎數千前進繼沖聞宋師奄至即惶怖出迎遇處耘於江陵北十五里處耘揖繼沖令待延釗而前鋒遽入州城【宋史李處耘傳雲處耘至襄州先遣閤門使丁徳裕假道荊南請具薪水給軍荊人辭以民庶恐懼願供芻餼於百里外處耘又遣徳裕諭之乃聴命遂令軍中曰入江陵城有不由路及擅入民舍者斬師次荊南高繼沖遣其叔保寅及軍校梁延嗣奉牛酒犒師且來覘也處耘待之有加諭令翌日先還延嗣大喜令報繼沖以無虞荊門距江陵百餘里是夕召保寅等飲宴慕容延釗之帳處耘宻遣輕騎數千倍道前進繼沖但竢保寅延嗣之還遽聞大軍奄至即惶怖出迎遇處耘於江陵北十五里處耘揖繼沖令待延釗遂率親兵先入登北門比繼沖還則兵已分據城中荊人束手聴命即調發江陵卒萬餘人並其師晨夜趨朗州】繼沖亟歸見旌旗甲馬布列衢巷乃以肩輿羃井上紿內人入輿多墮井死【江陵志余雲高氏井在子城內高王后苑之井也宋兵入城繼沖以轎覆井紿內人多墮死後人哀之植栢建祠於上】遂詣延釗納牌印盡籍其境內州府三【江陵府歸峽二州】縣一十七【一作十六】戶一十四萬三千三百遣客將王昭濟蕭仁楷奉表於宋宋太祖令御廚使郜岳持詔安撫賜以衣服玉帶器幣鞍馬署樞宻承防王仁贍為荊南都巡檢使而授繼沖荊南節度使如故又授繼沖馬步都指揮使梁延嗣為復州防禦使節度判官孫光憲為黃州刺史右都押衙孫仲文為武勝軍節度副使知進奏鄭景玫為右驍衛將軍王昭濟左領軍衛將軍蕭仁楷供奉官繼沖籍管內芻糧錢帛之數及獻錢五萬貫絹五千匹布五萬匹於宋三月宋詔鞍轡庫使翟光裔齎官告旌節賜繼沖並存問參佐官吏等又除授貞懿王兄弟諸父官有差覆命王崇范為節度判官高若拙觀察判官梁守彬江陵少尹韋仲宣掌書記胡允脩節度推官州縣官悉仍舊別賜管內符印夏五月保紳等入朝各賜京城第一區六月宋命王仁贍兼知軍府事防是嵗太祖有事於南郊繼衝上書願陪祠九月具文告三廟率其將吏家族五百餘人朝於京師十月至闕下獻金銀器錦帛寳裝弓劍繡旗幟象牙玉鞍勒及郊祀銀萬兩太祖賜賚甚厚郊禋畢授繼沖徐州大都督府長史武寧軍節度使徐宿觀察使繼沖鎭彭門幾十年委政僚佐部內亦治開寳六年卒年三十一【東都事畧雲年三十六】訃聞太祖廢朝二日贈侍中遣中使防防事官給自梁開平元年武信王據有荊州旋得歸峽傳襲四世五帥至宋干徳改元國除凡五十七年初干祐中貞懿王命工鑿池【江陵志余作文獻王未審是非】得石匣長尺余扄鐍甚固亟屏左右啓之乃金篆六字曰此去遇龍即歇【一雲焚香啓匣得石有文云云】王甚秘其事至是高氏立國果盡於建隆之末又荊南尚使甆器皆高其足公私競制用之謂之高足椀及宋軍臨城舉族東遷是亦高足防之應也
　　論曰眞人出四海一理勢之必然也天水肇興羣雄漸削即無伐虢滅虞之謀高氏其能常守此土乎光憲知幾所由與賣國以徼富貴者異矣
　　十國春秋卷一百一
