
陳覺，海陵人也，後海陵升泰州，遂爲泰州人。烈祖輔吳，作禮賢院，聚圖書萬卷，及琴弈遊戲之具，以延四方賢士，政事之暇多與講評古今，覺亦預焉。
烈祖居金陵，以次子景遷留東都輔政，用宋齊丘薦，命覺爲之佐，謂曰：「吾早暮與賢士相接，今老矣，尚未達天下事。景遷年少當國，故屈君子，無憚也。」〈一云：烈祖謂覺曰：「知卿可任，幸悉心輔吾子。至於祿位遷次，孤心簡在卿，無庸慮也。」〉已而景遷寢病，徙爲東南諸道副都統，尋卒，覺還朝爲宣徽副使。昇元四年，烈祖東巡，覺預侍從。
先是，覺有兄居故里，泰州刺史褚仁規以其犯法笞之，至是，覺挾私怨，乘間譖仁規貪殘，御史王仲連主其言，亦上章劾之。烈祖薄其罪，止罷職。仁規忿，上書自訴。烈祖卽命覺馳往鞫之，仁規皇恐伏罪，詔賜死。覺之竊弄威權始此。
烈祖晚年多暴怒，近臣頗獲譴，覺心懼，稱疾家居累月。迨宣遺詔，卽以是日入朝。判大理寺蕭儼露章劾覺罪，元宗不納。遷光政院副使、太僕少卿。
覺故齊丘客也，齊丘告歸九華，逾年不召，覺與李徵古諷齊王景達言於元宗，齊丘乃得復起，益以腹心寄覺，欲使立功取柄任。時唐兵初得建州，諸將請乘勝取福州，齊丘獨薦覺爲宣諭使，俾召李宏義入朝，可不勞寸刃，盡得閩地。元宗意方向覺，遂遣之。既至，宏義倨甚，覺氣折，不敢言。歸至劍州，恥於無功，遣使矯詔召宏義，自稱權知福州事，擅興汀、建、撫、信州兵及戍卒，命馮延魯將之，攻福州。敗績，衆潰而歸，死者萬計，亡失金帛戈甲之類無筭。朝論謂覺必死，元宗亦怒，欲寘軍法。齊丘上表待罪，且援覺等甚力，馮延巳復助之，於是裁貶蘄州。逾年復起任事，始與李徵古爲死黨，相倡和出一口。
淮南兵興，元宗度不可支，遣鍾謨、李德明、孫晟、王崇質使周，請獻壽、濠、泗、楚、光、淮六州以罷兵。周世宗不許，乃遣德明、崇質先還。德明至金陵，盛稱北兵之強，請必盡割淮南地，元宗不悅。覺與徴古素惡晟及德明，乃摘語崇質，使異其辭，覺、徴古因極言德明買國。德明褊忿，知見排，益攘袂，大言北師必克。元宗怒，斬德明於市。覺與徴古勢焰益薰灼，道路以目，不復議請盟事矣。元宗乃命齊王景達率大兵拒周，而以覺爲監軍使。軍政皆出覺，聚兵五萬，無決戰意。
朱元數有功，覺忌之，奪其兵，元遂叛降周，諸軍悉潰。覺歸，爲樞密使如故。方與徴古挾齊丘爲耐久計，會司天言天文變異，人主宜避位祈禳，元宗曰：「此固吾意，第不知孰可付耳。」覺與徴古以爲誠言，輒曰：「天命如此，宜使宋公攝政，陛下深居禁中，臣時得入奉，從容間譚釋、老，俟國事定，歸政未晚。」中書舍人陳喬固諫，以爲不可，元宗嘻笑而止。
周師益進，世宗駐迎鑾鎭，元宗遣覺奉表貢方物。覺至迎鑾，見周戰艦陳列江津，且南渡，大懼，請使人取本國畫江爲界表，世宗可之。覺頓首謝退，遣其屬劉承遇南還以告，畫江稱藩、奉正朔之議遂決。周亦班師，遣覺還，錫賚豐渥。覺將發，獻詩一章敘感別，錫金器百兩。
初，覺等以德明請割地爲賣國誅死，及是，覺自身爲之。使還，以兵部尚書致仕。覺常傳周世宗之語告元宗：「聞江南拒命謀出其相嚴續，當殺續以謝我。」元宗知覺與續有宿怨，疑之。先是，鍾謨自周回，屢言覺等罪不容誅，謨因請至周覆實其事。元宗遣謨行，以手錶引咎，且言非續之罪。世宗省表，大驚曰：「嚴續能拒命，乃忠臣。朕爲天下主，其肯教人殺忠臣乎？」謨歸具奏，元宗大怒。齊丘既敗，覺謫授國子博士，饒州安置，遣使誅於其路。
覺妻李，以妬悍名，時覺已貴，李親執庖爨，不置妾媵。齊丘常選三婢予之，頗有容質，李亦無難色。奉事三婢，禮如姑嫜，晨夕承侍，未嘗輒離左右。或問其故，則曰：「此令公寵幸之人，見之若面令公，敢倨慢耶？」三婢不自安，求歸，覺唯唯聽從而已。
李徴古，袁州宜春人。昇元末，舉進士第。〈南唐近事云：徴古少時賤游，常宿同郡潘長史家。是夜，潘妻夢門前有儀注鞍馬，擁劍𨪷𨦃衙隊約二百人，或坐或立，且云：「太守在此」，洎見，乃寓宿秀才。覺後，言於潘曰：「此客非常人也，妾來晨畧見。」餞酒一鍾，贈之金扼腕，曰：「郎君他日富貴，慎勿相忘。」明年至京，成名，不二十年，自樞密副使除本州刺史。離闕日，元宗賜內庫酒二百瓶。〉
於宋齊丘有中外戚。事齊王景達爲宮官。齊丘告歸九華，逾年不召，徴古使其僚謝仲宣諷景達言於元宗曰：「齊丘先帝布衣之舊，雖不用，不當棄之。」齊丘既得召，徴古遂與陳覺結為朋黨。已而改樞密副使，同覺掌機密，益相與挾齊丘以自固。議事元宗前，橫甚，無人臣禮。
淮甸兵敗，元宗感慨泣下，徴古遽進曰：「陛下涕泣何爲？飲酒過量邪？乳保不至邪？」元宗色變，左右股慄，而徴古驁然自若。又與陳覺從臾元宗國事盡付齊丘，元宗心不平，以戎事未戢，未有以發也。及畫江罷兵，鍾謨自周歸，判尚書三省，尤切齒齊丘 黨與，常曰：「人臣窺國，理不可容！」會覺矯周世宗命欲殺宰相嚴續事覺，齊丘黨敗，徴古削奪官爵，置洪州，賜死。
魏岑，字景山，鄆州須城人。篤學強識，而拙於屬文。常遊覽四方，凡天下山川勝勢，風土美惡，無所不知。避亂淮南，署郡從事，久不得志。數以計策干宋齊丘，薦授校書郎。尤工諂諛，善揣摩人意。保大中，驟進至諫議大夫。
元宗自以唐子孫，慨然有定中原、復舊都之意，有司請行南郊禮，元宗曰：「俟天下爲一，然後告謝天地。」岑遂與陳覺、馮延巳、馮延魯輩更相倡和，以斥大境土勸元宗。常侍宴，自言：「臣少遊元城，樂其風物，陛下還長安日，臣獨乞任魏博節度使。」元宗欣然許之，岑趨墀下再拜謝，侍衛皆竊笑。
岑初與覺善，既而不相能，乃譖覺於元宗，左遷少府監，時謂岑謀叵測。未幾，覺矯命發兵攻福州，岑方安撫漳、泉，聞覺舉事，恐其專有功，亦擅發兵會覺。元宗以勢不可中止，遂以岑爲東南應援使，與馮延魯、王崇文及覺四面進攻，及覺四面進攻，彼此爭功，進退不相應。二岑尤躁倖，輒自焚營壁，縱兵入城，爲福人所殲。會吳越兵至，延魯與戰敗，諸軍皆潰。元宗初欲按軍法誅覺、延魯而貸岑，御史中丞江文蔚對仗彈奏，請行典法，於是貶岑太子洗馬，俄復還官。
李守貞叛漢來乞師，岑力請出兵赴救，元宗從之，卽以爲沿淮巡檢使，無功而還，罷爲屯田使。已而入爲兵部侍郎，拜樞密副使。岑自復進，姦諂彌甚。時鍾謨、李德明亦用事，其趨向與岑異，而誤國則均。戶部員外郎范沖敏不能平，怵大將王建封上疏，請盡逐之。元宗怒，寘沖敏、建封於死。岑自謂得主眷，益無所憚。清淮節度使劉彥貞以厚賂結岑爲
奧援，岑所得滋多，遂肆言彥貞御兵治民合韓、白、龔、黃爲一人，其敢爲欺誕，多此類也。一日，忽見沖敏爲厲，請道士上章訴天，數月竟死。
馮延巳，一名延嗣，字正中，廣陵人也。父令頵，事本郡爲軍吏，烈祖署爲歙州監鐵院判官。裨將樊思蘊作亂燔營，貨及令頵第，叛卒皆釋兵救火，其得人心如此。時刺史骨言病甚，或傳言已死，人情詾詾。延嗣年十四，以父命入問疾，出以言命謝將吏，外賴以安。
及長，以文雅稱。白衣見烈祖，授秘書郎。元宗以吳王爲元帥，用延嗣掌書記。與陳覺善，因覺以附宋齊丘，同府位高者，悉以計出之，於是無居己右者。元宗亦頗悟其非端士，而不能去。〈馬令南唐書云：元宗愛其多能，而嫌其輕脫貪求，特以舊人，不能離也。〉延巳負其材藝，狎侮朝士，嘗謂孫晟曰：「君有何所解而爲丞郎？」晟憤然答曰：「僕山東書生，鴻筆藻麗，十不及君；恢諧飲酒，百不及君；諂佞險詐，累劫不及郡。然上所以寘君於王邸者，欲君以道規益，非遣君爲聲色狗馬之友也。僕固無所解，君之所解者，適足以敗國家耳。」延巳慚，不得對。〈馬令南唐書：孫晟面數延巳曰：「君常鄙晟，晟知之矣。晟文筆不如君也，技藝不如君也，談諧不如君也，諛佞不如君也。然上置君於親賢門下者，期以道藝相輔，不可誤邦國大計也。」聞者韙其言。今從陸游南唐書。〉給事中常夢錫屢言延巳小人，不可使在王左右。烈祖感其言，將斥之，會晏駕不果。
元宗立，延巳喜形於色，未聽政，屢入白事。元宗方哀慕，厭之曰：「書記自有常職，餘各有司存，何其繁也！」乃少止。
保大初，拜諫議大夫、翰林學士，遷戶部侍郎、翰林學士承旨，又進中書侍郎，復與其弟延魯交結魏岑、陳覺、查文徽，侵損時政，時人謂之「五鬼」。
四年，同平章事、集賢殿大學士，罷爲太子少傅。頃之，除昭武軍節度使，以母憂去，起復冠軍大將軍，召太弟太保，領昭義軍節度使，俄以左僕射同平章事。
延巳數居柄任，揣元宗不能察其奸，遂謂己之才畧，經營天下有餘，而人主躬覽庶務，大臣備位，安足致理。元宗果悉委以政，凡事奏可而已。延巳初以文藝進，實無他長，紀綱頹馳，吏胥用事，軍旅一切屬邊帥，可否，愈欲以大言壓衆而惑無所人主，至譏笑烈祖戢兵，以爲齷齪無遠畧，常曰：「安陸之敗，喪兵數千，輟食咨嗟者旬日，此田舍翁，安能成天下事！今上暴師數萬於外，宴樂擊鞠，未常少止，此真英雄主也。」
九年，湖南平，而朗州劉言叛，勢張甚。元宗亦知用兵之難，謂延巳與孫晟曰：「湖湘之役，楚人求息肩，吾之出師，不得已耳。今若授劉言旄節，使和其民，吾亦得休養衡湘之民，國其庶幾乎？」晟卽欲奉行，延巳方以克楚爲功，乃曰：「本朝出偏師平一國，宇縣震動。今一旦三分棄其二，傷威損重，非所以示天下。且諸將行奏功矣。」持不下。又不欲緣軍興取資內帑，乃遣使於長沙調兵賦。由是，重失民心，言遂取長沙，盡據故楚地。
周人亦伺釁而動，朝論籍籍，延巳力求去，元宗待之如初。及周師大入，盡失江北地，始罷延巳相位，猶爲太子少傅。數月復相，會疾，改太子太傅。建隆元年五月乙丑卒，年五十八，〈一作五十七。〉諡忠肅。
延巳工詩，雖貴且老不廢，如「宮瓦數行曉日，龍旗百尺春風」，識者謂有元和詞人氣格。尤喜爲樂府詞。〈延巳著樂章百餘闋，其鶴沖天詞云：「曉月墜，宿雲披，銀燭錦屏圍建章。鐘動繩低，宮漏出花遲。」又歸國謠詞云：「江水碧，江上何人吹玉笛。扁舟遠送瀟湘客，蘆花千里山月白。傷行色，明朝便是關山隔。」見稱於世。〉元宗常因曲宴內殿，從容謂：「『吹皺一池春水』，何干卿事？」延巳對曰：「安得如陛下『小樓吹徹玉笛寒』，特高妙也。」時喪敗不支，稽首稱臣於敵，以苟安歲月，而君臣相謔乃如此。
延巳自爲相後，動多狥私，故人親戚，殆於謝絕。與弟延魯雖同黨齊丘，而內忌實如仇讎。延魯所生故延巳後母也，亦至疎隔。晚年稍自厲爲平怒。蕭儼常斥其罪，及爲大理寺卿，斷軍吏李甲妻獄，失入坐死，議者皆以爲當死，延巳獨揚言曰：「儼爲正卿，誤殺一婦人，卽當以死，君等今議殺正卿，他日孰任其責？」因建議儼素有直聲，今所坐已更赦宥，宜加宏貸，儼遂免。人皆韙之，以謂裴冕損怨，無以加此。
馮延魯字叔文，一名謐，延巳異母弟也。少負才名，烈祖時與延巳俱事元帥府。元宗立，自禮部員外郎爲中書舍人、勤政殿學士。時江州觀察使杜昌業聞之，歎曰：「封疆多難，駕御賢才，必以爵祿。延魯一言合指，遽寘高位，後有立大功者，當以何官賞之？」然元宗愛其才，不以爲躐進。輒曰：「敕賜錄事馮延魯。」拜舞懷之，元宗爲懽笑而罷。
延魯銳進取，常欲用事四方，以要功名。延巳詰曰：「勤恪居職，則寵光至矣，何用行險而圖祿利？」延魯曰：「弟不能愔愔循資爲宰相也！」保大中，師出平建州，以延魯爲監軍使。諸將欲乘勝遂去福州，樞密使陳覺將自爲功，請銜命宣慰召李宏義入朝，既見宏義，不敢發，還至劍州，矯詔起邊兵，命延魯將之。元宗雖怒覺專兵，業已行，因命延魯爲南面監軍使。與覺及王崇文、魏岑會攻福州，取其外郛。〈馬令南唐書云：延巳、魏岑、王崇文等各領兵萬數，四面俱至，圍城數匝，聲動天地。有國以來，出師之盛，未之有也。〉
會吳越將余安援兵自海道至白蝦浦，將捨舟，而濘淖不可行，方布竹簀登岸，延魯軍中集射之，舟人戢矢如蝟。延魯曰：「宏義不降，恃此援耳。若麾我軍稍退，使吳越兵至平地，盡勦之，城立降矣。」裨將孟堅曰：「援兵已陷死地，將盡力與我戰，勝負未可知。」延魯不聽。頃之，吳越兵至岸，鼓譟奮躍而前，與城中夾擊延魯兵。延魯敗走，堅戰死，諸軍大潰，死者萬計，委軍實戎器數十萬，國帑爲之虛耗。延魯引佩刀自刺，人救之免。朝廷議卽軍中斬延魯及覺，既有命矣，會宋齊丘以常薦覺使福州，因引咎力解，乃詔械延魯、覺還金陵屬吏皆止流竄，延魯流舒州。
延魯初至自福州，身被五木鎖錀甚固，延巳歎曰：「弟不肯爲循資宰相，一至於此！」兄弟由是有隙。
遇赦，復少府監。元宗擇廷臣爲巡撫使分按諸州，延魯在焉。右拾遺徐鍇上疏論其多罪無才，不足辱臨遣，不聽。使還，遷中書舍人，以工部侍郎出爲東都副留守。周師南侵，分兵下東都，延魯窘蹙，自髠衣僧服而逃。被執時，誚之曰：「執節分符，始作大軍之帥；被緇削髮，潛爲行腳之僧。」〈南唐近事又雲:或譏之曰：「昔日旌旗，擁出坐籌之將；今朝毛髮，化為行腳之僧。」〉周世宗釋之，賜衣冠，授給事中，〈宋史作太常卿。〉問江南事，占奏詳明，賜予加厚。留大梁累年，遷刑部侍郎，放還，爲戶部尚書。
宋興，周淮南節度使李重進舉兵，宋太祖親平之。元宗遣延魯朝於行在，太祖將乘兵鋒南渡，旌旗戈甲皆列江津，厲色詰魯曰：「爾國何爲敢通吾叛臣？」延魯色不變，徐曰：「陛下徒知其通謀，未知其事之詳也。重進之使館於臣家，國主令臣詰之曰：『大兵北征，君不以此時反，今內外無事，乃欲以數千烏合之衆，抗天下精兵，吾能助乎？』」太祖初意延魯必恐懼失次，及聞其言，乃大喜，因復聞曰：「諸將力請渡江，卿以爲何如？」延魯曰「重進自謂雄傑，無與敵者，神武已臨，敗不旋踵，況小國其能抗天威乎？然而亦有慮者，本國侍衛數萬，皆先王親兵，誓同死生，固無降理，大國必捐數萬人乃可。況大江天塹，風濤無常，若攻城未下，饟道不繼，事誠可虞。」太祖大笑曰:「朕本與卿戲耳，豈聽卿遊說哉！」〈陳彭年江南別錄又云：太祖笑曰：「聊戲卿耳，吾與江南大義已明，何至於此。」〉會捕重進叛卒，日戮十人，延魯因奏事次，言曰：「叛者獨一重
進乎，亦衆人乎？謂衆人，則陛下應天順人，烏有此理；獨一重進，則脅從者何罪！」太祖感悟，後貸不誅，厚賜遣延魯歸；南渡之議，由是亦寢。
後主嗣位，延魯頗自伐奉使功，內殿曲宴，後主親酌酒賜之，飲固不盡，誦詩及索琴自鼓以侑之，延魯猶自若，後主優容不責也。建隆三年，入貢於宋，因表求舒州田宅，詔賜之。
後楚國公從善朝宋，太祖授旄節，留之闕下，後主復遣延魯入謝，疾作，不能朝。太祖待之素厚，至是尤憐之，遣使挾太醫護視，命放還金陵。卒於家。〈宋史云：後改常州觀察使而卒。〉
子僎，韓熙載知貢舉，放及第，覆試被黜。後與其弟侃、儀、價、伉入宋，繼取名第，南唐公卿家莫有及者。
延魯內躁競而喜外言高退事，常早朝，集漏舍，歎曰：「元宗賜駕監鏡湖三百里，非僕敢望，今但賜後湖數曲，亦遂素志。」徐鉉笑答曰:「上於近臣，豈惜一玄武湖，恨無知章爾！」延魯默然。
查文徽字光慎，歙州休寧人。幼好學，能自刻苦，手寫經史數百卷。稍長，任氣好俠，聞人睏乏，雖不識，必濟之。家本富，坐是躬空，不悔也。或遺以金帛，一夕，盜入其家，盡取去，文徽不言，雖鄰里莫知者。久之，盜敗於旁邑，移文訊驗，人始知之，咸推其量。
烈祖輔政，初入謁，烈祖召與語，偉其論，宋齊丘亦稱薦之。徐知諤領浙西節鎭，以文徽爲判官。或獻玉盃，知諤喜，酬以錢百萬，趣開宴，出盃行酒，至文徽，偶墮地碎，一坐皆驚，而文徽自若。烈祖受禪，入爲監察御史。元宗立，改諫議大夫、中書舍人，遷樞密副使。
閩主延羲與其兄延政相攻，延政以建州建國，稱殷，而延羲爲其將朱文進所殺。元宗欲討文進，文徽以爲延政首亂，當先致討。有翰林待詔臧循者，與文徽同里巷，少常爲賈入閩，習知其山川險易，爲陳進兵之策。文徽本好言兵，遂請行，元宗乃以爲江西安撫使，令至境上審觀可否。文徽銳於成功，至上饒復命，盛言必克。詔發洪州屯兵，以邊鎬爲將，從文徽攻建州。建人王氏之亂，伐木開道以迎師。行次蓋竹，遇建州兵至，又聞泉州、漳、汀州皆歸延政，恐懼，退保建陽。時臧循亦爲別將，屯邵武，延政襲破之，獲循，斬於建州，軍聲大剉。元宗遣何敬洙等來援。敬洙、鎬與建州兵相持，文徽得建之降將孟堅，使潛師出其後擊之，建州兵大敗潰去，遂傅其城。建州雖下，然諸軍無紀律，殺掠不禁，民始失望，有叛志矣。元宗知而不問，策功遷撫州觀察使，又拜永安軍留後，由是文徽益自用。
保大八年，吳越偽遣諜來告福州亂，文徽喜，遣劍州刺史陳誨赴之。誨將舟師至福州城下，擊敗其兵，執吳越將馬先進等三人。久之文徽以步騎至，吳越知威武軍吳程陽令數百人出迎，而設伏西門以待。誨以爲未可速進，文徽曰「疑者生變。」傳令徑入其城。陷伏中，大敗墜馬，被執送杭州，將士死者萬人。元宗遣使歸先進於吳越，而求文徽。吳越忠懿王遣還，將發，爲舉酒，寘毒；歸至金陵，毒始作。元宗使醫視之，醫以珠置口中，有頃珠色變黑。醫曰：「疾不可爲，然猶十年乃死。」文徽遂病瘖，以工部尚書致仕。朱元北降，坐親黨，安置宣州，卒，年七十，距遇毒之歲正五十年雲。諡曰宣。
文徽初善陳覺，因覺以附宋齊丘，輔相汲引，遂習爲柔媚便辟，取人主委信，與齊丘輩結死黨。元宗嗣位初，詔齊王總庶政，惟文徽與魏岑得言事，舉朝駭愕，而文徽宴然當之，不亂也，其恣肆如此。
子五人：元方、元規、元素、元範、元賞。元方事後主爲水部員外郎，吉王從謙辟掌書記。從謙朝宋，宋太祖命知制誥盧多遜燕從謙於館。多遜弈棋次，顧元方曰：「江南竟何如？」元方斂袵曰：「江南事大朝十餘年，極君臣之禮，不知其他。」多遜推枰媿謝曰：「勿謂江南無人。」使還，通判建州。盧絳據歙州，傳檄至建，元方立斬其使。及絳平，宋太祖聞元方所爲，大悅，擢殿中侍御史，知泉州，卒官。
論曰：陳覺等六人，皆宋齊丘黨也。蟠據中外，遞相柄任，卒與正人爲讐，兵連禍結。故唐時牛、李兩黨動搖國是，區區江南，不務遠畧，而仍尋往轍，國隨以亡。嗚呼，豈不悲哉！
