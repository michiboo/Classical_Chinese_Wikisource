列祖名渥，字承天，太祖長子也。初爲牙內諸軍使，素無令譽，軍府輕之。及太祖病，出渥爲宣州觀察使。右牙指揮使徐溫私謂渥曰：「王寢疾，而嫡嗣出藩，此必奸臣之謀。他日相召，非溫使者及王令書，慎無應命。」渥泣謝而去。
天祐二年冬十月，太祖病甚，命判官周隱作符召渥。隱慮渥幼弱不任事，薦大將劉威代主軍政，太祖未許。會溫與嚴可求問疾，太祖以謀告之，溫等大驚，遂詣隱所，見隱作召符在案，亟取遣之。渥見溫使者，乃行。既至廣陵，拜淮南留後。及太祖薨，將佐共請宣諭使李儼承制授渥淮南節度使、束道諸道行營都統、兼侍中、弘農郡王。
是歲十二月，河東以帛書潛約攻汴。睦州刺史陳詢爲浙兵所逼，棄州來奔，招討使陶雅入據其城取之。湖南兵人寇，牙內指揮使楊彪擊卻之。王命馬步都指揮使李簡等襲王茂章於宣州。
天祐三年春正月，宣州觀察使王茂章出奔杭州。是時，李簡兵奄至城下，茂章度不能守，帥衆南行。親兵刁彥能辭以母老不從，豋陴諭衆日：「王府命我招諭汝曹，大兵行至矣。」衆由是定。陶雅畏茂章斷歸路，遽引兵還歙，復失睦州。庚辰，越王膠至睦州。陳璋聞雅已還，自婺州退保衢州。兩浙將方永珍等取我婺州，進攻衢州。是月，遣先鋒指揮使陳知新攻湖南。
三月乙丑，知新拔岳州，逐其刺史許德勳，王以知新爲岳州刺史。
夏四月癸未朔，日有食之。鎮南節度使、穎川郡王鍾傳卒，軍中立其子匡時爲留後。傳養子江州刺史延規恨不得立，遣使來降於我。王以昇州刺史秦裴爲西南行營都招討使，將兵擊匡時。按昭宣帝實録云：鍾傳養上藍院僧爲子，曰延圭，補江州刺史；傳卒，遂召淮師陷其城。又新唐書鍾傳傳云：天祐三年，傳卒，子匡時自立爲節度觀察留後。次子匡範爲江州刺史，怨兄立，挈州附淮南，因言兄結汴人圖揚州，楊渥使秦裴攻匡時。今從十國紀年作「延規」。
秋七月，裴執江西將劉楚，遂圍洪州，饒州刺史唐寶請降。
八月，兩浙兵圍衢州，衢州刺史陳璋來告急，王遣左廂馬步都虞候周本將兵迎璋。兵還，浙人躡我師，本設伏，大破之。
九月，秦裴拔洪州，大掠三日，鹵匡時及其司馬陳象等五千人以歸。王切責匡時，匡時請死，哀赦之，斬象於市。先是，謠言云：「楊老抽嫩鬢，堪作打鐘搥。」至是應焉。五國故事又有「搥折」之讖。溫、顥害渥而立其弟渭，蓋冥符也。王自兼鎮南軍節度使，以裴爲洪州制置使。
天祐四年春正月，王既得江西，驕侈益甚，以舊憾殺其節度判官周隱。
是月，黑雲都指揮使呂師周將兵屯上高，遂出奔於湖南，副指揮使綦章縱其孥，使逸去。按九國志師周自言「三世將家，不可保富貴」，每恣爲盃酌，醉必起舞，或擊節狂歌，慷慨泣下。行密聞而疑之，密使人偵其動靜。師周不自安，乃謀於綦章而奔湖南。今從通鑑，載出奔於丁卯年下。
王居喪作樂，然十圍之燭以擊毬，一燭費錢輒數萬。或單騎出遊，從者奔走道路，不知所之。左、右牙指揮使張顥、徐溫泣諫，王怒曰：「汝謂我不才，何不殺我自爲之！」二人懼，潛謀作亂。初，內營有親軍數千屯於牙城之內，王悉遷出於外，以其地爲射場，顥、溫由是無所憚。已而王選壯士號東院馬軍，廣署親信，以爲將吏。所署者恃勢驕橫，往往多陵蔑勳舊。未幾，王又召宣州指揮使朱思勍、范思從一作「范遇」、陳繙將故時所隸親兵三千歸廣陵。顥、溫忌思勍等侵其權，陽令三將從秦裴擊江西，因戍洪州，誣以謀叛，遣別將陳祐往誅之。祐問道兼行，六日至洪州，微服懷短兵徑人裴帳中。裴大驚，祐告之故，遂召思勍等飲酒，數以罪，執斬之。王聞三將死，益不平於顥、溫，欲誅之。丙戌，王晨視事，顥、溫帥牙兵二百人，露刃直人庭中，王曰：「爾果欲殺我邪？」 對曰：「非敢然也，欲去王左右亂政者耳！」因曳下王親信十餘人，數其罪，以鐵撾擊殺之，號曰「兵諫」，王不能止。歐陽史云：初渥之入廣陸也，留帳下兵三千於宣州，以其腹心陳繙、范遇將之。既入立，惡除徐溫典牙兵，召繙等爲東院馬軍以自衛，而溫與左衙都指揮使張顥皆行密時舊將，又有立渥之功，共惡繙等侵其權。天祐四年正月，渥視事，繙等侍側，溫、顥擁牙兵入，拽繙等下，斬之。按繙等自死於洪州，今從十國紀年及通鑑。自是諸將不與同者，顥、溫稍稍以法除之，軍政悉歸二人矣。
夏四月，梁代唐，改元開平。王仍稱天祐，與蜀王移檄諸道，將會兵復唐。
五月，以鄂岳觀察使劉存爲西南面都招討使，岳州刺史陳知新爲岳州團練使，廬州觀察使劉威爲應援使，別將許元應爲監軍，將水軍三萬以伐隨。楚王殷命在城都指揮使秦彥暉將水軍三萬浮江而下，水軍副指揮使黃璠帥戰艦三百屯瀏陽江口。
六月，存、知新遇雨退兵於越堤北，彥暉乘勢來追，存數與之戰，不利。彥暉夾水爲陳，頃之，鼓譟而進，存等走，璠乃向瀏陽絕江，與彥輝合擊我兵。我兵大敗，存、知新被禽，不屈而死，遂失岳州。是役也，裨將死者百餘人，士卒死者以萬計，亡戰艦八百餘艘，他物稱是。威引餘衆遁歸。按敬翔梁遺録云：天祐四年四月，湖南軍陳邵告捷。淮南、朗州水陸合勢，奔衝其境，馬殷出舟師於瀏陽口，大破賊黨，生擒偽鄂州節度使劉存。十國紀年言劉存攻隨在五月，敗在六月。舊五代史梁紀亦云馬殷奏破淮寇在六月，今從之。監軍許元應，王腹心也，常預政事，顯、溫因其敗，收斬之。
是月，楚王殷遣兵會吉州刺史彭玕攻我洪州，不克。
秋九月，武貞節度使雷彥恭來附。
冬十月，荊南將倪可福會楚兵攻朗州，彥恭遣使乞降，且告急。王遣將泠業帥水師屯昌江，李饒將步騎屯瀏陽以救之，楚將許德勳迎拒我師。業進屯朗口，德勳遣兵夜襲業營，軍中驚擾，楚人以大軍繼之，師敗。業奔鹿⻆鎮，被執；楚人已又破瀏陽寨，禽饒， 二人皆死焉。
十一月，遣右都押牙米志誠等將兵度淮襲梁穎州，破其外郭。刺史張實據子城守之，不能克。
十二月甲子，梁發步騎五千救穎州，志誠等引兵還。丁卯，遣兵攻信州，刺史危仔倡乞師於吳越。
是歲，命洪州制置使秦裴署鄂州知州，以廬州觀察使劉威爲鎮南軍節度使。
天祐五年春正月，吳越兵寇甘露鎮，以救信州。
夏四月，遣兵攻石首，與梁襄開兵戰於瀺港，我師敗績。又遣將李厚帥水軍萬五千侵荊南，我師敗於馬頭。
五月乙亥，楚兵寇鄂州，知州秦裴擊破之。戊寅，張顥、徐溫遣其黨紀祥、陳暉、黎璠、孫殷等弒王於寢室，歐陽史雲執王縊殺之。詐雲暴薨，時年二十三，諡日威。自顥、溫存制軍政，王心積不平，欲去之而未能。二人益不自安，因謀弒王，約分其地，以臣於梁。時羣盜入寢中，王說盜，能反殺溫等，皆爲刺史，羣盜皆諾，惟祥不從。徐鉉吳録雲顥使紀祥等執渥於寢室，弒之，不言徐溫。薜氏舊五代史因之。而江南別録有獨用左衙兵之說。歐陽史亦言溫、顥兵遣盜殺渥。五國故事云：溫與顥同謀害渥，議既定，其夕將暝，顥已先入，而溫使告顥日：「今非番直，不欲俱入。」慮其謀漏泄，請顥獨訖其事，然後見報。顥諾之。按溫、顥分掌牙兵，非協謀安能弒主。吳録不言溫者，特鉉爲之諱耳，不足信也。五國故事又言渥死在戊辰歲夏六月，與諸書小異。今從通鑑月日。
武義初，改諡景王，廟號烈祖。乾貞元年，追尊爲景皇帝，陵曰紹陵。稽神録曰：軍吏徐彥成恆主市木，丁卯歲往信州汭口場，無木可市。一日，遇少年云：「吾有木在山中，明當令出也。」居一二日，果有杉木大至，良而價廉，復出大杉板四枚，日：「君至俟，當獲善價。」彥成回，始至秦淮，會吳帥砠，納杉版爲棺以求材之尤異者，獲錢數十萬。彥成市珍玩，復往汭口以酬少年。更三返，獲其厚利。問一歲以往，但見村落如故，了無所見，詢其里中，竟無能知之者。吳帥，謂烈祖也。
高祖名隆演，字鴻源，太祖第二子也。一雲第三子。初名瀛，又名渭。薜史及九國志、五國故事皆以「隆演」爲「渭」。先是張顥、徐溫之弒烈祖也，謀分地送款於梁，及烈祖遇害，顥欲自立。十國紀年云：張顥欲稱淮南留後，送款於梁，以淮南易蔡州節制。徐溫曰：「揚州距汴州，往返約三千里，軍府踰月無主必亂，不若有所立，然後圖之。」溫患之，問其客嚴可求，可求曰：「顥雖剛愎，而闇於成事，此易爲也。」
夏五月己卯，顥集將吏於府庭，夾道列劍戟白刃，自大將朱瑾而下，令悉去衛從然後入。顥厲聲問諸將：「誰當立者？」諸將莫敢對。顥三問，氣色益怒。可求前陳密語，大約言：「軍府至大，非公主之不可。然在今日，劉威、陶雅、李遇、李簡，皆先王一等人也，公雖自立，此輩能降心以事公否？不若立幼主輔之爲便。」顥不能答。可求亟趣出書一紙，乃太夫人史氏教也，率諸將跪讀之，辭氣慨慷，中言嗣王不幸，隆演以次當立，告諸將無負楊氏而善事之，聞者感動。顥氣色皆沮，卒無能爲，遂奉隆演稱淮南留後、東面諸道行營都統。
初，溫常夜夢入宮，見白龍繞殿柱，詰旦見隆演衣白衣擁柱而立，心異之，至是得嗣立，故溫授指於可求也。既罷，副都統瑾詣可求居，曰：「瑾年十六七卽橫戈躍馬，衝犯大敵，未常畏懾，今日對顥，不覺流汗。公面折之如無人，乃知瑾匹夫之勇，不及公遠矣。」因以兄事之。顥自此與溫不相能，諷隆演出溫爲浙西觀察使，鎮潤州。可求復以計留溫。行軍副使李承嗣與顥善，覺可求有附溫意， 諷顥使盜夜刺殺之。已而盜掠財以報命，曰：「捕之不獲。」顥怒曰：「吾欲得可求首，何用財爲！」可求遂詣溫謀先殺顥，陰遣左監門衛將軍鍾泰章選壯士三十人圖之。
丁亥旦，直入斬願於牙堂，並親近數人，始暴其弒君之罪，輯紀祥等於市。先是，顥、溫謀逆時，溫曰：「參用左、右牙兵，心必不一，不若獨用吾兵。」顥不可。溫曰：「然則獨用公兵。」顥從之。至是，窮治亂黨，皆出於左牙，人皆以溫爲實不知謀也。按五國故事云：溫請顥獨訖其事，然後見報。其夕，顥既殺渥，遂召溫，溫乃詣城門大哭，曰：「張顥弒逆，殺害老令公郎君矣！」軍衆皆爲之哭。其夕，遂殺顥，立楊渭。其事未確，今不從。
隆演以溫爲左、右牙都指揮使，軍府事咸取決焉。以可求爲揚州司馬。當顥用事，刑獄酷濫，縱親兵剽掠市里。溫謂可求曰：「今大事已定，吾與公輩當力行善政。」乃立法度，禁強暴，政舉大綱，軍民安之。
是月，楚兵陷朗州，武貞節度使雷彥恭舟來奔。中和元年，雷滿據朗州，至彥隱而亡。按梁太祖
實録：丁酉，朗州軍前奏捷，彥恭役溺於江。十國紀年又云：彥恭輕舟奔憤陸。今從之。隆演以彥恭爲淮南節度副使。
秋七月壬申，將吏請於李儼，承制授隆演淮南節度使、東面諸道行營都統、同平章事、弘農王。
八月，遣步軍都指揮使周本、南面統軍使呂師造擊吳越。
九月，圍蘇州。是月，吳越將張仁保入寇，取常州之東洲，我兵死者萬餘人。命池州團練使陳璋充水陸行營都招討使，帥裨將柴再用等救之，大破仁保於魚蕩，復取東洲。
冬十月，梁從吳越之請，八月，吳越王鏐獻攻淮南之策，見吳越春秋。以亳州團練使寇彥卿爲東面行營都指揮使，入寇。
十一月，彥鯽帥衆二千襲霍丘，土豪朱景擊敗之，又攻廬、壽二州，皆不克。王遣滁州刺史史儼拒之，彥卿引去。
是歲，遣軍將萬全感齍書問道詣晉及岐，告以嗣位。
天祐六年春二月丁酉朔，日有食之。
三月，徐溫以金陵形勝，戰艦所聚，乃自以惟南行軍副使，領昇州刺史，留廣陵，遣假子元從指揮使知誥爲昇州防遏使兼樓船軍使一作「副使」往治之。
夏四月，周本等攻蘇州，爲吳越將孫琰所拒，不能克。已而吳越牙內指揮使錢鏢、行軍副使杜建徽等將兵來援。辛亥，蘇州兵內外合擊，我師大敗，軍將何朗等三十餘人被執，失戰艦二百艘。本夜遁，追兵及之，復敗於皇天蕩。鍾泰章將精兵二百爲殿，多樹旗幟於菰蔣中，吳越兵不敢追而還。是月，初置選舉，以駱知祥掌之。
夏六月，撫州刺史危全諷自稱鎮南節度使，帥撫、信、袁、吉之衆，號十萬，寇洪州。節度使劉威守兵財千人，置酒宴飲以疑敵。全諷不敢逼，屯兵象牙漳。是月，楚苑致等圍高安，以爲全諷聲援。王命周本爲西南面行營招討應援使，將兵七千救高安。本謂全諷敗，援兵必還，乃舍高安，疾趣象牙漳。過洪州，劉威欲犒軍，本不肯留。或言：「敵兵甚強，君宜觀形勢然後進。」本曰：「賊衆十倍於我，我軍聞之必懼，不若乘其銳而用之。」
秋七月，全諷在象牙漳營柵臨溪，亙數十里。庚辰，本隔溪布陳，先使贏兵嘗敵；全諷兵涉溪來追，本乘其半濟，縱兵擊之，全諷兵大潰，自相蹂藉，溺水死者無算，本分兵斷其歸路， 禽全諷及將士五千人。按釣磯立談云：叟常記危全諷以十萬衆據象牙漳，楚人爲圍高安以爲之聲援，朝廷旰食。嚴可求薦周本可以爲將，本堅辭不肯起，徐自建白曰：「往年長洲之戰，非不敵也，特以上將權輕，下皆專命，互相觀望，以至軍不克振。今必見委，倘不設偏裨，老臣願出死力以報厚。」朝廷許之。本乃具選兵七千人，計食賷糧，晨夕兼馳。朝貴或有追送者，不肯少留，且曰：「兵事神速，停營信宿，衆寡情見，則不可用也。吾欲及其銳而使之。」是時高安危急，人皆謂當先策援，本曰：「不然。楚人非有戰心也，姑欲牽綴我師，使全諷得畢力爾。我必先擒此賊，彼自當解。」遂直鑄象牙漳，突其壘，疾攻之。全諷少其衆，且笑本率易，殊不願答。休先遣勁卒穿出其後，乘高疾呼，撫人大崩，矢石未及接，爭赴水以死。本建大將旗鼓，徐驅而薄之。全諷據牀瞪視，不及指揮而就擒。我軍大讙，楚人果宵遁矣。中問所載，與通鑑小有異同，今悉從通鑑。乘勝克袁州，鹵其刺史彭彥章，進攻吉州。
是月，歙州刺史陶雅遣其子敬紹及都指揮使徐章將兵襲饒、唁二州，信州刺史危仔倡請降，饒州刺史唐寳棄城走。行營都指揮使米志誠、都尉呂師造等敗苑玫於上高。吉州刺史彭玕帥衆數千人奔楚。未幾，王命左先鋒指揮使張景思知信州，遣兵送之。仔倡聞兵至，遂奔於吳越。全諷至廣陵，諸將議曰：「昔先王攻趙鍠，全諷屢饟給吾軍。」王命釋之，資給甚厚。 通鑑云：王以其常有德於武忠王，釋之。
八月，虔州刺史盧光稠以州來附，時光稠亦遣使附於梁。我於是始盡有江西之地。
九月，王遣使修好於福建，閩主審知殺我使者張知遠，遂與之絕。
冬十月戊辰，吳越高澧以湖州來附。
是歲，擢鍾泰章爲滁州刺史。
天祐七年春二月，萬全感自岐歸，岐王承制加王兼中書令、嗣吳王。王大赦境內。高澧乞師於我，常州刺史李簡等將兵應之，湖州將盛師友、沈行思閉城不內，澧帥麾下五千人來奔。
夏五月，徐溫母周氏卒，將吏致祭，爲偶人高數尺，衣以羅錦。溫曰：「此皆出民力，奈何施於此而焚之，宜解以衣貧者。」是月，溫免官治喪，未幾，起復爲內外馬步軍都軍使，領潤州觀察使，以徐知誥爲昇州副使。
六月，水軍指揮使敖駢圍彭瑊於赤石。瑊爲吉州刺史彭阡弟。楚兵救瑊，鹵駢去。
冬十二月，虔州刺史廬光稠有疾，以位傳譚全播，全播不受。光稠卒，其子韶州刺史延昌來奔喪，全播立而事之。王遣使拜延昌虔州刺史，延昌受之，已而復因楚通梁，曰：「我受淮南官，以緩其謀耳，終當爲朝廷經畧陣西。」丙寅，梁以延昌爲鎮南留後。延昌表其將廖爽爲韶州刺史，梁許之。
是冬，淮南節度判官儼可求請置制置使於新淦縣，遣兵戍之，以圖虔州。每更番，輒潛益其兵，虔人不之覺也。
天祐八年春正月丙戌朔，日有食之。
夏五月甲申朔，梁改元乾化。
冬十月辛亥朔，吳越湖州刺史錢鏢殺都監潘長、推官鍾安德，來奔。
十二月，百勝軍指揮使黎球一作「求」殺廬延昌而代之。丙辰，梁以球爲虔州防禦使。未幾，球卒，牙將李彥圖代知州事，譚全播稱病篤獲免。是時，洪州霣石于越王山下昭□觀前，長七八尺，圍三丈餘。節度使劉威命舁入觀中，七日內漸縮小如數尺狀，已又長尺許，後止七寸，識者以爲活石也。
天祐九年春三月，宣州觀察使李遇與鎮南節度使劉威、歙州觀察使陶雅、常州刺史李簡常憤徐溫用事，而遇尤不平，溫怒，拜淮南節度副使王壇爲宣州制置使，數遇不朝之罪；遣都指揮使柴再開帥昇、潤、池、歙兵，納壇於宣州；又命昇州副使徐知誥副之。遇不受代，再用攻宣州，踰月不克。
夏五月，溫執遇少子至城下示之，復使與客何蕘入城說遇，遇不忍戰，乃開門請降。溫諷再用伺其出斬之，族其家。
是月，徐知誥以功遷昇州刺史，辟洪州進士宋齊丘爲推官，與判官王令謀、參軍王翃專主謀議，以牙吏馬仁裕、周宗、曹悰爲腹心。時諸州長吏多武夫，存以軍旅爲務，不恤民事，知誥在昇州，獨選用廉吏，修明政教，招延賢才，傾家貲無所愛，四方士大夫多歸之。
六月，梁郢王友珪弒其主晃而自立。
秋七月，劉威、陶雅詣廣陵，徐溫待之甚恭，威等悅服，由是人皆重溫。未幾，溫與威、雅率將吏請於李儼，承制加王太師、吳王，以溫領鎮海軍節度使、同平章事，淮南行軍司馬如故。隨遣威、雅還鎮。
冬十一月，淮南節度副使陳璋襲楚岳州，執其刺史苑玫，進攻荊南。王遣撫州刺史劉信將江、撫、袁、吉、信五州兵屯吉州，爲璋聲援。
是歲，虔州防禦使李彥圖卒，州人奉全播代之，附於梁。
天祐十年春正月，陳璋攻荊南不克，引還。荊南與楚兵會江口以邀我，璋聞之，駢舟二百艘爲列，夜過荊江，追者不能及。
二月，梁均王友貞起兵討賊，友珪伏誅，友貞自立於大梁。友貞更名鍠，已又名瑱。
三月，行營招討使李濤帥衆二萬出千秋嶺，攻吳越衣錦軍。
夏四月，我軍爲錢傳權所敗，濤被執，鹵我士卒三千餘人。
五月，遣宣州副指揮使花虔將兵會廣德鎮遏使渦信屯廣德，以攻衣錦軍。
六月，錢傳權陷廣德，虔、信復爲所鹵。
秋八月，楚廖遠節度使眺彥章寇鄂州，王命匯關州練使倡飾匯充水陸行軍應援使，未至，楚兵解去。
九月，吳越王鏐遣其子傳權等寇常州，營於潘葑。徐溫曰：「浙人輕而怯，易破也。」率諸將倍道赴之。至無鍚，裨將陳祐請以所部兵自它道出敵後。祐既去，溫以大軍夾擊之，大破吳越軍，斬獲甚衆。
冬十一月，梁以寧國節度使王景仁爲淮南西北行營招討應援使，將兵萬餘寇廬、壽。
十二月，徐溫與平盧節度朱瑾率諸將拒之，遇景仁於趙步。時徵兵猶未集，溫以四千餘人與之戰，不勝而卻。景仁直前薄溫，左驍衛大將軍陳紹擊退之。已而兵既集，大敗梁兵於霍丘，景仁以數騎殿後，我師遂不敢逼。初，梁人之渡淮也，先表其可涉之津，會我霍丘守將朱景浮表於木，徙置深淵以誤之，至是梁兵敗還，望表而涉，溺死者過半。溫命聚其屍於霍丘之上，築爲京觀。
天祐十一年夏四月，袁州刺史州劉崇景叛附於楚。楚將許直將萬人來援，王遣都指揮使柴再用、米志誠帥諸將討之。是月，楚岳州將王環夜襲黃州，執我刺史馬鄴。
五月，柴再用等大破劉崇景、許貞於萬勝岡，崇景、直棄城遁去，復取袁州。
秋八月，梁以福王友璋爲武寧軍節度使。前節度使王殷不受代，以徐州來附於我，殷故友珪所置也。按五代春秋作乾化三年九月， 徐州蔣殷叛附於吳，姓與年月小異。
九月，梁命淮南西北面招討應接使牛存節、開封尹劉鄩將兵討殷。
冬十月，遣平盧節度使朱瑾等救徐州，敗歸。
天佑十二年春二月，梁牛存節等陷彭城，王殷舉族自燔死。按莊宗列傳，殷死在上年十一月，今從舊五代史及五代通録。
夏四月，徐溫以其子牙內都指揮使知訓爲淮南行軍副使、內外馬步諸軍副使。
秋八月庚戌，王以鎮海節度使徐溫爲管內水陸馬步諸軍都指揮使、兩浙都招討使、守侍中、齊國公，鎮潤州，以昇、潤、常、宣、歙、池六州爲巡屬，留其子知訓居廣陵秉政，而軍國大事溫遙決之如故。
冬十一月乙丑，梁改元貞明。是冬，濬東塘楊林江，水中出火，可以然物。九國志作武義二年冬十月。
天祐十三年春二月，辛丑夜，宿衛將馬謙、李球作亂，劫王登樓，發庫兵討徐知訓。知訓將出走，嚴可求止之。壬寅，謙等陳於天興門外，諸道副都統朱瑾自潤州至，視之，曰：「不足畏也。」返顧外衆，舉手大呼，亂兵皆潰，禽謙、球，斬之。
秋七月甲子，潤州牙將周郊一作「周交」作亂，入府，殺大將秦師權等，一作「秦進忠」。大將陳祐等討斬之。稽神録曰：天祐丙子歲，浙西軍士周交作亂，殺大將秦進忠、張胤，凡十餘人。進忠少時常怒一小奴，刃貫心，殺而埋之。末年恆見此奴捧心而立。其日將出，乃在馬前左右皆見之。入府遇亂兵，傷胸而卒。張胤前月餘每聞呼其姓名者，聲甚清越，其日若在對面，入府而斃。
九月，光州將王言殺刺史戴肇，王遣楚州團練使李厚討之。廬州觀察使張崇不俟命，引兵趣光州，言棄城走。以厚權知州事。
冬十月，晉王存勗遣使來約，會兵伐梁。
十一月，以行軍副使徐知訓充淮比行營都招討使，及朱瑾等將兵趣宋、毫，與晉相應。既渡淮，移檄州縣，進圍穎州。
天祐十四年春正月，梁命宣武節度使袁象先救穎州，我軍引還。
三月，楚馬存寇上高。
夏四月，昇州刺史徐知誥治城市府舍甚盛。
五月，徐溫行部至昇州，愛其繁富，潤州司馬陳彥謙勸溫移鎮海軍治所於昇州，溫從之。徙知誥爲潤州團練使。知誥因求宣洲，不許，意殊不樂。宋齊丘密言於知誥曰：「三郎驕縱，三郎謂知訓也。敗在朝夕。潤州去廣陵，隔一水耳，此天授也。」知誥悅，卽之官。釣磯立談曰：初，烈祖雅不欲京口之行，丐爲宣城，而義祖不之許，尚遲徊若有所待。客有宋齊丘者，私勸烈祖曰：「昔項羽叛約，王沛公以漢中之地，時皆謂失職左遷，惟蕭何贊之，以爲語有天漢，其稱甚美。今明使君中有大志，而忽得京口，其名殆不可失也。且西朝拱己，知訓童昏，老臣宿將，不甘詬辱，度其勢亂在旦暮。蒜山之律，曾不一昔而可以定事。更舍此利而求入宣城山中，卒卒度歲月，其亡聊奈何？」烈祖驚起，執其手曰：「善哉子嵩，非吾子無所聞之。」中夕促駕而之官。
冬十月，越王巖遣客省使劉琯來聘，告卽位，且勸王稱帝。是歲，王遣使遺猛火油於契丹，且曰：「攻城用油然火，焚其樓櫓，敵人以水沃之，火愈熾。」契丹主大喜。
天祐十五年春正月，以右都押牙王陰爲行營都指揮使，將洪、撫、袁、吉之兵擊譚全播於虔州。嚴可求以厚利募贑石水工，我兵奄至城下，虔人始知之。
夏六月，內外馬步都軍使、昌化節度使、同平章事徐知訓爲副都統朱瑾所殺。初，徐氏專權，王幼懦不能自持，而知訓尤陵侮之，無君臣禮。常與王爲優，自爲參軍，使王爲蒼鶻以從。又泛舟濁河，王先起，知訓以彈彈之。又賞花禪智寺，知訓使酒罵坐，語侵王，王懼而泣。知訓常召徐知誥飲，知誥不時至，知訓怒曰：「乞子不欲酒，欲劍乎」一口，與知誥宴會，謀伏甲誅之，弟知諫躡知誥足，遂遁去。至是瑾與知訓有隙，積不能平，既已殺知訓，提首入府門，王障面入內，瑾爲府兵所攻，遂自剄死。
是日，知誥聞變，卽引兵濟江，撫定軍府。按十國紀年：六月乙卯，瑾殺知訓，踰城自殺。戊午，知誥入揚州代知訓執政。己未，誅瑾黨。又廣本：戊午，知誥親吏馬仁裕聞知訓死，自蒜山渡，白知誥。知誥卽日帥兵入揚州，撫定吏民。徐鉉江南録無日，但云：先主聞亂，卽日以州兵渡至廣陵，會瑾自殺，因撫定其衆。揚、潤相去至近，豈得越四日方爾聞變，今從江南録。
時徐溫諸子皆弱，溫乃以知誥代知訓執政，命沈瑾屍於雷塘而滅其族。復疑唐宣諭使李儼及泰寧節度使米志誠通謀，先後殺之。
秋七月，溫入朝於廣陵，欲大行誅戮。知誥、嚴可求具陳知訓過惡，溫怒稍解。馬令南唐書云：溫意潤州頂謀，就知訓廨，有土室繪畫溫像身被五木，諸弟皆執縛受刑，而畫知訓袞冕正座，皆署其名。溫見之，唾曰：「狗死遲矣！」知誥因得疏其罪惡。責知訓將佐不能匡救，皆抵罪，以刁彥能屢有諫書，賞之。又知訓與僧修睦親狎，至是得偽讖數紙，皆其手書，乃求修睦殺之。葬瑾於雷塘之側。先是，李德誠有客能言天文，一日謂德誠：「昨夕天象大異，揚州當流血無限，朝貴多陷首穴骨。」後考其日，正瑾殺知訓之夕也。
戊戌，以知誥爲准南節度行軍副使、內外馬步都軍副使、通判府事、兼江州團練使。以徐知諫權潤州團練事，代知誥也。溫還鎮金陵，總軍國大綱，自餘庶政，皆決於知誥。知誥悉反知訓所爲，事王盡恭，接士大夫以謙，御衆以寬，約身以儉。以王命盡蠲天佑十三年以前逋稅，餘俟豐年乃輸之。謂天祐十四年逋稅。求賢才，納規諫，除奸猾，杜請託。於是士民翕然歸心，雖宿將悍夫無不悅服。知誥欲進用宋齊丘，徐溫心惡之，以齊丘爲殿直軍判官。
是月，攻虔州之兵軍中大疫，王祺病，虔州險周不可下，以鎮南節度使劉信爲虔州行營招討使。未幾，祺卒。譚全播乞師於鄰境，吳越、閩、楚皆出師救之，楚將張可求將萬人屯古亭，閩兵屯鄠都，吳越錢傳球帥兵二萬圍信州。信州兵財數百，逆戰，不利，刺史周本開門宴飲，飛矢雨集，安來不動。吳越疑有伏兵，解圍去。王命前舒州刺史陳璋充東南面應援招討使，將兵侵蘇、湖，以牽制吳越之兵。傳球自信州南屯汀州。晉王存勗遣問使持帛會會兵伐梁，王辭以虔州之難。
八月，劉信遺其將張宣夜襲楚兵，與張可求戰於古亭，大破之；又遣梁詮等擊吳越及閩兵，二國聞楚兵敗，隨引去。
九月，信攻虔州不克，取質而歸。徐溫怒，益兵使更攻之。
冬十一月，信還擊虔州，先鋒始至，虔兵皆潰，遂拔虔州，追執譚全播於雩都。王以全播爲右威衛將軍，領百勝軍節度使。梁開平初，盧光稠以虔、韶二州請命於梁，梁太祖爲置百勝軍。初，徐溫自以權重位卑，說王曰：「今大王與諸將皆爲節度使，雖有都統之名，不足相臨制。請建吳國，稱帝而治。」王不許。至是嚴可求詣金陵說溫，當先建吳國以自立，溫深然之，留可求參總庶政，兼草禮儀。
武義元年春三月，吳越錢傳瓘自東洲入寇，王遣百勝軍使彭彥章及裨將陳汾拒之。徐溫帥將吏藩鎮請王卽天子位，不許。
夏四月戊戌朔，溫奉玉冊、寶綬尊王卽吳國王位，改天祐十六年爲武義元年，大赦境內，建宗廟社稷，設百官，官殿之物皆用天子禮。以金繼土，臘用丑。改諡武忠王曰孝武王，廟號太祖，威王日景王，廟號烈祖，尊母太夫人史氏爲太妃。以徐溫爲大丞相、都督中外諸軍事、諸道都統、鎮海寧國節度使、守太尉兼中書令、東海郡王，以徐知誥爲左僕射、參政事兼知內外諸軍事，仍領江州團練使，以揚府左司馬王令謀爲內樞使，營田副使嚴可求爲門下侍郎，鹽鐵判官駱知祥爲中書侍郎，前中書舍人盧擇爲吏部尚書兼太常卿，掌書記殷文圭、沈顏爲翰林學士，館驛巡官游恭爲知制誥，前駕部員外郎楊迢爲給事中，李宗、陳璋爲左、右雄武統軍，柴再用、錢鏢爲左、右龍武統軍，拜江西劉信、鄂州李簡、撫州李德誠、廬州張崇、海州王綰五人爲征南、鎮西、平南、安西、鎮東大將軍。文武以次進位，改文散諸大夫爲大卿，御史大夫爲御史大憲，避祖諱也。按鄱陽浮州開福院有吳武義二年銅鐘，安國寺有順義三年鐘，皆刺史呂師造題，官稱曰光祿大卿、檢校大保、兼御史大卿，是大憲亦或稱大卿。容齋三筆云：鄂州城北鳳凰山之陰有佛剎興唐寺，其小閣有鑑，題誌雲「大唐天祐二年三月十五日新鑄」，勒官階姓名者兩人，一日金紫光祿大檢校尚書左僕射兼御史大陳知新，一曰銀青光祿大檢校尚書右僕射兼御史大楊淙，「大」字之下皆當有「夫」字，而悉削去，觀者莫能曉。五代新、舊史、九國志並無其說，惟劉道原十國紀年載楊行密之父名怤，怤與夫同音，是時行密據淮南，方破杜洪於鄂，而有其地，故將佐爲諱之。
乙巳，彭彥章與錢傳瓘戰於狼山江，裨將陳份按兵不救，彥章軍敗，死之。
五月，荊南爲楚人所攻，乞援於我，王遣鎮南節度使劉信等率洪、吉、撫、信步兵，自瀏陽趣楚潭州，武昌節度使李簡等統水軍攻楚復洲。信等至潭州東境，楚兵釋荊南引歸。簡等入復州，執其知州鮑唐。
六月，我師敗吳越兵於沙山。
秋七月，吳越錢傳瓘寇常州，徐溫帥諸將拒之，右雄武統軍陳璋以水軍下海門出其後。壬申，戰於無錫。時久旱草枯，我兵乘風縱火，大破吳越軍，殺其將何逢、吳建，傳瓘遁去，追平山南，復敗之。璋敗吳越兵於香彎，指揮使崔彥章獲叛將陳紹以歸。是日，叛將曹筠復歸我軍。徐知誥請率步卒二千，易吳越旗幟鏜仗，躡敗卒而東，襲取蘇州。溫曰：「爾策固善，然吾且求息兵，未暇如妝言也。」諸將又謂：「吳越所恃者舟楫，今大旱，水道涸，此天亡之時也，宜盡步騎之勢，一舉滅之。」溫歎曰：「天下離亂久矣，民困已甚，錢公亦未易可輕，若連兵不解，方爲諸君之憂。不如戰勝以懼之，戢兵以懷之，使兩地百姓安業，君臣高枕，豈不樂哉，多殺何爲！」遂引還。丙戌，王立其弟朦爲廬江郡公，溥爲丹陽郡公，潯爲新安郡公，澈爲鄱陽郡公，子繼明爲廬陵郡公。
是月，大封王躬乂遣佐良尉金立奇人貢。躬乂本高麗石窟寺眇僧，天祐初據開州稱王，國號大封。 按新舊五代史、唐餘録皆雲唐末高麗國自立王，前王姓高氏，後王王建。今從十國紀年。
八月，歸無錫之俘於吳越，遣客省使歐陽江往聘修好，吳越亦遣使請和，自是三十餘州民樂業者二十餘年。王及徐溫屢遺吳越王書，勸其自王國中，無受梁朝之命，吳越王不從。
冬十月，徐溫出廬江公矇爲楚州團練使。
十一月，武寧節度使張崇侵梁安州。
十二月，團結民兵，從御史臺主簿盧樞言也。是時有童謠云：「東海鯉魚飛上天。」又有謠云：「江北楊花作雪飛，江南李樹玉團枝，李花結子可燐在，不似楊花無了期。」徐知誥本姓李，後遂應此謠。
武義二年春正月，張崇攻安州，不克而還。
夏四月，王寢疾。
五月，大丞相徐溫自昇州入朝。是時徐知誥密聞於王曰：「溫雖臣父，忠孝有素，而節鎮入覲，無以兵仗自從之例，請以臣父爲始。」爲叩溫悉去兵仗以入。議當爲嗣者。或希溫意，言曰：「蜀先主謂武侯：『嗣子不才，君宜自取。』溫正色曰：「吾果有意取之，當在誅張顥之初，豈不今日邪！使楊氏無男，有女亦當立之。敢妄言者斬！」按徐舷吳録、路振九國志之書載「有女當立」之語於誅張顥時，今從舊五代史。乃以下命迎丹陽公溥監國。 十國紀年云：王疾病，大丞相溫來朝，議立嗣君。門下侍郎嚴可求言王諸子皆不才，引蜀先主顧命諸葛事，溫以告知誥，知誥曰：「司求多知，言未必誠，不過順大人意爾。」溫曰：「吾若自取，非止今日。張顥之亂，嗣王幼弱，政在吾手，取之易於反掌。然思太祖大漸，欲傳位劉威，吾獨力爭，太祖垂泣，以後事託我，安可忘也。」乃與內樞密使王令謀定策，稱隆演命，迎丹陽公溥監國。今從薜史及司馬氏通鑑。 徙溥兄濛爲舒州團練使。
己丑，王薨，年二十四，諡曰宣。乾貞元年尊爲高祖宣皇帝。通鑑目録稱惠帝，不知何據。陵曰肅陵。王重厚恭恪，徐溫父子專政，未常有不平之意形於言色，溫以是安之。及建國稱制，尤非所樂，常怏怏酣飲，希復進食，遂至疾革而終。

