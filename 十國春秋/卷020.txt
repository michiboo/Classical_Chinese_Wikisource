　　徐知證，義袓第五子也。事吳，歷州刺史至節度使。烈袓封拜徐氏，與李氏同。知證初封江王，改魏王。徐氏諸子，知證最爲長年，及元宗之世，尤見優禮，內宴輒用家人禮，起舞拜跪爲壽。知證亦以叔父自處，無所讓。年四十二薨。

　　徐知諤，義袓第六子。吳時起家太子中舍，累遷刺史、節度使，代兄知詢爲金陵尹。烈袓受禪，封饒王，已又進封梁王，鎮潤州，兼中書令。好奇寶怪物，所畜不可計。有蜀估持鳳首至，自言得之檄外南蠻，狀如雄雞，廣五寸，冠上正平，可用爲枕，朱冠翠尾，金喙星眼，文彩煥爛如生，人咸異之。一日，遊蒜山，除地爲場，聯虎皮爲大幄，號虎帳，與賓僚會飲其中。忽暴風號，裂帳盡碎如飛蝶。知諤懼而歸，屬疾，數日卒。平生常語人曰：「人生七十爲大限，吾生長王家，窮極歡樂，一日可敵世二日，年三十五其死乎？」至是如其言。烈袓悲悼，廢朝七日，已而復詔不視朝者七日，斂以裒冕及尚方祕器，諡日懷。十子皆貴顯國中。
　　所著文賦歌詩十卷，號閣中集。〈何氏《閩書》云：閩縣梁山一名金鱉峯，五代徐知證、知鍔平閩屯兵處也。二人常下江平閩，閩民慕戴，相率建生祠山北，圖像奉之。一日謂衆曰：「不忍汝違，來歲當別。」及期，相繼化去。未幾，神降於人，言並奉帝命，列職斗宮，以祐下土。於是閩人立靈濟廟祀之，稱知證曰九天金闕明道遠德大仙、顯靈博濟真人、江王，知諤曰九天玉闕宣化扶教上仙、昭靈博濟真人、饒王。祀禮既虔，禱無不應。任臣按，知證、知鍔死閩中，正史不見，姑存此，竣考。 又永樂十五年，成袓寢疾，夢神自海濱來見，尋愈。禮官上言：「閩有靈濟廟二真君，應檮有靈。」上迎神京師，作洪恩靈濟官於城西南，復加知證曰清徹洞元沖虛妙應慈惠洪恩真人，知諤曰高明宏靜沖澹妙應仁惠洪恩真人；正統二年加爲真君，成化二年加稱二神，爲金玉二闕，上帝復封徐溫爲高上神主慈悲神父平帝，母與妃皆稱元君。孝宗卽位，用禮部尚書周洪謨言，革去二真君，併其父母妻帝號，而封號仍舊，云云。〉

　　論曰：義袓生六子，昇元開國時惟知證、知鍔在，得擔爵受封，與李氏諸王比幸矣。後永樂中以靈佑功，用錫殊稱美號。越四百餘年，而精爽不衰，殆所謂取精多而用物宏者邪？亦異矣。

　　徐遊，知誨子也。以義袓故於朝家爲宗室， 封文安郡公。初名景遊，〈《宣和畫譜》圖有李景遊《談道圖》，卽除景遊也。又有李景道《會友圖》，亦景遊伯仲行也。〉後避元宗名，去「景」字。知誨遇元宗有恩，故元宗待遊及遊兄汝南郡公遼尤親厚。〈汝南一作臨汝。〉出入宮省，專典官室營繕事。
　　遊雖家世崇貴，然頗尚文學，居恆與文士輩時時過從。元宗創清暉殿於北苑，命遊與張洎爲學士，入直其中。尋進太子太保。後主嗣立，喜爲文章，遊復以屬文見昵，遇宴飲，輒流連酣味，更相唱和。昭惠后好音律，時度新聲及故唐遺曲，遊問從旁稱美，有狎客風。乾德初，繼立國後周民，徐鉉，潘佑議婚禮不決，後主命遊評兩家是非。時佑方寵用，遊希旨奏佑議爲長，其將迎多此類也。後主常於清暉殿後建澄心堂，爲朝廷內地，遊與遼居中用事，卽以從子元隅爲員外郎，凡機事密畫，中旨多出其間。宋師圍城，分兵署字，皆出澄心堂直承宣命，謂之「澄心堂承旨」，率遊等主之。
　　先是元宗好浮屠，雖供佛度僧，未至甚溺，逮後主酷佞佛，都下贍僧逾萬人，造塔建寺，日不暇給。遊投合主好，專董其事，緣是帑藏空虛，坐成罷敝，遊不能無責焉。性多巧思，欹器久不傳，遊獨以意創製，動合古怯。太平興國中，宋學士蘇易簡得之，試於玉堂，太宗取視，歎賞不已。金陵之將亡也，徐鍇屬疾，夜夢巨人持大鐵簁取己及兄鉉並遊，納簁中多篩之，鍇與遊俱墜地，而鉉獨否。俄鍇、遊以疾卒，竟符其兆。

　　宋齊丘字子嵩，〈齊丘初字昭回，歙人。汪台符獻書於烈袓，齊丘忌其才名相逼，排斥之，台符因貽書侮之曰：「聞君齊大聖以爲名，昭亞聖以爲號。」齊丘惶恐，始易字子嵩。〉世爲廬陵人。〈《江南野史》云：世爲廬陵淦陽阜山人。〉好學，有大志，尤喜縱橫短長之說。少時夢乘龍上天，頗以此自負。父誠爲洪州鍾傳副使，卒於任，齊丘遂依傳家焉。傳敗，齊丘窮困不能存活，隨衆東下，餬口於倡家魏氏。烈袓爲昇州刺史，延攬四方賓客，齊丘因魏將姚克贍往謁，暇日陪燕遊，託鳳凰臺詩見志，烈袓奇其才，以國士遇之。從鎮京口，入定朱瑾之變，常參秘畫，因說烈袓講典禮，明賞罰，禮賢能，寬征賦，多見聽用。烈袓爲築小亭池中，以橋度，至則徹之，獨與齊丘議事，率至夜分。或居高堂，不設障幄，中置火爐，以鐵箸畫灰爲字，隨滅去，故密謀人莫得而知也。隨欲大用齊丘，而義袓惡其爲人，乃以爲殿直軍判官，凡十年。
　　義袓歿，始擢右司員外郎，累遷右諫議、兵部侍郎，居中用事，行且爲相矣。齊丘自以資望淺，不爲遠近所服，謁告歸洪州葬父，因人九華山，連徵不至。〈《江南野史》載齊丘《讓表》曰：「昔高宗之夢傳說，西伯之獲非熊，況臣非築岩之相，釣渭之賢，祿位彌重，宜居山野」云云。〉時元宗已爲大將軍，烈袓以吳主命，令往敦追之，乃起，除中書侍郎，遷右僕射、平章事。烈袓出鎮金陵，以元宗輔政，委齊丘左右之，齊丘益樹朋黨，潛自封殖。
　　是時烈袓權位日隆，中外皆知有禪代之勢，而烈袓慮羣下不協，陽爲退抑，以代嗣君，齊丘亦盛贊其說爲名高。會都押牙周宗微以傳禪意諷吳臣，且告齊丘，齊丘疾其先己也，請斬宗以謝吳主，烈袓由是不平。而楚王景遷者，吳主婿也，美姿儀，風度和雅，烈袓絕愛之；齊丘揣得其意，使其黨陳覺爲景遷教授，極稱景遷才，諸所參決，時政不法者，輒歸過元宗以傾之。蓋齊丘私計，烈袓他日得國，授於景遷，景遷和柔易制，己爲元老，威權無上矣。烈袓稍稍覺之，召爲都統判官，加司空，〈《江南録》又云：遙兼申蔡節度使。〉無所關預，從容而已。
　　俄而齊國建，猶以勳舊爲左丞相，而不與事。李德誠等持禪詔至，百官詣金陵勸進，齊丘獨稱疾臥家，不署表，烈袓心銜之。及卽位，徐玠爲侍中，李建勳爲中書侍郎、同平章事，周宗爲樞密使，齊丘止進司徒一官。齊丘自悼失計，復恥無功，不勝忿。及宣制，至「布衣之交」句，忽抗聲曰：「臣布衣時，陛下乃一刺史爾！今日爲天子，可不用老臣矣！」拂衣而出，闔門待罪。烈袓但遜辭諭之，不爲改官。
　　常夜宴宋泉閣，李德誠曰：「陛下應天順人，惟宋齊丘不悅。」因出齊丘諷止勸進書。〈《十國紀年》云：遺宗信書，令宗信諷止德誠勸進。〉烈袓卻之曰：「子嵩三十年故人，豈負我者！」齊丘頓首謝。自是爲求媚計，請遷讓皇他郡，降爲公侯，以絕人望。又請絕吳太子昏，略云：「非獨婦人有七出，夫有罪亦可出。」聞者莫不大噱。久之，表言備位宰相，寧得不聞國政，復自陳爲人所間，烈袓大怒。齊丘歸第，白衣待罪，而烈袓怒已解，謂左右曰：「宋公有才，特不識大體耳，孤豈忘舊臣者！」命元宗持手詔召見，遂以丞相同平章事，寖復委任兼知尚書省事，與張居詠、李建勳更日入閣議政。
　　契丹遣燕人高霸來聘，齊丘陰謀間契丹使與晉人相攻，則江惟益安，密請厚其原幣遣還，至淮北，潛刺殺之。〈霸有子乾，匿之濠州，於是契丹頗信以爲霸之死出於晉人。〉契丹與晉人果成嫌隙。
　　未幾，齊丘親吏夏昌圖盜官錢六百萬，齊丘特判貸其死，烈袓切責所司，坐昌圖斬。齊丘慚，稱疾求罷省事，許之，遂臥疾不復朝謁。烈袓遣壽王景遂勞問，且許以鎮故鄉，始入朝，因召與宴飲，爲布衣歡。齊丘本不無觖望，忽出怨言曰：「陛下中興，臣之力也，奈何忘之？」烈袓作色曰：「公以遊客干朕，今爲三公，亦足矣！」齊丘曰：「臣爲遊客，陛下乃偏裨耳！」〈一云：烈袓曰：「汝與人言朕鳥喙如句踐，難與共樂，有之乎？」齊丘詞色愈厲，曰：「臣實有是言！」〉明日，烈袓手詔慰謝曰：「朕褊性，子嵩所知，少相親，老相怨，可乎？」乃以齊丘爲鎮南軍節度使。
　　至洪州，改所居舊里愛親坊爲錦衣坊，大啓第宅，窮奢極麗，民不堪命。初赴鎮，烈袓曰：「衣錦晝行，古人所貴。」賜以錦袍，親爲著之，遂服錦袍視事。
　　元宗立，召拜太保、中書令，與周宗並相。而齊丘之客陳覺、魏岑等探相附結，內主齊丘，共爲造飛語傾宗，宗泣訴元宗，而岑與覺又有隙，譖覺於元宗，左遷少監。齊丘亦罷爲鎮海軍節度使，忽忽不自得，請復歸九華山，賜號九華先生，封青陽公，食青陽一縣租稅。會元宗欲傳位齊王景遂，詔景遂總庶政，國人大駭。齊丘自九華山上疏，極論不可，且言者頗衆，元宗乃收所下詔。
　　有謝仲宣者，詣燕王景達言：「齊丘先帝勳舊，不宜久棄山澤。」元宗乃遣馮庭巳召之，不起；又遣燕王再持詔往，乃起，拜太傅、中書令，封衞國公，賜號國老，奉朝請，然不得預政。益輕財好客，識與不識，皆附之。薦陳覺使福州諭李弘義入朝。覺至福州，不敢言，而專命出兵，敗事，僉謂必坐誅，齊丘上表待罪，置不問，覺亦不死。修撰韓熙載請斬覺等以申國法，齊丘惡之，誣以被酒猖狂，謫和州參軍。當是時，齊丘、覺與馮延巳、延魯、李徵古、魏岑、查文徽爲一黨，熙載與孫晟、常夢鍚、蕭儼、江文尉、李德明爲一黨。齊丘剛悻自用，一言不同，必被排擯，正人多爲切齒。元宗心弗善也，復使鎮洪州。
　　未幾，周侵淮北，起齊丘爲太師，領劇膚陳回節度使，進封隱國公；齊丘固讓，仍爲太傅。建議發諸州兵屯淮個，擇偏裨可任者將之，周人未能測虛實，不敢輕進，逮春水生，轉饟道阻，彼師老食匱，自當北歸，然後遣師乞盟，庶可無大喪敗。四隊惶惑不能用。又力陳割地無益，與朝論頗異。及明年暑雨，周棄所得淮南地北歸，議者謂扼險要擊，可以有功，且懲後。齊丘乃謂擊之怨益深，不如縱其歸以爲德。由是周兵皆聚於正陽，而壽州之圍遂不可解，終失淮南。
　　時陳覺、李徵古同爲樞密副使，躁妄專肆，無人臣禮，自度事定必不爲羣臣所容，若齊丘執大柄可無患，乘間言：「天位宜禪太弟，而以國事一委宋曆。」語具《陳喬傳》中。卒用是敗。四防嘗謂近侍曰：「齊丘才安能當此大難，不過率國中以降，自爲功爾。」
　　顯德五年，鍾謨自周還，屢陳齊丘乘國危殆，竊懷非望，且黨與衆，謀不可測。元宗遂命殷崇義草詔曰：「惡莫大於無君，罪莫深於賣國。」於是賜覺、徵古死，而放齊丘於青陽，勑鎖其第，穴牆給食。齊丘不堪其辱，明年春，自縊死。〈《唐餘紀傳》云：家衆坐餒，因謫於其妻，共縊殺之。〉瀕縊，歎曰：「吾昔獻謀幽讓皇之族於泰州，宜其及此！」年七十三，諡日醜繆。齊丘微時，有日者決之曰：「君貴不可言，然亞夫下獄相也。」又自洪州來奔時，投騎將啓事曰：「有生不若無生，爲人不若爲鬼。」又曰：「豈堪憂抱萬端，無奈饑寒二字。」識者占其必殍死，至是遂驗。
　　齊丘初館於魏氏，藉其資給，因以爲妻，累封國夫人，無子，以從子摩詰爲嗣。久之，元宗燕居，輙見齊丘爲厲，叱之不退，遂遷南都。〈《江表志》云：元宗暮年往往見宋齊丘、陳覺、李徵古如生，叱之不去，甚惡之。〉後主立，召其妻子還金陵，廩給甚厚，連坐者皆獲宥。
　　齊丘爲文，語發天然，而學問不廣，恆自謂古今獨步。又書札不甚工，亦自矜衒，頗以虞、歐爲嗤。馮延巳書法雅勝齊丘，陽乞師授以媚之，齊丘謂曰：「子書非不善，然不能精意，往往似虞世南，其何堪也！」性好術數，凡挾象緯青烏姑布壬遁之術居門下者，率數十輩，厚以資之。文武百官，多布私黨，國家有善政，同黨輒言「宋公爲之」，或有不協人望者，則曰「不用宋公言也」，其縱恣狂誖如此。有文集六卷，〈《宋史•藝文志》：宋齊丘《祀元集》三卷。〉《增補玉管照神經》十卷，《化書》六卷。或曰《化書》譚峭所作，齊丘特竊而有之。

　　論曰：齊丘任計，數喜機變，故縱橫裨闔之士也。乘時干主，化家爲國，可不謂有功焉。而躁悻熱中，植黨自用，迭起迭廢，卒以不良死。史謂其扭於要君，闇於知人，其信然哉。
