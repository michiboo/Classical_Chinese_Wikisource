　　順妃王氏，烈祖之故配也。父戎，官吳昇州刺史，義祖使烈祖委禽焉。性純孝。義祖常臥疾牀蓐間，烈祖夜不解帶，或聞謦欬聲，必率妃與偕往。義祖問何人至，烈祖曰：「知誥在斯。」又問：「彼更何人？」對曰：「知誥之婦。」累封魏國君。未幾薨，義祖爲感嘆者久之。及開國，追封順妃。
　　元敬皇后宋氏，小名福金。父韞，江夏人。后幼流離亂兵中，歸昇州刺史王戎。烈祖娶戎女，后爲滕，得幸，生元宗。順妃早死，義祖命烈祖禮爲繼室。〈馬令《南唐書》云：后幼爲亂兵畧取，義祖得之，常置帳下。會先主喪正室，義祖指宋氏謂先主曰：「是必有福，今以乞汝。」先主御之，遂生嗣主及景遷、景達。《江南野史》云：先主婦卒，徐溫持侍右一姬謂先主曰：「此必有福，自歸吾家，而門戶長益，不啻數倍。汝可婦之，奉汝箕帚。」今從陸游《南唐書》。〉封廣平郡君，進晉國君。
　　治內有法，不妄言笑。義祖歿於金陵，烈祖時在廣陵，將奔喪，后從容諫曰：「移孝爲忠，臣子之常。況權重身危，而輒罷所執，何異太阿倒持，柄不在我矣！」烈祖大悟，止焉。天祚二年，烈祖爲齊王，封王妃；俄受禪，立爲后。左右裨贊，多所宏益。烈祖常曰：「吾思有未達，后已悟矣。」
　　昇元末，烈祖服金石藥，多暴怒，賴后以免譴者甚衆。及晏駕，中書侍郎孫晟懼魏岑、馮延巳、延魯以東官舊僚用事，欲稱遺詔奉后臨朝聽政，后不許，曰：「此武后故事，吾豈爲之！」元宗卽位，尊爲皇太后。每元帝來朝，惟勞其良苦而已，無一言及於治理，曰：「婦人預外事，非國之福也。」保大三年十月殂，祔葬永陵，謚元敬。〈馬氏作「元恭」。 按宋諤者，後之姪也，後爲參軍，以國威故，官不甚大雲。〉
　　种氏名時光，江西良家女。性警悟，通書計。常靚糚去飾，而態度閒雅，宛若神仙。年
十六，入宮，隸樂部。〈《江表志》曰：樂部中之宮伎也。〉俄得幸，生景逿。〈馬令《南唐書》云：久不得幸，宋后憐之，爲數數薦引。既承恩寵，服御輒亞於后，而諸官罕得進御；及生逿，僭侈尤甚。〉烈祖以受禪後所得子， 甚愛之。种氏寵日盛，封夫人。
　　烈祖性嚴重，常大怒，聲如乳虎，殿陛令環爲震動，左右皆喪膽褫魄。种氏左手持食，右手進匕，從容如平時，烈祖怒亦頓解。他日，烈祖幸齊王宮，遇王親理樂器，大怒切責。數日，種氏負寵，輒乘間言景逷才過齊王，烈祖正色曰：「子有過，父教之，常理也。若何敢爾？」叱下殿，去簪珥，幽於別官。數月，命度爲尼。景逷愛亦弛，終烈祖世，獨不加封爵。烈祖晏駕，种氏泣曰：「人彘、骨醉，復見於此矣！」元宗卽位，景逷始封保寧王，許种氏居景逿官就養，進封王太妃。〈《江表志》雲封國太妃。〉元敬皇后挾舊怨，屢欲甘心，賴元宗力解乃免，竟以壽終。
　　光穆皇后鍾氏。父泰章，事吳，爲義祖裨將，以計殺張顥有功，義祖命以泰章次女配元宗，卽後也。義祖初見歎曰：「非此兒不敵此女。」始封縣君，累加國夫人。昇元中，封齊王妃。元宗卽位，立爲皇后。
　　後少長富貴，不事玩好，副筓大練，澹如也。既居大位，歲時賜予，必先諸娣姒，然後及宮中。淮上兵起，後爲損常膳，不舉樂者數月。後主嗣立，爲太后，以父名改稱聖尊后。後寢疾，後主朝夕侍側，衣不解帶，藥必親嘗乃進。乾德三年十月殂。是日雨沙於金陵，後主毀瘠骨立，杖而後起，哀動左右。祔葬順陵，諡光穆。〈《江表志》作「光穆順聖」。〉
　　凌氏，元宗後官，生韓王從書，隨後主北遷，封爲吳國太夫人。
　　昭惠國後周氏，小字娥皇，司徒宗之女。十九歲歸皇宮。通書史，善歌舞，尤工琵琶，嘗爲壽元宗前，元宗歎其工，以燒槽琵琶賜之，蓋元宗寶惜之器也。
　　後於釆戲、弈棋，靡不妙絕。〈《經籍志》：周后有《擊蒙小葉子格》一卷。〉元宗幸南都，詔音存問，以令婦稱。後主嗣位，冊立爲國後，寵嬖專房。創爲高髻纖裳及首翹鬢朵之籹，人皆效之。常雪夜酣燕，舉杯請後主起舞，後主曰：「汝能創爲新聲，則可矣。」後卽命牋綴譜，喉無滯音，筆無停思。俄頃譜成，所謂「邀醉舞破」也。〈毛氏《填辭名解》云：邀醉舞破調，今不傳。〉又有「恨來遲破」，亦後所製。故唐盛時，霓裳羽衣最爲大曲，亂離之後，絕不復傳；後得殘譜，以琵琶奏之，於是開元、天寶之遺音，復傳於世。內史舍人徐鉉聞之於國工曹生，鉉亦知音，問曰：「扶曲終則緩，此聲乃反急，何也？」曹生曰：「舊譜實緩，宮中有人易之，非吉徵也。」後主以後好音律，因亦就嗜，廢政事。監察御史張憲切諫，賜帛三十疋，以旌敢言，然不爲輟也。
　　未幾，後臥疾，後主朝暮視食，藥非親嘗不進，服不解體者累夕。後疾已革，猶不亂，謂後主曰：「婢子多幸，託質君門，竊冒華寵十載矣。女子之榮，莫過於此。所不足者，子殤身歿，無以報德。」親取元宗所賜琵琶及平時約臂玉環，爲後主別，又作書請薄葬。越三日，沐浴糚澤，自內含玉，殂於瑤光殿之西室，時乾德二年十一月甲戌也。年二十有九。葬懿陵，諡日昭惠。
　　後主哀苦傷神，扶杖而起，自製誄，刻之石，與後所愛金屑檀糟琵琶同葬。又作書燔之，自稱「鰥夫煜」，其辭數千言，皆極酸楚。〈誄曰：「天長地久，嗟嗟蒸民，嗜欲既勝，悲歎糾紛。緣情效宅，觸事來津，貲盈世逸，樂勘愁殷。沉烏逞兔，茂夏周春，年彌念曠，得故亡新。闕景頹岸，世閱川奔，外物交感，猶傷昔人。詭夢高唐，誕誇洛浦，搆屈平虛，亦憫終古。況我心摧，興哀有地，蒼蒼何辜，殲予伉儷。窈窕難追，不祿於世，玉潤珠融，殞然破碎。柔儀俊德，孤映鮮雙，纖穠挺秀，婉孌開揚。艷不至冶，慧或無傷，盤紳奚戒，慎肅惟常。環珮爰節，造次有章。含顰發笑，擢秀騰芳。鬢雲留鑒，眼彩飛光。情瀾春媚，愛語風香。瓖姿稟異，金冶昭祥。婉容無犯，均教多方。茫茫獨逝，捨我何鄉？昔我新昏，燕爾情好，媒無勞辭，筮無違報。歸妹邀終，咸爻協兆，俛仰同心，綢膠是道。執子之手，與子偕老，今也如何，不終往告！嗚呼哀哉！志心既達，孝愛克全。殷勤柔握，力折危言。遺精眄眄，哀淚漣漣。何爲忍心，覽此哀編。絕艷易凋，連城易脆，實曰能容，壯心是醉。信美堪餐，朝飢是慰，如何一旦，同心曠世。嗚呼哀哉！豐才富藝，女也克肖，采戲傳能，弈棋逞妙。媚動占相，歌縈柔調，茲鞀爰質，奇器傳華。翠虬一舉，紅袖飛花，情馳天降，思棲雲涯。發揚掩抑，纖緊洪奢，窮幽極致，莫得微瑕。審音者仰止，達樂者興嗟，曲演來遲，破傳邀舞。利撥迅手，吟商逞羽，製革常調，法移往度。剪遏繁態，藹成新矩，《霓裳》舊曲，韜音淪世。失味齊音，猶傷孔氏，故國遺聲，忍乎湮墜。我稽其美，爾揚其秘，程度餘律，重新雅製。非子而誰，誠吾有類，今也則亡，永從遐近。嗚呼哀哉！該茲碩美，鬱此芳風，事傳遐禩，人難與同。式瞻虛館，空尋所蹤，追悼良時，心存目憶。景旭雕甍，風和繡額，燕燕交音，洋洋接色。蝶亂落花，雨晴寒食，接輦窮歡，是宴是息。含桃薦實，畏日流空，林彫晚輝，蓮舞踈紅。煙輕麗服，雪瑩修容，纖眉範月，高髻凌風。輯柔爾顏，何樂靡從，蟬響吟愁，槐凋落怨。四氣窮哀，萃此秋晏，我心無憂，物莫能亂。鉉爾清商，艷爾醉盻，情如何其，式歌且宴。寒生蕙幄，雪舞蘭堂，珠籠暮捲，金爐夕香。麗爾渥丹，婉爾清揚，厭厭夜飲，子何爾忘。年去年來，殊歡逸賞，不足光陰，先懷悵怏。如何倏然，已爲疇曩。嗚呼哀哉！孰謂逝者，荏苒彌踈。我思姝子，永念猶初。愛而不見，我心燬如，寒暑斯疚，吾寧御諸。嗚呼哀哉！萬物無心，風煙若故，唯日唯月，以陰以雨。事則依然，人乎何所？悄悄房攏，孰堪其處。嗚呼哀哉！佳名鎮在，望月傷娥，雙眸永隔，見鏡無波。皇皇望絕，心如之何！莫樹蒼蒼，哀摧無際。歷歷前歡，多多遺致。絲竹聲悄，綺羅香杳。想渙乎忉怚，恍越乎憔悴。鳴呼哀哉！歲雲莫兮，無相見期，情瞀亂兮，誰將因依？維昔之時兮亦如此，雜今之心兮不如斯。嗚呼哀哉！神之不仁兮，斂怨爲德；既取我子兮，又毀我室。鏡重輪兮何年，蘭襲香兮何日？嗚呼哀哉！天漫慢兮愁雲曀，空曖曖兮愁煙起。娥眉寂寞兮閉佳城，哀寢悲氛兮竟徒爾。嗚呼哀哉！日月有時兮龜著既許，簫笳淒煙兮濟常是舉。龍輛一駕兮無來轅，金屋千秋兮永無主。嗚呼哀哉！水交枸兮風索索，烏相鳴兮飛翼翼。弔孤影兮孰我哀，私自憐兮痛無極。嗚呼哀哉！應寤皆感兮何響不哀，窮求弗獲兮此心墮摧。號無聲兮何續，神永逝兮長乖。嗚呼哀哉！杳杳香魂，茫茫天步。抆血撫櫬，邀子何所？苟雲路之可窮，冀傳情於方士。嗚呼哀長哉！」〉
　　或謂後寢疾，小周后已入宮中，後偶褰幔見之，驚曰：「汝何日來！」小周后尚幼，未知嫌疑，對曰：「既數日矣。」後恚，至死面不外向，故後主過哀，以掩其跡雲。
　　繼國後周氏，昭惠后女弟也。警敏有才思，神彩端靜。昭惠后歿，後未勝禮服，待年宮中。明年，後主居尊取後喪，故中宮久虛。開寶元年，始議立後爲繼室，命太常博士陳致雍考古今沿革，草具昏禮，又命學士徐鉉、知制誥潘佑參定。鉉曰：「昏禮古不用樂。」佑以爲今古不相沿襲，請用樂。鉉曰：「按古房中樂無鐘鼓。」佑引《詩》「窈窕淑女，鐘鼓樂之」，則房中樂宜有鐘鼓。後初見君，《後魏書》有先拜後起，帝後拜先起之文，鉉舉此以爲夫婦之禮，人倫之本，請答拜。佑以爲王者昏禮不與庶人同，請無答拜。議久不決。後主令文安郡公徐遊評其異同，遊多是佑議，遂施用之。逾月，遊病疽，鉉懟其不主己議，戲語人曰：「周、孔亦能爲厲乎？」
　　將納釆，後主命校鵝代白雁，被以文繡，使街書，特舉親迎之禮。民庶觀者盈數萬人。〈馬令《南唐書》云：或登屋極，至有墜瓦而斃者。〉
　　後少以戚里，間入宮掖，聖尊后絕憐愛之。後主製樂府，艷其事，有「衩襪金縷輕」之句，辭甚狎昵，頗傳於外。至納後，乃成禮而已。翼日，大燕羣臣，韓熙載以下皆作詩諷焉，而後主不之譴也。〈《古今風謠》載：後主時，江南童謠曰：「索得娘來忘卻家，後園桃李不生花。豬兒狗兒都死盡，養得貓兒患赤瘕。」「娘來」，謂再娶周皓也。「豬狗死」，謂盡戊亥年也。「赤親」，目病，貓有目病，則不能捕鼠，謂不見丙子之年也。〉
　　後被寵過於昭惠后。時後主常於草花中作亭，冪以紅羅，押以玳牙，雕鏤華麗，而極迫小，僅容二人，每與後酣飲其問。又𣏗儀殿設玉太古、容華鼎、金鳳口罌諸器，皆金玉爲之，璀璨奪目，〈《清異録》云：李煜長秋周氏居𣏗儀殿，有主香宮女，其焚香之器曰把子蓮、三雲鳳、折腰獅子、小三神山互字、金鳳口罌、玉太古、容華鼎，凡數十種。〉貯後於中。
　　國亡，隨後主北遷，封鄭國夫人。例隨命婦入宋宮，爲燕樂，進輒數日裁出，出必大泣，詈後主，聲聞於外，後主多宛轉避之。太平興國二年，後主暴隕，後悲哀不自勝，亦薨。
　　保儀黃氏，世爲江廈人。父守忠，遇亂流徙湘湖，事馬氏，爲偏裨。恭孝王之難，守忠死焉。邊鎬入長沙，得黃氏，甫數歲，奇其貌，內後宮。後主卽位，選爲保儀，容態冠絕一時，顧盼顰笑，無不妍姣。以工書札，使專掌宮中書籍。二周後相繼專房燕暱，故黃氏雖見賞識，終不得數幸御。
　　元宗父子俱善書法，元宗學羊欣，後主學柳公權，皆得十九，購藏鍾、王以來墨帖至多，黃氏實掌之。〈《馬氏《南唐書》云：宮中圖籍萬卷，尤多鍾、王墨蹟。〉城將陷，後主謂之曰：「此皆先帝所寶，城若不守，汝卽焚之，無爲它人所得。」及城陷，悉焚無遺者。黃氏亦從北遷，卒於大梁。
　　流珠，後主嬪御也。性通慧，工琵琶。後主常製「念家山破」，昭惠后製「邀醉舞」、「恨來遲」二破，流傳既久，樂籍多忘之。後主追念昭惠后，理其舊曲，顧左右無知者，流珠獨能追憶無失，後主特喜。後不知所終。
　　喬氏，亦後主宮人。善書，居宮中，常出家奉佛，後主手書金字《心經》賜之。國亡，入宋禁中。聞後主薨，乃出經捨相國寺，以資冥福，書其卷後云：故李國主宮嬪喬氏，伏遇國主百日，謹捨昔時賜妾所書《般若心經》在相國寺塔院。伏願彌勒尊前持一花而見佛。」字整潔而詞愴惋。後江南僧持歸故國，置天禧寺塔相輪中，見者悲之。〈按《徐鍇集•南唐制誥》有宮人喬氏出家誥，豈斯人邪？〉
　　又有秋水、窅娘兩宮人。秋水簪異花，芳香拂鬢，常有蝶遶其上，撲之不去。窅娘纖麗善舞，後主作金蓮，高六尺，飾以寶物細帶，纓絡蓮中，作品色瑞蓮，命窅娘以帛繞足，令纖小屆上作新月狀，素韤舞蓮花中，迴旋有凌波之態，由是人皆效之。〈唐鎬詩云：「蓮中花更好，雲裏月長新。」爲窅娘作也。又《南唐拾遺記》：宋伐江南時，獲後主寵姬，夜見燈燭輒閉目，雲宮中本閣每至夜懸大寶珠，光照一室，如日中也。其名氏不可考。〉
