　　欽定四庫全書　　　　　集部四
　　提要
　　鶴林集四十巻　　　　別集類三〈宋〉
　　〈臣〉等謹案鶴林集四十巻宋吳泳撰泳字叔永潼川人嘉定二年進士理宗朝歴官起居舍人兼直學士院權刑部尚書終寳章閣學士知泉州事蹟具宋史本傳史稱所著有鶴林集而不詳巻數藝文志亦不著録惟永樂大典各韻中頗散見其詩文謹裒輯編次釐為四十巻放佚之餘篇什尚夥亦可見其著作之富矣泳當南宋末造正權姦在位國勢日蹙之時獨能正色昌言力折史彌逺之鋒無所回屈可謂古之遺直至當時邊防廢弛泳于山川阸塞籌畫瞭如慷慨敷陳悉中竅要本傳所載諸疏簡畧未詳今以本集考之如紹定二年上西陲八議五年䟽四失三憂及保蜀三䇿端平二年言元兵先通川路後㑹江南不可不固上流三年乞預儲蜀帥又論壞蜀四證及救蜀五策大抵於西川形勢言之最晰良由南宋以蜀為後戶於形勢最為衝要泳又蜀人深知地利故所言切中窽㑹非揣摩臆斷者比實可以補史所未備其他章疏表奏明辨駿發亦頗有眉山蘇氏之風在西蜀文士中繼魏了翁鶴山集後固無多讓也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀




