　　欽定四庫全書　　　　　經部二
　　讀書叢說　　　　　　　書類
　　提要
　　〈臣〉等謹案讀書叢説六卷元許謙撰謙字益之金華人延祐中以講學名一時儒者所稱白雲先生是也事跡具元史儒學傳自蔡沈書集傳出解經者大抵樂其簡易不復叅考諸書謙獨博覈事實不株守一家故稱叢説如蔡氏釋堯典本張子天左旋處其中者順之小遲則反右之説不知左旋者東西旋右旋者南北旋截然殊致非以遲而成右也日東出西沒隨大氣而左以成晝夜非日之自行其自行則冬至後由南斂北夏至後由北發南以成寒暑月之隨大氣而左及其自行亦如之謙雖不能盡攻其失然七政疑一條謂七政與天同西行恐錯亂紛雜泛然無統可謂不苟同矣舊説洛誥我乃卜澗水東瀍水西為王城據召誥洛誥周公皆乙卯至洛在召公得卜經營攻位五日位成之後是王城無庸再卜謙謂此時王城已定但卜處殷民之地故先河朔黎水以近殷舊都民遷之便次及澗東瀍西次及瀍東皆以洛與此地相對定墨而皆惟洛食瀍澗流至洛所經已逺不知周公所卜者何處又呂刑稱惟作五虐之刑曰法稱爰始淫為劓刵㭬黥舊説以為其刑造自有苖謙謂苗乃専以刑為治國之法始過用其刑非創造刑也如此之類亦頗不為習聞所囿至於説六律五聲漫録律呂新書説唐虞之修五禮漫録周官大宗伯之文説酒誥太史內史漫録周官太宰六典八灋八則八柄之文殊屬泛衍書內載其師金履祥説為多卷首書紀年一篇即據履祥綱目前編起算其間得失雜出亦不盡確然宋末元初説經者多尚虛談而謙於詩考名物於書考典制猶有先儒篤實之遺是足貴也書與詩名物鈔四書叢説並刋於至正六年其版久佚此本為浙江吳玉墀家所傳鈔第二卷中脫四頁第三卷中脫二頁第五卷第六卷各脫四頁勘驗別本亦皆相同今亦無從校補姑仍其舊焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




