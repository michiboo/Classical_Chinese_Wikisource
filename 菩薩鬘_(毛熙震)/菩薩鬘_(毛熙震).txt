
梨花滿院飄香雪，髙樓夜靜風箏咽。
斜月照簾帷，憶君和夢稀。

小𥦗燈影背，燕語驚愁態。
屏掩斷香飛，行雲山外歸。
繡簾高軸臨塘看，雨翻荷芰真珠散。
殘暑晚初涼，輕風渡水香。

無憀悲往事，爭那牽情思。
光影暗相催，等閒秋又來。
天含殘碧融春色，五陵薄倖無消息。
盡日掩朱門，離愁暗斷魂。

鸎啼芳樹暖，燕拂迴塘滿。
寂寞對屏山，相思醉夢間。
