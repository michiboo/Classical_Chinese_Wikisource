符璽出入，惟帝之命，節傳迓送，有國之恆。寶山圖獸，知林木之多虞；澤國用龍，取江海之安祲。飾之玉者，惟人所持。萬里無塵，寢於廟堂之上；四郊多壘，行於軍陣之間。癸何人斯？不率而盜。子卿漢朝之勇將，擁節不移；無忌魏國之名臣，竊符加罪。彼己之子，曾不是思。藪之萑蒲，尚聞攻伐；邦之旌節，安可穿窬？請歸義於鈞金，庶無嘩於束矢。
