　　欽定四庫全書　　　　　集部八
　　元詩體要　　　　　　　總集類
　　提要
　　〈臣〉等謹案元詩體要十四巻明宋緒編緒字公傳以字行餘姚人成祖時預修永樂大典時同邑被徴者五人及書成宋孟嶽趙膚迪朱徳茂張廷皆授官緒獨辭不受是集録元一代之詩凡為體三十有六各體之中或以體分或以題分體例頗不畫一其以體分者選體別於五言古吟歎怨引之類別於樂府長短句別於雜古體未免治絲而棼其以題分者香奩無題詠物既各為類則行役邊塞贈答諸門將不勝載更不免於掛漏又第八巻楊維楨出浴絶句實唐韓偓七言律詩後四句採録亦間有疎舛然去取頗有鑒裁自明以來傳本頗稀此本為秀水曹溶家所藏書中間有缺葉既無別本可校今亦姑仍其舊焉乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











