
作於1730年（雍正八年）
　　先公少孤貧，廢書學賈，往來外洋。見老於操舟者，僅知針盤風信；叩以形勢則茫然，間有能道一、二事實者而理莫能明。先公所至，必察其面勢、辨其風潮；觸目會心，有非學力所能造者。
　　康熙壬戌，聖祖仁皇帝命征澎、臺，遣靖海侯施公琅提督諸軍；旁求習於海道者。先公進見，聚米為山，指畫形勢，定計候南風以入澎湖；遂藉神策廟算，應時戡定。又奉施將軍令，出入東、西洋，招訪鄭氏有無遁匿遺人F凡五載。敘功授職，再遷至碣石總兵，擢廣東副都統(按「廣東通志」：右翼副都統陳昴，漢籍，福建人；康熙五十七年任)，皆濱海地也。倫炯蒙先帝殊恩，得充侍衛；親加教育，示以沿海外國全圖。康熙六十年，特授臺灣南路參將。皇上嗣位，蒙恩遷澎湖副將、移臺灣水師副將，即擢授臺灣總兵，移鎮高、雷、廉，又皆濱海地也。倫炯自為童子時，先公於島沙隩阻盜賊出沒之地，輒諄諄然告之。少長，從先公宦浙，聞日本風景佳勝，且欲周諮明季擾亂閩、浙、江南情實；庚寅夏，親遊其地。及移鎮高、雷、廉，壤接交阯；日見西洋諸部估客，詢其國俗、考其圖籍，合諸先帝所圖示指畫，毫髮不爽。乃按中國沿海形勢、外洋諸國疆域相錯、人風、物產、商賈貿遷之所，備為圖誌。蓋所以志聖祖仁皇帝暨先公之教於不忘，又使任海疆者知防禦搜捕之扼塞，經商者知備風潮、警寇掠，亦所以廣我皇上保民恤商之德意也。
　　雍正八年(歲次庚戌)仲冬望日，同安陳倫炯謹誌。

