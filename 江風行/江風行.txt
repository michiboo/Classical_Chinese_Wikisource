
壻貧如珠玉，壻富如埃塵。
貧時不忘舊，富日多寵新。
妾本富家女，與君為偶匹。
惠好一何深，中門不曾出。
妾有繡衣裳，葳蕤金縷光。
念君貧且賤，易此從遠方。
遠方三千里，思君心未已。
日暮情更來，空望去時水。
孟夏麥始秀，江上多南風。
商賈歸欲盡，君今尚巴東。
巴東有巫山，窈窕神女顏。
常恐遊此方，果然不知還。

