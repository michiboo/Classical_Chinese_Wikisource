
若有人兮山之曲，駕青虬兮乘白鹿。
往從之遊願心足，披澗戶，訪巖軒。
石瀨潺湲橫石徑，松蘿冪䍥掩松門。
下空濛而無鳥，上巉巖而有猨。
懷飛閣，度飛梁。
休余馬於幽谷，掛余冠於夕陽。
曲復曲兮煙莊邃，行復行兮天路長。
修途杳其未半，飛雨忽以茫茫。
山坱軋，磴連褰。
攀石壁而無據，泝泥溪而不前。
向無情之白日，竊有恨於皇天。
回行遵故道，通川遍流潦。
回首望羣峰，白雲正溶溶。
珠爲闕兮玉爲樓，青雲蓋兮紫霜裘。
天長地久時相憶，千齡萬代一來遊。

