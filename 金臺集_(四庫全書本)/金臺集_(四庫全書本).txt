　　欽定四庫全書　　　　集部五
　　金臺集　　　　　　　別集類四〈元〉
　　提要
　　〈臣〉等謹案金臺集二卷元納延〈原本作廼賢今改正〉撰納延有河朔訪古記已著錄是集為危素所編前有歐陽元李好文貢師泰三序作於至正壬辰又有黃溍題詞作於至正庚寅末有至正乙酉揭徯斯跋至正辛夘程文跋至正乙未楊彛跋至正己丑台哈布哈〈原本作泰不華今改正〉題字至正戊子張起巖題詩復有虞集詩一首及危素一跋均不著年月素跋稱易之金臺前稿余既序之及再至京師又得後稿一卷則此集二卷乃合兩稿編之故集中稱揭徯斯謚為揭文安而集末乃有徯斯跋也納延天才宏秀去元好問為近雖晚年內登翰林外參戎幕而仕進非所汲汲惟以逰覽唱酬為事故氣格軒翥無世俗猥𤨏之態其名少亞薩都拉核其所作視薩都拉無不及也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　金臺集敘
　　三代而上天地之英著為禮樂三代而下禮樂之英散為文章禮樂文章無處不有無時無之是故禮之用莫妙於樂文章之用莫妙於詩英即妙也發舒而可見謂之英鼓舞而莫測謂之妙於是詩與樂之妙可以動天地感神明廣聲教移風俗也皇元混一以來諸國人以詩文鳴者前代罕有果囉羅納延易之卓然繼前脩之後以能文稱而尤長於詩其詩清新俊逸而有溫潤縝㮚之容七言傑者儗盛唐焉近年來京師因裒其作題曰金臺集暇日袖以眂余謁余題其帙端顧余引年治歸欲誦佳句於百僚恨已晚矣然念九州共貫之久而士有斯作焉治世之音其來方昌兆見於此譬如鸑鷟鳴於髙岡目前狌鼯之嘷無足怪也㑹當脩承平舊觀置之承明奉常之署以製作之事歸之其將咸韶斯世也歟志余喜以俟至正壬辰七月初吉鼇扉老人新賜致仕歐陽𤣥書於京城慶壽禪寺之僧舎
　　危子大樸示余以金臺集詩古律凡若干首讀之未盡卷不覺釋然自憙若三日不食而得膾炙羊棗也布絮藍縷而得方空縠綺也又如空山窮野而聞鈞韶鏗金戞玉也詩果囉羅易之所作易之西北方人而天地精英之氣所賦若是然字宙之廣土域之大山川人物風俗之異氣之所受固不能齊也嘗愛賀六渾隂山敕勒之歌語意渾然不假雕劌顧其雄偉質直善模寫政如東丹托雲畫本土人物筆跡超絶論者以為不免有遼東風氣之偏惟吾易之之作粹然獨有中和之氣上可以追嫓昔賢下可以鳴太平之治溫柔敦厚清新俊邁使人讀者雋永而不厭茲非聖人之化仁義漸被詩書禮樂之教而致然耶吾聞易之不喜祿仕惟以詩文自娛其來京師特以廣其聞見以助其詩也今將歸隠於江淮之南凡所與游者皆戀戀不忍其去則其志趣益尚矣哉至正壬辰魏郡李好文書

　　果囉羅易之詩序
　　易之果囉羅氏也少居江南長遊齊魯燕趙之間以客於京師博學善歌詩其詞清潤纎華每出一篇則士大夫輒傳誦之大抵五言類謝眺柳惲江淹七言類張籍王建劉禹錫而樂府尤流麗可喜有謝康樂鮑明逺之遺風間録其近作一編來謁曰僕於世甚拙知焉不能出奇於時鈎連強近以有祿爵力焉不能操弓挾矢馳驟風雨以自効於時又不能占占逐利如鷹鸇鷙鳥之發也此心泊然無佗好其有好而得之者盡在是矣太史危君嘗為僕序前所録藳吾子幸更序之予聞果囉羅氏在西北金山之西與回紇壤相接俗相類其人便㨗善射又能相時居貨媒取富貴易之世出其族而心之所好獨異焉宜乎見於詩者亦卓乎有以異於人也雖然富貴可以知力求而詩固有難言者矣是以黃金丹砂穹圭桓璧猶或幸致而清詞妙句在天地間自有一種清氣豈知力所能求哉昔之善論者謂詩有別思易之之於詩其將悟於是也夫至正十二年八月望日監察御史宣城貢師泰序














　　金臺集題詞
　　今之言詩者大氐祖玉溪而宗楊劉殊不思楊劉諸公皆侍從近臣凡所以鋪張太平之盛者直寫其所見雲爾江湖之士寘身風月寂寥之鄉而欲於暗中摸索以追逐之用心亦良苦矣果囉羅氏納延易之雅志髙潔不屑為科舉利祿之文平生之學悉資以為詩久留京師出入於英俊之林而習聞於朝廷之典禮臺閣之儀章至於衆大之區紛華侈靡宏麗可喜之觀亦有以開廓其心目故其形於詠歌言必發乎情辭必稱乎事不規規焉務為刻琱藻飾以追逐乎前人而自不能不與之合也因閲易之金臺集澷識其後以竢覽者詳焉至正十年四月六日黃溍書



