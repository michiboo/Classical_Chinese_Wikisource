　　欽定四庫全書　　　　史部十四
　　寶刻叢編　　　　　　　目錄類二〈金石之屬〉提要
　　〈臣〉等謹案寶刻叢編二十卷宋陳思撰思臨安人所著小字録前有結銜稱成忠郎緝熈殿國史實録院秘書省蒐訪又有海棠譜自序題開慶元年則理宗時人也是書蒐録古碑以元豐九域志京府州縣為綱其石刻地里之可考者按各路編纂未詳所在者附於卷末兼採諸家辨証審定之語具著於下今以元豐九域志及宋史地理志互相㕘核其中改併地名往往未能畫一即卷內所載與目録所題亦不盡相合如目稱鎮江而卷內稱潤州目稱建康而卷內稱昇州之類不一而足葢諸家著録多據古碑之舊額思所編次又皆仍諸家之舊文故有是訛異至於所引諸説不稱某書某集但稱其字如蔡君謨王厚之之類又有但稱其別號如碧岫野人養浩書室之類茫不知為何入者尤宋元坊肆之陋習然當南北隔絶之日不得如歐趙諸家多見拓夲而能紬繹前聞博考方志於徵文攷獻之中寓補葺圖經之意其用力良勤且宋時因志地而兼志碑刻者莫詳於王象之輿地碑目而河淮以北概屬闕如惟是書於諸道郡邑綱分目析沿革釐然較象之特為賅備朱彝尊嘗欲取所引隸續諸條以補原書二十一卷之闕今考所引如曽南豐集古録施氏大觀帖總釋序集古後録諸道石刻録復齋碑録京兆金石録訪碑録元豐碑目資古紹志録諸種今皆散佚不傳猶藉是以見崖畧又汝帖十二卷慈恩鴈塔唐人題名十卷以及越州石氏帖目則他書所不載而亦藉是書以覘其大凡亦可雲有資考証者矣鈔夲流傳第四卷京東北路第九卷京兆府下十一卷亷鳯路河東路十二卷淮南東路西路十六卷荊湖南路北路十七捲成都路並已闕佚十五卷江南東路饒州以下至江南西路亦佚其半十八卷梓州利州路惟有渠巴文三州而錯入京東西路淮南諸碑其餘亦多錯簡如魏三體石經遺字條下文義未竟忽接石藏髙紳家紳死其子弟以石質錢云云乃是王羲之書樂毅論跋語傳寫者竄置於是朱彝尊經義考於刋石門內魏石經條下引歐陽棐趙明誠藏高紳家云云葢未詳究原書故沿其誤今一一釐正其闕卷則無考補姑仍其舊焉乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














