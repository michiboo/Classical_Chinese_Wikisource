
昔歲嘗陳力，中年退屏居。
承顏方弄鳥，放性或觀魚。
曾是安疵拙，誠非議卷舒。
林園事益簡，煙月賞恆餘。
不意棲愚谷，無階奉詔書。
湛恩均大造，弱植媿空虛。
肅命趨仙闕，僑裝撫傳車。
念行開祖帳，憐別降題輿。
誰謂風期許，叨延禮數殊。
義沾投分末，情及解攜初。
追餞扶江介，光輝燭里閭。
子雲應寂寞，公叔爲吹噓。
景物春來異，音容日向疎。
川原行稍穩，鐘鼓聽猶徐。
林隔王公轝，雲迷班氏廬。
戀親唯委咽，思德更躊躇。
徇義當由此，懷安乃闕如。
願酬明主惠，行矣豈徒歟。

