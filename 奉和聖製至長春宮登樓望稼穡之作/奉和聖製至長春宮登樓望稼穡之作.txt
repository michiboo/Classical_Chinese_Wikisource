
帝跡奚其遠，皇符之所崇。
敬時堯務作，盡力禹稱功。
赫赫惟元後，經營自左馮。
變蕪秔稻實，流惡水泉通。
國阜猶前豹，人疲詎昔熊。
黃圖巡沃野，清吹入離宮。
是閱京坻富，仍觀都邑雄。
憑軒一何綺，積溜寫晴空。
禮節家安外，和平俗在中。
見龍垂渭北，辭雁指河東。
睿思方居鎬，宸遊若飲豐。
寧誇子雲從，秪爲獵扶風。

