
幼聞無生理，常欲觀此身。
心跡罕兼遂，崎嶇多在塵。
晚途歸舊壑，偶與支公鄰。
導以微妙法，結爲清淨因〈近本無以上二句，下有「喜得林下契，共推席上珍。念茲汎苦海，方便示迷津」四句〉。
煩惱業頓捨，山林情轉殷。
朝來問疑義，夕話得清真。
墨妙稱古絕，詞華驚世人。
禪房閉虛靜，花藥連冬春。
平石籍琴硯，落泉灑衣巾。
欲知冥滅意，朝夕海鷗馴。

