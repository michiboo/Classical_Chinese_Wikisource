
宋真宗御製玉京集卷之六
伏以靈禧丕顯，道蔭博臨。承累洽於天源，顯多昌於世冑。皇子某克諧成立，咸繁寵綏。具章綬而寶誨屢頒，分珪玉而列爵爰啟。燕翼之訓，垂慶緒以無疆；祇畏之心，率真科而仰報。臣無任懇倒之至，謹詞。
臣竊思錫類儲仁，承基紹緒。蓋仰依於積祐，乃俯洽於多祥。今以炎氣方新，火旗攸貺。奉真科於琳館，達精意於璇都。伏願九城晏寧，五稼豐楙。黎元靡於疾癘，家邦集於福禧。繼孝之心，敢忘於兢惕；來同之祉，常冀於昭彰。臣無任懇倒之至，謹詞。
臣向以茂膺寶命，申錫元符。肇建琳宮，用昭丕貺。秘文仰奉，將置於琅函；溫玉古。刊，先摹於緑字。式當協吉，方在致虔。顧河洛之書，近臨於外次；瞻紫清之座，益勵於至恭。臣無任懇倒之至，謹詞。
〈玉清昭應宮〉
臣仰報純禧，俯從傒望。厲鄉仙宇，將展於朝脩；春首令辰，式遵於時邁。敢伸嘉薦，用禱祥徵。伏冀霄極，降禎綿區。俾乂使輿情而咸若，致盛典以斯成。眷祐之靈，儻符於昭感；寅畏之志，彌切於至虔。臣無任懇倒之至，謹詞。
臣順考古經，遹宣茂則。靈區款謁，方祝於純禧；法從戒期，將詢於吉日。佇祥徵而允洽，故精意以虔伸。伏冀佑錫高旻，慶敷綿寓。俾人衹而胥悅，使典禮之咸宜。惕惕之心，敢忘於善禱；禳穠之應，益俟於來同。臣無任懇倒之至，謹詞。
臣祇考禮經，恭懷道蔭。琳宮款謁，已戒於先期；玉輅省方，即登於夷路。冀誕於景貺，敢仰叩於清都。伏冀萬國咸康，千祥紛委。克揚茂則，允賴純禧。仰望殊庭，顧精衷而斯薦；益祈鴻應，昭介祉而無疆。臣無任懇倒之至，謹詞。
〈太一宮〉
臣緬瞻靈域，祇謁僊詞。協吉元龜，已謀於剛日；戒期大輅，即涉於皇衢。思介祉之誕隆，故至誠而仰薦。伏冀克揚嘉應，茂集丕禎。俾區寓之晏康，致禮容之昭顯。殊庭瞻望，罄述於精衷；神鑒章明，允期於鴻福。臣無任懇倒之至，謹詞。
臣仰懷純錫，俯勵至精。三檜之庭，將伸於款謁；六驂之駕，方屬於戒期。思眷祐以誕敷，故寅威而昭薦。伏冀高明降顧，祉福來成。俾溥率以咸康，使禮容而克展。無疆之錫，儻荷於鑒觀；不匱之心，益期於祗慄。臣無任懇倒之至，謹詞。
〈滋福殿〉
臣欽崇祕道，款謁真官。六轡省方，已戒期於春序；九許即路，將展禮於靈辰。思鴻應之有敷，勵精心而無教。伏冀高明垂貺，溥率同歡。俾茂實之克揚，俟丕休之允屬。夙興之意，敢怠於至虔；降鑒之仁，益祈於丕顯。臣無任懇倒之至，謹詞。
臣緬望厲鄉，載稽春序。靈宮款謁，已吉於先期；齋輅省方，俯臨於剛日。佇凝禎之昭錫，伸虔禱之勵精。伏冀茂集千祥，保康萬彙。克揚盛節，允賴鴻休。祇慄之懷，顧夙宵而靡舍；鑒觀之祐，期紫清而誕敷。臣無任懇倒之至，謹詞。
臣向以獲聞丕緒，思佑寶圖。乃勵至精，用揚累盛。申詔列郡，虔奉真儀。建恭館於譙都，方興茂則；仰僊遊灊嶽，遽集殊禎。允協靈期，再翔瑞羽。祇荷昭彰之應，實增齋慄之心。臣無任懇倒之至，謹詞。
伏以紀飈馭之下臨，肇新令序；顧靈場之中啟，用報鴻禎。昭感有敷，祥經丕覿。集翩翻之珍羽，見浹洽之純禧。仰眷祐之心，永隆於景貺；勵寅恭之志，常守於慶基。臣無任懇倒之至，謹詞。
臣紹膺寶命，繼受珍符。顧盛典之增修，遽祥禎而昭顯。霄雲絢彩，僊羽流音。穹厚之心，表顧懷而斯在；夙宵之志，罄勵翼而攸勤。中禁密清，醮筵祇肅。冀垂鑒佑，洞察寅威。臣無任懇倒之至，謹詞。
臣恭纘成基，誕膺丕貺。方琳宮而順拜，爰霄極而降衷。嘉氣綑緼，靈禽頑頡。荷高昱之鴻應，俯佑禎圖；勵明發之小心，仰醻靈眷。瞻言靖館，恭啟醮筵。期委鑒之昭章，洞至誠之欽翼。臣無任懇倒之至，謹詞。
〈玉清昭應宮〉
臣顧以眇躬，纘玆大寶。雖純禧之溥洽，實至治之未臻。屬以宮城，偶延焚燎。眷言朝列，頗屬震驚。雖人事之有因，敢忘於祇畏；庶靈謀之不昧，曲照於戰兢。虔達中懷，用伸昭謝。臣無任懇倒之至，饉詞。
臣紹撫中區，有慙盛德。雖炳靈之曲祐，然制治之失中。屬以藩房，煽玆遺燼。久方從於撲滅，遂頗致於延燒。誠則因人，敢忘罪己。但思抑畏，以務增修。庶協側身，允期降顧。臣無任懇倒之至，謹詞。
臣仰承保佑，但積寅威。俯念震驚，靡遑寧處。蓋由王邸，不謹於周防；乃致宮城，頗延於焚燎。實暫人事，莫副靈心。引咎之懷，但兢兢而無捨；昭謝之懇，庶明明而曲臨。臣無任懇倒之至，謹詞。
臣永惟涼德，仰紹丕圖。雖明發以自勤，顧政經而多闕。因玆王邸，不謹於防閑；遽致宮城，頗延於焚燎。敢忘引咎，以謝皇靈。允冀儲仁，洞明丹懇。臣無任懇倒之至，謹詞。
臣內顧沖人，薦膺瑞命。雖靡忘於恭巳，實無報於降禎。餘燼相延，偶興於王邸；連甍莫遏，遂及於宮城。載念震驚，愈增祇慄。敢思引咎，用謝錫符。臣無任懇倒之至，謹詞。
臣祇紹慶基，茂膺蕃錫。顧惟涼德，靡報發祥。屬烈燄之相延，自維城而欻煽。既難嚮爾，遂致焚如。內顧眇沖，有虧於申儆；仰懷夙累，伏積於多慙。昭謝宗祊，敢忘寤寐。臣無任懇倒之至，謹詞。
臣欽承命歷，祇紹基圖。申做有虧，延災斯作。顧玆遺燼，偶發於宮城；致彼炎煙，頗驚於民聽。載惟人事之不謹，實慙邦治之無閑。兢業之懷，靡遑於明發；昭謝之志，庶罄於聿修。臣無任懇倒之至，謹詞。
伏以天顧之仁，實膺於保佑；君臨之德，但媿於眇沖。火禁罔修，宮城延燎。蓋不謹於人事，敢有惻於靈心。昭謝著明，敢忘克己。恭伸精意，允鑒至虔。名無任懇倒之至。謹詞。
伏以沖眇之姿，仰膺於寶命；兢業之志，庶答於鴻禎。言屬戚藩，偶忘周慎。遂令烈燄，遽有延燒。既睹震驚，益懷衹畏。敢忘咎己，用謝炳靈。名無任懇倒之至，謹詞。
竊以命歷仰承，茂臻景貺。眇沖俯念，莫報丕祥。由不謹於維城，致延災於烈燄。震驚中禁，焚燎端闈。思盛德之靡昭，積丹心之引咎。敢伸致謝，允冀俯臨。名無任懇倒之至，謹詞。
〈上清宮〉
臣眇沖之德，靡足感通。穹吳之仁，誕回眷顧。莫洽建中之治，遽生炎上之祥。維城偶失於慎微，烈燄欻驚於延燎。載惟菲薄，敢怠責躬。祇述誠明，庶伸昭謝。臣無任懇倒之至，謹詞。
臣顧以眇躬，紹玆丕歷。雖靡忘於兢業，蓋偶爽於隄防。藩邸之中，遽因遺燼。端闈之內，遂致延燒。思有失於慎微，實自深於克己。恭伸昭謝，允鑒至誠。臣無任懇倒之至，謹詞。
臣纘紹慶圖，祗畏靈命。雖懷戰慄，靡報鑒觀。烈燄延災，偶興於王邸；環廊莫救，遽及於端門。內省眇沖，靡遑寧處。庶鴻源而昭謝，敢精意而洞伸。臣無任懇倒之至，謹詞。
