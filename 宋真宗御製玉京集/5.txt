
宋真宗御製玉京集卷之五
臣早因主鬯，遂至承祧。但思憂勤，罔敢逸豫。薦更歲律，馴致成平。蓋襲慶於祖宗，每推功於穹吳。爰陟東岱，俯順下民。殊庭睠懷，休祐斯及。肸蠁無際，符瑞荐臻。惟仰頌於昭回，誠不忘於戒懼。臣無任懇倒之至，謹詞。
臣纂承鴻業，欽奉上天。雖萬務憂勤，不忘宵旰，而八方清謐，實自鑒觀。寶符已示於殊禎，真馭復宣於景命。內惟涼薄，彌負戰兢。但持勵翼之懷，庶答高明之賜。臣無任懇倒之至，謹詞。
伏以三界攸宗，十方所仰，尊惟太上，位極高真。蓋浩劫以難窮，固強名之不及。臣叨膺寶曆，嗣撫蒸黎。荷玆睠懷，蒙被純嘏。深惟大幸，併在眇躬。寢寐不遑，祇慄無措。臣無任懇倒之至，謹詞。
伏以造物之源，咸歸於大道；列真之長，是處於高天。睠祐所臨，欽承敢怠。內慙涼德，叨嗣慶基。雖已洽隆平，而益深祇畏。至誠斯罄，景貺聿垂。敢不愈勵精心，虔遵寶訓，永期昭事，少答顧懷。臣無任懇倒之至，謹詞。
伏以高極九天，位尊眾聖。是推寶命，下迨沖人。若乃銷偃五兵，每歸功於道廕；懷柔萬國，實受賜於真庭。雖寅畏之常，深於德教，而何有屢膺戩穀，交需純禧，顧負荷以莫遑，惟兢惕而彌厚。臣無任懇倒之至，謹詞。
伏以無得而升天，所以為大；莫知其始道，於是居尊。竊念祇嗣丕圖，薦膺瑞命。喬峰檢玉，已藉於江茅；吉壤瘞繒，復觀於汾鼎。賴高明之眷祐，俾典禮之昭彰。由是瞻紀號之名山，顧集靈之珍宇，式嚴清醮，用答鴻休，期精意以洞神，竢殊禎而狎至。臣無任懇倒之至，謹詞。
伏以無始太虛，莫窮真躅。含生有象，皆被大恩。萬化推尊，百王受命。惟沖人之寡薄，紹曆數之延洪。獲蹈真風，遐依聖廕。清宵警寐，遽降於靈仙；紫殿凝神，恭承於秘訓。敢不虔遵景貺，愈勵深衷。益脩精潔之儀，用伸致謝之禮。臣無任懇倒之至，謹詞。
伏以治國之基，奉天為大。化民之本，崇道居先。在欽翼之不忘，故感通而斯至。殊祥兆夢，真馭應期。屬清夜之方闡，降紫宸而彌久。躬宣聖訓，昭示靈徵。享是丕休，實慙涼德。謹當益勤庶政，上答洪恩。臣無任懇倒之至，謹詞。
伏以秉玆一氣，總彼萬靈。實覆育於群生，用鑒觀於率土。竊念鴻基嗣守，景貺薦膺。雖粗致於治平，故無忘於惕厲。尚虞品彙，罔獲晏安。允資下濟之靈，俾協咸寧之治。是以虔伸清醮，罄達素衷。伏望祥降九清，惠流六合，星躔靡爽。年穀有成，衡漳泰華之封；疆場不聳，廣漢番禺之域。縣道常康，凡混車書，並消疵癘。儻荷高明之賜，愈增齋慄之心。臣無任懇倒之至，謹詞。
伏以混元之教，無方之神，蓋典治於百靈，用生成於萬有。竊念欽承駿命，紹撫中區。期茂育於黎氓，但祇畏於穹吳。尚虞涼薄，罔致隆平。思薦擁於殊禎，爰仰祈於純錫。是以虔修清醮，用達素衷。伏望玄應昭彰，黔民富壽，三辰順序，百穀用成。交河遼海之封，永通聲教；五嶺二江之域，常獲底寧。克協惠綏，允資顧諟。敢勵寅恭之意，載求保佑之仁。臣無任懇倒之至，謹詞。
伏以炳煥威靈，發撝瑞命。精心所仰，純錫攸臻。將下庇於蒸黎，實上憑於丕應。伏冀人無疵癘，歲保順成。十雨協期，五星順軌。偃七兵於率土，和一氣於含生。清醮宿陳，用祈於降鑒；洪禧載洽，允賴於儲休。臣無任懇倒之至，謹詞。
伏以俯祐蒸民，允資神道。上迴玄鑒，必勵精心。竊念嗣撫中區，內慙闕政。去秋多稼，頗失於歲功；今載甫田，益虞於天厲。是以素衷下罄，鴻福仰祈。伏冀風雨不愆，倉箱有望。恭俟昭彰之應，彌增戰慄之懷。臣無任懇倒之至，謹詞。
伏以含生之患，雖默定而有期；錫類之祥，必鴻禧而可禱。緬瞻戎壘，俯介邊陲。屬洪潦之流行，慮群倫之失所。將祈景貺，敢薦精衷。庶洞照於寅威，用誕敷於祉福。俾民災之弭息，賴天祐之昭彰。臣無任懇倒之至，謹詞。
竊念猥以眇躬，紹臨大統。荷百靈而降鑒，俾九寓以咸宜。瞻瀨水之福庭，有清都之祕館。實昭介祉，俯庇含生。是以祇遣廷臣，遠伸潔醮。載形密疏，聿道丹衷。冀不昧於至神，用誕敷於景貺。臣無任懇倒之至，謹詞。
聖祖天尊大帝伏以明靈之顧，既昭昭而下臨；祇畏之心，乃乾乾而上達。向者長嬴之月，鬱蒼之區，方展於元封，薦頒於秘檢。紀玆令序，用志於延祥；錫以繁禧，彌彰於降鑒。載臨吉日，虔仰清都。敢伸昭薦之精衷，益佇來同之美應。臣無任懇倒之至，謹詞。
伏以靈鑒錫符，薦承於丕應；精心報貺，實罄於至誠。竊念躬接誨言，眇聞鴻緒。肇建集真之宇，用昭長發之符。爰揆月以聚工，遽延祥而介祉。緬瞻恭館，仰謝繁禧。期肸蠁以下垂，庶靖恭而上達。臣無任懇倒之至，謹詞。
伏以倦遊昭格，恭覿於睟儀；實●欽承，緬聞於丕緒。荷發祥而斯在，期錫類以無疆。乃葺宇於福庭，佇降真於霄極。庶工經始，慎考於元辰；嘉應流禎，誕昭於景貺。敢虔伸於精意，用祗答於明禎。臣無任懇倒之至，謹詞。
伏以臣紹膺元曆，實愧眇沖。獲茂本枝，允昭貺施。瞻言孺子，薦屆生辰。承保佑之至靈，克諧安乂；感高明之介祉，益勵寅恭。敢罄達於精衷，冀永敷於純錫臣無任懇倒之至。謹詞。
伏以臣紹膺命曆，實荷慶靈。仰上帝之眷懷，俾本枝之蕃茂。眷言繼體，俯及勝衣。屬生日之戒辰，感神心之降鑒。敢伸精意，用答鴻禧。庶曲茂於延祥，俾永膺於介福。臣無任懇倒之至，謹詞。
伏以妙道無方，至神虛受，獲膺保佑，諒在虔恭。比者言徇輿情，恭修潔祀。將川塗而載涉，恐雨雪以交零。致玆扈從之人，因乃泥塗之事，敢伸精意，冀格丕休，庶自啟行，暨臨旋蹕。克免常陰之患，允彰降鑒之靈。臣無任懇倒之至，謹詞。
伏以強名之道，與太始以俱生；不宰之神，蓋群倫而總治。竊念恭膺一命曆，唯務戰兢，惠養黎元，常期昭泰。眷都畿之接壤，屬農事之方興。遽產飛蝗，漸傷多稼。實仰資於天鑒，用俯殄於人災。是以祇竭素衷，上祈丕應。伏望清都降祐，金闕儲祥。俾疵癘之咸消，使和平之溥洽。明明之福，儻荷於來成；慄慄之心，愈思於若厲。臣無任懇倒之至，謹詞。
伏以百神受職，咸聽於上靈；萬彙化成，並資於至道。洪惟丕應，實顯洪休。竊念祇嗣慶基，有慙涼德。惟精心而自勵，庶和氣以常臻。屬以都畿，暨玆關輔。顧農耕而屆候，遽螟螣而為災。思上格於明徵，敢下伸於精意。庶膺純錫，以兆豐年。伏望玄感升聞，紫清委鑒。俾嘉生之並育，致率土之咸寧。蠢爾之民，儻承於保佑；惕然之志，愈積於嚴恭。臣無任懇倒之至，謹詞。
伏以比者，擇福地而範鎔；允成肖像，詔輔臣而迎奉。仰祝降禎，膺顧諟以誕敷，錫福禧而紹至。明靈眷祐，景物清和。跋履咸宜，薦承於昭鑒；至虔報貺，愈勵於精心。臣無任懇倒之至，謹詞。
伏以殊庭肇建，答眷佑之靈；真御仰摹，勵欽崇之意。元辰協吉，迎奉戒期，丕應延祥，感通實冀，適當煩暑，常保清和。俾跋履之咸宜，繁高明而錫祐。臣無任懇倒之至，謹詞。
伏以誕膺眷祐，祇竭誠明。恭館肇新，用昭介祉。眸容虔寫，獲睹成功。揆吉日以在辰，奉真儀而戒路。伏冀鬱蒸靡盛，氣序咸和。俾利涉之攸宜，彰炳靈之降鑒。臣無任懇倒之至，謹詞。
伏以昭彰之應，允協於有孚；齋慄之心，實增於無斁。竊念僊遊俯降，寶緒欽承。佇飈駕以常迴，法琳宮而必葺。繕完玆始，符瑞荐臻。由是緬望殊庭，恭伸精意。冀答三神之祐，益期百福之臻。臣無任懇倒之至，謹詞。
伏以真馭下臨，奉碎儀之炳煥；鴻源逖示，承丕祐之昭彰。既寶誨而欽承，故純禧而仰答。擇神區之爽塏，建恭館之密清。初吉在辰，方興於庶役；維棋協應，爰睹於嘉祥。敢伸勵翼之心，用報紛綸之祉。臣無任懇倒之至，謹詞。
伏以龜臺福地，夙挺神居。日觀喬峰，下迴僊馭。靈遊所屬，善應實昭。昨以祇答珍符，虔修封祀。俄慰徯來於西土，復祈介福於方丘。俾茂典之有成，賴殊休之伸錫。是以遐瞻祕宇，恭薦精衷。期玄感以紹臨，庶鴻禧之永洽。臣無任懇倒之至，謹詞。
伏以化流真俗，惠浹人天。奠五達之名區，挺百常之寶塔。昨以時巡冀壤，親祀坤靈。典禮咸昭，書文無外，荷明祇之協吉，資大士之儲休。是以遐薦精衷，用醻介福。冀悲心之不捨，俾繁祉以荐臻。臣無任懇倒之至，謹詞。
伏以長發之符，啟鴻源而有自；來成之佑，昭不應以無方。膺貺施以荐臻，勵齋明而斯積。屬以碎容作繪，祕宇延真。祗慄於中，奉蕭薌而增惕；監觀在上，迴欻駕以儲祥。玉羽群嬉，瑤觴徧舉。緬懷錫類，實用戰兢。恭答凝禎，豈忘欽翼。敢罄伸於精意，庶仰答於景靈。臣無任懇倒之至，謹詞。
