
明代資多士，儒林得異才。
書從金殿出，人向玉墀來。
詞學張平子，風儀褚彥回。
崇儀希上德，近侍接元台。
曩契心期早，今遊宴賞陪。
屢遷君擢桂，分尉我從梅。
忽遇乘軺客，雲傾構廈材。
泣爲洹水化，歎作泰山頹。
冀善初將慰，尋言半始猜。
位聯情易感，交密痛難裁。
遠日寒旌暗，長風古挽哀。
寰中無舊業，行處有新苔。
反哭魂猶寄，終喪子尚孩。
葬田門吏給，墳木路人栽。
遽洩悲成往，俄傳寵令迴。
玄經貽石室，朱紱耀泉臺。
地古春長閉，天明夜不開。
登山一臨哭，揮淚滿蒿萊。

