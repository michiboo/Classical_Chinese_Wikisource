
茶經成書於公元760年到780年
凡採茶在二月、三月、四月之間。
茶之筍者，生爛石沃土，長四五寸，若薇蕨始抽，淩露采焉。茶之牙者，發於藂薄之上，有三枝、四枝、五枝者，選其中枝頴拔者採焉.其日有雨不採，晴有雲不採。晴，採之，蒸之，擣之，拍之，焙之，穿之，封之，茶之乾矣。
茶有千萬狀，鹵莽而言，如胡人鞾者，蹙縮然〈京錐文也〉；犎牛臆者，廉襜然；浮雲出山者，輪囷然；輕飈拂水者，涵澹然。有如陶家之子，羅膏土以水澄泚之。〈謂澄泥也。〉又如新治地者，遇暴雨流潦之所經.此皆茶之精腴。有如竹籜者，枝幹堅實，艱於蒸搗，故其形籭簁然。〈上離下師。〉有如霜荷者，莖葉凋沮，易其狀貌，故厥狀委悴然。此皆茶之瘠老者也。
自採至於封七經目，自胡靴至於霜荷八等。或以光黑平正言嘉者，斯鑒之下也；以皺黃坳垤言佳者，鑒之次也；若皆言嘉及皆言不嘉者，鑒之上也。何者？出膏者光，含膏者皺；宿製者則黑，日成者則黃；蒸壓則平正，縱之則坳垤。此茶與草木葉一也。茶之否臧，存於口訣。

