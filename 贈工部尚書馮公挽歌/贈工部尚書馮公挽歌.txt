
忠鯁難爲事，平生盡畏途。
如弦心自直，秀木勢恆孤。
詔葬南陵道，神遊北斗樞。
貴門傳萬石，餘慶在雙珠。
爵位題龍旐，威儀出鳳城。
路傍人泣送，門外馬嘶迎。
萬事非吾有，千悲是世情。
昔焉稱夏日，今也謚冬卿。
窅然長夜臺，舉世可哀哉。
泉戶一朝閉，松風四面來。
石碑填駮蘚，珠服聚塵埃。
誰言遼東鶴，千年往復廻。

