人之稟氣，必有情性。性之所感者，情之所安者，欲也。情出於性，而情違性；欲由於情，而欲害情。情之傷性，性之妨情，猶煙波之與水火也。煙生於火。而煙鬱火。冰出於水，而冰遏水。故煙微而火盛，冰泮而水通；性貞則情銷，情熾則性滅。是以珠瑩則塵埃不能附，性明而情慾不能染也。故林之性靜，所以動者，風搖之也。水之性清，所以濁者，土渾之也。人之性貞，所以邪者，欲眩之也。身之有欲，如樹之有蠍。樹抱蠍則還自鑿。身抱欲而返自害。故蠍盛則木折，欲熾則身亡。將收情慾，先斂五關。五關者，情慾之路，嗜好之府也。目愛采色，命曰伐性之斤；耳樂淫聲，命曰攻心之鼓；口貪滋味，命曰腐腸之藥；鼻悅芳馨，命曰燻喉之煙；身安轝駟，命曰召蹶之機。此五者，所以養生，亦以傷生。耳目之於聲色，鼻口之於芳味，肌體之於安祁，其情一也。然亦以之死，亦以之生。或為賢智，或為庸愚。由於處之異也。譬由愚者之養魚鳥也，見天之寒，則內魚於溫湯之中，而棲鳥於火林之上。水木者，所以養魚鳥也。養之失理，必至燋爛。色聲芳味，所以悅人也。悅之過理，還以害生。故明者刳情以遣累，約欲以守貞。食足以充虛接氣，衣足以藝形禦寒。靡麗之華，不以滑性；哀樂之感，不以亂神。處於止足之泉，立於無害之岸。此全性之道也。夫蜂蠆螫指，則窮日煩擾；蚊虻噆膚，則通宵失寐。蜂蚊小害，指膚外疾。人入山則避蜂蠆；入室則驅蚊虻，何者？以其害於體也。嗜欲攻心，正性顛倒。嗜欲大害，攻心內疾，方於指膚，亦以多也。外疾之害，輕於秋毫，人知避之；內疾之害，重於太山，而莫之避。是棄輕患，而負重害，不亦倒乎！人有牛馬放逸不歸，必知收之；情慾放逸，而不知收之，不亦惑乎！將收情慾，必在脆微。情慾之萌，如木之將檗，火之始熒，手可掣而斷，露可滴而滅；及其熾也，結條陵雲，煽熛章華，雖窮力運斤，竭池灌火，而不能禁。其勢盛也。嗜欲之萌，耳目可關，而心意可鑰；至於熾也，雖襞情卷欲，而不能收。其性敗也。如能塞兌於未形，禁慾於脆微，雖求悔吝，其可得乎？
