為有寬隘，量有巨細，材有大小，則任其輕重所處之分，未可乖也。是以萬碩之鼎，不可滿以盂水；一鈞之鐘，不可容於泉流。十圍之木，不可蓋以茅茨；榛棘之柱，不可負於廣夏。何者？即小非大之量，大非小之器；重非輕之任，輕非重之制也。以大量小，必有枉分之失；以小容大，則致傾溢之患。以重處輕，必有傷折之過；以輕載重，則致壓覆之害。故鶤鵬一軒，橫廖廓，背負蒼天，足蹠浮雲，有六翮之資也。騕一騖，騰光萬里，絕塵掣微，有迅足之勢也。今以燕雀之羽，而慕沖天之迅；犬羊之蹄，而覬追日之步。勢不能及，亦可知也。故奔蜂不能化藿蠋，而能化螟蛉；越雞不能伏鵠卵，魯雞能伏之。藿蠋與螟蛉，俱蟲也；魯雞與越雞，同禽也。然化與不化，伏與不伏者，藿蠋大，越雞小也。夫龍蛇有飛騰之質，故能乘雲依霧；賢才有政理之德，故能踐勢處位。雲霧雖密，蟻蚓不能昇者，無其質也；勢位雖高，庸蔽不能治者，乏其德也。故智小不可以謀大；德狹不可以處廣。以小謀大，必危；以狹處廣，必敗。子游治武城，夫子發割雞之歎；尹何為邑宰，子產出制錦之諫。德小而任大，謂之濫也。德大而任小，謂之降也。而其失也，寧降無濫。是以君子量才而授任，量任而授爵，則君無虛授，臣無虛任。故無負山之累，折足之憂也。
