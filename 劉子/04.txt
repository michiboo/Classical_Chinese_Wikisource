物之寓世，未嘗不韜形滅影，隱質遐外，以全性棲命者也。夫含奇佩美，衒異露才者，未有不以此傷性毀命者也。是故翠以羽自殘，龜以智自害。丹以含色磨肌，石以抱玉碎質，此四者，生於異俗，與人非不隔也。託性於山林，寄情於物外，非有求於人也；然而自貽伊患者，未能隱其形也。若使翠斂翮於明丘之林，則解羽之患永脫；龜曳尾於暘穀之泥，則鑽灼之悲不至。丹伏光於舂山之底，則磨肌之患永也；石亢體於亦圃之嵒，則剖琢之憂不及。故窮岩曲岫之椊榤、生於積石，穎貫青天，根鑿黃泉。分條布葉，輪菌磥硊，騏驎戲其下，鵷鸞遊其顛，浮雲棲其側，清風激其間。終歲無毫釐之憂，免刀斧之害者，非與人有得也，能韜隱其質，故致全性也。路側之榆，樵人采其條，匠者伐其柯，餘有尺蘗，而為行人所折者，非與人有讎也，然而致寇者，形不隱也。周雞斷尾，獲免於犧牲；山狙見巧，終必招害。由此言之，則出處之理，亦可知矣。是以古之德者，韜跡隱智，以密其外；澄心封情，以定其內。內定則神腑不亂；外密則形骸不擾。以此處身，不亦全乎！
