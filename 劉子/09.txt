七緯順度，以光天象；五性順理，以成人行。行、象為美，美於順也；夫人為失，失在於逆。故七緯逆，則天象變；五性逆，則人道敗。變而不生災；敗而不傷行者，未之有也。山海爭水，水必歸海；非海求之，其勢順也。蹇利東南，就土順也；不利東北，登山逆也。是以去濕就燥，火之勢也；違高從下，水之性也。今導泉向澗，則為易下之流；激波陵山，必成難昇之勢。水之無情，猶知違逆趣順，矧人心乎？故忠孝仁義，德之順也；悖傲無禮，德之逆也。順者，福之門；逆者，禍之府。由是觀之，逆性之難；順性之易，斷可識矣。今使孟說引牛之尾，尾斷臏裂，不行十步；若環桑之條，以貫其鼻，縻以尋綯，被發童子騎而策之，風於廣澤，恣情所趣。何者？十步之行，非遠於廣澤；被發之童，非勇於孟說，然而近不及遠，強不如弱者，逆之與順也。司馬蒯聵，天下之攻擊劍者也。令提劍鋒而掉劍觚，必刎其指，而不能以陷腐木，而況金甲乎？若提其觚而掉其鋒，雖則凡夫，可以陸斬犀象，水截蛟龍矣。順理而行，若執劍觚；逆情而動，如執劍鋒。欲無傷手，其可得乎？後稷雖善播植，不能使禾稼冬生，逆天時也』禹善治水，鑿山穴川，不能回水西流，逆地勢也。人雖才藝卓絕，不能悖理成行，逆人道也。故循理處情，雖愚憃可以立名；反道為務，雖為賢哲猶有禍害。君子如能忠孝仁義，履信、思順，自天祐之，吉無不利也。
