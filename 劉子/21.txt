未含氣庶品，未有不託附物勢以成其便者也。故霜雁託於秋風，以成輕舉之勢；騰蛇附於春霧，志希淩霄之遊。蹶鼠附於蛩蛩，以攀追日之步；碧羅附於青松，以茂淩雲之蕊。以夫鳥獸蟲卉之志，猶知因風假霧，託峻附高，以成其事，何況於人，而無託附以就其名乎？故所託英賢，則跡光名顯；所附闇蔽，則身悴名朽。天之始旭，則目察輕煙；歲之將暮，則蓬卷雲中。目之能見，蓬之能高，託日之光，附風之勢也。綴羽於金鐵，置之於江湖，必也沈溺，陷於泥沙。非羽質重而性沈，所託沈也；載石於舟，置之江湖，則披風截波，汎颺長澗。非石質輕而性浮，所託浮也；搏牛之虻，飛極百步，若附鸞托，一翥萬里。非其翼工，所託迅也；樓季足捷，追越奔光，若駕疲<馬贏>，則日不涉一舍。非其脛遲，所託蹇也。是以觀之，附得其所，則重石可浮，短翅能遠；附失其所，則輕羽淪溺，迅足成蹇。夫燕之巢幕，銜泥補綴，爛若綬紋，雖陶匠逞妙，不能為之，可謂固矣。然凱旋剔幙，則巢破子裂，是所託危也；鷦鷯巢葦之莖，紩之以絲發，珠圓羅縐，雖女工運巧，不能為之，可謂固矣。然膏風欻至，則葦折、卵破者何也？所託輕弱使之然也。故鳥有澤木之性，魚有選潭之情，所以務其翔集，蓋斯為美也。
