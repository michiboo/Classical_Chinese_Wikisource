命有否泰，遇有屈伸；否與泰相翻，屈與伸殊貫。邀泰遇伸，不盡叡智；遭否會屈，不專膚敏。何者？否泰由命；屈伸在遇也。命至於屈，才通即壅；遇及於伸，才壅即通。通之來也，非其力所招；壅之至也，豈非智所回？勢苟就壅，則口目雙掩；遇苟屬通，則聲眺俱明。故處穴大呼，聲鬱數仞；順風長叫，響通百里。入井望天，不過圓蓋；登峰眺目，極於煙際。向在井穴之時，聲非卒嗄，目非暴昧，而聞見局者，其勢壅也。及其乘風蹈峰，聲非孟賁，目非離婁，而響徹眺遠者，其勢通也。買臣忍饑而行歌；王章苦寒而坐泣；蘇秦握錐而憤懣；班超執筆而慷慨，當彼四子勢屈之時，容也黧黑，神情沮忸，言為瓦礫，行成狂狷，髮露心憂，影銷貌悴，引歎而雷轉，噴氣則雲湧，如騏驥之伏於鹽車，玄猿之束於籠圈，非無千里之駃，萬仞之捷，然而不異羸鈍者，無所肆其巧也。何異處穴而望聲徹，入井而欲睇博哉？及其勢伸志得，或佩錦而還鄉；或聲玉於廊廟；或合縱於六國之內；或懸旌於崑崙之外。當斯之時也，容彩光液，神氣開發，言成金玉，行為世則，乘肥衣輕，怡然自得。快若輕鴻之汎長碣，沛若巨魚之縱大壑。何異順風而縱聲，登峰而長曬？人猶是也，而昔如彼，今如此者，非為昔愚而今賢，故醜而新美，壅之與通也。水之性情，動壅以堤，則波縚而氣腐；決之使通，循勢而行，從澗而轉，雖有朽骸爛胔，不能汙也。非水之性異，通之與壅也。人之通，猶水之通也。德如寒泉。假有沙塵，弗能汙也。以是觀之，通塞之路，與榮悴之容，相去遠矣！
