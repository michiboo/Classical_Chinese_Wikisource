形者，生之器也。心者，形之本也。神者，心之寶也。故神靜而心和，心和而形全。神躁則心蕩，心蕩則形傷。將全其形，先在理神。故恬和養神，則自安於內。清虛棲心，則不誘於外。神恬、心情，則形無累矣。虛室生白，吉祥至矣。人不照於昧金，而照於瑩鏡者，以勞能明也。不鑒於流波，而鑒於靜水者，以靜能清也。鏡、水以明、清之性，故能形物之形。由此觀之，神照則垢滅，形靜則神清。垢滅則內欲永盡，神清則外累不入。今清歌奏而心樂，悲聲發而心哀，神居體而遇感推移。以此而言，則情之變動自外至也。夫一哀一樂，猶搴正性；況萬物之眾，而能拔擢以生心神哉？故萬人彎弧，以向一鵠，鵠能無中乎？萬物眩曜，以惑一生，生能無傷乎？七竅者，精神之戶牖也；志氣者，五藏之使候也。耳目誘於聲色，鼻口之於芳味，肌體之於安適，其情一也。則精神馳騖而不守；志氣糜於趣舍，則五藏滔蕩而不安。嗜欲連綿於外，心腑壅塞於內，蔓衍於荒淫之波，留連於是非之境，而不敗德傷生者，蓋亦寡矣！是以聖人清目而不視，靜耳而不聽，閉口而不言，棄心而不慮。貴身而忘賤，故尊勢不能動；樂道而忘貧，故厚利不能傾。容身而處，適情而遊。一氣浩然，純白於衷。故形而養而性自全，心不勞而道自至也。
