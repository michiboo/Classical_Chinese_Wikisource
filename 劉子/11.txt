衣食者，民之本也；民者，國之本也。民恃衣食，猶魚之須水；國之恃民，如人之倚足。魚無水，則不得而生；人失足，必不可以步。國失民，亦不可以治。先王知其如此，而給民衣食。故農祥旦正，辰集娵訾，陽氣憤盈，土木脈發。天子親耕於東郊，後妃躬桑於北郊。國非無良農也，而主者親耕；世非無蠶妄也，而後妃躬桑。上可以供宗廟，下可以勸兆民。神農之法曰：「丈夫丁壯而不耕，天下有受其饑者；婦人當年而不織，天下有受其寒者。」故天子親耕，後妃親織，以為天下先。是以其耕不強者，無以養其生；其織不力者，無以蓋其形。衣食饒足，邪不生；安樂無事，天下和平。智者無以施其策，勇者無以行其威。故衣食為民之本，而工巧為其末也。是以雕文刻鏤，傷於農事；綿繢綦組，害於女工。農事傷，則饑之本也；女工害，則寒之源也。饑寒並至，而欲禁人為盜，是揚火而欲無炎，撓水而望其靜，不可得也。衣食足，知榮辱；倉廩實，知禮節。故建國者，必務田蠶之實；而棄美麗之華。以穀帛為珍寶，比珠玉於糞土。何者？珠玉止於虛玩，而穀帛有實用也。假使天下瓦礫悉化為和璞，砂石皆變為隋珠，如值水旱之歲，瓊粒之年，則璧不可以禦寒，珠未可以充饑也。雖有奪目之鑒，代月之光，歸於無用也。何異畫為西施，美而不可悅；刻作桃李，似而不可食也！衣之與食，唯生人之所由。其最急者，食為本也。霜雪岩岩，苫蓋不可以代裘；室如懸磬，草木不可以當糧。故先車制國，有九年之儲，可以備年常，救災厄也。堯、湯之時，有十年之蓄；及遭九年洪水，七載大旱，不聞饑饉相望，捐棄溝壑者，蓄積故多也。穀之所以不積者，在於遊食者多，而農人少故也。螟螣秋生而秋死，一時為災，而數年乏食。今一人耕，而百人食之其為螟螣，亦以甚矣！是以先王敬授民時，勸課農耕，省遊食之人，減徭役之費，則倉廩充實，頌聲作矣。雖有戎馬之興，水旱之沴，國未嘗有憂，民終無害也。
