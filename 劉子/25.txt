命者，生之本也。相者，助命而成者也。命則有命，不形於形；相則有相；而形於形。有命必有相，有相必有命，同稟於天，相須而成也。人之命、相，賢愚貴賤，脩短吉凶，制氣結胎受生之時，其真妙者：或感五行三光；或感龍跡氣夢。降生凡庶，亦稟天命，皆屬星辰，其值吉宿則吉，值凶宿則凶。受氣之始，相、命既定，即鬼神不能改移，而聖智不能回也。華胥履大人之跡，而生伏羲；女媧感瑤光貫日，而生顓頊；慶都與赤龍合，而生唐堯；握登見大虹，而生舜；脩己見洞流星，而生夏禹；夫都見白氣貫月，而生殷湯；大任夢見長人，而生文王；顏徵感黑帝，而生孔子；劉媼感赤龍，而生漢祖；薄姬感蒼龍，而生文帝。微子感牽牛星；顏淵感中台星；張良感孤星；樊噲感狼星；老子感火星。若此之類，皆聖賢受天瑞相而生者也。相者，或見肌骨；或見聲色，賢愚貴賤，脩短吉凶，皆有表診。故五獄崔嵬，有峻極之勢；四瀆皎潔，有川流之形；五色郁然，有雲霞之觀；五聲鏗然，有鍾磬之音。善觀察者，猶風胡之別劍，孫陽之相馬，覽其機妙，不亦難乎？伏羲日角，黃帝龍顏，帝嚳戴肩顓頊駢骭，堯眉八采，舜目重瞳，禹耳三漏，湯臂二肘，文王四乳，武王<齒並>齒，孔子返宇，顏回重瞳，皋陶鳥喙。若此之類，皆聖賢受天殊相而生者也。舜目重瞳，是至明之相；而項羽、王莽，亦目重瞳子。越王句踐長頸鳥喙，非善終之象；夏禹亦長頸鳥喙。四莽之重瞳，譬駑馬有驥之一毛，而不可謂之驥也；禹之長頸鳥喙，猶龍有蛇之一鱗，而不可謂之蛇也。爰及眾庶，皆有診相，故穀子豐下，叔興知其有後；衛青方顙，黥徒明其富貴；亞夫縱理，許負見於餓死；羊鮒聲豺，叔姬鑒其滅族。命、相吉凶，懸之於天，命當貧賤，雖貴猶有禍患；命當富貴，雖欲殺之，猶不能害。夏孔甲畋於箕山，大風晦冥，入於人家，主人方乳。或占之曰：「後來而產，是子不祥，終必有殃。」孔甲取之，曰：「苟以為餘子，誰敢殃之？」子長，析薪，斧斬其左足，遂為大閽。孔甲曰：「嗚呼！有疾，命矣夫！」漢文以夢而寵鄧通，相者占通賞貧餓死，帝曰：「能富在我，何謂貧乎？」與之銅山，專得治鑄，後假衣食，寄死人家。子文之生，妘子棄之，虎乃乳之，遂收養焉。卒為楚相。褒離國王侍婢有娠，王欲殺之，婢曰：「氣從天來，故我有娠。」及子之產，捐豬圈中，豬以氣噓之；棄馬櫪中，馬複噓之，故得不死。卒為夫餘之王。故善惡之命，若從天墮，若從地出，不得以理數推，非可以智力要。今人不知命之有限，而妄覬於多貪，命在於貧賤，而穿鑿求富貴；命在於短析，而臨危求長壽。皆惑之甚也！
