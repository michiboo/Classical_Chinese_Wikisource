至道無言，非立言無以明其理；大象無形，非立象無以測其奧。道象之妙，非言不津，津言之妙，非學不傳。未有不因學而鑒道，不假學以光身者也。夫，繰以為絲，織為縑紈，繢以黼黻，則王侯服之』學為禮儀，絲以文藻，而世人榮之。繭之不繰，則素絲蠹於筐籠；人之不學，則才智腐於心胸。海蚌未剖，則明珠不顯；昆竹未斷，則鳳音不彰；情性未煉，則神明不發，譬諸金、木，金性苞水；木性藏火。故煉金則水出；鑽木而火生。人能務學，鑽煉其性，則才惠發矣。青出於藍，而青於藍，染使然也；冰生於水，而冷於水，寒使然也；鏡出於金，而明於金，瑩使然也。戎、夷之子，生而同聲，長而異語，教使然也。山抱玉而草木潤焉；川貯珠而岸不枯焉；口納滋味，而百節肥焉；心受典誥，而五性通焉。故不登峻岑，不知天之高；不瞰深谷，不知地之厚；不遊六藝，不知智之源。遠而光華者，飾也；近而愈明者，學也。故吳簳質勁，非筈羽而不美；越性利，非淬礪而不銛；人性譞惠，非積學而不成。沿淺以及深，披闇而睹明，不可以傳聞稱，非得以汎濫善也。夫還鄉者，心務見家，不可以一步至也；慕學者，情纏典素，不可以一讀能也。故為山者，基於一簣之土，以成千丈之峭；鑿井者，起於三寸之坎，以就萬仞之深。靈珠如豆，不見其長，疊歲而大；鐃舌如指，不覺其損，累時而折。懸岩滴溜，終能穴石；規車牽索，卒至斷軸。水非石之鑽；繩非木之鋸。然而斷、穴者，積漸之所成也。耳形完，而聽不聞者，聾也；目形全，而視不見者，盲也。人性美，而不監道者，不學也。耳之初窒，目之始昧，必不吝百金，遭醫千里。人不涉學，猶心之聾盲，不知遠祈明師，以攻心術，性之蔽也！故宣尼臨沒，手不釋卷；仲舒垂卒，口不輟誦；有子惡臥，自碎其掌。蘇生患睡，親錐其股。以聖賢之性，猶好學無倦；矧伊傭人，而可怠哉！
