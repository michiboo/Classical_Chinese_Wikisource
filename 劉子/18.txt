龍之潛也，慶雲未附，則與魚鱉為鄰；驥之伏也，孫陽未賞，必與駑駘同櫪；士之翳也，知己未顧，亦與傭流卒處。自非神機洞明，莫能分也。故明哲之相士，聽之於未聞，察之於未形，而監其神智，識其才能，可謂知人矣。若功成事遂，然後知之者，何異耳聞雷霆而稱為聰，日見日月而謂之明乎？故孔方諲之相馬也，雖未追風逐電，絕塵掣影，而迅足之勢，固已見矣；薛燭之賞劍，雖未陸斬玄犀，水截蛟龍，而銳刃之資，亦已露矣。故范蠡吠於犬竇，文種聞而拜之；鮑龍跪石而吟，仲尼為之下車；堯之知舜，不違桑陰；文王之知呂望，不以永日。眉睫之微，而形於色；音聲之妙，而動於心。賢聖觀察，不待成功而知之也，陳平之棄楚歸漢，魏無知識其善謀；韓信之亡於黑水，蕭何知其能將。豈特吐六奇而後明；破趙、魏而方識哉？若非臨機能謀，而知其智；犯難涉危，乃見其勇。是凡夫之識，非明哲之鑒。公輸之刻鳳也，冠距未成，翠羽未樹，人見其身者，謂之尨鳥*>鵄；見其首者，名曰鴮鸅。皆訾其醜，而笑其拙。及鳳之成，冠雲聳，朱距電搖，錦身霞散，綺翮焱發，翽然一翥，翻翔雲棟，三日而不集。然後贊其奇而稱其巧。堯遭洪水，浩浩滔天，蕩蕩懷山，下民昏墊，禹為匹夫，未有功名，堯深知之，使治水焉；乃鑿龍門，斬荊山，導熊耳，通鳥鼠，櫛奔風，沐驟雨，面目黧<黑幹>，手足胼胝，冠絓不暇取，經門不及過，使百川東注於海，西被於流沙，生人免為魚鱉之患。於是眾人鹹歌詠，始知其賢。故見其樸而知其巧者，是王爾之知公輸也；鳳成而知其巧者，是眾人之知公輸也。未有功而知其賢者，是堯之知禹也；有功而知其賢者，是眾人之知禹也。故知人之難，未易遇也。侯生，夷門抱關之隸，見知於無忌；豫子，範、中行之亡虜也，蒙知於智伯。名尊而身顯，榮滿於當世。雖複刎頸魏庭；漆身趙郊，揣情酬德，未報知己虛左之顧、國士之遇也。世之烈士，願為賞者授命，猶瞽者之思視；躄者之想行，而目終不得開；足不得伸，徒自悲夫！
