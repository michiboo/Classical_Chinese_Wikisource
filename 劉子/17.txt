名者，命之形也；言者，命之名也。形有巧拙，名有好醜，言有善惡。名言之善，則悅於人心；名言之惡，則忮於人耳。是以古人制吧名子，必依善名。名之不善，害於實矣。昔畢以盈大會福；晉仇以怨偶逢禍。然，盈大者不必盡吉；怨偶者不必皆凶，而人懷愛憎之意者，以其名有善惡也。今野人晝見蟢子者，以為有喜樂之瑞；夜夢見雀者，以為有爵位之象。然，見蟢者，未必有喜；夢雀者，未必蟬冠，而人悅之者，以其名利人也。水名盜泉，尼父不漱；邑名朝歌，顏淵不舍；裡名勝母，曾子還軔；亭名柏人，漢後夜遁。何者？以其名害義也。以蟢、雀之徵，無益於人，名苟近善，而世俗愛之；邑、泉之大，生人所庇，名必傷義，聖賢惡之。由此而言，則善惡之義，在於名也。昔有貧人，命其狗曰富，命子曰樂。方祭，而狗入於室，叱之曰：「富出！」祝曰：「不祥。」家果有禍。其子後死，哭之曰：「樂！」而不自悲也。莊裡有人，字其長子曰盜，次子曰驅，盜持衣出耨，其母呼之曰：「盜！」吏因縛之。其母呼驅驅喻吏，遽而聲不轉。但言：「驅！驅！」吏因驅之。盜幾至於殪。立名不善，身受其弊，審名之宜，豈不信哉？
