善者，行之總，不可斯須離；可離，非善也。人之須善，猶首之須冠，足之待履；首不加冠，是越類也。行不躡履，是夷民也。今處顯而修善，在隱而為非，是清旦冠履，而昏夜裸跣也。荃蓀孤植，不以岩隱而歇其芳；石泉潛流，不以澗幽而不清；人在暗室，豈以隱翳而回操？是以戒慎目所不睹，恐懼耳所不聞。居至如見賓，入虛如有人。故籧瑗不以昏行變節；顏回不以夜浴改容；句踐拘於石室，君臣之禮不替；冀缺耕於坰野，夫婦之敬不虧。斯皆慎乎隱微，枕善而居，不以視之不見而移其心，聽之不聞而變其情也。謂天蓋高，而聽甚卑；謂日蓋遠，而照甚近；謂神蓋幽，而察甚明。詩雲：「相在爾室，尚不愧於屋漏。無曰不顯，莫予雲覯！」暗昧之事，未有幽而不顯；昏惑之行，無有隱而不彰。脩操於明，行悖於幽，以人不知。若人不知，則鬼神知之；鬼神不知，則己知之。而雲不知，是盜鍾掩耳之智也。孔徒晨起，為善孜孜；東平居室，以善為樂。故身恆居善，則內無憂慮，外無畏懼；獨立不慚影，獨寢不愧衾；上可以接神明，下可偶異人倫。德被幽明，慶祥臻矣。
