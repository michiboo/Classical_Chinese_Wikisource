言以譯理，理為言本；名以訂實，實為名源。有理無言，則理不可明；有賞無名，則實不可辨。理由言明，而言非理也；實由名辨，而名非實也。今信言以棄理，實非得理者也；信名而略實，非得實者也。故明者課言以尋理，不遺理而著言；執名以責實，不棄實而存名。然則言理兼通，而名實俱正。世人傳言，皆以小成大，以非為是。傳彌廣，理逾乖；名彌假，實逾反。則回犬似人，轉白成黑矣。今指犬似人，轉白似黑，則不類矣。轉以類推，以此象彼，謂犬似玃，玃似狙，狙似人。則犬似人矣。謂白似緗，緗似黃，黃似朱，朱似紫，紫似紺，紺似黑。則白成黑矣。黃軒四面，非有八目；夔之一足，必有獨脛；周人玉璞，其實死鼠；楚之鳳凰，乃是山雞；愚谷智叟，而像頑稱；黃公美女乃得醜名；魯人縫掖，實非儒行；東郭吹竽，而不失音。四面、一足，本非真實；玉璞、鳳凰，不是定名；魯人、東郭、空濫美稱；愚谷、黃公，橫受惡名。由此觀之，傳聞喪真，翻轉名實，美惡無定稱，賢愚無正目。俗之弊者，不禁名實，虛信傳說即似定真。聞野丈人，謂之田父；河上奼女，謂之婦人；堯漿、禹糧謂之飲食；龍肝、牛膝，謂之為肉。掘井得人，謂言自土而出；三豕渡河，雲彘行水上。凡斯之類，不可勝言。故孤、狸二獸，因其名便，合而為一，蛩蛩巨虛，其寔一獸，因其詞煩，分為二。斯雖成其名，而不知敗其實。弗審其詞，而不察其形。是以古人必慎傳名，近審其詞，遠取諸理，不使名害於實，實隱於名。故名無所容其偽，實無所蔽其真，此謂正名也。
