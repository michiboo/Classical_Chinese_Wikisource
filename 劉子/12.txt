天生烝民，而樹之以君。君者，民之天也。天之養物，以陰陽為大；君之化民，以政教為務。故寒暑不時，則疾疫；風雨不節，則歲饑。刑罰者，民之寒暑也；教令者，民之風雨也。刑罰不時，則民傷；教令不節，則俗弊。故水濁無掉尾之魚，土埆無葳蕤之木，政煩無逸樂之民。政之於人，猶琴瑟也。大弦急，則小弦絕；小弦絕，大弦間矣。夫足寒傷心，民勞傷國。足溫而心平，人佚而國寧。是故善為理者，必以仁愛為本，不以苛酷為先。寬宥刑罰，以全人命；省徹徭役，以休民力；輕約賦僉，不匱人財；不奪農時，以足民用。則家給國富，而太平可致也。人之於君，猶子之於父母也。未有父母富而子貧，父母貧而子富也。故人饒足者，非竊人之足，亦國之足；渴乏者，非獨人之渴乏，亦國之渴乏也。故有若曰：「百姓足，君孰與不足？百姓不足，君孰與足？」此之謂也。先王之治，上順天時，下養萬物。草木昆蟲，不失其所；獺未祭魚，不施網罟；豺未祭獸，不脩田獵；鷹隼未擊，不張罻羅；霜露未霑，不伐草木。草木有生而無識，鳥獸有識而無知。猶施仁愛以及之，奚況在人而不愛之乎？故君者，其仁如春，其澤如雨德潤萬物，則人為之死矣。昔太王居邠，而人隨之，仨愛有餘也。夙沙之君，而人背之，仁愛不足也。仁愛附人，堅於金石。金石可銷，而人不可離。故君者，壤地；人者，卉木也。未聞壤肥而卉木不茂，君仁而萬民不盛矣。
