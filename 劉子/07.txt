樂者，天地之聲中和之紀，人情之所不能免也。人心喜則笑，笑則樂；樂則口欲歌之，手欲鼓之，足欲舞之。歌之，舞之，容發於音聲，形發於動靜，而入於至道。音聲動靜，性術之變，盡於此矣。故人不能無樂，樂則不能無形，形則不能無道，道則屎能無亂。先王惡其亂也，故制雅樂以道之，使其聲足樂而不淫，使其音調倫而不詭，使其曲繁省而廉均，是以感人之善惡，不使放心邪氣，是先王立樂之情也。五帝殊時，不相沿樂；三王異世，不相襲禮。各像勳德，應時之變。故黃帝樂曰雲門，顓頊曰五莖，帝嚳曰六英，堯曰咸池，舜曰簫韶，禹曰大夏，湯曰大濩，武曰大武，此八樂之所以異名也。先王聞五聲，播八音，非苟欲愉心滿耳，聽其鏗鏘而已。將順天地之體，成萬物之性，協律呂之情，和陰陽之氣，調八風之韻，通九歌之分。奏之圓丘，則神明降；用之方澤，則幽祇昇。擊拊球石，即百獸率舞；樂終九成，則瑞禽翔。上能感動天地；下則移風易俗。此德音之音，雅樂之情，盛德之樂也。明王既泯，風俗淩遲，雅樂殘廢，而溺音競興，故夏甲作破斧之歌，始為東音；殷辛作靡靡之樂，始為北聲。鄭、衛之俗好淫，故有溱、洧、桑中之曲；楚、越之俗好勇，則有赴湯蹈火之歌。各詠其所好，歌其所欲，作之者哀，聽之者泣。由心之所感，則形之於聲；聲之所感，必流於心。故哀樂之心感，則燋殺嘽緩之聲應；濮上之音作，則淫泆邪放之志生。故延年造傾城之歌，漢武思靡嫚之色；雍門作松柏之聲，齊湣願未寒之服；荊軻入秦，宋意擊築，歌於易水之上，聞者瞋目，發直穿冠；越王遷於房陵，心懷故鄉，作山水之謳，聽者鳴咽，泣涕流連。此皆淫泆、悽愴、憤厲、哀思之聲，非理性、和情、德音之樂也。桓帝聽楚琴，慷慨歎息，悲酸傷心，曰：「善哉！為琴若此，豈非樂乎？」夫樂者，聲樂而心和，所以非為樂也。今則聲哀而心悲，灑淚而歔欷，是以悲為樂也，若以悲為樂，亦何樂之有哉！今怨思之聲，施於管弦，聽其音者，不淫則悲；淫則亂男女之辯，悲則感怨思之聲，豈所謂樂哉？故奸聲感人，而逆氣應之，逆氣成象，而淫樂興焉；正聲感人，而順氣應之，順氣成象，而和樂興焉。樂不和順，則氣有蓄滯；氣有蓄滯，則有悖逆詐偽之心，淫泆妄作之事。是以奸聲亂色，不留聰明；淫樂慝禮，不接心術。使人心和而不亂者，雅樂之情也。故為詩頌以宣其志，鍾鼓以節其耳，羽旄以制其目；聽之者不傾，視之者不雅。耳目不傾不邪，則邪音不入；邪音不入，則情性內和；情性內和，然後乃為樂也。
