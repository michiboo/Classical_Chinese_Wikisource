信者，行之基；行者，人之本。人非行無以成；行非信無以立，故信之行於人，譬濟之須舟也；信之於行，猶舟之待橶也。將涉大川，非舟何以濟之；欲泛方舟，非橶何以行之。今人雖欲為善，而不知立行，賀無舟而濟川也；雖欲立行，而不知立信，猶無橶而行舟也。是適郢者，而首冥山，背道愈遠矣。自古皆有死，人非信不立。故豚魚著，信之所及也。允哉斯言，非信不成。齊桓不背曹劌之盟，晉文不棄伐原之誓；吳起不虧移轅之賞；魏侯不乖虞人之期。用能德光於宇宙，名流於古今之不朽者也！故春之得風，風不信，則花萼不茂，則發生之德廢；夏之得炎，炎不信，則卉木不長。卉木不長，則長贏之德廢；秋之得雨，雨不信，則百穀不實。百穀不實，則收成之德廢；冬之得寒，寒不信，則水土不堅。水土不堅，則安靜之德廢。以天地之靈，氣候不信，四時猶廢，而況於人乎？昔齊攻魯，求其岑鼎，魯侯偽獻他鼎而請盟焉。齊侯不信，「使柳季雲是，則請受之。」魯使柳季，柳季曰：「君以鼎為國；信者亦臣之國。今欲破臣之國，全君之國，臣所難也。」篤獻岑鼎。小邾射以邑奔魯，魯：「使季路要我，君無盟矣」乃使子路，子路辭焉。季孫謂之曰：「千乘之國，不信其盟，而信子之一言，子何辱焉？」子路曰：「彼不臣而濟其言，是不義也。由不能矣。」夫柳季、季路，魯之匹夫，立信於衡門，而聲馳於天下，故齊、邾不信千乘之盟，而重二子之言，信之為德，豈不大哉！秦孝公使商鞅攻魏，魏遣公子昂逆而拒之。鞅謂昂曰：「昔鞅與公子善，今俱為兩國將，不忍相攻，願一飲宴，以休二師。」公子許焉，遂與之會。鞅伏甲虜之，擊破魏軍。及惠王即位。疑其行詐，遂車裂於市。夫商鞅，秦之柱臣。名重於海內，貪詐偽之小功，失誠信之大義，一為不信，終身見尤，卒至屠滅，為天下笑。無信之弊，豈不重乎？故言必如言，信之符也。同言而信，信在言前；同教而行，誠在言外。君子知誠信之為貴，必忱信而行。指麾動靜，不失其符。以施教則立，以蒞事則正，以懷遠則附，以賞罰則明。由此而言，信之為行，其德大矣。
