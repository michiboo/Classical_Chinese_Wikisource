天道混然無形，寂然無聲，視之不見，聽之不聞，非可以影響，不得以毀譽稱也。降此以往則事不雙美，名不並盛矣。雖天地之大，三光之明，聖賢之智，猶未免乎訾也。故天有拆之象，地艱裂之形，日月有薄蝕之變，五星有孛慧之妖，堯有不慈之誹，舜有囚父之謗，湯有放君之稱，武有殺主之譏，齊桓有貪淫之目，晉文有不臣之聲，伊尹有誣君之跡，管仲有僣上之名。以夫二儀七曜之靈，不能無虧沴；堯、舜、湯、武之聖，不能免於嫌謗；桓公、伊、管之賢，不能無纖瑕之過。由此觀之宇宙儒流，奚能自免於怨謗，而無悔恡耶？是以荊岫之玉，必含纖瑕；驪龍之珠，亦有微纇。然馳光於千載，飛價於侯王者，以小惡不足傷其大美者也。今忌人之細短，忘人之所長，以此招賢，是書空而尋跡，披水而覓路，不可得也。定國之臣，亦有細短，人主所以不棄之者，不以小妨大也。以小掩大，非求士之謂也。伊尹，夏之庖廚；傅說，殷之胥靡；百里奚，虞之亡虜；段幹木，魏之大駔。此四子者，非不賢也，而其跡不免汙也。名不兩盛，事不俱美，昔魏文侯問於李克曰：「吳起何如人也？」克對曰：「起貪而好色；然其善用兵，司馬穰苴不能過也。」乃以為將，拔秦五城，北滅燕、趙，蓋起之力也。魏無知薦陳平於漢王，或人讒之曰：「平雖丈夫，如冠玉耳，其中未必有可用也；且聞盜嫂而受金。」王乃疏平，讓無知，無知曰：「臣進奇謀之士，誠足以利國耳；且其小過，豈妨公家之大務哉？」乃擢為護軍，得施其策。故範增疽發死而楚國亡，閼氏開陣而漢軍全者，平之謀也。高祖棄陳平之小愆，采六奇之大謀；文侯舍吳起之小失，而取五城之功。向使二主以其小過，棄彼良材，則魏國之存亡不可而知；漢、楚之雄雌未可決也。而吳起必埋名於貪好；陳平陷身於賄盜矣。俗之觀士者，其威儀屑屑，好行細潔，乃謂英彥；士有土趣，不修容儀，不惜小儉，而謂之棄人。是見朱橘一子蠹，因剪樹而棄之；睹縟錦一寸點，乃全疋而燔之。齊桓深知甯戚，將任之以政，群臣爭讒之曰：「甯戚衛人，去齊不遠，君可使人問之；若果真賢，用之未晚也。」公曰：「不然，患其有小惡者。民人知小惡，忘其大美，此世所以失天下之士也。」乃夜舉火而爵之，以為卿相。九合諸侯，一匡天下，桓公可謂善求士矣。故仲尼見人一善，而忘其百非；鮑叔聞人一過，而終身不忘。夫子如斯之弘，鮑叔如斯之隘也。以是觀之，聖哲之量，相去遠矣！牛躅之{穴窪}，不生魴鱮；巢幕之窠，不容鵠卵；崇山廓澤，不辭污穢；佐世良才，不拘細行。何者？量小不足以包大形，器大無分小瑕也。人之情性，皆有細短，若其略是也，雖有小疵，不足以為累；若其略非也，雖有衡門小操，未足與論大謀。樊噲屠販之豎，蕭、曹斗筲之吏，英布刑墨之隸，周勃俳優之任。其行皆中律，其質則將相才也。張景陽，郢中之大淫也，而威諸侯；顏濁鄒，梁父之大盜也，而為齊勳臣。此皆有斤短，然而功名不朽者，大略得也。袁精目、鮑焦，立郎抗行，不食非義之食，乃餓而死，不能立功拯溺者，小節不申而大節屈也。伯夷、叔齊，冰清玉潔，義不為孤竹之嗣，不食周粟餓死首陽；楊朱全身養性，去脛之一毛以利天下，則不為也。若此二子，德非不茂，行非不高，亦安能治代紊，蹈白刃，而達功名乎？此可以為百代之鎔軌，不可居伊、管之任也。
