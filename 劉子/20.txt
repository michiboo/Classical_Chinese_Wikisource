夫火以吹爇生焰；鏡以瑩拂成鑒。火不吹，則無外耀之光；鏡不瑩，必闕內影之照。故吹為火之光；瑩為鏡之華。人之寓代，亦須聲譽以發光華，猶比火、鏡假吹、瑩也。今雖智如樗裡；才若賈生，居環堵之室，無知己之談，望跡流於地，聲聞於天，不可得也。柳下惠不遇仲尼，則貞潔之行不顯，未免於三黜之臣，無恥之人也。季布不遇曹丘，則百金之諾不揚，未離於凡虜無羞之人也。二子所以德洽於當時，而聲流於萬代者，聖賢吹、勞也。昔有賣良馬於市者，已三旦矣，而市人不顧。乃謂伯樂曰：「吾賣良馬，而世人莫賞。願子一顧，請獻半馬之價。」於是伯樂造市，來而迎睇之，去而目送之，一朝之價，遂至千金。此馬非昨為駑駘，今成駃騠也。由人莫之賞，未有為之顧盻者也。夫樟木盤根鉤枝，癭節蠹皮，輪囷擁腫，則眾眼不顧；匠者采焉，制為殿堂，塗以丹漆，畫為黼藻，則百辟卿士，莫不顧盻仰視。木性猶是也，而昔賤今貴者，良工之為容也。荊磎之珠，夜光之璧，薦之侯王，必藏之以玉匣，緘之以金縢；若闇以投人，則莫相盻以愕，按劍而怒，何者？為無因而至故也。若物無所因，則良馬勞於駔闠美材朽於幽谷；寶珠觸於按劍。若有所因而至，則良馬一顧千金；樟木光於紫殿；珠擎之玉匣。今人之居代，雖抱才智，幽鬱窮閨，而無所因耶，未有為之聲譽，光之以吹、瑩，慾望身之光，名之顯，猶捫虛縛風，煎湯覓雪，豈可得乎！
