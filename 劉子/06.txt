學者，出於心。心為身之主，耳目侯於外。若心不在學，則聽訟不聞，視簡不見。如欲煉業，必先正心，而後理義入焉。夫兩葉掩目，則冥默無睹；雙珠填耳，必寂寞無聞。葉作目蔽；珠為耳鯁，二關外擁，視聽內隔，固其宜也。而離婁察秋毫之末，不聞雷霆之聲；季子聽清角之韻，不見嵩、岱之形。視不關耳，而耳不見；聽不關目，而目不聞者，何也？心溺秋毫，意入清角故也。是以心駐於目，必忘其耳，則聽不聞；心駐於耳，必遺其目，則視不見也。使左手畫方，右手畫圓，令一時俱成，雖執規矩之心，回剟劂之手，而不能者，由心不兩用，則手不並運也。弈秋，通國之善弈也。當弈之思，有吹笙過者，乍而聽之，則弈敗矣。非弈道暴深，情有蹔闇，笙猾之也。隸首，天下之善筭也。有鳴鴻過者，彎弧擬之，將發未發之間，問以三五，則不知也；非三五難筭，意有暴昧，鴻亂之也。弈秋之弈，隸首之筭，窮微盡數，非有差也。然而心在笙、鴻，而弈敗、筭撓者，是心不專一，遊情外務也。瞽無目，而耳不可以察，專於聽也；鱉無耳，而目不以聞，專於視也。以瞽、鱉之微，而聽察聰明審者，用心一也。夫蟬之難取而黏之如掇；卷耳易采，而不盈傾筐，專與不專也。是故學者，必精勤專心，以入於神。若心不在學，而強諷誦，雖入於耳，而不諦於心。譬若聾者之歌，效人為之，無以自樂。雖出於口，則越散矣。
