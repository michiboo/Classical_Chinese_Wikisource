日月者，天之文也；山川者，地之文也；言語者，人之文也。天文失，則有謫蝕之變；地文失，必有崩竭之災。人文失，必有傷身之患。故口者，言語之門戶；舌者，門戶之關鑰。關鑰動，則門戶開；門戶開，則言語出。出言之善，則千里應之；出言之惡，則千里違之。言失於己，不可遏於人；情發於近，不可止於遠。是以君子慎其關鑰，以密言語。言語在口，譬含鋒刃，不可動也。動鋒刃者必傷喉舌。言失之害，非唯鋒刃；其所傷者，不慎喉舌。故天有捲舌之星，人有緘口之銘。所以警恌言，防口訧也。口舌者，患禍之官，亡滅之府也。語言者，性命之所屬，而形骸之所系也。言出患入，語失身亡。身亡不可複存，言非不可複追。其猶射也，懸機未發，則猶可止；矢一離弦，雖欲返之，弗可得也。易誡樞機，詩刺言玷，斯言一玷，非礛<石諸><諸音>所磨；樞機既發，豈駭電所追？皆聖之至慎，後人埏鎔。明者慎言，故無失言；闇者輕言，自致害滅，昔知伯失言於水灌，韓、魏躡其肘足；魏武漏語於英雄，玄德遺其匕箸。是以頭為穢器師馳徐州。地分二晉；土割岷、蜀。亡敗、長釁，為天下笑，不慎言也。韓昭侯與棠磎公謀，而終夜獨寢，慮夢言露於妻妾也。孔光不對溫室之樹，恐言之泄於左右也。言者，風也。無足而行，無翼而飛，不可易也。是以聖人當言而懼，發言而憂，如蹈水火，臨危險也。禮然後動，則動如春風，人不厭其動；時然後言，則言如金石，人不厭其聲。故身無失行，口無過言也。
