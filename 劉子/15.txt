治民禦下，莫正於法；立法施教，莫大於賞罰。賞罰者，國之利器，而制人之柄也。故天以晷數成歲，國以法教為治。晷運於天，則時成於地；法動於上，則治成於人。晷之運也，先春後秋；法之動也，先賞後罰。是以溫風發春，所以動菁華也；寒露降秋，所以殞茂葉也。明賞有德，所以勸善人也；顯罰有過，所以禁下奸也。善賞者，因民所喜以勸善；善罰者，因民所惡以禁奸。故賞少而勸善，刑薄而奸息；賞一人而天下喜，罰一人而天下畏之。用能教狹而治廣，事寡而功眾也。昔四良之善禦也，識馬之饑飽規矩徐疾之節，故鞭策不載，而千里可期。然不可以無鞭策者，以馬之有佚也；聖人之為治也，以爵賞勸善，以仁化養民，故刑罰不用，太平可致。而不可廢刑罰者，以民之有縱也。是以賞雖勸善，不可無罰；罰雖禁惡，不可無賞。賞平罰當。則理道立矣。故君者，賞罰之所歸，誘人以趣善也。其利重矣；其威大矣。空懸小利，足以勸善；虛設輕威，可以懲奸。矧複張厚以餌下；操大威以臨民哉？故一賞，不可不信也；一罰，不可以不明也。賞而不要，雖賞不勸；罰而不明，雖刑不禁。不勸、不禁，則善惡失理。是以明主一賞善罰惡，非為己也，以為國也。商於己，而無功於國者，不加賞焉；逆於己，而便於國者，不施罰焉。罰必施於有過，賞必加於有功。苟善賞信而罰明，則萬人從之。若舟之循川，車之遵路，亦奚向而不濟，何行而弗臻矣？
