規者所以法圓，裁局則乖；矩者所以象方，制鏡必背。輪者所以輾地，人蝦則溺；舟者所以涉川，施陸必躓。何者？方圓殊形，舟車異用也。雖形殊而用異，而適用則均者。盛暑炎蒸，必藉涼風；寒交冰結，必處溫室。夏不禦氈，非憎惡之，炎有餘也；冬不臥簟，非怨讎之，涼自足也。不以春日遲遲而毀羔裀；秋露灑葉，而剔筍席。白羽相望，霜刀競接，則文不及武；幹弋既韜，禮樂聿修，則武不及文。不可以九畿忄習然而棄武，四郊多壘而擯文士用各有時，未可偏無也。五行殊性，俱為人用；文武異材，並為大益。猶救火者，或提盆榼，或挈瓶盂，其器方圓形體雖反返，名質相乖，至於盛水滅火，功亦齊焉。繳者身仰，釣者身俯，俯仰別狀，取利同焉。織者漸進，耕者進退，進退黃勢，成務等焉。墨子救宋，趼而行；幹木在魏，身不下堂，行止異跡，存國一焉。文以贊治，武以淩敵，趍舍殊律，為績平焉。秦之季葉，土崩瓦解，漢祖躬提三尺之劍，為黔首請命，跋涉山川，蒙犯矢石，出百死以績一生，而爭天下之利。奮武厲誠，以決一旦之命。當斯之時，冠章甫，衣縫掖，未若戴金胄，而擐犀甲也。嬴、項既滅，海內大定，以武創業，文止戈，徵鄒、魯諸生，而制禮儀，脩六代之樂，朝萬國於咸陽。當此之時，修文者榮顯，習武者慚忸，一世之間，而文武遞為雄雌。以此言之，治亂異時，隨務引才也。今代之人，為武者則非文，為文者則嗤武，各執其所長，而相是非。猶以宮笑角，以白非黑，非適才之情，得實之論也。
