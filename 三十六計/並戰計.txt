
頻更其陣，抽其勁旅，待其自敗，而後乘之，曳其輪也。
【按語】陣有縱橫，天衡為樑，地軸為柱。樑柱以精兵為之，故觀其陣，則知精兵之所在。共戰他敵時，頻更其陣，暗中抽換其精兵，或竟代其為樑柱；勢成陣塌，遂兼其兵。並此敵以擊他敵之首策也。
大凌小者，警以誘之。剛中而應，行險而順[1]。
【按語】率數未服者以對敵，若策之不行，而利誘之，又反啟其疑；於是故為自誤，責他人之失，以暗警之。警之者，反誘之也：此蓋以剛險驅之也。或曰：此遣將之法也。
寧偽作不知不為，不偽作假知妄為。靜不露機，雲雷屯也。

【按語】假作不知而實知，假作不為而實不可為，或將有所為。司馬懿之假病昏以誅曹爽，受巾幗假請命以老蜀兵，所以成功；姜維九伐中原，明知不可為而妄為之，則似癡矣，所以破滅。兵書曰：「故善戰者之勝也，無智名，無勇功。」當其機未發時，靜屯似癡；若假癲，則不但露機，則亂動而群疑。故假痴者勝，假癲者敗。或日：假痴可以對敵，並可以用兵。宋代，南俗尚鬼。狄青征儂智高時，大兵始出桂林之南，因佯祝曰：「勝負無以為據。」乃取百錢自持，與神約，果大捷，則投此錢盡錢面也。左右諫止，儻不如意，恐沮軍，青不聽。萬眾方聳視，已而揮手一擲，百錢旨面。於是舉兵歡呼，聲震林野，青亦大喜；顧左右，取百丁（釘）來，即隨錢疏密，布地而帖丁（釘）之，加以青紗籠，手自封焉。曰：「俟凱旋，當酬神取錢。」其後平邕州還師，如言取錢，幕府士大夫共祝視，乃兩面錢也。[2]
假之以便，唆之使前，斷其援應，陷之死地。遇毒，位不當也[3]。
【按語】唆者，利使之也。利使之而不先為之便，或猶且不行。故抽梯之局，須先置梯，或示之梯。如：慕容垂、姚萇諸人慫秦苻堅侵晉，以乘機自起。[4]
借局布勢，力小勢大。鴻漸於陸，其羽可用為儀也。[5]
【按語】此樹本無花，而樹則可以有花，剪綵貼之，不細察者不易覺，使花與樹交相輝映，而成玲瓏全局也。此蓋布精兵於友軍之陣，完其勢以威敵也。
乘隙插足，扼其主機，漸之進也。
【按語】為人驅使者為奴，為人尊處者為客，不能立足者為暫客，能立足者為久客，客久而不能主事者為賤客，能主事則可漸握機要，而為主矣。故反客為主之局：第一步須爭客位；第二步須乘隙；第三步須插足；第四足須握機；第五步乃成功。為主，則並人之軍矣；此漸進之陰謀也。如李淵書尊李密，密卒以敗[6]；漢高視勢未敵項羽之先，卑事項羽，使其見信，而漸以侵其勢，至垓下一役，一舉亡之。[7]

