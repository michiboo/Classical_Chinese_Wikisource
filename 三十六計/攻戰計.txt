
疑以叩實，察而後動；復者，陰之媒也。
【按語】敵力不露，陰謀深沉，未可輕進，應遍揮其鋒。兵書云：「軍旁有險阻、潢井、葭葦、山林、翳薈者，必謹復索之，此伏奸所藏也。」
有用者，不可借；不能用者，求借。借不能用者而用之，匪我求童蒙，童蒙求我[1]。
【按語】換代之際，紛立亡國之後者，固借屍還魂之意也。凡一切寄兵權於人，而代其攻守者，皆此用也。
待天以困之，用人以誘之，往蹇來連[2]。
【按語】兵書曰：「下政攻城」。若攻堅，則自取敗亡矣。敵既得地利，則不可爭其地。且敵有主而勢大：有主，則非利不來趨；勢大，則非天人合用，不能勝。漢末，羌率眾數千，遮虞詡於隊倉崤谷。詡即停軍不進，而宣言上書請兵，須到乃發。羌聞之，乃分抄旁縣。翔因其兵散，日夜進道，兼行百餘里，令軍士各作兩灶，日倍增之，羌不敢逼，遂大破之。兵到乃發者，利誘之也；日夜兼進者，用天時以困之也；倍增其灶者，惑之以人事也。
逼則反兵；走則減勢。緊隨勿迫。累其氣力，消其鬥志，散而後擒，兵不血刃。需，有孚，光[3]。
【按語】所謂縱著，非放之也，隨之，而稍鬆之耳。「窮寇勿追」，亦即此意。蓋不追者，非不隨也，不迫之而已。武侯之七縱七擒，即縱而隨之，故躡輾轉推進，至於不毛之地。武侯之七縱，其意在拓地，在借孟獲以服諸蠻，非兵法也。故論戰，則擒者不可復縱。
類以誘之，擊蒙也[4]。
【按語】誘敵之法甚多，最妙之法，不在疑似之間，而在類同，以固其惑。以旌旗金鼓誘敵者，疑似也；以老弱糧草誘敵者，則類同也。如：楚伐絞，軍其南門，屈瑕曰：「絞小而輕，輕則寡謀，請勿捍採樵者以誘之。」從之，絞人獲利。明日絞人爭出，驅楚役徙於山中。楚人坐守其北門，而伏諸山下，大敗之，為城下之盟而還。又如孫臏減灶而誘殺龐涓。[5]

摧其堅，奪其魁，以解其體。龍戰於野，其道窮也[6]。
【按語】攻勝則利不勝取。取小遺大，卒之利、將之累、帥之害、攻之虧也。舍勝而不摧堅擒王，是縱虎歸山也。擒王之法，不可圖辨旌旗，而當察其陣中之首動。昔張巡與尹子奇戰，直衝敵營，至子奇麾下，營中大亂，斬賊將五十餘人，殺士卒五千餘人。迎欲射子奇而不識，剡蒿為矢。中者喜謂巡矢盡，走白子奇，乃得其狀，使霽雲射之，中其左目，幾獲之，子奇乃收軍退還。

