
備周則意怠；常見則不疑。陰在陽之內，不在陽之對。太陽，太陰。
【按語】陰謀作為，不能背於秘處行之。夜半行竊，僻巷殺人，愚俗之行，非謀士之所為也。
共敵不如分敵，敵陽不如敵陰。
【按語】治兵如治水，銳者避其鋒，如導疏；弱者塞其虛，如築堰。故當齊救趙時，孫子謂田忌曰：「夫解雜亂糾紛者不控拳，救鬥者，不搏擊，批亢搗虛，形格勢禁，則自為解耳。」[1]
敵已明，友未定，引友殺敵，不自出力，以損推演。
【按語】敵象已露，而另一勢力更張，將有所為，便應藉此力以毀敵人。如：鄭桓公將欲襲鄶，先向鄶之豪傑、良臣、辨智、果敢之士，盡書姓名，擇鄶之良田賂之，為官爵之名而書之，因為設壇場郭門之處而埋之，釁之以雞豭，若盟狀。鄶君以為內難也，而盡殺其良臣。桓公襲鄶，遂取之。[2]諸葛亮之和吳拒魏，及關羽圍樊、襄，曹欲徙都，懿及蔣濟說曹曰：「劉備、孫權外親內疏，關羽得志，權心不願也。可遣人躡其後，許割江南以封權，則樊圍自釋。」曹從之，羽遂見擒。[3]
困敵之勢，不以戰；損剛益柔。[4]
【按語】此即致敵之法也。兵書云：「凡先處戰地而待敵者佚，後處戰地而趨戰者勞。故善戰者，致人而不致於人。」兵書論敵，此為論勢，則其旨非擇地以待敵，而在以簡馭繁，以不變應變，以小變應大變，以不動應動，以小動應大動，以樞應環也。管仲寓軍令於內政，實而備之[5]；孫臏於馬陵道伏擊龐涓[6]；李牧守雁門，久而不戰，而實備之，戰而大破匈奴。[7]
敵之害大，就勢取利，剛決柔也。[8]
【按語】敵害在內，則劫其地；敵害在外，則劫其民；內外交害，則劫其國。如：越王乘吳國內蟹稻不遺種而謀攻之，後卒乘吳北會諸侯於黃池之際，國內空虛，因而搗之，大獲全勝。[9]
敵志亂萃[10]，不虞，坤下兌上之象。利其不自主而取之。
【按語】西漢，七國反，周亞夫堅壁不戰。吳兵奔壁之東南陬，亞夫便備西北；已而吳王精兵果攻西北，遂不得入[11]。此敵志不亂，能自主也。漢末，朱雋圍黃巾於宛，張圍結壘，起土山以臨城內，鳴鼓攻其西南，黃巾悉眾赴之；雋自將精兵五千，掩其東北，遂乘虛而入。此敵志亂萃，不虞也。然則聲東擊西之策，須視敵志亂否為定。亂，則勝；不亂，將自取敗亡，險策也。

