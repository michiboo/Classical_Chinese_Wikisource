絢少陸機入洛之三歲，多重耳在外之二年，自襄陽負書笈至江陵。葉舟，溯巫峽，抵白帝。投謁故贈兵部尚書賓客中山劉公二十八丈，求在左右學問。是歲長慶元年春也。蒙丈人許措足侍立，解衣推食，晨昏與諸子起居。或因宴集，命坐與話論，大抵根於教誘，而解釋經史之錯謬。及國朝文人劇談，卿相新語，異常夢話，美譽善謔，卜祝童謠，佳句廋詞，即席聽之，退而默記。或染翰竹簡，簪筆書紳。其不暇記錄，因循遺忘者，不知其數。在掌中梵夾者，百存其一焉。今悉依當時逐日所話而錄之，不複編次矣。號曰《劉公嘉話錄》。傳之好事，以為譚柄也。時大中十年二月，朝散大夫江陵少尹上柱國京兆韋絢序。
