還初道人自誠氏輯
法本法無法，無法法亦法。今付無法時，法法何曾法。
法法本來法，無法無非法。何於一法中，有法有不法。
非法亦非心，無心亦無法。說是心法時，是法非心法。
心自本來心，本心非有法。有法有本心，非心非本法。
認得心性時，可說不思議。了了無可得，得時不說知。
在胎為身，在世為人。有眼曰見，在耳曰聞。在鼻辨香，在口譚論。在手執捉，在足運奔。遍現俱該法界，收攝在一微塵。識者知是佛性，不識喚作精魂。
亦不睹惡而生嫌，亦不觀善而勤措。亦不捨智而近愚，亦不拋迷而就悟。達大道兮過量，通佛心兮出度。不與凡聖同纏，超然名之曰祖。
迷時人逐法，解時法逐人。解則識攝色，迷則色攝識。但有心分別計較，自心現量者，悉皆是夢。若識取心本寂滅，無一動念處，是名正覺。
華種雖因地，從地種華生。若無人下種，華地盡無生。
至道無難，唯嫌揀擇。但莫愛憎，洞然明白。圓同太虛，無欠無餘。良由取捨，所以不如，莫逐有緣，莫逐空忍。一種平懷，泯然自盡。止動歸動，止更彌動。唯滯兩邊，寧如一種。一種不通，兩處失功，遣有沒有，從空皆空。歸根得旨，隨照失蹤。須臾反照，勝卻前空。前空轉變，皆由妄見。不用求真，唯須息見。二由一有，一亦莫守。一心不生，萬法無咎。無咎無法，不生不心。能由境滅，境逐能沉。境由能境，能由境能。欲知兩段，元是一空。一空同兩，齊含萬象。智者無為，愚人自縛。法無異法，妄自愛著。將心用心，豈非大錯。迷生寂亂，悟無好惡。一切二邊，良用斟酌。夢幻空花，何勞把著。得失是非，一時放卻。眼若不睡，諸夢自除。心若不異，萬法一如。止動無動，動止無止。兩既不成，一何有爾。一即一切，一切即一。但能如是，何慮不畢。
一切無心自性戒，一切無礙自性慧。不增不退自金剛，身去身來本三昧。
不見一法存無見，大似浮雲遮日面。不知一法守空知，還如太虛生閃電。此之知見瞥然興，錯認何曾解方便。汝當一念自知非，自己靈光常顯現。
有情來下種，因地果還生。無情既無種，無性亦無生。
菩提本無樹，明鏡亦非台。本來無一物，何處惹塵埃。
心迷法華轉，心悟轉法華。誦經久不明，與義作仇家。無唸唸即正，有唸唸成邪。有無俱不計，長御白牛車。
定是慧體，慧是定用。即慧之時定在慧，即定之時慧在定。猶如燈光：有燈即光，無燈即暗。燈是光之體，光是燈之用。名雖有二，體本不殊。
欲求見佛，但識眾生。只為眾生迷佛，非是佛迷眾生。自性若悟，眾生是佛。自性若迷，佛是眾生。自性平等，眾生是佛。自性險邪，佛是眾生。我心自有佛，自佛是真佛。
故經云：心生種種法生，心滅種種法滅。
凡夫即佛，煩惱即菩提。前念迷即凡夫，後念悟即佛。前念著境即煩惱，後念離境即菩提。
一切佛法，自心本有。將心外求，捨父逃走。
道源不遠，性海非遙。但向己求，莫從他覓。覓即不得，得亦不真。
任性逍遙，隨緣放曠。但盡凡心，別無聖解。
佛因心悟，心以佛彰。若悟無心，佛亦不有。
道本無心，無心名道。若了無心，無心即道。
見聞知覺無障礙，聲香味觸常三昧。如鳥空中只麼飛，無敢無捨無憎愛。
若會應處本無心，始得名為觀自在。
見道方修道，不見復何修。道性如虛空，虛空何所有。遍觀修道者，撥火覓浮漚。但看弄傀儡，線斷一齊休。
推真真無相，究妄妄無形。返觀推窮心，知心亦假名。
善既從心生，惡豈離心有。善惡是外緣，於心實不有。捨惡送何處，取善令誰守。傷嗟二見人，攀緣兩頭走。若悟本無心，始悔從前咎。
青夢夤緣，直上寒松之頂。白雲淡■，出沒太虛之中。萬法本閒，而人自鬧。
眾生迷時，結性成心，猶寒則水凝為冰。眾生悟時，釋心成性，猶暖則冰渙為水。
法法法元無法，空空空亦不空。靜喧語默本來同，夢裡何勞說夢。有用用中無用，無功功裡施功。還如果熟自來紅，莫問如何修種。
心月孤圓，光吞萬象。光非照境，境亦非存。光境俱忘，復是何物。
若不隨聲色動念，不逐相貌生解，自然能無事去。
般若經云：九類眾生，一身具足，隨造隨成。是故無明，為卵生。煩惱包裹，為胎生。愛水浸潤，為濕生。欻起煩惱，為化生。悟即是佛。迷號眾生。菩薩以唸唸，心為眾生。若了唸唸，心體俱空，名度眾生也。智者於自本際，上度於未形。未形既空，即知實無眾生得滅度者。
有物先天地，無形本寂寥。能為萬象主，不逐四時凋。
空手把鋤頭，步行騎水牛。人從橋上過，橋流水不流。
夜夜抱佛眠，朝朝還共起。起坐鎮相隨，語默同居止。纖毫不相離，如形影相似。欲識佛去處，只這語聲是。
眼光隨色盡，耳識逐聲消。還源無別旨，昨日與今朝。
心本是佛，因念起而漂沉。岸實不移，因舟行而騖驟。
鏡照諸像，不亂光輝。鳥飛空中，不雜空色。
水中鹽味，色裡膠青。畢竟是有，不見其形。
妄計因成執，迷繩謂是蛇。疑心生暗鬼，病眼見空花。一境雖無異，三人乃見差。了茲名不實，長御白牛車。
離朱有意，白浪徒爾滔天。像罔無心，明珠忽然在掌。
如隨色之摩尼，眾相現而本體不動，似應聲之山谷，群響發而起處無心。
孤猿叫落中巖月，野客吟殘半夜燈。此境此時誰會得，白雲深處坐禪僧。
真心自體，非言所詮，湛如無際之虛空，瑩若圓明之淨鏡。毀贊不及，義理難通。不可以有無處所窮其幽跡，不可以識智言詮譚其妙體。唯有入者，只在心知。如搗萬種而為香，■一塵而具足眾氣。似入大海而澡浴，掬微滴而已用百川。
見性之時，性本離念，非有念而可除。觀物之際，物本無形，非有物而可遣。
滿眼見色，滿耳聞聲。不隨不壞，方了色聲。正性若隨聲色之門，即墮凡夫。若壞聲色之相，即入小乘。是以如來正眼，普照無遺。豈同凡夫生盲，二乘眇目，則逢緣不礙，觸境無生。
但願空諸所有，慎勿實諸所無。
真源湛寂，覺海澄清。絕名相之端，無能所之跡。最初不覺，忽起動心。因明起照，隨照立塵。如鏡現像，頓起根身。從此遺真失性，執相徇名。積滯著之情塵，結相續之識浪。鎖真覺於夢夜，沉迷三界之中。瞽智眼於錯衢，匍匐九居之內。向不遷境上虛受輪迴，於無脫法中自生繫縛。如春蠶作繭，似秋蛾赴燈。以二見妄想之絲，纏苦聚之業質。用無明貪愛之翼，撲生死之火輪。復有邪根外種，小智權機，不了生死之病源，罔知人我之見本。唯欲厭喧斥動，破相析塵。雖雲味靜冥空，不知埋真拒覺。如不辨眼中之赤眚，但滅燈上之重光。罔窮識內之幻身，空避日中之虛影。斯則勞形役思，喪力捐功。不異足水助冰，投薪益火。豈知重光在眚，虛影隨身，除病眼而重光自消，息幻質而虛影當滅。若能回光就已，反境觀心，佛眼明而虛影空，潔身現而塵跡絕。以自覺之智刃，剖開纏內之心珠。用一念之慧鋒，斬斷塵中之見網。此誠窮心之旨，達識之詮。
片月浸寒潭，微雲映碧空。若於達道人，好個真消息。
投赤水以尋珠，入荊山而覓玉。從門入者，不是家珍。認影迷頭，豈非大錯。
雁過長空，影沉寒水。雁無遣蹤之意，水無留影之心。
用則波騰海沸，全真體以運行。體則鑒明水靜，舉隨緣而會寂。
心無自相，託境方生。境性本空，由心故現。
心本絕塵何用洗，身中無病豈求醫。欲知是佛非身處，明鑒高懸未照時。
十世古今，終始不離於當念。無邊剎境，自他不隔於毫端。智凡不礙，狀多鏡以納眾形。彼此無妨，若千燈而共一室。
高超名相，妙體全彰。迥出古今，真機獨露。握驪珠而鑒物，物物流輝。擲寶劍以擇空，空空絕跡。
塵勞未破，觸境千差。心鑒圓明，絲毫不立。靈光皎皎，獨露真常。今古兩忘，聖凡雙絕。到遮裡始能卷舒自在，應用無虧。出沒往還，人間天上。
夜間閒坐，心念紛飛。卻將紛飛之心，以究紛飛之處。究之無處，則紛飛之念何存。返究究心，則能究之心安在。
能照之智本空，所緣之境亦寂。寂而非寂者，蓋無能寂之人也。照而無照者，蓋無所照之境也。境智俱寂，心慮安然。此乃還源之要道也。
見物便見心，無物心不現。十分通塞中，真心無不遍。若生知識解，卻成顛倒見。睹境能無心，始見菩提面。
心與空相應，則譏毀讚譽成何喜。身與空相應，則刀割香塗何苦何樂。報與空相應，則施與劫奪何得何失。
心不是有，心不是無。心不非有，心不非無。是有是無即墮是，非有非無即墮非。
絕學無為閒道人，不得妄想不求真。無明實性即佛性，幻化空身即潔身。潔身覺了無一物，本原自性天真物。五陰浮雲空去來，三毒水泡虛出沒。
寂寂生無記，惺惺生亂想。寂寂雖能治亂想，而還生無記。惺惺雖能治無記，而還生亂想。故曰：惺惺寂寂是無記，寂寂非。寂寂惺惺是亂想，惺惺非。
凡人多於事礙理，境礙心。常欲逃境以安心，遺事以存理。不知乃是心礙境，理礙事。但令心空境自空，理寂事自寂，勿倒用心也。
境緣無好醜，好醜起於心。心若不強名，妄性何處起。妄性既不起，真心任偏知。
念想由來幻，真性無終始。若得此中意，長波當自止。
人法雙淨，善惡兩忘。真心真意，菩提道場。
此法即心，心外無法。此心即法，法外無心。心自無心，亦無無心者。若將心無心，心卻反成有。
為有貪嗔礙，故立戒定慧。本無煩惱，焉用菩提。故祖師雲，佛說一切法，為除一切心。我無一切心，何用一切法。
悟心容易息心難，息得心源到處閒。斗轉星移天欲曉，白雲依舊覆青山。
我有明珠一顆，久被塵勞關鎖。今朝塵盡光生，照破山河萬垛。
城市喧繁，山村寂靜。雖然如此動靜，一如生死不二。四時輪轉，物理自然。夏不去而秋自去，風不涼而人自爽。
佛為無心悟，心因有佛迷。佛心清淨處，雲外野猿啼。
鳥飛空境，鳥過而空還留影否？魚游浮境，魚逝而浮內尚遺跡否？聖心應物，亦復如是。
揚聲止響，不知聲是響根。弄影逃形，不知形為影本。以法問法，不知法本無法。以心傳心，不知心本無心。
風動心搖樹，雲生性起塵。若明今日事，昧卻本來人。
翠竹黃花非外境，白雲明月露全身。頭頭儘是吾家物，信手拈來不是塵。
一葉扁舟泛渺茫，呈橈舞棹別宮商。雲山水月都拋卻，贏得莊週一夢長。
雲駊月運，舟行岸移。不知妄想之雲自飛，真月何動？攀緣之舟常泛，覺岸靡移。
秋潭月影，靜夜鐘聲。隨叩擊以無虧，觸波瀾而不散。
諸人心心不停，唸唸無住。若能不停處停，念處無念，自合無生之理。
以一散萬，月墜萬川即萬影。收萬歸一，水歸一壺唯一月。展則彌輪法界，收來毫髮無端。
一印印空，萬象收歸古鑒中。一印印水，秋蟾影落千江裡。一印印泥，細觀文彩未生時。
三界唯心，萬法唯識。檻外雲生，簷前雨滴。澗水湛如藍，山花開似錦。此時若不究根源，直待當來問彌勒。
至道無難，唯嫌采擇。桃花紅，李花白，誰道融融只一色。紫燕語，黃鶯鳴，誰道關關只一聲。
明鏡當台，豈分靜躁。孤雲出岫，寧系去留。
因妄說真，真無自相。從真起妄，妄體本虛。妄即歸空，真亦不立。
境立心便有，心無境不生。境虛心寂寂，心照境冷冷。
於水鏡中見自己像，於燈月中見自己影，於山谷中見自己聲。
空中飛鳥，不知空是家鄉。水底游魚，忘卻水為性命。諸人請各立地，定著精神一念，回光豁然，自照何異。空中紅日，獨運無私，盤內明珠，不撥自轉。
其宗也離心意識，其派也超去來今。離心意識，故品萬類不見差殊。超去來今，故盡十方更無滲漏。當頭不犯，徹底無依。悟向朕兆未生之前，用在功勳不犯之處。
添一絲毫，如眼中著屑。減一絲毫，似肉上剜瘡。
依法不依人。依義不依語。依智不依識。依了義經不依不了義經。
寒便向火，熱即搖扇。饑時吃飯，困來打眠。所以道：趙州庭前柏，香巖嶺後松。裁來無別用，只為引清風。
瘦竹長松滴翠香，流風疏月度微涼。不知誰住原西寺，每日鐘聲送夕陽。
風柯月渚，並可傳心。煙島雲林，鹹提妙旨。
妄身臨鏡照影，影與妄身不殊。但欲去影留身，不知身亦本虛。身本與影不異，不得一有一無。若欲存一捨一，永與真理相疏。更若愛聖憎凡，生死海裡沉浮。煩惱因心故有，無心煩惱何居。不勞分別取相，自然得道須臾。
在夢哪知夢是虛，覺來方覺夢中無。迷時恰是夢中事，悟後還同睡起夫。
尋牛須訪跡，學道訪無心。跡在牛還在，無心道易尋。
一雜菡萏蓮，兩株青瘦柏。長向僧家庭，何勞問高格。
枯木巖前差路多，行人到此盡蹉跎。鷺鷥立雪非同色，明月蘆花不似它。了了了時無所了，去去去處亦須呵。慇勤為唱塵中曲，空裡蟾光可得麼。
閒坐冥然聖莫知，縱言無物比方伊。石人把板雲中拍，水女含笙水底吹。若道不聞渠未曉，欲尋其響你還疑。教群唱和仍須和，休問宮商竹與絲。
識得衣中寶，無明醉自醒。百骸雖潰散，一物鎮長靈。知境渾非體，神珠不定形。悟則三身佛，迷疑萬卷經。在心心可測，歷耳耳難聽。罔象先天地，玄泉出杳冥。本剛非鍛煉，元淨莫澄渟。盤泊輪朝日，玲瓏映曉星。瑞光流不滅，真氣觸還生。鑒照崆峒寂，羅籠法界明。解語非關舌，能言不是聲。絕邊弭汗漫，無際等空平。見月非觀指，還家莫問程。識心心則佛，何佛更堪成。
真我本有，迷之而無。妄我本無，執之而有。
若要了心，無心可了。無了之心，是名真心。
真妄交徹，即凡心而見佛心。事理雙修，依本智而求佛智。
印空印泥印水，平地寒濤競起。假饒去就十分，終是靈龜曳尾。
圖形期自見，自見卻傷神。已是夢中夢，更逢身外身。水花凝幻質，墨彩聚空塵。堪笑余兼爾，俱為未了人。
玉露垂青草，金風動白蘋。一聲寒雁過，喚起未醒人。
如日發焰，帶微塵而共紅，非實紅也。如水澄清，含輕雲而俱綠，非實綠也。
衲僧命脈，古佛心宗。如淨月輪，出則萬波分影。如吹毛劍，用則千里無人。
慾火而以戒沃之，嗔火而以定沃之，無明火而以慧沃之。靈泉混混，消除煩躁之衷。智水涓涓，灌溉清涼之腑。千江有水，一輪寶月映寒潭。萬井無煙，遍地金風吹冷麵。
埧胝一指頭，一毛拔九牛。華岳連天碧，黃河徹底流。截著指，急回眸。青箬笠前無限事，綠蓑衣底一時休。
碧落淨無雲，秋空明有月。長江瑩如練，清風來不歇。林下道人幽，相看情共悅。雖然猶是建化門中事。作麼生是道人份上事？閒來石上觀流水，欲洗禪衣未有塵。
一念心癡，被地來礙。一念心愛，被水來溺。一念心嗔，被炎來焚。一念心喜，被風來飄。若能如是辨得，不被境轉，便處處用境。
才涉唇吻，便落意思。直饒透脫，猶在沉淪。終日吃飯，未曾咬著一粒米。終日穿衣，未曾掛著一絲頭。才能變大地為黃金，攪長河為酥酪。
法身無相，不可以聲音求。妙道無言，不可以文字會。縱使超佛越祖，猶落階梯。直饒說妙談玄，終掛唇齒。須是功勳不犯，影跡不留，枯木寒巖，便無津潤。幻人木馬，情識皆空，方能垂手入𨞬，轉身異類。卻不道：無漏國中留不住，卻來煙塢臥寒沙。
佛體本無為，迷情妄分別。法身等虛空，未曾有生滅。有緣佛出世，無緣佛入滅。處處化眾生，猶如水中月。非常亦非斷，非生亦非滅。生亦未曾生，滅亦未曾滅。了見無心處，自然無法說。
演若達多認影迷頭，豈不擔頭覓頭。正迷之時，頭且不失，及手悟去，亦不為得。何以故？人迷謂之失，人悟謂之得。得失在手人，何關於動靜。
至道本乎其心，心法本乎無住。無住心體，性相寂然。非有非空，不生不滅。求之而不得，棄之而不離。迷現量則惑苦紛然，悟真性則空明廓徹。雖即心即佛，唯證者方知。然有證有知，則慧日沉沒於有地。若無照無悟，則昏雲掩蔽於空門。惟一念不生，則前後際斷。照體獨立，物我皆如。然迷悟更依，真妄相待。若求真去妄，猶棄影勞形。若體妄即真，似處陰息影。若無心妄照，則妄慮都捐。若任運寂知，則眾行爰起。是以悟寂無寂，真知無知，以知寂不二之一心，契空有雙融之妙理。無住無著，莫攝莫收，是非兩忘，能所雙絕。斯絕亦寂，則般若現前。心心作佛，無一心而非佛心。處處成道，無一塵而非佛國。故真妄物我，舉一全收。心佛眾生，渾然齊致。是知迷則人隨於法，法法萬差，而人不同。悟則法隨於人，人人一智，而融萬境。言窮慮絕，何果何因。體本寂寥，孰同孰異。唯忘懷虛朗，消息沖融，其猶透水月體，虛娥可見。可心鑒像，照而常空矣。
柳色含煙，春光回秀。一峰孤峻，萬卉爭妍。白雲淡沖已無心，滿目青山原不動。漁翁垂釣，一溪寒色未曾消。野渡無人，萬古碧潭清似鏡。
