
摩遮本出海西胡，琉璃寶服紫髯鬍。
聞道皇恩遍宇宙，來將歌舞助歡娛〈億歲樂〉。
繡裝帕額寶花冠，夷歌騎舞借人看。
自能激水成陰氣，不慮今年寒不寒〈億歲樂〉。
臘月凝陰積帝臺，豪歌急鼓送寒來。
油囊取得天河水，將添上壽萬年杯〈億歲樂〉。
寒氣宜人最可憐，故將寒水散庭前。
惟願聖君無限壽，長取新年續舊年〈億歲樂〉。
昭成皇后帝家親，榮樂諸人不比倫。
往日霜前花委地，今年雪後樹逢春〈億歲樂〉。

