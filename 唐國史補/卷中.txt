
德宗自復京闕，常恐生事，一郡一鎮，有兵必姑息之，唯渾令公奏事不過，輒私喜曰：「上必不疑我也。」
郭汾陽再收長安，任中書令，二十四考，勳業福履，人臣第一。韋太尉皐鎮西川，亦二十年，降土蕃九節度，擒論莽熱以獻，大招附西南夷，任太尉，封南康王，亦其次也。
韋太尉在西川，凡事設教。軍士將吏婚嫁，則以熟綵衣給其夫氏，以銀泥衣給其女氏，又各給錢一萬；死葬稱是，訓練稱是。內附者富瞻之，遠來者將迎之。極其聚斂，坐有餘力，以故軍府寖盛，而黎甿重困。及晚年為月進，終致劉闢之亂，天下譏之。
高貞公郢，為中書舍人九年，家無制草。或問曰：「前輩皆有制集，公獨焚之，何也？」答曰：「王言不可存於私室。」
貞元中，楊氏、穆氏兄弟，人物氣概，不相上下。或言，楊氏兄弟賓客皆同，穆氏兄弟賓客各殊，以此為優劣。
穆氏兄弟四人：贊、質、員、賞。時人謂：贊俗而有格為酪；質美而多入為酥；員為醍醐，言粹而少用；賞為乳腐，言最凡固也。
許孟容為給事中，宦者有以台座誘之者，拒而絕之，雖不大拜，亦不為患。
德宗幸金鑾院，問學士鄭餘慶曰：「近日有衣作否？」餘慶對曰：「無之。」乃賜百縑，令作寒服。
劉太真為《陳少遊行狀》，比之齊桓、晉文，物議囂騰。後坐貢院任情，責及前事，乃貶信州刺史。
閻寀為吉州刺史，表請入道，賜名「遺榮」，隸桃源觀，朝端盛賦詩以贈之。戎昱詩云：「廬陵太守近隳官，月帔初朝五帝壇。」
國子司業韋聿，皐之兄也，中朝以為戲弄。嘗有人言九宮休咎。聿曰：「我家白方，常在西南二十年矣！」
權相為舍人，以聞望自處，嘗語同僚曰：「未嘗以科第為資。」鄭雲逵戲曰：「更有一人。」遽問：「誰？」答曰：「韋聿者也。」滿座絕倒。
鄭雲逵與王彥伯鄰居，嘗有客來求醫，誤造雲逵門。雲逵知之，延入與診候曰：「熱風頗甚。」客又請藥方。雲逵曰：「某是給事中，若覓國醫王彥伯，東鄰是也。」客驚走而出。自是京城有乖宜者，皆曰「熱風」。或雲即劉俛也。
進士何儒亮，自外州至，訪其從叔，誤造郎中趙需宅，白云：「同房。」會冬至，需家致宴揮霍。需曰既是同房，便令引入就宴。姊妹妻女並在座焉。儒亮食畢徐出，需細審之，乃何氏子也。需大笑，儒亮歲餘不敢出，京師自是呼為「何需郎中」。
竟陵僧有於水濱得嬰兒者，育為弟子，稍長，自筮得《蹇》之《漸》繇曰：「鴻漸於陸，其羽可用為儀。」乃令姓陸名羽，字鴻漸。羽有文學，多意思，恥一物不盡其妙，茶術尤著。鞏縣陶者多為甆偶人，號陸鴻漸，買數十茶器得一鴻漸，市人沽茗不利，輒灌注之。羽於江湖稱「竟陵子」，於南越稱「桑薴翁」。與顏魯公厚善，及玄真子張志和為友。羽少事竟陵禪師智積，異日在他處聞禪師去世，哭之甚哀，乃作詩寄情，其略云：「不羨白玉盞，不羨黃金罍。亦不羨朝入省，亦不羨暮入臺。千羨萬羨西江水，曾向竟陵城下來。」貞元末卒。
吳人顧況，詞句清絕，雜之以詼諧，尤多輕薄。為著作郎，傲毀朝列，貶死江南。
崔膺性狂率，張建封美其才，引以為客。隨建封行營，夜中大呼驚軍，軍士皆怒，欲食其肉，建封藏之。明日置宴，其監軍使曰：「某與尚書約，彼此不得相違。」建封曰：「諾。」監軍曰：「某有請，請崔膺。」建封曰：「如約。」逡巡，建封復曰：「某有請。」監軍曰：「唯。」「卻請崔膺。」合座皆笑，然後得免。
江淮客劉圓，嘗謁江州刺史崔沆，稱「前拾遺」。沆引坐徐勸曰：「諫官不可自稱，司直評事可矣。」須臾，他客至，圓抑揚曰：「大理評事劉圓。」沆甚奇之。
韋應物為蘇州刺史，有屬官因建中亂，得國工康崑崙琵琶，至是送官，表奏入內。
江淮賈人，積米以待踴貴，圖畫為人持錢一千買米一斗，以懸於市。揚子留後徐粲杖殺之。
德宗非時召吳湊為京兆尹，便令赴上，湊疾驅諸客至府，已列筵畢。或問曰：「何速？」吏對曰：「兩市日有禮席，舉鐺釜而取之，故三五百人之饌，常可立辦也。」
劉澭拔涿州，兵數千歸朝，法令齊整，雞犬無遺。授行秦州刺史，理普潤，軍中不置更漏，不設音樂，士卒疾者策杖問之，死者哭之。時人疑其奸雄，後拜節度而卒。
李惠登自軍校授隨州刺史，自言：「吾二名，唯識惠字，不識登字。」為理清儉，不求人知。兵革之後，闔境大化。近代循吏，無如惠登者。
國子監諸館生，洿雜無良。陽城為司業，以道德訓喻，有遺親三年者勉之歸覲，由是生徒稍變。
自天寶五年置廣文館，至今堂宇未起，材木堆積，主者或盜用之。
李實為司農卿，督責官稅。蕭祐居喪，輸不及期，實怒召至，租車亦至，故得不罪。會有賜與，當為謝狀，嘗秉筆者有故，實急乃曰：「召衣齊衰者。」祐至，立為草狀。實大喜，延英面薦德宗。聞居喪禮，屈指以待。及釋服，明日以處士拜拾貴。祐雖工文章，善書畫，好鼓琴，其拔擢乃偶然耳。
任迪簡為天德軍判官，軍讌後至，當飲觥酒，軍吏誤以醋酌。迪簡以軍使李景略嚴暴，發之則死者多矣，乃強飲之，吐血而歸，軍中聞者皆感泣；後景略因為之省刑。及景略卒，軍中請以為主，自衛佐拜御史中丞，為軍使，後至易定節度使。時人呼為「呷醋節帥」。
熊執易為補闕，上疏極諫，竊示僚友歸登。登慘然曰：「願寄一名。雷霆之怒，恐足下不足以獨當也。」
德宗晚年絕嗜慾，尤工詩句，臣下莫可及。每御製奉和，退而笑曰：「排公在。」俗有投石之兩頭置標，號曰「排公」，以中不中為勝負也。
杜太保在淮南，進崔叔清詩百篇。德宗謂使者曰：「此惡詩，焉用進？」時呼為「准敕惡詩」。
馬司徒之子暢，以第中大杏饋竇文場，文場以進。德宗未嘗見，頗怪之，令使就第封杏樹。暢懼，進宅，廢為奉誠園，屋木盡拆入內也。
姚南仲滑州苦於監軍使薛盈珍，遣部將曹洽奏論盈珍，盈珍亦遣小使偕行。洽自度不得盡言於上，至滋水驛，夜半先殺小使，乃自殺，緘遺表於囊中。
於司空頔方熾於襄陽，朝廷以大閹薛尚衍監其軍。尚衍至，頔用數不厚待，尚衍晏如也。後旬日，請出遊，及暮而歸，帟幕茵榻什器一以新矣。又列犢車五十乘，實以綾綵，尚衍頷之而已，亦不形言。頔歎曰：「是何祥也！」
襄州人善為漆器，天下取法，謂之「襄樣」。及於司空頔為帥，多酷暴；鄭元鎮河中，亦虐，遠近呼為「襄樣節度」。
史侔榷鹽於解縣，初變榷法，以中朝廷。有外甥十餘歲，從牟撿畦，拾鹽一顆以歸。牟知，立杖殺之。其姊哭而出救，已不及矣。
鄭相珣瑜方上堂食，王叔文至，韋執誼遽起，延入閣內。珣瑜歎曰：「可以歸矣！」遂命駕，不終食而出，自是罷相。
王叔文以度支使設食於翰林中，大會諸閹，袖金以贈。明日又至，揚言聖人適於苑中射兔，上馬如飛，敢有異議者腰斬。其日乃丁母憂。
順宗風噤不言，太子未立，牛美人有異志。上召學士鄭絪於小殿，令草立儲詔。絪搦管不請，而書「立嫡以長」四字，跪而上呈。帝深然之，乃定。
憲宗固英主也，然始即位，得杜邠公，大啟胸臆，以致其道，作事謀始，邠公之力也。
元和初，陰陽家言：「五福、太一在蜀。」故劉闢造五福樓，符載為之記。初，劉闢有心疾，人自外至，輒如吞噬之狀。同府崔佐時體甚肥碩，闢據地而吞，眥裂血流。獨盧文若至不吞，故後自惑為亂。
起居舍人韋綬以心疾廢，校書郎李播亦以心疾廢。播常疑遇毒，鏁井而飲。散騎常侍李益少有疑病，亦心疾也。夫心者，靈府也，為物所中，終身不痊。多思慮，多疑惑，乃疾之本也。
唐衢，周鄭客也。有文學，老而無成，唯善哭。每一發聲，音調哀切，聞者泣下。常遊太原，遇享軍，酒酣乃哭，滿坐不樂，主人為之罷宴。
長沙僧懷素好草書，自言得草聖三昧。棄筆堆積，埋於山下，號曰「筆塚」。
梁武帝造寺，令蕭子雲飛白大書「蕭」字。至今一蕭字存焉。李約竭產自江南買歸東洛，匾於小亭以翫之，號為「蕭齋」。
韓愈好奇，與客登華山絕峯，度不可返，乃作遺書，發狂慟哭。華陰令百計取之，乃下。
羅浮王先生，人或問為政難易。先生曰：「簡則易。」又問：「儒釋同道否？」先生曰：「直則同。」
越僧靈澈，得蓮花漏於廬山，傳江西觀察使韋丹。初，惠遠以山中不知更漏，乃取銅葉製器，狀如蓮花，置盆水之上，底孔漏水。半之則沈。每晝夜十二沈，為行道之節。雖冬夏短長，雲陰月黑，亦無差也。
舊百官早期，必立馬於望仙建福門外，宰相於光宅車坊，以避風雨。元和初，始制待漏院。
京輔故老言：每營山陵封輒雨，至少霖淫亦十餘日矣。
元和初，洪崖冶有役者，將化為虎，羣眾呼，以水沃之，乃不得化。或問苕谿子：「是何謂也？」答曰：「陽極而陰，晦極而明，為雷為電，為雪為霜，形之老之死之，八竅者卵，九竅者胎，推遷之變化也。燕雀為蛤，野雞為蜃，蝦蟆為鶉，蠶蛹為蛾，蚯蚓為百合，腐草為螢火，烏足之根為蠐螬，久竹生青蜓，田鼠為鴽，老為猿，陶蒸之變化也。仁而為暴，聖而為狂，雌雞為雄，男子為女人，為蛇為虎，耗亂之變化也。是必生化而後氣化，氣化而後形化，俗言四指者，天虎也；五指者，人虎也。唯道德者窮焉。」
松脂入地，千歲為茯苓，茯苓千歲為琥魄，琥魄千歲為玉，愈久則愈精也。鷣鳥千歲為鴆，愈老則愈毒也。
南中山川，有鴆之地，必有犀牛；有沙蝨水弩之處，必有鸀鳿，及生可療之草。
張氏嘉貞生延賞，延賞生弘靖。國朝已來，祖孫三代為相，唯此一家。弘靖既拜，薦韓皐自代。韓氏休生滉，滉生皐，二代為相，一為左僕射，終不登廊廟。
高貞公致仕，制云：「以年致政，抑有前聞。近代寡廉，罕由斯道。」是時杜司徒年七十，無意請老。裴晉公為舍人，以此譏之。
苗夫人，其父太師也，其舅張河東也，其夫延賞也，其子弘靖也，其子壻韋太尉也。近代衣冠婦人之貴，無如此者。
李錡之擒也，侍婢一人隨之。錡夜則裂衿自書筦攉之功，言為張子良所賣，教侍婢曰：「結之衣帶。吾若從容奏對，當為宰相，揚、益節度；不得，從容受極刑矣。吾死，汝必入內，上必問汝，汝當以此進之。」及錡伏法，京城三日大霧不開，或聞鬼哭。憲宗又得帛書，頗疑其寃，內出黃衣二襲賜錡及子，敕京兆府收葬之。
李銛，錡之從父兄弟也。為宋州刺史，聞錡反狀慟哭，悉驅妻子奴婢無長幼，量其頸為枷，自拘於觀察使。朝廷聞而愍之，薄貶而已。
裴相垍嘗應宏詞崔樞考，不中第。及為相，擢樞為禮部侍郎，笑而謂曰：「此報德也。」樞惶恐欲墜階，又笑曰：「此言戲耳！」
憲宗久親政事，忽問：「京兆尹幾員？」李吉甫對曰：「京兆尹三員，一員大尹，二員少尹。」時人謂之善對。
獨孤郁，權相子壻，歷掌內職綸詔，有美名，憲宗嘗歎曰：「我女壻不如德輿女壻。」
韋相貫之為尚書右丞，入內，僧廣宣造門曰：「竊聞閣下不久拜相。」貫之叱曰：「安得不軌之言！」命紙草奏，僧恐懼走出。
長安中，爭為碑誌，若市賈然。大官薨卒，造其門如市，至有喧競構致，不由喪家。是時裴均之子，將圖不朽，積縑帛萬匹，請於韋相貫之，舉手曰：「寧餓死，不苟為此也。」
杜羔有至行，其父為河北一尉而卒。母氏非嫡，經亂不知所之，羔嘗抱終身之慼。會堂兄兼為澤潞判官，嘗鞫獄於私第，有老婦辯對，見羔出入，竊謂人曰：「此少年狀類吾兒。」詰之，乃羔母也，自此迎侍而歸。又往來河北求父厝所，邑中故老已盡，不知所詢，館於佛廟，日夜悲泣。忽覩屋柱煙煤之下，見字數行，拂而視之，乃其父遺跡，言：「後我子孫，若求吾墓，當於某村某家詢之。」羔號泣而往，果有老父年八十歲餘，指其邱壠，因得歸。羔至工部尚書致仕。
衢州余氏子名長安，父叔二人，為同郡方全所殺。長安八歲自誓，十七乃復讎，大理斷死。刺史元錫奏言：「臣伏見余氏一家遭橫禍死者實二平人，蒙顯戮者乃一孝子。」又引《公羊傳》「父不受誅，子得讎」之義，請下百僚集議其可否，詞甚哀切。時裴中書垍當國，李刑部鄘司刑，事竟不行。有老儒薛伯高遺錫書曰：「大司寇是俗吏，執政柄乃小生，余氏子宜其死矣！」
孔戣為華州刺史，奏江淮海味無堪，道路擾人，並其類數十條上。後欲用戣，上不記名，問裴晉公，不能答。久之方省，乃拜戣嶺南節度使。有殊政，南中士人死於流竄者，子女皆為嫁之。
李遜為衢州刺史，以侯高試守縣令。高策杖入府，以議百姓，亦近代所難也。
憲宗問趙相宗儒曰：「人言卿在荊州，毬場草生，何也？」對曰：「死罪！有之。雖然草生，不妨毬子往來。」上為之啟齒。
鄭陽武常言欲為《易》比，以三百八十四爻比以人事。又云：「玄義之有莊周，猶禪律之有維摩詰，欲圖畫之，俱恨未能。」
王相注《太玄經》，常取以卜，自言：「所中多於《易》筮。」
蔣乂撰《宰臣錄》，每拜一相，旬月必獻一卷，故得物議所嗤。
陳諫者，市人，強記。忽遇染人歲籍所染綾帛尋丈尺寸，為簿合圍，諫泛覽悉記之。州縣籍帳，凡所一閱，終身不忘。
王仲舒為郎中，與馬逢有善。每責逢曰：「貧不可堪，何不求碑誌見救？」逢笑曰：「適有人走馬呼醫，立可待否？」
裴佶常話：少時姑夫為朝官，不記名姓。有雅望。佶至宅看其姑，會其朝退，深歎曰：「崔昭何人，眾口稱美，此必行賄者也。如此安得不亂？」言未竟，閽者報壽州崔使君候謁。姑夫怒呵閽者，將鞭之。良久，束帶強出。須臾，命茶甚急，又命酒饌，又命秣馬飰僕。姑曰：「前何倨而後何恭也？」及入門，有得色，揖佶曰：「且憩學院中。」佶未下堦，出懷中一紙，乃昭贈官絁千匹。
呂元膺為鄂岳都團練使，夜登城，女牆已鏁。守陴者曰：「軍法：夜不可開。」乃告言中丞自登。守者又曰：「夜中不辨是非，雖中丞亦不可！」元膺乃歸，明日擢守陴者為大職。
王鍔累任大鎮，財貨山積，有舊客誡鍔以積而能散之義。後數日，客復見鍔。鍔曰：「前所見教，誠如公言，已大散矣！」客曰：「請問其目。」鍔曰：「諸男各與萬貫，女壻各與千貫矣！」
張圓者，韓弘舊吏。初弘秉節，事無大小委之。後乃奏貶，圓多怨言，乃量移，誘至汴州，極歡而遣。次八角店，白日殺之，盡收所賂而還。
於頔任高洪，苛刻剝下，一道苦之。小將陳儀，白日袖刃，刺洪於府，羣胥奔潰，洪走案庫而伏，中刃七八不死。
武相元衡遇害，朝官震恐，多有上疏請不窮究。唯尚書左丞許孟容奏言：「當罪京兆尹，誅金吾鋪官，大索求賊。」行行然有前輩風采。時京兆尹裴武問吏，吏曰：「殺人者未嘗得脫。」數日，果擒賊張晏輩。
裴晉公為盜所傷刺，隸人王義扞刃死之。公乃自為文以祭，厚給其妻子。是歲進士撰《王義傳》者，十有二三。
近俗以權臣所居坊呼之，李安邑最著，如爵邑焉。及卒，太常議諡，度支郎中張仲方駁曰：「吉甫議信不著，又興兵戎，以害生物，不可美諡。」其子上訴，乃貶仲方。
李載者，燕代豪傑，常臂鷹攜妓以獵，旁若無人。方伯為之前席，終不肯任。載生棲筠，為御史大夫，磊落可觀，然其器不及父。棲筠生吉甫，任相國八年，柔而多智。「公慚卿，卿慚長」，近之矣。吉甫生德裕，為相十年，正拜太尉，清直無黨。
李司空愬之討吳元濟也，破新柵，擒賊將李祐，將斬而後免之。解衣輟食，與祐臥起帳中半歲，推之肝膽，然後授以精甲，使為先鋒，雖祐妻子在賊中，愬不疑也。夜冒風雪，行一百六十里，首縛元濟而成大功，乃祐之力也。
德宗建中元年，貶御史中丞元令柔，二年貶御史中丞袁高，三年貶御史中丞嚴郢，四年貶御史中丞楊頊；皆四月晦，談者為異。及元和擒劉闢、李錡、吳元濟，行大刑者，皆十一月朔。豈偶然耳。
鑒虛為僧，頗有風格，而出入內道場，賣弄權勢，杖殺於京兆府。城中言鑒虛善煮羊胛，傳以為法。
盧昂主福建鹽鐵，贓罪大發，有瑟瑟枕大如半斗，以金牀承之。御史中丞孟簡案鞫旬月，乃得而進。憲宗召市人估其價直，或云：「至寶無價。」或云：「美石，非真瑟瑟也。」
京城貴遊尚牡丹，三十餘年矣。每春暮，車馬若狂，以不躭玩為恥。執金吾鋪官圍外寺觀種以求利，一本有直數萬者。元和末，韓令始至長安，居第有之，遽命斸去，曰：「吾豈效兒女子耶！」
郝玼鎮良原，捕吐蕃而食之，西戎大懼。憲宗召欲授鉞，睹其老耄乃止。
王忱為盩厔鎮將，清苦肅下，有軍士犯禁，杖而枷之，約曰：「百日而脫。未及百日而脫者有三：我死則脫，爾死則脫，天子之命則脫。非此，臂可折，約不可改也。」由是秋毫不犯。
太和公主出降回鶻，上御通化門送之，百僚立班於章敬寺門外。公主駐車幕次，百僚再拜，中使將命出幕，答拜而退。
長慶初，趙相宗儒為太常卿，贊郊廟之禮。時罷相二十餘年，年七十六，眾論伏其精健。右常侍李益笑曰：「是僕東府試官所送進士也。」
田令既為成德所害，天子召其子布於涇州，與之舉哀，而授魏博節度。布乃盡出妓樂，捨鷹犬，哭曰：「吾不回矣！」次魏郊三十里，跣足被髮而入。後知力不可報，密為遺表，伏劍而終。
韋山甫以石流黃濟人嗜欲，故其術大行，多有暴風死者。其徒盛言山甫與陶貞白同壇受籙，以為神仙之儔。長慶二年，卒於餘干。江西觀察使王仲舒遍告人曰：「山甫老病而死，死而速朽，無小異於人者。」
蘇州重元寺閣，一角忽墊，計其扶薦之功，當用錢數千貫。有遊僧曰：「不足勞人，請一夫斫木為楔，可以正也。」寺主從之。僧每食畢，輒持楔數十，執柯登閣，敲椓其間，未逾月，閣柱悉正。
舊說：聖善寺閣，常貯醋數十甕，恐為蛟龍所伏，以致雷霆也。
王彥伯自言醫道將行，時列三四竈煮藥於庭，老少塞門而請，彥伯指曰：「熱者飲此，寒者飲此，風者飲此，氣者飲此。」皆飲之而去。翌日，各負錢帛來酬，無不效者。
宋清賣藥於長安西市，朝官出入移貶，清輒賣藥迎送之。貧士請藥，常多折券，人有急難，傾財救之。歲計所入，利亦百倍。長安言：「人有義聲，賣藥宋清。」
揚州有王生者，人呼為「王四舅」，匿跡貨殖，厚自奉養，人不可見。揚州富商大賈，質庫酒家，得王四舅一字，悉奔走之。
竇氏子言：家方盛時，有奴厚斂羣從數宅之資，供白麥麵。醫云：「白麥性平。」由是恣食不疑，凡數歲，未嘗生疾。其後有奴告其謬妄，所輸麵乃常麥，非白麥也。羣從諸宅，一時暴熱皆發。
故老言：五十年前，多患熱黃，坊曲必有大署其門，以烙黃為業者。灞滻水中，常有晝至暮去者，謂之「浸黃」。近代悉無，而患腰腳者眾耳，疑其茶為之也。
凡射知雉兔頭腳之法，云：先以加其頭，次減其腳，以見腳除頭，以本頭除腳。飛者在上，走者在下。
古之屋室，中為牖，東為戶。故今語曰：「二十三日正南，二十五日當戶。」
或說天下未有兵甲時，常多刺客。李汧公勉為開封尉，鞫獄，獄囚有意氣者，感勉求生。勉縱而逸之。後數歲，勉罷秩，客遊河北，偶見故囚。故囚喜迎歸，厚待之，告其妻曰：「此活我者，何以報德？」妻曰：「償縑千匹可乎？」曰：「未也。」妻曰：「二千匹可乎？」亦曰：「未也。」妻曰：「若此，不如殺之。」故囚心動。其僮哀勉，密告之。勉衩衣乘馬而逸。比夜半，行百餘里，至津店。店老父曰：「此多猛獸，何敢夜行？」勉因話言。言未畢，樑上有人瞥下曰：「我幾誤殺長者！」乃去。未明，攜故囚夫妻二首以示勉。
貞元中，長安客有買妾者，居之數年，忽爾不知所之。一夜，提人首而至，告其夫曰：「我有父寃，故至於此，今報矣！」請歸，泣涕而訣，出門如風。俄頃卻至，斷所生二子喉而去。
