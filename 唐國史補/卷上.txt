
元魯山自乳兄子，數日，兩乳湩流，兄子能食，其乳方止。
崔顥有美名，李邕欲一見，開館待之。及顥至，獻文，首章曰：「十五嫁王昌。」邕叱起曰：「小子無禮！」乃不接之。
玄宗令張燕公撰《華嶽碑》，首四句或雲一行禪師所作，或雲碑之文鑿破，亂取之曰：「巉巉太華，柱天直上。青崖白谷，仰見仙掌。」
陸兗公為同州刺史，有家僮遇參軍不下馬，參軍怒，欲賈其事，鞭背見血，入白兗公曰：「卑吏犯某，請去官。」公從容謂曰：「奴見官人不下馬，打也得，不打也得；官人打了，去也得，不去也得。」參軍不測而退。
劉迅著《六說》，以探聖人之旨。唯《說易》不成，行於代者五篇而已。識者伏其精峻。
玄宗開元二十四年，時在東都。因宮中有怪，明日召宰相，欲西幸。裴稷山、張曲江諫曰：「百姓場圃未畢，請待冬中。」是時李林甫初拜相，竊知上意，及班旅退，佯為蹇步。上問：「何故腳疾？」對曰：「臣非腳疾，願獨奏事。」乃言：「二京，陛下東西宮也。將欲駕幸，焉用擇時？假有妨於刈穫，則獨可蠲免沿路租稅。臣請宣示有司，即日西幸。」上大說，自此駕至長安，不復東矣。旬月，耀卿、九齡俱罷，而牛仙客進焉。
開元末，西國獻獅子，至長安西道中，繫於驛樹，樹近井，獅子哮吼，若不自安。俄頃風雷大至，果有龍出井而去。
裴旻為龍華軍使，守北平。北平多虎，旻善射，嘗一日斃虎三十有一。因憩山下，四顧自若。有一老父至曰：「此皆彪也，似虎而非。將軍若遇真虎，無能為也。」旻曰：「真虎安在乎？」老父曰：「自此而北三十里，往往有之。」旻躍馬而往，次叢薄中，果有真虎騰出，狀小而勢猛，據地一吼，山石震裂。旻馬辟易，弓矢皆墜，殆不得免。自此慚愧，不復射虎。
天寶中，天下屢言聖祖見，因以《四子》列學官，故有偽為《庚桑子》者，其辭鄙俚，非聖賢書。
李白在翰林，多沈飲。玄宗令撰樂辭，醉不可待，以水沃之，白稍能動，索筆一揮十數章，文不加點。後對御，引足令高力士脫鞾，上命小閹排出之。
張垍、張均兄弟俱在翰林。垍以尚主，獨賜珍玩，以誇於均。均笑曰：「此乃婦翁與女壻，固非天子賜學士也。」
王維好釋氏，故字摩詰。立性高致，得宋之問輞川別業，山水勝絕，今清源寺是也。維有詩名，然好取人文章嘉句。「行到水窮處，坐看雲起時。」《英華集》中詩也。「漠漠水田飛白鷺，陰陰夏木囀黃鸝。」李嘉祐詩也。
張旭草書得筆法，後傳崔邈、顏真卿。旭言：「始吾見公主擔夫爭路，而得筆法之意。後見公孫氏舞劍器，而得其神。」旭飲酒輒草書，揮筆而大叫，以頭搵水墨中而書之，天下呼為「張顛」。醒後自視，以為神異，不可復得。後輩言筆札者，歐、虞、褚、薛，或有異論，至張長史，無間言矣。
李陽冰善小篆，自言：「斯翁之後，直至小生。曹嘉、蔡邕，不足言也。」開元中，張懷瓘撰《書斷》，陽冰、張旭並不及載。
絳州有碑，篆字與古文不同，頗為怪異。李陽冰見而寢處其下，數日不能去。驗其文是唐初，不載書者姓名，碑上有「碧落」二字，人謂之「碧落碑」。
梨園弟子有胡雛者，善吹笛，尤承恩寵。嘗犯洛陽令崔隱甫，已而走入禁中。玄宗非時託以他事，召隱甫對，胡雛在側。指曰：「就卿乞此得否？」隱甫對曰：「陛下此言，是輕臣而重樂人也。臣請休官。」再拜將出。上遽曰：「朕與卿戲耳！」遂令曳出。纔至門外，立杖殺之。俄頃有敕釋放，已死矣。乃賜隱甫絹百匹。
王積薪棋術功成，自謂天下無敵。將遊京師，宿於逆旅。既滅燭，聞主人媼隔壁呼其婦曰：「良宵難遣，可棋一局乎？」婦曰：「諾。」媼曰：「第幾道下子矣。」婦曰：「第幾道下子矣。」各言數十。媼曰：「爾敗矣。」婦曰：「伏局。」積薪暗記，明日覆其勢，意思皆所不及也。
韋陟有疾，房太尉使子弟問之。延入臥內，行步悉藉茵毯。房氏子弟襪而後登，侍婢皆笑。舉朝以韋氏貴盛，房氏清儉，俱為美談。
王維畫品妙絕，于山水平遠尤工。今昭國坊庾敬休屋壁有之。人有畫《奏樂圖》，維孰視而笑。或問其故，維曰：「此是《霓裳羽衣曲》第三疊第一拍。」好事者集樂工驗之，一無差謬。
天寶末，有人於汾晉間古墓穴中，得所賜張果老敕書、手詔、衣服，進之，乃知其異。
白岑嘗遇異人傳發背方，其驗十全。岑賣弄以求利。後為淮南小將，節度使高適脅取其方，然終不甚效。岑至九江，為虎所食，驛吏收其囊中，乃得真本。太原王昇之寫以傳布。
渾瑊太師，年十一歲，隨父釋之防秋，朔方節度使張齊丘戲問曰：「將乳母來否？」其年立跳盪功。後二年，拔石堡城，收龍駒島，皆有奇効。
安祿山恩寵寖深，上前應對，雜以諧謔，而貴妃常在坐。詔令楊氏三夫人約為兄弟，由是祿山心動。及聞馬嵬之死，數日歎惋。雖林甫養有之，而國忠激怒之，然其他腸有所自也。
楊貴妃生於蜀，好食荔枝。南海所生，尤勝蜀者，故每歲飛馳以進。然方暑而熟，經宿則敗，後人皆不知之。
玄宗幸蜀，至馬嵬驛，命高力士縊貴妃於佛堂前梨樹下。馬嵬店媼，收得錦靿一隻，相傳過客每一借翫，必須百錢，前後獲利極多，媼因至富。
玄宗至蜀，每思張曲江則泣下。遣使韶州祭之，兼賚貨幣，以恤其家。其誥辭刻於白石山屋壁間。
郭汾陽自河陽入，李太尉代領其兵。舊營壘也，舊士卒也，舊旗幟也，光弼一號令之，精彩皆變。
蜀郡有萬里橋，玄宗至而喜曰：「吾常自知，行地萬里則歸。」
張巡之守睢陽，糧盡食人，以至受害；人亦有非之者。上元二年，衛縣尉李翰撰巡傳上之，因請收葬睢陽將士骸骨，又採從來論巡守死立節不當異議者五人之辭，著於篇。
肅宗以王嶼為相，尚鬼神之事，分遣女巫遍禱山川。有巫者少年盛服，乘傳而行，中使隨之。所至之地，誅求金帛，積載於後，與惡少年十數輩，橫行州縣間。至黃州，左震為刺史，震至驛，而門扃不啟，震乃壞鏁而入，曳巫者斬之階下，惡少年皆死。籍其緡錢巨萬，金寶堆積。悉列上而言曰：「臣已斬巫，請以所積資貨，以貸貧民輸稅。其中使送上，臣當萬死！」朝廷厚加慰獎，拜震商州刺史。
肅宗五月五日抱小公主，對山人李唐於便殿，顧唐曰：「念之勿怪。」唐曰：「太上皇亦應思見陛下。」肅宗涕泣。是時張氏已盛，不由己矣。
柳芳與韋述友善，俱為史官。述卒後，所著書有未畢者，多芳與續之成軸也。
李華《含元殿賦》初成，蕭穎士見之曰：「《景福》之上，《靈光》之下。」華著論言龜卜可廢，可謂深識之士矣。以失節賊庭，故其文殷勤於四皓、元魯山，極筆於權著作，心所愧也。
李翰文雖宏暢，而思甚苦澀。晚居陽翟，常從邑令皇甫曾求音樂，思涸則奏樂，神全則綴文。
李贊皇嶠，初與李奉宸迥秀，同在廟堂，奉詔為兄弟。又西祖令璋，與信安王禕同產。故趙郡、隴西二族，昭穆不定。一會中，或孫為祖，或祖為孫。
李稹，酒泉公義琰姪孫，門戶第一，而有清名。常以爵位不如族望，官至司封郎中、懷州刺史，與人書札，唯稱「隴西李稹」而不銜。
張燕公好求山東婚姻，當時皆惡之。及後與張氏為親者，乃為甲門。
四姓唯鄭氏不離滎陽，有岡頭盧、澤底李、士門崔，家為鼎甲。太原王氏，四姓得之為美，故呼為「鈒鏤王家」，喻銀質而金飾也。
楊氏自楊震號為「關西孔子」，葬於潼亭，至今七百年，子孫猶在閿鄉故宅，天下一家而已。
元結，天寶之亂，自汝濆大率鄰里，南投襄漢，保全者千餘家。乃舉義師宛、葉之間，有嬰城扞寇之功。結，天寶中始在商餘之山，稱「元子」。逃難入猗玗山，或稱「浪士」，漁者呼為「聱叟」，酒徒呼為「漫叟」。及為官，呼為「漫郎」。
崔趙公嘗問徑山曰：「弟子出家得否？」答曰：「出家是大丈夫事，非將相所為也。」
李汧公勉為嶺南節度使，罷鎮。行到石門，停舟，悉搜家人犀象，投於江中而去。
李廙為尚書左丞，有清德。其妹，劉晏妻也。晏方秉權，嘗造廙宅，延晏至室，見其門簾甚弊，乃令潛度廣狹，以粗竹織成，不加緣飾，將以贈廙。三攜至門，不敢發言而去。
江左之亂，江陰尉鄒待徵妻薄氏為盜所掠，密以其夫棺告托於村媼，而後死之。李華為《哀節婦賦》，行於當代。
郭曖，昇平公主駙馬也。盛集文士，即席賦詩，公主帷而觀之。李端《中宴詩》成，有荀令、何郎之句，眾稱妙絕，或謂宿搆。端曰：「願賦一韻。」錢起曰：「請以起姓為韻。」復有金埒銅山之句。曖大喜，出名馬、金帛遺之。是會也，端擅場；《送王相公之鎮幽朔》，韓翃擅場；《送劉相之巡江淮》，錢起擅場。
袁傪之破袁晁，擒其偽公卿數十人，州縣大具桎梏，謂必生致闕下，傪曰：「此惡百姓，何足煩人！」乃各遣笞臀而釋之。
郗昂與韋陟友善，因話國朝宰相。陟曰：「誰最無德？」昂誤對曰：「韋安石也。」已而驚走出，逢吉溫於街中。溫問：「何此蒼遑？」答曰：「適與韋尚書話國朝宰相最無德者，本欲言吉頊，誤雲韋安石。」既而又失言。復鞭馬而走，抵房相之第。琯執手慰問之，復以房融為對。昂有時稱，忽一日觸犯三人，舉朝嗟歎，惟韋陟遂與之絕。
劉忠州晏，通百貨之利，自言如見地上錢流。每入朝乘馬，則為鞭算。居取便安，不慕華屋；食取飽適，不務兼品；馬取穩健，不擇毛色。
嚴武少以強俊知名。蜀中坐衙，杜甫袒跣登其機桉，武愛其才，終不害。然與韋彝素善，再入蜀，談笑殺之。及卒，母喜曰：「而今而後，吾知免官婢矣！」
大曆初，關東人疫死者如麻。滎陽人鄭損，率有力者，每鄉為一大墓，以葬棄屍，謂之「鄉葬」，翕然有仁義之聲。損則盧藏用外甥，不仕，鄉里號曰「雲居先生」。
代宗朝，百寮立班。良久，閣門不開。魚朝恩忽擁白刃十餘人而出，宣示曰：「西蕃頻犯郊圻，欲幸河中如何？」宰相已下，不知所對，而倉遑頗甚。給事中劉不記名。出班抗聲曰：「敕使反耶！屯兵無數，何不扞寇，而欲脅天子去宗廟！」仗內震聳，朝恩大恐駭而退。因罷遷幸之議。
魚朝恩於國子監高座講《易》，盡言《鼎卦》，以挫元、王。是日，百官皆在，縉不堪其辱，載獨怡然。朝恩退曰：「怒者常情，笑者不可測也。」
楚州有漁人，忽於淮中釣得古鐵鏁，挽之不絕，以告官。刺史李陽大集人力引之。鏁窮，有青獼猴躍出水，復沒而逝。後有驗《山海經》云：「水獸好為害，禹鏁于軍山之下，其名曰『無支奇』。」
佛法自西土，故海東未之有也。天寶末，揚州僧鑒真始往倭國，大演釋教，經黑海蛇山，其徒號「過海和尚」。
柳相初名載，後改名渾，佐江西幕中。嗜酒，好入鄽市，不事拘檢。時路嗣恭初平五嶺，元載奏言：「嗣恭多取南人金寶，是欲為亂，陛下不信，試召之，必不入朝。」三伏中，遣詔使至，嗣恭不慮，請待秋涼，以修覲禮。渾入，雨泣曰：「公有大功，方暑而追，是為執政所中。今少遷延，必族滅矣！」嗣恭懼曰：「為之奈何？」渾曰：「健步追還表緘，公今日過江，宿石頭驛乃可。」嗣恭從之。代宗謂載曰：「嗣恭不俟駕行矣！」載無以對。
元載擅權累年，客有為《都盧緣橦歌》，諷其至危之勢，載覽而泣下。
韓晉公聞徑山，以為妖妄，肩輿召至庭中，望其狀貌，不覺生敬，乃為設食，出妻子以拜之。妻乃曰：「願乞一號。」徑山曰：「功德山。」後聞自杭至潤，婦人乞號，皆得「功德山」也。
杭州有黃三姑者，窮理盡性。時徑山有盛名，常倦應接，訴於三姑。姑曰：「皆自作也。試取魚子來咬著，寧有許鬧事！」徑山心伏。或雲夏三姑。
李丹為虔州刺史，與妹書曰：「釋迦生中國，設教如周孔；周孔生四方，設教如釋迦。天堂無則已，有則君子生；地獄無則已，有則小人入。」聞者以為知言。
熊執易應舉，道中秋雨泥潦，逆旅有人同宿，而屢歎息者。問之，乃堯山令樊澤，將赴制舉，驢劣不能進。執易乃輟所乘馬，並囊中縑帛，悉與澤，以遂其往。詰朝，執易乃東歸。
澠池道中，有車載瓦甕，塞於隘路。屬天寒，冰雪峻滑，進退不得。日向暮，官私客旅羣隊，鈴鐸數千，羅擁在後，無可奈何。有客劉頗者，揚鞭而至，問曰：「車中甕直幾錢？」答曰：「七八千。」頗遂開囊取縑，立償之，命僮僕登車，斷其結絡，悉推甕於崖下。須臾，車輕得進，羣噪而前。
元載之敗，其女資敬寺尼真一，納於掖庭。德宗即位，召至別殿，告其父死。真一自投於地，左右皆叱之。上曰：「焉有聞親之喪，責其哭踴？」遂令扶出，聞者殞涕。
德宗在東宮，雅知楊崖州。嘗令打《李楷洛碑》，釘壁以玩。及即位，徵拜。炎有崖谷，言論持正，對見必為之加敬，歲餘不倦。及後以劉晏事，上不懌，盧杞揣知而陰中之。
盧杞除虢州刺史，奏言：「臣聞虢州有官豬數千，頗為患。」上曰：「為卿移於沙苑，何如？」對曰：「同州豈非陛下百姓？為患一也。臣謂無用之物，與人食之為便。」德宗歎曰：「卿理虢州，而憂同州百姓，宰相材也。」由是屬意於杞，悉聽其奏。
五節度討魏州，王武俊來救，引水以圍，官軍樵採路絕。馬司徒求於武俊曰：「若開路，當退軍。」武俊曰：「我不會諸將討賊不利而退，何詞以見天子？」遂令決水。官軍退三十里，復下軍營。
李相夷簡，未登第時，為鄭縣丞。涇州之亂，有使走驢東去，甚急。夷簡入白刺史曰：「聞京城有故，此使必非朝命，請執而問之。」果朱泚使於朱滔也。
朱泚之亂，裴佶與衣冠數人佯為奴，求出城。佶貌寢，自稱「甘草」。門兵曰：「此數子非人奴如甘草者。」不疑。
李令軍逼神鹿倉，賊張光晟內應，晟乃得入，先斬光晟。又與駱元光爭功，寘毒以待。元光方食而覺，走歸營，不復更出。然晟功戢兵最大也。
德宗覽李令收城露布，至「臣已肅清宮禁，祗謁寢園，鐘簴不移，廟貌如故」，感涕失聲，左右六軍皆嗚咽。露布，於公異之詞也。議者以國朝捷書露布無如此者。公異後為陸贄所忌，誣以家行不至，賜《孝經》一卷，坎壈而終，朝野惜之。
德宗初復宮闕，所賜勳臣第宅妓樂，李令為首，渾侍中次之。
司徒馬燧討李懷光，自太原引兵至寶鼎下營，因問其地名，答曰：「埋懷村。」乃大喜曰：「擒賊必矣。」至是果然。
韓晉公滉聞奉天之難，以夾練囊緘盛荼末，遣健步以進御。至發軍食，常自負米一石登舟，大將已下皆運，一日之中，積載數萬斛。後大修石頭五城，召補迎駕子弟，亦招物議也。
張鳳翔聞難，盡出所有衣服，並其家人鈿釵枕鏡，列於小廳，將獻行在。俄頃後院火起，妻女出而投鎰，鎰遂與判官由水竇得出，匿村舍中。數日稍定，會鎰家僮先知之，走告軍中。軍中計議迎鎰，遂遇害也。
韓晉公自江東入覲，氣概傑出。是時劉元佐在大梁，倔強難制。滉欲必致朝覲，結為兄弟，入拜其親。駐車三日，大出金帛賞勞，一軍為之傾動，元佐敬伏。乃使人密聽滉。滉夜問孔目吏曰：「今日所費多少？」詰責頗細，元佐笑而鄙之。
德宗既貶盧杞，然常思之。後欲稍遷，朝臣恐懼，皆有諫疏。上問李汧公曰：「盧杞何處奸邪？」勉曰：「天下以為奸邪，而陛下不知，所以為奸邪也。」
初，馬司徒面雪李懷光。德宗正色曰：「唯卿不合雪人。」惶恐而退。李令聞之，請全軍自備資糧，以討凶逆。由此李、馬不葉。
李令嘗為制將，將軍至西川，與張延賞有隙。及延賞大拜，二勳臣在朝，德宗令韓晉公和解之。每宴樂，則宰臣盡在，太常教坊音聲皆至，恩賜酒饌，相望於路。
李、馬二家，日出無音樂之聲，則執金吾聞奏，俄頃必有中使來問：「大臣今日何不舉樂？」
盧相邁不食鹽醋，同列問之：「足下不食鹽醋，何堪？」邁笑而答曰：「足下終日食鹽醋，復又何堪矣？」
包佶自為陳少游所困，遂命其子曰：「意欲數代不與陳氏為婚媾。」
顏魯公之在蔡州，再從姪峴家僮銀鹿始終隨之。淮西賊將僭竊，問儀注於魯公。公答曰：「老夫所記，唯諸侯朝覲之禮耳！」臨以白刃，視之晏然。嘗草遺表，及自為墓誌祭文，以置座隅。竟遇害於龍興寺。
李懷光之反，高貞公陷於河中，與呂鳴岳、張延英謀誅之。事洩，二將遇害，懷光執之於庭，辭氣不撓。又說懷光子璀，駐軍四十七日。時李少保鄘，亦在險中。
竇參之敗，給事中竇申止於配流。德宗曰：「吾聞申欲至，人家謂之鵲喜。」遂賜死。
陽城居夏縣，拜諫議大夫；鄭鋼居閿鄉，拜拾遺；李周南居曲江，拜校書郎。時人以為：轉遠轉高，轉近轉卑。
汴州相國寺，言佛有流汗。節帥劉元佐遽命駕，自持金帛以施之。日中，其妻子亦至。明日，復起輸齋梵。由是將吏商賈，奔走道路，唯恐輸貨不及。乃令官為簿書，籍其所入。十日乃閉寺門，曰：「佛汗止矣！」所入蓋巨萬計，悉以贍軍。
德宗幸梁洋，唯御騅馬號「望雲騅」者。駕還京，飼以一品料，暇日牽而視之，至必長鳴四顧，若感恩之狀。後老死飛龍廄中，貴戚多圖寫之。
馬司徒孫始生，德宗命之曰「繼祖」。退而笑曰：「此有二義。」意謂以索繫祖也。
張建封自徐州入覲，為《朝天行》，末句云：「賴有雙旌在手中，鏌鎁昨夜新磨了。」德宗不說。
伊慎每求甲族以嫁子，李長榮則求時名以嫁子，皆自署為判官，奏曰：「臣不敢學交質罔上。」德宗從之。
李相泌，以虛誕自任。嘗對客曰：「令家人速灑掃，今夜洪崖先生來宿。」有人遺美酒一榼，會有客至，乃曰：「麻姑送酒來，與君同傾。」傾之未畢，閽者云：「某侍郎取榼子。」泌命倒還之，略無怍色。
李氏子為千牛，與其儕類登慈恩寺塔，窮危極險，躍出檻外，失身而墜，賴腰帶掛釘，風搖久而未落。同登者驚倒檻內，不能起。院僧逕望急呼，一寺皆出以救，連衣為繩，久乃取之下，經宿乃蘇。
李丹之弟患風疾，或說烏蛇酒可療，乃求黑蛇，生置甕中，醞以麯櫱，戛戛蛇聲，數日不絕。及熟，香氣酷烈，引滿而飲之，斯須悉化為水，惟毛髮存焉。
裴中令為江陵節度使，使軍將譚弘受、王稹往嶺南充使。向至桂林館，為羣烏所噪。王稹以石擊之，烏中腦而墜死於竹林中。其同行譚弘受忽病頭痛不可前，令王稹先行去，戒迤邐相待，或先報我家，令人相接。尋裴中令夢譚弘受言：「在道為王稹所殺，掠其錢物，委屍在竹林中。兩日內王稹合到，乞令公治之。」王稹至，遂付推司，箠楚伏法。旬日，弘受到，知擊烏之事，乃是烏鬼報讎也。
韋丹少在東洛，嘗至中橋，見數百人喧集水濱，乃漁者網得大黿，繫之橋柱，引頸四顧，似有求救之狀。丹問曰：「幾千錢可贖？」答曰：「五千文。」丹曰：「吾祇有驢直三千，可乎？」曰：「可。」於是與之，放黿水中，徒步而歸。後報恩，別有傳。
陽城為諫議大夫，德宗欲用裴延齡為相，城曰：「白麻若出，吾必裂之而死。」德宗聞之以為難，竟寢之。
裴延齡恃恩輕躁，班列懼之。唯顧少連不避延齡，嘗畫一鵰，羣鳥噪之，以獻上。上知眾怒如是，故益信之，而竟不大用。
韓皐自中書舍人除御史中丞。西省故事：閣老改官，則詞頭送以次人。是時呂渭草敕，皐憂恐問曰：「改何官？」渭不敢告。皐劫之曰：「與公一時左降。」渭急，乃告之。皐又欲訴於宰相。渭執之，奪其鞾笏，恟恟至午後三刻乃止。
貞元中，度支欲斫取兩京道中槐樹造車，更栽小樹。先符牒渭南縣尉張造，造批其牒曰：「近奉文牒，令伐官槐，若欲造車，豈無良木？恭惟此樹，其來久遠。東西列植，南北成行。輝映秦中，光臨關外。不惟用資行者，抑亦曾蔭學徒。拔本塞源，雖有一時之利；深根固蒂，須存百代之規。況神堯入關，先駐此樹；玄宗幸嶽，見立豐碑。山川宛然，原野未改。且邵伯所憩，尚自保全；先皇舊遊，寧宜翦伐？思人愛樹，詩有薄言；運斧操斤，情所未忍。」付司具狀牒上度支使，仍具奏聞，遂罷。造尋入臺。
李汶為商州刺史，渭南尉張宏毅過商州，汶意謂必來干我，以請饋□。須臾，吏報宏毅發去矣。汶曰：「未嘗有也。」及拜御史中丞，首請為監察御史，於是宏毅有時望。
韋倫為太子少保致仕，每朝朔望，羣從甥姪，候於下馬橋，不減百人。
陸長源以舊德為宣武軍行軍司馬，韓愈為巡官，同在使幕。或譏其年輩相遼，愈聞而答曰一本作周願曰：「大蟲老鼠，俱為十二相屬，何怪之有！」旬日傳布於長安。
韓令為宣武軍節度使，張正元為邕管經略使，王宗為壽州刺史，皆自試大理評事殊拜。本寺移牒醵光寺錢，相次而至，寺監為榮。
貞元十五年，討吳少誠，始令度支供諸道出界糧。元和十年，又加其數矣。
