唐李肇撰。肇有《翰林志》，已著錄。此書其官尚書左司郎中時所作也。書中皆載開元至長慶間事，乃續劉餗小說而作。上卷、中卷各一百三條，下卷一百二條，每條以五字標題。所載如謂王維取李嘉祐水田白鷺之聯，今李集無之。又記霓裳羽衣曲一條，沈括亦辯其妄。又謂李德裕清直無黨，謂陸贄誣於公異，皆為曲筆。然論張巡則取李翰之傳，所記左震、李汧、李廙、顏真卿、陽城、歸登、鄭絪、孔戣、田布、鄒待徵妻、元載女諸事，皆有裨於風教。又如李舟天堂地獄之說，楊氏、穆氏兄弟賓客之辯，皆有名理。末卷說諸典故及下馬陵相府蓮義，亦資考據。餘如摴蒱盧雉之訓，可以解劉裕事，劍南燒春之名，可以解李商隱詩。可采者不一而足。自序謂「言報應，敘鬼神，徵夢卜，近帷箔，則去之；紀事實，探物理，辯疑惑，示勸戒，采風俗，助談笑，則書之」。歐陽脩作《歸田錄》，自稱以是書為式，蓋於其體例有取雲。
《公羊傳》曰：「所見異辭，所聞異辭。」未有不因見聞而備故實者。昔劉餗集小說，涉南北朝至開元，著為《傳記》。予自開元至長慶撰《國史補》，慮史氏或闕則補之意，續傳記而有不為。言報應，敍鬼神，徵夢卜，近帷箔，悉去之；紀事實，探物理，辯疑惑，示勸戒，採風俗，助談笑，則書之。仍分為三卷。

