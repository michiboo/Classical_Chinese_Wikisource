
宰相自張曲江之後，稱房太尉、李梁公為重德。德宗朝，則崔太傅尚用，楊崖州尚文，張鳳翔尚學，韓晉公尚斷，乃一時之風采。其後貞元末年，得高貞公郢門下，亦足坐鎮風俗。憲宗朝，則有杜邠公之器量，鄭少保之清儉，鄭武陽之精粹，李安邑之智計，裴中書之秉持，李僕射之強貞，韋河南之堅正，裴晉公之宏達，亦各行其志也。別本，一時之風釆下，作「其後天子少，陸忠州每言：『我自教得。』又自賈僕射為識字董秦，故常有別受顧問者，末年得高貞公。」其下竝同。
凡拜相，禮絕班行，府縣載沙填路，自私第至子城東街，名曰「沙堤」。有服假，或百僚問疾，有司就私第設幕次排班。每元日、冬至立仗，大官皆備珂傘，列燭有至五六百炬者，謂之「火城」。宰相火城將至，則眾少皆撲滅以避之。宰相判四方之事有堂案，處分百司有堂帖，不次押名曰「花押」。黃勅既行，下有小異同曰「帖黃」，一作「押黃」。
宰相相呼為「元老」，或曰「堂老」。兩省相呼為「閣老」。尚書丞郎郎中相呼為「曹長」。外郎御史遺補相呼為「院長」。上可兼下，下不可兼上，唯侍御史相呼為「端公」。
兩省謔起居郎為「螭頭」，以其立近石螭也。中書門下官並於西省上事，以便禮儀。五品已上，宰相送之，仍並廊參。
長慶初，上以刑法為重，每有斷大獄，又令中書舍人一員參酌而出之，百司呼為「參酌院」。
南省故事：左右僕射上，宰相皆送，監察御史捧案，員外郎奉筆，殿中侍御史押門，自丞郎御史中丞皆受拜。而朝論以為臣下比肩事主，儀注太重，元和已後，悉去舊儀，唯乘馬入省門如故。上訖，宰相百僚會食都堂。
國初至天寶，常重尚書，故房梁公言李緯好髭鬚，崔日知有望省樓，張曲江論牛仙客，皆其事也。兵興之後，官爵寖輕，八座用之酬勳不暇，故今議者以丞郎為貴。
元和末，有敕申明：父子、兄弟無同省之嫌。自是楊於陵任尚書，其子嗣復歷郎署，兄弟分曹者亦數家。
自開元二十二年，吏部置南院，始縣長名，以定留放。時李林甫知選，寧王私謁十人，林甫曰：「就中乞一人賣之。」於是放選牓云：「據其書判，自合得留。緣囑寧王，且放冬集。」
裴僕射遵慶，罷相知選，朝廷優其年德，令就宅注官，自宣平坊牓引仕子以及東市西街，時人以為盛事。
長慶初，李尚書絳議置郎官十人，分判南曹，吏人不便。旬日出為東都留守，自是選曹成狀，常亦速畢也。
李建為吏部郎中，常言於同列曰：「方今俊秀，皆舉進士。使僕得志，當令登第之歲，集於吏部，使尉緊縣，既罷又集，乃尉兩畿，而升於朝。大凡中人，三十成名，四十乃至清列，遲速為宜。既登第，遂食祿；既食祿，必登朝，誰不欲也？無淹翔以守常限，無紛競以求再捷，下曹得其修舉，上位得其歷試。就而言之，其利甚博。」議者多之。
吏部甲庫，有朱泚偽黃案數百道，省中常取戲玩，已而藏之。柳闢知甲庫，白執政，於都堂集八座丞郎而焚之。
郎官故事：吏部郎中二廳，先小銓，次格式；員外郎二廳，先南曹，次廢置。刑部分四覆，戶部分兩賦，其制尚矣。
舊說吏部為省眼，禮部為南省舍人，考功度支為振行。比部得廊下食，以飯從者，號「比盤」。二十四曹呼左右司為「都公」。省下語曰：「後行祠屯，不博中行都門；中行刑戶，不博前行駕庫。」
故事：度支案，郎中判入，員外判出，侍郎總統押案而已。貞元已後，方有使額也。
郎官當直，發敕為重。水部員外郎劉約直宿，會河北繫囚，配流嶺南，夜發敕。直宿令史不更事，唯下嶺南，不下河北。旬月後，本州聞奏，約乃出官。
貞元末，有郎官四人，自行軍司馬賜紫而登郎署，省中謔為「四軍紫」。
御史故事：大朝會則監察押班，常參則殿中知班，入閣則侍御史監奏。蓋含元殿最遠，用八品；宣政其次，用七品；紫宸最近，用六品；殿中得立五花磚、綠衣、用紫案褥之類，號為「七貴」。監察院長與同院禮隔，語曰：「事長如事端。」凡上堂絕言笑，有不可忍，雜端大笑，則合座皆笑，謂之「烘堂」。烘堂不罰，大夫中丞入三院，罰直盡放，其輕重尺寸由於吏人，而大者存之黃卷。三院上堂有除改者，不得終食，惟刑部郎官得終之。
王某云：往年任官同州，見御史出按回，止州驛，經宿不發，忽索雜案，又取印歷，鏁驛甚急，一州大擾。有老吏竊哂，乃因庖人以通憲胥，許百縑為贈。明日未明，已啟驛門，盡還案牘。御史乘馬而去。
崔蘧為監察，巡囚至神策軍，為吏所陷，張蓋而入，諷軍中索酒食，意欲結歡。竇文場怒奏，立敕就臺，鞭於直廳而流血。自是巡囚不至禁軍也。
寶應二年，大夫嚴武奏，在外新除御史，食宿私舍非宜。自此乃給公券。
元和中，元稹為監察御史，與中使爭驛廳，為其所辱。始敕節度觀察使，臺官與中使先到驛者處上廳，因為定製。
每大朝會，監察御史押班不足，則使下御史因朝奏者攝之。諫院以章疏之故，憂患略同。臺中則務苛禮，省中多事，旨趣不一。故言：「遺補相惜，御史相憎，郎官相輕。」
開元已前，有事於外，則命使臣，否則止。自置八節度、十採訪，始有坐而為使，其後名號益廣。大抵生於置兵，盛於興利，普於銜命，於是為使則重，為官則輕。故天寶末，佩印有至四十者；大曆中，請俸有至千貫者。今在朝有太清宮使、太微宮使、度支使、鹽鐵使、轉運使、知匭使、宮苑使、閒廄使、左右巡使、分察使、監察使、館驛使、監倉使、左右街使；外任則有節度使、觀察使、諸軍使、押蕃使、防禦使、經略使、鎮遏使、招討使、榷鹽使、水陸運使、營田使、給納使、監牧使、長春宮使、團練司使、黜陟使、撫巡使、宣慰使、推覆使、選補使、會盟使、冊立使、弔祭使、供軍使、糧料使、知糴使、此是大略，經置而廢者不錄。宦官內外悉屬之使。舊為權臣所管，州縣所理，今屬中人者有之。
開元日，通不以姓而可稱者：燕公、曲江、太尉、魯公；不以名而可稱者：宋開府、陸兗公、王右丞、房太尉、郭令公、崔太傅、楊司徒、劉忠州、楊崖州、段太尉、顏魯公；位卑而著名者：李北海、王江寧、李館陶、鄭廣文、元魯山、蕭功曹、張長史、獨孤常州、杜工部、崔比部、梁補闕、韋蘇州、戴容州；二人連言者：岐薛、姚宋亦曰蘇宋、燕許大手筆、元王秉權、常楊制誥、蕭李文章；元和後，不以名可稱者：李太尉、韋中令、裴晉公、白太傅、賈僕射、路侍中、杜紫微；位卑名著者：賈長江、趙渭南；二人連呼者：元白；又有羅鈐、吉網酷吏羅希奭、吉溫、員推、韋狀能吏員結、韋元甫。又有四夔、四凶。
大曆已後，專學者有蔡廣成《周易》，強蒙《論語》，啖助、趙匡、陸質《春秋》，施士丐《毛詩》，刁彝、仲子陵、韋彤、裴茝講《禮》，章廷珪、薛伯高、徐潤並通經。其餘地理則賈僕射，兵賦則杜太保，故事則蘇冕、蔣乂，曆算則董和名嫌憲宗廟諱，天文則徐澤，氏族則林寶。
張參為國子司業，年老，常手寫《九經》，以謂讀書不如寫書。
熊執易類《九經》之義，為《化統》五百卷，四十年乃就，未及上獻，卒於西川。武相元衡欲寫進，其妻薛氏慮墜失，至今藏於家。
高定，貞公郢之子也。為《易》，合八出以畫八卦，上圓下方，合則為重，轉則為演，七轉而六十四卦，六甲八節備焉。著《外傳》二十三篇。定，小字董二，時人多以小字稱。年七歲，讀書至《牧誓》，問父曰：「奈何以臣伐君？」答曰：「應天順人。」又問曰：「用命賞於祖，不用命戮於社，豈是順人？」父不能對。年二十三，為京兆府參軍卒。
董和，究天地陰陽曆律之學，著《通乾論》十五捲成。至荊南，節度裴胄之問，董生言曰：「日常右轉，星常左轉，大凡不滿三萬年，日行周二十八舍三百六十五度。然必有差，約八十年差一度。自漢文三年甲子冬至日，在斗二十二度，至唐興元元年甲子冬至日，在斗九度，九百六十一年，差十三度矣。」
貞元五年，初置中和節。御製詩，朝臣奉和，詔寫本賜戴叔倫於今容州，天下榮之。
楚僧靈一，律行高潔，而能為文。吳僧皎然，亦名畫，盛工篇什，著《詩評》三卷，及卒，德宗降使取其遺文。近代文僧，二人首出。
韋應物立性高潔，鮮食寡慾，所居焚香掃地而坐。其為詩馳驟建安以還，各得其風韻。
李益詩名早著，有《征人歌》一篇，好事者畫為圖障。又有云：「回樂峯前沙似雪，受降城外月如霜。不知何處吹蘆管，一夜征人盡望鄉。」天下亦唱為樂曲。
沈既濟撰《枕中記》，莊生寓言之類。韓愈撰《毛穎傳》，其文尤高，不下史遷。二篇真良史才也。
張登長於小賦，氣宏而密，間不容髮，有織成隱起往往蹙金之狀。
近代有造謗而著書，《雞眼》、《苗登》二文。有傳蟻穴而稱，李公佐《南柯太守》；有樂妓而工篇什者，成都薛濤；有家僮而善章句者，郭氏奴不記名。皆文之妖也。
進士為時所尚久矣。是故俊乂實集其中，由此出者，終身為聞人。故爭名常切，而為俗亦弊。其都會謂之「舉場」，通稱謂之「秀才」。投刺謂之「鄉貢」，得第謂之「前進士」。互相推敬謂之「先輩」，俱捷謂之「同年」，有司謂之「座主」。京兆府考而升者，謂之「等第」。外府不試而貢者，謂之「拔解」。將試各相保任，謂之「合保」。羣居而賦，謂之「私試」。造請權要，謂之「關節」。激揚聲價，謂之「還往」。既捷，列書其姓名於慈恩寺塔，謂之「題名會」。大醼於曲江亭子，謂之「曲江會」。籍而入選，謂之「春闈」。不捷而醉飽，謂之「打毷氉」。匿名造謗，謂之「無名子」。退而肄業，謂之「過夏」。執業而出，謂之「夏課」。挾藏入試，謂之「書策」。此是大略也。其風俗繫於先達，其制置存於有司。雖然，賢士得其大者，故位極人臣，常十有二三，登顯列十有六七，而張睢陽、元魯山有焉，劉闢、元翛有焉。
開元二十四年，考功郎中李昂，為士子所輕詆，天子以郎署權輕，移職禮部，始置貢院。天寶中，則有劉長卿、袁成用分為朋頭，是時常重東府西監。至貞元八年，李觀、歐陽詹猶以廣文生登第，自後乃羣奔於京兆矣。
貞元十二年，駙馬王士平與義陽公主反目，蔡南史、獨孤申叔播為樂曲，號「義陽子」，有《團雪散雲》之歌。德宗聞之怒，欲廢科舉，後但流斥南史、申叔而止。
或有朝客譏宋濟曰：「近日白袍子何太紛紛？」濟曰：「蓋由緋袍子、紫袍子紛紛化使然也。」
宋濟老於文場，舉止可笑，嘗試賦，誤失官韻，乃撫膺曰：「宋五又坦率矣！」由是大著名。後禮部上甲乙名，德宗先問曰：「宋五免坦率否？」
元和已後，為文筆則學奇詭於韓愈，學苦澀於樊宗師；歌行則學流蕩於張籍；詩章則學矯激於孟郊，學淺切於白居易，學淫靡於元稹。俱名為「元和體」。大抵天寶之風尚黨，大曆之風尚浮，貞元之風尚蕩，元和之風尚怪也。
建中初，金吾將軍裴冀曰：「若使禮部先時頒天下曰某年試題取某經，某年試題取某史，至期果然，亦勸學之一術也。」
崔元翰為楊崖州所知，欲拜補闕，懇曰：「願得進士，由此獨步場中。」然亦不曉呈試，故先求題目為地。崔敖知之，旭日都堂始開，敖盛氣白侍郎曰：「若試《白雲起封中賦》，敖請退。」侍郎為其所中，愕然換其題。是歲二崔俱捷。
熊執易通於《易》理，會建中四年，試《易知險阻論》，執易端坐剖，傾動場中，乃一舉而捷。
李直方嘗第果實名如貢士之目者，以綠李為首，楞梨為副，櫻桃為三，甘子為四，蒲桃為五。或薦荔枝，曰：「寄舉之首。」又問：「栗如之何？」曰：「取其實事，不出八九。」始范曄以諸香品時輩，後侯朱虛撰《百官本草》，皆此類也。其升降義趣，直方多則而效之。
韓愈引致後進，為求科第，多有投書請益者，時人謂之「韓門弟子」。愈後官高，不復為也。
宋沆為太樂令，知音，近代無比。太常久亡徵調，沆乃考鍾律而得之。
李汧公雅好琴，常斵桐，又取漆桶為之，多至數百張，求者與之。有絕代者，一名「響泉」，一名「韻磬」，自寶於家。
京師又以樊氏、路氏琴為第一，路氏琴有房太尉石枕，損處惜之不理。
蜀中雷氏斵琴，常自品第，第一者以玉徽，次者以瑟瑟徽，又次者以金徽，又次者螺蚌之徽。
張相弘靖，少時夜會名客，觀鄭宥調二琴至切，各置一榻，動宮則宮應，動商則商應，稍不切，乃不應。宥師董庭蘭，尤善汎聲、祝聲。
韓會與名輩號為「四夔」，會為夔頭，而善歌妙絕。
李舟好事，嘗得村舍煙竹，截以為笛，鑑如鐵石，以遺李牟。牟吹笛天下第一，月夜泛江，維舟吹之，寥亮逸發，上徹雲表。俄有客獨立於岸，呼船請載。既至，請笛而吹，甚為精壯，山河可裂；牟平生未嘗見。及入破，呼吸盤擗，其笛應聲粉碎，客散不知所之。舟著《記》，疑其蛟龍也。
李牟秋夜吹笛於瓜洲，舟檝甚隘。初發調，羣動皆息。及數奏，微風颯然而至。又俄頃，舟人賈客，皆怨歎悲泣之聲。
趙璧彈五弦，人問其術，答曰：「吾之於五絃也，始則心驅之，中則神遇之，終則天隨之。吾方浩然，眼如耳，目如鼻，不知五絃之為璧，璧之為五絃也。」
李袞善歌，初於江外，而名動京師。崔昭入朝，密載而至，乃邀賓客，請第一部樂，及京邑之名倡，以為盛會。紿言表弟，請登末坐，令袞弊衣以出，合坐嗤笑。頃命酒，昭曰：「欲請表弟歌。」坐中又笑。及囀喉一發，樂人皆大驚曰：「此必李八郎也。」遂羅拜階下。
於頔司空，嘗令客彈琴。其嫂知音，聽於簾下，曰：「三分中，一分箏聲，二分琵琶聲，絕無琴韻。」
於司空頔，因韋太尉《奉聖樂》，亦撰《順聖樂》以進。每宴必使奏之，其曲將半，行綴皆伏，獨一卒舞於其中。幕客韋綬笑曰：「何用窮兵獨舞？」言雖詼諧，一時亦有謂也。頔又令女妓為《八佾舞》，聲態壯妙，號《孫武順聖樂》。
於司空以樂曲有《想夫憐》，其名不雅，將改之，客有笑者曰：「南朝相府曾有瑞蓮，故歌《相府蓮》，自是後人語訛，相承不改耳。」
舊說：董仲舒墓門，人過皆下馬，故謂之「下馬陵」，後語訛為「蝦陵」。今荊襄人呼「提」為「堤」，晉絳人呼「梭」為「莝」七戈反，關中人呼「稻」為「討」，呼「釜」為「付」，皆訛謬所習，亦曰坊中語也。
風俗貴茶，茶之名品益眾。劍南有蒙頂石花，或小方，或散牙，號為第一。湖州有顧渚之紫筍，東川有神泉、小團，昌明、獸目，峽州有碧澗、明月、芳蕋、茱萸簝，福州有方山之露一作生牙，夔州有香山，江陵有南木，湖南有衡山，岳州有湖之含膏，常州有義興之紫筍，婺州有東白，睦州有鳩坈，洪州有西山之白露，壽州有霍山之黃牙，蘄州有蘄門團黃，而浮梁之商貨不在焉。
酒則有郢州之富水，烏程之若下，滎陽之土窟春，富平之石凍春，劍南之燒春，河東之乾和蒲萄，嶺南之靈谿、博羅，宜城之九醞，潯陽之湓水，京城之西市腔，蝦陵郎官清、阿婆清。又有三勒漿類酒，法出波斯。三勒者謂菴摩勒、毗梨勒、訶梨勒一本作富平之石樑春，劍南之燒香春。
紙則有越之剡藤苔牋，蜀之麻面、屑末、滑石、金花、長麻、魚子、十色牋，揚之六合牋，韶之竹牋，蒲之白薄、重抄，臨川之滑薄。又宋亳間有織成界道絹素，謂之烏絲欄、朱絲欄，又有繭紙。
凡貨賄之物，侈於用者，不可勝紀。絲布為衣，麻布為囊，氈帽為蓋，革皮為帶，內丘白甆甌，端溪紫石硯，天下無貴賤通用之。
初，詼諧自賀知章，輕薄自祖詠，顐語自賀蘭廣、鄭涉，近代詠字有蕭昕，寓言有李紆，隱語有張著，機警有李舟，張彧，歇後有姚峴、叔孫羽，訛語影帶有李直方、獨孤申叔，題目人有曹著。
長安風俗，自貞元侈於遊宴，其後或侈於書法圖畫，或侈於博奕，或侈於卜祝，或侈於服食，各有所蔽也。
古之飲酒，有盃盤狼籍、揚觶絕纓之說；甚則甚矣，然未有言其法者。國朝麟德中，壁州刺史鄧宏慶始創「平」「索」「看」「精」四字令，至李稍雲而大備。自上及下，以為宜然。大抵有律令，有頭盤，有拋打，蓋工於舉場，而盛於使幕。衣冠有男女雜履舄者，長幼同燈燭者，外府則立將校而坐婦人，其弊如此。又有擊毬、畋獵之樂，皆溺人者也。
今之博戲，有長行最盛。其具有局有子，子有黃黑各十五，擲采之骰有二，其法生於握槊，變於雙陸。天后夢雙陸而不勝，召狄梁公說之。梁公對曰：「宮中無子之象是也。」後人新意，長行出焉。又有小雙陸、圍透、大點、小點、遊談、鳳翼之名，然無如長行也。鑒險易，喻時事焉；適變通者，方《易》象焉。王公大人，頗或躭翫，至有廢慶弔，忘寢休，輟飲食者。及博徒是強名爭勝，謂之「撩一作掩零」；假借分畫，謂之「囊家」，囊家什一而取，謂之「乞一作子頭」。有通宵而戰者，有破產而輸者，其工者近有渾鎬、崔師本首出。圍棋次於長行，其工者近有韋延祐一本作韋扈、楊芃首出。如彈棋之戲甚古，法雖設，鮮有為之；其工者，近有吉逵、高越首出焉。
貞元中，董叔儒進博一局並《經》一卷，頗有新意，不行於時。
洛陽令崔師本，又好為古之樗蒲。其法：三分其子三百六十，限以二關，人執六馬，其骰五枚，分上為黑，下為白。黑者刻二為犢，白者刻二為雉。擲之全黑者為盧，其采十六；二雉三黑為雉，其采十四；二犢三白為犢，其采十；全白為白，其采八；四者貴采也。開為十二，塞為十一，塔為五，禿為四，撅為三，梟為二；六者雜采也。貴採得連擲，得打馬，得過關，餘采則否。新加進九退六兩采。
凡東南郡邑無不通水，故天下貨利，舟檝居多。轉運使歲運米二百萬石輸關中，皆自通濟渠即汴河也。入河而至也。江淮篙工不能入黃河。蜀之三峽、河之三門、南越之惡谿、南康之贛石，皆險絕之所，自有本處人為篙工。大抵峽路峻急，故曰「朝發白帝，暮徹江陵」。四月、五月為尤險時，故曰「灩澦大如馬，瞿塘不可下；灩澦大如牛，瞿塘不可留；灩澦大如襆，瞿塘不可觸。」揚子、錢塘二江者，則乘兩潮發欋，舟船之盛，盡於江西，編蒲為帆，大者或數十幅，自白沙泝流而上，常待東北風，謂之潮信一本作信風。
七月、八月有上信，三月有鳥信，五月有麥信。暴風之候，有拋車雲，舟人必祭婆官而事僧伽。江湖語云：「水不載萬。」言大船不過八九千石。然則大曆、貞元間，有俞大娘航船最大，居者養生送死嫁娶悉在其間；開巷為圃，操駕之工數百，南至江西，北至淮南，歲一往來，其利甚博，此則不啻載萬也。洪、鄂之水居頗多，與邑殆相半。凡大船必為富商所有，奏商聲樂，從婢僕以據柂樓之下，其間大隱，亦可知矣。
南海舶，外國船也，每歲至安南、廣州。師子國舶最大，梯而上下數丈，皆積寶貨。至則本道奏報，郡邑為之喧闐。有蕃長為主領，市舶使籍其名物，納舶腳，禁珍異，蕃商有以欺詐入牢獄者。舶發之後，海路必養白鴿為信。舶沒，則鴿雖數千里亦能歸也。
舟人言：鼠亦有靈，舟中羣鼠散走，旬日必有覆溺之患。
海上居人，時見飛樓如締構之狀甚壯麗者；太原以北，晨行則煙靄之中，覩城闕狀如女牆雉堞者，皆《天官書》所說氣也。
南海人言：海風四面而至，名曰「颶風」。颶風將至，則多虹蜺，名曰「颶母」。然三五十年始一見。
或曰雷州春夏多雷，無日無之。雷公秋冬則伏地中，人取而食之，其狀類彘。又雲與黃魚同食者，人皆震死。亦有收得雷斧、雷墨者，以為禁藥一作以為藥石。
龍門人皆言善游，於懸水接水，上下如神。然寒食拜必於河濱，終為水溺死也。
近代杜邠公自西川除江陵，五月下峽，官舟千艘，不損一隻。舊語曰：「五月下峽，死而不弔。」此特邠公之洪福，自古未之有也。
舊言春水時至，魚登龍門，有化龍者。今邠晉山穴間，龍蛻骨角甚多，人採以為藥，有五色者。
劍南元無蠍，嘗有人任主簿，將蠍之任而有之，今呼為「主簿蟲」也。
江東有蚊母鳥，亦謂之吐蚊鳥，夏則夜鳴，吐蚊於叢葦間，湖州尤甚。南中又有蚊子樹，實類枇杷，熟則自裂，蚊盡出而空殼矣。
劍南人之採猓𤡮者，獲一猓𤡮，則數十猓𤡮可盡得矣。何哉？其猓𤡮性仁，不忍傷類，見被獲者，聚族而啼，雖殺之，終不去也。噫，此乃獸之狀人之心也。樂羊食其子，史牟殺其甥，則人之狀獸之心也。
猩猩者好酒與屐，人有取之者，置二物以誘之。猩猩始見，必大駡曰：「誘我也！」乃絕走遠去，久而復來，稍稍相勸，俄頃俱醉，其足皆絆於屐，因遂獲之。或有其圖而贊曰：「爾形唯猿，爾面唯人，言不忝面，智不周身。淮陰佐漢，李斯相秦。何如箕山，高臥養真。」
羅浮甘子，開元中方有，山僧種於南樓寺，其後常資進貢。幸蜀奉天之歲，皆不結實。
揚州舊貢江心鏡，五月五日揚子江中所鑄也。或言無有百鍊者，或至六七十鍊則已，易破難成，往往有自鳴者。
蘇州進藕，其最上者名曰「傷荷藕」，或云：「葉甘為蟲所傷。」又云：「欲長其根，則故傷其葉。」近多重臺荷花，花上復生一花，藕乃實中，亦異也。有生花異，而其藕不變者。
宣州以兔毛為褐，亞於錦綺，復有染絲織者尤妙，故時人以為兔褐真不如假也。
初，越人不工機杼，薛兼訓為江東節制，乃募軍中未有室者，厚給貨幣，密令北地娶織婦以歸，歲得數百人。由是越俗大化，競添花樣，綾紗妙稱江左矣。
凡物由水土，故江東宜紗綾宜紙者，鏡水之故也。蜀人織錦初成，必濯於江水，然後文綵煥發。鄭人以滎水釀酒，近邑與遠郊美數倍。齊人以阿井煎膠，其井比旁井重數倍。
善和坊舊御井，故老雲非可飲之水，地卑水柔，宜用盥澣。開元中，日以駱駝數十馱入內，以給六宮。
每歲有司行祀典者，不可勝紀；一鄉一里，必有祠廟焉。為人禍福，其弊甚矣。南中有山洞，一泉往往有桂葉流出，好事者因目為「流桂泉」。後人乃立棟宇，為漢高帝之神，屍而祝之。又有為伍員廟之神像者，五分其髯，謂之「五髭鬚神」。如此皆言有靈者多矣。
江南有驛吏，以幹事自任。典郡者初至，吏白曰：「驛中已理，請一閱之。」刺史乃往，初見一室，署雲「酒庫」，諸醞畢熟，其外畫一神。刺史問：「何也？」答曰：「杜康。」刺史曰：「公有餘也。」又一室，署雲「茶庫」，諸茗畢貯，復有一神。問曰：「何？」曰：「陸鴻漸也。」刺史益善之。又一室署雲「葅庫」，諸葅畢備，亦有一神。問曰：「何？」吏曰：「蔡伯喈。」刺史大笑曰：「不必置此。」
回鶻常與摩尼議政，故京師為之立寺，其法曰：「晚乃食，敬水而茹葷，不飲乳酪。」其大摩尼數年一易，往來中國，小者年轉。江嶺西市商胡橐，其源生於回鶻有功也。
元義方使新羅，發雞林洲，遇海島上有流泉，舟人皆汲攜之，忽有小蛇自泉中出，舟師遽曰：「龍怒。」遂發。未數里，風雨雷電皆至，三日三夜不絕。及雨霽，見遠岸城邑，問之，乃萊州也。
朝廷每降使新羅，其國必以金寶厚為之贈。唯李汭為判官，一無所受，深為同輩所嫉。
常魯公使西蕃，烹茶帳中，贊普問曰：「此為何物？」魯公曰：「滌煩療渴，所謂茶也。」贊普曰：「我此亦有。」遂命出之，以指曰：「此壽州者，此舒州者，此顧渚者，此蘄門者，此昌明者，此湖者。」
吐蕃自貞元末失維州，常惜其險，百計復之。乃選婦人有心者，約曰：「去為維州守卒之妻，十年兵至，汝為內應。」及元和中，婦人已育數子，蕃寇大至，發火應之，維州復陷。
西蕃呼贊普之妻為「朱蒙」。
