　　欽定四庫全書　　　　　史部七
　　明名臣琬琰錄　　　　　傳記𩔖三〈總録之屬〉提要
　　〈臣〉等謹案明名臣琬琰錄二十四卷續錄二十二卷明徐紘編紘字朝文武進人𢎞治庚戍進士以刑部郎出為廣東按察司僉事分巡嶺東終於雲南按察司副使是書乃仿宋杜大珪碑名臣碑傳琬琰集而作所輯自洪武迄𢎞治九朝諸臣事蹟前錄所載一百十有七人續録所載九十五人凡碑銘誌傳以及地誌言行録之𩔖悉具焉其中如李景隆之喪師誤國不得謂之名臣惠安伯張昇在戚里中雖有賢聲而始終未嘗任事亦難與勲臣並列又如陳泰墓誌中稱冦深忌其才名嗾人誣劾而李賢所作深墓誌亦在録中乃極稱其持法嚴明雖自附識語調停究不免彼此矛盾然明自成𢎞以前風會淳厚士大夫之秉筆者𩔖多質直不支無縁飾誇大之詞尚屬可以取信且其中如郁新呉夀昌等凡數十人皆史傳所不詳考獻徵文亦足以資證據固非小説家言掇拾傳聞搆虛無據者比也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







