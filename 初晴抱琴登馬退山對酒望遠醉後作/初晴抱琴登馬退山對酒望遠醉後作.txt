
年長心易感，況為憂患纏。 
壯圖迫世故，行止兩茫然。 
王旅方伐叛，虎臣皆被堅。 
魯人著儒服，甘就南山田。 
挈榼上高磴，超遙望平川。 
滄江大如綖，隱映入遠天。 
荒服何所有，山花雪中然。 
寒泉得日景，吐霤鳴湔湔。 
舉酒勸白雲，唱歌慰頹年。 
微風度竹來，韻我號鍾弦。 
一彈一引滿，耳熱知心宣。 
曲終余亦酣，起舞山水前。 
人生幾何時，太半百憂煎。 
今日羈愁破，始知濁酒賢。

