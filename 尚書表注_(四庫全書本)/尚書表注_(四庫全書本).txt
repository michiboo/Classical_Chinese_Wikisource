　　欽定四庫全書
　　尚書表注
　　提要
　　〈臣〉等謹按尚書表注二卷宋金履祥撰履祥字吉父號仁山蘭溪人從學於王柏德祐初以史館編修召不赴入元隠居敎授以終事跡具元史儒學傳初履祥作尚書注十二卷栁貫所撰行狀稱早嵗所著尚書章釋句解已有成書是也朱𢑴尊經義考稱其尚存今未之見惟此書刻通志堂經解中前有自序稱擺脫衆説獨抱遺經復讀玩味為之正句畫叚提其章指與其義理之㣲事為之概考證文字之誤表諸四闌之外蓋其晚年定本也其書於每頁之上下左右細字標識縱橫錯落初無行欵於古來著經之家別為一體大抵攟摭舊説折衷己意與蔡沈集𫝊頗有異同其徴引伏氏孔氏文字同異亦確有根原所列作書嵗月則與所作通鑑前編悉本胡宏皇王大紀㕘考後先雖未必一一盡確然要非盡無據而作也至於過為髙論求異先儒如欲以康誥之敘冠於梓材篇首謂前為周公咸勤之事後即洪大誥治之文集庻邦則營東都以均四方朝貢之道里先後迷民則所謂毖殷遷洛以宻邇王化其説甚辨而於篇首王曰封三字究無以解因復謂三字當作周公封字因上篇酒誥而衍則未免於竄改經文以就己意矣是則其瑜不掩瑕者也乾隆五十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

