　　欽定四庫全書　　　　經部三
　　毛詩稽古編　　　　　詩類
　　提要
　　〈臣〉等謹案毛詩稽古編三十卷
　　國朝陳啟源撰啟源字長發呉江人是書成於康熙丁夘卷末自記謂閱十有四載凡三易稿乃定前有朱鶴齡序又有康熙辛已其門人趙嘉稷序鶴齡作毛詩通義啟源實與之參正然通義兼權衆說啟源此編則訓詁一準諸爾雅篇義一準諸小序而詮釋經㫖則一準諸毛傳而鄭箋佐之其名物則多以陸璣疏為主題曰毛詩明所宗也曰稽古編明為唐以前專門之學也所辨正者惟朱子集傳為多歐陽修詩本義呂祖謙讀詩紀次之嚴粲詩緝又次之所掊擊者惟劉瑾詩集傳通釋為甚輔廣詩童子問次之其餘偶然一及率從畧焉前二十四卷依次解經而不載經文但標篇目其無所論説者則併篇目亦不載其前人論說已明無庸述者亦置不道次為總詁五卷分六子目曰舉要曰考異曰正字曰辨物曰數典曰稽疑末為附録一卷則統論風雅頌之㫖其間堅持漢學不容一語之出入雖未免或有所偏然引據賅博疏證詳明一一皆有本之談蓋明代說經喜騁虛辨
　　國初諸家始變為徴實之學以挽頽波古義彬彬於斯為盛此編尤其最著也至於附録中西方美人一條牽及雜說盛稱佛教東流始於周代至謂孔子抑三王卑五帝藐三皇獨歸聖於西方捕魚諸器一條稱廣殺物命恬不知怪非大覺縁果之文莫能救之至謂庖犧必不作綱罟皆於經義之外橫滋異學非惟宋儒無此說即漢儒亦豈有是論哉是則白璧之瑕固不必為之曲諱矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸費墀











　　毛詩稽古編原序
　　昔夫子刪定六經而其自言曰信而好古夫三王五帝之事若存若亡蓋有不可深求者矣如河圖洛書出苞吐符天人相接此與後世之天書何異而夫子顧信之不疑下至商羊罔象汪芒僬僥之類尤為矞竒嵬瑣夫子亦時時述而識之蓋其學綜墳典徴文獻稟師傳苟古人之所有無不考求詳慎而不敢以私見汩亂其間此所以為善述也詩序出於子夏之徒大小毛公亦秦漢間人訓詁視他經最古鄭康成取其義而為箋即不免踳駁自有聖門闕疑之法在今人概黜為郢書燕說此不可解一也爾雅一書古人專以釋經亦子夏之徒為之至六書必祖說文名物必稽陸疏皆先儒說詩律令今人動以新義掩古義今音證古音此又不可解也說者謂考亭集傳頒諸功令學者不敢異同然考亭嘗為白鹿洞賦中雲廣青衿之疑問樂菁莪之長育仍不用已說門人問之曰序說自不可廢然則考亭之意亦豈欲學者株守一家而盡屏除漢唐以來諸儒之箋傳如今之人安於固陋荒忽者哉余向為通義多與陳子長發商㩁而成深服其援據精博近乃自成稽古編若干卷悉本小序註疏為之交推旁通餘書猶參停今古之間長發則專宗古義宣幽抉滯劈肌中理即考亭見之亦當爽然心開欣然頤解嗚乎經學之荒也荒於執一先生之言而不求其是苟求其是必自信古始夫詩之有序也猶江之發源羊膊嶺也毛鄭則出玉壘過湔塴而下時也後儒之說則歴三峽分九道汨汩然莫知所極今與之𨗳源岷山使知縁厓數百激湍萬里之皆濫觴於此也豈非記所云先王祭川必先河而後海之義乎世有遡源三百者必能遵奉此書為序微言未墜長發其竢之而已同學弟朱鶴齡撰
　　憶甲子歳拜先生於城東之存耕堂遂請先生所著之毛詩稽古編假館於葉氏朝夕披翫不忍釋手是年秋訪善書人鈔謄一本先生即因而校正其誤適禾中曹司農溶好古博聞搜訪遺書尤致意於六經講義既得宋元數十種以請正復攜此書以至禾相晤於采山堂上繙閱數卷即已醉心歎為未有不徒卓議宏情超出乎宋元以上且使漢儒師授洗剔一新其有功於四始六義者不淺遂留此書與諸經義藏之於塾稷念此書未付剞劂氏世無副本得流傳於浙水後有識者當不負先生苦心也然而顧衍篋中失此未免不忘其後奔走於衣食由歙而燕京而三晉而齊魯數十年閒無不鹿鹿塵坌雖欲理舊編且不可得己卯冬抵家庚辰遭悼亡之戚辛巳家居無以娛朝夕念先生歿又數年其手筆藏於家子孫世守之因謁諸昆弟而請焉果不惜秘本出以相示則卷一至三十皆先生手自繕寫字體一遵許徐毛氏古本不雜以俗下變體㸃畫不苟音注𣲖別洵非一朝一夕所成稷欲悉遵其故則又念自今讀之者必將驚詫甚有不終卷而輟者計其字體之不溷古體之可不遵與夫無傷於義有便於經者概以時下習書録之非敢擅易原本以自便也猶記先生脫藳時亦皆從俗書即甲子所鈔之底本亦不純用古字想先生若在見此當未必以為非獨未得如昔日就正而親校其誤記先生自言校書之難即如此本自著之自鈔之自校之至五六過而謬者尚有十之一況今既易手㸃勘雖畢其能無疎漏乎先生父諱志中志皆作意或作記作書顛末已見朱長孺序及先生跋文先生沒於己巳之冬距今十又三年稷既卒業為記其前後所借鈔之帙凡有三其原本二先生手筆也藏存耕堂其一留禾中司農沒後子彥栻登第後書未散或雲崑山得之其一即此合四本至於詩解藴義侍先生日少未得親承指示不能贊一詞雲康熙辛巳夏日門人趙嘉稷百拜謹識



　　欽定四庫全書
　　毛詩稽古編目録
　　卷一
　　敘例
　　國風
　　周南
　　卷二
　　召南
　　卷三
　　邶鄘衞
　　邶
　　卷四
　　鄘衞
　　卷五
　　王　鄭
　　卷六
　　齊　魏　唐
　　卷七
　　秦　陳　檜　曹
　　卷八
　　𡺳
　　卷九
　　小雅
　　鹿鳴之什
　　卷十
　　南有嘉魚之什上
　　卷十一
　　南有嘉魚之什下
　　卷十二
　　鴻雁之什
　　卷十三
　　節南山之什
　　卷十四
　　谷風之什
　　卷十五
　　甫田之什
　　卷十六
　　魚藻之什
　　巷十七
　　大雅
　　文王之什上
　　卷十八
　　文王之什下
　　卷十九
　　生民之什上
　　卷二十
　　生民之什中
　　生民之什下
　　卷二十一
　　蕩之什上
　　卷二十二
　　蕩之什下
　　卷二十三
　　頌
　　周頌　清廟之什　臣工之什　閔予小子之什
　　卷二十四
　　魯頌駉之什　商頌那之什
　　卷二十五
　　總詁
　　舉要
　　卷二十六
　　考異
　　卷二十七
　　正字
　　卷二十八
　　辨物
　　卷二十九
　　數典　稽疑
　　卷三十
　　附録
　　國風　小雅　大雅　頌







