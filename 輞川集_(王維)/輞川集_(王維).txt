
新家孟城口，古木餘衰柳。
來者復爲誰，空悲昔人有。

飛鳥去不窮，連山復秋色。
上下華子岡，惆悵情何極。

文杏裁爲梁，香茅結爲宇。
不知棟裏雲，去作人間雨。

檀欒暎空曲，青翠漾漣漪。
暗入商山路，樵人不可知。

空山不見人，但聞人語響。
返景入深林，復照青苔上。
秋山斂餘照，飛鳥逐前侶。
彩翠時分明，夕嵐無處所。

結實紅且綠，復如花更開。
山中儻留客，置此芙蓉杯。

仄逕蔭宮槐，幽陰多綠苔。
應門但迎埽，畏有山僧來。

輕舸迎上客，悠悠湖上來。
當軒對尊酒，四面芙蓉開。

輕舟南垞去，北垞淼難即。
隔浦望人家，遙遙不相識。

吹簫凌極浦，日暮送夫君。
湖上一回首，青山卷白雲。

分行接綺樹，倒影入清漪。
不學御溝上，春風傷別離。

颯颯秋雨中，淺淺石溜瀉。
跳波自相濺，白鷺驚復下。

日飲金屑泉，少當千餘歲。
翠鳳翊文螭，羽節朝玉帝。

清淺白石灘，綠蒲向堪把。
家住水東西，浣紗明月下。

北垞湖水北，雜樹暎朱闌。
逶迤南川水，明滅青林端。

獨坐幽篁裏，彈琴復長嘯。
深林人不知，明月來相照。

木末芙蓉花，山中發紅萼。
澗戶寂無人，紛紛開且落。

古人非傲吏，自闕經世務。
偶寄一微官，婆娑數株樹。

桂尊迎帝子，杜若贈佳人。
椒漿奠瑤席，欲下雲中君。

