
遙裔煙嶼鴻，雙影旦夕同。
交翰倚沙月，和鳴弄江風。
�若茂芳序，君子從遠戎。
雲生陰海沒，花落春潭空。
紅淚掩促柱，錦衾羅薰籠。
自傷瓊草綠，詎惜鉛粉紅。
裂帛附雙燕，爲予向遼東。
讀書三十載，馳騖周六經。
儒衣干時主，忠策獻闕廷。
一朝奉休盼，從容廁羣英。
束身趨建禮，秉筆坐承明。
廨署相填噎，僚吏紛縱橫。
五日休澣時，屠蘇繞玉屏。
橘花覆北沼，桂樹交西榮。
樹棲兩鴛鴦，含春向我鳴。
皎潔綺羅豔，便娟絲管清。
擾擾天地間，出處各有情。
何必巖石下，枯槁閑此生。
頽光無淹晷，逝水有迅流。
綠苔紛易歇，紅顏不再求。
歌笑當及春，無令壯志秋。
弱年仕關輔，簃門豁御溝。
敷愉東城際，婉孌南陌頭。
荷花嬌綠水，楊葉暖青樓。
中有綺羅人，可憐名莫愁。
畫屏繞金膝，珠簾懸玉鉤。
纖指調寶琴，泠泠哀且柔。
贈君鴛鴦帶，因以鷫鸘裘。
窗曉吟日坐，閨夕秉燭遊。
無作北門客，咄咄懷百憂。

