月沒天欲明，秋河尚凝白。
皚皚積光素，耿耿橫虛碧。
南斗接，北辰連，空濛鴻洞浮高天。
蕩蕩漫漫皆晶然，實類平蕪流大川。
星為潭底珠，雲是波中煙。
雞唱漏盡東方作，曲渚蒼蒼曉霜落。
雁叫疑從清淺驚，鳧聲似在沿洄泊。
并州細侯直下孫，才應秋賦懷金門。
念排雲漢將飛翻，仰之踴躍當華軒。
夜來陪餞歐陽子，偶坐通宵見深旨。
心知慷慨日昭然，前程心在青雲裏。
