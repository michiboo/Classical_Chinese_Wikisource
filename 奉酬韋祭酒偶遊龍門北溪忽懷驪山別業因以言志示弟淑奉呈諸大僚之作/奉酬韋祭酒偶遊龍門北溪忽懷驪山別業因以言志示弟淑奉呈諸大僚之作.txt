
有美朝爲貴，幽尋地自偏。
踐臨伊水汭，想望灞池邊。
是遇皆新賞，茲遊若舊年。
藤蘿隱路接，楊柳御溝聯。
道愜神情王，機忘俗理捐。
遂初誠已重，兼濟實爲賢。
跡是東山戀，心惟北闕懸。
顧慙經拾紫，多謝賦思玄。
未躧中林步，空承麗藻傳。
陽春和已寡，扣寂竟徒然。〈《紀事》云：「龍門北溪，韋嗣立山居在焉。諸公賦詩，奉古時預酬唱之末。張說序崔韋贈答詩云：『二公述志論文，首貽雅唱，其餘尋聲響答，望形影赴，故亦峻碧池之漣漪，增瑤林之沃若，蓋奉古之徒是也。』」〉

