雙溪雜記　　（明）王瓊 撰 
　　昔司馬遷罪廢之餘作《史記》，為萬世史學之宗。後世山林隱逸之士有所紀述，若無統理，然即事寓言，亦足以廣見聞而資智識。其所紀時事得於耳聞目擊，有出於史冊之所不載者，皆足以示勸懲而垂永久，是宜人見而愛，愛而傳之於不泯也。然其所紀載，聞見或不實，毀譽或失真，甚至雜以詼諧之語，怪誕之事者，亦有之矣。若是者雖傳於世，讀者何益焉？惟夫事核而詞簡，理明而論公，大而有關治道，小而切於日用，雖曰信手雜錄，而舉一事寓一理，使讀者忘倦如芻豢之悅口，斯不為徒言矣。予所居岩穴，在雙溪之間，恰神養氣之餘，忽有所思，輒錄於冊，久而成帙。雖不敢自謂盡合道理，然皆紀實無空言者，格物君子得而觀之，未必無所取雲。 
　　陰陽五行，動靜循環，本無一定，故世道反覆相尋，亦無一定。試觀歷代帝王創製立法，未有久遠可行而無弊者，氣數使然也。若曰：「自我立法，萬世無弊，聖人不能矣。今以法制不能盡善者論著於左，有志經世者欲求至當，必將有感於斯焉。堯禪舜，舜禪禹，善矣。魏禪晉，周禪隋，未善也。禹傳啟，武王傳成王，善矣。秦傳胡亥，隋傳楊廣，未善也。然則傳賢乎？傳子乎？未可定也。封建善矣，爭奪之害生。郡縣善矣，數易之弊起。然則封建乎？郡縣乎？未可定也。有堯、舜、禹、湯、文武之為君，則有皋陶、伊傅、周召之為臣，下至漢、周、蕭、曹、丙魏。唐用房、杜、姚、宋，宋用韓、范、富、歐，善矣。趙高、李斯滅秦，王莽、曹操篡漢，虞世基、李林甫、牛僧孺亂唐，秦檜、韓侂胄、史彌遠、賈似道亡宋，未善也。然則將立相乎？將不立相乎？未可定也。井田善矣，瑣碎之弊生。阡陌善矣，兼併之患作。然則井田乎？阡陌乎？未可定也。寓兵於農，善矣。邊夷之侵不可行，聚兵於衛，善矣。坐食之久終自困。然則將為農兵乎？將為衛兵乎？未可定也。什一而稅，以一方之貢供一方之用，善矣。轉輸有遠近，腳費有多寡，將裒益之使平乎？抑隨其地而任其輕重乎？未可定也。有兵政則有馬政，馬育於監苑善矣，兵不得而熟習焉。馬給於兵善矣，馬不得而蕃息焉。然則將育於監苑乎？將給於兵乎？未可定也。古昔聖帝明王創立制度，令子孫世守，不許變更，然終不能使其必不變者，非帝王智慮有所不及也。勢之所使，不能不變耳。亦猶造化陰陽晝夜寒暑不能一定，非人力之所能為者也。 
　　國初，天下諸王皆置護衛，有兵權。至太宗靖難後，遂皆革罷，不許來朝。初制親王歲支祿米一萬石，後因地方豐歉，或有減支。郡王將軍俱有常祿，亦因民供有限，悉減支一半本色，一半折色，其折色多不關支。又如初封郡王歲支二千石。以後襲封具支一千石，後亦有例，初封郡王亦支一千石。又如郡王生子，多至二三十人者有之。慶成王生七十子，夫以七十子論之，一歲皆支米一千石，反多於親王祿米矣。先年陝西慶府分封郡王，俱於慶府一萬米內分撥，並軍校亦於大府分出，不知彼時奉何事例？又如鎮國等將軍年十一二歲，即請封號祿米。弘治某年，因災異，禮部會官議修省事件，郎中慈王綸白於諸大臣，定議：「鎮國等將軍年及十五歲，方准撥支祿米。」至今行之，以民供論之，則日益不及。以宗室論之，往往衣食不繼。又宗室隆為庶人者，計口月給米一石，比與將軍中尉反得實支。宗室例不種田、納稅、商販、營利，而常祿不給，勢所必至矣。 
　　國初定製，百官俸給皆支本色米石，如知縣月支米七石，歲支米八十四石，足勾養廉用度。後改四品以上，三分本色，七分折色；五品以下，四分本色，六分折色。後又改在外官，月支本色米二石，其餘俱支折色。其折色以鈔為則，每米一石折鈔十五貫或二十貫，每布一匹折米二十石。京官折俸四五年不得一支，外官通不得支。此貪婪之難禁也。 
　　國初官制全論歷俸深淺轉升，如京官六品六年考滿升一級，從五品又歷俸三年升一級，正五品外官必九年考滿，論繁簡升轉，此定製也。如宋景濂，洪武二年除學士，十年致仕，五品終身。自洪熙以後，選法漸變。蓋因四品已上官漸少，五品以下官漸多，卑官皆升，高官無缺不得升，或卑官未該升，高官急缺亦須升補，以此有不待缺而升者。如翰林院學士、春坊殿閣大學士有升至尚書、侍郎帶虛御者，通政使、太常卿、國子監祭酒及由序班出身升至鴻臚寺，鄉醫士出身升至太醫院使，寫字出身在內閣書辦升至編修、郎中等官皆有。升至尚書、侍郎帶虛御者，皆因該升而無缺也。又有急缺而皆無可升之人，則與署職，如六部署郎中、員外郎是也。然署職之例惟行六部司屬，其餘衙門無之。如給事中之上，監察御史之上，序班、行人、中書之上，俱無五品官。翰林院五品官五員，以此俱無署職。國初有御史升主事者，如僉都御史升侍郎也。然翰林科道官職專講讀，彈劾近侍清要，又因在外四品以上官缺多，乃於科道部屬中各論其歷俸年深者，不次升補。翰林官不歷政事，故不外補中書。九年升各部員外郎，惟序班一官九年方得外升，八品官最為貧苦，此建官之制之變也。蓋轉遷雖有資序，官制則有定員，若資序雖當遷轉，而官無員缺，則但仍舊任不遷。中間年深政績卓異者，加升俸級，必待有缺方遷補之。則黜陟之典，額定之員，兩不相悖矣。 
　　國初定黜陟之法，即古三載考績黜陟幽明之意。今百官曆俸三年、六年、九年考滿三次，方論黜陟是也。然官或有缺不候考滿而升去者多矣，是三考陟官之法不守也。又三年一朝覲，考察不候滿考而黜去者多矣，是三考黜官之法不守也。既行三載考察之法，又行遇缺推補之例，天下庶官九載考績者幾何人哉？況四方之遠，一官赴京考滿，往回勞費且誤公務，惟許令本處考核庶為使也。方面官有巡撫都御史、巡按御史開報考語，亦令就任復職待朝覲定黜如此，朝覲之典、考滿之法兩不相悖也。 
　　天下官員設額若干，計筭取士，須是勾除用。若官多人少，則官職曠虛；或官少人多，則人才壅滯。洪武初，天下學校養士，歲貢一人，後三歲貢二人，通計三歲不過一千餘人。後開設舉人科、進士科，每省多不過四十人，進士多不過百人，取士之數足當任官之數，而又罷黜者多，久任者少是以人才常不足用。科貢之外又有人才之選，自後人才雖稍充積，然待選吏部者三月之外亦皆選除。今各部歷事監生，三月之外考勤上選，舊法猶存也。但因歷年開貢開科，加以納銀納粟事例，監生積累至數萬餘人，考勤後一年余仍留在部，及放回聽選，必十四五年方得挨次取選，往往衰頹遲暮之人，方入仕途。是以吏治不精，民不得所。若取士貴精而不貴多，及既用之後，賢者久任，不賢者速去，久之使百司庶府盡皆得人，民生不安，天下不治者未之有也。又科貢二途未必能盡網羅真才，如黃福以貢士，楊士奇以儒士，胡儼以舉人，是以進士未必皆優於舉人，舉人未必皆優於貢士。進士、舉人、貢士之外也，未必無奇才異能之士，惟試之以事而後可見，貴乎能察識而超拔之，斯能盡一世人才之用，而科目之選並行不悖矣。 
　　翰林學士專掌詞命代草，然亦有預議朝政者。如唐憲宗時，裴泊、權德與為相，然軍國大事必與學士李絳等謀之。蓋學士備顧問則可，若專委決大事則置宰相於何地？如學士陶榖出制草於袖中，使宋太祖受周禪以後，世論之必以為有翊戴之功，然宋太祖未嘗寵任。嘗曰：「陶榖代草，依樣畫葫蘆耳。」終不登之政府。蓋以視草之人即為府相之託，非帝王建立公孤六卿之制也。 
　　國初，在內設中書省，置左右丞相，在外設行中書省。蓋太祖聖神文武，凡事獨斷，然其初亦以任相為務。嘗與誠意伯劉基論可為相者，基曰：「夫宰相者以義理為權衡而已，無預焉者也。胡惟庸小犢相僨，轅而破犁矣。」後胡惟庸為相事敗，遂罷丞相不設。 
　　《祖訓·首章》云：「敢有奏請設立丞相者，文武群臣即時劾奏，本身凌遲，全家處斬。」《大明律》云：「在朝官員交結朋黨紊亂朝政者斬。」蓋鑑古宰相專權結黨之失，為慮至深遠也。朱子著《中庸或問》，「致敬大臣章」有云：「使大臣而覽也則可，如不覽則所謂偏聽生奸，獨任成亂，御下弊上，以成其私，而主不覺悟者亦安得而不慮也？」曰：「彼其所以至是正坐，不知九經之義而然耳。使其能明此義，則必以正心、修身為本，而得其人以任之矣。不幸而有趙高虞異，李林甫之徒則亦亟求其人以易之也。苟為不然，吾恐君上之權不在大臣而移於左右，其為國家之禍可勝言哉！」朱子此說，是欲君聖臣賢兩得其人也。然自古以來，雖有賢君，而奸臣蒙蔽者多，豈能君臣皆得其人哉！惟我太祖垂訓立法，高出千古。罷丞相，分任六卿，無偏任獨任之弊。此法世守之，朝政悉付六卿，如有違法，台諫得糾正論劾，朝廷端拱以昭臨於上萬世無弊矣。 
　　嘗見紀國初事跡者，內載洪武間設有殿閣大學士，其職不過代草詞令。凡制誥、碑文、祭文多出御製。如今天下各衙門表箋、祝文、祭文，雖臣下所用，亦出御製。至於武臣誥命，皆組織之不書。其每日群臣奏章，面奏取旨畢，各衙門官將奉旨意批寫本後送該科類寫，奉到旨意覆奏。永樂初，始建內閣於東閣門內，命解縉、黃淮、胡廣、胡儼、楊榮、金幼孜、楊士奇七人在閣辦事，尋升侍講。 
　　仁宗皇帝正位東宮，皆轉春坊官。凡草制、纂修等事，惟翰林院掌之。如永樂十三年纂修《性理大全書》成，翰林院學士兼左春坊大學士奉政大夫胡廣、奉政大夫右春坊右庶子兼翰林院侍講楊榮、奉直大夫右春坊右諭德兼翰林院侍講金幼孜上表進呈。蓋雖春坊官，必須兼翰林院職御方得預纂修之事，況胡廣等所兼不過右春坊大學士，則是時殿閣大學士不設已久矣。今尚書在內閣辦事，六部請敕手本，只雲合用手本，前去翰林院寫敕施行，則舊意猶存可考。終永樂之世，二楊官止五品，蓋為衙門所拘。 
　　仁宗登極，始以東宮舊臣升士奇為禮部侍郎，尋升少保，轉少傅兼華蓋殿大學士；楊榮為太常卿，進太子少傅兼華蓋殿大學士；楊榮為太常卿，進太子少傅兼謹身殿大學士；又升工部尚書在內閣辦事楊溥，永樂間系獄十年，至是釋出，擢翰林院學士，尋升太常卿兼學士，內閣辦事。此三人皆以龍飛超升委任，不可以例論也。後楊溥丁憂起復不入閣，宣德間因九年三品職滿方升禮部尚書，學士如故。英宗即位，覆命入內閣。正統四年，修《宣廟實錄》成，進少保楊士奇、楊榮俱進少師。號「三楊」。然自此官制一變，其後遂使凡在內閣書辦年久者亦得升至尚書。至於序班、典樂等官，亦以年資升至尚書掌鴻臚寺、太常寺事，皆三楊開其端也。正統初，三楊在內閣，楊士奇雖偏而少私，能持公論。楊榮寬恤休息小民。如兵部尚書王驥始建議欲差御史巡行天下，清勾軍丁，屢止之。驥後力奏不已，乃從之。凡事循守舊規，不輕改變，亦未敢肆意行私。蓋雖承祖宗威權之後，亦二公心術純正也。然於國家大治體，以未諳習。如北征之馬聚於馬房，營造之兵終歸匠籍，中官委外，遂為常規。南京兵冗而不知悉減入屯田，北京衛多而不知沙汰為精銳，律書變改始於徒法廢而流法亡，軍職冗濫並槍比試之法為虛文，降級克軍之法棄不能用，皆不能講究修復。至於新增漕運北京米四百餘萬石，遠及於浙江、湖廣，而不知折征以寬直達舊額。漕運南京米四百餘萬石，俱改折徵，每石銀二錢五分。而山東、山西、河南、陝西之民，歲輸六邊稅糧五百餘萬石，則今陸運本色若折征每石折銀一兩，是北方民稅一石當南方民稅四石之數，遂使祖宗什一中正之稅有南北輕重之偏。故曰：「國家大治體以未諳習者，豈敢誣哉？」 
　　柳宗元論晉文公，問寺人勃鞮以趙衰，宗元以為不官，謀及媟近以忝王命。其後景監得以相，衛鞅弘右得以殺望之誤之者，晉文公也。此論欲信任大臣，不信任宦官，誠為至論。然自秦漢以來，文臣誤國者豈少哉？若謂趙高、李斯之罪，大相遠勃鞮雖賢而不可聽，恐於理終有未安。《書》曰：「稽於眾。」又曰：「仆御侍從，罔匪正人。」舜好察邇言，《孟子》論用賢初及左右，故詢於芻蕘不遺葑菲，惟求其合理得中，不偏於一途也。孔子曰：「君子不以言舉人，不以人廢言。」果如宗元之論，是以人而廢言矣。予不能無疑焉，姑識之就有道而正焉。 
　　正統己巳秋，兵部尚書于謙以社稷為重，力排和議，身任總督軍務，選將練兵，坐摧強虜，光輔中與，厥功非細。及虜酋也先遣使來言，欲差大臣往迎上皇，都御史楊善使虜，不恃一繒，以口舌憢譬，國威不屈，遂得迴鑾。當時天下之人皆知謙以身佩安危，功在社稷，而謙亦自信其得效忠藎，揚眉吐氣於班行，而豈自虞其有殺身亡家之禍於後日哉？奈何於公效用之日，正小人側目之秋。故事幾一變，挾之以忌嫉之私，而乘之以眾怒之隙，於公於是乎難免矣。蓋上皇迴鑾居於南城，又廢皇儲，而謙乃見用於景泰之人，此第一可乘之隙也。景泰舊臣失倚，苟以迎駕為名，自可邀功希寵，此可乘之隙二也。非造讒言中傷謙等，則奪門之事為無名，迎駕之舉為無功，此可乘之隙三也。危疑之際，兵權是賴，故奸深者必欲假石亨而後事可濟。然不怵之以大利害，則亨或不從，故駕其說於石亨等曰：「王文、于謙已遣金牌敕符，取襄王世子矣。」又曰：「欲拿亨等數人掌兵者。」由是亨懼禍及，而與吉祥、徐有貞輩內外相應，密謀固結，而謙等駢首就戮矣。程篁墩先生敏政論於肅愍公謙之受誣，以謂主於柄臣之心，和於言官之口，裁於法吏之手不誣也。首禍之罪，則通於天矣。春秋討賊必先黨與，惡可置之末減而自異於孔氏之家法哉？可謂萬世之公論矣。中官吉祥者，傳太后敕旨，令石亨等迎賀有功，然不通文墨，恐事歸司禮監，以此極力贊說，凡事與二學士商議而行。時徐有貞、李賢為吉祥所引入閣辦事，故除于謙等皆用徐有貞策，而賢陰助之。先吏部侍郎缺，調兵部侍郎項文曜於吏部，李賢以吏部郎中升至兵部侍郎代文曜，蓋嫌於升本部，與尚書王翱並之意。謙嘗薦文曜、賢，以為今調出謙意，深銜之。後給事中王鎮等劾文曜為賢奸黨，都御史蕭維禎亦吉祥所引用。文致謙罪以為欲行，主立外藩依謀反者，律凌遲處死，以文曜為知于謙謀反故縱者律斬。其事載於李賢所著《天順日錄》，並都察院蕭維禎所構獄案，皆有可考。《天順日錄》內賢自言助有貞展盡底蘊，知無不言。又言有貞素行持公者少，及其當道，予持公以助之，遂改前輒。觀此則有貞誣害于謙之事，謂賢不與謀情乎？況《日錄》所著，屢短文曜以為黨附于謙，士林非笑，不知于謙非邪人，而文曜黨附為何事也？唐李訓、鄭注為宦者，王守澄等所引用，既而欲除王守澄等以自新，而李訓又恐鄭注獨擅其功，遂致甘露之禍。徐有貞、李賢為吉祥、石亨所引用，既而慮為二人所累，欲以至公除之，幾致禍變。如石亨每來內閣議事，則欲出己意，而令內閣行之。徐有貞等得無厭乎？一日論及江西隱士吳與弼，亨慨然欲薦之。賢乃代草付亨奏之，則吉祥、石亨與徐有貞等李賢相親厚可見矣。 
　　洪武永樂間，文武大臣未有師保之加，如魏國公徐達、誠意伯劉基，皆無加秩。至仁宗登極，始加英國公張輔為太師，楊士奇升少保進少傅，楊榮升太子少傅進少保，後三楊皆進少師。楊士奇、楊榮先卒，皆進太師。楊溥正統十一年，卒王振用事，不與贈。及蹇義、夏元吉、黃福等加師保，皆在永樂之後也。景泰間易太子，文武大臣皆加保傅之官，惟于謙加少保，有安攘功無愧，其餘皆濫加也。天順初，悉革罷保傅官。天順五年，曹欽反逆，吳瑾、寇深殺死，李賢被傷，獨加太子少保。至憲宗登極，始加少保，吏部尚書王翱始加太子太保。其後有以考滿加秩者，或以功加者矣。 
　　永樂初雖建內閣，皆翰林官居之。楊士奇、楊榮在閣二十年，終永樂之世不過學士五品，拘於官制不可逾也。仁宗嗣位，以三楊東宮舊臣特加超擢，士奇初升禮部侍郎，後至少傅。榮、溥皆初升太常卿，後至尚書。土奇兼華蓋殿大學士、榮兼謹身殿大學士，蓋逾常格，非可以為例也。楊溥仍兼翰林學士終身。榮正統五年卒，士奇正統八年卒，溥正統十一年卒。曹鼐以修撰為楊士奇所薦入閣，沒於土木之難。景泰間，易東宮陳循在閣草詔，有曰：「天生蒸民，作之君父，有天下傅之子。蕭鎡為太子少師兼戶部尚書，翰林院學士江淵為太子少師兼工部尚書，翰林院學士商輅為兵部左侍郎兼翰林院學士，俱在閣，雖不宜妄比三楊之例，加至少保尚書而兼翰林院學士者三人，商輅猶以侍郎在閣。天順初，李賢始以兵部侍郎升吏部尚書兼翰林院學士入閣，薛瑄由大理卿升禮部右侍郎兼翰林院學士入閣。成化、弘治以來，多由尚書、侍郎入閣，若先已升尚書，則曰：「不得入閣矣。」正德初，劉瑾用事，吏部尚書焦芳交結劉瑾取入內閣，楊廷和由南京戶部尚書取入內閣，自是遂以尚書為入閣階梯矣。 
　　戶部尚書孫交，湖廣人，與李東陽為同鄉相厚，又與楊廷和父楊春同中辛丑科進士，有世講之好。楊一清改吏部，遂以交代一清，自南京吏部尚書召為戶部尚書。交雖愛民，而未知所處。與東陽輩負文學之名，而未見措之施為。畿內山東地方因承平日久，物產繁盛，且州縣壤界相接，如星羅棋布，若降一令，官軍捕賊，經過州縣，驗所報勘合，供給口糧草料，准其稅不足官為措處，事畢補還，如此簡且便矣，而交等慮不及也。命戶部侍郎楊潭總督軍餉，發太倉庫銀貳伯余萬兩，分送各州縣，和買糧草，軍所行過處，亦積蓄預備。有司泒民強買欲散之際，益生紛擾或侵克偕貸。及為盜所劫者，為弊滋甚。賊平以督餉功升俸一級，蔭子一人入監讀書。劉瑾用事，太倉庫銀積至三百餘萬，至是為交所費幾盡。雖費而民不沾惠，蓋軍皆民供熟食，每馬雖日支草一束，然每束重三十斤，料三升，草多餘剩，非燒則賣之。正德八年賊平，瓊任戶部尚書，奏查余剩料豆令補給，所在軍糧余草數千萬束多朽腐不堪用，令減價變賣，得銀二十六萬兩，運送宣府補給軍餉。方流賊猖獗之時，民苦焚劫殺掠，而禾稼豐熟民不告飢，惟河澗一府水災，民多飢餒耳。孫交與東陽等不計國用不可缺，屢詔蠲租。正德六年、七年二年之間，起運京邊糧草數百餘萬，悉皆蠲除。富民雖被賊害，其力尚能輸納，而幸得悉免貧民無田被賊害者，惠不及也。如山西靈石縣賊入城，焚劫殆盡，然皆市民無田，其鄉民有田，賊未至，乃盡蠲其租。由是京師歲用不繼，轉借於太倉、丘京場，耗草支絕，發太倉銀召買販鬻者，勒取高價，遂至謄涌，公私俱困，邊儲甚乏，亦發太倉庫銀助之，邊儲未克而太倉庫銀已竭矣。繼孫後使無勾考之法完，惟正之供，而又申明鹽法以助之，則邊兵缺食必生觖望矣。蓋孫輩所行，所謂聽其言則美，施於用則疏者，處置不得其宜，不能足國裕民也。雖然當流賊內亂之時，而胡虜不侵猶能支也。設使胡虜又大舉入寇，李公等必束手無策矣。 
　　自古論治道者，皆曰明是非，公賞罰，而不能見於施，為著於實效。正德六、七年間，盜賊四起，當道者不能預知中外武備廢弛不可用，當專用驍將，選勁兵討平之。因賊攻破曲阜縣，犯闕里，李東陽女嫁衍聖公子，聖公言於李，以為布按二司守巡官迂迴避賊，見城破不救，始下守巡官獄，出為民。及谷大用等既出師，何鑒奏山東巡撫邊都憲憲、真定巡撫蕭都憲翀，皆撫馭無方，皆差官校拿解赴京問以失機，既而放為民。又着為令，州縣官被賊攻破城池，比守邊將帥律抵死。彼時廟堂諸公自以為公行賞罰，而不知盜至十萬，非巡撫布按二司官及州縣官所能制。是時州縣有被賊殺死，皆以節義旌之。如棗強縣知縣段豸，自城上跳下墮水死，贈官蔭子，世襲錦衣百戶。延綏參將馮禎被賊射死，封伯爵，蔭子錦衣百戶。寧夏參將仇鉞，因捕獲何錦等已封咸寧伯，至是逐散河南流賊趙風子等，非有攻城略地之功，乃因是進封咸寧侯。世襲都御史馬炯然挈家歸江浙、歸四川，為劉七等所掠殺死，因與楊廷和鄉親，亦贈官蔭子。蕭翀，楊廷和鄉親，邊憲，楊一清門生，罷官未二三年復起用。邊憲巡撫寧夏，蕭翀巡撫陝西，是非賞罰果有定論乎？谷大用、陸完、毛銳統兵討賊，毛銳喪師不加罪，自後賊益熾，攻城劫殺人放火益多，皆不責問陸完等奉職不效之罪，惟以斬獲脅從首級報捷論功冒升，完升右都御史。官軍與賊交錯往來燕趙齊魯之區一年余，而谷大用等奏帶權勢僕從坐冒首功，日費廩餼又紀功，給事中柴王、吳榮、御史吳堂、雷宗皆得干預兵事，調度民兵，各為戰守。官軍數百里外函首送驗，巡撫都御史張鳳急選民兵，令自買馬團操，挑穵坑塹，督責布按二司官刻期完辦。巡撫真定都御史寧果召募無賴數千，衣糧器具取給州縣，事煩民擾，其害過賊之半。巡按山東御史張璿，真定人，積忿不能平，奏論谷大用、陸完等師久無功，地方受害。疏下都察院，都御史王■〈曰上拆下〉奏乞令兵部差官勘究，何鑒不行，鼎罷歸，竟以完代■〈曰上拆下〉。 
　　漢於張掖郡置金城屬國以處蠻夷降者，又於匈奴昆邪王故地置酒泉郡，隔絕匈奴與羌酋通路。宋為西夏所據。國朝於張掖設甘州五衛，於酒泉郡設肅州衛，命將屯兵拒守於肅州外為加峪關，關外蠻夷各因其種類建衛，曰赤斤，曰苦峪，曰蒙古，曰安定，曰沙州，曰曲先，曰罕東，降給印信，各命其酋長管束夷眾，內附肅州，外捍達賊。又於肅州外千里許建哈密衛，授官降印，如赤斤諸衛之制，而擇其番酋之效順者封為忠順王，降以金印，令其世守。哈密外通土魯番、撒馬兒罕、天方國。諸夷朝貢往來，自古據有河西。修飭武備，羈縻羌戎之法，惟本朝最為精密。守臣相繼撫馭諸夷，一遵舊規，不敢生事啟釁，所以百五十年來西陲晏然無事。弘治五年，哈密衛都指揮阿木郎與達賊野也克力引路搶殺土魯番人畜，又將賞賜土魯番衣克留，土魯番王阿黑麻率眾來哈密刀裂死阿木郎。陝巴系土魯番親枝，不知阿木郎所為，不忍殺攜歸土魯番，由是哈密失守。朝廷命侍郎張海往經略之。海素有學術，至彼上言遠夷不可加兵，來則厚撫，叛則拒絕之而已。朝廷用其策。至弘治十一年，阿黑麻因不得通貢，自將陝巴送回復立，土魯番通貢如舊。弘治十七年，哈密屬衛阿孛剌等怨陝巴掊克，陰誘阿黑麻子真帖木兒，時年十三歲，來哈密，陝巴棄城走沙州，真帖木兒亦退避剌木城曰：「我來恐達賊奪占哈密耳。若有人來守哈密，我歸本土無他意也。」鎮守差官舍董傑等同哈密衛都督奄克孛剌寫亦虎仙至哈密撫諭夷眾，仍令陝巴守國，阿孛剌等執迷不聽，欲真帖木兒守城，奄克孛剌等將阿孛剌等六人擒殺，餘黨方才畏服。董傑等回報鎮巡官，復差都指揮朱瑄統領官軍送陝巴到哈密復立。時阿黑麻已死，諸子仇殺離散，真帖木兒不肯回還，願依奄克孛剌暫住哈密，朱瑄恐陝西懷疑生變，攜真帖木兒甘州羈住，正德七年放回。陝巴死，子速壇拜牙即立，貪酒好色，不行正事，屬夷哈即欲訴害之。正德八年，走入士魯番，土魯番王速壇滿速兒令頭目火者他只丁占守哈密，遣使遺書甘州鎮巡官曰：「哈密城金印在，我與我段一萬將城，與我差去使臣速打發出來，不來我領軍馬往漢人地方去。」巡撫都御史趙鑒、總制都御史鄧璋以土魯番書聞，且言逆虜所求不可允，乞照先年差侍郎張海故事差官經略。彭澤者，陝西蘭州衛人也，與大學士靳貴同年進士，皆大學士楊廷和門生。貴，丹徒人；兵部尚書陸完，長洲人，同鄉，數人皆無濟時才。而澤在四川事完回京，遂薦澤總制甘肅軍務。議曰：「番夷挾求賞幣不可與，差官經略不可行，請命彭澤徵調延寧人馬，外遏番夷，內逐達賊。請敕都督奄克孛剌寫亦虎仙等共守哈密，又敕赤斤等衛，如遇番夷內侵，並力捍禦。」御史張麒上言，既有鄧璋總制，不宜復令彭澤總督，且澤、貫陝西，不宜差本貫公幹。楊廷和怒，撰旨斥責，尋外補麟鳳陽府知府，後竟黜落。又有給事中王江上言：「治病者藥，無二君弈棋者局，無二帥不官，並用二人總統戎務。」亦外補江鳳翔知府。澤自四川等甘州集延寧諸路兵萬餘，借戶部糧價銀買馬，盜取為賂，侍郎馮清專供甘肅軍餉銀費以百萬兩計。適土魯番火者他只丁寇赤斤、苦峪諸衛，殺掠甚慘，遣人來甘州遺書曰：「速送緞來。」澤素任情，以為番夷好利，可以利啖，乃坐視殺掠，按兵不救，遣使直造虜庭納幣二十銀，酒器一付，贖取哈密城印。哈密衛都督四人，奄克、孛剌、失拜、炯答，在肅州寫亦虎仙滿剌阿王，在哈密彭澤遣通事火信馬馴等納幣土魯番，以寫亦虎仙火者馬黑木等皆土魯番親族，故遣同往諭之曰：「忠順王不得城印，與了小緞子兒甚麼稀罕，我奏朝廷蟒衣、膝闌、織金緞、紗羅、銀器、珍珠，都發與你。」正德十年二月初三日，火信等出加峪關，十七日到哈密。三月初八日往土鰓番，未至，澤即奏河西事寧，乞休致。奉旨：「彭澤待處置哈密事情停當，行取回京。」巡按陝西監察御史燕澄者，真定府人也，澤為真定知府時相善。澤陰托澄奏言陝西一省鄧璋、彭澤二人總統戎務動相掣肘，乞取彭澤回京，委以重大之寄。澤亦自奏西夷就降事已寧息，土魯番雖欲侵犯肅州決不可得。時楊廷和丁憂去，澤又陰賄錢寧、靳貴、陸完等，因燕澄之奏，取澤回京。適都察院缺官掌印，薦澤掌都察院印，催就道。方燕澄之奏也，巡按甘肅監察御史馮時雍奏言土番之酋長尚爾驕悍，哈密之城印猶未歸復，遣使講好，大開溝壑之欲，要我以難從之事。後來之變故無形，非愚臣之所能逆睹。靳貴令陸完寢其奏，澤又奏言土魯番速壇滿速兒王畏威悔禍，已將哈密金印城池獻還，乞將鎮巡等官各加恩典。時寫亦虎仙等尚在途未到，陸完改吏部王瓊代完，乃以馮時雍奏復，請乞留彭澤在甘肅候寫亦虎仙等回，處置停當回京，不准行。彭澤正德十年閏四月取回京，寫亦虎仙等八月內到土魯番交割贈幣，又許送段幣一千五百匹，取回金印，退還哈密城，土魯番差頭目虎都六寫亦火者撒者兒同來送印取賞。十二月初三日，方入加峪關。正德十一年四月二十六日，土魯番進貢使臣四十二名，哈密進貢使臣六十名，伴送土魯番使臣十名，鼓澤原差傳諭夷情，送賞撫，取城印，哈密使臣都指揮火者馬黑木等十二名驗放入加峪關。初彭澤之求回也，都御史趙鑒與彭澤、靳貴亦同年進士，鑒因是亦得轉南京操江都御史，不候代，輒離任。陝西左布政李昆亦貴同年，代鑒巡撫甘肅，昆為人尤任情。肅州兵備副使陳九疇寡謀，印來以雜幣二百疋付來使，亦息馬因、滿剌朵思遺速兒、火者他只丁令其送忠順王回國，質留虎六寫亦火者撒者兒於甘州，以制其變。九疇言於昆曰：「彭總督當火者他只丁犯赤斤、苦峪之時，曲為撫處，厚加賞賜，被其愚弄，猶模稜幹事，不能身任利害，以主國是。復何面目立於天地間？」昆不能違，亦思馬因等回以質二夷告，速壇滿速兒怒差火者他只丁、牙木蘭復來占守哈密，差倒刺火者等來問甘肅消息。陳九疇監禁致死速壇滿速兒，又差巴思等來甘州遺番書云：「我幾次差人去，為和好，不從。監責如箭，射石不得。」九疇以巴思等為奸細，捶死滿速兒，領兵到沙州，牙木蘭來瓜州，候巴恩等不回，遂直犯肅州，總兵官吏鏞欲自甘州領兵來防禦，九疇以糧乏止之。及是犯肅州，九疇急令游擊將軍芮寧、參將蔣存禮出兵御之，番兵鋒甚銳，芮寧全師敗沒，蔣存禮幾不免，攻破砦堡，殺掠人民甚慘。九疇惶懼，恐哈密夷人居肅州城者謀為內應，倉卒之際，驅逐出城，夷眾擾亂。都督失拜因答者進貢自京回，九疇亦遣其出御土魯番，既而疑其為變，捶撻系獄死，又疑通事毛見等通土魯番，皆於賊退後捶死。巴思等皆為奸細拘系捶死，虎都六寫亦火者撒兒亦以為奸細拘系，又以寫亦虎仙知土魯番入寇，不行勸阻，及先年土魯番緞一千五百勾惹邊患，於失拜煙答者皆本國潛從他國，以返逆論報。至京師，彭澤大懼，密謀於閣老、梁儲事，事未下，兵部傳差大臣提督軍務兵部會吏部諸衙門推舉上請，儲言於吏、兵二部曰：「須彭澤一往。」蓋澤自知奸欺敗露，欲自往彌縫，奏討銀五十五萬兩充軍費。先是芮寧之敗，巡按甘肅御史王光暨兵部都給事中汪玄錫等劾奏李昆等，負撫綏之重任，昧經國之遠圖，養成回賊之患，大損中國之威，兵部請敕切責，昆等戴罪防禦，事寧勘究。至奏差給事中黃城往甘肅，會同巡按御史趙春勘問前事。大學士毛紀，山東人，李昆之姻家。黃城亦山東人，春出毛紀門下，夤緣徇私。黃城未至甘肅、趙春奏言李昆有功無過，乞除其戴罪，今吏部推用，兵部不從。及黃城至，與趙春勘問，依憑李昆、陳九疇原案回奏，一無異詞。兵部以彭澤、李昆前後欺罔事跡疏聞，乞今法司按實議罪。毛紀與大學士蔣冕同年，力庇李昆，但今兵部會議，密囑附澤者沮兵部奏。吏部侍郎王鴻儒者，南陽府人也，少時為門隸。知府段堅，蘭州人，彭澤鄉親，堅見鴻儒俊秀，教今習舉子業，入學應試，遂中解元，後出仕，因堅以識澤為刎頸交。至是會議，鴻儒托禮部尚書毛珵、戶部尚書石玠承望內閣風旨，以謂大夫出使於外，苟有利於國家，專之可也。今事須再勘。兵部尚書王瓊曰：「納幣虜庭，失信夷人，致貽後患，利乎？不利乎？事須勘明，更勘何事？」眾多是兵部議，而無一人為李昆庇者。奏上，澤罷免為民，李昆、陳九疇等提赴刑部問，侍郎金獻民署印，淹滯半年不成獄，刑部尚書張子麟省親回，始問成。會多官於午門前覆審，彭澤擅差寫亦虎仙等往土魯番講和，送與緞匹，後又許增添失信，致啟邊釁，並李昆坐視玩寇，辱國喪師，皆無異詞。時楊廷和丁憂服闋，在閣與蔣冕、毛紀庇澤已罷免不罪，李昆止降級，陳九疇為民，黃城、趙春調外任，因是憾兵部尚書王瓊不附己深入骨髓。正德辛巳三月十四日，武宗崩，四月二十二日今上即位，楊廷和草詔捕寫亦虎仙下獄。今法司查黃城、趙春原擬開奏，又於科道劾官本內云：「以瓊為勾引奸夷，科道本原無勾引奸夷事，欲今法司因此中傷瓊，法司以事干夷情，關係重大，不敢從。」廷和怒，令回話，法司乃以寫亦虎仙問結，死於獄，連及彭澤。所差取印夷使火者馬黑木及辯冤供明，米兒馬黑麻皆坐與寫亦虎仙罪同死之，竟與瓊無干。御史楊秉中者，彭澤同鄉，素厚，及見瓊系獄，承廷和風旨上言瓊害澤罷免，乞罪瓊，起用澤。廷和乃催取彭澤赴京為兵部尚書；李昆升都御史，尋轉兵部侍郎；陳九疇升都御史，就令巡撫甘肅。土魯番因寫亦虎仙等皆被殺，聚夷兵三萬餘，嘉靖三年八月深入甘州寇掠，以殺降為詞，攻破堡砦，屠戮人民，其禍甚慘，皆楊廷和、彭澤等之所致也。後給事中史道劾廷和為漏網元惡，彭澤附廷和，奏乞罪史道。奏下吏部尚書喬宇，以道巧詆廷和乞治罪，遂下道錦衣獄，謫南陽府通判。給事中於桂、御史曹嘉、楊繼劾廷和、彭澤結黨亂政，符同奏啟，南北科道官亦交章論劾，澤阻塞言路，蔣冕、毛紀黨廷和、彭澤，調曹嘉外任知縣，令喬宇外補，於桂淮安知府。太常寺卿楊一瑛者，小人也，奏言廷和孤忠，時望所屬，而史道首開誣詆之源，於桂則導其流，曹嘉則揚其波，乞暴白是非，懇留廷和以慰中外之望。蔣冕乃極是其說，令廷和速起視事，廷和、蔣冕思史道、曹嘉因揚露己奸被謫，恐公論終不容，欲再假言官之手深罪之，以塞天下之口。又聞給事中閆閎與曹嘉、史道議論相合，不附己，乃令給事中毛玉、御史劉廷盙劾史道、曹嘉、閻閎為疑間忠良，變亂國是，再謫史道陝西縣丞，曹嘉四川判官。閻閎已升僉事，遠竄雲南蒙自縣丞，給事中孟奇、御史吳鎧等十九人相繼論救，皆責之。時稱史道、閻閎、曹嘉為「館中三傑」，楊廷和、蔣冕、毛紀為「閣中三黨」。後宣府游擊將軍靳英以贓敗，御史郭輔劾兵部用人徇私，給事中曹懷論澤門如市道之交，家有受金之弟，澤自陳准致仕，楊廷和因主事桂萼論其為權奸，首亂大禮，幸蒙聖明開悟，亦令致仕。蔣冕、毛紀繼去，給驛人夫月米並蔭子世襲指揮，一如廷和恩典。喬宇以附廷和等亦罷免，其後金獻民亦以交通邊帥去任，其子檢討金皋以接受邊帥書簡降湖廣荊州府推官，廷和子狀元楊慎雲南充軍，史道、閻閎、曹嘉皆召還復其官。天道好還，其速如此。 
　　國朝升用六部堂上官，不拘出身何衙門。如順天間以布政王亙為禮部尚書，初無禮部必用翰林出身之例。又楊士奇以儒士由齊府審理副、胡儼由知縣、李賢由吏部主事、薛瑄由御史皆得入閣，亦無內閣必由翰林出身之拘。成化、弘治以來，南京吏部必須用翰林一人，南北禮部非翰林出身者不得升入，由是翰林人多陟顯要，布科道部屬不得齊軀並駕矣。 
　　天順間蕭維禛為都御史，阿附吉祥、石亨、徐有貞害于謙等，文獄案故入死罪，律當反坐。後維禎升南京刑部尚書，都御史寇深為吉祥侄曹欽殺死，舉代者李賢首薦維禎可用，上曰：「此人曾在吉祥處通情吉祥，力薦之非端士也。」遂不用。夫蕭維禎奸黨誣忠，而賢薦用之，則賢為有禎之黨益昭昭矣。 
附錄： 
雙溪襍記（無卷數　兩淮鹽政採進本） 
不著撰人名氏案焦竑經籍志載雙溪襍記二卷王瓊撰續說郛所載亦題曰王瓊檢卷中所述並自署其名曰瓊與二書所載合葢卽瓊書矣瓊在當時以幹畧稱所著晉溪奏議已著錄是編其襍記見聞乏作也所載朝廷故事於宏治以前頗有稽核足與正史相叅卽是非取予亦不甚刺謬至正嘉之間則自任其私多所汚衊不可盡據爲實錄考明史本傳瓊督邊之功及薦王守仁以平宸濠其功固不可沒然平日與江彬錢寧等相比而與楊廷和彭澤等不協故記中於廷和與澤詆誣尤甚至於大禮一事曲徇世宗之意悉歸其過於廷和尤非定論矣（四庫全書總目·子部·小說家類存目） 
晉溪奏議十四卷（江蘇周厚堉家藏本） 
明王瓊撰瓊字德華太原人成化丙戌進士官至吏部尙書諡恭襄事跡具明史本傳是書刊於嘉靖甲辰皆其官兵部尙書時所上故又名本兵敷奏分地爲卷首京畿次遼薊宣大三關次陜西延寧甘蕭次山東河南四川南畿兩浙湖廣次江南次閩粵雲貴又次則淸軍驛傳馬政而以雜行類終焉共十四卷明史藝文志作四卷殆刊板誤脫十字歟史稱正嘉間瓊與彭澤皆有才畧相中傷不已亦迭爲進退而瓊險忮公論尤不予楊廷和視草餘錄亦痛詆之葢其才幹足稱而心術則不足道也（四庫全書總目·史部·詔令奏議類存目） 
掾曹名臣錄一巻續集一巻（浙江范懋柱家天一閣藏本） 
明王瓊撰瓊有晉溪奏議已著錄是編乃瓊官南京戸部侍郞時見諸吏中有知琴書可敎誨者因採錄明興以來由掾曹而列名臣者編爲此書以示勸勉凡劉敏等九人又續集一卷凡劉本等四人前有正德甲戌瓊自序後有南京戸部郞中卞師敏跋（四庫全書總目·史部·傳記類存目） 
漕河圖志三卷（浙江鄭大節家藏本） 
明王瓊撰瓊有晉溪奏議巳著錄先是成化間三原王恕作漕河通志十四卷宏治九年瓊以工部郞中管理河道乃因恕之書而增損之首載漕河圖次紀河之脈絡源委及古今變遷修治經費以逮奏議碑記罔不具悉明史本傳稱瓊出治漕河三年臚其事爲志繼任者按稽之不爽毫髪由是以敏練稱蓋其書之切於實用如此惜原本八卷此本止存三卷非完帙矣（四庫全書總目·史部·地理類存目） 
北邊事跡一卷（戸部尚書王際華家藏本） 
明王瓊撰瓊有晉溪奏議巳著錄瓊在嘉靖初總督三邊軍務因集厯代守邊得失及所條畫奏疏合爲一書大旨主於花馬池一路三百里及環縣至蘭州八百里皆築牆掘塹以爲臨邊設險之計又欲仿趙充國故策於甘肅屯田以備戰守葢當時兵力不能及遠故其所設施止於如此後附設險守邊圖則所起邊牆及剷削崖谷之道里尺寸也（四庫全書總目·子部·兵家類存目） 
西番事蹟一卷（戸部尚書王際華家藏本） 
明王瓊撰瓊總督三邊時出兵討士魯番撫定其部族而誅其不順命者因爲此書厯敘漢先零宋岷洮諸羌叛服之事而以當時用兵始末附之其論王安石遣王韶西征事許其能詰兵戎以強宋室而斥史臣以安石爲開邊生事之非蓋亦有見於明世邊備之不修而爲是言歟前有王九思序稱關中士大夫作爲詩歌以紀其盛題曰元老靖邊屬九思序之而書中實無詩歌序與書頗不相應疑刊書者誤取他序以冠此冊也（四庫全書總目·子部·兵家類存目）
