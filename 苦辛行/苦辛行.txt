
且莫奏短歌，聽余苦辛詞。 
如今刀筆士，不及屠沽兒。 
少年無事學詩賦，豈意文章復相誤。 
東西南北少知音，終年竟歲悲行路。 
仰面訴天天不聞，低頭告地地不言。 
天地生我尚如此，陌上他人何足論。 
誰謂西江深，涉之固無憂。 
誰謂南山高，可以登之遊。 
險巇唯有世間路，一晌令人堪白頭。 
貴人立意不可測，等閒桃李成荊棘。 
風塵之士深可親，心如雞犬能依人。 
悲來卻憶漢天子，不棄相如家舊貧。 
勸君且飲酒，酒能散羈愁。 
誰家有酒判一醉，萬事從他江水流。

