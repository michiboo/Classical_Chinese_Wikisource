　　欽定四庫全書　　　　　子部十
　　麈史　　　　　　　　　雜家類三〈雜説之屬〉提要
　　〈臣〉等謹案麈史三卷宋王得臣撰得臣字彥輔自號鳯亭子安陸人嘉祐四年進士官至司農少卿陳振孫書錄解題以為王銍之伯父案書中神受門第七條稱王樂道㓜子銍少而博學善持論又詩話門第十九條稱王銍性之嘗為予言讒謗門第三條稱王莘樂道奉議潁人也則與銍父子非一族陳氏誤也是書前有政和乙未自序稱時年八十追為之序書中稱予在大震忽得目疾乞宮觀已而掛冠年六十二以政和五年乙未逆推其至六十二時為紹聖四年丁丑成書當在其後是時紹述之説方盛而書中他人書官書字書諡惟王安石獨書名蓋亦耿介特立之士考所自述初受學於鄭獬又受學於胡瑗其明義一條復與明道程子問答疑為洛黨中人然評詩論文無一字及蘇黃亦無一字攻蘇黃其論詩小序兩申蘇轍程子之説而俱不出其名蘇軾以杜甫同谷歌中黃獨為黃精為後山詩話所駁者得臣申軾之説亦不出其名知其無所偏附故元祐黨碑猶不登其姓氏亦可謂卓然不染者矣所紀凡二百八十四事分四十四門凡朝廷掌故耆舊遺聞耳目所及咸登編錄其間㕘稽經典辨別異同亦深資考證非他家説部惟載瑣事者比中如論唐劉存誤以交交黃鳥止於棘為七言不知為摯虞文章流別論之説論王羲之蘭亭集不知天朗氣清本張衡南都賦絲竹管絃本漢書張禹傳論潘岳閒居賦謂周文弱枝之棗房陵朱仲之李李善以周文房陵為未詳因引王嘉拾遺記之語以補之不知善註於此二條引廣志註周文弱枝引荊州記註房陵朱仲疏解分明得臣蓋偶見不全之本〈案李匡乂資暇集李善註文選凡六七易稿世所行者不一本〉其所補註亦不知拾遺記所云北極下之岐峰斷非岐山論王羲之書不講偏旁引韓愈石鼓歌為證不知小篆𨽻書各為一體其偏旁或同或不同不能以彼律此顔元孫干祿字書言之已明雖不免於小有舛誤而於當時制度及考究古蹟特為精核朱子語錄亦稱王彥輔麈史載襆頭之説甚詳雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　麈史序
　　予年甫成童親命從學於京師凡十閲寒暑始竊一第已而宦牒奔走轍還南北而逮歴三紀故自師友之餘論賔僚之燕談與耳目之所及茍有所得輒皆記之晚踰耳順自大農致為臣而歸闔扉養痾日益無事發取所記積稿猥多扵是重加刋定得二百八十四事其間自朝廷至州里有可訓可法可鑒可誡者無不載入病其艱於討究逐類以相從別為四十四門總成三卷名曰麈史葢所出夫實録以其無溢美無隱惡而已雖小道必有可觀者焉覽之者幸無我誚時行年八十皇宋政和嵗在乙未中元日追為之序鳯亭子王得臣字彥輔



