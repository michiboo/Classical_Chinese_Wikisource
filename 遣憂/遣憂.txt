按，吳曾《能改齋漫錄》【卷十一 記詩】記：「餘家有唐顧陶大中丙子歲所編《唐詩類選》，載杜子美《遣憂》一詩云：「亂離知又甚，消息苦難真。受諫無今日，臨危憶故臣；紛紛乘白馬，攘攘著黃巾。隋氏營宮室，焚燒何太頻？」世所傳《杜集》，皆無此詩。」

亂離知又甚，消息苦難真。
受諫無今日，臨危憶古人。
紛紛乘白馬，攘攘著黃巾。
隋氏留宮室，焚燒何太頻。〈吳曾《漫錄》云：「見顧陶《類選》。」〉

