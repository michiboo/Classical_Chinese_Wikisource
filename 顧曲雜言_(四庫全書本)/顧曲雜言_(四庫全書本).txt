　　欽定四庫全書　　　　　集部十
　　顧曲雜言　　　　　　　詞曲類五〈南北曲之屬〉提要
　　〈臣〉等謹案顧曲雜言一巻明沈徳符撰徳符有飛鳬語畧已著録此書專論雜劇南曲北曲之別其論元人未滅南宋以前以雜劇試士核以元史選舉志絶無影響乃委巷之鄙談其論遼史樂志有大食調曲譜訛作大石因有小石調配之其意以大食為國名如⻱茲之類不知自宋已有此名故王珪詩號至寶丹秦觀詩號小石調不由曲譜之訛其論五六工尺上四合凡一為出於宋樂書亦未免附㑹考南曲無凡一上字有髙下之分宋時樂歌未必分南北曲也如此之類間有小疵然如論北曲以絃索為主板有定製南曲笙笛不妨長短其聲以就板立説頗為精確其推原諸劇牌名自金元以至明代縷晰條分徴引亦為該洽詞曲雖伎藝之流然亦樂中之末派故唐人樂府雜録之類至今尚傳存此一編以考南北曲之厓畧未始非博物之一端也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　欽定四庫全書
　　顧曲雜言
　　明　沈德符　撰
　　雜劇院本
　　涵虛子所紀雜劇名家凡五百餘本通行人間者不及百種然更不止此今教坊雜劇約有千本然率多俚淺其可閲者十之三耳元人未滅南宋時以此定士子優劣每出一題任人填曲如宋宣和畫學出唐詩一句恣其渲染選其中得畫外趣者登髙第以故宋畫元曲千古無匹元曲有一題而傳至四五本者予皆見之總只四折葢才情有限北調又無多且登塲雖數人而唱曲祗一人作者與扮者力量俱盡現矣自北有西廂南有拜月雜劇變為戱文以至琵琶遂演為四十餘折幾十倍雜劇然西廂到底不過描寫情感予觀北劇儘有髙出其上者世人未曾遍觀逐隊吠聲咤為絶唱真井蛙之見耳本朝能雜劇者不數人自周憲王以至闗中康王諸公稍稱當行其後則山東馮李亦近之然如小尼下山園林午夢皮匠參禪等劇俱太單薄僅可供笑謔亦教坊耍樂院本之類耳　雜劇如王粲登樓韓信胯下闗大王單刀㑹趙太祖風雲㑹之屬不特命詞之髙秀而意象悲壯自足籠葢一時至若㑳梅香倩女離魂墻頭馬上等曲非不輕俊然不出房幃窠臼以西廂例之可也他如千里送荊娘元夜閙東京之屬則近粗莽華光顯聖目連入𡨋大聖收魔之屬則太妖誕以至三星下界天官賜福種種喜慶傳竒皆係供奉御前呼嵩獻壽但宜教坊及鐘鼔司肄習之並勲戚貴璫軰贊賞之耳　若所謂院本者本北宋徽宗時五花爨弄之遺有散説有道念有筋斗有科汎初與雜劇本一種至元世始分為兩迨本朝則院本不傳乆矣今尚院本猶沿宋金之舊也金章宗時董解元西廂尚是院本模範在元末已無人能按譜唱演者況後世乎
　　西廂
　　元人周德清評西廂雲六字中三用韻如玉宇無塵內忽聽一聲猛驚及玉驄嬌馬內自古相女配夫此皆三韻為難予謂古女仄聲夫字平聲未為竒也不如雲斂晴空內本宮始終不同俱平聲乃佳耳然此類凡元人皆能之不獨西廂為然如春景時曲雲栁綿滿天舞旋冬景雲臂中𦂳封守宮又雲醉烘玉容微紅重㑹時曲雲女郎兩相對當私情時曲雲玉娘粉粧生香㑳梅香雜劇雲不妨莫慌我當兩世姻縁雲怎麼性大便殺歌舞麗春堂雲四方八荒萬邦俱六字三韻穏帖圓美他尚未易枚舉葢勝國詞家髙處自有在此特其剰技耳本朝周憲王牡丹仙雜劇雲意專向前謝天等句亦元人之亞
　　拜月亭
　　何元朗謂拜月亭勝琵琶記而王弇州力爭以為不然此是王識見未到處琵琶無論襲舊太多與西廂同病且其曲無一句可入絃索者拜月則字字穏帖舉彈搊膠粘葢南詞全本可上絃索者惟此耳至於走雨錯認拜月諸折俱問答往來不用賓白固為髙手即旦兒髻雲堆小曲模擬閨秀嬌憨情態活托逼真琵琶咽糠描真亦佳終不及也向曾與王房仲談此曲渠亦謂乃翁持論未確且雲不特別詞之佳即如聶古陀滿爭遷都俱是兩人胸臆見解絶無奏䟽套子亦非今人所解予深服其言若西廂才華富贍北詞大本未有能繼之者終是肉勝於骨所以讓拜月亭一頭地元人以鄭馬闗白為四大家而不及王實甫有以也月亭後小半已為俗工刪改非復舊本矣今細閲拜新月以後無一詞可入選者便知此語非謬月亭之外予最愛綉襦記中鵝毛雪一折皆乞兒家常口頭話鎔鑄渾成不見斧鑿痕跡可與古詩孔雀東南飛唧唧復唧唧並驅予謂此必元人筆非鄭虛舟所能辦也後問沈寧菴吏部雲果曽於元雜劇中見之恨其時不曽問得是出何詞予所見鄭元和雜劇凡三本俱無此曲　往年癸已吳中諸公子習武為江南撫臣朱鑑塘所訐謂諸公子且反其贈客詩云君實有心追季布蓬門無計托朱家實謀反確証給事中趙完壁因據以上聞時三相皆吳越人恐上遂信為真急䟽請行撫按會勘虛實㑹朱已去任有代為解者曰此拜月亭曲中陀滿興福投蔣世隆蔣因有此句贈答非創作者因取坊間刻本証之果然諸公子獄始漸解王房仲亦諸公子中一人也今細閲新舊刻本俱無此一聯豈大獄興時憎其連累削去此二句耶抑拜月初無是詩特解紛者詭為此説以代聊城矢耶豈其然乎
　　絃索入曲
　　嘉隆間度曲知音者有松江何元朗畜家僮習唱一時優人俱避舍然所唱俱北詞尚得金元蒜酪遺風予幼時猶見老樂工二三人其歌童也俱善絃索今絶響矣何又教女鬟數人俱善北曲為南教坊頓仁所賞頓曾隨武宗皇帝入北京盡傳北方遺音獨歩東南暮年流落無復知其技者正如李龜年江南晩景其論曲謂南曲簫管謂之唱調不入絃索不可入譜近日沈吏部所訂南九宮譜盛行而北九宮譜反無人問亦無人知矣頓老又雲絃索九宮或用滾絃或用花和大和釤絃皆有定製若南九宮無定則可依且笛管稍長短其聲便可就板絃索若多一彈少一彈即□〈音欹〉板矣此説真不易之論今吳下皆以三絃合南曲而又以簫管葉之此唐人所云錦襖上着蓑衣顧阿瑛小像詩所云儒衣僧㡌道人鞋也　簫管可入北詞而絃索不入南詞葢南初不仗絃為節奏也況北詞中亦有不葉絃索者如陳德輝王實甫間亦不免焉今人一例通用遂入笑海嘗見友人以漢𨽻自誇予誚之曰此不過於真字上加一二筆飛撇遂變其名曰𨽻此名𨽻楷非𨽻漢也今南方北曲瓦缶亂鳴此名北南非北曲也只如時所爭尚者望蒲東一套其引子望字北音作旺葉字北音作夜急字北音作紀疊字北音作爹今之學者頗能談之但一啓口便成南腔正如鸚鵡效人言非不近似而禽吭終不脫盡奈何強名曰北　老樂工雲凡學唱從絃索入者遇清唱則字窒而喉劣此亦至言今學南曲者亦然初按板時即以簫管為輔則其正音反為所遏乆而習成遂如蛩駏相倚不可暫撇若單喉獨唱非音律長短而不諧則腔調務持而走板葢由初入門時不能盡其才也曽見一二大家歌姬軰甫啓朱唇即有簫管夾其左右好腔妙囀反被拖帶不能施展此乃以邯鄲細歩行荊榛濘泥中欲如古所云髙不揭低不咽難矣若吾軰知音者稍待學唱將成即取其中一二人教以簫管既諳疾徐之節且助傳換之勞宛轉髙低無不如意矣今有以吹唱兩師並教者尤舛
　　北調傳授
　　自吳人重南曲皆祖崐山魏良輔而北詞幾廢今惟金陵尚存此調然北𣲖亦不同有金陵有汴梁有雲中而吳中以此曲擅塲者僅見張野塘一人故壽州産也亦與金陵小有異同處頃甲辰年馬四娘以生平不識金閶為恨因挈其家女郎十五六人來吳中唱北西廂全本其中有巧孫者故馬氏粗婢貌竒醜而聲遏雲於北詞闗捩竅妙處極得真傳為一時獨歩他姬曾不得其十一也四娘還曲中即病亡諸妓星散巧孫亦去為市嫗不理歌譜矣今南教坊有傳壽者字靈修工北曲其親生父家傳誓不教一人壽亦豪爽談笑傾坐若壽復嫁去北曲真同廣陵散矣
　　笛曲
　　今按樂者必先學笛曲如五凡工尺上一之屬世以為俗工俚習不知其來舊矣宋樂書雲黃鍾用合字大呂太簇用四字夾鍾姑洗用一字夷則南呂用工字無射應鍾用凡字中呂用上字㽔賓用勾字林鍾用尺字黃鍾清用六字大呂夾中清用五字又有隂陽及半隂半陽之分而遼世大樂各詞之中度曲協律其聲凡十曰五凡工尺上一四六勾合近十二雅律於律呂各缺其一以為猶之雅音之不及商也可見宋遼以來此調已為之祖今樂家傳習教字如律詩之有四韻八句時藝之有四股八比普天不能越獨昧其本始耳
　　填詞有他意
　　填詞出才人餘技本㳺戱筆墨間耳然亦有寓意譏訕者如王渼陂之杜甫㳺春則指李西涯及楊石淙賈南塢三相康對山之中山狼則指李空同李中麓之寶劍記則指分宜父子近日王辰玉之哭倒長安街則指建言諸公是也又聞湯義仍之紫簫亦指當時秉國揆者纔成其半即為人所議因改為紫釵而屠長卿之彩毫記則竟以李青蓮自命第未知果愜物情否耳
　　南北散套
　　元人如喬夢符鄭德輝軰但以四折雜劇擅名其餘技則工小令為多若散套雖諸人皆有之惟馬東籬百嵗光隂張小山長天落彩霞為一時絶唱元詞多佳俱不及也元人俱嫺北調而不及南音今南曲如四時歡窺青眼人別後諸套最古或以為元人筆亦未必然即沈青門陳大聲軰南詞宗匠皆本朝成𢎞間人又同時如康對山王渼陂二太史俱以北詞擅塲並不染指於南渼陂初學填詞先延名師閉門學唱三年而後出手其專精不泛及如此章丘李中麓太常亦以填詞名與康王俱石友而不嫺度曲即如所作寶劍記生硬不諧且不知南曲之有入聲自以中原音韻葉之以致吳儂見誚同時惟臨朐馮海槎差為當行亦以不作南詞耳南詞自陳沈諸公外如樓閣重重因他消瘦風兒疎剌剌等套尚是成𢎞遺音此外吳中詞人如唐伯虎祝枝山後為梁伯龍張伯起軰縱有才情俱非本色矣　今傳誦南曲如東風轉嵗華雲是元人髙則誠不知乃陳大聲與徐髯仙聯句也又東野翠煙銷乃元人子母寃家戱文中曲今亦屬之時曲訛以傳訛至此且今人但知陳大聲南調之工耳其北一枝花天空碧水澄今套與馬致逺百嵗光隂皆詠秋景真堪伯仲又題情新水令碧桃花外一聲鐘全套亦綿麗不減元人本朝填詞似無勝之者陳名鐸號秋碧大聲字也金陵人官指揮使今皆不知其為何代何方人　近代南詞散套盛行者如張伯起燈兒下乃依幽牕下舊腔贈一孌童即席取辦宜其用韻之雜如梁少白貂裘染乃一揚州鹽客眷舊院妓楊小環求其題詠曲成以百金為壽今無論其雜用庚清真文優尋諸韻即語意亦俚拙可笑真不值一文
　　時尚小令
　　元人小令行於燕趙後浸淫日盛自宣正至成𢎞後中原人行瑣南枝傍糚臺山坡羊之屬李空同先生初自慶陽徙居汴梁聞之以為可繼國風之後何大復繼至亦酷愛之今所傳泥揑人及鞋打卦熬䯼髻三闋為三牌名之冠故不虛也自茲以後又有要孩兒駐雲飛醉太平諸曲然不如三曲之盛嘉隆間乃興閙五更寄生草羅江怨哭皇天乾荷葉粉紅蓮桐城歌銀絞絲之屬自兩淮以至江南漸與詞曲相逺不過寫淫媟情態畧具抑揚而已比年以來又有打棗乾掛枝兒二曲其腔調約畧相似則不問南北不問男婦不問老幼良賤人人習之亦人人喜聽之以至刋布成帙舉世傳誦沁入心腑其譜不知從何來真可駭嘆又山坡羊者李何二公所喜今南北詞俱有此名但北方惟盛愛數落山坡羊其曲自宣大遼東三鎮傳來今京師妓女慣以此充絃索北調其語穢䙝鄙淺並桑濮之音亦離去已逺而羇人㳺壻嗜之獨深丙夜開尊爭先招致而教坊所𨽻箏𥱧等色及九宮十二則皆不知為何物矣俗樂中之雅樂尚不諧俚耳如此況真雅樂乎
　　雜劇
　　北雜劇已為金元大手擅勝塲今人不復能措手曾見汪太函四作為宋玉髙唐夢唐明皇七夕長生殿范少伯西子五湖陳思王遇洛神都非當行惟徐文長渭四聲猿盛行然以詞家三尺律之猶河漢也梁伯龍有紅線紅綃二雜劇頗稱諧穏今被俗優合為一大本南曲遂成惡趣近年獨辰玉王太史衡所作真傀儡沒奈何諸劇大得金元本色可稱一時獨歩然北劇但四折用四人各唱一折或一人共唱四折故作者得逞其長歌者亦盡其技王初作鬱輪袍乃多至七折其真傀儡諸劇又只以一大折了之似尚隔一塵頃黃貞甫汝亨以進賢令內召還貽湯義仍新作牡丹亭記真是一種竒文未知於王實甫施君美如何恐斷非近日諸賢所辦也湯詞係南曲因論北詞附及之
　　梁伯龍傳竒
　　同時崑山樑伯龍辰魚亦稱詞家有盛名所作浣紗記至傳海外然止此不復續筆其大套小令則有江東白薴之刻尚有傳之者浣紗初出梁㳺青浦時屠緯真隆為令以上客禮之即命優人演其新劇為壽每遇佳句輙浮大白酬之梁亦豪飲自快演至出獵有所謂擺開擺開者屠厲聲曰此惡語當受罰葢已預儲洿水以酒海灌三大盂梁氣索強盡之大吐委頓次日不別竟去屠毎言及必大笑以為大快事
　　張伯起傳竒
　　伯起少年作紅拂記演習之者遍中國後以丙戌上太夫人壽作祝髪記則母已八旬而身亦耳順矣其繼之者則有竊符灌園扊扅虎符兵刻函為陽春六集盛傳於世可以止矣暮年值播事奏功大將楚人李應祥者求作傳竒以侈其勲潤筆稍溢不免過於張大似多此一段蛇足其曲今亦不行同時沈寧菴璟吏部自號詞隠生亦酷愛填詞至作三十餘種其盛行者惟義俠桃符紅蕖之屬沈工歌譜毎製曲必遵中原音韻太和正音諸書欲與金元名家爭長張則以意用韻便俗唱而已予毎問之答雲子見髙則誠琵琶記否予用此例奈何訝之
　　戱旦
　　自北劇興名男為正末女曰旦兒相傳入於南劇雖稍有更易而旦之名不改竟不曉何義今觀遼史樂志大樂有七聲謂之七旦凡一旦管一調如正宮越調大食中呂之屬此外又有四旦二十八調不用黍律以琵琶葉之按此即今九宮譜之始所謂旦乃司樂之總名以故金元相傳遂命歌妓領之因以作雜劇流傳至今旦皆以娼女充之無則以優之少者假扮漸逺而失其真耳大食今曲譜中訛作大石因有小石調配之非其初矣　元人云雜劇中用四人曰末泥色主引戲分付曰副浄色發喬曰副末色主打諢又或一人裝孤老而旦獨無管色益知旦為管調如教坊之部頭色長矣
　　填詞名手
　　本朝填詞髙手如陳大聲沈青門之屬俱南北散套不作傳竒惟周憲王所作雜劇最夥其刻本名誠齋樂府至今行世雖警㧞稍遜古人而調入絃索穏葉流麗猶有金元風範南曲則四節連環綉𥜗之屬出於成𢎞間稍為時所稱其從則嘉靖間陸天池名采者吳中陸貞山黃門之弟也所撰有王仙客明珠記韓壽偷香記陳同甫椒觴記程德逺分鞋記諸劇今惟明珠記盛行又鄭山人若庸玉瑛記使事穏帖用韻亦諧內㳺西湖一套尤為時所膾炙所乏者生動之色耳近年則梁伯龍張伯起俱吳人所作盛行於世若以中原音韻律之俱門外漢也近沈寧菴吏部後起獨恪守詞家三尺如庚清真文恆歡寒山先天諸韻最易互用者斤斤力持不少假借可稱度曲申韓然詞之堪入選者殊尠梅禹金玉合記最為時所尚然賓白盡用駢語餖飣太繁其曲半使故事及成語正如設色骷髏粉捏化生欲博人寵愛難矣湯義仍牡丹亭夢一出家傳戶誦幾令西廂減價奈不諳曲譜用韻多任意處乃才情自足不朽也年來俚儒之稍通音律者伶人之稍曉文墨者動輒編成一傳自謂得沈吏部九宮正音之秘然悠謬粗淺登塲聞之穢溢廣座亦傳竒之一厄也　沈寧菴自號詞隠生按北宋萬侯雅言在徽宗朝直大晟府亦自稱詞隠豈偶合耶抑慕而效之也
　　丘文莊填詞
　　丘文莊淹博本朝鮮儷而行文拖沓不為後學所式至填詞尤非當行今五倫全備是其手筆亦俚淺甚矣初與王端毅同朝王謂講學大儒不宜留心詞曲丘大恨之因南太宰王㒜為端毅作王大司馬生傳稱許太過遂雲若有豪傑駁之禍且不測又端毅所刻疏稿凡成化間留中之䟽俱書不報丘又謂王故彰先帝拒諫之失御醫劉文泰得丘語因挾仇特䟽而王遂去位所以報五倫之怨也五倫記至今行人間真所謂不幸而傳矣又聞丘少年作鍾情麗集以寄身之桑濮竒遇為時所薄故又作五倫以掩之未知果否但麗集亦學究腐譚無一俊語即不掩亦可
　　白練裙
　　頃嵗丁酉馮開之年伯為南祭酒東南名士雲集金陵時屠長卿年伯乆廢奉恩詔復冠帶亦作寓公慕狹邪寇四兒名文華者先以纒頭往至日具袍服頭踏呵殿而至踞㕔事南面呼嫗出拜令寇姬傍侍行酒更作才語相向次日六院喧傳以為談柄有江右孝亷鄭豹先名之文者素以才自命遂作一傳竒名曰白練裙摹寫屠憨狀曲盡時吳下王百榖亦在留都其少時曾眷名妓馬湘蘭名守真者馬年已將耳順王則望七矣兩人尚講衿裯之好鄭亦串入其中備列醜態一時為紙貴次年李九我為南少宰署禮部追肆刻本毀其板然傳播逺近無算矣予後於都下遇鄭君譽其填詞之妙鄭面發赤囑予勿再告人
　　曇花記
　　今上十二年甲申主事俞識軒顯卿論劾禮部主事屠長卿隆得㫖兩人俱革職為民識軒松江之上海人為孝亷時適屠令松之青浦以事干謁之屠不聽且加侮慢俞心恨甚至是具疏指屠淫縱且雲與西寧侯宋世恩夫人有私並及屠帷簿至雲日中為市交易而退又有翠館侯門青樓郎署諸媟語上覽之大怒遂並斥之屠自邑令內召甫年餘俞第後授官祗數月耳睢眥之忿兩人俱敗終身不復振人亦惜屠之才然終不以登啓事也西寧夫人有才色工音律屠亦能新聲頗以自炫毎劇塲輒闌入羣優中作伎夫人從簾箔見之或勞以香茗因以外傳至於通家往還亦有之何至如俞疏云云也近年屠作曇花記忽以木清泰為主嘗怪其無謂一日遇屠於武林命其家僮演此劇揮䇿四顧如辛幼安之歌千古江山自鳴得意予於席間問馮開之祭酒雲屠年伯此記出何典故馮笑曰子不知耶木字増一葢成宋字清字與西為對泰即寧之義也屠晩年自恨往時孟浪致累宋夫人被醜聲侯方嚮用亦因以坐廢此懴悔文也時虞德園吏部在坐亦聞之笑曰故不如予所作曇花序雲此乃大雅目連傳免渉閨閣葛藤語差得之予應之曰此乃着色西㳺記何必詰其真偽今馮年伯沒矣其言必有所本恨不細叩之















　　顧曲雜言
