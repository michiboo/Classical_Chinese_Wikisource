
對酒寂不語，悵然悲送君。 
明時未得用，白首徒攻文。 
澤國從一官，滄波幾千里。 
群公滿天闕，獨去過淮水。 
舊家富春渚，嘗憶臥江樓。 
自聞君欲行，頻望南徐州。 
窮巷獨閉門，寒燈靜深屋。 
北風吹微雪，抱被肯同宿。 
君行到京口，正是桃花時。 
舟中饒孤興，湖上多新詩。 
潛虯且深蟠，黃鵠舉未晚。 
惜君青雲器，努力加餐飯。

