　　欽定四庫全書　　　　　子部十一
　　古今事文類聚　　　　　類書類
　　提要
　　〈臣〉等謹案古今事文類聚前集六十卷後集五十卷續集二十八卷別集三十二卷新集三十六卷外集十五卷遺集十五卷案此書為元代麻沙板前後續別四集皆宋祝穆撰新集外集元富大用撰遺集元祝淵撰其合為一編不知始自何人疑即建陽書賈所為也穆有方輿勝覽已著録此書後集第十卷內有呂午䟦祝公遺事後一首載穆事蹟尤詳大用字時可不知何許人淵與作古賦辨體之祝淵名姓並同其書中所載制度沿革俱至元初而止時代亦相符合然彼祝淵字君澤而此祝淵字宗禮則截然逈異疑其名姓偶同實非一人也前集之首有淳祐丙午穆自序每集各分總部而附以子目條列件繫頗為賅備每類始以羣書要語次古今事實次古今文集葢沿用藝文類聚初學記之體而畧變其例其中如雙南金字初見張載擬四愁詩再見杜甫詩而注其下曰淮南子淮南子實無其文又如羅鄴詠草詩閒門要路一時生句訛為侯門要路一時生亦為葉盛水東日記所譏葢輾轉販鬻迷其本始殊不及前人之精審然錦繡萬花谷之類所收古人著作大抵刪摘不完獨是書所載必舉全文故前賢遺佚之篇間有藉以足徵者如束晳餅賦張溥百三家集僅採數語而此備載其文是亦其體裁之一善在宋代類書之中固猶為可資檢閲者矣其新集外集遺集均踵穆書而作但補其門類所未及而體例則一一無所更頗嫌其採引雜糅不及原本然作於元代古籍多存連類收之亦可以備叅考惟穆書成於淳祐間而書中有稱理宗廟號者殆大用等有所追改非盡原文是則竄亂古書開明人一代之惡習為可疾惡耳乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　古今事文類聚原序
　　記問非講學所急而亦講學之一助焉昔上蔡謝公初謁明道程先生頗以記問自多至貽玩物喪志之戒非鄙之也特不欲專以此為學耳竊謂講學固以窮理為尚而考古訂今亦必資記問之博使有一書之未讀一物之不知則將見羣疑塞胸無説可祛萬事搏手無術可應此其患在學力之未充而亦記問空疎之過也由是觀之講學之與記問雖若輕重之不侔而又奚可偏廢哉然記事為難記文為尤難彼答所問數條扵賓客對食之頃寫黨錮一傳扵逺謫無書之鄉是乃天稟之異不能人人而然其或抄錄以備遺忘雖去記問逺甚毋亦猶賢乎已穆至愚陋且復善忘凡觀古人嘉言粹行大篇短章始固拳拳服膺久則惘然不復可憶未㡬悔悟隨即疏記積以累年遂成鉅帙第樷穰猥雜每以散無統紀病之因考歐陽詢徐堅所著類書採摭事實及詩文合而成編頗有條理暇日倣其遺意詮次舊藁自羲農以至我宋各循世代之次紀事而必提其要纂文而必拔其尤編成輒以古今事文類聚名之既復自念幼失所怙紫陽朱夫子以其母黨子妷實敎育扵考亭書院粗聞當時緒論今老矣無成猶廢日力扵此者良由善足以為法不善足以為戒或賦詩以吟詠情性或立言以發明理致講學之士亦將有取豈徒類書之云乎抑又嘗聞朱子之言曰記問之學不足為人師記得十件只是十件記得百件只是百件惟溫習舊聞以知新意所以常活觀是編者盍亦溫故知新而不流扵玩物喪志斯可矣噫義理無窮見聞有限輒犯不韙自敘其梗概如此伏惟當世大賢矜其用志之勤賜之序引使附以有傳而不終泯扵覆瓿又幸矣淳祐丙午臘月望日晩進祝穆伯和父謹識


