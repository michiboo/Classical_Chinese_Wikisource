近有二賈過山東者，路迷東西，誤入終南山中，猿啼虎嘯，令人驚悸。二賈自意其必死也，望煙炊而進焉，得草廬，有老嫗訝之曰：「爾何來耶？吾兒勇且武，遇之則死，宜速去。」二賈求哀，老嫗不得已而止之。俄有勇士以鐵杖肩：二物，前一虎後一鹿，矯矯而歸。入其室，老嫗語之曰：「適有二賈，吾援焉以候，請見之。」二賈為通其姓氏，且告以失道艱辛之狀。勇士憐之，遂出酒肉以為餉，了無害意。翌旦，二賈告行，勇士送之，及半途而返，且告之曰：「勿語吾姓名，恐見知也。」
正德己巳冬十二月，吳中大雪，凍死者塞途，白胥門河以及震澤水不流澌，或有事，輒涉冰以行。偶從來者，問湖海冰山之狀，或告曰：「尚有木介焉。」曰：「何以言之？」曰：「瀕海有樹，其水激而飛集，樹皆冰也，是之謂木介。」識者以為兵兆雲。
安化王真鐇據寧夏，潛圖不軌，與逆瑾交通，誓書約為內應。而寧夏都指揮何錦輩又從而附之，假偽符以號召，諸路官軍具有形跡。俄有詔率兵討之，擒瑾輩並檻車真鐇，械遞京師，得其狀。初不出於寘鐇，而瑾實先之，則瑾其首誅耳。瑾以中貴得幸，權傾中外，大肆誅殺，以脅善類。觀者側目，皇上赫然斯怒，密用廷臣計，遂籍其家，得玉琴獅蠻帶及金寶奇物無慮億萬。以正德庚午八月賜寘鐇死，仍加瑾以極刑，其門下士若張文冕等悉就顯戮。
鐘氏者，浙之上虞人也，年甫笄而歸蘭溪孫景雲。景雲以進土令玉山，病革且死，孫氏環室而號之幾絕，復蘇曰：「吾終以身殉可也。」絕粒者數曰，其姑慰之不能釋。家人卜以九月二十曰發喪，孫氏知之，遂點檢殉葬儀衛，自座靈外，更設一座以自待。忽語其姑曰：「若無伯叔則當奉舅姑，今伯叔俱在，妾無慮矣。」語畢而其姑在醉中懵如也。翌旦往叩之，則就縊矣。年止二十有五，眾皆流涕。部使者為之奏聞，得建祠致祭焉。
吾友蔣燾，少負才，以文章知名，乙卯科試南都，不利輒死。先是，燾夢入元冥，作賦有「清虛玉府」之句，蓋兇兆也。死後降靈於其家，其母徐氏進之，則應聲曰：「吾不死，若拈弄吾典籍，若舉慟皆令吾悲。」一曰又曰：「吾得從先君遊。」甚有賴徐氏，又將追逐之，而燾蔑如也。年止十七，所著有《東璧遺橐》，其文皆艷語，雖老儒不能及。
洞庭賈者葉湘，挾千金以市布。買一舟行至澱山湖，曰就瞑，舟人利其有也，酌以酒且紿之曰：「前此則近賊巢，不若是地艤舟之為安也。」湘然之。方就枕，而操戈者突至，湘授首，遂沈其屍於湖中，而人不知也。家人以湘未歸，諏諸卜者得兇兆，尋即其所往而求之，見有蕩漿者悠悠然出蘆葦中，從而問曰：「若見湖中莩乎？」則曰：「有之。」指示而得，蓋湘魄也。第不知謀自何人，置不問。已而京口有操舟者倉皇失措，且自誣以神語，有司擒之，勒其實，即殺湘者也。移檄檢之果然，卒抵罪。予友閻起山為作傳，以著其事。
李應禎先生當憲廟時，以中書舍人供奉內閣，有詔命繕寫佛經，禎辭以不可。其奏略曰：「臣聞凡為天下國家有九經，未聞有所謂佛經者也。」憲廟可其奏遂寢，至今諫草猶存。余嘗從陳氏得觀之說者，謂其鯁直，有古內史之風焉。
張淮先生善吟詠，晚而孤貧，就館琴川錢氏。時牡丹盛開，錢戲之曰：「一夕而百詠，成中峰例也，先生能仿而和之否乎？」淮操筆賦之，及成則漏下五鼓矣。主人嘆賞，以為牡丹未有賦百篇一韻者，而先生獨能之，亦一奇也。從是詩名益振。會金肅公子以詩接戰，淮應口而酬之，肅遁去，其詩在今有板行者。
武功伯徐呈雅奉摩利諸天法。當英廟初，或中以飛語，英廟特加嚴刑以核之，理不能堪，遂借水以試其術，俄而雷電交作，震殿一角。上以其冤，而天監之也，遂赦之，不知墮其術中矣。
戴章甫冠子表兄也，嘗作黃白米二歌示予。予詢其故，則曰：「吾不堪時事之多舛也。」是時中貴李廣當國，求幸者或以黃金或以白金賄賂，行而公道微，故作此語耳。
劉球學士以避難隱居姚江幾數年，從學者曰眾，而名始聞當塗。以其異黨也，廉得之竟置於法。有成器先生者，姚之名儒也，特憫其忠，為作文以祭之。登靈緒山，望空而哭者三。祭畢，輒書祭文數通，分呈藩臬，跡其所為。若謝翺、王炎午之於文，信國皆非有為而為之者。後數年，而球之子僉事釪以提學至造其廬而拜之，執子弟禮甚謹。至今山上有祭忠臺在焉。
吾蘇陳僖敏公鎰、韓都禦史雍並為郡庠弟子，未第時，會郡守進香城隍廟，二公職當分贊，先期而至。有丐者私相語曰：「適見城隍迎丞相前導而出，往常在此未嘗見也。」二公陰然之，後果相繼第進士為顯官，皆以勛名終。然則享爵祿者，神明預識於塵埃中矣。
希顏先生楊翥，嘗講道於胥溪之上，生徒彌眾。楊士奇自廬陵來，邂逅閑以求館事，公叩其中而器之。乃告主人曰：「吾不足為若師，尚當求我之所師者以師之。」遂辭去。主人詢其所謂師者，蓋指士奇也，竟延之。公初與士奇不相善，而家具貧意之，所交惟以義相讓，而士奇德之。迨入閣，首以公薦人翰林，尋拜禮部侍郎進尚書。時公在京邸，鄰有惡少侮之，公不為意，至慮以驢鳴駭，其幼子而轉售之，惡少為之感化。其厚德如此，至今鄉人猶能稱之。惜乎家無噍類，而家乘世守之物，往往流落人間可怪也，嗚呼，豈天之於作善者食其報耶！
余讀《宋史》，知楊和、王沂中之忠深，以隔於異代不得親見為恨。偶過友人家，得其當時所畫像而觀之，其軀長六尺有奇，而魁岸且勇，兩頤間髯奮如戟，首蟬冠，玉帶紫袍，中擁臯比而坐，神采凜凜，令人見之有生氣。外別有一像，貌不類尼姑，而服則似之，識者謂高宗嘗賜二妃於王，而此其一也。或曰：「王好殺，其一妃厭之，出為比邱尼雲。」
博平故多梨，甚美而碩，土人歲一貢，率以為常，而蒙害者甚眾。至交木作縣，悉斧去，謂其利微而害大也。交木諱林，字宗儒，其仲子壁與余交，嘗道其事，為筆之以告司牧者。
浮圖九級坐奠吳城，臥龍街上，作為雄鎮。正德壬申五月六曰，有火自空而來，流為烏，其聲殷殷，然與雷相薄，而風雨隨之，火愈熾。延及如來示寂像，亦入毗荼，自內城而外，煙焰燭天，見者駭目。次曰往觀之，則向來金碧之飾，土木之費蕩然盡矣。因嘆息久之，以為佛有靈乎？有靈則護之，胡乃自滅如此？遂循廊而行，得一碑，為宋濂撰。相傳創於孫吳，再新於蕭梁，又再新於趙宋，所謂東坡施金龜以藏舍利者即其所也。未幾，流聞曰急，俗以為兆而竟不驗。然則浮圖之興替常也，奚怪焉？
吳甘泉，長洲呂山人也。博物洽聞，於書無所不讀，而尤精於數。其學主先天加一倍法，而以時曰占之吉兇成敗之理，具有左驗。時都禦史俞公諫撫吳都諜報者曰至，公以為憂，延甘泉而問焉。甘泉以數推之曰：「賊必來，來未及城而敗，計其時蓋中秋節也。」已而果然。余將舉山妻葬事，而甘泉適至，試以葬曰陰晴卜之。甘泉曰：「自午而前半陰，晚乃雨。」至期卒如所言。所著《數書》十卷，時人稱之曰甘泉先生。
尹髼頭者，不知何許人。手持一杖，披羽袍翻然而行，見者以其童顏鶴發有仙風，爭延致之，叩其中不答。或以年問，則曰：「吾歷紹興以來，蓋三百十有一歲矣。」郡守林公世遠聞而異之，一曰召見，亦嗒然不答，惟曰：「吾宋人，吾宋人，於今何有？」尋遁去。近有自天臺來者，亦雲見之。
霸州文安劇賊劉寵，擁眾數千橫行江北，所至郡縣悉皆風靡，朝廷命將征之，而勢益猖獗。正德庚午秋八月，吾鄉水村陸公完以都禦史攝將權提兵，自山東而下，晝擊夜馳，窮追罔憚，偵其稅駕，棄馬而舟渡江，抵郎山據險。公曰：「此賊左計也。」約來曰舉兵，而風雨猝至。賊眾以不習水戰，望洋而懼。公又曰：「此天亡賊也。」遂沖濤而進，登郎山，躬自督戰，擒渠魁，殲醜類，一夕而空之，海水盡赤。蓋自提兵以來，未有如郎山之捷者也。公將獻俘於朝，而先梟其羽翼者以示眾。於是駐節於蘇，而韓公不得專美有宋矣。
盛早為吳世醫，家官正科，其家故無恙。忽有鬼嘯於梁者，早以為祟，命羽士治之。方步虛而瓦礫隨至，晝夜擾擾，室家靡寧。或以豬首獻而食之，輒吃吃有聲，類能言者。家人慾窮治之，而莫之能也。厥後三子相繼夭折，祟亦寢。
