
晨策趣無涯，名山深轉秀。
三休變覆景，萬轉迷宇宙。
攀崖到天窗，入洞窮玉溜。
側逕蹲怪石，飛蘿擲驚狖。
花間鍊藥人，雞犬和乳竇。
散髮便迎客，采芝仍滿袖。
郭璞賦遊仙，始願今可就。
真氣重嶂裏，知君嘉遯幽。
山堦壓丹穴，藥井通洑流。
道者帶經出，洞中攜我遊。
欲驂白蜺去，且爲紫芝留。
忽憶武陵事，別家疑數秋。

