
●名山藏卷之六十六 
　　晉江何喬遠　選 
　　臣林記（成化臣二） 
　　◆臣林記（成化臣二） 
　　葉盛 
　　朱英 
　　韓雍 
　　王越 
　　孔鏞 
　　陶成 
　　毛吉 
　　葉禎 
　　葉　盛　　朱　英 
　　○葉盛 
　　葉盛字與中崑山人正統中以進士授兵科給事中進都給事中屢言事事不克自盡欷歔顰蹙若關在身 【 故事中外陳言禮部集諸大臣若科道官會議東闕門則禮部侍郎宣言其要諸大臣商決之言者皆長官其餘無所可否盛開陳娓娓有大臣退言曰我輩佰議葉給事獨娓娓若任師保者我名之葉少保矣】 景帝初元十狃舊習言路茀塞盛與都給事中林聰發憤感時無所諱忌一時士大夫奮發矯厲皆自盛聰倡之景帝頒賞廷臣盛以時艱辭數日中八上疏疏皆雪恥復讎之策 【 林聰字季聰寧德人父觀官教諭聰正統四年進士為刑科給事中景泰元年轉都給事中與葉盛矯矯奮發感激論天下事其所彈劾皆切近內侍及當柄大臣多因以下獄去官英廟北還廷議迎鑾景帝欲薄其禮聰獨言當備鹵簿大駕及易儲眾唯唯聰獨難署牘方欲極論而罷也先遣使入貢自稱大元田盛可汗朝廷欲賜敕書難於稱呼下廷議聰言自古夷狄驕悖未有如也先者也向者邀留上皇入寇京師比歲復自弒其主遣使來報然狼子野心雖苶紀極使其不畏天道不顧醜類之誅不懼中國之討即輒稱可汗於其國中孰得禁之然尚不敢姑使於我誠覘中國有人否爾雖曰王者不治夷狄亦豈可遜詞厚禮與之通問今若從所自稱則長逆賊之志謂中國無人若稱其故號為太師則恐激犬羊之怒莫若待之常禮賜敕來使令歸語以君臣上下之分順逆吉凶之道庶幾國體不失抑可示強於外廷議大臣乃欲狥彼請稱為瓦利可汗謂為酋長之稱隋唐以來常號不知稽之於史謂夷狄之稱可汗猶中華稻皇帝此唐時四夷君長亦稱太宗為天可汗也若曰不從彼稱必召邊釁借使從而稱之復他求不巳則邊釁亦生又將若何且虜於往年亦嘗求我遣使彼中菶議紛然賴陛下剛決斷絕數年以來邊境亦靖臣愚以為不稱可汗他日入寇尚可暴示其罪龔行天罰鼓動天下豪傑義士發憤敵愾之心稱可汗則陛下亦與之矣行將何以號召豪傑義士與興事乎然帝竟從諸大臣議稱可汗荅之尋遷春坊司直大學士商輅言六科不可無聰仍補吏科都給事中領司直俸戶部侍郎張睿國子祭酒劉鉉並用母喪奪情聰上疏侍郎六卿之亞祭酒師儒之宗忠孝大節不可不盡乞令依例守制不聽復上言君親人道大倫忠孝臣子大節未有忠君不繇孝親薄親而能厚君者也傳曰事親孝故忠可移君求忠臣者必孝子之門禮臣有父母之喪君三年不呼高皇帝定斬衰之服父母皆一喪匿喪具有罰禁所以扶綱常維世教豈不嚴哉曩者逆虜不庭國家多事內多近侍方而等官奪情起復此令共濟時艱一時權宜也今邊事寧謐方面皆不許而在京猶或踵舊臣誠愚昧以為大臣之中有一身去就系國安危猶若可言若一槩為例弊且貪戀名爵廉恥不顧視天親若路人希異數如常事矣伏望當金革之不試舉先朝之舊卓裨益世道不為淺鮮景帝所立太子薨聰上大寶八事及修德弭災二十條中言今三尺兒童悉令太上皇德獨恥皇太子見深何故見廢時日曷喪之謠繼出臣不知為誰陛下幸而聽臣仍將太子見深立為東駕又言陛下宜虛省躬戒玩好之盪心戒嬪御之燕裊戒用度之過奢戒逸樂之忘返戒爵濫施戒罰濫及又言唐虞三代無有釋道之教齋醮之事然而享壽益高傳祚益久庶政惟和萬事咸寧自漢以後或捨身施佛或迎骨入禁信奉非不專至壽祚未見隆永二教亡益明甚近者在京寺觀既有齋糧以飯僧又有燈油以供佛一月而齋幾度旬日而醮幾壇甚至內府亦行修設供俸之費既多齋襯之儀不少雖曰內帑實出民脂以為為民祈福而民艱自如以為為國禳災而夫災屢見犬望悉行停罷庶幾當務為急聰平居恂恂不為奇異遇事正讜論確不可奪景泰中諌議之臣仕聰與葉盛為首稱嘗預會試考官汲汲焉死失一士吏部選注未當或狥私請輒指斥改易當事者外雖敬憚中實銜之尚書何文淵以選法不公為聰論罷聰復時時忤大學士陳循都御史王文循文諷諸御史劾聰十三道御史溥等奏聰自劾去何文淵之後數挾制吏部尚書王直紊亂選法詔多官廷鞫以大臣專擅選法論罪當斬並劾直等阿勢聽囑而大學士高榖獨持正議保持之禮部尚書胡濙亦曰給事七品官擬以大臣囑託公事也擬以選法二者律不合慎無以私憾殺諌官遂不與疏歸託病不朝上遣中使往問對曰臣故無疾也聞欲殺林聰不覺驚悸景帝始知聰被構左遷國子學正英宗復辟超遷左僉都御史振山東飢全活甚眾還遷右副都御史捕江淮鹽賊籍其魁而巳三年丁內艱明年起復固辭終制不允至署院事曹欽反錦衣官較私報仇怨凡欽姻識一切逮系人心知冤度無免理聰力辯出之又一時幸功者亡耴首級京師人至不敢夜出門聰按論捕賊功必生獲其人成化二年江淮旱飢人相食右僉都御史吳深廵視民瘼無狀聰代之九載秩滿升右都御史七年出廵撫大同逾年致仕越二年起掌南院事又三年召入為刑部尚書加太子少保十於年按事遼東與汪直鞫遼東守臣獄馬文升強珍坐謫戍或責備其偏狥然其持大體秉公論終不可得掩也明年乞致仕不許十八年□贈少保諡庄敏】 居一年聞帝在宮中划船射魚為戲請復午朝以絕佚豫其冬中書舍人何觀彈劾吏部尚書王直等正統中阿附權奸老猾不宜在位復言北虜朝貢使宜安置之南方沿海地絕其來住忤旨下六科十三道看議都給事中毛玉屬奏草言觀誣陷大臣擅開邊釁宜明正觀罪林聰見而請更之不可走語盛盛亟詣科索觀玉曰上趣急觀恐緩固請乃出盛讀訖謂玉曰何舍人安置北虜之說誠然踈也顧實繇指斥王公至上且其辭連權奸坐益激怒中貴人耳草當更玉曰上怒甚不可更也盛再請玉因附盛耳曰何舍人滿考不遷憾吏部為此此王公意御史諸公業亦以此意屬草矣玉固不具耳盛曰君雖不具與具等也何舍人雖忤旨主上尤令我曹看議此甚盛德且夫王振馬順小人也劉球之死一下尚為口實況吾儕乎且吾儕方居言路寧不自為謀玉意稍解盛因耴筆抹去其首尾參劾語眾稱善退而草腹所具玉竟不更奏入下觀錦衣獄杖訊謫九溪衛經歷而觀幸無害 【 何觀晉江人其謫也轉知象山縣有惠政致仕歸象山人數百送至衢界上觀善草書嫁女無以為奩與書一簏隱跡古玄山中不關俗務鄉人高焉】 英宗返駕有上匿名書請景帝為河南之避者盛輒封進居一年遷山西右參政督糧宣府都御史李秉言盛知兵便有意謀上令協贊獨石諸城軍所築城八置堡七百鳩繕豎置邊關賴之丁艱去天順二年召為右儉都御史廵撫兩廣乞終喪不許時兩廣流賊獞蠻在在猖獗盛與總兵歐信陳涇一擊斬廣西賊之流劫廣界者而賊尚未戢覆命都督顏彪討之盛仍贊彪軍凡破賊砦八百所擒斬數百人疏請廣東鹽商計鹽入粟為邊餉公私利之廣西進士張某歸省盛稍踈薄其人張還朝言彪圍大藤峽久無功聞僉都御史吳禎在武宣縣殺降遂亦殺降附諸蠻及民之供給者盛為彪草奏報捷丘浚遂言盛於朝且語李賢葉公嘲公所作詩文不佳賢心識之他日錦衣指揮呂貴湯胤績見賢稱盛學問文章之美曰儻置內閣必不忝公賢憮然曰與中嘲我詩文乃為入閣地邪及朝命召還使韓雍代盛賢草雍敕曰母若葉盛之殺降也盛既還改廵撫宣府修復官牛官田之法墾土積糧歲有奇羨易戰馬千餘匹修築廢缺屯堡以七百餘邊鎮隱然殷阜成化初年也三年言臣竊見仁宗朝守宣府者永寧伯譚廣逮事太宗皇帝功在漠北所統部曲時號譚家馬廣居宣府二十餘歲兒童婦女皆知廣名臣誠感嘆以廣之功名爵位竟身而止誠宜加贈諡錄及後人以為邊臣之勸 【 譚廣丹徒人父添四從太祖開國有功留御明州卒廣十四補父籍繼被選人補驍騎衛再調府軍為伍長帶刀宿衛尋授燕山中護衛從征乃兒不花又征驢駒河黑松林朵顏山等處從靖難有功成祖即位升大寧都指揮僉事巳領神機營從征迤北充驍騎將軍又從征九龍口為前鋒以神箭萬人射數萬賊於高崖勝揮左右夾擊大敗之升中軍都督僉事賜白金文綺鞍馬二十二年升左都督充總兵官佩鎮朔將軍印鎮守宣府正統六年以剿胡寇功封永寧伯九年廣守宣府者二十年矣上念其老召之還亡何卒年八十二訃聞輟朝遣葬祭廣長身玉立膂力絕人大小百餘戰未嘗敗衂亦未嘗妄殺人愛人丁士恆恐不及士卒勤勩饑寒不啻在身所統神機兵鮮明晃耀進止有節人望見皆日此譚家馬也上有所指揮亦曰譚家馬至胡虜相戒亦曰慎無犯譚家馬葉盛為請諡遂得諡襄毅】 臣因而推舉耳目睹記如廣類者若鎮守廣西都督山雲浙江都督許亨寧夏都督張泰等皆有賢聲臣又因而推舉文職大臣如廣類者則純誠樸忠如王直胡濙高榖清德正學如儀智薛瑄陳璉吳溥楊翥吳訥風節凝俊如錢習禮李時勉廉恭體國如師逵古樸顧佐王質魯穆李棠楊信民軒輗王宇公勤才望如金忠張本魏源張駿羅汝敬劉中敷鄺埜王佐王巹侯璡徐琦王士嘉李嘉民焦宏金問薩琦王恂張鳳沈翼年富賈銓監學規莫如胡儼陳敬宗他如魏驥陳泰李敏馬謹亦有可稱又有沒於王事尤足矜念如都御史等官鄧棨等者 【 高榖字世用興化水永樂乙未進上改庶吉士授中書舍人嘗奉命入寺寫經雨歸而跣人曰病矣榖曰病直榖耳若閣老言上不寫佛經不病乃大考滿改翰林編修及升侍講學士歷官二十餘年矣吉服上官襲錦上繡人謂之語曰錦上添花高公之華正統十年以工部右侍郎兼侍講學士入內閣英宗陷虜庭趙榮入虜迎駕榖脫金帶為贐英宗將還議迎禮榖議隆其禮眾方嫌疑適千戶龔遂投書與榖同意榖曰誰謂儒臣不及武夫即耴遂書以進順天鄉試陳循王文二子落第循文奏治考官劉儼罪賴榖保持之終太子太傅卒諡文義□儀智高密人永樂史繇教官曆高郵知州寶慶知府升通政司右通政兼右春坊中允升湖廣布政司布政使坐累被謫湖廣都指揮龔忠入見成祖問湖湘閒老儒忠以智對即日被召既至以為禮部左侍郎正旦日食上命禮部尚書呂震議免賀禮震心謂宜賀智力言不可上聞是智他日命吏部簡授皇太孫者同以智薦上喜遂用之年八十乞致仕賜敕獎諭遣歸卒諡文簡　錢習禮名干以字行吳越錢氏後永樂六年江西鄉試第一九年第進士選翰林庶吉士正統十年以禮部侍郎致仕為人恬靜寡慾恭敬篤倫誼在翰林三十餘年文章議論推重士林年八十九終天順年諡文簡　古樸陳州人洪武中鄉貢為太學生除工部營繕主事累升武選郎中建文三年授兵部右侍郎成祖即位改戶部右侍郎轉左營建北京命採金江西多有惠愛上廵北京侍仁宗監國洪熙元年升戶部尚書為人廉孝慎密居官臨事早作夜思一志奉公謹守成憲戶部主事良不飭朴書下考良凂上左右求最朴嚴拒之良遂誣朴他事既就系成祖知朴誣釋之他日吏部奏授良敕命仁宗不許曰豈弟君子福祿攸降良誣朴罪豈君子乎而福祿降之良竟以賦敗宣德二年卒於官　王質鳳陽太和人永樂中鄉舉授南陽訓導征為御史宣德中以薦升四川右參政出廵蔬食而巳蜀人呼為青菜王正統中升山東右布政使六年召為戶部右侍郎八年升刑部尚書嚴侍屬吏屬吏皆不樂之頃之以失囚左遷參政後轉戶部未任卒質富於學問不善績文時人謂不蜜之蜂以其但能採花而巳而學者資其多聞　魯穆字希文天台人永樂五年進士還家歸省戒行有司厚贐之謝弗受曰有司所贐皆鄉里資財吾初仕也未有及民可先厲鄉里授監察御史屢上封事以敢言稱旨升福建僉事理冤繩奸民日之日魯鐵面英宗改元升授右僉都御史命往捕蝗大名還京疾卒遣薦諭祭給舟歸喪穆剛方廉介歷仕中外二十年被服如寒士以薦入院工部尚書吳中見其蕭然助以器用穆悉郄之及卒中復具棺為斂同朝咸賻助之子崇志登景泰中五年進士擢吏科給事中累官應天府尹賓言笑少嗜好為政行所無事而於人不為苟合世亦推崇志有父穆之風　李棠縉雲人宣德中進士為刑部郎久歲數以賢勞外遣勘獄得情皆從輕比正統巳巳自郎官升本部右侍郎尋奉敕廵撫廣西吏能其官者雖下僚待以殊禮不則方岳亦擯斥之斷罪無浹旬益兵給餉廣屯募耕柳慶蠻酋數反悉俘獲之朝命兼提督征蠻軍務黃■〈王宏〉黃■〈王岡〉之變棠執■〈王冘〉系獄且寘之法而■〈王宏〉上書請立景帝子為皇太子坐出獄得官棠忿郁成疾尋乞養病代還不持一物雖隨身書劍亦棄去之其初為郎恤刑南京道遇故人遺之精纊銅蟾蜍鞾若襪悉卻焉故人巳蟾除清物也強置舟中去棠不受出而寘之水傍　王宇祥符人正統巳未進士授南戶部主事干質奇偉兼隅飭修特立獨行才能顯著出知撫州府禮吳與弼而問之政虛巳勞心民題縣壁曰關節一毫無地入廉公兩字有天知都憲廵撫上治行賜誥旌異天順初擢山東右布政時東土累歲不登流移餓殍相隨屬上下璽書付託之字往全活數十萬人明年以副都御史廵撫宣大革弊除奸為權貴所不悅賴上知其人譖毀不行未幾大同缺廵撫復屬兼之則上劾石亨石彪請寘之法亨彪果以奸敗朝廷益加其忠以內艱歸內奪情召還以為大理卿尋卒　張木東阿人九歲為邑諸生後舉京闈鄉試授江都知縣厘奸革弊豪猾斂跡靖難兵次揚州本率耆老詣軍門謁見遂升揚州知府尋升江西參政廵行郡邑祛除蠧政奸吏不容召為工部侍郎巳以事迕旨謫交址布政司吏仁宗監國奏還為刑部侍郎既即位進兵部尚書兼掌都察院事召掌行在兵部宣德初征漢庶人本以戎樞扈從庶人伏法遣本治其餘黨本奏漢國吏民為王所脅請無盡法從之時軍政久弊本奏遣大臣分出清理為條例班行天丁詔兼太子賓客數賜璽書褒諭巳以戶部政弛又命本兼之六年卒賜祭葬復其家本直諒通敏持身慶介成祖嘗宴近臣各設銀器一案因以賜之惟本案器皆陶諭曰卿號窮張無所用之　魏源建昌人永樂庚戌進士為御史九年所至舉職以浙江按察副使召署刑部右侍郎河南旱飢出為左布政使賑廩蠲賦轉徙來歸歲亦有年召為刑部左侍郎覆命往西川整理邊務還拜尚書又命行邊督察源劾治諸將之慢令者高築開平龍門城增設墩堠自獨石抵宣府給神銃火藥城堡中有壯勇軍士依託權豪避伇者悉搜括歸伍尋以病乞致仕　張駿瀘州人永樂辛丑進士以御史起家累儉都御史　劉中敷大興人以諸生為成祖守北平門既靖難授陳留丞歷仕藩臬披見悃誠不事摘發正統初名為戶部尚書理財雖非所長而恬淡不戾於和以事忤權奸罷歸正統未起太子賓客兼戶部左侍郎景泰中卒天官子璉舉進士歷光祿卿琛虞衡郎中孫機南兵部尚書　王巹字克修郿人洪武末年監生初授蘇州府同知蘇賦甲他郡不期年逋負皆完累升工部尚書京師城垣外固磚石而內實土雨久輒壞巹及侍郎王佑偕太監阮安成國公朱勇修武伯沈榮奉命督理純甓之正統中以王振用事致仕巹用嚴峻為治卒伙子　侯璡澤州人永樂癸卯山西鄉試第一宣德丁未進士為行人善辭令四川雲南廣西諸土官爭地不決璡奉命往判按圖考志為定界畫皆悅服罷與禮部侍郎章敞封交址關門隘先驅偃而入璡曰此狥竇也安足辱天朝之命使交人驚懼撤關迎入之遷兵部主事與會川伯趙安尚書柴車敗虜升郎中從尚書王驥討平思任發於麓川升禮部右侍郎出鎮雲南再討麓川餘黨以捷聞升左侍郎復以兵部左侍郎鎮雲南復與王驥渡金沙江征思機發於孟莨復往征貴州苗解普定圍自興隆而下抵鎮達皆平定升兵部尚書進克安庄西堡長官二司中瘴癘卒　李嘉宛平縣人以奉祀禮生事成祖藩邸用誠實見信成祖靖難有守城勞授鴻臚序班久之握通政司參議北京初建奉命董役精勤任事宣德中為行在禮部左侍郎卒嘉靖謹嚴毅居父母喪哀毀動人終喪不御酒肉所歷寡合終不為變　民武進人永樂甲申進士讀書翰林授刑部主事進郎中八年山東妖婦唐賽兒作亂三司以縱寇誅廷識推民授山東布政司參政下車數載整飭紀綱撫綏殘氓政理一新久之晉南京戶部侍郎改刑部伸抑疏滯聲譽大彰居三年卒　焦宏葉人永樂中進士為御史守工不阿為都御史顧佐所壴咄按貴州有疑獄不決論死者百餘人宏察實聞坐者十人而巳奉命往鳳陽察獄以平恕知名升江西按察副使人謂江西俗徤訟宏曰吾知其人多讀書識道理吾理諭之既至獄清事理升江西布政司益用寬平治而薦賢禮士有加進戶部右侍郎有重事則宏承命往凡一視閩浙蘇松兵備一視閩中銀場一視陝河屯用庾廩正統巳巳征叛賊思機發宏主饋餉師還卒　薩琦閩縣人宣德五年進士選翰林庶吉上授編修預修仁廟實錄禮部右侍郎詹事府少詹事為人狷潔學有源委　王恂公安人宣德五年進士改庶吉士授翰林簡討博學工文操行簡約正統中升修撰北虜犯順以恂有治才推升大理寺丞廵撫齎州恩威兼濟蠻夷畏服景泰中升春坊右庶子再升祭酒卒於官　張鳳真定安平人宣德中進士授刑部江西司主事時江西豪民為逆者千餘人系獄未求一訊皆得其情獲生者百餘人能譽大振正統中遂繇主事進本部右侍郎天順中歷南戶部尚書致仕鳳正直平易遇事敢為時人號為板張　沈翼山陽人宣德庚戌進士授戶部主事正統十四年虜欲據通州通有積粟敕翼焚之翼偽焚腐草煙焰蔽天虜遁去上嘉其才升戶部右侍郎天順元年以南戶部侍郎致仕　陳泰光澤人儀度修整言簡有章淹貫經中善詩歌永樂癸卯發解鄉闈以乙榜除安慶府學訓導以薦為御史廵按貴州山西山東諸藩克振風紀大軍征麓川歲耴土兵二萬為鄉導將士或失利輒殺士兵為功泰奏罷之在山西會南北畿旱澇詔求直言泰言洪範庶征皆繇人事乞罷大臣之不職者自是都御史陳智侍郎李庸祭酒貝泰等皆罷又奏發山西藩憲及州縣貪殘官寘之法在山東陳疏縷縷大要以選賢去奸為治本上嘉納之擢四川按察使都御史寇深忌其才名陰諷參議某誣奏泰杖丁殺人下刑部獄得白復官正統巳巳命協同將臣守備紫荊關景泰初升大理少卿守備白羊口轉右僉都御史鎮守易州節制紫荊倒馬等關虜知有備遁去升左僉都御史疏理徐州臨清等處河道復廵撫蘇松常鎮及嘉湖諸大郡天順初左遷廣東按察副使久之復以左僉都御史廵撫四川四川人曰此吾舊按察使則皆喜升右副都御史廵撫淮揚等處成化初以老乞歸縉紳士夫宴餞都亭車蓋塞道泰奉命保障重地積有勞勩立朝論事纚纚如倒囊出珠指摘權奸無所顧忌以此被讒斥而志不少回其卒也彭時哭之曰有如此人天下亦少何論閩中　李敏保定新安人永樂中舉人宣德中為鳳陽府同知正統中升汝寧知府應天府尹並有善政景泰二年升戶部右侍郎兼廵撫應天為蘇松人復塘泄水水不為災長洲人顧昌嘗為新安教諭敏奏為諸生時嘗蒙昌教今老且貧乞如分俸養親例月分南京俸米二石給之詔可戶部尚書終官余別見】 洪惟我朝有道之長百年於茲仁賢輩出中外大小皆有其人臣寡陋不能悉知亦未暇悉言乞特命儒臣翻閱記載大集在廷博求公議論其行能勞烈尤昭著者並加恩典昔漢晉之報功也蕭何羊祜則及其妻唐太宗之報功也屈突通張源則及其子陛下誠采臣議將漢晉若宋不得專美而百官有位感動多巳上善之於是譚廣得贈侯賜諡其它諸臣皆令其子孫敘官績行履以聞而顧佐軒輗馬謹王士嘉耿九疇沈翼之後皆得錄頃之升禮部右侍郎改吏部蓋是時李賢沒矣六年畿內大飢命廵見真保二定既還覆命賑京師饑民虜寇延慶命往議戰守方略既歸轉左盛雅志勳業操履清儉慕鄉先哲范仲淹之為人前堂內寢悉置范像朝退政暇拱手默對兩佐部事多所資贊政體大者即非所部亦藉其商決久之卒官下賜諡曰文庄始盛為賢所抑世人皆以譏賢而盛在兩廣時廵按御史吳禎小有才悅而薦之禎驟得為僉都御史既以殺降謗而所繇召還實禎傾之盛繇此雖在吏部不薦一人世亦譏盛晚節乏進賢之譽 
　　○朱英 
　　朱英字時傑郴陽人五歲而孤能自感奮通易書詩三經正統十年與族兄克寬同舉進士授監察御史兵部尚書鄺埜深器之曰吾鄉老臣凋謝殆盡致遠任重吾望子矣十四年浙閩寇起處州賊葉宗劉反其黨周明松等四出摽掠朝廷遣英與中官守要地母令得合閩寇時剿寇大軍尚駐金華英至徑趨處榜諭脅從降者甚眾以計生致明松等數人械至慶元諜者報賊首領眾三萬欲來劫耴中官大懼英立誅明松私於市皆驚遁賊平還京與給事中林聰劾景帝外戚家都督仝及中官增廣二人景帝易儲下廷議英獨與聰言其不可尚書胡濙曰事定矣母動帝召江淵三赴便殿英前語淵曰上皇南宮賴有皇太子人心屬望巳久無故易之滋惑益甚公當國大臣不可不慮淵等延至酉事巳定英聰相向泣退俄執政有私怨於御史嗾人訐奏御史有詔風憲官被告訐者皆外補英極論其非執政不悅尋遷廣東布政參議過家省母母閱英歸槖惟賜金十兩母曰兒居官如此吾無憂矣既至廣當寇亂之後撫凋瘵招流亡立均徭法其法以十年為限一役九休民甚稱便峒蠻為亂撫之不定進兵剿之其黨棄賊先降者百餘人大帥欲悉加誅英持不可罪首惡而巳英宗復辟林聰巳為都御史英以事入京聰語之曰君沮易儲雖當時苶疏盍亦言上吾能證居英恥於自陳既歸廵撫兩廣都御史葉盛屬英督察剿賊參將范信會剿大藤峽至廉橫閒誣民為賊黨欲殲之英馳赴信壘凡所俘獲審實縱去信忿功不成月余未退會盛使至英亟請令信班師其它誣首脅從之人諍捄全活不下萬數遷本司右參政丁內艱居廬蔬食服闋改陝西參政成化五年升福建右布政居二年遷陝西左布政英在陝與閩悉用其均徭法兩省便之十年升右副都御史廵撫甘肅尋命總督兩廣兩廣自韓雍大征之後民猺窮窘英至以守易攻揭榜撫諭許為編戶約飭將士無得恫張於是荔波馬平蒼梧陽朔諸縣冞阻猺獞引類詣降事聞賜敕褒諭升左都御史從一品俸初韓雍在兩廣雖有平寇功顧為人恢闊贈遣賓客軍前取資無筭其自尊嚴擬王公竟坐驕侈生謗代者吳琛欿然謙抑有所饋遺纔及金帛輒辭不受至英益為清節妻子不從官舍一老蒼頭隨侍而巳有時璽書旌幣英受藏璽書貯幣於車自言吾出蒞官苟得為民省惜一錢還入吾室神爽頓清便如向夜入三洲岩秉燭讀蘇子瞻題名也然其颷舉犀發使盜賊不敢跡跡輒至剿絕不能如雍強勁其持重而入於姑息將領敢殺降謾英矣英在甘肅積軍羨三十萬在兩廣四十萬餘流民復業者十五萬家或謂英公先後督府簀羨撫民功多矣何不奏聞英言此邊臣常分何足自薦英在兩廣與鎮守兩廣太監總兵官三人列坐故事太監居中總督居左總兵居右而總兵陳政自以為伯爵當居左英曰我總督也與廵撫不同爭論不決鎮守太監恆以聞朝命削英總督第令以廵撫行事兵部尚書餘子俊奏兩廣夷民雜處叛服不常往緣鎮守廵撫等官頡頏不一以故設立總督之稱使上下協和易於控制英自兩廣兵革之後招撫猺獞逋逃復業之人為戶四萬三千六百丁口千五萬科復田糧萬五千有奇建立永安州治邊徼靖安臣方欲以英等及部下勤勞官屬請旨賞賚今與陳政爭坐忽令解去恐諸夷輕視反側復生兵備一隳難以再舉上乃命升英為右副都御史總督軍務如故召入為都察院右都御史奏罷一御史之不法者是御史萬安姻家也英子諌大人無太認真乎英曰昔伊尹畎畝自任天下況我在官今世不任又教人勿任吾政惡之六載考績加太子少保會星變求言首陳八事時曹分條集英所陳事或見沮削英聞身往詣公所力求必行亡何病疽侍郎何喬新賑饑晉陽適遣使奏事英寄喬新手書民飢盜起公當為念時巳漬甚筆半不就君子謂英憂國之心斃而後巳卒贈太子太保諡恭簡英端方儉約以事上清凈簡易以臨下不為矯亢尤異之跡而忠功在士大夫閒子守孚官刑部郎中守頤守謙守蒙皆鄉貢士英有弟海仕至僉事海子守恕監察御史獨立獨言並有清節 
　　郎曰葉盛朱英並遵詩書之軌而善戎圉之務純誠正直好賢而援古斐然有其文質矣吳郡歸有光曰廣東布政使王用兼參議盛思禹並葉公同縣人見嶺南人語葉公往往皆流涕 
　　○韓雍 
　　韓雍字熙長洲人世農夫也父貴永樂初以富民徙京師占籍宛平雍年二十連登進士授御史果敢擊斷氣直陵諸御史上故事御史之六部點齋入揖部尚書具茶退雍點齋吏部唱名堂上曰吏部尚書王直直趨前唯以此重之英宗正統中廵按江西擒治墨吏五十七人溺職者聞之多解綬去福建盜鄧茂七反福建御史以朝旨檄江浙兩省會征尋福建御史謂賊且撫可解退雍謂賊且撫先言耳非有所要質安知不改背曷若提兵往撫乃退胡後也既至賊果變竟定之浙江御史初得福建御史牒止不來及聞雍平賊反奏福建御史福建御史坐死人以是知雍略也尋迣陵諸縣盜起與廵撫待郎楊寧討平之民吏奏留一歲遷廣東按察副使為陳循所知薦握右僉都御史廵撫江西恩威大着景泰末論劾寧王為寧王所反劾逮系竟白雍廵撫江西年未三十也而諸所更定施行後都御史皆按為格居一年起大理右少卿尋復右僉都御史明年丁母憂歸奪情居一年赴京還職尋使廵撫大同部署將較訓練士伍時時出意防守經畫戎政大修七年召還議事上壯其貌升兵部侍郎憲宗即位典璽局丞官王綸下獄雍坐與綸交通降浙江左參政廣西蠻賊據大藤峽為歲久顧時時出劫諸縣而天順末夜入梧州城執副使璹殺訓導璩致仕布政欽更流劫廣東界越至江西亦復轉入湖廣廣東廵按御史王朝遠請選擇謀勇將帥及威望大臣討之廷議以中軍都督同知趙輔為征夷將軍右都督知勇為游擊將軍總漢達軍以行而以雍總督兩廣軍務從之即改雍左僉都御史使會輔勇於南京議出兵所向得便宜行事是為成化元年雍至南京與輔勇會悉全軍趨廣西人全州五道發偏師平湖廣陽峒諸賊抵桂林與輔勇計曰修仁荔浦藤峽羽翼也當先剪之調永順保靖及兩江士兵十六萬人五路並進窮追至力山生擒千二百餘人斬首七千三百餘級乘勝入峽分十五萬二千人為左右二軍以隸十三將軍分道擊之砍關奪壁空其石門道袍等十餘寨縱火烈山賊遁入桂州橫石寺塘九層樓獸挺攖險雍麾死士斧山開徑大火其營柵生擒大狗等七百八十餘人斬首三千三百餘級斷其大藤改名斷藤峽是為二年七月其反偽降蠻人侯鄭昂王牛兒復叛夜攻潯江不利進入潯南劫北流容縣雍復使都指揮僉事鑒署都指揮僉事聰等分捕之俘鄭昂牛兒斬之並斬其黨四千九百有奇復遣將四出廣以東雷廉高肇諸寇次第削平捷聞上大喜賞賚有差雍因請改割上降州隸潯州復故土知州岑鐸官以長其酋請移置勒馬獻俘碧灘三廵簡司游徼峽上下請置藤縣五屯千戶所使蠻人慶故協力應軍者為之假候請升新會知縣陶魯為憲職吏專守梧潯並肇慶之新興陽江陽春瀧水諸縣皆從之輔勇召還尋升雍右副都御史提督兩廣軍務初雍窮追時有賊數十人詐為民逆雍車曰不幸區脫有年矣大軍壓境吾父母也民喜得生輒迎車下雍曰賊也民哉摉之人藏短刀盡殺焉肆其途枳他日與同僚論兵軍候提俘入雍手斬數人擢其肝膽立嘬其心腦軍中時時飲酒鑽骰子四面皆紅大呼滿采以鼓軍士之氣久之上言二廣地大山深一臣難控制請加設兩廵撫上命副都御史陳濂撫廣東僉都御史張鵬撫廣西而雍專治軍尋以憂去兩廵撫尋亦罷設獨起雍服中為右都御史督兩廣軍務如故雍洞達凱爽應機決策智勇並奮文牘山委剖斷如飛提桴鼓立軍門士大夫莫不用命出入矢刃意氣自若武功伯有貞者雍同邑人其從金齒赦歸夜觀干象將星在吳意當之時時運鐵鞭自壯及聞雍功烈投鞭太息曰孺子能將吾矣既承制開府梧州副總兵而下悉聽鈐轄其繩柙無所貸假有裨將犯法賂中人居閒雍因午節射柳斬其頭竿之鎮守中官沁忌雍彈壓嗾人上書誣雍即訊無所坐遂自免歸亡何卒諡襄毅 【 劉鳳續吳錄韓雍節制廣外其功固多然殺戮太過歸臥病羣魅恍惚不獲令終或雲其妻惱之赴池水卒】 嘉靖八年言官追論雍功請錄其後許量授在京文職兵部言韓雍故與趙輔同功一體運謀設策實為過之知縣陶魯所獲軍功皆雍指授其勞勩實與箵尚書王翱埒令輔子孫世承伯爵魯翱之後皆襲錦衣雍子孫曾無延賞請比翱例不報 
　　○王越 
　　王越字世昌浚人長七尺余多力善騎射好談說大畈文藻敏發景帝二年舉進士方廷對風攝其策莫知所之而墜於朝鮮之庭朝鮮國王方朝得以獻景帝識其名繇進士選人得監察御史英宗復辟見越進止奏對目屬之越精建台事為都御史寇深所愛留兼綰諸道章久之擢山東按察使大同有虜警當置廵撫吏部有所薦上嘆曰安得如韓雍其人者乃請召越越衣短袂衣見便殿上熟視良久曰是故快御史也可弁而將擢右副都御史以行復與都指揮陳鉞擊虜雙山堡進右都御史居頃之為成化元年請告去家三年召協理院事六年虜入河套數擾延綏命越以總督視師大同與游擊將軍范瑾襲破虜崖窯川俘四十餘人鹵首加百二十進左副都御史越復令諸將分軍十三各守營堡自與太監恭太監恆統軍萬二千有奇軍於榆林別分東西二路夾之繼與西路左都督劉玉東路右都督劉聚擊敗虜於墩索尖蓋先是文臣視師者從大軍後出號令行賞罰而巳至越始多選驍勇跳蕩武騎將而與虜戰探虜所聚或其零騎伺怠邀殺之用是數成功再設伏邀破虜俘斬百餘獲馬牛羊器仗稱是癸進左都御史賜蟒衣一襲詔武靖侯趙輔為平虜將軍統大軍與越相繼逐虜虜據河套數出為寇越諜知滿都魯孛羅癿加思蘭三酋者渡河分寇西路而其妻子營於紅鹽池率總兵許寧等以精騎五千出榆林晝夜馳三百餘里分兵千餘為十伏相救身與寧等分薄其營破之擒斬三百五十五級獲女穉駝馬牛羊器械不可勝計焚其廬帳還道遇滿都魯等歸邀敗之斬首百四十九奪所鹵男婦二千馬騾牛羊十二萬甲仗千六百餘虜既敗歸見其廬帳妻子畜產凈盡皆慟哭遠徙成化九年也虜自據套以來無歲不深人殺掠邊將擁兵莫誰何儌所遺老弱及殺平民上功朝廷三遣大將効故習而聚兵八萬糜資儲無筭出師搜套頻歲而不敢行是舉也名越為奇功捷聞再賜璽書褒諭論功加太子少保食從一品俸總督三邊復徙居固原自以紅鹽池功大賞輕不無怏怏尋移疾乞還京命與李賓掌都察院事兼提督十二營同太監汪直選軍越請移所加官祿以賞所與紅鹽池共功將士詔進越兼兵部尚書明年復加太子太保當此之時越自納於直圖與誅建州夷為功而遼東都御史陳■〈金戊〉賄直重未及也直既與保定侯朱永儌功殺虜永得封保國公越心艷之矣居亡何虜酋西犯邊詔保國公為平虜將軍往討乃以越為總督直仍監其軍越念直誅建州時永與征行不先露使陳■〈金戊〉擅功因為直謀紿永令將大兵繇他道身與直將輕騎繇宣府大同俱會於榆林既至大同虜大掠出塞越語直曰與公受命討虜無俘獲何以班師諜虜將在威寧海則選勁騎二萬餘與直分道乘風雪薄之虜狼狽出戰遂破之斬首四百三十七級鹵男婦百七十馬駝牛羊以數千旗纛甲使萬餘捷聞詔班師當是時保國公永師至榆林甫三日召還戰馬萬七千匹死者五千亡功自如而越封奉天翊衛推誠宣力守正文臣特進光祿大夫柱國威寧伯仍兼都御史歲祿千二百石予誥券子孫世世承襲御史許進等引王驥楊善例請仍領都察院事越亦不肯就西琅居亡何覆命出師至大同適虜從東山等墩入境剽掠越縱兵擊之黑石崖擒十人斬首百十三級獲馬七百餘匹是役也首級少當下賞上用直故進越太子太傅增歲祿二百石錄一子官改掌前軍都督府總督五軍十二營兵馬而越就西班望侯矣汪直在事久為其儕類所忌惡上亦漸踈之大學士萬安劉吉等稍稍側目越遂復令越為平胡將軍直仍監其軍駐宣府調度擊虜虜退請班師不許遂廵延綏而虜入寇河西清水營等處越等使游擊將軍鄮寧敗之於塔兒山參將支玉敗之於大窊梁延綏總兵許寧敗之於三里塔擒十二人斬首虜三百十七人功最多虜亦創懼不敢近邊而捷聞僅加祿五十石注直賞薄矣尋改越征西將軍填大同不獲稱大帥而猶與直共一鎮萬安等請移越帥延綏以離之而令延綏帥許寧填大同言者以寧直不相能遂改直於南京御馬監既行則奸事大露上令給事論糺直八罪因並糺越上吏錦衣指揮齎敕往諭越驚欲死既僅削官爵追誥券徙安陸州奪其諸子之以功蔭報捷得官者弘治初赦還鄉尋上書自訟下廷臣議議者不能定並錄其功過聞得復左都御史致仕越姿表奇邁議論英生久歷西北陲其於虜情邊形將品士勢歷歷在心遇敵意安閒計定發其自奉若諸侯王而御軍恤下財往來如流水籠罩豪傑不知所從徤將武較皆願為死長於吏事判案奏章口占授記了無遺恨至射藝象緯堪輿之說罔不貫通既自喜負破岸剗崖機變出沒以故不復循修素范嘗車騎過秦王王宴之奏妓酒闌離席言曰下官不佞久執干戈圉於西鎮大王吠犬也府中之姑美寧有以酬臣否王許之盡乞以歸一日大雪方坐地爐使四妓彈琵琶捧金屈侍門白詗虜千戶至越入之千戶前白虜狀殊晢越喜暖酒賜之又談則又晢命妓佐琵琶而酒千戶即歸千戶又談則又晢大喜指妓曰是中有甚姝者否君即取之越在安陸若赦還浚皆池田射獵帳飲聲樂如故居久之太監李廣貴用事越家近京因復得通廣九年屠滽從左都御史為吏部尚書會推四大臣自代上不簡中旨召起越都給事中御史源等言越故憸邪小人也傳奉得官不足風示百僚上亦罷而是時虜數寇西北邊其明年寇肅州廵撫甘肅都御史吳氓不能軍兵部議置總制重臣控制之滽前後七擬上置不簡最後擬後遂用之進太子太保總制甘涼諸路邊務兼廵撫地方敕曰賀蘭山後虜巢也虜久居知形便每入從其處卿為朕追剿之時越巳七十餘至則召諸將曰賀蘭山路險峻高如登天深如探淵當分兵三路與寧夏延綏兵參半進入至其曠遠分為奇正得其有善水草可居止處疾驅長搗可得也於是使延綏副總兵朱瑾領二千出南路總兵官李俊領二千出中路副總兵張安監鎗右監丞郝善領二千出北路晝伏夜行穿山出野黎明越下令皆東北行虜徒見兵捉馬不得慌惚戰潰大毀其賬房車輛深入窮追虜悉眾來士齊下馬用鎗銃打拒煙塵漲天會大風復上馬乘其風順塵暗持刀沖入追至白髮寺諸將皆大集益斬首虜號哭放火西去凡得虜首四十二駱駝十九馬百二十牛羊器仗千數捷聞加少保兼太子太傅左都御史如故安善功為多各升官一級是役也部曲以夜風眯亂皆不欲行一卒曰天贊我也我去虜不覺也歸遇還虜壓而沖之皆是風也越下拜卒既成功奏授為千戶李廣敗自殺諸言官劾廷臣饋廣者皆首言越然上竟不問亡何卒甘州贈太傅諡襄敏祭葬如禮始越威寧之役虜大忿恨得中國人輒殺之以相報為邊害者數年諸咎越開邊越死帥卒慵懦其功費財滋甚天下乃以追才越 
　　郎曰予嘗至粵西粵西人至今不敢名韓公名乃亦嘗坐通中官貶王越比於汪直奸邪矣弘治之朝其功乃見夫才略之士烏可繩邪 
　　孔　鏞　　陶成　　毛吉　　葉　禎 
　　○孔鏞 
　　孔鏞字韶文孔子五十八代孫也高祖克信元季遊學江南僑居蘇州父友諒舉進士知雙流縣選秀儁親為講授雙流人始有籍於朝鏞幼孤好學弱冠為長洲諸生提學御史孫鼎立籍籍士行置鏞首登景泰五年進士選知都昌分名戶九等以均賦彭蠡江有巨木歲久絡荇藻若鱗介每風雨波濤相擊木蜿蜒若怪物舟觸輒壞行者祀酒肉乃敢過會歲大旱鏞往視之木也火之尋以弟尚寧府郡主改廣連山連山西連昭賀猺獞出沒縣廢俸給絕鏞至求民所在招之不來詣之皆驚走既炊飯民舍輒留償錢米乃皆大悅相率還鏞一一賑恤之踰年廵撫都御史大葉盛大征廣西鏞隨征所至招來諸將有殺人耴馘者力爭之時廣東州郡界廣者賊無所不殘破高州尤甚盛薦鏞可知高州遂以為試知府高州城外四山皆壘民外死賊而內死疫鏞至召父老問計皆曰城中多賊戚屬來投城者心不可保切宜閉門鏞曰高州故無賊賊皆自廣西來民千百里攜家投城求生也往時閉不納卒為賊所葅醢在城中者又或疑之賊以是激怒其眾外攻內應城陷在此耳乃開門納民城內染疫者曲加撫摩死塜瘞之流亡聞風來歸城隘不能容則為別城居之時賊屯高化境凡十餘處皆劇賊也而鄧公長馮曉者尤黠驁公長據茂名之茅洞曉久屯化州界鏞一日濳呼四卒黎明匹馬出城徑望公長峒去中道賊徒遮問鏞曰我新太守也至爾峒有所言耳導我行入箐閒望見峴矣四卒者皆疲卒也亡去其二人賊徒來控鏞馬鏞問祼縛樹閒者何人秀才也既至公長不知所以倉皇與其黨環甲出迓鏞下馬立公長廬曰我爾父母也耴坐來皆來謁坐定賊盡羅拜鏞曰知爾曹故良民迫凍餒耳前官動欲兵汝我奉朝命作汝新父母汝我子孫也汝信我可送我歸府榖帛汝不信殺我公長意猶豫其黨感悟皆泣下恨鏞來晚鏞曰餒矣食我公長跽上酒麥飯鏞醉飽之既曰入暮矣寢我明日曰我尚倦行更寢此處又明日曰我歸矣從耴榖帛乎賊復控鏞馬送出數十騎隨之鏞顧樹上祼秀才曰良士也釋之至城下城中吏登城見數十賊隨太守驚曰太守畏而降賊導之來矣鏞至呼開門語賊皆止我自入既入耴榖帛縋與之賊歸告公長皆自焚巢柵來詣得數千人而曉獨不服招鏞整兵夜進遣蒙浩率敢死士三百人截其後自以前軍應之曉遁執其妻子歸鏞存撫之甚厚曉亦以其黨五百人降事聞賜寶鏹文綺升按察司副使賜璽書旌異從此化劇賊皆受招撫鏞處之內地分田與耕賊更為我便他賊有林雄者與蒙浩並以謀勇為鏞部下而雄尤徤捷雄死賊中鏞撫中慟哭親為殯葬一軍感泣於是高州人立生祠祀鏞鏞奔母喪軍民有泣送千里外者服除改廣西猺獞聞鏞名相率遠遁升按察使賊起自荔浦來寇總督朱英屬鏞剿之賊顧愕曰此高州孔副使耶既至平之事聞進階食二品祿賜文綺寶鏹尋升布政使隊升右副都御史廵撫貴州時都勻清平黑苗跳梁先是當事者率兵數萬無之奈何鏞至首詢亂因使儉事周孟中往來撫諭曲納款刑牲誓不復變而清平部苗曰有阿奚阿刺者刺勇而溪善為兵兩人橫行夷落中官司探捕苗必召溪問計溪則要我賄期剿之溪於近苗之弱者歲分以畜產倍課其入其遠而悍者則誣為賊殺之以應我溪於鎮守內臣監軍總帥歲一賂遂益肆時時訌官與苗鏞廉得狀而詢監軍總帥皆為溪解知不可與共圖乃行視清平訪擇所部得指揮王通優假之叩以時事通曆歷舉對顧獨不及溪鏞曰吾聞此中事阿溪為大君不言何也通默然再叩不應鏞曰吾所以假若為能辦乃公事今若此庸人耳通曰小人言之而公事辦則一方受福言不辦公將損威小人亦且赤族矣鏞笑曰何至是通始陳根列枝鏞曰溪所仗何人而能若此通曰指揮王曾總旗陳瑞公先劫此兩人者可舉耳翌日將較廷參鏞曰吾欲若等徼行若等皆前吾擇之見曾指曰庶幾可將較出鏞留鈿曰汝何故通賊曾大驚辯鏞曰阿溪歲賂上官汝何導之不服斬矣曾叩頭謝鏞曰吾欲取溪計安出曾曰阿溪不易得也明府更委一人願與同往鏞曰自舉之曾曰無如總旗陳瑞鏞曰與偕來少選入鏞訊亦若曾瑞屢顧曾曾曰明府知矣第當相盡力苗俗喜鬬牛瑞覓一大牛置道中使一人守之伏壯士叢薄閒入寨見溪溪曰公何久不來瑞曰新都堂至鎮故久不見公耳溪曰都堂何似曰無能為也溪曰聞都堂故高州孔副使也何雲無能曰與同姓非其人也溪曰販之瑞曰可遽費為姑酌我因縱談鬬牛事瑞曰適見道中牛穹然象也未審何如公家牛溪曰有是哉我買之瑞曰賣牛者似非土人恐不入公家溪曰往觀之顧阿刺同行瑞曰牽我家牛往鬬佳惡可決也溪曰然雞卜於坐上不吉復言疇昔之夜夢網蔦我躬也出恐不利瑞曰夢網得魚牛屬公矣遂牽牛聯騎出至牛所觀而樂之兩牛方鬬忽報徼至瑞曰公知乎王指揮也溪笑曰何繇得此俟其至我嘲之瑞曰王行徼公當往迎況故人也溪與刺往瑞曰公請去佩刀彼之徼新恐怪公示不利溪刺去刀見曾曰而素謹事我今我徼不身供張掃除敢易視者麾壯士出擒之溪刺以狎不虞曾遂縛溪刺以獻然猶手格傷數人鏞得浽刺磔之境上諸蠻皆震懾鏞重厚少文歷仕邊圉三十餘年功在南徼謙而不伐未嘗自列其行事人所知其行事者具在其所報牘弘治初乞致仕不允召為工部右侍郎道卒計聞遣官諭祭有司治葬事當鏞守高州時有信宜知縣李時敏亦如鏞之所為一撫賊首侯保定再襲破賊首廖公反鄧辛酉以功升化州知州廣東人以時敏與鏞並稱時敏平樂人 
　　○陶成 
　　陶成字孔恩鬱林人陶魯字自強成子也成起家舉人授六址屬縣典史為黃福所知被薦累官浙江按察司僉事九載考績民詣闕乞留升本司副使為人嚴恕明直遇難事輒先人自任正統七年倭寇東海守邊三司皆懼罪自縊朝命推成整練邊務成量海寇來風時月預布丁令板海淖中賊艤舟躍岸盡被刺仆伏兵四合殲而焚之事聞賞綺段寶鈔十三年處州賊葉宗劉陳鑒胡等為變將逼金華之蘭溪蘭溪者浙門戶同官推成往成至晝夜警備彌月閒執渠魁戮黨與數百人聲震遠邇乃分遣招撫得降者二千餘人宗劉等還遁入處及溫台山谷閒時總兵官都督徐泰尚書石璞久屯無功復共推成成抵諭之留壘中七日皆感悔出降獨餘黨陶得二者竄不受招成計誘其數百人殺之生擒百餘人來降者三千餘人得二與四十餘賊更遁入山谷久之復出猖獗來攻武義武義故無城柵木而得二以縕朿薪使人先匿入柵中而自率眾外攻柵成與都指揮崔源驅兵出戰自卯至申勝未決賊從中燒柵為內應力戰不支遂遇害景泰元年五月也事聞遣官諭祭誥贈浙江布政司右參政官魯新會縣丞年二十一當門子而而智計敏徤行事精采可畏愛新會令王重見而奇之問曰學乎曰學矣不幸先子死魯當門又為吏學殖落巳因泣下重曰為子師可乎曰幸甚遂拜重為弟子重曰與君約每晨後堂授經出治丞於君何如寧無煩乎魯大喜又下拜曰幸甚魯從重講習日進重喜曰仆始奇君貌巳奇君才今敏學如是異日當為國名臣僕雖叨甲科萬不及也丞捕賊為職日受事立大府側數目曷睡大府輒笞責之其後被笞曰敬白大府無事可做安得不睡大府曰今廣東苦廣右諸苗無寧歲丞能為我治之乎曰須付丞五百人大府即付丞五百人魯遲三日不發大府問故曰必選其人於是與五百人者隨軍征戰魯既得五百人者可用又悉得五百人心捕虜輒得九載當去民相率保留會重死即擢為知縣代重魯上官則進新會之父兄語之曰四境皆賊氣吞吾城夫非戰不可保城非致死不可戰非爾父兄率子弟不可致死非教不可妄致子弟死乃擇子弟之才勇者日訓練之號為敢勇軍環郭為輔城溝之施蒺蔾渠荅燎析晨夜桴鼓如雷城西北當賊沖寨而立之長當險為長堵有邏有堠首尾應捄縣署後為池作亭其中不設徒杠用舟渡人每靜夜召敢勇中有謀畧者三數人立池頭渡一人與謀出之復渡一人凡渡三數人盡三數人謀用其所長亦或用巳謀出三數人外敢筋軍既技擊習熟見賊若尋常又其謀計出賊所不料魯每出戰皆慟哭誓士士感激爭奮無有敗衂鄰近縣益恃無恐朝命升廣州同知仍掌其縣事魯前後升廣東按察僉事若副使若湖廣按察使若湖廣左右布政使然皆奉璽書兼廣東按察副使兼治廣西兵廣人稱魯為三廣公魯自其為丞至布政使平瀧水後山賊置從化縣平恩平陽江賊置恩平縣平新寧白水賊置新寧縣又平潯梧荔浦府江田州諸賊凡斬首惡二萬千四百有奇拯回被虜撫散向化十三萬七千有奇為兩廣保障者四十五年弘治中猺賊讎魯掘掠魯廬墓殺其族黨詔徙廣州避之賜誥命旌勸魯為人有識慮善揆度其行兵凡挽饟運器械皆先以數月調發多寡無常或張疑曰戍守賊不能測其東西向與其兵數魯檄裨將進兵置檄面曰某封某日某時發至期發檄乃知兵所向□羽書狎至戎裝宿戒聲不動審賊飢懈之時或輕舟游覧或公燕夜飲俄起如廁濳身出城兵士口旅賈分道赴期中宵合圍黎明奏凱人見師之人而不見其出也馭軍四十五年視麾下如家人父子厚之恤而嚴其令風聲所激雖非素部亦樂為死至其搗巢玉石必分亦非徒求多功級而巳每平賊置縣輒修治學宮以興教化為宋文天祥陸秀夫張世傑三人立大忠祠於門時時造陳獻章請益繇其為丞時嗜學尊師故其所見者大所務者先獻章論魯治兵如文士為文奇無所蹈其治民也如其治兵應無定體魯在粵久粵人不覺魯功魯沒賊復熾有司議征議兵啞然伙可否司府上撫按撫按議奏奏得報其謀巳久泄兵出賊遁矣則戮良民為功兵退未離賊巢賊巳虜民妻女奪其居魯功乃益見成蘭及鬱林皆有祠祀嘉靖初新會舉人何相等頌魯於朝亦賜祠祀魯於新會 
　　○毛吉 
　　毛吉字宗吉餘姚人剛直嫉惡以景泰中進士授刑部廣東司主事故事十三清吏司分理在京諸司刑獄而廣東司當錦衣衛錦衣衛者天子親軍故伺察百官陰事以聞或誣或實無所得置辯以是公卿大臣厚遇諸錦衣有所請託不敢輒裁抑之卒有犯者無所敢問而吉輒按法處治錦衣卒目吉俚語曰毛葛刺時掌錦衣者門達恣橫長安中百官遇途避恐後吉遇達於途一手持韁一手抗鞭而拱達顧曰此毛葛刺耶其卒曰是也他日吉疾失朝下錦衣鞫問卒羣走報達曰毛葛刺失朝矣下錦衣達曰選巨杖吉至達揀卒之徤而忍者持巨杖杖擊之杖十五而臀骨見羣卒曰快乎哉葛刺自此畏巳吉亦私念若曹不以事至吾司則至吾司無所望貸矣既出其持法繩錦衣卒更過於往時未幾升廣東按察司儉事分廵惠潮痛懲豪宗大戶母得武斷吞併如疇曩程鄉縣民曾玉楊四謝瑩楊輝羣行作賊玉四據石坑峒瑩據龍歸峒輝據上寶龍下寶龍糾合福建上杭江西安遠等處賊流劫江廣者累歲卒入縣治殺人民吉調土著募拳勇御之破石坑斬玉擒四破龍歸斬瑩破上寶龍下寶龍斬輝以七百餘人先後斬獲其千四百餘而七百餘人者不損一人犒賞糧餉皆出臨時調度不取於官不領於民成化初雷廉高三府被廣西賊劫殺數百里閒煙火蕭條吏民告守令賊守令若罔知更棰楚之有自賊中還者輒誣之通賊吉分廵海北慨然以平削為意移文都指揮出擊擊都指揮畏縮不敢出海康知縣王麒者在官用忠義勵士遇賊輒奮擊守令將領反不悅之吉即與領眾抵賊所戰敗之 【 王麒大理人】 廣東總兵歐信疏吉捷狀以聞特旨升吉副使賜敕獎諭並升麒為本府通判歲乙酉春賊出惠之河源轉掠翁源吉率官軍二千兼程追之斬獲百餘級賊遂西奔頃之新會縣告急吉率指揮閻華掌縣事同知陶魯石官軍民壯至大磴與賊遇戰破之斬首二十餘級乘勝夜追至雲岫山去賊營十餘里分諸將為三道約蓐食進擊屬夜晦失期賊覺夭伏營後山軍士突入望見營空皆入取其輜重競擁出賊從後追之閻華馬躓見殺陶魯不敢前吉勒馬持刀大呼獨身旋往從吏廖振等曰軍勢不支明府姑避之以圖再舉吉曰眾多被殺我可獨存亟去勿復顧我言未既數賊趨吉鎗之吉且罵且敵手斬一人斷其一人臂遂被害是日大雷雨山谷震動陰晦連朝踰八日始得吉屍顏色不變事聞贈廣東按察使錄其子科國子生遣官諭祭而麒未被通判命巳死於賊亦加贈雷州府同知錄一子初吉之出軍也具犒金千使吏余文主之十巳用其三吉死文念吉貧密歸其十之三于吉仆吉附僕婦請按察使至而語之曰吉死矣而尚有知吉使吏主犒吏舉余金私諸吉仆請公勾查之無令吉有貪饕之跡以為地下羞科舉進士仕提學副使有名成化末言父於朝為之請諡賜諡曰忠襄 
　　○葉禎 
　　葉禎字夢吉高要人今為高明人宣德乙卯鄉舉歷潯州鳳陽慶遠同知以御賊死贈廣西布政使司右參議禎生長高要接廣右地習見峒猺時時竊發為鄉人苦素扼腕迨官潯州又當羣蠻出入沖熟佑其地勢險易夷情向背之詳每登高望遠慨然有一舉掃平之氣及來慶遠見賊勢甚盛民生日蹙守吏往往怯懦不發而牧民文吏輒諉責軍將嘆曰慶遠之民盡矣每與僚吏言激烈泣下既條郡中便宜事建白於督撫都御史葉盛與郡中三老有善謀者謀之增括丁壯仆伍其人立長目分領之民爭赴集無匿以後禎躬鞍馬服弓矢日訓練之諭以保衛鄉井之意莫不踴躍綽厲峒酋韋父強者積牛劇賊也數敗官軍時或跳梁城下莫誰何禎以計生禽之取還所虜子女產畜自是賊稍戢其徒黨狃常勝益憤恥互排結必甘心禎未幾來大圍旗山民告急守將若罔聞禎率民壯趨赴之賊望見禎軍整不戰自潰奪還子女千餘人既旋兵賊偵知無繼援潛躡其後禎返斾與戰殺傷相當子公榮死之禎曰必再來嚴為備會所屬東蘭那地二州土官遣土兵持土物牛酒來犒師禎謝卻之諭之曰若等能為我出力剿寇即以此犒若居二日賊合眾攻雞刺等寨報至禎請哨守都指揮黃越出擊之越方與知府黃振飲酒曰峒猺圍村寨常事耳君胡用操心激變之罪君獨當之某則不與知禎鐫諭再四繼之以泣越振並不省禎怒拂衣上馬去號召民壯東蘭那地二州土兵會西府廟前出所作誓書諭之大激發以忠義遂分兵東西行至中途柳青鋪前賊遽突出人頭山下橫衝我兵禎麾眾與戰連數合無救援賊益至賊物禎所在攢矢向之禎身被數鎗猶手刃一賊與從子官慶民壯璩用和等三百人皆死之是為天順三年春二月是役也忌禎功者潛遣人泄機於賊故禎至於敗嶺南故無雪禎死之日雷雨大作平地雪深尺許賊大驚異遺所虜人畜去民人聞禎死老穉號呼求禎遺骸山谷中又一日乃得禎首他處相與褁滌數日始斂寓櫬城下手香燈為文祭哭之忌者雖快禎死中旋懷懼果以激變誣禎帥府入其言民不勝憤相率呌號夭千里愬於都御史葉盛盛以聞於朝為天順六年去禎者三年制曰蘇緘擊智高於雝管系孫子以捐軀馬暨生海牙於靜江傾將士而絕命禎之節義奚讓古人可贈朝列大夫廣西布政司右參議 
　　郎曰孔鏞陶成毛吉葉禎並有功嶺南毋論事濟不濟毛吉至死心事皦如禎一門子侄遇害制書比之蘇緘馬暨信夫
