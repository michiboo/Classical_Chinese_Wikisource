
●名山藏卷之三十九 
　　晉江何喬遠　譔 
　　分藩記四 
　　◆分藩記四 
　　分藩記四 【 成仁宣三廟子】 
　　成三子　　昭九子 
　　○成三子 
　　成三子 【 仁宗而外凡二王】 
　　漢庶人　　趙王 
　　△漢庶人 
　　漢庶人高煦母徐皇后太祖時以燕王子封高陽成祖即位封漢王狙詐多智以材武自也初太祖召諸王子學京師諸王子皆留心翰墨王獨嬉遊輕躁太祖小祥王與燕世子入祭外舅徐輝祖密奏高煦勇悍無賴非惟不忠抑且叛父請建文君留勿遣輝祖弟增壽及駙馬都尉王寧力庇之竟遣還將行入輝祖廄盜其驪不辭朝去過涿殺涿驛吏燕王靖內難謂王武使從師王領勁騎接戰白溝東昌有功及浦子口燕王與南將盛庸戰敗矣王搏胡兵至燕王撫之曰勉哉予病矣世子多疾定難以功王又力戰破盛庸世子為人仁膚體充盈而王長七尺余輕趫挽千鈞兩腋若有龍鱗者數片燕王以類已愛之既有天下密召淇國公丘福駙馬都尉王寧學士解縉等謀所立福寧言二殿下為陛下靖難有功功高於世子立子以長平世之道也解縉頓首曰以臣所見異是世子忠敬仁孝天下莫不聞異時守成令主也且夫以孽奪宗為亂道王從上田射生多軍士有二鳥並柯妻連中之上喜漢王技至此乎解縉從旁對曰所謂賢王者孝友慈明為藩國長若夫挽弓命中洞胸貫顱猶一卒也陛下誠愛王不宜以此為王譽上竟立世子為太子封王漢國雲南王失望不行曰我何罪處我荒徼已又改青州王曰我何罪處我瘠土是時上將廵北平使太子守南京王請從太子居南數行離閒私譖解縉於上上至征太子師傅皆系獄而解縉亦為王窘死獄中王居南京乘閒請天策為護衛擁軍三千不隸於伍符輒自詫天策上將唐太宗之號也長史瑛□善岐鳳數直諫王怒附系之詔獄兵馬指揮野驢執治漢府不法人王煞之以鐵瓜王數體解無罪人投之江漆革為舟以習水戰造大量祿米縱護衛軍強取民閒貨財或至盜劫永樂十五年上南還聞王不法事禠王衣冠系之西華門數日皇太子力捄解上曰吾為人父不知子耶彼方以秦王世民自與居爾於建成乃更王封於樂安曰是怏怏者必為變處之樂安朝發夕擒之矣王至樂安深懷怨望異謀益急私造火器籍壯丁為行伍破獄出死囚厚養之集旁近無賴壯子弟及逋逃賜銀幣編隊甲給諸衛所兵器行其暴盜而境內騷然上崩太子踐祚為昭帝王數遣人窺闞昭帝知之顧益厚遇王昭帝崩章帝即位有所求請輒不得益怨望遂發兵反長史李默諫不聽乃作五軍指揮王斌等將四軍諸子將一軍而自將中軍偽授官號私於英國公約為內應故御史李浚者樂安人方持服家居匿妻子變姓名馳告闕下王知之使使者追捕不乃使者還王怒磔之 【 浚字伯淵漢庶人既平章帝嘉浚忠升左僉都御史正統元年遼東守臣懈於邊備虜數寇盜命浚往廵撫浚至以御戎之道莫重於守於是高城深池謹烽堠鳴刁斗揀精銳士馬分佈要害暇則躬督屯田區畫措置繇是邊儲充實甲兵堅利瀚海以東悉平悉寧進左副都御史敕便宜行事在邊八年以疾乞休未幾卒侍郎王偉銘浚墓謂浚小心慎密至誠無偽其在朝則心之石慶在邊則比之趙翁孫】 而王所私遣人英國公所者英國公亦縶以聞上不忍加兵使中官泰諭王王盛陳兵衛見泰南向坐言曰我何朝廷哉靖難之戰非我出死燕之為燕未可知也永樂中太宗皇帝削我護衛徙我樂安讒我者誰耶今固望縣官優我而輒雲祖宗故事故事我豈能鬱鬱無動作汝循營視漢士馬豈不可以洸洋天下速歸報急縛朝中奸臣來徐議吾所欲耳因上章指斥大行皇帝與上所為名夏原吉等奸臣索誅之上嘆曰高煦果反夜召夏原吉楊士奇楊榮問計楊榮曰彼謂陛下即位新必不能自行若自行出不意且大懼破之必矣上問原吉曰於卿何如原吉曰漢王鷙而寡謀外戅中恇臣嘗見其命將而變將出師而泣知其無能為也且兵貴神速楊榮策之善上立召英國公輔下親征詔告高煦罪於天地宗廟百神八月發京師英國公輔少師義少傅士奇少保原吉太子少傅榮太子少保中尚書濙本通政使佐從以武陽侯祿為先鋒是時漢方礿內應取濟南濟南守吏覺之不得發漢將榮者南人請引兵趨南京漢諸將曰南人謀家耳奈我輩何庚辰武陽侯至樂安城下約戰上令大軍蓐食兼行辛已昧爽上軍城北壁其四門諸將請攻城不許諭王書不荅乃使射詔城中城中人多吹劫王獻者王驚遣人詣行幄請假一夕訣妻孥以明日自歸許之其夕漢盡焚兵器反書壬午上軍城南漢將斌曰就擒辱也何如戰死王曰城小乃從閒道衣白席藁出見上頓首自陳上赦王罪使召其諸子解兵令武陽侯祿尚書本旋定城中改樂安州曰武定乃班師還京降王為庶人縶之逍遙城誅所與謀者六百四十餘人減死戍邊者千五百餘人實口外者七百二十七人獨長史李默兔上之逍遙城視庶人庶人足鐐於木運木撞上上不期而踣遂覆巨鼎炙之庶人鼎鼎動須臾死諸子皆死初昭帝為太子上時為太孫與庶人從上陵太子體重多躓高煦後言曰前人躓後人警太孫曰戒之更有後人警後人也 
　　庶人十子 
　　世子瞻垣先庶人卒 
　　庶人瞻圻圻憾父殺其母證父於朝父惡之言於昭帝禠王守陵鳳陽誅甚紀善李遜 
　　瞻垐封濟陽 
　　瞻域封臨淄 
　　瞻垶封昌樂 
　　瞻墿封淄川 
　　瞻坪封齊東 
　　瞻壔封任城 
　　瞻土長封海豐 
　　瞻垹封新友已上皆坐逆幽死 
　　△趙王 
　　趙王高燧國彰德母徐皇后王寡學好武成祖靖內難與有功自喜與漢庶人謀奪嫡數密譖皇太子官僚永樂二年封趙居守北京多用邪人左道上怒誅其長史禠王冠以皇太子力捄免上晚節多疾皇太子視國事宦官黃儼江保者素邪媚皇太子踈斥之遂數離閒皇太子於上皇太子希進見二十一年王入朝留京師儼等妄言上屬意王從王來者指揮孟賢等皆喜欽天監謝成過賢所密言曰成觀天象且有易王之變旬月閒耳賢益喜與其弟三軍人恕子和正覬等偽為遺詔通內近中貴人謀鴆上幸宮車宴駕即劫出禁仗符璽偽詔從中下立王為天子然未以告王曰待事成總旗王瑜佑其謀詣闕上變上命急捕賊御右順門親聽之立誅趙王之人顧王曰爾為之邪王齒擊不能聲是時也又以皇太子力捄免 【 瑜山陽人正甥也正欲為趙王舉私告瑜瑜大驚舅氏奈何自赤族耶正恐欲殺之瑜即上變太宗嘉之授瑜正千戶累官右都督僉事佩□道印充右副總兵鎮守淮安瑜雅尚文學門杜私謁為鎮守寬大不猛以德服人每讀忠臣烈士傳慨然歆慕遇奸臣賊子則切齒恨之但其上變中有枉死者及卒之日自束兩手如高懸然號呼捄解】 上乃選堥臣之賢者輔王以國子監司業趙季通為左長史董子庄為右長史二人為王講說經書推理驗事於是王知禮重此兩人循禮悅孝事太子甚恭太子即位為仁宗王之國遣季通力辭常山左右兩護衛不許往復再三仁宗書諭曰賢弟忠愛河閒東平亡踰也盛心不可固違今令兵部存留中護衛添設羣牧千戶一所王國中惟兄與弟如手如足銘着於心何日忘之 【 趙季通天台人繇教官舉任吉安永豐知縣調龍溪尉寬厚愛人永樂初除博士升司業簡為趙府長史與董子庄端確詳雅同心輔王當時論親藩輔導之良趙董為極選】 宣德初漢庶人反漢黨有誣趙者章帝擒漢班師羣臣迎於單橋尚書陳山請曰漢趙二王為謀久矣漢擒趙必不安不如出不意移師襲之上右顧而問楊榮對曰善左顧而問蹇義夏原吉對曰善榮退使楊士奇草敕詰趙士奇曰事未發以何為辭榮曰謂漢詞連趙士奇曰漢連趙誰證哉大行皇帝在東宮時趙諸羣小偽詔邪謀發露有狀尚為百口捄解大行皇帝僅二弟陛下僅二叔有罪者不可恕無罪者不可薄要使主上不受葛藟之媿而後羣臣有以見大行皇帝地下榮曰善與義原吉具以士奇言白上上止上還京師鞫漢獄漢庶人復自言連趙諸臣言趙者益多趙王聞之憂懼不知所出上召問士奇士奇曰今陛下宗室惟趙最親可惑眾口哉上曰漢趙雖兄弟不同德矣皇考於趙最友朕惟一叔奈何不愛諸臣語趙益多朕行以漢詞與諸臣彈章示之乃遣廣平侯容都御史觀往諭容觀至趙王曰吾生矣因盡納護衛上表謝恩上繇此待趙王益厚王二十八年薨諡曰簡子惠王立惠王名瞻熇立二十三年薨子悼王立悼王名祁鎡立六年薨子靖王立靖王名見灂王獨戲酗酒怒輒以刀劍剸刺人重棰殺之或剜面碎首南樂湯陰二王王叔父也而亦欲殺之又強買良家子女留止樂婦後宮成化中革冠服削祿三之一後復冠服立三十八年薨子庄王立庄王名佑棌好酒立三十六年薨子康王立康王名厚煜讀書好禮孝事其祖母妃妃疾為嚐糞嘉靖中彰德飢王請辭祿以賑之朝命不許世宗南廵王迎駕甚恭王招致賓客文酒游宴有淮南梁孝之風其後與其次妃反目自縊立四十年子昭定王載培世孫翊錙皆先王卒今王常清立進昭定王為恭王世孫為安王王跛捐產以捄荒 
　　趙簡王二子 
　　世子瞻土友先王薨諡悼僖 
　　惠王以安陽王進王 
　　趙惠王八子 
　　悼王 
　　臨漳王祁鋆坐與靖王同虐革服減祿薨子見潓立潓薨子佑木戈先父卒木戈子厚炣立炣薨子載土茲立土茲薨子今王翊鎙 
　　湯陰王祁金芮坐與靖王同虐革服減祿子見凖以烝繼母賜死除有宗室 
　　襄邑王祁鋥鋥薨子見滃立亡子弟見沂嗣沂薨子佑櫸嗣櫸薨子厚燔嗣燔薨子載土兌以擅婚事例除有宗室 
　　洛川王祁鋹鋹薨子見渥嗣渥薨子佑桇嗣桇薨子厚烙先父卒烙子載磽嗣磽薨子翊鏴嗣鏴薨子今王常渲祁鉾夭 
　　南樂王祁金共坐與靖王同虐革服減祿金共薨子見瀾嗣瀾薨子佑檟嗣檟薨子厚金屇嗣金屇薨子載墲嗣墲薨今王翊金離 
　　平鄉王祁鏓鏓薨子見洸嗣洸薨子佑楸先父卒楸子厚火景嗣火景薨子今王載坋以私濫妾降封 
　　趙悼王三子 
　　靖王 
　　汝源王見淇淇薨子佑桐嗣桐嗣薨予子厚焆嗣焆薨子載土量未封卒絕除 
　　昆陽王見洽絕除有宗室 
　　趙靖王三子 
　　庄王以清流王進王 
　　廣安王佑枳枳薨子厚熽嗣熽薨子載堂嗣堂薨子 
　　今王翊鏅 
　　佑朾夭 
　　趙庄王五子 
　　康王 
　　江寧王厚煉煉薨子載墣嗣墣薨子今王翊金否 
　　光山王厚輝絕除 
　　秀水王厚火向絕除 
　　厚烶夭 
　　趙康王二子 
　　獲嘉王載培以孫常清追諡恭 
　　成皋王載垸康王之縊也對侍兒咄咄自語若有所恨者殆為妃與成皋王外論洶洶於成皋王先是洛川王翊銘爭民田彰德通判田時雨撻其奴論戍亡向湯陰王府奉國將軍厚■〈火貴〉厚煅與彰德知府傳汝礪求祿汝礪亦囚其奴不與王使家人詣府求解汝礪不見見時雨時雨復語侵之然王殊無恚於時雨也王暴薨成皋王懼得罪罪汝礪時雨威逼之以狀聞世宗詔械繫京師論汝礪戍極邊時雨歸斬於趙時論冤焉垸薨子翊錝嗣錝嗣錝薨子今王常翊錝父子風流儒雅駸駸然方駕河閒矣 
　　趙恭王一子 
　　世子翊錙諡安 
　　安王一子 
　　今王 
　　今王三子 
　　世子由松二子三子皆幼 
　　臣為郎時趙自王而下凡六百二十有三宗 
　　○昭九子 
　　昭九子 【 宣宗而外凡八王】 
　　鄭王　　越王　　蘄王　　襄王　　荊王　　淮王　　滕王　　梁王　　衛王 
　　△鄭王 
　　鄭靖王瞻埈母李賢妃成祖二十二年用皇孫封章帝四年之國國鳳翔以隴人多癭英宗前九年改國懷慶王多暴怒杖人至死稍不如意輒系殺之英宗為置強相以御史周□為長史後稍戢王四十三年薨子祁鍈王王為世子時棄妃而立妾王有子見滋不愛也每言見滋母韓氏齷齪百歲後難與同廟見滋是我為世子時子如何襲得王爵聞人諫輒忿怒天順三年召入朝戒諭之王二十八年薨諡簡見滋不及封子佑枔王進見滋僖王佑枔五十一年薨諡康亡後東垣王佑檡以簡王孫入繼進其父見貢為定王佑檡居喪能毀王十三年薨諡懿子厚烷王肅帝六年心初簡王有子十餘人長見滋次見濍見貢見濍之母有寵於王王愛見濍而弗教也及長封盟津數行不順王惡之至於父子交訟純帝廢見濍為庶人幽高牆故懿王王久之盟津王子佑橏長求復故爵王不與奏佑橏怨王王讀書能文折節下士然然泥古府中故有習樂之所王盡改其名舍曰中和繹舍堂祀伏羲神農黃帝曰原始之堂堂曰思誠之室後室曰秘器之藏其它館第皆以古義名名疑於天子嘉靖二十七年鎮國中尉周王孫勤熨者故嘗得過於周王周王以聞世宗奪其祿勤熨失祿乃詣闕上書極諫若為名高也者其書曰陛下躬上聖之資不法古帝王兢業萬幾擇致任人乃溺意長生屢修齋醮興作頻仍數年以來巿儀久缺委任匪人遂至賄賂公行刑罰倒置奔競成風公私殫竭脫有意外變臣不知所終邇者天心仁愛災異迭征而不下罪已之詔諸大臣亦無避路之章慶瑞頌符接口連牘恐非所以承天變伏惟皇上念祖宗創業之難敬昊天顯道之戒復視朝之禮罷土木之工開忠諫之路屏邪枉之人則天意可回人心用勸將與唐堯虞舜齊名等齡臣言出禍隨顧得從劉向李勉趙汝愚同游地下不恨疏入世宗怒坐勤熨謗訕降庶人幽高牆居亡何王上萬壽表失臣帝固怪之又亡何帝醮佑橏來獻香王則不使而獨作四箴十連珠以諷切帝其書曰臣聞孔子曰德之不修學之不講聞義不徙不善不改是吾憂也孔子大聖猶以不學亡德為憂況時君邪臣伏見太祖皇帝起淮右身游四方居無容膝垂及三載備歷艱難及有志天下統一寰宇則躬擐甲冑膚風雪歷十五載然後乃能逐胡元平四川八閩安百姓攘四夷功可謂大矣德可謂盛矣事可謂危然而後安矣尚慮喪亂以來教阻道晦民庶懵迷乃復求書廣見求言廣知朝政夕講寒暑不替餘風騰波及於外國以至琉球諸王遣子入學然猶勞瘁時臻民隱日察靡敢戲豫所以繼唐虞並湯武也洪惟皇上御製心箴注四箴碑豳風書無逸揭洪範篇大學衍義下詢疾苦身先農桑益身保民孳孳忘倦臣所親見何及邇年罷講有日美政無聞使四方學士利慾紛拏莫知所從守藩下臣願陛下講學勤政求祖宗之初治問百姓之安危臣不勝拳拳効李德裕丹扆之箴仿陸機連珠之體凡十四章別錄敬進陛下萬幾之暇取次覽觀臣厚烷不勝愛君之至四箴曰居敬曰窮理曰克已曰存誠其連珠十篇曰臣聞連城之璧不付於拙工千里之驥必托之善御是以修身者以損德為優保國者以失賢為慮臣聞如砥之途人以為邪徑彌天之語人以為上乘是以孔孟之門無人而異端雜起堯舜之世既遠而治道難興臣聞衣食足而民富禮文衰而訓靡是以農桑必盛於風俗之始彝倫必明於教學之時臣聞百口言善所以尊侈一心詢過所以希天然則諛舌易巽苦口難便是以堯疇咨而裕受拒諫而騫臣聞水滿易溢月盈易虧是以守謙者不挾德而侮去患者不竢禍而追臣聞竭民脂而作無益者世不知惜長國家而損下利者士謂非忠然則民飢而君無獨富農足而國不能是以愛民則福錫於邦趾虐下則禍起於舟中臣聞文公簡禮春秋加貶鄒衍系獄夏月飛霜然則不誠獲戾罔察罹殃是以畏威者克謹天戒敬祖者率由舊章臣聞商鞅尚法泰旋踵以亡仲尼行仁魯三月而治是以萬類取足得眾尚於用寬百姓無匱求仁先於近譬臣聞臨春於閣陳禍以盈步虛於城宋室將毀是以成湯寬仁不聲是親放勛恭讓不茅茨為恥臣聞被衣寒體充食餒腹民日惟憂耕田南鑿井西鄰人日惟懌然則與以惠者欲其知樂以利者忘其力是以熙皥而王者之為驩虞而霸者之策既奏帝大怒下鄭入獄中手詔曰日者勤熨謗訕朕躬朕姑活之厚烷敢効尤彼小豎子耳爾今西伯也諸欲為為之佑橏因帝之怒王也摭拾王罪四十章誣王反上使駙馬詔太監堪往視還報反亡驗信惑小人治宮館名號疑乘輿則有之而方掉弄章句譏謗至尊上曰厚烷撟傲不稱臣百凡自擅掇拾朕過無禮不道降庶人囚之王囚高牆十八年庄帝即位乃出復其爵王自少至老布衣蔬食而已自封至復王凡五十五年薨諡為恭而前盟津王亦稍白得復爵賜諡王世子載堉讀書樂道有恭王風恭王之囚也世子不敢室築一室王宮門外席藁以居如王囚之年數王薨世子曰鄭宗之序盟津為長前王復爵與諡矣爵不宜我固避之山中其後竟立佑橏之曾孫載璽為王 
　　鄭靖王四子 
　　簡王 
　　新平王祁銳夭亡子除 
　　涇陽王祁銑信讒撥置世子逼人致死天順三年召入朝戒諭銑薨子見溢嗣溢為世子荒淫亡度母妃張氏常制教之母薨溢殺一犬殮而埋祭之以比母及襲封宿娼喪次妃郭氏泣諫溢怒撲之宮門絕其飲食笞殺其從婢復強納母妃女弟為妃兄所奏孝宗八年革爵除 
　　朝邑王祁鎔亡子除 
　　鄭簡王十字 
　　世子見滋追封僖 
　　盟津王見濍王出府別居竊世子金冊以去他日復入簡王宮欲取寶簡王索出其世子冊以是怨簡王遂不復朝凡朝廷慶賀表箋禮皆廢他日輿而過涇陽王門見涇陽王不下妹廣寧郡主及笄府中制臥床奩具碎而焚之又強娶良家子為宮婢多占軍較至白餘人簡王不能制以奏聞純帝二十年革爵令戴平巾習禮讀書敬帝即位得歸及沒肅帝賜諡子佑橏多行不義惡恭王 
　　東垣王見貢王獨家奴安童數欲殺其妃憲宗斬安童褫王為民久乃復王薨以子懿王進封追諡定懿王庶子厚烱仍木襲東垣爵烱薨子載墽立激薨子翊鎧立 
　　河陽王見溈殤除 
　　信陽王見泿殤除 
　　宜章王見汌夭亡子除 
　　繁昌王見寢寢薨子佑木芳立木芳薨子厚火呆立 
　　廬江王見湳湳薨子佑■〈木昂〉立■〈木昂〉薨子厚光立長子載禋 
　　丹陽王見淕亡子除 
　　真丘王見渻亡子除 
　　鄭僖王二子 
　　康王 
　　佑檍殤 
　　鄭恭王三子 
　　世子載堉 
　　德慶王載堼薨子翊金而火立 
　　崇德王載升亡子除 
　　臣為郎時鄭自王而下凡二十一宗 
　　△蘄王 
　　蘄王瞻垠不知其母故封靜樂王傳姚友直授王經有顧問必正對王雖幼知賓禮之王早卒諡庄獻昭帝即位追諡獻 【 姚友直益以字行浙江蕭山人洪武甲戊進士授中書舍人累升司經局洗馬宣廟為皇孫時奉命授書並授蘄獻王升左春坊左庶子及滕王建國雲南升雲南左參政掌長史司事滕王薨因事至京宣廟嘉念舊勞擢太常寺卿】 
　　△越王 
　　越靖王瞻墉母昭皇后永樂三年用皇孫封衢州未之國薨妃吳氏殉諡貞惠亡子除 
　　△襄王 
　　襄憲王瞻墡母昭皇后永樂二十二年用皇孫封王讀書通詩尤長春秋宣宗四年之國長沙正統初言長沙卑濕請遷亢爽地睿帝居之襄陽帝北狩其時諸王中王最長親且賢朝議以國家有故非長王無以填之吁迎立王子既不果郕王攝王上書皇太后請立睿帝太子急發府庫募勇敢士迎鑾而令郕王加意監國之政而郕王隱之不以聞太后書至已立為皇帝矣郕王即位又上言陛下誕登寶位非從上皇冊封若稍失臣節宜旦夕遣使視膳朔朢率羣臣問安以不失恭順之意睿帝復辟于謙王文坐謀迎王子誅疑王與有謀而王實不知久之從宮中得王所為二書賜書遺王比於金縢召王朝既見甚歡使詣謁長獻二陵歸上章言伏覩皇太后制諭廢郕王如漢昌邑王臣讀漢書霍光因昭帝無後援立昌邑以承漢祀初無篡奪之非郕王承皇上寄託之重乃乘危篡位改易儲君背恩亂倫非昌邑比臣閱其所葬杭氏壽陵高聳僭擬長獻臣不勝憤悼伏望夷毀以明禮法上從之河南按察使王槩坐誣系獄王過河南河南父老遮王車訟槩王訪槩為吏誠善及小見賜宴酒半王跪席舉身為上言日從洛中來洛父老所以遮車訟槩狀上立命召為大理卿 【 王槩廬陵人正統壬戍進士起家邢部郎歷湖廣河南參政河南按察使廵撫陝西入為大理寺卿刑部尚書槩所歷多在法司棈習律比了決無宿案凡以要結至者測情恊律指摘過誤疵謬不少假藉以故諸法吏相率為明慎刑用不枉其所為斷案繳駁法吏亦轉相成抄寫傳以為式卒諡恭毅子文年十六舉士以翰林出為廣西參政】 王出有二都督犯駕內侍以聞上怒庭杖二都督王入謝曰臣出無駕二都督何從知之若罪二都督是臣為阱於二都督也上竟赦二都督杖王數欲返國上特賜護衛及旗手司鷹坊司食鹽三千引官其二夫人之弟二乳母之夫皆為百戶春秋上戊祭社稷山川賜陪祭官懸帶牙牌又賜之襄王之寶雕玉篆曰以識密奏上曰昔周公有大勳勞成王寵以天子禮樂叔父豈下周公侄欲加叔父宮殿黃琉璃瓦王踧踖辭奈何以臣壞祖宗之典訓且居第當傳孫子用陶瓦世世相安也上曰善及行上送至午門外王逡逡若有所言上曰叔父何言王頓首曰今海內之民財殫力痛望陛下如望慈父母願陛下省刑罰薄稅斂以荅海內心上拱手謝玉還上及太后思王不已四年復召王王至上諭廷臣曰吾叔父襄王天下第一賢王也其以朕言牓於宗人之府三時返國御製峴山漢水二賦及襄陽四時歌以榮之王行上送至蘆溝橋駕在王后王辭以臣先君大亂之道也上曰今日侄送叔非君送臣叔父何辭之與有王不得辭反其車以面上六年復迎王以老辭上歲致存問諸藩自谷王后皆禁不朝王獨以小心清慎守法遠嫌得來朝者再在位五十年薨子祁鏞嗣在位十年薨諡曰定子見淑嗣在位二年薨諡曰簡子佑材嗣王聽其妃父井海左使多棰殺人孝宗中降敕切責海及王所親信俱戍邊在位十四年薨亡子諡曰懷弟佑楯以光化王進封在位四十三年薨亡子諡曰康始懷王好玄修復好鷹犬蓄善馬日行八百里一日騎往南陽返而日未曛又嗜女宮中賞賜無節兼有郁攸之變先世蓄積為一空康王之嗣也嘗命道士禱雨而應遂奉道好五雷法嘗無故煉神忽見一長人高六十七丈許青面赤發黃巾金甲執鐵鞭立庭前因悸終其身年八十五薨二王同月生也而皆好道教初簡王夢兩道人相采發繇端禮門直入王宮遂生二王而皆以好道康王薨無子其從侄厚土火頁以陽山王進封陽山王者定王次子見淓之孫而佑楬之子也追封見淓為恭王佑楬為惠王王之嗣王也幼鎮寧王佑檽攝之世宗南狩承天廉王長進王王焉王初為王國資縮甚乃折節為儉攝敝衣冠居外廄不厭稻粱遂能節祿米之羨以助於王家嘉靖三十年虜犯順王進銀二千助軍三十六年三殿災王進銀三千柟木十世宗兩賜獎勞卷衣一襲王事嫡母王太妃及潘太妃至孝潘太妃薨王殯之左偏王太妃曰汝母有爾繄社稷是賴其何有於正寢左之以我乎仍正寢王泣曰臣非敢有違臣不忍以非禮加臣母及葬跣而扶櫬行五十里王愛襄人左右不使犯有司四方士大夫道襄者率先施禮與為韋布交人為之語曰夫人入楚也山不登太和王不朝於襄云何之徜徉王在立十五年薨諡曰莊子載堯嗣為今王 
　　襄憲王三子 
　　定王 
　　寧鄉王祁鐄亡子除 
　　棗陽王祁鉦薨子見沔立沔薨子佑楒嗣善文章精騎射力能制奔馬博涉星曆兵農醫卜之書言休咎多中好持論經濟之術嘉靖初上書世宗請伯孝宗考獻皇帝世宗褒諭之更請除宗人祿使其以四民自為生賢者用射策應科寢不行康王為王病廢不能事承奉邵亨挾權自恣拷死王舅王惡之剔其兩目坐奪嘉靖爵四年也十八年上狩承天念王前疏復王王薨今王厚爥嗣長子載土畢 
　　襄定王三子 
　　簡王 
　　陽山王見淓淓薨子佑楬嗣以庄王進封郡爵封 
　　鎮寧王見瀷寬仁樂善王薨子佑檽嗣檽薨子厚熧嗣長子載土巷 
　　襄簡王二子 
　　今王以安福王進封 
　　鄖匡載■〈土鼎〉先封隆慶避穆宗年紀改今封 
　　永城王載圻亡子除 
　　臣為郎時襄自王而下凡三十有七宗 
　　△荊王 
　　荊憲王膽棡母張妃永樂二十二年用皇孫封宣德四年之國建昌正統十年改封蘄勤學好古祗慎肅恭延攬文學之士王三十年薨子靖王祁鎬立王七年薨子見潚立初靖王生三子見潚荊王見溥都梁王見澋樊山王見潚與都梁同母母妃愛都梁常多予之金帛見潚素不平及王錮母妃敓其衣食竟死將葬出柩於竇叵都梁王入後園騎射擊之以鐵尺塞其口捶殺之鑽火王肛謂王妃何曰都梁王與王騎射後園馬驚踐死因逼淫何妃於後宮王從弟懷順王見潭之妻茆妃美求通焉懷順王母馬妃懼防之王怒髠馬妃鞭之百餘攣懷順王囊土壓其面王怒械繫茆妃入宮脅奸之數集惡少年騎射微服涉漢略人美妻女其聚斂不可勝道惡鎮國將軍見滏見淲閉之空舍餓死之樊山王懼其及也密聞於孝宗孝宗使太監俊駙馬都尉震御史珊征王王至上使諸王與文武大臣議罪議王文武大臣皆曰見潚罪惡深重不蔽於刑書上曰寧末減削爵降庶人錮西內賜何妃死奪茆妃之封弘治四年也居二年見潚從西內復摭奏樊山王過樊山王曰昔者大行皇帝遺詔至荊見潚拒不內見潚居荊多置弓弩築土山簡舟閱馬廣儲占星鐵聚械其子佑柄濟惡謀不軌向未盡言耳乃敢誣奏我遂更上王前事上使覆視有之乃賜見潚自盡廢佑柄而封都梁子佑橌為王是為和王王十年薨子端王厚烇立端王有賢聲景泰中上書請朝上皇不許荊長史施魯賢者也王厚遇之 【 施魯仁和人學古守高恥為遇合為長史以正道匡王是非介然不阿王為疏請增秩魯以方嚴簡亢不為劉瑾所悅矯勒致仕瑾誅起用辭不赴魯無一畦尺椽之藉東西僑賃不常非其義不受也】 王四十六年薨子載墭先王卒孫恭王翊巨立進封載墭為庄王恭王十六年薨子常泠先坐罪革為庶人弟敬王常言立王一年薨亡子弟常泴立為今王世子由樊 
　　荊憲王二子 
　　靖王 
　　都昌王祁鑒鑒薨子見潭立潭死於見潚子佑木烏立俞烏薨子厚熙立熙薨子載塎立載塎佯放狂紛至抉人眼長子翊鏵先卒子常澐未封 
　　荊靖王三子 
　　庶人見潚都梁見溥為見潚所見潚廢子佑橌進王郡爵除有宗室 
　　樊山王見澋澋薨子佑構立構薨子厚焌立焌薨今王載坅立玉讀易窮理折節士大夫閒諸王通刺士大夫故不名王獨名郡王女得封而請祿於朝王有四女不為請下嫁於士人隆慶中請自試不報長子翊金氐翊金氐與其諸弟翊廠秝金翊朔金皆工詩兄弟相唱和號花萼社 
　　荊和王三子 
　　端王 
　　富順王厚焜幼孤未就傅稍長魏與其長者語乃潛心學問至忘寢食薨子載■〈土共〉立■〈土共〉薨子翊堤立為今王長子常湢 
　　永新王厚熿能詩薨子載壕立壕薨子翊鍵先卒孫常渭立為今王 
　　荊端王一子 
　　永定王載墭以子恭王追諡庄郡爵例除有宗室 
　　荊庄王二子 
　　恭王 
　　德安王翊金着薨 
　　荊恭王三子 
　　世子常泠隆慶三年以罪降庶人 
　　敬王以泰寧王進封郡爵例除 
　　今王 
　　今王四子 
　　世子由樊餘子以王進封格於例不得郡王爵 
　　臣為郎時荊自王而下凡百四十有五宗 
　　△淮王 
　　淮靖王瞻墺母曰李妃初國韶英宗以韶瘴擇饒徙居王朝長史李伯嶼從左右請有他求與伯嶼不可曰朝廷之上有賜無求賜則惠求則瀆王病府中人請為一祈福伯嶼曰何如貸丁錢以蘇衛士之困王皆從之 【 李伯嶼上海人為桐盧訓導識姚夔於諸生閒子澄清並舉進士恬狷有聲清官南刑部丁艱服缺夔時為吏部尚書欲留之北部清辭曰人無以公為先大人故耶】 王薨凡二十三年王子祁銓立諡為康王凡五十五年世子見濂見卒弟清江王見淀子佑棨嗣立追諡世子安王清江王端王王遊戲無度左右倚勢橫暴境內苦之左長史庄典以王不順請自免詔止之會饒州推官汪文盛與王府不相悅有篢嵩者病風持刀撞入王門大呌王執詰之嵩謬言汪推官使我來殺王典以告鎮廵官時鎮守太監黎安以事至饒其隨騎近端禮門被撻安以為辱怨王而先是王有名琴焉曰天風環佩其音殊絕寧王宸濠謀之不得又求王濱湖地王弗與坐是嗾安舉奏王過典不能捄並及文盛被誣事王亦奏辯下撫按詳訊安與宸濠謀不候報遽逮典及府中官較鞫之典詞不遜宸濠復使人將至府棰擊之死獄中他所連死甚眾於是王奏安挾仇殺典以脫嵩及縱參隨堂等嚇取民財上遣司禮太監張欽都御史金獻民錦衣指揮使薛璽往按王畏宸濠不敢奏欽等又為安諱護遂言王聽信奸徒為惡請嚴戒之淮府軍較坐戍邊者二十餘人刑部覆奏詔從之而典冤竟弗白正德十年也王薨諡為定王凡二十年亡子弟鎮國將軍佑楑立諡為庄王凡十三年子厚燾立諡為憲王凡二十五年子載坮立薨諡為恭王凡二十一年世子翊鏡早卒弟建昌王載堅嗣立薨 
　　淮靖王三子 
　　鄱陽王祁鑌亡子除 
　　康王 
　　永豐王祁■〈金戊〉■〈金戊〉薨子見淨立見淨文而好士得教授李勛知其賢請以為子師亡何薨子佑栶居王喪不敬動以書諫王庶幾改之他日勛辭王歸王曰嘻吾可一日無先生 【 勛吉水人】 栶薨子■〈火禾〉立■〈火禾〉薨子載址不及封址子翊金立長子常剽 
　　淮康王七子 
　　安王以世子卒亡子用侄定王追封 
　　端王先寺清江用子定王追封郡爵除 
　　南康王見湁湁薨子佑柌不及封子厚火火立長子載走崇 
　　德興王見郡郡薨子佑槤立槤薨子厚或火立或火薨長子載堢孫翊錬 
　　見沶未封卒 
　　順昌王見羣羣薨子佑樅立樅薨子厚熍立熍薨子載圭 
　　崇安王見洵洵薨子佑干立亡子除 
　　淮端王二子 
　　定王 
　　庄王以鎮國將軍進封 
　　淮庄王八子 
　　憲王 
　　高安王厚炅炅薨子載堾立堾薨今王翊鋏立 
　　上饒王厚熻熻薨今王載塙立 
　　吉安王厚燔燔薨子載堁 
　　廣信王厚火其木火其木薨長子載堡 
　　厚燮未封卒 
　　嘉興王厚爖爖薨子以擅婚降奉國將軍 
　　紹興王厚爀長子載封長孫翊羊金 
　　淮憲王四子 
　　恭王 
　　今王以建昌王封 
　　金華王載塨翊銪 
　　華陽王載域亡子除 
　　淮恭王一子 
　　榮昌王翊鏡亡子以弟建昌王王追諡昭 
　　臣為郎時淮自王而下凡一百有四宗 
　　△滕王 
　　滕懷王瞻塏母郭妃仁宗即位用皇子封國雲南未行薨年十七除 
　　△梁王 
　　梁庄王瞻垍與滕懷王同母仁宗即位用皇子封國安陸仍郢邸姿度英偉好學不倦襄獻王自長沙徙安陸道王國王相見甚歡辭去至泣下亡何薨凡王十八年亡子除 
　　△衛王 
　　衛恭王瞻埏與滕懷王同母仁宗即位用皇子封懷慶未之國正統三年薨亡子為人孝謹好學以賢聞王薨妃楊氏殉諡貞烈
