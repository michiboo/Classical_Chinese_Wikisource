
●名山藏卷之十六 
　　臣何喬遠恭輯 
　　典謨記十六 
　　◆典謨記十六 
　　憲宗純皇帝二 
　　○憲宗純皇帝二 
　　八年正月虜入大同西路募民納馬予冠帶揀閱各營馬步官軍兵部言日者四川盜起燒劫榮揵為二縣山西河南山東草寇竊發南北直隸大旱相仍淮河淤塞湖水耗竭所在民多轉徙行舟財被劫掠浙江旱潦齊患去歲江潮益漲草盜竊起兩廣之賊陝西之虜荊襄之流民寧息靡日所在有司既不能消變於未然又不能弭患乎已發事機一失為憂將大伏惟申飭中外除盜安民禁嚴撫捕罰重隱蔽務絕其根類毋容玩愒納之猺獞賊首黃公剛等劫濱州及上林縣等林峒癸亥皇太子薨虜入安邊營左參將都指揮錢亮引兵追之與戰五晝夜我軍死者十三四于于西邊告急二月上命戶部右侍郎陳浚總督陝西軍餉命吏部右侍郎葉盛往延綏等處議處兵事諡皇太子曰悼恭以山西河南災傷連歲虜寇深入復設兩省廵撫榜諭奸徒之藏妖書者虜入定邊營把總都指揮廖斌追擊敗之虜入寧塞營總兵官許寧都指揮李英指揮周賢都指揮劉寵合擊勝之皆賜敕獎勵議搜虜河套忻王見怡薨旌異岳州知府吳節延平知府盛顒金華知府李嗣瑞州知府史宗禮平陽知府胡睿通判李杲永平知府王璽宿州知州劉盤歷城知縣沈瑀商水知縣羅楫廣平知縣何琮靈壽知縣劉冀貴饒陽知縣張韓鹽山知縣武震滿城知縣劉翥新河知縣蕭智安平知縣王瑾景州判官王左潞城知縣杜彪三月命荊襄流民遣歸原籍復業者所在廵撫等官優恤未復業者招撫之命籍團營官軍名數季終以聞四月京畿自二月至是月不雨大風竟日運河水涸遣祭於天地社稷山川復分遣兩京侍郎祭告淮瀆東海山川之神冊申鑿為蜀王辛已月食命三法司審錄罪囚遂分命刑部大理司屬分審於天下五月命武靖侯趙輔佩平虜將軍印充總兵統制諸路兵與總督軍務右都御史王越赴延綏等處擊虜六月虜入平涼鞏昌臨洮等府州縣七月修隆善寺畢工工匠升文思院副使者三十人書碑官尚寶司少卿任道遜等並進卿少工科都給事中王詔等言比歲以來星妖示見江海泛溢天變於上地變於下炎夏霜降平地阜出猛虎食人雨雹傷稼夷狄侵疆水旱相仍瘟疫流行下民疾苦陛下此時汰冗去濫猶恐不足節用捄凶寺成碑完官爵升授一至於此西征北伐捐軀隕命之人胡以勸之伏望追寢前命慎重名器不允八月旌異長沙知府錢澍常德知府楊宣建昌知府謝士元 【 士元長樂人任戶部郎上疏陳四為弊尚書年富所契許有涉中官力抗之擢建昌知府辟學宮作禮器行射法購書以惠來學南京大理寺卿夏時正廵江西首以士元名旌於朝滿九載民詣闕請留升從三品俸仍知府事以憂去服闋改知廣信永豐有銀冶久閟處州民常盜發動以百計士元勒兵捉盜左股被則傷竟俘賊塞穴還用薦擢右副都御史廵撫其地蕃有大小姓者相煽為亂士元托行邊閱兵積餉為戰御計賊獻羊豕迓道左士元慰遣之民以歲侵流入蕃部為廣室十餘區糜之藥病葬死歸給符餼存活甚多弘治中乞致仕】 隆慶知州李鼎靖州知州蔣淇溫州通判余鼎實保定府推官鄭傑長沙知縣艾旻甌寧知縣喬銘 【 銘趙城人以貢士任廉誠剛介勞心賑饑】 九月秀王見澍薨命宣城伯衛潁守備鳳陽十月戊寅月食十二月賑京城乞食饑民虜入興武營等處寧夏總兵官都督同知范瑾戰卻之 
　　九年正月真入張元吉既免死謫戊其子玄慶為父求免以母老子幼為辭上允之給事中虞瑤監察御史龔晟等劾奏元吉擅作威福棄絕倫理改易敕書僭用器物奸收祖婢勒要人財挾讎謀死三十八人造意殺死一家三人罪當凌遲處死有日獲宥發戍當時科道之臣尚以為言今復得放歸愚昧小人未諭聖意若以元吉私情可憫則其所殺四十餘人之中與獄中他罪囚豈無母老子幼如元吉者元吉本五斗米賊後奉非道教有何功益蒙上眷遇一事雖細關係祖叉朝綱伏惟審度上曰待其親終戍邊如舊命順天府分官賑濟貧民勸課農桑虜入紅沙塢守備偏頭都指揮戴廣追敗之虜入興武營游擊將軍王璽參將神英等遇之漫天嶺平虜將軍總兵官寧晉伯劉聚等遇之半坡峰副總兵孫■〈金戊〉與王璽神英復遇之劉家塢擊卻之追擊又敗之並賜敕獎勵命儒臣考訂宋儒朱熹資治通鑑綱目及後儒所著考異考證諸書而以王逢集覽尹起莘發明附其後三月始遣監察御史廵鹽河東升福寧縣為州減雲南銀課十分之五乙已夜南京大風雨拔太廟社稷壇樹旌異廬州知府朱鏞大名知府熊祥陝西按察司僉事伍福南昌府同知李泰冀州知州胡瑛綏德知州郝清臨江府通判王維台州府通判孔彥綸隴州同知張翓城武知縣王達曲陽知縣喬良北直隸山東民飢相食四月辛酉朔日有食之以旱災免山東今年稅糧順天等府亦量減之命廵街廵河御史瘞棄屍福余等三衛虜賊結構海西女直屢犯邊境遼東總兵官都督同知歐信副總兵韓斌等戰敗之賜敕獎勞上閱騎射於西范黜其最下者命自後棈選以補缺五月升都督僉事李白玉為都督同知自內旨以山東旱飢命河南等處廵撫等官分發其流民於諸州縣所在區晝屋舍驗口給糧秋成遣之更弓山東征役之賦賑以臨清倉粟米十萬起致仕禮部右侍郎倪謙翰林院侍讀學士錢溥於南京管事自內旨南北科道官相繼言謙溥不顧清議有玷名節上置之六月進封趙輔為武靖作七月復設蘇松常鎮湖五府並所屬縣勸農通判縣丞各一員虜寇榆林澗都督僉事許寧等擊卻之八月尚寶司卿楊導言尚寶司官終身不調旅進素餐而已欲求試如諸司上曰果有材吏部舉用之古人云立賢無方宣城人阮延珪言故父遷干自交趾歸附有功歷官知府垂老致仕旅死宣城困苦流離乞授臣一職冀圖自活下吏部難之上曰其授官縣丞食祿不事事稱朕柔懷意九月監察御史楊守隨等言頃因山東災傷議者為捄荒權宜之計許在京辦事及寄名吏納銀俱免京考見在當該者俱免考試與冠帶悉依資格選用如是則文移通否年歲老耄一切不問黷貨規進幸門靡極害政莫甚焉上曰朕患吏道不清嚴考試為進退募入貲賑饑免考登仕教吏貪也御史言是亟罷勿行重建伯夷叔齊廟於永平賜祠額曰清節冊壕墭為遼王敕各邊廵撫都御史整飭邊備十月王越襲虜紅鹽池大破之賜敕獎諭癸酉月食魯王泰堪薨十一月重閱騎射於西苑命翰林院編纂宋元二史上接通鑑綱目開八館編纂之十二月復設河州及文禮二縣 
　　十年正月敕王越專居固原總督三邊諸鎮軍馬二月晉王奏鎮國將軍美垎有母喪請並以其子應得祿米量支本為喪費下戶部議無例上曰人子不得自盡於送終則終身悔雖無例特允之三月南昌知府王詔詣京考滿以疾久不還任廵視侍郎原傑奏罷之詔賂中官自陳疾愈累疏稱屈下吏部辯理得復六科給事中劾詔宜黜上曰原傑黜詔以病也病瘳矣何不可責給事而恕之崇王之國大應法王札實巴死有旨如大慈法王例建塔葬之撥官軍四千供役禮科給事中王坦言札實巴夷狄之人假名釋氏陛下待之殊禮封之顯號特藉此以撫其種類使不患邊耳如例祭葬之足矣而祭祀之品逾於王者造塔之費幾于山陵今畿甸饑饉連年餓殍載路即以是費拯流離垂死之民豈不愈於厚一荒誕之胡僧哉上曰給事中言濫矣大應法王造塔比大慈法王已減三之二不許四月浙江參議寗珍為廵撫都御史所黜具疏稱枉吏部抑之特命復任增雲南鄉試舉人五名以街渠污塞逮中兵馬司指揮廵城御史錦衣衛官較於獄五月禁藏妖書增設州縣勸農官六月岷王音垽為其乳母子觀請免戍吏部覆奏不宜上曰觀母老失養王為請厚道也其放歸養母死而戍邊升工部右侍郎王詔為左侍郎通政司右通政程萬里為右侍郎自內旨南京科道官言王詔寗珍既退復用啟奔競夤緣之端上曰既命之矣兵部會吏部舉可廵撫寧夏者二月上不允已復推上曰邊境廵撫不宜用未練事者吏兵二部故當究之姑宥罪而升南京都察院左儉都御史張鵬為右副都御史以往起養病右都御史林聰以代鵬給度僧道南京監察御史任英言比歲旱澇相仍災異迭見內地荐饑邊塞多警京城內外民食孔養若復行給度則天下僧道紛集京師米價益貴況此輩奸盜者多即如四川僧徒悟升乃為賊首乞罷其令不從發團營官軍三千疏浚京師溝渠七月遼王壕墭之長子卒亡子請以其妃妾殉上曰先帝顧命毋殉後宮也王何戾耶婦無子別室遷之濮州民有乘飢為亂者州捕殺之其弟同居當連坐上曰民飢思亂朕甚憫焉同居者不預謀杖戍之殺者家屬財產悉毋籍八月祀宋儒程顥程頤於博野縣 【 願頤故博野人其五世祖為宋太宗時端明殿學士因家洛陽知縣裴泰奏其事故大有是命】 旌異廣東按察司副使孔鏞僉事陶魯林錦賜誥命九月癸丑朔日有食之令侯伯新襲及駙馬年少者送國子監讀書習禮十月旌四青州知府李昂湖廣按察司僉事尚禠浙江按察司僉事周正方河南府知府吉慶直隸真定府通判傳恕順德府通判李觀故城知縣杜中陽城知縣耿升錢塘知縣謝熲賜誥敕增設山東布政司參政一員提督勸農十二月起復太常寺掌寺事禮部左侍郎萬祺於家自內旨科道官言國家大祀時享諸司不敢以刑喪奏刑喪之人不得陪祀供事而況掌祀之大臣太常則掌祀也禮卿之貳則大臣也上曰朕將別用焉 【 萬祺南昌人精祿命以椽授鴻臚寺序班有援之者超擢吏部主辜石亨將為英宗謀復辟以問祺祺曰某詳太上祿命當復為天子力贊之及英宗即位以亨薦召見擢吏部郎成化末累遷工部尚書太子少保祺起家掾吏列於六卿物論不平然能自謙約以身名終】 罷湖廣寶慶等府縣淘金 【 時內費日侈帑金漸乏命寶舊場淘金場二十一歲役民五十五萬有奇而武陵縣民傷蛇虎死大水者無筭僅得金三十餘而已廵撫官以聞詔罷之】 都察院右都御史李寅奏錦衣鎮撫累問妖言罪人所追妖書圖本悉妄誕不經愚民往往被惑乞備錄青名榜示天下使威知其謬幻詔可 【 其書有番揭地搜神記誣金龍八寶混天機神經安天定世繡瑩關九龍戰江神圖天宮知賢變遇神圖經鎮天降妖鐵板達通天混海圖定天定國水晶珠經金鎖洪陽大策金鋒都天玉鏡六甲明天了地金神飛通黑阮書通天徹地照僊爐經三天九關夜海金船經九關七返纂天經八寶擎天白玉柱天子金地歷劉太寶泄漏天機伍公經奪天間門纂經佛手記三煞截鬼經金鎖欄天記緊關周天烈火圖玉盆經換天圖飛天曆神工九轉玉瓮金燈記天形圖天髓靈經定世混海神珠通玄濟世鴛鴦經錦珊瑚通天立世袞雲裘銀城論顯明歷金章紫綬經玉賢鏡四門記燕破國經通天無價錦包袱三聖爭功聚寶經金歷地經奪天策海底金經九曜飛光歷土傘金華蓋水鑒書照賢金靈鏡經朱書符式坐壇記普濟定天經周天烈火圖六甲天書三災救苦金輪經智鎖天關書感天迷化經變化經鎮國定世三陽曆玄元寶鏡玉傘錦華蓋換海圖轉天圖推背書九曜飛天曆彌勒頌通天玩海珠照天鏡玄天寶鏡經上天梯等經龍女引道經穿珠偈天刑圖應劫經天圖形首妙經玉賢鏡透天關盡天曆玄娘聖母親書太上玄元寶鏡降妖斷怪伍家經金光妙品奪日金燈紅塵三畧照天鏡九關番天揭地神圖金鋒都天玉鏡玉樹金蟬經玄娘聖母經七返無價紫金船銀城圖樣龍鳳勘合】 虜入馬營齊家溝赤城袁家墩等處宣府游擊將軍署都督僉事周玉敗之詔與實授當先官軍升賞有差 
　　十一年正月考察朝覲官吏部奏罷寗珍王詔從之故真人張元吉母死當戍釋為民祀故監察御史伍驥都指揮丁泉於福建上杭縣 【 汀州府上杭知縣蕭宏奏天順六年盜賊竊發都指揮丁泉率兵守備本縣扞御有方賊不敢犯次年賊勢益熾廵按監察御史伍驥入境聞變即馳至汀審察賊情調兵策應單騎入巢諭以禍福賊出不意駭甚及聞驥諭感泣至誠旬日之間脅從來歸者千七十餘惟賊自李宗政等負險不服遂與泉率兵深入攻破營寨泉奮身力戰為賊所害驥總督官軍吊死恤傷激揚義氣與賊戰十餘合破犂璧等一十八寨擒斬八百餘人賊平未幾驥遂殞命民皆傷痛相率出私財立祠乞載諸祀典歲時致祭事下禮部覆奏賜祠額曰褒忠驥安福縣人景泰甲戍進士莊重寡言居風憲持大體見同類掇抬大臣以沾名者恆非之遇事尚為果決敢任】 二月閉宜陽等縣銀峒申明酷刑之禁乙未月食三月虜自尖山墩西空入寇大同右參將都指揮李鎬游擊將軍都督僉事緱謙等御之金山兒迤西敗之追至向水河及尖山西空又敗之賜敕獎諭寧晉伯劉祿卒祿年故少命賜祭不予葬免輟朝着為令分命監察御史清理天下軍伍以多少為殿最四月置寶豐商城二縣命南北兩畿河南湖廣江西地廣民眾之處增設勸農官一員壬辰干清宮災五月紀宮人之生孝宗皇帝六年矣以萬貴妃寵且妬不敢聞上至是上始知之下禮部擬名名不愜上意上自名之遂見皇子於羣臣中外人心莫不歡慶六月湖廣總兵官左都督李震等奏沅靖等邊衛控制川貴廣西諸種蠻夷頃者苗賊攻掠不已雖已調兵捍禦卒難成功請如正統景泰年閒靖遠伯王驥等故事大剿之上曰蠻夷猾夏自古而有要在邊將覊縻得宜其令震等與四川貴州廣西參將土官人等分屯御之肆侮拒敵則行剿殺聞風畏威則加撫諭皇子母紀氏薨七月唐王瓊坦薨印記馬騾駒於北直隸山東河南等處修理南京太廟八月借漕卒浚舊通惠河以通京師漕輓命朝官離家十年者方許省祭取陝西廵茶御史還京選差行人二員禁茶如舊追贈真人喻道純父宗敬為太常寺寺丞母楊氏為安人自內旨閉秦川火地山兩當縣申家庄銀峒九月丁未日有食之陳州知州戴昕秩滿當遷州人言其政命復任升俸二級旌異石阡知府楊榮晉州判官張綱賜誥敕屬荔波縣於慶遠府 【 荔波初屬南丹州士獞覃仕武苦夷法峻厲與知州莫必勝構兵累年故以屬慶遠】 十月增設專理河道工部官一員禮部左侍郎萬祺至改為工部十一月癸亥冊立皇太子詔天下升右通政程萬里為戶部右侍郎侍講學士尹直為禮部右侍郎太常寺少卿孫廣安為本寺卿自內旨十二月升大醫院院使方賢為通政司左通政仍掌院事 【 時賢自結於太監黃賜為賜蓋寺以修衙門為名捃摭罰納銀募匠易木所費不貲以此得寵前此雜流升四品官帶俸者止太常太僕少卿及順天府丞以通政官帶俸者自賢始】 申明洪武閒學規於國子監置高明縣編發自宮者于海戶令再犯者處死全家發邊遠充軍旌異萊州知府熊瓊韶州府同知方新成都府同知李祥東昌府通判蕭彥敬河南布政司理問諸豫歸德州判官陳獻賜誥敕已亥復郕王帝號上尊諡曰恭仁康定景皇帝修飾其陵寢 
　　十二年正月是月南京陰霾蔽日地震有聲二月巳亥朔日有食之增設山西忻代諸州縣勸農官已丑月食給獄囚藥餌三月冊陽鑄為魯王李震破靖州苗賊五月復罷遣陝西廵茶行人升工部左侍郎萬祺為本部尚衵自內旨敕都察院左副都御史原傑往荊襄等處撫治流民六月瀧水等縣猺賊四出焚劫浚通惠河成蒙化洱海鶴慶大理趙州鄧州等處盜起七月皇第六子生定京操軍逃亡罪例黑眚見命宋儒朱熹十世孫燉襲翰林院五經博士奉祀事設貴州程番府太學士商輅等條陳時政六事其一言哈密等處番人來京攜帶玉石多被細人誘引進貢計囑行戶高直賣官規取厚利閒住番僧往往自都綱禪師升至國師佛子法王等給與金銀印信圖書其有死亡徒弟承襲更求造塔二者皆侵耗朝廷財物宜行禁治其一言廣東雲貴等處有貢奇花異草珍禽奇獸珍珠寶石金銀器物此物非出所貢之人必取諸民取民不足又取之土官夷人家一物之進其直十倍暴橫生靈激變邊方莫此為甚乞敕內外臣自後皆毋進其一言永樂閒以交趾為郡縣其後守鎮非人遂致陷失今兩廣四川貴州雲南俱系邊遠雲南與交啞尤為切近蠻夷土官易生事變宜命吏部推選剛正有為大臣一員廵撫其處上嘉納之以黑眚見祭告天地于禁中遣官審錄天下罪囚八月改南京戶部左侍郎王恕為都察院左副都御史廵撫雲南丁丑內承運庫監生袁慶祥見帑藏虛耗歲入不供而售直寶石無虛日月因上章極言命杖五十送吏部令肄業國子監 【 慶祥後舉進士歷官刑部主事員外郎為廣東按察司僉事】 大學士商輅言郊祀之禮歲一舉行至重事也邇聞皇上廣敬天之心建祠宮北奉祀玉皇製造祭物祭器樂舞之具一如郊廟並新編樂章命內臣習之欲於道家所言神降之日舉行祀禮臣等竊詳皇上為此毋非欲上為母后祝厘下為生民祈福但稽之於古未合禮經昔傳說告高宗曰黷於祭祀時謂弗欽禮煩則亂事神則難伏望停罷凡內廷一應齋醮亦悉禁止從之丁亥月食九月妖人李子龍等伏誅增孔廟籩豆佾舞之數以邊警方劇令旗軍有能出貲募兵滿百人以上者賜冠帶封諟鏘為伊王偕灊為韓王以征靖州苗功封李震為興寧伯詔撫綏流民十月傳奉監生李英儒士顧經萬爚鄔存敬等二十人俱冠帶中書科食糧御用監辦事 【 英等諂事大監梁芳韋力轉相附結遂得進用往往取釋老書及小說不經之語繕寫成帙為標異名以進驟至美官有一歲三四遷者經父珏以巫起為太常卿爚工部侍郎祺養子存敬初名棖為驛丞罷官至是改名其它多宦家子及市井無賴雲】 朵顏三衛夷人復請開馬市不許敕邊臣防邊置饒平縣十一月續資治通鑑綱目成上制序文弁首升南京禮部左侍郎倪謙為本部尚書翰林院侍讀學士錢溥為南京吏部左侍郎國子監祭酒周洪謨為禮部右侍郎仍掌監事自內旨開設鄖陽府 
　　十三年正月庚子朔增孔廟籩豆樂舞之數二月癸未月食閏二月禁通報旨意命監察御史吳道宏往鄖陽府安撫人民敕廣東按察司副使陶魯提督高雷二府兵務防禦蠻寇三月慎妖言之罪 【 時西廠行事旗較以捕妖言圖官賞無藉者多為偽誘愚民而後以請告行事者捕之加以法外之刑冤死相屬無敢言者故有是命】 置商南縣升口縣為州命慎選王府官嚴保勘考試之禁四月封芝北為唐王修續資治通鑑綱目成五月罷西廠之緝事者禁遏刁訟六月嚴捕盜之令革兵部尚書項忠職為民 【 項忠字藎臣嘉興人正統七年進士授兵部主事遷員外郎十四年扈從北征陷虜中自拔歸進郎中景泰初推廣東按察副使按部高州諜報賊攜男婦數百流劫討落部將請發兵忠曰流賊無攜家理慎無妄殺及詔其俘果皆良家被掠者盡釋之四年征瀧水賊有功丁外艱服除改山東天順三年擢陝西按察使丁內艱軍民詣闕借留詔起復之七年召為大理卿借留者再至乃改都察院右副都御史廵撫其地平洮岷諸番亂再與寧遠伯壽彰武伯信御虜有功成化三年召還佐院事其明年固原土胡滿四據石城叛復以忠總督軍務與都督劉玉討之伏羗伯忠戰死我軍遽卻忠即陣斬一千戶以狥眾乃定廷議請益兵詔問忠忠謂不須益可坐而困之相持百餘日單騎抵賊寨諭以禍福脅從者稍出降其逸出者皆縱使去以服其黨賊窘每突圍薄我大小三百餘戰皆卻之擒其愛將楊虎狸解所服金鈎賜而遣之約為內應卒擒滿四斬首七千六百俘獲二千六百有奇五年遷右都御史六年荊襄賊李鬍子者本劉千斤餘黨倡流民為亂忠復總督軍務乃遣人持榜出入招諭其負險不服者縱兵搜捕凡發遣還鄉者百四十萬編戍者萬餘斬首二千餘級獻俘於朝者百餘人詔暫留撫治進左都御史會孛星見言者謂荊襄殺戮所致忠再疏自列因乞骸骨上溫詔慰忠且召之還十年拜刑部尚書尋改兵部汪直開西廠錦衣百戶韋瑛挾直勢詗察屢興大獄忠草疏倡諸公卿奏罷之直內銜忠忠不自安乞歸未行直嗾東廠誣以贓私事上命三法司錦衣衛會問忠抗辯不服眾知直意無敢違者而忠坐為民久之陷忠者次第敗復兵部尚書致仕弘治初以建儲恩再進階光祿大夫十五年卒年八十二賜祭葬諡襄毅錄孫鏞為嘉興所千戶忠剛果沉毅遇事敢為故能臨敵制勝而實錄言在荊襄時驅逐流民以械繫死道路者不可勝紀】 汪直復開西廠雨錢於京師太子少保吏部尚書兼謹身殿大學士商輅致仕 【 商客字弘載淳安人宣德乙卯發解浙闈正統乙丑會試殿試皆第一授翰林修撰尋命進學東閣郕王監國升侍讀擢入內閣時英廟北狩力沮南遷之議虜逼京城與羣臣議經畧戰守久之升兵部右侍郎兼左春坊大學士仍兼學士天順改元以景泰易儲事黜為民成化二年復前職與彭時議慈懿皇太后葬禮率堥臣伏闕爭升尚書仍兼學士己丑冬燠陳時政辛卯冬彗見復疏八事壬辰以天下水旱相仍請省科斂減力役寬兩稅弛利禁乙未進兼文淵閣大學士丙申加太子少保改吏部黑眚見復陳時弊丁酉兼謹身殿學士與同官論罷西廠尋乞歸輅丰仪山峙襟度淵澄詞氣溫徐居平敬慎論古今治亂得失是非亹亹不倦文牘盈案裁決如流卒諡文毅】 七月詔兩京堂上官五品以下者從吏部依例會官考核 【 時當考察堂上官皆自陳太常寺寺丞吳亮亦自陳休致上意其僭故有是命】 賑恤京都民之被水者敕諭各邊鎮守廵撫等官從宜計議彼處弭盜安民之術選將練兵之方備奏以聞辛巳月食八月命杭州府祭唐臣褚遂良上曰山東兗州及南直隸諸府州雨水為災民甚飢窘朕實愍之戶部臣其擇廉能郎官五員分往賑濟復設河南廵撫官詔留廵鹽御史雍泰一年以撫恤兩淮灶丁東廠官較發雲南百戶左升私事詞連通政司掌司事工部尚書張文質及他官錦衣衛遂並執文質左通政何琮等以掌印請上始知之即命釋文質而責問銀衣衛官胡擅系大臣者指揮使朱驥自伏命停驥俸三月九月詔逐罷閒官吏人等之匿京師者詔自今邊儲三年一盤查着為例置三水縣升蘭縣為州吉王見浚之國是月也以傳奉得官者三十有餘人十月復立哈密衛於苦峪谷之淮安鳳陽饑荒暫止征備用馬詔會舉將材十一月嚴文武乘轎之禁詔稽核遼東屯田許朝鮮國市弓角 【 朝鮮國王李折女奏言小邦北連野人南鄰島倭五兵之用俱不可缺而弓材所需牛角仰於上國今互市同錢弓角等物朝禁甚嚴竊惟高帝時待遇小邦異於諸藩嘗有火藥火炮之賜望特許收買弓角不與胡人一例兵部言朝鮮恭順之國果與諸夷不同宜許而限其數上今每歲許買弓角五十】 上以天下官吏朝覲奸詐之徒或緣私仇玄相告訐嚇騙財物及陰構以事中傷良善又賢否黜陟朝廷自有常典乃有與京官往來交通營求作弊者並命都察院榜禁之十二月戶部郎中李烱然陳鳳陽諸州府救荒之策其一言建吳二庶人家眷十八口巳物故大半而月給米二十五石如舊請量減之下戶部議可從上不許曰先先帝之賜數戊申月食以太子太保兼都察院左都御史王越有紅鹽池撲虜功命為兵部尚書仍太子太保兼左都御史及原加俸一級 
　　十四年正月傳奉升太常寺恊律郎丁永中為本寺寺丞襄王瞻墡薨定官軍歇操例歲以二八之月起操至五月十一月大寒暑而止禁革倉場積弊二月虜犯遼東靉陽堡殺掠甚眾升錦衣衛指揮使萬喜為都指揮同知指揮僉事萬通為指揮使正千戶萬達為指揮僉事予世襲命中外軍政官五年一考選皇太子出閣進學增設雲南按察副使一員整飭臨安兵備罷朝天宮工役命官軍五千修國子監賜山東按察副使陳相鳳陽府通判馮珪登州府通判袁玘開州判官林彥綱誥敕旌其善政總兵官都督同知歐信廵撫遼東右副都陳■〈金戊〉以襲擊三衛夷之捷聞三月冠皇太子十三道監察御史言竊見廵撫寧夏賈俊奏稱邊儲匱乏欲將河南陝西山西北直隸兩考吏典及在京各衙門辦事滿者俱令納銀免其考試即與冠帶民閒子弟納銀許充知印承差府州縣等官三年六年考滿納銀免其赴部考績戶部議為準擬詔旨許其通行稽之往年陝西一方偶有納馬納草事例至今朝論不以為是堂堂天朝富有四海令量入為出月扛省百邊儲胡患不充軍需胡患不足而為此賣官鬻爵之事伏乞痛革前弊別圖長策使邊備不乏名器不濫上曰漢文帝從晁錯備邊之策後人惜其作俑納銀足邊後世謂何御史言是一切罷之錄陝西岷州擒斬番賊功命禁安南國使臣多挾私貨有言建州三衛夷故無罪陳■〈金戊〉邀擊為功敕兵部左侍郎馬文升等往招諭之盜起福建上杭縣敕鎮守太監盧勝廵按御史戴用等督捕之廵撫遼東右副都御史陳■〈金戊〉再以擊建州之捷聞封閉烏撒衛天生橋稻田壩奈章場等處銀峒復開遼東廣寧等處馬市 【 陳■〈金戊〉奏永樂閒遼東設馬市三處一在開二成南關以待海西女直一在廣寧城以待朵顏三衛正統閒因漏泄邊情已罷其二惟開原南關巾獨之存近者朵顏窮迫潛結海西轉市於我而海西藉彼馬力數犯我邊若許復開則有以朵顏之心散海西之黨而中國並受其利下廷臣會議報可】 起都察院右僉都御史高明廵撫福建以平盜 【 高明貴溪人少刲股愈母景泰二年舉進士拜監察御史多所建白平反徐州民越訴贓吏例當戍明議戍例為誣訴設今所奏實不過當杖制可着為令州又以妖言十餘人具反獄聞明訊無狀止坐本律出按河南河徙民就居河旁浮淤地議者欲履明曰河徙無恆安知異日之不為河耶歲滿廵畿內入與吳琛對掌三法司奏牘五歲台稱二妙天順改元率同官劾兵部尚書陳汝言其聲益着院獄囚五十餘人白晝劫獄明馳片紙閉丸門止行者掩捕得之四年與御史趙明等廷劾天下朝覲官疏詞頗激上詰主筆者明請獨任不以累趙都御史寇深言上都察院累年彈文奏章皆出高明之手上曰能御史也吏部擬出為按察使上謂李賢此人宜內任又謂寇深可都御史也未幾遷大理丞成化元年擢南京右僉都御史南京自春徂夏陰晦霪雨揚州人民無故驚疑扶老隹冏幼俱往南奔兩月方定用上言宜修人事以回天意下禮兵二部禮部尚書姚夔請敕兩京文武羣臣修省兵部尚書王竑請敕南京守備等官飭武事防不虞皆從之又言刑部郎中孫瓊陳鴻漸梅倫兵部郎中何宜工部主事宋瑛皆廉潔端方拙於謀身不求知聞毅然求退乞敕吏部顯曜以獎恬尚又言學較人才所出而近年開四十歲以上及納馬等例多至萬餘人昔唐德宗欲官獻瓜菓者陸贄進諫臣今亦恐舉人相謂納馬入監等吾明經朝論韙之頃之揚州鹽徒為盜殺廵江千戶反廵簡官兵十餘人敕明從宜督捕明造厄艦名曰籌亭督卒伍往來江南北會朝廷遣中官及錦衣較卒五十人籍首惡家明慮變起館榖五十人者不使出戶而外授方畧督兵分擒九百人盡得之中六十餘人劫獄復入江為盜明使伏於蘆洲伺其出沒蹙入蘆盡擒之召還京以親老乞終養既免喪閩上杭盜作敕復起得便宜行事明力疾上道俘獲四百餘人誅其首惡四十遂請柝縣之縣名永定旋乞致仕卒明廉約清峻所至整肅恬於仕進但規摹頗隘不能有容晚年女巳聘某人改適宗室為鄉人所薄】 四月陳■〈金戊〉復以擊虜之捷聞廵撫四川贊理軍務右副都御史張瓚以破松迭等處夷寇之捷聞五月以尚寶司少卿戴縉為右僉都御史自內旨翰林院儒臣編集御製詩成遼王壕墭薨商州大水民多渰沒六月設恩平縣陳■〈金戊〉復以擊虜之捷聞命太監汪直往遼東處置建州三衛邊務英國公張懋等奏京師大圓通等寺非有不可已之役而官軍所以威勢而懼戎者也而動撥營造當此暑雨下情不堪且今邊報迭至正蓄威養銳之日請行置止止曰內官監材料具備借力一運秋可畢工毋止也大慈恩寺禪師喃渴領占等乞給銀印許之福建盜平普定等處蠻賊劫掠總兵官吳經等欲大發湖貴雲南兵擊之止曰貴州阻恐未必得賊徒傷無辜其敕廵撫都御史陳儼往度之 【 儼廬陵人】 七月以北直隸山東水遣官勘濟八月上曰畿內山東諸府災傷甚其合追糧草馬匹及一應差役宜停止分豁者具奏聞選官分賑之江西亦水其令南京刑部右侍郎金紳往視科道官各上救災事宜因言比來各工匠或自敘斤斧微勞或造奇巧玩物希求恩典輒受官職室於官軍捕獲妖言乃其本事不論輕重一槩遷官況其中枉誣比比刑賞過中亦災所繇乞敕吏部自官匠出身者裁其月俸第許榮以冠帶敕兵部計議捕獲妖言明白者止加給賞不予以官下所司停徵順天府民借支倉糧免其所負羊毛禁私鑄錢戊申早朝東班官若聞有甲兵聲者皆辟易不成列衛士露刃備不虞久始定莫知故己命班居下者百餘人跽午門踰時釋之因申明朝儀八事執廵撫蘇松等處都察院右副都御史牟俸下錦衣獄傳升錦衣衛故帶俸百戶施良子仁為實授百戶百戶王英為帶俸正千戶九月定隱匿賊情罪例免被災囚人納紙十月敕捕倭於揚州給宛大二縣養濟院貧人布二千五百餘疋廵撫遼東右副都御史陳■〈金戊〉奏比聞建州衛夷虜酋卜剌答等仍糾餘黨盜邊宜復調軍搗巢永除患苦丁兵部尚書餘子俊言建州海西諸虜近蒙恩諭多已改悔■〈金戊〉出傳聞復請加兵恐起舊釁乞令嚴飭所部詳加偵瞭至乃出擊去勿窮追倘卜刺答等服罪入貢及朵顏三衛被滿都等仇殺避難近邊俱宜曲加慰撫毋貪功妄殺失朝廷懷柔之義詔可十一月始令翰林官習儀 【 先是朝休院官僚自永宣以來並免習儀至是萬壽節錦衣緝事官較奏學士王獻簡討張泰不赴上命鞫問之獻泰舉故事以聞命宥之仍命自今內閣辦事者免其餘並習儀如常】 裁革廣西養利州上知州永康縣土知縣置流官修南京椶殿十二月諭戶部臣曰今歲北直隸水災殊甚聞紫荊關水門被水闔流至涿 【 闔門扉也】 則人民禾稼災困可知有田應免者悉免之癸卯月食申在外武官私役軍士禁稅 
　　十五年正月二月禁自宮以求進者四月以吏部聽選官李孜省為太常寺寺丞監察御史楊守隨等言我祖宗立法定製官人必繇資格核士必考素行是以奸偽衰止流品疏清至於祭祀之禮罪人不得供事刑官不得省牲疾病刑喪不得陪從其典尤重李□省故胥也受賂逃匿藪於京師其資格則刀筆也其情罪則胥靡也小方投合忽無級陛命下之日士論沸騰奈何用此奸罪穢人瀆事天地宗廟之駿奔吏科給事中李俊等亦以為言上曰其改之上林苑監乃以為左監副慶王邃雝土薨五月兵部左侍郎馬文升坐招撫建州海西夷夷人復犯邊都察院右副都御史牟俸坐受人財皆下獄謫戍上曰牟俸職司風紀大肆奸貪馬文升撫夷也夷復變六科十三道胡容隱不糾奏者其陳狀於是給事中李俊等二十七人御史王浚等二十九人合詞請罪詔廷杖之人二十升都察院右僉都御史戴縉為右副都御史自內旨特加工部尚書萬祺太子少保七月命汪直行邊八月南京刑科給事中李鸞先奏南京工部所屬虛費官錢下南京工部覆之覆上言妄調鸞為判官已南京科道奏鸞言無非為國節費雖不實乞宥罪上曰有旨旌異桂林知府金純武昌知府秦夔濟南知府王璟楊州知府周源廬州府同知李鳳霸州知州蔣愷廣德州知州周瑛深州知州韓儒道州知州方璟六合知縣唐詔藁城知縣李興陽曲知縣宋賓賜誥敕 【 瑛莆田人成化已丑進士授廣德州知州教民遵葬祭法戒溺女遷南禮部郎中守撫州調鎮遠累官四川右布政使致仕先是陳獻章倡習靜之說而嘉魚李承箕得其傳璊移書讓之曰始學之要先放心放心居敬是也居敬則心存聰明睿智皆繇此出然後可以窮埋所謂窮理者非謂靜守此心而理自見葢推之以至其極也孟子曰萬物皆備於我言人心伙外也不即務窮理能盡此心之體乎今不務此乃塊然靜坐求事□用之學吾見其難已論者謂獻章主靜得聖門宗旨乃其濫觴流於蔥嶺不可無瑛之坻柱所著有經世管□律呂管鑰字書管鑰等書】 冊祁鏞為襄王九月孝陵大風拔木遣守備成國公朱儀祭告於孝陵傳奉升禪師結干領占為國師冠帶監生盧英為鴻臚寺序班汪直奏刑科給事中趙良行事輕浮先時上書不謹難居言路外調之十月命汪直監督軍務撫寧侯朱永佩征虜將軍印充總兵官討建州夷廵撫遼東右副都御史陳■〈金戊〉贊其軍覆命朝鮮國王李折女出兵夾擊之太子少保戶部尚書楊鼎乞致仕不許再請許之賜敕曰卿歷官翰苑纂修講讀効勞良多殫心戶部國賦通融厥績茂焉朕方圖任老成卿乃引年至再茲特允請命給驛舟送歸仍令有司月給米二石歲撥人夫四備贍用夫優它敬賢者朕之心執禮養恬者卿之志功成身退者士之榮去國懷忠者臣之厚卿篤念此尚優遊田裡化導鄉人使風俗歸淳治理臻盛則足副朕眷卿亦永終譽哉時方簡臣朝論以為優 【 楊鼎字宗器咸寧人家貧為商後乃苦學治三經宣德末鄉舉第一聞南京祭酒陳敬宗嚴教即求入南監從學閉戶讀書爨食躬作正統四年會試第一廷試第二授翰林□□巳巳北虜又寇以才推擢□□□□□□□□州事平還朝軍兵送鼎莫不流涕遷侍講兼春坊左中允尋升工部右侍郎天順元年轉左中貴牛玉諭旨欲轉江南拆糧銀入實內帑而以他物充武職俸鼎從容議口之成化四年代馬昂為戶部尚書延綏用兵廷議預征邊餉鼎言黃河漢唐漕運故道閒雖稍險然三門而上小河可達延綏其跡尚在苟貯糧水次遡流徐運何所不濟疏上且請身督之竟見齟不行鼎在官力清利孔所題覆持正不回事出上旨亦不曲狥毋論權貴所立稅鹽二法戶部遵守之十五年以水旱被劾鼎故與大學士劉珝善後以干托不從相失鼎知言者見劾皆翊所主懇乞致仕鼎在官有十思書坐隅曰量思寬犯思忍勞思先功思緩坐思下行思後名思晦位思卑守思忠退思早居家遵用古禮築書院延師以教里中子弟歲飢出所蓄賑親舊語人及諸子曰平生無所長但識廉恥二字耳其卒也贈太子少保諡庄敏鼎娶妻時年已三十夫婦相莊子時暢官至太常少卿時敷舉人為鼎廬墓弘治初旌表孝子】 傳奉升僧繼曉為僧錄司左覺義閏十月升大慈恩寺國師乳奴班丹為灌頂大國師覺義綽吉堅參為國師大隆善護國寺灌頂大國師班卓兒藏卜為佛子國師着癿領占為灌頂國師其以傳奉得官者四人十一月戊戌月食朱永襲敗建州夷是月也以傳奉得官者廾七人十二月封朱永保國公不世加汪直食米歲三十六石升陳■〈金戊〉右都御史升者千八九十人賞者千五百四人升大能寺右講經札巴宗禁為國師 
　　十六年正月禁雲南邊軍交通外夷升應天府府丞談倫為順天府尹順天府丞徐英為河南右布政使自內旨 【 倫吏部尚書尹旻心腹而英內閣學士親也】 命太監汪直監督軍務兵部尚書王越提督軍務保國公朱永佩平虜將軍印充總兵官率京兵萬人赴延綏御虜參將等官皆令直推舉兵科給事中孫博言六事其一言東西二廠緝事旗較多毛舉細故以中復大臣旗較故廝役之徒大臣則股肱之任豈廝役可信反過股肱縱其旨公已非美事一或失實所損實多汪直聞博奏怒甚召詰之上下旨博不諳事固當治也姑恕焉二月詔天下學較孔子廟廷所在凡過門者皆下馬太監陳喜以公事出河閒河閒知府滕佐等賑民於外不能供應喜奏之命執赴京擬罪有差朝鮮國王使人來獻建州捷命戶部郎冀綺林同賑濟保定河閒二府汪直王越襲敗虜於威寧海子來奏捷遂亡班師許之上曰順天府並直隸府州縣山東饑荒特甚朕不遑寢食光祿寺一應派納供用凡被災處悉為減省書曰民惟邦本本固邦寧岷王音垽薨加汪直歲米四十八石封王越威寧伯仍以太子太保兼都御史掌印提督團營如故五月河閒府東光縣地官莊在焉管庄之人征糧二斗科道官言天子四海為家何必莊田東光之民失土地矣賦斂比之公田數及三倍民木如此非死即徙非徙即盜耳上命征五升三合五勺如開墾荒田則例六月禁貴戚世家侵佔民田廵按遼東監察御史強珍奏建州班師亡何虜即四入靉陽清河殺掠男婦五百餘人頭蓄無筭實繇前廵撫都御史陳■〈金戊〉啟釁邀功致其報復諸守將不能御卻之又畏罪貪功隱匿不聞直待朝廷論功升賞陳■〈金戊〉回京之後始以入奏請逮問欺罔用正厥罪兵部尚書餘子俊等覆奏引皇明祖訓參■〈金戊〉累犯死罪不宜再縱當從珍言上命守將吳瓚崔勝戴罪殺賊鎮守太監韋朗停歲賜食米半年總兵都督緱謙與■〈金戊〉各停俸一年余皆屬珍逮問之兵科都給事中吳原監察御史許進亦論劾韋朗等功匿罪雖已停俸尚宜重處其劾陳■〈金戊〉以為黃潛善賈似道之流上曰是業處分姑已之已汪直自遼東還奏珍行事乖方所參被虜人畜皆妄請治其欺罔命錦衣衛千戶蕭聚往勘若不實即械京鞫之七月逐自宮以求進者申明存恤孤老之令蕭聚至遼東不能有所勘但械強珍以來汪直先執珍拷掠之然後聞奏命會官廷鞫坐奏事不實贖杖還職內批謫戍之遼東尋以兵部及科道官先嘗妄劾陳■〈金戊〉及都察院奏差強珍不當俱令回奏皆服罪上責都御史王越不謹姑宥之兵部科道官停俸各三月■〈金戊〉舊所停皆免之以儀真批驗所盤掣私余等鹽三萬引賜太監梁芳丙子曉刻月當晦不晦十二月命汪直同太監傳恭劉恆於神機營把總仍提督十二營南京科道官復劾奏陳■〈金戊〉罪上曰前者給事官劾■〈金戊〉不實巳責之而又何言故當執治姑罰俸半歲傳奉錦衣衛指揮同知僉事千戶百戶倪端等十一人俱遞升一級傳奉序班許暘等為錦衣衛百戶廟官顧倫為太常寺博士及文思院等官毛祥等二十人有差僧錄司左覺義僧繼曉奏欲齎所賜護敕至湖廣九峰寺乞給驛馬官船廩餼丁夫家僮三人亦乞行糧腳力從之蕪湖縣老人張禮前後率領機兵擒盜二百餘人授九品散官仍令捕盜十一月壬辰月食十二月虜入大同命汪直監督軍務朱永佩平虜將軍印充總兵官王越提督軍務往擊之 
　　十七年正月傳奉升太常寺丞朱福銘本寺卿升等丞顧玒丁永中俱少卿福銘永中繇樂舞生玒繇廟祝二月命予儒士華岳等十一人冠帶食糧中書科 【 時內府各監局及在外諸寺觀皆有書辦人員傳錄道書佛經及詞曲小說所至有近幸內官一二人領其□書成上進侑以珍玩隨其輕重輒得恩典】 以陳■〈金戊〉為兵部尚書太常寺少卿顧玒喪母乞誥祭予之吏部尚書尹旻請再贈其父以免再給又予之三月徽王見沛之國汪直來報大同捷遂獻俘加直歲米三百石永世襲爵越咖升太子太傅歲增祿米四百石本三百折百石掌前軍都督府事總五軍營兵提督團營操練蔭一子錦衣百戶升戴縉為右都御史右僉都御史屠滽為左僉都御史自內旨設平虜衛是月久旱恆風四月掌太醫院事右通政蔣宗武乞原籍官地為業予之戶科都給事中劉昂等劾宗武猥以末技攘取顯官請求亡厭乞收前命上曰已賜矣毋擾以風霾敕羣臣修省冊邃■〈土屏〉為慶王從主客司郎中汪景昂陳請升為太常寺少卿文華殿東耳房書辦如故五月升尚寶司卿任道遜為太常寺少卿文華殿耳房書辦如故有辦吏王冠者奏稱吏典辦事各衙門率供賤役無異奴隸乞如監生例量減歲月吏科都給事中董旻惡其不揣參送法司擬罪冠不服評事房明強之冠復訐旻與給事中王瑞張雄張晟占吏數多具疏令其子齎至通政司投進而通政司遲之冠弓言本司官通政使何琮右通政王■〈日上永下〉及吏王忠故延而右參議劉英泄其事於旻上下旻錦衣衛獄具上聞上釋琮■〈日上永下〉忠不問調英旻於外任英降一級瑞雄晟明皆停俸三月冠罪如擬越數日吏部擬旻漳浦知縣英陝州知州有旨責皋緩尚書尹旻伏罪宥之更調英旻於邊方總督兩廣軍務右都御史李英總兵官平鄉伯陳政等擊敗猺獞之為亂者擒斬三千有奇禮科都給事中張鐸兵科給事中蕭顯以言事忤旨吏部希意擬外除鐸漢陽府通判顯隴州同知故事給事中序遷至知府為劣至是外除為府判州佐內旨允鐸再改顯於貴州吏部言貴州州皆裁減無同知者特命添設於鎮寧宣府虜報至命汪直監督軍務王越佩平虜將軍印充總兵官往擊之六月司設太監王助建寺四直門以工料不足請存積官鹽二萬引下吏部尚書翁世資極言鹽課禁約之例不可開端以匱邊計上曰予引千不為例鎮守太監劉忠奏山西不歲諸府州衛所該輸柴炭乞暫免之上曰其即免二季七月命汪直總督軍務王越佩乎胡將軍印充總兵官統京營兵分路剿虜所在鎮守總兵廵撫等官聽節制不遵號令者以軍法先從事及奏聞八月升上林苑左監副李孜省為通政司右通政仍管監事給太常少卿丁永中先任寺丞敕命工部員外郎蕭奎嘗以事忤中官至是升雲南按察僉事提調學較中官言其不稱命調之貴州辛未曉刻月當晦不晦九月御史干大節言事詞頗切直留中不報密諭吏部外調之以為鶴慶軍民府推官李孜省上官右通政王■〈日上永下〉以其雜流心易之孜省進密帖命調■〈日上永下〉太僕寺少卿十月丙辰月食傳奉道錄司右至靈鄧常恩等為太常寺卿錦衣衛指揮千百戶等官有差又以五十餘人十一月汪直奏臣至宣府分守要害虜知有備遁去近邊無烽火乞班師還京上曰冬月正宜堤備提督光祿太監楊鵬請升本寺寺丞楊惇為少卿典簿徐敏署正王佐為寺丞從之十二月改錦衣衛百戶何瑾為尚寶司司丞 【 瑾從太監陳喜引進羣小納賂求官而已因得厚利又獲轉職】 命王越佩征西前將軍印鎮守大同仍與汪直提督京營宣府右路軍馬是月也以傳奉升官者二十餘人 
　　十八年正月賜太監梁□兩淮運司存留鹽五萬引傳奉內府供給事者順天府通判沈政為太常寺少卿二月汪直王越使錦衣衛帶俸都指揮使汪鈺來報□□之捷升為後軍都督僉事內使郭文自南京還道沛怒知縣馬時中供應不時榜掠時中子至溺水時中赴水救之起呼冤文禠時中衣縶以行老人及水夫等繞船大呼叱之不退文使家人田福順以兵器擊殺老人二人遂相訟於朝命錦衣械時中等至京鞫之法司坐時中奏事不實贖罪還職有旨降一級調廣西邊任為慶遠經歷福順如律抵罪錦衣衛帶俸指揮使栢珍卒其子乞祭葬特許之旌異太原知府張鼎懷慶知府倪顒衛輝知府張謙蘇州知府劉瑀池州知府常顯黃州知府王霽衡州府同知海輔松江府同知於凖薊州知州汪溥耀州知州鄧真鄜州知州李瓚隴州同知嚴春湖廣布政司經歷楊紹澧州知州鮑愷賜誥敕命汪直總鎮大同宣府等處尋命專鎮守大同是月也以傳奉升官者十餘人三月賑濟蘇松淮揚山西大同饑民罷西廠勒兵部尚書陳■〈金戊〉致仕右軍都督馬儀南京閒住 【 儀奏■〈金戊〉撫遼東時克取官銀營求升職用指揮監造器血役千戶入京詷事擅殺進貢夷人侵其方物隱匿俘獲男女擇有者二人與子澍分之與汪直誣陷御史強珍侍郎馬文升謫戍御史王崇之不從其濫報有功亦被誣降澍授錦衣千戶亦恃勢為非事下都察院請逭官按之上命■〈金戊〉致仕儀閒住調澍永平衛左所帶□差操】 傳奉升尚寶司司丞李景華任傑為本司卿□□□陳斆太常寺少卿翰林院侍書嚴勛尚寶司司丞光祿寺署署正楊紀太僕寺丞其餘二十人皆以傳奉得官四月傳奉升錦衣衛帶俸都指揮同知萬喜為都指揮使指揮僉事萬通為指揮使舍人萬祥為百戶帶俸百戶萬通家人徐達為正千戶較尉劉惠為百戶其餘以傳奉得官者五人以不雨遣告天地山川社稷之神五月刑部右侍郎林鶚子薇援例乞為國子監生下禮部以舊例奏上不允曰蔭敘大臣所以崇德報功示激勸也自今在京三品以上官果政績顯著許一子自陳試能通經方許入監容容保位無益於時者無濫授是月也以傳奉得官者四十人太監梁芳錢喜家屬與焉 【 時傳奉盛行名器龕濫左右近習各立門戶恃寵鬬勝而梁芳尤甚每一傳奉除拜滿紙謝恩私第者相踵前後毋慮千人】 六月虜寇延綏河西清水營等處邊將分兵御之有斬獲論功行賞傅奉南京住俸太監錢能同安寧等守備 【 能自雲南回罪重罰輕至是復以進奉獲用】 是月也以傳奉得官者十有一人七月起右副都御史程宗勘處雲南木邦夷情命雲南布政司歲祭故翰林院學士王禕之祠是月也傳奉太常寺少卿陳斆為卿尚寶司卿李景華為太常寺少卿其餘以傳奉得官者六十餘人道流畫士工匠皆與其選八月久雨衛漳滹沱等河漲溢運河口岸多決河南城署廬舍壞人畜死亡不可勝計南京尚膳監奉御慶載薦新品物舟及沛其人毆傷縣人至濟寧笞人懸牆至死管河右通政楊恭以聞命刑部郎中朱守孚往勘守孚委罪廵河官上言皆宜治命宥之停俸二月是月也以傳奉得官者十有八人閏八月武城後衛倉使應時用建言六事其一事言饒州燒造御器使內臣監督供費濫溢自後請但降式於諸司使造上上詰通政司官何琮等何不參駁皆服罪停俸遂命錦衣執問之錦衣坐時用建言希進指斥不恭法司擬贖杖還職命調之邊方廵撫山西左副都御史何喬新劾奏按察僉事尚敬劉源曠職延獄並乞通行天下廵按御史凡三司官滯訟半年以上者悉奏請執問上曰刑獄重事也周書曰要囚服念五六日至於旬時桎梏紲紲人拘攣之不瘐死耶喬新劾奏甚善其即究治其人令天下刑官謹獄以副朕意是月也以傳奉得官者十有四人九月分守獨石馬營右少監崔榮署都指揮僉事吳儼追虜被圍棄而逃上怒逮獄論斬榮求於近幸乃自訟上曰念其追敵非坐視者於是榮儼並得降級庚戌月食是月也以傳奉得官者二十四人而姚福員以白衣為錦衣千戶十月升湖廣茶陵縣為州傳奉免南京濟川衛軍章瑾役召還之 【 瑾以人匠販進寶石□官盜開庫銀家財累巨萬賄賂中官無所不至先坐罪充軍至是復以幸還】 是月也以傳奉得官者二十有五人十一月禁諸王府不得與親屬為婚姻吏部請補六科左右給事中之缺命疏名上僅升兵科給事中張以弘為禮科給事中及補南京工科一員自是見任科官不及額員之半太常寺奏太祀將及有看牲分獻禮各衙門帶俸官例不得行獨去年以分獻命通政司帶俸右通政李孜省今看牲官數未敢定擬上令孜省仍分獻免其看牲 【 孜省先為太常寺丞以科道官常劾其坐罪例不當供祀而罷既復進□乃以祈邪術蒙幸預郊祀分獻歲以為常】 是月也以傳奉得官者五十有七人而掌太常寺事禮部左侍郎劉岌得為本部尚書掌寺事如故太常寺少卿丁永中得為本寺卿禮科左給事中張以弘得為本科都給事中大慈恩寺灌頂大國師札實堅剉乳奴班班丹得升為西天佛子賜誥命衣帽等物復以傳奉予兩淮鹽引太監劉通得一萬王包得六千錦衣千戶徐達得三萬十二月文華大訓成以授皇太子其書四綱二十四目四綱曰進學曰養德曰厚倫曰明治上親序之復題其後曰惟我祖宗定製皇太子既立中外政務率令啟聞欲其廣見識達治體也朕侍皇考日亦嘗命見羣臣預聞政理臨馭以來兢業圖治十有九年於茲葢嘗因旱郊禱惕於星變肆赦海內葺郊壇以奉大祀增籩豆樂舞以禮先師廣進士之額重老臣之歸加養濟窮民之廩開武學儒生之貢減糴出賑以濟民飢恤刑審錄以清獄訟修文究武飭內攘外朕宵旰靡遑慮功業之未茂也夫為治之道舉綱必挈其要張目必該其凡是編所述庶幾盡之爾尚究心副朕豫教之意念之哉手敕升太子太保吏部尚書萬安為太子太傅兼華葢殿大學士太子少保戶部尚書劉珝為太子大保兼謹身殿大學士少保禮部尚書劉吉為太子太保兼武英殿大學士尚書如故錄刻復哈密衛右都督罕慎為左都督仍掌衛印其餘論功有差定僧道犯公罪不還俗人令 【 廵撫南直隸兵部尚書兼左副都御史王恕奏言律法僧道□罪曾經決罰者並令還俗而江志僧道多因被人侵佔田土負欠租稅詿誤致罪者請同常人贖法勿令還俗都察院會六部議覆奏從之者為令】 申命犯罪充軍不勾丁補役之外 【 監察御史姜昂言天下官民犯罪充軍者宣德十年詔令止終本身今有司遇凡逃亡事故率多勾丁補役殊失罰弗及嗣之義並違舊制章下兵部言申明禁止天下從之】
