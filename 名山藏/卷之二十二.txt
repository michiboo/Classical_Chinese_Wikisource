
●名山藏卷之二十二 
　　臣何喬遠恭輯 
　　典謨記二十二 
　　◆典謨記二十二 
　　世宗肅皇帝一 
　　○世宗肅皇帝一 
　　世宗肅皇帝御諱厚熜興獻王長子也憲宗十子長孝宗次貴妃邵氏子興王興王封楚安陸上生之年為正德二年翼軫見慶雲楚分也正德十六年三月武宗崩無子慈壽張太后使駙馬都尉元皇親喜輪持遺詔召上時興獻王薨上已除喪年十五矣渡河弩舟父老相告曰昔聖天子生年此河清三百里者三日茲其征夫四月壬寅上至自安陸大學士楊廷和請從東安門入居文華殿俟勸進上曰此皇太子禮我奉遺詔嗣皇帝遂以癸卯受臣民箋於行殿入大明門日中即位頒詔除舊以明年為嘉靖元年丙午遣迎祖母邵貴妃母蔣妃於安陸命羣臣議興獻王主祀封號召故大學士費宏於內閣發御馬監太監張忠於經蘇縉充軍孝陵衛降罰太監谷大用丘聚等有差賜故司禮太監王岳方亨官執廵撫宣大都御史寗杲於京師立故都督僉事馬雲葉旺祠於遼東貴州普安賊阿則阿工得就擒餘黨悉平五月追贈故諫南廵杖死者金吾右衛都指揮僉事張英兵部員外郎陸震工部主事何遵刑部主事劉挍刑部照磨劉珏大理寺評事林公黼行人司副余廷瓚行人詹軾劉槩孟陽李紹賢李惠王翰官秩有差其存者翰林修撰舒芬郎中黃鞏孫鳳陸俸張衍瑞姜龍員外郎夏良勝主事萬湖林大輅蔣山卿大理寺寺副周敘寺正金罍評事郭五常孟廷柯郝鳳升張仕鎬傳尚文蔡時姚汝皋太常寺博士陳九川行人陶滋巴思明李錫顧可久鄧顯麒黃國用熊榮楊泰王懋李儼潘銳劉黼張岳及它以危言廢謫者皆復日精門災閉大理礦禮部尚書毛澄上羣臣所議興獻王主祀封號請如漢定陶共王宋濮安懿王故事以益王次子崇仁王厚炫封興襲祀上稱孝宗曰皇考改稱興獻王皇叔父上曰事大其再議上武宗皇帝尊諡廟號錢寧江彬伏誅大賚臣民軍士起故左都御史彭澤為兵部尚書故戶部尚書孫交為戶部尚書右都御史林俊為工部尚書大學士楊廷和蔣冕毛紀乞休不許禮部尚衵澄再以興獻王主祀廟號請命再議遼王寵涭薨六月縱內苑禽獸大黜罰正德中內侍奸黨戮宸濠逆黨於市賜故錦衣衛指揮僉事牟斌韋璽祭賜故廵撫江西右副都御史孫燧故江西副使許逵贈蔭諡詞南昌曰旌忠兩畿山東西河南陝諸郡大旱疫停織絨袍於陝罷遣抽分內臣七月存問故大學士劉健謝遷戶部尚書韓文祠故太保尚書黃福於昌邑恤故禮部員外郎馮涇家使返葬涇故諫南廵杖死也虜寇庄涼洮岷諸處寧津盜起大同卒索糧嘩欲亂斬其首五人以狥進士張璁獻大禮議請考興獻王伯孝宗稱上意上召楊廷和下禮部所上議曰至親亡如父子卿等宜體朕心廷和請如議不報八月尚書澄再以前議請命□議錄副都御史范鏞後賜諡封德世子裕溶為德王趙世子厚煜為趙王除皇庄命四方災異重大者立奏毋竢類聞九月母妃自安陸至止通毛澄請治王妃駕入王門上曰駕以母后入大明中門朝內廟上諭廷和等曰朕承祖宗鴻業君天下興獻王獨生朕一人既不得承緒又不得徽稱如罔極何卿等委曲折衷申朕孝焉廷和執議如初尚書澄三上羣臣議陛下以旁支紹正統考孝廟母慈壽不當私所生帝後之上曰事大其再議葬康陵楊廷和再乞休不許山東江西閩廣流賊平是時母妃以尊稱未定止通旬余上涕洟啟慈壽皇太后願避位奉藩如故羣臣惶懼十月辛已皇太后命稱王為興獻帝母興獻後邵貴妃為太后壬午聖母入戍安邊伯許泰海南十一月修武宗實錄論平宸濠功封王守仁新建伯其餘遷敘有差白水江■〈棘上火下〉蠻普法惡為變逮四川廵撫都御史馬吳下獄戌故兵部尚書王□於邊贈故翰林院修撰羅倫官賜諡張璁再為大禮或問以獻重建干清宮成上自文華殿入居之罷廣西香貢逆番寫亦虎仙伏誅誅雲南十八寨賊阿寺第十二月贈保安衛千戶周麒官恤其母妻敕和稱興獻皇帝興獻後為興獻皇太后楊廷和封還詔書曰不宜加稱皇上曰哀哀之情不能自已其勉承朕命廷和執奏上曰卿之所言忠志大義朕之所奉昊天至思可勉錄皇號毋泥於舊聞廷和復引古議抗章求退上優荅之吏部尚書喬宇等合疏諍上曰慈壽皇太后旨爾羣臣其承之存問故南京禮部尚懋 
　　元年正月已酉朔上朝不賀禮科給事中熊浹請尊興獻王為帝別立廟立徽號如恭仁康定以示不敢躋於列聖加上慈壽皇太后及武宗皇后徽稱而尊母妃為太后徽號如慈壽以示不敢躋於太后下所司已未大祀南郊清寧宮後三小房災羣臣以災爭大禮報聞禮西蠻賊梁公當寇臨桂等州縣甘州軍亂殺廵撫都御史許銘三月上諭廷和上興獻帝冊寶文稱子廷和封還不報丁已上慈壽皇太后尊號曰昭聖慈壽皇太后武宗皇后曰庄肅皇后邵太后曰壽安皇太后興獻後曰興國太后詔天下幸太學禁京師民靡五榖為酒麫論定策迎立功封大學士楊廷和蔣冕毛紀伯爵予世禮部尚書毛澄加太子太傅世錦衣其餘有差皆力辭妖賊馬隆平荔浦賊潘公銀等流刼桂林陽朔間四月賜故潁國公傳友德宣德侯金朝興汝南侯梅思祖祠於雲南五月止織生綾於浙江封駙馬都尉元為京山侯皇親喜昌化伯輪玉田伯修一切興來功八月設和平縣虜犯邠存問故大學士劉忠命遼東合祀故吏部尚書王翱於旌忠祠十月立陳氏為皇后十一月山東西陝西盜起分遣科道官行視發太倉銀賑被寇處壽安皇太后崩禮部請服十三日而除上曰以二十七日及期猶不忍除也曰山陵未就其考憲宗朝喪錢太后禮毛澄言錢太后崩距葬不遠故暫持凶以待今山陵尚未且將獻歲不宜縞素臨元會陛下孝思深摯靖止鍾鼓毋御中門上乃勉具黑翼善冠素服烏犀帶御西角門還宮仍素朔朢罷殿上又欲祔茂陵楊廷和曰不可乃地陵稍右焉給事中史道坐外補怨廷和上疏詆之廷和疏辯乞致仕喬宇彭澤等因劾道御史曹嘉極論大臣相為地阻言者路廷和宇澤皆求去上下道詔獄已外降之調嘉於遠方遼東開原大飢免徵樁棚馬價虜掠偏頭關 
　　二年正月上壽安皇太后諡曰孝惠皇太后禮部請上視朝鳴鍾鼓鳴鞭服易淺淡上曰服則更矣鳴鍾鼓鳴鞭朕方在疚未可也流賊掠考城指揮趙泰等及官軍八百餘人死之切責廵撫都御史周季鳳等平賊自贖虜入沙河堡總兵杭雄等戰卻之瀏陽賊起流刼袁州二月葬孝惠皇太后河南山東流賊平四月命興獻帝家廟樂八佾以災異敕中外修省以宋儒朱熹裔孫墅為翰林五經博士奉祀於婺源祀故工部主事費瑄於呂梁 【 瑄於成化間奉命管洪築石壩捍水通漕作石堤以便挽者歲省修堤草束役錢各三十餘萬又時旱疫瑄設法賑濟全活甚眾民思之私為生祠至是知州張淮以請禮部複議故有是命】 閏四月醮欽安殿上拜奏青詞楊廷和諫太監崔文家人陽鳳等索賄於工部匠銓不獲因以他事嗾文杖銓垂死法司未決文為陽鳳訴冤請改訊鎮撫司許之刑部尚書林俊執不與上不納明日復奏上怒責對狀羣臣諫者八十人旱命禮部禱雨南京大疫詔有司加意撫賑五月唐王彌鍗薨存恤故大理寺丞黃鞏家賜故太常少卿張衍瑞祭葬六月贈故興化知府岳正為太常卿山東賊倫等掠淄泗諸縣七月工部為皇后父都督同知陳萬言造第尚書趙璜言第近禁且踰制請裁之上怒責對狀下營繕郎中寬員外郎璘詔獄已乃釋刑部尚書林俊乞歸許之給事中劉最論劾太監崔文調外任既行東廠太監景賢摭奏最謫戍之八月進封壽寧侯張鶴齡昌國公加慶陽伯夏臣太子太保封陳萬言泰和伯予券世襲吏部尚書喬宇言累朝外戚亡封公者伯萬言亦非祖宗法不聽九月恤故尚書章懋遺孤十月戶部尚書孫交兵部尚書彭澤皆致仕十二月江南飢粥民遣太監織御衣蘇杭楊廷和喬宇力止不聽已責大學士冕忤慢不草敕趣之 
　　三年正月大賑江南飢二月給事中鄧繼曾言批荅朝旨頃多從中不出閣擬恐二二大臣不得圖治左右羣小復竊權希寵如正德時上怒下詔獄謫之許大學士楊廷和致仕言官交留不聽南京主事桂萼請考興獻帝廟大內如張璁言下羣臣議不可上曰朕承正統第欲兼報本生恩耳其參議聞遂召萼及南京兵部右侍郎席書主事張璁霍韜於京師昭聖慈壽皇太后聖旦免命婦朝賀御史馬明衡朱淛言興國太后令旦命婦畢賀為日未久慈壽皇太后聖旦輟不行臣恐臣民以此疑兩宮上怒曰免朝自皇太后懿旨朕豈有間焉逮明衡等詔獄拷訊翰林修撰舒芬御史季本陳逅戶部員外郎李應驄相踵諫捄上奪芬俸本等並下獄訊謫之三月敕曰聖母昭聖慈壽皇太后朕欲加稱康惠加稱興獻帝為本生皇考恭獻皇帝興國太后為本生母章聖皇太后室奉先殿側祀獻皇帝焉禮部尚書汪俊曰立廟非禮也興者獻帝始封之號請毋去興曰興獻皇帝喬宇曰稱本生可也第請毋稱皇上曰朕尊正統亦胡可遺所生奉先殿側室也非廟也修撰唐皋編修鄒守益給事中張翀御史鄧本公等先後上疏極言皆切責奪俸汪俊曰廟大內於正統臣不敢奉詔不許下羣臣議羣臣曰禮不得立廟則亦不可以建室不得主祭則亦不可以追孝請建獻皇帝百世不遷之廟於興不許喬宇等再疏亦不許定安陸州松林山曰顯陵璁萼並上疏陛下入繼大統與為人後者不同必稱孝宗為皇伯考興獻帝為皇考武宗為兄乃名正言順不在皇不皇也上悅汪俊乞休許之特以席書為禮部尚書兩廣賊平四月南京主事張璁桂萼郎中黃宗明都察院經歷黃綰益上疏譏禮官羣臣諍益急上曰朕祗承宗祀孝養聖母豈敢違逆本生聖母方躬奉事本生皇考寢園遠在安陸於卿等安乎奉先殿側立一室再四命矣尚爾黨同蔑朕沖歲其亟如詔旨已酉上昭聖康惠慈壽皇太后尊號庚戌上本生章聖皇太后尊號詔天下五月予蔣冕致仕 【 蔣冕字敬之全州人年十四舉成化丁酉鄉試第一丁未舉進士選庶吉士正德丙子以禮部尚書仍兼學士兼文淵閣大學士丁丑加太子太傅禮部尚書兼武英殿大學士武宗多出廵幸留連塞外冕與楊廷和梁儲毛紀疏請前後以十數既自為疏上之言尤危切車駕南征與梁儲扈從一時中貴人永忠與都督彬泰挾上寵勢張甚然不能親疏駕還加少傅兼太子太傅戶部尚書謹身殿大學士武宗崩與楊廷和迎立世廟於安陸當迎駕安陸時當內閣一人往次者梁儲次者冕其時平虜伯江彬提重兵肘腋間中外洶洶慮變廷和欲以太后旨捕誅之念冕有志力欲倚以自輔佯為梁儲曰公憊矣恐不任迎駕則請蔣公往儲奮曰事孰有大於迎天子者乎敢憊辭儲往冕留竟與廷和合謀捕誅彬世宗即位敕加伯爵具辭冕與楊廷和相得歡甚耿介抗顏侃侃大臣體廷和罷而前遣中官織造尚未具草冕卒不肻具草上責之引咎而已因移疾不出上優詔強之再三乃出居二年以議大禮不合乞歸】 編修鄒守益再疏爭大禮修撰呂柟上疏極言時事並下鎮撫司拷訊謫其官上命奉先殿西室曰觀德殿造祭器如太廟遣大臣之安陸上恭穆獻皇帝冊寶改題神主迎入京師六月教樂內府太常卿汪舉曰奉先殿諸陵故無樂獻皇帝樂用之安陸家廟矣上曰奉先殿無樂見太廟故也皇考不享外庭不得缺樂舞勿輕率妄奏特命張璁桂萼為翰林學士方獻夫為侍講學士吏部尚書宇言內降恩澤被之佞幸小人非所以施臣士大夫不許羣臣大攻璁萼御史續陳相吏部員外郎薛蕙鴻臚少卿胡侍言尤切上並切責焉下續相蕙詔獄拷訊謫侍潞州同知七月許喬宇引疾乙亥先期諭禮部更定皇太后尊號曰聖母章聖慈仁皇太后去本生侍郎朱希周曰本生之詔未三月又復母之無以信天下不許吏部左侍郎賈詠翰林學士豐熙皆諫上怒姑宥詠下熙詔獄於是九卿大臣吏部左侍郎何孟春等及在廷諸臣皆上疏極諫跪伏左順門大呼高孝二廟聲聞上所上使慰止之不退至於日中上益怒命收係為首者修撰楊慎王元正首觸闕繼以哭上大怒盡系之已卯上聖母尊號諸大臣異同不赴者並切責之甲申獻皇帝主至自安陸幄於正陽門導迎如車駕既入奉安觀德殿上率羣臣上冊寶大寶士毛紀乞休許之八月復史道曹嘉官調何孟春南京工部侍郎逮杖伏闕者編伍削職有差杖有死者遂下席書方獻夫璁萼前後所奏疏命羣臣再議羣臣乃議如上旨九月丙子更定大禮尊號詔曰朕本憲宗純皇帝之孫孝宗敬皇帝之侄而恭穆獻皇帝子皇兄武宗毅皇帝上賓之日仰遵聖祖兄終弟及之訓屬朕倫序當立遺詔命嗣皇帝位昭聖康惠慈壽皇太后以朕入繼三年於茲矣尊稱大禮屢集延議輒引漢定陶共王宋濮安懿王為據至再至三朕心靡寧葢伯戕父子天經地義豈人為乎況漢宋二君衣裳垂御豫立為子朕入奉宗祀在宮車晏駕後實與不同以為繼嗣亦非我聖祖初訓豈徒禮官之失殆朕沖年不能□擇之咎也朕祗奉九廟尊養二宮正統大義未嘗有間惟恭穆獻皇帝章聖皇太后朕父母也劬勞罔極位號未正因心之孝每用欺然已告於天地祖宗社稷稱孝宗敬皇帝曰皇伯考昭聖皇太后曰皇伯母恭穆獻皇帝曰皇考章聖皇太后曰聖母各正厥名情既允稱禮無悖也夫篤近舉遠御宇家邦以孝言順事成興厥禮樂以名朕庶幾古帝王之盛焉大同卒殺都御史張文錦回酋速壇滿速兒等入圍肅州命兵部尚書金獻民兼都察院右都御史往御乃定之十一月蘇杭織造太監勛志聰誣奏浙江布政使馬卿杭州知府查仲道長洲知縣郭波典史蕭景腆皆逮問十二月大理寺右評事韋商臣言平獄臣職也竊見羣臣以議大禮忤旨調任者吏部右侍郎何孟春一人以為首謫戍者學士豐熙等八人決杖病瘡死者編修王思等十七人 【 王思泰和人王直曾孫也弱冠舉於鄉求文信國像奉以出入正德六年進士選庶吉士授編修時有幸進為台諫所糾慨然乞別授或咎其立異曰鄙夫非尚同也乎哉九年上封事請親享太廟孝養兩宮不可嗜酒荒志好勇輕身維是任喜怒移威柄弛紀綱摧士氣召天變言甚切至謫三河驛丞嘉靖初名還翰林至是以預伏闕號諫下獄杖朝堂越十四日遂不起思資稟犖奇磨礲切至視豐宴崇卑如芻狗吳廷舉稱之曰挺然其節似徂徠松溫然其和似崑山玉呂柟稱之曰聞過而喜似仲繇欲寡未能似蘧瑗】 以織造抗中使逮訊者布政使馬卿知府查仲道等若而人以送迎忤中使逮訊者副使劉秉鑒知府羅玉若而人以京堂台憲官為所屬吏民訐奏下獄者少卿樂頀華湘御史任洛副使任忠若而人此皆獄之大者臣敢僭為陛下評其失願陛下復戍者之官錄死者之後釋逮系之邢正妄訐之罪天下稱仁焉上曰商臣買直沽名降二級外調之大同卒再叛圍代王王夜亡宣府以戶部侍郎胡瓚總制軍務捕治之總兵桂勇千戶苗登計擒其首惡居二日卒復攻戮勇登家命瓚督諸將擒之土魯番犯甘涼諸處金獻民戰敗之 
　　四年正月大同卒平代王還代 【 大同兵素□悍自江彬擅調後益恣肆先是元年七月以糧餉弗給眾聚欲亂提督侍郎臧鳳廵按御史張欽捕得首惡疏請置法詔戮為首者五人余調極邊哨守大同城百里許為小邊小邊之外為大邊其地皆膏腴議者謂宜撥軍築五堡其地以禦寇廵撫都御史張文錦欣然奏行分大軍三之一戍之文錦故擒宸濠有功洊至是官顧其為人剛嚴諸軍稍稍怨之又諸軍士姻族貲產皆在大同咸不樂往參將賈鑒受文錦命督築號令嚴峻眾益憤怨殺鑒裂其屍奔中焦山文錦招之還因廉捕其首惡諸卒復怨糾堡焚大同府入行都司縱獄囚攻圍文錦文錦走匿宗室博陽王所叛卒擁圍王索之王懼出文錦遂殺之亦裂其屍閉諸城門焚鎮守總兵公署出革任總兵朱振於獄逼令為主振素服帕首□能勿犯宗室勿掠倉庫勿縱火殺人予能主若否不能眾曰諾因脅副總兵時陳為奏乞宥廵按御史王官以事聞上咎文錦撫馭失宜激眾致變命兵部左侍郎李昆宣敕曲赦之改宣府都御史李鐸廵撫大同升都指揮桂勇署都督僉事代總兵以宣府副總兵靳英代時陳各趣令速往仍令團營內外官選錄聽征戶部預備糧餉俱以密敕行事鐸尋以母憂去升山西按察使蔡天佑代之時大同人心稍定屬回虜犯甘肅方遣尚書金獻民等西征叛卒聞之益自疑十一月辛未復相煽聚殺大同知縣王文昌代王浚仗都御史蔡天佑疏請再降明旨撫諭寬宥乃諸叛卒稱亂狀天佑疏不敢盡言也兵部以聞於廷臣集議皆舉戶部左侍郎胡瓚詔瓚兼左僉都御史總督宣大軍務覆命都督魯綱充總兵官調兵次大同近地相機撫剿瓚等以十二月辛巳發京師御史土官言重兵壓境人心動搖乞且留瓚聽其與鎮撫官密圖捕逆於是始言文昌見殺事上責官奏事推延不早聞者且敕與瓚等恊同贊決是月庚子桂勇與千戶苗登正紳等計擒首惡郭鑒等十一名揭示敕旨斬百梟示隨撫定之越二日堡軍郭巴子等復起拒城殘勇家屬毀登紳等家於是瓚請率兵臨境設法擒薙上責天佑等令擒賊自贖仍令瓚暫駐宣府俟事平班師召桂勇還以朱振代之是年正月天佑等擒首惡徐氈等四人瓚等遂班師三月庚午天佑復捕獲郭巴子等四名助逆焦啞雲等三十四名以事平聞命賞天佑等銀弊有差而文錦恤典廷臣□為上言皆不許廵撫江西都御史陳洪謨言文錦邊圉重臣付託不効誠宜加譴第事在朝廷誅夷自甘若假手士卒又從而慫慂之傳之四方羣小藉日寢階陵替國家紀綱所損不小乞量加優恤上謂洪謨出位妄言降旨切責之】 西虜寇甘肅總兵姜奭御之苦水墩敗之敢致仕大學士楊一清為兵部尚書督撫陝西三邊軍務三月御史王懋郭楠先後乞優恤議禮臣之死杖下者上謫懋為邊典史逮治楠民之修獻皇帝實錄仁壽宮災四月黃屋顯陵殿改陵署曰監衛曰顯陵衛日本使宋素卿論死罷市舶絕其貢光祿寺署丞何淵請立世室祀皇考太廟下禮部議不可命再議張璁桂萼與議亦不可曰臣故言當考獻皇帝廟京師耳不敢言祀太廟也五月上曰豈敢幹太廟世室之建從古有之朕非敢僭擬帝王功德惟我皇考撫誨朕躬罔極難忘觀德殿祀大內百官執事不得禮焉謂孝思何於是禮部請別立廟闕左不與太廟同門祭用次日上曰可四時獻享朕率百官親之名廟世廟世世子孫無遷也六月廢慶王台浤為庶人七月追封下殤母弟岳懷王下殤女弟二人為常寧公主善化公主十月間宇溫為唐王佑揆為淮王徽王佑台薨何淵復言世廟不與太廟同門則請同門於廟街上令亟議羣臣皆爭竟從淵言十二月刊布太祖御製洪範序及御注無逸伊訓三篇為一書曰書經三要閏十二月乙卯朔日有食之以大禮集議書成進席書太子太保諸與上議者皆升實授一級以璁萼為詹事府詹事獻夫韜為少詹事降岷王彥汰為庶人 
　　五年三月畿內飢粥貸之天方國夷使貢玉奏求金帶蟒衣主客郎中陳九川選其玉格奏不與覆提督會同館主事陳邦復禁毋使貿易夷人皆怨通事士紳等故憚九川嚴詐夷書上之上下九川錦衣訊刑科給事中一貫等言陛下不逮士紳不下夷人所上奏獨拷掠九川等兩造不具不聽竟坐九川戍黜邦偁為民五月丁酉月食召楊一清復入為吏部尚書武英殿大學士加少師兼太子太傅刑部尚書趙鑒致仕御製詩送之六月甲子召大學士費宏楊一清石賈詠於平台各賜詩一章七月以詹事張璁為兵部右侍郎伊王吁淵薨上曰觀德殿前掩奉慈殿無以凖奉先朕意未稱今欲改建奉先殿左也工部尚書趙璜言孝宗皇帝建奉慈於奉先殿石奉紀太后錢太皇太后邵皇太后同享焉太皇太后則獻皇帝聖祖母皇太后聖母也建奉先殿左必並峙奉慈恐在天之靈不欲班之且奉先殿雖度高祖宗列聖所同也觀德殿雖度卑獻皇帝所獨也今外有世廟之規內有觀德之專勿更便席書曰建世廟民勞矣請寬之歲所上諭費宏曰紀皇太后不得配皇祖考憲宗是以建奉慈錢皇太后不得配皇曾祖考英宗是以奉慈同享之人未有無父母者觀德掩且隘遷於東豈害禮也費宏曰陛下永言終慕臣等敢不奉詔制世廟樂用文武舞重舉主連坐法以核吏治九月辛卯安獻皇帝主世廟奉皇太后入謁十月御製敬一箴箴曰人有此心萬理咸具體而行之惟德是據維敬維一所當先務匪一弗純匪敬弗聚元後奉天長此萬夫發政施仁期保鴻圖敬怠純雜應驗頓殊征諸天人如鼓荅桴朕荷天眷為民之主德或不類以為兢懼惟敬惟一執之弗固畏天勤民不遑寧處曰敬惟何怠荒必除郊則恭誠廟嚴孝趨肅於明庭慎於閒居省躬察處儆戒無虞曰一維何純乎天理弗參以三弗貳以二行顧其言終如其始靜虛無欲日新不已聖賢法言備見傳經我其究之擇善必精左右輔弼責於忠貞我其任之鍳別必明斯謂之一斯謂之敬君德既修萬邦則正天親民懷永延厥慶光前裕後綿衍蕃盛咨爾諸侯卿士大夫下迨甿庶一遵斯謨主敬恊一罔敢或渝以保祿位以完其軀古有盤銘目接心警湯敬日躋一德受命朕為斯咸拳拳希聖庶幾湯孫底於嘉靖復注范浚心箴程頤視聽言動四箴頒示翰林臣封厚爝為徽王敕儒臣韻編尚書要事以為法戒編修孫承恩因櫽括古今君跡獻詩六十章上嘉納之賜名君鍳韻語十一月甲午月食張璁力攻費宏宏求去上兩留之曰以教恊恭十二月時四方災異迭奏水旱雷雨也震山崩以數省或氷雹大如人頭卷裂民舍百數十家江南婦生子六目四面有角手足各一節獨爪鬼聲河南生牛犢一身兩首鄖陽牛產二身心肺膽各二江西虎具人手足大學士楊一清以修省上言敕曰覧卿疏者再論之至切朕涼寡沖昧日夜惟治未盡知民欲求直言言或不實朕過多不自悟其悉陳之庸開朕心毋忌以不盡切之敕羣臣曰比者坤輿弗靖干象失常風雨氷雹水旱之災物怪人妖迭報層見靜言思之疚實在朕爾文武羣臣亦宜洗心去垢交修成治曠職瘝官則有國典張璁力攻費宏宏五上疏上竟優容之 
　　六年正月總督兩廣都御史姚鏌平田州改置流官今四品以上及六科十三道條民間疾苦具上便宜足消弭災變者已丑大祀南郊以災罷慶成宴四川橫江賊阿狗戍平敕大學士費宏曰朕承統以來朝夕惟我皇考聖母尊稱未定命諸禮官考詳輒引近世繼嗣之說名實不稱廢壞綱常賴天賜良哲正直之士力贊朕志尊尊親親各當其位位號已定廟祀已成可無全書貽諸來世特命爾宏與少師兼太子太師吏部尚書謹身殿大學士一清少師兼太子太保吏部尚書武英殿大學士少保兼太子太保禮部尚書武英殿大學士詠少保兼太子太保禮部尚書書為總裁官兵部左侍郎璁詹事府詹事兼翰林院學士萼為副總裁官詹事府少詹事兼翰林院侍讀學士獻夫韜原任河南布政司左參議浹福建都轉運鹽使司宗明翰林院修撰春編修承恩道南用賓治南京工部營繕司員外郎綰禮部儀刑司主事潢祠祭司主事存仁為纂修官匯成大禮全書稱朕正名崇孝至意欽哉二月虜犯宣府中路參將王經力戰死之初楊廷和草即位詔革罷正德中傳升官錦衣衛千戶邦奇在革中兵部尚書彭澤如詔革之邦奇怨追奏哈密失國繇澤廷和大學士費宏石珤皆廷和當並論廷和子兵部主事惇女壻修撰承勛等他事上方以議禮惡廷和遂下惇等獄令鎮遠侯仕隆等會鞫之給事中楊言言宏天子師輔百官之表小人得怨構之非遠陛高堂之道且廷和有擁衛功即所擬詔不當上指心無他也去國亡何不得庇肉骨上怒朝系言並治之御史陳察陛呼曰臣察願易言也獄上上責仕隆曲護褫惇職為民閒住承勛調言於外任宏因乞致仕皆許之仍召謝遷於內閣 【 石珤字邦彥藁城人與兄玠同登成化丁未進士被選庶吉士弘治已酉授翰林院簡討正德已已為南祭酒時閹瑾用事以勵精為名士大夫當官亦附會振刷教法雖嚴濟以平恕改北祭酒嘉靖初以禮部尚書改吏部黜陟公明不移權勢輔臣有不悅者陰奪之權託辭以請命仍兼學士在內閣專管誥敕前此未有也嘉靖甲申奉手敕兼文淵閣大學士是歲為王邦奇所構不辯求去疏再上得謝僦民車歸私第為翰林掌院時武宗狩宣大疏請迴鑾又疏捄諫南廵諸臣之得罪者前後所上封事如勸上清心省事法堯舜之恭已無為用漢文之與民休息又願上力行王道辯別忠邪中人皆可用之才不必求備平易有近民之實不必務奇治有端緒不必責効於見卯事可包荒不必刻鍥夫察淵人謂捄時藥石為人沉厚寡默遇難事徐出一二語輒中窽會有不當者憤激見詞免人或誚其過直少量久乃服之卒贈少保諡文隱隆慶初改文介】 三月虜復寇宣府入大白陽堡參將關山死之上以宣府一月兩喪軍逮治其當事者追錄死事王經以郄永為宣大總兵起故兵部右侍郎馮清提督軍務遼東大飢發太倉銀給之改作觀德殿成更名曰崇先四月洛容古田蠻賊反遣內官織造南京科道諫不聽五月丁丑朔日有食之旱露禱暑輟經筵命翰林官撮經史大義日一進楊一清請進大學衍義上從之曰日一講不得其精微其以五日進因制大學衍義序聽講詩二篇示羣臣田州岑猛餘黨盧蘇王受復叛起故兵部尚書新建伯王守仁兼左都御史同姚鏌討之六月賜死宸濠者瑞州知府宋以方贈蔭瀋王銓鉦薨七月禮部右侍郎桂萼請令科道官於考察拾遺之後互相糾劾如憲宗初年詔旨下吏部議吏部言憲宗初年無此詔萼近屢被論劾似欲以報復言官恐不足厭眾心昭公論爭者久之上竟切責吏部趣行如萼請吏科都給事中俊民御史隅等言台諫自相批抵開攻訐之門非盛世事亡已則請聽吏部都察院再行考核不願自相糾也上責俊民等方命朋規奪其俸已命部院覆考考上上曰朕聞兵科都給事中自璧一門三爨清議有乖戶科給事中奇被劾勘問居位自如不此指摘乃以漫塞命具降自璧奇二級外調之桂萼請召用王瓊治邊吏部言瓊坐甘肅事處死幸而脫戍其罪甚明萼欲召瓊臣不識所謂上已之念其老姑與解戍御史胡松劾萼妄廌樹黨上怒外調之御史周在言陛下不用瓊則萼薦詘矣萼留松謫是股肱耳目一體異視也上復怒下在錦衣衛拷訊萼薦瓊益力上重違萼意先復瓊官令需補八月套虜大入總督尚書王憲與總兵鄭卿杭雄等大破之論功有差上又推敘楊一清先任之功特進左柱國兼華葢殿大學士支二俸改大禮全書名曰明倫大典湖廣水蠲賑之九月吉王見浚薨山西妖人李福達故賊也亡命變姓名曰張寅怨家告於廵按御史馬錄錄捕之急福達亡入京師以方術干武定侯勛勛寓書錄為居閒錄劾上勛書是時勛方附璁萼得幸廷臣惡勛競言勛黨賊請用連坐法上詰責勛勛懼賂上左右為飛語上動移系福達詔獄逮馬錄廷治之語有變上怒廷臣黨同陷勛也無為國慎刑者如是則朕親聽焉楊一清言庶獄不足煩天子乃收系刑部尚書顏頤壽都御史聶賢以桂萼張璁方獻夫三人者兼視三法司事復廷決三人新貴用事因欲破散不附已者立威乃大治諸臣頌福達冤出之上大怒曰羣欺至此耶戍錄與故讞者極邊奪頤壽及故都御史張仲賢大理寺卿湯沐官其它大小臣論戍削逐者四十餘人而大學士賈詠亦以貽錄私書致仕去上親勞璁萼獻夫賜服二品追贈其二世頒先後獄詞於天下曰欽明大獄錄以霍韜為翰林院學士方獻夫為吏部侍郎桂萼為禮部尚書兼翰林院學士尚書兼學士自萼始封吁淳為伊王厚烷為鄭王經枎為靖江王十月以張璁為禮部尚書兼文淵閣大學士兼掌都察院事如故制顯陵碑文召南京刑部尚書李承勛為吏部尚書未至更以刑官非人特改刑部加秩太子太保命勉副敬獄上曰朕念謹政而聞過今錫卿一清璁鑾萼人銀記二用識密封自古明良儆戒交修朕之不明資嘉猷焉是時上重講筵史局之職欲盡內外諸臣文學政事之材乃外徙翰林選外臣文學者入補之潞城青羊白坡賊陳卿等為亂十一月浚天津海口新河趣中外恤刑使者上爰書事竣刑部核而黜陟之上曰畿輔軍民田土奸民多投獻豪家豪家撻而逼之租稅民失常產何以為命京師如此在外可知其推戶部侍郎及科道官各一人往勘之在外御史按行母問皇親王府功臣家一體核籍上雪露禱宮中代王俊杖薨十二月黃河清靈寶上曰鹽錢二法大壞於私販私鑄何以濟民足邊聞京師市中私鑄流行前代舊錢及我朝通寶悉阻格今何道令官課疏通私錢禁絕也者戶部速議聞因命鑄嘉靖通寶制錢上諭楊一清曰國家幸無大警然安不忘危團營第一重務也廷臣有蓄威習武者卿集舉使治之既舉不稱上意上特改李承勛為兵部尚書兼都察院左都御史加太子太保提督營務勉以展誠而布忠命太醫院判紳視楊一清目疾齎賜羊豕米酒諸物與札曰新春伊邇望卿退切卿日稍可便赴閣視事慰朕懷也一清言禮辨入朝君日出視之仰惟陛下勵精圖治不論疾風嚴寒昧爽設燭雖雲宵衣之心聖躬得無過勞臣又竊聞陛下日將視朝皆先以雞鳴禮奉先奉慈崇先三內殿朝退聽講閱奏殆無虛晷臣切惟三殿之建本以義起非廟也即為廟亦宜清靜閟侐使神有依禮不欲數請第於朔朢四時節候一拜二叩如臣子常見君父儀又開導嗣儲造端夫婦誠不可不重上曰卿言真師保愛君至意朕之蚤朝先官惰也子孫敬事先人敢以勞解但我太宗初建奉先時五廟日五拜而已今九廟神位奉慈三室崇先親廟倍之有餘節忌祭告禮又倍有餘朕戍弱促喘穿繞登降實難如儀當如卿言朕大昏且七載矣深慮承傳其於後與二妃具接之以禮御之以正惟多欲荒為兢兢聊諭卿知見朕心慎微云爾 
　　七年正月上將以丙戍祀南郊加張璁少保兼太子太保桂萼太子太保敕曰古者人君接大臣無時今且郊旦日扈從即謝於齋宮毋陛見令久任廵撫二月敕禮部曰古聖王制玄端以燕上下同之夫人修明而怠幽故聖王重焉朕酌古玄端稍加文采襯深衣用黃更名曰燕弁製成用之庶幾深宮獨處以戒燕也比者達官顯士俗同市井走卒役廝濫擬儒流禮曰不知其名為罔又曰不學雜服不能安禮善與人同令從君出復酌其制名曰忠靜許在京七品以上官及八品以下翰林院國子監行人司在外方面官及府州縣正官儒學教官服之武官許都督以上服之庶幾乎進思盡忠退思補過者也以回夷入寇哈密戍甘肅廵撫都御史陳九疇於極邊黃河清靈寶者五十里遣太常祭謝御史周相諫系謫之三月以兵部右侍郎王廷相兼都察院右僉都御史提督延寧邊防修理牆塹敕張璁曰見卿帶不佳特賜玉帶其以札報毋廷謝予謝遷老雲南武定土舍鳳朝文作亂以右都御史伍文定為兵部尚書提督雲貴川湖等處軍務調四鎮土漢軍討之南贛都御史汪鋐進甘露賜白金文綺薦祖廟遣侯勛告郊壇上亦廷謝焉羣臣請賀上卻之曰災變屢生朕先天戒四月敕曰比者風霾蔽天旱潦連聞地震同日羣盜密邇京師夷虜跳梁咎實繇朕君臣共理皆天事也文武羣工宜加省悔大者會奏小者立改庶民懷無怨朕亦免於多戾虜入山西乾溝墩號一萬圍游擊邵定軍命惠安伯張偉掛平虜將軍印充總兵官備之五月思恩田州平六月明倫大典書成敕曰朕以末支膺天紹緒實惟我祖宗列聖積累垂延亦惟我皇考聖母鞠育誨導底於成立即位六日輒下議尊炭禮大學士楊廷和謬主濮議指示禮官尚書毛澄不能執經擬王附朕與為人後之倫朕思皇兄遺詔乃遵我太祖兄終弟及之訓大義甚明朕繼統非繼嗣若如前雲奪我父子大倫民彝冺亂屢命廷議廷和等力主定陶濮王不倫之典妄稽曹魏偏安私已之言鼓眾要朋一倡百和期於必勝已而執禮之臣先後論列本聖稽經尊尊親親各得其序凡有人心孰不憬爽廷和等猶執迷不返將冕毛紀茫無救正轉相附和都御史林俊起用遠方着論迎合尚書喬宇六卿之道不秉正抗說乃與九卿等官交章妄持汪俊繼為禮部尚書剿說如故吏部郎中夏良勝恃銓選之權脅持庶官堅厥邪志何孟春以侍郎掌吏部事鼓舞朝臣伏闕喧勝肆無敬忌朕初雖有非彼之意然而信道未堅屢以天性開諭使相體悉廷和等怙終違詔及朕稍長重賴諸臣正論見之已真詔令三更大禮始定比者大典書成備載羣言邪正具見奉天行罰垂戒後人朕今日事也然猶不欲已甚姑從寬輕衰次焉廷和貪天之功制脅君父國老定策自居法尚戮市特革職為民次則毛澄病故削其生前官職又次冕澄宇俊皆已致仕各革職冠帶閒住林俊已故亦革去生前官銜孟春雖雲貳卿情犯特重良勝雖雲部屬釀禍獨深皆發原籍為民其餘大小官員當時連名入奏然有人代署已不與聞者有心知其非口不敢吐者或與夫當時已正法典戍及民者茲皆不再究焉嗚呼凡昔脅從諸臣自今毋懷憂疑勉思圖新顧不美歟原朕弗敏弗聰亦追省夙愆不敢恕也開浚通惠河鳳朝文平七月已卯追上孝惠皇太后尊號曰孝惠康肅溫仁懿順恊天佑聖太皇太后恭穆獻皇帝曰恭睿淵仁寬穆純聖獻皇帝上聖母徽號曰章聖慈仁皇太后詔天下九月罷總督河道右都御史盛應期止開新河之役敕曰今災傷比比川陝湖廣山西尤甚不急賑大蠲豈父母哉往歲災傷僅免存留糧數南之兌軍北之邊輸如舊夫百姓所苦正在起運若存留之數又有祿俸廩糧之類不可缺者通融處補待熟帶徵多虛文耳其令災重者盡蠲今年起運數稍輕者勘核停徵或量與折納冬寒在邇明春青黃不接之時尤為可慮府州縣其速散倉上貧之家不足則益以官帑之閒空者起運如不可廢即以兩淮等運司鹽價及諸他征未用者量補之更發送太倉銀或補或賑母令失所戶部宜推行朕意都察院令內外官員條奏捄荒良策及凡不便者十月罷討芒部兵召伍文定還虜□萬餘寇宣府總兵趙瑛時陳等擊卻之陳皇后崩□□悼靈皇后發引山陵封觀■〈火定〉為魯王閏十月新建伯王守仁以討田州兵轉攻斷藤峽叛賊平之青羊山賊陳卿等平御製十六字箴曰卓爾之見一貫之唯學聖君子勖哉勿偽十一月上曰寒風猛疾山中宜甚朕聞行殿護大行皇后梓宮者猶自齎糧梓宮重人命尤重也官軍朝夕霜霰無衣褐何以支持朕念者裂已膚尚書承勛其與番班少蘇之戶部便給發人糧馬料工部人給胖襖袴鞋一事畢還以聞敕曰朕散白金二十萬給大同芻粟因思遼東宣府偏頭陝西密夏甘肅皆邊也戶部即行諸廵撫考倉場告匱者給予之上曰朕聞河陝民相食戶部不賑捄鎮廵官不奏聞耶其以實對立順妃張氏為皇后十二月敕曰朕酌古玄端為燕弁冠服推錫有位曰忠靜尚念宗室未備未卒圖之也光澤王有請實獲朕心朕更酌之命曰保和冠服服郡王長子以上夫上下之分猶天地然各知其分然後能以和相保而國家治安也其將軍中尉長史以下冠服一用忠靜制郡縣鄉君儀賓非儒官比皆母得服親親有殺尊賢有等矣禮部頒圖說諸王府其如敕
