
●名山藏卷之十三 
　　臣何喬遠恭輯 
　　典謨記十三 
　　◆典謨記十三 
　　景皇帝 
　　○景皇帝 
　　景皇帝景泰元年正月太上皇在迤北燒表告天地也先設羊酒斷頭奉山奉宴也先及酋眾進皮條為賀是月福安縣賊首陳嚴四等作亂沙尤二縣鄧茂七餘黨羅應廖寧等復叛殺尤溪縣主簿突入清流殺掠閏正月韓王范土卬薨大同總兵官右都督郭登敗虜栲栳山封定襄伯初喜寧引虜破紫荊關虜欲以輕騎送上皇喜沮虜者再至是登獲虜諜言誘擾邊者出喜寧二月上皇居東勝州也先使那哈來朝上語也使先喜寧及高旺與之俱既行上皇使袁彬哈銘送微雨上皇曰此洗屍雨也喜寧不反矣高旺至邊亦言喜寧於邊人及野狐嶺右參將楊俊令邊人為喜寧置酒將食縛之歸京師磔之市三日報至上皇亦喜曰我故言洗屍雨是月也命石亨佩鎮朔大將軍印充總兵官廵哨大同都指揮楊能充游擊將軍廵哨宣府太上皇第四子見淳生三月也先聞喜寧誅與賽刊王議領部屬異道入寇必送上皇遂分圍萬全寧夏慶陽一城鴈門大同等處皆不得利四月上皇嘆曰曷月予歸哉歸當居於逍遙之府哈銘立曰陛下非有畋游荒亡之樂為天下蒼生而來歸當正位又何嘆也既數日上皇居豐州伯顏帖木兒妻使使女問銘等曰今已夏暖何得炙薪皆言不也我輩數人同一氈帳何地炙薪使女曰我謂薪焰也氈帳上乃有火光歸語伯顏帖木兒妻妻以告伯顏帖木兒皇帝帳上夜現光必有大福伯顏帖木兒放鷹得一野雞與酒來獻謂哈銘曰我今有一喻上奏皇帝如大海潮時有一大魚落在水灘是大海魚能淺水住潮來終去皇帝莫急是月監察御史許仕達言自冬徂春災異數見黑氣四塞烈風拔木時雨久缺臣考之經傳驗之人事天降災異莫不有繇臣以為天心仁愛欲陛下盡絕宴安酖毒之私奮發臥薪嘗膽之志以成非常之功以雪非常之恥陛下宜痛自修省日與輔臣講求治理耳目之娛荒寧之事不使喪於心志居起服食凡百白奉亦宜抑損不令過奢申戒群臣同加修省視雩南郊禱於皇天后土如成湯申桑林之責高宗用祖乙之言庶可上副天心下消災異帝曰善敕保定伯梁瑤佩平蠻將軍印充總兵官與都督毛福壽方瑛剿殺貴州苗賊召王驥還京廣西羅城賊首韋萬保攻融縣柳城賊首侯公寒攻破古免高界等塞復攻藤縣殺指揮潘濟麗水縣賊首朱必森復聚眾行刼殺縣丞一人縣丞葉仁集民夫破之五月虜分道入犯河曲縣復犯義井屯堡盡殺其守卒及指揮僉事劉受復圍代州寇宣府已虜酋阿刺知院以虜主脫脫不花之命來遣其參政完者脫歡貢馬請和至懷來使太常寺少卿許彬錦衣衛指揮同知馬政往察其情偽完者脫歡言講和退兵即奉上皇還不且率眾大舉若見疑請以為質帝問戶部尚書兼翰林學士陳循曰虜可和耶循曰遣而備之是月旱不雨廣東賊黃蕭養攻廣州府數月左副總兵都督董興等敗之蕭養中流矢死函首京師梟於市六月太子太保兼吏部尚書王直率諸大臣言上下神祗陰誘虜衷使來請和臣等功惟陛下大寶嗣登天與人輸永永無二陛下隆敬兄之心尊為太上昭告天地宗廟社稷名位已定天下之人皆以為宜令車駕還虜中太上尊居不復事天臨民陛下但盡崇奉之禮即稱天倫之厚伏望俯從虜請遣使荅之如果至誠即別令大臣迎駕帝曰當時大位卿等歸我非出朕心大兄蒙塵朕累使往虜不聽從無如詐何于謙從旁對曰陛下大位已定誰復異議荅使盡禮紓虜難也帝曰從汝從汝既出帝使人追問曰即使虜誰可者孰為富弼文天祥王直對曰孰非廷臣孰敢不應丙戌也先帖木兒奉太上皇至大同城下郭登開門以迎朝服立於闉伏人城上約駕入下懸闉及門虜覺復擁上皇去遂轉犯懷來戊子月食七月以禮科給事中李實為禮部左侍郎羅綺為少卿馬顯為指揮使偕完者脫歡往以報請和之議帝遺可汗及也先書不言及迎上皇事頃之虜主脫脫不花使復至求與廷臣同往王直等以請帝曰李實方行已命都察院口都御史楊善工部右侍郎趙榮為正使都指揮同知王恩正千戶湯胤績為副使與使同往禮部尚書胡濙等請量齎服食御用太上所需不報實至朝上皇上皇皮帳布本席地而寢獨袁彬等三人侍傍牛車一輛馬一匹以備徙營上曰為天下生靈躬率六軍不意被陳友王振等所陷念非樂酒從獸以至於此也先送我固其誠意喜寧導行引破紫荊關再圖京城以此不得還歸後嘗一到小黃河一到干河又復阻也先送我振寧死矣陳友罪不可赦也因問聖母今上安否問舊臣一一道其名姓上曰我居虜一歲矣何故不來迎歸我衣服冠帶帽靴將得來否實對曰陛下蒙塵天下臣民如喪考妣從虜中還者有言見陛下有言不見虛實難知遣臣來探故不將得上曰汝言當今皇帝及文武羣臣遣人迎我還守祖宗陵寢也可為百姓也可也先言不迎我援邊十年亦不罷休我不足惜須念祖宗社稷生靈實奏臣誠悲痛陛下昔日錦衣玉食今至惡陋輒有白粲數升欲進廚下上曰此小節爾朕念歸也實曰當日王振一宦官耳陛下何故寵之太過以至今日上曰我亦知之無事時人皆不言今乃罪我我悔何及實退將行復朝辭請返國之日引咎避位上皇嘉之日暮上皇情色悽然實與虜使還朝具述虜情及上皇起居狀諸文武大臣合上疏曰臣等共詢李實言出塞道中行群虜間欲議和皆舉手加額及見也先殊喜言迎使夕來大駕朝發天日在上決非妄言引見上皇亦謂虜信上皇淒切不忍之情實又具道臣等切詳虜人悔過請和實天地宗社之福宜仍遣實詣虜仰復上曰虜詐楊善已去第以迎復之意書敕付虜使還文武大臣言虜非詐也臣等詢李實詳矣虜使來和尚遣使荅今請迎復乃不與偕是輕迎駕車講和也虜之復疑和且不終不迎駕歸何以和為帝令再議李實言也先約臣迎駕毋出八月五日臣言須得朝旨不得擅為期也先言此期決不可失遂令酋長偕羅綺往大同一帶調回擾邊人馬臣遇過宣府懷來見軍民始敢出郊芻牧誠非空言臣曩將命止為講和迎復日期實出也先伏望陛下俯從群請即遣材智大臣往脫虜有詐亦可塞之若過所期更欲使臣亦不敢往帝命再議及虜使還竟付迎復於敕書而已文武大臣復言事會不再機不可緩願陛下體上皇之心順臣民之情不然虜人指此為兵端矣乃命擇人以聞群臣皆言實方從虜來得其要領即實可再市竟不遣曰待楊善歸監察御史畢鑾等復言群臣之請切矣陛下必待善歸夫中國所恃者信義也不迎不義失詞不信就令虜詐我備在也不報翰林院簡討邢讓復以為言帝曰上皇朕兄豈有不迎虜情叵測正欲探之情誠而迎又何暮焉八月楊善至虜中也先曰大臣來矣不可無信引見善於上皇所與伯顏帖木兒殺馬牛為酒送上皇行也先彈琵琶妻妾奉飲居數日築土台奉上皇台端率妻妾酋長膜拜獻鞍馬貂銀二鼠皮襖弓若箭賽刊王亦打野盤進酒上皇行也先與酋長送車駕可半日許下馬叩頭跽解弓箭撒袋戰裙以進諸酋長羅拜伏哭而去伯顏帖木兒獨送上皇至野狐嶺進酒賬房既畢屏人語使哈銘上奏天使皇帝來我遐荒我也先順天之意敬事皇帝一年矣皇帝此來為天下也為邊城也歸時還當作皇帝作皇帝即我主人 【 作音做】 有緩急我可得告愬眾虜皆道傍送駕進羊馬善口呼皇帝行矣伯顏帖木兒再送駕出野狐嶺口上皇攬轡慰藉而與之別伯顏帖木兒大哭歸而放圍得獐復使數十騎來追獻帝以太上皇且至敕禮部具迎復儀注兵部總戎具防變方畈先是累奏不得旨至是群情欣慰朝下多官集議都御史王文厲聲曰來耶來耶虜不索金帛必索土地便謂上皇來邪皆相顧莫敢言于謙曰防變方略謙之職也胡濙上儀注宜令遣本部堂上官一員至龍虎台錦衣衛遣堂上官一員並官較執丹陛駕輦至居庸關各衙門分官迎接土城外太上皇入安定門東上北門坐皇帝見畢文武百官朝太上皇自東上南門入南城大內帝曰迎居庸用轎一馬二丹陛駕第迎安定門內戶科給事中劉福等言禮大薄帝曰朕之即位非得已也尊稱太上何雲薄耶禮部會議之胡濙言福無他意大抵欲皇上篤厚尊親帝曰太上皇自虜中寄言迎禮從簡朕敢違也朝退諸大臣得一亡名書聚觀之書上修史先生隱其名言都人一聞駕旋人人喜躍近之不厭遠望可知今日宜請主上厚奉迎之禮避位女辭然後受命因述唐肅宗故事諸臣曰若封進或可感動上心胡濙以謂諸同官王直曰可禮失而求諸野王文曰不可匿名文書不得以告禮科給事中於泰以聞帝詰濙何從得書濙言臣得之高榖帝怒命按捕其人高榖雲臣得之隸隸雲臣拾之道王文曰勿累小子吃牢飯也千戶龔遂榮出承曰臣為之胡濙因奏考之唐史天寶之亂玄宗幸蜀肅宗即位靈武尊玄宗為太上皇帝肅宗收復兩京迎還上皇至咸陽備法駕望賢樓上皇在宮南柚肅宗着紫袍望樓下馬趨進拜舞樓下上皇降樓撫肅宗雨泣辭黃袍自為肅宗着之肅宗伏地頓首固辭上皇曰天下人心皆歸於汝使朕得保養余齡汝之孝也肅宗乃受此已行之令典政可効之良規今備法駕安定門內誠為太簡帝曰慮墮虜詐故簡其禮但大兄入城朕知尊親朕今迎太上皇東安門內行叩頭禮畢領群臣隨至南城內便殿太上旺升座朕行禮畢文武百官皆朝毋再紛更癸未太上皇至宣府下詔曰朕之不明蔽於權奸被留虜廷聖母賢弟數遣迎取以天地之恩祖宗之佑幸得還京爾文武群臣請重迎接之禮朕辱國喪師其何顏復見是時禮部復請帝迎駕安定門外文武衙門分官詣龍虎台百官萬姓迎接土城外會太上皇詔至帝曰太上皇命簡朕事已定乙酉太上皇至雙泉賜袁彬以所御白綾衣及也先所獻戰裙賜哈銘衽褥靴望日丙戌車駕還京至東安門送駕虜揭簾審視叩頭退帝迎東安門內駕入南宮文武百官行見禮庚寅以太上還京祭告天地社稷山川之神遂頒詔赦天下升楊善為左都御史仍掌鴻臚寺事王恩等賞有差宴虜使九月封朱謙為撫寧伯十月祀故翰林侍講劉球於鄉賜祠忠節十二月已酉月食禮部請以正旦群臣朝太上皇於延安門詔罷 
　　二年正月梁瑤擊苗賊于靖州大有斬獲二月南京雷雨擊損大報恩寺塔三月罷遣使入虜四月貴州賊首韋同烈偽稱苗王聚興平之三截洞攻平越清平衛梁瑤方瑛等會擊大敗之五月虜使來欲求使荅諸大臣請許之以慰其心帝曰祖宗開創以來醜虜遠遁不敢窺伺正為絕其來往也小人通使語言不一坐生釁端朕甚恨之今其切已群臣復言虜情至黠我備未修人情求不得則慚再則憤求而不得虜無憤耶帝曰虜之狗竊未嘗忘心去年入寇京師豈因不遣使臣國家久安計不在此太子太保兼吏部尚書王直言比見聖諭絕虜講和臣知陛下有為之君也如是則當有以備之帝曰天下雖安猶備不虞況今日耶有智勇謀略當舉用者總督總兵具名以聞亡論戎伍太子太保兼戶部尚書金濂言我備未也虜慚而憤孰遏其釁昔漢高帝自將三十餘廿眾往擊頓而有平城之圍矧今人民邊儲凋弊耗損伏望念祖宗創業之艱憫遠近生靈之苦俯就所請荅其來意帝曰朕志已定所引平城之事恐非臣下所以願國家者太子太保禮部尚書胡濙等言續出瓦刺番文一通令臣詳議觀其語意專在求使臣謂虜情雖譎未保其終然始則奉送上皇今又還我制使使人絡繹駝馬迭貢歸誠悔過亦不可誣夫厚往薄來柔遠常經彼使再來此不一報似非其義往年土木之事雖臣子痛心切齒皇上臥薪嘗之日火然邊無儲蓄之素野有奔亡之憂師帥趨生士卒忘死爾者邊報稍急曾無一人敢言戰伐甚至張惶失措安邦大計諒不如是伏望皇上深惟曲慮量遣往和乃敕武臣修治軍實庶彼無可執之詞我有預為之計常曰卿言良是朕志定矣遂賜虜脫脫不花王可汗書曰朕自祖宗以來四裔來朝並加恩待殊不遣使至彼以此和好久久保全比歲可汗太師累使朝貢朝廷嘉厥款誠頻使還荅豈期荅使貪功嗜利激怒可汗太師致使前目暫失歡好以天之靈要約如故朕與可汗可不思所以保終之終至業厚宴勞所賜可汗若可汗妃有金銀及金銀器皿織金蟒龍文綺等物即付領去自今但可汗使來朕終始善視決不食言六月戊辰朔日當食不食七月以邊儲不給許納粟補官八月壬申南京地震十月監生郭佑疏言曩以太上蒙塵門庭有寇謀國大臣欲紓急難令民納粟者賜冠帶今軍旅稍寧行之如故農工商販不分賢愚惟財是授使之驕穉親戚欺誑鄉里又有贓污之吏罷退為民欲掩鄉閭之恥納粟納草冠帶而歸何前日以財去職今日以財得官堂尚天下藏富於民木有不得已之時而有此輕名爵濫章服之意是以空乏示敵益啟寇心願裁止自今下大臣議寢不行湖廣麻陽縣教諭章泰言三事其一曰願陛下孝孝百行之本也曩上皇北狩陛下仰承母后俯詢群臣以登大位臣竊以天意人心與祖宗所以責望陛下者誠愈重而愈難視昔從容繼統故自不同願陛下師文王之敬止朝問定省以承大內兩宮之心其二曰願陛下弟詩云凡今之人莫如兄弟仰惟宣宗皇帝篤生胤嗣惟上皇與陛下而已陛下蒞藩之初上皇留止京師豈不以手足情親不忍違遠冀得時晤日見今鑾輅復還二聖重歡臣願陛下體昔上皇友愛之心師古帝王因心之仁以父道尊事上皇用子道教育儲聖百凡恩禮無替有隆三曰願陛下武奮發威斷義理所安行之不疑行之必毅中外曉然明知意向依憑城社者不敢肆昔日陰竊之奸啖餌權勢者不敢萌昔日蘿附之詭則彼無厭醜虜自凜然有虎豹在山之懼用以克戡大孰心且無難者下大臣議謂今上已行不須瀆聽士一月太上皇聖節禮部請令群臣朝延安門命罷 
　　三年正月太上皇居南宮石康縣流賊入境攻掠縣治二月太上皇第五子見澍生四月帝有意廢東宮立其子見濟未敢發也太監王誠舒永請先賜諸大臣金於是賜少保戶部尚書兼文淵閣大學士陳循少保戶部尚書兼東閣大學士高榖人白金百兩吏部左侍郎兼學士江淵禮部左侍郎兼學士王一寧戶部右侍郎兼學士蕭鎡翰林學士商輅人白金五十兩顧亦未敢發有思明府都指揮黃王以罪系廣西獄上書請立帝子為皇太子帝喜下廷議皆請從王請遂先置東宮官屬諸臣皆兼保傳等官支二俸以悅群臣之心京師為之語曰朝盡傅保部兩尚書五月甲午廢汪皇后立見濟為皇太子冊見濟母妃杭氏為皇后改封太上皇帝皇太子為沂王封次子見清為榮王見淳為許王六月大雨浹旬河決沙灣八月命都察院副都御史鑿英等十七人分行天下考察官員九月南京錦衣衛鎮撫司軍匠余丁華敏言臣竊見近年以來袁琦唐受喜寧王振等專權誤國俱已敗露天下共知也臣章茅賤陋切見言官苦害軍民事非一端恨在朝文武臣僚緘口不言不勝痛哭流涕不惜一朝之命圖安萬乘之國臣切見內官收積家財金銀珠石動以萬計豈能天降地出非盜府庫則浚民膏害一也侵牟公侯房屋興造勞援害二也名為家人義男外親莫不輕肥縱橫恣睢凌擊甚至入貲求仕莫差貴賤害三也葢造佛寺用費不訾以一已之私破萬家之產害四也廣置田租寄戶郡縣繇賦丁力不應科征害五也家人中鹽虛占鹽數轉鬻與人先得勘合倍支巨萬壞國家榷法奪商賈之利砉六也奏求塌房邀接客旅倚勢賒賣負賴不還害七也賣放匠人名為伴當辦納月錢內府監局乏人造作工役煩楚不堪害八也家人包攬各色物件官府畏懼以一科十害九也董監工之役非法酷刑軍匠塗炭不勝嗟怨害十也伏望皇上鑒前車立後宄母使蕭牆禍稔帷幄奸生令曹節侯覽復見今日下禮部寢之以南京地震雷擊獸吻江淮以北直至濟寧水漲渰沒禾稼房屋東昌府連接河南地方黃河奔決敕太子太保兼都察院左都御史王文廵視整理監察御史劉琚等言近者災異見示非常臣等切惟文武群臣德行才猷靡所表建而師保兼官祿俸加倍侈必費財費必傷民近者戶部奏今年京師支放會計米銀動以千萬府庫將空欲將被災田地覆廿追征與其剝疲民之財孰若省重支之俸伏望聽群臣挹損辭讓亦消弭一端命關支兩俸者蹔停其一年豐仍舊十月太僕少卿黃仕雋言臣訪得各處廵撫考察州縣官吏每憑里老以為去留聞里老多因前官縱容往來囑託公事經攬收物營求催辦害眾成家積有年歲間有端已臨民輒貽怨恨反加誣污廵撫官輒因黜罷州縣官員一聞考察將臨盛設酒席激求泣訴賄之錢帛以此多得保留否則去之殆盡用是里老有權官司受制無籍刁民妄行告害亦繇於此乞敕該部移文所在廵撫分豁詳審或彼此互詢或稠獨交察或獨步暗行或遙審面辯毋徒耴迎送隨從電過風飛使貓鼠一家奸犬同窖疏入命考察不實者坐之仕雋復言廵撫朝廷重臣三司所行多被掣肘況在任年久或變節怠終昔唐玄宗謂張說曰向令十道使出廵諸州以察善惡茲因東封始知負朕多矣今豈無如前所云乞敕所在廵撫大臣惟總大綱無親細事惟從輿論無執私見其事妥民安之處可無廵撫亦令多官集議暫從省革從之也先遣使臣來朝貢馬復奏求中國使臣往報不許敕沿邊總兵官防備之鳳陽安慶浙江湖廣諸府旱十一月已未朔日有食之太上皇帝萬壽節群臣請賀延安門詔罷也先復遣使二千餘人入貢太子太保兼工部尚書石璞疏言邦畿千里萬國瞻依禮樂刑政胥繇此出乃盜賊橫發披甲戴兵明火刼掠近聞所獲強盜俱言誰不懼死但以糧賞不得全關妻子飢餓難忍複審口外邊軍夜行日伏偵探虜情乃其月糧亦行減去致令窘迫是啟盜端實非儉道與減士饟寧損臣俸又聞山東河南南北直隸等處今年多被水患小民缺食盜賊潛起福建浙江蔓延可畏乞敕吏兵二部省冒濫去蠶食其文武官俸糧六品以下者如故五品以上斟酌減支量添軍儲尤望被災州縣蠲其徭稅暫停一應軍需遣一二大臣廵視賑齊下多官集議以聞詔文武官俸祿如故有員酌煩簡量省之十二月令布政按察二使有缺三品以上連名會保以征湖廣苗賊功升保定伯梁瑤為保定侯右都督毛福壽為南寧伯 
　　四年正月太上皇居南宮河複決少灣三月大隆福寺成寺甲京師費以數十萬四月復築沙灣決口辛丑月食五月以黃王為都督同知召至京師管事前府其家人系廣西獄者俱宥之七月旱八月工科給事中徐廷章言師保之位非具經綸調燮之才不可輕畀今每部增尚書一員都察院增左右副僉都御史三十餘員又復徧加師保銜階高華猥濫所宜慎重十月以右春坊右諭德兼翰林院侍講徐有貞為都察院僉都御史往治沙灣決河十一月太上皇萬壽節群臣請賀詔罷帝所立太子見濟薨諡曰懷獻 
　　五年正月太上皇居南宮以山東河南連年水旱遣平江侯陳豫太子少師吏部左侍郎兼翰林院學士江淵往撫安之二月建昌武昌漢陽疫京師陰雪彌月淮徐蘇松等府積雪小民餓凍死者甚多四月壬午朔日食五月禮部儀制司郎中章綸監察御史鍾同並請復東宮下錦衣獄南京城內火焚民居六十家死者三十餘人六月以雲南左布政使賈銓湖廣右布政使馬謹右參政徐俌按察副使陳質定州知州王灼清苑知縣吳宗慶治績有稱賜誥敕封贈及二代升左都督方王瑛為南和伯 【 賈銓鄞鄲人永樂甲申進士自刑科給事出為大理知府潔已平政化洽上下會王驥征麓川兵興數年大理當要衝銓給軍不乏加升參政仍掌府事已再升為左布政使景泰四年入覲賜宴升副都御史廵撫山東兼廵河南往來二省便宜行事銓為政務實恥名人有稱其善政推而不受以歸諸其僚屬成化二年召還理院事尋卒諡恭靖　馬謹新樂人宣德丁未進士授監察御史廵按浙江等處所至克振風裁正統中吏部火書郭璡奏選為驗封郎中以薦授湖廣右布政使苗賊作亂朝命敕同參將張善御史侯□往總軍事兼督糧餉謹曰苗眾之叛罪在有司橫徵暴斂誰則不變盍先諭檄安輯降附負固弗庭然後動兵眾如其言不數日來降者數千謹分佈給賑乃與善等督兵出沅州綏寧等處破攻洪溪等寨擒斬之景泰中復與善等攻破騰婆等洞大小千餘寨已復與參將李震征青龍渡楊山等寨賊靖州石壁等寨賊武崗城溪平水山言臈馬等塞賊升左布政復論功升俸召為左副都御史廵撫河東天順初致仕壽七十餘】 八月雲南總兵官檻送賊子思機發至京師伏誅十月癸已月食十一月太上皇萬壽節群臣請賀詔罷十二月賜少保兼兵部尚書于謙敕曰聞卿嬰疾朕心愓爾心命醫往視賜卿白金五十並賜羊酒白粲卿其勉扶副朕卷睠 
　　六年正月太上皇居南宮四月丙子朔日有食之太上皇第六子見澤生五月冊子垕為周王祁鎡為趙王祁鎬為荊王是月旱閏六月淫雨七月命翰林臣編纂宋元通鑑矕目監察御史倪敬等言天氣失調災異迭見雨水霖霪軍民養難臣等敢直陳修省之助竊惟府庫之財不宜濫予游觀之樂不可無節曩因齋僧累出藏金易米供給米價涌貴不免損民異端惑眾無耕蠶衣食之勞征科徭役之擾厚之如此則遐耴遠漠櫛風沐雨之窮軍荒年歉歲趨事赴役之饑民又將何以濟之近聞起造燕室龍舡宴娛頻繁木石資餉為費不少恐非所以保聖躬隆聖德也帝曰朕知秦王仕潔薨八月廷杖南京大理寺左少卿廖庄降為定羗驛丞遂並杖章綸鍾同於獄中九月丁亥月食十一月太上皇萬壽節群臣請賀詔罷湖廣苗賊攻圍隆里新化銅鼓諸城命方瑛佩征蠻將軍印充總兵官往征之 
　　七年正月太上皇居南宮命石璞撫安湖廣軍民二月皇后杭氏崩時兩京群盜充斥三月以辰沅有警敕石璞總督軍務四月湖廣賊首蒙能紏苗賊二萬攻圍平溪衛城守備都指揮鄭東等擊敗之官軍乘勝追剿斬獲無筭彗星見五月纂修寰宇通志書成六月太上皇第七子見浚生是月淮安揚州鳳陽三府大旱蝗徐州大雨水河南亦大雨河決開封河南彰德渰沒無筭七月命伶人李安為錦衣衛百戶 【 安姊惜兒自教坊入侍幸故有是命】 封左都督吳安為安平伯兩畿山東西江浙諸省蟲蝻旱疫八月廣西流賊破欽州虜知州姜原性裁省左下添設官員九月戊子道錄司右玄義仰彌高奏近聞東南蝗疫盛發河間等府旱澇相仍而圻甸之間盜賊充刃八月二十九夜迅雷雨雹九月初九太陽無光色紅如血薄暮太陰色亦紅近者陰霾連日不散此殆囹圄冤滯之徵乞敕法司明清庶獄詔曰朕屢命諸司平反諸獄今有逮問未完速斷遣之諡宋臣文天祥曰忠烈謝枋得曰文節十一月太上皇萬壽節群臣請賀詔罷十二月癸玄帝有疾且以星變罷明年元會 
　　八年正月太上皇居南宮是時帝疾不瘳儲嗣未定內外憂懼在廷各懷擇君之意司禮監陳□王誠與大學士王文謀耴襄王子立之其事漸露太監興安諷群臣請復迎立太上皇學士蕭鎡不可王文持兩端丙子群臣聚而屬奏章於左掖門乞早建元良以安人心左都御史蕭維禎請易建曰擇既上奏不允丁丑將郊帝力疾出宿於齋宮戊寅遣太子太師武清侯石亨攝祭庚寅上不視朝者三日矣群臣復請議立太子禮部尚書姚夔與大學士商輅議率百官伏闕請辛卯集朝房夔屬輅奏草輅屬草曰陛下宣宗章皇帝子宜復立宣宗章皇帝孫皆曰善疏具日已暮皆出而石亨與徐有貞等夜奪門迎太上皇出南宮即皇帝位太上朝鳴鍾鼓帝曰于謙耶既聞故曰哥哥做好居數日太上語近臣曰皇弟食粥可望差耳帝竟筋號廢帝戾郕王葬之西山憲宗十一年上尊諡曰恭定康仁景皇帝改陵寢祭禮如諸陵先是正統中京師小兒禱雨之謠曰雨地雨地城隍土地雨若大來謝了土地雨御地弟音相近也葢至是驗雲
