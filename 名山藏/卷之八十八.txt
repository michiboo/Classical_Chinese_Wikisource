
●名山藏卷之八十八
　　晉江何喬遠　譔 
　　宦者記 
　　◆宦者記 
　　高皇帝懲自古宦官專政之弊閹寺令守門闥給灑掃而巳不得預朝政終高皇帝世有雲奇先忠欲捄卒然之厄吐辭未終斃於蹕前可以見當時宦者不得開其喙矣成祖既耴大位恐中外人心不盡附巳遣使鎮守遂為故事然不敢有所扞觸至於仁宣之世英宗沖幼王表竊權賴張太后時裁抑之然當其時群臣有過動以上旨論之死刑朝為列卿夕有小犯徽纆累纍囚首跣履若牽引奴隸然百官緘結不敢出一辭有一劉球上章及之匕首篦刑夜碎其膚矣縉紳罹禍至於此極土木之變身家不免未足償也憲宗之朝則有汪直武宗之世則有劉瑾肆行暴作禍毒亦甚其它大要傳奉官爵嚼齧賦稅其於蠧耗官民靡費巳甚令臣子不得執法則巳亦不敢有所壞亂然阿丑為戲孝陵出守張永一言付獄法市若口替蟣虱然可以見祖宗之法行而列聖之斷武也世宗即位廓然一新盡罷鎮守初年張孚敬用事宦者見而畏之不敢闌出一言而中官之勢大詘其後雖久居西內顧閱章奏無虛日異日書旨奏牘中官竊跂而睇世宗立手御硯擲中其頭賜死於外此時麥福黃錦最稱上意皆以恭謹不懈得終而穆宗之朝滕祥亦稱焉今錄其賢者而王振汪直劉瑾之徒別見之雜紀 
　　沐敬 
　　阮浪 
　　金英 
　　興安 
　　覃吉 
　　懷恩 
　　栢玉 
　　阿丑 
　　蕭敬 
　　鄧原 
　　何鼎 
　　張永 
　　周縉 
　　○沐敬 
　　沐敬建文時太監從成祖征北逾月不與虜遇人馬困頓而上意未巳敬陳請再四上詈曰反蠻敢爾敬仰視曰固不知孰是敢反者上益怒命曳殺之顏色不動尋曰我家養宦官皆如此人豈不有益遂赦之鄭和永樂初太監是時上有意招徠遠人將通道於乖夷隔蠻大賚西洋貿采琛異命和為使貳以侯顯擇舌人馬歡輩從行總率巨■〈舟宗〉百艘發自福州五虎門歷數萬里所至二十餘國往復幾三十年自占城西南通國以十數蘇門最遠自蘇門而往通國以六七數柯枝最遠自柯枝而往通國以六七數天方最遠錫蘭山王不共朝俘之以歸言在東夷記自是明月之珠鴉鶻之□沉南龍速之香麟獅孔翠之奇梅腦薇露之琛珊瑚瑤琨之美克舶而至凡窮島日域來賓紛如而天堂印度之國亦附職方 
　　○阮浪 
　　阮浪交趾人博通群書以禮自持自成祖時被選入掖庭正統初以左少監侍英宗恭慎不懈英宗居南宮浪復入侍錦衣指揮盧忠尚衣太監高平兩人相厚善謀令較尉□奏浪與內使□瑤謀紏眾復辟拷掠百端欲浪旁引內外勛舊織成罪狀浪雖極慘毒終自承之浪死而瑤見殺英宗復辟特贈御用太監賜秘器殮葬浪如禮收忠平磔於市三日籍其家 
　　○金英 
　　金英不知何所人優於學行為累朝所器嘗言奉御范弘於宣宗而宣宗大用之正統中奉使南京還朝之日公卿出餞大理寺卿薛瑄獨不往而英心重焉數贊於廷曰南宮好官惟薛大理一人而巳巳巳之變徐珵議南遷英大言曰此時當竭力固守召勤王之師以圖宗社計遷都者罪當誅卒言太后用于謙石亨而國事大定景帝意欲易儲閒語英曰七月二日東宮生日也英叩頭曰東宮生日乃十一月二日蓋謂憲宗景帝為之默然范弘者交趾人讀書有文章正統中被蒙眷遇凡經筵講義若制誥之令主修實錄反五倫書皆以命弘弘剛毅果敢勇於為善與土木難死焉 
　　○興安 
　　興安景帝時中官也于謙病景帝使安與舒良往問疾見謙喪妻不再娶宿止朝房留一養子侍食無重味衣無侈服嘆息而去因計謙資用至鹽醬蔬菜之屬請悉輟尚膳賜之謙須竹瀝和藥景帝為幸萬歲山伐竹有言上待謙太尊重安曰試舉在朝不要錢不愛官爵不問家計日夜為國家分憂如於公者再有一人邪則舉為代然吾意於公而死莫代者矣其知所重如此 
　　○覃吉 
　　覃吉廣西人成化中孝宗在東宮吉為典璽局郎讀書識大體輔導動作悉規太子於正口授太子學庸論語暇則開說諸司要務及民情土俗農桑軍旅以至宦豎專權蠧政之繇退曰吾老矣何心富貴但願天下有賢主上賜太子莊田吉請太子曰天下河山皆主所有何以庄為徒為左右利而巳太子嘗隨他宦念高王經吉至駭曰老伴讀來矣即耴孝經自攜吉跪曰無念經乎太子曰否方讀孝經其見畏如此 
　　○懷恩 
　　懷恩蘇州人本姓戴父綸為給事中侍宣宗於皇太孫時以諌獵忤旨系獄死恩幼被宮賜姓懷成化中掌司禮監性正直長學問憲宗雅重之林俊之劾梁芳僧繼曉也上怒甚下俊獄且不測恩叩頭爭曰自古未有殺諌官者我太祖太宗皆容納直言以致盛治奴不敢奉詔上大怒曰汝通俊訕我不然彼知宮中事擲以御硯不中怒仆幾恩伏地免冠左右夜出東華門恩使謂鎮撫司曰若等諂芳繼曉令俊死者不得獨生徑託疾臥家傾之上意解□醫勞問亦釋俊時以星變黜傳奉宮御馬監太監王敏乞於上凡馬房傳奉者母動上許之敏特疏謁恩跪於庭下恩徐曰起起病不能為禮問何言敏言故恩大罵曰今日星變專為我曹壞法法甫欲正汝又壞之他日雷擊汝首矣此坐吾不能居汝來汝來敏故驕貴又老輩也陰喝不能對歸家一夕憤恨死章瑾以進寶石得幸上命傳旨為錦衣鎮撫恩不可曰鎮撫詔獄武臣美選也奈何貨得之上曰汝違命乎恩曰臣懼違法也而敢違命都御史王怒論事切直恩曰天下忠義斯人而常左右之以免於禍初內帑積金十窖窖凡若干萬景泰末頗事奢靡英宗在南內聞之嘆曰累世之積其盡矣乎及復位往視缺一角耳自梁芳韋興等作奇技淫巧禱祠宮觀寶石事興於是十窖皆盡憲宗一日指示芳等曰帑藏空於爾二人矣芳仰曰臣仰視萬歲彌天之福豈敢浮費因為上數建造佛寺道宮上不懌起曰吾巳矣後有汝治者芳懼或為芳謀曰今上鍾愛興王而萬貴妃有寵盍說貴妃勸上立興王公保富貴無憂矣芳大然之即入求貴妃貴妃言之上上曰此事止在懷恩間召微示之恩免冠叩首曰寧萬歲殺奴毋令天下人殺奴也因伏地哭上不懌罷恩退閉門不出詔守陵鳳陽孝宗即位召還掌司禮時刑部侍郎何喬新人望所屬萬安輩不利其內薦為南京刑部尚書恩詣安曰新天子即位正宜使親近賢人君子奈何遠之於南京及科道交章劾安上令持疏示之安殊無去意恩撾安牙牌曰公出矣是時言路大開或指中官為刀鋸之餘覃昌大怒恩曰吾儕實刑餘恩召還不兩月卒上震悼賜祭祠額曰顯忠 
　　○栢玉 
　　栢玉不知何許人鎮守大同數有所于于侍郎劉璉璉一切拒之璉卒玉悼惜不巳每對人言輒嘆服之人曰公何所從知劉公曰玉時干以事劉公一切見拒豈無所恨耶久而思之劉公所執是吾非也玉卒嘆曰此大同我國家後門夫我乃死矣後來者何人望勿壞我所為備 
　　○阿丑 
　　阿醜事憲宗為侍中善詼諧時於上前打院本而上時喜之汪直既得罪安置南京丑於上前作罵酒者一人曰某官來矣罵如故曰駕來矣罵如故曰汪太監來罵者大驚趨避之問曰駕來不驚何驚汪太監曰當今之人但知汪太監而巳直倚兩都御史王越陳鉞成事越鉞媚直為死黨丑作直為將狀仗兩鉞行旁一人曰公何非鉞不行也曰吾將兵但仗此兩鉞而且吾鉞皆有名姓一姓王曰王鉞一姓陳曰陳鉞丑為垓下之戲作楚歌稱渡江子弟六千皆散其一人爭曰嘗言八千何言六也曰君不知耶某侯掌團營兵役其二千造私第矣侯為上聞之也即撤二千人還丑更一日作六部差遣人選擇而使之問姓名曰姓公名論主者曰公論於乞無所用之次一人姓正名道主者曰正道亦難最後一人姓胡名塗忻然曰當此之時胡塗大可也遂得遣焉而上時時為之歡笑 
　　○蕭敬 
　　蕭敬南平人英宗初以長隨侍便殿勞賚近臣金鏹填集敬執簿筭無差英宗察其心計潛倚任之上閱射命敬敬三發三中升太監僉書監事奉使荊襄所過以清約聞憲宗初以內官監督倉會計明允宿蠧搜剔殆盡孝宗朝入掌司禮公慎未嘗涉私燕閒賜問時有規諌孝宗大漸與閣臣劉健等同承顧命武宗即位嬖劉瑾等八人時時內廷娛戲敬諫曰梓宮在殯鍾鼓之聲日聞於外謂天子何上不聽時外廷知上有所嬖狎顧不知八人者姓名他日劉健將進講敬書八人名使小豎持投之曰公胡不諫健講畢上內豎所投書上怒問主名健無以對八人者曰必蕭敬之所使因共譖毀之楊一清為相敬時以上命至閣中政事有所乖違一清托敬附奏胡時抗語侵敬敬不為動世宗即位年八十餘尚侍左右進止無所踰越及九十一卒敬遍觀典籍能詩好草書歷事六朝謙勤儉約常如一日正德中見諸近幸田園第宅半京師輒嘆曰此豈吾輩福哉有侄孫二人韶歆俱為進士 
　　○鄧原 
　　鄧原弘治中鎮守江西諄諄以愛恤小民勸州縣長吏小吏有非法酷虐廉得輒以其刑刑之嘗道過郡邑學宮諸生請謁文廟原辭不往曰我等名教罪人何面目見先聖哉久之移任福建民遮道乞留河南宣府撫按官各奏鎮守河南太監藍忠鎮守宣府太監劉清守愛民宜賜敕獎勵兵部議可並言福建太監鄧原浙江太監麥秀二人為輿論所與請亦敕旌仍遍諭他鎮使知感發從之上有所遣內官亦時時問曰得如鄧原麥秀者否正德初疏求謝事福建軍民群赴廵按御史愬乞奏留御史以聞時群小用事方夤緣求出鎮竟擠而代之原所至安靜不擾代者需求四出民益思焉與原同時者又有鎮守河南甄瑾亦以安靜聞 
　　○何鼎 
　　何鼎餘杭人儉素好讀書弘治二人為長隨奏曰竊見錦衣衛官較行事得升葢國家立法之時人心未定權為此懾伏奸雄之具非欲守此為常也因循為例本衛官多不啻數百糜費廩祿繼例而升年久益繁夫乞恩傳奉非治世美事而祖宗建官本意也皇上御極之初下沙汰之令中外稱快但漏網猶多近來復有夤緣臣聞官可幸得則朝廷不尊祿可乞求則官爵不重伏望覽古今壞事之源懲姑息之弊嚴履霜之戒時敕吏兵二部文非考中本等程序武非軍功並行事升者自天順元年至今一切革去則功賞不濫人食無浮吏兵二部覆奏竟寢是時張皇后家驕寵甚二齡出入宮禁無忌孝宗嘗與二齡飲起如廁除冠二齡戲尚冠者手玩上冠又倚酒沔宮人鼎心分之一日二齡搴窺御帷鼎持大瓜棰之張皇后聞之大怒頃之極言祖宗法度外人不得妄入宮禁近皇親觀燈禁城無所忌畏事在必懲且言上若用臣必有以報下錦衣掠治究所主者鼎曰有主者兩人但不可執而按之耳曰姑言曰其一姓孔其一姓孟給事中龐泮御史黃山論捄亦及宮闈事上曰鼎輕率上奏自薦求用朕系之內事爾爾等何繇知責對狀罰其俸六月而禮部主事李昆吏部辦事進士吳宗周言內官何鼎因言下獄言官營求非有私也陛下不惟不宥鼎罪而反推鞫不不惟不聽言者而反致詰所繇鼎一近侍臣直言之禍至於如此陛下美德以求言為盛今反罪之得無欲入而閉之門乎乞俟聽合詞曲宥愚戅既而戶部尚書周經等亦以為請上詰責曰爾等職居大臣錢榖民瘼自有掌者奈何妄營捄張皇后竟授意太監李廣杖死鼎也鼎死上思之命諭祭而勒其父於碑 
　　○張永 
　　張永新城人其初與劉瑾並在八黨中後乃漸自振拔安化王反永奉命與楊一清同討未至安化王就擒一清即嘆息謂永曰藩室之亂易除也國家內變行且不測公奈之何永曰何謂也一清曰公豈能一日忘情哉顧無為公畫者耳因促席書瑾字永曰彼日夜在上左右上非彼不歡枝附成耳目廣矣且奈之何一清曰公亦天子信臣上付討賊不他人必公意可知也公班師入見常詭言請間語寧夏事上必就公問公於此時上安化偽檄檄中所云禍皆緣彼且述彼亂政凶狡謀不軌海內愁怨大變將興上英武必悟悟且大怒怒則彼誅而公用公矯枉友正呂強張承業暨公千載三人耳永曰即不濟奈何一清曰他人未可知也公言必濟顧言時須有端緒委曲上萬一不信公頓首請死即得上信公頓首請母后永勃作曰老奴何惜餘年報主乎還見上如一清言瑾果誅寧庶人反江西王守仁生俘之矣江彬張忠等請上止其俘親征之上命永自浙江入邀止守仁將復縱寧王於江與上遇而上親禽焉彬忠數毀守仁於上謂守仁故與王有私知事不成而後以為功永至浙江宣書曰上令仗鉞撫臣不得抗禮闔中門者累日守仁一日直入館中坐永臥榻上永驚異之聆守仁言議忠慨且稍持其陰事壹靡然顧尚持氣岸曰公何為國苦辛如是盍早投我懷中守仁曰豈有投人王節使耶公投我懷中則可共成國事耳永曰我故非負國者公不見我安化事乎守仁曰公不負國何為令主上南征永曰南征何害守仁曰寧藩圖釁江左久虛頃繼以軍興郊郭數千里間亡不折骸而炊易子而食餘孽竄伏江湖尚覬時候王師果南非直此輩乘間即百姓不支且揭竿起矣永大悟則曰公所檻與俱來者不可不歸我守仁曰我安用此則以俘歸永永至南京見上具言守仁忠且功時彬等方日夜毀守仁於上會上與彬奕戲永從旁間語曰是得王守仁不然上安得此樂上遣較之江西永佯驚較焉往上曰逮守仁永曰何故上曰聞守仁與宸濠有私豈非同謀邪永曰逮謀反者固當第守仁不反耳抑守仁為人強而辨彼當論劾劉瑾時橫遭酷訊無所改辭令逮至當置對左右日侍上有能折其口者否則請巳彬等復言上上試召之召不來守仁真反矣永急出健足先告守仁召者至守仁不退食與偕行至南京彬等沮守仁不使見上然上疑則解 
　　○周縉 
　　周縉晉州人世宗朝以尚寶監出鎮山西專以仁惠感人先是鎮守供億繁盛縉一切裁省之所居左圖右史廳事前隙地多植菓蔬有行事必與撫安議合乃行嘗語人曰天下本無事夫人援之耳鎮者靜也守者保也靜以保民吾職爾矣既朝命罷鎮縉還山西人遮道為之阻留久之使提督東廠縉在鎮故仁惠感人至提廠則立法嚴峻時世族巨豪縱家奴非價貿易商人苦之縉上罪狀窮竟諸奸世宗嘉焉許內府乘馬歲給祿米若干一時以為榮 
　　郎曰祖宗朝宦侍皆出俘孥罪囚至景泰中乃有自宮求進者蹔置之罪竟得收用自是畿甸之民以至山東西齊魯關陝之間其希圖避徭役以幸富貴者家有數子輒一閹之名曰淨身男子上書求用至以千數其無所附托流為棄人乞子者亦相屬矣正德中於經得志經父來見下簾笞之曰爾忍閹兒後乃上堂稱父子抱持而泣也
