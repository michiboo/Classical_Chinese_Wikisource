
●名山藏卷之六十七
　　晉江何喬遠　譔 
　　臣林記（成化臣三） 
　　◆臣林記（成化臣三） 
　　羅倫 
　　章懋 
　　項麒王琦合傳 
　　陳選 
　　楊繼宗 
　　朱瑄 
　　張昺 
　　張寧 
　　王徽 
　　強珍 
　　孫遇 
　　厲升 
　　羅　倫　　章　懋 
　　○羅倫 
　　羅倫字彛正吉永豐人其先羅開禮者仕宋宋亡提孤旅赴難死而文天祥為服喪倫莊重嚴毅居父母喪甚謹踰大祥口始沾酸醎之味成化二年憲宗制詔進士倫對策萬言不屬草引論人主當接引賢士大夫不宜多親宦官宮妾中貴人往來視試趣納策倫曰止及公等既奏天子以為第一授翰林修撰居數月大學士李賢遭父喪憲宗用奪情故事使內臣持詔留賢倫詣賢所告止者三賢不能用時賢父八十七歲而賢自其入仕違父者三十五年矣倫乃上疏曰臣聞朝廷援楊溥故事起復李賢者臣下才末學頃對大廷猥蒙選首常自感勵凡聖學君道之要朝政綱紀之端吏民風俗之敝兵戈饑饉之禍方欲提領疏目為萬言書以獻以紓天下之望以酬陛下之遇顧筮仕未久諳練未深又意廟堂大臣百僚庶采必有憂臣所深憂言臣所欲言行臣所欲行者臣恐以疏遠驟進之人蹈越職是以心雖懷憂口未敢吐近者李賢遭喪朝廷一起復之命臣竊謂李賢大臣起復大事左右侍從給舍台官必有正諌以扶綱常以植風化以竦天下後世之所瞻望乃率緘默因循至今臣今復不言是偷合苟容之徒固非陛下求臣本心亦非愚臣報陛下夙願也臣伏讀陛下策臣有曰朕夙夜拳拳欲正大綱舉萬目使人倫明於上風俗厚於下陛下此言真可為天地立民極萬世開太平者也然欲正大綱莫先明人倫厚風俗明人倫厚風俗臣謂莫先於孝夫孝天之經也地之義也國非此不可國家非此不可家人非此禽獸矣中華非此夷狄矣禮子有父母之喪君三年不呼其門所以教孝也求忠臣必於孝子之門未有不孝親能忠君者也昔子夏問三年之喪金革之事無避禮與孔子曰魯公伯禽有為為之者也今以三人之喪從其例者吾弗知也陛下於李賢以金革之事起復之歟則所未聞也以國家大臣起復之歟則禮所未見也似與孔子之言不類也似與陛下策臣初旨不合也夫為人君者當舉先王之禮以教其臣為人臣者當據先王之禮以事其君臣不暇遠舉請以宋論仁宗□用故事起復富弼矣弼之詞有曰何必遵故事以遂前代之非但當據禮經以行今日之是仁宗卒從其請孝宗嘗用故事起復劉珙矣珙之詞曰身在草土之中國無門庭之寇難金革之名以私利祿之實孝宗不抑其情二君未嘗以故事強其臣二臣者未嘗以故事狥其君故功澤加時名聲垂後史筆書之士大夫誦之無他君能教臣以孝臣有孝可移於君也自是而後無復禮義史嵩之王黼陳宜中賈似道之徒率皆援例起複數君未嘗不以故事起其臣數臣未嘗不以故事從其君然生靈以之困天下以之亂社稷以之傾貽禍當時遺臭後代無他君不教其臣以孝臣無孝可移於君也詩曰殷鑑不遠在夏後之世陛下以賢身任天下四方多虞起復之歟則宋仁宗時契丹未嘗不舛馬驁也宋孝宗時金虜未嘗不盛強也陛下必欲賢身任天下之事不專門內之私則賢身不可起口實可言使賢於天下之事知必言言必盡陛下於賢之言聞必行行必力賢雖不起復猶起復也使賢於天下之事知不言言不盡陛下於賢之言開不行行不力賢雖起復猶不起復也且陛下無謂廟堂無賢臣庶官無賢士君盂也臣水也惟盂所方圓君好諫則臣直君好諛則臣佞臣直則忤旨多忤旨多則君惡君惡則祿絕而身危臣佞則順旨多順旨多則君愛君愛則寵固而位安夫保祿而愛身固寵而安位者亦人情也陛下誠於退朝之暇清閒之燕略崇高貴重之勢親直諒博洽之士講聖學之大要明君道之急務詢政事之得失察生民之利病訪人才之賢否考古今之治亂諏風俗之盛衰咨邊防之緩急見眾人之見知眾人之知察佞順之言容忤直之諫則眾賢群策何必在賢又何待違先王之禮經拘先朝之故事損大臣之名節虧聖明之清化然後天下可治哉朝廷舉措大臣出處天下觀之史筆書之不可不慎也夫賢之起復猶曰負天下之重任應先朝之故事然先朝自楊溥而後未嘗起復某人為某官也比年以來朝廷以奪情為常典縉紳以起復為美名食稻衣錦之徒接踵廊廟據禮守經之士寥寥苦塊遵行故事一何多耶謂高謀遠慮足斷議耶何未見發也謂折衝禦侮足定難耶何未見能也謂直氣勁節足勵士耶何未見有也謂深仁厚澤足洽民耶何未見行也謂忠言讜論足補政耶何未見敢也意其平時阿媚權勢及遭通喪之時則有曲為諛說以欺陛下不曰有才可留則曰有例可引一蒙俞旨歡然就位未有堅請如富弼懇辭如劉珙者也且婦於舅姑喪亦三年孫於祖父母禮有服朞奪情於夫初無與於其妻起復於父初無與於其子今或舍館如故妻孥不動乃號於一下曰本欲終喪朝廷不容雖三尺童子臣恐其不信也為人父者望子之報豈擬至此哉為人子者報親之心豈忍至此哉枉巳未有能直人忘親未有能忠君者也今大臣起復羣臣不以議且從而為之辭羣臣起復大臣不為非且從而成其事互預巳地淟不忌慚致有公無起復之例私為匿服之計例在溥恩匿服以受封例在得官匿服以聽選例在掇科匿服以應舉例在轉官匿服以候升例在求賄匿服以之任聖人之世綱常敝壞一至於此夫親愛之心孩提有之短喪之說下愚恥言況列在冠裳聞聖人之道者乎孔子曰是可忍也又曰下必有甚焉願陛下斷自聖衷許令李賢依富弼劉珙故事其餘巳起服者悉令追喪未起復者悉許終制脫有金革亦從墨衰朝廷端則天下一大臣行則羣臣效綱常正人倫明而風俗厚矣臣非不知臣言一出忤夙昔犯禮之人不曰妄議則曰迂譚不曰求名則曰窒變然臣區區之心惟恐朝廷舉動訾笑後世是以昧死為陛下陳之疏入謫泉州市舶司提舉御史陳選奏倫所言皆天理人心之不容巳者國家所以教臣子大本大慮也乞宥以彰聖朝孝思之治不報吏部尚書王翱編修尹直詣賢所請如宋文彥博捄唐介故事賢謝不能用先是禮禁儻易被旨起復或至庶官天順閒刑科都給事中喬毅等嘗言比來臣下奔競亡恥目奪情為能官笑終制為不職子道既虧臣節安保宜究景泰時諸奪情起復官勒歸終制繼今敢請彼此加罪至是倫雖見斥然始定令令百官終喪而士之不言以養忠厚者亦為一變雲居三年召倫還復修撰改南京名重一時尋辭疾隱金牛山山中與樵牧往來授徒注經時飯客無宿儲妻子貸鄰家乃可爨進賢呂令聞其困分賙以堂食錢友人梁侃曰公而受有司饋乎倫欣然郄之君數年卒倫自少力學非聖賢之說不講動靜語默非禮無所視聽惡衣惡食無所恥丑與人子言依孝與人臣言依忠與居官者言民所疾苦如其自身見善加愛嫉惡加嚴道傍遇死人屍至解衣覆之其立心嗜義毀譽欣戚死生禍福皆所不顧所交皆一時豪傑之士無導於前而所立卓然世宗即位御史唐龍上言倫贈左春坊左諭德賜諡文毅 
　　○章懋 
　　章懋字德懋蘭溪人成化二年舉禮部第一登進士乩庶吉士逾年除編修與羅倫黃仲昭賀欽庄■〈日上永下〉陸克深謝文祥鄭克修為同榜以名節相激勵是時倫為修撰仲昭為編修■〈日上永下〉為簡討其冬命詞臣預撰明歲元夕煙火花燈詩懋與仲昭■〈日上永下〉上疏曰切惟某月日內閣遣郎中定持小揭帖到東閣及史館分與翰林諸臣令各賦煙火花燈等詩備明歲上元賞翫者臣等伏覩陛下即位之初首下溫詔赦田租絕貢獻蠲逋負停不急與民息肩天下欣然頃因災異敕諭羣臣同加修省目擊耳聞拜手稱頌以為陛下真游心經術邁跡堯舜今諦觀煙火花燈諸詩舊式率多鄙執衣安語燕之辭臣等復賦諒不出此輒相私語陛下聖明所不留情或者以歡宴兩宮助孝養萬一臣又伏見兩宮母后恭儉慈仁着聞中外久矣今者兩廣弗靖四川未寧遼左雖雲告捷虜情尚難測量北虜毛里孩蛇豕窺伺江西旱乾數千里其它災傷之處未能悉數雖蒙詔恤公私匱乏殊可寒心此陛下宵旰焦勞兩宮母后同憂之日也翰林之官論思為職宣宗章皇帝御製官箴有曰啟沃之言惟義與仁堯舜之道鄒孟以陳若以燕樂鄙褻進之君上曲引蘇軾宋祁教坊致語為解是不以仁義堯舜望陛下也伏願采蒭蕘之言端耳目之好移此視聽為文如傷為舜若決省此宂費以活流離以賞勞役書曰不矜細行終累大德又曰不役耳目百度惟貞惟陛下深思力行書奏上曰元宵張燈儒臣應制歷代故事朕已減但舊取上奉兩宮何玉妨政害民懋等妄言譏議其杖而調之外職於是懋調臨武知縣仲昭湘潭知縣■〈日上永下〉桂楊州判官未行明年正月刑科給事中毛弘等言三臣初出草茅敢言直諫實盛世事乞復其職特旨改懋南京大理寺左評事仲昭右評事■〈日上永下〉南京行人司左司副蓋是時懋等除官纔四十日耳京師稱三君子而羅倫以論李賢坐謫又通稱翰林四諌雲 【 黃仲昭名潛以字行莆田人氣岸屹立而思致安詳既改南京大理評事清守執法連居父母憂卻去葷酒不離苫塊者四年遂辭疾乞朱弘治元年薦起為江西提學僉事品文較行毫髮不爽時朝廷以學政宂滯行法沙汰仲昭謹奉敕書無所寬假人不便之自以信古不諧再乞休去仲昭父嘉用孝行舉安福訓導薦知束鹿縣正統巳巳之變障縣有功民戶生息滿九載邑民保留加俸嘉父禱生洪武末舉鄉薦以親老歸養士從學甚眾親終入太學再試京闈第一永樂中成進士以庶吉士授簡討壽生之見和中行在禮曹郎中嘉子深仕監察御史次則仲昭深子干亨任行人干亨子如金仕副使仲昭孫希英仕運使希韶希濩希白俱鄉薦仕為州縣希獲子懋官仕南京戶部右侍郎黃氏自希韶而上居官立身廉約恭慎學問文章世濟其美為莆名族之冠而懋官仕侍郎督儲儲不贍不能給軍用刻核散給諸軍皆讙以及於難　庄■〈日上永下〉字孔陽江浦人本姓章宋章得象之後其祖曰知甫洪武初不樂仕進逃名更姓遂為庄氏自閩越游淮泗至江浦家焉■〈日上永下〉與章懋同年同選庶吉士授翰林簡討時羅倫以議論風節驚服一時陳獻章來游大學亦隱然風動京師■〈日上永下〉於二人慕義醉道情深肉骨善類潑潑各自濯劘既與懋上疏同謫改為行人司副連丁親喪堅臥不出其縣之定山有峯壑泉畝之勝■〈日上永下〉結亭鑿池居之為人瀟然灑落望之知為德人其學大要以默識忘言為宗與獻章相類而其詩則出唐人而變化之至其佳妙如入名山迭嶂層巒懸崖滴乳可望而不可至又如賓羞盡撤野蔌時出風致悠然其於字書亦復如是蓋皆大率類獻章海內名公奇士過山中而訪者逍遙徜徉各滿所願諸公交薦部檄來促以非上旨堅臥不行如是垂三十年而丘浚嫉之曰引天下士大夫背朝廷者庄■〈日上永下〉也吾當國必殺之弘治七年後軍都督府經歷周廣榮薦■〈日上永下〉有旨取用都御史何鑒親詣勸駕遣應天府候行■〈日上永下〉遂赴京師吏部尚書耿裕延坐對茗使屬官送出部門之外而浚終不悅之授南京舊官以還尋升南吏部驗封郎中■〈日上永下〉歸病風疾作不知人引告返定山其子弟門生不與力奏居二年吏部尚書倪岳以老疾退■〈日上永下〉又二年卒　謝文祥耒陽人以庶吉士授御史數上封弗左遷南陵丞常以古人奇節偉行自許年三十七即掛冠歸子訥仕都給事中】 懋為司副一考遷福建按察僉事通商使民救荒除盜泰寧縣盜發假託行部至縣使知縣王佐招諭降其脅從者數千人皆解同僚有言部使懋儒學不知兵願自行剿之部使使其僚往則平乃悉戮招降要功懋恥與爭絕口不道考績赴部以親老乞休吏部尚書尹旻慰留之曰按君之年四十有一耳不犯罷軟不犯貪酷不犯年老倐然求退以何為居懋曰古人正立朝懋可考罷軟古人一介不耴懋可考貪古人視民如傷懋可考酷懋年未艾鬚髮早班可考老疾旻撫然驚嘆為奏得請懋平生學問尊稟朱程無敢悖異於鄉郡前儒何基王栢金履祥許謙深所企仰既歸奉親讀書畢心自得弟子執業四至餉之蔬飯而家居二十餘年薦牘無虛弘治十二年召謝鐸為北祭酒居二年召懋於南京懋時遭父喪力辭詔增司業員虛席以待終制赴官一時南北祭酒郁然相望懋作率南士開示近里見若無奇至其論說理道探幽索隱經史儒書一舉成誦時有論難若莛撞鐘談天下古今事若身處分其虧成然後知其於書無所不讀天下事無所不理會也至其祁寒暑雨衣冠終日六館之士儼然畏之正德元年上言治道五事再疏乞休未允滿三載引年不待報去前後八疏始得請五年升南太常卿尋升南禮部侍郎皆不赴十一年南京禮科給事中徐文溥言邇來儒學不明巧偽險怪誹侮先儒罔惑人心變制巾服標張門戶竊見致仕禮部侍郎章懋精深純粹誠心正學不求表異海內學者翕然宗師臣切見先朝吳與弼陳獻章皆用大臣論薦崇之殊禮雖二臣雅志不究於用亦足彰一時重道之意今如懋者皇上用之太常升之禮部亦不為貶臣獨謂二臣布衣也先朝崇禮如此其隆今亦宜近舉先朝之典遠仿三代養老之政或遣使存問或安車征起以昭異數以光聖德廵按浙江御史鮮冕亦以為言吏部議覆詔懋學純行正齒高望重有司時加存問以稱朝廷優禮耆宿之意世宗即位懋年八十六特升南京禮部尚書致仕尋賜璽書存問使者及門懋疾亟既卒贈太子太保諡文懿金華佑府王九皋奏懋清修苦節遺孤貧困命月給米二石懋通籍六十年官僅三考立朝僅四十日城府不見其跡者四十年粹中貞恪歆動一世表律天下楊廉稱之曰在漢東都不為危言之叔度在宋鵝湖不立異論之伯恭侄拯仕工部尚書 【 懋子孫皆夭歿孫誥不慧年八十一始生子接迢錄為國子生】 成化中又有諫加棚萬歲山者太學生虎臣當其上疏時祭酒鎖其項聽收上乃從其言召至左順門中官傳旨嘉勞命吏部聽選與七品正官尋除雲南知縣 
　　項麒王琦合傳　　陳　選　　楊繼宗　　朱　瑄　　張昺 
　　○項麒王琦合傳 
　　項麒字文祥仁和人景泰七年舉人授南京吏部司務歷南京刑部郎中成化初應詔陳五事曰務正學曰納諫諍曰崇節義曰遠近習曰弭天變其崇節義章大約謂李賢王翱當曹吉祥之變不能奮身死義甘心屈膝圖苟免其遠近習則指王振曹吉祥為戒宜收攬威福勿使任事復其掃除之役言甚切直以病乞致仕居家二十七年甘貧屢空閉戶長吟寄居於人廵按御史授室一椽始遂棲托有平湖令以賄敗都憲使誚責之曰汝何不學項正郎乎令不悟以為都憲有意於麒齎百金為壽麒厲聲叱之既卒廵按御史唐鳳儀以麒與王琦禇遂良同里表其里曰惠清奉王項二主於禇廟學使孔天胤等又別建揚清祠以祀王項琦字文璡錢塘人永樂舉人四川僉事終官曆宦三十年清苦潔白并日而食緝紙為衣有司歲時候饋堅臥不受郡太守湖浚列狀於朝 【 浚鉛山人正統乙丑進士天順初知杭州府通識達材敏於聽斷慷慨任事奮然有為屬邑群吏拱手受成案而巳卒官民思慕之】 詔賜百金琦固以無功辭竟中寒餓死其寒餓時妻出二金環請易米琦駭曰安得此妻曰居昔有德於人其人多物為報妾獨取此耳琦佯喜攜入市若易米者既空手歸曰贗環也人為我識別我投之湍矣琦有妹嫁為傅潤妻潤永樂中舉人仕終保安知州州人王顯順者中貴人王振至怙勢奪民產潤廉實置法及八計復無所饋振振銜之以廉無可指摘遂嗾邊總兵者委潤備糧勞瘁以卒貧不能歸州人斂金為助妻峻卻之會廨垣雨圯出銀器數十兩人謂此天所以報廉吏矣妻猶不取人謂妹不媿兄妹夫不媿其妻兄雲 
　　○陳選 
　　陳選字士賢臨海人宋國子司業左輔之後父員韜以進士宰新城為御史廵按福建遷廣東布政使所至清慎慈惠餘思在民選少沉靜端愨不妄言笑天順四年試禮部考什官丘浚讀文力置第一曰必古君子也及見貌頗不揚浚益喜曰聖賢不相既成進士授監察御史出按江西藩臬有過自僔絀者選與語曰悅不以道選不願也成化初修撰羅倫謫官選獨疏申捄學士倪謙自戍所得復升為禮部侍郎抗章極論之復劾奏兵部尚書昂擅役官軍治祖墳總理柴炭工部侍郎復得請致仕令所督柴夫上章保留鴻臚寺卿致當上召翰林官御屏後有所顧問輒呼退班俱宜究治既改提學南京先頒冠祭射儀於學宮歲時肄習既至徐行締視周旋磬折弦管豆豋洋洋翼翼遂居宿學宮中夜則以二燈前導廵行誦讀兩廡燈燭如晝吾伊不絕選教人必本小學灑掃應對以逮於六經以及通書西銘皇極經世太極圖其自為禮即東西階舉足先後造次不爽除卷牘糊名之舊曰巳不自信奈何信士提學三年變之語不見於章縫折棰之笞不加於輿皂而人畏口神明遷河南按察副使尋改河南提學汪直被命出廵都御史以下跪伏趨拜選徐入長揖直曰君何官邪選曰提學副使直曰能大都御史耶選曰提學何可比都御史也業忝人師不敢先自詘辱選詞氣嚴正舉止安詳會諸生從者儼集署外直亦遂好語曰先生公務既無相涉後毋勞枉也既八年輚按察使仍河南首釋淹囚除罷諸弊名舊規者其為政一從簡易篢獨於贓吏無所貸寬然賂百金以上者要辭坐六七鐶而巳或問之曰污人惜財亦惜命若盡挈所販以貨權人即法撓矣聞毋喪還士民泣送立祠服除擢廣東右布政踰年轉左選在官坐堂上令輿隸別之閒處分治生業不廢使令民告戕者予一票令持示所告家使自來詣立瞽遒道振鐸以狥社村子弟擇鄉祭酒長者教之嶺南苦鎮守中官瓊儋騷然選嚴條約革和買減泛役掌市舶太監韋眷者掊克供辦奏乞均徭余戶添采方物選因詔書減省貢獻請悉停罷雖不盡行亦得減半番禺知縣高瑤發眷造私船通番沒其貨巨萬都御史宋旻等皆不敢詰選移文獎之番人馬力麻詭稱蘇門荅刺國來販海眷利珍奇將許之選發其偽立逐去撒馬兒罕使臣怕六灣者自甘州以獅子入貢取道廣南浮海歸又雲將從滿刺加更市進選上疏拒止之選既阻眷非一會其年嶺外地震水溢撫按藩臬殊不涉心選從便宜發倉賑民眷因累舉前事奏選比昵縣令和同貪墨發倉擅賑希望侵欺朝命遣刑部員外郎李行會廵按御史徐同愛鞫選同愛畏眷不敢反異選有所黜吏張褧意其怨選逼令誣證褧堅不從同愛執褧栲掠數百乃枉判選如眷所奏坐罪當徒詔奪選官遣錦衣千戶逮系之士民要遮數萬錦衣校尉大用辟除乃得出州行至南昌病發李行阻其醫藥竟卒旅舍行復使其養子密走報眷曰陳選死矣時南昌人張元禎翰林家居居治選殮褁之疏綌曰陳公清儉絕眾殮以時服於是為宜而張褧同逮至京從獄中上書曰臣聞周公四國之謗上疑於君曾參三至之言內搖其母豈成王不明曾母不親哉口能鑠金毀足銷骨也竊見故罪人陳選夙崇正學一蘊孤忱孑處羣邪之中獨立眾憎之表太監韋眷通番敗露知縣高瑤按法持之選移文獎借誠賢監司激懦懲貪之善舉也宋旻徐同愛怯勢首鼠致眷橫行胸臆穢蔑清高勘官李行頤指鍜煉竟無左證臣本小吏詿誤觸法被選黜罷選無他心臣甘沒齒眷意臣憾選厚賂啖臣臣雖胥役寧敢欺喪眷知臣不可搖誘嗾行等逮臣致理拷掠彌口臣忍死無異行等乃依傍眷語文致其詞必如所云是毀共姜為征舒詬伯夷為庄蹻也選故剛正屈辱不堪憤懣旬日嬰疾而斃李行幸死阻其醫療訖命之日密走報眷小人佞毒一至於此安取為天子郎官司寇曹僚臣擯斥罪余秉耒田野百無所圖誠痛忠良銜屈而慮聖明長奸命披陳尚冀天日不報竟以休事罷眷鎮守選平生自待古聖賢其學以克已求仁為要潛修默會不求人知身雖貴顯所服惟先人故帶每食飯一盂韭數根或雞子半枚而巳河南奔喪牛車一輛之官廣東騎驢出都門道而提學南京時韓雍家居亦自減其騶從雲選置義田百餘畝既沒族人貧選欲歸田於子載載曰先人義舉也胡敢私之弘治初工部主事林沂上疏追理選冤頌其平生詔復官禮葬之正德中追贈光祿卿諡忠愍 【 沂莆田人有志聖賢之學從其父棨御史南都即有聲聞士大夫誦說愛慕父仕僉事卒官沂一志山林不希用世有識者力勸之應舉遂舉進士黃仲昭蔡清皆與游】 
　　○楊繼宗 
　　楊繼宗字承芳陽城人天順元年以進士授刑部主事當有提牢之役洗刷桎梏時飲食櫛沐善視之囚悉生全不知向者困溷穢死會廷議推擇守郡王翱以名薦為出嘉興知府至則興學勸士閔農賑災民有以事來前好問之郡中豪奸馴良與有所疾苦盡得其實其於豪奸立見鋤治顧有悔改亦不深督其所疾苦調劑興革不出旬時既才傑敻出又意氣豪邁大吏要勢有所怙挾悉憚其威守有清軍孔御史者凌抑有司撻里胥數至死繼宗出教曰有被御史酷達死者來言於太守御史無如繼宗何酷如故繼宗入告曰治貴識體公清軍也何與里胥事御史臨行突入繼宗府中繼宗引御史入臥室空空耳衣一篋悉發篋示御史御史嘆服去時內臣用事旁午八江南至郡要索賄賂第與菱藉曆日而已內臣好言曰幸語太守無所用此太守有錢錢好紬絹幸及我繼宗出庫金送予曰金錢在也即市好紬絹直亦具有第此庫中物幸太監付一印券令他日可磨勘者內臣大驚遂出金錢還繼宗也八覲汪直欲一見之殊不往見顧直言於上曰天下官不要錢者惟楊繼宗一人繼宗知嘉興九年士民感化奸暴革心訟平賦均風清弊絕御史楊琅奏聞得旌異超遷浙江按察使每朔朢會僚佐指天誓曰衣冠受賄不還故里南有錢塘北有楊子異時藩臬費用取辦和買鎮守太監日供當萬錢繼宗悉裁罷之市舶太監積不能平大宴會令諸官各自言畏與不畏繼宗倡言曰最所畏者贓穢最所不畏者內臣鎮守內臣有兄在司禮時時言繼宗於司禮司禮於上前中傷之上曰得非不要錢楊繼宗乎司禮遺鎮守書曰善遇之上知其人矣一日方坐堂聽政母訃至立解印雞斯跣哭出止驛亭下蒼頭卷衣數襲挾律書數冊而服除以僉都御史廵撫順天繼宗直氣廉聲聞天下居常以包拯自居乃其為人辨別黑白言論亢激其節目疏闊遠於人情時時對人言罵贓官不絕口有事至其境者輒使人沿途伺察之方其以按察使八覲見藩司官緘遺禮物輒挾使列名俱有獄囚任意放遣焉及其廵撫順天悉奪戚畹所占民田還民戚畹皆怨會順天治中陳翼者來見繼宗繼宗累拒不納及得見復不為禮於是翼奏繼宗治官失大臣體下刑部遣官勘問有旨責繼宗偏忤調除外任得雲南按察副使是為作化二十一年繼宗平昔官次自侍一老蒼頭朝夕飯兩盂蔬兩豆耳及按察雲南單車之官並老蒼頭亦去之弘治元年升湖廣按察使再升僉都御史廵撫雲南竟卒於雲南羅倫論一時剛德以繼宗與王竑御史謝元吉僉事陳騏並稱騏字夢祥南海人少為醫生有司使入獄中視重囚穢不能忍恥之乃學舉子業登天順進士歷江西按察僉事以藥活病民出冤獄清虛賦修學政悉毀淫祠民呼為陳打鬼遷雲南副使時鎮守太監錢寧家人不法每為騏所制被中傷落職 【 吳道賢編次楊公清政錄公觀政刑部即有能譽時福建司缺員每淹禁數百人尚書軒公命公往聽不旬日曲直皆判金吾千戶李銘欲襲其庶子誣嫡子不孝公疑而再鞫之竟得其情河閒府遣里甲張文郭禮解強盜至京盜中途亡張語郭曰人言縱盜者罪與盜同予二人俱死不若留一人汝母老寡兄弟汝可為解人予為盜郭感謝張以刑具自服公疑其言動非盜廉實二人俱得活其真盜後亦為人所禽治嘉興俗嗜鬬輒壓溺小兒以誣人公時加曉諭犯者必反坐如律若毀其雜物而有所詐取仍追償之土豪張某□聚盜賊大結權貴張威□一日劫桐鄉起解官絹公縛寘法會當道行郡為張解曰無原告公曰知府朝廷民牧也張所盜者官絹請以朝廷為失主楊某為原告有張升者父子兄弟號四事發則以貽免公名語之曰汝輩為惡日欠當改過也後犯罪賂臬司欲脫之公不從父子俱寘極刑民歌曰虎死害除其樂何如有富民女巳受聘後惡其貧欲背約誣告壻公佯曰而欲悔親當以百金為罰富者聽命既得金召壻君女即日為婚以所罰金畀之曰而患壻貧今有百金可贍女矣後壻家豐裕其人益感之屬邑有孤子王得兒生七歲父母早歿家甚富族人利其有將陰害之公聞之以其家貲貯庫長而有室乃出返之千戶沈禎項襄毅之壻怙勢為惡公每升堂僉一白牌令隸立府橋呼曰告沈禎者入其父子青衣小帽當府門跪伏凡有餘口其狀百餘俱未有重情乃徐召其父子入諭之曰吾欲汝改過為善保爾身家密將其詞黏連為卷封識一木桶中秩滿臨行付架閣庫收貯語府吏曰自後嘉興有大事方吞此桶人不以為意公去禎勢益張未幾項落職回東廠訪得禎惡狀朝廷遣法司按治將抄沒其家監察御史侶公鍾責府縣禎為惡卷案無得一老吏忽念曰楊公行時留此桶試啟觀之乃卷案一封上批曰權豪勢要之家贓官束手難行日後充軍充軍乃禎為惡事也送入察院侶公見而嘆曰楊先生神人也即依擬編禎遼東軍後宥回前此鄉人慾為公立廟禎子輪首中工費且曰吾家向無公在必無所顧忌後來必抄沒矣今得全家是公賜也生員汪頤墓田與豪右相界欲兼併不得遂誣以不法事比提學按郡試諸生唱名獨不及頤公問焉提學曰有發頤過惡者將黜之公曰頤在學有文行必以地界故為仇家所訐耳請視其狀果然遂得白郡民有懷悅者家富多善行公每保全之既滿去悅子生員沐送至蘇公諭之曰財者累也我去汝家亦自此多事矣汝當策勵持門戶後果有以軍事誣懷者家竟落秀水民問可立公嘗見而識之未幾以罪匿捕之弗得後數年更名立復充老人以鄉民違法事呈公公曰爾非周可立乎吾求汝數載不獲今以違法告人耶若違法則莫如爾者周股慄服罪公每事自斷吏胥不得售其奸公餘惟課寫仿讀書講解律義賓興之年更胥亦有試場屋者鄉士大夫素伏公剛介不敢以私囑然遇祝賀期雖龍鍾老疾者扶笻而至當隆冬時禮畢則熾爐圍坐款以酒數行有不至者必人問之自是舉行大禮肅然如在朝廷焉待郡邑學官悉優以賓禮賓興宴必列學官上坐曰吾為郡父母諸君則教吾子弟者也可與屬官班哉其倦有教則亦譙讓之曰有司廢法貪墨害止一時然未嘗不受天道之報學官不能盡心教人致誤人家子弟不可言天道報應他日又將何如耶臨春秋大祭品物豐潔尤極誠敬齋宿必拉僚佐處於郡之慶嘉亭其它郡厲之祀恭恪亦不少替既至壇親品嘗之自奉粗糲至鄉飲賓興之宴則務豐腆若出二人其居家也亦然田宅無增於舊祠堂墳墓祭器之屬則極嚴謹精潔幾義夫節婦孝子順孫之類必廉訪之雖未合奏旌者亦必親過其廬使民知為善之榮重禁博奕樗蒲之具人不得鬻而娼禁尤嚴至於符籙師巫邪術之家皆痛懲之嘗與僚佐聽政有縱妻犯奸者公曰以妻為娼恥莫甚焉汝何忍犯之曰非不知恥欲得錢養生耳公笑謂左右曰彼因愛錢遂至於此貪者何異斯人耶故一時僚佐多廉介謹飭之士長史按部往往不越宿去嘉興七縣錢糧視他郡為浩繁糧長人役有多斛面尖項事發公嘆曰是弊自上始設無所規取上之人敢縱放如此於是先革管糧官吏之賂遺後治其罪冬夏之服惟紗段一襲然必用本等繡補參謁上官無異平時雖朝覲謁見必服之或曰不可公曰朝廷制服也舍此安服耶當道知其人亦不之訝郡亢旱去冠帶徒跣禱城隍引罪自訟少頃雲起大雨如注其秋大熟一夕獄逸重因七人公禱於城隍夢神告囚所匿處摉之果得其三其四亦為近城人所獲公之行孚神明如此公能察識天文凡言水旱陰晴輒驗秋將納稼天極晴霽人多緩穡事以俟堅好公屬耆老謂之曰大雨不日至矣宜急刈言之既數人不為意既而大兩浹旬禾悉生耳民皆神之郡北門外民居稠密數有火患公置更樓於宣公橋榜其額曰春波遠覽寓以水濟火之意災息者三十年有不喻公意者易其扁災復見如故郡民多以爭田訟於公公諭之曰今土星在南故騰貴後二十年莫爭矣後果以賦役煩而地上賤郡以嘉禾得名公在郡嘉禾盛生每莖離根二節閒又生一莖秀二穗或三節閒又生一莖秀三穗或四莖五莖秀四五穗經歷司蓮缸栽稻二本亦如之郡民獻於公謂德政之徵公謝曰郡志古有是瑞此氣運循環耳人益重公謙德雲在公三四載積粟數百萬不惟可賑本郡又可移賑浙以東自郡守棹為按察使至浙即榜示曰訪得鎮守府三察院及布按二司及各道書下某某等舞法害人自本職到任之後許自新否則問遣如法越數日尚有倚戀鎮守府者公往縛之鎮守亦聽公之執法也所屬官員貪殘害民公素知之既至即召與之約曰閭閻頑一鄉之害士大夫皆知為民除之不知巳身為萬民之砉今與所屬約誓欲除民害先除巳害二害咸除一方乃寧有常積倉官十餘員以虧糧監並歲久至鬻子女以償者公憫之莫喻其故適倉官送月俸至命量之正數外尚餘四五斗且曰此常規耳公囚悟前倉虧糧之故出而審之得其實吹奏聞眾懼請於公公曰俸者民□脂也食而盡職尚有天殃況正數之外乃其子女所易食其餘是食其子女也眾因願捐俸設法補之以釋其罪成化庚子鄉試公監試得二上卷即具服焚香再拜同事者詰之荅曰人臣以得士為功二子皆奇才心他日當大魁天下吾為朝廷得人賀耳及開卷乃王華李旻也復日儒士王華當作首但非繇學校作養無以激勸後人因以李旻為首後華旻並中狀元眾服其知人太夫人終制起升右僉都御史整飭薊州廵撫順天撫臨黑水灣石門寨黃土嶺等處關塞皆塊石干砌或道路茅塞或倒塌污穢或用鎗架作營門仰而嘆曰唇保障何即命各將官加倍修砌簡卒守瞭一時關塞壯麗士卒精強公謂天壽山守備廖太監等曰慶成經筵皇上至尊無對中坐文武百官東西序爵而坐其餘臣民宴客之禮皆賓上主下或賓東主西近來內臣妄自尊大在上中坐令客東西坐僭行君臣燕饗之禮無乃不可乎廖太監等雖勢傾中外聞僭行宴饗等語竟莫能辯卒從公議成化乙巳正旦星變有聲如雷二月地震二次費縣地陷湧水泰山搖響上震恐下詔求言公上疏歷指內臣及文武臣大肆貪殘民心嗟怨天出災異又曰宵人在位播惡於眾官民供給日費萬錢天人共怒王法難容又曰乞查舊例取回鎮守等官又曰臣効王珪確論如鎮守必賢如懷恩者任之如廵撫漕運必賢如周忱李秉王竑者任之布政憲使必賢如王恕軒輗者任之知府必賢如崔暴王宇者任之下此斗筲不堪任使疏上不報公上進退內外官員疏衝突內豎未幾人疏浚河源事左遷雲南按察司副使親舊多為公危者公慨然曰韓魏公有言天下事見得理是便做勿計生死禍福吾何憾耶即日就道至雲南榜示曰按察專以按察奸弊為職今本職按察得奸弊三事一事二司官新任吹毛求疵凌辱土官軍職索要銀兩多者千餘金一事二司官出廵隨役素要有司常例間有好官不從吏典人等潑置本官輒將好官叱罵凌辱一事二司官私役銀銅錫木漆竹皮畫針銀等匠針銀馬鞍妝奩及置造百般器物歲伙虛日有司効尤一體置造或朝覲進表考滿送回原籍行李猥多復任從新再造新任官員踵訛索取勞民傷財罔有止極榜出觀者嘆其痛切時適峒猺猖獗官軍數萬臨之不能下公毅然往諭之署其旗曰云南副使楊繼宗入其穴眾皆羅拜曰聞公名久矣今至北某等再生日也因詰其生亂之故奏聞區處眾帖然聽撫擢湖廣按察使初下車命汲清水數日桶洗刷堂序者三日滌去貪污之氣後乃升堂即防示曰按察不明贓官相慶又曰以迎送為謹慎饋問為才能又曰屬官放肆貪贓至積萬餘兩而貪心不足縱惡毆死人至十餘命酷暴猶不少減又曰將風憲官知善不舉見惡不拿發邊瘴地而安置之一時官吏悚栗尋升左僉都廵撫雲南三司皆舊僚友視篆之日行公禮畢出位降階更拜二拜曰明日幸相諒眾不解其意次日疏貪酷不職者八人奏聞俱落職為民上官襲職鎮守三司指要保勘銀承行吏典五倍之齎本人十倍之相沿為例公以奏聞畈曰臣至雲南纔知此弊若臣不至其地終身不知臣年老多疾臣若不言恐臣死後無人肯言此弊終不能革乞將前項官員俱發充軍朝野傳誦以為盡言】 
　　○朱瑄 
　　朱瑄字廷壁鄞人成化丑進士釋褐奔祖母喪極力營葬不足城府服闋赴除郡守贐之金謝卻之巳授工部主事官次食貧至鬻釀自供既監稅蕪湖盡輸所入課額倍常尋奉敕疏浚汴洛諸渠治黃河決口有功不受賞改兵部進員外郎郎中陜飢專敕往賑宥山輕盜給與榖種牛具勸課流民所活六十餘萬累升右副都御史廵撫南畿興學造士備災恤荒官治以抑豪強扶善弱為尚勞苦得疾醫請殺鹿取血調劑瑄謂吳中一鹿直數千文物亦生命破耳取血足疾愈告歸老穉遮泣繪像祠之瑄義利之介斬然有齒及賕賂者輒顰咈變敡歷中外幾四十載器但陶匏家苶餘羨守令諗其匱缺餉之薪米一無所受會歲飢都御史王璟奉命賑濟饋瑄米四十石瑄謝曰饑民有之寧有飢官市中兒有戲以紙錢為貨者人曰朱都堂不愛真錢而況假乎瑄卒至無以殮而子孫煢煢田牧大不能家 
　　○張昺 
　　張昺字仲明其先慈谿人後徙鄞祖楷為南京僉都御史平鄧茂七葉宗留賊樹功閩浙閒昺以進士知鉛山縣縣有樵夫嗜鱔飢而飽鱔竟死於鱔鄰保疑婦毒殺之送官久系昺至坐堂上獨見一老人綠袍黑幘冉冉門外入長揖案前曰吾某鄉土神公無疑也冤矣哉吾鄉樵婦之夫之死於鱔而望公雪之凡鱔置水中首出水三寸許者能殺人投犬犬斃矣公試之昺試果然而樵婦之冤雪某民甲嫁女於乙家揭輿幕無人焉甲乙互訟前令不能決他日昺行邑有樹大蔽野命伐而畝之從者曰樹能祌不可伐也昺不聽戎服鼓而前去樹百步許有三男子衣冠伏道左若祈寬叱之不見斧之樹血眾懼昺手斧之遂盡斧之樹顛有一巢墜一婦人瞶絕良久昺問婦狀婦言向被狂風決上高樓有三少年美食之時俯瞰城市居廛歷歷無階得下耳日見少年飛騰空中也訪其家即空輿嫁者昺剖樹修廨畝地為田邑中淫祠毀之殆盡有羊角巫呪人立死老嫗之子死訴巫殺之昺往捕巫曰死矣其徒曰盍避諸巫曰張公正人也坐待縛耳既至杖之百不傷反傷杖者昺曰汝能呪杖者死復呪杖者生生汝矣不驗之夜半烈風飛石屋瓦震動昺曰此必巫術起衣冠旦召之曰汝邪我正邪勝正耶巫首觸地昺厲聲叱之忽墜珠一顆書一帙如掌大其珠光焰燭庭牖閒昺焚書碎珠立杖殺之昺每釋奠頒胙及邑中之孝子節婦山中有節婦子持胙歸虎噬之鄰民代婦書牒投縣求虎抵罪昺曰是嘗我耶而窘我耶與婦期五口來遂齋告城隍虎不至變置壇壝矣後五日二虎來伏縣門外昺叱曰何噬吾民子二虎共乎抑一也即一虎噬即一退其一虎起繞伏虎者垂尾而去遂殺其伏者遠近喧傳昺神人也昺與民約有孀婦願嫁與守者具牒受判庭立二木一木書羞願嫁者跪之一木書節願守者跪之民傅四死妻祝不願嫁舅姑奪之不從乃紿授願嫁牒使往判判出曰張公判嫁矣更何待期有日祝朿裝哭奠潛投其家汪舅怒填土實汪事久不泄自後不雨者朞月昺齋禱不應一日宿城隍廟夢婦抱牒訴冤既覺悉記其都里姓名詣家鞫問啟土得婦厥貌如生昺嘆曰殺婦者我也為文慟祭天忽大雨即殮葬婦表門旌祀而罪其舅姑以最擢南京監察御史刻威寧伯越保國公永太監直兵部尚書誼挑釁北邊詞連內閣司禮不報頃之與給事中周弦點軍教場數少不准破調守備太監琮奏昺刁蹬時劉吉為內閣擬旨下吏部調昺弦外任吏部尚書王恕執奏吉復擬如前如奏天下之治賞罰二端而賞當功罰當罪為治良法也點軍不到不罪失伍反罪點操之官罰不當矣吉竟調昺南京通政司知事弦南京光祿寺署丞尋以薦升四川僉事轉本司副使執法如初自以不能容世棄官歸隱絕跡公門者十有九年啜粥飲水兒女恆飢其兒伸掌請昺曰請問大人清字作如何書昺書與之兒曰是可買肉否都御史王璟賑饑行部以百金為壽堅卻之固請乃受下戶飢例以荅其意將死其表侄副使余本入問疾猶張目謂曰當今人才自勵者少若能扶樹一日是一日為國家培元氣其死也郡守周坤率僚佐經紀之 
　　郎曰王琦項麒清矣琦乃中寒餓死悲哉陳選潛會聖學古人自居在吏為循而持身用節楊繼宗至於忤物張昺所至涉於怪乎有祿於朝饑寒終身焯然清德與數公並也 
　　張　寧　　王　徽　　強　珍 
　　○張寧 
　　張寧字靖之海鹽人景泰初舉進士有大魁之望大學士王文以南人抑置第二甲尋授禮科給事中歷都給事中責負經濟敢言敢為景泰天順閒為諌官第一景帝每遇大議必問張給事中云何英宗召寧論奏稱旨時時稱為真給事中方大用之而會晏駕憲宗元年太皇后生日上為皇太后設醮禮部尚書姚夔斂會大臣燒香行禮寧疏言釋道二教非能扶世永祚也歷代英君聊姑存之者以化導愚昧備治外一術耳皇上為皇太后建醮以祈長生表孝承慈可謂至極諸大臣及百執事但能和衷助德則自可仰贊皇情上綏懿祉而禮部尚書夔等乃斂財辦香約期赴壇為儒者自失其守業彼者烏知其非臣切惟人臣於君願其福也當勸以修德善願其壽也當勸以去逸欲願天心之向順也當相以和保小民惠濟四海故曰求福不回天堸平格又曰欲王以小民朋天永命若徒以辦香尺楮列名其上宣揚木偶之前相率拜謝通朝之人靡然從之其足扶世立教否耶先帝復位之初屬有腳氣一二大臣故嘗舉行此事然皆出一時迫切至情非祖宗舊典先帝本心夫臣於君猶子於父一指一發皆其長養俴齋醮可以永祚即殺身亦復何辭但以無益事情徒傷治體乞敕禮部從今禁止有如僧道自念坐食無所効勞願焚修以盡私誠者聽上善之太監牛玉選吳後婚不中南京給事中徽等並劾李賢獲罪謫邊寧合六科申捄賢不悅竟與岳正皆出為知府寧知汀州興學崇賢痛裁頑梗治稱神明踰年乞歸父老遮留有泣下者寧聰敏矜才坐蒙忌嫉居二年朝議起夙望之臣廵按御史張敬特薦寧竟罷寧老無子取二妾可十七八疾革囑嗣子必嫁之二妾悲慟剪髮誓死同居一樓不下者三十九歲有司以聞詔旌曰雙節二妾一姓高一姓李 
　　○王徽 
　　王徽字尚文南京人天順丁丑進士選庶吉士除南京給事中憲宗元年與同官玉淵上言皇上嗣大寶位屢詔求言忠讜日聞而言路不開者何也臣謂有二端焉庸劣之臣阻直言者也諸臣之言切陛下身者陛下固行之矣其有發下所司者多因不便私妄奏阻尼即有施行虛文而巳如此則言官諱無益而不言而言路所以不開一奸佞之臣懼直言者也於進言之人多方鉗制或指為輕薄或目為狂妄或尋其瑕釁或幸其差失言及更張則曰變亂成法言及薦牛則曰專擅選官言及彈劾則曰誹陷大臣刑罰明加怒恨暗懷如此則言官懼禍害而不言而言路所以不開二臣又見比歲以來大臣犯公罪者繫纍下獄祼衣受刑曾不數日尋復舊職臣謂如此非所以重大臣也夫大臣羣僚之表也陛下誠重大臣要使勿進進而臣又見今在京在外為總兵官者非倚勛戚則憑賄賂士卒內怨夷狄外侵此皆本兵不得其人所致也兵部尚書馬昂矜傲嫉妬謬張威福此本兵之不得其人也臣謂國家安危未有不系將師將帥得人未有不系本兵者也臣比見無恥大臣交結內官或名尊翁父或禮行叩頭因而鬻獄賣官擅作威福此陵夷所致也夫自古宦官未有不繇其委以國政授以大權卒致亂敗卒用刑戮者也陛下法高皇帝而矣母使管軍管匠置立田宅文武官員毋使交結凡有政事宸衷是斷館閣大臣是議毋使干涉推擇誰厚奉侍左右安其位厚其賞不失富貴無復外望則巳耳時內官用事張甚而徽公言之時論以為讜頃之屬同官王淵朱寬李翔李鈞草疏上言二事其一言太監牛玉選後不當以致廢立當明誅殛用快中外並論內閣李賢及禮官法司語在廢后記其二言臣近者請陛下保全內官欲陛下防患於未萌也處置未聞牛玉禍作往不可諫來尤當慎臣等不敢遠引請以目擊正統之末一見王振矣天順之閒再見曹吉祥矣當振之後謂無振矣豈意有吉祥當吉祥之後謂無吉祥也豈意有玉臣今敢謂牛玉之後無玉耶自古良賢內官萬中無一平居似為謹飭稍聞國政便作奸欺如聞陛下將用某人也先賣以見巳功將行某事也先泄以張巳勢人望日婦威權日盛內官之禍起矣臣願陛下毋令內官得與政內官朝夕左右者也文武大臣有饋以金寶珠玉有悅以奴顏婢膝以為賢朝夕稱美之有正大不阿私謁不行以為不賢朝夕讒謗之聖明難欺漏潤易惑稱美者顯貴讒謗者排屈寵賂日彰威權日盛內官之禍起矣臣願陛下令外臣毋得與內臣交結內官弟侄人等授職任事表里穿通倚勢聚奸家人數百貲貨萬餘田連千頃馬系千匹有此家產所以溪壑無極奸竇實繁內官之禍起矣臣願陛下毋令內官弟侄得在外管事置立家產陛下鑒彼三閹申此三毋自然禍亂不作災變不生不者肘腋蕭牆臣未敢料也奏上上以牛玉壞大婚禮無預賢等責徽等妄言要譽令吏部調遠方州判於是徽判普安州淵茂州寬潼州翔寧州鈞綏德州徽天資超悟刻意問學自諸生時慨然有當世志及居言路冀以次論列天下事一再言遽被謫一時侍從台諫若侍郎葉盛編修陳音相繼保留章數上不最後御史楊琅言天下士氣與國家元氣相通士氣壯弱元氣消長系之近者羅倫補外徽等遠謫士氣兩阻諛佞成風將此之繇□追回倫徽復其舊職奏入李賢票旨責琅宥之徽在普安七年秩滿家居十有三年弘治初王恕薦擢陜西左參議踰年謝病歸杜門不出石碩之士多以公輔期之徽論治每誦張宣公語無求辦事之人當求曉事之人論士習惟以廉恥不飭奔趨日下為可憂嘗曰今仕者以剛方為刻怠緩為寬學者以持正為滯恬軟為通文者以典雅為膚淺怪刻為古徤儲巏林俊夏瑄皆服其言子韋仕至太僕少卿承志執節屹有范棱喪母毀瘠卒韋有文學其論詩曰唐詩沿於國風而漢魏變於雅頌雅言多盡風辭則微今日之詩病在近雅 
　　○強珍 
　　強珍字廷貴滄州人成化丙戌進士初知涇縣廉謹不受私謁有應變才屢決疑獄復屯軍備奏減凋耗之稅涇令以珍為首稱為御史負氣敢言嘗按甘肅及江北諸府人凜然畏之安遼東都御史陳■〈金戊〉誣執遼東入貢夷人以為犯邊諸夷忿將為亂詔兵部右侍郎馬文升往撫王直生事喜功請自往視■〈金戊〉妄為直言虜有警直請同撫寧侯永出兵至遼不見虜因殺無辜掘髑髏報捷直與永■〈金戊〉皆得敘功珍發其事兵部題覆罰■〈金戊〉俸而是時王越掌院■〈金戊〉恨越不窮治珍直還京■〈金戊〉送直五十里訴珍奉越風旨見劾直怒未至京師三十里王越亦來迓直直辭不見還奏珍妄參被虜人畜名數過多遂遣腹心千戶聚同都御史王宗彛審勘宗彛阿意誣珍械珍赴京直拉珍入內酷刑逼招受越指使珍不服下詔獄多官廷鞫無敢與辯竟謫戍邊御史許進疏白珍枉留中不報居久之王直得罪復珍職予致仕弘治初起山東按察副使未幾為大理少卿遷右僉都御史廵撫宣府坐言官論列召還改南京右通政以母老乞歸卒珍性強鯁政尚嚴刻所風風采為時所重 
　　孫　遇　　丁　積　　厲　升 
　　○孫遇 
　　孫遇字際時福山人舉進士授戶部主事以大學士楊溥薦知徽州府平易為治休寧饑民聚黨劫糴御史以為賊欲捕之遇為力辯單騎往諭相率來歸遇坐府中時聞呻吟聲曰有冤邪廉得婺源有處女被脅強民縊死庂立為申治其頓聲息兩以親喪去官征人保留復任天順元年滿九載加賜三品俸遇居徽十有八年休寧大麥有一莖四穗者歙有一莖三穗者小麥有一莖兩穗者祠上之鸛方伏豎子取鸛卵鸛哀鳴於庭遇祝曰有求乎令隸從所飛止鸛飛入豎子家至其爨下豎子方烹卵隸取卵歸白遇曰吾聞禽鳥能嫗熟還生將至巢中還之鸛菢得雛日一引雛翔舞庭中其後去官官舍所養犬搖趯隨行遇曰吾居徽未嘗取人一物豈復以此相累耶命吏養之廨犬不食死徽人言太守之恩及草木禽獸也百歲後公身集詬誰能解之白首老生受恩居多當此不言誰復言者請先削玘門生之籍然後公言於眾大加誅伐以彰叛恩之罪因自致仕去而是時中外有流賊之變中書舍人何景明則上記東陽曰近者河南盜賊日益橫起山東士卒經年暴露國有強御而獄有言官野有屠戮而朝方宴笑廷議大謬市不行勢急燔溺恃明公拯救爾昔者召公告老公旦挽留今明公責深望重宜惋時悲人略疑忌之鎌捐顧愛之意勉強就列若引而棄去非所以後身而急國家然東陽累疏辭讓是時提督馬中錫督兵平賊倡招撫之說東陽獨力持之 【 巨寇劉六劉七等起畿甸羣盜充塞王師屯德州惠安伯張偉不敢出戰提督馬中錫以鄉黨墳墓所在恐為迫脅倡為招撫之說司禮張永以問東陽東陽憤然曰此賊本朝廷編氓犯法悖理與外夷狄不同攻破州縣拒敵官兵數千萬眾遭其荼毒朝廷養兵百五十年用之今日無分寸效方且出師而以招撫為說有血氣者宜痛心疾首食不下咽也永等皆嘆曰李先生終是老作人議遂定】 居二年賊平論功賜賚蔭子侄一人錦衣千戶固辭改文職又命兼支尚書俸有近習言京軍不習戰陳欲調宣府邊軍三千入衛而以京軍如數戍邊春秋分番上甚喜遣司禮監與谷大用至閣議東陽力辨不可大用言上意定矣姑試之東陽曰某等職在論思如其不可勉強曲從必有跪伏七日羸甚左右進曰明府軀命所關可以少止積呵曰民如得雨吾羸何害至八日暑氣愈熾積觸暑跪壇衣汗浹踵忽風大作卷爐中火着衣積畧不為動雨迸空而下翼日遽止復禱至十有一日迨於沾足如是凡三邑中忠臣義士以及節烈之女或廟或墓各置祭田令人守之積治新會六年始終在民竟以羸卒一縣之民吊哭相望有嫗夜哭甚哀旦人問之曰開歲甲首且到我家丁大人死吾不能聊生巳去之十有三年邑人共立廟祀積積以仕為學恥俗吏自居其始至新會未及視篆先謁陳獻章於白沙獻章門徒有林光張詡積旦夕同聚聽其言談如渴得飲素昧羅倫倫之卒也遣邑諸生容貫吊賻之貫亦獻章弟子有日罰帖以記自過 
　　○厲升 
　　厲升字文振無錫人以太學生選知青田縣青田居萬山中為浙東岩邑民貧以猾升得昔人羣吏奴僕百姓妻子之意邑人安之有訟五年矣升聽之數語遂服出哭曰厲公早至有是哉邑報銀礦發監司往視議歲貢有術者曰山水潤秀所產必多升曰吾聞金能克木信若人言金氣盛矣木何得潤秀監司未信升申辯數四必寢乃巳鎮守中貴歲以礦事至者升不缺饋食而巳他費率省民既安業勸學興賢旌舉節孝彬彬禮教焉先是知縣金川謝某有善政民舉升並論屢請老輒留於民適朝京師遂乞致仕民聞追留不得為立碑建祠及沒眾設案哭祠所
