
●名山藏卷之二十五 
　　臣何喬恭輯 
　　典謨記二十五 
　　◆典謨記二十五 
　　世宗肅皇帝四 
　　○世宗肅皇帝四 
　　二十六年正月甲寅朔命朱希忠攝拜天玄極殿羣臣望朝奉天門賜徽王厚爝道號命將領生兩廣雲貴四串褚即用於其土毋推京營西北邊着為令二月大祈於高玄帝壇六日三月策試貢士胡正蒙等賜制曰朕惟人君受天命主天下君師治教兼焉自古迄今百王相承道統屬之有不得辭者孟子以堯舜禹湯文武之為君自陶伊尹萊朱太公望宜生之為臣各有聞知見知之殊唐韓愈氏乃謂堯舜禹湯文武周公孔子之傳止於孟軻詳略同異何歟宋儒謂周敦頤程頤顥兄弟朱熹四子得孔孟不傳之緒直接古帝王統果若是班歟抑門人尊尚師說遞相稱謂忘厥僭歟漢唐宋而下其君雖不能比隆唐虞抑其德功不可槩少果盡不足當大君道統之傳歟洪惟我太祖高皇帝體堯舜授受之要而允執厥中論人心虛靈之機而操存弗二我成祖文皇帝言帝王之治一本於道六經道明則天地聖人之心可見至治之功可成斯言也上繼皇王道統之正下開萬世太平之基矣迨我列聖克篤前業修天敘人百八十餘年於茲朕纘紹鴻緒惟敬惟一敦典敘彝祈天拯民思弘參贊繼立之功者宵旰孳孳也茲欲遠紹帝王近法祖宗舍是何所寘力焉夫自堯舜禹湯文武之後孔孟以來上下千數百年間道統之傳歸諸臣下又盡出宋儒一時之論朕所深疑也子大夫其悉心對久旱上禱宮中雨醮謝四月山西廵撫都御史孫繼魯坐與總督宣大翁萬達議邊不恊逮系之虜求貢萬達以請不許五月總督陝西三邊侍郎曾銑逐河套虜勝之虜遠徙不敢近塞升俸一級賜白金文綺諸將賚賞有差六月建謝典於昊錫仙宮七月以浙江福建郡並海多倭改南贛汀漳都御史朱紈為廵撫浙江兼管福建海道敕紈嚴泛海通番勾連主藏之禁河決曹縣先萬壽節建大慶典大高玄殿停封止刑二十三日禁屠九日度天下道士二萬四千人八月萬籌節命朱希忠代告天玄極寶殿百官望朝奉天門加授陶仲文特進光祿大夫柱國兼大學士俸蔭一子尚寶司丞吏部侍郎缺尚書聞淵推補祭酒王道道卒淵再擬禮部右侍郎崔桐少詹事黃佐給事中時中言初道補時淵故擬禮部左侍郎許成名矣桐與詬訿乃並舍而用道今復用桐是賞爭也給事中商御史利言桐成名爭矣黃佐與少詹事王用賓者兩恐人先亦復不讓皆小人心上並令四臣致仕以妄舉奪淵俸文選郎中舜臣下鎮撫考訊之九月禮科給事中錫言兩淮運司解金惡戶部尚書一杲廵倉御史艾朴私受解官正大賄持筦庫員外善繼抑納之上怒下杲詔獄杲奏解金稱兌皆委官臣與總督尚書移文往來而已臣目不見金冤矣上責杲總非古廉臣令加刑考尋戶科給事中汝進秉彝養正起宗等言解金者大使蘭實兩淮署印副使祿鄉親祿與正大謀雜插惡令蘭入解廣通請託如太常少卿世蕃順天府丞奎總督尚書暐關節皆有狀請窮治之大學士嵩訟汝進等借臣下污臣上益怒詰責汝進等不早劾祿者今為杲解釋朕加考乃言也執至闕下杖之降邊方雜職已發呆朴邊戍暐祿皆為民杲竟死於戍 【 王杲汶上縣人正德甲戍進士授臨汾知縣治行最山西補監察御史廵視陝西會歲大侵詔遣二中貴人分守蘭靖杲上言強邊飢歲民救死不瞻若額外設官勢必增派困民乞取回內廷供掃除職庶合祖制總兵官趙文貪墨恇怯盜精敗衂結魏彬為內援累劾寢不治杲列文所犯狀彬附下岡上乞並論如法文竟罷鎮累官戶部尚書悉心審畫會有詔買龍涎香久未獲忌者因以中之上滋不悅杲御屬嚴毅無敢私於差遣者曹事不治必督過不少假借其才行卓異者汲引延譽如恐不及郎官化之莫不自厲多遷要職而不肖者不能無觖望兩淮鹽金解至者數十萬主藏員外余善繼漏收千兩典解者不敢匿具以首杲杲奏抵善繼於理善繼忿懟流言鹽金惡法不當收杲受典解者重賂故見抑耳主事胡經嘗被杲督過乃與善繼比而為之證經河南人也禮科給事中馬錫其鄉人信經嗾露章劾杲峻文巧詆遂下詔獄戶科都給事中厲汝進等合疏論救悉廷杖褫職獄吏懼傳致款成如錫指上愈怒意且叵測因擊磬磬裂因矍然疑其枉乃薄謫杲戍廣之雷州竟卒於貶所隆慶初都給事中辛自修等交白冤賜祭葬贈太子太保】 閏九月舉秋報大典於大內六日建玄殿琉璃河橋名其神宮曰洪德永霈橋曰瓊恩再舉秋報大典洪應殿五日湖貴苗連歲作亂四川廵按御史鳳鳴劾貴州廵撫都御史王學益養寇玩兵致苗夷猖獗流毒異省詔捕治學益京師科道官劾奏平陽知府聶豹虜寇太原時大括部民財至二萬餘罰死囚金五千出之豹貪肆宜罷下山西撫按官勘報部院會覆言豹括財贖死備軍興心故無他贓非入已請許其休致上曰豹假公違法逮問之京師既至發為民吏科都給事中大同等劾奏雲南廵撫都御史應大猷事竣覆命有舉無劾避怨長奸宜罰治吏部尚書聞淵如其語覆請上曰云南遠萬里吏倍自恣大猷狥私廢憲胡言治也褫其官責淵回獲而謫考功郎中雷禮於外職十月勒獻皇帝小孤山詩於小孤山令有司以春秋祀小孤山神聞淵佰推兩廣提督以廵撫山東都御史何鰲上刑科給事中煉論鰲廵撫山東時單縣賊竊發不能防滋蔓不能剪既僨事於山東能成功夫兩廣請下吏部詰問上奪淵與廷推者俸械治鰲京師尋貶之十一月醮太高玄殿十二日壬午宮中火夜出楊爵圓明閣陽雷軒成乙未方皇后崩上以榻寢故痛後甚葬以元後禮曾銑疏復河套十八事兵部言銑經略甚詳第事體大請下廷臣議上曰虜據河套久矣念無任事臣其即議十二月曾銑論劾總兵仇鸞貪虐失番夷心上大怒逮系之上諡大行皇后曰孝烈蜀王讓栩代王充耀薨封懷埢為秦王 
　　二十七年正月戍寅朔羣臣望朝奉天門上諭輔臣陝西山崩移昨辛未日大風沙其占兵火本兵其悉心經畫備弭兵部尚衵王以旗上諸臣所議曾銑復套事上始疑之問夏言曰套虜為患久矣一旦逐之師有名否兵有餘力食有餘積可必成功否昨捕誅王三未論功賞臣下有怏怏心今欲舉此大事一銑何足言祗恐百姓受無罪之殺我即不言此非害數民命比我內居上處下情外事何知卿職輔弼真聞真見當行行之言不敢決請上自斷上再下羣臣博議大學士嵩私言其不可上曰卿知不可何不力正銑疏至時言密奏人臣無如銑忠朕知言不顧國安危民生死但狥銑殘欲耳朕故一言未荅示不可知後見卿擬旨多夸許又見夏言謂可是必語卿謂朕知而主之卿未宜阻其謀者今部疏會奏則果行矣可真從耶朕方言不可耳時上已大疑言言懼不免上疏自解上曰爾等朝廷倚政本百宜心邦民曷徒狥私強君脅眾密疏未允詐稱上意必也詰問即不引罪吏禮部其會都察院參論之是時上意且不測而嵩攻言甚力下兵部並議兵部尚書王以旌言套未可復也上曰先朝但防守耳銑無故輕猖狂言雖奉俞旨然既下議矣自當深惟實慮明以入告忍心觀望一旦敗事何救也者其奪與議官祿俸及兵部侍郎司屬官客一年錦衣衛亟械繫銑來京王以旗即兼都察院右僉都御史往代之盡心經理以贖執議不謹罪此安危大計也科道官寂無語者其悉逮杖闕廷各罰四月俸巳聞淵等參論夏言輕信狂謀輒為贊奏跡涉強君惟聖明裁進退上曰猶謂涉也媚又畏者何臣體夏言其削奪余官令以尚書致仕改戶部尚書鄮儲秀為兵部尚書儲秀被命疏辭言陛下明聖自入繼大統懷威四夷莫不震迭比復套一議尤非臣愚陋所能佐萬一上曰廝儲秀不急任事而掇游詞黜為民鞏昌漢中大飢賑之兵部奏近從虜中來者言俺荅渡河與套虜謀寇延寧請嚴備上曰虜合聚入套非備我何也啟釁之臣可無罪乎其亟敕王以旗謹備兵部即會同都察院參論曾銑毋比之故總兵仇鸞從獄中上書誣劾銑先虜入延安覆軍匿不聞克取軍錢巨萬密遣其子淳託言婦翁蘇綱賂言表里作奸事久不發銑自知罪重乃倡議復套冀非常功作解免上命捕下淳綱錦衣遣給事中錦衣千戶各一人往按之二月建春祈大齋顯陵宮三日夜六科給事中齊譽等劾奏銑上曰譽等無一先言者今見累旨乃以罪聞好負國也其降譽一級外調之名孝烈皇后陵曰永陵建祈歲典大高玄殿命百官青布衣辦事停刑禁屠三日陶仲文醮於王屋山以孝烈皇后百日追薦永僖僊宮十晝夜命府部侍從臣素服供事序日進香惟科道不許已已大風揚塵上曰今日風或仍邊塵者虜既結合伺侵我雖止兵彼或作欺笑而犯兵部再示邊臣勿墮計也三月丙子日有食之建祁年醮雷霆洪應殿庚寅月食以師久無功罷征湖貴苗兵錦衣鞫上淳綱獄上下銑法司會官重議之遂命追械夏言於途已法司擬銑無正律請比邊將失陷城池者上曰銑妄議開邊匿敗殃民欺蔽朕躬乃曰律無正條則通不治乎其擬正律奏乃當交結近侍官員律以奏詔可遂斬銑於市妻子流三千里出仇鸞獄中建追薦二聖及孝烈皇后醮七日禮成告謝大高玄殿翁萬達再以虜求貢請不許四月夏言逮至上書自訟上怒不省下鎮撫司考訊命三法司擬罪刑部尚書茂堅等會議言罪當死詞未引伏且久侍內苑有勞議能議貴請上裁上奪茂堅等俸讓之曰朕腹心視言言何視朕方銑上疏時言代奏強君朕何嘗一語諭荅敢動稱密諭主行啟禍殃民事責問猶曰不知所罪朕薄示戒令致仕又作怨語曰前者因不帶香葉巾不服擅輿內府罪今日為朝廷計非身家反遭斥削是臣禮歟彼正以久直西內不得見蘇綱為解爾等又謂內苑有勞其如律擬奏言竟坐交通銑論死亦流其妻子二千里建景命延禧醮五日五月葬孝烈皇后永陵禮臣議奉主奉先殿東夾室上曰坤寧正寢也其設於坤寧朞年當祔廟乃奉主坤寧宮六月賜楊一清諡周府鎮國中尉勤熨失祿越關詣闕上疏言上厭萬幾溺長生重齋醮急興作數歲以來委任匪人賄賂公行刑罰倒置當以秦皇漢武梁武宋徽為戒而希唐堯虞舜之跡上怒降勤熨庶人安置之高牆禮部尚書寀請立後上曰念已立太子矣昨孝烈崩朕已諭輔臣嵩毋請也適宗室有比朕梁武未徽者朕即當內禪退閒前代故事及成祖訓典卿為朕考立之寀復上疏言皇后配體承干贊成內治椒塗蘭殿豈宜久虛此臣等拳拳狗馬心若夫傳位之事歷考前代唐高以功且在暮年宋有一二皆末造也成祖皇帝六飛三駕暫敕留守則監國而已皇上天與人歸春秋鼎盛將萬斯年臣不敢奉詔上曰覽對悉卿忠懇後未可立宜承朕命七月太清閣成鄭王厚烷進四箴十連珠勸上修德講學上大怒曰爾知宗室有謗訕者輒効之彼是何人乃細物曰勤熨爾真今時西伯也請欲為而為之總督兩廣侍郎張岳總兵平江伯陳圭討平賀縣賊升敘有差朱紈在浙中嚴泛海通番勾連主藏之禁浙中牟倭者多不便之御史亮給事中鏜言紈一人兼轄難遙制不如省設都御史各一人便下吏部覆言浙江故無廵撫遇警則遣重臣廵視事寧即止今宜改紈廵視浙福事寧日還京從之京師地震遣祭告郊廟社稷醮內殿外宮至於萬壽節後九日止凡三十五日雙穗榖七十五本生西苑上曰天降民祥因獻廟受賀八月萬壽節以孝烈皇后未朞止賀望朝奉天門賜陶仲文加支伯爵俸朱希忠崔元各祿百石嚴嵩支一品正俸加費寀少保顧可學盛端明各太子少保陸炳光祿大夫柱國方士郭弘經王永寧鑄印賜道號京師及廣寧登同日地震命羣臣實加修省各條時政得失聞重建圓明閣建壽壇醮宮中九日虜寇大同總兵周尚文御之九月宣府諜報虜眾數萬寇鎮安雲州將逼居庸上曰邊報或地異之應朕當叩道祈天此未必不因套妄之致彼久知矣不轉測之乎況雖銑死言囚恐不臣餘孽為其報復不無兵部其示萬達等毋忘國之家忘民之已猜疑聽授邪孽必欽欺君逞忿王憲可脫神鬼之誅未可逭也十月殺夏言建報豐醮雷霆洪應殿七日賜遼王憲■〈火節〉道號上躬禱雪內壇其夜雪輔臣嵩率百官表賀上曰卿感天歸君敬忠溢於陳詞朕具悉十一月冬至百官望朝奉天門十二月建報豐醮大高玄殿三日封讓栩為蜀王廷埼為代王 
　　二十八年正月壬申朔命朱希忠代拜天玄極殿羣臣望朝奉天門套虜掠永昌鎮羌諸處總兵王繼祖三卻之二月建春祈大醮三日夜魯王觀■〈火定〉薨虜寇宣府指揮江瀚董暘戰死沒全軍虜遂東犯永寧關南大震大同總兵周尚文等戰敗之尚文自頌功累疏請敘上銜焉 【 杭州府志已酉京師地震上曰豈民間有潛懿壅抑乎命博採以聞】 三月辛未朔日有食之丙戍冠皇太子丁亥皇太子薨四月建祈年醮大高玄殿三日洪應雷壇十一日上諭禮部入夏雨澤少降必祈雲潤庶豫民食其停十日刑百官素服供事毋感以范鏓為兵部尚書鏓辭上覽疏不恭黜為民五月周尚文卒禮科給事中沈束頌尚文忠勇為請旌上大怒曰尚文連疏自伐怨望多端未治肯死廝束上誑曰忠勇部院其參論以聞尚書淵都御史僑言束狂迂當治心無他惟陛下原之上曰黨欺奪淵僑俸三月命廷杖束詔獄錮之八月上諭禮部朕生辰又屇思靜報玄恩可權免朝賀百司勿生慢肆宜盡臣勞以稱乃忠出西苑瑞榖百六十本示輔臣奏謝上天而廟告萬壽節百官望朝奉天門虜寇大同左右衛威遠平虜等處九月建秋報大齋朝天宮三日夜虜寇榆林參將劉繼先等戰卻之壬午月食虜掠萬全左衛總督郭宗皋督諸將御之賊引而東駐沙嶺堡參將趙臣等力戰斬其酋虜潰右衛垣出建秋報大典大高玄殿及洪應壇十月以苑田榖瑞免刑囚十一月冬至羣臣望朝奉天門十二月上諭禮部深冬不雪二麥何滋朕親祈洪應殿文武大臣薦素饈朝天等官毋慢封頤坦為魯王 
　　二十九年正月丙寅朔命朱希忠代拜天玄極殿羣臣望朝奉天門三月貴州苗龍許保襲印江縣及石阡府破之辛未上禱雨禁中至於四月不雨河閒人王聯故為陽武知縣上幸承天時供帳不辦廵撫河南都御史胡纘宗劾罷之既家居不孝殺人坐死系縣獄久之乃令其子朝肅詐衣朝衣奏冤上前曰車駕南時胡纘宗迎駕嘗為穆天飛駿英皇淚竹詩屬臣父聯鐫布臣公以纘宗詩皆虞周不詳語不敢如教遂劾父去官因徧構前後有司聽聯獄者凡三十六人上怒趣械治京師下三法司會訊刑部尚書劉訒訊上纘宗詩頌也宜赦勿問聯誣當坐如故朝肅詐常朝官當斬上曰纘宗頌焉雲淚哉下禮部都察院參論及疏入手之曰劉訒等不思執法而急市恩稱頌之詩固是如此遂黜訒為民奪三法司堂官俸半年司屬官逮鎮撫司考訊之纘宗亦發杖為民先是上意且不測嚴嵩陶仲文論救乃罷上曰獄平維二臣功特命嵩兼學士俸封仲文恭誠伯嵩伯文辭乃許之癸丑雨五月建謝典大高玄殿徽王厚燭薨六月施藥朝天等三宮趣征內用香廣東凡六品十四萬斤有奇虜犯大同我軍敗績總兵張達副總兵林椿死之總督宣大侍郎郭宗皋廵撫大同都御史陳耀以聞因言達椿雖亡虜亦旋遁官軍少被傷者閏六月予達椿贈諡祭葬立祠蔭世襲一子停宗皋及耀俸給事中禹言張達效死先登一軍皆沒獨其二子世傑授以血戰潰圍出此數十年來邊關未有之大衂宗皋耀不自席藁陳咎乃彌縫蔓語曰虜遁軍傷少死何以見達椿生何以謝二子也上是之更令達二子同蔭械繫宗皋耀京師既至各杖之百發戍邊耀竟死杖下起廢咸寧侯仇鸞為總兵鎮守大同七月瓊州黎賊平延綏鎮廵官請加募軍之餉戶部尚書潘潢言往太倉庫一歲之入十存二三今經用不貲內帑殫竭而諸邊增兵遣戍日朘月削虛腹心以奉四肢非完策也臣職堙財愚不知變願與羣臣明習國計者得公議於庭惟上幸許上從之下潢議潢因言國初邊餉取辦民屯二種馬料耴之采青牧放歲有常供未嘗告乏邇者民賦多逋軍屯寢廢本源既竭末流從之乞行各省廵按先稽起運錢糧嚴征積負次及衛所屯田子粒覆實屯軍補其缺伍更以開中鹽引及各稅課兼融計筭會通歲月或有非常蠲減方許奏發帑銀庶軍馬芻糧不失舊額邊臣糧餉有以應之上曰邊急餉在目前征負融筭紙上空額爾可作實給軍耶其再議潢再以前意請上責其偏執自用命調之南京廵視浙福都御史朱糹九坐擅殺滿刺伽賈番被逮自殺八月萬壽節加成國公朱希忠特進光祿大夫柱國輔臣嚴嵩上柱國尚書張治徐階顧可學太子太保升少詹事李本吏部左侍郎大學士致仕太常寺卿朱隆禧禮部左侍郎文華殿辦事中書談相工部右侍郎仍封禮部尚書陶仲文恭誠伯加歲祿百石高士郭弘經王永寧皆封真人醮朝天宮三日其日命朱希忠攝拜天玄極殿百官望朝毋賀嚴嵩奏伏蒙加臣上柱國者臣不勝疑懼上之一字非下所擬國初以徐達之大勳勞止為左柱國而已臣昧劣臣不敢上多嵩謹以嵩子世蕃為太常卿虜俺荅太糾諸部入寇獨石邊外犯宣府西河遂引而東駐大興州乙亥循潮河川攻古北口廵按御史王忬言潮河徑可一日至通請馳備從之上密使覘忬忬方乘通城厲士上大悅戊寅虜果從徑至營通河東坼近縣使廵撫甘肅都御史史王儀駐守通嚴京師命大臣門九門而軍發城中民及武舉人授兵登陴使給事中御史視之出系獄故將令立功自贖己卯虜營白河東去京師益近大同總兵仇鸞獨引一軍扼虜河西上壯之保定廵撫都御史楊守謙亦率軍至上喜使營東直門下移京軍軍城中庚辰告虜警太廟吏部尚書夏邦謨等請上朝吏科都給事中秉壺等請駕還夫內以安中外心上曰勿擾乘而恐動上下下令發倉廩平糴懸賞格募伎勇是日虜大殺掠河東民焚湖渠馬房鹵內侍增渡河至安定門兵部尚書丁汝夔恐喪師止諸將戰壬午虜大薄京師上怒切責汝夔所以不令諸將戰狀虜為漢人書求貢縱內侍增還入其書稱臣而詞甚嫚上召禮部尚書階集議闕下議未定簡討毛起曰事棘矣盍姑許之出然後拒之國子司業趙貞吉厲聲曰今朝廷所急者出沈束於獄理周尚文功退虜易易耳曷許貢為時錦衣衛經歷沈煉亦從傍從臾貞吉言遂與夏邦謨相訽而閧上聞壯貞吉召疏便計升為左春坊左諭德兼監察御史齎金五萬行勞軍上悅仇鸞守謙以鸞為平虜將軍總督諸鎮援兵分道禦寇得以軍法從事以守謙為兵部左侍郎兼都察院右副都御史副之命僉都御史商大節領所募伎勇異等別為一軍軍城內外時諸鎮援兵雖盡至皆遠屯藉口四逐虜鸞軍亦徒游移張聲勢守謙兵少不敢擊虜徒堅壁城下虜大焚西北隅火明西內西北隅多內臣園舍皆環上泣將帥不力文臣制之故虜得至此民逃虜求入者門閉率號哭城下上亦聞其聲益趣戰守謙等猶以汝夔未檄調為解上震怒曰獨不畏朕癸未御奉天殿敕百官午門曰今虜入畿地當職諸臣全不委身任事輒曰上不視朝夫平時言君逸臣勞竊聖言自濟豈期今者不忠至此何有主憂敢為下効朕中夜之分尚親處畫輔贊大臣日夕左右未嘗頃刻滯軍機而朝堂一坐正復何益欺天背主之物且以正朝大內恐嚇朕躬奸臣敢罔君父與誤事者科道官通不一劾大小諸臣便指實一一參奏余諸但有見聞可助破逆擒虜者人人盡言再若昔玩並從軍法於是詰責汝夔舉動周章汝夔惶恐請自出戰不許羣臣皆陳御虜便宜通政使焚深言仇鸞張虛聲耳實養寇要功請詰之上方壯鸞黜深為民甲申絕虜貢虜亦遯上命訊汝夔守謙儀午門外遂以王忬代儀丙戌京師解嚴貞吉還報盡勞諸軍獨宣府去京師遠臣未辭闕未敢行上曰貞吉大言耳用之乃蓄縮敢代尚文束懷怨杖而降之邊方上曰汝夔負君毒民守謙市衛主名黨同違旨坐視民禍即便殺之戊子上責刑部侍郎黯左都御史僑大理卿良才曰旨擬汝夔等罪即便也如何通夜半日猶不奏人欺君者安用臣為各杖四十令成爰書午門下汝夔等死猶未贖生靈數命也刑科給事中侃等尚循故事覆奏皆杖之百發為民遂殺汝夔謙仍梟汝夔流其妻三千里子適戍已丑賞仇鸞九月命掩人民死者賑被虜家夏邦謨奉旨推經略薊鎮大臣舉都御史應奎吏科都給事中秉壺言今治邊急得才應奎及宣府廵撫良薊州廵撫嘉會率不稱又三關並陘潼關天津皆要害也四兵備亦宜更置使得人上下邦謨更選邦謨推代三廵撫者四兵備尚未報上詰責之曰何遲也居常不為國公選遇事逡廵附背其姑降俸三級上考問兵政革十二營兩官廳復永樂三營舊制曰京營設勛臣為提督官以文臣贊理之以仇鸞為總兵提督改吏部侍郎王邦瑞於兵部兼右僉都御史贊理營務命僉都御史商大節仍經略京城改操江南京右僉都御史李遂為都察院右僉都御史專督兵糧於薊鎮降鄭王厚烷為庶人幽高牆論入援功加仇鸞太保兼太子太保特召翁萬達制中為兵部尚書起故翰林編修趙時春刑部主事申■〈方遂〉添注兵部為廵視京營主事十月改京營提督曰提督京營戎政贊理文臣曰恊理戎政仇鸞言京營官軍守難格戰請分遣御史調諸邊兵入衛為秋防兵部覆言虜嚮往不常調諸邊兵入衛虜即犯邊何抵也上竟從鸞議上諭嚴嵩曰昨胡氛深入雖荷天佑不日自退然欺上大罪未明宗室士庶其孰不忿慮賊未至時朕問卿卿謂佳兵不祥今若以去又弛後災必甚要當講求征伐大計勿論虜犯否庶可伸我中夏氣象又諭曰今直搗巢穴殺虜不為無名所難食一兵二須大豐三五歲鮮旱澇之災食足兵雄乃可如皇祖時長驅耳今且謹備二諭勿秘皆示諸臣令曉朕旨刑部郎中徐學詩言賊至門庭陛下有諭令人人盡言所以破逆擒虜者切見嚴嵩奸貪特甚嵩子世蕃竊權擅政臣謂正本清源無如亟罷嵩父子皇上攬權穆清之上六卿分職則天下自安上曰廝學詩乘上言以報私忿下鎮撫司考訊之嵩求去不許曰勿墮小人計但竭忠輔朕上諭嚴嵩曰聞賊歸多毒瘡死者殺人盈萬天怒之矣今不可以好武阻先集兵糧示戶兵二部知之復諭仇鸞曰勿怠戎政必長驅胡虜如皇祖時鷥對方冬虜馬肥請以來歲三月大舉也上悅優荅之仇鸞恃寵驕恣申■〈方遂〉惡之奏言營政更始叨耳目之司凡事願加詳博訪不當決計於一人上以■〈方遂〉疏指不明密示鸞鸞心知謂已上奏曰■〈方遂〉乃制臣不得有所為廵視京營既有科道官矣益以職方主事臣東西顧脅息懼罪而暇謀虜上下■〈方遂〉考訊外調之遂革廵視主事職十一月冬至羣臣望朝奉天門祧仁宗祔孝烈皇后於太廟復為後祈福內殿六日以翁萬達被命久未至遂以王邦瑞為兵部尚書及萬達至上責其慢奪職別用李遂自南京至上亦以其遲下吏部尚書邦謨吏部都給事中秉壺等參論皆請罰治之上曰國事方殷遂聞召遷延無人臣禮邦謨秉壺猶護之也遂黜遂為民而罰邦謨等俸有差因以王忬代遂上曰雪恥報恨恆人知之況明明大邦醜虜陵之當職掌者其整飭兵將定以春中舉剿敢言止者大將軍鸞處治十二月癸亥上祈雪禁中乙丑雪增置昌平易州各都御史副總兵一員並設通州者為三輔降翁萬達為兵部侍郎兼僉都御史守州易起故僉都御史許宗魯守昌平大學士嚴嵩一品滿十二年考賜獎敕誥命虜叩宣府邊求貢不許仇鸞奏言薊州總兵鳳鳴大同總兵珏不勝任請黜之而別薦京營副將勛代鳳鳴密雲副總兵仁代珏上皆從之旨從中下兵部尚書王邦瑞言會推而請自上裁此故事也京營大將與外鎮將領本無屬也鸞將京營輒請置易外鎮將領旨從中下臣莫與知恐無以杜專擅漸上責邦瑞曰戎政初修忠將是托朕密諮鎮將非鸞自擅爾若選將練兵事事加意且不待彼言矧俾我勞今一矢未發輒先自攻譖大臣謀國之忠宜爾耶上復曰昔我二祖兵柄多出達能諸將無作謗者邦瑞以虜退未擢是又翟鵬之怨上也每曰破格舉事盡忠者乃不能容虜再至當效汝夔誤國矣京師南關貨賄所集廂中居民願助城外城以備虜許之冊徽庶子載瑜為徽王楚庶子英■〈火僉〉為楚王 
　　三十年正月已丑朔命朱希忠攝拜天玄極殿羣臣望朝奉天門錦衣衛經歷沈煉論劾嚴嵩父子奸貪十大罪夏邦謨為之關賄賂若頤指然請兼誅斥之上曰廝煉先為令坐貪被調今且考察度不免抑昨歲與邦謨喧閧朝堂尚未正罪乃敢狂恣出位誣奏大臣計耴直名去錦衣衛其捕杖之尋發口外為民甲辰月食兵部議調班軍及近畿諸府人夫修築薊鎮邊牆仇鸞為班軍請免上許之而曰各邊歲歲言完修也無一濟者要當練兵蓄銳實圖効耳其第令本鎮第量自修築亦毋妄勞費為兵部左侍郎史道言修邊限虜不為無功班軍即不調請借役人夫許之二月禮部尚書徐階疏請建占暑三上問嚴嵩嵩對東宮諸王十五郥選婚景裕二王年及矣當先正名焉冊裕王為東宮乃可行冠婚禮也上曰已酉春事可思古者男子尚三十娶已酉春蓋莊敬太子薨之年上曰朕思去和虜丑肆然滿歸今歲定犯若弗決討彼益逞今練兵處食為上城外城妨民財力其令遂罷之兵部尚書王邦邦條備虜五事其一言薊州修築邊牆正筞也頃因甲可乙否遂欲棄之虜窺伺無時請亟敕所司斷然必築上曰誰雲棄牆不築者前旨謂當圖實効耳不圖實効終歲築何益邦瑞職本兵自當干理實事烏用建白如它臣為其自陳狀遂革邦瑞職令以冠帶辦事以侍郎道郎中耕等阿附覆奏皆奪俸有差及當考察邦瑞循故事上疏自劾上責其巧辭懷怨斥為民翁萬達亦以考察自劾乞終制中責萬達無奮勉効力之忠罷之及疏謝復責其奏牘不恭亦斥為民三月作玄府鎮虜法廩以厭虜趣戶部取龍涎香為修醮壇之用虜獻我叛人錦寶等請質其使人以求馬市下兵部尚書趙錦咸寧侯鸞議鸞力主之羣臣皆如鸞言上難焉問嚴嵩嵩曰非謂恃市忘戰也以緩虜入而修備焉從之遂許開大同宣府延綏寧夏四鎮歲兩市召致仕使部侍郎史道兼右僉都御史往大同經略既行兵部員外郎楊繼盛上疏諫止上示嵩得無與邊臣再計如我初意直堅守而待掃除之乎嵩曰道行矣上曰當使語虜中國尊上天子好生乍許歲兩市全民也繼自今必十年不敢犯邊乃許再莫示弱嵩曰虜待命矣無以信外夷且虜懇上乃下旨邊臣久奏馬市集議而後行繼盛即有見宜早言何撓邊惑眾以淆國是下鎮撫司考訊出為邊雜職總督湖廣川貴右都御史張岳大破貴州苗上諭禮臣曰天久不雨朕先虔齋三日祈霖於洪應文武大臣其祭告郊廟徧於羣神四月建祈年醮朝天宮復以仙宮席殿不戒於火令更壇而舉醮貴州苗既破其賊首龍許保等竄入湖廣苗鎮筸寨紏黨突入思州執其知府允簡大掠去事聞革貴州都御史任輒職住總兵官沈希儀俸暫加張岳為兵部右侍郎兼右僉都御史以重其權切責之令與希儀皆戴罪剿賊以兵部尚書錦左都御史僑兵科都給事中光裕等不究論諸臣罪奪俸有差以早賑保定河閒諸府仇鸞言今者四調邊兵及京營軍兵共五萬人臣授大將用兵貴專請皆隸臣分佈諸路他官不得擅調遣從之左都御史商大節言臣承經略之命但參酌綜理贊仇鸞所不及耳非有重兵在手責守戰者也鸞擇精銳五萬出為游卒留柔脆京軍以防守委臣臣一身耳當京師利害設虜分而為二一道沖鸞一道趨京倉卒之閒孰圉去年事可鑑乞敕兵部詳議分屬便臣守之上曰廝大節未見敵已自愛矣可期與戰耶下鎮撫司考訊令三法司重擬刑部比領兵官已承調遣不依期進兵策應因而失誤軍機者斬上竟是之候決於詔獄開馬市大同還虜質五月以雨應祈遣謝各宮廟大同既市虜酋庵荅上表謝進馬九匹入謝仇鸞言夷俗敬則用九宜賜敕厚賚從之賜俺荅彩幣四表里大紅紵絲膝襴一表里金頂大帽一金帶一及其子脫脫夷使有差六月虜犯左衛侍郎史道詰虜甫市也而何犯虜謂中國妖人蕭芹等誘已而朵顏三衛亦蓄我叛人哈舟兒陳通事時時勾虜寇邊皆懸賞格捕之上曰虜固逆天本之我中或賊也次則三衛曩者朕奉上玄威王三見擒未遂封賞朕又累怒邊吏故人人坐視賊來欺脅朕躬不然豈胡虜敢連犯也自今邊臣果有忠主心不宜自負幸禍欺天者繇其自作賊至自有祖宗法不赦抑朕以虜市且撤玄府鎮虜壇虜旋動朕不敢忘玄佑元江土舍那鑒作亂張岳擒獲貴州苗首龍許保命即誅於貴州睦妃何氏薨將葬之上曰古者世婦御妻數用九其自今九妃同墓城通州命戶部進銀五萬為內供自今五歲一進銀十萬兩購龍涎香遣大臣廟祈以弭虜虜執蕭芹等十餘人至邊仇鸞家丁時義縛以入賜虜酋俺荅金彩通袖衣二襲彩幣四表里加鸞太子太保米二百石蔭一子錦衣升史道兵部尚書賞金幣總督侍郎蘇佑而下皆賞金幣有差亦賞義如伏玘例下芹等誅磔之八月史道言虜富者十二貧者十八富虜以馬易繒帛貧虜無所得馬願以牛羊易菽豆不許之則貧虜亦且寇邊許之則俺荅可藉以約束諸酋我亦可因而修戰守焉下廷議皆謂虜無厭藉藉難之仇鸞亦不敢決主上曰虜要求多端詐不可聽其絕之已俺荅表謝帽帶表里之賜並乞職役誥命道復以表其聞上察表非虜文切責史道不處置邊備輕與虜瀆奏召道還遂絕虜萬壽節命朱希忠攝拜天玄極殿羣臣望朝奉天門大將軍仇鸞統領京邊兵馬二萬七千有奇候虜曰羊口九月上諭兵部風作竟日其防虜母怠京師地震有聲詔修省三日刑科給事中良翰上覆錄囚奏上曰日恭大享廝良翰奏刑不敬孰大焉奪其俸既享諭禮部曰日者大享自始視牲風陰罔閒實所司不恭雜之遷墳瀆之刑奏繼自今祈榖大享禮悉禁封點齋視牲如大報毋慢都給事中光裕御史愷等劾奏史道為虜請易菽豆乞封號委靡遷就不稱任使請亟罷之上怒曰已召還矣向時爾等皆安在杖而奪其俸十月史道還下吏部議進退尚書李默言道前後處畫市易有無利邊皆在上鑒惟聖明裁之上曰爾職司評擬如何煩我若夫考核羣下皆以勞主爾何為者降默俸一級令道供職如故改葬哀沖莊敬二太子天壽山遼東廵撫缺李默會推布政使張■〈日上永下〉謝存儒上曰是以資遷矣如今急邊故非常比默不慎重推舉安有視國如家意姑記罪其再以堪任者間默懼疏謝上曰默受朕簡長此六卿狥情市好累不改省薄罰示之乃敢懷忿忌辱假名陳謝其革默職為民裁革易通二都御史使薊州廵撫兼視通保定廵撫兼視易十一月薊遼總督侍郎何棟獲哈舟兒陳通事械磔之告謝郊廟社稷及歷代帝王輔臣嵩等疏賀上曰卿等入賀歸上功羣邪猶不滿向者王三捕誅未酬欲得丁汝夔果縱賊至國門曰羞主今臣下人各一心如鸞矢心為國一念殺賊累累密請乘春大搗虜巢朕為鸞計防羣邪害之以遏後來為國之臣故累不許如卿贊事上玄至目為奸佞不朕諫正或有口同心異對人自解者即日奏謝赫矣天地神祗也寅前小霧禮後大霧乃又百邪之忌占曰臣蔽主明天地不享甚昭昭矣今文武臣役速傳示吏兵二部擬恩加進母使又怨遂蔭賚仇鸞何棟及輔臣嚴嵩禮部尚書徐階兵部尚書趙錦等有差冬至羣臣望朝奉天門十二月以雪應祈羣臣疏賀上嘉荅之制賀雪吟上曰乃者逆丑攜犯賴有謀勇之臣攝彼兇殘竟秋無事咸天地宗社佑茲建總報大典大高玄殿七日其停不急封如例既慶成上曰恭誠伯仲文以萬金百帛助軍奉命建醮保民大獲庇佑其歲加祿米百石子世恩升太常少卿仍帶俸真人高士弘經永寧中輔官道戴中成等皆覃恩有差封瀋世子恬烄為瀋王
