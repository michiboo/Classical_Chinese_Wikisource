
●名山藏卷之二十八 
　　臣何喬遠恭輯 
　　典謨記二十八 
　　◆典謨記二十八 
　　世宗肅皇帝七 
　　○世宗肅皇帝七 
　　四十一年正月丙戌朔命朱希忠攝拜天玄極殿羣臣望朝大朝門修三廌吉典於內殿肅王弼桄薨二月修春祈大典大高玄殿三日罷親蠶禮取戶部白金二十萬為內供福建倭襲破永寧衛以京城多盜命朱希孝葛縉晝夜衛西苑建春祈典洪應雷宮九日錦衣衛都指揮僉事嚴鵠獻玉兔靈芝方士藍道行獻壽皆告廟受賀三月總兵石邦憲大破播州土舍韓甸平之玉兔生子二謝玄告廟羣臣表賀舉恩生瑞醮二十五日萬壽宮成上悅其速加恩階衡等有差四月移御焉舉迎恩大典五日羣臣表賀魯酋土蠻等大舉寇遼東東關驛錦川營破之上命楊愽計御使葛縉兼都察院右僉都御史往視軍情上禱雨禁中鄠縣散官金進靈芝五色授太醫院御醫上曰靈芝色數兼五非玄賜耶遂命希忠告廟羣臣表賀兔再生二子上曰玄恩重示延生之祥特為罕遇命駙馬詔告太廟建謝典焉五月虜犯遼東副總兵黑春帥游擊徐維忠等敗之備御劉晉亦敗虜於核木山捷聞上曰將吏用命玄賜也賞督視軍情侍郎葛縉等功有差上憂南寇南贛都御史陸穩言三月中署平和縣者府知事胡期亨典史談蘊領鄉兵與璉戰城下賊少平和期亨鼓行甚銳皆驚謂有大兵至蘊麾眾疾擊之多所擒獲會提督兩廣都御史張臬亦報程鄉賊子云福保等皆就擒上大悅歸感玄恩論諸臣功有差是歲當選庶吉士而嚴嵩柄國仕路溷濁進士貧者稱貸以納賄有貸於司禮太監錦者錦密以聞止惡之詔罷選以財匱命戶部集議足國裕民計御史鄒應龍劾奏嚴嵩子世蕃孫錦衣鵠中書鴻其家奴中書罷龍文不法狀上曰人惡嚴嵩久矣朕以其贊玄壽君特優眷乃縱逆丑子負朕其令致仕予傳去有司歲給祿米石石其家世蕃等下鎮撫拷問之三法司擬罪以聞遂即升應龍為通政司右參議嚴嵩乞哀自劾不許巳法司坐上心蕃戍煙瘴鵠源龍文於邊遠衛上特宥鴻為民使侍嵩老嵩雖去上忽忽不樂也恐大學士徐階不如嵩謹奉玄羣臣復欺謗曰朕遂傳位裕王退老西內顓祈長生階等諫上曰則必皆仰奉上命同輔君關玄修仙乃可臣下有再言嵩者並鄒應龍斬之矣設平遠虜寇遼東湯立古堡總兵黑春力戰一日死之賜贈蔭祭祠六月以徐階言罷聖節文撰上曰凡月之丁卯前四日後五日止不急不吉封臨時下諭者不在限於江西興寧廣東程鄉安遠福建武平四縣間設鎮城名曰伸威以備盜以俞大猷為恊守南贛汀漳副總兵方逄時為廣東兵備副使彈壓之久亦罷以宮災龍涎香毀命有司急購之兔又生子四告廟受賀發太倉銀三萬糴山西以備虜以萬壽節屇修迎恩大典於高玄等壇張臬以閩廣江西兵剿張璉蕭雪峰等平之告郊廟社稷百官表賀七月參將戚繼光進剿寧德倭於橫嶼大破平之乘勝剿福清牛田寇又破之瑞兔四各生二子上曰天垂生祥於孟秋即朢仲秋前應朕生辰此又非常瑞其告廟受賀苑田嘉禾生亦命告廟受賀八月以上聖節建醮急得龍涎香而宮災時有私收得者戶部尚書高耀密購以進士大悅命倍給其直加耀太子少保萬壽節命朱希忠攝拜天玄極殿羣臣望朝大朝門重錄永樂大典九月以三殿成告郊廟社稷更名奉天殿曰皇極華蓋殿曰中極謹身殿曰建極文樓曰文昭閣武樓曰武成閣左順門曰會極右順門曰歸極奉天門曰皇極東閣門曰弘政西閣門曰宣治百官表賀詔天下閣臣請赦上曰赦者小人之幸民拽石挽木彼受賜歟論殿工恩司禮監右監黃錦等工部尚書雷禮並加蔭敘工部尚書書杲支正一品俸錄一子 【 杲工部匠藉也為匠作惰匠事工師逐之逃之野遇道人問所繇因詰之曰吾欲作一室九十九柱爾能之乎曰不能因教杲結構法殿工之興也以欲月十九柱以符陽數獨杲上應詔遂加委任】 以瑞兔嘉禾生建承恩大典命公溶等告六宮廟府部等衙門皆叩帝壇而奏香建秋報典大高玄殿三日十月福建新倭大至突犯福清福寧政和等處延綏總兵趙岢分部出塞擊虜勝之建承佑總慶吉典七日封肅世孫紳堵為肅王江西流賊平廣東官兵追捕張璉餘黨賊首林朝曦等獲之潮寇悉平十一月福建官兵擒龍山賊蘇阿普斬之虜犯山西神池等處大掠數火裕王第二子翊鎗薨追封為藍田王命御史姜儆王大任訪求法士秘書於天下臣民有進者賞南京戶科給事中陸鳳儀劾奏總督胡宗憲欺橫貪淫十大罪詔械治京師遂罷設浙直總督郊之日天爽上大悅諭禮部臣曰朕荷穹眷大報禮成代者忠敬百執效勞宜有特恩遂加希忠等官秩有差虜大入犯寧夏清水營等處副總兵王勛戰死賜贈蔭世襲給殮金祠死所福建倭攻興化府陷之十二月禱雪宮中甘露降顯陵上大悅告郊獻廟乙丑月食雲隱不見雪百官表賀胡宗憲逮至上曰宗憲起御史皆朕擢用非嵩黨三呈玄瑞近上玄秘皆致一手書任事數年不聞指摘近自應龍發嵩諸臣復彈罷大臣不已本兵始議獲王直者五等封今罪之後來誰輿我任事其釋令閒住 
　　四十二年正月庚辰朔命朱希忠攝拜天玄極殿羣臣望朝皇極門以伊王不如詔毀宮垣奪祿米三之二革其護衛廣東倭犯惠潮二府御史凌儒請舉用故修撰羅洪先上怒以為賣直市恩逮杖之黜為民甘露再降於顯陵遣定國公延德往祭加守備太監恩一級守臣及供奉園陵者各賜金帛有差淮王厚壽薨設澄海普寧二縣虜犯宣府掠隆慶永寧等處故大同總兵為事官劉漢戰卻之賊西行會大雪乃遁凡七日二月戶部用太倉白金二萬七千七十兩購真珠八萬千八百顆寶石三色五千塊以進上以未有貓睛祖母碌命再購復購綠撒孛尼石紅刺石比阿洗石金剛鑽米藍石訾英等石虜犯遼陽副總兵楊照遮擊之清河遁出塞未幾復犯長安堡照設伏繞中虜前斬首七十五級獲達馬五十匹興化倭結巢山童頭城泉州衛都指揮歐陽深與晉江縣學生薛天死之賜殮金蔭祠贈天為指揮僉事賊乘勝攻陷平海衛倭自福寧政和等縣襲寧德破之趨羅源入海轉薄連江登岸上曰壽源祝帝萬法景修自十一日始至丁卯後五日皆毋以雜瀆擾以倭陷興化命張臬總督兩廣軍務調兩廣兵馬分部擊之使總兵官劉顯戴罪殺賊三月設黃安縣舉祈年大典洪應雷宮七月四日嚴嵩歸至南昌延道士田玉等為上醮鐵柱宮以聞玉因以所藏名鶴符驗法書附奏嵩玉皆賞賚有差上諭內閣曰天降玉兔一於昨歲總生十子內四數之一今日午時緒生四瑞語爾知焉階率羣臣表賀建宮壇典三日告太廟 【 按緒也曰元緒世廟奇語如此】 雲南進寶石三百六十兩有奇賑金復海蓋三衛民福建新倭自長樂流劫福清等處總兵劉顯俞大猷合擊於遮浪殲之平海倭引舟出海把總許朝光以輕舟抄之斬首四十九級賊盡焚其舟還屯平海雲南進礦金四百兩礦銀萬兩副總兵戚繼光與劉顯俞大猷夾攻平海倭大破之福州以南倭悉平論功有差五月三衛夷酋通罕者虜辛愛之義妻父也三衛夷嘗撲殺我諜卒四人至是副總兵胡鎮執通罕以求撲卒之罪夷通罕子懼以罪夷至請以易其父薊遼總督侍郎楊選計欲以牽制辛愛使毋寇邊留通罕令與其諸子更迭質上疏聞以自為功且為諸臣請賞兵部覆從之於是選及廵撫順天僉都御史徐紳總兵孫臏等皆賞有差刑科左給事中陳瓚請錄用在告諸臣上曰瓚幻奸必行險儒所言即以治儒者治之杖而黜為民程鄉賊溫鑒梁道輝等平六月壬戌月食戶部進貓睛祖母碌等石四百五十塊用白金四萬七千八百餘兩甲子醮大高玄壇至八月終止停常封七月命撫按官不待覆命即訪有司貪污者以名聞西苑生五卵告廟受賀雲南進青黃紅寶石六千七百六十九塊取太倉中庫白金十五萬為內供八月苑田嘉禾生獻廟受賀建籌醮朝一宮三日萬壽節遣朱希忠攝祀天玄極殿羣臣望朝皇極門致仕大學士嚴嵩李本各表賀兼進帝壇香燭本復獻聖德同天萬年純佑頌上嘉納之各賜銀幣裕王三子生神宗皇帝也以訪求玄秘加姜儆王大任俸一級虜聚眾遼東廣寧塞外總兵楊照率游擊線補袞郎得功等出塞分掩之照夜失道中流矢死補袞等馳至搏戰斬首百二十餘級虜引去賜照贈祭蔭諡祠死所九月上偶使人醮壇壇道士中佩不在有惡刑部員外郎邵畯者言中佩過畯為夜飲上怒命皆捕杖之畯黜為民建秋報大齋大高玄殿三日上諭兵部曰雨異風作倐自北起楊照事可照當內謹火而外嚴邊以共天示以徐沛豐碭四縣水蠲賑之十月罷遣番僧封諸藏着為令冊封吉世子翊鎮為吉王建醮萬法壇九日停常封楊選質通罕父子三衛夷皆怨益與虜通遂勾虜入寇虜佯東行廵撫僉都御史徐紳請選守牆子嶺選曰虜東不為備卻焉紳自將赴之虜遂突攻陷牆子嶺塞長驅深入選怒殺通罕父子引兵而尾虜京師戒嚴詔宣大總兵官馬芳姜應熊劉漢等速入援以總督尚書江東統之丁卯虜屯平谷掠通州上自宮中望見火光曰虜當不遠諸將何不剿逐敕文武大臣門諸弓鎮遠侯顧寰布京營兵城內外戊辰選尾虜通州上命保通及潞曰貨糧之輳漢護陵芳其衛京師總兵胡鎮孫臏游擊趙溱等逐虜子三河上曰軍逐虜得無飢厚餉之虜與鎮戰斷其軍為三臏溱及軍三千人皆死焉遂大掠灤東諸縣去諸將以糧騎望虜塵尾之選以虜東退聞自詡追殺功上疑問徐階聞賊少退恐詐者選遂言追殺果行否階曰賊大屯在平谷謂之追送之則可謂追殺則否上曰此又庚戌之轍矣皇高祖考歲一廵邊皇兄亦聲威震彼今內逆欺而外賊侮可慨也傳等會東有何奇方定策付諸將行如以以伸華威如何以報人害已已命戶部賑城中犒入援軍癸酉上審虜所以入繇楊選質通罕逮系之並系都御史徐紳密雲兵備副使盧益牆子嶺提調指揮楊瀛分守牆子嶺參將馮詔延綏游擊將軍嚴瞻分守通州參將胡燦等訊治之乙亥虜稍引去上諭楊愽虜滿載去殺未半何以威將來十一月丙子朔上曰虜不聞耗二日矣連日風寒將士凍苦其速令剿與守用伸夏威仰承玄助丁丑虜遯京師解嚴是時上懲庚戌之變札問徐階日數下巳差戰功賞江東等有差予趙溱贈蔭世襲立祠以孫臏先失事聽部臣再處之是役也愽不及賞上曰朕不賞愽愽或積後釁如丁汝夔矣愽惶恐階為解乃罷告虜退於郊廟社稷神祗歷代帝王等廟虜之入也邊人以質通罕咎選左右家薊西者以其言聞上上慍甚有意誅選頃之刑部擬上選及紳瀛皆坐死罪不報會兵科都給事中丘橓等上善後策上怒曰何不言逆囚選殺夷勾賊者下橓錦衣杖六十黜為民余降邊方雜職命改錄選等於詔獄鎮撫司錄上通罕恨選乃勾虜入寇即選自勾虜也上下刑部改擬諭徐階欲改罪選語甚嚴切邢部尚書黃光升惶恐請改選接引奸細律論死上命立赴西市斬而梟示之仍命流其妻子二千里如丁汝夔故事而紳瀛論死長系之瞻燦皆謫戍邊詔自今諸將入援與援薊鎮者徑聽薊鎮總兵指揮毋關白軍門裁薊鎮宣府添設兵備官上諭楊愽擇將練兵須集議來聞三衛夷導虜狂肆亦當一處分也上諭吏部尚書嚴訥京師兵本恊理戎政當慎其人本兵二佐亦須才者朕見付郎時恊理戎政侍郎汝湳皆不稱卿訥其大破常調推歷邊習武者以聞乃以湖廣參政遂代時大理少卿恭代汝楠焉上曰昨風作有聲不以時令兵部其益謹兵火陣亡士卒暴原野者朕甚憫之其命有司瘞而祭孫臏之死猶有知罪畏法之意禮部可與恤典三之一更名新宮曰壽恩甲火星逆行建禳典百官素服修省五日乙未順次奏謝於禳壇冬至羣臣望□皇極門施藥朝天宮增設兗州通判於張秋鎮以捕盜十二月禁遼東通糴於登萊祈雪禁中命朱希忠代告於玄極太廟諭羣臣滌心修省以迓玄庥不恪者禮部以名聞上曰自今月二十四日至來正二十日首欽大壇報繼重新甲臘以承眷佑其止封諸雜毋擾雲新甲者以明歲為甲子也 
　　四十三年甲子正月乙亥朔命朱希忠攝拜天玄極殿羣臣望朝皇極門是夜大風上諭丘部曰風非四時之正上天恩示其慎承翌日又風上曰風雨異愽小心兵理若徒取往來文書何益於事楊愽因請先嚴宣薊次各鎮上曰屢命之矣毋虛文取罪上諭戶部兩廣駕言苦倭莫留意採珠者雲南無事寶石乃亦不至有司怠上如此矣祖宗時珠石貯積不少皆弘正閒耗費今上無母后之奉十巳省七有司見謂方理兵食則廢珍玩乎尚書耀與為期促之愆者治其罪東虜犯薊東岸石黃土嶺參將白文智總兵胡鎮游擊董一元等拒卻之賊轉攻山海關亦不克而遁歸值海水暴漲有陷沒者上歸佑皇穹命祭于海神修惠熙宇華寶月殿亭舉慶祝星典萬法殿四日以迎元甲薊遼再報虜警上諭兵部北氛之作未宜恃備內逆入虜者多於虜矣京營練兵亦宜整也上諭徐階鎮遠侯寰令整京練可耳故當別選副將一二可破敵衝鋒者增築瓮城環京師外城城潞河二月雲南主寶石七百六十餘兩碎小不中命更采青紅色三寸黃色徑寸並紫英等石以獻量免順天三河被虜諸處稅糧賑之以鍰金降伊王典楧為庶人禁高牆除世封福建余倭攻圍仙遊縣總兵戚繼光追擊大破之復追擊之同安又追擊之漳浦大破之倭遯廣東而福建賊悉平建二保二祝景度典停常封七日建春報大齋朝天宮三日夜閏二月命吏部侍郎兼翰林學士董份直西苑舉歲祈典大高玄殿汀漳盜與江西建城寇合拒傷官軍漳平知縣魏文瑞死之賜贈官三月更名惠熙殿玄熙延年殿成廣東官軍系潮州倭破之建景祝大典於太極殿九日巳未親禱雨洪應雷宮甲子黃霾雨土命百官修省九日遣府部大臣齋告南郊及朝天等六宮廟吏禮二尚書督察其不虔者四月庚辰雨羣臣表賀上悅賜祭告宮廟諸大臣金幣施藥朝天宮廵撫貴州都御史吳維岳招土酋楊珂等降之五月壬寅朔日有食之廣東進珠二千兩上少之命別選大珠兼督香木以獻分遣使者建醮鶴鳴諸山道士進香岳鎮海瀆以祝壽乙卯桃夜降於御幄上喜仰迎恩典五日丙辰桃復降白兔生二子上益喜謝玄告廟頃之壽鹿亦生二子羣臣表賀上以奇祥三錫天眷非常並手詔答之建洪法太素殿六月取太倉銀二十萬兩為內供總兵俞大猷湯克寬大破倭于海豐廣東倭盡平七月南贛官軍討程鄉等處羣盜擒之雲南進寶石六百五十餘兩詔更采徑寸者以獻定王親官至布政使者考滿例八月三日醮大光明壇至於月終停雜封御醫金聚芝三百六十六本為萬壽香山三以獻賜白金是歲天下臣民進法秘仙桃瑞芝及為上建醮祝厘者甚眾皆蒙賞賚以萬壽節加恩直贊諸臣進階賜級有差醮朝天宮萬籌節命朱希忠攝拜天玄極殿羣臣望朝皇極門大學士階等表賀上悅九月建秋報典於大高玄殿三日總督薊遼副都御史劉燾通潮河川於通州轉漕密雲鎮賜金幣廵按應天御史瑞言故莒州人孫鏜僑寓松江自其弓劍率死士百餘擊倭敗之追奔射殺戰死重圍覊旅之人捐貲紏黨以赴國難事偉報蔑忠魂未慰浙江守臣亦言嘉靖四十年賊犯龍泉縣人故廵簡黃尚正引鄉兵御殺追奔見擒陰遣其養子進還約為內應及期官軍不至尚正密入賊帳斬三渠首旋被支解進聞變奔號隨亦遇害乞加贈蔭以勵方來兵部覆請皆許之十月王大任姜儆還報命皆升翰林院侍讀學士賜第京師上諭法司曰今者甲元建歲會典舉修宜奉天賚不為緩失應決罪囚其停刑系獄如故建秋報典六日命戶部發銀五萬兩亟買黃金香料以進禁私鑄十一月嚴世蕃羅龍文逃戍而歸聚眾大治私第南京御史林潤以聞詔逮治之上諭禮部朕承皇眷遇甲元慶始之年建典迎恩其停刑禁屠止常封九日百官吉服蒞事命公張溶等告祭六宮廟冬至百官望朝皇極門修圓景預祝大典九日罷寶源局鑄錢更定歲貢法毋循廩次以求得人十二月命順天府官祈雪上責戶部所進金色不純尚書耀皇恐謝請進豆色金千兩自贖乃解上親祈雪洪應壇六日詔番僧入貢者限人入邊如成化弘治故事古田獞賊銀豹等劫廣西布政司庫殺參玫黎民衷南韶山賊作亂流劫乳源江灣守備賀鐸納級指揮蔡允元迎戰見執罵賊死賜贈蔭升襲祠死所虜犯山西興嵐等處游擊梁平守備祁謀死之予贈襲襲致祭立祠北畿山東大飢 
　　四十四年正月巳亥朔命朱希忠攝拜天玄極殿羣臣望朝皇極門賑畿內飢景王薨辛亥上不豫授法士秩文斌為太常愽士兼右演法中孚希濂太忻守貴為恊律郎兼左至靈二月丙子上瘳加銜太醫院吏偉為右通政使遂舉吉典於大玄都殿七日上諭徐階曰龍涎香常有耳耀所進銖稱不足尚加恩何更忽諸耀皇恐請趣廣東福建撫按官百分購之上曰爾毋効梁材誹慢為 【 龍涎香出蘇門答刺國其國西有龍涎■〈山與〉獨寺南里洋之中羣龍交戲其上遺涎焉國人駕獨木舟伺采之每一斤值其國金錢一百九十二枚准中國銅錢九千文嘉靖三十四年下戶部取香百斤遍市京師不得下諸藩司採買部文至廣木台司集議懸價每斤銀一千二百兩僅訪買得十一兩上進內驗不同姑存之亟取真者部文再至廣州獄夷囚馬那別的貯有一兩三錢上之黑褐色密地都密地山夷人繼上六兩白褐色細問狀雲黑者採在水白者採在山皆真不贗尋有密地山商再上通前其得十七兩二錢五分次年進入內辨驗是真許留用自後夷舶聞上供稍稍挾來市始定價每香一兩價百金龍涎之為用也入香合和能收斂腦麝清氣雖數十年香味仍在得其真者和香焚之翠煙裊空不散或言涎沐有三品曰泛水曰滲沙曰魚食沉水則輕浮水面善水者伺龍出隨取之滲沙則凝積多年氣滲沙中魯食則化糞散於沙磧惟泛水者可入香用又言魚食亦有二種海旁有花若木芙蓉春夏間盛開花落海大魚吞之若腹腸中先食龍涎花咽入久即脹悶昂頭向石上吐沫乾枯可用惟糞者不隹】 三月建金籙大典大都玄殿七日大明門內西千步廊火遣告郊廟社稷百官青衣辦事五日營崇喜殿亭覆命壽恩宮曰萬壽遣奏告玄極殿壬子車駕還御之醮五日百官詣朝皇極門表賀嚴世蕃羅龍文逮至御史林潤再劾之下刑部讞上論死上曰世蕃蓄逆非常爾等皆不推究總挈潤疏如其說足示遠耶其會同都察院大理寺錦衣衛再鞫之尚書黃光升乃上言世蕃交通倭虜謀逆有狀請亟正典刑以快天下上尚銜嵩曰曷不言逆本命即斬世蕃龍文籍其家嵩諸孫者官者皆削職為民虜犯遼東寧前小團山參將線補袞與游擊楊維蕃死之賜贈官升襲給殮金祠祀四月宮怪有黑氛木綿見披閻藻井上上惡之議內禪亦竟止建清馥殿詔歲貢使員有治行卓異者一體超擢洪應殿成總督工部工部尚書徐杲為其子其世襲錦衣僉事許之虜犯肅州總兵劉承業等戰敗之倭犯通州官軍御敗之賊輚掠至江西三河副總兵郭成等追擊之海子沉其舟倭寇浙江溫台官軍擊敗之塢口竹■〈山與〉逐出外洋還內戌親禱雨洪弋壇停刑禁屠五日百官青衣辦事巳丑雨百官表賀詔安賊首吳平盜復起行劫兩廣福建間倭自台州海洋突犯福寧州總兵戚繼光督參將李超把總魏宸瀚擊敗之乘勝剿舊犯永寧倭亦敗之雲南叛夷阿萬李向陽等平五月建雷軒虜犯鎮武營游擊楊維藩擊之陷伏沒罷雲南鑄錢議方士胡大順故緣陶仲文以進仲文死坐斥至是更名以寧遣其子玉玄隨妖人廷玉進水銀藥詭言呂祖示萬壽金書授以不老方因上所幸方士藍田玉羅萬象太監趙楹以獻上問以寧安在田玉等遂詐上旨征之至則上書屢求見乃大順也命之箕曰不降問宮怪言二十一年宮變枉死者為之亦坐藍道行下獄故有所使然上問階階言大順等皆無賴小人田玉尤甚世蕃黨也水銀決不可餌箕降或有大較此曹非能究其術媾結上左右得上意或能答今猝不得故托不降宮怪久矣聖人所不道若夫詐傳微旨罪惡特深望聖明速斷上語詔錦衣逮問送法司重擬之趙楹匿殿欞中將為大順伺閒訴上大怒付栲司禮監與大順俱下法司獄論斬楹斃獄中上責尚書黃光升逆囚不令肆市曹得自斃奪郎中良曙俸二月虜突入延綏黃甫川屯關城內外凡四日六月芝生睿宗舊廟上大悅命奏謝玄極殿告太廟百官表賀名舊廟曰玉芝宮奉睿宗帝後御位焉以萬壽節建各壇醮停封八月終止七月施藥朝天等宮廟河決沛八月重建萬法殿及千步廊葬景恭王於西山虜入宣府尋趨大同新平天城堡口出邊廣東山賊卓文勝等劫掠乳源英德等縣南韶兵備僉事劉穩等擊破其三巢擒之西苑刈榖得嘉禾錫督理侍郎守直金幣陽曲生員登高獻白兔賜金幣遂告禾兔於太廟百官表賀建壽醮朝天宮三日夜萬壽節命朱希忠攝祀天玄極殿羣臣望朝皇極門上諭禮部曰頃者朕御褥若案上各有藥九一天賜也朕親奏謝於太極殿溶等其分告朝天六宮廟遂建謝瑞典於紫皇殿命大學士徐階嚴訥李春芳尚書郭朴高拱伯方承裕為上香使督祝官道仍分詣各宮廟行禮建毓德宮福建把總朱璣恊總王毫擊吳平海中陷沒詔閩廣鎮廵官督剿之虜酋黃台吉突入洗馬林把總江汝棟按伏暗庄堡擊之墮馬其部眾致死奪去黃酋歸數日始蘇自是不敢犯邊者數年九月虜犯延綏鎮靖堡參將魯聰率指揮權世爵千戶李朝鸞等御之俱敗死虜縱騎圍總兵郭江於魚山茆趙岢於黃家梁凡四日乃解去賜聰等贈蔭立祠定親藩封仍用孟夏月建樂成殿給事中舜岳御史振之等劾奏高耀貪黷脂韋不勝戶部上曰耀不聞過差近覓香買石少見獎遂被忌諸臣曰未聞求賢急於寶貨不無謗上耀其視事如故命工部尚書朱衡開新河沛縣虜聚眾威遠塞窺大同警報日數至上諭徐階曰昔我語嵩政隙而習武嵩雲隹兵不祥古北口果欺犯邊警不次報愽不預圖與其後成功也無寧過先籌建秋報大齋朝天宮三日夜交表木田得白兔於藐姑射山撰頌以獻賜白金百兩金彩袞龍朱衣三襲十月告謝瑞鹿於玄極殿太廟增設饒州通判一貝掌燒造御器諸府宗祿不給吉王翊鎮瀋王恬烄晉王新■〈土典〉秦王懷埢慶王■〈木鼎〉枋奏辭祿千石以補之皆賜獎敕封趙世曾孫常清為趙王先是胡宗憲為言官所劾以書抵羅龍文轉求世蕃為內援書未達會世蕃被罪及龍文誅廵按御史汝王奉詔籍其家得宗憲書因言宗憲故交通王直奧援龍文世蕃以免今蒙恩放歸不思補過愈肆猖狂招集無賴暴橫鄉里其罪不在二犯下乞正明辟以服人心詔執宗憲京師詰問之久之宗憲逮至疏辯並訐汝正私罪上心憐之下汝正並訊宗憲尋死於獄詔巳之戶部主事海瑞上書極諌十一月御史張檟言頃皇上寘嵩世蕃於法顯陟鄒應龍以旌其直中外翕然稱快乃先年諸臣如吳時來董傳策張翀王宗茂輩皆首發嵩世蕃罪者今或進戎行或流瘴癘臣竊痛之乞赦過錄用以厲直臣上大怒逮治之京師舉一陽大典於萬歲山壇冬至羣臣望朝皇極門韓王融燧薨十二月榮王載墐奏減祿千石崇王翊■〈金爵〉減五百充補宗祿皆賜敕褒獎上曰吏貪不治民不安州縣官贓多者皆先勒為民廵按御史乃逮問之都察院亦以此稽御史功能焉內子禱雪於雷軒命百官齋三日丁丑以火星逆行詔修省是日大雪百官表賀定新建萬法寶殿名中曰壽憩左曰福舍右曰祿舍建真慶殿大玄都殿修懺禳大典於洪應雷宮三日建報歲大典於萬壽宮停常封至正月二十五日止 
　　四十五年正月癸巳朔命朱希忠攝拜天玄極殿羣臣望朝皇極門改建真慶殿大風塵示楊愽汸兵火大足縣妖賊蔡伯貫作亂尋平開化礦賊攻婺源破之流劫德興玉山諸處升真人府焚修製藥官王中敬為太常寺少卿歐陽中衡李中陽陶仿屈存輝及內局高士包存蘭等皆加俸秩有差二月先是海瑞上疏上怒擲之復取觀反覆太息如是者再四竟留中至是上疾煩懣諭徐階曰瑞言是也朕久病大不如曩者安能視朝今人心恨不新其政其政既新其君御此尊無二上朕欲別建一宮居於南京又何貶焉階曰瑞誠戇頻殊無一言及傳繼事陛下奈何出此言且臣聞主聖則臣直陛下天地也何所不容乃下旨曰瑞畜物詈君不臣悖道錦衣衛其捕付鎮撫司嚴究主使同商者既讞上法司擬子罵父者律絞竟留中先是上居恆念承天以為祖家與徐階及中官黃錦議南幸者屢矣至是會承天水溢睿陵堧牆傾守備張方湖廣廵撫都御史谷中虛以聞上意益決手畫宮殿陛廡掖庭以及法門雷壇崇祀玄武之地規制一仿京師費以萬萬計即遣工部侍郎張守直視工內官監太監袁亨督理工匠授副使參議郎中爵號者餘二百人皆至楚中緹騎貂璫偵探稽督者相屬於道是時楚中連歲災荒人心恟恟莫知所出廵按御史陳省上疏不敢止上南廵乃極言湖廣水災民困死流離狀上心動下旨工部曰既財歉水災想造作艱緩弗美其一切都停第速恭量修隆慶祾恩二殿畢之日督工官及工匠俱還京而上竟乃巳顧諭徐階曰朕病久不瘳承大將一詣承天朕受生之地拜親陵採藥焉必奏功諸王母朝迎從官勿朝我用臥輦至階諫不可居數日上復曰朕修理龍飛等殿圖一視之心乃唐陛對陛下自南幸至今二十七年矣自度精力何如曩者四方無謷塞陲晏然又何如曩者六飛遠狩根本空虛萬一叵測得無驚虞惟陛下思上乃罷而意猶不懌時時念郢中不置雲戶部進黃白玉五百餘斤命多訪買黃色以進並采大小珠一號至十二號者承天大志成造御憩等殿於大道殿果園中四川山寇黃中平三月虞突犯宣府龍門等處總兵馬芳等追襲勝之廣東山賊李亞元等毒掠河源和平諸縣原任總兵俞大猷直搗其巢大破平之戶部進珠百三十八兩有奇命再取進六號九號者六號者五千顆九號者二萬顆取太倉中庫永樂宣德中舊銀十萬為內供開化賊還掠遂安與西安新賊相應勢日熾升浙江廵撫都御史劉畿為兵部右侍郎兼都察院右僉都御史總督浙直江西軍務征三省兵亟剿之四月壬戌朔日有食之參將湯克寬都司傅應嘉窮追吳平寇入安南大破之以紫極殿壽清宮成遣謝郊廟社稷舉典干內壇百官表賀先是有旨清理京師鋪行時錦衣官較多占籍行戶者大興知縣世儒等以詔衵召之承役左都督朱希孝言禁衛親軍例當優免世儒奉詔無狀擅勾問之御史顏鯨言禁軍依憑城社操奇贏晏然吏不得問其尺帛銖金世儒等召行戶非勾禁軍也希孝庇羣小撓法市恩不忠之大者上責鯨輕詆勛臣降雜職外調之封淮世子載坮為淮王虜寇遼東西興西平二堡備御苟麒把總張祿死之五月虜轉掠河東鹻場等處守備郎得功擊勝之張能峪口驅還據掠甚眾趣採珠廣東礦金銀寶石於雲南六月太醫院吏目干獻白兔告謝玄極太廟百官表賀舉天保玄修醮於內殿至八月終止戊寅親禱雨凝道雷軒越三日大雨羣臣表賀七月諜報虜自萬全右衛入寇命亟檄宣大薊遼預戰守並令大同伏兵天城陽和間伺擊之上諭愽曰夏炎虜入必難得志但當防秋耳巳總兵馬芳與諸將逆戰捷聞論功有差修玄極寶殿暫遷上帝睿宗神位於咸福宮購西域賈胡玉以造御寶永和王新墥獻白鹿遣祭謝咸福宮告太廟百官表賀虜大掠延安府及保安定塞諸縣數日乃出始通天津海運轉漕永平八月進封敬妃文氏為貴妃宮御尚氏為壽妃萬籌節命駙馬都尉詔代告內殿公希忠代祭天咸福宮羣臣望皇極門表賀西苑生瑞榖獻廟羣臣表賀命工部速建紫宸新宮迎冬至一陽入居必亟之虜寇延安九月修干光殿以玄極殿畢工奉安上帝睿宗神位如故修咸福宮韋銀豹等平以更建新宮祈佑於紫極殿五日增設廣東廵撫改總督軍門為總督兩廣軍務兼理糧餉廵撫廣四召還鎮守勛臣以流官都督填之復設鎮守廣東總兵十月戶禮二部進綠玉盈尺者三上諭高耀曰二玉不澤不堪作寶若重購之夷賈當得美者其求白漿水碧二色以進復示耀大小珠一函及甘黃玉刀鋏一具使如式求之謫嚴嵩親黨故大理卿萬寀戍逮問故邢部右侍郎鄢懋卿於廵按御史虜繇定邊入寇固原總兵郭江千總李大本死之賜江贈諡祠蔭虜入偏頭關殺守備一人及官軍甚眾癸西月食以方大建紫宸且歲多災異暫免刑囚淮徐飢賑之戶部司務何以尚請宥海瑞上大怒詔杖之百下鎮撫獄晝夜禁出沈束髮為民御史王時舉論劾刑部尚書黃光升擬海瑞罪失律編發之口外命兵部檄總督亟剿定邊虜丁亥上復不豫訖於大漸閏十月劉畿遣都指揮陳大成成大器等分剿開化礦賊平之虜復犯延綏住內地六日乃去紫宸宮成告謝玄極寶殿內殿百官望朝奉天門表賀雲南四川兵討雲南土舍鳳繼祖平之命高耀買黃金四千兩以進士曰金玉珠寶王侯制度非不經也思爾職無避怨已耀用白金二萬二千五百餘兩購進大小珠千五百餘顆凡四等上曰未如數抑無甘黃玉其毋恡直亟之虜千餘騎犯大同威遠等處參將崔世榮引兵二百御之殊死戰不利及其子大朝大賓死之各贈官祠祀如故事舉一陽大典於萬壽山壇十一月冬至羣臣望朝皇極門表賀命有司祈雪乙丑雪羣臣表賀修顯陵祾恩殿成更碑題曰大明睿宗獻皇帝陵十二月改龍州宣撫司為龍安府割江油二縣隸之設降昌海澄寧洋三縣庚子上疾甚還干清宮遂崩遺詔曰朕以宗人入繼大統獲奉宗廟四十五年深惟享國久長累朝未有乃不起夫復何憾念朕遠奉列聖家法近承皇考身教一念惓惓本惟敬天勤民是務祗緣多病過求長生遂致奸人乘機誑惑禱祠日舉土木歲興郊廟不親朝講久廢既違成憲亦負初心天啟朕衷方圖改轍遽嬰疾病補過無緣每一追思惟增愧恨皇子裕王可即皇帝位勉修令德勿過毀傷喪禮如舊以日易月祭用素饈毋禁民間音樂嫁娶郊社等禮及朕祔葬享各稽祖宗舊典斟酌改正自即位至今建言得罪諸臣存者召用歿者恤錄在系者即先釋放復職方士人等論厥情罪各正刑典齋醮工作採辦諸勞民事坐行停止於戲子以繼志述事兼善為孝臣以將順匡救兩盡為忠當體至情用欽末命詔告中外咸使聞知裕王入發喪尋上尊諡為欽天履道英毅聖神宣文廣武皇仁大孝肅皇帝廟號世宗葬永陵 
　　臣喬遠曰臣每見故縉紳父老若為郎時尚接先朝皆御之臣多好言嘉靖時事其謨猷合聖賢動作掀天地真中興之主矣晚節西苑崇玄帝心固以為敬天雖萬幾在宥而精神無時不運於天下者四十餘年如一日所以饗世獨久歟
