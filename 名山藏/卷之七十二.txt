
●名山藏卷之七十二 
　　晉江何喬遠　譔 
　　臣林記（嘉靖臣一） 
　　◆臣林記（嘉靖臣一） 
　　楊廷和 
　　費宏 
　　楊一清 
　　楊廷和　　費　宏　　楊一清 
　　○楊廷和 
　　楊廷和字介天新都人父春仕提學副使廷和年十三舉鄉貢成化中先春成進士為翰林庶吉士方歸娶巳授簡討弘治初皇太子出閣以侍讀遷左中允久之以左春坊大學士充日講官為孝宗所知太子即位為武宗升少詹事二年升詹事與學士劉忠同列講筵終講進規上退問劉瑾曰講書耳何意盡而語不了瑾對二人不堪當亡南廷和遂改南京吏部左侍郎尋遷南戶部尚書而上忘之一日朝退問何久不見楊學士即驛取如改故兼文淵閣大學士三年加少保兼太子太保五年改吏部尚書兼武英殿大學士廷和美風姿沈靜詳審好考究掌故民瘼邊事及一切法家言雖時露褊迫而強敏可屬大事李東陽知而重之時時言人曰文翰之長吾或一日經濟大才必須介大 【 雲南夷奏蒙化土知府不法劉瑾欲逮系之東陽心知不可未有以對也廷和從傍應曰云南荒服之外故與中州殊治土官見羈縻足矣急之恐變東陽深然侒化王寘鐇反廷和曰寧夏人苦為寘鐇所脅不與者十九不得一言慰諭其心將謂朝廷欲盡殺之母為安化樹黨也請出榜文慰論慶宗室及寧夏人民東陽從其言榜至寧夏大悅劉瑾伏誅內官多所連逮廷和曰鄮瑾挾權亂政諸監局朝夕禁內得不順承首惡既除附麗之徒槩謂交通恐人人自危也頃瑾籍得秦府兩郡王壽詩詩皆泥金書武宗怒曰天潢之派而通閹人廷和請焚之曰宗室來求劉瑾不過請名講封請婚所於者恩澤所媚者司禮太監也瑾今名賊矣謂與交通彼被此名或急而自盡恐無以安天下宗室心東陽曰是心遂沿廷和上書上是之悉焚所與往返文字】 東陽病多委計廷和東陽既去累加少師兼太子太師華蓋殿大學士獨任內閣事司禮監張永既安定化王亂挾奇僇劉瑾內矜詡身欲得侯嘗捕得涿州男子豸其臂有龍文當謀反謬謂上欲封巳先捕反者諸司禮皆來言廷和曰高皇帝祖訓內監局止四品未有侯太監范璟曰侯者劉馬侯廷和曰劉永成耶永成歷事累朝出入勞勩且非其身侯也侯者侄子聚有戰功璟曰古亦有耳下議吏兵二部則何如廷和曰下廷議誰敢順上意變成法者張公靖安化王亂奏誅逆瑾天下莫不聞政不必假此為功夫漢世一日五侯宋童貫至封王爵今何如也擬旨量與永褒敕加祿而巳虜寇宣大命都督白玉佩平虜大將軍印充總丘官又命永同玉總制軍務太監張忠監督都督溫恭充副總兵俱聽永玉節制忠不喜屬永請異軍上許之下擬旨廷和謂散本官曰兵權貴專九節度之敗可鑑也且今諸將中有可與李光弼郭子儀比者乎散本官復傳上意曰禮樂征伐自天子出朝廷欲忠受節制即受不受即不受耳廷和曰命將討虜此征伐出天子矣軍受節制故自紀律違者必敗旨不可妄擬也頃之溫恭又請佩副將軍印廷和不可散本官曰內府故貯有副總兵印若不可奚貯耶廷和曰我朝命將多佩副將軍印佩大將軍者絕少近日撫寧侯佩征威寧海保國公佩廷延綏皆當事者失詳如唐時李郭統丘權非不重第稱兵馬副元帥而巳玉佩大將軍印巳非故事恭又可佩副將軍耶竟不與上不親政好佚游廷和時時進言於上也十年以父喪乞歸持服不許三請乃許遂與弟戶部侍郎廷議並賜驛歸命葬畢還其秋遣中使捧璽書宣諭並敕四川有司守促上道廷和再辭乃許終喪閣臣得終父母喪自廷和始也次相梁儲曰楊公之匠吾所難代請令撫按官與坐守長隨刻服滿期促之其時行人在門府縣住俸同加催守遂以滿期還闕是為正德十二年上業出居庸關行邊且踰歲廷和與蔣冕詣關請迴鑾不報其明年上歸自謂威武大將軍捕虜有功諭群臣旗帳以迎錢寧來逼者數廷和曰大臣賜銘國家則有旗常里俗施禮親舊則有旗帳君尊如天孰敢瀆之上復使來曰朝廷道楊閣下而忘一遣內臣兩遣行人守促之乎親在存問死即厚恤今乃執拗問他懼否廷和曰臣懼臣懼以非禮事君獨率翰林官不帳不賀上亦不忤也退謝病乞休不許是歲上復以威武大將軍行邊使居守其明年上還兵部侍郎馮清奏捷中使持奏下內閣擬旨獎勵威武大將軍曰上立待於教場廷和曰皇上凱還而賀將士從征而賞亦無不宜云總督軍務威武大將軍總兵官朱是以臣率君也便納還之大閹張銳馳至復授前奏於廷和廷和曰威武大將軍故是何人豆兵部所當奏捷我輩所敢獎勵耶手還銳奏銳轉授梁儲曰上待此而後入廷和復自儲手取還銳銳忿然去巳復來廷和曰必擬旨須兵部具別奏去大將軍號但獎勵該鎮守臣乃可銳去復與錢寧來皆泣曰上疑銳言公不悉今令寧來公萬勿讓廷和曰事至大今不言何時耶二公第還奏曰楊廷和不可既還奏上令回閣擬旨廷和與蔣冕執奏如初巳獎勵馮清及鎮守官而巳復臥病乞休再疏不允上欲南廵中外籍籍宸濠且為變皆不欲駕出諌者皆被杖廷和極謂司禮近侍曰上所系重矣國五未建人心危疑海內盜起而民困大江以南其人輕心且面目衣服大扺相類非若腹里人民易別識萬一奸究雜匿其閒或泅淵鑿舟或遇風揚火或有藩王窺伺偽為迎奉誘至深宮日陳子女玩好於前用其私人隨侍禁格我扈從一切不得近當此之時何臍可噬諸臣懷此寸心有杖死者何為宗社計踈幸為廷和轉言上也明日與梁儲蔣冕跪闕三日不得命張銳出左順門廷和求轉奏銳曰此無鉛銳事公往豹房自奏之廷和曰我輩知上在干清宮而巳不知豹房公朝夕豹房所奏何事我輩殊不與聞我輩日票擬送上輒從中改不知手筆何人名為大臣當部椽而巳跪五日不得命上亦竟罷頃之御史蕭淮奏宸濠反廷和曰天下皆知寧藩欲反莫敢言御史言甚難顧形未露請如宣德中諭趙故事遣使慰解之使未至宸濠口為變上欲親征廷和屢諌不納集議左順力効死敢遺賊君父抑賊大逆不道江西之人必明逆順若大出黃榜曉告利害不旬日閒當亦擒之不煩上征也遂言昔太宗北征有太子太孫居守宣宗征漢則有鄭襄二王大駕迼出將付何人因向諸司禮曰公等敢任之乎又向許泰江彬神周輩公等能任之乎明日旨從中下又明日命書差遣威大武將軍敕廷和曰車駕親征誰敢雲遣逆濠偽檄正以朝廷失政為名稱威武大將軍是何政令也假謂車駕親征復有威武大將軍者為誰誰貶朝廷為此名號誰書此敕興兵問罪先斬其人以獎王家郥今日之憂不在宸濠在此敕矣廷和有二頭耶司禮覆奏上命蕭敬等十餘人及張銳錢寧連促之曰卿何沮撓軍機為廷和曰朝廷下命行事用敕車駕親征且敕誰乎敬曰言之將一月矣如何尚理前說上曰今日無敕汝可投死金水河無來見我廷和曰公不必死死廷和一人耳公可入奏毋論一月仍待來年敬曰公書公書我待公左順門廷和曰斷母相待張銳錢寧怒上決意欲如此廷和曰天子有爭臣我輩亦決意欲如此敬等皆去至午復來相率拜庭下連呼相公相公廷和曰諸公貴人也何玉爾廷和所知祖宗法耳奉天承運皇帝六字傳之萬世誰敢改稱廷和有死而巳則又去至暮復來時暑甚敬等坐左順門竟日使人送瓜廷和曰若敕不書無心可渴會上欲使知行制誥者廷和薦尚書劉春春廷和鄉人上責廷和私庇令回話廷和出合有書敕進者而乘輿遂行上行而宸濠巳就擒矣上居南都更歲朔廷和頗以鎮掙持重為中外所推服凡請上迴鑾者數十疏皆不復省明年冬上歸而駐蹕通州召擬旨誅宸濠乃入廷和言祖宗來議大罪必內闕處重囚必市曹古人受命於祖與眾棄之之意也皇上向者祭告天地宗廟社稷天下詔天下諭親王然後南征罪人既得未先祭告以復天地宗社之命未諭親王詔天下以慰方內之心車駕在通遽行議罪非臣敢聞上曰中朝大臣往往受宸濠賄有籍名朕簡無先生故相委若入京後我亦不得主張矣廷和乃擬進上崩諸司禮授遺合中廷和閉合讀罷舉哀畢取皇明祖訓示之曰當遵兄終弟及人文急啟皇太后降懿旨以大行皇帝遺敕遣司禮監文臣大臣各一人奉迎興世子即皇帝位遂擬懿旨遺敕入啟皇太后出宣諭時九卿莫預聞也廷和復摭一時所急及中外素不便者請太后以大行末命行之豹房官軍悉解散使太監張永張忠正定侯郭勛安遠伯許泰兵部尚書王憲提督之揀選團營官軍分守皇城四門及京城九門威武團營官軍罷還營諸邊及保定官軍罷還鎮在所皇店管店官較諸邊衛軍門辦事官旗較尉諸邊鎮守太監留京者悉革遣哈密土魯番佛郎機諸貢夷給賞使還國豹房番僧及少林寺和尚諸隨帶匠役水手及教坊人南京馬快船非常例者俱放追之是時平虜將軍江彬最橫豹房官軍故彬所掌既解散提督團營彬故與孫太監俱又皆不得與京師洶洶江彬反矣安遠伯泰因邀王憲見廷和憲告廷和曰許安遠故與江平虜共事平虜又與張孫二公同提督團營今提督官軍獨用張許江孫必恨張公殊火自安廷和曰團營根本也防守調發責當有專諸公主防守留孫與平虜主調發耳豈有他哉都督張洪為彬遊說以探廷和曰外人之言江可防也廷和曰君疑江反耶先帝喜江驍勇留置左右若扈從廵狩內外文武一時不獨江江何懼欲反耶近年反者內有寘鐇宸濠外有劉七藍鄢皆隨起隨滅亟內親外眾曾不比數假萌非望顧盻齏粉矣若能與諸公恊力共濟嗣君至闔門辭爵當不失富貴何必自疑人亦政不須疑之耳諸公掌兵策有出我書生握寸管無為也是時彬巳自疑稍分佈腹心於東西北安三門衷甲褁糧備動息聞廷和言稍安然尚不出成服齋宿廷和投彬刺曰甚謝江公大事多賴彬喜乃出及題大行銘旌於文華殿司禮監魏彬張鉛與大閹陳嚴皆在魏彬者與江有連廷和知其稍文弱可動也屏語彬曰今天功巳定大患未除未為全美魏彬問故廷和因曰外議紛紛慮江為亂若不早請太后除之貽憂嗣君亦公等累也公雖與江有連乃勉奉大行命非本意古人大義滅親亦何不可銳從旁疾言曰彬有何罪廷和曰彬擅引邊軍入禁擅立威武團營教場為西官廳擅立鎮國府即一二足死矣彬曰實然而銳救彬殊力廷和曰公毋護之我輩言出禍隨已委致身家公雖無子孫不忘祖宗墳墓兄弟耶萬一嗣君中途聞變而驚公請保任廷和辭色俱厲陳嚴贊之曰且收得在廷和曰是也收在嗣君來或見寬蔣冕曰了此然後哭臨廷和又曰與江同惡惟李琮神周兩人他無與也皆曰然即擬旨奏太后會其日坤寧宮安春吻江彬被旨行祭俄旨出彬與李琮神周皆收而京師晏然其時世宗將發安陸心亦介彬聞彬擒無疑就道既至即皇帝位方世宗之未至也廷和日夜計度正德中奸人弊攻皆擬於登極詔書除之密書緘函及至廷和侍行殿令蔣冕至其家取去函中緘家人不知何文書也黎明進稿請批紅方鳴鼓日向辰文書房官來見欲去關切中人者數條廷和曰數年來事有不行輒歸朝廷今嗣君至便有此方知曩負大行多矣廷和今拜賀新天子明即疏闕乞休且問皇上初至是何左右欲吏詔書也蔣冕毛紀皆力言文書房官持回久之鼓鳴批紅猶未下廷和與冕紀亟趨華蓋殿後往來玉除間寂不見人趨奉天殿下見直殿者使要文書房官亟語之曰去去毋誤不者我輩且有言文書房乃人奏批紅下詔出宿弊盡除中外歡慶上召見文華殿與冕紀等並賜酒饌蓋自成化以來傳升乞升在末軍旗較勇士軍匠人等久病猥冗正德中至三十七萬二千七百餘人歲糜太倉尤甚廷和於登極詔書裁革十四萬八千七百有奇省太倉歲百五十五萬二千四百餘石被裁革者眾口騰沸曰終日想終日想想出一張殺人榜或相與咀呪卜其祿命曰楊公何日死我輩復矣廷和朝有刃而前者上聞護以百衛士名隨朝軍頃之論定策迎立功與冕紀並封伯爵疏辭上荅曰卿翊戴朕躬擒逆消變贊新厘舊備竭忠誠特加殊典以荅元功宜勉承命廷和辭至四五上批荅數百言益切最後命寫敕褒諭賜宴禮部蔭一子錦衣指揮世襲猶不拜受上曰廷和聽辭伯爵朕心缺然其再蔭一子四品文職蔣冕毛紀五品各一人世世承襲廷和進二階晚紀進一階廷和復並疏辭上曰朕念國統危疑之際卿等恊謀決策同安宗社乘時擒逆不動聲色使朕雍容入朝中外晏然弘濟艱難功勞茂着考之史漢文宣繼統皆加封丞相陳平周勃楊敞蔡義等邑戶我太宗文皇以尚書茹瑺有點相事機之功亦進封忠誠伯況大明律人臣出將入相能除難盡忠者同開國功勳一體封拜前封義不為過重違雅志巳矣所辭朕心缺然賜宴進階錄蔭文武稍示酬報宜勉承之毋過高潔以傷朕懷廷和不得辭引疾乞休溫旨固留仍諭勿再大禮議起廷和執宋濮議以證召對面言不可者三封還御批者四執奏三十餘司禮太監奉命講論三十餘反皆力持之而於上心稍不合矣兵科給事中史道者外補僉事不自得知上移意廷和因言臣頃在諌垣嘗指目楊廷和漏網元惡草劾欲上為其所覺亟爾出臣臣誠無狀恐一旦得禍以憂臣毋臣今封上原奏惟陛下賜臣致仕全臣母子微生因具數廷和納賄專權且雲先帝自稱威武大將軍廷和阻諌不力興獻帝一皇字考字輒欲去就爭之廷和疏辯上曰卿正學直道輔佐皇兄力阻護衛諌止廵游不附權幸不作威武大將軍敕書彩帳聞父計音連章乞制忠孝大節中外共知計擒逆彬功在社稷更化以來知無不為朕心簡在豈可偶因讒陷之言輒求退休史道所奏吏部亟參看聞吏部尚書喬宇乞正道罪上下道詔獄訊治兵部尚書彭澤奏廷和定策討逆忘身為國乃為史道所構因子道奸邪上下旨褒澤令自今選補科道必諮防老成識治體者大臣須奸貪負國有顯著罪科道官方得獨奏他皆會章違者許僚長若堂上官參奏科道官謂澤因奏道致上下旨沮塞言路連章劾澤李學曾汪珊尤極論之上許科道官秉公言事如故御史曹嘉因言史道劾奏即得嚴命廷和奏辯彭澤附勢具蒙慰褒良以假師保之虛銜者陰據機密之權任票擬之大事者竊弄威福之柄臣觀今日在廷伊霍贊尊隴蜀交望伏惟陛下速允廷和休致以示保全薄戒史道少舒憤懣庶九卿六部近慕劉健謝遷韓文馬文升劉大夏之風六科十三道遠追薛瑄王竑鍾同林聰葉盛之誼廷和求去益力蔣冕毛紀亦求退數日輔臣無至閣者然上數遣內臣促廷和出而廷和益乞休上曰卿赤心為國洞見朕志朕手足視卿卿何不腹心待朕廷和疏謝固辭稱疾上曰朕知卿忠非人能閒再四宣諭猶爾稱疾偃蹇高臥朕甚疑焉陳乞無再廷和乃出頃之曹嘉復極論喬宇奸邪以廷臣五十人列為四等坐連貶茂州判官而道亦貶金縣丞矣上漸修齋宮中令內臣習經典科儀廷和言人君一身天下根本前後左右宜用正人陛下未即位時臣甞具啟皇太后乞命司禮監官將尚衣尚冠等四執事及膳房茶房殿內荅應掌官侍衛牌子等項人員一一豫選若隨侍先朝會經壞事者即退罷之業蒙懿旨施行陛下即位臣又極言異端邪說瀆經亂倫亟宜痛絕條上慎始修德十二事請懸殿壁齋醮豫絕實其一端不意近者不時修設恩賚倍常推求厥端皆因太監崔文引正德閒罪人張銳名下掌家管家及番漢僧道巧言惑誑夫此輩先朝壞事非一不意猶敢試探上心且夫梁武宋徽遠未具論即如近日劉瑾建玄明宮錢寧建石經山祠張雄建慧光寺張銳建壽昌寺於經建碧雲寺張忠建隆恩寺所費不貲然皆身死家亡夫使福田可種利益可求比年遠近亢旱風霾彼何不誦一經念一呪消弭之流賊騷動中原彼何不驅神兵役鬼將掃平之陛下曷不移行香拜籙之勞以蒞經筵節修齋設醮之費以周窮匱正道異端心無兩系陛下繫心此端臣恐疏於聖經賢訓入告出順臣分宜然第微誠未至諄諄之意未蒙嘉納是以敢昌言露章聳動天聽伏惟陛下垂察上報旨嘉其忠愛然自此益疏居頃之內織染局太監永乞如成化弘治閒例差本局官付敕與往蘇杭五府提督織造下工部覆奏不可科道官皆以為言廷和言今年直隸浙江等府水災異常額賦尚冀蠲免更遣織造非惟逼勒逃亡亦恐激成他變況所過淮楊邳徐諸州府水潦一望百里之內寂無爨煙死徙流亡以數萬計幼男稚女秤斤而賣十餘歲者止可得錢數十母子相視痛哭投淵官賑巳窮今抵麥熟尚須數月饑民勢必作賊何能坐而待斃近傳鳳陽泗州洪澤饑民不下三千餘人刼掠嘯聚將來事勢尚有不可知者臣叨輔導實切驚憂不敢撰敕如果缺乏止令鎮廵三司計處造進上曰累朝事例也毋瀆擾執拗時九節科道官皆諌廷和復疏臣等備員大臣素蒙體貌不意聖明一旦有此臣等當引身求退以明不可則止之義展轉思維庶幾改之臣非敢瀆擾誠恐陛下援天下也亦非敢執拗所執祖宗法耳臣等因考洪武以來並無織造之例例自成弘始憲孝二廟恤民節財美政殊多奈何他不之法獨取此端為例我祖宗朝諸所批荅盡從內閣進正德間權奸亂政治有擅自改擬營求御批以濟私慾者陛下登極之初罷鎮守市舶及看守珠池等官不意今者復降前旨且出御批不知出何左右撰呈陛下何忍墮其奸欺祖宗天下正德幾危賴陛下旋定然國勢民力比之成弘百未及一豈堪更自敗壞興言及此可為流涕上曰卿言朕知業遣行母擾可矣廷和竟稱病不草以命蔣冕而冕亦遲之上切責焉其明年再疏致仕許之賜馳驛命有司給月米歲夫下吏兵二部論功世蔭以聞言官交章請留不報始廷和以登極詔書裁革正德中傳升乞升諸武職錦衣百戶王邦奇者故傳升千戶在削級中後奏復舊又為兵部尚書彭澤所裁怨而未發也上既考獻皇母章聖太后邦奇因上書言西邊事謂哈密失國番夷內帚又繇澤總督甘肅時賂番求和及廷和草詔論殺寫亦虎僊所致宜誅此兩人更選大臣選復哈密語在哈密記上下兵部勘狀未上邦奇復言大學士費宏石珤俱廷和姦黨甞夜過楊一清所欲為彌逄廷和子兵部主事惇藏匿前後奏詞令不得驗其婿修撰余承勛彭澤弟沖等交通請託上下惇等獄命鎮遠侯顧士隆會鞫之給事中楊言疏救上怒並逮言士隆言邦奇誣上切責之禠惇職為民承勛閒住調言外任費宏石珤皆為致仕其明年明倫大典書成以廷和定策自居門生天下謬主濮議特革職民為其明年卒以庶人禮葬縣之城西居十餘年上問大學士李時太倉之積幾何時以足對曰皆繇陛下初年詔書多革冗員所致上曰此楊廷和功故不可沒廷和殊才非相器耳穆宗即位言官交請恤典下禮部議禮部言廷和性抱忠貞才優經濟相武廟於危疑吁謨默定翊先皇於初統朝政一新正始厚終庸勛卓著高風直節譽望尚流上贈廷和太保諡文忠命中書舍人往改葬賜祭九壇廷儀官兵部左侍郎子慎自有傳 
　　郎曰大禮議起楊公嘆曰眾尤交責吾何逃乎義之尤我命也人之尤我遇也事之尤我時也吾有去而及被廢家居言及受遺之際淚未甞不蔌蔌下也彼亦有以自喜跡其時虛大位以四旬迎嗣君於千里梟獍在側磨牙舕舌楊公處之周勃韓琦未足專也吳中徐學謨曰史道下獄廷和乞罷累旨慰諭可謂優渥乃請辭五六而不休至毛紀蔣冕林俊孫交彭澤喬宇相繼求去一時大臣未免高激成風失事幼君之體自後邪人伺隙離閒新進用而老成削跡矣 
　　○費宏 
　　費宏字子充廣信鉛山人少溫茂有文章如倒囊出物而風水相遭登成化二十三年進士第一時方二十授翰林院修撰預修憲宗憲錄垂成矣以疾告其長總裁楊守陳謂宏書成當有恩敘不少待耶宏謝曰疾安能待也蓋修書故事不論前勞論最後錄名進御者故翰林中語曰經筵頭修書尾是舉也人稱宏恬讓正德六年以禮部尚書兼文淵閣大學士與李東陽楊廷和梁儲同相年四十矣久之加太子太保武英殿大學士亡何進戶部尚書兼秩如故錢寧幸於武宗最用事宏不與通涉時時拒寧關靖宸濠有異志求復護衛宏從中力阻之宏從弟編修寀之妻與宸濠之妃皆婁姓宸濠復求交寀寀亦不為近用此錢寧宸濠並恨宏兄弟有語錢寧御史余珊嘗劾寀與宏兄弟也宏當國寀殊不引避者寧以此譖寀於上上詰宏一門兄弟胡為並處清華使陳狀宏自伏求去立許之寀亦附批致仕閣臣一辭許去前未有也宏去錢寧使人道尾宏兄弟宏大臣也水陸舟車有蹤跡不能自隱匿而寀微服乘舼一夜數易泊以免寧難至臨清州宸濠黨縱火宏舟衣裝毀盡歸家謝客宸濠欲與通謝絕之宸濠益憾會宏群從有訟人會城者宸濠偵知招引其仇家助之資斧令捃摭宏事入奏為都察院所駁罷宸濠復陰使凶群奸細入宏村舍焚掠宏室廬積聚發宏先墓拉雜摧燒之宏走避之廣信宸濠復陰嗾凶群攻廣信城掠宏從兄弟各一人去宸濠反宏與寀謀起勤王兵會王守仁徵兵諸郡宏為廣信守令畫策而寀為廣信所千戶秦遜卿作禡牙文其詞甚壯復從閒道見守仁言計此時宏合家惴惴謂必闔門被禍幸宸濠引兵東下未及也宸濠平御史奏宏兄弟功科道官連章上薦世宗即位旬日降敕起宏並召寀既至加宏少保明年修翊戴功予一子錦衣指揮僉事世襲宏辭改蔭正千戶及七品文職復辭大禮議起相廷和與冕紀持之甚力公疏之外復有特疏宏知上心懸切附名公疏而巳上心喜宏而張璁桂蕚輩亦樂宏含容為忠厚相紀去上命宏代之尋進吏部尚書謹身殿大學士孝宗實錄成宏以總裁進少師兼太子少師時故輔臣楊一清自邊大帥召還前巳久為少傅宏超二等為少師遂居一清上又以獻皇帝實錄成進華蓋殿太學士支正一品俸當此之時張璁桂蕚雖以片言遇主而翰林諸臣皆鄙賤之宏亦不能異也璁蕚以詹事兼大學士貴顯矣而翰林諸役若兩修實錄經筵日講主鄉試考教習庶吉士皆抑弗得與於是璁蕚復恨宏甚於恨廷和憑藉上眷並手而攻之矣初天方國使臣入貢上供玉石禮部主客司郎中陳九川揀退過當使者奏乞蟒衣金帶不與覆請怒罵通事士紳等而提督會同館主事陳邦偁亦嚴束夷人禁其關市士紳等因詐為吏者怨詞譯書以奏上怒下九川邦偁錦衣逮訊禮部尚書席書稍為九川邦偁解上責書無大臣敬君意士紳又奏九川凂兵部郎中羽惠轉囑鎮撫司僉事潮及本奏郎中字樣通事良臣聽大學士宏譯作蘭州九川因以貢玉饋宏制帶上怒屢詰責錦衣雜問官展轉規避者竟坐九川帚又盜頁玉及番貨皮刀謫戍邊黜邦偁為民降羽惠遠方雜職潮良臣罰俸有差璁蕚遂以受九川盜玉事劾宏宏言臣戀恩闕廷留滯旦夕璁蕚罪臣臣誠無辭誣受盜玉不泰甚耶臣先墓被發群從見掠實繇逆濠恨臣沮其護衛而璁蕚謂臣居鄉不飭所致臣不能與新進爭勝惟有去而巳上慰留宏是時上方留心詞賦時時召宏與楊一清石珤賈詠於平台賜詩命和閒獨召宏討論桂蕚復言詩詞小技聖人不為徒令宏窺伺意指竊以厭服朝紳抑宏招權納賄畏陛下察見假是結納自謀耳上曰詩不妨政宏職論思朕合訪之璁蕚從此攻宏日甚宏乞休而巳上一再留宏璁恐上未省其前後四疏再錄以上因極言宏子懋良罪惡一時憑陵排擊幾無朝綱上雖寵璁顧亦不聽也其明年錦衣百戶王邦奇誣奏楊廷和彭澤語連宏與石宏並求去許之賜傳以行而大臣致仕恩澤皆弗予宏故以踈錢寧御宸濠忠節着聞於先朝又寬和無競善引後進諸後進皆悅之家居八年而張璁巳更名孚敬列上相矣久之移病去上念與無宏為難五賜手諭敦促還相即諸後進亦喜宏來也既至未朝遣使勞以上尊御饌即問曰卿家居久政教民物當必悉知即以陳奏宏請上謹進退重守令上曰善召見文華殿右室賜銀圖書一文並賜白金紗衣諭以盡心供職有聞入告他日上御無逸殿東室召宏與大學士時曰今日閒暇庶幾君臣同游之雅命出觀殿宇殿東壁書無逸篇北壁則皇考所作農家忙詩上跋其後轉觀豳風亭東壁書七月詩北壁則上所題豳風圖長句東西小亭二壁上制大自儆兼述創造之故宏頓首稱頌上因與宏論邊事宏對故事吏部推內地廵撫會戶部推邊方廵撫會兵部請自今九卿會推如京堂例以盡群臣下知人之鑑上曰善宏遂薦姚鏌可總刖上曰語吏部推之尋曰勿庸推即傳諭行上令宏相地建西海水神祠宏贊上靡事不敬上曰敬者聖學始終之要朕敢不勉因再三諭宏時盡心匡輔宏勸上凝神聚氣保養聖躬上又諭恤民在用賢朕簡用或未得人卿須執奏時曰頃臣宏至京舉朝欣仰謂上委任舊碩至治可几上曰舊臣卿若宏在耳因賜酒飯出上立升鏌定令推廵撫會九卿如宏言是為嘉靖十四年頃之卒年七十上震悼輟朝賜諡文憲恤典加厚宏恭順謐抑明習故事持重有體最愛李東陽之言曰內閣機務重地四面俱要照管不可任意圖目前故三入政府以功名終寀亦為禮部尚書有文詞善將順上聽信之宏子懋賢寀子懋中皆舉進士 
　　郎曰張永嘉橫身而批群臣之議氣蓋舉朝何有一相而費公抑之奚怪遭其毒手嗣後永嘉為相盡出翰林諸公別選六曹郎以入事固不可激也 
　　○楊一清 
　　楊一清安寧石淙人也字應寧其父景化州同知生一清於州舍從家於巴陵正統中以奇童薦入翰林院為秀才道黃河河適一線清景遂以命之年十四中順天鄉試成化八年年十八舉進士授中書舍人一清生而隱宮貌類寺人顧其文譽籍甚海內名士皆來從游以父喪歸葬於京口即家于丹徒歷山西提學副使凡提陝學八年道德文藝隨能誘教口授經傳轉相傳說其持法擊蒙不少貸借既去陝人推其精鑒審別為國朝提學最累升南太常寺卿弘治中擢左副都御史督理陝西馬政一清條上所宜及易置馬吏輒得施行益開水草善地起城堡廬舍河湟涼固間馬大孳牧十七年北虜潛伏河套間擁眾入寇寧夏守臣失利遂入犯環慶固原寧夏陝西兩鎮守臣交章告急兵部尚書劉大夏薦一清兼廵撫陝西經略防禦一清創平虜紅古二城垣瀕河一帶以捍虜其明年虜數萬入寧夏直扺固原時總兵曹雄軍隬絕不相聞一清從帳下輕騎五十餘自平涼赴雄論計軍為之節度而張疑兵以脅虜虜移犯隆德一清馳伏瓦亭使士乘城褁氈連發火炮響如萬數虜人以為大軍至掣眾北走巳延綏寧夏諸將數與虜戰輒復失利本兵議以諸鎮撫無專制不相為援以至於敗復請設都御史總制陝西延綏甘肅寧夏軍務開府固原命一清為之尋進右都御史是為正德元年一清至詢訪當事與家居士大夫皆雲戎備廢弛行伍消耗倉廩空虛軍食不繼因以便宜□納易糴邊務漸充其冬虜復擁眾入套烽火絡繹一清揚兵耀武以待之虜不敢犯明春渡河北遁一清因謂河套即古朔方地唐張仁願築三受降城以絕寇警今宜因險而牆之上疏曰臣切見陝西諸道延綏堡據險寧夏甘肅阻於河山虜或內犯受敵止其境無腹里之驚惟花馬池迤邐至靈州一路地勢寬漫城堡稀疏虜或壞牆入環慶固原平涼鳳翔臨洮鞏昌諸州郡必皆受寇是其中具漢土民根本易搖蕭牆或變膏肓腹心實在於此伏見成化之初邊牆未設虜馳突河套亡忌其後寧夏都御史子俊先後修浚河套無虜垂二十年世平人玩牆日薄以卑溝日淺以夷弘治中虜壞牆入花馬魚肉內郡有輕邊之心我軍連歲失利至其末年復自前道入寇連及二冬上厪先帝使臣經略臣雖闇烤官陝有年頗究邊陲之故當今中原有空虛之憂北虜無出沒之常未虜而徵士則先費既虜而調兵則後虞兵集而責事速則虜或止不來虜不來來而稽時伏則我以先老是我終歲以虜自難而不得前計臣聞防邊之策莫危於戰莫安於守擇害莫如輕較費莫如大土木之害輕於殺掠勞費之役大於軍興河套蓋古朔方地唐張仁願築三受降城置烽燧百餘所突厥不敢踰山牧馬其地據三面之險當千里之蔽明初棄以資虜衛於東勝失一面矣其後復撤東勝就保延綏則復以一面之地遮千里之沖遂使河套沃壤棄為虜巢廣磧深山勢顧在彼寧夏外險反南備河西人所以苦虜相尋莫之能解者也夫守於東勝因河為固東接大同西連寧夏使方千里之套得以耕牧屯田其中策之上者也力即不能莫若於延綏寧夏一路邊防多方除繕虜至有以御之數十年之後饋餉可省兵革不試東勝之議或者可復臣近行慶陽環縣歷延綏定邊寧夏花馬池興武清水營直扺靈州巳與所司目閱口議似得便宜幸今河套無虜腹里豐成民稍可用臣不敢偷一時安遺虜他人因條且延綏安邊營石澇池至寧夏橫城三百里可設墩台九百座暖譙九百閒閒守五軍用守軍四千五百人石澇池至寧塞營西至定邊營百六十三里三百四十八步行平衍宜牆者三十一里三百四十九步險崖峻嶁可鏟削者三十二里三百五十六步可就為墩台較聯寧夏東路花馬池有守御千戶所無險可恃虜至仰客兵可置衛興武營有守御千戶所兵不足額可募充材官自環慶以西至寧州要憲也而無備兵副使可增設韋州螺山有慶王園虜至撥掘奈何可抽簡慶護衛守之橫城以北黃河東南岸有墩三十六瞭守石觜暖泉可修築如故母移入河西河西黑山營可按伏重兵如故母移入平虜城上可其奏一清興築剋期而自廵功自紅山橫城未竟五十裡邊匠苦寒怨且潰又劉瑾憾一清不先白巳阻尼之其年告休家居會朝廷分遣部使者核邊儲使者奉命過當□□□□惟恐不甚於是自委吏以上至於廵撫無不得罪者而一清所貯芻粟充溢因陳浥腐尤甚亦坐是詔逮系賴王鏊李東陽力捄免一清多才好問有謀善斷邊事旁午羽檄一夕十許疏占指授悉中機宜所居止時演習營陣曰武侯衛公未甞廢也時告諭諸將無事時常如有事堤防有事時常如無事鎮靜故其總邊無所廢失虜人皆聞一清名一清貌類寺人乃其眉閒隱隱有矗痕如豎目虜人相戒母犯三目楊公也有御史劾奏一清徒取議論無行伍之能上使御史視軍中一清方與虜戰御史從　閒持戈欲落溲溺盡下一清使卒夾掖御史馬上指顧方略如平生一清出遇二盜發嚆矢鳴鏑來相去百步許使人謂曰楊使君謂君甚苦初亦士耳而何自暴為二盜大駭去一清曰此吾昔所視學時某生某生吾黜之今其人不得志乃從萑葦間作亡賴子其洞捷如此安化王寘鐇反征拜陝西總制與太監張永共出師且至寘鐇巳就擒道與永計誅劉瑾語在瑾記既行視邊堡從紅山橫城閱舊築邊牆嘆前志之未遂感而賦詩訪求營衛部領賢否更置之罷邊軍繁重科差清革鎮守太監若總兵而下所私役軍人軍將所據草灘湖地悉令還官均其屯田之賦凡有徵調軍士全隊而出無占隱者又請調延綏寧夏陝西三鎮兵馬分道而進驅逐河西達賊出境然後修沿邊舊守墩台城堡以圖久久自劉瑾用邊糧浥爛罪先後守臣守臣以故不復積貯軍儲坐空一清多方召糴公私稍備尋召為戶部尚書改吏部尚書起廢拔幽引用劉瑾所構陷者而給事中王昂劾奏一清結好中官敗壞選法一清上疏自劾更為昂申捄十年命入內閣加少傅太子太傅大學士武英殿尚書如故以言不聽用因災異自劾曰近日紀綱從弛刑賞夫心濫宮府異體用舍違宜讒言可以惑聖聽匹夫得以搖國是禁庭雜介冑之流京師無藩翰之託一切弊政大異往年是宜地震天鳴日食星變旱乾水溢報無虛日譴告既以昭彰政事未聞省改臣調護莫施扞格難免靦顏在列將安用之有告錢寧匹夫讒言楊公謂公也一清乞骸骨予致仕得唐許刺史丁卯橋而圃之詩奕琴酒其閒 【 王世貞詩永嘉鮑生奕者師十七人閒當用手丁卯橋頭遇□相籍甚文章呼小友】 久之武宗南征幸一清第樂飲兩晝夜一清作闌門之歌有導幸浙江者婉諌止焉世宗嗣位群臣爭言一清可大旦至有比之姚崇者詔遣官賜金幣存問諭以宣召期趣使有言一清陳謝特予一子官中書舍人四年虜大入關隴即家拜兵部尚書兼都察院左都御史提督陝西三邊溫詔褒美比之趙充國馬援郭子儀故相行邊自一清始也大禮議起張璁桂蕚疏論考所生一清貽書吏部尚書喬宇曰張生此諭聖人復起不易矣時在朝群執人後之說璁蕚勢方孤附以一清語聞上上心知一清也相廷和冕紀以爭禮去位上召一清為吏部尚書武英殿大學士加少師兼太子太傅入閣上方勵精圖治中外事一咨委焉大學士費宏去位□清薦起故相謝遷從之六年套虜大入提督尚書王憲大敗虜上歸一清督邊先功加特進左柱國兼華蓋殿大學士余官如故兼支二俸蔭一子錦衣百戶世襲疏辭令兼二俸居頃之言臣出入中外幾四十年陝西最久竊見甘肅一鎮自蘭州渡河所轄諸衛綿亙二千餘里虜夾南北一線之路通其中肅州嘉峪關外夷羗雜處寇敓無時自昔難守今事勢又有異者亦卜刺阿爾禿斯二賊竊伏西海始而殘害諸番今則與番聯合窺我庄涼犯我洮河境矣西域土魯番縱惡數世先獨殘破哈密後則沿邊王子庄等處赤斤罕東等番衛俱被蹂殘遂敢稱兵扣關犯我肅州困我甘鎮矣今行伍空虛士卒疲憊戰守之具徒支目前先事預防胡可後者臣惟河西糧儲匱乏士馬不振內地所派不足外供閒仰朝廷給發內帑其境內布種不廣別無輦致不過糴所在之粟入所在之倉而巳所司往往散直衛所軍余令其市買責限並督榖價騰踴日異月殊眾口嗷嗷怨聲載道矣夫積處邊儲不過糴買召商二事糴買既難則召商最為便法宜自今開中鹽引請令商人上納本色邊儲銀兩除量留以備豐歲折放亦當召商糴粟稍優其直而不苛其收則應者自眾至欲以所在之粟入所在之倉非廣興屯種不可而廣興屯種又宜先補屯丁夫先朝屯政修舉之時正軍充伍余丁種屯牛具種子都為官物屯軍老憊退選者隨以田入官法至嚴也今有有軍無餘者有有軍余無力種者屯地多帚又沒將領豪右之家其貧丁以田假人田隔遠磽瘠無人假者出身傭雇終歲賠糧而不足管屯之官至計十歲以下幼男充報屯丁參兩朋合謂之抬糧屯事至此邊困尚忍言哉宜令清軍官核實軍選健丁戶加軍餘一人戶大族眾者二人與俱詣邊使其來則有親屬以為侶至則有田業以為家生理相依逃亡自少不則仿古募民實塞之意召關隴民開墾三稔以後乃征其賦凡有徭役一切復之則利可資身人爭向募矣至於春種秋獲令其約日並作大發士卒為之守望寇至舉烽收保迨夫隴畆連雲禾稼蔽野則虜馬亦不能盡踐虜退吾倉廩也上善之下其議西邊取久之給事中陸粲復請修築三鎮邊牆如一清指上命文武大臣反一人相度寧夏花馬池至靈州一帶一清復上疏言臣先朝備員陝西跋涉崎嶇身經塞下目見寧夏花馬池東至延綏西至黃河邊橫城堡一帶四百餘里黃沙天野草彌望雖舊有邊牆削狹不足障虜虜眾入數十處長驅二日可至固原西人耕作之外畜牧為業固平秦鞏西邠鳳隴閒每一虜至田不得耕畜不得牧臣伏思制虜之道來當有以限之去當有以守之因請高厚邊牆深闊濠塹方會吏興築約起橫城四十餘里為劉瑾所沮其事竟罷夫凡民難與慮始人臣艱於任事今修築邊牆臣竊聞戶部言臣與同朝士大夫皆議掯費然計欲築邊牆當得費太倉儲三四十萬令向者臣志得遂其時所費亡過二三十萬而巳而人民習耕牧之安官軍省征戍之苦朝廷減給發之令屯田之收數萬鹽池之課倍增今試論正德以來二十年閒則發太倉儲幾何矣領太僕馬價幾何矣若及今不為將來有變其費行倍近歲議臣屢圖修復一謂套中有虜版築難興一謂腹里無收丁夫難役卒以不果大要在外廵撫之臣計日而望內遷在內卿佐之臣習安而憚外勞任事之人誠難其任臣以為必得視國如家者乃可當幹濟年力精強者乃可勝跋涉器度紆宏者乃可計悠遠資淺則稍優其秩才充則加重其權相度措置續臣故修牆塹以漸而東二月興工以五月止八月興工以十月正大虜在套則暫止順時及勢與之消息勿並工於旬月圖永佚於方來雇募邊人習供畚鍤之役熟聞虜賊之警者使之受直贍家游擊將軍日一游獥其閒量出兵車數百列輛成營住宿丁夫緩急可以斂守歲修百里三歲可畢歲修百五十里二歲可畢五年為期大工可就矣陝西三鎮中原門戶也三縝安然後陝西安陝西安而後中原安臣自思念始發議今二十年過矣舊人凋喪故案磨滅承委大臣竊恐不得其要領故敢為陛下陳之書奏上深納其言使兵部右侍郎王廷相往董然久亦竟止先是張璁桂蕚以議大禮進為廷臣所切齒既附一清語聞上璁蕚遂得驟躐華要一清為相蓋璁蕚推挽之力璁既攻去費宏意一清必援巳而一清乃請起謝遷心固銜之久之上亦命璁為相上以一清老臣優禮殊在璁上小人復從閒構一清將謀去璁璁內不能下會錦衣衛指揮僉事聶能遷者故附璁議禮禮成不調因怨璁論其私庇故人指揮浩浩夫賊不問事下內閣璁欲置能遷死地一清擬旨謫戍而因構陷一清別訴上詆毀之一清謝病求去上言所以上優詔留焉八年立春日長星出白氣天元旦大風晝晦上以災異數見問一清條畫消弭急務一清具對伏見皇上嗣位以來四方上災異警厲引咎一念誠敬宜可上格而尚爾迭見漢臣所謂天心仁愛人君也臣竊謂此皆陰盛陽衰民窮盜起夷狄猾夏之兆又伏而思之無如戒飭百官和衷共濟毋持異說以揚巳勿務苛切以病人而皇上尤宜嚴忠良邪正之辨操威福予奪之柄臣主同心專一愛養民力護持元氣因條奏四事上嘉納焉璁與一清同相意在振厲而一清意在安靜論事固時相左即一清災異之對若為璁發者璁稱病求退上固留之而其時桂蕚亦為相給事中孫應奎因條論一清璁蕚人品請上為去留之斷上念璁恊恭蕚洗飭舊質惟以一清高年博學練達政體遣鴻臚寺諭留令其展誠匡輔以副委任之重一清復請老求去言臣歷事三朝今年七十六歲拜官五十八年致仕之期過古大夫同時縉紳多淪土門生舊戚劾臣殆盡臣尚偃然班行多露之譏誠所不免臣素性踈直難諧俗好今持論者尚紛更臣勸以安靜行法者尚刻削臣矯以寬平變法臣謂不如守生事臣謂不如靜用人則謂才難當惜斷獄則謂罪疑惟輕凡此跡類平通而公是公非未甞敢撓因事納忠有懷必盡獨陛下知耳君臣之閒恩猶父子惟陛下矜臣愚不錄臣罪憫臣老且恤臣私上曰卿謀身可矣未見所以忠朕者豈愛身勝愛朕耶一清惶恐出視事頃之給事中王准陸粲劾璁蕚忮狠專恣干權納賄狀上大怒令璁蕚還更削蕚散官並下准粲法司謫之曰何今乃言遂下璁蕚罪示廷臣大逐其黨與治所通賄私人璁蕚行公卿縉紳無祖餞者一日上念璁問一清璁可留乎一清對曰陛下誠念璁待其返舍更行召起之今諭示方新詹事霍韜攘臂曰始議大禮者吾輩三四人張桂去且及我因亦列上一清賄狀上心動立召璁蕚相如故一清求去不許而上所命治璁蕚私人法司尚逮系霍韜曰蕚乞還相矣再上疏劾一清益急上怒使一清自劾一清上疏曰臣猥以衰鈍之資仰承天眷解職邊陲征叨密勿委任優崇前世無比老誖負恩不自矜持交際之閒稍存形跡人言有狀國憲何辭聖明不即顯戮恕臣自劾仁同天地慈擬父母伏惟寬斧鑕誅賜臣未死年許之賜金幣予傳歸上以優禮大臣古人君道大臣蒙優則不宜輕自點故其進退璁一清倏忽如此其明年坐受故安定伯張容金錢為其兄太監永墓誌削籍家居久之疽發背卒先是永用一清計去劉瑾一清數言永才而永亦才一清於武宗得入內閣以故一清為永志墓永有家人繼宗容責治之繼宗告容辭及一清因坐獲罪而一清悒悒死一清闊達通敏所摹畫朝事與其自計隃度無爽時人日為智囊愛樂士大夫與共功名朝聞夕薦故吏門生滿天下一再帥陝麾下自偏裨起為大將列侯者累累亦不絕其饋謝然有所入即關通貴勢周遺交故立散之雖坐交際廢士知一清非貪也卒前數日為疏自白身被污衊死不瞑目上聞而憐之十二年以恩詔復官二十七年賜諡文襄贈太保 
　　郎曰世言楊公以故相再行邊道洛陽謁故少師劉健健出揖曰君不能甘澹泊為時所餌令異日王上輕吾輩自君始咄咄入第使其子弟延款之此自劉洛陽前輩風第出將入相裴晉公有之矣宋家宰臣恆出為使相顧國家亟才士大夫能應國家久亟否耳若夫內閣傾軋之地不早引退至以賄蒙其身恐於智囊未也
