
●名山藏卷之五十四 
　　晉江何喬遠　譔 
　　茶馬記 
　　◆茶馬記 
　　西番中國藩籬也秦蜀產茶茶性通利疏胸膈底滯之氣西禾囚嗜奶酪不得茶則困以病彼以我茶生我以彼馬用唐宋以來皆行之亦所以制西番而控北虜之一策也國初散處降夷分其部落隨地安置而授之長彼貢馬而我荅之茶名為差發如田有賦如身有傭我體既尊彼欲亦遂其視前代交易互市不侔矣其通道有二一出陝西河州一出四川碉門黎雅等處洪武七年置河州茶馬司歲納馬七千四百五匹十一年置西寧茶馬司歲納馬三千五百匹又念邊吏縱放私茶以致茶賤馬貴又或有假朝旨橫索蕃馬致蕃夷侮慢朝廷者乃制金牌信符命曹國公李景隆持入蕃與為要約下號降諸蕃上號藏內府以為契三歲一遣官合符交易 【 金牌凡四十餘面河州必里衛二州七站西番二十九族牌二十一面納缶千七百五十匹衛曲先阿端罕東安定四衛巳哇沖藏等族牌一十六面納馬三千二百九十六匹洮州衛火把藏思囊日等族牌四面納馬三千五十匹其文曰皇帝聖旨合當差發不信者斬】 凡犯私茶者與私鹽同罪有以出境者與關隘不譏者並論死邢民家畜茶毋得過一月之用茶戶私鬻者籍其園園茶十株官耴一焉民閒所收茶官為買之無主者令軍士耨培官耴其入五十斤為一包二包為一引有司者貯之碉門永寧筠連諸處播州之屬也其茶皆高樹大葉名剪刀葉令立局徵稅易換紅纓氈衫米布椒蠟以備官用其民所收茶於所在官司驗引販賣如江南法二十一年令閘辦天全六番招討司茶課二十二年定卜馬一匹給茶一百二十斤中馬七十斤駒馬五十斤下馬二十五斤二十五年尚膳監太監而聶敕諭必里諸番於河州得馬萬三百四十餘匹給茶三十餘萬斤三十年自嘉州改建西寧茶馬司又令每歲三月至九月差行人一員入陝西四川省諭禁約又令四川成都重慶保寧三府及桂州宣慰置茶倉是年駙馬都尉歐陽倫以販私茶論死 【 歐陽倫遣家人往來陝西販茶出番皆倚勢放橫倫家人保尤縱暴至蘭縣河橋捶廵簡司吏吏不能堪以聞太祖賜倫死以布政官不言並保等俱坐誅遣使齎璽書勞告者】 三十一年曹國公自西番還用茶五十餘萬斤得馬一萬三千五百一十八匹永樂六年建批驗茶引所九年建洮州茶馬司十三年遣御史三員於陝西廵督增給茶數視國初禁稍弛洪熙元年免民茶以官倉所積芽茶准官吏俸鈔不堪者奏驗燒毀之宣德四年免茶戶徭役十年令客商中鹽者運茶以邊給以淮浙鹽引而久之鹽商恃有文憑販私茶易番馬官課久滯官茶坐賤正統元年禁罷之十四年以番人被北虜侵掠遷徙內地金牌散失詔止金牌不給聽番族以馬貢復歲遣行人四員省諭廵察成化三年陝西廵撫都御史項忠以行人省諭廵察徒屬虛文乞遣風力御史一員周年更替許就附近城垣與番人互市茶久不堪者量增馬匹而番人不樂御史收馬於是仍遣行人兼令按察司官廵禁十四年兵部言按察司官廵禁不專軍民得私興販馬茶之利盡歸迤西守備等官乞遣御史如故番人中馬聽其自來無所招留不以馬匹數少為怠事惟以廵獲私茶為稱職將番人爭趨馬易無所待招戶部覆奏從之弘治六年陝西廵撫蕭禎以臨鞏平涼三府歲飢請開中茶一百萬斤招商於三府官倉納糧備賑然小人乘之射利夾帶興販而官勢之家陰結近番私相交易其法不久皆罷十六年罷廵茶御史使督理馬政都御史兼之是時為都御史者楊一清言臣受命督理茶馬親詣西寧洮州等衛地方撫調各族番夷中納茶馬各族番官指揮千百戶鎮撫驛丞偕其國師禪師各齎捧原降金牌信符而至臣撫而諭之責其比歲不輸納茶馬之罪皆北向稽首言我等久遵成礿顧近年並無金牌來調第令歲一將馬換茶而巳若來調我諸番敢違臣於是知我祖宗謀略度越前代而朝家之威伸於諸夷矣臣念自金牌制廢私販盛行國家坐失茶馬之利垂六十年豈徒邊方缺馬騎征將來遠夷既不仰給我茶敢謂不涉中國意外之憂或生藩籬之固何托臣始至陝西審河州衛每年招番易馬止臨近川卜陸族乞台撒刺並歸德中左所西番達子二十七姑及腹衷老鴉癿藏等族熟番調來中馬給茶其黑草咂上下哈加阿札爾朵工遠竹等族遞年累撫並不應命又紏引番賊伏路搶殺過住官軍因循巳久有言於臣諸番輕蔑國法莫若請調軍馬抵其巢穴量剿一二使之知畏臣念興師動眾固未易言御戎上策莫如自治諸番雖不來中馬而彼中未嘗一日無茶既坐得茶何求於我且中國之人明知禁例私販肆行於番夷乎何誅臣乃禁令嚴緝甫根究株引不少假借茶徒稍稍斂跡茶價頓增巳而召調番人遠近畢集黑章咂朵工等族亦皆如期而至乃知中國之茶真足以系番人之心而鄅其命誠使私茶商販一切禁絕不一二年番族無茶不撫亦將自來調之寧敢不至因條陳五事其一請復金牌之制厚給而賞勞之其一請顓廵禁之官廵撫都御史得自擇按察司官員往來廵視其一請嚴私販之禁言私茶律同私鹽必五百斤方論罪而犯者朋比出境分而輕之斤不足五百即捉獲無罪可論請但出百斤以上即論如律其一請處茶園之禁以為國初民戶稀闊茶園不多是以額課亦少今開墾日繁栽種日盛而茶課仍舊一無所增即漢中府五州金鄉石泉漢陰三縣茶不待種隨田而出荒山茂林耕治燔灼之餘莫不萌櫱一家茶園有歷三五日程不遍者有百餘戶佃種不周者而數千戶百餘戶止賦一戶之課而已其與農夫終歲勤動尚恐不贍又稱貸輸官者難易不同故漢中一府歲課不及三萬而商販私鬻至百餘萬坐令奸頑官舍軍民收買通番番人坐令不樂與官為市沮壞馬政職此之繇夫薄賦裕民美事也加賦足用敗政也然先王待農惟恐不厚於商則征今以天地自然之利民得之易官耴之輕徒為犯法者地豈可無法以處耶又先年茶園亦有消乏未家除豁新開茶園日新月盛漫無考稽致使一園一畦者課多連山接隴者顧少奸民既遂玩法之私細民復有不均之嘆請行委陝西布按二司官履園而籍之當除者除當增者增其一請廣價茶之積番人每三歲一次納馬先期於四川保寧等府遣軍夫約運價茶三百萬斤赴陝西界交與陝西軍夫轉運各茶馬司交收戶部請旨於在京堂上官內點差二員齎敕前往會同陝西守鎮官員整理此國初舊例也後以邊方有事供億浩繁遂見停止近年廵茶御史招番易馬止憑漢中府歲辦課茶二萬六千二百餘斤兼以廵獲私茶數亦不多每年約用不過茶四五萬斤以此易馬多不過數百匹又多不過千匹補湊抑勒往往良駑相參招易未久倒傷相繼番人既病於價虧軍士復不得實用今邊方在在缺馬騎征官帑有限收買不敷月追歲並士卒告困近雖修舉監苑馬政然方收買種馬孳牧求用於數年之後欲濟目前當先茶馬茶司無數萬之儲縱然招致番馬何所耴給欲如舊例征運四川課茶川陝軍民兵荒創殘邊儲飛挽猶自不堪寧復能增此役臣按洪武初禁茶園人家除約量本家歲用外余者盡數官為收買今漢中府產茶州縣遞年所出茶斤百數十萬官課歲用不過十之一二其餘俱為商販私鬻之資商販停革私茶嚴禁則在山茶斤無從售賣又恐茶園人戶仰事俯育無所資藉將不復葺理茶園將來茶課亦虧夫在茶司則病於不足既無以副番人之望在茶園則積於無用又恐終失小民之業臣今從宜量發官銀千五百七十餘兩收買茶七萬八千八百二十斤計易過兒扇騍馬九百餘匹其利多於往時但猶未免用官夫運送若必廣為收易漢中鞏昌河西一帶人民不勝勞擾又恐行之既久官司處置乖方虧價損民念欲官民兩便必須招商買運給價相應臣又招諭陝西等處商人買官茶五十萬斤以備明年招番之用每茶一千斤用價銀二十五兩連蒸曬裝篦雇腳等項從寬共計價銀五十兩令其自出貧本前去收買自行運送各茶司交收聽給價銀夫官銀萬兩買戰馬不過千匹如前所擬買茶二十萬斤分別三等馬匹斟酌收買可得馬幾三千匹買一馬者將買三馬給一軍者可給三軍但所給茶價出自公家歲歲支給亦非可繼之道若運到官茶量將三分之一官為發賣以償商價尤為便益合無聽臣督同布按二司官出榜招諭通行山陝等處數年之後官茶亦可不賣不傷府庫之財不失商民之業而坐收茶馬之利長久利便宜無出此戶兵二部覆奏金牌即未遽復其它率從所請一清復言私茶之禁密於陝西疏於四州陝西茶法常越境販賣洮州衛所屬思曩日等族與四川松藩軍民販茶深入各族易換馬牛以此洮州禾番夷茶節年易馬俱各生拗不聽撫調洮州私茶既多則河州西寧遠近生熟番夷相傳販賣俱從外境相通難以禁絕又四川沿邊一帶俱與番境相鄰私茶通行一年不知若於萬徒為茶馬之累其虧中國之體納外夷之侮莫甚於此乃知川陝皆當禁茶祖宗成法誠不可易戶兵二部覆奏從之一清兼領茶馬二年所得馬萬九千餘匹處置茶斤河州西寧俱三十餘萬洮州一十五萬從來貯茶易馬未有多若是者皆出招商買運不煩轉輸雖未明復金牌之規而實坐收茶馬之利一清復上言天下之事創作者必專而後成交承者必守而無失今規置粗定禁令已行分官代堙幸不廢墜然歲復一歲趨下之勢恐所不免懼墮前功以販後責切惟馬政茶法事體相須先年陝西行太僕寺苑馬寺馬政俱該陝西廵撫兼管而茶馬則廵茶御史下之廵撫政務繁多馬政一事實不經意而茶司所易良駑莫究騎操所給登耗不聞不末始終茫不相攝虛名無實亦勢使然頃設督理馬政之官兼總數事茶司之所易即監苑之所牧監苑之所牧即官軍之所給非惟不相悖而反相為用故臣之不才亦得稍效其愚此後督理之官恐難復設若令陝西廵撫帶管不無蹈舊轍莫若設廵茶御史一員請敕兼理馬政茶法二事陝西行太僕寺苑馬寺官員聽其提調約朿兵部議覆從之十年廵茶御史王汝舟以每年招易番人不辦秤衡但釘篦中馬篦大則官虧其直過小則商病其繁乃酌為中鄅每千斤定三百三十篦以六斤四兩為凖作正茶三斤篦繩一斤嘉靖三年御史陳講以商茶低偽欲悉征黑茶恐地產有限乃第茶為上中二等三七為則印烙篦上書商人姓名而考之四年命四川按察司僉事兼掌茶法每歲赴南京請印引五萬道給商人報中給引聽行貿易納銀於官買茶賞番買馬一於銀乎耴之其五萬道以二萬六千道為腹引以二萬四千道為邊引腹引行內地者也邊引以貿易番夷者也然腹地有茶漢人或可無茶邊地無茶番夷必不可無茶以是腹引常滯私販轉多二十五年御史胡彥言茶馬之設固以濟邊實用系戎每歲易馬給以真好彼乃交手騰歡脫或低假致令憎嫌失信損威皆此之故歲復一歲陳者愈陳不得巳而變賣燒毀之說興焉變賣得矣然豪右轉販官商阻遏燒毀似矣然貪官污吏虛捏侵欺夫洮河西寧等處居民以畜牧為生非奶酪不食猶番民也第茶禁甚嚴茶價騰踴貧困之家鮮得其食若將見在不堪易馬茶斤減價三分之二約差好者量定差等以散軍士折色月糧即留折色之銀類解陝西行太僕寺貯庫以為買馬之用不願支領者聽不尤愈於變賣雜糧乎其濕爛茶斤易馬既非所宜給軍又拂其欲若將三衛寄養茶馬人戶量加分賞以賑凋落不尤愈於燒毀乎以馬政之財還馬政之用以地方之利資地方之生亦通變宜民一策也戶部覆奏從之二十八年御史劉侖請復金牌之制定勘合之規族大馬蕃者給以金牌族小馬少者給以勘合三十年諸番從總督尚書王以旌請給如侖所陳以旗復以為請下兵部議部覆國初金牌信符其給其失巳事可鑑也番族變詐不常北虜抄掠無巳脫給而再失失而又給而又失之如國體何夫金牌給番本為納馬番人納馬意在得茶耳嚴私販之禁則番人不撫自順雖不給金牌馬可集也若私販盛行在我無以系其心而制其命雖給金牌馬亦不至今諸番告給寧以勘合與之詔如擬隆慶三年四川廵撫都御史嚴清請於嘉靖四年所給五萬道減為三萬八千以三萬道為黎雅邊引歲得稅銀一萬四千三百餘兩解京濟邊而川茶從折色矣 
　　郎曰國家設四司一所以總茶課聯西戎控北虜三邊永利乎蓋陝之漢中川之夔保尤重矣楊一清所至舉職不獨茶馬一事胡彥所奏亦盡心焉夫此邊境之茶也其上供茶天下貢額四千有奇福建居一焉建寧所貢有探春先春次春紫昏及薦新等號舊皆如宋故事碾揉為大小龍團高皇帝盡罷之詔諸處獨採茶芽進復上供戶五百家巳聞有司督征嚴切復聽民自進則念民深矣
