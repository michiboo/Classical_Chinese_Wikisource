
●名山藏卷之八十九
　　晉江何喬遠　譔 
　　列女記（一） 
　　◆列女記（一） 
　　范氏 
　　徐妙錦 
　　郭真順 
　　高妙瑩 
　　李氏 
　　宋氏 
　　韓氏女　黃善聰 
　　陳氏妾 
　　林淑圓 
　　蘇氏 
　　胡盧 
　　朱靜庵 
　　李淑人 
　　黃氏 
　　戴綸妻 
　　張氏 
　　徐德英 
　　吳扶陽 
　　范　氏　　徐妙錦　　郭真順　　高妙瑩　　李　氏　　宋　氏　　韓氏女黃善聰合傳　　陳氏妾　　林淑圓　　蘇　氏　　胡　盧　　朱靜庵　　李淑人　　黃　氏　　戴綸妻　　張　氏　　徐德英　　吳扶陽 
　　○范氏 
　　范氏清江人宋范■〈木亨〉孫女洪武初召為女史授孺人高后問之曰何代女後最賢家法最正對曰其惟趙宋乎高后使錄其事以進誦而聽之凡降內製多范纂定後賜老歸家 
　　○徐妙錦 
　　徐妙錦者中山王達之女中山諸女長為仁孝皇后次為代王妃季為安王妃至尊重矣妙錦在姊妹中顧獨不願嫁葢有感代王妃建文中被逮雲仁孝皇后崩此時妙錦年二十八成祖聞其賢欲聘而立之妙錦不應內使女官絡繹至第宣諭上意女官直抵妙錦榻下妙錦擁被呻吟徐指其面示之曰吾面有花而天而帝則不如是女官仰首目帝視曰尊貌明瑩如玉何所有花妙錦謬指曰班班矣女官出遂削髮為尼文廟亦竟不立後也洪熙初養發如舊仁宗張皇后自其為東宮妃時則巳聞妙錦事嘆服之宣德初皇后為皇太后語驛而致之禮視如公主之禮及廷見敘戚里親誼甚歡妙錦自稱徐達第三女肅拜柔嘉進退恭重諸宮中私相語曰此薄皇后而不為者也皇太后禮而厚賜之護遇之昌都舊第 
　　○郭真順 
　　郭真順潮州周伯玉妻幼受書於其父教諭因旁通經史諸家尤精數學能詩文歸伯玉家伯玉從外人值真順方櫛怫然起曰君子將上堂聲必揚妾正委墜失容卿猝至使人窘逼難避何義也伯玉謝焉元亂避地居村寨眾推伯玉為寨主真順語伯玉曰吾觀寨眾皆矜能輕敵必敗事卿好謝之伯玉如其言久之寨眾爭長殺其所別立者而伯玉以免寨中人多務積粟真順獨勸伯玉散所藏粟與其婢子日索綯而已亡何賊至盡焚農家子所積粟真順請伯玉引索貫妻子與同系賊謂此捕鹵也恣其行寘不問因得從問道去依溪頭寨居焉太祖定天下嶺南歸附再遣指揮俞良輔來征諸寨之未服者一寨皆恐誅真順作俞將軍引遮道上之井言寨人無逆狀俞將軍覽詩大喜一寨皆全後與伯玉偕隱於縣西之後池子三碏彥敬礪彥作礦彥器分授之三經坐而聽其夜誦各與百錢記遍數誦雖如流必錢盡乃巳後皆以儒征彥敬仕棲霞令彥器終朝列大夫真順卒年百二十五歲遺命喪不供佛祭不焚楮子孫遵行之彥敬妻曰庄氏國初賊起時鄉人共竄入冘庄有難色彥敬強之曰不入且虜與其及也庄曰男女無別生不如死立引刀自裁彥敬義之大慟仰天警不復娶後三日賊大舉破其鄉彥敬鰥終身 【 郭真順俞將軍引□將軍開國之武臣早附鳳翼攀龍鱗煙魚慘澹蔽九野半夜拌出扶桑輪前年領兵下南粵眼底群雄盡流血馬蹄帶得淮河灑向江南作晴雪潮陽僻在南海濱十載不斷干戈塵客星移處萬里外天子亦念遐方民將軍高名邁千右五千健兒猛如虎輕裘綏轡踏地來不減襄陽晉羊佑此寸特奉明主恩金印十大龍文大開藩衛制方面期以忠義醋明君宣威布德民大悅把菜一笠誰敢奪黃犢春耕萬隴雲漦龍夜臥千秋月去歲壺陽戌守時下車愛民如愛兒壺山蒼蒼壺水碧父老至今歌詠之欲為將軍紀勳績天家自有麒麟筆願屬壺民歌太平磨崖勒盡韓山石】 
　　○高妙瑩 
　　高妙瑩字叔琬解開之妻縉母也父若鳳元時知封州元末世風奢僭妙瑩獨尚簡整從父官邸悉通經史傳記善小楷曉音律筭數女工極其敏妙既歸事舅姑孝謹與開相敬如賓元末舅氏解子元起兵攻賊為賊所執死之而若鳳亦攻賊廣中中流矢死兄鏜巨銓皆以舉義兵死於軍外內家屬流離妙瑩喪葬合禮絕葷逾三年時亂離無書妙瑩手寫孝經古文杜詩授縉與其兄綸為言宋元來政治民事記及時日無所遺謬臨盡謂子孫曰神仙皆有死吾年七十餘孫子滿前過吾父母兄弟矣但當與汝曹永訣不得不悲耳因泣數行下家人皆泣遽止之曰死猶枯株體魄如遺送葬備物於亡無益金珠寶貝更能為禍吾經亂離所見多矣葬我必依近地素衾結髢朴棺深隊隧端坐而沒所著有酒食議女德議若干卷高文海死節事一卷文海即其兄巨也 
　　○李氏 
　　李氏者河東驛丞王佇妻也佇坐法當刑李氏上言妾夫父母生夫一身貧病之境逼於桑榆妾夫坐刑舅姑必死妾請代天子嘉其意釋之 
　　○宋氏 
　　宋氏金華人宋濂族女也嫁於衢州人為閬州守失其姓名府推官被罪誣連及守守坐累死家人皆遣戌金齒衛宋奉姑以行至常德題詩郵壁間使者以聞太祖憐而釋之賜以閬守之祿養其姑 【 郵壁詩□郵亭咫尺堪投宿手扶親姑憩茅屋抱薪度地暫鋪攤支頤相向吞聲哭傍人問我是何方俛首哀求訴衷曲妾家祖居金華府海道曾為上千戶奉艘運粟大都回金牌敕賜雙飛虎弟兄晦跡隱山林甘學崇文不崇武方金玉堂宋學士亦與妾家同一譜笄年嫁向衢州城夫婿好學明詩經離騷子史遍搜覧意欲出仕蘇蒼生前年郡邑忽交辟辭親笑伊趨神京萬言長策獻閶闔泥金捷報來欣駦承恩榮除閬州守諷然畫舫西南行到官搜賢訪遺老要拒奸頑盡除掃日則升堂部公務夜則挑燈理文藁守廉不使纖塵污執之應教僚佐怒府推猶罪苦相攀察院來提誰與訴臨行囊槖無錙銖惟有舊日將去書牽衣父老泣相送遮留赤子爭號呼彼時征贓動盈萬妾夫自料無從辦竟晨拷打不成招暗囑家人莫送飯亡何餓死囹圄中旗軍原籍來抄封當時指望耀門戶豈期一旦翻成空親鄰憐妾貧如洗斂鈔殷勤饋行李零丁三口到京師奉旨邊方戌金齒阿弟遠餞龍江邊臨岐抱頭哭向天姊南弟北兩相慟別來再會知何年開船未几子病倒求醫問卜皆難保武昌城外野坡前白骨誰怑葬青草眼前有子相親傍身安且不憂家盪而今了死姑年高縱到雲南有何望八月官船渡常德促裝登程戒行色空林日暮鷓鴣啼聲聲呌道行不得上山險如登天梯百戶發放來耴齊雨晴泥滑把姑手一步一什身沾泥晚來走向營中宿情思紛紛倦無力五更睡重起身遲飯鍋未熟旗頭逼翻思昔日閨門內遠行不出中堂右融融日影上闌乾花藩庭前鳥聲碎寶髻斜簪金鳳翹翠雲蟬鬢蛾眉嬌繡床新刺雙蝴蝶坐久尚覺春風饒誰雲今日夫亡後萬里遐荒要親走半途日午姑雲飢欲丐奉姑羞舉口同來一婦天台人情懷薄若秋空雲喪夫未經數十日畫眉重嫁鹽商君血色紅佑繡羅粵騎驢遠涉長安道穩步不知行路難揚鞭笑指青山小古來節義難重陳抉日截鼻肝膽真嗟哉風俗日頹敗綱常廢盡趨黃金妾心汪汪澹如水寧受饑寒不受恥幾回欲葬江魚腹始存未敢先求死孝思須體夫存念辛苦奉姑終不怨姑亡妾亦隨姑亡地下何慚見夫面說到傷心淚如雨咽咽低頭不能言道傍聞者摠悽酸隔嶺哀猿呌何許】 
　　○韓氏女　黃善聰 
　　韓氏女保定入國初明玉珍據蜀女年十七獨身耳懼為亂兵所掠衣男子衣混行間既被擄為兵卒從玉珍入雲南從軍七年人莫知也道逅其叔父乃贖之以歸一時同伍者皆驚異歸而嫁於成都之尹氏成都人稱為韓貞女而成人忡南京淮清橋一女子名善聰者其事亦纇貞女善聰黃姓早失母其父攜之進來廬鳳間以鬻販線香為業衣之小兒衣以便行賈數年父死無歸而里人有李英者亦業善聰父所業善聰乃往依之詭姓名曰張勝與李英粥販同臥起也居恆稱病不脫佑襦溲溺必暮夜踰年與偕歸突然笄矣善聰有姊故適人則往見姊於丈家姊驚曰我故無弟善聰曰我是善聰也泣語姊故姊曰汝雖百口難以自明辱及父矣善聰曰如不分明則妹甘死姊召穩母視之果分明也宅日英來望見善聰為婦人籹大驚愕歸如有失姊謂妹年均即以妻之善聰曰果爾又不分明鄰里強之不得事聞三廠驚異遂勸為夫婦二女人以比木蘭雲 
　　○陳氏妾 
　　新會李宗長妾陳氏宗長卒有男女四人則皆嫡出也宗長卒時當元之亂家業飄零陳謹收其譜籍券契攜子女出傭餬口天下既定遂還居宅逐佃作治生宗長世業不失尺寸而宗長子若孫尊陳為母陳不敢居也家有祭若宴則請其主婦主席親戚曰母氏有功於李何所不當尊陳曰吾李氏妾也堂上有我位次耶臨卒謂諸子曰斂我也以布奠我也於廡下瘞我也於老孺人之墓足粵中君子曰謹名分辨上下陳氏有焉人而知此也豈有妾婦乘其年可以風矣 
　　○林淑圓 
　　林淑圓莆田人父時永樂進士坐事發營建北京淑圓方七歲擊登門鼓訴冤仁廟監國矜其幼賜之飯遂宥時罪後年十二割臂捄母 
　　○蘇氏 
　　指揮林興妻蘇氏香山人正統巳巳寇黃蕭養驟攻廣城興治兵外御之雉堞虛無人蘇率軍人婦授兵登陴皆盔若甲如男子賊退城完粵人謂之女子軍 
　　○胡盧 
　　胡盧桂陽人都御史朱英之妻事姑至孝和氣蒸家門從英宦遊嘗攜其族孫奇與俱奇得癘疾不可近盧親與湯藥夜為虔禱族孫疾以瘳正統巳虜薄都城英時以御史治盜閩浙留盧京師或謂盧盍去諸盧面叱之召諸子曰虜何能為有不幸死君義也奈何去之盧謂食祿之家惟侈易流男未冠女未笄不使識繒帛珠翠之華雖貴紡績不懈自奉布佑鐵簪而 
　　○朱靜庵 
　　教諭周濟妻朱靜庵生成弘間博覧群書酷嗜吟詠所著有靜庵集詞氣和平筆力雄健享壽八袠 
　　○李淑人 
　　李淑人安陽人尚書李鐩女參政崔升妻禮部侍郎銑母也父□為戶部侍郎淑人少從父京邸聽石彪曹欽之騶聲知其必敗從升官京師二十年日令家僮拾馬通自夾薪爨以助升儉時時勸升卻饋遺之物曰古雲文官不要錢憂食羊不如樂飲酒升出守延安銑時尚少私以紙易瓜淑人怒朴之曰此通賄漸也為宮者多以妻若子好貨敗名及銑官翰林矣醉歸夜詈婢比曉召銑跪責之曰婢誠可怒何不待醒爾為儒為天子法從可酗詈乎見諸孫有華好衣則責婦曰吾中年舉銑愛矣終不與以華好衣銑雖獨子於吾無所敢求夫貪以求子成求母阻尚懼而知恥子求母狥何弗為也銑妻李亦有賢行事姑至孝姑河衣衰食素者三年或饋銑騾銑曰母嘗恨無騾令見且喜李曰君尚未知勞生而致之先姑喜耳未必喜饋銑大慚 
　　○黃氏 
　　林大輅妻黃氏莆田人大輅舉正德進士為工部員外郎武宗南廵同邑黃鞏與諸臣疏諌武宗下鞏等疏首六人詔獄余同罰跽大輅偕同官蔣山卿何遵疏捄曰罪不及臣臣實恥之疏入亦廷杖百下詔獄尋外謫之當大輅下詔獄時黃日夜焚香籲天祈大輅免於罪而有緝事緹騎居大輅邸舍旁輒言大輅妻為咀呪武宗大怒復逮大輅並黃入獄當廷鞫銅拶鐵串備極毒楚至斷指不承鞫者微諷之黃哭曰妾夫被系妾居邸舍日夜焚香祝天冀皇輿勿出宗社大安則誠有之寧敢有它意且妾夫小臣能直妾敢媿為其婦入獄則與大輅訣妾今有身分不任刑且死矣國恩未報老親弱子君自珍重居五月得釋夫婦出獄都人聚觀稱黃氏鐵夫人也大輅嘉靖中歷官都御史 
　　○戴綸妻 
　　戴綸妻佚其姓綸故客京師從娼邵金寶宿游後為京營參將坐仇鸞事下獄念金數千里外獨身下獄無可寄委使人持槖中金三千委邵而屬之曰吾生死不可知顧獄中無以為衣食惟子之所費吾死其贏者盡子金也邵策綸日費以其餘結驩權門貴公子益市少妓得錢展轉布置公子得綸金不貲竟因以出綸綸系獄十餘年復官建昌游擊而邵提金還綸更四千有奇綸益德邵與俱之官綸妻聞之自家中來為高坐坐邵委身下拜命侍女強持之勿令荅居旬日語綸曰夫子陷於難妾不能出力為夫子出力乃在故游娼妾不能為夫子妻妾歸矣邵與夫子君惟夫子念之垂涕而別 
　　○張氏 
　　沈朿妻張氏妾潘氏朿嘉靖中自徽州府推官擢入為禮科給事中始至京則發憤欲訟相嵩擅權納賄狀方有所待而言者泄於嵩嵩心銜之會總兵周尚文卒其家上書請恤嵩素惡尚文無所往來寢不行朿疏尚文平生忠勇其卒也邊人莫不流弟身後靳恤典非所以勸將來抑亦繇大臣以愛憎為予奪苶體國奉公之義疏入嵩大恨世宗亦怒朿庭杖之幽系之詔獄而繼朿後上疏言嵩者凡三人其一人錦衣經歷沈煉其一人御史趙錦其一人刑部郎徐學詩皆淛人也上既久系朿嵩復惡浙中人不為朿上言而久之嵩敗死又久之戶部司務何以尚上疏訟海瑞上怒下以尚獄乃始出朿朿系獄十有八年矣始朿入為給事中急趨命則先獨身入朝而令張自後隨之此時朿尚未子張買潘氏女為妾與之俱及至則朿下獄張謂潘曰吾已矣汝年少也且未見主公自審擇之潘曰主公抗節夫人苦節婢子非人乎與張俱守京師日夜治女紅給朿槖饘之費及嵩敗死時朿父八十有七矣張伏闕上疏請代夫系獄放朿歸養三上不報則與潘治女工給槖饘如故朿出獄對張稱謝並謝及潘潘驚泣扶掖不敢當也朿久系有心疾歸而家益落□身執爨令潘當夕隆慶初復朿官稍遷南通政皆不就家居十餘年竟卒無子亡何潘繼之山陰令徐貞明表之曰一門風節 
　　○徐德英 
　　徐德英莆田人父廷龍嘉靖中仕同知德英好讀書善屬文適俞氏子所著有建文紀孟母仇氏等贊及五言古近詩坎車稟多病鬱鬱以死嘗作悼志賦其辭曰公天氏之遐瓞兮迨烈祖乃肇聲昔遭世之紛濁兮民沸騰其靡寧奮義武以鷹揚兮實奠夏而攘狄爰帶礪於南服兮遂燕翼而貽則承惠澤之汪濊兮雖永世而靡忒肆大考之振墜兮敦仁厚以式榖泊嚴君之揚華兮蓋有光於先烈歷伯昆而降予兮歲上章吾以育顧薄軀之陋微兮具二氣之靈淑承家世之儒風兮敢浮沈於流俗捧嚴慈之明訓兮竊前修之芳躅列圖史以鑑戒兮覧經書以自勖欽栢舟之貞烈兮慕關睢之賢哲哀晨牝之禍國兮憫桑中之自賊悵去古之日遠兮傷徽音之莫續念盛年之不再兮虞日月之逼促惟聖學之宏深兮懼寡陋之弗格勵予志以力追兮恆昕夕而驚惕理雖微而必究兮事何幽之罔燭吾又綴實璐以為佩兮紉明璣以充禕集桂荃以為裳兮索蘭茞以為衣芳與澤其雜揉兮芬鬱鬱而馡馡羨棣萼之並茂兮同厥志而弗違進承歡於膝下兮退切磋以委蛇追遐風於上古兮指二南以為儀奈流光之蹉跎兮歲忽忽而若馳倏玉枝之凋折兮又鴻鴈之分飛感離居之寂寥兮情睠睠而懷思慨賦質之涼薄兮嗟性命之多否疾疢軫其頻仍兮又酷烈之交罹氣鬱郁而不解兮愁悄悄而莫支中腷臆之苦辛兮魂征營而莫持悲華年之難再兮悵素志之終違泝女子之生世兮雖顯揚之罔恃試歷觀於今昔兮亦垂休於彤史或際遇之赫熅兮播昌烈之文詞或振藻於芳褘兮亦增輝於門楣哀餘生之薄祜兮徒撫躬而懷悲念鞠育之劬勞兮恩浩蕩而不訾曾涓埃之莫酬兮顧惟疾而憂之中心感以忉忉兮神悵怳而飛揚惟天道之昭昭兮善惡降以禍祥嗟軫患之纏綿兮緊百艱而備嘗抑吾愆之積稔兮何年命之不常也循本初而自省兮余懷晣其孔章也長太息而自悼兮淚恨浪而沾裳稽往哲之儀履兮諒天命之弗爽懷宵堂於共姬兮賦綠衣於庄姜韞何才而屯阨兮采胡烈而參商何彼懿哲之茂行兮亦遘災而遭殃牛蹈道而疢夭兮跖恣睢而壽康瞾肆穢而獲考兮王履貞而燔亡信玄理之可征兮悵天道之茫茫心瞀惑而不釋兮招靈氛使為予詳循往軌之冥昧兮何邇鑒之有常孰非仁而可蹈兮孰非義而可長熊與魚之難井得兮蘭得芷不以非地而改香往者既以巳矣余何為而獨傷其憂戚以玉汝兮豈徒迍邅而無當守天衷之秉彝兮循至性而毋忘盡吾生之大道兮等壽夭於彭殤觀大化之微茫兮曠千古而尚羊苟余心而日休兮雖沉痗庸何傷亂曰吁嗟性命胡不長兮增懷永嘆愴中腸兮遵道履仁吾何傷兮抱貞委順樂未決兮 
　　○吳扶陽 
　　吳扶陽晉江人刑部主事何琚繼妻也父希淵伯父長樂令希澄兄弟孝友以家法聞扶陽數歲見兄讀書輒守幾不去久之曉所謂語父曰生為女子然亦可以有所為乎父異之使希澄教之名曰扶陽為說所名義即應曰大人微旨固欲兒副此名也父兄擇所歸以為琚繼室時琚巳舉進士矣扶陽曰兒固不計年齡長少也毋謂吾家慕宦貴乎父兄以琚清修吉士決意許之既通盟琚母歿扶陽素衣蔬食居處變常終喪來歸琚羸弱多疾好觀書史扶陽斂躬約飭誦文質義攝理之輔嚴於師友琚郎刑部公退輒勸以慎決撻詳傳比刑部屬員以次司犴獄當一月宿獄琚當次夫陽常以手札問讀書疑義月滿琚還衾枕衣屨簡帙筆研安置不移其初琚大服其謹靜琚以使事過家疾甚扶陽夜跪禱北辰旦一食朝夕侍臨決許琚剪髮納琚褎中以殮斷一縑為琚魂帛自藏其半衣履書冊推酌琚意奉尊給卑具有纖悉去之一月為文祭琚復作書與內外親永訣曰為人臣而滅義君賊也為人婦而失節夫丑也自昔慷慨之士清貞之女皆舍所生輕若鴻毛吾夫之死上無老姑可守以孝下無弱息可守以慈又安得戀戀死生之際難以自訣幸謝老父老母諸兄弟我何嫂侄隔別幽明永永相訣異日得於黃泉與夫子相見庶幾栢舟令女吾目瞑矣琚死五旬而扶陽死臨死拜哭几筵尊卑內外瞻視凜然舉止詳整王慎中為私易名曰約節善道吳氏烈女事聞賜旌表吳氏予族母也去之五十年而予兒九轉為邑諸生笑亡予婦王承靜亦死殉之其事類吳氏
