
●名山藏卷之七十三
　　晉江何喬遠　譔 
　　臣林記（嘉靖臣二） 
　　◆臣林記（嘉靖臣二） 
　　張孚敬（黃宗明　黃綰　霍韜　方獻天　桂萼　席書　熊浹附） 
　　夏言 
　　張孚敬　（附以大貴者七人　　黃宗明　　黃　綰　　霍　韜　　方獻天　　桂　萼　　席　書　　熊　浹）　　夏　言 
　　○張孚敬（黃宗明　黃綰　霍韜　方獻天　桂萼　席書　熊浹附） 
　　張孚敬永嘉人也故名璁字秉用及其為相避世宗諱請改世宗賜之名字茂恭張璁秀偉美須髯產不能中人恢廓從性動止若大豪於書無所不窺而尤精五禮七試春官不利將為吏部選人御史蕭鳴鳳得孚敬干支而異之屈指曰從此而三載當成進士成進士即與人主若一身傾動海內於世無比而又有王御史善相人奇孚敬相助之資斧使南還孚敬乃強歸及成進士年四十七矣其為進士值世宗以興世子入嗣位相楊廷和等與禮官皆謂迎世宗本以繼孝宗當稱獻皇帝為皇叔興獻大王議上再三不下璁私嘆曰非禮也不宜後孝宗因疏言皇上繼統非繼嗣以承武宗則兄弟之倫也以承孝宗則不及孝宗孝宗無養育之恩未甞委命焉繼孝宗者自有武宗皇帝皇上不得為孝宗後宜為興獻王廟京師不絕父母也世宗覽而悅之第其言位卑寡且遷君臣囈未有所發及蔣太后止通旬日帝涕注欲辭皇帝璁則再進大禮或問一篇帝乃加稱獻皇帝為興獻帝蔣太后為興國太后而迎太后入既入太后問帝誰起此議者世宗曰張璁太后大悅諸大臣皆惡璁起此言也會當選官吏部授之南京刑部主事以遠之與璁同指者知縣桂萼當遷亦同授南京當是時帝復下詔加本生二字而稱獻皇帝本生父興獻帝太后本生母興國太后矣璁猶曰非禮也不宜後孝宗萼乃本璁意上疏請為獻皇帝廟大內帝喜下禮官議群臣諍不從復加皇一字稱獻皇帝為本生皇考恭穆獻皇帝太后為本生母章聖皇太后而璁猶曰非禮也不宜後孝宗萼上疏時帝不勝群臣沸騰之口趣召璁萼京師群臣劾璁日積數奏璁且行且上疏曰是禮也在考不考不在皇不皇不亟去本生二字雖稱獻皇帝皇考不殊叔矣璁至益翱翔高論請上親御便殿集內閣禮官臣得面折之帝遂並超授璁萼翰林學士凡諌阻者皆被切責竟考獻皇帝毋太后而皇伯考孝宗也當是時舉朝諸臣伏闕爭者有杖有戍有貶語具獻皇記蓋聚訟四年詔令三更而後乃定是為嘉靖三年始璁初獻議大禮時獨身見之耳其後朝士盡以璁為迎合小人離閒宮闈唾憤排擊有如讎敵即有稍是璁說者亦嫌干進逄君不決依和其繼璁進說者則有都御史席書兵部主事霍韜吏部員外郎方獻夫南京都察院經歷黃綰主事黃宗明諸人而璁與桂萼為之首然書獻夫之論皆私屬草而巳萼之上疏也輒引為助韜不勝朝論請病歸綰宗明皆微見上意附同璁指未有如璁先見獨言者即桂萼與璁發踹亦未有能璁之意氣遒邁言議坌涌者也明年進詹事府詹事兼學士璁為人倜儻明邁其氣饋聲力足以副之忮懻憑凌多所害傷以自見知於上益■〈氏鳥〉張升為廉治無如也為翰林學士翰林諸公尚以璁繇中旨若傳奉然者不齒頰之費宏在內閣亦不及以事璁上疏攻宏上不問璁請病歸且陛辭上使止焉即以為兵部右侍郎給事中杜桐等言璁新進險躁吏部尚書廖紀迎伺上意引參兵事保祿不忠上責桐慢命排陷忠良亡何轉左攻宏益急凡四五攻不勝又請乞休上優容之教以修職恊恭是為嘉靖五年其明年宏竟去位上命璁纂集所議為禮書稱璁良哲正直之士其年當考察京朝官科道尚狎視璁置之拾遺之列璁復上疏乞休上又慰留之科道官言璁新進邪險恃寵無忌凌轢朝紳中傷善類者數矣璁自以不得於眾多之口益思摧抑朝士破散之以立威顧未有路也武定侯郭勛者貪縱不學亦以依附大禮恣睢公卿閒有山西人張寅即妖人李福達也以方往來勛家其仇薛良首告之廵按御史馬錄錄捕寅急寅求勛書為解錄發奏其書科道官交劾勛勛懼賂左右為飛語上命移訊之午門凡一再訊獄語改上怒切責刑部尚書顏頤籌等命械繫錄詔獄掠治頤壽等吏議出寅不及錄罪上益怒並逮頤壽等時桂萼為禮部左侍郎方獻夫為少詹事上使璁者都察院萼署刑部獻夫署大理寺雜治之萼搜錄篋得大學士賈詠及都御史張仲賢等他私書以奏上責詠致仕逮鞫仲賢而置勛不問璁萼切齒延臣異巳凡與寅獄有干涉者皆請系治之上悉從其奏璁萼上言臣等奉詔鞫獄張寅故工部匠也僑居徐溝甞出息於薛良良負欲殺之因妄以福達指寅前後情調驗問乖離良計窮密囑寅怨家儀等為證儀懼罪吐實良坐發為民口外巳獄成矣會寅子大仁客京師不聞家事扺侯勛求捄御史錄錄故怨勛怨乘勛通書中以危法因傳會薛良本謀使寅怨家韓良相證成之故為謾辭惑亂朝聽而一時奸黨如給事中常泰劉琦員外郎劉仕輩搖筆鼓吻甘心勛寅者籍籍起以天之道陛一之仁明臣敢不悉心究之於是誣奏坐薛良絞罪錄戍極邊中外聽獄官自頤壽等以下論戍為民罷職凡四十餘人上悅召璁萼獻夫勞諭文華殿賜二品服色金帶銀幣命吏部給三代誥命璁一議大禮再議大獄於是群臣乃不敢復言璁也亡何進禮部尚書兼文淵閣大學士上又念諸御史縱非璁莫能制覆命不妨內閣纂修兼掌院如故璁自成進士至入內閣七年耳京師為之語曰張相君人揶揄七年進士遂乘車是時與璁同相者楊一清帝優禮一清在璁上而心內親璁諭璁朕與卿帖恐泄雖不甚楷正皆手書恐封識莫左驗賜卿銀圖書二曰忠良貞一曰繩愆弼違璁一再上疏大意欲革貪風以隆治道上手詔褒荅璁請上諸司事務臣當與聞者止議公朝不得至臣舍臣得捕候門投謁者家中子弟不遵訓教令有司重繩之上復褒荅焉後一日召諭文華殿曰卿率家用嚴持身用正朕特賜敕獎感化百僚以成嘉靖之治卿其懋之璁頓首謝上所密問璁月十數時時稱其別號若字璁亦念以書生片言當主數年取相思大破人臣之私交而離其黨奉公法報上也世宗皇帝之革鎮守內官裁皇親官爵莊田其說皆自璁發之璁言臣一歲有餘所奉御書札諭二百餘道從古人君總覽萬幾無盛今日宜命官纂次並後來者名曰嘉靖政要從之七年降手敕加少保上饗太廟目數屬璁稱璁貌奇才傑賜御詩 【 詩曰予喜荷天眷賚賢作邦珍】 再賜玉帶蟒衣璁所纂集議禮書成名曰明倫大典進太子少保兼太傅吏部尚書謹身殿大學士予四代誥官一子章聖太后賜金繒當此之時據經之士擯斥巳空議禮諸人自詡我輩火發風生推波助瀾無所不至璁雖得相其意望居首一清承天子所以寵遇璁意不安其上常厚納之顧不能得璁驩朝士附璁者新信一清而從之者亦眾不能無分黨與璁乃以其故所攻費宏者復攻一清錦衣衛指揮僉事聶能遷者險滑亡賴多計數武宗末功錦衣千戶世宗即位名在汰中璁議禮時能遷故善太監崔文窺見上指疏稱璁萼議是上擢能遷指揮領鎮撫事及議禮書成欲盡列其疏不得又不得遷官怨璁與席書既得志不相念誣奏書受王守仁賄詞連詹事黃綰及璁且言璁引浙江都指揮張浩是其私人璁意一清使能遷為是上章自明薦浩者一清也上怒罷浩杖能遷百戍之嶺南能遷尋庾死璁因言人主先論相治亂關委任我國家自太宗皇帝始設內閣至於宣宗專用楊榮楊溥楊士奇後不復變亦惟三臣自來有聲爾後奸人鄙夫竊據貪冒多有閒廢有年仍求起用去而復來不創前非來而復去陰為後地及其當事不急公家虛心博議首者一主余盡唯諾旁一有言陰擠斥之臣簡命以來請嚴私門杜請託凡臣所為皆人不便故鼓動讒舌設計陰排伏乞嚴加宣諭洗改前非母懷奸欺居母設險害正若有怙終請加誅斥上荅曰輔臣當恊恭調贊上德下民副朕倚毗母相嫉也楊一清言臣昨者乞休蒙遣鴻臚少卿道中造臣臥內宣諭聖意臣伏枕叩頭敢不鞫躬繼死仰荅高厚顧臣年老病帚又出處所關猶有不能自盡者敢及未填溝壑一陳白之比者張璁疏請宣諭內閣意詆臣也臣與璁凡事推讓原無嫌隙聖明在上何敢媢嫉比為聶能遷所訐奏下時臣甞思璁言昔議大被眾忌惡能遷獨深結納不知何繇失歡一旦至此臣未奉明旨不敢擬置重典事理固然乃璁憾臣票擬太寬夫小臣詆毀大臣同列即納之死是蔽主上聰明塗天下耳目也臣豈敢哉張浩璁弟也璁欲用為浙江都司難於自言向臣才浩臣隨告之兵部而推之今乃謂臣所薦浩先被委寧波坐事勘治去秋璁署都察院參守廵官芹朝陽降級獨不及浩此情甚着臣見璁今春以來志驕氣橫狎視公卿雖桂萼亦不敢抗臣勸以恭遜璁口善之而巳臣老病之軀處嫌忌之地惟皇上憐免俾遠怨憎以保餘年上報曰卿所陳白朕知久矣人君必資老成碩輔朕所倚卿實為天下何慮國不如慮身一清惶懼疏謝上固留焉八年御史趙鏜劾奏武定侯勛奸贓不法有狀上怒使一清擬旨治一清言閣臣有善勛者惟上裁上報曰卿為張璁耳始勛以議禮合璁璁遂不察其平生深所衛顧可慨聶能遷不得其死矣固不可姑息因罷勛典兵及保傅官閒住兵科給事中孫應奎言輔臣倚毗天子參贊政務必忠厚鯁亮純白堅定者乃勝其選大學士楊一清雖練達國體而情多尚通私其故舊可與咨謀難獨任也張璁學博性偏傷於自恃然猶飭力功名當抑而用之至於桂萼擅作威福大私親故沮抑氣節政以賄成上負委任下貽隱憂陛下未察耳幸鑑別三臣之實定去留焉上並令視事如故巳三臣者皆陳謝上復褒留一清諭璁卿性資剛速宜思濟以恊恭諭萼卿質任寬迂可自飭也頃之禮科給事中王准行人司副岳倫皆疏劾璁引用私人璁再疏乞休上慰留之工科給事中陸粲言大學士張璁桂萼兇險之資乖僻之學陛下驟拔小臣馴至極品恩寵隆異振古未聞乃不思圖報敢罔上行私專權納賄張璁愎慢執拗猶疏且淺桂萼外寬中深忮忍特甚因歷指萼納王瓊賄薦起之並及其所引私人贓事上曰朕昔以大禮未明父母改稱張璁首倡正議忘身捐命不下鋒鏑閒致人淪潰而復敘父子散而再完念彼忠功躐擢輔導今頓失前志栽恣負國眾見昭然桂萼猶之言官屢劾朕不敢私璁令回家改省萼奪散官並學士職銜回籍致仕黨類有贓罪者諸司分別區處恩中議公庶兩盡也孫應奎王准陸粲耳目言官坐觀大臣至此方行舉劾應奎首言姑恕其罪准粲並法司逮問之然璁功過原不相掩布示中外臣民亦毋輒乘此挾奏璁也詹事霍韜上言臣伏見陛下腹心璁萼璁萼自取黜斥夫復何辭顧今日之事臣不敢不別白言者璁任閣臣萼任吏部事多專主臣甞戒之雖念知無不為然權在眾嫉威福臣下所忌也璁萼對臣惟知朝廷不顧身家矣臣近聞三臣互隙登門和解勸之以書冀其同心贊聖不意怨積巳久黨植巳分是致一清鼓嗾言官攻擊璁萼濫及善類臣今略述璁萼之過幸陛下巿伙焉璁萼初議大時天下人無不欲殺之者大臣宿望惟一清若故大學士王鏊與同耳臣甞語璁萼一清素有時名得之再位足以分怨王鏊則宜表章其所著論風示天下璁萼皆不能用反力攻詰其過一也一清素有時名足籠海內又善結內臣內臣安則外臣亦安宮府之閒不生疑變亦其力也若璁萼則纎弊不容攻擊太過且其遇人素無款曲接內臣尤甚一清腹心人輒恐之曰張桂且依國初名額定內臣數額外者盡裁革之矣是致人人自危皆曰我輩求安必得楊師傳在位其過二也臣甞語璁人材可惜先所廢黜今未復者皆宜為朝廷收拔璁萼不從致其流落掩棄盡被一清劫誘變易白黑動搖國是其過三也因指論一清奸贓罪狀乞敕吏部法司兩核之一清言霍韜以璁萼之去咎訐臣罪至不容口果如韜言安所逃生顧臣與二臣初甚相驩同事既久雖閒異同旋即如故韜謂二臣攻臣臣度無之謂臣閒二臣則有皇上在初璁命下臣與臣鑾相顧錯愕因私語萼過或有可指璁忠豈宜遽棄其時手敕宣示聖意方嚴臣等未敢遽請且令還家改省固知後用有日比璁別臣嗚咽無任蓋終始未甞失歡韜何所見謾云爾也臣見韜高文直氣素加推用但以言多過激時或議之蓋欲引諸和平期其遠大豈意懷忿遂至此極所指奸贓倘有指實甘伏兩觀臣耄且病就木有日願賜骸骨不許居數日上復念璁遣行人周襗召反之曰卿通博之才貞一之學首建正議質朕沖人擢居弼亮裨益良多近令還籍避人言耳宜疾速反途勿推勿延璁疏辭不許璁言皇上召臣責輔治也令臣披靡從眾誠恐雖進無益或蹇諤違時又慮欲退無及進退狼狽惟聖明察之帝荅曰卿但秉公持正而巳光祿寺少卿史道言帝王論相必真其人乃可以任才足通萬變力足擔天下含弘廣大不區區爭功名光明洞達不紛紛較短長則其人也陛下即位八年於茲輔導之臣六七矣始莫不親愛終踈遠也大抵志大者或量小才足干旋者或心稍懻忮因是不足副陛下求賢圖治之望今楊一清人也臣所謂才足通萬變者張璁人也臣所謂力足擔天下者二臣並被眷留伏願天語丁寧繼今忘私奉公毋拘避嫌跡以仰承千載非常之遇上覽而善之以示一清璁使加思勉皆疏謝於是岳倫王准陸粲謫矣霍韜以璁既復位所下桂萼私人贓罪法司尚行究問又言陸粲劾萼首論其薦起王瓊一事如是則臣亦力薦瓊者言官何獨論萼萼能任怨臣不能也張璁召還明知陸粲誣善矣刑官猶逼構不巳則必逮系瓊萼面與粲質然後贓罪有無可定也則亦必逮系臣與一清臣面與一清質其贓罪也刑官不問一清獨以構萼惟聖明垂察上怒改刑部尚書周倫南京別令三法司錦衣衛鎮撫詳獄因並下韜所劾一清者於法司使九卿會議罪而復桂萼職銜致仕如故上諭璁朕惟一清累朝耆舊亦甞維持大禮與卿璁同心輔政待之不群晚節若是朕今下九卿議罪卿必嫌擬旨其令卿鑾璁言皇上至保全臣臣生死念之念一清向在家居見臣大禮或問極所獎許臣同席書被召勸亟應詔當群議喧騰之日得老成大臣贊與一言所助不少臣與桂萼荷恩不即誅一清功過亦宜相准況奏出霍韜臣始復任形跡之閒不無嫌謗惟皇上寬處之乃許一清自陳致仕曰以璁故屈法矣而亦召桂萼還九年上有意分祀四郊其言未發都給事中夏言引周禮以請適與上意會其言稱上旨霍韜則又與爭奏詆周禮莽賊書也變亂成法者宜據律定罪貽書讓言大所閧詬上詰責韜夏言雖奏朕意動矣是本出朕變亂成法當坐誰莽賊又指誰若雲始議之人則實朕也於是加言服俸下韜獄韜從獄中哀祈璁再疏救良久乃出之始上欲分郊時下諭瑜數十反璁不為是巳上欲以太祖並配南北郊以太宗配上帝大祀殿璁又與上異指上諭璁曰朕聞大臣事君有調理之宜卿百沮議配惑危言同邪論前後變志恐非素忠君令臣行夫豈聖教璁謝言繇是大忤璁屢爭論上前十年進少傅兼太子太傅吏部尚書謹身殿大學士其年請易名避御諱上賜名孚敬字茂恭雲孚敬以賜金作第京師上出獻皇帝手書恩榮堂裝軸為泥金御書皇考手澤扁之更賜橫豎大書名若字各二並銀幣銀篆永嘉張茂恭印曰為吾君臣相慶之意它日召見仁壽宮和御製賦賜名詠和錄上諭昨見卿泰謙輔臣親愛不若是茲後有入奏可無時來面相計處以交修朕是時上悅夏言才言忤孚敬者數會監生棨有所恨於吏部侍郎徐縉摭奏縉他事下都察院當坐棨誣而太常寺卿彭澤故以議禮結驩孚敬者欲去縉躐其位偽為縉手書遺黃白二金於孚敬以求解外識曰黃精白錬刺入而捕之則亡逃矣孚敬以聞上怒為罷縉而伸棨而吏部果請以澤代縉上矣時上心屬夏言不允而澤又思所以陷言也會行人司正薛侃者與澤同鄉於言為同年進士侃甞具一疏言祖宗時留親王一人京師司香或攝禮儀大駕出則居守俗呼守城王其為國家慮至遠正德中逆瑾廢故事盡出封今陛下未有太子可選親藩中召賢者一人如祖宗舊願以臣言下廷議侃疏懷之一年未上一日出示澤澤持過孚敬示之謬曰此夏言代草者今儲貳上所諱言言於上無解矣尋語侃張少傅甚善君疏君宜亟奏少傅且從中贊之與之期孚敬先錄侃草為密疏奏謂出言手詞連編修歐陽德即言交結王府有狀中允廖道南亦云請上且勿下待疏至疏凡二巳侃猶豫澤數過趣之疏上上大怒命法司會文武大臣科道官逮侃追究午門當見祖訓何載所云親王何交通主使者具實聞侃拷掠累日無所承澤微詞挑侃頗指言都御史汪鋐即起攘臂加言言拍案大罵幾於毆之侃曰仁卿賣我矣何與公瑾疏侃自具仁卿以張少傅趣侃雖然侃死即愚鬼耳仁卿假我害公謹即死不奸鬼耶於是給事中孫應奎曹汴揖孚敬退避以狀聞上並下言應奎汴獄仁卿蓋澤字公謹言字也時武定侯勛巳再錄用帝使勛與大學士翟鑾同司禮監官會府部九卿科道錦衣衛官廷鞫侃疏實非言手帝不直孚敬出言獄中示密疏於群臣敕諭三法司曰薛侃以猖狂之性發不諱之言謀慮似忠但朕非宋仁宗暮年比忍言君嗣無期彭澤譎詭構鬬致侃詞幹宗室傷朕親親之情輔臣急於攻擊害朕君臣之義其並發邊遠充軍輔臣孚敬初建大禮朕不次進之被劾令改不慎不悛朕托孚敬心腹豈止股肱望之伊傅徒直恩遇孚敬媢嫉犯科辜朕賴倚其致仕去夏言拍案喧罵有失朝儀念激近災特赦不治孫應奎曹汴職系言官亦放免之從今大小臣工宜去私盡忠効恊恭之心守不二之訓匡朕不逮庶不負君忝親永有譽焉 【 薛侃王德中進士父病革請甞其糞篤行信於諸生甫登第即疏歸養母隨師事王守仁見儒林】 月子敬既去章聖太后念之既數月上又使行人周文燭敕召巳敕促曰朕聞君臣相與自昔為難卿赤誠輔朕朕腹心是托不意偶惑自陷過舉朕退卿避言卿去切軫朕思聖母嗟問亦數夫人誰無過矧君父臣子義法具在朕之弗類必得卿始終之行人文燭至即兼程星進庶慰聖母至懷朕竚俟焉其明年春孚敬至進兼太子太師華蓋殿大學士余官如故其秋彗星三見孚敬上疏自陳上慰留之巳吏科給事中魏良弼言占書有言彗出東方君臣爭明彗孛出井奸臣在側孚敬竊弄威福驕恣專橫實召星異宜敕罷免孚敬奏頃者良弼點閘京營薦舉襄城伯全禮等發閣擬票臣見其庸流居多保語過情請下兵部覆奏實欲黜陟之權上出天子毋下移台諌也既兵部會奏臣請奪良弼兩月俸實欲黜陟之權上出天子母下移部司也人主行法於天下臣子守之然後主法尊人臣奉法於天子不受私臣壞之然後主法信此臣報主本心皇上歸臣而返之自非草木敢不思報臣得賜歸而復來自非草木敢不思改古之王者奉三無私君道也古之仕者三仕三黜臣道也上懲天戒下察人言今日策免合自臣始兵科給事中秦鰲劾孚敬強辯飾奸娼嫉愈甚言官論列即文致之失皇上所以宣諭恊恭容賢意抑孚敬票擬聖旨豈容不密引以自歸明示中外握權矣有臣如此所以於大拂人臣謂不去孚敬天意尤未回也上覽疏曰鰲言至忠孚敬屢疏伺意朕豈不識所謂直國家待輔臣禮當如此耳其令自陳狀遂復許致仕大學士李時為請夫役月餼敕書皆不與與之驛是時南京御史馮恩亦以彗星劾孚敬也十二年上復遣鴻臚寺左少卿陳璋召起敕曰卿自中甲第奮志於中靡身為顧歷居數任持一不回匡主愛君未或少懈前再召卿適來星異眾曰信君不明使去復來致變甚速朕亦疑之卿歸星芒未見速退應與不應不待筆札矣茲朕三使召卿作速入朝期功名不昧用全君臣之道不則暫來賀朕得嗣之喜亦可慰朕念卿至懷惟卿圖之既至上甚喜諭以殫心任事副倚望之重其冬上且行誅張延齡孚敬諌者數反帝故為重語欲愒止之孚敬持不巳也孚敬為相務以明天子尊信國威其初潞州盜陳卿據青羊山殺官吏中外頗務姑息為撫安計孚敬獨破之卒捕誅卿至是大同卒殺總兵李瑾上諭孚敬先者甲申歲五堡逆卒殺都御史文錦朝廷處太寬今乃無忌當征討之於是孚敬亦主剿宣大總制都御史劉源清宣府總兵郄永承上及孚敬意出榜頗及五堡事五堡遺薛謂且追理悉反側不安源清師次陽和大同守臣及鄉士大夫耆老來見皆請解甲駐兵單騎撫之廵撫都御史潘仿亦謂兵變巳定不可復激亂與僉事孫允中等捕治叛卒七十餘致之源清以請旋師源清悉不許屬卒御史蘇佑栲訊卒妄引前總兵朱振失職怨望實首反謀又多株連無辜者源清使甲士三百大索城中城中驚亂言且屠城逆黨夜呼殺千戶欽振詣源清自明又不許亦發憤自殺源清進兵城下大肆殺戮五堡遺孽開門逆永兵殺游擊安等數十人出系獄故將黃鎮等奉之宗室梭■〈木隱〉與允中縋城出見力沮用兵源清永揚言撼朝廷大同欲奉一王子召虜南集金陵者責允中為賊遊說言城中衣冠悉巳從亂因設游兵遏王府有司軍民章疏而請益師巳兵部檄下招安叛卒稍稍自首者永復執之叛卒裂招降之旗截其竿時時開門突戰復勾虜為助指代府語虜曰以此為那顏居而許之金帛虜大敗我兵巳我兵殊死戰虜驅卒為先鋒多死者所許金帛亦不售虜乃反刀擊叛卒去源清益令穴地灌水百道攻城而上往來念大同甚始悟征討非計諭孚敬宣大京師北門也罪宜止首惡源清必欲城破人誅不忠矣卿不可不慮將來母輕聽其說乃奪源清職代以侍郎張瓚於是大同管糧郎中詹榮主事楚書副總兵梁振持上旨入城示諸軍擒黃鎮等九人斬之亂悉定上乃遣使者齎詔書往彼募軍給糧守之而是時夏言為禮部尚書言大同之變軍士戕殺主帥而一獄吏治之足矣鎮臣奏報張皇輕動大師致其鼓眾憑城旅拒朝命要結醜虜帚又敗王略任事諸臣又不能定謀審勢宣暢皇靈攻圍四月耗金百餘萬選鋒士馬物故太多不有聖明神武不殺德音一播凶渠受首生靈寧免塗炭也大同久被嚴圍播遷凋喪余民無幾生理窮蹙兼以功罪未究國法未伸竊恐積疑生變更釀大憂宜特簡忠亮大臣一員令會總制撫按官宣布德威慰安宗室撫定軍民賑賙困窮綜核功罪若有幸功僨事之奸責其紏實以肅國紀臣又惟近者使臣四出召募武勇追呼配抑所在騷然各鎮募軍數必不下萬計資裝月糧耗費不貲敕使既歸行且盡伍隨散名系虛籍糧出支此所謂無事生擾重貽厲階也今天亂平請罷召募之令追回詔使第以其費加惠實在行伍則不待增兵士氣百倍疏入上心嘉之孚敬持不欲行先是者潘仿主撫源清承孚敬意主剿兩人上疏相詆朝議皆助源清獨禮部左侍郎黃綰以為不可吏部尚書汪鋐因劾綰向為南京右侍郎時攝部篆許主事鄒守益引疾歸不俟朝命縱庇屬官敢為欺蔽孚敬擬旨調綰外任帝念綰甞與議禮者寢鋐奏不行鋐意不愜再疏攻綰帝乃外調綰如孚敬擬綰上章言臣雅與孚敬交厚近在政府臣屢有規政見謂譏切孚敬夏言兩不相能臣為同僚每欲調和其閒近者大同之變臣議又異是以孚敬疑惡於臣臣甞語孚敬聖明在上宵旰求理第使二三大臣一德心平好惡弗事憸欺則宿習可回至治可望鋐疑臣指甘為孚敬鷹犬攻擊臣身乞亟罷臣以避鋐禍疏入上復留綰如故至是上諭孚敬人皆雲卿忌言茲果然也朕惟言之力辦叵事固不多得聞卿與黃綰比舊加善今再善言則朕不勞攻務卿德量益着矣大臣當同心謀國互詆私嫉君何賴邪卿平而熟思之遂降旨嘉言忠謀罷募軍還詔使特遣綰往大同如言請孚敬坐是再三引疾乞休帝尋諭之曰想卿無疾或疑朕耳去來進退四三作矣必不終禮待此一疑方獻夫年尚後我今巳去必不用我輩別信一等人此二疑或以大同事及不處延齡者以為不得行其志此三疑大臣輔君安民卿必求去明言何以孚敬奏皇上任臣無帝心膂所數進者以禮臣數獲罪退亦以義豈敢自嫌自疑第臣責任愈久罪過愈大所以求去實自揣無益君上耳夫皇上中天地而立為綱常之主大禮親自釐正原非臣初恨三五臣者托為我輩濫叨殊恩及至當事不能同誠如桂萼者皇上所知不待臣言方獻夫當時具疏不上其志可見今懦弱無立緩急不足倚霍韜昔變詞避去今異論擾事非政體所宜綰竊議禮緒餘驟進崇階人多鄙之臣初以其一念偶同不能深察今果見其反覆詭隨夫為皇上親信而臣等稱為我輩猶如此它可知巳昔者潞城之變皇上以國體為念祖宗紀綱法度為重討賊不疑卒用桂萼之說使夏言勘視不誅作亂之賊反罪討亂之臣是以強梁肆志將士解體茲大同之變皇上亦以國體為念祖宗紀綱法度為重討賊不疑卒用人言復行勘視致御札密語傳布邊荒內帑軍儲齎使叛亂將士殺叛軍者有罪而叛軍屠戮平民全家者俱置勿論法典蕩然矣張延齡有罪臣敢不承聖意以正國法不得其情則未免傷昭聖太后之心虧損皇上親親之意孔子曰大臣以道事君不可則止臣自知甚明寧復有益君上乎書曰知人則哲惟帝其難知人安民之本也正人邪邪邪人亦邪正黨邪成風忠正淆亂近日二三臣所稱上意者立心操行夫人知之願皇上早辯之而巳上復諭孚敬卿直以大同事忌言耳何執巳哉夫討賊無赦法也劉源清郄永固當誅戕主將者正以祖宗法豈知漏網渠魁恣殺無罪卿尚為之稱屈曰必破城為正年城破人誅其又何難無罪何辜又何時完實是鎮以壯京邑意雖出言先定朕志不論是非必求自遂是臣謀乎孚敬仍視事是為嘉靖十三年其年進少師兼太子太師其明年六月秩滿帝加孚敬忠勤蔭一子中書舍人令兼支大學士俸給誥命頃之以疾請假賜牢鐏等物召李時面問疾狀因言孚敬專決卿何不爭時對孚敬性剛臣徐委曲亦時入之上曰昔楊一清亦言彼不惜材坐招眾怨頃之手調藥餌齎賜曰古有剪髮療臣者服後告朕何如孚敬感泣而病益甚乃許之歸賜敕諭遣行人御醫伴送令有司給歲八騶月八石俸時存問示優眷焉十五年孚敬表啟問安優詔答之遣錦衣副千戶昂視於家賜之敕復手敕付昂曰卿還久切朕思昨得奏賀朕躬平吉聖母康泰淑女曹王二氏朕御之而各有喜巳先冊封為端昭二嬪又補李氏王氏為敬靖二嬪朕以春三月奉聖母率后妃恭遏七陵拜皇高祖妣章皇后皇曾叔祖景皇帝二陵於金山侍聖母御舟還四月飭新匕陵自作幽宮長陵左改小山曰平台以尊皇祖太宗甞御之地示卿知之今使昂問卿疾未痊便巳稍可即星夜見朕副切思孚敬歸疾不仁一再起皆不能就凡三年卒時上幸承天聞計深加痛惜賜祭九壇及葬贈太師禮官請所以易名者上親按古諡法以危身奉上特諡曰文忠上之入嗣皇帝也勵精化理湔濯海內觀聽挈清政本杜塞旁落奮武揆文網羅才實至於稽古禮典取次厘毖一切剏改表章軼往憲來赫然中興多孚敬所翼贊孚敬在下則難為乎其上在上則難為乎其下至其慷慨直任持議必伸雖嚴諭屢及陳詞益切帝久亦重之自孚敬相內官勢大絀士大夫信志卬首無所忌礙風紀肅清而苞苴路絕其初縉紳之士嫉視如讎迫於議禮而非之者十九忌其貴刺之者十九久而是非者半孚敬沒人見夫繼孚敬相者而思孚敬又十九矣 
　　郎曰傅說以版築之人形諸夢寐有商諸臣俛然而從之者何邪張孚敬以一言遇主至貴幸矣自非奮其褊心借其怒勢尚不能得乎天子而為相臣也雖然其辯給以肆其才果以厲其守潔以作知臣莫若君使其三揖而進一辭而退開誠布公集思廣益豈不赫然名臣哉 
　　大禮貴者七人 
　　△大禮貴者七人 
　　桂萼 
　　方獻夫 
　　霍韜 
　　黃綰 
　　黃宗明 
　　席書　熊浹 
　　桂萼 
　　桂萼字子實安仁人仕至少保太子太傅吏部尚書武英殿大學士卒贈太傅諡文襄萼自進士起家三調邑令頗廉潔恤民而好剛使氣多忤上官被都御史知府笞責污白簡者再三其於張孚敬非素交既言禮合同貴幸乃相昵為人險忮行恩怨其尚書吏部逐都御史之見笞者孽而戍知府獨以名薦魏挍為國子祭酒挍為萼草奏往往精深當上意孚敬閒者覺弗如知而意恨之而挍與新建伯王守仁爭名不相下萼為之構守仁奪世封當孚敬之入內閣上外禮楊一清而內親孚敬及萼為同官孚敬與萼同攻一清直欲出其上然萼有建白孚敬又多絀之萼又內憾孚敬三人者鼎而相詆諆雖上亦厭之孚敬還相萼亦被召還然氣黯然不復振復請告歸病羸卒萼精悍狷隘少事吳與弼之門人張方布衣時即以學術經濟自許既受上知直躬無顧忌乃志遠才疏所規畫多迂滯不適用然身沒之後其家瀟然士大夫亦多焉 
　　方獻夫 
　　方獻夫字叔賢南海人少孤力學登弘治進士改翰林院庶吉士畢姻南歸養病賜告隱居西樵山正德閒赴部授吏部主事遷員外郎王守仁與同官獻夫乃受業為弟子桂萼為相嚴講學之禁獻夫獨與諸公會講不輟其仕至少保太子太保吏部尚書武英殿大學士卒贈太保諡文襄獻夫在諸公中稍和平然亦難進易退無所骩骳而居家數與郡國競不能為持謹 
　　霍韜 
　　霍韜字渭先南海人生窮村為貧兒年十九始就小學不一二歲遍通諸經二十七領鄉薦第二明年會試第一廷試二甲第二猶未娶也歸娶後讀書西樵山中尋亦丁父憂嘉靖初元起為職方主事進三札大禮議起韜所見與張桂合着私論奏記禮卿而巳不上疏也嗣後張桂持益堅上心漸動乃從張桂後上疏極詆禮官失上覽韜疏至泣下廷臣執禮益堅韜復歸山中矣張桂既向用上召起為詹事府少詹事兼翰林院侍講學士屢辭不出曰不敢以議禮得官上命有司守促之韜念生長海瀕遭時遇主慨然有用世志每有大政輒論疏數千百言多見採納顧以面奏則操南音不善也兩郊議興韜遵高皇帝祖訓力主合祭世宗曰議禮自我韜執益堅坐下獄章聖皇太后為內解韜亦自伏得釋丁母憂服闋起為吏部右侍郎尋轉左適尚書缺韜視事六月吏治清明積蠧大洗及汪鋐來為尚書韜勸鋐公忠治官無如往時尚書獨斷也夏言為禮部尚書素與韜相惡未有以發也嘉靖十五年南禮部尚書缺方廷推韜言禮官風教所系當擇有品望者往言曰無踰公矣遂請韜為之韜在南都隨事釐正折服科道官科道官不得揚揚矜詡如曩時侍郎崔銑曰霍公真禮部尚書也頃之與鄒守益同進聖功圖上怒謂韜回隱譏訕久之不罪也加太子太保掌詹事府疏辭有民生不寧繇有司貪濫有司貪濫繇大臣受祿不讓晉秩不辭溝渠其身狗彘其行者上疑韜有指下吏部參看吏部言韜無指第上恩也不宜辭久之皇太子立簡宮僚入為禮部尚書掌詹事府事卒於官賜葬祭贈太子少保諡文敏韜感知遇知無不言而率直拗戾論建雖多時宜殊昧且動則忤物上久未有太子冊立九嬪張孚敬見上多後宮請輟早朝慎居起謂韜親巳私語之韜即以孚敬語抗疏言上而與孚敬忤又數與夏言爭事攻訐如仇順天府尹劉淑相者與韜善上書發夏言私罪而曰默主之 【 夏言推韜為南禮部韜不悅會其夏上上陵免朝韜與學士道南學士昌都御史以平順天府尹淑相游銀山焉居二月淑相以廂長帚又錢糧夙幣請下令嚴禁之禁甚力淑相有所親禎為關請不得又不還廂長金為東廠所偵鞫其事有跡獄成復連治淑相家僮言有姻人費完與淑相同官恃言勢慢淑相甚淑相疑言假手陷巳遂及言詔逮淑相獄淑相故與韜善言又疑韜主淑相遂言其游銀山事為大不敬韜言臣與諸臣游銀山以免朝故言謂臣大不敬此十惡重辟之條矣臣請言言言為先內閣費宏請諡諡文憲犯廟號又宏在日屢為言官所詆言初不敘及律有奏事規避增減緊要情節朦朧請施行者斬臣亦謂言當坐此律言言韜先妄議阻壞郊典臣甞奏其私書下獄論其為人類少正卯深切韜疾韜切齒恨臣後□兩議邊事臣兩斥其迂近日以次推韜為禮部尚書非韜所黨韜於累朝因革事意所不便者輒談詆或稱宣德正統年間失禮或稱楊榮楊士奇壞制是何有臣韜自排陷楊一清陰害桂萼後百凡自擅乃以諡事一節構臣何懵妄也凡大臣諡禮部行吏部劾奏特旨則否宏之得諡是上特旨宋濂彭時並諡文憲不避廟號也上慰言降韜俸一級而黜淑相為民】 張桂去位韜韜家居不與有司稱治生曰人生而君治之不稱門生於其座主亦不受座主於其門生既舉進士衣繡而觀政於吏部曰有品有服朝章也貴倨矣令其僮僕家人毋得尊稱為官人甞請職官犯贓滿貫應死罪者為真擬以嚴墨吏之誅以復高皇帝之舊論者謂其酷且迂韜子與順天鄉試不得雋摘試錄及舉子卷訛謬者並劾考官納賄將上之為其所善李開先力止不然將為王文陳循之續也韜居常謂其門人何世守曰夏閣老嚴尚書俱不得其死然湛若水逾耆考滿韜舉其鄉先輩丘浚之言以諷之曰吾廣縉紳勿使臥過嶺臥過嶺言死歸也比喪歸若水舉韜言為文祭之 
　　黃綰 
　　黃綰黃孔昭之孫也以孔昭蔭嘉靖初為南京都察院經歷以議大禮與張桂合遷南工部員外郎謝病歸未幾起為光祿寺少卿與修明倫大典尋升大理卿改少詹事兼侍講學士充經筵講官大典成進詹事久之進南京禮部右侍郎轉禮部左大同軍亂反側子攘臂鼓嘯代王請遣大臣安集之上命綰往綰撫輯流亡分別善惡悉獲其唱亂黨與誅之還奏稱旨母憂服闋即家拜禮部尚書兼翰林院學士撫諭安南未行落職閒住綰讀書紫霄山中歷十寒暑不倦既出授官復謝病歸里從王守仁湛若水講性命之學一時諸公以台先輩許之其於國家典故明習通練吏治翰局亦自贍敏第傾狡避就不專一節其初與張桂同疏巳見舉朝不悅自引去事定乃出力附張桂鋤所憎忌甞上書以隱語傾楊一清及夏言用事復附言而非張孚敬也 
　　黃宗明 
　　黃宗明字誠甫鄞人正德甲戍進士宸濠反宗明為南武選員外郎上江防三策武宗南廵上疏諌武宗幸南都命百官戎服朝宗明約言官面奏既兵部尚書喬宇亦不奉詔時論稱之告病歸巳升工部員外不起巳補南刑部郎中出為江西知府用計擒宸濠遺孽以稱張孚敬大禮之禮見擯銓曹轉福建鹽運使大禮說行升光祿卿兵部右侍郎編修楊名言事忤旨宗明疏捄謫福建參政俄召還為禮部右侍郎庄肅皇后晏駕廷議殺禮宗明力爭之轉左侍郎卒於位宗明大禮之議以朝廷比於武職謂太祖定公侯伯承襲之制或弟繼兄或叔繼侄皆名弟名侄不名為子大禮議定諸臣多被罪逐宗明應詔陳事復言太祖高皇帝有言英雄作事焉有深仇當時屈用群策奮死効力者皆舊日對挺角逐之徒太祖惟不仇對挺角逐之徒是以坐享成功以有天下陛下臨馭臣子有君之尊有父之親今日誅斥明日擢用雨露風霆孰非上恩誰敢懷怨匿忠不自盡者是以宗明雖與張桂以議禮起人稱其無比同之跡一時同事驅駕氣勢更相牽率之風 
　　席書　熊浹 
　　席書熊浹別見 
　　○夏言 
　　夏言字公謹貴溪人父□舉進士知臨清州言警敏能屬文尤長筆札自其在公交車則巳奕奕有儁聲舉進士授行人擢兵科給事中歷都給事中諤諤數言事人傳誦之亦數稱上旨最後以請勘潞州賊上益以為才又復言事又復稱旨上使言勘皇親莊田言請罷還官為公桑地皇后行親蠶禮焉上方復古禮文更定舊典顧未及親蠶事言復稱上意巳請分四郊益與上意會張孚敬阻於上前不得也上曰吾意先如是而霍韜銳身出爭上至下韜獄言恃有天子在與張霍為難矣上敕言曰爾居官以來多所建白為國為民甚有規裨耕蠶二事朕巳具告祖考夫成王有周賢君周公猶拳拳進無逸朕何人斯斯實爾忠賜爾四品服色爾其益勵乃心思盡乃職政事可否天下治忽有一見聞即直陳之長益前功以無朕負繇是郊工興造上一委言言亦精心任事凡欄楯磚石之用堅厚高廣之制尺寸具有條理天子益謂言能巳為吏科都給事中廷臣舉言可僉都御史天子曰言才不止是居頃之以為翰林院侍讀學士兼都給事中如故旋特進詹事府少詹事兼翰林學士言眉目踈朗美須髯大聲音不操楚語每進講上愈目屬之不二年擢禮部尚書言獨倚上不與孚敬方獻夫汪鋐郭勛霍韜等為比尤牴牾孚敬喧囂相爭其於勛韜水火矣上殊為不黨心向之而縉紳大夫謂言能抗孚敬而持之亦心向言也言為尚書戒其曹屬母樹交結援它奔走貴人門吏部郎王慎中坐事外謫儀制郎張元孝祠祭郎李遂出餞言劾奏元孝等舍其職事往奉吏部上捕下詔獄外謫之順天府尹淑相者雅善韜通判完言姻也與淑相惡淑相有親禎者受入金為人說事為東廠所覺捕並捕及淑相家僮淑相疑完受言指上書訟完並訐言私事言曰是必出霍韜與韜大詬驗問果然上黜淑相為民降韜俸一級■〈忄尉〉言治事如故言為尚書為上立九廟定大禘禮所條具當上意上欲驟貴之賜之銀印記一使密封言事未滿考以督南郊特加太子太保尋進加少保加俸一級先後累兼太子太師錫賚御書繡蟒飛魚麒麟服色玉帶兼金上尊珍饌時鮮之類無虛月嘉靖十於年皇子生言入對上取花手篸言帽有白金文綺之侑賜遂兼武英殿大學士入內閣言辭上曰遲矣卿久宜此此時李時為首輔年巳老朴誠自將而巳一切禮文事上屬言賞亦稱是又三年加特進光祿大夫上柱國少師上柱國人臣未有君者加之自言始言憑寵傲張應接高峻客公謁者留道傍立俟毋敢進門閒數日乃得面門內一揖退客卑視不堪官吏隸胥揚揚如也時人為之語曰不見費宏不知相大不見夏言不知相尊唯上亦察得之言從上陵行帳失火延燒大學士時武定侯勛帳上所面授言封事亦皆毀言與三臣同謝上責言自罪胡不專謝上幸視大峪使言草敕居守言遲之上責言建贊郊禮不次進官宜益勵公勤荅恩眷乃往往慢不恭令繳進先所賜銀印記及累年諭帖言上疏伏罪因言印記之文出上特獎聖諭諸帖皆宸翰親灑謨誥比垂自當傳萬方惟是臣一時遭際實私家子孫百世寶願終賜臣死且不朽上意言有漫滅更責言言惶懼繳進居數日上怒解先是革其勛階少師以少保兼尚書致仕至是復少傅兼太子少傅禮部尚書武英殿大學士入閣如故言疏謝上悅令盡心輔贊凡事秉公持正亦消眾忿不直副朕簡任而巳言復疏謝臣自處不敢後他人一志孫立眾忌之矣上不悅復詰責之言疏有刮洗上又以為不恭手塗焉居數日上召言日移辰尚未入政府上怒言恣逸曷以率百僚朕念左右義重寬之耳又二年九廟災慈壽皇太后崩言久疾臥家上問皇太子為皇太后當何服疏對誤復被旨切責令落職致仕群臣毋效也居月余又復之其明年春言考九年滿復少師吏部尚書華蓋殿大學士勛階兼官如故宴賚有加稱言名德偉望博學宏才令益殫嘉猷用匡不逮然終不如孚敬尊禮矣言有所論奏條暢森嚴其文詞沛如也即亦不敢如孚敬強直上事上玄西苑以香葉朿發巾皮帛鞋賜言言曰人方瞪目視可更資其吻上聞怒命言出言曰須上旨上賜言馬行苑中言腰輿入慈慶慈寧二宮昭聖章聖二太后故所居宮也上欲為皇太子立一宮郭勛請改其一為之上心不許言與上意合一日上卒問太子宮當何建言忘前語念工役煩重即復如勛前請上益怒上作大享殿使內監忠監視當有敕言不進敕草上復怒責言面諛背誹革職閒住言久貴用事家富厚高甍雕題廣囿曲池之勝媵侍便辟及聲音人部皆選服御膳羞如王公其始海內縉紳意其且復用問遺踵接而最後漸不召則亦漸稀簡而監司守令閒不能盡酬荅言居恆邑邑不樂遇元正聖壽上表賀稱草土臣上報聞而巳久而漸憐之復禮部尚書武英殿大學士仍致仕是時代言者翟鑾得罪去代鑾者嵩嵩最得上意而同事大臣許贊張璧以老病或罷或徙嵩獨相上微聞其專特再召起言是為嘉靖二十四年既陛見盡復其階勛職秩時嵩巳為少傅兼太子太師矣則亦加少師以示並重始言與嵩同鄉稱聽□既言驟貴嵩乃反自下事言惟恐不當也言則直門客畜嵩而巳而嵩巳陰謀掎言奪其位矣言罷相時嵩盡斥言朝中親黨至是言亦盡斥嵩之人嵩墨墨心恨甚故事閣臣日給酒饌當會食言自攜庖甚豐不食所日給與嵩對案又不以食嵩始海內恨嵩信其子世蕃為橫恣快言能奪嵩而制之乃言未久修恩怨行意益甚御史陳其學以鹽法事論京山侯元都督同知炳言擬旨令陳伏皆造言請死有所進槖炳至長跽而解以是皆與嵩比謀構言上左右小璫來謁言言奴視之小璫詣嵩嵩執手款款延坐持黃金密置其袖中小璫以是爭好嵩上時使小璫夜瞰言嵩寓直狀言老倦酣就枕嵩故篝燈點簡青詞上所屬言青詞言率以付其客客才多盡所為草率復進言亦忘前所進草上時時棄言莫擲之地左右無報言嵩聞益精專上益愛之又歲余而河套之事起總督陝西三邊都御史曾銑者功名士也先嘗以御史按遼東定遼陽兵變時論才之銑人自喜負無難天下事至是請驅虜復河套言自度上素許其任即密疏稱銑忠決主之時上亦以為然然我與虜故不敵疏下兵部久未敢決覆上疑密問嵩嵩乘間曰非計還問言言則不敢主於是下群臣議時嵩巳攜知上意即公言其不可且言臣備員輔職如此大事關安危不能先匡正同官臣言他政效勞多猶可臣獨無分毫補宜顯斥臣上於是大疑言言懼不免上疏曰臣愚竊謂匈奴不過漢一大縣而巳況國家全盛之時皇上中興之會薄示威武逐之出套庶可久靖邊陲故不揆固陋妄擬銑奏陛下好生大德馭遠弘謀非臣愚淺萬一窺見但臣與嵩數議此事絕無異言今乃先臣具奏名若自劾意專諉臣所幸軍旅未興聖諭先布不者臣不知死所矣上責言強君脅眾詐稱上意必行嵩復疏臣雖與言同典機務具員而巳無論此大事即尋常政務亦素不與知言欲顯上指於外而示親厚於銑擬旨許銑出言心手臣署名而巳廷臣皆謂上意必行無不恐懼臣又謬意上別有諭言耳昨蒙降兵部會疏言獨留三日後出密奏袖中令臣一閱隨即寫進並不片言商搉言每票擬忌臣干預常在直所夜分了之臣愚鄙不敢廁言班列乞賜罷黜言大懼上言臣位謬前嵩自謂並受卷知誓同報効不識彼心異臣臣每入直邀嵩再三多不肻至即至亦漫無可否乃謂臣不使知臣所示嵩中也奏未寫就明欲與嵩商搉既無可否反故諉臣中臣危禍臣不足惜如國體何上怒削奪言官以尚書致仕然固無意殺之言去而有蜚語流禁中謂言怨望雲向不奉戴香葉巾是為朝廷計非是身家上益怒會先是咸寧侯鸞以總兵官鎮守甘肅貪縱久甚銑向鸞取兵馬防秋不應銑參奏鸞歷數其不法狀有旨逮下詔獄至是上書自理嵩因授鸞意代鸞草謂銑賄言表里作奸令其子淳先後持金數萬託言婦翁蘇綱致言所妄議開邊前後掩敗功謬覬大福下錦衣鎮撫法司莫敢為解者上竟論死銑追逮言途次言於車中聞銑所坐驚墜車曰死矣更上書自明謂鸞草出嵩上怒不省也其冬斬言於市流其妻子二千里禁中蜚語或曰嵩所播或曰嵩密奏引漢誅翟方進故事而上意遂決鸞從此厚賂嵩兩人深相結也穆宗初復言官贈文愍予祭葬言妻蘇夫人繼妻也有才色言嬖而畏之以故其父綱父通關節為奸利言有妾孕七月蘇妬之嫁民閒生一子言死蘇氏召置其家貌甚類言且得官矣卒病死 
　　郎曰嘉靖中年以後相者夏貴溪嚴分宜兩人貴溪始為給事赫然見才誓不奔走權貴間至分宜亦挹挹有送豈不皆君子哉不保其身同及於禍患生以主寵為巳私物也貴溪峻而漸於不遜分宜卑而淪於不忠上怒下憤所繇來矣
