
●名山藏卷之八十七
　　晉江何喬遠　譔 
　　俘賢記 
　　◆俘賢記 
　　蔡子英 
　　伯顏子中 
　　簡祖英 
　　蔡子英　　伯顏子中　　簡祖英 
　　○蔡子英 
　　蔡子英永寧人元季舉進士為擴廓帖木兒所知薦至顯官常依止之明既定天下擴廓帖木兒敗走子英單騎跳關中轉入河南山太祖使人圖形征捕得之傳詣京師將渡江一夕亡去變姓名賃春關中者七年關中人復跡以獻械過洛陽見信國湯和長揖不跽抑之不得和怒火其須至京師太祖置之外舍衣服飲食之疾使人視之而將予之官固辭不受退上疏曰仰惟皇帝陛下掃除群雄混一宇內蠻夷狄戎無不賓貢臣猥以遊魂假息崛僵山澤被執道亡久煩蹤跡其在常情死有餘罪陛一以萬乘之尊垂憫匹夫之志憐其所苦賜之解推許以名級臣非犬馬豈敢忘恩自惟學本韋布遘罹亂離操戈行伍智術粗淺遇蒙主將薦仕七命躍馬肉食十有五年媿無尺寸可荅國士國家板蕩又復失節更何面目班冕陪紳古人有云不正之女中士羞家焉不正之人中君羞臣焉陛下底定天下兵士大強器械大利府庫大充實金城湯池大堅固興學以為養明倫以為教褒節以為風獎忠以為勸天下之士鵲起麋興臣之一人何足有無若以無義俘囚廁維新之朝班賢士大夫之列亦非所以提綱挈常為示於聖子神孫功臣德輔也臣聞王蠋閉門自縊李帶闔室受屠非惡生樂死生亡也所以求仁處義而成名於勇也臣被獲以來追咎無勇今日獨有不仕稍可塞心陛下者察臣而全其志禁錮炎邊使終蒿里死雖死瘴感恩巳極若以威加海內必伸匹夫之誅則臣仰止古人死無所恨伏俟斧鉞太祖覽奏而重之命館之儀曹一夜大哭不休人問故曰思舊主耳上敕送子英塞北去 
　　○伯顏子中 
　　伯顏子中其先西域人祖父仕江西因家焉子中通春秋五領元鄉薦再仕為建昌教授慷慨談兵饒技略會四方兵起江西行省以便宜授贑州路經歷尋為分省都司贑破為漢倉卒募吏民與漢兵鬬城下不勝閒道入福建陳友定闢為員外郎出奇計收復建昌浮海獻捷元順帝授福建行省郎中再進至吏部持節發廣西何真兵捄閩至則廖將軍永忠巳破降何真子中跳墜馬求死不得自折一足永忠義而舍之乃變姓名隱進賢縣北山下先是高帝數微求子中不得而錄取其孥於京師子中曰吾巳無身匿游州郡買鴆自隨曰有索我者以此應之會事稍解遁還而上令郡國臚舉故元耆碩不應者坐大辟論江西布政使沈立本密言予中於上上朿帛征之使者至子中曰死後矣具牲酒祭其祖父師友為歌七章飲宏鳥而亡 
　　○簡祖英 
　　簡祖英東筦人事元為江西都省員從何真起兵障鄉里廖永忠既下廣東征祖英赴闕上宴勞之賚以纁帛授建平知縣祖英上表曰臣九歲失怙鞠養藉恃長冀用世以報昊天向食元祿為何真參佐適值三山強寇剽掠廣城一門妻子五人殞命臣母被賊囚拘臣媿趙苞不能即死茲遇聖朝率土普天維昔狗鼠血鐵膏鑕臣母得以生還臣即不孝無所逃死藉聖朝之賜得以母子俱完羝烏再效臣雖九死其何能報陛下錄臣寄以民社此臣効命之秋也而臣俛顧慚恧不敢受命者實以嘗事元朝瑕釁深臣今年四十有九而臣母八十有一矣陛下誠孝治天下仁懷遠人憐西日之短期予北堂之私歡臣母子拭目清平謳歌日月上俯從之其時何真部又有南海人高彬者故為萬戶至是行賈走江湖朝命征為武職固辭不就久之把筆學詩隱居學易 
　　郎曰右俘賢三人不列於元史幾佚其名大祖出而全之抑何大也而風示遠矣
