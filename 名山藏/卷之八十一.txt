
●名山藏卷之八十一 
　　晉江何喬遠　譔 
　　臣林記（隆慶臣二） 
　　◆臣林記（隆慶臣二） 
　　楊博 
　　譚綸 
　　龐尚鵬 
　　葛守禮 
　　陸樹聲 
　　鄭世威 
　　吳岳 
　　譚大初 
　　楊　博　　譚　綸　　龐尚鵬 
　　○楊博 
　　楊博字惟約蒲州人父瞻為四川僉事博年十七舉鄉試旁通諸經二十一登嘉靖八年進士授盩厔知縣調長安為政精廉殊絕盩厔有劇盜博督士兵犂其穴在長安留心賑饑存活甚眾時瞻亦為扶風知縣父子並有惠政而博且冠陝被薦行取以年不及格授兵部武庫主司至為郎世宗幸承天起故學士翟鑾改兵部尚書兼右都御史為行邊使視師九邊鑾薦博贊畫至肅州屬番數百人遮道徼賞鑾綜所齎朝賞有數番來恐滋多欲拒不見番競讙博曰夷性卞憤不予必變莫若集而面詰其緩迓狀曰天子念若等僻苦煩相公親勞問若等當傾巢遠迎敢遲渙乃爾應縛屬吏諸番當氣懾如此則賞不待溢鑾從其計擁衛暨嚴跪諸番轅門之外譯而數之諸番果羅拜請罪因微賚其先至者餘部落懼以後至讓無敢來東至遼東登撫順城覩建州海西二夷屋居火食樹官建衛大類中國而貢使久不至察其故為海西夷兀允住所閉遏而兀允住不靖繇薊東郵傳多乾沒苦之乃告鑾是夷勢雖羈縻功成藩屏奈何惜小費自撤厚防請以柔遠深意嚴諭諸驛並原諸夷後期罪特許補貢若兀允住有罪不可赦則嚴敕遼東撫鎮多方擒斬以絕禍源鑾從其計以上聞博是行東抵雲爰陽西訖張掖輒眺察其形勢險易亭障堅瑕問土俗好惡士馬登耗夷帳遠邇部落強弱一一籍記圖繪具得其肻綮所請築浚濠堡增設守備鑾以博計上聞輒施行鑾入首薦博可屬大事上嘉賜金幣調掌職方司時嘉靖中年北虜俺荅阿不孩累脅我叛人侵邊世宗日念邊所以督邊臣甚至虜始從大同左衛入犯朔州博白兵部尚書張瓚當備京師瓚以聞上喜其後繇朔州至馬邑白草溝而南自太原南下聲犯平陽澤潞延綏廵撫萬潮請備京師而瓚疏巳行虜營汾及平遙介休東西散掠諸縣山西左參將張世忠與戰死虜益分掠定襄盂五台等州縣八日始出陽和塞山西撫按以虜退聞博草備後十事請瓚上之瓚曰虜退矣寧庸是其夕上下內閣令戶兵二部條後計瓚取博草立上之上大喜有張瓚憂邊思職之褒而戶部後二日始上尚書李如圭竟失上意以免是時世宗以膺懲責本兵瓚倚博如左右手凡羽書中旨朝奏夕聞夕下朝覆上亦知博所為一夕羽書至上特遣中使扣楊郎中舍馳召之時瓚墨好貨而博布袍蔬食門絕私謁時有王文選鎖門不鎖心楊郎中鎖心不鎖門之諺博居曹十二年例當擢京堂官而鄭曉為文選郎中擬遷山東提學副使吏部尚書許瓚為博薄之曉曰以楊謀斷奚虞不遠夜過博以告博謝曉為知已居一年擢左參攻又一年擢都御史廵撫甘肅上謂勛輔大臣曰前職方郎也而是時仇鸞為甘肅總兵貪狡淫暴博時時規正之鸞為曾銑所奏逮系獄中而銑亦坐議復套事逮詔獄鸞即上書訐銑並及博上不問及鸞得出獄尚訐博不已上語左右曰楊博好官鸞何誣之再者必治居二年與總兵王繼祖督參將蔡勛擊虜八里河灘斬首四十二獲馬駝牛羊千有奇夷器八百九十餘已與諸將再擊虜鎮羗永昌山丹鎮番等處斬首九十餘獲馬駝牛羊四百有奇夷器二千五十有奇而哈密夷人牙木蘭自嘉靖初得罪於土魯番酋擁眾五千餘人內附總督王瓊遷牙木蘭於湖廣安插其眾於白城山命哈密衛都督白羔刺約朿之顧白城城堡未建聽其蹔附郊關以居者二十年所矣是五千人者皆哈密赤斤罕東詣夷長子孫日盛強勁與軍民相搏博檄副使王儀參將劉勛葺治白城山城堡墩戍給以耕爨之具具羊酒召諭白羔刺諸番徙之皆歡呼樂從計移帳七百有六男婦三千四百餘人離塞近者二百里遠者至五百里約以朔望之日入城番漢母非時通既奏聞帝嘉之以斬虜徙戎二功進右副都御史予獎敕賜白金紵絲明年丁母憂服闋即家召起兵部右侍郎明年兼右僉都御史廵邊尋轉左其冬覆命兼僉都御史總督薊遼保定軍務兼理糧餉博謂薊遼切近京師惟擁護畿甸防衛諸陵為大義御虜之機敢戰不如慎守要以匹馬不入為功三十三年八月甲子西虜把都兒東虜打來孫紏其諸部七大酋十餘萬騎會於小興州白廟兒自三岔口古城川並虎頭山連營百餘里謀犯古北虜尋繇黑霧山而南戍刻抵孛河車者二百餘騎距塞不十舍博飛發尖夜二人出哨留參將唐桂守密雲自帥中副總兵劉通副使蓁甲而馳與廵撫都御史吳嘉會總兵周益昌大會於古北召諸將畫地守連營持待戰火器者夾岸軍益昌帥諸將往來馳援軍皆附牆立乙丑寅刻虜自虎頭山大舉薄潮河川關下突攻龍王谷參將楊照游擊官疾擊之卯訖午百十戰殺過當我軍傷者九博立出金錢布粟分勞軍促故游擊棠帥師五百人前助則稍退尋攻磚垜子副總兵龔業疾擊之又過當則稍退尋攻沙嶺兒益昌帥其所帥將殊死戰虜大挫轉攻丫吉山廟兒嶺副總兵業展轉迎擊之遂退博更檄益昌發家丁千人援虜所不攻地選尖夜攜地炮潛出按伏夜分齊發虜自相蹂躪刺砍達旦時虜營火光燭天烽火達京師上震恐問虜報於相嵩日數下會博奏至上喜趣逐虜丙寅虜分為三道攻龍王谷沙嶺兒磚垜子諸處各萬餘騎參將照副總兵業游擊官力御之斬首二打來孫簡驍騎四千令部酋塞逼攻松嶺兒甚力千總承爵故游擊言參將淵各帥所部至虜盡銳蟻附而緣牆一虜已及雉言部張馬馬斮其腕則皆墜虜射馬馬貫顱我軍被殺傷者六十餘人延綏游擊璘帥所部馳至擊殺虜數百打來孫遣部酋把戶塞擁五千騎濟師相持朝至昃矢蝟集璘若言手刃督眾殊死戰殪把戶塞若里狐二酋虜號哭鈎屍馱去戍刻突百騎攻漢兒嶺紅山兒游擊守督中軍時中等堵擊游擊碧參將府以陝遼游兵應之遂退虜相與語向庚戌秋如進巨室寶貨人畜各飽望外今者牆高台密人狠弓強大非昔比也丁卯辰刻虜復以三百騎攻孤山兒守若碧若府揮刀親摶眾殊死戰擊殺虜五六十餘乃奔古城以去仍返虎頭山將向白馬關大水谷博探虜動靜檄寧夏遊擊經固原游擊堂提督卿備而待仍選尖夜持火炮潛入各營竟夕四散五六發虜人枵馬疲皆狼狽哭歸是役也博御虜五晝夜其始聞警即止宿古北垣上每跨鞍擐甲冑手弓矢往來諸隘口睥睨閒憑牆血戰虜百道攻不克是時都城謂虜旦夕如庚戌警報日數十至上時發廠衛邏較及親信中使分詣緣塞詗諸軍趾相踵及歸備述博隨虜轉戰狀會大同廵撫都御史王忬奏亦至上大喜諭嵩曰得如是者數人無廢兵政矣已已即軍中宣諭賜博益昌嘉會業照璘大紅紵絲服各一襲發萬金勞軍是役也論者謂中興武功第一博上疏歸上功稱五略以贊上是時俺荅亦屬六萬餘騎寇山西三關亦為總督侍郎許論所擊走上大喜升博右都御史兼兵部右侍郎論兵部尚書兼右都御史各蔭一子錦衣衛千戶益昌嘉會等皆升賞有差尋兼總督遼薊保定軍務三十四年打來孫憤昨秋失利來襲馬蘭谷駐鯰魚石關下博與嘉會益昌益督諸將奮擊剿拒幾獲打來孫斬首二十餘殪其酋一薊郊關也每虜至京師輒戒嚴博御無失利博在薊賈勇教戰自四方至者稍有寸長輒置幕下擇氣志可使者激之曰虜亦人耳奈何見而走安知天不欲而富貴令奮跡行間耶久之士知戰故輒以無事亡何召入為兵部尚書尋加太子少保杜絕相嵩子世蕃不得撓兵政嵩父子不悅居一年丁父憂又二年土虜寇大同圍右衛城連月不解征總督楊順下獄罷兵部尚書許論廷議置代未決上復召博為兵部尚書以往博不能辭墨縗而往上疏慰曰皇上幸寬西顧憂臣誓滅此賊用攄國憤上嘉荅之因賜白金文綺虜諜博出關即夕悉眾出塞去博以右衛久在圍城中樵採路絕士煑革而食忍死固守無二志乃優加恤獎疏褒其守帥尚表並陳善後十事遂經畧大同修守要害測虜情預戰守凡疏一二十上上悉親為裁定不下部議虜去遠博以大同川原平衍虜騎飄忽艱於防禦乃聚糧具械分佈修築躬自勞來獎勸於是築牛心等堡寨墩台二千八百七十二座挑浚大壕二道各長三十里攔馬壕六十四道凡五十日工報竣上嘉博功大完速降敕獎勵賜白金文綺隨諭輔臣曰宣大博理已平一歲可見凡事無人之效又曰博盡心邊務方在理中以來冬回部為宜朕意須加以一秩乃加太子太保兼右副都御史虜酋有哱素者故稱魁桀時以輕騎抄我邊博計擒之並斬其黨十五人因分銳兵襲擊並塞虜營多所斬獲虜徙帳遠去邊警益稀乃議築翁萬達所創大同長城列上修邊四事大約計費二十萬金請內帑者十一上覽疏謂輔臣曰博修邊費少成多比他動以四十萬用大不同各鎮妄費誰肻一言及者博聞感泣會虜入薊鎮督臣被廷議移博鎮薊上然之時當防秋即日趨居庸道上經畧宣大及時繼理十事既入關調度諸將魯聰等畫區分守而以副使等官李尚智等監之下令曰某月日時各營據牆舉火為號某日某時如之凡擺邊耀武者三自居庸距山海旌旗徑千餘里不絕炮火之聲遠邇響應近塞夷眾走報諸酋時刻不爽諸酋皆驚終歲不敢近塞上召博還部加少保當是時嵩父子不便博入屢沮之上特旨召博復特旨加貳孤嵩茲不懌浙江總督胡宗憲者父事嵩江南海賊為亂宗憲計擒其酋王直嵩欲因事侯之博執不可請下廷議禮部尚書吳山與博持之宗憲竟不侯嵩與其子世蕃憾博甚是時上久不接羣臣操下益急博屢犯嵩慮為所陷夜宿外舍以待不測然上殊知公一日諭吏部曰朕聞自博入胡虜日伺邊外未幾戎政缺人又諭兵部曰戎贊之用須如博者會各邊屢有奇捷法當敘本兵功博不自言上皆錫銀幣繇是嵩乃不敢復構博博一品考績賜羊酒鈔錠授柱國勛並以勛贈其三代上異數也尋詔支正一品俸四十一年虜將大舉寇薊諜報甚亟上曰自博入我恆慮邊今秋必擾早策遏之博申飭邊塞使命絡繹而薊總督某者殊易虜乃東廵遼陽博拊幾曰虜氛甚惡亟征各路兵協御猶懼不濟顧引重兵去遠徼是假之便道也今茲敗矣日夜十餘檄趣之旋虜已潰牆子嶺入矣虜薄近圻火光燭大內博夜宿部中前後上三十餘疏尋引去是時嵩先已得罪去博再入本兵且八年籌虜籌倭心力焦勞南北報功捷無慮數十次皆推功文武大臣不自為伐四十二年兩考再蔭一子入監疏辭上不許曰茲用酬功且以礪世明年吏部尚書缺特簡博未几上崩穆宗即位博首請錄忠諫舉遺俄奏修平宸濠功令新建伯王守仁子世其爵又以中外遷陟太驟政多苟且請漸為久任法並得施行明年一品三考加少傅兼太子太傅蔭一子入監讀書博在位久左右幸臣皆不便之時時譖博於上博歷辭蔭許之又明年以覆留都御史龐尚鵬有旨詰責博請謝去大學士李春芳尚書劉體乾等及兩京科道交章奏留不報已而左右譖博者皆得罪上知博無他又明年再召為吏部尚書治兵部事力辭不許是時西虜已納款九邊防禦薊遼為急博奏征浙兵九千人復奏遣清軍御史征北直隸山東河南山西陝西諸脫伍軍悉詣薊鎮以實畿左尋解歸神宗即位召還吏部時一品滿四考賜寶鈔五千貫肥羜三上尊三十加少師兼太子太師蔭一子尋覃恩贈三代如其官葢以兵部臣一品四考惟博一人尋以疾乞歸再疏許之時博子俊民為太僕寺少卿俊卿為錦衣衛都指揮僉事詔皆許扶侍歸葢殊典雲歸之明年卒年六十有六訃聞輟朝一日諭祭賜葬贈太傅諡襄毅蔭一子中書舍人博豐須偉貌音吐洪暢每談及生平履歷接人遇事與夫九邊阨塞險要兵馬錢榖盈縮堅瑕今昔登降之故亹亹如指掌遇下有恩所至多見思每朝四鼓興危坐待漏祁寒暑無二雖位益尊益恪慎俊民仕戶部尚書俊卿武舉第一人又俊士亦舉進士 
　　○譚綸 
　　譚綸字子理宜黃人父鎬以貢為王府教授綸為人恬澹好黃老言嘉靖中以儒士中鄉試連登進士授南祠部主事稍北遷庫部郎轉南職方居久之倭寇苦東南諸郡轉薄南京城門閉者三日綸一再募壯士五百人逐之雖未能撓寇然當事者指目綸為知兵是時台之僊居黃岩新中寇郡兵幾萬人皆巽懦遂補綸為台州知府至則簡習精卒千人一捷於柵浦一捷於北嶺一捷於楊沙溪皆在旬日閒以此益知名就遷浙江副使為廵海使者綸悉散諸徵調一意練土著倍餼餉備器械厲威信必誅賞教之三月部士皆爭命死敵而會督府剿王直黨於舟山兵相距十月莫敢動綸伺賊登馬岡急擊潰之明日攻何家石見又大潰之黨無留未幾犯桃渚綸急走桃渚巳又殺海門陴者登城矣綸急率衛卒搏賊又扼賊海門之南北路遇之於新河追殲之南灣浙中寇盡平升參政轄海事如故當此之時江南平賊功惟綸與胡宗憲為最居亡何廣賊流劫江西時綸方丁艱家居起復擊平之改福建參政乞終制亡何倭陷興化又起復綸以僉都御史廵撫福建綸期戚繼光犄賊渚林一鼓盡擒之浮斬二千二百有奇獲被鹵三千餘人衛所印一十五章然不自居功悉以歸前督府是時前督府方獲罪得藉以解升副都御史復擒賊於福清之神前粵漳浦之玻璃嶺其它楊一蘇阿普藍松山等閩中眾不下二三千人皆誅滅過當八閩底寧得請補制居一年起廵撫陝西未至蜀妖人蔡伯貫倡亂改廵撫四川至則寇已平度川湖介移施州衛設隆昌縣於隆橋驛遏蠻所出沒又平龍州薛氏則又改龍州為龍安府皆得請蜀人大德綸又討除逆賊鳳繼祖有功賜銀幣隆慶改元升兵部右侍郎總督兩廣尋召還明年以左侍郎總督薊遼綸謂鞏護京師宜莫謹備薊鎮備薊鎮無如注精戰具於是修壕塹創敵台造戰車鳥銃佛郎機諸具甚設初綸在江南時與俞大猷戚繼光共事戎閒用浙兵得勝有所之必師與俱往賊望見浙兵旌幟無不膝受刃及是請得南北兵兼訓練奏立三大屯營管鑰竟委戚將軍薊自是稱雄鎮虜相戒不敢犯居二年升都御史兼兵部右侍郎理戎政明年以尚書理戎政是冬予告又明年起兵部尚書掌部事方是時三鎮貢市竣北虜三貢禮成粵東羅旁蜀中九絲平遼左征逆酋王杲及平虜堡之捷推功本兵三賜金幣兩蔭子二益俸一加太子少保錫麒麟蟒衣各一襲亡何卒綸慷慨奇節朝廷始終置綸兵間綸亦始終以兵事自表雖無所授韜鈐劈畫運量若玩弄夷虜掌股上其志虜忠勁即圉徼靖謐常若大敵肘足發極計慎畫猝有警輒欲奮蹀為士伍先不敢晏處嘗言國家欲破虜者必得人為總鎮將兵十萬東西往來支撫畫地自攣或時出塞搗虛庶得志又欲圖復大寧安薊遼西稍移鎮偏關犄角宣大庶幾銷虜無大舉綸少時好黃老其後入官家居聲伎自奉增損海內曲調儷之和平號四卒腔至今優人皆用之卒年五十八贈太子太保諡襄敏追敘羅旁功世一子錦衣百戶 
　　○龐尚鵬 
　　龐尚鵬字少南南海人嘉靖三十一年進士授樂平知縣表樹風聲政教大行召入為御史命核浙直軍餉發總制胡宗憲監軍鄢懋卿破之奸語侵相嵩幾中奇禍事竣覆命猶執奏如前出按河南強宗縮肭貪墨吏望風解印綬丁艱服闋入掌河南道理考察事科臣胡應嘉刺太宰得罪尚鵬疏救甚力且劾及輔臣郭朴尋按浙江浙江賦民大抵皆本天順間御史朱英所疏兩役法籍縣民分為十年而統於坊里之長每一坊一里長率十人令民按丁若田五年而率錢與長為吏辦公私費坊主宴里主饋曰甲首錢又五年而長率民詣縣廷審諸役曰均徭歲環遞以為常葢五年一月民也時頗稱便其後吏肆而長饕所云甲首錢有一貧男子出白金四五兩者即富者接田按田而率有加滿千金不數百不已於是貧者走徙往往以錢累其長富者不免詭逃役至若均徭一不幸得館庫或捕鹽諸役其在榜中顧役直不過七八金富民承之則誅攫百出不數百金亦不己又不幸富者兼得兩重役貧者或分得十之一二則身家亦破碎生平構聚五百千朝居暮空貧者至不有其妻子與籠雞柵豚互牽引鬻市中相聚以哭於是每書榜則老胥黠吏巧播弄以網賄與詭者相唇齒而民病極矣尚鵬如此己久既至乃破除其法一邑中調劑官百所需費若諸顧役不縮不盈與民之丁土相厘合凡丁一田千率出若干錢與秋租歲並輸於邑吏明年百所費與所役亦歲出庫中錢擇其人掌之且買且顧人給鍥帖一紙令曉然無所謂甲首錢長不得濫索無均役富者亦不入館庫役最重且苦若鹽捕等者不得勒富者募而且歲輸每丁不輸二十分眇細易辨受詭者不得行胥吏無所用播弄用詔書行之名曰一條鞭浙人大便而江以南通行之礦徒倡亂促廵撫剿平紀驗其功次釋出幼少者千餘人西湖中大家種蓮藕取利佔據相格間至傷命悉禁絕之還朝報命浙中排門香燈涕泣攀挽尚鵬車中亦淚下也改提督京畿學政嚴條約立學規士習丕變隆慶初條陳時政數萬言擢大理寺丞時議興復九邊屯鹽升右僉都御史行部次東昌疏劾內侍恩馳驛殺人御史以仁贓私狼藉並劾給事中齊陰壞邊餉言官憾傷其類思有以中之不得也尚鵬廵歷諸邊足跡殆徧與總督尚書王崇古入河套搗虜巢有功執政忌之竟不得敘又上會計錄言從古征斂煩多則民窮盜起天下遂大亂臣親視邊方生靈愁苦幾欲繪鄭俠之圖讀者咸壯其志次甘州為御史郜永春所劾下吏部尚書楊博曰龐君能臣特疏保留少輔高拱不悅傳旨切責勒博致仕尚鵬落職九卿科道疏留不報萬曆初博召用尚鵬亦以僉都御史起督福建軍務至則罷商稅減寺租蠲宿逋五十餘萬踰年擢左副都御史協理院事張居正奪情復相論者俱得罪尚鵬移居正書申救居正不懌亡何坐報最以簿書年月少誤被給事中陳三謨參奏回籍居四年卒三謨居正黨也尚鵬忠介慷慨有才有膽其立朝知有法紀而不顧一身利害其當官知恤民艱而不避一時讒疑海內縉紳倚重焉天啟初諡 
　　臣郎曰楊博譚綸龐尚鵬皆一時能臣博綸善治兵尚鵬善治賦而楊博在嘉靖朝尤為主上所倚毗可謂公家之利知無不為鞠躬盡瘁君子矣 
　　葛守禮　　陸樹聲 
　　○葛守禮 
　　葛守禮字與立德平人嘉靖七年山東鄉試第一遂成進士授彰德府推官有大獄坐與盜者連數郡守禮鞫無驗悉論出之大吏易守禮儒生耳何知吏己更以他疑獄試守禮守禮平亭盡允大驚服擢兵部主事郎儀制寧府既除弋陽王攝寧事請得置旗尉如故守禮不與曰攝寧也繼寧耶出為河南提學副使論士兼德藝遷山西參政冀南兩郡藩宗暴橫至匿亡命行劫監司莫誰何有徙署於他治者守禮至仍故部署彈壓兩郡悍宗皆斂跡升山西按察使鴈代寧府閒居民多自墾田或告晉王曰府中牧地也王奪之居民譁噪構兵守禮法其首難者仍歸田於民令有司歲收其田租抵宗祿升陝西右布政轉左秦王亦以牧地故利民田立石其壟土民爭訟不決守禮什壟石告王以晉事田亦復歸民入覲佐計所署卑冗吏老疾失真者輒與白吏部尚書曰若是則計簿舛耶守禮曰此皆去省會遠第取具文書實未嘗見其人今乃見之舛在某也升副都御史廵撫河南尋升戶部右侍郎督餉宣大山西改吏部右侍郎三攝部事大抵綜名實振淹滯抑僥倖銓法多所更定而貴勢皆不便之升南禮部尚書相李本署吏部事希嚴嵩指以地震請考察廷臣分三等為去留守禮以衰庸罷留一等則吳鵬趙文華嚴世蕃諸人時論譁然隆慶改元起戶部尚書時國計詘甚守禮請益鑄錢以便民平估以便商尋徙南工部尚書以母老終養母沒服闋起刑部尚書改都察院左都御史是為萬曆初年再察中外寮務絕朋比黜憸壬一歸於平直而尤重貪殘之禁守令坐受財及酷烈者劾系詔獄窮治吏爭自祓濯矣久之以老力求去守禮立朝四十餘年侃侃一節義所不可引是非爭大體絕不伺他人意指有附麗而亦未嘗自便為隱情在隆慶初相高拱以藩邸舊臣當事快恣相徐階積不能平百計逐拱自吏部尚書楊博都御史王廷及六官之長各率屬疏劾至台省庶官交章論奏穆宗故眷拱見拱彈章滿公交車不得己策罷拱守禮時為戶部尚書獨不論拱戶部左右侍郎徐一桂者拱同館也劉自強拱里人也詣守禮請守禮不應曰人各有見某自見不論高公耳何必同兩侍郎不得守禮疏乃自作白頭疏上之守禮自求罷居二年拱再相德守禮召用之時自強方尚書刑部拱從容語曰向者公疏可無白耶自強曰疏之不白今日安得尚侍公拱曰葛公棄不佞耶守禮即以見德於拱得復用顧見拱快恣如故終不附麗之拱亦少疏矣其後拱坐王大臣事守禮又與楊博力周旋於張居正所人以此稱葛公長者守禮自少至老服儉如一日不知有人世雕靡事年五十時其妻為之求侍姬而強之守禮召姬侍姬直當前守禮即拂衣出既數年妻召其姬家返之處女也嘗上疏禁戲劇東省燕新進士御史用故事召戲不敢白守禮以告相殷士儋士儋東人也守禮面斥御史士儋曰某實命御史守禮曰某疏禁安所得旨旨實擬內閣公自矛盾耶揮出之卒賜祭葬贈太子太保諡端肅孫曦亦萬曆中舉山東第一成進士 
　　○陸樹聲 
　　陸樹聲字與吉華亭人陸宣公之後也其父始孩而孤鞠於外家從母姓曰林嘉靖二十年會試第一為林姓至隆慶初始改雲樹聲少貧與其弟德同出為贅壻登第六十年立朝不盈數載每遷一官輒以病罷嘉靖數十年閒海內清望樹聲為第一自其為吉士移疾歸里其後告滿詣闕相嵩柄國官無大小皆有定價而館職尤重嵩子世蕃知樹聲無所挈第使人索松江綾子二百疋曰當以翰林予陸君樹聲謝曰翰苑本不敢希又實無一綾惟公所置之遂不往謁次相張治樹聲座主也為解於嵩嵩曰彼陸生者何其徑庭治曰蠢人也不足與較嵩乃令出試以南宮舉首不得己授館職而意終不釋然治乃為樹聲具錦幣四雙白金四十使一翰林介之謁嵩樹聲往至門則治所遣持金幣者己在嵩門下出刺授樹聲使自為獻樹聲大愕怡告之故樹聲不言懷刺入一揖即出終不出刺嵩送二人出見持金幣者立門左問為誰樹聲曰不知竟出嵩大恨樹聲授職未幾又以告去矣數告數起歷南雍南部時徐階富國樹聲同里人也落落穆穆萬曆改元以禮部尚書召踰年與內閣居正持前輩禮甚抗又以論事不合復稱疾求去二十六年樹聲年九十守臣以聞天子遣官存問加秩一碞為太子太保久之卒諡文定樹聲居嘗閉門宴坐焚香啜茗啟處服御笑飲在所休休然其和光綴接里之執經問道與士大夫東西行禮於其廬者不擇賢愚少長皆意滿去王錫爵稱其道不苦空而禪不標熾而儒不垢俗而隱弟樹德都御史以方嚴稱 
　　鄭世威　　吳　岳　　譚大初 
　　○鄭世威 
　　鄭世威字中孚福建長樂人嘉靖八年進士方總題其齋曰志樂顏瓢貧甘范甑弱冠舉於鄉既成進士會台臣闕詔從諸進士推擇眾競趨之世威曰纔脫章句躐司耳目耶授戶部郎丁艱改刑部出為廣西按察僉事尋改廣東丁內艱復除江西貴溪相言再召入相諸司往賀開角門延入世威便卻退呼閽者曰相國尊然奈何令邦大夫縮縮旁趨還吾刺去耳門者開中門乃入相言未子也汪廵撫玄錫偕相有事上清宮名為祝厘世從威諸司往拜視祝詞乃知為相祈子拂然不拜出轉浙江布政參議言再相過武林世威復不與諸司郊迓也轉江西按察副使時分宜嵩代言族黨虣暴張於言矣世威輒用三尺繩治有抵重法者獄具矣廵撫傳將改論世威持之不能奪也熊憲副者嚴姻以輕直占廢寺田千餘畆世威鬻以賑饑熊持相手書求捄不得遷四川參政念分宜終螫己投劾歸歸而薪粲不贍耕鋤自力且十年分宜敗中外交薦起湖廣參政南京右通政隆慶初擢都察院右僉都御史左副都御史華亭相階為王守仁學廷議有舉守仁從祀者世威言王守仁治世能臣也謂其紹周程宗孔孟則平生庸德有不足矣且其率天下徑趨直行使聖門講學明理之功屏不用將有毫釐差千里失者與守仁同時講學者泰和羅欽順惠安張岳世稱賢大夫兩相指擊共謬守仁辨不能絀葢守仁以名勝欽順岳以實勝實之與名相去遠矣階不是也顧其事亦寢轉南京侍郎改刑部侍郎會有詔採珠及珍石世威疏納忠諫崇節儉不報遂乞骸歸歸而耕鋤如故里中不知侍郎雲世威副使江西時議清贖鍰備庾賑且謂升石而征之筐篚而縻之是奸國法也取盈於公廥而尾閭於權門是奪民命也纚纚千言讀之恫切至有鍥以傳者通籍數十年朝野參半自對大僚臨下吏與農民處一本之至誠其學一以濂洛為宗取六籍及儒先語日誦繹之錄其精者獨證於心曰心嚴師為師心直諒為友展也宋儒實獲我私年八十二卒禮官言其歷官權貴之鄉媚灶是恥辭榮寂寞之野杜門自高人謂盡之賜祭葬贈尚書諡恭介 
　　○吳岳 
　　吳岳字汝喬汶上人嘉靖十一年進士歷戶部主事郎中知廬州保定二府為郡責大體而己而以聖賢之道望其民守廬州諭廬民母有不孝弟母怙侈毋鬬狠毋惡聲聞里中毋崇尚浮屠婦女不蔽面毋途行別民善惡於旌善申明二亭置社倉設社學藥局鄉約朔朢視學講經義一如國家成法廬人民化之守保定仁愛明敏未嘗用意摘發而自胥吏隸卒以至市猾田甿無敢越軼皆若通貫為一心保定繼來為守者唯有嚴清與岳併名而岳德及民尤深且厚累官左僉都御史廵撫真定嘉靖末年見相嵩虐焰移疾自免屏居南旺湖上茅屋薄田粗終居食日惟披閱禪經默坐一室客有過者亦時出見或留設食食不過數器脯菜居太半殊不出謁謝時遊行跨蹇驢而已或諷其矯岳曰某罷吏居家未嘗一用邑中夫役自覓輿夫力又不能老又不能騎跨蹇驢取便適非敢矯也既數年相嵩罷徐階當國起岳右副都御史恊理院事郵遽持檄喧閧岳宅僕人言狀岳方趺坐行氣搖首且止仆走立門外可炷香頃乃下床索檄觀之擲不更視親友從臾乃出就征一時士論翕然得人隆慶初大計科臣有異議疏入留中嶽詣政府抗辭曰請閣下視故事有考察去官者而科臣敢留之否公毋傷國體也閣臣悚然疏尋下既遷南京吏部尚書以老致仕岳在南京抑子薄杜僥倖務節儉以變鳳俗為人耿介端方清操絕俗守廬時以艱歸途次陰雨持廬蓋以行至家返之歸自南都廳事不備假僧寮而見客卒賜祭葬諡介肅 
　　○譚大初 
　　譚大初字宗元始興人嘉靖十六年應貢復領鄉書以貢資還公帑連登進士出跨蹇驢而已以憂歸赴選授工部主事痛革積弊不遺餘力久之復以憂去起補戶部選為戶科給事中歷兵刑左右給事奉使冊封饋遺一無所受擢江西按察副使獨振風紀直民枉抑視權勢藐如也清戎多所開豁御史以失額為疑大初曰失額罪小殃民罪大理驛傳嚴革冒濫撫院或藉資庇其故人亦峻拒之過者多避道去嚴嵩親黨屢奪人產大初廉得實悉麗法秩滿年僅五十具疏乞休不許擢廣西參政桂林澇米價涌請督府開倉發糴便宜賑恤存活以十餘萬在事二年值妻子連喪疏乞解職嘉靖末年召起河南右參政連擢南京通政應天府尹三奉詔書不敢復辭穆宗即位疏乞以參政致仕不許晉工部侍郎遷戶部左侍郎總督倉場貴戚權璫侵民田土必躬核履悉歸侵於民力薦僉都御史海瑞可大用累乞休不許轉南京戶部尚書復引疾乞休致仕家居田不滿百讀書鼓琴時人罕見其面卒年七十五詔賜祭葬閩人戶部尚書馬森謂生平所見清節二人粵中譚大初及汶上吳岳也子音以貢歷上石西州知州有廉直聲
