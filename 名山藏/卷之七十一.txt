
●名山藏卷之七十一 
　　晉江何喬遠　譔 
　　臣林記（正德臣二） 
　　◆臣林記（正德臣二） 
　　周經 
　　雍泰 
　　許進 
　　林瀚 
　　傅珪 
　　牟斌 
　　范輅 
　　孫燧 
　　許逵（萬木　鄭山　趙楠　辜增　葉景允附） 
　　羅僑 
　　張欽 
　　熊繡 
　　陳茂烈 
　　方良永 
　　周　經　　雍　泰　　許　進　　林　瀚　　傅　珪　　牟　斌 
　　○周經 
　　周經字伯常陽曲人父瑄以鄉舉為南京刑部尚書剛直勤敏任大布公無所避忌卒諡庄懿經少而庄穎以蔭補太學從其父習聞天下事慨然有用世志天順三年以進士選庶吉士與劉健張元禎並為李賢彭時時重五年授簡討成化三年升編修以左春坊左中允侍皇太子講文華大訓皇太子起立拱聽內閣大臣謂當請太子坐經竟不靖在翰苑春坊幾三十年考較編摩並舉其職太子登極為孝宗同事者俱進崇階經以端諒持正升太常寺少卿兼侍講而巳巳既擢禮部右侍郎巳改吏部轉左上欲以通政司經歷高得祿為參議示旨吏部經執不可與王恕疏論靈壽人獻大明川民田於太監李廣戶部駁議不得經謂諸司宜會奏尚書耿裕屬經草上得寢六年諸司以災異言事裕復推經草疏經請早視朝勤聽政節侈費省游幸止貢獻斥樂戲其言斥樂戲一事尤激有蹤跡草者經曰經自坐裕曰我當事當曰我時論兩賢焉九年擢戶部尚書人謂經出自翰林能文章而巳乃決滯剸繁莫不廿甲至其執法持論亡隃也孝宗朝寬仁弘恕戶部握天下利權奸蠧所萃挾勢行私不可殫紀少不如意毀辱繇之經一按行祖宗成憲事所不可雖成命巳下抗疏力言閹宦戚畹有請乞一切減罷上雖不盡用因而裁之屢矣經為戶部寬逋緩徵減省宂濫四方告災必覆奏蠲免每委官監稅恆以節愛為言課入多者與下考異時苛切得名而寬平貽譏者其風為衰人謂宋李沆不用新進喜事王旦念竭民力經兼之也 【 諸王府多奏欲自領河泊所賜稅罷其官經言國體非便且民力不能堪有中官織幣南京奏給長蘆鹽八千引鬻於兩淮仍給淮鹽價銀二萬兩經言鹽筴本以濟邊各有分地公許越境則私販必多官鹽必滯浙江守臣請給竹木銀鈔稅為織幣費經言關征非舊且浙地大水民困征役乞暫停織造大同缺馬尚書馬文升請給所糧銀就市之且戒督糧官母得沮格既得旨經言糧馬各有職不宜侵奪且引祖訓六部不許相壓其詞甚激給事中魯昂以財用匱乏請令諸藩公帑積貯及均徭羨銀盡輸太倉經言國用不足者蓋以織造賞賚齋醮土木之故若一切節省自宜少裕必欲括天下之財盡輸太倉恐非藏富於民之意又有旨取太倉銀三萬兩為張燈費經言不可以小民膏脂供耳目玩好靈台奏增灑掃卒當給月廩給言禁地非外人得入不過為守者槐役耳清寧宮災方議修建兵部欲調山東民大七千餘人經謂東土歲歉民貧不可使遠去鄉井請以本部羨銀就京師雇役皆得停改外戚張延齡有河閒賜地旁近民田千餘頃欲並得之且乞加稅銀二分經言河間多沮□比因久旱貧民即退灘地耕之遇潦輒沒即欲加稅將貽無窮害且王府賜田例稅二分而此獨加稅八將謂朝廷待外戚與宗親異矣又聞憲宗妃家亦有私田與民田比一切奪之彼將無以為業人又將謂朝廷待張氏與他外戚異矣疏三四上後有以雄縣退灘地獻為東宮庄者上因經奏皆扺之罪】 太監李廣以左道得幸既死上得廣捨中籍皆記中外饋送而不得其主名上怒科道官通劾在位諸臣尋置不問皆廷謝經獨上疏曰昨者科道官劾奏故太監李廣並奔競李廣之人臣名亦與雖蒙恩不問實含傷忍痛無以自明臣累承列聖越擢今秩受恩如天惟有淬礪無負終始果若科道所言是夷狄也是禽獸也當自死奚待譴責且人奔競李廣者冀其進言左右圖眷寵耳陛下誠憶廣在時曾否言臣更乞敕法司將廣家人嚴加鞫問必究簿籍所在臣有遺廣即不須多但寸金尺帛便斬臣首宣示百官果無干涉亦乞昭垂洗雪使天下曉然知臣非貪嗜無恥之人庶得展布四體終事聖明若令含污忍垢苟就班行必將悲傷抑鬱死填溝壑目且不瞑蓋經之自愛如此經於貴戚近幸有所陳情既一裁以法會有中官及部屬以言事獲罪經與同官疏捄聲稱藉甚而怨謗亦生十三年以星變乞休許之特加太子太保賜敕給驛予月廩輿隸命下廷臣吏士相顧失色下至民商廝役駭傳怪問自公卿以至郎署乞留者若干人數年之閒中外請留及復起者多至八十餘疏前此未有也武宗嗣位起南京戶部尚書辭不赴頃之丁繼母憂正德三年服闋改禮部復辭上降敕即家起之至京疾作寓都城外上遣人慰問賜玉帶及通鑑纂要比蒞事數月疾復作累疏乞休乃許之復賜敕褒諭推封三代月廩輿隸視昔有加經壻曹元時為兵部尚書留經蹔駐京邸以便醫藥明年乃行或譏其濡滯又明年卒贈太保賜諡文端命所部治葬諭祭經妻韓慧而知學子曾舉進士官尚寶少卿李東陽銘經之碑曰國有世臣實稱濟美其最貴者尚書父子施何耿王維白及倪周氏其一他莫與齊 【 施禮純何文淵喬新耿九疇裕王恕承裕白圭鉞倪謙岳楊一清曰為法曹而刻則傷人身為戶曹刻則破人家故頭會箕斂之法慘於赤族桑羊孔僅之禍烈於周來趙張殆有見而言也周公當職先恤民後理財而刻剝聚斂之風為之少變】 
　　○雍泰 
　　雍泰字世隆咸寧人幼苦學中鄉舉五上不第同學李錦勸之仕泰曰易不云乎行而未成君子弗用也錦博學履道名通天下選泰而友他日遭家變向泰質疑泰曰凱風至善堯典烝烝獨不可耶錦未心允泰策驢去曰非吾友也錦行隨五里泰坐自若錦強挽曰命之矣始下與別成化五年成進士歸省鄰人遺以束薪便遣還之有友詰泰泰曰伊尹非其義也一介不取如何初仕而貪也陜西廵撫語泰前者辟人不勝職今後不敢復辟人矣泰曰豈可因此怠淮賢耶寧人負公莫公負國廵撫深服其言謁選吳縣知縣吳中田傍湖湖傍田悉淪於湖漲前尹欲堤之厄富室不就泰舉前事富室復讒太守泰笞富室百竟成之吳人號雍公堤吳人有其妾死妾父訟夫密殺之匿屍湖石下今知死處巳兩月矣泰按視屍死當近日召父訊之曰夫夫密殺汝女汝安知匿湖石下且此又岍兩月屍耶必非汝女汝假他女脅財耳一拷輒信同年進士過吳說求衣裯泰不荅其僚勸泰應之泰曰吾吳人父母吳人吾子也剝子賂友於友何厚於子何薄擢入為御史初廵南城豪右斂跡聲震京師巳廵居庸紫荊二關及廵鹽兩淮且滿歲廵撫都御史以泰力遏權要商民感悅奏留一年初泰至淮灶丁貧而鰥者幾二千人比及二年具與完室巳升鳳陽知府未至丁父憂服闋改南陽居一年兵部尚書餘子俊總督宣大舉泰為山西兵備副使千戶韋瑛者誣收謀逆百人子俊會鎮守廵撫將坐實上奏泰曰人命至重其可輕邪若出誣收得無賞一姦殺百良疑讞可子俊悟從之至京果誣百人俱免居一年升山西按察使或謂吏部尚書李裕曰公待雍何驟耶裕曰雍廉使風力無雙豈雲驟耶泰剛直有時名然其行事時涉卞厲民有罪或杖至死泰出太原知府珍遇諸塗辟稍緩泰召珍塗跽數之珍起抖擻其衣曰豈失朝耶而至此泰曰汝壞朝廷體統非罪也耶猶敢出誖言笞之珍愬於朝告泰杖人至死狀收下錦衣獄刑部讞當酷刑罷官刑部郎韓紹宗走見王恕曰雍泰朝之直臣公有進退人材之責可避鄉曲嫌坐視之耶恕奏泰所坐非例得降湖廣參政至官有被誣為盜者數人累歲不解泰白釋之武昌知府達貪雨諂媚常得上考泰注下考黜焉弘治初升浙江右布政使吏部尚書屠滽家眾販私鹽鄉人仿效盜竊橫行泰先收屠家眾扺罪同官咸諍泰曰如此為屠公福耶為屠公禍耶且屠公寧知之屠公不知我為禁治非其助耶其知也治不甚爾存朝廷法亦存屠公情既丁母憂未釋服徙為山東左布政固辭不起十二年詔起為右副都御史廵撫宣府諸所奏議咸當時務士無室家者援兩淮故事來請泰與完聚復至千人參將李稽者李東陽侄也為部下所告泰召斥將奏治之稽陽跪階下請受責度泰必見寬泰曰此亦軍法令縛下擊以大杖科道官承望東陽意劾泰擅杖將官坐免既歸日居韋曲別業不涉城市陝守令非性所合縉紳失守者雖造門不與見從游鄉士或有過失名而命之族黨犯罪告有司勿庇吏部尚書許進語人曰吾遙望關西有二高焉其一華山一世隆也武宗即位給事中趙士賢任良弼御史張津陳順交薦泰有敢死之節撥亂之才時劉大夏為兵部尚書覆奏起用馬文升為吏部尚書推泰南京右副都御史固辭不起居二年許進為吏部尚書又以操江右副都御史起泰其秋升南京戶部尚書劉瑾泰鄉人也有勸泰行金道謝者泰曰吾進退在天居兩月御史東山參宣府都御史浥爛邊糧語及泰瑾矯旨令泰致仕故事吏部奏遷官具履歷行事上請許進遷泰時去其失官狀不具有言瑾者曰許尚書外示伉直公前佯恭敬如雍泰平生剛暴為按察使責辱知府為都御史責辱參將屢被貶黜進故隱其履歷欺公用之外言非本意用者為劉公之鄉人瑾怒遂矯旨令與文升大夏進士賢津俱為民良弼順等五十六人並輸米邊鎮人三百石先罷者三之一戍謫及死者免輸進子贊誥俱輸贖調外任泰自是長居韋曲旦夕焚香危坐或拽杖扶童休樾濯泉撫景自詠與田父羽流談稼穡講鬼神時自謂與鬼神通而後進皆言雍公唉居頃之有司獲礦盜盜誣引三川人千餘家有司遣卒攝捕卒因是取人財污及人婦女有司莫止也泰捕卒數十笞殺其巨魁二人余送治於有司其居鄉峻厲如此年八十卒泰奉身儉素貴賓至不過二肉為尚書未制緋及卒家人制以斂為請葬祭於朝禮部覆奏故尚書雍泰才明斷剛既廢復起操行清介終老不渝雖嘗被劾不累其生平奏上予之 
　　○許進 
　　許進字季升其先長安人居靈寶 【 進之先隋有楚州刺史法光唐譙國公紹左相園師洛州長史力士海東慰勞使輔干同州刺史經即家同州宋有給事中承宣國子博士大用進士巨圭都官員外宗進士才端明殿學士簡復東遷長安又四世為金兵馬都元帥威西征過靈寶愛其風上始居焉】 父聚安定教諭進登成化二年進士以御史廵按甘肅靖邊鄙黜貪暴再按山東憲事益舉故事廵按有所問治丁三司上報而巳進於宮吏豪右事悉自理之歲荒節財役均輸糴民以亡害既還京率諸御史劾奏都御史鉞疏捄御史強珍坐奪俸中官汪直怒進無以中之有道士以黃白術於鎮守湖廣總兵李震不遂遂誣震招夷軍為不軌汪直逮震家百口諷錦衣鍜錬成獄憲宗疑有冤命都察院勘問不敢二詞進為具冤狀上命即誅道士直怒求進亡所得一日上章章訛奏進被杖幾死滿九年考出為出東副使時值鄉試有欲私貴家子者進厲聲曰今天下事廢且盡稍存公道僅取士一途審爾何所不廢也東昌有一武人子道遇故人拉飲酒肆中故人者諸生年甚少而武人子身懷四金暮歸武人子被殺不見其首武人訴諸生生不勝栲自誣服進察生有冤驟拘縣中賈客取驗其私歷則見酒家易數布是去武人子見殺之日三矣召鞫之即自服獲武人子首空桑中泰安一富豪撻人折股死舉屍棄壑囑鄉鄰無所敢言死者兄訴官獄數年不就進隔取一人問其村巷居人門戶姓名又取一人使言行殺者姓名以前所告詳詰之其人謂進久私行知其事即吐實富豪驚愕稽首服罪其察如此進嘗行圃指畦蔬曰為政如理此蔬矣須備知某呵灌某可藝貿貿為之得無亂乎二十三年以地方事與廵按俱逮至京下錦衣獄孝宗即位赦出之既改元命為廣西按察使尋擢右僉都御史廵撫大同虜大舉犯邊進炮石烽火不絕相應系帚馬尾飛塵漲天虜驚為兵眾議款如舊款貢人歲率三千少亦不下二千皆戢戢下馬關門外脫弓矢入館代府諸郡王與廵撫通酒食乾沒芻餉進一切持法行武邑王聰沐不律發其罪廢為庶人太監岩侵餉撓軍按劾之岩摭拾中傷驗問亡實竟坐擅用藍絹旗謫兗州知府至用寬平治衍聖公弘泰問曰公此來政體何異昔年進曰往法官也而今郡守如昔治之不謂威雨即見忿滿進以親吏民亦用絕物議也錦衣百戶仝鸞應詔言進端謹剛方聞望才識足以伏奸當巨故廵撫大同倉庫充盈軍民閒宴獄訟持平豪傑遠戢扺緣精察太過遂坐排斥左遷請不次擢用南京後府經歷周廣榮亦以為言居兗四年遷陜西按察使先是北虜大寇甘肅都御史馮續罷為民廷議復擬進左僉都御史往廵撫土魯番牙蘭據哈密虜其王陜巴進與總兵劉寧副總兵彭清率兵冒雪食干■〈米冓〉飲氷水蒙犯矢石四十餘日襲克之還哈密王故城九年論功進右副都御史其年詔廵撫陜西廉察守令臧否軍民利病上下肅然今藩臬廵所部府十日州縣三日籍記行事憑而稽之先是張敷華撫陝有名至是關中人謠曰明鏡張許重光十年召為戶部侍郎與尚書周經並留心國計明年轉左廷推大臣有不恊者進揭之眾中人謂侵官進曰古者大臣知無不言況會議乎北虜火篩寇宣大命兼左僉都御史總督宣大諸軍出居庸關下令曰總兵官所領參隨諸人故貴介子弟類言自備鞍馬報效立功今並不予傳若餼給行糧三升而巳到鎮便編伍聽征有買功侵擾者軍法從事近習不便不數月有言進畏怯無功者坐參劾將官不與兵督同議罷職致仕御史曹玉等下至史胥陳景賢抗疏乞留不報進家居對客談哈密事矍然自喜顧客曰進老矣戅直多忤無益於時幸際太平安度餘生即不虞有疆場變尚思報國恩荷戈先士卒死焉能訣兒女子牖下耶鄉之耆艾問曰公昔為士朴真而巳何仕而功之偉也進曰吾亦以朴真仕居久之西夏不寧廷臣會薦可陜西總制而尚書林瀚都御史林俊等及先後薦進者四十餘人孝宗方欲召用不久晏駕武宗嗣位北虜寇大同戕三游擊將軍科道官復交薦進召為兵部左侍郎命兼理部事明年代劉大夏為兵部尚書仍督團營進居官五月章凡十數上多與權貴爭論駁執升賞請求一切杜絕軍士冒濫占役並清革之南北邊文書狎至改閱如流搜輯累朝事例奏為絜令以墐吏奸尋改吏部既受命切切以薦賢為意先行誼後才藝奔競請託尤所抑罷行取推官羅鳳文謁文選不跽文選郎短其驕傲進曰為推官不屈文選令為御史畏強御耶遂用之孫燧為郎中時與郎劉某皆進素識劉頻候問而燧疏邈進即推燧大理寺丞至其平生嚴毅自持乃後進入謁必留語良久以試其才用其可用者不啻巳出初總督團營時與劉瑾同事一日閱操畢呼將將官大杖之瑾問故進出權貴於薦書示瑾及為吏部瑾有親托皆拒不納瑾時假借詔旨戕害縉紳進輒委曲調護遷謫者處之善地或即復之有荊州知府貪暴亡比監司不敢署劣考進特奏為民知府賄瑾中批留用且命列考語上覽進既列考復自署後卒不得留瑾為人求吏部侍郎不得進有所推六上不下或勸進通瑾一言進曰扶同奏啟國有明憲雖百推改擬耶論者謂吏部選法之公自王恕而後獨進一人進每論前輩長者則曰周伯常雍世隆不用吾即死不瞑矣累加推薦上皆從之而大學士焦芳者因請託不遂謀起張彩為文選郎中共圖擠進彩時譖進於瑾故事主事得署員外郎郎中事進有所推瑾曰安得一主事署員外郎再署郎中耶坐越制除官勒致仕頃之御史言浥爛邊糧語及雍泰瑾以進與馬文升劉大夏俱嘗薦泰者並削為民時進子誥為翰林簡討贊為翰林編修皆調之外任而意尚未巳進在大同時嘗籍軍出雇役錢曰尖丁御史王汝言廵按大同瑾遣給事中往勘劾而密緻汝言書給事中曰劾則殺許公不劾則殺吾二人吾自經也汝言曰寧殺吾二人乃自莫奏白其事瑾大怒令改劾給事中曰吾死矣汝言仍前以上瑾曰二人不思還京耶時中旨逼切內外竄匿進曰吾自死耳遂仰藥死而瑾巳伏誅矣進子孫諱言之第以為進卒復官致仕如故贈太子太保進立朝無朋抜擢皆出公論去世二十年諡典見格嘉靖初乃得諡為襄毅進器宇魁岸抱負甚偉論議洶出若無不可為者法尚嚴峻請託拒絕少時被父撻指出血後舉指示人感泣不巳其為吏部尚書有貢士就銓輒急銓之曰先祖嘗為此官其孝如此生八子有官爵者七人詔鄉貢士誥南京戶部尚書贊吏部尚書入內閣詩工部主事詞鹽運使志青城尹論兵部尚書金緋銀艾並聯通籍一時海內莫京焉誥博學能文贊小心守法不敢任進退世宗稱其端慎值夏言嚴嵩當事不得盡所志論有才略好談兵 
　　○林瀚 
　　林瀚字亨夫閩縣人父鏐以進士仕撫州知府吳與弼稱其節操既自免歸友人戴弘齡方嚴慎許可對坐客握鏐手曰公有四知諸君知乎客皆以楊震故事為擬弘齡徐曰林公曆官知縣知州知府人皆能之至其知足人鮮能也坐客以為名言瀚成化初進士選翰木庶吉士授編修累升左春坊右諭德孝宗三年為國子祭酒尋加禮部侍郎掌祭酒事瀚典國學十年教士嚴而有恩立規撥歷雖勢要子弟不得越次請託歲合得繕金悉為諸僚屬次第鬻置公署省其僦貸瀚居官潔修而賓客過門必極款洽士人夫有問終日酬應無矜怠之氣久之為南京吏部尚書言事忤旨乞致仕上慰留之尋引年乞休不許武宗改元改南京兵部尚書數與內臣不恊劉瑾用事南都諸台諌以建言被逮者瀚往贐送盡禮瑾以是銜瀚甚先是給事中艾洪等劾太監高鳳並鳳侄錦衣指揮得林納賄謀升有旨鳳致仕得林管事如故及劉健謝遷去位給事中李翀劉茞疏留之武靖伯趙承慶傳其奏稿辦事官填垚錄氏報往應天府尹陸珩所珩以傳示諸司瀚聞而嘆息而南京給事中戴銑李光翰徐蕃牧相徐暹亦劾鳳得林又與南京御史薄彥徽貢安甫王藩葛浩史臣李熙任諾姚學禮姚鳴鳳陸昆蔣欽曹閔王昭道王弘蕭干元等十餘人各具疏留健遷兼言上晏朝廢事與六七內臣新進佞幸游飲射獵上大怒械繫銑彥徽等下鎮撫司鞫之詞連瀚及承慶珩洪翀茞垚詔承慶停半祿閒住瀚珩各降三級於外任致仕洪及銑等皆杖闕下為民惟諾蕃詭奏不與知得免於是降瀚浙江右參政珩兩淮都轉鹽運使司同知無何瑾復矯旨列瀚與健遷等為奸黨瑾誅御史凌相等言瀚德尊望重不宜置散地乃復舊銜致仕御史汪正又奏瀚居冢淪落如環堵之儒詔賜人夫月廩瀚年八十子廷■〈木昂〉為雲南參政請於朝去官侍養上仍令有司時加存問時瀚年雖高應泛周旋禮意勤懇簡荅題封皆手自治瀚至方若員至勇若怯內栗外溫天下稱厚德介守必歸焉卒年八十六贈太子太保諡文安瀚子庭桂庭支皆鄉貢進士庭■〈木昂〉世宗朝為工部尚書嘉靖初大工頻仍費出不貲庭■〈木昂〉議借內帑及他部之阞羨委曲調處不損公私世宗謁天壽山駕出倉卒庭■〈木昂〉運機善任道塗供帳悉見辦治上悅賜麒麟通袖紗羅衣橫刀銀瓢鸞帶諸物廟工竣事加太子太保其卒也賜諡康懿庭機嘉靖中禮部尚書餘子五人蔭敘者三人庭■〈木昂〉子炫恬敏曠達刻意為文官通政司參議不究於年庭機子燫禮部尚書烴亦王大官皆以清謹着其世始瀚八十餘夢日墜其隅寢行視之是婢所舍召御之遂生庭機也 
　　○傅珪 
　　傅珪字邦瑞清苑人成化二十三人士選翰林庶吉士弘治二年授編修正德初累升左諭德兼侍講劉瑾摘翰林所修會典訛謬有旨降珪修撰俄升中允累升吏部左侍郎其時長尚書者楊一清為人博大尚通而珪樸直端毅恥浮薄寡嗜好數爭尚書之不公尚書遷珪禮部尚書見為越次實中遠之也時朝政當劉瑾濁亂之後諸司弛玩珪振舉飭治一尊成憲部部往時簡於他部自珪為之數有執爭乃特繁大珪初在翰林貌若朴木及為禮部氣節才具卓立並見士大夫皆稱服之臧賢用事教坊恃賢寵小其印欽大之詭言篆文暗漶又請易所系圜牌為方擬諸縉紳珪曰篆文暗漶吾能明之系牌故吾能易之新欲大欲方不可得也寵可恃耶禍至無日求小求圓其將能哉番僧奏求田百頃為大慶法王下院時上宮中自名大慶法王外廷知之顧無征以諌珪即劾奏僧與至尊稱號並列大不道當誅有詔不問番僧之亦求止吏部侍郎陸完征劉六盜久無成功太監誾乃先行左右賞閹後曹又立監鎗名謀出統軍下廷議珪眾中作色曰今兵老民疲直以冒功者多失將士心茲復爾爾賊在肺腑民譁然思亂禍旦夕及宗社吾儕即死不償諸公唯唯尚何待乎明日鑒鎗竟遣傳旨令珪致仕珪為禮部一年耳其去也與孫交同時南京御史徐盈疏至請並留交珪有旨責盈妄言珪范律甚嚴對人侃侃無所回互居閒若不別識遇事則精核明審人莫敢於崔銑嘗與羅玘論一時大臣孰堪內閣玘曰能割頸者斯可矣銑曰孰當之玘曰若求其次殆邦瑞乎珪嘗言政事文章出於一文章可行即謂政事政事有條即為文章其為文溫雅典則完質獨存家居辟圃游山不及朝政臨卒棺槨衣斂皆自處分戒子弟無乞恩澤既卒撫按官以聞賜祭葬諡文毅 
　　○牟斌 
　　牟斌字益之弘治初為錦衣千戶十三年虜大入寇守臣邊帥聲息不相應匿不以聞兵部尚書馬文升筞邊事急請遣使往視使斌往斌直劾諸臣愞弱掩敗狀皆被旨切責久之以指揮領鎮撫治詔獄戶部郎李夢陽言壽寧侯下獄屬斌治斌謂夢陽曰郎封事大善即言壽寧胡不指實及其羽翼耶夢陽曰慮對耳斌曰對則斌能剪之矣因傅輕牘具上夢陽得解正德初劉瑾用事逐大學士健遷削尚書文籍南京給事中御史劉茞戴銑等數十人合奏瑾罪奏以權閹為首語皆逮下詔獄御史任諾王蕃之跪不與奏心斌曰古有恥不與黨人者公胡悔忠耶因為茞銑等輕刑奠居及且上奏劉瑾要斌削去權閹二字斌不可退語同列曰留之則諸公之章有名矣昔宋鄒道原以失原奏被害吾儕何必戹賢士大夫用自計為瑾大怒矯詔廷杖斌謫戍之瑾誅召還領鎮撫如故其時與斌同事者韋璽璽為人亦如斌南京給事中劉紘者以公事過淮上其族侄祥為淮安守發廵卒護紘舟舟與織造太監喬忠遇忠怒紘舟阻塞掠其二卒榜笞之羣卒大擊忠舟紘不能禁忠走仆傷額至京褁創訴上上命執祥紘考訊之大閹張祥納忠賄授指于斌斌竟與璽輕擬忤旨皆降沔陽衛百戶相繼卒世宗即位副都御史吳廷舉上疏追理二人詔復其官賜一祭斌武人也而博學儒衣冠真簡懿行即名經術士大夫戊如也故有三子其長者有司賻之金三百斌郄不受而指其存者曰職刑不衷累及大兒不懲而貪行及此矣翰林崔銑曰正德前後弄權者三大閹前則劉瑾以慘行其毒中則張永以巧蓋其惡終則張忠張雄錢寧等以愚暴肆其罔士靡靡矣獨大學士劉忠尚書傅珪及斌三人侃侃全大節祥為淮安守亦有聲 
　　郎曰周經執經雍泰任直許進焯乎賢公卿也林瀚中為介傅珪周劉之儔乎牟斌武人與二公並稱安可使沒沒也雍傅二公皆無子乃若家門簪紱之盛正嘉之際靈寶閩縣以為望推 
　　范　輅　　孫　　燧　　許　逵（萬木鄭山趙楠辜增葉景允附） 
　　○范輅 
　　范輅字以載桂陽人正德六年進士以行人授南御史首言先帝之時榮王留侍宦瑾亂法陰逐去京今震儲未兆當妙選宗室以備君貳俟青宮定位然後分茅至引宋韓琦懷孔光傳以上仁宗復言上馳騁騎射服習戎陣不御深宮孤立可畏聞者以為讜是時軍官簡文怙勢凌辱監臨主事至捶殺其隸人太監安構隙寧淮撻死淮長史典南京守備太監琅貪婪暴雨輅歷指劾南都稱快其言武宗納馬姬事比擬過直人尤難之十一年奉敕清軍江西宸濠方熾有勸引避者輅曰張公埋輸正我今日至未數旬論濠優泰僭侈居擬皇宮繼論濠令三司朝服慶賀戊棄典禮太監真附丑骫正瀆貨無厭指揮宇傳泄諸司動止於濠罪狀重多且請上出郊原嚴警蹕盛扈從以防不虞疏上濠真遮格之先誣奏輅離閒骨肉毀謗宗藩羣奸假旨逮系栲掠尋武宗北狩縲紲七月方送法司議罪駕復南廵淹系經年爰書始報謫龍州宣撫司經歷既至修學宮葬枯骨授生徒教弦誦夷人化之世宗即位南京吏科給事中孫懋等言宸濠擒戮黨與誅夷而御史范輅周廣給事中陳鼎實首折奸萌今或謫下位或齒編民非所以彰曲突徙薪之賞御史亦以為言下吏部復原職送者填道泣別名其曰滴淚閱數月一再遷江西副使備兵饒州威惠流行盜戢民安有郡守乖禮因輅面詰遂生荊棘且見忌鄉宦構興讒謗言官論列漫及於□輅懇疏即歸饒人刊遺愛錄以傳尋以胡世寧薦起累遷福建布政使卒於官妾張氏自經而從之子永寰永宇永官皆薦鄉舉 
　　○孫燧 
　　孫燧字德成餘姚人其先富春人文章節義代有聞人燧弘治六年進士為人沉毅有大略初授刑曹歷郎中法司踵劉瑾之後多承望風旨移情就獄吏部尚書楊一清當朝審閱獄辭多不直訐原問官莫能對燧從傍代對甚悉一清大賢之歷任藩臬有聲一清為相薦為右副都御史廵撫江西蓋其時寧庶人反形巳露一清知燧必能逆折之也始燧見庶人時時感動以大義庶人久飭詐名殊加敬禮既而惡黨日興不可掩翳燧廉得其府中渠魁數十人置之法庶人始內銜通中朝太監蕭敬與吏部尚書陸完急去燧曰幸代以湯沭梁宸者兩人副使胡世寧言庶人於朝庶人反奏世寧離閒下撫按會勘燧奏上委曲明世寧無罪錢寧矯旨下內閣切責燧械繫之一清持燧奏不下燧度庶人終當不靖檄郡邑繕城濠蓄糧餉練丁壯請於朝重備兵使者權布置諸道山邑氏有獷猂易煽者奏置官守其處徙會城兵器於外而陰具疏言寧王宸濠列藩王親宗室富貴矣臣惑乃不知其所為齎重寶入京師者踵屬路鄱陽賊吏名捕之急輒竄王西山墳廠中不能得太監畢真徙鎮守浙江王厚為贐別時辟珥語真首肯良久戈他顯著狀未論論其蹤跡可疑慮者時武宗北狩屬車日遠疏七上為庶人所遮諸權幸又持燧奏示庶人以索庶人金寶燧知庶人反有日與副使許逵議先捕羣盜調官兵舟師城下伏變庶人大恚宴燧酖之不得及生日為公燕候其旦入謝執燧與逵俱殺之語在寧記時盛暑晴明天日忽翳庶人驚異江西人為燧逵具棺素服哭奠於棺次巳庶人既為王守仁所擒燧子堪徒跣赴難啟燧棺更殮治燧顏色如生異香蒸蒸自棺起世宗即位贈燧禮部尚書賜祭葬立祠曰精忠蔭子錦衣千戶燧子三人堪武舉第一講兵略習弩事為天子教弩卒數千人以備虜其死也以毀母歷官都督墀尚寶卿升禮部尚書升子鑨鋌錝鐮皆仕至大官鑨子如法言事坐謫籍始燧至江西治官舍掘溝得古鏡背刻字二十餘其文曰光運忠扶日月心感天揚賏忠獨難塞天不世內靖期以昭明字畫奇怪觀者不識燧死文始着燧與胡世寧王守仁並浙人並舉弘治五年鄉試夜半文場中見二道人東西立一衣緋一衣綠合言曰三人好作事巳不見庶人之變世寧發之燧折之守仁平之 
　　○許逵（萬木　鄭山　趙楠　辜增　葉景允附） 
　　許逵字汝登固始人長身巨口猿臂燕頷年二十餘以正德三年進士授樂陵知縣令行其境中先是山東劇賊鄮七齊彥名等大起州縣吏閉門自守或遺賊芻粟食飲弓馬或棄城遁逵為樂陵樂陵無城即城城浚隍部隊鄉兵令人緝故鞵底為甲冑腰系牛耳刀揉鐵聯環雙頭棍令民築牆屋外牆高其檐開竇如圭家令一壯丁執刃伺竇內余皆入隊伍令曰守吾令視吾旗鼓首功上賞違者有軍法因設伏巷中洞開城門如虛縣然賊至伏發賊火無所施刃無所展入竇若出走者刃棍交發盡擒斬之自是賊不敢近樂陵超升山東按察司僉事備兵武定州是時鄮齊二寇自陝西以東橫行而武定城圯溝夷不格牛馬民欽奔去逵力定之先事築鑿設城樓置廵卒樹岸柳正德七年劉七楊寡婦以千騎犯利津逵追至高苑斬首四十有八獲馬騾二百四十四未幾賊錢鸞以百騎刼德平逵追戰於楊二庄剿平之升江西副使寧庶人將謀變逵言於諸公曰寧府東暴恃權寵也權寵曲右寧嗜重賄也重賄靡不至藉盜藪也權寵難去寧府難制策有翦盜盜翦則財困則困則賄息賄息則交解交解則果暴孤矣宸濠反有日外人皆知孫燧未即發也逵甲而夜擊都御史門鼓入則燧方與客飯逵推破其食案曰此飯客時耶明旦入寧府挾四匕首靴中方宸濠詰問燧時逵從下大罵連聲呼賊出匕首遙擲之連擲皆不中宸濠怒使執逵出曰我不能殺汝耶逵曰汝能殺我天子殺汝先後閒耳反顧孫燧曰疇昔之夜言為今日遂並遇害天方暑屍不臭腐蠅蚋不近數日世宗即位贈左副都御史諡忠節遣官諭祭安葬命有司建祠其鄉蔭子瑒錦衣千戶嘉靖二十四年廵按山東御史鄭芸言瑒所得錄以逵死難功逵保障山東設策巷戰尚未敘及下兵部進瑒官一級始宸濠反時河南人傳言寧反殺一都御史一副使逵父曰嗟乎吾兒也為位而哭友人都給事中張漢卿曰寧邸必反汝登其為文山乎司業郭價夫曰許公死忠其素定非臨難倉卒委之無可奈何者 
　　萬木　鄭山　趙楠　辜增　葉景允 
　　△萬木　鄭山　趙楠　辜增　葉景允 
　　萬木鄭山俱新建人宸濠遺奄較四出籍民田產收召豪強不附者縛之去木與山會鄉眾舉義立營部褚巳定會濠黨謝重一馳騎暴村落閒擒而致之約人舉束葦置於張瞿陽遺廟壇前出重一併其馬生焚之自是濠黨不敢犯一日二人飲江上遇宸濠腹心盜凌十一等遂逼令人舟趣見宸濠烙而椎之皆罵賊死 
　　趙楠南昌人縣諸生兄模嘗捐榖佐賑宸濠夜捕模使助餉楠代模往宸濠威脅之詞氣不屈被掠死 
　　辜增南昌人被宸濠迫扼抗節不從一家百口皆死於難時同縣有諸生劉世倫儒士陳經官義十李源廣亦被掠不屈並死之護衛較尉楊宣洩宸濠謀於京師宸濠使人往捕托投江免 
　　葉景允新建人族居吳城鎮兄景恩以俠聞宸濠將作難遣較尉擒脅之景恩不從死獄中宸濠兵過吳城景允倡義眾三百餘邀擊之寇分兵景允家焚殺甚慘同族葉詩景修景集等四十九人死焉 
　　郎曰范輅與胡世寧首折宸濠之奸而孫許橫批之星斗有政天夜亦明江西人言孫公就縛時年頗高棰者折其臂瞶瞶耳許方三十有六罵不絕口挺而立刃斫不動也朝命建祠孫公尚左乃始則尚許夫孫公措注峻密無須臾忘防豈大聲色哉王允寧傳孫為其語甚壯也太過乃或以孫保濠賢孝為貶舉一新建乖賊時語疑其觀望蓋小人好議論不樂成人之美韓退之固雲 
　　羅　僑　　張　欽　　黃　鞏 
　　○羅僑 
　　羅僑者字維升吉水人也以進士繇知縣升大理評事正德五年春京師亢旱黃霧四塞風霾蔽空天雨土晦冥數日敕三法司減罪雪獄大學士李東陽請大霈寬恤廣德意而是時劉瑾用事法司畏望出減死二人而巳矯上疏頃者一春不雨風霾累日陛下特降綸音蠲連坐貰逋卒大學士李東陽條疏數事荷蒙嘉納咸以天意回在旦夕在齋戒浹旬雨澤尚滯臣愚謂天心仁愛未巳欲陛下每事懲創擴充善端也夫古者視朝游觀皆有常度賢妃有雞鳴之告大臣陳卷阿之詠今陛下臨朝或至日日亥宮掖之戲喧囂達旦殆非所以愛群臣大基業也臣願陛下宵旱圖治無游於觀便殿則閱奏牘暇豫則覽經史古者三公論道工誦箴諌故我朝以輔導責之內閣言責付之科道邇者百姓流移赭衣載道民窮財盡元氣索然羣臣不敢言以有科道也科道不敢言以有宰相也宰相言之不盡復諉誰哉臣願政事得失生民利病陛下與宰執商榷於內詐科道直言於外古者進退大臣皆有禮貌黥劓之罪不及大夫邇者公卿方進隨罷先朝忠藎耆德如劉大夏者猶不免竄戍況其它哉臣願賜放免以示生還古者律以繩民例以輔律我朝大明律及見行條例最為精密近日法司比附深巧隱中善人臣願敕今後問刑止依正律果有情重律輕者必奏請裁決母令權豎得持其閒詩曰迨天之未陰雨徹彼桑土綢繆牖戶夫天下人主之巢也徹土繆戶乃不如鳥臣實傷之敢昧死言時瑾肆雨立威朝士緘口時政久矣及是僑輿櫬俟命朋友同官莫敢相過既入瑾欲寘僑死李東陽捄解乃矯詔詰責僑回護大夏凡數百語下廷臣會議廷臣依違而巳得旨姑改教職使歸化本土奸頑若能盡移風俗方許奏聞起用其秋瑾敗御史凌相薦僑燭事幾於未露遏氣焰於方張宜大用以勸忠直明年復官乞病還寧王宸濠反僑與家居右副都御史王懋中首與王守仁定謀設策竟擒獲之世宗即位起知台州府治行為天下最賜襲衣牢醴 【 僑知台州興學禮士愷悌宜民訟者至與款語利害多解去歲時循行阡陌舉冠婚喪祭禮以教民布衣張尺賢而貧僑禮之上坐訪民閒疾苦尺具以所聞告僑大喜為置童僕給侍尊禮之台人多興起者】 二年都御史姚鏌奏曰在昔武皇臨御八黨擅權逆閹劉瑾首竊魁柄在廷之臣拱手杜口莫敢先攖給事中劉茞評事羅僑獨處雷霆之下首搏■〈豸寸〉虎之橫謂遇聖明宜先獎擢而茞竟知長沙僑竟知台州懷忠盡節之士待以常調人靡所勸臣伏悲之於是擢廣東參政臨去口人呼號攀留既至固引年請老僑好學著書童耄一致嘗謂入道當先寡慾平生自奉儉陋賓客至具常食而巳吉水民朴而士矜名與僑同時者有張黻以諌留林俊謫死劉觀好學棄官貧居袁道守法暴死嶺南劉恆令上邑家無帛錢皆為時所稱茞涪州人嘉靖初征為江西副使 
　　○張欽 
　　張欽者通州人正德中為御史廵按畿內江彬初誘上為宣府之行十年秋上欲出居庸關欽兩疏諌止居數日上復微行出德勝門幸昌平州傳報出關甚亟欽令分守官指揮璽閉關門納鎖鑰分守太監嵩欲往昌平謁駕欽攔轉之曰車駕出關是我與君今日砍頭事不放過違上命頭當砍放過者天下事不可知萬一有如英廟土木閒我與君頭亦欲寧坐不放駕者頭砍香頃之上使召璽璽對御史在某不敢擅離轉召嵩嵩謂欽曰我主上家汝也敢不去欽亦止嵩勿行因負御史敕印持刃坐關門下曰孰開門手殺之遂夜草奏曰臣聞天子將有親征之事必先期下詔書廷臣會議於其行也百官扈蹕錦衣隨駕而後有車馬之音羽旄之美今盡寂不聞此必有假陛下名出邊勾虜欲壞國家事者陛下宜將其人明正刑典若實是大駕即當有兩宮用寶敕臣乃敢放行不然萬死不奉詔奏未上使者復來欲謬叱曰此詐也使者見門閉還言關御史欲殺臣上大怒曰我自來尚爾顧朱寧捉御史即殺之其明日梁儲蔣冕等追上於沙河諌止欽疏亦聞車駕竟繇東御馬房從南海子返又二十餘日欽廵關白羊口上微服自德勝門出夜宿羊房民舍復入關宿一夕問御史安在者再欽追返不及再上奏則上巳去令禁關其一時名震天下都人盛傳其奏草曰張御史閉關三疏明年上從宣府還止居庸關飲八達嶺笑曰去年御史攔我我今巳歸來欽後擢漢中知府累遷工部侍郎所至皆有政跡欽事父母有所不悅長跪至解嘗曰君親一也事之皆不可欺所至承上接下一以誠心為主欽後複姓李死而其子孫貧甚□□□□□防北沖虜不敢近邊者二年明年秋虜寇陝西三邊督撫諸臣一時被逮總督難其人上以屬銑遂兼程往時賊十萬騎繇寧塞突入銑曰虜紏眾來當攻其所必救遂命中軍參將李珍率勁卒搗其巢穴斬獲首虜百一十有奇竿以示虜虜大懼遁去銑復計曰醜虜頻年內侵如蹈無人之境今驟聞巢穴有急倉皇遁去不料我師邀其前也親督將上晝夜繇新安邊外直趨定邊擊之黎明虜見大將旗鼓相顧錯愕遂大潰斬賊級百八十生擒一人奪獲達馬夷器無筭邊人謂近年未有功而銑不以捷聞御史勘功始奏曰曾銑志吞月螖威震天驕博帶臨戎潰把都河數十萬之虜單騎出塞搗跨馬梁數百里之巢克壯厥猷懋昭偉績且有功不伐尤邊臣所難詔以銀幣重賞之明年復以出塞斬虜升俸一級賞銀幣有加銑感知遇益思圖報念套虜為中國患苦乃上疏曰臣聞夷狄叛服無常中國制馭有道要布圖難於易庶幾杜漸防微皇上法古憲天文事武備曠世莫及顧茲北虜乃敢梗化往犯山西宣大二三年來大寇榆林內地傷殘遠邇驚懼夫醜虜雖眾不過漢一大縣而猖獗乃爾豈國家兵力不能支而制御之者或不出大庭馳逐止南內而巳亡何幸宣府矣幸大同矣幸太原矣幸陝西榆林諸處矣所至費時動眾州縣騷然至使民閒夫婦不能相保陛下為民父母何忍至此極也近者復有南廵之命南方之民流離奔踣爭先挈妻子避去即今江淮飢父子兄弟相食天時人事如此重以蹙之幾何不為盜賊速之死亡也奸雄窺伺待時而發變生在內則欲歸無路變生在分則望捄無及陛下斯時悔之後矣居位大臣用事中官親昵群小豈有一毫愛陛下之心哉皆欲陛下遠去而後得擅權自恣乘機為利也其不然則袖手秦越不涉休戚者也陛下宜翻然悔悟下哀痛之詔罷南廵撤宣府行宮示不復出發內帑以賑江淮之飢散邊軍以歸卒伍斥不御之女使還其家夫自古未有小人用事不亡國喪身者也今之小人簸弄威權貪圖富貴實繁有徒至於首開邊事以兵為戲使陛下勞天下之力竭四海之財傷百姓之心紛紛未巳者則江彬也彬行伍庸流兇狠傲誕但見可誅之罪不聞可賞之功乃賜姓封伯托以心腹付以總督京營使其外挾內擁此騎虎之勢亂之道也天下切齒唾罵皆欲食彬之肉陛下何惜不以謝天下哉陛下春秋漸高前星未耀祖宗社稷之託懸懸乎無所寄方且遠事觀游屢犯不測收置義子布滿左右獨不豫建親賢毗承大業臣謂陛下倒置也伏望豫選宗室親賢養於宮中待他日誕生皇子之後俾就外藩此宗社無疆之休四海之望也是時吏部員外郎夏良勝禮部郎中萬潮太常愽士陳九川與醫士王鏊皆有疏諌嗣後羣臣伏闕者二百餘人上怒甚皆杖之江彬從中激怒則痛杖以鞏震等六人倡首下鎮撫司嚴治巳鎖項械手足廷跽之五日正跽時眾曰天子且出鞏曰天子出吾牽裾死之既與震等三加訊杖坐系一月除名為民彬使人途刺鞏有管洪主事匿而詒之微行乃免始鞏以職方郎中內艱家居其弟謂鞏此時縣官北狩人心危疑兄且無仕鞏題其書室曰茅屋石田為生太拙■〈氏鳥〉夷馬革自許何愚至是遺弟詩曰不用汝謀方至此須知我道固當然歸杜門著述貸米留客日中未爨晏如也嘉靖改元起大理寺丞尋病卒震蘭溪人從章懋講學先為泰和令有聲泰和人生祠之方下獄同獄人率處分後事震獨無一言既出卒嘉靖改元贈太常寺少卿鞏之卒也行人張岳上疏曰正德末年逆彬弄柄道引廵幸氣焰熏天犯者糜碎陸震黃鞏慨然首疏其好震死杖棰鞏得殘命聖明御極震蒙贈官祭蔭鞏亦亟起班行不意數奇身亡中外相吊臣知鞏最深鞏趨向至高學術甚正有定心養性之功故氣節剛勁而不激有格物窮理之學故論議持正而不詭加以清修之苦才具之優使天假之年效忠未量國家贈諡祭葬之典皆視臣子品秩高下至德學氣節為眾所推者官資未及褒恤不廢伏望博採公論量贈一官或祭一壇令有司造墳安葬士氣風俗必有所補上贈鞏大理少卿鞏體質修羸沉敏好學疾病支離手不釋卷嘆曰人生至公卿大都三四十年惟立身行道可千載而不朽林俊比鞏美玉精金袁袠曰武廟南廵黃公奮忠極論兩都傳草幾於紙貴 
　　郎曰羅張黃三公皆捨身當事而鞏則儒者矣 
　　熊　繡　　陳茂烈　　方良永 
　　○熊繡 
　　熊繡字汝明其先豐城人占籍道州登成化二年進士除行人奉使楚府及廵禁四川茶課不受一切饋遺除監察御史持大禮不苛細出按陝西有布政使璠贓跡顯著棄官夜遁繡追璠急璠誣奏繡他事逮京亡驗璠坐落職璠所親當路力主謫知清豐陝民詣闕訴冤者數百人繡為清豐盡心民瘼時時單騎廵行鄉社均徭平賦吊死存貧縣人皆肖形家祀居數年陜大侵鳳翔缺知府起繡為之清豐民遮留痛哭如失父母繡扺鳳翔會天旱行禱岐山之下應期雨至先時廵陝辨一疑獄其人一聞繡至持祀像入謁弘治初轉山東左參政累升右副都御史廵撫延綏丁內艱起復升兵部右侍郎巳轉一繡剛方清介與人寡合劉大夏甚器重之時孝宗勵精圖治繡與大夏戴珊數被召見繡奉命清騰驤四衛勇士得其虛冒糧餉者數萬人權貴皆銜之未幾孝宗上賓尚書馬文升舉繡為右都御史廵撫兩廣繡怏怏有後言然其清節不改也日用廩給數升而巳他諸供應一無所取劉瑾使人跡繡其人回瑾曰熊兩廣廩給外毫無可指公其奈之何正德二年召還南京掌院尋令致仕而瑾怒不巳乃以延綏布豆濕爛廵坐撫時事罰米五百石責其親輸自是家居杜門不涉世故繡平生簡直清白恭謹謙退歷官四十三年始終一節既卒贈南京刑部尚書賜祭葬逾年太僕少卿何孟春疏言繡平生事母能孝事兄能友居貴能貧居常能儉揚歷中外守法奉公不要時譽言無爽於屬垣行弗虧於顧影其在公也蔬食自勵雖廩米有羨亦斥還官其處家也山居自遠雖親戚饋遺不容凂巳鄉人評繡之清實清而過索繡之過乃過於清悠悠倉天竟乏子嗣兄子過繼復先夭死遺孤藐然未底成立遠邇聞知咸相悼惜廵撫都御史秦金因授輿論為之奏求葬祭兼請贈蔭所部覆奏巳荷恩允臣生與繡鄰州舊嘗為繡屬吏知繡尤詳臣往年見都御史戴珊張敷華之卒其門人屬吏俱為請諡主事張鳳翔孔琦之卒其鄉人嘗請恤其家俱蒙詔許繡賢無媿張戴鳳翔與琦又非比擬用是冒昧重為乞請伏望詢諸在廷斷自宸衷嘉賜諡號仍敕所部依琦鳳翔等事例月給食米恤其孤孫使天下之人知皇上仁德足補天道之所十及下戶部奏與其過繼孫瑞月米一石賜諡曰庄簡 
　　○陳茂烈 
　　陳茂烈字時周莆田人先世故浙人為興化衛總旗早喪父晝從總旗之役夜則讀書祖母憐其孤弱止之乃韜燈默誦潛心學問上希曾顏祖母沒賣屋以葬並葬其父負土成墳閒日行視器盡哀及返為人介狷自修不妄取人一錢舉進士奉使廣東受學陳獻章之門與李承箕張翊等相切磋授吉安府推官保惠教化笞朴都絕擢監察御史上疏論道士崔志端不宜為尚書戶部尚書佀鍾諛佞取寵宜罷尋以母老乞養茂烈為推官時考績京師歸至淮上冬月僵凍為御史衣布乘牝而巳家居養母身灌園供甘旨暑夜不能具蚊帳惟日究極經書欣然而自足莆人稱之曰孝廉先生莆舉耆舊首推茂烈而彭韶林俊猶在其後正德中吏部奏茂烈清苦絕俗請改晉江教諭使資祿近地疏辭不赴後二年有司復請給之廩粟事聞特詔月與米三石茂烈復疏辭曰微臣有母今年八十六歲家世貧陋衣食麤給簀有繇來臣家寒儉臣母以故安臣之養而臣亦得自遣其貧非臣有及人之廉盡巳之孝也陛下隆自親之風長不貪之化下逮疏賤荷蒙收恤其為慶幸寧臣一家獨念臣毋鞠臣艱苦萬狀來日無多雖勉盡心力尚難為報古人行傭負米皆以為親幸臣貧勞尚未至是願自致反哺之情不敢重煩有司奏上不允其後母沒茂烈枕苫終喪近枕處頭髮盡禿卒之日天氣黯黑道路流嘆而竟無子廵按御史王應鵬言茂烈廉約如石守道而所養獨純孝行如徐仲車而所處尤困身死無後乞加恤典用勵士風詔蓋坊里門祀之鄉賢月再給米其家陳獻章曰韓退之稱孟東野無田而衣食事親左右無違混混與世相濁獨其心追古人而從之時周有之矣林俊曰陳公領悟既深韜養尤粹每一晤言躁慮消息宿疾頓瘥其物品當是黃憲管寧之右得在聖門可幾弓損 
　　○方良永 
　　方良永子籌卿莆田人弘治三年進士授刑部主事轉員外郎擢廣東按察僉事瓊賊符南蛇作亂眾至四萬守吏多棄城走良永慨然請行時劉大夏總督兩廣遂委攝海南兵備良永統所部兵紀律嚴明他軍莫及比及三載縛其元兇前後擒斬二千百有奇所獲生口牛馬器械稱是尋推補為真丁父憂服除赴補時武廟不朝逆瑾用事外官朝見畢必謁瑾又候謁其私第至匐矢拜跪良永人朝鴻臚導詣左順門叩頭畢即令東向揖瑾良永徑趨出瑾固銜之至旅寓或勸循例謁瑾者良永曰身可死官可棄禮不可屈也瑾益怒及吏部除補河南信陽等處兵備撫民僉事瑾從中下旨曰是官非額設者良永敢營求謀補着令致仕去良永去瑾怒未巳會海南有愬人命事欲用此中良永遂奏遣錦衣千戶刑部郎中各一員往勘之郎中周敏力明良永無罪乃免瑾誅起為湖廣按察副使藍鄢諸賊寇蜀兩省動兵時洪鍾為總制林俊為廵撫促赴軍門詳議藍鄢平良永贊畫為多河南劇賊趙璲走湖湘閒削髮自匿良永計擒之擢廣西按察使廵按御史某挾勢多為不法良永率三司暴其奸御史遯去進山東右布政轉浙江左布政錢寧遣仆鬻鈔於浙索銀三萬兩同官與鎮守太監謀欲抑取於民良永諍不得疏乞致仕不允而寧趣價益急良永疏言臣待罪承宣自慚無補偶有所激不忍緘默固知事涉權貴言出禍隨然竊計脂韋之罪重於強聒一身患害輕於萬姓荼毒敢昧死言臣惟民邦本也財民心也故愛國必愛民愛民必愛財國家財賦盡出東南浙居其半其民其財尤當愛惜今浙東西諸郡自冬狙春雨雹為災蠶麥不和待哺之民嗷嗷千里何丟時也謹按錢寧本一廝養賤役陛下假以義子之寵躋諸公侯之列勢傾中外富擬封君其尊之也至矣既曰義子必為親臣計寧粉身碎骨圖報稱尚不能萬分一乃敢攫取民財狀賊邦本有司追價急於星火夤緣為奸倍而又倍推膚剝髓大不堪命天門萬里相與赴愬監司監司欲言必未果決臣此時更隱忍不聞則巳斂之財必入寧手民心傷矣心傷則本傷本傷則枝幹凋瘁根扺蹶抜陛下其能晏然於上乎今人有一飯之恩亦思報荅陛下待寧奚翅一飯不能圖報則亦巳矣反耶邦本而動搖之跡其所為不孝不忠必誅無赦臣望陛下下之詔獄明示典刑仍乞急敕廵按御史會同鎮守三司等官將巳斂之價盡給還民未斂之數即行停止並按核奸吏影射多科侵克之弊悉寘諸法則民怨未甚猶可■〈忄尉〉解邦本未搖猶可培植如以臣言不然置之不問必將日復一日尾大不掉出於尋常所不料測疏至通政司私以示寧寧懼留良永疏不下謀遣較尉三人來浙緝捕假勢鬻鈔者而自飾上前乞下令散還前價良永知寧怨恨必中以禍又念母老遂決意求去連上二疏寧從中徑批不允仍私授意以示無憾良永曰此牢寵我耳復乞致仕吏部覆允始良永草疏妻子無知者既行旬日乃露意於鎮守輩咸失色驚愕既反愧謝因緩徵價僚友及浙中士大夫走賀曰五六十年來無此章奏也世廟登極用薦擢都御史撫治鄖陽等處尋廷推提督操江又推兵部侍郎而良永復以母老乞終養疏請者再上重違其意乃許侍養家居言官部使者奏薦無虛歲最後都御史姚鏌請於常格之外顯示褒獎吏部尚書喬宇戶部尚書孫交言良永居官素謹家無贏餘宜依廉官侍郎潘禮孝養御史陳茂烈例月賜食米詔有司月給米三石辭免不允久之母卒上聞遣官諭祭命有司營葬大臣未任授恩又以廉孝賜月米皆一時異數也服除命總理糧儲兼廵撫應天等府地方中道疾作連疏乞休溫旨勉留再推南刑部尚書而良永卒矣計聞賜祭葬諡簡肅弟良節與良永同年舉進士仕廣東左布政使終官所居有跡 
　　郎曰熊陳方清節君子也熊陳無後獨方子孫貴盛
