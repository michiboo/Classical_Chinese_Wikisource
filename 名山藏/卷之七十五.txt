
●名山藏卷之七十五 
　　晉江何喬遠　譔 
　　臣林記（嘉靖臣四） 
　　◆臣林記（嘉靖臣四） 
　　邵寶 
　　楊廉 
　　魯鐸 
　　王廷相 
　　陸深 
　　張邦奇 
　　朱裳 
　　梁材 
　　唐冑 
　　熊浹 
　　張治 
　　何瑭 
　　寇天敘 
　　崔銑 
　　魏挍 
　　呂柟 
　　舒芬 
　　馬理 
　　王道 
　　邵　寶　　楊　廉　　魯　鐸　　玉廷相　　陸　深　　張邦奇　　朱　裳 
　　○邵寶 
　　郡寶字國賢無錫人成化二十年進士初知許州以禮教為治作新廟學正穎考叔祠封晁錯之墓改魏曹操廟以祀漢獻其稱漢獻也不曰獻而曰愍以從昭烈之所烈祀裴度於郾祀范純仁於襄城巫挾龍骨倡妖杖巫取龍骨毀之躬農種行社倉民用充足文風蔚然 【 曹操廟舊在受禪台之中每夜輒聞金戈鐵馬聲土人奉之甚謹寶至改之操靈如故乃祀漢愍帝於上列孔融禰衡楊修陳琳旁立為四配操靈便滅又操廟右有關羽廟靈亦如操寶題詩誚之謂其徒忠曹操而無事先主之實祠廟亦遂不靈後人更於操廟左作司馬懿受禪碑以嘲操雲】 弘治七年升戶部員外郎尚書周經劉大夏甚器重之進郎中通明條例平允出納有所區條多見采諮升江西提學副使正德初累升左副都御史總督漕運劉瑾用事坐平江伯事有連欲禍陷之李東陽力捄得致什瑾誅起廵撫貴州未任尋升戶部侍郎疏乞養母十四年起南京禮部尚書以終養辭嘉靖初大臣言官交篤再起再辭特與終養母亡服闋請致仕不允卒寶少孤力學弱冠著名服官內外雖公務叢委條貫整飭為人樂易謙虛不見喜怒人悅而歸如川赴海嘗謂願為真士夫不願為假道學當世以為名語所著有容春堂集該括摹寫極所欲言而無宂長辛苦之李東陽作信難篇贈之以為文章好尚相信最難信其人斯信其文矣國賢所作蓋欲進於古人以幾於口無擇言言必有中者寶同邑舉人浦瑾亦篤學問寶取舊作印可之先誦一過誦而樂心則錄似瑾瑾曰可則再誦曰不可不誦也有誦而未樂亦弗以錄而瑾為之序曰謹重精純蓋得諸宋雄渾森嚴蓋得諸唐爾雅深厚蓋得諸漢其近古蓋得諸先秦寶視學江西山輿水舫紬繹經史欣然有會日記月載復名日格子以附格物之義其經書所得載諸簡端名簡端錄廵撫吳廷舉以上之朝其卒也贈太子少保諡文庄 
　　○楊廉 
　　楊廉字方震豐城人父崇永州知府受業於朝九韶為吳與弼高弟廉漸濡其學蔚為儒者成化中舉鄉試第一二十三年試禮部第三選庶吉士移疾家居弘治三年授南京戶科給事中益留心世務凡民隱吏治兵政賦役以至星曆等學莫不究論會管後湖黃冊灤州知州某請抄冊以便清軍行戶部許之廉駁言祖宗舊制藏冊嚴密為謀遠矣曆日懸長軍民戶籍無敢紊亂誠後湖為證也若發外抄謄人得測知脫軍作民且紛然眾人服其識體以憂去服闋補刑科給事中因地震劾奏大臣首薦張元禎吳寬李東陽王鏊劉戩宜備日講復請優禮吏部尚書王恕敘復楊茂元盛應期之因事獲譴者薦引知名士如周瑛周孟中王源儒張吉王雲鳳劉元劉大夏謝鐸林俊曹璘等可備任使屢上時政邊務多見採行 【 謝戩字景元安福人成化乙未廷試第二人及第授翰林編修冊封安南先是使外國者多治巨艦載重貨浮海與為市戩考地誌陸道南寧徑甚乃乘肩輿從兩僮忽抵其界夷人傾駭至日頒詔明日燕畢遂行國王憚恐金珠犀象饋貽錯路戩一不顧王復遣人追授諸途戩書其初入關詩歸囊若有關南物一任關神降百殃以示之安南人益敬悚其後遣使入謝表有廷臣清白之語春坊諭德終官戩博學多識典故嫉邪守正氣豪論卓遇事直前意見傑出尤精人倫識鑒見表洞裡分劑參停十不失一權門勢家庭無行跡獨與王鏊相善病革鏊往視之語及國事會劉文穆罷壽寧侯卒時不能言忻然索筆為詩有天留老眼待三月之旬　周瑛字梁石久上春官不第益泛濫羣籍鈎深探賾與新會陳公甫遼左賀克恭上下議論且相期以退隱為高舉成化五年進士知廣德州降南禮部郎中出為撫州知府調知鎮遠書滿歸省弘治初王恕為吏部即家起四川參政尋轉左布政使丁母憂服闋乞致仕給事中楊廉吳世忠交薦其孝行吏部覆奏起用堅以引年乞致仕瑾知廣德時着祠山雜辨以戒民尚鬼着教民雜錄令民葬祭循禮經母或溺殺子女為郎時着經世管鑰律呂管鑰推明蔡氏邵氏學着字書管鑰以講六書守撫州興水利着政本第輸納着政均自敘居官行巳抑畏天命凡事有人不及知而暗合於天者李承箕從陳公甫契其靜虛之傳而瑾以居敬窮理告之楊廉載瑛理學名臣錄為之贊曰諂鬼有辯訓民有錄鄉有保伍庠有教育士多善政不一而足公心隆古人意末叔越雪蜀日或以迂目邵蔡之書塵滿簡牘志在旁通求之頗篤　周孟中廬陵人成化丑進士授南吏部主事尋推薦為福建提學僉事再改貴州升廣西副使仍提學政進廣東按察使推浙江右布政使轉左以弘治壬戌引疾乞休詔進秩都察院左副都御史致仕早有異質甫成童即崇古道慨然定其趨向時陳獻章羅倫以同志往來講習暨服官後所至必先風教凡先賢遺蹟輒崇表以示嚮往閩廣士習為之一變孟中雖專專好古然達之政事又沛然有過人者貴州都勻苗人持反側有司議殄滅之孟中獨推誠撫諭苗人悉感化來輸連歲所租在嶺南治尚寬簡與民休息薄征徭抑浮靡節縮採珠官續與公府煩費歲損十五六在浙省溫州無名之戶二十不僉減織造歲幣十之半壬戌入覲言官上章旌天下方面政殊異者六人孟中其一也朝廷方欲柄用孟中引疾求退詞甚懇乃許乘傳以歸蓋曠典雲　王鴻儒字懋學南陽人少奇穎工書楷親屬為府史從治文書郡守金城堅見而善之引見嗟異留居府中續食授衣親課其業入郡學為諸生提學陳選試其文驚曰是經世之文非舉子業也成化癸卯舉鄉試第一丁未舉進士繇南戶部員外遷山西提學副使抑浮崇雅先行後藝因材開發終日不倦多士歸心焉孝皇一日與劉大夏論人才曰如山西副使王鴻儒他日可大用對曰此人才行不易得誠如聖諭歷遷吏部左侍郎以甄拔為任崇獎實行不純采虛名博綜經史尤明習國家故事官至南戶部尚書諡文庄】 未幾求便養改南京兵科給事中十三年升南光祿少卿書張天謨監司竹監舉家不食筍十二字於屏入賀千秋節上言輔導皇太子須留意學庸語孟之書慎選宮僚日與游處庶可得傅德保身之助正德初升南太僕少卿環滁諸生執經門下為剖判同異開引指歸謹尚廉恥敦崇風化莫不感服復以憂歸服闋補南通政七年升順天府尹手書公移簿曰爾不居常病州縣取民無制不恤民隱每羨周恂如韓永熙立法之善今日當局試看如何在事弊病罷行幸私屏息皆前尹所未為者十年升南禮部侍郎上書言太祖太宗祖功宗德百世不祧太廟之祭宜行古春犆之禮語在典禮記聞車駕將南廵上言廵狩之典唯唐虞可行自夏以後太康有距河之厄昭王有膠舟之變秦皇召博浪之擊隋煬起突厥之謀皇明祖訓謂帝王居處當常懷警備內官及帶刀人員不可太遠如元英宗遇害被害為左右太遠聖祖防患周密一至於此何況耀三軍列七萃馳驅於千萬里之途者哉及駕幸邸有旨令百官戎服以朝廉奏請如常朝儀更請謁太廟嘉靖初元升南禮部尚書取大學衍義撮其切要進之經筵大禮之議不行八疏乞休許之給驛廩輿夫歸且賜敕諭曰卿才行老成譽望素着委任方殷乞休甚力其歸頤神葆和茂躋壽考著書樂道潤太平廉感激泣下居二年卒贈太子少保賜諡文恪廉留心伊洛之學居敬窮理老而不懈才智干局綜世達務其文章言議推理明法足以決疑定是為人清約嚴重就之則言溫氣和愛人好士出於誠意著述甚富而所輯國朝文臣及理學諸臣言行錄尤行於世 
　　○魯鐸 
　　魯鐸字振之景陵人弘治十年舉進士第一改庶吉士授編修謝絕交遊沉潛學問以清節者聞正德初為國子司業李東陽生日其僚長趙永約鐸往壽鐸曰公何將曰兩方帕鐸曰當如君子索帕亡有躊躇久曰記有枯魚即取魚往家人曰食其半矣鐸攜半魚與永俱東陽欣然沽酒烹魚與飲三人大歡罷以父老乞歸養尋丁艱邑有大而角眾共質鐸鐸曰兵象也亡何劇賊大起嘯聚劫掠顧相戒無犯魯公家鄉里人依之存活甚眾五年起復職復得告復被命起歷南北祭酒鐸蒞官虛心約端飭自勵清慎教士重力行抑競進而憂時濟世尤為惓切又復請告嘉靖初元起復舊官復以疾辭許之刑部尚書林俊言鐸清約渾晦志尚真純道足鎮雅黜浮學足訂頑起懦請如孝宗用謝鐸故事即家敦促一時撫按台省先後論薦五推卿佐皆不應命作園曰有居之造台辟洞俯仰礙巾幘客非稔交深誼不得而造也而與童子俱讀書哦詩吟琴瑟年六十七卒詔諭祭賜諡文恪故事四品文臣無諡鐸以清節得之鐸辭華躭寂養正明恬雖功不及康濟而休風令節激昂貪鄙位不及卿相而榮名重望歆仰物情 
　　○王廷相 
　　王廷相字子衡儀封人丰姿奇秀讀書日記千言十二歲為邑庠生文有英氣繼進古文詩賦雅暢弘治十五年進士選翰林庶吉士與李夢陽何大復崔銑號為四傑授兵科給事中條論時政不避危忌父疾疏歸既卒哀痛踰禮正德中起服謫判亳州政暇誨生待得薛蕙為名士升高淳知縣選御史廵鹽山東裁勢豪私販諸弊廵按陝西憲度益振鎮守太監廖鑾煽虐關中廷相隨事禁革鑾殊誓恨提學京畿中官王劉納賄屬事廷相焚其書適鑾誣奏廷相王劉合力構之下詔獄謫贑榆丞升寧國知縣松江府同知僉事四川副使山東皆提督學政敦士節振萎習諸生翕然化之嘉靖初升湖廣按察使李見招亡納叛拒殺軍人捕獲絕其患升山東右布政丁內艱服闋升副都御史廵撫四川沙保向汛倡亂日久廷相舉何卿故事以勵諸將遂剿平之宥降散眾夷境以安進兵部右侍郎尋轉左升南兵部尚書改左都御史兼兵部尚書領十二團營以台政分條類奏上允行之六年考滿加太子少保會吏部五察內外官簡核當去留扈蹕幸承天時承召問以直對沿途裁省甚多滿三考加太子太保賜玉帶廄馬二十年郭勛坐罪下獄上詰其領營敕事因責廷相黨附不行白奏革職為民給事中劉繪疏捄不允廷相歷事三朝以忠誠不欺為先御下則剛直不虐遇事之當為弊之當祛毅然必行自謂大舜雞鳴而起周公坐以待旦不予過也博古通經究諸實用禮樂律曆象緯醫卜靡不穿通所著有禮樂雜論四十篇夏小正解十三篇荅天問一篇雅述慎言十五篇自言知道以來仰觀俯察二十餘年言積數萬其於仲尼之道衛守之嚴不敢異端雜之蓋竊附孔氏之徒雲 
　　○陸深 
　　陸深字子淵上海人弘治十四年領南畿鄉試第一其下科成進士改庶吉士正德二年授翰林編修踰年丁母憂劉瑾以擴充政事為名改南京主事瑾誅復職久之升國子司業丁父憂哀制准禮服闋請告嘉靖七年起為國子祭酒充經筵講官故事經筵直講先送講章內閣詳定乃以講讀深直講其章為內閣桂萼所改講罷面奏講義不洽非臣舊撰請後母送內閣改定當深奏時鴻臚官方贊行禮上不悉聞命深退深退上疏請罪上始知之曰此故事也汝有所見則別奏聞萼因契上深所撰講章上曰講章進自內閣方得明暢不然保無不雅馴自後如舊深上言臣遭聖明備員講讀昨因講議未洽經筵面奏臣敢為此上恃堯舜彼時威嚴之下未盡愚衷先行犯禮退疏待罪方將具論所以不意溫旨再蒙是陛下不責臣罪誘臣復言也臣謹按經筵一事輔養君德乃其首務臣等摩勵亦復不少夫天威咫尺臣子儼然拜起布義陳詞若自反身心一無所有豈不汗媿故必勉加省察修踐之功而後可交孚感格之實臣之愚意以為講章必出講臣之手所送內閣改定不過畧去其麤疏野之詞加以溫潤之氣以具告君之體以麗澤儒臣之心若盡出內閣之意而講官不過口宣之此於感孚甚遠以此進於君父之前是不誠也臣意欲乞聖明容臣等各陳所見自訓詁演釋而外於凡天下大政事大利弊皆得依經比義條列敷奏庶幾九節百司有行之而不能盡給事中御史有知之而不敢言司府州縣有負之而不能達者皆得以次上聞則聖聰日啟聖學日邃臣等亦藉以進修而內閣又因以考臣等之造詣臣誠愚戅欲因事納忠以佐維新之治儻蒙聖明垂察臣之報効方自今日上曰陵深夸詐敢欺即其疏首獻諛夫豈臣讜且覽其初進講章數語亦謬吏部參究以聞吏部參深不敬當罪詔降一級調外任謫延平府同知居三月升山西提學副使深集先儒要語為典常論述二編名同異錄進之復上表曰臣深才拙器疏力小圖大狹陋漢唐之治思致身唐虞恭遇聖明益思自奮第媿不識獻納之宜言出禍隨動與罪會陛下曲賜保全尚與衣冠昨自講筵出佐延郡楊羅李朱遺風猶噓臣在郡中水土相宜職務易稱頗得讀書每見先儒議論有功大典禮大政事者手自札錄未及三月蒙恩超資付臣學政非臣捐糜所能報荅臣比出舊編粗加詮次分為上下繕寫上陳伏惟聖人學貴得要帝王務在知先儻博覽泛觀殆非神明化育所以無聲無臭之妙也頗恨時日有限文籍少隨然□多益寡之志終存而萬折必東之性難改竊復自念臣僻居海上家有藏書可資考索衣食所余足備筆札儻蒙賜骸骨少假歲時當部分首尾兼總條貫勤成一家之言庸為萬幾之助書奏上納之陽曲生員某父為縣令笞死御史鏜不為申理反坐笞責深曰父死非辜不共戴天奈何罪之與鏜力辯不合即上疏劾鏜鏜亦劾深遣給事中勘問鏜坐謫外深更調浙江提學副使十五年繇四川布政使升光祿卿內閣疏深學行累升太常卿兼侍讀學士深長身玉立神采朗豁上不喜其戅顧美其舉止駕幸承天改翰林學士兼掌行在印信駕還升詹事三十年九廟災目劾致仕居四年卒月賜葬贈禮部右侍郎諡文裕深磊落瑰奇嬉笑成文品隲古今商確事義辯識書畫古器談鋒傾一座書法學趙吳興光彩煥然天下之人聞深名者師慕踵至深悉引進雖單門後學得畢餘論是以論著之多凡可式憲當世者當世莫不纂錄之 
　　○張邦奇 
　　張邦奇字常甫鄞人生而尫瘠苦學躭經籍年十七舉鄉試登弘治十八年進士改庶吉士授翰林簡討非人不交非物不取時然後言擇地而蹈時謂大雅君子也武宗朝着張騫乘槎賦見志蓋以西域喻劉瑾以騫喻一時附瑾者乞告歸省食貧而而孝事父母舉足發言率覘視容為進退讀書之暇時時從田畯佃作當道勸駕勉至京師力求便養出為湖廣提學副使出教示諸生曰學不孔顏行不曾閔文如雄褒無益也與諸生譚學根極理要必人人悟暢乃罷邦奇奉親遊宦既二親不樂久居楚復乞歸世宗即位用薦起提學四川復以去親遠乞休撫按奏移近地改福建歷升南京吏部侍郎丁外艱起吏部侍郎久之以原職兼學士掌翰林院事後以母老累疏終養上曰壽母大臣古治朝乃有不許尋以原職掌詹事九載進禮部尚書掌詹事府如故終以母老數乞歸特改南京吏部尚書改南兵部以便之上時時欲用邦奇而邦奇卒贈太子太保諡文定邦奇之學以人性無不善以聖賢必可師澄神一志以繹洙泗濂洛之旨嘗曰知書之為我也則書即學矣如以書而為學也則學非書矣又曰譬之權權權勝物則物輕物勝權則權輕故在我者苟重則靡麗崇高靡不輕矣在我者苟輕則小物末技靡不重矣為人仁孝切至臨政持大體不苛議論依忠孝每言事未嘗不稱引天下長者功名之際恆自退抑不與時競惟時時發憤曰賴天之靈髫齕有聞顛毛種種未有所底人亦有言行邁屢稅胡然有迄是誰之咎歟是誰之咎歟人稱靖恭正直含弘寬厚博達通明清儉庄肅邦奇兼而有焉 【 邦奇學以聖賢為師終日危坐目無流視耳無傾聽晨起焚香誓天晝有所為夕書之冊進退辭受矜慎獨至吏部嘗攝宰故事升除降黜先白內閣邦奇獨罷之推轂善類靡有遺能然終不泄露其以吏部侍郎兼官者九載諸所銓注往往位上邦奇泊如也霍韜曰古稱良玉溫潤而栗然張公非耶鄞人稱說先正質行推邦奇第一】 邦奇卒其母尚存後至歲邦奇有叔時徹仕南京兵部尚書有時名 
　　○朱裳 
　　朱裳字公垂沙河人正德甲戌進士以御史廵山西鹽法廵按山東其廵鹽時拒錢寧請按山東時御史王相被閹鑒構下詔獄裳抗疏曰朝廷設御史如齊民養貓捕鼠貓鼠相持主人可助鼠耶疏鑒八罪王御史得從輕刑還朝諫止南廵出知鞏昌嘉靖初綜核吏治天下吏卓異者五人裳居第一遷浙江按察副使自福建按察使轉浙江左布政使副都御史治河濟上丁外艱家居久之沙河之人為裳作無媿亭立石頌德世宗南廵朝見於磁州敕起舊官章聖太后梓宮南祔董治水道業瘁有所過內使望裳毆其胸怏怏暴卒七級閘裳自其少年則號安貧子自其為鄉舉則曰堯舜君民孔顏師友所願也自其為御史至都御史治官鑰門廳廨如寺家居土室石門連旬茹菜其以御史按山東時東人誤傳以為長齋布政浙江吏私書其案曰清如水難到底裳手續之曰如水清飢殺傖裳妻就館裳敝衣冠執爨生媼至以為傭也平生見及必行言及必踐曰尊德生道問學聖賢要旨也見世有不當意事輒掩面曰丑看丑看其始入官時嘗寄一縑於其父鳳鳳怒詬曰胡用此營血污我立焚之人曰朱公固能廉亦本於父訓崔銑志裳墓比之軒輗隆慶三年諡恭簡賜祭葬□ 
　　郎曰邵寶楊廉魯鐸王廷相陸深張邦奇朱裳七君子者皆讀書績行之儒不徒名其官而巳 
　　梁　材　　唐　胃　　熊　浹　　張　治　　吳　山 
　　○梁材 
　　梁材字大用大城人弘治十二年進士初授德清縣德清自有令以來民系思者獨材一人去之二十年後繼之者曲靖人陶廉此兩人而巳正德初升刑部主事歷員外郎中稱名法家出為嘉興知府精悍廉介論者以繼楊繼宗調杭州府累遷浙江按察布政二使事無繁劇一來便決初至積牘盈篋材頃刻批答都盡又咸允當廵按御史者材里人材自居前輩無所過禮御史不能平材艱歸御史誣奏之嘉靖初量移雲南按察使雲南土官相讎殺六年不寧御史委材勘材召兩土官至罰其牛羊贖罪復職如故御史輕之材曰以夷治夷所謂因之也御史不聽系治兩土官材曰恐變御史聽材言因遣人護之歸護人歸言夷聞系治集兵相詗矣見寬乃巳升貴州左布政尋調廣東材居官都衣麤食而巳 【 都白也】 司中僚佐人置圓牌書其仆令候吏日市物書數牌上會而後入召市人面給之一時海內布政惟姚鏌與材等稱升右副都御史廵撫江西累進戶部尚書每戒諭屬官面目嚴冷 【 一觀政進士劉繪以雨不到部材召而面斥具參劾之繪本名士材卒無以如繪然是見材峻厲也】 尋以憂去十三年再起掌部事以剛執不能自媚獨上對諸大臣言亦稱其正十五年疏乞改南戶科給事中周琉言今大工方集邊儲告匱材職司邦計去繁就簡欲便身圖非大臣事君之誼下吏部覆勉留之上責材自疑求遠吏部不行參奏並對狀吏部上章引罪材亦自劾上以材語實宥之令悉心供職而奪吏部官俸然終不為上所喜十七年以六歲考滿詔致仕去初徽王之國憲宗賜之鹿邑莊田其後管庄人與佃戶相構材請革去庄人征租有司王言其不便上從之是年王請給敕鑴碑永垂久久下戶部時材巳致仕視部事者左侍郎唐冑執奏如前上怒追罪材令以右侍郎閒住奪冑俸郎中王宗浚等下鎮撫司鞫治十八年戶部尚書李廷相致仕上追念材召復官既至當考察京官上手敕赴吏部與其事刑部有重獄不決者四上命兼決數日畢奏上喜曰安得十二尚書人皆如材六年考滿上以材清操着聞特加太子少保頃會上欲取龍涎香供醮材謂會典不載不索上供上巳銜之而是時諸宮殿工作顏興董功者武定候勛恃寵專濫役外班軍四萬餘人猶謂不足更籍其不至者令輸金雇役各三月所人予糧四斗復九千人材堅執不與勛劾材上命兵部會勛議兵部言材守職不得不慎上亦命巳之而先是勛別籍兵部逃亡旗軍布花折糧等銀募工上作至是支給愈費材謂向所差役巳可五萬人奈何濫費別募詔從材議兵部尚書張瓚即按籍散給所募工人勛奏材瓚比周侵職上姑貸瓚罪責材沽名詐忠令冠帶閒住隆慶中諡清惠材莊重寡言笑堅正方嚴人莫敢幹以私公退焚香讀書常以四書及律例自隨前後司國計十年謹守筦鑰出入有度一切濫請妄費力主力持天下不加賦而足當嘉靖中葉士大夫頗尚員通大臣或阿上取寵材屹然自立無媿古人焉嘗謂書生業為儒入官廉自吾分不可言人況持以驕吾所不為子孫計者恐上負吾君下負吾民也為人平易正直薦人不求人知於人無所報復曰犯而不較吾敢謂能 
　　○唐冑 
　　唐冑字平侯瓊山人幼穎敏博通弘治十五年進士授戶部主事以憂歸值劉瑾用事謝病不出瑾誅起舊職屢疏請罷蘇杭織造內臣出內象為宋死節臣趙與珞等請諡立祠尋轉員外郎出為廣西提學僉事諸猺皆令其遣子入學讀書升雲南副使擒核土官莽信保山令趙九皋之橫虐者諭解木邦孟養之亂政聲大着歷廣西左布政使靖江宗室貧困靖封請祿受封輒請補祿自玉牒日始冑曰祿當從爵未爵何祿疏聞於朝遂通行諸藩着為令古田鳳凰寨韋賊為亂兵征無功胃屬古田令劉朝輔以意招撫之賊曰是前提學送諸猺子入學讀書者耶即從朝輔來見解甲受質累升右副都御史提督南贑江漳升戶部左侍郎世宗十五年議伐安南冑陳不可者八大要言華夷者天地之限高皇神武不世出矣安南不征着在祖訓一不可也太宗討逆臣黎季牙求立陳氏後巳無所得置為郡縣得不償費仁宗常恨之至於宣宗克承厥志棄不之問二不可也安南前代當其盛時屢為欽廉邕諸州患自唐高駢徂征之後歷五代至宋曲劉紹吳丁黎季陳八姓迭主而嶺南邊郡外警遂稀是夷狄分亂中國之福三不可也若謂中國舊地宜乘亂取之臣考馬援南征深歷浪泊士卒死者幾半所標銅柱乃在今思明府耳張輔平交簡定繼亂所不向應惟余交州一城又六年余始克就擒亡幾何時陳季擴又亂去之十餘年黎利復起中朝武臣陷死甚眾士卒物故以數十萬竭中國十餘年之力得數郡縣空名而止比況前代又有徵之不得如宋太宗神宗元憲宗世祖皆喪師損威四不可也夷狄入貢夷狄利也可借中國之名以壓其鄰可借中國之資以潤其用故今安南國中雖亂具表齎方物款關不絕特彼中撫按以其姓名不符初封郄而拒之名為固其辭不順五不可也興師十萬日費千金太宗之時用兵八十萬白雲廣分進山海饋餉不絕今擬取辦附近四省則在四川方有采木之役在貴州方有凱口之師兩廣糧儲久匱于田州岑猛之徵且自大工迭興諸省帑藏皆輸將作加以水旱蠲除視當時財力遠甚六不可也夫此皆跡有可求耳以臣杞憂始有甚焉唐之衰也自玄宗南詔之役始宋之衰也自仁宗伐遼之役始今太倉積余僅四百萬屯田壞而田日荒鹽法阻而商日減虜騎日強邊兵屢叛北顧方殷南征復啟卒有意外誰任其咎七不可也今兵雖未興巳遣錦衣問狀詔中外嚴兵待發夫錦衣武人闇於大體萬一狥枉釁或隨之即今觀兵之令方下而侵漁騷擾害四出憂不在四夷而先在邦域之中八不可也兵部覆奏稱冑忠謀上亦曰胥後議武定侯勛恃寵請配享其祖英於太廟冑上書力爭上不從許英從祀居頃之以爭明堂大禮下錦衣考訊禠為編民其兩疏詞並他見冑耿介有器識平生以范仲淹自期所上奏疏詳核今古通大體疾革時值章聖太后梓宮南祔北向力稽首隆慶初南給事中岑用賓言冑與林俊吳廷舉並先朝名臣大節素着而恤典未備詔贈右都御史賜葬祭子穆嘉靖中進士仕禮部員外郎□ 
　　○熊浹 
　　熊浹字悅之南昌人博學精易正德九年進士授禮科給事中宸濠之將反也錮御史熊蘭及浹至親為質浹與蘭以宸濠反狀密授御史蕭淮奏聞世宗即位奉使四川松藩副總兵張杰故倚江彬內援大肆殘墨所棰死千戶以下五百餘人誘殺熟夷上功率家丁遮擊兵備胡澧浹疏傑坐禠職邊人快之大禮議起浹持論與張璁合吏部惡浹出補河南參議而世宗識之召修明倫大典居一年擢右僉都御史歷轉左都御史掌院事浹雖以議禮受知顧未嘗附上意旨嘉靖八年京師民張福者篡殺母誣告裡人柱東廠以聞下刑部坐柱不服福有姊與福鄰人皆證福自殺母刑部請覆審以命郎中魏應召改坐福東廠執奏上怒命三法司及錦衣鎮撫逮問應召覆按福柱事浹如應召所改坐再上之上意浹狥庇禠浹職下應召等考試侍郎許贊以下皆惶恐謝罪給事陸粲劉希簡以為言上復怒粲等不待問報先事妄瀆俱下錦衣考訊其後贊等竟抵死柱如原擬應召及鄰證俱發邊充軍杖福姊百以浹嘗贊議大禮姑更革職閒住十八年車駕謁山陵上與近直追論舊臣諭吏部起用浹尋升南京禮部尚書明年改南京兵部尚書二十三年召入兵部尚書兼右都御史復掌院事踰年為吏部尚書以母年九十求去上固留之賜粟帛存問上營箕僊台焉浹極言僊妄先是楊爵周怡坐諫僊祥禱祠系獄者久之箕言爵怡於上上釋之至是見浹言大怒立返爵怡系獄如故批浹疏示大學士嵩嵩為婉解乃罷蓋爵怡出獄方三日耳然上尚念浹加浹官太子太保居兩月坐推舉事一再奪浹俸浹內不自安會加陶文仲伯爵予恩蔭復疏爭留中遂稱病求退上怒曰廝浹初就孚敬之議藉取為進非本心既附用當感報乃輒訕主專橫茲測度探問假以保請宜重治姑奪職為民□衣官較其押回原籍當差浹篤好程朱厭術數之學居官恆以不保晚節為慮在田十年足跡不入城府聞朝政失體四方災變輒憂形心穆宗登極復舊官賜祭修墓□諡曰恭肅 
　　○張治 
　　張治字文邦茶陵州人宋張履翁之後也州有龍化湖故有讖龍湖坼榜元出正德巳卯湖忽暵涸龜裂明年治遂舉進士第一又明年賜進士改庶吉士授翰林院編修嘉靖初進左贊善尋以母喪去位時張桂用事治不樂其官有超舉之志家居十有三年而諸公以經濟大義勸之始起蒞職為翰林學士上欲伐安南使往諭行未至有言小夷非兵不服遂止以副總裁修玉牒稍以本支法更定奏上上曰卑不可踰尊亡不可先存學士指是其如學士所定遷南吏部右侍郎召改吏部左右侍郎遇事斤斤自信敢斷決銳然辨邪正明升黜不瓦合士有持正自立為世擯斥者雖疏遠必延致之二十七年升南吏部尚書明年改禮部尚書兼文淵閣大學士是時廷推六人上持之十日密跡之至其明日乃以治與呂本同下蓋特簡也治雖與諸輔臣同供文撰顧墨墨不自得不敢顯諍居二年卒上頗不悅詔加以中諡因諡文隱隆慶改元更諡曰文毅誥曰惟爾太子太保禮部尚書文淵閣大學士張治事我先皇帝三十餘年隆恩厚恤君臣之義有終始矣閒於媢嫉之臣易名未當頃有言者朕下禮官考論其世以爾詞尚理要製作渾雄心存世務議論慷慨考文章以知人如陸贄之識韓愈因公正而發憤若汲黯之斥張湯引以同升悉為今日之宰輔與之異趣實乃當時之大奸是以朝廷服其節槩天下想其風采昔我先正良用懷思不有嘉名曷稱輿論是用諡爾文毅爾其不昧尚克享此治性卞急而志意廓落明習典章究極時務語及治亂之故毅然經濟自許而人亦以歸之見承平日久戰士離落車馬刓弱又連年調兵築壘未乾公囊巳虛對當事者憤言曰今兵老民棘禍旦夕及肺腑諸公不歷筭周思殫謀宿昔而釀成疾根其可久乎及見士風瀾決國用乾耗愀然嘆曰十習靡則元氣漓矣民財竭利精血罄矣其在今日將何底止嘗欲裁定會典權衡百度復成憲之舊明因革之制使城社狐鼠不得府奸事格而止二十六年丁未二十九年庚戌兩奉命主考會試發策命意多剴切時弊蓋納牖無繇而致儆庶位獨至其年虜犯京師一簇莫施始知治之非過慮也方虜急時治伏枕惋泣□疾草疏欲堰白河水以遏涉騎會憊不支而遂卒吳山高安人嘉靖十四年及第第二人末年為禮部尚書嚴嵩用事山屬同鄉不附和之山嘗產女嵩子世蕃欲與求婚介大學士李本為酒酒未行方奕本以手掩局語曰嚴長公之酒公知何為山曰不知也本以情告山曰某老人也安從產女乎世蕃聞之蹙然不悅有閒罷上意欲用山內閣下諭嵩山子請曰上意如此大人亦須赴嚴一揖明我家知恩山叱之曰豈有閣老可揖求耶嵩竟密阻山於上三十九年上下禮部出封景王之國趣具儀嵩知上故未有意出景王特激於郭希顏之疏以覘嘗人心使人風山留行以悅上山曰二王居邸形跡相埒人心危疑望此久矣上不諭部山不敢請也幸有旨復當留耶留而遂巳將來國本未定孰任其咎即具上之國儀註明年二月辛卯朔日食是日浮雲掩映倐隱倐見欽天監奏言日食不見即同不食上悅歸貺天眷嵩自西直使人急謂部上賀侍郎袁煒亦以請山指日語曰日之食也人皆見之吾誰欺欺天乎行救護如常既畢以報忤上旨遂引罪上曰山守禮之臣也不須引罪顧當科官如何不參以其狀對禮科都給事中東華等惶恐言聖德當陽格於上天日當食不食祥雲護之禮當謝玄山等不請臣等不紏厥罪惟均惟上寬赦上曰日有微陰觀候無食天意甚着聖人事天如臣事君君恩不感國典不容也山前執白鹿殊祥上原父天眷賜玄嗣強告殿廟今天意之着非測言比乃如常救護曰寧盡巳誠不可失正甚賣直要名東華不言山不舉賀者乃曰不謝玄不敬天孰甚焉其住為首者俸罰其餘各半歲巳嵩言日同不食人所共知行禮如故部臣罪也請宥言官上是之改罰東華俸兩月余悉宥免上既不悅山乃示風旨於科道諸臣吏科都給事中梁夢龍等欲共劾山詘於公議時吏部尚書吳鵬賄聲狼藉百官進退唯唯嚴氏中外人心無不鄙憤遂以山與鵬並劾鵬方陸嚴上本無意罪鵬疏入並罷山直亮方嚴臨事持論動必以正嘉靖中會試舉人自二十九年以後多以懷挾取高第至三十八年言官建議請嚴摉簡如鄉場之體儀制郎欲覆請山曰鄉會二試體自不同會試之士歌鹿鳴而來者祖宗待之甚厚故防之亦輕今奈何自我破壞祖宗厚意蕭望之尚不願見吏露索匆匆吾寧士朝廷毋朝廷士也廵撫淮揚都御史唐順之卒軍中總督胡宗憲欲以死事請冀得恤典嵩與世蕃中主之山曰恤典至重故事京堂官未考滿者非日講軍功不得唐公雖才名晚節不終全歸官下曷雲死事亦與祠祭郎李纘持之嵩怨山無所出出郎為景王相亡何山亦去位順之乃得之始司禮太監黃錦嘗私語山曰公他日去國得為編民幸矣山愕然因為道令景王之國非上本意繼山為尚書者逢諛矣又嘉靖中有兩吳山其一為刑部尚書 
　　郎曰自大禮大獄之後諸臣多以罪去繼受事者戢戢矣夏言誅死益用相戒嚴主在上難乎為臣梁唐熊吳屹然不失其正君子乎君子乎張治居常墨墨沒得中諡可以觀主臣閒矣 
　　何　瑭　　寇天敘　　崔　銑　　魏　挍　　呂　柟　　舒　芬　　馬　理　　王　道 
　　○何瑭 
　　何瑭字粹夫懷慶人未冠博通經史至忘盥櫛既為諸生即有志聖賢之學曰許文正薛文清二先生世未遠而居甚近忘所師法學其謂何弘治十四年發解河南明年第進士選翰林庶吉士改編修不納泛交不入要門朝參無爽齋祀盡慎縉紳重之當劉瑾時諸翰林相約見瑾長揖而巳既入前有跽者瑭在後奮聲曰何背約也出乞休歸瑾誅起為修撰瑭真率恬淡勵志躬行外無僕從內無媵妾所居垣舍塵溷常積雖朝衣朝冠不上鮮明嘗進講經筵畏慎過當宣讀蹇澀武宗尤惡其衣冠講罷大怒傳諭庭撻之得楊廷和曲捄調開州同知巳升東昌府同知兩疏乞歸隱居南村四方從學甚眾既丁父喪值武宗崩撤輟講授哀毀骨立世宗嗣位起山西提學副使尋改浙江按試至紹興從舟中望見夏屋渠渠者問左右曰其人也治何賈起此宅曰宦宅也瑭大驚異曰宦則安能然左右皆竊笑升南京太常寺少卿轉正卿南京工部右侍郎隨改工戶禮三部侍郎乞致仕上許之御史毛鳳韶疏薦瑭敦樸正大允宜邦禮改命在京調理然終不為上所喜謂其介而不通及再乞休致遂升南京右都御史然亦尋許致仕家居與關中呂柟靈寶許贊儀封王廷相諸人簡札往來究辯經書性命之旨行教人切近精實呂柟以比之聖門由賜為文浩瀚暢達醫卜術數亦皆通究素有足疾既遭母喪袒跣益傷至廢坐立竟以不起隆慶初給事中張鹵言瑭請贈官賜諡贈禮部尚書諡文 【 睦■〈木挈〉傳瑭曰何公守身之潔一介不取蹈道之堅百折不回聖門所為獧者也】 
　　○寇天敘 
　　寇天敘字子惇榆次人自其受學篤信踐履勇於聞過舉正德三年進士仕大理寺評事寺副布袍蔬食誦律讀書決獄明允考邁等夷升寧波知府政事之外修明理學士皆興起治行為天下第一超遷應天應天府丞武宗駕幸南京尹病獨天敘供億處置有方妄求冗費多所停裁初車駕未至時諸權幸金選女樂千百拘置一所以候幸未及三日死者數十餘多菜憔悴天敘言權幸名籍之或召其親戚或領養之食店酒肆便上欲幸按籍可得也權幸然之江彬生晨諸公拜賀又敘長揖而巳杉甚銜之後察其為人曰寇公真君子也嘉靖三年升右僉都御史廵撫宣府尋改鄖陽又改甘肅擒解回賊之入寇山丹者興復屯政除額外之科居二年邊人感悅進右副都御史廵撫陝西歲大飢悉心賑濟虜寇固原調度斬首百有九顆蓋前此所無九年升刑部侍郎丁外艱服闋起兵部右侍郎卒於位天敘廵撫陝西時會織造太監至御史謂關中疲敝請天敘會疏停止天敘曰遽言上未必聽遲至秋冬極言此中旱災請賑濟上必惻然則太監可召回也至秋冬以陝飢上聞請停止織造上果召回太監及在部時御史馮恩方論死旦夕行刑有一大臣欲具疏救恩以謀天敘天敘曰無益也秪君自取成名耳其人問故曰盍問法司諸公請於要路使恩出自上從之恩果緩誅 
　　○崔銑 
　　崔銑字子鍾一字仲鳬安陽人父升四川參政歷官廉慎為郎時衣青袍乘瘦馬僮拾馬通其妻雜薪為爨參政四川與僉事曲銳齊名四川人為之語崔參曲僉屹如雪山銑弘治中舉於鄉再試不利就業太學與三原秦偉世觀馬理伯循高陵呂柟仲木榆次寇天敘子惇林慮馬卿翁臣同邑張士隆仲修同志相勉十八年舉進士改翰林庶吉士正德初授編修遇劉瑾史館門長揖而巳他日諸史官旅見銑與何瑭長揖如斗瑾謂張彩曰翰林輕薄崔銑尤甚會修孝宗實錄成瑾偽傳旨降俸別調銑改南京吏部驗封司主事部有積儲糧長恣易惡米官久不問銑治之糧長賂請權貴固執不可尚書語銑曰公謫僊也何苦為此對曰何勤非忠孰忠非分瑾誅召還史館上書李東陽勸其及時悟主救民薦賢理財強兵母以文章自好尋告病夫作喻問曰翰林先生謝病還郡篤志六經屏事絕交著述為業客有問先生者為其不能建績立名乘勢取貴學迂而難就志特而寡助先生法言喻之為上下二篇客問先生曰士胡仕也豈非名利乎哉朱雲請劍於萬乘申狄石於一朝名者歸之孫弘十載而相范睢一見而侯利者都焉先生直玉堂之署執經人主之前十有四年矣位不過為郎未嘗山讜言上劘次取重當世今乃藝粟於棘淮蔬於斗園入甘藜藿出乏輿從省侯不或廬法史不走牘或者先生有遺行與何進退之谷也先生笑曰君子不干名之昌而慮幾之難不慕人之爵而憂心之枉大瓠之穿萌於線隙霄木之成芽於直苞故巳遂之欲刃蹈之而弗回可貳之心廝譚之而能悟昔張良昔重於四皓觸龍推愛於男子鄒陽發悟於長君李泌全嗣於存侄故不當其幾者不可言不得其父者不能沮道有卷舒言有昌括飭詞而浮於所患掎陂識而救其巳成立巳之名揚主之過假信之文希主之寵非忠臣用心也且夫躭風檐者痹其肢嗜甘醴者毒其肺故君子不以一時之便而易終身之安罔為口體之細而遺道義之重衣紈綺者人侈其觀富田園者傭利其直且以於陵灌園而辟相邴丹免秩而養志其於取世也廉其於責巳也厚其身可抑志不可奪其生可戕道不可摺子不見當世之大人乎方其得志奴僕舞勢逮其受戮妻子辱又不見當世之君子乎飭偽要譽人皆趨之偽發行露人皆惡之夫吏之漁於民也惟嗛其微及陷於刑也惟憎其巨曷若守清靖之節甘退讓之分乎蛟龍之潛魚鱉溷之升霄躆昊沾濡下土夫大者小之惑也客問先生曰嘗聞為高必因丘陵為下必因川澤蓋言亡因者必毀也往者宋世尚言諸子以興談理者嘖探於豳眇摛文者藻行於麗豐學士到今宗之剽其緒言加之筆削渢渢乎不可尚先生遠取古人之文施之今日勞而少績久而無稱恐取誅於君子也先生曰俞夫聖賢之作也非狥眾而為同非詭論而求異明天地之宜張紀綱之正循經而定行因變而立度若年語幽而非真發政而寡當賁浮淆實煩辭支本夫何取焉上古太朴所相者養世降民移乃始有革是故三皇立其生故施以網罟五帝昌其化故辨以衣裳三王比其法故維以制度五霸脅其威故假以兵車仲尼絀其智故約以忠恕孔伋道諸天故析以性命五霸者政之終仲尼者言之藐夫性命者仲尼罕言子思蓋將以捄陂行而伐私情也非可以衍雅談而首後傳也故夏蟲疑君子不費辭焉周衰而人騁其技秦是以暴宋衰而人駁其學胡是以入夫游定夫張九成楊簡之經禪也陳傅良葉適之道法也陳亮之功力也王安石之政利也背孔孟之道而襲儒名亂程朱之學而立士的夫傳本訓經箋復釋傳其文彌重其旨彌離苟以嘩世取寵而行弗給焉子不見作室者乎層檐迭閣則蔀其明不見道泉者乎迂澮曲則迷其源復言而漫裨說而謔吉士所惡童子羞稱子乃班之作者以為後程難矣伯牙之絕弦悼知者之難遇也孟軻之放言俟後聖之作也嘉靖初召擢南京國子祭酒開誠善誘明教條正文體日衣冠坐諸生問難大禮議起疏言近者主事張璁等以先後獻議超遷大學士蔣冕汪俊修撰呂柟編修鄒守益監察御史馬明衡等以異議罷斥御史績陳相吏部員外郎薛蕙以□□下獄仰惟皇上求備禮於本生至孝也然當詳稽禮經大順人情今獨任意曷有極疏入罷歸臨行不役官夫囊無江南一物攜古書數篋而巳公卿及諸生送者千餘人從渡江者又數十人拜別涕下退處相台十年四方來學者教以研經飭行白道有五倫學在治心功在慎獨學者稱曰後渠先生世宗立太子慎選宮僚起詹事府少詹事兼翰林院侍讀學士尋進南京禮部右侍郎署戶部篆進賀萬壽聖節時有風霾之變上疏自劾溫旨慰留過家卒訃聞遣官治葬諭祭贈禮部尚書諡文敏銑善飲酒曰恨不當劉伶之世 
　　○魏挍 
　　魏挍字子才崑山人始祖潭篤志嗜學元時被薦不起潭生恕刲股療母挍為諸生時每朔望春秋入謁孔子廟肅容瞻拜如親承之弱冠舉於鄉弘治十八年連捷進士費宏一見以范仲淹期之正德初授南刑部主事累遷員外郎郎中自以少年筮仕人情物理或未撓暢每訊重獄虛巳求教於前輩長者或反覆思維寢食俱廢有愬不平者雖甚喧聒必盡其辭直提牢省視囚人疾病飲食悉為劑調暑月熏滌臭穢至會審監刑眾皆盛服事畢宴飲交獨澹服素食慘見顏面至其履法操正直巳行志亡如也九年召為兵部職方郎中稱疾家居究心問學言今之學聖人者不求之人生而靜之初而求之孩提知識之始不察性之欲與物之欲所以分而但主其流轉之念念聽其言且聖人考其行實凡夫當將一切名利之心斬絕淨盡立志如天之崇循序用力跬步皆在實地乃可至於聖人之道家居慕古簡重不以事物經心塵疑滿室處之泊然羸病杜門聞一善士亟疾求見為人貌恭溫而出處取捨審之至精執之至確世宗即位首起廣東副使提督學政先德行興小學以教士聘翟宗魯以為士師禁火葬斥淫祠取曹溪故傳衣缽毀而焚之 【 翟宗魯博羅人砥礪節行學必聖賢居處必敬行必古禮來學日眾於堂下疆茅蕝三一放心在南階閒來者居之旬日放心矣乃升堂一有過在西階下一改過在東階下知改移之東階能改後升堂學者遵教惟謹交聘宗魯居之省心亭一日問省心之義對曰聞省身矣不聞省心心一也省之無乃二乎後仕融縣知縣貪窶終其身】 居一年丁外艱歸以簡絀科嚴請謁道絕粵人不無角央望歸而粵人有為言官者劾交媒孽訓士之短竄之戎籍然交德譽素孚莫能抑也服闋吏部奏補江西兵備副使力辭既言官劾交者坐黜職改命督學河南祠伏羲於畫卦台以蔡仲始封國依太公祭爽鳩之義而以世子死社稷書於春秋者配立經祠以祀子貢曹恤漆雕開秦冉援漢梅福疏請封孔子後為世博士守微子廟因歲時省湯陵不果用居數月用桂萼薦轉大理寺少卿明年轉國子監祭酒時張璁為相卿佐入謁多踧踖隅坐特交為上客既酬對亦心服之萼仍薦交為經筵講官以進講敬明乃罰章不合上旨改用遂改太常寺添注少卿升本寺卿總督四夷館明年致仕歸交事父母至孝居喪動遵古禮友於兄弟與士大夫竿牘往來皆刻責修治之語其篤志聖賢真猶饑渴之於飲食也李夢陽過交論學交勸以沉潛深造夢陽因問平生病痛所在曰公才甚高但虛志與憍氣害道之甚者也夢陽嘆曰吾早見公二十年有此哉交僅一子一孫晚而連喪其答人慰唁之書言達以破愛敬以易哀畏天以終身焉卒也賜諡曰恭簡 
　　○呂柟 
　　呂柟字仲木高陵人少志聖賢之學危坐莊誦祈寒酷暑不越戶樞居母喪哀毀骨立弱冠為提學楊一清王雲鳳所知既舉鄉貢就業太學與崔銑相友善邑人高朝用為戶部郎時過簡討王九思曰吾邑有顏子子知之乎孝宗賓天諸生哭臨具禮耳柟獨大哭出涕羣眾指目為迂正德三年舉會試廷對第一知者皆愕然歡喜曰此真狀元矣劉瑾以鄉人致賀柟峻卻之任修撰翰林二年操介清苦門絕遺饋西夏構亂柟疏請上入宮御經筵親政事瑾惡其言因夙不通問欲中以禍引疾歸瑾使挍尉尾之至真定無所得返柟在翰林與何瑭最善至是相繼去瑾誅薦起舊職上疏勸學以元順帝為譬或謂傷直柟曰昔賈山借秦為喻況主上資度遠過漢文干清宮災應詔言六事其一曰逐日臨朝聽政其二曰還處宮寢預圖儲貳其三曰郊社禘嘗欽承祇肅其四曰日朝兩官承顏順志其五曰遣去義子番僧邊軍其六曰取回一下鎮守內臣又累疏勸上舉直錯枉不報復引疾歸歸值父病晝夜視湯藥步履不敢聲既一年須鬢盡班父卒痛哭嘔血葬時雨甚徒跣擗踴蹈蹋泥寧中道路環觀有泣下者葬巳廬中門外旦夕哭其居喪時自成服奠葬以至祥禫斟酌損益各有儀注柟自少窘匱及貴前後居家十年讀書守道一無所營服闋當道交薦值世宗即立起入史館纂修武宗實錄上御經筵柟當進講適仁祖淳皇后忌辰口奏宜存黲服之禮罷酒饌之賜朝論韙之復疏請尋溫聖學以為新政之助必克巳慎獨上對天心親賢遠讒下通眾志大禮議起意見與時不合亡何奉詔修省復以十三事上言自劾皆格心責難之論上曰此大臣宰相職柟忤慢乃引為巳咎下獄考訊尋謫解州判官會解守卒攝州事率其士民躬行禮讓之化州中道不拾遺行不相忤久之以薦轉南京吏部考功郎中瀕行士民接踵跪送器聲震野既渡河於猶聞不絕相與立祠生祀之尋擢南尚寶卿吳楚東南士來受業者冠履錯沓既考績擢南太常少卿居頃之太廟災上疏乞罷不許升國子祭酒躬行率下閒取禮儀及為詩樂圖譜令諸生講肄疾者問而醫之喪者吊賻之死者哭而歸其櫬才者揭於教榜撥歷獎之一切請託斬絕不行人稱自宋陳吳章四祭酒以師道自立者呂先生也御史張景薦柟德行文章可謂一伐碩儒當今師表擢南京禮部右侍郎上欲視山陵於承天柟屢疏勸止不報既以表賀聖節赴京值奉天殿災上疏乞休允之柟立身與人仁信自將為禮部侍郎時霍韜為尚書故與夏言相惡嘗榜言過於衢柟諷韜曰此告於天子者公以語路人可乎言談韓短柟曰公位宰相容天下之賢何所不可夏霍雖不相能賴柟稍解然夏疑柟黨霍霍亦疑柟黨夏柟終不白較嘗過府太守太守子讀書樓上太守令止之曰恐傷氣當微誦既戒左右時進食扶掖之上下柟謂太守曰公愛子至矣願推此心以安百姓又過一府太守餞之郊餞席近養濟院柟送饌院中曰以公佳肴共之無告柟凝厚方面闊輔微髭輪耳海口兩目有光平居端嚴恪毅門人從之數十年者未嘗見其偷語惰容所在四方士就而問學柟教之以誠寧近母遠寧粗母精自日用情變倫教物理推而遠之天道皇天之大一以身體力行為宗御史有劾湛若水偽學者柟曰聖皇在上賢宰相在下豈可使明時有學禁之風乎學徒門王守仁之學柟曰講其學而行非勿信可也不講其學而行是信之可也又曰學而行之講知行之不合無損也學而不行講知行之合無益也 【 湛若水字符明祖懷德父為羣盜被刑既舉於鄉焚棄部檄不試就獻章受學獻章以江門釣台居之日暮景侵尋不意復見同志之人托區區於不窮者不落莫矣若水拈出隨處體認天理六字為日用功課獻章曰北參前倚衡之學着此一鞭何患不到古人佳處獻章卒若水服衰三年弘治乙丑去其傑檄之歲十有三年矣以母命仍出應試為祭酒章懋所知學士張元禎得其文場中撫卷長嘆以為真儒復出舉進士選翰林庶吉士授編修嘉靖初上經筵講疏曰聖學之大莫過求仁易曰君子體仁以長人仁本以天地萬物為一體者也伏惟聖明全體物之仁玩取身之義立大公以普天下疾痛疴癢無不相關使天下後世頌為至仁之主臣不勝願望一日侍經筵進講大學先慎乎德章退復申明要旨以勸聖學謂聖學莫大知要臣所講章其詞雖多不過止在體認天理四字至為簡易易行體認天理即所謂慎德大學一書盡在是矣時朝政方新讜言日進而近習漸幸災變頻仍若水疏言陛下龍飛水國習知舟事臣請以舟喻諺曰同舟共濟□□□□天下一大舟也人主一心舟之柁也公卿賢士輔導之臣運籌指方舟之長年三老也百僚宣力篙師榜人為之左右也內憂外戚附舟之人也天下民臣實為邦本君之寶貨在載也附舟之人與寶貨之利害在舟舟之安危在柁柁之弛張在長年三老之操縱而篙師宣力與否也舟危則凡在舟者無不危舟安則凡在舟者無王安恃寵壞法以敗人國家如同舟之人鑿舟而破之自以為安鮮不先溺今陛下不急親儒學之臣不聞正心之術干剛未奮宰制不施初政漸衰近習蒙蔽天戒屢見不實修省臣工交章未或舉行臣恐柁漸弛矣左右親信之人蠱惑上心不引以聲則引以異教親戚希無厭之賞近幸奪法司之獄刑賞僣差紀綱廢弛是同舟之人鑿舟而破之者也大臣見斥則將相繼求去如尚書林俊孫交者百僚視之人懷危心是猶長年三老篙師榜人引去而誰與宣力者天下萬民其誰與濟臣實痛心渺乎不知舟之危也明年升翰林侍讀尋升南京國子監祭酒陳言六事大率不離科舉之制而本之以德行道藝寓之以鄉舉里選辟觀光館居四方來學公退相與論學其申升南京吏部右侍郎輯五經子史及列聖寶訓有關君道者取大學誠正修濟治平總在格物輯事從類疏解會釋名曰聖學格物通以進其所訓格物取扞格物慾之義言致知在所養養知莫善於寡慾言格物真千聖傳心之要也升禮部右侍郎尋轉左時上方稽古制南北郊分祀禮成視榖西苑祇先蠶壇位若水獻聖主躬肇農桑頌及西苑賦因進天德王道疏君臣同游雅詩精誠懇惻必欲啟沃上心勉行敬天勤民之實興道致治以回三代隆平之風上覽疏多溫旨嘉納升南京禮部尚書力辭不許改南兵尚書居一年許致仕年九千五卒賜祭葬贈太子太諡文簡從游者三千餘人呂柟蔣信其最着】 在官次父書至再拜使者受而跪讀之其它親友有書受讀亦各有儀聞期功喪必為位哭奠卒之夕有大星隕華陰高陵人為之罷市四方及解梁門人聞者皆為位而哭陝西提學謝少南與郡守李文升祀之正學書院海內人士無識不識皆曰關西夫子呂仲木 
　　○舒芬 
　　舒芬字國裳進賢人舉正德十二年進士第一人授翰林修撰其明年孝貞皇后崩武宗踰月即欲往山裬又革一應擺路軍馬芬上言陛下三年之內當深居九重無復外出雖釋服之後儼然煢疚如成王兔喪朝廟之時抑自古萬乘之尊非奔竄逃匿未有輕身不嚴侍衛者既又上車服疏天子等威莫大車服而下同庶人甚非所以辨上下定禮義又言孝貞作配茂陵未聞失德祖宗之制既葬迎主必入午門昨孝貞太皇太后主以從陛下駕入旁門使他日作史者以春秋法書之曰六月丑車駕至自山陵迎孝貞皇后入長安門則讀者亦必以春秋公薨書地不書地之法求之即孝貞不得正終之疑不解矣宜明詔中外以示改過二疏反覆凡數千言又明年車駕欲南廵諸大臣莫言者芬與同年考功郎夏良勝儀制郎萬潮庶吉士汪應軫風約諸曹連章留駕遂與同館編修崔桐庶吉士江暉王廷陳汪應軫馬汝驥曹嘉七人者懷疏入方集闕下吏部尚書完輒迎阻曰上急輒欲自引決諸君且休矣無歸過君上芬與良勝尋歸晡時良勝潮過芬扼捥恨完芬因邀博士陳九川皆至酌之酒贊之曰匹夫之志不可奪也三人遂以其夕寓芬所明連疏入諸曹繼之罰跪午門者五日杖三十謫芬福建市舶副提舉芬疏謂今日之事痛哭泣血有不忍為陛下言者江右有親王之變大臣懷馮道之心以祿位為故物以朝署為市廛以陛下為奕棊以革除年閒為故事也復刺閣臣謂一切安危之跡不苦口以捄而聽主上之自壞言甚激烈杖後臥病院中掌院懼禍摽出之芬曰吾官此即死此既謫褁瘡就道或勸待痊曰死吾分也敢少留耶世宗即位起諸逐臣芬適奔父喪服闋復官諫議大禮與陳沂三上疏再被杖以母喪歸尋卒芬風神玉立氣削厲家無立壁端居竟日未嘗晝寢夜則計過自訟銳然有志聖賢之道於五經皆有疏論而最好周禮責漢儒多附會之罪宋儒有表率之功又言周茂叔吾道中興聖人也建圖屬書貫六經語孟而一之閩學得之洛洛學得之濂正叔言伯淳得不傳於遺經幾背師矣世儒譏晏嬰不知仲尼伯淳仲晦而下迄今亦孰知茂叔耶時方尊王守仁之學芬曰必窮天地之高厚必參百王之憲章必極禮樂之中和言鬼神之情狀與夫萬變之所以應萬物之所以名然後可謂之道問學此則有不可偽為者矣今才智之士飾虛聲鼓後進則尊德性之說易掩覆也黨陸者特竊其一節異朱者未覩其大全非心為道者也芬兼知天文曉音律香山黃佐嘗與陵陽梅百一論武王伐殷歲在鶉火通考象緯不載因推步之歲自鳥帑旅於龍首我聖祖殄平偽漢丁未改元星紀吳分也壬午靖難析木燕分也福德所在其應如響百一嘆曰向見舒國裳亦論及此其後佐入史館見芬握手曰識公於梅百一久矣自是過從甚驩芬語佐曰心術學術相符者也懷居懷利相因者也怠勝敬欲勝義則其心死其學偽吾儕格君其豫在是佐恆衣其德言每與佐言曆象古太史職也中星以日為主七政以歲為主凡盈虛朓朒伏逆遲留如指諸掌觀星望氣占則必應復言鍾律度量所以治歷明時邵康節粗得大意而不能建律運歷將舉禮樂必也周官乎觀大司樂則歷律備矣佐深韙焉卒時年四十有四其子跪泣靖所言猶以未及表章周禮為恨世名芬忠孝狀元 【 黃佐香山人弱冠舉鄉試第一登進士選庶吉士諸先輩奇其才謂張平子王文秀之流也授翰林編修出為江西按察僉事上疏乞養親改補廣西僉事提督學政聞報母疾即日棄官督府有憾於佐遂劾其擅離職守坐免歸世宗屬吏部尚書許贊疏薦海內名士十人佐與焉起除中允充講官累官少詹事兼侍讀學士吏部右侍郎缺以佐及王用賓推補先是崔桐與許成名爭補是職言官劾之遂並論佐覬覦勒致仕歸佐問學該博所著有禮樂典學士張治見所作樂典嘆曰簫韶九成可復聞也講學泰泉之墅其學以博文約禮為宗一時士大夫主覺悟而斥絕經書者盡奾以為孤陋之人】 
　　○馬理 
　　馬理字伯循三原人弘治十一年以春秋魁其鄉試再試禮闈未第游太學與呂柟崔銑諸公交相切劘文章德義名震都下正德九年登進士年四十一矣授吏部稽勛主事改文選與郎中不合引疾歸居三年復任與黃鞏等諌南廵被杖未幾復歸授徒講業嘉靖三年復薦起率同官伏闕爭大禮被杖復職歷員外郎考功郎中時考察外官內閣宰各挾私忿欲去廣東提學魏挍河南提學蕭嗚鳳陝西提學唐龍理曰三人者有數人物若欲去之請先去理既考察京官有附勢三人輒首黜之曰搏獸先處擒賊先王巳遷南通政復謝病歸復薦起光祿寺卿復謝病二十年復薦起南光祿亡何引年致仕理居常言身可絀道不可絀行可則仕惟孔子能之下此惟當守經以故屢進屢退自其筮仕以至謝政無日不從事學問其學一以窮理居敬為主四方學徒轉相授管自縉紳士子以至田夫野叟無不欣慕之雖四夷亦聞其名安南貢使至問部郎黃清曰遠聞馬道學名所願一見今何不在仕列清曰馬公高尚朝廷不薄馬公馬公自高尚也高麗使至亦問馬主事為聖朝第一人宜加厚遇乞頒賜所為文使國人矜式其見重如此乃理居鄉久其縣令顧忽之王維禎與理書三原連兩令不知禮其境內長者宣聖伐木信有之夫年八十餘嘉靖乙卯關中地大震與其妻同壓土窯中先是嘗謂薛應旌值明夷之象為天地之否吾其不免理善學易兼知數雲隆慶三年贈右副都御史賜祭葬 
　　○王道 
　　王道字純甫武城人正德辛未進士改庶吉士時山東有寇亂道欲奉祖母避地江南疏乞補學職得應天教授升南儀制主事改吏部驗封歷考功文選郎中在部十年雅操端潔方獻夫薦其可侍宮僚擢春坊左諭德引疾固辭居一歲起南國子祭酒以疾引歸家居十有三年讀書講學種樹灌園以自適嘉靖三十四年起為南太常卿未至改南戶部侍郎尋改禮部掌國子監事尋改使部甫閱月卒道貌厚氣溫行篤志遠研精理學而恥立門戶居常反覆潛玩論語一書曰聖門之學平實易簡固如是也又言漢以前雖無明道學者若張文成曹相國黃叔度管幼安皆真道學之流雖釋老二氏亦各有見不可厚非所著大學億老子億易書詩春秋億諸史及大學衍義論斷隆慶中諡文定 
　　郎曰懷慶安陽崑山高陵進賢三原武城嘉靖閒稱篤行君子而高陵粹然矣溪田馬理曰呂先生之學醇如許文正而著述惟盛貞如薛文清而知新則多
