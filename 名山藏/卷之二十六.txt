
●名山藏卷之二十六 
　　臣何喬遠恭輯 
　　典謨記二十六 
　　◆典謨記二十六 
　　世宗肅皇帝五 
　　○世宗肅皇帝五 
　　三十一年正月甲申朔命朱希忠攝拜天玄極殿群臣望朝奉天門大同虜求易菽豆不遂屢宼邊廵按御史李逄時阻之遂入掠諸將御之皆敗朝議籍籍追咎馬市非計仇鸞慮譴請選宣大精銳兵萬人發白金二十六萬為戰資上不許諭嚴嵩曰金民血也鸞去歲調兵不一戰費軍興數百萬即戰當何如其第令戰已亥月食虜犯大同益數上曰邊臣恃市不備也從今一意戰觀望者重刑於是仇鸞請逐虜上曰虜少入耳毋煩卿禮部尚書徐階言周人愛君拳拳億祝虞廷命官諄諄冑教皇子年十有六戰婚講學實維其時然必冊立先之名位定然後可次舉臣實司禮敢昧死言上曰二子年及即以本禮舉冠婚何害何乃逼君其即具冠婚儀奏階請先冠裕王次景王婚亦如之則暫於內宮上曰婚出府故事也何暫於內宮嚴嵩對曰冠同日婚出府故事王也裕王將為太子焉上曰二王同體其以三月冠婚次之治二府二月更名西苑御宮為永壽宮宣大二鎮大飢人相食令督餉侍郎馮坤發白金十萬往賑之以兩鎮廵撫何思蘇佑不奏報罰其俸虜酋俺答擺腰等糾聯部落移帳天城並虜塞駐牧警報日夕至建春告大齋朝天宮舉大祈歲典五日以太上道誕建醮永壽宮九日示百官勿謂弗經欺玄而謗上敕故工部侍郎陸傑齎白金十一萬修玄帝宮於太和山上諭禮部春半土燥布種恐難其命文武大臣為農借雨各宮廟以青衣角帶行禮虜大入大同威虜等堡指揮僉事王恭死之宣大總督侍郎蘇佑不以聞而以虜騎三萬入報俄大同廵撫都御史何思報虜退則亦不言虜眾寡與所從出入處上心疑之令飛騎往偵二千耳王恭死焉游擊呂勇劉潭參將張騰孫麒焦澤總兵王懷邦皆逗遛退縮不力戰上切責佑心妄言命錦衣衛械繫麒潭京師革懷邦澤勇職級使帶罪自效贈恭官蔭其一子夷使丫頭智求市大同命斬而梟之諸鎮乃詔仇鸞往逐虜三月修歲例典洪應雷宮六日冠裕王景王禮科給事中適奏乞命二土出閣講學禮部為覆請上曰朕已與卿等久計更待適言彼竊以瀆宜參究之乃藉以請京營游擊將軍時陳自言遇虜大同西戰十合賊之追奔三十餘里虜二萬騎奄至與戰兩日乃解上曰時陳勇其毋侍御史覆實厚賚之四月上諭嚴嵩曰朕二子近議出閣禮部何久未請者徐階上疏請期上復曰茲逼夏杪無幾何時其待秋爽掌詹事府事尚書孫承恩曰臣備宮臣職輔導敢固以請上曰雷久不聲占雲臣專果適不奉君卿未可附和虜入遼東新興堡堡百戶常祿指揮姚大謨劉棟劉啟基死之備御指揮王相勒兵四百人赴之力戰二日與指揮張策百戶程克政胡鎮皆死之予相贈官賜祭葬蔭其一子祿策等皆贈官子孫各升襲三級仇鸞言臣帥師出邊行二百餘里遇伏我軍陣亡二十八人傷二百一十二人失馬二百餘匹斬虜首五級獲其馬三十請如賞時陳者賞諸軍兵部言鸞出師伐虜不能取全勝斬獲少損傷多宜下御史問狀何得引時陳者上曰諸將久暴露遂賞仇鸞等有差徽人王直者為倭僧故都御史朱紈嚴海禁絕倭海上諸豪遂負倭所市倭失貨競責直直無所出亡據海島上因聚亡命徐海陳東等為將領數勾引諸倭奴入寇浙東至是倭萬餘人駕船千艘燒劫溫州諸郡破黃岩掠之七日其後猖獗浙直中東據柘林海據乍浦凡六年乃絕五月旱祿雨既雨群臣賀上曰今虜脅降三衛勢甚張諸邊相繼告急修邊二年百無一效內外官有干國如家者耶虜創必肆秋犯如玩者軍法治之增設兩淮等處廵鹽御史一員七月乙未月食以倭起復設廵視浙江兼管福興泉漳都御史總督軍務以王忬為之先萬壽節建醮大高玄殿二十五日八月廬江王佑■〈木昂〉獻瑞榖薦廟受賀建壽旦醮朝天宮三日夜萬壽節命朱希忠攝拜天玄極殿羣臣望朝奉天門干光殿成仇鸞死上聞其通虜狀命剖棺斬首梟示九邊鸞父母妻子及鸞家丁時義黨侯榮姚江皆論斬沒入其男女貲財家屬黨與流配之虜大入大同九月大掠大同馬邑朔諸處以仇鸞誅親舉謝典內殿五日遣告謝二郊社稷宗廟先師帝王詔天下百官表賀革戎政廳凡鸞所改置戎政悉罷之修秋報大齋朝天宮三日夜虜大攻山西三關不克引去悉罷諸邊馬市鳳淮楊徐水賑之遣科道官廵視太倉銀庫着為令十月南京試御史王宗茂極論嚴嵩奸貪出為平陽丞兵部尚書趙錦坐先附仇鸞戍極邊虜寇遼東岷王譽榮薨十一月張岳盡平湖貴苗建秋報歲典於洪應雷宮冬至羣臣望朝奉天門十二月光祿寺少卿馬從謙言提督光祿寺太監泰乾沒內帑以萬計廵視給事中允中御史斯彬亦劾泰如從謙言泰誣奏從謙盜用大官食物誹謗土奉玄不忠狀上命逮鎮撫司訊之訊上泰所引從謙誹謗語曖昧無證不足深誅上責鎮撫司奪其俸曰從謙罪如子罵父者律曷不究也因降允中斯彬邊方雜職從謙泰下法司擬罪法司坐從謙邊戍泰送司禮監奏處上以泰能舉發欺謗臣免之廷杖從謙午門戌煙瘴從謙死杖下虜寇寧夏大殺掠封慶庶子■〈木鼎〉枋為慶王修謝歲典於內殿命大臣祭告六宮廟百官吉服齋戒法司停刑五日雪百官表賀 
　　三十二年正月戊寅朔命朱希忠攝拜天玄極殿壬午日食雪不見上曰日食不顯露雪瑞旋荷天恩不可不知其奏謝郊廟社稷先是孝烈皇后祔廟之議自上發之禮科都給事中楊思忠與徐階議不可上御之至六科官上表賀正楊思忠為首上摘表中語詰之曰申錫玄禧是何文體廝思忠不臣久歲其杖之午門之外首發為民余罰一年俸遣禮部左侍郎孫升建安神醮於承天元佑官癸巳月食嚴嵩請婚二王於內府上曰何搖外議也則立為太子矣夫出府不可如何害及二王如何害及朕者卿明言之嵩言儲位未有所屬同居於外危疑易生嫌隙易起臣所為二王慮者也先朝有大咸有中宮東宮體勢增重主上尊安今烈後上賓至親獨二王乃皆在外臣所為聖躬慮者也上曰無庸有能勝天子已禮部擬上婚禮稍分別上曰既王矣何異之有爾等即舉冊立禮勿煩朕也禮部以為然具儀上上曰豈有朝更暮改者其一如王禮元江賊平召還楊繼盛為兵部員外郎繼盛至復極劾嚴嵩專權曰陛下不信則請召二王面問之上曰廝繼盛本心探測朕意故引二王好無上也錦衣其杖之百四丈一更人已下刑部尚書何鰲當詐傳親王令旨律絞上曰姑如擬猶輕鰲等不執法重論尚請朕憫狂黨邪廢法也其降俸一級郎中史朝賓降三級外調之嚴嵩引罪求去上曰羣臣細丑已結為黨彼物明言逆賊勾虜其本在卿顯然指卿贊直玄修不朕阻抑實誹君詈上朕非內外禽者等享有天命崇事太上又與宋徽梁武大不同人臣如此買直邀譽卿若引罪真墮邪孽計皇天鑒臨神明左右宜贊佐奉順毋生去心特旨以聶豹為兵部尚書二月庚戌冊李氏為裕王妃乙卯冊王氏為景王妃皆出就府建春告大醮於朝天宮三日夜羅田縣省祭官緯進白兔賞金幣徐邳水甚命河道御史曾釣浚黃河下流以通漕遣刑部左侍郎吳鵬往賑之初楊繼盛之劾嚴嵩也謂今工部尚書歐陽必進故嵩中表嵩私之以為兩廣軍門必進就中為嵩孫鵠功得錦衣至是必進上書自理下兵部覆嚴世蕃自為草授郎中周冕使覆奏冕封奏世蕃草劾之上曰廝冕不俟部覆自以意肆報復杖而黜為民嵩因為鵠辭職許之倭犯溫州參將湯克寬破之虜犯宣府參將史錄死之予贈蔭賜祭葬祠死所三月建祈年大典於大高玄殿陝西山東大飢賑之廵按雲貴御史趙錦論劾嚴嵩亦及嚴鵠嵩歸第待罪上曰錦明謗君其械繫京師治之遂復鵠官召嵩立入直及錦至廷杖黜為民虜入宣府犯河曲游擊孫邦丁碧戰卻之尋犯深井堡總兵郭都死之虜犯延綏總兵劉梅死之上賜邦碧金幣予都梅贈諡祭葬祠蔭建祈年典於洪應雷壇兼求雨焉復城外城閏三月以大道殿成建景命吉典九日王直勾倭大寇江南濱海諸郡至於淮北破昌國衛屯之五日參將俞大猷以舟師逐去之直復勾倭攻陷臨山衛城四月旱禱雨內殿營宜春宮建吉典雷壇仙宮停封十三日革新設招撫徐淮山西屯牧清理鹽法及廵撫昌平四都御史浙江舟師破賊松門港倭犯太倉平湖海寧破上海海舟大掠南直隸浙江諸郡復破浙松陽松陽知縣羅拱辰戰卻之五月倭入上海屯之七日倭陷乍浦所流劫寧化奉化參將湯克寬火之於民舍余倭遯虜犯遼東設提督海防總兵以湯克寬為之建景命典於干光宇六月荊王厚烇薨七月禮部為二王請入賀萬壽上曰未命攝祭其待明秋自是凡萬壽節禮部為二王請賀忽不許建生辰醮於雷壇上諭禮部朕丕承父天母地洪眷大道帝師匡扶內究殛滅外虜平寧恩佑加隆勿謂邇加弗似君鄰之義茲月下旬及八月初旬高玄等壇修景慶等儀其毋違怠以為民先虜入渾源東寧廣昌命王忬提督軍務廵撫浙江兼福興泉漳地方虜攻插箭浮圖等峪固原游擊陳鳳寧夏遊擊朱玉擊退之上大悅命即加升為都督僉事母待勘報八月虜犯蔚掠代繁峙諸處復犯宣府塞吏部尚書萬鏜推通政使趙文華為鄖陽廵撫兵科右給事中朱伯辰論劾文華宜罷文華言伯辰劾奏皆鏜嗾之因言鏜怨望上黜鏜並伯辰為民留文華如故復召李默代鏜萬壽節命朱希忠攝拜天玄極殿羣臣望朝奉天門虜駐鄜延掠延慶諸州河南盜師尚詔山東盜李自名等作亂九月虜犯大同塞總兵李淶參將馮恩游擊李桂等死之皆賜贈諡祭葬有差祠其處虜從紫荊關浮圖峪分突山西取道宣大諸鎮兵前後邀擊之於廣昌靈丘代蔚至磁窯口中伏而去捕斬凡三百餘級上曰是皆文武眾臣之勛士卒效力然豈無天佑神助故以歸報天神為正遂祭告二郊宗廟社稷先聖帝王乃論諸鎮文武臣功有差建秋報大齋大高玄殿七日朝天宮三日師尚詔平飢免廬鳳淮揚諸州縣衛所稅糧有差敕賑之十月賑畿內諸府及宣府遼東山東河南並蠲賑浙江被寇諸縣建秋報大典於洪應壇九日修南京皇城倭復自華亭登岸泊寶山湯克寬擊勝之常熟知縣王鈇御倭福山勝之計三中武科者會試着為令遣行人東萊敕諭南直隸山東撫按官破格賑饑以南京兵部侍郎謝存儒故廵撫河南時不能弭師尚詔盜械治於京師京師大飢上問嚴嵩京師飢曷處之朕聞外省饑民亦來奔就必有斃道路其發太倉米十萬以六分平糴四分給四來貧苦者外城成十一月倭犯上海嘉定冬至羣臣望朝奉天門建景命圓慶典於仙宮九日十二月禱雪禮部言畿甸災為難郵冊封宗藩請如古孟夏封諸侯禮移之來歲四月詔可着為令修歲成大典十四日雪羣臣賀以天臘節建醮大高玄殿停封二十八日取大倉庫銀十萬為內供嚴嵩言中外望陛下立太子請舉之明春上曰昨月下旬朕景命慶圓下令臣民毋欺怠即次日逆惡邪物造言朕躬不豫朕久聞沸騰之言謂諸事皆卿仲文為之卿仲文不言即言朕無不立太子者卿疏自解是矣恐非安上敬君之祝 
　　三十三年正月壬寅朔命朱希忠攝拜天玄極殿百官望朝奉天門建元旦醮大高玄殿停封事二十八日以六科給事中思靜等賀表不上書萬壽者各逮杖之午門上諭嚴嵩曰卿昨奏立太子老忠慮國亦固然已然朕一切政體未失止夙興不一坐臣又皆逸今朕以一王猶監國者何如嵩對曰中外臣民謂它無敢請立太子者獨咎臣不言臣是以言臣所請者禮也非謂政上乃已康妃杜氏薨冊諡曰榮淑發太倉賑饑民之就食京師者百里以內人三升遠者遞加至二十升而止停邊選例倭久泊崇明南沙至是潰圍出海轉掠蘇松諸州縣二月建春祈大齋朝天宮三日夜大祈歲典三日倭攻松江官兵追戰敗績廵按直隸御史慎劾奏應天廵撫都御史彭黯升工部尚書即上官不待代坐令倭知調度無人馳突益甚乞重治以警臣偷上命械繫京師黜為民三月吏部舉江西左布政陳洙代黯上曰倭方棘洙勝黯否或遠不能旦夕至其再擇乃改兵部右侍郎屠大山兼都察院右僉都御史兼廵撫督糧焉命建顯陵殿規制如景陵御史何廷鈺條時政八事下戶部戶部以其迂闊格不覆奏廷鈺詣郎中劉爾牧趣之爾牧敏悍善籌戶部尚書鈍所倚見廷鈺而傲廷鈺言比陛下戒戶部節財爾牧外為謗毀言今縣官賞不撙而費無經大自泥沙安得責戶部上曰朕奉玄即取太倉儲豈能百萬廝爾牧敢以不節無名謗朕即如修邊一費侵欺千倍有言及否其逮杖之午門百發為民上曰朕惟逆賊犯闕後連歲凶飢惻然念之今恤民養軍為要兩者得人雖患不害吏部其令有司加恤災處奏遷尤異重刑其貪殃者諭兵部責實邊鎮將官撫士而飭兵政焉以四方災異建祈佑典七日倭掠蘇松參將湯克寬擊敗之采淗港建景佑吉典於大道殿七日倭掠通泰等城餘眾漂入青徐界李自名平四月上曰春雷未聲四方旱澇交災勿地咎君天工人代當責臣勞其遣張溶等祭告各宮廟停常封九日京師大疫上曰疫甚死亡塞道朕甚傷焉太醫院其藥療戶部發米五千石粥之死者官藁瘞毋暴露天地間以瀆廷試歲貢士上親擢何烱為第一衡永盜起倭寇嘉興伏殺官軍於孟家堰都司周應禎指揮李元律千戶薛絅宋應瀾一昨趙軒梁瑜俱死之倭轉陷嘉善攻嘉興府副使陳宗夔戰卻之賊遯入乍浦與長沙寇合犯海寧諸縣復轉破崇明知縣唐一岑死之上曰朕雖廢朝此心勝於一坐居常念邊宣大總督蘇佑朕聞其衰兵部尚擇人代之虜大掠宣府嵩峪紫溝等堡五月以地臘節醮內殿七日倭大掠蘇州轉入崇德和順民文英獻瑞兔賞金幣壬子月食以南京兵部尚書張經兼都察院右副都御史總督南直隸浙江山東兩廣福建等處軍務大剿賊募山東兵御倭六月虜犯大同五堡總兵岳懋迎擊之與指揮僉事薛蓁陷陳力戰死予懋贈諡祭葬立祠蔭一子蓁亦予贈祭葬附享於懋祠倭繇吳江轉掠嘉興背王涇而陣我兵與戰大潰指揮夏先死之賜贈祠總督宣大侍郎許論言岳懋新敗虜日屯聚左右衛聲息旦夕而軍缺馬少芻糧不備不足以戰乞敕兵部計處之兵部言先任廵撫久不以芻糧給士以故宣大士馬多物故上命械繫前總督宣大蘇佑及大同廵撫都御史侯■〈金戊〉來京治之尋黜為民切責戶部尚書方鈍等遂以戶部右侍郎陳儒兼都察院右僉都御史往賑並核其見在芻糧軍馬有不足者計處之上諭嚴嵩曰倭虜兩犯朕甚念之有為國真忠之臣不遂特旨以王忬為右副都御史廵撫大同京師淫雨漂沒民廬賑之七月倭自蘇州流劫嘉善縣轉趨松江出海參將俞大猷擊敗之鄭王進瑞榖禮部請告獻受賀上曰今夷狄作欺大水疫荒任事之臣不思處置坐喜禍亂謂盡繇朕安用強以賀天錫玄庥不可慢忽其告獻上曰水災兵荒劫數已定匪天災人實人自招我累年經歲為民切求下當我感乃臣欺民愚覆謂我迷天監大昭西苑果育瑞禾百十五本庥祥隱出語爾眾知建啟視醮於西苑停封五十五日取太倉銀十五萬為丙供官兵敗倭於長礁南海中焚其舟上曰今者水君庸古北如河虜料不能逞當備水落耳兵部其先計上曰自古君臣元首股肱未有不體一之關也直贊事玄第希忠嵩兩人者親臣其增駙馬都尉景和安平伯承裕文臣增吏部尚書默禮部尚書用賓武臣增左都督炳焉撰述玄文則選侍從文學之臣四人充之於是吏部侍郎程文德郭朴禮部侍郎閔如霖吳山當其選發內帑銀萬兩修泰山神廟八月以萬壽節加恩蔭朱希忠陶仲文各一子為錦衣百屍嚴嵩子工部侍郎世蕃添注管部事徐階兼太子太傳武英殿大學士李本太子太保文淵闊大學士余官如故高士中輔正一等官王弘賓道士楊常靜皆加道號有差嵩以世蕃故不繇科目辭管事許之萬壽節命鄔景和攝拜天玄極殿羣臣朢朝奉天門虜十餘萬騎分掠平虜衛等處至於朔州嘉興倭還屯松江柘林川沙窪二處進薄嘉定城參將李逄時以山東兵六千人敗之趣戶部買龍涎香山東兵乘勝擊倭采淗港大潰命械繫故廵撫屠大山參將許國李逄時副總兵明道京師黜大山為民國等皆論死虜犯宣府小白陽堡九月建秋報大齋朝天宮三日夜虜犯紅井官兵襲敗之徙樂昌王府於朔州文華殿辦事工部侍郎談相者故以善書辛假歸屢稱病緩期上惡其慢逮斬之再建秋報大齋朝天宮三日夜倭犯海門副使張景賢擊敗之虜寇平虜城至山西境官兵擊走之鄔景和在直當撰文辭不諳玄理上不悅罷之時醮清馥殿景和方進香聞命遂趨出醮成上賞諸臣銀幣景和與景和言臣無功受賞請許臣辭它日將効褁革銜環以報上大恨其不祥曰裹革銜環願君耶黜為民十月虜盡銳攻龍王谷磚垜兒日數十進我軍憑牆擊之虜被傷轉攻沙嶺狐山口俱不克遂薄攻古北口及平虜衛薊鎮牆警報日數十至使覘之則薊遼總督兵部左侍郎楊慱方擐甲登埤宿止古北口垣上總兵周益昌率將上圉牆甚力上大悅遣使者齋白金萬兩以厲士賜慱益昌服衣人一襲慱夜遣死士斫虜營虜驚遯慱以聞上曰彼丑視我若戲輕去來雖遯備毋怠是時虜以六萬騎寇山西三關總督侍郎許論擊卻之亦捷聞上論嚴嵩曰為政在明賞罰近各總督鎮廵官戮力堵賊懼失事法不貸耳然不可忘備通虜者妖賊呂鶴就擒論宣大山西諸臣功有差海賊犯潮州指揮黑孟陽引舟師殲之建秋報醮典洪應壇七日改張經為右都御史兼兵部右侍郎專一總督軍務剋期平倭經奏調田州東蘭那池南丹歸順等州狼兵永順保靖二宣慰司土兵助戰從之上曰今歲諸鎮連有斬獲虜遭挫不能入犯皆仰天佑其告謝郊廟社稷先聖帝王十一月舉謝玄大典內殿論薊鎮宣大守臣御虜功大升賞冬至羣臣望朝奉天門修景慶玄修醮於西苑九日倭犯松江據柘林復犯嘉善轉掠嘉湖二府都指揮劉恩擊卻之十二月禱雪各宮廟京城內外盜起雪未應禮部請再祈上曰朕欽玄膺佑今夏秋雨水雖多已苑田嘉禾特出五榖之精乃寶也茲不敢要速效於神其兼舉祈報典焉 
　　三十四年正月丁酉朔命朱希忠攝拜天玄極殿羣臣望朝奉天門柘林倭陷崇德轉攻德清二月虜分寇宣府懷來龍川門城等處工部右侍郎趙文華致仕侍郎朱隆禧各□陳備倭之策文華言七事其一請祭告海神隆禧請增置廵視浙福都御史一員並開互市禁兵部尚書聶豹覆上文華疏有寢有行格隆禧不覆奏上諭嵩南破北虛倭尤甚本兵若罔知者文華隆禧疏不比泛奏當有依准節其集部科示之抑合豹自以忠猷告祖宗養教恩深豈可怨讟時君忘先聖大德豹震懾請罪因言文華疏臣業覆上隆禧之議若增設廵視則見謂官多擾民開通互市則見謂示弱外丑是以不敢覆請上曰朕欲豹忠猷入告今何有其更悉心計對豹益惶恐上便宜五事上曰爾職本兵坐視賊欺不設一策平剿諭問乃泛對其降俸二級因奪侍郎漙等俸降所司郎中重二級外調之敕責張經亟剿賊毋使師老上曰大祈玄撰臣下有暗欺者程文德作可見今吏部以為南宰豈彼謂朕奉不經欲自脫去其南調之為工部左侍郎文德疏謝上曰猶懷訕黜為民如趙文華請遣祭告海神兼視江南倭虜犯薊鎮參將趙傾蔡指揮褚文明李德周官千戶黃世勛啟百戶孫世爵等皆死之賜祠祀贈蔭有差建大祈歲典六日上諭在直八臣曰吏兵二正祖宗朝常慎其選矧今中外多事兵正或衰卿等評之豹引疾乞休上特命閒住去下吏部別推吏部舉許論楊慱上諭嵩曰是官須得精健者論亦衰慱可三月建祈年醮洪應雷壇七日建神應軒於西苑上曰朕奉洪應祈典之中辰下役不敬以是不無欺誹者豈可諉為數有而快其謗志其復啟壇修七日毋怠蘇松兵備副使任環以舟師擊倭南沙勝之 【 任環字應干潞安人舉進士知廣平沙河滑三縣升蘇州府同知嘉靖癸丑倭寇東南是時天下承平久吏民不知兵革賊至輒奔以潰環獨訓練所統民兵與力戰躬介冑策馬先之自書姓名於腹背手足曰死戰吾責也雖然先人遺體則不可棄茲用以識庶得收葬焉聞者感泣環又與其兵同寢食或連日夜粒米不入口或露宿草葬植立泥淖中未嘗稍自異所得俸直及諸上官之牢醴悉分與其兵繇是兵亦日奮敗賊於一海之八團方戰時寇拔劍擊環賴庖人身蔽免然猶被三創既而守大倉以積勞疽發背環子請環還郡就醫環叱曰吾誓不與賊俱生幸吾疾愈而賊滅否則有臣死忠妻死節子死孝而已歸以是語爾母吾不能冺冺沒與婦子對泣幃榻間也會報賊至環褁瘡出海擊之怒濤如山舟人皆震眩失環意氣彌厲手劍麾舟師搗之賊大敗俘斬百餘未幾又敗之陰沙敗之保山敗之南沙賊望見環旌旗輒遁去捷聞擢山東按察僉事整飭蘇松兵備甲寅賊犯蘇民爭走入城聚保門鑰民相抱號哭聲震原野環亟命啟門曰賊入者某請任責活以數十萬人明日賊至計敗之葑門乙卯賊復大至復大敗之斬首六十餘級詔進副使賜白金文綺蔭一子副千戶世襲丁母憂部使者及諸士民連疏起環詔贈環母為月孺人起之蘇環不得已受命明年倭寇平乞終制報可山東在政參政以旌其功又明年丁嫡母憂居二年卒年四十贈光祿寺卿】 四月封荊世孫翊巨為荊王岷世子定耀為岷王田州土官婦瓦氏與東蘭等州各領狼兵應調至總督張經使總兵俞大猷湯克寬分領之會趙文華至方銳破倭狼兵貪數請戰一敗於漕涇再敗於金山而文華意尚銳直謂倭易平數趣經以狼兵戰經念欲待保靖承順兵至與犄角圖萬全謂兵事秘不輕語文華文華怒上言經玩寇殃民今獨臣與廵按御史宗憲時時在行間也頃之永順保靖兵至副使任環領保靖兵攻三丈浦倭於江陰村破之倭犯淮陽通州鹽城等處參政張景賢御之狼山亦敗之虜寇青邊口宣府參將李光啟等率眾御之兵潰被執奮氣大罵遂與指揮黃添祥尚真蔡隆千戶郝廉賈璽尚志百戶部勛王永同死之詔賜祠贈蔭有差五月柘林倭與新倭突犯嘉興經令參將盧鏜與俞大猷等領永順保靖兵分部水陸夾擊之遂大破之王江涇擒斬千八百九十有奇余寇溺者稱是川沙窪倭出海流劫崑山縣江北倭自日照流劫東安衛至於贑榆復至海州沐陽桃源諸處官兵殲之於徐邳而江北倭平倭復自海上大至流劫蘇常間王江涇之捷大捷也而趙文華所論張經狀已至上前上怒問嵩嵩對如文華指遂命械經及湯克寬於京師以應天廵撫都御史周珫為兵部侍郎兼右僉都御史代之上曰鸞勾北賊既刑經結南寇又作是鄰哉之義耶經罪不貸文華發之是皆仰叩玄威其遣朱希忠分告於宗廟社稷神祗先聖有頃王江涇捷聞兵科都給事中用敬等言王江涇首功千計東南用兵以來未有捷若此此倭亡我奮之時未宜易帥正當令張經乘勝掃除之請姑召還錦衣使者再觀其成敗即敗逮經未晚也上大怒曰張經欺怠不忠不文華奏不戰廝輩黨奸惡直沮法壞上其各杖五十發為民已上心疑之以問嚴嵩嵩終陷經而稱御史胡宗憲與文華殺賊功為請賞上曰令文華不言者又復失賊遂遣使賞文華宗憲令竭忠督討仰贊玄戌柘林倭焚巢出海俞大猷等破蘇州倭於陸涇壩倭寇常熟知縣王鈇鄉官參政錢泮率兵御之不剋死之客予贈蔭祭祠上曰故工部左侍郎郭文英出身工匠久竭勤勞今家人乞祭葬其與之仍加祭壇上諭戶部龍涎香訪取十餘年矣不得分毫始梁材笑上曰載籍不紀則成祖作永樂大典偽乎其再求之海濱必得之六月倭從海上至犯上虞會稽破杭州流劫而西俞大猷遮洋擊三丈浦倭勝之賊遯海上之三板沙增調三廣選官民鄉勇羌土精兵赴浙直軍門並力擊倭江陰知縣錢錞御倭蔡涇閘死之予贈蔭祭祠浙江倭還犯吳江俞大猷與參政任環擊勝之賊奔嘉興三板沙賊出海大猷復與任環追擊之馬跡山勝之■〈蓺上火下〉其餘賊上曰朕累言周珫不奈行陣今聞疾甚浙福提督都御史李天寵嗜酒廢事其悉黜為民遂改南京戶部侍郎楊宜為南京兵部右侍郎兼右僉都御史代珫升胡宗憲為右僉都御史代天寵賜給趙文華敕書關防令悉心督察軍務胡宗憲請遣人入海諭倭禁其部夷母入寇兼伺誘王直焉從之使生員蔣洲陳可願充市舶提舉以行上曰朕聞宣大二鎮米價踴貴北直隸山東河南麥熟其急仿昔人平凖法以濟民飢蔡涇閘倭至夏港鎮浙江副使王崇古擊勝之七月懸賞格購斬虜俺答把都兒辛愛等大酋及我叛人教虜者丘富趙全等倭自杭突至徽寧諸縣入南陵蕪湖丞陳一道獨麾一軍與其仆子義死之江南倭大載舟出海僉事董邦政與俞大猷追擊焚之會颶作賊舟亦自壞賊還海港登岸劫掠新作玄雷居成南陵倭流劫至蕪湖進逼太平至南京城下以倭破杭州逮李天寵京師與張經湯克寬皆論死系獄造盧溝橋成以陶仲文先獻萬金助工加歲祿千石八月倭自南京過秣陵關掠溧水柘林倭載舟出海僉事董邦政總兵俞大猷分擊勝之上為壽奏示齋府曰今月十日小臣始誕躬覲大高玄殿前期三朝為首節後三辰慶周啟建金籙欽承玉眷大祝七晝夜修設羅天寶醮三千六百分位仰惟父天保命母地育生底宗子以成仙賜愚臣而得道慶臻宗社禧衍家邦萬壽節命朱希忠攝拜天玄極殿羣臣望朝奉天門上曰近得徽王薦奏一道者獲太上之玄其賜徽王清微忠孝翊教輔化真人道號予之金印道者賜名通妙散人給三品誥命溧水倭趨宜興越武進抵無錫至滸墅關會柘林出海倭風飄之還登岸據華亭之陶宅鎮蘇松廵撫都御史曹邦輔恐滸墅寇與陶宅合督兵備副使王崇古集兵四扼之僉事董邦政與把總婁宇盡殲其眾於楊林平之九月趙文華以不得滸墅之捷為恨與胡宗憲自將兵大搗陶宅乃大敗賊益熾掩不言反劾邦輔邦政不進兵恊攻趨易避難請亟罷黜之上下邦政總督都御史問治頃之廵按御史孔昭以陶宅之敗聞給事中栻浚先後言文華欺誕負簡命江南人稱邦輔功不容口文華嫉妬人捷自掩敗邦輔不惟不得論功且能罷黜請宜罪上竟不問命邦輔剿賊如故建秋報大齋朝天宮三日夜虜大入山西諸處總督尚書許論督兵遮擊之乃遯大同參將丁碧死虜予贈蔭祭祠倭自海上至泊台州螺門都指揮王沛與參將盧鏜盡殲之建秋報大典於大高玄殿七日虜入宣府犯懷來保安參將馬芳夜沖其營於東嶺大驚遁十月裕王長子生禮部請告郊廟社稷詔天下上曰生太孫則然可不待上命自為禮其遣告玄極奉先二殿而已已羣臣疏賀上詰掌詹事府事吏部侍郎閔如霖辭意藏謗降三級俸罷其玄撰命嚴嵩再擇敬神而畏君者代之陶宅倭奔屯周浦曹邦輔督兵攻之敗績建祈報大典於洪應雷殿六日殺張經李天寵楊繼盛於市天下益惡趙文華及嵩父子十一月壬辰朔日有食之倭犯莆田千戶戴洪高懷德張鑾皆戰死宣薊防秋畢兵部尚書楊慱言今歲虜東犯遼東西犯山西宣府乃宣大總督許論等調度督戰斬獲至五百三十餘級薊州總督王忬等多方拒守制勝萬全皆聖德玄威所及請擇吉告廟社敘諸臣功褒賞之上曰上玄恩養不可欺背謝宜先天地謝已更奏修玄典於朝天等宮廟抑邊臣防秋職也乃欲歲一錄若雇募者然六科官其會議之議上上曰將士親冒矢石有功賞固當督撫等官職調度當有為國任事之忠何輒互相稱引槩請升賚敘及多人以為歲例豈政體者其姑與一歲繼自今必各鎮戰守功次須廵按御史閱得實兵部乃許請海上倭二千餘入川沙窪與舊倭合焚劫浦東一帶丙午望月食倭自海上來屯海鹽人家指揮徐行健焚滅之倭自海上來犯平陽倭自海上來流劫樂清黃岩仙居餘姚上虞會稽諸縣守備劉隆指揮閔溶御之於謝浦死之倭犯興化千戶立珍楊一茂死之已復犯福清海口泉州衛指揮僉事童干震直奔其壘斬十餘賊亦死之皆賜祠其地襲升其子二級冬至羣臣望朝奉天門閏十一月統領川兵游擊曹克新邀擊周浦倭勝之賊焚巢出海副總兵俞大猷等追之老鸛嘴又勝之餘賊奔上海浦東曹克新擊倭鏖戰於嘉定之高橋兵潰越二日復整而大擊之又復大潰敗倭犯上虞會稽者典史吳成器督眾剿滅之龕山官軍盡平之嵊縣十二月選練南京衛軍一千人使守京以都督堂領之孝陵衛三千人使護陵以豐潤伯曹松領之名二營曰振武開礦四川山東趙文華擊賊無功謾言水陸成功江南清宴請還闕供本職許之山陝河南地大震壓死官吏軍民奏報有名者八十三萬有奇不知名者無數戶科左給事中楊允繩御史張巽言劾光祿寺丞胡膏侵牟多金丁法司驗問膏以允繩謗上玄修為解上大怒詔逮允繩等送鎮撫司掠治鎮撫具允繩獄不及巽言上切責曰旨雲等也如何脫巽言不治奪其俸皆下之法司刑部尚書何鰲等坐允繩儀仗內訴事不實者絞引例充軍膏妄費受贓為民上詔廷杖允繩巽言允繩論紋如律頌繫之別降巽言於外任建紫皇殿成嚴嵩病上諭階本嵩病猶勉入直敬畏天敬畏君也茲聞其篤細邪之物快哉其傳示世蕃孝侍母怠虜犯神木參將楊璘死之賜贈蔭立祠 
　　三十五年正月辛酉朔命朱希忠攝拜天玄極殿羣臣望朝奉天門賜直臣衣曰卿等直侍朕家娛亦廢它等猶不遂心孰非臣耶我下諭元輔計立帝建儲我須閒元輔駭生疾天不可違我且止衣非正賜少御春寒焉守備王倫等扼倭曹娥江追殲之於三江調河南兵御倭令浙江練鄉兵二月以山陝河南地震敕戶部左侍郎鄒守愚往祭其山川社稷城隍及所在帝王陵寢領白金四萬從便宜賑之舉大祈歲典七日趙文華還上言臣還時大都南寇已滅獨零賊未盡殄耳上疑其誑數問嵩嵩為支吾對文華因言南寇所未盡滅者坐督撫楊宜不稱獨胡宗憲可代宜易置宜用宗憲上然之會御史惟中劾問詔罷之宜罷吏部尚書李默推南京戶部右侍郎王誥以代文華既被上詰問因謀告吁自解上言宗憲才實可用尚書默故與臣異同臣劾張經經屬默同鄉思為之報復臣論曹邦輔默黨留之東南寇至未解皆繇默不奉公推賢致是因摘默部試選人策目有引漢武唐憲事實擬上懷謗訕上大怒下禮部三法司及科道官皆覆稱默褊執失大臣體策目所引尤不宜言上以其黨護切責尚書王用賓等各降俸三級下默鎮撫司考訊刑部尚書何鰲遂坐默比子罵父者律絞上曰律不着臣罵君謂必無也今有之矣其加等處斬錮於獄因黜宜為民逮治曹邦輔以胡宗憲為兵部左侍郎兼都察院僉都御史總督浙直軍邦輔竟坐戍默從獄中咽金死三月命大學士李本暫掌吏部事是時嚴嵩子世蕃專恣貪焚政以賄成趙文華一出江南之公私匱竭刑賞倒置士論惡此三人已甚嵩慮有它故欲排鋤其異已者本承嵩指上言近者當事用人遷擢一出貨營賢否盡狥愛憎以致庶績日隳南北多寇雖陛下焦思於上屢更數易未有能分主憂者兩京大小九卿及在外督撫諸臣臣不識忌諱欲為陛下分別其人定擬去留以請許之本困列諸臣為三等吳鵬趙文華嚴世蕃陸炳馮天馭何鰲沈坤等二十八人為上等鄢茂卿徐履祥趙貞吉等七十人為中等楊行中葛守禮艾希淳郭鋆陶邦修等十有五人為下等上皆如所擬已覆命一體考察兩京科道官以聞即亦皆如本請諸御史考察無害者人杖四十乃留之遂加本為少保兼武英殿大學士以工部尚書吳鵬為吏部尚書鵬舉趙文華自代從之仍加文華太子太保以賞訐發不臣功以國月不足推廣入貲之路建祈年禱雨醮於洪應雷宮百官素服辦事口修省賊酋徐海擁諸倭復大至分數道入自浙東西至江南北彌滿海復導柘林賊陳東所部數千人逼乍浦焚舟登岸人各殊死戰倭入古田指揮使劉炌副千戶王月死之賜贈祠四月停刑止屠以禱雨雨降上悅嚴嵩率百官表賀倭破慈谿殺溫州同知黃釧軍民死者亡數子釧贈蔭祠死所倭犯鎮江瓜儀等處大燒漕糧江北倭流劫至圖山無為州同知齊恩率其子尚文嵩及其豕人擊敗之遇伏力戰恐倭復攻破戡溪餘姚省祭官杜槐死之皆賜贈蔭有差俞大猷董邦政擊倭寶山勝之佐擊將軍宗禮以河朔兵九百人擊乍浦倭萬餘於崇德三里橋三戰三勝之徐海氣大阻會橋陷軍潰禮與鎮撫□槐何沖忠義官霍貫道皆死之皆蔭敘有差建謝雨典於雷宮三日上曰今大小官以私情乘空銓除無數侍上者十百人中乃一二侍讀訥修撰春芳供撰久勞其俱升為翰林院學士右春坊右中允份文學可稱令入補撰文重玄事焉五月倭乘勝燒劫桐鄉圍之浙江廵按御史孔昭請簡才望大臣一人督兵應援且以為南京保障從之敕兵部右侍郎沈良才兼都察院右僉都御史行上故數以江南倭詰文華至是復諭嵩令文華具舉倭實情對嵩知上覺其欺教文華自以其意請復視師嵩從中為言收良才之命命文華總領涿保定河閒及河南山東徐沛等兵以往懸勸借賞格以備倭上曰古禮因事索鬼神焉南北欺犯其遣大臣祭告於郊廟社稷行禮樂歌五成用性倭自慈谿入海聽撫賊毛海峰等助官軍追擊之魚山胡宗憲使人說下桐鄉賊徐海與陳東自攜乃退屯乍浦桐鄉之圍解遣通政王槐取礦玉旺峪益王厚燁薨敕建真武殿於齊雲山六月造帝真殿倭劫湖州等處蘇松倭遯出海總兵俞大猷追擊大敗之浙江倭陷僊居趨台州副總兵盧鏜等擊勝之虜三萬餘騎犯宣府游擊張弦迎戰死之一軍盡沒中軍官陳徭千把總繆策陳鎮張瑞等俱死之賜贈蔭有差開礦河南嚴嵩再滿九年考獎敕賜宴蔭一子七月建延生典高玄殿五十日取中庫銀十萬為內供獻西苑雙穗榖於太廟徐海擒陳東等以獻海自退營梁庄以其乍浦巢委我我軍大破平之八月以徽玉載埨不法追收故所賜其父恭王真人印萬壽節命朱希忠攝拜天玄極殿羣臣望朝奉天門舉承恩大典於內殿陶仲文顧可學皆言芝入藥可壽命分采之玄岳龍虎鶴鳴三茅齊雲及五嶽諸山上曰當職者怠龍涎香多年訪求未得故所遣廣東福建官記其罪趣之更遣一官求之於雲南上曰芝與香亡論臣民得者許自獻死平民誠獻芝五本賜銀幣胡宗憲大集保靖河朔永保兵進剿徐海於梁庄大破之海沉河死而倭寇盡平上曰玉旺峪所進礦銀轉勝於初可仰承天地錫更訪采諸未開之場顯金玉露形昭太上玄風焉戶部臣言聖德敷被帝錫佳寶不宜壅閼無用之地請如旨宣示四川山東河南有司以稱天地降祥及聖主足國裕民之意報可九月虜入遼東指揮劉洪臣千戶黃相李承宗百戶管振死之廢徽王載埨為庶人禁高牆除世封載埨自殺杭州大火燔民舍三千餘家上曰冬寒可念禮部止采芝民毋行禮部臣言臣向未敢請今敢不如詔上曰為近畿者耳玄岳諸山采如故母后舉秋報大齋洪應雷壇七日以倭平遣祭告郊廟社稷帝王神祗受百官表賀論平倭功十月丙戊朔日食御醫果進玄岳仙芝賜彩幣虜十餘萬駐牧大同邊外分入犯參將孫朝張環等擊卻之倭入詔安縣播州苗賊盧阿項等平十一月虜十餘萬入遼東廣寧塞總兵殷尚質率游擊閻懋官等御之亡其卒千人力屈死皆賜贈蔭祭祠上曰元輔嵩年七十餘忠順罔怠朕心弗安其免廷賀苑直賜腰輿建景圓一陽二典於萬法殿十四日冬至羣臣望朝奉天門兩廣督撫侍郎談愷討平洞賊陳以明論功有差虜十萬屯青城分犯一片石三道關諸處總兵歐陽安拒卻之十二月山東賊楊思仁平追贈許逵三代祖父賜誥命獻陳東之俘虜犯環慶等處都督僉事袁正等率兵拒之俞大猷擊余倭之駐浙東舟山者大破之倭盡平
