
●名山藏卷之一百二 
　　晉江何喬遠　譔 
　　方技記 
　　◆方技記 
　　推步 
　　相地 
　　卜筮 
　　星命 
　　遁甲 
　　人相 
　　醫 
　　○推步 
　　皇甫仲和 
　　△皇甫仲和 
　　皇甫仲和睢州人精天文推步之學成祖北征與袁忠徹並從師忠徹以相仲和以占上至漠北不見虜召仲和占之曰今日未申當從東南來王師始卻終必勝召忠徹對如之上並械二人以待不驗死日中虜不至對如初頃之虜大至上登高督戰東南卻總兵廣率精兵斫馬足稍退巳疾風揚沙虜竟引去上欲夜旋仲和忠徹曰明日必款整而待之明虜酋來詣曰不知乘輿至是上喜授仲和欽天監正英宗北征仲和老矣學士費鼐問之曰駕可止乎胡王兩尚書率百官諌矣仲和曰紫薇垣諸星動諌無益曰可奈何仲和曰盍先治內曰郕王監矣仲和曰不如立儲君土木既敗虜集城下城中皆哭仲和登高望曰云向南大將氣至寇退矣明日楊洪石亨入援虜遂退仲和退朝有衛士從之相辭固請之曰家中方喧請返衛士返妻與妾閧或問仲和公曷知之曰彼時鬬鵲在屋上也 
　　右推步 
　　○相地 
　　王府尹 
　　△王府尹 
　　王府尹忘其名亦不知何許人也夢人授之書曰讀吾書可衣緋不止衣綠他日拾得一書於道視之青鳥家言也玩讀久之乃以地理聞嘗為禹州同知漢庶人購求之不應曰須詔旨乃以府尹名聞會成祖方有事壽陵曰吾政求此人遂召入為定陵地陵前有小阜勸上去之上曰何者曰恐妨皇嗣上問無後乎曰恐偏出耳上曰偏出何害遂不復去後累世皆驗其人官至順天尹 
　　右相地 
　　○卜筮 
　　仝寅 
　　張侖 
　　仝　寅　　張　　侖 
　　△仝寅 
　　仝寅安邑人瞽而聰學京房易占多奇中正統間游大同英宗北狩鎮守太監裴當問寅筮得干之初九曰大吉是謂干之巽干君象龍變化之物也四初之應也龍潛躍必以秋應以壬午浹歲而更庚者更也庚午中秋車駕乃旋還則必幽勿用故也或躍應焉或之者疑之也後七八年必復辟午火王丁壬合也歲丁丑月壬寅日壬子其合乎歲更九躍則必飛九者究也干之用也南面子午沖也必正南面故曰大吉既也先入寇寅在石亨幕下召之筮曰吉虜無能為也踰年也先欲奉英宗還廷議莫敢發寅謂亨曰虜送我不迎如夷狄何英宗居南宮錦衣指揮盧忠上變妄言景帝怒殺中官阮浪猶窮治不巳忠冀得大富貴請寅筮寅筮叱咤曰是大凶兆死不足贖忠懼而佯狂事乃解英宗復辟誅忠授寅官 
　　△張侖 
　　張侖仁和人五歲喪明受易善記精通卜筮星曆諸書論祿命多奇驗寧庶人作亂浙江鎮守太監畢真謀為內應布政使何天衢命侖筮得解之象斂櫝賀曰渠魁授首矣何內應之有武宗南廵浙中備供帳甚亟布政使徐蕃命侖筮得同人之離蕃曰同人親也離應南面駕其來夫侖曰不然卦體屬干西北其位茲應返也主上至尊人安得同之爻曰號咷後笑兆之矣其在純干之日乎悉如其言 
　　右卜筮 
　　○星命 
　　金鬼谷 
　　郭修翰 
　　金鬼谷　　郭修翰 
　　△金鬼谷 
　　金鬼谷吳人與富商談命肆中適貧人負薪至曰我命亦爾何獨貧鬼谷曰君如欲富不在家也當於南方千里之外負薪者歸告母母曰有姊在閩盍往求之負薪者走入閩訪姊顧姊亦甚貧夜宿之空鄰舍但宿鄰舍者必見鬼物亦且死舍是以空姊無所宿弟使暫就之及寢見鬼物入冘中掘之得黃金百鎰有金鼓覆其上遂取以歸以金鼓報鬼谷人稱鬼谷術曰金鼓金 
　　△郭修翰 
　　郭修翰吉永豐人其父僑寓興寧縣而生修翰童子時母命為市辭曰識字急於市讀易讀史手不釋卷市童眾咻之母老盲廢修翰曰採給行傭吾不如江次翁遂窮通天文七政讀書賣卜於市得錢供母而星學名一時有人問壽曰不及粽迨五月三日其人返詰之曰粽入釜矣越明日而疾作張督府岳以司馬入召召問之對曰猶寄長城三歲岳愕然尋有麻陽之命言王方伯大用一歲兩遷但不得專敕不用曰方伯得遷必中丞也何得無敕果尹京兆王遷卿陸方伯傑深信修翰術以薦於丘參政民范乃言其旬日必死民范怒欲加修翰罪以出陸薦姑遣人羈守之如期不驗當棰死至期果死貳守莫同自惜不第恆嗟卑修翰曰公一歲入召再歲按察提刑矣果如其言自知死期雲我六旬有六六月六日無生理及時而病鄉士夫羅俶往問之修翰曰而命先我猶相問耶羅以三日修翰以六日 
　　右星命 
　　○遁甲 
　　黃廷新 
　　△黃廷新 
　　黃廷新潮人寓興寧縣東郊家故貧隱屠肆口不言技術或時露一二成化中長樂尉江璟署縣流賊攻城久廷新以遁法解賊圍繇是知名練廷爵者喜談兵事廷新一日祭旗不開走問廷新廷新曰午有衣麻婦過子門子大喊三乃祭旗旗開矣祭畢必風雨果然隸人陳秀錦事廷新盡傳其秘推官王爌署縣一日捕治秀錦下之獄秀錦不踰垣而風逸爌知其得廷新術並捕廷新廷新取二竹葉一插鬢一以授其子父子坐肆中捕人過其旁無見也既數日曰吾向以日不利故不就捕今日可矣入跽露台下懷龍眼三爌亦不之見迨吉時出龍眼擲爌前爌乃見之告爌雲一百二十日當乃可獲爌不許驅促之廷新出使其子置炭七枚燃七燈草而試之炭熾而燈草不焦曰第往無禍也吾則不往期未耳及期廷新走獲得之羅時雍者欲傳其術置酒邀廷新覆盤飱使射之廷新一一中鄰居道人為人設醮歸廷新謂其鄉人往候之潛以竹葉插道人門道人方晝寢鄉人排門入不見道人惟見百雀自帳中飛出鄉人曰黃先生誑我少頃廷新去竹葉鄉人見道人頹然床簀之上一日呼其兒曰吾壻丘氏死矣急往訊之兒雲昨見之南郊何以死廷新曰南郊正丘死所也果然廷新剛直落魄不以法輕授人或呼為黃先生則不應曰吾屠子也以能自藏用故不及於禍 
　　右遁甲 
　　○人相 
　　袁珙（子忠徹附） 
　　袁　珙　　（子忠徹） 
　　△袁珙（子忠徹附） 
　　袁珙字廷玉鄞人高祖鏞宋末進士元兵壓境鏞不屈死烈火中其家十七人聞變俱赴水有沈朱二仆保其遺孤珙少游海上遇異僧別古崖於洛伽山奇之曰公眼公如電當以術顯吾將授公因布黑赤豆暗處令仰視日至眩懸五色彩縷使隔窓映月辨別皆得之乃授之相術其法占者至候二鼓或五鼓燃炬對坐燭視其形狀氣色更參以新生年月百無一失珙在元時擅名天下矣珙為人占必先察其心志聽其言語觀其形氣然後斷以吉凶珙於九流百氏莫不涉究好為歌詩酒酣擊缶仰天豪吟所居鄞城西屋前後樹柳自號柳庄洪武初見姚廣孝嵩山寺曰公非直名緇劉秉忠之儔也後廣孝應選入燕邸密言珙燕王王隸珙尺籍中托取之與其子忠徹俱至王選衛士九人與操弓矢雜入酒肆拉之飲珙前引王裾長跪呼殿下九人者哂曰妄也珙言益切王起入宮召珙曰間者何以知吾王也對曰殿下操弓矢肆中臣望見殿下手皺而瘦龍掌也因凝諦良久稽首曰殿下年四十髯當過臍必為蒼生真主坐致太平二十餘年王悅留珙珙遇列較散卒往往許以公侯大臣王恐其語流聞遣還鄉即位召入見官太常丞授忠徹鴻臚序班賜賚甚厚既營北京父子扈從出入禁庭立儲之議帝意有所屬者累年使珙相仁宗曰人主也使相宣宗曰天子萬年於是竟定而忠徹初在燕王府中燕王宴北平諸將使忠徹執壺觀之宴畢言燕王曰都督宋忠面方五大身短氣昏工部侍郎張昺面方五小行步如蛇都指揮謝貴擁腫早肥而氣短都督僉事耿瓛顴骨插鬢色如飛火左僉都御史景清身短聲雄皆當刑其後永樂中人言楚王子重瞳者密遣觀之還奏無它異從征北虜所言皆驗仁宗為太子時忠徹言太子前不遜及即位欲誅之得夏原吉諌正宣廟中言上前七日之內宗室有謀上者果報漢王反其它游諸公間往往有記其事者珙有孝行性抗直能輔人以義忠徹外雖如父內險陂太宗使相群臣與有隙者乃言其短正統中坐矜傲下獄忠徹仕終尚寶卿年八十餘卒 
　　忠徹道蘇過閶門沈氏沈一子方周抱出求相忠徹笑且撫其首曰切頭切頭更無他言沈以戲尸子長兇狠坐大辟 
　　入南濠徐家生子方三日聞啼聲曰強寇也徐怒幾捶之子長以探丸論死 
　　鄞人有為忠徹友之仆者美且慧忠徹相之以為不利主人使逐之友不忍也數言之不得巳而聽之仆去無歸往來寄食一夕宿古廟中久不寐見牆角一破衲中裹黃白約數日兩欲取之忽自嘆曰我命薄至是奄有此物天益不容矣守之待旦則一婦人掩涕來四顧彷徨問之荅曰吾夫軍也系獄當死某指揮者治之吾變家產貸親鄰得黃白若干將以獻指揮今失之夫死矣僕使舉其枚數合遂以遺之婦欲分仆金不受以遺指揮夫得出既出徧語仆於人指揮聞而異焉致之育於家指揮老無子悅其美慧遂子之又數年指揮致仕仆以子襲職歸拜故主故主嘆曰袁君之術如此踈也留遲袁至使服故服捧茶出忠徹驚起曰故某人邪何至是主謬雲逐出無歸今又來矣忠徹笑曰君無戲我非君仆矣三品武官也形神頓異嘗行善事乎 
　　寧波衛人盛琦少役劉指揮家忠徹過劉盛執扇旁立忠徹謂劉曰善視之進士知縣也琦後登進士仕無錫知縣 
　　安州知州楊集髫齓時其父命過鄰家黃氏時方黎明忠徹聞集呼門聲招與語集懼不應急叩門入因立候之仕柮天明黃氏子式送出門忠徹注目良久問姓氏旁人曰楊姓忠徹曰惜哉吾聞聲而俟之以為大貴也今其貌則非大貴人也然亦當得五品既指黃式曰七品也皆驗 
　　右人相 
　　○醫 
　　倪維德 
　　戴原禮 
　　盛寅 
　　蔣用文 
　　周漢卿 
　　汪機 
　　蕭氏 
　　葛林 
　　陶華 
　　吳傑 
　　道人 
　　李玉 
　　倪維德　　戴原禮　　盛　寅　　蔣用文　　周漢卿　　汪　機　　蕭　氏　　葛　林　　陶　華　　吳　傑　　道　人　　李　玉 
　　△倪維德 
　　倪維德字仲賢吳人研窮內經推究原本讀金季劉完素張從正李果三家書知其與內經相發明自信不謬出而用藥往往如神維德所治疾既察天時地利又集人事雖異證奇病一經診視辨如白黑內心仁厚但來謁者亡論貧富有一窶人抱疢求治不但疏方且與陶器其於他方釋以批註不加穿鑿獨嘆治眼一書不備不精着一書曰原機原機本之陰符經曰心生於物而死於物機在目也維德之言曰醫儒者一事也不知何代而兩途之父母至親也有疾反委之他人一誤謬則終身不復平日以仁推人者獨不能推之父母也是曰缺仁朋友義合者也赴其難雖木火兵革弗顧周其急金玉粟帛弗吝也疾則曰素不審他者曰甲審遂用甲渠者曰乙審更用乙此徒能周赴於瘡夷而不能攜援於死生也是曰缺義一身也飲食滋味致美也衣服玩好致佳也嗣上續下不敢致輕也疾至不識任之婦人女子任之宗戚朋友任之狂巫瞽卜至危猶不能辨藥悞也是曰缺智儒不兼醫五常缺三故曰醫儒者一事也又傷寒內傷婦女小兒皆醫一門也不知何代而分科之今世指某者曰專某科指某者曰兼某科復指某者曰非某科則夫老人婦女小兒秦越人何得兼能而屢遷也 
　　△戴原禮 
　　戴原禮浦江人儒也學于丹溪朱震亨震亨醫道本內經原禮其高弟洪武中官太醫院時時以藥餌事太祖有効每風雨太祖輒免原禮朝燕王病瘕上使韓公懋治之輒愈輒發曰臣技殫矣請召原禮原禮視其劑皆是也問燕王何嗜曰嗜生芹原禮曰臣知矣調劑進其夜燕王暴下皆細蝗也晉王病使視之而亦輒愈顧語王殿下病在膏肓即復作不可治久之晉王薨太祖治諸醫原禮曰臣對殿下巳有言若其復發不可治也諸醫得釋後太祖病大漸當其少間輦出左順門召諸醫治無狀者盡付獄獨不問原禮曰汝仁義人也永樂中為太醫院使所著證治要訣 
　　△盛寅 
　　盛寅字啟東吳人戴原禮避名吳中為木客吳人王賓求授其術原禮曰吾固不求貨財也君獨不能師我耶賓曰吾巳老不任弟子行一日俟原禮出竊原禮書遂得其傳將死以書授寅寅與韓叔暘故從賓學古文詞既得原禮書醫遂顯永樂中為縣醫官尋與吳江人梅某並坐事逮人南京既至駕幸北京矣坐發雲南吏梅某曰云南天末吾死矣乃自首盜人家廟髹器中途追還免死發拽木天壽山有監工某侯奇其貌令主書筭而先是有內使督花鳥江南者主寅家庭脹寅愈之遇諸塗驚曰盛先生無恙予所事太監患脹正莫治與我偕視之藥數投太監愈成祖射西苑太監往觀成祖望見驚曰謂汝死矣安得活對曰得盛寅以生吳醫也明日成祖召寅寅方與梅某散步長安門外遂以平巾入見授御醫上養黑白二猿其一猿病使治之寅視脈不可為上怒與猿鋃鐺之無何猿死上益重寅術一日雪霽與叔暘等召見便殿偶及白溝河之戰上論所以戰勝狀寅曰是天命耳上默然起視雪寅又曰宜瑞不宜多叔暘曰君上前妄言並吾死矣須臾上乃賜之御膳他日與叔暘奕御醫房上猝至命終奕而觀之寅連勝三命賦詩立就賜象牙棋盤並詞一闋仁宗在東宮張皇后為太子妃地道不通者十月眾醫謂胎也上使寅入診出言病狀妃遙聞之曰醫之言我也一如見有此人不令早視我及疏方皆破血劑東宮視之怒曰大誤大誤不壞胎耶數日脹益急復召診之疏方如前東宮命鎖寅禁中待妃痊否妃服寅藥血大下疾遂平當寅鎖禁時家人惶怖或曰死或曰且籍沒既三日紅使前呼賞賜甚厚寅與袁忠徹故為東宮所不喜至是度解釋一日上示庂意則未解大恐以謀忠徹忠徹謂無傷也如相者東宮不得長仁宗即位寅求為南太醫院以自遠宣宗即位召入甚信用之賜為醫狀元今兩京太醫院並祀寅寅有弟宏亦精藥論傳子至孫皆能為方 
　　△蔣用文 
　　蔣用文句容人醇謹通世務以精醫官太醫院使每侍仁宗隨事獻規仁宗問保和之要對曰在養正氣問醫效何緩對曰善治生者先固本急恐傷本以是□效時時請清心寡欲以強聖治蓋以醫諌仁宗賜之第固辭僦居蕭寂晏如也一日病上遣問之曰卿即死孰代者用文曰沈以潛以潛吳人 
　　△周漢卿 
　　周漢卿松陽人以醫名括蒼蔣仲良左目為馬所蹄睛突出如懸桃群工曰絲絡既損法當夕匕目漢卿笑不荅封以神膏越三日目如初華州陳明遠瞽十年矣漢卿視之曰尚可針為之翻睛刮翳歘然辨五色武城男子病胃痛不可忍奮擲乞死弗得漢卿納藥其鼻竅中俄吐出赤蟲寸余口眼咸具痛旋止東白馬氏婦有姙歷十四月不產尫瘠且黑漢卿胗之曰中妖下之藥有物如金魚永康應童腹嬰疾恆痀僂行漢卿解裳視之氣衝起腹間者二其大如臂刺其一魄然鳴又刺其一亦如之稍按摩之氣盡解平趨無留行長山徐嫗遘驚疾初發手足顫掉羸裸奔走或歌或牽曳如舞木偶漢卿刺其十指端出血巳而安虎林黃氏女生瘰癧環頸及腋凡十九竅竅破白瀋出右手拘攣不可動體如火■〈蓻上火下〉家人趣治木矣漢卿為剔竅母長二寸其餘以火次第烙數日結痂盡脫于越楊翁頸有疣如瓜大醉仆階下疣潰血源源流凡疣破血不必必死漢卿藥糝其潰宂血止烏傷陳氏子腹有捫之如罌或以為奔豚或以為症敧漢卿診脈曰腸癰也用燔針如筴者刺入三寸余漕隨針射出其迸有聲愈諸暨黃生背曲須杖行醫以風治之漢卿曰血澀也為刺兩足崑崙穴頃之投杖去其醫如此 
　　△汪機 
　　汪機祁門人父渭精醫合東垣丹溪兩法以行其術機為邑庠生棄去自言士欲澤人不宰相則醫耳乃肆力醫書所著有重集脈訣刊誤內經補註本草會編嘗曰藥無定性在人善用以血藥引之則從血以氣藥引之則從氣佐之以寒則寒佐之以熱則熱矣治一人體瘦左腹痞滿榖氣偏右行飲食減大便滯用補脾瀉肝和血潤燥寬腸解郁之劑而安一人間發晨見黃狗走前則昏瞀什地良久乃蘇諸醫無効機曰早晨陽分狗陽物黃土色胃屬陽土虛為木火所乘矣諸脈皆屬目故目擊異物用實胃瀉肝之藥而火息一婦狂發無時機曰二陽之病發心脾二陽胃與大腸也忍飢過勞胃傷火動延及心神脾意擾亂用獨參湯加竹瀝飲之愈此其術也其餘國初則有吳人葛干孫為內傷醫宣德中吳人錢瑛為顱顖醫嘉靖中吳人薛巳為外科醫皆有名 【 葛干孫字可久膂力絕倫擊刺戰陣百家眾扳靡不精究及長折節讀書傳藥書坊論有醫學啟蒙又經絡十二論十藥神書勇力之士爭言其長於武縫掖之士爭言其長於文方論之士爭言其長於醫】 
　　△蕭氏 
　　蕭氏失其名錢塘人好施予嘗有一僧來謁蕭待之良厚久久不衰僧一日贈以畫牡丹一蕭耴藏之初不珍重□□□視之花瓣中有字隱隱可見皆古醫方也大異之令其壻郭某按方試之皆有奇效後又聚藥煉為丹俄見爐上有花絢爛丹成如黍珠用以活人雖瀕死皆蘇自是蕭郭之醫動一時 
　　△葛林 
　　葛林字茂林錢塘人善小兒醫成化中充太醫院官武廟在褓皇太后每召供御一夕間作夜分召林一匕而安明日賜白金彩幣使與上公之宴汪比部有子患痘年二十五矣汪故知醫謂無害也林視之怫然迨五明而足七日而靨又怫然至十四日而痂落汪曰林誤矣林曰在彌月乎彌月亡害也汪置酒高會若誚林者林視其足底有泡結瘢膚內曰吁百日哉百日果暴卒汪大驚問故林曰夫痘構形之餘穢也纖芒未盡亦無生理是疾初發自腎而我知其不能暢是以必死既而流於足底焉以故發之緩而必至是日也少師楊公子當暑而驚眩氣絕且移木矣林趨入曰無傷也亟出之楊曰兒巳噤奈何劑也林曰無劑所恃者天上雲耳雲生而淒淒欲雨陰氣舒而陽郁消吾以清利物煑水而烝於下其可疹乎如法而愈及暮兒復戲於庭矣累官太醫院判壽八十八所著有杏塢秘訣 
　　△陶華 
　　陶華字尚文餘杭人治病有奇效一人患病因食羊肉澀水結臆不可下又不能吐門人請方華曰可服砒一錢門人駭不用曰殺人者砒也百試不効服砒立吐門人請所以華曰羊血大能解砒毒羊肉得砒而吐而砒得羊肉則不能殺人是以可愈鄉人抱奇疾他醫不能治尚文輒治之而於傷寒尤精論者謂仲景以後一人而巳然其為人非重賄不治非富家巨室不可致也繼尚文者岳文遠甚得尚文術求治者無貴賤無風雨寒暑皆樂然響應不問報否人乃以文遠於尚文藍之青水之冰 
　　△吳傑 
　　吳傑字士奇武進人其祖父為世醫至傑更博通青鳥書風角雲氣占經李虛中子平之術金丹內外秘訣然竟以醫至大官傑醫分三類上部胗脈主方心臟焉先中部望而知之先視氣色下部藥始上清以及咽喉不純主古方書雖有奇疾治無不效弘治間以明醫征至京師下禮部尚書都試無踰傑故事高等入御藥房中等入院最下遣還郡時當遣者若干人傑請尚書曰國家三四十年一征醫耳幸被征守闕十餘年又遣還傑誠不忍若干人資斧罄絕願不入御藥房但與若干人同留入院尚書義而許之正德中掌院事李宗周竟薦傑與八人者入御藥房有與宗周同官爭權者因左右讒上謂宗周所薦多私與賄皆族醫也上曰吾試之方病喉痹按名召傑一藥而愈上嘆曰有醫若此謂族醫邪因厚賜傑詰責左右謂宗周忠自是得幸上上每病屬傑治治輒立效上一日射獵還感血疾傑愈上進一官賜彪虎衣一上幸虎圈虎騰而驚傑愈上進一官賜銀五十兩表里一上試馬御馬監腹卒痛傑愈上賜繡春刀一銀三十兩自是上所游幸傑恆從上嘗枕傑肩而臥有所摩撫上不以屬便嬖一愈上病則上進傑一官為院判當進官者數矣固讓三年而遷院使上欲以禁衛銜傑賜蟒衣傑謝曰臣幸以藥囊侍陛下敢乎哉上南廵傑以醫諌繼之泣上怒叱曰汝不謂以藥囊侍我者耶自是不得從行上還道病次臨清州夢見傑疾召之馳入見上泣曰不憶我耶傑亦泣遂從還通州時江彬力請上復幸宣府意上病或有不諱恐誅易為變傑診密言諸大奄曰察上脈幸可及還內耳至宣府脫不諱吾與若輩死有葬地乎奄然之乘間曲說上意動而彬數從傑覘問上病狀即詭言曰萬壽無疆霍然起矣駕還京上崩彬坐誅傑有子希孟仕給事中 
　　△道人 
　　道人無名氏亦不知自何來戴華陽巾披鶴氅自言能刳割湔洗若華然人不之信過嵊縣長樂鄉有錢遵道者病噎不治自念刳割死不刳割亦死等死請道人試之道人用麻沸散抹其胸割之長七八寸許出痰涎數碗遵道暈死無所知頃之蘇以膏傅割處四五日差噎亦愈復能飲食道人不受謝去 
　　△李玉 
　　李玉字成章六安衛千戶善騎射尤精於醫針炙應手愈舒有病頭痛不可忍者雖震雷亦不聞玉眕視曰此蟲啖腦也合殺蟲諸劑為末吹鼻中二三日蟲悉從眼耳口鼻中出癒合肥有跛人持雙拐至者玉針之立去其拐浙有病痿不能步玉察諸醫之劑與治法同疑之乃曰藥有新陳功効亦異況疾在表而深非小小藥劑所能去乃熬藥二桶置缸中俟稍溫令病者單衣難其中續續澆之半晌忽大汗立愈一少婦有娠而吐血數升幾死玉眕其脈曰此子間也依方制之加竹瀝愈其餘起死回生不能盡述兩都號曰神針李 
　　右醫
