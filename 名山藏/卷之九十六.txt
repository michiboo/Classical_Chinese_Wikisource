
●名山藏卷之九十六
　　晉江何喬遠　譔 
　　高道記 
　　◆高道記 
　　士固有以自好者狂歌草澤之中蓬累茨茅之蹊棄纓冕而混羊豕甘葵藿而佩蘅夷或有洸洋猖狂或有委蛇支離要皆偶於道而不入於邪衺其華采見於言辭而聲光着於世亦能使當世之士跂向而從之以是知狂簡之成斐德義之游囂文章之芳潤而山林之致遠也 
　　陶宗儀 
　　楊維禎 
　　楊基　高啟　張羽　徐賁 
　　徐舫 
　　王冕 
　　宋克 
　　葉子奇 
　　虞原璩 
　　陳海雍 
　　沈周 
　　伍雲 
　　孫一元 
　　張詩 
　　祝允明 
　　唐寅 
　　文徵明 
　　王寵 
　　黃省曾 
　　都穆 
　　許相卿 
　　高濲 
　　傅汝舟 
　　孫宜 
　　盧柟 
　　宋海翁 
　　陶宗儀　　楊維禎　　楊基高啟張羽徐賁合傳　　徐　舫　　王　冕　　宋　克　　葉子奇　　虞原璩　　陳海雍　　沈　周　　伍　雲　　孫一元　　張　詩　　祝允明　　唐　寅　　文徵明　　王　寵　　黃省曾　　都　穆　　許相卿　　高　濲　　傅汝舟　　孫　宜　　盧　柟　　宋海翁 
　　○陶宗儀 
　　陶宗儀字九成黃岩人元時舉進十一不中即棄去學古無所不窺遇人無夷險佞直一接以誠平居寡言笑至於古今人物上下數千年竟日不倦明初徵聘不就藝圃一區果蔬薯蕷渡給賓祭余悉種菊栽按溉壅身自為之閒遇勝日引觴獨酌歌所為詩撫掌大噱人莫測也晚益閉門著書世所共傳 【 宗儀所著有說郛一百卷輟耕錄三十卷書史會要九卷四書備遺二卷】 
　　○楊維禎 
　　楊維禎字廉夫諸暨人漢楊震之後也元末擢進士仕不信其志棄官歸將妻子游天目山放於宛陵毗陵聞霅中雲閒山水最清遠又自九龍山陟太湖南泝大小雷澤訪縹緲七十二峰東極海登小金山冠鐵葉冠服褐毛寬博手吹鐵笛九竅應律聲絕人世好事者多載酒維禎所幸聞吹笛維禎為一弄便臥遣客客或不去更臥而吹自如嘗對客曰笛有君山古弄海可養蛟龍可呼非鈞天大人不發也其登眺名山勝處想見古人風節曠邁人莫測焉始張士誠據浙西聞維禎名累使求致不能屈而撰五論反覆告以逆順成敗之說太祖在軍中聞而甚高其義及即位被命至京師年七十餘矣作老婦謠以見意上笑遣之還雲閒九山行窩病作移拄頰樓中曰吾欲觀化一廵起自捉筆撰歸全堂記頃刻而就擲筆曰九華伯潘君招我我當往車馬俟且久遂垍然逝似聞數十人從函道登樓步履聲相接與永嘉李孝先茅山張伯雨錫山倪瓚昆陽顧瑛為詩文友與釋臻釋現釋信為方外友其文有三史統論五千言太平綱目二十策歷代史鉞二百卷更詩五十卷藏於鐵崖山始維禎父奇維禎為築萬卷樓鐵崖山中維禎在樓轆轤傳食讀書其中者五年故以鐵崖自號宋濂稱鐵崖先生起浙河之閒聲光殷殷摩戞宵漢撫其論撰如覩商敦周彝震雷成文而寒芒橫逸詩震盪凌厲鬼設神施尤號名家 
　　○楊基　高啟　張羽　徐賁 
　　楊基宇孟載著書十萬餘言名曰論鑒常於坐上賦鐵筆歌楊維禎驚喜與高啟張羽筡賁號吳中四傑張士誠辟致之王師平吳籍置臨濠又遷之豫後起令平陽復從坐徙白鹿為從史又以罪斥再起東安還授員外出按山西竟以讒還役鍾官卒啟字季廸長七尺有文武才精通史學詩尤名家初為上所知擢翰林編修且大用之辭罷家居久之坐為魏觀作上樑文並獲罪八剖啟屍羽好著述文辭典雅紀載行事詳而有體工詩善畫洪武初以儒征對不稱旨放還又征起為太常丞坐不涓潔當刑而免移之嶺南未半道復召懼自沉於江賁能詩善圖染有山澤閒意張士誠闢為從事即謝去洪武中征起使晉冀還槖惟所賦詩命給事殿中進退有恆不失尺寸改御史按粵又改刑曹陟參政廣西有政績進布政河南以征洮岷乏軍興論死 
　　○徐舫 
　　徐舫字方舟桐廬人幼有俠氣視法度士如無既應舉棄去之學為詩人出遊江漢淮浙閒與名士切礪而詩道益昌返築室江皋日苦吟天雨雪終日釣江上不去宋濂劉基葉琛章溢同赴召買舟泝桐江而西舫戴黃冠服白鹿皮裘腰綰青絲繩立江濱揖基而笑且以語帚支之遂登舟與三人歡飲別 
　　○王冕 
　　王冕諸暨人少時父命牧牛隴上竊入學舍聽諸生誦書輒忘其牛父怒鞭之復如初母曰兒痴如此何不聽所為冕因去依僧寺以居夜潛執冊坐佛膝上映長明燈朗讀至旦魔乂土偶獰惡可怖怙若無覩安陽韓性錄為弟子遂成通儒性卒門人事冕如事性時冕父巳卒即迎母入越城就養久之母思還里冕置白牛車駕母被古冠服從之小兒遮道訕笑作小樓居止必其意中人乃許之登元末屢應進士舉不中棄之去買舟下東吳渡大江入淮楚歷覽名山川或遇奇才俠客談古豪傑事即呼酒慷慨天大雪赤足上潛岳峰四顧大呼曰天地間合成白玉使人便欲僊去及入城戴大帽如蓰穿曳地袍翩翩行兩袂軒翥人皆笑斥為狂奴北游元都元秘書卿薦以館職冕曰公愚人哉不滿十年此中狐兔游矣歸攜妻孥隱九里山仿周禮著書一卷秘而誦之撫卷曰即未死持此遇明主伊呂不難也高帝既取婺遣胡大海攻越屯兵九里居人奔竄冕獨不動兵執之曰我能為若帥出奇計乃與俱見告大海以攻城之策高帝聞其人召與語良悅寘幕府授咨議參軍一夕卒 
　　○宋克 
　　宋克字仲溫長洲人少任俠喜擊劍走馬尤善彈指飛鳥下之家素厚藏克用周養賓客與少年飲博遨戲盡喪其貲逮壯見天下棼亂乃謝去酒徒將北走中原從豪傑計事會道梗遂歷游江南名勝而歸家居以氣節自勵衣冠爭慕赴之有軍將麤橫甚數毆辱士類召克飲或勸克勿往曰酗人也克即往坐上坐為語古賢將事軍將舉尊下拜立起為壽克伉直多辯好箴切家雖貧其舊時喜事故在致客尊賢周旋不倦時時急人困有樓君卿原巨先之風久之稍厭去杜門學書書作章草法一時學者爭効之洪正初為鳳翔同知卒時有宋廣字昌裔者仕沔陽同知亦善草書人稱二宋 
　　○葉子奇 
　　葉子奇字世傑龍泉人生元季世博達今古詭德匿時洪武初有司春祭城隍群吏先竊飲豬腦酒縣學生發其不敬子奇與群吏株連就逮獄中以瓦研墨着草木子出獄成之其曰草木子者以草計時以木計歲以況其生而傷其言之立也其書稽上下之儀星躔之軌陰陽五行生剋之運海岳帚又瀆夷戎希乏之物神鬼伸屈之理草木之變魚蟲之尢律歷推步易衍之大宗釋老孔制之書而歸於六籍之緒野記時事失得荒兵菑異文弗避而義甚則平生所著又有范通玄理大玄本旨齊東野語諸書 
　　○虞原璩 
　　虞原璩字叔囿瑞安人博涉經史永樂中以楷書薦與修大典竣事將授官以母老辭歸溫州守何文淵時時乘小舟詣之璩出迎文淵曰此地不容易到璩荅曰此客亦不容易來也每相與辨難經史商搉時務各極歡去一夕忽至坐談久之不覺夜半村落無所覓酒文淵笑曰醯可代也璩遂出新醯侑以蔬韭對酌劇論時人謂之醋交同邑有季德基亦以善書應薦母老辭歸文淵亦敬禮之粟飯魚羹亦未嘗不飽時語人曰吾守溫州得瑞安二隱居子焉 
　　○陳海雍 
　　陳海雍清江人自號龍潭老人陳獻章受學於吳與弼嘗以周易質疑與弼曰過清江可叩龍潭老人獻章歸如言往謁適海雍蓑笠犁田乃延至家與對榻信宿辯折疑義獻章欣服去既去語兒輩曰吳君非知我者 
　　○沈周 
　　沈周字啟南世居長洲縣之相城裡父恆吉與其兄貞吉並精繪事志尚高邈家庭仆隸悉通文史周風格潔修外標朗潤內蘊精明文學左丘詩學白樂天蘇子瞻兼有陸務觀之體書法黃庭堅遒勁奇崛其畫得之於天率多自運極其變化或時草草點綴而意態橫生畫成自標題人稱二絕周事母至孝父卒便棄諸生業或勸之仕曰居不知母氏以周為命乎至其含弘仁恕寬然長者也僯有失物誤指周家物曰是公物耶推而與之其人既得物返周家物周曰非公物耶笑而納之嘗購得古書一部殊費價直客來目帝視之曰吾書也示我所從來將往質焉周問驗其書果是客書舉而還之終不言售者姓名亦不噍呵售者至其直氣倔強又復無如弘治中科道官龐泮等以言武崗知州劉遜事有旨下錦衣獄者六十餘人台部封事無人收納吏部尚書屠滽請以他官代之既得旨詹事楊守址致札於滽言科道下獄公即當抗疏請貸如何但請他官代收章奏周讀之而作詩云古諌無專職士庶獲胥通今者置有位非位默而恭卿相曷其然出納代天工宮詹此札子責善太宰公辭嚴氣則直讀之聲渢渢韓論及歐書異代而合縱既可扶國是抑竭朋友忠百年無此言友道從而隆朝廷罰台給株連班直空宰公乞攝曠奏上何略弗涉救援於是涉迎逄急彼故緩此意外有牢寵人情鄙茲疏詆訕紛凶凶台為風紀御給本絲綸總朝堥托耳目立法繇祖宗官小系則大責重望乃崇愆忒以之律邪佞以之攻從則如水流不□如水壅士氣要在養養則其氣充指沮失騫諤使之抱暗聾天王本聖明□人實股肱信之如蓍龜可以定吉凶慨慷能行義□曰無優容難解者彭王喜怒注宸衷程罪終見釋鉞幸終弗庸公議皎如日曉及三尺童豈宰顧不諒而弗及童蒙朝廷行是罰名以懲不供因攝以寓援何不鑒觸龍乞醬或得酒求魚庶離鴻言患不至此何患聽弗聰所惜在諌垣兩挫一歲中歲來其娓娓履霜愴凌凍不可視朝廷長有拒諌風鳳鳥吝不鳴若鳴致時雍匪為群諌地自樹弼亮功其日舉傳奉逮諫適相同奏名六十員珂馬耀長沖胥靡共趨走俛默不敢顒觀者謂不祥道議起如蜂其頁將誰歸未可謝匪躬當憫時不平亦可悲人窮不鳴豈瓦雞不應豈木鍾豈待七年發救焚必征彸但恐緩不及激切有緘封令人思三原當此熱心月凶陳乞唯恐後剴切期必從皎皎歌白駒一往無留蹤江湖渺吾憂其言不可終嘗作題松卷詩老夫平生負直氣欲一發泄百不遂隱居只作木強人設仕亦為強項吏白頭突兀尚不平托之水墨見一二豪來寫松三百株一一長身拔於地只嫌紙短手局縮腕閒風雨生蒼翠讀其詩其人可見也 【 周雜傳周屏跡城市郭外置一行窩每自相城至窩則遠近喧傳沈先生來矣舟閧河干履滿戶限乞詩乞畫隨所欲應之即販夫牧豎無不得意去然以母故亦不久留也居吳中與吳寬都穆文林相厚善而王恕彭韶先後來廵撫加禮之殊等最後有曹太守者新構察院成欲圖畫其盈廡籍畫史周名在籍中隸攝之周曰母驚老母旦夕畫不敢後客曰太守不知公何賤公也謁貴游可勿往周曰往役義也豈為賤哉謁而得勿往乃賤耳亡何太守入覲銓曹問太守沈先生無恙乎太守漫應巳見李東陽閣下曰君挾沈先生書來耶又漫應時吳寬方為少宰太守倉皇走謁問誰為沈先生寬具語周平生太守曰可奈何寬曰沈先生畫仆多有之公代之緘而致之第言沈先生病不能書也太守送東陽所返徧謫吏卒吏卒曰沈周也公故使圖院太守叱咤曰我不知沈先生則矣汝輩不為我一言乎夫是歸也必無至廨而先詣沈先生】 
　　○伍雲 
　　伍雲新會人少軒整無與讓所欲語輒語既與陳獻章游痛革素習約巳以進曰不自樹不如死也南山南有大江自以意為釣艇置琴一張諸供具其中遇良夜皓魄當空水天一色乘艇獨釣或設茗招獻章共啜悠然坐艇尾賦詩獻章扣舷和歌不知天壤之大也後即所居北岩為岩亭杜門息交門貝寂幽坐別於白沙築草屋三閒曰尋樂往來居之云為人篤孝嚴先人重祀事有事先人之祀一門尊幼無敢不虔恭 
　　○孫一元 
　　孫一元字太初自雲關中人或曰其母倡也幸秦王而生而秦王不敢子之或雲安化王府中諸王孫束髮入太白山繼入終南泛觀恆岱躡衡廬返嵩山渡汴謁闕里止鄒魯之郊久之踰江淮下吳越玄巾白袷混游貴賤常以鐵笛鶴瓢自隨憤激悲歌俛仰千載思古豪傑不得一當素自誦雲平生陳正字死不受以憐初譚導引人疑其僊晚居湖州乃嬰昬娶與尚書劉麟舉人施侃山人吳珫陸昆結社號苕溪五隱其詩悲壯激發而澤於沖和年三十餘卒湖州道場山中 【 劉麟字符瑞南京廣洋衛人弘治九 年進士授刑部主事歷員外郎慮囚畿內至活萬六千有奇進郎中出知紹興不謁辭劉瑾之官五月郡大治瑾銜之摭他事除名為氓紹興人立小劉祠以繼劉寵麟罷官無以為家泊舟湖州一富人門富人善望氣曰吾門今日當有賢人至令人守之入暮麟從舟中起步富人門其衣巾若醫卜然門者告富人富人走出廷之具知其平生遂留止之時值歲大侵斗米百錢家有飢色士大夫相率曰可使劉元瑞至是歸安陸昆來相慰藉吳子珫施子侃慕麟道誼忻然迎之入湖相與論道蒙山之董塢關中孫太初方僑居談說玄理詫相見晚會龍子霓亦至遂結社為湖南五隱瑾敗起知西安府歷雲南按察使請告嘉靖初起太僕寺卿每退食焚香如坐禪室相楊廷和過麟門見其雙藤倚戶飄香載道問曰此內為誰曰劉卿也致意而去尋擢廵撫真定久之為江部尚書請作節慎庫久之致仕會顯陵宮殿雨漏追論事在麟時落職閒住麟好樓居寡力自營請文徵明為繪神樓圖寓意吳興人尊之曰南坦先生南坦麟所居處也】 
　　○張詩 
　　張詩北平人自號崑崙山人初學舉業於呂柟繼學詩文於何景明順天府當試士士當自負幾入試詩輒使其家僮代之試官不許遂拂衣出乃一意為詩與翰林江暉馬西玄林楙易廖洞野呂柟諸豪俊交遊倡和重於都下柟為解州判後官南都詩兩謁之道途所經得覽山川名勝古人之跡入汴見李夢陽夜宴瓶芝忽自墮以為柈行觴焉與夢陽合作芝柈行因送王廷陳歸夢澤窮楚郢之觀至汝南視何景明疾相守七月景明卒還北平所居一之宅擇隙地種竹每遇風雪飄蕭披襟流盻相對欣然命酌就醉興到跨蹇信所之雖中途遇風雨受饑寒不改悔杭守李士行稱其不狂不屈不惰不驕春風不足融其情醇醪不足味其況也所著罵鬼詰發笑琳七子等文雄奇變怪覽者不敢以今人待之字書放勁得其一幅揭之壁間可以驚人亦足驅鬼 
　　○祝允明 
　　祝允明字希哲長洲人徐有貞外甥也生而右手指枝因自號枝指生以舉人授興寧令稍遷應天府通判亡何乞歸為人簡易不拘押時時游伶酒閒然默而好深湛之思時獨居著書解衣盤礴游心玄門貝或當廣坐詼笑雜沓援毫疾書有若泉涌其書出入晉魏晚益奇縱為國朝第一所得官俸及四方餉遺輒召所善客與飲歌呼費盡乃或分與持去不遺一錢逋責盈門訶誶滿路殊不顧問與允明同時同邑者有桑悅楊循吉悅狂生也以孟軻自況論文曰今天下文惟悅其次祝允明其次羅玘持刺謁其部使者曰江南才人桑悅年十九舉於鄉試禮部為尚書丘浚所知垂老佐郡不修下官禮多任誕常自誦曰胸中有長劍一日磨幾遭然悅為文卑靡其於學博耳循吉字君謙為儀部主事與郎不相得謝病歸久之病良巳復除原官多病好讀書開卷至得意起踔掉不休人呼顛主事復官彌月再乞病告史部曰郎病巳復病耶不可有致仕耳循吉曰何難致仕即自劾罷時年三十餘耳歸益亡復問外事蹤跡益詭怪寡合久之老且貧無聊賴伶人臧賢見幸武宗上一日問誰為善詞者賢與循吉有故言循吉於上詔起之循吉冠武人冠韎韐戎錦山既見上不授循吉官有所幸燕令應制為新聲稱旨受賞賞亡異伶伍閒謂曰能為伶長乎循吉愧且悔自乞放歸歸益不自懌諸後進少年非薄之卒窮老死 
　　○唐寅 
　　唐寅初字伯虎更字曰子畏吳人幼讀書不識門外街陌其中屹屹有一日千里氣祝允明貽之書曰萬物轉高轉細未聞華峰可建都聚願子畏少加閎肆可久乃大寅一意望古豪傑意無一世輒飲酒攜小妓吹洞簫既補弟子員不能斤斤博士家語着悵悵擁鼻二詩廣志昭恤二賦演連珠數十首跌宕自喜每會心處則般礴臝游丹青自李唐馬夏諸名家靡不研解吳中諸公稱為才子寅亦自雄負以司馬長蘇自況成化中試應天府第一明年往會試時傍郡有富人子亦舉於鄉慕寅載與俱北既入試有仇富人子者抨於朝言與主司程敏政有私寄請並連寅詔敕禮闈令敏政不得閱卷亟捕富人子及寅付獄逮敏政出同訊富人子既承寅亦斥為椽繇此放浪遠遊扁舟獨邁寧王宸濠聞其名聘之寅徉狂箕踞漫罵其穢跡宸濠放之歸寅為文或麗或澹或精或泛無常態其思常多而不盡用其詩初喜穠麗既放白傳奇趣時發或寄於畫下筆輒迫唐宋名匠晚歸心佛乘自號六如居士寅里中生有張靈者與寅善靈善畫竹石每使酒作狂為諸生以古文辭見黜 
　　○文徵明 
　　文徵明初名璧以字行更字曰征仲長洲人文天祥之後也父林為溫州守文章政事有名於時征明少從游庄■〈日上永下〉受業吳寬被選充郡學弟子員為人廉靜靖慎都御史俞諌甚重之他日謁諌諌曰聞子貧甚何以為生征明曰貧矣未甚也諌指其襴衫曰何綻損乃爾征明曰今日天雨衣故衣耳諌嘗造其廬見其門前河湮曰此河一通子登第矣吾為子通之徵明固辭曰苟能登第何必通河通河必壞人廬舍願公已之也久之林卒官溫人合斂數百金為賻固謝不受溫吏士謂文氏父子皆能廉修故郄金亭以林配前守何文淵征明初游郡學時學官以嚴厲朿諸生辯色而入張燈乃散既日長諸生皆飲噱嘯歌壺奕消晷征明獨臨寫千字文日以十本為率書遂大進同郡沈周博學善畫征明師之得其髣髴益以神采更出周上而書畫名一時征明書仿歐陽率更兼蘇黃米三家小楷尤精復精八分書李東陽自負善篆見征明八分詫為並美畫則人稱其兼有趙孟俯倪瓚黃公望之體嘉靖初廵撫尚書李充嗣以征明與故相劉忠同薦會征明亦以貢至京師遂授翰林待詔可二年一再上疏乞歸不報相一清與孚敬謀欲遷征明官征明竟致仕征明雖游於翰墨乎生平所取慎者藩邸所絕不肯往還者中貴人曰此國家法也四夷貢使道吳門者望征明里而拜以不得一見為恨既見亦不作一筆與之 【 寧庶人貽書征明使者及門征門辭病亟臥不見金幣一無所受亦無所報周王以古鼎古鏡徽王以金寶瓶他珍寶直數百鎰為贄使者曰先王第一啟謝之王慕先生無所求也征明曰王賜也啟之而後辭不恭竟弗啟倭夷謁贄征明服緋坐受其拜於庭曰示中國體竟不受贄亦不與書】 其它郡國守相連車騎富商賈人珍寶填溢不能博其一赫蹏獨貧書生與其故人子若姻黨之窘急者尋常得之世更以此重征明也征明所善後進吏部郎王榖祥通判祝允明 【 榖祥喜繪事點染花卉意致獨到即一枝一葉亦有生色書法仿李北海】 太學生寵秀才彭年周天球而其二子彭若嘉群從伯仁亦名能精其業 【 嘉字休承仕州學正生平恬澹可親座客常滿】 年九十方為人作楷書巳擲筆逝吳中與征明同時同業者有周臣謝時臣陳淳仇英朱貞孚而陳淳書畫兼美淳子栝亦肖其父業貞孚為景寧教諭後來吳中又有魯治陸治錢榖治善花卉翎毛榖精山水松石小景更得神趣 
　　○王寵 
　　王寵字履吉長洲人為人高朗明潔砥節履方風儀玉立舉止軒揭雖聲名振迭而醞藉自將少受學於蔡羽居洞庭三年既讀書石湖之上二十年非歲時省侍不數數入城遇隹山川輒聽然忘去或時偃息長林豐草間含毫賦詩倚席而歌邈然有千載之意長於書法國朝善書首推允明而寵次之初與其兄履約並有時名其後履約舉進士官至都御史而寵每試輒斥年四十終然世之知履約者不如其知寵也羽字九逵為文奧雅宏肆詩濺滌曼靡一歸雅馴晚更沉着而時出奇麗見者謂李長吉不過也羽大悔恨吾辛苦作詩求出魏晉之上乃今為李賀耶吾媿死矣 
　　○黃省曾 
　　黃省曾吳人為人狂誕而矜局自位置有所慕古匪適一家虛極既開萬言立吐以其經魁南都舉進士不第遂棄去自號五嶽山人喬宇為南兵部尚書邀往金陵乞纂游山記草成宇曰令某為之十年難此王守仁在越四方鴻俊千里負笈省曾執贄道席晨參暮斂每班坐請疑問至即荅無不圓中厥後湛若水祭酒南都復往從游謦欬之下恍增智穎王湛談道本同因有小細往來述飾幾墮參商二門所爭譬之蕉鹿因其敖勝各有超首省曾曰王公如握日中天湛公如流光萬土王公如瀵本崑崙湛公如派達萬川日必有光派何離本守仁若水遂皆重之自言思樹勛常而瞻言百里必有搖敗敗不樂組綬亦愛賓屨而俗化盪靡故杜門交遊知饗御有枝腹之分故不營貲產知情態成狐蜮之觀故不蓄懷較所積萬卷皆折貲捐產不惜重購讀用未周常以為恨每朔朢必陳五經而拜之海內名舊若李夢陽康海王廷相楊一清霍韜輩或以翰札見知或以經濟加器隱顯請交約略二千餘人有子曰姬水年十四補邑諸生久之棄圠出入緇流滅景收聲所居環以奇卉異石焚香獨坐稍羸輒召故人焚枯酌醴 
　　○都穆 
　　都穆字玄敬吳縣人仕禮部郎中簿書吏事不恊於情年五十餘即棄官歸加太僕少卿致仕一時士大夫見穆蕭然戒行視棄官爵如吐唾交嘆穆賢家居絕跡公府寢臥圖籍放意山水冥搜遐寄如是者十餘年嘉靖初以撫臣薦進階中憲大夫亡何卒正嘉閒海內士大夫好為山水游者太末則方豪思道天台則蔡潮巨源而姑蘇則都穆玄敬三子者又皆善大書嘉勒創名紀跡人以比之謝靈運柳子厚 【 蔡潮嘗為貴州參議平清平苗香爐之亂歷官河南左布政使】 
　　○許相卿 
　　許相卿字伯台海寧人三上春官不第聚書萬卷讀於靈泉山中十年乃舉進士正德末授兵科給事中道與時違恆切幽憤世宗即位連疏五六指陳時弊排擊巨璫分不諧俗遂引疾歸買山栽松為終老計久之中外交薦召禮科給事中力辭不起舊遊仕者過相卿勸之相卿故與雜談農圃事閒有索京師故人書者則曰君第言相卿死矣故人張璁夏言相繼當事各貽書物探所欲官悉謝郄之對使者曰我方憫子勞子不憐我病官是渠家物耶以之私人而顧及我去矣領子一尊聊酣予竟竟不荅書後遂無薦者家居數歲以娛親為務父歿葬海鹽縣之金井山結廬墓次蔬水三年旦夕臨毀墓近紫雲村之茶磨山遂徙籍焉因自稱雲村病翁影不出山若與世隔者值隹風日山椒水澨曳杖行游道逄山僧園叟相與班荊爾汝大雪則騎黃犢從一童登雲岫絕頂縱觀群峰廣野如在混沌自詫奇絕襄陽守徐咸濟南守鍾梁素善相卿造焉相卿候於翠微落照返射千峰皆紫有潯陽風致太白山人自天目來晤中秋泛月澉湖酣笑達旦至其狷介迕俗時有背詬怒若罔聞也年且八十死而自志其墓 
　　○高濲 
　　高濲字宗呂侯官人父鑒正德中為清遠教諭邑人吳鏘曰高先生如高陵廣淵吾未能陟其巔涉其涯也濲早善屬詞不樂進士業每謂文至牽飾此偶猶之留鬚眉以傳脂粉無足學也遂洗意爵祿結霞上之居自號石門子又號霞居子善畫善隸善八分草書家貧嗜酒日酣飲醉則狂呌放歌醉甚即散發赤腳飄然舉舞又自號髼僊繇是孤潔一世知名海內鄉有宋子者與濲善瘧一歲弗愈一日濲造問之宋強疾移榻就堂相見因飲之酒酒酣宋出素請畫濲染筆寫菊數本倒垂縣香姿隱隱有飄拂流動之狀宋泠然疏爽因再請複寫寄石亭立雙竹凌空蕭蕭數葉風韻若有聞焉宋躍起視之毛髮俱疏是日瘧遂就差時人為之語曰少陵有佳句不若霞僊筆 
　　○傅汝舟 
　　傅汝舟一名舟字木虛自號丁戊山人一號磊老閩縣人方顙碧目小指有四印文年十四則誦黃帝姚姒二十郄秀才學通天官堪輿涅盤老聃屬盤雅秦漢等語而肆命之其古色蒼黯瓌奇處至不可解與高濲齊名閩人諺曰高垂腹傳脫粟言齗齗中歌曲中歲好神僊方外學增損姓名曰傅汝舟輕別妻孥不問生產濲說其事而不能從之汝舟乃與吳航人劉一企治竹筐食擔葫瓢經武夷臨歸宗岩築土灶炊食留十日遇異人衣冠如聖儒不知其何許人也兩人視其膚革有雲氣口數三典如數一二諸衍斂術施咸中文章教之曰僊術無旁但緣倫常兩人拜受其人忽竦身不見繼汝舟之後者惠安人有黃克晦永春人有顏廷榘莆人畲翔廷榘仕岷府長史翔仕全椒知縣皆善為詩 
　　○孫宜 
　　孫宜字仲可華容人父繼芳仕提學副使師事何景明以景明故得盡交海內諸公諸公過繼芳輒出宜試之相與嘉嘆為張衡王勃復生也嘉靖中舉於鄉久之試京師聞繼芳訃哭泣過哀臥病者三年既愈遂不復就試自稱洞庭漁人着七游及遁言十七篇以見志人呼之進士不應呼漁人則應之每酒酣讙極呼盧擊缶放歌漁父詞意翩翩遺世如是者十餘年尚書霍韜欲薦之固辭年五十卒所著有洞庭漁人集五十卷他雜書稱是 
　　○盧柟 
　　盧柟字次楩浚人自號浮丘山人入貲為國學生好吟詩詩為漢魏古風每大醉狂歌滾滾溢出一日自太學歸過申考功庂盧大哭申問故對曰今天下獨一盧柟奈何不哭申笑而飲之酒試赤騮賦援筆立就申大奇之浚令某者刻深人也陽浮慕柟柟跣而出見令他日令從容語且過公柟歸翁媼治饌夜至旦旦則令不來日昳乃至柟徐攝衣出曰以為明府見鄙夷夫妻斗酒相勞醉矣不能具賓主請以異日令大恚去有讒柟於令者曰是嘗見令君文笑且唾能具賓主耶令益怒亡何柟干掫其役夫以為盜榜之役夫被酒自理而聲強復加榜焉頃之役夫壓牆死去其榜旬日矣令曰唶累能復倨見我耶誣柟抵坐上獄台府報可無敢訟言柟者柟居獄着幽鞠放招賦以自廣亡何柟父為盜所逼死盜又燒柟廬令知柟苦乃稍寬柟時時從獄中假手授簡予之酒食洗沐而布衣謝榛游京師攜柟賦頌柟冤諸公間後為浚令者陸光祖乃始解脫柟柟為九驗以謝此時謝榛游趙王府中柟走訪之因上賦趙王趙王召見賜金諸王人人更置邸延柟各自為得意柟醉故態復發罵其坐人人人掩耳走柟亦不自得罷而最後王世貞治獄三輔召與游 
　　○宋海翁 
　　宋海翁名登春趙郡新河人其先世治農饒資用至登春少孤亡訾省家貧落耆酒慕俠能挽弓馳騎通習詩畫裡中目為狂生亡繇知名會一歲間妻子女五人相繼死遂囊書遠遊至博陵有所善客舍之二年默默不自得竟謝去之京師又去之渤海入兗州登嶧山還居長白山蕭寺中者三年又去而浮淮海揚子登北固以望金陵過雲陽匐伏延陵季子祠下涉吳會訪錢塘諸勝巳又走青徐歸新河又出居庸循太行而西窮關陝澤潞諸邊塞入於太原太原逆旅人視海翁垢敝蔑如也會旁舍賈請詩若書海翁信手應之旁舍賈為海翁制鮮好衣數襲海翁拜受而謝之轉投其逆旅人巳繇棧道入西川游峨嵋遡巴衡下荊鄂將達於潯陽返於黃迂雲夢而北走大梁偶憩禹州題詩酒肆中禹州有黨中丞得其詩致之家復自宛涉襄過京山驢蹶於唐氏之淖傾其囊中曝之衢唐氏主人異海翁所為要之主其家一歲為刻其詩傳荊鄂間轉江陵登王粲樓讀粲賦有終焉之志依其兄子鯨耕於天鵝池之石田自號鵝池生而吳人徐學謨為荊州守禮重之始海翁嘗至江陵矣遼王奇之召謁之便殿語不合一夕逃去去數歲至是復來後數年守廢家居海翁自江陵數千里行乞訪守吳人謂守客遠來爭勞苦海翁海翁乃一無所謝去之二年遼王坐不法而海翁獨不及於禍隆慶中去江陵居澧州與一瓢道人同客兗州同知龔中所一瓢道人不知何許人敝衣裘蓬跣擔築竹掛一瓢行澧中有時鮮絳衣高鞾危帽從人假騶馬擁大蓋出澧人莫測也海翁以詩以酒以畫與道人兩相得道人作畫多是大龍遊戲風雨晦冥臨畫銜衣臝祼盤礴起舞瞑目一呼信手塗成署其尾曰牛舜耕曰人呼我牛足矣顧我之為牛唯舜能耕之耳澧中華陽王為道人改館也一日請華陽王為我營黃腸必速之既成坐其中令人舁之出郭而遂死
