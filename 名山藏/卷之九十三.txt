
●名山藏卷之九十三
　　晉江何喬遠　譔 
　　臣林雜記（三） 
　　◆臣林雜記（三） 
　　李孜省 
　　錢寧 
　　熊蘭 
　　江彬 
　　戚賢 
　　仇鸞 
　　○李孜省 
　　李孜省南昌人小吏待選京師成化丁酉因太監錢義何興以祈禱術見憲宗試之驗傳授太常寺丞為言官所劾改上林苑監丞未幾轉升通政司右通政賜金冠法劍各一圖書印二文曰忠貞和直曰妙悟通玄有所奏請用以封進孜省又日采耴符籙諸書以獻寵信日隆八年間官至禮部左侍郎掌通政司事恃恩驕恣工部主事張吉兵部員外郎彭綱劾之皆被謫孜省益自肆遂並吏部尚書尹旼及其子編修龍所與往來太僕少卿張璲給事中袁升工部侍郎談論主事王范翰林侍讀學士焦芳修撰曾彥編修主敕司經局洗馬羅璟禮部郎中劉紳員外郎楊棨吏部郎中鄭宏兵部郎中鄒襲等並以次謫降士大夫皆畏之亦有陰附以媒進者於是致仕副都御史劉敷為右都御史禮部郎中黃景為左通政南京禮部侍郎尹直為兵部左侍郎工部尚書李裕為吏部尚書通政邊鏞為僉都御史李和為南京吏部左侍郎其同僚通政司參議元守直張璞陳琬俱進品秩又采耴譽望之士密封推薦縉紳之進退多出其口矣孜省巳戍邊衛遇赦當還太監蔣琮言孜省罪大不敢赦復械繫至京下錦衣衛獄孜省不勝拷掠至是死 
　　○錢寧 
　　錢寧者本鎮安人太監錢能鎮守雲南寧幼鬻為家奴能死事劉瑾專順因得見武宗能左右手拓弓武宗悅之賜國姓為義子功升錦衣正千戶瑾敗以計免累升後府左都督常掌錦衣事既典詔獄權益重伶人臧賢回回人於永者善陰道秘戲若諸番僧善為幻呪者皆引入見請建新寺豹房日侍左右上醉枕寧臥百官候朝至晡莫得上起居但伺寧寧內侍上外招權納賄即諸大臣造謁恐後諸司事必關白之小艴意輒遭其中害然亦有因以致樞要者內臣武將率持重資投寧求為鎮守總兵若扣以危急事亦往往┴解都察院經歷錢岌至拜寧為父寧使岌密察朝官有欲彈劾者先斥逐之張銳者東廠大閹寧威勢與埒中外稱曰廠衛有衛卒喧道遇大理寺評事沈光大司務林華不避華執杖之衛卒語不遜光大復杖而囚之因以奏有旨執光大華下錦衣獄拷訊令法司黜光大為民華降一級外調之錦衣衛千戶注與寧有連有瞽者善歌出入注家瞽者之兄與人鬬不勝注執鬬者搒掠之鬬者死鬬者家訟刑部攝注就理寧庇之不發尚書張子麟郎中林文纘不敢問也員外郎劉秉鑒署郎事即據眾證成獄注求寧寧曰我親戚人誰不知乃待我言初刑部獄卒例有供食錢後給卒獄囚嬴糧移供食錢為公費沿習巳久寧陰諷東廠發其事遂收系前後提牢者刑部主事鄭懋德林桂且言諸堂官皆利其嬴請窮治三法司皆詣東廠求解乃知意出寧子麟及兩侍郎造寧謝寧佯不知戶移兵馬司覆勘盡反異之注始詣刑部麟及兩侍郎與注揖拜若賓客讞大理即報允寧乃寢囚糧事不治調懋德桂為州同知而兵部尚書王瓊者故着罩刺帽帖裡衣入豹房侍武宗飲酒與寧輩相歡也左都御史彭澤與諸言官論及寧輒念曰恨不手刃此奴瓊聞致澤其家匿寧屏後故言寧激怒澤澤復大罵寧寧銜之澤既致仕以處置土魯番事至欲逮系籍其家竟傳旨罷為民然寧雖熏灼傷忮乎布政使方良永發其家人賣鈔竟不報害胡世寧系獄優恤之諸公中亦有德寧者寧既得寵甚子永安六歲為都督下至走使養子授錦衣衛指揮及千百戶者十餘人寧與銳念富貴巳極上無子欲結一強藩為地寧庶人宸濠久蓄異志外有賢孝名他日耴嗣上必寧藩子宸濠亦私結寧銳兩人寧銳為宸濠復護衛屯田之數且令數進金銀玩好於上日泄上動靜於宸濠宸濠謀出旨召世子司杳太廟為它日地寧不敢言上念無以荅其求意以玉帶彩幣附其典寶銳馳歸詐稱上賜令府中官屬服緋稱賀凡宸濠府中人入京師者皆主臧賢家有所賂請繇賢達寧其進金銀玩好又繇寧達上於是諸大臣多受宸濠賄而吏部尚書陸完為多會銳典寧有隙欲有以傾寧而宸濠脅求撫按官保其賢孝以求褒旨即撫臣若孫燧按臣林潮皆為上奏御史 
　　○熊蘭 
　　熊蘭者南昌人也宸濠時時虐蘭家蘭欲上變不敢蘭邑子謝儀者出入銳所銳愛之蘭因勸儀告銳儀備述宸濠謀不軌狀於銳以危言動之銳悟許潛發寧宸濠交通狀儀與蘭乃疏宸濠不法事及奸党姓名授御史蕭淮銳先入言上而寧未知也方約求見上盛稱宸濠賢淮誣奏銳託故不行寧自言上上不應毀蕭淮上又不行寧心疑既上使太監往寧府宣諭如淮言寧懼乃白上系宸濠所遣盧孔章二人錦衣衛獄私馳報於宸濠歸罪臧賢賢謫戍邊行未百里使挍偽為盜夜殺賢而孔章亦斃獄中宸濠反上南征留寧居守寧恐離左右見告發私求扈從駕既出始傳旨令從而江彬與寧素爭寵至臨清進問止之使董皇店役遂道白其通宸濠狀上曰黠奴我意之即令羈管寧臨清遣人密收其妻子家屬駕還寧與陸完裸反接俘前行籍寧家得玉帶二千五百朿金十餘萬兩銀三千箱胡椒數千石他珍寶財貨不可勝計世宗即位磔寧市揭寧罪狀繪處決圖榜示天下子永安及其養子傑等十一人皆斬之 
　　○江彬 
　　江彬者宣府人初為蔚州衛指揮使正德中流賊猖獗近畿召邊帥入討之彬以大同游擊將軍隨總兵張俊至過冀殺一家二十餘人為功賊平得大賞時武宗好兵事左右言京營軍多脆弱而邊將精悍驍健請令京邊二軍踐更出入武宗喜令內閣草制台諌交章武宗不聽坐宮門待制東陽具疏極言不可詰旦竟內降於是錢寧言彬於上上召見彬彬為人黠悍狠忍談兵上前高自稱詡上悅之以為左都督賜之國姓留侍豹房同臥起時與奕奕不遜千戶周麒名叱之彬竟陷麒搒掠至死於是左右皆畏彬彬時以武事歆上請調遼陽宣府大同延綏四路軍入操西內教場上戎服臨觀之炮銃之聲不絕中禁或時為角牴戲手搏虎圈人號邊軍為外四家其軍悉縱橫恣睢市井間都人若焉彬言上請創西官廳上以彬為提督彬乘上喜益言萬全都指揮李琮陝西都指揮神周勇略得召入豹房亦賜國姓為義兒時太監張永張忠盧明秦用蕭敬等優人臧賢雖與彬表里擅權然寵出彬下彬於上前談笑恣情時從遊獵近郊並上騎鎧冑幾不可辨因子數言宣府樂請上幸其處上欣然馳出居庸關侍從鹵簿一不及從彬為上營鎮國府第於宣府輦豹房珍玩女御其中彬時時夜入人家益索婦女以進衛士毀民廬為薪而上樂之忘歸稱曰家裡而虜寇陽和轉掠應州上與諸將擊之尋引去論功封彬平虜伯三子並官錦衣指揮而琮周皆為都督故邊將許泰亦封安邊伯上所駐蹕稱軍門中外事無大小白彬乃奏或壅格之至二三歲上稱威武大將軍至欲以彬為副上還京數念宣府不置稱曰家裡彬復導上往因出大同至偏頭關至榆林至山西索金璧裘馬數十萬令邊官各獻虎豹犬馬逼金錢又萬萬計縛辱官吏縱死囚奪民婦女居一歲聽選典膳李恭其疏請迴鑾指切彬罪擬長朝賀上之彬聞逮恭拷斃於詔獄居一歲復導上南廵羣臣皆言彬上示以羣臣奏命杖之彬令痛杖盡楚絕蓋死者十餘人宸濠反彬與張忠贊南征既擒上入南京受俘彬從上戎服出城前隊俘凱歌入既上復欲幸蘇浙湖湘南京諸司伏闕諌彬又欲言上重譴之其黨勸乃止上亦罷彬簸弄威權竊名器導上數歲間乘危犯險車轍半天下言者皆欲食彬之肉彬隨駕□至與周琮兩人聲勢相倚彬索賂累數千萬周琮亦什二三千戶洪以彬指出采湖廣方物其物名皆奇怪不可致廵撫官乃進白金萬五千有奇代之有曹成王宣者稱彬旗較至杭州開鎮守府設香案稱上旨召致仕尚書洪鍾令傾貲謝恩羈鍾別所趣其家營辦其橫如此武宗寢疾彬猶改圍營為武威團練自提督軍馬中外恇懼慮彬旦夕反宮車晏駕楊廷和以末命請散遣邊兵分兵就賞次不屬彬邊兵雖分而彬與諸子所從家兵尚眾彬亦自疑稱病不出成服稍稍分佈腹心東西北安三門衷甲裹糧備動息京城市間人馬夜介然有聲人心洶洶謂彬反矣會楊廷和與司禮監魏彬等題大行銘旌於文華殿乘間言魏彬請除之因與太監溫祥入白太后會其日坤寧宮脊安吻太后遣彬與工部尚書李鐩入祭彬吉服入其家眾皆不得隨祭畢太監張永知外謀留彬鐩共飯於宮外頃之太后下旨收彬及周琮收者未至彬微覺向北安門疾奔門者曰有旨留總督彬叱曰皇帝安在安得旨乎批門者門者擁之長隨十餘人追及執而拔其須城中觀者塞衢歡聲如沸時大旱遂雨城中謠曰拏江彬朝安穩穩聲近吻也頃之李琮自家縛至罵彬曰早聽我言寧復至此方彬執時百官正哭臨思善門吏部尚書王瓊忽失班蓋出謀魏英以圖免彬被執其所遣千戶旗較未至京師者皆潛遁是日天下諸司封事上朝廷者以百餘為彬所格藏私第者亦搜得三十餘世宗即位法司鞫彬反形具命磔子市周琮與其三子皆論斬籍其家黃金七十櫃櫃千五百兩白金二千二百櫃櫃二千金銀珠玉首飾五百一十箱余物不可勝計 
　　○戚賢 
　　嘉靖二十年給事中戚賢劾翊國公郭勛逞肆凶狂假擅威福督理營工占役賣放田園甲第吞併徧於京師水運陸輸掊克及於天下勛疏乞罷上優報之巳六科給事中李鳳來等因廟災陳言言邇來勛戚權豪之家廣置店房濫收無籍索耴地錢擅科私稅舉放子錢兌折男女稍有違抗即挾以官刑幽縶私獄疏下都察院都御史王廷相等覆參當禁得旨令指實陳奏都察院下廵城御史核勘未覆給事中章允賢復言皇上側身修行特咨民隱一聞臣等豪強擅利小民受害之奏即令都察院指實奏聞命下四十餘日遷延不舉畏豪勢慢朝廷如國典何得旨勛戚私開大店橫索民財白晝大都敢於公行作奸犯法該院既巳參論必是廉得其真如何逡廵畏勢久不回奏其亟以實上於是院以五城御史車邦佑所核京城內外諸勛戚店舍詳列以聞內惟勛事跡為多因參勛驕貪恣縱請敕錦衣衛逮其奸黨惡少孫澐等上曰國家榷貨之法自有宣課等司先朝權奸假託朝廷開立皇店罔利害人朕即位初年巳經降革治罪勛等乃敢蔑視國法廣置店舍幾千餘區濫收無藝用官刑阻絕經商暗損國課奸黨惡少其悉逮送鎮撫司拷訊令勛從實陳狀既而副都御史胡守中復訐勛以族叔憲理東廠刑而以後府監獄侵虐無辜甚眾得旨勛朝廷自有處分憲巳辭退余犯着法司一併拷訊勛疏辯所置店房但賃人居未嘗壇索地錢所令看守經理之人乘機生事臣多不知上准勛辯初春月廵視工程科道官以各工軍役奸弊多端乞敕團營提督文臣與勛臣同為派撥上允之命給以敕勛私心不便敕具久不領至是科道官復參其抗肆作奸植黨勛疏辯中有臣奸何事臣黨何人又有何必更勞賜敕等語上大怒惡其不遜責王廷相扶同抗違不自奏白令從實對狀革廷相職為民於是刑科都給事中高時等遂盡發勛奸利事且言其交通張延齡者上方惡延齡令錦衣逮勛送鎮撫司並問加時俸一級尋念勛舊勞令衛司釋刑具即問奏處分巳鎮撫司參鞫具奏奉日送法司擬罪當紊亂朝政律論死從應議之條請會官廷議報可其奸黨惡少孫澐等押煙瘴地面永遠充軍頃之上復諭法司胡不如言官劾疏詳列勛罪者於是十三道御史周亮等因參鎮撫司指揮孫銅刑部尚書吳山所司郎中錢德洪本科主事馮煥與鎮撫司掌印指揮倪旻扶同罪得旨下鋼煥法司逮問德洪鎮撫司拷訊奪山旻俸三月巴給事中劉大直等復劾勛未盡奸惡數其變亂朝政凡十三事並列其使孫鋼拷殺官軍多命詔並下法司究問巳都察院擬德洪罪有旨刑官不習法律何以厭服罪人之心且旨令衛令寬刑散收如何又敢違旨即與不領敕者罪均德共下鎮撫司重加拷訊於是法司集官會訊始盡依科道諸疏所指悉從供實應坐交結朋黨紊亂朝政律論死孫鋼比依官挾私故禁平人因而致死者律絞余各擬罪有差得旨敕令法司詳議孫鋼處絞如律家產沒官馮煥降邊方雜職錢德洪革職為民孫澐等發煙瘴地面永遠充軍家產沒入久之勛子守禮請襲侯上許之曰郭英勛戚未可便因凶嗣廢祖功 
　　○仇鸞 
　　仇鸞寧夏人祖鉞以傭卒給事總兵府便嬖適總兵意遂令繼仇總旗掌其兵稍遷指揮擢寧夏遊擊將軍安化王窴鐇反鉞屯堡在外自度妻子昌及孫長生皆在城中昌病風不足惜長生六歲桀黠可念也遂帥師歸垂弢解甲入見即稱驟中風風甚不能出指揮周昂丁廣者從窴鐇反就鉞視疾問計既出頗疑鉞疾無狀謂其下曰明日再來省仇仇不出相與入殺之其下以告鉞度眾心動可轉與成事謂仆曰昂廣來則撲殺昂廣明日昂廣詣鉞鉞出見甚喜立庭中與語反事方手茶相盤辟仆立搏昂廣斬其首遂提首示城中城中兵皆反正而窴鐇就擒封咸寧伯以總邊軍滅流賊進封侯予也鉞慎事人江彬用事諸將黨比多及禍鉞獨以侯終鉞死昌疾鸞嗣侯長生鸞小字也兵部尚書彭澤為名鸞字之曰伯翔鸞居京師小巷儉如京官第而澤為鸞延譽公卿問世宗欲征安南使鸞為總兵鸞至廣東挾所捧敕書欲鎮守總兵安遠侯珣以戎服蒲伏見珣不聽鸞遂劾珣上責鸞輕傲召鸞還其後復總兵寧夏以副將軍扈從承天再為河西總兵加宮保坐與曾銑構下獄及銑自下獄鸞自獄中訐奏銑得出嘉靖二十九年虜入大同總兵張達林椿戰死起鸞鎮守復宮保如故有時義者提督時陳仆侯榮者太原伶人二人便巧可用鸞嬖之鸞復多收陝西兵之為通事者用為耳目屬虜逼大同鸞念前將敗則大驚義榮曰主公無憂虜方請市廷議未定政可說也即為鸞持貨幣走入虜結俺荅義子脫脫使言中國且許市即過大同毋入也俺荅受義榮貨幣遺之箭纛以為信契而與之盟虜入不犯大同望京師東義榮曰虜騎東主公宜自請人衛可以為功而上結於天子鸞悅即佯奏臣偵虜東行且犯薊鎮誠恐京師震驚請以便宜應援或隨賊搏戰或徑趨通州為防守惟上之所命而上壯之詔鸞留壁居庸關聞警入援鸞即露開市意於天子言諸邊虜患宣大為最繇虜巢穴在我邊內我有墩台虜割守之我有軍士虜與往來交通虜得我逃民叛卒輒撫安之虜齒浩繁百事內仰求之不得則必入寇彼聚而強我散而弱彼以撫安我叛卒逃民知我動靜而我坐而昧彼事機是以每歲深入無不得利往歲請貢廷議未定前將周尚文乘其効順私與市易虜稍如願得不入寇夫與其使邊臣私通於下孰若朝廷明賞於上如皇上霈然發詔令與遼東甘蕭薊州喜峰一體互市彼且世世為外臣比於邊軍吏自相結納者功相萬也上是鸞疏而馬市之議自此始矣居頃之虜果繇薊鎮攻古北口入犯京師上益信鸞詔入援鸞與副總兵徐珏游擊張騰等率兵陳通州河西居二日虜渡河西向前鋒七百騎至安定門外鸞不能戰尾之而巳珏邀虜白河孤山斬首十三奪馬十匹鸞即以聞上上喜謂鸞功即軍中拜平虜大將軍節制文臣三品以下武官總兵以下不用命者許以軍法治鸞尾虜至東直門下復得死虜首六級獻曰戰得之是時廵撫保定都御史守謙亦帥師入援上亦擢為兵部左侍郎乃守謙慎戰不敢直犯虜上益謂鸞能矣先是朵顏三衛夷索賞亡厭薊鎮都御史王汝孝出境撲殺之諸夷怨遂引虜數盜邊虜之此來實朵顏引之虜故稱朵顏軍為遼陽軍也乃鸞所部通事輒自詭遼陽軍辮髮胡服掠京南諸處守通州都御史王儀則捕系之上捕系儀曰大同兵首先入援即有犯出飢疲爾何窮之兵部尚書丁汝夔承上旨下令毋得捕治大同兵也而民間終以為遼陽軍汝夔女婿方為遼陽軍將汝夔又山東人民即訛言汝夔庇女婿私其鄉人而民間苦鸞兵過虜矣既虜西退鸞出兵尾至白羊口白羊守將扼之反東還鸞軍猝與遇大驚散鸞更道耴死虜及平民首八十餘級上之既遇朝上加鸞太保兼太子太保而汝夔守謙誅矣於是上奮然謀擊虜定兵制改十二團營為三大營以鸞為都督使吏部右侍郎王邦瑞為兵部左侍郎兼右都御史恊理之故翰林編修趙時春主事申旞知兵事起添注兵部主事為廵視凡鸞所言上上無不從者賜範金圖書得密論事而鸞始謀軋大學士嵩即大受覆軍諸將賄賂奏起之益張虜勢陝西人多知鸞通虜者鸞恐發覺因言頃者營制一新臣仰嚴旨欲大振往時玩愒之習但恐人情不便或興搖謗乞責臣等毋有所避並禁戢流言者上許之復許鸞自舉戰將不必繇兵部必驅虜三千里外如皇祖時鸞對方冬虜馬肥請以來春乞假臣經略名臣赴宣大適中地伺虜動靜為進止必不貽皇上北顧憂上喜優荅之示鸞對於兵部頃之申燧上書言戎政事於鸞暗有指上示鸞鸞言上上下鎮撫司拷訊遂革廵視官其明年馬市議成使經略侍郎史道主之兵部主事楊繼盛諌阻坐斥為狄道典史矣而鸞尚於上前大言謀擊虜其所言調軍卒修車馬皆誕謾非計然兵部不敢盡阻鸞說而上更命悉從鸞鸞不能發一矢向虜虜藉市往來無忌所市馬要以瘦老鹵獲不可生者即獲布數十萬厭飫漢珍美酒果官寺有司廩餼稍拂意輒閧詬黠者易漢人服入堡姦婦女邊將畏而不敢嚴虜虜小入閉不聞軍士拒死虜者抵死之矣我有叛人蕭芹教虜擾邊鸞既不能發一矢向虜則與史道賂虜以求芹虜送芹來鸞遂言時義縛得之以為義功義得升指揮僉事而鸞加太子太保益祿及蔭矣時中朝皆知與虜市非計顧上寵鸞深不敢有所言虜更言貧者無馬可市徒有牛羊請以易菽豆於是朝議皆言虜無饜不可許鸞及請戰而上召史道還其秋八月鸞又領京邊兵馬二萬七千有奇費戶兵工三部夫馬糗械各數萬赴白羊口閱關隘又不敢直趨虜則言朵顏引虜入犯請移兵先征之總督何棟言鸞此行費軍興數萬為征虜也而暇移力於朵顏鸞議格居一月還會我有導虜叛人哈舟兒陳通事遁入朵顏棟誘而擒之上亦論鸞功加太子太師益祿予蔭而其明年虜數盜邊朝議籍籍咎鸞鸞期謬言每鎮選敢死萬人待臣戰虜入犯令諸將毋遏縱其南臣死戰於內出精兵外搗夾攻而破之兵部尚書趙錦馬又又鸞說畿輔也可使虜衡行戰之捷也都邑尚震驚若其不捷將如之何頃之虜犯大同益數鸞不自安請往征上問嵩嵩久與鸞相失幸暴其敗缺即對宜從鸞言然必擒斬虜酋始得論上功上慰鸞曰零賊耳第調兵逐剿之居有間虜大入指揮僉事王恭死焉上諭嵩以示兵部兵部尚書錦言臣智識寡昧不能仰副升下靖虜安邊至意運籌調兵食審虜情機臣事也大將軍鸞所調兵總三萬八千諸路梟銳略盡此而宣大額兵十二餘萬不在此數殄絕凶類以報陛下是在大將軍上乃命鸞帥兵至大同車馬糗械復半前秋之役會虜戰泥河鸞家丁先入其巢軍敗賴游擊時陳殿得逸參將歐陽安旁擊之獲二十餘級還而大學士嵩益言鸞不戰非計上傳示鸞必一大創虜鸞反言前月兵出泥河斬虜首二十餘坐游擊陳參將安不勇未大捷臣當秣馬礪刃收犂庭功鸞在大同與其家丁爭妓守備沙潮不善事鸞鸞挾苦之潮自刎死邊人惡焉居一月上言臣出師鎮川堡至貓兒庄虜伏起溝下我軍雖有死傷顧斬虜首五級獲馬三十因為諸將請賞兵部尚書錦言出師伐虜當耴全勝非若羗胡起轂下猝應之者得血戰為功也上曰諸將暴露賞之更大賞鸞而以虜報急召鸞還止勿調諸邊兵鸞復不自安乞罷不許遂歸亡何虜報復至鸞疽發背請輿疾赴軍上知鸞不足恃止之詔納還敕印以時陳代鸞而大學士徐階遂密疏鸞通虜誤國狀上大驚命錦衣陸炳密訪之炳素惡鸞常伺察其動靜左右行財奸用事者悉知銖兩顧欲即發鸞尚恐無案驗令人誘義榮亟亡入虜義榮信之各亡去炳使人遮擒之乃言鸞鎮大同時私通虜遺貨幣諸物虜亦與鸞箭纛為信契義等久承遣往來今懼發亡虜中欲引之入犯是為鸞死前一日上大怒而鸞已死即命炳會三法司擬罪奏鸞當謀反律宜追戮詔剖鸞棺梟鸞首傳示於九邊父母妻子及時義侯榮皆斬妾女孫發功臣家為奴財產沒入官家屬流置諸黨惡□□□發配有差而炳以此加少保兼太子太傅矣給事中郭鑰言兵部尚書錦故自大同廵撫召入為本兵緣鸞進光祿寺卿董懋中向為職方郎中並與錦曲意事鸞既見邊事日非敗形露乃外稍示牴牾持兩端顧其誤國朋奸不可一二數上曰朕亦知之令錦充軍極邊懋中發口外為民而兵部侍郎蔣應奎通政使唐國相皆坐竄其子姓籍伍中功為千百戶廷撲削為民鸞以口辯數當重寄凡八佩將軍印國朝八佩將軍印者惟朱永仇鸞兩人而巳
