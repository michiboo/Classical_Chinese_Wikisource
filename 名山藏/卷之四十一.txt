
●名山藏卷之四十一 
　　臣何喬遠恭輯 
　　勛封記一 
　　◆勛封記一 
　　余次勛封衋然傷焉其起草萊與高帝定天下者公十二人侯五十七人伯六人是皆鐵券寶綸天盟廟授食租衣稅不與民社事葢所以預宥而前全之者也乃藍胡之獄誅鋤萬數一時功臣十去六七竊怪諸臣皆刃力捐軀入水出火為高皇帝滌盪腥膻洗濯日月天下既定固當使之能者有勸善人不懼及考諸臣所以行事皆失其理夫風雲之際雷霆易轟雪霜之餘李梅不實大禹尚宜謙抑周公以之退遜是皆田閒武夫附翼攀鱗安知守滿居成之道況夫高皇帝睿聖神武刑賞號令無所疑錯罰焉加必而臨之者哉斯知魏文所以疑心漢高因之偽游是以徐達醉驚而趨寢湯和稽首以還鄉鞠躬隱智存乎其人逮夫永樂之閒內難削平以七戰論功既而北驅殘虜南縛交酋西靖羗番東捕倭韓降胡廝養往往登封而景隆以國墐戶江陰以被劾人券長興以傲上奪田越巂安陸之流載復載仆終夷氓隸前封所存僅魏西平武定三家而已開國靖難至分新舊之官而高帝之舊勛詘矣夫以常李鄧湯之功而裔末流於荒徼眷屬幽於都闕圭組委於泥塗工師作室雖賀主人上賓飫庖猶賚行炙繼體英君守文令主能不惻然動心者耶是以弘治五年孝宗皇帝求得常遇春玄孫復李文忠玄孫璇鄧愈五世孫炳湯和六世孫紹宗令為世襲指揮使銓注衛分近其祖塋以便奉祀嘉靖十年世宗皇帝以邢部主事李瑜言進享劉基太廟伯其子孫仍命求四臣後許之傳襲以不廢高皇帝報功之意武王興滅天下皆歸成季有後善人競勸聖君之舉也其它封爵時功時不功或有奸黨因以貪天儳夫駕而從馬至於椒棭之親貂璫之族甚以羽士黃冠得班上公而先亞相斯帶礪之濫觴曠盪之橫流佹得佹失固其理矣故觀其所以絕所以續或予而竟絕或奪而竟續雖本人事亦有天道焉 
　　洪武三年大封功臣公六人韓國公李善長魏國公徐達鄭國公常茂曹國公李文忠宋國公馮勝衛國公鄧愈侯二十八人中山侯湯和榮陽侯鄭遇春平涼侯費聚江陰侯吳良靖海侯吳禎南雄侯趙庸德慶侯廖永忠南安侯俞通源廣德侯華高營陽侯楊璟蘄春侯康鐸延安侯唐勝宗吉安侯陸仲亨江夏侯周德興淮安侯華雲龍濟寧侯顧時長興侯耿炳文臨江侯陳德鞏昌侯郭子興六安侯王志永嘉侯朱亮祖潁川侯傅友德預章侯胡美東平侯韓政宜春侯黃彬宣寧侯曹良臣汝南侯梅思祖河南侯陸聚二十三年肅清逆黨榜列勛臣五十七人其因革次第異於前矣曰功高望重連歲命總兵者八人魏國公徐達曹國公李文忠衛國公鄧愈信國公湯和宋國公馮勝西平侯沐英江陰侯吳良長興侯耿炳文曰專簿書而聽指示者一人韓國公李善長曰以義氣而封者三人榮陽侯鄭遇春六安侯王志平涼侯費聚曰所在隨軍征討累有戰將之功未有總兵之名而論舊封者十九人江夏侯周德興鞏昌侯郭子興南雄侯趙庸安慶侯仇成崇山侯李新南安侯俞通源永平侯謝成鳳翔侯張龍靖海侯吳禎東勝侯汪興祖普定侯陳桓航海侯張赫舳艫侯朱壽德慶侯廖永忠臨江侯陳德濟寧侯顧時延安侯唐勝宗吉安侯陸仲亨淮安侯華雲龍曰建功者十五人潁國公傅友德涼國公藍玉靖安侯葉升景川侯曹震會寧侯張溫定遠侯王弼武定侯郭英懷遠侯曹興雄武侯周武安陸侯吳復宣德侯金朝興永城侯薛顯東川侯胡海鶴慶侯張翼永嘉侯朱亮祖曰因父而封者四人開國公常升蘄春侯康鐸金寧侯孫恪西涼侯濮璵曰持兵固於兩閒可觀望而不觀望來歸者七人東平侯韓政宣寧侯曹良臣營陽侯楊璟河南侯陸聚汝南侯梅思祖臨川侯胡美宜春侯黃彬得與功臣廟祀者惟二十有一人中山王徐達開平王常遇春岐陽王李文忠寧河王鄧愈東甌王湯和黔寧王沐英郢國公馮國用越國公胡大海梁國公趙德勝濟國公丁德興巢國公華高蔡國公張德勝虢國公俞通海江國公吳良海國公吳禎蘄國公康茂才安國公曹良臣黔國公吳復泗國公耿再成東海郡公茅成燕山侯孫興祖今次第諸臣功勳封爵敘其世除列籍於後 
　　洪武年封 
　　建文年封 
　　以靖難功封 
　　○洪武年封 
　　以開國功封 
　　以父開國功封 
　　以開國功封 
　　以征西功封 
　　以營建功封 
　　以征南功封 
　　以海運功封 
　　以父功封 
　　以歸附封 
　　以征胡功封 
　　以征蠻功封 
　　以父功封 
　　以征南功封 
　　以續父封 
　　以歸附封 
　　△以開國功封 
　　魏國公 
　　韓國公 
　　鄂國公 
　　曹國公 
　　宋國公 
　　衛國公 
　　信國公 
　　延安侯 
　　吉安侯 
　　江夏侯 
　　淮安侯 
　　濟寧侯 
　　長興侯 
　　臨江侯 
　　鞏昌侯 
　　六安侯 
　　榮陽侯 
　　平涼侯 
　　江陰侯 
　　靖海侯 
　　南雄侯 
　　德慶侯 
　　南安侯 
　　廣德侯 
　　營陽侯 
　　永嘉侯 
　　臨川侯 
　　東平侯 
　　宜春侯 
　　宣寧侯 
　　汝南侯 
　　河南侯 
　　魏國公 
　　魏國公徐達鳳陽人以鎮撫從起滁帥領諸將竟定天下以大將軍生致張士誠封信國公洪武元年加銀青榮祿大夫上柱國錄軍國重事中書右丞相信國公兼太子太傅三年授開國輔運推誠宣力武臣特進光祿大夫左柱國太傅中書右丞相進封魏參軍國事祿五千石賜誥命鐵券與誓謀逆不宥犯死身免二子免一賜綺帛百匹地若干頃佃戶若干戶守墳人百五十戶儀仗戶二十家第京師封十六年薨年五十四追封中山王予諡二十一年輝祖嗣以抗靖難師幽卒永樂五年子金嗣洪熙元年子顯宗嗣卒亡後正統十三年弟承宗嗣天順八年嗣正德十三年俌孫鵬舉嗣隆慶六年子邦瑞嗣□□□年□□嗣萬曆二十三年子弘基嗣達三子增壽別封定國公有傳 
　　韓國公 
　　韓國公李善長定遠人居中饟士士得以飽戰洪武元年加銀青榮祿大夫上柱國錄軍國重事中書左丞相宣國公兼太子少師三年授開國輔運推誠守正文臣特進光祿大夫左柱國太師中書左丞相進封韓參軍國事祿四千石賜誥命鐵券與誓謀逆不宥犯死身免二子免一賜綺帛百匹地若干頃佃戶若干戶守墳人百五十戶儀仗戶二十家第京師封二十一年以胡惟庸黨論死爵除有傳 
　　鄂國公 
　　鄂國公常遇春定遠人以猛戰克服吳漢平定中原北破開平擒元三王子還師道卒年四十先與大將軍同致張士誠吳元年封公洪武元年加銀青榮祿大夫上柱國兼太子太保二年加贈翊運推誠宣德靖遠功臣開府儀同三司上柱國太保中書左丞相追封開平王予諡三年長子茂以父功封鄭國公坐訟婦翁馮勝安置龍州二十一年更封次子升為開國公嗣子繼祖安置臨安衛爵停弘冶六年世其玄孫復南錦衣衛指揮使嘉靖十年續封八世孫玄振懷遠侯祿千石二十八年文濟嗣□□□□□胤緒嗣有傳 
　　曹國公 
　　曹國公李文忠臨淮人高帝外生從起兵東定浙終北致元順帝孫買的里八刺於應昌數以皇甥居帷幄洪武三年授開國輔運推誠宣力武臣特進榮祿大夫右柱國大都督府左都督封公祿三千石賜誥命鐵券與誓謀逆不宥犯死身免二子免一賜綺帛若干匹地若干頃佃戶若干戶守墳人若干戶儀仗戶若干家第京師封十五年薨年四十六追封岐陽王予諡十七年景隆嗣永樂元年以周王刻削爵度門正統十三年貰開爵停弘治五年世其玄孫璇南錦衣衛指揮使嘉靖十年續封八世孫性臨淮侯亡子十二年璇三子沂嗣十五年庭竹嗣萬曆三年言恭嗣有傳 
　　宋國公 
　　宋國公馮勝定遠人以都指揮從克漢及吳竟定天下洪武三年授開國輔運推誠宣力武臣特進榮祿大夫右柱國封公祿三千石賜誥命鐵券與誓謀逆不宥犯死身免二子免一賜綺帛若干匹地若干頃佃戶若干戶守墳人若干戶儀仗戶若干家第京師封二十二年除 
　　衛國公 
　　衛國公鄧愈虹人自盱■〈日台〉率所部從於滁陽累歷戰功竟定天下洪武三年授開國輔運推誠宣力武臣特進榮祿大夫右柱國封公祿三千石賜綺帛若干匹地若干頃佃戶若干戶守墳人若干戶儀仗戶若干家第京師封九年以征西將軍討土蕃部成功道卒年四十一追封寧河王予諡十年鎮嗣改封十八年征進江西有功卒亡後鎮弟銘以功授指揮僉事從愈征蠻亡於軍子源以散騎隨征沙漠還病故子梴梴子炳弘治五年世炳南錦衣衛指揮使老正德八年繼坤嗣嘉靖十年續封為定遠侯三十六年祖錫嗣隆慶六年祖錫孫世棟嗣有傳 
　　信國公 
　　信國公湯和鳳陽人以滁陽王牌頭為招討授統兵元帥累軍功洪武三年授開國輔運推誠宣力武臣榮祿大夫柱國封中山侯祿千五百石賜誥命鐵券十一年加特進光祿大夫左都督左柱國爵公祿三千石賜鐵券與誓謀逆不宥犯死身免二子免一綺帛若干匹地若干頃佃戶若干戶守墳人若干戶儀仗戶若干家第京師封二十六年卒年七十追封東甌王予諡子鼎自致功累都督府僉事征雲南道卒贈信世子鼎子晟蚤卒晟子文瑜胎癱不能公弘治五年世和六世孫紹宗南錦衣衛指揮使嘉靖十年續封靈璧侯十四年佑賢嗣三十九年世隆嗣萬隆中之誥嗣有傳 
　　延安侯 
　　延安侯唐勝宗鳳陽人年十八從起兵從下常宣婺池高郵安九江南昌敗友諒禁江口平潭醴辰荊諸郡拔延安有功洪武三年授開國輔運推誠宣力武臣榮祿大夫柱國侯祿千五百石賜誥券與誓身免二死子一死侯二十四年坐亂宮誅除 
　　吉安侯 
　　吉安侯陸仲亨鳳陽人從下南昌合肥安豐敗友諒彭蠡自將取英德清遠靖江廣州洪武三年授開國輔運推誠宣力武臣榮祿大夫柱國同知大都督府事侯祿千五百世世襲誥券與誓身免二死子一死侯二十四年坐家奴發反謀誅除 
　　江夏侯 
　　江夏侯周德興鳳陽人從渡江取金華安慶高郵安豐合肥贛安福永新自提兵拔安吉西安洪武三年授開國輔運推誠宣力武臣榮祿大夫柱國侯祿千五百石賜誥券與誓身免二死子一死侯二十三年坐帷薄不修論死除 
　　淮安侯 
　　淮安侯華雲龍安豐人起小校從克採石攻下金陵擒元將李將軍分取廣德御龍江戰彭蠡從伐江陵還取淮東從大將軍開中原洪武三年授開國輔運推誠宣力武臣榮祿大夫柱國侯鎮守北平祿千五百石世襲賜誥券與誓身免二死子一死侯居北平處元丞相脫脫大第僭用元宮龍榻鳳裀役民造新第侈過制上命遷故元官江南侯姑息弗如詔有故元官構黨出檄欲煽以變見切責召歸益歌舞燕飲自放卒國除葬侯禮弗公也小淮安侯忠亦論死 
　　濟寧侯 
　　濟寧侯顧時鳳陽人與平章韓政四面急攻濠州與士誠兵水戰升山自率壯士躍入舟降士誠五太子與大將軍開中原洪武三年授開國輔運推誠宣力武臣榮祿大夫柱國同知大都督府事祿千五百石賜誥券與誓身免二死子免一死五年以左副將軍與征虜前將軍李文忠分兵出沙漠迷失道糧盡士疲不能戰獨引麾下數百人衝擊胡兵掠重振士侯十年卒贈滕國公予諡十五年敬嗣敬以左副將軍定龍泉寇屢從征有功後竟除 
　　長興侯 
　　長興侯耿炳文鳳陽人以長興孤城當吳洪武三年授開國輔運推誠宣力武臣榮祿大夫柱國秦王府左相兼陝西行省右丞侯祿千五百石賜誥券與誓身免二死子一死侯三十二年卒子璇駙馬都尉瓛都督僉事瑄尚寶卿洪熙初皆論死除 
　　臨江侯 
　　臨江侯陳德鳳陽人從渡江與諸將攻取採石姑孰建業京口溧常宣寧征浙東西戰鄱陽克武昌靖中原洪武三年授開國輔運推誠宣力武臣榮祿大夫柱國同知大都督府事侯祿千五百石賜誥券與誓身免二死子一死征蜀漢甘肅出鎮北平侯九年卒贈杞國公予諡十三年胡黨覺以前死免其明年鏞嗣以征南將軍屢平賊十九年從宋國公出塞與大將軍異道遇虜死竟除 
　　鞏昌侯 
　　鞏昌侯郭子興一名興鳳陽人從滁陽麾下轉隸高帝備宿衛往往褁創戰洪武三年授開國輔運推誠宣力武臣榮祿大夫柱國侯祿千五言石賜誥券與誓身免二死子一死侯十四年卒賭陝國公予諡竟除 
　　六安侯 
　　六安侯王志鳳陽人從渡江克定太平溧陽建業京口昆陵宣城江陰安慶江州南昌湖廣廬豐安從宋國公渡河取懷慶澤潞深入察罕腦兒絕塞卻胡洪武三年授開國輔運推誠宣力武臣榮祿大夫柱國同知大都督府事侯食九百石賜誥券與誓身免二死子一死侯十七年卒贈許國公予諡二十二年威嗣二十三年坐林來保事謫安南衛指揮亡子志次子域嗣巳改清平衛世官胡黨覺志以死前免竟除 
　　榮陽侯 
　　榮陽侯鄭遇春鳳陽人從渡江克定太平蕪湖建業毗陵宣城江陰泰高郵安慶江州南昌湖廣廬安豐從大將軍開中原下汴洛朔洪武三年授開國輔運推誠宣力武臣榮祿大夫柱國同知大都督府事侯祿九百石賜誥券與誓身免二死子一死坐累失侯十三年復爵侯二十三年卒竟除 
　　平涼侯 
　　平涼侯費聚鳳陽人從略定遠取驢牌寨民兵得壯士三千人招降秦把頭豁鼻山得壯士八百人從取滁濠句溧建業京口廣德長興從大將軍下吳興姑蘇從御大大夫和征四明繇海道南取三山延平還討昌國余寇於蘭秀二山會大將軍取澤潞平陽太原西安鳳翔洪武三年授開國輔運推誠宣力武臣榮祿大夫柱國侯祿千五百石賜誥券與誓身免二死子一死從潁國公征雲南有功承命辦軍民居於蘇州民奏侯傷民見詈責坐胡黨竟除子超與方國珍戰死 
　　江陰侯 
　　江陰侯吳良定遠人要遮江陰為束鄣洪武三年授開國輔運推誠宣力武臣榮祿大夫柱國同知大都督府事侯祿千五百石賜誥券與誓身免二死子一死侯十三年卒贈江國公予諡十七年高嗣永樂十二年被劾編民江陰奪券洪熙元年謫戍海南爵除良有傳 
　　靖海侯 
　　靖海侯吳禎定遠人從起滁和渡江下採石太平溧水溧陽拓定建業京口毗陵宣城池州與兄良鄣江陰水擒朱定從攻湖州姑蘇四明三山剿平蘭秀涉海還洪武三年授開國輔運推誠宣力武臣榮祿大夫吳相府左相侯祿千五百石賜誥券與誓身免二死子一死五年黜為定遼衛指揮侯十年卒追封海國公予諡忠嗣侯竟除有傳 
　　南雄侯 
　　南雄侯趙庸廬州人以兄仲中棄守安慶賜死踵兄任僉院從大將軍破安慶九江南昌以六舟摶戰漢下淮東浙右開中原從鄂國公自陝取成都從曹國公克應昌獲元君孫坐私奴婢僅侯祿千五百石賜誥券與誓身免二死子一死十五年討廣東羣盜獲黨屬二萬餘斬首千餘招降萬餘戶侯二十四年坐藍黨誅除 
　　德慶侯 
　　德慶侯廖永忠巢人以巢湖軍納身取安慶九江以六艇戰漢巨舟鄱陽湖中以征南將軍平定閩廣洪武三年授開國輔運推誠宣力榮祿大夫柱國侯祿千五百石賜誥券身免二死子一死侯六年卒十三年權嗣卒竟除有傳 
　　南安侯 
　　南安侯俞通源巢人以平章鎮守江淮屬大將軍征中原洪武三年授開國輔運推誠宣力武臣榮祿大夫柱國侯祿千五百石賜誥券與誓身免二死子一死侯二十年卒逾年坐黨以死前犯己子祖痿不能侯除有傳 
　　廣德侯 
　　廣德侯華高含山人以巢湖軍納身以數騎挑戰力攻下廣德與俞通海擊柵江營與張德勝大敗漢石灰山從克安慶九江南昌淮泰高郵湖蘇洪武三年授開國輔運推誠宣力武臣榮祿大夫柱國侯祿六百石賜誥券使廵海南卒崖不及券不子券納其墓中 
　　營陽侯 
　　營陽侯楊璟合肥人從起太平摧城當先從征江漢克全永靖江洪武三年授開國輔運推誠宣力武臣榮祿大夫柱國侯祿一千五百石賜誥券與誓身免二死子一死侯十三年卒贈芮國公予諡十七年通嗣竟論黨除有傳 
　　永嘉侯 
　　永嘉侯朱亮祖六安人一元義兵元帥禽於寧國釋而官之亮祖復反為元前後死我眾七千餘創常將軍高帝自往擒之既縛詰之不屈鞭而釋之用戍浙東取溫台繇海道從征廣東西至海南洪武三年授開國輔運推誠宣力武臣榮祿大夫柱國侯祿一千五百石賜誥券與誓身免二死子一死以征虜右副將軍助伐蜀至重慶蜀己下以杖死軍較不與賞使鎮廣東多不法事征還凡十一年坐胡黨死除子暹指揮使先亮祖卒有戰功 
　　潁國公傅友德碭人以漢友諒將投降九江戰收鄱陽鄂渚江右淮東彭城齊魯冀關陝洪武三年授開國輔運推誠宣力武臣榮祿大夫柱國同知大都督府事侯祿千五百石賜誥券與誓身免二死子一死以征虜前將軍克巴蜀以征虜副將軍出沙漠以征南將軍平雲南十七年論功進封穎國公祿三千石世襲侯二十五年論死除子忠尚壽春公主為駙馬都尉有傳 
　　臨川侯 
　　臨川侯胡美沔人故漢行省丞相投降武昌高帝仍其官親拜其母表坊造第美從大將征取江夏壽春淮東浙西邵武建寧洪武三年授開國輔運推誠宣力武臣榮祿大夫柱國封豫章侯祿千五百石賜誥券與誓身免二死子一死十三年改封臨川侯坐長女為宮妃賺入宮再賜自盡殺其家除 
　　東平侯 
　　東平侯韓政睢人以元義兵長來歸授江淮行省平章攻下張士誠將李濟於濠宂城攻安豐獲忻都敗竹貞平淮東西山東出師河北削平堅寨洪武三年授開國輔運推誠宣力武臣榮祿大夫柱國侯祿千五百石賜誥券與誓身免二死子一死侯九年卒贈鄆國公子英散騎舍人竟除 
　　宜春侯 
　　宜春侯黃彬缺邑里故陳右諒將投降江州取新淦復南昌數定江右反側子從討贛鎮袁洪武三年授開國輔運推誠宣力武臣榮祿大夫柱國侯祿九百石賜誥券與誓身免二死子一死侯二十一年坐胡黨死除 
　　宣寧侯 
　　宣寧侯曹良臣安豐人自持兵不歸劉福通而之高帝以江淮行省參政從征廬鄱陽武昌淮東湖蘇山東汴河南廣平會師臨清取德長蘆直沽河西通保定河閒澤潞還守通以千人迫奔元也速萬騎從擊定西洪武三年授開國輔運推誠宣力武臣榮祿大夫柱國侯祿九百石賜誥券與誓身免二死子一死五年從李將軍取和林深入阿魯渾河戰歿贈光祿大夫追封安國公予諡子太嗣侯竟除 
　　汝南侯 
　　汝南侯梅思祖夏邑人故元義旅反元擴廓帖木兒醢其父及弟數人從張九四反九四歸大將軍淮安九四凌遲其弟數人從取浙西湖蘇山東西河南北入秦沔取興元洪武三年授開國輔運推誠宣力武臣榮祿大夫柱國侯祿九百石賜誥券與誓身免二死子一死十五年平雲南以為其地布政使其年卒以死前坐胡黨誅其家廑其從子殷為駙馬都尉 
　　河南侯 
　　河南侯陸聚故元樞密同知以徐宿來歸仍守徐使傅友德破元擴廓帖木兒驍將貳從開中原洪武三年授開國輔運推誠宣力武臣榮祿大夫柱國侯祿九百石賜誥券與誓身免二死子一死侯二十一年坐胡黨死除 
　　右以開國功封 
　　△以父開國功封 
　　蘄春侯 
　　蘄春侯 
　　蘄春侯康鐸蘄人艾茂才以元宣慰元帥降授奏淮翼水軍元帥守龍灣取馬馱河卻偽吳兵從廖永安攻池樅陽遷營田使屯田大收以帳前副指揮從破蘄黃鄱湖武昌湖廣敗吳巫子門取蘇湖從開中原征漢中洪武三年卒贈推忠翊運宣力懷遠功臣光祿大夫湖廣等處行中書省平章追封蘄國公予諡鐸以父功侯祿千五百石征雲南卒於軍追封蘄國金諡忠愍子淵幼優給充散騎舍人已革服勒居山西卒除弘治十八年錄五世孫禮正千戶予世 
　　右以父開國功封 
　　△以開國功封 
　　忠勤伯 
　　誠意伯 
　　永城侯 
　　東勝侯 
　　西平侯 
　　忠勤伯 
　　忠勤伯汪廣洋高郵人謁太平剸繁劇馳驅多難屢獻忠謀起令史至陝西參政召入為中書省右丞相右丞楊憲嗾御史炳劾廣洋不孝斥還鄉憲再劾重廣洋罪丞相善長奏誅憲召還洪武三年封開國翊運守正文臣資善大夫護軍中書右丞忠勤伯祿三百六十石坐愞猾以中書右丞相黜為廣東行省參政上問廣洋胡惟庸毒死劉基狀支吾對以黨謫海南賜死太平舟中除廣洋善篆隸大書詩歌 
　　誠意伯 
　　誠意伯劉基青田人以客應聘察故象畫計定天下洪武三年授開國翊運守正文臣資善大夫護軍誠意作祿二百四十石不世二十三年予世基孫廌嗣卒法櫃曇凡三世不世景泰三人錄七世孫祿世五經博士弘治十五年錄九世孫瑜處州指揮使嘉靖十一年進瑜誠意伯祿七百石再與誥券身免二死子一死二十八年瑜孫世延嗣有傳 
　　永城侯 
　　永城侯薛顯蕭人從趙均用守泗降與漢突戰新城門以游軍取吳舟四十大火吳舟敗其五太子升山從征陳理擒其將潑張攻下湖蘇取山東河南與傳將軍戰破擴廓帖木兒太原邀擊賀宗哲石州擊敗擴廓帖木兒寧夏絕塞窮追洪武三年坐妄殺胥吏獸醫火者馬軍千戶富封顯侯不券謫海南明年召還乃授開國輔運推誠宣力武臣榮祿大夫柱國侯祿千五百石與世券與馮將軍北征還次山海關卒贈永國公予諡無子收券後坐黨以死不論 
　　東勝侯 
　　東勝侯汪興祖巢人以張德勝義子襲職擊陳友諒張士誠從大將軍開中原洪武三年授開國輔運推誠宣力武臣榮祿大夫柱國侯祿千五百石以過未券四年征蜀死於軍給券與幼子竟除 
　　西平侯 
　　西平侯沐英定遠人洪武十年以伐蕃部川藏功封開國輔運推誠宣力武臣階榮祿大夫柱國祿二千五百石與鐵券侯十六年卒追封黔寧王予諡二十五年春嗣無子三十一年英次子晟嗣永樂六年以平交趾功封黔國公見永樂侯籍中英三子昂以都督守雲南贈定邊伯予諡有傳 
　　右以開國功封 
　　△以征西功封 
　　安慶侯 
　　永昌侯 
　　永平侯 
　　鳳翔侯 
　　安陸侯 
　　宣德侯 
　　懷遠侯 
　　靖寧侯 
　　景川侯 
　　會寧侯 
　　雄武侯 
　　定遠侯 
　　安慶侯 
　　安慶侯仇成含山人從渡江遇敵先登彭蠡功最洪武十二年授開國輔運推誠宣力武臣榮祿大夫柱國侯祿二千石賜券與誓免二死世襲指揮十四年以征南副將軍討平四川水盡源通塔平散毛諸洞蠻從潁川侯征雲南為多十七年益祿五百石世侯侯十九年卒追封皖國公予諡二十三年子泰嗣竟除 
　　永昌侯 
　　永昌侯藍玉定遠人累功官都督洪武十二年以征西番功侯祿二千石與世券從潁川侯征雲南從宋國公勝征納哈出代勝為征虜大將軍以十五萬人深入征虜捕魚海殺虜太子天保奴鹵虜少子地保奴及其妃主大臣百餘人降獲官酋男婦八萬人二十二年進封涼國公六年坐謀反謀連萬五千人族有傳 
　　永平侯 
　　永平侯謝成鳳陽人累功都督僉事以征西副將軍從西平侯討平西藩洮州戎洪武十二年封開國輔運推誠宣力武臣榮祿大夫侯祿二千石世指揮使賜券與誓免二死侯十六年坐累卒除 
　　鳳翔侯 
　　鳳翔侯張龍鳳陽文累功都督僉事從西平侯討平西蕃洮州戎洪武十二年封開國輔運推誠宣力武臣榮祿大夫柱國侯祿二千石世指揮使賜券與誓免二死十四年以副將軍從潁川侯征雲南為多益祿五百石侯十三年卒子麟尚福清公主竟除 
　　安陸侯 
　　安陸侯吳複合肥人以義兵自歸累功都督僉事從西平侯討平西蕃洮州戎洪武十二年封開國輔運推誠宣力武臣榮祿大夫主國侯祿二千石世指揮使賜券與誓免二死再征普定及廣西泗城州蠻殺獲甚眾侯五年卒追封黔國公予諡復賜券誥世侯益祿五百石竟除弘治廾八年錄五世孫江副千戶予世 
　　宣德侯 
　　宣德侯金朝興巢人從渡江討閩浙累功都督僉事世指揮屬西平侯討平西蕃洮河戎洪武十二年授開國輔運推誠宣力武臣榮祿大夫柱國侯祿二千石世指揮使賜券與誓免二死侯四年以屬潁川侯征雲南卒於會川追封沂國公予諡十七年使子鎮世侯給券誓免死益祿五百石竟坐黨在死前除 
　　懷遠侯 
　　懷遠侯曹興缺邑里累都都督僉事屬西平侯討平西蕃洮州戎洪武十二年授開國輔運推誠宣力武臣榮祿大夫祿二千石世指揮使賜券與誓免二死卒竟除 
　　靖寧侯 
　　靖寧侯葉升合肥人從渡江累功都督僉事屬西平侯討平西蕃洮州戎洪武十二年封開國輔運推誠宣力武臣榮祿大夫柱國侯祿二千石世指揮使賜券與誓免二死侯十五年坐藍黨誅除 
　　景川侯 
　　景川侯曹震鳳陽人起開國屬西平侯討平西蕃洮州戎洪武十二年授開國輔運推誠宣力武臣榮祿大夫柱國侯祿二千石世指揮使賜券與誓免二死坐藍黨除 
　　會寧侯 
　　會寧侯張溫從取太平累功都督僉事屬西平侯討平西蕃洮州戌洪武十二年授開國輔運推誠宣力武臣榮祿大夫柱國侯祿二千石世指揮使賜券與誓免二死侯十五年坐藍黨誅除 
　　雄武侯 
　　雄武侯周武開州人從取江南累功都督僉事屬西平侯討平西蕃洮州戎洪武十二年授開國輔運推誠宣力武臣榮祿大夫柱國侯祿二千石世指揮使賜券與誓免二死卒竟除 
　　定遠侯 
　　定遠侯王弼定遠人鳩義兵附人名其能曰雙刀王累功都督僉事世指揮以副將軍從西平侯討平西蕃洮州戎洪武十二年授開國輔運推誠宣力武臣榮祿大夫柱國侯祿二千石世指揮使賜券與誓身免二死從潁川侯討平雲南十七年使世益祿五百石十一年卒竟除 
　　右以征西功封 
　　△以營建功封 
　　崇山侯 
　　崇山侯 
　　崇山侯李新鳳陽人從起滁累功都督僉事為天子治方中洪武十四年授開國輔運推誠宣力武臣封侯祿一千五百石不世 
　　右以營建功封 
　　△以征南功封 
　　普定侯 
　　東川侯 
　　武定侯 
　　鷹慶侯 
　　普定侯 
　　普定侯陳桓定遠人從起兵累功都督僉事世指揮屬潁川侯征雲南洪武十七年授開國輔運推誠宣力武臣榮祿大夫柱國侯祿二千五百石賜券與誓身免二死子免一死侯十年坐藍黨誅除 
　　東川侯 
　　東川侯胡海定遠人以軍百戶從起兵累功右軍都督僉事屬潁川侯征雲南洪武十七年授開國輔運推誠宣力武臣榮祿大夫柱國侯祿二千五百石賜券與誓身免二死子免一死侯七年卒子斌以指揮使戰沒雲南贈都督同知孫炳忠襲指揮僉事曾孫靖玄孫鑒襲竟除 
　　武定侯 
　　武定侯郭英鳳陽人從起滁泗渡江從戰禁江武昌從大將軍開中原鎮北平以前軍都督僉事屬潁川侯征雲南洪武十七年授開國輔運推誠宣力武臣榮祿大夫柱國侯祿二千五百石賜券與誓身免二死子免一死侯二十年卒追封營國公予諡子鎮尚永嘉大長公主先卒鎮子珍風痹不能侯珍弟玹借侯一輩天順元年珍子昌嗣弘治中良嗣正德三年勛嗣嘉靖十八年護駕廵承天進封翊國公坐系死獄中二十九年守干嗣四十九年大誠嗣□□□應麒嗣 
　　鷹慶侯 
　　鷹慶侯張翼臨淮人從起兵累功前軍都督僉事屬潁川侯征雲南洪武十七年授開國輔運推誠宣力武臣榮祿大夫柱國侯祿二千五百石賜券與誓身免二死子免一死侯十年坐黨誅除 
　　右以征南功封 
　　△以海運功封 
　　航海侯 
　　舳籚侯 
　　航海侯 
　　航海侯張赫鳳陽人以千戶從起兵有功累後軍都督僉事轉漕遼左六歲洪武二十年授開國輔運推誠宣力武臣主國侯祿二千石世侯三年卒追封恩國公予諡子榮自致功指揮使孫鑒永樂初以都指揮從成國公征廣西留鎮交址竟除 
　　舳籚侯 
　　舳籚侯朱壽缺邑里以萬戶從渡江積功累右軍都督僉事洪正二十年授開國輔運推誠宣力武臣柱國侯祿二千石世坐黨死除 
　　右以海運功封 
　　△以父功封 
　　西涼侯 
　　西涼侯 
　　西涼侯濮璵廬人父英從宋國公受降納哈出殿其軍遇伏被虜自剖腹死一曰征高麗兵敗被虜剖腹死洪武二十年贈金山侯予諡進贈樂浪公璵生數月侯二千五百石入朝被蹋賜鐫玉縣冠二十六年坐追論父黨戍五開竟除 
　　右以父功封 
　　△以歸附封 
　　東筦伯 
　　海西侯 
　　東筦伯 
　　東筦伯何真東筦人保廣州以降洪二十六年以湖廣左布政致仕封東筦伯祿千五百石世子榮嗣竟坐黨死除有傳 
　　海西侯 
　　海西侯納哈出元木華黎裔孫降於宋國公洪武二十年侯祿二千石隨征雲南卒子察罕改封瀋陽坐黨死除 
　　右以歸附封 
　　△以征胡功封 
　　金寧侯 
　　金寧侯 
　　金寧侯孫恪鳳陽人父興祖從渡江屢先登挫陳友諒張士誠軍從大將軍開中原以都督同知守燕無害洪武三年屬大將軍北伐與胡戰死五郎口贈燕山侯予諡恪以父功嗣指揮以右參將屬永昌侯征胡至捕魚兒海拚身野戰二十二年侯祿二千石竟除 
　　右以征胡功封 
　　△以征蠻功封 
　　梁國公 
　　永定侯 
　　梁國公 
　　梁國公胡顯臨淮人父泉從起兵累都督同知顯襲父職以王親從楚昭王征銅鼓五開以都督僉事從靖寧侯征東川龍海諸蠻洪武二十二年授特進大夫柱國封梁國公建文三年坐交通楚王革爵父子並安置臨襄山永樂元年遇赦授皇陵衛指揮僉事改同知竟除 
　　永定侯 
　　永定侯張銓定遠人從渡江累功都督僉事從江夏侯征五溪諸蠻從潁川侯征烏撒諸蠻洪武二十三年授開國輔運推誠宣力武臣榮祿大夫柱國侯祿二千石賜誥券子孫世指揮竟除 
　　右以征蠻功封 
　　△以父功封 
　　徽先伯 
　　徽先伯 
　　徽先伯桑敬無為人父世傑與張士誠將戰死贈永義侯敬用父故授都督僉事洪武二十三年以功授推忠恊謀武臣龍虎將軍上護軍伯祿五百石竟除 
　　右以父功封 
　　△以征南功封 
　　越巂侯 
　　越巂侯 
　　越巂侯俞通淵以參侍舍人累功屬西平侯征蠻洪武二十五年授開國輔運推誠宣力武臣榮祿大夫柱國侯祿二千五百石予誥世明年以罪削爵竟逆靖難師戰死白溝河除 
　　右以征南功封 
　　△以續父封 
　　開國公 
　　開國公 
　　開國公常升常遇春子見鄂國公侯籍下 
　　右以續父封 
　　△以歸附封 
　　歸德侯 
　　承恩侯 
　　歸仁伯 
　　懷恩侯 
　　歸義侯 
　　崇禮侯 
　　歸德侯 
　　歸德侯陳理漢友諒子以降侯洪武五年徙高麗 
　　承恩侯 
　　承恩侯陳普才以陳友諒父侯除 
　　歸仁伯 
　　歸仁伯陳友富以陳友諒兄侯除 
　　懷恩侯 
　　懷恩侯陳友直以陳友諒兄侯除 
　　歸義侯 
　　歸義侯明升夏玉珍子以降侯洪武五年徙高麗 
　　崇禮侯 
　　崇禮侯買的里八刺元順帝孫洪武三年以俘侯侯五年遣歸 
　　右以歸附封封國初侯伯名而已 
　　右洪武年封公十二人侯五十五人伯六人世三人續世五人除六十四人 
　　○建文年封 
　　歷城侯 
　　灤城侯 
　　△歷城侯 
　　歷城侯盛庸不詳其始建文中以參將與鐵鉉守濟南數刼戰有功即軍中拜侯充平燕將軍殺燕將張玉譚淵祖即位敕守淮安竟誅 
　　△灤城侯 
　　灤城侯李堅武涉人父英以開國功為衛指十揮力戰死烏撒堅尚高帝大名公主以副將軍從長興侯與燕將丘福戰不北侯己北白溝河傷刃械送北丕道卒予諡成祖即位子庄以外生宥不敢受侯詩酒自放 
　　右建文年封侯二人除 
　　○以靖難功封 
　　淇國公 
　　成國公 
　　成陽侯 
　　泰寧侯 
　　武安侯 
　　保定侯 
　　同安侯 
　　鎮遠侯 
　　靖安侯 
　　武城侯 
　　永康侯 
　　隆平侯 
　　安平侯 
　　成安侯 
　　思恩侯 
　　興安伯 
　　武康伯 
　　襄城伯 
　　信安伯 
　　新昌伯 
　　應城伯 
　　富昌伯 
　　忻城伯 
　　雲陽伯 
　　廣恩伯 
　　△淇國公 
　　淇國公丘福鳳陽人以小卒從靖難奪九門轉戰真定夾河滄靈璧先登累中軍都督僉事洪武三十五年授奉天靖難推誠宣力武臣特進榮祿大夫右柱國中軍都督府左都督公祿二千五百石賜世券與誓身免二死子免一死永樂七年以征虜大將軍出擊胡深入與師俱喪追削爵徙家嶺南除 
　　△成國公 
　　成國公朱能定遠人以燕山中護衛副千戶從靖難奪九門充薊復遵北收密雲追獲灤河破雄定鄚擊真定援永平戰壩上取廣昌下蔚迎戰白溝大捷滄州夾河藁城收東平摧汶上自小河決策南師攻靈璧先登涉淮泗取盱眙遂入金川洪武三十五年以累功都督僉事授奉天靖難推誠宣力武臣特進榮祿大夫右柱國左軍都督府左都督公祿二千五百石世賜誥券與誓身免二死子免一死永樂四年以征夷將軍討安南卒於軍追封東平武烈王其年勇嗣正統十四年從北征戰歿追封平陰王予諡景泰三年子儀嗣弘治九年子輔嗣嘉靖四年子麟嗣卒亡子八年弟鳳嗣十五年子希忠嗣萬曆二年子時泰嗣其年卒植嗣 
　　△成陽侯 
　　成陽侯張武瀏陽人以燕山護衛百屍從戰真定破滹沱設伏夾河邀戰西水洪武三十五年以都督僉事授奉天靖難推誠宣力武臣特進榮祿大夫柱國中軍都督同知侯五百石賜世券與誓身免二死子免一死侯二年卒賻廄馬贈潞國公予諡亡子除 
　　△泰寧侯 
　　泰寧侯陳珪泰州人以馬軍總旗從開國累燕山中護衛副千戶從奪九門征雄取鄚擊真定援永平戰壩上破楊村鏖通州應援薊州追奔別山洪武三十五年以後軍都督府僉事封奉天靖難推誠宣力武臣特進榮祿大夫柱國後軍都督府右都督同知侯祿千二百石賜世券身免二死子免一死侯十八年卒追封靖國公予諡子璽自廿功為指揮使先卒次子愉嗣以從北征失機死獄二十二年璽子鍾嗣宣德五年灝嗣卒無子十年鍾次子瀛嗣正統十四年陣亡無子弟涇嗣成化八年桓嗣弘治七年璇嗣正德七年儒嗣卒亡子嘉靖十三年桓次子璉嗣卒亡子二十四年弟王扁嗣嘉靖四十年良弼嗣 
　　△武安侯 
　　武安侯鄭亨合肥人以父用開國功為副千戶持榜招胡升指揮僉事從靖難定薊攻雄擊真定援永平收大寧戰壩上下廣昌戰白溝克滄鏖夾河捷藁城拔營西水至汴決南師收功靈璧洪武三十五年以中軍都督府僉事封奉天靖難推誠宣力武臣特進榮祿大夫柱國中軍都督府左都督侯祿千五百石予世券身免二死子免一死侯三十三年卒追封漳國公予諡宣德十年子能嗣正統十一年宏嗣成化十三年英嗣正德十三年綱嗣嘉靖二十八年昆嗣 
　　△保定侯 
　　保定侯孟善海豐人以開國功歷燕山護衛正千戶從攻九門破松亭戰真定白溝濟南常山夾河藁城收保定軍萬三千洪武三十五年以都督僉事封奉天靖難推誠宣力武臣特進榮祿大夫柱國右軍都督府同知侯祿千二百石與世券身免二死子免一死侯十一年卒贈滕國公予諡子瑛嗣以其族兄指揮賢為趙王謀變連坐削爵充為事官備御宣府宣德十年赦為京衛世指揮卒子俊嗣官天順元年詔嗣伯詔文不世卒子昂嗣道以不世除 
　　△同安侯 
　　同安侯火真以虜人歸附為燕山護衛千戶從取大寧克真定戰白溝馳馬突陣手斬獲敗長興侯洪武三十五年以都督府僉事封奉天靖難推誠宣力武臣特進榮祿大夫中軍都督府都督僉事侯祿千五百石予世券身免二死子免一死侯八年從大將軍征虜沒除 
　　△鎮遠侯 
　　鎮遠侯顧成江都人從高帝渡江累右軍都督府右都督建文三年從長興侯戰真定被執遣從世子居守北平洪武三十五年封奉天翊運推誠宣力武臣特進榮祿大夫柱國後軍都浚府右都督侯食祿千五百石世身免二死子免一死侯十三年卒贈夏國公予諡孫興祖嗣宣德中坐交址事下獄正統十四年從征失律降都督同知景泰初予伯英宗復辟復侯鎮貴州有戰功加祿三百守南京卒天順八年孫淳嗣卒亡子成化九年淳從弟溥嗣卒予諡弘治十七年仕隆嗣卒予諡嘉靖七年寰嗣 
　　△靖安侯 
　　靖安侯王忠孝感人以指揮款靖難師戰白溝濟南滄藁城率精騎為奇兵洪武三十五年以都督僉事封奉天靖難推誠宣力武臣特進榮祿大夫柱國右軍都督府都督同知侯賜券與誓身免二死子免一死祿千石世侯八年從大將軍福征虜歿亡子除 
　　△武城侯 
　　武城侯王聰蘄水人以燕山百戶從取漁陽遵化狥涿戰南皮平滑口還守保定復南宮冀狥淮泗獲舟渡江洪武三十五年以都指揮使封奉天靖難推誠宣力武臣特進榮祿大夫柱國中軍都督府都督僉事侯祿千五百石賜券與誓身免二死子免一死侯八年從大將軍福征虜沒以嘗諫福輕師得追封漳國公予諡亡子除英宗初授侄孫玘為彭城衛指揮僉事 
　　△永康侯 
　　永康侯徐忠合肥人以濟陽衛指揮僉事從克密雲下雄攻真定復永平取大寧戰壩上克廣昌蔚戰白溝南軍斮兩指未殊盾斷之褁亡皿戰席捲滄揚單橋拔無極撼彰德舉東阿大鏖靈璧冠軍洪武三十五年以都督僉事封奉天靖難推誠宣力武臣特進榮祿大夫柱國前軍都督府左都督侯祿千一百石賜券與誓身免二死子免一死侯十七年卒追封蔡國公予諡子安嗣成化十八年孫錡嗣正德八年源嗣嘉靖三十四年喬松嗣 
　　△隆平侯 
　　隆平侯張信臨淮人父興從高帝渡江有功累指揮僉事信代父為官累征貴州蠻有功升北平都司都指揮僉事露情燕王從戰大寧克雄攻真定克大寧鄭村壩大戢破九門取蔚攻大同白溝濟南克滄征來河藁城追大軍於定攻破西水塞從淝河殺敗南軍克泗殺南軍於淮遂克盱眙入金川洪武三十五年以都督僉事封奉天靖難推誠宣力武臣特進榮祿大夫侯祿千石世伯賜券與誓身免二死子免一死成祖不名之時時呼恩張永樂二十二年加少師洪熙元年嘉念舊人進世侯兩俸侯四十一年卒追封鄖國公予諡孫淳嗣十二年福嗣亡子天順二年弟佑嗣亡子弘治十七年從弟祿嗣正德十二年瑋嗣坐姦淫失侯嘉靖三十七年弟子桐嗣萬曆三年炳嗣 
　　△安平侯 
　　安平侯李遠懷遠父實用開國功累官蔚州衛指揮僉事遠嗣父為官從靖難攻大同破滄狥東平汶上沛沙河渡淮斷南餉洪武三十五年以都督僉事封奉天靖難推誠宣力武臣特進榮祿大夫柱國中軍都督府都督同知侯祿千石世伯賜券與誓身免二死子免一死侯八年從大將軍福征虜沒追封莒國公予諡子安嗣洪熙元年為文址參將失律宣德二年奪侯立功英宗即位起右軍都督僉事守其肅累功都督同知從征麓川失律正統七年謫立功子清以父兩失律不得侯除 
　　△成安侯 
　　成安侯郭亮合肥人父聚以小軍從開國征進西屬北虜升授百戶亮嗣累父為官得世副千戶守永平從靖難戰敗都督瓛都督文擊卻遼東兵洪武三十五年以都督僉事封奉天靖難推誠宣力武臣特進榮祿大夫柱國左軍都督府都督同知侯祿千二百石世伯賜券與誓身免二死子免一死侯二十二年卒追封興國公予諡子晟嗣亡子天順三年弟昂嗣為伯成化六年礦嗣弘治六年寧嗣亡子嘉靖元年弟子瓚嗣二十七年應干嗣 
　　△思恩侯 
　　思恩侯房寬陳州人以濟南左衛指揮從魏國公練兵北平為北平行都司都指揮從靖難戰白溝濟沛江淮有功洪武三十五年以都督僉事封侯祿八百石世指揮使侯八年卒 
　　△興安伯 
　　興安伯徐祥大冶人以陳友諒萬戶歸附從軍授燕山左衛百戶從靖難奪九門攻居庸戰鄚真定援水平擊走遼東兵從下大寧捷壩上大戰白溝取滄威深夾河藁城西水小河靈璧洪武三十五年以都指揮使封奉天翊衛宣力武臣特進榮祿大夫柱國伯祿千石世賜券與誓身免一死子免一死封三年卒孫亨嗣以征虜功進侯天順四年賢嗣成化十六年盛嗣亡子正德三年弟子良嗣嘉靖十三年勛嗣二十年夢暘嗣 
　　△武康伯 
　　武康伯徐理西平人從開國軍歷永清衛指揮僉事從靖難敗都督貞寬河戰白溝斬先鋒追奪至雄轉戰濟南滄德夾河戰敗盛庸軍援水西捷小河克泗揚入金川洪武三十五年以都督僉事封奉天翊衛宣力武臣特進榮祿大夫柱國伯祿千石封七年卒子禎嗣正統九年勇嗣亡子除 
　　△襄城伯 
　　襄城伯李浚和州交父旺從渡江歷燕山左護衛副千戶浚襲父官從靖難執謝貴張昺收九門攻居庸克薊募兵密雲征雄鄚破真定取大寧壩上底於容城戰白溝略齊魯汴河底於靈璧平淮泗浮江入金川洪武三十五年以都指揮同知封奉天翊衛宣力武臣特進榮祿大夫柱國伯祿千石世賜券與誓身免一死子免一死封四年卒子隆嗣永樂四年珍嗣未室從死於土木景泰元年異母弟瑾嗣成化中屢征四川貴州蠻有功進侯累加太保兼太子太傅卒弘治二年甫仍嗣伯亡後十二年瑾異母弟子鄌嗣正德四年全禮嗣嘉靖二十年應臣嗣 
　　△信安伯 
　　信安伯張輔祥符人從父玉奪九門取薊破遵化密雲底灤河永平大寧壩上廣昌蔚白溝東昌玉戰沒東昌軍輔從西南下率先小河賈勇鳳山大捷靈璧下泗涉淮以入金川洪武三十五年以都指揮同知封奉天翊衛宣力武臣特進榮祿大夫柱國伯祿千石世賜券與誓身免二死子免一死追封王奉天靖難推誠宣力武臣特進榮祿大夫石柱國榮國公予諡永樂三年以父功進授奉天靖難推誠宣力武臣特進榮祿大夫柱國新城侯祿千五百石世仍免身二死六年以征安南功加封奉天靖難推誠宣力武臣進榮祿大夫右柱國英國公祿三千石世身免二死子免一死二十一年加太師宣德四年升授奉天靖難推誠宣力輔運武臣特進光祿大夫柱國正統三年以修宣宗實錄加授奉天靖難推誠宣力輔運佐理武臣加祿二百石正統十四年從駕沒土木追封定興王予諡孫懋嗣卒追封寧陽王予諡正德十年侖嗣嘉靖十四年溶嗣歷□年子元功嗣 
　　△新昌伯 
　　新昌伯唐雲不詳其始常在燕王左右年長諸將諸將皆下之以見親倚從王師為燕世子禦敵無所失利洪武三十五年以都指揮使封奉天翊衛宣力武臣特進榮祿大夫柱國伯祿千石子孫世指揮使封二年卒 
　　△應城伯 
　　應城伯孫岩鳳陽人從渡江累功千戶致仕從靖難守通突門力戰追奔張家灣掠餉舟三百還守城敗遼東兵洪武三十五年以都指揮僉事封奉天翊衛宣力武臣特進榮祿大夫柱國伯祿千石賜誥券與誓身免一死子一死封十六年卒贈翼城侯予諡子亨先立功薊永平鄭村壩大同白溝滄彰德靈璧入金川門歷河南都指揮卒永樂二十二年英嗣亡子二十二年弟傑嗣景泰三年繼先嗣坐犯受財王法革爵閒住弘治十六年■〈金戊〉嗣嘉靖十九年孫永爵嗣三十五年文棟嗣□□□年允恭嗣 
　　△富昌伯 
　　富昌伯房勝不詳其始以通州指揮舉通歸燕洪武三十於年以都指揮僉事封奉天翊衛宣力武臣特進榮祿大夫柱國伯祿千石子孫世襲指揮使 
　　△忻城伯 
　　忻城伯張彝虹人祖啟宗父祥從高帝為百戶以戰死彛以父官從頴國公征胡歷永平衛指揮僉事以永平降燕有功洪武三十五年以都指揮使封奉天靖難翊衛宣力武臣特進榮祿大夫柱國侯祿千石與誥券身免一死子免一死封二十五年卒子榮嗣隨駕征進有功卒成化四年漙嗣亡子弘治十八年弟子槿嗣正德十三年武嗣嘉靖三十七年祖胤嗣亡子嘉靖四十二年弟祖征嗣 
　　△雲陽伯 
　　雲陽伯陳旭全椒人父彬以開國功為指揮僉事旭從靖難戰真定山東渡淮洪武三十五年以都督僉事封奉天翊衛宣力武臣特進光祿大夫伯祿千石與世券侯九年從征址卒於軍亡子除 
　　△廣恩伯 
　　廣恩伯劉才霍丘人以故元將歸高帝累官指揮僉事從靖難有功洪武三十五年以都督僉事封奉天翊衛推誠宣力武臣特進榮祿大夫柱國侯祿千石子孫世襲指揮同知洪熙中許世指揮使 
　　右以靖難功封
