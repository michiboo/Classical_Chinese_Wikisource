
●名山藏卷之九 
　　臣何喬遠恭輯 
　　典謨記九 
　　◆典謨記九 
　　○仁宗昭皇帝 
　　仁宗昭皇帝 
　　仁宗皇帝御諱高熾太宗嫡長子也以高帝十一年生鳳陽二十八年冊為燕世子端重沉靜嗜學亡厭時晉秦燕周四世子高帝皆教而試之異日者使分閱衛士帝還奏後問之對曰寒甚士方高食皇帝喜使閱章奏擇其有大體可施行者報命高帝益愛之燕王起靖難帝居守北平堅拒李景隆兵燕王既為皇帝尚以世子守北平既二年召立為皇太子成祖有三子長帝次漢王高煦次趙王高燧趙王幼以聰敏愛而漢王用靖難功幾得立為太子謀奪嫡者數矣寺人儼寺人保數為趙王短太子於成祖成祖遷都北京五出塞南京事悉付太子施行晚節多疾小人讒構太子幾危十屢宮僚若楊士奇輩者為太子下獄贊善梁潛司訓周冕至死獄中然太子益恭順亦賴士奇蹇義夏原吉羽翼之有白曰殿下知讒人乎曰吾不知知為子太子監國遇水旱饑荒軍民失所戚焉賑恤之暇與官僚鄒濟王汝玉徐善述等講說詩書修詞賦之業日記萬言辭翰並精車駕崩檢木川遺命至太子慟絕強拜受遂命皇太孫迎梓宮開平臣民三勸進以八月望日丁巳即皇帝位大赦天下以明年為洪熙元年命英國公輔掌中軍都督府陽武侯祿左安遠侯升右寧陽侯懋前成山侯通後曰卿先朝勛舊朕托腹心焉出夏原吉黃淮楊溥於獄復其官勞原吉咨以政賜冠帶衣服被褥幃帳咸具原吉言臣在系母喪乞歸葬成服上曰我獨無喪卿老成人宜艱難共濟命其家屬護葬兵部驛舟有司治葬事復厚賜之置太師太傅太保階正一品少師少傅少保從一品曰予沖人賴焉亦皇祖之制也遂命蹇義為少保兼吏部尚書加英國公輔太師皆給二俸升文淵閣大學士兼翰林院學士楊榮為太常寺卿金幼孜為戶部右侍郎俱兼職如故左春坊大學士楊士奇為禮部左侍郎兼華葢殿大學士升黃淮為通政使兼武英殿大學士榮以下四人者皆掌內製不預所升職務升楊溥為翰林院學士前司經局正字金問為翰林院修撰賜漢趙二王書曰大行皇帝所遺冠服諸物氣澤存焉啟閱甚痛謹以皂紗沖天帽一黑氈直檐帽一併金鈒頂子茄藍間珊瑚金棗花帽珠一串金相雲鴈犀帶一金相玉穿花龍絛環一副並紫線絛金事件象牙頂輳花靶鑌鐵刀一紵絲羅紗衣各一襲皂麂皮鞭一雙並五彩繡抹口襪斜皮靴一雙並襪送賢弟朝夕瞻奉以慰哀慕上曰古稱官不必備今冗矣抑復有老病昏懦徒怠賢廉心其令在內堂上官在外廵按御史及按察司廉察不稱者罷之召漢王高煦赴京九月掌交址都督同知方政與黎利戰又安指揮同知伍雲深入死命禮部賻贈上曰京數數百萬家非山何薪禁天壽山接居庸關以東余聽樵採焉中軍都督府奏歷事監生七人考吏事稱宜送吏部授官上曰吏事末也士當博古窮經達修巳治人之道其命還學於國子繇科舉進敕掌交址布政按察司事工部尚書黃福曰卿老成人久勞在外亟驛還副朕延佇參贊交址軍務兵部尚書陳治其代之召韓王沖■〈火或〉襄陵王沖炑及其弟沖烋赴京河溢河南諸縣免今歲稅糧馬草命右都御史王彰都指揮同知李信往撫軍民訪奏利病壬午上大行皇帝仁孝皇后尊諡告郊廟社稷詔天下上曰比年丹漆石青之類所司不究物宜槩征郡縣郡縣逼迫小民鳩斂金幣詣京師博易商販乘時射利踴價十倍吏復夤緣自肥計民費十百朝廷得十一耳自今計直所產地以官市科斂者誅禮部尚書兼太常寺卿呂震奏喪服踰二十七日宜易縗如遺詔不許令與六部都察院詳議皆奏宜服素冠黑角帶群臣同之上曰可及視朝上仍縗英國公輔及諸學士如上服上曰群臣從便朕則不忍因嘆輔武人也審禮過六卿漢王高煦至京與趙王高燧並厚賜之復賜諸王金幣有差上曰諸叔在者無幾諸兄弟惟趙王居京師他皆藩外朕旦夕念焉戶部其各益祿米差次之靈璧丞田誠九載考績縣人匄留上曰民留政可知昇州判官丞靈璧如故鳳陽諸縣水沒稼命核實芻糧悉免之上謂翰林儒臣曰比朝野物議何如有利害當興革者悉聞朕朕審可否紓民困焉交址都指揮同知陳忠與賊黎利戰死之命禮部厚其恤典諭鴻臚寺曰朕欲聞吏賢否四方民休戚方岳來朝即引見朕親問之左通政樂福治水蘇松嘉湖杭常奏六府水沒稼請寬征待來年上曰民之艱食來歲匪易令代以鈔布漳河溢廣宗縣傷稼賑恤之平江伯瑄言七事賜獎敕命施行有言瑄言尋常耳上曰出自武臣所以難也所為獎掖導不言者古人葢買死馬骨上諭兵部今太僕馬增數倍而畿民一夫或畜三匹四匹畢力於此耕桑盡廢其散馬給諸衛所及臨邊戍卒養習之進蹇義為少傅楊士奇為少保俱兼職如故楊榮為太子少傅置謹身殿大學士命兼之金幼孜為太子少保兼文華殿大學士各賜繩愆紏繆銀圖書一曰卿等事先帝有年又從朕春宮軍國務重須卿恊贊或有闕政卿與群臣言之朕尚未從印此密疏毋憚再三令內外七品以上官各舉通經一人授教職以嚴師而興賢大賚文武群臣十月命光祿寺三日一賜衛士酒肉以御冬命蘇松嘉湖等府被火災處今歲秋糧悉折輸布鈔如永樂五年故事石輸布六疋鈔六錠罷兩京戶部行用庫市民間金銀者命民犯笞杖者得輸鈔自贖以通鈔命兵部下各都司督衛所官視天下城池有傾塞者使農隙修治邊境日修以衛民於警通州民家火延及山東漕船上曰東民水旱數歲今又厄此其許計糧輸鈔四錠凖一石上曰四夷京師尚有館衍聖公來朝僦民舍豈所以崇先師工部其賜宅上曰皇考時數下詔存恤鰥賓郡邑有養濟院比聞居至敝壞肉粟布絮不時給守令漠不留心禮部令謹視之山東登萊諸郡雨水傷麥命悉蠲永樂二十年所逋二十一年者輸鈔代之自是告災者以為例四方所上雨澤奏通政使司請送貯給事中所上曰祖宗欲前知水旱恤民施政故令奏雨澤送給事是終不知也而徒勞州縣上章其封進水沒薊平峪徐蕭沛等州縣悉蠲其今年租稅於潛樂清飢賑之巳酉冊立張皇后壬子立太子封諸子瞻埈鄭王瞻墉越王瞻墡襄王瞻堈荊王瞻墺淮王瞻塏滕王瞻垍梁王瞻埏衛王命吏部令在京七品在外五品以上官及知縣五品以下見任官若軍民訪舉德性深篤行止端方或材能出眾政績顯著或文學有稱識見優遠者量材擢用蔽賢濫舉罪如律舉後犯贓連坐舉者大理寺奏決囚命府部通政司六科同三法司會審承天門特諭大學士榮士奇幼孜曰比年法司之濫朕未嘗不知所擬大逆不道者往往出羅織先帝數切戒故死刑四五覆奏自今審決重囚卿三人同之冤雖細必聞免遠安王遺爕巴東王貴煊為庶人諭兵部尚書李慶曰國家養兵必衣糧不乏乃可緩急用之今遠戍者勞勤操練者少暇守衛者不得不直月糧五斗殆不足宜如洪武中例給一石復召戶部尚書郭資曰往年百官軍士扈從於此月五斗可自贍今來作都人有家朕欲倍給卿掌儲不乏否對曰有遂奉詔追封第四子靜樂庄獻王瞻垠為蘄王諡曰獻戊辰上御西角門罷顧翰林臣曰今日始寒朕與卿等尚凜凜況在邊遂命書敕賜鈔幣於緣邊將士上諭蹇義曰武臣皆封贈祖考文臣少得者君厚其臣必推及父母太祖太宗葢行之其舉以勵忠孝亶無濫十一月上曰建文中奸臣奸也而皆忠其家屬初發教坊司錦衣衛浣衣局及習匠奴功臣家今有存者可宥為民還其田土有言事失當謫戍者亦宥之上曰太學聚教天下士葢士已成材矣禮部其敕學官嚴誨郡縣諸生必通經有用者乃以貢毋徒取記誦諭戶部火書夏原吉曰所在州郡奏除荒田租將百姓苦征徭相率轉徙歟抑年飢不給疫癘死亡歟自今一切科徭宜撙節政令不便者令有司條具被災處守令早奏賑恤稽違者治重罪諭群臣曰朕之菲德又屬亮陰嗣位之初首詔求言累月涉旬中外亡幾夫京師首善地民困於下而不得聞弊膠於習而不知革朕甚念焉君臣同體卿等無慮後譴嘉謀嘉猷輔朕不逮諭戶部有當用人力者毋以耕耘收穫時候農隙諭英國公輔兵部尚書慶軍番操者畢農成之先農遣之無廢屯種命兵部遣御史廵核緣邊諸衛稽部曲申號令遂諭都察院曰洪武中差遣御史悉賜衣鈔使自潔正風紀今其如故事諭大興宛平二縣官曰朕首罷不急爾京縣也而惠不先朕敕詢民瘼固有知不言亦有欲言不知爾切近民亦何不知而亦不言約三日悉以便不便聞坐視者上曰朕聞南京抽分廠舊所積薪及龍江提舉司所積竹木甚富今京師得薪最難與久貯任腐敗何若散民歲用外工部悉鬻之鈔貫收其昏軟者以便貧家令吏犯罪當罷者民北京種田遣監察御史湯榮等十四人分廵天下考察官吏諭曰葢吏有媚上而殃下者有不阿而民悅之者有虐刑巧索能集事者有廉潔自守不能弛張者人之才器其可概哉夫御史朕耳目也當審詢之副勉朕心因人賜鈔二十錠上曰皇考同氣無諸叔諸姑親諸督子已冊封諸姑在南京賚而未名號其加寧國懷慶大名南康永嘉含山汝陽寶慶八長公主皆為大長公主戶部益祿焉賜太子賓客戶部尚書郭資敕曰卿事我皇祖皇考歷四十年列於六卿可謂盛矣怨叢而不暇顧害及而不知避忠貞篤實之臣也今老矣朕閔強勞特升太子太師俾卿致仕嗚呼念先帝舉義卿時早暮從朕守城最勞苦今命戶部免卿戶賦卿歸休強飲食慎醫藥以娛暮齒進蹇義少師楊士奇少傅夏原吉少保兼職如舊亦賜原吉繩愆紏繆圖書頒楊士奇楊榮金幼孜蹇義夏原吉誥詞曰卿等先帝舊臣朕方倚自輔朕所行卿朝夕共見未善當盡言前代庸主自尊而惡聞過其素所親信但容容順旨有良臣不默一再拒亦退絕口我君臣深戒之終始同心上遂手益誥曰勿謂崇高而難入勿以有所從違而或怠士奇等稽首謝上悅靖江王府輔國將軍贊侃贊偕來朝班下上顧見之曰宗親也其班駙馬都尉次着為令敕諸將嚴邊諭夏原吉曰先帝立屯種法所以省民轉輸足兵食所司數以征徭擾之其令天下衛所毋擅差遣屯田軍士學士楊溥密疏言事上嘉納賜札獎諭賞彩幣一雙寶鈔千貫曰望卿始終如此上為太子時不悅御史舒仲成至是蹇義奏仲成它事上命捕治楊士奇曰漢孝景為太子召衛綰綰稱病及立不譙呵陛下為太子時小人多得罪者今已盡宥更追理今詔書不實聖惜俊良共成王化上悅曰有卿如此朕復何憂因降敕獎曰朕慮卿不言卿導朕以仁助朕以德惜良俊成王化此欲朕為唐虞君忠良股肱臣也特賚白米十石彩幣二表里寶鈔二千貫卿其承之慰朕忻喜永城縣河溢傷稼免其去年稅糧馬草上御右順門諭楊士奇曰近覺群臣助我也或快意行事退思方悔外間已進言士奇對曰宋臣富弼有言願不以同異為喜怒不以喜怒為用舍上曰書不云乎逆於汝心必求諸道朕恆念之群臣言閒咈朕意者退未嘗不反覆朕言有失亦未嘗不悔士奇對曰改過不吝成湯所以聖也上曰朕患不知耳不患難改十二月上聞建文奸臣齊黃等外親全家戍邊者田畆悉荒蕪敕兵部家存一丁於戍所余放歸上諭吏部師儒古稱莫范比來國子生大率歷事諸司苟歲月圖出身卿等每引選國子監官循資爾不聞舉一道德老成之士自今宜慎選禮科給事中黃驥言四域賈胡進貢病民事上嘉納之示其奏於禮部尚書震曰驥嘗使西域故悉西事卿西人不悉耶悉行之刑部都察院奏刑名畢召諭曰朕未嘗敢以喜怒損刑法卿等明信蒞之如朕百寺嫉惡過中史須執正毋慮乖迕朕不難從善召故兵部尚書金忠子達故吏部尚書許思溫子俊至賜衣食授之官念舊人也上諭楊士奇曰無使大臣怨乎不以郭資歸其謂何朕欲使視之少賜賚焉對曰賚有時盡洪武中有尚書致仕給全俸者資得半給幸甚上悅從之上曰庶官賢否軍民所休戚廷臣朕朝夕知之都布按三司官不盡悉其人或聞其賢否邪正久且忘臣善而君忘之誰自勉不善君忘之誰自戒吏兵二部揭其姓名履歷於西序朕省觀焉諭夏原吉曰稼穡問農絲枲問婦鈔法不通朕商卿兩日未決其問之閭閻可榜通沖許臣民陳所見命戶部馳諭各府州縣凡被災田土悉凖永樂二十年山東逋租例蠲其糧稅常州諸縣水蠲糧稅大理寺右卿弋謙辦事官程富各言事皆嘉納之庚申葬大行皇帝於長陵敕禮部下天下有司繕治郡邑壇宇歲久傾墊者祭器並堅潔祭物出公帑毋斂於下禮部尚書震請明歲受大朝賀不從固請大學士士奇榮幼孜淮言陛下所見是上曰山陵甫畢何忍也震曰四方萬國遠覲新主皆欲一覩天顏聖孝誠至亦宜勉狥上顧四臣禮過矣皆對曰則請無備禮 
　　元年正月壬申朔上朝奉天門群臣行五拜三叩頭禮不用樂癸酉召四臣厚賜之曰朝會賴卿同心不從震請自今朕有未當卿但直言南京龍山產異芝禮部請賀不許敕群臣修舉職事賜故詹事府少詹事鄒濟左春坊左贊善徐善述贈諡有司祠墓歲兩祭諭楊士奇曰朕欲別擇端謹之士備顧問其疇咨士奇薦翰林侍講王進蘇州人陳繼遂建弘文閣于思善門作印章使楊溥掌閣事進佐之命召繼上授溥印曰置卿左右非止進學將諮理焉有封事識以聞亡何繼至授五經博士 【 繼字嗣初事母孝聞有司上其事朝廷使御史廉之則方隨母抱瓮行灌傴儇甚恭色若為樹藝娛親者頃毋入以壺漿來繼趨而前奉以進母嚼之乃拜而飲御史亟以聞上嗟異以為有禮時衰亂之後經術頗廢繼獨稱說先王有所論說不敢立異而於箋疏略皆通究釋其疑滯人稱陳五經為文潔嚴有思致楊士奇見而善之以薦於朝】 復從蹇義所舉學錄楊敬以為編修訓導何澄以為給事皆供事弘文閣諭兵部先帝聽民間畜馬有司急馬息民不暇及私今後畜官馬者令二歲納一駒着為令丙戌大郊祀始奉太祖太宗以配還朝群臣行慶成禮詔天下大賜宴敕曰自冬迄今時雪不降來矣未遂無如吾農何朕方惕厲自省文武列卿亦懋修乃職贊召和氣欽哉制天元玉曆祥異賦序鏤而賜廷臣兵部尚書慶言畿內民困牧馬請中原及江南諸大省群臣以朝覲至者悉給與一馬騎坐在官牝佐貳以下牡太僕苑馬歲課其息虧者同民罰從之巳上曰審思乃未當使士牧民而責以馬遂罷上曰比令廷臣展省則有養祭賓客若往還道里費官俸給日用而巳計余貲鮮矣自今一品二品歸者賜鈔五千貫三品四品四千貫五品二千貫六品七品千貫八品以下皆五百着為令設繕工官置尚書副以右侍郎遣布政使周干按察使胡槩參政葉春分行應天鎮江常蘇松杭嘉湖察民利病賜故左春坊左贊善兼翰林編修王汝玉贈諡二月頒制諭及將軍印於邊將雲南總兵官太傳黔國公晟佩征南將軍印大同總兵官武安侯亨佩征西前將軍印廣西總兵官鎮遠侯興祖佩征蠻將軍印遼東總兵官武進伯榮佩征虜前將軍印宣府總兵官都督廣佩鎮朔將軍印甘肅總兵官都督瓛佩平羗將軍印交址參將榮昌作智都督政佩征夷副將軍印寧夏參將保定伯銘都督懷佩征西將軍印祭太社太稷奉皇祖皇考配為故事贈永樂中死黎利賊者交址左參政馮貴右參政侯保官一級丙辰祭先農耕籍舞陽青河睢寧二縣飢發縣倉賑之升國子監祭酒兼翰林侍講胡儼為太子賓客仍兼祭酒予致仕敕賜之總兵官太子太保武陽侯薛祿左都督吳誠都督同知高文程忠都指揮僉事宮得馬興等追虜勝之特遣太監瑛鴻臚寺卿善以酒千缾羊百羫勞軍遂益祿歲祿五百石誠文忠歲俸給本色米什之三得興等皆升賚有差丙寅奉皇考皇妣主祔廟三月敕三法司曰人命至重卿等毋深文羅織大堙職評亦毋畏憚遷合書不云乎欽哉欽哉惟刑之恤哉以孝行擢前光祿署丞權謹為大學士贈死交址者兵部尚書劉嶲官遣祭賜諡樂亭縣飢發縣倉賑之陝西軍士乏食命戶部給以今歲西運驛督之上思先朝舊勞贈故兵部尚書兼詹事府詹事金忠為少師北京刑部左侍郎馬京為少傳兵部右侍郎兼詹事府詹事墨麟為少保戶部右侍郎王鍾為太子太保禮部尚書鄭賜左侍郎儀智俱為太子少師吏部左侍郎許思溫為本部尚書北京刑部右侍郎楊泰北京行太僕寺少卿孫瑜俱為戶部尚書前北京布政司參議贈吏部左侍郎成璡兵部左侍郎盧淵俱為兵部尚書刑部左侍郎盧羊為刑部尚書工部左侍郎陳壽右侍郎鄭剛北京刑部左侍郎康汝楫通政使司通政使賀銀俱為工部尚書贈應天府丞張執中為本府尹及北京刑部尚書朱浚皆賜諡大學士楊士奇等覆奏諡上曰是皆先朝耆舊有德行重厚表里一致者有洊歷艱難始終一心者必旌表之庶幾禮賢厚終之道雖然諡定論也勞如賀銀堪贈也而不堪美諡予惡諡又不若無葢諡者九人任南和連城三縣飢發縣倉賑之命外官滿三考者聽給假省親祭祖敕曰朕數詔求言冀匡不逮即位以來臣民上章數百計莫不欣然聽納其有未當未嘗加譴間者大理少卿弋謙言過矯激朕一時不能概之於衷而群臣有迎朕意交奏其賣直者朕免謙朝參言者葢少未嘗不自媿今爾群臣勿戒前事謙出朝參如故黃巖縣奏累歲旱澇民多散徙去秋雨水漂民居五百餘家溺死八百人命戶部馳恤之諭吏部曰近刑官大賄敗或刻深者簡用者亦得辭咎歟自今必擇無畀於僉人使魏國公顯宗學於國子諭司業員泰曰此開國元勛後欲其家同國久必令奉法循理孝若忠顯宗孤子也加意誨之使長不失其祿位因賜泰鈔幣隆平縣民飢柏鄉縣多貯官麥請以貸之上曰飢即賑母曰貸詔曰刑以禁暴止邪豈專誅殺哉皇祖律今善善長而惡惡短罰之輕重咸適厥中吏比附謬妄傳致死罪朕深憫之夫五刑之條莫甚大辟身首異處釿巳極矣自今有犯死罪當凌遲者依律科決余斬絞罪法司並勿傳會若朕嫉惡偶過律外用籍沒凌遲刑法司再三執奏三不允于于五五不允同三公大臣執奏允乃巳永為制文武諸司自今亦不許法外用鞭背等法尤不許宮人以絕嗣宮求用者絕其祖宗父母幸富貴豈有必事君今有自宮者以不孝論人之為非父子不相謀是以舜罰弗嗣文罪不孥自今犯謀反大逆者依律連坐余止其身右之盛時采民言資戒警今兇險之徒摭為誹謗一言涉國輒罣此名法吏刻深鍜煉刑之失中民則無措今後告訴謗者一切勿治趙王高燧之國敕諸總兵備御鎮守官常年防虜皆以秋冬春夏則懈虜難常也宜謹備之薊泰安平度諸州萊蕪蓬萊新寧諸縣飢賑之有自南京來奏事者上召至榻前問民所苦對曰過徐見苦買羊毛立罷之以張玉王真姚廣孝朱能配饗太宗廟追封玉河間王進諡忠武真寧國公加號効忠加贈廣孝為少師加北京諸司曰行在而將都南焉復建北京行部及行後軍都督府革繕工官事歸於兵部四月有至自南者上問所過民安否對曰淮徐山東飢有司急夏稅召問少師蹇義對如之遂召楊士奇等令草詔免之並秋糧官買物料一切停罷士奇曰請使戶工二部臣與聞之上曰有司慮國月必持議不決捄民之窮不可遲疑是時上坐西角門命士奇等就西角樓起草士奇草詔曰朕夙夜念民弘諮下隱山東諸郡及於淮徐顏歲旱澇今秋成未冀民凍餒呻吟流於道路郡縣不畜心父母耶可全免今歲夏稅其秋糧減半徵收自今年四月以來一應收買及科派物件未到官者盡行停罷若實無見物先虛報在官者宥不問不許再科以足其數諸郡縣撫輯贍養毋貪刻重困之上曰善立命書詔用璽顧士奇今可語二部矣中官采木四川有貪橫者上召弋謙曰爾為朕治朕自知爾毋畏升行在都察院右副都御史賜鈔千貫以行設北京行都察院置右副都御史左僉都御史各一員分盧龍恆南冀北廣平四道大名飢髮長垣縣倉濟之嚴鈔法賜皇太子書曰朕惟祖於孫父於子親愛天下莫加焉而推明所以長保富貴壽康之道以期之者聖人之心也爾朕嫡長子我皇考鞠育提訓隨事示之永樂甲辰春親征北虜車駕將發子孫咸在顧爾謂朕古之令主盤盂劍幾皆有警銘人主之道莫大中正吾欲以人主中正四字制寶押師還授爾俾爾勉焉不幸賓天今皇太子屬爾謹制爾授爾懋敬之爾敬其內以慎其外隆古帝王傳授盡此爾懋敬之河南州縣飢賑之昌邑刑台縣飢驛賑之上曰南士善文北士厚重今科舉所進北得什一焉禮部其定去南士六之北士四之命皇子謁陵南京就留守加贈故大學士胡廣為少師賜其家甲寅蹇義夏原吉楊士奇侍上曰夜見玄象否皆曰未見亦不知上曰士奇當知之紫微垣甚急命矣嘆息起明召義士奇至奉天門曰監國二十年構於讒慝心之艱危吾二人共之上賴皇考仁明得以保全言巳泫然義士奇亦流涕士奇曰先帝之賜陛下純誠之効今巳脫險即夷陛下自寬上曰即吾去世後誰知吾三人同心一誠遂賜義士奇敕印各二義印曰蹇忠貞士奇印曰楊貞一皆拜受退葢踰月而上崩戊午謁長陵巳未還宮上曰今民閒物視國初直十倍有司市供祀牲犧但凖洪武時價民怨神其享其令太常悉凖諸時直玉田縣飢賑之敕諸邊總兵曰軍機欲密文書不可稽諸將多掌以幕下武人則泄漏滯誤今各擇文臣一人往佐遂以分命戶部郎中子譚等五月諭蹇義曰御史當任老成者遽授新進遇事風生以喜怒為威福正直不阿往往被凌辱順比則與為膠漆自今慎選之又曰都御史惟廉清公正乃可倡率尚咨可都御史者修太宗實錄貴池典史金蘭考績父老詣闕留升為本縣知縣行在翰林侍讀李時勉侍講羅汝敬言事上怒使武士摮時勉皆改為監察御史頃之下獄庚辰上不豫召蹇義楊士奇楊榮黃淮至思善門馳召皇太子辛巳大漸遺詔天下是日上崩未發喪沐浴襲奠飯含如禮設几筵宮中朝夕哭上食六月辛丑皇太子至乃發喪斂壬寅大斂甲辰成服七月巳巳上尊諡曰敬天體道純誠至德弘文欽武章聖達孝昭皇帝廟號仁宗九月壬寅葬獻陵 
　　臣喬遠曰帝監國有年明習政事在位雖淺膏澤已滲於民矣若其改過不吝痌瘝在身漢文宋仁未足方也商高周成間歟東筦陳建雲
