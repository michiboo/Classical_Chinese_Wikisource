
●名山藏卷之八十六
　　晉江何喬遠　　譔 
　　臣林記（文苑） 
　　◆臣林記（文苑） 
　　高皇帝起畝畝閒少罹孤賤質學無從渡江以後馬上詩書兼操閒作睿思天授神藻泉流雖不同於學士大夫字句之勤勞而其見悟出於臣民之上雄奇超於翰墨之表古質奧暢卓偉英傑異矣哉帝王之文矣文皇御製條達宏遠如萬騎千乘馳驟植立於平沙大漠之中而仁宗有典有則模範雅訓不啻學士宣宗神敏兼賦下筆立成自亦以為會心英憲孝宗並體元黃屋流情縑素世宗中興藩服淹貫經史傑作奇思遠繼高帝臣愚無知以為高帝世宗之文典謨盤誥兼具依稀而成祖列聖湯武殷宗良足次也高帝雖以文章雄視上古至其授旨臣下但取明達無貴棘艱一時翰墨知遇之臣無過宋濂學士濂遠沿元季靡縟之遺習近承聖主不棘不艱之明旨蔚然而森列浩乎其平夷不亦宜乎方孝孺道法政治寄於文詞列在頑臣不暇次載大學士楊士奇台閣之體當世所推良以朝廷之上但取敷通亦繇揆端之務未遑該洽相沿百餘年閒有依經之儒而無擅場之作漸使然也孝廟之時政浹道熙其時百官委蛇公朝入則振佩出則鳴珂莫不酒食相聚計訂文史朋講羣詠時則李夢陽崛興北地何大復並起汴中蔚然左馬之業而李東陽以先輩白眉兼任黃扉汲引英流究極華賁李何二子遂褎然名一代矣延及正嘉其其風未冺唐順之王中名於嘉靖之初或規摹於蘇氏或體裁乎歐曾乃有歷下李攀龍吳郡王世貞振而大之二子者搦管則橫耽乎當世登壇則相遇於中原駿聲並馳高名獨盛但按其所作亦有可述攀龍自前漢先秦遡而上窺雜取喆詞貫珠駢玉法則匠心言終芻狗時專長乎廑廑未狼藉乎鬱鬱者也王世貞武庫之儲河涌川流蕩盪浩浩即有穠冶之世情尚未根源於道德稽之於經似或遠焉嗟乎文章一途其理則巳盡於天地之閒其法則巳極乎今古之變惟夫深造以道富有日新擬議成之斯其根抵自非庸德庸言禮樂先進烏能彬質有其文詞者哉今具列文苑詩賦之家並亦綴屬 
　　郭傳 
　　林鴻 
　　孫蕡 
　　聶大年 
　　張弼 
　　弘正間十才子 
　　楊慎 
　　王廷陳 
　　高叔嗣 
　　王慎中 
　　王維禎 
　　陳東 
　　李攀龍 
　　王世貞 
　　徐中行 
　　梁有譽 
　　吳國倫 
　　宗臣 
　　郭　傳　　林　鴻　　孫　蕡　　聶大年　　張　弼 
　　○郭傳 
　　郭傳字文遠會稽人洪武七年太祖御武樓賜學士宋濂坐從容問曰天下雖定朕猶垂意宿學之士卿知其人乎濂對曰會稽有郭傳者學有淵源其文雄贍新麗而精魄焜煌論議崇谹根據六經波瀾相推若不知其所窮一代奇才也上頷之未幾復召濂曰郭傳之文卿可持至濂因持其文以進上覽巳笑曰誠如卿言會丞相暨御史大夫來朝命內使出示之且褒嘉至再即日召見謹身殿奏對稱旨詔授應奉翰林文字自是日侍左右備顧問賜予便蕃每命題撰着輒加賞賚升修起居注遷考功丞 
　　○林鴻 
　　林鴻字子羽福清人洪武人薦辟試龍池孤鴈二詩稱旨授將樂訓導官終膳部郎中與閩縣周玄鄭定候官黃玄王褒唐泰長樂高棅王恭陳亮永福王偁 【 偁見永樂臣林】 號閩中十才子周玄字微之黃玄字玄之鴻門生也號二玄晉陵舍人浦源有詩名特來謁鴻鴻使二玄見之鴻讀所為詩驚嘆曰此我家詩也避所居舍之源名日益重周玄仕祠部尚書郎黃玄泉州府學訓導鄭定字孟宣善擊劍工古篆隸書陳友定闢為記室友定敗亡交廣閒入長樂居之洪武中舉明經為延平府訓導末年為濟府紀善永樂中遷國子助教王褒字中美永樂中以永豐知縣朝京師與修高廟實錄升翰林修撰修永樂大典為總裁官成祖每禎祥令節輒命從臣賦詩親第高下褒元夕應制稱旨改漢府紀善唐泰字亨仲洪武中進士官陝西按察副使高廷禮初名棅字彥恢自號漫士永樂初與王恭皆自布衣召授翰林待詔遷為典籍慱學能文工書畫事親孝謹與人交無賢愚新故盎然若一其所選唐詩品匯唐詩正聲具有倫鑒行於世王恭字安仲家貧樵郡山中自號皆山樵者永樂中以修永樂大典強起至京師年六十餘矣同郡王偁戲謂曰君無以會稽章綬故來耶恭曰山中斧柯幸自無恙大典成試詩高第授翰林典籍不就廬陵解縉稱其布衣蕭然不慕榮寵強然後起若朝陽之鳳陳亮字景明元儒生也二祖皇帝累詔不出曰唐堯在上下有箕頴作讀陳搏傳以見志其後閩中能詩有布衣傅汝舟高瀔並正德中人 
　　○孫蕡 
　　孫蕡字仲衍南海人才美絕人為文操筆立就節槩不妄交遊耕夫販夫望而目之曰孫先生元季避亂山澤與邑人王佐結詩社於南園開抗風軒以延一時名士一時士如趙介李德黃哲別駕黃楚金徵士蔡養晦黃希貢長史黃希文架閣蒲子文進士黃原善趙安中安中弟通判澄徵士訥相與豪吟劇飲更唱迭和而蕡與佐介德哲尤磊落狂斐稱五先生洪武改元征南將軍廖永忠下廣東東筦何真求蕡作書歸附曲盡誠款永忠以是不戮一人尋征蕡典郡教洪武三年詔天下設科取士蕡首舉於鄉至京授工部織染局使尋出為虹縣主簿加意勞來兵燹之後民以還業一歲被選為翰林典籍學士宋濂樂韶鳳承旨詹同亟稱之日侍上左右奏對便敏容觀飄逸濂輩皆自以為莫及也居三載求出為平原簿無何以事逮系有旨輸校操版築之役蕡謳吟為粵聲督工者聞上召至令陳所為詩皆忠愛語命釋之十一年罷歸田裡放跡雲林益肆力學問有輕死生齊物我之意久之召為蘇州府經歷又久之以事謫戍遼東竟以黨禍見殺臨刑歌詩一章天下冤焉門人同邑黎貞者亦奇士時並在戍奉蕡柩葬於安山之陽典衣營其事為文泣祭之番禺趙絢稱蕡究極天人性命之理濂洛關閩之學為嶺表儒宗嶺表人至今有文學皆自蕡倡之 
　　○聶大年 
　　聶大年字大年臨川人一目重瞳穎悟卓絕日記數千言善屬文工詩書得李北海筆法宣德末繇經明行修薦授仁和縣學訓導改常州府子再升仁和教諭士以不得出大年門下為憾其詩多為諸公稱賞而葉文盛直謂三十年來作者絕唱也吏部尚書王直嘗以詩寄錢塘戴文進索畫且自序昔與文進交時常戲作一聯至是十年而始成之大年題其後曰公愛文進之畫十年而不忘也使以是心待天下賢士天下寧復有遺才哉語稍聞直景泰六年諸公薦大年與史事征詣翰林困於譏謗臥病逆旅自度不起投詞於直曰鏡中白髮難饒我湖上青山欲待誰千里故人分槖少百年公論蓋棺遲直得詩泣下曰大年欲銘其墓耳明年而大年卒 
　　○張弼 
　　張弼字汝弼華亭人登成化羅倫榜進士倫謫官弼慷慨作詩送之授兵部主事轉員外郎出為南安知府弼慱學工詩文尤雄於草書踵門乞書名遍天下而弼恆若不自屑每論古今人是非得失介不容發敦尚行履風節目好其得科第晚徊翔省署又為貳佐所蒞政簡且不久處落落而巳而益其有不能居下所治南安兩廣要衝大山長谷亡命嘯聚久為民患弼悉捕之大庾嶺民無他生活為兩廣商人肩挑轉貨南雄黠民欲奪而專之至樹黨爭命弼為立界定博換伐石立碑二郡民並得有所衣食既毀淫祠為社學表章境內往哲寓賢為唐張丞相說宋李丞相綱作祠為周茂叔作吟風弄月台為劉元城作鐵漢樓鑿梅嶺山欺嵌以便行人梁橫浦崩湍人無病涉者去而民祠祀之弼草書神怪捷出備驟風急兩崩崖墮石之勢狂鋒醉墨流落人閒以為張顛復出雖海外之國亦知購求而弼自評所能以書不如詩詩不如文一時謂弼英雄欺人然觀弼之文精鑿無腐漫之氣詩學陸放翁而肆筆所至時有過之者亦知弼之不自誣也子弘宜弘至並舉進士曾孫以誠萬曆中及第第一 
　　李夢陽　　何景明　　徐禎卿　　邊　貢　　顧　璘　　鄭善夫　　陳　沂　　朱應登　　康　海　　王九思 
　　○弘正間十才子 
　　李夢陽 
　　何景明 
　　徐禎卿 
　　邊貢 
　　顧璘 
　　鄭善夫 
　　陳沂初 
　　朱應登 
　　康海 
　　王九思 
　　△李夢陽 
　　李夢陽字獻吉系出開封扶溝曾祖恩從外舅戍慶陽死事邊徼籍慶陽矣而其父正為周諸王教授夢陽弱冠就河南試不得名以其故籍走之陝則陝士且入場夢陽向主司大言曰場未得解元主司試之賦立就之果發解首連舉進士弘治六年也授戶部主事以次擢郎中始以主事治關用法通商嚴格勢求勢人不利坐構系詔獄久得釋數數言政令不平官府殊法一涉宦戚即昵不問不報十八年應詔上書言今天下為病者二為害者三漸不可長者六書凡五千餘言其言學賈誼末言壽寧侯驕恣橫暴上不禮裁之非所以厚張氏侯秦辯深詆求疏中語謂夢陽稱皇后曰氏是時張皇后權獨盛皇后母金夫人至為皇后泣訴上前上下夢陽詔獄塞金夫人請而左右輒乘閒言請杖戒使還職上不聽奪俸而已金夫人求上痛治上推案起曰張氏者槩舉之稱豈一門皆後耶它日謂劉大夏曰左右謂我少杖夢陽而戒之實欲痛杖雲耳吾慮羣小乘此困夢陽當是時也天下以此聖孝宗皇帝明興詞賦之業館閣專之諸曹郎皆尠習至夢陽而崛起為古文詞館閣諸公笑之曰此火居者耳火居者佛家優婆塞也然夢陽之文詞出風入雅鳳矯龍變而其道大振與同時者何景明徐禎卿邊貢顧璘鄭善夫陳沂朱應登康海王九思號十才子而夢陽更以氣節奕奕諸郎間一日道遇籌寧侯大數罵侯過惡舉鞭鞘擊落侯齒二侯恚忍罷武宗即位狎閹宦劉瑾者八人戶部尚書韓文退朝與曹屬言上居起輒泣數行下夢陽曰公國大臣也徒泣奚補文曰為之奈何夢陽曰夫劉洛陽李長沙謝餘姚三閣老者顧命之臣也比聞諌官彈劾諸閹三閣老必去之持其章甚力公誠率諸老上章伏闕繼之三閣老必以諸老交贊也易為辭是公助三閣老也文曰善即子為我草草具文與諸大臣懷之伏闕瑾等相與號泣上前上不忍於是健遷竟去文坐落職久之瑾知奏草出夢陽謫夢陽布政司經歷致仕又久之羅織夢陽它事械繫之賴康海救得釋而瑾之家僮姜老亦從傍申救瑾反欲官夢陽康海曰李君得歸已感公德矣此時夢陽名重天下瑾誅起江西提學副使至官謁總制都御史陳金與約曰公奉敕治軍夢陽奉敕治諸生亡涉也諸生有事至官率破例左右之令謁廵按御史長揖母得跪故事監司五日一會揖御史所夢陽輒不往御史江萬實大不堪夢陽手鋃鐺率諸生往鎖之萬實謹避而已他日淮王之卒有與諸生爭者夢陽笞焉淮王以奏下萬實案驗夢陽因與萬實互訐又下之陳金金以轉屬布政使鄭嶽嶽方欲為夢陽解中夢陽則又與爭此時寧庶人宸濠重夢陽甚而岳在官數裁抑庶人庶人故憾之因為夢陽執岳吏脅報岳子泓與通賄以奏聞囚泓栲治之而參政吳廷舉者請從夢陽為詩夢陽笑弗善不應也至是以職事相左亦上疏論夢陽遂自棄官歸太守劉喬者奸有贓嘗死一諸生夢陽持之急喬偽為奏草一通以白萬實曰是李提學偽為公草奏欲劾陳都公者以示金而怒之於是金不付岳案驗還以奏朝廷特遣大理卿燕忠出治夢陽坐系廣信獄而諸生擁捄無數忠至羣入請曰李提學江西百餘年來未有此人正人君子也明公當為天下扶持之忠曰彼直以文章時名耳安得正人君子夫且不講於老氏已召入據案團手罵且教之曰足下劾張壽寧劉太監時真男子也此時亡知不知皆識足下今胡為此欲上人者於士大夫閒夫足下何不講老氏老氏也者守其黑雌以為谷溪忠還奏夢陽欺凌僚屬挾制撫按及岳喬贓私有實皆宜罷廷舉論事過當擅棄官罪次之詔黜岳喬為民岳子泓充戍奪廷舉俸一年而夢陽冠帶閒住矣夢陽為書通其座主楊一清曰夢陽自沾余馥廿年於此平生忠誠不欺願學司馬君實不動心富貴願學范希文慨然澄清願學范孟博世不我知百犬吠聲千人傳虛凡所振紀綱懾權貴興禮教作士氣起廢舉墮拔冤伸抑植善鋤強皆置不說而妬者目為生事異者倡為尚氣仇者指為奸邪私者誣為善訐排者劾為害人喜諂者見秀才不望塵雅拜則曰歪提學使之罷軟無為則曰強臣奪其權問贓官者不唾罵則曰舉贓官者可唾罵時事至此中夜拊膺未嘗不流賈傳之涕危巷伯之遭也古人邈矣試論今人陳士賢曲庇諸生諸生有為盜者釋不問也凡上司面試莫諸生何敖靜之拳毆唐御史爭小試甚至挾刃入御史發疽死楊繼宗對人罵贓官不輟口有事其境者沿途伺察其動靜雍世隆為按察使途辱知府為都御史鞭參將為布政時人惟知有雍公而已不知兩台都御史若御史也當時數公人莫加惡名焉夢陽蓋對燕卿大言曰公案畢矣顧非紀綱所系元氣之關也必於激濁揚清之中寓扶陽抑陰之意使知朝廷有不可罔之法天下有不可屈之節古今有敢為之男子無能逃之法吏然後能懾服勢雄系屬渙散潛泯亂階而燕卿曰慮有後詞耳夫善人者國之經端士者天地之元氣也今爾爾矣士之見重於世者以人苟非其人雖位極公侯同捐館舍而巳夢陽既廢歸居開封從閭里俠少射獵繁吹二台閒自號空同子而海內慕重之若吳郡黃省會山陰周祚皆無夙昔之知貽書歸心極所推伏方岳部使者過汴亦來造夢陽廬顧夢陽年位不尊往往隅坐客客率怪怒去宸濠之誅也御史周宣追論夢陽陰比反者差之劉養正李士實復坐逮錦衣獄公文下開封守鍵痛責一老人守提之老人臀血淋漓坐罵夢陽門夢陽不得巳出浮系閒署中大學士楊廷和刑部尚書林俊護持之得免逮竟以作宸濠陽春書院記削籍免守鍵尚出刑部爰書張夢陽門以辱之而自後交遊斷絕大梁賈客求文齎金為壽而已夢陽得金集賓客治供帳園林為富貴容殊驕奢年五十八卒卒而人稱夢陽死尚有餘於才子枝舉進士有甥曹嘉諌南廵被杖嘉靖初為御史抗論楊廷和喬宇彭澤因列廷臣五十八年為四等坐貶昌邑知縣嘉亦有文辭顧好鬬無禮即夢陽亦畏避之 
　　△何景明 
　　何景明字仲默信陽人父信渭源驛丞景明八歲能文十二隨父渭源臨洮守李紀奇其才延師教之師他出景明危坐朗讀如師在守竊窺愛重之召置門下 【 紀為人剛方好讀書政治嚴明人人惴慄已郡事治乃自緩日與寮寀宴會坐花行酒吹笙竽時從衛官擁於旄伐金鼓出城行射較獵】 信能詩既去官紀資助車馬送餞郊亭曰君吾老友令子吾小友也 【 信為河南承差時會汪直過河南都御史以下上謁皆蒲伏行直左右命都御史札屬括名馬都御史唯唯然手戰不能札汗簌簌下信從旁奪御史筆代之札曰都御史大臣也不當煩吏事巳見提學陳選長揖不拜嘆息曰真男子也】 景明年十五舉鄉試第三時尚禿筭諸公貴人轉相視爭留宿之所至遮觀十九舉進士與李夢陽邊貢造語相合共為古文擬於秦漢居二年授中書舍人劉瑾用事上書吏部尚書許進曰某素未伏謁明公然慕義甚深區區之懷不敢不露竊見主上幼沖權閹在內天紀錯易舉動大謬究人事考變異莫甚此時而上下之臣未見有秉德明恤仗義伏節者某雖寡昧知明公有深憂也比聞權閹多來干撓或謂宜少貶為容某竊為明公畫二端守正不撓不容權閹自貶求容不容天下共是不容守正不容可以激頺靡流聲烈自貶不容則頺靡益恣聲烈且敗其輕其重明公宜審擇之頃之謝病歸踰年瑾盡免諸在告者官景明坐免瑾誅李東陽薦起舍人直內閣經筵官李夢陽坐累江西獄景明奏記吏部尚書楊一清曰仆聞聖人哲士取人眾惡明主顯相識賢集毀夫狥同情則獨行見遺實多口則廉潔被黜何也獨行者同情所謬而廉節者眾口所妬也夫李夢陽者自崇而弗下人太任而弗識時氣多憤激量乏兼容訓昧致柔戒犯必折仆誠不敢為之辭至其飾身好修矜名投義見善必取見惡必擊不附炎門不趨利徑處遠懷不招之恥處近執莫麾之勇在野有兔罝之武在公着素絲之忠立志抗行秉心陳力咸可尚也前與御史相迕同黨交構恃其貞介不服文法邅延無已固其自取而遵達至為不悅縉紳靡然誹笑言官亟詆法吏深鞫惟恐摧之弗披辱之弗窘嗟哉甚矣謂其為高好勝多事越位不即攻之將為患害則夢陽之害不猶愈於賣法成賄污行喪守玩公詭避行私煽虐甘心附媚役志富勢者乎任事謂橫伐奸謂訐建樹謂標已振起謂輕事問民隱曰恃名而出位持國法曰寡情而立威夫其詭俗諧眾之人相傲為譽而直節獨行之士疾之如讎當今仕宦不貶損就時其能兔哉明公秉進退之權拔廉直之士夢陽夙知猶果於人何況門牆之外萬里之遠然仆於夢陽肝膽素交始聞人言猶或疑之又況明公顧嘗究西人之議參士民之公皆言夢陽敦古崇禮志在澄清又曰使其得位可使盜賊屏跡權勢斂手今京師之士昧影議形羣情共怒間有知者則亦恐異同於威要之吏以遭口舌之禍視為秦越隨其軒輊仆竊傷焉昔孔融鶚薦乎禰衡汾陽解爵於李白夢陽文藻才辯匹禰儔白拘簡端閒則尤過之伏惟明公少加援詧久之干清宮災上言時政留中不下轉吏部員外郎升陝西提學副使嘉靖初年以疾乞致仕撫按官言景明學政嚴明才稱其職不宜聽去然實病唯上裁下吏部請暫聽致仕病癒起用報可抵家六日卒年三十九景明癯秀不勝和煦近人志大行堅榮辱毀譽不動於中交遊取與一無所妄其以中書齎詔下雲南遠方君長及貴使者聞景明名咸來贈遺寶貨有熊太監者贈物尤厚景明堅謝之太監豁然嘆曰彼年方少所見如此吾局局黷貨寧不媿哉遂自解去錢寧持古畫索題留之一年送還曰不敢污公名畫師御史客死京師中貴人廖鵬為買棺郄而其賻焉曰吾友生不苟受死可污之其雅操如此初與夢陽契好後論詩不合乃罷交遊所著有何子十二篇 
　　郎曰明與宋濂楊士奇以文取重人主自後相沿名為學宋歐曾而萎弱己甚夢陽景明起而學先秦兩漢之文操觚之士翕然稱之然李則譏何舍筏登岸自開戶牖自築堂室何則譏李依傍太過不繇心造今讀二氏之文何蓋仿秦漢之體法李葢學秦漢之句讀何暢而近於弱李俊而寡於宓何似依傍李乃舍筏何者體未有也至二子之詩景明婉縟流麗夢陽跌宕慷慨出入李杜閒矣 
　　△徐禎卿 
　　徐禎卿字昌谷長洲人幼精文理不繇教廸着交誡感慕賦諸篇詞旨沉鬱遂闖晉宋之藩凌躐曹魏長宿驚嘆初舉進士則與上海陸深並知名武宗既授大理評事厭司法比請移學職便養當事者坐好異抑之俄以失囚降國子博士數年不調專門詩學究訂體裁融會折衷備厥文質幽憂中選平生所為文及所譚藝錄曰廸功集長宿見之曰官止是乎年三十三竟死且死其友人視之而泣昌榖笑曰常事耳平生自附於李夢陽欲為其日休豪至是抱廸功集付其子曰傳我必獻吉 
　　△邊貢 
　　邊貢字廷實歷城人弱冠舉進士授太常博士孝宗一日祭貢不與孝宗曰何不見年少官人耶擢兵科給事中孝宗登遐貢劾太監張瑜太醫劉泰高廷和用藥之誤又劾太監苗達與保國公朱暉都御史史琳用兵之失劉瑾擅權貢不能善事顯貴人伺瑾顏以太常丞出為衛輝知府尋改荊州擢山西提學副使丁父憂復除河南尋丁母憂嘉靖初即家起南太常少卿累太常卿提督四夷館時四夷文字體名地殊八館諸生學無師授貢徵求故譯是正諸文以成一家之學通遠人之情累擢南戶部尚書東南財賦制以都御史總之轉相疑忌事多格閡貢曰部主會計院主覺察又何妨焉人稱其通練識體尋以疾乞歸貢平生僻於文書所蓄不啻數萬既歸遭回祿之變幾盡仰天大哭曰嗟乎甚於喪我疾遂篤尋卒貢美姿風流饒吏事所交與皆天下豪俠能酒酒屈其座客每醉則使兩伎肩臂扶路唱樂觀者如堵了不為怪 
　　△顧璘 
　　顧璘字華玉上元人體貌修異聲響清逸舉進士方弱冠敏膽嗜學多交名侶遇士大夫曲躬卑敬人人得其歡知廣平縣臨斷如老吏以年未三十不與風憲授南吏部主事升郎中南曹無事益肆學交友正德中知開封府鎮守中官廖堂圉奪自恣璘摧抑捍蔽逆折萌茅堂罷中官王宏代之堂語宏曰顧守素與我輩杭惟責守賄責守拜可以難之宏果以二事難璘璘上記廵撫鄧璋曰王宏非法索賄逆並生之操非禮責拜損士大夫之體願棄官去璋留不許遇冬至見宏長揖而已宏誣璘怠慢敕書欺侮鎮守賄錦衣朱寧矯詔逮系錦衣獄鎮撫張瑾責璘伏狀璘曰禮迎敕不跽且前有三司後有諸屬何獨責一守耶冬至拜鎮守亦無其禮上不見答則下不致恭蓋兩失之鎮撫曰然則誤逮居耶今太監時也君何多言璘曰錦衣詔獄也安得但言時勢不論國法鎮撫以復寧復遣較尉至開封按其它事無所得惟裝池過多耳竟文致慢敕罪轉讞鐫三階知全州擢知台州府去台之日巷哭不斷嘉靖中歷浙江左布政升右副都御史廵撫山西乞終養忤旨落職以布政使致仕久之再起為右副都御史廵撫湖廣往時廵撫為尊重坐治而已即出廵歷必藩臬隨之璘輶軒四遍謝遣藩臬傔從簡約偏邑下鄉不知都御史來也所王劭農振業平繇復稅摘伏省微軌跡夷易而憑軾誦讀撰着亦復不少升刑部右侍郎改吏部上治顯陵承天改工部右侍郎領山陵事進工部尚書璘治陵程省調髮長於料簡費少功倍改南京刑部尚書繩引三尺不顧鄉舊平生禮數簡率任情進止高視闊覽侃侃奮迅會一時同事者多新進而璘猶前輩臨之坐是怪謗並興為言官所丑指竟鬱鬱沒璘居恆言士大夫當以心術為本根以倫理為植干以學問為菑畬以事業為結實以文章為花萼其詩篇清麗文詞雅質多傳於世所居息園袤五十武廣半損之中取纖徑通步余盡蒔植修竹後挺嘉木前列芳卉美草四時周除曰迭山鬱林物性損天趣絕不為也又名知人廵撫湖廣時見張居正毀齒中呼為小友語諸公曰此子將相才也解帶贈之曰表呂虔意耳子他日故不止此出其少子峻相托後張居正當國竟敘錄獻陵功蔭峻從弟英玉官按察使有廉名 
　　△鄭善夫 
　　鄭善夫字繼之閩縣人初為戶部主事劉瑾用事告歸築少穀草堂金鰲峰作遲清亭曰俟天下之清也岩居六載交遊寡絕日晏未炊欣然自適有司勸駕奪起改禮部主事員外郎武皇將南廵善夫約諸曹郎伏闕上疏上怒杖之闕門罰跪跪時善夫別作諫草置懷中囑其僚曰死為我出之其疏曰臣聞天子端外屏以示嚴也非郊社不離宗廟以承重也宮牆九重出則警蹕以防奸也夫以一下大器權邪側目而不敢發者無其便耳陛下遠不見曹欽近不見劉瑾又不聞英廟事乎乘輿遠出內無儲君外有勁虜而驕貴弄臣專典禁兵萬一變作誰保無虞陛下以威武大將軍鎮國公前往泰山獻香誠為社稷人民耶臣聞雨露所滋無不孳息雷霆所壓無不摧折煦然而福肅然而威萬化時行百神率職者天也泰山之神尊於天乎天以祖宗相承之社稷人民付陛下誠欲陛下敬其威和其人民保其社稷而能享其宗廟也陛下郊不視牲齋不誓戒改卜者三出而馳道非所以事天也禘嘗不親非所以尊宗廟也圜丘之上烈風揚沙太皇太后祔廟之夕七月雨雹此天戒也五嶽之神不啻天之仆隸慢於主翁恭其仆隸不待智者知不饗矣陛下連歲北廵為陛下留行者抗言有害而未嘗見害也非惟無害反有利焉宜陛下之厭之也然臣愚謂陛下之漸成矣昔扁鵲再說齊君不用三見遁去嘆曰疾在膏肓不可及矣當今民窮財盡青齊淮楚閒水旱連年甚至父子相食臣恐今日之形扁鵲遁矣天下名實方懼大怪春秋尊無二上制王公而下皆曰臣今以天子之尊貶而稱公莫大怪也非但大怪且有大憂若有不順藩王以公禮處陛下將安之耶抑責其不臣也堯舜恭默無為萬世言治陛兀自謂雄資大畧衽金革暴霜露手格單于身甚勞而功甚鄙也陛下不師堯舜則亦已矣獨不聞先皇帝先皇帝敬天勤民親賢遠察佞幸絕游畋亦惟自正其心為天下本而文武効用不勞以治先帝何故不勞自治今復何故身勞而亂陛下可靜思也臣久俄草茅絕心仕進痛惟先帝祝天求才不忍以無用自棄抱此悃誠久欲上獻明知識非言路寧觸忌諱以死者誠惜陛下英明不忍天下之日敝也善夫竟不死居頃之嘆曰世道如此可為計哉復乞告歸徘徊越山水探天台鴈盪者久之入武夷山中善夫尫羸善病而好游佳山水不廢嘉靖改元薦起吏部驗封郎中道病卒善夫始振風雅之道晚乃勵志聖賢曰任重者身也途畏者口也致遠者道也邪行亡乎體違言不存口要諸遠矣善天交遊盡海內名人其詩規仿少陵兼目時變故寓幽憂雖才韻弗充古精言高映霞表與山人孫一元及衢州方豪鳳陽殷雲霄最相善方豪仕為崑山令以不能教其縣自系獄中民羣入獄請出雲霄自縣令仕至南京工科給事中方峭克約邵寶記其文法於經穆孔暉論之曰近夫恥不善不啻穢近夫死葬者千人咸哭之失聲近夫雲霄字也 
　　△陳沂初 
　　陳沂初字宗魯後改魯南鄞人父鋼令黔陽判長沙有惠政沂少有文譽久淹韋布舉正德十二年進士與顧璘王韋稱金陵三俊改翰林庶吉士除編修嘉靖初執議大禮世宗不問也擢侍講經筵講孟子徒善徒法章講未獻規雲望陛下恩溥雨露量開天地無知者均霑化育有罪者並荷包容蓋為議謫戍諸臣發上問沂名心識之五年詔翰林官外任使習民事沂得江西布政參議隨事竭力殊忘外徙擢山東參政募耕民與牛具以捄荒飢巨野盜未發先事捕治之為沂莒諸州除免馬種薪木運布諸征按治郡縣定九等賦皆手自筭注凡所廢興悉切民情沂在江西遇桂萼於安仁萼曰恨不能留公講筵沂曰凡諸內外孰非王臣某視議禮戍役諸臣已為叨竊此諸臣者若得因公放歸是即公之留某也及在山東遇張孚敬亦深相勞苦曰公母憂即召入也沂曰東民困甚公行某疏勝公德某連忤執政坐久不召竟以山西行太僕寺卿致仕沂穎異蚤見軀不甚長神采朗秀眸子可照少好蘇氏學人謂其筆勢瀾溢殊類東坡亦自號曰小坡中歲再變其格詩宗盛唐文出入史漢歸於簡古晚益好著述浸淫理窟不以綺麗競能時人以沂清修厚德文藻惠政合而歸之曰有道仁人 
　　△朱應登 
　　朱應登字升之寶應人二十餘舉進士歷雲南參政廓落易直善下仁賢兼容謭劣所至以文雅飭吏政理教行為文敘綴贍麗泉涌錦燦當人落筆一掃千言旁觀者往往奪氣而芽櫱繇興然高舉闊視渺不為意也同時有江都趙鶴仕至山東提學副使誓清膠庠汰士過當為詩言言自作更不隨人曰此道不宜淺淺毛膚焉足試乎 
　　△康海 
　　康海字德涵武功人弘治十五年進士及第第一人授翰林修撰夙稟靈秀不事章句掇采旨奧融通大義而已嘗曰經籍古人之魄也有魂焉吾得其魂爾矣論道則以無定為真論學則以適用為是論文則以達質為良劉瑾用事以海鄉人慾致之海常自疏闊其後李夢陽下獄瑾幾殺之矣夢陽之妻弟曰左國玉者年二十餘為書通海劉公方持衡天下必不以私怨殺人且其人平生惜才即殺人必不殺李子公見重於劉公而好李子也重劉公則當匡之為名宦官好李子當請劉公生之海謝國玉即曰我固自遠於劉太監也乃何惜生李子即上馬馳至瑾門門者阻之□曰我康狀元乃公里人瑾聞即攝衣出迎坐海上坐留海飲海談笑睨瑾曰自古三秦豪傑有幾瑾愕然惟先生教之海曰昔桓溫問王猛三秦豪傑何以不至猛捫虱而談世務三秦豪傑舍猛其誰溫闇若此哉瑾面發赤疑其譏已因問曰於今則幾海默然屈指曰三人爾昔王三原秉銓衡進賢退不肖今則有密勿親信在帝左右瑾意指已轉發喜因復問曰尚有一人其先生乎無謂王猛在前而吾不識海曰公何謬稱其一人者今李白也海卑卑耳瑾固問則曰不敢道不敢道昔曹操憎禰衡假手黃祖此奸雄小智李白醉使高力士脫靴可謂輕傲力士力士脫而不辭容物大度也瑾俛首思曰先生豈謂李夢陽耶此人罪當誅海即起辭曰海不敢道不敢道者此也瑾謝曰我知我知公但飲酒明日入奏出夢陽瑾諷海欲以為吏部侍郎海固辭自是時時有匡正而亦自是益親海丁憂還家途遇盜貽書於瑾都御史杲知府維皆坐階官奪俸瑾敗坐瑾黨奪官為民海抗行不隨而短於原人亦復繁喙故其所涉毀譽雙騰既廢益自放於絲竹聲伎手抱琵琶和歌也呂柟過之曰先生何量之褊乎海曰吾放浪形骸游情酒伎閒患越縱耳猶稱褊哉柟曰先生矩於登仕越於廢居非褊而何海笑納之海雖生夢陽乎厥後夢陽乃為中山狼雜劇以刺海文士之相嫉如此 
　　△王九思 
　　王九思字敬夫□人眉目清秀顏充和如神僊中人姿儀冠朝士登弘治丙辰進士李東陽當國為清新流麗之詩和平暢達之文士林宗尚而九思亦學其體考選庶吉士契東陽意遂得選首授翰林簡討一時為之語曰上有三老下有三討言其文體一律也及李夢陽起而倡古文辭九思一洗舊習從之東陽因呼九思夢陽文為子字股葢以其互稱子為重也劉瑾調諸翰林為諸曹郎九思得吏部主事歷文選郎中拒絕請託雖瑾亦不得行瑾誅諸翰林悉復官東陽以其文異已言官至郎中者可無復九思仍吏部居頃言官深惡王納訥並劾九思堂上堂下一陝三吏部非瑾黨何從得此堂上謂尚書彩也坐出為壽州同知至則與州人士評說古文辭州人士翕然樂向太監錢寧舊鎮守雲南雲南人苦之及九思居壽之明年朝延將復遣寧鎮守雲南人羣欲阻寧紿言其地大霧三朝不見天日而朝議謂如此天變大臣當人人自陳皆內不安往求司禮監言非關大臣蓋緣劉瑾餘黨去之未盡九思仍以瑾黨罷九思閒美風流不羈拘禮節而談笑有韻座有士則言又章座有釋則言禪定座有道則言攝養座有農有商則言耕種貨殖以至百工技藝皆隨所見與之談說無不欣快下及艷曲小令亦皆新奇工美極人情之致與康海併名善歌而彈琵琶次之所著有遊春記碧山樂府皆其小令艷曲之行世者也嘉靖初有薦九思纂修實錄者其所同罷吏部摘遊春記毀於當路雲記中所借姓名李林甫者指李東陽也楊國忠者指楊廷和也賈婆婆者指賈詠也坐此竟已九思聞之更作小詞自嘲雲 【 馮夢禎曰王渼陂初作北詞舉似善唱者曰詞則佳矣謂音律何於是渼陂迎善歌者至家閉門學唱二年然後操筆遂能與金元人爭奇】 
　　老而喪明四方求文口占授人疾書不給年八十二卒 
　　右弘正閒十才子 
　　○楊慎 
　　楊慎字用修楊廷和子也廷和遲子禱神見夢則五代夏魯奇至曰武臣也以中庸十八篇輔之遂生慎年十一工古文辭擬過秦論廷和曰吾家賈誼也十八從廷和禮闈較士得崔銑卷心奇之而考官未錄以呈廷和錄為經魁銑後稱慎小座主雲二十四狀元及第時廷和方在內閣人未知慎才學號為麵皮狀元既授翰林編修上書諌武宗廵邊不報移疾歸三人拙而值世宗即位時正德中權閹張銳於經坐論死竟以進銀銀免慎當講筵講虞書金作贖刑言聖人開人自新之路贖者用之於小過若元惡大憝則不在此典明年遣代祀江瀆詣京口見楊一清閱一清所藏書叩之疑義一清言言成誦遂大驚益肆力於學又明年與修武廟實錄又明年以執議大禮倡率朝士跪門伏哭首觸闕世宗久厭廷和固執人後之議至是大怒以慎唱首下之獄旬而再杖之創甚斃復甦時跪門哭者二百八人或死杖下或削籍或左遷或配或戍而慎得戍雲南之永昌雲南廵按御史郭楠上議捄慎並為諸臣請亦逮系黜為民而自是無敢捄慎者慎戍永昌三十五年與昆明胡廷祿晉寧唐錡大理吳懋李元陽永昌張含相倡和放浪湖山閒所在擁聲妓雜嘲笑隤然禮法之外至醉而傳粉作雙了插花諸門生舁行市中諸妓奉觸從諸酋夷欲得慎詩翰則以精白裬作械遺妓妓服之酒閒輒從慎之書祴上以鬻諸酋諸酋便購歸裝池慎聞亦以為快有規慎者慎答曰文有仗境生情詩或托物起興如崔廷伯每臨陣則召田僧超為壯士歌宋子京修史使麗豎■〈難上火下〉掾燭吳元中起草令遠山磨險麋是或一道也走豈能執鞭古人聊以耗壯心遣餘年所謂老顛欲裂風景者良亦有以既七十餘還蜀有終焉之意而雲南廵撫昺者俗戾人也授四指揮鋃鐺使即慎家鎖之來至則昺已墨敗然遂不能歸病寓禪寺以沒明興士大夫博學饒著述無如慎者謂周禮多奇字古音蓋劉歆受學於楊雄其訓纂之遺有在於是者幸其書不列學宮未經學究金根之謬改麻沙俗字之訛刊此古典靈光也觀先鄭後鄭之同異相角杜氏干氏之可否相將孔穎達則會禾卒四家陸德明又並刻眾切如開武庫五兵隨用似張錦機百彩惟取乃手錄為周官音詁謂周官保氏六書終於轉注毛詩楚辭悉謂叶韻實不出此易註疏雲賁有七音實始發其例宋吳才老作韻補始有成篇謂叶韻自叶韻轉注自轉注此猶知二五而不知十耳作轉注古音畧謂伏羲觀圖畫卦文字所生虞書依律和聲音韻所出至於周公文制六書詩訓六義郁乎備矣古之名儒大賢降而騷人墨客未有不通此者秦之吏人猶能誦爰歷滂喜漢世童子無不通急就凡將至後漢許叔重着說文十四篇咸宗古人不親臆見可謂有功小學爰遠求近取旁披曲證說文而上則有大禹岣嶁之碑周宣岐陽之鼓呂氏考古圖宣和博古圖郭忠恕汗簡薛尚功鼎韻古文說文而下則呂忱字林顧野王玉篇陸法言集韻唐玄度九經字樣張參五經文字徐鉉系傳林罕小說張有復古編黃功紹韻會鄭樵周伯溫楊桓戴侗趙古則於六書皆有論著悉翻討之又嘗受業李文正公友太原喬希大永嘉林應龍亦林斯藝相取今日此學景廢響絕示以形聲孳乳質以蒼雅林統反不若秦時刀筆之吏漢代奇觚之童乃取說文所遺諸家所長師友所問心思所得累禾卒成編以古文籀為主名六書索隱又搜諸家書合於六書而又葉於八法名分隸同構又以楚風魯麟風之逸也堯衢舜熏雅之逸也古詩三千餘篇孔子刪為三百三百篇而外皆逸詩也粵稽魯論兩見稱引侈止兩韻約僅五言其餘散見諸書若大戴禮若春秋內外傅若汲沈史若諸子璅語綱羅放失綴合叢殘尚多有之若因事造歌異裁別體若狸首鷖誦蠶蠏龍蛇後代詞人刻意莫逮其宛轉附物怡悵切情不啻驚心動魄一字千字而已於是首錄中古先秦歌詩為風雅逸篇凡十卷復謂五言肇於風雅儷律起於漢京遊子行露已見半章孺子滄浪亦有全曲是五言起成周也北風南枝方隅不惑紅粉素手彩相宣是儷律本西漢也豈得雲切響浮聲興於梁代平頭上尾創自唐年爰取六朝儷篇名曰五言律祖謂六代之作其旨趣雖不足影響大雅而其體裁實景雲垂拱之先驅天寶開元之濫觴遂起漢迄梁昭明文選之棄余北朝陳隋昭明所未及選者詳其旨趣究其體裁為選詩外編謂葛稚川抄掇眾書總其精要王融亦好抄書寓目疏記自謂執鞭古昔頗合軌葛王東發以來手所抄集帙成踰百卷計越千其有意見偶所發明聊揮其菁華百分以為丹鉛別錄此慎之自述也其它撰着編纂尚有七十餘種而至論王導之賊晉室太王之非翦商魯之重祭不始於成王周公春秋五霸深斥乎楚宋秦繆引墨子及修文御覽以辯范蠡無載西施之事引黃東發蘇東坡之言及李漢韓文序以辯文公與大顛書之偽駁歐陽氏非非堂之說斥戴石屏之無行傅節婦唐貴妃之死節則又其證據古今闡揚幽隱者也慎在翰林時武宗下問欽天監及翰林星有注張又作汪張此何星也欽天監翰林莫能對慎曰柳星也世宗覽奏疏得矞宇嵬瑣四字問內閣所出內閣不知適慎在取荀子書實之恘日世宗問內閣欲得博洽之臣以備顧問內閣以慎對世宗默然慎在永昌安鳳兩土舍叛攻城慎戎服率旅僮及步騎百餘往援木密所與副使張峩謀固守賊來攻木密會寧州土舍陸紹先率兵戰城下慎促城中兵鼓譟開門出夾擊賊遁去此慎見才之一班也隆慶初追贈光祿寺少卿 
　　郎曰楊少師所見夢夏魯奇武臣也戍籍乎輔以中庸十八章所謂追王太王王季者也大禮之兆矣予友滇中劉文征嘗令新都為予言至用修家觀其書朱黃手澤識以年月不翅充棟於戲此其家之子云也 
　　王廷陳　　高叔嗣　　王慎中　　王維禎　　陳　東 
　　○王廷陳 
　　王廷陳字稚欽別號夢澤黃岡人兒時便文敏記黏竿風鴟狎游蹶獷其父參政濟每抶朴之輒呼曰大人奈何輕虐海內文士耶正德十二年舉進士改庶吉士讀書翰林每翰林學士入館廷陳時登館中樹窺學士過故作聲驚使見學士大恙佯不知也武宗將南廵廷陳與同館汪應軫江暉曹嘉舒芬馬汝驥等上書劾江彬罪學士石珤聞而止之廷陳賦烏母謠書翰林壁閒其謠曰烏母謂烏子戈人在傍汝勿啼戈人得知將汝歸我但高飛起焉能捄汝為竟上疏居數日撤館授給事中道與芬暉嘉以忤旨補外為裕州知州廷陳為州台省監司過者皆不出迎亦無所託疾曰是皆盲子足當王生迎耶台省監司相戒莫道裕廵按御史喻茂堅行部且至裕會藩使陳鳳梧亦至鳳梧廷陳師也廷陳出候鳳梧鳳梧好謂曰足下候我以師生故固厚御史即來候之當倍謹我夫御史銜上命者也廷陳曰諾前迎茂堅茂堅素知裕州守亢驁故欲裁屈之輒以小過榜廷陳史廷陳過跽為吏言茂堅故益甚廷陳大罵曰陳先生誤我直上堂搏茂堅悉呼其吏卒出從守勿更侍御史鑰御史門且具奏御史窘不能具朝餔繇鳳梧稍為謝僅夜去尋劾奏廷陳會其州中豪民亦告廷陳廷陳坐囚大梁獄獄中作左賦神難二篇其左賦篇曰夢澤子不善宦見閔有司黠民乘之坐是拘系自傷疾惡反中乃作左賦詞曰晝晦宵明川停岳行隆冬劇燠六月而墜毛不揚石舉輿升廢鼙振韻奮霆無聲羣欣逐臭乃厭蘭芳猜鸞駭鳳精粻飼梟仁蹻德跖勁弧射堯恬海狎江隘瀆沈舠風虎輟嘯土兕面號曠聽既收聾司音矣彼之朦朧五分矣駿足則縛蹇服乘矣侏儒引臂上捫星矣醜女專憐淑媛不御讎璧惠蠅踏巾首履適郭捐逵擇潦而步賁獲閉勇尫夫勁兮麓兔折趾獵者競兮不根而葉季為孟兮亂曰被繳之鳥載拔其翎彼寔酗酒謂爾何醒寇踰其垣導寇以登彼田不治懟鄰之耕其神難篇曰予獄既久請於神曰葢聞之洞舛者靈也贊貞者天也故哲領不折妖體必離亂魄見禠欹衣每迷故刺聖之刃必斷毒賢之鴆必覆掩正之網必裂墜良之穽必夷是神職也予之獄也奚罪待命移時倦肢憒志恍兮惚兮聆神之難一難曰丑士懟妍修夫短讎東家之宴西鄰怨詛是故握珠懷珍而贊瓦礫彼有跛鱉稱之駃騠鄰姬之瞽而曰是則明眸汝也蒙垢在伊讓其不滌彼發不括若已蓬首是瞽鄰姬明跛鱉而擲瓦礫也女奚無罪予曰天之畀予厥鑒湛湛乃緇其素詭中以容則予豈敢予不知罪二難曰據崇者卑附操首者尾隨宅腴者瘠依言勢忌失也虎豹違山見威於犬悍夫不戒孺或襲焉鸞折其翼而鳶啄腹汝乃捐華背要而昔心不移夫舍陵趨壑誨擠者也去重即輕勖擲者也服冕不則命裂者也子失勢矣固昔憎所乘而往怨所便也汝奚無罪予曰勢若龍蛇誰與執之且棄恥若疾掩耳詈貪主人之利而憚進苦劑予未能也予不知罪三難曰虎搏鄰牛操弧弗射非已利也虞人布羅獲禽丘若見者弗禁有在野也讎腹可飽忍割朋肉痛弗切膚也故攘鄰之膏以赴盜火庇已而已子則塞勢者之賄奪肥乎大嚼之口而飼之人貽國人以富而甘以其身賈戾夫存鄰牛而射虎逢虎之怒惡禽斃而毀虞羅遭虞之疾是眩者為也汝奚無罪予曰梟搏雞雛其母奮翅知不能庇愛弗已也夫聞啼助戮良所弗忍予不知罪四難曰眾直頌行不勝單佞十堯崇治一桀潰之黠夫伸舌惠口是屈故堅干不伐決漲不遏爍焰不撲族骨不解奔颷不障虞反傷也而子務勁者之摧而孱士之庇汝奚無罪予曰吾寧吾涉之蹶誠不能吏勁者之肉孱也且覆惡以求立也德強以避抑也曷可說矣予不知罪五難曰曰不拔之道存乎托也眾植其援以備攻也王屋之烏戈人弗射皇囿之兔獵子不逐集瓚之蠅忍而弗擲若木之條引手莫牽蓂莢生陛弗翦弗踐其附然也故陽區無凍蟲仁壤無槁品潤國無燥類附之及也子膚托而孑援矣汝奚無罪予曰予聞之健夫終日立不倚不僵眾恃而不怵非夫也予不知罪六難曰世有尊官莫知其名手握雷霆奔轟閃耀旭昃倐忽殊態改視傴僂而趨償以最考唯唯將事是為豐績磬折之腰壽其文組如醴之輔頤祿是永故勁項者辱剛膝者斥毅面者黜符中者完既泄之孔忤臆者扇不薪之焰是天下之至威也汝乃規守矩執恭不踰憲不省已倨咎人之僭茲構之繇也何謂無罪哉何謂無罪哉予乃俯伏嘆息茫然汗洽駭然股慄厥罪自知無復以對神不復難廷陳秉性高潔以名節自許然恃才輕世殆無人理始在裕州夏月裸跣聽訟或見飛雀集庭樹輒語訟民曰且止取彈彈雀民有應栲者彈之十彈曰速吐實其當鍰者令入十紙或二十彈丸或磨墨一研究其笞世宗即位大錄武廟朝直諫者而廷陳獨以吏驚罷廢廷陳廢居尤甚閒衣紅紫騎牛出市嘯歌自若其衣窄袖自別人競効之乃更為長袖尺余楚中醫卜諸人多肚巾綺服混雜儒生廷陳乃自圓巾肙布衣而令其從者十餘人角巾麗綺從其後舒芬嘗貽廷陳書大意欲廷陳矜飾名行以酬晚知廷陳答曰辱承書教意甚勤懇仆惟少性氣自視無前遭事直往不知其可復見近世州郡之吏務為諂承故於逢迎節數稍為損減不意遂犯當世之怒又以一二宰執舊怨於仆內外構扇中仆惟恐不深耳曩時交遊見仆狠忤要津虞禍莫已莫敢張口伸舌一為論列明其不然者當是時也吏無振滯之議友無急難之仁幽於圜牆之中日與徒隸為伍身非木石其何以堪以故俛首震惕卒從文比嗟乎百犬吠聲積羽折輪十夫撓椎三人成虎此墨翟有素絲之悲阮籍有窮途之哭也身媿蛾眉敢雲見妬行乖完璧而欲免瑕摘難矣然猶苟全首領生還鄉縣奉二親之晨昏上先世之丘墓撫今悼往憂喜駢集因念河清難俟人事靡常南山之歌恨長夜之莫旦竹林之侶假麫櫱以紓悰斯達生所以放言幽人因之長往者也自分身累百垢長為世棄乃稍稍脫拘攣之文逸瑣尾之忌弛煩多之縶然亦不敢踰大閒隱惡滅先王之禮觸當世之禁務敦窮居之尚絕希進之心而執事乃欲責暖於寒灰俟完於墜甑幾翔於鎩羽望仆以回景曜之末照而收桑榆之晚績也無乃與仆私指謬乎夫豢鹿頓纓志在豐草覊烏奮翮棲慕一枝即有惡殺之國過仁之主腴詞之廝寵之以高軒享之以玉饌娛之以雕檻啖之以棗脯彼且駭顧驚鳴奔逸之惟遠耳仆聞古之聖賢心有所鬱結不能通其意則着一家之言思垂不朽仆誠欲劾之庶幾償前辱之萬一流文采於無窮然才劣左馬而欲自附作者畫虎之誚其能免乎方將修農圃之業急公家之輸賴其羨餘以贍妻子長為太平之民惟至老死不覿兵革志願畢矣嘉靖十八年詔修承天大志都御史顧璘上疏薦廷陳與故毫州知州顏木備局書成賜金幣竟不用廷陳廷陳為文纖疏駢辱摹仿東京每有所造輒讙呌示人大梁何景明最服之而薛蕙鄭善夫與相好廷陳雖卒坐傲誕廢然當世論文必及之也顏木隨人罷官家居故人為湖廣參政至隨訪木匿不見既行部他邑有田父荷炙雞獻酒繇中道入門戟呵止之乃木也因其飲至醉委甗擔去不知其方江暉浙人所著有亶爰集好為奇詭字使人不能竟其辭妻甚妒與之反目暉自縊死故曰文人無行大抵然矣廷陳有曾侄孫一鳴與余同門進士能文亦好奇 
　　○高叔嗣 
　　高叔嗣字子業祥符人臂毛逆生朿發就傳着申情賦殆萬言弱冠登朝亳州薛蕙一見嘆服既雅見重益自貴珍謝絕流品因心師古每有屬綴佇興而就寧復罷閣不為近淺其篇什往往刮塊浮華獨妙閒曠有應物之沖澹兼曲江之沈雅體王孟之清適具高岑之悲壯詞質而腴興近而遠雅性亢潔不喜凡唐雖跡在周行而情歡在野即事賦懷屢有憂生之嘆仕終按察使年三十八卒任官有治獄之才 
　　○王慎中 
　　王慎中字道思初號南江後改遵岩名盛而兩號並稱海內盡知為王仲子也仲子年十七八以嘉靖乙酉丙戍連舉科第選戶部主事官暇讀書作為古文詞與毗陵唐順之陳朿輩號八才子改官禮曹更與大司馬李遂給諫曾鈞提學江以達學士華察屠竣切磋琢磨益成其學世廟修古禮文行親郊禮仲子制大祀詩八章漢詞選體文聲騰布諸公閒辛卯命京朝官出土鄉試仲子得廣東張孚敬忌諸翰林出之別選部屬改充眾望無如仲子孚敬欲仲子一見仲子不往遂罷改吏部員外升驗封郎而同列有短於孚敬者因覆張真人衍慶請封疏坐謫判常州升戶部主事再升禮部員外而皆在南則從王畿講王守仁之學而遂有得於聖賢之道乃盡發宋儒書讀之有味乎曾南豐王荊公歐陽文忠之為文也始仲子起家子大夫操觚學古非先秦兩漢不道其所為廣東辛卯錄文苑然賈誼鼌錯之詞章至是則盡棄之相蹊隧出入王曾閒寄示順之順之駭怪仲子言此大難事君後當自知亡何順之有味其言亦變而隨之矣升山東提學僉事轉江西參議則王守仁政教所及之地仲子尋陳跡講新知往來白鹿鵝湖閒更與聶司馬豹鄒司成守益羅殿撰洪先歐陽大宗伯德講學交遊公事不廢遷河南參政督率有司以安民為務章聖皇太后梓宮過河南僚屬畏供帳不辦下吏有欲亡去者仲子獨任之調度有方奉迎無失歲飢王侍郎奉旨出賑檄仲子將事侍郎大善之方薦於朝尋以大計罷仲子之罷葢中旨也仲子為禮曹郎時夏言為尚書其時仲子不能善事之至是以屬銓部考黜銓部從中調書考不及而言取中旨罷仲子之為文也以意定為主有歷旬經月求不得一意意得即下筆隨之詳贍豐縟委復曲折按之分部呼之應聲援古以譽今推小而至大順之稱為二百年中興之文迨其後也濟南李攀龍弇州王世貞諸子者出見謂毗陵晉江學宋而傷之理而仲子之文行海內卒不掩阻濟南蚤世弇州晚歲亦不能出仲子之徑而沈深切至反為讓之矣仲子攝生至經歲不酒肉但覺不快謝客閣書窒兌卻聽啜水納吐以洗中垢曰吾以一付腸胃自翻出一部本草亡慮疾矣竟年五十一卒仲子十八而登第三十三而罷官五士而沒所者遵岩集行於世 
　　○王維禎 
　　王維禎字允寧華州人嘉靖乙未進士選庶吉士歷翰林侍讀乞養母不許遷南國子祭酒便道省母會關中地大震遂殞歿維禎之文豁達疏宕若泓瀾流江明霞赬天其始入門學司馬子長所推尊當代則其鄉先達李夢陽躋之聖境其始載筆承明修賦頌之業用其深沈之思引繩墨修詞海內宗重居十餘年戎馬生郊一時天下北絓胡南困倭乃出而與士大夫講方畧論戰守居恆自嘆服在史官大之不能論當代之故次之不能成一家之言又無緣統偏帥之任效一割之用捧軀充位老死筆研閒太倉鼫鼠耳又自言其為人淺中狹氣戅直朴畧人有不相能不善浮慕之遂與之疏平生未嘗倒心反舌亂是非淆曲直見亂是非淆曲直者則力爭之以為邪口不息國是不定諸所為非其甘意往者即一時雷附然竟作攢眉狀昔人直弦曲鈎之誡自亦念之顧卒不能忍亦猶其生而修干廣專頁昂首抓眉揭膺闊步造化陶冶不可移易至居常論士大夫處世當勉効功業懷仁義之實以振靡敝而捄瘡夷亦庶幾當世之路彼遠棲林莽履跡不入於市客問廬匿不與接此古人鑿坯庂意道傍槁立死木耳其蔭且不足休行人矧可以上棲九日下覆八埏其論用世大臣不在夫謙約卑減惟其能保厘人民盜賊止息水旱亡憂即食一肉脫粟之飯與一介之使自隨蓋察於一物而未達大人之觀其慨然有志當世可知也與南禮部尚書孫升善升序其文曰王子產二華之隩區所云岳降不虛矣地坼山崩□與行會豈非地紀絕而人傑萎邪 
　　○陳東 
　　陳東字約之鄞人也為童子時泛濫百家海內士爭尚之會稽董玘有女待年必得佳壻張邦奇謂曰公吹芝草琅玕陳生其人玘艤舟甬江呼出祖之垂髫儒衣繩趨而前面如玉澤睛如漆黑難之古書滾滾應對試以詞賦食頃就也既舉進士高第授翰林庶吉士益厭薄時作游神埃壒之外以極所至每一編出諸學士諦觀之曰斯捕神彈鬼之文耶朿施施自得無所貶改竟調祠祭主事世宗建四郊都御史汪鋐請徙近郊壇民居塜墓朿上言月令布政春則掩骼西伯善養恩則澤枯近郊壇一二里內民居不下數百墳墓亡慮數千一壇如此諸壇可推蓋所從來久遠矣一旦改移無力可具土地棺槨其稍有力具土地棺槨矣死者久滅莫得形體是以命下之日痛哭匍匐莫可控訴聖人舉禮與天下樂之古人因郊肆赦今將興大禮而使死者流離於泉壤主者悲號於遠近恐非所以昭天地安百姓不報已徙儀制員外郎世宗博選雋才以備製作更調諸曹郎於翰林相張孚敬朿鄉人也又才朿朿得改編修朿在翰林所日與過從論文惟與屠應埈唐順之田汝成王慎中數子他諸高貴人時枉駕通款輒閉戶謝且私有彈刺口語藉藉聞所繇得孚敬以進更自疏外孚敬恨之刺骨坐外補湖廣僉事分司辰沅時顧璘開府楚中與大相得而朿念所處遠惡地悒悒不樂寄屠應埈書曰仆不佞才質紕繆無所比數以因緣階第得侍內庭終非其人果遭罷斥邇來湖上三見朱明矣磷淄塵鞅玄發變衰跋涉川途壯心潰裂是以過黃陵而嘆息泛赤壁以口欷噓淒目九派之流傷心一柱之觀哭屈平於湘水吊賈誼於長沙北上荊州便懷王粲西還夏浦再泣禰生彼數子並以命世之才窮愁鬱抑用不究於當年俯仰今古異代同嘆東上辰沅蠻夷所都青山萬迭巑岏造天黑霧千尋黯黲蔽日哀猿夜響鬼谷晝泣虣獸窺形螫蟲射影然斯涉歷之喜辛非愚心所悲也若乃覊縛洿塗婆娑行列積憤誰平裒奇不泄期會結朿則朝夕遄征牘案嬰纏則寢食俱輟二物用而赤子嗁百事滿而吏曹謁淒其倥傯不知人生之樂況其它乎是以陳子康積恨於京城汲長孺存情乎禁闥張膠東自嘆其無奇陶彭澤掛冠而歸潔古今人情畧同揆矣蚤歲朿發頗有弘志中年蹭蹬竟戾微情君子見幾不如捨去吾道垂廢斯文有在母性高明生能容介子之隱妻賢女也死不沒黔婁之行己矣哉金門何期石室能待高軒無分名山可藏瘵未平力諭不悉遂上書乞骸骨不報己徙為福建布政參議稍簡括案牘出周旋學士先生頗戢鋒穎就柙括比休舍輒仰屋嘅嘆憤恚局眷家人莫喻第左右羅圖史置酒一壺且誦且飲忽大嘔血數升久之徙河南提學副使竟以校士勞瘁卒年三十三年王慎中方為河南參政枕之肱而哭之唐順之為刻其詩稱其參錯韋孟之閒出入陰何之室而皇甫汸序之曰陳子之作蚤鑄四傑晚鎔二張遒軫平原晞駕康樂可傳不朽異乎無稱者焉 
　　李攀龍　　王世貞　　徐中行　　梁有譽　　吳國倫　　宗　臣 
　　○李攀龍 
　　李攀龍字於鱗歷城人自其為諸生厭薄占■〈亻畢〉嘐嘐古文詞學中弟子指目為狂攀龍曰吾而不狂誰當狂者既舉進士授刑部主事進員外郎中刑曹多暇諸郎徵逐奕飲而攀龍獨與同舍郎王世貞徐中行梁有譽與考功郎宗臣等修詞賦之業揚扢切劘號為五子其後中舍人吳國倫亦來相聚稱六子布衣臨清謝茂木泰閒與會或曰七子攀龍論紀述之文厄於東京班氏姑其狡狡者爾其所結撰摹仿尚書庄左檀弓考工司馬掇其菁華而襲其言詞湊合鈎割巉劌郁突條貫支理至於不可胗測莫不聱牙嘔心操觚之士驟然讀之莫知其所發端與其所止而翔躍鏘鳴怪淵光不可掩抑至所論詩謂兩京逮唐大曆代有降而體不沿格有變而才各至於法不必有所增損而但出其中情解語兼綴而全之一時名攀龍文駭賞相半至於其詩靡閒言也出為順德知府謝客無所逢迎手削牘台使者牘率古文辭台使者謂其名高也居一年不報最久之政聲流聞三輔前後慰薦亡慮數十滿考擢陝西提學副使其鄉人為陝廵撫檄攀龍作文攀龍曰文可檄耶拂衣歸於濟南郡東三十里許構樓居之名其樓曰白雪其地鮑城前望泰麓西北眺華不注諸山大河清河交絡其丁左眺長白平陵之野海氣所際諸公屏息於旄納履於戶攀龍悉謝不通去亦無所報第日與友人長史許邦才大學士殷士儋驩飲劇集而諸公謂攀龍簡貴攀龍居恆恨不得一當世貞也會世貞副吏山東至濟上攀龍烹豚候田閒出蟹胥佐醑劇談盡一瓿漏且盡攀龍睨謂曰吾起山東農家獨好為文章恨不得一當古作者幸與足下當中原並驅一掃萬古奈何不更評搉所至令百歲後傳耳者雌黃也正君足下請為世人實之吾於騷賦未及為耳為當不讓足下吾擬古樂府少不合者足下時一離之離者離而合也實不能勝足下吾五言古不能多足下多乃不勝我歌行其有閒乎吾以句若以篇諸近體靡不敵者謂絕句不如我妄七言律遂過足下一等足下無神境吾無凡境矣世貞前謝曰吾於足下即小進固鴈行也豈敢以秦齊之賦而匹盟主吾為歌行若以句權字衡不如子遠矣雖然子有待也吾無待也子雪之月也吾風行水也更子而千篇乎無極我之變然使加我十年吾不能長有子境矣攀龍曰善請言文曰子匠心而材古者也工極矣予之錯於材也世無通於古者以故無稱子亦無稱我然而世之疑子也甚於我即百千萬年其疑子也又甚於我雖然謂子隃勝我者獨子乎我心耳攀龍大悅更起迭為壽又一日攀龍因酒踞謂世貞曰夫天地偶而物苶孤美者於人亦然孔氏之世乃有左丘世貞瞪目不笞攀龍遽曰吾失言有老聃耳隆慶初攀龍薦起浙江副使俄遷左參政頃之遷河南按察使中州士大夫聞攀龍來鼓舞相慶而攀龍亦能摧亢為和圓方互見客稍稍進亡何以母喪歸病心暴卒年五十七姑蘇劉鳳為文誄之曰於維浩淳龐深混溟瀚瀚光象陶冶無名孰可儀軌儲與誕精穆允乃初劭質以正逖亂爽耀式遏三靈梴以日慆窕汰焉取麗靡之降浸以謾侮弊摋嫗掩流散墮窳不有高張更節易柱風之蕩蕩不圖庸愈粵乃皇造皇諗九士矯矯李君覃作於魯泰岱融烙蒼精嘔育纏戒婁分星璣爚煜時文峻命疇不祗肅昌徽茂符見象川瀆苗裔肇啟漂黃曆虙襲殷逮周窮於汗竹聃始着姓越乃邦族爰所憑藉亦既湛畜氣之和雍遐不熙淑時乃有挺躭躭其詣恂美沈梁敦備醇至介以幼清齊給辯肆秉斯烈朗恬不待惎洪承顯休迄我專賁駿發於文薄於霄戾倔奇麟振駭疾龍掣條出閒入莫知其際風雨飄忽體變機勢芬思敏裕虛神漠志踸踔玄昧幽理翳翳力自摽揵黜絕侈弊古有休則是惟弘謞曠代綿邈抑豈無綴時與道裂重茲言衛心河洛騰湧滔音惉懘結駟方馳鳴鑾顛蹶乃徂自東奪彼千裔式從選造一有揚藝翩其飄翔載惟專厲昭山介業不忘劬勩時之淪踰獨我其系誰謂翳淹以先朝日制誰謂邃遐欲及吾世潏追爰始排允謇誶隱軫雄深轢車蘭佻易鬱勃氣往凌切才肄橫奔絕驅焉復曩態 【 葉他計】 拓落逢時偃蹇曹闥 【 葉徒對】 抗論振矜正抵袂朝右畢傾英賢以匯猋涌雲蒸籍甚蠭氣憑節俠危行高睨二三君子共獎厥懿推瀾泝源浮揚擊汰同律緝聲陳風敘致吉上徽急節峻音比格以慨憤偏宕沈鷙激則哀促疾則強忮壯絞彌極慘不傷躗駘藉無當脫畧睢恣在衷斯喻諷而無刺情動言形抑豈其細止怒懲忿風政焉寄乖乃兆衰競亦知沴齊氣之奮不乃侘傺質文相變代有所毖雅鄭殊曲鄭知其暨彷徉自放御有逸轡譎而能整切人不媚極所盪沃排調貴位興既洪鬯芒亦廉劌倘目莽不殊曾是足田廾所務快心遑忤觸計眾或側目從之釁纇乃顧發舒托於泲齊遠棄列埒非謂則醉偭彼如荼幾何不麗出守畿輔邢襄焉試身可抑折中可諉諈撿察六條孤立行意狂笑山川碣石瞋恚觀者自失莫敢婞媢據理心開刺史高第稍用序遷受憲關澨封傳薄移紛擁髦眊輔以文法胡寧藝事縕籍無害雅所湛漬德之休明膠庠所視敦惟在寬國中策篲誘啟弼或邁績上最聲勛累積榮聞塗曳云何渭涘不可涉揭惟熏自煎皦固來忌英儁並游慍於大憝容與濟上匄請蚤稅芳之不邵豈惟鷤鵱相望攜手隨踵言逝取酒貰媼織絇忘衛千里命謝憑口獨喟綽其弘高徐然域外屬運更始乘天之濟惠此羣公征命遑逮無餘舊疆推擇言蒞致令舉典俾新於治公曰驅之賦於百吏敢介用逸臣職覃瘁式時薦征朋從方萃爰登其幾勿庸以次再陟作監葢此未歲昭茲儁功榮寵相穉茂楊矛象土匪亟來字追綜召周赫赫分地庶其益躋隆我鼎司 【 卟息利】 慈養倐違衋焉摧毀在疚亡何遽軫傷泗殄矣伊人即之雲悴人倫岳隕典墳靈墜有識纏哀豪彥興涕斯緒適造失之胡亟烈烈桓桓白日幽瘞嗚呼傷哉憶昨周道款言江汭死生契闊胡泣之啜閒承燕閒殷奉崇議刊酌流畧軌程篇制騁觀三五窅渺閎邃掊擊作者鈎深探秘標之遒崒崛稱雄愾非之先學□夕匕食後悔百氏流靡餘波方潰子興視之豈獨無裁□仰一時糹木足罄款即有避回辭何不載洞達中懷生氣如在慷慨謂何旋即冥昧嗚呼傷哉公首辟沈越在輯玉代興依誰錯衡是繼操馭學篤其功不啻經想容觀郁何棣棣狀不甚偉視精而銳踈縱不拘敢往開叡造辰彌海雲清霧霽比量絜度雲孰能企萬務粃糠才術氓隸蒙叟臭芬曠祀遙酹嗒然俱亡惟爾清酨嗚呼傷哉故以昭塗議君之出 【 葉尺類】 不固其節庸有所角央忠蹇投軀獎恤赴義業雖未融精貫可示禮有表署大夫置貳公於厚終可謂不匱良友瞿瞿急公之嗣悉取其書使遂傳被蘭台石室將焉着記生平故人不眇吹瀣總一厥文徊遑嘆噫 【 葉烏界】 包洞鬼神含朗方罣九原可興嗟孺子款死者復生生者不愧嗚呼傷哉 
　　○王世貞 
　　王世貞字符美晉王覽之後世為浙人宋漕貢進士來家崑山之湖川遂為太倉人祖倬父忬倬成化戊戌進士癯然儒者富於經濟起家知縣累遷右副都御史整飭兵備兼廵撫順天等府御虜馬蘭峪有功進兵部右侍郎忬嘉靖二年進士以行人授御史虜犯古北口忬按順天趨守通虜大來竟不能渡河西為世宗所知特旨擢僉都御史三十一年命廵撫山東亡何倭寇浙直且侵閩中命提督軍務廵撫浙江兼轄福建忬倚俞大猷湯克寬為將奏釋系獄故將盧鏜尹鳳卒用破浙直閩中寇明年虜入大同殺將覆師世宗手敕忬左副都御史移撫之忬會宣府兵大破虜擢兵部右侍郎兼僉都御史已轉左兼副都御史移鎮薊遼擊敗把都兒之擁眾入犯者又擊敗犯遼東虜明年擊政虜小王子又明年授兵徧裨剿江南倭有功四年坐虜入灤河奪一官尋以鹵虜馬畜過當復之四敗東虜於遼東又二年虜大入犯走之明年大破遼左虜斬首八百餘級忬治邊屢有功自以受世廟特知不復媚事上左右又不復修禮用事相嵩父子嵩父子恨忬久之最後授指按邊郎按邊郎奏忬不事事嵩擬旨責忬其後虜突過灤淺薄都城嵩客嗾御史論忬下獄世蕃削讞牘所敘斬首虜八百餘級詆忬罪忬坐論死是為嘉靖三十七年世貞幼稱聖童六七齡巳能讀父書至數十萬言十五為寶劍詩有奇句十八舉於鄉明年成進士則嘉靖二十六年也授刑部主事閉戶讀書與李攀龍諸子修詞賦之業過從無日夜相彈射復相稱詡動曰吾黨動曰我輩動曰我二三兄弟動曰海內動曰中原其聲華意氣睥睨諸公閒至前無古人世貞雖與攀龍輩修詞賦之業乎其當官視中貴人錦衣帥幸用事者蔑如中貴人錦衣帥或有不得請求政府為地亦不為理相嵩才而欲致之意弗善也時有譏詆在酒杯口角閒語流聞嵩嵩謂世貞惡少年矣兵部郎繼盛論劾嵩下獄世貞納棄饘繼盛妻訟夫冤世貞為定草繼監被刑世貞往哭收殮之嵩乃大恨凡諸郎官有文譽者出為提學使者為美選吏部推世貞嵩格之得兵備青州青多盜世貞謂盜不在遠在左右左右椽吏是顛倒秘迂其行事不可端倪購重賞收募閭里輕俠少年用之青遂無盜始世貞至官山東諸公見諸文少歌賦奕飲為俊舉而已既見精嚴練事發奸隱如神明以為趙子都之流也大加嘆服聲聞京師相嵩父子益忌其父忬灤州少失事遂釀罪構下獄矣此時世貞棄官走長安市與其弟儀制郎世懋叩闕請代輦上貴人語世貞曰此無益適趣乃公斃耳世貞世懋日囚服跪道傍遮諸柄人車搏顙請捄諸柄人側目嵩無所敢言忬竟坐誅世貞號跣歸柩倚廬哀痛褾除猶苴履葛巾為心喪居久之庄皇帝即位赴闕訟父言殺臣父非先帝意本相嵩父子不然何臣父効首功八百餘級不論論灤州虜小入至死伏惟陛下哀憐詔復忬官此時世貞稍通賓客論文字宴遊山水閒矣世貞為園曰弇州盛有水石花木之致客來見世貞者世貞皆款之弇園中不惟世貞之文名也而弇園亦名於天下南北台省謂世貞父冤雪可官也吏部補世貞兵備大名世貞思痛不出應詔上八事寓書當路此八事也世貞所以報主矣若官世貞世貞死不敢官當路解而強之世貞出而世貞之友尚有尼世貞者世貞曰夫如是則仇君且也敢勝崇伯子遷浙江參政治吳興三郡吳越新罹兵火供億繁興民不堪命世貞請汰內府內官大小監冘食及錦衣諸衛寄籍者事雖不行竟得改折漕糧十五萬三郡之人以為此緣王使君遷山西按察使聞母病投牒歸中道得訃矣服除以薦補臬旋轄廣西一月入為太僕卿擢都察院右副都御史督治鄖陽時相者江陵張居正世貞同年也會楚地再震荊州廬舍多壞世貞引京房佔有臣道太盛語又嘗遺京貴人書言江陵浸淫耳目好非社稷福其人泄之居正積不平數言於人人然客有請世貞文壽居正父母與其壽居正世貞復盛有所稱引至比居正父於眾父比居正母於稷姜嫄居正於世貞若忤若合手書不時至殊亦款款世人又謂世貞居正之人也稍遷南大理以人言改應天府尹歸此時居正遭父喪奪情起服吳中編修吳中行簡討趙用賢上疏論居正居正欲杖此兩人者學士王錫爵詣居正所責之忤居正歸世貞故與錫爵同里相善也亡何錫爵有女以守節蛻化其未化時感冥契立恬澹教門世貞悅之尊之曰曇陽大師拜為弟子於是焚筆研謝賓客與錫爵結廬合居戒食梵誦甚苦異時所嗜好古圖籍若三代彛鼎名墨酒鎗棄為他人有悉不問於是言官希居正論錫爵世貞兩人者家居譸張為幻而一日用賢及門稱弟子而人又謂世貞非居正之人也世貞於文字其宿好久之終不能焚筆研謝賓客又復應人求請復游於酒人詞輩緇流羽侶閒居正卒起南邢部侍郎改南兵部侍郎以三品考與官蔭一子時已遷南刑部尚書矣有言其嘗被劾不當得考者乞休歸而尋卒贈太子少保予祭葬當肅皇帝時海內文學知名士人人自標世貞最後起異才博學橫絕一世其所搜獵子史百氏皆以意鎔練翕然為一家古今著述之富亡踰也其詩使事構體不嫌小出入要歸之元氣坱比大海渟泓中無餖飣蹇促鑱刻深險之態其地望之高游道之廣聲力氣象能鼓舞翕張海內之豪俊以死名於其一家之學直千古不廢也客既亡論酒人詞輩緇流羽侶日踵世貞門四方書問往往不絕其所饋入亦往往緣手散施咄嗟盡有時削牘薦人多者或致千金後生初學得世貞一言品題一面傾吐則或希聲傳影轉相引重葢嘉靖之初王守仁以講學開門能鼓一世而從之而當世貞之身士人風尚大類其時客或故於廣眾坐中字世貞示親昵而黠者或陰持幕中嚬笑私語賣世貞世貞恩及人而人不知醉罵人而人反思之世貞言其子曰吾自朿發即大恚既舉進士有所見聞即大憤庚戌以後虜入都門即大慮已未以後家難作矣即大痛隆慶戊辰以後有所迫而不能守匹夫之節即大慚庚辰以後入於悟門悟前之憯也即大侮吾他無深嗜嗜讀書文及酒酒損吾德而幽懘之除亦復賴以活文章稍益吾身後而實小之且吾以酒得生以生得譏以文章得譽以譽得謗以譏謗得挫挫之與譏謗也葢天所以憐我而我之所以自解於辟也世懋字敬美既晚出遊於其兄諸子間其為文章稜稜有氣岸諸子命之曰小美仕至南太常寺少卿小美之為仕也好為條教煩不至瑣曲暢物情而能因事為功世貞子士騏亦舉進士仕吏部郎 
　　○徐中行 
　　徐中行字子與長興人也白哲豐下美言笑樂交遊為諸生窶甚然出必着鮮好衣顧應祥識之曰貴人也妻以甥女楊既舉鄉薦學古文詩詞前輩劉麟與為忘年交十年成進士授刑部主事會應祥為刑部尚書奇攀龍與世貞文使之納文中行見二子而大悅聚首劾勵一意行其說攀龍峻潔寡合而中行居諸子閒最名樂易山人墨客慕而願交者一無所拒益與歡浹傾貲贈遺至假貸為客費出知汀州府遭喪服闋再補汝寧竟用郎時賓客為奸利考察論謫家居顧其客日益進中行雖坐客受官謗亦不以其故謝避嘗為書通世貞曰山棲中市朝書畫中商賈杯酒中地獄好客中苦海皆是勝事雅會而因多業障若官治簿書者市朝商旅之券課地獄苦海之案牘也吾所頗得廓落以無智故任之耳中行既不謝避客客有名一能者求見中行悉得其所欲中行所饌客但取咄嗟辦恨罍恥耳其酒態頺唐諧調悅客欺之以言而不疑迫之以煩而不焦酬之以恩而不怒客有求其尺贖為先容雖數十函無恡倦閒度不能中客欲而猶強應之曰奈何使其有慚中行既善待客客亦畢其技力佐中行中行名亦用客益盛而諸公皆嘆中行至性過人風流被物矣中行自謫起屢遷至江西左布政使所至皆有治行其文步趨古昔所立卓爾詩格高逸近體宏麗而悲壯妻楊妬不子也 
　　○梁有譽 
　　梁有譽字公實順德人父世驃御史有譽秀穎日誦數千言長益湛思百氏以進士授刑部主事李攀龍輩結社為聲詩有譽業先成家嚴世蕃欲親有譽有譽恥為褻狎遂謝病歸卒年三十六嶺南詞客繼有譽而起者有黎民表區大任諸人 
　　○吳國倫 
　　吳國倫字明卿興國人嘉靖己酉舉湖廣鄉試第一明年舉進士授中書舍人選補兵科給事中楊繼盛之戮國倫倡眾賻送嚴嵩銜之坐他事謫江西按察知事量移南康府推官再移歸德居二歲棄去治田下雉嵩敗就家起建寧府同知稍遷知邵武再知高州擢貴州提學副使再遷河南左參政罷國倫識高氣峻不能迎合而閎議坦懷未嘗有所矯飾其始起以七子得名京師遂徧海內宦遊在所懷刺過從投所著作注籍賓館甚眾家居踰歲從游奄至乃拓湖澨營北園列亭環卉穿沼構梁當園之中迭石為洞名曰甔甀燕賓之餘獨坐吟誦暢然得意或夜泛舟入富川湖載嘯載歌與月出沒賓從雖眾才品臚分不使凡流猥參高會就坐禮畢飛觚錯行善謔解顏清歌驚聽已復自起卷褎撾鼓家僮從傍橫奏朗笛風流不減古人與桂林張鳴鳳相善而黃岡人黃同軌歙人方尚贇吳人俞安期後進遠來為世屬目國倫獎詡為多國倫嘗出所撰着屬鳴鳳較理且誘以恣所譏刺鳴鳳輒論六子得失其畧曰子相儁而不深公實麗而不壯蓋靈筭蹙逼則然於鱗岳挺雲端元美海涵天際乍望令人辟易閒與公遇氣勢相壓公徐逞沈思郁致泮渙以進猶之組繡各出所執而神采煥發終獨遜公如五七言律高出其上文則元美閎博自擅以公典雅適足抗衡於鱗學語史漢閒不醇之掇而苦是矜乃詩顧獨有齊氣子與朗鬯似其為人然倡和裁堪托乘不能過也國倫蹶然起曰何期今日復睹典論隨問先輩誰為最勝鳴鳳曰盪陰積習恢復古初北地汝南亡敢輕議正嘉之際黃岡王廷陳稚欽亳薛蕙君采清韻秀藻良為競爽後來亦鮮其儔必也大梁高叔嗣子業乎國倫曰信然雖然何以益我鳴鳳曰諸公才能曠世學併兼人傳後無疑也惟篇篇意自我先語忌人後則善矣國倫起謝曰荷益不淺國倫卒鳴鳳素衣式臨悲響迸溢詩罷而誄目為之眚國倫所著詩文名甔甀洞集 
　　○宗臣 
　　宗臣字子相揚之興化人父周為蜀中守臣秀眉豐下目光傍射豪俊自喜年二十餘成進士授刑部主事吏部尚書李默見臣文奇之調為其屬得考功郎吏部郎故自相貴絕不復通他曹郎臣為考功與李攀龍王世貞輩切劘如故久之謝病歸讀書花花洲中居二載默復入為尚書移書趣臣臣為強起序遷稽勛員外郎默與相嵩交惡見法而楊繼盛死臣嘗賻之金竟出為福建布政參議至則閩中有倭難臣分守西門開門納避倭民登城擊倭尋遷提學副使卒於官臣與攀龍輩居相語朝廷可無文章之士則鳳鳥不必鳴岐山而麒麟為檮杌亡論明良喜起賡歌君臣之盛於唐虞之朝即朝不坐燕不與憫時政得失主文而譎諫言之無罪聞者足以戒達於事變而懷其舊俗亦何所不得方吾屬詞比類結撰至思時也倐來忽失經營將迎之閒既竭吾才不得一辭窮日之力不得一語及夫合契古人明請一朝實獲其心得意尺牘千金享之嗟嘆詠歌手舞足蹈過此以往莫之或知不言而信是委喻於同心其有不反三隅屏息避之耳強而人厭信而人疑其心以為與其以不知者嘗吾技則豈不得已其無以嘗吾技者乎則病者乎是謂我竭才窮日之力而得之而彼豈得輒聞焉立乎百世之上百世之下聞風興起是旦暮遇之也四海一人是比肩而至也詩可以怨一有嗟嘆即有詠歌言危則情性峻潔語侵則意氣激烈能使人有孤臣孽子擯棄不容之感遁世絕俗之悲泥而不滓蟬蛻滋垢之外者也奈何而冀幸不可俟之富貴沾沾乎游大人以成名也臣於詩好建安李白杜甫於文好司馬遷李夢陽其理疏以達其節急以短至於橫放雄厲務出意氣之表高者凌太虛秀者奪萬居常持論寧暇而璧寧蹶而千里至□□人亦然寧為籍母為季年三十六無子卒之日衣冠坐手書三詩飄然有御風凌雲之意擲筆而逝寄言其父死葬我金陵是時周方為南比部殯臣金陵久之周曰金陵遠家誰能及歲時以一盂粥澆墓也乃葬之百花洲其故所讀書處
