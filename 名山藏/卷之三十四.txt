
●名山藏卷之三十四 
　　臣何喬遠恭輯 
　　開聖記二 
　　◆開聖記二 
　　玄皇后　　恆皇后　　裕皇后　　淳皇后　　獻皇后 
　　○玄皇后 
　　玄皇后德祖後也姓胡高帝元年正月乙亥追尊玄皇后 
　　○恆皇后 
　　恆皇后懿祖後也姓侯元年正月乙亥追尊恆皇后 
　　○裕皇后 
　　裕皇后熙祖後也姓王元年正月乙亥追尊裕皇后 
　　○淳皇后 
　　淳皇后仁祖後也姓陳始娠太祖時夢一道士修髯簪冠紅服象簡撥白丸置淳後手命咽之忽不見元年正月乙亥追尊淳皇后 
　　○獻皇后 
　　獻皇后姓蔣都城蔣斆女弘治五年冊為興王妃事王恭順相納忠言日誦詩書嘗制女訓十二篇其辭曰人子事親訓在孝經人臣事君訓在忠經婦之事夫可無訓哉漢曹大家女誡人病其簡略所以發豐生之難有所謂女憲女則徒有其名耳近世始有女教之書大要撮曲禮內則之言周召二南之旨文理奧妙婦人女子恐未能通吾自選入內庭榮配睿主上受太皇太后暨皇太后皇太妃睿母之教服膺懿德厥後隨侍之國內政多豫爰采古人教旨為女訓十二篇雖不足追配忠孝二經聊比女師之言閨訓第一夫女坤也生則設帨門右明其女也三日臥之床下明卑弱也七歲不與男子同席十歲閨門不出習柔順恭聽從麻任績養蠶治絲組紃絛糹供衣服也潔明酒漿親執籩豆理葅菜具肉醢供祭祀也內言不出外言不入晝動待姆夜行待燭見男子必擁面見父母必致敬口不失嘯手不妄指此皆繇女師之教而成安靜柔嘉之德也修德第二為婦者上事宗廟下繼後世不為不重也身不修無以成德德不養無以立身貞靜幽閒端莊誠一以成德也居正行端以修身也德者身主身者家本養德而後為貞女修身而後能配君子是故性慾孝敬仁明情慾慈和柔順居以柔和動繇禮義美璞無瑕可謂至寶貞女純德可配京室五彩盛服不足為華貞順率道乃可為德受命第二女子坤道也在家從父母奠鴈之際父母親授之夫戒曰必敬必戒無違夫子孝敬舅姑和睦族黨庄以持身慈以待下儉以處家豐以待賓有妾必愛有子必教以敬奉祭以誠待人女子慎多言婦道戒嫉妬違父母之教是謂不孝夫婦第四夫婦之道初合二姓之好中篤采征之誠上事宗廟下繼後世合體同尊卑故聖王重之也夫干也婦坤也婦從人夫御婦夫婦氣和如鼓瑟琴明可以隆家道幽可以格鬼神孝舅姑第五女子未嫁孝父母既嫁孝舅姑舅姑父母一也雞初鳴盥漱整妝佩其服用以適舅姑之所下氣怡聲問衣燠寒坐敬侍立行敬扶持癢痾疾痛則敬抑搔毋敢怠命毋敢專事毋敢私財敬甘旨之奉謹服用之度樂其心順其志婦職也舅姑有大事居喪以禮或夫征役遠行竭力致養舅姑逝世致力葬之則婦孝盡矣敬夫第六夫干婦坤干天坤地以地承天敬事其夫堯女不以虞舜賤而不敬桓女不以鮑宣貧而不畏事有巨細不稟不敢行財無多寡不命不敢用有過則微言婉諌有疾則嘗藥跪進毋敢反目晨鳴端莊誠一以事君子上可以奉祭祀孝舅姑下可以繼子孫而資賢於後代也愛妾第七妾者接也接見君子者也嗣續寡息井臼乏操夫則求妾妻不揣巳念家乃妒卜納不知妾亦人子妾之有子固即我子夫愛其妾我亦愛之妾受我愛必躬勤致敬謙卑自牧以事主毋而侍左右充門和氣不禎祥乎慈下第八人有親疏恩有殊等常訓戒之曰晨昏勤慎執事有恪勿言上人非勿論上人事勿為酗爭悖逆致不康寧既不姑息煦愛為慈德矣詳其寒暖察其饑飽有疾給之湯藥力疲慰以安逸故甘瓠累於樛木庶草繁於深澤也妊子第九古者婦人妊子寢不側坐不偏立不跛行不邪目不亂視耳不淫聽口無傲言心無雜慮誦周召二南之詩道仁義禮智之故故生子形容端正才貌過人繇靈台皎潔清明在躬也是故柔順貞靜溫良莊敬樂乎和平無乖戾也存乎寬洪無忌嫉也殷乎仁慈無殘害也執禮秉彝無縱越也祗率先訓無愆違也若此者不惟以正其身也亦所以衛身而佑其子教子第十子能食飯教以右手能言教以速應六歲教以數方名七歲教以別男女八歲教入小學十五歲教入大學古之道也縱其奢侈狥其驕傲衣服過華麗飲食極甘美奢侈敗家驕傲亡身矣華麗溺志甘美踰分矣太任胎教故有文王孟母遷教故有陬軻凡生子者有諸母之賢者可擇為子師無諸毋之賢者可勉為子教也不特教男女亦可焉慎靜第十一婦德莫大乎端巳端巳莫重乎慎靜動舉如對舅姑閨房如臨傳姆富貴貴懼驕貧賤懼放失念慮有常動靜無乖良婦之靜德貞女之慎行也節儉第十二古者后妃補袞絺綌無斁非四海不足以供儉足寶也天地生物自有限量人所以助天何況婦人安坐閨合無男子四方之役敢費物用撙節愛養毋或奢華以上化下以內表外不特人化其德神明佑之必有其壽焉興王薨妃居邸一年武宗崩世宗入為皇帝既即位三日遣人奉迎安陸使主者議推尊禮禮官既請上考孝宗則稱興獻王皇叔父興獻大王妃皇叔母議三上不允羣臣皆力爭惟進士張璁謂當尊王為皇考妃為皇太后上遂面召大學士楊廷和蔣冕毛紀等授手敕文華殿擬推尊如璁言廷和等不奉詔會母妃將至禮部尚書毛澄請先遣文武大臣各一人逆於通其禮至之日母妃繇崇文門入東安門上迎於東華門上不許巳請繇正陽左門進大明承天端門午門之東王門入宮上又不許崇文門者京師東門也正陽明者京師正門也御道在中間王門諸王所出入門也上曰聖母至從御道入朝廟羣臣嘩謂母女巳無謁禮巳禮官治駕復具王妃車上曰駕太后服太后服巳母妃至通聞羣臣議曰我子也安得子他人止不入者旨日上涕泣曰何以天下為請避皇帝位張太后固止之乃內降稱妃興獻後興獻後乃入如皇太后儀謁奏先奉慈於大內不廟見頃之上欲稱興獻後曰興獻皇后羣臣曰皇疑後則皆爭大學士楊廷和至乞罷至上竟以嘉靖元年尊后為興國太后而未慊也後三年加上尊號曰本生母章聖皇太后而張璁桂萼等益與羣臣辨謂上宜考興獻帝稱後為母去本生乃成禮上竟用璁萼等言以其秋尊后為聖母章聖皇太后而張太后稱伯母五年獻皇帝世廟成上奉太后入謁九年以太后所著女訓與高皇后傳文皇后內訓頒布天下令翰林官撮詩書關內教者撰為詩言誦詠之宮中而後四布中外以興天下之內教十五年四郊廟享禮成上尊號曰章聖慈仁康靜貞壽皇太后十七年建慈寧宮奉居之十二月太后崩越三日上敕禮工二部曰慈駕遐升事莫重山陵朕惟皇考陵遠在承天遐升之日尚諸侯王朕煢煢沖歲知識何有山陵淺薄堂隧狹隘實貽多悔每一念至惕然怛傷比者三歲春秋展禮山陵朕周覧用原得大峪山於長陵西南林岡衍郁實為吉丘欲起逆梓宮遷祔於此朕不敢專十告皇祖皇帝既得吉占二三勛輔咸贊朕謀其告聞祖宗列聖南奏皇考合葬慈靈列於諸陵之次朕心愜焉初張璁桂萼等以議禮驟稱上意天下竊見聖衷遠慕有陟岵之懷且謂上即位十餘年未有太子一時罷民散吏胥動浮言具論顯陵壤不利宜改遷天壽山下以感動帝心上命禮部集議尚書夏言極言其不可上不聽至是文武大臣無敢言者皆曰宜如制乃遣駙馬都尉京山侯崔元為奉迎使兵部尚書張瓚為護行使太監鮑忠為奉侍內官指揮趙俊為起吉凶儀仗官起逆獻皇帝梓官承天將以明年葬越七日車駕詣大峪山相視作穴處上哀思太后擗踴號慟感動從官既歸御史陳讓奏曰日者上天降割聖母弗延伏見陛下仁孝悽惻擗踴號慟天地為哀臣民若喪陛下遂定大禮擬合葬睿宗皇帝於天壽山大峪之陽遂駕素車乘金相水穴土印木臣以言官得隨扈從伏見車駕凌風沖露陟岡履石皇皇如有求而弗得無非求厝慈親一席之安而巳斯時斯際皇天后土亦効精靈以啟陛下大宄之思況於臣子夫大峪山必建睿宗皇帝之陵以葬聖母論分則以配祖宗七陵之尊論情則以慈闈同穴之盟前事則可祖共宗以為敬後事則可依壽陵以為安至矣盡矣臣特不忍遂虛獻廟巳安之宅敢獻蒭蕘兩端以備採擇萬一陛下御極十有七年矣百姓謳歌華夷寧謐是雖聖德神功上帝歆佑之錫然臣嘗得諸傳聞皆謂獻廟幽宮龍穴極美且以皇考積德敦仁下襲水土玉質為精地復為母臣意其中生氣元功絪縕會結必有紫茜點血玉液垂珠之祥故佑啟陛下以恊在宥坤後山靈之庇不可誣也禮曰葬者藏也欲人不得見也今出聖考玉魄於母孕之地如取之於其胎也雖梓槨里封錦囊百襲能無疑哉古人事死之禮先廟後墳重魂後魄是以黃帝成道登天羣臣葬其衣冠橋陵舜死蒼梧之野葬九疑之山葢二妃未之從也臣妄謂陛下可奉睿宗皇帝遺衣納之梓宮飾以袞冕與皇太后合葬大峪碑題睿宗獻皇帝陵再以皇太后之遺冠帔納之梓宮奉以合葬顯陵碑題睿宗獻皇帝陵此臣之一見也若陛下必遷顯陵以遂孝思則顯陵之在承天者當為二聖衣冠几杖之藏以當荊襄旺氣此臣弓左見也竊取黃帝衣冠之藏之義兼取大舜九疑獨葬之禮以神為配兩美具存睿宗章聖精神之在天者既以神而會魄玉魄之在地者又以魄而留神北陵以配七陵之重也而近又以慰陛下霜露之思南陵以收一方之勝也而遠又以留陛下龍潛之跡在陛下擇之耳奏人上怒曰腐儒黜為編民既而思曰獻皇帝體魄藏顯陵者二十歲矣以道途之遙遠風塵之蒙露大不寧於朕心亦不寧我皇考皇妣決意奉慈宮南朕將詣視焉多於北來為孝者禮部尚書嵩言靈駕北來慈宮南詣共一舉耳顯陵遠在江漢陛下春秋念之遷於大峪則朝發而夕至也可以密省謁展聖懷臣謂如初議便上曰孰是四海非王土與即如孝陵南矣昔我成祖豈容不思皇祖也乃僅南孝陵因止崔元等三使毋行第使趙俊往啟視之丙寅上尊諡曰慈孝貞順仁敬誠一安天誕聖獻皇后是時上以送終大事念之數旬終難自決二三輔弼親信之臣亦靡然影響莫能贊上意其明年元日之夜上重複思惟復趣三命使南如前旨巳又思宜反葬曰安可優遊不斷如婦女子耶朕意決矣第昔日建造規模多所未稱宜朕自行觀閱其山川於是即拜顧璘為工部侍郎董陵事議南幸諸大臣皆諌上曰朕豈空行哉為吾母耳巳而御史劉賢都給事中曾■〈土廷〉工部郎中嶽倫等亦以為言上怒奪賢■〈土廷〉等俸罷倫職不敘太學生陳良鼎上疏上下錦衣責問之二月車駕發京師文武大臣送駕宣武門外上思慕太后制述懷之詩三月庚辰謁皇考於承天隆慶殿辛巳登陵山周覧久之乃於舊玄宮之北定新宮立表焉曰待合葬也因御行殿享上帝修秩祀朝諸侯發德音以撫遺老敕大賚以振罷民車駕將還京則又思維遲疑曰獻帝妥靈純德山有年矣烏可它移徙大峪山之陽皇祖皇帝亦有重卜宜莫若各營其處毋反葬於楚至慶都監察御史謝少南言慶都有堯毋墓佚於祀典皇上再圖鳳寢跋履山川累思重慮聖人之孝也則帝堯之為其母可知巳今者乘輿遠臨千載一佰伊耆氏有靈不以表母之墓望陛下乎乞下有司建廟或如右帝王陵寢故事三年一祭則陛下至孝達於右初上嘉之如其言而曰帝堯父母異陵可知合葬非右即拜少南為左春坊左司直顧問大學士夏言昔日有諌止南祔者是何御史何姓名今其疏安在於是還京仍命奉葬聖母於大峪之山巳復詣觀之則又見其山不如純德山美乃決反葬之議使顧璘作新宮如前旨將遷獻帝於舊宮以聖母往合葬焉以駙馬崔元為奠獻使載慈宮以登潞河之舟而命翊國公勛大學士言恭送候進發奠獻諸臣各共其事甲發引上衰服與百官步送朝陽門外翊國公勛大學士言還報命詔賜金帛酒饌曰慈轝南行禮物既備朕心稍寧無終之慕則不能巳一夕上夢大風撼梓宮舟既悟甚懼即詣禱玄冥於金海使使者馳送天妃經卷以壓舟至采石磯磯不可泊太平府同知梅山鑿岡維舟以濟及漢江之口沙澀忽雨浮漲焉上聞甚喜加梅山爵一級七月庚合葬於顯陵新宮辛酉舉慰祭永孝殿辛未奉主祔獻皇帝廟上皆率皇后行禮曰以此盡人子人婦之節上曰朕沖昧稔愆累及父母今者送終禮畢思惟永慕轉覺不堪缺人子之情者無如朕甚奉天勤民恐益迷昧尚賴左右丞弼匡朕不逮而諭顧璘等功五十有一人賞有差
