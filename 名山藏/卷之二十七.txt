
●名山藏卷之二十七 
　　臣何喬遠恭輯 
　　典謨記二十七 
　　◆典謨記二十七 
　　世宗肅皇帝六 
　　○世宗肅皇帝六 
　　三十六年正月乙卯朔命朱希忠攝拜天玄極殿羣臣朢朝奉天門上曰景元祝典已詔諸司停封九日頃者朕受寒侵仰事上玄禮不可減其增修七日展日而致敬二月虜入大同破拒胡堡南犯威遠平虜天城等村堡三月建大祈典於大高玄殿歲祈典於洪應雷宮各五日宛平民道等進靈芝賜布絹人五匹廵按河南御史昭進五芝二十八本上曰芝五仰承天恩其進御虜寇延綏總兵陳鳳死之賜贈蔭祠死所虜犯大同指揮楊汲百戶李潮死之皆賜蔭四月虜大入永平遷安等處副總兵蔣承勛力戰死之越二日出境總督薊遼兵部左侍郎右副都御史王忬以聞兵部覆奏上曰虜殺掠近畿諸臣來不能拒去未見追爾等不從實參治顯有同遮之情其命御史核之已御史惟平核上上曰賊非時入犯既預偵之矣乃令得利去王忬誇張力戰忠心大不如初姑降為右侍郎兼右僉都御史懲欺怠焉因降革它諸臣有差而予承勛祭葬贈蔭祠死所火星逆行二舍敕諸司修省禳於洪應雷殿崇王載境薨丙申奉天殿災華蓋謹身二殿文武二樓奉天左順右順午門一時毀火兩日乃息羣臣疏慰報曰天垂無前異朕戰懼若涉太淵罪在朕躬尚敢他飾子職畏親惟有感眷為順壬寅詔曰朕惟皇天廾命暨二親貽慶入奉大統三十六禩於茲矣曩大遭無前之內變荷天恩赦佑以復生刻感難名身命是愛但賴臣勞之一語原非虛寂之二端天心朕悉朕忠天鍳昨因時旱禱澤於雷霆洪應之壇方喜雨膏隨有雷烈正朝三殿延門及廊一時燼焉仰惟仁愛之篤垂總屬朕躬之咎重下茲罪已用示臣民凡在位者首體相關敬畏宜同未可肆幸樂之心要當竭國民之念共圖恊恭勿乃我棄倭復至南通州攻城不克分犯如皇泰興復有倭乘七艘自金沙登岸以殿災舉高玄大壇典五日倭至揚州進犯高郵金沙倭犯如皋至泰州諭禮工二部曰朝堂無不復之理當仰天慈勿或賣直為忠狃時作敬其先作朝門午樓焉五月泰州倭犯揚州高郵倭犯寶應入之揚州倭犯天長入之復入盱眙清河皆燒劫而去遂侵淮安府入劫安東縣六月參將劉顯擊倭安東敗走之以財詘裁官吏冗員上諭禮部曰殿廷之災不及大內上天恩宥朕當祗戴其舉醮干清宮九日諸司停封如例停止陝西採礦取中庫銀一萬備內供七月封益世子厚炫為益王詔順天府買辦珍珠並下廣東開採各四十萬顆有奇八月萬籌節命朱希忠攝拜天玄極殿羣臣望朝於端門總督都御史胡宗憲進鮮芝七十本廵撫福建都御史阮鶚一百四十本廵撫江西都御史馬森一十六本以賀籌上諭吏部曰直贊撰文公希忠歲加祿百石伯承裕加少保都督炳少傅輔臣嵩兼支尚書俸階加少傅本兼太子太傅尚書山加太子太保侍郎朴瓚煒各加太子賓客仍與二品服除侍講二字學士訥春芳份各升太常寺卿兼翰職如故示嵩毋廷謝上已稍聞趙文華視師江南黷貨殃民狀至是責建朝門甚急欲以觀於述職之臣四夷之使文華不能即奉旨滋不懌文華故拜嵩為乾子嵩告上曰師生屢為言至是上諭嵩曰日以朢之夕召工部入理門樓木備建造乃諉諸未敢曰未敕無專責者大臣不任事可見文華志不若昔今聞其病生不諭責之不早成嵩計之嵩未知上意言文華連歲視師致勞疾工正事繁請欽命專責者更增設一侍郎佐文華部事從之文華隨上疏請假上特命回籍養病以刑部尚書歐陽必進代之丁未興重建午門工上決人君百為萬用靡匪天也我皇祖名門奉天義取爾然已身坐之未安耳今兩蒙災示決不可復禮部其集議門名聞是月晦日趙文華子錦衣千戶恩懌上疏請送文華還家上建萬壽醮故命停封盡八月而恩懌以是日具疏意計徹御在來月上察而惡之九月朔上曰文華濫殺無辜生命朕大宥之以少寬任事之臣而勸後者朕吉修停八月封累諭矣廝恩懌未盡八月疏病告好欺褻也文華姑革職為民恩懌削官邊戍之因責禮科都給事中江等不參舉皆執杖之斥為民下文華視師江南諸不法狀示嵩曰卿勿以弟子為意嵩佯驚惶恐對乃罷是時中外鼓舞頌聖斷禮部類奏五嶽及方內名山所獲芝凡千本有奇殺口外民沈煉蔭宣大總督都御史楊順一子為國子生上曰重建明堂事義至大天神垂佑葦可久也何必曰楠杉堅朕聞正德中視干清工者不自謂怠乃曰皇兄在豹房令無亟朕久不臨朝臣下欺上恐亦爾咎幾在臣民竭力盡忠必束之毋以待殿材為解取太倉銀十萬為內供十月建秋成報典於大高玄殿五日再詔采芝於四方故禮部左侍郎朱隆禧卒家人請祭葬禮部執弗與上曰隆禧調護朕有功所進方藥香衲至今在御其特以恩許勿為例上親告經始殿廷於大高玄殿而舉典十一月蔣洲說王直自倭至胡宗憲誘擒之直餘黨驚叛據舟山阻岑港自固虜擁眾數萬入大同右衛抵應朔懷馬一帶攻破七十餘堡殺掠甚眾廵撫大同都御史朱笈以聞命革總兵龔業職銜降笈俸三級使廵按御史路楷核實總督楊順功罪以聞順懼賂嵩父子自解以大光明殿成及景命修報遣祭告朝天六宮上曰是典禮特隆重者諸司其停刑止封吉服蒞事自是日至於來月之朔毋怠毋欺冬至羣臣望朝於端門興建大朝門工虜酋辛受黃台吉夷婦桃松寨私通其部月懼誅來降楊順納之辛受怒大掠大同塞圍右衛城請歸趙全丘富者易婦順送與夷婦辛受竟不歸全富圍右衛自若十二月祈雪朝天等宮廣東扶藜葵梅諸山峒賊馮天恩李汝瑞等平山西平遙賊田武平以水災免遼東諸衛所稅糧預發太倉銀五萬優恤之 
　　三十七年正月庚戌朔命朱希忠攝拜天玄極殿羣臣望朝奉天門光祿寺火上曰天火也自馬從謙以來邪黨日多茲其應矣下大官署正照等於法司黜為民虜圍右衛益急城中困甚上大慮之命發帑銀十萬賑濟雪嚴嵩等疏賀嘉答之倭犯潮州鄠縣散官王金聚芝為山以獻曰仙應萬年芝凡百八十餘本有徑尺八寸者上悅賚金幣建首祝景度吉典於內殿九日御史路楷勘應朔報命言虜至楊順率諸將鎮等擊敗有功罪在朱笈龔業嵩為言於上而順又得蔭一子鎮等升賞有差二月懸大工開納例有錦衣衛匠余岳輸金二千三百乞升兵部奏授本衛指揮僉事子孫襲一輩兵科都給事中日新等言國家錦衣之職比古吾賁非特恩不授撫異功不襲縣官即急財何至藉一工匠余資濫朝廷名器上善之命改岳千戶奪兵部司屬官俸三月右衛急內賦匱竭戶部尚書方純憂懼不知所出乘間陳帑藏空虛狀因條便宜七事上曰鈍所議第可備將來安見有為國憂思之忠可為右衛應卒者鈍惶恐謝因命發太倉庫金五萬及紫荊關新城倉浮圖峪官兵米豆三萬石於大同以濟之建大祈典於萬法殿九日三月上曰右衛危在旦夕朕甚念焉邊臣屢求糧餉戶部不時給好感視也工部其暫齎工資贓罰等銀五萬於右衛二萬於薊鎮兵部發馬價銀一萬於宣府急濟之九卿科道官曾任廵撫二司及有司習知各省錢榖有可設法計處者各明白條奏大同戰守事宜及文武官有宜更置者兵部亦詳議於是別調朱笈龔業升山西副使楊選為右僉都御史代笈改山西總兵張承勛為大同總兵代業蜀王承爚薨刑科給事中吳時來言總督宣大侍郎楊順蒞鎮以來所請帑銀亡慮三十餘萬而該鎮兵食日見羸虛虜披猖時往往殺愚稚民報首功不能一矢効尺守納虜逋婦論矜自多黠酋脅索取以予之失體損威臣民嘆憤而御史路楷受順賄金秘不以聞去冬虜屠應州堡七十男婦死者千計即楷初疏亦云及奉命勘覆則為之諉責守臣以所殺邊民侈為順功兵部尚書論雷同附奏濫予世蔭無章甚矣夫近者大同右衛上軫聖懷而當事之臣朋比不忠交相欺肆一至於此臣誠恨之願陛下一大創此三臣者上密問嚴嵩嵩比之上特命逮治順楷權代以兵部侍郎江東因黜論為民代以故兵部尚書楊慱並改戶部尚書鈍於南京代以刑部尚書賈應春遼東大飢人相食預發太倉餉銀五萬優恤之建二祝景度吉典於內殿九日御史儀望給事中佑言福建提督阮鶚獵取浮譽以得美官行部所至幃帟盤盂率緣飭綺繡珍寶日集金工鍜鑄罍修京師問遺倭入仕其出沒則加派繇賦遺金繒舟輿送之出境而已臣恐其罪不止罷斥上大怒械治之京師既至黜為民上曰今右衛困極朕聞城中將變爾東用心急處毋諉諸權代總督不待再推即暫以尚書慱往任之御史萬民英奏臣廵視薊鎮見牆子嶺白馬關一帶邊牆皆苟且幸成旋即圯壞以故虜得乘之蓋今兵部侍郎吳嘉會故任廵撫時所築乞按核錢榖之數論破罪上命錦衣先逮嘉會下獄遣科道官往按之已黜為民虜寇永寧薊鎮宣府相繼告急命聽征官軍還營操練以備京師而少緩殿工之役詔恤京商刑科給事中吳時來邢部主事張翀董傳策交章論劾嚴嵩納賄誤國狀上曰時來所言順楷已行之矣彼本譏朕事玄怠政故先攻一二遠臣次及輔首必有主使同計之人錦衣衛其與翀傳策逮送鎮撫司訊究之已三臣百掠不承讞上俱發充軍嵩乞罷上優詔不允四月楊順路楷逮至刑部尚衵鄭曉論順死楷為民因奏時來言楷受順金須勘證有則罪不止削籍上命系順楷獄命兵科給事中鄭茂往按之海上倭大至犯台溫諸處及福建沿海府縣以右衛圍未解復黜朱笈為民褫龔業職下御史問之虜困右衛益急上數問大學士嵩嵩意欲棄之不敢顯言上益命措餉發兵前後動發太倉之儲數十萬計使兵部左侍郎閔煦兼都察院右僉都御史督救之以遼東大飢出戶兵二部庫銀三萬發賑胡宗憲得白鹿於舟山以獻上悅賜金幣禮部請告廟受賀上曰今奸臣叛民南北勾賊本謗我事玄天眷賜瑞固非一獨宗憲人心不冺以此進耳其命希忠代獻太廟表賀已之裕王妃李氏薨不稱薨曰故禮如籌定王繼妃吳氏喪江東楊選張承勛大集主客兵嚴部奪右衛圍虜悉拔帳北遯圍解上征東還賜二品朱衣一襲論選等功有差命楊慱廣賑恤繕墩堡練丁壯計善後畧從便宜具奏建景命瑞典於御仙宮九日倭攻福清破之執其縣令舉人陳見率家僮御倭不克與訓導鄔忠涵被執罵賊死祈雨禳風於內殿倭攻惠安縣知縣林咸率丁壯御之五晝夜乃引去逐之死於鴨山五月倭焚掠南安縣建三祝景度吉典於干光壇五日福建倭出海口港參將尹鳳等引舟師擊勝之六月倭分犯興泉漳諸府攻福清南安二縣破之遣督造甆器三萬於江西以備醮壇之用浙江倭分掠樂清永嘉諸縣指揮劉茂朱廷綸千戶周賓李爵劉源死之鄉官致仕僉事王德赴以義兵亦死之賜德贈祠祭蔭茂等皆襲升其子二級新建朝門午樓東西角門左右順門閥左右門成權名朝門曰大朝門建壽明殿於內苑七月建景祝吉典於大光明殿七月初上從熜督尚書楊慱請以薊鎮一衛兵聽宣大調遣總督侍郎王忬執奏薊鎮古北諸口川原平曠無險可守獨恃入衛卒擁護陵京奈何聽它鎮調發上曰故有旨令薊鎮練兵畫區守今八歲矣幸虜不至即一卒不練每遇秋防專倚調發頻年遠戍糜糧餉歲復一歲何時已也兵部其遣一郎中與廵關御史閱數以聞遂命郎中唐順之往修景度四祝吉典於內殿十四日以岑港海寇未平奪總兵俞大猷參將戚繼光職級令胡宗憲督剿之封崇世子翊■〈金爵〉為崇王閏七月死苑進瑞榖獻廟受賀賜督理農事戶部侍郎高耀金幣楊順路楷之被逮也獄成矣所遣鄭茂特按其受金一事耳至是茂還言楷受順金雖無證要吳時來言皆是順楷宜重比先是順楷相比為奸朱笈不與聞也桃松寨之事笈順大左順等譖之大學士嵩別調笈笈未及代而順楷已被逮人皆以為快嵩心丑之笈黜為民未慊也方順楷逮時上怒嵩不敢解故示意刑部尚書曉請令茂出按以緩其獄及是茂還報上怒解曉乃阿嵩變其獄辭更免順死論戍楷降邊方辭插入笈逮之亦坐以順所坐於是物論大嘩嵩父子胡宗憲再獻白鹿於齊雲山上曰一歲二瑞天眷非常命告謝玄極殿太廟以宗憲忠敬升其俸一級百官表賀大朝門既成放休工匠以來歲冬隙舉殿工焉禮部請賀上曰朕仰荷天簡以宗人入承祖位非它所為欺我之邪初則奪親誣天至今尚非一二近二藩作逆無右去年火燃朝堂不臣者方相慶自得謗我事玄廢朝信方士近佞臣也何賀之為以壽明殿成及聖旦屇期建祝建典於內殿停常封盡八月建大齋朝天宮三日夜八月萬壽節命朱希忠攝拜天玄極殿羣臣朢朝大朝門虜犯永昌涼諸州圍甘十四日乃遁庚申月食虜犯宣府赤城等處游擊董一奎等帥兵御卻之把總馮尚才戰死九月上諭嚴嵩曰古人三十即求補益況年老氣衰太上孔子皆示人以妙不可違焉人元之丹比金石勝卿當服之建秋報於萬法殿九日唐順之閱視薊鎮還報命上曰各區缺兵至三萬不補且一卒不練督撫官何職也王忬及總兵歐陽安其各降俸二級令嚴督將領取見卒實練之歲以五月奏請遣閱視期以三年有成不則科臣參劾之十月岑港倭巢柯梅胡宗憲屢討之不克南京御史珊等劾宗憲私誘王直老師縱寇濫叨功賞請追奪之上下廷臣集議其去留議上即手答曰妖逆賊直罪浮賊全富本宗憲計獲之會彼奏上玄瑞小人嫉功遂爾有言朕下諸疏付丞弼議擬用存公論乃亦不分是非明功罪也宗憲其用心平賊如舊副簡眷焉未幾宗憲上疏自辨上報曰卿討獲妖賊人所皆曉特以獻瑞故人不敢指引特引軍事害卿耳卿宜竭誠展布以平余氛不允所辭禮部類進四方芝千八百六十有四本詔更廣求徑尺以上者命唐順之往視師浙江與胡宗憲恊謀剿賊泗水湧出大木一命舁京造殿東虜大寇遼陽清河等堡總兵楊照副總兵劉岳帥諸將分擊勝之西虜亦擁眾瀋遼外聞我兵既東乘間深入照復馳赴之虜亦引去北虜王蠻十萬騎薄界嶺口建昌副總兵馬芳御卻之虜更分掠邊山等處把總馮時雍死之其明日虜還奔界嶺口芳及總兵歐陽安等力戰敗之論功恤錄有差十一月冬至以夜寒賜執事郊壇官金幣明日百官望朝大朝門柯梅倭駕舟出海總兵俞大猷等自沈家門引舟師橫擊之倭遯入閩廣間敕三法司曰刑以弼治當則氣恊庥祥自至否則上干災沴生焉是以古帝王及我祖宗罔不慎斯朕固本祈天為民造福矜恤庶獄惓惓於懷何近年以來司獄失人深文鍜煉甚或賄囑顛倒是謬近安陸幼男一魁二命枉刑母又被捉情無所告遠叩朝扉以一推之豈止百數爾三法司宜體朕心多思矜恤都察院通行撫按申飭司府州縣省改前愆天地神祗照鍳在上惟公惟慎自能保祿而昌後如不恭命明法幽譴必不一逭欽哉丙戌上親禱雪洪應雷宮丁酉雪羣臣表賀十二月初命都察院歲差御史一員稽刷光祿寺錢糧月籍支費進覽 
　　三十八年正月癸酉朔命朱希忠攝拜天玄極殿羣臣朢朝大朝門倭千餘人突犯饒平海豐攻破黃岡城流劫海陽潮陽惠來等縣以大學士嚴嵩年八十賜肩輿直苑支伯祿嵩辭詔歲給祿千二百石如先朝兵部尚書靖遠伯王驥故事贈集鄉兵殺倭者永嘉縣良醫王沛為太僕寺丞予祠贈蔭二月建春祈典於朝天宮歲例祈年典於大高玄殿各三日丁巳月食廣東倭犯詔安漳浦虜酋把都兒等率眾數萬進逼三屯三月入潘家口自遵化東掠至遷安薊州玉田屯五日乃去逮系總兵歐陽安等九人論死停總督薊遼保定都御史王忬俸降順天廵撫都御史王輪二級外調之遵化民張應相李朝舉李梅張沖靈張德竇汝楫麻鑒等力戰死虜予贈官廣東賊流劫歸善等縣倭自象山犯浙西副使譚綸擊敗之倭既遯入閩廣間福建人大噪謂胡宗憲嫁禍於閩宗憲參論總兵俞大猷不蹙倭柯梅坐令得奔□兩省間詔逮大猷京師治之戊戌親禱雨雷宮辛丑雨百官表賀告謝六宮廟倭犯崇明四月掠揚州海門等處裕王長子翊釴薨進封為世子祭葬如世子禮倭大入福建沿海諸郡攻福安破之江北倭趨通州總兵鄧城御之敗績指揮張谷死之倭遂進據白浦鎮廵撫貴州都御史郭翀擒得共晏賊李昂等論功有差副總兵盧鏜攻化倭於三沙勝之福建倭圍福州城參將黎鵬舉擊勝倭于海中刑部左侍郎楊大章告病上疑其詐命太醫院官驗實乃放還先是江北副使劉景韶擊白浦倭三勝之倭大聚其眾謀西犯揚州景韶復追殺之潘家庄而通州倭盡平倭大屯廟灣合攻淮安廵撫右都御史李遂督參將曹克新等大戰於姚家盪大敗之餘倭仍保於廟灣上悅賜敕獎遂劉景韶追擊倭於印庄乘勝追擊於新州焚之新河口而江北流倭盡平以唐順之為通政仍與胡宗憲共事盜火太原公廨五月倭犯寧紹台溫是時江北倭惟廟灣大屯未平李遂環天以困之唐順之以為玩寇持兵先軍我兵死傷甚眾倭解福州圍燒劫同安縣廵按直隸御史方輅論劾總督都御史王忬虜屯佰州已有諜報忬身任總督重臣所當居中調度令人力捍之潘家口要衝乃信詒言輕身東援虜騎已西我反東阻復縱中軍私調將官更易主令人馬奔疲節制失策宜亟黜為民上曰忬官久怠賊其逮治之京師代以總督宣大山西兵部尚書慱既逮至下鎮撫考訊法司當忬罪戍邊上曰諸將皆斬繇軍令指揮之誤出令者顧不治擬律如此耶乃下獄論死倭攻永福破之福建山賊突劫永平泰寧龍巖歸化等縣永定知縣許文猷汀州通判郭子進督兵剿平之裁冗官更建玄聖五龍亭廟灣倭被圍日久劉景韶載葦焚舟嚴兵逼之賊濳出海遯而江北倭盡平大學士徐階滿九年考改吏部尚書賜獎敕六月親祈晴洪應雷宮詔百官齋三日以陶仲文八十遣使存問加官其子與五品服俸虜犯宣府東西二城住內地旬日乃引去丙寅雷擊奉先殿外南西牆七月命總督倉場侍郎具銀庫出內之數每兩月進覽三沙倭繇海門縣七星港突犯江北參將丘升死之予贈蔭襲祠劉景韶擊七星港倭於揚州火之賊宵遁八月京師大霖雨祈晴於雷殿萬壽節命朱希忠攝告天玄極殿羣臣望朝大朝門李遂獻白兔二告太廟甲寅月食雲陰不見副總兵劉顯破江北倭於白駒場盡殄之遼東飢遣御史齎太倉銀六萬兩名糴賑給之九月修顯陵及飛龍等殿工作建秋報大典大高玄殿十月設廣陵縣以瑞雪及秋祥迭降詔法司停刑太玄都殿成十一月許朱熹裔孫以慱士奉祀婺源者世襲建一陽欽天寶典大高玄殿九日冬至羣臣朢朝大朝門改陝西州屬渭南醴泉隆德洵陽石泉沔諸縣隸府十二月辛丑親禱雪內殿雪上悅百官表賀贈故蘇松兵備右參政任環為光祿寺卿祠蘇州蔭其子召楊慱還特加秩少保 
　　三十九年正月丁卯朔命朱希忠攝拜天玄極殿羣臣望朝大朝門建啟籙迎恩典大高玄殿二十五日虜犯宣府洗馬林等堡副熜兵馬芳拒卻之盜入泰興二月舉歲祈禋典大高玄殿三日胡宗憲讞上王直獄命梟示之浙江兵部議擒直賞上曰玄佑也不奏謝人心歟命告玄極寶殿而論宗憲等功有差修都城總兵徐仁等擊虜舟山勝之上曰財用今不若祖宗時何也朕覽戶部所上籍入少出多嵩其與尚書坤議之何有長算可得充者修祈年典洪應雷宮七日故春坊中允郭希顏上書請分封景王以安儲貳疏引往歲聖諭有建帝語上諭嵩曰立子為儲是矣帝當誰建耶今不忠之臣不義之民不言君而攻相以君相久位矣朕欲下希顏疏於諸大臣則謂大臣諛也其下議之耳目官於是禮科都給事中璧等議上坐希顏妖言惑眾律即其家斬之傳首天下以水災賑順永饑民倭劫潮州三月琉球使請封者言寇方擾海請自齎詔月還不敢勞使者不許國子監祭酒沈坤家居跌宕負氣鄉人惡之南京御史林潤以風聞奏坤居鄉暴橫狀命逮京系治之坤竟死獄中南京振武營軍以索糧噪亂逼總督侍郎黃懋官私第殺之上聞逮治為首者使南京戶科奏所以上曰今小民無怨君之念多為臣者求改新政快意耳朕覽南京事若五堡初作非軍敢為皆臣使之張文錦猶可諉無心黃懋官即郭希顏沈坤輩欺天無君故違不為懋官勒減軍士糧雖死罪首也其追革職為民以副都御史鄢懋卿清理天下鹽運求五盈尺芝於天下虜屯喜峯口窺薊鎮大同總兵劉漢出塞掠之於河始遠徙以近畿飢流民多就食京師者詳議賑濟事宜虜五百餘騎攻陷廣寧中前所殺千百戶各一人虜大入寇一片石等關參將佟登游擊胡堯燾指揮谷承功守備牛相等御卻之出關至芝麻灣而還各論功有差上諭丘部朕聞四方盜賊蜂起有司欺怠不問其亟示撫臣督屬撫剿務俾除靖有不悉心者以名聞建祈民醮洪應雷宮十五日四月南京兵部侍郎李遂擒得振武營亂軍山等二十五人下兵部當山等梟斬不待時上命三法司與科道官詳之改以秋後決上曰廉無自遠之理必因堂高士卒辱大臣當斬若時君立新帝者必法外凌遲矣但黃懋官心存欺謗全屍而死失刑已甚茲所獲亦未果知當否其再議乃僅坐首惡三人余皆發戍邊未獲者悉貸之賑順天饑民追賜岳懷王名曰厚熙以便醮壇追薦復設都御史一員提督南京糧儲改督漕右副都御史章煥為之虜犯遼東廣寧大掠而去套虜寇寧夏河東毛不刺諸處總兵趙應御卻之五月賑山西饑民福建山賊倭夷並起攻掠平和詔安等縣破崇武所城復起王邦瑞為兵部尚書恊理京營戎政六月建天寶大典於大高玄殿停常封至八月二十日止七月虜犯薊州游擊胡鎮等擊破之禱雨宮中大同總兵劉漢俞大猷擊虜板升破之論功有差取太倉銀二十萬為內供章煥故廵撫河南既得督漕之命將行言中州妖盜並興失今不圖恐成大患因上經畧中原疏八事上以言之一統全盛之時心厭焉唐王宇溫薨八月上曰直贊諸臣効誠年久未有加與何以重君上事帝之典公希忠賜爵祿二臣嵩炳各歲加祿米二百石二輔階加太子太師本加少傳秩宗山加少保卿貳朴瓚煒各支正二品俸少卿訥春芳份各升禮部右侍郎兼學士嵩子世蕃仍兼支尚寶卿俸以答朝夕左右之勤胡宗憲獻芝草五白二上悅特命賜白金五十兩金彩鶴衣一襲禮部請謝玄告廟許之建萬壽大齋朝天宮三日夜萬壽節命朱希忠攝拜天玄極殿羣臣望朝大朝門戊申月食上嘉郭樸直贊恭慎特加太子少保以為南禮部尚書朴言臣幸效誠玄撰不願遠闕上說玉亡上曰天降靈物朕固疑其塵寰不久設興安縣九月虜寇大同越關大掠五台崞縣建安神異典大玄都殿七日秋報大典大高玄殿三日玉熙宮成虜犯米脂諸縣十月建金籙酬恩秋報大齋朝天宮三日夜永壽宮成東川營長阿堂與霑益土官九鼎相攻廵撫都御史游居敬調兵剿之廵按御史大任言居敬不待會勘輕動五萬師冀不可成功恐生意外變命逮訊之已謫戍邊建秋成典於洪應宮命景王之國詔兵部嚴督所司捕畿內盜上曰今秋天降奇祥仰欽恩賜其暫免行刑以臨德天津三倉米賑饑民封蜀世子宣圻為蜀王趙王厚煜自縊薨十一月南京給事中負圖劾糧儲都御史章煥赴任遲延上故厭煥前疏下旨曰章煥專事論論久欺謗其逮治京師既至謫戍之親禱雪雷宮千步廊火將郊上諭禮部曰朕敬天不怠郊祀大重事其命百執事益毖虔冬至羣臣望朝大朝門倭攻永春陷之流劫德化同安漳平間十二月以雪未應遣祭告玄極宗廟社稷及各宮廟上諭戶部朕聞民死凍餒甚眾其即發倉米萬石糜之尤饑寒者給食一器更與米一升露死者五城御史令掩瘞之陶仲文卒加贈特進光祿大夫予諡賜祭十壇葬之以伯禮陵炳卒追贈忠誠伯予諡賜祭蔭雪嚴嵩等表賀陝西廵撫都御史軏廵按御史秋得白鹿於商南山萬壽宮前芝叢中遂致鹿獻芝賜鈔幣虜掠海蓋熊岳等堡指揮李元勛死之錄一子賜立祠祭葬倭陷潮州 
　　四十年正月壬戌朔命朱希忠攝拜天玄極殿羣臣望朝大朝門虜大寇五花營守備王世臣千戶李虎等迎戰於永橋敗死告軏等所獻鹿芝於玄極太廟二月辛卯朔日有食之微陰不見欽天監官言微陰一見同不食上悅禮部尚書吳山救護如常禮上不悅山引罪上曰山守禮之臣也當科官何不參者其以狀對禮科都給事中東華等惶恐引罪上住為首者俸罰其餘半年遂行謝典於大光明殿三日禮成羣臣表賀發臨德徐三州倉賑齊南六府江西賊馮天爵等平建春祈大典大高玄殿三日趙王自縊王妃與其子載垸移誣彰德知府傅汝礪通判田時雨以奏詔逮京拷問巳戍汝礪極邊械時雨還斬於河南景王之國免面辭二朝上諭禮部春冷人疾其令太醫院散藥九門至於夏至風上曰其兵火慱示諸臣戢究而嚴邊居有閒上諭嵩慱言諸邊有備足無患今天風復旬日恐不可不預慮吏部左侍郎茅瓚病足久告上問嵩瓚懼言臣所患肢未末疾行差矣當即出敢再乞數日告上曰銓曹非養疴地其令去發天津通州兩倉米二萬一千石於順天永平太倉白金萬五千兩於保定河閒等六府脤濟重建祈年典於洪應雷宮七日以伊王宮垣僭制命毀之廣東惠潮山賊起流劫海豐歸善等縣三月發米萬石賑饑民流移入京師者南京錦衣衛指揮繼勛得白兔於鳳陽鳳凰山下以獻遣告於太廟羣臣賀建萬春宮命禮部尚書兼翰林院學士煒直苑撰玄四月上曰朕聞藥不投病餒民反傷又貧弱無濟有力濫與失朕下令意其傳示小民知執事者過也抑民飢流入京師皆守土有司失職不賑恤其出內庫制錢三百萬量地遠近與為歸資撫按官嚴督守令招集安撫之大風雨黃土晝晦命百官修省順天府致敬而求霖安遠龍南盜起山西飢發太倉銀五千賑之以雨未足遣大臣分告諸宮廟百官素衣齋宿禁刑屠九日以得霖日止分遣使者六人建萬壽醮於玄岳鶴鳴龍虎齊雲三茅王屋諸山道士十一人齎香帛於各省撫臣祭鎮海河瀆山川之神命鎮守湖廣安遠侯震醮承天玄佑宮五月以旱霾災命大小九卿自陳南京池河新營兵變雨羣臣賀閏五月吉王載均薨嚴嵩妻夫人歐陽氏卒上命禮臣破例予恤典時世蕃無意歸制嵩乃言臣老獨子不可無侍者上許世蕃無歸令其孫鵠嚄喪往六月癸酉月食建仁和宮七月已丑朔日食一分五杪禮部尚書袁煒言臣聞唐一行曰日君道也無朏魄之變古之太平日有不食月或變行避之或五星濳互其下禦侮而擁之或涉交數淺或在陽曆陽盛陰微則不食或德之依明而有小眚焉則天為之隱雖交而不食此四者皆教所繇生也皇上父事天兄事日羣陰退萬象輝是以日佐班榮陰氣銷鑠食一分與不食同臣等不任歡忭之至上悅閩廣流賊突入江西掠萬安太和諸處副使汪一中等戰死賜贈蔭祭葬立祠敕諸臣剿捕賊賊火玉山攻永豐破之以萬春宮成建迎恩典於大高玄殿禁常封三十有四日上曰間者天降祥禾御田四十九本今歲五月恩滋應祈是月玄育生瑞當知恩也禮部請獻太廟從之八月建萬壽大齋朝天宮三日夜萬壽節命朱希忠攝拜天玄極殿羣臣望朝大朝門上曰自慱名入朕恆慮邊今秋恐有擾者嵩其語慱先遏之建秋報大齋大高玄殿三日九月廣東賊張璉等襲攻南靖入之福建山賊襲破鎮海衛城虜十萬餘騎犯居庸岔道口官兵御之故總兵官姜應熊先進遇圍被創墮馬參將胡鎮力戰奪之虜遁去廣東賊攻陷福建崇安犯浙龍泉固原寧夏地震傷人發太倉白金八千鋠恤之總督薊鎮保定都御史楊選條陳邊務下兵部覆上上曰薊鎮總督等官遇警輒張皇請調兵初謂權宜今十有一載矣未見減撤加挑選焉供餉繁費何時已卿慱歷任薊遼宜竭盡忠謀如何練主兵乃可免調邊兵者大破格整理之再以方畧聞上曰夏霖應禱秋稼賜祥朕感玄庥其暫免今歲刑囚系獄如故十月閩廣流賊自邵武轉掠鉛山貴溪等處參將戚繼光破之山坊巢賊奔寧德還攻宜黃為南贛兵所敗始遁建壽光閣封唐世子宙梂為唐王增城人湛壽魯為其祖故南京兵部尚書若水乞贈官下吏部覆尚書歐陽必進言若水學問醇正士望所歸宜許贈如壽魯請上曰若水偽學亂政必進浮譽之奪其散官侍郎郎中以下皆停罰有差上以宣薊二鎮兵餉匱竭使薦大臣有才望者往理吏部以總督倉場戶部右侍郎林應亮名上許之兵科都給事中益言應亮願人也不足于敏達上下大臣再推因升右僉都御史霍冀為戶部右侍郎兼右僉都御史以往調應亮南京頃之益復言戶部有兩侍郎曰劉大實趙貞言廷推不及乏才故也宜使致仕吏部覆如益言上皆命閒住責吏部尚書歐陽必進對狀曰二位不堪何不先言降必進俸二級侍郎張永明一級司官反奪俸二月禮部類奏四方所進芝凡七百六十九本命明歲加意采五盈尺者淮王獻白鴈二賜金幣上曰天降祥羽其廟告十一月冬至以天寒賜攝郊者都督朱希孝御衣明日羣臣望朝大朝門禮部缺尚書會推及郭朴上責歐陽必進顓恣擅改玄撰臣今致仕即以朴代之上曰深冬未見正白農民切望朕竭誠禱雪焉會大風上曰其禳風而禱雪停刑禁屠百宮同之虜入寧夏進逼固原循下馬關而西掠數日乃遁上所居永壽宮災嚴嵩請徙南城焉南城者英宗之御也上不懌乃移御玉熙宮上曰朕御皇初宮二十餘禩大變蒙恩久安玄事荷庇益感眷其以下月擇日謝郊廟社稷如常儀禮部請詔示天下百官齋戒修省上曰非正朝也十二月御馬房火毀九十餘楹工部尚書雷禮言玉熙宮殿墊隘不稱御居永壽宮成祖之舊宮也受命重地王氣攸鍾偶值災變天啟皇上鼎新丕基永延於萬祀請及時營繕以承明眷上曰日謝罪郊廟風藏氣爽皇天其赦憫朕以命大學士徐階與工部侍郎衡董其事月食親禱雪於凝道雷軒上復自玉熙宮徙居玄都殿聞京師內外多盜命朱希孝領官較兵部左侍郎葛縉領營兵入衛命廵撫官嚴督所司捕盜而撫民
