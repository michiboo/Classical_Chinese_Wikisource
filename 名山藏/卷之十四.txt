
●名山藏卷之十四 
　　臣何喬遠恭輯 
　　典謨記十四 
　　◆典謨記十四 
　　英宗睿皇帝三 
　　○英宗睿皇帝三 
　　上居南城七年矣景帝伐宮樹錮宮門已無復天下意景帝病所立太子薨上太子久廢司禮監太監王誠與大學士王文等謀迎立襄王子未定群臣且上章請惟景帝所立都督張軏與其弟輗武清侯石亨太監曹吉祥謀請上復位鴻臚主簿萬祺知祿命告亨曰皇帝在宮奚事他求亨告太常卿許彬彬曰社稷功也雖然彬老矣徐元玉才有膽盍圖之元玉者副都御史徐有貞也亨等夜過有貞有貞曰太上出狩非以游畋為國家耳南宮雖錮民無離心奉以復辟天人同符在此時也一再日亨等復過有貞有貞升屋步干象曰可矣在今夕相與密定計有貞曰今虜騎薄都城公總兵也莫若名備非常納兵闕中皆曰善遂倉皇出會曹吉祥芨靖遠伯王驥都御史楊善兵部侍郎陳汝言等至長安門下門開亨等以兵千人入有出入者輒呵止之宿衛皆驚有貞收諸門鑰投水竇中時方四鼓天晦亨等亦恇惑有貞大呼曰時可矣勿退率眾薄南宮門錮俄隱隱有開戶聲有貞使數人舉梁厲以沖門勇士踰垣入毀入城中黯翳軏等入乃燭太上皇燭下獨出曰爾何為俯伏合聲請陛下登位揮士進輦皆驚顫莫能舉有貞挽之前擁上皇登遂夾輦行忽月星明穊上皇顧問有貞卿等為誰各具官對舁導入自東華門門者呵之上曰吾太上皇也遂翼升奉天門諸臣推御座門中上升座鳴鍾鼓群臣之請立太子也景帝許以是日朝群臣皆待而帝不可起有貞等號曰太上皇復辟矣趣入賀舉朝震駭遂皆呼萬歲日中群臣各朝服奉上登奉天殿行即位禮時正月壬午日也是日命徐有貞兼翰林院學士參預機務於內閣執少保兼太子太傅兵部尚書于謙少保兼太子太保吏部尚書謹身殿大學士王文司禮監太監王誠舒良張永王勤等付錦衣獄頃之改升有貞為兵部尚書兼職視事如故升許彬及大理寺卿薛瑄皆為禮部右侍郎兼翰林院學士參預機務於內閣下都都督同知黃王子指揮同知翰於獄謫戍之科道官劾大學士陳循蕭鎡商輅尚書俞士悅江淵侍郎王偉黨比王文于謙迎立襄王子事上命群臣廷治之告即位於宗廟陵寢詔天下曰朕昔恭膺天命嗣承大統十有四年民物康阜北虜為變朕念宗社生靈親率六師以庶弟郕王監國不意兵律失御乘輿被遮皇天悔禍虜酋格心奉朕南還監國之人既無復辟之意反為幽閉之謀旋廢皇儲爰立已子惟天不佑未久而亡杜絕諫諍失德良多朝政不臨人心斯慎今月十七日朕為公侯駙馬伯及文武群臣六軍萬姓之所擁戴請聖母皇太后祗告天地社稷宗廟以其日復即皇帝位其改景泰八年為天順元年大赦天下咸與維新咨爾萬方臣民同秉忠誠會歸皇極布告天下咸使聞知封石亨為忠國公張軏太平侯張軏文安伯楊善興濟伯皆予世遷景帝杭後祔廟主於別室升曹吉祥嗣子錦衣帶俸指揮合事欽為都督同知吉祥侄鉉及太監劉永誠侄孫聚蔣冕弟成業兄成達俱為錦衣世襲指揮僉事皆以迎駕功群臣雜治王文于謙陳循罪言謙與王文江淵及太監王誠舒良張永王勤景泰中串同故都督黃王構成邪議更立東宮尋復逄迎廢黜汪後陳循蕭鎡商輅不能阻又附之謙文舉用項文曜王偉古鏞丁澄等樹黨行私比因景泰皇帝不豫在廷諸臣請立皇儲而謙文誠良永勤意欲外向已見群情迎復皇上乃圖紏合逆旅欲擒殺總兵亨等循鎡輅淵士悅偉鏞澄文曜俱知不告言坐謙等謀反當凌遲循等知情故縱斬死罪學士薛瑄請輕之乃命斬謙文誠良永勤於市籍其家謫循淵士悅文曜充軍鐵嶺衛罷鎡輅偉鏞澄為民忠國公石亨言迎駕者於上封右都督孫鏜為懷寧伯董興為海寧伯餘論敘有差凡奪門者升三級保駕守門者升一級葢三千餘人景泰中諸群小皆伏誅增給石亨張軏祿命楊善理左軍都督府事進封會昌伯孫繼宗為侯予世榜示王誠于謙罪於天下升禮部儀制司郎中章綸為本部右侍郎二月以太后詔廢景帝為郕王復號郕王母后為宣廟賢妃皇后為郕妃懷獻太子見濟為懷獻世子革肅孝皇后諸貴妃封號徙王文于謙王誠張永舒良家屬充軍口北開原等衛升南京都察院右副都御史軒輗為刑部尚書命吏部右侍郎李賢兼翰林院學士參預機務於內閣封都督曹義為豐潤伯焦禮東寧伯施聚懷柔伯調左副都御史王竑為浙江參政尋罷為民不敘升都督僉事石彪為左都督同知充游擊將軍領兵廵哨大同月食郕王薨諡曰戾以水蠲保定河間稅糧遣刑部侍郎周瑄往賑之畿內飢順天民聰粥民四月賜褒敕特賜忠國公亨祿米前後通三千石進封廣寧伯劉安為侯廣西蠻賊黃公好等叛總兵安遠侯柳溥討平之三月升錦衣衛指揮同知門達為指揮使指揮僉事袁彬為指揮同知已已立太子封諸子見潾德王見澍安王見澤崇王封徐有貞武功伯升李賢吏部尚書兼職如故因命有貞兼華葢殿大學士仍供文職於文淵賜勛號散官奉書襄王瞻墡曰先帝惟叔父親宗室惟叔父賢侄簡祁鈺宮得叔父陳言慰安二疏循覽再三比於金縢皇太后感嘆不已叔父雲欲朝覲侄亦喜見以篤親親實時氣候清和敬遣太監時齎奉敕符若書迎請叔父從容就道侄竚俟叔父之至命石亨充總兵官佩征虜副將軍印搜虜於延綏命興濟伯善兼禮部尚書靖遠伯驥兼兵部尚書都督石彪奏廵撫大同副都御史年富違法系法京師上問李賢富何如對曰其在大同公以斷上曰彪將惡其不利也名錦衣門達必審究之既多誣賢曰欲卒白當再勘請遣給事中郎中二員上曰使武職一人同之不者彼謂文臣相黨命左僉都御史林聰賑饑於山東升都察院右副都御史耿九疇為右都御史敕曰朕惟御史內紏百官外按方隅受朝廷耳目寄苟非其人曷任稱使景泰失政台憲進選每出私門當官者或枉法鬻獄言事者或濟私罔上出廵者或張聲勢作威福官邪不儆紀綱蕩然爾承朕簡必奉公正已督率咸修御史不職爾等察舉爾等不職亦聽御史紏劾黜幽陟明國典斯在四月上召諸大臣曰中外民艱皆因有司匪人卿等審察先有犯贓復職及見任操行不端政績無聞老有疾者具以奏命內外法司審錄罪囚襄王瞻墡至見之武英殿敕刑部右侍郎黃仕雋賑濟近畿山東饑民五月命都御史馬昂賑饑山西以民飢減歲辦物料之半御史楊瑄上書言石亨曹吉祥奪民田上示其章徐於有貞李賢皆曰御史言正上嘉之六月彗星見室宿十三道御史張鵬等以上嘉瑄合章紏石亨不法事章且上石亨懼入譖上命收鵬及瑄面詰諸御史於文華殿悉下錦衣獄究主使者錦衣衛以右都御史耿九疇右副都御史羅綺名上遂並下獄鞫之獄詞復言主九疇綺者大學士有貞學士賢上命科道官劾有貞賢專擅威權排斥勛舊並下獄覆命吏部核御史給事中年二十五以上者留任事三十五以下皆外調之於是給事中玘御史禎等四十餘人並得調是日大風雷雨雹發樹壞屋奉天門東吻牌摧毀乃降有貞為廣東右參政賢為福建右參政九疇為江西口布政使綺為廣西右參政十三御史盛顒等調知縣楊瑄張鵬謫充軍玘禎等復職如故命通政司左參議兼翰林院侍講呂原於內閣參預機務薛瑄乞致仕許之追贈故御史鍾同為大理寺左寺丞命翰林院修撰岳正於內閣參預機務留李賢復為吏部右侍郎彗星示變占謂應在母后己已上親告於皇天上市兼為母后祈福誅左副都御史蔣琳梟其首貴州 【 貴州按察僉事李叔義奏琳恃于謙商輅為親舊杖殺下揮千百戶逼竄土官錮死守邊都指揮趙信擅籍其家懼無罪者數十人番異嗾按察使張海廵按御史靳敏俱勒殺之且納海及指揮吳升賂薦升按察使都指揮奸留苗賊男女市銀千餘兩誣叔義等以上私罪命給事中汪浩同廵按御史楊貢往察覆章先後上聞上曰琳貪淫暴惡又系奸黨錦衣衛即逮鞫之既至訴叔義誣已且雲貴州亂離之後邊事窘迫夷情凶狼懲奸宜嚴故多怨謗浩貢因已就逮遂不公於案驗且臣遠在萬里豈知于謙等不軌之謀上不聽命廷鞫之坐琳謀殺人斬決不待時遂命梟琳首於貴州】 七月復執徐有貞下獄丙寅承天門夜災丁卯上躬禱昊天上帝后土皇祗曰恭惟皇卷命臣承統即位以來星變不消烈風震雷拔樹壞屋午門吻牌摧毀承天門樓被災屢見變異深懼不勝意者事天法祖未盡誠歟爵賞刑罰未當歟忠良未盡用奸邪未盡去歟所見不明信讒佞歟節儉不崇侈財用歟征斂掊克之未息而刑獄冤濫之未雪歟思過省躬仰體仁恩大赦天下伏祈曲賜洪原用寧邦家臣不勝待罪惶懼之至復遣告於太廟社稷山川敕諭群臣曰朕以菲德膺干復祚圖治雖勤應天無效六日丙寅承左門災朕心脤驚罔知所措意者敬事天神有未盡歟善惡不分用舍乖歟曲直不辨刑獄冤歟徵調多方軍旅勞歟賞賚亡度府庫空歟請謁不息官爵濫歟賄賂公行政事廢歟朋奸欺罔附權勢歟群吏弄法擅威福歟征斂徭役之泰重閭閻田裡靡寧歟讒諂奔競之幸進忠言正士不用歟抑文武有司闒葺酷吏貪冒無厭致軍民失所歟此皆所繇傷和致災而朕或未明也爾文武群臣股肱耳目休戚惟均果有直言必當無隱其或躬蹈前非亦宜洗心改之遂下詔大赦天下升李賢為吏部尚書兼翰林院學士掌文淵閣事調許彬為南京禮部右侍郎 【 許彬寧陽人以舉人選入翰林譯字中永樂中進士改庶吉十累升修撰正統已已升大理寺少卿兼翰林待話提督譯書英宗自虜地將還遣近臣迎駕彬請往謁見於宣府為英宗草罪已之詔繇是見知景泰未與石亨定復辟謀事成進禮部右侍郎兼翰林院學士入闒至是調南禮部既行降陝西參政至乞致仕許之成化初復官仍致仕卒贈禮部尚書諡襄敏材夙有文譽顧坦率無簡擇一時放蕩之士盡出其門飲酒吟詩議論亹亹不切於用晚預機務方欲謝絕平昔舊遊惡其變態謗議坐騰】 命岳正仍於內府授內使書頃之外調為欽州同知軒輗乞致仕復以故廣平侯袁容庶子瑄襲侯富陽侯安順侯成山侯保定侯子皆許襲伯黜徐有貞為民金齒進封南和伯方瑛為侯封為督陳友為武平伯後軍都督石彪為定遠伯予世左都督楊能為武強伯右軍右都督李文為高陽伯俱流上諭戶部自遼東抵陝西邊軍良苦其遣給事中並司屬官各六人齎金分勞之人二金八月甲午以彗星未滅躬禱於昊天上帝丙什月食安置王竑於陝西報書襄陵王沖■〈火禾〉曰日出視朝禮經所載古人君是常王念予朝昧爽侵冒風寒親親忠愛感德良厚九月命太常寺卿兼翰林院侍讀彭時於內閣參預機務封通許王子墮為周王瀋王售焞薨報代王仕■〈土廛〉書曰承惠菘菜榲桴雖王國隹產道遠人艱自後無再謫岳正充陝西衛軍十月賜故太監王振祭葬賜杭州府宋岳飛祠曰忠烈有司春秋祭慧星復見於宿敕處士吳與弼曰朕惟勞於求人乃成無為之治樂於忘勢斯致難進之賢聞爾與弼潛心博聞蘊藉抱略不求聞達嘉遯園丘睠茲高誼渴望來儀特遣行人曹隆往詣爾居徵聘赴闕仍賜禮幣以表至懷尚欣然首路副朕翹跂上謂李賢曰建庶人文垚與故吳庶人允熥婘屬淹禁且六十載親而亡罪朕不忍其久系賢頓首曰堯舜之心也皇天后土太祖大天之靈實臨陛下遂白太后出之左右或言不可上曰有天命者任為之乃居之鳳陽令有司給月火薪炭婚娶出入聽自便復給火者二十多人十餘人遣內使溥等六人守視使令敕群臣曰建庶人等幼累於前人拘幽至今朕欲群生皆得其所況懿親哉憫此遺孤特從寬貸用加賚送聽送婚娶以演後嗣庶天下謂朕親親焉敕中外寺額曰真慶嘉福圓林觀音淨覺普壽南泉雲間慶寧永慶妙亨常樂顯寧惠明昭靈昭寧碧峰護國景會福嚴靈雲報因報國大勝清源普利英台慈會興善淨業廣福崇化法空廣惠延壽龍泉普濟靜仁業慶龍興凡四十寺命工部為忠國公造宅十一月上曰山東連年災傷民其艱難雖已遣賑朕尚念之吏部其就於本布政司推選廉能官一員專行撫恤吏部舉右布政王宇遂以命之命左僉都御史王儉賑貧於徐州陛辭上曰徐南北畏沖民艱朕惻然設心賑濟毋恤庾倉定文官封贈誥敕例一品四道二品三品三道四品至五品二道致書襄王瞻墡曰茲予初度承惠多儀加以玲瓏碧玉之帶書曰分寶至於伯叔之國予施叔父宜也乃承惠於叔父敬酬白金彩幣曰匪展親特表謝敬賜中外寺額曰清光永泰龍泉靈岩歸義隆安地藏重熙法幢延供華光普陀大雲海會智安福勝普應青塔陽坡榖積石佛夕照普安通法普仁嘉福法寧開化大寧法寶罔極永峯圓廣觀音顯法永福保安崇慶廣福圓真凡四十寺十二月封曹吉祥嗣子左都督欽為昭武伯虜寇庄浪等處命太傅安遠侯柳溥佩平虜大將軍印充總兵官右都督過興充副總兵都督同知雷通充右副總兵武平伯陳友充游擊將軍往陝西剿殺之禱雪於宮中 
　　二年正月庚申朔六科十三道劾兵部尚書陳汝言諸不法事文武群臣奉詔鞫實命固禁之巳卯尊皇太后為聖烈慈壽皇太后詔天下二月封都督同知楊信為彰武伯韃賊入境命大同總兵官高陽伯李文游擊將軍定遠伯石彪調領精兵往延綏等處會彰武伯楊信等御之有斬獲上曰朕聞向者土木陣亡官軍至今南山河南北一帶骨骸尚暴露甚憫然其命瘞收之三月廣西賊流刼博白及廣東寧川永安千戶所等處敕鎮守臨清平江侯豫山東東昌府青萊諸府故多安插夷人朕念東凶連歲民流離困敝恐因而相聚為非敕至其往來飭兵盜生翦之四月乙丑皇太子初講學於文華殿戶部奏副都御史聰言山東諸郡縣逃亡死絕之數核視皆實上曰稅糧草束急除之逃亡戶今有司盡心招撫東苗十三番賊首干把豬等僭稱偽號攻刼都勻等處命湖廣貴州總兵官南和侯方瑛周兵剿之石康賊攻破博白縣敕曰近聞皇親公侯伯文正大臣中多有藏匿罪人亡虜有令家人強占外州縣軍民田地有起葢房屋把持行市有詭名中鹽挾制官司者夫京師天下本貴戚近臣四方視効欲無干朕憲在守位循禮矣比會昌侯弟顯宗侄璘令家人私造房屋罔市秉朕不敢用外戚故屈法也諸臣有犯前所云者自首免罪不首自發者罰無赦家人投托人皆水適戌邊五月冊秦世子公錫為秦王處士吳與弼陛見命為左春坊左諭德辭並封還敕幣不許遂見與弼於文華殿從容顧問辭職之意上曰重卿學行特授宮僚煩輔太子與弼終不受遂賜宴於文華復賜彩幣羊酒薪米遣中官送至寓舍上謂李賢曰曩者奉迎之人紛然請革邊廵撫今聞武官貪縱暴橫無所鎮壓之朕乃知其謬卿與王翱馬昂仍擇可者遂命白圭廵撫遼東王宇廵撫宣府芮釗廵撫甘肅陳翌廵撫寧夏皆從各省布政使升為右副都御史以行李秉廵大同則以右僉都御史往徐瑄廵撫延綏則以監察御史往上曰有文臣則武臣不得遂私其即日遣召之已而馬昂言東苗十三番等賊急乃復以白圭贊理貴州軍以太僕卿程信為僉都御史代之安遠侯柳溥敗虜於涼州都督同知雷通自永昌來援遇虜懷安站亦敗之七月賜吳與弼敕曰朕惟英君誼辟莫不好賢求士聞爾與弼懷抱道德嘉遯林丘特行徵聘惠然肻來深慰朕心用授春坊諭德煩輔東宮固辭難拒今仍遺行人送還故里賜爾銀幣覆命有司月給廩米二石爾其優遊桑梓尊仁樂義儻精力未衰尚無忘纂述輔教垂世以繼前賢虜欲寇寧夏命寧遠伯石彪充總兵官佩征夷將軍印左都督劉深充副總兵官往剿之敕三法司曰御馬監都指揮千百戶並勇士小廝自倚善騎射恃寵估勢自今但坐事者不分輕重錄取上裁伶人有謀升伶官者特發充邊軍上謂李賢曰朕念曹吉祥隨侍舊人每有干請多曲狥之吉祥不顧可否無厭足雖朕十不可二三四方奏事者不知謂必行往往造門求通朕斷以公道八月敕諭李賢彭時呂原曰朕欲覽於天下輿地之廣我文祖太宗皇帝嘗命儒臣未究厥緒景泰間雖已成書繁簡失當卿等尚折衷精妥繼成初志用昭我朝一統之盛九月復以軒輗為南京都察院右都御史甲子駕幸南海子上謂李賢曰朕朝罷膳後閱章奏易決者下有司可議者送先生參詳當乃出左右乃曰陛下自勞非養生道又曰內閣可無送朕荷天下之重五更二鼓起齋潔拜天畢省奏章既剖決謁奉先出視朝不爽於時度退朝召問大臣商略機務於文華復省奏章省訖還宮至申又如之暇則聽內政暮乃休母后所旦朝有命則間一日隆冬盛暑則五日左右亦曰陛下自勞非養生道賢對曰陛下孝敬精勤古賢君何以加此願持毋衰上曰朕之行此亦有何勞便於安逸怠荒至矣十月鷹坊司內官請出獵不許固請許之上曰毋擾州縣朕跡爾矣內官至果多索有司禽獸以進曰獵所獲上已訪知既反命杖黜之上屏左右問李賢政治得失賢極言官較出外逮籍罪人之弊上密察果然召指揮門達戒之曰敢有不悛罪毋赦戊寅幸南海子十一月分遣大臣禱雪於天地社稷山川以耿九疇為南京刑部尚書詔訪舉精通天文歷數地理課命之術者送詣京師十二月以西師無功召柳溥還革其大傅閒住罷舉經明行修賢良方正儒士修萬工堰 
　　三年正月命法司錦衣秘獄無泄虜入安邊境總兵石彪等擊敗之都督僉事周賢死焉賜贈葬與升襲慶遠同知葉禎率民兵擊賊死之贈廣西右參議賜祠三月下右僉都御史李秉錦衣獄罷為民四月增建南內殿宇龍水縣獞賊鳳弟吉紏合廣西流賊為變兩廣都御史葉盛擊敗之召石彪楊友還論功進封侯方瑛白圭剿東苗克之俘干把豬等於京師廣西流賊紏廣東懷集縣獞賊攻破開建縣殺知縣典史廵簡廣西猺獞苗賊出刼殺敕鎮守兩廣左少監阮能朱詳總兵官左都督劉深副總兵都督同知歐信等恊心剿捕下雄縣知縣秦紘錦衣獄贖罪調邊方五月禁商旅攜違禁物貿易諸夷中廣西流賊破容縣刼潯梧柳慶南寧諸府州縣六月命廵撫官以歲乎赴京師議事七月封幼■〈土學〉為瀋王八月下石彪錦衣獄敕曰我太祖高皇帝立綱陳紀照臨天下諄諄誥戒董正百官制鐵榜以諭功臣當時臣下凜凜然近來公侯駙馬伯五府六部都察院等衙門大臣及近侍官員多不遵禮禁私相交往甚至阿勢泄事因而結構百端即如定遠侯彪圖謀鎮守令指揮等官假進奏詞事發被劾輒有情熟近侍濳報消息官之不正無此為此甚今後文正大臣無故不許往來互通給事中御史亦不許私謁文武大臣敢有阿附漏泄輕則發戍重處死錦衣衛指揮親軍近侍尤不合與諸臣交通他衛指揮以下非出征時毋得輒候公侯門違者如鐵榜處治田州府頭目呂趙殺知府岑鑒瀋王之封也修武伯煜刑科給事中儼實充使既至受王饋上使較尉覘得下逮下獄書告宗室諸王曰正統初敕朝使無得需索王府物犯者處死家戊邊嚴矣修武伯煜給事中儼近復玩無忌王府資費有限豈堪如此念我親族申明舊例後有遣至者飲饌之外毫無與也九月廣西流賊犯廣州界命都御史葉盛並總兵鎮守等官調度所在官軍土兵剿除高石亨家屬指揮僉事寧等十人於雷州等衛凡繇亨進者皆降謫有差肅州火延燒五千餘家死者六十餘人十月已未駕幸南海子命石亨閒住許報奪門升官者自首改正敢隱者罪葢首改者四千餘八十一月敕諸王毋干預有司事湖廣旱飢命設策撫賑光祿寺請陶器於饒州凡十三萬三千有奇工部請減八萬以紓民從之十二月月食 
　　四年正月已卯朔虜二萬寇榆林總兵官彰武伯楊信御之有斬獲下亨石獄籍亨及彪家上諭李賢曰天下諸司朝覲大集旌異之典當如祖宗之故既吏部舉右布政使賈銓梁棨蕭晅徐景李顒按察使劉孜知府丘陵胡浚知府張福知縣張暄等十人各賜錦衣一襲鈔千貫宴禮部隨擢暄為禮部尚書銓為副都御史二月廣西獞賊流刼永州攻破桃川枇杷三千戶所永明江華二縣石亨死獄中誅定遠侯彪癸酉幸南海子致書襄王瞻墡曰叔父欲朝朕亦欲一會敬遣太監定奉敕符金牌迎請可從容就道從行人數惟叔父所定廣西蠻賊破信宜縣三月已卯幸南海子辛卯幸仰山窪恊贊廣西軍務監察御史吳禎平呂趙斬之四月襄王瞻墡來朝命宗室王府無子者方許請繼室子八歲方許請名女子歲十五方許請封着為例致書襄王瞻墡曰叔父來覲晤間屢聞嘉言裨益良多及敘親情乃知世子妃病未有出而庶長子巳十歲知向學朕甚喜之重闈之下宜有令孫茲特立見淑為襄世孫以遂叔父裕後之懷叔父母遜復書曰朕念叔父國家至親雅有賢譽宜享優遊之樂每歲秋冬間可出城游賞三五次或世子郡王從亦可玩覽山川獵取禽獸暢懷怡情焉乙卯王辭上送至午門外握手泣別王拜上亦拜王起行數步顧且拜上使中官掖之王起行顧且拜者以十數上目送出端門六月月食七月乙亥朔日有食之上患腳氣不朝者累日甲午朝朝罷召李賢王翱馬昂慰問良久賜金若宴湖廣當造紙工部言楚飢請成造於不災州縣上曰皆罷之八月命湖廣有司加意恤賑其租稅上諭戶部曰四方奏報水旱民多困苦朕甚憫焉其移文廵撫廵按官覆視災傷甚者租稅悉除輕者量蠲之不能自給者速發廩賑濟禁假較尉行事害人者虜酋孛來大舉入寇自大同威遠西擁眾南行已直抵鴈門關代朔忻州一帶遣都督顏彪馮宗領兵往備之上召李賢王翱於武英殿曰戶兵二部缺侍郎誰可賢曰副都御史白圭可兵部翱曰故南京戶部侍郎馬諒服除可戶部遂用之九月趙王祁鎡薨虜圍大同右衛命撫寧伯朱永都督白玉鮑政統領官軍廵邊於宣府十月閱騎射西苑賜總兵官會昌侯孫繼宗等宴鈔騎射官賜鈔有差謂學士李賢彭時呂原尚書王翱馬昂曰為國重武練武先騎射皆頓首稱善遂皆錫宴鈔戊辰幸南海子十一月複閱隨操武臣侍衛勇士賞賜降將領一等閏十一月予襄王瞻墡書曰承惠藥及方已秪領惟衛生之術先資藥餌而方書不下數十家非考閱參驗之玉疇得要且良叔父明達仁恕留心於此良方佳劑親愛惠予感慰之深布此以謝庚戌幸南海子戊午曉刻日食四分有奇掌欽天監事禮部侍郎湯序不預奏上切責之李賢曰天戒有在人君正欲因而儆懼湯序奸不忠乃不奏聞序凡遇災異皆隱不言見象變必曲解說或將天文書所載不祥語改削進遇吉兆即詳呈序奸不忠無所容遂及監正副等官皆執下獄因降序為太常少卿已未幸鄭村壩閱仗馬十二月鎮守大同總兵高陽伯李文太監陳瑄屢為虜所掩襲不實奏下獄治罪廵按浙江監察御史閻鼐言閘辦銀課內外等官擾害軍民狀忤旨下獄已降為平南主簿上召李賢曰吏部缺侍郎尚書王翱老當得一人佐之其與訪擇明日以副都御史崔恭奏上曰善因論徐有貞才自金齒放還家鞏昌同知崔達任滿鞏人乞留為其知府從之是歲賜致仕四川按察僉事王琦以周其貧 
　　五年正月壬寅朔遷代府山陰襄垣於蒲宣寧隰川於澤靈丘於絳懷仁於霍天理少卿子茂卒上諭李賢曰大理法官今雖有寺丞二人名位輕恐不敢與法司持辯卿與王翱擇明日以故大理卿李賓奏上曰善二月諭李賢曰錦衣指揮逯杲誣弋陽王奠壏敗倫醜事今雲不實宗室如此它枉行多因下諭曰刑獄國重事今後陳冤者三法司當審辨毋畏嫌避疑遂遣右副使李廣駙馬都尉柳鎮與杲復往勘之命都督僉事顏彪佩征夷將軍印充總兵官征剿兩廣獞賊四月虜犯庄浪鎮守都督僉事林宏等擊卻之敕游擊將軍都督同知和勇統領兩京達官旗軍殺賊於兩廣修大明一統志成御製序上諭李賢曰軍官季俸至關銀十四萬餘府庫入少出多奈何賢曰自古國家食是患今衛官二千有餘員矣上曰令兼支布錢則因何如召賢與吏戶部三部尚書議曰議畢且復下廷議不者不惟歸怨朝廷亦怨於爾輩五月中官過南雄有所索於知府劉實不得中官怒叱捽之遂與中官交訟上並逮治京師上親聽之論治中官罪弋陽王奠壏竟為逯杲所誣賜自盡六月虜大犯涼州庄浪命兵部尚馬馬昂總督軍務懷寧伯孫鏜佩平虜將軍印充總兵官右都督馮宗充副總兵官都督僉事鮑政充左參將趙勝充右參將統京師精銳騎馬萬五千往擊之李賢及會昌侯繼宗吏部尚書翱兵部尚書昂以所在兵災人民艱窘請下寬恤以蘇疲睏許之命花木鳥獸梨板及追馬清匠刷卷采柴之役悉停罷葢所罷皆民最苦而采柴之役歲省可三十餘萬時所在告訐及採訪事情皆即遣錦衣官較籍其家李賢言其多枉因敕法司情重者奏請余悉發廵按御史及所司問治七月昭武伯曹欽有罪下諭文武群臣欽等遂與司設監太監吉祥反恭順侯吳瑾廣義伯吳琮以聞命懷寧伯孫鏜等率官軍討之欽殺左都御史寇深及恭順侯頃之與其兄都督鐸弟指揮鉉及從兄都督浚皆為鏜所敗死執吉祥下獄磔於市並磔欽等屍以狥詔赦天下 【 寇深唐縣人永樂間為郡庠生鄉人有謀不軌者馳京師告發得為同子生宣擢刑部主事正統中以右儉都御史鎮守四川松藩修築關堡城池六十餘所哨台三百七十餘座平治餉道開鑿山泉諸蕃皆來送款以功升左副都御史食二品俸景泰二年召還未踰月復奉命提督遼東軍務捕獲妖賊李福惠分遣將士擒斬入犯虜遼左以寧英宗復辟升左都御史至是為曹欽所殺贈少保諡庄愍深強勁敢任然無學術重以貪鄙殘刻朝士有忤之者睚睚眥必報初迢事曹欽父子已而踈之故及於禍】 詔曰凡朝廷得失生民利病百僚貪暴奸邪近侍風憲職皆當言近多嘿嘿畏避權勢今後亡諱不當者亦不罪寇深既遇害上諭李賢與六部公舉可都御史者惛薦南京刑部尚書蕭維禎上曰非端士也賢曰大堙卿李賓司刑日久其年尚少容止老成上曰善逐用之 【 李賓順義人正統乙丑進士初授監察御史伉直著名超遷太僕寺卿尋轉右副都御史提督永平山海諸處軍務兼理糧餉天順初改大理卿丁父母憂兩奪情曹欽反賓率子弟家人挺身奮擊賊平升右都御史成化改元南都大飢江中盜起升賓南京兵部尚書滿考來京留改左都御史掌院事荊襄流民嘯聚賓請命都御史原傑撫視之進太子少保賓剛簡鎮默留心公事每當議政動中機宜錦衣門達有罪廷訊強辨至賓前曰公宜訊我遂引服成化中有奏楊榮曾孫曅不法者賓言榮有功朝廷其子孫當寬處之會曅以逃難至京詞連二三大臣賓與焉賓恐得自陳致仕卒贈太子太保諡襄敏】 河南水黃河溢漲汴襄間渰沒官民廬舍多死者命工部右侍郎薛遠往視之進寺懷寧伯為侯止其擊虜之役而使馮宗佩平虜副將軍印充副總兵趙勝充左參將與都督僉事李果充右參將統故所選京師軍往擊之命兵部右侍郎白圭起王竑為左副都御史俱參贊軍務八月追封吳瑾為涼國公子諡賜葬加吳琮歲祿二百石賜寇深贈諡祭葬加李賢太子少保九月蘇州濱海諸縣潮挾雨大至死者萬餘人命賑恤之虜犯永昌山丹抵甘右參將李恭等追御之有斬獲十月致書襄王瞻墡曰朕念宗室至親賢無如叔父茲仰體情尚制神像畫軸服飾器玩數十品物雖不腆工作頗精朕複製詩賦數首用寫名藩山川風景之勝以寓嘉美至可目入復設飯堂於南京給孤貧日二粥如永樂中故事十一月丁酉朔日有食之壬子月有食之壬戌幸南海子上諭李賢曰左右群小日見吉祥敗稍斂戢近又放縱朕恆戒之曰即如吉祥豈無功哉一旦犯法不得赦也葢朕未嘗忘南城時賢對曰善上曰朕五鼓拜天雖足疾不廢拜畢閱章奏亦拜於八廟出則視朝退朝母后畢復視政既罷進膳飲食未嘗揀擇衣服亦隨宜雖衣布天子也又曰朕宮中讀書觀射如鍾鼓司承應朕唯時節奉母后無事並不聽觀因與李賢論六部諸臣慮吏部尚書翱老賢刑部尚書瑜工部尚書榮而弱禮部尚書瑁十二月定贖罪例京師多盜命盜發執廵城御史下獄錦衣官較及兵馬司官皆鎖項捕盜着為令乙亥幸南海子釋陳循為民 
　　六年正月丙申朔程鄉賊羅劉寧等紏海賊攻燒揭賜興定縣刼倉庫復攻圍長樂縣參贊機務右侍郎白圭左副都御史王竑等分兵廵邊適虜分道寇固原圭竑與馮宗李杲分擊之有斬獲賜獎敕敕諭天下提督學較監察御史等官陳政等朕惟自古帝王率以興賢育材為首務學較廢興人材之盛衰治道之隆替系焉曩嗣位之初爰簡學行老成之士授以憲職俾專學政行之十餘年厥有成効景泰中罷去而廢壞日甚今復行舊典命爾等往爾其欽哉夫是一方表率也率人必先已其務端軌範嚴條約公勸懲俾崇於正學廸於正道庶稱朕簡任之意顏彪等剿潯州大藤峽等處獞賊攻破七百二十一寨斬首三千二百一十七級復所掠男婦五百餘口賜獎敕蜀王悅劭火薨三月皇第九子生虜寇靖虜境都指揮汪禮逐出之召馮宗趙勝白圭還敕王竑李杲暫留防守四月上召禮部尚書石瑁瑁趨疾上諭李賢曰石瑁動止粗疏不稱宗伯朕欲以戶部侍郎張睿易之賢退語瑁瑁求去上曰瑁大臣也為人誠豈可坐小失退因留如故而以睿為戶部尚書五月端午賜群臣扇及宴扇題御製二詩分賜諸大臣顏彪等剿龍山等處猺人直抵潯梧廉諸處皆擊勝之賜獎敕禁在外大小衙門毋增置夾棍等件刑具八月虜入獨石馬營命修牆垣屯堡燉台壕塹於諸邊九月乙未聖烈慈壽皇太后崩壬申上御西角門諭禮部曰大行皇太后遺誥服制二十七日除朕不忍朕仍素冠服視事西角門爾群臣以素服朝參待山陵祔廟畢乃用淺色衣服以朝都指揮僉事門達請門置錦衣獄從之 【 時達掌錦衣遣較尉四出獄訟甚繁雲】 征進兩廣總兵官顏彪贊理軍務右僉都御史葉盛等獻所殺潮州反賊羅劉寧廣西龍山等處猺獞韋公立等首三十五級十月上大行皇后尊諡曰孝恭章皇后詔天下十一月甲午合葬於景陵庚子祔廟嚴捕私鹽船令 
　　七年正月郊上病足掖而就事二月會試天下舉人試院火死者九十餘上憫之命無物色者有司具木瘞之朝陽門外為六大冢題曰天下英才之墓改試於八月致書襄王瞻墡曰朕惟叔父在懷茲特送袍帶數事以識愛私叔父鑒之荊州知府張嵒九年考滿荊人奏留許復任上諭李賢曰近聞空中有聲大譴也宜祈禳賢對曰考之於書無形有聲名曰鼓妖君不恤民天下怨叛則妖生焉乞行蠲恤之政上曰朕心也三月頒蠲恤詔於天下封蜀世子友垓為蜀王四月辛未奉孝恭章皇后主太廟廣西流賊攻破岑溪鬱林五月已丑朔日有食之閏七月追上胡太后尊諡修其陵寢改殿試於明年裕州知州秦永昌以貪酷伏誅河南前後廵按御史布政按察二司官皆坐罪八月代王仕■〈土廛〉薨九月四川賊悟真等據岳池流刼榮昌遂寧銅梁等縣廣西流賊縱刼廣東雷廉高肇諸府切責總兵官泰寧侯陳涇會廣東副總兵都督同知歐信等剿之十月復書襄王瞻墡曰近令庶子德王見潾出府荷叔父賜誨靡匪格言顓謝叔父之嘉訓命都御史葉盛言潮陽知縣陳瑄能撫亡而剿寇以為潮州試知府廣賊流刼廣東廣州甚亟敕廵撫廣西僉都御史吳禎節制兩廣軍與廣東鎮守官計擒之十一月萬壽節禮部請賀上曰母后違養未及大祥朕何忍哉至期御奉天殿群臣如朔望儀金華民訴其知府瑄貪酷者上密遣官較察之曰即不實亦械至調都指揮袁彬於南京錦衣帶俸閒住廵按四川御史斌故善漏刻慱士誠誠使蜀府斌從誠所受賄賂事覺下獄上曰其栲訊令言御史行人進士使出似此受贓者有幾若不得問問官罪無赦十二月初以較尉言廵按雲南御史祚貪清軍御史萬鍾淫逮下三法司錦衣具獄上命更訊祚萬鍾如其貪淫者有幾葢上嚴墨吏上誅曰貪風息則天下治 【 韓雍謁陳循墓詩序曰先生平生薦賢一惟至公門下稱為得人至南陽李原德相繼執政士君子自重者多不得進而乞哀奔競之徒皆相率向用清議為之不平既出其門者多以路敗英廟知其為人將圖顯黜而賓天矣使假以數月原德必不免於殞身欲優遊考終得乎】 是歲廣西流賊突入蒼梧城總兵官陳涇不敢戰致仕左布政朱欽出諭賊賊殺之 
　　八年正月乙卯上不豫已未召太子視事文華殿凎西流賊夜入清遠衛執都指揮尹通按察僉事王鼎蠻賊破懷集縣及梧州府已已上大漸召諭皇太子及太監牛玉於榻前除妃嬪殉葬令命斂衣服毋用多庚午上崩下遺詔二月乙未上尊諡曰法天立道仁明誠敬昭文憲武至德廣孝睿皇帝廟號英宗五月庚申葬裕陵壽三十八上閒習騎射時御琴書自奉儉約宮壺嚴於外廷臨朝淵默岳峙近侍莫窺其際百司奏章一覽即記親自裁決無所旁落嘗與李賢彭時講論時事賜賢其所食菓至親納之袖中至其敬天之誠勤民之切臣品心術悉知高下事皇太后之孝時襄王叔父會昌侯元舅之情禮兼至所以處宗室戚畹不用恩掩義一代稱聖主焉 
　　臣喬遠曰上始即位十有四年北廷兩歲南宮七載豈非天哉自古人君憂患困橫未有如上者也其初沖年嗣統雖賴三楊輔以簡靜邪閹王振尚得干其間復辟以後總覽明察內臣莫敢奸外臣莫敢貪至其釋建庶人之囚復胡皇后之號罷殉葬之令廟號曰英信不誣也孟氏稱動心忍性亶其然乎
