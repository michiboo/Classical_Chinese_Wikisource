
●名山藏卷之五十八
　　晉江何喬遠　譔 
　　臣林記（洪武臣三） 
　　◆臣林記（洪武臣三） 
　　馮勝 
　　傅友德 
　　藍玉 
　　陶安 
　　胡深 
　　章溢 
　　王禕 
　　宋國興 
　　花雲 
　　馬雲　葉旺合傳 
　　何真 
　　馮　勝　　傅友德　　藍玉 
　　○馮勝 
　　馮勝初名國勝又名宗異馮異之後也其先自固始徙定遠與其兄國用並好儒書尤嗜孫吳國用風儀峻整器度恢豁勝偉貌長軀勇悍多智元亂鄉人寨於里推國用部寨太祖過妙山勝與國用儒服入謁歸太祖所部太祖曰生委蛇若是儒耶有何奇可白乃公國用對曰臣聞之有德昌有勢強金陵龍蟠虎踞帝王之都渡江而東先爭居之足下可以強然後觀天下之勢按次掃除勿貪子女玉帛倡仁義以拯水火足下可以昌太祖悅曰吾心也國用在太祖左右忠謹無與比繇是兄弟俱備宿衛既從渡江取太平元將陳也先與中丞蠻子海牙連兵入寇太祖擒也先釋之與之盟歃而哇國用曰哇歃必爽使攻台城果叛為溧陽人所誅其子兆先復與海牙合國用從擒兆先又釋之太祖夜召兆先之壯士五百人環寢帳前使國用執寢戈頃之從入金陵國用先登敗元蔣山太祖有江左勝與國用皆有戰功並為大元帥而國用尤用忠謹見親為帳前總制親兵都指揮使當李善長亞久之從征紹興卒太祖哭之慟賜葬江寧贈郢國公以子誠幼使勝嗣兄職勝以庚子歲與常遇春伏騎石灰山邀擊漢戰龍江兵辛丑從征漢至安慶太祖陳疑兵於陸勝從水搗其舟師入江州升親軍都護癸卯從克呂珍安豐升同知樞密院事甲辰從降漢理武昌乙巳與大將軍達出淮東攻吳高郵吳將詐開門降勝不逆兵入幾盡吳將下縣關閉而殺之郛中太祖召勝歸決之大杖復令徒步之高郵不予騎勝至則號召其卒四門齊登一鼓破之還與大將軍圍吳吳元年以平吳功遷大都督府右都督其冬與大將軍北伐元克沂益兗濟太祖即皇帝位進秩太子右詹事俄坐小法奪一官為都督同知與大將軍會取汴梁河南二郡是時元將李思齊張思道守於潼關勝抜潼關先登謂大將軍曰謹□備三秦門戶也大將軍擇都督郭興守之勝遂取□州其時車駕幸汴趣入謁授征虜右副將軍留守□其冬從大將軍征山西與湯和入懷慶獲將士八百餘人引兵至太行山破碗子關進取澤潞至於猗氏轉克平陽及絳獲元將士五百餘人二年授征西將軍大將軍引師還河中勝與副將軍遇春先渡河趨陝至鳳翔李思齊奔臨洮又趨之降其全部從大將軍征元將張良臣於慶陽擴廓帖木兒使其將札兒攻原為良臣援勝移軍扼原與徐禮去慶陽三十里軍驛馬關東還引兵與大將軍克之轉下河州諸縣前是上諭大將軍慶陽下則征西將軍權鎮之而大將軍等先還是冬大將軍還還之五十餘日勝亦至上賞勝不能當大將軍半而責之曰不如諭何也俄復為右都督三年以右副將軍與大將軍破擴廓帖木兒於定西至冬凱還論功封宋國公參軍國事食祿三竹宕賜誥命鐵券其文曰朕聞歷代創業之君必有親同骨肉痛若肢體之將周旋左右出入警防得保命施化以有天下朕渡江以來爾兄國用實典親軍導從有方動合古道因疾長逝朕追封郢國公憫其子幼爾勝繼之爾勝十餘年間居京師剔除肘腋之患歷戰陣則建爪牙之功遏敵龍江帥奇大剉副將中原北伐屢捷天下巳定朕無以報是用加爾爵祿使爾子孫世世承襲朕本踈愚皆遵前代哲王典禮茲與爾誓除謀逆不宥其餘若犯死罪身免二死子免一死以報爾功於戲爾忠誠夙夜爵祿之崇皆繇爾勞尚日慎一日持守高盈訓及子孫保於永世仍賜文綺及帛八十疋四年守鎮陜西使繕塞五年詔為征虜大將軍與大將軍達左副將軍文忠出沙漠勝與副將軍傅友德西行取甘及肅進至亦集乃降其守將次別力篤山與元岐王朵兒只班遇走之追獲其平章長加奴等敗其眾瓜沙洲獲馬騾牛羊二萬是役也大將軍兵不利左副將軍所失得相當獨勝以捷聞而有言其匿私槖駞馬賞不行自是連以將軍印練兵臨清北平繼往大同討元殘寇散不刺等還鎮陜西復改河南上冊勝女為周王橚妃勝妻卒為治喪賜璽書慰藉加餐使歸議葬葬畢復鎮為周王作宮十三年故元平章乃兒不花寇邊明年大將軍討之上命勝佩征虜將軍印息民訓士佐徵發頃之天象有警敕諭勝曰今天示象占在大梁爾所封地當蚤夜謹畏王宮成王城內外當護衛嚴密馬步士卒加訓練召圍子手在爾左右王府馬毋命牧遠地兩軍守一馬軍皆須精銳但有異聞即乘馬至復敕曰天象屢見不可不警大梁軍民雜處宜撫安之今秦王晉王還京宜選精銳將士嚴密宿衛王至宋國公出迎則都指揮守城都指揮出迎則宋國公守城指揮軍士迎以三之一餘悉令城守時北方初定而上之嚴慎如此居四年還召勞羊酒是時元遺孽故將多殄歸順獨元水華黎裔孫納哈出者初為元萬戶守太平太祖下太平時獲之以元世臣子孫故待之甚厚納哈出居常不樂太祖歸焉元亡納哈出不從虜主胡中擁大眾金山三分其部曰榆林曰養鵝庄曰龍安一禿河輜重富盛蓄牧蕃息數數寇遼左為邊患十九年上命勝置衛大寧諸邊搤控之其明年春為征虜大將軍頴國公友德永昌侯玉為左右副將軍率參將南雄侯庸等乘以步騎二十萬鄭國公茂曹國公景隆申國公鎮子侯等皆從軍上故有所獲虜乃刺吾者納哈出部將使奉璽書而遣之曰是人善戰今送歸爾益爾戰矣勝至通大雪遣永昌侯乘雪以輕騎掩擊其慶州虜殺其平章朵來擒其子不蘭奚而自出松亭分築大寧寬河會州富峪四城遂駐兵大寧城踰兩月留五萬人守之以全師壓納哈出金山遣人送乃刺吾納哈出所納哈出驚曰吾謂汝死矣乃得復相見因遣其左丞獻馬勝軍是時勝巳踰金山降其將慶國公觀童於女直苦屯勝大軍直前逼納哈出一禿河納哈出計無所出乃刺吾勸納哈出降納哈出猶豫未決復遣使至勝當陽納款以觀勢勝遂遣永昌侯玉往受之耀之以大軍納哈出彈指曰天不使我有此眾矣率數百騎詣玉約降玉飲納哈出酒甚歡納哈出因酌酒酬玉玉請納哈出先飲既飲復酌酬玉玉解衣覆之曰衣我衣乃飲酒納哈出讓弗衣玉亦弗飲者久之納哈出取酒澆地顧其下咄咄語鄭國公茂者勝子壻也有裨將在茂傍解胡語告茂曰是且脫去茂遽前搏之納哈出驚起欲就馬茂砍傷納哈出臂不能騎與都督耿忠擁納哈出見勝納哈出所部妻子將士在松花河北凡九十餘萬聞之皆潰散其餘眾四萬餘騎欲來追勝遣觀童往諭盡降之並得其各愛馬所部二十餘萬人羊馬驢駞輜重百餘里勝奏捷京師並言茂驚潰虜眾狀遂以納哈出來降將卒妻子及其輜重南行使都督濮英將三千騎為殿虜所驚潰餘眾伏而待大軍過邀擊之英馬踣見獲乘間自剖腹死而勝還次亦迷河更獲遺棄車輪四萬五千馬數千匹傷痍老弱二萬四千餘上聞大悅使使獎諭所以遙勞納哈出白玉黃金帶金若幣及其部曲冠帶鈔幣甚多械鄭國公茂京師而賜勝敕捷曰至嘉動神人朝野歡慶漢胡相攻至元未巳天訖元終朕命中山開平二王攘之塞外二王既往余虜常不寧邊令命爾屯聚大寧審勢進討有徵無戰非爾等忠格服人天何若此易胡虜生計牧畜是賴少有侵魚則眾心生怨易變難安可不慎歟前二王所偃兵華夏功昭後世繇其號令嚴明諸軍不茍苟取於降人爾等追厥前蹤豈不偉哉勝軍卒有盜胡馬者戮其首懸隊官之頸以行然亦自掠虜良馬使閽行酒納哈出妻求大珠異寶胡中王子死強娶其女上聞復敕曰古之名將唯思宣君之德為國効忠故能摧堅撫順所向無敵若中山武寧王開平忠正王屢出雄師平定華夏未嘗貪財好殺行一不仁之事沙漠未靖命爾率師且征且伐遇金山北虜雖進馬來歸意在使者往來為緩計右副將軍玉事雖輕舉然破彼深謀幸而成功何期大將軍不能撫輯既降乃播惡胡中竊取虜騎娶虜有喪女使人忘哀失倫部降胡而南不慎護之陷設濮英人馬三千論法無赦朕功將軍往來之人言將軍尚多朕不欲盡言以赧將軍將軍當改行推誠使降者歡心未者慕化巳復敕曰朕昔命將出師正副無過二人則中山開平二王既往輒見增人為副而怕有愧前者列侯參將不名爵為重乃奪人乘馬嗚呼虜人來歸如流趨下奪馬而窺其財是堤流而決之也當即歸馬其人毋播醜虜中二王既往朕惟爾寄今若此繼自今洗心去貪勿孤朕望常茂之從勝軍也勝以子壻故卑折之茂不能堪出不遜語勝銜焉及降納哈出而虜眾驚潰勝欲自解故咎茂而奏之茂至具言故上曰是亦勝有罪焉收其總兵印召之還使永昌侯代之勝送至納哈出所部官屬將校三千三百餘人馬二百九十餘匹金銀銅印百金銀虎符牌面百二十五王九國公郡王四太尉國公五行省丞相一司徒平章十三左丞右丞三十一參知政院三十二各院副使同知副樞八十一僉院院判二百八十院副使五宣慰使副使僉事百八十九萬戶千戶路府州總管同知等官九百二十七尚書參議二承旨學士十文學司馬七大卿司卿少卿十八衛師府僉事三郎中員外十五王府六蒙古宗人衛副使一客省大使二十六廉訪司使副鹽運司使副六衛帥司使一治書安撫司農各一太少監理問斷事部郎中主事兵馬指揮府衛鎮撫崇福司使副經歷都事太醫院及州縣等官二百二十二將校千四百餘人皆元遺臣納哈出至上封為海西侯子孫世襲賞賚甚厚以安其心其官屬皆與食祿散處之黔滇閩廣中而升乃刺吾為千戶賜金帛竟安置茂龍州勝罷就第奉朝請而諸將士賞亦不行二十一年使領諸胡兵從頴國公征雲南胡兵中道叛自是勝雖有任使屯守練士而巳出塞捕虜皆以命晉燕諸王矣二十二年賜公侯還鄉予緡鏹造第賚金帛追封其三代明年春肅清逆黨榜烈勛臣五十七人功高望重嘗總兵者八人勝居第三又二年加太子少師勝子諒與家奴同謀殺人囑縣官勿舉事覺上論勝家奴如律特免諒死巳使鎮西鄙其僮僕不得從容衣食勝家居僮僕倚勝橫攔稅輜重乘載勝獲稻打場瘞甔場下碾碌碡其上取其有鞺鞳聲出入騎善馬邑有樊父名為穴夕國用妻家也勝一日為酒召樊父盛陳其金銀器盌與樊父戲而令穴夕之樊父既得難勝曰必千金乃還勝怒走訟太祖勝訟樊父樊父亦訟勝具言其居家所為若曰場下瘞兵器太祖予勝酒曰我不問勝歸遂死諸子皆不得封而獨國用子誠簀功雲南累官中軍都督府左都督勝死在洪武二十八年春去傅友德死之兩月而開邊之猛將盡矣 
　　○傅友德 
　　傅友德其先宿人後徙碭初從青衣李喜之喜之敗歸明玉珍玉珍不能用歸漢為別將亦忽忽無所展高帝攻漢江州友德以其下謁高帝子孤鄱陽之戰友德身被數創殺數百人從征武昌奪高冠山先登鏃出腦及脅從徐達取夷陵降漢將以德進克衡走漢將祖勝從常遇春下襄陽攻安陸被九創吳元年守徐州元將李貳來寇駐兵陵子村友德堅壁俟貳出掠舟擊之呂梁之岸手刺貳將乙貳敗去友德曰必再來趍還城開門陳兵令士皆臥鎗待曰鼓即起貳果益兵至友德鳴鼓吉士生致貳俘建康高帝悅鼓吹文還第翌日命中書參政李飲楊希聖攜音聲伎人一部就第飲飲等醉而躶與伎人戲高帝怒皆黥之不責友德也遂拜江淮行省參知政事其冬從大將軍達北征中原高帝以與右丞顯並稱勇畧冠軍友德將大將軍下青州與元將也速遇佯敗去也速追之大將軍因得進斬也速軍洪武元年大將軍克河南友德取福昌山凌青仙人神頂三寨遂與大將軍入燕取元東渡河與薛顯取衛輝與顧時克臨清德及通進入燕與薛顯偵邏古北諸口拾元遺卒克龍華寨守蘆溝畧大同獲故元喬右丞等三十四人遂與常遇春下保定中山狥真定從大將軍與薛顯轉攻山西畧平定州搗太原以死士五十騎擊卻擴廓帖木兒夜劫之追至土門關復與薛顯敗元將宗哲於石州擊走四大王與常遇春逐竹貞兵於大同敗元將脫列伯於宣德府從取陜西攻張思道於鹿台下鞏臨洮張良臣降復叛友德自臨洮會大將軍絕其東道還與大將軍克之復會大將軍與薛顯追敗王保保於原州六盤山還從大將軍破保保定西乘勝自秦州南出一百八渡奪畧陽擒夏將琳入沔還軍西安夏將友仁寇漢中友德夜襲木槽關登山■〈難上火下〉燧驚遁友仁軍復與大將軍偵探極西北還封頴川侯洪武三年也其冬拜征虜前將軍與征西將軍和德慶侯永忠濟寧侯時入蜀伐夏友德與濟寧侯率河南陜西步騎自秦隴以趨成都則馳人陜揚言出金牛而引兵趨陳倉克階及文諭降青州果陽造戰艦百餘渡漢戰破夏將大亨漢城下擊其援將壽抜其城進擊古城大敗之降夏將思忠進圍成都身中矢夏人皆降狥崇慶斬夏知州善清轉克保寧執夏將友仁悉平蜀得夏人金印冠冕儀仗銀印五十八銅印六百四十路府七元帥府八宣慰宣撫司二十五州三十七縣六十七官吏將士五萬九百九十人馬騾萬三千八百餘匹天子曰平蜀功傳一廖次旌之文予之金征西將軍不與賞焉五年副征西將軍馮勝北征沙漠以驍騎五千出金蘭趨西涼破元失刺罕兵敗元朵兒只巴於永昌與征西將軍及左副將軍德抜甘及肅手射死元平章不花追斬其黨四百餘人降太尉鎖納兒加等及守將上顏帖木兒追破元岐王於瓜沙州是時師出三道友德獨全勝六年大軍出鴈門友德為前鋒虜聞友德名絕塞遁留鎮北平九年命副中山侯和備伯顏帖木兒於延安以伏兵大跛伯顏帖木兒縛之以降命廵行川蜀永寧雅播諸州修治城郭關梁降下金築普定中坪干溪諸酋長還獻馬五百上別賜選騎十五十四年為征虜副將軍與大將軍達討故元平章乃兒不花出塞大破虜北黃河選輕騎夜襲灰山獲其部落人畜甚眾其秋拜征南將軍與藍玉沐英統兵二十四萬有奇往征雲南既受命疲馳至湖廣遣別將郭英陳桓胡海等帥兵五萬趨烏撒而自與藍玉沐英率大軍趨貴州進攻普定普安皆下之進取曲靖故元梁王把匝刺瓦爾密遣其將達里麻將精兵十餘萬拒戰友德用沐英計兼道濛霧濳渡白石江下流出其後而畢濟於上流之江生擒達里麻曲靖西乃分遣玉英趨雲南自率眾數萬循格孤山而南搗嗚撒以與郭英陳桓胡海會元右丞實卜聞之皆遁去頃複合友德故止戰以觀士士無不思死友德下今曰我軍深入有進無退彼遁而合必不一心並力與戰破之必矣間者吾故以觀汝曹汝曹果可用也遂大破實卜軍抜烏撒城之得七里關以通畢節進克可渡河東川烏蒙芒部諸蠻皆望風降進至大理宣慰使明獻書請如唐宋故事降印頒歷願修職貢永為藩服友德怒拷其使曰速來降明再上書曰善闡危如登山大理險倍投海漢武習戰僅置益州元祖親征秪分梁王自古平天下易平雲南難且用兵之道講和為上全師為奇大國既有其兵小國亦有其備迨乎食盡畜死將獨兵進為天下笑將軍悔晚矣友德怒與沐英斬關入大破之分兵取鶴慶略麗江破石門下金齒車裡摩些和泥平緬悉降把匝刺瓦爾密入山自縊死俘其眷屬及威順王子伯於京師凡三百餘人頃之烏撒諸蠻復叛友德會沐英進擊而使指揮顧成擊破西堡蠻賊斬烏撒蠻首級三萬餘與沐英引兵東攻諸蠻之未附者摉其濳匿悉殺又又降酋長靄翠宋欽悉平其地十六年元普顏篤先不華據鄧州復叛友德自七里關回軍大理平之攻北勝麗江前後斬首萬三千餘級十七年凱還制曰稽古崇庸開疆者賞重朕臣傅友德從大將軍累戰有功巳封侯爵乃者領大軍越崇山西取巴蜀又西取雲南轉戰二年悉平其地特進封頴國公子孫世襲其時休諸將皆封侯食祿有差友德獨用首功加賜三千石再賜米千五百石以皇女歸其子忠十八年與宋國公勝備邊北平十九年與長興侯炳文再征雲貴諸蠻二十年以征虜左副將軍從征虜大將軍馮勝征納哈出降之統番漢大軍討韃靼官軍之叛於廣西復以征南將軍與沐英陳桓討東川諸蠻擊卻叛酋阿資於普安蠻眾緣壁扳崖隊死者不可勝數巳即越州擊敗阿資降之還命與諸將駐軍湖廣諸要地休士且以壓服諸西南夷之叛服不常者二十三年援信國公例還鄉賜黃白金鈔幣甚厚給衛兵百二十人尋以征虜前將軍率副將軍趙庸曹興王弼孫恪等赴北平練卒從燕王出古北口擒乃兒不花於迤都山還駐開平引兵西征寧夏其明年復使練士陜西是年還朝冊其女為晉王妃友德請懷遠地為田圃如古買田宅自污上乃不喜曰爾獨不聞公儀休又二年與宋國公屯戍練士於太原北平召還賜第鳳陽不復出塞捕虜矣二十五年兼太子太師藍玉誅友德以功多內懼定遠侯王弼謂友德上春秋高行旦夕盡我輩我輩當合從連衡太祖聞之會冬宴從者徹饌徹不盡一蔬太祖責友德不敬且曰召爾二子來友德出衛士有傳太祖語曰攜其至頃之友德提二子首以入太祖驚曰何遽爾忍人也友德出匕首袖中曰不過欲吾父子頭耳遂自刎太祖怒分徙其家屬於遼東雲南地而王弼亦自盡嘉靖元年廵撫雲南都御史何孟春奏頴國公友德宣德侯朝興汝南侯思祖皆雲南開疆之臣請立祠致祭賜額曰報功友德後在遼東者嘉靖中有都御史鑰在雲南者嘉靖中有給事中良弼 
　　○藍玉 
　　藍玉者定遠人常遇春婦弟也長身頳面數從遇春突圍陷陣所向有功遇春數推於高帝帝亦用遇春故寵異之從管軍鎮撫積功至都督僉事從西平侯討西蕃擒其酋癭嗉子鹵斬以千計還封永昌侯久之以征南左副將軍同頴川侯討雲南轉戰平之與西平侯下天理虜其帥明分兵取鶴慶略麗江薄金齒車裡平緬地方萬里皆入職方玉功最班師增祿五百石冊女為蜀王妃再以征虜右副將軍同宋國公勝征納哈出金山擊慶州虜殺其平章朵來擒其子不蘭奚獲人馬還人納哈出營降其眾宋國公勝與常國公茂坐驚潰虜眾召還玉專總兵事是為洪武二十年上曰吾老矣殘胡未滅終為患其年即軍中拜征虜大將軍與延安侯勝宗武定侯英窮人沙漠其冬獲元將九百餘人以獻上察知虜勢不久存其明年復詔申國公鎮定遠侯弼南雄侯庸東川侯海鶴慶侯翼雄武侯武懷遠侯興等往從玉師使兼道進覆其巢安乃巳是春玉諜虜主脫古思帖木兒在捕魚海率勁騎十餘萬自慶州問道襲之遂踰大磧度黑山師次遊魂南道無水泉軍士渴甚過小山忽聞如炮聲使視之泉四涌士馬滿腹余流溢決至百眼井去捕魚兒海尚四十餘里哨不見虜玉欲引還定遠侯曰吾屬提兵十餘萬深入無所得虜向以覆命玉曰是也戒軍中穴地爨令虜不見煙黎明至捕魚兒海南知虜主營在海東北八十餘里玉以弼為前鋒直薄之虜始謂我軍乏水草必不能深入又大風揚沙晝晦軍行皆不知虜主方欲整而北向忽大軍至其太尉蠻子率眾拒戰敗之殺蠻子及其軍帥數十人其眾遂降虜主脫古思帖木兒與其太子天保奴知院捏怯來丞相失烈門等數十騎遁去玉率精騎追之出千餘里不及獲其次子地保奴后妃及故太子妃公主等百十九人擒其詹事院同知脫因帖木兒於深草間追獲吳王朵兒只等將相官校三千人男女七萬七千餘口馬四萬七千匹駝四千八百四頭牛羊十萬二千四百五十四頭車三千餘兩並得其寶璽圖書金銀印宣敕照會諸物聚其鎧仗而焚之遣人上表入奏既班師復破降其太師哈刺章獲將士萬五千八百人馬駞四萬八千餘匹上覧表顧謂侍臣曰戎狄久禍中國今朔漠一清無憂北顧矣羣臣咸頓首稱賀遂遣通政使茹瑺前望江主簿宋麟齎敕往勞曰周秦御胡上策無聞漢唐征伐功多衛李宋遭遼金之窘以終其世神器弄於夷狄腥膻污乎九州島朕起平定與民更始巳有年矣胡虜聚眾復立王庭意圖不靖朕當耆年失今弗□必為後患命爾等率十餘萬眾北征去年爾親拘哈納出來降今復躬擐甲冑沖冒風露穿地取飲禁火濳行越黑山而徑趨追蹄蹤而深入直抵穹廬胡主棄璽遠遁諸王駙馬六宮后妃部落人民皆悉附歸漢衛唐李何以迥之使至敕勞悉朕至懷方擬封玉為梁國公有言玉在胡中私元主妃者上怒玉無禮元主妃俘至恐懼自盡其子地保奴有怨言上因資送之琉球玉又遣人入朝伺動靜既還上切責之竟封涼國鐫過於券然賞猶在諸將上二十三年擊破西番蠻人並討平嵓州雜道蠻人之攻圍大渡河者俘其男女數千賜白金五十兩復克散毛洞擒土酋刺燕覃大旺等萬餘人施中南建二宣撫司降復叛玉分兵破其大小諸寨殺獲男女蠻酋千七百八十餘人悉定之復遣鳳翔侯龍討平散毛撒狗蠻移兵擒覃大勝於施南及其黨男女八百餘人召還賜鈔千錠增祿米五百石尋詔還鄉賜黃白金鈔幣甚厚工部具舟送二十四年使防邊甘肅至蘭州墜馬損右臂敕曰昔渡江諸將為朕股肱獨中山開平出諸將上二王既逝爾庶幾焉使至言爾中地墜馬右臂微恙特遣往勞爾善調護以稱朕意其年追逃寇祁者孫遂征西番罕東之地會建昌故降將月魯帖木兒叛上欲使討之以玉在甘肅道遠先使緯權為總兵都督徐司馬為左副使四川都指揮使瞿能為右副使往征伏玉至則權與司馬等皆為副 【 徐司馬太祖養子九歲從太祖軍中累功中軍都督僉事謙恭好文所至綏士卒恤貧困敬禮士大夫退居講論經史蕭韋布之風】 玉至罕東欲縱兵深入將佐多言西虜負固巳久卒聞大軍深入必鳥獸散莫若遣將招諭宣上威德令彼以馬來獻因撫其部落全師而歸揚威示恩在此舉矣玉不從遣都督晟等率兵狥阿真川土酋哈昝等皆遁去又襲祁者孫弗及既得討月魯帖木兒之命又欲深入番地取道松迭以達建昌會霖雨積旬河水泛急玉悉驅將士渡河麾下知非上意相率道亡玉乃不得巳繇隴右抵建昌而瞿能等將至相興州月魯帖木兒使人詐降能信之斂兵以待則月魯帖木兒巳遁去追至雙狼托落等寨連戰五六大破其眾竟不得月魯帖木兒玉至乃遣百戶毛海計誘之並致其子月伯遂降其眾送京師伏誅玉因奏四川控扼西番蠻夷梗化繇其山險地曠備御寡踈宜增置屯衛軍士籍民為軍守之人請移兵討長河西朵甘百夷上報設諸衛毋籍兵籍兵困籩民兵久在外毋重勞之朵甘百夷之行非四十萬眾不可爾其還師蓋上自用兵以來無不慎重又徐常之將也惟上所命之未有請移師他攻者玉征西番罕東巳非上意更無所得虜復請移兵攻朵甘宜上之難之也玉不學狠愎在軍中擅升抜將校黥刺軍士家畜庄奴假子數百人出入乘勢漁獵嘗占東昌民田民訟之御史御史按問玉捶逐之其先征北還時駝馬珍珠無筭夜度喜峰關關吏不即納玉毀關入上聞不悅及切責其私元妃事漫不省侍坐侍宴動止輕傲至是還以為太傅玉攘袂後言曰吾故當為太師玉時奏事上不之從退曰上疑我矣將集其舊部將及諸士卒家奴伏甲為變為錦衣指揮蔣瓛所告鶴慶侯翼普定侯桓景川侯震舳艫侯壽會寧侯溫瀋陽侯察罕東筦伯榮都督輅吏部尚書徽侍郎友文凡諸功臣文武大吏以至偏裨將卒坐黨謀死者可二萬人知名之士若南海孫蕡長洲王行皆在誅中勝友德用才武名位極雖無與玉獄從是先後不良死也 
　　郎曰涼國公之亡也豈不有狗烹弓藏之悲然涼國以汰宋國以貪頴國公之功豈不大哉抑古人有云主上急有死而何至行無禮不然勛且與徐常鄧湯差次矣 
　　陶　安　　胡　深　　章　溢　　王　禕 
　　○陶安 
　　陶安字主敬當塗人風儀清邃篤志學問博涉經史尤深於易元末擯南士不用士雖有道不得居要職安以貧兩為書院山長在餘姚高節山院浙東西學者踵至太祖入太平與耆儒李習率父老迎謁退相謂曰龍質鳳姿非常人也我輩今有主矣因進問今四海鼎沸羣雄並爭不過攻城屠邑貪快一時子女金帛非有撥亂救世安民之志將軍至此有何道哉太祖曰即有道幸教之安曰願將軍反他雄之為母殺人毋擄掠毋焚燒招賢納士首取金陵撫形勝以匡天下操大業之度安願投身相許太祖大悅既入婺用安三言以戒士安初參幕府案牘累左司郎中太祖為置禮賢館與夏煜劉基章溢蘇伯衡王禕許元王天錫諸儒居之既克武昌使守黃州繼守鄱陽皆有惠政信州盜蕭明來圍鄱陽安召其吏民堅守身晝夜乘城憑城遙諭曰爾眾吾民也何以反為賊月眾曰今皆如使君豈有今日若破城必不相害安命射之矢下如雨賊不敢逼越三日江西行省救至遂大敗之賊既遁去諸將以鄱陽山民果勁好亂白盡殺之安曰民為賊脅但須撫之耳吳元年初置翰林院開禮樂二局收召四方宿儒議禮制定律今征入為學士鄱陽人立安生祠安入與李善長等更定條對多所撰擬洪武元年旨曰於戲水有源事有因朕之王業孰知繇乎惟朕有文學臣安劬書明道世亂莫施朕渡江東來江西之士杖策軍門惟安實先捄世安民三言相勖不數年閒大江之南盡為我定出守州郡撫之風化於戲水源事因王業之繇惟安謂矣今新得山東地朕欲少徤者往以南昌郡西省參政汪廣洋純粹不貪可用經理惟安有道可以代之可中奉大夫江西等處行中書省參知政事其速行安辭上曰母夫擐甲胃決勝此武夫事若承流宣化綏輯一方惟儒者能因追封祖父皆為姑孰侯久之有御史言安隱過上曰朕素知安寧當有此且爾何自聞之對曰聞之道路上黜之曰御史但取道路言論人乎中書省臣為御史請上曰不然植嘉木者必去蟫蠧長良苗者必芟稂莠任正士者必絕邪人夫陶安正士也亡何卒官舍疾劇草上時務二十事上甚哀悼為文祭之追封姑孰郡公安有二子曰晟曰昱晟為浙江按察使貪而好用輕薄小吏見戮其後昱及晟子墉並坐事謫充軍代墉者墉子卯兒死州司逼索安家安繼妻陳具狀入奏太祖問媼為誰頓首具對曰陶主敬婦乎欲何為因叩頭曰臣子晟不肖伏法子昱孫卯兒復坐罪傳單卯兒夭亡失伍州司督責甚急惟陛下念先臣安一日勞太祖曰其命刑部即急取囚軍二人代之立召兵部臣曰朕渡江之初陶安首與先後蒙涉諸艱功在彝鼎身死子墜可為興傷即俱赦之使安妻還自老安前妻喻姓名德常有賢孝之美王師克金陵安移家金陵喻邀毋同行毋不可喻曰今四海兵爭惟高城深池都會之地可以託身毋從之及陳友諒陷姑孰毋以移居免人服其先見其卒也封姑孰郡夫人 
　　○胡深 
　　胡深字仲淵龍泉人通諸子百氏天官地誌兵謀術數醫藥卜筮莫不精貫與劉基宋濂王禕葉琛相友善慨然欲自見於功名元亂閩浙閒盜起深嘆曰淛東地氣白禍將至矣集鄉兵寨湖山巳處州民相挺為盜元將石抹宜孫善用士辟深參謀深以言令化諸盜盜多解石抹宜孫闢為假元帥統龍泉慶元松陽遂昌四縣吳公征婺深以獅子陣前戰為胡德濟所敗胡大海耿再成人處深從閒道以四縣降曰所以如此欲免民於兵吳公聞深名召擢中書左司員外郎與論事未嘗不稱善也因使還招其故部曲從征漢江西江西平遷親軍指揮使守吉安亡何浙東苗軍李佑之賀仁德等據處叛命深復還處與平章邵榮燒處東門入之佑之自殺仁德縛伏誅誅除浙東行中書省左右司郎中捕逐山寇募勝卒乘塞權民產便宜增賦而輕其租樞密院判官謝再興者公愛將也其長女妻公兄子文正公故使守諸全再興有二部將私販杭公惡其泄陰事於周誅之召再興還以參軍李夢庚代之亡何則使還守之再興疑懼不安遂殺夢庚降周則反為周來犯東陽深從李文思擊走之去諸全六十里並五指岩下度地城戍公聞再興叛方遣人城諸全比使至城巳成則大喜亡何周將李伯升大率其軍號二十萬以來城堅還引去公說賜深名馬深拒郄方明善兵復平陽瑞安二縣攻其溫州克樂清公時問宋濂曰胡深何如人對曰文武才公曰是朼浙東一障吾方賴之深覲公為吳王擢王府參軍總制處州等翼如故曰閩浙平還君中書矣深數御陳友定入犯浙東兵下其浦城崇安建陽三縣吳王使廣信衛指揮朱亮祖繇銳山建昌右丞王溥繇杉關與深會討友定閩中友定將阮德柔守建寧深與亮祖進攻視氛示不利未敢戰亮祖欲急下趣之深不可適德柔屯錦江兵逼陣後亮祖愈咎深緩戰深石得進擊之破其二柵德柔悉銳圍深數重日暮深率精騎突出伏起馬蹶見執友定得深甚禮之深為具道天子仁聖相感動會元使至迫之殺遂遇害深初與石抹宜孫堅守浙東既知事去躍然自赴獻身實先每酒酣耳熱指麾三軍志氣雄奮及與薦紳談論欿然布衣也入陪廟筭出鎮鄉郡恩惠在人死之日莫不流涕子楨刻木具衣冠葬之友定既誅太祖使楨臠友定肉以祭而賜制曰故參軍胡深奇資偉器文武兼通創業之初歸朕金華贊畫周旋恪恭乃職括蒼寇擾俾鎮義師東顧無憂保厘多助兵逼寇區倉皇捐棄朕甚哀愍茲七閩平定渠魁釁鼓惜爾弗見是用旌爾勇烈行祿爾子裨世厥宗可追封縉雲郡伯 
　　○章溢 
　　章溢字三益龍泉人其先閩之浦城人自五代至宋多有顯人溢始生聲如鍾父母怪之幾不舉弱冠與胡深受學王毅毅率門弟子領鄉兵御賊竟遇害溢與深勒兵為毅復讎 【 毅字剛叔篤志學問從上饒鄭元善游復從金華許謙受學教授鄉里戶外履滿所講解經義尤極懇切感悟者或泣下鄉里人之皆為善人】 既有從子為賊所得溢出身告賊曰兄僅此子寧我身代賊數聞溢名大喜款接之就計事溢曰公等不有父母妻子耶如公所為行剗類賊怒系溢柱入夜得亡歸從石抹宜孫擊卻處中寇元人以功累官之悉辭不受巳知世不可為解散徒眾退處匡山自號匡山居士 【 匡山在龍泉西南百餘里最為峻險或曰山形似筐或曰似匡廬故名山多古松西南有深淵中濳蛟龍雲氣所出又西北山上人霄漢遠近數百里可俯視溢隱焉】 而屬其子存道保障州里胡大海克處溢同葉琛從石抹宜孫走入建寧太祖久聞溢名與劉基宋濂並使聘之與琛並至入見勞曰我為天下屈四先生四先生天下何時定乎溢對曰天道無常明德是輔惟不嗜殺人者能一之太祖悅太祖從容問郎中陶安曰卿何如四先生安對曰四臣興國之佐也臣謀畧不及基學問不及濂治才不及溢與琛太祖既得胡深以為處州總制使溢為僉事副之存道亦以數擊卻陳友定有戰功授處州翼元帥副使亡何移溢湖廣按察僉事而深為陳友定所殺處州山寇復叛復遷溢浙東按察副使使存道代領深眾溢不受仍以前官往既至召所部義兵令元帥興率以討賊賊皆敗復遣存道斬叛賊遂卿於茗洋收集其故部曲得鄉兵二萬送京師太祖大悅浙諸郡平太祖留存道守處召溢入見曰章溢雖儒臣父子宣力一方功不在諸將後因問諸將中誰可征閩者溢薦李文忠太祖然之即命存道領所集鄉兵從文忠下閩曰閩下便散遣歸農矣洪武元年敘溢與劉基功並拜御史中丞尋兼太子贊善大夫溢為御史中丞責大體而巳曰憲台者百司儀表當以廉恥養人豈恃鷹擊毛鷙哉存道既從文忠平閩太祖欲以所領鄉兵從海道北征溢持不可曰下閩之後散遣歸農既命之矣調北征非信也太祖不懌溢繼論曰請籍故嘗叛逆者使行鄉兵聽歸農則信立而威着矣太祖喜曰孰謂儒者迂非先生莫能為朕往溢受詔還至處會母亡乞守制不許遂籍兵使存道領之乃許守制因命存道從右副將軍馮宗異以行始溢少時西遊秦至虎林心動走歸值父將死得與訣父喪未葬火及柩所溢籲天而及是母亡負土營兆竟用毀卒上聞憫悼為文祭之存道從馮宗異以功授處州衛指揮副使從征秦隴取興元留守之擊敗蜀將吳友仁再守平陽轉左衛指揮同知從湯和北征哈噋不刺敦營戰失利死 
　　○王禕 
　　王禕字子充義烏人五代本節度彥超後祖炎澤元石峽書院山長有學術父良玉為常山教諭讀書善辨深春秋母陳名貞通醫藥星筮浮屠老子書禕始生時炎澤夢五芝產其家楣既長長身山立善古文辭與宋濂並受學於元學士黃溍為高第與濂齊名順帝末上書數千言時宰兼其切直格之歸隱青岩山占者齊琦見之驚曰公異代人物也幸自愛 【 琦德與人明易學邵數得其同郡祝泌及建昌人廖應淮之傳言未來事如指掌衢有周孚者邀詣其家問之琦曰自子造居室必歷一紀始生育人今滿一紀則處中當添三子今年臘月七日明年二月九日及八月子生之月日也孚補縣幕待次於家明年三月當上琦曰子赴官在今年九月孚與適市指一女子曰此為子家八月生子者也孚因納為子妾未幾前官有故九月即之官臘七日其妾果產子二月丸日子婦復育子至八月所納妾亦生子矣當琦留孚家有二客扣門琦聞其聲輒曰二人必皆三品官然不久且至重罪後皆驗同郡馬氏者琦至其家隔垣聞婦人聲曰是婦來歲其舉子乎其夫曰吾婦年巳四十生七女矣縱娠亦恐非男曰不然來歲舉子當在秋中癸酉日明年八月癸酉果得子至休寧金南庚迓問之至吾家首何見曰子家今夜子時後山有不動之物動明日辰時前山有不動之物動是夕家后土庫崩明日大石墜前山巔金氏以問琦曰土庫崩萬二千時內損小口大石墜萬二千時外有一布衣受宣命者未三年其孫自經死既三年其子用薦授平江萬戶府鎮撫江浙行省平章忽都普化致琦問動靜琦曰朝廷今日除公矣問何職曰三品且當理財賦旬日報至果以其日除太府卿又曰公還半塗必改除入中書明年當復為平章矣比至途果改除中書右丞明年果復為平章中書琦嘗語所知曰自今以往天下多故不十五年京邑南遷千里矣未幾海內大亂朝廷削弱而權臣挾皇嗣駐河南且十五年其術精驗類如此琦於經史究通大義雖精數學恥以名家剖折易微多昔儒所未發其立言要歸於道德士大夫用是尤尊慕之】 李文忠守金華用禕為儒士得見召署中書省掾上常字之洪都平禕進頌上讀而善之曰吾固知淛東有二儒學問之博卿不如濂才思之雄濂不如卿授江西儒學提舉司校理奪情除侍禮郎兼引進使遷起居注轉同知南康府事上將即位召議禮忤旨降漳州府通判時上用紏猛反元政所從起兵諸郡天下既定租稅未盡減除禕至郡具以忠厚寬大均徭薄賦言上上嘉納之亡何召還與宋濂同修元史嘗被賜梨漿他日在史館渴甚閒謂濂曰何當得大官梨漿如昨日上聞復使賜之書成授翰林待制同知制誥坐失朝降國史院編修三年使招諭吐蕃五年復使雲南諭降把匝刺凡爾把匝刺瓦爾故元諸王子也封梁王禕至雲南示把匝刺瓦爾詔書把匝刺瓦爾與語而說之舍禕上舍其司徒達里麻參政喻金閭皆延禕為上客會元有遺孽自立於漠北使其使脫脫至把匝刺瓦爾所求起兵把匝刺瓦爾不便背之匿禕於春登楊氏家意候其去且議從禕降而脫脫知之既至遽問明使者來乎安在把匝刺凡爾謝無有脫脫動曰大王與舊君骨肉之親唇齒之勢也當死相守而誓相關今國亡不捄內靡義旗旋踵外向以屬怹人何面目耶即上馬行去把匝刺瓦爾畏脫脫強出禕見之脫脫怒欲按屈禕禕罵曰爾之前王豸歲貉腥膻踐華而君祚幾百年足矣爾嗣君俷德作怨民散盜起東裂西崩不能障控皇帝神明威武海內歸心登大寶於布衣取天下於羣盜爾孽不自忖量尚欲焰跋爝燃死灰三尺童豎知其無能為也公等區區尚嚇誰乎脫脫益怒欲殺之達里麻等從旁解曰王公才氣天下無雙且兵交使在着在前經公若不從遣之而巳脫脫曰今日雖晏嬰銜命仲尼相禮吾亦欲斸其頭何知王公禕顧把匝刺瓦爾曰殺我甚利皇帝朝聞夕視師矣遂見殺把匝刺瓦爾既不服高帝八年復使刑部尚書吳雲往亦見殺乃使傅將軍征平之始禕遇害時達里麻相與殮而火瘞之顧莫實其處及雲南平禕子紳入雲南行哭求禕骨棘目人皆來觀滇士及與禕游者為紳稱說禕平生及所以死狀乃知禕火瘞也而莫實其處為主載之慟哭還吳雲者宜興人辯有口以刑部尚書出為湖廣參政坐事逮系把匝刺瓦爾使鐵知院者二十餘人漠北我軍獲焉太祖歸之出雲獄中曰生為我與二十人入雲南說降之貰生罪與偕行至沙塘口鐵知院相與謀吾屬奉使中道被執歸則死矣不如劫雲易其書令為漠北使以覆命皆曰善因共持胡服服云云曰狗■〈豸契〉奴吾服爾服耶二十人者共殺雲也建文時紳言禕於朝得贈翰林學士奉議大夫諡文節永樂革除人無敢稱者成化六年義烏丞劉傑以請乃贈翰林學士諡忠文而永樂中官雲子黹友為交趾令請以傳舁雲歸葬貧不克歸旅殯於夏口弘治四年廵撫雲南都御史王詔奏曰臣伏見元運迄終雲南遺孽遊魂假息高皇帝憐海內勞苦不及以兵遣翰林待制王禕風示音旨殘虜倨驚伏節而亡久之再遣刑部尚書吳雲中道見劫亦殞厥命二臣秉義遂志後先亢舉憲宗純皇帝既旌禕忠賜諡秩祭雲在先朝雖許歸葬仕其子黹友竟坐家貧不克首丘子孫湮微無人敘說臣竊嘆之乞依唐祠張廵許遠故事躋雲亞禕雖表兩人可勵千葉孝宗可其奏贈雲資政大夫邢部尚書賜諡忠節與禕並祀祠曰二忠嘉靖初以廵按御史唐一泮言修表雲墓令有司歲時祭紳建文初為國子博士獻大明鐃歌鼓吹曲十二章曰神龍躍曰殪奔鯨曰開洪基曰清江漢曰縛狡兔曰掃殘胡曰海波平曰拓閩境曰定關陜曰辟川蜀曰斮苞枿紳痛父死終身食無二味子稌誡子孫遵用紳教稌善居喪以孝稱方孝孺被刑稌與鄭珣私負其骨成祖逮稌系獄既以禕故宥之予之官辭以疾入青岩山其卒也門人私諡為孝庄先生稌子汶舉進士授中書舍人亦辭疾不仕弘治初與陳獻章被薦應召道卒 
　　郎曰陶安朱升皆用三言遇主陶安之言人心所以應朱升之言大業所以成胡深章溢才具文武而深與葉琛王禕吳雲節矣予問之今龍泉者胡章皆無子孫在其縣中豈用軍功徙耶浦江亦無宋後而葉氏之子孫微也 
　　宋國興　　花　雲 
　　○宋國興 
　　宋國興定遠人也父朝用從渡江授天寧翼元帥國興生而偉丈夫高帝與陳埜先戰南台兵幾殆國興年十八請為高帝出戰高帝壯之衣之白龍袍與遇春馳入埜先軍戰不勝被執以為高帝殺之帝因得從陳閒亡去是日也國興妻曹氏亦赴井死國興有弟晟永樂中封西寧侯 
　　○花雲 
　　花雲懷遠人長身鐵面□絕人始謁吳公臨濠□□輒克破懷遠城虜其□□抜全椒襲走繆家寨吳公之取滁也單騎前行卒遇賊數千顧後尚遠雲獨身以鈹翼公躍而突賊大驚唶曰黑將軍從克太平命宿衛左右從克仕慶以管勾升總管提兵□下鎮江諸縣過馬馱沙盜數百要遮迎戰雲行且鬬二日夜多所擒殺授前部先鋒從抜常州授安遠太將軍太平樞密院判命領兵三千以趨寧國道多盜□□□莽泥淖中八日遇敵輒鬬或經其營壘斬系之得首級百而身未嘗中刀箭尋命還守太平漢人圍太平雲與公養子朱文遜以兵三千拒戰漢無所得入乃乘漲泊巨舟城西南下尾傅葉緣登漢得文遜殺之急縛云云奮躍大罵縛盡絕奪漢人刀連殺數人漢人縛雲舟檣叢射之雲至死罵不虛口太平知府許瑗與院判王鼎皆死之 【 瑗樂平人讀疆敏放浪吳越閒好飲酒醉輒大言自喜負吳公下婺瑗人謁曰方今元祚垂盡四方鼎沸豪傑勢不獨安有勇畧乃可馭群才有睿識然後能知奇士足下欲掃除僭亂平定天下非如瑗者難與成功吳公奇之官之博士未幾以為太平知府曰此吾建康股肱郡鼎儀真人】 當雲戰急時雲妻郜氏抱其三歲兒煒拜於家先泣而屬家人曰城破死者吾夫吾夫死妾繼吾夫花氏之祧惟斯子也及雲擒郜氏自投於汪其侍兒孫瘞郜屍抱煒逃漢人虜之至九江漢軍中惡兒啼孫賣煒漁家漢敗孫歸瞯漁家兒尚在竊以渡江漢潰軍濟而爭舟捽之江得斷槎附入陶穴之蘆中七日蘆中實蓮實可啖也夜半忽聞老父聲呼與同行問其姓曰雷叟送之公公寘兒膝上泣循之曰將種也命賜雷叟衣忽不見躡之不得後五年追封雲東丘侯瑗高陽侯鼎太原侯祠太平有司春秋祭煒長拜水軍指揮僉事高帝教煒束草像雲尚以平生衣服冠與郜氏合葬上元縣南贈郜貞烈夫人孫氏安人 
　　郎曰余讀書史宋國興佚焉西寧侯世恩為予言其狀死之日高帝畫國興像賜其家衣白龍袍也畫傍常開平方為小校從捉刀國興死與韓成何異嘗恠紀信誑楚其人皆荊軻聶政之儔而不得漢高祖一封當亦曰帝王自天授豈借一夫代其死命哉花將軍烈矣封亦不得與蓋以守城而失之與草昧之初用賓抗強難矣 
　　馬雲葉旺合傳　　何真 
　　○馬雲　葉旺合傳 
　　馬雲事高帝從征江南累有戰功遷指揮從攻元克兗沂嶧濟汴梁河南北臨清滄直沾河西務通遂守通擊敗元將之來攻通者威望甚着而有六安人葉旺者亦以謀勇聞洪武初以龍虎上將軍奉命繇登萊渡海至遼安輯軍民遼人相率歸附遂開設遼東都司及遼左等衛命雲旺為指揮使而以吳立張良佐房暠為蓋州衛指揮其時元雖巳亡反側尚多其故平章高家奴屯遼陽山故知院哈刺張屯審陽古城故相不花屯開元故太尉納哈出屯金山皆逼近肘腋閒雲至攻高家奴走之八年納哈出寇蓋雲戒蓋嚴命立等堅壁勿與戰納哈出至見蓋嚴不敢攻越之趨金州時金州城垣未完軍士寡少指揮韋富王勝分守諸門選精銳登城御之納哈出裨將乃刺吾自恃驍勇率數百騎至城下挑戰城上發弩射之乃刺吾傷遂獲焉富等復縱兵出擊納哈出納哈出不利引兵退夭不敢徑蓋從蓋城南十里沿柞河遁歸旺策其必趨連雲島移兵柞河自連雲島至窟駞塞十餘里壘為城隱釘板沙中掘馬穽伏而待命老弱卷旗登兩山閒候望之以炮旗為信而約雲亦立旗城中四顧寂若無人者已納哈出兵至旺等俟其過城南炮之老弱旗伏四起皷聲如雷矢石雨下納哈出倉皇北奔趨連雲遇城馬皆折入窞遂大潰雲自城中出兵追擊至將軍山畢栗河斬獲虜人馬及馮死者甚眾旺復乘勝與良佐等逐至豬兒峪獲其人馬無筭納哈出僅以身免事聞葉旺受上賞雲次之頃之升雲大都督府僉事旺都督僉事雲開設遼左其守御稱名將旺號令整肅恩威兼濟與之齊名其卒也遼人多戶祝之世宗初義州衛舍餘澤等請為雲旺立祠許之命有司歲致祭 
　　○何真 
　　何真字邦佐東筦人少英偉好儒又善擊劔也為元淡水場管勾元亂棄官歸以義兵保鄉里其邑人王成陳仲玉作賊真請於行省搗仲玉手擒之成砦守不下真與其豪士圍成募能縛出者予鈔十千成家奴縛成出真解成縛與之坐而問之曰公奈何養虎自害因語奴作賊合縛不應出爾即予成奴十斤鈔趣具鑊車載奴行烹廣市中使其妻炊而呼曰四境之內有如奴縛主者視此刑也於是邑人皆服循惠二州共歸之惠州將貪暴惠人迎真為守南海民邵宗愚陷廣州守將何深死之真率將校復其城號令明肅廣人大悅元累進真官為江西福建行中書省左丞頃之宗愚復叛真御之踰十月其部將與賊通城復陷真率惠州所部至廣廣民響應復克之轉右丞是時元亂無象南北阻絕真益練兵保障開署求士聘南海孫蕡王佐掌書記中原知名之士如江右顏子中茶陵劉三吾建安張智皆往依之或言於真曰以子之才即不並驅中原豈不可為漢尉陀真執而戮之曰吾俟真主耳太祖既有天下征南將軍永忠率舟師下廣永忠在閩中則先馳書諭真至潮真遣人上印章籍所部奉表詣降永忠送至京師太祖大悅詔曰元綱解紐天子瓜分朕除殘去暴十有四年邇者遣將四征所向克捷思昔豪傑之士保境安民以待有德若竇融李績角立羣雄閒非真主不屈此漢唐名臣嘆今未見爾真連數郡之眾不勞師旅先期來降又奚讓焉於戲爾實俊傑識時達變特遣驛召朕將錫爾名爵真得詔傳入朝賜文綺紗羅綾絹各百匹白金千兩將校皆賜有差侍膳內禁錫宴中書尋授江西行省參知政事時方國珍李思齊先後來歸皆授行省參政第與空名奉朝請而巳太祖獨令真之官真兩為參政三為布政使所至威德並用風行霆斷而一出於忠厚周慎謹畏是以太祖委之不疑先是奉命與其子貴人云南開通驛道規集芻粟違還鄉收召其土豪從徵得萬餘人皆稱旨既還朝拜貴明威將軍指揮僉事真侄潤弼敬三人皆拜官軍挍數十人皆授官軍百戶真豐偉美須音吐如鍾少時有相者曰公才兼文正霸王之器惜生南方微帶火位不過封侯既貴其先塜常有紫氣太祖之二十年列侯論功授封久矣上念之曰吾始有天下命將四征雖有降附不見義旗則尚負固來歸之誠無過何真封真東筦伯賜鈔萬貫第京師復官其第六子宏為尚寶司丞其明年卒使子榮襲爵真少事母孝既貴建祠置田以奉祖禰立義田開宗塾嫁娶喪葬一如宋范仲淹故事儲蓄庫財周恤窮匱在朝名士多與之游榮有文名與宏並坐藍黨除貴亦以學行着 
　　郎曰馬葉守遼東至今有名竇融李績則太祖業許何真賢於諸雄遠哉
