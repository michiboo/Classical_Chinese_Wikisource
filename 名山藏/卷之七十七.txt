
●名山藏卷之七十七
　　晉江何喬遠　譔 
　　臣林記（嘉靖臣六） 
　　◆臣林記（嘉靖臣六） 
　　楊最 
　　楊爵 
　　楊繼盛 
　　海瑞 
　　曾銑 
　　黃鞏 
　　楊允繩 
　　沈煉 
　　楊　最　　楊　爵　　楊繼盛　　海　瑞 
　　○楊最 
　　楊最字殿之射洪人正德中進士歷工部郎中嘗銜命督逋山西歸無所賂尚書尚書李燧銜之言最不待奏報還當使復往嘉靖初為寧波知府攜一蒼頭一敗篋抵官舍旦暮二炊蔬菽而巳褐服布衣浣濯屢矣寧波人美之謂震畏四知秉去三惑不足多也最樸實淳厚而方果不能媚人當道深嫉之其為政抑豪石憫惸嫠聽斷訊決獄牘無滯時或矯枉過正人知其不虐無告仁心自然也竟調黃州去之日父老遮擁大慟留其履襪生祠皆穿敝僅掇而累官太僕寺卿武定候郭勛以方士朝用見曰能化物為金銀世宗信之時世宗方病悅朝用欲權委東宮監國自解調攝最上疏曰伏讀聖諭權委東宮監國大小臣工同聞共駭揆厥所繇陛下得一方士欲假之調攝修養也夫古聖帝明王未有出堯舜禹湯文武者也堯舜禹湯文武之德之功昭然可知未有委子監國自托修養者也堯舜性之禹湯文武身之非不知修養煉道可以成僊雖知之不可易而學之不可易而學亦不可易而得也不易得所以不輕學夫豈謂堯舜之世無僊人堯舜之智不能僊哉有學僊之術有成僊之人大要所居不同所事自異皇宮內院豈有白日升天者哉孔子問禮老聃出曰猶龍龍即僊也孔子非不知老子之為僊不可學也不可學豈可得哉臣待罪仆寺傳聞諭旨始則驚駭繼以感悲犬馬之誠有如周昌期期不敢奉詔伏望皇上端拱穆清恭默思道用純契天以孝格玄保復元陽聲無邇雖勞萬幾不費一念將不求僊而僊不希壽而萬有千歲矣世宗得疏大怒下旨曰一杖痛一杖母脫之時百官皆班朝杖半最死錦衣杖畢數百官跪伏震懼隆慶初贈都御史諡曰忠節最死之明年楊爵復上書 
　　○楊爵 
　　楊爵字伯修富平人兵部尚書韓邦奇者關西名士也爵年十七欲從邦奇學挽米二石以其一石遺邦奇為束修而一石自養邦奇時有所饋爵高求之至薧而別自炊同輩問之曰韓公有以食君何不可飽乃勞自炊為爵曰藜薧之口而飽貴人食非分也居數月邦奇以老無子故謀妾重行婦意習乳易為息爵聞入謁曰生始以先生守禮如垣嚴義如城乃媒重行婦即先生念自絕嗣幾有血胤若是固不如無因辭去去二里余復反求見曰先生勉矣細行不矜大德終累爵舉進士御史仕兄亡母無侍棄養母母喪廬墓三年自耕而食手推糞車妻饁之清節聞天下嘉靖十九年召起舊官是時楊最以諫死中外結舌其明年正月戍子微雪羣臣頌瑞爵上疏曰臣惟人主一身萬化本原是非得失在幾微閒而關人心向背天命去留甚可畏也是以聖帝明主制未亂保未危謹微戒暫然後天人交與國祚延長今天下大勢如人極衰腹心百骸莫不受病大抵兵戎廢弛公私困竭奢競成俗賄賂通行讒諂面諛公肆欺罔士風民俗於此大壞極重則難反幾失則難濟臣早夜耿耿疾首痛心請略舉所見大要足失人心致危亂者為陛下言之臣竊惟天下之亂莫大以危為安以菑為利實則可憂而以為樂法家拂士日益遠而快意肆意之事無敢齟齬其閒積弊至蠱不可救矣往夏及秋恆暘不雨畿輔千里無禾冬既無雪暖氣如春元旦微雪即止民心洶洶憂旦之切遠近所同此陛下徹樂減膳率臣下祈惠寧時也而在廷之臣如大學士夏言數人者乃以為靈瑞而稱頌之其欺天罔人不亦甚乎大臣者輔君當道志仁先天下憂者也無忠亮體國之心而居極位所謂小人乘君子之器也又如翊國公郭勛者中外皆知其為大惡大蠧也遏蠧於漸止惡於微勛孽戚裔尚得善終乃使潛預政柄益肆以稔則羣狡趨赴善類退處天下國家之錮日深矣此足失人心致危亂者一也天生斯民立之司牧君人者奉天安民使得所也不得所則怨民怨天意可知今民勤食不得至於離散離散無歸至於死亡臣近視南城兩月中凍餒死者八十人南城一郭耳城凡五未知有幾天下郡縣如五城者千又未知有幾孰未陛下赤子也而顛連無告委命溝壑蓋望一豆羹蔬食延須之生而不可得此正陛下愛民惜財與天下休息時也而土木之工十年於此矣工部司屬添設至數十員以一方士之故至遣遠修雷壇勞民靡費自蹷本根此足失人心致危亂者二也唐虞三代君臣相儆如堯兢舜業禹惜陰湯昧爽文王不遑食武王敬勝怠數聖人所以壽躋耄期治隆泰熙者無過敬與勤而巳陛下即位之初敬一頒箴勵精圖治今朝儀停廢經筵疏缺大小臣工朝參辭謝敷奏復逆不得一覩聖容聆天語若是久矣天位者非自俄之器也此足失人心致危亂者三也左道惑眾聖王所必誅也保傅之職坐而論道非極選天下不足任之苟非其人猶謂官不必備今也金紫赤紱賞及方外少保少傳以芥畀迂怪之徒流品之濫極矣陛下天縱聖資帝之元子若遠師三五近法祖宗與公卿賢士講治論道則心正身修和氣致祥罔有災沴山川鬼神莫不攸寧安用充列妖誕詭妄之術於法禁之地藉為聖躬之福耶甚非崇正遠邪平平蕩蕩奉三無私以化天下者也此足失人心致危亂者四也古人有言君聖臣直陛下即位之初延訪忠謀矜宥狂果一時臣工恃在優容敢幹天聽其後言過激切獲罪亦多自□以來懷危慮禍未聞有犯顏直諫為匡救逆心之論者往年太僕寺卿楊景言出身亡近日左贊善羅洪先等言聞身斥伏願聖明少致思焉成湯大聖也仲虺稱其不吝不咈高宗令主也傅說告以從繩從諫歷觀古今未有不任諫興拒諫亡者也此足失人心致危亂者五也伏惟皇上念雨雪不可為祥權奸不可為忠朝講不可以不修土木不可以不止異端邪說妨政害民不可以不罷斥則莊敬日強靈虛遠照宗廟社稷無疆維福亦惟聖子神孫無疆維規疏入上怒甚命械繫下錦衣衛獄杖之留其疏居數日一再讀擲之地使視無恙復使杖之爵備極拷掠桎梏■〈木匣〉鎖晝夜困苦莫敢疏寬坐臥處血可抔也然其體貌膚偉竟以亡害京師暴風揚塵四塞者二百人呼楊爵風雲天子既怒爵無敢言者其夏四月九廟災詔百官實論時政戶部主事周天佐上疏曰切見邇者廟災陛下痛自修省使諸臣實論時政此治道更新之會轉災為祥之機也乃今闕政尚在忠言未聞則是何故臣愚謂示人言無如示人政陛下今示人言耳楊爵在獄未見政也古者君立誹謗之木以求臣臣進太息之言以匡君承平之久天子之尊威福之重不少唯諾之滿庭惟多憂危之一士在朝之臣不此義獨一楊爵而聖怒之下不召小人則目囚犯夫納忠而名小人奉職而目囚犯欲為君子端士易所處矣言行君子所以動天地也人主一喜一怒上帝臨之楊爵身非木石命且不測雷霆則既摧折矣萬鈞則既覆壓矣惟陛下思焉上怒亦留其疏命錦衣衛切實杖六十杖有半乎曰皇天祖宗天佐何罪旁觀皆泣下天佐體干細弱其手梏微寬可自脫守者以鐵鏈貫梏目絕其飲食既下獄三日死屍出雷震民張弼者設祭哭之人曰子於周公故乎曰否吾傷其直也居久之給事中高時劾郭勛不法上逮問有狀加時俸一級廵按陝西御史浦鋐上疏曰伏見給事中時言翊國公勛奸狀陛下逮勛而獎時仰見明威日月雷霆不庇愛臣以屈令憲人心悚動奸惡震匿臣近過耀州入富平察爵雅行忠直儉素棄官養母廬墓終喪不入城市愨誠信於鄉里孝友式其風俗高時所言楊爵先之矣時之進俸非臣為爵所敢希覬亦冀察直宥狂稍從寬放書奏上復怒征鋐關中人扶攜奔送至鋐車下不得行止舍處常萬餘人皆號祝曰願天活我使君鋐至杖百入獄七日死天佐鋐既坐論捄爵死獄中傾之工部員外郎劉魁給事中周怡先後忤旨系系益嚴東廠使衛士更迭覘爵動靜五日一上奏騎士蘇宣及護爵有加爵語宣曰獄嚴公亦宜自慮有譖交通亡所矣宣曰令公多財吾亦畏之公一身如枯魚獄卒晝夜捆給若縛虎宣有利耶久之果以通爵見笞而有孤松之僧常自其寺中流涕誦經為爵祈免爵居獄五年從■〈木匣〉床著書授經不見困居頃之天子扶箕宮中箕言爵忠臣天子方志神僊之事出爵等三人不數日以吏部尚書熊浹諌營箕僊台復密諭東廠逮如故廠中貴人徐府謂再逮出密詔不宜宣讀露聞天子復怒府嚴治之於是人莫攻為爵周旋至絕食奪屨淛人章勺以他事系時從爵授易為爵私具飲食曰以此得罪死不恨爵亦稍稍食勺食獄卒至食爵囚食爵與周怡輒不食曰嘑蹴我也劉魁食曰君不死臣臣胡死餒會冬旱上祈雪未應獄吏恐天子急移怒並絕勺所私饋食東廠更迭覘動靜如故覘者楊棟割股愈母孝子也嘆曰豈可使懷忠之臣困迫若此白吏曰主上仁聖無死三臣心即死三臣固宜肆之市朝豈餒踣暗室中幽公等手乎吏悅稍弛禁復得食居二年三殿災天子復有所見傳詔急赦三臣等者爵得歸前後系獄七年矣歸有大鳥集其舍爵曰吾將死乃自為墓誌未幾卒隆慶初贈光祿卿萬曆中以禮部郎中于孔兼言賜諡忠介天佐晉江人少讀書貧苦其父重煙導氣以辟饑寒既仕不改守平居溫恂無戟級所口講神注皆當世志士賢人疏之上也眾盡危之天佐對客食笑如常鋐文登人磊落光明為政豁闊不苛細所至民懷初知洪洞縣有聲為御史亦養母家居以薦起其下獄也守獄之卒無禮者爵不能堪鋐曰吾儕遭此大難文明柔順當學古人爵心服之二子之卒也爵為天佐作傳鋐作墓誌楊魁泰和人其坐系也以諌止徙雷壇太液池西魁舉人也仕州郡二十年許所至植風節斥邪異上疏時年五十餘矣怡別有傳去爵士餘年又有楊繼盛 
　　○楊繼盛 
　　楊繼盛字仲芳其先小興州人國初徙小興州民避虜乃為容城人繼盛七歲母死其庶母與其同產兄夷之於牧豎繼盛從牧所授書學且牧久之補邑諸生讀書僧舍借月為光寒冬行汲手凍屬綆下無襦遶屋行自溫居亡何寺僧大病疫同舍生皆亡去繼盛獨為爨食醫藥僧以愈久之舉進士授南京吏部主事兵部尚書韓邦奇者善樂律皇極河洛天文地理兵陣之學繼盛從邦奇授樂三月自製樂器琴瑟簫管塤箎合奏之諧若一邦奇驚曰予學樂五十年得其數耳子乃制其器和其音當代之樂其在子矣又謂曰吾欲制十二律之管管備五音七聲而成一調何如繼盛退凝思廢食寢三日夢大舜投以金鍾曰黃鍾也醒而悟中夜起制管明日管皆成邦奇大服更盡授以其它學皆徧習焉嘉靖二十九年虜俺答大舉躪京師南中議發兵入援無敢行者繼盛請前會虜亦退其明年改兵部員外郎時咸寧侯仇鸞以雲中騎勤王驟得兵政天子信使之鸞驕而內實怯虜虜請於二邊互市市馬鸞主之議遣繼盛繼盛上疏條論十不可五謬其辭曰竊惟胡虜悖道天道大肆猖獗犯我城闕殺我人民擄我子女焚我廬舍驚我陵寢辱中國極矣臣在南都冠發上指恨不能翅舉剿賊用報國讎陛下赫然震沁選將練兵刻日興師列祖在天之靈亦用相慶臣至都下見俺答求開馬市書嫚亡狀竊意上觸聖怒師以益急會議廷臣乃竟許之臣不覺仰天大呼喟然長嘆竊謂互市市馬者和親別名也虜素賓服尚不可言況今虐嫚漢和乃先忘天下之大讎其不可一矣信者人君大寶匹夫匹婦尚猶重之往歲北伐詔下天下內曉聖意日夜征繕以助發憤忽更曰和失天下之大信其不可二矣天朝堂堂下與犬羊互市不念冠履乎損國家威重其不可三矣四方豪傑日夜磨礪長技待試而甘心於虜今聞開市謂國家忘之異時有急欲復號召誰肻興起隳豪傑効用之思其不可四矣去年之變以武久弛今雖豎孺童子亦講練兵事此機既動兵將日強若又弛之人知無益而還自惰懈天下飭武之志其不可五矣宣大人民攜貳巳久往槐通虜邊吏猶得法裁之今則不禁是導之也開邊方勾結之門其不可六矣數年以來水旱征役人人思亂厭於國威尚不敢肆若謂縣官懾而奉虜肢體之不能治何捄腹心開百姓睥睨之端其不可七矣虜深入我不敢逆一矢猶謂卒無備備矣互市終之尚謂我有人乎長犬羊弱華之心其不可八矣虜毒沒不常我或遣重臣載金帛至邊約不至至矣因而伏兵猖獗撞關突入或今日交易明日入寇或入寇矣駕委他部落或以下馬索上價或責我以他賞或望我以苛禮此皆事之不可知者生胡虜啟疆之狡其不可九矣胡馬有竭我帛有終歲出帛數十萬得馬數萬匹十年之後彼馬竭而我帛終胡以繼之短國家深長之計其不可十矣凡為謬說以欺陛下者五不過曰吾外縻以市馬而內修吾武夫虜性亡饜開市之後或別有請許之再有請又許之請之不巳許之不能有名在彼失信在我是召釁也吾內自修何縻於外縻而不修乃自縻也此一謬也曰虜得肆掠為多馬也藉吾市以損虜馬多馬在我夫市馬非用之耕稼用征虜也虜和不戰將焉用馬若求壯馬寄牧之費不益滋乎如其損弱不日斃耳此二謬也曰初市許馬漸而馴之可以許貢夫今日之貢與古所謂咸賓來王異賄耳市則借馬而稱償貢則徒手而望賜是市馬小獲而無名開貢有名而大損市且不可況其貢哉此三謬也曰虜雖犬羊亦知有信既許其貢必不侵邊又非也虜種日繁開口仰中國為衣食利市馬之利足飽虜乎彼非義士孰肻甘守小信沒齒餒死即有覊縻保一二年耳三年之後何以處以此四謬也曰佳兵不祥與其動眾不若休甿夫敵加於巳出而應之舜之徵苗文之遏莒湯伐葛伯高征鬼方若謂佳則皆佳也然而甚祥譬之人身四肢癰疽毒日內攻憚用藥石侵尋以斃乃不祥也此五謬也夫此十不可五謬者舉朝臣工皆知之然而莫敢致非者何也蓋有為陛下主其事者其人內迫於國家之深恩而外懾虜之重勢內迫國家之深恩則圖幸我安以見效外懾虜之重勢則務中彼欲以求寬公卿大臣止之則身任其責而身危聽之則人任其責而身安陛下誠振獨斷髮明旨悉按言開市者選將練兵聲罪致討不出十年臣請為陛下勒燕然之巔竿俺答之首示功威天下萬世疏奏上初覽而壯之候鸞聞大恨密疏自解上下八大臣議八大臣唯唯上意乃中變下繼盛錦衣獄置訊至折指出脛貶狄道縣典史狄道者臨洮山中縣也其民雜夷多習番經不通儒學繼盛簡茂異子弟百餘人聘教授教之鬻所乘馬及室中婦服裝市民閒重賦地二千仿古井田割授其父兄使久粟給筆札婚喪之費居二年吏人愛之呼為楊父而勴數敗約入寇鸞奸露罪至族天子思繼盛言一歲四遷官為兵部員外郎繼盛中夜起嘆曰上知我矣曷用報是時天子居西宮相嚴嵩竊外柄中外懾莫敢言繼盛齋三日具疏極論大意謂臣先因諫阻馬市不死蒙恩君兵曹曹以討賊為職賊不專胡虜凡心離君行害社稷者皆名賊方今外賊無過虜內賊無過嵩嵩賊清虜賊遁矣去春雷久不聲占雲大臣專政又冬日下有赤占雲下有叛臣兼諸道地震日月交食之變應皆在嵩因力陳其十大罪五奸謂陛下待嵩出於至誠嵩事陛下入於至神以至神之奸欺至誠之心無怪墮其術中不覺也破嵩五奸十罪立見陛下忍割一賊壞害宗社臣前謫邊方道路艱苦妻子流離宗族賊惡幸今復職一月非不知與世浮沉可俟他報而履危險攻難去之臣顧狂直之性生天忠義之心癢內每恨壞國家事者惟鸞與嵩鸞巳殛死獨嵩尚在舍此不言更無可報陛下不信則請召裕景二王面問之寘之專權重罪以正國法胡虜前聞鸞殛繼聽嵩誅且畏陛下聖斷知中國有人豪傑必出功賞必明三軍之威不戰自奮是時上春秋高惡厭言儲貳裕景二王久不相見而繼盛疏引之則大怒下錦衣獄置訊獄使搒治甚急拶折木問誰使者繼盛曰鬼神在上尚用刑哉當此之時嵩黨彌朝盡忠在己豈待人耶若能吏人將自為也獄使復夾繼盛出脛問所以引用二王故繼盛曰奸臣誤國能欺主上必不能欺二王二王年幼嵩雖神奸必不堤防譬如家養蒙蔽主人未必盡不知其主人子二王不時親主上耳若主上親之時時召問二王言矣獄使曰此可聞上耶具獄上詔杖繼盛百送刑部擬罪郎中史朝賓比奏事不實者律尚書何鰲謂朝賓更有一比盍思之朝賓曰則有減於此者鰲自比詐傳親王令旨律示巿賓朝賓不可持之數日鰲曰事急矣雷霆不測如君所執固當立俱靡耳盍以待後解侍郎王學益曰子狥名予老矣乃比詐傳親王旨絞以草授朝賓而賓於草末稍稍論捄上猶責鰲黨護降其俸一級而朝賓坐謫官降三級也鰲者嵩門生學益嵩親也 【 朝賓晉江人以孝友著名仕至鴻臚卿】 繼盛居獄三年冬月晦當行刑妻張氏上書曰臣妾夫繼盛先以諫阻馬市預折仇鸞奸逆聖恩薄謫旋因鸞敗一歲四遷臣夫湔洗之後銜恩感泣私圖報効或中夜起立或對食忘餐不意誤聞道路昧發狂言陛下不即加誅曲從吏議杖後入獄筋肉斷腐膿血腥臊死而復甦者數年荒家貧不能給口皆妾紡績織屨以續獄食妾仰惟陛下方頤養天和保合元氣昆蟲草木皆欲得所豈惜一回日月下照覆盆若謂罪重不赦願斬妾首以贖夫生不報而是時倭寇大犯江南都御史張經御史李天寵以養寇坐論死行賄於嵩求與繼盛同奏冀天子尚無意誅繼盛疏入遂一時死西市其妻亦遂同日自縊初繼盛之將杖也或遺之蚺蛇膽繼盛笑卻曰膽吾自有何必蛇也既入獄吏屏去藥食無所愈瘡乃自碎磁碗剜刮腎腐腐深不可剜復夜自貫線針臀刺七截筋獄卒手燈幾墜曰關將軍飲酒刮骨尚使人公乃自為之繼盛瘡愈其左足短三寸所止舍卑濕視獄者應生改燥焉而王學益恚應生之人也詈元宰若詈敵即不遽令苦地下亦令苦地上而更相席哉乃應生旦夕候繼盛自如冬月囊三木朝審長安市上觀者數千人爭一識其面中貴人饋勞不絕嘆楊公天下義士競罵相嵩也將刑刑部郎王世貞求捄嵩門生司業王材材見嵩請嵩曰吾行當捄且卜之材曰公卜之鬼乎抑人也人則奚卜卿胡植鄢懋卿嵩子世蕃曰不可養虎自遺患繼盛死人莫敢視其喪世貞與吳國倫徐中行宗臣朱天球經紀其後事而世貞尤慷慨繼盛死地震累年其後給事中吳時來刑部主事張翀董傳策相繼論劾嵩嵩又將殺之奏上地忽震肅帝悟而止又七年肅帝用御史鄒應龍言逐嵩戍世蕃嶺南又二年御史林潤白髮世蕃大逆狀論棄市籍其家嵩出食於人以死庄帝登極追贈繼盛太常少卿賜諡忠愍與祠精忠夫嵩之不獲沒也非養虎之患而自有患也去繼盛十餘年諫者有海瑞 
　　○海瑞 
　　海瑞字汝賢瓊山人自其為舉人時則上書言其本士兵事謂瓊州一府顓獨海中其地綿亙二千餘里黎岐中盤州縣旋外譬之於人黎岐心腹州縣四肢黎岐為寇心腹之疾也古先王治夷狄寇亂征討去不窮追蓋施之要荒之地若瓊之黎岐與州縣百姓雞犬相聞魚鹽米貨相通其閒雖多峻岭叢林彼之出入往來自有坦路自國初以至今日戍守整飭之費姑且未論若弘治十四年則征昌化縣黎矣嘉靖二十年則征陵水縣黎矣二十九年則征感恩縣黎矣興師十萬饋餉以數十萬動以三四年之力然竟不能使黎寇讋服劫村殺人無歲月無有臣生長於瓊飫聞黎患痛瓊民歲月罹害虛費兵糧迄無一臣為地方長久計以紓陛下南顧之憂者夫瓊地瓊山縣處其北崖州處其南萬州處其東昌化縣處其西自瓊山縣轉西曆諸縣至崖州計程千一百里自崖州轉東歷諸縣復至瓊山縣計程九百四十里是瓊州府自南徂北自東徂西以圍三徑一計之大約七百里程也而黎岐盤據其地不過方四百里而已區區方四百里地自國初至今日害我赤子如此之毒費我兵糧如此之多文武二臣無一人竭力盡忠為瓊遠計為陛下當事者是以黎寇移去大兵一退旋耕其田旋處其地生長積聚旋又寇害若使兵後再計開通道路設置縣所城池峙其中閒則犄角形立蠶食勢成日摩月化無復黎矣夫黎人所居皆寬廣峒場膏腴田土非得其地不可耕而食也諸黎有輸賦役者有習書能正語者非得其人不可畜而使也向弘治中開道立縣可無嘉靖大征嘉靖先後開道立縣可無歲歲鵰剿年年守戍諉之曰地險土惡勞師無功藉口聖王不治夷狄之說皆苟祿偷安不為陛下當事者也今距大征僅三歲許黎人尚懷我威遺黎尚未生聚開道立縣正惟其時惟陛下敕下兵部使兩廣撫按熟計之卒不施行一再落第便就授南平教諭曰豈必甲科乃行所學哉既至御史行縣詣學宮令長以下皆伏謁瑞平立不跪曰若至台院當以屬禮見此堂乃師長教士地不當屈體兩訓導夾瑞而跪瑞立其中時語之筆架博士瑞教諸生以古聖賢道束修饋遺盡郄去上官始怪之後知之反加禮踰等遷淳安知縣所以為縣革去常例之無名者俸薪外不敢絲粟僮僕出縣舍艾楚中林吏胥公事畢各還家為農冶生從其本業其治縣精詳凌雜煩屑無不明清至於丈量之則兵陣之法濟飢之物草木之實悉出示民總督都御史胡宗憲子還自父任索驛夫不給倒懸驛吏傳亭下瑞曰胡大人清廉無二出教當其行縣時屬官不得侈帳具續食今其裝重甚盛必非胡大人子發裝金數千納之藏馳告宗憲宗憲無以罪也都御史鄢懋卿以總理鹽法行部攜妾自隨妾裝五彩輿十二女舁令長跪上食廁飾文錦溺器用白金至瑞縣供帳甚疏言邑貧不能容軒蓋請遂行懋卿怒甚故聞其發胡總督裝斂威去瑞之言曰知縣者知一縣之事一民不安一事不理皆知縣責也上而朝廷吾父母中而撫按藩臬僚屬過客鄉士夫吾昆弟下而吏書里老百姓人等吾子姓遇之各有正道若謂止可潔巳不可潔人潔人生謗若謂不可認真認真取禍不顧朝廷之背否以鄉原自待以鄉原待人棄吾子姓欺吾昆弟莫甚焉加派增賦取民之財以奉過客悅鄉士大夫與士子者能此謂通不能謂拙其言曰不過一開口而巳不知此口一開惠私一人害千萬人不可開也曰不過費一紙而巳不知此紙一發惠私一人害千萬人不可發也夫絹出於桑糧出田畆朝廷取民不為厲也加派增賦動以朝廷為口實為欺與謗抑何甚哉竊見今天下人才嘉靖不如正德矣正德不如弘治矣弘治又不如成化矣先朝待士以薄今以厚也待士以薄非薄士也重道義不重勢利雖有饋遺取成禮而巳故其時士子勢利之心輕待士以厚非厚士也勢利矣士子未出門而勢利之心先生及得一官何所不至然則先朝待士之薄乃厚士也今日待士之厚乃薄士也夫所謂待士之厚者非從天降非從地出取之民而已昔之士子勢利之心不生故人皆得殷殷屯屯今之士子生其勢利之心較之昔人居官所得十百千萬然則小民之多困憊士大夫多富足致之也士生先朝何幸遇待士之薄使已無媿於士民生今日何不幸遇待士之厚奪其衣食日就困憊哉瑞居淳安三年遷嘉興通判矣與同時為慈谿知縣者霍與瑕亦粵人其清鯁不屈類瑞鄢懋卿嗾廵鹽御史劾之瑞與瑕俱落瑞以故秩調興國治如淳安擢戶部主事是當世宗末年既至上疏曰臣請直言天下第一事以正君道以明臣職以求萬世治安臣聞人君天下臣民萬物之主也位任至重故養君之道宜無不備而責之臣工使盡言也過為計者乃曰君子危明主憂治世夫世治矣不治憂之主明矣不明危之將無使人眩瞀莫決趨舍臣請執有犯無隱之義美曰美過曰過披肝瀝膽以忠憂危昔者漢臣賈誼陳策文帝曰進言者皆曰天下巳安巳治矣臣獨謂未也夫是非愚則諛夫漢文帝慈恕恭儉有近民之心多未遑之理不究所不勉以安且治當之所名愚也究所不能以安且治頌之所名諛名也階下英斷睿識可為堯舜可為禹湯文武何有漢文即位初年敬一箴心冠履辨分除孔廟之像立啟聖之祠瘞斥元世祖於國門之外宦官外戚悉奪其權天下忻忻仰大有為謂太平之治可指日致然文帝能充其仁性節用愛人一時民康物阜粟陳貫朽三代而後稱為賢君陛下銳精未久妄念牽惑反剛明之川馳空蕩之思想望長生一意修玄土木興作至二十餘歲久不視朝法弛名濫二王不相見人謂陛下薄於父子以猜疑誹謗戮辱臣下人謂陛下薄於君臣淹留西苑不復宮居人謂陛下薄於夫婦隔並屢臻 【 隔並出漢書】 盜賊滋熾吏貪民困賦役煩增萬方則効破產禮佛至於室如懸磬十餘年來極矣天下因即陛下改二之號而臆之曰嘉靖者言家家皆淨無財用也邇者嚴嵩罷相世蕃極刑差快人意然而世俗世論尚未清明則陛下不及漢文遠甚天下之人不直陛下久矣陛下過舉羣臣謬順修齋建醮相率進香天桃天藥相率表賀建室造宮工部則極力經營取香覓寶戶部則旁求四出愧心餒氣前有諂辭以頌陛下退有後言以從陛下若是者臣以為大欺夫諸臣顧身念重得一官多以欺敗以不事事敗有不足當陛下心者其不然者君心臣心偶不相值也遂謂陛下賤薄臣工諸臣所言或不免已私或不詳審撓亂政事有不足當陛下意者其不然者君意臣意偶不相值也遂謂陛下是已拒諫執陛下一二事之不當億陛下千百事之盡然陷誤陛下終於不釋諸臣欺君之罪大矣記曰上人疑則百姓惑下難知則君長勞今日之謂也陛下之誤大端在修醮夫修醮所以求長生也臣聞自古聖賢修身立命順受其正堯舜禹湯文武未有久世不終下之亦未見方外之士自漢唐宋至今存全陛下尊陶仲文號之為師仲文則既死矣其身之不能謀陛下獨何為求之至謂天賜僊桃藥丸怪妄尤甚臣聞伏羲御宇龍馬圖河大禹隨山神龜書洛天不愛道實有此瑞九疇八卦顯之聖人開示天下猶日月星辰昭布森列焉可誣也宋真宗獲天書干佑山孫諫曰天何言哉豈有書也桃必采乃得藥必搗乃成茲無因而至有踁行耶雲天賜之有手授耶陛下玄修多年靡有一獲左右奸人揣逆聖意投桃托藥以謾長生理之所無斷可見矣太甲曰有言逆於汝心必求諸道有言遜於汝心必求諸非道近觀嚴嵩遜陛下者也而平居貪竊戶部尚書梁材逆陛下者也而歷任有聲然而在位諸臣尚鶻突依違寧希嵩之順不敢效材之執者陛下所為有以牽制其心也陛下誠翻然悟悔日旦視朝與輔宰九卿侍從言官講求天下利害洗數十年君道之誤置身堯舜禹湯文武之域使諸臣亦洗數十年阿君之恥置身皋夔伊傅周召之列明良喜起呼咈都俞重四民舉富教端士習清仕路裕邊儲蘇敝困久任將吏選練軍士內之宦官宮妾外之蔭恩敘勞多有無事而官者上之內廚內庫下之寶物貨賄多有無用而積者諸臣必有為陛下言者矣諸臣言之陛下行之在一節省閒爾官之侵漁將之怯懦吏之為奸諸臣必有為陛下言者矣諸臣言之陛下行之在一振作閒爾陛下為此非勞也九卿總綱百職分任諸撫按科道紏舉清肅於其閒陛下持體而稽要焉如天運於上四時六氣各得其成無為之恭也天地萬物合為一體固有之性也民熙物浹熏為太和陛下性中真樂也道與天通命繇我立陛下性中真壽也此理之所有可旋至立效乃懸思服食不終之餌鑿想遙興輕舉之方切切然散爵祿竦精神求之終身而不得大臣持祿外為諛小臣畏罪面為順君道不正臣職不明此天下第一事也於此不言更復何言伏惟陛下反情易向留神省察帝故自比堯舜以堯名齋而瑞謂其不及漢文疏上大怒抵之地巳又再取讀太息自悔留中者數明始帝怒時拍幾叱咤一日撻諸宮婢宮婢囈曰皇帝受詈海瑞而泄忿我輩帝密訪外誰與瑞同商者同官見瑞皆避去宦者黃錦以恭謹幸上問海瑞何如人對曰瑞自知謗觸當萬死訣妻子待朝次鬻棺一具俟入木而巳顧其人剛直有聲居官絲粟無所取上亦為動曰忠哉是臣可比比干第朕非紂耳是時天子春秋高惡言立太子事其春移疾西苑數月煩悶不樂因召大學士除階議內禪曰畜物諫朕是也顧朕老矣安能視朝如曩時階力諫止亡何手筆瑞奏詈主毀君送錦衣長系之上有旨皆名瑞畜物然心知瑞切直無窮治意錦衣讞上刑部比子罵父律當死竟留中郎中何以尚者上疏訟瑞帝怒杖之百下獄錮□亡何上崩庄帝即位以遺詔出瑞復故官累遷至僉都御史撫治蘇松命下賕吏望風解印蘇故有監織太監出舁八人聞瑞至去其四吳中有顯者赭第居一夜黝之瑞為政一以通民隱抑強橫為主訪知民閒產業多被鄉官白奪裁抑過當吳中刁民訐告紛然鄉官亦自退出還民於是諸大家絕不便瑞給事中戴鳳翔論瑞沽名亂政大乖憲體瑞言蘇松四府鄉官賢者固多厲民致富殊不為少小民怨詈非一日矣臣廵歷所至告訐紛紜尋求其故皆曰今而後得反之也鳳翔不考厥初論臣今日謂民為虎鄉官為肉不知鄉官二十年為虎小民二十年為肉今日鄉官之肉乃小民原有之肉先奪今還先奪其百今償其一臣恐鳳翔居鄉亦是此等鄉官也若臣之罪殊有可言臣任官九月矣賦役不見均平軍兵未聞強壯禁誣訟而訟未息禁靡俗而俗如初謂扶弱而貧者自貧謂抑強而富者自富鳳翔誣臣小而忘臣大營營止樊臣誠懼焉吏部竟因吳中諸公不便瑞調瑞仍以都御史總督南京糧儲瑞上章求退復言言官論臣皇上不加罪責復得遷秩臣蒙聖恩廣以大矣臣竊謂今日皇上有銳然望治之心而羣臣絕無毅然當事之意苟且因循排獎牽制動自諉曰時勢則然哲人通變人無奮志治功不興臣兩經論劾眾口呶呶臣尚執是實見得是也孔子曰施於有政是亦為政總督廵撫大小不同施之有政則一臣尚欲以身為障回既倒之狂灁以身為標開復古之門路蘇軾有言破庸人之論開功名之門而後天下□為臣日夕念之但任事在君臣孚契尤在年力精強而臣則衰矣惟聖上賜臣歸休永終田裡臣再有言臣叨任廵撫凡所施為竭盡心力一皆採訪民言考求成法民利與興民害與除不可易也伏願皇上仍敕繼臣之臣勿以臣受謗輕易臣事勿謂鄉官過客口大難犯不可不原小民口小不得上聞不行體恤仍敕閣部大小臣工不得如前虛應故事挨口待遷必求仰副皇上求治之心母負平生學古之志不求合俗事必認真閣部臣之志趣定而後言官之是非公閣部臣若以狥人為是不然臣言是庸臣也是不以堯舜之道事皇上也宰相奉行台諌風旨多議論少成功皇上何賴焉宋胡銓告其君曰詩云勿聽婦人之言今舉朝之士皆婦人也皇上勿聽之可也已何解任瑞自始仕至此凡二十八年日食飦蔬冬不具裘鞜穿至一再葺家居累被薦萬曆中大學士張居正有意深求海內正直之臣私授意廵按廣東御史摭詧之御史直至山中視瑞瑞殺雞食御史無他饌御史嘆服去居正死上特起為南京副都御史未至尋以為南吏部右侍郎時七十二歲矣即日就道客或勸曰盍姑辭瑞曰凡辭而進者為名耳老臣耄矣受天子特達之知當有特達之報豈嫌以犬馬余齡避帷蓋恩哉既至官歲余治如其平生居頃之疏治安之要大要謂欲安百姓當先守令欲督守令當嚴貪墨今貪吏滿載論劾不止蓋起於改枉法贓八十貫絞律而從雜犯不威刑無以懼淫太祖高皇帝時有剝膚實芻之誅以嚴大墨而先臣霍韜嘗議復枉法律絞之條請今仿為令因歷舉時政責備司道撫按以及內閣六部諸臣而總歸儉德於天子雖天子亦難之瑞所言復枉法律蓋極言貪吏之當威論者遂謂瑞欲以新國重典行清平之世有二御史劾奏瑞不近人情極詆為奸進士彭遵古諸壽賢顧允成皆駁二御史言不是保舉瑞坐禠職為民瑞竟以南右都御史卒官年七十四亡子賜祭葬居久之左都御史吳時來卒而得諡禮部郎中于孔兼言時來早以論劾嚴嵩杖戍顧其晚節不終不宜予諡諡宜瑞遂賜諡忠介瑞平生極服孟子鄉原之論嘗謂□賢之教欲人得其真心率真心卓立俗表聖賢也昧真心自餒浩然鄉原也今天下人心患入鄉原最深其所謂僻行奇節蓋古中行之士而稱賢士大夫善游世儕眾者乃鄉原也作嚴師戒白箴曰師召神立腔子下而誨之瑞而不知之乎天與而完節而當完而心母疚中餒氣母矜能諱針母外為強舌而內饋影食母洶洶易操而末流靡淫母質冕參裳媚恥於中襟母妻妾宮室動念而自底陸沈有一於此不如鹿死之音葉春及者嶺南名士也庄帝初嘗上萬言書平居為瑞主祀之凡事禱而後行 
　　郎曰嘉靖之朝諌者三楊為盛其季則海瑞瑞上疏時予方為童子裡巷皆言瑞名夫四君子者其平生所學有不苟然者矣豈一時慷慨烈丈夫巳哉瑞廵撫江南大不滿吳中巨室之口王世貞為作直中丞詩而于孔兼為瑞請諡固吳人也蓋瑞意則善而江南刁狡要未易與為直爾 【 王世貞直中丞詩死事易成事難君不見直中丞披龍鱗食馬肝萬死不死脫狴犴胸中無黑白止有徑寸丹中丞未下馬安得中丞與白日俱出來照我中丞既按部安得中丞與白日俱中暮中丞囓貴豪不能令貴豪助弱民但縱讒口狺狺中丞寬租稅不益田家饘粥但飽吏胥腹小家褁乾餱日日寫訟詞大家不得寢金錢米帛出參差一分賄吏胥一分與小民一分充鍰贖從此轉無涯訟師人人富但恨無十腕兩腕指節痛吏胥人人富但恐作富人復來小家訟小家人人富作富不得均展轉目為閧江南百萬戶戶戶泣且訴生不愛與雪但愛得雨露中丞自廉亦自直百損不得希一益咄唶哉齊文宣未可忽龍逢比干非俊物】 
　　曾　銑　　楊允繩　　沈　錬 
　　○曾銑 
　　曾銑字子重江都人嘉靖八年進士授長樂知縣召為御史按山東遼陽三城軍士作亂窘辱撫臣縱火散囚閉城拒命世宗聞變震驚下廷臣議謂曩歲大同殺撫鎮官茲又效尤不伐罪討叛無以懲惡銑疏乞原宥以安邊鎮上得奏喜曰真御史也一任處分朕不專制銑單騎往諭朝廷恩威三軍歡聲動地曰御史生我伏反側漸寧銑簡任韓永慶等指授方略不閱月三城倡禍者率就縛余安堵如故具上其事朝堂上銑功升大理寺丞稍進左握右僉都御史廵撫山東二十一年秋虜吉囊突入十八盤欲襲臨清遣奸細小哈兒窺覘道路銑奏築新城以阻之二十四年山西廵撫缺廷議上銑名上曰朕知其人是嘗平遼亂者詔報可銑至大修邊牆漆制火器虜攻浮圖峪率兵平刑以堵西突虜人鵓鴿峪直趨廣靈以身遭重辟至今無問知與不知皆深痛悼詔復銑兵部侍郎副都御史贈尚書諡襄愍賜祭葬 
　　○黃鞏 
　　黃鞏字伯固莆田人以進士起家累官兵部武選郎中與陸震同時為車駕員外郎皇太后崩武宗至自宣府既發喪復欲廵狩震抗言不可上怒其明年復有南廵之命諸大臣莫言者鞏震約人具一疏以上鞏疏先成震讀嘉嘆因與同署鞏疏曰陛下臨御以來祖宗紀綱法度一壞於逆瑾再壞於佞幸又再壞於邊將之手至是蕩然天下知有權臣不知有陛下陛下弗知也恐後知之晚巳先儒周惇頤曰聖人定以中正仁義主靜立人極焉又曰吉凶悔吝生乎動者也吉一而巳動可不慎乎故聖人主靜君子慎動陛下盤游無度流連忘反過動矣古之明王用人之言而顯其身後世不用其言又加罪焉今也又不然臣僚有言時政者左右權臣往往匿不聞言權臣則留中不出而以他事中之使其不以言獲罪而以他事獲罪臣故恐陛下知之晚也孔子曰名不正則言不順言不順則事不成禮樂不興民無所措手足陛下無故自稱威武大將軍鎮國公自輕如此則誰為陛下者天下不以陛下事陛下而以將軍公事陛下天下皆將軍公之臣矣古天子有號為獨夫有欲為匹夫而不得者臣切為陛下懼也陛下始時遊戲未得要領與臣竊計之我失其險賊得所據巢穴既固驅除遂艱顧忌因循日甚一日故制馭上策莫如復套不是之圖而徒周章防禦之末譬猶揚湯止沸不知抽薪外患未巳也謹按河套古朔方地是南仲所襄獫狁衛青所取河南張仁願所城受降之界也高皇帝驅逐胡元遠遯漠北文皇帝六龍三駕悉犂虜庭薄海內外皆入版圖豈但界限河套巳哉後以東勝孤懸撤之內守復改榆林為鎮方初徙時套內無虜土地沃膏草木繁茂禽獸生息當事之臣不以此時據河為守乃區區榆林之築此時虜勢未大猶有委也失此不為弘治八年虜編筏渡河剽掠士馬十二年擁眾入寇自後住牧套內侵擾中原孝廟志欲復之而未逮武廟方欲征之而未能因使虜酋吉囊據為巢穴出套則寇宣大三關以震京甸入套則寇延寧甘固以毒生民一統故疆三邊沃壤頃年不守遂使深山大川勢顧在彼而寧夏外險反南備河浸淫虛耗日為中國之害天心撥亂將待陛下陛下選將練兵宵旰日切歲發帑銀以濟邊圉凡所以攘郄外患保安兆民者至矣封疆之臣曾無有為國家深長之思以收復祖宗舊業為生民立命者蓋軍興重務也圖近利則壞遠謀小有挫失媒孽踵至□□刀鋸面背森然臣非不知兵凶戰危未易舉動但志在滅胡常懷憤激今親履其地目覩此虜跳梁三邊危殆切齒痛心昔葛伯仇餉成湯往征淮蔡一隅之寇耳裴度尚不與戴天陛下德過成湯而在位之臣文武狀猷何復讓度可使裔夷猖肆蒼生阽危一至此哉伏乞敕下廷臣將臣此奏與修築榆林邊牆之奏詳議可否然築邊之議數十年之謀耳若復套之舉則振武揚威盡殲醜虜驅其餘黨置諸漠中臨河作障天險為池皇靈既昭賊膽應裂可保數百年不敢肆肆侵軼是猶大禹治水以海為壑水歸其所不至橫流此社稷之至計聖子神孫之永圖也因條為八事上曰虜據河套久為內患連歲深入全陝荼毒深軫朕懷逐虜復套前此邊臣無有念此銑奏具見壯猷兵部許久題覆迄無定見其令銑督同各邊撫□協心圖議務求長策嗣上方畧銑復條上十八事兵部覆題上曰朕軫懷套虜有年矣念無任事之臣耳曾銑前後所上方畧卿等既己看詳便會同多官協忠定計來說銑知上倚注方深晝夜講求滅虜策演成行師機宜列為八圖次第其說上之於是領兵入套攻搗虜近塞駐牧往來侵掠居民不能樵採銑出擊之斬首二十七級生擒脫脫虎一人余斃矢石者甚眾獲馬牛駝及夷器以千計虜十萬騎自寧塞人犯延安慶陽保安諸處掠男婦八千餘人銑遣參將珍夜出塞劫其營帳斬虜首百餘級自是虜開銑來皆囓指多移營渡河矣此時仇鸞為總兵驕恣悖逆陰泄事機銑劾其違法撫按亦上章交紏詔械繫鸞會嚴嵩父子方謀傾夏言鸞因重賂世蕃並捏危言構銑並下理官羅織成獄臨刑西市天下冤之隆慶初給事中辛自修御史王好問疏列銑志在立功 
　　○楊允繩 
　　楊允繩字翼少華亭人嘉靖二十九年進士授行人改兵科給事中屢言事庚戌秋虜犯京師朝命招募民兵允繩往河南上四疏皆切時政嘉靖季倭薄松江城鄉民投入城者萬計官弗與入允繩方在告詣府推官吳時來責之時來因請廵撫計出鄉兵引賊於遠入鄉民三日夜乃盡允繩因促駕上京師疏論事曰切見海寇為患皇上遣將出師三載矣督撫將臣數數易置茲復侵犯南都直薄城下臣觀事勢未有底定之期今江南諸將縱橫潰亂率兵浪鬬陡遇賊險自相蹂踐全軍覆沒當事不察咎端動請增兵增餉臣聞為將之道曰制曰法曰謀將不得人則法制謀三者不備三者不備增兵增餉夫復何益臣又根極本源弊有不專在外者誠以近日督撫之命不能行有司夫督撫之命何以不能行有司也緣督撫在外其於京師要路具有例金凡到任謝恩挾帶饋送禮名曰謝有所題請白送副封將以儀物禮名曰候歷任頗深營圖更推或地方有事別希脫任或有罪求彌縫或失事求掩覆如此饋送數復不貲皆於有司乎取之既取有司入其牢籠則何以責行命也臣痛心疾首不能已言清源正本惟在廷大臣是望伐疙敕下閣部當事洗心滌慮正已奉公割絕明昵之私汛掃苞苴之習以弘濟時艱共紓民難肅皇帝韙之允繩疏蓋指相嵩光祿寺有丞胡膏者於大學士呂本為親家貪污不飭允繩嫉之允繩與御史張巽言廵視光祿言膏鵝混同子老偽增物價至數百金劾膏過當請從嘉靖初年馬謙盜內府贓物例罪在可殺下法司嚴問膏言玄興隆重臣不敢不敬備物子鵝嫩小故全老鵝其它諸物允繩憎臣揀取太精斥言齋筵之用取具可耳何必爾爾允繩自欺謗玄修誣臣增價上大怒詔錦衣並逮膏允繩等送鎮撫掠治獄上上調巽言膏外任特詔論允繩死系獄居五年星隕如雨占者言咎在臣下不忠遂出被刑是為嘉靖三十九年允繩而而天下冤之穆宗元年追贈光祿少卿予祭蔭膏外調貪益甚居鄉復暴橫用他事發治有司都給事中李用敬論劾膏抵命允繩有子應祈因父系獄誓不應試亦以憂死 
　　○沈煉 
　　沈鍊字純父淛人以進士為溧陽令伉御史調荏平以憂歸起復為清豐其治專搏擊豪貴衛護寠弱民錦衣帥陸炳聞其賢求得為其衛經歷甚重之煉嘗從客至嚴嵩子世蕃所世蕃方與其客給事中貴人猥飲虐客備至世蕃每飲客強不勝者飲不飲者泛酒大濡之或取其頭上冠為鴟夷諸給事貴人不敢拒每集宴或膺絮袖灰而備濡也是夕也煉無所見忿反取世蕃所手酒灌入世蕃口陽為好戲嘉靖廿九年虜闌入塞都門燹火明大內天子坐西宮甚憂虜獲我中貴人不殺獻書請歲以三千人貢甚嫚天子御便殿出虜書示相嵩本命禮部尚書階會羣臣予筆札所見孰計貢不貢孰便羣臣相視莫政先國子司業趙貞吉前曰是不可筆恐其中多腐儒選生多筆貢公等視鞮譯之館幾何歲得充三千人耶虜為亡道震驚宮闕不並作追逐而畏其虛聲何異城下盟若吾君按劍而怒出內藏享士醳言臣旌功將虜且如鳥徙簡討毛起曰不然事急矣姑假貢寬之而後徐備戰一以為守不亦可乎貞吉前對起爭論錬從人後出贊貞吉辯為侵語吏部尚書夏邦謨旁目之曰是何小吏刺促不休錬前曰錦衣衛經歷錬也即小吏顧大吏不言小吏言耳議罷羣臣皆予不貢者而會天子怒本兵不戰尚書丁汝夔侍郎楊守謙論死西曹虜亦旋東去錬復上疏請得當一面以萬騎護陸昌平萬騎防餉通州號召勤王之師十萬鼓而擊其惰歸必大捷疏入不報先是虜至丁汝夔蓋請戰於嚴嵩嵩曰是在輦轂下戰之不捷不可掩也以故汝夔閉城守及天子召誅汝夔急嵩曰無辯當乘間為上請汝夔守謙信之行金於嵩嵩雖無所得為灶而邊塞大帥尚慮有不測無所冀解多行金媚嵩錬以邊傍目扼捥之矣一日過張丞所酒半及嵩慷慨泣數行下乃具嵩貪狀十端入奏請以為戮並劾邦謨通賄嵩亡異同皆當斬詔錬昔廷議諠嘩無禮又誣指大臣為名廷杖數十謫田塞外當宣府之保安保安父老俱來為煉假助薪水遣其子弟受學歲余飢煉為麋食餓募人百里內殍瘞之保安人益服煉數數從煉罵詈相嵩煉亦追憤隨聲以為常煉束芻為偶人三象嵩與唐相林甫宋相檜射之或時馳馬居庸關下南望戟呼罵繼以慟哭人皆目煉狂廵撫宣府大同都御史素匚干怯虜來不敢戰俟其去縱吏士夜取死人首或徼死被虜人上勁掩敗煉憤數露書責誚都御史後來者都御史楊順御史路楷嵩客也楷至投嵩為乾子是時趙文華方得罪嵩父子慮上疑彌縫萬方人從保安來言煉者日新順使其指揮鎧齎金為嚴世蕃壽世蕃私鎧曰沈煉狂子無忌欲以吾父為戮若藉手楊公有所得志以報吾父楊公之位吾不知其尊矣會虜入大同左右衛攻破破胡堡殺張游擊將軍順見為失事當坐縱吏士掩殺視前都御史有加煉復為書讓順視前書有加且賦詩及樂府二譏順而為文祭張將軍曰嗚呼哀哉維天有柱維地有維柱天維地忠義其誰奸臣執柄紀綱大虧虜寇陵若欺小兒三軍望風不戰自疲外通賊賂內結權私社稷之計盪於霜枝割人為虜奪虜自資報功欺主曾無媿辭將軍初來意氣恢恢言念國恩流涕滿腮口諭三軍執梃持椎此行竭力有去無回攘臂渡河奮呼登岸手刃良多殺傷過半力窮勢屈精靈不散天發雷震來斥虜患亦有官軍屯聚若雲按兵不動誰為救焚我亦有生汝亦有死何其忍心睨而無泚張公雖死神氣長生諸將雖在奄奄無聲汝不忠義知有權貴權貴行誅汝骨亦碎先死為榮後死為辱死辱生榮其辯如燭汝不自力欺君誤國荼毒生靈為鬼為蜮不輯其徒不恭其職所過騷然大為淫慝張公有靈誅此逆賊逆賊不誅伊何為德順益與楷謀構煉亡所出復馳指揮鎧與世蕃內計世蕃曰今虜數入邊天子怒居民奸究勾虜者即雜坐煉亡白矣居頃之關中民閻浩張僧為妖書李金牛講說白蓮教黨與至百餘人亦時時陰構虜泄內情鎧捕得之順喜曰是有以報相君子密令鎧逼其黨楊胤夔者為飲草羅捕煉煉妻與子皆拷煉三子長子襄以還淛中視家不得捕其二子袠褒先後拷掠而褒死矣順楷治煉爰書坐失官怨望謗乩朝政推測國運聚四方門徒楊胤夔輩百餘人與李金牛尊煉為真天約應虜內叛浩僧妖書皆自煉房內摉得出煉教煉與浩僧胤夔論死無異而移檄監司妖書者不宜存恐他奸究得複習宜以畀丙丁監司官取其妖書及煉所為詩樂府先後貽都御史書雜燒之以絕其曲殺狀書既奏兵部尚書許論諛嵩取中旨竟殺煉籍其家而任順一子國子生楷候遷五品卿寺順怏怏曰相君薄我賞猶不足乎從淛中逮襄拶折襄指與袠長系獄中順楷則時時問獄卒二子眠食狀獄卒知其意痛苦之一日刻期夜分上病狀會虜大入應州順復不戰掩死如前日給事吳時來劾奏順楷欺罔壞邊上怒捕逮之日稍暮兩道官下視獄呼襄袠語卒日寬之卒告襄袠害公父者鋃鐺檻車矣遂得脫順楷之逮也法司當順楷不設備為賊所陷論斬順楷奏事不實輸作徒而嵩父子解之順免謫戍楷降雜職邊萬其後世蕃論死西市有塞下人為國子生者煉門生也標長旛曰明忠臣沈公煉之靈持入市以觀世蕃刑世蕃死國子生慟哭曰吾師慰地下矣一市皆泣庄皇帝即位贈煉光祿寺少卿尋用給事中魏時亮陳瓚言論楊順路楷死前都御史者許論也襄美而有文以貢資官知府 
　　郎曰嘉靖之世北虜南倭並為國患曾銑楊允繩沈煉三公或當任或在旁觀其心膽並壯忠憤並切而皆不得全其軀患在嫉惡過當而幾事之不密也大雅曰既明且哲以保其身故夫柔剛微彰以望萬夫蓋君子哉
