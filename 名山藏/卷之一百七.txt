
●名山藏卷之一百七
　　晉江何喬遠　譔 
　　王享記三 
　　◆王享記三 
　　東南夷三 
　　○東南夷三 
　　占城 
　　瓜哇 
　　彭亨 
　　百花 
　　三佛齊 
　　浡泥 
　　蘇門荅刺　須文達那 
　　西洋瑣里　瑣里 
　　覧邦 
　　淡巴 
　　蘇祿 
　　古麻刺 
　　古里 
　　滿刺加 
　　娑羅 
　　阿魯 
　　小葛蘭 
　　榜葛刺 
　　錫蘭山 
　　沼納朴兒 
　　拂菻 
　　柯枝 
　　麻林 
　　呂宋 
　　碟里 
　　日羅夏治 
　　合貓里 
　　古里班卒 
　　打回 
　　忽魯謨斯 
　　甘把里 
　　加異勒 
　　祖法兒 
　　溜山 
　　阿哇 
　　南巫里 
　　急蘭丹 
　　奇刺尼 
　　夏刺比 
　　窟察尼 
　　烏涉刺踢 
　　阿丹 
　　魯密 
　　彭加那 
　　舍刺齊 
　　八可意 
　　坎巴夷替 
　　黑葛達 
　　刺撒 
　　不刺哇 
　　竹步 
　　木骨都刺 
　　喃渤利 
　　千里達 
　　沙里灣泥 
　　占城　　瓜哇　　彭亨　　百花　　三佛齊　　勃尼　　須文達那　　蘇門荅刺　　西洋瑣里　　瑣里　　覧邦　　淡巴　　蘇祿　　古麻刺　　古里　　滿刺加　　娑羅　　阿魯　　小葛　　榜葛刺　　錫蘭山　　沼納撲兒　　拂菻　　柯枝　　麻林　　呂宋　　碟里　　日羅夏治　　合貓里　　古里班卒　　打回　　忽魯諸斯　　甘把里　　加異勒　　祖法兒　溜山　　阿哇　　南巫里　　急蘭丹　　奇刺尼　　夏刺比　　窟察尼　　烏涉刺踢　　阿丹　　魯密　　彭加那　　舍刺齊　　八可意　　次巴夷蠶　　黑葛達　刺撒　　不刺哇　　竹步國　　木骨都朿　　喃渤利　　千里達　　沙里灣泥　　 
　　△占城 
　　占城古曰占不勞國在廣東東北古越裳界本秦象郡林邑縣地漢分為二縣屬日南郡漢末有區連者殺縣令稱林邑王唐時諸葛地耴之後為都護張丹所擊破徙居占號占城宋時襲破真臘反為真臘所滅名國曰占獵太祖即位方遣使詔諭其國王阿荅阿者巳遣使者虎都蠻貢虎象稱賀使歸命行人送之賜璽書曰虎都蠻至奉虎與象朕悉王篤誠然王使未至朕使巳在途矣正欲報王不期王先朕甚嘉焉賜王明歷一織金綺紗羅絹四其國數為安南所侵三年來言上遣翰林編修羅復仁兵部主事張福詔諭並諭安南曰朕有天下海外諸國安南臣服最先高麗次之占城又次之占城使來言國被安南兵朕心惻爾朕遠不能知兩國是非念爾兩國封疆匪今斯今天之限也爾兩國傳世久兩國前王必有遺訓朕為天下治亂持危特諭爾知如果互兵上帝好生必非所悅宜聽朕命各遵其道詔至皆罷兵詔封阿荅阿者為占城王以其通文字頒之科舉詔四年遣其臣來朝請給兵器樂器樂人使安南知其歸命本朝上曰兩國互爭獨與爾兵是助攻也樂律故同華夷音異可擇國中通華言者自來肄習之因諭福建行省毋征占城所挾資八年以其與瓜哇蘇門荅刺西洋瓜哇彭亨百花三佛齊勃尼諸國貢使所挾行商多行譎禁沮之十二年乃與為更始明年遣使入賀萬籌節復言與安南戰不利諭敕曰王為朕上壽甚厚萬里之外使者克鑰至非王誠極意專來使篤命曷能有此覧表知復與安南交兵不利朕所以戒爾毋輕讎構一勝一負時當何休好殺兵也好生仁也維天惡兵維天好仁王再審之二十四年阿荅阿者為其臣門閣勝所殺上惡其弒立絕之永樂元年使告即位其王占巴的賴遣使來賀乞敕諭安南毋侵掠許之四年上征安南黎季氂令王助兵兵出遣使敕勞明年復安南所侵地獻俘貢謝詔獎之自是屢表貢七年命鄭和等往賜其國其酋長戴三山金花冠披錦花手巾穿瑇瑁履朿八寶方帶臂腿四腕束金鐲前後擁蕃兵五百餘人執鎗刃舞皮牌槌鼓吹椰殼筒膝行匐匍以迎酋長乘象部領乘馬十一年遣其孫舍阿那沙等入貢是冬兵部尚書陳洽言王雖助攻季氂實徘徊懷兩端至化州大擄掠資季擴金帛戰象季擴亦遺王美女王復侵奪升華府所隸州縣其罪等安南當討上曰安南方靖敕諭之而巳占巴的賴自永樂以來歲一貢正統二年命三歲一貢以節煩勞占巴的賴卒孫摩訶貴該襲摩訶貴該為安南所虜朝命故令諸番三歲一貢而摩訶及歸臨死謂其侄摩訶貴來曰我海外諸夷故三歲一貢第天朝待我厚我死爾當立則歲貢摩訶貴來卒弟摩訶貴繇襲卒子盤羅茶全襲盤復為安南所虜弟盤羅悅襲成化□年徙居赤坎邦都郎以避安南而尋亦為安南所攻殺於是遣給事中馮義行人張瑾封王弟齊亞麻勿庵為王使未至亞麻勿庵卒而其臣提婆苔者受安南偽命為王義誤以為真即以詔印授提婆苔齊亞麻勿庵之弟古來者怒提婆苔攻殺之安南怒舉兵壓境欲生得提婆苔古來懼率其王妃王孫及部落千餘人來請封具言故於是禮臣劾使者擅封義巳前死瑾坐謫戍復遣給事中李孟暘往封古來為王安南人言古來不當嗣嗣者提婆苔為正古來詣廣州辯訴朝命總督兩廣都御史屠滽按驗古來實當王移諭安南數之而以聞古來遂得封孟暘致古來於崖州受朝命王反國滽護之官軍二千弘治三年表謝別附黃白二金若諸器物異香謝滽辭古來卒其子沙古卜洛來乞封然不明言其父卒有別奏始稍及給事中任良弼言皇祖惡占城譎詐故嘗絕之太宗有事安南念其唇齒始通封賜然比朝鮮安南故自殊矣比年例貢乞□誠自念孱削仰仗天朝震讋其鄰其實國王立不立不系朝廷封不封也古來存沒虛實難料萬一其彼父子素有孽釁我使至或被脅迫如往時給事中林霄之使滿刺加不肻北面屈膝幽餓而死君命國體不可不惜大抵海外國無事則廢朝貢而自立有事則假朝貢而請封占城此來豈急求封急在復安南之侵地還廣東之逃人耳宜如往年就封事例令其領敕之國戶部仍咨兩廣撫臣詰責安南令還所侵地命撫臣□逃人諭遣庶全柔遠之道無損中國之威下禮部集議是沙古卜洛卒沙日底當立正德八年遣給事中李貫往封以無通事諸人為解致命其使而歸嘉靖二十一年再至其國候熱不霜雪禾稻甚薄地不產茶檳榔蔞葉蠡殼之灰不絕於口以白迭毛布纏胸垂足衣裨窄袖撮發為結散垂為髾王腦後髽結散被吉貝衣冠金花冠七寶裝瓔珞為飾躡草履無襪凡國人諸雜色悉得衣第毋得衣白衣白者死其瓦市用金銀或以吉貝錦定博易之直民居編茅王居鑄金酋長之居甃磚灰雕鏤獸畜兵甲藥鏃刀鏢周垣為防王歲時飲人膽酒又以浴有慶酋長獻膽賀王居國若至三十許年者即自矢不道入山受戒令子侄攝居一歲亡恙即復為出王其鼓八更其刑禁設枷鎖小過鞭藤杖當死者樹系之以梭槍舂其喉殊之若故殺劫殺出象蹋之或鼓鼻卷撲象皆知人意槌熏羊皮以代紙削細竹為筆蘸灰書之書形如蚯蚓 
　　△瓜哇 
　　瓜哇唐訶陵國也一曰闍婆一曰蒲家龍其國東古女人西三佛齊南古大食北真臘其屬夷有蘇吉丹打板綱底勿數種而三齊佛亦羈事之高帝即位遣行人賜之璽書頒明歷遣送其故時使元之末歸者四年國王昔里八達刺八刺蒲遣使表貢方物納元宣敕受明封昔里八達刺八刺蒲死子八達那巴那務立九年三佛齊國王子父死不敢自王求封天子高帝嘉其恭使使往道瓜哇境上瓜哇謂三佛齊故我羈事而明封與埒要殺使十三年獻黑奴三百上切責所以要殺明使者絕其後獻而詔諭之曰吾欲拘爾使念父母妻子之戀夷夏一也是時其國巳分為東西二王東王王東海西王王西海矣成祖即位西王都馬板遣使入賀賜其王襲衣文綺二年東王孛令達哈遣貢求王印予之復錫東西二王雜繒幔帨器皿羊酒及王妃繒綺諸物三年西王復使貢其旁近牒里日夏羅治金貓里三小國亦附之來四年二王皆貢五年西王擊東王滅之明使者在東王城者百七十人並在擊殺中西王懼罪請以黃金三千餘斤贖罪並請立東王子從之既所贖三不足一上曰要使遠人知罪則巳赦不問八年十一年西王歲貢十三年更都馬板曰楊維西沙使者常不絕宣德後乃稍疏正統中令其三歲為期其後亦間貢耳而東王竟久不至蓋先是為西王所破詭言欲立其子竟不果而遂滅一瓜哇人黝面髠跣腥食啖蛇蟻蟲豸至與犬同臥噉俗好鬬子生一歲佩之匕首以金銀象牙為靶名曰不刺頭忿則挾相刺殺人者能逃匿出三日即不復抵罪婚則男過女家者五日乃迎婦歸婦披髮裸跣縈繒被金寶前後擁衛如軍容病則禱不服藥葬用水火犬三惟死者所命之貴人死婢妾隨至野委貴人屍於眾犬自焚以殉之其王蓬首冠金葉胸縈縑腰束錦四丈之宮磚墉以居藤蓆而跏趺乘象或牛罪無輕重皆用刑殺市用中國古錢衡量倍中國鄭和至其國時遺石控可百斤其重二千餘人不能舉也一日舉之□所國中大瘟疫國王乃移還和所置處故志其國四鄉富饒澹溢閩粵西番人至久賈長子孫地廣人稠為東洋諸番冠而余嘗至粵下博問諸賈胡謂瓜哇窮儉酗酒耆財好機宜蘇吉丹主蘇吉丹國者曰吉力石吉力石有王百餘歲能知吉凶 
　　△彭亨 
　　彭亨國在暹羅之西石崖周匝遠望則平田沃豐米谷氣候溫洪武十一年國王麻哈刺惹荅饒遣使奉表貢番奴方物永樂十二年再至故志上下親狎無寇盜男女椎髻尊佛其故俗也萬曆中而其國中有柔佛之事柔佛彭亨鄰國也其國有副王為人強悍鬬狠副王子娶彭亨王女將婚副王送子之彭亨彭亨王亨副王為置宴戚屬而有婆羅王子者彭亨王妹之婿也贅於彭亨酒半婆羅王子舉觴為壽其手指有巨珠甚美副王心欲之且許之重貲王子固靳不與副王恚甚歸而起兵攻彭亨彭亨柔佛兩國相婚媾柔佛人瘁至莫為防不戰自廢王與婆羅王子奔金山彭亨王妃浡泥王之妹也率眾來援副王大焚掠其城郭宮室以歸是時也彭亨國中鬼哭三日浡泥王迎其妹還浡泥彭亨王隨之命其長子擁國王歸彭亨其次子亦驍悍遂毒父誅兄自立今尚為王也 
　　△百花 
　　百花古注輦國南海中國也以多奇花故名國東南約二千五百里民饒尚釋貢在洪武十一年其國王曰刺丁刺者望沙 
　　△三佛齊 
　　三佛齊國古干陀利又曰浡淋羈事瓜哇者也有地十五州又有旁近單馬令凌牙斯蓬豐登牙儂細蘭諸種屬國主號曰詹卑其人多蒲姓洪武二年使至其國四年國主馬哈刺札八刺卜遣使隨貢賀即位賜明歷若諸文綺中間一再貢王卒怛麻來沙那阿者嗣亦有貢九年卒麻那者巫里表當嗣來乞封貢犀牛黑熊火雞紅綠鸚鵡白猴筒及諸雜物又貢小番奴一人帝嘉其恭厚賜之遣使者齎詔冊封賜駝紐銀印黃金塗而使者為瓜哇所要殺然久之三佛齊亦詒我他使羈留焉三佛齊扼諸番咽喉商舶不入其境者輒出舟與戰以故其地為商舶湊而我使者欲往海外番者行不絕自羈留我使臣恐誅道不通番商絕永樂中竟為瓜哇所兼國亡廢其國都曰舊港有南海人梁道明者棄鄉里往居之閩廣民從為商者以數千推道明為酋長施進卿副之永樂三年指揮孫鉉使諸番遇道明子及二奴挾與歸以聞成祖遣行人譚勝受招之道明隨使者入以其眾屬進卿成祖喜賜襲衣及文綺繒帛甚盛而廣人陳祖義者故有罪亡入其國久之亦有眾與進卿爭長上使中官鄭和下蕃和至進卿以告使招之祖義詐降而潛謀邀劫為和所覺勒兵與戰殺其黨五千餘人摛之俘京師斬於市是年進卿遣其壻彥誠入貢詔設舊港宣慰使司命進卿為宣慰使二十一年進卿卒子濟孫奏襲許之覆命鄭和齎賜往自是朝貢比諸番其地累甓為城人民散處城外部領居岸余皆屋木筏多熱少寒土沃倍地壤彼夷相傳雲一年種榖三年生金言榖熟多也自國破以後不逮往時矣 
　　△浡泥 
　　浡泥國西南海中國也州十四本羈事闍婆其地炎熱多風雨板城銅甲王綰髮裸跣徒行花帛繚腰所居若樓覆以貝多葉其民剪髮覆額女人短衣蔽胸背花帛繚腰散發跣其俗漁煑海為鹽瀝椰為酒無稻麥或腥食魚蝦或食木實漿曰沙糊燕樂鳴鼓擊鈸刻貝葉行書事佛謹明興其國王馬合謨沙也國侵於蘇祿闍婆為發兵擊劫之洪武三年福建行省都事沈秩與監察御史張敬之奉詔其國王不為禮秩傳譯曰皇帝撫有四海極日窮月無不臣順浡泥彈丸墜何敢抗中國大王子王戄然起謝撤座設幾拜授詔請後之三年造舟入貢秩曰皇帝即位三年矣四夷朝貢使者頂踵相狎即行尚晚何年之三也王曰非有他地瘠民窮而又被兵空國無以獻明日與其國相王宗恕圖行行有日闍婆使人言曰我實為王卻蘇祿兵王歸中國無我矣蘇祿再來則請捄於中國王懼明日秩見辭以疾秩知之對宗恕大言曰王甘臣闍婆即謂闍婆非中國臣耶宗恕入白王王乃大會官屬遣其臣六思麻亦等四人貢與秩俱既至高帝寵賚甚厚成祖初麻那惹加那乃為王遣使封之六年率其妃及弟妹男女陪臣俱來成祖命中官興勞之閩中所過縣邑設食宴既至親享之奉天門賜儀仗銀器王以下使如中國服其年王卒會同館上輟朝三日賻贈有加工部具棺槨明器葬德安門外樹碑神道求西南夷籍中國者為守塜有司春秋少牢祠諡曰恭順命其子遐旺襲遣中官謙行人航護之還國賜金銀有差初麻那惹加那乃請表其國之後山為國鎮遐旺將行復以請上封其山為長寧鎮國山親賜之碑文曰上天啟佑我國家萬世無疆之基肆命朕太祖高皇帝全撫所覆休養生息以教以治薄極照臨臣服充湊朕嗣守源圖和恊所統亦克承意乃者浡泥國王麻那惹加那乃慕尚聲教益謹益虔率其眷屬陪臣浮海來朝稽顙陳辭遠方臣妾丕洪恩既庶且安夫天仰則覩之矣地立則依之矣天子補天柱地遠在中華弗依弗覩臣誠弗通是以不憚遠險輒敢造庭崩角闕下朕曰唯天唯皇考畀予天下視民同仁予夙夜恐弗堪弗若汝言王拜手稽首自天子建元之載臣國和時豐山川之藏珍寶流溢草木之無葩蘤者以實以華異禽和鳴走獸蹌舞國中之叟曰中國聖人德人所暨斯多嘉應是以矜奮而來覿也朕翻稽載籍逿遠之邦被聞四訖忽險鑿空歸身中夏蓋亦有人至於掖挾妻子率該兄弟總同臣僚款心玉帛俯首階陛自古惟王西南君長無如王賢茲特封王國之山長寧鎮國賜文刻碑以着王休系之詩曰炎海之墟浡泥所處趨景赴聲有順無忤慺慺賢王唯化之慕重譯更胥聿來奔走同其婦子兄弟陪臣跂伏悅喜具言以陳內鍳鮮德弗稱所云浪泊風檣實勞懇勤稽古遠夷順來怒趌以躬或難矧或家室郁崛高山作鎮王國傳金勒銀懋昭順德王德克昭王國攸寧於萬斯年仰我大明遐旺還國遣其叔父慶的哩哈盈等百八十人貢方物入謝其後洪熙中復來貢表用刻金番字方狒回鶻書其辭固不足觀也萬曆間國王病卒無子族眾爭立相誅殺俱盡乃立其女主為王其屬國曰吉蘭丹 
　　△蘇門荅刺　須文達那 
　　蘇門荅刺國漢之條支唐之波斯大食皆其地也其西有蘇鄰國摩尼佛生焉號具智大明使自唐時入中國相傳老子西入流沙五百餘歲當漢獻帝建安之戊子寄形木奈暈國王拔帝之後食而甘之遂有孕擘胸而出是為摩尼佛木奈暈者禁苑石榴也其說與攀李樹出脅相應其教曰明衣尚白朝拜日夕拜月了見法性究竟廣明蓋合釋老而一之行於拂菻火羅諸國晉武帝太始丙戍滅度于波斯太祖有天下以其教門上逼國號禁除之永樂三年酋長宰奴里阿必丁遣使朝貢詔封為國王王與鄰國化面王戰死其子鎖丹罕阿必鎮幼其妻號於國曰誰復此讎我以為夫國中有漁父者遂為父妻殺花面王妻曰夫我遂尊漁父為王號為老王老王遣使來貢久之鎖丹罕阿必鎮長陰與部曲謀殺漁父而漁父之子蘇干刺者復謀殺鎖丹罕阿必鎮為父報讎鄭和入海賜諸番蘇干刺怨朝賜僅及鎖丹罕阿必鎮領眾邀擊和軍和與戰敗之蘇干刺走追至喃浡國並獲其妻子俘行在伏誅宣德中一再貢厚賜之九年王弟哈利之漢來貢麒麟象禮部尚書濙請表賀不許曰朕貴異物耶遠人來不逆其意耳亡何卒京師上曰遠人傾向死可憫也贈之鴻臚寺少卿賜誥治喪葬給守塜戶十年請封其子為王其來貢至於正統天順間其數傳於今再易姓萬曆中為國王者其國中之大酋奴也奴為其大酋牧象象肥大酋喜使掌魚入其稅奴得大魚輒上酋不以充稅酋益喜甚親之大酋為其國王掌兵兵皆在大酋手大酋入見王甚恭大酋出奴曰主何恭大酋曰王也奴曰主不欲耳欲之王矣因言我國王坐殿中甚肅弟左右數人耳主入見請王屏左右密言事王必從奴直上刺殺王主可王矣大酋從之其計果行遂刺殺王大呼殿上曰吾主王矣孰敢不從其殿下卒不知所為大酋所掌兵又在間外因誅其偶語者數人其餘悉授官大酋益德奴與之以所掌兵他口奴又以其兵刺殺大酋而自為王其國風俗醇良言語和媚民居技藝與中土同賄貨充牣其地遼遠至者倍利其西海中有龍涎嶼焉羣龍交戲遺涎其上是名龍涎之香其鄰有故臨國有默伽國有那孤國故臨國人黑如漆好為寇盜那孤國即花面王所居國也或曰是國也即須文達那國須文達那宋名也洪武十六年其國王表貢請改曰蘇門荅刺然其貢物與須文達那異 
　　△西洋瑣里　瑣里 
　　西洋瑣里又曰瑣里兩國也西洋瑣里視瑣里差強大瑣里國微弱時時為西洋瑣里所侵洪武三年西洋瑣里國主別里提遣使來貢進金葉表文上念其遠涉賜賚甚厚五年瑣里國主卜納的亦遣使進金字表文並圖獻其上地山川上賜國主曆書及織金彩段紗羅各四亦有賜於使臣永樂元年二國並貢詔勿征其附船貨物其末年西洋十六國皆有貢至瑣里獨豐美二國皆產布而西洋瑣里之布尤佳 
　　△覧邦 
　　覧邦漢疏勒國也去西域遠甚好佛無賈販用錢地多沙礫產麻若麥而已其山陂陀其水淺濁有駝馬牛羊洪武九年國王昔里馬哈束□的束札遣使朝貢永樂宣德中附鄰國貢方物 
　　△淡巴 
　　淡巴古狼牙修國西南海中國也洪武十年國王佛喝思囉遣使貢其國風景秀贍土衍水清石城而瓦屋王與其臣出入導從具威儀耕織勤生市有交易野無寇盜樂土也 
　　△蘇祿 
　　蘇祿國在東南海中與浡泥瑣里相近其國分東西別有一峒並不相統攝永樂十五年權東國者曰巴都葛叭荅刺權西國者曰麻哈刺咤葛刺麻丁故權蘇祿峒者之妻曰叭都葛巴刺卜各率其屬及隨從頭日三百餘人奉表來朝獻珍珠寶石玳瑁等物既至封巴都葛叭荅刺為東王麻哈刺咤葛刺麻丁為西王叭都葛巴刺卜為峒王東王為尊西峒副之所以賜予良厚既辭婦至德州東王病卒命葬以王禮上為文碑之留其妃妾傔從十人守墳畢三年而後返敕諭其子都麻含曰爾父躬率家屬陪臣涉海尊中國朕眷悃誠錫之王封優賜護還舟次德州遽以疾逝朕深憫悼祭葬如禮今特命爾為蘇祿東王爾尚益懋忠貞承厥父志欽哉十九年都麻含來朝獻臣珠一顆重七兩五錢蓋其國有珠池雲其俗山塗田瘠食沙糊魚蝦螺蛤男女短髮纏皂縵煑海為鹽釀蔗為酒織竹為布中國人往賈者冀其復來臨歸輒留數人為質 
　　△古麻刺 
　　古麻刺國東南海中國也國有百餘州佛宇四千餘永樂十八年國王干刺義亦敦奔率妻子陪臣來朝封為國王歸至福州卒詔諡康靖敕葬閩縣有司歲時祭 
　　△古里 
　　古里國永樂元年酋長馬那必加刺滿遣使朝貢三年復貢詔封為國王鄭和下番自古里始西洋諸番之會也二十一年西洋十二國遣使千二百人貢方物古里最其俗信義行者讓路道不拾遺王好浮屠族類分五種煅牛糞為囊佩之或以塗肢體 
　　△滿刺加 
　　滿刺加國古哥羅富沙也在占城極南諸番之會也暹羅羈屬永樂初中使自閩中至其國繇是而達西洋古力里士國分■〈舟宗〉徧往支柯丹拐葛刺忽魯謨斯等處迨其反也咸於是聚齊焉永樂七年封其酋西刺八兒速刺為王逮巳為國王遣使來請封其國之西山得保疆毋生心於暹羅詔封為鎮國山賜御製碑文勒石系詩曰西南巨海中國通輸天灌地億載同洗日浴月光景融兩崖露石草木濃金花寶鈿生青紅有國於茲民俗雍王好善義思朝宗願比內郡依華風出入導從張蓋幢儀文裼襲禮虔恭大書貞石表爾忠爾國西山永鎮封山君海伯翕扈從皇考陟降在彼穹後天監視久益隆爾眾孫子萬福崇而自是不羈屬暹羅如舊時矣九年嗣王拜里迷蘇刺率其妻子陪臣五百餘人來朝上念其遠來遣中官海壽禮部郎中黃裳宴勞之廣州有司供張會同館既至表見獻方物上御奉天門宴勞之妃及子侄陪臣有別宴仍命光祿寺日給牲牢上尊賜王錦繡龍衣二襲麒麟衣一襲若金銀器皿幃幔裀巾辱王妃及其子侄陪臣傔從皆賜有差王辭歸餞於奉天門別餞妃及子侄陪臣賜敕曰王數萬里涉海朝京理坦然無虞維王忠誠孚佑於明神朕見王甚歡便欲留王國人在望宜往慰之天氣向寒順風南帆實惟厥時王尚途中強飲食善調護賜王金鑲玉帶一儀使一鞍馬二黃金百兩白金五百兩鈔四萬貫銅錢二千六百貫錦綺紗羅六百匹絹千匹渾金文綺二金織通袖膝襴二王其受之王妃及子侄陪臣復有賜命禮部餞宴之龍江龍潭二驛十二年國王子毋干撒於的兒沙來告父卒命嗣封十七年國王亦思肝荅兒沙嗣立復率妻子朝後使來言暹羅國欲攻之詔暹羅與平亦思罕荅兒沙卒二十年其子西哩麻哈刺率其妃及陪臣來朝宣德九年復至宣宗念王父永樂中舉國來朝至王益修臣□賜王冠帶賜敕獎諭命工部繕王舟王從行二百餘人皆有厚賜正統中國王息力八密息瓦兒丟八沙乞賜敕書及蟒龍衣服傘蓋求一舟而將來朝焉景泰中王卒子無荅佛哪沙請封遣給事中王暉往天順三年王卒其子蘇丹茫速沙嗣遣給事中陳嘉猷往卒子烏哈木沙嗣成化十四年來請封命禮科給事中林榮為正使行人黃干亨副之還溺死以此遂罷遣其國正德十三年國王蘇端媽未為佛郎機酋所逐而據其地使三十人者從廣東入貢時廣東左布政使吳廷舉兼海道副使議許之廣東守臣以佛郎機故不列於王會羈其使以聞詔給方物遣之歸使者留不去劫奪行旅掠食小兒廣人苦之會滿刺力唻訴御史丘道隆何鰲相繼疏言佛郎機擅奪天朝受封之夷據有其地且駕大舶操兇器往來交易爭鬬殺傷此南服禍始也昔祖宗時夷貢有期毋敢闌入自吳廷舉議弛禁於是夷心無厭射利如隼揚帆如馳以致佛郎機伺隙而侮今宜驅絕之毋留詔從之而佛郎機有使者曰亞三能通番漢賄江彬薦之武宗從廵幸武宗見亞三時時學其語以為樂他日有事四夷館兀坐而見禮部主事梁焯焯怒杖亞三彬聞大詬曰彼嘗與天子遊戲肻下跪一主事耶 【 焯南海人正德甲戍進士以諫南廵被杖】 世宗即位佛郎機復以接濟使臣衣糧為名請以所齎番物如例抽分詔復絕之率其屬疏世利等千餘人破巴西國入寇新會縣西草灣指揮柯榮百戶王應恩截海御之生擒別都盧疏世利等四十二人斬首三十五級余賊復來接戰應恩死之海道副使汪鋐遂得其銃以獻名佛郎機銃自是佛郎機諸番夷舶不市粵而潛之漳州二十六年廵視浙福都御史朱紈嚴海禁漳人不敢與貿易捕逐之夷人憤起格盡為我所殺語在日本記而廣東督臣林富更言許佛郎機市有四利焉中國之利鹽鐵為大山封水熂仡仡終歲僅充常額一有水旱勸民納粟猶懼不蔇舊規番舶朝貢之外抽解俱有則例足供御用利一也兩廣用兵連年庫藏日耗藉以充軍餉備不虞利二也廣西一省全仰廣東今小有徵發即措辦不前科援於民計所不免若異時番舶流通公私饒給利三也貿易舊例有司擇其良者如價給之其次資民買賣故小民持一錢之貨即得握椒展轉交易可以自肥利四也助國給軍既有所賴在官在民又無不給此因民之所利而利之也非所謂開利孔為民罪梯也從之以此佛郎機得入廣東香山粵為市香山粵之有佛郎機若懸疣然而滿刺加國竟為佛郎機所據漸奉之為真主矣佛郎機黠夷也貓晴鷹嘴拳發赤須而貌皆曰屬干係臘國行賈無所不至至則謀襲其國人滿刺加海有龍高四尺四足有鱗甲露長牙齧人立死山有黑虎或變人形入市殺人合佛郎機為三害雲汪鋐既擒佛郎機傳其銃後為吏部尚書會北虜入寇鋐請頒佛郎機銃於諸邊邊真賴其用 
　　△娑羅 
　　娑羅國東洋盡處西洋所自起也國有東西二王永樂四年各遣使朝貢其國負山面海而謹佛教今王為閩人隨鄭和至留其國者其府旁有中國碑王有金印一上篆文作獸形雲是永樂中所賜夷人嫁娶請印印背上其國嘗為佛郎機所逐走入山谷中放藥水流出毒死之佛郎機以是犇呂宋之其化 
　　△阿魯 
　　阿魯國一名啞魯其國廣人稀物產亦薄永樂五年其王速魯唐忽先遣使附古里諸國朝貢 
　　△小葛蘭 
　　小葛蘭海上小國也與柯枝接壤永樂中鄭和至其國王鎖里人遣人入貢俗尚浮屠重象牛飯和酥酪市用金錢婚喪巾服大類錫蘭山 
　　△榜葛刺 
　　榜葛刺國西天有五印度國榜葛刺者東印度也永樂六年國王靄牙思丁遣使朝貢九年復至命行人宴勞之太倉王卒子賽弗丁嗣中使侯顯嘗奉詔往使王待之甚恭表獻麒麟正統三年復獻麒麟鸚鵡等物禮部尚書胡濙請表賀從之其國地廣人稠甲他夷王及臣僚皆回回人有印章行移陰陽醫卜諸技大類中國優人曰根肖速魯奈奈能作百戲善弄虎歷不置閏耕種二年一熟產鎖鐵翠羽兜羅錦及諸異布 
　　△錫蘭山 
　　錫蘭山國古狼牙須亦曰裸形國不衣也亦不榖食與柯枝對峙以別羅里為界占城極西可望見焉其國有翠藍山獨高山外蕃語謂高山為錫蘭也山頂產鴉鶻寶石每雨甚沖流下可拾耴海畔石有巨人武長三丈許雲是釋迦足跡下有臥佛寺舍利在其寢傍永樂初國王亞烈苦奈兒者鎖里人數邀劫往來使者諸番苦之七年鄭和偕行人諸蕃至其國王侮之欽加害和覺而去及歸復過王王誘和至國中令其子納言索金銀寶物不與潛發番兵五萬餘出劫之和覺擁眾回舟而亞烈苦奈兒巳先伐木拒險絕和歸路和語其下曰賊眾大出國中必虛出不意攻之可得志潛傳語舟人盡力死拒自率兵二千以夜半間道疾走急攻王城破之生擒亞烈苦奈兒並家屬頭目蕃卒復圍城交戰數合大敗之遂以歸九年至闕下群臣請誅之上曰朕憫其愚釋而與衣食命禮部詢所俘國人擇其支屬賢者立之國人皆舉耶巴乃那十年遣使齎詔印往封並送亞烈苦奈兒歸時國人巳立不刺葛麻巴思刺查為王詔使遜位十四年偕占城瓜哇諸使貢方物覆命鄭和等齎賜之並及諸國王自後宣德正統天順間俱入貢其國地廣人稠貨物之聚亞於瓜哇尚佛重象午調牛糞塗地而禮佛煅之以塗體 
　　△沼納朴兒 
　　沼納朴兒國在印度之中古佛國也永樂十八年國王亦不刺金數侵榜葛刺國遣使敕諭之 
　　△拂菻 
　　拂菻國唐書以為漢大秦國也去嘉峪關萬餘里洪武四年遣其國故民捏古倫齎詔諭久尋遣使朝貢其國產金銀珠西錦千年棗馬獨峰馳巴□蒲卜不尚戰鬬懸大金秤以金丸十二定日時每時至輒一丸墜市用金銀錢絕私鑄勒王名於錢陰 
　　△柯枝 
　　柯枝古盤盤海上國也去古里三十程洪武中來貢永樂二年王可亦里遣使來貢十年復來十五年封為柯枝國王使鄭和與使者偕賜之印誥並封其國中山為鎮國山碑之文曰朕撫治華夷擬古帝王柯枝國遠在西南巨海濱欣慕教化命令之至拲跪鼓舞仰天而拜曰我國數歲以來宴樂和照皆中國聖人教化所沾朕揆德薄不能致然其長民者之應歟既封亦可里為其國王並封國中山為鎮國之山勒碑其上垂示亡窮系以銘曰截彼南山吐煙出云為下國洪龐時其雨暘肅其煩歊作彼農穰庇於斯民靡菑靡沴不若不逄海深山嶄勒此銘詩相為始終其國尚浮屠敬象牛每旦鳴鍾鼓灌佛頂數遍乃禮之國人五種曰南昆貴族也次回回人次哲地富有財者也次革全牙僧也次木瓜卑賤矣 
　　△麻林 
　　麻林國未詳所在永樂十二年遣使朝貢進麒麟天馬神鹿群臣稱異上喜厚賜之 
　　△呂宋 
　　呂宋海中小國也其國王以永樂三年遣其臣隔察老朝貢而今亦為佛郎機所有名曰呂宋實佛郎機也初呂宋王有兄弟二人武而有信佛郎機互市其國利其為西洋諸番通貨之會奉黃金為呂宋王壽從王乞地地如牛皮許大許之佛郎機歸而截牛皮縫長之方四圍呂宋王有難意業許之不得辭歸地於佛郎機佛郎機有呂宋地築城屋列兵器久之殺王兄弟逐呂氏民入山中凡中國以貨來者皆主之干係臘國使大酋來鎮之數歲則易一王其地邇閩閩漳人多往焉率居其地曰澗內者其久賈以數萬間有削髮長子孫中國人眾不能無生貪黠而佛郎機輕侮役屬之美洛者海上國也佛郎機酋征而奪之揀中國人助戰人以貳百餘中國人晝夜為佛郎機警備佛郎機酋高枕而巳中國人稍懈輒鞭棰或刺殺之中國人怭怨有潘利五者夜入酋臥內刺殺酋持酋首大呼佛郎機人大驚起不知所為悉被刃或落水死利五與其黨大載佛郎機貨物以歸失水道誤入交而交人掠之獨郭惟泰等三十餘人走免酋死其子代酋遣僧人入閩訴之廵撫都御史都御史使人招回中國人酋人給□米為歸□復致書訟父冤事聞檄兩廣督臣以禮遣僧置惟泰等於理萬曆三十一年也三十二年天子採金方內有妄男子張嶷上書言呂宋有機易山其上金豆自生可采也天子下其書廷臣力言謬不報閩廵撫都御史使海澄丞王時和乃百戶一人與嶷往佛郎機款丞酒問丞金豆生何樹也丞無以對數目嶷嶷為大言大地皆金何必問樹夷酋大笑幾殺丞丞歸病悸死嶷無以報天子天子誅嶷傳首海外夷人故虐侮中國人至是益疑會中國人被夷虐者怨望出大言夷益恐盡買中國人手中鐵雖機上刀灶上釜悉厚倍其直諸中國人鐵皆空遂大殺中國人死者二萬餘酋猶慮大國興兵問罪入廣東番山粵偵諜中國乃寂然閩廣當事者草草聞上而不敢盡言上下旨呂宋無開事端巳而中國人又商販其處矣其屬夷有大港有南旺有玳瑁港有呂□有磨荖央有以寧有屋當有朔霧而皆佛郎機主之佛郎機石□□朔霧有力焉佛郎機德之既奄有諸土率虜使其民獨與朔霧為婚媾其人敬天稱天曰寥氏 
　　郎曰余志海外諸夷兼時事焉余海上人習知之也今我不述後將何聞 
　　△碟里 
　　碟里國在東南海中尚佛人淳物產薄永樂三年遣使馬黑木來朝 
　　△日羅夏治 
　　日羅夏治國海中小國也產蘇木胡椒頗知種藝崇佛不盜永樂三年遣文那打時鎮來朝 
　　△合貓里 
　　合貓里國小國也土瘠多山而知耕稼山外大海饒魚蟲永樂三年國王遣回回道奴馬高附瓜哇以貢 
　　△古里班卒 
　　古里班卒國在海中永樂三年國王遣人馬的來朝其俗質樸土瘠物薄夏天多雨雨候即寒 
　　△打回 
　　打回國永樂三年遣麻勿來朝貢其國數為鄰國所苦巳乃治戰稍得自立 
　　△忽魯謨斯 
　　忽魯謨斯又曰必魯毋思海中國也永樂七年遣鄭和往其國酋長感悅來朝十八年進麒麟獅子天馬文豹紫象駝雞福鹿靈羊長角馬哈獸五色鸚鵡等物駝雞昂首高七尺福鹿似駝而花文可愛靈羊尾大者重三十餘斤雨則□車載其尾長角馬哈獸角長過身上喜命侍臣為□其國石城石屋民富饒喜作佛事常歌舞惡殺產大馬其酋長練兵畜馬田瘠宜麥無草木牛羊駝馬盡食魚臘文武醫卜技藝之人勝他國國中有大山四面異色紅如銀珠白如石灰黃如薑黃一面產鹽如紅礬鑿為盤匚乘食物不加鹽矣 
　　△甘把里 
　　甘把里又曰甘巴里在南海中永樂十二年國王兜哇刺查遣使朝貢其人鮮食多織錦 
　　△加異勒 
　　加異勒國西戎小種居人寡少窶而傭鄰國永樂中王者麻里奈那遣使朝貢宣德正統間一再至 
　　△祖法兒 
　　祖法兒國亦曰左法兒漢之大夏隋唐之吐火羅咸皆其國也東南皆海西北重山自古里西北海行十晝夜可至永樂中王亞里遣人朝貢宣德中復至其地氣候常秋無城郭其人體干修碩語言真質尚回回教王白布纏頭衣青花絲帨或金錦袍靴履出乘轎跨馬前後列象駝馬吹篳歷市用金銅錢錢文人形有家雞如鶴腳二指毛如駝走如之 
　　△溜山 
　　溜山國永樂中國王亦速福遣使來朝其國在西海中四面濱海有石門無城闕皆巢居穴處衣草木葉啖魚蝦依山聚居八村稍大皆以溜名余小溜無慮三千失船入溜溺矣土人曰三千弱水也山傍有牒干國皆回回人業魚種椰氣候常熱市用銀錢 
　　△阿哇 
　　阿哇國永樂三年王昌吉刺遣人來朝貢 
　　△南巫里 
　　南巫里國或曰即南泥里永樂三年來朝貢其國隸浡泥自蘇門荅刺舟行二晝夜可至東距黎伐西北距海南連大山山南際海僅千餘家皆回回人俗樸實王居類樓高廣整潔市用錢少穀食食魚蝦西北大海即西洋中有帽山番舶以為指南土人名之曰那沒黎山下淺水有珊瑚樹大者高二三尺依山居人二三十家皆稱王問其為誰輒曰阿孤楂華言王也或曰南泥里即南巫里 
　　△急蘭丹 
　　急蘭丹國 
　　△奇刺尼 
　　奇刺尼國 
　　△夏刺比 
　　夏刺比國 
　　△窟察尼 
　　窟察尼國 
　　△烏涉刺踢 
　　烏涉刺踢國 
　　△阿丹 
　　阿丹國地瀕海近古里壘石為城羅□石為屋田饒粟他產亦多有國步勝兵七八千人鄰國畏之 
　　△魯密 
　　魯密國 
　　△彭加那 
　　彭加那國 
　　△舍刺齊 
　　舍刺齊國 
　　△八可意 
　　八可意國 
　　△坎巴夷替 
　　坎巴夷替國 
　　△黑葛達 
　　黑葛達國小民貧平川廣野草木暢茂禽獸鮮少尚佛畏刑市肆多牛羊交易用鐵錢宣德中遣使十人來朝貢方物又有白葛達國宣德中至 
　　△刺撒 
　　刺撒國自古里舟行順風二十晝夜可至城屋俱以石其俗淳厚喪葬有□ 
　　△不刺哇 
　　不刺哇國永樂中遣使朝貢地斥鹵有鹽池投樹枝於池頃刻鹽凝其上其人拳發圍　布捕魚為業一 
　　△竹步 
　　竹步國 
　　△木骨都刺 
　　木骨都刺國瀕海城屋俱石物產最多 
　　△喃渤利 
　　喃渤利國 
　　△千里達 
　　千里達國 
　　△沙里灣泥 
　　沙里灣泥國以上海外小夷永樂中遣使朝貢 
　　凡東夷之貢表文皆用金葉 
　　郎曰此其載之會典入我王會者爾此外尚有柔佛國強國也其人好鬬有文郎馬神國或雲馬文淵遣兵十餘家其國故有馬名其俗不姦淫者論死入山深處有村名鳥籠里彈其人盡生尾有遲悶國故吉里地悶也居重迦羅東俗以立為尊夷人見王則坐地合掌有貓里務國即今貓里國善國也舶人為之語曰若要富從往貓里務比為其鄰國島網巾礁老所寇盜國轉貧有沙瑤吶嗶嘽二國吶嗶嘽在海畔沙瑤稍紆入山陰皆呂宋一帶有班隘其人皆　頭赤身其山甚奇有仙人出沒焉有美洛居東海中蕃富之國也屢與佛郎機利蘭夷為鬬爭有紅毛番夷利蘭也深目長鼻毛髮皆赤故呼紅毛一名粟果國萬曆間欲求市於閩省閩廣守臣力拒之其人器械精利數往來海上苦諸夷獨佛郎機與之角又有雞籠淡水夷在泉州彭湖■〈山與〉東北名北港又名東番永樂中鄭和入海諭諸夷酋獨不聽約束和貽之家一銅鈴使頸之蓋狗之也
