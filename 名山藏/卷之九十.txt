
●名山藏卷之九十
　　晉江何喬遠　譔 
　　列女記（二） 
　　◆列女記（二） 
　　韓太初妻劉氏 
　　黃珍 
　　夏氏　陳淑真 
　　郭丑 
　　高裴二家節婦 
　　海州侍小花 
　　湯節婦 
　　唐方妻丁錦奴 
　　石孝女 
　　趙康妻袁氏 
　　黃三苟陳小奴 
　　祥符六烈女 
　　吳金童妻庄氏 
　　俞烈女 
　　李氏二女 
　　杜元昭妻費氏 
　　華亭二節婦 
　　陳細秀 
　　唐貴梅 
　　張氏女秀 
　　陡門婦 
　　何氏 
　　瑞州府通判姜榮妾竇氏 
　　趙一鳳妻陳氏 
　　張四桂 
　　鄧閨秀 
　　成世華妻楊氏 
　　劉粉兒 
　　鎮撫張福妹 
　　朱昱妾陳氏 
　　潘聖姑 
　　陶恆妻楊氏 
　　史義姑 
　　郭東山妻王氏 
　　何雄二女 
　　熊氏女 
　　徐亞長 
　　許希曾妻 
　　張隆嬌 
　　林淑溫 
　　蔣氏 
　　歐陽妙聰 
　　山陰周氏女 
　　范氏二女 
　　張桂秀 
　　江厚妻秦氏 
　　侯節婦 
　　譚貴妻何氏 
　　周楞妻應氏 
　　張貞女 
　　興化（陷倭節婦四十三人） 
　　董線娘 
　　貢士游銓妻張氏 
　　謝婦李氏 
　　趙尚貞 
　　胡氏 
　　侯氏 
　　韓太初妻劉氏　　黃珍　　夏氏陳淑真合傳　　郭丑　　高裴二家節婦　　海州侍小花　　湯節婦　　唐方妻丁錦奴　　石孝女　　趙康妻袁氏　　黃三苟妻陳小奴　　祥符六烈女　　吳金童妻庄氏　　俞烈女　　李氏二女　　杜元昭妻費氏　　華亭（節婦）　　陳細秀　　唐貴梅　　張氏女秀　　陡門婦　　何氏　　瑞州通判姜榮妾竇氏　　趙一鳳妻陳氏　　張四桂　　鄧閨秀　　成世華妻楊氏　　劉粉兒　　鎮撫張福妹　　朱昱妾陳氏　　潘聖姑　　陶恆妻楊氏　　史義姑　　郭東山妻王氏　　何雄二女　　熊氏女　　徐亞長　　許希曾妻　　張隆嬌　　林淑溫　　蔣氏　　歐陽妙聰　　山陰周氏女　　范氏二女　　張桂秀　　江原妻秦氏　　侯節婦　　譚貴妻何氏　　周楞妻應氏　　張貞女　　興化（陷倭節婦四十三人）　　董線娘　　貢士游銓妻張氏　　謝婦李氏　　趙尚貞　　胡氏　　侯氏 
　　○韓太初妻劉氏 
　　韓太初妻劉氏新樂人太初仕元為顯官國初徙和州奉母寗以南劉氏事以甚謹寗道墮傷劉刺臂血和湯以進寗愈道復病再進再愈抵和二年寗患風痹久臥暑月蛆生枕席劉耴齧之便不復生驅拂蠅蚊晝夜靡懈後寗病危齧劉指與訣劉不悟復斬指血和粥進寗復愈寗卒遺命權厝以俟歸葬於新樂後五年弗得歸哀號如袒括之日事聞高帝召至厚賜之遣官為歸殯旌門復其家 
　　○黃珍 
　　黃珍寧海人郭仁壽妻尊事仁壽甚至仁壽談辯好客珍極意營集為仁壽娛客不使見窘狀一日仁壽入台城歿旅舍珍聞慟絕數四靈車至庭撫棺一號什地移刻布苫柩側臥不解衣者三月耴石為枕石有棱當枕處肌肉成創創夜浸淫其子泣請以木易之不許如是三年珍不直事夫謹在家事父母亦至孝 
　　○夏氏　陳淑真 
　　李宗頤妻夏氏新建人陳友諒陷南昌部卒扼而欲污之夏氏紿卒近井傍抱女嬰兒抱井死宗頤入國朝被征拜官曆禮部尚書感妻之節終身不娶宗頤博學宏詞南昌有十才子宗頤與焉與宗頤妻同時死者又有同郡陳淑真淑真七歲能誦詩鼓琴友諒寇南昌淑真耴琴彈之曲終泫然流涕曰吾絕弦於此乎父母怪問之曰城陷必辱女將先之明日友諒至赴東湖死 
　　○郭丑 
　　郭丑字道安六合人通詩書善持家隆冬盛寒篝燈持箴恆至夜半纂組烹餁不經師授悉精其能父彬絕憐愛之不肻歸凡子同里鄭玄來求婚彬曰必力學玄往力學人豐九竟妻玄玄間舉古烈女難之一一能稱述醜婦道既修姿容復美其舅有惡念丑彈指曰人倫之變難以語人潛出瀋河而死洪武十年也彬聞之悲欲無生瘞於楊子西河清水潭上一日玄夢其來車馬儀衛甚都曰妾今在長蘆水府掌鈎考人間善惡念子索居故一來耳不可久留也次夕其姑夢亦如之長蘆在六合城南二十五里 
　　○高裴二家節婦 
　　高裴二家節婦皆遼東人高本固姑人從夫戍遼故亦居遼東洪武中故元臣名祖自定遼來歸高帝訪問遼風俗名祖具對因言往年石城有高希鳳者為亂兵所掠力抗不服右腕被斷死其妻劉氏擄行十餘里罵不絕日亦死之希鳳仲弟藥師奴亦死藥師奴妻李氏攜其子文殊孤侄僧保避難高麗至中途度不能兩全以其子差長棄之獨攜侄行及聖朝混一軍民復業李氏訪得其子同歸守服希鳳有季弟伯顏不花為納哈出所殺妻郭氏高麗人居混灘自縊死於馬櫪希鳳從子高塔失丁亦為父讎誣陷死妻金氏與姑邢氏縊死於魚塢所居室一門五婦皆盡節義又言定遼南河寨翰羅村有卒裴皮鐵者瘟死妻李氏女直人年二十二停柩二年晝夜哀臨比葬陳祭辭柩自縊於屋西桑樹是皆臣耳目之所聞見上動容稱嘆即日詔有司旌表 
　　○海州侍小花 
　　海州侍小花年十六許嫁而夫亡往夫家成喪持服養姑送終剪髮自誓守節不二洪武中採訪仗上其事所司以其年未五十不合朝例兵部侍郎徐宗實上言曰隨事處中始為合義守文執一豈曰得宜婦能哭夫於筮嫁之初剪髟於葬姑之後雖剜目截耳亦無以加豈可與尋常守節比例同科朝論是其言下郡邑旌之 
　　○湯節婦 
　　湯節婦上海人通孝經列女傳嫁華亭人鄧林洪武末林卒湯年二十五僅一女鄧族利其居址迫使歸湯不可鄧氏之人遂質居於巨室張氏湯泣曰我守夫骨於茲上當與同存亡奈何棄之即欲自盡張義而去之既而曰鄧利吾財耳盡以家貲還鄧織紝目給所居荒野沮洳中患水者再寢處自如而是時湯女已適人矣操舟來迎請至其家避水不許請暫憩舟中亦不許曰吾守此六十年矣縱沒溺從汝父地下甘心焉學士錢溥傳之曰宋伯姬不避火湯節婦不避水生死一同同歸於貞 
　　○唐方妻丁錦奴 
　　唐方妻丁錦奴新昌人洪武中方為山東僉事坐法死妻子當沒為官奴押卒欲挑錦奴從錦奴借梳掠鬢錦奴擲梳地下予卒卒掠畢持還錦奴罵不受竊謂家人曰此輩無禮必途辱我不若預為計行至陰澤崖峭水深四無援路從肩輿躍下投水中衣厚未沉以手斂裙隨流而逝押卒數輩驚捄至則死矣今稱其處曰夫人潭 
　　○石孝女 
　　石孝女新昌人父潛洪武末坐事籍沒系京獄妻吳走依父家以居一日潛亡歸還匿吳吳兄弟懼連坐遂殺潛投大窖中泯其屍時孝女襁褓耳既長問母曰何無父族母告之故女大悲憤永樂初年十六舅氏以配吳氏之族子女白母曰殺我父者吳也忍事其家廟邪母曰我不幸寡事不繇我可奈何及星期已屇治裝于歸吳禮賓未畢女雉經室中眾驚愕詰其母母仰天哭曰吾女之死為父報讎也號慟數日亦死有司聞之為治殺潛之罪 
　　○趙康妻袁氏 
　　龍安府庠生趙康妻袁氏 【 趙一作嚴】 永樂中康至興文閣棧道墜江死袁聞計哀號奔至溺所自投家人兩月不得其屍潦盡灘清二屍相併於崖側詔書旌門 
　　○黃三苟陳小奴 
　　黃三苟陳小奴大婦家居臨海之康功里三苟出傭作日暮未歸小奴抱女迎候於門忽聞三為苟虎所扼棄棄女於地手執門關迫至山足奮身號呌拽持夫足於虎口中提關擊虎虎驚疑去負三苟歸而三苟死矣小奴年近二十有色嚴正自持村中稱為女御史有土豪欲娶之諷之不從乃率眾擒迫以歸小奴度勢孤難免曰請少侍歸奠亡夫燒除靈座即復來土豪從之奠畢慟哭求死諸男覺其有異環守之乃陽笑而詭遣之鄰家出舍側二里許至姜潭上屬襁綴女碎面毀乳投潭而沒知縣孫振望哀之為收復其塋買田與其兒而復其身小奴事在正統時為土豪囑滅不舉成化中乃得旌 
　　○祥符六烈女 
　　祥符六烈女鄉人為立廟於開封府之西門而李夢陽為之傳若贊六烈女者天順中有陳女年十八聘楊瑄亡何瑄卒女痛哭將死之父母不許欲往哭又不計女則竊翦發屬媒氏曰必往寘死者懷中於是瑄母以異時定婚帖裹發寘瑄懷葬焉後聞其父母為改聘自縊而死後五十三年瑄有侄曰永康者攻葬瑄求陳氏骨合焉葬三年而岐榖了瓜產其墓張氏者李傑妻也年十八歸傑踰年傑病且死握其手曰我死汝必更雖然善侍後人矣張泣自矢也傑死謂棺匠曰大之夫性喜寬其父母不許張哭曰不大不棺棺成自經死高氏者夏永昌妻嫁三月而永昌死高氏欲從之家人防嚴則日於几筵前焚香祈得死曰永昌俟我其母知之泣語之曰汝今年十有九耳奈何乎死高氏曰嗟嗟母謂百年永耶等死耳竟縊死萬氏魏相妻也相之死也祖姑王覘婦有決志引登樓與同臥起婦曰婦不食者數日矣饑渴甚請下樓而飲水既下遂縊死時年二十一王氏者孫林妻怵病貧無以療賣衣辦湯藥夜籲天求代不得林死自經死張氏孝子田銳妻也銳嘗刲股療母母死廬墓三年孝子有甥宿孝子鋪而夜殺其鄰客盜其財於是孝子逮獄死屍出牆為之崩張氏哭欲死曰夫為孝子我不能為節婦邪竟死婦陽贊曰貴非必爵輝豈惟華有碎而完有凶而嘉於烈陳氏甘心未家槁骸竟雙並蔕則瓜岐穗離離載嘉者禾五女繼興奮義秉貞隕軀捨生展哉令名於惟六女生猶鴻毛死而遽巍山嶽其高瞻廟者拜過里者惑無貴無賤無識不識即跡揆心驗獨持同古今一感人心至公熊掌耴譬瓦全是恥爾忠爾孝敢告君子 
　　○吳金童妻庄氏 
　　海康吳金童妻庄氏成化初隨夫避賊於新會傭作劉銘家銘見庄容好欲犯之屢誘不從乃謀鄉人梁狗從其夫入海捕魚因推殺之海中越三日庄見夫不還走覓海濱有一屍流岸側手足被縛庄物色其衣服金也即歸摧其女赴海抱金屍而沒時年三十二翌日三屍隨流遶銘之門去而復返鄉人感傷共殯祭之然未知殺金者銘也而梁狗私泄於人有司遂捕銘井狗寘之罪奏聞旌表 
　　○俞烈女 
　　俞烈女者永嘉人父蚤亡母窘衣食慾改適烈女泣曰不幸無父失母何依不如死也赴水死不克而母歸郡人劉斌烈女依焉怏怏不自得亡何母卒斌前妻子遣婢潛說欲污之詈而唾其面婢曰彼雲不從將殺汝矣烈女曰吾寧不義生一日斌有他適前妻子操刃即之女厲聲曰狂悖無禮吾不能辱前妻子遂則殺之斌歸捕前妻子置之死而郡中大旱守何文淵大禱禜不應曰郡有冤乎耆老以烈女事告文淵大驚為文往祭天立雨 
　　○李氏二女 
　　李氏二女芮城人成化甲辰歲大飢二女年及笄天姿秀懿父歿乏食鄰婦曰父箱篋中猶有妝奩可出鬻也二女慚羞竟不出戶伏箱餓死閭里為之嗟吁 
　　○杜元昭妻費氏 
　　生員杜元昭妻費氏平陸人元昭亡費年二十撫孤樹節身不厭糠核而奉姑極其敬順至賣衣供甘旨人謂之曰衣得無盡乎衣盡何賣費曰姑存有限物盡復來姑歿乃自縊而從之 
　　○華亭二節婦 
　　華亭二節婦者朱氏之婦一薛一翁娣姒也皆年二十餘寡郡邑請旌之諸子以告薛不許曰身事人者不可失也言許人者不可食也步而家門可望他家塵執而家爨可折他家薪吾誠結於心焉巳矣夫何求裁且鄰家如吾少而寡豈少也如吾寡而貧至於老豈少也竟不受旌二節貞志既同娣姒之交終老如一 
　　○陳細秀 
　　陳細秀金溪人父宣遘疾幾殆細秀年十四禱天求代或語細秀縣中軍山懸崖千仞有疾者捨身崖下則愈細秀偕祖往既登崖躍然投下祖意其死攀緣下至深谷聞語聲視之肢體如故惟額少傷歸而父愈 
　　○唐貴梅 
　　唐貴梅貴池人笄年適朱姓夫貧且弱有老姑悍且淫少與徽州一富商有私弘治中富商復至池見婦悅之密以金錦賂姑姑利其有誨婦淫百端弗聽至繼以炮烙體無完膚乃以不孝訟於官通判慈谿毛玉亦受商販倍加官刑幾死者數商猶慕其色冀其改節復令姑保出之親黨咸勸其吐實婦曰全吾名而污吾姑非孝也夕易袿襡雉經於後園古梅樹下及旦姑不佑之也將入其室挺之手持桑杖且罵且行曰惡奴旱從我言又得金帛又享快樂乃竟何如而自苦乎入室無見尋之至樹下乃知其死大慟哭親黨咻姑曰生以不孝訟之死稱嫗心又何慟哭姑曰婦在吾猶有望婦死商人必倒贓吾哭金帛不哭此惡奴也屍懸於樹三月顏如生每歲梅月之下隱隱見形冉冉而沒有司以礙於官府之故終不舉楊慎為作傳以附露筋碑之跗 
　　○張氏女秀 
　　張氏女秀汝寧西平人年十七許嫁同邑尹氏子琳明年病死女聞計易服悲哀若巳嫁者葬之日請於父母送焉臨穴憑棺哭幾絕已請即尹氏執喪舅姑不忍也勸之他適誓死以謝一日聞嫡母宋疾甚亟歸省宋思鹿羹潛刲股羹進之宋疾以愈 
　　○陡門婦 
　　陡門婦宣城人正德間夫婦居徒門中邑大旱偕其夫行乞金寶圩夫與約曰爾止此吾往行乞得食當還飼女去數日不返圩人唐甲者悅其貌邀與俱歸不可遣妻孥數輩誘致之堅不往與之食堅不食竟餓死 
　　○何氏 
　　何氏泗州人父死家貧有不知名夫婦寓居州中與其母求聘為婚既至則徙居他縣逼之為娼何氏不受楚撻持刀自刎夫婦皆逃去有司聞禮葬之其後天旱人疑為何冤所致淮安守詣祭其墓天乃雨正德中旌門 
　　○瑞州府通判姜榮妾竇氏 
　　瑞州府通判姜榮妾竇氏瑞無城正德間華林賊來劫府榮時攝府篆倉卒授竇篆出御賊賊突府廨捉竇並其嫡子婦持刀脅之竇氏以身翼蔽嫡子婦肩被刃者數處輒曰寧殺我告賊某處衣服具在可往耴賊耴衣服竇懷篆藏於後園池中少選賊復至系縛竇氏如前驅竇上馬竇不得脫沿途罵賊眾欲殺之賊首曰是婦媚麗且聽其罵至巢中落吾手矣同時被虜者有唐氏盛豹一父子竇因好謂賊曰君既虜子可放父還歸報我主攜金來贖我也賊信之遣豹一還竇氏呼豹一私語之篆處曰歸語我家我命盡矣前行見道傍井假以渴飲遂下馬自投於井中賊驚嘆去正德中旌表 
　　○趙一鳳妻陳氏 
　　崑山縣生員趙一鳳妻陳氏鳳卒遺二孤子陳斷髮自誓居二歲二孤繼亡嘆曰不死為孤孤亡吾死待葬畢耳偶聞外議諷之登車即用石灰自瞎雙目居一年葬夫畢舉首觸石絕復甦即自置棺沐浴更衣臥棺中不語三日死 
　　○張四桂 
　　□陽縣民張倉女四桂幼喪父與母貧居紡織為業里中惡少年王宰素窺瞷之女自待端嚴他日母出宰踰垣逼之桂堅執據其床欄欄毀身終不移罵不絕聲宰用鍤斷女頭去官為治宰罪 
　　○鄧閨秀 
　　鄧閨秀新淦人生十五歸曾景昭即能善事其祖姑若姑諧和妯娌間裡俗為商其家多金婦人則粉黛紈綺習惰侈閨秀衣布紡織日頟頟不休或諷其朴而自苦曰布素常也侈則為妖麻枲婦功惰弗婦矣正德中江西盜起所過剽奪淫污閨秀聞而憤曰狗鼠乃爾謂人盡懼死邪一日黎明盜來遶屋閨秀曰鼠輩襲我矣火屋一面使無合圍匿所生女僻處牽其子從姑出走盜得之索其賄罄與之曰為姑與子請命賊並脫之獨繩閨秀頸驅之行閨秀且行且哭顧姑若子巳遠則伏地罵求死遂遇害後來人死所往往見黑氣如車輪 
　　○成世華妻楊氏 
　　成世華妻楊氏無錫人歸世華為繼室寡而家散楊無子獨一女幼而世華之二子各依其婦黨以居或語楊盍就子居乎曰子可從也婦之黨不可依曰然則從父家居乎曰父可從也夫之宗不可棄乃僦其半鄰之室獨與一老嫗俱歲盡設夫主奠酒饌盡哀召姻戚飯以為常有訪舊者不之二子而之楊榛梖之問不缺女長贅倩益修整為內外規 
　　○劉粉兒 
　　劉粉兒高郵人少許秀才吳作正德中作得末疾微殆私謂其母欲得聘妻而見之母往以意諭劉女初無難意遂與母偕詣作家入作臥內語移時作得見聘妻喜而病癒久之復思之而轉病竟卒女聞引被蒙首面內而臥家人呼之飲食不應屍蹷然起盡耴其平日自為之屬凡屬嫁奩者滿一襆使持送作家默默屏坐而巳父他出以□婦慰遣女女無異也好復其父其夜結朿紉合投其門前之市河死其父母升與作合葬焉 
　　○鎮撫張福妹 
　　廣西右衛鎮撫張福妹故興化人福赴京襲職道卒遺妻劉氏子輝年方六歲親戚憐劉少寡諷使嫁妹曰嫂嫁則孤必不能存孤不存祀絕矣乃斷髮不嫁與其嫂撫孤侄以存張祀後以壽終鄉鄰號其塜曰義姑塜 
　　○朱昱妾陳氏 
　　武進人朱昱妾陳氏昱無子陳事嫡妻甚謹嫡妻亦甚愛之亡何嫡妻死昱亦危疾綿惙陳度不可起泣曰主母既亡主父臨盡妾年少也不免見奪孰若先之示心主父自縊而死弘治初旌表 
　　○潘聖姑 
　　潘聖姑錢塘人許聘孫登名登名卒聖姑聞訃即欲奔喪守制父母不許遂毀妝垢面服縞斷葷閉門不出富室爭求聘之輒欲自盡父母捄蘇久之登名母死女聞哀毀幾絕密於室中置飯一盂遙奠夫姑遂裂衾自縊鄉人祠之以勵女節 
　　○陶恆妻楊氏 
　　廣宗縣民陶恆妻楊氏正德門流賊剽掠楊被獲悅其色慾污之楊叱罵不屈賊怒縛之樹間刀脅之楊罵益厲賊剖楊腹刳其胎斷其手足碎其骨肉至死罵不絕口嘉靖中旌表 
　　○史義姑 
　　史義姑許聘宜興縣邵一龍未歸而一龍沒義姑書中心不改四字自刺面上父母不能奪其志 
　　○郭東山妻王氏 
　　宜興縣學生郭東山妻王氏早孀守節有堂侄英無禮於主鄰里勸救英長跽哭訴王倉皇不敢當英誤執王手王以為污遂執刀截斷之嘉靖中旌表 
　　○何雄二女 
　　旴■〈日台〉縣民何雄有二女長十七次十三嘉靖十年縣飢欲以二女為人婢妾不果又欲賣人為娼二女不從以死自誓雄強之夜潛出以帛相系俱投水中既三日雙屍挽手並浮水面逆流而上衣鞵如故 
　　○熊氏女 
　　熊氏女麻城人許於劉康康疾篤女割左股遺康康食之竟卒訃聞女號慟必死父母多方曉譬不能解曰不哭於劉我終不生許之往哭劉絕復甦始泣勸之曰未適吾兒汝何必死女曰以股食之以身事之矣不死何歸以首觸桂而死萬曆中旌門 
　　○徐亞長 
　　徐亞長者東筦徐添男女添男畜於徐為義子生亞長四歲添男死母以亞長還其主人翁去而別嫁亞長十餘歲勤勞井臼恬靜寡言笑居賤不免出入常有凜然難犯之色養子進旺欲私之不得一日主人翁使亞長薙穢於北洲之荳田進旺跡而強之亞長力拒獲免因哭曰聞郎君讀書有寡婦手被人牽輒投北洲江而死 
　　○許希曾妻 
　　臨高民許希曾妻嘉靖中被賊擄掠誓曰婦人血無污地魂可貫空賊辱之抱柱而罵遂被殺 
　　○張隆嬌 
　　張隆嬌興寧人嫁於陳其姑有外行隆嬌請歸寧自縊而死詔書旌門 
　　○林淑溫 
　　林淑溫瓊山人許沈氏子未行而沈卒淑溫聞訃師日去盥櫛朝夕哀慟會海寇其家欲擄之女號哭奮身投海賊急捄之欲殺其父母以逼其從女曰辱吾身及吾父母何顏以生碎首囓舌而死賊憫焉乃釋其父母 
　　○蔣氏 
　　蔣氏全州人父希敏十歲母亡十七希敏卒二弟幼且疾蔣誓不嫁母家為之媒蔣曰巳從夫而致弟失所非仁也況能保吾蔣千百年之祀則一身於我為日幾何遂力持父遺業謹視弟弟長反為娶婦家財日饒二弟終身事之以母鄉人稱之曰仁姑 
　　○歐陽妙聰 
　　歐陽妙聰彭澤縣民永暟之女永暟妻生妙聰及子四人而永暟卒久之二男子繼喪永暟妻痛不自勝嘆曰四子去二其二子存亡寧復可知我其終老無所依怙妙聰涕泣跪母膝下掠發自誓願不嫁養母家至貧事母至孝母哭傷目瞽妙聰朝夕奉事焚香籲天目以復明母年八十且死以手援妙聰曰汝女身男想惟我所知負汝青春我之過也我死汝宜適人勿執前誓妙聰謝之母卒三載服除鄰母來勸妙聰適人妙聰曰有前誓吾弟弟巳孫何患無依遂絕鄰母鄉人稱曰孝女正德十一年旌表 
　　○山陰周氏女 
　　山陰周氏女年十九適蕭山汪欽欽兄弟五人俱夭歿獨父湛及母在夜有劫盜湛起御之遇害盜盡掠其貲去周號泣曰貲不足惜仍乃刃吾舅誓不與俱生堥身訴於官不獲則走奏京師荼茹三年竟獲盜三十人斬於市 
　　○范氏二女 
　　范氏二女會稽入幼好讀書通列女傳長適江氏一月而寡次將歸傅氏而夫亡二女同築一垣圍屋數椽田十畆於垣內相守以居當種獲時父率傭以入余日皆閉戶雖灌田亦溝引而巳如是者踰三十年復自為土死而合葬焉 
　　○張桂秀 
　　張桂秀浮梁人父母搥綿為生以桂秀許聘凌氏子凌日貧落父母欲解盟以予美少年懼女素剛不可動乃俱佯出屬少年逼近之女覺紿曰俟沐浴以從浴竟執父所業綿槌奮擊少年少年昏什女自縊死既葬墓上草棘不生 
　　○江厚妻秦氏 
　　江津人江厚妻秦氏年二十四厚溺死停山下秦至溺所號泣投水者數眾持之不果停之水洶急溺無獲者秦誓死不還臥水次九晝夜竟獲屍人謂誠心所感 
　　○侯節婦 
　　巴縣侯節婦夫戍松潘還溺死侯方裁製或告之裁製自若再告者至遂以刀刺心而死 
　　○譚貴妻何氏 
　　興業縣民譚貴妻何氏年十八夫卒刺貞節孝順四字於賻事姑育子慈孝廉備後子汝　萬曆中舉粵西解元 
　　○周楞妻應氏 
　　周楞妻應氏臨海人嘉靖中楞以姻屬橫連死無子應年二十五即欲同死以姑老無依乃殯夫山垌誅茅荊棘間績作自活所居比鄰懸遠■〈豸寸〉虎魑魅日相狎邇風雨祁寒或不舉火者累日偶得舉火即以養姑節口忍飢姑臥病十年起坐扶持如一日邑令劉大直表其門歲給粟帛台守譚綸樹其里曰節孝 
　　○張貞女 
　　張貞女嘉定人嫁汪客之子客老矣又嗜酒客嫗多與惡少私客昏昏不省也嫗則從諸惡少攜酒客家貞女初歸客子客嫗召貞女出拜諸惡少貞女不肻則語客子曰夫日來我家者何人也而其口殊不及正義客子曰是吾父好友也通家久矣貞女曰好友乃如此若長大母如此不媿死也一日嫗與惡少浴呼婦提湯貞女見惡少驚反走歸母家日夜哭母強問其哭故語實居久之嫗陽謝貞女貞女歸歸則百苦之貞女時時泣語客子謝絕諸惡少也乘間從容勸客曰請舅氏少飲酒客父子不省反以語嫗備榜掠庂惡少中有胡岩者欲從嫗通貞女誘逼不應一日直逼入其寢貞女大呼殺人殺人持杵擊岩終夜哭泣自旦至墓岩與嫗恐事泄縶諸床守之貞女哭自如又明日招諸惡少酣飲夜二鼓共縛貞女椎斧交下貞女曰刃我刃我一人前刺其頸一人刺其脅椓其陰貞女死共舉屍欲滅之屍重不可舉乃縱火其室天反風官逮小女奴及諸惡少鞫之得其狀嫗□惡少曰汝謂姑殺婦無罪今何如縣令坐嫗死縣有貞烈祠壇令暴嫗戶壇上毋得收其家夜收之雷雷暴至群鬼百數啾啾來逐始令鞫獄時出貞女屍貞女經暑三月矣僵臥如生也其頸脅創孔有血沫諸惡少籲天以祈免血乃從其兩腋出而貞烈之祠先三日祠旁人聞鼓樂聲從天來火出祠柱中矣吳人歸有光曰於是見節義天所護然天護之不能護之使無害者何也 
　　○興化（陷倭節婦四十三人） 
　　嘉靖四十一年倭陷興化城與難者四十三人其事可哀其志皦如也庠士林觀頤妻柯氏倭圍城語妯娌曰城陷死矣賊至被執至顧提學池亭賊稍侵之遂赴水死庠士林須恭妻劉氏年二十六姿貌殊麗賊強侵之劉抗拒刃剸其腹同俘者見其屍仆地猶手執裩襠賊感動為久具棺殮高翰妻翁氏賊入城翁抱姑哭賊殺姑礪刃翁頸曰不從砍矣翁伸頸罵曰賊奴便砍何可從也賊復殺其幼子而擬而兵曰砍矣翁復罵曰姑死子死吾獨生乎伏姑屍大哭遂被害陳復拱妻黃三姐年十七垢面冀免污賊獲逼之梳洗黃哭罵奮前奪刀賊大怒拽之出黃且指且罵賊劈之五指俱落仍刺殺之同俘者覆以青袍積薪焚其屍知縣鄭文煥繼室郭氏賊執欲污之厲聲罵遂遇害魚台尹鄭任妻陳氏賊入城時即投井家人捄出之同夫被執入營奮必死既而夫釋獨留遂罵賊死歸殯之顏色如生知縣黃約妻高氏城陷抗賊死節庠士蘇繼茂妻唐氏城圍急指後庭井中謂臧獲曰城陷此吾死所矣倭入城盡室逃竄唐氏投井死鄉貢士方繼曾妻林氏夫沒貧且無子忍死養舅城陷亟扶舅縋城舅老悸不能下乃垢面男■〈髟上告下〉扶舅歸伏其夫棺側賊獲之笞舅請以身代賊兩釋之戒諸黨勿爇其居庠士周大佐妻游氏城陷被執賊青贖金露刃臨之游無懼色值他賊過欲以金代贖游罵愈厲遂被害廩生鄭東野妻陳氏年二十五賊入城即投井家人救出之同夫被執罵賊死庠士林觀文妻陳氏年二十四守志又四年被執不屈賊生縛而投之火中庠士鄭肇妻鄒氏肇被執舅引姑及鄒匿鄰舍天明賊獲之逼使前鄒奮曰死即死不可前也賊怒刀刺洞胸血被地猶屹然坐姑驚號賊斫姑頰愈憤罵激烈賊刺其喉死庠士宋茂淳妻張氏賊逼之具脂粉使自飾張號詈盡碎其具賊欲刃之受以頸乃禁之密室潛自牖出抱相兒下井死庠士李啟謨妻黃氏方盛年賊至匿其男雞塒中覆以麥草與二女赴水死州判黃采妾朱氏張氏城陷朱自經死張與采被執賊屢犯不從執采焚之張自投烈火死朱年二十五張年二十李塗妻陳氏塗嬰疾陳事姑甚孝年十九倭執而逼之罵賊投水死庠士鄭日新芒蕭翠環與其婢同為賊執曰吾必死之即以所生子付其嫡妻既至賊逼之不從佯欲殺之即引頸受刃如是者三婢勸之曰何自苦乃爾怒罵愈厲賊刃之吳緒妻鄭氏年二十八年亡勵節城陷死焉林文鉞妻王氏早寡撫孤有孫矣城陷賊欲刃之孫廷准曰祖母守節請殺吾賊殺准王得釋准妻黃氏縋城遁入山聞夫計不食死准弟廷溉以護幼弟出城為賊所殺未娶婦鄭氏適被系亦自投白馬潭巾黃懋志繼室翁氏莊重美姿賊見而悅之紿以更衣自縊死王大勛妻張氏年二十二夫亡姑老自吃糠核以米啖姑遺腹生男撫教之賊入城與婦朱氏扃門燔死吳應桓妻陳氏年二十七寇獲之大號曰一死便休從汝虜耶什地不起賊斬之黃士寵妻陳氏士寵宕子也陳為像拾仰耴生有男女矣而士寵沒服闋舅姑欲嫁之涕泣跽庭自明志義亡何男女夭喪志節益堅賊且至城中屢驚言人曰吾聞死而無辱則魂魄不媿竟被擄赴水死郭景順妻何氏年二十五猝遇賊勒之不從欲兵之曰可死不可辱賊五舟聯為一舟縛何氏出刃摩其頸以示同俘諸婦時冬方衣絮絮領故厚何自抑衣領伸頸受刃嫚罵祈死賊怒殺之投屍海中鄭若濟居江口倭至江口妻蕭方入城若濟遇害計聞肅哭投江橋死阮有道妻黃細娘居海上聞倭警攜二子附舟避之賊追至赴水死有道從弟道充妻陳氏遇賊亦赴水年俱二十餘蕭奇烈奇照兄弟也其二婦皆林氏同孀共節倭至城二婦相語曰吾二人婺居十年不可辱也當求所以生二孤耳奇照妻縋兒城外投城下從之奇烈妻則毀面易乞人服從城門出奇照妻足傷尋卒奇烈妻被傷什地力護其兒居月余亦卒雍士憲妻林氏倭臨城姑方臥病林不忍去姑賊至將殺姑林請代賊見林色悅之免其姑縛林去至渠河林紿曰不須縛也願行賊信而解之遂投河死陳在良陳妻方邵娘城陷與姑若夫出避賊賊擁至姑若夫俱相失賊逼之邵娘罵賊投河死林承芳妻鄭氏遇賊罵不從賊怒割其左耳罵愈厲復割其右耳又復罵賊大怒割鼻逐之劉氏二女被倭擄系入知府林介祠中倭飲而酣遍視系中得二女出之姊妹也姊年可十七八有殊姿倭先耴姊姊厲聲曰我名家女也肻污賊倭莫知云何詢舌人具以對微笑命慰之曰若從我終當詢父母歸汝耳女曰父母未可知此時尚論歸耶倭知其不然以姿故乃撫背作款語狀女雄視罵益甚時黃昏倭方縱火女即赴火死巳復侵其妹妹大罵曰我姊為汝死我豈汝污夷雖不辨其音然見其色厲甚露刃脅之女不為動曰死即死倭無可為計欲強犯之女知之紿舌人曰吾固願從姊屍未化吾不忍也化姊屍從汝矣倭聞譯言有喜色身負薪為諸酋先火熾女又赴火死倭恚甚連創其膚殺其被逮四五人以泄怒黃河妻陳氏河陷賊賊質以索鏹陳氏遍過宗人無所得乃自入虜圍請代告賊曰必放夫出鏹乃可得逾旬河不至賊以為紿巳引出割其乳立斃西門女子者賊至匿西門涵竇中賊得之據地不起賊怒刺其喉四五日顏色如生但頭微俯如支頤之狀二女姊妹也賊欲污姊姊厲萬大罵值火發遂赴死巳而意及妹亦投火從之賊吐舌去溝頭池嫗者賊將殺一男子嫗固抱持雲夫也賊奪而殺之嫗拊屍裹血哭移時亦被害北門嫗者賊殺其姑抱哭同死水關旁女子者賊執之罵賊賊斷女子舌寸斬焉後村婦人者容色甚盛不受賊污曰請受刃賊戀之置之房乃自垢其面請死甚切賊不忍復以火毀麵皮決之如癩賊舍之釘壁女子者抗賊不屈賊釘其手足於梅峰寺前之壁間以死槐樹下女子與父同執賊欲就女耴贖金女曰吾女流無能為也可放吾父賊出其父女遂代父死衣紅女子丘家女也容色麗都賊往西洲得之厲聲罵賊死 
　　○董線娘 
　　李遇陽妻董線娘浦城人遇陽畫史也以宕子游江湖間去之二十載方歸歸數月輒復去此時舅姑咸年踰六旬而夫兄不事生業所以養舅姑皆自線娘十指出而自後畫史之音信絕矣舅沒夫兄潛與姑詐為夫書囑之改適線娘痛哭自縊姑憐而止之嗣是家日窶夫兄出亡線娘養姑不懈姑歿典衣襄事歸家衣其兄嫂居或日不爨爨亦不飽也萬曆中乃知畫史贅馬瑚瑚府富人家挾貲至千前一歲物故線娘號泣曰死吾不媿矣遂不食死年五十一 
　　○貢士游銓妻張氏 
　　貢士游銓妻張氏政和人適銓奉匜沃盥有賓案儀生有二子二女長女巳嫁季方筭也嘉靖季寇發建寧張氏慮且莫測數提誨其季女曰凡我婦質順適其晏以一所天幸矣彼變之窘惟溺與刃女謹識之銓聞讓曰婦言不祥無喪而憊者歟張曰婦聞士尚其節必崇於夙女愛其身必明於素君將砥節胡是不解無惡不祥使婦與女能明不祥祥莫大焉居亡何寇攻政和陷之張度不能脫連呼女曰省前誨乎頷之即赴井死張隨之閱數日賊窺井出骸割其帶槖中簪珥得金數十時銓與其兒俱被執於郊外銓幸先脫後賊拘銓兒押之赴家耴貲視其母妹則既死矣賊知其故亦相愕曰維母與子各挾其貲可以得生何弗為也烈哉烈哉覆之以衣而去萬曆中旌門 
　　○謝婦李氏 
　　謝婦李氏崇仁人幼許聘謝曳九曳九商於楚數年不返李既笄以家貧歸謝與曳九未一面也踰五歲曳九書來曰巳他娶李氏矢志自守家人知其不可強遣之歸寧父母多方諷之亦不語自嘆曰一馬一鞍天定之矣其父田夫也不克成女志私以許人李聞之自縊死 
　　○趙尚貞 
　　趙尚貞江華縣民趙志倫女幼聰慧嘗辟纑燈下聞其弱弟讀孝經因通書義一日父耴官給諭民歌聖諭解說帖壁上尚貞就讀至婦職婦德之條聳然有悟隆慶初富川苗賊數十人至志倫家虜尚貞去尚貞怒罵臥地不行賊割發恐之罵言愈厲賊系頸拽之尚貞乘間抽賊刀刺城肋群賊大怒斷其手足支解以去年時十八萬曆中旌門 
　　○胡氏 
　　胡氏衡州人年十六適庠生謝恩賜恩賜讀書鴈峰下遇方士授之丹術謂仙可立致絕欽養生父母不知也為娶胡胡善事尊嫜敬奉夫子內外咸宜顧未嘗一接枕席居二年母始知之泣謂恩賜曰吾子雅汝痦何不為嗣續計不念新婦獨不念二老人耶恩賜終不移而胡無幾微見顏色又八年恩賜死舅氏繼之胡哀號累日夜亡何姑病亦危籲天願代姑幸無恙憐其尚處子也為奩具欲嫁之胡大慟曰新婦去姑誰與養既醮矣可再乎仰天誓死姑見其誠乃為恩賜立嗣不半載所立嗣亦死姑慟欲絕胡朝夕侍曲為解譬姑安之姑以壽終胡喪葬皆如禮 
　　○侯氏 
　　方廷淮妻侯氏樂清人家貧甚僅有長凳一每食不敢與夫並乃跨卓其上與夫對食如賓攻苦茹淡家益以饒 
　　郎曰賢淑之女世之所不易得見也存之可以輔世道貞之與烈郡國志比比有乃其事雖甚難而跡多相類余又不勝收焉蓋於此有幸不幸矣若夫深山巨野之間奇節艱貞不登於君子之載至冺冺乎無聞者烏可謂無人哉則又余所不得而收者也
