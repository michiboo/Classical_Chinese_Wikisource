
●名山藏卷之五十七
　　晉江何喬遠　譔 
　　臣林記（洪武臣二） 
　　◆臣林記（洪武臣二） 
　　劉基 
　　李善長 
　　吳良　吳禎合傳 
　　耿炳文 
　　廖永忠 
　　楊璟 
　　郭英 
　　○劉基 
　　劉基字伯溫青田人曾祖濠祖廷槐父爚濠為宋翰林掌書每陰雨積雪登高丘而望其聚突無煙者賑之宋亡林融為宋舉義元使使簿錄融株連盡其里濠盛治牛酒延使者其家醉之胠其篋私記其渠率二百人而自火其室使者走火失錄濠佯為使者游核第以所記二百人上基在元年十一舉於鄉十五成進士授高安丞揭曼碩見之曰此魏徵之流將來濟時器也進賢有老人鄧祥甫者善天文見基驚曰公聰明絕世器識宏深當為一代偉人盡送所藏秘書於基基氣甚豪不可一世士以屈強書生自命在高安以剛廉不合去方谷珍反省憲復辟基為元帥府都事基請興兵捕斬之而元大臣受谷珍金謫基言錮之紹興基時時往來雲門諸山或為人擇葬葬用粒粟法亦數數遇異人得其術會山寇起行省復召為都事基自募義兵剿寇與石抹宜孫守處累授行省郎中大臣錄守江南功基不與遂棄官歸隱青田山南田山下初基嘗游杭飲西湖上有祥雲起西北一湖皆光座客盡驚詫相與賦詩以為祥兆基獨大言曰此天子氣也應在建康十年後當有王者興我當輔之座客謂基狂漸離席去基獨與其門生沈與京放歌極醉罷基居南田山下讀書作郁離子十八篇其丑物托類皆悲生民之塗炭嘆國法之弁髦庶幾藏器以遇真主其辭甚多其意一也郁者文也離者明也其九難篇仿七發七啟而為之而其末歸於講堯禹之道論湯武之事憲伊呂師周召稽考先王之典商度救時之政明法度肄禮樂以待王者之興客或說基曰今天下擾擾以公才畧據括蒼並金華明越可折簡定因畫江守之此勾踐之業也基笑曰吾正惡方谷珍張士誠刺促狐鼠乃與同轍邪天命有歸姑待之吳公下建康定括蒼基大置酒會親客指干象曰上天命也豈人力邪客皆亡去基決計趨建康眾疑未決基母富氏曰自古衰亂之世不輔真主詎萬全哉會總制官孫炎以吳公命來聘遂繇閒道詣見陳時務十八策因說吳公曰明公因天下之亂崛起草昧閒不用尺土一旅憑藉怹人名號甚光明行事甚順應此王師也我有兩敵國陳友諒居其西張士誠居其東友諒包饒九跨荊襄幾天下半而士誠僅有浙西地南不過會稽北不過淮揚與明公寇勢而侔威然士誠鼠伏狸候陰欲背元陽則附之此守虜耳無能為也友諒劫其君而脅其下下皆乖怨友諒剽悍輕死不難以其國當人之鋒然實數戰民疲位乖則不驩民疲則不傅故漢易取也夫攫獸先猛擒賊先賊今日之計莫若先伐漢漢地廣大得漢天下之形成矣吳公聞基言大悅稱先生而不名時諸將多從公滁濠閒力戰有功基以儒生緩帶稱軍祭酒陳友諒既殺花雲於太平弒徐壽輝而奪之揚言東下聲勢大震諸將多恐議降議奔以人人殊基後至睅目不言吳公目基不言召入內問之曰寡人以國委先生今漢兵旦夕壓境諸將紛紛先生默不言有意乎基曰請賜臣劔先斬議降及奔者臣乃言吳公曰寡人願急聞其言而後賜基曰友諒恃太平之勝盛氣東下我師縮朒不稱勢必敗今明公初有建康圖國之始與漢決雌雄在上一舉勝則王敗則虜奈何使諸將人人持所見夫驕易敗也創易懲也敗驕在彼懲創在我臣聞天道後舉者勝王師得人為本明公若傾府庫以興士怒開至誠以固人心興王之業在此時也且臣閒者望二國氣敵衰我旺擒之必矣吳公曰善於是賜基劔令諸將盡拜基為軍師有不服者斬之諸將竦然是以有龍江之捷公以克敵賞賞基不受公還攻友諒安慶不下基請棄安慶直之江州搗其巢穴友諒出不意喪魄夜遁武昌其丞相胡廷美欲以江西降而有疑意請無散所部屬之他將公難之基自後踢公所坐胡床公悟竟許廷美以得江西既以母喪辭歸處處有李佑之賀仁德之變殺主將耿再成括蒼以東皆動搖基夜入城招諭其渠率傳書內外安撫之詰旦大定基在處時時語人以吳公必有天下狀處人與其鄰近郡縣翁然皆服方國珍通書於基基說之納土國珍從之久之公與漢大戰鄱陽湖公坐胡床督戰基占氣排公床連呼曰公更舟公更舟公倉皇起改舟則漢炮碎舟皆糜公與漢相持湖中三日基請移軍湖口以金木相犯之日克之友諒果以庚寅中矢死久之諸將奉公為吳王置太史監以基為太史令吳王使徐達常遇春攻張士誠蘇州圍三百餘日不下基曰蘇城形如螺取螺者擊首則縮擊尾則出齊門尾也盤門首也擊齊門盤門開矣諸將用其言破之既獻俘王意欲殺士誠基密言曰元失其鹿天下共逐豪傑之士雲合烏集誰不願帝士誠非有弒王篡君之罪殺之無名且業巳稱王一方其志氣不小臣觀其人非為人用者急則死耳莫若好待之王乃使李善長慰問士誠善長夜過士誠曰主公與足下共起逐兔之秋人各求所獲非有宿怨深讎也足下於元又非有不諱之惡為世大罪也特以天無二日民無二王天下之勢終當一耳主公推心置人待足下固甚厚足下若愛其餘生順天之命異日者亦得剖符裂土世為休臣士誠堅臥不起出言不遜善長大怒罵出是時改監為院基為太史院使巳為御史中丞仍兼官吳王即位為天子置汴梁為北都車駕行視之使基與善長居守基督察奸惡輦轂肅然宦者監工不肅即亦啟皇太子逮治之中書省都事彬奸事覺基馳奏請誅彬既得旨李善長以省僚欲庇之會天旱請基緩其獄基不從曰除奸彬天必雨竟殺之帝還善長言基專恣左右畏基亦短之帝皆不問會有妻喪告歸其冬手詔召還曰前太史令御史中丞基世居括蒼懷先聖道天下初亂聞朕親將金華旋師建業即別里閭捐丘壟應聘而起相從羣雄未定之秋居則匡輔治道動則仰觀天象發縱指示無往不克曩者攻皖城抜九江撫饒郡降洪都取武昌定處城內變爾多輔焉彭蠡鏖戰炮聲激裂若雷臨首軍士大呼鬼神號怒自旦至暮如是凡四爾時在舟同我患難今秋告歸久而未至朕心缺然今天下一家爾當疾來同盟勛冊言非儒造實出朕誠爾遂命駕良慰朕心既至賚賜甚厚追封其祖父皆永嘉郡公洪武三年授弘文館學士其冬授開國翊運守正文臣資善大夫護軍誠意作祿二千石曰吾子房也上賦處州御史大夫章溢請加之宋賦畝五合上曰青田便畝五合而巳令伯溫鄉里世世為美談四年春賜老歸其秋手書付基曰近西蜀悉平稱名者盡俘京師我之疆宇不少前王胡元以寬失天下朕今捄之猛然小人但喜寬恣謗罵國家扇惑非非莫能治即今天象迭見天鳴巳八載日中黑子見三年今秋天鳴雲動日中黑子或二或三或一日更有之更不知災禍自何年月日至卿年高靜處萬山中必有真知今遣刻期往卿問訊使行勿賚茶飯返之基悉條對而焚其草大要勸上國威巳立宜少濟以寬大雲基還隱南田山中飲酒奕棋而巳口不及功守令訪見皆不得一日令微服為野人入山求誠意伯誠意伯方濯足水際而固從之因引入茅舍攝衣出為黍食令令告誠意伯曰不佞青田令也誠意伯驚起稱民因別去其後令終不得以微服見矣初高帝嘗與基論相基謂楊憲汪廣洋胡惟庸皆不勝相惟庸銜之而甌括間有地曰淡洋南界福建元末奸民盜鹺其間方國珍所繇亂基嘗言上設廵簡司守之而民作奸如故適盜周廣三反溫處吏匿不以聞基令長子璉徑詣上奏不先白中書省惟庸以前銜使吏吁基言淡洋地有王氣基欲得為墓民不與則請立廵簡逐民家庶幾動上聽遂飲章以聞高帝奪基祿基跳而見市自引責而巳殊不辯竟侍帝京師不敢歸家八年春病惟庸拉醫來中其蠱遂篤帝命傳送歸臨盡以天文書授璉曰服闋進之吾後世子孫毋習也且語璉爵當中絕五世而復始基之從帝也帝使馮勝從基授進止基告勝夜半出兵至某所見某方青雲起即伏兵頃有黑雲起者賊伏也日中後黑雲漸薄回與青雲接者賊歸也躡之可盡擒眾初莫信既果然始以為神遂奉而得勝基赴京師道建德張士誠正入寇李文忠欲出擊基止之曰不出三日賊當走至期登城望曰走矣眾見其壁壘旗幟如故鼓方嚴基趣文忠疾迫迭則皆空而留其所掠老弱嚴鼓而巳遂追擒之他日入見帝欲刑囚語基夢以頭有血而土傅之故欲刑囚基曰頭上血眾也土傅之得上得眾之象應不出三日帝停刑待之果有海寧之捷帝悉付基囚使縱之基以先占奇智佐高帝有天下言奇事者悉歸基亦聞曰帝初營中都而城之基曰臨濠興王之地當避國姓國姓音豕豕不可圈帝用基言而有意都焉基曰金陵山之險扼江之阻江南形勝帝王之都中都雖帝鄉非建都地帝乃止帝之都金陵也使基相址既地基出帝移其址數寸明日入驚曰誰改臣址帝曰我也基對曰固當恐當終遷耳既成帝與基周觀之曰美哉居乎承陽而納陰永世之業也基對曰美則王大矣燕子得入焉帝曰吾以朱絲網譽鐵網障栱燕安得入哉又一日帝與基周觀之曰美哉居乎冠山而表江王氣之聚也基對曰美則美矣雞鳴山猶有王氣帝明日幸雞鳴厭之帝治方中鐘山孫權之塜當其前基曰臣聞聖人治天下■〈骨比〉骼潤澤枯槁榮茂孫權人雄也稱王於吳彈壓江東毋除殘魄為陛下守門不亦可乎帝曰善其後成祖入靖難先即位於雞鳴山乃知基所言燕者燕也雞鳴山王氣者燕王即位也初高帝問基卿几子對曰臣子二曰璉曰璟帝召見之曰阿璉明秀阿璟凝重基曰臣子璉有相才無相器臣子璟過剛不中終不得其死然璉為江西參政帝常欲相之亦為胡惟庸黨所脅墮井死遺子廌七歲初基封止其身而巳惟庸敗上念基欲使璟嗣璟讓廌帝悅賜之衣服鞍馬居室授合門使封廌為誠意伯誥曰昔者元運既隳海內分豪雄鼎峙當是之時士大夫甚眾然亦泛然從人以至輕滅姓氏所以賢智之士樹勛奠民必擇人而歸又若非義之從雖死不移噫雖死名彰巳朕初與羣雄並驅孰辨真偽爾祖誠意伯基括蒼之士居勍敵之陲一聞朕命間道兼程星馳來歸陳歷數之有在議勘定之先機其為人也義氣凜然莫之敢犯所以父子相繼沒於奸邪初授伯爵以終其身令特以前爵授爾增祿二百六十石共食祿五百石子孫世襲爾其敬哉廌四傳孫祿皆幼不爵景泰中授祿翰林五經博士祿孫瑜弘治中始授衛指揮蓋五世雲正德九年贈基太師諡文成嘉靖十六年侑享高帝廟瑜仍嗣伯璟見別記 
　　即曰世言誠意伯讀書山中山石忽裂伯竄入其中取出陰符經其後多驗用伯死遺令燔屍揚皆謾誕不足信及觀世所傳基竊怪基以名世才佐高帝五百年之會不合徒多畸略小謀取屢中而口予居京師得與伯九世孫志學游為余言伯所佐高帝皆廣論大義志學言其家有諸父年九十餘具述如此因稍采而兼存焉伯奇智先占而不免胡丞相之毒何也跡其明哲保身視子房詀娭至文治武畧求古佐命之臣可謂兼焉 
　　○李善長 
　　李善長定遠人高帝始下滁善長道傍謁從高帝郭子興館中為主文掌書記甚見親時帝年二十七善長四十一矣高帝威名日盛子興疑焉悉奪左右任事者置其麾下善長不從高帝從容問善長曰四方戰鬬何時定乎對曰昔秦鹿失馭漢高帝以布衣起沛豁達大度知能善任不嗜殺人五稔而興今有元之政與秦同虐海內怨畔羣雄蝟奮此亦逐鹿之秋也主公起家與漢同符程義而動天下不足定矣高帝曰善漢高所用張良韓信蕭何三傑者皆人傑也吾有徐達之武或可媲信先生當良何乎對曰留侯意數絕人善長何敢望良若供給饋餉使三軍之士數千里不乏不敢後何矣帝既總和陽兵威名益着子興該部曲與帝不咸善長常為帝居諸部曲閒帝城和陽使善長守之而出擊元太子禿堅副樞絆住馬民兵帥陳也先元兵乘帝出猝寇和陽帝趣歸御之善長巳先擊卻元兵久之高帝東渡江有江左命將四伐皆善長飛挽轉漕給軍食自其以吳公起至有天下出征省濠幸汴皆留善長居守善長始為帥府都事累參知政事公為吳王以為右相國久之定官儀尚左為左相國漢吳既下率羣臣奉表勸進王即皇帝位拜銀青榮祿大夫上柱國錄軍國重事中書左丞相宣國公兼太子少師天下巳平凡大典禮大刑賞大封拜大纂錄及臣民之制百官之服色受民田數榷設科賦給恤死事者之後皆善長裁定洪武三年大封功臣高帝曰李善長雖不汗馬貫札從戎行然朕起草萊提三尺率眾數千居羣雄肘腋閒未有定期善長來謁轅門傾心恊謀從渡大江東征西伐日不暇給善長獨守國轉挽給器仗不乏撫和軍民無有諑姍比於蕭何諸臣中善長與右丞相達功最高封善長韓國公參軍國事食祿四千石居達上身免二死子免一死四年今忺勞特許老七年移江南民十四萬實鳳陽給牛具官監墾荒善長為大監留鳳陽數年上推恩擢善長弟存義太僕丞以皇長女臨安公主歸其子祺拜駙馬都尉公主下嫁初定婚禮婦順甚修時人榮之居一月御史太夫汪廣洋陳寧糺善長自子祺尚主後憑寵自恣陛下病幾旬不起居祺六日不朝宣前殿不施禮大不敬請付所司善長父子免冠請罪上赦之善長為人寬博有器畈中意忌不能平專處僚友多懻在上前凡事不先發時為小人覆過或時譴訶不當罪強為對上謂善長柔奸嘗賜勑曰爾太師善長昔當擾攘挈家倉皇謀生無所朕時帥師滁陽爾迎於道朕待爾腹心用如手足朕無上智於爾爾或小疵朕置不問遂成命世之英今無謂朕忘乎朕報功之誠神人共知爾年雖邁精力可為何至比小吏枉功臣夤昏定擬詭辭符奏國有定律奏對不實者杖心欺者斬卿欺矣然大封有誓免爾三死今削祿千四百石爾其聽之克謹後戒庶有嘉貞頃之復勑曰人臣修身潔巳靜性存公言行確孚表里端一然後匡君求善以治生民未聞符同小吏構詞餚非惟心欺誑一至事覺意在捨身受責恃頑強巧面對無知朕若懷猜篤疑爾何生焉前勑釋爾所犯為爾冥頑復如是告朕憫相從之久姻親之重枉法恕爾爾其懷之先是左丞相胡惟庸故衘誠意伯基基病使醫蠱之久之事泄上問右丞相汪廣洋廣洋為不知也十二年廣洋誅惟庸懼其明春惟庸子市馳馬馬奔入挽輅中傷死惟庸即殺挽客者上怒命償挽輅者命惟庸但以金帛予挽輅家上不許惟庸復懼誑言所居井涌醴泉請臨視宦者雲奇知其謀乘輿將西沖蹕抱勒倉皇言鴃不能出左右驟而雜捶奇奇斃右臂且折第指惟庸第不勝指猶指上悟登城覘之衷甲之士伏於惟問於是御史中丞塗節告惟庸及御史大夫陳寧反並其蠱死劉基事以善長弟存義之子佑為惟庸兄壻辭連善長若吉安侯陸仲亨平涼侯費聚時聚巳前死上宥善長仲亨不問也而誅惟庸寧及存義羣臣言塗節本為惟庸謀主見事不成始上變告亦並誅餘黨皆連坐始上自誅楊憲後專任胡惟庸為丞相丞相權至重諸司封事先白後以聞有不便者徑去不奏四方奔競日至丞相門武臣諛佞者多附丞相丞相家饋金帛名馬玩好不可勝數功臣惟徐達劉基最重亦惟二人知惟庸奸無所與而善長以與惟庸姻屬深相結也惟庸定遠人其舊宅井中忽生石筍數尺祖父塜有夜光惟庸益自喜而御史大夫陳寧者茶陵人其始為小吏通經有治才從軍至金陵館軍帥家上命諸將各言事軍帥武人不能言密代為書上覽稱善召見擢江南行省掾史累官御史大夫寧知蘇州烙人以趣餉上責其酷其子孟麟亦數諫寧寧怒杖死之上曰寧於子如此何有君父寧聞亦懼而當是時吉安侯擅自陜西乘傳以歸上怒責之責求盜於代平涼侯使撫蘇州不任事酒色而巳召還責招降靼韃無功亦被譴惟庸因陰謀誘脅二人往來交密二人過惟庸家酒酣屏左右言公等數被譴一旦甚之奈何二人惶懼無所出惟庸因告以巳意且令其輯軍馬以俟皆從之惟庸因與寧謀邀至省中閱天下軍馬籍令都督驤取衛士遇寶及亡命進等預為腹心而復令存義陰說善長善長驚悸曰爾何出此言滅族矣存義不敢應去之旬日惟庸復謂存義成事當盡捐淮西地王太師善長驚不許既嘆息起曰吾老矣恣爾之所為存義還告惟庸惟庸喜因過善長善長延入內惟庸西南坐善長東南坐屏左右款語遙見頷首而巳而皆不得聞惟庸因使指揮賢下海招倭約掠庫兵納倭舟中因其入貢而以為援河南人封績者故元臣來歸上官之不受遣還鄉又不去坐謫戍邊惟庸遺封績書請因以臣元引兵為內應葢上命廷錄塗節所告親臨問之而其獄辭如此至上所下詔書第言丞相汪廣洋御史大夫陳寧淫昏不率坐視廢興以致丞相惟庸夤緣為奸枉法惠罪撓政誣賢而巳始羣臣之請誅吉安侯及善長也上謂吾始識善長故吾里中長者言多合意因為吾掌簿書贊計劃功成爵以上公吾女與其子陸仲亨年十七父母兄弟俱亡恐掠於亂兵持升麥藏草間朕見呼之相從有今日此吾微時腹心股肱以故皆不問於是覆命善長為御史大夫二十一年肅清逆黨榜列勛臣五十七人前善長如故又二年所善長年七十七矣耄不能飭下有言其私鑿邑中水達淮便芻粟治第從信國公私假衛士三百信國公怒不與京民向通惟庸法當徙邊善長受其贓數奏請給其親上固疑之其夏會有星變古為大臣災上大殺都民之怨逆者應之善長為請元曰就中亦有良民上怒曰善長事朕二十九年陰陽朕意凡事皆待朕發端念或有過則可歸責於君父斯可居上公理天道應陰陽者邪善長昔為胡黨得曲原乃為不良民求情而前是永昌侯藍玉敗元兵於捕魚兒海獲封績善長庇之不奏有告之者至是下獄訊反狀收績往來私書有善長手跡監察御史復論劾善長追理胡惟庸事鞫善長家奴謙言惟庸為寧國知縣時善長薦為太常卿惟庸以黃金二十斤為壽善長送家奴子忠等四十人於惟庸惟庸厚與金帛酬善長回回國古劔及白玉酒壺玉刻龍盤盞玉蟠桃杯仲亨家奴亦告仲亨及延安平涼南雄三侯私事羣臣奏善長等當誅上不許復使讞皆具伏上召善長流涕而語以開創君臣之際善長出遂自殺也存義之子佑及四侯皆賜死上命禮葬善長厚恤其家爵除善長既死羣臣無敢為上言者虞部郎中王國用上書訟冤曰臣聞君親無將臣子誅意惡莫慘於逆天下所共聲幽明之同紏也雖然臣聞世有輕重福人心之或然也竊見太師善長與陸下一死生畢謀智以得天下為勛臣第一生封公死封下男尚公主親戚被綺繡福莫重焉當元之季異姓烏集超張奮霍欲如陛下者甚眾然卒陛下得之天也其始異姓豈得奉頭牖下哉莫不虀粉抎折為世大悲禍莫重焉夫人之親其子孰與親其兄弟之子安享萬全之富貴孰與佹幸萬一者之富貴不格明甚雖至病狂必不易也善長於惟庸兄弟之子之親耳於陛下下之親也即謂善長有病狂心欲自為臣猶未敢深理今謂其佐惟庸者萬一成事不過勛臣第一耳矣生公死王耳矣尚主納妃耳矣富貴亡增加佹幸焉是重福之所無擇而重禍之所必至者也善長年四十一從陛下四方之事今七十餘挺解摧頺鼓舞倦矣其子又托禁掖骨肉之親夫為此者非其血氣槁暴橫動於中則必有深讎急變大不得巳而後父子之間或至相挾以求脫禍兩者無一焉平居晏然忽起此端此臣所以為善長疑者也若謂天象告變大臣當災則殺人應之豈天心與王憲哉善長巳不幸失刑臣猶懇惻為陛下明者願陛下作戒於將來也其時大理少卿陳輝亦上疏如國用言上皆不之罪 
　　郎曰蕭何雖買田宅自污而不治垣產曰後世賢師吾儉彼亦有以自高於人主善長當日月之下雖破私捐愛猶慮不足以承之也況有所狥比而賣惠於夫人進言雖忠服刑雖不衷欲繇以免難矣 
　　吳良吳禎合傳　　耿炳文 
　　○吳良　吳禎合傳 
　　吳良定遠人與其弟禎俱以勇畈聞太祖起滁濠良兄弟以里中兒從行間常先驅多功軍中有秘機良能沒水遉伺而禎異服為間諜良既從常遇春破江陰太祖使為分院判官以五千兵戍之尋升指揮使江陰與吳士誠接境良以五千兩敗其眾數萬因以扼吳使不敢泝大江與漢人結連合從而高帝得壹意戰荊楚間良戍江陰十年晝則披甲乘障夜則枕戈警備內外奸人不得出入暇延章縫論書史弦誦相聞自持淡食苦無所耆好太祖召勞之曰吳院判保障一方使我無東顧憂車馬珠玉不足旌能儒臣宋濂等其歌詩美之既追吳巫子門過江陰勞軍周廵璧壘嘆曰卿非昔日吳起乎吳平加昭勇大將軍蘇州衛指揮使鎮吳良在吳一如治江陰時矣洪武二年置全州守御千戶所令領精銳往守之三年進鎮國上將軍僉大都督府事其年封江陰侯五年以為征南將軍擊廣西右江諸蠻盡平其地進靖辰靖諸州五溪蠻入銅皷破五開收渾溪踣騰浪附篤莫越漂洞開太平服地青隆徒通洪州殲情洞崖山之眾於銅關鐵寨古州八萬之蠻皆懼而降渠陽之民相與刻石紀功良女為齊王妃齊王封青州使良建宮留青二年卒追封江國公諡襄烈賜葬鐘山陰命詞臣撰文勒碑禎以天興右翼副元帥從良戍江陰與俞通海擒士誠水將定於石碑從高帝追吳巫子門從大將軍克吳姑蘇元年為征南副將軍與御史大夫和討方國珍於明州入曹娥抵車廄戰盤嶼降之復與御史大夫航海入閩克陳友定西南水部三門其明年與御史大夫擒友定盡平閩歸次昌國剿海寇葉陳二姓於蘭秀山久之復以靖海侯督餉定遼完城練卒盡遼海未附地復以統兵都督僉事領江陰四衛舟師捕倭至琉球大洋獲其人船詔復往浙東籍故方國珍所部三郡兵二郡亡賴人蔓引平民富家臨海知縣王士弘上書言狀罷召還禎先良卒追封海國公諡襄毅初高帝為中山王造第表其里曰大功良兄弟醉而暮過之問從者曰第曷稱大功曰無如魏國公所以賜也良曰我等與魏國公皆從陛下左拮右捍以有天下陛下獨表達里大功誰無功乎上聞笑曰姑徐徐於是為良禎人建宅一區於江陰宅甚壯良子高建文中以總兵守遼東數以遼東兵攻永平成祖使人間高建文君疑之削高爵既即位復之使守大同八年上北征班師高稱疾不朝縱家人給驛私役有司車牛擅以守邊官隨行坐免為民洪熙初尚以前罪謫戍海南 
　　○耿炳文 
　　耿炳文濠人與其父君用歸高帝帝見質孫德崖軍炳文左右甚至從渡江抜採石取金陵皆父子相從領軍張士誠宜興之戰君用騰柵前死炳文代父將下桐川取長興戰敗士誠將西門遂克之高帝名長興州為長安州立永興翼元帥府以炳文為總兵都元帥守之炳文擊卻士誠將原明上新橋與左都元帥劉成擊卻士誠將珍城西門久之改永興翼元帥府為永興衛親軍指揮使司以炳文為指揮使復與費聚擊卻張士信兵獲其將興祖炳文以都指揮守長興孤城血戰者十年當是時也北有吳良守江陰當江之門南有炳文守長興扼吳之關士誠所以不得北窺而獐皇轉戰於其東西境久之從徐將軍達取湖破蘇以大都督府僉事從大將軍征中原克沂益諸州郡以鎮國上將軍從克汴河南大同懷慶澤潞平陽太原復以其軍從大將軍征陜西元將張思齊李思道夾正功木甽而陣炳文乘隙伺進一日數挑戰身不解甲蓐食者數月思齊奔鳳翔思道奔涇陽而大將軍因得入陜炳文從中取割凍葆供億西入軍洪武三年封長興侯與大耐軍大破故元平章乃兒不花於北黃河討平曲靖並晏諸蠻於雲南與定遠侯弼北征哈刺哈獲故元餘孽及其妃後於捕魚兒海殲妖盜於兩當以征西將軍剿平蜀寇獻俘三千餘建文元年以征虜大將軍距靖難兵於真定靖難後刑部尚書賜左都御史瑛劾炳文衣服器皿僭餚龍鳳玉帶用丹鞓炳文懼罪暴卒子璇尚懿文太子女瓛後軍都督僉事瑄散騎舍人擢尚寶卿先後獲罪死璇瓛名見於別記炳文有伯父君美從克滁和炳文與費聚擊卻士信兵君美子瑞力戰中矢死從弟忠亦有戰功為參將 
　　郎曰高帝始取天下慮吳漢相結使吳良守江陰耿炳文守長興先以剪漢羽臂漢斃然後並力向吳亦惟二臣稱任使當時論者謂二人善守之日吳巳亡矣逆黨肅清榜示勛臣儷於徐鄧可謂□在上心者乎 
　　廖永忠　　楊　璟 
　　○廖永忠 
　　廖永忠永安弟也從其父旺及永安諸兄以巢湖水軍來歸高帝曰此黃口兒亦欲圖功乎對曰得事明主効尺寸無論少壯矣高帝悅屬永安水將以永忠副之從渡江抜採石太平蕪湖擒陳也先破蠻子海牙及也先子兆先乘勝定建康克鎮江宣城討江陰海寇功與其父兄埒久之永安與吳戰敗吳人覊之高帝以永忠為樞密僉院領永安兵漢友諒入寇龍江永忠與張德勝乘勝追及於採石大呼奮擊之復太平徙同知樞密院事從征安慶與俞通海輩擊漢水寨破之長驅至江州漢將守江州甚嚴永忠度其城勢架橋舟後反舟而行名曰天橋至其城下與女牆齊接而登克之復與趙德勝攻下瑞臨吉安諸郡從征漢戰鄱陽拚身當軍出高帝舟於圍以葦荻七艘火漢漢友諒竟中矢死從征降友諒子理武昌徙湖廣行　書省左丞賜之鏤金之額使懸於門而予之曰其鏤文曰功超羣將智邁雄師從徐達常遇春征吳淮東御吳范蔡港盡平淮東諸縣還與徐達常遇春克吳徙榮祿大夫中書省平章加征南副將軍帥師出海道與征南將軍湯和會降方國珍海上高帝即位徙兼同知詹事院事與湯和引兵轉下福州略定閩中諸郡降元參政文殊海牙於延平執其平章友定復以征南將軍與副將軍朱亮祖從海道進取廣東西諭降元右丞何真於東筦吉安侯陸仲亨既略定英德清遠曲江連州肇慶諸縣行至廣與永忠會遂降元廣州將盧左丞等盡有其地斬偽參政邵宗愚捕誅諸豪遣副將軍朱亮祖馳諭九真日南朱崖儋耳三十餘城進兵廣西次梧降元達魯花赤拜住行省平章者林與副將軍追元尚書普顏帖木兒張翔於鬱林死之潯貴諸州皆降乃使副將軍出鬱林與楊璟合圍靖江克之執元平章也兒吉尼降平章咬住參政那海於南寧復使指揮耿天璧擊敗平章阿思蘭於象州二廣悉平班師還京高帝命皇太子率百官迎勞龍灣入見撫慰歡甚還命皇太子送歸第洪武二年也其明年大封功臣而永忠使所善儒生探上意以此不得公封德慶侯其年以將軍副征西將軍和與頴川侯同伐蜀引兵至瞿塘蕩舟踰關放之上流大破蜀師乘勝坻重慶次銅鑼峽蜀明升出降天子曰廖將軍破瞿塘下重慶降明升功不在頴川侯下加賜鑠金而旌之平蜀之文永忠號令嚴明所至威惠洪武八年坐僣侈失人臣禮下獄死子權嗣權從御史大夫丁玉征松迭湯州從頴川侯征雲南皆有功權子鏞銘■〈金戊〉鏞銘名見於別記 
　　○楊璟 
　　楊璟合肥人本儒家子乃喜武以軍萬戶從定金陵以軍總管從克鎮江狥下金壇常州江陰以帳前副都指揮使從高帝親征婺以行樞密院鄰從擊漢屢敗之以湖廣參政從徐達攻故漢將珏於荊州鎮之討湖廣諸洞蠻降慈邾土酋垕進降故漢將義亨於澧以湖廣行中書省平章為征南將軍偕左丞周德興參政張彬率楚中兵取廣西進擊永與元守將祖勝戰擊敗其援將全州守思蘭進與祖勝戰南門獲其將鑒圍其城與鎮撫呂琛指揮袁子明擊敗其援兵湘水獲其萬戶武等千二百三十九人進取寶慶使千戶王庭擊敗元將於茱萸灘轉攻全州全守思蘭遁皆下之盡降道寧藍山桂陽常寧武岡諸州縣其年永守將祖勝食儘自鴆死下永耒陽諸州進攻靖江屯師北關征南副將軍朱亮祖以蒼梧之師會於東門象鼻山決其濠水築堤並城克其北門元裨將榮射書約降縋城出見璟與之白頭百餘異軍夜入其城執其將也兒吉尼下令禁剽掠殺傷遣兵攻下柳郴二州以偏將軍從大將軍徐達征潞與元將札兒戰韓店敗績從大將軍征太原克之與左丞周覬定唐州之亂以平南陽入蜀招諭夏明升還復定慈利土酋垕之叛及綏寧亂民天佑眾然久乃克之以營陽侯入蜀與夏戰瞿塘不利陷軍五千竟克保寧以副將軍定辰州一十八洞九溪九渡蠻上數以潞瞿塘若久不克覃垕寨詰責璟久之璟死追封芮國公諡武信竟追論逆黨除 
　　郎曰上有天下開中原則大將軍諸人南方唯閩中二廣下閩雖胡美要湯和李文忠沐英先後之其功分且皆傳檄而定若二廣底平廖楊矣 
　　○郭英 
　　郭英臨淮人父山甫高帝微時過之山驚異留饌酒酣備陳天表之殊他日當大貴大貴毋相忘上去山甫語諸子曰吾視若曹殆非執耒者若皆可秉珪乃知繇此人謹事之因以子女入侍英兄名子興以與滁陽王同名但名興其始起事滁陽王從高帝渡江圍常州晝夜冒矢石衣甲生蟣虱克漢及吳往往褁創戰從大將軍取中原守於潼關與指揮於光乘勝擊破元人來攻潼關兵追奔數十里元人不敢一跡南徙封鞏昌侯卒追封陜國公賜諡宣武英長七尺精騎射年十八從高帝起以謹重見親每直宿帳丁從渡江征無錫傷右脅攻破常熟傷左足攻安慶傷左臂攻高郵弩傷右膝屢立功上呼為郭四從戰鄱陽身負金瘡敗漢禁江燒其船友諒中矢死或言英功英辭讓從征武昌戰保安門傷手足漢將陳同僉馳入高帝軍高帝呼郭四英躍馬立鎗賊高帝衣英赤戰袍曰吾尉遲恭也從開中原以精騎三千破元通州從常將軍取太原請夜劫王保保軍濳以十餘騎入營常將軍引兵繼其後大克之兩與元偽王戰俘獲甚多箭傷面足累官驃騎將軍河南都指揮使使鎮河南上以英女弟掖庭故至英第餞之賜白金二十罌廄馬二十二疋英至綏輯流亡遠邇來歸日以千計期年戶口完增河南大治居五年移鎮北平士女遮馬數十里有泣下者既去生祠英英至北平元左丞允中等聞英誠德來降者九千餘人上勞英上尊羊馬授龍虎將軍北平都指揮使居五年召還升前軍都督府僉事是為洪武十三年其明年從頴川侯征雲南領兵五萬與都督陳桓趨烏撒道多隘諸軍欲深入英曰攻遠必自近遂先攻赤水河路時久雨河漲英令軍中砍木為筏出不意宵濟生擒烏撒並阿容諸蠻進克曲靖越州關索嶺明年以騎兵五千攻江川椅子寨火之進降大理金齒克廣南與西平侯攻安寧富民一日夜破靖州七寨傷左股取仁德姚安援楚雄明年與頴川侯平蒙化鄧川諸州前後斬首萬三千餘級生擒二千餘人收精兵人馬數萬船千餘艘蠻民降者數十萬戶雲南平論功封武定侯二十年與大將軍馮勝討納哈出既旋師王保保弟詹同脫因來追英連戰數十合傷左脅箭中右脅佯呼虜傷甲竟卻之其冬為征虜右副將軍從征虜將軍藍玉討殘古沙漠明年至捕魚兒海邏騎偵虜營不遠英令諸軍小憩飲馬銜枚卷甲倍道馳至虜王率十餘騎潰圍遁手刃其將蠻子太尉獲其金寶珍玩圖書馬四萬餘匹降其將五萬餘深入生擒虜將咬咬司徒及曩宗太尉古達兒古不達刺王子等四萬餘人馬駝萬五千匹牛羊輜重無筭師還賜白金千兩鈔八百錠彩幣四十匹明年春與諸將同加賜賚遣歸鄉又明年獨召還賜坐歡語命統禁兵京軍御史承祖劾英養家奴百五十餘人擅殺男女五人不問也二十四年虜酋阿札失里寇邊英充總兵討之朵顏山俘其人口五百餘馬千餘匹逐至鴉寒山三十年為征西將軍生擒川陜賊高福興及黨四千餘人於沔後河英兄弟爵通侯有功其女弟侍宮封皇寧妃一門貴盛而獨其弟德成為驍騎舍人用甘酒自放上徙德成都督力辭上變色曰以舍人二兄一女弟故故提舍人等埒之舍人辭何說也德成免冠泣拜曰臣非草木不知上恩顧臣性懶慢甘酒不識緩急付臣事不理上殺我也人生不過畜錢刀食醪肉隨意便了爾上曰善人皆如此可以措吾刑立賜黃封百罌金彩稱之益厚遇德成德成嘗賜宴後死罪免冠謝見禿顛上笑曰酒狂顛毛乃可數德成曰臣猶憎其多欲盡削之明日醉解大驚削顛披緇上笑曰舍人若佯邪乃實為之德成見其家二侯征鎮四方奏俘獻捷輒笑曰虛名亦可聽艱苦亦可受曾如我飲中樂不英大小數百戰身被七十餘創擒斬俘獲一十七萬最為人孝友仁恕恭儉誠實毋卒廬墓哭泣不絕行師有紀推心任人甘苦同之其北征虜夜遇大風雪悉罷遣帳前環軍所攻克州郡戒殺禁掠封府庫簿籍無一錢尺帛之私家居簡靜不治垣產天文地理百家莫不通貫以儉素書史教訓子孫事高帝四十餘年小心謹慎眷愛雖隆自處下謙金鎗滿體橫直若刻畫每陰雨痛楚被命出征即日啟行英毅之氣瀕老不衰上晚節功臣盡獨英與長興侯備任使永樂元年年六十九卒遣官祭賻有加追封營國公諡武襄丈夫子十二人鎮駙馬都尉尚永嘉公主女九人二為遼郢二王妃孫男二十八人孫女十六人一為仁宗貴妃余多有勛蔭貴配富貴壽考終始吉令人以比郭子儀雲靖難後高帝功臣之世僅有存者武定侯與魏國西平三家而世宗中宗五世孫勛嗣侯見寵勛見世宗方更定郊廟禮儀上言臣始祖英與徐達諸臣開國之功同能比烈達諸臣物故會當廟建之初臣祖英卒永樂歲獨不得與功非優劣以先後死也乞躋享太廟如達諸臣下廷臣議皆言不可戶部侍郎唐冑上疏曰臣惟皇祖開基二年正月乙始立功臣廟於雞鳴山六月丙寅廟成列祀二十一人死者塑像生者虛位臣謹按是時胡大海馮國用趙德勝耿再成丁德興俞通海張德勝茅成皆死先棲神卞壼蔣子文等廟所謂塑像者也其見在諸臣如徐達常遇春李文忠鄧愈湯和沐英華高吳良吳禎曹良臣康茂才吳復孫興祖等所謂虛位者也是諸臣之功蓋皇祖論祀之日巳合生死之臣先定之矣至於太廟從祀古者所謂爾祖從享祭於大烝其典尤隆當廖永安未除之先太廟配享凡十三人永安俞通海張德勝桑世傑耿再成胡大海趙德勝巳死七人洪武二年正月丁未巳躋在列九年始加封號贈諡而徐達常遇春李文忠鄧愈湯和沐英等六王則各隨其卒之年進侑此皆皇祖親定以恊大烝英所得侯平雲南也而非開國英侯之日太廟定祀十有六年矣此時且不得祀功臣之廟況敢望配享哉夫前代之舉此者若漢高祖唐太宗於其身漢明帝於其父皆親當龍虎風雲之會目擊乾坤再造之真鱗翼攀附之勞素孚於平居而山海倒排之機又燭於臨境其翊戴之力雖皆不負山河帶礪之盟而意氣之興則有出牝牡驪黃之外是以西漢元功十八東漢雲台三十有二唐凌煙二十有四歷其世代未有異議而欲參差之者我皇祖享祀之定寓褒旌於血食比之前代尤重且毖故其品題為尤精如六王元勛太廟功臣兩聯上爼俞通海以下六人與於配享皆取死事而茅成亦當時死事之臣乃惟與廟祀而巳相從開國凡五百九十三臣十二臣配享而外與於功臣之廟者僅取馮國用丁德興華高吳良吳禎康茂才吳復曹良臣孫興祖九人而巳而桑世傑者雖在配享又不得與於功臣之廟葢其有無差次之間可以神會而非口舌能言筆墨可盡者位列先後今尚不可輕移有無額數況得而增損乎若勛所引祖訓首章得與於三公二侯五家之列其時以掖庭奉車之貴肺腑之託專言議親不關廟祀也伏惟陛下寢英配享之議庶在天之靈慰聖祖當日之心額序之席悅諸臣素聚之魂而英平生謙讓之精百世安食於其家廟不致忸怩非擬之旁則勛知孝而不知學之誤亦可洗雪而禮樂崇隆統一聖明之世矣世宗不聽竟進英侑享勛別有記 
　　郎曰武定侯侑享雖用勛故跡其當時所得畢世全功名可以知之矣異哉驍騎舍人誕焉自放於嚴主也唐冑之疏吾以比祝子魚之欲長衛焉
