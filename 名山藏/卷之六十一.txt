
●名山藏卷之□□□ 
　　晉江何喬遠　譔 
　　臣林記（永樂臣二） 
　　◆臣林記（永樂臣二） 
　　楊士奇 
　　楊溥 
　　蹇義 
　　黃淮 
　　夏原吉 
　　胡濙 
　　宋晟 
　　顧成 
　　何福 
　　張輔 
　　陳懋 
　　韓觀 
　　吳允誠 
　　金忠 
　　陳誠 
　　王彰 
　　藺芳 
　　王伯貞 
　　史誠祖 
　　胡儼 
　　陳璉 
　　王侢 
　　吳勤 
　　周新 
　　陳諤 
　　楊士奇　　楊　溥　　蹇　義　　黃　淮　　夏原吉 
　　○楊士奇 
　　楊士奇初名遇以字行泰和人世宦族曾祖景行元翰林待制 【 景行家居甚貧里中有官位庳下而資產充溢者有問曰公官高而貧某官庳而富何也景行曰天道公平貴者減富富者減貴人服其長者】 士奇生而孤從其母改適羅性性為德安同知伏臘祭祀率其諸子獨遺士奇士奇恠之問母得故因搏上仿主書其三世先人密祀空廨中旦入焚香作禮時時泣下性覘知大奇之性坐累謫戍 【 羅性字子理泰和人少孤力學受易於韋干宗武博記精思言行端謹與邑人楊卓鄧尚契合甚篤時號楊鄧洪武初中鄉貢進士授德安府同知為政以寬恕為本而櫱操厲與岳州馬知府沔陽彭知府齊名應城縣吏仁盜官麥事筧性逮治之仁懼以他事誣告性於按察僉事朱逢吉所時陶凱吳云為湖廣參政馳謂逢吉曰君不知德安有羅同知耶廿七府賢守裁三人可枉忠賢卒白秩滿詣京師坐擅用棗木染軍衣為陳寧所劾謫戍西安行槖枵虛怡然就役既至達官貴人咸加敬禮諸生從學甚眾是時四方老師碩儒在西安者數十人吳中鄒奕獨曰合吾輩所讀書庶幾羅先生之半】 士奇竟鉧歸家益貧力學自奮遇有古書雖殘編脫帙無不攜取十五授徒里巾踰年從游甚眾弱冠游章頁章守重之請攝琴江教事琴江令邵子鏡一見相孚子鏡為人廉介而稍溪刻士奇常有規正頃之遭誣亡入武昌變名立可客江夏間建文初以博學征入翰林編修纂高帝實錄吏部被旨考第第一奏除吳府審理副編纂如舊成祖即位士奇迎附其秋始建文淵閣命學士七人專典機務士奇與焉尋擢國史編修進侍講二年以侍講兼左春坊左中允為皇子官屬三年升左諭德兼侍講如故車駕北廵特命與蹇義輔導皇太子監國為太子兩下獄竟見宥歷左春坊大學士太子即位為仁宗升禮部左侍郎兼華蓋殿大學士踰月加少保尋升少傅進兼兵部尚書英宗初以總裁宣廟實錄升少師階光祿大夫勛柱國年八十以正統九年卒贈特進光祿大夫左柱國太師諡文貞士奇為人秉謙執虛薄利篤義歷事四朝四十餘年論事持大體不苛薦進人才博詢廣訪先德後能無所私庇大大政大疑眾論紛紜徐出一言莫不快愜英宗初張太后同上聽政士奇與楊榮楊溥並見委任休養生民嚴核百司公卿藩臬號稱得人論者謂其才量俱優王魏之儔也王振竊權楊榮已歿士奇與溥默默無所明君子以為難退晚節子稷居鄉豪橫多不法事士奇不省正統七年其縣民入奏所連引幾千人士奇自陳無狀上執稷下錦衣獄坐逮者三百餘輩都察院六科十三道連章劾士奇上曰士奇日夕左右焉知稷居鄉所為命守官如故士奇憂恨臥第久之居二年賜書曰卿事我祖宗嘉謀嘉猷實惟簡在暨朕嗣統沃贊尤多比者疾違數月未有勿藥之喜朕不忘夙夜書曰天壽平格知卿未艾也惟卿子不服家訓于于國紀朕用祖宗法拘系之卿尚勉圖康復副朕注望其年士奇卒稷亦死獄中召其次子禾道為尚寶司丞 【 禾道少豪放後折節向學能詩賦談論仕終太常寺少卿】 士奇文法歐陽修韞麗夷粹雖不逮之質而理婉而顯備有先正典刑當時號館閣體至校讎古書辨正舛誤稱博洽焉所記有三朝諭對其序曰太宗初翰林臣無過數十人詔吏部舉文學行誼才識之士授職其中臣首膺擢選內閣初建專簡七人典掌機務既立儲宮簡兼輔導車駕北廵簡輔監國而臣皆與仁宣繼體所以寵任終始如故臣祗事三聖三十有三年攀髯莫及乘時愧今七十有八猶濫朝班誠孝昭皇后賓天祗送山陵供役彌旬每旦展敬三陵下追念舊恩五內摧痛昔歐陽文忠着奏事錄司馬文王着手錄其記當時君臣問對之辭委曲詳盡所以昭一代明良契合之盛大臣君子往古皆然因記憶榻前所得玉音之詳輯而載之有聖德焉有聖訓焉有特恩焉惟懼不詳虛冺吾君盛美蓋首永樂次洪熙次宣德凡三卷今錄如左示復出者不載 
　　永樂 
　　洪熙 
　　宣德 
　　△永樂 
　　士奇進東宮講義上覧稱善因曰先儒謂堯典克明俊德一章一部大學皆具堯舜禹湯文武莫不繇此以治臣對誠然上曰孟子稱堯舜非道不陳爾等尚引皇太子古誼廣東布政使徐奇至京師將有所遺於廷臣或得其疏記掇聞上朝退點首召士奇至前出示之曰曷遺爾對曰徐奇往為都給事中雅游諸臣即臣亦交奇奇之官眾作詩文送之臣適病未能今有所遺蓋酬昔貺臣之見遺臣以病也上曰爾時不病亦作送否對曰不敢異眾上曰然則曷遺諸大臣對曰諸大臣受外臣饋臣素不聞殆奇意為之今受否尚未可知抑其所列不過嶺外土物而巳無貲賄上取疏記焚之因曰為臣當戒私交為士當務清謹臣頓首謝 【 徐奇浦城人建文中為戶科給事中封駁精審永樂一年為廣東布政勤官廉躬雅志愛人奏言公差員役皆令自給無以督趨事乞於所轄遞運所悉與應付有司卒官者宜准律故官家屬應付給與行糧遞送還鄉以厚恤死者成祖皆從之】 禮部尚書鄭賜老冗不治侍郎趙羾閒之病悸周章上心輕賜賜卒上問翰林臣曰賜不病自盡耶士奇對曰病矣惶懼不敢就醫藥昨在右順門外立而仆臣命其屬掖出之語未竟上曰賜故君子才不贍耳其撰文祭祭使工部與之棺皆退獨召士奇曰微汝吾幾疑賜 【 鄭賜甌寧人舉洪武進士授監察御史時天下初定法令嚴肅郡邑吏坐罪逮系者多既解戌命賜就龍江編次其行伍時暑甚賜諭以上恩■〈忄尉〉撫之脫其鉗械俾各就居止旦一詣見有疾病羸弱者蠲祿米饘粥之皆感悅湖廣布政司奏缺賜秩滿遂與簡討吳文並出為參議二人同德恊力剗弊去蠧清簡寬直最為知名丁內艱服除改比平布政司左參議成祖在藩服事甚謹被眷愛而謀國者疑之謫置安東屯未幾召為工部尚書既令督軍務河南拒靖難師成祖即位李景隆言賜罪亞齊黃逮至上問吾如何待汝遂相背耶賜曰亦盡臣職耳上笑釋之改為邢部尚書轉禮部寵遇日隆後稍衰病不任官冗為趙羾所閒惶悸卒贈太子太師賜諡文安賜小心恭慎寬平廉直學士解縉嘗於上前稱其足為尹子焉楊士奇有送陳彝訓赴湖參議詩三十年前過鄂城藩垣吳鄭最知名】 上廵北京命士奇草詔既奏稱善曰與諸尚書觀之士奇詔書有飲食供億一切自備不以煩民兵部尚書劉儁請更自曰有士奇欣然以儁語白上上顧曰從汝從汝明諭胡廣曰士奇能服善也上北征還問皇太子於士奇對曰孝敬上曰何如對曰宗廟之祭簠簋豆登莫不親閱它日祭患頭風醫請汗皇太子曰汗即不可風即不敢以祭或請攝皇太子曰豈上命我我使攝祭畢汗浹不藥自瘥皇太子有所進御行在所一一關目緘識遣之陛下北征眠食不下有敕使至乃開心上問輔臣中爾獨正直寧不忤否對曰以臣之戅恆見容納抑皇太子天質甚高有過未嘗不知知未嘗不悔改他日能最不陛下托者在以愛人存心上甚喜賜酒饌上從容問士奇曰汝今兼東宮何官對曰左諭德上曰吾察東宮官獨汝與胡廣賢又曰聞汝與黃淮遇事肯言然東宮時或不從對曰皇太子推誠待下臣等言當宜無不納言未當亦自當斟酌上曰善上召問隆平侯高照反乎隆平侯語上未信車駕還南問太孫太孫為解他日獨問臣汝與蹇義宜知之昨問義義固辭朕之不知慮有離閒今知矣政復何恐對曰臣與蹇義同輔皇太子也寧知漢殿下抑漢殿下始封雲南改封青州兩不肯行今知陛下且北都乞守南京何意哉惟陛下熟察上默然起還宮亡何處之樂安 
　　右永樂 
　　△洪熙 
　　仁廟在東宮時學士王達講干九四稱儲貳既退皇太子曰稱儲貳易旨否士奇對曰宋儒胡瑗有之皇太子曰為我也它人舉此耶對曰善哉問也程子言封中六爻人人有用又舉王昭素對宋太祖之言以對皇太子悅皇太子閱真德秀文章正宗而善之士奇對曰德秀所著尚有大學衍義一書望殿下取觀既觀大喜分賜諸子曰治鑒也皇太子愛歐陽修文輒有生不同時之嘆命士奇及贊善陳濟校讎曰廬陵之君子也士奇鄉後進尤當以自勵贊善王汝玉數為皇太子稱說詩法他日皇太子顧士奇曰古人主誰善詩者對曰詩言志也則有喜起南熏大風之歌雪恥除凶之作秋風之辭下至隋煬陳後亦皆有之然漢高帝唐太宗霸業耳漢武氣志巳衰隋煬陳後萬世戒也殿下可觀兩漢詔令非直文詞高簡亦裨治道詩不足為皇太子曰詩無過太祖何不足為對曰太祖聖學之大在尚書注諸書帝王自有所重曰世儒何如對曰世儒為之然品有高下終重於道德皇太子卜筮不用世俗占法惟取揲蓍命士奇纂六十四卦三百八十四爻朱氏本義要旨為一編既奏甚悅名曰周易直旨士奇曰文王周孔彖象十翼之辭修齊治平具焉臣請更為殿下編輯既奏復大悅名曰周易大義賜繡衣銀帶先是徐好古作尚書直旨金幼孜作春秋直旨至是皇太子命齋閣書殿寢室各置三書皇太子聞士奇之居陋欲更諸爽塏者士奇辭既賜宅東華門外樓居十楹皆新繕治拜賜出問鄰比故誰居曰衛卒五家曰今何向指其旁五家曰並於此矣士奇嘆曰豈當以一人故令十家無居復入辭不聽對曰臣為宮臣所願殿下得四海心豈當以臣先失十家之心且臣而受宅必有繼臣幸求者是臣作俑也乃聽皇太子即位以歲正改元禮部尚書呂震請習儀用樂士奇曰大行皇帝未朞樂當設不作震議不合士奇入言不報與黃淮再請漏下十刻尚未報既乃得旨元年朝正罷特召士奇淮曰汝昨忠心吾遂免悔自今母以不從為慮各賜鈔千緡文幣一表里是月命兼兵部尚書三俸俱支士奇謝且辭上厲色曰黃淮楊榮金幼孜皆受三職汝獨二人謂朕何士奇叩首請辭尚書俸上曰汝勤勞二十年一志不懈以祿相酬何固也對曰尚書月俸六十石可養六十卒臣受二俸猶慮過之上曰可受折俸鈔對曰鈔與米異名耳時蹇義在傍曰請聽其辭學士一俸士奇曰辭則從厚敢虛取名上曰朕汝志志顧謂士奇廉居頃之上欲賜腴田二頃辭上曰汝表里一誠資朕良多朕所以不忘既辭祿又辭田何固甚心對曰臣一介寒士逾涯越涘尚幸不使滿溢庶不早填溝壑上曰勿憂溝壑吾當送卿入地乃許辭明日諭蹇義曰士奇真能廉有言天下太平者上意謂然召蹇義夏原吉楊榮及士奇示之蹇三人亦意謂然士奇進曰今流徙未歸瘡痍未復遠近之人尚猶艱食臣觀陛下之恩巳被之天下矣必欲人人得所更須休之數歲上笑曰吾不謂是也朕與諸卿相與一誠匡輔望切去年各賜繩愆紏繆圖衵惟爾封進五章蹇三人皆無一言豈朝政盡得生民盡安耶皆頓首謝上贈徐善述鄒濟王汝玉官而賜之諡命禮部建墓祠歲四祭士奇進曰朝廷惟宗廟四祭社稷孔子春秋而巳濟等雖事陛下東宮抑先儒有言周公之功臣子宜為上曰吾過矣吾過矣吾念舊勞而不覺也命兩祭 
　　右洪熙 
　　△宣德 
　　宣德二年上將赦交址命舉使臣蹇義薦伏伯安士奇私謂夏原吉曰伯安小人也公入力言既入上顧問伯安何如夏對不可問蹇蹇對曰辯有口臣士奇曰伯安行穢學賓遂不用數日士奇獨對上曰朕乃知伏伯安貪淫人也蹇何故薦之對曰重其口然臣以為言不忠信蠻貊不可行也上曰眾何不言蹇邪對曰蹇無私焉上曰蹇無尤邪對曰蹇雅和厚況在國事而敢偏執上喜曰君子和而不同繼今勿憚違眾 【 伏伯安歸德人洪武中進士起家永壽知永樂中累工部右侍郎坐事降營繕主事十六年有薦其才者復工部右侍即十八年以不飭罰築都城者五年降為荊門知州】 上微行至臣家臣大驚走出迎上巳立月庭中臣俯伏言陛下奈何自輕昬塵中上曰思與卿語遂屏左右語畢顧曰此居且敝當為新之臣叩頭辭曰惟願陛下萬萬從此慎微行而巳明日入朝不謝上密遣問曰至卿家不謝何也對曰陛下夜行臣心尚悸敢廷謝數日又遣問曰天下平靜一微行耳何慮之深也對曰陛下即子惠元元豈無不獲一夫萬一有冤人怨卒窺伺玉趾之清塵胡以備之臣誠萬死為陛下過計旬余有二盜被捕急遂私約候駕之玉泉寺持弓矢伏莽錦衣獲之二盜誅上立賜士奇白金文綺旦入謝上曰愛朕無過汝 
　　右宣德 
　　○楊溥 
　　楊溥字弘濟石首人鄉試時為胡儼所知薦第一舉建文二年進士授翰林編修永樂初侍太子東宮升司經局洗馬兼編修太子觀漢史漢張釋之之賢溥對釋之誠賢然非漢主亦不得行其志因采編漢文帝事類上太子太子大悅太宗北征還太子宮僚坐慢迎溥黃黃淮金問相繼征下獄一時同獄者復有芮善王愷及工部侍郎陳壽幽滯十年家人供食不繼數至糧絕溥勵學不懈同獄者曰困若此上命旦夕叵測何空自苦為溥曰吾奉朝聞矣 【 金問吳縣人受易於俞貞木永樂二年被薦為司經局正字十二年官僚多得罪問與黃淮楊溥坐系者十年各持經講論洪熙初得釋授翰林修撰備顧問論時政悉見獎納正統中以南禮部右侍郎卒官問文章雅徤善書律星曆之學　王愷蒲圻人少有大志長肆學問登永樂甲辰進士授江寧令剸治繁錯政聲茂着上召問錢榖出人愷面對不既預修永樂大典晉左春坊左中與溥侍東宮以譖下獄拘幽思玄誦讀不輟仁宗即位釋諸臣愷適以毋艱去宣德初起復補廣西僉事正德四年轉廣東左參議　陳壽隨州人洪武中鄉舉授戶部主事永樂中累工部左侍郎為人小心慎密督理營造善撫軍匠九年坐累下獄卒仁宗即位念壽忠勤贈工部尚書諡敏肅官其子瑞中書舍人累官工部右侍郎】 仁宗即位釋出復其官旋升翰林院學士上建弘文閣擇翰林侍講主璉聘處一陳繼為博士命溥主之作弘文閣印授溥使封識奏事宣德元年進太常寺卿兼學士人內閣四年以母喪去位未幾奪情起服不與機務九年秩滿升禮部尚書學士如故英宗即位命復入閣是時昭皇后臨朝一日御便殿昭皇后北坐上西面傍立後召溥與士奇榮及英國公輔禮部尚書濙面諭曰卿等老成嗣君沖幼並力同心共安宗社復召溥前曰先帝每念卿忠屢形愁嘆不謂今日復得見卿溥伏地泣昭皇后亦泣左右皆悲愴後還顧上曰此王臣者三朝簡任俾輔後人皇帝萬幾宜與共計又一日太監王振議事東閣下諸公未言振先可否其閒溥憤懣歸舍三日不出太后聞而鞭振押赴謝罪其敬重之如此正統三年以宣宗實錄成進少保兼武英殿大學士溥立朝四十餘年恭慎謹畏雖御史卒亦不敢慢每議事決疑舍巳從人略無吝躁與士奇榮同心輔政稱東西南三楊西楊玉質金相通達國體東楊揮斤遊刃遇事立斷而溥安貞履節釀醴調羹稱曰南楊正統十一年卒年七十五贈特進光祿大夫左柱國太師諡文定溥為相急於薦賢觀人以其所忽瑞昌令劉仁宅者與高安令入覲二人皆溥邑子溥使仆省候仆還白高安令楚楚稱官也瑞日令藁席布被盆煤突窮人耳溥即薦仁宅為御史天台范理為江陵令溥當閣時其子從石首來備述所過州縣殷勤獨理不為禮溥即薦為德安太守理被薦時始仕江陵八月耳其後累被溥薦至布政使或勸往謝理竟不謝溥卒理祭而哭之哀 【 范理台州人少敏悟端凝占嗶一呻輒能記縣官嘗以聖壽節習儀鼓吹旗仗喧簇塾小生群住觀理若無所聞坐誦不輟長為縣學生博學工踰冠中鄉試第一會試第二擢庚戍進士高第宣宗嘗召諸進士至齋宮親試月夫何以得真才論理居第二賜白金五兩楮幣五十緡時重守令久選拜知江陵縣作榜文諭民懇至明盡民口熟之縣當四方之衝過客旁午理嚴禁令雖權貴無敢漁一錢用楊溥與馬愉薦知德安府在江陵凡八閱日刁民遮阻不克則奔餞十里慟器而返理居官清慎忠勤凡政皆精慮而果行之一以惠利為上以最超遷福建布政使丁內艱服闋起貴州布政使其去貴州也民阻餞比江陵尤甚仕至吏部侍郎所著有讀史備忘天台要略詩經集解德安府志丹台稿藏於家】 
　　○蹇義 
　　蹇義字宜之巴人初名瑢其祖幼孤出鞠外舅李蒙其姓既舉進士授中書舍人改姓蹇而籍猶故姓一日聞母喪入奏因請改籍高帝曰豈蹇叔後耶吾兼為爾名因御書義賜之予楮幣使傳以歸服闋仍前職滿考當調帝稱義篤實命終九載義數在左右機密文字乇付義建文即位以義為高帝所知超遷吏部右侍即成祖入都義出迎轉左尋升吏部尚書成祖惡建文更改高帝制弁江切反之義從容言損益隨時亦有改無害者閒舉數事陳其顛末上從之有譖義心未忘建文君上不聽仁宗立為太子命兼太子詹事閒奉上旨轉說太子前委曲得肻繁車駕北廵命輔監國兼署禮部以父喪歸奪情起服十九年三殿災敕廷臣二十六年廵行天下義與給事中馬俊廵應天諸郡念國家多事之後文法從寬考察群吏黜太甚而巳而兵民利病纎悉具奏上北征還怒皇太子官屬慢迎悉逮治中途特宥義仁宗即位與楊士奇楊榮金幼孜夏原吉等參預朝政進少保兼吏部尚書歷進少師賜五人繩愆紏繆銀圖書各一他日上追念在東宮時被構泫然涕下別制印賜義敕曰曩朕監國政務方殷籌中惟難卿以舊臣侍朕春宮勞心焦思載歷艱虞未嘗有咨嗟之意及朕嗣統不懈益恭二十餘年險夷一節朕念不忘茲以巳意創製蹇忠貞印一枚賜卿藏家俾爾子孫知所致顯良為不易朕之子孫亦知卿弼予於艱保卿子孫於戲自古君臣相遇難矣往績維茂永終是圖欽哉賜順義縣田三頃命與張輔夏原吉監修太宗實錄宣宗即位屬與楊士奇等議政如初繼命監修仁宗實錄亡何以春秋高輟其部事論道如古三公繼賜銀章褒美厥文曰忠厚寬弘賜第文明門內八年義歷少師九載降敕褒諭宴禮部是歲生旦賜鈔萬緡廄馬一匹年七十三以英宗初即位之年卒疾醫來漬甚使問所言對曰陛下初服義獨寡佑區區犬馬望聖明敬守舊章而巳敕賜喪葬祭贈特進光祿大夫太師諡忠定官其子英尚寶司丞復其家義通熟典故練達政體雖在填委分處豁如顧中心沉厚在上前不敢決斷若遲頓其處人有量未嘗一語傷物至於議法終亦概諸理歷事六朝凡五十年無一日顛躓之憂言上前出未嘗道世疑其無所建明而天下有陰受其利者矣有孫廷歷官僉事剛方清儉吏民懷畏 
　　○黃淮 
　　黃淮字宗豫永嘉人在宋名袞者仕御史簡法歷世皆有文學之官父性恐污方國珍隱跡不見淮自幼經世志中洪武中進士除中書舍人成祖即位召對稱旨命入翰林與解縉並備顧問或至夜分上時就寢則賜坐榻前巳命居內閣專掌制敕而胡廣楊士奇楊榮金幼孜胡儼其進乃在淮後尋升編修繼升侍讀上之立仁宗為太子淮有力焉太子既立命為左春坊左庶子居二年升右春坊大學士皆兼侍讀如故久之復兼輔導皇太孫上廵北京命與蹇義金忠楊士奇輔居守十一年上再廵北京淮輔居守如故是時漢庶人潛謀奪嫡流言監國罪過上坐不說諸太子官屬其明年以表迎出關不遠得罪坐系□在系十年所著書皆引咎責躬之意仁宗嗣位出之遷通政使兼武英殿大學士仍領內閣事丁內艱乞守制不許升少保戶部尚書大學士如故三俸兼支賜敕褒嘉封其二代仁宗崩皇太子在南淮與榮士奇佐鄭襄二王監國宣宗即位親征漢庶人留佐鄭襄二王監國如故淮直諒多才知無不言然時好詆短同列而或為同列所詆他日侍遲未至上問榮榮對淮病瘵所以遲因言瘵能染人上不召父之時淮父年八十餘因告病侍父賜楮鏹二萬父沒遣官賜祭葬以一品禮既襄事入謝上寵留累月賜游西苑使公侯伯師傅尚書學士十一人陪命其子從侍登萬歲山乘肩輿下宴山趾翌日獻詩謝上大喜比辭宴餞太液池御製詩送之 【 宣宗皇帝詩天香早折僊桂枝筆花五彩開鳳池蓬萊之山直奎璧近侍丸重大咫尺永樂聖人臨御初鞠躬稽首陳嘉謨仁皇監國文華殿左右謀猷共羣彥朕承大寶君萬方相與共理資賢良傾心寫情在舊老而卿引疾先還鄉五歷星霜復相見霜鬂蕭蕭秋滿面是時朝旭光升紫殿明相對清言良慰情留之累月未盡意歸心又欲東南征太極清冷涵碧藻楊柳芙蓉相映好鳬鷖鸂■〈涑鳥〉弄清波紫紅雲拂瓊島芳殽在俎在壺工歌鹿鳴續白駒君臣大義士所重心雖庭闕身江湖鴈盪峯高高不極中有謝公舊遊跡采芝劚苓可長年應在天南憶天北】 給路費賜織金紗衣一襲曰明歲復來明年以聖節入覲因留為會試考官又明年上崩英宗嗣位淮入潮進香亦留月余官其子採為中書舍人淮家居二十餘年年八十三卒諡文簡賜九祭賻葬如故事初永樂中虜阿魯台納款請得收部女直吐蕃諸夷朝廷鐫金書誓諸夷酋磨金而飲之上問淮淮曰此奸也胡虜各自為心則分而易制若使為一其力合矣上顧侍臣曰黃淮如立高岡無遠不見爾等皆在平地耳上賜西域大寶法王玉印出璞示淮璞巨淮曰朝廷賜諸番制敕用廣運敕命二璽今璞視二璽巨無見法王尊朝廷乎上甚嘉之其奏對如此 
　　○夏原吉 
　　夏原吉字維喆其先浙人再徙德興祖希政為元湖廣行省都事兵亂死之父時敏洪武閒以布衣授湘陰教諭遂為湘陰人原吉少孤力學被選邑庠生國初法嚴人不樂仕原吉母泣為請免教諭史九韶曰若子沉深有公輔器寧知非母榮耶領鄉薦升國子生入禁廡書誥敕太祖喜其書端賜之襲衣他日使察諸生書獨原吉勤既滿當署戶部主事特命實授尚書郁新謂原吉能命諸郎有事往質有劉郎中者獨不質原吉被新屢譙讓歲正新史書筭生計錢糓摘糹卜其怠事者上赦不治新再三請上怒曰是誰教汝要勤耶新免冠謝旦率諸郎大謝劉郎中出□曰陛下明見郁尚書果人教之上問新誰也對曰堂後書筭生臣死罪過聽上意解第下諸書筭生獄□□郎中復奏曰向教郁尚書者非書筭生主事夏□□也上曰聞原吉部事多集甚有匡於尚書汝胡陷之郎中及書筭生皆棄市 【 郁新弓敦本吳人從其祖父用富人遷鳳陽以布衣召見上異其貌命為度支主事掌內帑賜予未幾升北平郎中久之超授戶部右侍郎上顧問天下戶口漕運地理險易計數日時應機響答人謂劉晏以卞不論也乃每事咨度未嘗以精敏自多及考滿上嘉美新擢為尚書新事務寬大綜理微密而家饒資財慷慨急義禮儒生喜交遊母喪歸葬賓客至者數郡新掌戶部十有三年永樂三年卒於官上遣官致祭命工曹具視朝一日顧翰林學士解縉等嘆息稱其才久之用會舉升戶部右侍郎建文初充採訪使廵福建修元達魯花赤迭里彌實之墓於漳祀王伯顏與其子相子婦於福寧以表忠孝頃徙蘄成祖即位有執以見者上釋之以為左侍郎旋進尚書平江伯陳瑄曰建文臣也上曰此皇考臣凡貢賦役制悉命詳定原吉議多從厚曰不可使難繼以困民明定嘉定縣民程言東吳水不治為民患使原吉行治之頃之使僉都御史俞士吉齎賜水利集俾講求治法原吉訪吳人趙發同梁時者得水所繇行治水布衣徒步盛暑不蓋治既成奏發粟三十餘萬以賑貧民姚廣孝言上曰夏原吉古遺愛也 【 俞士吉串山人洪武未舉人授兗州府學訓導陳十事切中時政擢監察御史出廵畿甸及湖廣雪理冤若政績九着永樂初升右僉都御史奉詔往諭朝鮮日本還奏稱旨浙西水災命偕原吉往督嚴岐奏蔑蠲精六十萬石復出粟賑民尋出知襄陽府秩滿升山東左參政洪熙元年進詹事府詹事宣即位改南京刑部侍郎致仕】 上使郁新治內原吉治外新沒召原吉全付之原吉治部纎明上問天下錢榖之數具對不失升勺其時內難方靖用度廣大賜賚功臣賞給士卒大封親藩增置武衛加設有司召集天下儒生編仕夬典遣二十五將軍下交址使申使通西南諸番遷都北京營建宮殿皆原吉主計上使原吉護視北建材木役使數萬常寓寬恤事以大集車駕北幸命扈從掌行在戶禮二部都察院事七年上征虜使皇太孫居守以原吉輔命兼掌行在六部都察院大理寺事曰朕以房玄齡委卿原吉旦入朝佐參決退郎官御史抱案盈廷口手應判北奏行在南啟東宮雖在草創犂然就理上還極其獎嘆賜鈔幣羊酒鞍馬諭群臣曰夏原吉今周公也其冬扈駕還南京掌戶部如故尋命從皇太孫閱武於郊皇太孫周行鄉落諮諏疾苦原吉至一村取虀黍進嘗一人犯駕皇太孫欲罪之原吉曰上命所至毋擾又二年九載奏績賜宴便殿追贈祖考如官諭廷臣曰夏原吉高皇帝養成賢德觀古名臣此其人矣遂命與姚廣孝同修高廟實錄十一年扈駕廵北京與皇太孫同居上營後十四年從皇太孫南還所至陳說山川險易民情風裕之美惡皇太孫稱先生而不名十五年再從北十八年北京宮殿成命召太子太孫於南既致命先馳奏上還命往迎曰令東宮道毋亟原吉白太子道中太子馳至上怪之對曰東宮語臣陛下愛我我不敢徐臣仰見陛下慈注之深故東宮孝思倍切也上悅原吉雖居戶部實兼九卿事上召議便殿或闕門語移時原吉在上前言歸仁厚人人謂原吉長者十九年元夕放燈原吉奉母往觀上聞之晚宴燈山徹御宴賜原吉母原吉弟至召見賜酒饌其歸也遣送之使者還言其弟舟中僅有麥二石上語原吉曰聞卿弟行槖甚空何不語朕因賜異布數疋頃之三殿災言者皆言遷都不便主事蕭儀尤峻上怒誅儀科道官因劾奏諸大臣為上謀遷都謬上使廷辯諸大臣皆啐罵科道官原吉獨受過上悅或尤原吉上前背約原吉曰不然吾輩事上久言雖失幸上憐若傷言官所損多矣交址平上問升與賞孰便原吉對曰賞以金帛一時之賚升必祿俸無窮之費也上曰善西域法王來朝上將親勞之原吉曰遠夷慕化宜示之君臣之禮上曰爾效韓愈耶他日法王見便殿命原吉拜原吉曰王臣雖微序諸侯之上況夷狄乎長揖而上笑曰卿過楊勉之遠矣山東妖人唐賽兒黨俘至三千餘人上以屬原吉與都御史李慶悉出其脅從者眾遮呼夏公生我原吉叱曰上恩也上疑長沙之人有通谷庶人反原吉復以百口保長沙人最後上議親征虜原吉約尚書方賓吳中入諫上忽先召問賓中皆言餉僅贍將士恐不足給大軍問原吉對如之上謂邊廩空不懌即命料糧於開平命中書御史按之則足十年余不啻上大怒籍原吉家命錦衣使者立召之與為限使者至原吉正開敖曰姑畢此庶不至侵耗及至稽限半日使者以原吉言聞上上問征虜得失原吉對千餘言如初上系原吉內官監所籍得布衣瓦器而皇太孫屢為請上使覘焉曰上待公厚今系之暴怨乎原吉曰風雨霜露無非教也上在榆木川口原吉語未了若謂愛朕者計至皇太子臨系召之時系嚴原吉不知及趨出皇太子立中廷泣上崩原吉伏地痛哭太子命原吉出原吉曰臣先帝罪人太子曰出還宮賜御廚饌咨詔條事宜原吉請暫還南京以蘇挽運扈從之費罷西洋寶船雲南交址採辦金寶顏料所在閘辦金銀課程及賑饑寬省便賦役太子即位復官進少保賜冠帶衣服被褥帷帳咸具原吉頌繫時有毋喪至是乞終制不許命兵部護葬賜米十石鈔萬貫胡椒百斤上朝命與楊士奇蹇義等立近御座退朝或隨至便殿議政原吉擬旨多雲某部知道而或問故原吉曰予奪非臣下敢專付六部取上裁則事分而權一至今朝旨皆沿之上立太子進兼太子少傅少保尚書二職如故追封曾祖祖考如其官使支三俸固辭許辭太子少傅俸賜繩愆紏謬銀圖書曰皇考賓天時口卿忠愛卿以識奏月握朕失賜鈔萬緡御用米二十石胡椒二百觔頃之命兼禮部事特賜正直象牙印押上故弛西山樵禁而薪者太甚上怒命論斬原吉言律坐不應而巳上曰予過矣賜田五頃建兩京甲第以旌之上崩時皇太子監國南京中外洶洶有漢庶人之憂太后命原吉佐襄王監國駕至太子怪其不迎入見太后方知所以召慰曰卿輔朕有年朕倚特重卿當事朕如皇祖加賜寶帶表里原吉與蹇三楊同心輔政宣宗眷顧優禮並如仁宗時至命坐賜茶休廡復論或時獨召密問出袖中小帖諮付是時蹇義簡重善謀楊榮明達有為楊士奇博古守正而原吉含弘善斷事涉人才則多從義事涉軍旅則多從榮事涉禮儀制度則多從士奇事涉民社則出原吉可否相資中外泰寧 【 遺事曰當日大臣同功一體者惟蹇忠定時以蹇夏並稱然蹇公特以政事着公兼有文學之譽】 漢庶人反指原吉徵赦租為奸臣首上夜召入議免冠謝上曰漢以卿為名耳原吉遂與蹇楊勸親征庶人摛賜三閽掖朝參固辭曰臣非勛臣上曰卿為我謀非勛而何交址復叛王師屢失利二年來請降廷議欲勿許原吉請許之其冬皇太子生與蹇義奏對便殿留侍宴令盡釂原吉先醉上手義三觥察原吉有欲言之色就問之以建儲請其明年春以議國本功便殿獎諭賜範金銀印八其一曰含弘貞靖加翠壚銀瓮玉笏玉帶與二三臣從游西苑隸問袞而髯萬歲耶上後顧原吉惶恐前謝上曰朴隸也賜之鈔游太液上曰以操以御羣卿之力上射鳬烹啖之手玉觥曰卿啟沃良多老矣可無歡又曰苑中多奇石二三臣欲否恣取之其秋扈駕廵邊賜寶刀上嘗原口槖糗笑曰何糲甚對曰臣食此足矣士尚多餒上賜原吉上供遂加犒士還京與義士奇榮並輟部務如古師保專論道未幾護駕閱武郊外至兔兒山諸將有不虔者上怒褫其衣原吉言天寒甚恐死上不應起入帳原吉隨之上曰卿且休矣原吉曰陛下憐臣獨不念諸將上笑釋之上張燈宴群臣悅甚指原吉曰此朕擎天柱也賜紫瑛硯象牙翠花筆龍香墨水精鎮紙玉筆格曰與卿調旨原吉生日上手繪壽星圖賜 【 詩有獨生申甫扶鴻運之句】 又賜手繪秋香梅竹文禽非熊春霽魚遊春水諸圖服食器用銀弊無虛日嘗賜尚方翠甌一既笑卿夫人無競乎加一焉上制小玉冠二分一賜之曰使卿子孫知吾君臣一體也五年春以監修太宗仁宗二廟實錄成賜宴旦入謝暮歸卒上輟朝流涕左右感動贈特進光祿大夫太師諡忠靖賻鈔萬緡敕有司營喪葬官其子瑄尚寶司丞復其家朝臣無大小皆弔祭衛卒巷氓嘆息泣下 【 遣事曰原吉受知聖祖更事列聖四十餘年介不絕物通不狥從容詞組拯顛危下雷霆奮擊之下其所條議辯擬當時不以為奇後遵而用之足以立一代之治體又曰原吉膺寵愈優心愈小下朝退色若有不懌者其妻問之曰吾欲進諫適思所以悟上者未獲也又未嘗撫案嘆息筆欲下而止者再妻復問之曰歲終大辟奏也吾筆　下死生決矣】 原吉寬弘博厚振貧援躓薦人於上不使其人知有奏章輒焚之每嘆人才難得一加譴責行自沮矣仁宗時大理少卿弋謙言事過於矯激仁宗不悅時大臣如劉震劉觀虞謙吳廷用交口傾謙雖蹇義亦同附和惟原吉及李慶不語既仁宗悟降勑自咎且勉諭謙責廷臣之傾謙者蹇義乃大媿於原吉慶兩人呂震嘗言原吉柔奸及其為子乞官上問原吉原吉言震靖難時有守城功平江伯陳瑄初在上旁間原吉原吉薦總漕運兩人心亦服焉一時卿大夫言雅量推原吉第一 【 或問量可學乎原吉曰某幼時有怒始忍於色中忍於心久之無矣又曰處有事如無處大事如小】 瑄尚寶少卿終官豪宕駿發善屬文數言兵事孫崇文舉進士孝宗朝為南京吏部主事李文祥被謫崇文疏捄之亦數言事每傅以家庭舊聞祖宗成憲右通政終官瑄正統中卜書言今日所憂者不專在虜而在吾民臣觀四方多事軍旅數興賦役加繁轉輸益急水旱蝗蟲災害並至扶老攜幼就食他鄉填死溝壑莫知其數幸而存者北為虜寇之屠南被苗賊之患盜賊滋多士土騷然臣恐有意外不測變願陛下慰元元之心解倒懸之急令大臣速議撫安之術勞來之方開義倉以賑貧難罷不急以蘇民力任循良黜貪酷使民志有定變故不生至如湖廣貴州苗賊原非一種率紏合溪峒共來為亂其倡始也因頻歲征戍雲南往來供役不勝苦又因生熟苗互爭田土有司受其賄賂判與不公亦因邊將有司剝削侵凌又有迯亡軍民喀商人等漏我虛實助其為害今兵數失利慾援則兵食不充不援則邊圉日急臣以為蠻夷之人不毛之邦非女福建廣東土沃民庶尺寸不可棄也是以唐虞之世亦不從化馬援征之卒無成功惟陛下觀漢武輪台之詔覧捐之珠崖之議則苗之不足校也審矣臣請凡邊苗僻遠之地非要害者給賜其酋長免其賦役如洪武故事立其眾所信服者為宣慰等官以統之苗患既息邊境可安苟撫南顧之憂則可專力中原控制北虜矣】 
　　郎曰管仲晏子不死其君仲尼無譏焉孟子不願管晏然而不罪湯武也明興二百餘年三楊胡解蹇夏之勞能爛然於紀載矣君子猶有不死其君之譏浮沉居位又有不免訾者予考三楊若胡舉在建文之朝且士奇以處士征胡廣以及第擢若蹇義夏原吉解縉則皆太祖之臣靖難師入原吉居蘄縉方謫還自小吏惟義列於六卿爾太祖不為君用之刑在前矣士有抗志山林臥病不出者誅戮其身家故有自斬趾免者有斷指免者佯狂兔者覺則未有不死也不則當若周是修矣孔子不云乎柴也其來由也其死若夫成祖以英武臨之於上仁宗父子危疑之閒漢庶人臲■〈臬兀〉而從其後自非周詳慎密曷能保位而終所志乎易曰臣不密則失君幾事不密則害成苟錯諸地而可藉之用茅慎之至也蓋予觀楊士奇出迎稍緩夏原吉一語婉諌系獄隨之解縉廣詞直論其身之不免諸臣所處難以論浮沉矣難以論浮沉矣 
　　○胡濙 
　　胡濙字源潔武進人生而發白彌月方黑生時母夢一僧持花遺之生數日有僧來看見即笑僧曰此吾師天池高僧後身也命我求見以笑為志舉建文二年進士授兵科給事中永樂中徙科戶建文帝出亡有蹤跡群臣從者甚眾成祖大疑之濙素好方士神仙之術成祖遣濙行天下以訪張邋遢為名而實使察人情向背時御製為善陰隲孝順事實二書使並持教民閒濙窮鄉下邑軌跡併到而在湖湘最久數遇建文帝不窘之還朝丁內艱乞終制不允以為禮部右侍郎使廵江浙諸州上命諸閹胡濙至無早暮必入之濙自均襄還會車駕征虜駐蹕宣府馳入謁日方暮上巳臥聞其至喜而起且慰勞之曰卿馳驅良苦賜坐與語四鼓乃出上大釋然建文帝之得終老皆濙力也仁宗監國數為高煦所閒上復令濙往南京察監國之所為濙早晚隨朝仁宗辭不敢也蓋將從朝班中察監國之行事一日趨朝有勛臣嘩班列侍衛搥之且口奏仁宗不問既退召待衛官賞之鈔於是羣臣皆言殿下不顯責大臣而旌禁衛所以寬其罪而媿其心此是最明斷濙錄聞並密疏仁宗孝敬七事上覽大悅仁宗即位聞濙有密疏疑之出為南京祭酒既得疏乃大喜方大用濙而上崩宣宗初復禮部右侍郎如故尋進禮部尚書賜銀章四生日宴其第六年命兼行戶部事聖節賜御製詩一章及蹇義楊士奇榮曰朕茂膺天眷惟爾四人翼贊功因賜宴盡醉罷數問濙卿有何言得章奏輒施行景泰中給事中林聰劾王文文銜之因事欲殺聰濙奮衣出不預議歸臥病不朝者數日上使太監興安問疾濙對曰老臣無疾王文以小罪殺諫官使老臣至今病悸也英宗復辟乞謝事辭師傅二職許之卒年八十九贈太保諡忠安濙平易寬和自奉澹薄平居無疾言遽色雖庸夫孺子亦知其為長者嘗出班承旨帶解落地徐系之叩頭退彭時狀元及第謝恩後御史奏當令錦衣衛拿濙從容奏狀元彭時不到合着錦衣尋二事人謂從容得體英廟居南宮每聖誕令節屢請群臣問起居言雖不行時論韙之 
　　宋　晟　　顧　成　　何　福　　張　輔 
　　○宋晟 
　　宋晟字景暘父朝用兄國用國興朝用起田閒從高帝渡江有功授天寧翼元帥高帝與陳埜先戰南台而國興赴死其軍國用得襲國興官久之朝用老晟襲父職為元帥晟為人慈祥閎大臨陣不妄殺人從克徽寧江西福建關陜皆有功以都指揮使三鎮涼州虜部落遠徙不敢近塞其降者處之善地耕牧自便洪武十九年召還升驃騎將軍口軍都督僉事賜鈔文綺贈其三代以其官鎮涼州如故二十三年以為總兵官征虜哈密誅偽王子別列怯等三十餘人獲虜眾千三百人金印一銀印二二十五年誅擒罕東西番叛寇七千五百餘人獲馬二千五百牛羊十萬二十七年以中軍都督僉事充副總兵征虜戰遼東腦溫江獲其眾千餘明年討廣西帡幪諸寨賊又明年剿平五開龍里蠻寇十三洞擒獲男婦二千五百七十人建文元年以晟久居涼州威信素着使以總兵官鎮河西成祖即位升後府左都督明年授平羗將軍充總兵官鎮甘肅如故居頃之御史有言晟專者成祖敕賜曰朕閫外任卿事有便宜先行後聞朕素知卿勿用介意三年虜日益聚近邊晟諭以朝廷德意降其酋長把都帖木兒倫都兒灰部眾五千餘人馬駝萬六千餘匹斷匈奴右臂通回紇於西陲事聞成祖大喜賜把都等姓名授都督等官有差居之涼州給與牛羊孳牧其隨從之人戶給牛羊衣布鈔錠命晟加意撫綏俟其寧居中選勇壯數百參以官軍三倍偵邏塞外非但耀武亦以招徠他虜使使持節即軍中封晟西寧侯成祖嘆曰晟雖老矣不懈於政綏遠恤士得為將體令守邊將皆晟朕復何憂因賜第一區田　池塘四十頃為世業亡何卒初晟長子瑄拒靖難兵死靈璧成祖惡之奪其世侯召其次子琥瑛二人皆隹使琥尚安成三公主瑛尚咸寧四公主時號宋氏大小駙馬晟醉琥瑛侍晟撫之曰吾家受恩厚矣父腰金子腰玉二主入宮閒以聞上笑曰彼亦欲玉也晟沒成祖使琥佩征虜前將軍充總兵官鎮甘肅而諭之曰昔爾父作鎮撫輯有方爾踵父行則予嘉爾又敕曰昔中山王北京十餘年未嘗輕遣一人出塞爾當法之仁宗居守時琥通漢庶人而咸寧公主友篤數以財濟仁宗乏仁宗即位奪琥侯與瑛盡收所置舟車田莊畀咸寧公主令其兄弟不得往來正統中瑛御虜沒 
　　○顧成 
　　顧成字景韶其先湘潭人祖父操舟江淮閒遂居江都為諸賈紀綱諸顧膂力拳勇號拳棒顧成於諸顧中尤武為人矜恤瘝孤遇橫人必挫辱困服之乃巳自文軀體曰入水以御龍罔象元末客游燕盜入舟眾皆恐成挺身奪鬪盜披靡走事張士誠去之來歸太祖選為帳下常執傘蓋侍出入中山王攻鎮江偕十一人者轉鬪入城城中人莫之敢攖眾則大集共縶之十一人皆見殺成絕縶蹴仆其持刀者滾入水亂流以渡歸語眾眾鎮江城中人皆庸夫可取也遂先登克之青軍據揚州成母在揚請往說之既置酒賊將將害成成覺微服將母亡巳從攻常宣還克江陰授百戶從寧河王克通從開平王克襄陽從行閒征戰定吳取楚屢有功歷升金吾衛副千戶帶刀宿衛洪武元年扈從陳州舟膠之行太祖壯之即日升堅城衛指揮僉事從臨江侯西取蜀道遇敵手敵殺百餘人進攻羅江生擒其偽元帥及其下二十餘人遂入漢州奮進追北以入成都蜀平調成都後衛總帥守之擒妖賊王玄保等於重慶太祖名其省曰四川隸以貴州歸附諸蠻以成為貴州衛指揮僉事是為洪武八年其明年先後討平瓮傍洛邦洛河刺掌黃絲谷阻諸山寨叛蠻孚斬甚眾其它固僻遠服叛不常連歲平定之前後俘戮不可勝計諸蠻懾服請納歲賦蠻人呼成為顧老虎以止兒啼十四年以步騎先鋒從頴川侯征雲南首克普定頴川侯使守之為留後成部分將士樹柵保障其明年出兵克西堡斬首八百俘百餘人西堡蠻萬五千人來圍諸將欲戰成曰我寡有頃賊來攀柵成介而馳出北門率戰士奮進手殺賊數十騎諸將鼓出東西門戰卻之賊尚圍柵南成取所生擒十八人斬其十七縱一人歸曰夜二鼓盡殺爾矣及二鼓舉銅發銃炮賊聞皆狼狽奔獲甲兵無數名城北嶺曰歡喜嶺時有中便在軍中以成殺賊狀入奏特賜襲衣金帶升世襲指揮使悉平普定所隸諸蠻十七年平阿黑螺螄等十餘寨隆尼灑蠻酋乃馬之眾西堡蠻復貳討平之二十一年討平乖西扒古里谷勞金剛等塞擒誅關索嶺首賊葛蓬及叛酋阿束等土官阿宗者來攻普定時官軍精銳悉駐東川賊勢張甚成率餘眾及士兵乘暑瘴深入據關口屢敗之未幾蠻黨殺阿宗降成奏立普定為衛屬民以兵析三州六長官司分治之大布恩信諸夷向服二十五年入朝賜文幣二十有副鈔二千貫白金四百兩宴會同館升鎮國將軍貴州都指揮使同知成還至首征康佐叛蠻破阿老諸寨峒二十七年平都勻豐寧西梁瓦材等寇斬首萬四千餘級俘生口三千八百有奇二十九年升驃騎將軍都督府僉事官其長子統普定衛指揮使是歲命佩征南將軍印總兵征水西叛寇斬其酋敬德余寇悉降三十年五開蠻反出搗臻部六峒進剿天柱天堂春花金井蒲頭大小坪等生苗蠏螃米豪灣溪舟溪萬潮等寇皆破之三十一年普定西堡及貴州谷勞金剛龍里石番羨唐諸夷復叛誅其叛首撫其餘眾建文初召還以右都督從長興候戰真定兵敗被執燕王喜解其縛曰爾先朝舊人皇考之靈殆以授我因與語興師故言巳泣下成亦泣遣至北平輔世子居守時燕王所倚獨姚廣孝廣孝不習兵與成議多不合世子輒從成諸臣曰顧成南俘成亦自遠時賜甲冑刀劍弓矢亦不敢受專輔居守而巳世子卒用成計卻走南軍燕王即位封鎮遠侯鎮貴州如故蠻夷聞至歡趨出拜叛者皆歸成上書言頃者至鎮方隅粗安莫效微勞當今四方邊獥蠻賊閒發東南海道倭寇時出沒然臣皆以為卞足深慮足慮者北虜遺孽然未可勤兵宜遣人賞賚招諭高垣深塹屯田儲積持兵養馬預為必勝至早立東宮以定國本則朝廷大事臣願効一言上褒嘉之曰卿紙事皇考從朕艱難忠而自信勇而善謀恊成匡濟勞績居多命鎮舊邦用佚高年乃心不忘嘉言來獻良用嘉悅特遣人賜卿鈔千錠文綺四疋羅彩絹各倍用答惓惓頃復賜銀幣而謂侍臣曰漢武窮兵漢家凋耗近者成言甚合朕心是以特獎頃言邊務上復勞之六年車駕將北廵命太子監國上念成前奏召使輔導賜敕曰卿年高遠外朕念不忘可即還京少俄勞勩■〈忄尉〉朕延佇既入見撫勞再四成頓首言皇太子孝友仁明足任付託左右文武臣皆非臣所及臣所治蠻夷今雖帖服少競爭即持兵亂臣不敢決去留惟陛下之所處上嗟嘆良久賜鈔四萬貫白金貳百兩彩幣三十六有副還貴州如故時漢庶人方萌奪嫡成既陛辭退辭於皇太子曰殿下事君父恤兵民素行有誠萬事有天當容小人於度外赴召時播貴二州蠻作亂既歸遣子勇剿平之時思州思南二宣慰相攻不巳敕召不來更闖內庭欲為變勅成以兵五萬壓境凶黨叛亂其首惡田琛黃禧皆就擒其明年琛妻冉氏復鼓諸蠻眾台羅等為亂成擊系其酋普亮殺叛黨不可勝計於是成病上聞遣醫馳視又遣其孫齎敕勞問疾良巳親率兵討清水江叛寇平之又剿台羅蠻之復叛者俘戮幾盡旋師疾復作覆命醫往視卒年八十有五成少壯履行陣挺身無前雖被創巨必致俘獲料敵制變百不爽一略涉傳記矯取其用身至大將不以富貴驕人在鎮之日蠻夷生祠祀之及卒吏民哀慟返葬於江都長子統先卒子興祖嗣其世別見於勛封 
　　○何福 
　　何福洪武初以武功為指揮使從征雲南再遷督府僉事二十一年出塞至捕魚兒海俘獲萬計二十四年充平羗將軍代西平侯討平阿資二十六年討降緬酋羅雄法二十九年擒殺定遠酋刁拜爛三十一年擒永寧酋十八如加誅木麓川目魁刀干孟大破其眾四萬斬首三千餘級討平畢節都勻諸囉進征五開蠻建文初進同知靖難兵起福歷戰淮南北輒敗成祖即位以征虜前將軍總兵鎮陜西寧夏與甘肅總兵宋晟大同總兵吳高並為舊人重將當是時成祖欲招懷邊塞胡酋韃官有內附者皆授之官或居京師或即居塞上地或置左右侍衛寵異之福所節制處歸附為多其屯田積榖亦多於諸邊帥賜敕獎諭福更請令大臣恊守上曰汝慮久掌番漢兵勢重生讒耶老將也朕推誠相倚七年韃靼脫脫不花把禿等率所部來歸凡八酋長止亦集乃遲回不至上遣楊榮與福處置榮至福巳撫諭遣之入朝上喜即軍中封寧遠侯賜賚甚厚福素有勇略從車駕北征乃數違法度羣臣有言福罪者福怏怏有怨言都御史陳瑛劾奏之福懼自經死遂奪侯 
　　○張輔 
　　張輔字文弼張玉子也封新城侯之明年交址叛臣黎季牙牛詭曰胡一元名其子■〈大上互下〉殺其三君挾詐橫朝命上命成國公為征夷將軍輔為副將軍統大兵征之成國公卒龍州命輔總其軍諭曰昔者開平王北征卒於軍岐陽文忠代為將遂鼓所部滅此殘虜將軍努力毋使多讓輔既至俘季牙牛■〈大上互下〉獻京師郡縣其地進封英國公交址殘孽阮師等復推簡定為主巳別立其從子季擴推簡定為偽上皇亦詭交人曰陳姓上使沐晟往征敗績覆命輔佩征虜副將軍印發師與晟會遂擒簡定上赦季擴為交址布政使季擴陽奉順弄兵如故輔復率眾轉戰連年獲之遂命以征夷將軍留鎮輔用兵持重有遠略賞罰必信費將黃中恃功違節度詰之不遜手刃之梟於轅門諸將股慄交址見大軍至深入山海避之軍退復出以故屢服屢叛最後季擴倚險荷花海立堡日麗自固輔率舟師自奇羅海口洋過荷花抵日麗大破之茶偈山季擴退守爰子江伏巨象數十後列人馬盡力抗我師輔鞭馬先進一箭落其象奴再箭中其象鼻象呌號退走自蹂其眾乘勢斬艾僵仆填山谷崎徑陰林下馬徒步兼程履險將校從者僅百餘人身與賊遇殺其數千凡三下交南威雲西南夷中會上北征虜召還領左掖兵進止機宜皆密取決最後窮追絕大漠不見虜請假之萬騎給一月糧必得之而是時上巳念旋師車駕崩榆木川與受遺詔輔有女弟為皇貴妃女侍東宮仁宗即位冊女為敬妃進輔太師掌中軍都督府兩賜羊二百羫酒五百瓿曰粲千斛使知經筵事監修文廟實錄宣宗即位知經筵監修昭廟實錄重錫勛階頒賞金幣為群臣冠漢庶人且反使所親信人枚青謀輔內應輔毋令輔執青以獻上親征漢付輔機事漢平賜予優渥會都御史顧佐言請保全功臣者許解柄與蹇義夏原吉楊士奇楊榮朝夕論治賜璽書褒諭進階特進光祿大夫勛左柱國亡何使朔望朝而巳歲時寵錫有加宴會腆洽英宗即位仍知經筵監修實錄賚予頻仍加勛號輔上承太皇太后之命與楊士奇等同心輔政當海內承平中外無事安享祿位二十餘年名震四夷天下想聞其風采其為人器度弘偉端重靜默臨事嚴毅有斷門內肅穆外敬禮士大夫遠權勢去機變貴而不驕富而不侈天下以是重之嘗請與列侯詣國子監聽講祭酒李時勉命諸生立講五經各一章講罷列坐奉飲歌鹿鳴之詩雍容而別王振用事擁車駕北御虜強輔行然不使預軍輔老矣默默不敢言從死於土木追封定興王諡忠烈輔有二子其仲子朼九歲襲爵憲廟閱騎射西苑懋三發連中賜宴賚金帶白金寶鈔遂掌中軍都督府提督五軍營加太子太傅再加太傅兼太子太師孝宗初知經筵監修憲宗實錄進太師改掌後軍都督府提督十二團營再加特進光祿大夫左柱國正宗初復知經筵事監修孝宗實錄以老乞解兵柄賜璽書褒美白金文綺寶鈔朝朔望懋為公六十六年稱太師者二十五年握兵柄者四十年再知經筵監修國史十主恩榮宴郊祀宗廟多遣代行富侈冠東第後庭數百人曳羅綺以壽終贈寧陽王諡恭靖而生平無他藝能敦重善為儀而巳懋之王至萬曆中以例奪其世別見於勛封 
　　陳　懋　　韓　觀　　吳允誠　　金　忠　　陳　誠 
　　○陳懋 
　　陳懋父亨以開國功升大寧都指揮以征虜功升都督僉事以大寧行軍都督從靖難戰灞上先登戰鏵山為平安所殺成祖即位贈涇國公諡襄敏懋結髮從父兵前行以靖難功累官都督尋以父功封寧陽伯出鎮寧夏七年先後招徠降虜部眾三萬餘人牛羊駝馬十餘萬上皆賜降虜姓名居之寧夏韃靼平章都連等既歸復叛去懋率將士追擒之收其所部人口及駝馬牛羊四萬餘上悅遣使者即軍中特進封為侯所以賜予甚厚懋三從北征為前鋒二十二年總陜西三鎮兵直搗賀蘭山盡收也先土幹部落及馬駝數萬明年又從北征還殿大軍仁宗即位加太保與世侯宣宗初從討漢庶人復鎮寧夏懋修髯洪聲儀觀甚偉敬禮文士而在寧夏乃虛出倉糧自受其直乾沒贓罰金珠紵絲紗羅馬驢牛羊累萬令衛鎮撫以積出附余米為巳中鹽宣宗置不問英宗初虜阿台朵兒只伯等來寇懋連敗之黑山等處生擒斬首二百六十餘獲馬駝牛羊驢騾三萬五千有餘阿台朵兒只伯復來圍鎮番城懋與都督李安復戰敗之平川追及黑山指揮劉傑剸其賊首陳中獲其樞密銀印生擒虜賊孛羅雲朵兒只伯遁追敗之久之劾罷削祿五年奉朝請十三年總兵討鄧茂七有功加太子太保天順元年加祿二百石七年卒贈浚國公諡武靖 
　　○韓觀 
　　韓觀字彥賓虹人父成事太祖為帳前總制親兵左副指揮使鄱陽之戰成冠太祖冠衣太祖衣投湖水中以誤漢人贈榮祿大夫中軍都督同知追封高陽侯觀襲為廣西衛指揮僉事升都指揮使為人勁悍忍刻紀律嚴明軍中無敢違令者蠻寇數出焚刦郡縣殺守吏觀捕獲必峻治之閒遣一二歸歸相告語皆膽落不敢復寇召還升右軍都督同知無何充右副總兵征五開成祖即位以舊臣拜征南將軍鎮江西復鎮廣西永樂四年從征交址有勞疾仁宗監國遣行人太醫往問視九年覆命鎮交址十二年卒賜祭賻及粟帛觀無子 
　　○吳允誠 
　　吳允誠靼韃人舊名把都帖木兒成祖三年與其黨倫都兒灰率所部五千餘人自塔溝歸附於宋晟上大喜賜姓名授右軍都督僉事倫都兒灰賜姓名柴秉誠授後軍都督僉事其餘皆為指揮千百戶鎮撫有差賜之冠帶襲衣文綺表裏白金鈔錠俾居涼州給與牛羊孳牧隨來者戶與牛六羊二十令晟加意撫綏自是韃靼部落聞風款至上所以待之並如允誠六年從征卜哈思之地以捕虜功升右軍都督其年北虜相戕潰散允誠子答蘭秉誠子別力哥願率精騎廵邏漠北其年允誠從北征韃寇虎保等迫脅允誠所大同叛允誠妻與其次子管者及所部指揮擒獲之成祖歸賜敕曰允誠之妻婦人而丈夫賜彩幣十表里米石石鈔四千貫羊百羫加升管者為指揮僉事所部指揮皆厚賜之九年升左都督與中官王安追叛虜火脫赤至把力河獲虜人口馬駝牛羊十年封恭順伯十二年從征沙漠還仍居涼州其卒也遣官致祭有司治葬命答蘭襲其職更名曰克忠洪熙元年克忠以從征擒胡功進侯進管者為廣義伯正統九年克忠以擒虜喜峰口加太子太保十四年車駕親征虜虜襲我後英宗使克忠拒後克忠與其弟都督克勤子瑾極力御虜虜據山巔矢石交下官軍死傷殆盡克忠下馬跪射矢盡猶刺殺數十人與克勤死之追封邠國公諡忠勇克勤亦贈遵化伯諡僖敏瑾嗣天順五年與曹欽戰死追封涼國公諡忠壯 
　　○金忠 
　　金忠故名也先土干虜王子也在虜中以黠桀自豪虜人悉畏下之成祖末年親征阿魯台阿魯台聞大兵來悉鳥獸散獨也先土干率妻子部屬來附上屬以春秋耀甲士虜中無所得虜得也先土干則大喜■〈忄尉〉勞之賜之酒饌人人厭鞔也先土干叩頭呼萬歲退語所親曰大明皇帝真吾主也舍此何適哉上思所以旌異也先土干以風示胡人封也先土干忠勇王賜姓名曰金忠宴坐侯之下伯之上御前珍羞悉輟予之宴罷復輟予御用金杯等物而遂班師上乘馬途中思一騎隨後顧問之而與之言巳敕勞而譯之曰昔呼韓邪歸漢突厥頡利歸唐垂之青史永遠光耀爾明達天道卓然過之金忠聽譯訖復與其妻子部屬叩頭呼萬歲師入居庸關上服袞龍金繡袍乘玉花龍馬按轡徐行其日軍容甚盛金鼓旗旄連亙數十里皆以得虜王子故金忠與其部屬從車駕望見中外文武羣臣盛服導從下至緇黃之流耄耋之叟四夷朝貢之使百十萬人駢跽道左歡呼迎駕聲震天地竦自駴心謂中國大嘆未曾有已上悉授其部屬為都指揮千百戶等官凡六十餘人賜忠勇王誥券金印朝服至於牢廩居第器用所賚予甚厚其明年上復征虜忠勇王願領前鋒與寧陽侯深入不見虜還仁宗即立諭吏部尚書蹇義忠勇王未有進職虜人所諳惟三師為重因加太子太保兼支二俸奉朝請而巳宣宗三年扈駕廵邊至會州請深入捕虜予兵數千或言忠此去不反矣數日俘斬首虜及畜產還宣宗大喜拊其背飲之酒曰卿朕金日磾也其明年進太保忠之來附也其甥把台從之來亦封忠勇伯賜姓名蔣信英宗陷虜信擁護為多景泰中卒忠勇王諡僖順 
　　○陳誠 
　　陳誠字子魯吉水人為人敦慎不妄交遊洪正中以進士授行人升翰林簡討吏部員外郎扈從成祖北廵成祖使與中官達招諭西域出肅州嘉峪關歷哈烈撒馬兒罕等凡三年曆十八國宣布威德諸夷感悅哈烈王沙哈魯等皆遣使隨誠入貢文豹西馬方物誠為西域記上奏詔付史館永樂十三年也既返命其明年貢使歸復遣與中官安齎敕護之還升廣東參議十七年升參政更與中官敬齎敕答諸國貢使尋乞致仕 
　　郎曰太祖中原既定貽於孫子成祖之時四夷賓服豈徒然哉所以鞭笞招撫有其人焉予於諸公足以觀之 
　　王　彰　　藺　芳　　王伯貞　　史誠祖 
　　○王彰 
　　王彰字文明鄭州人洪武末領鄉薦補太學生使山東平糴廉干知名擢吏科源士明年革源士改給事中進都給事中未幾改刑部員外郎超授山西參政永樂五年擢禮部右侍郎時四方萬國朝覲賓貢賞賚燕享無虛日彰與尚書鄭賜恊恭奉職父喪去官哀毀踰節鄉黨稱焉服除遷戶部陜西疫遣祀華岳還奏陜西及新安民鬻賣男女以償逋租甚可憫念詔悉蠲逋官給楮幣贖所鬻人十年改右副都御史事母至孝有遠方珍味馳獻然後敢嘗食念歸侍養難於上請會有言周王欲反者上使兩御史從彰按視且許彰過家壽母賜母冠服金幣時人榮之彰單騎兼程入見周王曰人告殿下反上且發兵至臣奉敕來不敢不先聞王大驚長跪請教彰曰人告殿下反上不能無疑臣以事之未露也特來語殿下殿下欲釋上疑求自安莫若以護衛獻示自剪羽翼王色定如彰言彰立奏聞遂下令三護衛曰爾輩屬朝廷矣盡鳥獸散上聞大悅彰因道察有司治狀本州島知州不善官理內求彰母彰入拜母母治食食彰以知州托彰曰有公法非兒敢私方彰對母丐適至母予丐食丐御史也微行詗事彰物色之驚曰向吾母求□者公耶為御史當如此矣彰母以托知州不得恚臥三日不食不言彰跪慰曰兒萬死顧不敢擅寬當以聞上洪熙初升右都御史廵撫河南既至待鄉舊如平生至臨法雖親故不貸時諸郡連歲水旱彰奏停不急十餘事罷免貪暴官吏九百餘人招徠流亡幾五萬家發庫賑之捕斬盜賊妖人居一年河南大治宣德元年敕自良鄉至南京視民休戚三年卒於官 
　　○藺芳 
　　藺芳夏縣人倜儻闊略有大節讀書通古今洪武中舉孝廉授刑部員外郎升郎中永樂初出知吉安府先是金華朱仲智知吉安仁明廉潔愛民禮士會改重慶吉人思慕難其繼者芳至寬厚持大體庭無留牘吏無所容奸吏更大喜吉水有無賴民詣闕言縣故有銀冶可煎煉朝廷遣官覆視其人既至父老訴芳曰即用無賴者言吾屬子弟不能安枕而邑有無窮患芳曰銀冶誠有乎皆曰無但聞故老雲宋時有奸民妄言竟坐罪今茫茫山谷上者樹松栢下者藝黍稷寧當見有之太守疑我言詣闕男子在此請令指說其處芳顧問告者噤不能對父老趣之對因言其生平罪狀告者惴慄芳曰無恐罪在赦前獨銀冶有無耳告者即叩頭民愚昧素貧困誠不甘鄉人華衣美食不一齒我妄意禍之以至於此死罪死罪太守民父母何以生之芳音草奏大意謂告者嘗聞故老言宋時銀冶事輒不及詳率意上陳今詢邑長老皆雲無言人人同臣不敢不實對同官畏不署芳曰奉命專土非為民乎天子仁聖芳請獨任之即自署奏同官不得巳強署上亦罷芳布衣蔬食事母至孝日所行事母命夕陳於前有不當譙讓之尋坐謫辦事官從尚書宋禮治河以才遷都水主事督浚河南河渠所經縣輒疏聞不便事禮更薦芳超升本部右侍郎卒吉安人思慕賢守輒言朱藺朱藺繼藺芳者宣德申有陳本深本深鄞人為政寬簡擒治寇盜有功為監察御史程富所掩富內遷本深竟不言吉安人留本深十八年民有訟者不須告狀召王榻前口理其曲直士人有佳慶為本深置酒輒往歸攜其果餌啖市小兒久之廨前民有女及笄本深嘆曰是家女吾見其初舉今巳字尚可留投牒告老吉安人久久思之 
　　○王伯貞 
　　王伯貞名泰以字行泰和人王導後也宋有贄為禮部侍郎相繼有顯伯貞父子與博學有詩名太祖聘至講書擢福建鹽運副使辭不拜弟子啟以御史知崇慶州洪武中詔舉賢才縣用伯貞應詔試治經稱旨除廣東按察司試僉事分廵雷州上疏請拯鹽法防海寇復寇凖所開舊渠溉民田還改工部試主事以丁憂服闋赴京後期謫戍安慶永樂初用薦起知瓊州伯貞寬厚長者風度凝遠中懷曠如其為政使民向善而巳不拘以文法崖州黎忿鬪衛將欲兵之伯貞不可曰彼自相仇耳未曾寇城邑殺良民也衛將不從使視之則果相仇罪其賊首數人黎人遂安瓊賦故以給衛兵其田歲三獲衛兵率一時索足民急不能輸則以貨貸而抑減其貨直伯貞與約三獲三輸之嘗大旱民禱弗應伯貞躬禱雨遂沾洽因大修學舍口捨生徒獎勵開諭瓊學舉進士為多伯貞在郡十有六年流民來歸萬三千餘人嶺南治行推伯貞為首以內艱去民號泣攀送不絕服闋改知肇慶未任而卒繼伯貞者徐鑒亦有惠政卒於瓊民奉伯貞鑒主祔祭蘇軾之廟事有不平往訴若官府然與伯貞同時又有鄭楙中者晉江人以太學生擢程鄉知縣寬恕廉慎按擊豪猾吏民爭訟者委曲誨諭或未悟令之退思莫不感服既卒吏民像祠之嶺南縣令亦首楙中伯貞子直吏部尚書直子禾資以儒士為翰林簡討 
　　○史誠祖 
　　史誠祖解州人洪武中令汶上守巳公廉勤於撫字興學化俗政清訟簡民繁土辟增編戶十四里成祖嘗欲遷汶民數百於膠州誠祖奏留之秩滿民萬餘赴闕請借銓曹令加濟寧知州銜仍理汶事上使錦衣偵之見其釜有炊糜甔無斗粟衣冠粗敝懸掛壁閒因賜白金楮幣織金紗衣二襲加四品服俸在任凡二十九年家於汶其卒也百姓葬於邑城南歲時祀焉 
　　郎曰二王若藺周通物情不求棱異事集民安先民之選也朱仲智陳本深徐鑒鄭楙中史誠祖皆右所謂循吏而吾邑志佚楙中名士君子湮沒可勝道哉 
　　胡　儼　　陳　璉　　王　侢　　吳　勤 
　　○胡儼 
　　胡儼字若思南昌人未冠知名博極群書其作文之法得之同里熊釗而釗得之虞集者洪武中繇會試乙榜授華亭教諭以內艱去服闋改長垣乞便地就養改餘干三歷縣學皆有師法惇行身先不言而生徒自化建文初薦升桐城令賦役勾攝專意便民鑿桐溪水引渠溉田暇日勸課諸生學宮歲凶出捕蝗遇餓夫命里胥給藥食全活之既去邑人以生配漢朱邑祠副都御史練安薦可大用召至京會成祖即位與解縉等七人被選人直授翰林簡討尋升侍讀儼在上前應對從容審度而進反覆切暢上傾心焉升右諭德兼侍講以外艱去尋奪情授國子祭酒上親征虜儼以祭酒兼侍讀掌翰林院事輔導皇太孫監北京明興海內混一肇復先生之舊興禮立學風勵衿紳至於永樂五十年閒年榖豐稔民物滋植四夷賓服瑞應洊至景星卿雲甘露醴泉麒麟騶虞白鵲玄兔神獅瑞象嘉禾芝草之祥歲獻月進天子方舉唐虞廵狩之典以宣省風俗懷柔百神施恩惠於萬國公卿大夫文學之士莫不各奮所長揄揚盛德鋪張洪庥當是時儼以儒學德行師表四方所為文章事核辭醇沖融雅贍卓然無媿於古洪熙元年以疾乞休賜敕曰卿以文學事我太宗皇帝首居翰林繼升諭德輔朕春宮未幾升掌監學先皇帝尊寵儒者與儒者遘遇聖明皆至盛矣卿居太學不數載復召入翰林職史事効勞實多繄朕嗣位篤念舊人卿以疾不見者數月昨命侍皇太子講讀乃聞衰疾日臻用是惻然特進卿為太子賓客仍兼祭酒致事還鄉巳敕戶部免卿子孫雜泛差役令待卿終身卿其端志坦懷以恤鄉里優遊桑梓以樂餘年副朕始終禮待之意儼平生不俯仰取歡悅處事精審惟恐妨人有不合之言即引退不與辯其為祭酒二十餘年林居二十年皆與學者孳孳講習年八十餘卒 
　　○陳璉 
　　陳璉字廷器東筦人從其邑人黃績授書 【 績梧州訓導以博洽聞】 洪武初以舉人為桂林府教授都督韓觀鎮守廣西猛悍不下士聞璉治身嚴教甚加敬禮秩滿升國子助教永樂閒為廵狩平胡二頌及鐃歌鼓吹以獻上雅知璉文學近臣更薦其治才召試優等擢知許州未幾代還知滁州所至用儒行為治少見警發令眾悚恐乃更寧之以寬成祖廵幸北京所過諮訪郡邑治行皆言璉最召使扈從滁人群詣乞留升揚州知府掌滁如故賜綺衣楮幣禮部宴餞給驛還治璉在滁再九年升四川按察使滁人侑璉醉翁亭與歐陽修王禹偁並稱其按察四川存大體不細碎人自不欺宣德中以執法非璉所長召還改南京通政使專掌國子監事丁內艱正統初起復召南京禮部左侍郎又五年引年致仕璉孝友和厚博通經史以文學知名士大夫求文者足相攝所至考德問業翰林學士林志服其精洽拜以為師語人曰陳公當今司馬君實也家有萬卷堂四方學士求觀者必館榖焉 
　　○王侢 
　　王侢字孟敡永福人父翰故為元潮州路總管高帝聞其賢聘之自刎死時偁方九歲翰友吳海撫而教之洪武中領鄉薦為國子生陳情養母毋卒居喪柴骨欒欒既合葬蘆墓下者六年永樂初以薦授翰林簡討進講經筵修永樂大典時內外儒臣及四方韋布集闕下者數千人惟偁學博思深解縉第其人品文章當在蘇子瞻之列每擬薦之自代偁壁立千仞常有抗舉浮雲之志遇知巳與談吐凌駕超越視餘子瑣瑣不啻臥之地下以此名譽雖彰謗亦隨之既坐罪交址坐解縉事連逮系獄竟卒獄中 
　　○吳勤 
　　吳勤字孟勤永新人父師尹元名進士為永豐丞元亡與解子元同時佐義兵勤與弟仲謹皆弱冠負文武才人稱吳氏二鳳國初兵下吉安參謀郭子章素有詩名一見歡如平生即署為泰和令以親辭洪武初征天下名儒試中書堂第一特除武昌府學教授嚴師正學非聖人之書不教以例去官楚昭王聘為子師禮遇最久蜀德二王書幣交致永樂初召修太祖實錄改開封府學教授周定王亦厚禮之至開封之又明年卒勤學問該博老而不勌為文章渾厚雅則詩歌工敏善行楷書天性孝友事繼母尤謹待姊盡敬教育孤侄如巳子遇賓客故人傾倒達旦軒髯銜杯豁如也道誘後進罄厥底蘊於親故及名賢之後汲汲獎借士子咸樂親之罷教授歸生徒奉贐一無所受曰諸賢勉進不懈勤受惠矣時誦佛經學者疑而質之泫然曰先母遺命非敢徼福楚府紀善貝翱聞之嘆曰尹和靖之孝也勤自號匡山樵者晚更號凵了翁 
　　郎曰成祖在位重文學之臣而胡儼陳璉王偁又勤皆以文章着偁坐意氣太露遂不得令終 
　　周　新　　陳　諤 
　　○周新 
　　周新字志新南海人初名日新文帝嘗獨呼新遂為名以舉人授大理評事 【 洪武巳卯科】 有疑獄輒一語決白之永樂初拜監察御史彈刻敢言人目為冷麵寒鐵長安中至以其中恐小兒轉雲南按察使改浙江至界見群蚋飛馬首尾之榛中得一暴屍身餘一鑰一小鍥識新曰布賈也收取之既至使人大市市中布一一驗其端與識同者皆留之鞫得盜召屍家人與布而置盜法屍家人大驚新坐堂有旋風吹葉至異之左右言此木城中所無一寺去城差遠獨有之新曰其寺僧殺人乎而冤也往樹下發得一婦人屍他日有商人自遠夜歸將抵舍濳置金叢祠石鏬中旦取無有也商白新新曰有同行者乎曰無有語人乎曰不也僅語小人妻新立命械其妻考之得其盜則其私也則客暴至私者在伏匿聽取之者也凡新為政多類此新行部微服視屬縣縣官觸之收系獄遂盡知其縣中疾苦明日縣人聞按察使來共迓不得新出獄曰我是縣官大驚錢塘令葉宗行者有廉操新微行其廨惟見笠澤魚臘初從其家寄來者新袖少許出明日召宗行飲出視之宗行卒新手書祭文入而哭之哀 【 葉宗行華亭人以求賢舉上疏言蘇松水患宜疏浚跡海河道禁民私作壩堰上命從夏原吉往理事竟擢錢塘知縣賦訟均平民無冤擾浙人號宗行錢塘一葉清姚廣孝其不媿古循吏】 人有遺新新懸置堂後他人受人遺者必問冷麵寒鐵公知不也當此之時周廉使廉聞天下錦衣指揮紀綱者最用事使千戶緝訪浙中千戶在浙中作威受賕會新入京遇諸涿即捕系千戶涿獄千戶逸出訴綱綱更誣奏新上怒逮之既至抗聲升前曰按察使擒治奸惡與在內都察院同陛下所命也臣奉詔書死死不憾矣上愈怒命戮之臨刑大呼曰生作直臣死作直鬼是夕太史奏文星墜上不悅問左右周新何許人對曰南海上曰嶺外乃有此人一日上見緋而立者叱之問為誰對曰臣新也上帝謂臣剛直使主城隍浙江為陛下治奸貪吏言巳不見新姿干高偉好學能文所至貧民冤系聞之皆喜奸徒猾吏則戰魄落膽又稱生閻羅雲初新未遇時其妻縫縟自祫及居官同官私屬內燕新妻荊布如野婦盡慚其內客新沒妻獨卷遺衣書以歸新無子楊信民廵撫廣東語人曰周志新當代第一吾黨莫及也時賙新妻以月俸新妻死浙江仕廣者皆貪葬 
　　○陳諤 
　　陳諤字克忠番禺人永樂中以舉人拜刑科給事中奏事聲響甚大上令餓之數日奏對如初上每呼為大聲秀才諤為人剛介不能恢譎嘗以直諌觸禁上命坎瘞之露其首諤謂瘞者曰吾今夕乃為大敝瓦所苦瘞者問故諤曰叱嗟□不知耶朝廷瘞人當以瓮令速死耳瘞者如其言□得屈伸七明釋還職升吏科都給事中亡何與同□奏事忤旨落職罰葺象房同事者倩人為之皆畢功降職去諤無錢可倩手治之數日不了適駕至問誰也知為諤念其戅直便復官數年閒凡部守缺官皆令署久之授順天府尹政倘嚴明有漢張趙風嘗誤沖太子駕竟不問頃之有白烏乳庭樹諤以獻上喜賜金帛廷臣稱賀亡何□為湖廣按察使三載無冤獄尋改任山西以事忤親王貶知海鹽縣洪熙元年封親藩選輔導廷臣推諤上亦問曰大聲官人何在此人為輔導當易得聞過起為荊府長史久之與王不恊除鎮江府同知以老乞歸卒 
　　郎曰周新陳諤挺然官下而諤更持棱不刓然亦一逐眾為烏獻予傳諤而國初廉陛之閒亦一奇也諤仕內外大小無常職今人掌擇官而為之矣
