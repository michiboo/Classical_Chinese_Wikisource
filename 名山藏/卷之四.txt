
●名山藏卷之四 
　　臣何喬遠恭輯 
　　典謨記四 
　　◆典謨記四 
　　太祖高皇帝四 
　　○太祖高皇帝四 
　　十八年二月以陰雨久晦雷雹閒作詔中外百司下至編民卒伍苟有所見皆得盡言丁已太傅魏國公徐達薨追封中山王賜諡武寧三月壬戍朔上御奉天殿策士甲子傳制唱名時廷對者四百七十二人擢丁顯第一自是始重進士之科命內外羣臣有親歿官所者有司給舟車歸葬着為令命內外諸司官有善績着聞者禮部揭其鄉之旌善亭有顯罪者刑部揭其鄉之申明亭六月丙午月食上曰天下府州縣官歲一朝勞且費其令與布政按察二司皆以三年詔曰天道以有餘補不足人乃以不足奉有餘嗚呼罪盈自已惡怒人神天譴既臨尚造多非如戶部侍郎桓闔部等刑部尚書惠廸侍郎修闔部等兵部侍郎志闔部等工部侍郎至德闔部等禮部侍郎瑁闔部等贓貪亂政賄賂屯集罪已分明尚掩殺身之計妄指善良為寄贓所朕設官造民業不勝任又且罪盈法占天討以除民害愈加憲民必欲除奸復生奸甚實朕不才之致凡我天下良民憐朕不敏書不云乎天位養哉仰觀俯察寢食不安惟圖康民人心若此自詔以後大赦吾民所有不赦唯是奸貪七月丹徒縣知縣胡孟通縣丞郭伯高金壇縣丞李思進坐事當逮縣耆民棟等詣闕舉留特釋之人賜敕書勞酒一尊復賜棟等酒而諭之曰朕孜孜求賢分任方隅多失厥職方欲窮罪而更張之爾等列爾令丞善狀嗚呼昔人君廵狩四方詢民知政朕今坐而得縣官之賢官得其人朕復何憂特勞爾酒爾其合享之時州縣官有當去其父老詣闕乞留者皆賜敕獎留加賜衣幣命禮部國子生患病者官給藥醫久不治者行人送還其家八月載邠州姜嫄公劉之廟於祀典上曰諸功臣京師既有賜宅鄉里尚仍故居老而歸於禮不稱禮部其人賜鈔萬錠俾還家治第九月上聽文淵閣大學士朱善講易家人封曰齊家治國一而已矣要在誠實而有威嚴誠則篤恩嚴則無失上諭戶部臣曰先王之世民耕婦蠶無異物之遷是以水旱不虞饑寒靡困自什一途開淫巧技作而後農桑業廢朕思足食在禁未作足衣在禁華靡其甲明天下各守本業毋得游食庶民母得衣錦繡十月御製大誥頒示天下翰林院待詔孔希善言孟氏子孫有以罪輸作者二人上遣還諭工部臣曰孟氏後甚微脫或死亡行凋盡矣凡在輸作者爾等詢問有出自聖賢即便釋遣升宜興主簿王復春為常州同知遺吏科庶吉士楊靖敕勞之曰爾羞朘下民之膏希狥上官之欲方今鮮此尚竭乃心用光初志十一月河南水山東北平雨澇皆免今年田租十二月詔曰向令有司舉聰明正直之士至者多孤朕望朕聞古者選用孝廉孝者忠厚愷悌廉者潔已清修如此則可以從政矣其令州縣凡有孝廉聞鄉里者止官與耆民以禮遣送京師遣行人王本敕諭建陽知縣郭伯泰縣丞陸鎰曰曩古人臣立志忠君在內則和而不同在外則不避權勢所以上昭主德下福民生通政司言爾伯泰鎰持法愛民靡所撓怠嗚呼忠志之道朕今見之特命行勞爾酒醴升爾人白泰為泉州府同知鎰福州府通判尚堅乃心厥有終始 
　　十九年上坐東閣與侍臣論天人之際上曰天人無二人當以心為天論儉上曰不可儉者祭然不可瀆不可儉者賞然不可濫三月御製大誥續編及省躬錄成令四民各守本業醫卜者土著不得遠遊游惰不業若舍匿他境遊民者皆遷之遠方五月命光錄寺買辦物料視民間交易價錢每多十文為民利息嘉興縣知縣畢輝縣丞齊摶執法當官不容奸惡賜敕書酒醴行人王良承遣黷貨常州府官范好古言於上勞好古酒醴械良罪之六月詔曰朕有天下十有九年方域麤安奸臣閒之恩本施而弗及德將布而阻行舊歲大誥頒行民從朕命奸擾吾民者循治而斂跡監生職任於諸州想吾民樂生有漸矣特命有司存問高年撫恤無告篤疾殘廢者收入孤老院歲給之民八十九十無公私之辱非隸卒娼優貧無產業者八十以上月給米五斗肉五斤酒三斗九十以上歲加賜帛一匹絮十斤田業僅自贍者給酒肉絮帛如之富實人戶應左鳳陽二府民八十以上賜爵社士九十以上賜爵鄉士天下民人八十以上賜爵里士九十以上賜爵社士皆與縣官平禮免其雜泛差役正官歲一存問月遣敦篤生員詣門送賜給粟毋得陳朕約民誠敢有年受禮尚者家族誅曾被公私辱慝者如之所在鰥寡孤獨果有田糧有司即與除去差撥無者歲給米六石孤無依者責令親戚收養無親戚者責令判里累年開邊有勞或矢石傷殘或因傷身亡兒女見存者優免三年垜集土軍因傷殘疾者優免軍役三年因傷死者優免十年八為民籍雜泛差役更免三年官軍從征戰歿者恤當其兒女襲父職者升一等敕曰為官蒞政非權無以馭下迂儒俗士官名而已若中正有豪傑氣者當設施公道健卒奸胥母敢褻侮不則治以刑蘇州知府王觀同知曹恆經歷王昈當廳捶死猾吏錢英如此甚當則政竹令止境內肅清美哉有為安民有日矣特遣行人白思中齎敕勞禮尚篤斯志共永高明以都御史詹徽通政使蔡瑄左通政茹瑺工部侍郎奏逵戶部侍郎楊靖在職公勤復其人詔郡縣舉經明行修練達時務之士年七十以下者禮送京師禮部郎中居貞奏人至六十衰不勝事請毋送上曰古之耆人雖不任以致至其多閱而廣聞政當詢之謨謀蓋六十以上七十以下者可置翰林備顧問四十以上六十以下者可用於六部及布按二司八月命吏部選近畿富子弟赴京補吏制德懿熙三祖帝後袞冕冠服命皇太子修盱眙之陵寢而瘞之十月諭兵部臣曰大小有功武臣子孫令世襲食報然有身沒子幼者或亡子有幼女又有父老老無依者此皆可憫今後亡故軍官子女幼者給全俸贍其家子襲職女嫁人乃罷父母老者亦給全俸終身着為令頒垂戒錄於羣臣其書采古之悖臣以為戒十二月癸未朔日有食之詔自今應死重囚俱令大理寺覆奏聽決造通濟聚寶三山洪武等門修五勝渡起社家庫白水橋雙橋高橋置象房黑窯改建崇山侯新等第宅筑後湖城及中山岐陽二王黔國公舊營六部圍牆廊房街道並用罪人輸作御製大誥三篇成頒天下詔武官謫戍雲南遼東者縣次資給之 
　　二十年正月命宋國公勝為征虜大將軍潁國公友德為左副將軍永昌侯玉為右副將軍南雄侯庸定遠侯弼為左參將東川侯海武定侯英為右參將率師二十萬征故元將納哈出於金山焚錦衣衛刑具曰訊鞫法司事也時令錦衣衛審重罪者欲先得情耳豈令煅煉耶已未修闕里孔子廟甲子大郊祀禮成天氣澄朗上悅二月命將軍衛士日習射於午門御注洪範成三月上曰進士國子生皆朝廷所培養初仕即有麗法者雖欲改過亡繇自今雖犯死三宥之五月諭兵部臣曰軍士月米一斗身後罷給或父母老兒女幼曷自存是皆效力國家困可不恤勞可不報自今身亡父母兒女無依者並優給之上謂理部尚書唐鐸曰有司犯者欲盡法治之人謂刑重不則靡所忌古雲書用識哉欲並生哉自今犯輕者悉宥之徒流及雜犯死罪皆令戴罪復職有至再三者亦錄其罪而復其官六月大將軍馮勝諭納哈出降之閏六月申養老之政於天下令民閒講習大誥三篇七月詔內外武臣有子孫襲替而亡再無應襲者給全奉贍之有子孫坐事謫戊亦宥其罪令自立功給俸如故八月銷文籍關防印記曰故以防欺偽若果正人君子又焉用是詔民年二十以下者方與落髮為僧試事京師寺三年考其潔修而後度之詔陣亡小較雖無功亦給其家原俸百日九月封納哈出為海西侯置大寧都指揮使司及大寧中左右三衛命永昌侯玉為征虜大將軍延安侯勝為左副將軍武定侯英為右副將軍進討殘胡十月封朱壽為舳艫侯張赫為航海侯重建歷代忠臣廟成詔軍士置營居各從其衛所毋越伍離次辛酉月食遷南方學官之有學行者往教於北方增廣北學生員復其家召馮勝班師罷就第十一月上曰蠻夷遣子朝學慕禮義也囉囉主阿累等三人宜令歸省所以教之孝弟賜而遣之十二月大誥武臣 
　　二十一年春正月上曰為國以任人為本奸者才不恕賢者疵不棄故諸城縣知縣陳允恭以簿書過謫戍比有言其治縣寸能愛民吏部其召還復其官有自青州還者言青州飢雖已賑尚艱食上驛賑之逮其官吏之不以聞者二月命有司犯死罪者雖未入流品必奏聞而後得逮治以歷代名臣從祀帝王廟三月乙亥上親策舉人賜任亨泰等進士及第出身有差建題名碑於太學上謂侍臣曰驕凶德也田子方所論朕謂不然蓋君子以恭敬為本西平侯沐英討百夷思倫發平之四月蘭陽縣民陳濟樵等二人年百歲賜里仁冠黑角帶員領衫月給酒三斗肉五斤歲加帛一疋絮一斤南皮縣民李敬先等年九十餘月給酒肉如之皆復其家詔縣官時加存問自是以為例藍玉逐虜捕魚海販之降其眾獲其王子妃等若而人已未月食五月甲戍朔日有食之六月賜安慶侯仇成書曰朕創業以有天下唯卿勤勞邇年海宇雖寧尚有弗庭之夷累卿高年久鎮邊陲東西攻守無寧歲近喜廓清方將偃師修文同卿華居美食忽聞感疾實疚朕心是用遣人存問嗚呼征討之時櫛風沐風所自疾也尚慎藥節耆副朕至懷敕諭武臣曰朕觀國初諸將撫士卒或一二十人或百人至四五人皆視如兄弟愛如骨肉以故爭先効功所向克捷人稱善戰不知繇其善撫士今爾等居位食祿豈爾能皆爾祖父貽爾慶爾則不念祖父富貴繇士卒時或苦虐使不傅心敗國喪身職此之繇夫虐下不仁敗國不忠亡先人積不孝曷不思之因頒賜軍士護身敕述始終之際艱難之故秋七月頒賜天下武臣大誥令其子弟誦習使它日知撫教軍士以稱保全功臣意八月罷天下府州縣耆宿遷澤潞二州民無田地者於彰德真定臨清歸德太康諸閒曠處屯耕自便免賦役三年戶給鈔二十錠備農具大將軍藍玉偕征北諸將還朝戊辰賜宴奉天殿上曰元運既終殘胡無知猶立王庭欲為不靖命爾諸將往征漠北遂空民息轉輸軍銷鋒鏑皆爾等克用朕命以底成功諸將頓首謝上悅賦平胡詩二章命群臣和是月御製諭武臣敕凡八條九月令天下衛所督兵屯田十月丙辰月食頒武士訓戒錄十一月賜國子監生鈔俾制冬衣造別室百餘閒具灶釜床榻以處諸生有疾者給役膳夫二十人頒賜武臣保身敕 
　　二十二年二月禁武臣預民事賜平陽縣知縣張礎敕曰乃者金鄉衛造軍器擾民爾礎執法即具聞朕朕深嘉嘆特遣齎鈔三十錠內酒一封至爾傾焉東川蠻越州阿資酋叛命潁國公傳友德為征南將軍與西平侯沐英討之既平三月友德還軍使與諸將分駐湖廣諸要地休士且示控制於諸蠻改給事中魏敏卓敬等八十一人為源士四月命杭湖溫台蘇松諸郡民無田者就耕淮河以南及滁和諸州給鈔二十錠免賦役三歲賑萊兗九江湖廣諸郡貧民起山東流民居京師人賜鈔五月置泰寧朵顏福餘三衛指揮使司於兀良哈之地以居降胡六月上退朝謂侍臣曰人常慮危乃不蹈危常慮患乃不及患車行峻坂而仆平地保天下者亦如御車命孝廉茂才年四十以下者於行人司差遣以試其才八月詔天下府州縣舉高年有德識達時務言貌相稱年五十以上者一人更定大明律九月丙寅朔日有食之廷臣有言比來儒士起自田裡擢用驟峻非朝廷愛重名爵之意上曰朕患不得賢耳若伊尹出有莘孔明起降中豈嫌驟哉十月上諭吏部曰比歲受祿之人有因小過罷者此皆昔日久居學挍教養已成之士成才至難其悉錄用之增建國子號舍以居諸主之有家室者十一月上與翰林學士劉三吾論治民之道三吾言南北風俗不同有可以德化有當以威制上曰地有南北民無兩心帝王一視而已矣蓋德以化君子威以制小人海州同知陳龔福坐事尚戍上念其故元御史大夫福壽子宥而擢之官仍賜鈔上與侍臣論進君子退小人兵部尚書沈溍對曰君子小人猝未易識上曰良玉委泥色澤不變君子在眾德操自異令州縣裡選耆年有德民人以次來朝既至隨朝觀政三月遣歸 
　　二十三年正月肅清逆黨榜列勛臣凡五十七人二月命六科給事中父兄伯叔來朝觀政歸以告諭其鄉里子弟使為善無犯法人予鈔遣還詔自今有司過誤犯者至三犯亦紀罪復職沅陵縣主簿張杰坐輸作自陳有老母守節乞宥罪歸養許之命禮部榜每節於天下加傑祿秩為養資三月燕王與征虜前將軍傅友德等率師出塞至迤都降故元太尉乃兒不花丞相咬住忽哥赤等及其名王酋長男女數萬□駞數千羊馬亡筭閏四月悉徙其部落入關乃兒不花等入朝授指揮等官其故部丁家屬皆賞賜之除百官朞年奔喪之制五月上念諸將老悉遣還鄉賜黃白二金鈔若綺太師韓國公李善長賜死西南夷土官皆遣子入學命擇天下隨朝老人有干局者齎鈔諸府縣同所在老人糴榖備凶六月先是賜公侯伯人卒百十有二人曰奴軍至是遣還鄉設百戶一人統之護衛其家盡公侯之世給屯戍印俾自耕食復賜之鐵冊名鐵冊軍右軍都督僉事王庸坐事當死自訟於上前上曰知自訟其將復為善貸之七日河南決賑恤被災家萬五千七百餘戶敕法司在外死罪真犯者具狀申刑部議定遣官審決免死者輸作京師八月給事中有薦士者上問宜何官對曰宜牧民問所長對曰年少才高勇於敢為上曰才高者多過中勇敢者少循理其養於學而後用之詔母以吏卒充選舉九月庚寅朔日有食之命開國功臣死後皆追封三代賜布政司都司衛所府州縣公宴即錢凡天壽聖節正旦冬至節日皆有宴賑湖廣飢十月刊行韻會十一月選耆民授府州縣官上諭兵部試尚書茹瑺等曰朕虛心待人汝等當思盡言不宜容默苟順無利於天下十二月諭刑部自今犯十惡並殺人者論死余皆輸粟北邊贖罪力不及者為並輸予還家備資以行罷天下歲織段疋賞賚用絹帛有匱乏即就織造於京師購遺書 
　　二十四年二月上謂侍臣曰朕閱漢書以爵賜民至二級三級者聽民轉移與子甚無謂也夫爵所以命有德禮曰賢以制爵予無賢不肖賢人君子何勸焉命戶部凡武臣死罪而宥者給半祿笞杖徒流而宥者全給死而有子孫者亦給之種桐棕漆樹於朝陽門外鐘山之麓三月戊子朔日有食之上謂廷臣曰朕發庫中古鏡十餘鑒多失真召工問之皆莫能答最後一工曰范模不正朕惕然悟君心焉上御奉天殿策會試中式舉人制策曰昔列聖相繼大一統而御宇立綱陳紀禮樂昭明當垂衣以治何自弗寧少壯盡行內騷華夏外戍八荒牝馬胎駒於行伍旌旗連歲於邊陲今欲罷器械絕遠戍垂衣如古又恐蠻貊生齒之繁不數十年為中國患及此之時當恨今日可乘之機興止未判孰可孰不可爾諸士論之寺延對三十一人擢許觀為第一上諭皇太子諸王曰天行不息君當體以孜孜怠惰侈肆而欲長保未之則聞昔元世祖西討東征以能混一華夏順帝偷淫而遂失之詩曰殷鑑不遠在夏後之世命齊王槫率護衛騎兵圍獵開平近地諭之曰山東兵皆從總兵官傅友德調發爾戰鬬可自為隊或在其左或在其右有膽畧則當先無膽畧則繼後奏凱之時寧使諸將言功詔天下貢茶不得碾揉為大小龍團茶戶采進勿預有司茶以建寧為上曰探春曰先春曰次春曰紫筍並着為歲額四月靈璧丞周榮以事逮系父老赴闕舉榮善政宥之賜鈔錠衣襲與父老皆宴遣之繁峙縣奏逃民三百餘戶累招不還乞逮捕之上曰民宭衣食或迫苛政耳逃固不出吾域中惰而末作則逮捕焉冊皇子■〈木旃〉為慶王權為寧王楩為岷王橞為谷王松為韓王模為瀋王楹為安王桱為唐王棟為郢王■〈木彝〉為伊王齊東知縣鄭敏坐事逮系縣民詣闕頌能復官賜衣鈔六月詔羣臣參考歷代禮制更定冠服居室器用制度以天久不雨命刑部官及監察御史清理天下獄囚頒書籍於北方學挍七月上諭工部臣曰漢高祖徙豪富於關中朕初不然之今思京師天下根本亦欲令富民居焉蓋徙至者五千三百戶上曰應左太平寧國鎮江廣德五府州縣朕念國初供億之勞民田盡免賦官田半征民情玩恩復爾述負朕所以全征之今終不忘其半征如故命犯法而誣引良善者所誣雖輕亦重坐之八月遣官行詢鰥寡孤獨令有司加恤秦王樉有過召還命皇太子廵撫陝西既行敕曰爾自幼至長未嘗遠出今命爾行陝渡江之際雷起東南爾征西北夫雷天威也爾前行雷後從其兆威震然厥陰不雨業已□閒占法主有陰謀者爾宜慎舉動節飲食嚴宿衛親君子遠小人威震佳兆未可恃也遣使山東河南郡縣發預備倉以貸貧民九月嘉興府通判馮安送至私鬻鹽徒以其鹽賞獲者戶部奏安違例責償鹽入官安言律者萬世常法例者一時旨意昔唐太宗□選人詐敕不首者死未幾有犯命殺之大理少卿戴冑執奏於法應流太宗怒曰卿言守法而失朕信冑曰敕者一時喜怒法者國家所以布大信於天下也陛下忿選人多詐故欲殺之既知不可復斷以法此忍小忿存大信也夫今之律即古之法也若依例則於律內非應捕人給賞之言自相背違上是之語論如律復以新化丞周丹為吏部考功主事 【 丹永嘉人明敏有治才初繇進士授新化縣丞以廉勤稱門無私謁吏卒不敢欺驗民貧富及丁稅多寡第而籍之有賦役以為差獄訟文牘皆躬理刷罷諸役作民宴然安業流民歸者益眾滿考課最十考功主事縣民蕭俊等詣闕言自本官去職縣政業乞留再任上命吏部復之賜宴遣行】 　十一月諭天下生員兼讀誥律民閒子弟能誦大誥者賞之皇太子還自陝 
　　二十五年春正月詔諸王赴京令歲訓將練兵周視封疆作軍器必精良以固邊圉以河決開封諸縣免今年田租二月上諭刑部尚書楊靖等曰京師之獄卿等三覆奏朕親臨決猶慮不當中外有司安能人盡職所上獄卿等詳讞之命學較生員兼習射書數法丙寅月食癸西詔諸將杖流罪以下謫戊雲貴者復其官曰此皆從朕萬死一生不戒而犯朕不忍置於法今既有年必自新矣曹縣主簿劉郁因事逮系耆民詣闕言郁廉勤上喜復其官三月敕燕王曰殘朝散處絕塞聚必為患其選北平都司並護衛騎兵精銳者閒以乃兒不花等所部列為隊伍使為鄉道命北平指揮使周興為總兵搜捕之四月皇太子薨郡臣入慰上曰朕老矣太子不幸命也古雲國有長君社稷之福第四子類朕朕欲立之何如翰林學士劉三吾對曰將置秦晉二王何地上大哭罷六月上聞天下學較生員多驕縱慢師命禮部着學規俾守之七月秦王樉還國土謂侍臣曰治有緩急治亂民不可急急則益亂撫治民不可擾擾則不治岢嵐州學正吳從權山陰教諭張恆以給繇見上問民間所苦皆對曰不知也而非職事上曰學官即勤教豈有不與人接者朔望休暇四時節序朋友往來民情世務當亦談及夫其所竹孚皆聖賢之道固將用之君雖不問猶且陳焉槩雲不知何者為教何以用之將來其竄之極邊榜諭於天下八月祔葬皇太子孝陵東冊諡曰懿文立允炆為皇太孫召太常寺卿許升問祭禮升不能對典簿劉仲實從旁代對甚詳上責升曰國之大事而昏惰不恭遂降為刑部主事以仲實代之立軍衛於山西大同等處屯田守御歲給公侯祿如舊歸所賜田於公錄百官歲俸之數計榖幾何富出米幾何計田幾何乃出榖幾何較農夫用力多募之勤勞而為之書名曰醒貪簡要錄頒中外十月度地自牛首山接方山西傍河淮為上林苑尋以妨民罷十一月復位中外文官百司品階勛祿之制十二月命士人因小過罷黜及遷謫遠方者聽舉用改制鐵券賜諸功臣閏十二月刑部尚書楊靖鞫一武臣門卒撿其身得一大珠靖曰偽物也椎碎之而以聞上嘉嘆靖有四善焉得奇物不獻一善也其珠必有所受若轉窮竟且起大獄碎不問二善也門卒無所嘉獎杜小人之幸端三善也敏才應卒四善也是歲以方孝孺為漢中教授 
　　二十六年正月免天下耆民來朝二月命晉王總馮勝等所統河南山西馬步軍士出塞代王亦率護衛兵出塞受晉王節制勝及傅友德等皆召還涼國公藍玉謀反伏誅三月敕諭燕王曰有告指揮乃兒不花有逆謀者人言夷狄畏威不懷德果然可遣人防送至京胡人反側背恩不可無備爾護衛士卒遇出獵必選數千騎披堅執銳訓練使習則臨陣不怯宋國公勝等已召還當諭諸將士防禦之策舊防胡兵非出征不可輕縱恐盜馬潛遁陰泄事機若欲用禦敵常參錯之命馮勝傅友德還備北平命山西屬衛將較悉聽晉王節制北平屬衛將較悉聽燕王節制軍中事一奏聞一啟王知永者於令諭晉燕二王各統所轄都司軍馬軍中賞罰大者以聞小者從宜處分諸司職掌成其書仿唐六典之制頒示稽制錄於功臣蓋考漢唐宋功臣封爵食邑之多寡及名號虛員等第使朝夕省覽以遏奢僭四月孝感縣言民飢有預備倉糧萬一千石請貸之即命行人驛給因俞天下有司自今歲飢先貸後聞以大久不雨許羣臣直言時事五月定學官考課法用科舉生員多寡為殿最詔功臣墳塋葬具皆自營備戰歿者官給之六月嚴皇陵車馬過陵及守陵官民入陵者百步外下馬違者以大不敬論申禁錦衣衛毋鞫刑一付於法司開卜筮禁敕曰歷代聖君賢臣謹禮循法畏神明也一或不畏神假於人及災禍矣朕考前代勛臣受封皆屬虛號祿食給繒布而已我朝賜以腴膏土田待有功不薄尚有不知分限以速戾者業頒稽制錄而教之爾禮部尚將公侯食祿及服舍器用等殺着為定式申朕保全之意召諸王於京師七月申辰朔日有食之罷各布政司寶泉局選秀才張宗浚等隨春坊直分直文華殿進說民閒利害田裡稼穡開陳古今孝弟忠信文學材藝諸故事於皇太孫八月命吏部今後除官即與實授勿試職九月詔曰邇者朝臣不臣其無忠義者如李善長等陰與構禍事覺各伏誅藍賊為亂謀泄捉拏族誅萬五千人矣余不盡者已榜赦之慮奸頑無知尚生疑惑自今不分藍胡二黨未犯者盡行赦宥於戲古之忠臣義士感激人神歡動祖宗其亂臣賊子歷代為忠者不特不能感動人神於當時亦累祖宗幽囚於地下特誥臣民大許自新賜河南按察司僉事王平敕曰古有志之士竭忠以事君務公以福民朕夙夜孜孜鮮副朕志河南僉事平同書吏源按臨屬郡郄孟津宜陽之吏賂械人聞奏朕甚嘉焉賜平鈔百錠衣若被源鈔半之其益勵初忠則永有嘉譽十一月霑化縣典史杜護坐事當罪縣民訟其廉干復之時天下入覲學官咸命侍朝考試文辭詢問經史及民間政事應對稱者獨泰州訓導門克新敷奏亮直紹興教授王俊華文辭優美上擢克新為左贊善俊華為右贊善召諭曰所以左克新右俊華重直也 【 克新鞏昌泰州人為人寬厚和易仕至禮部尚書其卒也上甚嗟悼遣官祭之命有司護喪歸】 十二月永鑒錄成其書輯正代宗室諸王惡逆者為監又輯歷代人臣善惡為勸懲名世臣總錄頒有位 
　　二十七年正月上退朝顧翰林學士劉三石曰朕歷年久而益懼者恐懈也日慎一日效尚未臻甚矣治難夫愛民之心不實則民不蒙澤民不蒙澤則眾離怨積朕常懼焉發天下郡縣預備倉貸貧民令公侯未有第者與為第於其鄉有祖宗墳墓者為與饗堂於其塋應封三代二代者封二月罷在外文武諸司公宴繁峙知縣劉英坐事被逮耆民詣闕乞貸釋之給道里費遣還三月上謂侍臣曰人主聰明不可使壅蔽壅蔽則天下之事不達矣翰林學士劉三吾對曰惟博採眾論任用賢能則視聽廣而聰明大上曰善令武官子弟當承襲者五軍試其騎射閒習方許授職不能者給俸三年而複試之又不能謫戍軍着為令上謂侍臣曰毀譽之言不可不辯也問君子於小人小人未必能知鮮不為所毀問小人於小人朋黨阿私譽必眾矣人主能知毀中之賢則誣謗可息知譽中之不肖則偏黨可絕命天下種桑棗有儒士初授知縣陛辭上曰試言蒞民何先對曰先教化曰教化何先寺曰獎勸之上曰先身焉以天下大定命工部取甲兵褁藏之立唐渾瑊祠於干州命民閒高年老人理其鄉之訟上謂太子少保唐鐸曰帝王體天道順人心則國家基業自久朕思前代亂亡之故未有不繇於違天而逆人卿人事朕資弼良多朕有弗逮卿即言之徵儒臣定正宋儒蔡氏書傳八月遣國子監生及人材分詣天下郡縣修治水利禁用錢以重鈔法作十酒樓江東諸門之外許民為酒坊接四方賓旅以樂持康樓有鶴鳴醉仙謳款鼓復來賓重譯諸名醉仙宴百官焉寰宇通衢書成十月命府知縣學生員廩十年而學不就者罰為吏十一月賜盱眙縣知縣方素易敕曰爾素易蒞政三載內艱去官民弗忍舍詣闕留任何以致之特遣使齎鈔二百錠衣服被各一襲靴襪各二對用旌爾能爾惟懋哉素易入謝賜宴禮部許歸葬而後復官漢中府同知柴庸以事下獄其僚屬與同獄者言庸廉介特宥之復其官 
　　二十八年正月敕周晉二王各發其屬衛官軍築城屯田於塞北敕燕王發北平遼東三都指揮使司屬衛精銳馬步軍命都指揮使周興為總兵官剿捕野人於三萬衛等處二月詔罪人罰役丁者父兄免追補令民百戶為一里婚姻死喪疾病患難富者助財貧者助力春秋耕穫一家無力百家代之以教民厚四月命監生分行天下勾稽吏牘六月詔國子生曰孔子作春秋修身立政之道備矣處事決疑其能舍諸諸生治經鮮有明春秋繼今習讀之九月免山東稅糧及直隸應天等五府秋糧敕曰自古國家立建法制皆在始受命之君子孫遵守而己蓋始受命君起自側微備歷周知恐後世守成之主未諳世故山林初出之士自矜己長至有奸賊之臣狥權利作聰明上不能察而信任之變更相法以貽禍敗是以日夜精思永垂典則朕少遭亂離賴天之眷翦除混一即位以來勞神焦慮與海內蘄乎治作祖訓一篇開導我後世為家法爾禮部其頒條章於天下後有言者以奸臣論殺無赦閏九月以子孫眾盛天下官吏軍士繁多更定親王歲賜祿米十月於東宮諸王世系預命二十字為名首一世一字臨時足二名焉命左軍都督府左都督楊文等討龍州奉議南丹諸蠻之梗化者諸蠻皆服罷百官朝參賜食禮十一月侍臣主講無逸篇上悅曰朕每觀是篇必反覆詳味求古人之用心乙亥月食禮制集要成其書載冠服房屋器皿傘蓋床帳弓矢鞍轡儀從奴婢俸祿奏啟署押體式定製頒布中外十二月洪武志書成述都城山川地里封域之沿革宮闕門觀之制度以及壇廟寺宇街市橋樑之易置 
　　二十九年二月百夷侵緬遣行人李思聰錢訓古兩諭之皆聽命征虜前將軍指揮僉事胡冕剿平柳桂山寇分遣指揮僉事宋臣等討平廣東潭源諸洞及廣西平川燴益之地凡斬獲數千餘械賊首京師戮之遣使諭曰命爾往征苗亂意在殲渠乃概行駢戮宋曹彬不殺後嗣以昌曹翰殘酷身罹窘窮往者不退後當為戒寧王權言廵塞見脫輻意胡兵往來道上慮且寇邊敕燕王選精卒壯馬抵大寧全寧沿河南北覘視隨宜掩擊之三月燕王遇胡兵於徹徹兒山擒其茜將孛林帖木兒等數十人追至兀良哈禿城遇哈刺兀復戰敗之命國子監學正吳啟署祭酒博士楊淞署司業學錄張毅署監丞事面諭以簡身飭行守道尊嚴使諸生敬慕而化五月壬申月食於十宿七月上觀唐書至宦者魚朝恩謂侍臣曰漢末雖宦官驕縱尚無兵權至唐授之太阿馴至劫脅天子廢興在握朕深鑒前轍服役使而外重者傳命四方而已但有罪罰無赦也八月免應天等五府田租改六部諸屬部為清吏司九月召天下致仕武臣於京師而大賚之曰朕起兵時與爾皆少壯今老矣久不相見居恆思之資爾薄物還終天年朕與爾同歷諸艱天佑朕子孫則爾子孫則亦有無窮之祿爵諸臣感激有墮淚者諭兵部人升官一級十二月頒稽古定製於功臣世祿之家加申飭焉上為序曰昔先王制禮別尊卑定貴賤上下秩然朝代雖改禮樂利度多相因也或有損期小過不及而已朕自定天下以來立綱陳紀頒布天下有年歲矣至若官民房屋墳塋碑碣亦嘗斟酌前代者畫一制豈期奸臣胡惟庸故紊條章俾諸功臣不尊守雖先塋碑碣亦不樹立最甚無如藍玉房屋家奴人至數百馬坊廊房皆用九五閒數營店舍宅垣中召集百工與為市易心砍背朝廷為亂夫自古賢人君子一心公朝念所食祿不耕不蠶坐享民供又敢興販與之爭利今我文武臣往往不屬厭使子弟奴僕家人坐賈行商至出外倚勢中鹽越資攙次撓法多端今命翰林酌唐宋制定墳塋碑碣丈尺房屋閒架及食祿之家興販禁例編類成書永遵守之嗚呼敬聽朕言聿求多福屍已月食於井永州府知府余彥誠齊東知鄭縣敏定遠知縣高十南儀真知縣康彥民岳池知縣王佐安肅知縣范志遠當塗知縣孟廉縣丞趙森懷寧縣丞蘇益休寧縣丞甘鏞坐事逮獄所治耆民具列善政詣闕以請上並嘉之賜襲衣靴鈔遣還仍賜耆民道費 
　　三十年正月命長興侯耿炳文佩征西將軍印為總兵官武定侯郭英為副選精銳步騎於陝西甘肅以備胡敕肅王楧曰古者兵出於農有寇則戰無事則耕春氣方和宜及時督軍屯種遇有征伐親率精兵與長興侯炳文進討置行太僕寺於山西北平陝西甘肅遼東以掌馬政詔郡縣貸預備倉於貧民升翰林修撰張合為侍讀編修戴彝為侍講勉以唐陸贄崔羣李級之徒雖在翰林皆當正言讜論以益時而聞後頒為政要錄其書凡十二條載文武官屬體統及僉書案牘次第軍士月給廩餼與宿衛之禁屯田之政二月上謂羣臣曰民莫勞農朕一食一衣居常忿之爾等當求所以佐朕裕民之道三月諭蜀王椿曰制夷狄之道當賤其所有貴其所無秦蜀茶自碉門黎雅抵朵甘烏思藏五千餘里皆不可無前代重之非以專利也我國家榷茶本資易馬今惟易紅纓等物蓋因邊吏不譏私販出境茶為夷賤夫使番夷坐收其利而馬入中國少豈所以制之哉其諭布政都司嚴禁焉因命曹國公景隆齎金牌勘合直抵四番與為符契以絕奸欺申嚴私茶出邊禁上謂禮部臣曰今四夷諸番莫不臣服即如烏思藏西天尼八刺國去中夏至遠亦三年一朝惟打前火爐長河西土酉未歸宜遣諭之金月敕晉燕二王修邊十事諭燕王曰玉井天城皆西北要地非堅城深池莫守之山西軍已城玉井宜令北平軍城天城敕晉燕二王曰近占天象胡當寇邊朕度人事前秋山西塞外降胡逃歸嶺北數人居山西八年豈不以中國虛實謀之胡人其令都司行都司簡閱騎卒或三萬或二萬常兼步卒數萬每騎兵五百領以一將分為五隊隊領一戰將五將咸聽一將之令步兵亦如之與騎夾攻我馬雖少步卒則多彼無步卒來可戰矣申禁人民毋出海與外國互市罷所在鐵冶上謂戶部二部曰富民生長田裡周知民事有恆產必有恆心豈無才人其稽名於籍朕將選用之譏察私茶於川陝五月壬午朔日有食之大明律誥成詔行天下罷除即位以來禁例榜文敕楚王楨曰近古州蠻作亂爾能此時即率護衛軍馬往征豈不稱賢乃以都司奏兵不足請調屯軍爾護衛軍則置不用夫尊居王位安享富貴宮室衣服輿馬皆民之供不能御其災患百姓必怨鬼神必怒福將薄矣若能奮威除殘山川鬼神將來助順亦可悠久敕至即遣護衛精銳並統都司所屬軍馬期七月二十日進討以湘栢為爾副庚申夜有星大如雞子尾赤有光自天廚入紫薇垣後有二小星隨之至游氣中沒敕晉燕代遼寧谷六王曰驗之歷代天象若此者邊戍不寧雖非今應二三歲閒灼有寇者胡馬計有千萬爾等所守地方不下六千里聚會為難每處軍馬多者一二萬而已胡若南行馬勢必盛自非深機熟筭疇能制之吾老矣精力衰微籌慮多艱爾等藩屏朔上倘有失虞不但貽憂朕躬爾等安危亦系吾今粗與爾謀或今歲或二三歲大軍未會本護衛若都司行都司軍馬各守分地胡若入寇且無與戰或入壁壘或據險隘夾以步兵深伏待之彼見不戰必抄掠四出俟其驕騁隊伍怠散邀截要道破之必矣若一見輒輕赴必且失利不可不審復敕晉燕二王曰今塞草豐茂山後地高夏無酷暑宜留心防禦上天垂象不可刻寧訓練士馬控弦備之天下講讀大誥師生來朝者十九萬三千四百餘人並賜鈔遣還六月諭刑部立政平訟理二旛所論囚引至奏當者行人持訟理旛傳諭無罪者持政平旛傳釋之命五府六部都察院六科給事中通政司詹事府詳加審錄武臣死罪則親決焉敕楚湘二王曰前命爾兄弟七月廿日以前進剿洞蠻今占天象太白七月三日伏兵未可行十月二十三當夕見西方太白出高深入者勝用兵當知也指揮利讓已壓蠻境即遣語之令且嚴備太白出後並力討之生擒蠻人切毋輕殺兵非殃民所以安之敕晉燕二百曰知爾兄弟出開平數百里統軍深入古人論兵知已知彼若能知彼不能知已不勝無凶既不知已又不知彼凶莫甚焉自遼東至甘肅東西六千餘里我可戰馬僅十萬京師河南山東雖雲有馬猝戰難集苟事之急北平口外馬不過二萬而已胡人上馬動計十萬折衝鏖戰雖古名將亦或難之所以筭我馬數必欲知已縱有步軍不可追北但可夾馬助聲勢今爾等帥數千馬離開平三四百里無輕騎遠堠駐曠塞中設胡兵數萬晝潛夜行隱柳藏荻猝然相遇何以制之即欲縱轡疾馳奈軍士何夫吾馬數既少全仰步軍止可常附城壘去城二三十里往來屯駐遠斥堠謹烽燧設信炮若猝有急一時可知萬一不測便可固守待援今不深思熟慮提兵遠行其不遇敵則僥倖耳噫吾起寒微因天下亂不得己入行伍中不二年從者如雲猶且聽命諸雄又二年帥將士東渡建業秣馬厲兵以觀事變其時諸雄皆放恣無籍之徒元不能馭乃命中山開平總兵四征與之並驅又不十數年乃殄滅之以有天下當並驅時張士誠稱王於姑蘇陳友定扼險於八閩方國珍擅命於甌越杜遵道劉太保僭亂於中原徐壽輝陳友諒相繼僭號於江漢元義兵李察罕輩奮起河洛劉太保莫能與敵梁地遂平察罕之兵徑入齊魯滅亂雄毛氏之類渠帥雖能嬰城固守及與拒戰所在敗北察罕驕盈狂詐卒殞敵手其甥王保保帥兵一切作為蹈勇之謀不能服眾以致部下聲言效忠朝廷請命加誅從是元內外釁生朕觀其機發兵討之兵渡江淮長驅齊魯席捲河南遂入潼關復遣大將繇鄴趨真定營通州元君棄城北歸晉冀關中相繼底平不三年而天下一統噫吾用兵一世指揮諸將未嘗敗北正欲養銳觀胡之變夫何諸將曰請深入不免疲兵和林此蓋輕信無謀致傷生靈數萬所以爾兄弟提兵遠行吾甚慮之自古及今胡虜患中國久矣歷代守邊先謀為急吾於北鄙尤加繫心爾聽吾訓能明事勢無少懈機雖未必勝亦不能忠善勝敵者勝於無閒慎哉慎哉駙馬都尉歐陽倫坐販私茶賜死七月上謂兵部臣曰守備邊將其初皆能戡禍定亂後乃罔嚴御虜但逐財貨如甘肅西涼守將宋晟庄德張文杰等多獲夷馬牧於塞上以所虜胡為奴待如親屬不思一旦變生不掠羣牧去耶其令自今毋奴胡人毋私鬻所畜馬欲用財則入馬官買之徵討之日分給騎士損者償馬之直上諭羣臣曰人不能無過平心自知矣其心本公為事或繆此則局識致差若緣私而戾故為耳此君子小人之辨也然君子之過雖微必彰小人之迥雖大弗形蓋君子直道而行小人巧於修飾人君不察品且莫辨又曰朕觀往昔議論於廷有忤主意必君子也其或順從必小人也忤而怒之順而悅之小人得幸君子斥矣人主進退當取兼眾論焉申明學規教條頒示國子監笁敕燕王曰用兵在明號令信賞罰少有姑息誤大計矣山海衛指揮佑故慢王令其何以齊三軍發往開平贖罪諸指揮千戶鬻所乘馬騾徒行其何以揚威武敕至即罪佑以狥系送鬻馬騾者於京師八月敕曹國公李景隆曰天下久平兵事懈弛緩急寧濟特命爾佩征虜將軍印訓練河南兵法雲用之在乎機顯之在乎權汝其慎哉都察院奏獄囚應死者上曰豈可無矜疑命羣臣審錄之合宥者戍邊九月令天下民里置金鐸一選老者與瞽者月以六諭持鐸狥道路曰孝順父母尊敬長上和睦鄉里教訓子孫各安生堙毋作非為又令村置鼓農種時月晨而鼓之鼓鳴眾集及時力種里老人督責其怠惰者惰而不督里老人則罰婚姻死喪隨力相資以成仁俗十月詔曰邇年郡縣租賦因官吏不能宣布條章民愈窮困今敕戶部許段絹布金銀等物准民逋租隨上所便十一月上見散騎舍人衣殊鮮麗召問制用幾何曰五百貫責之曰農夫力耕而不息蠶婦寸織而不得勞甚矣登場下機公私逋索不能有之汝生長膏梁紈綺不知農桑之喜艱夫是衣也數口之家一歲資也癸亥月食十二月上時不豫敕廷臣曰昔有元世治何期至正之君怠民慢神天假羣雄倡亂兵興朕潛草野不得已而從戎恐見吞併自相磨滅如此者十有七年西定荊楚東平吳越北有華夏為眾推戴得有天下三十年於茲朕壽亦七十矣自非皇天卷命得久若是古語云天不與首亂者朕無心天下而心救民殆天命之乎比失調受疾卿等頻仍問安禮也堯舜禹湯文武之世皋夔稷契伊周為臣一志匡主朕以示卿卿等竭忠修職副朕至懷 
　　三十一年三月晉王棡薨四內罷回回欽天監敕燕王曰塞烽數警虜詐也欲誘我出縱伏邀之其令毋毋近烽處即望遠亦須去三十里此秋或有虜騎南行不寇大寧即襲開平度其人馬不下數萬可調都指揮庄德張文杰於西涼召劉真未晟二都督於開平召武定侯郭英等於遼東會兵一處悉出遼王及北平山西都司護衛軍馬以步軍十五萬布陣而待令英真晟翼左德文杰翼右爾與代遼寧谷五王居中彼此相護首精而外銳已丑上享太廟畢顧立廟門召太常寺臣指桐梓諸樹曰往年種此不覺成林鳳陽陵樹當亦似此因感愴泣下既曰昔太廟始成遷主就室朕退休夢皇考呼曰西南有警覺出視朝果得邊報祖考昭臨時時在上爾等加敬中使旦暮灑掃省視以時毋有不虔恭敕左都督楊文曰兵法有言二心不可以事上疑志不可以應敵北平中國門戶朕子燕王在焉以爾為總兵參贊之燕王往開平堤備爾以北平都司行都司並燕谷寧三府護衛選練精銳馬步軍士隨往王有號令爾奉行之大小官軍聽爾節制慎無疑志而有二心敕武定侯郭英曰胡遁久矣萌櫱未殄不可不防命爾總兵劉真宋晟為副爾啟遼王至開平迤北擇險屯駐遼東都司並護衛各衛所步軍城堠之外余皆選鋒隨往一切號令悉聽節制不燕王敕燕王曰周天下治矣周公猶告成王曰詰爾戎丘海內今雖無事天象示戒可不防胡朕諸子汝獨才智秦晉已薨繄汝為長攘外安內非汝其誰已命楊文郭英兼總諸軍聽爾節制爾其統率諸王相機度勢防邊又民以答天心以副吾意閏五月乙酉上崩於西宮上素少疾及疾作臨朝決事如平時漸劇焚香祝天曰壽年久近國祚短長子孫賢否簡在帝心為生民福特持符召燕王建文用事者矯詔卻還之淮安疾劇上問第四子來未聞雨降喜形於色遂崩壽七十一遺命喪葬儀物一從檢朴毋金玉孝陵山川因其故諸王臨國中毋奔喪京師天下臣民臨三日皆釋服毋妨嫁娶辛卯葬孝陵永樂元年上尊諡聖神文武欽明啟運俊德成功統天大孝高皇帝廟號太祖嘉靖十七年加上尊諡開天行道肇紀立極大聖至神仁文義武俊德成功高皇帝 
　　臣喬遠曰仲尼聖湯武豈不以捄民哉至其慚德不逮漢高高帝所繇起與漢高同抑不似其為秦亭長至神武謨卞文學之長不啻過之若夫兢兢業業不少寧荒雖二帝三王所稱戊以加矣 【 皇明玉牒曰□神武明達睿智有大度始渡江時首帥羣雄多淫湎肆傲帝獨克己下人旁求賢士尊以賓禮聽受其言晝夜忘倦書宋真德秀所者大學衍義於殿廡出入覽觀內政嚴明宮閫遵職不預外事宦寺給使無所專領勤於聽斷四鼓而起未明而朝昃始罷秋月間輒與諸儒講論經史晡時復聽政至昏還宮隆寒甚暑未嘗少變體或不和亦強出視朝有陳論者無間卑賤皆即引見四夷有小警則終夕不寐深思弭患之宜自奉儉樸食不用樂罷四方異味之貢非宴羣臣不特設盛饌謹於禮度對羣臣必正衣冠漢吳之滅躬拜大將以謝其勞訓諭其下徵引古道出言成文動恊典誥自為詔敕頃刻即成思如宿構辭義森蔚用兵料敵機變如神成筭所授無不克捷諸將奉命成功不吝官賞府庫所儲厚賜宣力之臣敬天地嚴禋祀先期齊戢出宿外殿至期行事秉圭促武夔夔兢畏始時分祭南北郊帝謂天父地母豈宜異位乃采胡明堂遺制為崇宇並列合祀六宗百神各築壇左右從享革獄鎮海瀆封號以正幽明之辨廟祀古帝王有功德者於京師復以時祭其陵墓褒前代死節之臣或官其子孫命郡縣設壇以祀餒鬼或遘災變省躬自咎輒肆赦宥誠心愛民尤矜貧弱語及稼穡艱苦每為涕泣於大姓兼併貪吏漁取深惡嫉之犯者必置諸法崇尚教化新作大學數千閒孔子廟去像立主乖輿臨視行釋奠禮學徒之盛至五千人海外遠國暨雲南酋長皆遣子受業下及郡縣皆有學田養士兵租米以數百萬令四方每歲行鄉飲酒禮立旌善申明二亭以示懲勸命佛老之徒皆拜君親作書誥民導以遷善諄諄數十萬言所為文章數百千篇皆可傳誦法令紀綱禮樂制度靡不修具煥然可述天下久安在位三十一年訓戒子孫祖訓昭鑒具有成書春秋己高彌勒為治飭馬政邊防文教兵籍孜孜不息至疾大漸梓宮遺詔皆預營度山陵之制務存節儉嗚呼聖矣主世貞曰元以荒服奴虜之眾累我中國而悉臣之舉一世之豪傑俯首而事椎結之未傾耳而聽侏離之令踐元而上者腥上也臣元而人者行禽也高皇帝起淮右提三尺劍以與羣雄角而勝之乘勝而北驅虜而置之大漠之外乾坤辟而再位日月滌而重朗海岳奠而如故民人復而寇□夫豈過得聖人之威哉即輒轅遜五兵天禹讓玄圭矣高呈帝猶不自聖奉大寶於盤水馭六馬以朽索雞鳴而起未辨色而視朝不以寒暑閒者戒滋逸也六宮取充位而己無燕趙二八之奉戒滋盪也賜租之詔無歲不下戒盡民也一記閱江樓幾成罷之終其身不為離宮別館戒游豫也去岳瀆神祗之濫封而歸本號戒褻神也滇詔在臥榻十七年而始克平戒勒恐也朝鮮亂安南阻日本貳閉關聽其自服而不之詞戒啟釁也廢丞相析中書省而六之戒專國也五都督府握兵籍而不與調發兵部得調發而不治兵戒專戎也六尺之孤垂拱而不置母后席戒內干也外戚食國租而不與政戒外移也南面三十年而不改元薄海內外稱臣妾而不加徽號戒侈心也高皇帝雖神武蓋一世而抑其才以下一世之賢士其尊任九重而洞徹其肺腑以與閭閻之志通其開闢之績足以當天心是故歷十餘祀而天眷益厚其深澤膠固於民志是故歷危疑震撼之際而不動其紀法足以綱維乎後代是故指鹿訓狐之輩欲竊之而不能久】
