
　●名山藏卷之三十二 
　　臣何喬遠恭輯 
　　坤則記三 
　　◆坤則記三 
　　宣宗廢后胡氏　　憲宗廢后吳氏　　世宗廢后張氏　　景皇后汪氏 
　　○宣宗廢后胡氏 
　　胡皇后濟寧人宣宗廢后也父榮生七女長女洪武初為女官給事掖庭頗見任使榮以故得官錦衣百戶後榮第三女也名善祥太宗十五年詔選皇太孫妃台官奏在魯後與是年冊為皇太孫妃仁宗即位進封皇太子妃宣宗即位立為後時海內宴安車駕頗事游幸後常乘間規諷居二年疾無子而孫貴妃有寵宮人有子貴妃子之遂立為皇太子後遂稱疾請閒許之退居長安宮稱號服食侍從悉予如故後居長安宮奉黃老為仙姑而張皇太后憫後賢時召君太后宮內廷朝宴命上孫皇后孫皇后常怏怏英宗立尊張太后為太皇太后孫皇后為太后後益謙讓不敢居孫太后左正統七年太皇太后崩皇后祭奠自齒諸六宮知孫太后有譴嫉意痛哭踰年殂下外廷議喪禮時楊士奇病諸臣就問士奇家士奇曰當用後禮曰此非內廷所欲士奇面壁不荅諸臣竟用嬪御禮別葬於金山諡靜慈仙師天順六年孫太后崩閏七月上問李賢胡母后疾請閒耳諡仙師非令期朕欲尊上皇后禮何如賢頓首稱善遂敕諭文武群臣昔我皇考在御胡母后多疾自惟不能養重以無子固遜我母后皇考從其志母后遺榮慕道清虛優遊至於令終朕時沖幼尊諡為靜慈先師祭奠之儀亦惟是稱心終缺然其議上尊諡所司修葺陵寢如制於是禮部會群臣議議上尊諡曰恭讓誠順康穆靜慈章皇后十七日甲戌遣駙馬都尉石璟奉冊寶以上先是後之遜也宣宗臨崩亦悔曰此吾少年事 
　　○憲宗廢后吳氏 
　　憲宗廢后吳氏上即位之七月立立踰月上觀後德不稱察英宗始選意在王皇后遂下主選太監牛玉及太監熹都察院獄鞠之辭連後父都督同知俊及俊子雄謂將立後時玉以王皇后非已選說太后易之俊雄遂因熹賂玉以成事下廷議後非先帝所屬意且有過不任毋天下白太后廢焉敕諭後爾輕浮粗率留心曲調不足敬承宗廟表正娥妤其上皇后冊寶退處別宮仍諭文武羣臣曰朕仰遵憑几勉舉大婚時方在疚未敢遽從矧敢知其事太監玉妄奏母后立先帝所退詩云靡不有初吳氏粗率輕浮無初曷終中宮風化之原朕處禮變豈得已耶敷告羣臣尚悉予心遂謫玉種菜孝陵俊父子戍登州衛玉侄綸侍讀學士玉甥琮吏部員外郎並坐除名先是典璽局局丞王綸者事憲宗東宮多所專擅羣小覬後類與交通翰林學士侍讀錢溥嘗教內書館綸受學焉尚寶司丞朱奎者以幼童陪讀故亦相昵英宗不豫溥意綸必入司禮密遣奎通綸綸因偕奎造溥家歡飲竟夕大學士陳文其居第鄰溥每內侍謁漙漙必激文是日獨否使覘之坐中稍言及宴駕後東宮選婚事已宗英崩李賢當草詔文起奪賢筆曰無庸有草之者矣錢集郎業與閹綸定計且代公賢未有以發也英宗大殮綸立視外衰而襲貂上惡之玉亦恐綸柄用遂悉數綸過勸上執下獄嗾發其通溥事降綸南京閒住漙降順德知縣凡與通者皆降調為外官而玉勢大振至是南京六科給事中王徽王淵朱寬李翔李鈞等言皇上冊立皇后承宗祀也賤臣牛玉奸欺貪肆進退惟其所欲將以內固寵而外擅權賴聖明廢退吳氏然牛玉故違先帝成命當死一也謀立皇后當死二也欺侮陛下當死三也使陛下有廢后名當死四也負此四死者所宜明正典刑快中外心乃輕放南京得全首領陛下不忍殺玉臣恐將來為玉者多矣掌禮之官畏玉權勢阿附於先執法之官念玉舊情苟容於後內閣李賢身為顧命大臣坐視成敗不出一語其初嘿嘿是為黨玉後乃三緘畏玉之後復有玉也伏望陛下明斷牛玉死罪黜罰李賢以戒黨欺奏上徽等皆調邊州州判始後之廢或言有惡牛玉顓者承望奪其權或言憲宗在東宮時萬貴妃先有寵而後杖責之後居西內孝宗生安樂後保抱惟謹孝宗即位念後恩命宮中進膳如母后禮復官其侄錦衣百戶 【 正德中薨劉瑾欲焚之王鏊不可乃得葬】 張皇后肅皇帝廢后也故封順妃七年陳皇后崩兩宮皇太后命帝自擇諸妃中可者而張皇后後數年間上方追古禮文之事每歲皇后率從上分獻宗廟率諸嬪御行出郊親蠶禮九年頒章聖太后女訓天下上命誦習自宮中始翰林院更撰內則新詩合歌二南以興天下之婦教是時皇后日率妃夫人聽講太后前十三年上諭禮部曰朕惟陰以相陽若地承天妻綱於夫道曰敬順而已朕元配早失助祀不可無人列御不可無統進封張氏為皇后禮遇特隆近乃多不思順不敬不遜朕屢恩待昨又侮肆不悛謂何視朕曷克承干今收其冊寶退閒別所其停天下箋賀如敕十五年薨上命喪葬儀視宣廟胡廢后 
　　○景皇后氏 
　　景皇后姓汪英宗冊為郕王妃性稟真純恪修女行孫太后雅重之郕王自監國進即位是為景帝立後為後後侍帝持禮無狥虜犯京師後下懿旨掩骼埋胔後無子有二女次妃杭氏生子見濟景帝欲廢英宗太子立焉後不可帝竟廢太子為沂王立見濟而杭氏為皇后以後諌故幽之宮中英宗即位景帝崩後仍稱王妃欲使殉李賢曰妃雖立為後尋見幽抑其兩女無依尢可矜憫上曰朕謂無所置之初不計其母子卿言良是而憲宗時為太子雅知妃不欲廢立意所以事之甚恭因言上遷妃外王府英宗從其言其故宮人悉得出侍衣食用度賜予有加憲宗又從中護持之悉得挾貲屬外二女育宮如故其一女長誓不適人憲宗強之下嫁郡馬王堅後賢且壽周太后與相得甚驩歲時召入敘家人禮正德元年薨廷臣疑葬祭王鏊曰葬以妃祭以後遂合葬二年上尊諡曰貞惠安和景皇后杭後以景泰七年薨先祔廟英宗復辟革封號遷別室而景帝母曰吳太后者亦以復辟之年仍為貴妃 
　　郎曰內宮之位本朝家法為正孝陵長陵不立繼後獻陵至康陵皆以一後終其它用子為天子稱太后矣張太后當宣英之際可以預政而不預政視漢唐女主何如哉胡皇后遜居禮不替沒齒方皇后功在世廟終不得先元配明家君臣守禮據經可以觀焉 
　　○後宮附 
　　高廟貴妃孫氏　　文廟貴妃王氏　　仁廟貴妃權氏　　宣廟郭嬪 
　　△高廟貴妃孫氏 
　　高廟貴妃孫氏世陳州人父和卿仕元家常州元亂妃父母俱亡從其次兄蕃避兵揚州城陷蕃失所在元帥馬世熊妻得妃育之年十八未聘上聞妃有容德納焉妃言動中度如古賢女嘗請於上求其長兄瑛得之上即位冊為貴妃位眾妃上官瑛參省妃愈祗畏有儆戒相成之助佐皇后內治宮壼肅然洪武七年薨上震悼賜諡成穆命吳王橚主喪服慈母三年皇太子諸王皆朞有司營厝朝陽門楮岡之原賜瑛田租供歲祀後十五年祔葬高后陵 
　　△文廟貴妃王氏 
　　文廟貴妃王氏蘇州人永樂七年冊為昭容已進封貴妃妃事上及仁孝皇后恭謹處宮闈藹然和厚綜理庶務極其井縷上晚年有疾間或急怒宮人惴惴懼譴妃委曲調護自皇太子親王公主以下咸有賴焉十八年薨上震悼輟朝五日賜諡昭獻喪葬視成穆 
　　△仁廟貴妃權氏 
　　仁廟貴妃權氏朝鮮人永樂七年冊為賢妃時朝鮮數貢女子充後宮獨妃穠粹善吹玉簫上憐愛之命其父永均為光祿卿 
　　△宣廟郭嬪 
　　宣廟郭嬪名愛字善理鳳陽人賢而文宣宗聞之召入宮二旬卒先數日自知死期書楚聲以自哀其辭曰修短有數兮不足較也生而如夢兮死則覺也先吾親而歸兮獨慚乎予之孝也心淒淒而不能已兮是則可悼也 
　　郎曰後宮之寵以貫魚哉在人主矣至於當熊詠扇古有其人今得四焉不可使冺冺也
