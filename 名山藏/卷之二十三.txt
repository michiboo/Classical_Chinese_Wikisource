
●名山藏卷之二十三 
　　臣何喬遠恭輯 
　　典謨記二十三 
　　◆典謨記二十三 
　　世宗肅皇帝二 
　　○世宗肅皇帝二 
　　八年春正月戊戌朔風霾晝晦立春日長星出白氣天敕輔臣條書急務諸修省弭災毋有不盡凡郊祀太常寺博士書祝版填御名是月中上親填御名於祝版自是為故事二月以桂萼為大學士奪新建伯守仁世爵禁其學旱河陝川湖大飢人相食甲申上禱雨南郊及山川壇乙酉禱社稷敕曰今天下錢榖及京師太倉具有歲奏月報他如後府柴炭銀團營子粒太僕馬價但有奏請支用朕不聞其幾何夫節用所以愛人也豈得無訾省戶兵工三部其亟核之歲終獻會稱朕不傷不害之意焉命天下府州縣朝覲官陳利病於布政按察二司二司類奏其可行者部院條議之以潞州青羊山賊平改州為府曰潞安置平順縣上曰比聞問刑之官往往深刻耴名或意向上司或偏狥已見甚者鍜煉賄與囑古者一夫冤而三月亢一婦憤而六月霜況多乎哉都察院其令撫按督同三司等官行歷所屬審讞重囚有坐抑者且矜疑以奏其有被訪察論戍及累誤非律正條與非人命贓私者皆奏處以請徒杖以下情輕有詞實時赦之若有玩慢參實降黜兵部馬人馳示焉三月葬悼靈皇后大峪山權附主奉慈殿孝惠太呈太后側以禱不雨作自咎文名工部大庫曰節慎辛亥月食五月增定大明會典許土魯番貢七月民張福母死告裡人柱殺之東廠奏下刑部郎中魏應召鞫獄則福殺母也於是厂部爭獄上怒命三法司錦衣衛鎮撫司覆按之左都御史熊浹奏如應召擬且請再集廷臣詳讞上意浹下比褫浹職下應召考訊之給事中陸粲言福柱之獄親鄰有口福姊至情尤痛憤不勝浹既援之定獄復請廷讞蓋其慎也陛下誠敬庶獄明經辜宜令離而問之參而聽之廠衛天子詔獄可訖以威法司多心冤者今敢亢爭恃聖明也風紀大臣一不當胥吏斥之母傷國體乎在敬皇帝時徐珪以小吏訟丁哲冤敬皇帝即收罷哲之命兼錄徐珪之美臣願陛下霽威虛已近法敬皇帝給事中劉希簡亦言部院廠衛忠國之心莫不齊同獄幽而旨嚴臣恐羣臣妄意窺測虛誣轉甚上大怒下粲等錦衣衛考訊竟坐柱罷浹應召鄰證俱適為邊軍八月給事中孫應奎陸粲王凖先後論劾張璁愎恣桂萼貪濫狀上怒曰朕以璁萼為朕止父子之名委以重任乃頓失前志朕不敢私璁其解相還省圖後用萼奪散官學士職銜以尚書致仕因下二臣罪大治其黨與上曰應奎首發璁萼若可赦也粲凖不蚤言非本忠並逮問謫其官詹事霍韜意一清為之詆一清上前甚急上復曰老臣乃負朕又下一清狀於九卿使自劾劾上予歸遂召璁還復萼散官職銜如放上曰科道官無一言一清者非附即畏其各奪俸三月 【 陸粲字子餘一字浚明長洲人貫穿經史陳達尚故博識古今奇字嘉靖丙戌進士被選庶吉士連七試居首館中故事所無撤館簡五人充史職粲復居第一內批改授給事中輿情駭異亦故事所無蓋張桂用事粲與同輩不肯往揖張桂媒孽之故有是命粲為給事中數言事既以論張福獄事下詔獄廷杖踰月釋之適奏黃河清自靈寶達平陽凡六日廷臣欲稱賀館僚畏粲言而止至是草疏論璁萼時已夜分有鬼嘯庭粲笑語之曰吾為言官義不容嘿豈懼禍哉言既嘯寂疏入璁萼坐致仕都下讙稱奇男子梓其疏者售獲大利既岳倫王凖疏繼人與俱下詔獄霍韜上疏抵辯上意頓回璁萼還政粲謫貴州都鎮驛丞與倫凖偕出都城有賦三生行美之者壬辰遷永新知縣弭盜安民夜戶不閉居二年致仕士民攀號追送不絕】 車駕祀山川復國初禮九月制武弁十月癸亥朔日有食之上素服乘輿撤鹵簿大樂人享太世二廟封厚焨為吉王罷外戚侯伯世封干清宮中西七所房災上露禱天地祭告秦先詔百官修省十一月御史劉安上疏臣聞治可緩圖不可急取也可休養致不可督察成也躬有司之事摘臣下之失出而復反信而忽疑大小臣工救過不暇則有不安其位之心其位不安則其志不勇孰能為陛下建久計策長效者哉臣聞君道貴明不貴察朝廷四方之極也內而君臣習尚如此則外而撫按州縣風從響應急察相召竊恐民窮有起盜之繇食寡無強兵之理伏望陛下重本根養元氣不乍怒於一毀不驟喜於一譽不遽行一人之言不旋止一人之忤老成非懦與貪則無輕棄言臣非奸與佞則無輕罪上曰安要名賣直下錦衣衛杖鞫之並逮究訟安者給事中胡堯時再名相桂萼刑部員外郎邵經邦奏詩十月之交刺無良也茲日食陽月象符小雅得微皇父之人上代天工張璁尋去尋留眾議洶洶謂陛下私議禮之臣夫禮與政不同也議福貴當政要必公陛下以議禮德璁乃不察忠邪不揆才量信使無間是私議禮之臣也私議福之臣則所議者不為公禮矣可守也亦可變也可成也亦可毀也陛下何不於此諸臣厚其賚賜全其終始以酬其勞博選海內重碩之賢置諸左右講明勵翼與建正大光明之治無使其履盈蹈滿犯天人之怒生福過之殃臣抱此區區竊効茅焦之義昧死以請上下鎮撫司嚴訊適充軍曰父子天綱也孰可守變成毀者經邦自比茅焦何如視朕上曰深冬不雪朕憂朕罪朕其自禱凡百官毋從禮部臣曰孰敢百官不從天子許之戊申禱南郊巳酉禱社稷遂雪上曰人君事天如親親歡子有不私慶感荷好生末展朕誠其親告謝用玉帛樂舞焉十二月定百官朝祭服圖頒式中外 
　　九年正月壬辰朔告郊於太廟丁酉郊丙午享太廟世廟故事告內殿享先郊上曰非所以敬天尊祖乃告於太廟郊畢而後享吏科都給事中夏言請行皇后親蠶禮上大悅敕曰古者天子親耕王后親蠶以勸天下朕甚慕之今歲朕躬祀先農禮部其議皇后親蠶禮敕禮部曰朕沖昧承祖敢違舊章惟是禮義之實重且大也朕每祭太社太稷奉配我太祖太宗則心疑之天地至尊次宗廟次社稷奉祖配天正也配社稷屈之矣且夫父之不善乃及子乎以共工廢勾龍者我皇祖時禮官失也其以后土勾龍配社后稷配稷如國初之故二月戊辰祭社稷畢祭先農東郊耕籍夏言請分南北郊上悅上曰書稱燔柴祭天又曰類於上帝孝經曰郊祀后稷以配天宗祀文王於明堂以配上帝夫屋祭謂帝壇祭謂天今大祀殿屋耳合地祗焉又非天也又大明夜明當異壇禮曰大報天而主日配以月是也僅歲一從郊祀禮歟其下羣臣議三月敕諭吏科都給事中夏言曰爾請復古耕蠶朕甚嘉焉夫成王賢君周公猶儆於無逸朕何人斯斯實爾忠茲特賜爾四品服其益勵乃心懋乃前功政事可否天下治忽凡有見聞直陳以副朕望霍韜夏言爭郊上怒下韜獄羣臣議郊不稱旨上曰其復我皇祖初制分南北郊以二至日行事皆配我皇祖以大祀殿祈榖配我太宗擬明堂焉為朝日夕月壇舉之於二分大學士璁曰一祀天也孰若並配二祖上曰祖宗並配不見經傳太宗功德茂盛不獨靖難攘夷鼎於燕都實惟朕玄系豈不可配天者天一天祖亦一祖也儀監於周武王成之僅后稷配天文王配上帝不及武王也禮部臣曰不可得兼靖並配於祈榖土勉從之出霍韜丁巳皇后蠶北郊延緩大飢賑之四月革鎮雄府流官復授芒部土裔隴勝為通判署府事奪故大學士楊一清職閒住敕曰近者遠邇飢莩流亡無算下民何辜重遭斯厄今屢重守令而黜陟不明久廣儲蓄而備貸不舉凡當祭神祗皆能御捍災患多有慢者死國軍士或冒賞而泯其功欽恤蠲免累命之矣乃誣枉者不悛派辦者不止至名為激揚實挾德怨若斯之類難以枚條此皆朕小見所及爾部院大臣百僚首當加勉佐朕安民表率其餘者焉修南京太廟五月躬祭告上帝宗廟興工於圜丘迎翠殿南織堂成六月河南廵撫都御史徐贊獻瑞麥賜銀幣行薦告禮頃之巴縣人亦以瑞麥獻京師人又言瑞禾生郊羣臣稱賀真定諸府大旱禱北嶽總制尚書王瓊破降番夷若籠板爾二族賜敕褒諭之七月兵部主事趙時春言中外屢言瑞應禮官再請稱賀大小臣工浮詞而謾不能上體君父警災求言之意上怒下詔獄黜為民八月沙汰天下附學生員戶部主事梁喬升請終養吏部覆請從之俟親終服闋起補上譙之曰人子忍預言親終者所以教孝耶移祀太廟功臣姚廣孝大隆興寺告皇祖太宗焉九月兵科給事中高金奏曰陛下以姚廣孝髠緇之流遷祀佛寺辟邪崇正大聖人作為也官祿所以勸賢爵賞所以礪世邵元節一道流耳賜號真人衣紫腰玉實累聖治望加削褫上曰真人封賜久矣胡今乃言金似忠實非錦衣其逮問之刊高皇后傳文皇后內訓章聖皇太后女訓於天下命皇后授妃嬪宮中使翰林官詩詩書內則之言以備開門謠誦順行陰之時端婦教之本焉十月纂輯郊議成書曰祀儀成典以夏言為翰林院侍讀學士兼都給事中十一月戊子圜丘成上躬視之辛丑圜丘習儀禮畢宣大學士璁禮部尚書時幕次曰有誤否即以聞甲辰視牲南郊乙巳誓百官奉天殿巳宣璁等華蓋殿御榻前戒以臨期恭憤上贊事天之敬丙午告配於太祖巳酉始以冬至郊還御奉天殿羣臣行慶成禮赦天下庚戌大宴封充耀為代王上曰朕惟孔子道王者道德王者德功王者功事王者事也直位非王者位焉周衰孔子削誅諸侯僭者亂臣賊子懼春秋後世至唐玄宗乃薦諡曰文宣加王號元人益諡為大成此不體其心者也我聖祖崇祀孔子學宮於天下沿前代禮不即毀像葢不忍也聖人尊親乃與天同我皇祖考采禮官八佾十二籩豆牲用犢直擬諸事天孔子或在安享之否昔不觀魯僭王之禮寧肻自僭事天禮蓋稱王賊害孔子甚有是德宜居是位堯舜是也無是德居是位桀紂幽厲是也繇是觀之王名不足重孔子章服冕旒皆王名生昔曰名不正則言不順事不成何不幸身遭之哉坐令顏回曾參孔伋以子而配於堂上顏路曾晢孔鯉以父而食於廡下也此繇以王名橫加孔子來者也今也不可滋後之非道朕將防閒萬世焉乃為正孔子祀典申記示羣臣集議十三道御史黎貫等諫阻上怒褫職為民 【 貫字一卿從化人正德丁丑進士選庶吉士與進賢舒芬關中許宗魯臨清閻閡輩以志行相砥撤館授監察御史刷卷福建兼查盤有司倉庫軍衛器械劾奏鎮守太監尚春追還官銀十三餘萬兩糧二十六萬石前此使命未有也元舅蔣輪求以其子主獻皇帝祀選除奉祠世襲且多所干索貫劾奏神不饗非類以外戚主陵祀非禮不可行且求乞無厭如他日驕恣如薄昭王鳳則蔓不可圖矣上優詔荅之三邊有警論列太監晏宏□御史王珝當罷舉致仕尚書楊一清代之上如其言甲申廵按江西密藩宗室有被宸濠株連者悉從末減有得濠當日求守仁廵撫江西書者眾多疑守仁貫曰此間諜也眾乃釋然至是疏上汪鋐迎合張孚敬意欲重罪之刑部尚書許瓚獨不可會上怒稍觧乃罷為民】 羣臣如上指議上上曰其尊孔子曰至聖先師毋王四配皆稱子十哲以下稱先賢左丘明以下稱先儒毋公侯伯殿稱廟像易主兩國子祭用十籩十豆天下學宮八籩八豆樂六佾別立叔梁紇佑曰啟聖公以四配之父配兩廡申黨申棖一人也其去黨存棖罷公伯寮秦冉顏何荀況戴聖劉向賈逵馬融何休王肅杜預吳澄祀歸祀林放蘧瑗盧植鄭玄服虔范寗其鄉祀后蒼王通歐陽修胡瑗者四人稱朕尊師重道之意設詔安縣通惠河成十二月臘御製蠟樂詩祈嗣太廟世廟撤文華殿釋像親告奉先崇先祀伏羲神農黃帝堯舜禹湯文武周公孔子焉禮畢不釋皮弁而召璁鑾寺第九臣於西室曰朕祀先聖先師於此庶幾朝夕敬慕而自律贊沃交修卿尚罔朕棄少選敕曰朕告祀先聖先師於祖宗皇考祖考聖師豈不鑒以教朕惟爾輔臣講臣其各解經書大旨一章切於身心政事者人自獻其忠毋通聞雷言庸副朕志加贈故江西副使許逵禮部尚書以贈太常寺少卿黃宏光祿寺少卿馬思聰配享南昌佑除夕制聞講詩賜夏言 
　　十年正月上曰祖宗時三途月夫耴之至廣厥後專科舉之學進士遂重士浮無實而蠧國害民者比比繼今務遵累朝之舊求得人焉辛卯始祈榖大祀殿奉配太祖太宗既祭上諭璁曰祖配天古也配太宗非禮自今大報祈榖其專奉太祖配上問大學士璁祫大祫也今擬以歲暮祫兼節祭固似寔未恊也四孟皆祫太祖不得居尊歲暮祫兼節若輕於祫也者莫若三歲舉以季冬中旬諏日行事正旦冬至二節祭朕謂宜行內奉先殿不宜於太廟又始祖自有自出祖當設衣冠禘之而以德祖配天夫自出之祖雖不可考直不知耳豈無神耶即人何嘗見鬼神無之則不必祭鬼神也朕又惟人君父天母地與諸侯卿大夫士庶不同今歲一祀天祭地宗廟乃五享即謂尊不敢瀆則未免踈之也程子言古人一歲九祀天惟大報重又譏後世有三歲一舉者今已大報於迎長祈榖於上辛而大雩大享尚缺或古禮當復之時卿悉心究之璁對上上曰太祖開運肇基不宜列子孫太廟太祖廟也當南向享之列聖生南面至為宗不得南面享終未稱人情卿曰歲一禘朕恐同常祀又曰大雩旱禱也朕意禮曰禮見而雩古人用心不見是圖恐非專為旱耳卿又曰天享之義為大報簡致委曲焉又曰祭文王朕謂皆非也古人必有意矣孟春既祈故季秋報之今已存祈榖之祀當亦不可無報也乃敕禮部曰朕仰惟太祖高皇帝重辟乾坤開基啟運德酆功懋不南面享不稱子孫孝敬之情聖祖時尊德祖南面固當其在今日當崇聖祖矣其以歲孟春行特享禮繇太宗而下同日南面祭幄之夏秋冬三享仍相向祫太祖廟如今禮以季冬中旬諏日大祫尊德祖居尊合享懿熙仁三祖於太廟移親王功臣配食兩廡下明君臣之義歸二節祭於奉先焉甲午告廟祧德祖奉太祖南面丁酉特享於太廟大內東偏火露告皇天祖考為火警文命天下提學官選有學行者應歲選二月章聖皇太后聖旦上獻寶輿為壽丁卯祭歷代帝王文華殿戊辰耕籍祭先農封祖陵曰基運山皇陵曰翔聖山孝陵曰神烈山與天壽純德二山並從方澤祀庚辰始祀大明朝月壇改賜張璁名孚敬三月敕禮部曰仰惟太祖高皇帝啟造洪圖克享天心必自上世之積累乃啟中夏之元聖顧追報之典未舉沖昧之懷罔遂朕已躬承皇祖鑒命以茲孟夏吉恭行大禘祀始自出祖太廟奉皇祖配歲辛丙輒一舉着為制冊淑女方氏鄭氏王氏閻氏韋氏沈氏盧氏沈氏杜氏為九嬪告廟受賀上庂皇后出蠶北郊未便欲移內西苑並定土榖壇省耕焉乃幸西苑趣召大學士孚敬尚書時相度中官渡過太液池入見舊仁壽宮還報命昭和殿手授御製西苑賦使共和因手書賦賜三臣匯曰詠和錄上諭孚敬朕惟朝則君臣嚴燕見當若家人禮朕沖昧淺世故卿可無時間見陳說計度待朕性志有定乃可以廣應接盡羣下四郊皆成名西苑土榖壇曰帝社帝稷賜李時銀圖書一曰忠敏安慎以夏言為少詹事兼翰林學士套虜合西海賊入犯庄浪至於甘上曰吏部尚書古稱宰朕惟公明忠亮之人茲付廷推以恊有眾上曰州縣親民之官今天下之廣進士僅一二往詔兼用舉貢監生吏部竟踵舊弊發身進士者選耴不必賢能舉貢十不得一監生百不一焉人何繇自致其一體者為令庚子祭西苑帝社帝稷建歷代帝王廟於京師進誠意伯劉基侑享太廟四月丁已皇后蠶西苑甲子禘皇初祖於太麻名南郊神版殿曰泰神殿兵工二部火上疑吏夤緣毀簿書逮署兵部事左侍郎陳洪謨及武選司官詔獄除名為民五月丙午上禱雨殿陛壬子夏至始祀地方澤六月丁已雷震德勝門破民屋柱死者四人癸亥擊午西華二門樓戒百官修省御製祝文露告於殿陛閏六月裁冗官盡罷鎮守內臣詔求劉基常遇春李文忠湯和鄧愈後爵之彗星見七月陝西大旱螟順天水悉蠲賑有差行人司正薛侃坐妄言為民太常卿彭澤以邪譎謫戍並令張孚敬致仕以夏言為禮部左侍郎鄭王貢白鵲二薦太廟八月癸未始祀夜明多月壇戍戌祭帝社帝稷升安陸州曰承天府縣曰鍾祥割當陽潛江景陵三縣隸之四川白草番平陝西總制尚書王瓊進甘露薦內殿兩宮觀獲豳風亭召諸臣入侍既打場上耴榖傳觀之曰聖祖有訓衣帛思織食粟念農粒粒辛苦今日不特紙上見之而已九月丁卯上親祀雲雨風雷岳鎮海瀆基運山諸神及京畿天下山川之神罷南京郊祀召大學士翟鑾尚書李時左都御史汪鋐侍郎夏言等西苑仁壽宮上曰陝飢已遣戶部侍郎相以三十萬金賑之今相病誰代者時曰陝撫臣劉天和可鑾曰河南撫臣徐贊可言曰始陝告飢今聞亦歲上曰民天民也死亡流徙若之何不捄夫吏部侍郎唐龍者何如時對曰善上曰吏部尚書缺孰可時曰諸臣之才惟陛下知之上曰雖然朕宮居焉能盡者鑾曰九卿之臣惟陛下擇焉上曰則序遷矣以問汪鋐鋐曰臣時臣言皆可時對曰臣不稱戶部尚書臣贊可上曰卿朕將有所用之戶部亦須才也朕欲用王時中於刑部王憲於兵部王瓊於吏部則皆何如對曰善上曰其即改龍兵部尚書兼左副都御史總制陝三邊代王瓊行賑政頃之以李時為大學士夏言為禮部尚書修西苑宮殿畢上曰文祖之御也為位而祭既祭賜落成之宴宴布席上召李時曰尚書王時中蔣胡殿外也對曰殿隘上曰其移皇親席殿西對曰國戚也上曰親親不如賢賢遂席時中殿內上幸西苑御無逸殿命李時翟鑾坐講無逸豳風篇遂賜宴豳風亭下曰朕將省耕而親學嘉瓜產曲周薦內殿十月改行祈榖於圜丘泰神殿石座成上親行奉安神版禮罷改遷顯陵議虜寇大同真州盜周天星等平十一月封胤栘為瀋王召故大學士孚敬建祈嗣醮欽安殿以禮部尚書夏言充醮壇監禮使侍郎湛若水顧鼎臣充迎嗣導引導文武大臣遞日進香上親行初終兩日禮十二月御史喻希禮言議禮議獄諸臣得罪遠戍若量移近地或赦免之則人和熏蒸胤祥自兆上曰朕之遲胤坐罪言耶讎君怨上鎮撫司其刑鞫之沙汰天下附學生員飢免被災諸邵王瓊既被召南京御史馬敡等十人言瓊小人也先朝余蠧不可以主爵上怒悉械治之京師吏科都給事中魏良弼疏捄皆逮付鎮撫司栲訊已乃論贖還職 【 良弼字師說新建人嘉靖二年進士授松陽知縣以學為治民化而思之尸祝及其殤子為給事中數言事輒被杖輒言事京師目為鐵黃門旋乞歸張孚敬與吏部汪鋐以考功條中之示錮不用良弼少從學王守仁講學化行閭里爭訟為之寢息隆慶初錄舊人以老進太常寺少卿致仕年八十四卒】 
　　十一年正月賑畿內災桑西苑壬戌醮欽安殿祈嗣丙寅視祈谷牲於南郊辛未祈榖上疾始遣代獨配太祖焉造雩壇二月上祀先聖先師文華殿嘉禾產蘄水薦太廟三月張孚敬至進兼太子太師華蓋殿大學士虜寇延綏已已皇后蠶內苑上曰朕已釐正天地百神祀宗廟獨未復古於心歉然朕觀聖祖始建四親陋漢制矣今太廟即如故卿言其更相度昭穆世數廟次會議以聞四月令進士無得遽考選科道官五月大祭地方澤始遣代封常遇春八世孫玄振為懷遠侯李文忠七世孫性為臨淮侯鄧愈六世孫繼坤為定遠侯湯和六世孫紹宗為靈璧侯六月封劉基九世孫瑜為誠意伯八月彗星見甲午祭歷代帝王吏科都給事中魏良弼秦鰲等以彗星劾奏孚敬守權宜罷 【 鰲吳人仕至布政使雅馴湛約詞理淹濟】 上復予孚敬致仕召見李時等於文華西室諭修省意十月翰林院編修楊名疏言上喜怒失中厝施未噹噹奮力自省以消天異上詰之名對上怒謫戍邊兵部侍郎黃宗明論捄外調之御史郭弘化言采木湖貴百姓頓苦萬狀應天常鎮五府陶壇費不貲率逃亡珠池民窮盜刼廣州皆足上干天變臣聞井居東方其宿木彗出東井皆土木煩興之致請一切罷上怒敕對狀黜為民南京御史馮恩以彗再見悉疏在廷大臣行事請黜陟大抵力排張孚敬方獻夫汪鋐薦李時夏言可相上以其譏評藏怨德逮京治之虜掠過西海至寧夏十一月南京右副都御史萬鏜言治天下之道切要有效謂之實觀聽徒美謂之文吉凶悔吝生乎動勞費紛擾出於文者也陛下當積德百年之期行稽古三重之道議禮制度考文至明備已乃臣子責難之義蒼生厚望之心則於大學所稱理財用人詩書所稱安民講武或猶闕焉伏願輟聲容之煩飾畧太平之虛觀回運神謩專務於此以靜制動以實先文期吏稱民安食足兵強而後已則省事可以省慮上足培萬壽省事可以省費下足紓萬民上大怒謂鏜怏怏也者為不遷也黜為民四川廵撫都御史米滄獻白兔受羣臣賀羣臣皆獻歌賦詩頌 
　　十二年正月右副都御史王應鵬奏疏失列職名下鎮撫考訊給事中良弼等言履端之始請薄罰之上謂君臣先嚴嚴自大臣始良弼輕率論捄不恭君父並逮治奪俸革應鵬職已御史陳邦敷申捄亦謫之獲白鹿於靈寶河南廵撫都御史吳山以進獻廟呈兩宮受羣臣賀復召故大學士孚敬三月馮恩逮至刑部尚書王時中擬戌上革時中職閒住奪侍郎聞淵等俸張郎中國維員外郎孫雲各降邊方雜職恩坐上言大臣德政者律論死系獄三月幸太學皇后親蠶於內苑廵撫應天都御史陳軾得白鹿於無錫以獻上曰鵲兔鹿有迭至重出者禮部其宣示天下自今非正瑞勿復獻於是吏部尚書汪鋐作詩三章美上謙德上褒荅焉晉王知烊薨虜大掠宣府永寧城四月張孚敬至復賜繩愆弼違忠良貞一二銀記詔天下博求曾子嫡裔襲五經博士如顏孟二氏五月上演馬南城還御環碧殿召孚敬時獻夫鑾同觀之馬有玉麟飛白玉馴碧玉驕照夜璧銀河練瑤池駿飛雲白凡七因使中官領四臣看花嘉樂館上乘玉麟飛轉御重華殿召論時政賜酒饌服賦君臣同游詩越三日復召見西苑寶月亭駕過清馥殿示御製詩四章命立和之分篸以芍藥花退覽四臣和詩於翠芬亭使中官徧領觀花樹賜茗飲酒饌退六月彗星見上曰彗四見矣朕擇日祗祭便殿文武羣臣其痛加修省八月辛未朔日有食之皇子生赦天下上曰仁義恩威不相揜也槩寬恤非王政以大禮得罪者奪君父以大獄得罪者殺人媚人其與馮恩等皆毋宥九月告廟賜皇子名不降敕十月上疾享廟代復故大學士湯一清官建昌侯張延齡下獄論死上考問薄昭故事焉皇子薨諡哀沖太子大同卒再叛殺總兵李瑾閉大同城代王奔宣府使宣大總制都御史劉源清與總兵郄永討之源清力主剿決水灌圍城城中人盡驚賊益猖獗劫囚勾虜殺游擊安等數十人十一月上疾郊遣代十二月虜犯寧夏總兵王效梁震大破之 
　　十三年正月廢皇后張氏立德嬪方氏為皇后始率皇后行謁廟禮二月上諭張孚敬曰朕病中未嘗不念大同事叛軍殺主將於法難原顧未敢上逆朝廷且非合城人所為也郄永信從劉源清貪功嗜殺計訛傳洗城驚恐城中以致劫囚勾虜抗拒既雲專剿逆徒脅從不問乃又沖水灌城玉石烏得分也朕惟宣大北門京師人而無臂曷衛項目哉此地此民皆我祖宗所遺源清果欲城破人殲忠乎否也即幸成功後來曷興復今不老師傷財耶因奪源清職以張瓚為兵部左侍郎兼右副都御史代之瓚隨與郎中詹榮主事楚撫定大同軍代王還代 【 十二年冬虜渡河屯大同塞外大同總兵官李瑾議於天城左孤店等處浚濠塹四十里遏之克日計工督並嚴急瑾馭眾素刻不得士心役興益怨十月六日夜有亂卒王福勝王寶等六七十輩鼓譟焚帥府攻瑾殺之因焚鎮署鹵掠代王聞變奔宣府之西城時廵撫潘仿新任猝不知所為疏奏瑾實峻法眾亂宜撫總督劉源清都督郄永以事聞請下兵部尚書王憲言悍卒習亂殘害主帥此而不誅天討安在請出榜諭安良善逮其脅從盡捕諸渠魁置之極典上曰逆軍蔑視國法屢肆叛亂其令源清等隨宜處置使國法大伸惡逆殄滅母得更事姑息因以都督僉事魯綱代瑾促之行仿數上疏為亂軍丐命都給事中會汴等劾仿詔褫其官以江西右參政樊繼祖代十一月癸卯源清永將至大同出榜曉諭有五堡之變朝廷處之太寬等語五堡遺孽見榜偶語不自安且謂追理甲申年事也師次陽和大同守臣及士民皆來見請駐兵單騎入撫之源清疑不聽仿督總兵趙鎮僉事孫允中管糧郎中詹榮游擊戴濂等捕亂卒杖死十餘人檻諸囚詣軍門允中謁源清請旋師徐圖之又五堡事朝廷已處分今公辛勿言源清曰曩胡總督以兵不臨城致言者紛紛吾不可蹈前轍乃以囚屬御史蘇佑拷訊因妄言前總兵朱振失職怨望實首亂又多株連無辜者源清遣參將趙綱率甲士三百人大索城中比晚城中訛言且屠城逆黨遂夜呼噪為亂殺千戶張欽會允中歸自源清所諭意撫之乃復定源清為書召振疑其不來疏請逮振詔獄振詣幕府自明因言亂黨就逮且盡可無煩兵不許振發憤自殺明日兵至城下大肆殺掠城外橫屍枕藉五堡遺孽遂相糾集開門迎戰殺游擊曹安等數十人攻四關廂據之晝夜圍擊益發庫兵出前參將黃鎮指揮馬升揚麟於獄奉以為將永築塞城門沖水灌城仿與鎮國將軍俊■〈木隱〉等諭止之不聽俊■〈木隱〉出見永請緩兵亦不聽永因揚言大同欲奉一王子召虜兵南襲金陵以撼朝廷源清次聚落驛允中縋城出謁言將士妄殺狀源清欲囚之允中遂留居懷仁不敢歸源清所設邏卒遏城中王府及有司軍民諸章疏而靖益師至五萬糧餉器械稱是又言城中衣冠之族悉已從賊尚書王憲以為然疏請得旨選聽征官軍萬二千令趙卿任鳳傅鐸譚鋐充左右參將將之兵部左侍郎錢如京兼副都御史都督僉事江桓充總兵官督金以往令戶部右侍郎張瓚督餉給事中俞朝安同御史蘇佑紀功已而曾忭等言往歲大同兵變桓實總兵巽愞辱國今不可再上責兵部舉用非人令於勛臣中求之憲復推遂安伯陳鏸宣城伯衛錞靖遠伯王瑾時上悟大同小變不足煩重兵報日源清永已有專責總兵官及錢如京可無往第令趙卿率兵聽源清調發紀功責廵按御史給事中亦不必遣居數日潘仿疏言兵變已定源清及永貪功妄殺以激亂之及今班師亂可遄巳源清則深詆仿謂其媚賊耴憐殆非人類時大學士張孚敬力主源清議舉朝助之惟禮部侍郎顧鼎臣黃綰言用兵之非然不敢疏陳也官兵圍城久城中樵採路絕叛卒乃撤王府及諸公署民屋為薪夜縋城撤屋多為官兵所□城中大困兵部微諗上旨乃復下招安令許首惡黃鎮等亦分日來見且丐薪炭路永許諾翼日城中人出樵採永悉執之城中人滋懼及源清永令豎招降幟叛卒悉耴裂之截其竿時時開門突我兵互有斬獲已復潛勾虜至永出視營陣遇虜伏棄馬易服而遁我兵叛卒遂引虜十餘騎入城指代府曰以此為冉顏居滿城皆巷哭虜眾不敢進明日攻東南二關叛卒張樂宴虜酋東城闉內因與犄角我兵殊死戰虜亦頗有損失明日乃驅叛卒為先鋒急攻東關門者大半死虜知叛卒不足賴且所許金帛多不售遂反刀擊之大詬而去是時虜游騎南掠至朔應諸郡源清告急請遣使募九邊兵且請增總制官御虜已得一意攻城上不許源清乃北道攻募窯夫人穴地入城卒以毒煙熏之穴中死者相藉源清復請築堤壅水灌之上尋念攻大同城徒令玉石俱焚而源清亦知不可為自劾求去上責源清避難負托奪職閒住兵部請並罷郄永上謂提督與總制不同且永素着謀勇留之遂改督餉侍郎張瓚為兵部左侍郎兼右副都御史代源清總督軍務頃之虜引退大同叛卒有隨虜北者虜虐使之往往復奔歸城圍久外攻益急諸叛卒慮士民有變乃排根先後所不同計者率闔室戕之城中人情繇是乖刺大同管糧郎中詹榮者有機畧密與都指揮紀振游擊戴濂鎮撫王寧血盟討賊乃陽命寧持軍較士庶狀詣源清永廵撫樊繼祖廵按蘇佑為黃鎮等乞原而陰以榮等謀告繼祖問計所出寧謂馬升楊麟為叛軍所逼非其心且升威行賊中今勢蹙亦思自免誠貸其死令討賊自效即叛卒可立盡第須捐數千金募死士耳繼祖許諾以其謀告源清永源清業已解任欲收後效乃檄榮以三千金付升會張瓚亦遣延綏副總兵梁震乘隙入城而上所遣兵部主事楚書覆視書備以上意檄示城內於是宗室官生人等出城迎震書入諭歡聲雷動其夕升麟等遂擒黃鎮等九人斬之次日繼祖輕車赴鎮升麟復先後捕斬首惡許章等凡二十六輩余無所問而瓚馳至城下令諸路兵退三舍以示無它諸將以次上謁次日與御史蘇佑張鼓吹自南門入集諸文武將佐置酒高會遵詔格賚有功將士城中自宗室而下無室家相慶自是大定】 閏二月令禮部左侍郎黃綰往大同撫賑勘處金星晝朏自去冬十一月至於是月其明爭日四月上疾廟享代五月祭方澤代上曰乃者朕靜息數旬元氣已復咳未除也念身為治本不得不慎愛之慮爾百工曰不我先茲復申告其勉秉恭勤毋有所惰上御重華殿召大學士孚敬武定侯勛等五人入觀祀天青爵作紀樂同游詩命各為奉制紀樂賦因賜五臣扇曰與卿同涼七月南京太廟災甲子聞上曰擇日齋沐而廟慰禮也人子赴父母變何等正衣冠其即以丁卯詣告天遂廟慰八月敕曰太宗皇帝遷都北京定鼎億祀即我太祖在天之靈歆顧之矣一天下二主二廟非禮也朕惟南京廟可無重建併入香火於奉先殿其故廟址垣之若曰奚廟於承天將非厚親薄祖則曰不敢廢舊邸也且孝宗之建也猶南之有奉先殿即今承天家廟亦勿廟名曰隆慶殿仿南奉先殿意焉虜吉囊大入榆林塞寧夏總兵王効延綏副總兵梁震擊卻之造神御閣南內奉藏列聖御容下為石室金匱貯寶訓寶錄九月建九五齋恭默室於文華殿後為齋所楚王榮戒薨十月上曰朕幼受病率五七日解今者深痰火間作無常御朝固欲以靜養消除之尤為郊祀不親二歲也故專攝俟大報恐羣臣不悉謂朕偷安禮官播諭之南京兵部主事劉世龍上言大臣羣僚表率勛戚國家故舊陛下誠知大臣之才可托則禮之宜優不直倐斥倐用或因事械繫或捶楚之張延齡憑寵為非盛滿不戒寘之重辟無足惜地恐無以慰孝宗在天之靈安昭聖太后垂老之心上以世龍訕上庇逆命械繫京師治之十一月郊制大報歌於齋宮十二月戊申月食選淑女以備九嬪禮部請廣求之兩畿河南山東上曰本廣嗣也使者四出擾民民謂朕荒其第選之京城內外 
　　十四年正月壬戌朔以憲廟恭妃初喪輟朝上諭吏部都察院曰朝覲考察國家大典被黜者得不奏辯又不敘終身近者部院徒事詢訪人得行私相報復今考察邇其一以撫按考語科道論劾為據撫按等官有謬賢否者則卿參奏之雪諭閣臣禮官曰天賜時玉未得與卿一見禮部尚書夏言因獻天賜時玉賦丙戌夏皇后崩二月始分建九廟重修太廟改作世廟暫奉八廟主於奉先殿獻皇帝主於崇先殿祧廟四主於太先殿上朝日改百官上陵禮春清明秋霜降着為令更定內殿祭忌去樂三月上大行夏皇后尊諡祔葬康陵毓德景仁二宮成定四時廟享皆以厥照行事褦脫舄禮四月暫時享奉先崇先二殿張孚敬病札諭曰惟近古之君剪須療臣今朕有自驗飲子特賜卿服後告朕何如有頃孚敬力乞休許之賜敕予傳遣行人御醫伴送使有司給月米歲夫時致存問初薦新麥內殿賜百官麥餅壬辰始策試貢士許榖等於奉先殿以大行皇后喪也上親賜制曰朕思首自三代末迄宋終雖世歷有久近君年有長短皆自其何如為君耳周所以久本文武積累亦繼者能持之也朕皇祖高皇帝代天覆世重肇中華功德振古太宗繼述草創之初列聖遵承大定之後百有六十餘載傳之今日朕以支人沖年承立幼弱不才多招菑於民庶茲永思祖宗創造萬艱惕然悚懼圖所以保洪業於無窮有隆弗替不知何以得此朕心慕之思之故進爾多士於廷爾多士可罄告朕朕將親擇而勉焉已親覽次之賜韓應龍等進士及第出身有差復親試庶吉士得進士趙貞吉等三十人庚子大行皇后主祔廟更定宗廟雅樂大興隆寺火遷祀姚廣孝大隆善寺遼東廣寧卒亂械繫都御史呂經征經下獄以都御史任洛代之五月癸酉祭方澤其日陰霽天爽上包六月減馮恩死戍之甲辰月食七月暫時享奉先崇先二殿禮部臣請百官預習萬壽賀儀上曰廟建未成祖考未妥朕辰敢賀至日常服御殿如朔朢禮尚書言言皇上厚自貶以明孝而臣子不能抑誠其日請常服御殿百官公服鴻臚寺具班首官致詞行五拜三叩頭禮許之御史曾翀戴銑論劾南京兵部尚書劉龍刑部尚書聶賢工部尚書王綖戶部左侍郎張雲刑部左侍郎陳璋工部侍郎甘為霖大理寺卿掌國子監事吳惠南京太常寺卿洗光廵撫甘肅右都御史趙載請罷之下吏部覆尚書汪鋐皆議留上譙鋐曰安得比相譽是誾官人亦阻直言因召大學士時面論之上謂龍誠人也其才鈍上謂賢衰矣宦成怠上謂章光皆老矣上謂綖介不通上謂雲願人也上謂為霖才人也上謂惠無華國之文不如寀也上謂載才無過因分別去留而奪鋐俸一月御史曾銑平廣寧亂卒 【 初廵撫遼東副都御史呂經以苛刻失眾心遼東諸衛所每軍一以余丁三供之每馬一給牧田五十畆其來久矣經檄行清革每軍給余丁一餘悉編入徭冊追牧馬田召佃征輸繇是眾益怨之是月經廵視遼陽檄將吏並城築圍牆及台將吏希經意督役嚴急諸軍遂大噪羣擁詣經丐罷工及免馬田租都指揮劉尚德以中軍為經信用時適在傍叱眾退不應經怒告者將笞之眾益閧爭起毆尚德及指揮李■〈金戊〉經倉皇踰垣走匿苑馬寺幽室中眾軍遂耴徭役籍焚之鳴鐘鼓糾眾毆途人授之械刃盡閉諸城門出故游擊將軍高大恩子獄欲擁以為主尋圍苑馬寺摉得經盡裂其衣冠執付都司公署時廵按御史曾銑按部金復聞變行副總兵李鑒揭榜撫安凡經所措置為眾不便者悉罷之於是亂軍稍稍就約束城門始開高大恩自投於獄銑遂按遼陽分部將士令操守廵警如故乃參奏尚德等逢迎經失撫字狀而為軍士乞原先兵變之起也總兵劉淮以聞上如兵部擬令廵按御史會同總兵官按實撫諭爾軍令歸營伍丁田一如其舊革尚德職監候聽勘而耴回經別用之至是銑奏至下都察院左都御史王廷相言往年大同逆軍戕害主將罪在不宥撫臣輒為請赦葢一時偷生之計猶可說也今軍士未有反叛之跡而乃罪尚德以激變事情法律兩不相合且首惡未及正罪而各官參論大小不遺是豈法理之正詔下兵部再議以聞兵部終以銑言為是請即懸榜省諭其開端諠嘩者不過數人聽廵按御史查實逮問上從部議尋升都察院左僉都御史韓邦奇為副都御史代經經既得報還人廣寧治裝中軍都指揮袁璘者素諂事經擬扣諸軍中糧草價為飭裝具悍卒於蠻兒等狃遼陽前事復鼓眾倡亂出獄囚囚中有張孝兒者先以積惡為經摘發尤恨經遂率眾持挺掊院門入執經數之毀膚拔髮裸而置之衛獄耴娼婦一人同桎梏之據守五門復入院聚諸公牒並經私篋縱火■〈蓻上火下〉之延燒公署遂破庫劫旗纛分其黨為四部鳴鐘鼓竟日夜明日驅經及璘囚首揭標環遊五門閒孝兒且行且批其頰窘辱備至隨復系之獄脅管糧郎中李欽昊索經所減草價及冬衣布花舊額且要給賑濟費帑銀幾萬兩復脅鎮守太監王純總兵劉淮等各疏言璘阿經激變請逮京問而乞遣故總兵郄永侍郎問連赴遼撫鎮於是禮部侍郎黃宗明言前者遼陽之變固生於有激今重賦苦役皆已改正囂然而起誰復激之此於法不宜復寬貸部覆得旨竟從純等請遣官較逮經璘及各官有罪者下按臣逮問止邦奇毋行以山西廵撫都御史任洛廵撫遼東而以邦奇代洛兵部尋請遣大臣往勘上命工部左侍郎林庭■〈木昂〉兼僉都御史以行是時撫順城備御指揮劉雄亦為其部卒王經等所囚雄以掊克斂怨經等夜擁眾入其室盡掠其囊篋執雄與其子勛連頸反縛之置諸空館閉城門鳴鐘鼓一如廣寧而官較逮呂經者至廣寧諸軍疑詐為天使謀脫經也復噪亂擁經及官較置諸獄總鎮官諭以禍福乃出官較越二日乃出經付官較行銑具以其事聞然官較被系事疏中未之及也詔行庭■〈木昂〉並勘訪捕大理寺右寺丞林希元言往者大同之變朝廷過為姑息故諸悍卒咸有輕侮心一有觸發則攘臂而起其勢固然夫都御史天子重臣庸隸下卒敢執縛囚辱之是無朝廷也近聞差去官較亦被囚系狂悖視大同尤甚本兵大臣乃因循不振致叛卒益驕朝廷威令益削此不忠之大者也疏入上責希元妄言奏擾官較既被囚系守臣何以隱匿不言令錦衣衛驗狀已錦衣衛指揮王佐等亦諱言之士遂怒希元狂率欺罔着降外任遼陽叛卒趙劓兒等聞庭■〈木昂〉將至乃詣廣寧與蠻兒合密結死罪囚王杲劉向上於獄為流言脅誘城中人為逆謀益急銑密刺二城及撫順所首惡名潛授方畧於副總兵李鑒備御韓承恩等剋期擒捕於是劓兒等四人蠻兒等十三人王純等七人同日被獲銑以事聞且言逆軍無忌自棄生成始因激而倡亂雖無素謀終負罪而逞凶漸成不軌夫法不可假情不可縱上有假借之法則下多恣肆之情往陝西兵變未幾而大同效尤說者曰大同之變所以處陝西之變者啟之也大同殺參將殺廵撫未幾而又殺總兵說者曰李瑾之變所以處張文錦者啟之也葢惠竭矣而威或不伸威行矣而法或未盡蠢爾小丑習於耳日又何忌焉今宜敕欽遣大臣案核其事據凶逆之原情盡律例之本法至於應參將領等官悉從重究庶可以正國法肅人心得旨首惡既擒不必查勘庭■〈木昂〉取回其餘未盡事情只令廵按御史勘明具奏銑等勘上詔劓兒蠻兒王經等俱坐斬實時處決梟示尚德璘永戍極邊革去世襲雄戍邊衛經革職閒住昊令歸別用銑待有京缺升用諸擒賊人貝各查奏升賞】 再召費宏為大學士八月見費宏文華殿西室賜銀圖書一命盡心八告命雲貴自開科耴士甲辰祭夜明上召費宏無逸殿東室曰朕耴稼穡艱難之意構茲殿今日召卿庶幾君臣同游盛美因曰恤民朕志也今四郊七廟兩宮工作皆以奉天奉祖奉親非得已者時三邊缺總制宏薦姚鏌可任上即內降召鏌復諭宏恤民在用賢自後吏部推選不當者宜明言之以佐朕知之所不逮因賜酒飯出上既責汪鋐因子與輔臣言鋐詭佞不稱至是給事中宗愷御史翀等十人交章劾鋐上念國體持其疏不下使輔臣風鋐去鋐去乃下責宗愷翀負君不先言乘閒探意命鎮撫司考訊之杖午門削籍為民其餘皆降調建西海神佑十月已丑時享奉先崇先二殿上問科道官汪鋐去誰可宰者各舉所知一人聞率不能置對第請自上裁上怒曰言官朝廷耳目所望廣聰明防壅蔽紏官邪者也邇來阿權畏勢忘勢負君即汪鋐小人朕久識之矣直以未至大惡姑優待之近與二三大臣論及爾等遂竊探乘機至令推舉又疑忌不置對奚以言官為遂禠其長官職皆為民餘切責之修獻皇帝誕宮曰啟祥宮費宏卒於位十一月冊封淑女曹氏為端嬪告廟受賀庚午視牲南郊壬申月食乙卯郊上曰兩京祭酒士表也今其廷推着為令十二月封新■〈土典〉為晉王顯榕為楚王田州自目盧蘇殺本州島州判岑邦相以叛湖廣九溪灣諸處峒賊平 
　　十五年正月丁已朔上朝以宗廟未成簡朝禮春享疾遣代二月上曰朕元旦偶中風寒不能強起比者雨雪氣候如冬朕體素尚弱當謹攝祈谷之祭暫令太傅勛代今虜外警而盜內訌司兵食者尤宜竭思靖圖朕非宴怠所以愛養此身庶幾精神充固可希儲嗣耳三月設大田縣加致一真人邵元節道號制正二品朝祭等冠服如文官並玉帶賜之上諭夏言朕將謁陵天壽山且預作山陵焉言對預山陵重事也請遣欽天監官相兆得兆以報然後並修謁禮焉上曰作陵而謁陵不敬其先修顓謁禮相兆得兆朕乃復視之又朕欲一如西山拜宣廟廢后景皇帝二陵也其山陵預建量仿長陵之規重加抑殺紙衣瓦棺朕恆念之丙子奉皇太后率皇后謁七陵擇陵域十八道嶺見官吏書生父老昌平州復稅糧三之一轉祭二陵西山泛舟西湖還四月以謁七陵遂遣祭孝顯二陵暫時享奉先崇先二殿上諭輔臣時曰朕之不德遽自圖以勞百姓朕心愧懼預山陵可敕問臣民許我否敕曰朕恭建郊壇廟寢所以上事天地祖宗非得已也太皇太后皇太后居清寧仁壽二宮清寧宮故太子宮仁壽宮統於干清宮皆非所以奉母后今擬即清寧後半作太皇太后宮即仁壽故址並除內大善佛殿作皇太后宮以備皇祖一代制亦自謂非妄舉矣復自念原始要終以知死生欲法皇祖故事預建山陵未疇咨於有眾爾臣民其為朕圖行止於是百官耆民合辭請乃從之作武學立講武殿以備大閱丙申大禘於太廟甲辰幸天壽山告修七陵預建山陵於諸陵太常卿張鶚肩輿雜乘輿道上上敕問翰林科道官曰朕惟為國以禮大典也皇祖用樂舞生於郊廟居之神樂觀耴其潔奉神也其人本道士也然嘗於是觀出醴泉焉何今文臣者謂是邪人也不宜事郊廟事郊廟當專任進士進士孔聖之徒矣孔子曰未能事人焉能事鬼神事人者卑事尊幼事長臣事君也過君虛位勃足躩孔子也今有進士儒臣鶚卿於太常輿同乘輿行可賞可升爾其言都給事中禎翰林學士璧等劾鶚大不敬上是之命錦衣衛執訊於鎮撫御史杏等翼日乃劾上上責其皋慢君臣上下不可犯也一為之百為之矣已法司當鶚為民特命適戍之上游九龍池登天壽山陟其部婁曰文祖於此飲酒焉名其山曰平台命亭之曰聖跡更名十八道嶺曰陽翠視景陵曰痹隘弗稱我皇祖功德拓崇之五月上諭李時曰君臣宴樂泰交也少則踈過則躭其與尚書言考太祖太宗時賜宴禮朕將以端午日宴至期宴百官奉天殿宴畢泛舟西苑特命侯勛學士時尚書言等從使舟夾於龍舟歸宴於無逸曰以酬卿等山中扈蹕之勞三臣稱觴上壽盡歡罷毀大善佛殿改建皇大後宮夏言請瘞佛骨於中野上曰瘞中野將來豈無竊發以惑愚眾其火之通衢永除之凡燔萬三千餘斤制天子武陣及大武龍威冠更作寶璽車輅再召張孚敬戊寅祭方澤六月西苑清虛殿鑑戒亭成從黃綰勘處大同議斥劉源清為民 【 先是綰承命大同勘處既至絕不問叛軍事左右供役悉用大同人眾心稍安有闞■〈金戊〉薛源楊月者為叛卒使虜■〈金戊〉歸綰執以付獄反側子遂流言籍籍綰大集軍民諭以逆順禍福始眾始帖然又有請招月歸者綰曰此輩庸奴何能為中國患虜直牛馬驅之耳自今有逆卒自虜來者邊吏執僇之不來即必索時諸叛卒方挾虜恐愒內地聞綰令大阻百姓知綰足恃凡前罹叛卒害者始麕至陳牒綰佯不省而密以牒授給賑官令隨里聚陰核之刻期遣捕獲首惡王福勝等若干人有逆黨尚欽者懼不免操刃嗚金倡亂歷數衖無一應者遂被擒綰復出未獲首惡郭經等名圖形懸榜捕之□甲申倡亂及近日凶渠惡黨擒獲無遣者遂以其名上論死遣戍有差綰因疏言源清永貪功憤事之罪瓚繼祖佑書榮及都指揮紀振鎮撫王寧等乘機撫定之功升麟雖為亂兵推戴而從正之志可原仿允中功足贖罪乞差人其賞罰兵科都給事中曾忭等言大同叛卒稔惡無上律所謂謀叛非謀殺也今議者曲從輕比於法未盡源清誠有罪第往嘗為進賢令宸濠之亂倡眾死守保障有勞況今非激變者也書榮越職圖功因機成事亦可量賞瓚繼祖冒昧掠美初無可錄仿允中觀釁自全降志辱身倖免流竄何得靦顏朝列疏下兵部覆言永罪在不赦源清當錄曩勞未減仿允中錄用非宜瓚繼祖等功次宜如綰議得旨源清永情犯深重下叉司依律議奏綰奉命勤勞可嘉升俸一級仍賞銀幣瓚繼祖佑各賞銀幣有差書榮振寧等各升級仿允中復原職致仕升麟調別衛李瑾量加恤典又以忭等欺誑奏擾阻亂國是令錦衣衛拷訊已而釋之尋逮源清永至京問訊獄久不決綰意不能平疏言臣奮身犯難擒獲逆黨議者猶謂臣不盡法以此劾臣源清等貪功罔上盜錢榖百萬殺傷無算罪宜首戮該部科曲為之庇而臣所用以擒首惡如紀振王寧等雖升三級皆置閒散將何以示勸懲至是綰以憂去上從部議黜源清為民降永二級令立功贖罪】 七月肅王貢錝薨重錄寶訓實錄改神御閣為皇史宬專藏之別飾景神殿以奉列聖御容八月以宗廟未成減賀萬壽禮虜先後入涼州庄浪總兵王輔姜奭兩破之論功有差九月進封宸妃沈氏麗妃閻氏為貴妃端嬪曹氏為端妃安嬪沈氏為安妃康嬪杜氏為康妃冊封盧氏為靖嬪江氏為恭嬪任氏為順嬪趙氏為榮嬪上親定預告來歲祀期禮改四孟時享以四立日罷孟冬陵祭祭酉祭七陵丁丑還京改諡悼靈皇后十月暫時享奉先崇先二殿皇子生上祭南郊詔天下及朝鮮安南二國羣臣方請賀地震上曰朕懼上天賀已之其修省三日而露告遷祔孝肅孝穆孝惠三皇后主於裕茂二陵殿去睿純二宗廟號以別嫡庶正夫婦之犯焉遂奉慰裕茂二陵更定世廟曰獻皇帝之廟逮先後刑官之寬張延齡獄者十一月宣大延寧皆有警復宣大總制官更名總督虜大掠山西以安南久不廷議征之加諡武宗皇后十二月宗廟成奉太祖主於故太廟太宗列聖於新廟修內奉先殿大修金籙醮於玄極寶殿七晝夜以謝儲祥以大臣為上香監禮迎詞導引等使如舊名皇子曰載壑閏十二月廢后張氏薨以宗廟成加上兩宮徽號詔曰王者之政莫不先祀典謂大事在祀與戎也朕以沖愚宗末叨簡上帝俾嗣天位每念於茲切興長愾柰何聖室同堂之制褻瀆之甚謂比同牢功德不別太祖莫尊朕同祗聞於皇天默卜於皇祖親簡忠賢與之同力首建四郊正天地之位明陰陽之分創昭穆羣廟以祀祖宗彰太宗為常尊之主復作太宗廟於羣廟之外表祖功宗德之不遷以饗百世更皇考廟曰獻皇帝廟別擇吉區以避渠水大工悉成遂定五歲大禘禮於太廟以祀皇祖奉太祖配之歲以立春日特享祖宗之廟夏秋冬皆合享於太祖季冬大祫於太廟皇考廟則歲僅四祭避豐禰焉奉安既備恤典將覃先致孝於慈闈庶仲誠於璇闕恭上兩宮徽號曰昭聖恭安康惠慈壽皇太后章聖慈仁康靜貞籌皇太后慶禮既成推恩宜逮條布於後主者尊承復岷王彥汰爵封融燧為韓王以夏言為大學士立春特享廟虜大入延綏總兵王效白爵大破之論功有差以皇嗣生錄邵元節禱祀功加授禮部尚書給文官一品服俸
