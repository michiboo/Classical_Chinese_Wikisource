
●名山藏卷之五十一 
　　晉江何喬遠　譔 
　　錢法記 
　　◆錢法記 
　　高皇帝未即位之前置寶源局鑄大中通寶錢與歷代錢兼行以四百為一貫四十為一兩四文為一錢置官治之即位以後鑄洪武通寶錢當十當五當三折二若小錢凡五等富十錢重一兩當五重五錢當三折二重如其當之數而小錢重一錢六年禁私鑄八年罷寶源局造大明寶鈔取桑穰為料制方高一尺闊六寸許以青色為質外為龍文花欄橫題其額曰大明通行寶鈔天下通行中圖鈔貫狀十串則為一貫其下曰戶部奏准印造大明寶鈔與銅錢通行使用偽造者斬告捕者賞銀二百五十兩仍給犯人財產若五百文則盡鈔文為五串余如其制而遞減之每鈔一貫准錢千文銀一兩其餘以是為差曰一貫五百文四百文三百文二百文一百文凡六等每鈔四貫易赤金一兩禁民間不得以金銀物怕交易違者治罪告發者就以其物給賞有以金銀易鈔者聽凡商稅課程諸色錢鈔兼錢十之三鈔十之七百文以下則用錢十年置各布政司寶泉局鑄小錢與鈔兼行十三年令在外在京各置行用庫令民間鈔貫伯昏爛者入庫易換量收工墨價直二十二年令造小錢一十文至五十文以便民用每生銅一斤鑄小錢一百六十折二錢八十當三錢五十四當五錢三十二當十錢一十六二十三年定錢制每小錢一文銅二分其餘四等錢依小錢制遞增二十四年令諸商稅課程但鈔貫有字可辯真偽者不問破爛油污水跡紙補即與受二十六年罷各布政司寶泉局其明年禁行錢專用鈔永樂元年以鈔法不通令民間有用金銀交易者以奸惡論有能首捕者以所交易金銀充賞五年令各色稅程課程俱淮折鈔以重鈔法七年設寶鈔提舉司於北京八年鑄永樂通寶錢於天下而錢復兼鈔矣宣德正統中並重鈔法至景泰四年聽民閒錢鈔相兼行使成化十三年嚴私鑄錢之禁十六年嚴揀錢之禁但系囫圇錢即便行使勿拘年代遠近弘治中民閒往往有盜鑄錢者遂有新錢及鉛錫薄小低錢倒好皮棍等項名色於是鑄弘治通寶錢官吏俸薪並給通寶錢諸稅課衙門一半收歷代舊錢一半收洪永宣三朝制錢如無三朝制錢者折收舊錢二文以示懲罰正德七年令職官折色俸給十分為率一分折錢九分關銀嘉靖三年令民閒用好錢每銀一錢七十文低錢每銀一錢者倍之四年令收稅課每鈔一貫折銀三厘每鈔七文折銀一分六年鑄嘉靖通寶錢每文重一錢三分與洪武錢相兼行使隆慶元年令民閒貨鬻值銀一錢以上銀錢兼使一錢以下止許用錢國朝制錢凡歷代舊錢每八文折銀一分不許任意低昂四年鑄隆慶通寶錢成命戶部量放京官折俸 
　　郎曰余讀鄧元錫函史曰幣有三品物理自然豈智計哉釋金錢不用而欲以桑穰工墨之力善昏爛不可復之物為上幣以權金錢宜其不行也且鈔昏爛即當更造乃設官置局諸工墨費顧巨浩不貲此於利權何當哉此說是也民閒之用當其行時如行水及其壅淤雖日刑一人不能禁也相煽以風相鍥以持莫知其然故善用民者順之而巳予生長民閒幼時見民間雜銅於金錯而鎔之遞有成色今則第用精鏐而以物價為差又滇南之民多行海■〈貝巴〉此豈可積貯鎔化者從其宜也今海內所在多用宋錢可見宋錢精且多是以能久閩廣之間則銀從西南夷來彼國山礦充溢地中不如中國開鑿之餘僅絲縷矣鈔也者結繩之意也新國之制也烏能久哉烏能久哉
