
●名山藏卷之三十八 
　　晉江何喬遠　譔 
　　分藩記三 
　　◆分藩記三 
　　高二十五子三 
　　○高二十五子三 
　　谷王　　韓王　　瀋王　　安王　　唐王　　郢王　　伊王 
　　△谷王 
　　谷王穗高帝十八子也與蜀王同母國宣府古上谷地故曰谷鄙於寧成祖靖內難寧有佐助功而王自歸建文帝使門金川靖難師渡江王見建文帝不競開門迎成祖成祖德之既即位賜王樂七奏衛士三百金銀槍大劍黃金三百白金三千彩幣三百匹鈔三百錠馬四匹金籠鞍轡二副歲增米三千石與寧王並徙內地寧王南昌谷王長沙王之國復賜馬三十四匹鞍二副銀五百兩鈔三萬六千錠錦十疋紵絲綾羅各六十疋絹百九十疋羊二十羫酒二百瓶其從官賜宴鈔甚厚王取長沙橫甚忠誠伯茹瑺衡山人太祖舊臣也道歸里不謁王王白帝帝下瑺獄竟死王益養死士藏亡命作舟艦弓弩器械教習兵戰大創佛去私度僧千人呪詛縣官而自祈祝與都指揮成宦者智典寶信昵造圖讖謂十八子當有天下而占之曰我也我高帝十八子號成曰師尚父智信曰國老令公使智致蜀王帶為隱語匿帶中陰約與起事召匠制機燈選虣士教之音樂而以獻請得上元入禁張燈樂人進侑食於內庭王賦國中及於蛣蜣之輚取於游觀輦轝花石無遠近國人皆怨長史盧廷綱數諫王王誣廷綱誹謗磔殺之指揮彰舍人常泄王事咸死亡敢諫者張興者王府中都督密言成祖成祖曰穗朕弟興曰雖然請察之成祖曰吾察之興還白皇太子南京曰臣所奏皆旦夕急上猶徐徐爾即不信急時請得無隨坐乎會蜀王子悅燇逃王所王匿之詭眾曰建文君尚在金川之役我出之今居我所我將為伸大義發有日蜀王聞大懼使儀賓瞻上變上曰有是哉立歸悅燇於蜀召王京師王猝就征既至示之蜀王之章自服永樂十四年十月甲申成國公勇都察院左都御史觀率文武羣臣奏曰切聞封建親支藩屏宗社傳之萬年與施罔極聖王之制也周有管蔡漢有淮南聖賢之君至為割恩正法誠以宗社安危有天下者不以私害公谷王穗淫心不度詐為圖讖妖言陰養死士演習兵法匿戰船於瀏陽屯田積榖廣設廒胥淬礪器械都指揮成尊為尚父宦者智信嚴以國老令公機匠制燈虣夫習樂計獻內堥伺閒觀隙詐留蜀王子托之革居蜀王出里譬不悛改私度僧尼禱且呪殺諫臣廷綱磔亡罪人投之水賴天地宗社之靈蜀王忠貞發厥奸謀陛下即篤親親不忍如公義何臣等謂谷王穗大逆不道誅劉不可赦謹昧死聞成祖曰穗朕弟楚王楨周王橚蜀王椿遼王栢寧王灌瀋王模其與諸王雜議十五年正月甲辰楚王楨等謹上議谷王穗諱棄祖訓陰結惡黨謀不軌天地所不容祖宗所不佑臣等皆兄弟謂宜按法誅惟大兄皇帝陛下裁門內恩所以昭奸示憲於天下也成祖曰穗朕弟二月癸亥成祖曰小子穗反性滅倫自作孽於不靖賴天地宗社之靈蜀王忠孝發爾陰謀顯暴不可覆諸生羣臣咸求昭討朕隱於懿親削爾王降庶人嗚呼省念哉乃誅所與共謀而都督張興釋不問王闔戶自焚死獨其子賦焮有後為谷庶人 
　　△韓王 
　　韓憲王松母曰周妃洪武二十四年封開原與瀋王皆以幼未之國上使王繇周曆秦晉抵燕齊瀋王自齊歷燕晉抵秦周見於五王以敦友弟之好亦游觀諸國都王聰明機辨通今古恭謹無過永樂五年竟未之國薨子恭王沖■〈火或〉立憲王之薨也恭王幼亦未之國仁宗即位徙國平涼明年與襄陵王沖秋樂平王沖烋並召至頃之各獻詩頌仁宗嘉嘆敕獎賜白金鈔幣有差正統元年上書言邊務賜書褒荅立三十一年薨懷王范圯以庶子立三年患陰厥薨亡子其初封開城也靖王范土卬以庶弟立五年其初封西鄉也惠王征針以庶長子立二十年其初封高陵也悼王偕流以庶二子立六年亡子其初封廣安也康王偕灊有善行以庶弟立二十六年其初封彰化也昭王旭櫏學問忠孝能詩善書時時推惠於其國中以庶長子立三十一年其初封渭南也定王融燧以嫡子立二十九年王通文藝曉彈射有才畈然嗜利用匪人為暴橫子謨■〈土典〉先王卒以今王朗錡追諡安其初諡悼恭世子也朗錡立十九年薨其初鎮國將軍也今王景浤立長孫逵杞 
　　韓憲王四子 
　　恭王 
　　襄陵王沖秋王孝事父母正統己巳率師勤王英宗後元年惠王奏王性至孝母年八十一得危疾刲股肉作汁翦須和之■〈蓻上火下〉香禱天母泄下取嘗之數日瘳玉年五十有七故抱氣羸悴自母病解氣積遂散誠孝感通顯有徽驗上賜敕獎諭憲宗初虜入河套王請率子孫及壻從軍褒詔不許為人忠孝讀書節儉好禮為藩輔冠年七十餘無疾考終平生先後蒙璽書褒詔者六薨子范址嗣武宗初惠王奏王讀書守禮嘗刲股愈母父薨刻木供奉忌日必哀時新不薦不敢食待諸弟友愛賙軍較貧乏葬其不能舉者年七十餘猶北向夫杖拜祝節慶上致書獎諭曰敬問高叔祖襄陵王年高德盛孝義彰聞朕不勝嘉悅夫宗室天下表有此善行宜用旌庸尚懋初心允終令德俾諸後進觀法同歸王妃劉氏亦有賢行朝命譔文立石王薨子征鈐嗣鈐薨子鎮國將軍偕浰孫旭橦未封皆先卒自沖秋至於旭橦五世同居孝友作述嘉靖十一年賜璽書曾孫融焚嗣嘉靖三十二年以與長樂王融焞慶陽王謨墊及諸宗室二百餘人訐奏定王為奸利並革祿焚薨子謨墡嗣墡薨今王朗鐀嗣 
　　樂平王沖烋憲宗十七年康王偕灊奏臣曾叔祖樂平王沖烋登年八袠累善百行乞賜褒旌為宗室勸憲宗致王書曰韓王奏鈿叔祖年高德邵善行昭彰朕聞甚悅足以增光本支永楷親族究厥底歸且賢東平其益加調攝頤養天和副朕睠念之意烋薨子范場先卒孫征錏嗣錏薨子偕渳嗣渳薨長子旭椻先卒孫融熨嗣熨薨今王謨赤同嗣 
　　臨汾王沖■〈火禺〉絕除 
　　韓恭王五子 
　　懷王 
　　靖王 
　　褒城王范堮堮薨子征巨嗣巨薨子偕沺嗣沺薨子旭欄嗣欄薨子融烝嗣薨子謨垣嗣垣子即銓未封卒亡子除 
　　通渭王范墅墅薨子征銶嗣銶薨子偕浢嗣浢薨子旭木陽嗣木陽薨子融火光嗣火光薨今王謨土尚嗣長子朗釴平利王范壑亡子除 
　　韓靖王二子 
　　惠王 
　　漢陰王征鍉王薨無嗣其疾也妃父周恂取他人弓為王子既長得封成化十四年事覺斬恂沒其家受封男女皆賜死追削王諡降庶人除 
　　韓惠王七子 
　　偕汸未封卒 
　　悼王 
　　康王 
　　偕泓未封卒 
　　偕潯未封卒 
　　高平王偕灓灓薨子旭樽嗣樽薨子融烇嗣鎮國中尉旭梆烇父行也私挾妓外游烇通其妻謀殺之事覺謫為弁尐肅帝十五年也除 
　　西德王偕瀞瀞薨子旭樅先卒孫融火嗣火薨今王謨埴嗣 
　　韓康王七子 
　　昭王 
　　隴西王旭絕除 
　　寧遠王旭栓栓薨子融煥嗣煥薨子謨垙嗣垙薨今王朗金奠嗣 
　　旭木芮未封卒 
　　長泰王旭橫橫薨子融焯嗣焯薨子謨土貢嗣絕除有宗室 
　　永福王旭橝橝薨子融燓嗣燓薨今王謨土宣嗣 
　　建寧王旭桸桸薨子融火旬嗣王貧以受封金冊質金於宗室偕泆泆子旭木索難之以多取息事聞坐廢為庶人除有宗室 
　　韓昭王四子 
　　定王 
　　長洲王融焌焌薨子謨墷先卒今王朗鋎嗣 
　　崑山王融烄烄薨子謨埦嗣埦薨今王朗鍏嗣 
　　長樂王融焞焞薨今王謨土斗嗣 
　　韓定王五子 
　　安王 
　　高淳王謨土茲土茲薨今王朗鎔嗣長子璟浫 
　　休寧王謨塨塨薨子朗鏐嗣絕除 
　　慶陽王謨墊墊薨子朗鐱嗣絕除 
　　通安伐王謨墆長子朗金音 
　　韓安王十子肅帝末年以宗室祿不足詔身不及王者許其嫡長子繼王餘子如故秩郡王支絕虛其爵不得繼着為令安王以世子不及王王其嫡子朗錡餘子皆封鎮國將軍 
　　韓□王九子 
　　今王 
　　崇明王璟清清薨子逵枵 
　　長吉王璟門赤長子逵植 
　　保德王璟法虎法虎薨子未名 
　　綏平王璟洛洛薨亡子除 
　　咸陽王璟畟 
　　襄丘王璟洚 
　　固原王璟渭 
　　九子璟永 
　　臣為郎時韓自王而下凡三千七十有二宗 
　　△瀋王 
　　瀋簡王模國潞安其初潞州也母趙貴妃王以高帝二十四年封成祖六年之國惇靜守禮在位四十一年薨諡曰簡子佶焞以武鄉王嗣在位二十六年薨諡曰康子幼■〈土學〉嗣有賢聲在位五十八年年八十薨諡曰莊子詮鉦以西陽王嗣在位十九年薨諡曰恭子勛壯以福山王先卒諡恭和恭和王子胤榿亦蚤卒再從弟胤栘以靈川王嗣胤栘者恭裕王勛潪之子榮懿王誅鉌之孫而榮懿王庄王次子也胤栘進王追諡榮懿安王恭裕惠王而諡恭和靖王胤榿懷王王在位十九年薨諡曰憲王秀傑躭文儒講德修道子恬烄嗣好學工古文詞妙於聲律在位二十九年薨諡曰宣今王埕堯嗣王仁孝効恭於天子穆廟下璽衵賜棹楔世子效鏞 
　　瀋簡王七子 
　　康王 
　　陵川王佶煃煃薨長子幼土堅不及封子詮金夢嗣金夢薨長子勛瀼不及封子胤杲嗣杲薨今王恬燆 
　　平遙王佶煟煟薨子幼土量嗣亡子除有宗室 
　　黎城王佶燏燏薨子幼土爰嗣亡子除有宗室 
　　稷山王佶火昌火昌薨子幼■〈土共〉嗣■〈土共〉薨子詮鋈嗣鋈薨子勛丘嗣丘薨子胤柯嗣柯薨子恬炠嗣今王珵土 
　　沁水王佶熅熅薨子幼塐嗣塐薨子詮鐕嗣鐕薨子勛瀶嗣瀶薨子胤欀嗣欀薨子恬烆嗣烆薨今王埕階長子效鋞 
　　沁源王佶火阜火阜薨子埼嗣埼薨子論鍾嗣鍾讀書好文薨子勛溱嗣溱薨長子胤楊不及封孫恬煒嗣煒薨今王珵墀嗣長孫效鎍萬曆十五年坐逼死族祖降庶人 
　　瀋康王七弓 
　　庄王 
　　清源王幼土予博學多著述土予薨子詮鏴嗣鏴薨子勛瀳嗣瀳薨子胤木乃嗣木乃薨今王恬火 
　　遼山王幼墏成化十九年王妃薨來辭內官遣祭憲宗曰禮也而王辭豈以為厲耶無他也王承之王薨子詮■〈金戊〉嗣■〈金戊〉薨子勛澄嗣澄薨今王胤杞嗣長子恬輝 
　　內丘王幼土寅土寅薨長子詮鋷不及封孫勛漴嗣漴薨長子胤秘不及封孫恬熙嗣熙薨今王埕塤 
　　廣宗王幼土木亡子除 
　　唐山王幼墧墧薨子詮鈹嗣鈹薨子勛澄嗣澄薨子胤楀嗣楀薨子恬熇嗣熇薨長子珵鄄 
　　永年王幼塨塨薨長子詮爝長孫勛浚皆不及封曾孫胤橚嗣橚薨子恬■〈火定〉嗣■〈火定〉薨子珵封嗣子效鋫 
　　瀋庄王七子 
　　恭王 
　　靈川王詮鉌以孫憲王追諡安子勛潪以子憲王追諡惠憲王既進封遂進封惠王次子鎮國將軍胤榳為德平王以續靈川之後而靈串之郡爵除榳薨今王恬燇嗣長子珵岦隹 
　　宜山王詮鏋鏋薨子勛渥立長子胤櫆得罪於父長孫恬火斯 
　　宿遷王詮鏅鏅薨子勛澤嗣澤薨子胤火寧不及封孫恬煙嗣亡子除有宗室 
　　吳江王詮鏗鏗薨子勛淯嗣淯薨子胤木伏不及封今王恬羊羔 
　　定陶王詮金然金然薨子勛澐不及封孫胤櫏嗣長子恬田火豆 
　　雲和王詮■〈金亶〉亡子除 
　　瀋憲王四子 
　　宣王 
　　鎮康王恬焯穆宗朝以孝義旌亡子除 
　　恬動火夭 
　　安慶王恬爖穆宗朝以孝敬旌 
　　瀋宣王七子 
　　今王 
　　保定王珵坦 
　　德化王珵土幾 
　　靈壽王珵塏靈壽而下以例不得封瀋恭於天子天子悅之與之封而不祿 
　　六全王珵埏 
　　珵睦 
　　七子未名 
　　今王一子 
　　世子效鏞 
　　臣為郎時瀋自王而下凡九百九十有二宗 
　　△安王 
　　安惠王楹洪武二十四年封平涼王二十七年薨亡子國除仁宗初以平涼封韓景帝中使襄陵王沖■〈火禾〉奉惠王祀故襄陵祀安王 
　　△唐王 
　　唐定王涇國南陽母李賢妃以高帝二十四年封成祖六年之國王敏而易王二十五年薨子瓊烴立是為靖王王綜核有榘矱為成祖所喜永樂中入朝五日三召見王六年薨妃高氏未冊殉詔封靖王妃王弟瓊炟立是為憲王王四十八年薨臨終善誨諸子為詩永訣子芝址立是為庄王王孝事父母被服儒行王十一年薨子彌鍗立是為成王王肆力經史屏幾書訓言諸宗有飾裘馬買名姝者憎之若凂日與文士觴詠士大夫道南陽無不求見王孝宗朝奏朝廷待親藩生爵歿諡親親至矣閒有惡未敗聞沒獲美諡魯荒秦愍殆斁皿明初請今勘實用寓彰癉禮部議覆從之且言王見及此誠可嘉尚請降敕獎諭徧布諸王詔可武宗出遊王作憂國詩八章王三十五年薨亡子愛文城子宇溫賢立為嗣是為敬王肅帝十八年王以賢孝旌久之作太廟獻黃金千百金萬助大工賜玉帶益祿歲百石王三十六年薨子宙木永立是為順王王三年薨今王碩熿立 
　　唐定王三子 
　　靖王 
　　新墅王瓊燀定王庶子王薨諡悼懷子恭簡王芝城立王有繼妃曰邢太妃甚賢善為王持家薨子宣懿王彌鎘立薨子榮僖王宇滬立薨子康靖王宙木充立薨子碩燦立為今王 
　　憲王 
　　唐憲王六子 
　　悼簡世子芝土爾 
　　庄王自舞陽王封 
　　三城王芝垝通經著書精書畫好禮有名弘正間亡子以盪陰王小鎮國將軍彌瑩奉王祀爵除 
　　庶人芝坦封新城孝宗十三年坐炮烙刑人子彌鏡助為虐除 
　　承休王芝埌王靖王繼妃焦氏出妃愛之每入宮母子坐食相對不為禮遇節旦召槳婦入戲笑庄王啟焦欲責之焦不問王值其出宮召詰之語不遜不忿觸之芝埌詈王棰王之侍從母焦怒持鐵槌槌王門王閉不敢出妃弟璟遂與芝埌誣庄王驅罵繼母意圖不宄王亦奏芝埌淫亂事王坐革爵憲宗二十年也孝宗七年復之子彌鋠立有賢聲葬之日牽紼而號者數千人子宇淵立淵薨子宙枝好學識典故不及封子碩熛為今王 
　　盪陰王芝土瓦倜儻好文不問家食貧而好施薨子彌鍔立長子宇澄賢不及封子宙棨立棨薨亡子除有宗室 
　　唐庄王五子 
　　成王 
　　浙陽王彌鏟亡子除 
　　文成王彌鉗穎哲儉素善詩賦書隸廣置園圃亭榭以延賓客士大夫過南陽皆造門求見子宇溫嗣王追諡王為恭郡爵除有宗室 
　　郾城王彌鈱鈱薨長子宇清不及封孫宙桃立桃薨亡子除有宗室 
　　衛輝王彌鋿鋿薨子宇漳立漳薨子宙桐不及封孫碩煥立煥薨亡子除有宗室 
　　唐敬王一子 
　　順王 
　　唐順王一子 
　　今王 
　　今王五子 
　　器■〈木盛〉餘子幼 
　　臣為郎時唐自王而下凡九十有三宗 
　　△郢王 
　　郢靖王棟母劉惠妃高帝二十四年封安陸王二十四年薨妃郭氏武定侯英女也王薨亡子有女四人郭女巳對鑒自形遺女而經以從王 
　　△伊王 
　　伊厲王■〈木彝〉國洛陽母曰葛麗妃洪武二十四年封王好武不能宮居喜負劍馳馬有犯轡者手斬之血濺王衣王則好衣其血濺者平居髠裸男女雜坐之故諡厲王二十四年薨子顒炔立是為簡王王求府太守亡饜縱其中官擾民洛陽人苦之河南太守李驥稍稍操以法王故誣驥他罪章帝釋驥械治其府中人睿帝時進表文不恭謹屢被讓王四十年薨子勉堡不及封孫諟釩立是為悼王追封勉堡為安王悼王十年薨亡子弟諟鋝以郟城王進封是為定王王好學崇禮居喪過哀忌日哭泣終日不食歲時祀先王致齋於外郡王鎮國非慶賀不褻見望闕北首過廟則趨民閒高年耆宿必禮下之縉紳士夫進見虛心延問王三十三年薨子吁淵立是為庄王王十六薨亡子弟吁淳以濟源王進封王讀書好禮事其生母至孝母沒廬神主殿側者三年十六年薨子典楧以嘉靖二十三年立為王以四十一年降為伊庶人庶人愎而狠多縱府中人持河南吏短長吏不如指則旦夕斥去即去大遭其折辱縉紳大夫過河南有徑外郊不入朝者王使迫挽其車辱以非禮即入朝者王必多為難河南通判某者素不善事王不內王於請及去王使數十人待之途拔其發髭大遺於其口中御史某按河南從北邙山外過王要笞之往來縉紳率迂折從他境其土之仕於外者寧久官不敢歸家河南守相長吏莫敢問王以此自得計太守張柱者山東人公廉不發私書既至官則較尉數百人持太守事太守不得有所平反柱戒門曰有內伊較尉者死較尉不得見太守太守剖斷自如王怒召優人守府門為太守家人淫奔瀆亂之戲伺太守出俳弄之王蕭牆敞請垣許之則奪郡治及學宮地以廣宮郎中陳大壯者居鄰王王亦求其居弗與王使數十人從大壯臥起有所食輒奪之大壯伶俜市中適府獄戶開大壯竄入與囚同食數月乃出王使人從大壯如故大壯竟餓死其家不得屍王所為宮重城層台仿闕下錦衣官較宣詔陝西從洛陽過王擁錦衣人召官屬迎詔王私制一黃紙為詔書捧入內不開宣眾問何詔也王曰詔耳妄問者死其夜與其子褒■〈火節〉大張宴樂至曙令其府中人皆稱千歲若謂伊親於天子天子密詔之也王攘人妻女至四百餘口奪民廬舍至三千餘誑脅人財至三萬餘金書閉河南府城大選民閒女十二歲以上者七百餘留其姝麗者九十人不留者令具金贖厭惡者委投圈虎事聞上革王祿三之一令王壞僭城歸奪女出羣小人付有司王自如禮部數牒促之河南守相持牒人王曰安用牒是為我障欞我猶嫌有畫河南守相乃自召卒□其僭城墮未半持挺者數百人出王宮逐卒卒或墮或壓多死者河南人怨王皆曰伊王反矣河南僉事林騰蛟具疏從都御史堯臣御史鯨以聞王毒殺之章下禮部三法司具言伊王典楧好亂暴棄禮義違祖訓失藩臣節陛下念親親曲赦再四不痛心湔躬回奸日甚臣等謂宜如徽王載埨故事降為庶人禁鈷高牆削除世封制曰可 
　　伊厲王一子 
　　簡王 
　　伊簡王二子 
　　安王初以庶子封洛陽以子悼王進封追諡安郡爵除 
　　光陽陽勉坍無子除 
　　伊安王四子 
　　悼王 
　　方城王諟金靡金靡薨子吁窪立薨窪長子典榕不及封孫褒熇立熇薨今王珂墦立 
　　西鄂諟缺鈌薨子吁漈立漈薨亡子除有宗室 
　　定王初封郟城以進封郡爵除 
　　伊定王二子 
　　庄王 
　　敬王初封濟源以進封郡爵除 
　　伊敬王二子 
　　庶人典楧 
　　萬安王典櫍櫍薨今王褒火危立 
　　伊庶人一子 
　　庶人褒□以父故謫竟絕 
　　臣為郎時伊凡八十宗
