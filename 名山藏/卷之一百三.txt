
●名山藏卷之一百三 
　　晉江何喬遠　譔 
　　方外記（上） 
　　◆方外記（上） 
　　僊 
　　○僊 
　　周顛 
　　張君寶 
　　張中 
　　貝國器 
　　冷謙 
　　楊汝真 
　　尹繼先 
　　王士能 
　　張落魄 
　　邵道人 
　　柴道人 
　　岳壽山 
　　賀長 
　　萬玉山 
　　趙應童 
　　羅天佑 
　　陳昉 
　　卓晚春 
　　卦和尚 
　　麻衣僊姑 
　　苟僊姑 
　　周　顛　　張君寶　　張　中　　貝國器　　冷　謙　　楊汝真　　尹山人　　王士能　　張落魄　　邵道人　　柴道人　　岳壽山　　賀　長　　萬玉山　　趙應童　　羅天佑　　陳　昉　　卓晚春　　卦和尚　　麻衣僊姑　　苟僊姑 
　　△周顛 
　　周顛建昌人長身奇壯舉止非常年十餘病顛操一瓢行乞南昌市日施力於人夜臥閻檐間常趨省府曰告太平人異其言呼顛僊不數年元亂陳友諒據南昌顛避匿不見太祖戰耴南昌將還建業則出拜送馬首告曰太平時時於上前討虱吃齧不太祖曰何多也曰可二三斗自是太祖出或迎或擁輒曰告太平太祖厭之飲以燒酒酣暢不輟又輒曰虱多虱多太祖賜之鮮好衣脫故衣腰間有葛蒲三寸許太祖曰何所用為曰常服可止腹痛顛又自言入火不熱水不溺也太祖覆巨缸蒸之煅蘆薪五尺圍薪盡火消揭視之曰固其暖如是者三乃使蔣山僧飯顛寺中轉肆撓競諸髠不堪月余僧言顛與沙彌爭飯怒不食旬五日矣太祖怪之召視無餒色賜之食曰能不食一月乎因閉之空室至二旬有三日出之駕親往賜之食時京師將士爭持酒肴食顛顛皆食盡然輒哇之至太祖所賜食則魘饋也食既走候太祖寺門太祖行以手圍地如桶曰破一桶成一桶顛或痴或隱出口皆應太祖令軍士顛無正語若行軍有髣髴言輒白及征漢九江問顛曰此行可哉曰可曰友諒帝矣顛仰屋視曰非彼坐也太祖曰與我偕行顛曰諾杖棰揮擊馬前若捷者舟至皖城不風問之曰行風不行不風太祖行不數里風烈甚至馬當江豚出顛曰水怪見損人多太祖惡之投之江旦與眾偕來太祖曰胡生也更召與同食食曰公能殺我乎即去莫知所之既戰鄱陽太祖使求之匡廬山中有一民曰日有一人頎且奇止我舍曰努力耕田太平矣我告主上來後見不食旬余入山莫知所之洪武十六年有赤腳僧者守長安門自言匡廬深山見一老人使謁明天子為天子卜年卜世太祖恐示誕於下民不納者四歲但制詩二首寄之又二年使人問僧曰復見老人否曰不也又四年太祖有疾甚篤赤腳僧復至言天眼尊者周顛僊人遣某饋藥陛下所藥凡二一藥一石皆名溫良上服之頓爽三服乃聞有菖蒲氣醆底沈墜丹砂非人間色赤腳僧因言居廬山天池寺時有徐道人者見過曰竹林寺現詩可同往觀之既至見有披草衣者謁天眼尊者竹林中僧曰何人也天眼尊者曰周顛也方今人主物色此人此人慾和今人主詩僧前乞觀之曰巳染之石上矣尚省記也請並錄以獻太祖觀其詩意與顛疇昔所言合仍使物色之匡廬山無所得親紀碑其處而祭之文赤腳僧姓沈法名覺顯湖口人洪武初居蓮花寺跣足不葷後入廬山天池寺修道 
　　△張君寶 
　　張君寶字全一一字玄玄別號保和容忍三豐子遼東懿州人其後寓淮之安東漢天師後也生於金世形鶴骨大耳圓目髯須如戟頂作會撮手持方尺一笠一衲人目為邋遢張 【 一有手能那禪塔人目為拉塔張】 嘗與劉太保秉忠冷恊律謙學於沙門海雲日行千里所噉斗升輒盡或時瞑目旬日辟榖數月隆冬耐臥雪中游囂寂無恆處經籍墳典過目成誦有問養生術竟目不荅至論三教等書如決江河所言皆道德仁義忠孝之旨君寶在金時則修煉寶雞縣之金台觀至元時學道鹿邑太清宮時荷山下童子出遊令閉目從之童子竊竊視空中也嘗往來柘城張毅家其後毅曾孫徙家寶雞洪武初君寶復來寶雞與西關道士李白雲交契有童子張朝用者君寶問知其先世謂朝用曰吾識爾高祖始生時童子後當貴善自愛越月北行朝用與李白雲送之見其足不履地其後至均州武當山居之武當山者真武玄帝修真地也君寶時時語人曰山當大顯無幾何時矣因結三庵命弟子分居之曰五龍庵命丘玄清居之曰南岩庵命盧秋雲居之曰紫霄庵命劉古泉楊善澄居之而自結庵以奉玄帝庵前古木五株棲止其下猛獸鷙禽皆為絕跡 【 丘玄清富平人住持五龍宮洪武初以薦授監察御史力辭轉太常卿使從郊祀上宿齋宮諮以雨暘之事奏對有驗　盧秋雲光化人悟全真之理永樂中無疾而化　劉古泉河南人常蒲團獨坐一夕告其友楊善澄曰吾今解帶正在此時語畢而浙　楊善澄太行西山人】 其後時往來長安土洞歷隴岷甘肅舉一小鼓遺岷人楊氏鎗鍠奪大鏞 【 鎗鍠大聲也】 一夕留頌逝土民楊磚山買棺斂之臨穴之棺有展動聲發視殊活太祖晚年聞其名四求不得後乃入蜀見蜀獻王於成都而成祖靖難時真武玄帝屢示靈助靖難之後上感神庥為玄帝大立宮觀於武當名其山曰太和所建宮觀地即君寶所結三庵以分居其弟子者而自所結庵成祖大之曰玉虛宮而前言驗矣君寶一日至京師成祖召問之曰吾欲學道誰最樂者對曰食美嗜遺通利極樂事上謂其不敬欲殺之忽有所苦則不能食與不得遺方思之道逄使者附進蓑衣草數莖煎服尋愈上殊念之而欲求之以給事中胡濙有道氣使之往而是時朝用為詹事主簿矣濙輒薦與偕上即官朝用為均州知州而國子助教王達善者言淮安人王宗道亦與君寶往來成祖召見宗道賜金冠鶴氅亦使奉書若香遍入名山求十年不得 【 宗道字景雲一字景僊與雲水道士何無垢者居數年游嵩華一日獨庵前忽一道士負笠露■〈髟上告下〉衣策杖自東南來長揖就坐景雲與語略露半旨曰得非三豐先生乎道士曰子非景云乎驚且喜拜執弟子禮道士曰無以為也既授以導引咽漱秘術教以步虛洞微之辭遊戲市肆士大夫多延致之題詩飲酒竟日不辭因言山行欲得獐皮製佑汝為我募景雲歸具飯飯逆士遂失所在尋至海上西經徐汴雒陽嵩華終南太白諸山將往游青城復相遇於漢武臨軒之所因諭之曰汝子在泮待其成名相會未晚言訖授笠杖而別洪武壬申年也永樂改元景雲子孚任給事中越三人成祖思見三豐人以景雲對即日遣使乘傳召見文華嚴給全真牒是跡遍下】 十五年再遣醫官欽等齎書香往來遣龍虎山道士奉書曰皇帝致書張三丰足下久仰真僊渴思親承遣使名山遍詣虔請真僊道超萬有體合自然朕至誠願見夙夜不忘拱候雲車惠然夙駕母以庸菲不副拳拳竟不得因敕正一孫碧雲建宮太和以候君寶之至天順末或隱或見英宗聞之封為通微顯化真人錫之誥命初胡濙之訪君寶也入閩道泉州泉州有董伯華者褐而息於衢濙為輿中作禮雲伯華者亦僊人天旱能致雲雨行市中賣雷自給書雷童子手握而放之常有雷聲也 
　　△張中 
　　張中字景華臨川人少應進士舉不第遇異人授以太極數談禍福多驗常戴鐵冠人號鐵冠道人高帝十餘年時遇諸道引高帝手相之曰太平天子也但尚未毋妄動他日遇徐達達亦少輒許以王侯高帝下南昌參政鄧愈薦中召至入謁曰天下擾擾命世之主非公其誰帝曰吾嘗見之轉憶曰我得之矣鐵冠道人耶因為帝望氣曰候尚未帝曰吾舉南昌兵不血刃民今其蘇乎中對曰天下自此大定但南昌旦夕尚當流血廬舍盡毀鐵柱僅存一殿耳亡何友諒將泰降復叛殺守琛如中言上夜坐燈花蓓蕾中遽剪之左右曰佳兆可惜中曰宜亟援南昌居三月友諒攻南昌之報至上將兵行召問之曰勿遲七月丙戌圍解今去五十日當大勝亥子之日獲其首領其在南康乎丙戌友諒聞救至遂解南昌圍東出鄱陽湖以逆上師遇康郎山矢中張定邊以亥子也所謂南康者康郎山也友諒中流矢死兩軍皆未知中大笑賀曰友諒死矣上見友諒卒尚力戰曰毋妄言縛汝水次以俟中請持牲酒祭文使死囚往哭之乃覘知友諒果死諸軍大呼喜躍殺敵百倍敵眾大潰中狷介寡言與語稍涉倫理輒他辭亂之居都下數年上時時問其術上待功臣嚴徐達就見中曰君相達當王侯信矣抑達終保全乎曰公兩觀如虎當得保世他日投大中橋下死不得其屍巳潼關守吏上奏曰某月某日鐵冠道人策杖出關與投橋之日合 
　　△貝國器 
　　貝國器海寧人有異術弟子欲學之不傳也乃俟其遠出開笥竊其書見國器在笥中吳元年與鐵冠道人游白下同宿值高皇帝微行假榻焉無枕枕斗國器夜起視天曰帝星臨斗帝昂首聽之鐵冠曰尚離尺余帝大驚明日召二人至問以國號年號所對皆帝心所定者益異之因忽不見 
　　△冷謙 
　　冷謙字啟敬武陵人一雲錢塘人元中統初與劉秉忠從沙門海雲遊無書不讀尤深於易及邵氏經世天文地理律歷善鼓琴秉忠出仕為丞相謙亦修其儒業嘗游霅川與趙孟俯同觀唐李將軍畫頃然効之遂得其法又加精焉遇異人淮陽授以中黃大丹元末則百數歲矣而綠髮童顏如年少高帝初為恊律郎郊廟樂章多所撰定謙有友至貧就求活計謙曰吾詣君一室有贏金二鋌但耴無害若過耴吾與汝皆不利因畫戶壁間一鶴守之其人叩戶戶忽自開既入則金銀狼藉其人恣耴出不如謙言而遺其引室中他日內藏失金藏吏以引聞詔如引姓名捕掠之其人曰冷謙教我遂逮謙謙被逮中途謂逮者曰渴幸飲我瓶水與之且飲且插足瓶中身漸隱逮者驚曰公母然鏟吾類矣謙曰第持瓶上前亡害也至上前上呼謙輒應上曰出生汝謙對臣當誅不敢出上怒轠瓶片片片片呼則片片應遂不知所在上命按籍錄庫果有贏金二鋌 
　　△楊汝真 
　　楊汝真揚州人自幼刻苦修全真之道遇異人授以玄理入蜀彭縣往來苟僊楊平二觀蜀獻王敬禮之壽百二十一歲于丹景山屍解 
　　△尹繼先 
　　尹繼先臨洮人成化間游南都亂發鬅鬙人呼尹蓬頭綴道牒羊皮袋中元時所給也問其年曰宋紹興二百十有餘歲矣而容色若處子去來不恆不知所休舍或休舍閉關臥踰月時出遊彌旬始返不飲食人飲食之亦不辭雖多輒盡或少嚼之則深自喜也客李員外所員外遣仆入京上章請告一日過員外適從闕下見使者曰命下矣仆還員外核問果合某御史當仲秋耗磨日使隸召尹隸曰疇昔之夕尹觀月大中橋兩鼻孔垂涕尺許其殆死矣夫何召御史笑曰此名鼻柱非病也隸行尹扣門入矣客魏國公所晝偃睡既寤曰適游姑蘇洞庭山魏國愕不信尹袖中出兩洞庭橘時南都尚未有此橘也南都一貴人母事尹甚謹其愛孫病尫不治貴人母力請尹尹曰非藥所及也太夫人遇我厚當費我十年所得因令設兩榻相聯兩足相附湧泉達於湧泉其竅朼若噓其蒸也若渥少年之惡汗淫淫徐而授之刀圭霍然起洛陽張生有稷下之譚軒車滿戶尹垢跣走謁生危並上坐乞兒之尹遽坐東面稍駁刺其所注悟真篇生曰曉參同悟真耶尹旴衡講論玄經內典周易老莊莫不渾貫大眾悚異聽未嘗有歸則負牆立自掌其頰曰恨有勝心他日游吳中吳中有吳甘泉者精數學人令為尹布筭精思累日始愕眙曰先天虛一之數也非僊乎何以有此劉瑾竊政尹時譏詆之一日有人訪尹贈之衣鞋值其睡數日起曰此終南山人也知我將遠遊矣亡何劉瑾謂尹左道戍之關右過鐵鶴觀發士得鐵鶴跨之飛去 
　　△王士能 
　　海上老人王士能濟寧州人故苶名其曰士能憲宗所賜也初居海州後徙濟寧生元至正中至憲宗時百二十餘歲矣訪道雪山見石床上一老人披氈衣坐臥干麫一囊在側時耴啖之或掬飲澗水一二升其顏如嬰兒士能拜伏依之數日食盡老人啖之囊麫麫大苦澀乃采果蔌自給如此者三年老人曰子可語道矣因授之術士能還居其州一僻處頳顏銀顛目光澄徹左手握固日啖棗三枚水一勺而濟寧指揮王宣故海州人訪得其世曰吾祖嘗言先世有叔祖好道出家不知所終翁殆是乎詢之盡合指揮朱顯因疏於朝憲宗敕守臣載至京師予之寶鏹而賜之名雲 
　　△張落魄 
　　張落魄嘉靖中來玉山縣寄居黃谷山觀中自稱張落魄飲酒數斗不醉出入莫測一日持磁牒入市沿門擊之以指畫壁若有所識後數日果大水浸壁到所畫處人始悟玉人土音呼點為碟打碟者打點以避水也去之日日吐三棗以啖道人王道陵道陵穢之私以與道童瞬頃不見道陵駭其為僊令道童追之甫一日即至杭州遇諸途問曰爾何能至此搥道童背出其棗棗化為雙蝶而去 
　　△邵道人 
　　邵道人蜀人弘治中至慶陽年六十餘矣築土被衲晝夜露坐郡中少年爭來為道人子弟道人口不言但頤色指使道人善視病為人視病令病人張目噓氣審其可為則目諸弟子諸弟子前置飯道人出鐵尺橫飯上誦呪起尺摩病人曰瘥矣若不可為則趨出病家以死期請出指示日數不耴人錢歲自正月始活一人耴其尺布褁衲衲完弗耴也病家飯之飯列即滿案悉食盡有意為加飯不食也若見飯是草惡食即喜食之更為造美食即不食飯或雜葷物除葷便食更造不食也善飲水鄉野人爭來求觀之道人微笑弟子前置水令鄉野人恣盛之悉飲盡齒間冬月則聞有嚼氷聲少頃面赭着汗也有老人患瘍頸為日久求道人道人曰崇也若往聘某家女乎謂女陋也而悔盟女慚縊死此其崇雲老人大驚頓首有之奈何道人曰今遇我解矣三日而瘥居十餘年一日謂諸弟子曰吾將歸與設幾三層往坐其上諸弟子始悟其歸謂死也環守之夜半霹靂隱隱起屋脊若戈甲士馬聲諸弟子震懾伏地天明道人死矣 
　　△柴道人 
　　柴道人崑山人故太學生也父奇叔父泰皆舉進士奇仕至應天府尹道人藉世貞有心計家饒富未嘗涉玄門也會其母死走京師乞恤典還至鎮江忽作書數通付仆先歸曰吾朝武當便還耳家人發其書則遍謝姻黨與其妻訣家財田產可數萬書卷可數千盡令散予內外姻族當是時道人生子方七歲而妻之祖父悉至大官兩家正貴盛合眾惶駭亟遣人追至武當業祝髮受戒師事李麩子矣家人歲送金布起居道人揮金囑毋再歸布於所主道士一日乞食均州州倅出觸其前騶倅笞之知為柴道人降輿惶謝道人曰自失進退何與官人也李麩子化去更任伏牛山修道後二十餘年復還武當訪范小僊適靖江王施範金范納之道人嘆曰吾繭足數千里來為何范尚須人豢耶掉頭去范聞之尾至光化呼轉之步履如飛范再拜目送慟哭返李麩子不知何許人隱武當不火食日飡麩數合見人輒長揖曰大造化扣之不荅如是者二十餘人嘉靖抹朝辟不就一日遍辭山中侶端坐屍解與同時者有大瓢李虎皮張二人 
　　△岳壽山 
　　岳壽山句容人風骨奇異落魄嗜酒醉後顛舞若不解人世者嘗為里中攢造黃冊及期莫措一字里正督之甚急一夜遂完隱跡而去但留數字筆管中為家信人始知其成仙也後鄉人每遇諸途 
　　△賀長 
　　賀長不知何許人正德間鬻餳雲夢門年百歲余矣餳鬻未售輒巳醉明日復然或問之曰鬻餳何資未售何酒笑不荅居三十年許一日謂鄰人曰吾將死矣旦啟戶視之但見空家 
　　△萬玉山 
　　萬玉山名福敦羅田人棄書出家名道璣邑令吳人召與語大器之命蓄髮訪道四方且歸吳與為方外友於是自號玉山後遍游五嶽名山所至遇緇流羽客一語會心輒師事之迨歸已充然有得矣玉山身短精悍善踵息陶煉不噉蒜麫鹽酪深味丹經旁通風角堪輿奇門符水而尤聖於醫繪竹蘭清逸有韻其它謙琴擊劍蹴踘躧蹻雜伎種種入能品語人禍福多奇中人問其故曰太清無纖雲誠則明矣方外從游者輒先窘辱之以嘗其心始受之不責一錢久之次以霍山青龍河有隹氣訪之一日謂其主人曰靈鶴夜且至儻予假寐幸亟呼出戶也是夜風聲如驟瓦甓盡鳴主人舉炬視之則群鶴集竹稍什壓牆屋呼玉山不譍入戶視之正襟入滅矣年九十二陶文仲嘗□於玉山玉山謂之曰不第養生可致富費其後文仲貴世宗問何師以玉山對贈玉山清微神霄演法真入 
　　△趙應童 
　　趙應童自洪武初人巳見其乞食應城中披百結衣系瓢杖頭懸葫蘆出膏藥為人治病莫知其年也邑西十里有趙姓者言其家有遠祖訪道未還意其是乎逼而物色之曰我非趙姓自謂乞食應城久即改曰應童邑中叟有九十餘者言幼時見童貌如是至今無異但發黑白不常時白時黑即剪留寸許不旬日即長尺余天雨雪露坐其中去之丈余無雪也溽暑中向日臥不汗童日居應城不遠出應城人遠出者輒見之襄鄧荊岳間歸言人曰吾見童某所某所且與之語顧童實不出於是應城人異之漫呼趙神僊趙神僊中心不以為真僊也嘉靖中徧辭市人曰吾行大居二日龍虎山張真人以舟迎之既至求長生術童無一言居數月真人怒鞭之童遽死出瘞棺輕啟視之惟一竹杖而 
　　△羅天佑 
　　羅天佑漢州人游長寧寺若顛若狂先知得失嘗隱語書鄉榜姓名封以寄人撤棘後盡驗後入成都坐化 
　　△陳昉 
　　陳昉吳江縣吏心平生崇奉三教廣行陰隲未能斷食魚之好常蓄魚待烹一日網池作膾忽聞似入言悲哀乞命昉省悟盡放之江夜夢群魚謝曰天曹知君善念掛名僊籍矣三年後於長橋踏石上升 
　　△卓晚春 
　　卓晚春莆田人生嘉靖間自號無僊子亦曰上陽子人呼為小僊幼孤行乞八歲善筭籌指掌上雖千萬不爽言休咎事皆奇中初不識字十四能詩十六善草書 【 唐順之作小僊草書歌有瓌璚東海黃公符蒼占太廟姬王瑑藤纏老樹千尺掛鷹攫寒百鳥愞之句】 當道召之輒與抗禮有所得以施人時有善衣脫銜下人持去不問也或邀請之少拂其意華筵不往矣少時蓬跣冬月履霜着黑麻布佑背加青紗帕子而巳及長或贈之縕矣顧雖霜夜必露宿石上或日走浴溪涘飲水十數甌曰漂我紫金丹也有問陽何不用七而用九陰何不用八而用六者曰合九與六十之有五也問天有時壞否曰有生則有壞子時一陽生自子至寅而全自寅至午而盛自午至酉而微自酉至亥而陽氣復生此大壞歟又曰無極者如年之十月也太極者如年之十一月也或問日烏月兔曰此卯酉之說也問海水曰此天地之精也而淡者餘氣耳有問其郡中事者謂當大厄甲寅歲託言北征過江橋語人曰橋石折莆陽變矣丙辰橋石折壬戍賊陷莆城後脫化杭州淨慈寺 
　　△卦和尚 
　　卦和尚永平人居東陽山庵耴八妻皆死壽百六十歲百歲以後能先知凡來相訪者其人方自其家出門即呼妻曰急作飯若干人來矣少選雲再添米更有二人皆驗一日遍語莊客曰某日有盜來刧至期可同伏庵邊伺之聞磬聲各敲銅鐵器使皆散如是者數一日知盜來自避庵後坐最高處盜盈擔歸至庵下百步許眩惑迷方但旋庵外日出若被拘縶齊至卦前卦張目視之群盜如夢得醒皆叩頭流血卦慰以善言盜盡還竊物於故處 
　　△麻衣僊姑 
　　麻衣僊姑汾州人任氏永樂初不願婚嫁披麻衣隱於石室山家人求之弗得後有人見之遂逃入石室中有聲殷殷如雷其壁複合歲旱禱雨輒應或以淨瓶乞水得水即雨俗謂僊姑雨 
　　△苟僊姑 
　　苟僊姑名正覺其先蜀人世居石門縣之國山生而有紅光紫芝之瑞長好端默諸女見之皆肅肅起敬一日登山遇一姥授草一莖食之而甘遂絕火食求山中一穴居之修道且十年家人窺之則見群蛇守穴口樵蘇至輒有虎咆哮前四方之人始知姑為上真投謁麕至姑應荅如響因人施喻莫不切中叩以未來一一神驗或懷疑不誠者輒遇蛇虎終不能登楚華陽王承爝以姑在境內致齋奉書遣中使三迎之乃曰宗王不得出疆而有事朝制也王意甚厚吾當往既至王問道焉曰忠君孝親道之本也修身齊家道之常也清心寡欲道之基也王曰敬受教遂辭去世宗聞姑名命禮部尚書顧可學致之固辭復使御史王大任促之辭益力大任身至澧州為姑勸駕姑不得往見大任曰聖天子訪求至人及清微女道惟姑其人望鶴馭遂北姑曰山野女人乃溷聖聰謂某至人某何以當清微女道今無紫虛元君抑公代天宣化不求賢士乃索女流史而有書後世何觀大任廢然而返而明年世宗崩姑於三教百家之言莫不涉貫人謂其再來不昧靜中生明稱之曰瑞僊
