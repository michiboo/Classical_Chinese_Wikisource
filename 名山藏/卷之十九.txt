
●名山藏卷之十九 
　　臣何喬遠恭輯 
　　典謨記十九 
　　◆典謨記十九 
　　孝宗敬皇帝二 
　　○孝宗敬皇帝二 
　　十四年正月二月內府針工局請比例招幼匠千名工部議往年尚衣監招匠千名兵仗局効之遂至加倍軍器局司設監又効之亦招一千今針工局復請乞停止以節冗濫上曰五百宣大二邊馬災遣祭北嶽北鎮以陝方用兵取回織造絨褐內臣選補團營壯軍四月虜大舉自鹽池直抵韋州固原虜掠命太監苗逵監督軍務保國公朱暉掛印充總兵官都御史史琳提督軍務都督同知李俊都督僉事楊玉神英李澄充左右參將統領京營官軍一萬以御虜韓王偕灊薨南京戶科給事中張宦等奏陛下初年禁絕奢淫以求固本而足邊何比者橫恩濫賜之溢出修飭繕造之泛興禱祠遊玩之紛舉偶因內帑稍乏即命支取太倉耗散財物無此為甚臣等遠聞近取太倉糧銀四十餘萬明命不下於所部秘旨特奉於中官人心驚愕皆曰常費為經無名屬浪未必盡出聖意或因左右之言夫今兩邊虜跳數戰不利軍資耗損請給相仍芻馬毀斃買補方急正宜存省府庫整飭邊儲奈何釁門大開夤緣連茹前費復興前革復前進裁抑復寵遇前竄戮復崇禮大小臣工力捄此弊陛下雖不疏斥亦不採納臣恐冗途日滋國計日詘乞下所部議請取自上斷仍以金十餘萬還太倉非邊餉軍需毋輕動戶部複議上納之司設監太監鮮奏近充幼匠千名乞附籍錦衣月支米一石歲給冬衣布花戶部議給米五斗花布免支上曰月八斗以南京鴻臚寺卿王璟為右僉都御史理兩淮鹽五月賑山西大同等處軍民被虜家遼東鎮夷堡火軍民死者七百餘人命鎮廵等官痛修省撫民而飭邊禮部言光祿歲辦牲口不下十萬近屢言不足天下物產有限額外費出無已以十萬牲口而解送爽期民窮可見牲口十萬歲供不足費繁可知年復一年何有窮紀伏願裁近幸宴賞悉如元年之舊省無名浮費一準先朝之實上曰有處武崗州苗賊亂延綏游擊將軍張雄御虜有斬獲命天下繪地理圖進御太監李興請建寺大興縣東皋村以祝聖更乞賜額護敕以僧錄司左覺義定錡住持得旨升定錡右講經額寺曰隆禧禮科都給事寗舉等奏禮部請從之上曰已有旨置勿論七月秦王秉欆薨遼東廵按御史車梁言虜擁八千餘騎直入長勝諸屯堡大殺掠老弱死少壯驅系去鎮守太監孫振定西侯蔣驥廵撫都御史陳瑤匿報不實遣吏科右給事中鍾渤等按問之初海西兀者前衛指揮尚古與海西諸夷有怨尚古入款於驥瑤驥瑤使人招之許之升官而海西諸夷怨不釋請誅尚古驥瑤則又請誅之兵部議尚古入款固以求釋諸胡之忿當時止當待其自貢不應遣入招之招之既來又不宜誅上命行鍾渤並按以聞虜入甘州山丹永昌境虜數入宣府甘州復入薊州朱暉史琳苗逵帥五路師出紅城子墩乘夜搗虜河套虜已覺北徙還斬首三級得其駝馬牛羊器械虜入平涼遣科道官清理天下屯田閏七月寧夏總兵郭鍧等分兵御虜鹽池諸處先後有斬獲行賞賚虜數竹薊州御用監王瑞等齎送玄武像武當奏帶隨行官舍勇士人匠八十餘人用黃馬快船六十餘艘科道交章諫不允吏部尚書岳兵部尚書文升力言上曰有成命第毋生事擾人八月置新化州虜分道寇固原諸處大有殺傷復二萬騎掠寧夏東路萬騎入韋州九月丙子朔日有食之以虜入寧夏固原切責苗逵朱暉史琳等初陝西有地震泉涌之變府部等衙門請革傳升軍官三百餘人不允至是山西同日地震復以請上曰如舊非特旨夤緣乞者乃罷之庚寅月食汝王之國起奏紘為戶部尚書都察院右副都御史代史琳總制陝西固原等處十月虜入延綏柏林堡吏部尚書倪岳卒廷議舉兵部尚書馬文升刑部尚書閔珪代之御史文森張大有曾津奏薦致仕戶部尚書周經總督兩廣軍務右都御史劉大夏上曰大臣進用自朝廷森等何得輒與下錦衣鞫訊之吏科給事中許天錫與科道官論救乃命贖杖還職而以文升為吏部尚書劉大夏為兵部尚書岐王佑棆薨升工部營繕所所副海等三十二人官各一級吏部言海等夤緣乞升當治如前旨上曰罷命日講添周易一書暫停貞觀政要劉健等言聖學日增廷臣相慶乃貞觀政要多載唐太宗政治之跡事切而代近祖宗列聖率崇是書伏望少延天聽仍舊進講納之十一月鍾渤等還報長勝屯堡敗狀喪亡男婦千九百餘畜產三千餘且劾蔣驥陳瑤納侮邀功致虜深入下刑部議副總兵孫文毅指揮使白璽皆論斬會廣寧復師敗驥瑤以捷聞言者攻之下廵按御史勘實於是刑部請逮驥瑤京師廷鞫之有旨命召驥瑤還以兩畿山東西河南等處旱災使刑部左侍郎何鑒大理寺右寺丞吳一貫往賑河套搗巢之役紀功御史王用報有功官軍萬餘上兵部定擬升賞四千四百五十餘人有旨再擬將大賚焉兵部覆奏搗巢雖有勞斬獲僅三級若過蒙殊恩國論未協予奪不謹人有幸心惟陛下慎重命官軍人等照原擬升賞內奮不顧身並被傷者二百十人各升署一級於是苗逵朱暉史琳等皆蒙賞賚有差兵科都給事中屈伸等奏虜住河套侵邊諸臣雖曾領軍撲巢斬首僅三且坐擁重兵僻守一隅致其無忌累犯寧夏固原等處殺死官軍至千數搶擄人犯以億計詔書切責冀其感奮師出踰時機會屢失令功過相准尚難贖罪而升賞不貲物議為之不平兵部所以執奏夫隨征升級之人非綺紈子弟即廝養庸流一切蒙恩將生戰士旋踵之心餒邊將死綏之志御史陳珀等亦以為言並報罷封睦■〈木審〉為周王遼東大飢命戶部濟銀五萬諭吏部都察院明歲當考察其詳咨黜陟母偏狥以山陝罹虜暫免一應科派物料 
　　十五年正月朱暉苗逵史琳以虜出套率師還京遣內臣勞之酒於榆河兵科都給事中屈伸御史林世遠等劾奏暉等師出無功獲首三級報功萬餘寧夏固原之警逗遛不援當治失機又何勞也兵部覆奏不允南京科道官劾奏方面官以下可罷黜者十有五人上嫌其多且無指實下吏部詳訪之及吏部與都察院考察上上曰斥過當再詳如前旨皆言臣奉命以來盡心焉耳矣至於再三乃敢以請上曰朕念才難丁寧焉既云然其如擬趙王見灂晉王鍾鉉薨三月取回督造磁器內官於饒州戊子月食四月升致仕僉事章懋為祭酒祠宋文天祥廬陵以趙士賞等四十餘人配蔣驥陳瑤至宥之使驥帶俸舊府瑤對品調外刑科都給事中瑁監察御史允中言驥瑤命下之日中外沸騰咸謂前者大同失機總兵璽論死都御史漢斥罷驥瑤貪以啟釁坐而喪師事敗之日欺以罔上反得輕釋無以息嗷嗷之議服璽漢之心請明正其罪為守邊戒不允設內臣金齒騰衝兵部科道官請罷不允命順天府賑恤都城內外貧民若殘疾孤寡者虜入遼東清河等堡涇王之國祠宋朱熹於徽如建陽祠宋江萬里於饒五月以災異修省下羣臣言事劉健靖早朝以勤政日講以視學即儉以省費剛斷以決事納之行取番僧國師領占竹於大慈恩寺禮部尚書張升諫不允七月錄劉甚幾世孫瑜世襲處州衛指揮便貴州賊米魯及福佑等伏誅 【 米魯者貴州夷婦普安州土官州判隆暢之妾也隆暢疑其□子禮通密殺禮出米魯米魯快怏遂通於營長阿保而禮妻適固亦為營長福佑所烝因相與謀致隆暢於死遂糾集夷眾劫掠諸山營寨白晝支解人以為常有二人者以告廵按御史張淳御史適出廵米魯等控馬分訴求二人主名與對理御史不以告寘二人左右米魯等截二人頭於御史前徑去御史偕鎮廵議調兵剿之先發後聞旬日閒擒阿保父子及其黨與皆盡惟米魯亡入霑益州匿其侄土官安民家安民假以蠻兵五百復襲殺隆暢妾適烏以下十餘人執其子隆珀隆王荅以去尋亦殺之福佑迎米魯歸故營攻劫諸寨大肆殺掠是為十三年冬明年夏廵撫御史錢■〈金戊〉委按察使劉福督兵往捕米魯福佑集眾萬餘拒殺官軍甚眾領兵都指揮亦被虜死事聞命兵部調遣雲南四川湖廣廣西漢士官軍十餘萬往征而以南京戶部尚書王軾兼都察院右副都御史總制戎務賊聞軾且至益肆叛逆誘扇生苗數萬攻圍附近城堡雲南布政梁方貴州布政閻鉦皆困安南衛城中鎮守太監楊友統調官兵八千人自盤江直抵安南城下賊始退避有告友曰公雖班師當北道盤江固守險阻待尚書至聽其處分友以賊兵寡弱勢無能為且利其賄賂需索己甚賊怒夜擁眾入友營官兵無備皆不戰潰殺戮溺死不可勝計領兵都指揮及布按二司官見殺者六七人虜支山寨置友足釜中煑之時時呼名大罵自是道路斷絕白骨如山近縣皆為騷然軾既抵貴州分八道兵以進後約鎮守沐國公昆廵撫陳都御史金統領雲南兵夾攻之寨菁峒籠皆迎刃破遂取友以歸先後掠斬首級四千八百有奇俘獲老稚千三百餘人米魯福佑尋等土官鳳英所格殺時為是歲三月書之於此葢報捷之期也】 八月淮王祈銓薨封佑採為趙王南京大雨水壞屋拔樹遣祭於天地太廟孝陵皇陵社稷山川之神九月庚午朔日有食之光祿寺具內外官員人等每日酒飯及西華門等處所畜鳥獸料食之數以聞上手批百二十條於是大放內苑雜禽獸命南京右僉都御史林俊廵視江西以弭盜虜犯遼東副總兵劉祥等御之斬首五十餘級賜獎敕十月工部奏太監李興請辦二宵煙火物料有旨減半民受賜已今天示頻仍災變迭生乞通停罷許之十一月劉健等請上早朝勤政納之十二月科道官交章言總兵副將守備任缺兵部參輿論推舉制也山東缺總督備倭官兵部所推不蒙簡月御筆親批王寧陛下何至以寧一人壞祖宗法乞治其奔競罪擇月兵部舉者上曰有前旨纂修大明會典成以南京太常寺卿楊一清為都察院右副都御史督理馬政 
　　十六年正月已已朔上疾不朝二月辛丑始朝改郊以將郊始賜大學士劉健李東陽謝遷蟒衣人一襲戊申大郊祀鑄弘治通寶錢三月置成步縣傳旨以壽寧侯姻黨生員孫伯堅為中書舍人盧永春孫伯義為司賓署丞孫伯強為司儀署丞舍人朱臣梁路李衢桂實為錦衣百戶吏兵二部執奏不允四月祭酒章懋辭免新命不許趣之五月增設四川按察副使一員整飭威茂兵備命翰林院編纂三皇五帝以來歷代事跡以便御覽六月減蘇杭熾造三之一七月命修本草書上好醫藥常以劑賜臣民至是命修書焉申王佑楷薨置定州八月錄故贈侍講學士劉球曾孫祠官之九月以淮陽廬鳳寧波諸府旱飢遣都御史王璟廵視浙江副使汪舜民於淮陽僉事閻璽於廬鳳隨宜賑濟北直隸山東河南湖廣有被災郡皆如例恤之以鳳廬二府滁和二州大旱災發南京戶部兌余米給賑選部屬府州縣正佐有風力者領事其進封張延齡為建昌侯十月祀元陳澔於都昌以修詩海珠璣書成傳旨升文華殿辦事源臚寺左少卿周惠疇等二十一人官一級吏部科道官交章言故事雖館閣修書非重大者行賞而已詩韻小學無補治道一有微勞輒升級加祿醫卜技藝濫觴何既乞回成命不允虜大入遼東長堡等處十一月升授朝天等官高士杜永祺等四十三人道官有差科道官奏杜永祺等或升真人或兼住持或榮以誥命或與之印信擁尊專寵非聖朝美事乞一切罷毋開後端上曰有旨已命內閣給與誥命封號劉健諫納之十二月虜入寧夏大關口封彥汰為岷王旭櫏為韓王封閉沂州胡陵山礦穴 
　　十七年正月內批命盧龍衛指揮使胡震署都指揮僉事分守通州兵部尚書劉大夏兵科都給事中屈伸等爭不允監察御史劉玉疏言幸門開則羣枉進言路塞則庶政隳孫伯堅等以傳奉列文階金琦等以傳奉任武職傳奉不已繼之內批始者王寧今則胡震昔王寧命丁兵部言官猶交章入爭胡震効尤今皆緘默此見聖志稍移羣心益靡甚可懼也上曰業用矣申嚴誣告禁升太常寺節崔志端為禮部尚書仍掌寺事科道官劾志端羽流不宜濫清秩上曰先朝有之業升矣二月加賜太保壽寧侯張鶴齡祿米歲四百石建昌侯張延齡歲六百石通前千六百石廵撫北直隸都御史縉以淮揚廬鳳四府並徐州災傷請折今歲兌糧十五萬五千石備賑三年後補還上曰既災重民飢以流亡其即如奏不用補也命造延壽塔朝陽門外大學士劉健諫上曰其即罷兵部尚書劉大夏等言江北南諸府災甚陝西往歲困用兵江浙諸省亦多事乞命撫按蠲減租役專務生養上曰中外災傷民困朕甚憫焉卿言深切時弊有當行者明白議擬以聞戶部議覆吏部尚書馬文升奏乞減光祿寺廚料十之二上曰歲荒民貧朕實痛心各衙門支用物料其務節約毋濫費虜掠義州三月壬戍朔聖慈仁壽太皇太后崩丁丑既朝退上以錢太后與裕陵異葬不合禮召劉健李東陽謝遷面議復講祔廟禮曰好為朕處之連稱心腹大臣呼先生既對上下板階顧內臣啟扉立送出戊寅又議之乃下廷臣集議既議上癸未又召議之凡三召對乃命特建廟奉享仍稱太皇太后以伸朕尊親之意壬午上周太后尊諡增設陝西苑馬寺並行太僕寺寺丞各一員四月享廟樂設不作丁酉上大行太皇太后尊諡詔天下己酉祔葬於裕陵思恩府土官知府岑浚攻破田州府命兩廣總鎮官調三廣兵剿之上諭禮部曰朕服制雖遵遺誥中心痛疚月朔望其暫免升殿百官常服奉天門朝參凡節免宴百官母朱衣大節天下母慶賀使豫聞之閏四月重修闕里孔廟成御製碑文遣大學士李東陽往祭告立碑劉大夏為兩畿浙江西河南山東請蠲夏稅許之命它災傷處撫按官皆勘實蠲免以南畿災重停去年奏擬兌軍糧米折銀未征者並下戶部裁減冗食復免山東諸府衛去年糧草命所司勘災遲慢者罪如律刑科給事中楊褫言兩畿河南山東自春徂夏不雨黃河以北旱風大作窮民晝奪嘉湖淮揚人相食乞痛敕百官同加修省從之遣大臣分禱天地社稷山川南京刑部左侍郎兼都察院左僉都御史樊瑩廵視雲貴考察覆命上曰過多吏部酌其履歷考語以聞既奏上留五人焉上曰庶政多弊害於軍民上於和氣朕甚軫焉有最要者以聞五月荊王佑欄薨吏科給事中許天錫言天視聽在民民殃禍在政而政之蠱弊在人自古災變未有多若今者天鳴地震水火之患昆蟲草木之妖風霾星雹之異甚至晝晦八日赤地千里而盜賊縱橫皇上敕中外尋求弊政矣今外臣方面以下三歲一考歲有撫按監臨閒從科道糾劾惟兩京堂上官不也即屢經彈奏率見優容五品以下惟十年考察而居官大約九載為期文或轉升復除別改者乞今兩京五品以下通行考察如例黜降以後每六年一考兩京堂上官經彈奏者悉令自陳休致取上裁罷黜數人用儆有位臣又聞之古有災異策免三公霖雨恆陰亦或避位今文武大臣既不能引咎避位陛下又未遽策免亦宜且暫革其公少之銜以昭憂勤之實俟天心既回乃復還厥職臣又聞祖宗朝之御內官也恩不泛施法不輕貸內外各有定額近年內府各監局掌印僉書多至三四十員外而各衙門管事不知其數留都亦然憑陵奢暴莫可彈舉蠧蝕朝廷之命脈塗塈生靈之脂膏乞敕司禮監會同內閣悉行考察嚴加革裁以後三年五年着為定例上善之命所司速看詳於是命六年一考察兩京五品以下官着為令命以春秋祀宋臣劉子暈於建安六部上革弊要事上悉可其奏取回南京蘇浙等處織造內臣以畿內山東等處旱災命禮部左侍郎李傑祭告天壽山各廵撫官祭告北嶽北鎮東嶽東鎮東海之神文武大臣皆避位上皆慰留之敕吏部都察院曰朝覲考察三歲一行我祖宗法古圖治盛典也比歲考察後籍籍奏訴葢因撫按官考語不實爾等詢訪欠周勤敏廉直者戒被抑貪黷夤緣者或苟容以致人無勸懲士風日壞夫生民休戚系有司有司不得人則民愁嘆上干於天今四方災異頻仍率繇此明年正當朝覲考察期其預行各撫按官慎之重之爾等亦宜精白一心精別賢否庶幾澤被生民上回天意欽哉升河池縣為州申嚴勛戚家人以勢擾民禁六月襄王佑材薨兵部尚書劉大夏自劾乞休不許召問故對曰民貧恐變本兵重地臣不足任之上曰夫征於民有常制乎對曰近恐多問兵曰貧等民因舉鐸木香材無藝之徵與轉漕番操了責私役諸苦上曰豈知至是其條聞既條上嘉納之仍詔諸司議處各條弊政與分外之徵以聞上問大夏曰歲儲不給財安在對曰昔臣備員廣東見廣省歲廩與中鎮歲索殊不相當上諦思久曰求如鄧原麥秀者無寧已上諭劉大夏曰事有不可每欲召卿以非部事止有當行罷者卿以揭帖密進大夏對曰不敢上曰何哉大夏曰先朝李孜省可以為戒上曰國事也豈比孜省大夏對曰臣下以揭帖進朝廷以揭帖行是亦前代墨敕斜封之類也願陛下外付府部內諮閣臣公是非焉上稱善虜數入潘家口等處北虜小王子營大同宣府邊外聯絡四十餘里兵部以聞上曰邊事重即推選廷臣有文武畧者分付諸邊整飭之辛已召劉健李東陽於暖閣命語劉大夏謹備虜健請並整點京營官軍聽征慎選總兵官上可張懋健對須習戰者上曰在方畧東陽曰京營軍徒名耳故有十萬今損過半古雲足食足兵今乃兩乏臣思及此寢食不下上曰軍不堪削將宜恤士東陽曰近工役太多官軍困以窮外衛輪班過期不至坐此矣上曰宣德以前內官監自有人匠營繕之事不及軍也東陽曰陛下習典故幸甚朝廷養軍故不為工役所以養其銳氣上曰然語大夏夫先生輩腹心大臣國事不言朕惡從知之皆諾叩項出己健等擬戶部侍郎顧佐等行諸邊上復召面議曰佐恐弱健對戶部尚書紘未任左侍郎儼方視尚書事是以擬佐上曰亡論在廷臣有才力者皆可留佐與儼於戶部謀斷相資矣乃遣在副都御史閻仲宇通政參議熊偉等往劉健等上御虜安邊事宜上深嘉納今亟行毋後虜入大同游擊將軍衛勇與指揮鄭瑀御之軍各殊死戰瑀手刃數賊為所支解勇竟失利還虜入延綏宣府七月大同鎮廵言虜掘墩殺軍甚急上召劉健李東陽謝遷至暖閣曰墩軍我赤子也被殺如此苦何可言朕與作主其即日出所選京軍一萬往征之健等對曰皇上垂念赤子宗社之福京軍恐未可輕動也上再三言三臣皆不敢決東陽曰近北虜交通朵顏潮河川古北口甚可慮聞賊在大同稍遠欲東正不知何處若彼聲東擊西而我軍出大同未免顧彼失此須少待其定徐議所向劉健曰大同險遠東鎮尚可支潮河去京師一日切近宜先慮上曰今亦未便出軍備而待耳皆稱善而上意未釋後三日召劉大夏面諭大夏力言不可上曰太宗朝頻年逐虜何以不可出京軍大夏對曰今芻榖乏而兵馬疲將鮮材而士玩令何可望太宗朝抑太宗朝丘福兵亦嘗陷臣恐軍出不能弭賊且因害人徒費財物有損亡益戴珊曰大夏言是上曰幾誤乃更命工部左侍郎李鐩大理寺右少卿吳一貫通政司左參議□蘭分往經畧邊關陛辭退朝上召鐩等至暖閣面諭之賜金鈔貫使悉心整理得以便宜行事選聽征京營軍二萬因命御馬監太監苗逵監督軍務保國公朱暉掛征虜大將軍印充總兵官都察院右副都御史史琳提督軍務並令司設太監張林管領神鎗都督神英李俊充左右參將待報啟行運太倉銀五萬於宣府戶部上備虜事宜從之命多方計議長策聞上問劉大夏戴珊天下何時太平朕安得如古帝王大夏對曰難以急如近日與台閣議當行之將自治上曰閣臣劉健亦可第所交雜嘗獨薦一人於朕朕意殊不愜上不言姓名久之乃知為劉宇先是遼東致仕指揮使楊茂與其子欽匿名告故指揮僉事張斌使其孫都指揮僉事天祥掩殺虜廵按御史王獻臣以奏亡何獻臣坐它事逮上命大理少卿吳一貫錦衣指揮使楊玉往會御史余濂按之一貫復奏委山東左參政寗舉副使錢承德僉事王忠指揮僉事趙承文轉按斌天祥及其叔父洪指揮徐還及茂欽皆槩坐斬絞有差既奏得旨天祥等累疏訟冤而尋死上下都察院令廵按御史再勘別遣東廠具揭帖言獻臣率爾入奏止憑茂欽言一貫又不自行第屬舉等勘報事多虛上召問劉健曰張天祥大獄也雖物故洪屢訟冤當明白健曰下都察院令御史再勘旨下矣上出東廠揭帖付健曰朕已令密訪情如是今欲提入京師令三法司錦衣衛會審之健退具奏東廠揭帖不宜批業下都察院請待勘不許促擬旨健附奏猝改命非體也遼東去京師不遠誰能掩是非請待勘乙巳上朝退面召健等盛氣曰先生何阻朕健等對曰非敢阻也猝改命未合於政體且臣等欲少待亦為證在彼恐勞人動眾耳上曰朕不敢私賞罰欲求情焉夫人獄也不明白邊將肻効死撲殺貪功豈可縱之功而被誣　合伸理何得論動勞語久天顏霽曰須傳旨丙午上從容問健昨先生輩雲猝改命緝訪事先朝殊有故猝暴疾也此亦未為暴今使東廠具奏批行則何如皆對曰不如傳旨乃令擬旨進甲辰月食八月授張延齡特進光祿大夫柱國歲加祿米六百石通前千六百石丁亥召吏部尚書馬文升都察院左都御史戴珊暖閣前曰明歲考察卿慎之上恐文升瞶再顧曰卿審否既對命左右掖下□吏科給事中蕣戶科給事中葢言文升子珊妻妾近日贓事敗露乞下廷理別委考察者文升珊各自劾上曰毋辭避下蕣葢鎮撫獄究問既得素行實跡上曰蕣惡尤甚宜為民葢與冠帶閒住劉健李東陽曰耳目之臣也陛下優容之上曰以優容言事臣可也考察不爾九月上召劉健曰廵按御史查勘邊功多久不報邊將或病死不沾恩人心靡激勸可令兵部與為期違者罪之上召劉健等曰大同總兵官江奏臨陣用軍法先生擬許之恐邊將且輕戮皆未敢對健曰臨陣用軍法所從來矣人不効死難取勝上曰雖然命將出師可也邊總兵禦敵者第許以嚴法從重治李東陽曰奏而不許恐將難健曰昨兵部擬奏雲尋常小敵偏裨出戰皆毋得用軍法此有斟酌矣上曰旨曰是將且玩其明白言之上諭劉健等曰昨講官講陳善閉邪釋陳陳說不如雲敷陳以善道啟沃他他不如之皆對曰善上曰語日言官要明白透徹無有顧諱乃盡論思十月南京祭酒章懋乞致仕不許以刑部尚書閔珪緩解死囚召面責之罰其俸上召劉大夏曰閔珪讞重獄數忤朕對曰珪能執法而實効忠上曰古有何君何臣若此對曰舜皋陶上頷之上召劉大夏從容問裁抑內臣事左右顧內臣皆離數丈許大夏久不對上曰畏之乎猶疑朕聽寺人之君語久起踉蹌行上命左右曰朕與劉尚書話長尚書老掖出之上曰兵部所取中武舉將才關焉其特引見賜宴令內閣主席三年一舉不中者與再試秦紘乞致仕許之十一月虜八萬餘騎連寇庄浪張斌等逮至令法司錦衣會問於午門獄詞異上命逮前諸勘官親鞫焉曰虜也殺之何罪當以死皆對曰出一貫楊玉曰臣武人也而不知律上曰知人死乎問一貫一貫對臣固疑之上曰罪疑惟輕曷從重左都御史戴珊從容解上霽威乃命茂欽依律處決斌與辯釋敘洪還功宥其罪除一貫玉五級濂舉承德忠承文各二級調遠方獻臣降邊方雜職十二月改思恩為流官封佑棨為淮王南京戶科給事中戴銑劾方面以下合考察者吏部覆奏上曰考察不公科道宜糾今猶未也銑等先奏無指實其公之如前旨虜圍靈州都指揮焦芳等力戰卻之令督理馬政都御史楊一清兼廵撫陝西悉心御賊清騰驤四衛軍人勇士是時上益明習國家事自三月以後每朝退頻御暖閣召內閣大臣六卿長講究典禮諏詢治道綜核庶職制馭四夷親鞫大獄午門之下每一召對天顏開霽聖慮周詳其於劉健李東陽謝遷輩皆稱為心腹大臣或連稱先生而不名論議層出或累數十語臣下即欲進一二語無閒不能竟其辭退而尋繹所云人亦不能悉記諸臣皆感激奮厲天下欣然望太平 
　　十八年正月辛亥月食虜三萬圍靈州別騎入花馬池掠韋環等處復陷寧夏清水營延綏高家堡上諭兵部曰清水營堡要害地賊直入焚抄邊弛甚矣其令戶部侍郎顧佐往治糧餉廵按御史閱實聞復設廣東按察僉事一員駐清遠督捕盜左都御史戴珊乞致仕不允上召劉大夏既對大夏進曰珊在告臣往視之恐微誠不能動天求臣上達請許之乞身上曰渠倩卿奏乎卿尚語珊朕推誠付託家人父子也太平未兆忍舍朕去大夏告珊珊感泣遂出視事上召大夏珊議政畢賜白金二錠曰朕聞朝覲日文官有避嫌賄賂閉戶不通人如二卿者日開門延客何害且命曰勿朝謝恐公卿聞而媿二月戍辰面諭戶工兵三部臣於奉天門曰方今生齒漸繁而民閒戶口軍伍匠役月就耗損此皆官司不能撫恤暨清理伙方以致徙亡脫漏厥弊非一爾所部又因仍苟且不悉心究之今宜從長議處以聞乃命戶部推素有才望大臣一人撫治流民於荊襄諸處上曰朕方圖新政樂聞讜言祖宗成憲不可更也他諸軍民利病切治體者毋大小官悉心陳之祠故都御史羅通於居庸虜圍靈州久不克散掠內地指揮仇■〈金戊〉伏而要其歸路總兵官李祥馳援戰走之斬獲甚多虜再入遼東清河等堡復入寧夏興武等營延綏游擊將軍率所部分援勝之申嚴伐沿邊樹木禁虜入大同青公嶺四月戶部推撫治荊襄大臣擬起復刑部侍郎何鑒上召劉健曰戶部推何鑒何不會吏部健對曰所部事也以前有之上曰此前人失也推舉人才乃吏部事會吏部即他日不稱無後詞健曰則處置流民通令吏部會議否上曰是戶部事推官則當會吏部南海縣十三村遺賊復起廵按御史聶賢以聞上召問劉健鎮廵官職盜乃不奏奏者御史可降敕責之上謂劉健言官言崔志端道士也不宜掌太常言都御史季麟喪師律言都御史鍾鑿潮河致傷人命言南京刑部侍郎撫卑諂夫道士掌太常向亦有之喪師律非一人罪鍾可人也大臣宜剛正有氣節果卑諂當退今亦無指實其皆命供職如故上曰太常寺奏鋪戶領物價中有洪武等錢市不通使何也健曰必自朝廷先之如賞賜折俸鹽鈔船鈔之類兼用舊錢乃可謝遷曰請禁私錢李東陽曰鑄錢徒費有司之慢也健等因奏今公私困竭之時鑄錢最要他若屯田茶馬皆理財事不可不講東陽曰鹽法尤重今壞盡矣諸邊開中徒名耳商人無利皆莫肻上納上問故健等因極論奏討之弊東陽曰奏討之中又有夾帶奏討一至夾帶十商人無利坐此也健等又言太祖高皇帝時初行茶馬歐陽駙馬坐私販茶斤論死高皇后不敢救其嚴如此今王府歲祿萬石不薄矣今亦恆有奏討亦恆求莊田稅課朝廷念親親輒許之常額有限自後宜絕上曰善遂召戶部尚書韓文令計議鹽法舊制及諸弊端以聞戶部主事李夢陽上疏言事末請裁抑外戚張氏張鶴齡延齡奏辯夢陽謗訕母后有斬罪十上下夢陽錦衣獄置對上問劉健曰夫李夢陽言事何若健曰小臣狂妄上默然謝遷曰無非心為國上頷之會科道官交章救上曰夢陽妄言其罰三月俸居有閒上問劉大夏近外事何如大夏曰釋李夢陽中外皆歡呼上曰朕始欲輕譴此人左右輒曰夢陽奏涉皇后陛下即欲輕莫若少杖而遣之已顧大夏曰知其意否大夏對臣不知上曰杖必送錦衣死之矣渠輩快矣奈朕殺諫臣何翰林院學士張元禎上疏勸經筵講太極西銘諸書上索太極圖觀之曰天生斯人開朕也五月上憂旱居齋宮見微雨端坐凝思欲下寬恤十五事未詔遂嬰寒疾庚寅大漸遣司禮監太監戴義急召劉健李東陽謝遷入上燕服榻坐呼前三皆前叩頭上命左右水布拭舌熱既曰朕承統十有八年今三十六歲遘疾殆不興故召先生健等皆慰藉上曰朕自知命也上曰朕守祖宗法不敢怠荒天下事多累先生執健手若永訣者曰東宮十五矣未選婚可急令禮部行之太監扶安李璋捧紙及硯義奉硃筆及陳寬蕭敬李榮皆羅跪上口授義遺皆義謹書上執健手曰先生輩輔導之勞朕所備知東宮慧幼嗜佚先生勸之學成就之皆飲泣對辛卯上召皇太子朕不豫皇帝屬爾務遵祖法奉兩宮修德用賢毋有怠惰禮儀悉依先帝遺典祭素羞午刻有旋風起大揚塵雲蒙三殿空中若有騎龍升者上崩六月庚申上尊諡曰建天明道純誠中正聖文神氏至仁大德敬皇帝廟號孝宗十月庚午葬泰陵方掩壙有五雲見陵上史臣曰上簡言慎動愨誠充粹闇然而日章燕處必衣服冠雖置筆硯有常處曰凡事皆合如此又曰吾不自治誰能治吾日五鼓率起祝天每值水旱災異輒齋心露禱減稅緩獄郊祀奏樂有誤召樂官詰之惇敘彛典動據太祖移置太宗永樂大典於宮中時時省閱小民章奏披覽必盡有以人命訟冤者未嘗不為覆訊寧失不經臣下逆耳苦口之言紛然雜進而含容茹納未嘗輕有罰謫雖小官末吏考察黜退如不得已尤軫恤武臣邊帥在位既久見內外諸司弊端日積欲痛君釐革以復祖宗之故而旁詢博訪務窮根節含洪隱忍不欲太驟愛惜財用宮中進包索積累左右欲棄之特命送貯光祿備雜用宮中所畜牲口曰給粟豆皆有常籍筆記尤重名義論及後世青史恆為悚然中外方延頸跂踵翕然望治忽罹大變哭臨之日贊畢臣民俯伏號慟頓不能興梓宮所過道傍老稚無不悲痛主至土城行殿羣臣瞻望御容哭聲訇天其得人心之深如此 
　　臣喬遠曰帝仁心為質布政優優右威左德先賞後罰至於外戚太厚中貴太盛予賜太廣冗員太多臣下發憤扼腕而帝寧與之為有餘可謂如天之度末年而聖崩殂之日深山窮谷田畯紅女無不哀吟思慕若喪考妣明自二祖而後誦宣孝二宗比成康焉 【 國家以左為上故言右威左德】
