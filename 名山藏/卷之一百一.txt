
●名山藏卷之一百一 
　　晉江何喬遠　譔 
　　貨殖記 
　　◆貨殖記 
　　太史公傳貨殖謂本富為上得非勤力治田畆躬行孝弟篤於仁義者耶高帝初定天下征江南諸郡民稱大家者悉赴闕既至造於廷親訓諭之凡天地陰陽性命仁義古今治亂紀綱法度賦役供給風俗政治得失之故諄諄累數千言恐其遺忘刻書摹本分賜之又召天下富人以實京師立稅戶人材之科付之事位以寓既富方榖之意維時吳人沈秀富為江南最帝惡其力侔人主耴其聚寶貧瘞之城門之下以絕怪詭謫之邊郡風警天下無得如古人閭巷布衣豪俠義行擬諸侯王者矣若武進人倪瓚崑山人顧仲英皆以猗頓之資游意東晉之習並坐見法此則惡輕浮逃虛之士不足與共興教化者也余覧傳記得富者數人仿太史公作貨殖傳而為之而指歸則異焉 【 沈秀嘗行水畔見群螺擁一貧浮出往耴之投金銀其中日有生長名聚寶盆帝築南京城門一門濱水不就耴寶盆瘞其下而遂就□倪瓚字符鎮自號雲林漢倪寬之後也世居無錫縣橋梅里之祗陀買園建閣清閟幽絕以貲雄於鄉至瓚刮磨豪習沉酣經史多蓄書法隹畫彝鼎名琴性有潔癖園中竹樹花卉晨起必課奚盥拂蔥蒨刺眼每雨止風又杖屨逍遙詠歌自娛賓友時至笑語留連竟日終夜好客之名聞於天下瓚為詩蕭散沖淡時見氣節作畫簡雅神致遂入逸品其初尚率子弟營生產業作以其餘財行仁義晚盡棄散黃冠野服浮游湖山間每駕輕舡湖上香風遠襲人知為雲林舫至也　顧仲英少為輕俠通賓客豪於郡邑三十始折節讀書家故饒財益購古圖籍彝器園沼台觀藻以丹綠供張華侈聲樂盡妙選所交皆知名士長袂科屣詩歌間作才藝相若人皆慕之嘗辟召不就張士誠欲舉吏輒避去既而用子恩為尉爵錢塘縣男晚喪母甚哀毀慕佛遂髠焉洪武初與瓚皆以大家為張士誠客見法】 
　　瞿嗣興　　李　森　　湯陰（鄭氏）　　丁　廣　　姚　讓　　史　際　　馬一龍 
　　瞿嗣興 
　　李森 
　　湯陰鄭氏 
　　丁廣 
　　姚讓 
　　史際 
　　馬一龍 
　　○瞿嗣興 
　　瞿嗣興常熟人父達仕元為小官嗣興少好射獵驅逐飲酒既父失官而貧嗣興折弓矢躬力穡與其妻蘇氏孝事二親無所不至久之貧益甚嗣興曰貧亦當之奈養父母何攜家入蘇州詣富家貸錢為小賈轉息為生乃稍裕久之居積為中賈又久之則大富於是致養於父母又行廣施所賑給單寡不使知也而陰行之或時有市易陽為忘誤而增其數市人物任其口所其不與爭錙銖歲儉來依者數十人癘大作蠲室舍居推之人言瞿孝子富而行其德子庄有學行洪武中為福建參政殛除奸吏太祖旌之詔書 
　　○李森 
　　李森安溪縣富人也席先世高貲田數萬畆粟數萬鍾計山百區山木數千萬章僮千指及森之身益盡力居積乃計歲入捐粟千斛別窖之凡親戚朋友若里中矜人娶者嫁者病者葬者火若盜者咸取給焉它有緩急隨事賑贍各極意去為其本郡本邑作治堂治學舍無有簡便不壯大觀它諸為橋為道為寺為觀於閩中郡縣在在而是天順中以出粟賑饑被旌念鄉郡承平久即萑葦不逞曷應卒即復戒家僮飭兵杖習拳勇鄉落盜先後發悉擒斬之鄧茂七賊反其黨掠泉州森率敢死士掩擊之生俘酋黨百餘人招撫及奪回被虜亡筭寧陽侯陳懋等上森功授漳州廵簡 
　　○湯陰鄭氏 
　　湯陰鄭氏小元村人也不析爨七世矣多田饒財男子力耕治賈女習蠶織閫外不聞也諸農賈所入皆囷之有婚嫁族長主其費寸布斗粟無私者成化間歲凶其家鄭五老者出粟千觔助賑五老行賈於臨清每歸倒槖囊錢帛委地公之一家其妻子不睨也 
　　○丁廣 
　　丁廣居鄧州城南率其子弟事農數年資用饒足廣兄貧廣春秋供送米麥時具酒肴詣家盡歡四時製衣必先上之兄壽既高潛命其子之湖南市美木藏之兄死悉力襄事戚同父母兄有數子析居已而窘乏過半廣一一分之粟帛足一歲用不能者復與牛具種子為來歲計又不能又復賙之子姓自慚忍之不告廣察知又復賙之而且怒之曰何不我告所居鄉有婚不能娶喪不能葬者令具酒食代為請助置籍席前書所助物得與廣請者以為榮有媿而求與者反人黃六造廣廣大喜曰故人何踈也開樽飲罷六窘食不敢言廣知之令人載糧一車貽其家有孔景者居城市貧無所營廣與謀曰吾宅艮方吉宅也君有意為鄰乎景喜過望廣即命子婿築牆造屋既就請景居之又慮其不能力田每歲除禾在田者若干畆與之代為入囷居十數年景卒喪葬之費一力承之遇其妻子過於景時凡僧道來乞者必厚與之鄉之耆老見其慈仁殷苨皆來取法不善者悉感化或遠徙廣疾篤鄉人驚相告報至者數百人哀請於神明日遂愈壽七十餘而終 
　　○姚讓 
　　姚讓其先浙人洪武初以殷實徙京師占籍上元縣至讓而益務生節用富益不貲性樂施予凡貧不能葬親死無棺殮及轉徙流離者踵門告讓無不賙濟橋道渠陂井閘之屬悉為人經理作治成化初出私財作新國子監之敝壞者其自奉蔬布家人服食資費悉有常經時有僧道乞食過門則絕之曰自不治生誰能養汝一錢 
　　○史際 
　　史際漂陽人生而偉貌口可容拳其先魏國公之婿魏國公與之貲財甚厚而史氏以大富際舉進士為吏部郎游權貴人之門以家財結納之坐是失官既罷居家嘉靖中東南荐饑捐榖數千石助賑而飢者不給也邑多渰以淮水沙漲在邑北十餘里潦溢旱縮不瀦不陂棄為曠土有年歲矣際度東南阿可瀦可防者測水而疆之請於官募民興工以為田攜老弱就役環堤茇焉人日給米二升錢三十文薪一束時米價涌甚民以半易麰菽雜食計一夫赴役可兼食其老病不能役者二人於是役人之棲於堤者爨煙飯飶列舍相接蓊然如處村落閒始因渰之底深之為中池以蓄水出池之土環之為堤如同字有口然巳因堤之外可田者取阜土環之為外堤如同字之外圍外堤之堤深之為北池而竇其東南以通中池之水畚北池之土更築小堤以捍渰之暴水堤之內三面為池出土高築之而作書院其中如同字之中有畫焉秋成興工至首夏麥熟而散所全活四千人墾田四千餘畆為圩者三潦有防不壞旱得引以灌近渰之田又數千畆計歲入可數千石堤之隙地蔬豆可茹榆柳可薪池中魚蟹轟蠃可食因名之曰救荒渰際既失官家富冠東南士窮困者咸仰之民無末作者悉假以金不受其子錢有折閱者更以金繼之後率起為富人思報際亡所所受報不知饒於子錢幾倍嘉靖季江南倭起復輸米五千石助軍詔升尚寶司卿復募兵二十萬衣裝資糧不仰於縣官為縣官擒倭倭平論功官子為錦衣世世 
　　○馬一龍 
　　馬一龍溧陽人父性魯歷官有惠政為雲南守坐事下獄使一龍之京辨奏一龍因入貲為國子生守闕上書工部尚書劉麟見而奇之其秋遂發解京師是為嘉靖七年居二十餘年成進士年四十餘矣選翰林為庶吉士乞歸養母無以養也吏部郎史際者一龍外家貸以百金邑有荒區久無耕人一龍用金買牛十頭傭耕作一歲盡墾大熟乃作農書曰農為治本食乃民天天畀所生人食其力力不失時則食不果佑時不先終歲僕僕故知時為上知土次之知其所宜用其不可棄知其所宜避其不可為力勝天矣知不踰力雖勞無功故畜陽不極發生乃微凝陰在土其氣固嗇諸陽皆生者陽自下起發其內之一本以出於外諸陰皆死者陰自下起斂其外之散殊以入於內陽上而不抑遂以精泆陰下而不濟亦難形堅是故含生者陽以陰化達生者陰以陽變察陰陽之故參變化之機其知生物之功乎聖人推日星定四時分節候而示民以則眾知膏瘠不如原濕眾知蕪平不如淺深常治者氣必衰再易者功必倍患因無備命在有滋將衰而沃之助其力也欲倍而壯焉收其全矣沃莫妙於滋源壯須求其固本亢而過泄者水奪斂而固結者火攻鎡基寸隙不立一毛鬱蒸所至並鍾五賊知天之時識地之宜昧其苞命亦無以善其後故祖氣不足母胎有虧其踵不踵胎氣不完其胎火胎雖成必敗蓋親下之本既久去地而傷母之體豈能全天哉夫善本者斯圖末慮終者貴謀始推陳而致新氣以交並積盛脫胎而洗髓精以剝換化生達順則豐覆逆乃稿縱橫成列紀律不違密瓜易為儔尺寸如范至夫害生於狼莠而法謹於芟耘故上農者治未萌其次治巳萌矣夫薙之法數與草齊南梗北黍天所生地所宜人所賴以養者種之良也物之良者必貴貴非賤等良畏惡朋故農家者流思其力不足以盡圖之備假諸物其始也直木而耒其次也橫木而耜又其次偏木而齒曲木末而鏟鑿木首而鋤繼之以掇終之以塗無不加以鐵焉木直鐵堅無遺類矣華而欲實風雨不作及時時獲燥則多損浸則成腐當知可貴之物不產非時不安非類衛生固難成功不易農也而力乃能至足以遂民天一龍之言曰養生送死無憾先王之道理財恆足聖經不廢也君子不厭貧亦不棄生今野有遺蕪人不自力家苶儲石飲食若流丐立至也既終養十餘年起復為南國子司業免官歸臥疾玉華山時時策杖循與野老田畯論農事而一龍家以大富歲冬日郡舉行鄉飲禮一龍集其田閒年八十上下者為耆會會二十有四人則請講說五十年前所記一事二十四人者曰呂詵曰陳錫曰廷祿曰呂訥曰方曰京曰史儒曰陳大德曰馬漢曰呂璧曰陳邦瑞曰王廷佐曰仁曰陳時傑曰廷黼曰大誥曰暹曰馬潮曰萬民化曰陳桂曰史鞏曰言昆曰陳蕙曰呂庭反為一龍言而一龍記之詵記吾先大父致政家居賓客往來粗蔬四五品加一肉大烹矣木席團坐酌共一陶呼曰陶同知子弟身供灑掃捧壺把醆侍左右不去今士大夫家賓饗踰百物金玉美器舞姬駿兒喧雜弦管矣其子弟亦貴驕視父兄蔑如也錫記當時年長者直呼幼人名其後漸起表字字而有號猶然士也今村夫屠販下逮臧獲無不美號稱尊長貴人復摘號一字加翁其上也廷祿記當時無紈綺之士布衣衫褲赤足芒鞋非別久相見者拱手不拜今帷裳大袖不絲帛不衣不金線不巾不雲頭不履雖家廷骨肉揖數十兜拜數十叩矣訥記當時人皆食力市廛之民布在田野婦織男耕兒女輩亦攜筐竹匚干拾路遺挑野菜而今人皆食人田野之民聚在市廛奔競無賴張拳鼓舌詭遇博貨誚胼胝為愚矣方記當時親鄰和睦一家有客各攜餚酒不待招而至所言田場稼穡商榷早晚兒女婚姻雞豚孳碩而今比族忌嫉富貴貧賤上下欺雨聚為貨媒散為禍仇黨同腹心殊方陌路動向官府幹沒矣京記當時師事繆先生者其尊人仍侍御史以論權貴蔣琮獲罪卒後田廬蕭然無中人以下之產今寧有也儒記吾先大父嘗貸與石姓者金四十既償暴死子復來償大父與之飲食而反之子曰父死恐負不敢復貸矣大父曰尊公巳償先大父難也石氏之子亦難大德記當時婚娶但論門閥媒妁定言兩不求備今女家許聘輒索財禮男家既醮乃論資裝稍不如意非過期不歸則婦歸見斥矣漢記當時先伯為蒙師日立二禮生卯而入塾序行列唱揖酉亦如之課仿誦習畢則分生徒為主賓迎送寒暄問荅謝勞歌詩而退束修聽其自行貧者弗納生徒嚴憚不敢非僻或有弗率撲而逐之今日師求富東弟子樂諛矣璧記當時子弟不輕易習舉子業即習未成亦不敢儒生巾服而今儇子豎兒厚遺干進恃此持門戶為權貨梯階衣食纔充不入生員之籍便趨吏胥之徒而務本食力之民寡矣邦瑞記當時村鄉各有社壇社學有故則會集壇下其子弟之無力者社師教之歲時伏臘以類相從交通情悃商榷事宜謂之茶會今壇無址學無師猥鄙者不見齒矣廷佐記當時小民禾稻登場先舂輸官有司擇老成殷實之人掌其入數民無逋負官有羨餘其後收掌非人漸肆漁獵輸納者亦違慢以致影射那移變通覆護奸利眾而十室九空謀生難而一人三失矣仁記當時同宗有為御史者過家輿親友門不下眾人交讓御史請謝如恐不及卑幼遇尊長道傍拱讓先屨今冠人財主駕車乘馬揚揚過閭里芻牧小奚見仕宦輒指呼姓名無忌憚貴賤皆越矣時傑記令先公嘗為邑令貴游通刺不過二指闊大書某拜鄉中往來更不投刺不遇則以土塊題門而去書札稱謂但云某公足下今同室兄弟率用六葉全帖村巷青衣充斥朱函函柬縉紳大夫紅箋錦標芒字百拜矣廷黼記當時隆冬盛寒家作土坑燒榾柮煨芋葛煑黃虀父母兄弟妻子團坐從幼者供具衣飲遞進長上今富貴家挾二三騷客或與兒女子紅爐暖閣不省父母之養矣大誥記吾先大父嘗以囤粟應貸粟及囤余糠坌雜之先伯仍以策木平其斛大父奪平木手撻庂曰出必多與入不多取今富者設機巧取重利貧人既貸亦不思償矣潮記吾先君魁榜後侍宴長伯父偶失容儀伯父怒呵斥之不敢聲而今或弟強兄弱反見唾詘矣暹記當時民不知訟或訟而枉即見輸服同室有鬬其不直者眾爭屈焉而今競工刀筆稱雄侶儔詭詞飾情矣民化記令先父為吾門甥時兩家兄弟相視若同胞今本支骨肉且自譸張目擊其貧賤憂患睥睨去之矣桂記當時人家房舍富者不過工字八間或告圈四圍十室而巳今重堂窈寢迴廊層台園亭池館金翬碧相不可名狀矣鞏記當時令先公與其兄俱為諸生博學能文家貧兄弟遞相為仆見戚里如不知文墨者試留都往還數百里途行旅宿今生儒輩橫臂騊途眇目布老車馬簇從赫奕臨之矣言昆記當時近村數姓惟事耕讀多識為儒多力為農今頓棄二業他圖快捷方式遊手好閒妄生譏議矣蕙記當時頒白者負戴於路少壯遇之則分肩而行老人攜見兒在路抱送彼家而今子弟強有力則傭其父兄途得攜兒竊而去之而將鬻諸它鄉矣庭記當時良賤殊族更不假借雖大富貴時無下氣而加禮者而今舊族貧棄新門豪扳彼此安然矣一龍曰鄙哉龍也龍生也近不識五十年前事諸公所述龍三犯焉居廣大而服華美棄徒行而安車馬志古之人而不免俗之趨鄙哉龍也一龍狂宕有氣尚屬文惟意所至作草書散亂錯落位置龐混自比張旭同時者有臨清人方煥亦用其法一龍所居門闥洞廠園池匝匼而終不免豪誕之習乃其所著農書司馬遷所謂本富者也
