
●名山藏卷之三十五 
　　臣何喬遠恭輯 
　　繼體記（序名） 
　　◆繼體記（序名） 
　　洪武中東宮親王位下各擬二十字可名二十世子生命名以五行相生一字為偏傍以綴之其後宗室繁多五行偏傍已窮皆翰林雜制定音而字義無取焉懿文太子位下允文遵祖訓欽武大君勝順道宜逢吉師良善用晟秦王位下尚志公誠秉惟懷敬誼存輔嗣資廉直匡時永信惇晉王位下濟美鍾奇表知新慎敏求審心咸景慕述學繼前修燕王位下今為帝系高瞻祁見佑厚載翊常由慈和怡伯仲簡靖廸先猷周王位下有子同安睦勤朝在肅恭紹倫敷惠潤昭恪廣登庸楚王位下孟季均榮顯英華蘊盛容宏才升博衍茂士立全功齊王位下賢能長可慶睿智實堪宗養性期淵雅寅思復會通魯王位下肇泰陽當健觀頤壽以弘振舉希兼達康莊遇本寧蜀王位下悅友甲賓讓承宣奉至平懋進深滋益端居務穆清湘王位下久鎮開方岳揚威謹禮儀剛毅循超卓權衡素自持代王位下遜仕成聰俊充廷鼐鼎彝傳貽連秀郁炳耀壯洪基肅王位下瞻祿貢真弼縉紳識烈忠曦暉躋富運凱諫處恒隆遼王位下貴豪恩寵致憲術儼尊儒雲仍祺保合操翰麗龍輿慶王位下秩邃寘台鼒倪伸帥倬奇適完因巨衎隲眷發需毘寧王位下盤奠覲宸拱多謀統議中總添支庶闊作哲向親衷岷王位下徽音膺彥譽定干企禋雍崇理原諮訪寬鎔喜賁從谷王位下賦質僖雄敞叢興闡福昌篤諧恂懌豫擴霽昱禎祥韓王位下沖范征偕旭融謨朗璟逵亶韶愉顥慥令緒價蕃維瀋王位下佶幼詮勛胤恬珵效迥瑝湜源諲晳暐圭璧澈澄昂安王位下斐序斌延賞凝覃浚祉襄恢嚴顓輯矩縝密廓程綱唐王位下瓊芝彌宇宙碩器聿琳琚啟齡蒙頌體嘉歷恊銘圖郢王位下偉聞參望箴誨洎皋夔麒麟余積兆奎穎曄璇璣伊王立下顒勉諟吁典褒珂采鳳琛應疇頒冑選昆玉冠泉金靖江王位下贊佐相規約經邦任履亨若依純一行遠得襲芳名舊有潭王位下福昌忻保定嘉應必興隆啟處詢從式尊聞汝貴中以國除祖訓不載靖江王府不以五行為拘 
　　懿文太子　　悼恭太子　　哀沖太子　　莊敬太子　　憲懷太子　　建文世子附　　獻懷世子附 
　　○懿文太子 
　　懿文太子標高帝嫡長子也帝初下姑孰名郡曰太平而太子生之報至高帝喜鐫其山曰到此山者不患無嗣稍長帝使宋濂傅之年十四帝即位立為皇太子以廷臣兼宮僚不如古人別置太子賓客以明父子一體君臣一心乃以左丞相善長兼太子少師右丞相達兼太子少傅中書平章錄軍國重事遇春兼太子少保其餘廷臣皆兼官有差作大本堂插圖籍番直儒秀其中有政則太子與羣卿先決乃以上聞而諭之曰造君多睿承君多爽造邦之君身周於艱周養則思思則睿承業之君身生於安生安則壅壅則爽惟仁不暴惟明不惑惟勞不俄惟斷不牽惟怠用爽小子朂哉帝威嚴神武極教盡刑太子慈仁殷勤慨然思寬通平易之政帝嘗錄囚命御史袁凱送太子覆審太子遞減之帝問凱朕與太子孰是凱頓首曰陛下欲殺法之正也太子遞減心之慈也 【 袁凱字景文其先蜀人占籍華亭元末為府椽以詩名吳中長身古貌言議英發尤善詩篇彷佛杜甫】 宋濂之孫慎坐通胡惟庸帝命即家誅濂太子泣曰臣顓戅無他傳惟陛下裁哀矜濂死帝怒曰待爾為天子而矜之太子懼溺於汪閹出焉帝為太子赦濂而喜且怒曰痴兒予殺人何與汝也因令出太子濡衣履者擢三級解衣者皆坐帝微時嘗被追高皇后掖帝逃高后薨太子哭泣圖懷之一日帝大刑人太子諫帝默然良久翌日遺杖地上命太子持太子有難色上曰爾尚難持其復能琢治今所誅除皆天下險人奸徒琢治燕爾福莫大焉余懼爾之弗能持也太子頓首曰臣聞堯舜之世不雕自疏不鏤自完臣願陛下存其朴也上怒投之以杌不中太子走逐之圖墮上發視慟而罷久之使視陝可都否太子圖陝歸報仍使吏部尚書詹徽佐太子錄囚太子減如前徽輒重附而先入奏至太子奏帝帝曰徽所執是法也太子又頓首臣聞立國之道仁厚為本法者附也非所以附帝怒曰孺子欲遂君耶而教我太子坐病悸薨洪武二十五年四月丙子也戊寅臣民入哭慰上亦哭曰朕老矣太子亡祔葬太子鐘山東諡曰懿文立世子允炇為太孫太孫即位追尊孝康皇帝廟號興宗永樂中仍稱懿文太子始高帝將即位之歲夢如微時游舍南仰見西北羣鳥如燕摩天而下其數莫量須少近突出一鶴徐翅東南忽不知在惟有青旛浮空數行少頃天上有一木為朱台棱四周欄檻皆系朱黃繩台忽轉西以左南向見列坐襆頭抹額者數人又台旋北向以後向南見中立三尊其中尊美貌修髯人世罕見畧少回顧帝仍往西北有頃逢數道士以真人絳衣授帝其衣里五彩帝服衣忽然冠履俱備傍有道士授帝劍靶劍皆如牙齒帝轉行東南途逢早衣者來禿袖露首及兩肱股首頂兩耳灶怒目西北往帝再東南行過一小川川南山北有房東西約十餘閒見懿文太子青衣而立占者曰燕者燕也其數莫量燕軍士也鶴者燕之王突出燕王出也艾貌修髯燕王相也燕王蓋微時所生西北竟都燕也東南南都也衣禿袖露首若肱股失所歸也灶者釜也釜者父也頂一灶建文承太子也怒目西北往憤也懿太子青衣立川南川北房失其祀陵廢為園也 
　　○悼恭太子 
　　悼恭太子佑極憲宗第二子也母曰柏賢妃成化七年十一月己酉冊立踰月薨三歲耳 
　　○哀沖太子 
　　哀沖太子載基肅皇帝長子也母曰閻麗嬪上即位十二年始得之既越月當名諭禮部尚衵夏言曰皇子命名有敕諭故事也夫尚不省賜之敕虛文矣朕欲待其知事乃教識之又禮曰父命名朕欲先告祖考焉夏言言臣讀內則篇姆先相曰母某敢用時日祗見孺子夫對曰欽有帥父執子右手咳而名之妻對曰記有成此夫婦對語非命子詞陛下曰不降敕甚善請擬定告廟命名制以備一代典禮上曰是其儀上先日告太廟寢殿其日保姆抱皇子於寢宮擇內夫人敬慎者使翦發留角上皮弁御干清宮皇后率麗嬪具服見行四拜禮畢皇后侍立東面麗嬪後保姆抱皇子出寢西至殿內授後內贊奏曰皇后率麗嬪閻氏敢月拮日祗見皇子上降座命制詞遂執皇子之右手而賜之名皇后敬對畢左還授皇子於保姆皇后率麗嬪再四拜次日上御奉天門以皇子名敕禮部宗人府籍玉牒上如言議越月皇子薨敕曰朕荷天眷予大夫子雖即雲亡然嘗告之皇天皇祖詔示中外將冊命之矣重傷聖母之心深切朕懷之悼其諡之曰哀沖太子 
　　○莊敬太子 
　　莊敬太子載壑肅皇帝第二子也以嘉靖十五年生母曰王昭嬪娠時嬪夢神人星冠羽衣予之嬰兒遂生太子既三日上祭告南郊及奉先崇先二殿遣祭北郊諸壇南北郊皆加牛一頒詔朝鮮安南二國蓋創禮也既四歲為嘉靖十八年其春上將視顯陵立為皇太子使監國並封二子為裕王三子為景王同日受冊寶故事冊立皇太子於文華殿諸王奉天門東廊而已是歲禮官議禮擬二王同受冊於文華頃之中官誤送皇太子冊寶上宮中而裕王冊寶乃在太子所太子雖立幼未見羣臣也上自顯陵還疾良久其明年得方士朝用將令太子監國而退行修攝之方諸大臣固爭太僕卿劉最以諫死其冬春坊拜善羅洪先司諫唐順之司經局較書趙時春請以明歲朝賀見太子於羣臣上怒曰朕久不朝病耳洪先等遂歸誠儲貳有必君父心其皆革職為民其明年御史楊爵上書極言朝政上復大怒吾其傳也爵坐系獄二十三年上又以久病欲傳位其冬禮部尚書寀請上以獻歲御朝上復恚曰爾等謂吾病矣即此新序傳位太子於是羣臣莫敢請上朝者然太子實弱不任年十四而冠冠二日薨太子生而靈靜不悅紛華上方好神仙以其動有仙氣異之既疾作忽北面拜兒出矣其薨也上痛甚諭羣臣曰太子疾弱生母保姆告我數矣比厚烷呂時中輩誹謗朕躬謂朕不早朝又不教習太子朕受天明命承大道運豈使小物欺笑又累太子年已十四或可出閣讀書故先冠太子如故事豈期超凡長往嗟今失之矣紙上唐誕之物能療之乎仰思當日聖母愛之甚至未久舍我益彰朕不孝耳禮官議喪禮上及百官朞上謂天子絕朞令百官齊衰哭臨冊諡曰莊敬工部尚書顧可學言皇太子冠其日風壞泰折坊二日逝泰與太同未婚而死曰折爾雅曰方澤泰圻祭地也請易折以圻不聽 
　　○憲懷太子 
　　憲懷太子翊釴穆宗長子也五歲薨贈裕世子隆慶元年追冊諡 
　　○建文景泰二太子附 
　　建文君長子文奎以洪武二十九年十月晦生高帝不悅曰日月皆終建文君即位立為太子靖難兵至時年七歲不知其所終又有少子文垚者建庶人也生二歲而建文失國幽中都廣安宮英宗復辟感南內事出之給歲奉與火者二十人□人十餘人聽其婚娶出入庶人二歲幽五十餘乃出出不辨午馬竟卒懿文太子絕 
　　○懷獻皇太子 
　　懷獻皇太子見濟景帝長子也母曰杭妃景帝以郕王居攝已為真既三年懷獻八歲矣意欲立為太子太上太子在不敢明言太監王誠舒良為帝謀請先賜諸大臣金於是少保戶部尚書兼文淵閣大學士陳循少保工部尚書兼東閣大學士高榖人賜金百吏部左侍郎兼學士江淵禮部左侍郎兼學士王一寧戶部右侍郎兼學士蕭鎡翰林學士商輅人賜金五十然亦未敢發頃之廣西都指揮黃王上疏言高皇帝龍飛淮甸定鼎開基所期聖子神孫傳之無窮胡寇犯邊太上輕屈萬乘被遮虜廷扈從羣臣天下將士十喪八九逆虜乘勝長驅迫京畿邑幾殆非列聖在天之靈預誕皇躬繼登大寶天下臣民何所歸向上皇天所以眷陛下也陛下即位已踰二年東宮尚仍太上之舊豈念太后太上有所不忍臣惟太子天下本古人云天與不取反受其咎竊恐日月淹久議論妄生人心易搖爭奪興亂即欲循前代遜讓之美復全天敘之倫勢有不可近者星逆行太薇垣臣測天意殆有垂諭願蚤與親信大臣密議易建以一中外之心絕覬覦之望帝得疏喜甚下旨曰此宗社重事下多官會議之禮部尚書胡濙侍郎薩琦鄒干會羣臣議眾知不可莫敢言太監興安厲聲曰事不可已不可者無署何遲疑耶陳循等先受金口盡塞陌坐左足而署諸臣繼之皆言父有天下傳之子三代享國長久皆用此道宜從王言詔曰卿等所引皆古義近者耆舊內臣亦來勸導與卿奏同朕不敢專上請皇母皇太后太后曰但欲宗社又安天下太平人心如此政當順之朕不敢違遂以五月甲午立懷獻為皇太子廢汪後冊杭氏為皇后改封太上皇帝皇太子為沂王帝既先賜羣臣金至是復多置東宮官屬諸臣皆兼東宮官支兩俸以慰悅其心黃王者思明府土官知府■〈王岡〉庶兄也■〈王岡〉以嫡為土官知府而王以捍禦功為都指揮■〈王岡〉有二子均庶而長銶嫡而少■〈王岡〉老請鈞代銶怨王時方以都指揮守備潯州兵威甚振欲殺鈞並奪銶而襲之計授球聚兵五千夜馳入府襲殺■〈王岡〉支解鈞瓮瘞之詐言盜入府明日銶入城舉哀請王為捕盜王即發銶罪若為■〈王岡〉伸理者廵撫刑部侍郎李棠使參政曾翬副使劉仁宅往治王陰持金多遺翬仁宅外挾兵勢相抗撓仁宅陽許之留翬於潯與約去至南寧王二子迓仁宅伏甲縛之亦誘執王於潯以歸以聞於朝詔械繫廣西獄王懼乃請立儲以悅帝懷獻既立帝赦王進為都督使人摭仁宅陷以他事而棠坐致仕始王疏至時中朝皆曰王遠夷何知必有受賂而惎之者以疑江淵而景帝下詔書天下吏部尚書何文淵為發端語曰天佑下民作之君父有天下傳之子常自喜而誦之太上復辟王誠舒良皆伏誅陳循江淵發戍鐵嶺商輅等廷杖除名為民王直高榖皆致仕文淵以先致仕虞禍咽金死而王亦飲樂自盡上命發王棺鞭其屍王子政皆誅始署議時諸臣盡唯唯惟王直與給事中林聰頗有違心然竟不敢言及太子既立復大賞金直持金歸扣案頓足曰此何等大事出蠻夷口吾輩不能諍媿死矣直歸年八十餘夫妻偕老相攜阡陌閒課督耕種子孫更迭上壽天久雨門外江漲直與老妻踦門望之曰當時有欲引吾入閣者西楊抑吾令吾得志今有鐵嶺之行得踦門望漲耶成化初修英廟實錄史館欲書江淵為王作疏史官丘浚曰此殊易辨若出江公手則必用京師奏本紙若用廣西土產紙者王自為疏也取視則廣西紙淵乃免於物議懷獻太子以立之明年薨追諡英宗復辟稱世子
