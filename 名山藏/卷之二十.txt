
●名山藏卷之二十 
　　何臣喬遠恭輯 
　　典謨記二十 
　　◆典謨記二十 
　　武宗毅皇帝一 
　　○武宗毅皇帝一 
　　武宗毅皇帝御諱厚■〈昭上火下〉孝宗嫡長子也生二歲立為太子稍長英敏好騎射孝宗大漸召大學士劉健李東陽謝遷榻前執健手以托孝宗崩上以五月壬寅即皇帝位大赦詔天下以明年為正德元年論不謹侍大行皇帝藥者罪虜大寇宣府命太監苗逵監督軍務保國公朱暉佩征虜將軍印充總兵官右都御史史琳提督軍務往御之六月思恩府土官岑浚作亂總督兩廣左都御史潘蕃等討平之裁華亭丹徒丹陽金壇四縣治農丞庚申上大行皇帝尊諡廟號詔天下奉安孝肅太皇太后神主於奉慈殿八月尊王皇太后為太皇太后調練武等營太監繁等於耀武等營以尚衣等監太監祥等筦神機營自內皆兵部請如即位詔書裁革諸添設監鎗分守守備內臣戶部請裁革各倉庫監局筦事內官皆不許京師久雨九月許慶雲侯周壽壽寧侯張鶴齡家人商人譚景清等買長蘆兩淮鹽引十月祧熙祖庚午葬泰陵甲戌附孝宗敬皇帝太廟榆林軍袁綏言十九事其一言今士大夫恆以忠厚簡默自持居鄉黨可也若以事君則為容悅以臨事則為因循閒有矯俗則羣譏共排必無所容而後已朝廷當明示意向釐正之其二文武有司清慎者甘恬退而近傲貪墨者巧奔競而近恭上人好貨喜諂是以清慎未蒙旌貪墨恆超擢用人者不可不加之意下所司十一月命太監興司香太和山兼分守湖廣科道官奏初詔革天下守備內官非舊額者墨未乾遣興無以示天下信不許十二月立仁壽宮十皇庄虜大入固原 
　　元年正月以太監劉瑾管五千營張永管神機營申軍並顯武營徐智管奮武營馬永成筦神機營右掖王潤筦神機營中軍二司自內旨以太監牛總鎮兩廣召還總鎮太監經自內旨二月以都知監左監丞能守大同以御馬左監丞彬守右衛自內旨乙丑耕籍田戊辰劉健謝遷李東陽自劾求退不許丁丑又不許乙卯又不許三月甲申視學祠宋徐應鑣於錢塘以太監宏管神機營左掖三司景昌筦右掖三司調馬永成中軍二司孫和神機右掖自內旨尚膳監太監果乞監督京倉許之戶部左侍郎陳清監察御史朱廷聲乞如即位詔書不聽四月五府六部臣請上勤政好學止騎射戒微行母淫於游上曰善廣東盜禢玄祖等平刑科給事中湯禮敬言陛下更始之初災異屢出旱潦蝻蝗星變天鼓之類迭見京邑近者雷電交作雨雹雜下當六陽用事之時陰氣與抗得非邪佞幸用忠鯁疏遠之應乎聞陛下宮中走馬獵射以為遊樂羣臣有所論列雖賜俞允未見克謹消弭之道伏願思祖宗基業之大念先帝付託之重講學勤政去冗禁濫必矜細行無忽小民左右咸選忠良起居悉內於正則中外又安至治可期報聞劉健乞休不許南京兵科給事中牧相十三道御史陸昆等上疏竊聞近日朝體紛更政出多門有不經內閣徑從中斷有雖繇議擬旋即改易有因事建明未蒙俞允劉健親受先帝顧命未及一年抗章求退豈無所激大臣不可不敬惟陛下留念報聞五月以太監軻筦効勇營賢筦神機營右哨舉鎮守江西自內旨兵部尚書劉大夏乞歸許之以太監魏彬筦神機營中軍頭司並奮武營調張永於三千營兼管三千哨馬營以王潤代永張恩代潤自內旨六月以太監劉雲守備南京麥秀掌南京內織染局劉璟鎮守浙江岑章鎮守遼東梁裕鎮守福建張永鎮守山東自內旨調神機營三司司設監太監張英筦神機營左掖並耀武營而以楊春代英以太監劉瑾為神機營把總同提督十二營而以馬永成代瑾以賴義代永成自內旨以孫清鎮守貴州王宏鎮守薊平山海等處自內旨授孔彥繩翰林院五經博士主衢州孔子廟祀辛酉雷夜擊西中門柱夫月暴風大祀殿齋宮獸瓦墜郊壇樹折劉健李東陽謝遷請禁奢靡戒玩戲罷弋獵以弭災上曰朕將改過焉於是府部科道諸臣皆陳言劉健摘其要者五事請省置坐隅一曰單騎輕出宮禁二曰頻幸監局三曰泛舟海子四曰鷹犬彈射五曰曲納內侍所獻飲食七月戶科都給事中張文右給事中倪議給事中劉薛金陳言五事詞多觸忤其一言內臣遷改增添紛然乞減省以遵明詔上曰內臣鎮守故事也朕予奪因才過焉文等其自劾文自伏粗率執奏如初上責其不敬人罰三月俸八月立夏氏為皇后大學士劉健等請早寢蚤起以勵朝政減膳徹樂以畏天示親告親祭以共廟祀屏逐嗜好以存諒闇之禮上曰善九月免午講劉健諫報聞命內官監左少監崔果王瓚織造於南京工部尚書魯鑒給事中諧御史旻等諫止不聽果乞長蘆鹽引萬二千以行許之劉健李東陽謝遷不肻草敕五府六部科道官皆諫戶部請予半上召健等曰其盡與之健等言不可退復諫乃從十月浚滏陽河夜以劉瑾掌司禮監事大學士劉健李東陽謝遷皆辭位上許健遷留東陽於是天下事一決於瑾以吏部尚書焦芳為大學士十一月戶部尚書韓文坐失覺贗金降一級致仕戶科給事中徐昂論捄遂並文皆削職除名十二月給事中艾洪李翀劉南京給事中戴銑李光翰任惠徐蕃牧相徐暹御史薄彥徽貢安甫葛浩史良臣李熙姚學禮張鳴鳳陸昆蔣欽曹閔王昭道王宏蕭干光各上疏言上狎比佞幸輕顧命巨上大怒廷杖之除名為民南京兵部尚書林瀚聞健遷去對客嘆息應天府尹陸珩坐傳示京師奏槀皆降三級致仕兵部主事王守仁監察御史陳琳先後疏捄皆降邊方守仁杖景皇后汪氏薨都察院右僉都御史林俊乞致仕許之令工部尚書兼大理卿掌寺事楊守隨左都御史張敷華致仕自內旨 
　　二年正月乙亥朔日有食之命甘肅鎮廵官採辦野味捕取土豹於邊方詔上二節勿禁民閒作樂閏正月以故永平大長公主府第為酒醋面局外廠添議邊關隘口守備內官南京國子監祭酒章懋乞致仕許之虜大入花馬池二月海寇施天常平鄭不佑枔薨三月取趙福等六十三人育鷹子內苑升皇親夏助為錦衣衛指揮使夏臣指揮同知葉相何謙正千戶葉椿葉鏜夏傑百戶皆世襲封皇親都督同知夏儒為慶陽伯造新寺於內苑上習佛門焉因升大慈恩寺禪師領占竹為灌頂大國師大能仁寺禪師麻的寶哩塔西麻木木夕耶冉卜堅參大隆善護國寺禪師普肖藏卜為國師皆予誥劉瑾矯旨追論劉健等為奸黨辛未朝退跪羣臣金水橋南宣敕曰朕幼沖嗣位仕賴廷臣匡弼不逮豈意奸臣范亨王岳徐智竊弄威福顛倒是非去歲私與大學士劉健謝遷尚書韓文楊守隨張敷華林瀚郎中李夢陽主事王守仁王綸孫盤黃昭簡討劉瑞給事中湯禮敬陳廷徐昂陶諧劉艾洪呂翀任惠李光瀚戴銑徐蕃牧相徐暹張良弼葛嵩趙士賢御史陳琳貢安甫史良佐曹閔王弘任諾李熙王蕃葛浩陸昆張鳴鳳陸干元姚學禮黃昭道蔣欽薄彥徽潘鏜王良臣趙佑何天衢徐珏楊章熊卓禾廷聲劉玉等彼此交通穿鑿阿附傷殘善類煽動浮言朕雖察審尚務優容後事跡漸露各反側不安朕因其自陳俯遂休致之請若自僨則公言其譴責之繇今敕內未罪者吏部其一令致仕毋使惡稔夫人臣忠敬為本不聞以阿附為榮朕不暴明何從知悉繼自今尚精白恪共母蹈覆轍自貽辱累四月命豫新明歲鰲山諸燈賜寧王宸濠音樂院免長樂等四人冠帶敕各處鎮守太監干預刑名諸政五月月食度天下僧道金萬人寧王宸濠乞復護衛許之六月奉安孝宗主太廟修歷代通鑑纂要成七月罷每歲修邊役輸資京師復開白塔河八月黃河清慶雲見翼軫世宗皇帝生於興命江南買果品捕禽鳥征商使致之修南海子殿宇橋樑造豹房上自此居豹房天下弗益委瑾九月錦衣指揮成藁城民增獻地為皇庄納之錦衣指揮同知於永善陰道秘戲止悅之以為都指揮同知自內旨升太監谷大用父奉張永父友俱錦衣衛指揮使賜貢獅子者撒馬兒伍喇馬力罕差納麻為錦衣百戶十一月贈太監丘聚馬永成魏彬父俱錦衣指揮使與祭一壇冊惟焯為秦王設尼山洙泗二書院學錄各一員以孔聞禮為翰林院五經博士主子思廟祀於鄒上景皇后冊寶十二月虜入涼州加寧王宸濠歲祿二千石袞龍紅文綺三疋絹一疋賞其承奉長史有差賜書旌王賢遍諭諸宗室冊佑檡為鄭王於永矯旨索回回女善西域舞者十二女人以進 
　　三年正月三月冊佑櫍為襄王佑樒為崇王佑台為徽王贈劉瑾父榮為後軍都督府都督同知母一品夫人增陝西河南山東山西四川鄉試解額祠宋陳瓚陳文龍於興化鬻武爵監生度僧道贖罪以經邊上悅樂官臧賢賢請增造御樂庫房許之寧王宸濠請追獎其先王之德上使諭祭焉伊王諟鏘薨蜀王賓瀚薨六月大織造繒綺於江南以備內廷賞賜七月命樂工教樂以盛慶成之宴民閒有善眩戲者許進之京師榮王之國九月戌故兵部尚書劉大夏於邊 
　　四年正月憲廟廢后吳氏薨二月勒故大學士劉健謝遷為民着令餘姚人母官京師賜劉瑾地作玄明宮益徙民墳斥之三月禁百官有名天者四月虜數寇大同大學士王鏊乞休許之命有司送諸府樂工於教坊修孝宗實錄成六月樂平縣姚源洞賊汪澄二等作亂八月升大隆善護國寺國師普肖藏卜為法王刺麻羅竹班卓班丹端竹班卓羅竹朵而只堅參俱為左覺義道錄司左正一柏尚寬為真人自內旨九月兩廣江西湖廣四川陝西多盜虜入延綏邊十月月食十二月虜入花馬池總制尚書才寬死之予贈諡閱武西內予國姓稱義子者朱鐸等十一人為錦衣衛百戶朱璽等四人為所鎮撫謫戍平江伯陳熊並其妻子于海南十二月追奪劉健謝遷誥命及故所賜玉帶服文武官坐事為民充軍閒住者誥敕並追奪之命選精通樂藝者八百戶於樂院 
　　五年正月裁江西鄉試解額禁萬安新城人仕者選除為京官籍故尚書秦紘家二月四川藍伍盜起四川盜突入陝西轉掠湖廣四月虜寇庄浪升大能仁寺國師冉小堅參禪師札巴藏播為法王都綱冉卜領占為佛子公葛端竹堅播札失為禪師大隆善護國寺刺毛綽即羅竹為佛子大慈恩寺國師乳如領占為西天佛子革職國師哈刺札為佛子刺麻也舍窩為禪師封致仕石都督神英為涇陽伯大理寺右評事羅僑輿櫬直言下廷議莫敢是命降為教職安化王寘鐇反命涇陽伯神英佩平胡將軍印充總兵官右都御史楊一清總制陝西延寧甘涼各路軍務與御用監太監張永出師討之師未至游擊將軍仇■〈金戊〉襲寘鐇遂平冊讓栩為蜀王五月湖廣盜劉惟華洪景清等掠桂陽指揮鄧旻死之百戶於江力戰擊殺景清惟華並力刺江亦死六月升大隆善寺禪師星吉班丹為國師左覺義羅竹班等為禪師刺麻癿竹為左覺義三竹舍刺為右覺義倫竹堅參為都綱大慈恩寺佛子乳奴領占舍刺札俱為法王刺麻舍列星吉佛子也夫短竹為禪師大能仁寺刺麻領占播為都綱上自命曰大慶法王因鑄大慶法王西天覺道圓明自在大定慧佛金印兼給誥命鐫印曰天一添設贛瑞汀漳鄖陽漢中保寧夔州及兩廣諸府捕盜通判各一員惠潮賊林貴等平劫郴永者廣西猺賊平七月楚王均鈋薨總制軍務尚書洪鍾總兵官毛倫擒斬湖廣賊楊清丘仁等平之虜掠臨水堡添設守備於天津三衛以御盜四川流賊往來通巴廣元袁龍閒改莆田人監察御史陳茂烈為晉江教諭八月太監張永自安化還上戎衣御東長安門文武大臣候橋東頌繫寘鐇獻其俘金鼓之聲振上置酒勞永諸閹侍比夜劉瑾先退永密奏曰寘鐇以誅劉瑾為名致寇者瑾也因上其十七事曰瑾且反上曰負我負我永曰請亟之諸閹皆詆瑾上自執之夜系之菜廠降為奉御旦籍沒之得偽璽一牙牌五百扇中置刀二及衣甲弓弩之屬上大怒付獄下廷議誅之其黨吏部尚書張彩及掌錦衣衛事指揮使楊玉掌鎮撫司事指揮石文義於都察院獄黜大學士曹元及其奸黨二十餘人皆為民凡瑾所更置予奪者悉復故復革寧王宸濠護衛以慶王台浤不捄正寘鐇反革護衛及祿米三之一九月加張永歲祿米四十八石賞銀伍百兩紵絲五十表里封仇■〈金戊〉咸寧伯其餘升賞有差上曰張永奉命出師討畔定民還奏逆瑾消變甚大歲賞止其身未稱其下兵部議兵部尚書王敞會諸臣議永敉寧中外兩建奇功其兄弟並宜封伯以稱國家報功意上曰是乃封永兄富泰安伯永弟容定安伯復陳熊平江伯以錦衣衛指揮使朱寧管南鎮撫司事自內旨封義子錦衣衛指揮同知朱德為永壽伯太監谷大用兄大寬高平伯馬永成兄山平京伯魏彬弟英鎮安伯四川流賊藍廷瑞鄢本恕廖惠攻破通江城廵撫都御史林俊等擊敗之廷瑞走惠被擒余賊人陝西十月升國師羅竹班卓丹端竹為灌頂大國師禪師領占陸竹為國師給番僧度牒三萬漢僧道士各五千以廣番教姚源洞賊汪澄三王浩八等劫掠樂平餘干諸縣破安仁霸州強賊劉七等詣州自首貰其死斬逆瑾親屬傑等十五人瑾侄劉二漢黨張文冕楊玉等於市凌遲石文義張彩死獄中肆屍剉之復劉大夏太子太保兵部尚書楊守隨工部尚書林瀚南京兵部尚書□□戶部尚書□□太子少保吏部尚書艾璞都察院右副都御史皆致仕如故十二月重慶強賊曹弼等劫掠真州轉南川綦江等縣陷江津分廵僉事吳景率典史張俊拒戰皆死之上王太皇太后張皇太后徽號以朱寧掌錦衣事都指揮僉事馬■〈金戊〉指揮使朱安朱福掌南鎮撫司事百戶文達升正千戶總旗麟鐸俱副千戶總旗文友琦小旗秀舍人倉俱百戶舍人相招賢銘永俱所鎮撫自內旨升御用監各免官匠錦衣衛副千戶淮為正千戶總旗諤雄為所鎮撫文思院副使景為錦衣衛百戶儒士沂為鴻臚序班人匠忠等三十四人為文思院副使祥等六十五人為皮作局副使各給與牙牌自內旨 
　　六年正月藍鄢賊陷營山縣僉事王源典史林俊死之以太監甄謹鎮守河南王潤鎮守湖廣畢真鎮守山東商颷鎮守福建張倫鎮守雲南李嵩分守居庸張鳳守備紫荊許全守備淮安梁泰筦廣東市舶自內旨二月以太監黎安鎮守江西自內旨賊汪澄三等陷安仁縣指揮養勛通判梁奎死之盜起畿甸青萊徐淮閒及江西福建令寘鐇自殺毀其屍增造豹房立僧寺禁中廵撫四川都御史林俊使指揮李蔭擊江津賊曹輔等大焚之起左都御史陳金總制江西等處軍務以平賊三月霸州賊劉晨劉六齊彥明顧子美等流劫山東樂安濱州高苑城破之賊劫彰德入延津轉封丘長垣曹東明等縣百戶張世祿死之江西賊入新淦萬安新喻諸縣山東賊入金鄉縣賊入博野饒陽南宮無極東明等縣深冀定祁開等州大殺掠虜入河套寇沿邊諸堡命惠安伯張偉充總兵官升廵撫大同右副都御史馬中錫為左副都御史提督軍務都指揮朱振戴儀俱充參將發京營軍討賊河南山東北直隸賊攻破濱州臨朐臨淄昌樂日照蒲台武城陽信曲阜泰安諸州縣賊據樂安指揮朱泰擊勝之賊入清豐滑賊犯闕里賊破郾城賊犯信陽指揮馬振陳鎮追擊賊於應山皆死之四月賊破萊蕪知縣熊驂主簿韓塘死之刑部員外郎宿進上疏請察劉瑾餘黨之在內侍者羣小惡而譖之上怒廷杖進黜為民戶部主事王崇慶疏捄下詔獄久之降壽康驛丞賊李龍等出蒙陰破長山參將李瑾追擊之青城勝之青城圍解賊破濰昌邑至於平度指揮張升知事杜德銘死之五月賊藍廷瑞自鹽亭縣焚劫富村及柳邊驛殺百戶雄茂州知州汪鳳朝死之轉破梓潼綿魏城遂至劍判官羅明及其子介率義官一思政鄭廷祿等御之城破皆被害賊趨江油官軍遏焉乃返鹽亭循南部去山東賊流入河南朱振擊敗之於胙城賊破平度萊蕪遂抵高密賊楊謙等掠浚知縣陳滯擊勝之遁入太行山冊吁淵為伊王教坊司左司樂臧賢以疾求退上勉留之升為奉鑾河南賊入湖廣破雲夢掠黃趨江西掠星子復歸湖廣還攻河南商城轉入潁六月虜寇延綏山西賊李華等起與劉六合劉瑾餘黨亡命者多從之掠壺關賊楊虎入山西破池水趙城祁大谷江津賊曹輔餘黨流入貴州石阡李崖井與賊任俸舟等陷婺川龍泉坪焚烏江屯寨賊楊虎等復自山西十六盤山口還破武安毀臨洺鎮掠曲周武城清河故城等縣及於景復入文安亦與劉六合江西華林山賊陳福一等攻破瑞州府賊復入山東破武城縣七月賊破棗強知縣豸死之山東賊連破武城樂安陽信霑化海豐清城等縣轉攻樂陵知縣許逵敗走之賊破武安戴儀擊之從臨洺關遁去賊破南宮掠寧晉賊千餘騎至阜城縣焚其東南二門入之復入獻焚虜而去江西賊破臨江府八月命兵部侍郎陸完兼左都御史提督軍務調宣府延綏兩鎮兵使副總兵許泰馮禎游擊將軍郄永領之並京營官軍往直隸山東河南等處剿賊總制尚書洪鍾廵撫四川都御史林俊等獲賊首藍廷瑞鄢本恕及其黨與升賞有差福建賊破南豐湖廣賊破永寧轉入瑞州境江西賊破樂安執其知縣主簿教諭等官賊劉六劉七等攻破大城靜海二縣大焚掠遂至青興濟滄賊復入青以張偉馬中錫朱振玩賊不治下之獄九月賊楊虎等二千餘人攻滄賊攻武城平原禹城臨邑霑化荏平陽信蒲台樂安諸縣皆破之賊破靜海縣馮禎破楊虎賊於阜城郄永破賊於棗強復與許泰破之於參老集及薛官屯藍廷瑞鄢本恕餘黨三千餘人復自陝西漢中流入寧羗沔等州縣遂及略陽扶風知縣孫璽死之 【 璽字廷信代州人明春秋慕荀息之為人舉於鄉初令諸城再令扶風藍賊至都御史藍章欲城略陽謂略陽知縣嚴順懦檄璽往城之璽至略陽將下令順恥之惎邑人賂璽金求無城璽不聽期一月城三面成藍賊卒至順曰城不可守矣曷亡璽又不聽順故令也城中人聞之嘩欲亡璽抽佩刀斫坐機曰敢言亡者如機乃率城中人守之閱三日賊弗克攻欲去會賊執過急人殺之發公移知城中窘悉賊眾環攻自辰至晡順奔賊陷城入執璽璽罵賊怒臠殺之大掠三日去順渡江還牘報曰與扶風知縣同奔而溺水盪扶風知縣屍都御史怒責求屍順大窘與簿謀取江濱一屍棺之還其鄉其家人啟視之多髯而碩體非璽也乃走京師投匭辨事下御史王廷相乃得實奏上制贈光祿寺少卿蔭子為國子生】 癸亥月食賊楊虎等破威新河二城賊劉六等破日照海豐壽張陽榖寧陽曲阜沂水泗水等十城廣東福建流賊三千餘人入江西永豐破樂安新淦廣東猺賊破湖廣雨品縣升錦衣衛指揮使朱寧為都指揮僉事本衛掌印兼提督官較辦事錦衣衛指揮使朱安堂上辦事提督官較廵捕指揮使朱增南鎮撫司管事崇王佑樒薨十月以朱寧為都督同知賊入長山典史李暹死之賊劉六等攻濟寧州不克焚漕船千二百餘艘賊劉六等寇曹州馮禎等擊勝之虜大入大同賊破廣平虜犯甘州賊方四自貴州復入四川陷南川綦江十一月賊自宿遷渡河攻虹命御馬監太監谷大用總督軍務伏羗伯毛銳充總兵官太監張忠管神鎗統領京營軍與侍郎陸完會剿山東直隸等處賊遣大臣賑濟兩畿山東河南虜寇宣府以太平倉賞永壽伯朱德為私第戶部尚書孫交諫不聽以破賊功升陸完為右都御史馮禎郄永為都督僉事許泰為署都督僉事賊楊虎破宿遷縣十二月賊入衡山郄永追賊於濰縣斬首八百級流賊自章丘奔突廣平曲周威又北奔新河南宮棗強冀轉至衡水破之賊劉三等劫掠項城商水西華等縣僣稱總督元帥相戒毋妄殺詐為牌帖約官吏毋避黃河清自清河口至柳鋪九十餘里者三曰賊入歸德夏邑永城虞城賊劫蠡攻束鹿破深 
　　七年正月賊犯霸州京師戒嚴賊入大城知縣張汝舟主簿李銓迎戰死之賊自安肅博野攻蠡及臨城臨城主簿張俊拒之斬其酋一人遂遇害四川賊麻六兒越百丈關以向川東副使馮傑御之蒼溪死之贈死賊者上蔡知縣霍恩西平知縣王佐為光祿寺少卿廵撫四川都御史林俊復敗方四賊於江津二月河南賊劉三趙風子邢老虎等連破州縣報日急以都察院右副都御史彭澤同咸寧伯仇■〈金戊〉提督軍務御馬監太監陸誾監督軍務司設監太監尹生監管神鎗以破賊賊掠利都指揮周琮死之賊入萊州界指揮僉事蔡顯與其子淇英順死之郄永追敗賊李隆於陳村店劉六賊於宋家庄三月賊破裕州上蔡西平圍唐副總兵時源敗賊於陽武吏部尚書楊一清言今鴻臚寺欽天監太醫院中書科錦衣衛鎮撫司傳升乞升並營繕文思院皮作局等衙門所副大使副使冠帶匠官文華仁智二殿御用監辦事官員監生儒士動以千計高者或至列卿其它較尉軍匠不可勝計僧道錄司號稱國師真人法王佛子者出入禁闥供饋之盛擬於王侯方今水旱相仍盜賊充斥師疲而餉絕民困而斂煩閭閻鮮儋石之藏太倉無數歲之儲廩糧柴薪日見難給乞大奮乾綱速賜裁罷上命退五人余如故以太監張雄總督官較辦事方四賊復犯貴州賜故西天佛子舍刺星吉祭葬賊陷碭山蕭睢寧主簿金聲丘紳死之賊陷梁山主簿時桓死之賊劉六復焚蘄黃等州縣副總兵劉暉追賊滕嶧大破之副總兵時源馮禎參將神周金輔擊賊西平大勝之賊繇上蔡商水西走招集散亡復攻鄢陵西華長葛新鄭己水鞏圍河南府三日馮禎死之賊攻夏邑縣丞安宣死之江西右參政吳廷舉等敗賊連河寨四月賊楊虎自河南入山西澤潞遼諸州陵川壺關高平泌水陽城翼城曲沃襄陵洪洞趙城靈石介休平遙祁大谷諸縣皆殘破殺掠以千萬計參將王杲遇賊蒙村死之五月賊劉六劉七等敗於滕嶧奔登萊陸完率諸將破之追之於淮上盜劫羅山主簿王續宗死之賊劉三等自遂平趨成皋永順宣慰彭明輔等以土軍追擊破之撫州賊王珏等平吏部尚書楊一清等上言視朝聽政經筵日講帝王成規國家舊典也陛下月不過一二朝當講輒罷而竊聞龍輿留駐豹房練兵花苑鼓炮之聲震駭城市甚非所以示中外訓來世願自今戒無度之戲以保心體之和遠不經之所以重社稷之身上曰朕知劉六賊殺總督南京糧儲御史馬炳然於夏口轉劫漢口指揮滿弼追之擒斬六十人其一中箭溺水死獲其屍或曰劉六也河南賊趨徐州渡河副總兵劉暉等敗賊於冠妖賊趙景隆起河南廵視侍郎叢蘭使人擊斬之遂解閏五月賊楊寡婦掠濰縣僉事許逵擊敗之以太監崔安守備南京史泰鎮守貴州自內旨獲賊首方四磔於市咸寧伯仇■〈金戊〉等擊賊光山大破之賊破泗宿睢寧定遠諸州縣賊自河南入羅田轉掠黃陂都指揮陳表潘勛等擊破之冊榮戒為楚王以御馬監太監張銳提督東廠賊劉六等繇邳南渡河至固始副總兵時源參將神周姚信金輔游擊將軍陳珣追擊趙鐩賈勉兒劉三張永兒朱諒盡獲之河南賊悉平賊廖麻子等掠福建賊劉七等入湖廣敕彭澤仇■〈金戊〉仍率時源神周陳珣所部兵往剿之敕陸完陸誾兼提督河南軍務率金輔姚信等所部兵以殄殘賊六月方四餘黨奔寧羗遂犯沔賊劉七等自黃州下九江經安慶太平儀真以達鎮江所過殘掠以太監耿守分守遼陽自內旨黑眚見京師七月丁卯月食大帽山賊張時旺何積欽等平江西按察副使周憲討賊華林寨敗績死之山東殘賊復嘯聚劫掠冠朝城寧陽鄒費臨邑高唐諸州縣八月賊劉七等踰南京抵瓜州殺傷官軍監察御史周廣請罷朱寧逐番僧降為驛丞戶部主事曹琥疏捄亦謫之 【 周廣太倉人弘治乙丑進士歷知莆田吉水以治行第一征為御史史廑兩月上疏朱寧輩欲寘之死上不之罪得無下詔獄貶懷遠驛丞寧怒未已使人遮道刺之廣偽為頭陀持波嗢囉行乞四百餘里乃免武定侯郭勛鎮嶺南承望風旨偽以白金試廣廣拒不受一日攝廣閉府門棰擊之行省官莫敢技御史為言乃解久之遷建昌令再貶竹寨驛丞嘉靖初復為御史歷南京刑部右侍郎】 賊劉七齊彥明自大江下孟瀆陸完追至鎮江與諸將盡殲之狼山九月調鎮守薊州等處太監宏於河南以太監忻代之罷雲南鎮守太監綸奉以太監裕堂代之自內旨江西華林山賊羅光權等平以賊平加谷大用陸誾歲祿蔭弟侄各一人世襲錦衣指揮使進封仇■〈金戊〉咸寧侯升陸完左都御史彭澤右都御史皆加太子少保各蔭子一人世襲百戶其餘蔭敘有差賜義子百二十七人國姓則永壽伯朱德都督朱寧朱安為之首其次朱國朱福朱剛皆至都督最下鎮撫旗舍列籍錦衣騰驤諸衛葢皆中官廝養市井桀黠偶悅上心遂蒙賜而朱采朱靜朱滿朱恩朱規五人者來自亡虜得幸於上雲賊廖麻子陷銅梁榮昌遂趨內江遂寧安岳直入樂至中江金堂等縣磔反賊趙鐩等三十七人上命剝為魁者六人皮以為鞍■〈革登〉騎乘之十月以太監許宣鎮守涼州調涼州太監張昭於寧夏使甘肅鎮守太監宋彬大同鎮守太監梁玉互調換自內旨工部言豹房成造迄今五年為費不貲茲復增葢二百餘閒國乏民貧仰望聖明或罷或減不聽上曰盜賊剿平錦衣捕緝有功朱寧朱安朱謙朱剛朱國其皆蔭為世襲錦衣衛指揮使故有傳奉恩升者累功加敘焉十一月詔給終養御史陳茂烈月米三石兌調京營宣府官軍令以春秋番換如班操例廷臣議不可不聽大慈恩寺法王乞修造僧房許之工部諫不聽十二月賊廖麻子攻破綿竹樂至金堂諸縣指揮殷輔死之山西妖賊李五平 
　　八年正月江西賊王浩八聽撫復叛以右副都御史俞諫提督江西軍務代陳金討之以降虜脫脫太等充御馬監勇士兵部尚書何鑒諫不聽虜圍副總兵神周於大同命署都督同知許泰管操敢勇營都指揮僉事江彬管操神威營武平伯陳熹管操五軍營左掖指揮以下不用命者得以軍法從事泰彬兩人者皆宣府邊將二月賊廖麻子降太監谷大用張誾以監督賊平請視仇■〈金戊〉安化例使其弟侄得累功承蔭下兵部議累功非例也平賊諸將若劉暉郄永時源神周等驅馳戰陣萬死一生議功不過都督等官而已始懸賞格封拜如安化也謂如仇■〈金戊〉獨出奇謀削平僣亂者也今羣賊殄滅非一人功累功承蔭居諸將右無以服諸將上不許令再議兵部請視朱寧例加升至右都督毋令過諸將又不許令廷議羣臣請如兵部後請若有餘功別蔭弟侄一人上曰門庭凶寇累征不捷二臣相繼削平之其封谷大用弟都督僉事大亮為永清伯陸誾弟錦衣衛指揮使永為鎮平伯各賜勛階誥券祿千石賊王浩八等劫弋陽上饒等州縣命仇■〈金戊〉領操團營官軍以許泰副之三月試御史孟洋論劾禮部尚書靳貴大學士梁儲下之獄降為桂林教諭虜攻朔州圍馬邑改太平倉為鎮國府以居宣府軍工部奏置府更倉非舊也且其位屬干方干天門也上曰天門宜辟其如旨以賊廖麻子降復叛逮四川廵撫都御史高崇熙治之四川軍余范藻作亂四月王浩八屯開化掠婺源休寧諸縣大役軍士為番僧修大慈恩寺鬻爵贖罪以充費游擊將軍閻勛擊敗廖麻子斬之五月御史賀泰諫賜義子姓外調之虜大入大同轉趨朔州馬邑頃之復入大同命仇■〈金戊〉充總兵官往御之六月河決黃陵岡戶部尚書孫交禮部尚書傳珪乞致仕許之科道官乞留不聽虜入鴈門掠五台繁峙崞忻等處總督軍務都御史俞諫等大破賊王浩八於貴溪橋擒之贈死劉七賊者葉縣知縣唐天恩固始縣致仕縣丞曾基息縣致仕主簿那祥官七月廣西盜李天寶等作亂廵撫都御史林廷選等討平之八月江西賊劉昌等奔據玉山知縣陳攬獲之賊攻瑞金知縣萬琛死之都督同知朱安乞封贈三代如朱寧許之九月發太僕寺馬價銀萬兩於鎮國府買補馬匹自內旨姚源賊胡浩三等撫復叛俞諫等會剿平之上悅江彬賜之國姓並及領宣府軍者裨將六人十月虜入寧夏以太監宋輔分守建昌行都司自內旨大慈恩寺灌頂大國師也舍窩死命造塔葬之工部及工科給事中執奏曰非故事上曰着為令虜掠遼東開原東鄉賊艾茹七撫復叛俞諫討擒之新淦賊張元三等作亂十一月賜大慶法王領占班丹番行童度牒聽其度自便俞諫等奏擒賊首王重七等命械送京師十二月追贈劉基太師與學士承旨宋濂國子祭酒宋訥並賜諡 
　　九年正月詔所在有司存恤致仕廉吏不能自給者戊辰設慶成宴炬而後蒞位土官岑浚餘黨覃恩復叛寧王宸濠獻異燈先是元夕歲張燈費數萬計至是上以寧王獻召工入張干清宮燈着柱壁如晝以氈幕承檐貯火樹焉火不戒延及外宮殿上見大焰悅之戲語曰橈棚大學士楊廷和梁儲費宏以宮災自劾請上親廟祭誠慈養勤學修政受善任賢革禁中市肆以肅內令出西僧罷皇店停止工作以減免織造還兌調邊兵以謹外防止曰其令皇店戰下毋擾工作織造所司量緩急條奏戶科給事中呂經言干清宮陛下正寢祖宗意欲萬世聖子神孫法天行清海內也陛下舍正宮而處豹房忽儲貳而蓄義子疏儒臣而昵番僧棄文德而寵邊帥忽朝政而開酒店信童豎而事游佚天心赫怒顯示譴告臣望陛下乘此震驚大明悔悟講求消復之道討論利病之源下所司戶科給事中石天柱言先帝御宇十有八年清心守法始終不渝陛下所親見今廟祭率多遣代兩宮乘輿罕至前星未耀儲嗣久虛朝儀闊絕君臣□隔而外列皇店內張酒館寵信番僧從其鬼教招集邊軍同其服或容結為晜弟或縱禁中乘馬燕飲無復尊卑飲食不計冷暖數離深宮驅馳於外下營過隊日常不輟有時府衛之臣不知所在甚非所以為宗社生靈長久計也變不虛兆陛下宜急還宮思愆改往不報 【 天柱岳池人彭澤被誣當刑天柱陳澤功忤旨外調嘉靖初復職尋升大理寺丞】 其餘廷臣言者皆不報監察御史劉天和王廷相坐忤鎮守太監廖堂皆降為縣丞二月賊首王浩八艾茹七等伏誅庚子上夜微行至教坊司觀樂星廟永平諸府大旱飢令所在發倉庫賑之四川賊喻思俸私平三月臨川賊陳玖譚懿昌等為寇姚源賊梅憲三等復叛都御史俞諫等皆發兵擊斬之立會子廟於嘉祥四月旱五月寧王宸濠復請復護衛屯田許之科道官諫不聽大學士費宏阻之左右譖於上上責宏兄弟羣從胡為並處清華者宏辭立許之從弟編條寀亦附批致仕冊厚耀為崇王六月江西大池賊張元二等平貴州賊鄧先等平虜入西海子工部主事韓邦靖言諸臣頃因災奱極陳闕失未見聽納前後以言獲罪者未蒙召用乞開延攬採擇之門以人心下錦衣獄黜為民詔自今言事黜謫者毋敘七月虜大寇大同懷安等處命太監張永總制軍務都督白玉掛印允總兵官備御之使撫寧侯麒守紫荊寧晉伯岳守古北口崇信伯柱守居庸保定侯永福守倒馬指揮使寬守黃花指揮同知英守龍泉贈司禮監太監張淮廖鑾父為錦衣都指揮使其母皆為夫人予祭葬八月辛卯朔日有食之虜寇白羊口及浮圖峪連營數十里復入寧武關忻定襄寧化殺守備指揮陳經軍民死者相枕藉上設東西兩官廳禁中視團營練兵焉以太監張忠領東邊將許泰領西復設勇士營領以神周劉暉皆賜國姓為義子四鎮兵號外四家復使江彬兼統之上自領中官善騎射者為一營曰中軍江彬數為上言邊樂上大適刀銃甲箭將游幸焉九月虜五萬餘騎劫掠萬全右衛路准安超蔚州等處三萬騎入平虜城南都御史叢蘭總兵官白玉詐使餉於畛投毒焉伏而待之伏發虜中毒多死者上為氈宮以齋門廡帷幕至於溷畢具陝人造之一年乃成贈御馬監太監於經父為錦衣衛都指揮使母為夫人經以開設皇店得幸自麋百萬治冢造香山碧雲二寺極宏壯上數臨幸之賜祠額護功敕命鎮國府參將宗斌楊玉京營參將左欽湛臣各領官軍三千餘斌玉上班則赴□操備下班則回鎮聽調欽臣上班則赴宣府御備下班則交兌回京俱以游擊將軍體統行事授太監張雄父千戶為後府右都督帶俸朝參母贈一品夫人上人虎圈虎傷焉編修王思諫降為驛丞十月刑部主事李中言曩者逆瑾竊權勢焰熏灼陛下一悟必誅無赦天下皆謂陛下有堯舜湯武之資太平立可致也夫何大權未收儲位未建義子未革小人日進君子日退士氣日靡言路日閉名器日輕賄賂日行紀綱日弛風俗日壞民財日殫軍政日弊奸逆既除善治未舉者良以陛下之心惑於異端也夫以禁闥之嚴雜居邪道護國佛寺建於西華門內延住番僧與親居處異言日沃忠言日遠用舍顛倒政務乖廢豈不宜哉我憲宗偶惑妖僧繼曉隨悟其誣即加斥譴孝宗即位重之誅戮人心痛快伏惟陛下追法憲孝博選儒臣講求平治則天下之政次第舉矣疏入不報者累日尋降為通衢驛丞 【 李中字子庸吉水人其先世宋時有名次魚者稱為復齋先生中既謫驛丞歷官副都御史總督南京糧儲卒於官為人莊嚴而意度安舒雖通籍貴仕所居不蔽風雨其學以求仁為主以閑邪為功以天命流行無事安排心中洞然四無畔岸為實際脫而好易益事嘿省其疏草目錄書問及詩文行於世】 吏科給事中張原直言時事降新添驛丞十一月令太監鑰守山西太監英守遼陽調浙江鎮守太監璟總鎮兩廣以市舶司太監堂代之調分守懷來太監熹守宣府以太監寶代之以分守大同右衛太監錫鎮守大同以太監環代之自內旨命鎮國府春秋兩班及宣府備御並新選團營勇士四衛軍皆於西官廳聽操使朱泰朱彬提調之十二月建干清坤寧宮
