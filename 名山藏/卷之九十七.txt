
●名山藏卷之□□九十七
　　晉江何喬遠　譔 
　　本士記 
　　◆本士記 
　　讀書懷孤獨之行而身孝悌豈非世之所謂君子者哉榮之與利人所趨也為是行者皆必違而去之不如是不足以恬澹其心而遠於歆人間或其人足自善而巳不能有所康濟於時其行事或涉於僻以迂然使當路位人見之加敬貶躬而從之以高賢士大夫之風不肖者媿且畏豈非桂樹生於泰山而不知功德者哉其於成世助教不可無也蓋未有不身孝弟者也余得陳謨而下若而人 
　　陳謨 
　　吳朴 
　　杜瓊 
　　林希蔭 
　　唐璧 
　　陳淮 
　　黃流 
　　李孔修 
　　劉閔 
　　楊黼 
　　吳珫 
　　柯維騏 
　　林兆恩 
　　鄧元錫 
　　王敬臣 
　　陳　謨　　吳　朴　　杜　瓊　　林希蔭　　唐　璧　　陳　淮　　黃　流　　李孔修　　劉　閔　　楊　黼　　吳　珫　　柯維騏　　林兆恩　　鄧元錫　　王敬臣 
　　○陳謨 
　　陳謨字一德泰和人洪武初征至京師賜坐議禮宋濂王禕交薦為國子師引疾辭歸家居教授屢應聘為江廣考試官所拔士往往知名謨為學涉涉探源辯析歸當雖不願仕而於當世之務一一籌度謂學必敦本莫加於性莫重於倫莫先於變化氣質一時經生學士靡然從之稱海桑先生 
　　○吳朴 
　　吳朴字華甫詔安人書過目不忘天文地理古今事變四夷山川道路遠近險易無不涉心所著有龍飛紀錄紀太祖成祖創業繼統之事又有醫齒問難樂器渡海方程九邊圖本諸書 
　　○杜瓊 
　　杜瓊吳人生一月而孤母育教之長從陳繼學博綜今古念父早亡從人問狀往往見其容儀夢中父名玉終身不言玉也嘗刲股巳母疾有司欲上其孝瓊曰此豈得巳耶母節未白可念耳有司以聞母遂得旌每求賢詔下有司輒以瓊應皆辭不就瓊介持有守不為矯異隱居城西其東有原學者稱東原先生年七十九卒三吳之士會葬者千餘人私諡之曰淵孝 
　　○林希蔭 
　　林希蔭字宜民揭陽人幼能屬文博通五經尤精春秋父客死非命貨錢歸葬母沒廬墓三年有白烏巢樹蟢子聚楹以數千者三日妻亡不再偶與潮士林厚相友善永樂間俱以孝廉舉希蔭謂厚曰君有父母可以祿仕我恨終天出欲何為厚累官參政希蔭終身家食有司時賜饋遺自號貧樂天順間海寇焚刧村落獨大書其門曰林先生屋慎勿毀一日泛舟出遇賊賊見希蔭衣冠偉坐不敢犯而去族兄與鄉人訟郡守不能決召質之希蔭涕泣曰不能化族黨非善也證父攘羊非直也不對而出季子岩從學陳獻章積善行義不替其家教 
　　○唐璧 
　　唐璧南海之平步人祖奎國初為增城教諭博洽群書其鄉湛菜民作亂往諭不從被執罵賊死父豫剛介無詭一鄉稱孝與里人周祖生周祖念劉子羽何淮劉子高友皆德行尊嚴為世所欽號平步六逸璧動循禮法當暑未嘗去衣冠母區氏目瞽晨夕執匙筯侍飲食後遇神醫母目忽明人謂孝感一時公卿皆欲薦之以母老無它兄弟辭廣東參議陳贄待璧以賓禮後遷去執手泣別曰卿吾三益也 
　　○陳淮 
　　陳淮莆田人幼有至性在父母側飲食衣服必躬視疾侍湯藥不離頃刻父賢為南康教諭淮從之官每日雞鳴起所須皆先具洪熙初賢入覲卒京師淮載櫬南歸至寧化輒夜宿柩傍河岸多虎亦不引避夜大雨懼河泛柩撫之號呼雨忽止淮遇父母忌縞素哭奠哀慕終日以貢充國子生值限年例過五十五者罷歸或請淮減歲籍曰吾不敢遠媿司馬朗寧黜歸因上疏言太學不論賢否徒計老壯啟人偽喪士心不報歸置義熟訓鄉子弟家門肅睦諸子遵教無違禮法令有不便者必白之郡邑台司一上官怫然不納淮厲聲曰天生君子道固然耳 
　　○黃流 
　　黃流居玉岐之陽有志聖人之道根據六經博綜諸史窮極造化探索事物一時名儒如羅倫陳獻章張元禎胡希仁或近接行游或遠致書札以親老乏兄弟絕意仕進事父先意承志母病風數載隨侍湯藥後罹膈疾醫不能治涕泫籲天請以身代忽有異應母膈遂愈弘治初與同邑蕭子鵬被征子鵬得嘉興教授流固辭不就嘉靖中詔書旌門 
　　○李孔修 
　　李孔修字子長粵人也有庶母父沒改嫁誣訟孔修奪之產令系鞫之俛首不辯令迫之供自供曰母訟民情真民願坐罪令疑焉覆鞫得情出之延為上客他令至孔修入縣輸租令異其容止問姓名不荅拱而立呵止之如故令怒笞下之不置對趨出孔修好周易善詩畫與陳獻章游破廬敗甑蔬食不贍不肻投合於時皂帽深衣入夜不違居家未嘗出戶或出遠近環視以為奇物兒童婦女皆稱子長先生卒無子按察使李子庸曰子長有古林逋魏野秉放孺子云卿之風為治葬 
　　○劉閔 
　　劉閔莆田人喪父三年不處內舍御酒肉獨居事母一如禮經鄉人盡加敬慕副使羅璟立社學構養親堂延閔為師提學僉事周孟中捐金助養知府王弼亦置田五十石資之閔皆不辭及母卒閔即送田還官廬墓三年歲凶弟婦求分異闔戶自撾弟婦感悟複合如故弘治中林俊上言皇太子年踰幼學趨向所決而多處宮中少就外傳古人之教恐未宜然夫教所以愛之擇正人所以教之也今東宮講讀侍從諸臣固皆陛下之所登簡廷臣之所論薦然百司眾府山林隱逸不謂無人以臣所知則禮部右侍郎謝鐸太僕少卿儲瓘南京光祿少卿楊廉行幾殆庶其資序不合實德烈取有二人焉致仕按察副使曹時中渾厚澄瑩粹然春風無賢不肖皆服其行時中華亭人也處士劉閔則臣縣人恭慎醇粹孝行高古日無二粥身無完布處之晏如臣每見愧畏不暇上官劉大夏徐貫知府王弼等恆延拜之閔詞藻雖稍不逮德宇道風自見難比臣謂可禮致時中為宮臣閔仍布衣入侍更以純德雅望之人常同起居必能涵煦陶熏有所裨益其後廵按御史宗彝饒搪欲援詔例薦閔經明行修閔力辭知府陳効請遂其志榮之以學職正德元年遙授儒學訓導 【 曹時中故名節惡其類於漢常侍也以字行舉成化巳丑進士歷官浙江按察僉事以家難歸廬墓三年所古山麓產有瑞芝人謂孝感再歷副使與當事者相左遂拂衣歸年六十矣人詰其故曰吾有采蓴舟不能忘耳抵家閉戶掃軌甘貧自守鄰有悍生怒時中魁岸以堊題時中名於牛後向時中僮肆詈時中以激之僮述鄰生言時中曰是人詈我而若述之是若詈我也有貴公子挾妓游山鼓吹過時中門時中召之曰若父居官躬素絲之節若淫肆如是吾於若大父行也不戒若是不子若也取檟楚鞭之貴公子自是折節為恭讓壽九十餘無疾而終而時中有兄景舉景泰進士有僕竊其金人妓館亦大淫肆景怒而訟之比部部郎攝妓痛榜之妓怨反誣景坐罷不敘英廟復辟有自景冤者上方惡景帝以其名同景泰號又景泰所舉進士也置之居頃之朝會得匿名書下部考驗憾景者誣為景上聞曰必若人也為我廢而怨耳詔逮至京緹騎馳入郡守其者景同年厚賂緹騎與偕至景家先人語景為景泣景曰君命也無所逃罪檻車詣錦衣拷訊備至遂自引伏至冬朝讞有擊登聞而號者曰投書人在也日者小人有母今亡矣吾為吾母而負吾君今又以負它人何面目耶請就法景乃得釋廢歸其富林之山以詞翰自老時人為之語曰富林二曹一時人家】 
　　○楊黼 
　　楊黼雲南太和縣蟠溪村人素好學讀五經皆百遍尤好釋典工書善篆籀人勸其應舉笑曰不理性命理外物耶庭前有大桂樹縛板樹上題曰桂樓偃仰其中詠歌自得躬耕數以供甘旨但求親悅不顧余也註疏孝經數萬餘言引證群書極談性命編摩皆小古篆作字片硯硯干欲下桂樓取水硯池中忽巳盛矣自是為常人謂孝感父母沒為傭營葬葬畢入雞足棲羅漢壁石窟山十餘年壽至八十子孫迎歸一日沐浴令子孫拜曰明日吾行時至卒棺殮既畢子孫親戚皆在柩前燈火熒熒見其自外而人大笑曰楊黼先生今日纔子事也 
　　○吳珫 
　　吳珫字汝秀長興人世以貲雄於里珫獨退約不近聲利隱蒙山五十餘年窮獵經史百家自號甘泉子著書有三才廣志史類文編凡千卷又深歷數之學尚書劉麟與相善曰吾舍甘泉若病肺渴 
　　○柯維騏 
　　柯維騏字奇純莆田人嘉靖二年進士授南京戶部主事未領牒引疾歸張孚敬修怨爭論大禮諸臣奏開新例幾京朝官請急過三年者悉罷免維騏本孚敬同年以素不相聞問概在免中而維騏本非其好也鍵關讀書開門授徒弟子翕然趨之其學以誠意為根躬行為基粹然出於正義謂宋故正統元人修史概與遼金同列混華夷冠履之辨作宋史新編提宋為綱而遼金附焉瀛國二王挈而臚諸帝紀之後宋諸臣若酈瓊劉整留夢炎之徒悉目之為叛而誅之復作史記考要十本以是正班氏之譏評漢書之增損少孫之補綴諸儒之紀載撰次莆陽文獻記其鄉之人物文章以比於益部耆舊傳家食五十餘年年七十餘卒張時徹曰柯公奇純具臻眾美闇然實修符曾史之淑性苞商偃之華文總五經之要妙讎百氏之異同敦悅道訓力行仁義非人不交非地不履鞠躬君子也 
　　○林兆恩 
　　林兆恩字懋勛莆田人究心儒學兼通道釋遂欲合為一途而統歸之儒道世人名曰三教先生兆恩之言曰沙界之華龍天之夏為儒者曰我儒也為道者曰我道也為釋者曰我釋也夫人性本善也本自時中本自清靜本自寂定非有待於孔老釋迦而後能時中能清靜能寂定也中庸曰惟天下至誠能盡其性不誠未有能盡其性也能盡其性而後道也教也兼舉之矣性吾之性以為性則孔老釋迦之道可得而道道乃至道吾之道以為道則孔老釋迦之教可得而教教乃大性也者其在天地之內乎其在天地之外乎天地也者其在性之內乎性之外乎上天之載無聲無臭不顯玄德莫得名言孔氏所謂聖不可知老氏所謂無名之始釋氏所謂最上乘也夫唐虞三代之世未嘗名儒名釋名道也今既名儒名釋名道矣又安能返之於無名夫惟唐虞三代之世人盡綱常也人盡四業也講其所不可知者於特達高妙之人而繇其所可繇者於庶民日用之間此亦唐虞三代也如是則人無異道無曰我儒也我道也我釋也如是則道還歸儒也如是則釋還歸儒也如是名有三教而實為儒者之一教也嘗欲作一書上於朝使道釋之徒修門其老子釋迦之教並得娶妻生子入籍定賦視其寺觀之居若吾儒之有學宮然而又取吾儒孝經論語等書冠婚喪祭等儀收而兼用之要以世無遊民民無廢倫綱常悉備四業並生無有自外於人倫之外而登唐虞三代之世卒不果人曰子迂哉其將能乎曰吾托之空言而巳矣兆恩之學自縉紳學士下及窶子市人莫不津接又慮愚者猝未易入先引以行庭九序卻病晬盎之方使漸生其道心而遺其外念凡著書積萬言無非此意江以南方內外之士群然北面而師之嘉靖之季莆城陷賊顧相戒母犯陳孝廉茂烈及三教先生也 
　　○鄧元錫 
　　鄧元錫字汝極南城人少事司訓黃在川慱覽經史久之有志為之學十五喪父哀毀如禮事嫡庶二母至孝家門凜肅十七仿古社倉法行之鄉里里民耆而貧者婦節而寡者咸聽其貸不取息入其人死並以所貸為助葬資十九充邑諸生徧走其州之東西謁諸長者先生講求學問久之領鄉薦念母高年不赴會試杜門潛修邑令送行資為勸駕謝不受居三年母氏力促之道出吉州就學鄒守益劉陽會有閩越寇復馳歸侍養居三年母氏復強之下第而還遂堅執不出授徒講學於天峯山時心學盛行學重證覺九思九容四教六藝皆以為多元錫曰九容不修是無身也九思不慎是無心也及門者皆彬彬有造居祖母及母喪一準古禮廬墓三年南城之人皆曰鄧君吾邑孔夫子也所著有經繹函史諸書皆足闡衍聖賢薈萃古今范淶為南城令以與南昌布衣章潢安福舉人劉元卿並薦萬曆初祭酒趙用賢復以為言征詣京師辭疾不赴當道先後薦聞神宗以翰林待詔征之有司勸駕敦促就道竟卒途次學者私諡為文統先生 
　　○王敬臣 
　　王敬臣吳人父庭為江西參政敬臣孩而倍母其繼母郁氏養之羸弱早慧十餘歲誦四箴注嘆曰學在是矣繇是居處以禮燕蓻無惰數年父命之應舉泣不忍離再被令始行歸寓佛寺鬻書易粟十九籍博士弟子謁魏交而考道焉一十一婚盧氏女相見如賓朝夕共省其繼母繼母下所以婉解之萬方庭告歸養母敬臣佐養祖母及所以事庭甚謹庭母沒服闋起補參政敬臣事繼母於家不懈庭致仕歸復事庭至孝中歲得疾劇甚庭命養疴別墅者一年迨歸則盧氏失繼母歡敬臣曰身不行道閉戶省愆不入寢者十有三年庭病疽敬臣舐拭之臥床下者數月繼母沒哀慕終喪人不知為繼母也庭老而患足敬臣復絕內寢臥父側者三歲庭卒哀毀有加吳俗有江左餘風見敬臣范押準繩為之一變晚而從游弟子四百餘人敬臣刻厲責課一意聖賢要歸於慎獨之義曰慎獨之義有二要焉曰研幾也審則也幾者善惡之幾研之始知則者帝衷之原審之始得又曰親長之際袵席之閒慎獨基本乎薄其基何以成九初之山戕其本何以發乾霄之木聽其言興起者甚眾 
　　郎曰莊周稱墨翟禽滑厘宋鈃尹文彭蒙田駢慎到之徒彼皆以一察自好繇聖賢不明道德不一而諸人之徒出焉至於今日賢聖明矣道德一矣著書立言一詭聖人之道則三尺童子能辨之夫惟矻矻孜孜俛焉不知年數之不足者始得與於斯乎始得與於斯乎　　　　　　　　　　　　　　　終
