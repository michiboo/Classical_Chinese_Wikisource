
●名山藏卷之八十三 
　　晉江何喬遠　譔 
　　臣林記（關柝） 
　　◆臣林記（關柝） 
　　盧熙 
　　青文勝 
　　馮堅 
　　周公輔 
　　陳雅 
　　張昭 
　　徐珪 
　　葉錄 
　　盧　熙　　青文勝　　馮　堅　　周公輔　　陳　雅　　張　昭　　徐　珪　　葉　錄 
　　○盧熙 
　　盧熙崑山人洪武四年以人材被薦為睢州同知時天下初定戶口雕耗歲復洊飢熙到官一意休息之亡何州守缺熙為假守清軍御史鍥急必得軍所至凌轢藩府鞭笞長吏吏莫誰何第籍民應之熙曰民且千系尺籍者百之一軍則軍民則民吾為長吏可誣民為軍耶詣御史曰明台必欲籍軍軍則盧同知御史械繫州曹吏且劾熙阻格詔書熙不顧也卒於睢無一金之藏僚列為其殯櫬行之日雨甚吏民挽哭塞道野夫田叟皆為制服熙兄熊守兗州亦廉公能其吏 
　　○青文勝 
　　青文勝 【 一作紋盛】 四川大寧人洪武二十四年以庠生為龍陽典史地濱江率陷沒民盡逋散縣稅額三萬七千有奇虛額而己時賦額初定撓令者必重譴文勝走闕下上書言狀三上三不報嘆曰吾為民死自經於登聞鼓下太祖聞之而使核之得蠲免三之二龍陽人祀焉其妻子不能歸膽之公田百畆弘治中提學陸釴為龍陽人私諡之曰惠忠 
　　○馮堅 
　　馮堅者未詳何許人洪武未任南豐典史均賦稅鋤奸黠民作德政謠歌之曰山中晴山鳥鳴商旅行農夫耕老瓦盆中濁酒盈呌囂隳突不聞聲後嘗建言九事上覽之曰所言知時務達事變多可嘉也擢堅都察院左僉都御史 
　　○周公輔 
　　周公輔□□中為寧海丞邑有瀕海塗田五十餘頃不勝稅公輔為民請命未施行縣復彼檄役民二萬為象山縣築堤黃巖縣浚河大府吏曰不可慢公輔曰吾縣當築當浚者殊多歲之不易無敢輕役民乃役民為旁縣復欲以聞同官曰君奏未行又再奏耶公輔嘆曰古有尸諫死吾身而有救於民庶上聞之乎遂雉經於官舍邑民走吊哭失聲曰公為我死而為我圖天乎天乎 
　　○陳雅 
　　陳雅晉江人正統中以監生任宣城縣丞潔己惜民攝邑遇旱引罪責己自枷其項署曰皇天不下雨陳雅不開枷天遂大雨 
　　○張昭 
　　張昭蒲台人天順中為忠義前衛右所千戶吏劾奏石亨曹吉祥賣官以二千計直隸山東飢上言六事大請賑濟皆見施行後任南昌司獄司司獄學士張元禎語之曰子官甚卑而論甚讜而陰功甚大金匱之編永世有辭 
　　○徐珪 
　　徐珪應城人弘治中為刑部典吏時太監李廣用事尚東廠者皆其私人輒迎廣意旨羅織人罪有千戶吳能者貧千戶也出其女滿倉兒付媒氏鬻之以餬口媒氏乃以滿倉兒鬻之樂婦張謬告能曰周皇親家買之樂婦張攜滿倉兒入臨清州為娼者三歲復挈歸一再鬻而屬於樂工哀璘而千戶能己死矣有告能妻聶氏女所繇聶氏從璘所訪之滿倉兒恨其毋鬻之樂人鬻又再三轉不毋之也聶與其子政攘女以歸璘失滿倉兒則訟聶於刑部尚書白昂使郎中丁哲員外郎王爵聽其辭判女歸聶璘不服笞之數日死凡獄中有死屍故事主事一人御史一人相埋之相璘屍者為主事孔琦陳玉第狥吏仵報詞曰病死既埋璘妻曰仵求屍仵又不告之處走訴東廠掌東廠者太監楊鵬鵬之侄嘗私於滿倉兒又雅以請囑銜哲陰使旗尉教令反異考掠聶令毋敢他言乃執而庭訊之樂婦張與媒氏及滿倉兒雲非聶出一口而曰聶氏女媒則先鬻之周皇親家矣鵬遂以奏上下哲等錦衣獄曰人倫民命之至重三法司錦衣衛必究實則索女皇親周彧家彧故未嘗買女也而聶張久執一詞不決乃覆命府部大臣及科道官朝聽之始知哲所斷是左都御史閔珪等奏哲因公毆人至死罪當徒爵琦玉及聶之子政皆不應罪杖珪上疏言臣胥也役於刑部三歲矣每見鞫問賊囚多從東廠鎮撫送至囚有言旗尉挾私誣陷者有言旗尉代人報讎者有言旗尉受首惡財以之為從令傍人抵首者東廠一切任其擅刑誣服送至刑部刑官擬罪但據送詞更不體究縱使洞見真情莫敢擅改一字往者臣雖知之猶未謂然今觀哲事乃深信也夫滿倉兒之獄丁哲所斷甚允太監鵬其侄嘗私是女且素憾哲而欲中之乃因袁璘之死令賈旗尉者教女密令反異而與旗尉勝私拷聶氏使自誣伏遂妄委罪刑官偏酷故勘蒙亂成獄皇上下令法司錦衣會問莫敢辯雪必待朝鞫乃貢真情羣臣之畏東廠此一征矣且既知滿倉兒為聶氏女女不毋毋罪不容誅而僅擬以杖哲與聶子政等皆無罪被誣反加杖徒一事之微輕重不衷羣臣之畏東廠又一征矣臣因此益私為昔年枉死諸人嗟嘆不己乃知傷天地之和召四方之災有繇然也臣願陛下戮楊鵬叔侄並賈旗尉及女於市旗尉勝等與鎮撫司官謫戍極邊丁哲孔琦王爵陳玉各進一階以酬誣辱之苦從茲革罷東廠永不開置不則推擇謹厚中官如陳寬韋泰者用當此任仍選大臣一員與之共理鎮撫理刑推選在京各衛及刑部主事一人同蒞其事毋專用錦衣庶幾旗尉莫敢擅刑小民不至誣累夫臣不難卑賤之身為民請命披露至此顧一介微軀前後左右孰非東廠鎮撫之人臣將不免虎口願斬臣首而行臣言給臣妻子傳食送歸骸骨臣死虎口不若死國門之下上以珪妄誕命□等考訊之坐奏事不實擬贖還役大理寺卿王軾等審允以聞上又責都察院何不具實奏請大理輒輕允之使各疏對既對並罰俸珪贖徒畢發為民而哲等獄辭不得命者久之刑科給事中龐泮等以為言乃命滿倉兒杖畢送浣衣局哲資給袁璘埋葬發為編民爵琦玉皆贖杖還職居頃之戶部進士孫盤奏近言官忌言最甚粉飾循默苟且塞責而排寵幸觸天聽者反出吏胥之賤臣竊羞焉請定建言為四等不避艱險亢彈貴近者為上上激揚補拾為上等建白裨體要者為中等粉飾苟且者為下等因此以定不次之擢平調之除黜罰之令則言者莫敢妄言而直者有所兢勸上下其奏所司十一年刑部主事陳鳳梧疏珪忠直請錄用之上亦知珪下吏部奏授桐鄉丞明年並哲亦予官珪後歷贑州通判有平寇功加知州尋致仕 
　　○葉錄 
　　葉錄同安人以貢士為常山開化二縣丞為開化興文學除奸豪門廡肅然公退則荷畚蒔蔬編竹為器身農圃事每食一蔬而己參政方豪者其部內縉紳訪其廨出王瓜青榴及閩中檳榔與共延款民號為一葉側仕終感恩知縣
