
●名山藏卷之十二 
　　臣何喬遠恭輯 
　　典謨記十二 
　　◆典謨記十二 
　　英宗睿皇帝二 
　　○英宗睿皇帝二 
　　十一年正月賜司禮監太監王振及各監太監錢僧保高讓曹吉祥蔡忠白金寶楮彩幣諸物命振侄林為錦衣衛世襲指揮命事僧保等弟侄俱為錦衣衛世襲副千戶賜振敕二月有異氣現華蓋殿金頂及奉天殿鴟吻之上遣告於上天后土以春和下寬恤四月命蘇州府知府朱勝乘傳赴任敕諭之七月選朝覲卓異九月敕諭漕運總兵及諸廵撫官曰租稅出民漕輓以軍勞苦矣所司不恤復侵擾之卿當加意暴官污吏必致之法十二月以甘州等處疾疫遣左通政王錫祭西嶽西鎮太常寺寺丞李宗周祭境內山川 
　　十二年正月申明僭用織繡蟒龍飛魚鬥牛及違式花樣之禁二月命戶部右侍郎一員專廵視倉場命翰林侍講等官杜寧裴綸劉儼商輅江淵陳文楊鼎呂原劉俊王玉日讀書東閣學士曹鼐陳循馬愉為之師以次侍經筵禮科給事中言銓選經也保舉權也仰惟太祖太宗之世一凡銓選吏部專職之仕版得忠良豪門無奔兢宣宗時慮有遺伏爰命大臣旁求俊又布按二司知府有缺令京官三品以上保舉初意未嘗不善法行既久多所比周舊例犯贓連坐舉主今復未聞所以互相仿習略不警憚先所薦揚或其過惡力為揜覆能人貞士恥媚拙容內而御史外而知府有任九年尚仍厥官賢否溷淆何所激勸哉臣惟昔之銓衡或未精是以先帝改為保舉今之保舉既未公伏望皇上復祖宗之故廷議命如舊比周攀援者御史給事紏劾之三月乙丑上展祭於三陵庚午還京師五倫書成諭禮部月一集議群臣所言事閏四月敕禮部申諭內外毋得私收閽人十三道監察御史陳璞等奏山東湖廣等布政司直隸淮安等府州縣連被水旱人民艱窘或採食野菜樹皮或鬻賣妻妾子女或流移他鄉甚至聚為盜乞令有司加意賑恤蠲免雜征停止正賦貪酷不才坐視民患者皆究治之命所司議行五月敕大理寺左少卿張驥賑濟山東濟寧以南至直隸之淮揚雜泛徭役悉與蠲免流移者招撫之所司官吏貪酷害民依法究開大修南京宮殿及祠廟六月南京大風雨山川壇災命戶部移文山東布政司民逃移者設法招撫饑饉者驗日賑濟會稽縣人趙伯泰自言宋裔奏宋孝宗理宗歹贊宮在會稽安定郡王墳在諸暨福王墳在山陰者豪民田宅樵牧之喜基垣墉盡見毀斥下監察御史發豪民戍邊命吏部毋以夷人為御史七月永平真定大名鳳陽開封諸府蝗下所司撲滅賑濟之八月庚申朔日有食之應天山東諸府州縣衛所各奏旱蝗相仍軍民飢殍上惻然謂戶部臣曰天災未有甚若今者朕夙夜惶懼卿等思弭恤之道亟行之十月監察御史林廷舉言吏部者朝廷所使進退流品考課銓選也近年三司等官及軍民人等槩將方面有司具奏保留至擬升某官擬改某任夫改任者以為才固不必改也不才則彼民非民歟保留者以為不賢固不必留也果賢曷若多方分惠歟矧其所舉多以逄迎諛悅為卓魯以催科掊克為龔黃撫字心勞目為迂懦剛介不阿斥為戅愚闒茸之吏互相仿習煽或愚民蒙昧保舉復任之後惟圖私報曷念在公紊亂侵官莫此為甚乞嚴加禁戢下吏部議命滿九年去任者聽保留未及去者不許並下廷舉所言於中外十一月庚寅皇長子生考郎兀衛都指揮哥哈遣官入奏黑龍江諸部野人慾來朝貢乞付敕招之上曰朕不能勞人以事遠若其山來固不拒也嚴私鹽之禁十二月禁饒州府私造黃紫紅綠青籃白地青花等甆器者首犯凌遲處死籍家資丁男充軍邊衛知不告者連罪坐嚴四川陝西私茶之禁 
　　十三年正月釋李景隆家屬拘繫於南京冊祁銓為淮王二月修大興隆寺禁城西作佛事上臨幸焉 【 寺初名慶壽金章宗時所創王振言其朽敝上大役軍民重修費物料巨萬既成壯麗甲於京都】 甲申上展祭於三陵三月戊子還京壬寅傳臚進士及第第一人彭時不至鴻臚寺卿廷劾時上曰宣索之故事廷劾當捕逮廷臣服上敏思任發既誅其子思機發潛住孟養使招諭之疑懼不至命兵部尚書靖遠伯王驥總督軍務都督同知宮聚佩平蠻將軍印充總兵官都督僉事張軏充左副總兵田禮充右副總兵方瑛充左參將貴州都指揮同知張銳充右參將率南京直隸及雲南湖廣四川貴州官土二軍征剿之兵部侍郎侯璡贊其軍四月皇二子見潾生給遼庶人貴烚妻子歲祿如故命吏部選進士人物俊秀員江北者三十人以聞既得萬安劉珝王恕等引見內廷以為庶吉士教讀於翰林遣刑部右侍郎薛希璡都察院右僉都御史張楷分詣南北直隸鳳陽等府捕蝗 【 張楷慈谿人永樂甲辰舉進士歸省遂肆力古文辭宣德間拜監察御史刑部獄系巨盜賂椽詐死出復為盜楷劾罷尚書以下十數人理冤摘奸風振朝寧久之升陜西按察僉事尋升副使同王驥廵邊上安邊十二事多見採用正統十二年驛名升僉都御史廵撫畿甸至是被命捕蝗真定守捕不力奏械之八郡震竦蝗不為災其後討鄧茂七葉宗留有功第其承命撫賊時兵部務無印文賊疑不信楷即矯為征南將軍印往招之賊平坐削職久之復薦起南京僉院】 詔熱審五月禁使銅錢以久旱遣禱於封觀祠廟諸神以河南山東旱蝗敕刑部右侍郎丁鎡廵視之命中外學宮元時所塑孔子像為左袵者悉改之襄王妃父卒請遣官祭葬又為郡王郡主請吊賀於其外戚家禮部尚書胡濙請如韓王往南京祭掃祖墳例允所請上青濙祖塋也而何可比外戚不許六月廣西蠻賊殺掠潯州等處賊破電白縣審驗被殺家優恤之大名府淫雨河決渰沒三百餘里壞軍民廬舍二萬區有奇男婦死者千餘人命戶部遣官賑恤除其租稅七月京師飛蝗蔽天廵按河南監察御史塗謙言竊見內外官初任之時莫不砥礪束修及得授方面知府歲不二三遂改度操往往累及薦舉大臣誠以厥初希望而後怠窳乞遵洪武永樂舊制一從吏部選擇升授或皇上親擢任用從之遂罷大臣舉官例亦罷各部郎中員外九載會考之制從本部堂上官及都察院考核八月福建賊鄧茂七攻掠沙尤二縣命左軍都督府左都督劉聚往剿之上識右僉都御史張楷才命往監其軍得用鼓吹導騎出都門文武大臣祖餞廵撫大同宣府右副都御史羅亨信奏塞卒勞邊歲無寧日余丁無他生業惟事田作而巳今計一歲得盡力南者十無八九葢每歲正塞卒候接北虜使臣二月出境三月始得就田七月又復采草八月以後修關備邊十月又將迎接使臣矣邊地砂鹻磽瘠霜早雨遲收穫甚薄聽之自食猶慮不足若征其稅必致逃竄昔太宗皇帝時詔辟邊土者無征皇上初年亦有是命今大同宣府所有新辟戶部遣官經量人除八十外餘地每畆徵稅五升臣竊謂為戶部者但知積粟實邊孰知守邊在人人心不固誰與共守乞罷其役上嘉納之九月新城縣疫寧王權薨上諭禮部臣曰聞內外官有事至王府者多方需索致其宭迫自今止許禮待酒饌勿與余物三司並廵按御史體實來聞犯者悉處死全家發戍邊三司御史知而容隱者重治之十月命廵河官三年更代命刑部右侍郎楊寧往江西大理寺少卿張驥往浙江撫安人民操練軍馬堤備賊寇廵按廣東監察御史楊剛言嶺南被寇多因有司撫字失宜訪得廣東都司經歷司都事鄧敏布政司廣豐庫大使周剛海南縣典史楊傑皆通練有斷乞署敏於化州剛於瀧水傑於新會俾展所長庶末僚跂奮罷民甦醒上曰三縣創殘御史所舉必稱撫綏吏部其母限資格擢用之十一月命寧陽侯陳懋佩征夷將軍印充總兵官保定伯梁充左副總兵平江伯陳豫充右副總兵部督僉事范雄充左參將董興充右參將刑部尚書金濂參贊軍務統率在京及浙江江西官軍征剿福建賊鄧茂七廣東山賊趙普旺等率眾為亂刼掠瀧水電白二縣 
　　十四年正月瀧水縣猺賊出掠民居丙申月當食不食二月湖廣賊蔡妙光攻破龍南縣寧陽侯未至福建廵按御史丁瑄率指揮劉福擊鄧茂七於延平斬之王驥宮聚張軏田禮方瑛張銳侯璡等攻思機發十三寨於金沙江之管屯大破之思機發遁賜敕獎諭令驥聚軏禮回京瑛留雲南充右參將銳回貴州都司璡留雲南贊理軍務敕緬甸宣慰使卜刺浪馬哈省以速刺管治孟養地方緝捕思機發等以麓川平告於天地宗廟三月處州賊葉宗留犯江西廣信境永豐知縣鄧顒死之予贈諡 【 顒廣東樂昌人時賊眾侵擾上饒都御史張楷檄顒御之顒伏兵截殺賊眾大至顒力戰不敵或勸顒走顒曰人臣死忠遂為所執不屈罵賊死事間贈光祿寺少卿諡忠毅】 庚寅上展祭於三陵癸巳還京反賊蔡妙光平招撫葉宗留賊黨福建強賊流刼江西贛州府境攻破瑞金刼廣昌石城處州賊陳鑒胡破松陽龍泉二縣湖貴苗賊攻破靖州五開銅鼓各衛屯堡及綏寧會同等縣四月處州賊陳鑒胡刼掠崇安等縣殺指揮吳剛等命靖遠伯王驥旋師沿途相機剿殺湖貴苗賊遂昌賊首蘇牙俞伯通等攻蘭溪縣金華知府石瑁等集官軍民壯擒斬之命崇信伯費釗刑部右侍郎薛希璉鎮守福建新寧伯譚璟大理寺右少卿張驥鎮守浙江劉聚張楷擒鄧茂七餘黨於南平順昌甌寧三縣招撫三縣民復業命大理寺左寺丞李奎廵撫河南及直隸真定等四府吏部右侍郎趙新廵撫山東及直隸鳳陽等四府以賑失業之民賊陳鑒胡刼義烏武義東陽等縣貴州苗作亂以久不雨遣告於天地百神福建海賊陳萬寧攻破廣東潮陽縣五月以建昌府推官黎忠為本府知府 【 時閩寇猖獗建昌密邇近地民亦嘯聚忠多方撫捕未幾知府員缺屬民千餘保忠才能故有是命】 貴州鎮遠府四川播州所屬苗獠俱作亂麗水縣丞丁寧率領老人王世昌等誘賊首陳鑒胡等出□追還所掠人口即升處州府同知世昌等授廵簡一官命薛希璉張驥訪察貪污官吏逮送京師命大臣考察中外官吏着錦衣衛馳命福建撫按等官會同案問賊所以起與有職事於其土者悉械送京師並撫捕實狀以聞義烏縣民壯胡彥升等生擒賊首偽大王蘇記養尋授副廵簡六月靖州等處苗賊流刼辰谿縣等處甌寧縣賊首林拾得聚眾拒矢官軍殺右參將張瑛等丙辰南京風雨雷震謹身等殿災敕諭兩京文武群臣修職遂下詔大赦天下湖廣生熟苗蠻蜂起命靖遠伯王驥調師十萬滅之命太保成國公朱勇選精銳馬步官軍四萬五千人令平鄉伯陳懷駙馬都尉井源都督耿義毛福壽高禮太監林壽率三萬訓練於大同都督王貴吳克勤率萬五千訓練於宣府以備虜七月遂昌縣民鄭仕本楊實寧擒獲賊首華宗演等命為副廵簡虜大入寇有聲息命邊將謹備之苗賊刼掠武岡州及黔陽縣處州知府張知統領民快王應參金禮率眾殺賊一千餘徒生擒首從八十餘人授應參禮廵簡巳醜虜酋分道入寇上議親征焉吏部尚書王直率廷臣諫司禮太監王振從中勸成上不聽命郕王祁鈺居守駙馬都尉焦敬輔之太師英國公張輔太保成國公朱勇鎮遠侯顧興祖泰寧侯陳瀛恭順侯吳克忠駙馬都尉井源石璟廣寧伯劉安平鄉伯陳懷襄城伯李珍遂安伯陳塤修武伯沈榮建平伯高遠永順伯薛綬忠勇伯蔣信左都督梁成王貴右都督李忠都督同知王敬都督僉事陳友安朵兒只戶部尚書王佐兵部尚書鄺埜吏部左侍郎兼翰林院學士曹鼐學士張養刑部右侍郎丁鉉工部右侍郎王永和都察院右副都御史鄧棨通政使司右通政龔全安左參議欒惲太常寺少卿黃養正戴慶祖王居一大理寺右寺丞蕭維禎太僕寺少卿劉容鴻臚寺掌寺事禮部左侍郎楊善左寺丞張翔尚寶司少卿凌壽翰林學士張益及諸給事中監察御史等官俱扈從大同總督軍務西寧侯宋瑛總兵官武進伯朱冕左參將都督石亨等拒虜大同已敗瑛冕死之甲午車駕發京師夕次康家嶺乙未次龍虎台夜驚丁酉過居庸關風雨連朝六軍患苦文武將士皆無紀律群臣請駐蹕不許戊戌次榆林站巳亥次懷來庚子次雷家站辛丑駕至宣府風雨大至邊報益急扈從群臣復交章請駐蹕王振怒俱令略陳壬寅次雞鳴山眾皆危懼上素以事付振振益肆威拒言折辱諸大臣必進師我師漸進虜漸退伏塞外癸卯次萬全峪是夕金星犯亢甲辰次懷安是夜黑雲四塞乙巳次天城西丙午次陽和是夕火星犯土星丁未次聚落驛八月戊申朔次大同巳酉雨益驟始議旋師庚戌東還其夕營於雙寨有黑雲覆營如葢須臾大雷電風雨徹夜驚亂辛亥次滴水壬子次洪州方城癸丑次白登月犯心宿甲寅次懷安城西乙卯次萬全峪丙辰次陽和北沙嶺丁巳次宣府庾申將發宣府諜報虜襲我軍後遂駐蹕恭順侯克忠殿戰敗沒遣成國公勇永順伯綬領軍往捄遇伏雞兒嶺亦陷辛酉次土木絕水虜益至壬戌詐退王振使移營近水陣動虜四面至我軍大潰上陷虜中虜邀車駕北行唯中官喜寧忠勇伯蔣信從振等皆死士卒死者數十萬張輔陳瀛井源 【 井源刑台人尚嘉興大長主其卒追封巨鹿諡榮愍】 陳懷李珍沈榮梁成王貴王佐鄺埜曹鼐丁鉉王永和鄧棨張益龔全安黃養正戴慶祖王居一劉容凌壽及給事中包良佐姚銑鮑輝中書舍人俞拱潘澄錢昺監察御史張洪黃裳魏貞夏誠申佑尹竑章存德孫慶林祥鳳郎中齊旺馮學明滕員 【 員甌寧人】 員外郎王健程思溫程序逯端主事俞鑒張瑭鄭瑄大理寺左寺副馬豫行人司正尹昌行人羅如墉欽天監夏官正劉信序班李恭右玉等皆死焉 【 王佐海豐人宣德初為戶部右侍郎往陝西經理糧儲疏言軍衛倉弊百端請改隸有司天下稱便已鎮守河南民安盜息未幾召回提督京倉久之命理部事進尚書為人寬厚坦夷不沽名伐技勤於學問在官節省調劑雖無赫赫名而政未嘗不舉景泰初贈少保官其子道諡忠簡　鄺埜字孟質宜章人永樂九年進士為兵部侍郎言天下軍總小旗子弟代襲必試弓馬然例皆赴都督府今後請各試於都指揮使司為便上親征埜首言不可數請命將代行皆不報次雞鳴山宣府虜報漸進振以埜與王佐留守老營使不得復有所陳比見上即抗言請速班師為振所叱退埜為人謹畏而性尚節儉居官四十年終始無日不以職務為念而求所以稱使者惟恐或後於人贈少保諡忠肅　曹鼐字德恆一字萬鍾寧晉人宣德丁未中乙榜授學官不就願自效劇職銓曹衘之改太和典史時中使旁午邸無虛日鼐處應綽裕暇即延禮師儒講明性理歲壬子督部工匠赴闕疏乞再入會試中第二人楊士奇一見奇之廷試宣帝策以羲禹河洛象數鼐對稱旨上親擢第一鼐居常篤行事繼母至孝有鄰婦欲挑之鼐心念曹鼐不可及廷試之日忽有曹鼐不可四字從空飛至授官翰林修撰英廟初楊漙薦入經筵為講讀官累進吏部左侍郎仍兼學士入閣疏□俊爽識達政體被英廟眷注士奇沒後大事皆決於鼐其才亦大類士奇十四年死土木贈榮祿大夫少傅吏部尚書文淵閣大學士諡文襄英宗復辟加贈太傅諡文忠官一孫錦衣百戶　丁鉉字用濟豐戒人以進士任太常博士正統三年為刑部侍郎姿貌潔白恂恂賓言退然若無能及任事綽有餘地嘗承命賑饑江淮暨山東河南撫循勞來出於至誠大發倉庫悉停不給民氣勃然　王永和字用節崑山人父有疾伏枕十八年永和奉父無懈以明經舉永樂甲午鄉貢乞就教職以便養母吏部尚書蹇義器之奏為兵科給事中以都給事中擢工部右侍郎往廵視淮南諸郡訪求利病致便宜於民比還特命掌部事河決山東河南諸郡改而北注漕河被其潰溢永和受命往治浚泄有方比還以能事簡預扈從妻陸有賢行聞當永和行驚悸欲絕聞變哀痛成病死　鄧棨字孟擴南城人永樂中進士授御史按蘇松諸郡用寬平治歲余當代父老乞留二千餘人遂許留一年以父母喪歸起清軍福建薦升陝西按察使居陝十年不攜家人子弟歲滿將詣京師吏民父老涕泣攀贈既至超遷右副都御史數月從征虜英宗蒙塵從者請棨脫去棨叱之曰鑾輿不返何面目見人逐虜深入死之贈資善大夫右都御史諡襄敏子瑺大理寺右評事痛不得父遺體以所收平日發並字跡受以衣冠斂而葬之　張益吳人七歲而孤母倪通孝經女史日自課督諭以哀苦即知淚勵永樂乙未年十九舉進士選庶吉士以善楷書改中書舍人正統中為侍讀學士聞母節於朝詔書旌門復家益欣然遂志乞休終養不許至是以學士從駕沒益初同夏仲昭同時登第兩人並從陳嗣初王孟端游作文寫竹而益文章圓熟有名於時性喜奕與人奕無日夜求益文者逼之則命書童預界捲軸舉筆一揮詞翰俱美其後仲昭見益文隹為之輟筆既益以仲昭寫竹愈巳亦不復畫兩人竟用所長名世孫琮官至右都御史初琮為御史時印馬道土木設祭焉是夜夢益衣冠如平生曰予我紅沙馬明日忽報後隊紅沙馬死歸訪其父從駕時騎紅沙馬雲天順年諡文僖　申佑貴州人為諸生讀書思州府褁糧徒步常從其父之田父忽虎銜去佑挺身持杖奮擊之虎逸父免咥焉正統中以舉人詣業國學祭酒李時勉被枷國學門佑與石大用抗疏尋登進士為御史談論風生會出按南畿所至與諸生講論經史至安慶諸生相謂曰御史貴州人千字文秀才也佑微聞之次日試題起剪頗牧用軍最精諸生大沮】 上之陷虜中也南面坐地一虜來稅上衣上不受虜怒欲兵上一虜詰之熟視曰此非常人與見賽刊王上見賽刊王曰子也先乎子伯顏帖木兒孚子賽刊王乎子大同王乎伯顏帖木兒賽刊王大同王皆也先諸弟也賽刊王驚馳告也先曰今得一人問我那顏名字問我等名女生寧大明皇帝耶那顏華君也主也也先曰安在召熟使使視之使至上亟呼其名虜使大驚下叩首還語也先果大明皇帝也也先聚其酋長而謀曰大元皇帝一統天下我等日夜扣天求耴故物天果與大明皇帝若何處之有一酋長名乃公者曰大明皇帝我大元皇帝仇也天賜那顏其可違乎伯顏帖木兒怒摶乃公頰曰那顏圖作萬世後好男子大明皇帝天人也不知天帝何故有怒焉推而棄之地下雖然兩軍交戰不億人馬有中刀者有中箭者有踐傷死者有壓死者大明皇帝獨不中刀不中箭不及踐傷不及壓見而問那顏問我等無驚恐怨怒我等久受大明皇帝厚賞賜雖天有怒推而棄之地下而未嘗死之我等何可反天那顏若遣使告明人使明人來迎而返之後為天子萬世而下那顏不留好男子名耶皆曰得知院言是也也先顧伯顏帖木兒曰汝即領活大明皇帝遂以我先所使千戶梁貴見使虜一人偕報明虜中所嗜九龍蟒龍段匹上使貴耴之並耴珍珠金銀以賜也先時梁貴以袁彬見遂得侍上當是時也京師戒嚴羸馬疲卒不滿十萬人心洶洶羣臣聚哭於朝議戰議守未有所決侍講徐珵曉天文好談兵倡南遷禮部尚書胡濙曰文皇帝定鼎於此示子孫不拔也而尚可遷刑部待郎江淵曰當固守兵部侍郎于謙曰言遷者可斬也速召勤王兵死守之學士陳循曰於侍郎言是眾皆是皇太后禁中疑懼問太監李永昌永昌對曰是也陵廟宮闕在此倉廩府庫百官萬姓在此南遷大事去矣且陛下不聞宋靖康乎因為皇太后述靖康事皇太后悟甲子也先奉車駕宣府城南專宣府者昌平侯洪先避去上命諸將開門登陴遙對曰天暮矣所守者陛下城池也上涉河北是夕虜有他志天大雷雨震死也先所乘馬虜眾皆驚袁彬出窺赤光覆幄虜大駭異旦也先頓首幄前進熟餚皮服寢具有岳謙者故通事也上復使從故太監喜寧於京師耴金銀彩幣賜虜乙丑皇太后命郕王祁鈺攝總百官戊辰虜二千餘人奉車駕大同城下守大同者定襄伯登亦閉門不內上曰傳語郭登與朕姻■〈女連〉何得便爾袁彬持駕牌觸門而呼大同人縋之廣寧伯劉安給事中孫祥知府霍瑄出見上曰勿疑汝主也安等伏哭上前上使入登亦出見伏器上曰奏報皇太后朕虜中亡恙也先欲送朕還使來厚賞之遲之益深入矣因耴庫金二萬二千兩以二千賜也先五千賜伯顏帖木兒若賽刊大同王余以與虜眾虜益邀賞武進伯朱冕內官郭敬□括家貲並諸指揮千百戶家出衣服分犒之置酒大勞上召定襄伯固守刈秋稼飽士慎警報是夕虜奉上駐蹕城西二十里定襄伯欲使壯士輦上過石佛寺乘間迎入城上曰我命在天勿耴敗道是時郕王以于謙為兵部尚書庚午王御午門諸大臣廷啟王振罪王曰待耴旨百官趨進伏地不起曰王振罪不容誅殿下不即正典刑族滅之臣等今日皆死此廷中痛哭呼號不辨人聲郕長史儀銘膝行前錦衣衛指揮馬順叱退之給事中王竑起直前捽順發齧其肉曰爾昔倚王振奸橫今尚敢爾群起摮之或就脫順鞾擊出順眼灑血於廷順遂死朝班大亂守衛之士皆哭王環視屢起于謙掖止之王竟入將闔門百官隨之太監金英傳令且退眾欲捽英英懼即傳令曰許籍沒王振家矣尚何言百官曰猶有毛貴王長隨亦振黨請付外王令出二人門隙中又捶死之頃之眾執振侄指揮山至相戒勿捶使伏法與天下共知之王遂命縛山赴都市坐凌遲之誅下諭曰閹寺顓權國家多難已如百官請其各出蒞事皆拜退曳棄三屍東安門外道上軍民爭之衛士提水來水滌血廷中儀銘曰母其影可以鑒是日也進都督楊洪為昌平伯辛未升石亨為武清侯充總兵官練兵京師是日虜奉車駕至威寧海子壬申廷臣交劾隨駕失機總兵官鎮遠侯顧興祖等王下興祖獄禁錮之是日虜奉車駕次九十九個海子癸酉次柳原甲戌次黑河劉安述出見太上皇語於朝王諭安曰聞虜圍擁一人稱是至尊爾等出朝與之貨物不慮誘耶楊洪葢遠避之爾何無謀中國惟知社稷為重總督獨石等處備御右少監陳公言虜中阿刺知院率眾圍龍門射矢系書言講和下兵占吊尚旴謙曰虜詐但防兵丙子群臣合請皇太后國有長君社稷之福宜立郕王為皇帝是日虜奉車駕次八寶山九月癸未郕王即位遙尊上為太上皇立太上皇子見深為皇太子以明年為景泰元年詔赦天下監察御史李着上疏爭疏曰啟稱帝曰殿下自稱曰下官帝曰御史醉耶着對曰下官正言帝誅之 【 着郿人以監生授廣西道監察御史既伏誅英廟復辟令禮葬之□着家人慾葬者柩不可遷禮葬命下得諭祭乃可遷雲】 癸巳虜奉車駕斷頭山虜故得賞賜厚有德中國之心其送上皇也第欲得漢物無他意中國慮虜黠不敢信既扣諸關無所入乃奉車駕以北上皇在虜中無阻怯之容隱處幄居時時見征表也先繇此奉上皇甚恭而我雖不納虜眾往來遣使亦不絕也乙巳遣都指揮季鐸起居太上皇告即位及立皇子王奉太上皇書虜若送駕來可五七騎擁眾大入則不敢許大兄還居天位無所不可但恐降尊就卑他日非所以正名亦致書於也先也先曰明立皇帝矣終無和意復往迫擾令彼南遷耴我故元大都不亦善乎庚戌殺馬設宴共立太上皇為皇帝以白馬賀壬子復送車駕還京十一月甲寅至大同東門也先遣伯顏帖木兒及喜寧岳謙言於城下曰不納上皇者久久必讎殺霍瑄出水竇以見控御焉獻鵝酒諸物上皇密諭瑄告郭登毋開門也轉至陽和陽和不敢納喜寧語虜曰二邊不納今可從紫荊關進腹里以入京師遂奉車駕入關殺關指揮韓清等副都御史孫祥守關出走死時京師戒嚴命諸將分陳九門受石亨節制于謙督亨軍丁巳虜奉上皇過易次良鄉父老獻茶菓羊酒戊午次盧溝果園署官獻果品上皇奉太后與帝諭群臣凡三書書命固守頃之遣岳謙與虜使納哈出荅話彰武門外守門官軍擊殺謙納哈出奔還也先遂列陣西直門外上皇御幄止德安門外巳未虜奉上皇土城邀大臣迎帝疑焉即日升通政司右參議王復為右通政中書舍人趙榮為太常寺少卿齎敕出見進羊酒諸物也先伯顏帖木兒擐甲冑屬弓矢耴敕視蕃書太上皇帶刀耴敕視漢書上皇曰大臣何不來也先問曰是皆何官上皇曰小臣也也先曰大臣不迎而使小臣我送皇帝到門乃諸大臣不迎皇帝上皇曰爾歸則使于謙石亨王直胡濙來復榮反命下廷議言謙等國所仗竟不遣庚申謙亨伏兵德勝門兩旁擊虜敗之都督孫鏜戰西直門斬虜先鋒數人逐之虜益圍鏜鏜力戰都督高禮中流矢亨分兵往虜引卻都督王義武興戰彰義門外以神銃擊卻虜遂敗之逐至土城興中流矢死居民升屋擲虜磚磚亂下也先怒壬戌奉車駕出土城北去與伯顏帖木兒大同王謀送太上皇出紫荊自往攻居庸居庸不守即迎大上皇還入京師而曰中朝大臣無一人出迎駕但隨皇帝者皆歸於是獨袁彬與通事哈銘隨太上皇駕癸亥也先先行駕後失所向袁彬大哭家有老母而不得歸哈銘曰兄切勿言萬歲金身然且在此我等草木沙土也又何足道太上皇使銘籠馬左右行過溝河山崖銘下馬扶持甲子伯顏帖木兒大同王來護太上皇道見曰太師誠心送皇帝歸皇帝家兄弟立為皇帝皇帝臣宰背皇帝恩不一出見太師所以怒而西還今欲到陽和使使臣送皇帝從居庸關以歸母令皇帝望見京師思念皇太后萬一皇帝念太后病悸至有不可知乃使我留惡名後世晚至易卒劉婆兒耴水作飯銘煑肉納皮袋防太上皇道飢乙丑過紫荊銘請過視其親太上皇曰如何舍我銘曰銘死不敢他丙寅次蔚丁卯次順聖川巳巳至陽和是時也先巳攻居庸不下喜寧曰太師雲於此送駕矣忠勇伯把台曰太師又謂於此送駕是輕也意欲奉太上皇至其營還求中朝使臣來迎乃成禮耳把台者蔣信也與喜寧故皆虜中人故能得虜意然信多所擁護而喜寧好生事時時為虜畫計亦數桀驁上皇前上皇無以罪也庚午虜奉車駕出陽和西行雲太上皇帳寢雪中辛未次貓兒庄壬申往即寧海子東岸行甲戌至虜營哈密為帳有虜一人慾殺銘竟巳乙亥往西北行曰小黃河東伯顏帖木兒小營在焉伯顏帖木兒妻急使虜女設氈帳止宿供具數日復西行是月也致書也先曰太師送太上皇還京具悉厚意聞軍馬從西剽眾心驚疑以此整木朔堤備太師若退札山下解甲置兵送駕中途人有額數此亦當解甲置兵迎駕人如太師之人抑太師之人有厚賚焉以虜退進封石亨武清侯于謙少保兼兵部尚書十一月上皇至虜營虜奉益恭殺馬設宴稽首行君臣禮妻妾四人次第上壽伯顏帖木兒亦與其妻見上皇如也先禮也先七日一獻馬伯顏帖木兒七日一獻牛日一獻羊馬牛潼射生則獻野馬黃牛上皇道行或乘馬或坐暖車虜男女途見皆馬上叩頭時或進生也先時時設宴手上酒手彈箎撥思兒唱曲虜齊和之大同賽刊二王上酒皆跽曰中國聖人天之姤也也先請上皇曰今得明遣使來迎皇帝歸矣上皇曰即汝自送我求我使臣徒費往反耳喜寧不悅謂忠勇伯曰求急歸者袁彬也合殺之上皇乃謂喜寧我自謂也居數日也先奉上皇轉西行至八寶山喜寧復言從此還到甘使其守將迎入即轉入陝西耴陝騎卒以入南京遂居於南京彬銘候喜寧戈白上皇曰天寒甚陛下又不能騎空耴凍冷到時守將亦必不受上皇曰是也喜寧曰此又哈銘謀直殺銘耳上皇道渴銘覓陽泉鑿進水上皇居哈銘求虜車一輛駱駝一隻展貓皮褥坐上皇車中伯顏帖木兒所畜虜奴竊上皇物喜寧聞上皇使銘往索之銘曰我今在困中索虜竊耴物如虎口奪食徒生怨耳上怒使袁彬鞭銘鞭已就叩頭氈帳前上皇曰鞭何叩頭也銘曰臣棄父母兄弟妻子而從陛下尚誰攀耶是月也也先遣使來求使臣不見報因自來掠寧夏竟歸歸則請尚妹上皇固郄之上皇處居益庄虜大服聖敬雲是月以甲申詔天下詔書言虜駕辭講和迎請太上大臣出見徧歷虜營失駕所在乃焚書斬使搗之六軍斬獲甚盛京城內外人心帖然用告天下以彰殺伐之威太常寺少卿習嘉言孝弟慈愛人道所先推以化成天下虞氏之為政也太上未還皇太后宮中豈能紓樹諼之憂割懸旌之心願陛下朝夕惓惓口不釋迎復語皇太子幼沖不時存問孝弟慈愛昭著內外自然天下之人有所感動以濟大功十二月庚戌尊皇太后為上聖皇太后母賢妃吳氏為皇太后封妃汪氏為皇后雲南金齒軍民指揮使司知事袁敏言太上皇帝曩居九重之上所服袞繡所食珍羞所居璚瑤之宮芙蓉之闕今遠處沙漠日之窮次歲且更始凡有人心孰不思痛臣聞主辱臣死上皇辱至是為人臣子鼌夕思念碎骨刳心乞遣人起居將奉禦寒衣具若飲食之物或就令臣同通事人伴齎往臣雖死虜亦所甘心是歲湖廣貴州苗賊作亂廣東強賊黃蕭養廣西猺賊肆掠電白縣焚縣治殺官妻女命靖遠伯王驥佩平蠻將軍印充總兵官剿殺貴州等處苗賊後軍都督同知董興充左副總兵調遣江西兩廣官軍往剿廣東叛賊
