
●名山藏卷之四十四 
　　晉江何喬遠　譔 
　　天驅記（上） 
　　◆天驅記（上） 
　　陳友諒 
　　張士誠 
　　○陳友諒 
　　陳友諒者沔陽漁家子父普才弟友仁友貴友富友真友諒拳勇長伎角為縣吏非其好也與友仁友貴聚眾為羣盜元順帝十一年辛卯袁州慈化寺有僧瑩玉以彌勒佛教動湖湘 【 一本從者甚眾今刪】 麻城人鄒普勝大唱其術羅田布賈徐壽輝浴鹽塘有毫光普勝驚怪之共推為主舉號紅巾攻陷蘄黃壽輝開蘄水為蓮台省建國天完改元治平以普勝為相黃陂人倪文俊為將文俊者亦故漁家子善兼行多漿船陷沒漢陽興國武昌安陸沔陽及江以西郡眾號百萬友讓舉聚應之壽輝隸之交俊戲下元人進攻壽輝破復其所陷郡縣文俊輒復之迎壽輝居之漢陽壽輝為人綖緩不能主權而文俊驕恣欲圖之計不行奔黃友諒襲殺文俊並其軍自稱平章居於江州其時吳公起金陵二年矣友諒陷元池州公渡江首取太平郡則與池鄰使常遇春率廖永安吳禎往攻破之戊戌春友諒陷元安慶使其將趙普勝守焉普勝者友諒驍將善雙刀號雙刀趙初結巢湖水軍以款我己反歸友諒友諒陷元龍興瑞州遣普勝自樅陽攻我池太平將劉友仁與戰死是時友諒遣別將畧下元邵武襄陽諸郡自以兵破吉安撫建昌贑汀信寇衢取杉關矣其明年吳公使俞通海還救池普勝使將鈞守池自據樅陽水寨數往來寇掠太平青陽石埭諸縣誦海及張德勝攻其柵江營獲鈞大破之遂以復池然終不能絕普勝往來拒戰而俞廷玉攻安慶死焉徐達乃與德勝及普勝戰於浮山之陸追斬其部將泰於潛山普勝乃敗友諒聞普勝敗怒罵口奴驕不力偽行安慶軍及鴈普勝具蒸羊以迎執殺之初友諒陷元龍興壽輝欲都之友諒不與壽輝不聽來自江州友諒佯出迎覆城西門盡殺其下即居壽輝江州而自稱漢王其明年復率師寇池徐達常遇春敗之九華山斬首萬餘友諒不自得大率舟師十萬挾壽輝寇我太平殺守將花雲乃大快即遣人白事壽輝前從後椎殺之因自立為帝國號漢建元大義是日也殿採石之叢祠雨甚羣臣藉卉洳而拜遂以鄒普勝為太師張必先為丞相張定邊為太尉必先定邊亦驍將也漢人稱必先曰潑張友諒為人貪忍有權術思致死一決則與張士誠約從而東攻我建康士誠齷齪自固不敢應友諒則獨來時我太平新為友諒所並聞漢來皆匈匈公從劉基策與決戰而遣胡大海搗其信州制漢後指揮康茂才者雅游友諒公使為偽書請降告之內應令分兵三道入茂才如指使其門者致友諒書友諒見門者曰故人也問起居曰康公安在曰屯江東之圮曰堅乎曰木也友諒悅與之壺餐遣之而示之閒曰我來呼康公會有自漢逃者亦曰漢王問新河之道吳公乃使李善長石江東圮下易其木宵而具使趙德勝跨新河城焉使常遇春馮勝華高將帳前五翼軍伏石灰山陽徐達軍南門楊璟軍大勝港張德勝朱虎軍水軍龍江公總大軍軍盧龍山黃旌偃左赤幟偃右曰搖赤幟則敵攻動黃旌而伏起友諒至果三其兵自入大勝港楊璟御之港狹不得朋舟退出大江沖江東柰又目其圮石也且新河己設版矣呼康公無應者諒知為所賣趣之龍江萬人先之登岸植柵公擐甲建羽葆親視士暑甚士汗如雨公偃蓋與同汗士欲戰公相風曰天且雨諸軍食少選西北之風狂雨甚公搖赤口戠諸軍奪岸拔柵友諒麾而戰雨公動黃旌鼓之石灰之伏出徐達張德勝朱虎皆集德勝從中大呼大破之友諒遁而與其眾爭舟困於汐僅免蓋斬及溺以二萬計俞通海追而火其舟慈湖又大破之張德勝追之採石戰酣廖永忠大呼殺入華雲龍躍馬搗其中堅王銘挺而進漢兵攢槊刺銘傷額三周於陣又大破之德勝死周顯與漢戰觀渡橋亦破之諸軍乘勝追擊守太平者遂破之漢降將應雄曰漢並兵東無守安慶者可取也公使余元帥等取之以趙仲中守焉志雄趙普勝部將也怨友諒誘殺普勝故龍江之戰不鬬而降而大海信州之師亦捷於靈溪公使大海子德濟守之於是漢門戶墮矣友諒尋遣張定邊來攻安慶仲中走公曰仲中渡江舊人予不忍辟賜之弦曰弦懸也而納官其弟辛丑三月漢遣將李明道寇信州夏德潤與戰死於草坪漢阻玉山繆美馳而爭玉山德濟兵少僅嬰城守久之胡大海李文忠援至德濟開門延戰大破之王玉手明道及其宣慰王漢二公復其官使為鄉導以取龍興忘何張定邊復來攻陷安慶安慶陷八月公親往征不下劉基曰江州漢巢穴也徑趨之公曰善引兵西距五里許友諒不能軍夜奔武昌追獲其玉研華蓋日月旗常公使徐達屯漢陽扼之康茂才等乘勝破楚諸縣於是漢失江州其將吳宏以饒降王溥以建昌降其明年胡廷瑞與其平章祝宗康泰以龍興降公得龍興改曰洪都以葉琛為知府使鄧愈與兄子大都督文正守之於是乎漢失龍興其將歐普勝以袁降曾萬中以吉安降彭時中以龍泉降而安慶漢不能有矣友諒既失龍興蹙蹙不得意思得一相當則大作舟艦載其婘屬百官以六十萬師空國自武昌來其舟皆丹漆上下三級走馬為棚板房為蔽櫓頭褁鐵一舟數十癸卯四月傅雲梯蒙竹盾於洪都城下晝夜攻撫州門角者三十餘丈鄧愈與文正殊死鬬且戰且城李繼先牛海龍趙國旺許圭朱潛皆死趙德勝開門射殺其金指揮漢分遣其將陷臨江吉安殺吉守將萬中執指揮粹中參政齊知府叔華狥城下而疾力攻新城門薛顯突出銳卒斬其劉平章擒其趙副樞謝成堅拒友諒寺步門獲其驍將三漢復潰六月趙德勝廵城東門中漢伏弩死洪都旦暮下文正違捨命王詣漢約日降日以遠而使張子明夜行見公及日至漢使來受降望見城上志皆新遂縛捨命王殺城下會子明歸漢軍獲之湖口友諒啖之曰若為漢呼降貴若子明諾至城下漢嬰子明背曰呼子明大呼曰賊使我呼諸公降我佯許之幾得見諸公公今許我大軍至矣友諒怒以戟剟子明子明死七月漢圍洪都八旬余矣公親督舟師二十餘萬應之乙酉次湖口丙戌友諒解圍出鄱陽湖逆戰得其覘師之客曰吳徹試之詩奇之黥而放之歸丁亥遇康郎山公乘白海分師十一戊子徐達當先擊其前鋒獲一巨艘漢兵死者千五百餘人常遇春等連艦大戰俞通海飛炬火其舟二十火反延達舟達撲火更戰張定邊真前犯白海白海膠於沙漠兵匝焉程國勝劍叱之與陳先兆先大奮擊韓戊曰急矣冠公冠衣公衣為公也而投於湖吳舟之人釋戈大哭漢人皆喜會遇春通海疾棹來水浡浮遇春射中定邊走之國勝遶後力攻與兆先皆死之通海廖永忠飛翼追定邊定邊舟被矢百餘亡卒甚眾已子友諒自乘赤龍船悉其巨艘連鐲促戰曰赤厭白漢旌旗樓櫓崒如也矗姑也吳舟小仰攻多郄公手旗麾之不前斮右隊長十不能止丁普郎余昶陳弼徐公輔皆死之普郎身被十餘創首脫猶手兵若戰郭子興曰舟實不敵火攻可日晡東北風甚怒常遇春藥葦火艘火之焰漲天赭湖水友仁友貴及平章陳普畧等皆在焚中庚寅友諒復力戰自辰至巳所殺傷我過當炮炮之聲若雷臨首劉基侍忽大呼公驚仄基揮袂連聲而啾公更舟公更舟公亟入他舟顧視白海無不糜也公夜盡白其舟以誤漢人詰朝大戰漢舟大上下不相聞卒死欲盡舵者尚呼櫓廖永忠俞通海汪興祖趙庸乘飛翼六入鏖戰漢艘蔽之若沒六翼方深入仰而殺漢兵戰既酣瞥潻出諸將望之勇氣百倍呼聲動天地湖水盡立大敗漢人日暮吳先般罌子口萆湖而軍友諒裛保鞋山不得夜吳泊左蠡漢伯瀦磯相持者三日公貽漢書挑戰漢不敢出殺所獲我士公察漢俘藥共傷遣之俞通海曰湖水多淺易黏舟扼之江據上流擒矣劉基曰移湖口以金木相犯日克之必勝公從之駐南湖水陸營置火舟火筏中流扼漢旬有五日漢食盡掠餉都昌公兄子文正焚其舟大窘八月壬戌友諒欲突出湖口繞下流遁歸武昌常遇春與諸將還以火舟火符追擊之聯比隨流自辰及酉力戰不休至涇江口我師復出擊之友諒迫啟牕視郭子興之矢集目貫顱友諒死友諒自稱帝迨死四年耳其初起也父告之汝一捕魚兒耳而欲圖大事友諒曰相塜者言我家當富貴今其時及貴迎父父曰兒不守故業吾懼及也張定邊及其子理載友諒屍夜奔武日發喪襲位改元德壽公振旅以赤舟載俘白舟乘士今之畫舟之白地繇勝於鄱陽始也過湖浮屍蠢蠢公嘆曰噫士為我死復之以椶纜三投之湖魂之憑者能為厲神其纜曰椶三舍人舟行禱焉十一月公征理武昌柵其門以舟絕江而將屠之黥面之客復來見試之詩又奇之命班師 【 黥面客崇仁人吳徹也家貧落魄好奇節友諒得之以為賓師鄱湖之戰遣徹閒行覘我有縛以獻者上素聞徹名釋徹縛使題天閒百馬圖徹應聲上詩曰問渠向日渡江來百騎如雲畫鼓催九十九中皆汗血當頭一個是龍媒上奇之度其不為我用乃刺詭譎秀才四字於面遣之還友諒果惡之曰安有面如此可為賓師徹遂亡去友諒死陳理奔還武昌上忿其城久不下將屠之忽軍門外有自稱詭譎秀才求見上召入與語良久命題西山夜雨詩復進詩曰莫厭西山夜雨多也應添起洞庭波東風肻與周郎便直上金陵奏凱歌上會其意即下令還健康而武昌得徹乃更生上即位物之不得永樂閒忽歸家而瑩然復出遊縉紳或以范增目之而多其豫識聖祖增所不及雲】 其明年諸將奉公為王武昌尚未復往征之是時漢丞相張必先守岳州張定邊縋城往告必先引兵去城二十里軍洪山王命遇春率兵五千擊之必先大敗擒之王使縛示漢曰潑張我得矣漢氣大索武昌城南高冠山俯城中可瞰也漢兵屯焉吳王曰誰能奪此傅友德前趨之鏃出腦若脅友德棄腦鏃抽脅金鼓而登奪之漢將陳同僉望見吳王之志馳槊入帳下郭英從傍來王坐胡床疾呼郭四為我殺賊英躍馬奪臂同僉應槍倒吳王悅衣四以其錦袍居數日王使漢故降將羅復仁往招諭復仁曰主上不忍糜漢而使臣招必陳氏之孤得保首領而臣不食言臣雖死不憾主曰吾力非不能得漢頓兵而待念民耳復仁號漢城一 【 羅復仁吉水人深易學善詞賦從陳友諒不樂為用太祖至九江投身來歸命侍左右親信之既從跛友諒彭蠡合中齎蠟書喻袁臨諸郡太祖吳吳王除中書咨議復仁性率直每論事指陳無隱繇是待遇益厚從圍武昌使諭理理降還授國子助教以老賜小車宴見命坐予飲食復使諭擴廓帖木兒以翰林編修諭安南占城改翰林簡閱未幾改弘文館學士屢召論事時操南音對上喜其質呼為老實羅一日上過之方土急呼其妻設上坐滌而見上上笑曰居拖甚豈所以處賢者即日賜第城南門內尋乞致仕許之賚賜甚厚陛辭復賜大布之衣題其背曰性雖麤率忠直可喜賜此布衣放歸田裡巳上念之驛召至居三月憫其衰賜玉帶名馬鐵柱杖及家僮飲食具復遣還未幾卒上求其嗣將授以官而其從子養蒙以疾辭養蒙隱處山林詩書自娛有從學者不拒也子汝敬以翰林侍讀與李時勉同上書忤仁宗旨改御史復仁有孫瑋為常州同知廬墓三年屢有祥異江西人以孝子】 理驚召人相持哭告之故乃銜璧肉袒出降俯伏戰慄王挈其手曰無畏命宦者入理宮告友諒父母府庫儲蓄悉聽取其官屬以次出城妻子資裝得自拉召父老慰諭之飢困賑之米諸將得漢鏤金床王立毀之以示無所玩好民大悅乃封理歸德侯普才承恩侯友富歸仁侯有直懷恩伯贈友仁為南康王理居京師鬱鬱出怨言上以普才適滁而投堙於高麗 
　　○張士誠 
　　張士誠小字九四泰州白駒場亭民為鹽駔駔諸富家數為富家所凌弓兵義時窘辱之元順帝十三年與其弟士義士德士信結壯士李伯升潘原明呂珍等十八人殺義及素所見凌富家火其舍跳入傍場招諸少年謀起事至丁溪大姓劉子仁集眾拒之矢中士義死士誠益決戢子仁潰遂有眾萬餘乘勝攻陷泰元守臣李齊招撫之士誠拘焉亡何酋黨自相殺士誠縱齊歸佯降又亡何復陷興化殺其參政璉元使左丞偰哲篤守高郵出齊守甓社湖士誠噪入偰哲篤出走齊還定不及遂據之朁號大周自稱誠王改元天佑元使照磨昭招以萬戶告身不納拘之舟中巳使將而拒元軍昭大罵士誠心咼之元復使使來士誠曰必李齊齊往下齊獄元人來攻士誠召齊出叱之跪齊友叱曰賊余膝鐵也士誠倒曳搥之曰子膝齏耳遂剮齊然元猶北異誠有降意使待制烏馬兒孫撝復往士誠復拘焉其明年陷揚州進陷盱眙元乃使其丞相脫脫大擊之連戰旬有五日皆士誠敗會脫脫被讒免官士誠乘隙奪擊元元兵大北十五年留兵高郵繇通州渡江陷元常熟十六年攻元平江路破之路人楊椿力戰死因大劫掠轉掠湖松常諸時州孫撝從拘謀圖士誠事泄見殺平江者今蘇州也乃易郡隆平宮諸古剎署居省院部司於封觀豪門以士德為平章陰陽人李行素為丞相蔣輝為內丞相潘原明為左丞相鎮吳興使李伯升節制軍事而署周仁為隆平太守周仁者鍜工是歲也劉福通立韓林兒為宋帝紀龍鳳二年歲為丙申高祖既渡江稱吳公矣公有新附青軍使詹李二將將之士誠誘焉公使楊憲通書士誠拘之遂以舟師攻我鎮江公使徐達圍常報之我宜興與常界士誠則來寇柵而營耿君用以鎧騰柵周人刀斫之猶戰乃死宜興人於周其秋達與將王玉及士德戰甘露擊走之玉子虎追士德及坎墜馬虜焉華雲龍復與士信戰舊館周將之善槊者前雲龍斷將槊將墜又虜之士誠之母謂士誠曰吾聞吳公神武英謀其將皆為死爾殆非獻莫如降也且士德在彼士誠因請輸歲粟二十萬石黃金五百兩白金三百斤以求士德公責士誠歸我楊憲粟加三為五士誠不能從乃益兵圍達牛塘常遇春廖永安胡大海與達內外夾擊大破之擒其將德進困常城士誠遣呂珍入城守是年士誠引兵攻元杭州為元苗將楊完者所破龍鳳三年春公命耿炳文劉成自廣德取長興周將打虎以三千人逆戰追之城西門擒其將福獲艘三百降人二百公以長興為長安州守以炳文成而呂珍亦食盡棄常去公得常州守以湯和士誠復遣潘原明與他將再興寇長安州炳文擊之上新橋擒斬三百餘級原明遁費聚追之瑣橋又擒斬亦如之公命張檻攻泰興擒其將文德下之六月公命常遇春吳良攻江陰士誠據秦望之山王忽雷先登奪之江陰拔公守以良與其禎弟俞通海與趙馘以舟師入太湖馬跡山降其將貴及津東經洞庭艤於施口呂珍兵暴至眾欲退通海曰不可我寡以甲蒙士督戰於舟前曰俞將軍周人疑之引去是時元苗將楊完者亦累敗士誠也士誠畏吳躡其後詐降元輸漕粟江浙行省左丞相達識帖睦邇表於元為太尉四年公命廖永安俞通海桑世傑攻江陰水將定定與其別將瑞合世傑醉而入其軍死之永忠通海奮擊大敗之其夏士誠遣兵寇常湯和與吳復力戰卻之獲卒三百又寇常熟廖永安大破之福山港其秋又敗之狼山是時達識帖睦邇以楊完者恃功而驕與士誠陰圖之完者死其苗部蔣英李佑之劉震等與桐廬部三萬餘人來歸使李文忠往撫焉元失完者而士誠有其杭州矣其冬復來寇常湯和擊敗之俘甲士千人舟千艘馬千匹公則使徐達邵榮廖永安攻宜興士誠餉宜興又不下公令西截大湖口斷其餉乃下城之守以楊國興士誠復來寇國興力疾戰炮擊其舟沉其人亡數士誠僅與數騎遁則復來徐達准邵榮廖永安覆之獲其眾三千永安出擊士誠於太湖遇呂珍獲焉公以眾三千易永安士誠不可曰必易士德士德在我鹵中陰與元合公殺之五年士誠使其將蘇同僉寇江陰蒙沖蔽江牙於君山陣千江壖吳良曰母動彼眾我寡上計使其弟禎整而當北門鋒交使王子明馳出南門擊之擒其將士二百餘殲溺亡數是時公既有嚴婺取諸全士誠則復來侵嚴李文忠使別將從小北門過鮑婆嶺碧溪塢迎戰大破之復破之大浪漢復破之分水縣嶺士誠屢不利則復侵常湯和復擊敗之吳良閒道揜其援兵錫山常州江陰者可以出京口控大江周吳所必爭地故目相遌嘬而吳每敗周周用不得過江以北者吳良也公自將取紹興守以馮國用國用卒紹興復為周則追李伯升寇婺源守將孫茂先擊敗之其夏呂珍堰水圍諸全胡大海奪堰反灌珍珍窮蹙折矢誓求解去許之其冬士誠以分水之敗復遣其將陸夏二元帥花將軍據縣之新城三溪寨而遏我師元帥何世明擊之斬陸元帥花將軍以下千餘人自是士誠不敢窺嚴婺是歲元大飢徵士誠漕粟賜之御酒龍衣使方國珍具漕船士誠欲背之參軍俞思齊曰向時作賊猶可今稱臣尚可乎士誠怒抵幾什地是時也方國珍慮士誠掣其船士誠亦慮國珍賺其粟然卒踰元六年漢友諒與士誠約從寇我建康士誠不敢從而使其將李濟據濠州公曰濠吾土也吾有國無家即欲取之劉基勸公先伐漢於是士誠闢土加廣南自紹興北踰江淮至於濟寧矣七年公征漢江州士誠遣李迫升以十萬兵寇長安州陳德華高費聚皆來援伯升夜至劫其營諸軍潰劉成死之獨耿炳文嬰城守伯升為城車轝石填塹造火船焚水關攻益急公聞遣常遇春自江州來捄伯升遁炳文從城中出合擊之俘斬五千八年春李文忠所受降苗部蔣英李佑之劉震等叛於處金華刺殺胡大海耿再成遂據處士誠聞亂使士信率兵十餘萬圍諸全守將謝再興晝夜守鏖戰二旬有九日設伏敗之士信憤益攻城城中兵少再興走嚴告急文忠文忠曰嚴兵亦僅蔽境衢信兵則方西攻漢夫兵貴虛聲使榜境上曰按無伐徐右丞兵五萬出徽州邵平章兵五萬出江右不日至矣周人疑呂珍方謀退舍五里而胡德濟以信州之兵來與再興分門軍夜半蓐食鼓出城眾亂德濟追擊大破之九年士誠遣呂珍率二十萬眾破劉福通安豐殺之四月謝再興與周私為市公怒奪其軍再興懼叛降周而為周寇東陽李文忠率精兵自嚴晝夜馳破之義烏乃與胡深復諸全並五指岩下城之公守以德濟士誠名雖臣元也然城池錢榖甲兵皆其自據及有杭元復授士信行省平章達識帖睦邇虛名而巳至是令其屬頌功德求王達識帖睦邇畏之為再三請皆不報其內史陳基喟且當需時士誠不聽竟自立易周為吳使人數達識帖睦邇過失曰丞相非士信不可逼取其印幽之嘉興而脅御史大夫普化帖木兒使請為真王亦欲奪其印普化帖木兒怒卦印庫中曰頭可斷印不可妄得也自鴆死達識帖睦邇曰大夫死亦死於是士信自為丞相當是之時浙西殷富繁盛士誠兄弟驕件無斷政在文吏然士誠尚持重寡言為好士築景賢之樓開弘文之館一無賢不肖輿馬居室多厭其心亦往往趨焉至士信用事疏簡舊將所用為府中參軍者黃敬夫蔡彥文葉德新三人皆書生耳繇是上下乖疑莫肻用命吳中謠曰黃菜葉作齒頰一夜西風來干厭士信自出將多樗蒲蹴踘擁婦女酣宴其命將將或臥不起邀官爵美田宅既至軍亦日載妓飲博即失地喪師士誠置不問或復用之 【 崑山人郭翼言於士誠曰明公仗馬棰下婁及越數十城望風請服者非能極慮安危力足勝也人苦元政守吏貪殘日恣故率離散莫與守誠反其道休勞之率以乘時進取則霸業可成若遽宴安逸樂坐消精銳四方豪傑並起相攻明公欲閉城自守其終能乎士誠怒欲殺之士誠之妻謂士誠曰大王不用郭生之言則亦巳矣何至殺之且其策誠善翼因得亡去】 十月士信寇長安州耿炳文費聚擊之獲其將興祖士信怒益圍城湯和自常來與炳文合擊大敗之是年諸將奉吳公為吳王矣明年春士誠復來寇長安州炳文連破之城下二月士誠憤諸全之敗遣李伯升挾我叛將謝再興以二十萬師踰浦江圍新城旌旗相綴州縣官屬皆預置以來精兵數萬分屯城北遏我援道繆美應之北門覆其先鋒十岩下偽吳人攻西門美趨之再戰再捷德濟曰彼賊眾母輕乞師李文忠文忠遣指揮張斌元帥張俊出浦江為援士誠又自以兵從桐廬遡釣台烏石將犯嚴文忠扼以舟帥未至十戶佑見執諸將恐文忠分署守御自如率指揮朱亮祖而下行次浦江令銜枚走新城明日偽吳人空壁來文忠與其數十騎馳之身格殺數十人王英從之貫陣而入德濟聞之鼓譟而出偽吳人箱自相蹈躪血殷溪彬亮祖擊其餘眾俘獲將士六百餘人馬三千六百餘匹輜重鎧甲舉之數日乃盡伯升與其五太子俱遁於是吳王欲先取其淮東諸郡縣然後專事隆平以其秋命中書左相國徐達平章常遇春胡延瑞同知樞密院馮國勝左丞華高等率馬步舟師並水陸進十月達擊敗士誠兵軍海安壩進圍新城敗其援兵常遇春復擊敗其子院判擒其將士五百餘人士誠恐失泰以舟師四百出大江薄海安次范蔡港而不即泝上流王恐其疑我使廖永忠御范蔡港大軍仍軍泰泰下徐達引兵趨高郵王又恐其深入使還軍泰以圖淮濠而命馮勝節制高郵軍於是士誠來寇宜興使達歸援敗之士誠將復以八萬兵攻安吉守將費子賢以所部三千拒殺其梟將二人皆驚潰去是歲除日士誠以舟師數百駐君山復出兵自馬馱沙廠流窺江陰其明年正月朔王親往捄既遁使康茂才出大江追之別伏一軍江陰山茂才力戰浮子門大敗其五百舟棄登而登岸者伏大起擊之虜溺無筭徐達自宜興還軍高郵拔之與茂才進破其水寨於馬螺港淮將梅思祖以淮降王按淮圖見瓠子角隘令達絕瓠子角而軍遂取興化淮地悉平而江淮行省平章韓政亦敗李濟於濠州降之於是王數士誠八罪諭告天下大舉入隆平以徐達為大將軍常遇春為副將軍使先趨湖州而使李文忠趨杭華雲龍向嘉興以分其兵應遇春軍湖港口擒其將義及旺趨毗山擒其將清及海進之三里橋士誠將三其軍達率兵攻之有言日不利遇春曰何待日敗其一軍其兩軍皆遁遂圍湖王國寶破其同僉得全等城南門士誠違呂珍與平章朱暹及其五太子出兵六萬號三十萬屯城東舊館出我師背達與遇春等陣東阡出偽吳之背夷溝埋港絕其糧道一誠身來戰皂林之野達等敗之虜其戴元帥及甲士三千餘人是為秋八月九月士誠遣同僉徐志堅出輕舟覘東阡會大風雨天晦遇春令勇士以划船數百突擊擒之得眾千餘士誠復遣其右丞義覘舊館將還遇春扼義歸路士誠援以赤龍船親兵得脫則與其壻潘元紹屯赤龍船兵於平望潛出小舟烏鎮遇春繇別港追襲之火其平望之赤龍船而舊館援絕是役也王銘挺戈先登於是遇春復攻義烏鎮皆敗走追破其六寨於升山降其二師顧時自變量舟從徐達繞升山偽吳之兵怠相視而笑時引壯士數人躍之偽吳人大敗士誠急吏五太子來援薛顯前奮擊其舟焚之郭子明褁創戰又大敗吳五太子者故姓梁士誠養子也短而悍平地決起丈余又善沒也珍材畧敢戰嘗廓革囊兵宵濟以襲我師每戰則輒為歌令其帳下及城中人歌以噪於是以舊館阪挨乃狥珍湖城下城中大震時李伯升以司徒為守將欲自殺左右抱持之遂降伯升者十八人中士誠與最密其降也隆平之人謂之友今蘇人呼友者曰李司徒也而文忠趨杭攻下其桐廬富陽餘杭杭將原明詣款而雲龍攻嘉興亦克之十一月徐達擊走其將義於鯰魚口康茂才持戟督軍敗之尹山橋焚其官瀆戰船千餘遂至隆平城下諸將分門軍達軍葑門遇春軍虎丘郭子興軍婁門華雲龍軍胥門湯和軍閶門王弼軍盤門張溫軍西門康茂下軍北門耿炳文軍城東北仇成軍城西南何文輝軍城西北刀劍林立飛鳥為之不下士誠閉門殊堅也達繞而鎖城屯田贍士士誠則嬰城守達為飛塔臨車以俯崇墉士誠則蒙市達實大炮炮風之中人靡不死者士誠則亦大作炮御軍蓋我將茅成死焉吳元年圍七月矣尚不下其六月圍益急士誠欲突圍決戰城左之陣嚴遣其將潛出西門轉至閶門將奔遇春營遇春與戰未決士誠遣將將兵千餘助戰而自出山塘道狹麾其車少卻遇春撫王弼背曰足下猛取彼弼曰諾決而鼓二刀遇春靡之以其軍吳人擠於沙盆之潭可量也士誠故有勇勝軍號十條龍常銀鎧錦衣出入陣中是日皆溺死士誠馬驚亦溺肩輿馳入郛忽忽無所出李伯升使客往說曰臣欲為公言興亡之計士誠曰何如客曰公知天數乎昔政羽喑嗚叱咤百戰百勝天下卒屬漢者何也天也公初入高郵十八人耳而元兵圍公百萬然公卒提孤軍突出東據三吳今既有地千里甲士數百萬而反不能敵建康此亦天爾然令公當時不忘高郵之危苦忐勞心亦可以強今至於此臣恐公之為項氏也士誠曰足下向者不言今何及矣客曰公子弟親戚將帥羅列內外歌妓舞女旦夕酣飲提兵者自以為韓白謀畫者自以為蕭曹此時公深居於內雖有敗失掩不以聞即聞亦置不當罪當此之時臣言固不得聞也士誠喟然嘆曰吾亦恨之無及矣客曰臣能及之士誠曰不過死耳客曰死而有利則為之不然自苦耳公不見陳友諒乎跨有荊楚兵甲百萬建康之兵戰於姑熟鏖於鄱陽友諒舉火欲燒其船天反風焚之兵敗身喪何者天也人亦無如天何今攻公益急公恃湖州援則湖州失恃嘉興援則嘉興失恃杭州援則杭州失區區守此誓以死拒何見晚也且夫公地譬之博者得而失之何損於初公何不以此時馳一介使自述所以歸義捄民之意幅巾待命當亦不失萬戶侯士誠仰首良久曰足下且休吾熟思之壬子復猝出胥門索戰甚銳遇春御之少卻士信幙城樓督戰見士疲忽鳴金軍遇春因奮擊大破之追至城下復壘而迫其城士信方據銀椅與其下會食進桃未嘗炮碎士信首莫天佑者無錫之力人也楊茂莫將之善游者也天佑使茂游而通士誠達獲焉與之賞盡得其游書知其城中木石俱盡令軍中屋木笆竹蔽而攻城擊其盤門益急九月破其葑門遇春亦破閶門遂進薄城下其樞密康傑登城拒戰知不敵降日晡城破士誠更余兵二二萬身戰萬壽寺東街復敗從數騎倉皇歸曰恨不從先母言顧其妻曰我死汝奈何妻曰不獨生與其乳媼金出亡其二幼兒驅妾媵上樓焚之而自經死士誠獨坐室中左右皆散方亦欲自經達使伯升往諭伯升驚前抱持之曰九四英雄患無身耳舁士誠舊盾上途易以故闔至達舟中凡獲其官屬二十餘萬始士誠累表莫天佑於元授同僉樞密院事以守無錫至是尚未降州人張翼率父老入語張氏縛矣公守為誰天佑擲帽於地曰誰不如降也遂亦降達以士誠及其偽將相併元宗室九人送建康士誠舟中閉目倘餓比至王問之士誠曰天日照公不照我遂自經死王命刳三參軍藁於旗竿之道府隆平曰蘇州太祖既有天下怒蘇久不下故困以重賦久之微行過一嫗坐嫗榻移時泛問曰嫗何自曰自蘇來僦廛曰張士誠何如嫗曰張王乎輕財好施是德蘇太祖及喜蘇人易恩耳久之賦悉減
