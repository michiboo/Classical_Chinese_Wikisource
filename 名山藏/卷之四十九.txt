
●名山藏卷之四十九 
　　河漕記 
　　◆河漕記 
　　地之為勢不滿東南海水周地四維北海最遠東夷女直為黑水鞨靺之後國有長白山其巔有潭周八十里南流至遼東朝鮮為鴨綠江南入于海北流為女直混同江經金會寧府達五國城頭北東入海西夷黑水出漢張掖郡雞山今甘州南至墎煌今肅過三危界梁雍二州之間程子以為即西珥河與漢志葉榆澤相貫漢武開滇巂今雲南為滇池其地古有黑水舊祠而知之水顛流入蜀注海故名滇池中原之水黃河出西番朵甘衛西直四川馬湖蠻部正西三千餘里去雲南麗江西北千五百里有水涌地泓方七八十里高瞰若星列且雲星宿海也匯為二大澤復瀦曰哈刺海東出曰赤賓河合忽蘭也里未二河東北流經崑崙山南為九度河水清騎可涉貫山中行西戎都會為細黃河水流已濁繞崑崙山南折而東流合乞里馬出河復繞崑崙北自貴德西寧境至積石經陝西之河州合洮河東北流至蘭州始入中國又東北出沙漠經三受降城東勝諸州又折而東南入冀州今山西境凡九千餘里其來最遠蓋元學蒲察篤實之所窮也禹治水時河從積石東北而南計三千里至龍門為西河冀州呂梁山石勢崇竦其流激震禹從呂梁北鑿龍門以殺水勢乃因其性而導之又南而至華陰自南而東至底柱今河南陝州之三門山也又東經孟津過洛汭今鞏至於大伾今大名濬縣臨河之山也北過洚水今真定冀州北枯降渠至於大陸屬中山今真定刑趙深三州地也北分其勢播為九河復聚為逆河蓋迎之以入于海簡潔一水先儒悞分為二其一則河之經流也徒駭等河故道皆在河間滄州南皮東光慶雲獻縣山東平原海豐繇寧津吳橋南皮諸處直達東海周定王五年河徙砱礫始失故道漢文帝時決酸棗東潰金堤在今河南延津榮陽諸縣至於大名清豐武帝時溢平原今德州也徙頓丘今清豐縣也又決濮陽瓠子口今開州界也注巨野今濟寧州即犬野也始通淮泗元帝時決館陶今臨清也又決清河靈鳴犢口今高唐州也成帝時決東郡金堤決平原溢渤河清河信都渤河清河高唐州一帶信都今冀州界唐玄宗時決愽州溢魏州□□愽州今東昌魏州今大名也五代時決鄆州愽之楊劉滑之魚池鄆州今鄆城縣楊劉今東阿縣也□□時決東平之竹村開封之陽武大名之靈河澶淵太宗時決溫縣榮澤頓丘泛於澶濮曹濟諸州東南流至彭城界今徐州也入於淮此河入淮之始也真宗時決鄆及武定尋溢滑澶濮曹鄆諸州邑浮於徐濟而東入淮仁宗時決開州館陶神宗時決冀州棗強大名州邑一合南清河以入淮一合北清河以入海南渡後河上流諸郡為金所據金受河患焉其亡也始自開封北衛州決而渦河今壽亳蒙城懷遠閒也元時決衛輝之新鄉開封之陽武杞縣之蒲口榮澤之塔海庄歸德封丘諸界當時九河逆河故道久巳淪入于海□□□□□馬頰河在今平原形存沙渠遺蹟而已大伾之北不行矣雍州之水自西近塞內玉門關至蘭州北東至華陰皆黃河繞帶又有弱渭涇汭漆沮澧諸水弱水出吐谷渾界窮石山自張掖郡刪丹縣西至合黎山與張掖河合餘波入於流沙涇出平涼府岍頭山經西安府邠州涇陽至馮翊陽陵縣今高陵入渭渭出渭源縣鳥鼠山西北谷流入咸陽南至華陰入河汭出隴州弦蒲藪入涇漆出扶風古漆縣北經同官至耀州南合沮沮自坊州昇平縣北子午嶺今宜君縣也出富平縣合漆澧出扶風鄠縣終南山亦東至咸陽俱會同入於河冀州之水黃河自陝西西北來經古蒲汾平間又有汾衡漳恆衛沁諸水汾出靜樂縣太岳即霍山也至靈石縣東入河漳水二一出沾縣大黽谷今樂平縣名清漳一出長子縣發鳩山今潞安也名濁漳即衡水也俱東北流至阜城東光縣入海恆水出曲陽縣東入滱水至高陽縣入易水西南流至行唐縣東流入滋水南流入衡水衡出靈壽縣東入滹沱河恆水在陝西者出吐谷渾界入臨洮因名洮水入於黃河在真定者出輝縣滱水出渾源州恆山南流入定州至高陽合易水易山代州經易州安州至高陽下與曹徐滋沙諸河合至雄縣南為瓦濟河過直沽入海滋出大同府之靈丘縣回山經真保之行唐無極深澤諸縣東南流滹沱河出鴈門代州東流從真定至東鹿深州青縣合輝縣之衛河俱入海幽并州之水曰玉河漕道也曰盧溝河漕道也曰白河漕道也曰沁水漕道也皆入于海豫州之水黃河自山西蒲州平陸入境經閿鄉靈寶陝澠池新安濟源孟津孟鞏溫汜水武涉河陰原武榮澤武陽中牟祥符尉氏陳留通許杞太康睢寧歸德諸州縣至亳縣合馬腸河城西北比合渦河其支流有四大槩交錯於祥符尉氏扶溝商水項城通許太康與壽州朱仙鎮之間或溢兗州出沛或合渦河入淮又有伊洛瀍澗榮波孟豬濟衛淮諸水伊出盧氏縣東南入洛洛出陝西領山亦經洛陽縣瀍出洛陽穀城山澗出澠池白石山經新安縣皆會於洛合流至鞏縣入河濟即沇水漕道也出濟源縣王屋山歷虢公台至溫縣入河復出其南溢而為榮即榮澤也東出於陶丘之北今館陶縣也又東至菏乞已涸曹州也東北會於汶今汶上縣也又北東入于海波為洛水別流孟豬在虞城西北濟之別流衛漕道也淮漕道也北入于海又有漯濼雷夏灉沮汶泗淄灉漯出長山縣長白山西北流經章丘新城諸界濼出歷城縣入濟雷夏澤在雷澤縣灉沮二水之別流自陳留浚儀陰溝至蒙為灉東入於泗泗漕道也出泗水縣陪尾山又出巨野受泲水下流於睢即汝水汶漕道也淄水出萊蕪縣原山達臨淄東至壽光灉水出琅琊郡今諸城縣經高密昌邑雞縣東北俱入海荊州之水其澤藪曰云夢又有江漢川九江沱濳江水發源於四川之梁州岷山青城諸山之陽出茂州汶川縣東別為沱經敘瀘重夔入瞿峽過巫山出夷陵州荊州至於東陵今巴陵縣合洞庭過漢陽府合漢水至黃州九江二府合彭蠡今鄱陽湖口也經安慶州池太平應天諸府儀真通州入海漢出陝西漢中嶓山之下始為氐道縣東源漾水東至武都為漢過武東中州今武當也為滄浪之水過三澨郢也今為承天庥至於大別山今漢陽也入江經黃州九江合鄱湖諸水同趨海沅辰漸元敘酉澧資湘九水是曰九江皆合於洞庭過巴陵合川水入武昌合漢水東南下入楊子江沖北岸甚急與江水俱入海揚州之水北至於淮東南至于海東合江西江東諸水經南贛汀吉合衡永長沙別派入袁州出臨江會贛水入洪都合瑞洪所聚饒撫信浙之諸水於鄱陽今九江府蓋名其入隙處與前江漢諸水同趨建康今南京也蓋諸方水道所湊東南合蘇松常三郡水匯而為震澤在吳縣南五十里又吐納常之宜興江陰鎮之金壇百瀆西來眾水而下溢為三江吳江界於吳松江震澤之間去吳松江七十里分東北流者為婁江東南流者為東江皆自靖江太倉東北入海北為江北通泰至海門縣而入海所謂江漢朝宗者也禹時江淮未通賦不及于海至吳夫差與晉會盟黃池始開蘇之刊溝今運道也自常之孟瀆鎮之京口以通於江自揚之儀真亦開溝以通於淮隋因廣之今貢賦皆自江淮達京師也廣西之水一曰灕江源出海陽山南流五里與永州湘水北分為二故曰漓又名桂江合桂水至桂林城下合相思江入昭潭今平樂府會平富樂荔臨賀諸水至梧州為府江一曰左江又名藤江發源交趾至古邕州今思明府也經容縣合容江經藤縣合繡江經南寧之合江鎮與右江合入橫州又名鬱江一名右江又曰黔江源出雲南之富州之西洋江入田州經象州今柳州也合柳江至南寧府之合江鎮與左江合二江合入潯州大藤峽出為潯江貴州之水曰盤江源出四川烏撒府普暢寨東經古夜郎地又為黔中隸牂牁郡今普安州也東北下流入安南衛經廣西泗城州入慶遠府烏泥江下合柳江即為右江以上三江分合為二人梧州大江西流經廣東封川德慶合肇慶之端溪又名西江至番禺流入於南海廣東水一出愽羅縣西流者為東江一出江西大庾嶺為湞水至韶之英德為貞陽峽一出湖廣郴州經武崗南入南雄之樂昌為武水又南與湞水合而為曲江過三水縣與西江合即上牂牁江也皆合至於南海縣入于海雲南之水曰滇池出征江嵩明盤龍等江九十九泉源廣末狹若倒流者故云滇大理之葉榆河即西珥海及瀾滄諸江其流不出本省惟廣南西洋江則繇廣西經右江入于海其四海之水北海遠不可窮東北至於朝鮮東至於登萊東南至於閩浙島夷日本琉球南至交廣瓊崖又南至於安南占城真臘等夷國而西南玉於交趾海外西南夷入東南夷海島中互市皆自崑崙山前而行海水東流三歲以為來期西流三歲以為歸期乃知雖有四海勢盡趨東也是皆禹貢之遺也今郡縣異其名故稍差次焉而河漕之治興 
　　黃　河　　漕　河　　通惠河　　沁　河　　衛　河　　濟　河　　沂　河　　泗　河　　淮　河　　汶　河　　洸　河　　蘆溝河　　桑乾河　　滹沱河　　薊州河　　日平河　　密雲河　　天津海口新河　　徐沛山東諸湖　　山東泉源　　沿海塘　　川都江堰 
　　○黃河 
　　黃河禹之治河治水而已國家引以資運焉河東北流入海其性也今自淮及徐引之南注五百有餘里凡四瀆會河之處泛溢易決固其勢也國初都南京未引以資全運則時決時治之而巳其始元年決曹州遣大將軍徐達往治達開塌場隙引河入泗以濟北方之南運者七年決開封潰太黃等堤詔河南參政安然塞治作者三萬人十四年河溢灌原武祥符中牟諸縣有司請治上曰天災也護堤而巳勿困民十七年決杞入巴河被河南數州遣使者率所在丁壯塞之二十三年決鳳池徑夏邑永城諸縣命發興武等十衛士卒與歸德屬縣堤決隙其秋決南陽漂沒民舍遣使者賑贍萬五千七百餘戶發淮揚蘇松民丁二十五萬二千餘人修築岸堤明年決原武黑洋山東經開封城北五里又南行至項城經潁州潁上東至壽州正陽鎮全入於淮故道遂淤又繇舊曹州鄆城兩河隙漫過安山而元會通河亦淤其明年決陽武浸淫及陳州中牟太原扶溝十一州縣詔興卒作治其後洪武三十年秋決開封城不受水者一面其冬蔡河南徙入陳州永樂三年決馬村堤其明年堤陽武黃河決岸及中牟汴河北堤而是時成祖遷都於北京矣九年河決壞民田廬舍益甚命工部侍郎張信往視信言祥符縣有黃河故道岸與今河平宜可浚興安伯徐亨工部侍郎蔣廷瓚率運木夫同侍郎金純相治之時工部尚書宋禮督開會通河命禮兼總之詔給開浚民丁米鈔蠲戶內是年租稅河南山東人皆喜願効力凡役丁壯士一萬四百人三月成功自是與會通河合開運河焉引河南注資之為利而河失其北流之性衝決過甚運河反淤利害參矣明年決陽武中鹽堤二百二十餘丈被數縣堤與原武大賓堤俱急流沖處決塞時有遣工部主事藺芳按視芳卷土為埽樹樁捍堤圈木作囤釘樁其中實以石腳貫橫木表屬之正統三年決邳州灌諸邑山東魚台望鄉嘉祥尤甚命隨宜捍築十三年河決新城八柳樹源漫流山東經曹濮沖張秋潰沙灣東堤奪濟汶入海路以去諸水從之泄壞敗民廬無算景泰三年天久雨沙灣復大決近河地皆淹沒命工部左侍郎王永和工部尚書兼大理寺卿石璞廵撫山東右都御史洪英工部左侍郎趙榮先後治不工者六年翰林侍講徐有貞自請行詔以為僉都御史有貞至散遣工卒自行河相度明於心乃疏言禹之行水水之道也宜首疏其勢勢平乃治其決決止乃浚其淤繼之以法因作渠閘隨宜先後之渠則異流同歸閘及上下櫛比以次啟閉渠起金堤張秋之首西南行九里至濮陽灤又九里至愽陵陂又六里至壽張沙河又八里至東西影塘又十有五里至白嶺灣又三里至李山隼而上又二十里至蓮花池又三十里至大豬潭越范暨濮上而西凡渠數百里經澶淵接河沁河沁水過則害微則利有貞節其過導其微復渠而閘之河流旁出不順者堰之於是水不東沖河灣更北出濟漕而河西鄄東曹南鄆北且灌田數十萬頃有貞參綜古法加神用焉乃犍以水門捍以長堤堰有九崇三十有六尺厚十之長百之門之廣三巿六六尺厚倍之堤之厚如門崇如堰長倍之架濤截流柵木絡竹實之石鍵以鐵蓋合土木火金而平水性而報功成又導洛泗之源于山匯澶濮之流於澤督漕渠繇沙灣北至臨清南至濟寧作放水閘於東昌龍灣魏灣凡八水盈丈則開而泄之皆導古河以入海因取金水子母之義沈玄金為物象鎮焉始議者欲棄渠弗治以海漕或議鑿渠發京軍有貞第請蠲河濆牧馬傭而巳有言沮者上使中使問之有貞示以二壺一壺之竅一一壺之竅五注水二壺五竅先涸中使還報上上惟有貞之所為蓋役五萬餘人用木十萬竹倍之鐵斤十有二萬錠三千絙八百釜二千八百麻百萬斤荊倍麻禾秸倍荊土石亡算而用官糧五萬為日五百五十有五而巳是為景泰四年是役也君子以為才天順五年黃河溢潰汴梁土城溺者不可勝計詔工部右侍郎薛遠往視遠分治既績乃作石閘於揚州門以限內外時啟閉明年發丁壯千開祥符曹家溜弘治二年河決原武支為三一決封丘荊隆隙漫祥符長垣而下趨張秋沖會通河奔放于海一出中牟下尉氏一溢蘭陽儀封考城歸德至宿州瀰漫不可禁議者幾請徙河南省避之孝宗以為憂以白昂為戶部左侍郎住治昂舉兵部郎婁性佐之役丁夫二十五萬筑陽武長堤以防張秋引中牟之決以入淮濬州古睢河以達泗自小河西抵歸德飲馬池經符離而南皆浚令深廣又疏月河十餘以泄水塞決隙三十六繇是河入淮汴入睢睢入泗泗入淮以達海而水患寧昂又以河南入淮非正道恐卒不能容復自魚檯曆德州至吳橋修古堤又自東平北至興濟鑿小河十二道引水入大清河及古黃河以入河蓋東北分治而東南主疏五年複決荊隆口東注潰黃陵岡下張秋鎮入漕河與汶水合而北行朝議遣工部左侍郎陳政督治未幾政卒廷推劉大夏為副都御史往大夏以張秋鎮上流為儀封縣之黃陵岡黃陵岡上流為榮澤縣之孫家渡皆宜疏治檄河南參政朱瑄僉事張鼐董之其明年張秋大決奪汶入海水怒益難垂成而敗者屢矣論者洶洶謂宜復海運孝宗覆命太監興平江伯銳往兼治乃於上流西岸鑿月河三里許屬之舊河使漕通不與河爭道乃鑿孫家渡口河七十餘里浚祥符四府營淤河二十餘里以達淮疏賈魯舊河四十餘里繇曹縣糧道口出徐州運河支流既分水勢漸殺乃塞黃陵岡之決荊隆口之源築兩長堤蹙水南下繇徐淮故道其自武陵屬之碭沛凡三百六十里曰太行堤自荊降口起於家店及銅瓦箱東橋抵小宋渠凡百六十里曰新堤又以兩堤綿遠河或失守必復至張秋患漕相地於舊決之南一里許用減水壩法植木為杙中實磚石上為衡木着以厚板上墁巨石屈鐵鍵之液稬埴之壩成廣袤皆十五丈又其上甃石為竇五梁而塗之梁可引纜竇可通水溢則沖齧殺涸則河漕存自春徂夏張秋之決塞賜名安平鎮興銳大夏皆錄功進祿秩有差而遷張鼐為副使專理河事踰年孫家渡漸壅而奔流鼐復疏治之繇朱仙鎮以復項城故道蓋五年而成工 【 李東陽安平鎮減水壩詩黃陵岡頭河水黃沖沙走石聲礌硠北趨平原下廣澤直壞運道無津梁坐令漕舟百萬若山壅民船賈舶徒紛龐帝遣台臣出治水水性硉兀難為降千金作埽萬失力頃刻下墮輕豪芒台臣焦思廢食寢夜夢神禹授以玉簡青琳琅水行在導不在障豈以水石爭濤瀧地靈順軌水怪矢河遂南徙歸徐方因高為陵下為澤復有石壩磊犖長如岡豐功偉績不可以數計此乃餘力非末強憶昔文皇建都向燕薊中導汶泗通漕綱尚書宋公富經畧世上但識陳恭襄武功何人亦奇士盛以勳績為文章四十餘年復一決嗟此之績安可忘帝命儒臣分書刻金石此記正屬臣東陽使船東來一登眺風日■〈風立〉爽炎天涼是時台臣入兵省我在江湖思廟廊但願此岡不墮河不徙縱有帶礪無滄桑按陳恭襄名瑄武功徐有貞也】 始河自清河隙入淮至劉大夏治之□宿遷小河遷竹淮則北三百里矣巳又北三百里至徐州小浮橋入淮正德四年溢皮狐營決曹縣溫家馮家等隙又北沖黃陵岡埽座溢入賈魯河敗張家隙等處縷堤循運河大堤東南行賈魯河下流淤亦出張家隙合而南注遂決楊家隙道曹單城下直趨沛飛雲橋較前徙又北百二十里朝廷敕工部左侍郎崔岩兼右副都御史往治岩發丁夫四萬餘人塞垂成漲潰之代以右侍郎李堂屬薊盜起未即工人年複決黃陵岡是年決曹縣以西從縣北東行曹單民被害益甚以命右副都御史劉愷愷為大堤起魏家灣八十餘里至雙堌集御史趙璜堤三十里續之曹單以寧其後十二年河決城武縣沒焉嘉靖六年河決曹單城武楊家口梁靖口吳士舉庄沖雞鳴台運道大阻下廷臣議其明年河決淤廟道口三十里吳人盛應期起田閒為總河都御史謀疏趙皮塞支河綿亙數百里以濟運道乃趙皮寨為上流地高於河土皆沙疏隨淤功弗就應期日夜止宿水次益卒數萬治之益無成百姓怨應期坐免歸乃命工部左侍郎兼僉都御史潘希曾往代明年豐沛單三縣堤成是歲飛雲橋之水北徙魚台榖亭舟行閘面沛豐以北稍遠水患久之複決趙皮塞榖亭流絕而廟道口復淤議者欲引沁鑿衛置敖倉衛輝繇渦經汴達陽武陸挽之始繇衛北運言人人殊時治河者工部侍郎劉天和專修復故道而已天和既浚河未幾河忽自夏邑太丘等集沖數隙數東北流經蕭縣出小浮橋下濟二洪趙皮尋塞若天助然是為嘉靖十三年蓋河勢南徙便運道矣十九年決睢州野雞崗經渦入淮孫繼口出徐之流淤二洪大涸河臣若河南山東撫臣皆獲罪上命兵部左侍郎王以旌兼都御史督理以旗言所資河者以濟運也河今南徙第疏山東諸泉之入洪沛以南障之堤如會通河制運通矣許之以旗役丁夫七萬開子景高支河一道引水出徐濟洪八月而成上嘉悅晉秩賞賚是為二十一年是時河益南徙益被五河蒙城臨淮諸州邑鳳泗之北祖陵在焉議者以為憂三十一年決房村約淤三十里都御史曾釣役丁夫五萬六千有奇浚之二月而成三十七年河忽北徙新集淤而為陸二百五十餘里閒視故道高三丈有奇河分流弱離為十一河南山東徐邳一帶苦之四十四年河盡北徙出沛之飛雲橋橫截逆流漫散湖陂以達徐從沙河至二洪浩渺無際而河變極矣時工部尚書朱衡與右僉都御史潘季馴請開盛應期新河自南陽達留城百四十一里有奇浚舊河自留出連境山五十三里有奇役丁夫九萬一千八閱月而成而水南趨秦溝隆慶二年河專繇秦溝入洪而河南北諸支河悉併流秦溝三年四年河大漲徐州上下茶城至呂梁兩崖束山不得下又不得決五年乃自雙溝而下北決十餘隙枝散干微淤匙頭灣八十里而河變又極矣議者欲棄干河而行舟於曲頭集大枝閒冬初水落則干巳平沙而枝復阻淺負漕舟千有奇則又議黃河運而開膠泇二河海運之議起矣都御史潘季馴則惟求復故道而已乃役丁夫五萬開匙頭灣塞十餘隙大疏八十里故道漸復六年少保工部尚書朱衡兵部侍郎萬恭悉罷膠泇議一意事徐邳河役丁夫五萬有奇築南北兩堤延袤三百七十里始議列鋪布夫修守如河南山東黃河例萬曆五年河決崔鎮淮決高家堰洪流四溢連年不治詔復以季馴為右都御史總理河漕維時人人言海口當疏季馴言海口不能以人力疏治而可以水勢衝決計莫如築高家堰塞崔鎮朿河淮正流使並趨入海天子可其奏季馴為之三年而高家堰成一夕黃浦涸得龍首以獻其大專車時以比龍首渠雲 【 潘季馴字時良烏程人嘉靖庚戌進士其以都御史治河嘗小艇行河風雨大作震撼波濤中幾覆絓樹抄乃脫萬曆中以刑部侍郎再起治河築高堰捍河而入之海役卒三年凡築士堤丈以億計石堤以數千計塞河口以百計浚運河以萬計閘壩涵洞之屬創數十計而高堰工耴巨季馴時時與傭伍雜處風雨葦舍中無間也累遷刑部尚書書以言官蜚語鐫秩季馴去河復不治後以右部御史起季馴於家滿九年復原官為太子少保工部尚書】 
　　○漕河 
　　漕河漕之道三曰陸曰海曰河陸之運費海之運險惟河為宜元人外有海運而內有會通之河會通河者自任城分汶西北流至須城之安民山入清濟故瀆通江淮漕又自安民山閘河北至臨清凡二百五十里引汶絕濟直屬漳御建閘三十有一度高低刀遠近以節蓄泄此其舊也蓋山東濱海水東注海而元人逆而西之明初太祖都金陵餉悉仰給於南江西湖廣之粟江而至兩浙吳會之粟浙河而至鳳泗之粟淮而至河南山東之粟黃河而至所給遼東軍士一用海運而舳籚侯朱壽航海侯張赫常掌之其末年河決原武漫安山湖自汶上至臨清五百里悉為平沙而會通故道閼不問矣成祖治京於燕自上供以及百官六軍悉仰江南梁稻則用海運法兩浙自浙入于海吳會自三江入于海淮北河南自河惟入于海山東各以濱海州縣入于海皆會直沽達於天津而懷慶衛輝以其舟順衛河入天津來會俱遡白河逆於張家灣輸京師而海舟時溺計臣曰險乃令江南之運皆入高寶諸湖渡淮達黃河陸運百七十里入衛河指天津輸京師而車徒亡算計臣曰費於是屢有言開會通河便者濟寧同知潘敘正以請上使工部尚書宋禮相度還奏便於是遣刑部侍郎金純發丁壯十有六萬塞舊曹州鄆城兩河口瀹河灣抵舊曹州一帶河道開黃河故道起開封城北下逮魚台塌場口以益漕河而命禮董之元人故引山東泉悉入汶河又以汶雜洸洸並泗不能勝東注則為堽城壩截會洸泗西南流以會於濟寧之天井閘而分水焉天井閘者唐尉遲敬德之故也始閘敬德為盧龍節度使為一鎮餉引河為之而元人因其故蓋以天井之南注之淮安淮安捷入海以天井之北注之天津天津捷入海而陽榖壽張之交地勢控天井者數丈水留不走直可載數十石耳故終元之世不敢廢海運而禮以為憂有戴村老人白英謁禮曰南旺地聳盍分水於南旺導汶趨之母命南注洸北傾坎其南九十里使流於天井其北百八十里使流干張秋樓船可濟也禮乃造梁窒汶之入洸者壩戴村迂而遠之遏汶之入坎河者開新渠百十有餘里抵南旺分注之九年道大通從徐州至臨清幾九百里過淺船約萬艘載約四百石糧約四百萬石若涉虛然上為罷海運專事會通矣禮卒屬餉道平江侯瑄瑄尋宋轉運使喬維岳所鑿淮陰故道開清江浦引水繇管家湖入鴨陳隙達淮循宋轉運劉璠所開少河道浚新莊河一帶葺漢陳登所築高家堰防淮者使淮水不東侵堤清江浦鉛缽池柳浦灣迤東隋黃河之漲乃閘清江嚴啟閉令都漕掌錀非漕船鮮船莫得繇閘進堤立淺鋪築牽路植柳陰穿井泉自淮以北一帶而運舟至淮者無過灞渡河之勞阻 【 國朝自作京於燕始命平江侯陳公瑄海漕歲有萬石既而議通河漕亦屬平江治之平江為人闓爽寬毅知書識古今成敗恆以濟人為心乃浚濟寧臨清之河築南望高郵之堤剗呂梁徐州二洪之巨錯浚儀真瓜州之潮港開白塔之河疏清江之浦自徐至於臨清建閘四十有七以畜泄水自淮至於通州濱河置舍五百六十八居卒以治淺緣堤鑿井樹木以待暍者置倉於淮安徐州臨清通州以便轉輸初漕僅倍于海後乃五之而事不壅兵不疲其法至於今是賴嘗論分倉漸運之便漕運官軍之勞馬快船夫之弊亦皆可施於今者蓋自有漕以來鮮有武臣典漕倬有勳績如平江者也】 蓋自有漕以來宋禮之功在會通陳瑄之功在淮南景泰初徐有貞沙灣之後兼督運道北至臨清南至濟寧四百餘里而弘治五年中劉大夏往張秋之役築台立表貫索網聯巨艦宂而窒之士沉而埽壓之繞以石堤輔以滉柱度可三里許二人皆有功於漕嘉靖初沛縣河閼沛河上接南陽榖亭沽頭下出留城南陽閘左滕縣而右魚喜閘出其中其地高聳滕沛間有昭陽湖者又耴下黃水每漫漕趨之諸臣請開新河於昭陽湖東其地東北接沙河南接留城延袤百四十里聳與南陽等明年總督河道御史盛應期以請許之約作者六萬人費二十萬計工巳半屬旱災修省言者多咎新河乃詔罷應期亦罷 【 初應期議開新河管河郎中柯維熊贊之甚力應期督丁趣迫人頗怨囂朝議罷役應期請毋停工緩之一月保可終事維熊復甚言其不便應期亦上疏自理部議上應期維熊俱坐罷職應期果毅任事既奏開新河因謬議紛起欲急於見功以杜眾山遂以嚴急興怨未成而罷然其所開新河後三十餘年卒循其遺蹟疏之運道至今蒙其利雲】 十三年河決趙皮塞榖亭流絕濟寧徐沛間淤數百里總理河道右副都御史劉天和言慮欲行河恐故道難復惟浚淤修閘復先朝成憲為便因培低閘浚月河為減水順水閘壩作者十四萬人費七萬餘為之三月成上晉天和秩四十四年河決沛縣等處流直秦溝淤運道百餘里總河者為潘季馴季馴之議求復故道而巳而工部尚書朱衡則開湖東新河如盛應期所治引鯰魚諸泉薛沙諸河注其中灞三河口瀹舊河修馬家橋堤遏河出飛雲者盡入秦溝是名夏鎮運道大通為穆宗元年黃河沖塞改行茶城與漕交會其後隨淤隨浚又復別浚之然治河之臣先後不一徒知別浚行河而不知夏秋之間黃水大發清弱黃強當其交處倒灌入河河渠淤淀固其勢也苟與黃會何往不淤故季馴之論治水惟求故道順治之而巳四年高家堰大潰淮湖之水洚洞東注合白馬汜光諸湖決黃浦八淺而山陽高寶興鹽諸邑匯為巨浸每歲之夏淮陰畚土塞城門竇穴出入而城中衢可舟也淮既東黃水亦躡其後濁流倒泝清口遂堙而決水行也面宣洩不及上源停住而鳳泗間亦成巨浸矣上即家起季馴治之季馴緣河築堤百五十里近者為縷堤泄驟漲遠者為遙堤防橫溢既成二洪流駛如故季馴之言曰河性湍悍善溢多徙者流漫而沙壅也法莫若以堤東水以水攻沙無散漫無填閼河乃可治此令神禹復生不易吾言矣六年河決邳州運道阻總河都御史翁大立複議開泇口河以遠其勢季馴言泇與黃河相首尾今河南決淮揚北決豐沛漕渠不相屬泇處中將焉用之季馴尋被劾歸詔朱衡與總河都御史萬恭覆視則泇口限嶺阻石竟報罷恭復以仁願總築三受降城法為徐邳順水堤三百餘里運艘束於河流邳睢之間可以稼嘉隆間治河者以衡恭季馴為績恭之言曰行河有八因因河未泛而北運因河未凍而南還因風南北為運期因河順流為運道因河安則修堤因河危則塞決因冬春則沿堤修治因夏秋則據堤防守守有二曰官守曰民守防有四曰晝防曰夜防曰風防曰雨防有三策焉夏秋水發運舸度河漕既愆期河無全算是謂無策運艘入閘國計無虞黃水齧堤隨缺隨補是謂中策四月方終舟悉入閘夏秋之際河復安流是謂上策閘有三曰石閘叢石為之有龍門有鴈翅有龍骨有燕尾曰活閘漕長恐泄木板為之視閘廣狹而多賓焉曰土閘閘水出口與河上下相懸為壩留水以與河接河堤之法有二有截水堤絠婁水堤水之為性也專則急分則緩而河之為勢急則通緩則閼縷水之堤因河勢而東之也治水者便之截水之堤遏河性而阻之也治水者忌之築堤有三夫編設曰徭夫召募曰募夫借泒曰白夫有堤無夫與無堤同有夫無鋪與無夫同堤以防河夫以守堤鋪以居夫參相得也行水之法治有餘先下流治不足先上源季馴之言曰治河之策莫難於我朝而亦善善於我朝自元宋以前欲避河害而已故賈讓不與河爭我朝藉河資運不與爭得乎此謂難矣然以治河之工收治漕之利漕不可一歲不通則河不可一歲不治故元宋以前黃河或北或南魯無寧歲我朝河不北徙者二百餘年一舉兩得所以為善又曰或問河堤之決可罪河乎曰河無不暴要在守耳譬盂水執事不戒損盂一隙水必迸出凡罪水者悉官吏委避自解也 
　　○通惠河 
　　通惠河即玉河也發源昌平州神仙泉過榆河會一馬眼泉遶瓮山後匯為七里濼東入都城西水門貫積水潭積水潭者皇城內西海子也又稍東從月橋入內府環繞宮殿南出玉河橋繇大通橋至通州與白河合袤一百六十里元郭守敬所鑿十里一閘蓄水濟運元人名通惠焉國朝廢不治天順二年漕運總兵官都督楊茂先請修之以省從張家灣陸挽者命戶部尚書楊鼎工部侍郎喬毅往視還言元人舊引白浮泉水往西逆流經山陵恐不宜地理一泉經白羊口山溝雨水沖截西湖草橋泉源不深遠俱難引惟玉泉龍泉及月泉柳河等泉皆出西北一帶山麓誠從西湖源頭閉分水青龍閘引諸泉水匯湖從高梁河量分其半仍從金山河出余自都城外濠流轉與之會更泄入三里河水閘而併流大通橋河隨旱潦為啟閉庶運舟近倉為便明年發軍夫九萬餘往治尋以災異罷後成化十一年詔平江伯銳等浚之一年而成自都城東大通橋抵張家灣渾河日百六十餘里漕船稍通然坐獨引西湖泉水之半不踰二歲淺止如舊嘉靖六年廵倉御史吳伸請復開之上吏戶部侍郎王軏工部侍郎王詔往議軏等言漕國計也必如元人引白河故事令大船皆可直達京師則必大興工役其費稍巨惟據見存故閘稍修治之聽小車剝船並行而載且以便歸運之軍詔可 
　　○白河 
　　白河源出胡地經密雲縣靈霧山為潮河川而富河曾口河七度河桑乾河三里河俱於此會名白河南流經通州合通惠及榆渾諸河至張家灣總名曰潞河並南流楊村以北通惠之勢峻若建並令白河之流淤沙易阻夏秋水漲則懼潦冬春水微則病澀藉浚治焉 
　　○沁河 
　　沁河出沁源縣綿山東谷經太行山麓至武陟縣境與黃河會而東注達徐州前代嘗引以通衛國朝猶然後河趨陳潁入淮不與沁合乃開沁達徐而入衛之道湮其後建言者皆請引沁達漕然沁終不能入漕也議遂寢 
　　○衛河 
　　衛河舊名御河出輝縣蘇門山北泉東北流經浚大名館陶諸郡縣下流會淇漳諸水過臨漳分為二其一北出經大名至武邑以入滹沱其一東流經大名東北出臨清至直沽會白河入海今為運河自德州而下漸與海近卑窄易沖潰永樂十五年命宋禮經度二小渠泄暴水入土河復穿小渠抵海豐縣大沽河入海正德十三年引漳水西通入河其後有言引黃河入衛通漕以達占師者然皆不行 
　　○濟河 
　　濟河發源為沇既東為濟出垣曲縣王屋山既見而伏東出濟源縣二源合流至溫縣歷虢公台入河復出河之南溢為滎又東出於陶丘又東北至壽張縣安民合汶水北東至愽平入海此汶之故道也元時作堽城壩遏汶入洸南流至濟寧合沂泗二水會於淮我朝遏汶入南旺於是洸沂泗自會濟而汶不復通洸今沂州亦有汶河一出蒙山東澗谷一出沂水縣南山谷俱入邳州河 
　　○沂河 
　　沂河源出曲阜尼山西南分流為二一西流至兗州府城東金口壩上與泗會一與泗南下二水南趨其故道從塔里河出師家庄閘河元時作金口壩遏二水繇黑風口入濟又南流會洸水至濟寧出天井閘國朝因之又有出沂水縣艾山者會家陀沂水諸泉與沂水汶合流至邳州入淮按職方氏青州其浸曰沂□禹貢於徐州亦曰淮沂其又蓋青沂源也徐沂流也 
　　○泗河 
　　泗河源出泗水縣陪尾山四源並發循山西流二里過卞莊城合為一又西流至兗州府城東又轉南流經橫河與沂合元人遏令繇黑風口入濟西南入於河復出河之南溢為滎又東出陶丘北又東至荷澤又東北至壽張縣安民亭合汶水又東北至愽平縣入于海又自泰山北與齊東南諸谷水西匯於黑水灣又西北匯於柏涯灣抵渴馬崖崖北又涌為趵突等七十餘泉復溢為大小清河元人壩金口傍有河西通濟沇併入會通河永樂中宋禮開會通河自安山河西南行繇壽張而北至東昌又西北抵臨清引汶絕濟屬之衛 
　　○淮河 
　　淮河出平氏縣胎簪山經桐柏其流始大至泗州山橫截遂界沙湖洪澤諸湖出清河口與黃河會東入于海 
　　○汶河 
　　汶河三源一名小汶一曰大汶一出萊蕪縣原山陰與寨子村合而南流會洸水至濟寧天井閘以濟運國朝因之山困水汶耴大伏秋防暴漲焉 
　　○洸河 
　　洸河汶支也水經不載元人於寧陽堽城作斗門遏汶益漕洸名始着自寧陽縣西北南流至高吳橋會寧陽諸水經濟寧城東與沂泗合入天井閘元人故道也宋禮分水南旺汶不復堽城會洸然洸不可無紀也 
　　○盧溝河 
　　盧溝河出太原天池伏流至朔州馬邑從雷山陽發為渾泉而為桑乾河鴈門應州雲中諸水皆會經太行山入宛平縣界東南至看舟口分為二一東流至通州高麗庄入白河是為渾河一南流至霸水合易水又南至丁字沽入運河仍從本河是河過懷來朿兩山間至京城西四十里石經山東地平而土疏衝擊震盪遷徙不常往代雖嘗修築國朝特重雲 
　　○桑乾河 
　　桑乾河發源馬邑金龍池百斛湧泉遞邐東下從大同古定橋抵保安州又流至盧溝會於天津起盧溝橋務里村至古定皆可舟議者欲道宣大運道以中道有石阻乃罷議 
　　○滹沱河 
　　滹沱河出繁峙縣泰戲山匯為三泉流稍延漫循太行掠晉冀蜿蜒而東又東北至青縣分山河口入運河下直沽入于海班史稱徒駭是也後就湮不可據至國初流藁城迄今又不知幾徙或謂是河東趨真定繇晉州紫城口南入寧晉會衛河入海其故道自紫城口沖潰東流道非其故而朿鹿深州被水患後屢議浚復中官大家重棄成田不欲也 
　　○薊州河 
　　薊州河運薊州軍餉也國初用遮洋船從直沽出海轉餉薊有漂沒天順二年開直沽河焉 
　　○昌平河 
　　昌平河運諸陵官軍餉也起鞏華城外安濟橋抵通州渡口止袤百四十五里 
　　○密雲河 
　　密雲河運密雲官餉也本白河上流自牛欄山而下與潮河川交會水勢深廣嘉靖三十四年總督薊遼保定都御史楊愽請捍塞就通利合以濟餉四十三年總督劉燾發卒浚治而潮河川直達通州凡密雲鎮歲餉十萬悉用小舟轉粟省車挽入河費上嘉燾賜賚之 
　　○天津海口新河 
　　天津海口新河河長十四里四十八步繇王家淺抵冀家灣開運道 
　　○徐沛山東諸湖 
　　徐沛山東諸湖在運河東曰水櫃儲泉以益不足在運河西曰斗門分漲以泄其餘南旺湖屬濟寧州周圍百五十餘里運渠貫其中東岸為南旺東湖汶水自東北來界為二界之北為馬踏湖南為蜀山湖俱屬汶上縣又南為馬場湖屬濟寧皆綿延可七八十里又南八十里為南陽湖即獨山湖屬魚台縣圍七十餘里引沙河徑其中入新河西岸為南旺西湖北三十里為安山湖屬東平州屬八十三里余百二十步南百九十里為昭陽大小湖大湖袤八十里小湖殺三之一連而貫圍八十里余北屬滕南屬沛放水竹薛河從金溝口以達舊運河孟嘗君封薛故名薛河也巳而河決乃棄沽頭開新河於湖東南陽在東昭陽在西去湖水益遠蒲灣泊或家湖屬汶上赤山湖微山湖呂孟湖張庄湖四湖連注八十里屬徐州引薛河出地浜溝入新河蛤蟃湖長二十里周湖如之連汪湖殺四之一柳湖猶是俱屬邳州落馬落長六十里茅湖次之黃墎湖殺三之一侍丘湖長三十里含基湖如之埠子湖袤增五十里俱屬宿遷縣大庄湖長十里崔鎮湖三之□俱屬桃源縣杜村湖長十里萬家湖如之俱屬清河縣是諸湖者運河之外也而藉以資運管家湖在淮安府白馬湖長三里汜老湖三而十之即寶應湖也界首湖一名津湖裡與白馬埒俱屬寶應縣新開湖長三十五里湖東夾河是名康濟屬高郵州故名高郵湖也運經高郵九十里湖居三之一焉故東直南北為堤舟行其中西風與舟觸輒敗弘治六年戶部侍郎白昂請更鑿復河利牽挽既成賜名康濟河也邵伯湖長十里有八屬江都縣是諸湖者運道之經也南道江北通淮歲修之費視南旺諸湖倍 
　　○山東泉源 
　　山東泉源百八十齣濟兗二府一十六州縣新泰萊蕪泰安肥城東平平陰汶上蒙陰之西寧陽之北九州島縣之泉俱入南旺分流是為分水派也泗水曲阜滋陽寧陽迤南四縣之泉俱入濟寧是為天井派也鄒縣濟寧魚台嶧縣之西曲阜之北五州縣之泉俱入魯橋是為魯橋派也滕縣諸泉近入獨山呂孟等湖以達新河是為新河派也沂水蒙陰諸泉與嶧縣許池泉俱入邳州是為邳州派也皆所以濟漕河也徐呂而下黃河經行無藉泉矣立春後東風解凍河邊人候水初至凡一寸則夏秋當至一尺謂之信水二三月桃始花泮雨積川流盛長謂之桃花水春末蕪菁花開謂之菜華水四月壟麥秀謂之麥黃水五月瓜實謂之瓜蔓水朔野之地深山窮谷堅脫泮監夏消盡而沃盪山石水帶石腥併流乎河故六月中旬謂之石山水七月菽豆秀謂之豆華水八月荻薍華謂之荻苗水九明重陽紀節謂之登高水十月水落安流謂之復槽水十一十二月斷水雜流乘寒復結謂之蹙凌水非時暴漲謂之客水皆當廵守而伏秋勢耴盛則當晝夜防此其資國儲者也若夫湖塘陂堰以至川原所過渠溝可引在郡國多有之民間往往藉溉浸舟行井飲之利善為政者或疏以便民或堤防之以捍患太祖初定天下詔民間有以水利奏者遣行視修治蓋其重也記其要且大者附焉 
　　○沿海塘 
　　沿海之塘海鹽為大海鹽縣勢演海延袤一十八里北有乍浦山遠峙三十里外南則秦駐白塔二山夾峙一嵎與乍浦相望勢若拱抱而海鹽居其西南之一灣潮水自東北來趨瀦泄無歸一遇東北風起怒潮奔騰摧擊勢不可當所恃為捍蔽者惟土石二塘洪武二年肇建石塘焉 
　　○川都江堰 
　　川都江堰自秦時鑿江水灌成都田歷代皆用鐵石水溢輒復壞洪正九年彭州知州鬍子祺易以竹木省費利溥民便之 
　　洪武十二年從曹國公李文忠言命陝西西安府穿築城中遙引龍藐渠水從城東注入民獲甘飲無鹹鹵焉 
　　二十三年修崇明海門二縣潮決堤岸共二萬三千九百三十三丈役淮揚蘇常民丁二十五萬二千八百餘人 
　　二十四年築上虞縣海堤四千丈作者萬六千一百六十人是歲修寧海奉化二縣海堤共四千三百四十丈作者萬一千六百餘人 
　　二十五年浚潭陽縣銀野東壩河道至胭脂河壩共八千二百二十丈作者三十五萬九千九百人 
　　二十六年鑿鬱林州南流北流中隔之江以通舟檝 
　　三十一年命長興侯耿炳文發民兵修涇陽縣洪渠堰又浚堰渠十萬三千百六十餘丈堰故灌田二百餘里利及涇陽三原醴泉高陵臨潼五縣 
　　永樂元年嘉定縣民程言東吳水利舊有錢塘吳淞婁三江所仰財賦數百萬吳淞一江連跨蘇松東抵滄海西接太湖淀湖之水溢則泄于海海湖則入於湖比年壅塞為平陵水脈不通五六月間旱高田概槁至七八月霖水漲溢又盡渰沒民所以典鬻男女盪折產業甚至棄散逃走而負征斂上以蘇州知府湯宗不治征下獄使原吉詣疏鑿原吉上奏臣行視水利參考輿論得其梗槩蓋浙西諸郡蘇松耴下嘉湖常三郡土田下少高多環以太湖綿亙五百餘里納杭湖宣歙諸州溪澗之水注澱山等湖以入三泖拯治之法要在浚條吳淞諸浦港泄其壅遏以入于海臣謹按吳松江舊袤二百五十餘里廣五百十餘丈西接太湖東通大海然當潮汐之沖沙泥淤積前代屢浚屢塞不能經久自吳江長橋至下界浦約百二十餘里雖雲疏通多淺窄處自下界浦抵上海縣南蹌浦口可三百餘里灔沙淤泥洨蘆叢生欲即開浚為力又大臣相視得嘉定之劉家港即古婁江徑通大海常熟之白茆港徑入大江皆系大川急流宜浚吳淞江南北兩岸安亭巷浦港引太湖諸水入劉家白茆二港使直注江海又淞江之大黃浦乃通吳淞要道下流壅塞難即疏浚傍有范家浜至南蹌浦口可徑達海宜浚接大黃以達泖湖之水此禹貢三江入海胡道也上從其言事成覆命復言水雖繇故道入海而舊河港未盡疏浚恐淺狹淤塞不足經久上復使治之命大理少卿袁復副原吉復浚蘇州千潡浦致和塘安亭顧浦陸皎浦尤涇共二萬九千二十丈浚淞江大黃浦赤鴈浦范家浜共二萬二千丈而下流疏通是年復浚通州徐灶食利等港共萬八千七十三丈件者萬一千七百餘人 
　　六年命平江伯陳瑄修海門縣捍堤岸南北百三十餘里作者丁夫四十萬人 
　　十二年修壽州安豐塘水門十六座及牛角壩抵新俞鋪堤萬三千五百餘丈 
　　正統十三年迭溪千戶所以無井泉就水飲馬溝為番蠻所困廵撫右僉都御史寇深鑿飲馬溝水入城邊人以為功 
　　天順二年修四川萬工堰可灌田千餘頃名萬工以費工也 
　　八年廵撫陝西右副都御史項忠奏西安府城內井泉咸苦飲者輒病舊引龍首渠水從東門以入水道依山七十里而遙且水利止及南餘三方皆不及成西南皂河相距灌一里許城穿一渠引水從西入令與龍首渠水相濟闔城之民利焉可其奏 
　　杭州本江海故地水泉咸苦自唐刺史李泌引湖水入城中為六井然後民足水井邑日富兼可灌田宋守臣蘇軾復鑿為九渠後漸湮失成化十一年浙江右布政使寗良議錢塘門左涌金門右其閒有九渠之一直可因舊路復浚以通湖水且構橋置閘便來往御暴漲詔允其議民甚利焉 
　　弘治七年命工部左侍郎徐貫兼右僉都御史理浙西諸郡水利貫請以主事祝萃從時浙西水道自夏原吉浚治之後年久湮塞貫命萃浚吳江長橋一帶導太湖水散入澱山陽城昆城等湖泖復開吳淞江並太石趙屯等浦泄澱山湖水開茆港白魯洪鯰魚口等處泄崑承湖水開斜堰七鋪鹽鐵等塘泄陽城湖水各注於江海下流疏通乃開湖州縷涇常州百瀆泄所受諸山湖水俱入於太湖又開各處斗門以泄運河水繇江陰入大江而上流亦通焉是役也計修浚河港涇瀆湖塘斗門堤岸百十有五道作者二十一萬六千二百八十餘人給口糧一十五萬三千五百七石論者謂祝萃之功為多 
　　郎曰自有治河以來議者齗齗乎棼棼乎稍有不行別議鑿浚費不貲矣余觀劉天和潘季馴所論則治黃河在循故道治漕河在沿舊制而已物有小大物之形也情則一而已矣泰山之於兵垤河海之於行潦寧異情者覆杯水於坳堂之上有所剽之則加溢矣有所控之則旁泛矣去其控者而剽可消也黃河雖大何以異此予讀季馴治黃之議但欲循河故道束而湍之使水疾沙刷無留行而又近為縷堤縷堤之外復為遙堤使水益淺遠以不至旁決蓋嘉靖隆萬之間季馴四治河河皆治
