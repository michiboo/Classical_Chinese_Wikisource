
●名山藏卷之二十一 
　　臣何喬遠恭輯 
　　典謨記二十一 
　　◆典謨記二十一 
　　武宗毅皇帝二 
　　○武宗毅皇帝二 
　　十年正月乙丑將大祀羣臣待誓戒申刻乃免朝戊辰祀南郊已已二鼓還兵科給事中良佐言郊廟之祀省牲誓牲齋靜以專宵夙蒞事明信致享期昭假也爾者太廟之祭日暮行禮郊祀誓戒百官佇集終日忽免朝昏暗中執駕之人一呼而散宿衛之士羣噪而奔當臨齋宮百官晨而候駕暮往至壇一鼓免朝隨即行禮行禮方畢隨即下營至於次日夜分乃返一切非時與制矣又凡節令大朝賀每至昏暮而司晨之官尚報卯刻傳之四方所損非細乞自今敬時而慎禮不報京師訛言選女後宮民閒女皆不如禮而嫁人二月保安寺大德法王綽吉我些兒為其徒領占綽節兒綽供札失請得為正副使還居烏思藏比大乘法王例入貢並給與國師誥命得人番熬設廣茶下禮部尚書劉春議不可令複議春執奏詔與誥命罷設茶敕是時上習番經被番僧服綽吉我些兒輩出入豹房參廁權貂及領占綽節兒等歸輜重相屬傳郵煩費焉三月大學士楊廷和丁父憂上留之請終制三請乃許主事戴冠言朝政三事降為驛丞四月以太監守備黃花鎮自內旨江西副使胡世寧上書言請防寧寧王奏世寧為妖言令錦衣捕治世寧閒道自詣遂下鎮撫獄論戍邊閏四月虜寇延綏寧夏五月京城內外多盜令提督廣東市舶太監曹宏采奇香土物以進大護國保安寺右覺義班丹倫竹為其師祖大善法王星吉班丹乞祭葬禮部執奏無故事特許之六月朵顏夷分道內侵以都指揮同知桂勇署都督僉事充副總兵御之庚午月食既上微行西安門外越宿歸七月廵撫江西都御史俞諫討醴源賊徐九齡等平之虜入延綏焚圪塔等墩監察御史高公韶論劾兵部尚書王瓊瓊奏辨有旨令公韶首實御史鳳鳴等疏捄不聽降公韶富民典史重新太素殿及御馬監鍾鼓司南城豹房新房火藥庫天鵝房船塢太素殿侈於舊制八月虜大入固原九月虜寇隴州亦卜刺復寇洮岷以太監鑾鎮守陝西景鎮守河南甫鎮守湖廣自內旨命御用監太監永同御馬監太監大用總管神機並提督十二團營以御馬監太監忠監督團營西官廳保管神機營中軍四司立威營學管神機營右哨頭司並鼓勇營十月以太監奭鎮守山東調鎮守貴州太監泰於雲南以太監鎮代之自內旨十一月嬖倖言西域胡僧有知三生者西人謂之活佛上使太監劉允往迎率指揮千戶百餘人甲士千以珠琲為幡幢黃金為七供賜法王金印袈裟及其徒饋賜巨萬計勑以十年往返得便宜處置錢物益發官軍護送之十二月癸丑朔日有食之虜入渾源應州馬邑威遠山陰等處戊辰月食命太監郭原鎮守遼東劉祥鎮守延綏寧城總鎮兩廣許蒲鎮守江西王保鎮守四川自內旨賜都督朱寧及妻並三代誥命 
　　十一年正月監察御史程啟充言自古聖帝明王勤惕匪懈所以畏天命人心勵臣工威夷狄也正旦令節文武百官夷蠻之使待漏入賀迄酉而後禮成迨散朝則夜久矣臣工枵腹奔命前仆後躓蹂躪爭歸有將軍趙朗竟死禁門其它小臣失簮笏毀冠裳至以得生相慶午門左右吏覓其官子呼其父仆求其主喧如市衢玩莫甚焉今郊祀在邇賀出有期伏望屏棄宴遊益崇儆畏以肅臣民觀瞻不報南京六科給事中懋等言直隸鎮守太監於熹故違敕旨輕舉燒荒損折官軍為罪大矣廵按御史張經劾奏陛下置熹不問而獨逮治經寧波民臣為市舶太監崔用事詐取民財姦淫婦女殃民甚矣知府翟唐勘臣不法陛下置不問而獨逮治唐臣竊惜之伏惟敕下法司從公勘實果其被誣即垂寬宥不報頃之御史啟言經及副使胡世寧久系獄乞出之奪其俸虜寇龍門等衛復寇高台雲州二堡二月敕召楊廷和廷和請終制許之給故右都御史熊繡養贍米月一石令居庸關擒致生虎豹御史屠僑言居庸關東北陵寢地諸兵以守關為重不宜使擒生不報亦卜刺殘虜復寇西海虜入清河堡三月都督僉事馬昂之妹美己適人有身矣江彬以聞上召之昂妹善騎射解胡樂達語上嬖焉以昂為右都督賜第太平倉東馬氏一門無大小皆賜蟒衣宦者呼昂舅科道官言昂驕淫廢將不繇超薦旨從中下合朝惑駭昂兄弟子侄出入禁闈陛下降等削尊與其坐起睥睨熏灼外人盻畏陛下移於尤物蓄此禍水不韋李園其將復見昔王氏封侯黃霧四塞昂拜官之日異亦若是男戎曰幸女戎曰嬖馬昂女弟殆女戎也皆不報其後上從數騎過昂飲酒酣召昂妾昂不應上怒起昂妹乃踈廵按直隸御史盧雍言宣府北鄰醜虜氣候風土大殊內地城中居室稠密下民安土重遷近者道路傳言朝廷欲為離宮宣府以備臨幸輕出萬乘之重怨咨窮檐之心臣切謂不可不報大學士梁儲請擇藩屬之賢者召入京師以備儲選不報四月寧王宸濠造離宮城東北請名焉賜名曰陽春以太監清鎮守河南自內旨五月河南大飢賑之贈故布政使陳選為光祿卿與諡自宮男子三千四百餘人充海戶人月予斗米以內官監暘鎮守騰衝金齒自內旨六月命尚衣監太監智大織造於蘇杭七月以御馬少監升守備倒馬關自內旨織造太監宣過沛索挽舟之卒千沛知縣胡守約予五百補之以佣錢宣怒自至縣捕吏守約與宣爭宣還奏命逮守約詔獄既至勒為民出胡世寧調戌之虜突入白羊口邊報急命左都督劉暉仍充總兵官太監張忠監督軍務參將桂勇賈鑒各領官軍御之瀋王幼■〈土學〉薨八月大閱取太僕戰馬二萬賑宛平縣貧民之遭虜殺掠者虜寇宣府及清河鹻場地方九月虜犯龍門所上猶縣盜謝知山起虜遁十月御史徐文華論太廟禮下詔獄黜為民鎮守浙江太監堂奏僉事韓邦奇沮格上供詔逮訊錦衣獄既至黜為民十一月給事中徐之鑾言邇者都民爭言京師西角頭新設花酒占房或雲車駕將幸其閒或雲朝廷實其利陛下主天也民物富四海何至競錐刀倡優之館請亟罷之不報湖廣賊賀璋等平以修理象房畢工賞左都督朱寧工部尚書李鐩侍郎俞琳劉永白金紵絲有差旗較匠役與升賞者四十餘人以劉愷李浩為禮部尚書張昱為鴻臚寺卿魏境為鴻臚寺左少卿自內旨降吏科都給事中呂經禮科都給事中潘塤一級補外自內旨科道官言今者用舍違宜爵賞太濫貪污竊位奔競肆行尚書以傳奉而驟得卿相以乞憐而苟安銓曹失職甚矣功次冒濫邊備廢弛黨逆者得襲官失機者得倖免推舉悉繇風旨是非不恤人言本兵廢墮極矣經塤二臣給事吏兵不敢瘝官上負陛下所以參駁論列屢爭可否兵部尚書王瓊忌塤執駁太甚假手內降連坐及經陛下不察而隳其計臣恐從此軟熟成風廉恥道喪耳目之司壅蔽敢言之氣摧折也伏望回成命召使復職不報遣太監□燒造瓷器於饒州十二月丁未朔上視郊祀牲車駕暮出夜入邊軍馳騎擁門扈從諸臣多蹂踐者命左都督劉暉充總兵官署都督僉事傅愷充左參將都督僉事張椿充右參將操練團營東官廳軍覆命暉選遼東精兵三千一百三十人以參將一人統之榆林游擊將軍杭雄充參將選補所部軍如遼東數團操聽調升都指揮同知神周為後府都督同知詹冕為都指揮僉事自內旨 
　　十二年正月丁丑朔晡鳴鼓漏下十刻乃朝朝散百官吏卒相失噪沸有踐死者戊寅召內閤府部大臣及科道官左順門召甚急曰已丑郊既將畋南海子皆諫已丑郊畋南海文武大臣追從駕方縱獵門閉立而待既晡使歸候承天門漏下十刻駕還宮庚寅御奉天殿羣臣行慶成禮既夜宴辛巳賜所獵獸於諸大臣及五品以下二月織造袍服於陝西給事中任忠言陝西地瘠早寒民多穴居衣皮餔藿無他生計頃者沿邊被虜殺掠耕牧曠廢腹里有三四府僅完又以調集士馬轉輸芻糧亦皆疲斃麰麥稿於春夏苗稼盡於雪霜逃竄流移十室而九近傳取黃牛皮及織造龍衣費輒數萬張太監往彼催辦進貢諸物索督峻急臣近奉使實親目之鳥窮則啄獸窮則攫臣不勝意外之憂民或啄以攫不報以太監吳經崔安守備南京自內旨虜入開原鎮夷堡參將孫棠太監王秋等御之追至創忽兒河斬首八十六級三月癸已賜舒芬等進士及第出身有差先是上騎至東西華門閽者伏馬首諫回轡屢矣是日從數人出北安行東市比夜乃歸傳制四月命許泰張彬張洪同新寧伯譚佑等監試武舉六科都給事中石天柱等言近毀積慶鳴玉二坊民居有言欲造皇店酒館有言欲營義子府第有言欲開設教場者老稚轉徙哀號垂涕夫開設皇店數年於此商賈苦科索閭閻艱貿易朝廷得利甚微而下同壟斷不罷即已復增設之則非恩也孰非陛下臣子從何有所謂義者高門堊廬居此嬖佞則非體也教場故宜城外在禁中者演習中官而已造鎮國府內操邊軍已謬誤矣更展拓之則非制也夫二坊之民近在西安門外也陛下於荒州遐部一聞窮苦尚降綸音紓厥愁困何至令肘腋下若禽獸驚駭毋所迴避伏賜停罷不報六月乙已朔日有食之賜後軍左都督許泰前軍右都督張洪國姓七月上幸南海子馳一騎而已從近嬖數人部院台諫諸臣詣跪海子門請還蹕上使慰之示還期至期不至諸臣洶洶欲再往諸大臣有言古者天子四時廵狩南海子階序耳洶洶者徒搖人心諸臣乃止八月甲辰朔上微服出德勝門幸昌平欲出居庸關關御史張欽兵而立關門以攔駕三抗章乙已大學士梁儲蔣冕毛紀追請還蹕於沙河不納丙午儲及諸臣復請不報已酉上不得出關乃往東馬房輚通州循南海子返丙辰上還豹房戊辰上夜視朝庚申梁儲等請擇宗室中親而賢者一人使司香內殿以預儲德王見潾薨丙寅上復夜出德勝門趨居庸辛未上度居庸門曰始張御史閉關吾今亦來此遂幸宣府令谷大用禁關癸酉梁儲請還蹕不報九月甲戌朔上駐宣府江彬營鎮國府第以居士羣臣上疏不報壬辰上駐蹕陽和城自號總督軍務威武大將軍總兵官丁酉萬壽聖節羣臣朝服遙賀戊戌虜屯五萬餘騎玉林將入寇命總兵官王勛副總兵張輗游擊陳鈺孫鎮軍大同遼東參將蕭滓軍聚落游擊時春軍天城副總兵陶傑參將楊玉軍延綏參將杭雄軍陽和副總兵朱鑾軍平虜游擊周政軍威遠庚子獵陽和大雨雹士有死者以百萬金勞軍夜星隕辛丑幸大同虜分道南下勛輗鈺鎮率部領御之上命春滓往為援政鑾及參將麻循高時尾虜後調宣府總兵朱振參將左欲郝勛龐隆游擊蘄英俱會於陽和參將江栢張昶為後應十月癸卯朔上駐順聖川甲辰勛遇虜繡女村督兵步戰虜南循應州去乙巳輗鈺勛遇虜應州城北戰數十合薄暮虜傍東山近圍勛比曉大霧乃解丙午勛等遇虜澗子村大戰諸將兵皆至虜以別騎迎敵不得合上率太監張永魏彬張忠都督朱彬等兵來援眾殊死戰虜秋郄軍乃合即壘其處止乘輿丁未虜來功壘上督諸將戰辰及酉百餘合乃退戊申引而西上與諸將且戰且進追至平虜朔諸邊會大風霧晝晦乃還辛亥虜犯暖泉溝泥河兒上率兵駐老王溝虜退還蹕大同左衛已虜復入玉林城西上復分軍諸將軍按伏待十一月癸酉朔上駐蹕大同戊子還至宣府辛丑冬至羣臣朝虛朝班行亂十二月諸大臣請駕居庸關關有禁乃還閏十二月丁亥上迎春宣府以大車數十使僧與女共載女執球車驅之轂擊僧首相觸或墮上大樂焉大學士楊廷和服闋還朝與蔣冕請駕於居庸上止之 
　　十三年正月庚子朔羣臣朝不賀賜鎮守浙江太監王堂生祠額並護敕京畿飢多盜命賑饑上將還京使中官預言上意於羣臣所以迎駕禮賜羣臣衣若馬為御幄迎駕所賜衣一品鬥牛二品蟒三品飛魚四品及翰林學士至侍讀皆麒麟五品堂官六科長皆獅翰林史官給事中郎中員外皆彪獨御史豸羣臣鳩私金具羊酒金彩帛彩帳收十彩聯千數帳聯皆鏤金文文稱威武大將軍百官列次不稱臣乙已駕次懷來丙午大雨雪夜良久天子擁邊騎戎衣里赤劍而騎炬光煜煜浴鐵閒羣臣服曳撒大帽衣所賜衣系鸞帶叩頭迎道左既至幄天子下騎坐羣臣手進紅梵夾陳羊酒白金彩帛楊廷和奉觴梁儲注蔣冕奉果毛紀奉金花天子接飲曰朕手斬虜首一於榆河皆叩頭賀遂起馳人宿豹房丁未大雪戊申駕出齋宮庚戍祀南郊復如南海子觀獵辛亥夜二鼓駕還壬子御奉天殿羣臣行慶成禮夜分宴已未賜所獵獸如去歲庚申陳鹵獲器械諸物奉天門下令羣臣縱觀之賜銀牌一品白金二十兩二品三品白金十鏤曰慶功飾五采組貫朱四品五品及都給事中白金五兩左右給事中四御史三鏤曰賞功組貫青各被花紅布葢賜如所進賀數翰林官不賀亦不賜是日申刻上單騎出德勝門復如宣府從者四人余以次追去楊廷和與羣臣諫不從二月已卯太皇太后崩壬午上至自宣府乃發喪朱彬遣百戶英捉人於平谷御史董相杖系之彬以聞下錦衣獄已降為州判廵按山東御史王相禁緝非例供奉鎮守太監黎鑒劾之逮系詔獄降為知縣上曰大行皇后山陵開隊道朕輕騎往視且徧祭於諸陵羣臣諫非故事陛下其將幸宣府工科都給事中石天柱刺血書疏以止上行皆不納三月庚子上大行太皇太后尊諡詔天下以陽和衛都指揮僉事馬炅守備儀真兵科都給事中汪玄錫等言炅起納粟即有功宜換授總旗而已不繇兵部論薦越為守備體要大不可者不納勒致仕左都御史彭澤為民逮治甘肅廵撫都御史李昆兵備副使陳九疇尋調都給事中石天柱王壙於外任以都知監太監劉岑守備開原王秩調守備山海關御馬監太監黃玉分守潼關自內旨都給事中汪玄錫等言非制不報以太監俟欽守備萬全左衛馮敬分守萬全右衛葉森分守獨石馬營王忺鎮守甘肅劉德分守涼州李昕監鎗寧夏自內旨戊辰上如昌平四月已已朔祭六陵隊幸密雲密雲民訛言欲括女子斂財物進奉皆驚疑避匿哭泣相聞永平知府毛思義出教今大喪未舉車駕必不遠遊我民其曠心奠業毋信奸徒滿讕造言敢稱駕至援民者太守捕治之或奏其言上怒執系錦衣獄已降為邊遠知州乙亥風霾晝翳日免白暈無光有仇殺人者官較獲之兵部歸功朱寧遂加寧歲俸官較友等十人皆升賞有差谷大用提督居庸關獲孤旅三人逼掠之使自誣為奸細以聞皆不敢辯上嘉大用功加歲俸乙未上幸喜峰關過灤河見溪流沙回意有寶物命取之得異珠焉五月已亥朔日有食之上幸銀山薊遵化駐蹕大喜峰口駕出口外至於溜津獵於古北漁於灤潵庚戌打魚乾偏涼汀乘舟至北釋院口手打捕辛亥觀海於泊河觀魚於佛住山致朵顏三衛夷納質宴勞初上幸河西務指揮勛藉言供應科擾盜侵廵按御史劉士元按之至是勛逃行在所因嬖倖譖士元上怒命裸縛於行在軍門訊之駕方蹕於野束楊鞭之檻車入京並執知縣曹悛等十餘人並下錦衣獄羣臣諫不聽戊申上還京賜羣小賜姓者朱山等十人俱為錦衣衛小旗賜西域番僧食茶八萬九千餘斤人許帶六千斤下番不為例六月庚辰孝貞太皇太后梓宮發引結平台焉上晨出北安門迎皇太后御平台候殯復入宮率番僧梵呪遂親奉梓宮以朝祖羣臣為祖祭上戎服馳過顧待從之馬逸超騎而乘是夜宿清河癸未梓宮至山陵奉安於獻殿遣駙馬都尉元等分告於六陵上忽馳至陪祭官皆驚散遂飲獻殿宿焉甲辰梓宮葬茂陵乙酉上奉主還京壬辰陪祭執事官候於廟酉初刻上乃至降輦升階及門大雷電雨如注燈燭滅朝臣衛士奔避班行亂禮廢奉鑾臧賢請疾上眷留之調升綏德衛副千戶欽為錦衣正千戶更姓朱舍人鑒等十三人俱授錦衣衛小旗革守山海關主事即太監王秩掌之賜秩敕得與鎮廵官議事自蘆溝橋至涿多盜以太監張忠都督朱泰充總兵官侍郎王憲兼左僉都御史提督軍務以捕盜調鎮守密雲太監於信薊州以太監邢安代之以參將李青充副總兵自內旨七月遣清平伯傑等封瀋世子詮□為瀋王使十三出庚子晡告廟傳制駕升殿忽大雨朝臣趦趄東角門衛士督促就班雨傾盆朝臣立水中拜興無序未及宣制衛卒舁寶輿出夜深黑喧閧如沸羣臣靴注水朝大喧上自名壽曰近歲虜屢犯順承平日久朕慮廢兵特命總督軍務威武大將軍總兵官朱壽統率六軍至於遼東宣府大同延綏陝西寧夏甘肅隨布人馬或守或攻內地河南山東西南北直隸儻有小寇亦便往翦削期於珍殺腥膻靖安民物其即書敕付之遂召諭內閣及大臣科道官於左順門皆伏門下泣諫不納時大學士楊廷和稱疾不出上促梁儲毛紀敕儲奏不敢者再上怒詰責儲曰何逆命儲對臣草敕乃名君因伏地泣上大怒手劍良久罷上使御史差次應州功凡五萬六千四百四十九人下兵部尚書王瓊議當升賞者九千五百五十五人上曰朕親臨轉率少擊多振威全捷非若承命專閫者其如御史所差次六科十三道言是役也斬虜首十六級我軍死者十二人重傷五百六十二人其閒未出國門者不可濫與上不納於是加太盛張永魏彬張忠歲祿二十四石蔭弟侄一人錦衣正千戶升右都督朱彬三級蔭一子如之給太監佛保等八人各歲祿十二石蔭弟侄一人錦衣百戶升參將神周一級蔭一子如之其餘總兵副總兵參將督餉侍郎廵撫都御史廵按御史管糧郎中主事及官旗軍各升賞有差上曰總督軍務威武大將軍朱壽親統六師剿除虜寇保眾安民邊境肅清聖武神功宜隆報之其特加公爵上曰從征臣士既論功矣尚念太監谷大用掌守關城勤勞夙夜蕭敬溫祥賴義秦文張欽蔣貴韋霦張淮李英典司機務慎重安詳張銳並都督朱寧提督官較防察周密兵部尚書王瓊並侍郎陳王王憲勤於籌議太監於經周昂奉命往來不懈都督朱寧朱洪宋贇練士馬大用銳並敬等各歲加祿米二十石蔭弟侄一人寧瓊各賞銀五十兩紵絲四表里蔭子一人俱錦衣衛世襲正千戶經昂反加祿米十二石蔭弟侄一人王憲反蔭子一人俱錦衣衛世襲百戶泰洪贇各升一級錦衣衛官舍朱政朱勛朱舍利朱得那左右效勞各蔭為本衛百戶世襲指揮使上曰內閣楊廷和梁儲蔣冕毛紀運籌定議恊力成功各賞銀五十兩紵絲四表里蔭子侄一人錦衣衛世襲正千戶文武各衙門皆供事勤勞五府六部掌印官都察院左右都御史等官各賞銀五十兩紵絲四表里五府堂上見任並侍郎副僉都御史通政使大理寺卿錦衣衛堂上官各賞銀三十兩紵絲二表里左右通政參議大理少卿寺丞併科道掌印官各賞銀二十兩紵絲一表里兵部該司官郎中銀十兩員外主事各八兩羣臣諫不聽江西清軍御史范輅與鎮守太監畢真訐奏械輅京師既至謫之遣番僧覺義領占札巴等封烏思藏國酋為闡教王札巴等乞給馬快船三十載食鹽為入番買路資部科執奏詔特許之命都指揮僉事佐管事南鎮撫司以錦衣衛指揮同知暹管事象房自內旨上曰朕念虜警特行邊其令兵部治兵馬戶部治器械各遣侍郎一人率司屬二人從朕丙午侵晨發羣臣知而送者五十餘人乃使楊廷和居守丁未上度居庸復禁關遂歷懷來保安諸城堡復駐蹕宣府廵撫都御史王守仁討岑浰二賊悉平之八月太監張忠管皇庄於武清羣小肆天津兵備副使胡文璧執治之逮系詔獄降為雜職乙酉上自萬全右衛懷安天城陽和至大同駐蹕焉九月大同鎮守太監馬錫以總兵葉椿第為獻遂改為總兵府又改都指揮俊所置二店為酒肆榜曰官食皆使券而不兵庚子上至偏頭關索女樂於晉府樂人騰妻劉良女善謳上悅而嬖之左右觸上怒者陰求良女輒一笑罷於是近貴多掠良家子女冀上悅後車數十日有死者上曰總督軍務威武大將軍總兵官朱壽統領六師掃除邊患累建奇功特加封鎮國公支祿米五千石吏部其如敕因封右都督朱彬為平虜伯左都督朱泰為安邊伯各食祿米千石予世復升蔭太監魏彬等弟侄一十五人朱寧六歲子永安為都督錫蟒衣玉帶皆以塵州功十月戊辰上渡黃河乙卯駐蹕榆林月食十一月上下仿邊帥體遣夜不持火牌調西官廳勇士四衛二營馬隊官軍勇士六千二百六十八人馬六千五百七十二匹赴宣大按伏征太監清少監漢等九十一人赴延綏家人匠役皆給傳壬子上至綏德州幸總兵戴欽第納欽女上將幸陝焉御史張文明諫文明外裁抑諸權幸而綏德知州棟復誤上供太監張忠言上上怒命執械文明棟於京師十二月南京尚膳監奉御王敬進鮮過徐例於索折干錢不得與知州樊淮詬淮發其舟中夾帶違禁諸物敬詣兵備余佑為解佑不應敬還奏淮佑毆辱之逮系鎮撫司鞫治各降二級於邊方戊寅上自榆林歷米脂綏德渡河幸石洲文水諸州縣戍子駐蹕太原■〈棘上火下〉蠻攻破高慶符二縣 
　　十四年正月戊戌上發太原壬子至宣府皆腰弓劍乘馬風雪中三改郊二月壬申還京師羣臣迎駕如前歲禮上閱首虜器仗於外教場暮乃入賜羣臣銀牌花紅有差皆辭不允造鎮國公牙牌誥券羣臣諫甲戌將郊誓戒羣臣以夜不能待傳制而退乙亥夕乃使羣臣齋丙子上從騎百餘人乘馬入郊壇丁丑郊遂獵南海子是日地震風霾戊寅上夜還風霾止大學士楊廷和繳還居守敕上曰其留朕尚不時廵狩焉羣臣皆諫悉留中刑部主事汪金疏言上不可時廵者九宜戒者一其一謂九者不可利害較然獨竊聞乘輿居起杯酌常隨清晝己醺而左右復預既醉戶醒罌甒續進時輒冷飲夫酒能令人亂性善忘致病伐生者也好惡愆違可否貿亂莫不繇此羣小竊權之心惟恐陛下一刻清明不克遂奸寧計玉體有所傷憊乞省臣言少垂睿戒不報調鎮守浙江太監鏜於兩廣鎮守江西太監真於浙江以南京守備太監璟守備河南自內旨令左都督暉同安邊伯寧監督團營西官廳管操御馬太監欽祿保同太監增等監督勇士四衛提督團營御馬監太監和同太監永把總神機營御馬監太監永玉同太監大用提督勇士四衛營自內旨張忠朱泰王憲獲涿蘆溝之盜各蔭子侄一人錦衣百戶世襲其餘參將而下三百八十二人升賞有差己盜首六人逸獄久乃得之兵部尚書王瓊又曰朱寧功賜寧獎敕增歲俸五十石加蔭子一級賜左都督劉暉神周都督僉事李琮國姓上將南廵焉曰總督軍務威武大將軍總兵官鎮國公朱壽其加太師令往南北兩直隸山東泰安州等處尊奉聖像供獻香帛以為民祈福工部急修黃船馬快待羣臣皆諫調鎮守湖廣太監甫於福建鎮守貴州太監鎮於湖廣分守四川建昌太監輔於貴州自內旨三月以管家將千把總朱勇等四十七人俱填注錦衣衛帶俸舍余朱郭綱等千一百人各充御馬監家將勇士食糧領馬騎操家將之名自此始太監馬永成死賜祭葬建享堂碑亭若齋糧麻布太監亨為其門下乞升授皆許之凡九千餘人令太監彬管神機營中軍二司並練武營自內旨調分守懷來太監寶鎮守陝西以守備萬全右衛太監欽代之以倒馬關太監升代欽自內旨丙午六科給事中十三道御史諫南廵不報皆伏闕俟命辰至申上恚甚使宣諭乃退丁未月望鴻臚寺請升殿視朝上曰朕病氣不能朝矣己酉羣臣詣左順門問安以御馬監太監忠守備紫荊關金守備倒馬關左監丞厚守備劉家口御馬監太監春監督勇士營自內旨是時寧王宸濠久蓄異謀有言伺上南幸以輕舟伏甲迎駕將為亂而上行意決羣臣憂懼不知所出癸丑武選郎中黃鞏具諫疏車駕員外郎陸震附名同上既入不報於是吏部員外郎中夏良勝禮部主事萬潮太常博士陳九川三人為一疏翰林院修撰舒芬編修崔桐庶吉士江暉王廷陳汪應軫馬汝驥曹嘉七人為一疏 【 陳九川字惟浚臨川人正德中聯舉進士凡舉鄉試者鼓樂嘩迎九川獨步歸逆旅舍既舉進士與同舍生共驢出入己忽覺入仕之難三疏請告歸師王守仁於虔台出授太常博士獨與諸公諫南廵被杖嘉靖初元拔正德諸諫臣仍補太常己為禮部主客司郎中被通事陳紳誣害下詔獄謫戍鎮海後解還求友四方講學明道常曰人生無地非學無地非友即無地非講習之處】 明日兵部郎中孫鳳等十六人為一疏刑部郎中陸俸等五十五人為一疏又明日吏部郎中張衍瑞等十四人為一疏禮部郎中姜龍等十六人為一疏醫士徐鏊自為一疏以醫諫上大怒曰朕病未寧不問視乃出位妄言多詘謗鞏震良勝潮九川鏊其執送鎮撫司嚴治之鳳衍龍俸芬等一百八人俱罰跪闕五日卯至酉官較時視之待日足聞丙辰行人司司副余廷瓚等二十八人復為一疏諫上愈怒令系鎮撫司嚴加掠治明日大理寺寺正周敘等十人為一疏又明日工部主事林大輅等三人為一疏皆極諫上怒益甚命廷瓚等並鞏震良勝潮九川鏊俱更梏八於跪五日廷暴之日足復系詔獄胥後命時京師人情震駭公卿大臣被唾罵投擲晨夕出入不敢待辯數日陰霾晝晦水溢南海子不了橋高四尺鐵柱七根齊折如斬金吾衛都指揮僉事張英曰是大變故明驗駕出必不利肉袒挾兩囊土跪端門外衛士詰之曰至尊若出生靈無依英當隨駕若遇變寧死此即自刃其胷衛士奪英刃不死亦下獄鞫治問英何囊土為恐灑血污帝廷土掩之耳法司坐英妄言擬斬詔杖之八十遂死戶部尚書石砎請寬諸臣罪上怒詰責玠自服乃罷戊午杖孫鳳等百七十人於午門各三十並陸俸張衍瑞姜龍舒芬皆調之外任諸臣言者皆及江彬彬陰助上怒杖甚楚刑部主事劉挍照磨劉珏死焉四月壬申杖鞏震良勝潮九川敘大輅廷瓚鏊於獄中丁丑杖之闕下各五十鞏震良勝潮九川黜為民敘大輅廷瓚降三級外補鏊戍瘴方其餘部寺官繼上疏者各杖四十降二級旬日閒震廷瓚及工部主事何遵刑部主事劉較評事林公黼刑部照磨劉珏行人詹軾孟陽劉槩李紹賢李惠王翰等相繼死葢十餘人亦竟不言南廵事 【 何遵江寧人恂恂若不能言正德甲戌進士督稅荊南事竣行李蕭然登舟波浪大起投詩江神江浪頓靜其卒也父聞工部有三人諫死於獄拊膺慟曰吾兒其一矣訃至果然當遵被杖時人語遵杖者得賂則輕公亦自周旋遵曰囊既無錢法不可枉　李紹賢盱眙人以進士觀政戶部齎部銀餉邊火耗羨餘悉籍付官為行人齎孝貞皇后遺詔往江北至徐州開讀時羣閹勢焰率吏視州衛職官偃然帝班首紹賢從容去閹席不得與職官同禮時縉紳得罪多緣迕羣閹紹賢畧無顧忌直奴視之】 已卯月食戶部尚書石玠乞休許之以太監俊坐神機營左掖三司管操太監祿分守建昌行都司並川南道等處五月復代祿以太監欽以太監滿司香太和山兼分守湖廣行都司等處自內旨詔自今大漢將軍試百戶五年實授着為令試御史蕭淮奏寧王宸濠諸圖不軌狀遣太監賴義駙馬都尉崔元帥御史顏頤壽往諭之六月義等行未至宸濠殺廵撫都御史孫燧按察副使許逵以反改總督兩廣軍務都御史為提督軍務避上號也太監得玉為故太監敏乞恩蔭授錦衣衛指揮及僧道醫官凡八十人張忠復言御史張文明於上上親鞫文明豹房文明自分死上忽悟釋而謫之瘴邊兵部集議請命將討宸濠上曰朕親征焉其遣安邊伯泰掛威武副將軍印充總兵官趨南京太監忠提督軍務左都督暉掛平賊將軍印允總兵官趨江西令熜督軍務威武大將軍總兵官後軍都督府太師鎮國公朱壽統各鎮邊兵親剿之羣臣諫不聽監察御史陳察上疏上怒奪其俸曰再言者極刑之削宸濠封爵屬籍告天下提督南贛都御史王守仁與吉安知府伍文定等討宸濠平之廠衛旗較妄言賊人劉學孟貴等為妖言聚眾河南將為亂尋獲之命三法司會鞫擬凌遲處死遂論太監張銳朱寧功加祿米歲百二十石蔭升其弟侄一人三級八月命平虜伯朱彬提督東廠錦衣衛官較行事上故寵銳寧使銳居東廠寧居錦衣也至是命彬兼之定干清坤寧二宮磉敕蔭與勞者太監張永而下二十七人有差雖其甥表亦與武臣則新寧伯佑平虜伯彬左都督寧文臣則大學士廷和冕儲紀兵部尚書瓊工部尚書燧皆得蔭上曰朕統六師親征反者仍托總督軍務威武大將軍總兵官鎮國公名號其寫敕與之楊廷和爭不可上擿他事譴廷和亦及梁儲起用忤宸濠者前江西布政使鄭岳副使胡世寧癸未上發京師使梁儲蔣冕扈從命太監張永率團營邊鎮兵五百人提督贊畫機密重務兼核按宸濠反事平虜伯朱彬與左都督朱周提督贊畫機密軍務仍軍門提督官較辦事掌錦衣衛事左軍都督朱寧量帶官較隨駕都督僉事朱宗同太監劉祥佛保統捕盜硬兵官兵五百人押船防運神器以錦衣衛帶俸都指揮僉事朱政南鎮撫司管事賜宣府右衛中所百戶劉昱等四人國姓皆填注錦衣衛帶俸臧賢坐為宸濠通賄於太監蕭敬吏部尚書陸完都督朱寧三人者杖戍邊既遣寧使盜殺賢於途以滅口丁亥上至涿留太監張忠私第王守仁捷至上不發而決南幸戊子至保定九月壬辰朔上宴保定府堂與都御史伍符為藏門之戲再不中投門於地使拾之罰符數瓢酒符醉上乃喜戊戌至臨清山東諸鎮廵官皆從越三日令進宴宴具草上視笑曰慢我太甚及宴都御史王珝獻觴步緩上目之神周怵曰珝怚不測明日又宴都御史龔弘趨而進言姓名江彬叱之上亦自如太監黎鑒有所索於有司珝不可鑑頭觸珝遂鬬入泣上前上曰都御史何敢輒辱爾爾必有求王守仁將以宸濠之俘獻自江西至杭上使張永止之上南征劉良女獻簪上納焉且以為召信上馳而失之至臨清使召不至上夜乘輕舸疾歸與良女俱載而南乙卯萬壽節至德州不泊從官望拜於河渚十月已亥月食羣臣以宸濠就擒請上旋師不報壬午發臨清十一月辛卯朔過濟寧丙申至徐辛丑御龍舟自徐順流下乙已至淮安幸監鎗太監張陽第漁清江浦累日賜所捕魚於左右左右獻金帛謝是時南京河南山東淮揚等處文武官皆來集或送或迎無貴賤戎裝徒行道路閒江彬不時傳旨有所征索拷縛郡縣長吏如奴隸又矯旨大索鷹犬珍玩於民閒壬子冬至簡羣臣稱賀張陽第甲寅上屏侍衛徒步入淮安城幸總兵官顧仕隆第已未上漁范光湖十二月辛酉朔上至揚州太監吳經預奪民居改為提督府矯旨言上將刷處女寡婦焉知府蔣為民請命經大怒夜半遣騎卒開城門呼駕至馗巷列炬大摉婦女破屋壞垣必捽之尋分送之尼寺贖乃免壬戌上數騎獵城西遂幸上方寺自是數獵劉良女諫乃止令神周取鷹犬泰州括民百餘為獵手大獵三日辛未命明年正月郊祀於南京梁儲蔣冕再四諫乃寢戍寅上閱妓揚州撫按官進宴卻之取燕直乙卯至儀真禁民畜豬曰近國姓犯者戍極邊癸未漁儀真之新閘視大江命江彬攝祭大江神明日幸民昌本家複閱妓半送之舟中乙酉渡江丙戌至南京丁亥祭南京太廟戊子祭奉先殿既下拜不能興者良久 
　　十五年正月庚寅朔謁孝陵丁酉迎春於南京備諸戲劇如宣府司禮監官秀過臨淮知縣吳鼎待之慢入言上逮訊之京師命改郊先師社稷之祭亦俟後丁戊三月太常寺以方禁豬請所以供犧牲上曰陵寢祭祀所從來也仍用豬以太監蘭鎮守山東兼管臨清地方自內旨四月淮揚大飢人相食□□月食梁儲蔣冕以聖駕久外乞罷免不報江西諸郡大水六月上微行至牛首山宿衛諸軍夜驚失上所在七月■〈棘上火下〉蠻平夜有物墮上前如豕首其綠閏八月上有游蘇杭泛江浙泝湖湘登武當之意梁儲蔣冕手奏乞迎鑾跪注行宮門外未至酉上遣中官內其奏命之起對曰未得乞中官傳旨曰已知即迴鑾乃起羣黨尚欲還縱宸濠於江天子與之遇而復擒之張永不可乃以大將軍鈞帖令王守仁重上捷音守仁約前疏再敘羣黨功始議北旋壬辰上詣孝陵辭癸己受江西俘丁酉旋蹕發龍江使宸濠舟尾御舟辛丑至儀真壬寅漁於江口次日如瓜州避兩民家夕宿望江樓癸卯自瓜州濟江登金山遂如鎮江幸致仕大學士楊一清第明日復幸取其冊府元龜文獻通考以去又明日又幸焉樂作分題賜一清制詩十章命更定屬和一進杯杯為闌門之歌上大悅及駕還凡五幸故大學士靳費方卒上入其家吏番僧繞匶誦經三匝 【 蘄貴丹徒人學於丁璣弘治已酉鄉舉第一明年會試第一廷試第三以編修侍武宗東宮在講筵儀觀修偉音吐洪暢援據開發義歸於正正德中為禮部侍郎劉瑾諷令密書翰林宮殿最將有所升落貴不應銜之左遷光祿卿俄復舊久之以禮部尚書入閣貴靜重簡默對客論事恆不盡其辭至遇當言侃侃靡顧忌武宗嘗遣近臣詰問開陳利害不少回互出未嘗泄家居簡儉作師儉堂以示子孫】 庚子發鎮江壬子復宿望江樓癸丑上至揚州九月丁已撫按等官進金銀牌各二軸一旗帳一彩帛若干匹設慶功之宴戊午發揚州庚申復漁范光湖太監丘得索知府蔣貢物加糾纆焉辛卯上駐蹕淮安都御史蕭蘭總兵官顧仕隆進賀功金牌花紅彩帳上戎服篸花鼓吹騎入城過山陽縣學入之視廊廡肖像移時復入教官舍取通鑑諸書出止故尚衵金濂第癸亥重陽左右競進菊至丙寅清江浦復幸張陽第三日漁積水溺焉出左右呼萬歲曰龍也丙子至東昌戊寅萬壽節至臨清羣臣稱賀鎮守太監□□第十月庚寅至天津庚戍至通州十一月捕交通宸濠者吏部尚書陸完太監商忠等十二月平虜伯朱彬奏臣隨駕南征奉總督軍務威武大將軍總兵官後軍都督府太師鎮國公朱壽指示方略擒捕宸濠及其逆黨十五人乞典刑殛之上曰卿承受方略捕賊無遺地方安毖朕甚嘉焉其先加祿米歲石石蔭一子錦衣世襲正千戶功賞行別論召皇親公侯駙馬伯內閤府部大臣科道官於通議宸濠獄賜宸濠死燔之甲午上還宮大耀軍俘數千人陳東西輦道陸完錢寧裸反接死者竿其首皆標白幟書姓名彌望數里上戎衣騎而閱正陽門下良久入諸俘自東安門經大內出丁已乃補郊初獻上拜伏嘔血扶歸於齋宮踰宿駕乃入羣臣問安左順門女直都指揮僉事速黑忒進小熊一特納之太監於經侍疾頑慢上斥之使就學內書堂壬子力疾視朝降手敕改王瓊為吏部尚書 
　　十六年正月上力疾詣奉先奉慈二殿及皇太后宮行禮出視朝已未祔孝貞純皇后神主太廟辛丑乃補禫以不豫復改郊二月又改郊古田蠻賊平虜大入威遠松山等堡三月癸丑朔日食清遠四會二縣遺賊復起回賊流劫山陝界中改團營西官廳為威武團練營以西官廳監督太監張忠安邊伯朱泰平虜伯朱彬都督朱洪朱暉朱周朱琮提督之別闢練團營教場於他處兵部執奏不許乙丑上大漸於豹房召司禮監使達意皇太后曰前多誤天下事重其與輔臣議處丙寅上崩殯大內慈壽皇太后命迎取興獻王長子於興入嗣皇帝位四月入為世宗皇帝上尊諡曰承天達道英肅睿哲昭德顯功宏文思孝毅皇帝廟號武宗九月葬康陵壽三十有一 
　　臣喬遠曰帝在東宮勤於學問踐祚之後猶未嘗輟一時近幸蠱上沖年冀幸竊政然覺敗之後即裁繩之可謂天德之剛矣我明傳序於帝九世英宗而上皆嘗經武遏亂至於憲祖孝考文教熙洽息馬投戈惟帝留意戎事慨然有肅清海宇鞭笞夷虜之志郊畿之外復見旄頭虎豹之清塵焉跡夫七萃之士頻從三洲之詩已奏而輔導謀議之臣不懈於內奔走禦侮之良戮力於外良民則俛首供饟餉無所怨咨節士則捐軀赴難無顧悔雖列聖功德之在天下亦繇委託得人紀綱不紊無急酷之政以傷民心者矣是以能保祖宗基業以遺之後皇者歟
