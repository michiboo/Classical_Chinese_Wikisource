
●名山藏卷之七十
　　晉江何喬選　選 
　　臣林記（正德臣一） 
　　◆臣林記（正德臣一） 
　　劉健 
　　謝遷 
　　韓文 
　　張敷華 
　　楊守隨 
　　李東陽 
　　丁積 
　　梁儲 
　　王鏊 
　　劉　健　　謝　遷 
　　○劉健 
　　劉健宇希賢洛陽人其先太康人曾祖紹祖為元順德路總管父亮三原教諭娶妾白有身方就館妻張夢一偉人致帝令紫衣玉帶其家寤猶見也而白報生男矣 【 亮平生孝謹與人恭遜介直寡合不為私議埋有不善者匿不敢見人稱曰板劉平生務實學其教以期理飭行為本學者畏服】 少聰慧嗜學與閻禹錫白良甫輩游皆洛中老生名士登天順四年進士改庶吉士尋授翰林編修累官少詹事三任皆輔太子孝宗即位錄東宮臣升禮部右侍郎兼翰林學士入內閣四年進禮部尚書文淵閣大學士健初在翰林閉戶讀書人謂木強人而巳既入閣練習國體名經濟才萬安劉吉相繼去位與徐溥丘浚同相正色簡語無所依違七年進太子太保正英殿大學士明年薦李東陽謝遷入輔政十一年以大明會典成進光祿大夫杜國少傅戶部尚書謹身殿大學士時上勵精求治健亦身任天下之重凡大臣進退政事臧否反覆密而上未嘗不嘉納也上數御文華殿及平堂暖閣而召健東陽遷議政東陽才敏遷方質而健確直見事稍遲時人語曰李公謀劉公斷謝公尤侃侃十六年力吵師兼太子太師吏部尚書兼華蓋殿大學士其年一品滿九載止曰勞卿久矣兼支大學士俸十八年進左柱國支正一品俸寺上憂勞思治益明習國家事欲盡革諸煩苛弊蠧以蘇民阻每召對屏左右離立數宎許左右竊竊目屏隙中聞上數數稱善而巳上仁慈敬慎望治雖切而謹守舊章不輕變易尤惡慘核之政健念上體清癯太子未壯恐一旦有意外慮務卻謀遠顧省機密發使天下隱受其庇至上語及宮中之政毅然創抑欲盡洗刷近侍權復太祖舊章然亦未敢輕動也當是時健與東陽遷三人在內閣而馬文升在吏部鄮大夏在兵部韓文在戶部戴珊在都察院同心戮力天下仰風采健在內閣凡事以公平為主正色率下處同鄉無所黨比僚寀謁私宅不與交一言及入朝論事關大體者累千百而不盡弘治以前士攻舉業仕則精法律勤職事鮮有博覽詞賦閒有之眾皆慕悅必得美除孝宗在宥朝政有常冠佩委蛇士各奮興健獨教人看經窮理李東陽以詩文氣節援引名流健處之若不知者吳寬文學著名謝遷欲健薦之同相健外示唯唯而強之則曰待公柄事與之同升何景明年少有文兼健同鄉人謂得選翰林無疑健獨嫌景明福薄也孝宗寢疾召御榻前執手歔欷令皇太子侍具言軍國重事命與東陽等悉心匡輔皆飲注受命莫能仰視武宗即位不親萬幾中官用事健與東陽遷自劾復疏言政令十失推讓東陽使之屬草未幾中官制瑾與其黨八人者益見幸健與東陽遷連章請誅之戶部尚書韓文率九節繼疏健從中反覆諍八人良窘中官玉岳范亨徐智入閣議且安置之南京健推安慟哭曰先帝臨崩執老臣手付以大事陵土未乾嬖倖若此休日何面目見地下邪健以岳亨可與謀因密語明日諸公伏闕固爭公從中應之吏部尚書焦芳素以健不比巳欲圖健位泄謀於瑾瑾等泣愬上前上震怒岳亨而瑾遂為司禮監健三人知事不可為即疏辭官上亦立聽之惟東陽被留瑾當事盡捕治言官之論捄健遷者禠韓文官而焦芳為大學士居一年矯旨列健遷文等五十三人為奸黨榜示天下又二年坐推舉懷才抱德士草詔出健黜為民頃之追奪其誥命謫罰米瑾誅復原官所罰贖還之健每聞上狩邊廵江南輒長嘆輟匕筋曰陛下暴衣露蓋臣安坐家食死無以見先帝矣輒舉弘治時事淚潸潸下也世宗嗣位健年九十不可起賜敕存問曰朕惟入臣事君行道樹功豈不難哉而名遂身退壽老康寧身系天下之望尤不易得卿自早年究心理學蜚聲藝苑勞勤着茂聞望彌隆遂受知孝宗皇帝弘治十八年之治卿與二三大臣佐理為多顧命之日推誠付託至切至專卿感激知遇益竭瘁勞武宗改元隨事納忠曲為匡捄其毅然不可回之氣往往見於詞色群小難容告老而歸中閒復遭讒抑而昭雪隨之高風大節播仰天下有日矣今年近九旬體履康泰盛福完名求之於古則有宋名賢卿鄉先哲若司馬光文彥博輩不多讓焉累朝舊德實軫朕懷特遣行人至家存問仍賜羊酒令有司月饋官廩八石歲給輿隸十名式表異數卿尚頤養天和茂膺壽祉用表儀於天下抑朕聞老臣體國義不忘君方初政嘉謨至計尚無秘隱輔我不逮欽哉明年遣撫臣就第致木帛餼羊上尊年九十三卒贈太師諡文靖 【 健為修撰時有欲薦為提學憲臣者筮之得咸之九五曰咸其晦周公教我矣不果行因以為號而拒人誤以晦庵為晦庵】 
　　○謝遷 
　　謝遷字宇喬餘姚人其父恩以禮經名場屋久弗售因遷居而生遷遂以命之成化十年舉鄉試第一明年會試考試官趙閱其文欲置選首而為兵部主事名位輕寘第三顧已批遷亃曰狀元拜相必此子也 【 趙晉江人善以文章鑑別人成就為廣東提學僉事考較海南士既揭曉語人曰是處前列諸生文則可矣顧其成就不及劣等者及應試諸生渡海多有沉溺人服其精鑒】 廷試擢第一授翰林修撰入館進學專勤謙抑諸先輩皆重之滿九載升右春坊右諭德選侍東宮孝宗登極升左春坊左庶子兼翰林院侍讀加俸一級初開經筵奉敕為日講官與修憲宗實錄上方向意學問遷積誠開悟先期焚香庄誦如侍天顏及當講敷暢詳明甚稱上意御馬監左少監郭鏞請預選女子於宮中或諸王館習禮讀書待服闋之口冊封二妃廣衍儲嗣遷上疏曰伏聞陛下因內侍之言欲預選後宮固亦廣嗣續綿本支至計但今山陵之工未畢諒陰之痛可衰陛下春秋向盛如日初升血氣未定如泉始達熊羆麟趾天慶方新中宮正位兩主得人自余妃嬪宜可稍緩臣聞九經之義遠色為先建始之初不可不重下禮部禮部尚書周洪謨等議遷言是三年以省親請給驛賜金幣明年實錄成升詹事兼侍講學士加俸如前丁父母憂服未闋詔以本官入閣辦事是為弘治八年遷辭不許升詹事兼秩如故詹事乘馬百僚避路時人榮之十年敕修大明會典為總裁官其明年武宗為皇太子出閣講學升太子少保兼兵部尚書東閣大學士會典成升太子太保禮部尚書武英殿大學士遷長身玉立儀觀都偉為人慎默簡重其與劉徤李東陽同相徤敢於任事而資遷之剸斷東陽長於為文而資遷之典則孝宗臨御十有八年繼體守文號稱至治三人稱賢相焉時承平既久政漸寬弛近習怙侈尤甚內府各庫及諸倉場馬坊筦事內臣多作奸索賂而御馬監軍士月以禁旅不隸本兵虛名冘食遷知上圖治甚切乘閒言之上令撰旨禁約遷曰設禁虛言也須令曹司搜剔弊端明白開奏然後嚴立禁條庶幾民困少蘇上悅如其言繇是軍伍之曠缺戶口之衰耗屯田鹽法馬政之弊壞方與徤東陽為上漸次修舉以復舊章而宮車晏駕矣上大漸與徤東陽並受顧命武宗登極加少傳兼太子太傅纂修孝宗實錄充總裁官遷疏乞致仕薦吳寬王鏊自代言甚懇至恬讓之風聞於中外竟不許頃之以劉瑾故與徤同乞致仕焦芳入閣憾遷薦寬鏊不見及而瑾以遷與徤連章請誅尤所切齒二人遣人四偵竟無所得久之餘姚人周禮徐子元許龍上虞人徐文彪戈懷才抱德被舉瑾謂四人者遷里人所以舉懷才抱德之士草詔出劉徤遂矯旨與徤並黜為民適戍為等四人禁餘姚人母得為京朝京 【 文彪字望之正德初舉賢以母老辭有司敦仍行至京試吏部用蕭傅恭顯語瑾怒甚下之獄榜掠幾死械戍鎮番文彪處之怡然諸武弁子弟相率來學瑾誅赦還禮子元龍等雖同時遭瑾禍而文彪所造獨深所著有頁晦集若干卷】 頃之矯旨令遷弟武選員外郎廸致仕子編修丕除名欲追奪誥敕會瑾敗初遷去位時台諌交章奏留皆見逮系榜掠既歸瑾意叵測人皆危之遷曰不見劉元城事乎天佑皇明我當無他日與客圍棋賦詩晏如也瑾誅詔復職致仕世宗登極遣行人齎敕存問起廸參議丕復任翰任蔭一子中書舍人居一年令有司時加存問大學士費宏疏遷自代宏去楊一清復薦遷六年上遣行人敕起於家命鎮廵藩臬敦促上道既至進少傅戶部尚書謹身殿大學士始一清薦遷若虛元僚待遷者及遷至一清無讓意力乞還上以天寒免遷朝參除夕示御製諸詩疾醫來賜酒米少閒遣源臚卿趣出視事遷竟辭歸三年卒壽八十三贈太傅諡文正丕舉鄉貢第一進士及第 
　　韓　文　張敷華　　楊守隨 
　　○韓文 
　　韓文字貫道洪洞人韓琦之後也父祖世隸醫學士時父夢紫衣抱送文彥博其家故名之文以成化二年進士為兵科給事中持節韓藩盡郄饋送巳率同官論都御史王越邀功啟釁薦李秉王竑合起用疏中語涉宮禁純帝震怒逮至文華殿麵杖三十陜西三邊紀功郎中謹奏總兵都御史聚等殺降報功上命文往勘還奏報可升右給事中滿考出為湖廣右參議提督太和山兼撫流民均州亢旱踰三年文至淨樂宮開敕甫畢大雨如注人皆異之太和山鎮守太監貴聲勢凌物文但詐心處之貴亦心革亡何轉左分守襄陽九溪衛桑植長官頭目讎殺鄰近侵地奪印文身往撫諭皆聽服既以父喪歸時文為參議八年矣孝宗初王恕為吏部尚書知其久滯升山木左參政濟南之俗天旱則惡少年相聚發塜暴屍名曰打鬼叐文下令嚴禁居二年以薦超升雲南左布政使尋以都御史廵撫湖廣河南轉戶部右侍郎以母喪歸冬喪改吏部升參贊南京守備機務兵部尚書先是外守備與內守備會議事仰鼻息於內專備而巳外守備殊不出一語文復誠心處之即出語內守備皆聽服尋升戶部尚書就道之日軍民沿岸攀留號泣孝宗末年慨然興治召文榻前令考祖宗鹽法之舊以通商實邊文上言國家之務莫重邊餉飛挽之利莫良鹽法太祖高皇帝立法至嚴且備是以凡遇邊警糧草缺乏召商上納無不響應小民免轉運之勞塞下得濟急之用効速而大莫有過此法久弊生冒濫阻壞開中雖多實用全無皇上重慮邊陲弗靖蓄積少充特召臣文恭承聖諭朝野聞之莫不歡喜臣等敢不悉心以對因條七事以聞奏上孝宗巳崩矣正宗即位許行其六事而其一事下文再議其下一事再議者蓋文陳買補殘鹽之弊謂祖宗舊制各處鹽運使等衙門歲辦鹽課如額類征垜積以待商人開支商人稱便近者慶雲侯壽家人洪奏買兩淮殘鹽八十萬引壽寧侯鶴齡家人成達等奏買長蘆兩淮殘鹽九十六萬餘引名雖買補殘鹽其實傷奪正課 【 按每引納官多至一錢而賣鹽可得一兩八十萬九十六萬為銀多矣】 乞令所領引目赴官銷繳價銀如數給還其未完者停止勿上旨下文持舊議如初上命巳納價者如弘治舊日未納者停止如文議文曰陛下即位有詔書內外勢要奏討奏買存積常股鹽攙越支賣夾帶私販詔到各該廵鹽廵按御史從實驗理除未支掣並行住支此詔書也請如詔上曰如詔書是也壽寧侯家人成等並商人譚景清業有旨卿遵行之頃壽寧侯奏辭引目而慶雲侯尚請如舊文復請如詔書上復曰如前旨文曰臣巳累請如詔書上曰有屢旨如前旨亡何廵撫陝西都御史楊一清為關中請賑須金十萬請開中淮浙四川鹽百萬引復下文議文復言法有成規事不可緩祖宗設立鹽法專為備邊賑饑之用官豪勢要不許占中此法之有成規者也山陜饑饉人民隨處流移虜賊入寇軍民多被搶掠此事之不可緩者也法有成規守者變之必至壞事不可緩任者忽之靡能濟諸處變賣鹽銀存積數多戶部催取運司半年錙銖無有皆繇商人譚景清等以隨場買補為名霸佔市利官課不充實繇於此臣等屢經執奏未蒙俞允若以成命巳下勢難中止則何如祖宗成規之難之變更若以商人資本艱難恐致失所則何如百萬饑民轉之溝壑之難緩引手況今邊方報警虜賊在套又將簡練兵馬措辦糧草用預調發若買補之害不除將鹽法之壞如故一有瘁急曷以支持臣等反覆思圖惟有如詔書第今譚景清銀巳納部情難盡法沒入惟有給還原數追收所領引目方可全國法之至公示天下之大信杜奸宄之竇門通飛挽之實利外此如欲別議是陛下所以待臣等股肱耳目之臣不若譚景清等一商人陛下所以計宗社生民不若為商人譚景清計一家疏上仍命再議大學士徤言譚照清等附托皇親奏討殘鹽既不奉詔還官又不領回原價阻陛下新詔累母后盛德此臣等失職罪請解臣任上復下議文言臣等前議給還納價收取引目巳是屈法伸情今難復再上方許之文在戶部一年如請追沒妖道番僧賞賜請裁冘濫內官請收復景州民崇奏長寧伯彧占田明旨翻將崇逮系請止太監綬買辦寶石珍珠請酌太監果賣鹽以備織造先後不一疏而所執鹽法尤為堅挺亡何則劉瑾輩事起而文去位矣蓋文約諸九卿合詞上言人主辯奸為明人臣犯顏為忠況群小作朋逼近君側安危治亂胥此焉關臣等備員股肱當主少國疑之日仰察天象俯揆物議瞻前思後憂心如割至於長泣涕下不能自巳輒敢昧死上聞臣等伏覩近歲朝政日非號令失當自入秋來視朝漸晚仰窺聖容漸日清癯細究其故皆緣太監馬永成谷大用張永羅祥魏彬丘聚等置造偽巧淫蕩上心或擊球走馬或放鷹逐犬或錯陳優劇或導萬乘之尊交易於外狎昵媟褻無復禮體日游不足繼之以夜勞耗精神虧損至德遂使天道失序地氣靡寧雷異星變桃李秋華考厥占候咸非吉兆此等數人蠱惑君上圖便巳私寧復思赫赫天命皇皇帝業攸萃聖躬方今大婚雖畢儲嗣未建萬一損身失常即將此輩齏粉葅醢何補於事高皇帝養難百戰取有四海列聖繼承傳之先帝以至陛下先帝臨冬顧命之語陛下所宜顧諟也閹宦誤國前古最烈漢十常侍唐甘露之變是其明效今馬永成等罪惡既者若縱不治將來無忌為患不細伏望奮干剛剖私愛上告兩宮下諭百僚明正典刑以回天地之變以泄神人之憤潛消禍亂之階永保靈長之祚疏入上方欲治八人罪八人者繞泣上前得留如故始文未上疏時朝退入部即對部屬官言上居起泣數行下郎中李夢陽勸文為疏與諸公伏闕上之文遂屬草如此謂夢陽曰即事不濟吾年足死矣八人既留於是日夜求文過不得會有解戶以贗金輸庫事覺罪文降一級致仕戶科給事中徐昂言文歷官歲久端謹素着銀課失核責在屬官乞聽以舊官致仕內批昂褒美大臣顯有囑託文遂落職並除昂名文字高唐州知州聰刑部主事士奇並除名為民文出都門乘筍輿行李一車而巳瑾偵伺無以加之又會戶部有故冊逸代文者顧佐瑾嗾佐上其事佐持不可瑾奪左俸逐之去復以中旨逮文鞫錦衣獄有投匿名文書丹墀下者言瑾欲陷文至死人皆嘩怒瑾乃巳禁文數月取中旨勿擬文罪第與故戶部侍郎張經並罰米千石而更羅織文他事罰二千繼之瑾誅復職文廓大邃永庄簡重凝重歷官四十餘年曆事三朝詢諮猷根本彝憲天下陰受其福家居行義多可稱述鄉里化之年五十喪妻不娶冬寒命小孫溫足婢媵不得至前老而形神堅壯麵沃有光吟詩作楷行不廢 【 文每日自課吟詩以篇什計臨臨以水為度】 與劉大夏張敷華並稱弘治中大君子交善林俊數千里外書問往來如東西家肅帝登極丈已老加太子太保令有司存問賜璽書曰比權奸之竊柄痛朝政之紛更卿守正不阿抱忠自誓倡言扣闕山嶽難搖甘禍忘家氷霜不變天下仰其風采神明相其壽康起文彥博九襄之餘人心攸屬繼韓魏公百代之後家慶彌彰宣讀畢文感泣不巳年八十餘卒吏部為請諡曰愚同寗子竟保其身老似武公不弛於學命贈特進光祿大夫入傅諡忠定文身後子孫多有顯者 
　　○張敷華 
　　張敷華字公實安福人父洪正統中與土木之難敷華自為兒時社樹為崇率群兒斬伐之崇巳里人異焉景泰中錄死事後蔭入太學天順七年應會試舉場火士子奔亂敷華與戴珊倪岳獨見一朱衣人啟門出之明年試舉進士改庶吉士成化初當散館與劉大夏獨願就部曹以周當世之務授兵部車駕主事升員外郎郎中嘗奉使道遇盜刼其囊得七金而巳使隸市肉屠告隸易金坐客詰屠曰何知非相公金屠曰相公雅用俸金無惡金也升浙江右參議監溫處二州銀課時景寧礦盜起鎮廵議剿敷華榜示招撫從數十人曉諭之皆聽命因斬其魁首十餘人升參政遷右布政使使皆在浙中凡居浙十餘傃求赫赫聲而逆內大治弘治元年擢湖廣布政使歲飢給粟散粥藥病掩胔高值來商卑詞告糴出官錢修學宮編役軍民籍為甲伍使資傭直以業餓者任滿籍羨金二萬餘悉貯官庫四年南京給事中邵誠等言敷華與布政劉大夏秦民悅婁謙徐恪按察使魏富參政李蕙副使羅璟林俊等皆存心清謹制行公勤乞加擢用升右副都御史廵撫山西浙人攀留遮道尋以母喪還服闋起廵撫山西如故時山西連歲旱敷華上疏曰今山西水旱為災倉糧匱乏臣履任以來日夜憂畏千度萬思莫得其術竊見解州鹽池生生不窮惟資人力不假煎熬此天產也若通以舟械可濟天下今河東運司歲課四十二萬引其餘官既不取又不濟民天生大利以與三晉之人委之無用良為可惜莫如於四十二萬引之外歲委勤能官員別撈三十萬引出場依時變價為預備之用蓄積無過此者復言天下之物征所有則易供斂所無則難辦山西險阻一隅舟楫不通銀物少聚地利所出粟麥豆而已大同邊餉故取給太原平陽米每一石折銀一兩草一束折銀五分運解至彼召商上納米可四之草可二之徵民甚可利商不貲非所以為便也請州縣道路平衍在腹里者從其挽運本其餘崎嶇養於轉徙別與斟酌價直皆從之八年改廵撫陜西時邊民愁困迯亡田荒不治居民代賦甚苦敷華請酌五年為期有人佃種則輕其賦無者量給見在人戶暫為代納又請開鹽引茶斤並納草納米之途以廣儲積邊人賴焉終南山有妖僧張金峯者聚徒立號裂布為旗祭以孩嬰刻言某日諸天天會誘男婦燒香啖以狂藥令自起拜舞欲歸歸呪虎當路山中負薪炭者多被迫脅不從即支解懇樹敷華密令父老宗等以拜佛為名直入生縛之既平賜敕獎諭尋升南京兵部右侍郎再升右都御史總督漕運兼廵撫江北地方請設儀真攔潮閘築高郵湖堤凡便益漕綱者疏三四上權貴親昵干請拒絕頃之督運入京諸大璫雅聞敷華名因諸公送名香為壽敷華各報之幣既追反之曰幾誤平生吾素無內庭之交可自敗十四年升南京都察院右都御史十八年升刑部尚書敷華剛介峻潔不輕言笑秉法奉公物望甚着與南中尚書林瀚都御史林俊祭酒章懋一時稱四君子其冬召入為左都御史既至禁貪酷戒奔兢縉紳凜然畏之敷華雖剛峻自處而愛惜人才持大體無溪刻氣正德改元上狎劉瑾者八人政出閹寺科道官艾洪等以為言上下詔切責敷華上疏請貸之頃之英國公懋與諸大臣及給事劉臣御史朱延聲徐銓趙佑等交章劾瑾必寘之法上曰朕自處之敷華上疏曰臣聞書曰敕天之命惟時惟幾詩曰敬之敬之天惟顯思誠以君天下者當嚴恭寅畏不可怠也致治之監莫迥虞周虞氏兢業萬幾周家天保以上治內採薇以下治外克艱厥後無敢戲豫是以神化宜民馨香昭受天啟皇明聖神相繼太祖高皇帝有言喪亂之源繇於驕逸太宗文皇帝有言天下雖安不可忘危膺眷迓休有繇然矣我孝宗皇帝至德深仁上畏下憫方大有為而龍馭上升繼序不忘實在陛下夫何夏秋以來宴樂逸游日狎憸壬政令與迢旨相違行事與成憲相乖以致上干天變下洶人心臣等所曠職而負慚言官所切忠而懇疏者也今給事中臣御史廷聲等連章論列陛下但付所司英國公懋與臣丟列名上請陛下曰朕自處置臣竊嘆之臣請言時政之弊四十萬庫藏巳竭而取必足數五七歲童子何能而招之勇士織造停矣又織造傳奉革矣又傳奉鹽法方遣大臣整理而太監果復奏帶引鹽志杜方遣科道清核而太監永仍奏討田地管操太監何以數更鎮守內臣何為屢換王欽鄧廣未嘗到部而與甘寧監鎗則政令紛拏韋經索取官庫而准顧覓水手則弊端滋蔓國家大事百臣爭之不足數人壞之有餘賈誼有言天下大器置安則安置危則危臣願陛下審所置焉宋綬有言自古帝王未嘗不學臣願陛下學真德秀有言無逸則壽臣願陛下壽諸葛亮曰親賢臣遠小人先漢所以興隆臣願陛下究興隆之術陳子昂曰人不可使窮窮則奸宄生臣願陛下毋使民窮疏上不報其冬十二月晦日瑾傳奉令與楊守隨同罷敷華即日買車就道至徐州洪艇小觸石几溺死亡何瑾入司禮監其明年矯旨列敷華奸黨榜示天下尚欲借撫湖廣時糧餉浥爛為罪修撰康海過瑾曰張公撫陜人父母之不可贖乎乃止又其明年卒瑾誅又二年贈太子少保諡簡肅敷華明辨義利介若黑白有所不可不以貴勢大禍為遷就威儀動止一循禮經天下以為名臣子鰲山為御史亦鯁直着聲 
　　○楊守隨 
　　楊守隨字維貞守陳從弟也第成化二年進士授監察御史不應權貴人招權貴人犯法獨按問之數言事時有欲撓吏部權者為例曰方面官銓選俱令京堂推舉京堂缺必繇內降守隨抗言不可坐奪俸三月巳劾奏僧繼曉直聞中外出廵按江西李孜省奸暴鄉里守隨舉按其罪當謫戍而孜省走京師結納中貴以左道得幸守隨自江西憂歸服闋赴京孜省巳為太常寺丞守隨即劾瘈孜省贓罪不宜典郊廟百神之祀因改為上林苑監巳而吏部擬上南京大理少卿再擬大理丞皆為孜省阻格不用久之升應天府丞尋以憂去服闋復除前任守備太監蔣琮陳祖坐侵後湖壖地為田又漁於湖為御史孫紘所論下守隨勘悉繩以法時孜省益貴用事嘗被密旨得舉察百官守隨適人覲忽傳旨詰吏部守隨先後任何官者吏部對守隨以御史丞應天中道聞計起復無缺添注管事上曰既添注可調除之別任於是調為南寧知府而守隨從弟守址為翰林編修並升為南京翰林侍讀故事編修秩滿無復升南京者並以孜省構故孜省誅升應天府尹是為弘治初元復為蔣琮輩所構謫廣西參政五年不調稍遷廣西按察使尋進南京操江都御史南大理寺卿復改北正德初九年考績升工部尚書兼大理卿掌寺事太監李興盜皇陵木罪當死劉瑾谷大用等屢以密牘囑興事守隨峻卻之興謂其家人曰我有金四十萬留十萬養親以三十萬脫我死何不可為者守隨持興益急興卒以內降免亡何中旨取戶部余鹽四十萬充內廷別用戶部尚書韓文率九卿廷諍中旨詰責是何大事遽爾昌語守隨退謂文曰天下事誠有大此者今閹宦擅權八虎相煽吾輩何舍此耶文以是率眾伏闕頃之瑾等不去劉徤謝遷相繼致仕武宗命瑾掌司禮而八虎中若馬永成谷大用張永高鳳丘聚羅祥魏彬俱各出筦樞要守隨復獨具一疏反覆論諸豎奸狀而斥瑾尤甚疏曰臣聞之孟軻一正君而國定矣周穆王言賴左右前後有位之士匡其不逮夫奸邪之進實累君德日滋月潤至於廢政梗化禍且有不可勝言者況其機巳着其勢巳盛者乎今日之事臣不得不痛哭誓死為陛下極言之也臣伏覩陛下春宮之時英明煥發有過人之稟早夜嗜學有希聖之功親禮師儒有重道之志辨別君子小人有不惑之明不近左右佞幸有剛正之操天下臣民仰之以為今日太平之望而先皇龍馭宣二三大臣至於寢闥顧命諄諄言猶在耳陛下嗣位之初率繇舊典閒出一二新政快洽人心天下稱頌夫何數月以後左右近臣不能祗承德意盡取先朝良法善政而更張之盡誣先朝近臣碩輔而剗汰之天下嗷嗷莫措手足怨咨之你致生災變天鳴於上地動於下五星凌犯於霄中辰宿顯現於旁午彗星直穿於北斗太陽蝕來歲之首桃李華季秋之月雷擊奉天鴟吻雨壞留都皇牆古今罕見之災交集數月之內陛下獨不思其故乎今內臣劉瑾馬永成谷大用張永高鳳丘聚羅祥魏彬等八人各以奸險之性巧佞之才希意導諛誣上罔下始焉猶乘閒伺隙終也至恣意肆情外人目為八虎而瑾尤甚陛下獨與聚陛下逐又親信而愛護之今日以逸游荒樂之事導陛下明日以諂佞承奉之言諛陛下或於西海擎鷹搏兔或於南城躡峻登高或胡服而招騎射或飾像以作龜蚨禁內鑼皷音聞遠邇宮中火炮聲徹晝夜搬演雜劇假降師巫淆雜尊卑陵夷賤貴引車騎而供執鞭之役列市肆而親商賈之事巧飾百技覬中上心蘭室鮑肆齊街楚語近者日高未朝漏盡未寢豈其萬幾誠無刻暇此數人者方且叨皇上之親幸攬天下之威權恣行暴虐詐傳詔旨放逐大臣刑誅台諌邀阻實封箕惑聖聽大開賄賂之門擅專賞罰之典傳奉官員眾至千百募招武勇歲及童嬰紫綬金貂盡與爪牙之士玉帶蟒衣濫授心腹之人或奏帶鹽引私為興販或奏討地場大興土木或索取官庫或派織造義男贄壻愛卒幸童充牣禁庭叨璫貂附巳者增祿進官忤意者貶爵褫秩罪重厚賂反得升遷功多無賄立見削奪內外臣僚惟趨瑾勢天下臣民仕畏瑾威向也二三大臣受顧托遺今亦有潛交默附漏泄事情者矣向也南北群僚矢心痛恨今且有畫策主文依阿時勢者矣且其數易邊境武略之臣大更各省鎮守之職志且何為事最易見臣於前月會同府部院司公卿僚佐力陳其罪以俟聖裁中官傳旨■〈忄尉〉免臣等俯伏至以死請逮及日旰方荷處分臣等歡呼而退以為必正典刑殊不數日乃蒙委使或操練團營或行事兩廠或僉書司禮或署掌印綬或綜理御用兵財機務之地政事根本之區倒持太阿受之以柄陽遠陰近名疏實親政柄一入其手奸邪益中其心今天下之怨方深事勢之危巳甚而且大行殺戮大肆貪淫大輸財賦大啟征科庫藏竭於官財力匱於民武勇疲於邊上下胥讒神人共憤而瑾心方恣瑾惡方稔以前擬今可今度後伏望陛下獨斷干剛明正典刑遠鑒延熹既往之愆毋使臣蹈蕃武巳覆之轍凡內官有在八虎名下及與相厚善者悉行放出別選廉慎端恪之人以備左右使今之役將君德自正治化自清疏入不報而瑾銜之刺骨忽歲除傳旨與張敷華同致仕凡大臣休致必面覲辭謝賜宴返家給祿米人夫一切不與守隨退朝隸從入朝者皆亡去守隨徒步長安道中僅有吏胥數人肩輿擁歸明日出張家灣僦車行瑾遣貞之無所得其明年復與張敷華同列奸黨又明年追論出河南民斌獄罰贖米千石上納宣府子茂顯往輸途骨卒禍延群從無脫者弟守址侄茂元皆坐罷官又二年矯詔削秩追繳出身以來誥敕再罰米二百石又一年以浙江審錄郎中恬僉事霓有所奏釋死獄不當獄囚者鄞人瑾復追論守隨故掌大理時私庇其鄉人與覆奏罰米二百石勒為民恬霓及大理少卿亨評事富亦各罰百石守隨鬻賣假貸方得完輸瑾誅科道交章論薦而瑾餘黨尚在復寢之復原職致仕還所奪誥敕年八十五卒賜祭葬贈太子少保諡康簡守隨為人誠愨精綜數學其似御史驗賦大同推筭盡毫髮官吏有逋賦者或望風解去或系頸就獄見天下諸司文卷不明請以三歲遣官照刷着為例雲 
　　李東陽　　梁　儲 
　　○李東陽 
　　李東陽字賓之其先茶陵州人以戎籍隸京師四歲能作大字景帝召書書奏帝抱置膝前賜珍果寶鏹六歲八歲兩召講尚書稱善命肄業京庠天順中年十六自鄉試連舉進士高第選庶吉士成化元年授編修東陽詩詞清麗字畫遒美所作文章殆遍天下以貌寢好詼諧不為時宰所器為侍講學士者久之孝宗五年無雪至五明年不雨其五月下詔求言東陽上疏曰伏見去冬少雪今春缺雨自都邑畿甸東接齊魯南抵淮濟西連襄隴赤日坼地黃塵蔽空冬麥不秋榖未種或飢死道途或典賣兒女或流徙他鄉蘇松嘉湖諸府霖雨經年大小橫溢瘟疫流行盜賊交作河南寧夏遼東等處地震有聲半年之閒奏牘累聞陛下遇災而懼下詔求言此古帝王盛心也臣被擢先朝繼塵侍從三十年來略無寸補而職在講筵不關政務惟君心為化理之源經傳乃致治之法似緩實急似淺實深顧講讀有時章句有限宏嗣奧義未易悉陳嘗慕宋范祖禹講月令而深論誠於奉天之道林機講禹貢而極言勤儉為治之理又聞唐崔郾半歲不問經義則謝無功李絳踰月不訪理道則慚飽食臣之曠瘝實又過之臣於經筵輪講孟子不敢遠引謹就孟子以對孟子曰至誠不動者未有也不誠未有能動者也臣謂此言天人之際也陛下即位之初雨暘休若不祈自至近年旱虐經時累禱不荅若齋醮一事偶獲者有賞不効者無刑徒費資財復傷治道請斷今日凡事關祈禱上涉於天以經呪干賞賚者並加笁絕陛下齋明勵精用對天人之際凜日鑑於屋漏目民瘼於深宮天意不回未有也孟子曰君仁莫不仁君義莫不義一正君而國定矣仁義行政用人之首也經筵講學仁義之所繇生也今盛暑亢旱經筵暫輟臣願陛下取累年講官所進直解時時翻閱用弋溫書以俟秋涼講讀如舊將根本融徹行政用人舉而措之無不得宜孟子曰詩云經始勿亟庶民子來古聖王用民之力而得其心諸營官軍本以壯國本制外患工作累歲操練日少諸司屢嘗執奏陛下雖亦量停乃如金水河昌國公墳等處當鑠金汗血之日兼工倍力特令攢完此不得人心之大者也孟子曰不違農時谷不可勝食也數罟不入洿池魚鱉不可勝食也斧斤以時入山林材木不可勝用也今天下萬物之利無處不貧就舉三端而論山東諸府谷麥所宜草根樹皮掘食殆盡繼以人肉荊沔諸湖魚產極富水竭魚荒河泊歲課多用折納易州諸處柴炭所需林木巳空漸出關外一二百里他諸賦稅大抵皆然若據圖按籍計口數物都邑之內台省之閒猶無以知之而況九重之上哉至如京師市鋪光祿寺科派太繁供應之物急于田賦買辦之使亟於催征官價不充支給踰時曩因戶部委官侵剝招怨商賈幾絕陛下降旨切責然後貿遷不滯天下歸心但其起例太重難頓輕減物價踴貴皆繇於茲今即不能蠲租罷稅請雜泛差役額外科派痛令所司裁省尤望陛下守訓行儉為天下先孟子曰飢者易食渴者易飲切見山東等處災傷巳極廷臣屢請量賑漕粟未見准行臣惟京儲固重歲給尚贏何靳百萬之數不假饑渴小民以一二歲之期哉孟子曰仁政自經界始經界者所以格兼併禁侵奪也今畿甸奸民競揭空閒田地籍名投獻藩王世家輒行請乞每有賜予動數百頃得請之後標立界至包村羅落髮塜夷墓訟牒纏綿冤號震動夫天地之閒物各有主生齒既眾地寧有遺凡以空閒請者皆為欺也柰令雖下俞允繼之投獻者謫罰相仍陳請者竟終得地歲復一歲當何時巳孟子曰君行仁政民親其上死其長矣近者廣西蠻賊攻圍州縣佔據村落彼地官軍因乏糧囂閧幾成大變及出軍之際總兵方面等官橫被截害有司畏罪不敢悉聞夫仁政之大不過教養攻守之議莫先兵食宜下廵撫總兵大臣亟議方略措置儲蓄孟子曰君盡君道臣盡臣道二者法堯舜而巳又曰責難謂恭陳善閉邪謂敬近者群臣交章請赦彭程蒙旨看詳聖心當必有處切見任儀所坐亦以扶持國體非為私謀而小小過差未蒙湔雪仰惟陛下初元若汪奎蕭顯徐鏞等多以先朝貶謫言事之臣次第敘遷至如林俊特加超擢今當求言之日而不宥罪言之臣欲效敬恭孰知所向夫陛下巳複數人於前矣責難陳閉本自逆事以為敬恭夫惟堯舜能容之也書奏下所司議處八年以禮部侍郎兼文淵閣大學士入閣十一年皇太子出閣加太子少保禮部尚書十六年力吰子太保戶部尚書謹身殿大學士十七年重建闕里廟成奉命往祭還朝上言臣奉使遠涉川陸見聞不敢緘秘臣自閏四月以來經過里河天津一帶遇時亢旱風霾屢作夏麥枯死秋田未種運舟不至客船稀少曳纜之夫身無完衣荷鋤之民面有菜極目四望可為寒心臨清安平等處盜賊縱橫殺人刼財往往而是傳聞青州尤甚南來人言淮揚諸府或掘食死人或賤賣生口民心惶惶莫知所措江南浙東荒歉之處方數千里戶口消耗軍伍空虛官庫無旬月之儲俸糧有累年之逋夫以東南財賦所出一歲之荒巳至於此北地皆窳素無積聚今秋再歉何以堪之臣自非經歷此地則雖久處官曹日理章疏猶不得其詳況陛下九重之上耶臣訪之道路詢之官吏皆言宂食太眾國用無經差役頻繁科派重迭木植顏料百凡之物歲無虛月內府錢糧交納使用靡所紀極京城修造前後相仍工役軍士累力倍錢每遇班操寧死不赴勢家巨室田連州縣征科過度請乞無厭親王之國供億之費每至二三十萬修齋掛袍開山取礦作無益害有益者閒復有之加以貪官酷史肆虐為奸民力困窮怨咨交作他如游手之徒託名皇親附搭鹽船聲言造店關津羅網商稅織造內官縱使群小掊系閘河官吏逐捉鬻販居民騷擾動地又臣目覯在途如此在彼可知若此之類未易枚舉夫閭閻之情郡縣不得知也郡縣之情廟堂不得知也廟堂之情九重不得知也是皆始於容隱成於蒙蔽容隱之端甚小蒙蔽之禍甚深臣請以所見喻之節用如閘河然節一分則上有一分之益廣儲如畜源然積一分則下有一分之利今日生民巳甚疲弊國用巳甚匱乏若事事蠲之則不可盡蠲時時給之則不可勝給在聖心轉移明而巳臣在山東伏聞陛下以災異屢見戒飭群臣條論弊政然詔書頻降章疏畢陳而事關內府貴戚動為掣肘累歲經時俱見遏罷誠恐今者所言又成故紙伏望採擇斷在必行書奏納之因自劾求退不許其明年孝宗不豫劉徤謝遷同受顧命武宗即位加太子太保禮部尚書兼武英殿大學士元年上不親政與劉徤謝遷自劾乞罷言臣等以愚庸遭遇先帝臨終顧命惓惓陛下臣等痛心刻骨誓用死報陛下初政臣竭力匡持未敢輕易求退今者地動天鳴五星凌犯星斗書見白虹貫日群災迭異並在一時京城道路白日殺人西北諸邊胡虜猖獗民生窮苦府庫空虛風俗傾頺紀綱廢弛賞罰不當名器冘濫當此之時內外臣僚恊心倍力猶恐弗堪方且持祿固寵任情作弊讒謗公行奸邪蠱動歷考載籍未有如此而不亂者也恭惟即位詔書天下延頸而朝今夕改訖無寧日百官庶府仿効成風非惟廢格不行抑且變換殆盡建言者以為多言幹事者以為生事累章執奏則為瀆擾釐革忒蠧則謂紛更憂在民生國計則若罔聞知事涉近幸貴戚則牢不可破以一二人之私恩壞百年之定製以一二人之邪說違滿朝之公論臣等或旨從中出略不豫聞或有所議擬徑行改易累有論列多不見允比以戶兵等部議處鹽法功次等事極言利害拱俟數日未蒙批荅臣等叨居重地進退無據深憂極慮寢食弗寧勢窮理極以至於此儻諉顧命之名曠輔導之實既負先帝又陛下伏賜矜察特允退休不許複列上政令十失以請言商人譚景清等附托皇親奏討殘鹽既不奉詔還官又不領回原價上挾朝廷下撼官司此一失也大同隨征所上衝鋒破敵當先名字多寡殊不相應人非對陣功不中率而乃欲升數百冘員糞上爵祿私情公法此二失也內府宂員奉旨裁節僉書守門分守守備等官減革百無一二而南海子渠身人選入千餘蟒龍玉帶濫賞無筭此三失也御用監書篆缺人吏部奉旨考選其所革退皆夤緣傳奉奉詔裁革之人亡幾何時復令通送考較此四失也皇莊田土巳令廵撫官按籍使者履度復爾承遣相望此五失也皇親家人愬民侵田輒令拘系來京鎮撫司質問情異初奏未免仍下本貫問理株連破產此六失所韋興齊玄蠱惑先朝盜空府庫一則夤緣分守累劾不退一則奏請追究但令取回此七失也執事官軍內府官匠倉敖軍斗歸伍團營巳得奏請及各衙門乞留仍供役私門如故此八失心內外運庫內府支用累數百萬並不給一紙印章司鑰庫錢所部奏合關領累時不發此九失也饒磁蠲免詔下二年又令起運此十失也凡十失者有則傳聞坐視無可奈何有則封還執奏末繇終止臣等追思先帝顧命之言仰念陛下不改之意若塵露少裨即潔身奚忍臣前所奏聖諭曰朕便處治繼曰待斟酌行臣知無可采謹讓能者上復不許自上疏又不許其冬與劉健謝遷連章請誅劉瑾等八人上下諭將安置之南京徤推案哭遷亦訾八人者不休惟東陽默然明日皆辭位上許健遷去獨留東陽再請不許健遷行東陽祖餞欷歔健曰日者公出一言今同去矣頃之上命無芳王鏊入閣加東陽少師兼太子太師改吏部尚書華蓋殿大學士劉瑾專權亂政東陽彌縫其閒外為隨順內亦多所周旋捄解而瑾尚心銜出所修通鑑纂要及會典摘其疵謬及書畫不精者諷科道官劾東陽不敬奪禮部侍郎劉機等俸使改書書成進焦芳王鏊少傅東陽加俸而巳而焦勞張彩乃稍稍為解釋東陽每調旨先探瑾意即瑾有奏輒擬優荅最後雲且有殊等封中外駭曰其加九錫乎瑾建玄明宮東陽撰碑頌德瑾乃大悅是時瑾魚肉朝士株連民庶他人唯唯而巳東陽既結托契固緩頰寬譬雜以諧調其隨事應變潛消默奪天下亦陰受其福 【 瑾自立勾軍捕盜新例連坐及於親屬鄰佑窩主有山東人自陳嘗捕盜七十人乞升士官廵簡都察院覆奏請案七十先後盜家如新例東陽笑曰此法果行旁及天下上沿百世皆可追論遂巳瑾窘迫文臣罰米實邊動至千餘破家甚眾東陽請徙邊倉為關倉稍近其地既瑾復嚴督州縣預備倉東陽即言罰實邊倉多勞少益不若就罰者本州島郡交納士大夫免輸邊之苦焉四川鎮守太監請得便宜行事瑾中主之東陽力言不可因奏高皇帝設官定製在外都布按三司職兵馬錢榖獄訟各有所屬其權蓋分而不專永樂以後漸遣都御更出外廵撫其有番夷地方則置鎮守總兵官復遣內臣一人同之其權則同而不專此祖宗防微杜漸深意必如今奏則四川一方王府宣慰皆其綜理夫以親藩之隆重土官之強悍心苟不服即釁隙易生又如舊有草寇竊發則調征剿土官必須奏請所關尤非細故今既革去廵撫若並付鎮守衙門任其進止非惟事體不便恐鎮守一人亦自難於擔當百五十年所未有豈敢增添若天下鎮守比例而行則所系又不止一方而巳總漕指揮陳俊以濕漕米貿銀需京平江伯陳熊許之瑾矯旨下俊詔獄使誣熊贓罪欲並殺之東陽力爭瑾熊犯科至重下不宜姑息東陽曰某非姑息陳熊乃姑息陳瑄瑄在太宗朝開河通漕金書鐵券子孫免死豈可廢功絕裔傷天下武臣之心瑾曰國初功臣如常遇春鄧愈湯和輩今其子孫俱巳革罷陳瑄佐太宗皇帝非有攻城野戰之功豈足深介東陽曰漢高祖定十八功臣蕭何第一封為鄮侯何嘗攻城野戰耶但云饋餉供給不絕而巳當漢之時無何饋餉供給雖十張良百韓信能僦秦誅項哉然何之饋餉猶屬漢一時爭戰陳瑄開河通漕歲致四百萬石京師此國家萬世利也瑾乃誅俊熊僅革侯爵投之海南寘鐇反朝命出師詔告天下詔書有耴還差出官較一條瑾曰行事衙門累朝舊例如何可革東陽曰舊例巳在京師今差遣四外驚疑煩苦奸詐因而矯托真贗莫辨近巳累犯煩朝廷處分若真者耴還則贗自無所託矣因以天順元年舊稿示瑾瑾語塞】 然瑾以纂修降東陽俸旬日閒以修孝宗實錄復之乍降乍復東陽不能去也瑾敗東陽言臣備員禁近於劉瑾事體相關先後調旨撰敕或被駁再三或徑自改竄或持同私家假手他人或遞出謄黃逼令落底臣雖委曲匡持期於少濟而因循隱忍所損亦多自知不職甘從褫奪且請磨玄明宮碑文上慰止之頃之以寘鐇誅特進左柱國蔭一子尚寶司丞疏言今天意昭回聖心洞悟奸閹屏除罪藩斯得明詔再頒弊端盡洗奉身乞退實維臣時不許南京御史張芹劾東陽當逆瑾專恣之日禮卑貌詘無所不至令其事成傳位之詔當出袖中南京吏部侍郎羅玘者東陽門人亦寄書曰公竭忠盡赤天下皆知大事無所措手矣易曰不俟終日此言非歟謂公當依依者皆自為謀者也遇一再遷河南左布政使為給事中蕭彥庄所連劾致仕家居以壽終其為人愷悌慈祥言出人信所至得聲而徽人世世祠祀之代遇者嘉興知縣龍晉晉先為御史以事補外亦有惠政 
　　○丁積 
　　丁積字彥誠寧都人成化十四年進士授新會知縣初至官有中貴弟梁長責民償逋過當復妄訴民積系長獄追焚其貸券年未及朞干謁杜絕權豪縮頸民大趨令新會俗溺淫靡積盡毀邑中淫祠着禮式示之擇立鄉老使董民俗月朔進問於庭優禮其能者鄉老馬廣為儕輩所推積以元朔進廣於庭再拜致謝民有賭盜大榜其門月朔令赴縣聽戒民誠改悔然後去榜如或賭博出良家子則召聚廡下訓以小學諸書邑中民戶出錢輸官故名平均錢異時令長悉以錢貯官復令甲首出私錢供用曰當月錢每單丁小戶歲費亦至五六千餘積為派丁產定錢足用之外毫不妄科甲首納錢畢即遣歸田嘗為民辯冤忤當道系獄民羣為計賂積示之手書曰君子但求無愧於心而巳慎毋妄動貽我羞辱積於春秋祭祀品物牢牲極其精潔爼豆行列廵視方整執役之人令沐浴更衣然後將事嘗值歲旱築壇禱雨晨夕後患異時獻計者不知何在執筆者固自永存國事一僨雖死何贖往返再四乃具揭帖明陳其故下兵部議時廷奏皆謂不便兵部亦執奏至再而內意巳定司禮監文書官壓迮擬票雲上坐干清宮門必欲今夜批出東陽極言不便者十事且言今五府六部六科十三道皆稱不便臣等股肱之臣居輔導之地若阿順曲從是滿朝皆有忠心臣等獨當誤國實不敢別議翼日乃內降遂乞休許之賜敕褒諭令有司時加存問給月米歲夫東陽子兆先有文材夭絕蔭侄兆廷為中書舍人居四年卒賜寶錢賻米布甚厚諭祭九壇贈太師諡文正東陽夙負文章之望朝廷稽古代言盡出其手平生善獎才雋朝罷海內名流畢集其家東陽開懷茹納崔銑為翰林時冬夜與客劇飲長安市東陽前呵入朝銑持杯詣前請下東陽下車大釂數升去旦悔與客詣謝東陽曰尚能飲否復與大醉罷東陽所著懷麓堂集天下翕然宗之又以漢魏閒樂府歌詞皆有為之作文人代興重襲故常無復歸趣李白才調雖高亦仍舊而巳張籍王建以下無譏焉元楊廉夫力去陳俗而縱其辯博不恤聲調因取古今忠臣義士幽人貞婦奇蹤異事命題立義擬古樂府時人誦之東陽與楊一清相善也病漬一清偕同列省視曰無可為公身後者國朝百五十年臣未有諡文正請用以尊公 【 邵銳敘懷麓堂集曰盛德嘉謨澤被海內如大將御戎不聞號令一節一麾無不如意】 
　　○梁儲 
　　梁儲字叔厚順德人宋梁克家後成化十四年會試第一廷試首二甲改庶吉士授編條累遷吏部侍郎侍孝武二宗東宮正德改元以副總裁纂修孝廟實錄及大明會典遷吏部尚書兼學士掌詹事府事劉瑾駁其纂修會典紕謬貶右侍郎實錄成復尚書兼職如故瑾竟傳旨出為南京吏部尚書瑾敗復官兼文淵閣學士累加少師兼太子太師兼華蓋殿大學士與楊廷和蔣冕毛紀同時為相儲故長廷和七歲與同舉進士而又先貴及其為相反讓而居下其為人忍辱慈巽一時群邪用事朝政二三廷和冕紀有所不遂輒稱疾乞退儲常就中和調武宗將幸宣大廷和冕諍不得皆稱疾儲與紀泣諍左順閒既紀亦稱疾儲獨諍累日秦王惟焯請潼關以西鳳翔以東河堧牧馬地曰皇祖以賜臣先王樉也江彬朱寧張銳皆受王賂為求上上意許之兵部科道執奏不得上震怒促草制廷和冕稱疾儲曰孰在公即起草曰昔太祖高皇帝着令無得益藩王地藩王地廣則士馬眾多士馬眾多則奸人相蠱誘不利於宗社以王請之勤朕念親親不忍王拒王得地後宜無多養士馬收眾奸人聽其蠱誘是將不利於宗社不有高皇帝訓當此之時艾全親親不能巳王慎圖之上覽駭然曰勿予也慮乃大上自稱威武大將軍鎮國公朱壽廵邊下內閣草制甚亟廷和稱疾獨促儲上坐左順門而待之儲固不草召詰之對曰敕者君所以賜臣陛下儕臣臣草敕乃名君臣是以不敢上怒手劍立曰不草齒劔儲免冠解衣帶伏地涕泣請曰臣即死他日陛下猶憫臣若遂草敕他日覺而怒曰臣儲無禮臣名君顯戮臣罪不可赦上擲劍起是日也儲即家召客出歸對客殊不言齡劍事上出禮臣議召外藩世子為居守錢寧江彬皆陰有屬儲厲聲曰奸人之謀足聽耶上春秋鼎盛何患無子召外藩子萬一有他吾輩斧鑕矣既與蔣冕扈從南京將行請天子行璽隨備不測楊廷和曰恐為奸佞所奪亦足召變執不與南京七請迴鑾上且即郊於南京儲曰上即郊迴鑾無日矣與冕疏言兩都郊壇祖宗配位不同禮南京郊壇首德祖次太祖北京郊壇首太祖次太宗德祖配位太祖躬奉安太祖配位太宗躬奉安孰敢擅遷之而擅增減之抑二祖一宗奉配之初博考聖經詳集廷議詔諭宗藩以及方內即擅遷而擅增減之亦能如祖宗之時從容廷議詔諭之廣且詳乎上乃不果郊議北還顧還無期儲與冕跽行宮西階下自卯至西傳諭再四曰臣未得命不敢起上乃傳命曰不南儲冕乃起駕還閘河卒導水以浮御舟者人數十萬久俟河涘飢疫藉仍儲散遣之兩自劾請罷不允以妻喪未葬先隴未修為辭武宗使治其妻喪修先人隴賜祭焉世宗即位奉迎勸進事定為言官所劾歸賜敕傳遣行人伴送有司月給廩致輿夫官一子中書舍人既錄定策扈迎功蔭子世錦衣指揮固辭占昱朝四十餘年官特進光祿大夫勛左柱國卒贈太師諡文康與祭葬為人沉厚韜晦不言人過亦不自明功誣而追論之殊不自白反薦揚之或以至大官門生故舊詆儲者皆得直聲而儲黯然安詬謗儲去大臣被劾者自辯解劾者坐得罪儲在位有富名及儲沒子孫不免窶天下思儲而稱之孫孜禮部主事能詩善書畫 
　　郎曰東陽當閣十有八年請退屢矣不可不止世以為大譏君臣之際固未易割也智深而不伐旁行而不失其守古之人有行之者狄梁公歟儲之立朝亦仿此意 
　　王　鏊　　劉　忠 
　　○王鏊 
　　王鏊字濟之吳人年十六隨父讀書太學 【 鏊父琬舉鄉試仕光化縣光化自劉石之亂流民散處山澤閒在所而是上官慮其生變一切驅逐琬不忍獨招安之民獲按堵】 善為制舉之文太學諸生爭相傳誦先達名輩屈與為友侍郎葉盛提學御史陳選一見以天下士奇之成化十年應天鄉試第一主司異其文曰蘇子瞻之流也明年會試復第一入奉廷對時望方屬執政忌之置一甲第三授翰林編修閉門力學避遠權勢九載升侍講弘治初憲宗實錄成升右諭德尋晉侍講學士兼日講官每進講至天理人慾之辨君子小人之用舍反覆規諭上未嘗不動容也方春上游後苑鏊講文王不盤游田上為罷上每聽講畢召中官李廣戒之曰今日講官指若輩矣張壽寧侯於鏊有連鏊絕不與通東宮將出閣大臣首薦鏊可備輔導命兼諭德尋升少詹事兼侍講學士既以為吏部侍郎北虜入寇上籌邊八事率多施行鏊學問贍博文章爾雅舂容試士南宮專尚經術弘治閒文體為之一變至是請科舉之外略仿前代制利如博學宏詞之類以收異才六年一舉舉毋過十餘人其翹然出類者除之翰林余補科道部屬中書先有官者量材加秩數年士類濯磨必以通經學古為高正德元年災異見謝遷引咎求退舉鏊自代是時上狎劉瑾八人者韓文率諸大臣伏闕爭上大怒有旨召鏊等左順門中官傳諭其厲眾莫敢發鏊曰八人不去亂本不除天下何繇而治文危言繼之謝遷既去瑾意欲引焦芳芳慮物望不恊以鏊士論所歸遂言於瑾與之同陟瑾威鈐士類按索微瑕幾死者累累鏊言士大夫可殺不可辱今既辱之又且殺之吾尚何顏居此瑾亦繇是稍寬瑾銜文不巳必欲置之死地又欲以他事中健遷傷害劉大夏楊一清皆鏊前後保持此時瑾雖意不在鏊見鏊開誠與語亦見聽信久之焦芳專事媕阿議彌不恊瑾驕悖日甚鏊阻遏不得居常戚然因求去瑾曰王先生位高矣何自苦乃爾鏊求益力瑾使覘之書交皆絕得賜璽書乘傳歲夫月米以行健遷歸政之後以為異數既歸翛然自遠于山水之閒吳中士大夫好尚一無所入與人清不絕俗和不淆時文行德業隨見師仰莫瑕疵者居閒十餘年海內士大夫交章論薦世宗即位遣官優禮存問鏊疏謝因請上講學親政經筵之外復仁宗弘文閣故事妙選天下學行之士更番入閣使大臣一人領之萬幾之暇時從容造訪以究經史之道古今成敗之端民閒疾苦之詳又周之時有三朝庫門之外為外朝詢大事在焉路門之外為治朝日視朝在焉路門之內曰內朝亦曰燕朝玉藻曰君視朝退適路寢聽政蓋視朝而見群臣所以正天下之分聽政而適路寢所以通遠近之情漢制大司馬左右前後將軍侍中散騎常侍散騎諸吏為中朝丞相以下至六百石為外朝唐皇城之北南三門曰承天元正冬至受萬國之朝貢則御焉蓋古外朝也其北曰太極門其內曰太極殿朔朢則坐而視朝蓋古正朝也又北曰兩儀門其內曰兩儀殿常日聽朝而視事蓋古內朝也宋時常朝則文德殿五日一起居則垂拱殿正旦冬至聖節稱賀則大慶殿賜宴則紫宸殿或集英殿試進士則崇政殿侍從以丁五日一人上殿謂之輪對內對引見亦或賜坐或免穿靴亦三朝之意今莫若復古內朝之法以通上下之交成天下之務蓋國朝聖節正旦冬至大朝會則奉天殿即古正朝也常朝則奉天門即古外朝也唯於內朝若有缺焉者然華蓋謹身武英等殿即其遺制洪武中如宋濂劉基永樂中如楊士奇楊榮輩日侍左右蹇義夏原吉時常奏對今內朝罕御常朝之時上下之閒批荅章奏數刻而巳而堂陛懸絕威嚴赫奕御史紏儀鴻臚舉不如法通政司引奏謝恩見辭惴惴而退至於三殿高閟又復鮮窺孝宗晚年深慨於此屢召大臣議政便殿將大有為民之無祿不及覩至治之盛唯陛下遠法聖祖近師孝宗追希周漢唐宋之盛天下幸甚上嘉納之方欲用鏊鏊遽卒廵撫都御史吳廷舉上言鏊高文清節守道見幾乞與褒恤贈太傅諡文恪鏊為人心平氣和言論簡易而誠信藹然表里洞達自其少年長制舉之文中歲作明理克巳二箴以自進晚作性善論其文曰欲知性善幸反內觀寂然不然之中至虛至靈存焉滋乎非有窅乎非無不墜中邊不雜聲臭當是時也善且未形惡復有惡至於善惡惡復有混復惡三品性猶鑒乎物來則應物去則空惡之生也生於蔽乎氣質既異性亦隨之譬之珠然墜澄淵則明墜濁水則昏墜污穢則垢上智澄淵也凡庶澤水也下愚污穢也天地閒腷塞充滿皆氣休氣之靈皆性也人得氣以生而靈隨之譬月在天物各受焉江湖淮海池沼溝渠莫非是月心者月魄性者月光情者光之發於物者也人謂善發聖賢之旨鏊為古文詞明暢整嚴得韓愈之法而正嘉閒繼鏊名為善制舉文者毘陵則有唐順之薛應旌海虞則瞿淳海內稱之曰王唐瞿薛 【 八應旌字仲常嘉靖十四年進士授慈谿知縣不樂為令乞九江府教授先後入仕動忤於時久之為郎歷試考功考留都官自信益篤弗阿其友眾始不悅左斥之為郡判亡何復禮部擢浙提學副使力以其學抗流俗流俗嘩而攻之竟調兵備鄜延去延之日軍民父老號呼攀援□屬於道車不能前先是廵撫王公薦應旗於朝謂程朱再出韓范復來忌者乃附和萋菲以沮其進應旌筮仕逾二紀立朝不滿旬月謗忌朋興偃蹇遷謫而隨在務行巳志其歷任公移皆經綸要略康濟機宜要非空言無實者比也　瞿景淳字師道生十月能誦詩關睢少時嘗扁舟巢湖中夜有炬火數千逼舟厲聲叱之即應時滅為諸生久困場屋而制業益精務究於所以作者之旨所謂朱弦疏越一唱三嘆吳中稱王文恪經業為明冠獨景淳繼之文恪會元及第乃景淳久諸生閒教授里中自給意豁如也嘉靖癸卯提學御史楊宜識景淳以第一試南京而侍讀華察自棄卷寘前列其明年遂亦用會元及第第二人授翰林院編修歷隆慶初以禮部侍郎召用亡何卒贈禮部尚書諡文懿景淳為人孝友篤至然不以峻行潔寬然長者也所接即匹夫孺子不以惰見最重若相臣而無卑儀當奉使懷慶時鄭王以言時□旨徙鳳陽系攝國事者世子懼為恭敬餞迎用幣重景淳一切謝弗納此時世宗巳密使詗之矣然景浮曰吾所持使當如是耳請告還朝從眾謁相嵩嵩庄謂客曰倭旦夕平云何胡總督督才足辦也而南中人往往佞挫胡君何好亂也胡總督者宗憲嵩客也景淳前應曰固也相公雖明遙度之不如不佞目覩也胡君擁十萬師無尺寸效而賊日夜躪赤子財賦地不佞南中人不得一單材臥何言好亂也相公業不欲聞之誰為相公聞者於是嵩改容謝然數目攝久矣景淳治誥敕陸炳為緹騎帥與相嵩表里後先有四妻至欲封其最後者獨難景淳朦朧挾兵部移以請景淳執不可嵩為請又不可炳不自懌去景淳為德不近名為文不近好為吏不近俗以故天下雖知景淳然不能盡景淳王世貞言瞿公眇耳言天下事勁挺不阿而要歸之忠厚士寧可皮相也】 
　　劉忠字司直陳留人父達國子博士忠成化十四年進士改庶吉士授編修為人方峻寡合修勵行誼時國家無事翰林諸公文學詞藝交遊有聲忠獨卷斂沉默歷官幾三紀始自侍講進侍讀學士武宗即位以故東官講讀進翰林學士掌院事疏陳崇正學戒佚游數事語甚剴切既因經筵進講勸上恪遵祖憲戒狎近小日親朝政而劉瑾惡之傳旨與楊廷和並補南京禮部侍郎一時無缺俱從添注臨行楊廷和尚有幣別瑾而忠則徑去矣忠去京師口語籍籍吏部尚書許進遂升為南禮部尚書尋改吏部南都吏部名為散府長屬之閒俛禮瓦合忠獨秉風裁稽較曹司以勤惰驗職事以清濁律名行諸曹郎不敢復瀟散如曩時當六歲考察給事御史郎中有憑附不飭者下書其考胥吏白身進者一切革罷焦芳薦忠於瑾瑾傳旨征忠方有向用之漸既至見其氣岸難招改吏部尚書兼學士掌詹事府瑾誅始被推入閣尋加少傅兼太子太傅吏部尚書武英殿大學士忠在事以守成法遏夤緣為先獨持正論亡所忌顧饋遺請託力拒絕之繼瑾者張永使其黨廖鵬忠所忠遇以仆禮而巳在位不滿三月嘆曰陳力就列不能者止吾難強負初心乞致仕累疏不許以省墓請假許之是為正德六年而是年忠主會試事張永指摘錄文告上上以示李東陽東陽力為解忠即日陛辭抵家上疏乞休作野亭一區鑿池種樹徜徉其中所獲賜余歲分十三四以頒諸流離貧餓者曰吾雖杜門謝客猶有車馬游從之樂有貧餓周恤之惠君賜得章上恩可侈矣忠入閣不久未大有所明顧當世否風頺之日守正敦節一時隱然為朝着之重許進論當代人物推忠與章懋雍泰三人而崔銑謁忠私第忠慨然謂曰古羈人匹夫雖當流離困絕尚不敢一毫非義況居位祿食者乎門人鄒守益別忠忠握守益手曰子國器也善自愛寧直無媚寧介無通寧恬無競世宗初遣行人存問忠使孫人謝因陳正身致治之要在畏天法祖正心勤學而歸重於進君子以退小人退小人以安君子得君子而用之其引援非道德之清流則典刑之故老彼小人者或勸於善或逃於野而天下日趨太平矣得小人而用之必引援惡黨以助奸進拔邪佞以延譽彼君子者甘老死於丘樊不遺羞於名教而天下政治咸隳其術中矣仍望上臨御文華默召輔臣授筆札令疏錄兩京九卿長貳之賢能各省撫按藩臬之卓異即九卿長貳各省撫按藩臬來朝亦不時宣問其僚屬賢否軍民利害會萃群言繕寫三帙一留中備覽二付內閣吏部以比古聖王清問下民近世書臣名屏風而古大臣夾袋記才之意上覽疏嘉荅亡何卒贈少保諡文肅 
　　郎曰王鏊劉忠皆賢相也鏊通雅不失其正忠稜稜嶽嶽有不可搖撼之象傳曰不有君子其何能國乎
