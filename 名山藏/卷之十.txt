
●名山藏卷之十 
　　臣何喬遠恭輯 
　　典謨記十 
　　◆典謨記十 
　　宣宗章皇帝 
　　○宣宗章皇帝 
　　宣宗章皇帝御諱瞻基仁宗嫡長子也生之夕成祖夢高祖授以大圭命曰傳之子孫永世其昌既數歲試之事輒剸決稱旨成祖愛之年十一以從狩北京日侍左右隨事訓教嘗命從過觀田家問所疾苦作務本訓授上上讀書一目數行盡衷皆舉經史百家莫不涉意永樂九年立為皇太孫三從征胡於馬上指示胡山川故上自少曉兵略善騎射仁宗即位冊為皇太子其春以南京地屢震命往撫治上旋不豫既大行宮中秘不發喪以遺命召上顧臣下稍稍聞上崩其時漢庶人蓄反謀傳言將要刧群臣或請整兵旋或請出間道上曰君父在上天下歸心豈有他虞遂傳詣京師六月巳亥朔至蘆溝既乃聞絕慟左右掖聽遺詔行哭入宮門詣梓宮拜器盡哀頒遺詔天下癸卯臣民三勸進庚戌即皇帝位大赦甲寅聽政西角門罷遣內使市物浙江及諸衙門派辦行在吏部尚書蹇義言內外官吏先帝時坐罪蒙赦有托喪而亡者上曰父母之恩並於天地人至不肖有死其親其潔其身者哉君子不逆詐其宥之鞏昌知府孫亶任滿當去安平丞耿福以冗員當汰民皆詣闕留復亶官就升福知縣申行豫備倉天下大賚臣民七月巳巳上大行皇帝尊諡乙亥尊母后皇太后冊妃胡氏皇后平度州同知王瓃昌邑主簿劉整以冗員當汰耆民詣闕留皆復其官予交址諸生衣服歲賜旌德教諭林龢九年考績所教生徒無應舉者免其謫戍追俸封吳成清平伯閏七月下議都督府吏輔興州衛軍瑛所言利病行在禮部尚書呂震曰吏卒卑不識大體言利病覬用耳上曰蒭蕘之論聖人所繹察當否議行之靖州民詣留故知州張干仍其官修仁宗實錄上曰御史考察州縣官欲其任賢退不肖也比聞多信邊言不博訪吏勤職奉公禁暴振廢小人畏之蔑為刑酷或贓濫可狎侮利之更挽攀是使正人受誣群枉得志也其敕布政司按察司廵按御史嚴核之交址清化府黎利作賊圍茶籠州八月魯王肇輝進瑞粟有一莖至二十穗者行在禮部尚書震請賀上曰四方大矣比者畿內水潦奏牘不啻民之艱食即謂瑞應應亦廑魯東隅何以令朕無夙夕憂不許吳橋民詣闕留其知縣吳原予之行在工部奏內供綺羅九千匹當下蘇杭二府織造上曰減其半水豁金壇縣租敕曰政在安民安民在守令聖帝明君靡不慎此選也朕夙夜孜孜而四方任職者率不稱詔書求賢自即位下之至今胡寥寥耶其令內外群臣各舉所知以聞行在禮部右侍郎鄒師顏卒不能返殯上曰貧如師顏可嘉也其予之驛舫歸抑吾臣之廉者豈一人哉有不幸畢官次者以師顏為故事遣大理寺卿胡槩參政葉春廵視應天浙諸郡 【 胡槩豐城人本姓熊以從母適胡因胡姓永樂九年進士國初法至嚴槩出廵視一執法行事奸宄屏息而亦間有過當諸奸不便日造飛語槩不為動槩對眾常出諧謔語長洲民有馬最者為鄉老跪請曰大人居民上諧謔非宜槩謝之自是重最槩視應天多沒入人產應天人苦之民有豪當簿錄者輒問最最以若為人居閒者卒不應槩卒坐其人罪最未嘗不以為恨也至槩之矜困窮興學校給餉足軍抵稅輸逋為民請命民誦德焉右都御史終官復故姓】 告即位孝陵榜武臣恤軍士九月壬寅葬仁宗皇帝獻陵辛亥祔廟秋雨傷稼除萊陽蘇松嘉湖諸縣稅糧行在大理寺奏民有盜殺官馬者坐絞死罪上曰奈何以馬殺民發戍邊長清縣薛慎服滿故縣民詣闕請復之吏部尚書蹇義曰長清有令矣上曰必不如國家置守令以為民也民欲得令何憚更焉十月思州府通判檀凱九載當遷其民詣闕留上曰爵祿所以勸士也古人有三優優外官勉治也優小吏養廉也優故老尊德也民愛檀凱其優之五品之俸行在刑部大理寺奏決囚上命大臣與給事中再讞使無冤着為令放還緣邊軍久練京師已追攝工匠移文在所令明年春暖自來赴工十一月嘉定民乞留其丞戴宿鹿邑民乞留其知縣鄭郁皆聽行在工部奏造御器當市料上曰漢文帝服御幃帳無文繡之飾朕甚慕焉造器物料內庫幸不乏其止敕榮昌伯陳智都督方政征交址賊黎利十二月大名民奏留其丞賀禎擢為知縣海寧縣逃民復業者九千一百餘戶免其夏稅敕曰京師庶政所出文武群臣旦夕趨事才智不齊寧無過差其自洪熙元年以前所過犯名悉與湔除俾自新 
　　宣德元年春正月丙申朔上釋服視朝奉天門敕曰朕嗣承鴻業惟天惟祖宗付畀夙夜祗敬不敢怠寧茲肇歲改元一新天下祖宗簡任爾文武群臣遺於朕躬爾惟懋哉殫慮勤力用恭乃職不惟賴我國家爾亦有無窮之聞將郊上致齋武英殿與群臣習儀殿上以示尚書蹇義等曰祭享之禮莫嚴於此朕敢不敬丁未郊還謁皇太后御正朝百官行慶成禮博野知縣陳哲秩滿民懇留予復任嚴京城捕盜禁二月丁丑耕籍三月止諸王選婚於朝令自行國中陳智方政討黎利敗績贈交址人死事土官知府琴彭為布政使益發兵擊之上曰朕初承大統政化未洽念自古國家未有不繇民之富庶以享太平亦未有不繇其困窮以致禍亂是以夙夜祗畏冀時和而降之福也夫民一歲之計在春今春雨頻降可以力而或阽饑寒或困徭役朕甚慮焉其令郡邑省征徭課農桑貧不給者發倉廩賑貸之復金鑄大城知縣增俸從六品為故少師榮國金姚廣孝置墳戶四月命成山侯王通佩征夷將軍印充總兵都督馬瑛充參將以土兵二萬人征交址尚書陳洽贊其軍削陳智方政爵使立功自贖御製外戚事鑒歷代臣鑒書以廉能復暢宣秦安知縣青州飢有司議賑戶部請覆核上曰核而後賑將求之溝壑其令從便宜行事五月命三法司平恕錄獄詔曰樂生惡死人情也交址入職方二載矣數構叛逆以勤王師趨火赴淵豈本圖哉良繇有司安輯亡狀詔到交址官吏所犯無大小赦除之黎利潘僚路文律誠悔過為臣子如初悉宥罪爵以官交址軍民賦稅如故它採辦金銀鹽鐵諸課悉罷戊申午朝退上舉聶夷中鋤禾詩曰吾每誦此敬畏而戚農敕右都御史王彰自良鄉至南京視民休戚以所見聞以公勤復故松江知府王子威任定鎮國輔國奉國中尉及儀賓品秩六月畿內河南蝗命使者驛捕七月嚴鈔禁上曰東民仰麥太半久旱不成秋稼未可知可除今年夏稅異時詔書所寬恤輒曰已先賦或曰災未甚追征自諾謂信令何其命山東有司毋得復擾副朕意焉已酉祔太宗皇帝主太廟進封薛貴安順侯八月封右軍都督費瓛崇信伯漢王高煦反樂安上親征獲之以歸更樂安州為武定州作東征記高煦犯乘輿燔之五色雲見碭山民乞其故知縣劉伯吉聽十月出行在翰林院侍讀李時勉獄復其官南京刑部奏決囚上曰古者獄成公卿參聽之行在刑部都察院大理寺其會群臣再錄以聞成山侯通擊交址不利尚書陳洽死之飢賑湖廣諸縣十二月以征漢復大軍所過州縣有蹂者除秋租敕兩京刑部都察院錦衣衛具獄狀期以三日聞上曰堯舜之世民不犯成康之時刑不用是皆君臣同德故致理如斯之隆也以朕涼寡民之不孚不敢喜情卿原吉等其勉力匡輔庶幾逮古及上獄上親決其輕罪者命安遠侯柳升為征虜副將軍保定伯梁銘為征虜左副將軍出廣西黔國公沭晟為征南將軍興安伯徐亨為左副將軍新寧伯譚忠為右副將軍出雲南領兵七萬會征交址兵部尚書李慶贊其軍工部尚書黃福再鎮之 
　　二年正月申明屯法敕曰朕仰惟祖宗創守之艱兢愓宵晝遵成憲以撫天下賴天之佑海宇清寧五榖遂成惟吾臣民與共享之特賜百官上元假十日在京軍民飲酒張燈為故事二月成山侯通擊敗黎利交址三月調發官軍金萬八千有奇益征之作西漢循吏論示大臣四月增置督農官一員於蘇松嘉湖杭屬縣免晉王濟熿為庶人以陝西不歲止一切買辦五月命陽武侯薛祿為鎮朔大將軍清平伯吳成為副總兵御虜開平上親閱獄遣輕系復李廣歸善知縣增其祿七月諭三法司曰虐暑朕與卿等深居突處猶畏煩蒸矧繫囚哉若歊毒熏郁疾病死者虧傷和氣不累陰德耶有應罰役應遣者速簡勘以間是月也上三閱獄遣輕系八月陽武侯祿清平伯成破虜獻俘還京賚功有差復楊信桐廬知縣增俸從六品九月安遠侯柳升遇賊死隘留關右參將崔聚郎中史安主事陳鏞李宗旺皆死之上曰比聞平陽夏秋亢旱稼穡不登他州縣皆不以聞有畏忌乎其敕山西布按二司察旱傷所在免其賦令有司加撫綏毋使流移封李英會寧伯十月上曰書雲萬邦黎獻共惟帝臣惟帝時舉詔書求賢朕日夜寢寐之天下之士豈無伊尹傳說諸葛孔明者率未見也比一二大臣所薦舉授事未久賄於貪饕或曠諸鄙朕何賴焉進賢退不肖卿卉義尚慎職事以副朕志以天氣向寒命三法司簡輕囚上親閱狀出之旱蠲恤山東陝諸縣十一月交址賊黎利奉表請立陳氏後成山侯通等不請命盟利而退師詔曰安南疆于海界衣冠君長不屬股肱大明受命其國王陳日煃恭天之威首先百蠻歸誠我太祖高皇帝逮於後嗣一心終始賊臣黎季氂父子稔惡殺君篡國屠宗交人靡告我太宗文皇帝愍其覆絕出師致討生擒凶渠求故王后立之屬放逃竄歷久弗獲乃割制為郡縣吏撫綏之吏不得人致其弗靖以廑王師冒露寒暑朕忍一隅獨淪墊溺交人思陳之先曰其遺孤暠尚存僉為請命甚契朕所以奉承祖宗存亡繼絕意交址吏民無小大罪皆赦之安南耆老具暠實以聞冊封朝貢如洪武中故事成山侯通等所置文武官吏皆班師解職還京以寒氣至休百工乙未皇子生大赦大下十二月申明捕盜法陝西旱命有司開倉賑濟出絹五萬匹綿布十萬匹給其尤艱食者止一切科征作書媿詩示行在戶部尚書夏原吉 【 詩曰關中歲屢歉民食無所資郡縣既上言能不軫恤之周禮十二政散貨首所宜給帛遣使者發廩飭有司臨軒戒將命遄往毋遲遲命下苟或後施濟安所期吾聞有道世民免寒與飢循已不遑寧因情書媿辭】 鎮守浙江太監悲可立奏按察使林碩阻格詔書命逮之既至上曰但實對母怖碩對臣往為御史按浙小人不便臣今至官未久又慮不便故以謬語太監臣於太監無乖忤也上曰朕固未信逮爾面問今白矣可馳驛之官 【 林碩閩縣人弱冠登永樂壬辰進士耒儀凝聳成祖親擢為侍御史嘗劾蜀王不法上嘉其直書名御屏廵按浙江劾漕運藺侍郎縱恣執法不回奸邪側目滿考擢浙按察使時湯千戶者倚鎮守裴太監驅迫郡縣魚肉百姓碩禁之湯懼嗾太監奏碩既逮問得白馳驛之官碩被逮日其妻與其繼母亦逮至茶洋飛詔釋之遂降敕切責可立碩益感奮飭風紀遏亂略計擒劇賊史慶真盧宗琦等散具黨直冤七十餘家秩滿士民上章乞留碩以繼母老固請終養歸正統初起為廣東左布政未赴而卒】 
　　三年正月元夕賜文武近臣觀燈萬歲山賜宴文臣賦詩以獻賜之鈔二月名皇長子戊午立為皇太子丁卯奉皇太后游西苑上壽萬歲山獻詩頌德敕三法司慎刑復北流知縣李植黃岩知縣劉道成進祿一級上曰欲福吾民急在諸郡得良守耳吏部奏御史靜御史御史旭克敏御史麟考最九載當授方面官可悉遷知府御製帝訓二十五篇 【 君德奉天法祖正家睦仁民經國勤政恭儉戒儆用賢知人去邪防微求言祭祀重農興學賞罰黜陟恤刑文治武備馭夷保生】 三月胡皇后遜居別宮立貴妃孫氏為後諭行在吏戶禮工四部五軍都督府錦衣諸衛指揮使司各敕以職任四月作曹參守法論閏月閱獄遣輕罪山西飢禁逐流民以擅盟黎利退師下成山侯通與都督馬瑛為事官陳智李安方政布政使弋謙等獄籍其家五月以皋獄頌繫刑部尚書金純上親閱狀遣其輕罪者山西民飢徙勸賑於富民交址黎利言陳暠死亡後遣行在工部右侍郎羅汝敬詰責之再訪以聞恤死賊諸臣後免汝南王有爋新安王有熹為庶人作酒諭訓百官上閱罪出輕囚六月太原大同遼沁汾諸州縣旱上曰郡縣告飢者眾朕發廩勸分無敢後其令有司熟講救荒政七月以通政使顧佐為行在都察院右都御史八月皇子祁鈺生龍陽武陵水恤之丁未田而視兵於邊次三河見三河令曰三河水善撫我民九月庚戌朔至薊薊歲上曰安得它郡縣歲如薊慰其吏曰故漁陽郡也張堪為之樂不可支辛亥至喜峰口兀良哈從萬人寇寬河上以鐵騎三千征之親射其前鋒三人兀良哈望見黃龍之旗皆拜丙辰斬其酋渠搗穴搜山戊午享諸將會州制歌勞士壬戍駐蹕鐵將軍店解俘飲食之忠勇王金忠都督把台獲虜及馬牛羊至飲而賜之金罍既班師上射虎喜峰中之癸酉還京十月上曰古者師保之職論道經邦不煩以政少師義少傳士奇少保原吉太子少傳榮皆我祖宗簡在臣黃髮弼亮尚治有司非朕優眷老成意可各輟所務朝夕朕側討論至理用寧家邦職名俸祿悉如故上聽儒臣講春秋賜坐啜若雪賦喜雪詩罷遣衛士工役七月以上者士一月收系指揮鍾法保請採珠東筦者上曰風氣夜寒邊士可念也守瞭關墎者毛襖狐帽急予之弊者易以新十二月澤泌水蒲靈石及平陽諸州縣霜殺菽命速賑毋留 
　　四年正月上諭翰林學士楊漙曰滄海之大江河助之古君臣更相戒飭所以致理稱良也輔德陳過卿等勉之毋諛敕行在三法司刑罰所以輔治罪惡重者極典不原也有詿誤於連朕夙夜在心欲與之求情其令雜犯死罪以下得贖米二月騶虞二見來安止賀敕曰五刑之屬三千莫大不孝有烝父妾收兄弟妻者送京師治之武臣及子弟犯者失職毋襲着為令進封金忠清平伯吳成清平侯孫忠會昌伯以耆民乞留加鞏昌知府孫亶潼川州知州趙顯宗昌黎知縣楊僖文水縣丞徐文襄垣主簿喬育俸四月薦鰣魚奉先殿分嘗大學士士奇榮幼孜賜酒制詩士奇等和上曰今日君臣當以卷阿相勖五月上親決獄遣輕罪止捉辦科買敕曰吏不得人受賕縱奸民之不平求伸布政按察二司及廵按御史二司御史又多非是枉直或禁斃之所以赴闕競眾而京師繁刑夫理民之道宜使有罪不逃誅無罪不遭抑今小民越訴京師不恤死也何以張官為其易心滌過鉏奸植良毋使豪右肆虐朝廷受怨名於下制典謨詩七月廣東進白烏二幸文淵閣賜少傳士奇等鈔有差九月申明栽種桑棗令敕朝鮮國王■〈木匋〉曰王間者薦其遠誠海青鷹犬不以實苑囿遣使來獻使還荅王陶器十五幾王國誠多怪獸珍禽然非朕所畜幸自今巳之十月幸文淵閣顧問少傳士奇學士漙等賜酒饌制詩上作猗蘭操 【 蘭生幽谷兮曄曄其芳賢人在野兮其道則光嗟蘭之茂兮眾草為伍吁嗟賢人兮予求汝輔】 以示大臣曰孔子自衛反魯而操猗蘭傷不遇也朕虞谷中之賢有不仕者輒擬斯篇夫以人事君卿等所謂大臣也幸文淵閣賜儒臣鈔及御書制詩一章上曰朝鮮僻遠小國朝貢使數至貢率用金銀力豈能辦哉且非其產也諭其國王地以土物獻明使至王國中飲食之足矣毋有所遺與乙未獵峪口十一月以耆民乞留復揚州知府陳真鳳翔同知耿寬許州判官王通保安知縣張庸休寧知縣莫魯任皆增祿一級十二月朔霜寒甚命光祿賜在廷文臣羊曰酒皇祖考時旦嘗有賜朕今忘之追免鳳陽及京師里八府水災田賦 
　　五年正月丁未雪作喜雪歌二月庚辰萬壽節賜群臣宴為故事罷遣工匠老幼殘疾者敕行在工部左侍郎許廓廵撫河南並賜詩 【 河南百州縣七郡所分治前歲農事缺旱澇始復繼衣食既無資民生曷繇遂顧予位民上日夕懷憂媿爾有敦厚資其往勤撫字徙者必輯綏飢者必賑濟諮詢必周曆毋憚躬勤勩虛文徒瑣碎所至見實惠勉旃罄乃誠庶用副予意　廓許州襄城人洪武三十二年鄉舉宣德六年代張本為兵部尚書本嚴厲詳密廓承其後濟以寬大】 罷采木軍夫遣歸農敕曰朕孜孜圖治食念人飢衣念人寒今春氣已和民瘼未舒懼非所以膺天承祖宗特頒寬恤之令盡朕審思所至者水旱蝗蝻地速視其災以豁賦聞蠲免三年以前蒭薪之稅招飢徙民復業免役一年所毋責償倒死官馬驢騾及虧欠孳生馬匹者停止採買顏料生漆諸物為營造監采監買吏召還之上供物非上產毋征征所產土除他役起科宮田一斗以上者減十之二四斗至石以上者減十之三戶有二人役工匠者一人歸四人者二人歸一人者聽合於他戶一歲二歲相更役年老殘疾悉放免之贓污士之極丑理官上罪必核毋辱人終身以清明節奉皇太后上陵上櫜鞬導騎步掖過河橋三月辛丑朔雨制皇陵春雨詩警邊閱馬親割鮮上皇太后頒文武大臣乃自御及節奉皇太后祭陵賜從官豆粥獻大德頌於太后戊申上省農道中三推其耒耜農人皆呼萬歲賜鈔六十遂徧賜道旁諸農家作賞春賦乙卯策舉人詔等奉天門賦策士歌以耆民乞留增河間通判凖祿增置秀水嘉善桐鄉平湖四縣選庶吉士薩琦等八人讀書翰林給賜如永樂故事加役隸四月命陽武侯祿豐城侯賢等築獨石雲州赤城鵰鶚堡賜之出車之詩五月追奪贓吏誥敕着為令以耆民乞留增獲鹿知縣吳韞巢縣主簿范永祿置雲南廣邑州郡守闕命擢舉京官廉能者不以次遂賜況鍾等九人敕及傳六月敕許廓蠲河南三年以前逃民逋租獨石雲州赤城鵰鶚城堡成遂棄開平免易淶水復業逃民九百九十五戶賦遺太監鄭和持詔諭諸番遣捕蝗畿內命行在戶部尚書郭敦曰往歲捕蝗之使聞不減蝗卿尚飭而後遣之因制捕蝗詩示敦 【 詩曰蝗螽雖微物為患良不細其生實蕃滋殄滅端匪易方秋禾黍成芃芃各生遂所忻歲將登奄忽蝗巳至害苗及根節而況葉與穗傷哉隴畆植民命之所系一旦盡於斯何以卒年歲上帝仁下民詎非人所致修省弗敢怠民患可坐視去螟古有詩捕蝗亦有使除患與養患昔人論已備拯民於水火勖哉勿玩愒　郭敦尚邑人洪武中以鄉舉歷官衢州知府有惠政舍內蠶箔嘗有叢絲類織成盤革帶修廣適度郡人謂敦敦仁應坐累征詣京師耆老赴闕乞留再起監察御史宣德中歷戶部尚書廉慎公直屏絕私囑雖官六卿泊然素人稱篤行君子】 設雲南騰衝州七月嘉禾產太廟側止賀以耆民乞留復嵩縣知縣吳祥任增其祿別守令賢否八月巳巳朔日尚食陰雨不見禮部尚書濙請賀不許九月歲登賜群臣詩命諸學士和免易州復業民千二百二十九戶吾縣復業民二百九十五戶維縣復業民三千四百七戶稅糧有差增廣平府通判白亨祿乙卯廵近郊已未還十月丙子閱邊丁丑駐蹕龍虎台召英國公輔成國公勇尚書義學士士奇榮幼孜漙等至幄中論政酌之酒巳卯獵居庸進鮮太后遂燒荒癸未見宣府總兵譚廣於泥河賜綺紗乙酉視師洗馬林師整上悅勞將帥丁卯獵戊子迴鑾命都督義仍獵以警虜壬辰還京遣副都御史賈諒廵視江西利病十一月沅陵虎上曰能使渡河者何人也敕其守令修攻十二月巳卯亙尺作喜雪詩賜群臣宴群臣進和語有儆戒者上錄而為之序囚臨刑擊登聞鼓訴冤命書其情詞進者為令丁亥含譽星見凡旬有五日乃滅增高州通判周義干州知州賈麒祿閏月上曰惠民無實謂詔書何間者郡縣數水旱民賦未充有可迫逼至於逋逃其許以鈔絹布代准民間直收之自三年以前者上曰民七十以上及廢疾者一子侍詔書也諸衛所勾軍豈無父母老疾家獨子有司其敷而傳之近地 
　　六年正月以湖廣旱罷采木免安邑復業民三千七十一戶元年二年稅糧萬七千有奇二月作招隱詩求賢增扶風知縣宋端許州知縣魏儀貴溪知縣徐士宗祿二級下御史陳祚獄三月增設府縣佐貳官專撫逃雨制喜雨詩五月以耆民乞留起復況鍾蘇州知府韓福鳳翔知府六月黎利再奏陳暠死命利署安南國事制憫農詩示吏部尚書郭璡曰為朕慎擇賢守令 【 詩曰農者國所重八政之本源辛苦事耕作憂勞亙晨昏豐年僅能給歉歲安可論既無糖核肥安得縕絮溫恭惟祖宗法周悉今其存遐邇同一視覆育如乾坤嘗聞古循吏卓有父母恩惟當所擇庶用安黎元】 免開州逃民五年秋糧八百九十五戶再作招隱七月上閱獄囚遣輕罪夜幸楊士奇第八月敕和寧王阿魯台曰王自朕嗣位以來篤於闕下貢使接踵間者聞王困瓦刺脫歡避之南徙朕深憫惻尚念邊將恐驚王部落王乃風聞朕將發兵乘王弊王在危難朕不救援烏有利人之災迫之於險者哉茲遣都指揮昌英諭朕意王毋疑焉增平南知縣徐彥麟祿浚白塔河十月丙午廵近郊以耆民乞留復裕州知州石鼎通州知州王瑀長垣知縣焦昉任增其祿士一月作祖德詩九章 【 其一章曰上天信崇高臨下明以赫元季政昏亂帝用厭夷狄眷求令德宗視乃善慶積沛然啟其祥疆宇俾開闢其二章曰恭惟我仁祖躬備大聖德天性稟純粹溫恭而允塞篤志在仁義兼亦貴稼穡寶玉之所藏山川被光澤其三章曰維時屬遘屯畎畆之自遉進退與道俱玉德懷貞白皇天鑒昭鼎寶命所繇錫篤生太祖聖配天立人極其四章曰海內如鼎沸土壞分割析蒼生靡怙恃俛伏斃毒螫仗劍起濠梁奉天拯焚溺再驚定東南一舉下西北其五章曰曠哉六合內腥穢悉蕩滌三光復宣朗五典重修飭遠齊堯舜功近過湯武績遂令普天下休養樂生息其六章曰太宗削奸回維統奠宗佑聖文既炳煥神武尤赫奕賢才盡登用秉德各修職庶邦承覆載貢獻來九譯其七章曰昭考撫盈成至仁弘隱惻民安視如傷恭已臨萬國繼志與述事夙夜懷兢惕皇風益清穆皇道彌正直其八章曰止本所自隆仁祖實啟廸祥源深且廣天派肆洋溢聖神銘傳序茂衍萬世歷造商本玄王興周美后稷其九章曰茲予嗣鴻業時幾謹申飭四聖赫在天悠久貽法式保佑賴深眷負荷媿餘力稽首陳詠歌庶用示無斁】 趣工部頒邊軍裘帽敕曰上帝之德好生而已寒嚴囹圄中有可憫者三法司錦衣衛速從輕斷若當體勘待對出之毋淹十二月太監袁琦以採辦為名私遣其黨巨隊等十人虐斂於廣東凌遲之太監唐受虐斂於南京梟首南京市誡內官內使毋怙寵作威名大名廣平真定河閒徐諸縣水災田糧及長沙縣復業民稅糧千六百七十七戶以吏民乞留復鳳陽通判劉釗長安知縣竇文庄任增其祿 
　　七年正月辛酉朔日食敕群臣謹天戒命刑部都察院觀政進士分鞫獄囚二月免長子縣逃民五百三十三戶二年至六年稅糧上親閱獄遣輕罪戊戌有事大社大稷雨賦甘雨歌令衍聖公孔彥縉傳而覲三月上諭禮部尚書濙曰朕間者以官田賦重百姓苦之詔減十之三聞戶部多不遵守甚者與有司期陰為慢格令閼恩何等咎也因賦減租詩 【 詩曰官租頗繁重在昔蓋有因而此服田者本皆貧下民耕作既勞勤輸納亦苦辛遂令衣食微曷以贍其身殷念惻予懷故跡安得循下詔減十三行四方均先王親萬姓有若父子親茲惟重邦本□曰矜斯人】 四月以山西旱免其逋賦二百四十五萬四千八百石屯留縣疾風震雷雨殺麥以河間吏民乞留其同知莫濤升為知府五月龍駒出山西上曰恓之不歲繼踵告災一獸之異足活民耶群臣欲表賀可止之六月上閱獄狀遣輕罪命強盜死獄中者勿斬首敕曰朕選能任賢命以恤綏頒璽書數矣曩為所任匪人使百姓棲棲棄鄉離土朕甚憫焉已遣人招撫復業免徭役一年所今聞有司不體朕心如故流民歸者居無廬舍耕無榖種逼償故所逋奈何不死且復亡也其速加厚恤諸雜賦蠲徐之有虐害者無官民悉治罪六月罷內官入番買馬制官箴三十五篇儆有位增河間知縣徐岳蓬萊知縣朱輔祿七月免揚泰水災田租二萬二千九百三十餘石賦豳風圖詩揭便殿八月敕曰朕思得賢才共圖治理寢食念之令朝臣三品以上舉爾所知復賦招隱猗蘭告之朕意近惟少傳士奇薦舉交址南靈州知州黎恬吏部員外郎魏驥等諸臣曠旬積月無一人焉岩藪窟穴豈皆虛哉吏部其會三品以上官推釋才行文學之士方面有司昏懦貪暴者與都察院奏黜之因遷擢驥等十九人官有差 【 黎恬清江人以進士擢御史與同列上章力詆大臣因薦知南靈州黎利反恬北歸至是以薦升入翰林官至右春坊右諭德正統初卒士奇稱恬在為內良御史在外為良郡守雲】 嘉禾嘉瓜出陝西皆止賀敕邊將嚴邊置濟農倉蘇州九月上賦織婦詞十二月以耆民乞留增泗州知州石佩會同知縣張恕陽信知縣張純沅陵知縣張鼎新祿 
　　八年正月丁丑祀南郊還朝群臣行慶成禮戊辰大宴故事先郊朝上止朝詣郊既至視牲品飭太常其夕雪霽及還宮既慶成內臣請張燈如故事上曰明當宴百官毋以樂散敬二月賑河南飢郵使者上閱獄狀遣輕罪三月命民越訴不實者發戍邊選庶吉士尹昌等三十人讀書翰林制養士詩命內外恤車士四月修廣寒清暑二殿藏書其中奉皇太后游宴焉制廣寒殿記 【 記曰北京萬歲山在宮城西北隅周回數里倍之積迭奇石巍巍乎矗矗乎巉岩峻削盤迴起伏或陡絕如壑或嵌岩如屋左右二道宛轉而上步躡屢息乃造其巍飛樓復閣廣亭危榭東西拱向俯仰輝映不可殫紀最廣者為廣寒殿崇棟飛檐金鋪玉砌重丹迭翠五彩煥焉軼雲霞納日月北枕居庸東挹滄海西挾太行嵩岱並前大河橫中俯視江淮一日無際寰中之勝槩天下之偉觀也永樂中朕嘗侍皇祖太宗皇帝燕遊於此天顏稅懌指顧諭朕曰此古軒轅所都而趙宋疆境也宋弗良金耴而都之金又弗良元耴而都之厥亦後裔不念儀殷天命我高皇帝吊伐誕安簡我奠茲我不敢康建文嗣位信用奸回戕劉宗室茲城弧立殆一發矣賴天之靈克清奸憝以有今日又顧茲山諭朕曰宋之艮獄也不振以是金不戒而徙茲元又不戒而加侈焉夏書所謂峻宇雕牆者也肆吾始來就國汰侈存槩時資游燕以垂鑒儆汝其識之朕稽首受命書不雲皇祖有訓詩不云乎儀刑文王敬以所授大訓勒諸金石既以自省亦以示我子孫】 賜群臣游西苑命乘輿馬以入詔曰朕以菲德恭嗣天位夙夜圖惟所安利元元兩畿內及河南山東西自春徂夏旱飢相仍朕甚惻焉上天降災厥有攸自政闕歟刑失歟斂繁歟不治官歟永念其咎內疚於心其令七年以前所逋稅糧鹽屯皆停徵六年以前所逋課程買辦采造諸色物軍衛有司所採運炭葦草束皆免之被災家免役一歲所追徵稅課鈔倍者免五年以前乏食軍民在所官司驗廩之非犯十惡罪罪並寬一等逃軍逃匠有自首者原之三司府州縣連名舉賢良方正一人聞按察司奏治有司貪酷害民者御史奏治按察司比歲所增設撫民官欲知民所苦也朕殊不聞其一言令悉還朝如故他簡者別與敘用凡爾文武大臣並受付託宜同朕休戚詔到恪行之母慢五月選幼軍侍東宮六月旱蠲兩畿山東西河南屬縣租稅作憫旱詩 【 詩曰亢陽久不雨景將將及終禾稼紛欲槁望霓切三農祠神既無益它壯憂忡忡饘粥得不繼何以至歲窮予為兆民主所憂與民同仰首瞻紫薇籲天攄精衷天德在發育豈忍民瘝痌施霖貴及早其必召感通翹跂望有渰冀以蘇疲癃】 敕三法司曰比命疏理獄囚念炎暑也旬日矣寂不奏謂朕虛文耶當死罪者長系之餘期以五日遣須質理者聽保領存在毋遲馳諭中外具如敕七月置武騎騰驤四衛八月上曰聖人用兵皆不得已不以小寇動眾比者雲南摩沙勒刀瓮作亂黔國公沐晟請討非朕意其先遣入撫諭之不服乃兵期得刀瓮即已久任扶風典史楊清增其祿戊午景星見止賀慶王■〈木旃〉進瑞麥瓦刺順寧王脫歡遣使來朝堥臣言明使者三入瓦刺皆未返宜留之曰日尤而效焉非禮也敕曰明三使人於王矣皆未返我國家撫遠甚厚王亦効誠意阻於道路乎使歸遣之九月敕曰朕體好生夙夜念刑庶幾欽哉之義三法司取決重囚憑章耳安得察顏色吏廉明者分遣覿囚審覆不厭其心者讞之毋輕率枉死人增吳縣知縣賈忠祿 
　　九年二月再頒兩畿河南山東西寬旱詔制思賢詩三月增鎮遠通判王鑑祿以水旱賑常揚徐順德保安登州諸屬縣四月敕曰朕夙夜弗遑天與祖宗之心惟匹夫匹婦允懷保之凡選賢才寬徭賦賑窮荒宥罪過卿等宜端慎修職篤行以體朕志上閱獄大貸囚五月命瘞露屍上曰朝廷優恤軍士贍以衣食使感恩而勇公戰也比聞官旗吏胥率侵牟其月糧布絮主者或夤緣下鄉以其糧絮易賄充饋送則蛇豕也欲便按法行誅謂朕不教而殺自今都察院申嚴犯者死家戍邊六月免涿文安巨鹿二十餘縣七八年水旱地租青萊揚州江浦永平廣平河間平陽霍諸府州縣稅糧有差七月兩畿山東河南諸郡縣蝗覆地尺遣驛捕雨寬畿內諸縣秋租阿台朵兒只伯失捏千等謀掠涼甘肅有款者都督廣請拒之敕曰虜人多詐其天性虎狼蛇蠍大造豈以怠生生哉虜款者處之甘肅徐察其向背與為兩端飭備而已增郡武知縣鄒良鉛山知縣孫珏祿八月命水旱餭蝻之處軍民孳牧及乘操馬虧斃者悉免償復敕廵撫侍郎廵按御史躬視之免今年秋糧屯糧十之四止工部派辦物料即不被災郡縣亦從緩輸毋得逼迫瓦刺順寧王脫歡遣使入朝告殺阿魯台請獻前代玉璽止之敕曰比比虜降者皆言阿魯台巳為瓦刺所殺部屬分散有渡河依邊者朕憫其失所亦慮困窮或鼠竊其令總兵官嚴邊堠善待其歸附者朝廷且處之善地與官職俸賜上親試翰林院修撰馬愉等三十七人第其等賜賚有差畿內陝西四川水揚鎮江蘇松常湖廣浙江江西諸州縣旱皆傳恤之九月癸未上廵邊出居庸至懷來萬全見故和寧王阿魯台子阿卜只俺朝使諸將請因獵掩虜不許十月丙什還京權署安南國事黎利卒命其子麟襲署虜寇涼州總兵官劉廣追擊之不及還敕曰今西北胡虜敗者離散勝者驕縱當嚴兵保境寇來則戰去勿追之以旱災行寬恤令富陽知縣吳堂致仕民詣闕乞留許之 【 吳堂東平人永樂辛丑進士初知富順除治奸暴來知富陽以當官三事勉僚佐共成之繪楊震四知圖以自厲以介特不阿與郡使不合翻然解去民乞留得旨歡然如再父母堂治富陽九年宿弊盡厘訟牒稀簡既去民泣送之】 十一月故和寧王阿魯台部落把等率家屬來歸十二月命阿卜只俺為中軍左都督賜第宅諭尚書胡濙曰水旱飢癘四方薦告天災頻仍民何以堪朕深憂懼卿等勉圖匡濟有可回天拯民者其悉以聞制洪範序 
　　十年正月乙亥上崩遺詔皇太子嗣皇帝諸王宗室悉遵祖訓謹守藩嗣君幼國家幾務文武大臣白兩宮乃行喪禮日易月悉如皇考洪熙元年五月遺詔無改山陵掌軍兵及守土吏毋自臨闕丁酉上尊諡曰憲天崇道英明神聖欽文昭武寬仁純孝章皇帝廟號宣宗六月辛酉葬景陵 
　　臣喬遠曰高皇帝承胡元縱弛之弊宏振威武以儆天下成祖以英達之資纘緒大服海內竦然振厲者五十餘年昭皇帝至德深仁不久於位章帝繼之乃涵濡以醇懿陶埴以德義聞四方有水旱蝗蟲之災憂形於色遣人賑捄如恐不及隆寒盛暑先下法司蘇洗冤獄奏上刑名垂神省察並從輕典優禮老成勛舊具有終始寤寐思賢內自廷臣外及方岳郡守咨簡詳擇不以輕畀褒獎循良使久於官是以在任之人奇才異能皆極一時之選至有文學胥史裒然濯袚致位名卿十年之內吏稱民安比於文景下及民間木埴器用莫不精堅殊倫亦可以見一時無呰窳偷惰之風矣至夫郊廟之禮必躬必親奉事太后祗敬夙夜宮中欲用一木架工匠飾繪金彩輒命易之嘗命侍臣游東苑指草舍一區曰此朕致齋之所雖不敢上比茅茨庶幾不忘儉德未嘗一日去書下筆蠭涌皆傳修齊治平之道翰墨圖畫隨意所在盡極精妙歲秋冬廵邊閱武親櫜鞬騎射威震乎殊俗休矣哉文武恭儉之主也
