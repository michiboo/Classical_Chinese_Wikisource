
●名山藏卷之四十二 
　　臣何喬遠恭輯 
　　勛封記二 
　　◆勛封記二 
　　永樂年封 
　　洪熙年封 
　　宣德年封 
　　正統年封 
　　景泰年封 
　　天順年封 
　　成化年封 
　　正德年封 
　　嘉靖年封 
　　以外戚封 
　　○永樂年封 
　　以父功封 
　　以推戴功封 
　　以靖難功封 
　　以父恩封 
　　以征西功封 
　　以征安南功封 
　　寧遠侯 
　　恭順侯 
　　忠勇王 
　　廣寧伯 
　　安義侯 
　　陽武侯 
　　惠安伯 
　　永順伯 
　　武進伯 
　　安順伯 
　　△以父功封 
　　新寧伯 
　　新寧伯 
　　新寧伯譚忠滁清流人父淵以嗣開國功為燕山副千戶從靖難奪九門永平大寧真定藁滄以都督同如與南軍戰夾河死軍中洪武三十五年贈崇安侯予諡追封特進榮祿大夫柱國伯祿千石賜世券與誓身免一死子一死宣德二年坐征交址失律下獄赦出侯三十二年卒子璟嗣正統十三年裕嗣天順元年佑嗣佑總兵京營恭謹守法累加太傅兼太子太傅卒予諡嘉靖五年綸嗣總兵湖廣坐占役軍丁至二百五十以上革爵閒住二十七年功承嗣隆慶元年國佐嗣 
　　右以父功封 
　　△以推戴功封 
　　忠誠伯 
　　順昌伯 
　　平江伯 
　　永春侯 
　　忠誠伯 
　　忠誠伯茹瑺衡山人以貢士累兵部尚書建文君使入燕求和無所白燕王入金川首勸進洪武三十五年封奉天翊運守正文臣特進榮祿大夫主國太子少保兼兵部尚書伯祿千石止其身坐歸里出長沙不謁谷王頌繫卒全家戍河池仁宗即位賜歸 
　　順昌伯 
　　順昌伯王佐不知所始以都督同知入燕講和通謀獻金川洪武三十五年封奉天翊運宣力武臣特進榮祿大夫柱國中軍都督府都督同知伯祿千石子孫世襲指揮使三年鎮雲南有罪下獄死除 
　　平江伯 
　　平江伯陳瑄石肥人父聞以開國曆指揮同知坐罪瑄代父謫戍遼陽與賈哈刺再日二十戰累進都督僉事建文時召防江具舟迎北軍洪武三十五年封奉天翊運宣力武臣特進榮祿大夫右軍都督府都督僉事伯祿千石子孫世襲指揮使賜券與誓免一死以總兵治漕內渠有功洪熙元年許世身免一死子免一死封三十二年卒追贈侯予諡贈太保兼太子太傅子佐嗣卒追封侯贈太保兼太子太保正統二年豫嗣十三年以總兵出軍征福建叛寇有功其明年剿寇首鄧茂七進侯益祿百石景泰二年賜券卒贈太保兼太子太傅追封黟國公予諡天順八年銳嗣鎮兩廣剿蠻賊還總漕皆有功益祿二百累進太傅兼太子太傅卒弘治十六年熊嗣熊總漕不能當中貴人劉瑾逼索坐多置田宅漁民充軍海南瑾誅復爵卒子垚幼給祿卒亡子嘉靖元年弟子圭嗣卒加太保兼太子太傅予諡三十四年王謨嗣 
　　永春侯 
　　永春侯王寧壽州人尚太祖女懷慶公主為駙馬都尉以不附權勢誣陷洪武三十五年封奉天輔運推誠効義武臣特進光祿大夫柱國駙馬都尉侯祿千石世給誥券侯六年下獄卒除 
　　右以推戴功封 
　　△以靖難功封 
　　廣平侯 
　　富陽侯 
　　豊城侯 
　　寧陽伯 
　　武義伯 
　　清遠伯 
　　榮昌伯 
　　安鄉伯 
　　遂安伯 
　　廣平侯 
　　廣平侯袁容壽人父洪以開國功官都督容尚燕永昌郡主以儀賓守北平永樂元年進郡主為公主容為駙馬都尉祿千石其年再論功封奉天靖難推誠宣力武臣特進光祿大夫柱國侯益祿五百與世券洪熙初僅與駙馬祿宣德元年與侯祿卒贈沂國公予諡四年子禎嗣卒亡子庶子瑄嗣長陵衛指揮僉事天順元年與瑄侯卒其後世指揮 
　　富陽侯 
　　富陽侯李讓舒人父以開國功官指揮同知讓尚燕永平郡主以儀賓與袁容恊守北平執謝貴取大寧戰白溝有功力戰破平安兵九門建文帝殺族之永樂元年進郡主為公主讓為駙馬都尉其年再論功封奉天靖難推誠宣力武臣特進榮祿大夫柱國侯祿千石卒贈景國公予諡八年茂芳嗣二十二年坐事奪券卒子輿正統二年授長陵衛指揮僉事天順元年嗣卒子欽授指揮僉事如故 
　　豊城侯 
　　豊城侯李彬定遠人或曰和人父信以開國功僉假指揮彬嗣官為真從靖難攻薊轉戰雄鄚真定援永平克大寧蹂壩上畧廣昌蔚白溝滄單橋藁城追奔順德哨定為最永樂元年再論功以都督僉事封奉天靖難推誠宣力武臣特進榮祿大夫柱國同知右都督府事侯祿千石賜世券與誓身免二死子一死六年以與征蠻將軍輔征交址有功益祿五百石封二十二年卒贈茂國公予諡二十一年賢嗣卒封豐國公予諡景泰四年勇嗣成化十四年加太子太保卒成化十九年璽嗣卒亡子勇庶子旻正德三年嗣嘉靖二年以奉迎防守功加太子太傅卒亡子十年弟早子熙嗣卒亡子三十六年從子儒嗣萬曆元年環嗣 
　　寧陽伯 
　　寧陽伯陳懋壽人父亨以開國功累都督僉事建文初為大寧行軍都督從燕戰壩上先登死鏵山贈涇國公予諡懋以舍人從父兵為前行有功鄭寸濟夾河東阿東平汶上竟靖內難永樂元年再論功以中府右都督封奉天翊衛推誠宣力武臣特進榮祿大夫柱國伯祿千石賜世券與誓身免二死子一死七年捕虜赤保連進侯軍中益祿三百石身免二死子一死二十二年以累征虜有功加太保洪熙元年與世侯正統二年坐總兵守邊失機閒住五年仍給祿景泰三年加太子太保天順元年加祿二千石卒贈浚國公予諡長子晟先坐事充軍七年懋庶子潤嗣卒亡子成化七年懋庶子瑛嗣二十二年晟子輔仍侯弘治元年坐荒淫失侯卒亡子正德元年瑛孫繼祖嗣嘉靖三十七年維藩嗣隆慶二年大紀嗣蘿曆元年應詔嗣 
　　武義伯 
　　武義伯王通咸寧人父真以開國功為燕百戶從燕攻九門有功歷都指揮使戰死淝河永樂元年追封金鄉侯予諡進贈寧國公再論通靖難功封特進榮祿大夫柱國伯祿千二百石賜世券與誓身免一死子免一死七年為天子治方中十三年進封成山侯予世二十三年給侯券身免二死子免一死以父功益加千石宣德元年以征夷將軍鎮交址黎利反不能守系獄籍為民正統十四年起為都督僉事以御虜功升同知卒子琮授景陵衛指揮僉事天順元年復琮成山伯卒成化十年鏞嗣卒嘉靖四年洪嗣卒二十五年維熊嗣卒隆慶四年應龍嗣 
　　清遠伯 
　　清遠伯王友荊人父榮以開國功為燕山護衛百戶友嗣父官從燕累功永樂元年再論功以都指揮僉事封奉天翊衛宣力武臣特進榮祿大夫柱國伯祿子石六年征交址有功進封奉天靖難推誠宣力武臣特進榮祿大夫柱國侯予世券七年坐轉餉胡中後期餒死士奪兵八年坐縱虜失律下獄論死久得釋子順以征胡立功升指揮僉事卒庶子鑒嗣都指揮使 
　　榮昌伯 
　　榮昌伯陳賢壽人以開國功為指揮僉事從燕先鋒有功永樂元年再論功以都督府僉事封奉天翊衛宣力武臣特進榮祿大夫柱國伯祿千石予世券卒十三年子智以自獲功為指揮使十三年嗣坐鎮交址失利奪侯正統中會赦為宣府左衛指揮使卒孫勇勇子雄皆都指揮同知 
　　安鄉伯 
　　安鄉伯張興壽人以勇士從開國累功指揮僉事從燕奪九門取薊遵化密雲鄚雄真定永平力戰大寧壩上蔚大同滄東昌夾河藁城下西水竟靖內難永樂元年再論功以都指揮同知封奉天翊衛宣力武臣特進榮祿大夫柱國伯祿千石予世券卒亡子十七年兄子勇嗣坐隨駕征沙漠為事發總旗交址十年赦復卒十五年子安嗣安與苗戰死軍中亡子景泰三年弟寧嗣弘治六年恂嗣正德二年孫坤嗣嘉靖三十三年鐸嗣亡子四十年弟鈜嗣□□年世恩嗣 
　　遂安伯 
　　遂安伯陳志巴人以開國功累燕山中護衛指揮僉事從燕奪九門戰懷來雄鄚真定援永平復大寧趨壩上下蔚先登白溝夾河摧藁城追奔彰德守王城門赴急保定永樂元年再論功以都指揮同知封奉天翊衛宣力武臣特進榮祿大夫柱國伯祿千石賜世券與誓身免一死子免一死志有子良坐罪充軍生子瑄次子春指揮僉事有隨征功生子瑛永樂八年志死瑄瑛爭嗣天子曰瑄長瑛功門之瑛得伯卒正統十一年塤嗣十四年隨駕沒土木亡子其年弟韶哃成化中坐受財枉法當死發遼東立功久之赦還復爵弘治七年加太子太保十一年加太子太傅卒十七年鏸嗣嘉靖二人以迎立防守功加太子太保卒隆慶六年孫澍嗣 
　　右以靖難功封 
　　△以父恩封 
　　定國公 
　　定國公 
　　定國公徐景昌鳳陽人父贈壽中山武寧王次子以戰功為右軍左都督數從燕王出塞征乃兒不花於燕為密靖難兵入金川增壽為建文君所殺洪武三十於年追封武陽侯予諡永樂二年加贈定國公封景昌欽承祖業推誠奉義武臣特進榮祿大夫右柱國公祿二千五百石賜世券與誓身免二死子一死二十二年坐劾奪爵洪熙元年還公卒正統三年顯忠嗣景泰六年永寧嗣疾失心成化二年坐誤毀制書還爵閒住卒弘治十七年孫光祚嗣嘉靖二年論奉迎防守功加兼太子太傅五年以修睿帝實錄加太師兼太子大師卒嘉靖八年延德嗣卒隆慶元年文璧嗣□□□加太子太傅 
　　右以父恩封 
　　△以征西功封 
　　西寧侯 
　　西寧侯 
　　西寧侯宋晟定遠人從渡江累官右軍都督僉事永樂三年以下羗將軍諭降把都帖木兒倫篤兒灰即軍中封推誠輔運宣忠効力武臣特進榮祿大夫柱國後軍都督府右都督祿千百石子孫世襲指揮使犯罪免一死卒永樂六年許其子琥侯洪熙元年奪侯與其弟瑛瑛御虜敗沒進封鄆國公景泰元年傑嗣卒天順元年誠嗣卒亡後二年誠弟讓嗣成化十一年愷嗣正德十六年良臣嗣嘉靖三十四年天馴嗣嘉靖四十五年公度嗣卒□□□□年世恩嗣有傳 
　　右以征西功封 
　　△以征安南功封 
　　黔國公 
　　安遠伯 
　　建平伯 
　　黔國公 
　　黔國公沐晟西平侯子以左都督襲侯永樂六年以與征蠻將軍輔擒黎季未斬馘最進封顯忠輔運推誠宣力武臣特進榮祿大夫右柱國黔國公祿三千石賜世券與誓身免二死子一死世鎮雲南二十二年加太傅正統三年征麓川班師道卒追進定遠王予諡凡侯三十歲正統五年斌嗣成化元年琮嗣十九年以削平鐵索箐諸賊功加太子太傅卒亡子弘治十年侄昆嗣正德十六年紹勛嗣嘉靖十五年朝輔嗣二十六年融嗣幼以朝輔弟朝弼為都督僉事領鎮卒亡子弟鞏嗣夭二十八年朝弼嗣公隆慶四年奪爵罷鎮使其子昌祚嗣朝弼嬖孽子欲奪之竟逮死於南京 
　　安遠伯 
　　安遠伯柳升懷寧人父崇開國功嗣百戶從燕取懷來密雲白溝東平有功六年以與征蠻將軍輔征交址論功封奉天翊衛宣力武臣特進榮祿大夫柱國伯予世券八年北征至玄冥河進流侯益祿五百石仍世伯身免一死子免一死二十二年從駕征至蒼崖峽兔州力河慶州有功加太子太傅與世侯宣德二年以征虜副將軍再征交址傷鏢卒追封融國公予諡凡封二十一年子溥嗣景泰三年加太子太傅五年加太子太師天順元年加太傅二年奪太傅閒住四年復侯卒子承慶痹不能侯五年孫景嗣弘治中坐贓死二命奪侯久之復閒住卒弘治十六年文嗣嘉靖十二年□嗣 
　　建平伯 
　　建平伯高士文咸寧人以開國雲南塞北功升燕山護衛百戶從靖難戰大寧廣昌白溝夾河東平陷陣先登以都督僉事征交址平其餘寇進追賊中飛炮死贈伯使子福嗣食祿千三百石與世券卒子遠嗣卒子震病不能嗣弟進嗣卒無子弟子霳嗣卒無子義子李繼宗嗣竟除 
　　右以征安南功封 
　　△寧遠侯 
　　寧遠侯何福未詳何許人以開國功累官都督僉事永樂初以都督同知為征虜前將軍總兵鎮陝西寧夏節制甘肅河南山西諸兵七年撫歸附酋虜即軍中封侯祿千石八年以罪自經死追奪侯有傳 
　　△恭順侯 
　　恭順侯吳允誠永樂三年以北胡歸附升右府都督僉事賜姓名累征胡有功九年以左都督封伯食祿千二百石賜誥卒十六年子伯客賜名克忠嗣洪熙元年以從征擒胡功進侯予世食祿千二百石身免二死子免一死賜誥券正統九年以擒胡喜峰口加太子太保十四年從死於土木子瑾嗣天順五年與曹欽戰死成化五年子鑒嗣正德二年子世興嗣嘉靖二十七年子繼爵嗣四十二年加太子少保 
　　△忠勇王 
　　忠勇王金忠永樂二十一年以虜歸成祖塞外封忠勇王賜姓名洪熙初加太子太保支二俸宣德四年進太保除 
　　△廣寧伯 
　　廣寧伯劉榮以小旗從靖難歷中軍右都督永樂十七年以左都督充總兵官鎮守遼東用倭功封奉天翊衛宣力武臣特進榮祿大夫柱國伯祿千二百石賜券與誓身死一死子免一死卒追封侯予諡十八年湍嗣亡子宣德十年弟安嗣天順元人進侯五年加太子太傅卒追贈嶧國公成化十二年兄子瓘嗣子璇予錦衣正千戶瓘卒亡子成化十六年璇仍嗣伯弘治二年佶嗣嘉靖二年泰嗣三十一年允中嗣 
　　△安義侯 
　　安義侯郭義泰安州人以張士誠小較拔歸太祖立功山東河南征王保保破雪山等寨克四川出寨征胡升燕山護衛副千戶從靖難取懷來破雄下鄚克真定援永平取大寧鏖戰壩上殺傷過當累升中軍都督十八年侯祿千一百石世指揮使 
　　△陽武侯 
　　陽武侯薛祿膠人以卒從靖難奪九門攻薊破雄鄚圍真定擒駙馬堅援永平襲大寧旋師解北平圍戰白溝夾河滹沱先登被擒單橋奮縛斬守兵再力戰大敗平安軍轉戰淮升督府僉事從征胡有功進右軍都督永樂十一年侯祿千一百石世指揮使從征胡洪熙元年充鎮朔大將軍廵邊戰虜大松嶺斬獲多與世券加祿五百宣宗中以先鋒擒高煦留鎮樂安明年從廵邊出會州戰敗虜充鎮朔大將軍護餉開平再廵邊戰虜鳳凰嶺斬其酋收孳畜數萬加太保侯□□年卒贈鄞國公予諡詵嗣景泰四年琮哃成化十五年倫嗣嘉靖九年翰嗣亡子祿次子贊之孫干嗣 
　　△惠安伯 
　　惠安伯金玉不詳所始永樂七年以督府僉事從出塞護輜重十八年封流祿八百石世指揮使 
　　△永順伯 
　　永順伯薛斌昌平人嗣父為燕山右護衛指揮僉事從靖難累功歷升都督同知永樂十八年封伯流祿九百石世指揮使卒仁宗使子嗣賜名綬正統十四年沒土木贈侯予諡景泰元年輔嗣成化十二年勛嗣正德六年授子璽指揮使如初券 
　　△武進伯 
　　武進伯朱榮沂人以開國功累升太寧前衛左所副千戶從靖難累功歷升左府都督僉事永樂四年征六址胡寇皆有功永樂二十年封奉天翊衛宣力武臣特進榮祿大夫柱國伯祿一千二百石子孫世襲賜誥券卒追封侯予諡洪熙元年冕嗣正統四年充總兵官鎮守大同死土木贈侯予諡子瑛嗣天順四年雲嗣亡子成化十年弟霖嗣弘治二年潔嗣正德三年本嗣亡子十二年潔弟江嗣亡子嘉靖十八年從弟海嗣嘉靖三十七年承勛嗣隆慶六年世雍嗣 
　　△安順伯 
　　安順伯薛貴昌平人以舍人從靖難脫成祖於險累功升都指揮使再從征胡功升督府僉事永樂二十年封白祿九百石洪熙元年予世宣德元年進侯加祿三百石與券卒亡子贈演國公予諡宣德十年命其弟可可帖木兒世京衛指揮使 
　　右永樂年封王一人公五人侯二十三人伯二十六人世二十七人除二十七人停一人 
　　○洪熙年封 
　　以征胡功封 
　　△以征胡功封 
　　保定伯 
　　清平伯 
　　廣義伯 
　　忠勤伯 
　　保定伯 
　　保定伯梁銘汝陽人嗣父燕山護衛百戶從靖難守戰積功為都督府僉事洪熙元年進同知充參將出鎮寧夏論靖難守城功封伯祿千石與世券宣德初卒交址軍中子瑤嗣正統十四年充副總兵征鄧茂七有功師旋餘黨復亂被劾降為事官景泰二年充平蠻將軍征湖貴寇韋同烈平之三年進流侯加祿五百石世伯天順元年充總兵鎮守陝西虜寇涼州擊走久居七年召還與世侯迕贈蠡國公予諡瑤數掌兵不妄殺子弟從征以功授官悉辭不受子傅嗣□□年子任嗣□□年子永福嗣□□年子繼藩嗣世 
　　清平伯 
　　清平伯吳成買驢遼東人洪武二十年來歸附充永平衛總旗從靖難有功累升山西都指揮使歷征胡有功宣宗即位以洪熙元年以左都督征大松擒生斬首封奉天翊衛宣力武臣特進榮祿大夫柱國伯祿千百石賜誥券身免一死子免一死宣德四年進侯八年卒追封渠國公予諡十年孫英仍襲伯天順八年子璽嗣成化十五年從弟琮嗣正德三年傑嗣嘉靖二十年家彥嗣萬曆四年國干嗣世 
　　廣義伯 
　　廣義伯吳管者從父允誠自胡中降附擒獲脅叛胡人從出塞斬虜降附部落歷升左都督洪熙元年封伯祿千石與世券卒子琮嗣竟除 
　　忠勤伯 
　　忠勤伯李賢韃靼人故元兵部尚書名丑驢洪武中歸附賜姓名譯虜書侍仁宗東宮恭慎擢紀善論靖難功升都指揮僉事仁宗即位進右都督以征胡功封伯祿千百石年八十餘卒除 
　　右以征胡功封 
　　右洪熙年封伯四人世二人除二人 
　　○宣德年封 
　　崇信伯 
　　奉化伯 
　　會寧伯 
　　順義伯 
　　△崇信伯 
　　崇信伯費瓛定遠人祖愚以開國功歷升燕山中護衛指揮使瓛代父為官從靖難升右軍都督府左都督鎮守甘肅撫綏勞倈宣德元年眷念舊人封奉天翊衛宣力武臣特進榮祿大夫柱國伯祿千百石世與券身免一死子免一死卒宣德三年子釗嗣成化八年淮嗣弘治十一年柱嗣卒亡子嘉靖十年弟栻嗣十八年煒嗣三十五年坤嗣萬曆二年甲金嗣 
　　△奉化伯 
　　奉化伯滕定父瓚住明初以元樞密知院自山後來降賜姓授會州衛指揮僉事靖難歷燕山右衛指揮使定嗣官以金吾左衛都指揮同知出塞征胡累有功宣德金年封伯祿八百石券不世卒官子福指揮使 
　　△會寧伯 
　　會寧伯李英明初父南哥自西陲來降授西寧衛管軍所鎮撫招撫西番八族累功升西寧衛指揮僉事英嗣官從成祖征胡戰敗老的沙於涼州永昌後再從征胡累都督指揮同知洪熙元年虜安全王之殺掠使臣者掠男女千餘人駝馬十三萬仁宗敕勞之曰古名將升右軍都督府左都督宣德二年剿平揉邊西番即兒加四年封伯祿千一百石鎮守西寧英才略有膽所部皆西邊精銳土當者輒破敗七年坐史昭陳通構讒下詔獄削爵正統中官其子昶錦衣指揮同知天順元年進都指揮使累官督府予世錦衣使 
　　△順義伯 
　　順義伯金順故名阿魯哥失里永樂七年自瓦刺來降授大寧都指揮僉事八年從北征追敗本雅失里阿魯台進同知洪熙元年升都督府僉事宣德三年從廵邊擒虜四年以舊勞封伯祿八百石卒官子忠指揮僉事 
　　右宣德年封伯五人世一人除四人 
　　○正統年封 
　　定西侯 
　　會川伯 
　　寧遠伯 
　　修武伯 
　　永寧伯 
　　平鄉伯 
　　靖遠伯 
　　忠勇伯 
　　△定西侯 
　　定西侯蔣貴代父為燕山中護衛軍從靖難升昌國衛指揮同知征胡有功升都指揮僉事以剿捕松潘累攻西番蠻寇自都指揮同知累都督同知充總兵官鎮守松潘等處正統三年以右都督副總兵征朵兒只伯斬捕首虜中律封奉天翊衛宣力武臣特進榮祿大夫柱國伯祿千二百石予世賜券身免一死子免一死七年以征麓川功進侯祿千五百石身免二死子免一死卒追封涇國公予諡孫琬嗣成化中累加太保兼太子太傅卒追封涼國公二十三年驥嗣正德四年壑嗣嘉靖十一年傳嗣卒無子三十五年弟佑嗣萬曆三年建元嗣 
　　△會川伯 
　　會川伯趙安狄道人從兄琦為土指揮同知坐罪死安謫戍甘州永樂元年進馬除臨洮百戶使西域從北征歷功升指揮同知宣德二年以都指揮同知充參將征松壘番散刺五年以督府僉事充參將從史昭討曲先十年援甘涼鎮番正統元年以都督同知充副總兵征朵兒只伯捕首虜中律封伯祿千石流卒子英為指揮使以功升督府同知卒予世指揮使 
　　△寧遠伯 
　　寧遠伯任禮臨漳人以燕山護衛軍從靖難累功升都督指揮同知四從出塞征胡升都督府僉事宣德元年以都督同知征漢正統三年以右都督總兵征朵兒只伯斬捕首虜中律封伯祿千二百石流十二年降沙州都督喃哥私十年與世伯卒贈侯予諡子壽嗣壽鎮守陝西征滿四失律論死宥戍邊與世指揮使 
　　△修武伯 
　　修武伯沈清滁人世官燕山百戶從靖難累指揮同知出塞征胡升督府僉事洪熙元年充參將守居庸宣德初從征漢扈駕出大寧再進都督正統元年與太監安工部尚書中修建京師九門城樓六年以營建宮殿功封祿千一百石伯一年卒予諡子榮嗣沒土木削爵景泰三年子煜仍嗣減祿三百石天順初贈榮侯予諡成化十三年煜坐淫酗失侯卒子棋嗣卒亡子弟坊嗣卒弘治十四年以清伯非軍功予錦衣世指揮使 
　　△永寧伯 
　　永寧伯譚廣丹徒人從靖難再從出塞征胡以都督鎮守宣府正統六年捕虜獲胡馬中律封奉天翊衛宣力武特進進榮祿大夫柱國伯祿千二百石流侯金年卒見臣林子孫世指揮使 
　　△平鄉伯 
　　平鄉伯陳懷合肥人父甄以開國功為真定副千戶懷嗣官升通州正千戶從靖難歷升都指揮僉事守遼東永樂六年以白堂海口功升都指揮使從出塞升都督同知以總兵剿松番斬捕功多升都督正統九年以總兵出古北口捕斬首功虎頭山封伯祿千一百石流侯五年土木贈侯予諡以其父子於軍予子黼嗣伯卒仍與子政伯卒以政有用兵兩廣功與子信嗣伯卒與世指揮使 
　　△靖遠伯 
　　靖遠伯王驥束鹿人正統七年以兵部尚總軍雲南剿平麓川寇封推誠宣力武臣特進榮祿大夫柱國伯祿千二百石身免二死子孫世指揮同知八年復征麓川擒獲黨□賊首六十餘人九年加祿米三百石十三年總督軍務征剿孟養賊子思機發首奪金沙大江攻破賊柵擒獲賊黨十四年剿殺湖貴苗賊首剗平王景泰元年予世加祿米百石賜券天順元年改封奉天翊衛推誠宣力守正文臣特進光祿大夫柱國加祿百石凡伯十一年卒贈侯予諡子瑺嗣成化七年添嗣十九年憲嗣正德十年瑾嗣萬曆元年學詩嗣卒亡子四年弟學禮嗣 
　　△忠勇伯 
　　忠勇伯蔣信故名把台以也先土干甥從降歷戰塞北有功升都督正統中封伯祿千石土木敗降也先也先合居其弟賽罕王部下竟從上皇歸卒贈侯予諡 
　　右正統年封侯一人伯八人世二人除七人 
　　○景泰年封 
　　昌平伯 
　　定襄伯 
　　撫寧侯 
　　南和伯 
　　南寧伯 
　　△昌平伯 
　　昌平伯楊洪六合人祖政立勁世漢中百戶洪嗣官調開平累功都指揮正統初以都督守獨石敗虜宣府大石門寶昌州捕虜阿台打刺花斬首功二百十三人封伯祿千石充總兵鎮宣府十四年坐英宗駕陷虜逮系獄虜犯京師出獄立功與孫鏜范廣等擊虜涿州紫荊等處遂至固安大捷捕虜阿歸等四十八人斬首功四百八十邀還俘掠人萬計馬牛弓刀數萬虜退進侯景泰二年賜世券還鎮宣府卒贈潁國公予諡子傑嗣侯卒亡子庶兄俊先以擒叛者喜寧功升都督坐罪論死得降都督僉事嗣侯卒復坐法當死失侯子珍嗣天順元年坐黨附于謙伏誅珍戍廣西天順八年赦還授龍虎指揮使孫越調開平武清伯石亨渭南人嗣伯父為寬河衛指揮僉事以出征有功累升都指揮使正統十二年遷大同左參將守萬全十四年以英宗駕陷虜系獄虜犯京師出獄立功戰虜安定門蹂之彰義門追敗之清風店論功封伯尋進侯兼太子太師總京營天順元年以奪門迎駕功進封忠國公賜奉天翊衛推誠宣力佐理武臣特進光祿大夫石柱國給誥券身免三死子免二死進封三代祿三千石天順四年系獄死除 
　　△定襄伯 
　　定襄伯郭登武定侯諸孫也正統七年以勛衛從征麓川九年從征騰衝有功歷署都指揮僉事十四年虜入塞進都督僉事副劉安守大同歷升右都督景泰元年破虜栲栳山論功封伯祿千一百石與世券天順元年奪爵為都督僉事南京尋謫戍甘肅成化年復爵鎮之召還充團營總兵八年卒贈侯予諡亡子以兄子嵩為後得嗣減祿五百卒予世指揮使 
　　△撫寧侯 
　　撫寧侯朱謙夏邑人祖明國初歸附為小旗子真代役累軍功歷鳳陽留守左衛指揮僉事謙襲父為官累征迤北有功升萬全都司都指揮使充右參將鎮守萬全累擒斬虜賊歷後府左都督奉敕充總兵鎮守宣府英宗北狩率子永出謁犒軍勞虜景泰元年捕虜龍門關中律封伯祿千一百二十石侯一年卒永嗣追給謙造券奉天翊衛宣力武臣特進榮祿大夫柱國伯予世天順元年用宣府謁駕進侯成化二年以削平荊襄反者劉千斤斬獲首級三千上生擒五千進侯增歲祿百二十石追予謙諡六年征進虜酋呵囉累擒斬予世侯十四年統軍魚兒河等處擒斬虜加太子太咻十五年增祿米六十石其年征建州夷結朵顏遼東塞功最進太子太傅奉天翊衛推誠宣力佐理武臣特進光祿大夫石柱國保國公祿千五百石予誓身免二死子免一死流十七年御虜亦思馬於大同戰海山生擒賊予世二十二年加太傅兼太子太師弘治五年升太師兼太子太師弘治九年卒追封宣平王予諡自侯至公凡四十二歲子暉嗣正德七年麒嗣侯嘉靖十七年岳嗣亡子隆慶二年從弟岡嗣 
　　△南和伯 
　　南和伯方瑛全椒人曾祖得銘從軍國初為百屍祖信替職有功升正千戶父政從靖難累都指揮僉事永樂□年征交址剿殺蠻寇升都指揮攻黃山洞宣德八年鎮守四川捕西北任昌黑虎等寨累升右都督正統二年總奇兵征麓川死於軍追封威遠伯予諡瑛襲父官為指揮使乞領父兵從定西伯報讎先登破賊寨升都指揮同知六年從靖遠伯征麓川殺獲賊升都指揮使攻破杉木籠塞生擒賊首陶孟靠等功升都督僉事充參將守備雲南孟養阿嶺等處破敵戰勝景泰元年以都督同知充參將鎮守貴州殺退苗賊升右都督充總兵官鎮守貴州征進香爐山等處升左都督五年封奉天翊衛宣力武臣特進榮祿大夫柱國伯祿千石六年充總兵官征進銅鼓五開斬獲功多留鎮守貴州撫捕苗蠻天順元年論平蠻功進侯流予世伯祿千二百石賜誥券身免一死子免一死自伯至侯凡六年卒予諡天順四年子毅嗣坐罪革爵成化十五年孫壽祥嗣嘉靖十八年東嗣三十三年炳嗣隆慶二年應奇嗣卒亡子六年炳從弟燁嗣 
　　△南寧伯 
　　南寧伯毛勝初名福壽和寧王阿魯台之裔祖毛冉海國初歸附授燕山中護衛閒牧官從靖難累升都督同知仵亡子弟安泰襲兄官為羽林前衛世指揮使子濟襲有徵虜功亡子福壽襲兄官進為都指揮使正統七年征破麓川升左府都督僉事充右參將復征麓川八年論功升都督同知十四年殺虜龍門升左都督還守宣武等門御虜犯京師出御虜紫荊關充副總兵征進湖廣貴州興隆等處山峒擒獲苗王韋同烈等景泰三年往貫屯金沙擒獲賊子思機發五年封奉天翊衛宣力武臣特進榮祿大夫柱國伯改名勝祿千石改世券身免一死還鎮守金齒等處伯四年卒追封侯予諡子榮嗣成化六年文嗣弘治七年良嗣嘉靖三十四年重器嗣卒亡子弟邦器嗣卒亡子四十一年弟國器嗣世 
　　右景泰年封公一人伯五人世三人除一人 
　　○天順年封 
　　武功伯 
　　定遠伯 
　　興濟伯 
　　文安伯 
　　太平侯 
　　懷寧侯 
　　宣城伯 
　　召武伯 
　　彰武伯 
　　武平伯 
　　豐潤伯 
　　懷柔伯 
　　東寧伯 
　　海寧伯 
　　武強伯 
　　高陽伯 
　　△武功伯 
　　武功伯筡有貞吳人以副都御史與石亨迎太上皇南宮復皇帝位升兵部尚書華葢殿大學士封奉天翊運推誠宣力守正文臣特進光祿大夫柱國伯祿千一百石世指揮使身免二死子免一死仍兼華葢殿大學士掌文淵閣事亡何下獄謫戍金齒除有傳 
　　△定遠伯 
　　定遠伯石彪用舍人從從父亨有功授大同衛鎮撫以從亨蹂虜清風店升都督僉事為後軍右都督鎮守大同天順元年論殺虜功封伯尋論征虜功進侯四年伏誅 
　　△興濟伯 
　　興濟伯楊善大興人以右都御史迎駕南宮天順元年封奉天翊衛推誠宣力武臣特進光祿大夫柱國伯祿千二百石給誥券身免二死子免一死卒贈侯子宗嗣成化元年予世錦衣指揮同知 
　　△文安伯 
　　文安伯張輗以功臣子累戰功為中軍右都督迎駕南宮封奉天翊衛推誠宣力武臣特進光祿大夫柱國伯給誥券身免二死子免一死祿千二百石與世券伯五年卒子斌嗣坐咀呪宥死閒住世錦衣指揮使 
　　△太平侯 
　　太平侯張軏以勛戚入衛用軍功累升右都督天順元年以迎駕南宮封奉天翊衛推誠宣力武臣特進光祿大夫柱國侯給誥券身免二死子免一死進封三代祿二千石卒贈裕國公予諡子瑾嗣成化元年予世指揮使 
　　△懷寧侯 
　　懷寧侯孫鏜東勝人永樂中襲父林為指揮同知以殺處州寇退虜都城下累官右都督天順元年迎駕南宮封奉天翊衛推誠宣力武臣特進榮祿大夫柱國侯祿千一百石身免一死給誥券流再與世五年剿反者曹欽長安門進侯加祿二百石尋與世成化初以殺曹欽功不與奪門同奪侯侯十五年卒追贈淶國公予諡成化七年子輔嗣十六年泰嗣弘治十五年應爵嗣正德十二年瑛嗣卒亡子嘉靖十八年弟瑁嗣二十三年秉元嗣三十八年世忠嗣 
　　△宣城伯 
　　宣城伯衛穎華亭人父書國初以水軍為總旗授薊州衛百戶從靖難有功累都督僉事穎襲官為濟南衛指揮使正統十四年以山東都司署都指揮僉事破虜擢後軍都督府署都督僉事御虜京師有功進都督同知天順元年論迎駕南宮升前軍都督府左都督其冬進封奉天翊衛推誠宣力武臣特進榮祿大夫柱國伯祿千一百石與誓免一死鎮守甘肅累殺虜破番有功成化初錄破番功增祿百石予世伯四十二年弘治十一年卒予諡子璋嗣正德十二年錞嗣三十六年守正嗣隆慶二年國本嗣 
　　△召武伯 
　　召武伯曹欽天順元年以太監吉祥從子從奪門功得封五年坐反伏誅 
　　△彰武伯 
　　彰武伯楊信正統中從其伯父洪捕虜累功所鎮撫至都督同知充總兵官天順二年佩將軍印總兵鎮守延綏領東西黃梁三與虜戰擒斬賊首阿力台王封奉天翊衛宣力武臣特進榮祿大夫柱國伯祿千石給券與誓免一死流屢逐虜天順八年予世伯二十一年卒追封侯予諡子瑾嗣弘治十年質嗣嘉靖十八年儒嗣四十一年炳嗣 
　　△武平伯 
　　武平伯陳友其先西域人寓全椒永樂中以馬軍從征虜大殺胡於塔灘山等處捕獲忠勇王也先土幹部宣德初積功實授百戶復用招降捕虜功升副千戶正統初屢入虜招降其男女送至進獻駝馬牛畜貢使時時首虜功多累升都督同知允左參將統兵征進湖廣貴州地方擒獲苗王賊首韋同烈等升後軍都督府右都督留鎮湖廣累殺苗賊銅鼓五開諸處空其巢寨天順元年封奉天翊衛宣力武臣特進榮祿大夫柱國伯祿千石世予誓免一死既伯與虜戰鎮番五十餘捕獲千餘二年進侯流加祿百石卒子能嗣伯成化二十年綱嗣弘治三年追封友沔國公予諡九年勛嗣卒亡子正德五年弟熹嗣嘉靖十三年大策嗣□□年永祿嗣 
　　△豐潤伯 
　　豐潤伯曹義儀真人祖勇以開國功累燕山左衛左千戶父勝從靖難征虜累升本衛指揮僉事義襲世官永樂二十年征進半壁山等處有功宣德五年以湖廣都司署都指揮僉事征進江西梅花峒等處剿捕賊寇累功十年以中府都督僉事充總兵官縝守遼東捕虜斬獲歷升左都督天順元年授奉天翊衛宣力武臣特進榮祿大夫柱國伯祿千三百石世予誓身免一死子免一死伯四年卒追封侯予諡孫振嗣弘治三年愷嗣愷鎮守貴州兼提督清平等衛捕斬叛苗功多終掌南京前軍府事總理操江嘉靖五年棟嗣卒亡子嘉靖七年弟松嗣三十九年文炳嗣 
　　△懷柔伯 
　　懷柔伯施聚通州人父忠國初允燕山右護衛前所軍征進總可來亦都山大寧蔚齊眉山等處累有功歷升金吾右衛世襲指揮使永樂七年征進飲馬河沒於軍聚襲父官累征虜有功正統十四年以右都督充總兵官恊守遼東景泰三年殺賊登州營有功升左都督天順元年封奉天翊衛宣力武臣特進榮祿大夫柱國予誓祿千一百石身免一死二年予世卒追贈侯予諡予榮嗣天順八年鑑嗣弘治八年璜嗣卒亡子嘉靖八年瑾嗣十五年燾嗣三十四年嵩嗣隆慶三年光祖嗣 
　　△東寧伯 
　　東寧伯焦禮山後廣寧人父八思台國初歸附除薊州衛指揮僉事禮以舍人從軍有功宣德元年襲父官調守遼東御虜多功虜人比之飛將軍累升左軍都督府左都督天順元年封奉天翊衛宣力武臣特進榮祿大夫柱國伯祿千二百石世賜券與誓身免一死子免一死侯七年卒子壽嗣卒亡子成化九年弟俊嗣弘治十四年子洪嗣卒子不嗣正德八年弟洵嗣卒無子十六年再從侄棟嗣卒贈太子太保予諡嘉靖四十二年文耀嗣 
　　△海寧伯 
　　海寧伯董興未詳何許人石亨言其有靖除內難功天順元年得封伯歲祿千一百石尋命鎮守總兵遼東不能圉虜科刻為奸利曹欽誅坐流廣西除 
　　△武強伯 
　　武強伯楊能正統中從伯父洪有功累開平指揮使敗虜灣河三岔口擢都指揮僉事從洪還朝連敗虜紫荊倒馬二關景泰元年擢都指揮同知以游擊將軍御邊宣府敗賊八里溝八里村擢都指揮使仍充游擊將軍統神機京兵尋擢後軍都督僉事充左參將鎮宣府進都督同知充左副總兵召還總神機京兵天順元年以殺賊功擢左都督總兵宣府大同有警請自行戰敗賊磨兒山石灰站進封奉天翊衛宣力武臣特進榮祿大夫柱國伯祿千石流伯四年卒亡子弟倫嗣世指揮使 
　　△高陽伯 
　　高陽伯李文未詳其所自起為陝西都指揮督練西寧上兵天順元年以大同威遠殺賊累功封高陽伯流除 
　　右天順年封侯二人伯十三人世七人除八人 
　　○成化年封 
　　寧晉伯 
　　伏羗伯 
　　武靖伯 
　　昌寧伯 
　　威寧伯 
　　興寧伯 
　　順義伯 
　　靖安伯 
　　△寧晉伯 
　　寧晉伯劉聚浚人叔父永誠以太監出鎮甘肅聚從立功歷都督同知天順五年曹欽升右都督成化六年充副總兵出延綏塞遇虜被七創濺血力戰大破虜擒斬也忽五等百級以上俘獲最升左都督七年自陳功封伯流祿千石再充總兵殺賊延綏九年予世十年卒進封奉天翊衛宣力武臣特進榮祿大夫柱國侯予諡有誥子祿嗣卒亡子十一年弟福嗣福為京營總兵加太子太保卒十五年岳嗣卒亡子嘉靖六年弟子文嗣二十三年良璽嗣卒亡子三十五年叔斌嗣萬曆三年應元嗣 
　　△伏羗伯 
　　伏羗伯毛忠涼州人鈿祖刺反洪武初從軍為千祖拜都征哈密皆戰沒父寶永樂中從出塞功授百戶忠嗣父為官初名哈刺累功行都司都指揮同知始賜毛姓又以功升都督同知賜名天順初以征福建百賊功升都督同知充左府總兵鎮守甘肅復以剿虜功特進左都督成化三年以從宣城伯穎殺番功多封伯祿千石以討土胡滿四力戰中流矢子海孫鎧皆沒見仵夢曰吾當生擒四贈侯成化五年孫銳嗣追給誥券授奉天翊衛宣力武臣特進榮祿大夫柱國侯予諡世伯祿千石卒銳弘治十三年鎮兩廣加太子太傅劉瑾索銳金不能應正德三年落太子太傅奪祿十五勒罷瑾誅卒贈太傅予諡嘉靖三年江嗣卒亡子弟漢嗣卒亡子三十三年弟子栢嗣三十九年登嗣 
　　△武靖伯 
　　武靖伯趙輔鳳陽人曾祖端開國功累官濟寧衛指揮使父本從征漢征人升都指揮車嗣祖為官正統十田年升都指揮僉事管操尋升署都督僉事充參將鎮守懷來等處累御虜天順八人營建功升後軍都督同知成化元年以總兵征蠻大藤山峽功最三年封奉天翊衛宣力武臣特進榮祿大夫柱國伯予券祿千二百石其年充總兵官征剿建州俘斬最進侯予誓免一死十年予世卒追封容國公予諡子承慶嗣正德三年弘澤嗣嘉靖八年世爵嗣二十三年國斌嗣萬曆二年光遠嗣 
　　△昌寧伯 
　　昌寧伯趙勝遷安人宣德中世官景泰元年累功升都指揮僉事天順五年以討曹欽功升督府同知以參將出固原虜有功成化四年升都督充總兵鎮遼東七年捕斬朵顏有功召還十二年修京城加太子太保三千營總兵十九年封流伯祿千石又明年加太保卒贈侯予諡世指揮使銓錦衣 
　　△威寧伯 
　　威寧伯王越浚人以兵部尚書兼憲職捕虜威寧海成化十六年封伯祿千二百石與世券仍左都御史掌院事十七年出寧夏佩征西前將軍印充總兵鎮大同移鎮延綏以斬虜首功加太子太傅增祿歲四百石掌前軍都督府事總督團營敘一子錦衣百戶編管安陸再起握軍卒贈太傳予諡除 
　　△興寧伯 
　　興寧伯李震南陽人父謙督府僉事震嗣指揮使正統中以征兀良哈木麓川香爐山螃蠏寨功升督府僉事天順四年充總兵征武岡黎平賊五年攻兩廣貴州蠻升同知成化元年還兵湖廣徵荊襄賊歷升左都督十二年論征靖州苗功封伯流祿千石十四年革爵閒住二十二年復 
　　△順義伯 
　　順義伯羅秉忠父困即來沙河衛指揮永樂中討平肅州叛回哈喇馬牙升都督同知二年以征阿台朵兒功升千戶累功升指揮十年調平山衛十四年征辰沅擒苗茜韋同烈升都督同知天順初升都督成化三年充游擊征貴州有功四年封伯流祿千石十六年卒予諡 
　　△靖安伯 
　　靖安伯和勇和寧王阿魯台孫父阿卜只俺授左都督勇以父故為錦衣指揮使正統十四年以紫荊關斬首虜功歷升都督僉事天順元年進同知五年游擊將軍征廣蠻成化元年再征有功升左都督加祿歲百石己潯州獲叛酋斬首功多封伯流祿千一百石十年卒予諡子忠自歷戰功為錦衣指揮僉事得世 
　　右成化年封伯八人世三人除五人 
　　○正德年封 
　　以捕反封 
　　以御胡功封 
　　以恩幸封 
　　△以捕反封 
　　威寧侯 
　　威寧侯 
　　威寧侯仇■〈金戊〉江都人世指揮同知立功以游擊將軍守寧夏正德五年以討反者寧化王寘鐇功封伯祿千石與世券仍總兵守寧夏七年充平賊將軍征流賊以功進侯與世券加祿石石卒孫鸞嗣以罪除 
　　右以捕反封 
　　△以御胡功封 
　　涇陽伯 
　　涇陽伯 
　　涇陽伯神英京師人國初高祖保以功為大同指揮僉事父傑立功雲南進指揮使升陝西都指揮英嗣指揮使延安衛累捕虜先登成化弘治閒充總兵守寧夏延綏宣府大同歷四鎮累官署都督劾致仕大賂劉瑾下兵部傳會前後功中律得封瑾敗奪伯為右都督 
　　右以御胡功封 
　　△以恩幸封 
　　泰安伯 
　　安定伯 
　　永壽伯 
　　平涼伯 
　　鎮平伯 
　　鎮安伯 
　　永清伯 
　　永定伯 
　　泰安伯 
　　泰安伯張富新城人以弟太監永得為錦衣指揮使正德五年繇右都督論永發劉瑾功推恩封嘉靖初除錦衣指揮使 
　　安定伯 
　　安定伯張容富弟以兄太監永得為錦衣都指揮僉事正德五年繇右都督論永發劉瑾功推恩封嘉靖初除為右都督 
　　永壽伯 
　　永壽伯朱德不知何許火初太監裴姓為義子曰裴德又曰武德又曰朱德正德五年以義兒賜姓封十六年下獄除 
　　平涼伯 
　　平涼伯馬山涿人正德五年以弟太監永成誅劉瑾功推恩封十六年除 
　　鎮平伯 
　　鎮平伯陸永以兄太監誾封除 
　　鎮安伯 
　　鎮安伯魏英榆次人正德五年以兄太監彬推恩封十六年革為都督同知 
　　永清伯 
　　永清伯谷大亮以兄太監大月平流賊功推恩封十六年除 
　　永定伯 
　　永定伯朱泰故姓許起指揮驍勇通文為游擊將軍征流賊有功升都督賜國姓為義兒從廵邊斬虜首封伯除 
　　右以恩幸封 
　　右正德年封侯一人伯十一人俱除 
　　○嘉靖年封 
　　以捕反封 
　　以迎立封 
　　以方術封 
　　△以捕反封 
　　新建伯 
　　新建伯 
　　新建伯王守仁餘姚人以提督南贑汀漳等處軍務右副都御史擒反者寧王宸濠正德十六年封伯奉天翊衛推誠宣力守正文臣特進光祿大夫柱國兼南京兵部尚書身免二死子免一死祿千石流隆慶二年予世子正億嗣萬曆五年承勛嗣 
　　右以捕反封 
　　△以迎立封 
　　京山侯 
　　京山侯 
　　京山侯崔元代人尚憲宗女永康公主為駙馬都尉嘉靖初以奉迎車駕封祿千五百石與世已坐張皇后親事下詔獄得釋 
　　右以迎立封 
　　△以方術封 
　　恭誠伯 
　　恭誠伯 
　　恭誠伯陶仲文黃岡人 
　　右以方術封 
　　右嘉靖年封侯一人伯二人世一人除二人 
　　○以外戚封 
　　彭成伯 
　　惠安伯 
　　會昌伯 
　　安平伯 
　　安昌伯 
　　慶雲伯 
　　長寧伯 
　　瑞安伯 
　　崇善伯 
　　安仁伯 
　　昌化伯 
　　壽寧伯 
　　建昌伯 
　　王田伯 
　　慶都伯 
　　泰和伯 
　　安平伯 
　　慶都伯 
　　德平伯 
　　固安伯 
　　武清伯 
　　保昌伯 
　　△彭成伯 
　　彭成伯張昶仁宗昭皇后弟也父麒洪武中以女為燕世子妃授兵馬副指揮食俸京師昶從靖難以義勇中衛指揮同知累升指揮使二十二年仁宗即位以中軍左都督封奉天翊衛宣力武臣特進榮祿大夫柱國伯祿千五百石世予誓身免二死子免一死卒孫璟嗣成化十六年信嗣正德三年銘嗣嘉靖十七年勛嗣卒亡子三十年弟熊嗣 
　　△惠安伯 
　　惠安伯張升昶弟以舍人從靖難守城累出塞有功累升後府都督同知洪熙元年升左軍都督府左都督正統五年以功女親封奉天翊衛宣力武臣特進榮祿大夫柱國伯左都督如故祿千一百石世予誓身免二死子免一死升循禮守法為士林所稱卒孫琮嗣卒亡子成化五年弟瑛嗣卒亡子十六年弟瓚嗣弘治七年偉嗣卒贈太傅予諡嘉靖十七年鑭嗣三十四年元善嗣 
　　△會昌伯 
　　會昌伯孫忠以宣宗章皇后父憲德四年封伯祿千石予世券卒贈侯予諡子繼宗嗣英宗復辟進侯加祿二百石予世券追贈忠安國公予改諡繼宗卒贈郯國公予諡成化十六年孫銘嗣正德十五年杲嗣嘉靖八年以外戚恩澤除 
　　△安平伯 
　　安平伯吳安丹徒人以景帝生母吳大後弟封天順元年太后復為貴妃除 
　　△安昌伯 
　　安昌伯錢承宗以英宗孝庄睿皇后弟封卒予諡子維圻嗣嘉靖中以外戚恩澤封除 
　　△慶雲伯 
　　慶雲伯周壽成化三年以生母孝肅皇太后弟自督府同知進封十七年進侯予世弘治元年加太保卒贈宣國公予諡子瑛嗣除 
　　△長寧伯 
　　長寧伯周彧成化二十一年以生母孝肅皇太后弟自都督同知進封予世卒正德三年子塘嗣十四年大經嗣例除 
　　△瑞安伯 
　　瑞安伯以王源以憲宗純皇后弟成化二十年自中府都督同知進封與世弘治五年進侯卒贈太師予諡 
　　△崇善伯 
　　崇善伯王清源弟弘治以都督同知封例除 
　　△安仁伯 
　　安仁伯王浚源弟正德二年以左都督封例除 
　　△昌化伯 
　　昌化伯邵嘉興化人嘉靖初以睿宗生母孝惠皇后弟自錦衣指揮使進封予世卒予諡子蕙嗣亡子族人傑嗣例除 
　　△壽寧伯 
　　壽寧伯張巒以孝宗敬皇后父弘治三年自督府同知進封五人進侯卒贈太保昌國公予諡子鶴齡嗣十六年加太保正德中進太傅嘉靖二年加太師以定策功進封昌國公前後祿八百石以罪除 
　　△建昌伯 
　　建昌伯張延齡鶴齡弟弘治八年以都督同知進封十六年進侯加太保嘉靖初加太傅前後祿千六百石以罪除 
　　△王田伯 
　　王田伯蔣輪徐州人以睿宗獻皇后弟嘉靖元年以錦衣指揮僉事封卒贈太保予諡 
　　△慶都伯 
　　慶都伯夏儒以武宗毅皇后父封 
　　△泰和伯 
　　泰和伯陳萬言元城人以世宗孝潔皇后父嘉靖元年自都督同知封除 
　　△安平伯 
　　安平伯方銳以世宗孝烈皇后父嘉靖十九年自後府左都督封二十一年進侯卒子承裕嗣例除 
　　△慶都伯 
　　慶都伯杜繼宗大興人以穆宗生母孝恪太后弟隆慶元年自錦衣衛指揮僉事封 
　　△德平伯 
　　德平伯李銘以穆宗孝懿庄皇后父封 
　　△固安伯 
　　固安伯陳景行通州人以穆宗孝庄皇后父隆慶元年自錦衣陳指揮僉事進封 
　　△武清伯 
　　武清伯李偉宛平人以今上慈聖皇太后父隆慶六年今上即位自都督同知進封 
　　△保昌伯 
　　保昌伯蔣廷珪以仁宗侄母夫封除 
　　右以外戚封
