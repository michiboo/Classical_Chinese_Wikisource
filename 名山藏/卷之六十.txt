
●名山藏卷之□□ 
　　晉江何喬遠譔 
　　臣林記（永樂臣一） 
　　◆臣林記（永樂臣一） 
　　張玉 
　　朱能 
　　王真 
　　丘福 
　　姚廣孝 
　　金忠 
　　楊榮 
　　金幼孜 
　　胡廣 
　　解縉 
　　張　玉　　朱　能　　王　真　　丘　福　　姚廣孝　　金　忠 
　　○張玉 
　　張玉字世美仕元樞密知院元亡從遁沙漠久之自抜歸高帝以裨較從征捕魚海子喇哈有功授濟南衛副千戶久之以從征邊蠻累功升都指揮同知從燕王藩邸建文元年有告燕王反者建文君密遣北平都指揮謝貴收逮王府官屬較尉貴與布政使張昺逼圍燕王城殺王城卒且及王王有意焉隱未發也燕府官屬皆洶洶懼難王所旦夕待左右者玉反朱能其名在收中入見泣曰外勢如此臣等坐魚肉矣燕王曰我奉藩無過外雖洶洶久當自定公母怖也亡何有詔削燕王爵玉復與朱能泣燕王前曰少主昏蒙奸臣謀害宗社立無幾何諸王並誣不軌翦絕殆半誅戮臣屬下及家族大王居國有何釁端坐削名爵今兵刃四集猶坐待之即臣等死不足惜高皇帝創建天下分封諸王傳之世世陵土未乾皆蒙陷害萬世而下誰昭雪者大王即守區區之義奈高帝宗廟社稷何燕王曰慎毋妄言足白耴族耳玉與朱能復泣曰誰不愛死臣等寧死殿下前不願死奴隸刀鋸之下言訖悲不能止燕王執玉手■〈忄尉〉遣之居頃之謝貴張昺伏兵約守城軍昏暮俱發入燕王城都指揮張信密以告王使朱能覘之果然皆請曰事急矣捄死於頸不可後也王曰誠知禍逼當更籌之朱能曰變者聖之通也果者作之斷也中朝齊泰黃子澄輩方其心大王大王尚不自決謂於縣官親乎周王豈疏屬哉一旦禍發無可攀愬大王明知也語曰雖有親父安知不虎況其非父雖有親兄安知不狼況其非兄燕王曰危欲安也禍欲福也不能求安反先危矣不能致福反先禍矣能曰古語云人眾勝天天定勝人殿下之天臣知定也王曰諸公堅欲如此毋相怨矣曰玉命在須臾尚復誰怨燕王曰計安出玉曰今護衛尚餘八百人望大王盡召入王城可以死守王曰如公言第自捄耳不足辦大事奈何曰擒貴昺余無能為也王曰猝難擒則奈何玉曰今中朝方收逮護衛官屬誠如所收逮召貴昺付之貴昺必來來而縛之則一夫之力耳燕王曰善匿士端禮門召貴昺貴昺不來良久至門者呵止其從人匿士出門曳斬之移時貴昺從人見貴昺不出稍稍散去王與朱能等率八百人者盡捕貴昺等所伏貴昺所使圍守王城軍聞貴昺擒皆散走玉遂與朱能等夜攻九門黎明克其八惟西直門未下燕王令指揮唐雪解甲騎馬導從如平時過而呵止其鬪卒曰謝都指揮張布政使王皆殺之矣汝鬪何為徒耴死耳亦皆散遂盡克之燕王遂上書於朝如祖訓之義引兵誅奸臣也玉說燕王曰薊州我肘腋地不先取薊不可安意南行遂與朱能從燕王抜之夜入遵化遂略密雲至永平致其精甲以益師王在灤河之上玉請南其軍以攻潘忠楊松莫州之眾王以玉為前鋒遂擒忠松盡降南軍王疾趨真定以應耿炳文玉單騎先覘炳文軍歸決燕王引兵向之遂與譚淵馬雲等奮擊大破炳文真定城下炳文入城自保燕王還軍北平而江陰侯高來圍燕永平玉從燕王往援高走玉說燕王曰大寧去此不遠移軍襲之可免後顧遂從燕王抜大寧擒殺其守將得胡酋兀良哈之眾擁寧王入關置之軍中而寧王所從三護衛士皆歸燕王是時建文君以炳文敗使李景隆代為將景隆聞燕王出軍大寧頓兵北平城下燕王至會州以其所得兀良哈眾及寧王三護衛分為五軍玉將中軍鄭亨何壽副之朱能將左軍李叡副之李彬將右軍徐理孟善副之徐忠將前軍陳文吳達副之房寬將後軍和允中毛整副之是時景隆軍鄭壩陣白遂之河西玉從王連戰三日大破之從攻廣昌蔚大同悉下白溝之戰燕王以精騎突入南軍左掖玉與朱能丘福等馬步齊進勇氣百倍景隆大敗退保濟南於是中朝復以盛庸代景隆將東昌之戰盛庸以火器乘北軍圍燕王數重燕王從其陣西南衝擊出玉失燕王所在突入陣求王連殺百數十八遂為南軍所殺燕王從間道還諸將免冠請罪王曰冠勝負常耳且亦少挫所恨失張玉也為之泣下諸將皆泣遂以玉兵屬其子輔輔以都指揮同知從靖難有功燕王既即位追封玉榮國公諡忠顯封輔為信安伯輔□女備後宮居二年上謂淇成二國公曰功臣次第封矣亦有恨乎皆對曰無獨張玉功最高玉在臣等皆出其下今不在也玉子輔功不薄僅封伯諸臣妄意陛下不昵皇親耶上曰吾亦恨之遂擢其次子輗為指揮使進封輔新城侯玉莊重果毅筴數越人軍中進止常以數言決定成祖最倚信之玉每對其戲下曰為將當濺血戢衣流馨汗簡仁宗在東宮時數數稱玉既即位加封河間王改諡忠正侑享太宗廟親為文祭之輔別有記玉文有季子軏錦衣衛指揮同知 
　　○朱能 
　　朱能字士弘父亮從高皇帝為燕山中護衛副千戶早卒能長身魁偉膽勇有謀代父為官小心恭慎未嘗去側從王比伐取元太尉朵兒不花覆其軍靖難之興與張玉丘福密贊決其始縛貴昺奪九門至七大戰以有天下能功居多能在諸將中最少而驍徤善戰常大呼先驅小河之師燕不勝者再矣諸將皆懼欲還渡河北燕王怒能及鄭亨責諸將於王前曰漢高十戰九敗而卒有漢大王出師以來克捷多矣此小挫耳而皆欲還渡河還渡河欲送首耶燕王撫掌而嘆決意南下遂有靈璧之捷燕王即位能巳積遷至都督僉事特進左軍都督府左都督封成國公明年立太子為太傅又明年拜征夷將軍率二十五將軍討安南至龍州卒時上覩星象先恠之曰西帥有憂乎朱能足辦也第恐其北人不耐南氣俄訃聞上震悼輟朝五日灑泣曰意能遠到胡止此方吾艱難時與我恊心力朱能也蓋年三十七柩還遣官賜祭贈賻加厚勑葬昌平縣追封東平武烈士使其子勇嗣能宏博端重折衷稠眾詞簡理當無不心服其愛士若子懷綏降附恩惠周至死之日將校皆為流涕能居家孝友被服寬博暇與儒生講說前史求古賢將相雖列上公不以驕仁宗中進侑享太宗廟勇以大將軍從英宗北征死土木之難追封平陰王子儀嗣儀為人靜謐凝重英宗器之曰平陰王有子也命提督南京守備掌中軍都督府者凡三十四年加太子太傅卒贈特進右柱國太師子輔嗣嘗婁尚都督府加太子太傅守備南京召還以平胡將軍率師扞虜卒贈太傅子麟嗣無子介弟鳳嗣提督南京守備掌中軍都督府卒子希忠姿容沉靜為世宗所器使掌右軍都督府再掌後軍提督十二團營及五軍營兵馬一為都護將軍方圜二丘皆使攝祭有大禮為冊禮使入直撰玄草再加經筵及監修國史其官自太子太傅以至太師其錄蔭錦衣衛指揮子弟三人賜肩輿入內府乘馬祿予優厚富貴榮寵三十餘年萬曆二年追封定襄王其弟希孝以兄蔭得官積官亦至太保兼太子太傅卒萬曆四年贈太傅其後以例奪追王 
　　○王真 
　　王真少智勇隸兵籍洪武中以功授燕山右護衛百戶事成祖蕃邸勤慎小心成祖舉兵靖難有恊義謀率師下廣昌狥鴈門先登一當百成祖舉以勵諸將曰王真武而奮何功不成既取滄州破之追至滑口俘獲七千人淝河之戰率壯士突陣斬馘無筭後隊絕南軍圍真數重身被數十鎗斬南軍數十人南軍益圍之真顧左右曰吾義不死敵手自刃死計聞上傷悼之嘆曰令真不死功當冠諸將及即位追贈奉天靖難推誠宣力武臣特進榮祿大夫柱國金鄉侯諡忠壯洪熙元年追封寧國公加號効忠封其子通武義伯通以督修天籌山加封成山侯進太子太保宣德初充總兵官征進交址扼於內官山壽處置失宜棄交還論死久之遇赦削爵為民正統巳巳復起為都督僉事尋升同知守護山陵景泰中子琮襲為景陵衛指揮僉事英宗復位詔復功臣失爵者琮襲真爵降為伯五年充總兵鎮守遼東稍立戰功成化三年署南京後軍都督府事五年卒 
　　○丘福 
　　丘福事成祖燕邸積年勞為護衛千戶有膂力戅朴勇鷙不甚曉文義而善撫士卒燕師初起與朱能並為王所憑仗摹畫志計不能如張玉敢戰深入過之每勝敵諸將爭前鹵獲福獨後王每嘆曰丘將軍功我自知之京師平巳累擢都督僉事及封賞第功第一封淇國公諸臣請立太子上遲之漢王高照數征伐上謂類我趙王高燧上寵之未決所置福嘗從高煦軍中請立高煦上竟立仁宗為太子以福為太子太師永樂七年比虜本雅失里殺我給事中驥上大怒發精騎十萬拜福征虜大將軍率左右副將軍武城侯王聰同安侯火真參將靖安侯王忠安平侯李遠等討之將行上命曰毋輕毋為虜詒即未捷寧再之福先驅至臚朐河遇虜前鋒以輕騎千餘摧敗之乘勝渡河獲虜尚書一人飲勞而問焉言本雅失里惶懼欲北遁去此可三十里福大喜疾馳前諸將皆曰虜非真敗也恐誘我今後兵未集毋寧候其集而先遣精騎覘之福按劔怒以虜尚書為導薄其營相持者一日虜戰輒引卻福輒銳乘之安平侯泣諌曰虜故示弱深入必不利將軍忘上命乎毋輕毋為虜詒武城侯亦言不可福皆不聽以同安侯故虜人使詐與虜和自率騎繼其後同安侯猶豫未決福厲聲欲斬之先驅而行從騎皆泣下諸將不得巳與俱虜眾奄至圍之安平武城二侯率五百騎突陣斬賊首數百皆死之福與同安靖安二侯被執並死之所失亡萬數上聞大怒念福舊勞削封爵追奪誥券徙家海南而身征虜也上言及福愎鷙喪師輒切齒洪熙改元當從事例牽復以善漢庶人故不敘子孫長為海南人 
　　○姚廣孝 
　　姚廣孝其先汴人扈宋南渡家長洲之相城世業醫廣孝目光炬射形如困虎幼名天禧年十四白父曰兒不願醫願仕不則願出家因削髮為僧名道衍字斯道相城道士席應真者博學明法兼綜兵略道衍師之盡得其機秘文嘗遇異人授以占決之術然深自晦匿也里人王行獨知其有當世才 【 王行字止仲少有異質閶門徐姓者多藏書行求傭其家暇時請觀書帙主人引至樓上縱讀之行三年不下讀盡別主人去入京求仕主人曰今天下初定國法方嚴此豈仕時耶行曰虎穴中可以遊戲遂至京主藍玉家為其教授他日玉論事上前上恠其有聞玉頓首實對召見之語不合賜死】 道衍善詩詞古文與楊基高啟游僧宗泐薦之高帝道衍間兄燕王私請曰臣觀殿下骨相非常英武冠世今皇圖草昧東宮仁弱願自愛重會高后崩上賜親王名僧國一人齋薦高皇后道衍在燕中大喜參侍燕王者二十餘年王禮道衍甚厚時建文帝用賢尊士慕行先王之政天下皆悅向之惟道衍數陰說燕王可圖大事燕王曰民心悅向豈瞻烏時耶道衍曰臣知天道何論民心因出太平錢五為王卜連擲下睨王曰臣奉殿下一白帽白帽者皇帝也王叱曰和尚何妄道衍薦卜者金忠相者袁珙皆謂王天子也王時時與道衍謀起兵事甚見親至時誤爾汝王前兵之起也暴風雨詹瓦墜王不懌道衍以為祥王謾罵和尚妄烏得祥道衍曰殿下不聞乎飛龍在天從以風雨瓦墜天易黃屋耳王喜出兵留道衍與燕世子居守世子用道衍計截遏南軍燕王亦數緘書軍中飛騎問機應燕師南向道衍送燕王曰南朝幸破方孝孺即不降毋殺之燕王曰諾既即位授道衍僧錄司左善世仁宗立為太子上命淇國公丘福等兼宮僚命道衍太子少師復其姓賜名廣孝被之冠服予以二宮人廣孝冠服入謝削髮如故二宮人佛近也上益重之呼少師不名蘇松飢廣孝奉命出賑道閶門見酒帘書甚工問誰書也則一少年召見之曰能父我乎少年曰幸甚還見上上賜名繼以為尚寶卿上命學士解縉纂錄文獻大成猶謂未備大征海內文學之士重修之自纂修以及繕寫幾三千人給與居止膳膏而廣孝及縉與刑部侍郎劉季箎主其役歷四寒暑成書凡二萬二千九百卷賜名永樂大典久之皇太孫出閣講學覆命廣孝輔導十六年自南京入覲抵城下疾不能朝命從者曰速為幄天子至頃之車駕臨視撫勞周全賜金唾盂一問所欲言廣孝曰僧溥洽系獄久願赦之上即坐中出焉 【 溥洽山陰人太祖時以高僧召至授右講經歷升左善世永樂初召至□□□□□□孝王教事天禧寺浮圖落成車駕臨幸命溥洽慶贊祥光燦煜萬眾聚觀天顏愉懌有任覺忌溥洽寵言建文君出卞實溥洽為削髮靖難兵起時為建文君設藥師燈懺詛上上囚溥洽十餘年至是以廣孝言得釋】 數日車駕復幸問及卒上召問繼父臨盡何語也繼曰願陛下厚恤臣家上大怒汝父平生與吾言何及家也逐之召其弟侄二人而厚之賜贈廣孝推忠輔國恊謀宣力之臣特進榮祿大夫柱國榮國公諡恭靖有司治喪葬親制碑文墓道仁宗元年加贈少師侑享太宗廟宣德元年置墳戶世宗九年詔學士璁學士蕚姚廣孝佐命嗣興勞烈具有顧桑門上首班諸功臣並食德太二祖側恐不足尊祖敬宗非朕靈承宗廟意卿等加思之丁禮部議尚書李時議上臣伏見故少師廣孝弼輔太宗雖有帷幄奇謀穹爵厚秩亦巳報之平生祝髮披緇沾榮俎豆其為瀆禮誠如聖見請移祀大隆興寺太常春秋祀制曰可初廣孝有同產姊姚女頁廣孝貴過家拜之女頁避弗內廣孝披袈裟往猶弗見家人強乃出曰曾見出家不竟名為真僧遂不再見也而廣孝故與郡中隱士王賓游亦避匿之廣孝屏騎從短褐往大呼曰先生不忘舊雅容老僧一會乎賓曰吾方割楚請為期末明而往日出見之相與再拜連聲曰和尚誤矣和尚誤矣廣孝怳然退廣孝嘗着道余錄譏詆宋儒有楊洪與廣孝厚毀其書 
　　○金忠 
　　金忠鄞人慷慨闊達負氣誼有謀略善卜洪武初其家坐罪合戶北戍給符縣中忠妻乳所抱女立哭縣門前袁珙見其乳聞其哭聲曰貴夫人也因相忠必大貴忠嘆曰家方補戍苦無資用敢有他覬既北行附商舟商人失金忠為占課言所在果驗厚資之遂以卜名燕中成祖之將靖難也託言疾召忠卜得鑄印乘軒之卦曰殿下貴不可言何疾之有王居常命卜大見寵異忠言於成祖臣里中有相工袁珙者善望氣成祖密召之蓋成祖起事姚廣孝以僧袁珙以相忠以卜相與籌策邸中忠初署紀善後署長史靖難後升工部右侍郎命贊守北京無何召升兵部尚書列於縉紳六卿矣忠雖用龜卜起家乎外和內明不見畔畛發揮史傳源委曲折如身歷之上與武臣丘福等議立高煦為太子忠不可既召問解縉黃淮尹昌隆皆如忠言上賜忠金除太子詹事久之命兼輔皇太孫忠於上前知無不言退未嘗泄上時密令察事多為解釋有得官來見者必勉之為國家好稱人善嫉惡酷吏語及輒艴然變處僚丑不兩端退恆推讓之有失必自引少侮里中兒里中兒後入京為小吏反薦用之賜賚之餘散於宗族貧士上之再征虜還師也皇太子使忠奉表迎忠出關不遠上怒其緩太子官屬皆征下獄獨不問忠居一年卒給驛歸喪命有司治祠墳復其家忠卒時子達方六月皇太子嗣位追贈忠榮祿大夫少師諡忠襄官達翰林簡討賜依親讀書正統十一年召改禮科給事中景泰初遷都給事中剛直敢言仕終長蘆都轉運鹽使忠有兄曰華靖難時為成祖守通忠既得幸上欲推恩華辭不就徙居其縣之東湖忠卒成祖召見之賜白金文綺華伏闕謝臣布衣野人不用是上曰迂叟一日讀宋史至王倫附秦檜事放聲發嘆脫頤而逝人稱白雲先生 
　　郎曰張玉朱能比於徐常姚廣孝若劉基矣跡其終始殆有異焉金忠雖卜士躋位文臣功名巳極丘固不可以無學亦一時長者也 
　　楊　榮　　金幼孜　　胡　廣 
　　○楊榮 
　　楊榮本名子榮字勉仁建安人漢太尉後也且達卿有陰德 【 達卿值歲儉出積粟食人使為種樹於其縣之龍津召子弟戒之曰樹長勿以售人惟學舍杠梁浮屠老子之宮及貧無室廬死無棺槨者則予之否非賢子孫繇是鄉人獲濟者眾元福建行省左丞阮德柔作萬木圖以美之】 子榮登省試第一建文二年成進士授翰林編修成祖入金川門與羣臣迎馬首曰殿下先謁陵乎先即位乎成祖啞然曰固當先謁陵巳與解縉楊士奇胡廣黃淮胡儼金幼孜被選入文淵閣付之密務而兩制悉歸焉內閣典機務自子榮始也時靖難之初朝政鞅掌百官奏事自旦及午閣臣造扆前呈文起草承顧問商機密率漏下十數刻始退子榮年最少而最警敏通練一日寧夏虜報至上召七臣獨子榮在示之奏而曰爾後進也寧解此何以御之子榮對曰聞寧夏城堅士卒習戰度虜今退敕守臣堤備可耳上顏色頓回夜半報圍解旦召曰何善料也因獨名榮上時至閣中閱七臣視所治咸稱皆轉官榮升修撰仁宗立為皇太子以侍講進奉訓大夫右春坊右諭德兼侍講如故其秋召對左順門嘉榮敬慎賜象笏襆頭公服二品金織紵絲衣疾命中官御醫通夕守視時報病狀愈入謝上喜命更休息旬餘五年命視邊甘肅還奏稱旨上手副賜之自是以榮習邊凡三奉使榮有父母喪並奪情上三廵北京三征虜獨榮與學士胡廣諭德金幼孜扈從八年從征虜至凌霄峰與廣幼孜及刑部侍郎金純夜失道幼孜墜馬廣純不顧去榮下馬為理鞍轡前復墜讓以所乘馬午見上時上遣人四索三學士及見大喜問故笑語幼孜曰此中多狼爾非楊榮庸詎免乎榮謝曰僚友當然上曰胡廣金純不僚友耶使掌護衛勇士三百不隸於諸將賜駕前先鋒銀牌榮還京請終制賜金幣馳驛敕中官護行趣歸既至復榮家自是兼命輔導皇太孫是時中外祥瑞數見侍臣數進詩歌賦頌每端午重九擊球登高賦詩應制上親第其高下賜黃封寶楮榮數在左右賜賚尤多十八年進文淵闊大學士兼翰林院學士北京營建規制多出榮磚石礫之匕榮悉志埋示後亡何三殿災榮直入麾衛士遷御書圖籍翌日上喜賜銀酒鍾古銅器鈔幣諸物始上簡七臣為親臣其後多坐輔監國得罪雖士奇至慎不免下獄獨榮與廣幼孜上內向之榮尤以警敏見親稱學士不名榮於政體人情靡不諳練邊獥險易將帥勇懦盡周知之忖度事會動中機括眾論異同徐以詞組折衷其待人廓然無所疑礙推挽薦進及於遠方下士有所饋謝亦不之卻人譏榮濫不知向人意盡不忍絕也上晏駕榆木川榮密議秘不發喪液錫為椑具含斂益嚴軍若上生計於皇太子眾疑所報或謂假他事作敕寶書榮曰皇帝大行孰敢稱敕莫若具啟人皆韙之仁宗即位進嘉議大夫太常寺卿兼前職有問進太子少傅兼謹身殿大學士尋敕賜繩愆紏謬之章始大行計至仁宗哀亂不及詳問當時事痛定乃知賜敕曰先帝崩殂六軍在外卿盡忠謀鎮定果斷曩際荒悼報卿甚微加賜白金五十人彩幣十表里寶鈔二萬貫白米二十石特升工部尚書前官如故三俸俱支卿當領服其冬敕護葬山陵元年懇辭尚書俸仁宗曰先帝賓天朕違膝下卿盡力綱維瞻奉凡筵念之弗諼特予三俸夫豈越踰遂進資善大夫太子少傅兼謹身殿大學士贈及其祖考敕修太宗實錄命榮總裁仁宗崩宣宗即位覆命總裁仁宗實錄益推心委任榮與楊士奇楊溥恊恭輔政天下稱為三楊士奇曰西楊溥南楊榮曰東楊而果斷之才卒歸榮也宣宗親征漢庶人棄交址之議皆自榮發之二年賜敕曰古君臣同心同德兩無嫌猜所以明良相遇千載百時卿祗事我皇祖皇考忠誠一致及今事朕知無不言言無不當特賜卿鍍金銀刻圖書五顆曰方直剛正曰忠孝流芳着卿實也曰關西後裔曰建安楊榮曰楊氏勉仁着卿族系名字表而敬之也卿體朕意永永無斁上數賜榮圖畫珍玩酒肴遇節序游幸賞翫君臣賡唱或宴凱瑞應頻有撰述中外嘆一時同心同德之盛上食鰣魚賜榮敕曰南京進鰣魚朕獻宗廟薦母后尚食方進股肱賢臣念同饗之特齎賜卿侑以醇酒思古者君臣宴樂有嘉魚之詠複製一詩見意食枸杞酒敕賜曰服此可以延年益壽食石榴復賜之而副之詩曰文詞淺近卿無吝攻正五年進少傅仍兼二職階榮祿大夫三俸俱支榮懇辭大學士俸之有頃誥贈三代滿三載賜敕獎諭宣宗崩英宗即位命護葬山陵復總裁實錄進少師正統初天下休息榮有力焉太監王振欲諷退三楊曰朝事多賴三先生顧三先生年高無如後何士奇曰某當鞠躬盡瘁死而後巳榮曰如某衰殘念退久矣政欲舉人自代耳振退榮謂士奇曰適公言誤王太監厭我輩矣我輩即自力寧能得其意異時某入閣某入閣片紙從中下則我輩束手而巳薦而得用固我輩人也遂疏舉陳循高榖苗衷三人君子以為敏五年請告展省命馳傳歸中官護行趣還京北上卒武林驛上輟朝一日誥贈特進光祿大夫左柱國太師諡文敏敕中官護喪榮不令其子仕進亦不為乞恩既卒特受子恭尚寶司丞榮少從師友慨然有志古名相嘗朝退意甚不樂子讓請曰大人得不以不肖有所累乎榮曰非也念吾職重無以報國三代以上之大臣無不怠惰荒寧為懼所以憂戚不在汝輩曾孫旦嘉靖中為吏部尚書 【 旦字晉叔弘治中進士為考功郎中風采剛方品藻精確以忤劉瑾自太常寺少卿出知溫州大書上帝臨汝無貳爾心干座右宸濠反時旦為廵撫兩廣都御史移咨湖廣廵撫都御史秦金起兵恊助詞義慷慨既復率兵二萬以行聞宸濠擒乃罷嘉靖初為吏部尚書上命桂蕚張璁為翰林學士旦以蕚璁傳奉得官率九御力諍忤旨致仕旦歷事三朝揚歷中外清介絕俗學術才望壓服天下之心】 
　　郎曰楊榮歷事四朝善承人主意旨靜而正之成祖愛趙王與榮語榮以王相貌對愛頓弛而太子益安翰林學士錢習禮者與練子寧有親奸黨禁嚴鄉人數持之習禮殊不自安榮乘閒言上上欣然曰令子寧在朕固用焉遂下令柰止夏原吉吳中下獄呂震順上意言二臣柔奸榮獨為解宣宗中都御史劉觀坐贓下獄觀子輻亦不法宣宗欲重觀死刑榮為請上發為邊吏榮曰發邊吏等死耳天下無謂陛下辱大臣耶上曰卿欲父子俱貸耶榮曰請發子邊戍令觀隨居上曰善 
　　○金幼孜 
　　金幼孜名吉以字行新淦人父守正學問該博洪武初闢為郡學訓導幼孜從聶鉉受春秋得其微旨建文元年以進士乙科授戶科給事中太宗即位簡求文學改翰林簡討亡何復精簡七臣處之內閣幼孜與數月升侍講仁宗為太子翰林春坊司經局之臣日講經史太子前其時解縉講書楊士奇講易胡廣講詩幼孜講春秋永樂五年陛右春坊右諭德仍兼侍講車駕廵京征虜皆幼孜與胡廣楊榮扈從累升文淵閣大學士仍兼翰林學士宮車毋晏於榆木幼孜與榮典斷喪禮仁宗即位進戶部右侍郎前官如故踰月升太子少保兼武英殿大學士專典內製元年命兼禮部尚書三俸並支賜誥授資善大夫追封三代宣德初為冊使封王妃於寧夏所過詢民兵休戚還奏上嘉納之復扈從廵邊至宣府尋卒幼孜為人簡易沉嘿樂善泛愛文章豐暢求請遍四方眷遇雖隆自處抑謙臨終有請為求恩澤者幼孜曰此君子所恥言贈榮祿大夫少保諡文靖賜祭葬幼孜扈從北征有二錄今錄其前篇永樂八年二月丁未上征虜駕出德勝門幼孜與胡公光大出安定是日也風清氣和甲馬騰耀鐃鼓震訇弝次清河戊申曉發雪融泥滑晚次沙河楊公子榮始至巳酉早塞午次龍虎台庚威度居庸關閞僅容駕如是者數處次永安甸大風陰晦須臾大雪少頃霽西南諸山岩壑積雪如玉闕銀台東北諸山雲掩峯半峯頂露出立立帳殿前曰雪後看山此景最奇雖有善畫莫髣髴也辛亥風寒甚行且獵幼孜觀逐兔不筧上馬過前是時諸山雪霽聳漢列霄瓊瑤奪目上咲呼曰到此看山又一奇也是日次懷來壬子次鎮安驛早發行數里道邊有土垣如故城元時官酒務也元幸上都於此取酒午次雞鳴山唐太宗征高麗登此山而雞鳴上指示曰元順帝北遁上屯忽崩有聲如雷明日過之當見朋處甲寅登山甚峭上有斥堠下有故永寧封基歐陽玄譔碑猶在渾河流其下有石柱數十比列河側半出地上行里余路窄僅容兩馬人馬輳集危迫殊甚更行二十餘里過坳兒山險如雞鳴山石巉巉下壓臨河陡絕積雪附岸坼裂可畏車行馬驟毛髮栗然既過漸平上勒馬登高岡指示諸山曰此天所以限南北也且行且語上下馬少坐賜酒肴午次泥河乙卯次宣府上閱武營內夜雨巳未發宣府晚至宣平謂幼孜等曰今滅此殘虜惟守開平興和寧夏甘肅大寧遼東則邊境永謐矣辛酉發宣平行數里度一河及馬腹河水迅近岸未解或寸薄人馬度其上吏行數里入山峽中又數里上登山行過山下平陸次萬全大風寒微雪壬戌大風塞發萬全行數里至城下上曰此城朕所築過城北上指諸山曰此亦西山晴雪也入德勝口山石犖确如堆栗上曰險哉盡如此得度耶入關兩峽右壁削折垣而過繇山峽中行滑馬蹄時踣間度澗雪未消從木樑上行大風寒甚下馬便旋凍滑靴底上馬攀鞍不能屈伸行二十餘里上野狐嶺上指東南諸峰曰至此看山盡在下矣時風沙眯目小石擊面面皆紫黑下嶺度關車填從土堤下地滑馬多躓者營興和城北上召光大曰足寒時莫即附火頻行自暖顧問幼孜何在凍無傷其足癸亥駐驛興和祭所過名山大川上駐馬營前曰汝等觀地勢遠似高阜至乃平也此即陰山春故塞過此又暖爾等昨日過關始知險矣若因山為塹因壑為池誰能越者甲子上閱武興和營天晴天風上曰爾等今日始知朔方風氣忽天陰上曰且雪亟回至營門雪下巳大風復晴乙丑風寒閱武興和丙寅獵者至得黃羊召觀之遂立語帳殿前二鼓乃退三月一日丁卯夕召語帳殿復至二鼓既曰夜深且休自是每夜或漏下或二鼓始出戊辰賜食黃羊癸酉發興和行數里過封王陀今名鳳凰山山西南有故城名沙城西北有海子駕鵝鴻鴈翔集充牣次鳴鑾戍上指示曰此大伯顏山其西北有小伯顏山指其東北曰此去開平復曰汝等觀此方知塞外風景讀書但紙上見耳又曰適所過沙城即元中都最宜牧馬語久始退頃復謂曰觀此四望空闊又異他日汝等若倦少睡起望以暢胸懷甲戌上夜坐帳殿前望北斗召幼孜等觀北辰正直頭上語至二鼓出乙亥上大閱於鳴鑾陳六軍東西數十里上曰爾等末經大陣見此似覺甚多慣者以為固然先是東風鼓作徐轉南上悅大飲夜召語幼孜三人二鼓乃出丙子發鳴鑾上登山麓漸行徑穀穀平曠鹿角蛻地槎牙如樹枝谷漸盡東北有山殊高上曰此大伯顏山西北有山甚長隱隱霧間層迭如波上曰此小伯顏山望之若高至反矣沙地多穴馬行時陷上曰鼢鼠穴也漸近一山下見諸軍掘井沙色有純黃者如金其白如玉雪又有青黑者上令中使取觀復示幼孜三人適中官射一野馬上召幼孜與光大勉仁及尚書方賓前觀上曰此野騾非野馬野馬如馬汝輩比來足廣聞見又行數里遠望如水近如積雪乃是鹻地又行十餘里過凌霄峰即小伯顏山也上登焉山頂多石其下荒草無際數十里外望見平山甚長上曰人未經此者每言此北事但想象耳觀望良久乃下見草間兩途如道上曰此黃羊野馬所行跡也駐營凌霄峰少水軍士多不炊者夜雪晨乃可炊丁丑駐蹕凌霄峰北上曰雖雪不寒而人馬足炊矣食後天晴巳卯復雪漏下上召語至二鼓雪霽月明寒風灑浙壬午五鼓駕東發幼孜三人西向行失道迷入槖駝谷中明見上上喜問何遲具言故上大笑曰憊矣且休出遇方尚書曰昈上屢召公不見傳索者三十輩今早又遣十餘人適又問來未也甲申駐蹕錦水磧命中官曰金幼孜無馬鞍索與之乙酉發錦水跡行十餘里有古城上曰答魯城也朕嘗獵此又行十餘里射黃羊午次環瓊圃自此皆沙陀漸見有榆林烏鳶丙戌次壓虜川水咸炊飯黃作氣息日暮上召幼孜三人指示山川曰此古交河今為哈刺火州水齧沙出碑曰唐交河邵故知是也戍子次金剛阜日暮上坐帳殿前令幼孜遠望極目千里地生沙蔥皮赤氣辛臭有沙蘆菔根白色大者徑寸長二尺許其下支生小者如筯氣味辛辣微苦食之亦作蘆菔氣庚寅夜甚寒召草敕硯辛卯次小甘泉有海子水殊清咸不可飲中多水鳥胡騎雲此名鴛鴦海子地誌有鴛鴦濼豈是哉夜召語三鼓乃出壬辰發小甘泉上曰女直有山其巔有水色白草木皆白亦產白虎豹所謂長白山也天下山川多有奇異人跡不至不能知耳此地去遼東可千餘里行十餘里上召草敕幼孜三人按轡起草飛鞚呈上上覽畢令真書下馬坐地而書膝次大甘泉癸巳令掘沙穴中跳兔與幼孜三人觀之跳兔大如鼠頭目毛色皆兔足則鼠其尾殊長尾端有毛或黑或白前足短後足長行則跳狡如兔疑即詩所謂躍躍毚兔者也有鹽海子生鹽如水晶疑即所謂水晶鹽也甲午移營大甘泉北十里乙未次清水源有鹽池鹽色或青或白軍士採食之丙申駐蹕清水去營六七里地忽出泉溢數畝足人馬四人二月戊戍進神應泉銘辛丑車駕發沙陀漸少時大風寒吹帽斜側幼孜以手按帽上顧笑曰今日秀才酸矣晚至屯雲谷水少繇清水源載水至此晨炊壬寅曉髮霜氣甚寒皆衣皮裘戴狐帽上曰豳風雲一之日觱發二之日栗烈今巳秀葽而尚栗烈未經此者與之言自不信光大對曰臣不涉此所謂井蛙夏蟲難語海上笑曰南上也午次玉雪岡光大狐裘暖帽上笑曰今為冷學士矣癸卯發玉雪岡行十餘里過一大坡陀遠見一山甚長其一峯獨高秀上曰此賽罕山華言好山也又曰阿卜者華言高山也其中人跡少至至則風雷交作故虜騎少登若尋常可登虜憑高見我軍矣午次玄石坡上登頂制銘刻石命光大書並大書玄石坡立馬峰六字書無巨筆鈎以小羊毫晚有泉出地如神應名泉曰天錫甲辰次鳴轂鎮乙巳發鳴轂甚平曠午至山谷中有舊井二井可飲新掘者皆若鹻午後忽微雨風作天清人馬不渴過數里兩旁皆山西山皆黑石礧砢層迭東南諸山皆土晚至歸化甸上與諸騎將前行眺望有泉出地名曰靈秀戊申發行山谷山多鼠穴常陷馬過二十餘里地上美石可拾如琥珀玳瑁瑪瑙碧玉也午至楊林戍晚有反出營西南遂命曰神貺壬子次擒故山營東北山頂有巨白石上命光大往大書擒胡山靈濟泉刻銘焉癸丑次香泉戍甲寅發香泉行沙陀中多山桃花滿地榆林藂生有鳥巢舉手可探皆鷹隼巢也午後至廣武鎮川中有土城基人言國初征和林時所築以屯糧者過川入山泉流之泥臭馬亦避之西南山峯甚秀上制銘刻石忽風雨作上面營前高峰而坐上曰此山常有靈異今適登此雲陰四合善風冷然遂命之曰靈顯翠秀峰泉曰清流泉乙卯上登峰幼孜三人從晚次高平無水載水廣武鎮丙辰次懷遠塞丁巳次捷勝岡有湧泉名曰神獻上令光大書捷勝岡於石上多雲母石並書刻曰云石山戊午發捷勝四望無極上曰真大漠也午次清冷泊有湧泉名泉曰瑞應巳未至雙秀峰載水而行適陰雨人馬不渴庚申發雙秀踰時王威虜鎮名泉曰永清辛酉至紫霞峰壬戍至玄雲谷使臣自瓦刺回上召幼孜三人傍駕行聽言瓦刺事夜命書敕伏地上氈書之癸亥次古梵場甲子早發行數十里東北有山峰巒聳秀類江南山下孤峰高起上多白石元人諸王葬其下晚至長清塞泉甚清賜名玉泉泉夜漏初下上立帳殿前指北斗曰至此望北斗南矣父語乃退丙寅至順安鎮上指營外諸山曰可以繪逐令繪晚雨五月一日丁卯微雨曉發行十餘里山多白雲上指示曰此名白雲山又數裏白雲中有清氣接地望之如青雲山上曰高哉山也既笑曰此雲氣若真山天下山有過之者邪度一岡遙見臚朐河又過一崗上攬轡登頂四望如下再行數里臨臚朐立馬久之賜名飲馬河河東北迅兩岸山甚秀岸傍多榆柳水中有洲多蘆葦多血青草長尺余雲馬食多疾者駐營河上名曰平漠鎮戊辰駐蹕賜食巳巳曉發沿臚朐而東午至祥雲巘上召語退庚午次蒼山峽哨騎獲虜諜五四馬一箭辛未次雲台戍地多野韮蔥有金雀花其花似決明其甚似枸杞有黃花菜花大如茼蒿葉大如指長數尺皆採食之壬申次錦屏山癸酉次玉華峰甲戍發華胡玉騎都指揮款台獲虜一人至知虜在兀古兒扎河晚遂度飲馬河營焉乙亥以輕騎逐虜人齎二十日糧令清遠侯帥領余軍築殺胡城於河上上令尚書方賓及光大勉仁數人隨行幼孜留營中丙子雨駕將發幼孜請從上曰止爾不能戰前途多艱一時顧盻不及是日清遠侯送都指揮婁鬼所獲虜人口孳畜於上望日辛巳得上逐虜動靜乙酉聞捷音丁亥駕從城外過去城二十里而營幼孜見上語良久命書平胡詔戍子班師上以騎兵東逐余虜遂起營遂甚幼孜等人騎而手牽一騎載晚至威遠戍雨無賬房采柳枝作鍋鋪以氈衫為覆氈條為藉巳丑雨午後上發威遠晚至廣安鎮庚寅循飲馬河南東北行午次蟠龍山大雨暮止采葦敷地薦以馬屜氈席夜驚辛卯次臨清鎮壬辰離飲馬河取便道入山中晚次定邊鎮載水早炊癸巳曉發午至河水深脫衣乘散馬以渡水沒馬及腰暮至雙清源夜禁火甲午曉發午至河水益深縛柳符以渡莫渡者東行十餘里得女直人裴牙失帖木兒為東寧衛指揮乃渡過渡得木焉鍥虜書幼孜嘆曰一時武將力足以渡莫渡者渡我輩乃出女直人牙失帖木兒者善騎射上選其騎三百以從晚次平山甸上立帳殿前問渡光大備言故上曰朕命筏矣何不渡進木鍥上使譯之曰札達華語詛風雨也乙未次盤流戍六月丙申朔次凝翠岡丁丑經闊灤海子上令往觀白浪隱隱如山無津涯其遠有山限之如長堤然天下莫平於水獨此近若極下遠乃山高上曰干難臚朐凡七河注此中周圍可千餘里遂賜名曰玄冥池晚次玉帶河戊戍次雄武鎮上召幼孜勉仁光大留看馬是日次清胡原庚子次澄清河辛丑發澄清數里渡河穿柳林中柳蒙密下淖如是五六十里乃下營雨甚復起營夜次青楊戍壬寅曉發四渡河河水急午次克忒克刺華言半個山也山甚峻遠望乃如坡故曰半個入此河稍狹山攢簇多松林上曰最似江南至前山水益清秀晚次蒼松峽隔岸坡陀閒樹林蓊菀水邊榆柳繁茂草深數尺癸巳數渡河河狹水淺兩岸泥深人馬多陷晚渡黑松林蒼翠悅人下馬稍憩復行十數里下營飼馬日沒入谷中月倍道頃之月落寶纛須莫知處前騎皆下馬立逾時復上下至平川益陷淖鄉道惑遂止次飛雲壑甲辰發飛雲行二十里渡數山至一水泉處前哨見虜列陣待上嚴陣先率數十騎登山望勢少頃勴遣人來偽降上亦預書招降敕待之召幼孜取付虜使行數十里駐兵天熱飢疲忽一隸持瓶水宿飯至三人淘而食之甚甘忽陣動亟上馬俄聞炮聲左哨巳敵虜虜選鋒當我中軍上麾宿衛摧敗之追奔十數里予三人同方尚書隨寶纛前進上巳駐兵靜虜鎮傳令收軍遂亟回蓋往返百餘里夜至營從人無在者下馬倦甚復饑渴移時一隸復持瓶水盂飯至方尚書曰此直二百貫夜三鼓方臥風露淒其插箭地上氈衫覆之傍風襲人睫不可下乙巳發靜虜諸將皆東行人渴甚曳衣草頭漬露扭飲之次駐蹕峰丙午上先將精騎窮追潰虜令扈從諸臣皆隨都督金玉冀中所領馬步後進午入山谷中漸見虜所棄輜重晚次長秀川輜重彌望丁未隨川東南行虜棄牛羊狗馬彌山谷暮次田曲津戊申次廣漠城歸大營上逐虜山谷閒復大敗之還幼孜三人見帳殿上語破賊狀巳酉發廣漠城行數里渡河泥深陷馬腹余虜尚出沒上按兵河曲佯後數人載輜重誘之虜競奔前銃響伏發皆蒼黃度河我騎之生禽數十人余盡死虜絕晚次蔚藍山庚戍次寧武鎮辛亥次紫雲谷壬子次玉潤山癸丑次紫微岡甲寅次青陽嶺乙卯次清華原丙辰次淳化鎮丁巳渡河水及馬鞍既入澤中草深泥交可六七里復渡兩河泥及馬腹他馬多陷沒晚次秀水溪戊午發秀水行十餘里入淙流峽甚陝側路縈曲昌七八渡登頓甚幼孜三人度一高岡下馬蹔息盻望出峽杳不可到晚次峽中巳未次錦雲峰庚甲次永寧戍辛酉次長樂鎮壬戌髮長樂草間多蚊嘬口替拂面大者如蜻蜓晚次通川甸即應昌東二海子閒上登山遙望指海邊石山曰此即三石山也爾等識之望久下山癸亥次金沙苑甲子發金沙是程多水途多榆柳沙陀高低樹青沙白上曰小李金碧山水也行數十里有大海子水稍深軍士伐木為橋晚次玻瓈谷乙丑次威信戍七月一日丙寅次武平鎮北京官進表至丁卯次開平營幹耳朵華言宮殿也蓋元時舊址荒台斷礎雲落煙草間戍辰駐蹕開平巳巳次環州召賜瓜果庚午次李陵驛連渡數河河水深漫馬上靴登岸脫靴而傾水晚次寧安驛壬申經元西涼故亭晚次盤谷鎮癸酉入峽中兩山相夾上曰險若是即虜騎千群豈能至縱至斷其歸路矣晚次獨石甲戌次龍門兩山對峙石崕千仞水流其中道出焉上曰斷此孰渡者光大曰崕砥可以碑上曰朕意如此乙亥次燕然關丙子次長安嶺方出險丁丑次鎮安驛戊寅次懷來巳卯次永安甸召賜瓜果庚辰度居庸關上令幼孜三人識關內橋數自八達嶺出關凡二十二橋晚次龍虎台辛巳次清河壬午駕入京 
　　郎曰臣讀北征錄見成祖君臣之契文知封燕之日奉太祖命深入逐虜盡悉其山川險要矣天生神武焚城犂庭豈偶然哉是以備載之 
　　○胡廣 
　　胡廣字光大廬陵人宋胡銓之後父子祺高帝時以文學舉為御史請都關中仕終延平知府所至以寬大長者聞廣幼孤受其從祖子貞之教長從黃伯器進於學問建文初以進士廷對策問堯舜之世親則象傲臣則共鯀之凶意在燕府而廣對有親藩陸梁語建文君善之擢及第第一建文君曰胡可廣邪賜名靖授官修撰成祖即位以舊名見升侍講亡何與解縉等七人選入文淵閣累官大學士仍兼左春坊大學士上北征虜與楊榮金幼孜從師中文字多廣紀述廣敦厚周慎在上前未嘗及人過失入所應對由不語人公退閉戶讀書賦詩而巳不妄交與自不幹人人亦無敢幹者以故竟身恩寵無有辱驚時人為之語曰漢朝胡廣號中庸今日中庸又胡公年四十九卒贈資善大夫禮部尚書諡文穆國朝文臣有諡自姚廣孝及廣始仁宗嗣位遣官賜祭其文曰卿德行文學士林推重事我皇考論思宥密十有七載而兼輔朕東宮蓋踰一紀清慎恭勤小心直諒雖哀榮之典巳備朕之懷賢未嘗巳也特加贈卿為榮祿大夫少師靈如存庶其歆服而厚賜其家 
　　郎曰楊榮金幼孜胡廣在成祖左右故具有終始無畏無憂榮以敏幼孜以愨而廣以從世言成祖師臨江學士董倫遣人收城外所畜羊鵝諸物而廣方如廁行視其家人牧豭不能死君則亦巳矣寧牧豭時耶抑何與對策初意戾也論思被遇之臣不敢不載云爾 
　　○解縉 
　　解縉字大紳一字縉紳吉水人其先鴈門人唐同州刺史琬之後宋有名元者封太原王他多顯仕元有名觀者着宋書千卷元人召之修史請崇宋黜金祖子元為安福州判官元亂起義兵死之父開與其弟闔有名於時吉人稱為二解 【 解開字開先治五經皆有師授其學以主敬為本為人慷慨英偉佑交遍天下每對眾談吐賢愚皆為忡息高帝召見待以前朝遺老與極論元事甚善其對開每與縉家書上必使縉送覽縉宴見時問開安否起居之詳】 縉幼有神童之稱年十九舉鄉試第一明年與兄綸若妹壻黃金華同時登第太祖以為盛門每對群臣榮而誦之使諸王貴人往視授縉中書舍人金華庶吉士而綸為監察御史是為洪武二十一年縉得讀中秘藏書所學益富上時考問甚見愛重或使草書為之持硯縉姿頴淳秀望之玉立少年知遇名動天下一日上諭縉朕於爾義則君臣恩猶父子當知苶不言上在大庖西縉入奏曰伏奉聖旨令臣知無不言古云爾有嘉猷嘉謀入告爾後於內爾乃順之於外曰斯謀斯猷惟後嗚呼臣人咸若時惟良顯哉臣謂成王於是失言矣歷觀載籍以來固以進諌之臣為善亦未嘗以納諌之主為非唐虞君臣勸戒推讓光昭亡窮昔人有譖魏徵於唐太宗者為其錄前後諌章示起居郎遂良雖未必然借今有之臣王同休亦足垂世臣願陛下同符堯舜師表百王臣亦與皋夔比肩感恩服義陛下毋自狹小誠萬世一時也陛下挺生南服一統華夷取天下於羣盜捄生民於塗炭此放勛也良平信布無所賴藉出師命將皆受成畫徐定燕都市不易肆絕女寵外戚寺人藩鎮之患亡聲色游畋之娛此湯武也惟願陛下篤若臨若對之嚴慎不覩不聞之獨雖處深宮如奉郊祀喜怒哀樂一聽天理上下四旁均視同仁令出惟行不宜於數改刑期無刑寧失之不經夫令數改則民疑疑則不信刑太繁則民玩玩則不清國初至今將二十載苶幾時無不變之法無一日無無過之人陛下嘗教臣雲世不絕賢又嘗教臣雲民不畏死奈何死懼之陛下好善而善不顯惡惡而惡日滋善者未必蒙福惡者未必蒙禍良繇誠信有閒而用刑太繁也嘗聞陛下震怒鋤根翦蔓誅奸逆矣未聞詔書褒一大善賞延於世復及其昆尊榮恩賚始終如一者也或朝賞而暮戮或忽罪而忽赦陛下每多自悔之時輒有無及之嘆是非私意使然存養未加焉陛下天性素嚴或差卞急克伐怨欲臣知聖性所無也陛下好觀道德心經及說苑韻府雜書臣竊謂甚非所宜劉向說苑學不純師陰氏韻府蠅集兔園寒士之詞而巳臣願陛下聚一二儒英上泝唐虞夏商周孔之華奧下及關閩濂洛之葩根勒成一書令臣執筆而隨其後又今六經殘闕禮記出於漢儒蠢駁尤甚宜及時刪改訪求審樂之儒大備百王之典作為樂書以惠萬祀若天配天宜復掃地之規尊祖宜備七廟之制奉天不宜為筵宴之所文淵猶未備館閣之隆太常非俗樂可肄官伎非人道所為任諸侯王於眾職定久任法而加封除山澤之禁稅蠲務鎮之徵商木輅朴居勿興上木布墾荒田毋貪荒裔驅僧道之壯者復於人倫火經呪之妄者絕其欺誑斷瑜珈之教禁符式之科痛懲法外之威刑永革京城之工役流十年而聽復杖八十以無加婦女帷簿不修方令逮系大臣過惡當誅且勿加辱治歷明時授民作事但伸播植之宜何拘建除之謬方向煞神事甚無謂孤虛避忌亦且不經東行西行之論天德月德之雲臣料唐虞之歷必無此等之文陛下天資至高合於道微百家神怪誕妄恍惚洞矚之矣然猶不免欲藉以愚黔首臣謂天下巳定矣人心巳服矣一切奸雄巳懾矣天無變災民無患害聖躬康寧聖子神孫繼繼繩繩所謂得真符者矣何必興師以取寶為名愚眾以神僊為應哉且陛下拳拳於畏天畏鬼神而畏民未也孳孳於治民治強暴而治心未也夫粢盛之潔衣服之齊修舉之時儀文之備此畏天畏鬼神之末也簿書之期獄訟之斷詔誥之勤鈎距之巧此治民治強暴之末也古雲天視自我民視天聽自我民聽孔子曰聽訟吾猶人也必也無乎近年以來台綱不肅以刑名輕重為能以問囚多寡為勞甚非所以厲清要長風采也御史糾彈皆承密旨未聞舉善但曰除奸但聞上有赦宥則必故為執持意謂如此則上恩愈重不知被赦之人疑上好諛此輩皆市井小人趨媚劬勞之細術陛下何不肝膽鏡照之哉何嘗真有一夫持法固爭謂某不當罪某當刑如舜曰殺之三皋陶曰宥之三哉臣篤知陛下輕天下之士者皆此輩無以稱塞淵表也然誰不願其父母妻子安榮哉所以諌諍實難總緣禍愆不測入人之罪或謂無私出人之罪必疑受賄逢迎甚易而或蒙褒營救甚難而多得禍禍不止於一身刑必延乎親友誰肯舍父母捐妻子批龍鱗犯天怒者哉陛下進入不擇賢否授職不量輕重建不為君用之法所謂取盡錙銖置奸朋倚法之條所謂用如泥沙監生進士經明行修而多困州縣孝廉人材冥蹈瞽趨而或布朝省椎埋嚚悍之夫剔履負販之傭朝捐刀鑷暮擁冠紳左棄篋筐右綰組符雖曰立賢無方亦盍忱詢有德是故賢士羞為等列闒茸習其風流以貪婪苟免為得計以廉潔受刑為餙辭故有無錢工役無盤纏之俚諺胡膀官人沒商量之童謠出於吏部者無賢否之分入於刑部者無枉直之判天下皆謂陛下任喜怒為生殺而不知皆臣下乏忠良也古者鄉鄰善惡必記今雖有申明旌善之舉而無黨庠鄉學之規亙知之法雖嚴訓告之方未備序禮講學既無其地仁義法制又無其漸紀綱不立節目無依勢使然也臣欲取古人治家之禮睦鄰之法若古藍田呂氏鄉約今義門鄭氏家范布之天下世臣大族率先以勸旌之復之為民表率行且作新於變漸次時雍陛下不可謂迂而不切也至於下農貧戶多有死徙或賣產以供稅產去而稅存或裨補以當役役重而叱困又里胥度田高下不均瘠鹵膏腴起科無別臣以為莫若行授田均田之制兼舉常平義倉之法古時多有書院遺基學田舊業貢士有庄義田有族皆宜興復而廣益之以延天下之俊又今內外百司捶楚曹屬甚於奴隸一為下官肌膚不保宜使同寅恊恭相守相序以重廉恥之節若夫罪人不孥罰弗及嗣連坐起於秦法孥戮本於偽書今為善者妻子未必蒙榮有過者里胥必陷其罪況律以人倫為重而有給配婦女之條聽其相為不義則又何取夫義婦節哉此化原所繇也臣心欲言固不止此承奉忖量急於陳獻惟陛下少垂鍳納書奏留中巳復陳太平十策上手持入顧其言頗迂上數稱縉奇才諸大臣皆忌兵部尚書沈溍奏縉索皂隸部堂言語嬉嫚上不問改縉御史監察江西本貫李善長自殺縉為郎中王國用草奏追訟之為都御史詹徽所嫉都御史袁泰怙勢橫恣諸道御史無敢為章縉立就奏之上慮縉年少為眾所傾時詔近臣有父在者得入覲會開來年八十餘矣令之攜歸涵養十年方來入見縉為文得法於黃溍歐陽玄學書得法於危素周伯琦及其登朝以文求正蘇伯衡而詹希原嘗及元山夔子山之門同為中書相與盡講古法縉為文半酣落筆未嘗屬草不自收拾其字書傲讓相綴神氣自倍有農家陸頴者善縛筆縉欲作佳書必得頴筆為人闊畈洞朗任意氣篤念名賢世家之後引抜賢士垣盡其力雖野夫稚子亦樂親之常曰寧作瑕玉勿為瑜石歸家八年上崩奔喪京師有劾縉母喪未葬父年九十棄之入臨上違詔旨謫河州衛吏時董倫為建文君所重縉遺倫書曰遠違誨言薦將十稔天涯闊異感念奚雲縉率易狂愚動遭謗毀無所避忌數上封事萬言有分封勢重輔導體輕萬一不幸有厲長吳濞之虞冉哈來歸之時欽承顧問謂宜待之有禮稍忤機權其徒必貳此類非一後皆億中封事留中又嘗為王國用草諫書言韓國公事為詹徽所嫉欲中以危法又以屈膝之故意致排誣累跡深文皆與律令不合伏蒙聖恩數對便嚴申之慰諭重以鏹賜許以十年著述冠帶來廷元史舛誤承命改修及踵成宋書刪定經禮凡例皆巳留中奉親之暇杜門纂述漸有序次洊將八載賓天之計忽聞痛切之誠欲絕是以母喪在殯未遑安厝家有九十之親倚門望思皆不暇戀冀一晤山陵隕淚九土何圖罣悞蒙恩遠行揚粵之人不耐寒苦復多疾病俟仰奔趨伍於吏卒低回服事誠不堪忍晝夜涕泣恆懼有不測之憂負平生之心抱萬古之痛為羞於先生長者是以數鳴知感冀還京師得望天顏少陳情悃或遂南歸父子相見即更生之日也臨書不勝感切董倫因薦縉召為翰林待詔太宗入首索之既得賜名薦擢侍讀頃之命與黃淮等六人並直文淵閣縉居首應畣撰作敏捷無滯上甚親之升為侍讀學士命仍其縉名成祖欲立太子未有所決密召丘福等議皆請立漢庶人問縉縉稱世子仁孝天下歸心以孽奪宗自古致亂又曰子個聖孫上意遂定他日奉詔題猛虎顧子圖縉為詩諷諌焉 【 詩曰虎為有獸尊誰敢觸其怒惟有父子恩一步一回顧】 仁宗立為太子進縉翰林學士兼右春坊大學士他日召縉與侍讀黃淮等於右順門諭之曰朕即位以來爾七人朝夕不懈今宜慎終如始皆叩頭謝賜五品服又曰皇后欲見七命婦即日赴見柔儀殿訓勞備至亦賜五品冠服及鈔幣表里亡何賜六部尚書侍郎金織文綺各一襲亦賜縉等曰代言之司機密所系卿等勤勞幫助不在諸尚書下居頃之命纂錄文華寶鑑及文獻大成永樂大典既成褒賚甚厚成祖嘗手書蹇義等十人命各疏其短長十人皆上信臣縉疏列各中其人品居久之用兵交址力言交址古覊縻國不足郡縣置上不悅頃之以廷試讀卷不公出為廣西參議既行丘福等泄縉禁中語於漢庶人庶人大恨禮部尚書李至剛奏縉怨望改交址命督饟化州時翰林簡討王偁謫交址總兵官張輔幕下縉與偁故以文章相結言偁於輔攜之化州因共往廣東觀其山川言可鑿贑江通南北道八年具草入奏會車駕北征見東宮而返漢庶人密疏縉瞰上遠出覲太子徑歸無人臣禮意亦欲陷太子上怒縉避事勞民並偁皆逮下獄既至獄吏拷治不勝楚令逼引大理寺丞湯宗宗人府經歷高得暘右春坊中兼翰林修撰李貫贊善兼翰林編修王汝玉編修朱弦簡討蔣驥潘畿蕭引高等亦引及至剛皆下獄後三年漢庶人使人從獄中苦縉以雪瘞縉竟死雪中籍縉家妻子徙遼東偁與得暘貫汝玉弦引高皆相繼死縉所逼引多太子宮僚也太子即位為仁宗出縉所疏十人示楊士奇曰人言縉狂而實不狂赦妻子還正統元年盡還所沒產縉一子名禎亮初解縉與胡廣侍宴成祖成祖曰爾二人生同里學同嶪仕同官縉有子廣女可妻之廣對曰臣妻有娠未卜男女上曰定生女矣既果女也遂訂禎亮之盟及縉家徙遼東廣欲改適女女提乃截耳曰薄命之婚皇上主之父面承之背主違父何用生為及赦還卒歸禎亮綸後擢祠部主事太祖美其篤實一日召縉至內殿語曰禮曹有獄恐累而兄今出之為應天教授勿謂官小京學也居三年以剛直忤權貴竟從開歸冬養不起綸子禎期以善書選天下第一仁宗召為中書舍人縉從弟繪亦舉進士 
　　郎曰解縉年少通達不減賈誼至其直言如魏徵矣縉與蹇夏三楊並有翼儲功有口不密幾之不作以及於禍蹇夏三楊終用謹重蒙寵縉身後之典亦稍靳焉
