
●名山藏卷之十八 
　　臣何喬遠恭輯 
　　典謨記十八 
　　◆典謨記十八 
　　孝宗敬皇帝一 
　　○孝宗敬皇帝一 
　　孝宗敬皇帝御諱佑樘憲宗子也母曰紀淑妃憲宗王皇后無子萬貴妃寵而妬它妃不得子淑妃一幸上為萬貴妃所譖逐既有身及生上周皇太后王皇后私育之而不敢以聞及六歲憲宗方知有上即冊立為皇太子憲宗崩以其年九月壬寅即位大赦天下以明年為弘治元年始憲宗冊上為太子時詔至南京瑞雲見孝陵如車葢既稍長仁孝恭儉聞於東宮及是持麻衰絕酒肉日侍靈幄哀擗有加時覽記孝經尚書家禮大明律四種書皆有日課有疑義即召問法吏儒臣天下翕然望治於是放省內苑鳥獸虎豹之屬勿飼之使自斃追奪李孜省鄧常恩趙玉芝凌中顧玒顧經曾克彰黃大經江懷李成等故所賜冠劍印章謫戍之降太監梁芳陳喜韋興於南京閒住其餘以左道附孜省進者悉罷黜癸卯上大行皇帝尊諡廟號詔天下十月享廟樂設不作乙亥上周太皇太后王太皇后尊諡曰聖慈仁壽立張皇后詔天下降革成化中傳升冗員及大慈恩等寺法王佛子等職御史姜洪湯鼐庶吉士鄒智連章論劾大學士萬安許致仕追尊紀淑妃為皇太后上尊諡十一月賊破揭陽縣置孝豐縣起致仕南京兵部尚書王恕為吏部尚書改南京兵部尚書馬文升為左都御史南京禮部尚書耿裕為南京兵部尚書升少詹事劉健為禮部右侍郎兼翰林院學士入內閣禮部右侍郎丘浚進所撰大學衍義補嘉納之升本部尚書以李孜省罪重及梁芳陳喜韋興鄧常恩等俱逮系錦衣獄辛已憲宗喪百日矣先是上服喪二十七日禮官請易服如制入朝上素服如故羣臣服吉者皆趨出至是百日又如之進士潘府請行三年喪下輔臣詳議禮部侍郎倪岳定儀注三年不鳴鐘鼓下受朝賀朔朢宮中素服舉奠繇是上孝德感動中外 【 府字孔修上虞人成化丁未進士既勸上行三年喪親友疑沮以祖訓為言府不聽疏竟上衰絰待罪梓宮發引府獨衰絰器送出知長樂縣有惠政遷南兵部主事數上疏言事其言元世祖不宜列帝王廟木華黎不宜從祀功臣吳澄不宜從祀孔廟時雖未用至嘉靖中悉如其議以母憂去官逆瑾亂政遂高臥不起嘉靖初進太常少節致】 十二月壬午葬大行皇帝茂陵以紀太后祔己丑祧懿祖皇帝奉祔大行皇帝主太廟作奉慈殿奉紀太后主焉唐王芝址薨 
　　元年正月庚戌月食不及一分免救護改南京刑部尚書何喬新為刑部尚衵虜寇靖虜蘭州等處分守都指揮同知廖斌等戰敗之賜璽書閏正月始用朔朢御奉天殿百官公服朝參禮李孜省死於獄其他方士仍戍邊紀太后賀人其親屬莫知遣使入賀求之科道官劾奏諸武將不職上曰將才難姑評留其稍可者二月丁未祭先農遂耕籍封哈密衛左都督罕慎為忠順王虜寇廣寧參將崔勝等連敗之賜璽書三月癸酉視學釋奠先師加幣用太牢改分獻曰分奠賜祭酒誾司業震坐講丙子開經筵丁丑命日講壬午午朝籌州知州劉槩上封事納之都指揮廖斌復敗虜蘭州五月嘉興賊陳輔作亂命刑部右侍郎彭廵韶視浙江虜犯宣府永寧賜故南京右軍都督府經歷張黻誥命六月癸己日有食之左庶子張升論劾大學士劉吉降調南京工部員外郎襄王奇鏞薨丁未月食不及一分免救護命馬文升提督團營操練升養病給事中賀欽為陝西參議辭許之七月命戶部左侍郎李嗣兼都察院左僉都御史清理鹽法於兩淮彭韶兼都察院左僉都御史清理鹽法於浙江八月虜數寇獨石萬全及甘肅山丹永昌等處北虜小王子伯顏猛可遣使來朝九月封誠泳為秦王膺鉟為岷王宮紀太后親屬貴旺二人追贈太后三代修其先塋之在賀者十月代王獻海青報書返之曰朕靡敢盤於游詩不云乎視我周行叔祖或有忠讜可時益朕十一月置順聖縣賊陳輔平妖僧繼曉伏誅十二月申嚴官員勢要中鹽禁令公侯駙馬伯子孫讀書習禮國子監 
　　二年正月二月以災異問輔臣消弭之道截湖廣歲漕米遣戶部郎中江漢王宏分賑四川飢更發銀二萬為饑民具耕種置從化縣下中書舍人吉人御史湯鼐主事李文祥庶吉士鄒智知州劉槩董傑錦衣獄既戍謫之虜寇宣府獨石馬營四月都察院覆奏廵晏廣東御史南言叛賊系獄者三百餘人久恐變請怕決之上曰豈無可矜疑錦衣驛人令廵撫都御史秦紘覆審之以王恕老免其午朝減免溫處二府及福安縣廾課一歲五月河決汴入淮複決黃陵崗入海六月虜入廣陵衛之岐山台代王成煉薨七月敕曰近京師大雨水南京又有風雨之異朕恭祇天戒爾文武百官其修省斟酌以缺政聞於是廷臣各言事皆從之遣郎中瑗賑河間永平免其糧稅戶給一石米給畿內貧民二麥種各一石命四川鎮廵官查勘成都府衛去歲賑恤後今府庫余積幾何收成幾何猶有被災者量免稅糧流移復業者見雜役三歲八月奉憲宗主太廟罷浦城縣銀冶九月虜屢入大同改南京兵部左寺郎白昂為戶部左侍郎修理河道十月崞縣妖賊王良等伏誅連山縣民告紀貴紀旺非太后宗支命給事中珪御史佑入賀詳訪其虛實十二月甲辰朔日有食之 
　　三年正月二月戶部以鳳淮揚鄖襄南陽鄧唐諸府水旱免其糧草麥絲之稅上曰凶歲損上甚稱朕指急行之三月命天下州縣預備倉積糧視里數為差以定黜陟黜陟府州正官亦視其屬之積數損糴蘇州倉米四萬以濟飢給曾子廟祀田令同姓一人主廟給田戶五灑掃戶十免其繇增設四川按察僉事一員提督都江大堰以興水利發太倉銀萬兩賑泰安等縣達官余舍損糴永豐等倉復以固安文安二縣民飢不能糴驗口賑四月舉懷才抱德山林之士賑蕃育良牧二署被災人戶敕廵撫陝西右副都御史蕭禎兼督馬政五月復設興山縣潞沁二衛所屯田被水災不及三歲例不免糧上曰民飢方賑可復征特免之丁卯月食飼唐韓愈於孟六月襄王見淑薨七月給事中珪御史佑還言紀貴紀旺詐亡驗發戍邊九月命修理邊牆三年一遣大臣閱視黜代府革爵武邑王聰禾為庶人祠紀太后父母桂林復設東明邑市二縣閏九月封錢承宗為安昌伯授宋朱熹九世孫婺源歲貢貞為本縣訓導十月增祀元韓建於余闕廟十二月慧星見天津歷營室入室宿敕諭文武羣臣曰天示星戒朕齋沐告天省已修德爾等宜各舉職慎操毋惰毋私凡軍民利病時政得失條奏來聞庶盡交修之道於是廷臣言事悉從之 
　　四年正月戶部尚書李敏疾乞歸上曰君臣一體卿毋去朕使醫視卿二月封張巒為壽寧伯敕三法司曰曩天下諸司審錄重囚矜疑及辯遣者奚啻十數百人與其寬終孰若謹始其令繼今問刑之際察審辭加意究之毋傅致於一時冀不坐於他日四月敕司禮監太監韋泰同三法司熟審勘問官有故失入等罪不追究焉辛酉月食五月予故刑部尚書吳雲贈諡並故翰林侍制王禕祠雲南七月增城山賊藍糞等平八月總督兩廣都御史秦紘致仕封皇弟佑榰為壽王佑槨為汝王佑橓為涇王佑樞為榮王佑楷為申王修憲宗實錄成九月皇子生漳州賊溫文進等平十月黃河溢命有司量賑開封懷慶二府及揚德宣武睢陽三衛被災家虜寇甘肅十二月貴州苗賊也富架等殺掠都勻清平諸處慶王邃■〈土屏〉薨起秦紘為南京戶部尚書土魯番速壇阿黑麻王遣使來貢獻還城池人口並金印一賜彩段五表里金織衣一襲 
　　五年正月命織彩妝絨毼曳撒於甘肅陝西二處御史張文諫命減之二月命陝巴襲封哈密忠順王三月虜入宣大甘肅等處丁丑名皇子戊寅立為皇太子詔天下命吏部訪求太祖功臣子孫之失祿者進封張巒為壽寧侯四月給事中王綸請絕龍船燈火之戲禁齋醮戒壇之妄納之五月致仕太子少保禮部尚書鄒干疏言浙江水旱相仍民窮而盜請行蠲恤上曰干老致仕尚憂公其持羊酒彩幣即家勞勉之六月監察御史彭程言臣監光祿寺見皇壇造器雲先帝修齋用也切見陛下即位諸如此類廢盡矣何猶制此異時李孜省僧繼曉倡為邪術虛耗民財先帝篤信加禮者無他希福壽也二人竟身不保妄明甚伏望遏邪崇正治逢迎罪以明章陛下之惡好上曰彭程暴揚先帝逮系錦衣獄復改永安長官司為州虜入宣府小白陽堡等處升授壽寧侯巒動階為特進光祿大夫柱國歲加祿米二百石贈三代賜誥券七月命修飾宋岳飛祖墳在湯陰者有司春秋祭命三法司刪定問刑條例以輔大明律所不及虜入古北口復入宣府鎮安門墩以蘇松浙江水災山東久旱敕鎮廵等官加意蠲賑八月定王府妾媵數郡王毋過四人將軍毋過三中尉毋過二命工部左侍郎陳政兼都察院右都御史總理河南等處水道命戶部左侍郎吳原兼右僉都御史廵視賑濟浙江察其吏弊當興革者南京監察御史澤等劾奏南京成國公儀兵部尚書鎣禮部侍郎瓊右通政紀右副都御史瑀吏部請令自陳休致上曰猶可使濯劘當事以水停南京兩浙額外織造九月虎刺撒國回回怕虜灣等貢玻瓈瑪瑙等方物卻之厚遣還十月虜入宣府龍門所復入大同分水嶺封覲鈞為寧王祠故知府張瑛於建寧復左庶子張升官貴州苗作命鎮守湖廣鎮遠侯顧溥等討之廣惠南韶四府災下有司賑恤十一月令有辦納米銀助賑者授武職官十二月壽寧侯巒卒使其子鶴齡襲封升次子延齡為都督同知並升其義兄璘正千戶從弟岳小姨夫麒俱副千戶從侄倫養子純義侄恪俱錦衣百戶逮荊王見潚上與廷臣會訊之降為庶人錮西內 
　　六年正月南京科道官劾奏不職官二十員命吏部從公考察毋枉已吏部都察院會考中外官當降黜者千四百員上令方面知府指陳實跡府州以下未三年者皆疏列之尚書恕等疏上因言陛下考察府州以下謂必待三年其人誠感激上恩顧貪鄙在位者留之一日則民受一日之殃昔黃次公雖惜送迎之貴范仲淹亦分家路之哭上曰祖宗愛惜人才百官考滿初任再任有平常不稱者俱令復職必待九年方明黜降今或因風聞浮謗遽革其勤勞所積官令其泯默不敢伸陳無以開天下自新路非治世宜其令方面知府年未六十者疾不妨治事素行不謹在升任前及見任不謹罷軟無為非本部詐實或廵撫廵按不互坐並其餘官員到任未二年非老疾貪酷顯著者俱留治事於是吏部奉旨復留九十餘人上勉其加意當官毋來後議二月上曰報功古今所重也我皇祖佐命元勛皆已配饗廟廷其子孫或泯焉朕詔求之得常遇春玄孫復李文忠玄孫璇鄧愈五世孫炳湯和六世孫紹宗可令世襲指揮使各銓附祖塋衛以便其奉祀治河侍郎陳政卒以浙江右布政使劉大夏為都御史代之四月賜滁陽王后琥冠帶奉滁陽王祀土魯番阿里麻率眾夜襲哈密虜忠順王陝巴殺其都督阿木郎遂據哈密地敕責之命兵部侍郎張海前府都督同知緱謙往經畧自去冬不雪至於是月不雨敕求直言南京舊內火置賓州縣大羅衛虜入寧夏廟山墩殺指揮一人賑大興宛平二縣嚴自宮禁閏五月免兩浙鹽課太子太保吏部尚書王恕致仕六月飛蝗蔽日者三日遣順天府丞畢亨行縣督捕七月太皇太后病瘍上夜禱宮中命戶部分遣屬官二員核實近畿諸府衛秋田水災分數其夏田旱災者各免稅有差刑部尚書彭韶致仕八月丁壬月食九月賜荊庶人見潚自盡十月行取番僧領占竹來居大慈恩寺禮部尚書倪岳等言領占竹被劾遣還復承召命騷驛傳啟幸門後難杜也上曰毋傳令自來禮科右給事中夏昂劾奏領占竹先因獻頂骨數珠骷髏法盌叨升賞皇上登御革職遣還遠近稱快岳所諫阻豈區區一傳哉願皇上嚴邪正治忽之防也上猶未充工科給事中柴升等上疏極論遂罷十一月改設維摩彌勒二州為流十二月以災異迭見諭在外鎮廵等官懲貪暴賑困窮防賊寇撫軍民痛加修省命歸德州修微子祠舉山林懷材抱德之士遂擢儒士潘辰為翰林待詔西安知府嚴永浚疏言災變之來恆以類應天久不雨陛下近察禁幄服御之物遠驗工作司局之費則德澤流洧皎然可知臣頃見陝西雜造局二次降下圖式令織造彩裝絨毼凡四十九疋先次坐派二十五疋行布政使司辦料傭作費金三千餘未就今復造二十四疋曰毋停臣不知陛下珍此之多何以用之以之上用則毋過一再襲以之賞賚則羣下不敢當其免若象比陝西積欠軍士冬衣布花無慮百十餘萬前者辦料傭作之費皆扣除那借所出向移所取以益所欠未必不足補十一乃令民百餘家男輟其耒女弛其機窮年營造以備上供不堪甚矣昔唐太宗納馬周之言遂省供奉御器明皇聽李德裕之諫而罷銀盝織續夫豈聖明後唐二君下工部覆命織未就者悉罷 
　　七年正月二月以災異命羣臣修省並極言時政得失軍民利病損糴保定真定河閒三倉之一以濟飢三月貴州苗□富架長腳等平命有司督民捕蝗捕一升者予米倍之以十事榜禁天下曰弛盜曰殃民曰淹獄曰虐小曰弊賦曰濫罰曰不遵信牌曰積年民害曰兇徒曰奸賭四月設陸涼州元謀縣為流官改設馬龍州流官知縣一貝五月命太監李興平江伯陳銳同劉大夏治張秋決河設都勻府更設獨山麻哈二州及清平縣隸之六月高郵康濟河成設印江縣七月命工部左侍郎徐貫兼都察院左僉都御史往同廵撫都御史何鑒經理蘇松當杭嘉湖諸郡水道九月興王之國十二月皇第二子生虜連入永昌涼州等處李興陳銳劉大夏塞決成功遣行人齎羊酒勞之敕甘肅廵等官賑甘涼諸邊軍苦虜者 
　　八年正月以皇太后聖體未安免慶成宴虜寇涼州都督劉寧等御勝之二月乙卯朔日食岐王之國河復南流故道三月廵撫山東都御史翀等請黜沂州知州昌等九員吏部覆請上曰人才能否久乃見任未二年者姑留之從今有如此奏黜者吏部酌量以聞四月科道官言本朝朝覲考察委之撫按二院參之布按二司及州郡長吏部都察院又積其歲報殿最據為去留有不當者朝野得非之科道得劾之法最糧盡臣伏讀弘治六年詔旨令吏部先期行文布按二司考合屬廵撫巡按考方面年終奏行部院立安待朝覲日詳審考察如有不公許其伸理臣仰知皇上愛惜人才至意但人心巧偽所宜堤防如第委二司考合屬恐未盡諮訪之公如部院立案待考察恐致踈泄之弊如許考退者伸理恐開攻訐之門明年又當朝覲考察之期乞一依夕治三年以前故事加密與公天下自服吏部及都察院奉旨議覆上曰人才進退重典也尚審詢之毋有枉偏下山東副使楊茂元錦衣獄己降為長沙府同知封張延齡為建昌伯復設南贛都御史轄江西福建湖廣廣東交界以弭盜七月虜數入宣府龍門獨石等處追封宋儒楊時為將樂伯從祀孔子廟敕副總兵彭清統罕東赤斤哈密三衛所部兵往征土魯番速壇阿里麻設河南參政於南陽以撫民治盜虜入宣府八月入廷綏益王之國九月復設山東右參政一員總督勸農兼管水利設龍門縣十月虜數入遼東開原十二月虜入宣府龍門所等處 
　　九年正月經筵講罷賜講官王華食 【 時太監李廣方貴幸右春坊右諭德王華講大學衍義至唐李輔國結張皇后表里用事眾以事涉嫌請諱之革朗然講論上乃不厭而賜之食華餘姚人以及第第一仕禮部尚書王守仁之父也】 二月增先師文廟樂器如天子之樂皇第二子□□薨追封為蔚王三月己亥冠皇子廣西流賊劫信宜縣虜入宣府大同及黃花鎮閏三月諭六部都察院凡天下奏事有旨令看詳者覆奏毋過二日看議者毋過三日四月虜入平虜殺千戶一人虜數入雲州等堡岷王奏武崗知州劉遜諸不法事命錦衣往執之六科十三道皆言錦衣天子親軍非不軌妖言重情不可輕遣岷王與遜牴牾僅坐祿米愆期所奏干犯幾百餘人逮獨止遜單詞難月曲直孰辯乞下法司行鎮廵官體勘必有開坐上曰科道官不諳事也親王奏一州官而已有旨逮輒交阻其悉下錦衣獄府都司寺諸大臣為科道臣請寬上即日出之六月山陰蕭山二縣同日大雨山崩水涌漂廬舍二千餘閒死者三百餘人命量免被災人戶徭役渰沒漂損者給米有差七月虜數入宣府柴溝堡等處錄克復哈密功八月虜數寇庄浪衛永昌涼州等處虜突入宣府獨石界九月虜兩入密雲古北口十月虜入宣府命賑恤瀘州及新津諸縣之被水者十一月虜入泗海治堡復入廣武營十二月戍子月食既賜故禮部侍郎兼翰林院學士薛瑄祠額曰正學故伏羗伯毛忠祠額曰武勇刑部典吏徐珪上書言獄下都察院考訊大理寺審允罰兩堂官俸發珪為民 
　　十年正月加封張鶴齡母夫人金氏為昌國太夫人設太倉州三月敕諭少傅兼太子太傅吏部尚書謹身殿大學士徐溥太子太保禮部尚書兼武英殿大學士劉健禮部右侍郎兼翰林院侍讀學士李東陽詹事府詹事兼翰林院侍讀學士謝遷曰朕惟我高皇帝創業定製所貽子孫至矣御製之書連篇累牘宏綱眾目極大以精隨制隨改靡有寧歲後所施行未盡更定迨我太宗繼正太統益弘遠圖列聖相承至於皇考因時制宜或損或益其條貫散見簡牘閒百司艱於考據閭巷或未悉知皇祖英宗睿皇帝有志纂述事弗克竟以遺朕躬茲欲仰遵聖制徧稽國史以本朝官職制官為綱事物名數儀文等級為目一以祖宗舊制為主有損益同異據事系年匯列於後緝以為書以成一代之典俾天下臣民是訓是彛爾等詳錄謹書之俾文質適中事理兼備稱朕法祖圖治之意遂命溥健東陽遷充總裁官太常寺卿兼翰林院侍讀學士程敏政翰林院侍讀學士兼左春坊左諭德王鏊翰林院侍講學士楊守址充副總裁官名其書曰大明會典甲子始召徐溥劉健李東陽謝遷文華殿榻前商議諸司草疏溥等各擬旨面錄上或更定二三字或削去一二語皆得體要復應手親批極其敏妙有一疏條件多劉健請退詳擬上曰即商是己賜茶出下內官何鼎錦衣獄四月虜大入大同境五月寇潮河川指揮劉欽等二十七人死之虜大入大同連營二十里六月命戶部左侍郎劉大夏兵部左侍郎李介俱兼都察院左僉都御史整飭大同宣府兵糧乙酉月食七月山東廵撫都御史翀等奉例考察請黜老疾不謹等官吏部覆奏命任未一年者留廵按陝西御史黻亦考察其屬以上吏部如前旨請上更命斟酌聞奏八月設鎮遠縣河南鄧州災命有司賑之命宋儒周敦頤十三世孫襲翰林院五經博士九月虜數入鎮番衛等處濟兗青登萊五府被水若蟲逢萊黃三縣疫各命有司賑之虜入庄浪十月敕加致仕都御史王越太子太保總制甘肅延寧三邊以御虜十一月賑四川諸府虜再入薊州龍洞谷等處南京進貢內官奏管濟寧閘者工部主事盛應期衛河船者工部主事范璋阻滯薦新械繫之己降為驛丞置保康縣十二月癸未月食 
　　十一年正月苗賊入靖州境三月皇太子出閣講學虜入遼東復入肅州四月禮科給事中馮子聰陳二事一言壽寧侯賜第役作未休毓秀亭繼之興濟廟繼之礲石鏤木百匠並興帖翠塗朱萬民失業功延累歲費過巨萬今者四方天鳴地震水旱災傷京師風霾連日陛下高拱九重耳不聞中外愁嘆之聲目不擊斯民貧苦之狀土木之工不止豈謂世道之際方亨乞將臣言下所司集議緩急區別停減一言陛下即位首革傳奉冗員近來蹊徑百千經營鑽刺夫祖宗以來百三十年於茲玉葉金枝徧滿天下造第乞祿不絕歲歲經費既不可少額外又復加多虧損名器耗蠧財用設有不虞之事且別出無名之徵國急民困怨變所繇乞繼今定擬銓選文官必繇吏部武官必繇兵部陰陽醫術僧道雜流必繇禮部有夤緣傳奉陳乞恩澤者許當職奏治下所司五月虜駐肅州境外將入寇分守右參將楊翥敗之瑣瑣林六月虜數入宣府獨石等處復入古浪庄浪良州永昌山丹境己卯月食命癸宋儒魏了翁於鶴山書院強賊黃紹等據思明三州七月虜入宣府境王越率副摠兵張安監鎗右監丞郝善襲虜賀蘭山後加越少保兼太子太傅安善官一級虜入古北口八月入遼東寧遠守備都指揮王臣死之設新寧縣命賑恤祥符縣民之被河患者九月壽王之國虜大入寧遠十月甲戌夜清寧宮災乙亥上遣召閣臣左順門宣旨曰宮災朕奉時聖祖母徹旦不寐今尚未敢去左右暫免朝參可乎李東陽謝遷對曰宮闈大變太皇太后震驚皇上方左右免朝可也乃免朝敕曰清寧宮災中夜達旦朕心驚懼寢食靡寧巳齋誠遣告於天地太廟社稷山川爾文武臣宜各省躬思咎殫心効力凡百司弊政奸貪顯跡及一應軍民利病皆直陳無隱以助朕勵精之實荅上天仁愛之心欽哉閹人李廣以左道見幸至是夗上意藏有奇方秘書使索之得其籍或黃米若干石或白米若干石皆中外所饋送上曰妄也吾嘗行廣第足容哉左右曰此隱語黃米金白米銀一震怒於是中外紛然而籍在上所不得其主名刑科都給事中朝用監察御史天佑請執廣親任責籍中主名付法司上曰科道官自指之吏部員外郎張彩言聖德仁厚恐或姑息怒過且弛恐或輕貸請勿入左右解釋之言大小臣有實跡者悉以法輕重治翰林院編修羅玘言諸臣平生自有定論請涵容勿究以全臣工之體頃之朝用天佑等各臆指文武廷臣名對上曰人多無證姑已簿籍亦勿明免明年上元節所用煙火以後作派修理錢糧內官監酌減之戶科給事中徐昂言織造太多宜停詐偽太縱宜禁主將大不稱宜簡工役太監宜止興濟縣修廟之役諫諍太疏宜復大班糾劾之典下所司十一月免陝西織造上用羊絨令小民舊欠歲派物料勘實奏免閏十一月壬戌朔日有食之言官屢請取回鎮守內臣者命如故虜入懿路城南京科道劾奏文武大臣二十餘皆留之御史胡獻劾奏太監泰壽寧侯鶴齡下獻獄降藍山丞十二月都察院覆奏故太監李廣招權納賄累贓巨萬莊田鹽貨尤多乞沒入報罷以干清宮災下寬恤詔於中外命祠故尚書夏原吉工部尚書周忱於蘇州故少保禮部尚書楊溥於石首授徐珪為桐鄉丞南京科道官舉劾備考察吏部覆奏上曰其公議母枉 
　　十二年正月虜入涼錦二州二月嚴左道禁三月虜入寧遠給事中華■〈日上永下〉論劾學士程敏政試目漏泄命下舉人徐經唐寅獄頃之亦逮系敏政使都察院置對午門令敏政致仕■〈日上永下〉調外經寅黜充吏闕里宣聖廟火衡王之國虜寇宣府官軍敗之四月虜連寇遼東寧遠義州廣寧等處命衢州府春秋祭宋趙抃祠大同連被虜七月虜連寇宣府八月雍王之國虜數入遼東增設江西副使一員整飭九江安慶池州建陽等處兵備九月虜入蔣鼎陽和命大學士劉健等凡有擬票文書卿手書密進毋令人代寫重建清寧宮成十月吏科都給事中魏江監察御史姚壽等言邇清寧宮告成匠官人等升授若冠帶米給者至百餘人營繕郎中堂等升京職二級或一級太監興太監瓚太監訓英國公懋兵部尚書文升各子侄一人百戶錦衣工部尚書貫加太子太保夫清寧方災闕里繼之亢旱星文加之示變陛下降詔修省而名器反濫乞照宣照以來及近年增修祧廟舊例量與恩賞庶盡修弭之道上曰有成命其置之以清寧宮成命大能仁寺灌頂國師那卜堅參等設壇慶贊三日大學士劉健等言佛老異教宮庭禁地胡羯妄徒累曰連朝喧雜掖庭驚動寢廟廢祖宗之法重聖德之累且以皇上至孝純誠保佑自天豈必假異術於宮禁然後可以上奉重慈永祈福壽哉臣平日屍素臨事乏規此等詔旨猝不與聞伏望速頒明詔撤壇斥僧臣不勝待罪俟命時科道官皆以為言上曰卿言是顧永樂朝亦有之既府部科道皆極言上曰有舊事姑胥後十一月奉太皇太后入居清寧宮虜入寧夏境殺百戶一人復入宣府遼東境初遼東總兵官指揮僉事李杲鎮守太監任良廵撫都御史張玉奏正月中虜分道寇我軍三之前後有連斬首三百餘級廷臣謂遼東久不振意杲等誘殺之其後朵顏三衛來貢具言是又人自虜中還雲三衛怨我且與虜合入寇上命右副都御史顧佐往核佐行久不決海州致仕知縣鐄奏言李杲任良張玉自知屢僨邊祈掩罪使都指揮崔鑒王璽魯勛等以酒食誘虜掩殺之三百餘人者男女幼稚胡漢半兵科都給事中於宣等劾杲三人失機狀兵部會議請取還上命待佐報至監察御史韓春等奏杲三人匿敗抵欺宜服上刑言官屢劾延臣合請詎意遲留尚獲寬詔禮言冬月天子是察阿黨則罪無有掩蔽此正陛下察黨之月有罪不討若天命治化何下所司已科道官交章請兵部尚書馬文升再以為言上曰待顧佐奏其促之十二月科道官交章奏祖宗稽古建官額數一定陛下初年已痛革額外傳升乞升之弊近又復然前清寧宮恩臣等論列未蒙俞允文職少卿寺丞等官武職千戶等官士子砥礪名節武人沖冒矢石積歲閱月始得一階今雜流末藝坐得之無以勸天下乞從革去仍令舊職供事庶可塞幸而蘇民上曰業已賞勞其置之吏部尚書屠滽等言近日節次傳升文職官員及冠帶人等七百九十餘人大臣科道非不論列臣等非不執奏聖恩弘貸曲賜包容伏惟惜名器之濫究夤緣之奸已傳奉者盡褫其職未傳奉者永絕其源兵部尚書馬文升奏祖宗設武階以待軍功非有臨戰斬獲不得輕授實欲奔走天下之豪傑責其効死以報國家張玘輩繪技畫工有勞者支俸給無官者予月糧此外或賞金帛或榮冠帶足矣何至槩受武職全注錦衣徑准襲替夫百官俸賜盡出閭閻竭其膏血養上闒冘辱非陛下愛民保邦意伏望俯察諫官之言上尊祖宗之法皆不報虜先後入永昌涼州遼東大同等處命宋程頤十八代孫繼祖襲翰林院五經博士 
　　十三年正月工部尚書徐貫等言改樣紵絲紗羅近歲織造以萬計尚未就緒今又織諸免花樣於蘇杭千五百餘疋疋價或至四五十金費財淫工度非皇上崇朴尚儉之意殆近習希寵不恤民艱伏望斷自宸衷槩賜停罷不允顧佐反命李杲任良張玉掩殺虜實上曰無證干多人其從輕降崔鑒王璽魯勛一級杲良玉降敕責之命尚衣太監趙榮監督通州倉戶部尚書周經諍上曰己差遣姑置之自今總督一員京通監督各三員着為令賜宋譚節婦祠額曰貞烈 【 吉安府知府張本奏永新縣有譚節婦者宋宗室女元兵入城婦從其家俱匿縣學中兵至殺其舅姑與夫執婦欲污之婦哭罵不從遂並其子皆死血清禮殿附八磚上宛然婦人抱嬰兒狀沙磨火煅其狀益顯請修葺舊祠春秋致祭以勵風俗禮部覆奏從之】 二月問刑條例成三月給總督京通倉場太監蔡用關防為故西天佛子着癿領占造塔四月己亥月食彗星見室壁閒芒尺余兵科右給事中屈伸言陛下近者游燕太頻視朝太晏晏頻倦神晏朝廢政今災異頻告邊方多警願惕然敬畏以應天赫然震怒以禦侮納之虜大入大同威遠遊擊將軍王杲御之敗績守臣上失亡數不實命吏科給事中許天錫往按恤陣亡軍士及邊民被虜者以大同洊警命平江伯陳銳掛靖虜將軍印充總兵官太監輔監督軍務戶部左侍郎許進兼都察院左僉都御史提督軍務都督劉寧克副總兵楊玉充左參將太監姚舉監鎗往御之復增陝西按察副使一員整飭環慶等處兼理鹽法賜壽寧侯鶴齡莊田於肅寧諸縣賦五分戶部尚書周經再執奏不允壬子上御平台召劉健李東陽謝遷顧問章奏次第裁決上晏朝劉健諫納之五月甲寅朔日食丙寅復召劉健李東陽謝遷出諸營提督官辭任疏逐名訪問面裁決御書手敕付兵部行之虜大入大同游擊將軍張俊率兵抵之於東荊莊周經致仕六月命兵部左侍郎王宗彛兼都察院左僉都御史經畧密雲潮河古北口工部左侍郎史琳兼都察院左僉都御史經畧紫荊關等處虜數人大同上曰陳銳受命出師今月余嬰城自守諸將怯惴不足仗其召銳及金輔許進劉寧還遂命太監扶安監督軍務保國公朱暉掛征虜將軍印充總兵官都指揮僉事神英充右參將再領京營官軍五千往命取太監任良別用七月李杲張玉予致仕科道官言人臣致仕優禮也李杲張玉誘殺奸欺固宜顯戮而優之以禮恐三衛夷聞之積恨反側非所以警邊臣懲有罪上曰姑如旨虜入義州松山以御虜無功革金輔管營並革陳銳劉寧祿俸閒住許進令休父命朱熹十一世孫舉襲翰林院五經博士八月立宋楊太后廟新會縣光是吏部覆府部科道等官所言汰冗員革傳升等事有旨待查奏至定奪至是吏部奏上上曰罷九月翁源縣流賊平置靈州行人司行人王雄言比者皇上命平江伯銳率眾征虜不能一矢相加遺則遣朱暉往代夫兵部始與諸臣廷議曾不審銳謀勇有無猥以上請謾若姑試斯不貴議矣一試於銳已為寒心今又再試於暉臣料舉暉者必謂其從父征伐多習戰陣顧處囊之錐末未見也昔蕭何舉韓信謝安舉兄子玄杜黃裳舉高崇文夫惟天下豪傑能知豪傑漢晉唐三君即未悉信玄崇文固悉其舉玄崇文者陛下未悉未暉悉舉未暉者乎夫今監督提督即唐觀軍容使以郭子儀李光弼之勇略不勝一魚朝恩一觀軍容九節度之師皆潰相州況其下哉今天下之大豈無古名將者但以太平久無所見才臣願陛下及暉未發而止其行責前推舉陳銳者正其輕罔之罪母發然後再會廷臣就邊方都督中選任其生長邊陲結髮習戰者俾專閫外勿復置監督提督撓之上責雄妄言阻軍下錦衣獄已調為浪穹丞十月錄復哈密功丙申月食封秉欆為秦王十一月虜入馬蘭谷嚴取沿邊材木禁十二月虜再寇大同頃之縱兵南掠百餘里得利去吏科給事中許天錫還言威遠之敗偏裨將領死者五十二人軍士失亡千有餘人戰馬兵仗稱是上命游擊將軍王杲並副總兵升右參將恭處決如律總兵王璽並家屬悉謫戍廵撫都御史洪漢革職閒住工科給事中張文奏近太監李興有燈節煙火之請皇上以三分為率減去分半興改奏止減一分夫以今年吳楚徐淮巨浸滔天山西旱甚虜窺伺未已加以雲南思陸之為變兩廣猺獞之貽患荊襄流民之嘯聚江西腹里之強盜公行何謂無事宴樂以嬉臣請停免明年上元鰲山煙火百官筵宴以其費給軍使天下曉然知陛下憂民足國之心其所樽節培養甚大工部覆奏上曰即減分半如前旨頃之工部復言陛下允張文之奏中外忻賀惟光祿寺供辦干清等宮燈節茶飲攢盤之模擬弘治初元加倍請命光祿寺節省如舊從之已酉歲除遣太監榮傳意內閣連日奉侍兩宮勤勞少須調理今日視朝稍遲特諭卿知
