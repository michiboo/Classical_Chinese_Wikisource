
●名山藏卷之六十八
　　晉江何喬遠　譔 
　　臣林記（弘治臣一） 
　　◆臣林記（弘治臣一） 
　　徐溥 
　　丘浚 
　　王恕 
　　馬文升 
　　劉大夏 
　　戴珊 
　　徐　溥　　丘　浚 
　　○徐溥 
　　徐溥字時用宜興人祖鑒瓊州太守有惠政 【 鑒永樂閒為戶部郎中與尚書夏吉同頌繫洪熙初復官宣德中出知瓊瓊多異產中使接踵鑒限有司弗予及行所部輒遣騎從之俾不得肆武官利黎產多啟釁邀賄鑒一鎮以靜民漸染夷俗鑒婉導化之皆感悅立生祠巳鑒比鑒卒巷哭家祭柩還送者填海目其舟至不見】 父琳以孝義稱溥兒時裒取經典法言藏夾袋中里師疑為玩具逼觀之乃大驚辭琳曰吾不能為令子師矣景泰甲戌中進士第二名授翰林院編修累官吏部侍郎孝宗即位以先朝舊學升戶部尚書文淵閣大學士與劉徤同日入閣五年為首相累升光祿大夫柱國少師兼太子太師吏部尚書華蓋殿大學士弘治十二年以目疾求去上眷留之久乃許踰年卒贈特進左柱國太師諡文靖祭葬恩禮有加溥德性凝重度量宏遠在內閣承劉吉恣肆之後處以安靜十餘年閒以仁厚寬裕培養國體其所納約將順天下陰受賜有所謀議歸於慎守成法而或勸其建白溥曰國家法度我祖宗所以加惠元元至矣盡矣為人臣子患不能守耳孝宗即位止貢獻罷工役黜異端屏憸邪用老成一時善政雖出上斷溥贊弼居多在經筵敷陳明達進止從容凡有規箴多見嘉納每退食私第推誠延訪如恐不及言不必出諸惟其是用人不必所知惟其才且賢人熏然望其容飲其和而莫測其量之所至天下服其休休溥珍尚古董詭者因而投之以得薦拔時有金翰林畫編修之稱溥居父母喪廬墓三年自奉甚菲非賓祭未嘗殺牲周恤施予不少靳惜初入官即分俸贍族及在內閣置義莊千畝上為蠲役人頌其義 
　　○丘浚 
　　丘浚字仲深瓊山人其先晉江人元季有官瓊者因家焉祖普性有陰德為良醫浚幼孤嗜書或從市肆借讀或從親友訪求□假聞有積書之家必豫計內交有遠涉數百里轉凂至數十人積久至三五年而後得者甚至為人所厭薄厲聲相拒其顓篤如此正統九年鄉貢第一卒業太學祭酒蕭鎡深重之景泰五年試禮部學士商輅閱策意為浚揭之果然廷試以貌寢寘二甲第一首選翰林庶吉士洗馬李紹指劉定之謂浚曰主靜生長名邦兼奉庭聞固宜浩博子海外孤生安所師友乃亦如是浚以海外孤生躐取清華益讀未見書究心本朝文日名四方既撤館授翰林編修天順以來兩廣蠻賊猖獗朝命總兵顏彪都御史葉盛討之不能平憲宗初使都督趙輔參政韓雍往代浚奏記大學士李賢言兩廣蠻賊自總兵顏彪行師無律而我威始不振自其縱兵擄掠而民財始大屈自其殺平民為功而人心始日離賊徒始日盛今用兵之策大要有二曰逐曰困而巳逐在廣東困在廣西何言廣東賊當逐也廣東故無賊賊皆來自廣西猺獞而居民從之使其盡反巢穴民無所從莫煽以變所以必逐也何言廣西賊當困也猺獞在峭嶺險峽中雖有官軍百萬亦無所能一鼓直抵而盡殲之也所以必困也今廣東十府殘破者六其地之相去遠者或至千里若逐之從一路則敵之與我彼此相避必難成功必分為四路一路自廣州三江口趨肇慶曆四會封川等縣泝流而上至藤江一路自肇慶之新興過陽江抵高州界搗電白信宜出茂名化州繇閒道徑岑溪等縣界一路自藤縣直泝北流江登陸繇鬱林博白陸川出石城抵雷州復自石城往廉州之靈山下橫州江一路自廣州之連州徑賀縣出平樂四路之兵俱會潯州窮摉極追且招且剿此逐策也廣西猺寇所在有之惟潯州大藤峽前臨河後抵柳慶左界昭梧右接邕貴中皆高山峻岭惟其蓄積有限必資火種刀耕其田盡在山外若進兵屯守蹂其青苗使出不得擄掠退不得耕耨斃之不過二二年耳春夏之交蠻地大瘴今欲進兵宜以七月春夏退屯於潯州既秋復進軍士乃完上困策也夫今日賊徒所以倍蓰於昔者皆良民耳彼平居輸賦供力養兵奉吏我保障賴之寇旦夕來焚盪其室廬戕殺其親屬入城則閉不納入山又與賊遇不幸見虜姑且順從冀須臾無死賊因而劫持虐用之行使負擔息使樵爨攻城則驅以當矢石反奔則棄以委官軍民所僥倖不死固心語曰我豈從賊不得耳它日賊平故可趨賦供役如平居忽聞大軍之來喜若更生乃及既至真賊遁入深山了不可得不得巳從賊者盡甘心焉興言及此深可傷憫今之總帥宜戒前事召諭父老子弟指誓天日使無疑顧出榜招徠許以自新或與殺賊贖罪然後良民可使不為盜也而又除去總兵等官領去旗牌及挽弓報効等項名以絕其驛騷加意撫綏廣州一府以固其根本獎諭服順之土官使聽調遣厚加犒賞所得賊財盡以與之以結其心嚴私鹽之禁以為賞勞之資以足其欲被虜軍民自賊來者或知其情勢俾為嚮導以借其力有欲報讎者編為義兵使隨軍調遣以壯其氣如是而賊不破者未之有也賢善浚策以轉聞上嘉納之命錄示總兵廵撫卒用破賊九載秩滿升侍講與修英宗實錄成升侍講學士浚在講筵雖貌不揚而音吐洪暢憲宗悅之累進翰林院學士國子監祭酒加禮部侍郎仍掌國子監事浚慎取與恬仕進富於見聞是非臧否常與人各趣又能以辨博濟其說人莫敢難者至於奏對敕諭之文引經證史條達詳明讀者知其為有用之儒也宋真德秀大學衍義舊至修身齊家而止浚更採集子史經傳有益治國平天下者附以巳見為百六十卷凡列十二目詳列百十九目曰大學衍義補又以成天下之務易教先幾更條四目曰謹理欲之初察事幾之萌防奸邪之漸炳治亂之朕總而曰審幾微自為一卷以首補誠意正心之要孝宗嗣位浚書適成表上之上深嘉悅賜白金二十兩紵絲二表里升禮部尚書掌詹事府事命錄付書坊刊行亡何命充副總裁官修憲宗實錄以老乞俗令朔望朝參以終史事四年實錄成加太子太保遂令兼文淵閣大學士時年七十一矣三疏固辭末疏言皇上處臣內閣不許臣辭念臣之壯也亦欲有為今老矣閱久歷多始知天下事思之非不爛然第恐行時不如言時人心不似我心臣所進大學衍義補平生精力盡在儻聖明采一二於十百之中見諸施行雖不用臣如實用臣不許既就位復言禮經有之事君先資其言拜自獻其身以成其信故君有責於其臣臣有死於其言是以伊尹憣然於數語傅說嘉命夫三篇管仲問荅於齊桓樂毅披寫於燕昭韓信登壇而對諸葛亮草蘆而策姚崇入相而要臣之愚惷上遠古人若大學衍義補一書臣所竭思盡忠搜古鑒來非如鄭康成之訓經義泛濫無裨王安石之假經言紛更變亂臣年踰七十鐘鳴漏盡明主不棄進之內閣是臣書遭逢之日也臣請擇其要綴為奏章次第上獻乞下內閣二三儒臣會同斟酌擬詔施用或有窒礙姑留俟後臣決不敢護短求勝上曰謨猷入告大臣職也卿究心當世久矣所欲有言其即聞朕明年上言臣所進大學衍義補條目甚多然皆一代一時之事若所謂經籍圖書乃萬年百世之事也臣本書中有曰廣圖籍之儲者臣竊惟圖籍所載皆聖帝明王賢人君子精神心術之微道德文章之懿行義事功之大天地山川人物風俗之所載禮樂刑政制度文為之所出今賴知古後賴知今者也天地閒物雖珍奇異寶失可復得獨經籍者宇宙精華生人元氣是以自古帝王當務為急即漢唐宋創業之君始有天下莫不先收圖籍迨厥中世稍有散闕輒分行天下懸賞購之授官酬之五代亂離猶然不廢高皇帝至正丙午年首求遺書既平元都得其館閣秘藏又廣購於民閒沒入於罪籍一時儲積不減前代太宗當多事之時猶聚眾千百纂集永樂大典以備考究今承平百年中外無事國家尚有餘力采緝佛道用備藏經徧賜天下寺觀雕以良梓飾以文綾儲以髹紅函匱載以金碧輪藏況此儒家經籍如前所云烏可惜日月之力吝纎亳之費使其放俄廢墮夫民庶之家遷徙不常好尚不一既不能廣有所儲即儲亦不能久遠所賴石渠邃閣積聚之多藏之密扃鑰之固類聚者有掌固之官闕略者有繕寫之吏損壞者有修補之工散失者有購訪之令然後不至浥爛斷絕前代藏書之多有至三十七萬卷者今內閣書目不能什一數十年來在內未聞考較在外未聞購求失今不治後無及夫自古藏書不一所漢有東觀蘭台鴻都唐有秘書監集賢書院宋有崇文館秘書省諸處我朝罷前代台監館省之官並其任於翰林院院設典籍二員掌之天下書籍盡歸內府南京國子監雖設典籍所掌不過累朝頒降若舊鐫書木而夫國家經籍圖書之儲兩京皆有永樂中遣修撰陳循於南京文淵閣自一部至百部以上各取一部於北京今請敕大學士等將內閣見存書籍計委學士以下督同典籍等官一一彚若干部部若干卷木刻比較年月及委官名銜識於其後或有副余分送一部於兩京國子監仍敕南京內外守備大臣會同禮部翰林院官稽閱永樂中數有僅一本無副余者下國子監再行抄錄他若內閣所無或不備者錄付禮部分行天下提學憲臣榜示官吏軍民之家與凡官府學校寺觀鋪坊令送所在有司謄寫較對先後進呈其藏書之所二在京師一在南京使一書而有數本一本而有三處復仿宋朝曝書給酒食費之例每歲三伏先期奏請翰林院量委堂上官一二員偕寮屬同赴曬景畢事扃鑰內外大小衙門因事有欲稽考必請上旨以為常規臣又惟高皇帝聖德神功超越萬世御極三十年所有製作多出宸衷非若前代帝王假手詞臣之比今頒行天下者惟皇明祖訓大誥三篇大誥武臣資世通訓四書而巳御製詩文雖業編梓天下臣民常稀得見至其編類在內閣書目者猶有御注洪範御注尚書御注道德經文華寶鑑昭鑒錄外戚事鑒存心錄精誠錄省躬錄志戒錄永鑒錄忠義錄為政要錄彰善癉惡錄武臣鑒醒貪簡要錄務農技藝簡要錄女戒務本訓諸書是皆我聖祖心思之所運形手澤之所沾溉閒或成於眾作何不出於上裁至當時儒臣所纂則又有天明帝紀皇明寶訓大明寶訓洪武聖政記大明日曆等書今盡藏內閣天下臣民無繇覩記臣竊惟前代帝王有我聖祖製作之一二者其後人尚傳寫琬琰布天下示將來宣大其名聲我聖祖功德之隆萬世如見即不假言語文字以傳聖子神孫繼述揄揚故不容巳臣請發行鐫印大頒中外若其閒繁不易舉質難行遠者請如洪武六年翰林學士詹同宋濂等纂集日曆以為寶訓之例仿唐人貞觀體制撮綱分類輯成一書上而朝廷用以資治下而學較用以教人科舉用以取士並行六經偶盛五帝亦不刊之典也若列聖相承致治之跡惟賴實錄寶訓二書今代經六帝世盈十紀巍乎煥然昭哉可觀既無金匱石室之具又無名山副藏之制惟內府內閣各偣一部而巳臣不識忌諱一旦有不測之故出眾人所不慮則一代治體要典文章之監末繇憑稽後來秉史筆者且求之草澤之中訪之傳聞之外真贗莫辨簡牘散亡非但大功異政不得紀載而明君良臣為人蒙污或亦有之矣臣愚過計欲乞於文淵閣旁近別建重樓一所專累磚石不用梁棟敕寫一部藏以銅匱庋樓上層凡國家大事文書玉牒之類皆附焉其詔冊制誥敕書行禮儀注若應制詩文與夫前朝遺事或諸雜錄亦敕先後錄寫盛以鐵匱庋樓下層而凡內府衙門所藏文書可為異日纂修之備及永樂以前文武官貼黃之類亦皆附焉則祖宗功德傳以無疑國家典章俟之不惑書奏上嘉納之時太監李廣漸進左道親近用事浚因言成化閒彗星三見遍掃三垣地震無慮五百六次比年彗見天津地震無虛日異鳥三鳴禁中考諸經史天變莫大慧孛在三垣三台尤重地變莫大震在京師邊防尤急矧禽鳥動物得氣之先春秋書彗孛三地震五飛禽二蓋二百四十二年之閒今迭見二十五六年之內變不虛生甚可畏也陛下改元歲在戊申與太祖初元同符宜體上天仁愛念祖宗基業修德以立本清心以應務謹好尚節財賄公任用禁私謁釐革庶政盡復國初之舊庶可回天變消物異因擬二十二事曰佛道二教可延福祚曰修煉金丹可致長生曰創建寺觀可植福田曰印造經懺可冀利益曰修齋設醮須豐盛曰誦經持呪可禳度曰崇重西僧求秘術曰祀神可福佑曰宴享品物須豐侈曰匪頒周賜如舊例曰寶石可服玩曰欲街市和買應用取直官府曰求閒田為業曰差官於外織造措辦曰獻珍異器希賞賜曰宮室損壞須改作曰折糧備顏料曰工作人勞苦希升賞曰所司使用乏人當額外增置曰工巧人授以職曰技藝雜流欲得文武要秩曰無出身人慾於文武官常員銓注皆請有言及而以理折之蓋廣所欲請於上而浚先發者疏幾萬餘言上雖嘉納未能行也六年當考察天下朝覲官浚請如唐虞三載考績三考黜陟之制蓋亦衍義補所言於是吏部尚書王恕所奏黜者以上旨留其二十之一浚又時對人言恕行事不合祖宗朝典故以風示之亡何太醫院院判劉文泰訐恕恕意浚教泰遂求去於是言者譁然攻浚摘浚悼亡長思錄戲劇五倫記為不經之作上不問也浚自少苦學老而右目失明在朝半疾病屢求去上令朔望朝參大風雨雪日悉免朝以優之最後悉免其朝參七年加少保兼太子太保改戶部尚書武英殿大學士八年卒於位訃聞上輟朝賜賻祭葬贈特進左柱國太傅諡文庄遣行人護歸官其孫田尚寶司丞浚仕四十餘年自處如韋布其卒也家人治裝圖書數萬卷而巳嘗考諸儒論著作家禮儀節以補朱子家禮所未備采朱子平生微言要義仿魯論作朱子學的二十篇謂朱子綱目一重正統而秦隋之末有不可遽奪漢唐之初有未可遽予者作世史正綱浚兩與策士及為國子祭酒諄諄以文體士行訓人斥險怪之詞示中庸之道士始不信卒翕然服焉浚論史謂范仲淹生事人也料岳飛未必能恢復取秦檜有功宋家未造黜元不與正統以許衡無能改於夷狄之俗即不仕可耳其說士人有信有訾而所論許衡出於弱冠嶺南耆宿皆服其言子敦沉默博記善文章早卒敦子京蔭授中書舍人仁愛好施有其祖風田卒正德初復以曾孫郊繼其官賜浚景賢祠於鄉以配宋學士蘇軾何喬新論嶺南人物自唐張九齡宋余靖崔與之及浚四人而郊亦有孝弟稱 
　　郎曰徐溥在孝廟之朝用意忠厚一二薦引稍涉情狥而譏議遂生丘浚立朝有險譎之名讀書宿儒亦豈宜爾若迂與亢疑有之矣 
　　○王恕 
　　王恕字宗貫三原人正統十三年舉進士改翰林院庶吉士博學果練喜以經術用世出為大理左評事景泰閒遷左寺副擢知揚州府夙夜在公請謁不行事無大小寬猛惟當歲再飢再不俟監司報下輒發賑民既安阜乃選士教肄講解課勞如張鼐高銓馬岱丘俊俞俊張銳輩後皆顯達揚人比之文翁 【 張鼐歷城人成化乙未進士為御史抗疏劾李孜省謫郴州判官累仕南左都御史正德三年逮獄削職　高銓江都人成化已丑進士為河南按察使風紀整肅升左布政治行異等以左副都廵撫保定有奸民獻民田為皇庄者侍郎許進奉命會勘冤聲撼野至毆州縣吏不得行進遽欲以小民冤狀聞銓曰此固為民至意萬一不測如重民罪何請第勘實聞上雅愛民必不忍奪其生奏上果然正德中為南戶部尚書忤劉瑾致仕逮獄瑾誅復官銓精通律令自謂治律之功不減治經史推挽名下後進不遺餘力　俞俊麗水人成化壬辰進士仕至南工部尚書眉字秀麗體貌端莊事父母至孝治喪一依文公字禮廬父墓三年有芝草之瑞】 天順中最遷江西提學副使尋轉江右布政使討平嶺繇之犯贑州者成人初轉河南為左襄鄧流民劉通為變聚眾數十萬推石龍為謀主劉長子苗龍苗虎為羽翼勢甚猖獗擢恕都察院右副都御史捕治之南襄荊陽諸郡以都御史開府自恕始恕雖軍府草創經畫有條會以內艱當去詔奪喪復任乃與撫寧伯朱永兵部尚書白圭督兵攻破之擒通並苗龍等下令毋得擅殺一人榜示流民各使復業遂乞終制不許尋奉敕廵撫河南流民為恕立祠家繪像祀之 【 劉通西華人幼有膂力縣門有石狻猊約重千斤能獨手舉之人因號為劉千斤正統中惑於妖言潛往襄陽房縣與妖僧允天峯謀亂至天順八年有石和尚者名龍糾合馮子龍等四散劫掠通令男聰約子龍等舉事乃於地名大木廠立黃旗聚眾移住梅溪寺偽號為漢稱德勝年立國師總兵等官聚徒四萬大肆劫掠攻陷城池】 以再平襄南功遷左副都御史境內霖旱不相當又苦蝗大風晝晦恕乞罷以謝豫人不聽下其所疏荒政為蠲賦赦有罪人朝會議疏言六事皆切時政轉南京刑部左集郎父憂歸服除改刑部左侍郎治漕請禁抑馬快船以便糧運因及弭災數事上為下蠲租詔改南京戶部十二年黑眚見大學士商輅上言永樂閒安南入我版圖矣以鎮守非人遂致失陷今兩廣四川貴州雲南俱邊地而雲南與安南尤為切近蠻夷土官易生事變宜推選剛直有為大臣廵撫其地遂改恕為左副都御史廵撫之安南王黎灝素桀驚生事鎮守太監錢能使其部下指揮景等遺灝玉帶龍衣吳裝玩好灝報以異寶生金通犀象牙等物往返數四景等復與安南人互市稇載而歸恕至遣騎道執之景投井死因効能私通外夷械致其部下數人沒入所得金寶巳能復驛進黃鸚鵡恕言鸚鵡變黃鳥妖也明王不貴異物不宜萬里勞入進一微羽因盡發能貪黷暴肆諸狀上為召能歸安置之南京三品滿九載進右都御史召掌南京都察院事恕在雲南九閱月疏二十上言言剴切直聲動天下自黔國大帥下及土官夷人皆奉恕法令恕之雲南單車攜蒼頭往返衣書各一槖所饋送人不過毳罽諸薄物而巳尋參贊南京守備遷南京兵部尚書參贊如故數出意行便宜而同官不便之謀改恕兵部尚書兼左副都御史廵撫南京兼總督糧餉下車延耆碩問利病刺及屬城吏賢否墨者望風解綬留者刮濯爭自効皆不勞理乃奏天下一切賦苦取過重至破家乞嚴禁革光祿寺歲供白粲槩及庖人賤工請稍裁別派市物料織造彩繒及貢獻花木禽鳥請賜蠲省請以常州府羨米六萬石補民夏稅請以羨錢六萬貫補諸府戶口鹽鈔請為民減耗米十萬餘以蠲重賦請奏免秋糧數十萬芻半之以捄水災周行賑貸至二百餘萬口以活貧民吳人謂自設廵撫以來獨有周忱與恕而巳忱以十八年而恕為之乃不二年太監柱福以中旨下常州取古書名截江網者及刻絲觀音羅漢古蹟恕言典謨訓誥無逸旅獒皆帝王治平典要何取截江網外道妄誕何取觀音羅漢則劾福百戶汪清齎無印信賀帖至郎中鍾蕃所恕言若有賜死重事而無印信可驗其人將死乎將不死乎則劾清太監王敬挾千戶王臣以妖術取中旨齎御帑金市圖籍藥物珍玩因張皇聲勢搜括富人財寶官府供億不貲則劾敬太監英下蘇松等府造藥梅梅酥合油牛黃沈香乳香花毯彩綾諸物所至誅求無藝恕並不應則劾英王敬來江南朝廷予鹽引七千為物直敬動發寧國等府衛鹽至萬五千餘引所得至三萬二千餘金復括取蘇常等府金銀三千餘兩珍玩可數百事悉聽隨行千戶王臣指揮剝削軍民以覬寵幸則又劾敬既朝合中召敬還敬留滯徐州者久之恕言王敬取還復滯徐州惟千戶王臣舍人張麒是聽鬻鹽賣鈔需索金銀寶石摉括玩器書畫組織彩緞五毒紅紗虧官損民難以數計夫所謂五毒者文虎蜈蚣蝦蟆蛇蠍也以此五物織而為衣用之午節謂可辟邪人驟見之反謂不祥顧乃暴殄天物虐害蒸民王臣素為奸詐以左道邪術得幸父子同為美官夫金銀乃天地精氣非智術可為昔文成五邾以此欺漢主王臣復以此欺陛下所謂罪不容於死則又復劾敬上前後得恕疏雖有行有不行顧見恕劾敬獨多心知敬罪惡敬入京誣奏恕株及常州知府孫仁上遂密遣人偵敬盡得狀乃收捕敬下獄訊讞具報坐臣斬首敬貸死謫孝陵衛麒等同惡十八人皆遠戍之遣人函臣首梟之江南而仁以恕論捄免於是江南人人誦恕曰王公不言有爾耶恕在江南崑山人有李元壽者工書嘗書諸經四書小本楷法精善恕見而愛之呼為李生召使侍舟中無事輒令生琅誦大禹謨咎繇篇斂衽而聽之尋復為兵部尚書參贊機務時錢能亦守備南京語人曰王公天人也能有敬事而巳亡何以年至乞休不許滿九載加太子少保秦晉飢言便宜十事刑部員外郎林俊疏論太監芳比妖僧繼曉蓋大鎮國永昌寺忤旨下獄都浚經歷張黼救之亦下獄謫外恕言京師祀天地僅一壇祖宗暨先聖僅一廟佛至千餘寺舛也一寺立移民居且百家費內帑以數十萬俊言當宜與黼皆復官亡何遺俊黼南京止蓋寺役蓋當成化之時內官用事倚仗錦衣千百等戶齎駕帖為名織造旁午頁獻絡繹採取不貲遂使民閒徭役繁興財力日詘恕應詔言事者二十一建白者三十九大率與中官為難大率多報可天下益服恕忠勁朝事有不可恕雖身在外朝士輒望之曰王公胡不言則又曰且言矣則果言當是之時天下無事廟堂之上內而宦戚外而閣部各引置私朋及汪直李孜省內外交結得進退大臣大臣多為下惟恕着節無所撓與恕同名者彭韶時人為之語曰兩京王恕天下彭韶然公卿大臣皆側目天子亦漸心厭之最後所言政令失信尤中上諱會南京兵部右侍郎馬顯以病告忽附批落恕太子少保以尚書致仕工部主事王純請留恕比久汲黯上下純獄外調之而恕名益高 【 王純僊居人仕至湖廣按察僉事踔厲任真有不當意輒見詞剛氣勁節凜凜為士夫倡】 上崩孝宗即位薦恕者無虛日特召改吏部尚書入見即加太子太咻御史曹璘等言邇敕取王恕中外以為且大用之尋聞處以吏部殊失所冀乞俾與大臣參議政事南京御史吳泰亦言恕老且賢宜處之論思之地上曰朕用恕循祖宗朝待蹇義王直王翱故事固咨詌之其明年左庶子王臣請上御經筵無廢大寒暑恕言臣聞之君子無終食違仁孟軻曰君子引君當道臣又聞之賈誼傳者傳之德義師者道之教訓保者保其身體臣官以保為名誠愛陛下陛下誠志道與仁矣即令講官時進講章玩繹閒燕亦足進學非必陳儀衛設酒肴乃為經筵也祁寒盛暑慎居起保聖躬亦不可不急臣謂即暫止經筵如天順成化閒無所不可大理辦事進士董傑御史湯鼐先後言經筵講學人主上務祖宗盛典也陛下舉行士民跂首讚歎王恕舊眷特知不聞將順乃慮傷聖體恐費酒肴所以待陛下甚卑失天下士大夫望恕惶恐辭印歸第待罪上勉出之恕疏臣蒙恩首擢日夜思報外人但見陛下待臣最重望臣太深欲臣如宋起司馬光故事盡更張一時庶政時非熙豐臣亦何人昨侍經筵臣等暑汗浹背抑搔忍拭尚自不堪仰觀聖體凝然不動竊念臣下猶難何況人主當此血氣未定之時萬一局頓是生疾病臣實不安諸臣論列臣罪臣不能辭臣願乞罷上復勉留之恕在吏部抑僥倖獎名節拔淹滯人莫敢私干者所引置同列如耿裕張悅李敏彭韶周經何喬新倪岳皆一時之望忠諫久廢如強珍王徽黃仲昭賀欽迂直被抑如周瑛祁順並皆薦舉大學士鄮吉時有軒輊每不為屈如遇事輒言有不合輒求退吉滋不悅目為汝激居久之南京太監蔣琮奪民蘆洲湖地御史姜綰案劾之琮訐綰辭連御史章等十餘人劉吉故惡科道官薦恕可內閣至是擬旨下章等十人獄請太監穆大理寺卿謐等往勘綰皆降及外調而太監郭鏞使至南京遊船後湖御史孫紘劾鏞燕娭禁地鏞還自辯因言戶科給事中方向牧羊後湖灘上戶部主事盧錦鬻湖官蘆收廨事發勘問者應天尹楊守隨南刑部郎中璧南大理寺正釗止坐錦為民向無所罪御史不行劾奏俱黨比不公上並使穆等勘奏吉亦以中旨降向邊雜職守隨璧釗俱降級外調戶部尚書李敏及科道官皆言御史下獄琮治事如故綰等降職琮又與鏞皆蒙恩宥宮府異體政令不公不可示天下皆不聽恕言琮鏞之事人心不平近屢有言輒以命下為格夫事十得當未易何病若謂巳行無及豈古納諫如流者皆在命先君父臣子人之大倫也臣所學者忠孝之道臣親去世孰從為孝幸有陛下可以効忠若陛下曰可臣亦曰可陛下曰否臣亦曰否則非陛下召臣之意亦非臣願也乞追還前旨用消物議上好荅之然竟不行時上以寬仁待干於春宮內臣多所登進又增服莊田若文華殿中書舍人工匠醫士畫士等官多有傳升得者恕輒爭雖不盡聽然皆得好荅至薦起都御史秦紘論捄知州劉槩陝西廵按御史李興有風裁而苛刻多杖死人坐斬減等皆恕力也恕在吏部有少子承裕年二十餘為舉人恕令開門納客具得人才文武之槩退叩所聞用多稱職延安知府崔某考滿考功郎持牘上恕曰此人廉吏也君所考未盡其節因署美考次日往謝曰某忝郡吏何繇辱知恕曰吾諸子留三原鄰郡守惟公無問遺耳恕在吏部有賢士大夫至部堂者延之後堂禮以賓禮命坐留茶人人謂恕能傾心好賢也先是大學士丘浚掌詹事府亦加太子太保以禮部尚書故坐恕下浚既入閣恕尚持其吏部銜且先貴據浚上浚於是與恕爭會考察恕奏黜若干人中旨留者九十餘人既科道交章拾遺請如恕黜有旨吏部指實跡聞恕詳疏各官原考及本部所訪察者有旨復曰憑考語未實其如故所訪廣東參政雨等事跡以奏恕疑浚當事故窘庂益求去太醫院院判劉文泰者故往來浚家以考察失職奏恕矯詐強悍先帝洞察其奸放歸田裡恕求人薦驟起吏部內貪權位外稱疾引年新升官員多濫以擅即如院御醫吏目升用選補悉變亂祖宗舊制恕怨先帝退歸托人立傳鐫行題曰大司馬三原王公傳歷數闕政自比伊周疏不見行者皆曰不報以彰先帝拒諫之失沽直謗君不臣可見因並以所鐫傳附進上付恕閱恕奏文泰怨臣沮其幸進誣奏陷臣臣起吏部不知求薦何人臣傳作成化二十年踰二年臣乃致仕先帝在也即傳中所載多一時承弼之言適足彰納諫盛美臣升除皆是遵諸司職掌及見行事例不則賢者文泰無賴小人坐此機刻其奏詞非老文學內陰詭者不能為乞敕法司執之午門會官追問上為下錦衣鞫之恕言蓋陰指浚錦衣鎮撫奏上文泰初欽奏恕與後軍都督府都事昶計議屬草一通又示恕所鐫傳於故都御史禎禎見中所引五子之歌數語意近詆毀因言待我舉發為先帝報不平遂亦草奏一留文泰家文泰再摘禎語增入巳奏禎復為文泰潤文泰往謁大學士浚語及恕傳浚言不當鐫行若有上聞罪不小文泰奏恕沽直謗君是浚所說上責文泰妄攀大臣降御醫責恕賣直令毀傳木恕復奏辯不聽浚因奏臣與王恕素無閒隙朝班中惟臣二人最老官同極品班序每相推讓恕見臣自備員內閣以來少所交語疑臣內或不足不知密勿之地不當外通諸司臣迂僻不識忌諱每對人言好舉祖宗典故見今吏部行事有非立法初意言論之閒不無波及皆是非清議意欲恕聞改之蓋望以古道不意訪知文泰往來臣所見其奏頗成文又因近留黜官員意與臣衍義補書中所論偶合遂意臣主使傳播法司審勘不免略及文泰就假臣言覬或寬坐夫沽激告訐之人臣平生所惡每每形之於言着之於書躬自為之是臣反覆小人甚也臣學踈年老傷之匪比誅遣甘心伏望放歸出林為大臣不謹之戒不許恕求去益力乃給驛賜歸命有司給月米歲夫恕起用以來乞休二十餘疏至是乃允南京工科給事中珵御史德等言浚入內閣行事多不滿人意近又可窺其微大臣多矣文泰獨攀浚一人是必有故乞敕錦衣仍鞫明文泰果出浚使浚誠非人如文泰言虛則以一小臣傾兩大臣奸邪讒謗宜加重罰以解天下疑浚之心皆不允恕去居二年浚卒文泰入吊浚夫人叱之出曰為若而使我相公齮王公負朝論何吊為恕在位志無日不在天下國家無日不與賢士大夫往來垂老更究心學問在留都時嘗出有狂夫向恕騎呼萬歲恕入部廷諮僚屬駕部婁性曰昔張忠定行軍時有故事恕曰止勿言待我自思比曉得數策還語性性皆不答因問當時忠定所以處者喟然嘆息謂古人之不可及家居年八十八矣猶作石渠意見取先儒傳注稍悖聖經者與諸生商訂可否務剗俗學以求合不傳之旨正德改元年九十武宗遣行人存問加恩恕復疏數事又四年卒恕魁偉高岸居常噉食兼人至其日少減入閉戶忽有聲若雷白氣瀰漫矙之瞑矣訃聞上輟朝予祭葬超六官贈特進左柱國太師賜諡端毅恕五子十三孫多顯承裕南京戶部尚書有學行 
　　郎曰王公立朝身系安危治亂者五十年退以耆宿高天下者又幾二十年王公沒名在士大夫閒不衰以擬韓范兩司馬然在當時猶有漁之譏用是知士行之難也 
　　馬文升　　劉大夏　　戴　珊 
　　○馬文升 
　　馬文升字負圖鈞州人今為禹州人初生時州東南隅有異氣童而多力日撲凡兒百十於地下以景泰二年進士授監察御史先後都御史王文王翱皆謂文升國器一再按湖廣風裁凜然還領全台章奏以母憂歸服除擢福建按察使鎮守中官虐肆文升制戢之閩人美焉形諸謠誦成化元年進大理卿丁父憂家居有平涼固原里土達滿俊者元故部落把母之孫也把丹來歸高帝高帝授平涼衛千戶散處其眾開城諸縣抽丁壯為軍從其養生射獵無所徭役名曰土達成化初虜酋孛來毛里孩入寇有李俊者奉孛來羊酒孛來悅賜俊馬俊有北從孛來之意滿俊行四曰滿四土人故都督張泰養生鳴沙洲有牛馬千餘虜劫之泰意土達張把腰等盜巳以告廵撫都御史陳介屬按察僉事燮按治詞連俊而先是通渭縣人作逃居滿俊堡縣遣人追捕俊殺之縣亦上介逮俊俊雅縱佚不知官府益危懼會泰將劉清至固原守備指揮馮傑索俊馬匹鷹翎諸物奉清俊厭苦之以告李俊俊曰何不偕我北從者平涼衛指揮僉事滿璹俊侄也有司檄璹捕把腰俊等甚急璹拉二十餘人往既至俊散食之各家盡殺之因劫璹入石城石城者疑即唐吐蕃石堡城也山上石砦四削無水泉鑿五石為井貯之俊曰據此設不勝北從矣其徒相率偽尊俊為招督王李俊為順理王散遣行劫李俊先敗死俊紏土達三萬餘累敗官軍朝命陳介及寧遠伯任壽寧夏總兵官廣義伯吳琮延綏都御史王銳參將胡愷合討之軍復敗詔逮介壽等獄命右副都御史項忠為總督鎮守太監劉祥為監督涼州副總兵劉玉為總兵都督僉事夏正都指揮劉清為左右參將益以京營神鎗官軍五千調甘涼延綏寧夏陝西官軍共五萬往討即家起文升右副都御史廵撫陝西協剿之時成化四年也文升馳至與忠講求方略形勢分軍六屯期三日大舉比至延綏軍恃勇失利眾危懼居數日復往賊佯敗入城伏羗伯毛忠從之死焉劉玉被圍中流矢忠以為憂文升言勝敗兵常況我戰賊死亦多此時黃河未凍賊亦安能遽北徙乃破空填列下令有亡者斬之請忠絕賊芻汲焚近地草令賊馬無所得食委死人馬水泉處候賊夜汲掩襲之文升語忠諸軍惟延綏軍與賊門相對日被攻圍彼處當發兵邀擊賊若上山攻我我以精兵衡賊脅乃遣五百人候賊賊果攻我山上兵依法搗之斬首十數級賊懼請降忠玉單騎至城下招之賊數百人鮮明盔甲繞騎示狀更曰必見廵撫大人文升從數十騎往大罵曰賊徒苶禮天朝將官咸在豈應精兵旋遶四外叱去之至城下俊璹出訴遂挾璹以歸而俊復入明日堅壁反覆文升語忠曰黃河且凍虜入套賊乘閒出合患大矣莫若急攻城眾不敢決石城外有濠深丈餘人馬不能至文升縛木為橋車推至壕俯前為蔽負圡填之須臾壕平有出降者縱之歸家賊懼莫禁回回楊虎力者俊謀主也則亦來降因為文升言賊中事文升移兵東山口約諸軍悉力前戰遂大敗之生擒滿俊城中賊復立達官火敬為主居數日不能支一夜潰散擒斬數千級又摉山得賊五百餘幼男婦女不下數千盡分給官軍官軍以虎力之孥至虎力曰望公生之文升曰吾心也爾有親戚皆為爾宥死仍夷險要瘞戰胔鑿石紀功還軍固原斬其生擒者八百餘人留滿俊火敬等及其魁黨二百餘送赴京師坐伏誅凡一再奉敕獎勵於是請添設一千戶所於石城北改固原千戶所為衛選指揮治之增兵備一員舉知州楊勉為僉事班師事聞加太監劉祥歲俸二十石升劉玉左都督項忠右都御史文升與王銳皆左副都御史余遷敘有差而任壽吳琮陳介論謫戍劉清馮傑坐誅成化五年二月也文升奉敕撫安余達親詣固原召諭耆老釋其驚疑奏復三年以安其心選壯丁千兵隨軍再官滿璹西人樂從自効誓死不敢復為變頃之漢中流民李鬍子倡妖言挾眾叛潼關軍余火蠍兒蒲城民王彪鑄山行劫文升悉捕滅之滅西固番族之不即命者三十餘曹虜牧河套文升築城堡募士授兵皆徙去臨洮鞏昌飢延綏早前後設法轉給芻粟飭茶法易番馬給軍中騎條陳時事若御戌策上嘉納之進提督甘涼寧夏二鎮軍務虜寇臨鞏文升逐之破擒其平章迭列孫於黑水口虜寇韋州深入至好水川文升破之湯羊嶺斬首二百餘大獲其馬牛羊名嶺曰得勝坡勒石書捷進平岷州俘其叛夷酋首然報賞薄久之始入為兵部右侍郎三品滿九載僅予二品祿成化十三年虜犯宣府命文升出飭遼東邊防胡繕城練士教五花營八陣圖使習為精兵而陳■〈金戊〉以右副都御史廵撫遼東輕易逮治將吏罰馬與芻馬價坐削諸將吏狎且怨文升歸言邊事十餘有諸禁廵撫罰將吏馬者■〈金戊〉遂以為隙先是海西兀者前衛指揮散赤哈上番書言開原驗放夷人管指揮者受其珍珠豹皮兵部檄■〈金戊〉案驗■〈金戊〉招散赤哈來廣寧面折散赤哈率所部欲繇撫順關進既而阻之散赤哈大怒折箭誓恨復歸海西道過建州而建州夷若朵顏三衛女直人故我屬夷也正統巳巳之變海西野人女直之有名者率死於也先之亂永樂中授官賜璽書皆失之其子孫無所證以請襲歲入貢第名曰捨入貢數被裁宴賞皆薄以是久怨先是成化初東建州都督董山等乘是以動海西擁眾入寇朝命總兵官趙輔左都御史李秉往討擒系山董山降逮赴京師予之歸復桀驁如故輔秉奏誅之黨與皆安置之閩廣建州三衛女直人念報董山之誅有日矣至是則留散赤哈聚兵數千騎大掠鳳集諸堡■〈金戊〉集兵拒之則去獨近塞也僧格等十八族皆土著虜方入貢走之撫順所白■〈金戊〉■〈金戊〉方欲自解與副總兵韓斌謀置也僧格獄中捶殺之掩屠其族殆盡更奏搗巢請議剿撫上遣太監懷恩覃昌等召兵部尚書餘子俊侍郎張鵬與文升入內閣議皆言虜有貢使掩屠其家何以為中國恩或言酬之用大官以消其怨文升曰宋以李繼遷為京官遂致西夏之患夷人野心大官未足消怨也懷恩曰然則撫之乎撫之以大臣皆曰善懷恩入白上上使文升及大通事升往通事王英者言於太監汪直曰公往撫大功也直年少喜事自言上不得往則示意文升文升謝絕之遂疾馳及也僧格之貢使於途且至先縱一二人歸使諭以朝廷德意諸被屠家累累皆來文升慰之好語給以牛布而海西與三衛亦皆來文升察其意不盡實移文總兵劉信若副韓斌率所部伏待之俄果入寇斬其二百餘人生擒數十人鹵駝馬稱是於是其都督產察等率眾歸命文升譯審其諸舍人失官者使襲如故諸夷皆感激王英謂汪直曰馬公言撫夷矣何又入寇也直復自言上往許之至開原文升所撫夷來見直不納則皆忿乃請文升還撫定之文升語直夷既撫矣皆公功公今與我同歸直欣然許焉顧陳■〈金戊〉見直卑諂盛供帳而文昇平伉無所讓直殊銜之即陳■〈金戊〉亦以前隙思中文升也亡何兵部坐信斌失機信斌賂直求復官直許之兵部欲即訊信斌念直在未發會直有事河南遂求訊之直還怒甚適有上疏技斌者直遂請同定西侯蔣琬刑部尚書林聦往勘比還信斌獄皆解有言文升禁不與建州夷農器故建州夷虜反覆直以密奏上下文升獄謫戍四川重慶衛天下聞而冤之汪直則偕陳■〈金戊〉大發兵破諸屬夷然未久皆敗直敗詔文升復官致仕二十年起左副都御史撫遼東東人皆喜文升益禁戢中貴人總兵毋得為朘削亡何進右都御史緫督漕運兼廵撫鳳陽等處其地旱預備之歲侵無流莩者召拜兵部尚書上幸方士李孜省而文升時時言孜省於朝孜省恨中旨調南京兵部尚書參贊機務孝宗即位召改都察院左都御史丁繼母憂奪情視事頃之加太子太保皇太子出閣加少保太子太傅清寧宮成賜蟒衣白金官其子琇錦衣百戶其冬特命提督十二團營兵馬掌院事如故尋復為兵部尚書久之加少保文升在位數年則有經理哈密事哈密忠順王者故元遺孽也其先脫脫來歸文皇帝文皇帝封之忠順王使居哈密以通西域王位重兵弱而土魯番者近哈密最盛強忠順王孛羅帖木兒死王母弩溫荅力守國土魯番酋鎖壇阿力鹵之以去並奪明故所賜王印成化中鎖壇阿力死甘肅守臣閒立王母之甥罕慎而鎖壇阿力之子黑麻誘而殺之以自求王文升不許請切責阿黑麻阿黑麻懼以王印來歸時王母巳死矣文升念哈密弱非得壯王莫填之訪得元人遺孽陜巴者請送居哈密為王乃土魯番復劫陜巴及王印去大學士丘浚請文升策文升曰西域賈胡不善騎射牟利是急自古未有為中國大患者徐當靖之因自請往朝議北虜匪茹非文升本兵莫仗乃使兵部右侍郎張海都督緱謙往經畧海謙以朝廷所賜阿黑麻敕書使人往諭阿黑麻久不報文升請安置其貢使四十餘人於兩廣福建閉嘉峪關禁斷西域諸夷使諸夷歸怨阿黑麻以孤其勢而阿黑麻益橫曰且領夷兵萬人攻肅蹂甘報至朝中殊恐文升言此虛聲也土魯番至哈密十數程中經黑風川俱無水草哈密至苦峪又無水草者數程我整兵以俟比至肅縱奇兵擊之以逸待勞不返矣亡何阿黑麻復據哈密文升請用漢陳湯故事使人至彼襲斬之肅州撫夷指揮楊翥者熟知哈密道有計策文升召與計使副總兵彭清繇快捷方式急襲之而廵撫都御史許進與清偕往為所覺皆徙去然猶獲追剿之阿黑麻以是復遣使入貢以王印來歸且求其使人之安置兩廣福建閒者文升謂阿黑麻名畏威悔禍故多詐端請令齎王印俟令甘州然後取我所安置使人付之遂復護陝巴還入哈密自是黑樓國諸夷聞風來貢文升在兵部疏陳時事多侵貴幸嚴核六軍諸挍斥其貪黠選愞者以是有怨家夜射矢警文失門又飛書證其過射入東長安門內上令錦衣嚴訪給騎士十二衛之出入文升所策北虜南夷宜征宜撫遣將遣使悉中機會吏部缺尚書朝推文升給事中言兵部非文升不可乃用倪岳特加文升少傅岳卒文升竟為吏部尚書進少師兼太子太師會當考察京官上召文升精心受事是時文升年且八十矣吏科給事中吳蕣言文升子與都御史戴珊妻妾比皆以贓敗雖或以為或以為謗顧二臣陰妻縱子在平時不可以考察戶科給事中王蓋言文升老聵少子納賄司屬作弊俱不能知珊縱容螟蛉溺愛牝雞挾私狥囑人望巳去文升珊各自劾乞休上慰留之御史馮允中等言文升珊歷事累朝清謹素孚言官雖許風聞顧事未有實可因口語遽廢明幽上下蕣蓋獄令文升珊無辭避於是文升珊奏蕣蓋素行不謹恐考察見黜故先劾臣預扺且其不謹實跡皆有案籍臣今黜之彼召報復不黜即避嫌不公有貝上委伏乞聖明裁示上命驗籍以聞既上上以蕣惡尤甚命落職為民蓋冠帶閒住滿九載考加少師兼太子太師送升立朝與王恕同時所論天下事知無不言非盡必其官下職掌者恕直而剴文升練而詳天下傳誦焉其它杜塞權幸補捄時弊無所避顧朝廷大議常待文升乃決文升在吏部都察院言吏部銓注百官故事先具闕本次具選本引瘈明朝廷欽選也今闕本不具矣闕本不具何據銓其人為某官也當依故事釐正以尊朝廷之骿又言高皇帝開科取士一本經術惟進士科最重又謂將來用人皆出京官尤所加意故初仕之時且令試職一年後考核堪用者與實授不者量材調用蓋作養造就至意不知何年廢此舊章今南北二京惟諸道御史初除試職六部主事大理太常寺評事博士六科給事中行人中書舍人俱不經試就與實授所以在京進士諸得官庂後莫肯究窮政務考閱古今涵養德性端正心術一遇用人之時輒有乏才之嘆及升擢外任多至不稱升雖愈驟退亦愈速治道未隆職此之故請部署諸官一如舊制及御史事例舉行又言今之守令繇進士舉人出身往往得人從監生除授者鮮能稱職揆厥所自蓋監生坐監並在吏部聽選通前二十餘年方得出身除授之時巳五十上下氣衰志餒所以惟務貪贓之計罔有治民之心吏部雖有黜退之例都察院廵按御史按察司雖有拏問之嚴然今日黜退固為老耄貪婪後來除授又是此輩且或闒茸甚於前人臣謂賢才之盛未有過進士者也進士除授外任今人皆不樂為顧設科所以求賢求賢所以為民以年幼進士初任守令使其民情世故無不練達他日或居藩臬或補內任輔世養民有餘裕矣蓋其言之有關政體吏治者他日其本州島缺守文升用例貢李邦彥為之人皆駭異及治州嚴明廉干其州同知某者以主事謫州判某者以御史謫皆唯唯聽從出其下州以大治人始服文升精於用人武宗即位文升居位久其左侍郎焦芳文升鄉人也而覬之會熊繡為兵部左侍郎推繡兩廣繡怏怏不欲行流言聞於鄉人御史何天衢因劾奏文升私其鄉人王鯨之為同知者與其壻崔志學又多除部官失覺察文升力言臣於先朝累乞致仕先帝不許今歷官五十六年年八十有一老矣乞賜臣歸報許賜敕給驛予月米歲夫而焦芳代文升歸三年焦芳構於劉瑾用小怏削文升官秩子琇調守御本州島文升尋卒年八十五瑾誅贈太傅諡端肅予祭葬嘉靖初贈特進左柱國太師文升介特寡言笑舉止嚴重修髯偉貌望之知為異人立朝五十餘年屢起屢礩不改平生平生善攝少疾卒前數日州西大劉山忽崩其日天鼓鳴異日裡人自葉歸遇文升蟒衣玉帶騶從甚盛自北而南若出師狀 
　　郎曰馬文升蓋有西征石城撫安東夷興復哈密三記雲孔子作春秋書齊人歸田不自功也予考國史石城之徵以歸項忠無一語及文升何哉興復哈密許進撰平番始末自敘勞苦而文升乃言守臣貪功坐令其酋長得遁去閫內閫外予不知孰是君子不自功君子亦自功乎其知無不言能無不為至今稱名臣無閒辭也 
　　○劉大夏 
　　劉大夏字時雍其先東平州人有寶者宋南渡為都統制從岳飛岳鄂閒飛死棄官居華容父仁宅起家瑞昌知縣選授御史出為廣西按察副使瑞昌山中有新附流民邏人索賂不得誣民反上司治兵征之使仁宅前行至谷口民喜出自辨仁宅身保之遂免於兵副使廣西時以郄土酋黃竑金擒治其二子後為所陷坐失官大夏天順中舉鄉試第一連舉進士選庶吉士自負文武長材以張皇六師為任同時摛藻之士每竊笑之成化初當撤館自請試吏授兵部職方司主事累轉職方司郎中凡武職諸弊端事涉欺罔者建白振刷亡遺力酬應旁午悉中窾會奏疏書牘口占授吏不須屬草邊警狎至尚書必問劉郎作何處分也安南國王黎灝破侵佔成地西略諸士夷敗於老撾汪直生事開邊欲乘閒取之以中旨索永樂中調軍下安南數大夏故匿其籍尚書餘子俊往來責取笞大夏吏大夏若弗聞也者而從容力沮之朝鮮貢使為建州虜邀劫請改道從鴨綠江扺前屯以入山海關下兵部議將從之大夏曰朝鮮入貢道自鴉骨關繇遼陽紆廣寧過前屯徑三四大鎮而後至山海者此祖宗微意使外夷不易窺中國也雖道之捷回宜從舊子俊深服其言大夏旦入署恆見一婦人攜少男衣青布衣候籍役久不見籍則其子布衣巳失之問知為故勇士妻攜子求替司籍同官稽慢不理舉衣囑吏矣大夏責史還之為婦籍役婦感泣還祀大夏其舍而中官阿九者其兄某為京衛經歷坐事被笞會旱憲宗方齋禱阿九從旁譖曰陛下慈悲奈羣臣不體聖意何即如兵部郎中齋而淫笞人經歷某亦誣上奏憲宗大怒捕系詔獄使中貴尚明緝大夏私事明分遣較無所得笞之較泣曰小人緝外皆雲劉郎中何所得瑕疵或恭其物向勇士妻籍役之易有賄乎較往餂勇士妻妻曰不費一錢也囚具言其事領入舍舍祀大夏主較驚嘆走還白會太監懷恩亦力捄憲宗杖大夏二十還職如故而有一中官知大夏者欲薦為兵部右侍郎大夏巽謝中官即求補外轉福建參政以母喪去孝宗初服闋還朝詔大臣各舉可都御史者戶部尚書敏薦大夏大夏時巳見二毛不飾冠履往謁銓司銓司咸日笑老亦堪都御史耶良久擢廣東右布政使廣西田州泗城官族弄官大夏往譬之悉服從廣中山寇亂與按察使陶魯領兵平之下生擒令令至者必集召其土人辨識非親族陷賊者乃坐大夏時時從陳獻章游與泛舟門見陶魯作大忠祠祀宋文天祥張世傑陸秀夫三臣者嘆曰慈元楊太后同是死宋陵丬帚又蕭然弗恊義起即因慈元殿為以祀太后遷浙江左布政使六年河決張秋治河侍郎陳政卒下詔求通古今識地勢有巧思可久任者廷推無過大夏進右副都御史與太監興平江伯銳塞決隙賜名安平鎮踰年論功加左副都御史視院事尋改戶部右侍郎輚左侍郎值虜寇雲中命兼左僉都御史往理兵餉往時納芻糧必千石則中貴子弟爭為市轉賣邊人以牟大利且亦腐敗不可勾稽大夏至立市法令米十石芻百朿皆得告納於是芻糧家無多寡盡得輸中貴子弟即欲糴無從邊人以為利亡何移疾致仕屏居東山之麓築竹室出入乘驢駒牝馬作壽藏自銘焉大夏蒞官所至不自矜重事當行不先泄未可者下僚吏用尺書不以移文故其僚佐莫不盡心至接引士類片長寸善自謂不及雖強悍權貴夷然亦得其愛慕憫俗憂時形於詞事關國家內斷不易外為周旋故天下之望歸焉居三年即家拜左都御史緫督兩廣軍務攜二僮豎之官廣人大歡喜一歲召為兵部尚書兼攝提督軍務時上方注意太平裁抑奄寺搜剔宂蠧大夏承上指行之數與劉健謝遷李東陽都御史戴珊被召對而與珊尤頻上語久來城日高猶未下殿天下忻忻望治焉光祿寺自成化以來內臣猥多湯飯煩費刲殺生口莫可筭數常供不足賒借之累下及閭閻大夏以上意請裁損之歲減費可八十萬上命修清寧宮中官言上下兵部役卒萬餘大夏奏減十之五中官言上曰大夏不急宮工上命內閣調旨切責內臣以告閣臣劉健曰劉大夏無事時猶求退也責之即迫切去矣此時何人可代孝宗忻然納焉上欲宿兵京輔左右肘腋以重王畿大夏緣上意使保定兩班操軍皆回衛團操其處復清騰驤四衛勇士之濫籍歲貢宮府費數百萬而內豎無所得私役軍一日造飛語帖宮門孝宗曰此地非外人可至必□輩忿大夏謗傷之也自是有召對上舉目四視內侍皆卻立數丈許但注首竊竊聽一日旦語至午大夏跪不能興上曰劉尚書老矣而忘起之使太監李榮掖之出榮且掖且語曰吾儕無狀望老先生上前寬之也大夏曰上天性明悟政事外某未嘗敢輕毀譽人也抑上亦言老太監贊某上前自料蹤跡疏遠何老太監念之之深也榮曰公當朝大臣第一榮雖小人敢蔽賢耶壽寧侯請以某人為邊緫兵上使李榮口語大夏榮對曰劉尚書有旨傳奉且執奏奴輩得口語之耶他日朝退授大夏札子則朱書其人姓名大夏退語同列曰是人不稱當別舉上竟內批用之既僨事上召大夏曰前所用人非朕得巳今悔矣大夏朝上望不見其班意欲召遂巳明日諭曰昨欲召卿卿不班吾恐御史糺抑同官之中有忌者矣蓋是時劉健為內閣首臣馬文升以師臣長吏部皆篤老上獨頻召大夏珊不無望偏聽雲凡上所諮詢大夏與大夏所以稱上意者語具孝皇記孝皇方欲與二三大臣講求天下之故遐想帝王之盛亡何賓天矣大夏臨慟不能興武宗即位大夏條陳十許事皆剴切有詔施行而上方少從左右狎游時戴珊巳卒大夏與馬文升相繼乞骸詔進光祿大夫太子太保賜璽書乘遽續廩給扶瀕行賜白金彩幣寶鏹李夢陽為東山草堂歌送之跌宕悲壯天下傳焉初諸內豎望大夏弘治時事也故勇士將軍久緣先帝意裁省一日入侍少內豎故激上曰劉尚書翦朝廷爪牙矣上怒太監寧瑾叩首曰此先萬歲意不關劉尚書上罷而先帝與大夏論諸臣才不愜劉宇焉宇憾大夏不為地大夏去與焦芳譖於劉瑾曰劉君家富搜其貲可當邊費十二劉瑾坐大夏先妄薦雍泰罰贖米二百石未慊也會廣西土帥岑猛先時據田州猛平設流官以岑湖為知府湖畏猛尚在淹留不至及其至則猛復據田州叛瑾令逮湖至京考訊湖訟冤謂激猛者繇鎮守太監韋經總兵官毛銳廵撫都御史潘蕃經復訟冤謂繇大夏瑾矯旨俱逮捕之官較至華容大夏方鋤菜園中較曰孰為劉尚書宅者大夏指其竹屋曰汝欲捕之耶即偕入即入就捕乃故鋤菜者也大夏以鮝菜食官較持數百錢騎小頭口與往較驚曰相公何簡易若是大夏曰此甚易事即杖死十餘錢買席可褁矣至則下廷鞫欲坐以死罪都御史屠滽曰劉尚書不得死比瑾嫚罵亦不得戍耶瑾巳詗知大夏誠貧李東陽又從中婉解乃比守御官撫馭無方致所部軍人反叛律與蕃俱謫戍銳革其太子太傅銜罰祿米五石太夏戍所得貴州之清平衛芳宇復曰善適便其過家瑾改肅州焉命下覓載驢車都城觀者如堵所在焚香罷市父老泣弟攜筐饁饋餉之既至上伍如軍人軍帥驚問曰軍當逐操耳軍帥跪曰相公請返舍毋勞因復作壽藏為終計初大夏就逮時四方知舊欲鳩賂以解大夏固辭即死累一身耳賂以解累平生矣既至肅乃有故所舉武帥二人齎金助皆力郄之曰語不云乎及其老也戒之在得居二年宗室反者寘鐇平得赦歸又二年瑾誅以原官致仕初大夏故不為孫子求恩他日有大臣乞蔭敘者言官言大夏官至一品猶恥而不求今當舉以媿之及之戍人曰公不挈孫子從乎曰乎大仕而無以庇之好累之耶大夏有外孫孫繼芳仕提學副使一日詣東山草堂大夏與論平生繼芳曰公全節完名庶幾終始大夏曰古人蓋棺事定今一日在世尚憂未了因言晏子身沒家無餘財我死更何似繼芳曰公孫子皆力田謀食公必欲其餓死耶吳廷舉曰憂民如有病見客似無官劉公足當之陳獻章曰劉公守身如女愛民奴子母論當世古人不多也士大夫無知不知皆稱大夏東山先生天下以其存亡為重輕雖外夷亦聞慕居數年卒籌八十一予祭葬特進太保諡忠宣 
　　郎曰鬼神之事誠亦有之予見華客人言天順會場之火若有三神人推劉公出之棘牆之外公方裸踰牆出若有神人與之衣其後先報以吉大事劉公卒用至大官抑夫神之所助者德也三神人者華谷東山之神劉公今子孫蕃衍盛於詩書家歲遞祀三華容神雲 
　　○戴珊 
　　戴珊字廷珍浮梁人父冔舉鄉貢為順德嘉興慈谿訓導擢嘉興教授 【 冔在官以身為教意識所到輒抗言高論不嫌越職杭湖諸府漕倉去河遠徙之嘉興吏胥時被繡乘馬觀海諸衛進表箋多不如制皆奏禁之有民坐豪當籍都御史咨冔素嫉其人顧力解之一提學官以喪去朝議將起復執政者語及冔曰風化所系恐無以示諸生事遂寢冔有兄日弁仕布政司參議次子璨順慶同知珊其季也】 珊舉天順八年進士成化二年擢監察御史久之奉敕督南畿學政正身先教常占器識於文藝之中升陝西按察副使仍專督學珊學政如南畿而居陝日久待士益親士亦愛慕之升浙江按察使令尚清簡人稱足繼軒輗之後踰二年進福建右布政使尋輚左終任不持閩中一物弘治初吏部尚書王恕薦升右副都御史撫治鄖陽先是蜀賊野王剛嘯聚不逞劫掠夔州新寧往來東鄉大寧大昌諸縣轉入湖廣竹山竹溪據陝西漢中金州平利西鄉諸郡邑凡於年守臣畏罪莫敢發珊請令四川湖陝三省調兵誅之賊聞風潰珊以湖兵深入其巢誅其首惡餘黨千人擒而縱之其事遂定四年召入刑部右侍郎與尚書何喬新彭韶為僚同德協心敬慎繇獄一時稱人望焉久之轉左九年遷南京刑部尚書十三年召改左都御史掌院事孝宗親鞫大獄諸司震悚珊從容應對上知珊清慎廷宣面問恆移晷刻珊疾求退前後六上優詔勉留命醫賜食閒有慰諭若家人父子珊感泣上亦為之動容既不得命遣拏先歸私懇劉大夏力言上前而上固留之珊益感泣武宗即位不敢輒言去疾再作竟不起贈太子太保諡恭簡珊和粹洞達意常近厚中實耿耿守法奉公有請遏者不拒之顧無所撓入仕四十餘年家無餘貲公退焚香讀書而其一意職守簿書之細必極精核削章治牘辰入酉出至老不衰敡歷中外所至有聲於督學尤着 
　　郎曰臣讀弘治閒事令人恨不當其時君臣魚水河謂盛矣若是而不思佐明主則非人也伊尹曰吾豈若於吾身親見其謂是歟
