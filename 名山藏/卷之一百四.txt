
●名山藏卷之一百四
　　晉江何喬遠　譔 
　　方外記（下） 
　　◆方外記（下） 
　　真人 
　　道士 
　　僧 
　　○真人 
　　張真人世家 
　　△張真人世家 
　　貴溪龍虎山道士張氏漢留侯後也自留侯九傳為道陵建武中自江洲命棄官入山修道道成出三五斬邪雌雄劍二陽武都功印一授其子衡使世世相傳乃乘雲上升壽百二十又三唐天寶中冊贈漢天師宋元皆尊其道官其孫子入明而有正常者天師四十二代孫也歲辛丑高皇帝耴江西正常遣使上箋陳天命之符乙巳朝京師上召見之瞳樞電轉法貌昂然上曰真天師苗裔也既即位正常入見高帝曰天豈有師也授正一嗣教護國闡祖通誠崇道宏德大真人領道教事給銀印視正二品設贊教掌書等官為玄幕之佐於是天師稱真人矣陛辭還上從容謂曰卿家世與孔子並傳卿宜體之清靜無為輔予至治賜白金十五鎰二年三月上將通誠天帝特召人朝上致齋三日御袞冕服親署御名於章敕太常設樂手授正常章禮成錫金幣宴文樓群弟子饗別館賞賚有差明年封贈其父母是秋上復召見問鬼神情狀更給掌天下道教事之誥以寵之四年復召至京弟子鄧仲修為輔行賜食禁中 【 仲修臨川入入上清宮為道士探規中天根之穴及抽添沐浴之候精進遵行忽遇異人仙岩石上出青囊靈書授以縱閉陰陽麾斥鬼物之法又從隱者金志陽傳性命之說龍虎大丹之秘洪正四年秋上召正常伸修輔行五年復詔山書征有道之士六人仲修與焉未幾留主祈榮事會天不兩京尹請仲修禱之仲修入室疑神雷雨隨至上悅賜之金與仲修同時者有傳若霖上游苑中冬氣如春命伸修與若霖賦詩奏上悅和之】 九年上將以明年秋有事海岳諸神遣使召忽先期至命柬清修弟子明年與偕來既至賜燕及金法衣玉圭佩法器之屬十年率弟子入覲宴午門樓上舉爵命釂遂敕代祠嵩山既事卒子宇初是為四十三代天師嘗侍正常於天心水月樓覩雲霧西北起中有金扉洞開五色晃耀護衛天神鎧仗森列之祥洪武十二年入朝上諦視之笑曰絕類乃翁明年授正一嗣教道合無為闡祖光范大真人十五年召赴闕命建玉籙大齋於紫金山十八年命禱雨神樂觀隨應永樂元年命陪祀天壇五年命編修道教書明年命就朝天宮建薦揚玉籙大齋有慶雲覆壇鸞鶴交舞之瑞賜敕嘉獎七年命傳延禧法籙建延禧大齋五壇咸有瑞應厚賜還山其冬手敕俾尋訪僊人張三丰明年復以命之一日以印劍授其弟宇清書頌而逝永樂九年授宇清正一嗣教清虛沖素光祖演道大真人是為四十四代天師十二年命使詣山就太上清宮建金籙大齋七日井龍見瑞十七年命治浙江潮患書鐵符戒弟子往投水水退遣使獎賚十九年召命修玉籙大齋休徵尤顆宣德中加封正一嗣教清虛沖素光祖演道崇謙守靜洞玄大真人卒而正常嫡孫懋丞嗣是為四十五代天師嘗經山澤或謂垂木前障請從閒道懋丞曰行不繇徑頃之至烈風拔樹矣游華葢山祥光夜現天燈星布洪武中隨父入朝授正一嗣教崇修至道葆素演法真人正統初敕建天師府於朝天宮內東北隅懋丞通儒經敏慧能文善書四十六代天師者元吉懋丞嫡孫也自正統至成化累加正一嗣教體玄崇默悟法通真闡道弘化輔德佑聖妙應大真人元吉檄雷磔妖有法力然為人淫暴貪恣屢殺人人以四十餘莫敢問也久而惡行滋甚成化五年其族人留煥奏聞命官勘實械送京師刑部尚書陸瑜當元吉凌遲處死其妻子當流其黨當斬絞因言元吉先世無功於國無補於民宜絕其蔭封籍族屬徭役之無令印行符籙誣惑斯世並毀其府第革所設管勾都目諸人上如擬論死禁絕印行符籙犯者用重典然符籙卒不廢元吉亦竟山獄嗣者玄慶為四十七代天師博學能文長詩畫成化中授正一嗣教保和養素繼祖守道大真人弘治三年夏雷擊謹身殿柱建祈謝醮於欽安殿惑天花慶靄之祥九年朝廷遣中官齎敕俾建保民大醮於太上清宮群鶴舞空卿雲凝葢嗣者彥頨為四十八代天師弘治中誥授正一嗣教致虛沖靜承先弘化真人正德元年入賀上召問卿祖非神仙平仙還可見亦可學否對曰如臣學為神仙者爾顧何足道臣聞堯舜至今存然則可學亦可見願陛下慕之仿之五年車駕南狩或言牛首山後湖各有妖召赴行在除之果見二妖磔死上悅敕扈駕還京嘉靖改元入賀上賜問以清心寡欲對二年加封正一嗣教懷玄抱素守默葆光履和致虛沖靜承先弘化大真人復賜加封敕書十六年禱雪內庭有應賜金冠至帶蟒衣銀幣明年命建金籙大齋於內皇壇白鶴繞壇卿雲捧日賞賚有加既還山上遣行人持詔召之稱卿不名宅毀為作治給事中黃臣諌曰昔者欒巴郭憲噀酒止火彥頨宅毀陛下又安用治之上不從彥頨卒詔如列侯例錫恤典四十九代天師永緒世宗所命名也嘉靖二十八年誥授正一嗣教守玄養素遵范崇道大真人嘉靖末年以荒淫死無子隆慶初言官言張氏惡得比孔聖張氏之裔惡得與孔聖公並封永緒荒夭人非真矣死而無嗣支屬必有請封者乞革去正一秉教等號不許世襲如從寬典止請以提點住持奉祀廵撫江西都御史任士憑亦以為言詔革真人名號以裔國祥襲提點 
　　右真人 
　　○道士 
　　周玄真 
　　俞震齋　黃天玄 
　　劉佛子 
　　簡雲顛 
　　張皮雀 
　　田光宗 
　　周玄真　　俞震齋黃天玄同傳　　劉佛子　　簡雲顛　　張皮雀　　田光宗 
　　△周玄真 
　　周玄真初出居嘉禾紫虛觀從李拱瑞為道士拱瑞南谷杜真人高第也授玄真劾召鬼神之術能呪妖狐驅蛇鬼尋受靈寶大法於曹桂孫霅州人步宗浩得呼雲役雨術於莫沾乙玄真復從宗浩受之自是雨暘弗若郡縣請禱輒有奇應 【 沾乙湖州人生宋寶慶丙戍從事禪觀脅不沾席者數年已自號月鼎入青城山丈人觀見徐無極受五雷法又聞南豐有鄒錢璧者得王侍宸斬勘雷書秘不傳亟往求委身童隸事之會鄒病革將遣去月鼎拜且泣具實告鄒驚嘆即出書相授於是月鼎名雷雨破鬼□動與天合雖嬉笑怒罵皆若有神物從之者元世祖召掌道教事以老辭歸益放於酒醉輒白眼望天陰颷修修起衣袖間嘗與客飲酒湖赤日如火客請假片雲覆之月鼎笑拾果殼浮觴面頃之雲自湖畔起翳於日下他日寓蕃厘觀道士中秋會飲觴既舉雲蔽日久不解道士請月鼎坐筵並月鼎以手指空雲散如洗人疾疢來告急或出蟹中黃篆符與之或摘草木葉噓氣授往無不立愈者一日屬其徒王繼華示以化期及期暝目而坐繼華問身後事搖手語曰俟五事備可也夜將半風雲雷電雨交作索筆書偈洎然而逝繼華得月鼎術以授張善淵善淵授步宗浩宗浩授周玄真而玄真尤號偉特】 洪武元年京師早夏五月至於秋七月李善長迎玄真至其日唐寅設雷壇治城山朱書鐵符投楊子江中波濤遽興玄真夜半斗下存神窈冥電繞達旦辛卯握劍上壇召風師霆伯誓之俄陰雨翻貧大風拔木玄真曰未也明辰當再沾足至期黑蛇蜿蜒見西方迨午始霽居二年上召見武樓從容賜坐訪雷霆所以神之故對曰天地間陰陽二氣而已因其運轉故有神神與人合者也雷非人無以知雷之天人非雷無以知人之天天人相孚本同一理上悅玄真不獨其術也事父母至孝雲 
　　△俞震齋　黃天玄 
　　俞震齋沙人秘傳符籙精五雷祈禱術同時有黃天玄者住持宜福觀亦能此術洪武二十年閩中大旱藩司召二人祈雨既至分東西立壇分書朱墨二符私約曰吾二人雨當如其符色乃以書符朱墨二硯分投水缸中須臾雨至一壇水黑一壇水紅時並異之俞晚居其里之三官堂一日有老媼來見曰某山毋龍也行雨失律天公震怒刧在日午望法官相捄俞曰能幻形小之乎媼作蜒蜒俞耴投盂中覆以令牌端坐俟之須臾暴雷雨擊至數遍過午乃息俞曰去矣龍出仍化為媼拜謝曰他日法官祈雨媼當効力於是每三年輒來一朝歲六月初旬有暴風疾雨繇南而北人曰龍姑朝俞雲 
　　△劉佛子 
　　劉佛子臨高蠶村人幼學善壯不置室每春播種日即絕粒茹菜菓候成熟乃食年四十餘買耶村廣福堂後修煉悟道嘗着屐攀椰樹至其巔倒首先下以劍指樹其實自墜洪武中積薪坐焚里人藏其餘燼災禱輒應 
　　△簡雲顛 
　　簡雲顛不知何許人寓廣州狀若風狂善號召風雷驅役百鬼與人游蒲澗病日色太炎曰卿無苦吾能今雷師張傘即瞑目為呼使狀須臾陰雲如葆凝坐上四外日光如故鄉人請禱雨則為壇箕踞其上書符篆焚之有頃陰雲蔽日雷電而雨人或謂曰何以贈我則曰贈君以雷公因以指畫掌使緊握曰望某方放之如其言雷轟轟然有女病魅視之曰老作崇昨一番蠻侮我當令此奴捉之即呼叱四指須臾一番人擁陰颷踰垣入手一巨大三尺鏗然墮地昏什久之始能視其語侏■〈亻離〉不可曉簡大笑斥之去而死魅絕 
　　△張皮雀 
　　張皮雀一名道修吳人體貌瓌異舉動無常師顛道士傳其術宣德中常州大旱巨室重邀設壇請祈顧未甚知敬奉也霆折大樹■〈蓻上火下〉其廩燼焉晝晦曀龍見雨大注入咸股慄崑山復旱昆令來請則敬奉矣期以三日雨果然人有疾者為噓氣治之即厲瘧覺有以火逐之者應時愈適過叢祠眾方鼓舞祠神敬甚皮雀嘻笑向之祼溺而去神下教言彼張道成不敢較也嘗髽而披紵絮服裝奇詭而丰姿映徹數人其所捕鬼物攜之行聲如兒所戲雀故以名無疾而逝後復有見者雲其解化顛道士者胡道安吳江人受青城太乙真文及斬勘術召呼風雷佚頃間時時佯狂惟所之故名顛道士 
　　△田光宗 
　　田光宗武當山道士初出家苦齋自厲不火食者三年人號之曰曰齋每中夜詣三天門禮斗無論風雨大寒暑巳游衡岳歷江右久之還武當嘗三遇張三手仙人云其寓衡州有林別駕者署郡事郡有五顯神祠別駕移置他所未幾宅中怪見磚礫晝擊刀火夜飛林大駭愕知光宗有道術廷使禳治光宗曰請諦其狀乃靜坐堂中竟夜明日語林曰此崇公夫人招之耳林問故光宗曰公夫人受某賂六百金因此有冤死者神挾之為禍耳幸非公意造猶可解乃令林夫婦囚服詣堂伏地出所賂金引罪道人先切責林不能簡括亂獄戕民乃復責神不宜挾魍魎作孽遂移神故處妖患頓息嘉靖中西蜀馬宜泉下第南還偕翰林趙貞吉游武當兩人使人要光宗於蠟燭澗是早光宗忽語弟子當有二冠冕客相迎要者乃獨將趙命光宗曰嘻尚有孝廉不冠冕耶光宗至與馬趙止宿往複數百言其大旨在清淨無他秘語語罷自敘所歷曰某離此二十年以先師葬地未遷故復旋耳趙遂問曰鬼蔭之說誠有之耶曰有之趙嘆曰嗟乎先母窀穸遠在蜀天獨不得道人一視光宗曰咫尺爾但言向背既言光宗瞑目踰時曰得之矣具述其狀曰此亦隹地乃公發身又不在此趙大驚欲深叩之終笑不言遂別去又十二年馬有兄丞襄陽郡有事武當欲謁光宗行至三天門有黃冠迎問曰欲訪白齋耶人後山數日矣郡丞大駭我未言也黃冠乃先知彌山物色竟不可得 
　　右道士 
　　○僧 
　　懷信 
　　祖鐙 
　　梵琦 
　　曇噩 
　　寶金 
　　文康 
　　清遠 
　　宗泐 
　　來復 
　　永隆 
　　惺吉堅茂 
　　日瓦領 
　　順禪師 
　　呂海 
　　善啟 
　　覺曇 
　　回光 
　　祖覺 
　　智中 
　　懷　信　　祖　鐙　　梵　琦　　曇　噩　　寶　金　　文　康　　清　遠　　宗　泐　　來　復　　永　隆　　惺吉（堅茂）　　日瓦領　　順禪師　　呂　海　　善　啟　　覺　曇　　回　光　　祖　覺　　智中 
　　△懷信 
　　懷信字孚中俗姓姜奉化人持缽乞食進修精勤策勵法眾視寸陰若尺璧元末住持龍翔集慶寺明兵下金陵僧徒風散懷信獨結跏宴坐兵入滿前見其目不旁矚無不擲杖下拜太祖幸寺聽懷信說法稱善改龍翔為大天界寺居之告終前一日太祖方駐兵江陰正晝寢夢懷信服褐色禪袍來見上問師胡為乎來也對曰將西歸來告別太祖還聞遷化衣與夢中同色詔出內府泉幣助喪事命形家為卜藏舉龕之夕上親致奠送出都門外人謂身後之榮懷信有五會語錄行世與同時分坐者有覺初恩公壚鞴宏施烹凡鍜聖機鋒所觸扶颷奔霆四眾歸依如水赴海 
　　△祖鐙 
　　祖鐙字無盡族王氏四明人幼時見父好謙寫華嚴經五色舍利見筆端嘆曰般若之驗一至斯邪因求出家既受法於日溪泳公日溪升堂祖鐙曰生死事大無常迅速乞賜指示日溪曰十二時中密密參究忽然觸着卻來再問祖鐙抗聲曰無常迅速生死事大語未終日溪便喝祖鐙遽禮拜日溪曰見何道理便爾作禮祖鐙曰開口即錯日溪頷之服勒數載出參名德既歸隱於其州西之上雲峰縛草為庵虎狼蛇豕交跡戶外盡攝伏之日與其徒苦行自給影不出山者踰五十歲荊棘之區變為寶坊上雲之境於是為勝有以土田布施則辭曰佛祖乞食吾焉用此母年九十餘迎養山中眾以非沙門行曰世尊尚非切利天為母說經我何人斯敢忘所自 
　　△梵琦 
　　梵琦字楚石小字曇耀象山人姓朱氏元名僧也高帝既定天下念四海兵爭將帥民庶歿非命精爽無依非佛世尊不足度之洪武元年秋九月詔召江南大浮屠十餘人於蔣山禪寺作無遮之會升座說法以聳人天龍鬼之聽梵琦與其列竣事上悅二年春復用元年故事召至說法如初錫燕文樓下親承顧問暨還出內府白金賜之三年秋復至上以鬼神情狀幽微難測意遺經當有明文妙柬僧中通三藏說者為問梵琦以夢堂曇噩行中仁公等對皆應召至館之大天界寺既而援據經論成書將入奏忽示微疾索筆書偈泊然而化時方禁火葬上特命從其教茶毘之餘齒牙舌根數珠不壞設利羅粘綴遺骨累累如珠梵琦神觀精朗舉明正法嬉笑怒罵無非佛事所蒞之處黑白嚮慕如水歸壑縱橫自如內而燕齊秦楚外而日本高句麗咨決心要奔走座下得其片言裝潢襲藏不啻珙璧有六會語行世洪武中所召江南大浮屠則吳中大佑徑山之智及竹庵之清遠聖屋之元靜五台庂寶金開元之文康圓辨之智欣 
　　△曇噩 
　　曇噩字無夢慈谿王氏子也開山浙之瑞龍院日惟一食終夜凝坐達旦洪武三年征詣京師上老之放還山年八十九矣一旦無疾戒浴易衣出器物分遺叢林諸友命弟子曰三界空華如風捲菸六塵幻影如湯澆雪古今一性獨存吾將入聽吾偈曰吾有一物無頭無面要得分明涅盤後看言訖斂目坐逝曇噩修身廣顙文思泉湧持捲軸來求者積如朿筍當風日清美從容揮灑須臾皆盡長短精觕無不合作翰林學士承旨張翥曰噩師儀觀偉而重戒行嚴而潔文章簡而古禪海尊宿一人而巳 
　　△寶金 
　　寶金姓石干州永壽縣之名冑六歲依雲寂溫法師為弟子既薙落受具入西蜀晉雲山中師事海真禪師大領道要出參諸方憩峨眉山誓不粒食采啖松栢脅不沾席者三年自是入定或累日不起嘗趺坐大樹下溪水橫逸人意其溺死七日水退燕半如平時唯衣濕耳一日聽伐木聲通身汗下如雨嘆曰妙喜大悟十有八小悟無筭豈欺我哉未生前之事吾今日方知其真耳急往證海真海真嘆曰百餘年間參學有悟世豈無之能明大機用者寧復幾人無用和尚有雲無用當出三虎一彪一彪者豈非爾邪爾往朔方道大行也無用名守貴蓋寶金師雲先是寶金在定中見一山甚秀麗重樓傑閣金碧絢爛諸佛五十三菩薩行道其中有招寶金入曰此五台山秘槐岩也前身修道靈骨猶存爾何忘之既寤遂游五台山道逄蓬首女子身披五彩敝衣赤足一黑獒隨後寶金問子何之曰入山曰何為曰一切不為良久乃沒叩同行者皆弗見或為文殊化身雲寶金乃就山建靈鷲庵四方聞知不遠千里負餱糧來獻寶金悉儲之以食遊學之僧多至千餘人久之以應元順帝召居宣州敬亭山石岩寶金既有道行兼習天文太祖起兵時過宣州聞其名往訪之跌坐不起露刃臨之曰汝知有殺人將軍乎輒應曰亦知有不怖死和尚乎上異而謝之問以嚮導果決勝如其言天下既定召與無遮之會上欲用為僧官大理卿李仕魯言今天下學較未建儒風未振先獎異端非所以訓上怒仕魯乞歸遂賜仕魯死 【 仕魯濮州人聞婺人朱公遷得朱仲晦之傳遂從之游太祖識之洪武初詔求朱學者郡吏以仕魯應□迎謂曰吾求子久矣何至之晚也對曰臣聞君求臣未聞臣求君陛下方以武定天下而臣欲以文進故有待耳上稱善除黃州同知以治行召入為大理卿】 
　　△文康 
　　文康住持開善道場耽樂法乘見諸踐履念佛以乞食為事樹下一宿尚恐為情末法乃一切悖之嗜欲滋長於是着托盋之歌大槩勉人舍妄人真超乘證聖太祖欲建無遮大會致齋便閣問宋濂誰為高行僧濂以文康對因及托盋歌明日駕幸鐘山召索觀上悅歸而和歌以賜之 
　　△清遠 
　　清遠南昌魏氏子得傳於其舅氏全悟全悟者笑隱欣公元末名僧也清遠善文章多聞見人稱文中虎顧自謂曰佛叉世法不相違背吾餘力及之欲以光潤宗教耳洪武初召與無遮大會遂退居錢塘之梁渚問道者踵至八年召弟子善解屬以後事怡然而逝清遠軀分短小神宇超朗終身持誦金剛般若經元末避地匡廬悍兵來索金帛清遠瞑目訶之曰浮屠何有拔劍欲殺之清遠引頸就劍兵嘆息去 
　　△宗泐 
　　宗泐臨海人始生坐即跏趺人異之八歲從全悟學經藏過目成誦自是深入秘密兼通古文詞與僧來復齊稱歷游宛陵悅涇川水西之勝止焉高帝致天下高僧泐首應詔至主天界寺奉使西域帝喜之命與吳印蓄髮將授之官印蓄髮拜官泐竟不受 
　　△來復 
　　來復字見心豐城人當元亂而隱祝髮入縣之葺庵堂後避地會稽山中主慈谿定水院以不能見母作室院之東澗耴陳尊宿故事名為蒲庵以示思親之意後主鄞之天寧寺杭靈隱寺太祖聞而征之大會鐘山升座說法辭意剴至聞者警省來復憚源妙悟教部精探任道德為住持假文詞為遊戲其文濃麗演迤森嚴整暇詩清朗橫逸有塵外思一日召見賜膳上歌稱謝詩有金盤蘇合來殊域自慚無德誦陶唐之句太祖大怒曰詩用殊字謂我反朱耶朕德不陶唐也無而誦之慚自心耶來復玉筯雙垂圓寂丹墀之下 
　　△永隆 
　　永隆姑蘇施氏子刺指血書華嚴法華二經書時筆端出舍利燁然有光洪武二十五年大度僧眾四方沙彌給牒京師者三千餘人上試之經文多不習欲悉戮之永隆請焚身為諸僧請命許之至雨華台望闕再拜入龕索楮書偈耴瓣香書風調雨順四字語內臣曰煩為奏上遇旱以此祈雨秉炬自焚煙焰凌空異香撲人群鶴飛翔龕頂良久火余斂舍利無筭於是上宥三千餘人悉度之他日大旱上召僧錄司官迎永隆香至天禧寺祈雨三日為期入夜大雨上曰永隆雨也為御製落魄僧詩 
　　△惺吉堅茂 
　　惺吉堅茂西僧也南京雞鳴山在六朝時為北郊之岡岡下有坑塹凡誅戮者皆寘之俗呼萬人坑明興築都城包坑城內矣太祖建十王功臣等廟及雞鳴寺於岡之陽以為祀神演法之所復立國子監鎮壓之而舊時余魂滯魄往往結為黑氣氣觸人輒昏仆甚至殞命亡軀一日事聞太祖服儒服幸廣業堂試其事則妖怪寂然駕回復作於是思以神道治之遂敕使迎耴西番有道僧惺吉堅荗與七僧俱來選日結壇場具大石缽盂三貯蓄淨水菜飯三物諸僧登壇作法忽感天雨寶花之異壇場上下黑氣克塞聚散開合宛若趨向之狀供事人役氣翳其身惟露頂額耳似此者七晝夜始滅太祖嘉其神妙構西番殿飾黃金居之命光祿寺厚之日餼餼有餕留貯豆中不以食人諸僧旋繞誦呪皆化為水越數年還國 
　　△日瓦領 
　　日瓦領禪伯西僧也永樂五年四月朢日成祖與往靈谷寺觀向日塔影齋心默禱曰願祝如來大寶法王西天大善自在佛吉祥如意果鑒朕誠則示塔影一巳塔影見成祖又默祝願天下太平五榖豐登家給人足民不夭閼物無疵癘果遂朕心更示塔影一巳復見塔影二殺那之頃三塔畢見其色始若黃金在礦含輝未露俄若躍冶精光煜燁少焉如泥金布練豪芒紛敷若注若流綺窓彩欞黝堊丹碧燦然呈露至暮有五色圓光光中見二佛像及如來大寶法王西天大善自在佛像巳而復見寶公像拱立於前十七日成祖萬籌節也先一日復與往復默祝曰明日為朕初度若吉慶福祥則塔影更見又見塔影二一照壁一映地與前塔影連為七其色或黃或青流丹炫紫紺縓間施錦繡錯綜若琉璃映徹水晶洞明若琥珀光若珊瑚色若瑪瑙王車璖文彩晃耀若淵沉而珠朗若山輝而玉潤若丹砂聚鼎若空青出穴若鳳羽陸離若龍章焱灼若霓族孔葢之飄搖金支翠旗之掩映若景星慶雲之炳煥紫芝瑤草之斕斑若陽燧之迎太陽方諸之透明水若日出而霞彩麗若雨霽而虹光吐若岩空而電影掣至於鈴索振搖寶輪層迭溜瓦鱗麟闌檻縱橫玲瓏踈透一一可數人行走舞蹈若所服顏色若鳥雀衝過樹動花飛悉見光中而天花雨虛悠楊交舞十七日花徧下大者如杯小者如錢東西兩廡又見塔影十光輝照燭如前勝妙十八日復往景大勝前有彩雲五色輪囷煥衍低翔徘徊乍舒乍斂變化萬狀不可殫述塔心腹見塔影一巳而青篁綠樹之影紛然畢呈塔殿上所制七生丸異香芬馥克達遠近至暮留師居寺觀之十九之朝師報塔影第一層見如來大寶法王西天大善自在佛像三羅漢像六環六左右第二層見紅色觀音像一左右菩薩像四侍立拱手捧香花供養有圓光五色覆塔上寶葢垂蔭瓔珞葳甤上大悅曰物影一而巳塔見多影佛道僧法於斯為勝命圖與師使歸而言之國人 
　　△順禪師 
　　順禪師長安人俗姓弓洪武初來五台普光禪寺師無念德公嘗夜中見自在身在文殊會中聞種種偈頌後雲遊名山還止五台永樂初跏跌而逝茶毘後有舍利及有語錄傳世 
　　△呂海 
　　呂海太原人參徹半藏禪師深契要旨博涉群經皆極其奧與洪連羲金譚道人呼為海金蓮三高士戒律精嚴屢有靈異歲旱禱雨輒應隱崛山圍山刺血書五大部經一百十三卷較正華嚴合論五台清涼傳本宗二百問皆是手書永樂中召入京師修大藏經授太原府都綱年八十餘一日沐浴更衣趺坐而逝 
　　△善啟 
　　善啟字東白長洲宦族楊氏子甫能言即通佛典父母異之令禮永茂院主為浮屠屏跡龍山窮課經典永樂中主上海延慶寺逾年為副都綱召纂修永樂大典較大藏經賜金縷僧伽黎服一時名公皆與為方外交嘗論儒釋之辨曰各自為其教又曰東魯垂道西竺見性皆先於厚故雖離父母而養生送死皆合倫常 
　　△覺曇 
　　覺曇嘉定人視發崇明慈濟寺平生茹素未嘗妄語言未來事歷歷有驗或臥於榻或有見其行市中人稱覺菩薩成化中五月五日趺坐化去月余面如生肢體溫軟身久不壞舉若空衣 
　　△回光 
　　回光禪師西僧也永樂初來回光寺演法武宗南廵駕幸寺中忽有僧從寺出與上談道圓對不窮其偈曰可惜幽虛青蓮地不見回光舊主人書竟俄失所在武宗悟曰回光禪師也命西域僧翻印度真文以識其事 
　　△祖覺 
　　祖覺嘉州人住眉山中岩唱明佛法學徒雲萃作僧史一卷及華嚴金剛經解行世 
　　△智中 
　　智中國師彭縣人生有異相年十二禮月光禪師惠心清修苦行晝夜不怠後惠心授松溪都綱智中隨去尋代其職時番夷叛服不常智中撫化莫不投伏天順中累封國師賜敕誥降銀印智中在邊四十餘年代行功着成化二年年踰七十詔歸彌陀寺優老焉 
　　頭佗劉五長大白晢聲音北人也嘉隆間來京邸往來城西北不過東南數日不食麵無飢色雪滿地破衣赤腳無寒態人供以美食耴夾土雜之乃食劉誠意伯夫人病乳癰甚危偶問能治否五耴紙筆畫一石一木吹氣一口命縛於額上夫人如其言夜間頭痛發熱遍身出汗乳癰濃矣具酒飯謝之不食去百戶毛俊好延方士請五飯飯竟腰間耴一繩要借其宅縊死俊懇求之乃笑曰君不與我死數年後定有一道人死此遂走太倉後自縊死死之日有見其渡江者有見之於揚州者至萬曆初果有頭陀閻希言過俊家飯畢沐浴趺坐而化方希言在時有杜汝謙者問長生訣希言曰汝是橫死漢安望長生後二十年汝謙無故自投水死葢兩頭陀皆能前知如此
