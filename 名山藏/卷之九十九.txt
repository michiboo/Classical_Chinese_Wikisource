
●名山藏卷之□九十九
　　晉江何喬遠　譔 
　　本行記（下） 
　　◆本行記（下） 
　　杜環 
　　李疑 
　　程平 
　　李得成 
　　周炳 
　　劉謹 
　　姚伯華 
　　陳圭 
　　朱煦 
　　樂枅 
　　孫惟中 
　　劉昱 
　　周敖（父子） 
　　洪祥 
　　王原 
　　容師偃 
　　顧復 
　　張鵬 
　　趙時中 
　　王允 
　　黃鍾 
　　蒙景澄 
　　李洪 
　　虞讙 
　　田耔 
　　潘選 
　　杜蕙 
　　史載德 
　　衛宣 
　　熊玻 
　　馬宗范 
　　徐澄 
　　易直 
　　何垕 
　　王濟 
　　謝廣 
　　何競 
　　陳大韶 
　　劉靜 
　　傅檝 
　　劉憲 
　　羅璋 
　　蘇純 
　　李豫 
　　向化 
　　蘇奎章 
　　王表 
　　宋顯章 
　　歸鉞 
　　張鈞 
　　唐儼 
　　楊成章 
　　周孝 
　　周聘 
　　劉和 
　　何倫 
　　彭寶 
　　俞孜 
　　范運吉 
　　崔鑒 
　　丘緒 
　　韋起宗 
　　潘寬 
　　何孝 
　　陸尚質 
　　葉文榮 
　　殷士望 
　　李壯丁兒 
　　伍民憲 
　　朱玄昊 
　　梁應策 
　　陳經孚 
　　朱泰 
　　趙智 
　　李學梅 
　　何茂先 
　　長興窶者 
　　吳門乞兒 
　　杜　環　　李　疑　　程　平　　顧黑子　　金　養　　潘　連　　蔡　通　　廬陵（劉仆）　　王　芳　　曹　滐　　韓　巍　　阿　寄　　任良干 
　　○杜環 
　　杜環金陵人本廬陵人父一元遊宦江東遂家焉一元所交盡四方知名士環好學工書國初被薦除學錄大祖善其書尋入侍春坊大為皇太子所脊環為人謹飭重然諾好周人急故兵部主事常允恭者父友也死於九江家破母張氏年六十餘哭九江城下有識允恭者謂母曰今安慶守譚敬先允恭友也盍往依之母如其言詣之譚謝不納母大困念允恭嘗仕金陵親戚交遊或有存者萬一可冀哀泣隨人往既訪一元所在則一元巳死惟環存天方雨母服破衣行入環家正對客見母大驚因問故泣數行下坐母之呼其妻子皆出拜母環妻為母除故衣更着乾衣 【 干即干】 食寢之母問環吾兒平生所厚故人皆安在且吾尚有幼子伯章也環知故無存者即存亦不足倚又不知伯章存亡姑慰之曰天方雨母且止即無人環在也雨止母見環家貧堅欲出訪環令媵女從之至暮果無所遇返環購布帛製衣衾令家人以下皆母事母母疾身為烹藥進七筯不敢大聲語去之十餘年環以贊禮郎奉詔祠會稽道嘉興遇伯章泣語之故曰急尋母伯章曰吾亦知之道遠不能至耳環歸半歲伯章乃至母見伯章相持哭是日為環初度家人止之環曰毋人情也既伯章見母老不可歸紿以他事辭去不復顧環奉母彌謹後三人母卒將死舉手向環曰累君累君願君生子孫皆如君之為人環殯葬母歲時祭其墓環仕終太常丞 
　　○李疑 
　　李疑南京人南京國初為京師四方之人鹿君至客舍主人授一室容榻而客朝出暮歸盥濯皆自具月責錢以數千疾病輒遣出婦孕將產以為不祥卻不舍獨李疑以尚義名疑教授小兒賣卜自給固貧甚金華人有范景淳者吏吏部得疾甚殆人不肻舍之杖而踵疑門疑為汛除明爽具床褥爐灶征請醫師身為煮糜煉藥旦暮執手問所苦既漬甚矢溲污衾席手刮滌不少見顏色景淳曰累君厚矣必不能生無以報德囊有黃白二金可四十餘兩在故逆旅舍君往取之疑曰患難相恤人理宜然何以報為景淳曰君不取屬他人矣疑求里人偕往取以歸面發囊藉之景淳死出私財治殯取所封囊寄其里人家作書召其二子至按籍還之二子有饋卻弗受更贐之平陽人耿子廉械逮至京妻孕將育眾拒門不納妻臥草中疑謂婦曰人孰無緩急安能以室廬自隨哉夫械逮也妻號於草中人命至重娩身之後倘犯風露死不亦悲夫婦邀以歸產一男子疑命婦事之如疑事景淳用是疑名在士大夫間 
　　○程平 
　　程平績溪人與里人張德良友善洪武初德良坐鹽價事罹法累及平御史廉平枉喻平曰灑眾則免矣平曰不幸人誣而又誣人是欺天也平寧當罪御史嘆異之尋謫延安與同郡休寧人朱仲傑同行監暑憩道傍樹仲傑曰汝守行李吾往覓寓舍仲傑入酒家留連則不來雨大至漂其囊平自捄不暇仲傑還盛怒責平平如數償之至延安仍與同處仲傑能醫有梅百戶者請之醫明年病其家度不起悉以資斧寄梅曰待吾子來與之既梅調守他郡而仲傑死平為具棺殮或曰仲傑待君悍戾不道君何遇之至也平曰彼自虧德耳同郡而生同憂而來死無歸於我亦對虎而踞語虎曰將啖我哉命也奚憾吾有父母年七十餘汝知之乎能容我畢養吾苟屬汝終還汝啖虎起曳實夫裾復至故處舍之去人稱孝感 
　　○李得成 
　　李得成淶水人少孤元末隨母避兵去家裡許抵拒馬河日巳暮追者在後母前臨岸度不得脫因投河水死時得成年十三耳居嘗痛母既長娶妻搏土為像與其妻銜勒負鞍為馬朝夕立像側若待母出水而乘之者會冬月大雨雪河凍甚厚可六七尺得成夢母與語曰我處氷下寒不得出覺而大慟與其妻膝行距河裸而臥氷上心口惟念若氷化水也母會有出時其妻亦跣叩臥所如是者七日河悉化水可十餘里人神其孝皆往拜請之歸洪武十九年舉孝廉為光祿署丞改贊禮郎二十五年以割肝報効之忠轉尚寶司丞詔書旌門建文中使入燕說成祖不得報坐下獄成祖即位用得成如故得成雖不學能數言民閒不便事累仕布政使 
　　○周炳 
　　周炳舞陽人事母孝謹母病哀號籲天願以身代母思食獐肉炳四求不得悲痛愈切晚忽有獐入室殺以啖母病遂愈洪武中旌門 
　　○劉謹 
　　劉謹山陰人洪武中父謫戍雲南伯兄又以督運死謹方六歲問家人曰云南何方家人告其向輒朝夕西南遙拜年四十矍然曰云南雖號萬里天下有無父之子哉治喪往尋時滇夷初服道路梗塞眾勸勿行不能尼也歷六月至其處遇父逆旅舍相持號慟行道傷悲俄父患瘋痹即欲以身代戌而國法丁壯十六歲以上又嫡長男始得代於是復歸攜其伯兄子往而伯兄子孱弱未能自立又復歸悉鬻其家貲往蓋三返雲南始得歸父父歸家徒四璧力供菽水晨昏極其歡孝其後子孫科第相繼人稱天道 
　　○姚伯華 
　　姚伯華桐廬人桐廬廬城元末兵起伯華父家資頗厚挈伯華挾貲避匿之閬原山盜倉卒至父子散失盜過其父出號伯華不得為他盜獲去母往捄並驅之父母中途祈免盜怒推之崖下皆墜死盜稍退伯華行求不得哀聲徹天行數日得之崖下則巳臭脹負之行從間道夜渡桐江至其祖墳之下掩之樹葉用木為錐取石作磚晝伏夜作而遂成墳其時伯華父母年約六十餘而伯華方弱冠耳入明天下大定乃始娶妻作家恨二親死不得命一念至號慟不巳對人語及悲不自勝計其時屬仲春而不知其死日每臨二月則終月不近葷酒不接賓客擁爐注淚家人或問之益烏咽不能聲進飲食推卻之歲祭執爵哀慟聞路人伯華善人也家倩工發直平約不爽室一夕火人家典寄之物值數百金伯華急移之他處於巳貲一無所問火巳召主者悉還之客有遺鈔一巨囊於其肆下追告之去巳遠踰年遇客客懵不知其遺並忌遺處伯華提還之有兄伯榮為永城典史以事坐檯獄既釋乃死其內弟化其骨歸藏之黃山山寺中而歸語伯華曰兄事幸可解當得錢為用伯華曰需幾何如數與之內弟持錢去久之歸則曰兄使錢幸無罪顧病死矣吾火之而寄其燼於黃山寺中幸往取人知其內弟詐而語伯華伯華曰歸骨足矣方逃賊時伯華構草屨得走免及老常織屨以施人子唯大洛陽知縣孫夔吏部尚書龍河南左參政 
　　○陳圭 
　　陳圭字錫玄黃岩人洪武初父叔弘坐罪當死圭自陳願代上曰不意今日乃有孝子宜赦其罪為天下勸刑部尚書開濟奏曰罪有常刑不宜屈法開僥倖遂聽圭代而謫其父隸兵雲南 
　　○朱煦 
　　朱煦僊居人父季用洪武初薦知福州之官五月有詔逮治天下害民官吏既至無輕重並論輸作訴者罪益重時季用在逮中既至病痢被楚顧煦嘆曰吾死矣夫役嚴費重禁訴復嚴兒乎兒乎善收我骨也煦謂父僚之同逮役者曰吾父病矣訴亦死不訴亦死萬一生遂具訴通政司通政司以上聞上立赦季用復其官同時以煦訴得免而復官者十有四人皆拜季用謝曰微君之子吾其土矣有頃煦感疾沒十四人者痛煦如巳子而季用頃之亦死 
　　○樂枅 
　　樂枅定海人也家故亭戶洪武中會稽錢許二家歲輸鹽厚自縮而迫小民迫輸以掩巳數上聞以浙東亭戶皆罔上賊下即遣覆鹽有損常數者悉起赴京鞫訊坐罪輸作而枅亦在逮中方治行弟梲請往枅曰吾行雖生死不可知顧吾有三子爾未也梲走詣縣庭請代枅白縣曰力鹽皆枅也梲烏能知之使往必失對遂行可一舍許梲追及枅叱之去不聽即乘危垣以塊提梲垣之塊去者半枅行巳遠慟哭而還枅至京師果死 
　　○孫惟中 
　　孫惟中昌邑人家世農也惟中朝出耕夜歸讀古人書年及壯用推擇為寧海州史一年貢益都府瀕行會父卒皇皇欲無生縣有漢昌邑王廢城舉柩葬城中結廬其側曠野無人深夜月冷哭聲依稀隨風遠聞人為泣下日啜淖糜二盂晨起掬雪頮面詣拜墓前久之手足皸瘃形容瘁甚或勸其還哭不對里民相率言於縣縣尹戴友諒弗之信夜半攜二蒼頭出風雪中抵廬下聽之惟中聞足音遙問曰何為者戴嘆息去亟上之府部使者請旌其門惟中妻劉氏亦從惟中之化居舅喪不酒肉者三載有子尚志為禮部主事 
　　○劉昱 
　　劉昱山西人為翰林小吏從事勤毖翰林諸公皆喜之永樂末年從學士楊榮金幼孜扈駕北征而昱弟亦從軍隸成山侯戲下至應昌死昱不勝痛坎地藏弟屍欲待師還而化之既還發屍就化無所取薪幸北土剛屍未腐其干若枯臘昱負之以行六日至開平始得薪化而褁之楊金二學士怪其衣背隱隱有屍痕自言故共嘆昱雖小吏士君子也處弟如此它可知巳 
　　○周敖（父子） 
　　周敖河州衛軍余也正統巳巳聞上皇北狩慟哭不食七日而死其子曰路為衛學諸生出舍外學聞之不易儒衣中而奔至家觸庭槐亦死死後沖巾被面鄉里憐而異之言之河州守守為臨其喪不易裂巾而斂助以麥四十斛白金一斤 
　　○洪祥 
　　洪祥黃梅人父病瘴年余起臥粥飯皆祥左右衣被垢穢祥躬治之父憫庠勞使就婦處曰吾病且愈可留一仆待我祥陽承應而陰伏父寢父夜起溺呼仆不寤力殆而仆忽一人參脅父驚問誰見祥應聲持之泣曰兒孝至矣吾其痊乎巳而果痊祥與其妻並竭力承歡優遊十餘年及父卒思慕不置見父形於醮薦鏡中祥喜讀書明義理死生利害瞭然無凝滯年九十餘卒 
　　○王原 
　　王原文安人父珣苦賦重別妻出亡不告所向入輝縣夢覺寺為僧爨下有年矣時原在襁既長問父於母母告之故常痛心也娶妻月余別母尋父母曰得父甚喜顧去家二十餘年矣杳無音耗何處可尋原仰天號曰人而無父曷以為人初去涿境東行齊魯閒數年一日于田橫島日西風急止宿土神祠夜夢入古剎日將午見廟僧煑飯就乞食之與一盂曰莎米飯味苦為汝澆甘肉汁也因曰如來如來真箇來好去好去還須去驚覺祠門軋然有聲有一丈人杖而入問原所繇以實對因語以夢丈人曰吉夢也午南方也莎草根附子也調肉汁附子膾也當南去而求之寺中原如言趨臨清縣而上渡淇水晝行夜禱逾月入輝縣造夢覺寺雪夜寢寺下天將曙一苾蒭出見駭之問故知其與爨下珣同縣入語其住持住持召食之出珣與對問得其邑里姓名知其為巳子抱持哭珣曰拋棄妻子二十餘年矣何顏以歸我終為輝山下鬼矣原首觸地牽珣衣望住持大哭住持乃強之歸住持曰法林詩僧也原有男子六人孫曾孫三十餘並耕讀守業有司鄉里皆羨重之 
　　○容師偃 
　　容師偃禾巴人祖悌與邑人稱為孝行先生師偃一門咸遵悌與之教師偃父病癰朝夕在侍正統中父逃寇寇追急父麾師偃遁去泣曰父子更相為命夫復安之俄俱被執寇縱火焚父師偃請代遂就焚年二十三 
　　○顧復 
　　顧復靖江人嘗作貧士詠皆有道之意成化中以貢入京師當就銓念母不置請告歸省既母促之授官曰兒念母不願往也母乃命其女夫與偕至京師遣女夫歸曰為吾省母未幾卒一日母於夢寐閒聞哭聲曰噫兒死矣數日計果至及柩還故所服員帽庋諸柩上母哭則員帽輒墜地若有推之者妻子哭則否世人名復死孝 
　　○張鵬 
　　張鵬宿遷人自幼侍奉祖母並父母尊輩俱執孝敬不敢怠違祖母歿送殯之自令合家男婦洗足護紼母死廬墓三年鵬家人百餘口八代不分成化中旌表 
　　○趙時中 
　　趙時中羅山人仕御史聞父病歿躃踴奔訃離家二百里廬墓苫寢朝夕哭奠負土成墳時歲凶多兵鄰盜見時中蔬食水飲淡薄終孝各自相戒三年之中四十里內盜不入境 
　　○王允 
　　王允歷城人仕湖廣左布政使早喪父哀毀切至事母至孝母卒奔赴殞絕結廬墓側負土修塜比身於傭人成化中旌表 
　　○黃鍾 
　　黃鍾慶都人祖居顏父鑒及鍾子顯孫世儒曾孫仲寧男婦計一百二十日自永樂至弘治元年六世同居無兩爨其家以耕讀為業孝養為先鄉黨有貧乏者常周急之擇其子弟之良者聚而教之又有泰州民王玉七世同居武陵縣民談錄興國州民石豳六七世同居太倉人瞿剛陵川人李需密雲人李琚並六世同居陵川人徐梁合肥人鄭元宜都人趙思綱安樂人朱勇歸安人張顯並五世同居俱弘治中旌表 
　　○蒙景澄 
　　蒙景澄仁化人母滯病不藥號泣焚香祝以身代母愈踰年卒哀毀切至喪葬如禮結草廬墓少閒則歸問父晚仍宿墓如是者三載父患疽景澄告天以口吮唶三日而瘥父卒遂終廬墓時年八十矣其子盤念其老生疾凂懇親　跪請以歸竟不從而終老於廬右弘治中旌表 
　　○李洪 
　　李洪吳橋人母患時氣命在頃刻洪曰惟天可告焚香懇祝夜臥有神人懸空而言說生人肉可以治之覺曰肉在我身沐浴潔淨以刀取左脅朒熟而進之母遂愈弘治中旌表 
　　○虞讙 
　　虞讙寧波人就傅授詩至明發有懷蘇蘇隕淚尚書楊守陳拍其首曰篤孝兒篤孝兒成化中從兄謙以富民戍安定亡歸有司逮捕甚亟父遣讙代行讙遽往抵安定者久之守陳習讙為人乃為請免弘治中父病痢籲天請代顙為之墳及卒水漿絕口母勸之陽為一舉母入復輟坐臥苫塊袒發麵黑念父好老氏日誦道德經一遍畢而哭哭久寢磚為漬母死亦如之而遂遠其妻非祭不相接非病不入問也如此者十五年人號之曰瘦齋以其始本肥澤至母亡也骨立而瘦 
　　○田耔 
　　田耔汾州人弘治中舉人知長清縣居官鯁直一介不取事親孝養誠至親沒廬墓哀思骨立嘗有早霜殺禾獨近墓之禾不傷人謂孝感應耔能孝族人多孝順者鄉邦推重與辛彥博立為忠孝祠祀之彥博耔同邑人故名彥德國初以歲貢入太學明經篤行為高皇帝所重授監察御史賜名彥博以期之仕終浙江左布政使居官四十年委身忘家身後子孫貧寠里人稱其公正無邪清修苦節雲 
　　○潘選 
　　潘選婺源人第進士為江山知縣屢請歸養既升戶部主事而父卒哀毀不勝服闋升山西按察僉事念母老懇求致仕不允憂熱得疾遂棄官歸至家值母病忽思食鯽羹急不可得家人請以他魚代之選曰欺母欺天也解衣入捕池中立得二鯽作羹進母母遂安好母以壽終選哭什喪次後七日而沒　　中旌表選正巳率物風裁嚴肅其為僉事時吏多望風解印綬 
　　○杜蕙 
　　杜蕙任丘人第進士仕同知因忤權貴棄官歸孝讓睦族四世同居父卒廬墓三人拇年九十九得疾蕙八十二矣尚侍疾惟謹母卒復哀毀廬墓者三載至九十七歲而亡 
　　○史載德 
　　史載德新鄭人第進士歷御史父沒哀慟殊常既葬廬墓朝夕哭奠小大之事先啟後行人稱事死如生弘治中旌表 
　　○衛宣 
　　衛宣陽城人母卒廬墓蔬水自扶縣失庫金有誣及宣者令拘宣未按先桎梏之而下之獄忽陰仝晝晦江中迅雷掣電風雨交作令疑而釋之其夕雲月禸霽人謂孝子動天弘治中旌表 
　　○熊玻 
　　熊玻涇陽縣增廣生年十九母病寢食俱廢湯藥身嘗母沒披跣慟哭不忍遽葬浮匶於庭坐臥草土三月祭葬構廬墓傍朝夕哭奠服闋歸極力養父父病至沒並如前孝負土增塋倍高疇曩朝夕溢米形容槁敗有數刼賊入廬欲生焚之玻出迎不懼賊因問玻聞爾產殊厚何悴乃爾玻曰日夕思慕不覺其它廬無長物僅有麻衣僭解送君賊驚嘆辭謝去弘治中旌表 
　　○馬宗范 
　　馬宗范開州人事父母至孝父歿廬墓昏夜有盜二人入廬求宿告曰飢甚宗范命僮作羹飯食之聽其哭泣之聲私相語曰可別圖生勿盜孝子弘治中旌表 
　　○徐澄 
　　徐澄崇仁人家貧不能具甘旨借貸為之曰債可還也親不可易也可缺延賓不可缺奉親居處致慎滋味致豐臥起盥櫛便溺之事皆身致之親沒廬墓有白鵲白鳥來集鄉人素薄其親者皆感化歸厚弘治中旌表 
　　○易直 
　　易直宜春人父被誣系獄直請身代不得繩項散發日跪府門專乃出父父病痰直取吞之告天而愈父卒廬墓既滿歸家母病流賊行刼舉家奔潰直抱母哀告賊亦不忍加害母卒廬墓如前歲旱鄉民請直禱直齋沐途拜三日獲澍旌表 
　　○何垕 
　　何垕新城人第進士仕程蕃知府少孤力學聞羅倫學有省日夜奮淬母喪哭毀幾不能生一日病且劇所親謂之曰君毋滅性食之肉羹半盂哽咽不能下竟卻去子疾甚引醫診視第不敢離苫次撫膺曰子死矣出殯時霜重膠徒跣行十餘里足破血流不自知也廬墓三年撫識不識皆噓唏嘆悼曰孝子孝子垕居官介甚為郎時劉瑾聞垕有一古琴諷欲得之垕不與曰琴非所惜惜毀吾行耳入仕三十年蕭然四壁居家無贖質之金 
　　○王濟 
　　王濟黃岡人第進士官郎中母沒廬墓寢磚哀泣吐血服闋就官一聞父疾減飡廢寢三疏乞歸父久病籲天乞代罄貲求醫盛寒酷暑不解衣冠不入內舍者凡四載父病秘結手探取之父忠痢手自捧掬嘗其甜苦及卒抱屍達旦哀毀幾滅正德中旌表 
　　○謝廣 
　　謝廣字志浩祁門人父忠母汪父出賈梁宋間忽有方外求僊之意遂久去不返廣十六讀穎考叔事廢書泣也既而曰宋有朱壽昌丈豈異繄人將出求父未娶婦亦無他兄弟既長納婦七日即別母求父誓必得之次大梁遂得父於小窯旅邸號泣抱持父摩廣頂曰身遠來良苦吾今歸矣相依旬月父紿廣曰汴北尚有浮貲吾往取之與爾同歸會廣伯若兄自魯山來會因托二人代侍緣父深惑彼道得閒即脫去滅跡伯若兄還廣躃踴幾絕莫知所趣忽傳父在魯山即匍匐往尋弗得有郭氏儒生苦留之學曰君若居此兼可得父曰學非求仕乎仕非求忠乎不孝何忠儒生不能強也去之陳蔡鄭衛達於荊襄返於河上舟涉陸跋酒肉弗御夜則稽顙北辰以控精懇人為感動每每導送窮幽索險渺無彷佛家書至聞其母病彷徨走歸長路號哭歸侍疾母愈聞武當有道人影響其父復辭母往求步拜以往至則非是又聞終南山中多學僊侶沖暑躡氷雪歷風濤崖蹬深入窮探足痹且跛竟不得遇匍匐汴河又十餘年形羸發禿悵悵待斃而巳家又報母大病倉皇籲天兼程至家跪泣床下奉母復安又數月逡廵進曰兒初意父游想方外今窮矣嘗聞河埠館人云有徽客每二三年駕巨船一至貨盡即去述其容貌行事殆類於父兒儻求之復輿痹往候踰年又不至累累歸而母老且病矣日率妻子竭力為養結樓望父繪像事之母以天年終具父冠招魂穴之焉 
　　○何競 
　　何競蕭山人父舜賓為御史坐事謫戍廣西慶遠衛被赦為民家居數持吏短長貪橫其縣中縣前後令皆憚之令當塗人鄒魯者亦嘗為御史座罪貶稍遷蕭山其為蕭山暴刻其惡舜賓數裁抑之舜賓時時對人發其陰惡魯未有以中會舜賓怨家奏舜賓非遇赦實逃歸舜賓故隸尺籍乃家居其衣冠如縉紳朝廷下所司驗狀以聞魯故隱舜賓赦牒曰舜賓被赦無驗當送故戍所審之彼戍所官乃知舜賓果赦不也訓導童顯章者舜賓門人知魯陰事魯陷以他獄論絞獄上憲司疑之下府覆治顯章送獄時道經舜賓家人與謀魯聞輒大詬曰舜賓乃敢篡取重囚發卒圍之毀門入並捕舜賓送獄不更白上司令卒十餘人送舜賓之故戍惎卒置舜賓死卒道窘辱之至余千宿昌國寺夜以濕衣閉壅舜賓口舜賓呼曰嗚呼枉生七十二歲遂死魯還欲捕舜賓妻子競與母逃匿久之魯升山西僉事競乃募死士數十人艤舟潛歸匼其行扼之塗出鐵椎袖中系魯傷其兩目盡拔魯發反接魯曳登舟更溺之乃與魯連紲赴訟按察使鎮廵諸司驚愕不知所為竟不能決魯逃歸當塗競走闕下訟冤並告魯不法事命刑部郎中刑科給事中會浙江廵按御史按驗魯競俱坐死罪競母擊登聞皷訴冤復遣大理寺正覆按下三法司詳議罪魯死以競為父報仇編戍之福寧州竟赦還閩浙間稱競曰孝子 
　　○陳大韶 
　　陳大韶嵩明州人隨父監生忠聽選京師父沒大韶不忍焚化鬻裝稱貸萬里孤身扶柩歸葬既葬廬墓墓在曠山之中獨居三人■〈豸寸〉狼盜賊不相驚擾母沒如之正德中旌表 
　　○劉靜 
　　劉靜萬安人諸生也正德間流賊破縣靜年二十三負母奔竄賊欲害母靜翼蔽求代賊怒攢槊殺之猶抱母不解既死屍七日不變旌表 
　　○傅檝 
　　傅檝字廷齊泉州南安人年十六舉於鄉二十登進士授官行人祖凱父浚並以進士為郎檝授官方歸娶時其祖尚在郡守諸公來賀凱治席延款檝奉酒肴朿身傍侍浚郎工部時檝以行人有事於湘府事未竣聞母病在京師請入京師視母方再湘往竣事禮部尚書劉春曰無害於公而可教孝覆奏許之母沒居喪遵禮其後浚娶後妻從官邸私其二蒼頭奴浚稍稍聞之欲行處分遂暴卒檝聞奔邸且慟且疑密得二蒼頭狀心藏之及扶櫬歸二蒼頭驚覺遽亡去密求者久之知其一亡之德化縣庸深山巨姓家檝微行至巨姓家告之曰聞有一人力作君所欲得見之君幸無匿巨姓出奴檝告巨姓曰是仆奴也有罪而不可面數君幸入內巨姓入檝出袖中錘破蒼頭顖立殺之謝巨姓去而其一不可從矣喪葬畢慟而誓曰父讎尚一可為人乎裂衣冠屏妻子出宿郊墟間蓬垢憔悴饑寒風雨不知就避時時撰詩若文走帖市頭坊門大率庾詞隱語然讀而翫之知其深於道德而出於仁孝也此時親戚朋友亦不能知檝目檝狂易而乃檝每遇迅雷爍電中夜必興正衣冠拱立武宗皇帝哀詔至具衰杖朝夕臨終期然後釋服至其子燾卒不哭也或詰之曰古有喪明公何忍耶檝涕下曰不能為子而敢為父傳之諸父不忍檝瘁數請歸舍卒不肯久之其繼母卒乃歸蓋自廢自棄自罪自罰者三十九年又十有五年而檝卒 
　　○劉憲 
　　劉憲靈石縣諸生也母八十餘年雙目俱瞽憲奉事惟謹忽強賊入城刼掠憲負母避之城外賊追至欲殺母憲哀告曰寧殺我賊釋之行至嶺後村憲竟為賊所殺賊大火城中憲宅舍隨火隨滅人謂賊雖殺孝天實佑善正德中旌表 
　　○羅璋 
　　羅璋遂寧縣諸生母被賊捉手提長鎗拒戮三賊賊舍母去後賊追至璋力捍賊使母行遠戰三合竟被執賊剜心剖肺碎裂其屍聞者哀之正德中旌表 
　　○蘇純 
　　蘇純湘陰人弘治中舉人幼事父母繼祖母至孝父病衣不解帶唾壺穢器手自浣濯父沒絕鹽飲水形容憊頓母命食粥咽絕復甦未幾母沒泣曰父亡而存者為母也母氏又亡何用吾存傷痛之形如割肺腑繼祖母父母三喪相繼不面妻室者七年其葬母時值隆冬積雪百凡躬親竟中寒疾卒於喪次正德中旌表 
　　○李豫 
　　李豫浙川縣監生父卒廬墓有白兔之祥正德中有賊百騎過其家豫衣冠告之曰小人有母年高且病且勿驚動財物任取賊知其孝愕然相戒並其鄉村亦不掠之後母沒亦廬墓三年豫拾金還人推地以葬無主者 
　　○向化 
　　向化靜海衛指揮向上之男也上以事得罪憤而投海死化沿海號哭求屍不見亦投海中忽上屍浮出潮中衣服脫落時天方霽乍爾震雷大雨既過化頭頂父衣徐徐浮至一處家人出而葬之旌表 
　　○蘇奎章 
　　蘇奎章筠連人博覽群書潛心理學事父至孝一日與父入山遇虎莫所避章倉皇泣告願舍父食巳虎並舍之去人咸稱異後仕岷藩教授 
　　○王表 
　　王表嘉定人正德中舉人年十五父沒日夜號也母攜抱慰解之曰獨不念我自後奮志讀書遂領鄉薦念養母不赴會試有司強為治裝初至烏尤返次至濾州返三至京師試畢即兼程歸一日母病肺喘醫藥無効表夜分焚香籲天割左股煎湯以進頃之母呼表曰氣平痰靜胡乃然也表不敢泄戲笑如常它年母又病表刲右股如前母病又愈母喜醇酒表以醇酒進母喜奉佛表朝夕禮佛母喜膾間日一進膾執砧刀焉母欲誦三官經表跪誦移日提攜前後或如嬰兒或為山歌野調以悅母母年九十無病而逝表仆絕三日不水漿嘉靖中旌表 
　　○宋顯章 
　　宋顯章濮人諸生也事父至孝正德間廬父墓劉六劉七賊至曰此孝子裡也遺之矢為後賊信約百里內勿殘傷郡人依顯章者皆活顯章卒無子妻自經殉之 
　　○歸鉞 
　　歸鉞吳人早喪母父更娶後妻生子後妻輒譖鉞以怒父父手擊鉞後母謂父徒手費力提大杖杖之家貧食不足炊將熟母即諓諓數鉞父怒逐出之鉞不得食而後母子得以飽鉞數困匍匐道中以歸父母相與詈曰有子不歸家在外作賊耳又復痛杖之鉞時時依依戶外欲入不敢俛首淚下鄰里莫不憐之父卒後母獨與其子居鉞擯不得見因販鹽市中時時從其弟起居數致甘鮮正德中歲大飢後母不能活鉞涕泣迎養後母后母內慚顧感鉞誠即就養鉞得食先弟後巳巳恆飢弟尋死鉞事後母無間鉞少飢餓而黃體瘠人呼為菜大人鉞有族子繡亦販鹽養母二弟不肖數犯法鉞悉為周旋繡每製衣繡妻請曰必三襲以予君二弟 
　　○張鈞 
　　張鈞石州人正德中舉人親老不仕孝行着聞父赦太學生也赦親早亡亦痛誓不仕隱居城北村嘉靖二十一年虜大入邊至石州城下鈞號哭馳一騎賊中求赦至則赦死矣鈞哀慟殞絕盡令父向哀痛而斃是年虜害最慘石州為親死者同時十一人而張承相於博張永安尤着也承相者州學生少孤奉母三十餘年負母避虜虜得之抱母叩頭號泣虜怒俱殺之既死尚抱母首不解博二歲而孤所居村舍從城中學虜至博號哭下城求母母巳被執奮取道傍石擊虜虜就剖博心殺之母得遁時年十八永安椽吏也父為虜逐永安持挺擊傷二賊趣父逸去身從後護之虜創永安數十而永安死 
　　○唐儼 
　　唐儼全州人諸生也父蔭柳州知州老得危病儼年十二刲右臂愈之其師窺知以語其家人合家驚嘆未幾父沒哀毀如成人見者傷焉其後遊學從兄於亳嫡母蒙寢疾在家儼妻鄧年十八亦刲右脅進儼聞蒙疾馳歸而疾巳愈拜鄧謝之鄧曰子母我母有二哉儼所生母沒號泣廬墓寢苫枕塊樵牧見其薪水艱疲率來相助儼謝之曰吾為母氏敢煩諸君知州顧璘訪儼山中書其壁曰望母儼嘉靖初貢至京師有司奏旌門 
　　○楊成章 
　　嘉靖十年閏六月吏部言浙江東陽縣民郭珉告有應貢生楊成章系珉同母兄其父泰先任台州長亭廵簡攜正妻何來任不育取珉母丁為副室生成章泰卒何扶櫬還鄉成章甫四歲外祖與之子而奪留其母母剪銀錢訣別與何各收其半以貽成章十歲何臨終出半錢與成章成章號泣拜受比弱冠娶婦月余即執半錢往錢塘尋母未知母為外祖強嫁珉父竟不能得而還珉常見母日夜焚香祝天望子未知其故弘治十一年七月七日有東陽典史李紹裔廵水利來宿珉家母隔璧聞紹裔與家人作楚語知為道州人遣珉問成章消息紹裔備語故因命珉執半錢往覓成章會成章亦再來浙尋母相遇於江西廣潤門螺螄橋兩船相比各問程途因漸漸道故成章泣雲我初不知母所在比有訓導會稽人趙鑌知我失母哀情語以昔嘗教讀東陽為珉師備知珉母離子哀情此必汝母我是行以此珉大驚異即各出半錢相合抱持拜哭與俱見母悲喜交至自茲成章三往迎母不遂棄月廩就養以終母年既葬廬墓兩省核實交章獎異載在朝覲憲綱藏之部司縣府今成章應貢在部珉亦公事至京相隔萬里不期而會兄考居上游徒以年老隨例冠帶而孝義未白如蒙察其孝廉量加一職庶不孤聖朝孝治之意當道表揚激勸之道吏部覆奏楊成章幼齡失母長而知慕行求再四孝則不衰郭珉遵命尋兄不遠千里昔朱壽昌棄官求母宋神宗詔令就官楊成章孝行兩省核實載之憲綱藏之部冊有司知不能舉臣等又論年拘例真有媿以人事君之責請授成章國子學錄獎珉花紅羊酒制曰可 
　　○周孝 
　　周孝揭陽人少孤問母曰我何名母曰母養子望之孝名孝矣孝曰吾能之何必讀書力田為養朝衣冠揖母就耕暮歸如之歲旱鄉人求雨不遂告邑丞曰請命周宄木子丞致孝子而遂雨 
　　○周聘 
　　周聘桐城人諸生也事父母探志承色父母為兄弟折箸田聽仲叔自取之父沒躃踴哀慟者七日日三奠奠必孺子慕枕塊寢苫不離喪次母沒如之南方之人拘忌形家且難得地聘欲附葬父母於先隴之次宗人阻之哀奠至十年苫敗塊利尚不釋服邑令聞其孝表宅助葬資宗人乃吘之或謂令助葬資當詣謝聘曰明府自為治教謝何敢哉雖然孤為人子而以親喪煩長史罪也更服二年乃罷蓋居喪十二年矣方十二年之前能預知未來事也它日室火鄉鄰趨捄曰天實討孤尚敢拒命望火百拜而熄子二人漁樵給聘聘戒之曰山澤非吾有寧取其細者漁蝦鯽樵荊榛足矣一日其子釣得大鯉竊詣水處而放之 
　　○劉和 
　　劉和廬陵人父行賈溺死於池州和年十三慟哭嘔血母解譬之自後行賈往來過父溺處輒悲憤不食設酒肴江滸號而招焉同舟之人皆為墮淚每食廿美必懷歸奉母后客九江聞母喪棄貲奔歸家益貧母沒葬玉華山廬墓其處朝夕哭奠皆織屨易之居一年風雹伐屋獨和廬不壞山多虎夜行繞不驚又一年鄉里惡少惡其矯異夜為暴客火其廬執和苦之時且滿喪乃歸納主於廟而終喪於外寢和動効古人不恤譏訕自號耐辱居士其後老而益貧鄉人莫知重也 
　　○何倫 
　　何倫江山人居父憂哀毀忌日咨嗟涕泣如初喪事母孝謹假貸為用家雖貧儉母氏常食豐衣潔母失雞豚陽為尋覓陰求其似者以進或笑倫迂曰雞豚小物而使母氏掛懷便不安適盜入舍覺之不呼將取釜乃語曰請留之備吾晨炊以食吾母盜媿盡還所盜大聲曰盜孝子者不祥母亡郡邑賻之葬資對使拜受終不造謝曰草土罪人周之則受何況及親造謝公庭非其分矣 
　　○彭寶 
　　彭寶桐城諸生也父母性嚴每值父母怒踧踖叩頭涕泣至解天雨雪父醉怒詈母既就臥寶終夜跪限外父旦啟戶則寶在問何為曰兒不能和豫兩親乞賜棰楚父曰醉詈汝母汝則何辜引入就爐寶再拜示不中寒父母自是不復反目也妻胡事母稍不敬欲出之里戚百留不聽母曰新婦事我善小失耳奈何處之不可自新之地寶受教退謂妻曰妻者齊也而事親不齊我耶其妻感泣卒為孝婦寶始好施掩露放生繼乃從事學問立稽過自省錄月朔正席自數書古聖賢列上坐跪而拜之曰敢憚自改年踰四十孝敬不衰父死居喪如禮逾年而病以事母屬其子更曰喪服不畢死當以衰經斂其卒也知與不知皆為流涕 
　　○俞孜 
　　俞孜山陰人諸生也父華嘉靖初以里役解流徒徐鐸赴口外防鐸過嚴鐸銜華毒而斃之而遂亡走孜聞號慟扶櫬誓以死報徒跣根跡歷數十郡聞巳歸越匿其甥楊氏家乃結力士數人佯為賣魚往來偵伺迄亡所獲十之城隍得渙之三益悲痛欲死夜夢神語之曰若謂渙不祥獨未知一喚即在乎孜驚寤詰旦詣郡守乞助守南大吉壯而助之夜半卒驟入楊氏家佯為尋常人喚鐸立得之卒復父讎遂不復應舉養繼母以老人稱為復讎俞孝子 
　　○范運吉 
　　范運吉蒙化人父寅自稱葫蘆山人既補弟子員有聲當貢矣有持其短譖於提學提學暫黜之山人素剛負其能既遭斥辱不勝邑邑遂棄妻子游楚蜀閒數年歸妻趙悲傷發病死山人益恚恨不樂家居徑去不返矣時運吉為諸生牽裾止弗獲將棄其業行求之會當道惜其才留竣試事遂以嘉靖巳酉領雲南鄉薦榜既揭運吉與一子一仆號呼徒跣跡父所經至荊州乃滅更前應試京師初運吉為諸生時雲南廵撫應大猷物色之及相見京師館之別室因其夫妻許女嫁之運吉以父故諾而未赴癸丑春運吉益悲思不自勝乃刻木述事本末模紙且數萬仍翦尺帛書如刻語忠揭之南下所至輒以刻紙張衢要見者莫不哀憐會其從父京山教諭運吉往見之居頃將東訪父於黃鶴岳陽二樓閒會其從父以職事入承天承人陳生者方外士也為言山人之事極悉蓋山人初去荊則經承舍於陳者旬余因教陳以錬氣術巳而別去登武當翦發習靜於榔梅樹底與錬師數輩相狎後陳以禮神至其地猶見之舉手相問勞比再往訊之則卒矣槖葬樹側運吉聞言大慟冒暑走承遂與陳偕發細蹤之良是至其處啟遺骨運吉鑱膚血瀝之殊滲於是負父骨歸葬於蒙化而工部侍郎陸為營祠碣於武當 
　　○崔鑒 
　　崔鑒京師人父佑嗜酒狎娼取娼與居娼時時誣妻佑常被酒窘辱之佑出娼惡詈妻妻復之娼擊敗妻面妻入室撫床涕泣鑒時年十三自學舍歸妻見鑒悲慟不勝而語之故曰吾自尋死耳鑒曰母勿復憂潛入學舍挾刃歸適娼掃廳且掃且罵鑒從旁拔刃刺娼左脅隨斃鑒匿刀牗下亡走數里忽自念曰父歸不知以為吾母母莫自明矣即走返知果告妻於官捕者至鑒曰我也從牗下出刃示之遂就獄事聞世宗下法司議刑部尚書聞淵等議鑒孝子迫切情在全母請釋其罪詔曰可 
　　○丘緒 
　　丘緒鄞人邑諸生也父鑒為國子生娶余而妾黃黃生緒以不狎於余被出鑒卒緒年十五事余至孝余乃愛緒如巳子臨卒告緒曰汝之愛我也如生母汝自有母弗可失也緒切切求母顧母出二十年所矣黃始鬻於包既而轉徙杳不可跡一夕夢神告曰台州金鰲寺前君母處也明日上郡憩於途一人識緒漫問曰丘有出母乎聞其子賢也緒心異曰何從知我問奚自則故包氏養馬廝也緒求廝跡母廝歸而問廝之母曰里有周平者曾口其事顧今年也不在配戍於京師矣是時緒姊夫方舉進士需次京師緒貽姊夫書物色平會天雨平避雨姊夫邸舍姊夫聞其鄉音問之平也為緒問母曰適台州李憲副子以報緒緒立裝之台至李家李巳沒無子所後者遠族子漫不知前事緒彷徨掩泣台道中或告之曰此中有媒老矣或其閱人多儻聞之導往詢則雲黃居李無依適僊居之吳旦復詣媒且審叩之媒巳老其夕忽暴亡緒莽莽行之僊居歷間見數十家見一門頗飭蹐而入有兄弟二人亦皆諸生止緒宿為問其家諸母有諸母者則黃故主母也然亦不詳所往呼舊蒼頭問之曰適於金鰲寺前去歲經之巳殯其傍矣緒泣曰悲乎哉此吾夢中語也雖然得撫棺泣母亦畢吾志於是吳氏二生送與偕道犯一牛觸緒墜溝溝大金氏之門金氏兄弟二人為馬長傭肩輿緒從溝中起而吳氏二生告馬長所繇馬長曰吾昔傭肩輿舁一婦人至縉雲蒼嶺下其是乎存亡不可知顧寺傍棺非其人也馬長兄弟忽入門縛輿山曰願執廝役送君蒼嶺下緒喜甚別二生輿而至蒼嶺與二馬長直馬長不受曰君孝子也吾兄弟感君哀苦而輿君望直哉投金去生非回嶺下旬余無所咨有織屨者曰去此三舍地名王碧川者有陳氏媼年六十矣君之邑人也然意其亡乎緒求織屨者與俱問得之則黃氏固在以為未信遣奴詢諸陳倀倀委巷中忽一媼竚立門次探之鄞人也扣其從來具悉媼亦轉詢丘氏耗語合奴馳告緒緒踉蹌奔抱持母悲號感泣驚動其閭巷陳翁無子家貧多緒悉為翁償理迎與其母俱歸別室奉之翁卒請母入家率妻子孝事亡怠緒屢舉不第年六十餘及貢而卒家人聚泣請所囑張此月言曰婆要緊婆要緊蓋囑以其母氏嘉靖中旌門 
　　○韋起宗 
　　韋起宗晉江人生而孤母蔡寡守之起宗奉母至孝遇縉紳先生輒長跪百拜求其文詞以彰母節為母請於朝冀得旌表假貸行錢以求之求之不得至三十餘年一日幾得復為忌者所沮涕泣痛恨雙目青盲又十餘年乃得之日則明開母沒廬墓三年更念幼孤追為父服者三年又以三年廬父之墓松蟲大生近墓松楸皆被蟲食起宗抱樹而號蟲不敢近一日雨甚聞廬外有呼聲出視之廬遂崩廬畢之日即鑿巳墳其處曰庶幾生死侍吾親既沒鄉人名其里曰節孝以志其母子去之三十餘年所居火四鄰皆火獨其母旌節坊巋然完峙嘉靖中旌表 
　　○潘寬 
　　潘寬晉江人兄實為諸生寬入學舍省兄兄方與反對奕寬推下抨子拂然去友人大驚曰君有諍弟兄老晚子一日病篤寬刲股療之股尚未進巳有鬼物語兄曰君有賢弟刲股食君我是不敢每君我則行矣頃之寬以股肉進兄曰汝豈刲股食我耶子事父母則然我兄也何至是既瘥語寬曰我老乃子老人子寧知我出耶吾且去之弟之事我何嘗減子寬曰兄何為出此言視兄子如子復加厚焉 
　　○何孝 
　　何孝六安人母患發忠籲天願代有神化而為醫教之嚐糞以試之孝嘗母糞神曰可愈母愈後壽九十餘卒既葬廬墓天集蜜蜂六十窩足以養老人稱蜂窩孝子嘉靖中旌表 
　　○陸尚質 
　　陸尚質山陰人送父登舟海口風作舟將覆尚質號泣投風濤中捄父父舟得濟而尚質溺死人名其渡曰陸郎渡嘉靖中旌表 
　　○葉文榮 
　　葉文榮海寧所軍余弟文龍殺人坐法其母愛弟涕泣不食文榮謂母曰弟年尚少我長矣又有子請代弟詣官自言巳殺之竟坐法 
　　○殷士望 
　　殷士望鎮江府庠生父被強寇執縛士望徑奔賊所泣告請代賊忍而試之火炙刀刺受之怡然詞氣慨切賊義其孝皆羅拜去 
　　○李壯丁兒 
　　李壯丁兒安定縣民虜大至壯丁兒從父母奔避山谷卒與遇虜縛母去壯丁兒取石擊虜母得脫前行復遇五騎一騎下馬還縛母其母呼曰壯丁兒但逃命勿顧我壯丁兒不忍手提鐵骨朵擊仆一虜母跳得生四騎圍壯丁兒斫碎之 
　　○伍民憲 
　　伍民憲晉江人嘉靖季倭至其村民憲扶父逃反遇賊長跪乞曰勿驚吾父余任君欲賊不聽刃之民憲挺身殺二賊又傷數賊後隊至落其右手臥草中一手荷戈口喃囈呼父三日乃絕其後人時時見之煙雨中荷戈立則輒合掌呼伍孝子而過 
　　○朱玄昊 
　　朱玄昊樂清人事母至孝母性嚴厲玄昊年五十嘗受笞嘗退治生池上值寒凍誤墜水中母疑其受笞而慍也怒復大杖之眾為跪請得巳其妻又以子婦之讒不悅於姑玄昊不敢辯第屏之十餘年寢處常在母側後以庠生應貢且行母乃悟召其妻復為姑婦如初玄昊既行中途念母亦棄牒歸 
　　○梁應策 
　　陝西按察副使梁應策鄢陵人七歲母病殆焚香泣中庭請以身代持香謁城隍廟伏地泣幾絕遇一黃冠授藥一莖僅寸許飲之而愈二十四籍鄉書孝聲藉甚三十四中嘉靖乙丑進士居都下心脈脈不肻拜官父詔書切戒始授工部營繕司主事歷員外郎中為郎十年三請告省親留妻侍養升成都知府以去家遠不願之官號泣請父父大怒曰不聞孝經始於事親終於事君猶伏地不起父舉杖欲擊乃起戒途抵成都數月而大計計畢疏請終養時父母年並七十躬調甘脆一茶一湯必跪進之父數過親友家每至漏下數十刻秉燭坐待應門報至趨迎掖門入寢候寢定乃退質明盥沐至寢門問侍婢安否稍不安節憂惶廢食人言修虔太和山可致親壽徒步往十步一拜千有餘里時父母年並八十矣母沒哀毀如禮既葬廬墓側暮歸侍父父病痹伏枕調飲食跪榻下手舉七筯進牏廁衣躬視澣濯如此者年餘子沒妻亡一切不問父沒合葬廬墓如前日以匚干盛土首頂培墓有慈烏數百馴集廬下匚干舉即飛若前導然服闋尚不能去縉紳先生曰孝雖無窮如禮制何拜泣徹廬嘗夢一緋衣幙頭入呼曰梁孝子我後漢肇恕葬我詰旦園丁劚土得石果肇恕之墓祭而葬之人謂至孝感通如此應策初成進士部送遼左軍餉餉並足額遼軍大歡營繕董大工精筭縮出中官不得妄費改戶部郎督維揚餉裁罷冗濫揚人稱之當得內轉為中官所中升知府親終撫按交薦其孝行詔補登州練卒賑饑具有效久之升陝西按察副使力疏投閒其卒也鄉人為立梁孝子祠 
　　○陳經孚 
　　陳經孚平陽人少孤事母至孝遇倭來負母避之竟遇之途倭索母珥環經孚護之倭以刀截耳至肩而死手猶未釋母也 
　　○朱泰 
　　朱泰會稽人諸生也家貧事母至孝與妻吳糲褐不完而母之服饌殊極軟好母性卞逄其怒時與妻同跪欲撻則近榻以就之泰死無子或勸吳它輒號哭欲絕奉姑至沒備諸辛苦 
　　○趙智 
　　趙智趙慧巨鹿人母避賊為所得索財不遂將殺之智追至跪賊泣曰吾母年老願殺我慧復至跪賊泣曰吾兄成人釋以養母我則代兄智曰弟吾兄所愛可殺我留弟母曰吾老矣殺母留子以存吾門賊曰慈孝人也並釋之 
　　○李學梅 
　　李學梅麻城人臬椽也世宗哀詔至學梅以椽與入臨哭獨哀臬有冤囚白按察使出之其人聞知懷金謝艴然卻之有三庶弟父嬖之獨與便利私益學梅大父為學梅不平學梅曰弟吾手足也愛我弟即愛我手足祖何懟焉母死守墓三年力不能廬獨棲草間暑雨一蓋寒冬一稾而巳朝出營夜必返墓次墓近溪滸忽雷雨暴作溪漲不可渡乃持蓋望墓呼母如是達旦一夜雪積數尺有鄰父意學梅苦雪或它之往瞷之稾沒雪不可辯良久始露見其會撮大嗟嘆以語之人人父死亦如之 
　　○何茂先 
　　何茂先余從兄也口不二價生無二色事繼母至孝繼母病禱神願代繼母有女與子同痘女殊沉頓為文告神願以巳子易妹之生其辭曰母年巳暮生僅此女民齒方壯尚可圖也竟子妹俱愈晚歲生涯疲乏資本俱失久之乃知為鄰人竊去絕口不言曰言之彼無顏為人矣一日赴臥床間棟將撓忽起行棟正撓其臥處人謂善孝所感 
　　○長興窶者 
　　長興窶者家數椽耳而無方以養母窶者之從父富齋為酒致客召窶者侍窶者懷楮而就席凡諸熬皽糗餌之屬竊竊伺候不顧盻褁而寘之袖中諸客目攝之酒闌從父出金屈為客壽有間家僮報失客相顧曰吾輩飲人酒而失人不可不自明則皆闔門搜搜先於窶者窶者自服從父曰今安在曰傳而出之矣待旦旦從父往索窶者曰金銷化兒竟有數椽請以奉父以抵金屈抑去此吾母則無所居止盍待吾母有止舍即奉父矣從父聊寬之與為期居數月客來語從父曰向夕也不佞不勝酒而先亡去置樓譽間今日方記憶居家定索不得枉君家僮耶從父從樓檐求之則在急召窶者窶者至猶理前說叔父曰痴兒在也何自誣窶者曰大人為酒置客召身侍兒甚寵席間竊竊大人希羞懷之楮間兒思兒母也食而不能旨而思旨兒母兒窶人也方搜急時人方重見疑告以養母誰信者豈以大人猶子見饕餮於豪富人且大人致客寧忍客受不污名則兒自居之耳從父嘆曰我幸贏也有二子顧寧子如汝汝貧也吾寧不子汝即復為酒置客召窶者侍言窶者於諸客諸客皆欽重即分其家財為三等之於子 
　　○吳門乞兒 
　　吳門乞兒行乞吳市中夜止吳橋下以其所乞貿酒缶而致之母而歌以侑歡吳中貴人乘月橋上聞橋下有歌聲俯覷之一男子坐老嫗塊上酒而歌召問之曰乞兒有母實用為歡有年矣貴人大嗟異之遍告於諸貴人而乞兒之孝聞吳中於是吳中諸公宴集輒置余豆閒待孝乞兒也
