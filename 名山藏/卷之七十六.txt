
●名山藏卷之七十六 
　　晉江何喬遠　譔 
　　臣林記（嘉靖臣五） 
　　◆臣林記（嘉靖臣五） 
　　羅洪先 
　　唐順之 
　　趙時春 
　　馮恩 
　　楊名 
　　周怡 
　　羅洪先　　唐順之　　趙時春 
　　○羅洪先 
　　羅洪先字達夫吉水人父循自工部主事歷武選郎中累山東副使棄官歸循之為武選郎中也劉瑾政用事會考選武衛罷金吾在衛指揮某等二十餘人是二十餘人者皆瑾爪牙也尚書王敞白瑾副瑾大罵老誖獨不知某等可用耶敞前跪郎中輩為之敞不知也則又罵不知也安用尚書敞謝曰公無怒即更奏敞歸召循斥曰後生生事乃令我輩辱即濡筆蔑奏循走持之曰勿毀成牘記姓名別楮可矣循退遲之數日且欲別上奏會瑾敗敞黎明入部索初奏謝循曰得爾早見不毀牘也瑾誅敞亦罷去始循以工部主事視呂梁洪而洪先生故以名慕羅倫之為人與王守仁之為學既舉於鄉屬循疾輟會試受學其鄉先輩李中嘉靖八年舉進士廷試及第第一授翰林修撰踰年請告待親客至循命洪先衣冠行酒拂席授幾執弟子禮甚恭居二年詔核告踰年者起補原職洪先居京師與歐陽德徐階同師守仁學丁父母憂歸三年不入內舍盡讓家產與弟服闋會世宗立太子坐所選宮僚不當盡罷之博求海內有名士洪先與唐順之趙時春及徐階黃佐鄒守益皆預而洪先則與順之時春同上疏請以明年元日見皇太子於臣民成朝正禮是時上方病則大怒遂皆黜為民嘉靖十九年也語在莊敬太子記洪先罷歸角巾布袍辟石蓮洞作正學堂讀書其中弟子從者四至世宗於建言諸臣皆久廢不復嘉靖季倭虜作難嚴嵩欲借邊才為名援出之順之與時春皆用談兵起家官至都御史洪先獨堅辭遺友人聶豹書曰聞當道欲以軍旅事物唐應德與生者自顧往歲銳意功名謂人臣立乎其位當使君饗其成民被其澤即卑官下僚無所厭悔不幸殺身碎首談笑從之故嘗高魯連蹈海之節壯少游褁革之言歸田以來攻苦茹淡凌寒暑躍馬彎弧身習馳突考圖觀史曲盡險夷意謂倘任其職庶有其具兩年以來齒落二三鬚髮半白稍近書冊則頭眩目痛夜廢熟寢則飲食不甘乃自悲曰使吾無身吾復何為又自反曰使吾有身又有所為於我何加回顧嚮慕如嚼蠟振槁妻孥相對如處深山收視斂聽坐以待盡執事知我豈不謂然哉知吾誠然乃聽人求不為我地豈謂當道姑以軍旅行召旋復他移或還舊物然其職不過供應入直講讀諸務而犬馬齒向衰矣從年少諸公俛首筆硯竭思徼寵殊非其時至於假途躐榮累資待次尤不願也若憐其早歲登第立朝再期枯槁山林不無可惜此則待之太卑吾儒名教真貴在我外物奚與哉古人亦有迫饑寒苦仆債不得為之者幸有薄田百可供饘粥弱子多疾福量輕淺政不欲累以厚藏仕非為貧且吾之官亦非為貧者宜居也恥之於人大矣不幸素性此心最重稍有違拂輒憤憤恨不即死自其少時不能被華祛新與羣兒競侈其後取科名官翰苑每旦候鍾入朝坐史館書公會出則垂鞭緩韁歸舍時人殊以為榮而生對食嘅嘆不能甘飽及被罪廢禠服乘蹇出大通橋行道指目有可憐之自顧若釋重夫翰苑無政事之煩有儲養之貴使當時低口俔心守其常度可以序登然人競進而思退人競榮而甘辱此亦有不能自解者豈不知長往為苦節為我為末志與時消息為中行自度學問空疏不能善世性氣悻直不能諧人譬之飲酒有醉數斗有醉一石及其既醉不可復強去年別應德於湖上論及出處語以本志應德不堪許可應德之才蓋足任之執事見生異趣無謂為名生年五十時不待虛名無實於我何有聞道與否不在進退巳矣巳矣幸勿復言其後吏部以洪先名上竟報罷御史凌儒薦洪先上怒黜為民洪先家居二十餘年年過六十閉關習學求端性命日造粹精有時能前知事自守仁倡良知之學學者始知外舍見聞內求之心然其弊至高虛無用甚則槩舉不待學習者為良至以欲為理以任情為率性以戒謹恐懼為戾於自然洪先語人曰若語知而不必良語良而不能致弊將多於脫略支離之失又曰王公良知之教本之孟子故常證以怵惕平旦愛敬三事然孟子言怵惕也繼之擴充言平旦也繼以長養言愛敬孩提也繼以達之天下王公亦云不以巳知為足而以致知為工今也取足於知而不原其本良失養其端而一任其所發遂以見存之知為事物之則而不察理欲之混淆以外交之物為知覺之體而不知物我之倒置混淆理欲故多指欲以為理倒置物我故常率以逐物去王公意遠矣洪先教人恆主易所謂寂然不動周子所謂無欲故靜者而申告之曰能靜寂然後知體之良能收攝保聚然後能主靜歸寂又曰儒者之學必以無欲為本用之經世乃知精而力巨共先居鄉時時言有司民所便者邑有均賦之役為終始任之蓋曰是亦為政年六十四卒穆宗改元贈光祿寺少卿諡文恭 
　　○唐順之 
　　唐順之字應德武進人其先臨淮人有復者守東平有宦跡祖貴給事中有謹重名父水州知府順之年二十餘中嘉靖八年會試第一及廷試世宗閱其卷有批首置二甲會考庶吉士不赴以卷有御批並得改既有言庶吉士被選不當者上盡罷之大學士張璁以順之卷有御批獨見留順之辭隨眾改兵部武選司主事尋病告亦丁母憂順之聰明年少則卓然為崕異矯絕之行賻贈一無所受節口裁身積財治葬以示無求而自致其母服除改吏部稽勛主事調考功會改部屬為翰林順之薦改編修復病告相璁為留其疏不下而順之不肻供職有旨令致仕自後無得復用世宗立太子選宮僚起廢為右春坊右司諫兼翰林院編修其明年與洪先時春同上疏請見皇太子於外廷復忤旨罷為民順之兩削籍歸益為矯異非人不交非道不取讀書陽羨荊溪山下自經史百氏以至百家技術莫不涉探尤長曆數之學至於剖裂補綴分聚古人文辭以成一之刪潤其於古今學問文章政事之跡歸宗舉要燦然而可觀其精思苦意至盥櫛都忘或閉戶兀坐匝月不寢布褐之衣服之經歲破闔為床裀褥不具作小舟自泛高可三尺余足低頭盤膝而自謂事事空澹獨未能薄滋味學素食者終歲當此之時一下之人高順之風四方講德論文重趼盈屨求一接見卒不可得其涼踽槁孑幾成怪人時時告人永與世絕矣當順之初仕時天下無事士大夫雝容詩賦奕飲之樂而順之獨喜受武略兵書禽遁技擊嘉靖季江南苦倭順之自詡所受可用也上所使視師江南者趙文華順之過文華所持矛距躍文華薦順之有武而嚴嵩中挈之春旨起為南京兵部主事改職方郎中於是順之勃勃有用世意會以父喪未就服闋至京師授協司郎中使視薊州邊務巳復使視師浙直時年五十餘矣去其削籍之歲十有八年病臍突面腫輒扶病行因留浙江與總督胡宗憲計議軍事居一年升太僕少卿亡何宗憲奏升為通政司右通政然皆居浙江視師自如順之身自行海得其道驚風巨浪中意氣閒暇時時習泅淵或噉信少許慨然有吞倭之想倭縱橫海中其登岸結巢則崇明之三沙淮揚之廟灣順之身自擐甲躍馬往來南北閒督諸將盧鏜劉顯郭成等共擊之而方紛姅猖獗不可料理鏜顯輩皆宿將知倭未可旦夕滅且進且退蘄送之出海則順之戞然必剿絕之最後三沙之戰以中暑飲海水方痢泄不及督軍二將戰不利一日自行營促士飽食求與倭戰倭登譙望見順之軍整不出鏜顯皆請退師順之曰合兵甚難忍少刻賊出矣鏜顯知賊無出意告順之軍飢順之前視誘兵兵亦怯自前下馬拔刀步過臍魚港去倭巢二箭許鏜顯抱持之順之曰我自往死鬬耳鏜顯曰公且歸鏜等誓為公滅賊因扶順之上馬於是順之知天下之事未易為也天下之人亦謂順之謂何容易不如往者山中遠志矣亡何升淮揚廵撫都御史順之在浙直時勞於軍事嘔血數升至是復力疾治軍書不懈方大飢捐家財出賑身行通泰沿海閒遂卒於舟次胡宗憲欲以死事聞為請恤典而嵩與蕃中主之禮部尚山持不覆奏山去位乃得恤典於所司 
　　○趙時春 
　　趙時春字景仁平涼人幼與羣兒戲每列旗鼓部署自長御之年十四舉鄉試十八舉進士第一為嘉靖五年時春年方少名方盛海內方伺其有所製作取而誦傳之時春則日習騎射談甲兵憂邊事既改庶吉士授戶部主事調兵部武庫主事嘉靖九年言邇者災警頻仍聖心隱惻下詔求言巳涉旬余大小臣工類以浮辭面謾訪問之詔未乾慶賀之章屢上蓋自往年靈寶縣官言河清受賞繼而都御史鋐進甘露矣今則副都御史贊訓導仲斌進瑞麥矣指揮楫進嘉禾矣鋐及東進鹽花矣禮部尚書時再請稱賀矣鋐東等憲紀攸司不能激揚獻替稱將明之任尚書時職典三禮罔上要君壞風傷政小臣所以撫膺流涕不能巳言伏乞申令百官直陳時事敢有托瑞設諛熒惑聖聦者即加誅譴庶可化佞為忠上曰大臣科道既無陳說時春必有諤諤之論其以聞時春惶恐未對上怒趣之乃對上上責其掇拾賣直下錦衣考訊黜為民居十年以薦起除翰林編修兼司經局較書與羅洪先唐順之同上疏復罷為民時春讀書日記萬言凡史氏所載天文地理戶口錢榖多少之筭與寇戎蠻貊之詭姓隱名歷歷成誦既罷為民邊地蕭條無朋可侶則數數與邊人譚干戈事而作御戎論三篇其一篇曰中國之患莫大乎士大夫崇浮靡而忽實效戎狄之窺中國其始於襲吾長而毀吾短中國之人襲其水土饒智計足以達變阜賄貨足以利用四裔之人性專而用瘠以智撓專施利瘠故吾之用一兼其倍矣況實用百百以敵一何患自守哉古善用長其在於斯不善者則不然其智計亂於輕浮而賄貨匱於奢靡彼以其專勝吾之亂彼以其瘠取吾之匱故春秋譏之以為自亡而兵家忌之曰致於人自古士大夫崇浮靡忽實效者莫深於宋宋之亡也咎不在師旅之不武而在士大夫弛武而不講不在設守之不固而在於不知以攻為守之術舉天下如是之大英雄豪傑如是之多宛轉戎狄掌股之上曾無一夫奮袂大呼者陋哉宋之君臣汨沒於浮靡之深也國家驅全勝之孽胡紹百王之絕統奮青丘之神劍還紫宮於夷庚神武既布然後聖文聿修時則有覆軍折將而邊圉無尺寸之失蓋嘗皇輿北狩而戎夷終不敢失君臣禮信臣精卒畫疆固守虓虎之旅霆發而颷揚於是離極重明百蠻稽服觀前事之得失睹今日之功效御戎上略斷可識矣今使士大夫忽當務之實用蹈前車之覆轍慕文德之虛名忘經武之夫計此猶晝餅療飢以菖陽消癰疽也其二篇曰夫散兵不足制人而制於人疑志不足應敵而應於敵天下無事畫封疆申約束利兵健卒星羅雲布勢不為不強威不為不張猝有狂夫奮挺之難恫喝相仗莫肻受命者顧妻子私貨財之念重而赴義致果之志微也故曰制於內內顧重而外難輕則上下異心上下異心則投機有閒投機有閒則智讎齎盜故曰應於敵有生之心必喪其生設守之謀常罅其守使有必死之心則其生不足為也使有必攻之謀則其守不足為也戎狄之眾曾不百一於中國瘠肥相較利害相懸萬一未侔而能為中國患者攻其所守者也獲其地不足以益士役其民不足以廣眾而征伐之兵勢不得息者以攻為守者也眾均尚勇勇均尚智智均尚聖四者戎狄之所短而中國之所長也攻守之勢在中國不在戎狄明矣散眾而守則守有定形聚眾而攻則攻無定勢以有定之守御無定之攻雖有聖智難為而況勇怯之閒哉使戎狄襲吾長而毀吾短者此也夫勝敗相參鼓旗相當而莫敢先窺者謂其士強弱等而將智勇班也使吾簡百一之士練技擊之兵非全兵能當也信任英賢申嚴節制非烏集之敵也彼見吾有眾攻之勢無寡守之失故誘之利其眾可亂惑之聲其情可得合變制奇之要在此不在彼明矣是非欲其氈裘之眾利其孽毳之具也使彼知氈裘之眾不可冀保而況吾衣冠之民藥毳之具不可冀饗而況吾賄貨之富則飲馬之謀寢而款塞之請可幾矣其三篇曰其本莫如自治以結天下之心慎守以待既衰之勢漢晉之亂單于叛安史之亂河隴陷盧文進之奔幽薊割郭藥師劉整之降宋室微其患在內萌於至近發至於遠浸淫毒害遍滿宇內一夫乘機四夷交難終之在人始之繇我明王知人之不足恃也故先治其身使其心志足以倡率百體血氣足以供給庶用聦明足以役使羣動威靈足以招徠英豪未明而衣後日而入兆民之情四徹無蔽雖有纎介適至之疾而無士崩瓦解之勢外備不索於內內取不求諸外卒有大寇列疆而守重兵以示勢脅其深入並壁以入堡絕其鈔掠重賞以誘士知其情偽彼雖未敗固無所利矣夷狄之情惟利是逐小戰則小利大戰則大利不戰則不利破一十家之堡不足千人之朝食百家則不能克矣日馳數百里之地必擊空虛之處遇敵則不能戰矣深入險重之中必知情勢之宜無閒則不能出矣輕騎遠出之爭邾重兵必逐水以屯望無泉則困斥鹵矣故廣置耳目安集生口堅並壁壘置兵要害先據水泉匿形而不擊玩士而不鬬慎守之策也然則必不戰與曰非不戰也不當戰也彼固求戰者也彼戰則必死死則必勝勝則車駕甲兵之獲固巳利矣況乘勝遠鈔之利也虎不先見人不敢搏見射獵者則走聲勢使然也故不戰者守之善者也求戰而不得欲進而不能隨入隨出亟進亟退使承平之士習於戰陣久驕之虜疲於奔走情見勢屈眾情離貳勝之形決矣戰可得而知矣二十九年虜犯京師以徐階薦與故刑部主事申■〈方遂〉同起為兵部職方司主事協贊仇鸞總理京營軍為鸞所構罷尋命以前職督廵捕從鸞軍時眾方傾心聽鸞而鸞乃與史道倡議許市眾問時春時春發憤曰此亡宋秦檜策耳身為平虜大將軍效牙會市職乎主辱臣死庚戌之役辱甚矣時春為臣子五世受恩三十載得備一偏較練五千精兵願為大將軍前鋒古北口狹鼠鬬穴中將勇者勝耳虜恃弓矢時春操勁弓大矢教中國勇士不下虜閒以長鎗大斧拒馬劉信叔所以破兀朮也願諸君安坐無憂所憂者將懦不足任貪侈流行誤國耳時春見鸞驕縱玩兵老師匱財因作責言三篇諭志頃之命為山東按察僉事統民兵御虜時春領山東兵四千餘騎至通上命屯西直門外新建兵民教場鸞惡其兵整毀諸上上不行命移駐密雲時春介鞬率甲兵鼓行不見虜還其明年春仇鸞復出征時春領兵至通鸞諷通民母舍民兵時春露次教場結草廬鸞諷其部將夜火之時春除廬結陣整兵北戍既轉副使遷廵撫山西都御史提督鴈門諸關斥貪墨省征徭抑求請絕饋遺宗藩貴戚相戒莫敢犯法一時文學氣節政事之聲震動天下時春曰此皆儒者末節其志專在攘夷狄復祖宗疆宇世世治安時春為人嚴毅介特與士大夫處意有所不可議論有所不合常引繩按矩詰責不少貸或語及北虜方持杯酒相歡笑輒裂眥攘臂誓不與俱生數謂所知曰使吾得備偏較領精兵五十人操勁弓巨矢閒以長鎗大斧俺答丘福不足平也士大夫率壯其志而訝其太輕憂其太悅時春在山西虜犯神池諸堡身帥馬步軍往御之至廣武諸將皆會忽諜報曰有虜騎二千餘去此兩舍許疾掩可盡得時春擐甲欲馳總兵李淶等固止曰虜悍未易攻公第駐此淶督諸將力御之當不貽公憂時春攘臂前及虜於天泉嶺伏四起鼓譟來蹙淶太息曰公速去吾死此矣時春乘眾而奔虜欲取時春淶等殊死遮鬬與子松及大同參將馮恩游擊李桂神池守備孔賓偏頭守備高遷太原指揮陳金中軍尹忠把總俞輝皆戰死全軍皆沒時春倉皇投一墩守哨以卒繩引之乃免虜尋引去言官言時春平時意氣余有當事沉幾不足詔解官聽調隆慶元年復薦起及未用卒於家 
　　郎曰羅達夫守道獨善以完其名唐趙二子銳然欲見功反為世所指孔子與懼事成謀之士信然年信然夫 
　　馮　恩　　楊　名　　周　怡 
　　○馮恩 
　　馮恩字子仁上海人嘉靖中進士為南京御史疏論都御史汪鋐愎險狀十一年秋彗星三見詔求直言羣臣多言張孚敬者肅帝令孚敬歸恩從南上疏曰頃者彗星再見東井陛下令羣臣勉修德業條列時政臣惟彗之為象所以除舊布新也天遠人邇災不虛生召之在人陛下左右大臣足召之矣條時政之得失不若辨左右臣工之邪正邪正既辨進退盡得政務自舉陰沴自消除舊布新莫要於此惟陛下寬臣之誅容臣悉數於前臣惟輔臣張孚敬者剛惡凶極媢嫉反側陛下知其平生近使去位天下歡欣鼓舞不敢復贅矣竊見大學士李時謙抑良厚有台輔之器此輔臣中巨擘然濟時撥亂非其所長可太平宰相耳大學士翟鑾依權保位筮仕有京油之號入閣致磨棱之譏雖不能薦賢為國亦未見陷害忠善古有伴食中書此其人也大學士方獻夫外飭謹厚內實凶回向在吏部報怨酬恩無所不至昨者詐病還家特蒙召命方倨傲偃蹇不即奉詔陛下驛騎督促且許別用然後忻然就道及至潞河又請調理旬日顧望徘徊希圖入閣如執券索雖曰不要臣不信也無才無德不數年而致高位得隴望蜀壟斷丈夫耳今以輔臣之尊兼宰之任呼引朋類播弄威福將不可言其在今日當亟黜也戶部尚書許贊謹密樂易調度或畧經費殊詳禮部尚書夏言多富之學不羈之才雖投機遘會驟遷大任然亦隨事効忠尤可喜者不立黨與獨持正論陛下駕馭任之將來緩急得力救時宰相也兵部尚書王憲剛直不屈通達有為邊情習熟典刑耆舊用掌邦政優為之矣刑部尚書王時中疏凡庸靡具臣而工部尚書趙潢強御無畏廉介自持久在工曹制節謹度陛下復起用之人惟求舊也吏部左侍郎周用通敏老成直亮未見過人雅度頗能容眾贊理邦治殆庶幾焉右侍郎許誥便捷迂邪廉隅不飭使其當路偏執紛更亦所不免陛下愛惜其學酌處別用斯無悔也禮部左侍郎湛若水強致生徒跂成道學任以禮卿亦可黽勉右侍郎顧鼎臣通警和平儒臣有此任重器也兵部左侍郎錢如京自居安靜操守無王古右侍郎費宗明文學通儒因人成事刑部左侍郎聞淵正大精詳公明質直寄以股肱不屍位也右侍郎朱廷聲篤實不浮謙約有守工部左侍郎黎式滑稽淺近才亦有為右侍郎林廷■〈木昂〉材器可取通達不執兵部尚書都察院右都御史汪鏄鄙夫壬人敢為不善巧排正士明報私仇方今第一惡毒小人也臣待罪留都每讀其辯訐章疏聞其行事如怪如鬼每欲求面陛下一辯其奸但以小人不可嫉之甚今鋐奸愈肆天下公議決不可掩君決父不可欺邪正決不可並立於時陛下不以忠厚正直臣居紀綱首諸御史且將求合稱職刻薄効尤其為敗亂可勝道哉左右大臣忠邪具是非臣私見實出共聞孚敬根本彗也鋐腹心彗也獻夫門庭彗也三彗不去百官不和但孚敬之奸久露鋐獻夫之奸不測奸不可測奸之深者質行論心當在誅譴乞斬三奸然後斬臣謝之臣不自量欲一卑賤博去三奸以清仕路以澄政理疏入帝怒命逮至京師系問之汪鋐見帝恩遂疏誣恩罪復言律陳言大臣德政者誅恩贊李時夏言宜從其律得旨並下刑部恩亦中道疏辯不服既至帝命錦衣訊所傳寄主使者恩自伏狂妄論列原無主使傳寄之人帝曰論列大臣固也上言德政律有明條其益嚴考之恩搒掠楚毒終無它言惟河東廵鹽御史宋邦輔過江南會語語次及京師時政並諸大臣得朱遂以建言錦衣以聞並命逮邦輔訊之邦輔至對如恩狀帝又切責錦衣令君刑訊卒無所指乃詔法司擬罪刑部尚書王時中言曩生員紳坐談大臣德政者律斬恩宜附此例第其言毀譽相參似非專頌大臣者請減死充戍帝責時中等狥私回護令對狀皆惶恐引罪因手其牘曰恩所言雖毀譽牽連顧其專指孚敬三臣直為大禮仇君無上死有餘辜時中等不顧法守轉相報護其革時中職閒住侍郎聞淵奪俸一年郎中張國維員外郎孫雲各降邊方雜職恩如律論死獄中邦輔贖還職其明年哀沖太子生當大赦故事當赦法司各具款目上公卿平議其可行者書之詔書大理卿周於岐議赦草有為恩地者孚敬鋐怒於岐於岐遂去官於是恩獨不及赦會冬月羣臣聚闕廷論囚時汪鋐巳為吏部尚書當秉筆恩至向闕跪鋐瞪視故令卒轉恩膝面之恩則起立鋐怒罵曰若欲死我死乃在我恩叱曰即矺裂死者至尊在上豈爾得耶鋐益怒囚敢叱大臣恩曰臣而奸者徒但叱為鋐曰若在獄中受人餉遺節士固爾恩曰人患難相恤耳若爾鬻官黷貨大毀廉隅亂國典者耶鋐攘臂推案欲下拳恩恩應聲亦厲左都御史王廷相因好謂馮御史何絮為祖宗不殺諌臣百七十年矣豈以而快心破祖宗法轉謂鋐以法論御史則可不可以怒夏言亦曰此非宰公私家鋐竟署真牘後觀者嘖嘖稱恩四鐵御史謂其膝與口膽與骨時帝方使覘鋐恩得其狀會欲行誅張延齡其時張孚敬復相為延齡請遂皆免之初洶洶時有遺恩藥者恩曰不聞王新甫語我豈兒女子耶御史陳事不當固當伏歐刀都市寧仰藥自殺居亡何恩母吳擊登門鼓訟冤子行可年十三上書請代皆不報十三年冬月行可又刺臂血書奏長安市自縛守闕下刑部覆審尚書聶賢與王廷相請赦恩復其官不許編戍之雷州始恩為御史時行部過寧國作御史署發奸亭記曰嘉靖壬辰夏四月七日予行部寧國過署東亭照壁有畫麟焉其身多傷問之曰射亭也故設弓矢公餘射中之以舒案牘之勞予乃不忍命畫奸臣秦檜代之置彤弓二鏃矢百凡我同官暇則援弓發奸中其黑心為上勝中其首次之中其腹及四肢又次之不中者為嗚呼麟王瑞也孰俾之蹷足於西山檜奸臣也孰俾之保領於牖下麟逝矣檜死矣逝而形存吾愛焉耳死而臭遺吾惡焉耳逝吾愛之安得存乎死吾惡之況其生乎存者吾愛肻中傷之生者吾惡肻附和之吾以是舍麟而矢檜也壬辰嘉靖十一年也恩戍雷州六載會赦歸雷人祀恩十賢堂以配宋寇準李光輩恩歸養母孝而治生急人始疑之既乃以大恤贍人昭帝即位恩巳老即家進為大理寺丞再以廟恩加朝列大夫表行可之廬曰孝子行可後以舉人為應天府通判恩次子時可為提學副使行可之子曰大受亦舉人皆知名 
　　○楊名 
　　楊名字實卿遂寧人以及第為翰林編修嘉靖十一年秋彗星三見詔求直言名應詔陳言謂上喜怒失中黜陟未當宜奮力自省上曰名謂朕忠矣第朕惽不能知所以省明言之名再上疏曰臣以災異修省妄有建白繼奉聖旨令臣明言捧誦之餘不勝悚懼切念臣本庸劣無所知識荷蒙簡拔寵列詞林感仰殊恩每懷圖報近見諸臣奉詔陳言議論不一恐未足上慰睿衷故以草茅之見騰狂妄之說但臣涵養未至氣乏和平問學未明言多疏謬重煩明旨驚悸隕越無地自容既伏思省所以有言實出犬馬一念苟復畏罪隱默或支離遷就以求倖免非臣本心不避誅殛謹以所聞見出於臣民公論者為皇上明言之臣惟吏部諸曹之首尚書百官之表而汪鋐者小人之尤者也心行反覆舉動乖張志巧逢迎私圖報復頃者吏部尚書有缺皇上慎重其人不以輕畀乃反屬鋐豈謂鋐賢諸臣命下之日大小臣工莫不驚愕雖閭閻細民亦謂處非其據臣恐在位日久用舍日謬矣武定候郭勛奸回陰詐阿奉權貴外觀氣象亦知其為險人也皇上使久典戎務屢代祭祀與議朝政反不自肅飭肆意猖狂太常司掌禮儀所以敬事神祇宗廟導迎和氣光永國祚者近乃使陳道瀛金贇仁輩庸惡道流充御秩宗平居飲酒食肉貪財好其又何能潔誠精白贊助明禋臣愚妄以為是數臣者羣心皆曰不當用也而皇上用之豈亦聖心之偏於喜者耶臣又見皇上踐祚以來在廷之臣條建議論識見偏執言辭紕繆上觸天威自取罪戾者固非一人一事但跡雖難恕心若可原薄罰之後懲創巳久況皆累朝作養才能文行各有可觀其遺我皇上共成光明之治者也而終忍於廢棄老死巳乎臣愚妄謂是得罪者羣心皆曰當矜宥也而皇上亦未能釋然豈亦聖心之偏於怒者耶至若稽復天地神祇宗廟之祀以備一代之制甚盛舉也但未免工作屢興財力並詘採運木石燒造磚瓦裝載灰料所至騷然民無寧日則閭閻之下形諸愁嘆以戾太和者當亦不少又如真人邵元節者得以其術過蒙采聽於內府修建醮事此雖皇上祈天永命之心但禱祠之說自古無驗乃不惜麋費使之頻舉率徒倡侶播鼓秉旛演法大內且命左右大臣共事奔走遂令不肖之臣妄為依託聞有昬夜乞哀出其門者亦不能必其無市恩假威夤緣僨事之失也夫以皇上敬一之專臣民祝願之誠感格天地百男萬壽可以坐致乃使異端小術攘以為功書之史冊後世謂何凡此皆聖心少有所偏者故臣敢為內照自省及戒謹恐懼之說進誠欲皇上遠稽堯舜所以德高羣聖治冠百王者不外此心之中和也臣疏遠賤士蒙瞽狂言乾雷霆莫知死所惟聖明矜憫再賜棰察疏入上大怒謂名託言災異脅制朝廷泛引旁牽亂法怨君令錦衣衛執送鎮撫司刑訊汪鋐疏名四川人楊廷和同里後輩廷和與孚敬議禮不合去位其黨思為報復故攻及臣臣之授官特出上簡誠欲為陛下一振朝綱而議者輒病臣操切好名繇內閣諸大臣率務和同植黨固位故名欺肆至此上益怒命所司究治主使之人名瀕死者數竟無所私第曾以疏草送編修程文德改定數語遂並逮文德下獄兵部右侍郎黃宗明上疏捄名謂連坐固非美政今以名妄言必究主使廷臣自疑者多矣名搒掠巳極死而復甦當此嚴冬萬一困斃益累仁明上謂名罪死有餘即囹圄斃之未傷仁明之治方究上使堅執不服宗明殆是令執送鎮撫並鞫以聞竟不易詞上並下名文德法司擬罪凡再擬皆不當乃特詔名謫戍文德降邊方雜職宗明對品外調文德永康人篤學修行為儒者累官吏部侍郎與玄撰忤旨調工部左侍郎尋黜為民隆慶中贈禮部尚書萬曆初諡文恭 
　　○周怡 
　　周怡字順之寧國之太平人嘉靖十七年進士授順德推官果敢有氣節論事廵按御使前數與抗有御史臨怡甚武怡對御史益和持事益力御史竟重之至其問刑一意勿喜以嚴敏為深戒召選吏科給事中朞歲閒彈劾當事大臣若嚴嵩以下十餘人挈紐摘瑕無所避畏曰吾縱扁舟波濤中張帆正舵是吾職事至其浮沉有不自我者翟鑾嚴嵩同為大學士嵩竊弄威柄苞苴盛行鑾位望先嵩而軟無羽翼二人不相能也鑾嵩二人恆有所請託於吏部尚書許贊者故嘗為吏部尚書以寬容不能鈐屬致文選郎王嘉賓以賄敗贊連坐去及是再起為尚書鑾嵩復多所請託郎王與齡積不能平因以鑾嵩所貽私書呈贊請訐奏於上曰此其一爾它請託尚多誠恐權奸主內羣鷹犬附外臣將為昔日王嘉賓之連黜也鑾引罪自理嵩言私書無有請究請託者抑贊柔良不為此此受制於王與齡不自繇耳上手贊疏曰贊欲禁競絕凂甚善顧平日不承一人不通一謁者耶即鑾嵩賄有狀當請決我耳何輒曰權奸鷹犬且引嘉賓為名與齡強豪持贊其黜為民因敕解三臣者而先是虜數寇西北邊朝廷多置重臣大將防弭之大同緫兵周尚文與陝西廵撫賈棨不相能亦復與緫兵張鳳者不能於緫制侍郎翟鵬與督餉侍郎趙廷瑞也怡上疏曰臣惟人臣事君無崇卑內外皆以盡心體國為忠竭力濟事為和舍從人為虛忘讎序賢為公自古及今未有不繇此治者也近見大學士翟鑾嚴嵩兩不相和又皆與吏部尚書贊詆訐總兵周尚文張鳳與總制侍郎翟鵬及督餉侍郎趙廷瑞陝西廵撫賈棨並不和調此大不祥事也陛下臨御二十三年於茲矣繇初年求治之銳以及今日憂民之切宜乎天地位萬物育太平有象而四夷來王也今日事禱祀四方災旱未消也開例鬻納府庫未充也蠲租歲下百姓未蘇也選將練士邊境未寧也其故安在良繇陛下焦勞於上而下未有用命之臣也夫風教之大禮讓為先禮讓之行朝廷大臣為首詩曰有來雍雍至止肅肅相維辟公天子穆穆此盛世氣象也朝廷有違言之隙則讒譖之釁長於人大臣有動之爭則攻鬬之禍流於下當今之時內則財匱而百役繁興外則虜驕而九邊虛耗為輔臣者宜夙夜匪懈相與圖思利國安邊之術而大學士鑾嵩藉寵狥私作威修怨聞在內閣屢有違言動入見陛下亦各私陳背詆何望同寅協恭以事上風下也非國之福可懼甚也輔臣至九卿百執事如耳目手足聽命心志共成一身者也輔臣真知賢不肖宜明告吏部進退之不宜挾勢狥私以不可服人者屬之吏部宜有貞心直節如庄女烈士使人望之知畏不敢非義相干不宜阿承權貴一啟順端後不可返也嚴嵩威靈氣焰凌逼百司招權攬威凡有請乞必先得其意然後敢聞翟鑾依阿委靡氣勢雖弱權位亦尊尚書許贊直氣正不能預消二臣要求之望至陰擠陽排瓦修私怨非國之福可懼甚也初設總制總督大臣欲其權力足制三軍之命頤指氣使無不如意也今既入秋虜有聲息而翟鵬趙廷瑞賈棨周尚文張鳳等各自為尊恥於相下各自為是恥於相用平時藩籬扞格則臨敵掣兵按伏對壘將甲可乙否彼是此非不上孤朝廷推轂之重下解三軍死綏之志臣不信也非國之福可懼甚也抑臣之所言不特如此而臣謂直言敢諫之臣雖不利於權貴固有尹於朝廷近如御史謝瑜童漢臣輩皆以論劾輔臣相繼假公事罪謫若伊敏生喻時等亦巳露於聲之閒恐自是陛下之臣雖有檮杌驩兜誰復言之非國之福可懼甚也臣謂今當致力中原宣威沙漠之日如有忠勇將官宜推赤心以置其腹明大義以激其烈志有異同明白曉諭人有賢否詳審鑑別近見總督兩廣兵部尚書蔡經劾去官員獨以都指揮僉事一人當之苟且欺罔殊朝廷簡命綏遐之心失大臣鼓舞經畧之術非國之福可懼甚也凡此內外臣工不和之驗伏惟陛下明離斷干赫然申戒更望優容言路博採羣策先務和德於上則大臣自爾肅雍於下而羣庶從之百姓象之人和熏蒸神聽和平區區外侮不足攘矣臣微小闇昧觸事憤衷誠願天聽見之施行疏入上曰廝怡言羣臣君良是乃其本心初發則謗訕朕日事禱祀不知和德於上神不我聽夫朕事天禮神洪芘多荷四方之廣得盡無災若論海內康平凡百有位皆當勉職寧獨咎朕其以實對怡具疏請罪上曰廝怡所言嵩鑾本惡內直諸臣以為贊事大道好悖肆也詔杖之闕下與楊爵劉魁一體錮系怡在系與爵魁二人授書究易忘厥夷險時獄系嚴甚三人畫字香煙密通飯底互相印證居二年上采箕僊言釋之閱月復與爵魁同逮逮者至怡方抵家語逮卒曰請得侍老母一宿許之明日同行系詔獄如故又二年與爵魁同釋怡究心學問師鄒守益王畿而與羅洪先唐順之錢德洪為友家居則與鄉紳貢師泰梅守德沈寵講學涇水之上以精一為本存誠無欲為功體之真誠而求之切至穆宗改元征給事如故遷太常少卿立朝四十六日復疏陳定君志畏天命敬大臣勤朝政慎近習五事忤旨調山東僉事轉南國子司業時姜寶為祭酒行事嚴正怡更勉寶學問劑以寬博明年擢太常少卿未至卒廵撫都御史陳道基張佳胤郭庄先後為怡立祠郡人私諡之曰庄簡怡在獄有囚對磚記二篇其囚對篇曰周子被罪下獄手有梏足有鐐坐臥有■〈木匣〉日有數人監之客過問曰辱乎周子曰國法也怨乎曰君罪之也然則樂乎周子蹙然正而對曰君之怒也而敢樂也然則安乎曰安曰何安也曰余今知慎也手有梏則恭足有鐐則重坐臥有■〈木匣〉則不攻以妄動監之者眾則不敢以妄言行有鐐則疾徐有節夫是謂之安客曰不然也子所云禮樂也所居刑具也以刑具為禮樂非謬則戲忠臣之事君也不逆其忠不反其行知國之法也而不敢以不共知君之罪也而不敢以不訟知君之怒也而不敢以不畏繇此而往其庶乎周子肅然起敬曰請事斯語矣其磚記曰獄有巨磚二累其類之細者於下以二巨者鎮於上為台焉朝夕必對起居於斯讀書於斯飲食於斯予之資磚也多矣久而有感曰磚其君子乎其為物也博大而厚重為制也平直而方正為質也若朴而靜定為德也順而為度也虛其始不知其自來也其壽不知其世也前夫吾也或抗之或坐之或棋局之或踐履之其污穢而小用之者不可以殫記磚之用其不器也夫貴之不榮也賤之不辱也親之不喜也穢之不怒也臨難不辟也見可欲不匿也受潤不溢也多能不伐也磚之德其難名也夫邃其德不易乎世藏其用不成乎名磚其君子巳乎予學之而莫能及也又有教子書云為人當為大人立決烈志奮剛大氣存中正心養靈明性調和平情出典則言行光明事積博厚德成悠遠業大人之事也王與齡者鄉寧人受學於崔銑其為文選郎上恬絀幸耿介必遂當為民時辭朝還寓惟有瓶罌數事分遺鄰人徑上馬去京師人唶指嘆為奇男子與人交有合者千里必通苟非其人對面若山河關中馬理作平陽四賢唫以列於陶恭介韓忠定及張西盤之間
