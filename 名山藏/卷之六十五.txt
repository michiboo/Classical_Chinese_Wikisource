
●名山藏卷之六十五 
　　晉江何喬遠　譔 
　　臣林記（成化臣一） 
　　◆臣林記（成化臣一） 
　　彭時 
　　劉定之 
　　劉珝 
　　李秉 
　　餘子俊 
　　秦紘 
　　彭　時　　劉定之　　劉　珝 
　　○彭時 
　　彭時字純道安福人自少端重寡言奮勵讀書領鄉薦入國學祭酒李時勉以公輔期之正統十三年會試第二廷對賜進士第一郕王監國被命與商輅同入內閣雖屬冕進宿素推重以繼母喪乞守制不許尋升翰林侍讀明年乞終制許之服除遷左春坊大學士兼侍讀寰宇通志成遷太常寺少卿兼仕讀如故英宗復辟召榻前問出身若其年齡是時年四十有二矣上曰正是方剛命賜酒飯尋召入內閣以前職兼翰林學士上命選庶吉士若用南人必如時者乃可也李賢論事上前出以所言上者言時時為賢謀賢服時直諒焉上上皇太后尊號時謂賢宜及此推恩賢謂詔赦也上復辟方赦一年再赦不巳濫乎時曰優老為恩非謂赦也如朝官父母年七十者予誥敕百姓年八十者予冠帶此明上老吾老以及人之老矣賢稱善聞上上悅門達陰軋賢於上上行罷賢中貴出語時時愕然為力辯上用賢如故上嘗使太監牛玉視時病人言其居陋上欲為新會崩方上不豫牛玉將遣命至閣中諸閣老駭怖而巳時雨泣也玉覆命上亦為隕淚憲宗即位進吏部右侍郎兼職如舊憲宗議上兩宮徽號憲宗生母周太后不欲錢太后並稱太后中官宣後旨辭甚厲同議皆噤獨李賢開端時力繼之竟加上錢皇后尊號別於太后居數日太監覃包至閣曰同尊二母是上本心詘太后難顯言非二先生幾誤成化元年加兵部尚書其明年乞歸遣中使護送手敕促還明年至京上慰勞之以總裁英廟實錄成進太子太保兼文淵閣大學士尚書如故李賢卒時獨任閣事錢太后崩議營陵首言當合葬裕陵主祔廟上猶豫不從羣臣伏請時從中主之卒從時言其秋彗星見上言專寵者年既巳邁宜子者恩或未逮當正宮闈之分以衍麟螽之其言指切萬貴妃平涼土達滿四反參將劉清御之敗績兵部請命陝西寧夏延綏合殺巳聲勢益急復請調官軍往朝命方以都督劉玉總兵副都御史項忠提督軍務而敗報復至輿情震駭賊聞玉忠出退保石城山玉忠至下令圍石城毋戰副將毛忠違之攻復敗士大夫益相危懼兵部尚書程信奏再遣撫寧侯永總京軍及調兵四萬往命巳下時見本兵張皇難遽止第請令永整軍待其冬忠報至圍賊矣再乞敕永星馳赴援下兵部會議信曰京軍馳援當如忠請時曰仍不須行夫合賊出劫如曩時兵宜往耳令入自保此擒道也信意不平尚書白圭侍郎李震相顧不言時力持之信張皇益甚眾疑羣和謂此安史復出也不者且失關中有私於時京軍不發公誠何見時曰觀項疏曲折知賊可平矣其急請援知朝命遣將不敢專也其冬滿四果平改吏部尚書五年冬無雪上言臘盡不雪非惟宿麥難潤誠恐春氣相乘變為癘疫臣考傳記凡言災旱者必曰下民怨咨感動上天今或有之臣見京師居民不下數十百萬初無恆產營牟小利但取度日比者官府買辦過多門稅抽分太重生業不遂困苦日深伏望聖明崇節儉之規嚴掊克之禁止是之復言景皇帝女年及笄當求庶士遂得下嫁七年冬彗再見言七事請減去內府修齋慎重傳旨毋令近習假借日御殿召見文武大臣議政節賞慎刑通納諫諍飭勵官守撫恤軍民而歸之上德上然之時彗久不退廷臣皆言君臣隔絕請面召內閣豫議機政時與商輅萬安亦自請而諸中官恐時言其不便即往誑曰上見公矣顧初奉泰交猶未通浹宣罄厥蘊尚俟再見及朝見戒約如初時有御史承中官風旨建言裁減文武官皂俸者武官恟恟至欲刺殺御史時至上前首言天變可畏上曰知卿等宜委心國政繼言減皂俸事上曰傳旨與戶兵二部處之上一時聲音顏貌不盡群下之情萬安遽呼萬歲客時遂叩頭出初中官戒時至再及出中其所誑遂曰平生恨不見上得見上但呼萬歲外人稱萬歲閣老雲時自是不復召見第以封事聞而八年因方內有水旱之災條陳時政言皇庄之名自古無之景泰存藩邸之舊皇上因東宮之餘庄名曰皇其號非事有其繇實為不爽近聞故太監劉永誠所獻亦欲立為皇庄居者懼於騷援不耕者懼於征科過舊而街談巷議咸謂普天之下莫非王土何獨以此庄名之為皇乞令戶部籍與居民仍舊耕種又言畿內湖濼數多皆為勢家所有其聞所產魚蝦螺蚌菱藕蘆葦之類乞令弛以予貧民及言民閒養馬邊城糧草等事上悉施行第皇庄不動時屢以封事上聞或報或不報要不盡行乙歸不許時為人端謹嚴密燕閒無惰行步端拱飲食不聞匕箸聲終歲不一二宴客即宴客未嘗具音樂片楮守墨不輕擲棄立朝三十年非疾非嘗不在公公退不語子弟以朝事接人和悅至其論辯確然有執雖不立赫赫名而人望歸之成化十一年卒於位贈太師諡文憲遣官祭葬給驛歸喪官一子尚寶司丞時有族弟華成化中亦入內閣 
　　○劉定之 
　　劉定之字主靜永新人宋初有德言者仕至江西發運使南昌郡男子孫多顯者父髦博學篤行薦魁鄉闈多疾不仕耕稼石潭之上學者稱石潭先生定之自幼警敏善誦髦日授之書不令為文一日見其所為祝灶文及詠桃漿諸作大驚異之於是盡呈髦所為文髦謂其妻曰此子有八面之才一第不足多也正統元年會試第一廷試第三授翰林編修四年夏京城大雨水詔求直言定之上言臣遭逢夭竊欲出意見勉助聖明疑懼旬日恐無可采臣惟雨水陰之盛也臣聞扶陽抑陰在進賢退不肖伏惟皇上日月之明臣下人品罔不周知然公卿侍從有政事言責之寄者尤宜時常召見俾承清問因以觀察其才能心術又陽為中國陰為外夷盛夏陽剛之月而陰雨不止猶中國文明之時而夷狄未服竊見去年西戎犯順今年雲南作寇誠宜督邊將修兵備至於降附胡人處之京畿從來久遠多至千萬豺狼之性濳為盜竊不及今濳散其類移近南方則生聚愈多他日之慮也今京官多不願為府州縣者而府州縣官亦自謂不得入為京官坐此不自愛惜竊見唐宋以來士夫多銜京秩任外事牧守互兼出入洊更以備公卿通練有效矣臣願聖明略仿此制臣又見今令大臣及五品以上薦舉官員誠為慎選然舉人者其心難公舉於人者其情難盡竊考唐制常參官上任三月內保舉一人自代吏部記其姓名舉主多者必合公論舉主賢者必為善類遇有員缺選擇任用臣願聖明亦畧仿此制至於守令牧養為先今有專尚酷毒而以辦集得名因此迂闊仁怒肆為貪婪而以交託得顯因此鄙賤廉特宜令風憲銓司詳加密考又古者人臣有喪君三年不呼其門所以勵廉恥勸忠孝也後世或以金革大事或以輔弼大臣姑使起服葢需求之亟今海內安瀾材能不乏文臣遭喪不使終制殊非教本臣又見近年以來民有出粟賑濟者表為義官斯亦飢年荒政顧非明時常法行之不巳若見朝廷吝惜官廩德不究於無告惠使出於有力兼其閒亦有誠非好義意在希恩假上人之寵光增私家之聲勢宜准官員誥敕事例犯至某等者坐名追奪臣所陳淺見薄識不知避諱伏望寬斧■〈金戊〉之誅使天下才智之士繼續而言臣之願也留中不下巳之變定之為侍講上言臣觀自古夷狄之禍未有盛今日者古如晉懷愍之陷匈奴宋徽欽之陷女直皆因邊塞外破藩鎮內潰救援不集播遷無所未有若今日全盛天下數十萬眾奉上皇漠外委以與虜者也至於晉宋既遭蒙塵之後元帝繼統高宗嗣服皆棄故都安一隅然尚能奮既衰之勢御方張之敵使劉曜石勒斂虐焰而不入梓宮韋後因講和而來歸未有今日全盛天下數十萬眾也先乘勝直抵京師聽自去來者也蓋國勢之弱雖非陛下所遽能使之強然豈可不思自強之術臣無知曉攻陳所見臣以為宜講戰陣審守御慎行人散降胡練兵撫民擇將材明賞罰而厚修主德焉臣觀昨者之戰但知閉營堅壁托為持重而不能出奇盡力用捷勝甚至前隊敗而後隊不救左哨出而右哨不隨宜仿宋吳玠吳璘兄弟三迭陣法前一行刀盾蹲伏以俟其陣最低前二行矛戟大鎗立陣以俟其陣稍高后一行騎兵弓矢其陣最高使勢得相援力得相救又虜騎奔竄唐奔制之必資刀斧昔郭子儀破安祿山胡騎八萬用千人執長刀如牆而進韓世忠破金虜拐子馬用五百人執長斧上砍人腦下砍馬足繇此言之刀斧之揮霍使捷優於大鎗之遲緩趑趄也臣觀紫荊居庸等關名為關塞實則坦途虜騎比來若風驅霧蓋兵士寡弱亭障缺敗蹊隊疏漏非一日增兵士繕亭障塞蹊隊畫地守之因其陸地則縱橫掘塹名曰地網因其水泉則遇坎停蓄名曰水櫃或多植榆柳以制奔突或多招土兵以助官軍此今日事也亦古人之巳事也傳說曰事不師古匪說攸聞故古可師也若夫奉使之臣往時充以譯人駔夫招釁起戎職此之故今後正使宜用文武賢臣介紹之選以令通敏之士昔漢文帝屈趙陀遣陸賈宋仁宗結契丹使富弼伸威修德鮮有敗事此亦古人事也何以謂降胡宜散也志有之匪我族類其心必異往歲降胡盡留京師授官職給全俸昨者或衝破關塞奔歸故土或乘伺釁隙寇景京畿今宜遷徙厥眾遠居南土禁其種落毋自婚媾變其衣服從我襟裾為兵則錯在我兵為民則錯在我民被我政教從我風俗如此則可以減俸給如此則可以省漕輓蓋上皇之朝臣嘗言及智謀短淺不足動天今有效矣何以謂兵宜練也天下之民農輸粟女輸布以養兵也天下之兵受粟於倉受布於庫以練武衛國也向者兵士受粟布於公門納月錢於私室於是手不習攻伐擊刺之法足不習坐作進退之宜目不識旗幟之耳不聞金鼓之節轉貨為商執技為工工商所得僅足補月錢之私費蓋民之膏血匠之氣力變為金銀以惠奸究一旦率以臨敵如驅羊拒狼幾何不敗今宜痛革月錢之弊作新操練之政將帥有踵舊習怠新政者小則降級大則誅夷何所不可若夫守令削民猶將帥削兵也今也常年之所黜落三歲朝覲之所彈紏者宜加之罰大臣舉官有犯贓者宜連之罪夫然貪墨者寡薦舉者慎貪寡舉慎則民安而邦本固雖有夷狄外侵不足為患此之謂撫民若夫天生將材不專將門也販繒屠狗被褐捫虱可以王霸趙括奢子王離翦孫殞首系頸無濟事也今國家用將有出將門之中者如石亨楊洪是有出將門之外者如于謙楊善是宜令公卿侍從各舉所知量能而使庶乎抜十得五聞一知二而邊材日充將帥得人此之謂選將漢圖恢復所恃者諸葛亮宋圖恢復所恃者張浚此兩人者忠義素着功業久立然街亭一敗亮降丞相符離未捷浚解都督待取後効乃復前官此亦古人事也臣觀昨者于謙石亨等將兵御虜迭為勝負互相殺傷雖不足罰亦不足賞也亨自伯爵升侯謙自二品升一品摧陷腥膻迎迴鑾輅不見其功但見其賞忠臣義士豈不怠哉今宜使但居舊職勿受新銜以作敵愾以勵廉恥夫既與而不忍奪者其君姑息也既進而不肯退者其臣患失也君無姑息之政臣無患失之心治平計日矣此之謂明賞罰若夫攬尊權親萬幾人主事心百凡政事有早朝未及決者請退御便殿使近臣侍側大臣前奏言官察其邪正面加紏彈史官書其言竻永示勸懲君臣之閒詢謀疇咨互相可否此亦前代故事祖宗成法陛下遵而行之則決政也益以熟而察臣也益以明若仍前以本章奏入旨意批出臣恐偏聽獨任成亂生奸故夫智仁勇人主之德也智察枉直仁覆群生勇威柄宋司馬光以仁明武告君即此義也若夫五經諸史至博也流覧多識儒生猶或難之臣謂經莫要尚書春秋史莫正通鑑綱目而當善惡兼觀焉今也儒臣進講誦善若頌避惡若諱是猶恐道路之有陷阱閉目不視恐魚肉之有餒腐擁鼻不嗔其不至誤食而嘔冥行而躓也者幾希矣夫唯善惡兼觀則於君也既知禹湯文武所以興又知桀紂幽厲所以替趨避審矣其於臣也既知有蕭曹房杜之良又知有李林甫楊國忠之奸用舍當矣其於內臣也既知呂強張承業之忠又知仇士良陳弘志之惡操柄定矣此在陛下設誠行耳今天下之大尚如金甌之未缺臣見國勢可張讎恥可雪兄弟之恩可全祖宗之治可復也書奏景帝嘉納之定之博學多聞凡有論事莫不切中英宗復辟以右庶子兼侍講改通政司右參議兼侍講如故成化二年入內閣參豫機務以工部侍郎兼翰林學士會久旱上言四事一言皇上天也中宮正後地也今久旱風霾二氣不和是天地之心未暢意者謂皇上遇中宮正後稍疏欲上自正後及妃嬪進見先後悉循其序故垂戒如此皇上宜體天地之心俾嗣續蕃昌宗社永固二言祖宗仁愛子孫至無窮也是以英宗皇帝出建庶人等配耦生聚蓋善繼善述之大者今郕王妃女及笄矣宜命禮部為之婚配此為體祖宗之心亦和陰陽致雨澤之理也三言伊傅告商嗣王必法成湯旦告周嗣王必法文武我太祖皇帝德業隆盛臣願皇上取其御製諸書及史臣所纂述寶訓與大學衍義貞觀政要相閒進講以比商周子孫取法成湯文武之意四言帝王制治保邦異端佛老不與焉今天下太平日久民生日眾物產不足供衣食而內奉朝廷外給邊境日增月盛又復靡費於此其何以堪今先朝所賜寺觀塔院即未能盡辟去之姑存其舊勿再增廓疏亦留中居三年卒仕終禮部部右侍郎兼學士贈部尚書諡文安定之為文伸紙運思揮毫對客正書旁竄晷不移日槀不易幅徐而求之皆渟峙演迤頓挫奔放奇正並用變化而不窮嘗有質宋人名氏者援筆就案列其世次若謙系然乃定其為某人子某人孫人盡服其詳博為人坦夷謙謹恭敬自下故事經筵日講畢上辭退口語曰先生輩吃酒飯閣老講官並承旨叩頭出定之請以例賜毋煩玉音日是君臣之閒殊無一辭相接詞林之臣咎定之巽抑之過幾於容悅定之諸弟賓之安之宜之皆嚴事定之如父賓之湖廣參議安之鄉貢士宜之泰州學正 
　　○劉珝 
　　劉珝字叔溫壽光人八歲能文書過目成誦有老人相曰是兒面有文類丞字後必為相初赴鄉試道經臨淄值河溢仆燛俱溺珝水行半里余神氣自若人咸異之舉正統十三年進士改翰林庶吉士授編修景泰七年升修撰天順元年升春坊右中允進講東宮憲宗登極以宮僚舊臣升太常寺少卿兼侍讀成化三年以修英宗實錄成升太常卿仍兼侍讀明年升兼侍讀學士八年丁內艱歸廬墓側鄉人號其里曰仁孝服闋復任十年升吏部左侍郎仍直經筵日講讜言正論聞者悚敬大學士劉定之稱為講官第一明年兼翰林學士入內閣十三年升戶部尚書兼職如故十四年加太子少保兼文淵閣大學士十八年修文華大訓成加太子太保進階光祿大夫柱國珝耒姿秀偉望如神僊為人剛直英邁秉心不疑其在吏部不狥私情亦不為苛細矯激之行及為內閣直前果斷無所顧忌林俊之論僧繼曉太監梁芳也得珝於上前捄解李孜省左道亂政珝密疏言之顧與萬安同事時時對客罵安負國為所銜一日太監譚昌傳旨召與劉吉赴西門出示上手封啟視則人訐羾陰事者謂珝嗜酒貪財好與太監某認親縱之奸宿樂婦納王越金謀為復爵等語並及其二子罪狀安佯驚曰此匿名文書也上胡不火而以付臣珝與安等同出入朝扉事屬曖昧何從而明即子或過失亦未之知也唯太監保持昌曰某保持劉公久矣向科道官劾汪直疏上巳訝無劉名今聖意巳定二先生若不為計明且無及安曰珝親巳老俟其親終守制而歸何如曰不能待也曰則請令自陳休致厚加恩典以明儒臣遭際之榮君臣始終之義昌曰上義如此即可語劉詰旦珝奏書求退顧不及養親上怒命昌再出問安安曰珝欲去久矣上疏蓋預撰者昨猝不及詳遂以書進昌還奏上意解特允之珝又奏臣子銳為中書舍人方十歲鈁禮部司務故多疾乞並令隨臣還鄉亦許之於是給驛米歲夫賜白金楮幣甚厚蓋安故銜珝而羣小亦見忌嫉或構為飛語或假託邏卒俳優中之上前而珝去位矣弘治三年卒賜諡文和嘉靖二年言官疏珝素行孝友化孚鄉閭有旨立昭賢祠祀焉 
　　郎曰彭時劉定之並以謙謹居相位定之有文而劉珝侃然不阿矣 
　　李　秉　　餘子俊　　秦　紘 
　　○李秉 
　　李秉字執中曹州人少孤好學宣德中領鄉薦第一正統元年進士授延平府推官擒治凶豪為豪誣構下獄事白秉名遂着取都察院理刑且授御史都御史王文薦為經歷以備賢首領丁內艱服除改戶部主事景泰初以郎中升右僉都御史廵撫宣府時虜累寇邊耕地荒蕪秉請白金三萬市牛山東河南給俵播種秋成大稔取償於民民以樂業邊餉亦足總兵楊能紀廣不任秉疏紏之能亦誣奏秉有旨取回別用科道官連章言秉劾楊能未辨曲直遽以抵摭之口改罷彈紏之臣適令風憲溺職邊圉廢官命勘□誣秉視弗如故秉盡心邊政纎悉畢具凡所條奏詔書稱是下諸邊仿行之秉益招來流移興起學舍清理屯田給醫藥施棺槥劾責邊將選怯者上聽秉從便宜於是揀精銳黜老儒教以戰陣軍聲大振虜牧近邊下廷議剿殺之秉言邊牆外故虜牧放地非犯邊也若掩殺之幸功開釁不祥莫大焉虜質我男婦求我與米朝議行秉每大口予一石小口予五斗虜欲盡求一石秉皆許之以示中國重人輕物之意二事人謂得體天順改元罷天下廵撫總督官致仕者二十餘人留用四人秉復得廵撫應天諸郡太平缺知府秉薦刑部員外郎歐陽熙瑞州府通判史宗禮兩人可補御史李周六人分俸養親名列不謹秉疏六臣跡雖不謹心實為養因大倫責小過傷聖明孝治乞復其職科道官紏秉方命召還初秉在宣府廵按宣府者御史張鵬秉有所責武臣以屬鵬訊鵬曰我豈屬吏耶執不與訊秉奏劾下鵬治鵬則治之曰非為李公奉詔書也其後鵬與楊瑄謫戍南丹時錦衣門達封識梏拲遣千戶押戍甚嚴行至南都瑄謂鵬曰李公都御史於此也令兄當日為李訊獄今來周旋矣言未訖傳呼至見瑄鵬哭不能起為之脫梏鵬瑄曰門錦衣遣千戶封押甚嚴脫且罪秉曰在我解帶貽鵬瑄長跪為千戶請自是兩人所過士大夫皆厚禮之人以此多秉秉既召還會李賢請設邊廵撫如故復改大同大同總兵自石彪誣奏都御史年富以來聲勢恣橫秉行事勁正諸將皆不便之會守備天城奉御例久病秉請代以長隨副上怒秉專擅下錦衣獄門達並言秉先廵撫南畿妄薦歐陽熙史宗禮為御史李周等解罪而又有言秉不容山西都指揮僉事英治司事擅退指揮使旺領騎操山西所解目病馬欲令守墎台軍士六月一更上俱命達按下刑部秉當徒贖特罷為民是為天順三年居三年復以內昅薦起南京右僉都御史憲宗元年廷臣以邊關多事疏舉廵撫宣府兼理兵政進左副都御史居兩月都御史缺科道交薦復以命秉先是御史有彈擊必先告長院長院承望權貴意而後許彈擊秉一聽御史之所為會計吏與吏部黜罷貪廢無所避撓黜人倍舊上下稱快其秋復敕整飭大同以東備邊鎮守太監李良請並敕秉總督遼東遂以命之建州虜董山糹犯遼東秉至會其入海州秉分調諸將居險要獨領指揮傅海李英入海東山約會凰鳳山皆失期秉孤軍遇虜山西南虜據山阜我軍失勢指揮徐英敗奔秉殿後欲斬之英曰願死陣奔呼前眾軍一鼓而登遂破虜明年還京虜復至覆命秉總督與武靖侯趙輔往征都指揮鄧佐為先鋒殺敗虜眾副將逗遛不前賊圍佐佐領親兵五千辰至酉皆戰丁佐手馘數賊自刎而斃秉具大牢祭佐墓奏升佐子冶副將罪邊人快焉遂體量建州地勢五路進搗七日燒其房屋發其積聚班師還賜麒麟服勞牛酒加太子少保而先是吏部尚書王翱卒下廷推推上上命待秉還京以聞至是轉吏部尚書是為成化三年秉念受簡知急於進賢擢用奏擬如恐後時篢其為人寬裕有容中懷無隱而一意守法至於過當侍讀彭華者大學士彭時從弟有所囑其羣從彥寅秉立黜之有中貴人慾用其鄉人為美官秉既不聽更便外補秉念天下庶官所以厲民取財皆禒為監生時久次雜冗至於貧乏及仕而貪婪則債為之階乃仿古身言書判之科金無一有者給冠帶還家繇是為內外構怨秉初為尚書時左侍郎崔恭以次當得心頗不平而右侍郎尹旻嘗學於秉秉皆屈意下之有所商論多所聽從外人遂言吏部權盡歸兩侍郎矣秉自是不聽兩人兩人亦遂不誠於秉秉鄉人有為小吏者於考功數當適賂主事道求升而考功郎張宇中阻之道因言宇中於秉秉大詬堂上宇中持案籍面質揚言必是乃公不者私今郎所持公乎私乎乃公讒枉我我不能官恭旻皆是宇中以刑秉失秉為宇中謝乃罷而御史康永詔者往來秉所秉數言姚夔商輅程信馬昂不稱會星變永詔因合眾請汰京官言夔等皆當罷秉覆奏京官請會都御史考核大臣被劾者聽自陳自是夔等皆銜秉而京官被汰者怏且詬曰退我便消天變耶御史戴用言方面補官宜如先朝故事許在廷三品以上各舉所知有旨從用言若四品以上吏部具缺朕親擢焉御史劉璧合諸道御史吳遠馮徽等言陛下高處九重焉能盡臣下旨雲上擢適見內閣欲攬權耳請一歸於吏部未幾秉又值計吏所黜罷如其為都御史時科目人怏怏不敢自辯卑官冗吏累奏群擯呼號道塗成群數十旻為上章請都察院覆考得留九十餘人旻又與恭時時外露秉短刑科給事中蕭彥壯險而附勢與大理寺卿王槩同郡有連槩亦幾秉去代其位謂彥庄李公有二子治郡縣無狀不自黜免乃紏他人產庄遂私列其同官二人合疏劾秉職司考察若布政孫遇之老懦丘陵之嚵貪僉事李齡之衰疾並以親昵不在黜列薦舉大臣獨張鵬一人鵬亦秉私至於監生入仕初無考退之例乃俾勤勞半生不沾寸祿保舉奏章原有辨印之比乃俾徑入選調冒濫實多任情去官以片言為喜怒恣意選除未一考輒遷徙且暗結年深御史附巳專權上曰秉故出廷舉何至是下三法司會議崔恭尹旻輒對人語曰言官劾李公皆是吾二人者曾言之奈公不聽何刑部尚書陸瑜等議秉任情衒直顛倒選法秉亦自伏濌之罪上以秉負任使革太子少保致仕罷遇陵齡等官覆命彥庄指秉暗結御史故是何人以實對彥庄不輒具實上怒乃以劉璧吳遠馮徽對俱下錦衣獄贖杖還職調璧等知縣停彥壯俸一月而陵訴彥庄嘗奉使過其治所嗔無禮際深用心仇章五上求與理遂同下獄廷鞫坐彥庄奏事不實降為驛丞陵得復官致仕遇福山人自有記陵蘭陽人知真定淮安二府以治行旌為人負氣豪邁長於治劇然頗見剛愎齡潮陽人嗜學好問在太學時為祭酒李時勉所重兩提調北直江西學政待士明公皆君子也方秉被劾時人教秉辯秉曰辯涉固位但語諸公毋傷國體令秉入獄而是時天下舉子方會試禮部投卷奮罵曰李公天下正人奸邪誣之李公若罪我輩願不試以贖公及見上薄頁秉乃罷秉行官屬餞送有垂泣者秉慷慨登車去時論高之秉去彭時內不自安稱病不出侍讀尹直請於商輅急以崔恭補秉缺以慰北人之心而恭遂為尚書秉取鄉與河州王竑並人望所屬竑高自標峻而秉謙和接物出入閭巷奕坐無忤竑聞之曰不恭哉李執中堂堂大臣與市井小人遊戲秉曰所謂大臣者豈長為之立朝居鄉事固自異何至以官驕穉秉誠心直道險夷一節屢遭謗退角巾野服如長放然國家有事朝召夕至翰林侍講陳音等累章薦秉侃侃公忠忘身殉國竟留中年八十二卒贈太子少保諡襄敏彥庄之謫丞也道遇盜與其眷屬皆見戮人謂天道之佛僭 
　　○餘子俊 
　　餘子俊字士英青神人父祥為戶部郎中歷官廉介篤於故舊嘗歸里過眉眉人飲之酒祥瀝行篋傍者三主人訝問曰亡友之骨也客死而歸之子俊沉毅端重開敏有略以景泰二年進士授戶部主事遷員外郎有兩貴家訟田子俊往聽之其一乃以地名同其姓子俊曰審爾則張家灣盡張產邪張家灣者出京師之潞河灣也天順初知西安府西安故劇府兼邊事旁午子俊酬酢治辦六年為關中冠賜敕旌異成化三年命三品以上堂上官各薦所知子俊以薦擢右參政督三邊軍餉遂遷右布政使轉浙江左布政使會西夏有警廷議子俊居陝久宜用之擢都察院右副都御史廵撫延綏時虜入黃河套久屯不出朝遣屢遣文武重臣總制軍馬子俊疏言陝有三邊延慶寧夏甘肅也三邊唯延慶於內地為近國初逐虜黃河之外正統初歲始渡河來犯邊境建議者請於沿邊地立界石東西二千里於界石外開創榆林一帶營堡後累增至二十四所延蔓千二百里屯軍積糧扼虜入寇路又於營堡三十里外築墩台瞭望虜或內闖即舉煙示警用是邊境久寧天順以來虜知我東西諸邊據險難窺伺唯延慶一帶無險阻可馳突屢來犯邊遂知河套所在入屯其處自是虜顧居內我反屯外遂至遣將聚兵以為虜備此時芻糧銀鈔費且萬萬計今屯宿重兵猶未寧息臣愚謂莫若於沿邊墩台空缺處築為邊牆高山陡崖凖其形勢或鏟或累或掘為塹溝度如城高每二三里許連比為敵台崖砦不絕築短牆其中空橫一斜二若偃月狀以避射偵敵詔如其言於是自清水營之紫城砦至寧夏之花馬池東西延袤二千餘里凡為墩堡壕牆崖砦八百有奇其始築時怨謗紛如子俊執之不移竟以成功又移定邊安邊二營於近地以就險利新牧省轉輸輸林故無衛正統中列戍調軍至成人初未具子俊請耴逋兵當勾及謫戍南土者之子孫以益之立武學開屯田教邊人樹藝種植法身時廵省軍中百器咸具自是歲熟入數萬石瓜菓蔬菜等於內地沿邊數千戶屹成巨鎮保障陝西與寧夏甘肅並虜相顧囓指去蓋是時馬文升以左副都御史廵撫陝西而羅山除廷璋以副都御史廵撫寧夏文升有名於時廷璋亦浚濠築營繕治亭障邊人謂關中三都御史雲子俊又請大同游兵備朔州山西遊兵備溝營宣府游兵有警調用要令虜不得入河套其法王今行之以功轉副都御史進右都御史移鎮陝西涇陽有舊堰不利灌溉每治輒輟子俊鑿山開導溉田千餘頃又鑿南山道直抵漢中以備饋餉秦免岷洮河三衛之戍南方者萬有奇易置南北更戍六千有奇以其所易置者分戍胡盧峽豫旺城設平虜鎮戎二千戶所領之岷番作亂克其四族斬首四百級捷聞賜敕獎勵召拜兵部尚書升從一品祿加太子少保錫金瑪瑙帶文綺麒麟服廵撫遼東都御史陳■〈金戊〉希汪直意請征建州女直夷下兵部議子俊言御戎之道宜先守備建州邊衛祖宗覊縻而巳不深治也今其酋伏當伽罪狀未着征之失祖宗初意必不得遣重臣節制相機戰守可爾而汪直巳先言上上命撫寧侯未永總兵■〈金戊〉提督軍務直為監督得便宜生殺升賞矣建州之謀起自陳■〈金戊〉而王越亦幾與其役至是疑子俊阻之乃言本朝末有軍職節制文職者征討重務豈可無文臣總督意蓋自薦而子俊惡越開邊言命出聖斷不可復移復極論■〈金戊〉釁啟失利之故宜寘重法上詰問兵部臣子俊奏曰臣獨為之與他臣無與上亦罷貴州守臣言播州苗成賊請調兵會剿子俊謂變在四川請出貴州殆要功也因極論此時天時地利皆不可興兵狀乃以母喪歸十九年服除召改戶部尚書明年虜寇大同宣府等處命兼副都御史總贊軍務糧儲子俊參酌古製造車八百餘輛餱糧得自齎器械得兼設有曰虎尾炮者置之車箱角柱之上隨向可移擊有曰將軍炮者置車箱中候虜衝突酌量擊之用鹿角小榨補塞車空處以逸待勞制度精巧因疏言自古命將出師見可而進知難而退進退之閒非車不可臣觀大同宣府山川平曠門庭之寇車戰為宜大率萬人為一軍戰車五百餘輛用步軍五千人駕拽行則縱以為車止則橫以為營虜賊對壘彼用弓矢百步技擊我用鎗炮且有威勢三倍如相持過久彼將分掠我則出兵或遏其驕橫或尾其惰歸運有足之城策不飼之馬此萬年守邊簡易之策也因上兵車營圖五說上可之虜引去上遣錦衣百戶以特羊上尊往勞師還加太子太保以星變上言請止土木祈禱以節財用重鹽法毋以羨餘賜權貴禁貴幸奪民田罷中官之用事於外者覆命兼總大同宣府軍總兵而下一聽節制子俊以修築邊牆為急乞以所舉於延綏者推而行之詔可然以工力責邊臣閱實付科道子俊受成而巳不能如景時精辦矣遂有言子俊修邊糜費者上改子俊左都御史專鎮大同命工部侍郎杜謙偕科道官往勘而先是鎮守延綏太監韋敬者狠愎自用與總兵岳嵩都御史呂雯屢爭敬會客坐雯於西坐嵩於下而自據上坐敬下人有邊剛黃讓者侵牟貪婪商賈不敢入境雯嘗令人市布不得因言於敬曰商人不至因公下人敬忿然作從此於雯積不相能子俊以聞上切責敬別調之寧夏而剛讓並謫戍敬因奏子俊懷奸抵搪所調副總兵璽總兵玉薦舉總兵嵩皆出私恩怨兵部言此子俊未任以前事非繇子俊上怒其遮餙命謙等並勘謙等還奏子俊在邊未及二年費官銀百五十萬糧料二百三十萬石雖雲公用糜財病民亦自難免下戶工二部會議覆上責子俊偏乖耗廢革太子太保令致仕未踰年仍召為兵部尚書復太子太保憲宗崩力求去不許弘治初復三上疏上遣醫賜羊酒復視事上言馭世以大德不以小惠班爵以公義不以私恩以杜近戚希恩濫爵之漸因乞骸骨不許臨盡猶手削奏稿陳湖廣四川弭災御盜之術再遣醫視疾弗瘳上聞訃輟朝賜鏹命有司給棺斂具贈特進光祿大夫太保諡肅敏子俊內重外斷勤於職事凡有文移皆手起稿或時對客猶沉吟不休與客譚時務反覆曲折必欲實見諸行一生外宦皆在西北邊而於關中歲久功多在延綏尤着雅以修邊牆備虜為急忌者阻之竟不底績嘗語人曰人臣事君隨事盡力即近小亦當為百年之計又曰大臣謀國遇大利害宜身任慎勿養交市恩遠怨自全弟弓寰舉進士授官子俊教之曰惟誠動物積久自能消偽又曰立身貴剛然亦不可使人畏不敢近世以為名言子寘以蔭累錦衣衛同知忤劉瑾改南孫承勛承業皆舉進士承勛官翰林修撰承業雲南僉事 
　　○秦紘 
　　秦紘字世纓單人景泰中進士官雲南御史有風裁劾中官降北黃驛丞御史練綱薦其賢起知雄縣禁中官捕獵被誣幾不免縣民數千擊登門鼓訟冤釋之調知府谷縣日與將官講兵料虜廵撫都御史徐廷璋薦升葭州知州調秦州以艱歸民庶哭留成化初擢鞏昌知府紘所至公廉有威吏民畏愛累遷都御史廵撫宣府成化十九年秋虜大入大同總兵許寧不能御上命宣府總兵周玉將二千馳赴之敕紘與大監簡顒共防守參將白全帥兵二千出駐柴溝堡紘乃亦出二千人躬擐甲冑與玉合擊虜盡奔遁復使都指揮成等按伏順聖川虜悉棄鞍仗走居數日虜復入興寧紘復使都指揮澄等分兵三部身與顒等率兵一千居中與虜戰數十合虜委所掠去追至常梁虜騎四百餘突至復力戰卻之虜駐山北紘軍駐山南又明日虜複數突鬬至暮悉奔去當是時虜入大同長驅順聖川大掠而北許寧既不能御復以捷聞紘所斬獲雖不多京師聞其捷真欣然歸功紘與玉以副都御史撫陝西秦府旗尉橫苦民捕論不貸秦王怒入奏紘逮下詔獄內內臣尚亨籍紘家黃絹一疋故衣數事而亨太息以聞上差嘆良久曰紘官不小貧至是乎立釋之賜鈔萬貫命廵撫河南會汪直以事至紘與抗禮直亦不敢有他而紘更密奏直多帶旗尉驛騷郡縣直還上問何省撫臣賢者直知紘有奏首稱紘上出疏示直直頓首伏地口口不置上遂遷紘戶部侍郎而直以此益見信於上吏部尚書尹旻坐罪敗凡山東人仕於朝者無賢否皆為讎黨側目紘亦以旻鄉人被劾降為廣西參議弘治初以右都御史總督兩廣瀧中後山賊為患有年紘調漢達軍命按察使陶魯討平之復克田州海南黎時總兵官安遠侯柳景縱貪不法紘列奏其狀景逮獄禠爵追贓巨萬景挾戚畹從內降旨冀前贓因摭誣紘他事命錦衣逮訊旗尉至紘治事自若既處治兵食軍務從容就道戎容騶從略不貶損既出嶺囚首就系謂旗尉曰紘非敢違朝旨自尊大也兩廣總制軍民蠻夷瞻承仰奉遽就拘系恐損國體或輕邊心今則出嶺真囚人矣既至台諫交章論救吏部尚書王恕亦極言之改戶部尚書十一年致仕十四年以邊警起用尚書兼都御史總制固原等處軍務推演古法造兵車火器修豫旺石硤口雙峰台三城甃金佛硤海子口七堡以絕虜道其明年敕總制三邊修邊關腹里城堡關隘萬四千一百九處所鏟崖三千七百餘里拓固原外城奏移批驗所鹽物其處商賈雲集物貨流通荒稀邊城遂為壯鎮乃修孔廟廣學舍詩書之化人材彬彬焉正德初劉瑾革總制召還致仕家居十八年年八十卒贈少保諡襄毅紘歷官四十年位至孤卿居僅蔽風雨妻孥菜羹麥飯身後子孫貧不能存楊一清踵紘官後行履邊城嘆曰秦公文吏其所治邊雖古名將何以過之初紘致仕時妻弟楊瑾依紘居紘卒瑾遂綱紀其家家奴丁玉者怨瑾出總制時所遺鐵金銃告瑾私用軍器並誣他不法事時劉瑾用事歸罪於紘覆命籍紘家刑科給事中張九敘御史徐敬等望風劾紘瑾復詰責九敘敬言紘弝而前御史朱欽以嘗給紘官夫亦逮問之有司承行者人罰米百石 
　　郎曰李余秦三公飭邊修備可謂國之能臣李執中直躬而行退處如長放君子也
