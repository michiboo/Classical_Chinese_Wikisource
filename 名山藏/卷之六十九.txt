
●名山藏卷之六十九
　　晉江何喬遠　譔 
　　臣林記（弘治臣二） 
　　◆臣林記（弘治臣二） 
　　彭韶 
　　何喬新 
　　周洪謨 
　　楊守陳 
　　謝鐸 
　　吳寬 
　　儲巏 
　　黃孔昭 
　　羅玘 
　　鄒智 
　　彭　韶　　何喬新 
　　○彭韶 
　　彭韶字鳳儀莆田人天順元年進士授刑部主事成化初為員外疏論僉都御史岐不稱風紀請召用王竑李秉葉盛忤旨下錦衣獄給事中毛弘請寬之不許尋進郎中韶司郎中為廣東廣東司隸錦衣有所犯前後人多輕貸之韶守法一無所撓京師奸民投獻真定武強等縣民田於慶雲長寧二伯曰浮於額賦二伯者周太后弟有司唯唯為籍額外之浮田田民不服上使韶往度韶環視周匝徑歸還奏曰真定古冀州域其賦為第一等或雜出為二等說者謂如周官田一易再易之類蓋其地閒有歲一收有兩歲一收者坐是賦有不同明一必兼數高皇帝初平天下念山東河南繁供給詔有草田任墾不科宣英二廟軫念北京亦如高皇帝詔今長寧伯所求有司不能白奏籍浮額田應之臣履其處見地有高下歲有旱潦沿河者流徙不常鹻薄者積歲無獲率皆截補高下通融旱潦蓋祖宗絕科之意即堯舜錯賦之心今征斂繁興丁無遊民尚賴顧戀地業方耕粗給若計論余奪為羨臣知非死則徙耳真定近在畿內不國家根本耶戚里功臣忠不富貴哉奚必蹷國之艮不與咸休爭民艱食利也臣前到彼民扶老攜幼遮道哀告不覺自失誠不忍履奪小民衣食地環視周匝徑歸望陛下特治臣罪開生於百姓上怒下韶錦衣獄科道官交章捄得釋俄有請草田者憲宗曰不見太后弟請不得耶六年升雲南按察副使安岳扈氏焚滅劉姓一家二十一人定遠曾氏殺其兄一家十有二人皆以疑獄久淹韶一訊輒得十一年升本司按察使鎮守雲南太監錢能遣千戶升等進象沿途索賄不應者鎖之象足非法栲刑鞭擊驛馬多死勒民山胖大豬羊祭河韶言錢能屢貢寶石象馬禽鳥之類近又進金燈號為絕奇名曰敬奉朝廷以致萬里勞人承遣之徒狐假烏攫臣願陛下恭勤儉綏遠賤用將前物罷去嚴敕內外臣丁敦素守法撫安夷民使遠人歌舞十四年升廣東左布政使時朝廷屢遣中官採辦土物蜜煎果品藤絲雕漆器皿海味布疋藥材銀鑲酒器等物韶屢有陳奏其後論太監梁芳事忤旨調貴州梁芳者故廣東人貴用事為其弟鎮撫德請得自往來廣中備士貢所至給予船車人廩韶言進貢土物祖宗時亦有之然皆鎮守內臣見珍奇之物服食四遠反於楚庭無繇嘗用以故依時采入若其弟侄家人等在臣庶自備進貢褻尊莫甚昔唐時諸鎮進奉其後幕僚亦爾相踵史書譏之邇廣東鎮守等宮巳各進貢今近時家屬又許自行臣恐法令日異利害別生上不悅芳從旁言韶事事邀名方徒以徒以左班左右得大官乃益無忌憚上瞠視之芳伏地叩首然竟坐調去廣父老泣送河下有追至數百里外者吏部尚書尹旻屢薦韶可大用尋以明年擢右副都御史廵撫蘇松嘉湖等處二十一年以星變求言韶疏言更新曰始成功曰終使政治常新事功勤成雖堯舜如此盛矣邇者歲莫正旦星變兩見歲莫功終正旦新始善始如終天心仁示陛下也昔魏徵陳十漸之疏唐宗開嘉納之門臣愚妄謂今日治無他求仕守成化之初足矣伏惟成化之初陛下廢立中宮家禮嚴矣年來聞鎮守內臣貢獻萬貴　妃位下或加中宮上又褒升其家幾與先帝時後家埒陛下若俯念四海為家之義少納臣子家眾之言以時裁正俾彛倫攸敘而陰陽不調災害不弭未之有也此陛下正家之禮有未終者也成化之初內侍稀簡防微深矣近大小名數漸增且以萬計利源兵柄多付其手違禁犯科少有加罪求得請從陛下久御明事何不及此時斟酌裁省俾內外之務各還職守立制傳後無使異日偏重勢成更張不得此陛下慮防之意有未終者也成化之初禁止天下貢獻儉德着矣數年鎮守公差爭求珍異允貢茲又令獻方物悉如天順三年以前例夫其名充貢奉實剝民財水陸勞擾人畜疲頓私室被恩公家歸怨誠無益也古人遇災皆欲減膳撤樂豈宜轉令為此此陛下持儉之德有未終者也成化之初保傅六卿未嘗輕授用人慎矣近年公卿輔臣無故輒加保傅寺監衙門多以高官兼掌及其致仕恩澤又予月米歲夫陛下為此無非所以禮大臣也然施於忠賢勞烈則人感人奮若泛行之孰不阿順從欲圖後寵哉此陛下用人之道有未終者也臣聞因事為功古人所貴鑒往慎來所謂謹始謹而勿失所謂善終書曰終始惟一時乃日新又曰德日新萬邦惟懷此真陛下大聖人事也時召為大理卿及是疏上道改右副都御史廵撫順天等處兼整飭薊北軍務韶復累有建白孝宗即位臣僚交薦韶與王恕等人望所屬召為刑部右侍郎元年嘉興百戶陳輔以私鹽坐罪因而作亂兵部議浙江有銀礦鹽場易以生盜宜敕京堂官一員至彼緝捕並廵視各府時以韶風力遂以命之韶追捕輔敗輔眾輔自刎死因劾罷守臣一人遂定既戶部言兩浙鹽法久壞因命韶兼都御史留治其年轉左韶奏蠲宿逋鹽課減處州及泰順縣礦銀歲萬八百有司裁革松陽宣平雲和三縣管場丞各一員還朝圖進灶戶窮苦狀凡八復條陳六事戶部複議着為令韶復言近者災異求言臣方在外還朝見詔實為驚惶臣但言臣所部事臣部問擬囚犯多發做工運用備急繕近聞修浚河隍將待即吉游觀粉飾館宇以竢不時行幸臣部所追囚犯紙札贓罰諸雖非經費亦皆軍民膏血近聞取以供佛奉道誠恐行幸游觀侈心萌而或入於聲玩好供佛奉道怠心起而不究於修齊治平上納之明年轉吏部左侍郎其冬彗見詔問羣臣時政得失軍民利病韶復疏言四事其一言內臣出入左右言語輕重能為人禍福今兵馬倉儲盡付其手凡有章奏無不先矣後下所部承行是名失政及至犯罪多從寬免有毆死人者竟不詰問或請問成獄旋復宥之是名失刑政刑既失又復妄費不惟不禁且助成焉死者或給葬資在者或許蓋祠廣地第宅服食百凡踰制聲勢之盛於茲為極伏望陛下上法祖宗朝綱獨斷使事務歸於所司威福無繇旁出四年復言今百官日眾俸支不給設法補捄猶恐無方而比多有無功之人夤緣請謁授以千百戶等官甚有乞恩承襲都指揮者或以修城微勞而升匠官或以傳奉罷革而遷良醫又有中書考滿超升三級者陛下宜重名器惜廩祿勿輕小官雜流以為無害上並嘉納之其年升刑部尚書安遠侯柳景鎮守兩廣都御史秦紘發其贓以萬計有旨逮問韶抵景於法景為慶雲伯姻家欲挾援傾紘韶力捄之景追贓十之一其母奏乞上下法司宥除韶奏昔唐宣宗元舅鄭光官租不入京兆尹韋澳械其庄吏宣宗欲寬之澳謂法行貧戶政令不平征足乃罷柳景無元舅之親贓賄非負租之比十未及一反見宥除臣守法媿澳恐無以革污懲貪然景竟以慶雲故免五年御史彭程坐諫皇壇事下錦衣獄久不釋韶言彭程監光祿寺錢糧坐論修齋器用得罪夫程為御史諫及其職但不能極言本寺錢糧消乏所繇卻遠引李孜省事致觸聖懷傷念先帝然其忠心可諒也臣聞光祿寺支費泛濫錢糧缺少牲物槩行賒買鋪行往往逃竄及今不節善後實難仰惟朝廷清明臣等於此時忝備卿佐每嘆為千載難逢但思四海之大日引月長民窮財盡又時懼惕乞令本寺籍記日用之數斷自聖裁何減何罷痛加節省更望聖戡特赦程罪上雖不允彭程之請亦令光祿寺籍數以聞頃之亢旱復詔問得失利病韶條陳本部職掌四事謂荊庶人會議之奏已踰半用未奉敕旨他所奏請聞有旬日乃得者今天下無事正一二萬幾之日若優遊少斷不惟滯務亦恐惰志此時政失一也內官王明苗通高永犯絞死罪俱得貸軍自古帝王貴近必刑其討曰天若殺人不死復何畏憚此時政失二也本部問得百戶原管領隊軍三等營造昌國公巒墳塋三逃不還直被原踢死臣聞之道路昌國公塋制比往時勛戚懸甚官軍萬數輪流上工計年不足巒在地下亦豈能安役軍懼罪出錢雇役貧乏者隨上隨逃而領軍之官又復請益前後展轉不得休息此軍民利病一也本部問得神宮監官奏東安知縣華等違例差役陵戶臣聞近畿州縣民常苦雜貨繁征丁多產實者往往投充陵廟墳戶及勇士旗較等役以規避之致將見戶重征迭任富者累窮貧者逃竄宜將前役定與優免丁數余者仍發州縣一比編戶此軍民利病二也伏望陛下如臣所言稍究心焉居頃之連疏乞休上勉留再三乃允命乘傳歸有司月給米二石歲輿天八八年南京監察御史宗彛等言邇者南京再有地震之異急務莫先於辨賢否舉遺才切見致仕尚書彭韶之恬退剛方何喬新之勤能肅括右通政強珍之剛毅率直祭酒謝鐸之清白嚴整養病簡討陳獻章之行高學博僉事章懋之廉介清貞前御史彭程之剛直敢言俱宜舉用吏部覆請竟罷居四年余卒贈太子少保諡惠安遣官諭祭營葬始韶為郎論囚常求生之至元奸宿憝雖權貴交囑不少貸及居外台治大吏貪縱甚嚴小官誤犯多所聞釋廵撫南畿論者比於周忱其律巳之嚴出納之慎則謂過之畿內中官典守皇庄聞韶為廵撫皆自禁戢而督耕戰嚴守備虜不敢窺邊為大司寇平反慎刑平生孝友誠敬暮年名德益尊行旅夭徒皆知韶名而趨步儀狀薾然如寒士郎時與何喬新巳並為人推侍郎吏部時王恕為尚書皆以潔巳奉公重後喬新恕相繼去位韶遂乞休喬新之沒也林俊為江西都御史為請諡因言韶喬新少隸刑曹併名時選積官俱至尚書韶忠亮懿醇喬新貞方恭慎儒術吏事兩所精究共學古人之清同任天下之重韶沒贈諡備加仰見聖朝優寵至文正忠節韶怭足當不審何取惠安之義不類韶生平無以服世信後乞下議更諡以文與喬新並.事雖不行士論當焉韶所著有國朝名臣贊及莆陽成都志政訓等書 
　　○何喬新 
　　何喬新字廷秀廣昌人宋何坦之裔父文淵為吏部尚書初知溫州府有名後為尚書乃不稱喬新剛介簡重自為秀才時不妄交人蔬食布衣戊如也既舉進士銜命淮西文淵門人為巢縣尹者寓金帛壽文淵喬新力卻之尹曰以壽尊公非足下也喬新曰附人可耳不宜附子使還授南京禮部主事丁文淵憂歸景帝之廢沂王而立太子也文淵擬草詔語素自喜為人誦之及天順改元文淵政家居旦夕虞禍適副都御史陳泰左遷道縣有傅泰奉命來者文淵懼自經死有所愛妾霸州人諸子令之嫁不肯縣人揭稽者文淵門人為侍郎謫官家居奏文淵死實其諸子逼之以脫禍又逼嫁文淵所愛妾詔逮系獄拷掠霸州妾刴十指為喬欣訟冤喬新亦奏稽廵撫廣東時嘗薦黃　及代草易儲疏既以事往不竟獄並釋歸霸州妾謂文淵諸子曰諸郎謂我不能節耶今日非我諸郎斃矣文淵諸子乃羅拜霸州妾階下尊稱之曰霸州夫人喬新既解獄服闋改刑部陝西司主事遷廣東司員外郎郎中其所以執案錦衣無所寬貸名亦繇此起喬新律比精審郎刑部七年尚書侍郎盡重之同曹皆自謂不及成化初升福建按察副使浙寇千餘人盜採壽寧等縣銀礦所過剽掠喬新募鄉兵擊斬之福寧有豪暴橫殺人出入隨兵甲拒捕二十年喬新設方畧生致其父子福清薛氏所居瀕海歲出諸蕃互市事覺聚眾欲為亂喬新盡掩獲其渠黨福安寧德銀礦久絕有司責民歲課多破產奏減之清流歸化里界將樂沙縣閒民恃險僻不共徭賦喬新白都御史即里置縣行部所至問利害興除之升河南按察使河南大水艱食故事貸貧民至秋罷喬新謂有司曰故事謂有秋也今已無秋合貸至麥熟流民入境發粟為粥出庫給布所全活甚多都御史原傑招吁至南陽引以自助先是都御史項忠驅逐流民過當民聞傑至皆逃匿山谷喬新四入其處極所慰拊招還復業十四萬人附籍者六萬餘戶兩覲京師僦車行朝服圖書而升湖凎右布政使荊襄大水廵撫都御史檄喬新賑濟喬新慰拊如河南治民懷吏畏清徹湖湘十七年升右副都御史廵撫山西兼督三關兵備山西連歲旱飢喬新賑捄復如河南治虜至督將士伏兵灰溝營斬獲甚眾轉為左奉敕理獄末減為多其所治爰書疏奏簡明憲宗覽而善之召為刑部右侍郎虜酋小王子寇大同殺邊將畿內震駭朝議以喬新久習山西請奉敕往喬新築城奶河堡集精銳守衝要虜不來山西復大飢上覆命往賑時平陽澤州二處潞沁汾遼與岢嵐保德二州及嵐臨河曲四縣父子夫妻相殺食下戶部勘實守廵官以督促邊儲為重但勘平澤二處全災余俱雲半喬新言西民如久病羸人粥之猶瘠更奪其食寧有活理悉奏豁之復請輚移勸發得銀數萬兩粟數十萬石選擇有司分賑溝渠壅者僦饑民疏之償以粟所活三十萬人招還復業者十四萬播州宣慰使楊愛不睦其庶兄友友奏愛有異謀上命喬新即訊囚愛以待命喬新言楊氏有播五百餘年羣夷所戴一旦囚累之恐驟見其酋長窘辱皆驚動為變乞釋使聽理因還奏愛實不及友恃父宿嬖圖奪其官請遠處之他郡以離其怨播夷遂安孝宗元年升南京刑部尚書更召入為尚書與王恕彭韶馬文升張悅並系時望先是喬新在南都請給還中官所佔據沿江瀘洲於軍民以省進奉至是復請除去錦衣逮捕齎駕帖符復先朝精微批之舊以遏矯誣其明年京城雨水為災下詔求言喬新言臣備官司寇請無他及但以律對臣讀大明律一書高皇所親定事例諸條列聖所推廣情理輕重可謂至備然厥文深奧官吏講解未明往往害辭害意臣按大明律罵祖父母父母及妻妾罵夫之祖父母父母者並絞注云親告乃坐又曰祖父母父母誣告子孫若子孫婦者各勿論夫既雲親告矣又復何得去誣告良以愛憎之情常人不免有聽信後妻憎前妻子者有愛少而憎長有欲肥兒而瘠孫有憎自子孫及子孫婦者今親造遂坐則雖有薛包王祥之行所失一言且不免誅而今問刑者遇有前事輒坐絞罪雲是親告豈不漏哉臣按大明律官員決人不如法者笞四十因而致死者杖一百若監臨官因公事非法毆打人虛怯去處及自以大杖或金刃手足毆人至折傷以上者減凡鬬傷罪二等至死者杖一百徒三年以上並追埋葬銀十兩若依法決打邂逅致死及自盡者忽論又按近例有司問刑官有用腦木匝夾棍烙鐵闌馬棍等項酷刑者官員問罪起送吏部奏請定奪或降雜職或發為民蓋懲殘戒忍之意近見因公考訊依法決打邂逅死者槩坐酷罷不無涉苛臣按大明律因事威逼人致死者杖一百追埋葬銀十兩威逼之雲有則橫取人田園有則強索人財貨有則見愚弱而恐之有則因卑賤而脅之有則其人懾怯至自殺然愚夫愚婦卒然變或緣口釁或偶醉罵本無威用小民輕生輒便自盡官司往往問擬前律雖其罪止杖然貧窘之人監追葬銀至淹禁連月甚者鬻子女典房屋乃竟其事深可憫也臣按大明律編發邊遠充軍北人戌南南人戍北固以懲罪亦以遠奸而近者徒取實塞雲可使屯田御虜不問南北多發西北邊衛夫是皆奸人也皆先坐斬絞罪饒死乃出往往至則逃竄為惡如舊逃者雖仍論死犯者終莫省戒況其中又有戎虜族類曉邊情習夷語者有如漢之衛律宋之張元亡入其中為彼謀主此亦不可不鑒臣按大明律計贓科罪必須估鈔然計贓科罪律雖一定以贓估鈔例則隨時國初每銀一兩直鈔一貫今則直貫八十是國初常人盜銀八十兩乃絞今坐一兩也監守盜銀四十兩乃斬今坐五錢也漢書曰衷者中也不輕不重之謂也凡臣所言請下都察院大理寺會議講明律意務求厥中奏上時當事者劉吉素不為喬新所重悉格不行郎魏紳者喬新曹屬喬新最重之會大理丞缺御史鄒魯覬得喬新力薦紳魯大恨誣奏喬新外家與鄉人訟喬新得其金錢為行賄吉取中旨下諸根連人銀衣獄或勸喬新愬喬新曰愬巳則自文愬人則涉訐吾有解印去耳頃之錦衣窮治亡驗予致仕廷臣先後奏請起用並求申雪悉寢不行其後魯後仇家矐兩目犯罪論戍士論快焉 【 紳字廷佩曲阜人弘治初為刑部郎中讞獄詳明先後尚書彭韶何喬新並器重之升南大理寺丞進右僉都御史廵撫山西邊報至紳提兵駐塞下為必戰計於偏頭關迤西要害處增築邊牆四十餘里置墩五十五座以捍衝決賜璽書文綺紳又以寧武關城隘而兵單脆擴大數十里剏營房千二百間召募士兵千餘人以實之升副都御史廵撫蘇松時大飢多方賑濟織造工役之類悉建議停止升刑部右侍郎月余卒神長身美須五歲喪父悲感帛客長喪母哀毀盡禮及葬廬墓耕田有嘉禾之瑞居官所至有聲於邊務撫治勤恤不恤條格而惟國計民命之思】 喬新博學嗜古聞異書輒從人假錄捲軸至三萬餘多自較讎箋注與丘浚以文學相善而氣節友之彭韶蔡清慕其人自納為子弟年七十餘病卒廵撫都御史林俊言喬新揚歷中外終始全德致仕十有餘年足跡不入城府聲貨利素不嬰心著書立言老尤造妙可與城刑部尚書彭韶並諡為文吏部覆奏有旨令具喬新致仕緣故以上吏科給事中吳世忠言喬新奄忽士類咨嗟林俊為之請諡下吏部令上當日致仕之故不知陛下欲與洗雪誣枉耶將聖意別有所存臣考喬新學行政事莫不優長忠勤剛仲老而彌堅被御史鄒魯私怨誣以小事一辭不辯斂然退歸杜門著書人事寡接聞四川土官楊愛夙感公道不遠千里資以棺木藥食之費禮厚意勤一切辭推於此不受其它可知林下不受當路可知喬新平生之名充滿士大夫之耳鄒魯擯死人謂殃慶之公陛下盡滌前染重賜後榮海內人心也若必考退身之繇疑旌賢之典則如宋蔣之奇嘗誣奏歐陽修矣胡竑輩嘗誣奏朱熹矣然當時人主不以一人私情沒萬世公是並贈太師並諡曰文夫如此者亦陛下今日勸懲大權也亦竟寢正德十一年廣昌知縣張澯復以為言乃贈太子太傅蔭一子入監十二年賜諡文肅喬新有孫源萬曆初為邢部右侍郎亦有清節濤舉鄉試第一銓安慶府推官上官三日吏白當伏謁監司濤顰蹙曰非吾所能即棄官去 
　　郎曰余讀弘治實錄何喬新與葉盛行事皆不載蓋焦芳之為也 
　　周洪謨　　楊守陳（子茂元附）　　謝　鐸　　吳　寬　　儲　巏　　黃孔昭　　羅　玘 
　　○周洪謨 
　　周洪謨字堯弼長寧人曾祖世祥祖本源父永隆三世為儒官洪謨揚州丁友鶴後身也 【 勝槩錄洪謨中鄉貢日舟泊刊江夜見一異人謂公曰吾子之前身也前程萬里終身清要公曰子何人對曰吾友鶴丁山人公官南京翰林以詩訊太守三原王恕曰生死輪迴事冥前身幻出鶴仙靈當年一覺揚州夢華表歸來又姓丁恕得詩甚訝集郡耆老而訊之羅文節曰友鶴山人吾友丁宗啟之父以詩名家元末隱處至建文元年沒於成都以儒雅於藩王有德人也恕即以此回報洪謨世以為銣羊祜房管之事】 始生弱甚既長貌亦不揚而短小精悍正統九年年二十餘領四川解首明年廷試第二人初授扁修景泰中升左春坊左贊善成化初以南京翰林院侍讀召修英廟實錄為兩京國子祭酒累升禮部尚書弘治元年以老乞休洪謨自幼即有奇志蜀人攻舉業求仕進而洪謨獨注古學蜀進士及第自洪謨始一時居顯位有文名深經術者亦惟洪謨一人其始入翰林以館閣閒暇留心世理入中秘簡所未見書為編修上疏條陳十二事歷官兩京以至學士凡有見聞即具封奏四川蠻賊作寇洪謨上書言禦寇方畧尤詳賊至圍長寧城欲劫其家蓋宣德正統以來館閣諸公上章未有多洪謨者在禮部十有三年當承平之時國家典禮時舉四夷朝貢不絕皆洪謨掌治其儀節大者上在東宮行徵聘禮憲宗廟祔祧祖前此未有皆洪謨與內閣大臣參酌定議制行之奏加孔子樂舞為八佾珠飾璣象以復璇璣玊衡之舊止月食不食為不當賀給烏藏印信勘合為入貢證據使不得多人糜費賞圖利如前日減日本夷進奉刀劔直價多為令洪謨方直真率不設城府與人言竭衷底不復察觀辭或有欺詒亦不之疑晚年建請意欲有所激發振拔遂為人所指目賴上不問洪謨謂明用五經取士士遵濂洛成說應主司其其於精微寧有疑辨偶翻閱有得輒為闡剖積得二百四事名辯疑錄以獻意欲掇於諸經本注之下恆自詡吾為此錄發經書之蘊正先儒之失破千載之惑雖三公尊貴不與易也專門尚書學恆不滿於蔡傳屢舉以質丘浚浚勸洪謨筆之於書洪謨曰休官有日當便成之浚曰政恐無日蓋所不知者年矣歸即得疾卒力疾草安中國御四夷凡十事使人齎進訃聞遣官諭祭營葬賜諡曰文安 
　　○楊守陳 
　　楊守陳字維新鄞人先世以貲聞祖范為儒者父自懲縣吏也有陰德 【 自忝為縣吏縣宰撻一囚流血滿前怒猶未息自懲跪而寬解宰曰此人越法悖理不繇人不怒自懲叩頭曰竊聞會子云如得其情哀矜勿喜喜且不可而況怒乎宰為霽威家素貧縣吏有常例饋遺一無所取遇囚人乏食多方賑救一日有新囚數人待哺家又缺米與其婦某之婦曰囚何來曰自杭而來沿途忍飢五日不食矣因撒巳米煑粥以食竢翼日別為饔飱計】 守陳景泰元年舉浙江鄉試第一明年第進士改庶吉士時景皇帝宮中嘗以金銀為豆剪銀壺如花葉亂撒地下令宮人宦侍爭拾為閧笑守陳賦銀豆謠京師傳之 【 侍臣承詔出九重冶為豆驅良工顆顆勻圓奪天巧瑤函進入蓬萊宮御手親將十餘把琅琅亂灑金階下萬顆珠璣夭玉盤一天雨雹敲鴛歹中官跪拾多懷袖金鐺半墮羅裳縐嬴得天顏一笑歡拜賜歸來坐清晝聞如昨日六宮中翠娥紅袖承春風黃金作豆競拾得羊車不至愁煙空別有銀壺薄如葉並力剪碎盈丹匣也隨銀豆灑金階滿地春風飛玉蝶君不見民餐木皮和草根夢想豆食如八珍官倉有米無銀糴操瓢盡作溝作瘠明主繇來愛一嚬安邦只在恤窮民願將銀豆三千斛活取枯骸百萬人】 尋丁父憂及承重喪七年學益邃遠讀三禮孝經學庸語孟易書春秋章句多有更定天順二年授翰林編修尋被命教習內侍辭不許憲宗朝累官司經局洗馬充經筵講官嘗講武成篇末因進言日昔魯論稱舜無為周書稱武王垂拱然而天下皆治後世人主有深嚴中禁委政內侍者乃禍召望夷高居無為肆情嬖艷者乃變啟祿山則憂勞之心先殊而安危利菑之樂自斃也此聖狂治亂所以判惟陛下慎之聽者以為戅久之升侍講學士尋丁母喪服除還仕守陳素羸疾靜默自守鶴立蒼髯若山澤之月翟一官五品十六年矣泊然自處而舊時所教內侍多貴幸有欲為夤緣者守陳曰豈婺半生老乃嫁夫一時薦紳誦為名語孝宗為太子時出閣講學守陳被選為日講預修文華大訓書成升少詹事兼侍講學士先時翰林修文華大訓有事涉中貴人者率削去至守陳獨不肻在廷大臣數薦守陳可大用及孝宗即位論進宮僚宮奏擬南京吏部右侍郎上手塗南京二字留之時王恕為吏部尚書劉紹和與守陳為左右侍郎三人協心相與凡人材忠邪易險守陳侃侃言之恕率聽用憲宗升祔禮部尚書周洪謨主祧懿祖守陳言宜祧德祖漸次可至懿熙仁乃奉高皇帝不遷者語在典禮記守陳復以大經筵禮法峻整蚤朝侍衛森嚴上難盡羣下之情習國家之務疏請經筵之外更開小經筵以講學早朝之外更御午朝以聽政小經筵則擇端介博雅之儒侍班進講偶或未明輒賜清問若復有疑更加詳詰講官或吶則侍班諸臣代之覆解詳釋以待聖心洞悟陛下退朝又當常御文華後殿或前殿以養心窮理裁決庶政凡經史諸書以及祖宗典訓百官奏覆皆當聚之殿後日輪內閣大臣一員講官二員使居前殿右廂陛下若有疑難或錄示之或召使對午朝則陛下御文華門五府六部都察院堂上官並六科各輪番列侍其御史郎中等官有事巳具本者皆免口奏陛下詢其事情條例而裁決之鎮廵方面及府衛正官有自任所來自者皆使條列地方之事亦略節口奏陛下令諸司承旨議行若有大政則御文華殿召內閣與在廷大臣會議使人盡謀斷其有未當許諫官駁覆陛下更審行之其餘具本進者皆與內閣大臣面議批荅凡大小官員奏事之餘見辭之際陛下必俯降辭詢問政事庶賢才常集於目前視聽不偏於左右上嘉納之會修憲宗實錄以充副總裁仍兼理部事守陳請解部事專意史職不允頃之疏乞致仕不許命以吏部侍郎兼詹事府丞史館供職如故亡何卒為弘治二年金星犯進賢守陳應之訃聞上嗟悼賜諡文懿後二年實錄成贈禮部尚書守陳孝友天至處朋友篤於信義平居和易若可親狎至所執持莫得撓奪與何喬新相善喬新嘗治大獄牾權貴幾中奇禍眾謂喬新固守陳獨壯之後喬新列侍從遇大事或縮恧輒正曰廷秀亦爾耶喬新愧謝之守陳之學自六經子史旁及九流莫不探綜卒歸諸道其較定羣經謂書象以典刑一章乃舜命官之詞詩卷耳乃大夫行役之作孔子曰吾於栢舟見匹夫之不可易也是亦非作於婦人者又謂春秋主事當無不載詩主詞當有所擇若鄭衛諸詩果為淫者自作孔子必不錄之禮喪大記一篇則儀禮經文其抱遺經以求聖人於言表如此弟守址南京吏部尚書從弟守隨工部尚書守隅廣東布政使子茂元刑部侍郎茂仁四川按察使守址為文師韓愈學師程頤蒞官精勤嘗與守陳對署南北翰林院事時人榮之守陳之沒也哭奠於私室者二年其行事多孝友守隨別有記茂元附 
　　茂元字志仁能視烈日書過目輒記授刑部主事抗法不阿汪直誣主事楊士偉受賄征其贓部僚莫敢近者茂元獨助之輸且署名封識出慮囚江南每夢血面婦人頻訴冤狀偵得其屍乃婦餉夫叔于田欲私之不可怒而斷其鼻死者一訊即承升湖廣按察副使以憂去服闋改山東孝宗八年河決張秋使都御史劉大夏太監李興平江伯陳銳往治之初至祭大河之神時天氣陰晦帛不能然久之欲焚不焚之處宛如人面具耳口鼻茂元言神明示此必有儆戒水陰象也應為後宮今後戚之家怙勢暴橫假名號攫道路者不可勝數乞稍為裁抑以塞他變又李興陳銳參隨人眾日費不貲乞召還之以治河事專屬大夏更請罷取天下畫士以絕淫巧革山東鎮守內臣以蘇民困疏千餘言巳興銳連疏論辯誣為妖言而張皇后怒其上使人征以檻車沿途軍民遮要泣冤既陛見命執送錦衣獄刑科都給事中龐泮等言茂元身居風憲過慮地方偶萌一得遂獻三事乃者千里械繫而來大班反接而見廷陛之下不異纍囚報國以辱身納忠而速禍誠恐括囊相戒諛佞成風十三道御史並南京科道皆論捄獄具刑部擬贖杖還職上重違張皇后降為長沙府同知既乞歸家居五年復用薦起稍遷廣西左參政未幾吏部擬進江西右布政使劉瑾矯旨奪官瑾誅起江西參政累官刑部右侍郎卒茂仁亦剛介特立有所表樹 
　　○謝鐸 
　　謝鐸字鳴治台州太平人謝靈運之後也高祖溫良以孝稱鐸澄朗穎悟少游邑泮與同邑黃孔昭並服膺儒素砥礪古賢天川三年舉鄉試第二八年登進士選翰林庶吉士成化元年授編修預修英廟實錄白總裁劉定之簡章綸復儲疏之留中者以備一代信史八年被旨較勘通鑑綱目疏言通鑑綱目二書有宋神理二宗實嘗留意然卒不能推之政治百世之下有待今日今日天下之事所令非所好天下之人奉意不奉法上其蠧根弊源必有所在以陛下之聖欲大有所為正如天然欲春而春欲夏而夏欲秋而秋欲冬而冬誰為牽掣誰為阻撓陛下而誠留意是書要必廣求天下之賢才與之講學圖治內察此心之存否外驗政事之是非大本既立萬目自隨將積習宿弊掃除盪盡以進唐虞三代之隆無難者而區區漢唐之書且有不足述者矣鐸復上言邊事言今月十四日閣臣時等遣中書舍人詢遞到論西北備邊事宜狀令臣等撰列獻納臣實駑下不識世務竊惟論天下之事有從其本有就其事言本若迂而實切言事若急而實泛臣窮古今極理勢蓋有有其本而不見其事者矣未有為其事而無其本者也臣惟先王馭戎之道來則御戰去則守備而所以守而御之者惟在設險而險必因天地之自然臣謹按夷狄之衰未有甚今日我險阻之得亦未有過今日者也內則東而遼陽山海北而宣府大同西而寧夏甘肅莫不入我版圖屹為城干外則東而女直毛憐北則朵顏迤北西則哈密吐蕃莫不奉貢來朝願比侯服濁河西一方近失聲援伏為窟穴是四肢無恙一指不信然數年以來民疲兵困卒未能攘逖克服以底成功抑有說焉天生大河以限關輔而受降東勝又大河藩籬也失此則河固不可守況又失河而退守延綏榆林數千百里之內其烏能及蓋寧夏去受降不數百里既失受降則寧夏以東之聲援不通而東勝不可守大同去東勝亦不數百里既失東勝則大同以西之策應絕遠而延綏榆林不易守況自延綏徑榆林以至寧夏不下二千餘里而列堡不過二十有三馬步軍不過二萬三千有奇而老羸半之是以東則自孤山栢林諸堡入中則自平夷懷遠諸堡入西則自靖遠清平諸堡人又西則西塞諸處直扺金湯川安邊諸處直扺環慶花馬諸處直扺固原以至士門塞門山城萌城諸處我險無可據而虜人無所不可入至於榆林以北東西數千里沙深水小高不可城深不可塹於此控扼又為難矣朝廷為摉套之策直以饋運之艱重勞民力疑而未決至往者劫營之舉則又不過老弱婦女及掩擊漢人虛張賞而巳曾未聞既舉之後所以長久守御之計是徒激怒虜人以堅其復寇之心而巳幸而宗社有靈虜近北徙無不猖獗及此無事政宜畜兵養銳於大同寧夏以為東西之援漸圖復漢唐故強與我國初東勝之地據三受降城以極形勢內以河曲為室家使道路則視昔為減而險阻則視昔為多道路減則我易號召而守御之力專險阻多則彼難進退而奔突之氣沮策之上也不然則嚴精銳添築墩堡分佈森列於前諸路之沖而以重兵屯宿於延綏環慶固原諸處以備策應聲援以伐賊謀所謂畫地而守而敵不敢與我戰亦其次也至所以任用將帥蓄養士卒其本則在廟堂之上臣聞擇將不可以不精任將不可以不專馭將不可以無法今也輸錢諧價交結保舉若晚唐之債帥可謂押乎左監右督甲可乙否可謂任乎戎虜如故而先後從事之臣貪扳緣以躋極品偃蹇退托誅罰不聞可謂馭乎此弊不能用將也戰沒者士卒而名數不聞於朝廷克捷者士卒而功賞悉歸於權勢糧有克減之暴月有辦納之需怨心忿氣充塞胸腹而不可得使邊民不畏寇虜而畏官軍官軍但聞增級之賞不聞退縮之誅甚至襲殺無辜淫虐良善騎心惰氣凝滿眉目而不可得用習山川之利懷骨肉之戀耐寒好勇陜西土兵可用也始而調募終而調補非其願矣無久戍之苦有安土之便輕險狎戰山西民壯可用也始許為民終永為軍失其信矣此弊不能養兵也備邊莫要於屯田而饒沃或兼併於豪強荒瘠或睏乏於牛種耕斂或奪於私差輸納或脅於包攬衛所有屯田之官而因以侵漁按察有屯田之官而動為姑息如是而兵食困矣備邊莫要於漕輓輦金駝帛日涌月增上以輸關中之粟斗出斛入陽禁陰取不能無耗外之科甚至先期預征急如風火方面有司但知軍需之重而不知有民但知部令之嚴而不知有軍而兵食又困矣有榷鹽之法養兵之永利也率賣窩以侵利於商賈而公家不享其實有鬻爵之令用兵之權也名爵虛受以取媚於權豪而公家徒濫其名竭民脂膏以養兵而兵未嘗飽塗兵肝腦以衛民而民未嘗安凡此皆非虜之能敝我而我自敝焉者也猶未也閒有以交易茶馬賊殺其人者矣聞有因貢使入境掠換其馬者矣武夫俗流出疆撫諭頑較白丁重譯接伴此皆易以開邊疆之釁啟夷狄之侮臣以為今日邊事壞極矣譬如羸弱之人百骸九竅無不受病雖有盧扁華佗卒難措手獨調攝元氣以肚腹心然後煎腸滌胃難於大瞑眩之効此其轉移蓋在聖心陛下誠敬守此心無怠無荒慎用此心惇德允元而難任人涵養此心使宿德大人得以輔導啟沃奮如雷霆明如日月綱紀必立賞罰必信征斂以藝費出以經罷廟塔之奉絕恩幸之濫杜私門之蠧省坐食之冘以大寬邊稅以大足邊儲凡以設施注厝於關徼夷狄之閒者皆周詳精密如在堂皇之上夫如是則臣所謂本也臣雖至愚周思極慮御戎之道實莫過此十一年升侍講預經筵屢進規諷之論接丁內艱遂無出意孝孝即位用薦起修憲宗實錄升南國子祭酒上言六事其一言孔廟從祀請進楊時而黜吳澄尋以師道難盡復請致仕不許適喪長子力求解任家居十年論薦益多給事中吳蕣請訪求儒臣有彷佛程頤朱熹者以鐸名上吏部擬國子祭酒上特升禮部右侍郎掌祭酒事遣使即家起之是為弘治十一年鐸再疏辭疾使者復再至李東陽貽鐸書曰日者剡章一入遂契宸衷平居未嘗周旋旒扆動勤顧注而聖心明睿記臆姓名特加優擢出於常格朝野竦然謂數十年僅見上方有寤寐英賢之意先生不憣然就道何忍負之鐸乃行既至謂求退得遷非義所安懇辭以舊官供職不許十六年輯通鑑纂要命鐸潤色鐸論黜晉隋胡元之統識者韙之是年請致仕疏五上特賜告六館諸生乞留以千數正德初吏部薦鐸當大用劉瑾勒令致仕五年卒贈禮部尚書賜諡文肅鐸孝友忠誠廉直孤介如寬茹雖庸人孺子得而親之其居朝汲汲為忠而常恐媿乎其祿居家汲汲為義而常恐媿乎其生作為文章以綱維人倫為宗剖白事實為用以抑楊邪正為志以遺外聲利為情嘗擬皇明鐃歌十二篇上於朝以鋪張太祖功烈之盛曰越天塹曰帝王都曰猘之窮曰番水赤曰長淮清曰克平江曰復中原曰海沙平曰盪八閩曰五嶺摧曰虜酋遁曰執蜀逋復推明太祖聖德大訓作明明烈祖詩十二章上之以為繼述守成之助輯其郡先正言行曰尊鄉錄取其文之有關治道曰論諫傳於台鐸與李東陽劉大夏姜諒三人友善東陽劉大夏皆顯而諒獨不究於用諒嘉興人與鐸同舉進士為漳州知府化盜安民治行冠閩中以母老終養漳人詣闕請復不得其平生自守有耿乎不可磨滅者而鐸深重之 
　　○吳寬 
　　吳寬字符博長洲人未冠入郡庠輩流方務舉業寬獨博覽羣籍為古文詞既累試不利而徐有貞識之有從有貞乞墓誌者有貞曰子之求予志而親也將榮之歟抑永之歟曰苟能永之榮也大矣曰子其問之吳秀才年四十餘以歲貢貲入太學張汝弼復見而異之時寬巳絕意仕進陳選以提學御史識有貞敦遣入試遂得名成化壬辰會試廷試皆第一授翰林院修撰寬即寓舍治園亭蒔花木朝退讀書其中良辰佳節召客分題聯句翛然榮利之外被選侍孝宗東宮人皆動相賀寬處之泊然每進講閒雅詳明意存諫諷至理亂邪正之際未嘗不反覆也孝宗即位以舊學自諭德進春坊左庶子累遷吏部左侍郎久之命兼翰林學士掌詹事府事入內閣掌制誥命侍武宗東宮充會典副總裁既成進禮部尚書兼學士仍典制誥及修歷代通鑑纂要仍充副總裁寬掌制誥久中外望其柄用當道忌之邅徊不進顧寬意甚安之曰吾始念固不及此及吏部尚書缺眾復屬寬寬亦固辭年七十數引疾求退屢詔懇留竟卒於官訃聞孝宗震悼命有司治葬諭祭護喪以還贈太子太保諡文定寬為人端清淵穆不見同異立朝議論多依忠厚與人言未嘗不推轂當世之賢士為文章醇而不俚則而能暢文師韓愈書法蘇軾世人重之稱匏庵先生至其處鄉里尤以厚德聞 【 寬有田數百畆每歲入視親戚故舊之貧者分給之解元賀恩寬友人也遘疾京師遷至其邸旦夕視之恩死與為殯衣素一月鄉人有為教官者客死京師其子假貸歸喪寬命還所貸自出資之所居宅西有妓館車過諸妓皆奔避寬回車迂行不復徑焉】 
　　○儲巏 
　　儲巏字靜夫泰州人曾祖仲文有陰德 【 仲文惇行孝弟讀書通大義嘗載布數車中鹽遼陽值虜騎圍城雨雪浹旬飢凍相屬仲文日坐逆旅戶外探布散之不問誰某眾商止之曰商以求邾也不利巳矣可失其本仲文曰此何時尚問利邪中歲家穴浸落閒曝於門拾遺金十數兩默置廁舍檐閒及晡有一男子攜婦頓哭來處士問之曰某夫婦解戍某地費不給秖一子賣而得金今晨過此遽失去將死道路矣處士詢其封識並金幾何語悉合出歸之其人感泣取塊金為謝處士笑曰吾顧不能取之而需謝乎且察其有飢予之粥遣之其人曰吾無以報德逢人語君使君聞於人人而巳後仲文以壽終有子五人孫十三人曾孫二十人玄孫十餘人】 巏幼穎異善屬文年二十餘尚未有家母病刺股求活既卒父欲為娶巏頓足呼天足指俱碎家貧無資極力營葬每旦矣哭塜上夜歸苦讀成化十九年舉應天選首連舉首會試廷試復中二甲第一觀政吏部尚書尹旻欲選為屬懇求便養授南京吏部考功主事尋升郎中弘治初疏言臣守陪京簡務竊祿無所仰贊邇聞陛下軫念先朝之臣若林俊強珍賀欽等皆起改官資布列清要遠邇傳說莫不欣忭臣聞輿論尚有數人意者大臣薦引偶爾未盡敢列名以請臣切見前中書舍人今普安州州判丁璣潛心理學刻意躬行効法古人恥隨流俗前工部主事今景東府通判張吉學博行端諳曉政務當李孜省用事之日吉亦鄉人獨不與通且陳數其惡前進士今臨西縣縣丞敖毓元賦性介直學問深長前工部主事今思南府通判王純議論惇篤負氣鯁直此四人者求之時輩蓋不多得上天生才難矣君人者長養成就尤恐不足乃棄之嶺海蠻夷之閒毒霧瘴氛與死為鄰臣竊痛之臣又見前進士今咸寧縣丞李文祥當陛下御極之初正文祥釋褐之始乃能倡眾敢言補益新政而當時大臣厭其少年陽示培植陰行挫抑天下之人盡知非陛下本意邇者陛下增補諫官無非欲博聞讜論臣謂五人者既直言狗國於前肻變節辱身於後與其旋求敢諌之士不若先用巳試之人伏乞取寘風紀論思之地言論耒采必有可觀耿裕在南京時知巏而重之及轉吏部尚書奏改為其考功屬一時士人竦然戒曰儲君陽秋可畏也瓘核一官下考得實裕欲改之瓘堅不從且曰如公所執何異玉介甫時裕與二亞卿在坐大慚良久曰我故知渠非我莫容後為尚書者李裕亦欲有所改考巏注貫曰嫌涉堂卿鄉人亦遂不改久之擢太僕少卿丁繼母艱起補舊職尋升本寺卿孝宗末數召對諸大臣巏上疏伏見陛下即位以來屢垂清問宣召股肱今歲舉行尤數邇又親御午門讞審大獄盛德至治行將焜耀無極非臣之愚所能殫悉臣聞堯舜之德文武之政所以布天下傳後世者賴有典謨方冊之存不則後代君臣何所誦法古者左右立史言動有記職此繇也臣備員班行每覩陛下宣召二三大臣多帷幄之言造膝之語近侍不得聽聞史館何從紀錄臣竊惜之夫前代史官網羅放失捃摭遺佚尚欲追往述昔以成不刊至如儒學裡塾門生弟子更相問難猶有日錄年譜備厥遺忘豈如今日宸衷睿想之所形聖謨神諦之所灼明並日月炳若丹青顯然可書足以傳信陛下勵精圖治益大有為將來延訪日廣政事日新無所纂記以貽來茲將來歲月綿遠耆舊凋喪遺失莫存傳聞或異事跡無以究其始末日月無以考其先後非闕典歟臣愚以古人有金匱石室之藏洪武初年亦有起居注之設乞敕在廷臣僚曾蒙召問者其錄一時諭對之詞宣付史館有如事干機密不宜宣露進御既畢仍行封識委謹密之臣庀之深嚴之地此貽謀垂憲之基也正德二年擢右僉都御史總督南京糧儲踰年擢戶部右侍郎尋轉左巏清癯骨立操履不渝劉瑾亦重之居一年以疾乞休其冬仍起左侍郎不就居一年復起舊職尋改南京吏部佐侍郎卒於官巏好賢惜才所交皆正人君子不善人不得一至其門 【 時李夢陽何景明等倡古文詞執政者嫉才欲擯斥之巏以文章復古為國家元氣故於李何極其扶植得不傾陷】 與學士大夫語必及政事文章與家人言居常引賢孝貞烈故事否則端坐竟日而巳為文簡古沖澹有晉唐之致平生鬚髮甲不敢棄遺沒以殉斂其謹身慎行可類推也初顧璘舉進士邵寶語之曰子持身當以儲公為法自是璘尊事巏巏無子臨卒時父八十在堂召璘與王韋屬以後事舉筆作國恩未報親養未終八字泣數行下嘉靖初賜諡文懿 
　　○黃孔昭 
　　黃孔昭故名曜以字行黃岩人今為太平人父瑜兵部職方主事有才操死之日頺垣瀟然而巳孔昭少孤苦學與謝鐸為好友讀書不事章句往往窮前人所未至鐸日見其進不可追也又善為詩自孔昭詩出論者以為台州一時詩道中興有司以懷才抱德辟不果乃有志用世自出取科第舉天順四年進士授工部主事進員外改文選擢郎中同邑有李茂弘者正統中郎考功靜退有守孔昭慕而推之以追其風在職據法守例人莫敢幹尚書有不行者或借孔昭為辭舊時官吏部者率避形跡絕省候孔昭獨開門延寡諮訪人物疏注儲備才具地望參伍薦進雖小官卑職亦未有滯而不用用而未竟者郎文選凡十五年人謂開門文選謝鐸時過孔昭望之見其喜則知賢者之主見其憂則知小人之不得退也擢通政司右通政南京工部右侍郎弘治中卒嘉靖中諡文毅自孔昭郎文選之後而泉州人黃河清正德中能繼之時人為之語曰典選何軒軒前有黃天台後有黃清源孔昭子俌舉進士其孫綰嘉靖中以議大禮進仕至禮部尚書別見 
　　○羅玘 
　　羅玘字景鳴南城人文尚奇崛力追古作年四十餘尚困諸生成化乙巳應入粟陝西詔例升國子監時丘浚為祭酒議南士不聽北留玘固以請至三受朴浚數之曰若能識個字崛僵乃爾玘曰惟中秘書未讀耳浚留之識名堂柱他日試之文大驚嘆更命作長安賦浚曰可步兩都丙午試京薦第一明年成進士改翰林庶吉士弘治酉授編修益肆力古文辭每有所造必棲踞喬樹之巔霞思天想或時閉坐一室瞑目隱度至以四五度客有從隙襉窺者見其容灰槁有死人氣皆緩步出其文辭沉徤瑰偉或入窅澀然亦有拔山障海打鳳擒龍之奇觀為自諸生幭幪豪家白眼軒貴立朝當中官用事之日直奴視之人或以此危玘而亦以此為一時砥柱武崗知州劉遜坐忤岷藩被逮給事中龐泮等捄之孝宗怒並下泮詔獄玘言遜至付所司鞫辯公法具在豈遽按而誅之即有不白捄之末晚泮等疏狂誠有可坐然在陛下宜優容以全國體中官李廣死遺一籍記具載文臣大臣之以賄交者言者欲按籍斥逐玘言大臣具瞻攸系宜淮今自陳或斥以他事庶兼為國體重主事李夢陽論効張鶴齡忤旨收拷玘言鶴齡托在肺腑陛下固將玉成之夢陽萬一死乃滋為鶴齡累並見嘉納正德中累升太常寺卿南京吏部右侍郎嘗一署國子監及通政司事所至必究弊壞而飭新之武宗未有太子羣監縱橫中外人人憂懼玘連疏請定大計以系屬人心其言迫切且帚又及當國諸老壬申秋滿三載入京至良鄉以老請得歸山中貽書知舊猶以時事為慮寧庶人素忌玘然心重之金幣及門玘預覺逃之旁邑及庶人叛玘巳臥病猶馳書約有司起兵討賊未就卒嘉靖改元追諡文肅賜祭葬玘自負才氣力持風節志不苟狥行與文類 
　　郎曰謝鐸吳寬儲巏黃孔昭羅玘皆敦行之儒文章亦着而玘最苦矣鐸不就國子之命孝宗促起之可稱一時明主知遇之隆也 
　　○鄒智 
　　鄒智字汝愚合州人也薦四川第一舉甲科選翰林庶吉士少貧燃葉讀書成化末與計偕徑三原時王恕以兵部尚書落職居里而萬安劉吉尹直貴用事智詣謁恕嘆曰方今名德如公屏棄居里而彼人彼人貴用事智書生切憤之今之京非望中策而已將扣閽以明君子小人進退之道既授官上疏曰臣聞體元君職也調元相功也切見陛下之於輔臣有闕必備有事必咨亦云任矣然或改革一政進退一人往往降自內批若示小人陰執其柄者是既任之又疑之也是其進身之初多出麼門先有以致陛下之厭薄矣及居位任職唯唯容容見若不能若不敢陛下既仕復疑意其在是然臣未聞一任一疑可成天下事者也宋之英主無過仁宗夏竦懷奸挾詐孤負任使則罷黜之呂夷簡痛改前非力圖後効則包容之杜衍韓琦范仲淹富弼抱才器有重望則不次擢用之以故慶曆嘉佑號為太平臣願陛下熟察忠邪辨明枉直凡茲輔臣孰竦孰夷簡孰衍孰琦孰仲淹孰弼黜擢優容無使淆亂則天工亮矣臣聞天下之事惟輔臣得議惟諫官得言諫官雖卑輔臣等也今也以軀體魁梧為美以應對喋給為賢以簿書刑獄為本事上不畏天命下不悲人窮愉綖羣聚跡若鷽斯言則匿忠咎以歸主臣願罷黜浮冗之輩廣求風節之臣或令對仗彈訶或令入合參議或請對或輪對或非時召對言有可采次第施行否則優容亦勿加罪則天聽開矣臣聞猛虎在山藜藿不採汲黯在朝淮南丬帚又謀以陛下聰明豈不知治天下者必得正人君子乃可任哉特其所言所行利公病私小人懷私巧讒中之陛下亦用內尼如兵部尚書王恕之碩德監察御史強珍之精直章懋之鯁亮林俊之剛方張吉之馴雅或削爵禠柄或置散投荒上天生賢本心必不其然臣願飭王恕之蒲輪駕強珍之驄馬抽揚俊等以充其名則天心協矣臣聞自古國家之敗未有不繇輕變祖宗之舊也高皇帝監古蹟謹亂源凡茲內閹惟供示叐篲頻年以來邪徑日開主上大權旁其手內內倚之為相外倚之為將藩省倚之為鎮撫伶人賤工倚以雜作奇淫法王佛子倚以出入宮禁鎮國永昌寺倚以結怨軍民其它耳目所不及加尤有不可勝言者歐陽修曰宦官之禍甚於女寵可不念哉可不畏哉臣願陛下股肱宰相耳目諫官腹心正人君子則天綱正矣而陛下又摭難窮之義理惜易邁之春秋考之經史會之心身一歲之閒無日不然則天下之事盡舉矣智慷慨負奇一時御史湯鼐中書舍人吉人進士李文祥皆與智善並以進賢退不肖持論見浮沉世事者輒叱罵之其秋敬帝登極舊政一新安懼鼐等彈劾不得久位於登極詔書插入一條令給事中御史母風聞挾私言事違者加罪一時物論囂然安尋亦悔之其冬上兩宮尊號頒詔天下乃復插入曰凡天下大小衙門政務有利當興有弊當革許所在官員人等指實條具以聞其時則有流星之異智復上疏曰伏覩今月十日五鼓有大星飛流起西北東南光芒燭地蜿如龍蛇人馬辟易蓋陽不能制陰之象也臣切惟陛下即位以來斥宦官黜左道究游費抑冗員痛懲法王佛子大放珍禽怪獸興利革弊幾無遺矣變異若此其故何哉以臣毣毣之思毋乃陰未消陽未長陛下事天猶天至歟臣復讀明詔曰天下大小衙門政務如利所當興弊所當革者所在官員人等指實條具以聞臣有以見陛下知前日登極詔書為奸臣所誤阻塞言路物論囂然故復下此條以自解耳夫不曰朕躬有過朝政有闕而曰大小衙門利所當興弊所當革不曰許諸人直言無隱而曰所在官員人等指實條具以聞陛下所以求言不廣矣然欲興天下之利當求利之所以興欲革天下之弊當求弊之所以革欲正天下之衙門當自大衙門始夫內閣天下大衙門也利莫邾於君子進弊莫弊於小人長臣見少師安怗無厭少保吉罔無擇少保直奸無恥小人也此而不退上弊社稷下弊蒼生即欲它弊之革不可得也臣願諷之放之臣見致仕尚書王恕忠可任大事尚書王竑剛可丬帚又大奸都御史彭韶正可決大疑君子也此而不進上無以利社稷下無以利蒼生即欲它利之興不可得也臣願召之崇之然君子所以不進小人所以益長臣謂宦官之權重也臣又聞漢元帝任蕭望之周堪而制於恭顯宋孝宗任陳俊卿劉珙而間於源升林甫仙客與高力士犄角而唐不綱似道大全與董宋臣表里而宋不競古今君子小人進退之機十嘗不系此曹之盛衰惟陛下鑒既往謹未來張英斷總天綱凡所以待宦官者一以太祖為法凡所以任大臣一以太宗為法則君子進小人退天下治矣疏入不報居有閒安見鼐輒語之曰近兩宮尊號詔書語及開言路者非裡面意我輩羽翼諸公增之耳鼐即以其語反劾安等訕君且稱朝廷曰裡面亡人臣禮疏入亦不報俟命數日忽有旨召入諸中官皆在令跪鼐曰令鼐跪者旨耶抑太監曰旨乃跪曰疏留中還舍矣鼐亢聲曰臣所口皆國家大事曷留中是皆若等障壅若等盡在盡何姓名吾欲卒吾口諸閽稍稍引匿鼐撟然出亡何安與直免矣鼐文祥等相與誇詡謂君子巳進小人巳退日夜縱飲酣快鼐自居大將而以文祥為先鋒其餘皆有名號僩然乎無人乎天下而大學士劉吉客啖御史魏璋曰君能去鼐可得美官左庶子張升劾吉十罪璋遂與給事中韓重交劾之升坐左遷更日夜伺鼐鼐本州島知州劉槩抵鼐書賄以金言夢雲公遇一老人騎牛陷淖中公左手把一石子文五嘉右手捉牛角引之大道老人謝而出占之曰人騎牛象形朱國姓也石子一文五嘉彈也公彈章具文采稱第一也引大道公引君當道也鼐自喜甚出槩書遍示客其明年四用飢遣官往賑吉人上疏言所遣人不任請精選四使分四道擇才御史使理荒四使之選如給事中宋琮陳瓊韓鼎御史曹璘郎中王沂洪鍾員外郎東思誠右評事古寅考滿知州劉槩理刑知縣劉福皆可以用才御史則湯鼐宜為之璋遂草疏署御史景隆名言人抵抗成命私立朋黨得旨下錦衣獄令自引黨人人以鼐璘思誠槩福對璋嗾御史璧等言璘福思誠非人黨惟鼐槩及主事李文祥庶吉士鄒智知州董傑數人是因掇拾鼐槩所言夢誣以誹謗劉吉擬旨連捕下錦衣獄逮考智自供曰智與今湯鼐等相遇契密或論經筵不宜輟講大寒暑或論午朝不宜塞責一二事或論紀綱廢弛或論風俗浮沉或論生民憔悴賑濟無策或論邊儲空虛儲蓄無預不知其它送刑部坐槩妖言斬鼐犯贓充軍人欺罔削籍智與文祥浮躁淺露謫官王恕訟槩曰竊見鼐等不及死臣不敢過瀆天聽切惟律重妖言謂如亡秦者胡之讖若諸諱書之類是也劉槩書詞雖妄意在成人美昔秦之時忠諫以為誹謗深計以為妖言天下至今非之臣恐陛下以一劉槩上累平明之治令天下後世不獨過秦於是上令姑系獄頃之當熱審刑部尚書何喬新復為槩訟得減死戍海州而謫智廣東石城千戶所吏目文祥貴州衛經歷先是文祥上新政疏曰祖宗立六部三法司設內閣學士分理庶務參贊萬機任專責重無掣肘之嫌事廣責歸無城狐之託治隆俗美職此之繇頃者位多匪人權移內侍常罰任其喜怒禍福聽其轉移仇視言官公行賄賂阿順者則交引驟遷違忤者則巧讒遠竄朝野寒心道路側目譬諸身之疾病症如腹之癰疽釋此不圖終難言治伏願陛下密訪渠魁明彰國憲擇謹厚謙畏者隨侍左右更博選大臣諮諏治理推心委任不復嫌疑臣竊聞致仕尚書王竑王恕孤侃自將神明未隔南京主事林俊貴州思南府通判王純忠貞並抱才識兼優伏願陛下起竑等參之公輔列諸諫垣親其議論庶有規裨且賢才難得自古為然習俗移人豪傑不免惟茲臣庶不盡庸愚豈無思奮能知愧負亦是名流樂其危菑乃為下品願陛下昭庶務察羣僚其間罔上營私違天蠧物者小臣則遂罷去大臣則宜遣歸餘可自新者策之明詔感其良心需以後効既開自新之路必多遷善之人況古昔聖王懸鼓設木自求謗議言之縱非其情聽者亦足為戒何害於國遽欲罪之李林甫持此以禍唐王安石持此以毒宋遠近驟聞莫不驚駭願陛下再頒溫旨少霽嚴威詞戅而理愜者引導以盡其情識寡而謀拙者含容以嘉其意惟中斷以一心不外搖於合喙大率君子之言決非小人之利倘一問及必有背傷如或嫌疑許從面對臣草茅新進積無怨讎豈不自謀率爾狂嘽但思臣之於君若子之於父吉休戚義實相關隱默謾欺情所不忍文祥疏中尚有中興再造語疏人召詣左順門傳旨詰問中興再造得無不祥文祥具正對安等以文祥浮薄新進當補官授為咸寧丞曰使練事一時諸臣多言文祥者居一年召還為兵部主事到官十餘日而吉人言事下獄故復見謫又其明年進士夏鍭上疏曰臣伏見鄒智李文祥等皆以言獲罪竊謂非人主之福也夫言官無流竄之禍則無以彰譽有謫徙之苦則足以見難罪益苦舉益彰言者有苦譽則人主無隆名不如轉而容之臣下無禍無名人主有福有譽願陛下熟察鍭並論劾論大臣詔逮錦衣獄推治無所得居月余送銓曹竟謝病歸智之石城衣結屢穿親識饋送一無所受既兩月廢政具舉居四年暴卒年二十六文祥以入賀還道徑商河行上陷殞焉先數日者商河居人聞鼓吹自天若有所迎候者乃屬文祥矣文祥卒年三十鍭病歸久之補南京評事竟棄去則年八十三鼐久錮河西無援之者及謝遷相乃與之歸而璋當時既為大理丞矣竟坐罪下獄王恕出之為同右悒悒死 【 文祥字天端麻城人祖正芳夙有隱德仕至山西右布政父靚仕參政文祥幼承家學才藻秀髮年二十中鄉試及第進士以風義自持既謫咸寧丞上官有欲門見之者文祥郄立不進曰庭參有為此非其所及召還關中父老擁道號泣監司有所饋遺悉謝不受人以孟子宋薛兼金為言文祥曰孟子大賢必有所處吾寧過中為興寧衛經歷教化大興都御史鄧廷瓚奉命征苗咨訪兵畧大奇其才欲薦以憲職文祥曰昔以言出今以軍功進不可固辭不得乃請齎表京師因圖告歸疏雨上不許即日南還大雪中行數百里至商城曲河陷殞焉文祥弱冠時精神氣槩殆將傲睨一世及遲回顛頓曾不少變而持之益堅及更事既久深自挹損以浮名為慮發為議論原古證今具有條緒　鍭台州人父塤為右副都御史剛直耿介所至鋤強扶弱尤善推鞫事情好讀書工詩鍭忠信樂易文而寡慾見義必為惟力是視　鼐壽州人伉爽豪邁喜大言既自河西歸疏宕自如不改其素】
