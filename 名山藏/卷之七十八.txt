
●名山藏卷之七十八
　　晉江何喬遠　譔 
　　臣林記（嘉靖臣七） 
　　◆臣林記（嘉靖臣七） 
　　張岳 
　　翁萬達 
　　劉天和 
　　李遂 
　　張　岳　　翁萬達 
　　○張岳 
　　張岳字維喬惠安人曾祖茂仕桐廬縣丞清介絕俗家藏書數千卷祖綸知萍鄉縣父慎知英德縣有聲岳成童盡讀茂所藏書宗尚程朱正德八年選閩第一當謁鎮守太監長揖而巳十一年第進士與同郡陳琛林希元僦居佛寺閉戶講易人竊竊指曰泉州三狂生也岳沉毅朴古其始以道學文章自命最後用事功顯終岳仕相者張璁嚴嵩夏言皆秉權得勢岳頡頏不為下獨徐階知而交好之始授官為行人武宗寢疾豹房岳疏言自古未有人主寢疾獨宦者侍宜令大臣經筵科道官輪直起居太醫院日呈藥方於內閣庶關節通透可備意外之虞不報車駕南廵與同官諫止下獄罰跽廷杖時杖死者七人上命不死者與一秀才官岳謫南國子學正肅帝登極盡還武廟諌者岳得復職吏部欲選為科道官不應丁父憂服闋吏部復欲取選如前又不應升右司副念母老乞南升武選員外轉祠祭郎仍南俄承重祖母及母憂居家結草堂於其縣之淨峰名山心精舍益讀書其中此時王守仁新學甚盛岳持程朱說渡江與辯居三日不合守仁曰子亦一時豪傑可畏也無奈墨守耳岳歸舍立學則二十餘條自勵曰吾自為學居敬窮理蓋聖賢所指以教人者夫王氏諱窮理任良知安知亡或指人心為道心氣質為天性者岳晝夜讀書皆有課程至天文兵法稗官野大亦旁涉手較以傳博學窮理之義聶豹以御史行部未視事輒先過岳也服闋補主客郎時世宗方定大禘禮下議張相璁相璁求始祖所自出之人實之禮官知非是也強從其奏奏巳具侍郎李時以問嶽嶽曰國姓德祖而上高皇帝所不能詳也上明聖首議大禮而舉大祭肯恬然祭非其祖哉如執政議不可時曰則何以復上岳曰請題主曰皇初祖堂堂王祭天子穆穆而蒞之誠其祖也千百世而上可假而至也非其祖也實之大謬時躍然喜明日會相璁頗微詞以觀其俟仰璁曰何變前說也時曰曹有郎云云偉辨可聽也璁竟以初議上上內批皇初祖位如岳之所言相璁大駭問昨曹中論禘祭者誰也亟欲致岳以館職岳謝不見出為廣西提學僉事時行選貢法相璁主其議選無論廩次輒取年少有文者亦亡論其不廩即無少有文可任選寧缺員岳謂國家羅士科目矣貢士所以為均於陋州僻縣令其觀光上國第簡衰謬甚者便足稱明詔邊遠山谷士雜夷風縣久不科目歲予貢使其以衣冠人物別於夷風所以漸變之也絀不如璁指視學柳州柳州軍五百餘號跳城外者五日岳謂太守曰軍號跳太守不見告無謂無關學使者乎備員憲司亦安得委之召五百人入曰何稱亂也曰太守不予糧且一歲矣岳曰吾與爾糧送爾軍門聽調何如坐枵腹哉皆叩首幸甚因遣散歸營居一日召與期悉送之軍門五百人者既幸得糧皆不願往岳廉其中有十八人驁而首亂詭曰送軍門非健卒不可吾人閱之因按籍漸摘去而獨留十八人寘之法十一年入賀聖壽改提學江西又不謁璁謝是時江西人正尊尚王氏學岳約士守程朱書毋口良知居一年卒用廣西貢事落職廣東鹽課司提舉御史行部至潮會岳病足治事守廵使者請好謝御史下官病足未任庭參也御史笑曰是甞兩為提學願庭參哉御史還省岳上謁執屬吏禮而御史當朔揖怒一典史良久若將鞭者郡太守為跽解諸屬以太守故為典史跪岳狎傍立御史顧曰提舉謂典史無罪吾鞭非耶何得無一言岳曰典史短長太守知之提舉不與民事敢以所不知甞試大人前哉御史不懌明日檄署南海縣以病辭不可固辭御史道防夫持牌往曰亟呼張提舉署南海遲一刻死矣防夫急而見岳不遜岳取牌讀之提還防夫防夫突起上堂詬嶽嶽杖防夫防夫破御史牌以復御史御史劾奏岳也同官解不得請岳謝岳曰吾無罪於御史何謝也曰子杖御史防夫非罪也耶岳曰提舉杖一防夫便稱罪御史重矣天子提舉防夫得帚又之謂天子輕耶御史聞乃追還劾疏會報守廉州岳往御史乃言所以待岳者出相璁意岳不附璁非獨任官理而巳雖衣冠亦示意上令璁為士大夫燕冠璁仿古緇布為之上名曰忠靜岳以制出璁不冠也獨遮陽帽曳撒鸞帶如國初制廉邊交南吏往時砦窳苟歲而巳丘省禁令減繇役督民種田有棄地廣衍令開墾不知取水法教之車戽民盜珠者難治岳居四年不問珠池珠也家中人將歸言從乃公宦兼乃不識珠池珠何狀岳曰珠易識耳命吏持庫珠八顆視內立還之太守不取珠民乃不敢犯盜珠堂上無事坐讀書與諸生削等為師友而廉士皆知學世宗十五年上審問安南久不貢知其國中有篡臣莫登庸者遣使勘狀岳言於撫按諸公安南有黎氏窮竄不能君微矣莫登庸弒之自立其名曰賊今將以賊為辭加登庸兵乎萬里興師為夷發憤非急也若但以不入貢而登庸言邊吏求貢請封矣黎未即亡接納其賊又非義得為遐方絕域亡益中國請令自為聲教棄之撫按莫敢聞朝廷遣使至梧州議入矣岳謂上初使勘未曉其國中事也莫氏篡黎今固無勘可而知使往苟受謾詞歸其辱在我我不受將必究黎氏存亡登庸且懼為亂得毋欲弭兵反開之乎岳愚請留使者毋前進而是時林希元以言事自大理丞謫為欽州守請自効行間岳書爭之曰欽州非用武地尊相又無封侯之骨何不三思也條六狀疏於朝督府蔡經曰空言罷兵亡以塞明詔子能保母用兵降登庸乎岳曰降登庸非義也必不得必令納地貶號匐伏詣闕獻其國中圖籍勾上處分乃不褻國體經曰如此能令聽乎岳曰岳能檄之會兵部尚書毛伯溫出視師岳言經曰大將至矣前議未可用也公當治兵積榖待之經一以調度屬岳伯溫至岳告伯溫前語繼進賊情勢勢曰愚言足聽也不然進取方略具此連與伯溫語數日伯溫曰交事屬子矣於是許降登庸如岳議登庸聞岳持毋征來輸情於嶽嶽頗用前言於督府者要之皆惟命其諸酋顧恐見欺登庸曰有張太守在何恐使人言伯溫要我必以廉州張知府會岳遷為浙江提學副使尋轉參政伯溫奏乞還岳廣東專守欽廉登庸來覘向廉州太守在也乃使其孫福海叩關望闕稽首而獻地奏上罷安南為都統使司以登庸為都統使岳升俸一級賜銀幣尋以征瓊州叛黎功升賜如之而岳以事功顯矣是為嘉靖二十年北虜入邊邊帥被逮南北科道交章薦岳伯溫言於朝曰吾新得二督撫於粵右張岳可南翁萬達可北也吏部上岳名升右僉都御史撫治鄖陽既命廵撫江西江西士大夫來言西土貧困望公善治之岳曰岳無它才能獨思用民一錢如針刺體血相言治生塜使司議費於廣信七縣縣措千金岳曰是將範金為槨耶縣百金足矣上賜相嵩第名其閣曰延恩官治之所司請岳費岳批牘與千金皆相顧嫌少則益五百而巳又請不益也貽嵩書曰閣侈上恩亦訓恭儉俗情不察猥將侈其輪奐而岳仰體相公德意節裁之言與嵩無以咎也乃反陽為謝岳所善友人密告岳稍大其眼孔岳荅曰寒骨稜稜死時止少馬革一張其它自分巳定公母念也其年升副都御史提督兩廣是為御史二十三年兩廣督府故饒供億岳寒儉不取用又不以通遺權貴檄州縣吏非召不得至轅門至不得手一持入門內諸土官有功當官賞大者驛奏小者稱制自行母得如往時自乞功者其明年討封川文德大滑腦諸巢平之捷聞升兵部右侍郎兼僉都御史賜銀幣明年奉旨征融懷馬平諸獞進攻馬鞍魚窩等寨平之又有加俸銀幣之賜召為刑部右侍郎廵按廣西御史徐南金與總兵沈希儀言岳忠純果毅有古大臣風賀連反側未定未宜遽奪之去有旨復留一年明年征賀連克之召入為兵部左侍郎尋升右都御史入掌院事湖廣四川貴州閒有山曰蠟爾諸苗居之其東麻陽鎮筸為湖苗其西銅仁諸苗為貴苗其西北接四川之酉陽宣撫先後相煽反皆入保蠟爾山兩省守臣經略不時定最後設總督以才望大臣當苗事其時起萬鏜為副都御史剿之四年不克撫之湖苗定而貴苗未靖鏜欲急成事奏苗平請班師尋入為兵部侍郎而龍許保吳黑苗復亂此時嵩子世蕃故銜岳無所往來言於兵部推岳以原官總督湖廣川貴軍務或謂張公勞兵間久矣方入朝且休之世蕃固外才岳而相階遺岳書曰士君子為國任事禍福無擇第危機在前冥不知避亦豈智也岳言備員大臣義當效死既至與諸監司熟計皆言如鏜先撫之便否則戍之使不得出掠撫貴都御史李義壯亦附鏜議不欲變岳言貴苗不戢是為湖苗煽端前者萬公撫至矣卒不可聽即欲戍戊兵少即疏剿之因劾奏義壯坐奪官而鏜與王學益前為總督撫處苗者二人與嵩親有連復從中撓嶽嶽號令不得獨行意嘉靖二十九年貴苗出破印江寇石阡貴中大震動上切責嶽嶽上表謝罪乃圖上用兵十數事召勵諸將謂故指揮石邦憲者使酒人也而急公輕財奏為鎮筸參將銅仁事悉屬之謂總兵沈希儀老將也使為提督邦憲等分兵入岳入銅仁身督之先後擒斬俘獲二千餘賊酋五十三人巢砦窖藏發毀殆盡獨龍許保吳黑苗跳匿林箐不可得西陽宣慰使冉玄者嘗攻平茶殺官奪印懼並誅嗾許保黑苗曰張總督在吾與若不帖席也乘今兵稍撤共奪一城總督受罪去矣思州者城小而貧易入也冉玄合苗突入之殺死吏民百餘人執太守李允簡與其幕僚去石邦憲發兵邀之苗縱允簡還而允簡死事奏上方齋戒止封世蕃復言嵩張總督宜逮治也徐階持不可左都御史屠僑兵部尚書趙錦張經歐陽必進侍郎張時徹謁嵩言岳嵩曰法當逮僑曰公寬之海內正人也嵩曰人固有正否耶賊陷城孔孟不貰矣五人相視氣阻嵩顧經曰公故提督兩廣矣吾言謂何經起言曰張總督功多矣顧用思州逮死無所恨以論城陷則於法不同嵩曰何者經曰陷與搶異思州名為郡不若內地一廵司苗入即去此搶城也搶城兩廣時有之兩廣督府故不聞坐搶城逮也嵩曰太守何死經曰賊倉皇入太守不及詰賊不辨執之而隨縱之矣病死悸死不可知非死賊中明也且府印在某故謂異陷城相公第問賊今暴與戢否耳遂言曰相公熟計即張總督一去孰代者嵩曰公言婉而辯徐階復言嵩總督用兵兵敗則其責若以守城池孰與其撫鎮近且切哉此時嵩言外傳張經寄岳書公生死懸嚴氏手旦夕矣岳曰妄語也安有立腳如張維喬坐不與宰相錢死乎既知故書沓至岳曰死即死耳自古刀鋸鼎鑊皆士君子致命遂志之地豈聞迂徑求免者既上開封乃不逮岳奪一官以兵部侍郎兼右僉都御史職銜戴罪任事亡何邦憲搜賊敗斬之苗大震擒獻許保自贖岳以聞相嵩謂岳使曰張公擒龍許保甚善黑苗尚在須剿絕也俄得旨如嵩所以語岳使者且令三省廵按御史具核奏報而冉玄思州之謀露岳上玄罪狀請逮治而玄先使挾萬金入世蕃所求輕旨岳又訐其事請下錦衣捕玄所使人或曰公不為嚴氏諱乎岳曰正以破其庇玄之謀何諱也疏入世蕃愈仇恨先是李默以吏部侍郎掌部事及繼為尚書先後推岳為尚書者再嵩皆阻之最後推為南京都御史嵩曰三廵按報未至何急也有旨罰會推九卿俸後而亡敢有請召岳者或語岳苗黨安可絕嚴氏父子在公不內徙明也何不稍自貶岳笑指其發曰種種矣吾昔少年張相屢招不得我一見今入錢買官乎吾知甫黑苗應上旨而巳是時黑苗懲許保之擒匿竄益深徙伏無定而萬鏜為吏部尚書雅欲就其先撫功貽岳書黑苗可毋捕而罷也麻陽鏜并州公念鏜昔日勞則徧告三省守臣與廵按當其地者善為奏既又因徐階以請而岳但遵上旨擒黑苗而巳責石邦憲使自為功而黑苗遂就擒嘉靖三十一年也湖廣廵按當勘報令藩司出庫羨三千金送岳所聽其犒軍意欲岳行金嵩所結嵩歡岳盡貯之辰州府謂府太守吾死取其中三十金具木若斂它母毫髮動黑苗報至嵩擬旨下兵部複議而是時聶豹為兵部侍郎言宜召還否則當復故右都御史階言嵩尤力終不得階報岳曰力請公召內不得亡奈公古執何豹亦言公於元相太疏簡也然岳雅稱平生據經不能從諸道人拜齋禁中身尚書即不能白事宰相兒無內徙意其冬卒於沅州督府岳五年總督不挾家蒼頭第取村朴不解事者守廵兵備視殮退閱其衣床褥席皆枝梧綻裂駭曰有是哉公簡儉也其初開府沅州沅人大慮恇援及後不取沅人一物喪出沅人迎哭不絕聲卒之明年三廵按疏報言功而並敘鏜先撫之勞嵩擬旨復岳官予恤典贈太子少保予諡而鏜得蔭子焉蓋當嘉靖之朝上雖英明獨斷而相嵩父子竊柄甚一時邊臣為自全計饋遺相屬岳獨不通一書故用兵有功常薄其賞微失利輒被譴然亦賴上之明卒以功名終徐階謂岳子曰嚴氏擅政二十年邊督臣不入一錢而身名俱全者惟尊公一人而巳所定着有聖學正傳更定禮記恭敬大訓兵鑒諸書聖學正傳見王守仁辯後所輯恭敬大訓則取責難陳善之意 
　　○翁萬達 
　　翁萬達字仁夫其先莆人徙揭陽父曰長公有俠氣信義着於鄉萬達嘉靖五年進士授戶部主事畿輔飢出賑有法畿輔民頌之尚書薦萬達才調劇司出為梧州知府咸寧侯仇鸞帥梧卒恣睢苦市人萬達執而鞭之世宗欲征安南篡臣莫登庸使咸寧侯整軍擢萬達廣西按察添注征南副使莫登庸既聞討罪之師大言夷中曰中國土官弒逆數十年無能正法獨問我哉萬達見都御史蔡經而說之曰明詔討莫登庸孤軍深入此難得志聞莫登庸又大言彼中我不能正土官之弒逆又安問彼今憑祥州土舍李寰思恩府土目盧回龍州土舍趙楷及大藤峽諸猺皆先後負固為不利有懼罪之心而登庸又為如此大言若相約為內應則我且不保安能討賊夫惟先次第擒定之一以折其心一以孤其助則安南易下耳蔡經曰惟公之所為憑祥州土舍李寰廢殺其土官珍萬達出語以淚土舍泰泰不任受誣則殺寰思恩府久設流官土目回以復土為名鼓煽九司夷亂萬達則計擒回招還九司龍州土舍楷殺其當立子寶萬達則誘楷杖殺之約立其子楷便死自甘大藤峽猺公丁反萬達則佯捕系其訟公丁者公丁喜入見萬達邁達坐而擒之凡萬達所以計定諸夷或緩之示不疑或急之使自盡或激而怒之或獎而誘之諸夷皆以平於是征南命下上命兵部尚書毛伯溫贊咸寧侯軍時萬達巳與廉州知府岳並升為浙江右參政伯溫並奏留之萬達下令能入安南擒登庸者予百金募士察登庸之所為關吏有與安南人往來交通者磔身籍其家萬達獲得安南人南傑厚遇之盡知其國中事傑因歸說登庸納款能兵而安南卒服是為嘉靖二十年明年升四川按察使又明年升陝西左右布政又明年升右副都御史廵撫陝西其年虜破宣府塞入紫荊關總督尚書翟鵬廵撫都御史朱方皆逮系毛伯溫以兵部尚書削籍遂升兵部右侍郎兼右僉都御史代鵬為總督萬達下令邊將卒殺降所繇來自今毋得殺殺者抵死論告殺降者賞得一降胡受之如其愛子於是降者皆來告虜情而萬達盡知之萬達平時分邊關為內外二險當秋防並內外關為一關毋使備分而力全關游獥卒給以朱油筒離次者傾朱油其處此其為識猝難滌刮皆盡面縛請決治而卒無敢離次者矣萬達修邊牆千餘里烽候三百餘所仿古火器造三出連珠百出先鋒鐵棒雷飛母子火獸布地雷等炮備之於牆內使虜不得風雨至若其山凌川擁來必塞窖填塹然後乃能及牆而仰攻而固不能飛渡而我可於牆內戍且偵田以居上嘉其功升都察院右都御史兼兵部左侍郎二十四年秋虜擁眾大入鐵里門萬達督兵鏖戰虜多被射死客王邦直與參將張鳳先縱力戰亡虜遁萬達哭而祭邦直文賻歸其喪奏官邦直子祠祀之邊卒無不感激盡命捷聞上大嘉悅賜敕褎獎先是大同宗室充灼等謀引虜陰遣人焚積芻二日五六發萬達疑之行總兵周尚文密捕得其出邊勾虜者冬上誅充灼等升萬達左都御史兼官如舊復蔭一子二十七年上以夏言復套事下諸臣會議萬達上議河套中國故壤界以黃河天限也置朔方城受降漢唐尚巳太祖神武定天下成祖身在行閒三犂虜庭虜既殘破其時我朱暇舍黃河衛東勝則我一時之計有所失也其後撤東勝就延綏套遂淪虜然正統弘治間我雖未守虜亦未取取之可也乃竟因循畫地自捐天險失沃野利則我一時之計又有所失也先廵撫余公子俊置鎮榆林想有志斯牛而套卒未復開墾無聞轉輸難繼孤懸獨立沙磧為墟豈豪賢略於遠謀將時或掣肘未易終志邪然弘治以前我軍猶歲常搜套搗其巢穴嗣是我謀日疏任虜出入今且盤據其中長子育孫孳畜蕃遂譬之人家成業久矣小王小吉囊俺荅諸部落可三四十萬孰與昔時奔命窮荒不見馬矢而我承平日久軍政多偷閒諜罕至虜居套內山川之險易途路之紆直草木之有無不可必知夫塞以內我中國地將領講求其形勢卒伍諳記其要害尚不能悉而況不可知之塞以外我勞而往彼逸而待我馬出塞三日而疲彼騎遍野一呼而聚數萬之眾緩行持重則虜備益嚴疾行趨利則輜重在後小有得利歸途尚艱嚮導倘失全軍危矣抑我刻日有期褁糧有數而虜遷徙靡常遠近不測一戰之後虜或保聚或佯為逃遁笳角時聞壁壘相持巳離複合終不渡河我軍此時戰耶退耶兩相守耶我有數萬眾出塞虜必有數萬應之弓矢馳擊虜所長也火器守險我所便也舍我所便敵虜所長孰得孰失塞下之兵固即塞下之人也墳墓廬舍父祖所營妻孥眷屬骨肉所居禾黍桑麻業產所具牛馬牲畜身養所供迫於刀刀怵於死生尚每每怯退令驅之無人跡之地限以可立盡之食要以難必成之功苦以不即罷之役恐之以無時徙之禍而欲得其死力可乎議者欲整六萬之師三歲為期春夏馬瘦此虜弱時我利征秋冬馬肥此虜強時我利守春搜秋守三年三舉虜必難支待其遠遁拒河為守夫天時物性無甚懸也馬有肥瘦我之與虜當亦不異馬瘦誠虜弱然坐以待我馬肥誠虜強則虜能寇矣兵家勝負轉盻難期六萬之眾千里之途一舉失利議論蜂起烏能待三即三舉三年盡可得志虜敗而守我去復來版築之興復以何日議者但見近時搗巢有功昔城大同五堡邊虜亦不來帚又競不知事勢實有不同搗巢者因其近塞乘其不備勝則倏忽而歸敗亦支持以退舉足南向便是家門復套則深入人境勝固間關敗虞陷沒又往城諸邊我之近土虜人原不為利故雖有帚又取亦未暇恤今據套為家四時住特一旦有之肯晏然巳乎語曰殺虎易奪虎子難奪虎子易奪虎穴居難誠恐布置未定爭穴之虎至矣我邊去河動輒千里一年之食為數億萬自內輸邊又自邊輸河飛挽之艱良又可思言不能用竟以及禍其明年春虜將寇宣府逼居庸關以入萬達念大同總兵周尚文謀勇可用夜草疏請令暫代宣府總兵趙國忠御虜上立召兵部覆奏如議時諸將備虜滴水崖俱戰死虜南下尚文晝夜行至曹家庄虜巳入據險與參將田琦大戰三日夜圍屢解萬達身環甲冑帥數千人赴之麾下將皆止萬達萬達益前適西風大起曳柴車後以數百輛進塵霧四塞虜拔營東走趙國忠前破之於大滹沱遂分道追擊大敗之是時上巳偵知萬達御虜狀捷聞大喜升兵部尚書兼右副都御史其冬奔父喪又明年虜犯大同詔起萬達乞終制不許亡何虜入都城下上大怒系治總督侍郎都御史杖謫之都御史竟死尚書丁汝夔伏誅吏部尚書夏邦謨會推不稱坐奪俸特趣萬達還部萬達家嶺南兼程以四十日至而上心懸虜猶遅之時時舉周大學士嵩嵩第順上旨對曰虜在肘掖諸臣觀望果非不俟駕之義上遂以王邦瑞為兵部尚書及萬達至上責其背君欺慢奪職聽別用時通易昌平三州各設文武大臣以備三輔乃以萬達為兵部右侍郎兼右僉都御史守易州經略紫荊關三十年當考察以終制自陳上責萬達不奮忠効力令革職閒住萬達疏謝疏中有一人字失提頭為不敬復斥為民居二年尚書趙錦以諂附咸寧侯謫戍復起萬達代之未聞命卒贈太子少保賜祭葬大凡萬達守邊御虜一切以奇勝而一木於忠孝誠一之心諸所計劃深遠周至駕馭將士能盡其才而得其死命臨陣以身先之而其料敵為甚審以故虜當之輒失利當上趣召萬達時蓋萬達且至不先記謝嵩嵩密使人諭指又不應嵩故以觀望對上不為萬達解嵩子世蕃慮萬達強乃乘上怒媒櫱其先後奏疏萬達竟廢憂懼死隆慶初追諡襄毅言者稱嘉靖中年以後邊臣行事適機宜建言中肯窾萬達一人而巳 【 霍尚守翁襄敏安邊記序曰葉化甫為言邊閫重臣往往擁兵自衛諜報虜至惟武弁赴敵勝輒攘功敗輒掩罪甚且縱虜出入掩敗為功上下相遁曾有躬出御虜介而先驅若襄敏者耶余觀公安邊之術大都有十選將較撫士卒固險要飭守備廣庤蓄明賞罰嚴詰邊謹偵諜獎豪俊急救援經畫布置詳密周悉豈非折衝之宏謨保障之長策哉】 
　　郎曰宣大總督設自嘉靖二十年以前其時尚有督餉贊畫等官佐之後皆罷設萬達在官並無藩臬郡縣可與發謀在左右者獨候人介冑一二吏胥供謄寫而巳諸屑瑟瑣碎旁午煎迫萬達皆精神及之嘗欲舉知名士二人為贊畫度上意又不敢二人者其一為程□其一唐順之順之夫人皆知之萬達言□談說時事如倒囊出物心靈敏健遇事一思便徹終始家居束修無少瑕玷論者以方郭泰徐穉雲 
　　劉天和　　李　遂 
　　○劉天和 
　　劉天和字養和其先南昌人曰夢從高帝起兵官同知賜田麻城遂徙焉曾祖訓仕參政祖仲軻令崇德父璲令豐城訓年少時有偷兒夜入其家既得之矣火而視之而知其人與之金誡之治生終身不言其人姓名天和自少從父豐城以是得師事楊廉聞其學父死坐累訟系得理一出以白衣領鄉書有邑令於天和有世好天和不與通令強求之天和自山中讀書還方圖見令令先之殺雞沽酒以延令令具語治縣狀天和為判斷其可否令大服饋之金不受令曰劉君以我世好故少之乎倍贈之其不受如初正德三年舉進士夫人舉進士則皆喜而天和蹙蹙若不能豎立思之終夜不能寐夫人舉進士洋洋飾仆馬衣服天和墨如也而獨擇交於賢人君子劉瑾奇天和貌持刺招致之其刺曰宗生天和不往授南禮部主事瑾誅改御史命廵按陝西鎮守陝西者中官廖堂其煽虐陝人陝不堪命天和將行語其弟曰朝命使我陝中蓋為堂也我往必治之我必得罪則制囚衣以行既至坐堂上焦然若有思也弁將周尚文執事御史台長跪請曰公為御史貴倨矣御史出持斧得意矣尚文竊竊見公焦然若有思者何也天和曰弁也而何知也尚文叩首曰小人知之公生秦民乎而為廖鎮守乎天和曰皆是矣下堂與尚文語尚文曰廖鎮守舍人多奸狀尚文能得之天和悉縛堂舍人寘之法堂佯謝堂舍人為奸公誅堂舍人當會堂奉旨造進貢燒餅於蘭州等處堂請天和同往天和曰蘭故別轄於他御史辭不行堂遂摭奏天和諱詔旨天和坐逮捕長安吏民慟哭天和車前後枳不得發壯者至掊梃行求堂欲捶煞之堂斂避良久益陰求刺客圖天和長安吏民豪者張杰王倫數十人齧臂盟途護之天和所過舍為周諦其舍有無奸匿所止同臥起食為先甞之至下錦衣良久吏部尚書楊一清等為請乃付法司擬違制不應罪贖杖還職內批特降金壇丞時同逮系者廵按御史雲南張璞廵按陝西御史王廷相璞巳死獄中刑部主事孫繼芳奏言邢罰不中災沴所繇間者御史璞御史天和御史廷相皆以觸忤權右為坐構陛下赫斯並下詔獄璞沒獄中不可作巳天和等法司擬罪巳過陛下猶有餘怒焉調之外任臣恐繼今廵按務為軟媚民之罹害靡所控訴不報天和為丞治丞官甚謹亡何轉為知縣縣頌天和治一口稍遷蘇州同知孝豐賊作亂累歲不能平都御史張津承命往討津舉天和贊其軍賊聞風降升湖州知府縣有高士天和下車禮之問所以治湖桂萼為其屬令素迂戅天和禮萼視他令有君曰公輔器也當朝覲治行最嘉靖初升山西提學副使尋改陝西一再升以都察院右僉都御史督理陝軍餉楊一清薦為廵撫久之以副都御史廵撫如故則廵行山谷中召父老問所疾苦除罷之臨洮令取里甲炭一筐天和廉知令解綬去則一平洮岷番族一平胡店賊一平漢中賊俱有功以母憂去廬於墓側上念天和功賜母祭葬十三年河南徙徐濟閒不可漕起天和以原官治之天和疏汴自朱仙鎮至沛疏東郡七十二泉自鳬尼至南旺役民二萬費戶部金錢不至二萬功成升工部侍郎遂以兵部侍郎拒虜三邊居四歲前後與虜戰二十七合得虜首數千級先是天和諜知虜將大入集諸將以所賜金為牛酒饗士出二劔陳堂皇指左劔曰將不用命者狥此右劔曰卒不用命者狥此及期虜果入邊帥醉不備虜登陴天和聞之夜馳八十里至花馬池乃引而西天和召醉帥立斬之與延綏將周尚文寧夏將任傑固靖將魏時追擊虜大破之是為黑口之捷天子即軍中加天和太子太保尋以南京戶部尚書召入為兵部尚書時虜報迫都不上固使天和治兵無所中制而中貴人大將軍等輩內畏天和恐督過所朘削上所幸方士陶文仲楚人也聞天和至使使持謁出都三舍迎謁綴戚天和展謁曰吾與而主不戚而主誤返謁不荅文仲慚於是時閒天和於上竟乞歸卒贈少保諡庄襄天和才而廉所居官必有獨創自製治河道有手制乘沙量水等器治邊則造獨輪車及諸火器三眼鎗後來多遵用之每當出兵不先士卒食有賜金頒吏士之勞者母死不得親含殮其老婢周旋母奔喪歸出老婢柩前號泣拜之亟金壇時幕佐才甚重之幕遷江西時王守仁在江西天和寓書薦幕守仁竟得幕佐力以平宸濠亂又甞才一小吏小吏饒人也不敢貽天和金帛而饋之陶選驚曰此尚方物耶麾之又召返而碎之蓋恐其轉以饋諸子時人謂天和凝眸轉瞬含氣風雲艴哂唯諾騰精涇渭乃其砥節勵行又不廑廑事功閒矣 
　　○李遂 
　　李遂字邦良豐城人唐中山王后大順光化閒有隴西公崇者父子登進士相繼為豫州刺史因家焉曾祖瓛仕兵備副使瓛為御史時斥發巨鐺喜寧兵備松潘制董卜韓胡夷不敢為變有聲英憲閒遂自為弟子員從歐陽德聞學嘉靖五年第進士授行人朝參之外閉戶讀書究心當世凡所與游盡一時賢傑繇司副司正轉刑部郎中適錦衣衛捕戲強盜十三人遂疑焉鞫真盜一人而巳請部尚書駁勘十二人者得解釋上立東宮赦天下部院例具赦條先是廷臣坐大禮大獄謫戍甚眾皆莫敢請遂曰赦孰急此以告尚書聶賢賢曰君言是也上意難測恐滋怒耳遂曰患無事會耳有會矣烈揣逆上意賢遂遂度不可挽拉僚友盧蕙曰總憲王公可激此義也王公者都御史廷相即與蕙夜扣門以請廷相矍然從之得旨切責而巳改祠祭郎中屬上釐正祀典所諮問禮官昏旦至時尚書禮部者夏言言以屬遂遂酌損古今無弗稱上旨上問廟議大學士張孚敬促禮官立奏覆遂適在朝據朝階屬草進孚敬嘆服率用所議南京太廟災有旨條具告慰修省諸儀言曰太廟在南京虛位爾祭告足矣遂曰古者新宮災三日哭南京祖廟根本地也不行修省姑遣祭告欽以慰解上心恐非遇災而懼之意言不能奪聽複議議上下詔令四品以上自陳科道等官極言時政闕失輿論快之始言善遂既數見遂據經執諍固銜之給事中曾抃者適有以駁論忤言言謂遂與抃善意遂主之未有以發也會同官王慎中外謫遂與諸僚餞之郊言劾遂無故不參公座因指其平日會友講學交結朋黨變亂是非下詔獄廷鞫謫湖州府同知稍遷南刑部員外郎尋轉南禮部郎中升衢州知府遂在衢一用風化為治暇則招友講學如為郎時處州飢流民以採礦為名紏集入境大肆掠劫遂取保甲中驍健者各一人委縣佐督領之計授方略擒斬賊徒自與推官李文進輕騎直逼礦山駐宿賊聞中夜焚寨去時遂隨從不滿百人而巳火起其下皆促遂出遂堅臥曰賊不意吾來將謂大兵合矣此燒塞走也巳果然文進曰盍追之遂曰此皆饑民不為患苦足矣遣兵躡送出境閉礦而還無何章聖皇后梓宮南祔風傳上意欲避長江取道常山諸司檄衢具舟輿通通括財備上供遂承檄晏然具書上官策梓宮必不繇浙者三諸司抵遂書於地督促如星火遂確守前議不變巳梓宮果道長江浙中諸郡騷然惟衢按堵乃大服遂郡廳有叢塜相傳為郭璞墓發之不利於守遂曰郡廳也而丘壟在其下耶且景純不歿於此發之得石筍二乃唐刺史李郈所樹者又周王廟多靈應郡民率走祈福遂訪問知神為孝子也易廟額曰周孝子祠而表祀宋趙鼎范沖魏矼翁蒙為四賢祠以屬民望一日衢山谷民聞造廷者數輩泣且嘆曰謂使君年長矣而尚未也遂問父老何訴皆曰自使君下車裡閈無擾豪橫改行民輩巳老見守衢未有如使君民輩特來望顏色是時王慎中稍遷至河南參政矣過遂治遂迎謂曰子雖貴也不如我折腰顧循吏傳無子矣銓曹考遂治行第一升蘇松兵備副使以母艱歸起復山東副使累升右布政使適江洋盜充斥朝論以遂風力素着請不次擢用升右僉都御史提督操江遂募健勇修戰艦講陣法創鳥銃連弩各數百具軍政井然尋召赴闕為僉都御史專督薊州主客兵餉坐未至京謝恩輒用新銜請符驗關防且聞旨久而後至黜為民家居與鄒守益聶豹魏良弼錢德洪王畿羅洪先輩會聚講學而縉紳中言濟世才者必推遂倭起□□用兵日久將臣數易嘉靖三十四年敕下南京都院科道博選安攘才略合詞薦遂明年春倭轉掠鳳泗淮揚陵寢震驚糧運阻梗朝議以准揚咽喉地宜專設軍門設軍門非用遂不可遂起提督軍務兼廵撫鳳陽等處於時淮揚閒三創倭矣復值水災而大工採辦牽挽恊濟意外重科率為民困遂至革軍餉大戶幾千家減排門鄉兵歲省民財萬計以次經畫戰守諸備視地要害奏設副總兵參將守備若干員城天長儀真寶應諸縣造戰艦數百艘合練馬步水兵賊再至不敢犯居一年諜報有賊三艘登劫遂方閱武狼山即麾兵將力戰摧其前鋒復計賊且天至若從海門直趨如皋至鎮地即主客倒置根本搖矣馳騎一晝夜趨泰州而賊眾踵至悉焚舟登陸遂下諸將我兵雖驍健皆新募未嘗見大敵但堅壁復謂諸將曰賊越如皋則必合合則道有三自泰州逼天長鳳泗陵寢在焉道最要繇黃橋逼瓜儀以搖南都而梗漕運次之若從富安而東計至廟灣則賊絕地也乃以海防副使劉景韶游擊丘升守黃橋諸路身當泰州沖 【 劉景韶崇陽人嘉靖甲辰進士授潮陽令歷貴州按察僉事提兵備苗會諸董方構難播州患苦或謂撫之便或謂殄之便久持不決景韶曰撫示弱殄僇無辜書稱分背三苗此其時乎姑從中喻以禍福而背分之使蜀者附蜀黔者附黔羣議遂定擢撫苗參議計擒其尤黠者餘孽望風解散升按察副使防倭江淮佐李遂治兵躬擐甲冑者九十餘日生禽百斬首三千焚溺稱之鹵獲夷器輜重以萬計捷聞增歲俸二級尋升浙江按察使治兵如故久之進右僉都御史廵撫鳳陽諸郡】 時賊眾盈萬總兵鄧城故稱名將一戰敗衂將士氣奪遂擐甲誓死將士感憤激烈於是皆稍稍勝賊適東南風急我兵不便迎擊遂齋沐吁禱頃刻風回縱火斫營斬酋首一人賊挫阻遂從富安沿海堤東掠遂喜曰此吾得地時也令景韶升尾其後晝逼之令益前夜則稍遠之期致賊廟灣而其時他賊復急攻丁堰西亭二路以牽我兵遂分遣偏裨授以策畫悉殲之身提兵夜從閒道疾走淮安是時賊計遂方西御謂淮無備奄至淮安之馬邏旦遂己陣於姚家盪賊大驚據高阜盡銳沖我師遂橫截賊陣令諸營壘出搏之賊大敗斬首千餘級殘孽果奔廟灣為巢殊堅遂按行指示具畚閘積土平塹奪其險撤其傍近屋縱連炮番休擊之賊窘遂殲絕之方休士計功罷遣所調兵而崇明三沙賊復犯揚州之七星港一時上下惶懼遂召將士激諭之誘入舊場戰地飭諸路兵與戰敗之賊奔仲庄繼奔鍋團劉家庄白家駒追及連敗之賊沿海西北來又敗之乃奔唐家渫遂所遣兵與故所練鄉兵複合擊之無脫者時又有他賊數百出沒海濱遂計賊雖寡然將士厭苦矣謾言曰賊自閩中滿載歸以北風鼓而泊岸非為寇者置之亦無害將士動於利不告潛往獲其島主孟得山者以歸蓋自夏及秋前後八捷斬賊四千七百有奇諸燔溺無筭遷南京兵部侍郎是為嘉靖三十九年初南京兵部尚書張鏊以倭警故議選練營軍益以四方趫健名曰振武營新軍故事南京軍月糧有妻子者給一石無妻子者十減四春秋二仲月石折銀五錢及馬坤為南京戶部尚書奏減為四錢諸軍始怨而督儲侍郎黃懋官者綜核過當契停補役軍丁妻糧諸軍益不堪時坤已召入為戶部代者蔡克廉病不視事比歲大侵米踴貴諸軍求復五錢舊額懋官曰事當請不輒許會給軍復後期諸軍鼓譟圍懋官第懋官踰垣避之什不能興諸軍就撲殺之懸屍於市痛加殘辱大呼脅鏊鏊輈張無計遂聞變急奪馬而行騶呵如平日軍中指目此平倭李公競前紛訴遂曰諸軍誠怨怒黃侍郎不有朝廷耶可奈何皆愕無以應徐叩首曰惟公活我遂曰馬首是從乃請鏊大會南京官僚一處揚言曰今日之事遂所目見督諸公踰垣斃不關諸軍諸軍第不當殘辱之耳即奏聞不得稱諸軍亂也諸軍聞言皆稍退選之酣酗退入挺刃而噪遂復直前叱之曰我萬方為爾等謀生路尚自絕更殺我耶江北數千倭吾一人者滅之堂堂天朝豈無人處若輩皆曰非敢犯公也求賞而遂曰若輩行何等事欲希賞耶復妻糧月糧故即可耳必索賞即殺我因處置散遣之事聞上疑部臣不能安弭諸軍悉行譴逐下輕旨捕首惡而然奏報尚未至南中諸軍人人自疑訛言洗營陰相約亡命入海遂與鏊謀曰昔元魏時禁軍攻統軍張彝之宅朝廷置不問高歡遂散家財結客因以啟飛揚跋扈之心今雖從宜撫處首惡未誅眾情恟匈如必俟奏報處分明旨朝臨兵情夕變矣因稱疾杜門密召軍候入寢密諭之且諭且叩首皆感激願効於是參伍訪報得首惡山等二十六人遂自馳書內閣本兵請亟以聞既發書乃告鏊鏊亦與遂恊謀先期給寧家小帖以款散軍心而預為榜文捕魁則巳景丑而捕景寅而收尋張榜慰諭諸軍帳然巳兵部以遂所言聞上上復用輕比坐首惡三人而巳而令鏊致仕鏊去南都人謂營兵宜罷代鏊非遂莫可套虜入犯御札問遂名尋召入為兵部右侍郎恊理京營戎政改戶部尚書江東以往諸軍見稱亂之日當事之人被上譴責輩獨輕比益驕恣往往材矢部門或毆罵官長白晝殺人恬不為怪刑科左給事中魏元吉論東蒞事以來威令不振官軍相訟官率見詘下場操演有賞無罰致諸軍愈肆今倭寇少息請散隸諸軍各衛解散其凶黨又必得彈壓之人則更張雖驟可保無虞因薦蘇松副總兵劉顯足任上切責東姑息升顯為署都督僉事節制諸軍而未幾池河兵再變矣池河營者設在江北營三千人皆南京衛軍余每歲春秋分番操守計在營凡四月月給糧三斗後以雜費不給人給幇丁一名助銀六錢相沿二十餘年矣時英武衛千戶欲謂幇丁非制請於南京兵部革之眾軍怒懸欽旗竿東聞遣人撫諭許幇丁如故乃得釋南京科道官上其事因劾東宜罷且請擇素有威略者星馳代任意蓋指遂上既治諸首事軍人遂別調東升遂南京兵部尚書是為嘉靖四十二年兵科議留營再變非重遂事權不可奉指撰敕如議而嚴世蕃刪損之遂無權矣乃囊敕秘之不復開讀第錄兵部疏移文江南北諸司大集官兵誓誡之曰汝輩作死多矣上寬仁不即誅不感悔更稔惡今日朝廷特敕我來是汝輩向背生死之機也自今以後既往之罪一切不究顧姑息之政一切不行矣敢有違犯輕則軍法治重且奏聞誅斬遂風神峻整詞義凜然諸軍莫不斂氣則選驍健者四百人置左右為標兵狙詐獰悍悉在肘腋而一二凶渠自知罪重恐終不免會有妖人繡頭妄說妖法營兵王漢馬元等因而率眾禮拜復倡洗營訛言相透遂密獲繡頭分捕凶黨仍語諸軍繡頭不能近知身存亡妖妄可知眾心回向遂更斟酌營規申嚴什伍互書其名籍年貌削方懸腰其法一如在淮揚時而特重曉散夜聚操呼投匿之禁令其自相鈐束覺舉時謂振武營軍士不靖數倡亂當除罷遂奏護陵軍士皆以振武營軍士充之營軍有死亡者勿復補冀以漸次消除之亡何乞休家居卒訃聞賜祭葬贈太子少保諡襄敏遂為人奇偉博大有氣節嗜學篤至善於屬文尤長奏章唐順之稱其能發難顯之情為一時獨步兵部侍郎萬恭論其人曰聖賢之學豪傑之才子栻材皆舉進士栻仕至參政材仕至僉都御史以講學名
