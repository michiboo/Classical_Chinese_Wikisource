
●名山藏卷之四十 
　　晉江何喬遠　譔 
　　分藩記五 
　　◆分藩記五 
　　英八子　　憲十二子　　孝二子　　睿二子　　世八子　　穆四子 
　　○英八子 
　　英八子 【 憲宗而外凡□王】 
　　德王　　許王　　秀王　　崇王　　吉王　　忻王　　徽王 
　　△德王 
　　德庄王見潾初名見清母萬宸妃景用皇侄封榮王英宗復辟改寺德國德州既國濟南王六十一年薨子佑榕立是為懿王王十九年薨世子厚燉不及王厚燉子載墱立是為恭王追諡世子懷王恭王三十四年薨子翊錧立是為定珏十二年薨子常邦清立為今王 
　　德庄王三子 
　　泰安王佑樬庶長子也王薨子厚燌立燌薨子載土座立無子除有宗室 
　　懿王 
　　濟寧王佑樳無子除 
　　德懿王五子 
　　東平王厚燉改封世子不及王以子恭王追諡懷歷城王厚■〈火節〉亡子除 
　　厚燨未封卒 
　　臨朐王厚燨薨子載堠立堠薨今王翊金牛立 
　　高唐王厚火爾亡子除 
　　德懷王三子 
　　恭王 
　　臨清王載塐塐薨今王翊鋑立長子常瀝 
　　寧海王載土予土予薨今王翊鐸立 
　　德恭王四子 
　　定王 
　　堂邑王翊鐖 
　　利津王翊鑅鑅薨長子常滽不及封卒亡子除 
　　翊鎦未封卒 
　　德定王五子 
　　今王 
　　安陵王常安清 
　　紀城王常樹 
　　嘉祥王常泩 
　　清平王常汰歲 
　　臣為郎時德自王而下凡十有四宗 
　　△許王 
　　許悼王見淳景泰三年用皇侄封亡何殤王母王端靜安和六宮敬仰天順初冊為惠妃 
　　△秀王 
　　秀懷王見樹母高淑妃英宗居南宮時生以後元年封成化中之國汝寧國隘宦者請遷先師廟廣之王曰遷廟廣府其為避尊乎使小子之居近學宮所樂也王讀書至戡黎之篇二長史爭論左長史曰戡黎者武王也史記載紂使膠鬲觀兵膠鬲問之曰西伯曷為而來西伯蓋武王右長史曰文王也文王脫羑里之囚獻洛西地紂賜之弓矢鈇■〈金戊〉得專征為西伯非文王而何二長史爭至強王曰先皇帝簡二先生為小子說書固謂能解頤舉隅二先生即所見不嫌往復何至爭顏色王十六年薨亡子除 
　　△崇王 
　　崇簡王見澤國汝寧母仁壽皇后英宗居南宮時所生以後元年封憲宗十年之國孝宗八年仁壽皇太后春秋高念欲一見王上馳敕召之命內閣考襄王故事太學士徐溥等言襄王入朝在英宗復位之後雖曰篤親親之誼實以釋其嫌疑憲宗皇帝聖孝純篤所以奉養皇太后無所不至而臨御二十餘年崇府諸王未嘗輕召良以母子之情一時之私朝廷之計天下之公也今國用繁重府庫未充天災流行民力殫盡山東河南一帶霜雹交作春田告荒而數年之閒朝廷睦念宗親恩禮加厚船隻車輛倍於往時諸王輔導非人罔知約束需求夾帶所過貽害加以益王之國又在此秋天下朝覲亦當今歲往來供億政慮不堪若此端一開親王無不歆動爭乞來朝朝廷縱能止其入朝未免曲加恩賚費用不貲體要無補且太皇太后思念崇王奉命來朝雖少遂一時願見之心然欲別則難免眷戀不舍之情既去必倍增憂思不忘之意他日上厪聖慮所未敢言伏望皇上益積孝誠婉容陳說如太皇太后聖情切至特遣內臣量齎賞賜遠加慰問禮部尚書倪岳及府部科道官皆以為言上猶重違太皇太后既而科道官復言上再聞太皇太后乃得命王四十九年薨子佑樒嗣四年薨諡曰靖子厚耀嗣二十四年薨諡曰恭崇簡靖恭三王並以賢名而恭王孝友為尤稱子載境嗣十九年薨諡曰庄今王翊■〈金爵〉嗣世子常水聿 
　　崇簡王三子 
　　靖王 
　　瑞安王佑桓桓薨子厚熛不及封孫載埴嗣亡子除 
　　有宗室 
　　慶元王佑椐椐薨子厚焞不及封孫載圿嗣亡子除 
　　有宗室 
　　崇靖王二子 
　　恭王 
　　懷安王厚熑王年八十餘薨子載垌嗣長子翊鑕長 
　　孫常閻 
　　崇恭王二子 
　　庄王 
　　歸德王載壃亡子除有宗室 
　　崇庄王一子 
　　今王 
　　今王二子 
　　泰和王常疌改封世子絕除 
　　南陽王常水聿改封世子郡爵除 
　　臣為郎時崇自王而下凡二十有七宗 
　　△吉王 
　　吉簡王見浚與德王同母英宗生王於南宮以後元元年封王吉國長沙時王二歲耳王慎守法度謹財用樂游嶽麓書院訪古人之跡梓先聖圖及尚書誦而觀之時披賈太傅新書陶然嘻喟然嘅浩然長歌也伴讀吳華進逆耳書於王王受而納焉 【 華鎮江人】 七十一年薨世子佑枎不及王子厚焨立是為定王追封世子為悼王定王十一年薨子載均立是為端王王二十二年薨子翊鎮立是為庄王王八年薨亡子庶兄翊鑾以龍陽王進封為今王 
　　吉簡王一子 
　　悼王庶子也封常山仁且孝簡王無適改封為世子不及王以子定王追諡悼 
　　吉悼王一子 
　　定王 
　　吉定王一子 
　　端王庶子也其初封光化 
　　吉端王四子 
　　今王庶子也其初封龍陽以弟庄王亡後進王 
　　長沙王翊鋋長子常田廾 
　　榖成王翊鉉長子常灆 
　　庄王以嫡子王 
　　今王三子 
　　世子常淳餘子以今王進封故如其故秩為鎮國將軍 
　　臣為郎時吉自王而下凡十宗 
　　△忻王 
　　忻穆王見治與德王同母憲宗二年用皇弟封未之國薨王天性孝友無所玩戲 
　　△徽王 
　　徽庄王見沛國鈞今禹州也以避上名故改王韋德妃出憲宗二年用皇弟封王之國使承奉司自置吏河南左布政使徐恪以非祖製革其吏王奏恪慢侮憲宗諭王書曰恪是也固無罪 【 恪字公肅常熟人成化丙戍進士授工科給事中歷右副都御史廵撫河南權幸不便恪所為謀去之調廵撫湖廣臨行民擁留號哭汴城為之罷市在湖廣親藩左右不得行私復譖毀之憲宗欲保全恪特命遷南工部侍郎恪自言臣以傳奉得官不敢居職上勉留之六載考績進階正議大夫資治尹恪廵撫兩省凡遇災異或事關害民即條陳時弊動數千言莫不曲盡剛正謹慎苟利國與民必行其志】 王在位四十年薨子簡王佑台嗣在位十八年薨子恭王厚爝嗣在位二十五年薨子載埨嗣載埨在位五年有罪削爵降庶人自殺子七人俱廢初恭王虐而以好道自媚於肅帝帝南廵道禹王迓郊甚恭說之召語移日奏對稱旨歸大賚王益歲祿三百封為太清輔玄宣化忠道真人賜金印王以此怙恩無忌撫按官發其事者輒被重譴故用得壽終及庶人王猶綰真人印如故庶人彗巧出恭王上淫虐過之益伺上意所以悅帝萬方故於微最親王置傳聞上起居王府中具百工精巧殊異王又善以其慧調度之其器物甲天下上宮中有須王□先時獻王訪得一羽衣年八十餘手甲長數寸善導引征入宮中厚遇之謂之梁甲進之肅帝帝貴梁甲至與陶仲文並甲為人廉謹有所賜予皆辭謝帝亦以此重之王嘗使人於朝見甲驟貴幸求甲謝而甲故以辭謝賜予貧如故不能應使人使人歸惡甲於王而甲不知也王故煉女癸服之上亦須此梁甲言上一日上問甲取王所煉女癸方甲馳求王王不與以謂陶仲文王與之甲懼而王方謂帝親徽大肆於其國盛興土木花石建大小殿廊百餘所欲植柱處亡論士民第舍即髮屋立城外塜妨行宮者掘之至七十餘家築飛觀數十丈自北城女牆上連後苑為械激水入觀輸苑沼復造二樓亦數十丈皆繡窓雕戶一衣以秦之革金一衣以蜀之文錦自棟及礎不得其梯其巧如此自擇民閒美子女征歌恣飲無旦夕乃又與府中人懋德微服出行私選女南京得四女歸至王庄驛驛吏察王非凡人微見王衣疑之拘之驛王隤垣出庫官王章直諫王王斃之前後所殺亡辜二千餘王庭鍾鼓自鳴時時見羣羊出沒王猶虐不悛他日上居宮中梁甲侍上從容問曰徽王無恙梁甲對曰臣藩王自南京歸乃微有霜露之疾陛下念臣主臣幸甚上默然繇此疑三而會民耿安女小迎冬者王奪入宮中以過篣死之毀其屍安上變言王竊出窺南京形勝五日一探上起居幸瑕隙為不軌都御史恩御史昭即亦奏王過失上怒降王庶人幽高牆籍王宮王懼今妃與其所素幸姬皆麗妝自經而旋亦自經死國除嘉靖二十五年也始王夢一老人童顏而長曰吾得請於朝將佐王覺而得梁甲如夢中悅之以獻而竟坐甲敗王敗天子謂甲廉謹放歸山初恭王王雖虐然好士無與比時具饔府中食士而較之歲大比親勸駕踰等於有司故猶得以保其國而王竟坐荒縱無忌亡魯論謂衛靈以用賢不喪虞書戒甘酒嗜音峻宇雕牆此之謂也 
　　徽庄王六子 
　　簡以興化王進封 
　　太和王佑檖檖薨子厚炬立炬薨今王載□立 
　　遂昌不佑慣樌樌薨子厚熂不封孫載垿嗣亡子除 
　　景寧王佑椀椀薨子厚焮嗣焮薨子載墋嗣隆慶三年與都御史黨以平爭訟有司奏治之父子閉門投井死除 
　　建德王佑槿槿薨子厚■〈火定〉嗣■〈火定〉薨子載塨嗣長子翊鈜 
　　陽城王佑木欒木欒薨子厚火賢嗣火賢薨子載土常坐淫妓服舍凶毆人廢庶人 
　　徽簡王五子 
　　恭王庶子也自安邑王進封 
　　嘉定王厚爀爀薨子載土端嗣土端薨子翊分金嗣亡子除 
　　新昌王厚燇燇薨今王載墇嗣子翊銘以濫妾子降封鎮國將軍 
　　慶靈王厚燦燦薨子載壂嗣薨子翊錔 
　　厚焆封隆平殤除 
　　徽恭王十一子 
　　庶子載埻封伍城或蔑以內行恭王賜之死不得白再拜而縊亡子除 
　　庶人載埨以輔城王進王罪除 
　　太康王載垙 
　　陽夏王載非土諸子濫妾子降封 
　　德平王載塛 
　　榮陽王載階階薨今王翊鉻嗣 
　　懷慶王載塣子翊金采以擅婚子降封鎮國將軍 
　　咸平王載塔長子翊金羽夾先王薨 
　　延津王載塤子翊錚 
　　孟津王載土坐 
　　上蔡王載土夜長子翊鋇 
　　徽庶人七子 
　　翊錡封安陽 
　　翊鈁封萬善及餘子皆以父累廢為庶人 
　　臣為郎時徽自郡王而下凡一百有三宗 
　　○憲十二子 
　　憲十二子 【 太子孝睿而外凡九王】 
　　岐王　　益王　　衡王　　雍王　　壽王　　汝王　　涇王　　榮王　　申王 
　　△岐王 
　　岐王佑棆母邵皇后成化二十三年封弘治八年之國國德安十四年薨還葬京師諡曰惠亡子國除 
　　△益王 
　　益端王佑檳張德妃生國建昌本荊邸也荊王時常有大虵自梁蜿地朝退若有人據王座荊王疑焉故改蘄王成化二十三年封弘治八年之國性儉約巾服盥至再日一素食無兼膳好書史工楷篆享國五十二年愛民重士無所侵擾奸人班明誣昌國王通王有逆謀竟得白薨庄王厚燁嗣庄王孝友忠敬博敏好學雖宦寺女御亦誨之詩書在位十八年薨亡子弟恭王厚炫以崇仁王進封自奉儉辭祿二千石聞宗人產子至四五者輒嘆曰不費國祿哉夫夫也不事詩書而多近婦人在位二十五年薨子載增不及王今王翊鈏嗣初恭王以嗇久於國而今王好交當世士大夫接引如恐不及燕饋不足給常假於外今天下稱賢藩二蜀及益而益恭王為尤 
　　益端王四子 
　　庄王 
　　恭王自崇仁王進封 
　　金溪王厚煌煌薨子載■〈土學〉立■〈土學〉薨子翊鑠立鑠薨子常湁立為今王王□王厚火巽亡子徐 
　　益恭王五子 
　　世子載增進諡昭王 
　　安東王載土吃好受經長子翊鏃 
　　舒城王載土充土充薨子翊鋃立鋃薨子常邯立為今王 
　　阜平王載土集土集薨子翊鋌立為今王長子常洌 
　　銅陵王載壤壤薨子翊鈓立鈓薨子常派立為今王 
　　益昭王四子 
　　今王 
　　輔國將軍翊金共冠帶庶人翊鑒輔國將軍翊鍾三宗者其母庶不王也翊鍾以學名於藩 
　　今王十一子 
　　世子常遷有文名 
　　黎丘王常溱 
　　浦陽王常漿善畫 
　　淳河王常汭汭薨有遺腹子 
　　華山王常汛風雅有父風 
　　筠溪王常淶好學 
　　羅川王常湑湑薨有遺腹子 
　　安仁王常漈 
　　德化王常泠水 
　　十子未名 
　　十一子未名 
　　臣為郎時益自王而下凡八十有八宗 
　　△衡王 
　　衡王佑楎國青州母張德妃成化二十三年封弘治十三年之國在位五十二年薨諡曰恭子厚燆以江華王嗣在位三十二年薨諡曰庄嘉靖中辭祿五千以贍宗士之缺有賢聲子載土圭以東昌王嗣在位四年薨諡曰康亡子弟載封以武定王進封在位五年薨諡曰安子翊鑊嗣在位四年薨諡曰定今王常庶嗣 
　　衡恭王七子 
　　庄王 
　　玉田王厚烴烴薨子載塘嗣長子翊金疌 
　　新樂王厚熑熑薨子載璽嗣王嗜古好修文章嘗為皇明聖政頌十五篇讚美高皇帝 
　　高唐王厚煐好文章王薨長子載墀不及封今王翊鑲嗣 
　　高東王厚炳炳薨子載垕嗣垕薨今王翊金門真 
　　邵陵王厚煃長子載增長孫翊金灰 
　　漢陽王厚示火示火薨長子載塵不及封亡子除衡庄王七子 
　　康王以東昌王進封 
　　安王以武定王進封郡爵除 
　　平度王載垹垹薨今王翊金敖 
　　寧陽王載垿 
　　昌樂王載堭亡子除 
　　壽張王載■〈土鼎〉亡子除 
　　商河王載塨長子翊鍑 
　　衡安王三子 
　　今王 
　　鎮國將軍翊金列翊鋎以安王進封故不得郡王 
　　今王六子 
　　世子常庶餘子皆以進封故封輔國將軍 
　　臣為郎時衡自王而下凡五十有八宗 
　　△雍王 
　　雍靖王佑木雲母邵皇后成化二十三年用皇子封國四川保寧弘治十二年之國衡州府中屢見怪方請徙正德二年薨年二十亡子除還葬於西山 
　　△壽王 
　　壽定王佑榰母姚安紀嘉禾人憲廟選妃江南嘉禾以姚氏女女發素種種不盈尺過吳江縣之平望里一夕發委地長可八尺入宮拜安妃里人因名其里曰八尺為之謠曰平望八尺爺娘不識言妃之容發雖父母亦不知其故也而世俗以為其地人民悍惡解為不識爺娘謬矣王弘治四年用皇弟封國保寧岐王之世絕正德元年即徙王德安居其邸王府中較尉橫攖市民王不知也知府李重裁抑較尉較尉言王捕重安陸民劉鵬聞之急詣重畫計重曰爾何人吾不識也鵬曰使君廉且仁民在宇下何論識不識王竟上書□重朝廷遣刑部大理□□重鵬佐重對□凡從重七十日重得調去然王王久□以□□聞凡五十五年薨亡子除 【 重應天人正德辛未進士歷按察副使德安人稱郡守者必首重】 
　　△汝王 
　　汝安王佑楟母張德妃弘治四年用皇弟封國衛輝世宗十八年車駕南廵王途迓甚恭上嘉之加祿歲五百石賜金幣王五十一年薨亡子除 
　　△涇王 
　　涇簡王佑橓母楊恭妃弘治四年用皇弟封國沂州王四十七年薨子厚烇嗣未幾卒亡子除 
　　△榮王 
　　榮庄王佑樞國常德母潘端妃弘治四年封正德初尚留京邸劉瑾與吏部尚書張彩謀逐王王就國王狀貌類高帝常跽府太守於門王畜牛羊以王府表其淫民禾椗王四十九年薨世子厚火動先王卒諡懷穆孫載墐立為今王進世子為懷王 
　　榮庄王六子 
　　懷穆世子 
　　福寧王厚熹亡子除 
　　惠安王厚煦煦薨子載塾立塾薨今王翊鑣立 
　　永春王厚烮烮薨子載土白蚤卒亡子除 
　　富城王厚火火薨今王載壔立長子翊金蝱 
　　貴溪王厚曾火子載堺蚤卒亡子除 
　　今王一子 
　　世子翊鉁 
　　榮世子一子 
　　世孫常滾 
　　臣為郎時榮自王而下凡三十有四宗 
　　△申王 
　　申懿王佑楷與涇王同母弘治四年用皇弟封敘州未之國薨凡封十二年亡子除 
　　○孝二子 
　　孝二子 【 武宗而外一王】 
　　蔚王 
　　△蔚王 
　　蔚悼王厚煒母張皇后三歲薨追諡 
　　○睿二子 
　　睿二子 【 世宗而外一王】 
　　岳王 
　　△岳王 
　　岳懷王獻皇后生而殤嘉靖四年追封三十九年賜名厚巳火 
　　○世八子 
　　世八子 【 兩太子穆宗而外五王】 
　　景王　　潁王　　戚　　薊王　　均王 
　　△景王 
　　景恭王載圳肅皇帝次子也盧妃出妃素不為上所喜上常笞責之十八年冊莊敬太子而封穆宗裕王王景王其后庄敬太子薨羣臣請立裕王為太子上以嘗兩立太子皆不利裕王與景王並居邸又晚節好方士方士又以二龍不相見之說進於是裕景二王不得見上有年羣臣口口日夜望立裕王為太子也裕王既與景王並居邸形跡相擬景王年雖少不與事其左右之人妄有窺覬嘗直至裕王寢次然上春秋高終惡羣臣言二王者即如楊繼盛言及面問二王誅死矣上之三十八年嘗下建帝立儲旨其明年則忘之故春坊中允郭希顏失職家居怨大學士嚴嵩不用己發憤上疏曰臣退伏畎生未報恩死何瞑目今天下談士皆稱南倭北虜為中國憂臣切以陛下欲安天下有緩有急蓋孔子曰不在顓臣往歲恭讀聖諭欲建帝立儲者道路相傳以立儲賀臣度立儲未也莫若先安儲臣願陳忠之日久矣以為說從則兩存俱利臣之大榮也說不從則出位死罪臣之大懼也閒乃歲星變地震大殿繼災者天垂仁愛之象謬意在廷或有出死力為皇上計者乃卒無一二臣念避死欲終不言每思主恩感泣忽然忘生臣不敢言立儲請言安儲何謂安儲誠以君相相信則儲安兄弟相保則儲安父子相體則儲安相信有道釋疑是也相保有道分封是也相體有道總攬是也臣觀自古蒙無故之議者仁君不及全其臣履危疑之地者慈父不能庇其子今皇上至愛莫如二王至重莫如元輔其初伺嫌何疑也自言者倡為面問二王嚴嵩之說臣恐輔臣疑而不自安則何暇善後然尚可諉也繇差遠也二王疑而不自安則誰與承祧此可大慮也繇最近也皇上何不降德音諭元輔以益加忠謹諭二王以毋忘恭敬使王母疑於上而亦無疑於嵩王心無所惶惑而師保是依大臣無所忌避而匡贊益力則釋疑而君相相信則儲可得而安也謂之至和臣聞神龍離淵人易狎之美玉出櫝人或伺之二王親皇帝子也貴則國本之寄同處京府則崇高所共欲防不預設則讒隙所繇萌是故幼而昵就以篤恩也長而出封以強本也宮府不宜久虛山川若已預待臣願大臣畫計聖明早斷及時敕景王殿下之國周其翼衛寵以殊數則分封而兄弟相保儲可得而安也謂之至福臣惟父子之愛天性也恆情體子未有不遺之安逸而身任其艱大者今時何時四郊多壘一日萬幾誠非皇上艱大自身太平未易反掌分封之典既定留京之意己明天序所屬堯舜不能以揖讓聖愛無私伊周不得而假手臣願使裕王殿下親近儒賢涵養沖質討論往古切劘仁孝即皇上從容而議建立無所不可殞總攬而父子相體儲可得而安也謂之至治內外守府彼此無猜宮中問省之箋不時而進麾下富貴之想奚自而生大之傳世享國次之全終股肱此安儲上計今日先急也臣每嘆古者忠臣不退耕而忘君烈士不避戮以直諫先國者不計其私愛君者必及其後惟聖明仰慰祖宗九天之望深思聖母一脈之託察臣愚始終之無他赦草莽言計自臣始則士豈有不向風刎首爭効闕下者哉疏入相嵩等擬下禮部看詳上不悅曰下禮部何為者誠用其言即告行郊廟矣嵩等伏言希顏疏意可疑當令禮部會三法司同議上諭嵩曰汝見彼疏豈不悶怒疑字一端卻未見彼懷逆之意夫立子為儲帝誰可建者遂手諭曰奸邪必無赦理今不忠之臣不義之民皆惡不速行新政以君相久位矣部司雖皆大臣又謂諛也可問之耳目官乃摘疏中建帝二字命禮科會同科道宮集議以聞給事中藍璧等奏希顏怨望傾險大逆大道法司擬坐妖言惑眾律詔所在廵按官實時斬首傳示天下初希顏倡立四親廟議為公論匠排既罷猶爭上輒優容之至是自擬危言動主幸大功詔下方為子娶婦緋衣延客御史即家縛之妻子不及訣論者謂自古以死博功名未有如希顏者也希顏既誅其冬令景王之國旨夜半從中出都下市井踴躍相賀歸美聖斷則上亦未始不今希顏之言也其明年王之國安陸居四年薨上下旨相階曰此子素謀奪嫡今死矣初王之國多請莊田戶部以天子愛子悉覆給荊州有沙市者商賈之湊故不在王請中王府較入言王收之使者責市租相望荊州知府徐學謨執不與議歲輸金王府中王怒責益急市民皆逃竄王馳奏學謨而相階持之竟下之撫按官學謨執如初坐調歸 【 學謨字叔明嘉定人嘉靖庚戌進士起家兵部主事禮部尚綰其爭沙市以益荊民荊人改沙市曰徐市為人疆毅有執絕嗜寡交與之談理征事響應捷出文學法士一見語合薦達恐後不使之知其所賤簡恆峻絕之平生恥言封殖而不疑人欺巳臧獲有過常貰不問其末也刁黠民有所憑怙閧而闕其門既卒銓司猶以浮言詆訾而奪之蔭】 有劉家塥者漢陽之聚王又欲薪之漢陽推官吳宗周白主持之王長史高岱素直節以宗周啟入白王亦罷其它楚中田土湖陂可數萬頃王皆侵入委賦於民故事王薨妃當奏計至是計乃出岱上問階無誤乎階對景府乏老成人奏所以誤誤恐復大宜遣一信臣往護王柩給足王宮眷上是之令階草敕陛念府中所侵土田湖陂即稍緩諸藩且請矣並敕籍所司於是由土湖陂復為楚人業王無子眷屬仍居京師其年諡王曰恭而郭希顏穆宗初賜恤錄 
　　△潁王 
　　潁傷王載肉土殤 
　　△戚王 
　　戚懷王載又斗土殤 
　　△薊王 
　　薊哀王載土匱殤 
　　△均王 
　　均思王載凰 
　　○穆四子 
　　穆四子 【 太子今上而外二王】 
　　靖王　　潞王 
　　△靖王 
　　靖悼王翊□殤 
　　△潞王 
　　潞王翊鏐國衛輝與今上同母隆慶五年封萬曆十七年之國 
　　△靖江王懿文太子子附 
　　靖江王守謙少名鐵柱又名煒高皇帝昆孫也是為南昌王文正之子文正早孤貌類高帝高帝愛之從渡江克太平破陳也先取建康擢樞密院其為人涉獵傳記而深狡強厲一日高帝問文正汝欲何官文正跪對爵賞急私親無以服眾叔父成大業兒憂不富貴邪高帝益愛之辛丑年以為大都督節制中外軍事其秋上征漢明年徐達定南昌上謂新得南昌重藩也非骨肉重臣莫與治使為統元師與鄧愈趙德勝鎮之選儒士郭子章劉仲服為參謀癸卯年漢急圍南昌援兵久不至文正與德勝設方應敵嬰城待高帝兵高帝竟滅漢鄱陽湖然其守南昌數慢高帝令斷無罪訟者舌市張思誠浙西鹽逼犯民閒處女不用者投井中按察李飲以奏高帝怒詰責之文正懼謀降於士誠高帝大帝親往南昌視之馬後使人謂曰帝怒都督甚至可束手自詣帝至文正倉卒出迎帝泣曰兒何唉誅子章仲服等斷其部下頭目五十餘人腳肋遂載與俱歸羣臣請誅之馬後力捄帝曰後言是也吾有兄三人廑此子安置之桐城召王語之曰而父違我訓教我當治而無恐長封而文正卒帝以洪武三年封王靖江祿視郡王之制官屬視親王之等九年之國上表謝帝覽之為之淚下沾襟敕其文武從臣曰從孫幼而遠鎮西南善導之為之着召鑒錄王之國未久坐淫虐廢為庶人使田鳳陽苦之王曰不願為王得努力田丘老死桑林足矣高帝嘆曰無福無福閱七年復居之雲南貪暴如故召還安置鳳陽復不悛帝召之京師撻而錮之二十五年卒命其子贊儀為世子留京師贊儀恭慎好學能書三十年春使省視晉燕周楚齊蜀湘代肅遼慶谷秦諸王叔父浮湘入蜀出殽函抵汴上太原涉於大同宣府北平東北入大寧遼東折於山東擇又武忠孝之士從亦以觀天下之形永樂初之國成祖使蕭用道為其府長史用道佐王以善而王亦敬禮之他日問用道曰古今人何多好名也用道曰名之與實猶形影也豈在好哉王當好實東平河閒非有其實能令名乎 【 用道泰和人蕭晅之父】 王薨諡悼僖子佐敬嗣正統初佐敬與其奉國將軍佐敏相訐奏以黃金六條饋楊榮被詰責謫其使人戍邊薨諡崇簡長子相承先王卒子規裕嗣進封長子為悼順王規裕王薨諡昭和子約麒嗣王以孝謹聞病癇屢着道士衣冠迄出市薨諡端懿子經扶嗣王平居學問嘗為敬義之箴薨諡安肅子邦薴嗣薨諡恭惠子任昌嗣薨諡康僖子履燾嗣薨諡溫裕亡子康僖王弟任晟以輔國將軍進封為今王王立廟王始祖南昌王永樂中給銀印宣德中改銀印黃金塗 
　　臣為郎時靖江自王而下凡三千三百二十二宗 
　　懿文太子四子 
　　虞王　　吳王　　衡王　　徐王 
　　虞懷王雄英懿文太子長子母開平王女以洪武十丑年薨年十四追封虞諡懷 
　　吳王允熥建文帝同母建文初用皇弟封杭州未之國成祖即位降封廣澤王居漳其年召還以不能匡建文帝削爵為庶人與其婘屬錮鳳陽竟卒英宗復位出其婘屬廑庶母姊女孕五六人有年八十餘者 
　　衡王允熞建文初用弟封未之國成祖即位降封懷恩王居建昌其年削爵為庶人 
　　徐王允■〈火熙〉母呂木妃與吳王同封八歲耳成祖入南都降封專惠王隨母於懿文太子陵園居二年詔曰朕聞帝王之道立愛惟親為子不祗不及於父朕長兄懿文皇太子降年弗永厥子嗣立崇信奻回顛覆舊章戕害骨肉舉兵相向朕惟祖宗積德之勤父皇母后創業之艱不得巳遵奉祖訓將除君側以幾周公之義少主自絕於天闔宮赴火朕既即位長兄諸子允熥允熞允■〈火熙〉金錫王封不意弗省自生疑懟朕念至親免為庶人用保全之未有承祀朕痛切心其第四子允■〈火熙〉生十四年矣改封甌寧王世奉太子祀展予同氣庶盡親親又二年邸中火王暴薨年十六諡端簡為人聰惠而端謹 
　　△賢宗附 
　　當濆　　觀漚　　成具　　成■〈金微〉 
　　睦■〈木挈〉　　多煌　　拱枘拱搖 
　　當濆 
　　輔國將軍當濆魯巨野王諸孫也慷慨有志節嘉靖中上書請停郡主縣君恤典以蘇民困已奏辭巳身及其子一歲祿佐縣官疏通運河賜敕獎諭巳請以父子祿佐賑封內饑民勸上法祖宗重國本裁不急息土木詞甚剴切上嘉其意敕褒之祿不許辭 
　　觀熰 
　　鎮國中尉觀熰字中立魯巨墅王諸孫父奉國將軍湕根博學多文坐客常滿嘉靖中以賢孝旌觀熰被服儒素雅好著述執母喪哀毀甚至嘗獻太平圖繪卷世宗嘉獎之南州有處士萬甲者窮而依觀熰館榖周恤三十年如一日弟觀韋美亦以詩畫著名請辭祿廬墓不允同時有巨墅中尉頤土豕安丘將軍頤隹庸皆倜儻有逸才聲詩清拔而樂陵王子頤■〈土戔〉亦善詩 
　　成■〈金具〉 
　　輔國將軍成■〈金具〉弟成鐎代隰川王諸孫也父仕土則坐罪幽鳳陽嘉靖初病死成■〈金具〉微服走視自劾越禁乞父骸歸葬即不得請願留墓側詔許■〈金具〉祭父葬所即歸雲中卒叛成鐎言叛卒之變幸獲銷平貪酷官吏實其釁端臣妄有慮天下之變阻於民心異日不獨一雲中而巳究消弭之術莫若先清仕途嚴誅貪酷語甚切直上詔諸司府綜核考察歲終藩臬入賀條奏所屬賢否送部撫按躬咨訪勿假手雷同皆自成鐎發之世謂■〈金具〉孝鐎忠為兩懿焉 
　　成■〈金微〉 
　　鎮國將軍成■〈金微〉代靈丘王子也事父母以孝聞親沒廬墓側土壘塜號泣不絕世宗朝賜敕獎諭金帛詔禮官曰宗室中有如成■〈金微〉者乎其令撫按官奏聞 
　　睦■〈木挈〉 
　　鎮國中尉睦■〈木挈〉字灌甫周鎮平王諸孫也父奉國將軍安河以孝行聞睦■〈木挈〉姙十四月生少端潁朗詣李夢陽一見大奇之年十五封則與晉江王慎中鄞陳束結社講藝劌心古作顧謂不足進於道乃覃精經書當是時河洛閒宿儒衛君聘名易和太芳名書周伯昌名詩周涿之名春秋許守謙名禮睦■〈木挈〉先後從之游尤邃易春秋易初主王弼後復取鄭玄謂鄭學莫備於唐李鼎祚刻其集解以傳而自為春秋傳明筆削之旨是時海內藏書家稱江都葛氏章丘李氏睦■〈木挈〉盡購得之起萬卷樓諷誦其中一切諸王孫世祿之習泊如也士大夫宦中州者扣以經濟鑿鑿中窾縉紳過大梁莫不傾葢造門或竿牘相通千里定執家故饒貲僮奴數百人皆逐羸車屑夾執蓋自給客檐簦至者悉館榖之初高陵呂柟仲木與睦■〈木挈〉講易東陂之上驚曰子輔嗣流也新鄭高扒為相問易大義云何睦■〈木挈〉曰大易之旨以退為宗萬于于詔建宗學府中推舉為宗正弦誦之聲徹於朱門年七十餘卒門下士五百餘人頌德兩台請輚聞於朝賜祭葬若諡詔加祭葬焉與睦■〈木挈〉同時有將軍安侃者一歲喪母事父至孝父病革夢神教之刲臂為湯父食病已後年垂七十追母不逮廬墓三年詔旌表其門晚益精名理延納詞人人稱侃為小山 
　　多煌 
　　弋陽奉國將軍多煌父拱檜豪爽喜客善詩多煌恂謹孝友與弟多炡多火景多照皆文雅著名遠邇知交子弟羣從莫不藝文子謀壯謀走示謀走豈謀重並嫻詞藻善承父志而多炡更潛游吳楚閒所至傾坐其家以精鐵閾賓客延沓鐵為之豁臨絕命其子以白幘鶴氅斂祔門人子弟私諡曰清敏多炡子謀輝與族人多火謀土韋謀墡謀墷並放志文酒閒娛樂終世 
　　拱納拱榣 
　　奉國將軍拱納拱榣並瑞昌王后也曰父宸渠坐宸濠逮系中都拱枘請以身代兄弟二人好學儒雅而拱榣尤辯博有智數數上書言事世宗朝並承褒獎拱枘子多炘拱榣子多■〈火貴〉並博雅有文而多炘以孝稱瑞昌王府又有多煃者與多■〈火貴〉並有時名 
　　輔國將軍宇浹新野王諸孫也五歲喪明從師氏畫掌識文字耳授書日記千言久之博通羣籍明習其後又精太乙六壬遁數方技諸公爭造其門嘉靖中陳便宜數十事著名獻錄辯疑碑各一卷唐成王以摩天王目之子宇松力舉千斤好劍嗜書慕古節俠廉義之風松子碩爋字孔炎封鎮國中尉博雅慷慨益弘家學與其子器封並以文詞名號南陽父子萬曆中吏科給事中張應登疏諸藩文行可宗正者周則安侃勤炅勤火匕趙則載土韋載堆載土充讓則載土韋載幸楚則英熿南昌則多■〈火貴〉多炡多煃多炘於唐則孔炎父子天子之子封親王國一字諡一字俗曰一字王親王支子封郡王國二字諡二字俗曰二字王郡國支子曰鎮國將軍從一品鎮國將軍子曰輔國將軍從二品輔國將軍子曰奉國將軍從三品奉國將軍子曰鎮國中尉從四品鎮國中尉子曰輔國中尉從五品輔國中尉子曰奉國中尉從六品鎮國將軍子雖嫡不得世為鎮國矣中尉而下雖支庶皆得以中尉稱其名也高皇帝預定二十字子生以聞付宗人府世取一字為上名下名翰林院擬字請下宗人府編諸玉牒字不盡出於字書取五行為序意制之而意音之親郡王之妻皆曰妃親王嫡子封世子妻曰世子妃世子嫡子封世孫妻曰世孫夫人世孫嫡孫封世曾孫妻曰世曾孫夫人郡王嫡子封長子妻曰長子夫人長小嫡子封長孫妻曰長孫夫人鎮國將軍妻曰夫人輔國將軍妻曰淑人奉國將軍妻曰恭人鎮國中尉妻曰宜人輔國中尉妻曰安人奉國中尉妻亦曰安人亡別嫡庶子凡宗祿親王歲萬石或不能一萬本色折鈔兼支不等郡王千石本三之折七之鎮國將軍千石輔國將軍八百石奉國將軍六百石鎮國中尉四百石輔國中尉二百石奉國中尉二百石本四之折六之親王之女曰郡主郡主之下曰縣主縣主之下曰郡君郡君之下曰縣君縣君之下曰鄉君尚之者皆曰儀賓尚郡主從二品尚縣主從三品尚郡君從四品尚縣君從五品尚鄉君從六品郡主歲祿四百石縣主三百石郡君二百石縣右百二十石鄉君百石本二之折八之儀賓歲祿視其主若君世子世孫以其將繼爵中尉既盡其女曰宗女其壻曰宗壻滋多矣皆不祿親郡王初封曰封子孫正繼曰襲弟侄以他爵續封曰進以子孫襲王得封諡曰追追封者之子孫例不得受封如正襲諡用陰文親郡王無子絕封曰絕除以罪革曰罪犯犯逆曰逆除以例革曰例除親郡王世子死曰薨長子以下曰卒庶人曰故以罪賜死曰誅高皇帝之初封諸王也置相傅以下官屬亞京師護衛精兵萬六千人牧馬數千匹冕服九旒九章車旗服飾下天子一等天子貴重臣至太師丞相公侯拜伏謁其尊也如此郎曰凡郡王之諡皆以備榮哀不關其德善予是以削不載
