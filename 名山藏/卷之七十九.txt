
●名山藏卷之七十九
　　晉江何喬遠　譔 
　　臣林記（嘉靖臣八） 
　　◆臣林記（嘉靖臣八） 
　　周尚文 
　　馬永 
　　梁震 
　　祝雄 
　　俞大猷 
　　戚繼光 
　　沈希儀 
　　何卿 
　　劉顯 
　　周尚文　　馬　永　　梁　震　　祝　雄 
　　○周尚文 
　　周尚文陝西西安後衛指揮同知弘治正德中數出塞逐虜有功進指揮使歷升涼州副總兵築凍牆百里距河套虜數游渡河尚文命力士持長竿鐵鈎伏渡口候其至鈎殺之殺征西將軍鎮守寧夏延綏山西俱有戰功其在延綏與廵撫都御史賈啟不恊方坐譴奪職會虜吉囊入寇鋒甚銳總督尚書劉天和檄起之遂有黑水苑之戰自巳至申凡三合軍氣乃振三鎮斬獲四百餘級升尚文都督同知嘉靖十九年也二十一年召入提督團營聽征進後府右都督掌府事出鎮大同條上御虜四十餘事二十三年與虜戰黑山追至涼城斬首五十餘級二十七年虜寇鎮邊堡尚文與戰解虜圍轉戰逐北賊伏蘆草溝突出尚文殊死戰斬虜一大酋虜大挫引去二十八年虜犯宣府滴水把總指揮江瀚董暘等御之戰死全軍皆沒虜遂東犯永寧關南大震尚文精騎萬餘遇虜曹家庄大敗之恉東走尚文追及於永寧斬其後殿修補牆堡七百墾田五萬畚鍤之事以身先士築鎮口等邊墩堡五十里進左都督加太子太保薦加少保兼太子太傅加太保俄病卒年五十五禮科給事中沈朿疏言尚文為將忠義自許邇者虜騎深入聞命疾趨奮勇先登多所殺獲一時奇功也雖幸蒙聖恩褒之璽書升之官秩然尚文有不冺之功朝廷有未盡之賞請命兵部閱實先後功伐從公會議贈以封爵延之世賞又董賜江瀚膺北虜之沖遏南奔之勢援兵不至繼之以死是亦社稷之衛雖巳廟祀蔭贈仍宜特賜諭祭以彰死事之功夫九重深遠下懷難訴當事之臣任巳意為予奪其間冒濫或至幸蒙忠勤反遭擯棄今邊方未靖每厪聖憂誠宜厚死以激生旌一以勸百上覽疏大怒曰周尚文連疏百戰功勞又肆言繇衷未得酬報怨望多端寬而未治不知何故即死朿言官也不行重劾反肆欺誑毀激朝廷擅權市美吏部都察院參看以聞吏部尚書聞淵都察院左都御史屠僑言朿心無他第狂迂當治上曰人臣之罪黨欺為大淵等何不重參各奪俸三月錦衣衛其執朿付鎮撫司究問巳刑部擬罪坐朿奏事詐不以實律杖徒納贖上特詔廷杖之錮子鎮撫司獄尚文多謀善騎射讀史通大義清約愛士能得士死力善用間諜悉知虜委曲自壬寅以後虜數入宣大山西無寧歲邊將望風奔潰所亡失不可勝計惟尚文數當虜有功然性抗傲善持人短長以故幕府多不能堪沒後十餘年始贈太傅諡武襄賜祭葬如例而朿錮鎮撫獄十九年乃得出 
　　○馬永 
　　馬永字天錫遷安人世金吾左衛指揮使父榮成化初從征黑石崖歷鎮番參將威名大着永魁瑰沈毅而見人俯首下視言笑靜寡正德初隸陸完麾下從擊流賊有功升都指揮同知江彬統宣府兵練西內永以千總隸彬稱病不強之稱病十篤十年守備遵化明年虜犯塞入馬蘭峪殺參將陳干以永代又明年虜犯塞戰栢崖再戰白羊峪俱捷中首虜以百計論功升署都督僉事總守薊鎮駐三屯營尋升署都督同知盡簡諸軍散遣老弱聽其農市耴其傭倍給諸健武者衣餉當是時漁陽一軍稱雄武宗至喜峰口欲出塞永扣馬諌上注視久之馬永耶永守擦崖口當虜沖其地絕無城塞墩堡率軍士持一月糧城之廨舍立興軍士釜瓮場關無不畢有乃遷軍守之一擊虜洪山口督兵伺伏斷虜為二大敗虜人論功升右都督嘉靖三年把兒孫入青山口塞永斬其驍酋遁去把兒孫自是効順保塞大同叛卒殺都御史張文錦是時朝議且撫永力言不可他日九邊効尤且有唐室河北藩鎮之禍廷臣言永居鄰境觀變甚明宜悉如永議因言永有威望可屬大事即令與侍郎胡瓚提兵暫駐近境以待頃之大同卒竟平五年上疏乞宥議大禮獲罪諸臣又言陸完有平敗功宜贖罪錄其子上怒奪總兵寄祿南京都督府軍民千餘人赴廵撫都御史丘養浩保留養浩上言臣廵歷所至軍民遮留馬永動以千百稱為北門鎖鑰東面長城臣切見永仁以恤軍廉以律巳絕科索以裕其財革占役以寬其力捐貲以賞有功營棺以葬陣亡一聞警報身先士卒訓練精銳屢獲訊丑北虜畏服時有鼠竊傳箭莫不如期縛賊稽首謝罪永當軍民耕穫之時身策游兵按伏防護牛馬禾黍披放山谷無抄掠之患今聞永去攜奴子子欲遂逃移永為陸完代祈恤典坐罪固當但完獲罪戍死遠方氣勢巳無可托永念蒙國士之知欲効區區之報不負知巳敢負國恩伏惟陛下思邊防之重順軍民之心特賜優容不報永既去官薊鎮被虜無虛日廷臣多薦之者乃以右都督掌南京後府事十二年大同軍再亂召至業巳撫復還南十四年遼東軍亂逐都御史呂經復召永總兵遼東十七年虜入塞率家兵逼賊斬四十餘人遂定升左都督十八年遼東廣寧達軍儀伏等四十人作亂永率家丁乘夜立斬之無一脫者上深嘉悅升永右都督先是遼東變定上卜將於李時時謂永有家丁百餘咸驍銳善騎射至是竟得其力都御史王廷相言永驍勇有謀廉潔無欲一聞邊報即率領家將當鋒赴敵人皆用命重賞邊士尤厚恤夜不收是以哨探遠烽火明但遇虜人竊入先巳預待擒獲小竊之賊不加殺害撻之使去或求鹽米而來即親出關外分給虜畏永如神明其戴之如父母在任數年不敢犯邊以為蠻荊畏服以方叔素着之威回紇羅拜以子儀平生之信今永任遼東總兵宜仍調薊州則都城北顧諸鎮無虞而畿甸居民復有環堵之安矣升後軍都督府右都督尋卒於遼遼人為之罷市櫬歸漁陽漁陽人皆灑泣兩鎮並祠祀之永善調虜情能名知人獎拔蕭升劉淵祝雄皆起列較為方鎮 
　　○梁震 
　　梁震新野人世榆林衛指揮使能挽強弓發百矢以把總累遷游擊將軍嘗先登陷陣虜人畏之謂之梁王嘉靖初歷升右都督以總兵鎮守延綏陝西大同初大同總兵李瑾廉勇敢戰然用法過峻土懷忿貳一口長哨軍醉憤聚百人攻瑾門瑾聞變踰牆走尋悔之還率家僮出御瑾素立信炮官舍中寇則舉為號則域申諸帥率所部聽調發至是信炮舉諸帥率兵至眾素怨瑾反與叛者合攻比曉瑾矢盡眾擁入執瑾殺之都御史潘仿走免召總兵朱振與謀振者嘗有平亂功既調僉南京中府事罷歸因為仿擒首惡七十餘人皆折其肱擊死獄中獨存王弓兒等數人解赴總制侍郎劉源清弓兒怨振擒巳誣其主謀源清召振至使百人環守之振懼仰藥死其後總兵郄永率眾赴南關居民見兵勢惡閉關門永斬關入殺掠幾盡叛軍益煽惑城中民閉大同城門礨之刦出系獄指揮馬升楊林以為主帥廷議用兵攻之源清永調集諸路圍城不克會兵部主事楚書以事至請入城撫諭書髯而偉叛者畏焉於是密與潘仿及郎中詹榮謀使間其黨而出是為嘉靖十二年明年春書與仿給叛者符約賞格其黨果懸首惡七人首於城外時林升為應分捕黨與繼則禮部侍郎黃綰以慰問代王勘核功罪至復捕百餘人誅之而大同始平源清永坐貪功妄殺逮赴京謫譴有差大同至是再變矣鎮兵益驕不可馴繼瑾者魯綱軍士賤鄙之矣震繼為總兵召諸鎮兵語曰我無爾陵爾母我叛王法軍令我不敢破震麾下有家丁千餘皆善騎射向鎮兵時時語曰爾所敢驕恃眾耳兒郎輩無不一當百眾以故稍稍斂縮震在官廉甚又時激諸軍以義氣於是咸聽指揮十六年春山兵玉林川斬首百四十級又出黑山民門貓兒庄各斬首八十級嘗出塞擊虜戰於紅崖兒敗之升左都督蔭一子百戶十八年鳩工繕堡甘苦與同五堡竟復虜亦不敢近塞虜近塞者家丁輒出刼之刼得虜馬震輒與刼者或謂震開隙曰凡開釁者謂虜不輒擾邊我撲殺之今虜數深入不苦之彼肻畏耶震用兵先筭後戰不專恃勇前後與虜百十遇未嘗少挫無年卒贈太子太保卒後虜益入世宗思震功再贈太保諡武壯 
　　○祝雄 
　　祝雄遼東前屯衛人嘉靖中以副總兵鎮守山西十八年以總兵鎮守大同二十二年總兵鎮薊善養士卒人樂為用虜入塞親率子男為士卒倡子少卻立斬以殉虜每望雄旗幟即遁去在鎮三年虜馬不敢南牧世廟嘗書其名於御屏雄性廉靜自奉泊如奉客亦無兼味每行邊則布袍氈帽不異行伍卒於官私囊僅足充斂薊人立祠祀之 
　　俞大猷　　戚繼光 
　　○俞大猷 
　　俞大猷其先霍丘人始祖敏以開國功授泉州衛百戶大猷氣貌不揚言辭蹇滯而忠誠自許動擬古人為秀才時從泉中王宣林福趙本學授易而本學能即易衍兵既襲官從李良欽擊荊楚長劍 【 本學泉人生平研易以天下承平日久人不知兵緝廬閉戶不求聞達着韜鈐內外編批註孫武沒不授子以付大猷】 嘉靖十四年登會武舉時遣兵部尚書毛伯溫征安南大猷上伯溫書陳御象猴傳槌地之法不則使人持尺書諭降之夷俗無禮好殺辱諭使破竹而朿其膚必得才學節識之士輕死生重國體者乃可任往大猷自許不敢後古奇士則請行 【 大猷言交人用象以戰御象之法當用戰車接戰之具合作長矛凡給軍米以斗五升一包十日一給於崎嶇峻岭之地列軍傳接如猴所為名曰猴傳我所進兵賊必開設陷穽久之草長不異平陸幾遇寬廣疑地須令前鋒抱槌擊打驗其虛實】 既得掌千戶印於金門所上御賊書於僉事而究於所以教之僉事呵杖之曰武人安書奪其印大猷笑曰此非吾自見之地二十一年虜大入山西詔天下大選材官大猷曰可矣走謁御史自言學古兵法通曉□塞詩書為基忠孝為根選材官應詔無如大猷御史上名兵部大猷鬻資走京師復上伯溫書曰大猷知小謀大危也位卑言高罪也未信自衒妄也三者皆□不避而蹈者思效其區區也方今賢公卿主議百執事承式司馬元戎制策於中虎賁羽林匡翼於外豈少大猷若人大猷卒伍凡流抗身孤獨之表奮辭威重之前計謀議之得失則傷帷幄之士談戰陣之勇怯則恥介冑之偶論功罪之明昧則於廟廊之謨謀守御之疏密則侵封疆之職甚而因弊究害循事求情言愈激則過愈彰罪愈滋圖生無狀投死無所豈計所不及事所難料哉故素之所蓄積肝膈之所要盟蓋有不安於此者是以士有散貲結客仗劍要交殘軀報知披肝售志揆繇職此也大猷生踰三十家無十金雖藿食藜羹不以飽妻子而分死士閩中黠夷為患跨吳越上下出沒連歲承檄以往率數十死士身先舟師使數敗之眾一日用命生系而致之當道以為奇功連歲御史以大猷名應檄赴大司馬幕下雖然足効大猷萬一哉御史亦豈知大猷者哉大猷雖有不羈之才而低首行列雖有鄉曲之譽而處勢孤藐雖有深沉謀略而不能為縱橫辯詞特在外軍數見克捷遂叨薦舉御史既具數陳應司馬必彌文廢格計有投書於澤沉劍於淵俛頸□櫪待腐草萊而負志如此不巳悲夫昔大司馬統兵征南不自揆量嘗條事狀大司馬竟如大猷計以是察見大司馬有獨任國家之忠有兼聽芻蕘之美是以鬻資褁糧萬里疾走以赴麾幕入都以來知醜虜蓄害僅未舉動大司馬集思廣論夜以繼日然所伏庭而見其言其人未有如大猷者豈大司馬忠國怛憂而用人之格猶拘常調是以有志之士無所勸以忘軀保妻子戀鄉土之人無所慕而樂効用也方今譚兵者吝賞也緩令也寡兵也乏糧也大猷以為賞太濫令太嚴兵太多糧太備夫師之有賞罰也成則制之用命賞於祖不用命戮於社與眾共之示不得私也今者斬一敵獲一馬節次報功朝廷亦從而賞之故曰事小敵脆則偷可用也事巨敵堅則渙然矣齊之技擊得一首而賜金是也大猷所謂賞太濫者此也右者遣將跪而推轂使制閫外不獨示有專也且使展布四體無肘系也今也奏牘紛馳命令渙號雖有神速亦復泄知一有舉動不奉朝請文墨之臣議論持其後大猷所謂令太嚴者此也昔李靖以三千人破突厥於定襄其後頡利陰山不過萬人二虜亦當時達賊也今我軍不下數十萬勢乃無異驅群羊當猛虎所以不敵繇羊無當虎之志也且主客之勢亦甚可惑凡主寡可以應敵之眾者戰守在我不在敵也今也視聚兵為路傍之室無有固志聞風而潰欲戰欲罷皆在於虜大猷所謂兵太多者此也大猷聞近者輸粟邊塞將帥不以給士士卒不以給食惟願計粟受金大猷所大惑也古者行師曰乃積乃倉乃褁餱糧金銀雖富不可充飢舍此耴彼豈非國家儲貝侍充羨使之萌生貪污且可見其享受安飽從而計耴貨賕兩購其罪帥長尤大夫猷所謂糧太備者此也大猷欲言蓋不止此固當迎機而設亦待大司馬隨問而對書上伯溫大奇之送贊畫宣大軍門為軍門者侍郎翟鑾大猷上鑾書曰大猷南方邊戍之士論風氣不敘其地鍳形貌巳占其愚此一來也盡鬻資用以充行槖為生死辭以別親故走萬里不知其遠聞驚風而不淒被寒霜而不餒期以輸宿能行幼學立毛髮之功佐祖宗二百年培養之恩酬相公一日之遇也大猷之始至也與此方將士譚戰陣矣皆不過曰操刀挾矢得一首級為功而巳以大猷之狂竊謂虜今日敢為猖獗者蓋自太宗北伐而後未聞用大陣勝之漸不可長干所當伐天命人心於此必有發泄國家至計及今正宜大奮誠當用節制之師勝以大陣然後邊圉無虞中外寧謐夫用兵之道古人譬醫今復舉說見謂巳陳情譬為文儒生為文當先識字某字義實某字義虛某字義虛實半某字可起某字可結某字可接某字可承數千百十字皆明其義然後下筆為文大篇短章無不如意將帥用兵凡門下術士謀客副將部長以至數十萬士卒皆當知孰賢孰迂孰勇孰怯孰精孰疏孰長於騎孰長於步然後以此前攻以此後守以此為正以此為奇亦當大合小合投之所向無不勝者今相公幕下數十百員之將數十萬之兵皆能知否大猷以為鬬戰之具未修爭角之技未習行陣之方未講也大猷所謂未修之具者欲以強弩勝其弓矢銃炮摧其堅銳虎又制其環刀予車御其衝突其所謂未習之支者欲將士各熟夫一技而所謂未講之方者欲使一軍共熟乎合變也其間又有弩制車制旗制牌制網制銃制斬馬刀制虎叉鈎刀制分合之法止齊之節賞罰之格斥堠之周申令之詳教化之漸地勢之便陣勢之奇願得一一指數相公之前而相公試垂聽焉夫志可以矢公忠而才貴集事氣可以運宇宙而謀要有成古之英雄豈樂驚世骸俗哉窮則變變則通用常才出常計舉常事則非常之功不可得而建也相公用大猷言使閱此方之兵敵此方之賊大猷當鞠躬周旋珍瘁至死雖肉食野烏骨暴砂礫猶生之年也大猷言不得盡志不得行徒糜廩祿以虛歲月雖關門生入微職再增上無報乎國家下無補於生民將有先朝露填溝壑而巳因為切近三事以獻一曰別馬步以定戰勝二曰教技藝以倡勇敢三曰重正兵以御衝突鑾召入口對大猷召其素號知兵者折其為弱指其素恃堅營者辨其為虛鑾曰吾不當以武弁待子下堂禮之大驚一軍而是時虜遁大猷知鑾無意嘆曰忠心滅虜奇功報主為宗社長久之謀求之內外公卿未遇其人賦東征歌歸矣中國外夷勝崟盛衰天實主之倡仁義禮樂於干戈之場講止齊節制於混亂之區宜世迂我也伯溫因為大猷請命擢守備汀漳既至上言廵撫都御史今守令廵海之官視地方安攘如傳舍渡舟然因日教技擊暇與其秀士讀易論文林箐逋結次第平定亡何海寇作發海舟大破之當道交薦升廣東都司僉書時新興恩平二縣賊屢招屢叛有司不能制廵撫兩廣都御史歐陽必進檄大猷撫諭大猷到界中還報新興一縣浪賊引猺賊成亂猺賊化外之民也治宜緩浪賊治地之民朼治宜急因出榜招諭極其切至浪賊化為新民而良民輒因睚眥數罵前惡大猷復曉譬良民語之以理時時攜糗糒單騎入村教以忠信仁義戰守自強之法復從數人入諸猺峒諭教之峒人驚服有蘇青蛇者久橫界中與其黨梁伯清俱來大猷察伯清可用裨伯清牒令與諸酋之他所發視挾青蛇前行殺之大猷諭賊曰有人謂我勿剿女我則不從凡我良民謂我剿汝我亦不從有人告汝謂我無剿汝心汝亦勿信有人告汝謂我有剿汝心汝亦勿信我之剿否我亦不知汝所自信汝惟信巳汝守汝巳我知我心矣我心父母我人忠信汝無怙終汝而怙終我心捄民我身未死斷不汝容大猷誠意開盡言辭懇切以不兵為兵新舊之民回心獻款保全無數會福建海寇張甚廵視浙福都御史朱紈奏遷福建都司時安南逋臣范子儀欲篡其幼主莫宏瀷之位挾莫登庸別子正中保萬寧州以匡復為名擁眾三萬時時入寇欽廉界必進奏留大猷廣東臨行新興人扯衣遮擁奪肩輿不得發者數日乃單騎夜半從間道去是為嘉靖二十八年既至馳入子儀諭降其賞解散者一萬安南人乘子儀勢孤破逐之子儀還走入欽界大猷用海舟遮擊前後兩戰俘斬千餘子儀復去入安南追至海東雲屯檄宏瀷捕之函首以獻交州大定亡何瓊黎叛乘勝剿平之單車入山與黎約黎人爭持牛肉來勞圖像佛祠稱為俞佛而禱焉則上交黎善後二策於必進其平交策請度華夷界地置重兵委大將永鎮之交南永安新安諸州皆揖大海城中有左右二氶左水通海交若有變當用海舟征之國初征交從陸險遠所以耴敗從海征之舟船無所不登岸兵糧無所不乘載交人有糜折逃遁而巳蓋漢征南越用伏波樓船二將軍馬援征征則征貳皆從海道此古法也其平黎策謂自古有天地則有此黎不可以州邑制不可以教化□□年一亂亂必一剿從古及今不知幾亂幾剿財帑費耗平民受傷不知凡幾何不如逆計未來之費豫為一時而處之逆計未來之禍豫為一時而弭之竊謂天下之物以群而分則不爭天下之勢以重馭輕則不逆若各州縣土官其在千百年之前流毒肆害何啻今黎惟古人就其中力大智雄者使為世官以類相統故天下雖亂土民無生異心土官雖弱其宗人相謀則有之未有土官逐主而篡之者也何也以群而分則不爭也土官有官有印有府州若縣之名一方操丙握於一人內甲陳百千精銳之兵外村聯千萬應援之眾故雖甚不道其下敢怨而不敢怒寧就死不敢變也何也以重馭輕則不逆也今約黎土舍伯仲之間耳服則馴不服則聚而殺之亦何怪焉請於聽撫之黎擇其力大勢雄者上聞朝廷授官給印置城立縣一如土官彼其城高池深宮室之廣財利之富妻妾之盛世代之榮必圖自全之計萬一有生異心據城以叛雖強如岑猛窘迫之日亦必背棄誅一人而別立之其亂亦易平也必進不能用因請於朝以為海南右參將三十一年倭寇浙直勢甚猖獗朝命以都御史王忬提督浙福以大猷為浙江左參將是時我中國人王直毛烈亡命入海為倭嚮導忬議招而撫之大猷言招撫之法必大兵壓前賊力不支輸款求降帝王仁義之師志在平亂從而哀憫許以自新若有不悛生死之權要皆在我徒曰招之而己權乃在賊明公督兵滅賊當堂堂正正為天下先大猷請用福建樓船為明公破之遂與參將湯克寬入海擊直敗之會颶風逆發我賊二船皆顛危至甚乃復收港賊尋亦遁凡大猷所以議逐倭者謂當用樓船入海與戰若徒備之岸陸我何所可守彼何所不可登繇陸備之我有奔走之勞入水求之彼共風濤之險又倭刼海岸其患尚小倭入河港其患乃大倭登岸行刼有所掠貨必載歸之舟中彼舟有數而我海上舟亦有數耳一入河港我孰非舟因我之舟不勝其載登陸刼奪我兵從之彼入內地必致死矣浙西川河互錯溝港穿貫多水田少燥園間有燥園盡種桑柘其多水田少燥園則難以陸戰其川河互錯溝港穿貫則莫若先防河港之入一入河港我整搠河船周防戰備撤斷津梁使無所渡徐進逼之待其可戰一鼓乘之更行調海船堅守海港使不得遁夫賊在海外海船足沖之賊入內河河船足困之計數年之費為一大舉勢必盡絕今總督軍門但知急戰新進將領但承指揮輕死決鬬徒兒戲耳王翦之對始皇也非六十萬人不可始皇不信以使李開開用二十萬人不勝乃以六十萬人使翦復往夫如是者不用八十萬人乎其為軍興費不用八十萬人費乎早用翦言寧復至此夫若此者不持重之鍳也忬用大猷計數以樓船破倭東西粗安而整搠河船之議竟不施行三十四年升南直隸副總兵時松江柘林賊盈二萬連年不可討朝命以張經為總督尚書經始王亦欲大猷急戰大猷曰某可殺寧可使擊不勝哉與經謀急調楚粵兵為先鋒兵未至會朝命遣侍郎趙文華監軍文華督促經戰而經與大猷為持重文華怒論劾經頃之楚粵兵至大猷將之大敗賊王江涇而經亦用大猷河船計多所得賊擊賊六金壩斬首三百餘級大猷嘆曰此吾獨創內防之策惜向者王公不用也王江涇捷文華劾書至世宗大怒論經死大猷奪祖職巳倭至日新公卿台諌皆言大猷可任其明年使充為事官鎮守浙直總兵連破賊吳淞江口營前沙茶山斬首千五百餘級移定海乘雨雪焚舟山寇進署都督僉事明年進署都督同知海上無警者二年世宗必欲得王直殺之總督胡宗憲使蔣洲陳可願入海說直直有歸意求貢市副總兵盧鏜請許之兵部郎唐順之主其說而大猷欲用太祖太宗御倭法剿絕毋留以正中夏外夷之體與僉事王詢倡論候其至出擊之宗憲曰敢擊論死使鏜迎直海上大猷陳兵夸不之直至則世宗必殺直倭從直來者盡殲之乃巳宗憲下直獄俟命倭怒宗憲紿之焚舟走柯梅人殊死戰夜乘舼入閩閩中廵按御史將論劾宗憲宗憲劾大猷委罪曰是背笑我不戰者有旨逮捕詔獄大猷嘆曰某許國以來平交征黎剿倭大小百餘戰擒斬何啻萬計其餘移文調度不在陣中者軍門不錄也結髮修身白首無違一發不中百發盡失哉用帕系首以裙結腰從一材官後循牆走入見御史於寧波士民軍較喧問咨嗟曰俞公奇男子立奇功有此奇事大猷聞而笑曰尚有奇者且入不對之境雖然丈年生世要有此遭吾所自處在中庸之十四章矣即寄其孥寧波托所善友人李杜守之 【 杜泉州人稟雄邁善出新意發經傳所未發大猷當事有疑質問一言而決】 時譚綸以副使鈶州數給大猷孥而溧陽史際遺五百金於道既至都御史周用避正堂戒胥隸毋索俞帥一錢諸御史皆來語公之功高明主所知行出公矣設不測我輩當不避誅譴為上言之錦衣帥陸炳為大猷行金嚴世蕃所而大學士階亦為保持得發大同立功大猷念倭騷動東南不過費財糜卒耳虜於中國乃為不決之堤欲自見平生而勢位未可乃為總督都御史李文進制獨輪兵車可推挽上下強弩神銃擊堅及遠簟茀龍盾而虜吊矢弗能及也文進試之用數十輛步騎數百人挫虜數萬於安銀堡文進以其制聞於朝置兵車營自此始也湖廣鎮筸苗起廵撫都御史黃光升言大猷用兵如神臣在廣東時見其平安南叛臣筭無遺策始發之日廉州太守問賊何時平大猷曰後四旬見公於此巳而果然有才如此置之散地乞補臣所部裨將楚中諸苗皆大猷昔時調遣從征伐者令其當事必有以威撫之詔以為鎮筸參將四十年廣饒平賊張璉聚寇數萬攻陷江閩諸州詔江閩廣三省會征之用師二十萬人復以為南贑參將督江兵進剿時三省尚屬胡宗憲節制宗憲故論劾大猷矣至此又欲使急擊賊大猷上記曰明公謂璉賊出刼使急擊母反巢上策也大猷謂明詔三省會征必有所在豈其使二十萬眾一夫浪走若其奔竄流殺為禍滋大璉雖離巢財寶妻子在也攻而致之孰與走逐之宗憲一聽大猷之所為諸將謂璉巢萬山下山徑斗絕孰敢先登大猷曰屬我疾引萬人據其高巔栢嵩嶺璉果奔歸數戰盡捷而廣兵觀望久不至大猷察賊窘計離其黨執璉自贖璉執有日廣丘聞疾至奪之江兵不平欲與鬬大猷撫幾大罵敢鬬者死夫吾惡賊不靖耳何必在我江兵執璉廣兵執璉又何擇焉馳散其黨二萬不戮一人以示恩信乘勝誅林朝羲賊殺二千其返論功賜金升副總兵鎮守南贑汀漳惠潮尋進總兵都督同知大猷請置縣五嶺間善後朝議為置平遠一縣以屬潮四十一年福建山海寇無慮數十萬督撫游震得請以大猷控制全閩江廣湖數道朝命未下其冬賊陷興化城明年春大猷馳至贑與都督劉顯戚繼光滅之移鎮惠潮潮有倭二萬海賊吳平與誦諸山寇亦起敕江廣福建三鎮撫臣偕大猷討平之大猷次第誅款使人招平平率眾來謁單騎見之平啼泣投身其諸酋不甚聽平平不能自決然猶為大猷殺倭百餘級而與之絕大猷居平梅嶺而平終不戢詔書必得之使閩廣二帥會征大猷曰兩將不能以相使盍歸責一將當事迂之久之廣兵不至平遁御史論罷大猷官會河源翁源二縣山寇李亞元等為寇兩廣總督吳桂芳抗留於朝曰大猷可以將別將別將不能將大猷大猷得留分五道兵征之俘斬萬餘而廣西古田縣者苗賊據之七十年所矣其酋韋銀豹黃朝猛入會城刼布政司庫手刃參政民衷桂芳復請用大猷鎮守議征詔復都督同知佩廣西征蠻將軍印是為隆慶二年此時總督兩廣譚綸移鎮薊遼上書乞大猷與同練軍破虜繼綸者張瀚以海賊吳平雖死其黨曾一本復熾復疏留經略之瀚問大猷破賊計大猷言賊之所忌閩船閩兵當造舟募兵於閩瀚與諸司嫌其遲久大猷為瀚作拙速解曰孫子有言吾聞兵以拙速未聞巧久夫此春秋戰國紛爭互並之術今天下一家四海一君賊子弄兵命將征討堂堂正正十圍五攻翦株枝根絕然後巳苟圖欲速不顧大計是幸功也夫速而徒拙何耴於速久而能巧何嫌於久愚謂今日截殺鵰剿戰國用兵師也速不嫌拙大舉征剿古帝王奪罪之師也巧不嫌遲瀚不能用大造舟廣城下大猷言廣省城外即海不似閩港紆深賊來歘忽耳倏入一炬奈何瀚又不然其說居數月一本突犯廣城火所造舟殺擄旬日瀚及諸司悔復問計大猷曰計在始議諸公曰閩舟成賊遁奈何大猷曰其勢擁腫將安所遁明年舟成遇賊漳潮旬日三捷生擒一本兩省論功皆首大猷於是始往廣西議征古田諸公謂用兵七八萬可矣大猷曰必十五萬竟以十萬分七哨入居三月計誅朝猛生擒銀豹破堅巢百餘擒斬賊級七千四百六十餘俘獲賊屬千餘大猷曰必再聚兵招撫之須五月乃可出諸公不能俟以三月出大猷嘆曰徐之二月待吾經略此方之民永安矣於是總督侍郎殷正茂上功於朝改縣為州州曰永寧而廵按御史誣劾大猷所擒銀豹非真兵部覆奏大猷故東南名將必不輕謬為奏移鎮福建時方議攻賊彭湖忽有新倭自漳泉趨福寧大猷遣兵追之將及副使鄧之屏促向彭湖新倭猝入烽火寨殺把總去御史論劾大猷大猷竟不言之屏短坐免官時萬曆元年也大猷結髮為將在兵間五十餘年旌旗所指動以報明主拯蒼生為念長於料敵未嘗敗衂居常稱堂堂天朝匪茹之寇非蠻則虜帝王之師有徵無戰節制之兵動圖萬全寧費寧遲不敢輕動耴勝與其完目前之局毋寧預計數十年後經營訐謨而永之然世多不然其說至其為之不就而後信服而卒從之至於永久吁謨一時當事固未能決心其倭陷興化時興人急在燃眉而大猷講五攻十圍之道鑿溝壘堵海堧以待戚繼光至然後與劉顯一鼓平之興化所繇陷坐劉顯玩戰興人怨顯次骨而亦大訕大猷顧大猷謂吾不先鑿溝塹堵海堧者戚公驟至能無一倭逸漏耶此時譚綸方為福建廵撫上功於朝繼光顯皆得升蔭大猷賞金而巳綸貽大猷書曰節制精明公不如綸信賞必罰公不如戚精悍馳騁公不如劉然此皆小知而公堪大受公誠如霍大將軍任如諸葛丞相大如郭汾陽忠似文信國毅似於肅愍可以託孤寄命知及仁守當今之世舍公其誰公幸自愛綸入為兵部尚書大猷貽綸書曰某平生志在征虜而見用江南乖違本素今人七十餘老矣妾媵尚有貽產膂力可敵精卒二十許人公許我大受今其時也綸疏起為後軍都督府僉書大猷友人李杜諷大猷老也盍退休大猷曰吾祖父世官享國家俸祿未有以報主上沖歲夷虜時肆憑陵平生志在西北邊老當益壯斃而後巳矧譚公在位又知我心虜自成祖北伐而後未有用大陣勝之者世宗庚戌之變將士愞懦未能列一陣見敵此國恥也穆宗皇帝奮武大閱而陣法久廢諸將幾不能軍何以示國威衛天子於是以其故大同制車法上之於朝曰御虜之法非車不足以戰古人制字曰軍曰陣曰轅之類無不用車者馬隆依八陣作偏廂車偏扁也詩曰小戎俴收即車之扁小者淺而收之也蓋古人耴任載不多而得便旋之用火器衣糧之類皆可載往時王崇古協理戎政請專委大猷訓練三年有成方欲推之九邊會綸卒嘆曰無同吾志者矣乞歸休亦尋卒賜祭葬贈左都督大猷歸京師練車罷大猷在軍風角占候遁甲皆所不信潛心學問起基卑邇以為實修當世士大夫深於道者莫及也至其雅量鎮俗東晉風流亦或讓焉輕財好施同郡待以舉火者十餘家 【 大猷與湯克寬擊賊海中風濤立起天色黯晦不得爨者二日軍士皆哭大猷豁然稱快克寬曰此豈快時大猷曰某平生無所憂掛今與公同時溺海業緣既盡亦是快事克寬大服風定執贄稱弟子嘗元正見偏裨堂上離坐荅揖侍者推坐向後揖竟返坐侍者不豫前遷遽跌於地冠簪俱脫大猷待起整冠抖衣略無異色退語人曰□□日以雅量弭災兆矣其年平泰亦無殃災】 平生推獎歐陽深鄧城湯克寬陳第有國士之風薦挽不遺餘力城克寬坐系以身保任之其後皆至總兵而歐陽深以秀才納級為指揮結客募士死興化之難第先為秀才大猷一見事功許之薦引武途官至游擊將軍以不善事督撫棄官歸家年七十餘歷游海內訪友論學辨博而卓於見深城猷同郡人克寬邳州人第連江人第與予善 
　　○戚繼光 
　　戚繼光字符敬其先定遠人高帝初百戶祥從西略地以戰死子斌受職有開國功升定州衛指揮僉事數傳而絕景通以弟子為後武宗中部戍卒踐更京師劉瑾有逆謀知景通豪傑遺之席帽與約作難景通佯應之旦日為黃冠遁去武宗所召見方士鍾生者百歲人也善景通授以六壬游都之術屢擊殺山東賊升大寧都司掌印入坐神機營歸養母人稱景通孝廉將軍始孝廉將軍未子魯橋故有異人衣褐衣據槁木自雲八百歲矣前知事下帷通賓客不見身意其妖精也至孝廉將軍見褰帷與入曰端人也吾無隱乎爾孝廉將軍問母病言無恙也問之幾何子曰猶未之知明年某日朝會茅山為公察蚤晚至期往見賀曰將軍有子也後十三年戊子歲十月閏朔其時矣此為三朝虎臣兄衛霍而弟之也老夫乞以為弟子名之曰長壽後五年當復舉其功名亦差亞十有三年繼光果生及期其母夢神人衣絳衣降於庭虎變躍捆內是日日華五色孝廉將軍命之曰繼光幼而好弄押辟多權奇孝廉將軍從方士受大還錮鼎烹汞偶退火出丹室命繼光主扃繼光進武火大烹扃戶自若既排戶入大驚孺子不測而攖九龍敗矣覆鼎出汞皆成金覆試之百端不死孝廉將軍貯硝樓中戒母上也繼光私舉火為戲焰熏天孝廉將軍厲詰之弗應跡之則既然且燼圜而熸入版者三寸孝廉將軍洒然異之孺子得天侈矣年十餘隆隼方頤英氣勃勃稍長折節為儒以經術着既冠襲世官亡何孝廉將軍死不能家嘉靖庚戍待試武闈會虜犯京師繼光上便宜言事山東歲遣治兵使者部兵入戍繼光任中軍以從輯和眾心一軍皆服升總督備倭都司尋轉浙江都司僉書浙中倭甚義烏人故勁慓繼光言督府請練為兵許之吏募三千試之繼光以江南菹澤多走險不比江北地夷可兼驅者乃為鴛鴦陣陣十有二人隊長前次夾盾次來枝兵次四人夾矛次夾短兵樵蘇居後其節短其分數明其步伐合地宜其器互相鬬試既習得補浙東參將分部台州而僉事唐堯臣部台州兵備與繼光雅相重嘉靖四十年倭大至寧海告急繼光旦之寧海賊果大來登桃渚新河圻頭諸處堯臣自將留海門軍趨新河破之溫嶺而寧海賊聞繼光旦至悉遁去謂台州城中虛逼之繼光聞警促還昧旦引兵午至台兵行七十里未食守吏謂賊近戒門嚴母得入兵爭門而囂繼光後至呵怒之曰此汝等爭門時耶賊薄城下滅之乃食鼓行而進遇賊花街一賊左挾矛右挾刃壯士朱玉玉持短兵擊折其矛再折其刃斬其首賊大潰張翼逐之殺數百人乃食又逐之瓜陵江皆自沉死繼光復領舟師邀擊俘馘亡脫而圻頭賊復焚舟起趨台繼光簡精銳千五百人往堯臣曰千五百人寡矣將軍與約母掠輜重毋尚首功母輕殺脅從前驅者擊賊無留行繼光曰諾五月庚申朔反大田賊退次大田東堅壁不出會雨甚間道遁仙居繼光繇大道先之圍之數重四面舉火賊爭提槖贖命我兵不省盡焚之蓋二旬有九日九接戰斬首七百鹵獲器仗三千七百四十有奇是為戚家新兵所至破竹矣其年江西告急督府檄繼光西行露布以聞軍聲益振明年春倭賊繇福建長樂連江福清南下聚黨焚刼新賊繼至福建廵撫都御史游震得莫之誰何言官言倭毒閩且十歲劫眾聚徒且十萬財力竭矣閩中故屬胡宗憲督撫請亟發督府兵八千出浙帑萬金予之使副使王春澤監其軍繼光引兵從間道入福建破橫嶼絕島中再旬入福清大破之中田賊殊死走興化銜枚趨之夜四鼓抵賊營連破其六十餘營斬倭千餘級余多溺死者平明領兵還城而興化人始知其郡中士民具旗幛行酒郊勞振旅還浙中行亡何閩中新倭繼至圍興化陷之矣時興化衣冠巨族繁侈相望地新被倭村落一錢寸帛在在城中民無得衣食疫癘大行士民晝夜乘鄣望救兵兵備副使翁時器居城中巽懦寡謀震得遣總兵劉顯赴援顯以兵少不進遣一把總領兵三百往賊盡扼之居數日顯又遣長下兵八人齎文於時器賊殺之衣其衣詐為顯約書縋城而上曰今夕且息鈴柝將有所謀或疑其詐請錮之時器怒不聽罷鈴柝如約夜未半八人者斬關延賊城中大亂賊殺人狼藉士大夫立斃鋒刃者數人攝守者通判奚世亮亦為亂兵所殺時器與參將畢高遯去賊焚公署火民居旬餘子女玉帛搜掠一空親兵嚮導與之流連歡飲駐城中者六十餘日乃破平海城居之乃係人索贖耴船亡得脫者事聞上震怒罷震得逮時器高及邦光俱謫戍乃用譚綸為廵撫都御史而以繼光為總兵鎮守福建繼光攜萬兵兼程入閩至則直趨平海部勒士卒雞鳴蓐食晨壓賊營□之倉卒大亂刺真倭二千三百餘級一時狐豖鏟洗無遺嘉靖四十二年也先是莆人夢月墜地中一老人言曰我是天兵放火殺人滅王綱破上成歷午未至酉申牛女界號令明重熙歲見太平至是人側之土成城也重繼也熙光也歲帥也繼光又字重熙自是用兵連破閩中賊聞戚兵來無不膝受刃繼光與俞大猷同為名將學不如也而威力過之大猷或不能旦夕拯水火為持重而繼光如奔電迅雷立見除掃矣嘗以春月至崇武所城民方下田倭驟登岸繼光出兵逆之裨將請待兵稍集乃出擊寬片餉耳繼光曰春月農郊婦子在田令倭得殺良民一人即盡數斬之何足贖失必立往竟勝之此猶其趨台州時滅賊乃食也繼光在軍中選部將數人類者衣裝並如其自身出入莫別識夜亦不知其宿處有同官密令其卒亂入繼光卒中意欲盜耴其首級而繼光故令士囊五色煙囊中獲首級煙塗之同官卒無有也遂不得首級繼光以總兵鎮閩但其來時為方參將閩人見繼光驟立功戌但稱曰戚參將雲穆宗即位虜陷石州東薄昌□幾不守用廷臣議召譚綸繼光入策閩中父老詣撫台攀留不得也繼光入上書言西北兵十倍東南而邊人見虜望風靡者繇不議戰欒兵夫練兵之法臣嘗試之東南而驗請簡部將募士三轉州縣士三千部將將之合為四營營各五部立一裨將為之連沖簡練訓習一如東南比及三年格虜逐北然後屯田足餉罷戍鎮兵百世之利也綸出就督撫命繼光總督練四主將兵節制視督府筴者謂太阿之柄不假武人第可易為總理耳耳時諸主將視總理猶寓光然綸言其不便則又以繼光專任薊門既不易銜而練兵之議寢矣繼光乃請召向所練南兵修薊鎮邊牆樓櫓敵台翼然壯麗費縣官帑十萬緡而考工計久當百二十萬復增募南兵二萬編伍戍之議用車戰如俞大猷之法其秋虜不敢犯論功首最始塞下士邊將朿馭無律繼光所召南兵至陣而見軍門待立於郊適雨甚自朝至於日中總干山立軍容益壯邊人大駭繼光故以參將入閩進副總兵再論功最進中軍署都督同知充總兵入薊擁總理虛名秩如故神宗即位用修薊功遞進左都督加秩少保兼太子太保階特進光祿大夫繼光所得久鎮薊以張居正善任之居正沒人並言繼光命移鎮廣東踰年疾作得謝還卒戚將軍名將也起裨較屢遷至大都督佩雨印跨制三道大小數十百戰所殺鹵萬計人言其善用寡巳又曰善用眾又曰善用敗巳則曰善用勝人之言曰縣官自急海事以來悉天下力厭之東南大約越卒十不能易倭一而戚將軍提千餘烏合躪穴梟夷之即無論戚將軍用寡今諸邊大將將不過三千人勢不能他有所舉獨戚將軍能將數萬人若一人而肝膽之即亡論戚將軍用眾巳戚將軍所遣卒或不幸以敗告戚將軍治兵益自如自利瑕釁誤敵使懈即陰鼓我氣驟鬬之故戚將軍敗往往為勝端即亡論戚將軍用敗巳他將見小勝則小溢大勝則大溢此自為懈其勝也往往為敗端乃戚將軍治兵益自如故其勝也又為常勝端即亡論戚將軍用勝巳戚將軍在浙有紀効新書在薊門有練兵實紀治兵者悉遵用有弟繼美以都督僉事為總兵鎮守貴州薊鎮邊牆之役繼美為御先諸材官蓋魯橋異人所謂功名差亞者繼光妻曰王夫人無子悍妬繼光陰納諸姬得子豢之外舍不使見也御人露諸姬多子狀妻日操白刃以從繼光衷甲入寢號跳愬祖禰大慟乃棄刃抱頭痛哭攜他姬子子之而繼美之妻悍妬如其嫂夫人然繼光貧時妻市魚三斬之朝進首午進尾問有餘則曰亡繼光意臑在腹其陰自奉心嗛之暮乃以魚腹進曰妾俄君勞君良妾苦禮也繼光沮且謝繼光嘗提兵出鎮殺賊賊輒至圍城繼光妻部勒登陣竟以完城 
　　郎曰世稱俞大猷為龍號戚繼光為虎一時東南名將也譚綸相知兩人間尤深大猷其薦疏有曰伏見臣猷秉義懷仁篤信好學老成持重正而不譎口不譚功心惟在國謗言朋起順受不辭事勢難為慷慨獨任吉甫方叔趙充國郭子儀之流也其推重如此 
　　沈希儀　　何　卿　　劉　顯 
　　○沈希儀 
　　沈希儀字唐佐貴縣人襲父官為指揮使年十八綰衛印令尉以其將家子易之顧雖年少具勇略撫士得其心廣入尚弩而希儀精弓矢正德十二年調征永安蠻希儀搗陳村寨賊山上牆立希儀獨拍馬登山賊卻下誘希儀入淖前趨劫之一酋鏢而左一酋刀而右夾馬一酋彀弩十步外希儀捩項過鏢而挑右足以讓刀鏢離頸寸許過刀着於鐙鞺然斷鐵希儀射鏢者中缺項殪斫刀酋於鐙間斷其頰車折齒殪弩者恟失弩僂而手行上山射之中膂既連斃三酋追入菁與其餘賊戰斬首若干級毒弩中膊整軍還還而中危疾幾殆所部士刀穿手矛剚股脊系拽鐵鋃鐺痛毒自狀為希儀禱神請命最後一人持箭貫喉其得士心如此而自是希儀知名矣尋遷都指揮僉事義寧賊寇掠臨桂既還巢希儀追之巢有兩隘賊伏丁嶺隘以伺使熟猺導之入以某隘閉告希儀策之斬所閉隘入趨巢大破之賊酋奔逐之酋騎而走崖窘釋騎跳下澗希儀騎而跳下澗從之澗深沒馬希儀朿濕馬於樹沿澗求酋酋泅而逃矚水中影射之血縷水上入水斬之出乘濕馬與其後騎更追賊斬賊數十級諜者告希儀荔浦賊八千渡江而東寇希儀倉卒率五百人待江岸諜者又告賊飽歸將及江是時希儀所炷白面寨去蛟龍滑石兩灘各數里滑石灘狹而蛟龍灘闊希儀謂滑石牽線而濟眾可薄也蛟龍而成列濟難圖矣令軍中伐岸竹揭竿為百旗插蛟龍灘上守以羸卒燃柴煙疑之賊至果避蛟龍趨滑石希儀分兵兩岸潛以小艦載勁卒數十伏葭葦中賊營中洲以護濟濟且半希儀以艦乘瀧急沖之兩岸軍噪而前有酋騎而水立挺鏢當艦希儀舍艦跳水斬鏢酋人驃皆踣洲上賊辟易其濟者西奔巢未濟者卻東走艦軍與兩岸軍夾攻洲賊洲賊後行者擠墮淵溺死其前行盡俘之以功遷都司同知嘉靖六年田州岑猛叛督府姚鏌奏誅之鏌令分兵五哨入而猛勁兵盡在工堯希儀自請當工堯竟以計殺猛安置猛子邦相於福建語在方輿記同領事者嫉希儀功而鏌所以善後亦不聽希儀之所為坐不敘繼鏌者為王守仁則信希儀用其言薦為右江參將右江故治柳州柳在萬山中城外賊巢比比前後兩知府被賊殪且弩城兵疲不任戰官出城必甲巢近城者曰五都最險賊最獗所虜獲人畜最富官兵不至百餘年矣希儀乃即用柳兵千人與百戶紹宗分擊之賊懼因熟猺為解乃以其所虜生口牛馬為獻賊素怯柳兵至是與柳人始知柳兵勁也大凡巢賊所以縱橫皆繇熟猺及城中黠吏民為耳目官府動色情性賊雖溪峝千百里外輒知一議征剿口語沓沓手足巳露以是得為備甚者我所任為嚮導往往誤人入死地而賊以耳目故益知官軍虛實與民積聚少多乘虛入掠至活脫不可蹤跡希儀以為圖勝賊當先得其情得賊情莫如諜諜而使官軍人則賊疑察知諸猺中不能絕我商販人陰求販者假以買物召至府密謂曰吾素知若輩通猺吾不罪更與若貲試為我詗皆喜乃人給五金使益買物散入諸峝中絕棧深箐無所不歷每有動靜輒奔走報希儀厚賞而秘之希儀欲出走則使心腹人為旗頭引之至期鳴銃三兵皆聚命曰出某門盡貿貿第從旗頭而頃之札營設伏賊果至奔追殪之巳賊寇他所希儀軍先在賊或潛寇絕遠村聚度官軍所必不至則希儀軍又先在賊始驚以為神希儀始至柳令諸猺出入買賣遊戲城中無禁時入府見希儀希儀兒女之久之擇其便巧者厚賞之使詗賊賊發輒報之輒厚賞令諸猺妻入見其妻其妻好慰勞賞之針線包帕銀簪諸物又命諸妾婢灌之酒察其夫嘗以賊事報者則又陰摘之他所加勞苦之私賞益倍更以珍果美物塞其袖中又陰戒必令人知也諸猺婦歡喜皆來希儀妻傾筐篋給之盡而其戒勿令人知者猺婦又泄而夸之以為夫人愛巳諸猺婦皆嗾其夫報賊冀巳得入府受沈夫人物而希儀間又使人陰以夫人之命賜物諸猺婦自是益知賊中消息或諸猺不言者諸猺婦因其使人附耳報希儀既得賊時率輕騎剿其尤劇者一二家至至繞繩記之諸軍第捕繩以內家出數里停軍審究諸猺中老弱婦女牛畜被獲者悉還之諸猺皆喜以為往時官軍入巢見人輒殺或賊遁則搜斬不為賊者我乃不敢詈賊賊時時詈我輩無益也如今我乃敢詈賊矣希儀入巢有助賊戰者既還軍遣熟猺檄之曰若奈何助賊戰頃之搗而盡殲之自是所鵰剿無敢助賊戰者鵰剿所過他巢或弓弩而門瞷既還軍則檄曰若奈何刀弩而門瞷出五牛我罰不且剿自是所鵰剿無敢刀弩而門瞷者希儀獲劇賊不殺剜兩目賞之金返之自是他賊有所虜掠第用剜目者騎而一人牽以詣賊使征之以給被虜家賊不敢隱盡還所虜掠而剜目者輒求多賊至出自所有益與剜目人以是不為賊矣希儀嘆曰當世固多良將也患在牽制齪齪不能展耳夫兵貴神速因敵變化道有迂直亦有險易寇有聚散亦有堅瑕日有遠近亦有便阻謀有巧拙亦有忠佞疑而示之棄而擊之見形而移觸聲而應何可縷數也刻畫進退揉已然待之不亦悖乎且今為將者貪暴而昧筭者也昧筭故不得不受計於上貪暴故亦不得不為上制吾治兵必請督府乃發吾治文書而吾椽史知之督府檄下而督府椽史知之夫事機不敗於札牘之煩而緩急不左於期會之豫哉希儀母治兵不請督府勝則上首功而以邂逅追賊為詞希儀嘗欲出剿乃佯病所部入問希儀曰吾病思食鳥獸肉公等能與我獵乎因出城二里而止軍所部始知其非獵也希儀既耳目多賊不能藪率走之他巢他巢人則嚇之曰沈公來剿汝則又走之他巢他巢人則又嚇之曰沈公來剿汝則又走跰血瘇以死或餒槁崖谷中希儀又每以甚雨淒凍風冥之夜察賊所止無論東西巢悉使人服衣帽與草同色潛持銃往發之東西巢盡驚沈公來矣裸挈妻子蒲伏上山頂兒啼女咷往往寒凍死或觸崖石死不者且為虎咬諸妻子更相嗟怨汝為賊之利一至於此黎明下山詗則寂無人陰使其黨詗之城中希儀坐城中不出也東西巢益相顧怪駭益落膽易面為好猺獞矣希儀在柳先後十餘年名賊宿猾幾盡而韋扶諌者馬平猺賊弩中知府膊者也累捕不得有報扶諌逃鄰巢三層巢者希儀潛率□剿之則又與三層賊往劫他所希儀盡俘三層巢□子歸異時希儀俘賊妻子盡以畀狼兵至是獨閉之空舍飲食之陰使狼兵數百人時時怒而挺刀猙獰恐之希儀佯執鞭痛鞭使退又使熟猺謂諸猺之亡妻子者曰得韋扶諌還矣諸猺亡妻子者悉來投希儀令入空舍視之甚妻室童弱相率持哭曰井沈公吾為狼兵殺久矣巳怨且詈扶諫豈汝爺豈汝娘不縛以贖我諸猺心割復見希儀希儀曰無它欲得扶諌耳諸猺曰為公圖之公切勿以我妻子與狼兵也希儀曰諾犒而去之諸猺跡扶諌所在往見之謬言我輩失妻子計窮矣惟有更相隨作賊耳扶諌喜乃詭相與計復與扶諌出巢因醉而縛之置岩峒中而使熟猺請易其妻子於三千里外希儀令人鎖妻子刃挾之至三十里令曰諸猺劫妻子者殺妻子然後戰諸猺白希儀曰我等巳縛扶諌置岩峝中獻之恐讎公自耴之希儀得扶諌遂歸猺妻子剜扶諌目截耳剔心手足斬之四懸諸城門希儀威信既着率令猺攻猺猺雖懼讎然不敢不往嘗與期天大雨悉泅溪至人謂廣西將韓觀山雲最知名顧能使猺不作亂而巳能使猺攻猺未有如希儀也希儀嘗上書於朝言狼兵亦猺獞耳猺獞所在為賊而狼兵死不敢為賊者非狼兵之順而猺獞之逆狼餘地隸土官而猺獞隸之流官土官法嚴足以制狼兵流官法輕不能制猺獞若割猺獞地分隸之近旁土官土官富貴世世自如本不敢有他望又躭戀巢穴非能變者國家之力足以制土官土官之力足以制猺獞如此則猺獞皆為狼兵是古者以夷治夷之法也而時不能用嘉靖十六年則有思恩岑金之變初思恩府土官岑浚叛被誅而立流官以其酋二人徐五韋貴為土廵簡分掌其兵各萬餘人夷民不樂漢法凡數叛鎮安有一男子自名金言鎮安兵征岑時被掠浚子也夷民聞之益思亂鎮安土官乃潛召其酋長出金而與之盟曰汝小主也諸酋感泣擁金歸鎮安因要之曰金得立與我某地幾百里遂盟而遣之諸酋聚兵五千以奉金將攻城郭復故地諸酋多欲為響應者而先時浚既誅其酋楊留者無所歸率其黨千餘人詣賓州應募為打手時希儀與兵備使者在賓留入言請往見小主人希儀聞留言心駭念金去賓州數百里留應之表里相煽賓危矣騷且及廣石何有于思恩因好謂留曰汝往也我曩征田州調兵鎮安時巳聞金在是岑浚第九子也因叩留曰聞鎮安縶金甚堅何因出乎留詭曰百計逃耳希儀故自作微語曰岑氏其復乎因呼留至密所曰為我語金欲官乎母殺人劫城以狀訴我乃諸上司可得也遂與留十金花紵方折之納其懷中曰為我寄金得官後衣之念我也因謬謂留雖然金欲官非賂我萬金不可留曰金誠當盡力顧今安辦此希儀笑曰豈遽責耶且得一帖為信耳留出又呼還謂之曰我幾忘韋貴徐五素仇汝亦仇金善備之留益信希儀無他可托也詣金如希儀言金大喜真謂可倚希儀官因率五千人詣見至賓城門門者懼白希儀欲無內希儀怒罵曰公非賊胡不內耶覘者以告金心益安率其眾散入城而與留及其親信二十人衷甲見潛以萬金帖子奉希儀希儀好遇之出見其侄與為弟兄復謬為金計曰汝賂我兵備公可獨無於是遣金詣兵備使者凡希儀所為要使金謂官府渫瀆可親邇明日詣金營犒之五年酒五十尊召留謂之曰付汝金也倘兵馬殺金是吾殺金倘暗箭刺客殺金是貴五非關我慎之慎之復遣其侄至金營與同飲食臥起金自是心死於希儀矣希儀欲縛金憚其眾時廵按御史在南寧將誘金至南寧乃縛之請兵備先往密語廵按御史故而謂金曰吾挈汝訴廵公吾代汝詞希儀為金作訴詞塗抹訴稿四五反用示忠於金復謂金曰吾與汝往南寧倘貴五塗伏射汝易汝土官衣裝雜椽史中先我馬令五千人後行金如希儀言希儀語金曰貴五賂我庖人毒汝奈何自今塗次飲食與我同之我食汝食我所勿食汝勿食也金如希儀言行七十里至思龍驛晨起耳金曰今往南寧南寧人皆言汝叛聲惡以五千人往是真叛挾矣不若散遣三千人選心腹健卒二千往夫亦足自衛也金如希儀言復行一日去南寧百里謂金曰汝至南寧久候諸從人衣糧俱不給不若以千人營此千人從金如希儀言至南寧見廵按御史廵按御史好慰之曰吾為汝奏聞留待此居五六日希儀度金眾衣糧且盡復謂曰思恩去南寧近耳坐待糧盡眾散矣何不遣半往耴衣糧金如希儀言於是獨五百人尚散處城中希儀念縛金五百人者迫死而狠鬬則奈何因間請廵按御史公且去南寧以金從可圖金於路也至思龍驛勿報貴五將五萬人在陽以迎御史而陰襲金金驚而跳希儀與兵備御史驚希儀謂御史公陽不知聽希儀徐圖之出呼貴五罵曰汝安得擅兵至此金得官與不得官惟朝命汝安得私讎之是時金既行聞希儀所以語貴五還道候希儀曰金耶汝尚不知死貴五兵至矣可疾入賓州匿吾府中金馳馬入賓居數日貴五亦來見復私希儀曰請甘心於金希儀又怒罵之貴五亦莫測希儀計所出也希儀密請於御史散遣貴五眾而後圖金而是時金眾耴衣糧還者又千餘人矣而楊留所統殺手千人皆在賓州內外希儀與兵備計遣留殺手護御史往柳州而間謂金曰楊留殺手百人護廵公往柳矣汝盍護文以自結於廵公第可至五十里從者可百人希儀遂與之偕至五十里金欲還希儀又拉之行百餘里又欲還希儀曰我尚送廵公汝獨返恐貴五伏人待汝今且去柳近汝何不與留偕至柳而後偕還金遂以百人至柳其酋長從者十餘人皆死黨也會送中金躍馬墜希儀因責其酋五六人痛抶之曰何不護汝主令至此五六人雖驍悍以希儀愛金故不敢恚金至柳入參將府希儀使其妻出見之撫之以兒子因置酒勞金與其酋是時諸大酋其五六人既病抶創臥獨四五人從金而留所部打手百人與金兵百人皆營於城外希儀乃召狼兵三百入府待事復以三百人入護御史三百人入護兵備使者酒中希儀謂金曰痴兒子往時懼誅又懼貴五逼今在我府中曷不痛飲為金與酋皆盡醉其夜遣狼兵縛之黎明召留與其黨入狼兵三百夾墀立希儀大言曰岑金國賊也非留忠不能共我成事予留金披之以紅紵留愕然希儀曰汝為之而汝不知乎非汝為我誘金吾安得縛於此留大駭泣下曰小主人也希儀曰汝為之而欲誑眾乎留懼不能言其黨皆股慄希儀曰吾奏留功矣因見留與其二百人於廵按兵備悉賞勞之令率之還賓州遂使散遣金眾之在賓者所誅止金一人留既惶恐見紿又虞同行者猜巳賣金相讎見殺於路中奔歸病悸死思思復安蓋希儀以皋緩漸脫金於五千人之手待其為一夫而後縛之若剝筍然人以是益多希儀筭而貴五與土酋益謂希儀不可測也希儀既為參將久廣西人刻木主配于山雲之祠而生祀之居三年謝病家居安南議起用事者數強希儀出希儀不應而韋貴徐五復與思恩土酋劉現盧回爭峒地貴五不勝思嫁禍於我以千金賄他將上變都御史蔡經經從眾議兵剿之現與回連敗貴五乘勝攻圍武緣經使參議陳茂義都指揮白泫就希儀問計希儀大言曰二公不畏死事濟矣誠盡遣諸軍從老弱迕徒手八其榮面諭之曰若爭峒地何攻武緣也爾仇家欲廿心久矣奈何使之為口實若不自愛乎彼若感泣悔罪則又諭之曰今朝廷有事安南若誠感悔返兵峒中束身立功仇家其將若何二酋必踴躍聽命公以善言撫之可不棄一矢二人如希儀言武緣遂解兵二十年起為都督僉事進都督同知總兵貴州居二年又謝病歸二十二年北虜大入邊召天下名將至京師希儀在召中而佐戎事於宣大遂與蜀中何卿同總兵江淮佐滅倭然不能有成功二十五年還召總兵廣西希儀在貴廣大小十數戰最大者則有賀崖銅仁之役賀縣諸猺據上下磥石諸峒出沒焚劫三十餘年未有窺其巢者總督都御史張岳謀諸軍咸曰須沈公來是時希儀初去江淮留道中諸將日上計岳皆不納希儀至見岳曰兵難遙度請悉付希儀軍入巢覘之希儀入巢數日而殲龔廷虎五百餘人餘黨奔富川復深入五旬得級三千餘俘獲倍是崖所居黎蠻有生熟二種熟黎奉令應公徭如制獨畏漢法不敢踐更而歲出更錢其性顓愚可計始市猾輒導官奴解鞍投鞭分懸諸黎門要索其飲食饋送然後聽筭更錢錢直十數倍知州浚在官黷貨其所遣官奴尤甚黎首那燕出二牛與官奴官奴不嗛縛撻之諸女婦更出叩頭求服不許那燕子強起解縛迫逐官奴官奴驚走以反狀紿浚遽上變那燕懼連結感恩古鎮諸黎為亂都御史歐陽必進上疏議剿巳出兵五道以入崖感萬州古鎮陵水而希儀病癒最後至謂必進曰灋家斷罪必分正從殺人者那燕使殺人者誰耶崖感古鎮相煽從逆不可釋萬州陵水未有黨惡之實莫若出三道必進從其計希儀直入五指山下得那燕等五千四百有奇俘男女二萬餘以有貴州之命至貴再佐總督兵部侍郎張岳征銅仁叛苗龍許保等九百有奇其入銅仁策甚奇秘人莫知也希儀身不滿六尺膽勇機警臨敵目光逆射兩顴赤色挺刀一呼人馬辟易每宴客酒闌累幾衣重鎧躍越之客見無不驚服其每戰未嘗少挫乃在執兵前部卒部卒無不颷發爭奮平居嬉怡謔笑腸胃一直如繩至其臨敵溪谷網絡鬼神莫測也私財俸賜多給諸耳目人軍中有先登與斬首者賞不失頃刻嘗笑曰人以資財積賄賂慱官吾從資財積首級得之豈非計哉 
　　郎曰沈希儀治阻之蠻夷則工御江南平地之倭則拙豈才各有所宜耶抑所謂將不樂牽制也廉頗曰我思用趙人信夫 
　　○何卿 
　　何卿正德中守備筠連後升總兵征白水三江蠻平之嘉靖十八年以克靖諸番保障有功升署都督同知分守如故二十四年四川廵撫丘養浩劾總兵李爵舉卿代給事中許天倫言卿賄養浩二千金陷爵為巳地上怒革卿任廵按御史冉崇禮言卿在松藩十有七年全蜀賴以保障三軍至今思之官久家故貧安所得二千行賄上乃解王廷相言往在蜀中見何卿無不敢敵之賊無不勝賊之戰要以承平亂者非脅迫之民則烏何之眾苟勇往直前則奔突竄伏之不暇何公蓋達此意 
　　○劉顯 
　　劉顯南昌人少甚貧困欲之叢祠自經神護之入蜀中為土人教授小兒土人入山獵顯為之盤時刻知其獵有無土人以此異之久之立功蜀中得為將領顯為人闊疏無脂韋在蜀中平九流橫江白草松盤芒布等洞嘗以三百騎破獠萬人孤身被圍轉戰三日夜斬獠系馬首潰圍而出守蜀十年身經百戰未嘗一衂嘉靖之季顯巳歷官為都督矣其時倭犯江南者七年不戰而潰顯方北下將祇役金山南兵部尚書張時徹檄顯守浦口顯白時徹曰賊性貪婪輸掠既眾其欲巳盈今去者巳半其在泗州者需之亦去耳不如擊之顯留此不能自効也會廵按御史移書辟顯顯乘傳往見御史喜為顥具饗會顯曰賊在顯不能咽食請為公滅賊還饗耳五月乙卯與其家甲驅至東安諜之賊遺顯謾書顯笑曰賊素易我且歸則志惰可斃而待也時賊艘二十有九大率人人倭顯伏甲岡下簡四人率之薄賊艘詬之賊出顯叱三騎使□以身殿且戰且卻賊射中顯馬馬駭顯下馬抉鏃賊卒馳顯前顯躍馬斬馳者賊至岡下伏弩發多中弩然且扶傷鬬甲亦殊恐戰賊引去甲欲逐之顯止勿逐曰日旰矣度夜當雨謂甲曰我露宿是賊以逸待我也乃違岡十五里而軍選人持火器潛涉賊艘賊數驚徹夜不得寢厥明丙辰顯赤幟號於軍令能殺賊者立幟下得三百人命之曰我前拒汝為後勁命甲四十人塞隘巷之沖每巷以五人守以五人廵曰賊出汝踣命甲六十人分四部伏岡下曰賊潰汝擊命三巨艦積葦泊上流曰賊艘汝燔虛營右之疑兵左之復令數人升居而噪曰獲賊矣獲賊矣既誓乃陣賊自巷出者連斬三五人賊遂不敢復出退謂其魁魁怒摘冠揮衽左持刃右執扇登岸而麾賊眾蟻輳矢集如雨顯單騎遇之格者半掇者半矢盡又張其銳圍顯數重弗克射之輒殪賊氣稍奪顯謂甲曰彼眾我寡不先磔其魁眾不攜也一呼突賊壘斬前隊二人直搗鼓下斫指麾者自頂至踵裂其屍出賊陣後賊眾披靡相怖以目甲四起夾擊之賊大潰還奔舟舟焚顯追至盡斬之又擒一魁名五大王者亦斬之溺水死者不可殫計淮倭悉平顯身不滿七尺不冑不介着一白布單衣中褲如之簡易小丈夫耳及遇敵提兩刃騰躍超踴刃起見刃不見其身淮民自河上觀者咸咄咄曰神人云神人云
