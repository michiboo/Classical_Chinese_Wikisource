
●名山藏卷之四十三 
　　晉江何喬遠　選 
　　天因記 
　　◆天因記 
　　郭子興 
　　韓林兒 
　　○郭子興 
　　郭子興故曹州人父曰郭公善星曆壯無妻自曹望見帝星燭臨濠遂入濠伏觀□□定遠之定遠邑有富翁女瞽翁就郭公筭命驚巳□女也翁曰恨瞽耳莫適聘郭公曰不鄙與我遂妻之既娶術益售家槖日益遂為定遠富人生三子子興仲子也卜曰此子乃貴子興長不事產業散財結豪傑子弟宿有馬公避仇入定遠年飢鬻女焉子興見馬公有俠氣大與善撫女如自出高皇后也劉福通起徐人李二及彭早住趙均用陷徐汝潁亂子興亦與其豪傑子弟孫德崖等四人逐濠令自稱元帥元人攻之高帝入濠避兵門者擬高帝刃子興免焉召與語奇之以為親兵而以高皇后妻高帝於是帝為子興館甥子興勇悍敏決孫德崖等四帥田野人不足與謀子興心易之於是四帥協謀傾子興子興少與四帥會或會輒不合子興輒起去去則四帥專決之會元脫脫破李二屠徐早住均用窮蹙奔濠四帥納焉以二人故盜魁反爭推之出其下二人者早住頗有智數子興獨禮之均用不嗛德崖謂均用曰郭公目有彭將軍其有將軍耶相與執子興械之家將殺之高帝在淮北聞曰郭公吾父母也亟馳歸則謂子興子我公素厚彭薄趙禍必趙發即與子興子馳告早住早住怒圍德崖家高帝從之髮屋人入興鉗系幽窖破械出之會元兵大至圍濠兩家讎亦罷是時早住自稱魯淮王均用稱永義王挾子興東屯泗州高帝見二人不足共事棄之去未幾自相吞併早住中流矢死均用專兵益狠戾帝與徐達攻下滁陽兵劫漸盛使人說均用曰方今海內淆亂王攬英雄之日公昔窘於二元郭公開門納公既屈巳下事公不思報德反欲先翦羽翼此自解體耳且郭公部屬尚眾即或可圖事有萬一公亦豈能獨安均用心憚高帝稍稍待子興帝又使人賂其左右以解之均用縱子興歸子興乃得將所部萬人入滁至滁見高帝整大悅居再月有讒帝者子興疑焉奪帝權然帝事子興益恭元兵圍滁有告子興者曰朱館甥每戰不力子興信之使與帝俱其人出戰遽被矢還帝獨直前奪擊了無所傷子興乃愧嘆蓋帝每戢有獲即給士他將獲輒以獻子興故讒言得閒帝至士有獻高皇后者高皇后轉以獻子興妻子興妻喜高帝乃安元脫脫既破張士誠高郵轉圍六合六合將來乞師子興欲不與高帝曰六合受圍無捄則滁承之不可是時元兵號百萬諸將皆莫敢前高帝獨與趙德勝耿再成率師而東壘於瓦梁元兵攻壘壘垂陷德勝殊死戰矢中左股高帝斂入備糗梁外遣婦女倚壘門戟手罵元師疑焉遂列遂出牛畜婦女居前丁壯翼後徐引去是時雖不能救六合然得因以還滁頃之元兵大至滁高帝覆而誘之涉澗大破之獲馬甚眾高帝詭還之具牛酒款元將曰城主子興老病不任行謹違犒軍城中皆良民所以結聚備他盜耳將軍欲獮戮之民固畏死非得已抑今高郵大寇未殲將軍舍而攻良民不令並力耶元將曰是也非良民肻還馬即解去子興居滁遂有安焉之志久之師乏食諸將謀所向子興言計多失帝數諫不聽鬱鬱致疾子興再三召帝力疾往告曰困守孤城非長計若謀所向惟和陽可然和陽小而堅可計取難力破也子興曰安出帝曰向攻民寨時得兵號三千其文曰廬州路義兵今擬簡萬三千人三千人被青萬人被絳青衣椎■〈髟上告下〉左袵佯為彼兵載四槖駞聲言廬州兵送使者和陽犒士和陽必納亡疑納則乘以絳士取之必矣子興曰善使張天佑湯和領青衣三千趙繼祖為使者前行而吏耿再成領絳衣萬人繼之期於城門會天佑從它道食失期元將覺縋而戰再成不利中矢走眾皆潰元人追之日暮還天佑始至遇於道急擊勝元人夜還追至小西門元人抽門橋我軍奪焉湯和鼓刀斷其橋繩天佑登城大呼衣服相亂遂入據之而再成奔卒歸以敗告子興大驚咎帝失計俄報元遣使來招降兵且至子興益恐高帝曰母畏空滁兵萃子南召元使從南門入叱令膝行見子興見元使言多輈張帝每翼焉眾欲戮之帝曰兵出城虛戮使者速之也威而歸之彼且恐子興從高帝計明日元兵果遁子興徒謂再成天佑己陷沒使高帝將三千人往其亡卒高帝復得千餘人與徐達李善長將之夜至和陽乃知天佑等己破城入呼於門門炬高帝免胃示庂遂入明撫定城中元兵復至帝開門擊之皆大敗於是子興以和陽盡委帝使帝總其兵帝念總兵當位諸將上而諸將多子興部曲素比肩年又長乃夜令人撤署中座置木榻俟旦會以觀其意旦諸將先入皆右坐留最左末席與帝但皆相視不能可否事事獨帝決之帝以和陽不城與諸將限丈尺分甓居三日帝甓就視諸將未也帝遂作置坐南向出子興檄曰主帥命我總諸公也公等誠不甓奈何今與諸公約違者以軍法相治皆惶恐服久之德崖餉絕率所部自濠來假居高帝謂諸將曰不假孫公不惟失濠和亦危矣許之子興聞大怒自滁來帝迎見子興不言者久之已而曰汝為誰帝稱名對因曰昔公困辱孫氏某實破其家以出今來此公無宿憾乎子興默然是時德崖亦不自安請還去高帝曰今兩軍合處一城驟以主帥來盡去下人必有不諧者公當令諸軍先行而自留後德崖從之於是帝先送德崖部帥行頃之子興與德崖鬬兵卒多傷高帝聞之與耿炳文吳禎策騎返高帝驅之孫家軍逐之抽刃隘道皆曰城中鬬我軍傷公子不知耶高帝曰吾送部帥諸公後我前安得知孫家軍弗聽亟持帝馬銜擁而行孫家軍中多帝故人一人謂諸軍且釋銜銜稍縱帝馳諸軍追之兵及於身帝時衷甲無所傷展轉十餘里短兵及墜馬傍有馬者復帝故人呼與同載既數里遇德崖弟麾兵前客張者又帝故人告曰公兄在郭公所若殺朱君郭公必不相放□少待吾馳觀之至則子興方系德崖頸與同食張亟反曰若如爾為公兄死矣乃為孫家軍固請張客夜同高帝寢摟高帝肩孫家軍旦止高帝麻陽中子興聞之乃遣徐達數人博質釋德崖高帝乃歸亡何子興卒高帝服喪而葬之時劉福通迎立小明王為帝檄子興子為都元帥張天佑為右副元帥帝為左副元帥帝不受遂並統子興軍德崖見子興死來爭滁竟為吳禎胡大海所殺而子興長子 【 一作三子】 與天佑渡江及元兵戰敗沒 【 一作皆敗沒】 子興凡金子帝為館甥時先二子困帝者屢矣嘗閉之虛合舍絕其食高皇后私懷鐺焦餔帝二子窺之後匿焦當膺膺腐異日者為酒召高帝欲毒之後先告二子輅帝陽喜與往中途馬上躍而跪仰天如見聆巳據馬頓首謝抽鞅還嚇曰咄天神語朕公等乃生不良心二子瞞然失下共謝高帝三年追封子興滁陽王妻滁陽王夫人庿滁州繪其三子廟壁生卒節序皆有祭而季子老舍尚在召欲官之高后謂老舍曰皇帝法所不可無親昵今官爾爾勝官乎老舍悟入見市曰官爾老舍頓首曰陛下官臣則與臣百品帝曰是何官也大陳文武臣民冠恣取之冠有椶頂帽帽百目老舍俯取曰是也帝曰其學於成均乎老舍曰不也臣請得冠是冠障蔽風日耕於瘠鹵之崗帝曰善即日賜牛一頭馬十二蹄送歸山中復其家滁陽王一女充後宮生蜀王今有子孫冠帶奉王后 
　　○韓林兒 
　　小明王韓林兒者徐人羣盜韓山童子自其祖父為白蓮會惑眾眾多從之元末山童倡言天下亂彌勒佛下生明王出江淮之人騷然皆動黃河南徙元用賈魯鑿求禹故道山童陰作石人一眼當道埋之鐫其背曰石人一眼天下四反河丁掘得相驚詫於是潁人劉福通與其黨杜遵道盛文郁羅文素等告眾曰山童宋徽宗八世孫也當帝天下我劉光世後合輔之聚眾三千人於白鹿庄殺黑牛白馬誓告天地約起兵兵用紅巾為志元得山童捕殺之林兒逃之武安山中福通據朱皋攻破羅山真陽確山杞舞陽葉諸縣及於汝寧光息眾至十萬元順帝十五年福通自碭山夾河求得林兒復立之號小明王都亳國號宋改元龍鳳遵道文郁稱丞相文素與福通稱平章遵道得寵專權福通使人殺之自為丞相滁陽王卒宋使人招其諸將時高帝新得和陽使張天佑守之元人數困和陽帝方出擊元軍諸將謂天佑曰公度能自卻退元兵乎不然當往天佑聽其計往見小明王以為右副元帥而檄滁陽王子為元帥高帝為左副元帥高帝見檄不受曰大丈夫不副人諸將曰明公方欲渡江舉吳楚兼甌越今滁和閒巳屬我不受宋命生一敵也受之緩急猶可倚夫公方舉大事奈何於小豎子見氣耶公曰若是則用其年紀元破福通兵太康進圍亳福通以小明王奔安豐龍鳳四年福通與其黨關先生白不信李喜大刀敖毛貴等分三道入元晉冀關中山東諸郡多所陷沒軍聲大振巳攻汴入其城小明王都之關先生等焚元上都轉略遼陽東至高麗然與元戰亦互有勝其所攻陷城邑元亦旋復之其明年福通為察罕帖木兒擊敗還奉小明王安豐龍鳳八年福通又為察罕帖木兒擊敗於益都還走安豐部下健將皆亡其明年張士誠將呂珍攻安豐廬州左加弼助之福通以急請高帝自將救之劉基曰奈何不急漢高帝不聽未至呂珍巳破安豐殺福通三月高帝至擊呂珍大破之乃與小明王還建康先是龍灣之捷諸將欲奉小明王為帝劉基怒不許陳天命所在然高帝用其年紀如初十二年王殂乃以明年為吳元年 
　　郎曰滁陽帝業所以興抑天作高后之合乎小明王豎子耳為人所以非若漢之於義帝者業用其年紀安豐之難捨漢而存之待其殂乃稱吳元年明德厚矣
