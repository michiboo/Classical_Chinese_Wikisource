
●名山藏卷之五十九
　　晉江何喬遠　譔 
　　臣林記（洪武臣四） 
　　◆臣林記（洪武臣四） 
　　宋濂 
　　魏觀 
　　詹同 
　　危素 
　　宋訥 
　　詹徽 
　　張紞 
　　吳印 
　　劉崧 
　　桂彥良 
　　汪仲魯 
　　朱善 
　　劉三吾 
　　單安仁 
　　范常 
　　薛祥 
　　方克勤 
　　葉伯巨（鄭士利附） 
　　周敬心 
　　宋　濂　　魏　觀　　詹　同　　危　素 
　　○宋濂 
　　宋濂字景濂浦江人姙七月生善病敏記九歲為詩稍長學於吳萊名文章元柳貫黃溍歐陽玄皆推讓之以薦授翰林編修辭入龍門山著書名玄貞子高帝既下婺使知府王宗顯開郡學聘為教授巳與劉基章溢葉琛並征至建康稱先生而不名高帝問取天下大計濂以不殺對既以為江南儒學提舉為世子授經居久之改起居注悅其不欺濂病特予告至家表謝箋於世子皆儆語高帝喜褒答之謂世子當日誦宋先生箋一過洪武元年除翰林學士與王禕並修元史蓋謂兩人者不仕元也上欲大封功臣宿濂大本堂考定故實其年坐失朝參左遷四年坐考祭孔子禮稽緩復以國子司業降安遠知縣亡何召為禮部主事頃之擢太子贊善大夫高帝問帝王之學何書最要濂舉大學衍義上取觀悅之命書廡壁賜諸臣坐廡下使濂講上聽講稱善尋升侍講學士中順大夫知制誥同修國史仍兼贊善大夫翰林承旨詹同請編記上起兵渡江以來征討平定之跡禮樂政治之詳為大明日曆藏金匱示後世許之命濂與同及侍講學士樂韶鳳選海內文士開局成書濂同並總裁既成序進稱上度越前王者六挺生南服統一華夷功高萬古一也避亂民間初無興念憫民塗炭始取之羣雄之手得國之正二也百戰百勝未嘗摧衂治政詰戎文武將吏仰成筭而巳獨稟全智三也動靜起居森若神鑒禮行郊祀存於心目有赫其臨惠鮮小民死一不獲唯墨吏黠庶是刑是威敬天勤民四也后妃宮中不預一發政外戚戢戢循理閹寺給掃除而巳家法之嚴五也大帥佩印領兵以從征伐凱旋上章歸士單身還第兵政有統六也濂復與同韶鳳言日曆藏天府人不易見更放唐太宗貞觀政要輯成四十類為皇明寶訓上之與其事者吳伯宗朱右其它禮樂律歷之制勛臣名卿焯德耀功之文上並使濂編摩潤色購濂文者至日本交趾高句麗外夷貢使來盡稱宋先生問安否上時時召燕見命坐賜茶或令侍膳從容詢講或時為文坐濂榻下口授書之濂亦自以起家布衣被遇非常益恭謹奉詔應制恆寓忠告羽翼太子多所責難至被問廷臣則第對善者曰善者與臣友不善者不知也名其室曰溫樹上前語出未嘗語人上問卿昨飲酒否對曰有之座客誰饌何物具實對上笑曰昨使視卿果然上稱濂事朕始終無異口無偽言背不毀人真儒者也七年與御史大夫陳寧同召錫坐手金杓調甘露膏汪飲之曰愈疾延年與卿共焉八年秋上觀川上作秋水賦命禁臣皆賦親品第之賜坐行觴顧濂釂濂辭不任上曰姑試之覆命釂濂再起固辭上曰一觴便醉人乎濂瑟縮三上笑曰男子何不慷慨為濂強釂之上大悅有頃顏色頳頳行步漂忽上復笑卿宜自述一詩朕亦為卿賦醉歌也上為楚辭一章頃刻就命編修右重書遺之曰卿藏示子孫亦見一時君臣道合之盛更命給事中善等賦醉學士歌雲上欲相濂濂曰臣徒以文墨議論事陛下無他技能臣不敢九年特授翰林承旨賜濂敕言濂相從久臨事牽制簡閱則長施用則踈然博達今古惟濂一人復稱濂淳樸古風撓不怒靜不肆也他日謂濂朕起布衣為天子卿自茅萊列侍從居開國文臣首世世同休不亦美乎趣召子孫官之濂數謝不敢至是以嫡孫慎為殿廷儀禮司序班未幾除次子璲中書舍人追贈濂祖父上數試璲與慎而治之笑語曰為卿戒子孫濂或奏事久上使璲慎掖下殿復詔太子賜之良馬制馬歌令羣臣賡之是年六十八矣其冬以老許致仕曰知卿何時來可多侍數日乃去頃之刑部主事茹太素應詔陳言疏萬七千餘字上厭之問羣臣有對曰詆欺當誅上笞之怒未解轉問濂濂謂太素忠上再覽有足采罵前對者十年正月辭歸賜緡綺及御製文集皇太子贈衣三襲上曰朕最慎予嘉卿忠誠故用以賜因子其年曰卿今六十有八三十二年後可出賜綺作衣也又曰大江漲宜循河行俾慎侍至家濂違慎表謝曰生世而逢真主仕宦而歸故鄉二者臣兼焉上召問慎而翁去此而誰從撫兒孫乎閱生財也涉田園乎慎叩對陛下所問臣大父事皆有之上曰雖然尚有他慎叩頭無他地時時聽訪國政倘知一二雖在邦尚冀實封補陛下萬一上悅賜濂歸休之詩頃之以聖節入賀敕曰卿去此數月朕常思之來復一時矣失顧問少勞勞特遣禮部致食糧酒肴卿當引滿美養自是聖節日近上輒左右問曰宋先生其來乎至則大喜太子諸王亦皆喜敕儀曹賜日用與歷觀宮闕盤旋禁籞侍食便殿日昃乃退曰方今四夷盡知卿名卿善自愛既辭去上問璲曰而翁道中安否疇昔之夜朕夢見焉亡何慎坐通胡惟庸誅高帝並怒濂命即家死之高皇后請之曰田家延師尚有終始母生之乎上遽起馳駕前馬赦濂安置之茂州濂至夔宿野寺佗傺語曰聞之佛書報應之類今濂也其夕投繯死竟苑夔其後蜀獻王為遷之成都濂為人篤倫品寡嗜欲內外誠恕自少至老未嘗去書豐體近視乃一黍上能作字十餘璲精篆隸真草書濂復有孫懌篤孝力學建文君以為翰林侍書 【 璲字仲珩初學山夔子山草書而篆師於張有講宋秀子吳志淳孫子林朱孟辨及見危素乃令師王獻之行草而篆法以李斯為宗嘗見梁朝草堂法師墓篆及吳天璽中皇篆書三石刻觀之至忘寢食遂悟筆法絕出流輩小篆之工為國朝第一濂每見佳處便曰寫老夫名足可傳世矣】 弘治九年廵撫四川右副都御史馮俊奏濂在國初黹友黼多功輔導着跡真儒被賞述作可師久死遠戍幽壤沉淪乞加恤錄下禮部議復其官春秋祭葬所正德中追諡文憲嘉靖初錄其後人為國子生 
　　郎曰宋學士送東陽馬生序言自幼嗜學家貧無書每假借藏書家手自筆錄天大寒硯水堅手指不能屈伸弗之怠錄畢走送不敢逾期約既冠趨百里外從鄉先達執經問道先達德隆望尊門弟子填室屋立侍左右俯身傾耳或遇其叱咄愈恭不敢出一言俟其斯悅則又請當其從師負篋曳屣行深山巨谷中窮冬烈風大雪深數尺足膚皸裂不知也至舍四支僵勁媵人持湯沃灌以衾擁覆久乃和寓逆旅主人日再食無鮮肥滋味之饗同舍生皆被綺繡戴朱纓寶飾之帽腰白玉之環左佩刀右備容臭燁若神人而縕袍弊衣處其閒無怍元莆田陳旅稱濂之文辭韻沉鬱體裁簡嚴廬陵歐陽玄稱濂文氣韻沉雄如淮陰出師百戰百勝神思飄逸如列子御風翩然騫舉辭調爾雅如殷卣周彛龍紋漫滅古意獨存態度多變如晴躋終南眾皴陳前應接不暇楊維禎稱濂入青蘿山中不下書屋若干年得鄭氏所蓄書數萬卷無不盡閱閱無不盡記著書凡千萬言文師性性師道道師先聖先王未嘗以某代家數為吾文之宗某人格律為吾文之體揭沉稱濂文浩博淵深聲鏗蔚如春江之濤湠漫無涯涘如平沙漫漫鐵騎數萬縱橫馳逐不可控馽如武庫一開千珍萬寶光采爛然如尋河源至於底柱至於龍門至於積石至於崑崙不得不止焉劉誠意基稱濂文主六經奴百氏馳騁之餘取老佛語資嬉劇譬猶飯粱肉而茹苦茶飲茗汁王忠文禕傳濂踈曠不簡飭賓客不至累日不整冠或攜友生方羊梅花閒索笑竟日或獨臥長林下看晴雪墮松頂嶺雲出沒岩扉閒悠然自樂世俗生產作業皆不暇顧其為人與文如此 
　　○魏觀 
　　魏觀字杞山蒲圻人父雲瑞履行高潔母宋氏七歲能誦曲禮內則居母與姑之喪哀毀絕酒肉者三年觀通周易為人疏達洞暢見義勇為與劉基宋濂同時被征起家平江州學正累遷起居注洪武初命待皇太子說書大本堂及授諸王經二年冬上游內苑暖氣如春觀與學士素詹同吳琳吳宋濂被召賜燕御製詩一章命諸臣盡賦以述君臣之樂明年轉太常卿其冬以為國子祭酒而宋濂為司業居一歲坐考祀孔子禮後與並謫知縣道召還為禮部主事賜燕奉天門上曰前日逐卿去今日與卿飲何樂如之仍命人賦一詩五年上察觀治才最命為蘇州知府以微時故人本為指揮佐之既辭高皇后亦有賜觀治蘇樹良鋤暴封部翕然乃辟孔廟舉鄉飲聘郡士周南老王行徐用誠教授貢頴之定儀節高啟王彛張羽闡文學崑山民周壽誼年百有十歲吳縣楊茂林文友皆九十餘延為上賓壽誼還崑山親餞諸郊再拜送之 【 壽誼生於宋與洪武六年鄉飲家建世壽堂】 禮教興洽課績最天下陟四川行省參政父老上疏乞留仍守本郡觀以太守邸故張士誠居撤更之通浚城中河御史度誣劾觀興國之基開錦帆之涇又觀所更太守邸請高啟作上樑之文上以蘇州新附恐張氏有餘枿包毒選觀本故慎委至是大怒遂與啟並伏誅部啟屍為八上亦旋悔命所在致祭皇太子諸王賻觀有加 
　　○詹同 
　　詹同婺源人名書字同文曰同高帝所賜也少頴悟好學受易甘楚材學春秋於劉彭壽二人皆元世名士學士虞集見之曰才子也元末舉茂才異等為郴州學正遇亂家黃州仕偽漢漢平來歸時帝方徵用荊楚名儒同薦黃岡人吳琳遂以同為國子博士而以琳為助教確商經義亹亹不倦同則讓琳才藻環麗琳讓同也其後並累遷吏部尚書迭視部事同繼擢翰林學士承旨兼吏部尚書而琳以老致仕同每於帝前講論占對帝召同游應制未嘗不稱善也同侍帝歷談今古旁稽物類偶及於竹帝曰竹類亦多乎同對曰竹類殊繁晉戴凱之所譜至五十餘種大槩其青其體圓惟吳越山中有方竹者四棱直上若有廉隅士大夫往往以為笻杖帝曰大諸乎同對曰有之既退獲一枝以獻帝摩挲悅之御草方竹記一通記末美同人偉氣豪召至端門繕書賜之同抃躍將趨謝帝笑曰卿頭童齒豁何以謝為同與宋濂修大明日曆濂薦義烏人黃昶可贊編摩帝召昶西苑中慰問良久復使見皇子大本堂賜綺裘革履他日帝召同與劉基宋濂燕便閣同被酒還史館賦詩贈昶少選復宣赴右順門帝乘步輦至日卿餘酲未解邪同對臣雖醉猶能賦詩贈黃秀才帝亟取觀之笑顧濂曰朕即和同詩卿為書之書訖賜昶蓋一時翰林學士同與宋濂吳沉樂韶鳳並有時名號詹吳樂未而同濂被寵矣同年七十不敢言去帝念其老特命以翰林學士承旨致仕未行復以為承旨罷兼吏部尚書居兩月復許致仕官其子魯召入賜坐從容慰勞之漏下十刻敕內官扶掖還巳出御製文賜之廷臣皆嘆其被遇帝嘗謂同古人文章明道綜世二典三謨率明白易知孔明出師表何嘗一費雕刻至今誦之激發人意文士辭艱意近即過相如揚雄何裨邪同耿介清白終始一致子徽歷官左副都御史兼吏部尚書別有記琳之致仕也帝嘗使人陰察之使者至琳舍旁見一農人孤坐少久起抜稻秧徐布于田貌甚端謹問曰此閒有吳尚書者在否農人斂手對曰琳是也使者還以聞帝益重之 
　　郎曰惟楚有才晉實用之士不產於秦而願忠者眾有以也危素詹同故它仕人明皆被眷知素獨坐不敬斥耳今徒意高帝威嚴盡下而大誥首敘君臣同游何其盛也宋濂稱帝為文時或不喜書使濂受辭榻下不待凝注沛然若長江大河一瀉而千里一日和僧文康托缽歌夜二鼓命兩黃門前跪手張且讀且和運筆如飛食頃章成蓋漢唐宋興基之君未有文如高帝者矣 
　　○危素 
　　危素字太僕金豁人與其邑人曾子白朱夏並以文章名家素厚重深中學問淵奧兼長筆札多識宋元事留心史書元順帝初薦入朝歷十八仕至嶺北行中書省左丞為時名臣矣順帝末年白事丞相前極言無隱元丞相賀惟一曰君向寡言今何多也素曰時危恩重豈能默默素不敢畏丞相畏後世史官耳既棄官寓居房山者四年順帝北奔淮王帖木兒不花監國承制起翰林學士承旨入朝信宿而明兵入大都素故與待制黃冔同邑少同學相約死冔投死居賢坊井中從人午出之曰公小臣死社稷邪冔曰齊大史兄弟皆死彼不小臣哉午終不解負冔還舍置酒肴使家人守之會大將軍下令勝國臣皆輸告身冔詒午取告身若欲輸官者午喜出沽酒慰藉及還弗見求之井浮屍矣素亦走所居報恩寺脫帽井傍兩手據井口將下寺僧大梓與番陽除彥禮大呼曰公母死公母死公不居位四年矣信宿入都且國史非公莫知公死是死國史也竟罷明兵入府藏垂及史庫素言撫鎮吳勉輦出之既與學士張以寧等謁大將軍軍門送至京高帝以為翰林侍講學士而以寧為侍讀學士時素年六十八矣 【 以寧古田人有文學元人呼為小張學士既以故元官見奏對稱旨上寵遇之使封安南賜御製八詩既還道卒臨終自賦曰覆身惟有黔婁被委槖都無陸賈金詔有司還柩於家所在致祭】 命與宋濂同修元史頃之坐失朝免居一歲復之兼弘文館學士賜小車免朝謁時備顧問論說經史上冬日御外朝召素與翰林學士濂侍讀學士同直學士經待制禕起居注觀琳列坐左右賜酒饌屢命盡觴內官承旨監勸甚力酒終上御製詩一章系序於首命各以詩進素成最後上覽之曰危素老成有先憂之意他日上御東閣側室素行簾外槖槖聞履聲上曰誰對曰老臣素上曰朕謂文天祥也而乃爾監察御史着等劾素亡國之臣謫和含山為余闕守廟踰年憂恨死 
　　郎曰蔡邕被請黥首刖足繼成漢史古人重史如此哉以身博史則畏史官者邪危素來歸首尾不三年竟卒謫所悲夫名亦不載於元史是以記之 
　　宋　訥　　詹　徽　　張　紞　　吳　印 
　　○宋訥 
　　宋訥字仲敏滑人父壽卿故元名臣仕陝西行省侍御史沒追封魏國公訥遲重不妄言笑記聞該博元末舉進士授鹽山知縣洪武十三年征拜國子助教橫經發難剖擊蔀蒙嘗應制撰敕文一十六通操筆立就上奇之超授翰林學士又三年上仿宋制置殿閣學士以禮部尚書劉仲質為華蓋殿大學士典籍吳沉為東閣大學士而訥為文淵閣大學士自宋濂詹同而後唯訥常被召對訥常寒附火火燎其脅下衣痛乃覺上示訥曰脅脅也火燎爾脅神謂爾不能恊朕政耶訥惶恐謝是時改建太學雞嗚山之陽中外學徒甚眾李顒為祭酒坐巽愞不能攝師生至訟訐橫起上乃立臥碑當毀師流裔之法尋譔訥代顒而使李文忠兼攝武臣子弟上自製訥誥詞擬以磻溪非熊之兆蓋是時訥年逾七十矣訥疑上意其老而懈猛省振飭嚴立學規寢食學廂不復家宿上乃大悅其明年初開科目取進士四百七十餘人國子生中選者三居二魁選若張齡黃湜練子寧許觀丁顯秦逵等皆知名士如是連二科上又大說稱訥善教十八年春陰雨久晦雷雹閒作諭中外有司言軍民利病訥獻守邊策言今海內既安蠻夷奉貢唯沙漠胡虜尚煩聖慮若置不治則恐久為患若欲窮追遠擊又恐艱難疲勞陛下為聖子神孫計不過謹備而巳備邊在乎實兵實兵在乎屯田漢本始中匈奴率十餘萬騎而南趙充國將四萬騎分屯緣邊九郡單于聞之引去當時籌劃區分可以想見今陛下宜於諸將中選謀勇數人每以東西五百里為制隨其高下立法分屯如充國兵數斟酌損益率五百里屯一將布列邊地遠近首尾相望相應耕作以時訓練有法遇敵則戰寇去則耕此長策也書奏上嘉納之訥病上遣視之曰卿發仲尼之誠施修道之教是必速差他日使畫工瞯而圖其像訥方公服危坐面有怒訥朝上問訥昨者何怒對曰適一生捧茶踣而碎甌自念臣慢□□教敬中心訟之不意上察上因出圖示訥學錄金文征於吏部尚書余熂鄉人也憚訥方嚴與學錄田子真何操學正陳濳夫等告熂訥老耄受贓餓死生員克落師生廩膳熂移文令訥致仕陛辭上驚問故怒熂專擅並文征等誅之圖形暴罪 【 余熂崑山人家故鑷工少儁慧喜學問為儒有意當世洪武初選於廷亡何為吏部尚書為人長者未嘗□毀人其以事□者每進微諭有所寬釋居家尤恭謹望里門輒下見故時所往來必自名若未嘗貴者】 敕曰學校所以教育天下之英材師者模範根本官於學者首祭酒次司業監丞次之博士又次之助教又次之典簿學正又次之學錄學分優劣等差職級皆君命也居是官者要當起居常道語出人儀文征等交通為奸誣祭酒訥受贓餓死生員克落師生廩膳夫其所教生徒或大家公侯子弟父母兄長欲其成才幣帛鞍馬錢物酒殽厚禮於師此賢父兄也彰師之教為儒者榮孰雲贓也生員有疾存問飲食親教之師當告知典簿疾甚者告有司藥餌之不存問不飲食藥餌或有傷生親教師當坐祭酒提綱而巳乃雲餓死生員又雲克落師生廩膳飭非惑聽以卑誣尊不知育才之所模範之源君命之重等差優劣之分禍人不淺矣訥為祭酒凡七年上召其子望江簿麟侍養洪武二十三年二月三日年八十卒上甚悼之命禮部致贈諸司致祭使者護喪有司治墳所過郡邑皆祭又遣行人臨祭於家皆破故事以優之初訥病革尚臥學廂麟托僚屬請訥歸第訥厲聲叱之曰方在丁社兩祭齋戒中敢不敬耶祭畢舁歸而道氣絕既服滿上召其仲子訓導復組為司業以繼訥教初訥卒時上命太常丞張顯宗署祭酒久之命為真而諭之昔宋訥師撫嚴肅朝廷以故多得士比年祭酒司業改弛其條規秀才戊繩廢紀也正德中追諡訥文恪 【 顯宗閩寧化人嚴毅方正亦為太祖所嘉永樂中仕交址布政使勞來撫綏新附之人如親父母交址人祀之】 
　　○詹徽 
　　詹徽者吏部尚書詹同子也為左都御史以公勤執法與通政使蔡瑄左通政茹瑺工部侍郎秦逵戶部侍郎楊靖並為高皇帝所知而有鳳陽人唐鐸者高皇帝微時友同時為邢部尚書亦受眷然鐸重厚慎密徽才敏果決常兼眾高皇帝悅鐸甚使兼通政使部二官鐸從上三十餘年交不變口無惡聲其所使吏數舞文弄法上殺吏者數矣而不罪鐸徽吏蓬髮垢面有囚覊之不得人一錢也上作大誥舉二臣曰天下忌徽剛則謗訕滿朝謂鐸德而愚之矣始高皇帝初有天下時楊憲凌說高見賢夏煜常在左右見賢煜毛舉瑕摘而憲說執法不阿四人者雖李善長汪廣洋亦畏憚之其後開濟為刑部尚書強敏綜核上亦最委任然前後皆坐法徽強勁綜敏殆欲兼諸人內行修潔亦復過焉徽於上意所欲輕則求加重於人情所便則言上必令使不便曰不者則寬縱然上不可徽奏屢矣當徽為都御史袁泰為左副都御史行事亦與徽同泰劾奏御史昌齡等四十一人不言時政上曰人臣進言會有時耳安知卒不言泰曰昌齡等非不能言懷詐不肯耳上曰以詐罪人此何異張湯誹謗法泰乃不敢復言也徽嘗摘御史罪於上上空御史署鐐脛視事而泰以嚴屬諸御史諸御史不能堪其後御史長文廉得泰家違法數事以劾奏上嘉長文不撓遷其官然竟不問泰乃諸御史無以廉徽也 【 泰萬泉人洪武初進士授湖廣雨品縣丞累官右都御史廉直執法理枉伸冤法除法害奸吏懾懾皆不敢肆】 獨僉都御史凌漢者則數面折徽漢原武人既老上罷之顧不歸原武曰臣生京師死葬京土足矣他日上命徽從懿文太子錄囚太子多所舍徽必入之以語上上怒太子太子坐病曲薨當其革時謂世子曰死我者詹徽居一年藍玉坐謀反上使徽從太孫錄玉玉不服徽叱曰速吐實毋徒株連人玉大呼徽即臣黨矣太孫曰有是哉捽徽下先斷其手足戮之市中徽既死上起凌漢右僉都御史如故巳令致仕漢則歸上曰向賜歸不行今又歸何也漢曰詹徽在臣有後憂今徽死臣乃敢歸耳唐鐸仕終兵部尚書其眷遇竟帝之世茹瑺永樂中封忠勤伯而秦逵仕至工部尚書楊靖仕至戶部尚書皆以罪自殺 
　　○張紞 
　　張紞字昭季富平人父月川文行知名紞洪武中舉通經為東宮侍書皇太子甚重之以通政左參議遷試左參政十五年太祖命頴川永昌西平三侯西征雲南雲南既平以紞為參政敕曰古志士立身行道道行而名成雲南地諸夷雜處非出羣之才難安治之今命卿往方面重任君子道興之所卿効賢人道方始當日省月覺忠格誠合則生靈是幸既陛辭賜詩二章時草創之初兵疫相仍紞在治五年撫和荒裔百政興舉士大夫遷謫至者無知不知皆厚待之二十年入朝敕曰唐虞之制外樹州牧侯伯奠輯民居人樂雍熙載諸方冊雖不備述亦畧見焉當是時才良並出所命皆賢所以君有易位法令不更諸侯列土千歲亡異吁今不然導善弗從縱慾如流朕起寒微出望外統天下竭氣語疲精紳諭人為善從者罕焉何其艱哉西南既平爾紞撫守實先今五年矣言出則蠻方耳入令布則人信心孚功出九州島十二牧上朕不待考而知茲覆命仍治汝往欽哉紞治雲南既有次第乃設廟學立公廨錄上敕諭三侯及諸武臣所以經理蠻方者藏之廟學而序其端曰書具六體雖兼着臣言皆君道也故一代謨訓功烈必言命言天而臣奉承之洪武辛酉歲天兵西下雲南自興發之始暨奠定之後神機廟筭出自上裁有詔有敕或諭大將或諭守臣莫不明見萬里綜理微密所謂通天下之志成天下之務虞書以典命篇釋者謂冊在几上象尊閣之意臣紞謹按故事再拜錄藏於文廟之尊經閣上嗚呼西南夷之地方數千里皆山木幽昧種類龐雜性如飛走易惑難化仰惟創業之君輔運之臣風雲際會於一時而威德周匝於四表故能投之斯中取之斯獲豐功偉績如是神也於以見聖人經營之勤睠焉西顧者屢矣詩曰肅肅王命仲由甫將之逸不忘勞安不忘危敢告後之君子其詔敕洪武十五年閏二月二十五日制諭征南將軍頴川侯友德副將軍永昌侯玉西平侯英雲南地上古遐荒禹跡所奄屬之梁州漢隋若唐莫不內統將軍率精兵不逾百日取之自非重臣未可付委特命汝南侯梅思祖平章潘允明暫假雲南布政使事平定之後除代為真七月二十五日敕諭三侯人來皆雲守御無糧以朕坐料莫若大軍守雲南大理楚雄臨曲靖普安其身子裡守御處如所如東川芒部烏蒙除烏撒見守令其八民給軍足歲余且勿駐軍使軍都督合往攻殺令諸蠻服畏然後從東川衛於七星關南一日半烏撒北一日半立一衛令東川人民給軍足歲七星關立一衛或烏蒙或芒部令其民人給軍足歲自永寧南至七星關分中札一衛令六詔羿子等蠻給軍足歲郵傳四達軍勢交通有變剿捕便可會合若深入萬山割而守之深昧阻絕難制伏八月十九日敕頴川侯西平侯知大軍七月廿八日圍烏撒俘獲次第見搜林箐諸蠻烏蠻地山多徑隘必會合永昌平涼安陸三侯王張郭三都督軍士一處彌滿搜索則彼無所逃匿近人自七星關來道芒部烏撒二蠻夤夜持炬照道挈家靄翠地方當令靄翠蠻盡出以獻關索嶺非古正道又在西北西南甚為不隘人馬經行必令大軍蕩滌開通以接普定芒部酋目必盡獲之八月廿九日敕諭頴川侯西平侯雲南糧餉甚艱當有處置乃可久居舍人至軍中令諭守御軍人毋輕逃竄入蠻逃蠻入蠻未有得出身地不被殺深山中即亦墩木令種田也三侯三都督皆會合搜殺勿戍軍無糧處可立一衛於赤水一衛於畢節一衛於七星關一衛於黑張以南瓦店以北分佈守定令聲勢相犄水西靄翠用十萬車盡蹂躝之此等料度皆我坐筭得可行與否軍中聽便九月初二日敕頴川永昌西平平涼安陸五侯知盤江道未通無糧甚也符到水西但留四百城戍看靄翠變不爾雲南普定亦四百戍之有糧蠻人日合軍往攻莫徒困守空城飢我軍士且夫蠻應吾攻之不暇更何餘力搗我空城十月初一日傳奉聖旨烏撒若平便趨芒部既平芒部烏蒙東川脫令來歸且權待之莫責其虛實先調軍剿毋役西蒲等處然後復往下之最後乃下水西人十六年正月初三日御筆聖旨軍中慎之自今年六月至十一月月犯畢主有大戰防水下毒軍止自穿井六月初一日諭總兵官近聞永昌侯軍出倉瀘敘意甚佳也第不知可過幾時若駐瀘敘不久欲還曲靖等處不知秋可幾何地產民賦可幾何當計至明年新獲之交可不懸心人來言亦九子寨蠻密邇四川恃險不賦時出中途損我軍士莫若於內踐食一冬擒獲其人亦使之畏來春軍還休瀘敘可爾六月廿七日諭頴川三侯聞雲南老人言死可伐地方三十六路其初元人皆有之後乃折入蠻當元之世雲南大理不和其蠻又侵楚雄西南邊遠干威遠二府以此觀之不可不備還軍遲速尚且度思其亦九子寨戎縣地面五村大壩上下落鄉十池等處及黃平羅木洞蠻靄翠管下阿呂雨宗碎瓦莫得阿胡阿遣等蠻助烏撒叛者大軍所過就便合勢略加以威如可行之不可還軍軍還須從黃平辰沅岳州直至武昌載舟為便七月十二日諭頴川三侯朕思還軍一節尚恐未可曲靖等處雖支吾近餉未見謀及冬春假令曲靖所下種子八百餘石不過收稻八千餘擔僅得四千餘米守御軍士月約三斗計不耐冬盡欲待明歲夏麥何以充腹若守軍無糧大軍一還必至逃散軍逃城虛復作患矣計雲南尚有未服蠻眾可攻而取其糧待諸郡收穫乃還大軍符至多方思其便十八年正月十二日諭西平侯朕命指揮李觀守金齒觀能定惠叛朕甚嘉焉爾速撫字布示朕意於諸蠻二十年五月十一日敕諭西平侯英吉安侯享平涼侯聚南安侯通源李原名自平緬歸朕靜聽敷陳百夷事情不下萬言皆無倫敘及有倫敘處大抵稱其詭詐萬端敕符到晝夜緝壘金齒楚雄品甸及瀾滄江中道要當城高壕深排柵麤大多收火銃大煎火藥以備之來勿輕戰相勝乃出向者雲南初下軍中遣人與百夷往來以今觀之小人淺事一槩張威貽笑諸蠻自今並不許遣彼來持有文書秪答大槩若無文書人至毋與較論固守此言毋中彼慢絕跡不交靜以待之彼乃無策六月廿一日諭金齒指揮儲傑嚴武金齒遠在邊獥負固守險不比中原五教之民非德重名播不足守之指揮李觀所以命也所移徙不下萬數皆奸儒猾吏累犯罪人不易制治遣往指揮千百戶鎮撫亦多恃功放肆之徒當以號令彈壓之朕用李觀用德而用名若欲彈壓必爾傑武紞為公廨作記文而申其後曰云南荒阻於古不治種部如蜂蟻生理既不足系其心又奇險可以容惡是以樂縱恣安悖亂苟朿以法彼不狺然相噬則觖然長往矣紞也徐而思之其人耐饑渴習霧露乘高走險誠殊死不顧顧習荒惰暗事機雖則易合亦復易離制御之道必也德威廉信四者兼資故無事則宜佚盪簡易提守大綱或有蟊賊乘其未滋霆掣電擊指的而中之斯亦攻心伐謀之大端敬告來哲不知所裁二十六年入朝復令吏部勿考賜宴及道里費遣還復官建文君即位召為吏部尚書時旁求遺逸會集闕下紞鑑識精絕用當其材試編修實錄官得楊士奇奏為第一靖難兵起錄中朝奸臣二十八人紞與其數既迎附赦為尚書如故上簡建文改易群臣散官之制顧侍臣嘆息曰建文他亡論即吏部散官一節何關利害陵土未乾寧忍為此遂愴然變曰凡開創之主經歷多而謀慮遠每作一事籌度始行欲子孫世守之言吏佻之臣伸其私智妄用更變嗣君不明乃謂善之至國敝民叛喪厥社稷因與戶部尚書王鈍並召曰卿等皆老矣可解職務月給半俸居京師紞退自經吏部之後堂 
　　○吳印 
　　吳印者盂人洞貫今古元末隱於緇流為鐘山寺主僧太祖奇僧宗泐與印為之蓄髮授室欲官之宗泐辭印受宮遂以為山東布政使久之徙雲南又久之徙陝西蓋為三布政使也印為山東布政使而□□人張孟兼為按察副使孟兼豪舉尚氣其文章為宋濂劉基所推許基嘗言上今天下士臣濂第一臣基次之次則張孟兼太祖召孟兼至熟視之謂基曰生骨相薄用之當徐徐耳因使預修元史久之自太常丞再遷山東副使而印來為布政使孟兼以印故僧又新用易之印候孟兼入其中門孟兼召笞守門卒語帚又之一日騎馬直入摘印公事棰其僚吏曰吾且聞上其僚吏皆大懾勸印先發然孟兼實不聞上而即奏孟兼凌侮狀上曰孟兼不遜乃敢凌我信用人即治所笞之孟兼以為辱捕為印書奏者印復上言請避孟兼位上大怒敢抗我械孟兼廷詰之使衛士捽發摘拏垂死論棄市詔印曰除爾害矣孟兼為副使假過家縣令丞皆門謁奉豚酒下拜孟兼麾其豚酒坐受其拜自詡為宋濂劉基所稱則詆罵同輩所為文曰此猶蠻夷山谷中縱為人衣前懸而後曳左侈而右斂安敢望我國工哉其為人如此洪武九年五星紊度日月相刑詔臣民言過失印上封事特稱上意手詔曰高宗思治夢得傅說版築閒周文王起磻溪之釣興周八百朕思古有是君亦有是巴朕有天下九年律施令布惟務人安閒有不廸教而□法欲盡治之又恐沒身者眾始緩刑章俾之力役頃者天變於上此心皇皇詔告臣民許言朕過卿敷露肝膽面陳國計雖可否相半詎不忠哉卿夙夜如斯令名不朽矣故特諭卿印以僧故其封事世不傳計其遇合上心如此印有兄昭亦為福建布政使上疏言事詔書亦褒美之又太祖初下金華時以隸人王興宗為知縣李善長李文忠皆諫隸也何可以牧人太祖曰興宗從我有日勤廉而斷能儒法吏莫或先也秩滿升南昌府通判嵩州知州僉院任亮集民為軍興宗上奏曰有元末世聚則兵散則民明興軍民兩分若皆為軍何所可征賦太祖曰善升懷慶知府京時面問養蠶種田官吏至興宗曰府主公勤不貪不須問還郡中道使知蘇州三年盛有政聲升河南左布政詣闕辭太且曰久不見爾老矣我須亦白賜宴鈔撫遣之又有杜安道者為鑷工侍太祖二十年繇尚冠郎改御用又為供奉司令安道入內廷行步可數言語敬恭惟恐有絲毫過謬出殿門外遇要官勢人一揖之外如不相識上每稱侍臣忠謹安道輒及 
　　郎曰宋訥詹徽張紞皆上當人主而張紞有文矣吳印王興宗杜安道不繇級升立賢無方殆其然歟 
　　劉　崧　　桂彥良　　汪仲魯　　朱　善　　劉三吾 
　　○劉崧 
　　劉崧字子高泰和人元季與其邑人歐陽日新同舉明經進士好為詩豫章李敬萬石周湞楊士禮鄭士同並崧詩友折膠流金歌詠不廢后走浙中歷江廣觀覧名勝而詩道大昌歐陽日新者有道之士也高帝下江西吉安州知州吳去疾薦日新為第一流人而崧以洪武三年薦授職戶郎中久之升北平按察副使坐事為胡惟庸所謫輸作京師尋放歸惟庸誅上手敕召為禮部侍郎未幾署吏部尚書以年高與致仕明年與前刑部尚書李敬並征拜敬國子祭酒而崧司業既至上歡甚並賜鞍馬令朝夕見未十日卒得疾猶強坐訓諸生及疾革敬問所言無一語及家人重惜之命有司備禮殯殮為文以祭崧博學有志行文辭雅粹廉慎忍貧布被鼠囓橫裂居屋破茅補之居官僅攜一蒼頭至便遣還每夜燃燈讀書五更衣冠坐北平兵後崧招來慰安尤慎威刑之用小人憸狡輒先事為防制其為人雖溫顏巽詞而見者凜以敬及致仕歸益自謙下問學之功老而彌篤與上手敕召為禮部侍郎未幾署吏部尚書以年高與致仕明年與前刑部尚書李敬並征拜敬國子祭酒而崧司業既至上歡甚並賜鞍馬令朝夕見未十日卒得疾猶強坐訓諸生及疾革敬問所言無一語及家上重惜之命有司備禮殯殮為文以祭崧博學有志行文辭雅粹廉慎忍貧布被鼠囓橫裂居屋破茅補之居官僅攜一蒼頭至便遣還每夜燃燈讀書五更衣冠坐北平兵後崧招猍慰安尤慎威刑之用小□憸狡輒先事為防制其為人雖溫顏巽詞而見者□以敬及致仕歸益自謙下問學之功老而彌篤與人言未嘗及官政歲儉姻黨族人不能自養者輒賙給之 
　　○桂彥良 
　　桂彥良名德偁以字行慈谿人元鄉貢進士仕平江教授罷歸張士誠方谷珍禮聘皆不就洪武六年大征天下儒士首應薦時待詔公交車不下數千彥良以白衣奏對稱旨除皇太子正字授承事郎侍講上出御製詩文示近侍之臣彥良誦聲琅然左右皆愕眙顧上獨喜以為誠上選給事中蔣學等十七人講學文華堂十七人者皆年少也上寵之欲擇人以為師以命彥良及修譔孔克表上嘗問治於彥良對曰治道在心心不正則好惡頗好惡頗則賞罰差賞罰差則太平未期也是以為治在正心上善之他日從登內城上從容問以比來好惡當否彥良對曰惟陛下公無私則好惡自當上曰善揭其語便殿七年有事圜丘詞臣進祝文用予及我上譴之彥良對曰予小子履湯告於郊我將我享武歌干廟以古律今未足非也上稱善久之曰卿動授經史屢聞獻替上賜墨吏死彥良力諫如律不聽復進曰三尺法當與天下守之上頷焉因使讞三府疑獄得原者若干人上訪彥良法數行民數犯則奈何對曰用德則佚用法則勞勞以靖民民勞不靖德以靖民民靖於德矣他日侍上問卿何官曰正字上曰卿帝者師也十一年除晉府右傅授通奉大夫上親為敕美其淳而不詐執而不變彥良至晉制正心圖獻王十三年革相府改長史授奉政大夫以疾謝許之十五年朝京師上太平十二策上嘉納稱為通儒久之以疾賜歸彥良見道純一仕止進退匪亟匪迂與人交命觴詠詩綽厲遒出窮日夕不厭人謂和氣春風雲 
　　○汪仲魯 
　　汪仲魯初名叡以字行婺源人從其鄉先輩倪士毅鄭玉朱升切磋學問元季與弟同集義旅守徽舉授休寧尹攝知婺源州事既歸太祖授安慶稅令尋以肺疾辭還身雖臥病激厲其鄉里子弟為學州縣屢奉朝命存問洪武十七年復以明經辟至上召諸儒講論仲魯說西伯戡黎篇稱旨賜仲魯誥曰朕求人輔嗣人不易得蓋非行無以取信非言無以達意善言不迫乃聽而不厭善行不虧乃近而不狎苟非備美曷稱厥官茲特授爾承務郎左春坊左司直郎爾其輸忠効誠小諷大戒若積簣以期山如導流而入海無有所隱斯之為善仲魯侍太子左右上亦時時召見與朱善劉三吾並稱三老特賜朝房御製諸詩命續和並稱旨仲魯敦靜簡實不妄言笑見罪囚有以春夏死者輒涕泣請決以時上稱仲魯善人明年以喘嗽乞歸許之命其母辭秋則復來巳與劉三吾並召賜坐上顧仲魯曰朕素知爾爾無善惡皆在好愛孔子曰善者好之不善者惡能無閒耶朕許爾歸秋則復來今復思之且無煩動老人光陰寧可必也然朕觀爾郁然龐睂蓋壽征矣今誠劇喘人晚得此往往壽考爾善自愛朕復戒爾近侍之臣予告還鄉郡邑官長皆須來候爾則飭門絕不與通不者筆柬而示之若曰仲魯蒙恩予告理宜度攵門輸租應役謹守國制不敢速厥戾如是則可以考終仲魯與三吾並叩首曰陛下全臣晚節愛臣甚矣敢矢無斁仲魯信道甚篤氣和而庄文章深博古雅悉軌於正義出都日送車填溢人以為榮觀 
　　○朱善 
　　朱善字備萬豐城人九歲通經能文元末隱居纂述孝事繼母高帝既定天下設學校時豐城尚為富州州守強憲中請善為訓導南昌守許方復聞善於朝授郡教授洪武八年征赴京廷試第一除翰林修撰署院事兼知制誥以奏對失旨攺典籍復以家遲□完謫教遼東行至徐州妻卒蒿禾葬路傍而巳既尋遇赦還鄉十七年召授翰林待詔上疏論婚姻律曰臣聞國重世臣家重世婚今民間婚姻之訟甚多兩浙江西尤甚問之皆舅姑兩姨子若女蓋以法不當婚故為仇家所訟或巳聘而見絕或既婚而復離至婚嫁巳久兒女成行有司尚爾逼奪使伉儷分離子母永隔冤憤抑鬱感傷嗟嘆議律不精禍一至此按律尊屬卑幼相與為婚者有禁若謂父母之姊妹與巳之身是謂姑舅兩姨皆名尊屬巳不可以卑幼匹之若巳為舅姑兩姨之子彼為舅姑兩姨之女門地相□長幼相若嫌靡尊卑美儷鈞敵為子選婦為女選壻宜莫先此昔成周之時王朝所婚不過齊宋陳■〈木巳〉數國而巳故當時稱異姓大國曰伯舅小國曰叔舅列國之君齊宋魯衛陳鄭秦晉亦各自為甥舅之國降及後世如晉之王謝唐之崔盧潘楊之睦朱陳之好無不世婚為重其顯然可證者如溫嶠之玉鏡台此以舅子娶姑女也呂榮公夫人待制張之女而待制夫人即榮公母之姊此以小姨子娶大姨女也若此律不明獄訟繁興風俗凋弊甚可傷憫願下臣奏議弛禁章上然之明年授文淵閣大學士上與羣臣論治善曰致治在任人擇眾賢為耳目則視聽周任眾知為計慮則澤施溥今天下太平選任賢才宜留聖慮他日講心箴家人卦皆稱旨以疾告歸卒之前夕有星如虹墜於居舍所著詩經解頤集行世正德中賜諡文恪 
　　○劉三吾 
　　劉三吾名如孫以字行茶陵州人其兄畊孫燾孫畊孫為元寧國路推官治獄無冤長槍賊陷寧國畊孫死焉燾孫為常寧州學正攝其州事武崗洞獠寇常寧常寧陷亦死之三吾故起家為元靜江教授副提舉洪武十八年以茹瑺薦授左春坊左贊善而三吾老矣三吾博覽善記應對詳敏與朱善宋訥屢承顧問御製大誥及御注洪範書成皆使序高帝奉天儐神甚謹不福禎祥惟惕咎災爰命儒臣搜輯古今天人物理妖孽之着見者以自省曰存心錄又輯漢唐宋而後災異應臣下者鑑於有位曰省躬錄皆三吾成之久之坐授世子經怠慢降國子博士未幾復之以為翰林學士懿文太子薨上有意立燕王以三吾一言而止戶部尚書趙勉者三吾壻坐罪誅三吾乞免官許之又未幾復之上讀書分命羲和之章謂蔡氏傳以日月五星為左旋與天象不合當以朱子詩注十月之交為正及御注洪範以惟天陰騭下民為天道相恊厥居為君職而蔡氏並屬之天非天所以命人主作君師之意又他注說與番陽鄒季友所論多有未安者乃大征諸儒若故編修張美和故博士錢宰等定正之命三吾總其役上命諸儒朝參列侍衛之前宴享則賜坐殿中而謂之曰朕恆見洪武初奎璧閒有黑氣今春始消文運興矣賜繒綺衣被甚厚復賜御製詩命和之時上作十酒樓都城外有酒僊樓以宴百官上時賜諸儒鈔宴焉皆獻詩謝上大悅曰耄而思歸者先遣之皆頓首願留書成賜名書傳會選行天下上又命修孟子節文若草芥冦讎不聽易位等語並加削除以明君臣之義既成賜三吾朝鮮玳瑁貢筆諸儒亦賜宴及鈔予傳還更命與廷臣舉天下道里馬船驛數編書曰寰宇通衢巳復編類禮制頒中外而命之曰朕即位以來累屬儒臣歷考舊章上自朝廷下至臣庶冠婚喪祭之儀服舍器用之制各有等差着為條格以明上下而奸臣胡惟庸僭用黃羅帳幔餙以金龍鳳文邇者藍玉床幔護膝皆餙金龍鑄金爵為飲器家奴數百馬坊廊房悉用九五閒數蘇州府民顧常亦造金酒器餙以金玉寶石僭亂如此殺身亡家又何怪哉爾重加考定編~類成書使官民遵□之三吾為書列目十有三自冠服房屋以至奏啟署押皆有體式既成賜名禮制集要賞賚復倍上厭中外表箋繁諛且多觸忌諱至論死贊善王俊華者有文名命三吾與撰成文頒天下遇慶賀謝恩第如文錄進雲王朴者陝西人以直諫為御史數與上爭上怒命斬之遽召還曰汝其攺乎朴曰陛下以臣為御史固責臣言何輒辱至此且謂臣有罪安用生之謂無罪安得辱之上固赦朴聞朴言覆命斬焉朴反接之市過史館大呼學士劉三吾聽之某月日皇帝殺無罪御史朴也三十年三月會試天下士命三吾與安府紀善白信稻主試既發榜中額盡南士選首者陳安北士閧然上怒命翰林臣重閱北士故少文所閱文復劣會有言翰林閱臣是受三吾信稻囑上益怒先後試官並安皆下獄曰是皆藍胡餘黨刑部栲訊之刑部言三吾信稻藍黨余皆胡黨而安者閩人習星野當計偕謂其友曰今歲文星見閩分榜首當在閩然且伏法抑何故上故禁私習天文者及是人競傳安語上命試官安皆凌遲市誅獨三吾謫戍乃用六月朔日複試以武城人韓克忠為首世稱南北榜又曰春夏榜雲建文中召還命制大明一統賦賦曰繄我聖祖剛徤中正寬大英明神籌先定運量至誠配以聖后端一靜貞德符文母道合大任儲君有象賢之器羣胤皆屏翰之英觀其得國邁於漢唐行師正於湯武申明五常民用歸極一洗胡俗世皆還古訂先王之禮樂復中國之端甫建官而革宰相之尊列爵而罷子男之數去神祗之封爵攺先師之塑土祭先王以御名待亡國若賓旅統韻書之偏音開諱名之二端紀年號以不攺除封禪而靡壇無徽名尊號之稱頌絕離宮別館之游觀服制定而兵制嚴家法正而國法安德政不陳於大臣公侯不封於文職親軍不隸於五府藩王不伍於百辟惠澤不限於豐凶諫言不壅於直入威重典於豪強隆師道於勛戚變文體於靡萎排佛法之幻惑斥禮僲與祥瑞禁符讖若巫覡他如聖政森於茂述祖訓立其大綱日曆纂玉堂之披寶訓函金匱之藏托謁辭以資世筆大誥為民常文字衍疇而注老律令酌漢以斟唐論語解厥蘊奧書傳正夫舛僵禮制頒在司府集禮詔及夷強孝慈攺服兮仁義盡昭鑒諭儲兮詒慮長相鑒着賢奸之傳萌賢列上下之章寶翰天縱雄文風泱誠典謨相與表里殆雅頌並其鏗鏘此蓋大端余固難詳三吾所賦足櫽括聖祖治政之大雲永樂初竟坐前語暴卒 
　　郎曰劉崧廉潔勤介有古君子之風桂彥良超豁洞達見嚴主而心盡汪仲魯長於講經朱善切於論事皆儒者也宋濂詹同而後上待諸臣益肅諸臣兢兢捄過不暇劉三吾雖才不逮前人然當時推文學矣 
　　單安仁　　范　常　　薛　祥　　方克勤 
　　○單安仁 
　　單安仁字德夫鳳陽人甚先世以長厚名里中里人皆化之安仁少為府吏洗冤澤物元末兵亂集義旅捍禦鄉曲號青軍元授安仁樞密判官從鎮南王孛羅普化守揚州見諸豪角立嘆曰此輩皆為人驅除耳真人之興氣勢自別巳鎮南王為長槍軍所遂太祖方下金陵安仁聞太祖所為曰此真是巳遂率眾來附太祖嘉悅授之官就以其軍守常州安仁事太祖忠謹勤勞敵不敢犯居歲余選為提刑按察司副使廵行浙東金華民有訟其邑丞受金者安仁詰之曰頗聞丞賢丞也奈何訐之即圖所受金短長方圓幾何既圖藏之覆命諸左證皆圖金圖人人殊即又詰之眾還目相顧遂抵訟者罪而浙東告訐之風衰一再遷中書左司郎中時江淮初定諸務棼亂安仁佐李善長參斷無滯太祖益奇信之先安仁守常時其子叛常以應張士誠太祖不疑也及士誠敗其子被擒太祖付安仁自匆之卒善遇安仁安仁精敏多智時營建城闕宮殿修朝享服御儀物廷議皆推吳元年入為將作司卿太祖即位升工部尚書領將作如古明年改兵部以老乞致仕賜田三千畝牛七十角給尚書半祿養其終身再起山東行省參知政事詣闕力辭而止洪武二十年年八十五賜誥曰聖王之興必有耆德故舊宣力恊謀輔成大業同享隆平朕昔淮右爾安仁以鄉舊來歸歷任中外綽有聲名賜爾告老俾佚於家惟爾食息不忘每遇歲時扶老趨覲朕念相從之雅特升爾資善太夫仍兵部尚書致仕服茲寵命以副朕懷其年卒官致祭賜賻鈔百定 
　　○范常 
　　范常字子權滁人大父酉新宋季為校官嘗制詩三十篇以教鄉閭極言父母之劬勞與人子所宜孝弟之道儒者皆尊慕之稱為青山先生太祖初得滁常杖策謁軍門帝知其賢獨常留置幕下諮問稱合使為文禱帝大上意既渡江取太平以閫帥都事贊軍政既太平闕守遂使為知府常募民種藝時亂後乏糧官廩有谷數千石常悉發貸至秋大稔私庾既實官廩亦充乃興學校延師儒士民甚安之召為侍儀太祖訪以時政及古今事宜常直對無隱擢直學士兼太常卿時肇興禮樂常多預議尋以病告歲余上念之復召還上每與儒臣列坐賦詩常輒先進上笑曰老范詩質樸類其人尋遷起居注以足疾數在告上賜安車出入竟以疾致仕賜御製詩終於家子祖雲南參議 
　　○薛祥 
　　薛祥字彥祥無為州人也以軍鎮撫從高祖渡江與議軍政常從軍中傳密旨報事洪武元年漕運河南抵蔡河盜欲夜劫之祥諭盜曰汝眾皆良民也兵亂嘯聚則不得巳今聖天子出矣當歸家安田裡無作過累妻孥汝等縱有千人夜劫吾糧不過得千石我所部不下二十萬曙搜捕汝汝罪大矣眾聞皆散高祖謂祥相從和滁閒多歷軍功當授武職而方用兵供億求若古蕭何寇恉惟祥特誥授中順大夫京畿都漕運使分司淮安祥修壩堰築塞塌自揚至蔡晝夜無停為諸工役調停節息有功者為奏俾得官皆悅服時幽薊初附遷民於南道過淮祥為食飢衣寒殯其死喪滿考還京淮四民焚香祝天皆願薛公再來海州民亂駙馬都尉黃琛追剿之俘馘萬餘祥與琛會問無名號者不許妄指獲全甚眾皆寫真生祠之祥治淮八歲民相勸莫為惡負薛公洪武八年遷工部尚書時造鳳陽宮殿上坐殿中若見有人持兵鬪殿脊者太師李善長奏諸工匠用魘鎮法上盡殺之祥面折善長曰太師一言壞天下人命若此恐不利於子孫乃分揀交替不在工者並鐵石匠不罪奏活千數明年營謹身殿所部誤奏中等匠為上等上怒命罔上者棄市丞相大夫毋得請祥在側嘆曰奏對不實竟殺千人非治世法因苦諫得旨腐刑祥徐奏曰腐廢人矣莫若杖而復始工上可之是歲授資政大夫北平布政使大興貧民有鬻子女者祥出俸錢贖歸之一切庶務嚴巳薄人三年方面寧謐胡惟庸素不悅祥天旱罔以差役不均左遷嘉興知府惟庸誅召還工部尚書如故上曰奸臣讒汝汝何不言祥曰臣乃不知居一年與戶部侍郎郭桓等並伏誅子四人適瓊州祥質性仁厚直諒不阿能容人過周恤鰥寡孤獨無所吝不義者絕不苟得不避鈇銊以活人為心死而天下哀之孫遠生瓊州累官南京兵部尚書遠於禮樂兵刑天官律歷無不涉獵尤熟典故在戶部最久其改定永為法或會校出納吏胥拱手而已居官四十年家無長物焉 
　　○方克勤 
　　方克勤字去矜寧海人方干之後也父為元鄞縣教諭克勤少有童稱長究學問深通易旨元末浙東州郡陷沒克勤陳策有司不用入山采啖松栢洪武二年辟縣訓導頃之以母老辭歸諸生空學追留居二年朝廷下部使者聘致避之旁縣郡太守雜逮婣連勉詣京師試銓入格特命知濟寧府事至官懸牓通衢具言朝廷愛養元元之意民有不平詣府自訟吏胥毋呵日引見父老坐問得失大興孔子廟堂學舍習禮學射其中選補弟子員聘前進士為之師屬縣皆立社學學子系籍者二千人兵後號為最盛時令官有役民舟者罪至死適歲暮當轉送戎衣北平別郡皆用牛車天雨雪牛僵死破產者十八九民皆白舟役僚吏曰誰當死克勤曰吾死吾知便民而巳即白山東行中書省許之郡城壞指揮使挾貴人勢當暑聚民萬餘治之民哀號即工克勤即密聞中書省同官皆不敢署名克勤自署之遂得詔罷先是不雨克勤袒跣涕泣禱臥神祠下至是詔至民皆驩散大雨翻盆有年者二歲五年秋鄰境盡蝗克勤變食籲天夜聞空中薨薨聲燭之飛蝗蔽天過郡獨有年克勤面如白玉鬚眉秀整不妄語笑心事坦然雖僚佐武人待以誠禮有南冠過郡者持遺米醪僦送舟車同列見奪祿者悉衣食之詞組剖棼眾嘩悉定小大之獄立見斷遣無事則授吏法律詩書杻械鞭朴高懸楹序下州縣召吏民不使皂隸為半印信符半自藏之籍民賦三等每有徵發准籍行事賦斂預期無所追呼斗斛令自槩皆襁負來歸戶口稅糧加增數倍牛羊雞犬散被郊鄉如承平世桑麻榆柳陰相接也克勤為政壇墠驛庫倉廒閘之務莫不修治河凍則令舟驛之人伐木為炭穴土藏因其餘力以成興作皆不費而辦大將軍達副將軍文忠征燕過郡士馬十萬駐次稍久要官勢吏爭索芻糧克勤依序酬應一軍稱能氶嘉侯亮祖北征將舟師數百艘河涸趣五千夫浚河否則論如軍法克勤泣禱於大及夜遂雨河深數尺其神應如此克勤在官五年以一子一僮自隨不治管事輒卻肉不食行縣自具餉糗兗州守因僮進二木瓜笞僮還之祿火棷足自贍余悉貯倉餉軍考績最六府八年春入朝錫宴儀曹獎諭有加其秋知曹縣事程貢嘗以不職被笞為銜上狀下御史御史貢故人捕隸府中吏卒榜楚無一可問乃使誣克勤用倉中灰葦遂就逮縣民千數號呼填道隨行百餘里克勤子孝孺上書政府願充軍贖父罪不報竟謫役江浦會空印事起吏又誣及孝孺且伏闕上訴而克勤歿克勤有二子孝聞孝孺孝聞年十三喪母蔬食至於除喪孝孺別有記克勤之沒也蘇伯衡諡之曰貞惠 
　　郎曰單范鄉舊亦用質厚薛若方自盡心焉不與時趣舍君子也 
　　葉伯巨（鄭士利附）　　周敬心 
　　○葉伯巨（鄭士利附） 
　　葉伯巨字居升寧海人善說禮又善為容也以通經入太學為平遙訓導洪武九年五星紊度日月相刑下詔臣民言過失伯巨為萬言書上之其畧曰臣觀當今事太過者有三分封太侈也用刑太繁也求治太速也何以明之日君象也月臣象也五星卿士庶人像也臣愚不知天象姑舉所聞詩曰彼月而食則惟其常月刑於日猶之可也而曰日月相見則月敢抗日者臣敢抗君矣臣竊觀主上起有天下掃除羣雄如踐草芥包絡豪傑如動臂指公侯大臣猛將謀卿外擁數十萬眾馳召以一介之使拱手聽命莫敢後時安有抗衡之患上天示象殆為分封傳曰都城過百雉國之害也大都不過三國之一中五之一小九之一上下等差各有定製所以疆干弱枝遏亂源崇治本也國家分裂境土大封諸王蓋懲未元孤立之弊然天子畿內地止千里秦晉燕齊梁楚諸國各盡其境以封年少淺事之王都城宮室亞天子之畿賜以甲兵衛士之盛比於金吾綺騎書曰列爵惟五分土惟三王亦爵也而國都兵衛與京畿等尚有君臣之分乎臣恐數世之後閒隙易起角央望易生漢之七國晉之諸王可為永鑒臣所謂分封太侈之過也臣觀歷代開國之君其結民心丈昧有不自尚德緩刑者也其離民心者未有不自弛德急威者也三代秦漢隋唐享國之數具在方冊昭哉可觀今議者曰宋元中葉之後紀綱不振專事姑息以致喪亡此行小仁而大義主上所以矯枉之過權神變之法制不宥之刑然臣聞開基之主垂範百世動靜合凖繩然後子孫有所持守況刑者民之司命可不慎歟夫刑罰貴中過與不及皆非天討既不假貸則一付大公可也而定刑之際皆出聖衷致使治獄之吏趨求上意深者多獲功恕者多獲罪至論沒贓多寡以敘治獄殿最欲求平允豈不難哉近者特旨雜犯死罪免死充軍其餘以次仿流徒律又刪定舊條減宥有差此漸見主上好生全活者眾矣然尚未聞申戒之令是以法司猶踵舊習古之仕者以登籍為榮以罷職為辱今之仕者以混跡無聞為福以受玷不錄為幸以屯田工役為必獲之罪以鞭笞棰楚為尋常之辱其始也朝廷網羅天下士若恐有失有司催迫上道如捕重囚比至選除多以容貌所學非所聞所用非所學一陷於法苟免誅戮屯田工役為輕典矣士者未任尚知畏慎既薦入仕盡決平生肆然而取諸人則曰行且屯田工役何以為資則曰行且身丁妻子何食不畏廉恥甘速官謗弊在清濁不明善惡無辨議賢議能之法廢而為善者怠也漢世聞徙大族于山陵矣未聞實以罪人者也今鳳陽龍興之地陵穴丬帚又所在率以居之近令願入軍籍者免其罪復官者亦稍見原而猶聞其餘丁口屬尚拘屯作夫犯罪家長既宥而復之犬余丁口屬復何辜哉是以怨嗟愁苦之聲充斥園邑甚非朝廷所以恭承宗廟意也夫有戶口而後田野闢田野辟而後賦稅增異日百姓苦兵流離進他所朝許之歸附土膏未諳其利耒耜未安其處固宜權輿而休養之殘虜偽四大王竄突山谷如狐如鼠以計擒獲或猶可致乃勞兵討之彼之驚駭潰散於無人之地較奔走則彼熟路而輕行較生死則彼致死而重戰捕誅數歲不得首領亦其固然乃移咎新附之民盡遷太原諸郡既許之附又動之遷是法不信也近者巳納稅糧之戶雖特旨分釋還家巳起戶口雖蒙憐恤見留開封期候軍士尚猶散漫村落心膽震悸居民訛動莫知所為況太原諸郡外界邊鄙遷徙無常反易逃匿甚非朝廷所以安寧塞圉意也凡此臣所謂用刑太煩之過也昔者周自文武至成康而後教化行漢自高帝至文景而後富庶臻政治之道固不可聚也國家紀元九年於茲天下大定綱紀大振亦可謂安矣而主上切切然猶以風俗澆漓法出奸生朝誅暮犯民無所懼乃致命下而尋改巳赦而復收天下臣民莫之適從夫天下之趨於治也猶堅之將泮也之堅非一日之太陽能消之也天下之治非一人之聖人能致之也孔子曰王者必世而後仁道齊以刑禮而漸摩以仁義非空言也今之天下猶古天下因民好善惡惡之心以支治則莫先正風俗欲正風俗則莫先使守之知所務欲守令知所務則莫先使風憲知所重欲風憲知所重則莫先朝廷知所尚朝廷之所尚則必以征賦期會獄訟簿書之不報為可恕而世俗流失敝敗為不可不問古之郡守縣令民之師帥以善導民使化成俗美者也征賦期會獄訟簿書固亦其一職也今乃以為急務而以農桑學校王政之本為虛文方春守令未嘗行課種蒔次第旱澇預備之具也下一文帖里甲回申文狀而巳是虛文夫農桑也廩膳生員國家所資取選人才之路守令未有禮讓之實作其成器也朝廷置立社學切切蒙養守令未嘗廵行考視教以孝弟忠信之實作其禮義廉恥之風也是虛文夫學校也此守令未知所務之失也風紀之司代朝廷宣風導化勸民成俗拯治萬務者也獲賊讞獄特其一端耳今也以獲賊多者為稱職以讞獄少者為闒茸雖有忠臣孝子義夫節婦任其湮沉隴畝閨竇之閒而不暇舉若是謂之察惡亦近之矣安在倡導勸成使民遷善遠罪而不自知也此風憲未知所重之失也凡此皆臣所謂求治太速之過也書奏上覽其所言分封者大怒曰小子敢疏閒吾骨肉速取夾吾手射之居升至丞相乘上喜乃敢奏詔系刑曹問狀庾死獄中其同時言事者有鄭士利是年考校天下錢榖冊書空印事起凡主印吏署字有名者皆逮御史獄獄數百人自尚書以至守今署印者皆坐抵欺論死佐貳以下榜一百謫戍邊丞相御史大夫莫敢諌士利為書數千言詣闕上言凡數事而於空印為詳既奏上亦怒輸作之終身卒殺空印者士利與伯巨同邑諸生亦以好學名 
　　○周敬心 
　　周敬心山東人太學生洪武人訪求曉歷數善知來者爵封侯祿千五百石敬心上疏極諫且及時事數條曰臣聞國祚長短在德厚薄不在歷數三代尚矣三代而下德澤最厚莫如漢唐宋國祚最短莫如秦隋五代如漢高之寬仁繼以文景昭宣光武之大繼以明章唐大宗之仁義繼以肅憲宋太祖之誠愛繼以真仁是以有道長也始皇之酷虐煬帝之苛暴五代之窮凶是以無道短也繇此觀之皆系人事不在歷數陛下以神聖之資膺天眷命掃滅胡夷救亂誅暴厥功偉矣然神武過漢不及其寬大賢文過唐宋不及其忠厚是以御宇以來政教行而民不悅法度嚴而民不服陛下若效兩漢之寬大唐宋之忠厚講三代所以有道之長則帝王之祚可傳萬世何必問諸孤方小道之人邪臣又聞陛下連年遠征北出沙漠臣民萬口一詞如為恥不得傳國璽欲取之耳臣不知璽何始哉聞楚平王時琢以卞和之玉秦始皇秘之名曰御璽自是以來歷代帝王珍如執券不得則若有所遺然戰國庂君趙先得璽其國不守五代得璽不旋踵亡臣又聞庄宗滅梁取蜀璽並歸唐及晉石敬塘反潞王從珂攜傳國寶登樓自焚則秦璽雖在固巳毀矣敬塘入洛更以玉為之廾丹晉重貴獻之詰其非真言故乃止女真之亂遼主延禧遺傳國寶於桑乾河元世祖時有札刺爾者漁而得之今元人所挾石氏璽耳昔者三代不知有璽仁為之璽故曰聖人大寶曰位何以守位曰仁今陛下國則願富兵則願強城池則願高深宮室則願華麗土地人民則願廣大征伐兵革歲無虛日此忽三代之大璽而求漢唐宋之小璽也臣聞自古不嗜殺人者能一天下秦隋元魏好殺不巳迨其後世至於滅絕漢時誤殺孝婦一人海枯三歲人事天應不可不謹也臣見洪武四年錄天下官吏十三年連坐胡黨十九年起天下積年民害二十三年大戮京民妄言罪名不分臧否一概被誅夫其中豈無忠臣烈士善人君子於茲見陛下之薄德而任刑矣水旱連年豐稔不臻夫豈無故臣又聞明王賞不僭而刑不濫刑既濫矣賞復無節天下老人非功非德人賜鈔五錠出征軍官位高祿厚平寇禦侮固其職事而賞賜無盡厚斂窮民不嚴馭幸於無功此亦明主所直禁也書奏上納其言 
　　郎曰書不云乎士傳言庶人謗何稱頌乎一士諤諤不諱英嚴之朝可以知時政焉
