
●名山藏卷之三十一 
　　臣何喬遠恭輯 
　　坤則記二 
　　◆坤則記二 
　　周太后　　紀太后　　邵太后　　杜太后　　李太后 
　　○周太后 
　　周太后昌平人憲宗生母也慶雲侯追贈寧國公周龍女天順元年冊為皇貴妃憲宗即位上尊號皇太后封其弟壽為慶雲伯彧為長寧伯一門二伯其子弟並授指揮千百戶成化二十三年加上尊號聖慈仁壽皇太后是年九月孝宗即位加上聖慈仁壽太皇太后先是憲宗在位所以事太后至孝五日一朝燕饗必親有遊樂躬導寶輿太后意所欲唯恐不歡或慈候違和憂形於色至錢太后合葬裕陵事太后有難意憲宗委曲寬譬必得請乃已而孝宗生西宮時太后育之所以省視萬方孝宗即位事太后即亦至孝太后患瘍孝宗夜籲天春郊當宴以太后疾罷太后病已誥諭群臣曰粵自英皇厭代予正位長樂憲宗皇帝以天下養二十四年猶一日矣皇帝繼述先志奉養之禮至隆厚焉予偶患瘍皇帝夜籲天為予請命春郊罷宴問視惟勤頃者醫藥奏功飲食如舊老年疾體竟底康寧以昔視今父子一道予甚嘉焉是為弘治七年十一月清寧宮災後居仁壽宮明年清寧宮成後遷居焉復作誥諭是時外戚以恩澤封者寵最盛長寧伯彧嘗與張侯鶴齡忿爭閧聞上所彧家故有賜田有司請釐正上難之太后聞曰奈何以我家故令皇帝不得守法使歸地於官而太后有大弟名吉祥者兒時好游游即復去家此時太后尚未入宮也久之祝髮大覺寺好游如故夜即來報國寺伽藍殿中宿太后意亦若忘之報國寺京城宣武門外小寺也太后夜忽夢伽藍來告妃弟在我殿中宿也其夜英宗夢亦如之覺而相怪遣小黃門物色之至則小黃門見吉祥伽藍殿中遂擁以行入白帝後皆喜具平生後為泣下後曰吾弟出家何如皇親寵耶吉祥曰即皇親寵何如出家樂復還寺後厚賜之英宗晏駕憲宗即位為建大慈仁寺居之賜莊田亡慮數百頃也弘治十七年三月後崩議上尊諡孝肅貞順康懿光烈輔天成聖太皇太后詔譔冊太未及上孝宗尋與大學士劉健李東陽謝遷議立奉慈殿別祀不祔太廟遂罷尊諡仍稱太皇太后語在錢太后記世宗十五年遷太后奉慈殿主與紀邵二太后主並祀於陵殿不系睿純別嫡庶焉壽與彧也所賜田身後失而口祥莊田至今存衣食寺中數百人數世矣 
　　○紀太后 
　　紀太后憲宗妃孝宗母也賀人本蠻土官女成化中大征蠻太后在俘中久之中選宮人受女史警敏通文守內藏時萬貴妃有寵而妬他姬幸上者皆治使墮任即任亦被其害傷柏賢妃所生悼恭太子亦為貴妃失之上嘗行內藏紀太后應對稱上意上悅之就藏幸太后萬貴妃知而恚甚居數月且治之婢謬報曰病痞於是萬貴妃譖太后上前謫居安樂堂久丐概孝宗生太后使門監張敏溺焉 【 敏同安人】 敏驚曰今上未子雖不敢即使上知顧奈何棄之稍哺餌粉飴秘之別舍此時惟憲宗吳廢后知之亦時時哺養至成化十一年六歲矣尚不敢翦其胎髮萬貴妃不知也莫敢言上上平居數嘆未有太子中外亦憂萬貴妃者一日在宮中安能使諸妃子也他日上召張敏櫛照鑒嘆曰冉冉矣而未子敏伏地曰死罪萬歲有子也上叱安得有敏伏地叩頭曰有顧萬歲當為子主者臣敢出以見上曰老奴無傷也何以生領我視之敏復伏地言狀憲宗召見之孝宗發披地走入上懷牽上衣遊戲捋上髯憲宗顧視曰我子也類我會其年五月干清宮災外廷憂上無繼嗣上乃使司禮監懷恩出謂大學士商輅等曰主上有子六歲矣莫之知因具道故群臣聞之皆大喜即請為孝宗名擬上不中旨上自名之於是上移居紀後永壽宮數召後飲酒甚歡萬貴妃日夜泣怨也曰群小亡狀不使我知其六月候上召紀後飲置毒酒中後暴薨上悲悼之意貴妃而不明言賜諡恭恪庄僖淑妃張敏懼亦吞金死孝宗竟立為太子即皇帝位以其年追封后皇太后諡孝穆慈慧恭恪庄僖崇天承聖皇太后遷葬於茂陵奉主奉慈殿時萬貴妃久死中外讙嘩指切妃家監察御史曹璘請告貴妃罪先帝遷其葬削其諡號魚台縣丞徐頊亦請逮治當時診視諸醫萬氏眷屬曾出入宮禁者究問所以暴薨狀僉謂株連大獄非所以妥先帝已之而特遣太監蔡用之賀求紀家得紀父貴祖旺兄弟二人以聞上既悲傷念太后聞得其家兄弟來大喜詔名父貴為貴授錦衣指揮同知祖旺為旺授指揮僉事賜予第宅金帛莊田奴婢不可勝計追贈太后父為中軍都督府左都督媼為夫人其曾祖祖父亦如之遣修太后先塋之在賀者置守墳戶復其家先是太后在宮中常自語世賀縣姓紀親放幼不能知也太監郭鏞陸愷皆聞之愷亦廣西人故姓李蠻中紀李同音至是妄自稱太后兄求鎮守兩廣太監恆者為訪其叔福與兄偕來福等皆已死愷姊婿韋父成因出之有司皆待父成戚畹名所居里曰迎恩貴旺者亦故姓李輒曰韋猶焉況我實李因詐為宗系上有司有司莫辨也用既與偕來二人驟富貴父成輒生心詣闕爭辨上命郭鏞聽之鏞亦謬逐父成歸上既使使者修治賀先塋蠻人凡姓李者皆自稱太后家數輩見使者使者還訴貴旺不實上復遣給事中孫珪御史滕佑間行連賀諸處珪佑微服入猺獞中察得其偽歸奏上謫罰鏞等有差戍貴旺邊海上數念求太后家竟不得其要領弘治三年八月庚寅禮部尚書耿裕奏曰臣伏見陛下追念皇太后深渭陽之思重力微之感 【 魏書力微無舅家】 使者冠葢結軼道路訪求宗支見似而喜薄誅其厚誣者上聖之隆恩昊天之極感也粵西昔當大征之後兵燹饑荒人民奔竄歲月悠遠蹤跡難明陛下求之益勤恐天下鑿空以應陛下者益巧昔者孝慈高皇后與高皇帝並出艱難化家為國白首偕君徐王親高皇后父當後之身尋求家族尚不克獲乃立廟宿州春秋祭祀以表霜露今紀太后幼離西粵入侍先帝久賓坤極連賀非徐宿中原之地嬪宮無母后正位之年陛下風木雖悲訪詢雖切安能得其要領獲其疏屬哉臣愚謂可仿徐王故事定擬太后父母封號立祠桂林春秋致祭必有在天之靈來歆明祀者上曰孝穆皇太后早棄朕躬每一思念惄焉如割初謂宗親尚可旁求寧受百欺冀獲一是卿等謂歲久無從物色請加封立廟以追慰聖母地下之孝朕虛有此心終天痛之其依我皇祖故事封后父推誠宣力武臣特進光祿大夫柱國慶元伯諡端僖後母伯夫人有司立祠桂林郡歲歲祀大學士尹直撰哀冊有覩漢家堯母之門增宋室仁宗之慟二語上燕閒輒念誦欷歔流涕臣為廣西從事西人為臣言祠伯用美羞嘉膳輒變怪有徵見鮮腥大臠則肸蠁慌惚祭畢人具安樂雲 
　　○邵太后 
　　邵太后憲宗妃而睿宗母也其父林昌化人而入杭州淘沙至貧矣則鬻太后於鎮守太監而緣此得入宮侍憲宗亦聞曰杭兵家女也知書有容色年十四聘者七人皆死一指揮聘之巳上馬迎矣墜而死其父充漕卒攜至京師選入掖庭居外院未得進一夕月下詠其紅葉詩憲宗過而微聞之遂召幸以成化十二年冊為宸妃二十三年為貴妃生睿宗及岐雍二王睿宗分封興後不得從睿宗賦思親焉世宗入繼大統太后老目眚矣喜其孫為皇帝摸世宗身頂至踵世宗進稱為皇太后元年上尊號曰壽安皇太后封弟喜昌化伯大為林治墳費可十餘萬杭人名之邵王墳其年崩太后常言女子入宮至苦也飲食起居皆不得自如以後選女入宮母下江南亦見我開恩於江南女子也上葬太后欲祔近茂陵數降旨集議禮部尚書毛澄知上孝思深至不敢力爭大學士楊廷和等言宋寧宗欲祔孝宗於裕思諸陵朱熹以為祖陵不當數興工作驚動神靈今弟當別葬上猶豫未充乃葬太后金山明年上尊諡孝惠康肅溫仁懿順恊天佑聖太皇太后卒用工部侍郎賈詠奏遷合於茂陵喜為昌化伯一年卒子蕙嗣五年卒無子族人爭嗣喜伯復下吏部會郭勛張璁方獻夫胡世寧李承勛議世寧議曰皇上必嗣邵氏封者推皇考所自於皇太后又推皇太后所自於其父母及其族氏而榮其子姓也臣謂皇太后父子孫皆絕爭嗣者世次不明誠恐賜之一日之爵或亂其百代之宗太后兄弟不得以為子父母不得以為生祚祀不享莫若罷封爵量恩澤之蔭卑流遠長久之福也不報久之特旨令其族人傑嗣伯又久乃革去今也邵孫子貧甚貨邵王墳石於官以築湖塘矣 
　　○杜太后 
　　杜太后穆宗生母也大興人慶都伯杜林女嘉靖初封康嬪久之進為妃三十三年薨是時穆宗以裕王居邸上下禮部議喪禮尚書歐陽德請輟朝五日裕王主喪遵高市孝慈錄斬衰三年上不許輔臣言高帝嘗命吳王橚為貴妃孫氏服矣慈母猶爾況生母上命考賢妃鄭氏故事以聞德等上儀注報可冊諡為榮淑康妃葬金山穆宗即位加上尊諡孝恪淵純慈懿恭順贊天開聖皇太后遷葬於永陵祀主神霄殿李太后神宗生母也東安人父李公母王媼太后在娠李公夢五彩翟車幡方童鼓樂導從自雲中下達寢所寤以告媼誕彌之月里中聞異香經宿不散神宗在位上尊號慈聖宣文明肅皇太后太后嘗書謙謹持家四字以詒李公公戒飭子孫毋敢傲
