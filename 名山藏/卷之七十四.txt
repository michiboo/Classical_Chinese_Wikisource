
●名山藏卷之七十四
　　晉江何喬遠　譔 
　　臣林記（嘉靖臣三） 
　　◆臣林記（嘉靖臣三） 
　　林俊 
　　孫交 
　　彭澤 
　　喬宇 
　　席書 
　　胡世寧 
　　李承勛 
　　吳廷舉 
　　何孟春 
　　林　俊　　孫　交　　彭　澤　　喬　宇 
　　○林俊 
　　林俊字待用莆田人唐林蘊之後岳正為太守俊成童見知成化十四年舉進士授刑部主事遷署員外郎僧繼曉以秘術幸上發內帑數十萬為建永昌寺西華門而太監梁芳主之時言路久塞台諫噤莫敢言俊上疏曰臣聞修養之說怪誕無征佛氏之教幻妄無取故其事不見堯舜禹湯之世其誣每載唐宋儒先之論謹按僧繼曉本一壬僉宵人多方夤緣誤蒙異眷五尺兒童亦切齒罵唾敢肆無忌惑亂聖聦大發內庫蓋造佛寺填財無益之地使陛下蹈唐憲梁武之轍居者遷毀勞者不休於聖壽未必能益國祚未必能綿坐令民生不安邊境不寧太監梁芳傾覆陰狠排忠進佞欺罔如趙高奢侈如石崇數年以進貢買辦為名盜祖宗百餘年府庫殆盡家貲山積尚銘不啻所在風擾過昔汪直薦進繼曉陰求蓋寺外謂階下欲之夫天下猶身賢才元氣財骨肉小人疾病也梁芳耗元氣削骨肉引以疾病重為身危臣謂不斬繼曉天下之禍未可言也即粉芳身不足償罪萬一今自大臣以及百官莫不欲食三奸之肉卒不敢言者惜官畏死耳臣非異人竊念牛耕犬守走獸之微且以勞食臣食陛下七年矣臣說一行可以泄天地神人之憤快祖宗之心彰陛下為仁聖主是即臣勞無素君食疏入下錦衣衛獄杖三十謫姚州判官後府經歷張黹友言今三邊未靖四方災旱萬民愁苦有祿之臣唯恐殿陛不盡聞時事不盡言耳言而獲罪臣諱言矣乞恕俊愚直以旌忠讜亦下獄謫為師宗州知州初俊鎖吏邸舍書疏吏大駭扣頭泣曰疏入彼此均死公義激或所甘心何吏累也俊曰死吾自承不爾相及俊妻覺之不敢以諌侍講吳希賢與俊厚令仆告希賢來止之俊曰吾志決死後煩君一傳耳投赴通政司通政吏張某屏讀嘆曰君言甚正雷霆之下尚宜再思俊曰吾思巳三至是二人直聲大震都下傳草有繪圖而鬻者人為語曰御史在刑曹黃門出後府成化二十年也其明年元日星變上感悟敘復南部孝宗即位廷臣交薦擢雲南按察副使南京御史姜綰等為守備太監蔣琮劾奏多左遷者俊上章論捄明年用薦擢本司按察使又明年調湖廣為繁內臣以事至境例有饋送俊獨不與繇是吏部屢擬遷不報會境內雨雪災異俊疏曰竊見湖廣一省自弘治六年十一月日以來連大雨雪二十九日夜至十二月初四日夜連大雷電風雨卒暴雹霰交作陰霧晝晦雨水成氷膠結纏綴折裂震野鷹飢附人虎窮入市其它禽獸手可攫取頭畜凍死殆盡薪米涌貴軍民僵絕地方之變誠為非常刑之為道召災尤易臣提刑無狀死不足贖然以臣私心尚疑他端貴州借調官軍借運糧餉軍苦戰鬬民疲輓輸都勻之徵勢或不得者斯臣心之所疑也臣又見興岐造府役費太大吉府比者又復增蓋夫府第太大驕侈易生淺近而論創蓋艱巨則修葺為難居人寂寞則疾疢多作臣恐興岐二府宜小不宜大吉府宜修不宜蓋又宜循寧襄德三王府故事屋用同瓦瓦毋用琉璃及白石雕刻闌乾等物且着為定令廣諭親王既陛下內不失親親之恩又外不失愛民之仁臣聞直隸河南山陝江浙川貴皆大雪雹木上結臣復有疑雨陰也雪雨之陰也雹亦陰也大雪連月且廣又雹陰縱也雷雹不應冬而有不應雪而有不應諸郡同有陰脅陽急且甚也火少陽也陰脅則是皆陰盛之象恆寒之罰陛下宜默思博考深究災原夫陽為君為德為內為君子為中華陰為臣為刑為外為小人為夷狄古之論也奏上尋引疾乞休得旨暫許歸養言官交章論薦最後叢蘭以星變薦俊與劉大夏皆一時人望不宜久廢十二年起廣東右布政使辭又二年起南京右僉都御史緫督廵江兼管操江既至再疏歸養不許頃之復疏臣聞雲南等處地震山崩災變異常今年正朔陝西延安朝邑等二十餘處同時地震搖倒官民房屋五十餘閒壓死人民頭畜甚眾地裂水涌災變尤異方今北虜陸梁久聚河套萬一制勝無常可憂非小又荊瑞九江等處烏合強徒輕竊名號敵殺官兵臣觀近時科差日重人民日貧誠恐草澤閒有相煽起者臣又聞漢宣帝本始閒地震詔問經學賢良方正之士無敢端言所以儒臣胡氏謂地妻道也臣道也着見若此如有敢言使宣帝戒懼思所善處則霍家之禍無繇而成夫宣帝賢君也霍光賢臣也謂帝不念光家謂光家有禍耶事不可料政亦類然臣望陛下於宮閫外戚內侍柄臣靜思而善處之他如災醮之設褻天黷神不惟無福實足召災南京蘇州織造花樣太巧丈尺太長松江大紅布太倉洗白布太細古人謂之服妖費財勞人災亦繇此至於占役當清冗食當汰工作當止供應當省賞賜當節儉德當謹逸欲當戒佞幸當遠賢人君子當親皆陛下所宜念者臣又聞華封祝聖人曰多男子詩歌后妃曰百斯男今中外人心日願陛下支庶振詵而難於言臣不忍終負敢並昧死時上獨篤張皇后不選置後宮廣儲貳外戚寵盛閹宦寬縱其它齋醮織造冗食蠧用俊言皆海內所望朝紳所諱頃之疏薦禮部侍郎謝鐸太僕少卿儲瓘光祿少卿楊廉致仕副使曹時中處士劉閔可錄用以教太子因言陛下不邇聲色不事游畋勤學納諫畏天敬民誠孚九廟孝徹兩宮此身教也然古先帝王暨我祖宗雞鳴視朝終日接見羣臣詢民講治在深宮極少不黷神佞佛不作無益飲食服用至朴無華誅罰爵賞至公無私故德修政舉化洽俗成尤陛下所宜夙勉者臣身病親老日望還山常思古人江湖廊廟之心輒謁毣毣之誠更望陛下以嗣息未多及西北邊為意其大小臣工有率直積忤如周經許進楊茂元輩人乞亟收錄是亦教皇太子弘量容直之一端江西新昌心王武作賊廵撫都御史韓邦問捕擊無功為給事中世忠論劾上命俊往視並訪奏邦問事跡俊身入武巢武驚出迎俊擒四十餘賊自効其它有名賊首賊出片紙指示巨姓悉擒之撫散其餘黨因訪奏邦問才宜調簡有旨即以俊代俊奏昔朱熹劾提邢唐仲友奪命授熹熹辭不拜包拯劾三司使宋祁解職與拯拯拜不辭二人美刺具見今日臣跡類然不敢竊位不許於是均稅糧平徭役教民自為義倉義學義塜名阜俗三義發賑賤糴慎獄申禁西政大舉居頃以母喪歸為寧庶人所奏責對狀乃罷故事凡外官朝廷有大慶賀禮惟三司掌印官合行會城其它若鎮廵守廵有使委者則隨所在展敬時寧庶人逆節有漸俊數裁之庶人甞乞換琉璃瓦殿有旨於引錢內支二萬兩給換俊言古者采椽不斵茅茨不剪土階贊堯卑宮頌禹儒服河閒樂善東平湘州之約儉鎮西之輕財皆帝王藩服美德也寧府移封之初序則至親再造之會國值至富然皆不用琉璃瓦者寧之先王豈非有遐慕焉今遽改之數世之後非孝子順孫所以承前美賢王讀書識事言多師古臣數侍教被禮獨優亦宜私有以報王但小人先忤君子不同孟軻曰齊人敬莫若我也伏望聖明篤懿親斷大義母涉叔京鄙之求吳王几杖之賜庶人以是銜俊甚至是奏俊每於萬壽節近日不行慶賀便廵所屬有旨令對狀雲武宗即位兩京言官交薦得旨起及奏授竟不行江西士夫羣詣吏部必再得之乃升右副都御史廵撫其地俊力疏辭寧庶人密賂劉瑾特許焉尋丁父憂正德四年忽中批以鋪馬取用俄改廵撫湖廣四用賊藍廷瑞鄢本恕廖恩等倡亂兩川僭稱順天刮地三大王總制尚書洪鍾等連年討之無功復改俊四川剿平之俊素輕官爵屢起屢辭至是欲殺賊報國乃倍道去至通江先後斬獲賊首廖麻子麻六兒饒老人生擒廖惠王仲甫凡得首級三千三百五十餘因追過大小巴山分兵蹴之於星子於住河於麻柳於齊眉於高冠山於神廟岡於三十六盤每戰皆捷至繡雞嶺兵奮通過河沖陣追北二十餘里至修溪復前後擒斬千三餘餘人而頃之瀘州故賊曹甫謀據江津俊馳赴之即以其年元旦乘賊醉夜半圍燒之遂斬曹浚曹洵曹玉等前後斬獲千三百二十餘人燒死九百餘人而藍鄢與其黨復熾復使永順土舍彭世麟擒之以伏兵凡得廷瑞本恕及王金珠等二十八人余賊奔潰過河官兵追圍擒斬及溺死者七百餘人捷聞降敕獎勵進右都御史賜銀幣是為正德五年也俊以殺賊非本心不能撫徒剿之悉疏辭其冬曹甫餘黨方四等複合數萬人來攻江津總兵追擊大敗之復有銀幣賜俊復力辭歸功將吏焉先是劉瑾竊政俊正家居嘗具草劾瑾且上之後以在軍無暇至是瑾誅疏賀並錄前奏聞且曰非欲衒事後之贅詞亦欲天下後世知忠憤之激雖老病退遠之臣猶不能巳制治保邦之主所以信文武之臣者不得不專杜塞禍亂者不得不早疏末更言先朝王振之後保無振也而有吉祥吉祥之後保無吉祥也而有劉瑾得得隴望蜀窺富貴其人何限意蓋指切後來當事者有旨責俊劉瑾巳正典刑俊草久成當日不奏明懷奸畏罪令對狀俊自服妄言乃又軍中奏功故多為權要所俊一切拒之至是益見嫉忽中旨毋辭賞聽辭右都御史致仕俊當官精勤切實所至為民求隱雪冤嚴官吏而黜陟之其在雲南深險瘴毒莫不涉履廵撫江西入山穿谷茅宿草飯詣視賊屯或入其宂壘單車撫諭或住坐旬日或再三至凡八月廵八郡三十七縣其勤如此故言永昌寺也又好斥毀淫祠雲南鶴慶寺有活佛歲時士女萬人爭泥金其面俊命焚之父老言犯者能致雹損稼俊不聽得金千餘入官嗣是連歲登稔民乃不惑及他先後所至斥毀以萬計吏部尚書楊一清連薦為南北掌院及本兵皆不果寧庶人反後科道官薦俊當庶人竊名賈譽之日獨發京鄙几杖之譬先見足錄亦不用世宗即位敕起工部尚書凡三辭上曰新政之初羣賢滿朝朕佇俟焉尋改刑部尚書上欲推尊獻皇帝舉朝謥詷俊途次考輯歷代成禮論以進又疏請親君子遠小人及陛見上注視久之朝士皆竦觀曰林先生來矣俊權寓朝房並不僦室遇事屢有論奏居歲餘五乞致仕頃之管工太監崔文名下李陽鳳等時向作頭宋鈺科斂不遂因譖鈺於文捉杖幾死廵城御史亦同參奏下刑部文夤緣內降取付鎮撫俊留人不遣疏言祖宗朝以刑獄歸法司罪無大小皆取平決自劉瑾錢寧等相繼擅權雖元惡大憝意中所愛輒奪付鎮撫文致為奸坐使劇盜四起巨逆繼作皆陛下所習聞而痛惡者今先朝牢奸錮弊悉巳剪盪天下方仰頌中興不意忽有此未思之舉乞仍付臣或都察院問治上不納明日俊復執奏上怒再責俊回奏俊奏陛下責臣違旨臣錯愕無地竊惟我祖宗以刑獄付法司以緝獲奸盜付鎮撫訊鞫既得猶必付法司擬罪未有奪取未聽之囚反付推問者崔文以脫罪之私敢於內降臣伏思人臣奉公守法為職犯顏敢諌為忠陽城裂麻以拒延齡之相狄兼謩封敕以阻藏吏之赦忠臣愛君往往如是臣竊慕古人思報國恩誠不忍見漏奸之崔文蠱惑希寵嫁左道以興齋醮盪上心亂我嘉靖清明之治言官交劾既視若無顧敢沮滅成憲此途一開禍亂何極臣深為此懼申論祖宗大法之不可廢而人愚言突力欲回天跡若違旨罪當萬譴上曰且饒這遭矣是時廷臣交章論諌者八十人俊巳五乞歸最後八上因為上述孝宗皇帝時劉徤謝遷等故事言自未未有不親大臣而能治者將歸之言惟聖明納焉遂許之歸特加太子太保與驛還鄉令有司給傑輿夫歲時存問復辭免不許嘉靖二年也俊去一年諸臣以爭大禮廷杖至有死者俊即家上疏人君以寬仁為德剛正為威方推隆本生廣弘孝理而威懾羣議恐人命輕脆包荒之下為容納一欠臣奄奄待死敢仿古人遺表遺直之義僣有獻言臣惟古者撻人於朝與眾辱之而非必壞爛其體膚致之死也亦非所以待士大夫也臣及見成化時廷撻三五臣容厚綿底衣夾以重氈迭帕然猶臥病數月正德時劉瑾用事始啟去衣之端釀有末年諫止南廵撻死之慘新詔恤士氣始回不謂議禮異同偶於宸怒輒復有此臣又聞成化弘治閒詔獄惟叛逆妖言強盜方有好生打着問之旨其餘常犯送錦衣鎮撫推問鎮撫奏送法司議罪中閒情重方有來說之旨部寺覆奏方有降調之旨今一槩打問無復低昂恐非祖宗仁厚之意臣又見去歲以來舊臣謝遣殆盡朝着為空近聞石珤欲乞休致惟聖明留念老成時加延接他若羅欽順王守仁呂柟魯鐸輩人望所屬亦宜引置左右臣舌梗意長授書難盡不勝愛願懸結不報嘉靖六年年七十有六得疾復草遺奏勸上勤學政親賢才保聖躬以衍儲貳及預辭恤典漬甚呼聖躬皇儲者再俊好讀書慎交遊接引後進惟恐不及為南僉都御史時李承勛為郎過之語承勛曰昔王三原公在南都志未嘗一日不在天下賢士大夫往來無虛日今吾門何寥寥也豈俊不能屈哉胡賢者之不至也承勛曰今士大夫所與公交厚者何人曰司寇張公實太宰楊應寧司諫楊方震三人者俊最厚承勛曰請問所長曰某長於某請問所短曰某短於某承勛曰請問公所長俊遜謝請所短俊曰殊不自知願子之教之也曰承勛每侍教左右所聞惟節義文章未嘗及學問公長在是短亦在是歟俊大艱服當時士大夫論當世人物推俊韓范富歐閒七年明倫大典書成上追罪俊進歷代成禮論革其生前官職子達以士禮葬之穆宗改元追恤復舊加贈少保賜葬祭諡貞肅俊有弟侃僖皆知名達歷官南吏部郎中工篆隸能古文 【 楊廉林俊西蜀奏議序先生平生不戀官爵不趨權勢不擇利害不畏強御抗犯顏敢諫之節高難進易退之風用兵以殺降為大戒撫綏為上策在蜀人畏之如神明比之宋之張詠】 
　　○孫交 
　　孫交安陸州人今為鍾祥縣人初名蛟舉鄉試入太學為祭酒丘浚所器與更交字之曰志同其先本合肥人五世祖銘兄弟六人從高帝起兵以功授銘安陸衛千戶弟二人皆百戶天下既定銘率子虎及炳入見高帝撫之曰吾部曲兒也虎讓炳官調炳西安右護衛從秦王王秦虎遂居安陸交舉成化十七年進士授南京兵部車駕司主事諸僚散衙歸舍或出謁謝或相立賦奕飲酒交獨讀書署中及暮乃還為部尚書王恕所知弘治初恕入長吏部調交自輔薦升選郎交溫粹和厚外不甚許可而中自朗熒居吏部前後十餘年所推引多正人賢士值遷除與尚書斟酌悉當才地京師為之語曰要選通孫志同弘治中遷太常少卿遣經略黃花鎮諸邊隘增牆塹廣樹藝以遏虜騎言邊事數條並見嘉納正德初擢光祿封卿居二年進戶部右侍郎時權幸橫濫光祿多作無益費民蠧財而戶部內外倉宦監紛置漕卒因誅求交裁省節縮不激不隨事以亡害既改吏部右侍郎張彩長尚書更張躁妄交累引王恕故事諷之彩銜南調之彩敗進南吏部尚書頃之召入為戶部尚書時錢寧諸奸復幸干請鹽引耗撓邊計交拒止極力燕商河洛三蜀閒大盜並起朝廷命將征討調度亟急而四方上災荒者當覆奏蠲某處賦若干截留某處運粟若干京師四萬之儲坐不得時繼內外兩難交調停適當不求近名求濟事而而見民貧斂急官爵冒濫賜予無節宴遊之非時齋醮之無益一切靡耗終不能違蔽通明阻權幸索取之路則嘆曰胡使我至此極也八年與禮部尚書傅珪並以職掌不遂乞致仕南北台諫相繼疏留吏部尚書楊一清亦以為言並不見納其縣有雞籠山九峯並峙去交舍百里交歸讀書其中而睿宗在興時最愛重之交所居鄰興睿宗為割陽春台東偏地以益宅穿堧垣遶其後世宗入繼大統中官言孫尚書宅帚又陽春台地當取之世宗曰先皇與孫尚書吾敢奪耶入即位召為戶部尚書交以人臣為國必杜利孔清利源乃可返殷還阜國計民命身任不疑則論通倉增置內臣大冗蠧克漕卒且以晻豎預邦計非祖宗舊御馬監內臣宜遵祖訓專筦蕃牧不宜臨筦輸納芻豆所筦馬宜令戶部通知其數上林苑監本以牧牲植蔬今內臣奪其地役其人乞革罷皆從之又請革廣東採珠內臣論安陸皇庄租課宜付有司不報是時上起用二三舊臣天下欣欣有太平之望既而中貴近幸尚沿正德之習二三舊臣亦念上沖年未知他日意所向守法太固而執之太堅天子英少見謂二三舊臣立意朋橫上於是不及一載先後求退而上皆許之交與林俊去位同時所予恩數亦如俊大禮成上念交無所議阻進光祿大夫柱國居五年卒年八十計聞輟朝賜祭葬諡恭僖交恂愨無大臣氣岸而清慎修雅始終一致絕口人過厚於故舊室無媵婢僮僕匚奴斥之有司為治坊表輒謝上都御史潘旦移檄曰公學師聖賢行約道義清介絕俗明哲保身宜為公表里公既辭謝敬致贖鍰若干交俟旦轉秩送金還子元仕四川按察副使以交老乞侍養元舊監司浙東金衢俗不舉女元重為禁於是浙東人生女者皆呼為孫女而睿宗重交欲納其女為世宗妃交辭讓交女終身不敢適人 
　　○彭澤 
　　彭澤字濟物故長沙人系籍蘭州衛少慷慨有志節弘治三年舉進士授工部主事改刑部進員外郎郎中以執死獄名聞縉紳閒達虜犯邊澤上攻援策而當時知澤才矣出為徽州知府徽名能府者則有前太守孫遇澤初至政化平平耳徽治良漆器澤家欲嫁女鬻數十器遣吏護還澤父見吏曰吾以吾兒在徽為天子愛民節財既數月矣未有惠政聞吾耳而漆器數千里來家即貧椎■〈髟上告下〉布身可使女出嫁奈何貴異此耶舉火對吏燒之即持一蓋褁一袱從關中徒步至徽府門告守門曰吾欲見太守門者目攝之曰吾太守父也若即告太守有彭某甲在門太守當自知之門者私入白澤驚起具衣冠出迎目吏操蓋袱入父怒曰吾從關中來有日矣操此數千里不苦府門去堂幾何爾獨不能頃刻硅步舉乎澤跪捧入父堂堂跪澤其下呼吏卒曰吾謂太守在此邦問民窮苦愛惜帑藏如其私家囊乃今遣吏護漆器歸徽何仰太守也諸公為我杖之吏卒相視莫敢動父自取杖杖澤遂復徒步去澤涕泣盪濯振政逮愚去民所不便者居二年民大感悅徽旱鄉民入府迎澤澤所至鄉輒雨澤出入兒童跪迎道傍有竹馬意徽人語曰守徽孰賢彭後孫前孫居十八彭公二年既以父喪去正德元年補真定知府治如徽州時府有奄宦方得時或請附之澤具棺府堂後曰吾身豈附人者哉準擬附棺矣累遷右副都御史廵撫保定劉六劉七賊破河南諸州縣朝廷召邊將分剿之澤與咸寧伯仇鉞提督河南軍分調諸將獲斬甚盛遂以平賊升右都御史尋加太子少保八年四川余賊復起命澤同緫兵時源緫湖廣四川等處軍務居一歲復剿平加太子太保兼左都御史還京土魯番據哈密取其金印欲入寇甘肅大學士楊廷和推澤總督川陝經略澤以外夷好利其天性遣人崟金幣與土魯番和解之而所遣使者私許土魯番增幣澤不知也亦尋乞致仕既土魯番以不得增幣復據哈密寇甘肅而廵無都御史李昆兵備副使陳九疇知其謀執熟夷失拜荅煙之欲為內應者捶死之土魯番乃引去失拜荅煙子入貢京師呼冤長安門下錦衣衛令兵部與三法司會議兵部尚書王瓊故與澤不協且受夷人玉則請給事中臣御史春往勘故欲中澤以危法既勘歸無所及澤瓊又遣其屬儲珣路直囑會同館主事張澯嗾夷人之拘館中者令暴澤短澯不可瓊乃自上言澤擅遣使妄增金幣謬言欽賞自遺書求和失信起釁辱國喪師並昆九疇俱宜逮治下廷臣集議之眾為澤不平畏瓊莫敢言禮部尚書毛澄稍折之戶部尚書石玠曰彭澤好人都給事中王壙石天柱皆為澤稱枉瓊迫眾論曰我豈害彭某者乃易奏稿數字以進得旨澤奪職為民昆九疇皆逮問居數日瓊假內批謫天柱壙於外任而朝論大不直瓊世宗即位從言官言戍瓊榆林特起澤太子太保兵部尚書兼督團營兵科給事中史道外補揣楊廷和不合上心極論廷和過惡上下道奏吏部參看下道獄訊治澤言廷和定策討逆亡身為國乃為小臣所構正德閒道為諫官嘗力捄奸黨許泰張洪王瓊陸完等自知素行不齒猥以搏擊當路為名道奸人之雄不可不治請自今科道官不揆大體不狥公論聽舉劾黜退以示戒懲上曰楊廷和輔佐忠誠翦除奸辛定策翼戴有功不居朕方切倚毗史道捃拾浮言橫肆誹謗大傷國體有旨逮治今災異頻仍正上下交警之時若讒佞得志公議不明正人相率嫌避夫豈國福卿奏激忠憤遠慮世道今後吏部選補言官務求學行老成識達治體之人除大奸大惡機密重情許其獨本參奏余皆從公會本有挾私報怨中傷善類者本衙門掌印官並各衙門堂上官具奏吏部稽察當否量為黜陟以昭平明之治科道官以詔旨阻塞言路自澤倡之交章論澤澤上疏乞休因言給事中章僑前劾工部尚書趙璜欲伸徐景嵩私怨璜實無罪僑亦自劾乞休且曰公論之在天下揚不能高抑不能下非臣與澤得私也澤所誣不足辨顧倡說禁言生禍不淺上今僑供職如故亦言澤非阻塞言路者澤再疏求去不允御史曹嘉極論澤及喬宇奸邪諸大臣並時乞歸上使人宣諭乃出有頃乞致仕恩數如二臣其後王瓊復召總制陝西軍與用事謀報怨使王邦奇訟澤處置哈密事並及楊廷和而澤先為坐民上不復罪也澤為人長大腰帶十二圍偉顧盻平居鮮笑容剛方不能濡忍見邪僻之人顧獨數過毛澄家每過未嘗不移日也其所論悉邦家大計至不當意則輒大呼恚忿左右皆廢當武宗南廵每常朝期則率其司屬詣闕叩頭其忠敬如此隆慶初贈少保諡襄毅 【 澤每出師甲冑雜士卒行伍中突入賊巢不顧其後老而無子夜夢殺賊西川勢如破竹因大讙動囈語作聲其妻蹙然謂曰公壯歲握兵鋒鏑之下豈無枉死今之血胤殆天譴耶胡尚不忘寱寐閒因相對泣下澤所著有疾書錄取妙契疾書之意】 
　　○喬宇 
　　喬宇字希大太原樂平人祖毅工部左侍郎父鳳職方郎中皆知名 【 毅正統閒進士授翰林院庶吉士歷吏刑兩科給事中數上章紏官邪規切時弊多見採納擢大理寺丞轉少卿升工部右侍郎居官謹慎不詭隨鳳亦秉父節治官】 宇少奇穎善誦藻思沛然從父宦京師時楊一清為中書舍人談經之學盛天下宇受業為高第成化中年十七中順天鄉試二十年第進士復從李東陽游肆力古文詞又復交遊海寧儲瓘晉江蔡清毘陵邵寶和順王雲鳳藁城中究於問學初授禮部儀制司主事尋丁母憂服闋吏部尚書王恕特除文選主事為其屬累調郎中拔賢才塞僥競三與考察輿論稱允遷太常少卿宇博學工文精篆籀篤好山水雖碁奕之戲亦冠一時生而長身偉貌舉止凝重導駕齋壇孝宗奇之歷升戶部左侍郎正德初劉瑾用事宇恬專無閒其末年以南京兵部尚書參贊機務寧宸濠謀反旦夕東下從容籌劃草創戰守具且誓諸卿台諫同謀協力而外與客談笑奕飲自如則即城中作二軍鑿空中飛報火牌以誤之曰某月某日朝廷命某總兵統京邊軍若干萬出某路某月某日朝廷命某總兵統土漢兵若干萬出某路攻宸濠刻日矣宸濠暗遣死士可三百分伏城中約為內應宇度守備太監劉琅與宸濠善必知謀召琅所用事人語之曰外閒籍籍言乃公與知江西謀吾不信也乃聞科道官且上聞可語乃公審擇利害科道一聞乃公禍矣我非愛公不出此言琅急夭見宇自白且哭且謝曰微公琅虀粉自此不敢與宸濠通宸濠所約內應人與其閒諜往來宇悉次第偵截之執而梟之江岸知指揮楊銳有勇畧使守安慶而誡之曰此南京上游也去江西為近賊有計當先知則速告若攻城死守之宸濠至銳拒守十八晝夜宸濠驚恐曰安慶猶爾況南京邪又聞宇南京有備殺方士數人謀退兵其夜西北風惡舟纜絕比曉至鄱陽湖遂為王守仁所乘其冬武宗親征至則賊巳平朝正行在有旨令百官着戎服宇率先以朝服入江杉扈駕出入挾邊軍魁然大也宇先選健兒鬬手為輿卒皆渺小耳一日集演武場彬問宇此中有健鬬者否寧可與我軍一角宇曰未及求也即以敝輿之舁卒稍試之邊軍一再鬬皆僵彬大驚謂江南人人如此也彬射生暮返呼聚寶門欲入宇使門者語之曰喬尚書手鎖鑰孰敢私啟且是門也偪近行宮除道不馳仗馬不呼彬竟止報恩槷不得人明宇出省候夜來草次公勞苦矣彬有所假旨宇事事面奏必得旨乃行也世宗即位錄保安南京功加柱國少保兼太子太保即召拜吏部尚書上新政銳治宇與林俊孫交彭澤並見藉重中外仰慕焉居頃之史道誣劾楊廷和下吏部參奏道挾私妄言為御史曹嘉所論稱疾求退不允又頃之錦衣百戶張瑾率較尉受等支俸通倉橫取狼藉管糧主事羅洪載捕受等按罪語連瑾瑾陽懼求杖以免洪載遽杖之瑾奏洪載擅笞禁衛官較齋日縛掠人上下洪載鎮撫司獄栲訊林俊孫交若科道官戶部郎中辦事進士劉濟等十餘人各上疏論捄請改付法司上付鎮撫如故調洪載外任宇執奏不允而林俊亦復以崔文李陽鳳獄改付鎮撫累辭求退御史秦武言陛下召喬宇於南起林俊於野中外鼓舞同時讚頌張瑾一衛士耳李陽鳳一役夫耳侵害部屬牽製法吏二臣力言並不見聽事關國體不可不慎上下所司而巳既內織染局太監永乞付敕與本局官織造蘇杭上命內閣予敕楊廷和不可宇復與科道官極論上稍不悅宇矣桂蕚張璁席書方獻夫霍韜以議大禮得上意宇疏禮官之議隆正統也蕚璁之議厚私親也隆正統者有拂皇上未安之心厚私親者適中皇上易從之意我太祖祖訓有兄終弟及之言所定大明律則稱所後者名父母本生亦名父母陛下稱興獻帝為本生所以尊祖訓律文之義正統之傳一本之恩兼全無失上曰姑且不治何言朕心適中易從也禮部尚書汪俊去上召席書代取蕚璁韜於南京言官馬明衡季本陳垕等並被黜謫宇言陛下以一二人偏私掩天下萬世公議內離骨肉外閒君臣名口効忠實累聖德書代汪俊特出內旨不與廷推國家百餘年來未有此事請回成命令俊與書各守職如故矜宥明衡等止召蕚韜疏入報聞上既授蕚璁獻夫為學士宇言聖朝養士名節為先席書不出廷推臣巳力言不可今復有璁蕚獻夫之命夫內降恩澤多施之佞幸小人皇上御極凡先朝傳旨升官雖匠役官較亦盡黜革況學士之選甚榮而士大夫之進可幹上切責宇曰任才用賢古帝王治萼等執經論禮豈悅朕心干進者巳科道相繼言上詰使對狀下御史續陳相鎮撫司切責之宇引疾乞休許焉御史許中劉隅各疏言史部尚書喬宇忠清冠絕保障多功銓衡表物倚毗宜切上曰朕豈舍宇宇去朕耳大禮既定得命冠帶閒住宇素風澹泊所居器用陶甓衣服若寒士延接儒雅如恐不及負一藝者悉被款獎平生未嘗有惰慢之容毀譽之口端嚴惇博如海涵而岳重其為山水好嘗歷雲中上恆霍登嵩華游海岱及江南諸名勝掘隱摉奇具諸紀載北方人士嘉言文苑則首宇宇沒有二妾殉之其一宛平之劉其一儀真之許 
　　郎曰世宗即位林俊孫交彭澤喬宇並以耆德宿才列長六卿未幾皆去海內共惋惜之四君子者或鳳跱鷥騫羽儀朝寧或周鼎商彛序列堂廟則天下之人所用跂跡而追風者歟 
　　席　書　　胡世寧 
　　○席書 
　　席書字文同遂寧人其先祖友軫受學吳澄之門弘治初書以進士知郯城興水利墾荒田賑饑興學盜賊莫敢入境歷戶工二部主事時雲南晝晦者五日南京刑部左侍郎樊瑩廵視雲貴奏黜崟州一省官自參政而下三百餘員以應災變書上言自古弭災之道人君則修行側身大臣則引咎去位然後察百僚舉庶政未聞災出一方廑罪本方之吏近歲雲南景東衛雲迷霧慘晝晦五日陶孟等處各有地震雷火等災皇天后土昭示非常愛陛下至矣樊瑩奏黜貴州省官三百餘員意謂不職所召臣竊謂此等災異系朝廷不系雲貴系天下不系一方在近不在遠在大臣不在小臣謹按春秋梁山崩不書晉者為天下記異也宋真宗時彗出應在齊魯帝曰朕以天下為憂直一方耶詔求直言減膳避位而彗遂滅推古證今殆可知巳天地之氣譬人一身平時調攝有道元氣無虧然後肢骸無滯癰毒不作若居常寒暑失和飲食失度情慾失節則元氣內損血脈不周癰疽壅腫或發胸背或發手足今天下京師人首也兗豫荊除胸腹也青齊浙陝手也川廣雲貴足也手足疾作補其氣血理其榮衛則內氣壯而餘毒消苟藥石針砭專攻毒所竊恐病根未除將入腹心雲貴災異正如手足毒疾今議弭災修政專治災作處所豈非舍血氣之本源攻手足之末流天子四海為家中國為身雲貴雖遠疾痛奇癢未有不切陛下氣脈者夫天下以軍民為根本軍民以財力為氣脈財力足則生養遂生養遂則人心和而天變不見於四方近年諸邊重鎮寇患不止腹里地方水旱相仍縣官疲征斂小民困徵求有鬻子輸官者有出產無貿者民窮財盡莫甚此時而光祿寺諸監局供應進用數倍先年冗食官員積至累千投充匠較積至累萬修齋設醮歲靡虛月僧道坐食無紀寺觀營築無停蘇浙織造無近臣賞賜無度皇親之家侵奪軍民網羅市利大小內官凡系軍馬錢榖衙門日漸加添幾倍祖宗時大獄據招詞而不敢辯刑官知冤抑而不能更大臣直言在閒未起用小臣言事被謫未原復文官傳奉有之武官不繇兵部有之雜流外品僣濫名器乖政傷和致災之繇孰過於此近中外報災陛下累下寬恤尚書馬文升等請減派恤民即日施行陛下好生之心可謂至矣然使陛下徒有其心而民財民力日益耗瘁者法不振故也夫法者祖宗之法天子與臣下百世守者也設有諸事如臣所言為大臣者不惜爵寵不避權勢確執成憲一不允至再再不允至二三不允懇乞去位陛下將曰此大臣何為去也必感悟矣居言路者不懼乖忤不避極言一不聽至再再不聽至二三不聽懇外乞補陛下將曰此言官何為去也必容納矣今為大臣者遇壞法事未嘗不執一不允則曰職盡矣無如不允也況有漫不執者為科道者見壞法事未嘗不陳一不聽則曰巳言矣無如不聽也況有漫不言者故使陛下仁恩不敷者左右壅蔽也使陛下不知左右壅蔽者大臣言官也如近日延壽塔之作諸大臣力正科道交言陛下俯納停止中外臣民焚香作慶蓋繇言之也詳故陛下知甚明正之也力故陛下斷甚決也使陛下舉一事興一役率匡救如此豈有言不聽諫不行哉又如近日商人達等投認皇親家人奏准淮蘆鹽引戶部雖經執奏科道亦嘗進言未蒙採納者蓋繇任法者不能三四執奏司言路者不能三四力言也使陛下真知商人名雖買補其實虧損百萬邊儲豈肻狥貴戚之私壞祖宗大法哉中外皆曰方今上有堯舜之君惜下無皋夔之臣故使斯民不被陛下堯舜之澤者諸大臣過也使陛下不能率繇舊章者諸大臣過也使陛下不能燭左右奸欺知閭閻疾苦者諸大臣過也考古大臣有以霖雨恆陰謝罪求去者有以地震免者有以無雲而震免者今大臣引罪不聞一人貴州偏藩考退乃至三百餘眾而雲南一省不知所退又幾百人矣雲貴僻居萬里苗蠻雜處鬬殺相尋仕其地者妻孥不給窮乏難歸且所退黜類多小吏夫其虐暴則不能淫刑貪饕則不能賣惠用區區微臣當赫赫大變臣愚不知所以也若雲災傷地方則貴州原無災異若以罪繇米魯則雲南故非所部若曰二處相鄰則四川亦在接壤因此加彼治西遺東臣愚不知所以也去歲湖湘江浙諸處或地震軍民房屋或水沒人畜生命或雷雹殊常或雷火迭見或猛虎在處傷人或山蛟同日出地淮揚應天等處流移載道餓殍填途議者獨察雲貴不及他方豈雲貴多貪他方盡廉臣愚不知所以也前此數年有星如輪隕於禹城近年有物如黑黍徧雨忠州而議者以弗關國家非緣州縣未聞罪禹城忠州官者在此則原其無辜在彼則謂其有罪臣愚不知所以也唐陸贄曰凡今在位任大者其責重位近者其罪深邇年大臣據高爵而不圖委任妨賢路而不引正人迷祿戀寵一息尚存一念不止幸藉聖天子太平之福祖宗無強之休竊祿偷安一旦有事誰寄安危誰擔忠孝誠恐人議未一人心未愜天道有知災異殆甚臣聞瑩奏不覺心思失平望敕吏部議處或欲綜核名實感格天意則先自兩京文武太臣下至科道部屬等官應自陳者自陳應考退者考退然後分遣中外黜貪酷之尤者與雲貴同例或以朝覲在邇京師考察亦近乞詔百官改圖既往思報將來令雲貴被考有名官員待會朝之時與各省官員一體從公再察此帝王蕩蕩平平奉三無私之心也書入孝宗欣覽帖置座右頃之擢河南僉事回賊流劫汝鄧閒書剿平之正德初升貴州提學副使王守仁謫龍場驛書率諸生延為師遷雲南右布政使平霑益州夷人之亂累轉福建左布政使宸濠反王守仁傳檄諸省募兵獨書與按察使周朝雍即日赴援聞賊平道歸嘉靖改元升右副都御史廵撫湖廣進南兵部侍郎時京軍以乏糧興怨書奏截漕粟五十萬石給之江南北大飢方議賑貸書言飢狀且上賑粥要議戶部臣喜曰此事便可屬席既被命令州縣十里為局市米作粥待飢人稍蘇閒給銀米大禮之議人持異見書私擬疏與張璁指合而不敢土聞桂萼助璁倡言時正寡助錄上書草楊廷和汪俊等去位上召書為禮部尚書言官論劾者八十餘人上益遣使者督促至而大禮遂定禮成之後條新政十二事仿姚崇要說之意請上決行之御史藍田劾書自居姚崇比上玄宗大不道書乞罷不許削田籍大禮集議成加太子太保獻帝實錄成進少保世廟告成書謂宜仿宋郊祀覃恩之典寬釋議禮獲罪諸臣具疏薦羅欽順自代重修大禮全書以書為總裁書入朝二歲賜賚頻仍而病目至瞽屢疏乞罷上曰卿出朕簡方資補弼厥疾彌留勉從卿請加武英殿大學士用示優異然難卿遠去賜第京師月支俸如故命甫下卒上親祭之文曰惟卿學得真傳德惟一致忠誠端慎簡在朕心方共圖政理之淳乃遂奪忠良之速後雖同事之臣日或接見獨於謀議之善不可復聞贈太傅諡文襄遣行人護喪官其子尚寶丞書久歷外服門庭如水中外稱為廉能之臣其始慨然有志學問既以議禮見用朝士羣然攻之亦不能無新進之習矣書廵撫湖廣時長沙人李鑒劫盜拒捕知府宋卿按治之鑑故豪有力有為居閒者書奏卿故入人罪為官貪酷上遣大臣往按俱無實書輒言臣以議禮稍忤諸臣遂欲反臣初奏而鑒得免死謫邊其弟春以簡討出為僉事書乞恩留之為言官所劾然春在翰林為日講時講習恭慎後為吏部侍郎又有弟彖正德中任給事中以諫止北廵乞留老成遠近幸謫夷陵彖居夷陵有惠政世宗登極復官尋卒萬曆改元贈光祿寺少卿書學尊向王守仁所著有鳴冤錄為陸九淵鳴冤 
　　○胡世寧 
　　胡世寧字永清仁和人家貧勤約事父母無乏子役慕古奇節偉行非常之功自中鄉貢士時則辭計偕路資之半既登第除德安推官岐王近幸欲果知府需索旁出世寧為幹辦迄不病擊治其府中豪強廵按御史知世寧將疏薦之世寧言及輒更端 【 世寧執治岐王府中人王有言世寧對曰此朝廷法即殿下家法敢不守此朝廷民即殿下立國根本千百年之民敢不愛】 升南京刑部主事歷員外郎中為人強果亢厲多詆世慨俗弘治正德中數言事言今俗靡士惰以因循為慎重緘默為老成民力日匱而在位僭奢宜汰宂費重守令經武備南都多威與富世寧治獄無所橈機戶侵官鏹累萬世寧擬盡本法有御史希劉瑾意反劾世寧失入人罪廷議皆直世寧御史以黨奸詘太監劉琅守備南都獨世寧與張嵿余佑查約魏較不往修謁約僚貳動相規正勿頡頏猜嫌如世俗態 【 張嵿蕭山人成化進士知上饒縣不徼聲譽清節過人升南兵部主事初部屬謁內守備必長跽凡章疏手錄之嵿見內守備獨肅揖章疏下部不手錄曰主事豈小史耶寸內外艱服闋改南刑部歷郎中隆平侯張佑卒無嗣弟侄爭襲賂劉瑾囑之不聽正德初出守興化郡人戴大賓未婚及弟瑾欲奪其舊聘以弟之子妻之復以囑嵿亦拒不許瑾怒遂摭隆平侯事罷歸家居杜絕賓客饘粥不允瑾誅復職歷江西右參政尋遷右布政使轉左數拒絕宸濠宸濠呼嵿為病風子遣入饋以棗梨姜芥四果嵿呼其人曰王欲我早離江介耶臣子受命朝廷行止政非人能預述職考最歷右副都御史廵撫保定等府武廟西狩江彬錢寧輩誅索郡邑一無所應羣小怒謀擠之即移疾乞休後為南工部尚書　余佑鄱陽人始入小學即慨然有求道之志聞餘干胡居仁潛心踐履徒步往師之居仁一見以女友焉登弘治未進士授南刑部主事轉員外勛臣有爭襲丈佑當署其案忤劉瑾意落職瑾誅以薦起知福州鎮守內官市物不予直又以白金二百強府為市改機佑入其金於帑民以不予直訴者十百為羣佑泣慰遣之將以聞於朝鎮守懼稍戢會天旱鎮守曰余知府自謂愛民必能動天可令獨禱佑齋戒出郊雨隨應鎮守俞慚陰遣人構於廠衛曰不去余知府鎮守不得伸手也既媒櫱無所得則謾為好言曰余知府好官我敢不敬之但好官亦無庸慢我會遷山東按察副使丁父憂未上服除補山東整飭徐州兵備南京進貢內臣多挾商貨索夫馬價至數倍知州樊准白佑詰其私貨入之誣逮錦衣獄謫南寧同知稍遷韶州知府投劾去嘉靖初詔復副使升河南按察使屢與撫按爭可否當其辭氣棘棘聽者至不能堪乃因考察橫中之其劾章曰心慕乎古氣失之偏佑聞之曰偏則有之慕古吾豈敢也坐調廣西遷湖廣右布政使雲南左布政使以太僕卿召未行轉吏部右侍郎佑自調廣西後公論益明當國者知佑剛正可大用故未久屢遷吏侍報至而佑不及聞矣佑好善嫉惡出於天性所交遊皆賢士大夫而與魏挍張岳尤善人有過不能忍常面斥之退無後言有攻過者欣然樂受人以是信重之推論當世正人必及佑雲□查約海寧人弘治壬戍進士以南刑部郎出為福建僉事恭勤畏慎所至問民疾苦旌義烈辯冤獄馴妬悍治有異等屬歲旱疫癘大行躬勤禳禱給藥療之清汛狴犴開釋無辜天大雨疫亦良延平邵武暨福州軍相繼煽亂約以單車申諭眾咸戢服擢山東副使以憂去補江西進福建參政徙左布政使政治如前會候官人林汝美以殺妻論死獄中與劇盜車小二同系候官令黎文會甘酒廢事二囚私賂守獄卒解免之遂得藏兵瓜中以槖饘誣人一日二囚率眾破狴犴出殺令又破府中獄出之約自以故有施閩中且前三郡兵亂悉其單身諭降冀賊可化誨銳身前諭言未脫口刃陷胷遂遇害閩人痛約草草死慟哭甚哀立祠祀之挍有傳】 既出為太平知府太平廣西惡府也所領十五州縣皆土官異時守不利其貨賄即輕易擾亂之土官故謁守甲而入不庭參世寧紀其私賄禮接之土官俯伏階下如中州長吏也暇過其營帳縱閱騎射則數教其民譬之利害民皆順治不復附土官桀驁自固土官子弟應承襲者使生歲以聞既十歲朔朢攜入謁俱識其年貌土官死即與保襲不復如異時請勘展轉吏飽錢乃施行思明叛族黃文昌等四世等逆殺其知府累敗官軍總兵康泰與世寧入思明城執文昌兄弟三人既泰恐見劫率兵夜遁委世寧空城中而世寧所屬土官預伏兵近山為世寧防變即日張旗建鼓護世寧還未幾以母喪去諸土官泣送二日疆之乃歸服除赴補過滄州流賊攻滄城世寧問門者曰州有糧乎曰有有水乎曰有有薪乎曰苦乏耳世寧曰比屋皆薪也即見州守琦勸其修城守浙江有部軍器者至世寧謂守琦曰納之天幸也詰旦賊攻州西門世寧令軍民商旅授兵登陴軍容甚盛適肇慶指揮聶瓛寓城中率其徒持弓弩從睥睨射賊多死者賊以退除補寶慶寶慶岷王府在焉約府毋受訟請王禁太監橫斂王及諸宗裔若太監反賢世寧皆從之踰年升江西按察副使時江西盜起寧庶人宸濠威勢日盛侵漁逋責殃及閭閻而庶人方外為博學多才延譽縉紳閒莫敢言其過失世寧所駐札東鄉叛賊王浩八等流劫廣信世寧追剿之擒獲首惡撫順者為奏原遷縣浚城經武療饑民用妥帖東鄉賊平姚源賊復起都御史俞諫調世寧犄角之世寧意在招撫與諫不合疏論平賊三策未言宸濠府中所為最激盜端竊恐禮樂政令漸不出朝廷而江西益可慮庶人恚甚諫亦忌世寧庶人奏世寧妖言離閒行金中朝必殺之有旨下廵按御史逮是時世寧巳升福建按察使歸家待命庶人挾朝旨徧遣兇徒襲求廵按浙江御史潘鵬宸濠黨也盡囚世寧家奴索甚急會李承勛為浙江按察使匿世寧官舍中世寧遂變姓名開道投詣詔獄而宸濠必欲致之江西獄以困之錢寧持旨下內閣楊一清持不下他日一清謂錢寧曰公何為寧報復耶寧驚曰事何與寧且豈寧得為也一清曰欲公全胡耳世寧得不移獄江西居一年言官交章訟冤久之減死戍瀋陽又四年庶人反赦歸薦除湖廣按察使擢僉都御史撫四川世宗即位求言世寧言自古帝王莫盛於堯享國之永亦莫過之史言唐候特起為帝時年十六其後享國百有一年皇上起自興藩入繼大統即位之跡春秋之富皆與堯同聦明仁孝天性之美亦復類之臣願陛下修堯之德致堯之治臣聞人君大德有三曰仁曰明曰武昔宋臣司馬光以是告君而孔子對魯君亦曰智仁勇史稱堯仁如天是其仁也其知如神是其明也帝德廣運而曰乃武是其武也臣願陛下舉斯三者存養省察用人行政無不求合更取真德秀大學衍義一書命儒臣摘要以次進讀而又講學充之臣竊見先任郎中新任副使魏挍先任修撰後改同知何瑭氣溫學正先任編修今升僉事邵端性醇行方此三臣者可為講學輔導之資臣愚欲乞量依原級改置經筵必能開導聦明輔養聖德臣竊惟賞罰人主大柄陛下即位之初舉措固巳快人尤願內外遠近視為一體賞則幽隱不遺罰者脅從罔治如內擒江彬肘腋之患此外擒宸濠背叛之功事亦不易也均當論敘昔附宸濠以啟亂今附江彬以取勢罪尤深□也均當追究文臣忠正者既褒錄矣武臣有指揮牟斌者累執法以受罪內臣有承奉周儀有不從逆而被殺妄意此類皆宜一體收錄以示平公至於誅戮權奸亦宜論平日稍分差等使得勢擅權者將來不敢大肆臣竊惟陛下有堯舜之資當得皋夔稷契之賢而用之不可必得得如姚崇宋璟斯亦可矣近日言官奏起舊臣如林俊楊一清劉忠林廷玉者皆其人也俊雖執古時俗或不之喜守正則璟一清雖諧俗士論或不之歸濟變則崇臣願陛下早用四臣置之輔弼或部台要地設施匡弼必大有補 【 林廷玉字粹夫候官人剛果敏達雅以文章自許登成化進士遷吏科給事中弘治初轉右給事中上保治公咸請誅大監梁芳妖僧繼曉上納其言轉工科都給事中以論程學士敏政會試關節不慎忤旨下獄謫判海州稍遷知茶陵州作洣江書院日與諸生講解意之所到吟諷長歌忘身在謫升廣東僉事進提學副使山西參政入為通政以僉都御史廵撫保定劾太僕寺丞鑒貪黠武廟下鑒獄而調廷玉掌南京都察院事未幾論者承望言其偏拗遂乞歸杜門二十餘年引知名士置酒高書眇然有玩世忠】 世寧又言逆瑾竊權之日死生呼吸一時廷臣莫敢正言故給事劉監察御史徐鈺二人獨為剴切奏傳聞天下稱頌鈺奏隱淪人或未知既而二臣皆以黨籍去位瑾誅復用又僅遷知府金華值地方晏寧惟以勸民善俗為政鈺任廬州大盜充斥保障功多然而忠賢作郡公正自持撫字惟勤送迎或簡以致上司不悅所志難行鈺則屢奏乞休得請致仕又不幸遇逆臣潘鵬誣貪劾罷臣平生與鈺相知其人外和內剛不異流俗至於推賢樂善物我無閒忠國愛民生死不二真居子也雖昧平生然金華士民稱其愛百姓和妻子處同僚如弟兄待羣吏如奴僕臣愚妄謂如鈺二臣即不堪作郡猶當改他職而況仕則利民去因簡上不遺在野誠望聖朝未幾召為吏部佐侍郎聞父喪還世宗三年詔議睿宗皇帝尊號廷臣爭論多被朴除名世寧既免喪家居具疏乞休因言臣久病痼自分無生每念古人有以屍諌況臣未死敢瀝余忠昔陛下踐祚之初臣嘗引宋臣司馬光仁明武王言以獻其時竊見陛下子惠元元洞燭事體仁矣明矣武則未彰是以臣工多玩政化未隆邇因羣臣執議大禮陛下優容再三而彼激烈愈甚聖心斯怒薄示威罰朝野聞之肅然震慄聖武彰矣三德備矣然臣竊憂之譬諸天地仁則兩露明則日月武則雷霆雷霆之威時一震耳震數而過則天褻而人局故仁或可過明不可過也明過則察明猶可過武決不可過也武過則殘臣願自今中外羣臣有罪下司寇問狀輕重誅黜皆依律斷奸不能惑佞不能移所謂武也若乃廷辱棰撻則恐或有雷霆偶斃日月遂傷斃則壅仁傷則閼忠夫新進英特今雖一言有合後難保其事事之皆是舊任老臣今雖一事太過後難逆其事事之皆非臣願自今謹之陛下親定大禮追崇皇考上尊聖母其在陛下無子臣父之失其在皇考聖母亦無卑臨尊之嫌矣正兩考改皇伯中外紛爭絮絮不臣非敢謂其不然也竊見陛下入繼大統雖雲皇考遣體倫序當立而定策之初朝議大協擁翼之後實昭聖太后功居多既而即位以來人心永戴實承孝宗皇帝聖治之貽臣知聖心純孝皇伯之稱必有不忍遽改者佰願明以此意止在廷之再言而消其嫉怨亦以此意釋羣臣之固惑而宥其愚忠要使兩宮二廟均享陛下之孝親舊羣臣咸頌陛下之德臣愚不能議禮惟聞善法古者師其意不泥其事如昔舜受天下於堯廟雖宗堯其父未甞不尊為天子也雖尊其父為天子父而廟之宗堯罔敢貳也堯崩百姓如喪考妣四海遏密八音是舜之宗堯非徒為繼統之大義亦順天下臣民之心也孝宗之崩也天下臣民如喪考妣不幸一傳權奸竊改正德十有六年之閒天下凜凜惟恐孝宗之業墜也一旦得陛下入繼大統親則猶子德則同符翕然歸戴若見孝宗今若如議者之言遽改初稱愚民不知又將翕然懷悲遂謂孝宗無後竊聞禮時為大順次之聖王制禮必因時宜事之興革常順人心羣臣所執固欲為禮其實欲通天下之情也惜其不能以忠信善道感孚陛下至於激烈聚哭則非禮矣昔盤庚遷殷浮言胥動再三誥諭商道復興今聞陛下宣諭羣臣不盡加盡誠古聖王用心若更擇其忠誠有識平正不偏一體信任共圖民社則萬世之孝也世寧先復有疏言大禮事慮為迎合欲上不果會有罷廢小臣請遷睿宗陵寢合葬京師者世寧上疏陳駁又慮下誠未孚乃並上前疏欲世宗知其將順之意上悅命病可趨朝世寧辭不許召起兵部左侍郎會上體違和上疏問安並言卻病之方曰人臣愛君如父不能自如蒙俯鑒乞將臣奏留中居頃之復上講義三章其一大學秦誓若有一臣章其一書維闢作福章其一易不出戶庭章具有規指更乞留中省覽不必批出給事中余經管律劾世寧若告寧者世宗以先有大禮疏心喜之經律言不行世寧黑面巉顏電眸獅鼻顧身不踰中人口則期期而才長敷奏亹亹論天下事累帙連章多先為將順親愛之言自結於上後始引之正上以是親之論事雖多輒報溫旨嘗言將順與逢迎不同居行非而臣迎合逢迎也君行是而臣成就將順也孔子曰君子之事上也進思盡忠退思補過將順其美匡救其惡故上不能相親也平日愛惜人才訪求推薦不遺餘力若侍郎何孟春霍韜副都御史李承勛都御馬昊陳九疇唐龍汪鋐給事中孫懋徐文溥御史徐文華程啟充李潤范輅郎中姜潤主事余鋟副使施儒楊必進知州樂護閒或家居屏廢或遷謫不敘皆頻言於上其言馬昊陳九疇施儒楊必進尤切 【 言昊先任四川殺賊有功歷升廵撫因叛夷招討遣人夤緣台奸逮京閒住九疇先任兵備■〈彳卒〉遇番戎入寇內誅夷外退強虜為番使寫亦虎先等反間構罪復任廵撫大破番戎偶以報功錯迕又為聶能遷等流訪連至充軍施儒楊必進皆先任御史及升兵備殺賊安民並有功績儒則因禁民怪俗之謗必進則坐彈劾一人之誤致考察閒住四人皆宜收復又四人之中九疇為最今文武將帥未見如此人者頻遭罪黜人多疑之或謂臣屢薦九疇不慮違眾耶臣謂今文武將帥中既孝有如九疇之人若竟不洗白則雖有如此之人亦將懲彼効忠遂至莫措軀命所以不憚再三於陛下也今夫主有十仆一仆不偷眾皆忌之鄰盜訪之聞干左右而因信之左右信之言於主人而遂逐之一老僕終夜哀號思欲代逐曰噫一仆枉陷不足深惜顧今主家皆以為成莫肻用力伏惟聖明察臣此意】 上用昊儒必進九疇竟罷世寧自廵撫四川召為兵部左侍郎繼升南京吏部左侍郎南京工部尚書都察院左都御史刑兵二部尚書加太子太保在官首尾二年耳素多痼疾至兵部疾期甚求致仕復上言臣屢進瞽言無益於用蒙恩弗罪累當知止今病困之極恐一朝亟死終負聖慈切惟天生才德異常之君必使之遇天下難處異常之事夫惟用人行政必如祖宗創業所為而後可保祖宗之天下若僅如守成之君惟用守常之人則持祿固寵天下殆矣陛下才德超邁古今然實遇天下難處異常之時也初繼大統欲尊所親本為正理可一言定乃以事稍異常羣議橫阻因心衡慮數歲始成所以竟尊大倫成此大孝者陛下天性發於至誠也今天下民窮天變禍基所伏其事之難處百倍尊親陛下必深念之矣年親親仁民道本無二陛下推昔日尊親成此大孝而為今日必欲救民保此大業則靡言不聽靡才不用靡善政不行矣天之立君以為民也往惟一歲荒歉今歲歲皆歉此冬少雪誠恐來歲又旱陛下至仁憫惻發帑出賑貸民輸租不知有司曾否奉行也抑何日聞飢莩之多又先不體心上為之豫言豫處也臣知陛下體天愛民無不如古帝王無不如我祖宗所以致此實繇臣等所用之人所行之政不迨下之事盡在六部六部六部之中吏戶尤重日見廷推所及皆衰憊慎默徒保名位有一輸忠為國任事之人眾且謗議大則罪小則斥矣今天變民窮如此一朝有事有誰敢當一有敢當必推之於外阻之於內使其掣肘難行半塗而廢志不能遂窮促死矣繇是眾欺陛下曰如此之人不可用也今天下事有可一人一日了者必使眾人牽滯令其終年累月而不能弓有可一言一日決者必使眾論牽纏令其連篇累牘而不能決此所以事日廢民日窮也天下者祖宗天下陛下天下天下之民陛下赤子也猶昔追崇皇考聖母者陛下父母也言舉斯心加諸彼而巳臣又願諸為大臣者皆以古語存心曰見有禮於君者如孝子之養父母也見無禮於君者如鷹鸇之逐鳥雀也繇是任賢去邪而天下大治矣陛下試即臣世寧之任召問當道曰此人居兵部稱否天下有事可托之否彼如曰可則應曰如此衰病如何可使一朝身死誰可代之令其急求二三人以代不可臨時倉卒又用如臣者塞官也祖宗開創以來百五十餘年於此天下疆土田賦無加也而內外用度比舊數十倍歲豐猶且不足歉歲又何能贍必有通變才能之人理國如家然後可濟今得戶部善理財吏部善用人則生民自安邊境自定盜賊不憂起夷狄不患帚又矣不幸盜賊起夷狄帚又猶賴吏部所用之人以領兵戶部所蓄之財以贍軍故吏戶二部重也臣兵部仰二部者也選將備武兵部平時守邊責耳若遇中原盜起專命將帥武人貪功嗜殺必難■〈彳卒〉定而民命巳殘惟得文臣有方略者監統之則相機度勢撫捕兼施然後脅從可散首惡可擒也陛下試問當邊今得如是幾人儲養在京緩急可用否再以臣世寧世所論建而試問之此人言事果可行否所薦之人果可用否彼如曰不可則曰言事不可用是不知事也薦人不可用是不知人也正當急求人易之耳是不惟保全臣亦保全天下事也夫腎者天下利器也早得而用之一日即能早一日治天下事陛下試一留神則罷黜必無不當用人當而後善政可行民生可救大業可保也如臣衰憊之極病弱膽小恐誤天下事誤陛下事伏惟特賜昭斷臣力病昧死上言再三留之竟許謝病歸頃之起南京兵部參贊機務不赴卒上聞計輟朝贈少保諡端敏賜祭葬邵寶謂世寧疾惡如讎好善猶而席書稱之曰胡公立談似結舌論事若懸河子純肇慶知府有才行繼知兵早夭世寧調兵江西方他出兵官領兵入見繼繼曰是兵素不習安能見我父哉兵官跪請繼指示進退離合之勢甚詳既三日世寧歸閱兵官所領兵大異之詰曰公等何以如此曉兵具實對世寧嘆曰有子乃自失之也自是擊賊必從繼方畧世寧十不失三繼十不失一雲 
　　郎曰世寧自贊曰信而未孚者多言也正而未諒者多戲也周而若比者好稱人善也恕而若刻者多發人奸也過有甚此者麤踈輕淺也然則無可取歟曰欺人之事弗為害人之心佛有有利國家雖死弗避持是終身焉而氣質之偏庶乎有改也庶謂世寧任數少容夫濟變安能舍智哉 
　　李承勛　　吳廷舉　　何孟春 
　　○李承勛 
　　李承勛字立卿嘉魚人唐鬱林王恪之裔父田成化中為戶部郎中蜀大壩蠻叛尚書楊鼎舉田督餉田計黔瀘夔慶等郡所合徵調勸輸以省遠挽蠻平擢廣東左參議海南夷酋那喃叛田渡海扺巢穴諭服之仕至右副都御史以不謁汪直重縉紳閒承勛年二十舉弘治六年進士授太湖令剔蠧除強力行古政歷南京刑部郎中與胡世寧魏挍余佑相善時稱四君子正德三年自工部郎中出知南昌府是時江西盜起瑞饒撫贛諸郡皆被賊承勛至贛賊方犯新淦參政趙士賢被執都御史陳金檄承勛守豐城承勛多方防禦寇退六年靖安寇胡雪二與其黨羅光權等攻掠州縣殺人萬計參政吳廷舉入寇壘為所留代者副使吳一貫亦沒於軍承勛與賊兩戰斬首五百有奇七年華林寇丁大全等復熾副使周憲被害承勛單騎入憲軍召賊黨王奇說降之奇來見摉得其衷刃縱使還奇復與其黨來則謀舉火為應承勛乘之寇以大潰擒斬二千四百降附五百撫散萬餘二縣悉平八年姚源寇王浩八聽撫復叛都御史俞諫調大同兵征之邊兵貪暴甚賊承勛獨約朿一軍設伏裴源斬復首百有奇論功第一鎮守太監黎安欲奪之誣承勛竄賊坐系江西獄吏部言承勛治績顯著得出超遷浙江按察使累升都御史廵撫遼東初開原與虜市虜時時殺掠市人廵按御史葛禬請遣大臣有才望者經略戰守兵部以承勛言上遂使往承勛以開原一鎮孤懸賊境密邇奴兒干諸夷邊城頺壞賊往來莫禁民困不支奏請修築城堡起定遠慶雲次古城鎮夷以及松山柴河諸要衝為垣九萬一千四百餘丈壕塹如之墩台百八十有一招來逋逃三千三百有奇墾田四千五百餘頃又城中固鐵嶺蒲河撫順諸要害垣塹墩台視開原三之一兩月報竣升俸一級是為世宗初年亡何告歸起南京都察院右都御史轉南刑部右侍郎尋升尚書嘉靖六年左都御史缺吏部以承勛及工部尚書胡世寧上上用承勛趣傳赴職是時天子勵精圖治收召材賢士大夫以節與名表着於時者莫不在位尋升吏部尚書會刑部尚書顏頤壽罷上加承勛太子太保使為之刑部班秩亞吏部復使為慎選也承勛自南京至條足食足兵八事上嘉納焉金之上欲作新戎政復團營舊大學士楊一清言兵部尚書職重事繁不應兼掌宜專設都御史一人提督令才望大臣充之上又特命承勛為兵部尚書兼都察院左都御史加太子太保提督團營軍務賜璽書及御製詩一章凡國有大議承勛與胡世寧等頻見諮訪承勛亦孜孜為國知無不言甚稱上意七年以疾乞休因疏時事所急者上下議所司慰留不允八年胡世寧以兵部尚書卒特命承勛專領尚書事兼團營如故時岑猛弄兵于田州沙保拒命於芒部番賊深入於洮岷甘肅土魯番嫁禍於哈密小王子入寇於陽和警報日至承勛繼世寧任經理安戢先後同心九年一品考滿上親制手敕褒嘉賜羊酒寶鏹十年春以風霾示異奉詔陳備邊策因言今天下夷虜之患凡五所以備之不過豐財用材兩途而豐財之道在備豫用材之道在器使疏入即下諸司條議舉行亡何暴卒於官舍上曰吾方欲用承勛吏部今矣自為文遣祭恤典有君賜贈少保諡康惠承勛學有淵源濟以廉果言議風采闓切通明握兵南北深識夷虜情形而通達國體練習庶務每集議朝堂感慨辯論所奏前後數十皆切於當世從兄承恩郎中承芳大理寺副承着承顏貢士承芳不樂仕進隱黃公山下以講學賦詩為樂承着善居喪從陳獻章游亦隱黃公山 
　　○吳廷舉 
　　吳廷舉字獻臣蒼梧人成化中年十九舉於鄉二十三以進士知順德縣盡罷縣諸浮費壞斥淫祠觀寺二百餘所以其材修學宮辟書院作土堤有鄉大夫二子犯盜並論死之而生其少子存其後標其門曰盜後少子改行泣愬廷牛廷舉乃撤之廷舉倨直好氣節上官莫敢幹劉大夏為廣東左布政使每延館廷舉省衙尺書稱大夏頓首頓首其見重如此順德有權璫者家廟在縣以屬都御史屠滽滽檄召廷舉廷舉入見滽曰中貴人某者而邑子屬院修其家廟院難為檄故面語公公留意廷舉曰下官越境奔命謂大人有重委所見命乃然下官守土吏非奉朝恩若例不敢私役一人輕費一金也大人自為之趨出廵按御史汪者曰吳令顓拒上市能所壞壬祠斥寺觀以其材作土堤辟書院修學宮亡帚又乎盜盜門竟撤之殆盜賂耳即捕盜令自首賂令令乃撤門標不即理前事廷舉囚服梏手分折費直竹木碎屑具列斤兩盜亦前曰盜小人死分也敢誣廉令汪大慚止廷舉以剛伉不得超遷滯郡縣者二十餘年正德初廣東盜起用劉大夏薦自松江同知升兵備僉事至則平十三村池水諸洞賊劉瑾索括省帑令解京師眾謂當鬻鹽入之廷舉奏言有旨括省帑解京皆非正費曰貢進內也曰司禮打點錢也請留之備軍瑾大怒而廷舉方劾岷府門正鶴入廣崟辦不法太監忠鎮守橫恣者二十事忠亦訐奏廷舉逮系詔獄無所考坐枉道過家械首吏部門一月謫戍邊會風霾示變放為民其年瑾誅遷雲南副使江西盜起緫制討之數年無功吏部尚書楊一清言廷舉才略隨遷江西參政至則督兵攻靖安寇胡雪二者無功既單騎入姚源賊王浩八壘諭之降為浩八所羈廷舉居數日不見恐行坐吟詩陰伺得賊要領因用其巨力而譴微輕者啖以利令仆妻其女時胡世寧方以按察使討賊騰檄開諭賊奉廷舉歸廷舉因與椽澄執酋率三人平之因上椽功而自劾輕自被羈狀又二年追姚源賊於弋陽又一年與胡世寧等擊浩八於裴源皆有功廷舉故喜吟詩尊副使李夢陽而請之顧其音響不諧大為夢陽嘲哂遂忌而相排擊廷舉曰乞休不俟命解去既去升廣東右布政兼經略廣西轉左布政湖南飢升副都御史出賑還京復出湖南定地諸夷界寧庶人且反陰屬吏部尚書陸完曰都御史孫燧不利我急去之切勿吳代也世宗即位召為兵部右侍郎上書自劾曰竊見古之人臣盡言以匡君竭忠而補友用能殫心報國協力捄時都御史之職當辯理冤濫紏劾百官而臣向者當多事之秋負不職之咎正德末年錢寧江彬相繼竊柄招權納賄誤國開邊臣於此曾無一言排擊吏部尚書陸完頃心張銳兵部尚書王瓊諂事錢寧臣於此時不以風聞紏過致仕少師梁儲臣微時舊交也先帝南狩有請寶之從無迴鑾之諍今少傅蔣冕臣同榜好友也先帝南事日非既不能引裾而陳又不能納綬而去而臣於二臣袖手括囊曾無忠言善說輸膂獻箴昔者張綱埋輸於梁冀王尊上奏於匡衡唐界面陳於彥博韓愈者論於陽城歐陽移責於仲淹陳瓘致規於曾布朱喜削簡於史浩臣處君臣朋友之閒有媿七賢不敢就職謹乞骸骨歸疏入改南京工部又轉南戶部遷南廵撫右都御史葢立朝五日而大禮議起廷舉請廷問海內有德有學之臣如楊一清胡世寧王守仁汪偉李承勛李夢陽諸人定其是非不報廷舉雖與夢陽相忌至是顧亦薦之於朝而廷舉先為江西時德興縣有致仕布政使舒清者嘗治禹州掘地得錢十八萬緡盡發屬公後在廣西卻土官饋□歸之府庫居鄉不跡城府賊入境相戒勿擾清家廷舉上言薦清請量授京職或賜養贍米廩下吏部寢不行至為南都御史長洲知縣郭波者以法挫織造太監張志聰志聰怒伺波出擁徒百十人執波倒曳車後行數十里典史蕭景腆者方操兵教場聞波事召兵前沖聞太監道攘臂大呼扼太監頏落其帽諸兵皆助鬬百姓盡登屋飛瓦擊下百十人者擁太監遁去遂奪波還志聦以為辱入奏之世宗命械繫波景腆且重治之廷舉入奏志聦貪黷所以魚肉吳人狀上降波五級調景腆遠方黜志聦罷之廷舉還引見景腆壯焉為立仗義英風碑碑於長洲之縣門 【 波閩縣人景腆晉江人】 其嗜善如此何遷工部尚書具疏乞休上慰留之廷舉且留戶部主事陳琛以詩規廷舉廷舉手牘請琛曰公謂可歸即歸矣遂再疏請疏引白居易張詠詩月俸百千官二品朝廷雇我作閒人天下太平無一事江南閒煞老尚書之語疏中有嗚呼二字上怒廷舉悔慢無人臣禮今致仕亡何卒廷舉身長而瘠面如削好讀書自擬古人志節皎然於天下其少游太學時與羅王為同舍生王以貲貢年四十餘無知者廷舉獨奇而兄事之王主僕皆病痢仆死廷舉身為煑粥負之解後晝夜十數反其在順德鄒智謫死石城死之日上官還廣治令當迎廷舉獨經紀智喪越日乃入謁人皆服其誼有弟廷弼亦為舉人廷舉遊宦不偶所親勸廷弼規之廷弼曰君子仕則為君兄強直守職誠向君也烏用規哉廷舉被逮時廷弼追與俱及下獄械首劉瑾戒通飲食者廷弼着舉人巾服操食食兄臥其械下刑部主事宿進見之嘆曰二吳一死安用生為奏記吏部尚書張彩彩捄之於瑾故得全世皆贊其孝友隆慶初贈廷舉太子少保諡清惠 
　　○何孟春 
　　何孟春字子元郴人本廬陵人元時有為郴桂都統者遂家焉祖俊雲南提學僉事父說刑部郎皆知名 【 說字商臣有勛戚以私怨誣指揮某殺人東廠緝行下諸理商臣察其情請尚書反之尚書從口臣言為反奏土如尚書議指揮某得脫客賀商臣商臣曰法不自法官主持而藉諸貴近是為失職與有恥焉又何賀也】 孟春幼穎異為黎淳所賞長從李東陽游東陽讀其文曰表吾楚者此子也年二十登弘治八年進士授兵部職方司主事歷員外郎中弘治十一年閏十一月日食下詔求言孟春應詔上萬言書極言時事而先之以果聽斷公委任以箴以德時論韙之孟春貌癯神暢雖在年少淹貫通練每談疆場慨然有彎弓之志尚書馬文升劉大夏皆器重之一日京師熊入市傷人文升以守衛官不戒請加罪並陳當飭戎備盜孟春言熊之為兆雖當防盜亦慮火災亡何禮部毀或問孟春驗何占書孟春言初無占書記宋紹興已酉永嘉縣有熊入守太守高世則謂其倅曰熊於字上能下火郡宜慎火已永嘉縣災某談所記不意驗也出為河南參政分守三道治稱仁明居三年擢太僕少卿老幼傾城擁車澆酒道傍以謝馬足既至上言馬政利病兵部以為條式寺儲馬價縣官欲取他用孟春奏寢之繇太僕卿升右副都御史廵撫雲南蠻夷盜賊充斥孟春處置撫諭多所解散獨十八寨黑羅久作不靖出沒流劫嘯聚至千百餘孟春與廵按御史陳察議征朝命許之解散羅雄越州邑市諸縣蠻之為羽翼者先是滇石能言更有妖蟒助賊作霧孟春為文祭蟒蟒飛石裂遂克之磨崖而碑之曰石有聲賊則滅白蟒去黑玀磔撫廵御史親持節既得虎子塞虎穴江流改盤山失嵲孟春性尚剛褊常書衛玠之言以自戒居常好讀書兼喜飲酒其所讀書參互考訂博而能精歷數兵法奇遁醫藥皆臻其妙丘浚嘗輯醫鈔孟春益抄廣之至是發在官贏錢買藥給方下牒州縣曰云南夷玀之地饒毒瘴尚鬼蓄蠱疾不服藥當職異時閱故閣老丘公感避難止小兒哭法因而廣抄方書遂憶諸書中如宋陶學士大邊方可療阻飢蘇學上聖散方可消瘴癘丘抄皆未之及因續而廣之夫二公目覩藥効手書示世政貴養民何小可忽冥應靈契諒非闊迂越瘠秦肥當無阻格世宗元年升南京兵部侍郎論平十八寨功改立十八寨為永昌府增長官司五守御千戶所五明年改吏部與喬宇林俊彭澤汪俊輩皆以拔擢人才為巳任大禮議起孟春前後三疏張璁為大禮或問十三條孟春通夕作十三難破之遂與百官伏闕請上怒孟春首倡以大臣僅奪其俸尋調南京工部居二年引疾退許之明倫大典書成削職為民孟春勇於敢為歷仕三朝屢陳讜論當伏闕時有老中貴識之曰此公先朝言事多巳今尚爾邪所著書始名案垢既家君累平生撰述得六十餘卷名余冬序錄其曰案垢者謂夫謂不日新必垢案用書室垢惟筆墨然亦須滌今者筆垢予楮意在求新而余冬自序之文則言魏董遇好讀書謂學當以二餘冬者歲余夜者日余陰雨者時余寗越受業十五歲為周公師其言人休不休人臥不臥者此以日時之餘而東方朔自謂三冬足用蓋歲余邪晉皇甫謐自言晝愍作勞夜甘疲寐三時之務卷帙生塵惟季冬之未纔得一旬學亦兼夜寐或不覺日夕可知北齊李鉉春夏務農冬乃入學三冬不枕假寐而巳士安寶鼎蓋於日時之餘亦不暇學矣予少而仕宦俸足自資鞅掌政務顧三餘時有南部翰局稍閒理繹舊稿乙酉冬閏禾卒有成帙養疴歸山益多長晷命兒子編輯亦適戊子冬開編帙序自起畢辜盡極陽錄名曰余冬夫予之為學猶是閏耳且不足比昔賢之處況乎時日孟春他所考訂注釋尚多學者稱為燕泉先生隆慶改元贈禮部尚書諡文簡遣官造墳諭祭子仲芳舉人竟夭絕 【 郴城西有泉春滿秋平楚人謂燕來水盈燕去水平名泉日燕】 
　　郎曰吳廷舉何孟春皆據經守道之臣而淹貫學問廷舉從李獻吉學詩不諧遂生睚眥之釁此與搥胸嘔血何異崔子鍾曰銑頗識當世士大夫如吳公鮮儷也嘗謂之曰許友死未知公能否此外優為之
