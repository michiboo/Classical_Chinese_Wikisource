
●名山藏卷之九十五 
　　晉江何喬遠　譔 
　　宦者雜記 
　　◆宦者雜記 
　　王振 
　　汪直 
　　劉瑾（張彩　焦芳　劉宇　曹元附） 
　　王　振　　汪　直　　劉　瑾　　（張　彩　　焦　芳　　劉　宇　　曹　元附） 
　　○王振 
　　王振者宣府人初侍英宗東宮及即位掌司禮數以武導上上使閱武於將台振試騎射殿最之所舉首輒超遷於是漸與政賴張太后裁抑之太后一日御便殿召張輔楊士奇楊榮楊漙入見數振罪女官刃加頸以上故罷他日福建僉事廖謨杖死驛丞丞漙鄉故僉事士奇鄉故也漙欲坐僉事抵命士奇欲坐僉事因公殺人爭論不決請裁太后振言二人皆挾鄉故之私抵命太重因公太輕對品降調是為得之太后如振言振自是漸摭內閣過失而權漸歸振矣太后崩振益恣請修大興隆寺壯麗甲京城費以巨萬天子至親為臨幸麓川酋思任發叛令王驥發江南諸道十五萬往征其役自振發之翰林侍講劉球上封事言及麓川事振摘他條下之獄支解之自是中朝士俛首杜口望風拜跽稱為父翁雖賢者慮禍亦不免為卑巽兵部尚書徐僖工部侍郎王佑俱□弗振而佑尤為最不肖佑美而無須振忽然形問佐曰老爺所無佑安敢有都御史陳鎰王文能臣也見振並俛首長跽連唯急諾有如小吏而士大夫之間氣節蕩然矣宮門外故有鐵牌高三尺許鑄內臣不得預政其上是洪武初所置一夕失之大理寺少卿薛瑄持振侄子山獄幾刑西市祭酒李時勉坐伐國學堂前樹枷脰國子門霸州知州張需旌異賜宴坐杖牧馬者收需將殺之李御史見不跽亦下錦衣捶楚幾斃於是振勢轉橫雖天子亦以先生呼之三殿成宴百官□使覘振振方大怒曰周公輔成王我胡為不可與百官宴上聞蹙然乃命開東華中門聽振從中出入振及門百官皆候拜矣十一年賜振白金寶楮幣諸物命振侄為錦衣衛世襲指揮命僉事賜振敕曰朕唯旌德報功帝王大典忠君報國臣子至情爾振性資忠孝度量宏深昔皇曾祖時特用內臣選拔事我皇祖教以詩書玉成令器眷愛既隆勤誠彌篤肆我皇考□爾先帝所重簡朕左右朕自在春宮至登大位幾二十年爾夙夜在側寢食弗違保護贊輔克盡乃心正言忠告裨益實至特茲敕賞擢爾後官詩云無德不報書曰謹終如始朕昕夕念勞爾□至意國家有無疆之休爾亦有無疆之聞而振權益重十四年春虜酋也先遣二千人來貢馬詭□□千振怒其詐減所貢馬直也先大恨其冬大舉寇大同遼東城堡多沒羽檄日數十至振謀挾上親討之發兵五十萬以往百官伏闕諍不得上行大臣扈從匆擾失措過懷來抵宣府人情洶洶敗書數至諸臣連疏止上行振下令凡言止者皆令赴行間掠陣未至大同已乏食殭屍枕籍而虜益日南引至大同振促上北向逆之益迫脅勛重成國公朱勇至膝行聽命戶部尚書王佐竟日跪伏軍中欽天監正彭德清諍曰象緯示變不可復前設有疏虞乘輿陷草莽誰任咎振怒罵即有此亦天命也會暮有黑雲如傘既而雷雨大作營中人畜驚擾振方疑怪適前軍沒虜敗書復至鎮守大同中官郭敬以為言始有南意明日有詔班師大同副總兵郭登請車駕從紫荊關入振不聽自大同抵雞鳴山虜已迫率兵五萬御之為虜遮殺殆盡兵部尚書鄺埜請車駕疾驅入關嚴兵為殿振怒曰豎儒安知兵事明日上至土木日晡去懷來城二十里欲入保懷來以振輜重千餘輛在後須之遂駐土木傍無泉水明日欲行虜巳迫四面合圍大營不敢動又人馬不飲水者三日虜見我師不行偽退而稍北遣使持書通和上召曹鼐草敕遣二通事往和虜振急令移營行不三四里虜復急進隨搏我兵我兵大亂虜蹂陣出入裸袒相蹈藉死者蔽野乘輿遂北邊堡儲蓄及軍中輜重悉為虜得護衛將軍樊忠者安州人從上旁以所持瓜捶死振護駕突圍復棰死虜百餘人死之報至百官請族誅振振所親馬順及長隨王某毛某俱在朝中為百官所毆死郕王命籍振家並其黨振從子山臠於市族屬無少長皆斬振宅在京城內外凡數處重堂邃閣擬於宸居器服綺麗上方不逮玉盤二十面珊瑚樹高六七尺金銀以庫計者六十有餘天順改元上尚思振諱言其為忠所殺詔復振官刻香木為振形招魂以葬塑像智化寺祀之賜額曰旌忠 
　　○汪直 
　　汪直者大藤峽猺種也猺賊平直以幼男入禁中為昭德宮內使升御馬太監為人便譎足任而憲宗寵之成化十二年黑眚見內宮有物焉或如狸或如犬能侵囓人其來如風不可捉捕上怪之未幾易州民有侯得權者出家為僧游戶至河南少林封遇術士江朝宗推其祿命當大貴誅自喜復遇道士田道真傳與妖書有雲陝西長安縣曲江村有男子居母孕十四月而生生時紅光滿室白蛇盤繞其人姓李名子龍得權聞而心異之變易姓名曰李龍蓄髮往來真定間夤緣得入內府內使鮑石鄭忠等北面受學稱為上師而得權晏然受之錦衣官較聞而發其事執下獄與其黨與皆伏誅上自是銳意詗察外事以使直直布衣小帽乘驢騾往來都下莫重也久之大小政事方言俚語悉采上聞上悅之為別創西廠使錦衣官較百餘人從之聲勢赫然起矣百戶韋瑛者故無賴子投內官為家人蒙其姓從征功得升百戶正欲從直刺事無繇而福建人都指揮楊曅者少師榮曾孫也坐致死人朝命提勘亡入京師營解匿其姨夫中書舍人董璵所璵為求瑛許之以資賄瑛因潛往報直而直亦正欲用其恣睢未有路則喜甚夜過瑛酣飲發較尉掩捕就鞫之搜得其擬賄日數內閣商輅及法司堂上官司禮太監黃賜陳祖生皆有名旦奏下追所擬賄黃白二金皆不服使較人琶之琶凡三琶者錦衣酷刑也以加人人骨節輒離寸許曅璵被琶不勝苦即妄言寄曅叔武選主事仕偉處直不用駕帖令數較捽仕偉至拷掠如之即捉掠其妻孥翰林侍講陳音與偉比舍乘墉罵所提掠人其人曰爾何人不畏西廠耶音曰我翰林侍講也其人即以其妻孥去 【 音莆田人問學深博學者席不能容為古文歌詩簡而有則四方購者無虛日為人孝友婢皇旅寓者視貧富疏戚為賙施有急則力赴之與人交樂易信厚有過則箴切不少貸平居細事多不經意或遭嘲謔無所較至分別義利界限截立有毅然不可奪者】 顧仕偉實不受寄金被琶之楚哀號徹晝夜曅仕偉皆以數日死直復使瑛入福建籍曅貲產逮其家口赴京又搜得其歲賄廵按御史及當道籍噤齘之曰吾且言上於是右通政方賓刑部郎中武清禮部郎中樂章御史黃本太醫院判蔣宗武諸人直輒使瑛先後執系獄鞫無實者不以聞奏而縉紳士大夫重足側目矣至其煩密苛細民間鬬罵縱犬爭雞者並痛捶責有犯封閉其家或夜搜之所掠辱妻孥皆去衣受杖遣人四出偵王府鎮守總兵諸處亦輒私有擒械而人情大騷江西男子福者為崇府內使或言其貌似直福即妄為直挾亡賴子為較尉自言奉命詗察歷江以南莫不震動其熏灼如此居一年大學士商輅萬安劉珝劉吉等言近日京師伺察太繁法令太急刑網太密人心洶洶各懷疑懼非承平之世宜容皆緣陛下委聽汪直而汪直寄心羣小往者曹欽之變皆繇逯杲生事臣謂不去汪直天下安危未可知也因疏直十罪聞上怒曰用一內臣奈何輒系安危於天下使中使懷恩等至閣傳旨詰問上令汪直緝奸有何壞事輒欲害之誰先主者輅曰朝臣無大小有罪皆請旨收問而汪直敢擅執三品以上京官大同宣府北門鎖鑰守者不可一日缺直一日擒械數人南京祖宗根本重地留守大臣直擅捕之朝廷近侍直輒自換易汪直不去安乎危乎臣所不敢知也輅等同心一意無有先後而珝奮泣曰臣等侍皇上東宮幾二十年幸而朝廷清明四方無事忽爾汪直為害遠近不安臣等何忍坐觀之安吉亦皆相繼有言懷恩以聞上傳旨曰朕不知汪直壞事乃爾卿言良是便革去西廠散遣官較皆頓首謝而兵部尚書項忠者嘗遇直於塗不覺直騎過趨謝之直心不驩於是亦倡率諸部大臣共劾直上遂使懷恩數直罪責之退還本監謫戍瑛於宣府而人心大快直所執系獄其人猥多皆無籍按至是西廠驟革各自散去而蔣宗武衣囚衣返其家家人猶未之覺也初直在西廠士大夫無與往還獨都御史王越日往候之而吏部尚書尹旻因越與厚輅疏之明日忠會諸大臣具草使武選郎璧持赴旻署名旻曰疏出本兵即本兵自首之璧曰公長六卿旻怒曰今日方知有六卿長耶即遣人報瑛雖署名實出自兵部是為十三年之三月直既退泣訴上前曰奴得罪皆黃賜陳祖生為之非外廷意而南京御史戴縉者柔奸人也會以考績入京乃上言近年以來災變荐臻伏蒙皇上諭兩京大臣同加修省未聞大臣進何賢才退何不肖亦不聞羣臣革何宿弊劾何嘉猷獨有太監汪直緝奸捕貪允合公論足以服人警眾直其部下韋瑛等行事張皇大臣奏允即蒙革罷伏望陛下推誠任人及時行政即命兩京大臣自陳去留決自聖衷復西廠如故始上心疑商輅諸人受楊曅金徒以大臣故置不問至是出賜祖生司香南京用直刺事如故蓋踰日耳而御史王億亦言汪直所行不特可以禁戢一時且可以傳之後世四方傳聞鄙訿縉億比之禽行矣直銜項忠之劾已也既出廠即囑官較發江西都司僉書劉江與指揮黃賓事謂賓求於兄太監黃賜囑武選郎璧得繇京衛升江西都司科道官交論忠違法詞連其子錦衣千戶綬上命三法司錦衣廷鞫忠忠坐贓罷而商輅亦致仕矣於是大臣附直者乘勢嗾科道詆排異巳許各自陳九卿劾退者百餘如尚書薛遠董方都御史李賓侍郎程萬里滕昭遠等俱乞休致而戴縉未再朞內傳奉累遷右都御史矣尹旻見直益行長跪禮而諸卿皆從之王越即向旻曰豈有跪人六卿旻曰吾瞷公矣不敢自異越為都御史直復用錦衣千戶吳綬為指揮緝京事內外相比奸如山也廵撫遼東都御史陳鉞者在鎮不職女直建州夷入貢誣以為盜邊執之諸夷忿將為亂上遣兵部馬文升往撫而直亦自請視文升故輕鉞鉞不自安會直至戎服遠迎除道飭廚傳叩伏趨走甚恭直見之大悅而馬文升接直平視交揖而已鉞即使其子父直更言文升於直建州夷所入盜邊者緣馬公禁阻鐵器出關彼無以為鋤鎡不能安生相率反耳直還言文升於上上下文升獄戍之自是鉞與直兩相得也鉞故為山東布政使為廵撫者牟俸俸鉞兩人並強幹苛刻不相能鉞復言俸於直直還會俸以議事來京直發俸貪暴事奏逮之並逮其所屬官吏侍講學士江朝宗者俸姻屬皆連逮貶謫拷掠牛俸究贓以萬計俸不勝拷行賄於綬綬諷所逮屬官吏代俸輸牛乃罷謫戍之鉞說直曰公今威名赫奕顧因別有捕寇斬虜功乃可以自結於上而外着勛伐於天下直心然之即上言虜酋伏當伽將合三衛入寇請出師討之下兵部議尚書餘子俊以為不可直不聽入告上上遺撫寧侯朱永充總兵郎中王宗彝督餉而直監其軍直山廣寧建州夷六十人入貢遂掩殺之出不意入建州建州夷悉逃匿直殺擄老弱焚其廬幕掘枯髏為功是年遼餉之積倉儲滿盈為直一空而直得論功加祿米三千石而永進爵保國公鉞加秩右都御史尋改戶部尚書宗彝升太僕寺少卿尋進僉都御史廵撫遼東矣未幾虜以復讎為辭大肆殺掠廵按御史強珍劾鉞直罪直怒耴中旨械珍下詔獄即戍之遼東時直勢傾中外阿附者□蒙顯榮忤之者即遭禍譴天下重足一時士縉趨走其門矣直更欲用兵安南為職方郎陸容劉大夏所沮而兵部尚書餘子俊亦力持之十六年春直被命監督十二團營其冬廵大同邊與都御史王越出師至威寧海伺虜近邊駐牧者夜襲其營斬獲其老幼婦女而是時張頤為廵撫都御史傾府庫以媚之盡報為功次復加直祿米頤升工部右侍郎越得封為威寧伯諸家子侄奴僕隨征者皆得升錦衣官有差直既啟邊釁虜輒數犯邊得中國人輒毒害之皆以執仇為詞上固疑之會廵撫大同僉都御史郭鏜奏直與總兵共事互生嫌隙寧則恐直見陵直則忌寧相軋儻猝遇虜寇且貸邊事上降敕切責調直南馬監先是直有廵邊之役所至都御史鎧甲戎裝望塵伏道須過乃興至館易小帽曳撒叩頭監道出半跪有如役隸時人為之語曰都憲叩頭如搗蒜侍郎扯腿如燒蔥其熏灼如此至是道出曲陽有司皆避匿不見困臥驛館孤燭夜熒而已直先出使道出定州知州裴泰故以供具為直所悅至是以事至而陽直向泰求食曰吾非復曩比矣上意且不可測為語曲陽公詰卒騎使得就道足矣十九年八月御史徐鏞等極論直奸惡乞明正典刑籍沒家產以為奸臣結黨欺國之戒命會官廷議俱請逮治上曰直等結黨亂政欺罔弄權開啟邊釁排擯正直引用奸邪當置顯戮姑從輕典乃降直為奉御除王越名安置之安陸州戴縉吳綬並革職為民張頤致仕而文升忠珍各復職致仕陳鉞以前致仕置不問二十年籍其黨司禮太監尚銘發南京淨軍種菜孝陸籍銘家得貲數萬輦送內府不絕者累日 
　　○劉瑾（張彩　焦芳　劉宇　曹元附） 
　　劉瑾陝興平人故性淡景泰間自宮為劉太監名下因其姓純帝時領教坊見幸敬帝初擯茂陵司香其後得侍東宮以俳弄為太子所悅太子即位為毅帝時瑾掌鍾鼓司鍾鼓司內侍之微者也瑾朝夕與其黨八人者為狗馬鷹犬歌舞角牴以娛帝帝狎焉八人者馬永成高鳳羅祥魏材丘聚谷大用張永其一瑾八人中瑾尤獪繪頗通古今常慕王振之為人也劉健謝遷李東陽聞上與八人為亡度之戲連疏請誅皆留中言官攻益急戶部尚書韓文等繼之帝遣司禮太監李榮王岳范亨徐智等入閣諭曰朕將改矣姑置之健等曰八人者祖宗罪人也惟陛下立決而正之刑帝不忍至驚泣不食使岳亨智等持議日三反曰且安置之南京劉健椎案慟哭曰必無赦岳剛厲嫉邪方掌東廠健等因密語必不可得諸臣且伏闕爭公等從中應之皆曰諾其明日帝召諸臣左順門使榮傳旨曰卿等勸朕早朝則朕聽勸朕罷晏樂則朕聽惟去八人者朕不聽也吾少狎焉長習焉諸臣相顧未發榮轉詰文此舉出公公云何韓文進曰今海內民窮盜起水旱頻仍天變日增陛下始踐祚遠舊故弛萬幾游晏亡度而狎宵人文等備員卿執靡匡捄得無言耶榮曰上豈不知今欲寬之耳上固有處諸公退吏部侍郎王鏊曰脫不處奈何曰是在榮榮頸褁鐵耶敢誤國及入見岳亨智與之偕切言上誅八人上勉許之遂使捕付外會日莫而吏部尚書焦芳者先泄其謀八人夜繞帝前泣搶地曰微上恩奴儕磔餧狗矣瑾輒進曰害奴儕者岳也帝曰何也曰岳掌東廠也外謂諌官諸先生有言第言而閣議時岳又獨稱是此何情也夫狗馬鷹犬岳買獻否乃獨咎奴儕帝怒曰吾收岳矣瑾曰夫狗馬鷹犬何損萬幾今左班官敢嘩亡忌者繇司禮監無人也有則倡優侏儒之歡不絕於前馳騁弋獵之觀不輟於□快意當前惟陛下耳帝於是立超遷瑾為司禮太監命永成丘聚掌東廠大用掌西廠瑾夜傳命搒笞岳亨智逐之南而外廷未知也晨伏闕則旨下健等知事不可為即疏辭官帝亦立聽之瑾尋矯詔追殺岳亨於途擊折徐智臂捕治諸言官論捄健遷而請誅斥之者褫韓文官援焦芳為大學士使兼掌吏部事於是內揣合帝意外日以深文誅求諸臣急法中之使自捄不贍而莫敢進言帝喜謂瑾可任悉委之瑾雜構戲玩娛帝候帝娛則多上章奏請省決帝曰吾安用爾為而一煩朕瑾繇是自決政用其妹夫故司務孫聰客松江人張文冕助之李榮雖位瑾上畫諾而已瑾選乖覺官較百餘不時四出察私事創新例以重法繩人作大枷桾及三品以下官員坐事罰米動百千石委科道官查盤遠歲錢穀非侵盜雖浥損者悉鈎索令償又使倍之科道還報以參劾多而賄賂重者為稱職不則系撻隨至於是縉紳相區支自為吞噬民間稍有違禁事覺即合家收捕坐及鄰佑無鄰者坐四遠華衣怒馬時時至下邑偏州而人人重足立矣瑾之為司禮監也蓋正德元年冬其十二月使禁直指揮點視六科官辰入酉出母離其次矯旨令左都御史張敷華掌大理寺工部尚書楊守隨致仕二年以戶部員外郎李夢陽南京御史潘鏜黨韓文兵部主事王綸黨劉大夏矯旨謫夢陽綸官褫鏜職為民以官寮下錦衣獄者指揮僉事牟斌善視之矯旨杖斌三十降為百戶廵按江西御史王良臣論捄給事中戴銑矯旨械杖黜為民東廠旗較言尚寶司卿璇按察副使祥郎中瑋肩輿都門外瑾矯旨枷以大枷警於長安兩門戍鐵嶺東廠旗較言廵按直隸御史王時中刻酷訟系贓吏殆百餘人瑾矯旨枷以大桾警於都察院前戍鐵嶺東廠旗較言廵撫山東都御史朱欽嚴酒禁行連坐法使濟南推官元魁覺察之總甲汝林之鄰人為酒林懼自縊其母欲奏聞元魁與知府璜予母粟若金瑾矯旨械繫欽等詔獄令欽致仕璜為民元魁謫永戍東廠旗較言戶部郎中繹督儲遼東濫役人夫儲多入少出瑾矯旨枷以大枷警於戶部門三月辛未瑾矯詔列劉健謝遷韓文等五十三人為奸黨令罪未盡者悉致仕跪百官金水橋南敬聽詔錦衣衛百戶景祥小旗錦官較縉等九人坐王岳黨矯旨杖戍之瑾破故事凡日官奉使蒞任者毋過家南京刷卷御史允中治指揮翰等罪翰奏允中過家犯禁逮杖發遣之郝序為其父故刑部侍郎志義乞祭葬瑾矯旨送刑部獄主事璋擬杖贖瑾矯旨杖降之並及署郎印者主事承芳錦衣衛都指揮楊玉者瑾黨順天府丞璽移玉文用關玉奏璽輕朝廷陵武職瑾矯旨逮杖之斃杖下兵部員外郎昆主事廸御史伯安坐忤兵部尚書宇瑾矯旨令廸致仕昆伯安外調之寧王宸濠厚賂瑾請復其先世已革護衛瑾矯旨與之東廠旗較言御史胤先病告借用官車瑾矯旨逮杖黜為民七月壬寅朔既朝退瑾止廷臣左順門出李東陽所進纂修通鑑摘其書畫不精者遍示科道官使劾東陽等不敬矯旨奪禮部侍郎兼翰林院學士劉機等四十餘人俸令太僕少卿通等十一人致仕中書舍人世隆等二十人為民使改書居頃之書成文華殿書辦等官駿等二十人乃皆超敘裝潢匠瑁等七人升文思院副使暉等三人不與書率遷授謝遷子編修丕再請告瑾矯旨黜為民蘭州知州閎與游擊將軍謙相訐會虜入庄浪廵按御史高使兵備副使張天衢治謙罪天衢弘治中為御史廷紏瑾至是並高閎永戍之晉府鎮國將軍表槏等其父追封為親王身以加封郡王請禮部尚書傑言追封親王子加封郡王高皇帝祖訓無載也先帝時周悼王睦栜有請固不許陛下推親親恩許亦宜瑾矯旨許之而詰傑曰祖訓無載誰閉止睦栜封也令自劾傑言禮部尚書張升前左侍郎今南京吏部尚書王華前儀制郎中者今參議琮前員外郎者今知府忱前主事者今考功員外郎台瑾矯旨褫升致仕後所予散官人夫月米曰使傑自劾者傑又委罪前人令與華俱致仕琮等皆調降之徽府爭民田知縣訥不與參政約御史陽都御史琰如訥所上狀使戶部侍郎泮往覆之曰先朝有賜焉瑾矯旨悉令捕系降謫之英國公懋家人文才侵佔官民田刑部問擬減等徒杖罪瑾矯旨文才律輕情重也大理不參駁法吏邪寺正中寺副雲鵬評事鐸等悉降庂故中山王達有賜田於無錫久失之無錫罷吏許祿教魏國公俌與縣民塾妙相院僧爭故田廵按御史大有使羣有司視之俌無田俌不伏再遣給事中忱等會廵撫都御史艾璞覆勘璞使群有司再視之亦曰俌無田俌大賂瑾瑾矯旨三遣戶部侍郎佐大理少卿鼎等往佐等具奏有許祿雲瑾矯旨械繫前後官京師杖艾璞五十編其合家海南加升佐等俸一級給事中珝等奏查盤遼東諸衛倉場有浥爛虧折者繇知州英管糧郎中藎繹分守參政今都御史政右參議巨故廵撫今右都御史鼐致仕侍郎賜今廵撫都御史璋失驗察瑾矯旨悉逮治之詔獄瑾破故事令外官赴任者身領憑京師毋待人齎付三水民恕故妻與私夫謀殺恕論死系獄久之恕自誣為解廵按御史洪為改杖繼洪者御史春論如初刑部審錄員外郎廉復如洪擬瑾矯旨褒春褫洪廉職以都御史泰失參駁令致仕四川副使翼之故以御史廵按貴州千戶銳與百戶鑒訟翼之系銳銳逃使追之其仆溺渡死銳反誣奏翼之使御史糹正刑部員外郎錦衣衛千戶即訊糹正還劾翼之第所坐故公事又赦前可無罪瑾矯旨降翼之縣丞奪糹正鑒珍俸京山縣民書倫殺人論死審錄大理寺正習以為可矜疑奏請再問廵按御史李天賦論如前罪瑾矯旨驗問嘗鞫斯獄者與習並逮訊以天賦決獄斷許需擢京堂官廵撫寧夏都御史藍章乞肩輿之官瑾矯旨都御史四品不得肩輿章不恤軍士自便奉降為通判給事中奎奏寧夏芻稾十四萬三千餘朿火毀也先任都御史憲管糧僉事時乃報曰浥爛瑾矯旨逮系憲等責償憲死焉三年吏部都院院考察百官既上奏翰林學士儼家故富瑾嘗有所求儼不與御史南金者都御史劉宇庭撻之不堪辱養病去瑾矯旨綴奏尾曰學士儼帷幙不修其致仕御史南金詐欺無病其為民攬頭傑逋官銀監追二年不就刑部如例類奏請保外完納瑾矯旨責刑部玩法曲庇人不念錢榖重逮員外郎宅仁主事銓降罰之令自後犯者即盡償家產仍枷三月邊戍之不得以赦論廵撫四川都御史纓廵按御史章參政彥華副使貫參議祥鵬謂蜀水惡請開通巫山道可自夷陵達夔州旨未下纓等皆去任彥華獨開道不待旨瑾矯旨並械繫纓章等謫罰之徽世子奏民朋等負稅侵耕地朋亦奏世子貪暴遣太監即訊辭連河南參政約南陽知府智及諸州縣官瑾矯旨發朋戍諸官俱落職以刑部侍郎陶琰故廵撫河南亦令之閒住光祿寺丞松歸省違限吏部據例復職瑾矯旨罰俸曰凡省親養病者皆矌職營私自後違四五月限者罰如松六七月者逮問八九月者致仕十月以上者削仕籍養病一年以上者致仕亡何御史學服闋稱病違八月如新旨當致仕瑾乃黜為民瑾破故事令升遷府州官五品以上者悉推二人請如推風憲官者廣東雲南四川缺僉事吏部推御史善御史欽可廣東郎瑾郎塤可雲南同知山朝鳳可四川瑾破故事越吏部所上序舍置善欽連點塤瑾朝鳳焉濱州民苦重賦遣給事中豸視豸言濱有官民活鹻地若干頃可備常賦死鹻地若干頃可折納布鈔寬民力民苦賦重者繇前廵撫都御史徐源朱欽不為奏處瑾矯旨勒欽源為民瑾上奏請嚴邊儲馬政之罰糧儲浥爛馬匹羸乏者商人解戶悉謫戍於是法益酷廵撫遼東都御史鼎中錫璋參政政參議矩管糧郎中繹藎監收知州瑾英廵撫大同都御史南管糧郎中祿坐糧草浥爛皆身系詔獄責其家人倍償於任所久之不能償鼎等奏乞詣囚任所令家人還鄉鬻產業可之猶令鎮廵官償後驗送鎮撫司奏處發為民永平管糧郎中干知縣議通判泰指揮英以草朿燒毀下廵按御史逮問干請遣代而後詣理以無廢邊政瑾怒矯旨令毋就御史逮訊之京師瑾與焦芳欲私其鄉較士風言官請增河陝山東西解士之額陝西六十五人瑾矯旨增至百河南八十人以芳故增至九十五山東七十五人山西六十五人皆增至九十芳子黃中登進士囑其同官得拔二甲首瑾矯旨破故事並與三甲首名並授翰林官錄其殿試所對策若一甲者判官張蘭為其故父副都御史韋文請祭葬瑾破故事曰韋文久致仕法不得下蘭獄查盤陝西邊儲者給事中奎御史彧奏右參政思明惟學副使崇熙經參議勛都御史一清先後理儲多虧折瑾矯旨皆逮鞫於京師奎彧亦坐參奏不別白下獄考訊枷項者久之河南民斌與其再從兄凱謀殺再從弟澤俱論死而凱巳死於械繫署大理者工部尚書楊守隨謂凱死械繫即欲輕斌駁御史房瀛改擬杖都察院疑其輕疏請自上裁瑾故惡守隨時守隨巳致仕家居矯旨即家逮之罰贖米千石並逮瀛與署名者寺亟鼎寺正訥評事富等謫罰有差訥自納於瑾又免久侍郎貴以修邊用不足請借戶部太倉銀尚書佐言往借太倉修邊今尚未抵不可許瑾矯旨往歲借不抵何不索者令佐自劾並郎翀等皆奪俸侍郎瓊既遷吏部不自劾瑾曰向猶有分職何自恕亦改之南京監察御史玉刷諸司文卷多所奏劾瑾矯旨玉彈紏諸司殆可嘉者乃公廉者不別舉降三級外調之兵科給事中希曾監察御史之勵查湖廣邊儲亦有所劾奏瑾矯旨希曾之勵劾不盡逮系鎮撫司杖而削其籍前廵撫湖廣都御史全右參政福副使獻民皆即其家捕之戶部郎中干諾坐先為主事時監收今有虧折浥爛瑾矯旨皆送系廵按御史待追償保定中衛指揮僉事永以索財捶屬吏景致死故坐故殺論邢部員外郎麟審錄以可矜請改永戍永猶訟下御史武驗問如麟擬瑾從之猶矯旨以麟擅出死罪降二級除之邊民登顯為競渡之戲旗較妄言民擅造龍舟者瑾矯旨籍其家瑾日益橫恣內臣有為匿名書者籍瑾過惡陰授禁軍使朝則棄之御道書兼追訟故尚書韓文舉太監扶安黃偉可用六月壬辰上朝侍班御史奏瑾大怒上退朝矯旨跪百官奉天門下與諸監立門東監之有頃命大臣出小臣留翰林院官東向跪曰內監雅待眾翰林敢爾亦使出御史寗杲等東向跪曰御史輩習知法度亦寧敢爾是或新進士瑾曰何預新進士者爾等敗壞朝廷事不一一稍處分即皆怨太祖法度即不見豈不曾知聞大小官皆起立如朝班省視遺書處是何官立也黃偉曰四品以上朝序班余雜立耳遺書人寧復立故處瑾曰則皆跪之其邸中搜必得草偉曰為此者不以語妻孥寧存草乃止是日僵暑中者數人悉拽出偉忿曰帖子所言皆為國為民好男子死即死耳何不自出身徒嫁它人禍為瑾怒曰是何好男子好男子不露章乃匿名民間匿名固死也矧御前即拉諸內監曰我等皆入待李公自監之李公者李榮也瑾入榮曰入矣公等俛而舒內豎擲瓜焉榮曰公等拾啖之有頃瑾還來榮曰來矣來矣皆還硊瑾目之怒復入至暮盡送下詔獄長安鬻飯者爭飯百官市中暴蓋而死者刑部主事釴順天推官臣進士伸暍而病者亡筭明日李東陽疏捄瑾微聞出內人乃罷帝手匿名書曰汝謂賢吾故不用汝謂不賢今用之遂退李榮黃偉任瑾首掌司禮監印於是瑾權益重內外章奏無大小先白瑾乃敢奏奏至不敢斥瑾名外鎮廵官以白本奏聞以紅本白瑾瑾不復干涉內閣持歸私第與聰文冕撰偽旨付外益用其親故曹元劉宇張彩並楊玉毛倫等布列要地變易吏兵二部選法任情升罷升而謝薄者立見罷加賄又輒升將官失律有反加封伯都督者時徑自傳奉時綴批別本惟意而巳又以事籍沒故大臣家收適其妻孥日夜簡括天下庫藏添設廵捕廵鹽等官四出搜索增益諸邊屯田賦稅以肥私家海內騷然以有窴鐇之變而卒及於禍太監榮奏甲字庫收貯三梭布故備內宮內使之賞邇來以充文武官折俸包兒皆繇內外交通是致供賞空之瑾命少監淮與給事中御史戶部郎中反一人盤驗之矯旨論建議停徵及擅擬折俸者百七十三人下侍郎儼等十三人獄奪其俸罰給事中祿御史榶等九十五人贖罪米百石余曰聊寬爾戶部參浙江廵鹽御史潤督鹽價遲延瑾矯旨下錦衣獄杖之法司望風擬潤監守自盜黜為民因着令後有違者論死南京刑部缺郎中吏部尚書許進疏署員外郎主事者二人請謹矯旨何輒用署不實授者使皆實對進對無實授者以署亦故事瑾責進越制除官矯旨三詰之令致仕侍郎鉞及文選司屬皆奪俸憲廟郭惠妃弟勇言奸民侵其所賜田訟官久不決命戶部員外郎鳳羾往勘鳳羾還報瑾矯旨追罰節年勘問官戶部員外郎紀等十六人米五百石浙江廵鹽御史岱奏蕭山等縣鹽課等司積欠水鄉草盪價銀坐先任運使奇等違慢不綜刷瑾矯旨令廵按御史各系其家屬賠追凡十六人死者罰不宥南京監察御史葛浩陸昆先忤瑾為民瑾怒未弭至是坐劾武昌知府晦不實矯旨追論執杖之民如故給事中大顯御史金參劾忤瑾意瑾矯旨系獄杖降之故給事中智故副使普坐事罰邊米身死家貧戶部為之請瑾矯旨仍令其家輸百石京倉給事中思誠御史珊查盤遼東倉庫並劾都御史王宗彝陳張鼐馬中錫韓重前兵部尚書馬文升侍郎熊繡前戶部尚書佀鍾顧佐韓文侍郎王儼李孟暘王佐張縉郎中陳大章參政繆昌廵按御史王獻臣查盤給事中吳蕣等復十六人瑾矯旨重者罰米千石輕者五百以參劾不阿升思誠珊各一級工部缺尚書吏部推南京右都御史吳文度南京戶部右侍郎王珩瑾矯旨升文度戶部尚書乃令與珩俱致仕四川缺參政吏部推陝西副使蕃馬湖知府鐸瑾矯旨數蕃罪過仍升鐸左參政令致仕已推武昌知府晦寶慶知府祥瑾矯旨用祥數晦罪過黜之四年吏部推南京光祿寺卿祿廣西右布政使綸可湖廣廵撫都御史瑾矯旨用綸令祿致仕自是吏部有所推舉令致仕者種種矣給事中儀查盤寧夏固原等處倉庫劾累年兵備等官副使隆等十六人廵撫都御史徐廷璋等十六人侍郎一人管糧郎中一人監收指揮鈇通判全等百八十八人瑾矯旨令情重者罰米各五百石致仕為民者半之儀又查盤馬價鹽課參劾廵撫寧夏右都御史憲廵撫陝西右都御史一清苑馬寺卿霆僉事時平涼知府逵同知思忠指揮冕等八人瑾矯旨憲物故罰米五百石一清霆致仕三百石冕等情重者二百石輕百石德王奏賜田千餘頃被小民占種當事承勘久不為核實追征戶部複議因舉承勘者姓名前布政使泰璟濟南府同知文明通判佑新城知縣瑩行璟巳遷刑部侍郎泰等死久矣瑾矯旨罰泰文明佑瑩家米百石璟三百石崇王言歲祿萬石糧米一之粟米九之弘治間故廵撫都御史錢鉞以土之宜耴粳易粟請如鉞給者瑾矯旨鉞易米與崇曷用不奏擅更成法與諸蕃通即死當追論收其妻孥及臧獲婦女六十餘人於京師下法司會訊之沒其產戍其五子諸邊雖有赦毋原仍罰承奉召長史顒等贖罪米人千石繼鉞受事者都御史韓文等布政使銓等御史清等府州縣官子麟等以年月久近罰米有差當籍沒時浙江布政使李贊涕不忍瑾聞亦使之致仕刑部吏遜告其本司郎中滌員外郎岳主事承範文韜盜易贓物瑾矯旨除滌等名即以遜為刑部司務軍人允以鹿亳之地獻徽王民訟焉遣戶部郎王璘往勘璘並論舊勘當事者四十四人瑾矯旨罰見任者米百石罷黜半之瀏陽民應龍與其族人道龍有仇前後謀殺其五人蹤跡秘獄亦久懸遣給事中九敘往聽九敘追劾先後聽獄者御史天賦而下十有三人瑾矯旨悉降級罰米有差以九敘參詳舉其職升一級俸為後勘事官法先是劉健當閣草詔令四方舉懷才抱德之士至是浙江推擇餘姚周禮徐子元許龍上虞徐文彪者四人瑾意四人謝遷里人也又草詔出劉健矯旨天下大矣何餘姚多隱士下四人鎮撫司鞫之辭連健遷矯旨黜為民四人謫戍吏部尚書劉宇復劾浙江布政使林符邵寶等七人及推官諶聰知縣汪度舉不當瑾矯旨罰符等米人二百石罷聰度職令餘姚人從此毋選京朝官瑾以微文譴訶內外官坐事罰米者動以千石或五百石或三百或二百以為常因令戶部為期示前後罰米諸官輸不如期者劾如法則大同倉輸千石者尚書韓文一人五百石者文及侍郎張縉等九人三百石者都御史徐節一人宣府倉輸五百石者員外吳紀等十六人三百石者御史李進等三人太倉輸二百石者指揮僉事張經等四人二百石者布政周季麟等六人百石者尚書侶鍾等六十八人三十石者員外李夢陽一人宣大二鎮輸二百石者給事中吉時等三十四人二百石者給事中艾洪等十七人松潘輸二百石者都御史劉洪一人大學士李東陽言邊儲糧草故有專職者廵撫都御史等官不過總其事而巳審有侵盜固宜追賠如法今第雲督理不嚴若宜寬宥者瑾矯旨切責廵撫都御史因追數其素所惡者曰若劉健謝遷無故扣關王時中酷暴張紳馬中錫等不職許進越制選官錢鉞擅改祿米諸臣罪狀平日難枚舉當其廵撫時加總督參贊等名委任非輕治邊儲無方事發竟坐倉官小民藉令監追至死何所耴償以此越律又奚恕也瑾請地數百頃費數十巨萬作玄明宮朝陽門外以祝上厘復請貓竹廠地五十餘頃毀民居千九百餘家掘人二千五百餘墳築室僦民聽其宿娼賣酒曰供贍玄明宮香火復請建關羽廟興平馬嵬鎮令有司歲時祀乞頒敕立碑鐫祭器堂楹之數侈其鄉人示榮寵焉瑾東西二廠外復立內廠自領之矯旨逐京師游食人於城外使寡婦盡嫁喪未葬者悉焚棄之京師閧然游食人千餘持白挺甘心瑾瑾心乃復之瑾故急賄諸司朝覲官槖不足率貸京師富家滿瑾欲及還治則移官庫倍償之曰京債瑾聞復矯旨分遣科道官驗天下庫藏以自文於是有司又箕斂賠庫而上下交征曰吾捄吾死或有藉以自封者矣寧都民凌謀殺其大功兄坐斬屢愬下都察院勘實瑾矯旨赦凌仍核前後問官分其罪三等前副使泗等四人俱逮問前御史恕罰米百石元三百石前贑州知府珏等三人人六十石前廵撫延綏都御史嵩坐嘗發官帑召商納糧草追征未竟瑾矯旨逮嵩詔獄嵩不勝拷誣服自盜論斬籍其家妻孥坐收者二十三人久之乃得免死戍瑾破故事矯旨令吏部不時考察京朝官毋待六年吏部言僉都御史陸完赴任違限三月宜治罪瑾破故事矯旨令為試僉都御史若初授御史然者上高縣民克明誣奏其縣人致仕禮部左侍郎黃景僭用龍袍諸不法事遣太監刑部錦衣衛各一人往按雜治經年無所得景嘗與人爭買產景家坊牌雕畫龍虎宅傍井鐫黃府焉瑾矯旨籍景家永戍之復分戍其子孫弟侄家人佃戶五十八人令所在禁錮前後御史布按二司及諸府縣官皆坐不舉發各罰米五百石瑾復破故事廵撫在外遷轉者令領敕於京師廣東布政使升廵撫延綏久不赴京領敕瑾矯旨逮訊錦衣獄查盤給事中淳御史惠奏延綏寧夏折支拖欠虛出那移應償金萬九千三百餘兩因劾接管及奏乞者罪自尚書都御史僉事郎中長史而下凡三十九人瑾矯旨罰都御史楊一清僉事繻慶府長史養浩漙米三百石致仕戶部尚書顧佐侶鍾韓文郎中鍾昭各半之猶謂淳惠不纎悉亦罰米如一清數查盤給事中澗奏前廵撫甘肅都御史畢亨借用軍贓銀買馬誤雲借之備荒所費雖經奏辭實舛瑾矯旨罰亨米百石尚衣監太監軏進奉還京過淮安言知府趙俊等給傳不時瑾矯旨罰後米三百石輸邊廵按御史趙時中亦罰百樂安縣民能與其弟毒殺父以誣鬬者故論死刑部審錄郎中綱以為疑廵按御史來旬移僉事經參政岩再讞能母妻訴京師自刎不殊以明能罪而綱巳死瑾矯旨逮系綱家罰米三百石來旬經岩各百石廵按三司官嘗聽斷者令皆以名聞臨胊縣民獄成僉事煥以奏失列上司府縣官與聽獄者職名瑾矯旨皆罰米百石輸邊清江民英傑失盜有密告民元陸訟之官元陸不勝考自誣服更遣其子奏訴久不決刑部審錄郎中孫燧與廵按御史臧鳳白元陸冤未縱遣也廵按御史元讞上因劾前僉事啟失入及前後承勘者布政使綸而下十一人滯獄罪燧鳳雖白冤不究竟亦宜坐瑾矯旨逮啟下獄罰綸等輸邊米率白石以上查盤給事中潤奏甘肅等處錢榖虧折罪繇都御史等官侯瓚三十餘人瑾矯旨各罰米二百石致□閒住者半之查盤給事中夔以大同宣府錢糧劾前都御史今刑部尚書劉宇及去任尚書韓文運使呂賢郎中孫祿等二十餘人瑾矯旨罪重者罰米二百石輕者百石致仕者減半充軍為民病故及巳罰米者得宥竟惡夔劾宇下錦衣衛獄與御史王潘並罰輸邊米三百故事纂修書與纂修者當升職至是孝宗實錄成內閣循故事請瑾矯旨追論劉健在先朝纂修會典多糜費不當令李東陽覆定之因追革當時所升職於是東陽及吏部尚書兼翰林學士梁儲戶部尚書楊廷和禮部尚書白鉞右侍郎靳貴左春坊左諭德兼侍講毛紀丁憂禮部尚書劉機左春坊左庶子侍讀毛澄侍讀顧清致仕吏部侍郎楊守址南京吏部尚書王華皆降職有差瑾猶矯旨吏部奏擬尚隱欺姑存大體不深究焉爾居數日復論纂修孝宗實錄功復東陽等職如故而附出編修顧清汪俊王九思徐穆吳一鵬李廷相崔銳溫仁和穆孔暉汪偉翟鑾易舒誥賈詠劉龍陸海李繼先董玘等於南北部屬名曰擴充政務曰是皆更事者編修董玘偶遺瑾復出之它奏自後令吏部揀選翰林官毋循故事徒繇內閣請上裁者兵部言肅州指揮忠弘治中出塞獲虜首三級御史旻賜高吉等歷勘不急為請賞瑾矯旨罰賜旻米二百石輸邊奪吉俸三月為民都御史劉孟坐枉道過家逮系京師刑部擬罪當為民瑾矯旨枷百斤枷於吏部門罰輸邊米三百松江府輸布疋准米二石成化末尚書王恕為廵撫都御史與尚書樊瑩故為知府時節其米攤他稅布得五減一以相沿也至是以所輸布疏窄不中追論其繇罰瑩與前都御史彭韶佀鍾王克復知府劉璟五百石前都御史何鑒魏紳艾璞前御史饒榶前知府劉琬同知敏各七百石知府洪千古都御史鍳千五百石惟恕以舊臣得宥查盤御史岱奏兩浙虧折鹽課擬令廵鹽御史及運司官差次賠納毋論身死者下至運判官猶納千五百金也瑾尚矯旨坐岱漏參罰輸邊米八百石若運使楊奇久死家貧御史彭程以言謫戍死於謫所皆不得減免程親黨助程償猶不能舉其數僅一孫女乃鬻為商人妾焉是時瑾酷法繩人內外貨賂不貲吏部尚書張彩過瑾從容為瑾言瑾殊納之印綬少監宣錦衣衛指揮同知良與刑部左侍郎鸞勘訟江西還宣良大賂瑾瑾矯旨降宜奉御良百戶亦命鸞致仕自廵撫都御史林俊而下三十一人皆坐不能早成獄罰米三百然終不能改也是歲瑾矯旨清核天下屯田遣官四出戶部侍郎韓福往遼東希旨過嚴義錦等州軍余真等不能堪因為變久乃定瑾罰備御都指揮僉事鳳等人米二百石執其首惡三十餘人誅之御史湯鼐者故謫戍肅州會赦歸家其里人濡有訟事鼐兄盤詐耴其賂而鼐不知也濡誣奏鼐謬援赦文逃戍歸家家居多諸犯禁事令給事中盤錦衣千戶凱會廵按御史璞勘問上言濡奏鼐誣所引禁例奏鼐皆謾誕無稽罪瑾矯旨杖鼐五十仍遣之故戍令所在有司禁錮之陝西兵備副使旻肅州衛指揮杲以縱鼐歸俱下御史逮問凱盤亦以擬罪不當下獄久之仍罰米百石瑾又欲裁冗員嚴紏劾之禁雖□名士在方而者遇裁職悉罷去其官不別補御史豸御史武希旨請令撫按官得不時紏劾所屬瑾從中可之瑾所用偵事旗較雖□郡荒縣無所不涉至是旗較有言遠方吏不任者瑾悉耴中旨以為察瑾言南方人之官旁近皆奸熟不便於是破故事令南直隸浙江兩廣俱母選用鄰省南京工部右侍郎畢亨稽核湖廣管糧官員如例參劾四百餘人開坐官之去留人之存亡與在事久近者請上裁瑾矯旨致仕為民病故者皆勿論它升降丁憂考滿但糧有干涉者各罰米有差在事有專責而年深者負百萬石以上罰千石十萬石以上罰七百石一萬石以上罰五百石五千石以上罰三百石四百石以上罰二百石有專責而年淺與無專責而年深者遞減十之三焉陜西缺參議吏部推僉事階僉事訥瑾矯旨徑升訥為廵撫陝西右僉都御史許肩輿耴故都御史以歸自是羣小有向瑾乞官者瑾輒擬旨其手本吏部不用奏廵撫遼東右副都御史李貢坐奏前任劉瓛所議濟邊銀無實又先為布政使時錢榖多逋逮罰輸邊米五百石令致仕瑾又僑旨罰及南京工部尚書俞俊杜士忠胡瑞各米三百石既又以俊善追征免之而獨坐忠瑞湖廣民有與楚府軍人爭田者知府金判予民楚王以奏命中官與給事中會廵按御史勘既報瑾矯旨歸田於王罰金輸邊米千石勒為民刑部尚書缺吏部會推南京禮部尚書孫需兵部尚書何鑒需治官廉瑾屢拔不謝矯旨留鑒如故予需致仕紹興衛指揮俊督漕欲以濕漕米貿銀輸京漕運平江伯陳熊許之瑾素憾熊矯旨下俊詔獄使誣熊贓罪不法事械繫熊京師莫敢論捄者遂梟俊首奪熊誥券籍沒之發海南充軍謂副都御史寶參將椿與共事不舉奏勒寶致仕降椿職一級於是詰責科道官令吏兵二部悉按文武官坐事為民充軍閒住者並奪誥敕如熊於是都給事中李憲者出瑾門下瑾有所賜則出夸於同官曰劉公遺我也至是與六科給事中十三道御史奏國家以爵賞待君子以刑罰繩小人文武官蒙恩被遇榮身及親恩至渥矣奸回小人名無實穢行彰灼公論難庇以至除名坐罪然朝廷尚留寬大之恩巳妻父母上及三代封贈誥敕如故夫其名亡實穢行彰灼朝廷豈有賴焉不行追奪尚曷懲後若故大學士劉健謝遷及尚書馬文升劉大夏韓文許進等誥命通宜奪毀瑾從中可其奏舊賞玉帶服色並令還官凡奪六百七十餘人五年瑾矯詔孔廟修理歲久未就豈無欺費者工部其按奏之工部以先後當事者名上瑾罰都御史而下何鑒等三十九人米有差則鑒千石御史濂等八百石都御史欽等六百石布政使元等刷卷御史崇熙等五百石布政使璟等三百石東廠旗較言南直隸廵□御史鳳鳴與所部指揮璽會飲教場為投壺蹴踘之戲瑾矯旨編鳳鳴為徐州驛弓手罰米五百石頃之鳳鳴納賄焉乃令御史廵□如故瑾法如秋荼矣而先是吏部侍郎張彩復請立稽考勘合法凡兩京府部寺類行天下勘合在外官升任交代有未完者母得輒離去不者降二級新舊官交相為那移者罪如之於是御史斌廵按河南還禮部為勘合未完當論如新法瑾矯旨詰責吏部都察院科道官何不悉知奏乃禮部自舉之皆罰俸有差禮科都給事中聰等河南道御史賦等尤當職加杖之二十南京錦衣衛□□炳者寧河王愈裔孫與其從弟昭光爭愈所賜宅下南京三法司勘之炳及昭光不待勘復訟辨瑾矯旨彼中三法司刑部尚書吳洪都察院右都御史張憲大理寺胡富何不即勘問使得復訟辨俱令致仕刑部郎中趙永禎御史王輔寺正元稔等皆外調之仍各罰米百石萬安人蕭明舉亡入滿刺加國變夷名曰亞劉與其國人端亞智以國王之命來朝因與其黨謀偽造符印入浡泥國索賞至廣東劫殺亞智盡得其財物論罪有差瑾與焦芳惡彭華因矯旨綴爰書之末曰江西土俗繇來玩法如彭華李裕尹直徐瓊李孜省黃景招引物議難以盡舉今宜束其仕進之路其地鄉試解額可損五十名仕者母得選除京職着為令是時瑾與芳尚謂王安石禍宋吳澄仕元欲榜其罪於朝大學士楊廷和曰盜賊往往有之王吳皆前代事偶因一盜有此舉動駭人聽聞瑾曰榜朝堂前代亦有之廷和曰非盛德事可累主上耶乃止查盤戶部主事襗奏兩廣庫藏有鹽利軍賞銀六十餘萬見貯梧州府久不輸京師宜更使會計之瑾敕太監韋霦科道官往還報襗言誣也梧州府銀故以三之二計京貯其一焉先任布政銳廵撫都御史大夏廵按御史賢等視藏不綜刷則有之凡參劾八百九十九人瑾矯旨釋襗誣不治逮問銳等悉罰米有差致仕右都督神英賄瑾因自陳邊鎮舊故請封拜瑾矯旨與之吏兵二部稍執奏瑾輒詰責百餘言下廷臣再議廷臣皆曰英當封遂封為涇陽伯瑾前後五歲株連之令蔓於士庶鉗徒之役上於衣冠若工科都給事中許天錫者素寒□有氣節在孝宗朝與言官何天衢倪天明者數言事京師稱為三天正德二年六月朔日天錫手具登聞鼓狀力陳時弊懷中不敢奏自經屋樑死給事中郗夔覆視榆林功次瑾私人功者多夔難所紀敘亦自經死給事中鑰使還當賄瑾無所藉資自刎桃源舟次終五年間惟大理評事羅僑抗疏得脫中外之人莫不壯而恮之於是士大夫雖雅砥名節者悉變為曲學應世而諛佞者不可勝道也瑾嘗有所藉以驗士大夫應違一朝士某從其門下某請見某曰麼公好近眉而冠君之中高奈何曰業定矣聊姑入及見瑾瞪視按其冠過目叱出之朝士大驚更低冠入謝瑾乃說祭酒王雲鳳先提學陝西榜笞生徒有同囚訊瑾聞而遷之雲鳳于思往見瑾瑾叱曰何物祭酒一嘴豬毛耶雲鳳惶恐謝既退請瑾臨視太學如唐魚朝恩故事復請較刻瑾近行法例永着為令中外守之於是給事中銓亦如雲鳳請刑部尚書璟數被詬懼當免因劾奏其屬三人瑾謂璟能督責意乃說而給事中淓者承委有劾奏其父銓為都御史乃亦在劾中於是瑾以為無所不可為矣是時安化窴鐇者久有反謀而時會少卿周東度屯田寧夏希瑾過刻又多斂軍士金錢為賂廵撫寧夏都御史安惟學亦數杖辱將士將士皆怨之其年之四月窴鐇因將士之怨移檄中外數瑾罪與何錦周昂丁廣殺東學為變帝詔太監張永與故都御史楊一清討之末至而窴鐇巳為仇鉞所擒窴鐇之檄數瑾罪也莫敢聞上有指揮鯤者傳檄示人瑾捕下獄論死因下赦寬恤以收人心及聞其擒悔乃欲反之方侈然自為功謂當得大封拜馬永成與永等皆瑾故等夷不相下瑾尤忌永寧夏功八月朢日甲午永至自寧夏上迎之東華門獻俘賜宴比夜瑾先退夜半永出疏懷中密白其反狀永成等亦助之言上曰罷矣且飲酒永曰離此一步臣不復見陛下也上曰瑾且何為永對曰耴天下上曰天下任彼耴之永曰置陛下何地上悟自行至直房執瑾怒罵曰奴反耶瑾猶以為戲上拳之蹴之遂系縛菜廠封其內外舍明日降為奉御閒住之鳳陽命廷臣議其罪瑾常招引四方術士余曰明余倫餘子仁等出入其家妄稱其侄劉二漢者當大貴以是有反心中外天災地變率令禁勿奏太監孫和等嘗私造衣甲弓弩遺瑾瑾皆受藏之竊竊有不軌圖是月也瑾兄錦衣衛指揮景祥死公卿以下吊賻瑱門雲將以八月甲午葬百官又為辭靈之祭賻公帛益多時瑾最嚴夜禁星出後衢道四寂有竊聽者中夜聞兵甲聲錚然里巷私語籍籍謂八月甲午傾朝送葬瑾且因為亂永之獻俘也瑾使以乙未入永知即以甲午入以故得先發明日晏朝後外人微聞瑾得罪猶莫敢顯言者及旨猝中發邏卒飛騎交馳於道黃紙黑索驚駭見聞衣冠失度府寺閭巷喧囂如沸浹日乃定初上尚未有意誅瑾瑾聞鳳陽之命曰猶不失富太監也及籍其家得金二十四萬定又五萬七千八百兩元寶五百萬定銀八百萬定又一百五十八萬三千六百兩寶石二斗金甲二金鈎三千玉帶四千百六十二朿獅蠻帶二束金銀湯古匋皿五百蟒衣四百七十襲玉琴一玉印一以上諸物又得金千二百五萬七千八百銀二萬五千九百五十八兩三千六百又得偽璽一袞袍四八金龍盔甲三千金牌三穿宮牌五百牙牌五百冬月團扇飾貂皮扇中置刀二衣甲千餘弓弩五百上大怒曰瑾果反乃以付獄並其黨吏部尚書張彩掌錦衣衛者指揮使楊玉掌鎮撫者指揮使石文義皆送都察院獄於是六科給事中納十三道御史賀泰乃共劾瑾上是之令法司錦衣衛執瑾午門會多官廷訊之都給事中李憲至是亦劾瑾瑾聞之笑曰憲亦劾我邪鞫之日刑部尚書劉璟猶噤不敢聲瑾大言曰滿朝公卿皆出我門誰敢問我者皆稍稍卻辟駙馬都尉蔡震曰我國戚也不出汝門得問汝瑾曰汝不嘗為我罷領上直軍乎震曰此樊凱非我也使人批瑾頰曰公卿皆朝廷所用云何繇汝抑汝何藏甲也曰以衛上震曰何藏之私室瑾語塞既上獄上命毋覆奏凌遲之三日梟其首榜獄詞處決圖於天下是日也都人鼓舞稱慶兒童婦女亦以瓦石奮擊爭買其肉啖之仇家有以一錢易一臠生噉之者瑾親屬傑等十五人井二漢張文冕楊玉石文義等皆論斬它諸謫戍有差張彩等弣瑾致高位者四人其行事如左 
　　張彩 
　　焦芳 
　　劉宇 
　　曹元 
　　△張彩 
　　張彩鞏昌人美丰仪弘治末年官吏部文選郎為馬文升司屬文升稱其精敏公當亡何給事中劉論其顛倒選法彩引疾不辨而去士論高之劉瑾搜求告一年以上者盡籍名彩赴名補舊官時瑾好私其鄉人彩既為瑾同鄉又京師諸公多荾之者瑾益有意彩彩殊未知既謁朝尚書許進問曰自河下來矣彩曰何為河下河下瑾所居也居數日乃往見瑾見彩狀貌益喜迎笑曰好鄉里好鄉里外官多不知事朝後即來知者謂彼自來不知者謂我要人如是鄉里遲來最得也居亡何以邊才升右僉都御史而合水韓鼎者亦繇瑾升戶部侍郎與彩同廷謝鼎先謝老不任拜起又吃吃不能致詞谷張魏馬輩屏後羣笑之瑾甚愧曰且看此人既謝皆嘆曰好男子好男子此不負所舉矣彩歸過瑾瑾設酒肴預待曰今日非都憲我顯被老韓羞殺因歡挽竟日彩為選郎時奪其鄉人撫州知府介妾平陽知府恕有妾又欲奪之恕不與遂陷恕公罪恕送妾始得論減其性資柔悅善佞瑾故愛之至其綜核敏練亡如也既遷都御史吏部尚書劉宇不能舉其政東廠偵較告瑾瑾未兩月復遷彩吏部侍郎又亡何轉彩代之彩自以起郎官不兩歲至尚書因詣瑾辭瑾厲色曰公已二十年名進士有何不可昔太祖用布衣為宰相皂隸為知府但要舉其官耳我不曾狥私要錢為朝廷用人何管遲驟彩不敢再言復自擔曰不哭孩兒誰不會抱此時但能有所轉移少息衣冠之禍百凡付諸天耳彩與朝士言稱瑾才略過人常呼為老者進退人才不率舊章惟瑾意然彩言瑾亦無不聽時乘間為諸公居間亦有之瑾嘗謂彩祖法最嚴今乃久廢我故欲大振之彩從容言曰明公所見甚高但祖法痛懲貪污今乃未免示人人生百年為期受用能幾最可重者竹帛垂芳享之不窮不才家居見有司條件科斂當時為盡人明公之槖到京徐察乃知未然是怨則歸公利遍於眾何苦乃爾公自不用誰敢多耴耴既不多人當自服祖法不難振也瑾曰微宰教我幾誤一生即今內外堆積身後好了它人我自落得個罵名耳乃畫暮夜辭金故事於太門之外御史歐陽雲給事中吳儀少監李宣指揮趙良皆以多賂瑾為瑾所黜罷御史節饋瑾未至瑾先發之捕獄論死瑾謂彩曰鷺鶿不吃鷺鶿肉今也吃子南京祭酒其求轉亞卿南北直隸提學一求大理少卿一祈免察各販我千金以上三人管秀才掌風化乃如此不知敗壞多少好子弟皆黜之始士大夫見瑾門畫辭金皆笑既乃知繇彩彩又言於瑾曰公左右多騙財壞事瑾如所舉名盡逐之然彩平日惟知敬瑾瑾疏同類同類以為彩教之彩有所推舉悉不先白內閣諸公諸公亦銜焉一日瑾涕泣語彩曰始谷張諸人患外患籍我輩推余當之餘以身狥天下所摧折衣冠多矣今天下之怨皆集於余諸人晏然享之餘未知所稅駕也彩因辟左右曰今上未子勢必立宗室子若長且賢公受禍矣不如援幼弱者公長保富貴亡憂也瑾曰善君數日忽變曰無以宗室為吾自立耳彩告不可瑾怒以茗盌擲彩彩不敢言瑾敗奉旨下都察院獄捕問午門前坐彩與瑾同叛彩訇哮曰皇天后土太祖太宗可鍳此心繇書生二十年位至尚書更復何望乃忍及此在上皆讀書明忠孝請各求之於心瑾雖死所親信子侄尚在請加追問有何指證左驗何必問彩轉呼打二十棍押回獄五十餘日卒已有旨與楊玉石文義等剉屍長安市 
　　△焦芳 
　　焦芳泌陽人天順中進士李賢以同鄉故引入翰林芳事賢若廝養同列羞之同列多用才華自着獨芳猜狠無文眾盡畏其口或語萬安曰不學如芳亦將為學士乎安曰焉得知芳聞曰是必彭華間我我不學士者且刺華長安道初命翰林纂修文華大訓以為東□進講其書獨華等數人為之芳不與心恥焉時當講輒摘其疵曰某當作某蓋誤芳素比尹杲父子及尹敗坐系詔獄既出貶桂陽同知芳疑出華安銜兩人者入骨弘治初升霍州知州尋升四川提學副使上書乞憐尋調湖廣副使所以謀復翰林百方時宰畏之不得巳升為南通政以憂居家會李傑亦故出自翰林以南京祭酒服闋待除徐漙欲還傑故署劉健不可曰焦芳日夜伺此今日援傑它日能拒芳邪漙不聽及傑芳入兼程至亦授太常少卿兼學士未幾升禮部侍郎日於眾中嫚罵健芳在禮部行文書有不可意即引筆抹去不關白尚書俄改吏部則馬文升為尚書老臣矣亦時時姍侮之芳陰結言官使抨劾素所不快及在巳上者力求入閣謝遷抑焉亦怨遷每言及餘姚江西人輒大罵也正德初戶部尚書韓文疏論會計不足詔廷臣集議僉謂理財無奇術惟勸上節儉而巳芳知上左右有竊聽者人言曰庶民家尚須用度況縣官耶諺雲無錢簡故紙今天下逋租匿稅何限不是簡察乃獨損上上聞之喜文升去遂以芳代之會八中官導上戲樂給事中劉陶諧等極諌韓文王鏊亦欲繼上疏疏當首吏部走告芳芳曰我大臣也知格君心而巳既上召諸臣左順門芳故曳履徐行曰今日之事為首者當之乃又泄伏闕謀於瑾瑾深德焉健遷去瑾援入內閣凡瑾所以濁亂海內變置舊章皆芳導佐之芳過瑾稱千歲公公自稱門下每事先得瑾意乃出言若一口四方賂瑾者先賂芳立應矣芳子黃中亦傲狼不學舉進士廷試芳謀得狀頭李東陽王鏊為窴二甲之首芳言瑾徑授翰林簡討又一年驟改編修然尚時時以其子不得狀頭移怒東陽罵詈之瑾聞曰黃中昨在吾家吾試之榴詩甚拙顧恨李耶瑾怒翰林官傲巳欲盡出之外張彩勸不可及纂修孝宗實錄成瑾復持前議彩復力為勸瑾意良平而芳父子與其私人簡討炅輩文致諸翰林密投瑾是以有擴充政事之名芳大都惡南人其於江浙尤甚既慫恿瑾裁江西解額着令餘姚江西人毋選除京朝官即見一南人退一北人進輒喜雖尚論古人亦輒譽北而詆南嘗為南人不可為相圖進瑾其與修孝宗實錄也亦以筆惡南人若葉盛何喬新彭韶謝遷皆天下所推長者名卿芳肆情誣詆反自喜負曰今朝廷之上無如我直者始張彩為郎時芳薦以悅瑾意可其奸利既彩為尚書芳父子納賂薦人無虛日彩不能滿其意遂有隙而炅者見芳勢衰轉附彩盡發其陰事互構於瑾瑾大怒先是土官岑浚沒入家口當給賜大臣芳聞浚妾美求得焉嬖之與其妻反目至干操刀芳病臥黃中與其妾亂瑾對人常斥芳也窴鐇平禮部以黃中充頒詔使瑾復沮黃中不與行芳慚乃乞歸予致仕瑾敗革去敗官月米黃中黜為民芳居第宏麗治作勞數省趙風子等盜起至泌陽火之發窖仆牆多得藏金焉掘其先人塜墓雜燒以死盜骨曰使無擇也求芳父子不得耴芳衣冠被庭樹面縛如首罪狀歷數之使羣盜糜之以白刃曰吾得手誅此賊死不恨矣風子臨死呼市中吾非反者恨焦芳父子二賊導劉瑾為亂欲誅之以謝天下未能也然老賊予巳屈辱之小賊逋誅為介介耳劉二漢亦曰吾死回當吾家所行後繇張彩始繇焦芳彩與我極刑芳晏然何也 
　　△劉宇 
　　劉宇禹州人軀幹魁偉自知縣擢監察御史累官至右副都御史廵撫大同用法多鈎距所至剛愎自用然亦有能聲掌鑿品字窖制鐵子炮以御虜孝宗以為才正德中以虜警升右都御史總制宣府大同軍務奢糜無度奏帶僕從數百人責有司供帳不貲至邊克減邊儲首以萬金賂瑾使其子俸拜瑾為父瑾自是賂千金者不復留視遂論修邊功賜金帛蔭子錦衣百戶召入掌院事加太子少保敕未出而宇已至國門矣宇恃瑾橫恣御史有所拂輒鞭朴之瑾以為能擢兵部尚書加太子太傳時許進為吏部尚書瑾因事去進遂以宇代之尋加光祿大夫柱國少傳屢受玉帶蟒衣之賜宇在兵部贓賂狼藉迨轉吏部縉紳之饋不逮債帥乃甚悔曰兵部自好何必吏也張彩為選郎事皆繇彩宇屍位而巳彩既遷宇益憒憒瑾乃復轉彩為侍郎佐之瑾才彩甚亟欲援之尚書不忍罷去宇加宇大學士俾入內昅先日瑾詣閣中賀宇為瑾置酒其明日猶入瑾曰此地容彼入耶宇聞疏乞省墓歸人謂宇偃然黃扉不及曹元流毒善良不及焦芳也 
　　△曹元 
　　曹元大寧前衛人徒以與瑾葭莩之舊繇山東布政使四年五遷吏部尚書兼文淵閣大學士日對人諧謔市井鄙語而巳瑾誅上言願宥不職之罪開更生之門為太平之民守先人之墓其言甚哀詔許致仕頃之黜為民元老無子而盛治第京師每從瑾所飽飫出意氣甚得瑾敗耴所藏違禁服用竊夜焚之未幾貧悴遂市其第貴家自作墓誌曰即死誰銘我 
　　郎曰余傳劉瑾而一時政事之凶忍賢士大夫之僇酷可以傷焉觀其五年之間威柄號令一出其□天子矣瑾寢處士大夫若嚬笑報伏闕也彼何人斯雲法太祖哉余讀瑾爰書焦芳劉宇炎熱之人耳謂張彩變亂選法故所坐獨重彩故名士也予得見其弟繼家狀嗚黯私恨良有可信其始托非也予以是悲之因為草次而存之
