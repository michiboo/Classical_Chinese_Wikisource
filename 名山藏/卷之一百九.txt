
　　海西建州夷皆名女直，古肅慎國。後漢曰挹婁，魏曰勿吉，唐隋曰黑水䍪羯。唐開元中，以其地為蘄州，置黑水府。其後栗木䍪羯盛，號渤海，黑水往屬之。後渤海為契丹所攻，黑水復擅其地，是金鼻祖之部落也。初號女真，臣屬於遼，避遼號改女直。至阿骨打而大滅遼，為金，以其地為大寧府。元滅金，設軍民萬戶府五，分領混同江南北，黑水達達及女直之人有合蘭府水達達路總攝之。 
　　洪武初歸附高皇帝，為設都司衛所官，其酋長為都督都指揮，指揮千百戶鎮撫等官使，因其俗自相役屬，不給官祿，聽其近邊駐牧保塞，不為寇而厚之宴賞。 
　　永樂初，成祖益遣人招諭之，於是諸夷盡附，皆置衛所、授官如洪武時。成祖又為置馬市，開原城，給贍其酋長柴布米，其有願居內地者，於開原設安樂州，於遼陽設自在州，以處之皆量授以官，聽其耕牧自便，於是諸酋長聞風麕至。成祖先後為置奴兒干都司一、建州等衛一百八十四、兀者托溫千戶等所二十。其來貢諸夷又有速溫河地面等三十八地面哈魯喜樓里城別里真站等七站，又有巫里阿口等寨凡五十八所罔不內向歸誠稽首闕下者矣 【 奴兒干都司朵顏衛泰寧衛建州衛必里衛福余衛洪武閒置兀者衛兀者左衛兀者右衛兀者後衛赤不罕衛屯河衛安河衛俱 
　　永樂二年置毛憐衛虎兒文衛失里綿衛奴兒干衛堅河衛撒力衛俱永樂三年置古賁河衛右城衛塔魯木衛蘇溫河衛干灘河衛兀者前衛卜顏衛亦罕河衛納憐河衛麥蘭河衛兀列河衛雙城衛撒刺兒衛亦馬刺衛干蘭衛亦兒古里衛脫木河衛卜刺罕衛密陳衛脫倫衛嘉河衛垥山衛阿速江衛速平江衛木魯罕山衛馬英山衛士魯亭山衛木塔里山衛朵林山衛兀也吾衛吉河衛札竹哈衛福山衛肥河衛哈溫河衛木朿河衛罕荷河衛撒兒忽衛札童衛俱永樂四年置阿古河衛喜樂溫河衛木陽河衛哈蘭城衛可令河衛兀的河衛哥吉河衛野木河衛納刺古河衛亦里察河衛野兒定河衛卜魯丹河衛好屯河衛喜刺烏河衛考郎衛兀亦速里河衛阿刺山衛隨滿河衛撒禿河衛忽蘭山衛古魯渾山衛阿資河衛甫里河衛荅刺河衛撒只刺河衛阿里河衛依木河衛亦文山衛木蘭河衛朵兒必河衛甫門河衛俱永樂五年置納木河衛童寬山衛兀魯罕河衛塔罕山衛者帖列山衛木興衛友帖衛牙魯衛刺魯衛益實衛乞忽衛兀里溪山衛希灘河衛弗朵禿河衛阿者迷河衛撒察河衛干蘭河衛阿真河衛木忽刺河衛欽真河衛克默河衛察刺禿山衛□罕河衛阮里河衛列門河衛禿都河衛實山衛忽里吉山衛莫溫河衛薛列河衛俱永樂六年置卜魯衛兀葛林衛把城衛札肥河衛忽石門衛札嶺木衛木里吉衛忽兒海衛伏里其衛乞勒尼衛愛河衛把河衛和屯吉衛失里木衛阿倫衛古里河衛塔麻速衛俱永槳七年置水興河衛木刺河衛喜申衛使坊河衛甫兒河衛亦麻河衛兀應河衛法因河衛阿荅赤河衛古木山衛葛稱哥衛俱 
　　永樂八年置督罕河衛建州左衛只兒蠻衛兀刺衛順民衛囊哈兒衛古魯衛滿涇衛哈兒蠻衛塔亭衛也孫倫衛可木河衛弗思木衛弗提衛俱 
　　永樂十年置斡朵倫衛永樂十一年置哈兒分衛阿兒溫河衛速塔兒河衛兀屯河衛玄城衛和卜羅衛老哈河衛失兒兀赤衛卜魯禿河衛可河衛乞塔河衛兀刺忽衛俱永樂十二年置渚冬河衛札真衛兀思哈里衛忽魯愛衛俱永樂十三年置吉灘河衛亦馬忽山衛俱 
　　永樂十四年置阿真同真衛亦東河衛亦迷河衛俱 
　永樂十五年置建州右衛益實左衛阿塔赤衛塔山左衛城討溫衛俱正統閒置兀者托溫千戶所兀者穩勉赤千戶所兀者巳河千戶所兀者揆野木千戶所海刺兒千戶所哈流溫千戶所兀禿河千戶所竦和兒千戶所哈三千戶所哈刺哈千戶所兀的罕千戶所可里踢千戶所兀音千戶所只陳千戶所鎖郎哈真河千戶所得的河千戶所奧江河千戶所哈魯門山千戶所古賁河千戶所敷荅河千戶所俱永樂閒置又有速溫河地面昏地迷河地面兀兒袞車地面施伯河地面卜魯丹河地面勝和兒河地面木溫地面諸車河地面可木山地面車讓河地面欽真河地面因只河地面兀思哈里地面古里河地面卓兒河地面撒哈刺地面亦禿渾河地面古里罕河地面忽忽八河地面失木魯河也面把兒卜河地面木倫河地面崔哈河地面黑龍江地面也今河地面那河門地面卜忽禿河地面弗孫河地面兀魯溫河地面撒只刺河地面兀察河地面畢力木江地面的里木地面捅坎地面海西地面蘇分地面失令地面亦馬阿束咬地面哈魯域喜樓里城別里真站古代替站仗荅林站別兒真站弗朵河站五速站忽把希站播兒賓站黑勒享右站黑勒里站五里河口那令口火名口日兒河必興河鎖失河古因溫都魯河乾的因河凡五十八處】 其夷有三種居海西等處者為海西女直居建州毛憐等處者為建州女直極東為野人女直野人女直去中國遠甚建州居中最州有貂皮人參松子之利屋居耕種服食頗類中華永樂末建州夷人居前開原者叛入毛憐衛相攻殺宣德聞解苶之遂以建州老營地居開原人名為東建州老營地朝廷歲取人參松子地也正統初建州左衛都督猛可帖木兒為七姓野人所殺弟凡察子童倉挾衛印亡入朝鮮童蒼弟董山嗣為建州衛指揮更給印亡何凡察歸詔予董山故印上其新印凡察不予乃更分左衛置右衛使董山以新印領左凡察以故印領右末年也先入寇犯京師脫脫不花犯遼東邊陲不靖者數年海西女直之有名者率死於也先之難朝延所給敕若印皆失之其子孫無所證以請襲歲入貢第名曰舍人道不得乘傳宴不得預上席所貢貂若馬不中者邊輒卻之堆舊時入貢人數以數百天順中裁之無過五十賞賚漸薄繇是諸夷不至屢援邊成化二年命總兵官趙輔總督李秉督諸將擊之指揮張勝等敗之玉湖參將孫璟周俊敗之分水嶺追出邊外三百里余璟驍將也虜人呼為蟒孫其與諸夷戰連三日俱令軍士下馬行且鬬自朝及暮凡數十合而總兵施英者亦並力合攻賊敗走復繇鳳山入秉使指揮傅海王衛為左哨李英徐祥為右哨夾攻破走之已董山悔罪歸我所掠人以贖被虜諸人許之復下禮部移示邊臣遇貢九以禮貢物聽自効第其人建州獨多多毛憐衛人規賞賜守關者輒拒之毛憐建州復繇此數入犯朝廷使都督武忠往諭之董山等悔罪來貢朝廷敕責之皆頓首謝及出就宴其部下指揮又有出嫚罵語禠廚人銅牌者至給賜復奏求素蟒衣玉帶金頂及銀酒器不一一朝廷量賜之而已而遣行人送還約束之途中然其部落寇邊不絕也上命總兵武靖伯趙輔拘董山於廣寧使還諭其部落毋再入寇乃返之輔等召董山宣敕董山遽出袖刀刺傷通事其夷屬亦各亂刀雜刺館伴兵卒輔擒捕董山格殺其二十六人囚餘人以俟命朝廷命王瑛為副總兵與輔征剿之其冬輔與總督李秉督都指揮柯忠等分兵兩道抵其巢穴而朝鮮亦發兵助我遏其東邊於是右監丞韋朗等破之朗家寨王瑛與游擊將軍王銓等破之於五嶺副總兵都指揮同知裴顯等敗之將火赤玉馬代苦茹等塞搜剔之松林山輔秉言董山復歸苦邊必大奏朝廷誅之安置其降人於兩廣福建諸夷心懷忿然尚貪中國賞賜時往來中國賞賜雖薄夷人往往增多人數且至千餘又求董山子脫脫襲父職而朝廷亦許之董山者貪狡夷奴雖朝貢亦潛受朝鮮官職賞賜六年怨朝鮮助我治兵相攻潛謀作日此時彭誼為都御史命都指揮崔勝進擊擒其酋斬之奪其馬騾器械輜重十四年海西兀者前衛都指揮散赤哈言開原驗放夷人管指揮者受其珍珠豹皮兵部移文總督都御史陳鉞勘究都督產察者散赤哈侄也方入貢管指揮懼賂產察白言無有散赤哈恨之聲言且犯邊鉞招散赤哈來廣寧面折散赤哈率所部欲繇撫順關進參將周俊恐赤哈見鉞則管指揮事露馳報曰海西夷素不從此關進恐熟知道路開釁他日鉞是而阻之其時散赤哈已入關則大怒折箭誓恨復歸海西道從建州過建州三衛夷人懷董山之忿有日矣即留散赤聚哈兵數千大掠鳳集諸堡鉞集兵拒之則已去獨近塞也僧格等十八族皆土著虜方有使貢恐我誤兵留其使走之撫順所白鉞曰犯邊者海西人無預我特等十八番皆有人入貢未還也鉞方欽自辭與副總兵韓斌等系也僧格等杖殺之乘夜襲屠十八番謬言於朝曰搗巢功一月之閒捷音四五至復請益兵征討之通事王英說太監汪直曰建州三衛臣屬世世豈有叛理朝廷遣行人伴送貢夷彼中途不得買賣陳都御史貪功啟釁失遠人心公請於上往彼撫諭察鉞所為此可為公功英請從直喜以聞而司禮監懷恩尼之上命兵部左侍郎馬文升往而廵案山東御史王崇之以實聞矣文升至鉞方望與圖功文升主撫而已被屠十八族盡來訟冤文升賑慰焉因言建夷叛服靡常我已招降董山而又殺之近復搗其巢宂槩及無辜失信生禍莫此為大招撫征討唯上命之時餘子俊為兵部尚書是文升言居頃之東虜遞犯靉陽諸堡英復言於直此時可言上擊退虜並招撫建夷為公功直請上得行直行鉞厚賂中朝大臣與直厚者為解脫自大寧抵山海關一帶諷其居民候直過羣伏道左保任之直至鉞便服雜僕從左右朝夕其中直左右得鉞賂交口贊鉞直喜鉞甚鉞因譖文升於直並及牟俸而牟俸罹禍矣於是直請勘治建州先後失事諸臣罪請定西侯蔣琬刑部尚書林聰與之俱文升坐撫夷不盡致其犯邊論謫戍直歸鉞復言於直酋伏當伽修怨怙忿當誅朝廷復遣直行而以撫寧侯朱永為總兵襲破之永道遇貢使哈速郎禿等以為賊捕送京師誅其五人竄其七十餘人而永緣此進保國公鉞右都御史直增歲祿諸夷大忿益深人慘住時御史強珍暴其事坐謫戍而邊事益壞會其酋完者禿貢馬乞入謝守臣苦用兵思復親夷請於朝許之正德閒海四夷加哈竹孔革等為亂旋撫諭解散嘉靖中速里武居松花所最強其地為諸夷入貢必經道有開原城外山賊猛克者嘗邀諸夷歸路奪其賞速里武殺之十年來貢朝廷厚賜慰獎之 【 速里武一作速里忒】 其後請乞頻繁大率以詐得官貢人浮常額乃從兵部議下邊臣嚴核人數如舊制二十一年夷人孛撒赤哈等入寇廵撫孫襘御之多失亡頃之於敖為廵撫坐減賞物夷人嘩敖詐殺嘩者夷挾怨數入塞如成化時復時時與虜合為邊患撫臣連以不任罷遼東西大困隆慶五年高拱飭邊以副使張學顏為廵撫李成梁為總兵其冬建夷注住等以六千餘人入犯成梁力戰大破之驅入其巢穴斬首虜五百八十餘人斬酋首把兒大寗公提二人夷乃稍戰萬歷末復為亂天啟初地入於夷人矣其地在混同江東開原城北東瀕海西接兀良哈南鄰朝鮮 
　　○西戎上 
　　哈密（畏兀兒附） 
　　安定衛 
　　罕東衛 
　　赤斤蒙古 
　　曲先衛 
　　土魯番　火州　柳陳城 
　　撒馬兒罕 
　　魯迷 
　　天方國 
　　默德那國 
　　於闐國 
　　日落國 
　　亦思弗罕 
　　黑婁 
　　額即癿 
　　哈辛 
　　哈密（畏兀兒附）　　安定衛　　罕東衛　　赤斤蒙古　　曲先衛　　土魯番　　火州　　柳陳城　　撒馬兒罕　　魯迷　　天方國　　默德那國　　於闐國　　日落國　　亦思弗罕　　黑婁　　額即癿　　哈辛 
　　△哈密（畏兀兒附） 
　　西域去中國最遠禹貢所謂柝支渠搜今之甘涼漢匈奴右賢王地也武帝傾海內財始取之設酒泉張掖燉煌三郡西至玉門關通西域置都護及戊已較尉絕北虜西番交所謂斷匈奴右臂至光武閉關謝之唐太宗斥邊西域入貢始盛及其中葉雖六盤山外亦為吐蕃所據宋寧夏地入據於趙元昊不得有外夷太祖既定天下使征西將軍鄧愈西平侯沐英西寧侯宋晟攘郄諸部乃置陝西行都司分屬十二衛三千戶所於甘涼閒 【 於張掖置甘州五衛於酒泉置肅州衛於武威置涼州衛於煌中置西寧衛於姑臧置鎮蕃衛又有三衛曰山丹曰永昌曰庄浪三千戶所曰高台曰鎮夷曰古浪】 自陝西蘭州渡河千五百里至肅自肅而西七十里為嘉峪關守之成祖即位益開邊使行人陳誠通西域西域君長皆隨誠入貢合密者在燉煌北大磧外西北本古伊吾廬地東接甘肅西距土魯番西域諸夷往來要路也其國中夷有三種回回一種畏兀兒一種哈刺灰一種無貴族不相上下元人封其宗人忽納失里為武威王填之其後改封為肅王忽納失里卒弟安克帖木兒繼之永樂二年遣使來朝請封爵詔封為忠順王賜之金印即其地置赤斤蒙古罕東安定阿端曲先哈密凡六衛所統三種各以其酋為都督佐之西域貢使悉繇哈密譯上其文閱其方物其歲忠順王為北虜鬼力赤所毒死無子其兄子脫脫自幼俘中國成祖得而撫養之至是以往嗣忠順王以華人周安為長史劉行為紀善輔以行未幾脫脫為祖母速哥失里所逐詔還王然湎酒昏縱諸部不附九年卒封其從弟免力帖木兒為忠義王宣德元年忠義王卒詔脫脫子卜荅失里嗣以卜荅失里幼更立其別子脫歡帖木兒為忠義王與卜荅失里共守國正統四年忠順王卒子哈力鎖魯檀嗣別名倒瓦荅八里亡何北虜瓦刺攻哈密劫王及王母去自是服屬於瓦刺天順元年倒瓦荅失里卒弟卜列革嗣天順末卜列革卒世絕其王母弩溫荅失里署國請以族人阿兒察嗣阿兒察辭避請王故忠義脫歡帖木兒外孫曰把塔木兒者成化三年封把塔木兒為都督暫攝國察其久而歸誠而復之亡何卒王母署國有威嚴能御眾而土魯番者即唐吐蕃強番也其酋速檀阿力約王母同掠赤斤蒙古王母不從速檀阿力攻破哈密執王母及金印以歸其部落咸播匿苦峪城而把塔木兒之子罕慎獨與其餘眾來奔肅朝廷官罕慎為都督使高陽伯李文右通政劉文調夷卒入哈密撫定之二文駐苦峪不敢前第請即居罕慎於苦峪乃使甘肅總兵王璽即苦峪城立哈密衛居罕慎是為成化九年阿力稱速檀者華之為言王也久之阿力死其子阿黑麻稱速檀尚少守臣言此時可納罕慎於哈密十七年璽襲破土番番之居哈密者納罕慎其國中朝命封罕慎為左都督曰能使諸夷親附則王之是為成化二十年罕慎為人貪忍國人與西域往來諸夷皆怨而此時土魚番酋阿黑麻已壯曰罕慎畏兀兒種也非脫脫貴族安得王王哈密當我因好語罕慎曰吾與爾姻罕慎喜許之阿黑麻使罕慎頂經結盟而從後殺之因來言罕慎病死國內亂乞自立為王是時馬文升為兵部尚書議上不許賜璽書切責之阿黑麻悔懼上金印還所據地而是時王母已死矣文升念哈密無主國中三種夷不相下又其旁近強虜有小力禿野乜克力數種固亦難王地當得元遺孽如肅王者乃可為君長彈壓之是時曲先安定王遣使入貢安定王者忠順王同派也文升問貢使安定王族有壯子否貢使曰有其人曰陝巴王侄也文升曰可矣以聞下甘肅守臣便求之而哈密三種大頭目奄克孛刺阿木即寫亦虎僊等亦皆合詞求陝巴遂以為王使三大頭目為都督往輔之是為弘治五年奄克孛刺者畏兀兒大頭目阿木即者哈刺灰大頭目寫亦虎僊者回回大頭目也三大頭目唯奄克孛刺內向中國而回回種出土魯番寫亦虎僊則回回種最黠夷也先是阿木即故嘗與哈刺灰夷掠土魯番而寫亦虎僊者陵陝巴欲奪之王不得至是以阿木即激怒阿黑麻阿黑麻夜襲哈密城哈密人死者百餘竄降相半陝巴與阿木即上大土刺守之圍三日不下大土刺華言高台也阿木即遣調野也克力瓦刺二部為援皆敗阿黑麻捉阿木即支解之執陝巴去令其酋長牙蘭據哈密移書甘肅守臣自稱可汗言已獻哈密城池遠金印而阿木即復潛導野也克力抄掠其國中克滅朝廷所賜衣若幣今故以報仇而陝巴亦遣人入奏先是憲宗朝寫亦虎僊頻以貢獅來時時召戲內庭賞賚良厚孝宗即位罷遠物珍奇之戲即召戲內庭亦不數所以賞賚不如舊寫亦虎僊失望寫亦虎僊數往來甘肅閒習知我邊又知我重棄哈密時時教誘阿黑麻據城奪印以邀賞又時時言我甘肅可攻也阿黑麻以故心易中國至是奏至下兵部集廷議皆言阿黑麻之驁所宜聲罪第遠兵不宜勤請書敕付其貢使歸俾自悔罪上如廷臣言又命廷舉文武二大臣至其地經略之於是使兵部右侍郎張海都督同知緱謙往降敕阿黑麻曰虜王母殺罕慎於今而三矣念爾祖父朝貢世世爾又獻降地還金印朕不爾罪爾其還陝巴海謙至甘肅第召哈密夷人付敕遣往而阿黑麻則盡留之海謙久侍不返乃修嘉峪關捕諸回之久通阿黑麻者二十餘輩以歸還言西域遠夷也難興復哈密存亡不足煩中國上怒其不任下詔獄謫免之是時土魯貢獅之使有寫亦滿速兒等四十餘人留京師文升即請安置四十餘人者於兩廣福建閒以報阿黑麻之驁閉嘉峪關絕之阿黑麻既據哈密益徧掠沙洲逼脅罕東諸部自附罕東都督只克請捄文升以阿黑麻非兵不威請用漢陳湯故事襲破之知肅州撫夷指揮楊翥者熟知哈密道召與計而此時許進為甘肅廵撫亦召罕東赤斤野乜克力賞勞之厚撫寄居苦峪者結其歡心北虜小列禿子雅於吐蕃有讎殺通知其部落俾與野乜克力屯兵哈密土魯番閒以斷土魯番東援牙蘭之路乃令總兵劉寧右副總兵彭清統精銳軍往嘉峪隨調赤斤罕東諸衛番兵直抵哈密入其故城而牙蘭己先與所部夜遁獲還忠順罕慎妻女斬首百餘級奪牛馬三千器仗無算事聞賜敕獎勞即遣苦峪寄居夷人歸哈密故城給牛種衣糧犂具俾為生聚且今小力列禿及野乜克力兩部常駐牧哈密之西以蕃蔽之是為弘治七年是行也雖不得牙蘭而明家之威亦振於西域矣九年阿黑麻又襲破哈密令其酋撒他兒與奄克孛刺共居其所居刺木城奄克勃刺密結小列禿襲斬撒他兒守哈密如故而是時西域諸夷坐嘉峪關久閉不得入中國牟利皆怨阿黑麻葢諸夷當得我茶不得我茶則發腫病死當得我麝香不得我麝香則蛇蠱為毒嘉禾無當得我大黃不得我大黃則馬畜不遺矢阿黑麻亦悔罪請貢送還陝巴及金印於哈密易故四十餘使之戍南方者許之於是復護陝巴入哈密仍以三種大頭目為都督佐之回回大頭目則寫亦虎僊哈刺灰大頭目則拜迭力迷失而畏兀兒大頭目則奄克孛刺陝巴歸嗜酒掊克屬夷阿孛刺等怨之因迎真帖木兒為王陝巴懼遁之沙洲真帖木兒者阿黑麻次子罕慎外孫也年十三遣人來告鎮守臣使諭阿勃刺等迎陝巴還守國阿孛刺不聽奄克孛刺遂執阿孛刺等六人殺之還報鎮守臣復令都督朱瑄等護陝巴還國而送真帖木兒於土魯番是時阿黑麻死諸兄弟爭立國內亂真帖木兒不肻還遂居之甘正德元年陝巴死其子拜牙即嗣而阿黑麻長子滿速兒代為速檀拜牙即幼滿速兒屢侵侮之因向從滿速兒苶心奉明命久之與滿速兒同來請真帖木兒歸明使哈密遣人送之寫亦虎僊滿刺哈三與偕往即為滿速兒所留而拜牙即亦欲與奄克孛刺棄入土魯番以從滿速兒奄克孛刺不聽來奔拜牙即竟棄城走滿速兒令頭目火者他只丁與寫亦虎僊滿刺哈三還守哈密城取金印歸火者他只丁使人來言故請中朝守之以難明而並要賞廵撫都御史趙鑒即謬謂滿速兒忠敬賞之金幣使者歸滿速兒己與火者他只丁及牙木蘭虎丁奶翁寫亦虎僊滿刺哈三等入寇甘肅則大言要金幣萬計者乃歸金印還哈密大學士楊廷和舉四川總制都御史彭澤經略之澤至遣通事火信等齎遺白金諸器及幣二千火信見滿速兒復私許以增幣信還彭澤己乞致仕歸滿速兒見幣無增第以金印與寫亦虎僊以哈密付滿刺哈三而拜牙即仍留不遣寫亦虎僊者嘗忤滿速兒滿速兒將殺之請入明求千五百幣自贖滿速兒悅復使與其壻馬黑木入貢報前使曰得千五百幣拜牙即歸矣是時守甘肅者為都御史李昆肅州兵備副使陳九疇言於昆曰向者經略彭公模稜了事耳不能為國長計公其不可復益幣昆乃予馬黑木雜惡幣覊其隨貢之人火者撒者兒虎都寫亦於甘州曰以為歸拜牙即之質寫亦虎僊念無千五百幣可以復滿速兒懼弗去而火者撒者兒火者他只丁弟也火者他只丁聞其弟覊甘則復奪哈密城請滿速兒移居之分遺諸番脅據沙洲紏之入寇游擊將軍芮寧與諸將出七百餘人御之至沙子壩死焉一軍皆沒寫亦虎僊子曰米兒馬黑木壻曰火着馬黑木侄壻曰米兒馬黑麻故僑居肅州火者他只丁既敗我軍則又遣酋斬巴思等十餘人陽以駝馬入貢陰貽書米兒馬黑麻之父失拜荅煙等諸姻黨令與寫亦虎僊為內應九疇廉知之執失拜荅煙並寫亦虎僊斬巴思等付獄賊至城中軍士皆出戰諸番果欲為內應九疇嚴不得發乃戮其懈守者數人搜諸通謀者二百餘人皆系之而失拜荅煙被捶劇死獄中火者他只丁乃引去是時惟奄克孛刺佐總兵鄭廉敗諸番於瓜州於是命舉文武大臣經略之仍使彭澤往而九疇以寫亦虎僊之罪聞移系刑部獄其子米兒馬黑麻系甘如故失拜荅煙子曰米兒馬黑麻者入貢京師賄諸幸人入長安左門大呼其父以冤死下錦衣衛令兵部與三法司會議遣給事中臣御史春往勘勘畢議上澤奪職為民昆九疇逮問之正德十三年也其明年逮至降昆一級九疇以禁死失拜荅煙仍令法司重擬於是寫亦虎僊與其子得出獄又明年滿速兒歸所虜人並拜牙即之孥以求和而留拜牙即不歸詭稱其業走他處兵部集議請許之廵按陝西御史潘仿言虜雖悔罪不足贖也拜牙即不歸和乃在彼兵部執議如初是時九疇頌繫年余而寫亦虎僊與其子壻得見武宗於會同館武宗悅之賜之國姓傳升錦衣指揮使從南幸武宗崩世宗即位大學士楊廷和慮寫亦虎僊外知邊方虛實內覘朝廷脫罪歸必且據哈密為邊患因草登極詔書中誅之出九疇以為都御史廵撫甘肅三年秋滿速兒寇甘九疇與總兵姜奭左副總兵趙鎮等拒戰城西敗之夜閒道行抵肅使人結瓦刺內外夾攻又敗之殺火者他只丁諸將皆言滿速兒中流矢死矣時上方命兵部尚書金獻民往總制經略御甘事獻民至蘭州九疇已擊敗滿速兒亦即奏捷言滿速兒中流矢死狀又明年西虜寇甘肅九疇復與姜奭擊敗之上嘉九疇功九疇即上言土魯番所以敢犯甘肅者以我納其朝貢縱其賈販使得稔知我虛實而啟其戎心也向者寫亦虎僊逆謀己露奸黨就擒乃輸貨權門轉蒙寵幸以犯邊之寇為來王之賓鎮廵等官又怵利害拱手聽命館為上客轂擊轡聯邊境驛騷勾連接引以有今日今即不能勤武帝貳師之兵亦當効光武閉關之舉儻或涵忍不絕如故臣恐河西十五衛所永無息肩之期臣念番夷貢使未歸者先後亡慮數百人蓋有居撒馬天方諸國者請悉覊置之內郡系籍土魯番哈密者則遷之兩粵沒入其財其謀逆諸回再行核實而亟誅之自此大發帑金召募勇健購易西馬以充戰守之圖庶可壯河西之勢上下廷臣雜議未決而其時方起楊一清為總督命等其來審處之當是時哈密諸夷為土魯番所破多走入散處塞下前後千餘人邊臣因而撫留資給之閒從逐虜有功輒加賞賚所鹵掠輒與之諸夷頗安而滿速兒為我謝絕諸番生計殊窘則遣其屬牙木蘭款關求貢者屢矣一清至上言御戎之策自治為上今士馬虛乏城塹不完內無本根藩翰之固而欲立威驕虜臣竊危之且西寧有亦不刺之賊庄浪有山後之寇儻表里應合併起而爭不知中國可制其死命否以臣愚計請及今款關之日令鎮廵官馳使責諭土魯番若悔罪果誠亟送出拜牙即撒還哈密之戍歸我所擄掠入口執送主謀犯邊之人明正厥罪我則通貢如故且怵威服德恫疑不前而我業以其閒隨宜備守計無便此者土是之其明年故錦衣百戶王邦奇疏邊事言哈密失國番夷內侵皆繇兵部尚書彭澤總督甘肅時賂番求和及前大學士楊廷和草詔論殺寫亦虎僊所致宜誅此兩人則哈密可復邊境無事上下兵部勘議邦奇者故錦衣衛帶俸署百戶正德中傅升為千戶廷和草登極詔書革削之望甚及奏復舊職於兵部澤又抑焉以故一疏攻二臣上命給事中錦衣衛官往勘而牙木蘭款關則言非敢不恭天朝也所以入寇者以誅寫亦虎僊失拜荅煙故今願獻哈密地及所擄掠人上心怒九疇奏捷時言滿速兒中流矢死今乃復署奏下兵部議兵部言滿速兒若果悔罪輸誠者當歸我哈密及所擄掠械送叛臣稽首關門為信上從之吏部尚書桂蕚言夷狄誠歸中國不誠等之則哈密何時可復邊患何時可息請留質牙木蘭遣譯者諭滿速兒以前意待其歸議進止上復下禮兵二部議二部臣言諸番累年入寇先後上書委罪前事詞雖抵飾事亦有因宜遣官按之上曰番酋不悛吾將問罪焉恐及無白辛故閉關絕貢今雖累奏未見悔過輸誠之實禮部遣通事譯字官一人齎敕書與之俱如獻還哈密城池及所掠漢人縛首謀犯邊者付吏乃聽哈密子孫有宜襲者訪問之事發有因誠如卿言即令先遣給事中錦衣衛官按核先年功罪之實先是邊臣言速檀滿兒死今何存也九疇獻民妄奏功其逮之大學士揚一清言犬羊之生故不可測通事譯字官在朝雖微使外境則重萬一有意外變非所以全中國體上曰卿言良是其第以敕書屬之甘肅鎮廵官遣撫夷官往諭之九疇逮至上命兵部會三法司議其功罪刑部尚書胡世寧奏昔我太宗文皇帝雄武冠絕臣服四夷撫綏戎落藩屏中國是以北封馬哈木為順寧王太平為賢義王把禿孛羅為安樂王阿魯台為和寧王西封脫脫為忠順王東北置奴兒乾等都司衛所二百餘處至於南討黎季未復古中國地建立交址尤為偉績宣宗以來黎賊覆據殺官劫印不可勝紀阿魯台亦為馬哈木所兼其東北各衛所亦皆兼併不常存亡莫考先朝並置不問葢不勞中國以事外夷哈密遠在萬里其王脫脫之後已絕自其主國王母以來三被土魯番殺擄占奪城池廷臣無有請以先朝處外夷之法處之者乃強求其親黨曰罕慎曰陝巴而立之旋亦不得久存今其民回回一種久附土魯番哈刺灰畏兀兒生達二種已逃附肅州依我存活不敢復歸其王拜牙即自願歸土魯番反欲導彼入寇使今土魚魯番獻還哈密城池忠順真有嫡嗣可立朝廷助之往彼為王誰與為守計不過一二年復為所奪益彼富強辱我皇命徒使再得金印城為池後日要索之資耳夫土魯番變詐多端胡可信也其欲閒我附城屬達則稱哈刺灰畏兀兒教之入寇其欲閒我謀臣則歸咎陳九疇其欲使彼番使得內通則稱王子因見漢人殺其夷使故來執仇葢自真帖木兒久住甘州習知風土欲圖之久矣一旦擁兵城下諸夷潛為內應向非九疇奮身應變近遣屬夷遠交瓦刺使彼內顧而返則肅州未可知也臣謂文臣之有勇知兵亡身為國無如九疇者也九疇輕信僚屬之公移謬聽奸回之詐報罪誠不免乃邦奇武夫蜚語誠何足憑夫此虜自弘治以來不絕桀驁亦不絕悔罪不絕通貢亦不絕騷援今又絕貢三年秪聞來求不聞侵犯者豈力有餘而心不欲蓋亦懲前夷使之被殺瓦刺諸夷之後患而有所不敢也以臣愚心但欲舍置不問如先朝所以處和寧交址故事唯陛下裁之蓋是時上怒九疇欺而張璁桂萼新貴用事楊廷和相左慮無不欲排陷九疇罪廷和者世寧嘆曰使我典獄殺忠臣寧死既上章上亦悟曰我都御史殺償回夷命耶乃發九疇戍極邊而彭澤奪職閒住李昆與諸將降罰有差居頃之牙木蘭為滿速兒所疑懼誅而罕東番族帖木哥土巴者土魯番故威屬之歲征其婦女牛羊不勝侵暴於是盡率其族帳男女叩關求附嘉靖七年也提督尚書王憲言牙木蘭番酋腹心土巴羽翼也內相猜忌挈族來歸中國之利義不可拒頃之王瓊起代憲為提督土魯番持譯書具言滿速兒欽獻哈密械送教誘犯邊者還所擄掠人口然皆其小丑自為非滿速檀真印信居亡何滿速兒又使其酋虎力納咱兒引瓦刺犯肅州游擊將軍彭浚擊破之虜言非入犯也欲問通貢果否狀因以番文來委罪瓦刺詞多夸謾而王瓊復為請詹事霍韜疏言土魯番圖哈密久矣我置不問彼將劫我罕東誘我赤斤掠我瓜沙外連北夷內援甘肅殊可虞也王瓊所譯進番文皆裔夷小丑之辭無印信足征之語土魯番未有悔罪之實可知牙木蘭土魯番腹心擁帳三千遠來款塞安知非詐他日犯邊安知不曰我納叛人彼來報復又安知不曰我不歸彼叛人彼不歸我哈密則哈密永無興復之期矣而或者遂有棄置之議臣則曰保哈密所以保甘肅保甘肅所以保陝西若曰哈密難守則棄哈密然則甘肅難守亦棄甘肅乎因棄甘肅則並棄臨洮寧夏乎西北二邊與虜為鄰退尺寸則失尋丈疆場棄守之議不可不慎也北狄南蠻體勢各殊漢棄珠崖宣德閒棄交址置之化外而巳西北二邊據險以守我一失險虜必據之宋人西失寧夏北失幽燕國遂不振然當時且以棄珠崖藉口此其明戒也上以韜留心邊務命兵部究悉之是時胡世寧為兵部尚書言夷性無厭自土魯番來侵我邊見利則進知難而退我所以御之亦惟選將練兵廣屯積穀嚴夷夏之分以絕其內閒公賞罰之施以勵其外攘入寇□之□奔勿追慕義來歸則撫有之誠心來貢則禮待之自古帝王及我祖宗所以安中國撫四夷道不過此未聞敝內事外撤藩土延賊寇者也土魯番弘治間連殺虜罕慎陝巴至欲領兵一萬攻我肅州孝宗赫怒執其貢使安置兩廣彼以絕貢失利見怨諸夷方乃送還陝巴後復許貢彼復潛置奸回內地通其交結受其反間其人自京師以至甘肅所在而是至正德十一年大舉入寇方藉內應欲唾手肅州幸陳九疇奮勇大創之仍內縱反閒致九疇死罪皇上即位開釋復用又值彼番大舉九疇復擊卻之請絕其貢彼番復縱反閒仍致九疇於死聲言搶擄恐赫我入然迄今四年並不敢一騎南侵近提督等官方為請通貢彼番又勾引瓦刺直犯肅州向令彭浚諸臣私創九疇之禍牿守通和之說遲疑不戰則肅破而甘以西皆難守矣此閉關通貢孰利孰害不待智者乃知也今邊臣又因番夷所執為詞委罪九疇夫既稱求貢矣而引瓦刺犯肅州又語多夸謾王瓊乃言其有懼悔之意當宥不知之罪此臣未喻也霍韜謂土魯番悔罪未實則誠然矣乃以番文無印信為疑不知即有印信又何番文足征而制其死命乎牙木蘭故曲先衛人我屬番也被番用事非其腹心今遣來邊求和不得入寇不敢受疑避罪朿身歸正與土巴等窮迫而來我業撫處巳定正當撫而有之招彼攜貳益我藩籬更欲驅遣使無所往勢將轉恩為讎臣反復思維欲固我邊強保我中國耳至興復哈密之事殊念不及此也臣聞哈密外隔流沙距我肅州千五百里比之太祖建大寧都司於境外四百餘里而太宗遷今保定太宗置郡縣交址而宣宗棄與安南者殊為有閒太宗立元遺孽為忠順王三立而三為土魯蕃殺虜今其主自願歸番反導彼入寇其民皆孑然四散此與立元順寧和寧諸王事同一體而安定王又在哈密之內近我甘肅今皆不知其存亡昔漢武開西域斷匈奴右臂正今甘肅之地爾若哈密興復而遂能絕北狄之通西域以固我甘肅保我陝西則今宣府大同延綏三重鎮何不能邀截北虜令不過河人套也哈密之復豈其力能勝我三鎮臣見謂立之無益而歲受土番挾我為奸利故興復哈密之事臣念不及此也臣等又竊料土魯番聲勢其民皆安土飽食不願入寇滿速兒先倚火者他只丁牙木蘭統兵於外而寫亦虎仙等數使閒我中國今火者他只丁巳殺寫亦虎仙巳誅牙木蘭又攜貳來歸其勢當亦漸弱且哈密來至嘉峪關一帶千五百餘里其地先有罕東赤斤等衛故我屬番被彼驅脅今復歸我款塞彼來所經空地千里供饋無資又過流沙毫無所得蓋其入寇比前益難故今甘肅所憂不專在土魯番而南有亦卜刺北有虎刺皆北狄驍勁瓦刺又比土魯番去我頗近今又被土魯番勾引來寇此則甚可憂也宜敕邊臣無以能招土魯番為功而以諸達迫近恐其寇我難御為患此所以內固甘肅之術也上深然之命王瓊察牙木蘭土巴情偽以聞瓊言土巴故我罕東左衛屬番以避土魯番侵犯竄人肅州窮來歸我勢不可絕牙木蘭雖稱降其妻子尚在番中棄之不仁留近地則非便惟徙之遼東為宜上曰其置之湖廣八年滿速兒復求貢書辭頗遜瓊復為請下兵部會議兵部尚書李承勛以土魯番變詐多端督撫官論奏先後牴牾請令王瓊審處且練兵積糧稍為征剿之計瓊言制御西夷與北虜異舜敷文德有苗來格禹平水土西戎即敘土魯番哈密沙州之地即古西戎酒泉張掖燉煌漢以來尚矣我朝洪永之閒亦不絕也臣願遠法舜禹敷格文教近守祖宗懷柔成法許之通貢以罷兵息民便詔如議自是哈密歲貢十一年定五年十貢貢毋得過百人留七十人守關送入京師者三十人着為令然哈密竟為土魯番所據明竟置不問要之其地守否不足為中國利害也 
　　郎曰漢開西域斷匈奴右臂彼都關中與今勢異故胡世寧之議確矣 
　　△安定衛 
　　安定韃靼別部東為罕東北抵古沙州其地廣袤千里洪武七年酋長撤里畏兀兒安定王卜煙帖木兒遣使來貢賜以織金文綺分其地為四部曰阿端曰阿員曰若先曰帖里各給印章而賜卜煙帖木兒銀印明年獻元所授金銀字牌請立安定阿端一衛分統四部許之遂以夷酋沙刺為指揮等官安定王立未幾為沙刺所殺部落潰散永樂十一年其孫亦攀丹來巿賜印誥復故封二十二年中使喬來喜等往西域至畢力江為賊所殺洪熙元年都指揮李英與必里衛土官指揮康壽等率兵至罕東問故罕東指揮言賊中國使者安定曲先二酋也英進擊攻崑崙西數百里至雅令闊地安定斬首四百八十級虜安定王桑兒加失夾及男女千餘人獲駝馬牛羊十四萬有奇曲先遠遁安定王詣闕謝罪命禮部主事楊鏞齎敕勞英壽厚賜之宣德二年以安定僧賞觸領占為威淨慈應國師給誥命銀印自是安定王與國師屢入貢而國師之外復有禪師在國師之上正統中則有領占端刺麻竹領占完卜札巴監參禪師正統十一年亦攀丹卒子領占幹些兒嗣成化中為土魯番殘破苗裔散失弘治初安定王領真干即兒子千奔請嗣王許之正德七年為北虜亦卜刺所破餘眾內徙嘉靖閒復令其部酋嗣為指揮然安定後無傳而阿端久沒莫知處 
　　△罕東衛 
　　罕東罕東左二衛皆在沙州古西戎部落洪武二十五年土酋哈口咎等侵塞大將軍藍玉討之深入至阿真川不見虜還三十年酋長鎖南吉刺思遣使入貢立罕東衛以鎖南吉刺思為指揮僉事永樂元年與其兄荅力襲等十六人貢馬進指揮使而以荅力襲為指揮同知頭目奴奴為指揮僉事自是貢不絕曲先之役罕東頭目班麻思吉率所部從擒斬首虜獲駝馬牛羊以獻宣德七年論功授指揮使成化中為土魯番所困夷酋奄章逃居沙州朝廷許其耕牧輪貢部落日蕃至奄章之孫只克以罕東衛既廢請立罕東左衛治其地從之以只克嗣官領衛事巳進都督僉事弘治六年土魯番掠沙州迫諸夷自附只克請捄用兵部尚書馬文升議發罕東兵襲之罕東失期我師不能有大功自是土魯番入寇每假道其國令給食而亦不刺安定數掠其資罕東愈微至正德時往往款塞求恤矣只克卒孫白羔黑刺嗣為都督嘉靖初與別酋沙木哥土巴先叛附土魯番者皆來歸邊臣請分其眾半居肅州白城半居威虜仍擇其壯勇練習之番休迭上皆聽白羔黑刺約部落浸蕃而我邊以餉夷坐困焉 
　　△赤斤蒙古 
　　赤斤蒙古周西戎戰國月氐秦漢屬匈奴武帝耴為燉煌酒泉二郡康屬瓜州後沒於吐蕃宋西夏據之元屬沙州路永樂二年故元韃靼丞相苦朮子塔力尼等率所部男女百五人來歸詔設赤斤蒙古千戶所以塔力尼為千戶賜誥印尋升為衛以塔力尼為指揮十一年擒叛寇老的罕來獻上悅厚賜之進指揮胴知塔力尼卒子且旺失加嗣進都指揮同知正統元年自言與韃靼戰有功進都指揮使五年進都指揮僉事且旺失加卒子阿速嗣是時瓦刺也先強盛嘗求昏阿速阿速未即許也先使人召阿速往受聘阿速懼請內遷以避之詔曰婚也先可也往受聘不宜往而見詐悔何及矣赤斤爾所守地奈何遷避之赤斤蒙古雖與沙州罕東名內屬然陰與瓦刺市受其平章等官畏其強也始苦朮娶西番女生塔力尼又娶其達達生鎖合者及革古者乃分所部為三帳自領中帳而使塔力尼領左隸以西番人鎖合者領右隸以達達人左帳部故雄於右帳部至是阿速欲並右帳耴之日相仇殺右帳酋指揮同知鎖合者窘攜所部來歸未幾死景泰元年阿速以擒叛寇功晉都督同知復晉左都督成化二年阿速卒子瓦撒塔兒嗣其明年瓦撒塔兒卒子賞播塔兒嗣是時土魯番陷哈密侵掠赤斤至正德間奪其印種人散亂多走塞下其衛遂虛 
　　△曲先衛 
　　曲先在安定西古西戎部落元置曲先荅林元帥府洪武四年設曲先衛以土酋散西思為指揮同知其後為朵兒只巴所攻曲先入安定居阿員地永樂四年指揮哈三散即思三即等表言西番侵暴乞仍立衛徙治藥王淮報可以三即領衛事給印章並徙安定治所於昔兒丁永樂末散即思及安定酋劫殺中使都指揮李英進擊之皆遠遁宣德五年散即思復掠使者及西域貢使命都督僉事史昭充副總兵及都督僉事趙安充左參將都督僉事趙彧充右參將率安定罕東兵討之散即思懼而逃遣弟千戶堅都等進馬贖罪上以遠夷宥之還其俘令居故部其後屢入貢然亦苦土魯番內徙失故地此外又有哈烈哈三哈烈兒沙的蠻哈失哈兒哈的蘭賽蘭掃蘭亦力把力乜克力把丹沙把力黑俺力麻脫忽麻察力失干失卜哈刺怕刺失刺思你沙兀兒克失迷兒帖必力思果撒思火壇火占苦先沙六海牙牙昔牙兒干戎白兀倫阿速阿端耶思成坤城舍黑擺音克癿凡三十八國朝貢道皆經哈密其貢期或三年或五年哈烈國一名里魯其王有沙哈魯者元駙馬帖木兒子東有俺都淮八荅商等城皆隸屬之永樂初遣使招諭七年其酋麼賚等來朝貢久之復遣吏部員外郎陳誠使其國正統二年來貢馬玉石亦力把里故名烈失里在沙州西去肅州西北三千七百餘里或曰焉耆或曰古茲國元時名別失八里也元裔馬哈麻王子居之其所隸有火州東荒城古高昌國漢西域長史戊巳較尉所居洪武二十一年將將軍窮征殘元獻元俘撒馬兒諸夷在俘中上遣使送歸別失八里國王里的兒火者因使者入貢上嘉之二十四年遣主事寬徹監察御史韓敬大理評事唐鉦報王書徹至乃被留獨遣敬鉦二人遇上遣書還諭之永樂四年王沙迷查遣使貢玉璞等物十一年陳誠使其國其國王納里失只罕為從弟歪思所弒而自立徙國西去更號亦力把里歪思又與其子撒禿治兵相攻宣宗素知歪思之毋恭順朝廷敕示以教畜子孫之道其後朝貢不絕也 
　　△土魯番　火州　柳陳城 
　　土魯番古交河縣之安樂城漢為車師唐為伊西唐時入職方用開元歷有毛詩論語孝經歷代子史其人類高麗貴人食馬以下食羊或鳬為樂多琵琶箜篌好騎射火州東七十里為柳城古柳縣也永樂七年陳誠至其國遣使朝貢宣德五年火州王哈散土魯番萬戶賽因帖木兒柳陳城萬戶瓦赤刺俱貢馬及玉璞其後朝貢者第稱土魯番成化中其酋破合密虜王母弘治中殺罕慎虜陝巴語在哈密記自後叛服不常正德嘉靖中皆來貢 
　　△撒馬兒罕 
　　撒馬兒罕在哈烈東亦力把力西漢罽賓也洪武二十年國王帖木兒貢駝馬繼貢海東青厚賜之藍將軍深入逐殘胡撒馬兒罕有行賈捕魚海者盡俘以歸上察其真撒馬兒罕人皆遣還之帖木兒奉表謝貢馬千二百疋表文曰大明大皇帝受天明命為天下君自古所無之國皇帝有之自古未服之國皇帝服之臣帖木僻在萬里外恭聞聖德寬大弘庇覆載知上天欲平治天下特命皇帝出為億兆主茲又恩被下臣俾異域商賈得覽觀都邑城池之盛如出昏睹晴又承數書恩撫勞問俾站驛相通道路無壅臣國中部落歡舞感戴歌仰聖心如照世之杯臣惟仰視聖壽福祿如天永永無極上嘉其有文遣主事寬徹等報之永樂七年陳誠至其國不入貢上使禮科都給事中傅安與御史姚臣往征之以官軍千五百人往撒馬兒罕怒拘留安等洪熙元年其國兀魯伯為王乃奉表入貢送安歸安留撒馬兒罕二十年矣歸惟十七人與俱而姚臣死久矣 【 傅安太康人起家縣吏歷四夷館通事舍人鴻臚寺序班洪武末累遷禮科都給事中撒馬兒罕弗賓成祖遣安持節使其國酋長負固不服且諷安降安曰天朝使臣肻從汝邪酋怒覊留之艱苦備嘗志節益勵酋長知終不可屈乃以禮送還因獻名馬珠玉為謝自是其貢遂通安歸以老乞骸骨賜一品服致仕命有司給月米輿夫宣德四年卒遣官諭祭治葬墓在朱仙鎮岳廟後】 正統四年來貢馬馬色玄蹄額白詔圖之賜名曰瑞□九年來貢其王曰兀魯伯曲烈干朝廷賜之金玉器皿及龍頭拄杖玉事件細馬鞍各色織金紵絲衣料等物成化十七年進二獅至關外奏遣大臣往迎職方郎中陸容言獅誠奇獸顧不具郊廟之犧牲備乘輿之驂服不宜受上乃第遣中使往二十二年又進獅取道廣東浮海還雲欲往滿刺加更市以進廣東布政使陳選上書拒止之弘治二年其王阿黑進獅禮科給事中韓鼎請卻之上嘉納焉四年又進獅及鸚鵡至廣東守臣以聞禮部尚書倪岳言陛下即位卻珍奇罷貢獻頌傳中外撒馬兒罕貢獅臣知聖心必不嘉納第此夷入貢道故從甘肅涉海而來則勘合印信皆屬虛文矣抑臣慮其習知海道而生意外之變望遣行人馳諭彼中厚為宴賞治其歸船敕諭國王自此貢從故道獻但土物庶使賓服夷丑知明天下不勤遠人不貴異物之意上嘉納之大學士李東陽作卻貢詩以頌其服屬有迭里迷沙鹿海牙賽籃渴石養夷達失干荅兒密卜花兒諸國 
　　陳誠西域記曰哈烈一名里魯在撒馬兒罕西南去嘉峪關萬一千一百里四面多山有西流之河東北方方十餘里哈烈城在焉國主居城東北隅室壘石平方若高台無棟樑陶瓦中敞虛室數十地鋪氈羅窓戶牖扉刻繪花紋金碧無君臣上下男女相聚皆席地趺坐國主衣窄袖衣及貫頭衫戴小單刺帽以白布纏頭辦發髟巴後國人尊稱之曰鎖魯檀華言君主也國人之服與國主同制上下相呼皆稱名相見稍屈身初相識則屈一足三跪以為大禮男女皆然飲食無七筯釀酒多用葡萄大宴會則亦設几案尊者飲下人皆跪酒行則陳幣帛次珍寶又次金銀錢布坐閒余者撒坐外左右執事競拾之皆大諠笑名曰喜錢市中交易銀錢大小為三等國人成造而輸稅於國主國主記印焉不者不得行市有徵什取二有權衡無斗解筦事者曰刀完有施行國主與刀完直書紙上各記花押花押之制以金銀為戒指鐫名焉國無法律傷人及死罰錢而己婚姻以姊妹為妻妾男子髠首纏白布婦女如之居止相混喪則易首布以清赤凡喪百日葬不棺囊瘞之不祀鬼神不祭宗祖祭宗祖則於墓惟拜天擇日而聚拜無月朔甲子七日為一周班列大土屋一人大呼則班拜每月二十日為把齋至於月盡不敢飲食暮乃食周月始食葷則聚眾植長竿懇葫蘆藏白鴿葫蘆中躍馬射之射中鴿飛者為得采國中有通回回經者眾稱之曰滿刺國主尊禮之城中置大土屋設銅器如古鼎周圍數丈刻文器上遊學子弟聚而習之若中國太學然若警報則有急足持箭急足日走可三二百里葢幼而習之其俗侈其土沃饒多暖少雨土產有白鹽銅鐵琉璃金銀珊瑚琥珀珠翠之屬多育蠶善為紈綺木有桑榆柳槐松檜栢楊菓有桃杏棃李葡萄石榴榖有麻豆菽麥粟獸有獅子豹良馬牛羊雞犬獅子生阿木河蘆林中初生目閉七日而開明養馴獅當於閉目時取之撒馬兒罕在哈烈東北去嘉峪關九千七百餘里去哈烈二千八百餘里地寬平土壤膏腴有大溪遶城東北流城廣十餘里開六門其北有子城國主居城中居室稠密西南諸番之貨輳錢用其國造禁酒屠牛羊者瘞向城東北隅亦為土屋拜天鏤青石為屋柱中置講經壇經皆泥金看護之以羊皮其人物秀美工巧過哈烈風俗土產與哈烈同俺都淮在哈烈東北去撒馬兒罕千三百六十里城居大村周十餘里人民繁庶風土物產亦與哈烈同哈烈之屬國也八答商一名八里在俺都淮東北城周十餘里居平村其南近山食物豐饒西南諸番人亦聚而市貨焉哈烈之屬國也迭里迷在撒馬兒罕西南去哈烈二千餘里城在阿木河木岸城南外居民數百家孳畜蕃息河多魚河西多蘆林獅子產處也沙鹿海牙在撒馬兒罕東五百餘里城在小岡廣數里西北臨河名火炶水勢沖急有浮梁渡舟其南近人居依崖谷多園林西行過一大川二百餘里無水閒有水多咸地生臭草莖高尺余枝葉如葢煑其液成膏阿魏也有又有小棘叢生可二尺葉細如藍秋露凝其上如珠食之如餳采而煑之名達郎右賓塞藍在達失千之東去撒馬兒罕千三十里城周二三里平遠深蔚多居民盛五榖秋夏之交蜘蛛生草中黑而小噬人通體皆痛掃以薄荷擦以羊肝誦經一晝夜乃愈而膚竟盡蛻傷六畜則多死止宿傍水可以避之渴石在撒馬兒罕西南約二百六十里城居大村周十餘里環城多水田南北近山西行數十里俱小山多苾思檀菓樹又西行三百餘里有大山石峽出其中高數十丈若斧截峽口有門曰鐵門關通西南之路養夷在塞藍東三百六十里城居亂山閒東北有大溪西流入大川行百里多荒城其地界別失八里蒙古部落之閒別失八里沙漠地也馬哈麻王子居之王子者元余裔無城郭宮室隨水草畜牧而已其王戴小罩刺帽簪鶿鴿翎衣禿袖衫削髮貫耳婦女褁白纏項衣窄袖衣以肉酪為食乳湩代飲米若麫時用而已間種穄麥織毛布為衣有松檜榆柳細茶梧桐六畜之屬羊馬最寒山谷中俟暑尚霜雪人性□□無君臣上下之體其國人云東連哈烈至撒馬□罕故疆也今西至脫忽麻北接瓦刺東南抵於闐河端於闐有河產玉又有地名哈石寶石金銀之所出火州在柳城西七十里城北近山地多爇山青紅若火故名火州城方十餘里多僧少民東有荒城古高日國治也漢西域長史戌已較尉亦居此今隸別失八里柳城古柳縣在火州東去哈密千餘里經一大川至其國地皆沙磧無水草道傍多骸骨雲人蚤暮獨行則鬼魅迷死之出大川渡流沙河有山青紅如火焰山下城屹然廣二三里即魯陳城四面多田園環遶流水樹木陰翳土宜穄麥荳麻桃杏小棗瓜胡蘆葡萄最多小而無核者名鎖子甚甘畜有牛羊馬駝氣候暖其俗醇樸男子椎■䯻婦人蒙皂布■䯻垂額俱衣胡衣男子削髮戴小罩刺帽者號回回妝婦人白布褁頭者號畏兀兒妝方音皆用畏兀兒風俗大較同火州土魯在火州西百里即古交河縣之安樂城城方一二里地平氣候暖少雨雪土宜麻麥有桃李棗杏葡萄畜多牛馬城中有屋舍信佛法多建僧寺其國在漢為車師在唐為伊西城西二十里有小城名崖兒城中有新崖其下二水交流倚崖為城故名崖兒城城廣僅二里居人百餘家相傳故交河縣治又元古車師國王所居也今土魯番有之鹽澤在崖兒城西南去土魯番三十餘里城居平川廣二里居民百家城北有鏤山產石鹽殊堅白可琢為器器盛饌可以不和鹽故名鹽澤哈密西者諸胡往來要地也其北有山界瓦刺其西接火州等城其城居平川周三四里開二門東有溪西北流地鹹鹵閒有楸杏農種須糞壤種惟碗豆二麥人性獷悍與蒙古回回雜處而禮俗殊異達失干在塞藍之西去撒馬兒罕七百餘里城周二里居平原四外多園林菓樹土宜五榖其民聚多戴則任車牛卜花兒在撒馬兒罕西北七百餘里城周十餘里居平川地卑下氣候溫和生菜冬食土產五榖桑麻絲綿布牛羊魚天鵝雉兔俗殷富民戶以萬計 
　　△魯迷 
　　魯迷嘉靖三年始通貢所貢獅子西牛西狗西馬阿骨刺馬駝珊瑚珠玉從甘肅入世宗以其新入貢下禮兵二部議納否給事中鄭一鵬禮部尚書席書請勿納上憫其遠納之五年復以獅子西牛貢並送調御五人自言跋涉七年費二萬三千餘金矣御史張祿言聖德廣被遠人來貢第華夷殊方人物異性留人養物不唯違物亦且拂人今奇獸西來兼之馴調京師遠邇咤異喧傳不知此物之在西土亦猶中國之有虎豹也其調御馴習亦猶虎豹之豢於中國也臣聞養獅子日用二羊月計六十羊矣歲計七百有餘羊矣臣聞養西牛以菓餅不芻豆食人食矣獸相食食入食聖賢所惡也又通事人役煩費多端以光祿有限之財充人獸無益之養殊為不經抑其攜帶方物覬賞規利不過希望之私寧復歸向之誠伏惟返其人卻其物薄其賜以明中國聖人不貴異物如此也上復憫其遠納之後定五年一貢 
　　△天方國 
　　天方國在西海之盡古筠沖默伽國民無貧苦繁富和淳無雨雪霜雹濃露夜霔遂滋生物產珍美色色而是疑古所謂極樂國者國有禮拜寺寺分四方方九十閒層次如塔皆白玉為柱黃甘玉為地中有黑石方丈余曰漢初天降也月初生其酋長率眾拜天以號呼讚揚為禮日中以熱市用日夕宣德七年國王臣深以獅子麒麋貢正德中貢嘉靖中定五年一貢 
　　△默德那國 
　　默德那與天方接壤回回祖國也城池宮室田園市肆大類江淮閒寒暑應候民物繁庶有陰陽星曆醫藥音樂諸技藝人俗重殺非同類殺不食不食豕肉織金雕鏤器皿最精初國王謨罕驀德生而聖靈臣服西域諸國諸國尊為別諳拔爾猶華言天使也國中有佛經三十藏書兼篆草西洋諸國並傳用之隋開皇中其教始入中國教以事天為本宣德中國王遣使隨天方使來朝貢而今中華回回種所在有之 
　　△於闐國 
　　於闐國在蔥嶺北二百里即瞿薩曰那國也地最大東西五千里南北千里漢設都護治之今在蕭州西南六千三百里永樂七年酋骨打魯哇亦不刺遣人貢玉璞十二年陳誠至其國先是國削弱鄰國交侵永樂以後奉職貢始藉朝廷為威重行賈諸番遂富饒俗喜浮屠好歌舞尊卑禮節有中土風有河產玉有有地名哈石寶地金銀之所出 
　　△日落國 
　　日落國永樂中朝貢 
　　△亦思弗罕 
　　亦思弗罕永樂中朝貢 
　　△黑婁 
　　黑婁宣德七年朝貢 
　　米昔兒即密思兒正統六年朝貢其王曰速魯檀阿失刺福 
　　△額即癿 
　　額即癿嘉靖中朝貢 
　　△哈辛 
　　哈辛嘉靖中朝貢 
　　畢力朮江衛指揮使司畢力朮江在西番中國使諸番皆繇其地其頭目管着兒監藏等迎送有禮宣德中遣人朝貢宣宗嘉之九年立衛給印以管着兒監藏阿黑色為指揮僉事其餘為千百戶者二十餘人齎敕往賜之諸胡往來要地又有哈密西者北界瓦刺西接火州城居平川周三四里東有溪西北流地鹹鹵閒有楸杏農種唯碗豆二麥人性獷猂與蒙古回回雜處而禮俗殊異 
　　○西戎下 
　　烏思藏 
　　長河西魚通寧遠等處（雜道長官司附） 
　　朵甘思（朵甘直管招討司附） 
　　董卜韓胡（別思寨安撫司加渴瓦寺附） 
　　金川寺番僧 
　　雜谷安撫司 
　　打喇兒寨 
　　達思蠻長官司 
　　長寧安撫司　韓胡碑怯列寺 
　　洮岷等處番僧 
　　古刺國 
　　烏思藏　　長河西魚通寧遠等處（雜道長官司附）　　朵甘思（朵甘直管招討司附）　　董卜韓胡（別思寨安撫司加渴瓦寺附）　　金川寺番僧　　雜谷安撫司　　打喇兒寨　　遠思蠻長官司　　長寧安撫司　　韓胡碉怯列寺　　洮岷等處番僧　　洮岷等處番族　　古刺國 
　　△烏思藏 
　　烏思藏西番也古曰西戎又曰西羌在秦者曰義渠在漢者曰燒當先零其屬百餘種散處河湟江岷閒唐初為吐蕃所並地屬吐蕃宋則唃廝囉元滅金盡並吐蕃地郡縣之以其國尚佛領以大寶法王帝師其弟子曰有司空曰司徒曰國公皆佩金玉印洪武初受詔來歸高帝處之因其舊俗六年召其酋長京師受職賜印以故元攝帝師喃加巴藏為熾盛佛寶國師元國公南奇思丹八亦監藏等為都指揮同知宣慰使招討使等官自是蕃聖僧有封灌頂國師及闡教王闡化王輔教王贊善王管朿番民又有護教王大乘法王大寶法王凡七王俱賜銀印令比歲或閒歲朝貢其地為都指揮使司二曰烏思藏曰朵甘旨揮使司一曰隴荅宣慰使司三曰朵甘曰董卜韓胡曰長河西魚通寧遠招討使司六曰朵甘思曰朵甘瓏荅曰朵甘丹曰朵甘滄溏曰朵其川曰磨兒勘萬戶府四曰沙兒可曰乃竹曰羅思端曰別思麻子戶所十七曰朵甘思曰刺宗曰孛里加曰長河西曰多八參孫曰加八曰兆日曰納竹曰倫荅曰果繇曰沙里可哈鬼的曰孛里加思東曰撒里土兒干曰參卜郎曰刺錯牙曰泄里壩曰闊側魯孫其地緣陝西四川雲南西鄙皆是南北袤數千里闡教闡化輔教三王在西寧黃河北使來從四川入贊善王在岷州黃河南使自陝西入各有勘合比號印信番文大乘大寶二法王游僧也不管刺番民不緶勘合無進貢年限有欲來者聽許遣僧徒十人齎印信番本隨四王貢使入上欲建法壇雞山之陽超度妖厲迎取有道僧於烏思有惺吉監藏者與七僧俱來登壇作法有天雨寶花之異上構西王殿錦黃金居之成祖即位欲薦福高皇後聞其國中高僧有尚師哈麻立遣中使往迎五歷寒暑乃至車駕躬視勞已建大法壇請為高皇帝後薦福慶雲天花甘雨甘露舍利祥光青鳥青獅白象白鶴連日畢見又聞梵唄空樂自天而下羣臣表賀學士胡廣等獻聖孝瑞應歌上封尚師為如來大寶法王西天大善自在佛領天下釋教賜鞍馬儀仗黃金百兩白金千兩宴華葢殿自後京師寺西僧而日瓦領禪教回光禪師為上首別見方外記成化中劉實巴以法王受大賚乘椶轎導金吾然為放澤招權賂誅死正德中武宗習僧門自號大慶法王被服如番僧建僧寺於西華門內悉封諸國師予誥命於是法王佛子禪師國師之號充滿京師上給番僧度牒至三萬綽吉我些兒烏思藏使也上悅之以為保安寺大德法王出入豹房雜處貂璫中一日言其國有異僧上使中使允齎幡往迎禮部尚書毛紀諫不納嘉靖初番僧盡屏斥隆慶三年定三年一貢大率吐番在唐世獷頑好戰至元而信佛重僧我國家亦因俗制夷自岷北以南至松潘威茂各建僧寺番族叛亂仇殺遣沙門諭遣之即頂經說誓而散諸番來貢多至千餘亦惟僧人是遣朝廷賞賜彩段表里有差其回賜土官及妻皆有彩段表里所以撫綏良厚蓋不如是則將備於邊郵有養兵饋運之費矣 
　　△長河西魚通寧遠等處（雜道長官司附） 
　　長河西魚通寧遠等處洪武十六年置長河西等處軍民安撫使司歲一貢使雅州入境後升宣慰司隆慶三年定三年一貢雜道長官司長河西部落也初附本司進貢每貢僧徒百人成化十六年始專達隆慶三年定三年一貢 
　　△朵甘思（朵甘直管招討司附） 
　　朵甘思洪武七年升朵甘衛為西安行都指揮使司給銀印十八年改朵甘思宣慰使司及萬戶府招討司東道萬戶府塔爾千戶所每年入貢從雅州入境直管招討司朵甘思部落也初附本司進貢襲職成化後始專達隆慶三年定三年一貢 
　　△董卜韓胡（別思寨安撫司加渴瓦寺附） 
　　董卜韓胡吐番諸部中之慕文教者成化中奏請書籍兵部尚書餘子俊上疏曰臣考唐玄宗之世吐番求毛詩春秋禮記正字於體烈以為與之書使知權略愈生變詐非中國利尚書裴光庭以為忠信禮義亦從書出吐番久叛新服因其請而賜之陶甄聲教亦在於是於是玄宗如光庭言今董卜韓胡奏求書籍臣以為除方輿圖籍之外余皆可與否不與之彼市亦得反失朝恩若俯從其請就中國而賜敕令其將舊維州退還保縣彼必感恩知報可免西顧之憂許之其部落曰別思寨安撫司加渴瓦寺附董卜韓胡來貢弘治中始專達其地寒薄樸魯法令嚴整上下一心酋長有友五六人號共命君死皆自殺以殉其治刻木結繩為約其刑雖小罪必抉目刖鼻其樂吹螺擊皷其四時以麥熟為歲首其章飾最上瑟瑟金次之金塗銀又之次銅最下差小大綴臂以辨貴賤貴壯殘弱重賤懷惠貴兵死以累世戰沒者為甲門敗懦者辱其首以垂狐之尾交易用罽毯馬牛其山川崑崙山可跋河黃河折支湟水為大 
　　△金川寺番僧 
　　金川寺番僧在四川威州保縣地舊三年一貢每貢許百人多不過百五十正德以來漸多隆慶三年定貢五百五十人 
　　△雜谷安撫司 
　　雜谷安撫司在四川松潘地舊三歲一貢隆慶三年定每貢千二百七十四人弘治中又有新招撫上草坡克等寺寨附屬本司 
　　△打喇兒寨 
　　打喇兒寨在四川威州地正德四年招撫奉敕為冠帶頭目三年一貢 
　　△達思蠻長官司 
　　達思蠻長官司隆慶中定三年一貢 
　　△長寧安撫司　韓胡碑怯列寺 
　　長寧安撫司及韓胡碉怯列寺皆番僧也在四川松潘茂州等處地長寧以三歲貢每貢三百人韓胡碑怯列以三歲貢每貢百五十人 
　　△洮岷等處番僧 
　　洮岷等處番僧每寺許四五人年終遇大節一朝貢洮岷等處番族 
　　△古刺國 
　　古刺國在百夷之外萬余里載籍未之前聞也永樂中給事中周讓使百夷聞其國人慕華莫為先使歸以聞天子嘉之遂命讓繇滇池入踰數月乃至至則其酋驅象馬建旗鼓具舟供張陳兵出迎作新亭館以居讓即遣使從他使者至京師報謝留讓居歲余勞燕甚至讓還朝遣使貢方物請臣置吏天子授以古刺宣慰使賜冠帶印章 
　　凡貢朝鮮貢金銀器皿螺鈿梳函白綿紬各苧布龍文簾席雜色細花席豹獺之皮黃毛之筆白綿之紙人參種馬馬三年五十疋凡十二種日本貢馬盔鎧劍腰刀鎗塗金裝彩屏風灑金廚子灑金文台灑金手指描金粉匣描金筆匣抹金銅提銚灑金木銚角盥貼金扇瑪瑙水晶數珠硫黃蘇木牛皮凡二十種琉球貢馬刀金銀酒海金銀粉匣瑪瑙象牙螺殼海巴擢子扇泥金扇生紅銅錫生熟夏布牛皮降香木香速香丁香檀香黃熟香蘇木烏木胡椒硫黃磨刀石凡二十五種安南貢金銀器皿犀角象牙白絹熏衣香降真香沉香速香木香黑線香紙扇凡十種真臘貢象象牙犀角孔雀翎寶石土降香蘇木烏木黃花木胡椒黃蠟凡十一種暹邏貢象象牙犀角孔雀尾翠毛筒向足寶石珊瑚金戒指片腦米腦糠腦腦油臘柴檀香速香安息香黃熟香降真香羅斛香乳香樹香木香烏香丁香薔薇水碗石丁皮阿魏紫梗藤竭藤黃硫黃沒藥烏爹泥肉豆蔻胡椒白豆蔻蓽茇蘇木烏木大楓子苾布油紅布曰纏頭布紅撒哈刺布紅地紋節智布紅杜花頭布紅邊白暗花布乍連花布烏邊蔥白暗花布細棋子花布織人象花文打布西洋布織花紅絲打布織雜絲打布紅花絲牛巾剪絨絲雜色紅花被面織人象雜色紅花文絲縵凡六十種占城貢象象牙犀角孔雀孔雀尾橘皮抹身香熏衣草奇南香金銀香土降香燒碎香檀香柏香花藤香龍腦烏木蘇木花黎木蕪蔓番沙紅印花布油紅綿布白綿布烏綿布圓壁花布花紅邊縵雜色縵番花手中番花手帕兜羅綿被洗白布泥凡三十一種爪哇貢火雞鸚鵡孔雀孔雀尾翠毛鶴頂犀角象牙玳瑁筒寶石珍珠薔薇露奇南香檀香麻藤香速香降香木香乳香黃熟香安息香烏香龍腦丁皮沒藥肉豆蔻白豆蔻藤竭血竭蘆薈阿魏大楓丁番木鱉子蓽澄茄蓽茇悶蟲藥黃蠟番紅土烏爹泥金剛子碗石錫西洋鐵折鐵刀鐵鎗苾布油紅布蘇木烏木胡椒凡五十一種彭亨貢金水罐象牙乳香速香檀香片腦胡椒凡七種百花貢白鹿紅猴筒玳瑁孔雀鸚鵡倒掛鳥胡椒香蠟凡十種三佛齊貢火雞五色鸚鵡孔雀筒黑熊白獺諸香米腦苾布兜羅綿被肉豆蔻番油子胡椒凡十三種浡泥貢五色鸚鵡倒掛鳥孔雀鶴頂犀角熊皮生玳瑁筒寶石珍珠金戒指金絛環金銀八寶器梅花龍腦米腦糖腦降香沈速香檀香丁香肉豆蔻黃蠟螺殼西洋白布黑小廝凡二十五種其單日用銀須文達那貢馬幼苾布隔着布八的力布花滿直地番綿紬直地兜羅羅撒刺八幼賴隔着撒哈刺薔薇水降香沈速香凡十三種蘇門荅刺貢馬犀牛龍涎寶石瑪瑙水晶石青回回圊錫硫黃番刀弓撒哈刺梭眼木香丁香降真香沈速香胡椒蘇木凡二十種西洋瑣里國貢黃黑虎馬兜羅綿被漫折的花被皮剔布槁泥布沙馬打里布凡七種瑣里貢馬紅入者藍布紅撒哈刺覬木里布紅番布白苾布珠子項串凡七種覽邦貢馬孔雀胡椒蘇木檀降香凡五種淡巴貢苾布兜羅綿被沈香檀香速香胡椒凡六種蘇祿貢梅花腦米腦竹布綿布玳瑁降香蘇木胡椒蓽茇黃蠟番錫凡十一種古里貢寶石珊瑚珠瑠璃瓶瑠璃椀寶鐵刀拂郎雙刃刀金系腰錫阿思摸達塗兒氣龍涎蘇合油乳香檀香木香梔子花胡淑花氈單伯蘭布苾布紅絲花手巾番花人馬象物手巾線結花靠枕凡二十一種滿刺加貢犀角象牙玳瑁瑪瑙珠鶴頂金母鶴頂珊瑚樹珊瑚珠金鑲戒指鸚鵡黑熊黑猿白麂鎖服撒哈刺白苾布薑黃布撒都細布西洋布花縵薔薇露梔子花烏爹泥蘇合油片腦沈香乳香黃速香金銀香降真香紫檀香丁香樹香木香沒藥阿魏大楓子烏木蘇木番錫番鹽黑小廝凡四十二種娑羅國貢珍珠玳瑁殼白焦布花焦布降真香黃蠟黑小廝凡七種阿魯貢象牙熟腦凡二種小葛蘭貢珍珠傘白綿布胡椒凡三種榜葛刺貢馬馬鞍戧金瑠璃器皿青花白瓷撒哈刺者抹黑荅立布洗白苾布兜羅綿鶴頂犀角翠毛鶯哥糖霜乳香烏香熟香麻藤香烏爹泥紫膠藤竭烏木蘇木胡椒麤黃凡二十四種錫蘭山貢寶石珊瑚水晶金戒指撒哈刺西洋細布乳香木香樹香土檀香沒藥硫黃藤竭蘆薈烏木胡椒碗石象凡十八種此東南夷之貢也迤北小王子瓦刺三王貢馬駝貂鼠皮海青凡四種順義王貢馬金灰又金鞍轡撒袋達弓鵰翎箭凡五種朵顏衛福余衛泰寧衛貢駝馬凡二種此北狄之貢也海西建州貢馬貂鼠皮舍列孫皮海青兔鶻黃鷹阿膠殊角凡八種殊角者海象牙也此東北夷之貢也哈密畏兀兒貢馬駝玉速來蠻石青金石把咱石金剛鑽梧桐鹻鐵器諸禽皮等物凡十種罕東衛赤斤蒙古貢馬駝梧桐鹻凡三種土魯番火州柳陳城貢馬駝玉石鑌鐵刀鑌鐵銼各色靶小刀金剛鑽梧桐鹻羚羊角鐵角皮紅絹道布柳青撒哈刺禪衣鞍子撒袋花手巾凡十五種撒馬兒罕貢馬駝玉石阿思馬亦花珠賽蘭珠瑪瑙珠水晶椀番椀珊瑚樹枝梧桐鹻鎖服矮納鑌鐵刀鑌鐵銼碯砂黑樓石眼鏡羚羊角銀鼠皮鐵角皮凡二十種魯迷貢獅子西牛玉石金剛鑽珊瑚珠花瓷珠花瓷湯壺銼鎖服撒哈刺花帳子翔羊角舍利孫皮西狗皮鐵角皮凡十五種天方國貢駝馬玉石瑪瑙鑌鐵刀鑌鐵銼花銅鍾賽蘭石碯砂金剛鑽馣班兒香眼鏡鎖服羚羊角鐵角皮凡十五種烏思藏貢畫佛銅佛銅塔舍利各色足力麻各色鐵力麻各色氆氌珊瑚犀角左■䯻毛纓酥油明盔明甲刀劍凡十六種長河西魚通寧遠等處雜道長官司貢畫佛舍利各色足力麻各色鐵力麻各色氆氌珊瑚犀角左■䯻明盔刀毛纓凡十一種朵甘思朵甘直管招討司貢各色足力麻各色鐵力麻各色氆氌左■䯻明盔長刀凡六種董卜韓胡別寨安撫司加渴歹寺貢各色氆氌各色足力麻各色鐵力麻珊瑚明盔鐵甲遮甲麻衣白毛纓紅毛纓黑毛纓黃左■䯻凡十一種金川寺番僧貢珊瑚胡黃連木香氆氌足力麻左■䯻毛衣凡七種雜谷安撫司貢珊瑚胡黃連木香茜草海螺左■䯻毛衣氆氆足力麻凡九種打刺兒寨貢珊瑚氆氌凡二種達思蠻長官司貢珊瑚犀牛角硼砂木香凡四種長寧安撫司韓胡碉恃列寺貢珊瑚明盔明甲刀干松氆氌凡六種洮岷等處番僧族貢銅佛畫佛舍利子馬駝酥油青鹽青木香足力麻鐵力麻氆氌左■䯻毛纓明盔明甲腰刀凡十六種此西戎之貢也馬象犀角孔雀尾象牙象鈎象鞍象腳盤蚺蛇膽金銀器皿青紅寶石玉石圍帳金絨索各色絨線各色布手巾花藤蓆降香黃蠟檳榔此湖廣廣西四川雲南貴州腹里土官之貢也故夫朝鮮之貢果下之馬長尾之雞不與焉日木之貢白珠青玉不與焉琉球之貢熊羆豺狼鬬鏤之樹不與焉安南之猩猩狒狒蒙貴翡翠白鹿白雉蟻子之醢庵羅波羅之果不與焉真蠟之貢金篤□速暫之香建同浮胡之魚不與焉占城之貢大火之珠猛火之油不與焉三佛齊之貢貓睛之石膃肭之臍不與焉蘇祿之國徑寸之珠不與焉古里之貢駿馬不與焉婆羅之國瑪瑙車渠不與焉哈密之貢大尾之羊不與焉火州之貢砂鼠不與焉北虜之貢□羊角角端不與焉不貴異物也凡貢者享也取其歸向也其餘入貢之國不籍記其一定之物隨其向也有比年貢者有三年貢者從其便不貢不責也諸所貢物惟朝鮮之國設為庭實文物之邦也勘合號簿以給海外諸夷也誥命敕命敕諭所以賜諸番夷之等也有以數千人入貢有以數百人入貢留之邊外量與其人入京師無使擾民也夷使往返皆有伴送病亡者有棺斂而祭葬之所以柔遠人也
