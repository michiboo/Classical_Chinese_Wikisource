
●名山藏卷之一百
　　晉江何喬遠　譔 
　　藝妙記 
　　◆藝妙記 
　　沈度 
　　王紱 
　　黃子久 
　　戴進 
　　夏■〈日上永下〉 
　　吳偉 
　　呂紀 
　　郭詡 
　　徐子仁 
　　沈　度　　王　紱　　黃子久　　戴　進　　夏　■〈日上永下〉　　吳偉　　呂　　紀　　郭　詡　　徐子仁 
　　○沈度 
　　沈度字民則華亭人父易至孝以易學授徒輯五倫詩着孝經旁訓行於世度少力學善篆隸真行八分書洪武中郡邑交舉文學弗就坐累謫雲南同謫者多名人率與度交岷王禮聘之屢進直言於王館都督瞿能家為其子弟師能入京師與度偕行既至成祖方命翰林院舉士編修楊溥以度名上擢翰林典籍一時翰林如解縉之真行草胡廣之行草滕用亨之篆八分王汝玉梁用行之真楊文遇之行皆知名當世而上獨喜縉廣若度書度書婉麗飄逸雍容矩度八分尤為高古上賜度二品金織衣新制象笏縷度名氏塗黃金予之度弟粲與其子藻皆善書並官之近侍度事上盡誠被顧問必正對仁宣二朝皆被寵遇累官翰林院學士奉政大夫年踰七十乞致仕不聽度為人孝友貞靜不輕附貴人門所好惟載籍法書名畫古器閒暇閉戶焚香賦詩雜列花奔奇石高人韻士至必具傷酌或吟或奕意度蕭然而粲為人端厚謙抑好獎予後進館闊稱二沈雲度卒宣宗遣官賜祭給驛歸喪命有司營葬孝宗善書雅好度書訪得其四世孫世隆授中人直內閣 
　　○王紱 
　　王紱字孟端□□人號友石又為九龍山人高介絕俗沐黔公行金帛求畫謝絕之後忽作一幅遺其所厚同官轉致之曰姑以是塞黔公意母言我為公也月夜聞鄰笛乘興畫幅竹訪遺之其人乃大賈喜甚與羊戊綺各二更求配幅紱卻其幣手裂畫壞之紱有詩集行世王世貞稱紱畫竹為國朝第一 
　　○黃子久 
　　黃子久者吳人資故絕人負書而游見學士大夫伐其技能多所凌忽遂以罪錮之後逃去為黃冠往來吳越間教授子弟無問所業談儒墨黃老以口辨屈人其畫長于山水初學董源巳乃稍變之有畫訣傳世 
　　○戴進 
　　戴進字文進錢塘人臨摹精博而意趣包涵不以清媚自臻凡一落筆俱入神品為本朝畫流第一宣廟善繪事一時待詔有謝廷循倪端石銳李在皆有名及進入京眾工妒之一日仁智殿呈畫進特以得意之筆上進首幅為秋江獨釣圖一紅袍人垂釣水次畫家惟慱紅色最難而進獨得古法宣廟方閱廷循從傍奏曰此畫隹甚恨野鄙耳宣廟叩之對曰紅品官服色也用以釣魚失大體矣宣廟頷之遂揮去余幅不複閱放歸以窮死死後而人始重之大梁人有張路者學其法顧進於神鬼佛像尤多乃不足貴而路繪人物兼有吳偉焉進同邑方鉞學進畫巳進閫域惜其早卒評者謂戴門顏子其後復有仁和沈仕善花卉山水稱名品仕刑部侍郎銳之子踈放不治生能詩 
　　○夏■〈日上永下〉 
　　夏■〈日上永下〉字仲昭崑山人以進士自中書舍人累進太常寺卿直內閣詩文書法皆臻妙境畫竹石師王紱至遠夷亦購之■〈日上永下〉兄昺字孟暘亦善書畫畫師高房山洪武末為永寧丞謫戍雲南永樂中仲昭簡入中書科習字上臨閱稱善仲昭頓首謝因言臣兄昺亦能書召試稱旨命與■〈日上永下〉同為中書舍人時稱大小中書又■〈日上永下〉同時有孫太守從吉從吉善畫梅花遠夷購從吉梅花亦如購竹於■〈日上永下〉也後來得■〈日上永下〉法者有朱端□ 
　　○吳偉 
　　吳偉字次翁江夏人少孤貧善趙子甲一日與趙甲出遇一道士目異之與之期東門大石上兩反皆後三期乃得道士刺石出泉飲之曰二君去此技當名天下遂別不復見偉後學畫專十二科山水人物蒼勁入神品名藉甚公卿間憲宗召授錦衣衛鎮撫侍詔仁智殿偉好劇飲命妓值其飲或經旬不飯人慾得偉畫者則載酒攜妓往一日被詔正醉中官扶掖入踉蹌行殿中上命作松泉圖偉跪翻墨汁信手塗成上嘆曰真僊筆也偉戅直有氣岸非其人雖篤請不應即素昵一言不合輒投硯起其出入掖庭奴視中貴人求畫又多不與於是中貴人數短之居無何放歸南都孝宗登極復召見便殿命畫稱旨授錦衣百戶賜印章曰畫狀二偉思還楚蒙恩祭掃武昌數月還次採石有旨趣回京賜第西街逾二年稱疾歸居金陵秦淮上武宗即位復使使召之未就道中酒死而趙甲者塑神鬼像甚靈異著名楚中蓋當刺泉時偉先掬為多趙飲少矣 
　　○呂紀 
　　呂紀鄞人專攻翎毛閒作山水人物厲志漢唐以來名筆兼集眾長弘治中應例入御用監益造精詣凡草木花鳥生意流動泉石波景點染煙潤有造化之妙孝宗朝傳奉升至錦衣衛指揮應詔承制多立意進規雖涉杜撰而所存有在孝宗嘗稱之曰工執藝事以諌呂紀有之與紀同時者有邊景昭花果翎毛亦精神刻肖人以邊呂並傳景昭浙西人而廣東有林良者亦以善畫花果翎毛官錦衣指揮 
　　○郭詡 
　　郭詡泰和人也自號清狂少從事學官弟子業稍試粲然忽置冊嘆曰循咫尺之諷誦市榮當世何以務浩觀立極藝遂瑰瑋之思着周流之跡乎遂去而體極其能於畫遍歷名山曰豈必譜也畫在是矣於是手模成畫畫巳題詩詩題不盡又肆為畫畫不盡又盡於詩同時江夏吳偉北海杜堇姑蘇沈周俱以畫名 【 堇字懼男絕意仕進肆力今古詩文皆有法度尤善繪事山水人物咸臻妙境】 莫不延頸願交天下競傳清狂畫購之百金有貴人慾多得詡畫詡瞠目數屋樑不對盤金固索輒跮跖狂趨呌□跳號去弘治中征天下善畫者被推擇應詔京師達官長者各誡舍長清狂至無留門詡雖難酒驩其入竟酒至醉醉輒呼紙揮灑不望酬值也寧康王荊和王好術學致賓客詡見王紋縠深衣鈎旁綴續紝系靛青絛垂兩綏如綟冠青絹冠冠左右有糹攀緣其下似側注步搖韈足□營首絲履杖班竹杖王望見之奉百金為飲食具輒散與昆弟交友及當意之人閒學少年為蹋踘鬬奕走馬豢猿之戲寧王宸濠召與語輒辭謝之故露拙業托微罪行念都御史王守仁智權足解脫巳往依之獻畫題詩以見志守仁悟與之符牒令辟耳目他游遂閒道走武昌至則通訊率又貴俠者乃候虛無人時偏蒻船絕跡入德安宸濠反其黨言郭詡慷慨可借軀得詡勝一敵國矣宸濠使人齎書幣約詒以好語入見如逗梗鏦殺之其人跡至武昌不得守仁嘆曰鴻鵠橫絕非斯人耶而其時燕人有葉元靜者被庶人服亦能貴其藝其遁跡類詡 
　　○徐子仁 
　　徐子仁南京人年十四補弟子員任放不諧竟遭黜落繇是博極群書究作者之情自前元趙孟俯亡書學遂微篆法尤多失正至周伯溫始復振之本朝李東陽遠續其緒子仁以其超頴之姿躬詣堂室蚤尚雄麗晚益朴古拔俗綽登神品余若真行皆入精妙碑板書師顏柳楷法題榜大書師本朝詹孟舉並絕海內日本使臣得者什襲為珍武宗南廵近侍上其詞翰召見行宮兩幸其宅子仁故長髯武宗手剪之以為拂子因自號髯僊築快園於城東委曲幽清名木什卉四時不絕善制小令能自度曲棋酒之次常命伶童侍女傳其新聲與子仁同時者金陵人又有謝子象亦為諸生久不遂棄之去自號野全子子象亦美須髯行九人號髯九翁子象器局儁朗才情綺麗對客高談如倒囊櫝或酒酣引紙命辭常屈一坐兄弟四人各善詩畫風流清邁時擬謝廷諸郎有子少南嘉靖間以御史改翰林司直
