
●名山藏卷之七 
　　臣何喬遠恭輯 
　　典謨記七 
　　◆典謨記七 
　　成祖文皇帝二 
　　○成祖文皇帝二 
　　五年三月工部尚書宋禮采木四川有大木數株出谷浮江賜出山曰神木祠祀之四月興平王尚烐永壽王尚灴順陽王有烜寧世子盤烒代世子遜煓來朝上謂侍臣曰朕與卿等論政不覺語久或謂傷氣非所以攝生豈知天下之大休戚利害非廣訪慱詢寧能知之侍臣對曰好問好察舜所以無為也上曰不如是不足以盡羣情五月敕左都御史陳瑛陳曰朕每歲春夏若農隙敕郡縣浚溝渠築圩岸修陂池捕蝗螟遇饑荒即賑恤比河南郡縣洊罹旱澇有司匿不聞反言稼登及遣視之有收不及四五者有十不及一者亦有掇食草實者朕亟命賑之已悉朝於法其榜諭天下自今水旱災傷有司不以聞者罪如之僉都御史俞士吉賑饑還上聖孝瑞應頌上擲還之曰爾出賑歸未聞一語及民都御史固爾耶六月安南平詔天下置交址布政司羣臣譔平安南頌上諭都察院曰朕尊我皇考舊制調發軍馬必用御寶文書去年命內使采天花山西此朕一時過尋悔而罷近聞內侍進詐傳詔旨偽造勘合復以天花為名於彼勞苦軍民所在官都不來奏爾即遣兩御史往治械送京師有涉者皇親不貸七月乙卯皇后徐氏崩八月三法司奏錄囚命非犯十惡者皆貸死南人戍極南北人戍極北流以下姑釋之交址巳平余寇出沒出源諸州山谷中前軍都督僉事高士文往剿至廣源州與戰死之 【 士文咸陽縣人洪武中以小較從有功授燕山左護衛百戶從靖難有功累升前軍都督僉事為人質直剛果善騎射其征交址多効勞勩死而人皆惜之】 九月張輔等獻黎季氂及其子蒼之俘於京師上御奉天門受之以付獄他子孫皆赦之給衣食於有司嘉定縣奏請度民充僧不聽諭禮部曰民服田力穡養父母出賦稅供上僧何補哉十月以交址所舉明經士人甘閏祖等十一人為諒江等府同知賜敕及御書慰免之羣臣有守衛卒自陳母病漬甚乞假省視上曰曷不早白曰告守衛官不聽也上大怒曰守衛官非人子耶黜戍邊交址郡縣奏送所舉士上曰南不耐寒命工部賜綿花襪靴於中道上謂刑部尚書呂震曰前所赦死戍囚從南北風土便宜顧南者多死瘴癘其改發北京種田郡縣庶全活之諭韃靼可汗鬼力赤曰前遣使致書本期通好何乃拘留不報今再遣百戶早花等審求其故禍福之機一有顯道唯可汗省之甲午冊諡大行皇后高平王濟燁來朝丙申月食十一月敕張輔沐晟曰交址反側必當剿滅然不可濫及無辜雖凶逆之家幼子童孫驅入內地為民為奴而已姚廣孝等重修文獻書成賜名永樂大典序之曰昔聖王之治天下也盡開成之道極裁輔之宜修禮樂而明教化闡至理而宣人文蓋自伏羲神農黃帝堯舜以至禹湯尚巳之數聖人繼天立極皆作者之君文武相承文監二代乃始有述孔子生周之末有德無位刪修贊序功賢作者周衰百家舛繁王者跡熄秦人燔書斯道中絕漢興六藝漸傳繼而唐宋沿習有徵我高皇帝以神聖之資廣禮樂之途博大悠遠同聖帝明王之道朕嗣承鴻基緬思纘述以為混一之時必有一統之製作用以序百王之傳總歷代之典而世祀綿邈簡編顆富恆慨其難至於考一事之微泛濫莫周求一物之實窮力莫究譬淘金於沙探珠于海戛戛乎不易得也乃集文學之臣纂四庫之書購募天下遺籍上自古初迄於當世博採旁搜匯聚羣分着為奧典以氣者天地之和也有氣斯有聲有聲斯有字故用韻以統字用字以系事揭綱而目畢張始振而末具舉包括宇宙之廣大統會古今之異同巨細精粗粲然明備其餘雜家之言亦得附見蓋網羅無遺以存考索始元年之秋成五年之冬總二萬二千九百三十七卷名曰永樂大典聚其散漫總其條貫於以見斯道之大彌綸天地通貫古今支派蔓衍布着而紛紜也十二月頒高皇帝戒飭功臣鐵榜文及敕旨於武官面申諭之通山王孟爚來朝 
　　六年正月敕新城侯張輔曰前以將士久勞於外令爾等撫安平定及時班師今春氣向暖未聞還期朕夙夜在念其有妨耶速具奏聞二月命武臣子弟襲職者試騎射初試不中罰本衛所充軍三年覆試不中謫戍遠方別選才子弟代之詔曰朕念昔南征以靖內難時皇太子居守賴軍民竭忠効力供給饋餉馳驅負挽晝夜弗寧城守戰鬬犯矢石父母妻子朝夕不保使朕無北顧之憂朕即位以來飲食夢寢不忘北京民其所屬郡縣數被水旱歲榖不登缺食流移朕甚愍焉永樂四年五月所述負稅糧課程其盡蠲之諸色課程自永樂六年為始仍免徵三年少伸朕意焉三月詔曰比者營建北京需材於下國之大事誠非得已民之勞止朕甚愍焉所司督責逋負鞭棰逼迫甚失朕心河南山東西永樂五年以前悉與蠲免東安舒城二縣飢命賑之掌交址布政司尚書黃福言交址初平征劍不一請酌定請重賦稅之上曰比除交址郡縣官朕數諭之政務寬簡以綏新附福言良合膜意戶部其輕議之 【 黃福字如錫昌邑人洪武中以太學生授項城主簿改清源皆有惠政升金吾前衛經歷上書論國家大計太祖甚加獎異超擢工部右侍郎永樂初遷左侍郎尋升尚書肇建北京置行部為行部尚書交址叛命將討之使福之南廣營辦軍門調度有方交址平命以尚書兼掌布按二司事交人安之洪熙改元召還兼詹事輔皇太子其後交址復叛再出師討之守臣再乞福往福至則將已失律夷民有執福者士酋驚曰此黃公吾故父母也解衣衣之騎之騎不便輿舁之至其壘尊禮甚謹福厲聲叱之曰爾等孤負天朝厚恩天地鬼神將共絕汝徐又曉譬以順逆禍福交事雖不可支而官軍竟無一人被害者既還復改命董督淮泗漕運調行在戶部宣德初調南京戶部先是朝廷敕襄城伯李隆守備南京至是覆命福參贊正統初進少保五年卒年七十八福歷事五朝易直廉恕學士楊士奇南還祭掃至南京福臥病不出士奇即往見福驚曰公輔幼主可一日離左右士奇服其言成化中諡忠宣】 遣給事中郭驥指揮金塔十歹諭虜王本雅失里曰知爾自撒馬罕脫身別居失八里今鬼力赤等迎爾北行以朕計之鬼力赤與也孫台久結肺腑相倚為固未必棄親就踈況手握重兵雖或干有附爾者亦安敢與異志爾與鬼力赤不兩立矣夫元運既訖順帝以後瞬息閒六傳未聞一人善終者此亦天意古有天下者皆封前代子孫如陳杞微箕漢唐亦行之我高皇帝恤元子孫尤厚妥古思帖木兒遣還為可汗南北共知也朕愛人之誠擬之皇考前代有同皎日不如幡然來歸朕當念爾無吝封爵賞賚居爾近塞惟爾所欲若惑下人圖擁立之虛名不顧禍機是亦惟爾特賜諭意並賜織金文綺衣二襲彩幣二端敕新城侯張輔等曰朕命爾班師今天氣已熱瘴癘方作善撫視之有一死瘴不名全功四月永壽王尚灴來朝五月下詔赦交址餘孽敕文武官寬恤之悉停罷一切不急之務六月敕泰寧侯陳珪及北京行部曰今方盛暑軍民赴工者飲食作息必時有疾與醫藥斂怨為功朕所不取命軍民子弟僮奴有自為僧者並其父兄送京師輸作五台山畢日就北京種田七月楚世子孟烷來朝論征安南功進封張輔英國公沐晟黔國公清遠迫王友為侯柳升為安遠伯瓦刺土茜馬哈木太平把禿孛羅來朝封馬哈木為順寧王太平為賢義王把禿羅為安樂王餘論功有差八月交址賊簡定鄧悉等復聚眾作亂以沐晟為征夷將軍總雲貴川蜀兵四萬繇雲南往征之命兵部尚書劉儁贊其軍浡泥國王麻那惹加那乃合家來朝上嘉勞之親享之奉天門皆賜宴九月交址土人莫邃莫勛莫遠等來朝上嘉初下安南時率先歸順賜敕獎賚制詩賜之復遣太監鄭和等齎敕使古里滿刺加蘇門荅刺阿魯加異勒爪哇暹邏占城柯枝柯撥把丹小柯蘭南巫里甘巴諸國十月浡泥國王卒上輟朝三日厚加祭賻葬之安德門外祠而碑之臨淮縣及靖州高要靈山二縣皆言廟學當修上曰此政首也工部其即日下有司且通行之天下敕甘肅總兵左都督何福曰得奏欲取西平侯家所畜善馬以統孳牧昔高皇帝時勛戚貴臣皆令畜馬蓋其享富貴意朕謹遵之其止勿言十一月皇長孫出閣講學三法司言大辟三百餘人覆訊皆實請處決上令行人持節諭之冤許自訴復諭五府六部及六科曰三百餘人有一不實則死者含冤爾等更從容審之一日未盡則二日三日便十日何害大抵人情難得有言便駕詞者有訥不能吐者詳悉以聽毋刑迫之十二月敕諭北京官吏耆老軍民曰朕每惟靖難之日未嘗忘爾父子兄弟功今宜安分力水孝親敬長教誨子孫輯睦鄉里有官守者必廉必勤以為善人君子或有過愆皆行改滌夫為善獲吉為惡致凶天道也黔國公晟與交址賊簡定戰厥江敗績都督僉事呂毅兵部尚書劉儁交址參政劉昱皆死之 【 劉儁字子奇江陵人磊落不覊讀書日記數十言下筆成文平居言不出口遇事剖決有道鄉人皆奇之曰異日公輔器也洪武中以進士擢駕部主事累進尚書張輔征交址儁贊其軍運籌劃策夜以繼日既捷言輔釋其孽黨凱還上深嘉之輔還交復叛成祖命儁仍贊沐晟軍抵化州夷人聞儁來皆喜獨賊首抗不服至又安海口颶風大作揚沙走石晝夜莫辨儁長吁曰天乎天乎口誦羅隱詩運去英雄不自繇且戰且行畧無退意晟敗績儁陷賊賊執之抗聲大罵賊戲曰揖我縱公生儁罵益烈遂遇害事聞上悼惜不已輟朝陽賻祭甚厚皇太子諸王皆遣祭仁宗即位嘆曰婦人死夫尚有旌況大臣為國損命往者劉儁死文未贈諡禮官即議之遂贈榮祿大夫柱國太子少傳論曰愍節官其子奎給事中】 興平王火烐來朝是歲設四夷館選國子監生教習四夷譯字曰韃靼曰女直曰西番曰西天曰回回曰百夷曰高昌曰緬甸凡八館 
　　七年正月敕內外臣工曰文官之祿皆出民武官之功實因軍能推綏恤庶幾示報不報而又侵之國法不容鬼神禍焉諭禮部臣曰高皇帝君天下三十餘年法度明備朕恪尊成憲庶幾阜康思與民同樂其賜元宵節假十日自正月十一日為始百官朝參不奏事有急務封疏處分軍民張燈飲酒五城兵馬弛夜禁着為令二月上將廵狩北京命皇太子監國吏部尚書兼詹事府詹事蹇義兵部尚書兼詹事府詹事金忠右春坊兼大學士兼翰林院侍讀黃淮左春坊左諭德兼翰林院侍講楊士奇為輔遣使於廵狩所經郡縣存問高年上曰朕廵狩北京思得老成列置郡縣洪武中諸臣有引年未衰者吏部悉召之暫任以政資薦靖難將士之亡沒者靈璧白溝東昌真定夾河藁城凡六處命英國公張輔佩征虜將軍印允總兵官清遠侯王友充副總兵率浙福江川三廣雲貴及楚遼寧三府護衛兵與沐晟恊征交址寇命行在戶部尚書夏原吉兼掌行在禮兵二部都察院事賜鈔四百貫壬午上廵北京車駕發京師翰林學士胡廣庶子楊榮諭德金幼孜扈從成子駐蹕鳳陽謁祭皇祭上負土益陵從官皆負遂遣祭於祖陵賜鳳陽土民戶鈔遣官祭靈璧戰沒將士遂遣祭於東昌藁城夾河白溝真定壩上諸戰處癸巳駐蹕徐州祀徐王墳遣祭少昊帝堯孔子顏孟嶧山諸神壬寅至濟寧晚至汶上漏下數列上召胡廣楊榮金幼孜至行殿賜坐論事夜深辭退上曰朕每日避風沙草間且行且獵爾可隨觀早發汶上上騎射過小村茆屋數家桑棗藂茂雞豚雜處兒童婦女聚觀如不知萬乘過上曰樂哉民家癸卯至東平州勉諸王羣臣樂善如漢東平三月甲辰望祭泰心辛亥駐蹕景州望祭恆山及北京山川壬子駐蹕河閒府遣祭漢昭烈帝及河閒獻王戊午駐蹕涿州見諸耆老追敘供億之勞免其租稅壬戌至北京壇而告天地於奉天殿遣祭山川城隍之神受羣臣朝賀賜官吏軍民鈔命文武大臣從游萬歲山交址進白象羣臣請賀不許敕行在刑部都察院北京行後軍都督府曰北京官吏軍民從靖難者除十惡強盜不原余皆釋之發充軍者悉復其故念守城功復通政司右參議賀銀官庚午大宴羣臣及北京耆老宴畢並賜敕勉諭四月諭行在都察院曰朕已宥從靖難者官吏軍民罪尚慮有僥倖輕憲者其以朕意示之賜皇太子書曰朕命爾監國凡事務寬大弁躁急文武羣臣皆朕所命雖有小迥勿遽折辱亦不可偏聽為好惡機務之重審察而行秋有所忽累德不細敬之慎之閏四月敕蹇義金忠等曰皇太子監國所裁決庶務其令六科詳錄匯奏賞一人繇何罰一人繇何罰復宥繇何夫國之儲嗣天下大本爾等輔導當使天下之人仰望風采夙夜盡心庶副朕壞行在刑部都察院奏請錄囚命重者五覆奏五月諭北京耆老曰朕惟帝王之治教化為先朕夙夜拳拳惟圖行之凡我百姓教訓子孫明詩書通善道慈孝而友敬一坊一鄉之長教訓鄉坊之人五民守業無有淫惰貧富相睦鄰保相恤則上下相安風俗淳厚夫降祥降殃惟天善不善惟人作惡而悛亦為善類慎之省之營山陵於昌平縣之黃土山車駕臨視封其山為天壽上采輯聖賢格言為書四卷曰聖學心法賜皇太子而序之曰朕惟古帝王平治天下具有要道詔訓子孫亦有成法朕承皇考洪基仰維締造艱難惕焉思懼明明有訓是式是儀夙夜孳孳莫悟穾奧嘗欲立言訓我孫子顧所弭者無過六經聖緊之道幾務之暇采輯為書名曰聖學心法揭君臣父子為綱分而為目有統有專惟我子孫尚慎聽之夫人君智周天下必繇學問治心修身涵養以充之尊師重傅畜識以廣之先明諸心力求其至然後可以應天下之務無不宜矣不繇此者聖功何成治先敬天敬也者所以永保天命也法天行體天德則上天眷顧四海又安不然天去人違不可延須臾饗祀鬼神尊祖配天所以報本反始也專精其德玉帛粢盛明信薦之神其福矣祖宗立法佑啟我後繼世之君敬之守之則世祚延長敗而不信衰世之主也君人好惡與人同之獨好獨惡謂之拂天人之投閒毀譽愛憎無得而辨欲求無殆不可得已夫禍亂生於怠豫而治康本於自強一心之用周流天下須臾蹔息不可有功大要在強勉而已強勉則不懈不懈則身修家齊國治而天下平夫亂者生於台也生於忽也非治能生亂以其久安而忘戒是以忽亂既亂而懼慮之無及守滿持盈居高思危者人君所以安身而保位也道德仁義教化之原也若夫內外者男女之位也明君為政必先正內則閏門和倫理正紀綱不紊矣自古國家衰亂皆繇內外易位尊卑倒置權溺於中言出於閏男教女順盛德之至也聖君為治先親九族夫睦親人道之大也唐堯之德也詩詠行葦書言展親是以周祚遠也民國本也保如赤子未有不治也致治先育才道也者所以化民易俗也學不至道不足以成才故養才必素建學立師是其急也任人在擇才擇才之方在取信於眾論一人有好惡眾論合至公取公用當官稱事治矣藪澤之大以其能容君德之聖以其聽諫朝夕納誨賢君之盛也謙已和顏接而受之則眾言日聞無蔽匿之情隱伏之禍好諛而喜佞拒諫而飾非大臣固榮下僚懼罪耳目壅蔽則敗亡也夫言有似是而非貌有似真而偽不可不辨也君子則處以公正表里如一小人則用情私邪君心公正故君子有所合而偏邪無自入故夫審其邪正而慎其用舍惟明君也夫禮國紀也樂情紀也教民敬莫善禮教民和莫善樂治天下者先修禮樂焉夫天地者尊卑之位也君臣者貴賤之等也義明等辨則人倫序而名分正故聖王之於天下也不使卑踰尊賤凌貴小如大庶先嫡君君臣臣父父子子夫婦別長幼順上下相維朝廷之誼明禍亂之源塞矣人君馭臣惟禮與誠遇以禮待以誠則得賢者之心賢者之心得而天下之士歸天下之士歸而百姓戴焉人君不以賞私愛以待有功不以罰私惡以待有罪賞當功則勸罰當罪則服賞吝罰弛則紀綱頹號今墮矣爵祿不足勸刑法不足嚴故賞罰者明君所慎也刑也者聖人所以使人遠罪改過也曰欽曰慎先王敬用不敢輕也殺愈多奸愈作獄愈煩天下愈亂秦隋之君也財者所以經用也善乎君子之言曰民邦本也財民心也善生財者非必取民也愛養生息使其力有餘品節制度致用而不竭庸主則不然用掊克之吏剝膏竭髓而謂之曰能之人也欺其君者也茅茨十階堯所以欽明也惡衣菲食禹所以無間也賢主不侵淫於嗜欲而戒慎於奢靡故天下靖安四陲蒙福衰世之君極費而窮好天怒民怨欲國無危不可得也夷狄之性無常強則叛弱則服聖王馭之以道不威以威厚之以仁待之以信不以其歸順弛防不以其衰微忘武來則御之服則處之起釁儌功損力耗財中國所以罷敝也夫兵也者所以備不虞也除暴敉亂先用武天下既平先用文文武並用長久術也黷則玩玩則敗聖王之治兵也教禮義焉至死而不畏危也用以征伐則萬全若夫父子人倫之至也為人父止於慈教之也愛而不教敗其子也孝順德之大也子以事親以身之孝率天下之孝則不令從不嚴治矣善繼善述不改先志孝之實也若夫勤勵以事上廉潔以簡身謙謹以守法正心修德責難陳善毋矜毋伐毋妒毋賊毋市恩毋逞奸此臣道也歷觀人臣之敗未有不繇於懈怠貪污而恣肆者也吾所以勉為吾之臣者也凡前諸事吾集聖賢之言為訓修齊治平之要蓋大畧已具於戲自昔聖帝明王賢士君子或生或學故其言之精微可得而用不可得而離也吾揆德薄智淺寤寐戰兢無敢怠豫俯察仰思匪學匪生無足垂訓是以述而不作序厥篇端吾子孫欲觀是篇其尚先觀吾言非欲吾子孫取法吾言吾欲子孫取法於聖賢也是月安邑縣學教諭白威言安邑旱傷民飢流徙吏科征不已乞折收鈔帛當租稅皇太子從之命廵按御史罪令而以威令安色錢塘知縣黃信中青田知縣謝子襄開化知縣夏為縣得民皇太子皆擢為其本府知府六月遣御史行郡縣舉實長吏臧否升黜之御史還奏汶上知縣史誠祖治行第一貪污不職無甚易州同知張騰賜誠祖敕嘉勞之並賜上尊一織金紗衣一襲鈔千貫升濟寧知州仍掌汶上事下騰獄敕行在吏部都察院更悉心訪吏諭靖難諸臣曰昔漢高帝屠戮韓彭臣主皆咎尉遲敬德為唐功首嘗有小過一聞太宗訓言即自飭勵宋曹彬雖有大功恆自裁抑故能令名終始往跡昭昭也我皇考加意勛舊飭戒諄切謹守不違中山武寧王一人而已武寧王功大心小出則經營四方入則杜門遠勢每旦趨朝鞠躬屏息如藍王者斗筲小人卒至覆絕又如李景隆稔凶包慝造為妖讖天地鬼神暴厥逆謀朕念懿親曲存寬宥不自省究忿怨益深豈自保之道爾等從朕艱難以臻今日朕嘗申明皇考戒飭之訓茲復錄洪武鐵榜及律條定製人賜一本俾永鑒焉嗚呼朕不忘爾艱難爾亦不忘圖自保不有宥過雖有券書恐犯出宥外日至之時朕不能庇虜主本雅失里殺我所遣給事中郭驥指揮金塔上歹且欲寇邊上怒命嚴備而將征虜焉命兵部尚書署吏部事方賓簡南京御史之才者召至北京賓奏薦御史循環等二十八人上聞有繇小吏出身者命黜之曰御史國司直須用有學術識治體者上廷謂臣曰近日州縣數奏水旱朕甚不寧右通政馬麟對曰堯湯不免焉抑一二州郡耳上曰洪範雨暘皆本人事爾何不學因顧方賓等曰朕與卿等惛當修省更須擇賢守令徙青州諸郡民之無業者八百餘戶於薊州七月命洪國公丘福為征虜大將軍總兵官武城侯王聰為左副將軍同安侯火真為右副將軍靖安侯王忠為左參將安平侯李遠為右參將往征北虜敕諭曰本雅失里悖逆天道拘殺信使命爾往往兵重事也自開平以往當常若對敵至出奇兵擊之爾嘗從征備悉勝術審勢察機不可執一既行復戒曰朕觀風雲氣候當必有戰占法慎則勝有言虜易取勿信之八月密雲繁峙二縣獻嘉禾行在禮部請賀不許是月麗水縣山水暴溢害民皇太子遣人撫視九月庚午朔日有食之遣使封甘肅總兵官何福為寧遠侯諭之曰虜人來歸且易給土田令俱來北京扈從漸漸移之南行散於便宜畜牧之處諭行在三法司曰明刑慎罰厥朕本心是是非非惟爾究情昔隋煬帝殺盜二千人當罪五人而已其時羣臣阿不諌朕以為恨朕數戒爾若有冤人爾等殺之不有陽責必有陰譴丘福與虜戰敗績死之王聰火真王忠李遠皆力戰死上聞嘆息曰福不從吾言至此此朕不明遂決親征焉賜李遠王聰贈諡恤將士死事者家敕行在五軍厲將士治器械天下武職坐罪者皆令詣闕自言非殊死悉宥之簡備戎行令朝鮮國進馬助征至則酬直十月命夏原吉沿途築城為儲胥原吉請於宣府以北用武剛車三萬輛運糧踵草約十日程築城一酌儲胥飽軍留守戍虜覺遁即躡其後上然之命其城曰平胡殺胡十一月是月也督河刑部侍郎張本有疾皇太子遣醫馳視賜鈔五百貫及狐帽狐裘 【 初運物赴行在者河澀舟滯皇太子遺張本督視本早暮躬勤為方畧立程度舟行皆通公私便之至是疾皇太子遣醫馳視】 十二月上諭行在戶部臣曰自濟寧至良鄉民勞遞運數年其免戶內糧稅召張輔王友等領交址軍還以從征虜進封陳懋寧陽侯是月也守京城內使言城門郎於皇太子縱酒擅離城城門郎亦言臣母病偶歸固言之內使矣臣嘗忤內使故內使構臣皇太子曰城門郎無疚內使上罔朝廷下誣無罪者下錦衣衛治之令今後內官內使言事不實及挾私枉人者寘重典 
　　八年正月諭皇太子曰朕親征虜付爾留守事無大小審度而行尚親賢遠佞力於學問進德而明智欽哉是月也皇太子以淮揚鳳陽至陳州去年水患遣近臣視免其被災田有典賣子女為贖還工匠役京師者悉罷遣之二月敕黔國公沐晟仍佩征夷將軍印充總兵官雲陽伯陳旭充副總兵率師征交址余寇以親征北虜詔天下命皇太孫居守北京戶部尚書夏原吉輔之趙王高燧整堙北京城池軍馬廣平侯袁容泰寧侯陳珪輔之丁未車駕發巳酉次龍虎台遣祭居庸山川庚戌度叵庸關次永安甸晚雨雪己霽日下五色雲見丁巳駐蹕宣府壬戌度野狐嶺駐蹕興和扈從臣應制譔平胡詩於馬上甲子大閱士是月廣德州知州楊翰坐事被逮州民詣闕頌政皇太子復其職賜鈔三百貫三月乙亥駐蹕嗚鑾丙子駐蹕凌霄峰志燥泉乏天忽雨雪丙戌大閱乙未馬次清水源地鹹水涸忽湧泉扈從臣應制譔神應泉詩是月也潁川縣飢皇太子命賑之四月庚子行營刀戟中夜皆有火光癸卯車駕至玄石坡勒銘於立馬峰曰維日月明維天地壽立石勒銘與之悠久壬子次擒胡山勒銘曰瀚海為鐔天山為鍔一掃胡塵永清沙漠賜其泉曰靈濟甲寅次廣武鎮勒銘曰於鑠六師用殲醜虜山高水清永彰我武賜其泉曰清流庚申次威虜鎮乏水軍士遲食賜以所乘水上尚膳曰巳暮令視軍士食乃膳是月也皇太子免陝西被災逃亡民徭役一年停徵其逋負五月丁卯次臚朐河賜名飲馬河選勇士三百專護衛不隸於諸將甲戌次環翠阜獲虜諜言本雅失里將西奔瓦刺已古兀古兒札之地上令諸將悉度飲馬河分追之乙亥留清遠侯王友廣恩伯劉才統領守營兵馬於飲馬河上築殺胡城上率精騎循河西北行以二十日糧往丙子發聞喜岡敕諸將避山取便道毋疲士丁丑次平虜塞用韃靼日戶為鄉導戊寅車駕至兀古兒札虜巳遁駐兵河上賜名清塵河倍道夜追巳卯及虜斡難河上登山先布陣逆擊破之本雅失里以七騎遁去俘獲男女輜重孳畜仍命游擊將軍劉江驃騎將軍梁福等追之上駐蹕滅胡山釋俘遣之人予口糧羊馬皆膜拜辛巳駐五原峰命都督薛祿祭斡難河山川賜名玄冥河丙戌次飲馬河班師庚寅至蟠龍山以所獲牛羊及光祿寺上供均給士是月也金州霪雨泛溢皇太子遣視之賑滁宿交址總兵官沐晟追剿賊首陳季擴於虞江季擴遁追斬首三千餘級六月癸巳駕車次飛雲壑倍道行甲辰偵阿魯台聚眾山谷中命嚴陣上率數十騎乘高視地勢麾軍度山結陣行虜出沒迎且卻少頃阿魯台遣人請降上巳預敕出諭之既阿魯台為下所阻未決再遣其甥來上賜甥酒復使與偕其下欲降者半欲戰者半上命諸將嚴而待虜遲回不發上以數百騎挑之虜迎戰右哨與敵阿魯台率數千騎當中堅上率精騎衝破之阿魯台墮馬策而遁追奔十餘里虜死且生皆亂散遂營於靜虜鎮丙午上率精騎窮追命都督冀中金玉等領馬步卒殿至長秀串虜棄輜軍牛馬雜畜彌望中等收雜畜焚其輜重丁未上追及虜四曲津斬其名王以千百數十人戊申追至廣漠城上逐虜山谷間復大敗之巳酉發廣漠上命諸軍渡河而伏以輜重先上按精兵最後虜競趨輜重伏出虜亟走上兵至虜莫知所向反奔河皆陷淖生擒數十人余盡死虜遂絕庚戌次寧武鎮余虜多來降辛亥次紫雲谷諸將皆會賀捷壬子次玉潤山上見病卒憫之命申官周視病者悉給醫藥乙卯次清垂原令舁病辛酉次長樂鎮令都督劉江殿英國公助之就道瘞遺骸癸亥次金沙苑命恤士病餒收病卒一人賞鈔五七月丁卯次開平宴勞將士分所獲給軍上曰朕在塞外久素食非乏肉也念士不能甘侍臣曰惢見陛下服御供具貶於將帥上曰朕往時布軍皆然此行尤念士改開平李陵驛為威虜驛壬由次盤谷鎮敕寧夏備御都指揮王俶曰朕聞能特命鎮守之癸酉次獨石止羣臣遠近駕甲戌次龍門皇太子使使進袍服請上更上曰將士衣久弊入關賜之賜乃更壬午至北京癸未宴羣臣從征居守皆預甲午大賞功是月也皇太子令州縣戶不及五里州一年縣二年各貢生員一人禁棄男子不育者平陽縣風潮漂沒登州府所屬諸縣疫安慶徽州鎮釭鳳陽諸郡縣飢皇太子皆命安撫賑恤之八月封安遠伯柳升為安遠侯賜扈從北徵文職官鈔幣特命翰林學士胡廣侍講楊榮金幼孜同尚書之賜賑鞏昌諸府飢九月幸天壽山十月上將南還丁酉發北京以務本訓賜皇太孫其書言田野農桑之勤勞舉高皇帝創業艱難次及往古人君聖賢昏亂可鑑戒着以致飭勵之意是月也皇太子賑江西飢十一月車駕至京師十二月周王橚楚王楨寧王世子盤栻水壽王尚灴來朝左都御史陳瑛劾奏隆平侯信強占丹陽縣之練湖及江陰縣田上曰昔中山王有沙洲一區水利所經其家僮據以厲甚中山王聞而歸地於官信何敢爾命三法司雜治之諭吏部尚書蹇義毋以刀筆吏為御史着為令交址賊首陳季擴上表請降許之以為交址布政使 
　　九年正月陳季擴外降內叛覆命張輔佩征虜將軍印充總兵往會沐晟剿捕之發諸省兵二萬四千隋征二月丁未月食下詔赦交址罪人停其征采三月三法司奏錄囚上曰論刑之際當詳君子小人君子有過如失足誤亦偶然小人有罪如饞口恣而無厭安定王尚炌來朝刑部奏民有盜勸善書者當黥戌上曰盜勸善書黥比耶命去之溫州民言歲輸白礬山嶺為艱乞附載之海舶上問工部臣何用礬對曰染色布上曰染布耳而勞民於遠罷之命自今制布毋染四月刑部都察院請遣官各省決囚上曰京獄有冤得擊登聞鼓在外難矣其再使審覆聞名諸王來朝長幼次至六月內官鄭和使西洋諸番錫蘭山國王不禮將劫之和俘王以歸官軍從入海者皆引見命禮部與宴鈔撫恤揚州府諸縣之被水災者賑龍游縣飢開會通河成七月浚黃河故道成陝西疫遣戶部侍郎王彰祭西嶽及關內山川上謂兵部尚書方賓曰物性遂則生蕃往時北京軍士養馬散牧郊垌是以騋牝成羣近聞置棚造枋縶維之當有蹄齧死者飼秣失宜死者病不治死者朕以此訓諭司牧皆不遵用爾兵部申飭之以湖州諸縣淫雨沒稼免今年田租張輔沐晟敗交址賊黨阮帥於月常江汝南王有爋永寧王有光來朝滿刺加國王拜里米蘇刺率其妻子及陪臣五百餘人入朝宴勞之厚其賜遂御朝受錫蘭山國王之俘羣臣譔來遠人討不庭詩以進賑臨城縣飢八月癸卯月食諭三法司曰明刑慎罰朕雖面訓屬吏苟且因循自今非謀反大逆當即死者具疏情犯朕詳覽之必五覆奏命屯田軍以公事妨農者勿征賦着為令肅王楧來朝十月遼王植來朝敕五府六部三法司所奏重囚論皆當死為之惕然特再三省諭爾等審覆之敕戶部謫徙比京及充軍屯種之人免杖而徒者五年勿事免徒流而徒者三年勿事充軍屯田者一年後征其租允軍屯種者二年後征其租封沖■〈火或〉為韓王佐敬為靖江王重修高皇帝實錄增置北京行部戶曹清吏司郎中一員永平保定河閒三府同知通判各一員涿通霸薊灤安景滄八州同知判官各一員專理屯務潘王模谷王橞慶王■〈木旃〉代世子遜煓晉世子美圭來朝丁卯命皇太子嫡長子為皇太孫冠於華蓋殿十一月免陝西逋負清獄囚遣御史廵視靖難時挫師處死未盡瘞者罪所在官司十二月乙未大雨雪上召禮部尚書呂震曰寒甚昔靖難時亦當此景將士裂膚墜指朕尚念焉故從征者其各賜之鈔以水災免順天府等州縣稅糧敕三法司曰每盛寒暑朕必命恤囚比聞死獄者往往蔽不奏夫殺一微物尚有陰禍人命至重可怠肆乎自今不謹則朕不貸上諭工部臣曰京城軍士有出征者有守衛者妻子在營雨雪連日必有寒凍抽分處所積薪不少戶給百斤出征者三之成都知府賈瑜饒州知州李益九載考滿吏部言瑜益皆得民上擢瑜福建參政益山西參政命禮部各賜鈔百貫宴勞之朕恆念得賢守自今守九載有治績者升賞一視益與瑜安□王□楹平陽王濟熿來朝閏十二月敕五府六部臣曰朕任賢求言拳拳生民遣問軍民利病絡繹於道於今十年困弊未蘇未臻治効非長之者未得人歟昏懦闒茸者不達政體貪黷苛刻者不恤人窮歟司理之官不明其情或牽貨賄顛倒抑民歟耳目之官或拘於欲得實跡因循緘默不糾不言歟今有可以革斯弊道及軍民有所未便着條析以聞助朕拳切諭右副都御史李慶曰養民先守令守令賢否在按察司按察賢否在都御史卿等不能舉職即按察司職亦廢何論守令其察非廉明正直之士皆黜罷之諭兵部臣曰武臣子孫世襲老弱殘疾者優給之旗較有功者優給及子孫此高皇帝舊制爾等毋以四方無事恩不至焉 
　　十年正月刑部都察院六科劾奏天下州縣朝覲官有勘合不完者請付治上命條上完者幾何人蓋千五百餘人僅八十人完上嘉八十人動賜鈔使復職余亦宥而勉之復問鴻臚寺及六科比日命朝覲官言民瘼言者幾何對曰百五十上曰令盡今日言緘默者罪既命六部議行曰不當亦勿問元宵節賜羣臣宴聽臣民觀鰲山午門外三日命造作雜務勿遣正官俾專理民賑隴州飢山西諸縣飢有司不以聞械治之魯王肇輝來朝以奸民好訟繇無恆產而北京多閒田命犯者挈妻子耕種於北方二月赦武職犯罪者以楊士奇金幼孜為考官會試天下士命精擇之毋過百人曰取散木百不若得良材一伊王■〈木彝〉楚世子孟烷來朝遼王植有罪削護衛及儀衛司給與軍較廚役三百人備使令三月秦王尚炳薨代世子遜煓來朝四月慶成王尚炫來朝上諭兵部臣曰朕申戒馬政有年矣蕃息未報其飭厲太僕及諸部司衛官管馬官歲終以孳牧來聞考勤怠焉敕三法司曰曩者奸惡齊黃等謀危社稷皆巳伏誅復芟蕪去穢絕其滋蔓自今三月十六日以前凡姧惡遠親巳擒在官者不宥余皆赦之賑河南山西飢五月寧化王濟煥來朝六月增建習譯館二十楹敕戶部臣曰朕歲遣人行郡縣欲周知其豐欺河南飢有司不以聞其速賑之凡郡縣及朝廷所遣官目擊民艱不言者追下獄永和王濟熇來朝七月以水免蘇州府諸郡稅糧選在閒韃官教民牧馬鑄永樂通寶錢八月寧世子盤烒來朝令皇太孫兼講武事命兵部選北方民閒子弟年十七至二十拳勇有材藝者給廩送京師充隨從名曰幼軍敕北京提督養馬官考驗軍士養馬孳生及數者人賞鈔五錠牧養失時罪不貸敕邊將於關外險要之處崇石垣深濠塹以防虜山東河南諸縣耆民詣闕謝賑上諭戶部曰賑饑上責也遠來謝止復來其再止之並給路費還皇親徐赫匿逃民法司請治之上召諭曰疏遠小人尚相戒守法爾乃狎恩昔中山王不敢分毫越度非爾祖耶治如律以國子監學錄王讓侍皇太孫說書曰朕聞其孝九月上聞天壽山工匠有亡疫者為文遣祭命僧資薦三晝夜有司歸其骨復其家二年封志烜為秦王十月敕都察院大理寺出輕系輸作贖罪者病順天府醫療之甲子甘露降方山獵於武崗山之陽羣臣表賀應制譔詩丁卯命皇太孫演武於方山十一月以旱免湘陰海康遂溪三縣稅糧開州民父子三人自言願効力天壽山上曰有為乎曰無生受國恩願効寸報上曰爾意誠美爾能遵教務本不犯刑辟歸而化善於鄉即所以報見鄉老少亦諭以朕言遣太監鄭和齎敕往賜西南海上諸夷君長所鎮撫陳恭上言人主侍衛宜嚴戎翟異類非我腹心不當寘左右唐玄宋徽可為明鑑上示羣臣曰恭言甚是顧唐玄宋徽自有敗道豈坐用夷人君撫有薄海內外亦安得示人不廣夫金日磾忠於漢武史那社爾効於唐宗胡元疏外漢人南人柄用蒙古韃靼然亦不免於亡亂十二月邳州淫雨傷稼命御史傳賑之 
　　十一年正月辛巳朔日有食之上曰朕乖治理上累三光眾陽之宗薄食元旦爾羣臣尚勉輔朕朝賀宴會其悉罷免上謂通政司曰朕令來朝有司言民利病率雲田榖豐稔比聞山西民乃食樹皮草根自今悉記之境內災傷已不自言他人言者必罪徐州飢寬其逋稅天壽山陵成名曰長陵二月設貴州等處承宣布政司莒沂崇明德安豐城諸縣飢賑之置烏思藏衛命北京民分養孳生馬上廵狩北京命皇太子監國皇太孫從乙丑車駕發京師丙寅葬仁孝皇后於長陵三月皇太子賑湖州諸縣飢四月車駕至北京上謂行在兵部尚書呂震曰有司妄言時和歲豐者業加有罪切民情知治理者宜旌賞之敕三法司慎刑行在刑部奏決囚有律輕情重者請重處之上曰民弗信其如律賑山東飢五月諸城等縣蝗命有司捕瘞之諭曰蝗苗蠧也爾不能除則亦民蠧端午節幸東苑觀擊球射柳聽文武羣臣四夷朝使及在京耆老聚觀是日也分擊球官兩朋駙馬都尉袁容領左寧陽侯陳懋領右自皇太孫而下諸王大臣以次擊球皇太孫射柳三中上大喜既畢使屬對稱善賜名馬錦綺紗羅及番國布諸王大臣以下擊射申者賜夏布彩幣有差遂命儒臣賦詩賜羣臣宴及鈔設甘肅茶馬司於陝西行都司城外定營建長陵功賞進封武義伯王通為成山侯騶虞見青兗羣臣獻詩禮部請賀不許六月上召行在戶部臣曰人從徐州來言水災民有鬻男子者人至父子相棄窮極矣即驛賑之所鬻為贖還樂亭縣人傷稼免其租壬戌月食束鹿縣野蠶繭增設順天應天二府州縣官府通判州判官縣佐各一員理馬政七月韃靼太師阿魯台來歸封為和寧王申敕交址布政司府州縣官善綏新附之民敕鎮守大同江陰侯吳高修諸處煙燉高五尺堅必鐵石八月賑仁和嘉興二縣飢申明恤刑之令九月命扈從軍士於北京城外旁近人種麥二十畆依屯田考較毋倚閑暇而曠沃土府軍指揮張昶自南京來奏事辭歸上頗聞昶弟倚皇太子妃兄居鄉驕橫召諭曰開平王永城侯德慶侯家恃外戚生事皆取滅亡汝當為鑑因賜鈔六十錠曰若爾家守法何翅萬之上謂戶部臣曰山東蝗有司不問朝廷知而遣捕滋蔓矣各郡縣每歲春至驚蟄時其即視之初發捕使絕布政按察二司失提督者與州縣同罪十月遣副都御史李慶齎璽書於南京命皇太子錄囚出輕罪命諸將整飭士馬十一月以山東新進野蠶繭織帛染柘黃制衾薦太廟瓦刺馬哈木既封復叛謀寇邊上將親征焉命諸將廵邊練士馬
