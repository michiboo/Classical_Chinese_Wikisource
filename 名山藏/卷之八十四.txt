
　●名山藏卷之八十四 
　　晉江何喬遠　譔 
　　儒林記（上） 
　　◆儒林記（上） 
　　人受天地之中以生故曰人者天地之心也求為人者所以求合天也天地生人道生天地求合天者所以求合道也一墜於人即非天地之心非天地之心即非道矣故曰人心惟危道心惟微惟精惟一允執厥中人心危而道心微道心微而非天地之初矣上天之載無聲無臭非天下之至精其孰能與於斯其為物不貳非天下之至一其孰能與於斯如是而後能復天地之中得乎天地之中大本達道從此而出而後謂之執矣聖也者學也學也者以口耳入者也故其文從口從耳而從王王也者君萬物者也以為萬世口耳之君故曰予天民之先覺者也產萬物者聖也聖通明之謂也仲尼一生好學人也而當其身魯國之人巳謂之聖人今欲為聖人而不繇學可乎堯舜之時人徒知其洪荒之世而不知其學問之極年自有伏羲神農以來聖人遞出而君之雖無有文字之教其嘉言善行當已布滿宇宙之閒堯舜出而後集其成而禹皋陶稷契之徒皆以聰明聖智之人先後左右煥為文明今但不見伏羲神農所遺之書無繇得聞伏羲神農之教徒曰禹皋稷契所讀何書其不昧於聖人之甚者耶故曰下學而上達非聖人之謙也聖人之待顏子至矣博文約禮所以教顏也朱氏生於有宋諸儒之後直欲上接乎洙泗之傳推明大學致知格物之旨其論實本於是惟其遷移大學之古文使學者不能無疑於其間至今辯訟而未決令其當時一從博文約禮推而明之則何至於操戈墨守之喧煩明興高皇帝立教着政因文見道使天下之士一尊朱氏為功令士之防閒於道域而優遊於德圃者非朱氏之言不尊故當時有質行之士而苶同異之說有共學之方而無顓門之教自餘姚王氏者出始卓然自振其始為知行合一之論其終又為致良知之說若謂一切見聞皆淺與粗反而求之本心之自然可以證聖此其說亦本於呂氏當時已為朱氏之所辟至今則天下翕然歸之自王氏之後竊其緒者多別摘一言一旨以為顓門其意皆欲返躬而歸諸實而其弊也不免於高虛予聞頓悟漸次出乎佛氏而佛氏亦有二義焉本於文字而進之之謂佛不繇文字而悟之之謂禪今不知佛氏之教佛為尊乎禪為尊乎大凡修心反知不俟學入者但可以鼓舞比屋可封之民而非所為雍容魯國之士夫儒則未有不學者也有明諸儒二百年來從祀孔子之廟者則有薛河東陳新會胡余千餘姚四子其它篤行尚俟更仆然就論四子之學則河東餘干恂恂乎聖人之教而新會以靜餘姚以頓論者皆疑其入於陸氏之禪予觀新會少年盡讀天下之書晚節俯仰天地萬物嗒然而悟而後教人以靜餘姚故馳騁經史文字最後得良知之說則皆未嘗不以學入者夫奈何以之入門不以設教也吾師乎吾師乎學而時習之不亦悅乎十室之人必有忠信如某者不如某之好學也元者善之長也故君子體仁以長人仁者元也元者干也干者天地之心也聖門從學以求仁斯所謂維精惟一允執厥中吾何間然哉今者諸儒所講論建立於篇其未從祀孔子之廟者亦着其為人 
　　曹端 
　　薛瑄 
　　周桂 
　　劉觀 
　　吳與弼 
　　吳宗派 
　　陳真晟 
　　蔡清 
　　丁璣 
　　陳琛 
　　羅欽順 
　　曹　端　　薛　瑄　　周　桂　　劉　觀 
　　○曹端 
　　曹端字正夫澠池人篤尚理學專靜研究座下着足處兩磚皆穿事父母孝志愉父好善信佛見端居常言道時召問之端作夜行燭書呈父其言佛氏以空為性非天命之性人受之中也老子以虛為道非率性之道人繇之路也其言辯析甚精父好之卒向於學永樂中以鄉舉授霍州學正將十載以憂去去及六年俱廬墓下服闋改蒲州考績吏部蒲霍二學上疏爭留之成祖以霍先竟與霍霍人愛端如父母服其准矱矩度而不忍革屈強偭偩監臨大吏過者敬謁請益不敢屬僚畜之又六年卒於霍霍人罷市巷哭兒童下走無不流涕者貧不能歸葬遂葬霍子曰瑜曰琛亦廬端墓相繼死葬端之墓傍正統中僉事張敬建祠於澠池其後有黃編修者謁澠池祠詢端墓尚在霍嘆曰曹先生一代名儒也令其魂客殊鄉哉捐貲屬縣令並其二子改葬於澠池端所著有四書詳說太極圖通書西銘釋義經述解性理文集儒家宗統譜家規輯存疑錄及夜行燭諸書彭澤曰我朝一代文明之盛經濟之學莫盛於劉誠意宋學士道學之傳斷自澠池始也致書河南廵撫請上章從祀孔子廟庭 
　　○薛瑄 
　　薛瑄字德溫世河津人也生而肌如水晶洞見五內母氏欲棄之祖仲義聞其啼聲止之曰體清聲喤必異人也卜之吉年十二能詩賦從父貞為元氏教諭永嘉徐懷玉高密魏希文濟南王素亨海寧李大亨范汝舟皆元舊儒謫戍玉田貞禮為瑄師於是豁然大悟悉去其詩賦而從講伊洛之學貞繼改鄢陵教諭故事生徒無舉者謫其教官充戍鄢陵生徒從來無舉貞乃使瑄補鄢陵學生舉河南第一成進士宣德中授監察御史楊榮楊士奇楊漙慕瑄欲見之瑄自以御史紏劾之臣避不往正統中升山東提學僉事不事榎楚親為講授教人務盡其才或觀行步或聽講誦或試詩賦數無一有者使儒冠拜於其祖然後乃遣而退之有生貧欲祈退故試無有教官為言瑄曰雖然生祭祀有掌乎教官曰尚磬瑄曰聖門着教尚矜不能磬八音之一生能鈞聲固足器也其曲養人材如此太監王振於瑄為同鄉問三楊曰三晉之中而無為卿者其無賢人乎三楊以瑄薦遂得召為大理少卿諸生泣送數百里為位而屍之瑄至京師入宿朝房三楊過之不值私其仆曰若主之卿王太監也詰朝朝退當詣謝則不謝又使語之又不謝而振更先餉瑄則又郄之振曰夫能以美官予人者我也不與薛公美官而以餉薛公之郄也宜哉則改瑄為大理卿瑄不謝如前振一日問三楊曰胡不見薛卿三楊為語固將來也李賢瑄所厚門人使強之則又不謝曰奈何爵於朝恩於室久之振議事東閣下諸卿皆拜瑄獨立振望見頎而立者瑄也因為貌恭也而中銜之居頃之振從子山通百戶安妾安死欲納之安妻責妾持服不與山教妾告妻魘魅夫死者下御史自誣服瑄三覆三反都御史王文大怒承振風旨劾瑄是古非今故異成獄有詔廷問瑄呼文曰若安能問我若為御史長當引嫌辭避文怒奏瑄強囚不服問理坐當死下獄瑄挾周易詣系正統八年坐秋後處斬凡兩覆奏如律瑄子淳等三人願一人代死二人充軍贖父罪不允且行刑矣王振之仆泣於爨下振自問之曰仆聞薛夫子賢者也而坐大辟仆是以泣曰何以知之曰鄉人也因為振言瑄平生振少解既三覆奏得不刑久之出歸弟子從者甚眾振死以薦起大理寺丞尋致仕戶部右侍郎江淵言瑄心術正大操行淳潔宜復召用景帝召瑄還職進南京大理卿尋召為大理卿蘇松民飢貸粟富室不得火富人室竄海中王文奉命往按籍五百餘家皆坐謀反眾莫敢言瑄力奏得誅其魁首文大恨曰猶昔瑄也英宗復辟以都御史楊善薦夜拜禮部右侍郎兼翰林院學士入內閣尋轉左兼職如故上嘗短衣小冠召瑄便殿瑄望見遽郄上起易服乃入所陳皆大學之義于謙王文得罪且坐凌遲刑瑄曰陛下復登寶位天也今正月陽生乃天之道二臣罪閒陛下用刑宜體天乃詔減一等上初復位日召見瑄而頃之曹吉祥石亨用事徐有貞李賢等皆落職御史楊瑄張鵬等皆得罪瑄嘆曰君子見幾而作豈俟終日哉遂引疾去葢五閱日耳舟至直沽風雨不及館人飯不足以接餒子淳慍見瑄杖擊之曰身困道亨庸何傷既歸四方從學益眾瑄所學一遵伊洛微言以為朱熹以來斯道大章無庸著作直須躬行耳其修巳教人專務復性引之居敬為功深探密玩或通夜不寢潛思有得宵燭記之其言平易簡切歸於精微有讀書錄二十卷年七十六卒其日風雷繞室白氣貫空贈禮部尚書諡文清門人洛陽閻禹錫白良輔咸寧張鼎其着也 【 禹錫仕國子監丞張鼎仕戶部右侍郎知太原有惠政以僉都右御史廵撫保定築路牆以御衝突騎盜繕治雖煩民率賴之】 孝宗初禮科右給事中張九功上言孔子之道與天同久崇於有國後世儒者有踐履真實學術端醇無媿聖門者得祀廡下竊見故禮部右侍郎瑄上真知尊躬行仕則體國學以明道濂洛之流波覃懷之步武惟陛下以孔子道治天下辯真偽別純駁俾人知所向臣謂瑄宜從祀孔子廟庭詔詞於瑄鄉九年刑科給事中楊廉言瑄所著有讀書錄皆積年精思有益後學乞板置國子監俾六館諸生摹印誦讀瑄鄉祠廟亦宜賜之名額遂賜額曰正學世宗時四川參政贊直隸御史瞻御史維持先後言故禮部右侍郎瑄學行純備出處姱峻明興真儒惟瑄一士竊見宋有天下未三百年周惇頤而下十有三人祀於孔庭元以胡踐華未及百年有二人焉明家養士百七十七手矣豈繄如線殄茲道脈必欲其人非瑄不可然而屢奉詔書臨舉旋輟抑瑄學遜諸先臣等敢任諸昵論者或謂瑄著書稀闊不知道重綱常學輕文字宋之胡瑗初無述作元之許衡所著何書而並列爼豆同仰高山故仲尼曰信而好古必以狼藉方稱博碩是楊雄王安石得攘臂仲尼之廡也臣等謂瑄宜從祀穆宗時給事輄楫遵御史弘祖三樂純樸等先後如前請詔少傅兼太子太傅吏部尚書博等集議關左門上奏皆謂瑄宜從祀制曰可 
　　○周桂 
　　周桂字廷芳秦州人為臨洮衛軍士戍蘭州年二十聽人講大學首章奮然感動聞可久集諸儒論學時往聽焉可久勖以聖賢可學而至教示方途遂究通五經篤信力行存省真純發言不妄見者稱曰濂洛關閩君子也諸儒初猶與坐講既尊為畏友遂為遠邇道宗西安李錦薛敬之咸信重之恭順侯吳瑾鎮陝是為本軍總兵延桂訓子累請不赴曰本軍見役死不敢避若欲訓子禮無往教始令子就學後移居其州之小泉深衣幅巾動必以禮成紀之人熏化其德而可久時時過訪之時論廷芳之於可久始若張橫渠之於范仲淹後若朱紫陽之於蔡元定也迨老以父雲遊四方訪求不遇迕逆旅舍而遺風餘韻猶在隴西閒 
　　○劉觀 
　　劉觀字崇觀吉水人少有巨人志既就傅子史經傳靡不貫淹下筆逸邁常屈其名宿正統中舉鄉試第一明年登進士以疾告歸尋丁內艱除服遂堅臥不起脫粟澣袍質行終身每旦祗謁先聖畢即凝坐一室養性讀書四方來學隨才造就縣尹劉晟為築書院於虎丘山題曰養中所古四壁者儒先入德造道之方左右列責志恆心二圖為誠明敬義四箴以自警嘗言小學一書老不可離又言朱文公吳文正之言尊信之足矣吉中先後三儒孫鼎李中而觀尤篤行吉中稱鼎曰貞孝先生中曰谷平先生而稱觀曰臥廬先生鼎廬陵人永樂中鄉舉為松江教授以孝弟立教中吉水人正德甲戌進士為刑部主事論妖僧閹宦謫驛丞累官副都御史學以求仁為主閉邪為功以天命流行何思何慮心中洞然為實際羅洪先嘗受其學 
　　吳與弼　　胡居仁　　陳獻章　　賀　欽　　李承箕　　張　詡　　林　光 
　　○吳與弼 
　　吳與弼字子傳崇仁人唐吳兢後也父溥國子司業剛介自守與弼隨宦京師年十八九讀孟子章句朱子以程子繼統於終篇嘆曰聖道寥寥一至於是巳讀程子少有獵心奮然曰大賢亦嘗有過人固資學遂一意斯道作勵志詩自誓登樓誦讀足不下樓者一歲溥使歸娶既娶之後共往謁父京師然後敢同室人皆迂之溥友人孔諤謂溥曰與阿弼談有富貴不壬貧賤不移之象今雖見迂後當大顯與弼強毅堅忍痛自浣厲恆念學之無成道之不立至於中夜奮興展轉達旦其服膺孔子朱子之為人寤寐見之昨非今是日改月化日進而無疆者也所讀書小陂種湖二處耕牧之事皆身親之或在田間或在枕席默誦精思暇則彈琴詠詩鳥鳴花發有鳶魚風雩之象開館授徒郄其朿修而皆取其有志聖人之道者其教人繇涵養以及致知先據德而後依仁啟勿忘勿助之訓悟無聲無臭之妙而窺其閾者少矣正統十一年山西按察僉事何自言上言自古有國家者必有懷抱才德不屑進取之士如漢之周黨宋之种放邵雍孫復當時咸加褒贈以勵風節竊見崇仁縣儒士吳與弼守素尚義好古通經上無所傳聞道甚早待妻子如賓客視財利如鴻毛年過五十不求聞達弟子樂從鄉人敬式真儒林之清節聖代之逸民乞敕取到京授以文學高職如不願仕量與褒嘉亦足敦勵風操景泰中監察御史塗謙陳述撫州知府王宇先後列薦兩召不起嘆曰宦官釋氏不除欲天下治難矣英宗時石亨專擅於請朝議不厭欲借寵賢德以釋眾望復以為言英宗使行人曹隆齎敕往聘與之偕來時年六十八矣既陛見上口授左春坊左諭德朝士悚然以為盛事與弼疏辭並納還齎幣不許命學士李賢引見文華殿從容顧問辭職意與弼自言老疾不堪又不許命賜宴文華殿遣中使送紗羅羊酒薪米至其寓舍上顧李賢曰此老非迂闊者必令就職居數日召講中庸有御桃之賜與弼再疏辭得以儒冠入侍復請待病間一接秘閣羣書以益聞見上皆不許初與弼以薦出石亨非其本意復幾左右顧問有所發明而上必強之就職用是堅辭上命賢諭意欲祿之終身亦終不受乃復遣行人送還故里賜銀幣命有司月給米二石與弼上表謝恩條陳十事而返始與弼以誦讀道義自強常以克巳安貧二事書壁銘幾其讀朱子書夜無膏至傍爨光冬夜用苧帳覆腹斬然峻絕郡邑藩臬有司深加禮揖一切辭避迨朝命臨門官吏師生皆來會集鄉里聚觀驚詫所居近山天使經過臨止諸門生悉為表易嘉名與弼亦不覺震矜既退數念當時遭遇形之詩篇焉有弟嗜酒不飭祖父田數畆盡為奪去既歸用其賜金墾田荒山下以為祭資弟復謀斥賣與弼訟之守寸張璝驁物人也致與弼於庭與弼免冠朿腰以庶人禮見張元禎聞而作書將告之素王鳴鼓其罪雖止不達然與弼尋悔之矣 【 張墤番禺人見後】 年七十九終鄉人稱曰聘君聘君沒百餘年小陂人婦人不看行男女不相授受下戶民家皆頭巾衣屨端拱深敬人以為聘君之風雲胡九韶婁諒其高第諒子性 
　　郎曰胡居仁陳獻章皆淵源與弼胡陳之學巳着於世而與弼尚有遺論何哉論者謂其訟田於公及為石亨作譜跋稱門下士而已有弟不飭而與弼計及先人之祭朿腰跪庭用部民禮以見有司猶屬質哉予讀譜跋寥寥數言耳石亨當時有震主之功巽以處之亦或當爾至其辭職不受意殊可見陳獻章曰東海張公能辯千古是非人物乃近遺吳公何耶夫吳公易知耳予游小陂聞其論學多舉古人成法繇濂洛關閩上達洙泗尊師道而勇荷如立千仞之之壁一代人傑也王守仁檄記與弼鄉祠吳公方其貴近之薦固可見好德之同及夫官爵之辭尤足驗先幾之哲葢宣和之疏于山無嫌而明堂之留在漢儒為媿出處不至於失巳學術何待夫立言 
　　○吳宗派 
　　胡居仁 
　　陳獻章 
　　賀欽 
　　李承箕 
　　張詡 
　　林光 
　　△胡居仁 
　　胡居仁字叔心餘幹人幼穎異有大志從學塾言動如老成人幾冠從安仁於同學舉子業知無所得而厭之 【 於同字世衡為松江太守】 及聞吳與弼講義理盡棄舊學而學焉卜隱邑之梅溪謝絕人事人亦無知之者會親死哀毀踰節柴毀骨立不入寢室者三歲喪葬之儀一依古典不苟卜兆為鄉里鵰兒所扼不得巳訟官則墨衰以入於是縉紳先生始知居仁為特立獨行之士也居仁之學以主忠信為本求放心為要以聖學成始成終在敬因以敬名齋處家庭如朝典臨妻子如賓位應接士反深衣巾屨終日儼然至一器一物區別精審沒齒不相殽亂家本有餘推以與人不償不較資用貧窘簞食瓢飲處之泰然其蹈矩履繩端莊凝重而性度寬和議論亹亹四方士樂從之游至築室而居之居仁示以操存省察之要要以戒謹恐懼為宗以共入於聖賢之域至其學問大指雖尊程朱亦能察其精微而不至盡阿所好所著居業錄大率躬行之言也其辭辯其氣昌凡古今之治亂學問之深淺才術之高下瞭然洞豁有體有用有經有權非尺幅拘攣之比也嘗適閩歷浙入金陵泛彭蠡所至豪傑若章懋羅倫張元禎皆相與講求麗澤以陳獻章倡勿忘勿助之學為亂苗之莠而庄■〈日上永下〉豪放之士且使學者游於曠盪之歸其欲求本實以真體驗如此成化甲辰年卒年五十一學者稱為敬齋先生陸瑞家曰本朝理學之臣胡叔心完璧也席珍懷待聘之資遯世絕憂悶之志羅欽順稱其大類尹和靖萬曆中從祀孔子廟庭賜諡曰文敬 
　　△陳獻章 
　　陳獻章字公甫新會人居母孕父瑄死母氏抗節鞠之始讀孟子志於天民年二十舉正統中鄉試二十七棄科舉之業受學吳與弼與弼師道尊嚴獻章為斸地編籬研墨捧茶如是以數月比歸白沙閉戶讀書湛思忘寢食者累歲未得也乃自筑陽春台置水一盂終日兀對履不踰閾以十年所其俛焉孳孳求進古人者有如七十子從孔子之篤一日喟然嘆曰惟道何閒動靜勿忘勿助何容力惟仁與物同體惟誠敬斯存惟定性無內外惟一無欲惟元公淳公其至矣學士錢溥謫在順德一見以為聖儒勸之卒業成均而邢讓為祭酒使和此日不再得詩覽之大驚曰真儒復出矣 【 詩曰能飢謀藝稷寒思植桑少年奇萬丈摩青蒼夢寐見古人慨然悲流光吾道有宗主千秋朱紫陽說敬不離口示我入德方義利分兩途析之極毫芒聖學信匪難要在用心藏善端日培養庶免物慾戕道德乃膏腴文詞固秕穅俯仰天地間此身何昂藏胡能追逸駕但欲漱余芳持此木鑽柔其如盤石剛中夜攬衣起沉吟獨彷徨聖途萬里余發短心苦長及此歲未莫驅車適康莊行遠必自邇育德貴含章邇來十六載滅跡聲利場閉門事探討蛻俗如驅羊隱几一室內兀兀同坐忘那知顛沛中此志竟莫強譬如濟巨川中道奪我航顧茲一身小所系乃綱常樞紐在方寸操舍決存亡胡為漫役役斲喪良可傷願言各努力大海終回狂】 羅倫庄■〈日上永下〉皆來定交而賀欽執贄為弟子既南歸遂有終焉之志從學者益眾廣東左布政彭韶廵撫都御史朱英先後薦聞請如吳與弼故事吏部謂獻章聽選之人非隱士比請移文行取而獻章以母老疾辭朱英勸駕曰先生竟不出耶英己題薦疏之末曰臣英旦夕趣之就道矣先生不出母謂英誑獻章勉起赴京吏部用故事召試之獻章心謂移文行取當有優待至召乃試見如選人因兩至部門尋託病歸上言臣自幼讀書雖不甚解君臣之義知之久矣所以一領鄉書三試禮部承檄就道聞命驚心伏惟國家教育生成之恩陛下甄錄收采不遺卑賤之德至厚至深此不速就以圖報稱非有篤情不獲自盡孰敢騖空名飾虛讓趦想進卻於日月之下臣遺腹子也臣父二十七而棄養臣母二十四而寡居方臣之幼無歲不病至於九齡用乳代哺臣非臣母久填溝壑臣生五十六年臣母七十有九臣母見臣衰病尚如孩襁天下母子之愛雖一宜未有如臣母憂臣之至念臣之深臣於臣母無以為報而臣母以守節應例有司奏白已蒙聖恩表厥宅里是臣又用臣母荷陛下高厚獨深顧臣母以貧賤早賓俯仰無聊殷憂成疾老而彌劇使臣遠覊闕下臣母憂臣日甚愈憂愈病癒病癒憂憂病相仍理難長久臣以病軀憂臣老母年未暮而氣先衰心有為而力不逮矣夫內無攻心之疾則外不見從事之難上有至仁之君則下必多曲成之士惟陛下以大孝化天下以至誠體萬物豈臣之微終有所避不能自盡伏望察臣初年願仕之心憫臣久病思親不能自己之念放臣蹔歸田裡日就醫藥奉侍老母以窮餘年倘母養獲終臣病全愈臣仍前赴部以聽試用則臣母子未死之年皆陛下之賜書奏上授獻章翰林簡詩使親終疾愈仍來供職既歸一意斯道而其光霽之懷超然自得之意往往於詩乎發之時時臨池作書世人競傳賞焉 【 獻章論詩曰天道不言時行物生焉往非詩之用會而通之一真自如故能樞機造化開闔萬象不離人倫日用而見鳶魚飛躍之機若是者可以輔相皇極左右六經小技乎哉其論書曰予書每於動上求靜放而不放留而不惡此吾所以妙乎動也得志弗驚而不憂此吾所以深乎靜也法而不囿肆而不流拙而愈巧剛而能柔形立而勢奔意足而奇溢以正吾心以陶吾情以調吾性此吾所以游乎藝也】 歲有薦辟援詔不行曰漆雕開以孔子為的者也苟其未信師不能強吾自知甚明惟有飭厲素履庶幾丘園之義少裨明時耳弘治中年七十三卒獻章之學不立文字以自然為宗忘己為大無欲為至去耳目支離之用金虛圓不滯之神四方來學者但教之端坐澄心使其渣滓潛融境界內朗世或疑其為禪而獻章獨為日學之功當從靜中養出端倪然後有得及門之士有嘉魚李承箕番禺張詡增城湛若水東莞林光皆能紹明之臨沒謂其徒曰道止如此母他求也自號白沙又號石齋又號古崗老人而學者稱為白沙先生薑麟嘗見獻章出語人曰活孟子活孟子 【 姜麟字仁夫蘭溪人】 張詡稱獻章之學繇知而好繇好而樂而李承箕銘其墓曰虛以立本動而能神凝而涵之天飛淵淪萬曆中御史詹事講王學曾疏請從祀孔子廟庭久之賜諡曰文恭 
　　郎曰予讀國史載獻章之學無以踰人嶺海宿學有仕於朝者皆不之許獻章授官之後稱病不謝而去途中擁騶從例叉槊揚揚得意聞者笑恥疑而不信取獻章所著書讀之而後知獻章也後車數十乘從者數十人古人舉動亡也久矣末世耳目宜自異也所謂嶺海宿學謂丘浚耶 
　　△賀欽 
　　賀欽字克恭世定海縣人其先戍廣寧後屯遂為遼西人少穎敏沉厚好學不倦讀近思錄得其旨要遂厭俗學而學焉舉進士為戶科給事中一介之饋非義不受取孔子鄙夫之言題於壁上數拉僚長言事僚長不言乃自言之成化四年旱災抗疏上言自劾求退不允陳獻章應聘至京欽與論學嘆曰至性不顯寶藏猶霾世即用我我何用為遂執弟子禮於獻章上疏解官畫像事之獻章謂欽曰君言議侃侃無露鋒鋩要須和平沉深欽輒用自戒杜門潛心聖賢經書以次涵泳非弔喪問病不出也精思實踐靜居數年嘆曰萬古聖賢惟此一理深契力行同歸無二遂推所得以淑諸人弘治初薦授陝西參議以母老懇辭且陳四事其一請經筵勸講訪求真儒以隆師友之臣其一請興禮習樂罷斥教坊其一薦陳獻章可大用其一請嚴絕內官毋使干政疏入報聞正德初劉瑾下括田之令東人疑擾義州守臣又以貪虐濟之民囂然聚變顧相戒毋入欽里欽即往諭曰慮汝當悔顧未晚也第不殺人便可解罪有官兵至長跪求生而已已撫鎮人領兵至言且大剿眾皆呼噪曰賀黃門教我生路當無謾語皆往跪里廬下欽曰第無殺人如吾前論事遂定欽真切懇到顓守聖人之經佛老莊列不以寓目其虛懷誠受見善不及人人愛而敬之孝弟忠信實體諸身化其鄉人顓蒙閨壺莫不式誨嘗曰學之無成政教之不舉風俗之不美世道之不泰皆坐本蹶實喪而崇事虛彌耳其繇耳先生曰豈得之管灰黍石閒哉心得養則氣自和元氣所繇出也書雲討言志志即是樂之本歌永言歌即是制律之本永言和聲俱本於歌歌本於心故心也者中和之極也芬遂躍然拜弟子 
　　△李承箕 
　　李承箕字世卿為諸生已厭科舉之學矣所司迫蹙不得已就試成化中與其兄承芳同占湖藩鄉書久之承芳登進士授官大理承箕獨不肻會試從白沙受學於陳獻章涉江浮海水陸萬里往見者四獻章與之登臨弔古賦詩染翰投壺飲酒終不及為學之方久之辭歸辭章送之文曰天地間耳目所聞見古今上下載籍所存吾無不與世卿語所未語者此心通塞往來之機生生化化之妙待世卿深思而自得之也承箕為人凌邁高遠讀書山中故超然有混濁寰宇之意及歸自白沙日坐一室洗滌身心不以著述自見曰近世箋注繁蕪郢書燕說鼎沸絲棼思一剗去之不得而更推波助瀾乎客至與劇飲賦詩醉起更書斜斜整整無不如意其為文辭出入經史縱橫跌宕滾滾而不休久之承芳謝歸大理相與日聚黃公台更唱迭酬伯仲閒自相師友學者稱承芳曰東嶠先生承箕曰大先生年五十餘無疾終 
　　△張詡 
　　張詡字廷實父璝舉進士為撫州知府抑制奸豪無所狥枉吳與弼與弟訟田致而跪之者也仕終潯州知府詡登成化中進士養晦六年部檄起之乃授戶部主事復謝病歸從獻章學亦受其詩法獻章與語每喜其玄微有會為人清虛高邁忘已無欲論學以敬畏為宗曰無所事乎畏則感而入於忘必先有事乎此然後浴沂風雩在勿忘勿助之閒者可漸至而深得也辭疾隱居二十餘人既用薦起南京通政司參議尋辭歸 
　　△林光 
　　林光字緝熙成化中領鄉薦任襄府左長史初不即仕誅茅攬山杜門而求朱考亭之學獻章與語終日乾乾收拾此而已矣此理包羅上下貫徹終始都無分別都無盡藏會此者天地我立萬化我出而宇宙在我矣曾點浴沂風雩正在勿忘勿助之閒光恍然有得獻章書其所記以貽賀欽而番禺復有何廷榘者棄諸生業率諸士首先事獻章在獻章門徒中長而且賢其厲學若重進進而不敢懈休 
　　右胡陳而下皆吳宗派 
　　陳真晟　　蔡　清　　丁　璣　　陳　琛　　羅欽順 
　　○陳真晟 
　　陳真晟字剩夫泉州人入戍籍於漳之鎮海衛遂為漳人弱冠入長泰山中從進士唐泰學舉子業業成薦於有司至省試聞試防嚴曰非所以待士士不宜以此自待遂棄歸一意聖賢之學初讀中庸覺無統緒繼讀大學乃知為學次第執以為據叉讀大學或問得朱子主敬之說曰此大學基本也求所為敬則見程子以主一釋敬而以無適釋一遂推尋此心動靜水一以為持養工夫曰養一於靜則客念不作矣持一於動則外誘不奪矣大學誠意一章學者鐵門關主一二字玉鑰匙也又曰人於此學誠真知之則行在其中矣然而氣質有偏勝嗜欲有偏重此聖門論學學問思辨之後加以篤行也天順三年用程頤故事詣闕上程朱正學纂要其書首采程氏學制次采朱氏論說補正學工夫次作二圖一着聖人心與天運次着學者法天之運次言立明師補正學輔皇儲隆教本數事以終圖說之意書未上先疏乞召見而後陳說不報書上下禮部復為當事者所寢歸家讀提學憲臣頒行敕諭教條有主敬窮理修已治人崇正學廸正道等語喜曰此學較正教也然學較既崇正教則科舉宜定正考因采敕諭中要語參以程氏學制呂氏鄉約朱氏貢舉私議作正教正考會通欲定考德為六等考文為三等可為條例纂長書告當路諸君子當路漫不省真晟學有所得者至是皆無所遇聞臨川吳與弼欲往質之行至江西張元禎止真晟宿叩其學大加稱許曰程朱以來先生學得其真矣雖不見聘君可也遂還自以布衣詣闕上書因以布衣自號既歿郡守彭桓立石官道傍表其墓曰大明闕下兩上書請補正學泉南布衣陳先生之墓繼真晟之後者漳人有蔡烈嘉靖中詔舉遺逸郡守以烈應詔以母老辭烈之言曰道固察天地端則始夫婦若屋漏無媿天地自位 
　　○蔡清 
　　蔡清字介夫晉江人成化十三年舉福建解元晉江之山鳴如玉磬者三日二十年舉進士清自幼好學急求道畧仕進病告久之講學水陸僧寺江南之士多從之游他日為其母寫容母愀然不樂曰吾聞母以子貴今汝舉進士有年矣吾猶吾巾幗清聞言大哭促赴選得禮部主事是為弘治初元吏部尚書王恕稔其學行奏改為吏部稽勛主事時與談論諮訪清因上管見二札於恕言今朝廷之患在紀綱廢弛以至士風日弊民力日屈當大有以振作之乃可銷境內之憂靜疆場之警又薦引名士劉大夏等三十餘人恕皆納用庶吉士鄒智論事下獄罪不測刑部尚書何喬新方在告清詣喬新強之出喬新即疏捄智得謫官嶺南居久之丁內艱服除吏部有不悅者以補禮部祠祭司員外郎乞便養升南京吏部文選郎中一日心動乞終養至家兩月而其父歿人謂孝感所致清每遇親忌痛哭流涕終日不御酒肉宗族內外有貧乏者恆賙恤之死而殯葬之撫其孤門人貧者亦常衣食之嘗曰天地閒物當與天地閒人共一介不取士當然也一介不與故未易耳蓋仕宦之入屢空而不暇自計正德改元即家起江西提學副使時宸濠方圖不軌凡朔朢藩臬官皆先朝宸濠次日乃謁孔子廟清至力請其僚同日行禮先謁廟後朝王宸濠生日今藩臬官着朝服賀清曰臣子見君則朝服無見王者去韍而入宸濠大怒一日宴藩臬官宸濠嘲清曰公乃不能作詩清對臣不生於人無私蓋私與詩音相近宸濠益銜之其後奏求護衛巳得請矣清怏怏有後言宸濠聞之欲誣以非議詔旨之罪清正對遂疏乞致仕宸濠尚陽善挽留之且欲以女妻其子清力辭歸時劉瑾方專權駕引名士以掩人心不數月復起為南京國子監祭酒朝命未至而清己卒清素羸弱而清氣和外簡內辯與論天下古今一以禮義折斷其言剴切而精深其淵軌貞風使人妄消躁息其學初主於靜後主於虛以天下之理以虛而入亦以虛為應因以虛名齋嘗為密咸不以示人積久至五十條皆自貶自針之詞兢兢然惟恐慚天地君親得罪師友其言曰學宜養正性持正行虛心涵泳切己體察八字要訣也又曰宋儒之道至朱子始集大成朱子之學不明則聖賢之道不着故與其徙着四書蒙引易蒙引諸書皆推原朱子之意常惟燈臥榻傍或夜分與諸生講論寢後有得亟記疾書友善寗永貞林俊孫交楊廉丁璣江朝東而師事何喬新其言易則師三山林玭 【 林琵字廷珍年十九薦於鄉天順八年會試第三人登第後侍親家居十有七年以易學授徒四方來學甚眾閩中易學盛於東南實玭倡之既終大事赴京除授南京刑部主事升浙江按察僉事提督銀場弘冶庚戌景寧賊吳大兒嘯聚摽掠傍及閩中政和浦城諸縣兩省患之敕浙江鎮廵等官剿捕諸公以事屬玭玭發諸屬縣兵快分據要害以精銳千二百人進臨其穴賊出拒破之棄穴橫奔至閩松溪之渠口據高險隘眾難之此曰賊勢己蹙前途道惡嚴攻必下鼓之獲渠魁戮其數百人余走慶元及從閒道竄景陵此復節制諸廵捕官就耴之戮死外又獲三百餘人支黨散匿山谷官屬請乘勝殲之玭曰無能為也死濫及無辜亟出示令早降兩省以安時又有遂昌黃岩賊聚眾且至萬人各伏所穴未發聞景陵賊破皆膽寒玭又豫為形勢疑之皆自解散升雲南按察副使雲南民夷雜處舊政因仍惟恐或有改張眾心恐動玭曰地既入華當以華治為別名分重禮教劾都司之功升賞者數千人皆謫戍窮邊玭行誼政治本自過人而文學復優所至上下翕然歸重】 傳其易者則同邑陳琛至今天下言易者皆推晉江成弘閒士大夫理學中輟永貞廉璣朝東與清皆崛起稀曠之後而清與廉尤為獨得雲萬曆中僉都御史詹仰庇請易名於朝賜諡曰文庄大學士李廷機復為請贈贈禮部侍郎 
　　○丁璣 
　　丁璣字玉夫鎮江人少而凝永早悟慨然有求道之志年十八抗顏師席是歲領鄉薦二十二成進士授中書舍人與同官烏傷王汶併名古意汶年長踰倍尊璣為益友陳獻章至京師璣日接其講論久而嘆服益自刻勵成化二十年除夜星殞其明年元日星書殞有聲璣應詔上封事極論治道本末時政得失反覆數千言大要以正心為根本教東宮振紀綱正風俗慎用人重名器蘇民困理財用飭兵備為急務末言方士釋老宜加痛絕先是林俊以論建寺張黼以救俊先後下獄璣危言繼之眾謂不免竟罷會中書舍人徐庄以寫成誥敕送尚寶司請寶所具敕數少一道尚寶司官用寶復誤多二道庄等十九人並下獄贖杖而璣以建言故特旨謫為普安州判官普安夷酋持酒贄入見請先飲酒示無毒璣曰何不相信飲其酒卻其贄夷酋感畏終璣不專殺一人輸納以時尋以公委北上行次辰州憲宗崩璣聞訃三日不食孝宗初吏部尚書王恕聞璣至邀坐後堂咨訪竟日輒曰佳士佳士方欲引為吏部屬為忌者所沮僅判廣信廣信有人以私隙誣鄰民為盜斷其舌而污鬻其妻女鄰斃獄中璣宿驛舍夢若聲冤者詰旦果得訴者一訊而服同官有坐事璣為曲處同官乞為改印易牒璣不從曰某平生惟辦此一片心事君果誰欺耶以父喪去即家授興國知州旋丁母喪既闋倪岳為吏部尚書復即家起為南儀制郎中尋遷廣東按察提學副使璣德器充完涵養深粹信古任道崇正辟邪居喪悉遵古禮哀毀骨立伯叔不分財而身無完衣子女踰期無力可嫁娶其為政以風化為先教人以身心為本四方從學屨滿戶外歲餘人賀道清遠山水暴漲在舟中度不免衣冠端坐與其一家十一人俱死僅遺一子時論惜之林俊曰璣於聖學己造疆畛天假之年吳澄許衡不足多也桑樞蓬戶環堵蕭然弦歌屢空不知於古人何如耳 
　　○陳琛 
　　陳琛字思獻資稟朗邁於世無所倚涉閉門獨學不苟同眾舉正德十二年進士授刑部主事乞南戶部榷淮安舟稅正額既足之後大開關門恣口人來往惟與賓客談學賦詩而己部尚書責其弛慢琛荅尚書稱數罟洿池若充類之盡鈔關之設不比御人之盜乎以便養轉南京吏部考功郎請告家居嘉靖中就家起貴州按察僉事調江西提學僉事並辭不赴琛高潔散朗其學得意在文辭之外酒杯詩興常自放山砠水涯閒有喟然與點之意所著四書淺說易經通典亦皆推明朱氏之說學者宗之張襄惠公稱其人曰有避世之深心而非玩世無道學之門戶而有實學遠之先人亦贊曰望風標似神仙怪物聽議論如濂洛真人世論以為平當邑人與琛同時者舉人王宣撫州同知蔡元偉亦皆究心學問 【 王宣受業蔡清之門掇鄉科初試不第遂以養親為志終身不復應舉為人廓落豪邁俯視一世仰觀千古精研前聖之遺洞貫百家之旨意欲伐前人之蕪穢揭六籍於口星林希元稱其高明之資不淪於卑污自得之學不滯於章句絕俗之行不混於塵俗而薦之朝□蔡元偉字伯瞻宋忠惠襄後總受學則己有孝弟稱既為諸生憲副方豪延致家塾為其子師夙興夜寐己自嚴矣久之見程端禮家塾日程皆宗晦翁教人之法嘆曰學當如是即手抄服行慨然有求道之志非聖賢書不觀非孝弟之志不存天地古今之運化英雄豪傑之作用無以入其思也領嘉靖辛卯鄉薦不謁有司古耕為養既十年就授羅田學所以教士即□業之中默誘之聖賢之域擢德安令一用節愛為本每退食取小學近思錄伊洛淵源錄本朝薛胡二子粹言揭觀成誦即升堂亦袖以出曰非曰忘之誠慮心官少放行事過差以此當嚴師良友遷杭州府通判入覲事竣乞終養宰李默知元偉命考功懇留歸署錢塘印一月民甚稱平擢撫州同知下車數日廵按御史委督樂安逋糧樂安責稱刁邑元偉寬命令去鞭笞皆相繼輸納復還府治耆民送者盈路無何樂安復有劫庫之變再被委往忽流賊數千焚掠南豐等鄰邑縣故無城元偉召鄉民之精銳者設險阨隘自着戎衣演武教場賊聞不敢近先時縣獄久壞風寒莫蔽囚遇兩荷蓋立被系者復不以時問遣至滿不能容時蒸癘疫元偉欲作新獄居之縱囚歸命獄成乃至獄成囚並如期至復委署崇仁崇亦無城不數日報賊突至東西二耆衣帶隔耳元偉督兵渡河率戰數合殺賊數十餘既五日皆遁散丁外養喪葬畢以泉中倭棘慕建寧有考亭遺風遂移居之元偉學尚程朱而重躬行其所寘力惟在飲食衣服男女起居動靜語默辭受取予之際其自治之勤或至點簡少懈過失復生輒撫膺泣下長跪自罰作日曆自識平生名考德錄而自序曰吾之考德有二一則時常省克而時識之以自稽其理欲分數之多少一則隨其學之有得心之有開即便札記以驗器識之高下淺深以為進德之助居常服膺晦翁之言以為世閒事須臾變滅皆不足寘胸懷惟有窮理修身為究竟法賴天之靈幸有所知好學性生至老彌篤歷宮雖久此心淡然中屢遭家難備嘗變故每自嘆所遭之窮而此志終顛撲不破晚年閒靜之中咀嚼益旨行以不息之功加以未死之年不有得於今必有得於古不有合於人必有合於天則所謂不知不慍之地或可幾萬一焉又有四書折衷易經聚正各若干卷】 
　　○羅欽順 
　　羅欽順字允升泰和人父用俊國子助教欽順舉弘治五年鄉試第一明年第進士第三人授翰林編修久之遷南京國子司業送父歸家因乞終養吏部不與題奏留家久之劉瑾用事嚴補職之禁除名為民謹誅復官累遷吏部右侍郎世宗即位轉左遷南京吏部尚書以父病乞休詔許歸省尋改禮部尚書會父沒服闋起用舊官奏辭不允俄改尚書吏部時張璁桂蕚用事欽順恥與尚同懇疏乞休許之欽順之學始以禪入後悟其非慨然聖人之道而深辟釋氏之謬其學以棈言性以神言心以變言情以合一言理氣以道心謂性以人心謂情以理一分殊明理氣之合一性體至精故道心以為微惟精所以審其幾情用至變故人心以為危惟一所以存其誠統體一太極故曰理之一性之靜也天命之初也人皆可以為堯舜也各具一太極故曰分之殊情之動也率性之道也剛柔善惡生其閒仁見為仁智見為智百姓見為日用也釋氏一家之言有見於心無見於性其所謂覺第知覺之覺不能要於天命之本來而徒以空寂靈妙為境界是以格物致知皆弁髦之無用遠之陸象山楊慈湖近之陳獻章王守仁其學皆原於此則何以使物我俱融內外兼照盡己性以盡物性以達經世宰物之用所著有困知記三篇其於性情心意之蘊學問之原斤斤芒勿之閒而皆出於苦思妙契之餘顧其學不開門授徒有請益者則開示之是以世人競趨王氏學嘉靖二十三年行年八十廵撫都御史張岳上言欽順攘斥異端有功聖門宜隆尊年之典使縉紳學士知欽順以正道正覺見優朝廷士趨民習莫不率厲上使廵撫廵按及門存問居三年卒贈太子太保諡文庄欽順有弟二人欽德欽忠先後舉進士時號羅氏三鳳欽德按察使欽忠都御史欽順父壽三子前致酌父各賜之酒以欽忠能其官予二酌欽德次之予一而獨酌欽順三 
　　郎曰陳真晟而下皆不立門戶不開講堂卓然聖人之道躬修君子也蔡清身自力學而教人恆循舉業以入曰不如是法堂前草深一丈矣羅欽順無一毫越軼聖門宗旨視王守仁尤篤也
