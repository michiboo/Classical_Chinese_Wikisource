
●名山藏卷之九十二
　　晉江何喬遠　譔 
　　臣林雜記（二） 
　　◆臣林雜記（二） 
　　石亨 
　　曹欽 
　　陸炳 
　　○石亨 
　　石亨渭南人方面豐軀美髯及膝從侄彪髯亦過臍其偉如亨嘗相從酒肆相工見之曰方今平世安得兩侯亨家世寬河衛指揮僉事其伯父岩亡子亨得嗣雖不學而英果有膽氣善騎射提大刀飛舞彪揮斧挽強亦不在亨後每出戰亨先登彪從之亨累功都指揮使彪亦以舍人授大同衛鎮撫正統中亨遷都督僉事為大同左參將守萬全彪亦遷至都指揮巳巳之變亨坐不援虜與總兵楊洪並系獄虜至京城下景帝召赦之使將兵亨與彪出安定門馳突擊殺虜卻而西亨等追戰於城西虜復卻而南亨令彪誘至彰義門更與戰虜潰追及清風店虜懼且出倒馬關亨使紿曰石將軍行未至來者假假軍名耳虜人以為然皆反戰亨及彪復擊殺其數百人始知石將軍痽也盡棄其羊馬輜重還而亨名震虜中論功封武清伯尋進侯兼太子太師總京營兵彪升都督僉事為大同左參將諸子侄並陛千戶當此之時于謙為本兵亨與楊洪為將皆一時朝廷所倚虜人稱亨曰爺稱彪曰王也景帝不豫會當郊使亨攝召命於榻前亨見帝委頓出與張軏張輗陰約徐有貞等迎上皇復位結太監曹吉祥蔣冕內白皇太后外為飛語言于謙且與王文謀立襄世子為東宮遂率其羣從子弟家兵與吉祥等夜叩南宮迎上皇出因與有貞毀謙送於上殺之上即日論奪門功第一進封忠國公仍理後軍都督府事召彪大同以為都督同知充游擊將軍其家人石寧等十餘人皆升指揮千戶有差凡以奪門迎駕論功者出自亨口皆得官前後四千人而文武百官奔競石氏之門亨大納其賄賂入白上學士大夫有惡於亨者言上輒得罪上嘗坐文華殿亨從千戶盧旺彥敬進上問誰也亨道姓名曰二人者臣腹心人臣所謀迎陛下皆與議上立擢為錦衣指揮于謙誅亨薦左侍郎陳汝言代許之工部侍郎孫弘者亨鄉人以亨薦得官復為請以為尚書上曰且使侍郎吏部再遷尚書矣亨出曰一遷尚書何所不可乃再待耶其恣如此亨與吉祥皆外為暴橫也而內故不相能會上使亨搗虜延綏御史楊瑄奏亨吉祥奪河間民田而上頷之亨從延綏還謂吉祥曰今在外惟我在內惟公我與公何可不結驩也而受制於人乃相與譖徐有貞李賢於上陽辭解兵柄以動上哀憐上為調有貞於外謫瑄及御史張鵬充軍令給事中御史年三十五以下者悉外調會以天變巳亨日於上前言事上悉可其奏人愬百戶銘迎駕功下獄治亨白釋銘即言臣當時舉事至密雖妻子不知外人安得曉請自今言功者付臣審核有奸臣當奏亨言臣所豁五軍營軍物故老疾諸營當送補率不至臣請徑促之使掌印官月至臣所聽比較亨言軍門有違限若數少者請毋送法司聽臣決治然上心漸厭亨其始有請盡見從亡何可八九矣又亡何可四五又亡何可二三耳於是命閽者曰總兵不可輒至禁處後非有詔毋內也上使工部為亨造宅工部造亨宅至三百餘間他日上登翔鳳樓恭順侯瑾撫寧侯永侍上指顧而問永謝不知恭順侯曰必王府耳上笑曰非也瑾頓首非王府孰敢然上顧太監裴當曰而聞之人乃不敢言石亨亨生子彌月上召見摩其頂曰虎兒也善撫之朕行與卿結姻耴金鎖系兒項名曰鎖定侯蓋諷雲彪業以亨功一再遷為後軍右都督天順元年以游擊將軍警虜大同遇虜磨兒山千餘騎直入斬虜首犯禿王搴其旗幟衣甲大敗之三山墩斬首百餘級上封為定遠伯其明年召還夭明年虜屯賀蘭山後使彪往彪與虜連戰安邊營追至昌平墩大敗之野馬澗半坡墩轉戰六十餘里交鋒數十合斬虜酋鬼力赤平章生擒四百七十斬首五百一十三級奪駝馬五百有奇驢騾牛羊以二萬餘上命贈死賊者都督僉事周賢官召彪還進侯加祿米賚金幣然亨雖騎恣尚麤豪直爽軒溪無機彪險譎矜詡矣彪在大同既誣陷都御史年富複數侮其總兵總兵因彪嘗奏城威寧海子遂為流言誣彪有異志上固疑彪屢有功屢召還而彪乃令大同千戶斌等五十餘人詣闕乞留為鎮守上覺其詐會北虜入貢羅拜彪於朝稱石王益疑之下彪獄使鞫斌等杲然彪所使上下諭文武官從此無得輒交通往來遣左僉都御史王儉與錦衣指揮僉事逯杲往大同執附彪者都指揮使諒等百餘人械治京師予亨病告調其家屬寧等十餘人於嶺南諸衛凡附亨進者皆貶黜之杲與錦衣指揮使門達始用亨進至是乃自異競言鞫彪獄得其繡蟒龍衣違式寢床亨私遣義男後衛同知瑄出居庸市木兵部召瑄不得向亨索亨佯不知臣今直使人自大同械至彪弟慶數自居庸抵大同擅乘官馬索官司飲饌不當意罵參將鵬等如奴隸彪在大同代王增歲祿彪言王臣與父亨為王請王長跪謝彪因索王伎奉酒博野王生子彪賀王廷款至暮送香囊等物彪還京師隰川王遣其長子攜酒禮造餞玉林衛軍一女美彪強污之耴至其家十日軍人且告彪系之獄竟瘐死於是三法司錦衣衛共劾亨上命亨閒住天順三年也四年春逯杲上章言忠國公怨望益甚其侄孫進士後詐稱病得輕旨斥為民後日與亨造怨謗為妖言曰土木掌兵權亨有所愛都督同知杜清其雲土木杜也邇者光祿者火亨曰此天火亨畜無賴二十餘輩專伺朝廷觀其心怏怏且不軌上曰朕念亨微勞犯罪累曲貸不自創懲乃怨謗生他望錦衣衛其執而廷鞫之遂命籍亨彪家及其莊田之在渭南大同者下諭羣臣致書諸王使知亨負朝廷非朝廷負亨也亨死獄中法司請斬首梟示疏其罪榜告天下上命完屍瘞之彪與後皆伏誅始亨得志時有南京後軍都督僉事張通者嘗與同僚其孫鏞與亨皆娶武安侯妹亨迎駕時通方屏居使人告之張公賄我祖孫並當論功通曰吾實不往敢欺君耶且吾亦甚貧卒辭亨 
　　○曹欽 
　　曹欽太監曹吉祥之侄以為嗣子英宗論吉祥迎復功封欽昭武伯其兄鐸弟鉉及其從兄金睿皆累官都督而一門盡富貴曹吉祥者不知始所以進正統間征麓川及福建諸寇皆使吉祥監軍號曰都督吉祥多選達官騎射以從以能有成功為人煦煦小惠諸達官有功者吉祥皆為之請恩澤其迎復英宗皆用其力以成事事成之後與石亨並賣官鬻爵為奸利於上前多所求請亨既敗凡繇享功者上皆令自首革念吉祥尚在諸達官所繇吉祥功者獨見庇錦衣衛指揮僉事逯杲者始亦繇吉祥進既為上覺察石亨彪復筧察欽吉祥吉祥念與亨一體同功亨敗巳且不得獨完因日要犒諸達官金帛倚為腹心諸達官亦虞吉祥旦夕不測而巳後其後相與為死黨吉祥之客有馮益者欽一日就而問曰自古有宦官子弟為天下者耶益曰君家魏武蓋中官節之後欽大喜出其妻行酒馮先生欽居常悒悒有異志未有以發也錦衣百戶曹福來者欽家奴常之外郡貿易欽慮其生事使福來妻告福來病狂外走逯杲奏捕之欽遣其家奴亮追獲福來棰楚之幾死科道官聞而劾欽上是之出劾文示欽曰速改不悛者罰無赦而下諭公侯駙馬伯都督等官曰昭武伯欽家人百戶福來在逃所司已奏捕欽不給文引令家人亮追獲棰楚於槐家夫擅治職官不奏送法司與私令家人出不給文引二者皆罪爾等有似此者乎朕念欽赦貸之爾等各宜守法循理毋有顓縱干犯憲常欽哉聽朕命天順五年秋七月也先是上之誅石彪也亦下諭羣臣而後逮系至是欽懼不免又逯杲伺欽甚急會是秋虜入西北邊上使懷寧伯孫鏜統京軍往徵兵部尚書馬昂監之上命掌欽天監事太常寺少卿湯序選日御朝而命將序奏庚子昧爽土視朝授命於是欽與其諸昆若其黨達官都督伯顏也先等數十人相謂曰縣官持我急不發者我輩復為石彪矣先一日分勒死士番漢軍五百餘人約以是日昧爽朝門初開則擁殺鏜昂等奪門入此時吉祥素所部禁兵且可為內應遂以其夕飲諸達官酒厚贈之酒半可二鼓矣鏜與恭順侯吳瑾廣義伯吳琮方待朝朝房而都指揮馬亮與阿的納帖木兒孛羅完者禿脫脫呂數人從欽庸上亡去見瑾琮告變瑾琮趨告鏜鏜相與去匿他所手作瘈投門罅急聞上上止開門縋入吉祥鎖系之欽見亮從席上亡去殊恐遂號召其死士先馳至逯杲門杲正出門且騎斬之碎其屍都御史寇深者故善欽後乃與諸言官共劾之欽亦以為恨與鐸馳入西朝房索深深方俯着靴鐸刃砍深肩破其身為兩長安街中甲卒馳百官造朝但以為征西軍既知各悸散而庶吉士楊安者被傷死學士李賢待朝東朝房欽復去索之戶外之呼洶賢驚怳出則甲而刃者數人一人砍賢肩傷耳刃跗系賢背少選欽提逯杲頭來叱刃者執賢手曰我一門盡忠迎駕何所得罪逯杲必欲譖滅之耶杲頭在也今日直為此人賢曰此人魚肉人多矣誰不欲寢處之公除此人甚善即可誠告之主上欽曰公可為我作奏賢索吏部尚書王翱處借紙筆為欽書奏奏成與翱投入長安左門罅門久不開欽火之守衛軍拆御河之岸磚以礨門欽往來嘯啾擬賢刃者數吏部郎中萬祺曰不念李公與尊公作碑文耶因稍言今日無負國家以死上謝則可以免欽乃與鐸他去索馬昂是時廣寧侯安亦被傷而天已向曙懷寧伯謂其子軏若弘曰號於道有獄賊反獲者得厚賞征西諸軍母行也皆稍集至二千人甲兵具懷寧伯曰不見長安門火耶曹欽反矣其黨不多當奪殺之皆曰諾工部尚書趙榮被甲躍馬奮呼市中曰好男兒皆來從我曹家亂臣賊子共誅之從者亦數十百人懷寧伯之東長安門逐賊欽退屯東華門金睿接戰懷寧伯軍銳甚賊眾披靡自辰至午擊斬之欽中流矢創甚振策馳恭順侯將五六騎出覘猝與遇力戰死焉欽還駐東大市街相拒至酉鉉以百餘騎往來馳突者三官軍環結而自潰藉懷寧伯執斬潰者以狥發神臂弓射之遂追斬鉉懷寧伯子軏遇欽於道奮砍中其膊軏亦死益懼率數騎還攻朝陽門不克悉走安定東直齊化諸門門盡閒雨甚夜竄歸懷寧伯督軍與戰頃之會昌侯孫繼宗亦集欽猶戰數合懷寧伯下令能殺賊獲其財者即予之皆奮呼入欽投井死鐸亦見殺遂夷其家掠其財物親黨同謀者一空是夕上御午門下吉祥都察院獄明日磔於市並追磔欽鐸金睿等以狥籍其家伯顏也先湯序馮益等皆伏誅餘黨並落官職流嶺南追封瑾梁國公贈深太子少保並予諡軏百戶世襲加繼宗太保安太子少傅賢翱昂並以本官兼太子少保榮兼大理卿鏜進為侯升弘千戶琮加祿歲二百石進馬亮阿的納等為右軍都督僉事並加官賞有差而楊瑛亦贈為編修下詔暴欽罪大赦天下欽之敗也其黨皆誅獨其妻父賀老免先是賀先見欽貴盛絕不與往來欽欲為求一官賀老力辭故以免 
　　○陸炳 
　　陸炳者平湖人也父松以父籍較尉從睿皇帝於興得事世宗興邸世宗入嗣松以從龍恩授錦衣衛指揮歷都督僉事掌衛事為人謹信識大體於上前時有所解釋而炳少以力干強敏稱登武科襲父官世宗幸承天至衛輝行宮倉卒火宿衛大臣皆遲至獨炳直宮門負上出火中上德之不欲顯其狀車駕還京詔掌衛事洊加都督遂以驟貴嘗捶殺兵馬指揮為御史所紏詔弗問也炳貴與其父黨同列炳陽敬事之筡以計去其易已者又善事閣臣以此日益重閣臣言有寵炳謹事之言亦愛而昵炳亡何御史糺炳亂鹺政擅榜禁小錢諸不法狀言欲從中下捕治炳大驚行金三千解捄不得長跽泣謝乃已從此銜言刺骨矣言與閣臣嵩爭寵不勝免炳謀嵩發言所與邊帥關節書言坐誅嵩從此益引與計咸寧侯仇鸞用事初與嵩好己相軋密奏嵩父子不法事而意憚炳炳外曲事鸞內出重金帛探得鸞陰事鸞病且死發其通虜狀鸞死上怒斲鸞棺僇其屍加炳少保兼太子太傅歲支伯爵祿而嵩復繇此得幸炳選用衛士緹騎皆京師中大豪多布爾目所睚眥立碎中貴人馬廣李彬皆握重有氣勢炳前後詗刺並坐下獄死京民貲滿萬以下小酒食過輒收籍之至其所用耳目諸豪小有犯亦即置之死諸豪以其方幸上言上無不從夕趨走麾下朝拔寘與同列亦以此畏而爭慕趨之至士大夫上意所恨下詔獄廷杖者炳緩之不令即死俟上解即貶謫出金錢為治道里飲食費炳武舉出吏部尚書李默門默所得大用皆炳於上前陰推之後坐誣死上意叵測莫敢吊者炳經紀賻之千金士大夫亦以此服焉其勤於治官戴星出入與嵩及上所親近中貴人錦結婚姻盤據相重益揣合上意上春秋高奉玄永壽官詔成國公朱希忠等直贊無逸殿炳占數焉加保傅柱國賜在外乘肩輿禁中得馳騎食伯爵俸炳益遴驍騎七千人置裨將別領之其所召募畿輔秦晉齊魯駢脅超乘跰弛之士以千計鮮衣怒馬仰度支者十五六萬人兵部持其籍仰屋嘆而已嵩縱其子世蕃攬文武諸曹陛炳從中調持諸曹亡所不關白方鎮督撫大臣非交故而錢通者以八九給事御史自詭門下者亦十之三四炳所蓄金奇異以巨萬計甲第十餘所姬妾紈綺珍玩供帳不移而備東西遊處惟意所舍莊田店房江南楚越所在有之然所自饋遺內間中貴人亦以萬計諸閣臣以地望相迫外相倚為驩而又以其素能折節士大夫閒終嘉靖之世無發者炳卒上深悼痛追贈忠誠伯諡武惠祭葬有加官其子為指揮僉事穆宗即位以言官言籍炳家 
　　郎曰石亨清風店之捷李夢陽所謂賦石將軍戰場歌者也 【 夢陽詩清風店南逄父老告我己己年間事店北猶存古戰場遣簇尚帶勤王字惜昔蒙塵實慘怛反覆勢如風雨至紫荊關頭晝吹角殺氣軍聲滿幽朔胡兒飲馬彰義門烽火夜照燕山雲內有於尚書外有石將軍石家將軍若雷電天清野壙來酣戰朝廷既失紫荊關吾民豈保清風店牽帶負子無處珧哭聲震天風怒號兒女床頭伏鼓角野人屋上看旌旄將軍此時挺戈出殺胡不異草與蒿追北歸來血洗刀白日不動蒼天高萬里煙塵一劍掃父子英雄古今少天生李晟為社稷周之方叔今元老單于痛哭倒馬關羯奴半死飛狐道處處歡聲噪鼓旗家家牛酒犒王師休夸漢室嫖姚將豈說唐朝郭子儀沉吟此事六十春此地經過淚滿巾黃雲落日古骨白沙礫慘澹愁行人行人來折戰場柳下馬坐望居庸口卻憶千官迎駕初千乘萬騎下黃都乾坤得見中興主日月重開再造圖梟雄不數雲台士楊石齊名天下無嗚呼楊石今已無安得再生此輩西備胡】 予讀而悲之亨威名震主不知挹損以及於難彪誅一時稱快久之謂朝廷失驍將焉曹欽雖叛臣哉激起於逯杲陸炳與嚴嵩通賄亦頗有所保持貴臣常禍傷於寵所從來矣
