
●名山藏卷之五十
　　晉江何喬遠　譔 
　　漕運記 
　　◆漕運記 
　　漕糧 
　　漕倉 
　　漕軍 
　　漕船 
　　○漕糧 
　　漕者曹也合曹水而名漕運須曹水乃有濟焉自宋禮鑿會通陳瑄浚清浦江淮河汴沁泗沂汶衛白諸流如一脈注以湖塘溝泉而水蔑不漕聚矣國初漕運事兼屬河臣世宗朝洪阻運滯運臣委責河運乃分運也者朝廷所以祿百官廩庶工食宿衛士飽關輔戎馬國計之大者也米至京師易三鐶而已而常五倍而致之不則無以實京邑充國費而明朝廷也予是以次漕糧漕倉漕軍漕船焉而申之以漕規高帝始有天下用海運顧以給遼左一方而巳其時歲致七十五萬石役者以八萬文皇作都於燕初仍海運之故為一運別起淮儀歷黃衛水陸灌輸遞抵都下為一運其北則德倉所儲為一運三運歲合二百五十萬石有奇八年謂不足特令江浙湖廣三省各布都官自行督運運復三百萬石有奇十三年會通河成海暨衛河罷運巳三省督運亦罷而用平江伯陳瑄言令民就便運於淮徐臨德諸倉官軍為之接運是名支運法凡運米預取乾圓潔淨呈戶部檢之後運如其米謂之樣米米石斛率平概其後乃一平一銳宣德六年瑄復言支運法民與軍均勞甚善然民往還殆歲不無病舍穡湖浙等軍船遠駕就兌勞費亦虛竊謂令民益耗附近兌軍便章帝是其議令所在民支運者勿論有欲兌者度地遠近給軍耗米耗之雲者以防摩盪屑越王額耗損且言乎代民而運准當運者所耗費也而又為之兩銳其正米俗言兩尖米也耗則平而不銳是曰兌運法兌之為言易也軍與民交易也皆以為大便當是之時兌居十六支居十四歲費充羨無有慮不足者行之既久耗亦納官軍不復有失初意矣先是永熙之時漕法嚴明倉米即紅腐鮮虧折者自兌運法行倉人垂涎耗余石索一銳未幾耗亦納官官取其銳自如軍始苦之兼以有司征斂之後期曬曝之不宿運軍逼不暇擇且亦就中自藉為奸利於是兌米多惡而復有折曝之耗矣凡運米之銳永熙一之宣德兩之要皆在領運時入庾則否入庾之有一銳也自正統始也謂夫貯庾久而耗焉此夫以銳為耗也乃收者復倍銳軍益苦也憲宗初年上覺之以詰戶部石耗一銳銳五升足矣倍之非苛削耶於是戶部執曝揚之數取米石一其銳曝之得九斗有六升乃以升為耗當是之時法多米惡故事所呈樣米徒虛耳廵倉監兌禁入土沙以為奉職矣其究也銳八升復不行概米之時淋漓斛上散漫地下高厚率數寸許其漫地者軍復不得有之甚且有額外罰以此羨餘雖積正糧實虧運軍展轉稱貸不支矣七夫罷瓜淮兌運並改四倉之支運者俱令兌各附近水次其瓜淮者於原耗外益以腳米四倉故無耗者准量給耗米又復在軍雲末年定兌運改兌之額河淮以南以四百萬供京師河淮以北八百萬供邊境別貯額外米於臨德曰預備米預備米無當於漕以備漕米之撥補也先是宣德閒之定耗也例二米一他物蓋仿洪武間附載土物之意用以資軍便民至成化為改兌法則悉從本色聽軍易用然多滯不便弘治中姑議定折耗銀曰輕齎其法兼算耗銳策贏縮而剖之以銀兼米米從贏數銀從縮數凡輕齎之銀官給之大抵米以備遠涉及顯加之耗銀之備傭僦鋪墊之用要之正米無缺而止正外諸羨盡歸旗卒官無利焉一時軍卒饒逸漕運於斯為盛亡何漕撫李蕙請以齎余貯庫聽來年缺者貸而償之上可其奏着為令正德聞督者不內議出而外議益益米石五升曰補蒸潤耗損尋以有司夤緣為奸罷而輕貸之銀遂不以時給即給亦祗填要路壑無從問余矣其後並輕齎銀隨正征足不者不得給通關而嚴淤阻禁改納抑剝挽之直商水兌之法紛紛多事衛所官黠者乘之侵弊百出又其時流寇寘寧相繼弄兵被兵地賦多減折一時言官請罷傳奉革投充清功使食寡用舒竟不施行而國用詘矣世宗初漕總兵楊宏奏輕齎隨軍軍人緩急有濟若貯於漕庫比至始給當其未給軍人所費巳多而又羨之為扣夫輕齎亦耗米耳故為輕運舟便僦費乃取其羨米懸之籌非法也科道官交章駁之以為將開奸人破之端戶部為兩可其說請銀至之日驗貴給領如故第勿扣其羨以抵船料兼充諸什物之需大學士費宏言外衛軍士終歲勤勞給京軍幸有羨宜與之詔皆給軍軍驩然久之倉人復以八升銳為一時浥潤費貯倉歲耗無出也戶部尚書孫交酌請加三升為歲耗一升盡三升而止未三歲支者入實額待用上命着為例而是時自太監經歷茶菓水盪兒等銀下及倉攢門官新舊軍斗一厘兒斛面等銀莫不有額額合一十四萬有奇又京衛有催攢起票掣解廵邏起米等銀運官有掣銀有長差藥餌過淮紙札等銀費皆不貲而運舟缺者敝者槩諸雜物方一切倚辦輕齎雖軍有利微尠矣頃之戶部言輕齎之費倉為甚譬雀鼠之齧蟣虱之吮雖禁不可止也上曰禁革下曰扣除不如其巳請令運官備列倉費前規聽官給領之而給軍遂廢七年通惠河成糧運從河入省輕齎銀一十一萬詔給軍三之一併令三歲後量減加耗以寬民十四年以上龍興於安陸獻皇帝陵寢在焉湖廣顯陵承天二衛運米三萬一千四百石悉從改折其後數歲四方水旱災傷請賑之疏踵至闕下京通二倉為竭持籌之臣非議折無復計矣上覽漕總兵萬表所上實運數除折免止米一百九十萬石有奇降旨切責戶部母得復減折久之表復奏天災流行例當停免臨德撥補其米有限故住年議折蓋於災傷停免之中曲為之處非無故也夫豐年米賤即取民所有民不為困連年全運軍不為勞若災應停免量減折色使民易出辦運稍休息於國計似亦無害且漕糧畲河工之費其耗齎行月船料諸銀總之率四石而致一石艱難險阻良不易得有如今者軍米易銀石三錢耳難得而賤用殊為可惜若以先年所折每石七錢者作二石給之公家之利既倍京軍莫不鼓舞而糧儲省積候支於米貴之歲京師之米價亦平矣疏入許其年運米減折三十萬石是後仍許減折而數年之閒浙直中倭糧船多被焚者逋賦既甚水災繼之請折請餉亡歲蔑有久之南軍以改折故糧不時給至於殺戶部侍郎一人上從南戶部尚書黃光升言雖災勿折隆慶之初京通二倉無積巳甚復恉許折漕米百二十萬石戶部尚書馬森請以曩者九錢例折之並扣其所省料銀行糧相閒支放請復顯承二衛漕額之半附載各總第免運如世宗旨而巳疏上上為詢及太倉出入數森具數對因引書儉德永圖之說為上規而上切責之五年河水溢糧舟傷者幾八百艘明年漕撫王宗沐奏曰米有自性薪井之水火具則熟其體而可食陰陽之水火具則伐其性而易壞米貯水次且巳濕而兌矣船載半歲又經濕而蒸矣一太倉一曬二日是水火俱備也多而相壓蒸熱之後不出二年外米內粉甚者灰而不可用徒封倉廒而署之曰內幾萬石者而孰知其不堪京軍拱衛實勞豈可但與一石之數不為慮其灰與粉也臣以為救漂流莫如改折且今歲漂流正以額派全運船少米多之故利害相伏夫安知求全者適以自寡耶於是議者遂請定例歲折一百萬石而輸京通二倉者僅三百萬石矣戶科給事中栗在庭言歲減一百萬石京米翔貴萬一事出非常運道梗塞畿民枵腹衛士脫巾胡以待之臣恐法久人玩即三百萬石亦不能保其不掛欠不漂流戶部請仍復運額報可 
　　右漕糧 
　　○漕倉 
　　倉之為言藏也京倉天子之內倉也通倉天子之外倉也徐淮臨德倉置外所以備凶旱防不虞也徐州之倉曰永福廣運淮安之倉曰常盈臨清之倉曰廣積常盈德州之倉曰常盈臨清倉自洪武閒建謂夫南北間一部會也永樂初節級寄倉為轉搬後因直達京師徐淮臨德分貯之其初則建倉廒黃衛之湄受淮倉米轉之直沽直沽又海舟所停泊處也其年既即直沽設天津衛置倉三年增置露囤千四百所於是淮倉自衛河太倉自海咸輸天津倉而山東輸德州倉天津德州二倉所受又總輸之通州繇通州輸之京此轉搬法也五年增設通州左衛置左衛倉八年修北京驍騎等衛倉十三年漕河成益置倉水次受民納令官軍節級支運乃移德之廣積倉於臨清移原坐太倉海運糧於淮安府淮以北曰徐州倉徐以北曰濟寧倉絡繹臨德以抵通京十六年復益通州衛通濟倉歲凡三運其達京倉者二儲通倉者一宣德四年益增修京通淮徐等倉益拓臨清倉度可容三百萬石工役以數歲正統元年定所增通州大運曰中倉曰東倉曰南倉曰西倉時歲運米五百萬京什之四通什之六其年復增造三百萬石倉於大運西倉之側是時國家承仁宣之簀重以兌運方盛歲額日益廣倉在贏溢主者見為多而不可較或窟宂其中朝廷亦不之問也四年以歲運至京師無可貯之增設府庫左右金吾前三衛倉官軍人等預支月米空廒以待而倉廒盛矣天順四年即通州西倉之南草場置大運南倉五年復增通州大運倉百間而南倉設北東二門余倉皆三門門設守衛軍一人辦事官一人軍一人然繇是設總督太監監督內官漸多事矣弘治中言者極言內官剝削之害請量裁罷之上方優容未發也至正德中食支益甚蓋弘治之末倉場月支米二十八萬至正德初年至三十三萬矣是時監督內官強預收放收則賄賂公行放則半入泥沙世宗朝始盡罷革矣隆慶初廵倉御史蔣機言漕儲通倉者三百三十餘萬石而京倉僅二百餘萬石根本之地出多入少非所以備緩急請無拘三七四六之例凡兌運者悉入京倉改兌者入通倉迢可之久之御史楊家相復言通倉誠多放一月則京倉省一月之給京倉多折銀一月則京糧餘一月之儲非必減通倉而後可實京倉也戶部請除改兌盡入通倉以省腳價其兌運入京倉者仍於中撥六十六萬二千石足通倉原額詔如議 
　　右漕倉 
　　○漕軍 
　　軍也者出力以運者也洪正中海運給遼左七十五萬石凡役官軍八萬餘人運軍悉許附載巳物資私用永樂初三運皆軍軍無運名惟所命之十二年漕渠績罷海衛二運運軍之精銳者盡集於漕始以運名軍起淮歷德以達都城一歲凡三至詔書時時休息之北都營建從戶部言令運軍留役者半如所留數調江南民於淮臨諸倉給糧轉運其後支運法行自淮之徐之淛直軍自除之德以京衛軍自德之京通以山東河南軍軍歸有司毋得有所役使修治壞船圖後運洪熙元年許附載巳物如洪武初例恤之也宣宗即位營建獻陵繕治魯府皆以運軍助工凡役二萬餘人其時選下西洋征交址又二萬餘人漕伍廢缺乃合江南民糧定撥淮筡者暫假糧戶運赴通倉於是漕伍坐不即補民浸淫敝憊多至淹稽四年陳瑄與工部尚書黃福議江南民糧令就近上淮徐倉毋重苦民軍缺補之詔從焉於是軍士一十二萬人復完又無他徵發運制定而軍人黽勉就運竟歲無休時時有搖搖之思居二年兌運法行軍得民加耗之利民挈米授軍勞以酒食宴樂即其土之有司亦以客禮禮軍軍驩而兌集久之老弱疾病力弗勝者時或亡去平江伯瑄請增至十六萬人而取征諸衛所少壯不足乃以老弱充之未至而亡者六千人瑄復請精擇必得之不得則旁及鄰衛成國公朱勇言必大索亡者不然是亡得計也上深然之其時軍內懷惠而外朿法視運事口其家而久之民忘疇昔謂軍兌固然耳酒食宴勞甚衰簡軍見民簡揀米相難溢量相稽逗遛百出凌民甚矣議者復請委官監臨禁私兌自是有司權觭重遲速操柄乃在糧戶正統初年頗加意運軍其後有閩寇調征淛江江西二萬餘人土木之變復盡留山東直隸軍京營操備江南運仍以屬民景泰六年處州平凡刺入貢軍運復而天順初南京水軍等衛運軍猶然以更番操備為苦往往中道棄船亡初宣德中着令運軍有訟事畢而後鞫之有罪者罷其役而運軍好亡多□□空訟乃復定運米類遺正米漕撫乃令罰運外仍運正米無力者邊戍之着為例然所罰之米又以累船重總漕都御史王竑請令當罰者募船鄂運至成化閒議者曰運軍嚴罰而弓賞是徒督責之也乞自今糧船無損運以時至者三歲之後官擢一級軍倍之餉詔從之時又定十二總焉十二總者湖廣江西浙江北直隸中都山東各一南京江北直隸各二並遮洋一總為十二總以文正大臣各一人表里督之總有把總官轄諸衛所諸衛所有指揮等官領其軍軍船十人運正米三十有七石十人內又特選有力者一人為旗甲以統運自永樂至此制乃大定遮洋總者本永樂初所留海舟兌小灘糧繇海給薊者也天順初鑿河通薊無所事海雲弘治元年左都御史馬文升言船料部給所從來也今乃使軍人三之夫既人軍之矣誰與供料軍非人乎哉春往冬旋方為明歲計而又僦募搬剝出息稱貸然則正軍逋而及余丁復逋非其情然誠苦之也附載土物以易薪水亦所從來也有司又從而征之運官重載自為利軍士所附則見漁奪彼何以資生也乞令所司軫恤之毋侵迫上然之其後以輕齎銀貯庫軍人漸瘠民與軍兌者復怙有司勢報向者相凌甚相戒閉絕令亡所舍一酒一肉弗與市易比軍困而求兌則有司又不可得見稽候者數月而無名諸費方多正德中聶欽為湖廣漕運把總善朘軍媚事權貴人每輕齎銀至輒與為贗券奪去漕撫患之令函封以往驗算而給而欽復夤緣驗封故裁軍費厚獻羨為功欽罷王佐為驗封參將旗甲主之一時軍驩然謂便而旗甲因人狡懦高下其手又無名諸費勢不可減或作虛數欺因括所費籍之既至倉人按籍征如奉明例責故物而軍又困矣肅皇踐祚一時更新二三年閒斥賄總嚴科率私役之禁土宜許量載輕齎銀給軍羨勿問行糧隨正米兌與運軍翕然稱慶而漕政久弊人難道故方楊宏奏發輕齎科道交駁戶部大臣亦指無名諸費為前規淆濁復見京衛暨二倉亡賴慮無不蠅蚋於軍身矣三十七年而後輕齎屢議大十三隨船者運官司之其賢者名節省然徒為遷轉地不賢者以實囊槖其倉費之羨聽於漂欠莫之敢必軍之負債掛欠乃遂為沈痼之疾無從救藥四起而遁運官不能制連坐之議出矣於是並坐原選官重禁雇募終嘉靖之世先是成化中所定十二總嘉靖初用言者還水軍左等八衛原以習知海道留者於江南俾與前一總分而為二其存淮揚等五衛益以北直隸全總暨徐州左泗州二衛仍為遮洋總仍十二而三十三年浙又分東西總之凡十三至隆慶初乃以遮洋所屬相地之便分隸十二總下軍額不虧而官省繁簡適均衛總如比鄰然無復南北褁糧之苦矣其後運軍日以掛欠逃亡於是下州縣務取殷實精壯者充運事每五船編甲行互相覺察法禮科給事中雒遵言運軍有以糧米漂流報者豈無實侵盜謬沉舟自解顧行糧月糧不以時給輕齎羨餘類為虛名迫於貧捆彖而為奸亦其所也宜錄其勤勞而厚恤之報可 
　　右漕軍 
　　○漕船 
　　漕必以舟矣高帝時河海舟兼造而海運為遼東永樂北部海舟與衛河舟歲造等皆於江浙湖徽近水產木處為團造所宋禮既鑿會通河請改千料海船為二百料淺船以旗軍萬人領淺船五百繇會通河轉運而海船稍踈既增造會通河淺船至千料海運罷其海船以運布花於遼及改為遮洋船通薊永運五年令官軍歲以十月息運修船附近地南京都留守司直隸衛所於淮安山東等都司於臨清江浙湖廣各衛所於原有司所采船料絞內其處正統元年詔設清江提舉如衛河造船軍士免其城操雜役凡造船之料部給之舊船三新船七景泰天順間計船萬一千七百七十五艘又產木處每隔歲輒令有司自行派造其後止解物料焉又其後料解漸縮而各省所采木在川廣者亦以漂泊罕至至者復為監收官留難解戶多死於是有解價之議而廠料愈不繼船遂以無當成化中令船薄漂流者罪及提舉然終不可得堅固其後停止解價取木價於荊杭抽分二廠而已而軍士復有私辦之額其合領船料工部又不以時給給之止於舊三謂運軍操舟見為受成謾不慎護則所謂新七者量足其四以三屬之運軍以難之向者軍士私辦遂為公額矣弘治中以軍士困參酌而益之以銀軍皆喜船議為之一振正德而後六七年閒船多料少大約不及期而壞又材木半出貰貸子錢展轉相續而下自旗卒運弁以至主造之官無不盤據其中竄端廋跡蓋料愈多而船愈無當嘉靖初年罷遼左運布花海船省銀六餘萬更定各總造船處中都江北直隸五總北直隸山東遮洋三總於清江江西湖廣二總於各該府浙江一總於杭江西九江等五衛蕪湖金真江等六衛於蘇船料不足者議抵贖鍰抵鹽引減折歲運以益之至隆慶未年船漂流益甚科臣往勘還報曰船薄而小並糧太重漕臣過也漕撫王宗沐奏運船市木歲責商人商人豈不利隹木哉一經南都則拔其尤者為黃馬船料矣下瓜儀則市其隹者於民閒造作矣至其中空不堪者始萃於清江清江廠所委指揮等官出於營求而又甲乙相承莫可究詰夫以不堪之料付之營求之人而乘以不可究詰之勢運船之弊橫潰四出不亦宜耶謂自今廠署毋注選聽工部擇司官練達清謹者任之三年而代指揮等官悉罷委別於淮安衛山陽等縣附註經歷縣丞四員俾專成造亦三年核其功罪而代又請歲解銀湖廣布政司責成糧儲道必市美木木皆親造揀選庶幾乎船勝漕也詔曰可 
　　漕船之外為貢船運三曰馬船曰快船曰黃船馬船洪武時為備水戰也駕以江西湖廣二省寧國安慶太平三府水夫船為夫二十有六月廩比諸見軍快船為運水軍輜重設也駕以軍余如馬船之數役使則給行糧是二船者皆隸南兵部車駕司三年一更造黃船永樂初以從供鮮品者也駕以京衛軍船為軍二十行有工食居有月廩隸兵部十年一造五年一修而工部主之凡修船則軍卒守之月廩如故宣德以後天下泰寧馬快二船既無所用而定都北京薦新上供黃船亦不任載乃令三船並運然船浮於載司運者因以商貨實之顧亦有定例往來既久動稱上用河道旁午所過州縣牽挽之卒以千百附近州縣出銀濟之一歲閒自儀真抵通州費不下數十萬里河軍民甚困宣宗乃勑都督劉聚總督之運官自取用者有禁弘治末吏部尚書馬文升言來京馬快船弊害固多進鮮為甚夫敬奉宗廟固難缺禮乃所進鮮物若青梅小竹筍蓮藕薹菜宣州梨蓋太祖都南時所用今京師果品菜蔬雪梨青杏比南尤隹即稍儉省不累備物又臣任南京兵部時備知內府針工局遞年將在京內官內使所用鋪陳衣服合用絹布俱於在京該庫開出裝載馬快船往南京織染局染造染畢兵部復撥馬快船裝運入京南京內官內使者此中做成衣服仍運南京歲以為常何往來至不憚煩若是今揚徐荒旱特甚乞行量為減省而南兵部尚書王軾亦言歲運諸物有在京給料可以自造者如鬻酒銅器膳盒染布絹衣被巾帽以及馬槽是也有在京及在所他稅可以取足者竹木板枋是也魚肉果菜諸品有北產優於南者核栗銀杏芥薹紫榚蜜煎櫻榴柿鰳是也有味非殊異及雖甚上供不必以多為貴者苗姜芋女薾藕荸青楊梅枇杷鰣魚糟鮮冬筍是也若此者皆可以歲省船且船未必歲修歲壞也量修而已即亦可他役守船卒毋縻月廩許之惟勿省苗姜諸物而巳而馬快船自勑劉聚總督後勛戚內臣之家紛紛奏討長蘆等處欽賜鹽利船動至數百總督虛設矣正德初兵部嚴奏討禁立為限例然其時中官之勢大張進貢使虛張船數益迫死小吏捽縛指揮占夫索賄橫不可問而守船卒歲故令其量出銀佐修艌其後貢使需索無厭水工柁手俱責卒雇募供給船大都以差占繁多三歲而壞壞則仍責守船卒修治不三修不更代言者乃請初造船時官給全價比其修船官二軍一肅皇登極圖治方銳南兵部尚書喬宇乘而極言領運內臣虛增船數罔利擾民之害請以永樂舊例裁之時所裁省弘治中什之四省正德中什之七上欣然嘉納諸監局閹人不便也爭請如正德中例兵部執奏上許如弘治中例而申嚴他諸行船禁九年停免薦新五船供應器皿船臨時酌減者十五艘巳王廷相為南京兵部尚書復條上並省視弘治中例更減終嘉隆之世 
　　右漕船 
　　漕之兌運也自宣德始也乃立水次焉凡水次江南於淮瓜巳又於九江巳又令淮瓜運軍過江就兌湖廣於長沙漢口巳又於蘄州漢口城陵磯三處江西於吳城巳又於進賢河南於小灘山東於濟寧巳又令河南山東俱於臨清巳又令河南仍小灘凡當兌米徵收以十月水次交兌以十二月踰十二月終次年正月糧與船至者三之一弗至者府州縣正官督糧官領運指揮千百戶等官俱聽廵按御史逮問奪俸奪級以久近為次巳復申定罰例較前率先一月督糧自糧道而下領運自把總而下後期者無次並罰之凡樣米解部山東直隸以三月為期江北直隸鳳陽等處以五月為期南京江西等處以六月為期江浙湖廣以七月為期違者系其在所廵按究其官吏巳令江北官軍兌本府州縣糧者過淮以十二月南京江南直隸官軍兌應天等府州縣糧者過淮以正月准以北山東北直隸二總兌本處糧及遮洋總兌河南山東糧者以正月及三月完報事皆屬之攢運凡米至京倉月旦為期五月一日北直隸河南山東衛所至七月一日南直隸鳳陽等衛所至八月一日南直隸過江支兌者至九月一日浙江湖廣各衛所至後者奪俸先者進秩皆有差巳又令完期各前一月始四月終七月止又令更前一月及六月止凡漂流米二百石以內為小患二百石以外為大患小患報官大患以奏聞漂流損米罰治皆有分數然仍令之領運補完者復之不完者終身及子孫勿得復漂損紏劾及漕運撫總官聽上之所處凡軍有犯罰運糧贖罪亦皆有差次無力者發戌極遠邊衛巳復罰罷運第令如數納米贖凡倉次給醫藥官若軍有故者歸其骸存恤之是之謂漕規 
　　郎曰國家漕政易民運為轉搬易轉搬為直達今而備矣熙宣成弘之閒往來絡繹捷於流水何今運者與司運者交病也上德之而使無怨咨上下交清核之而使無混在司運者乎
