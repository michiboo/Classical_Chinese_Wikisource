
●名山藏卷之六 
　　臣何喬遠恭輯 
　　典謨記六 
　　◆典謨記六 
　　成祖文皇帝一 
　　○成祖文皇帝一 
　　成祖文皇帝御諱棣太祖第四子也 【 臣於南京見太常志雲帝為石貢妃所誕生而玉牒則為高后第四子玉牒出當日史臣所纂既無可疑南太常職掌相沿又未知其據臣謹備載之俟後人博考】 太祖分王諸王以燕元舊京近虜擇可鎮服者居之以封上洪武末年使諸王出塞捕虜燕晉二王壯而近常被命同行獨上深入有功嘗一擒虜酋乃兒不花再擒酋將孛林帖木兒等數十人虜自是不敢近塞上狀貌奇偉美髭髯英武寬仁豪傑樂用其精熟武事老將皆謂不及也太祖以威武治天下心柔太子注意上涼國公玉時進閒太子曰主上諸子中殿下度誰最愛者太子曰莫若燕王玉曰臣亦知之臣聞望氣者言燕地有天子氣殿下審之太子曰燕王事我甚恭久之太子薨太祖益屬意以學士劉三吾對立太孫太孫慮諸王太盛既即位聽齊泰黃子澄計未改元而遷周王雲南拘齊王京師改元而湘王自焚齊王廢代王幽岷王流遂日夜防燕建文元年六月授密詔北平都指揮謝貴逼圍王城柵斷端禮門四門路殺王城卒七月且逮上都指揮張信密以告上遣朱能覘之還報曰捄死於項不可後也上乃用張玉朱能言擒謝貴及北平布政使張昺上書建大君請遵高皇帝祖訓起兵誅泰子澄二奸臣建文君不報遂起兵去其年紀但稱元年於是以丘福張玉朱能為都指揮僉事擢布政司吏李友直本司右參議而布政司參政郭資按察副使墨麟都指揮同知李浚陳恭等皆從上 【 郭資字存性武安人洪武十八年進士改庶吉上授戶部主事遷北平左布政使永樂初論居守功進戶部尚書仍掌布政使事賞賚視伯巳改刑部復改戶部仁宗即位加太子太師蹇義夏原吉數短於上謂資偏執常格恩澤請罷資上問以語楊士奇曰先皇興義旅及吾昔居守皆得資力其人亦材且危而任之安而棄之吾誠不忍士奇對白故舊不棄此皇上盛德顧資疆毅人毋得於但詔敕所蠲租資必責有司依歲額徵此太過誠如二臣言上曰吾在此復有原吉與同事彼雖偏執莫能行也巳竟罷政賜璽書歸踰月上念之不巳命戶部給半俸復其家章皇嗣位起為戶部尚書免朝謁資視事勤雖大風雨不避僚吏敬憚所居頹垣朴舍卒之白家無餘貲年七十三追封湯陰伯諡忠襄】 上諭將士曰我國家至親受祚以來守法循分爾曹共見少主信任奸臣殘害骨內削奪五王又及於我高皇帝後創業艱難封建諸子以嗣以續皇天后土實則何辜吾義與奸臣不共戴天矣言巳垂涕將士感動風雨四起咫尺昏昧少焉東方雲開露青天尺許有光燭地映徹上下將士皆喜謂上得天一戰而奪九門再戰而破壩上三戰而火白溝四戰而拔滄州五戰而蹂夾河六戰而得藁城七戰而掩靈璧凡七大戰遂涉泗濟淮克盱眙下揚州渡江耴鎮江至金川門谷王穗開門以迎王師上按兵入建文君燔宮赴火死四年六月乙丑也丙寅諸王羣臣請即天子位三勸進巳巳謁孝陵欷歔感慕攬轡回營諸王羣臣備法駕奉寶璽道迎遮擁登輦軍迕耆老萬眾夾道拜俯歡呼稱萬歲遂即位初建文時有道士謌於途曰莫逐燕逐燕日高飛高飛上帝畿巳忽不見至是驗雲復周王橚齊王榑爵土政繇洪武之舊召用洪武舊人稱今年為洪武三十五年凡從征靖難之臣遷敘有差戮齊泰黃子澄方孝孺等於市秋七月壬午朔大祀天地南郊還御奉天殿告即位大赦天下以明年為永樂元年甲子享太廟楚王槙來朝遷孝康皇帝主陵園仍稱懿文太子降封其三子吳王允熥為廣澤王衡王允熞為懷恩王徐王允■〈火熙〉為敷惠王上初舉義用清君側奸臣數人既巳伏誅嘉與萬方同樂至治比聞在京軍民未喻朕心轉相扇惑夫是皆高帝遺黎吾入城之日市不易肆今豈濫及無辜兵部急諭之賜在京諸王書往與諸弟各一方歲一見或數歲一見今早暮來聚甚愜於心暑可三日一朝敕諭諸將士曰朕舉兵靖難爾輩多功所司上狀未詳以故未賞昔中山王從高皇帝混一天下二年以後賞典方行今踰月爾輒憤後時不巳急乎向在兵閒小捷必報豈當大定乃遂忽諸業敕所司亟上誤許陳改上曰朕居藩邸深知民艱數年兵興北方罷甚前工部尚書嚴震直戶部尚書王鈍應天府尹薛正言其分視山東西河陝以利病聞敕諭都督陳珪等曰朕長子居守北平爾善輔之申明天下誦讀大誥三篇遇鄉飲講解如舊八月詔曰朕皇考受天明命奄有四方褒厚親親爰及異姓允炆不孝不仁立未三年骨肉幾盡周王奉藩匡輔無愆空宮籍財害其相屬王自歸京師竄之瘴蠻父子殊方幽囚窮窘穴牆通食謀構湘王闔宮自焚加以惡諡執齊王於京師囚代王於大同幽岷王於雲南宿夕思惟不盡不饜復以懿文太子薨逝之時皇考有意立朕尤所猜忌聽信奸臣縱兵相害朕不得巳舉事自救荷天地祖考之靈兵至畿甸索其奸頑允炆慚負自焚以死諸王臣民尊朕為帝重念骨肉之親良深存沒之感是用復封周王河南齊王青州治湘王墳廟賜諡曰獻脫代王岷王囚幽封爵如故封秦愍王子尚■〈火丹〉興平王尚灴永壽王尚炌定安王晉恭王子濟熿平陽王濟熇廣昌王周王長子有燉復為周世子有爋汝陽王有烜順陽王有爌鎮平王有炥宜陽王齊王子賢烶樂安王賢焌長山王賢穴元目火平原王於戲天有顯道應捷影響衍本支於百世資盤石於萬年召秦王炳代王桂代世子遜煓來朝晉王濟熺來朝上得建文時奏章千餘通使侍讀學士解縉等閱其干犯者悉燔之既從容問爾等皆宜有眾未對修撰李貫進曰臣實無上曰爾謂無忠耶朕非惡盡心建文十惡其導之壞祖法耳事建文忠建文事朕忠朕不必曲自覆九月大封奉天靖難諸將丘福淇國公朱能成國公張武陽城侯陳圭泰寧侯鄭亨武安侯孟善保定侯火真同安侯顧成鎮遠侯王忠靖安侯王聰武城侯徐忠永康侯張信隆平侯李遠安平侯郭亮安成侯房寬思恩侯徐祥興安伯徐理武康伯李浚新城伯故張玉子輔信安伯唐雲新昌伯故譚淵子忠新寧伯孫嚴應城伯房勝富昌伯趙彝忻城伯陳旭雲陽伯劉才廣恩伯茹瑺忠誠伯王佐順昌伯陳瑄平江伯王寧永春侯曹國公李景隆特進增祿諭即位於安南暹邏瓜哇琉球日本西洋蘇門荅刺諸國定功臣死罪減祿例申明木鐸教民之令是月肅王楧蜀王椿慶王■〈木旃〉來朝第三子郡王高燧來朝周世子有燉自雲南來朝中月申明洪武中所定禮制度數頒示中外修高皇帝實錄谷王橞之國甘州衛軍張真上書言事上曰戌卒能言賜衣一襲鈔千貫是月寧王權楚世子孟烷慶成王濟炫來朝十一月清理釋道二教丙戌新作奉先殿成享五廟壬辰冊立徐皇后免廣澤王允熥懷恩王允熞為庶人敕諭兀良哈韃靼野人諸剖曰今天下一家邊將言爾諸酋長誠心歸向朕用嘉之特令百戶裴牙失里敕諭爾其各居邊境永安生業商賈貿易一從所便欲來朝者與偕至是月岷王楩來朝高平王濟燁長山王賢焌來朝十二月敕諭功臣曰古人君以武功定天下者必賴將臣之力厥後往往不能保全何故哉處高位者易驕縱犯刑法者多怙終人君代天理物豈容私其間哉所以罰加焉必也高皇帝立法垂憲欲世世行守功臣有犯罰戒再三戒之不改乃按誅之至親且舊不敢曲原志人君子莫不謂高皇帝英明果斷上畏天命下畏民情也爾諸功臣昔受高皇帝厚恩今事朕朕欲爾等悠久共富貴若復驕縱怙終不問則違高皇帝成法問而寘諸法必謂朕寡恩今錄高皇帝戒敕申明布告尚永遵之爾之不遵後悔無及上曰公侯歷事皇考者今皆年邁朕不忍勞非見任事者其令以朔朢朝參詔求懷才抱德之士江西以儒士軒伯昂應詔即擢為山東布政司左參議上問兵部尚書劉儁天下畜馬幾何儁以數對上曰古者掌兵政曰司馬問國君之富則數馬卿嚴督所司用心孳牧是月寧化王濟渙永和王濟烺壽昌王孟焯來朝 
　　永樂元年正月敕曰朕惟天德好生人君承天愛人而已夫輿圖之廣非一人獨治自古帝王與賢共之我太祖皇帝受天明命勤愛保養生息三十餘年政教敷明近古鮮儷亦惟任天下之賢理天下之務旁求民隱宣通德意用厥臻茲朕靖難承統重惟天下皇考天下軍民皇考赤子即立以來夙夜匪寧爾諸文武臣體朕斯懷毋怠毋忽毋虐毋貪毋為掊克毋縱詭隨持爾廉平秉爾正直勵爾公勤擴爾忠恕共守成憲毋或有違惟民出稅賦以贍軍惟軍執干戈以衛民軍非民不養民非軍不安惟爾文武羣臣互為保愛無有侵害惟皇考成憲實萬世治安之具遵之則吉違之則凶其悉心一志敬之慎之羣臣請立太子不允甲午月食陰雨不見禮部請賀不許禮部尚書李志剛等請遵高皇帝中都之制立北平布政司為京師制曰可其以為北京 【 李銅字至剛以字行華亭縣人嘗從學楊廉夫為詩文有清思洪武戊辰舉明經奉命侍懿文太子授祠部試郎中坐累謫戍邊召還為虞部郎中升河南右參議建文中升湖廣左參議成祖即位有言其才遂以為通政司右通政命與修洪武實錄朝夕在上左右道說洪武中事甚親密其冬升禮部尚書時部務叢脞長於剸繁益見寵遇三年為侍郎宋禮所間見疏歲余降儀制郎中然遇劇務必屬之初解縉於至剛素相厚成祖御書大臣十人命品評縉於至剛則雲誕而附勢雖才不端既縉遭譖出至剛懷宿恨言其怨望中傷之後召下獄並下至剛仁宗嗣位念其舊宮臣復以為左通政數月又念其老不任朝參政知興化府時朝廷方需仁澤於天下至剛勞心撫綏郡民德之再歲歿於官】 二月設北京留守行後軍都督府北京行部北京國子監改北平府為順天府北平行太僕寺為北京行太僕寺嚴誣告法分命監察御史廵視民瘼於天下諭韃靼可汗鬼力赤書曰比聞北地推奉可汗特遣齎織金文綺四端致朕意可汗能遣使往來同為一家豈不美哉並敕諭虜太師右丞相馬兒哈咱太傳左丞相也孫台太保樞密知院阿魯台等賜文綺各二命三法司五日一引罪罪囚會官覆審承一門如洪武中故事命所在官司瘞中原江淮之被兵者三月羣臣請立太子不允令諸郡王長成者權住王府近州縣講讀詩書習練弓馬以通世故四月敕曰朕賴天地宗社之靈父皇母后之佑以有天下凡更改天皇之成憲濁亂父皇天下之奸惡悉就誅戮其餘文武官員仍用無疑升賞黜罰從至公而已昔唐太宗撥亂反正貞觀盛治近古罕倫求其故則太宗善用天下之賢釋王珪魏徵之嫌怨舉李靖尉遲敬德於仇敵用房玄齡杜如晦於異代宋太祖起甲冑平列國與世休息開三百餘年洪基亦惟其時信任前朝舊臣范質王漙石守信王審琦等夫是二君尚借異代況朕父皇之臣非讎怨他人之比近有無知小人尚懷疑慮居閒妄生異議處事則不盡心此不明朕推赤之意不達天命者也夫人君代天理物故曰天子奉行天命故曰天吏若無天命有君者皆得為矣元有天下廣土眾民國富兵強孰得勝之天命一去羣雄並起爰統一於我高皇我高皇又用其才釋怨錄仇所以創業垂統身致太平乞朕豈敢違天命與父皇之德法度者父皇法度朕不敢私也盡忠於國雖仇必賞心懷異謀雖親必誅今敢有不思高皇帝之恩妄分彼此懷疑怨謗不安職事者事發族滅以浙西諸郡水命戶部尚書夏原吉往治周王橚請立太子不允楚世子孟烷周世子有燉蜀世子悅燫平陽王濟爌永安王孟烱順陽王有烜長山王賢焌皆來朝賜楚王楨書曰別來思念世子至具知安好天下初定勞困未蘇兼以蝗旱相仍正當養民而休之今後宮東宮毀於建文兄姑安焉賢弟言府中損壞欲求修治豈有愛也民安歲豐乃量為之今用護衛士聊葺而已禁金銀交易以通鈔法犯者准奸惡論以代王桂擅興土木命自今玉府非朝命不得擅役一軍民私斂一錢物靖難之起也北京及通州以婦女守埤至是上追念之命兵部錄姓氏行賞五月賜秦王尚炳書前令諸郡王出居近州縣練習講讀念四方水旱蝗蝻道殣相望修葺供億勞費軍民敕至且今在國成造居室其即日罷又聞晉王濟熺令有司二十里設一火燎橋樑道路悉皆治除今何時也火民如此乎遂書戒晉王亦如之敕北京刑部尚書郭資曰卿統長六曹悉心殫慮措置糧儲尤為撙節比聞小人或加怨謗古雲省巳無諐奚恤人言卿朕素知尚懋忠勤以副眷倚敕陝四都司布政司曰近令兄弟諸子出居講讀習練且令權住衛所衙門比聞有司毀完造新采木伐石使軍民不得力耕而休伍夫天下軍民連年死戰鬬苦蝗旱疲轉輸朕甚憫之是以首詔中外申嚴所部無擅耴一毫無擅役一夫即朝廷亦有用民時如城池顛閼築鑿不繼後費將大近於洛陽改造周府殊不得已蓋以河決為先事諸王權住是豈不得已重勞軍民寧助朕為治意耶敕到便罷阻者縶京處以極刑遷家於化外再封靖難諸將之未論功者袁容廣平侯李讓富陽侯李彬豐城侯陳懋寧陽伯王通武義伯王友清遠伯陳賢榮昌伯張興安鄉伯陳志遂安伯上曰比見朝班黥刺在列雖朕用人新舊無間官儀未肅其下羣臣議羣臣上議請洪武中犯黨逆並黥刺及仕建文者發配所繇奸臣齊黃進者罷為民上曰過矣皇考作養人材以遺子孫雖繇奸臣進豈為奸臣用犯黨逆者發原配所黥刺者罷為民敕北京行部曰昔高皇帝既定天下念江南五府勞於供饋優恤繇賦朕舉兵靖難北京民出丁力以助征輸家財以益軍朕亦未嘗忘可覆實諸郡縣以其名聞六月以久雨命侍郎李文郁等佐尚書夏原吉相度被水田堪種者趣種之後時者除今年租稅丁巳上高皇帝高皇后尊諡詔天下頒諸夷外國諭翰林侍讀學士解縉等曰天下古今事物載籍極博韻府回溪二書擷摘尚略朕欲自書契以來經史百家至於孤方小道類為一書統之以韻俾考索如探囊爾等如朕意諭兵部臣曰漢文帝時閭巷有馬千□□羣其聽民畜私馬賜韃靼可汗□方赤書曰有天下者必得天命非人力也宋失天命元世□得之嗣後荒縱民散政乖又復失之我高皇帝削平禍亂統馭華夷豈人力也哉朕承天休入正大統重之帝王以天下為家遣使者報書幣可汗當知天命廢興之故講好修睦乃聞竊有覦覬古雲順天昌逆天亡可汗博古知今寧不鑒此再書諭意並致儀物可汗審之遺繪綺表里各二仍賜所部馬兒哈等各一辛卯月食周世子有燉來朝八月禮部言鹵簿中宜有九龍車一乘又舊有鉦紅鼓各四面魫燈紅油紙各三對今闕請請上曰先朝審禮精矣子孫遵用當自朕始豈可輒益以啟後奢蓋闕者增補無者如故始命內臣齊喜提督廣東市舶九月諭中外羣臣曰為君難為臣不易創業難守成不易剛柔寬猛適其中禮樂刑政有其序唐虞三代至漢唐宋率繇諸道是故舜清問下民報虐以威誅四凶舉五官明五刑然後無為恭已神禹承之無間可去夏桀之亂民從其暴成湯之興兼弱攻昧耴亂侮亡肇修人紀用革慆淫既奠四方子孫承之惟監於成憲殷紂之亂商俗靡靡周公相武王誅紂伐奄遷殷頑民滅國五十繼相成王制禮作樂垂拱仰成刑措不用漢承秦亂高祖令蕭何定律令韓信申軍法張蒼定章程法令嚴明惠帝清靜至於文景除挾書巳肉刑務崇寬厚唐承隋末諂諛汰侈暴慢成風高祖定官制頒律令行柤庸調法沙汰僧尼道士勛臣犯法無所假貸太宗貞觀之後懲斬趾禁鞭背刪定律令變重為輕力行仁義幾致刑措宋興承五季之亂太祖太宗頗用重刑糾繩奸慝躬自折獄務底明慎立法制嚴用法情恕咸平以後刪其繁密益務寬仁子孫承之含弘光大恭儉純誠未嘗殺一不辜此歷世守成創業之事剛柔寬猛禮樂刑政厥中厥序莫不遞用朕太祖高皇帝天錫大聖之資以當非常之變奮自布衣撥亂反正比三代漢唐宋創業之時又大相遠蓋中華禮樂化為左袵沈浸百年陵夷已甚高皇帝服古人所未易服齊古人所不能齊兢兢業業勞心焦思晝夜圖惟經權常變不得已而用刑特權時之宜耳及其立為典常先議定律損益更改十年乃成復惟祖訓傳之子孫墨劓剕宮並禁不用欽恤之意已着象刑權時之宜不為常法常法之立不易禮樂之用彌彰朕克遵成憲佩服聖謨思守成之不易念刑措之尤艱昔者唐虞三代君臣之間責難訓廸紀於詩書今朕告教爾文武羣臣爾惟聽之職曰天職民曰天民工曰天工祿曰天祿皆非朕私惟羣臣相朕以彰天命以奉天討以亮天工保茲天民以享天祿善惡吉凶實惟影響可不敬哉爾惟盡心勿謂忠有餘爾惟盡力勿以勞自伐為名而善善無成計利而勤勤必感廉不怨貧以廉為常行勤不羨逸以勤為定分事有繁簡各安所遇位有崇卑各體所處爾羣臣當知也毋朋比朋比必淪胥毋利口利口必傾覆毋奸欺奸欺必暴露毋怙終怙終必殄絕依阿尸祿位者昧理擅權作威福者逆天貪污恣情慾者速戾讒說殄行惑眾志者自刑爾羣臣當戒也刑者輔治之具自古聖帝明王及朕皇考所甚重不敢輕不得已而用之者也輕重毫釐之閒禍福死生之決也爾或不戒臨民治獄恬不如意甚至信讒說執偏言深文誤良善納賄倒是非作威眩曲直自作聰明發摘瑕纇法外來情致人以死鬼神所見甚可畏也朕為此懼中慰曰勤審克之際罪疑惟輕乃有懷殘忍之私遵酷吏之軌謗朝廷之寬恤惑上下之人心所謂利口必至傾覆爾惟戒哉聖人用人不求其備誠以才有高下智有淺深事皆盡善上智所難動靜云為豈無過誤朕惟念此每加寬容乃有恃茲屢造非彝常懷倖免不知忽微之過豈可積多非分之恩豈可常得所謂怙終必至於殄絕爾惟戒哉亦有柔奸隱慝厚貌深情夤緣扳結請託行私僥倖圖為附下罔上不感天子而感權臣寧負公門不負私室同惡相濟同勢相保邪惡同讒以陷忠良同為奸宄以匿其非石幻譸張以護其短同側媚以相師同諂詄以相悅所謂朋比奸欺必至於淪胥暴靈爾惟戒哉亦有身為執法賣直沽恩謗人惑眾起險言以眩眾滅公義以濟私所謂讒說殄行唐虞所堲爾惟戒哉亦有愧赧於中自懷疑貳本無勞績妄自驕矜居寵弗畏因人毀譽從已喜怒生殺與奪陰狠自肆所謂擅權作威福貪污縱情慾爾惟戒哉其旅進旅退依違其閒候朕顏色同進諂諛甘言遜志無所建明尤朕所惡所謂依何尸祿位亦恐獲戾於天爾惟戒哉於戲忠臣為國至於忘身鄙夫事君但知利已朝廷機務耴給目前生民休戚略不加意僨事蔽賢偷安玩日甚或微勞未報自負如山小譴或加中懷憤怨是自不恭於臣職豈能共致於雍熙朕務宵衣旰食豈為惡逸好勞為上帝之監臨守皇考之基業實咨爾羣臣輔成治化上荅天命廸朕之戒時乃之休至於刑罰尤悉乃心考之於書屢致其意誠以民命至重鬼神難嘆譬之操刀而割尚有血指之虞當食而言或至吻傷之失事雖切已未免過違心有不存視而不見毫釐之差生死之決一往不復雖悔何追朕寤寐思之不自知其辭之復也爾體朕心無怠於意必欽必慎惟明惟恤俾寬不至縱嚴不至殘囹圄空虛刑措不用政教修舉禮樂和平家國有萬年之安爾亦有無窮之舉子孫黎民尚有餘慶戒之勉之朕言不貳欽哉敕史部曰任官圖治之基也求賢任官之本也高皇帝聖德光華萬邦黎獻共惟帝臣肆朕眇躬克正大統永惟萬幾不敢暇逸思欲旁招俊又光輔邦家必明目達聰以弘視聽內外諸臣尚體朕心於羣臣百姓之中各舉所知無閒遠邇並以名聞書曰舉能其官惟爾之能舉非其人惟爾不任古訓具存爾其懋哉上謂侍臣曰皇考功德隆盛宗廟樂章未有稱述朕甚媿焉博採名儒而議為之稱朕稽古禮文之意上謂侍臣曰朕宮中丙夜坐閱圖籍何郡罹饑荒何郡迫邊鄙旦與羣臣計議行之河南數處蝗旱朕用不寧使者省視不絕於道如斯民小康朕之願也賜禮部尚書鄭沂戶部左侍郎嚴奇良通政司右通政丘顯誥敕致仕陛辭賜宴上顧禮部曰是皆皇考舊臣自今舊臣老致仕者禮之視沂毋得有貶 【 鄭沂字仲與浦江人義門七世孫也父卒與兄洖方嚴寒袒跣哀號永新令趙大納哭吊奉以草履與兄俯伏慟哭辭謝不受洪武三十五年宣召義門子弟年三十以上者至御前備擢用沂與焉三十年又征耴大姓賢能者上特召沂前語曰爾家大孝大義前朝雖嘗仕宦我今大貴汝御筆親除為禮部尚書時新創大理寺沂會同審囚無有枉濫太祖賓天典祭禮畢即引年致仕歸成祖思念舊臣召授前職三月憫其衰特製造命賜歸巳入朝復有賜鄉人誣告義門私造軍器朝命搜索無有以舊紅漆器坐罪罪家長瀱沂曰家長瀱昏耄無聞知某嘗為禮官不能使家眾遵國法罪坐某兄弟再三爭事聞蒙宥仍賜冠帶還駕北廵召致仕老臣南京聚會同館待以優禮五日一朝東宮沂為領袖駕還錫燕東歸將卒呼二子杓盤來前曰吾賴天子寵光祖宗德澤白衣授以尚書今年踰七十考終幸大矣爾等當圖報效言畢忽風雨大作頃焉風靜雨止翛然而逝】 十月上謂六科給事中曰四方蝗旱民之艱食宦寺服食朝廷乃有畜養雞牲靡費食米者此輩坐享膏梁暴殄左物論其一日養牲之費當饑民一家之食業行禁戢爾等識之再爾不宥大理寺卿薛嵓等奏天下布政司所上死獄請遣御史分決從之命都御史陳瑛授御史簡書慎刑之意臨決之時句有可生即與辨釋上謂侍臣曰有言朕法令太寬者夫治人如醫有是病則服是藥不反傷矣朕守成之日正不敢傷民之時無病服藥朕不為也敕建昌府同知馮士成等二十六人曰爾等事我皇考舊矣建文中罷斥為民亦有不當罪者朕思任舊人仍召爾至方乞官備爾且歸家念皆蒼頭皓首弗欲重勞特賜冠帶仍爾舊職歸尚撫爾子孫率化爾鄉人子弟因賜道里費有差命待臣輯古人嘉言善行有裨君道者以授長子而諭之曰朕少寓鳳陽民閒細事靡不究知受命北平經絕塞冒霜雪與士卒同甘苦身所未歷則博考載籍覽鏡昔人之言行今長子居守北平雖吏案奏牘亦令躬閱以知為臣之難他日可為君也慶成王濟炫來朝敕晉府長史龍潭等曰古人臣無私交王府與西番往來以私車遞送王年少不知古長史儒者謂不知乎廷臣欲朕法爾朕姑不問尚慎戒之兵科給事中言天下衛所官吏所進軍馬文冊或額數盈朒或姓名舛異或不用印信或名不稱臣或不着年月日皆不敬當治罪上曰人精神有限案籍繁勞或短計數或成迫促姑條詰之更令詳進高平縣吏告知縣斂民財市馬給遞送大理寺臣言方禁斂財宜抵死上曰禁令不許為私也馬給遞送公事矣釋復職十一月頒大統歷並賜朝鮮諸番國着為令錦衣衛奏死罪一人上審其情而使宥之發屯戊異州因諭刑部曰朕矜其誤人無不可與自新且國家得一人耕亦可食數人其為例四川行都司奏越巂衛地番賊不時出沒請調軍剿捕上曰令嚴備遣撫諭之晉恭王第六子濟烺來朝初洪武中免直隸五府民二稅每歲農隙籍其丁壯供役名均工夫及是內河淤塞皆來浚治上念風雨冱寒賜鈔罷歸令京衛軍士次第成之仍賜鈔充雇直諭六科都給事中朱原貞等曰天下疾苦朕恐爾曹未之能盡知也選郡縣考蒲官假六科辦事名俾隨爾等在朕左右朕有問即可知彼有言即可達乃至今無一人言者夫郡邑之大無一事苦耶在朕左右而尚默默況遠千里退其申諭以朕意賜山西右布政使周璟敕曰爾擢官未朞聲稱綽着慎終如始尚敬懋哉儀封縣知縣許譽秩滿至京縣民詣闕乞留從之賜鈔錠文綺令復任閏十一月諭都御史陳瑛等曰國家設按察司紏察牧守無所不得問無所不得言也河南蝗旱收歲水為民災有司不撫字甚者朘削之按察司官不一言其移檄切責俾采察所部軍民利病及布政司府州縣官賢否以聞並命通檄天下按察司及按治御史之在外者上謂侍臣曰朕每當法司奏囚未嘗不反覆思究之也毫有可生便從寬減蓋往在軍中未嘗輕戮一人況今為天下主南陽縣言縣民逃徙賦役靡出乞下令捕歸上曰民誰樂去其鄉哉河南連歲水旱蝗螟守令撫鮮字之夫其田廬生業已廢棄捕歸益之果耳封胡大互為安南國王上顧侍臣曰北京山西寧夏一時地震朕心愓然爾言其故侍臣對曰兵戈土木應也上曰比年兵旅饑饉民困甚矣朕夙夜圖之朕避暑樓居武門端門而已後宮墊隘不敢增修慮土木也若雲兵戈政當敕邊修備十二月翰林侍讀學士解縉等奉敕修古今列女傳成成高皇后志也封贈靖難公侯伯三代及妻如舊制上曰為國牧民莫切守令吏部都察院其令廵按御史及按察司凡府州縣到任半歲以上者具其賢否廉貪之實以奏戊子月食上閱太祖制集顧學士解縉等曰建文燔宮皇考所遺宸翰殊不可得朕深悼痛有散落臣民家者乎遺書諸王府遣監生分詣天下令有收藏者皆送至錄與別本而重賚之楚世子孟烷來朝擢鄉貢舉人王偁為翰林院簡討上更問吏部簡討下何官對曰慱士典籍侍書待詔曰皆已除未對曰已除曰賢何如偁對曰舊博士中皆老成文學士偁初除未知上嘆曰國家用人以賢以勞偁賢既未知勞亦未有乃令賢有勞者位其下其自博士以下升職皆與偁同詔百工技藝凡利國益民之事皆許陳奏 
　　二年正月敕曰今春日寺和東作方興天下文武諸司各宜申明教術勸課農桑慎固封守問疾苦恤饑寒黽勉誠心崇寬厚之政定屯田賞罰例詔自今有犯交易銀兩之禁者免死屯戍興州禁民下海召世子及郡王高煦於京師二月蜀世子悅燫來朝禮部引奏北方歲貢生員入學十年考不中試者當充吏上曰人心志舒泰衣食溫飽乃能進於學問北方三四年中飛芻輓粟之艱兵戈風塵之苦無怪業荒可令還補廢學年數而後再試之毋連河使來朝既辭歸上召使者前勞之縱問及田獵生事久而退顧侍臣曰夷狄之人萬里來朝若不稍垂顧問必不附歡侍臣進曰陛下懷柔至矣但向所問皆田獵之樂未嘗及其人民畜產臣竊未喻上曰田獵是其性俗若問人民畜產彼必疑心朕方懷遠故不及也禁小秤交易大理寺臣得犯者請論違制律上問工部臣明禁否對曰文移諸司矣曰榜市否對曰未上曰未榜市其赦之刑科奏強盜論死有年十五以下者三人上曰耄悼不刑二兒去悼不遠其勿論前軍都督府言龍驤衛千戶妻無子妾之子代職居常見惡於妻妻以刃傷子足妾告妻欲殺子請並治之上曰妻傷子足恐無殺意使其母子嫡妾兩造獄吏之前非風化也付夫自治三月吏部奏有千戶奏薦士武人也朝命不及請坐違制罪上曰不及命慮其昧知人能薦忠心也試而果才一體授官刑部奏方禁銀交易江夏民有父死以銀買葬具者上曰禁銀交易恐鈔輕耳詩曰凡民有喪匍匐救之其赦勿治上曰朕命御史給事中撫安中外要以禁止奸慝導為善而已給事中琰至四川見無犯者乃陰遣親信用銀誘民交易已則執之昔唐太宗以物試人待其受之則加之罪賴魏徵諫止古人以光明正大治天下苛則不堪偽則不信脫小民畏法反執陰誘者於官曷用治之都察院其執琰論罪上晚朝召後軍都督府及兵部官皆不在列御史劾奏上曰朕命之矣有司早朝奏事無者治事署廨中不在列必其無可奏諭六科給事中曰爾職居近侍比不聞一言軍民利病何也君資臣成治臣不輔法是不忠君可退思之條析以聞改封允■〈火熙〉為甌寧王世守懿文皇太子祀諭六科給事中曰爾等疏駁奏牘一字之誤亦皆喋喋毛疵甚矣文書委積人之精力豈無時敝自今奏內有數目月日等字錯謬者令從傍改注印蓋之不必以聞麟等奏言乃至有不稱臣者上曰下豈敢慢上或猝遽漏書亦傍增之爾等在朕左右凡天下何弊當革何利當興何所軍民未安何人奸邪未去當歷舉以言如此細故故可略也四月敕曰朕惟天下武臣犯石矢冒霜雪累積功勤致有爵位或承祖父往有犯刑朕不忍遽絕其世皆謫之遠方今已踰歲其令輕者復職重者立功自贖進士李衡自訟其父洪武中受法不當違令干進止曰不聞帝王用人殛鯀興禹朕不爾罪爾其勉之甲戌冊立世子為皇太子封郡王高煦為漢王高燧為趙王諸王嫡長子皆封為世子眾子皆封為郡王冊皇太子曰咨爾朕之嫡長朕藩於燕爾為世子聰明純厚孝友溫恭朕平內艱爾功居守事上恤下至仁小心茲受爾冊寶命爾為皇太子爾惟夙夜祗承為善無閒一念過虧大德之累爾宜念之學勿至迂明勿至察嚴勿至猛寬勿至縱謙卑遜志容受忠良勤儉安詳惠鮮眾庶以承宗廟以保社稷爾其敬之諭三法司出淹獄先是命儒臣輯古嘉言善行將以授太子至是書成賜名文華寶鑑御奉天門召皇太子面授子其書比高皇帝所輯嗣君昭鑒錄加廣益以高皇帝之寶訓焉有官軍誣民為誹謗者縳送刑部獄具以聞上曰諺恆言軍強民弱必軍誣民命五府六部都察院訊實遂釋民抵官軍罪並罪刑部官之枉民者長山王賢峻來朝上朝能召諭六科給事中曰朕可否庶務或有失中爾等直言顧解縉曰敢為之臣易求敢言之臣難得敕諭又武羣臣曰今天下雖安民未蘇息郡縣豪猾遇有徵繇並緣為奸細民不勝盜賊滋起爾等其悉心政務毋橫斂一錢毋妄興一役稱朕閔念元元之意更定天下衛所屯田守城軍士視地之夷險要僻臨邊險要者守多於屯在內夷僻者屯多於守地雖險要運輸難至者屯亦多於守五月國子監祭酒徐旭書奏不謹當降上問吏部尚書蹇義旭何如對曰文學持守寡合於人上命為翰林修譔上曰持守之人宜其寡合既有文學當寘近侍庚戌以高皇帝忌晨詣孝陵先日錦衣衛請具法駕上曰用數騎前導而已顧侍臣曰皇考升遐之日正屬感慕之時自非辟道導騎亦可省也六月楚世子孟烷來朝乙酉月食汰官蘇松嘉湖諸郡水命監察御史督有司賑之諭禮部曰天下之才不盡也落第舉人或本有學問為文偶劣或文故不劣試官偶遺之其再試既試得張信等六十人召見賜冠帶而勉之使進學於國子命姚廣孝賑濟蘇松命徐景昌襲父爵進封定國公七月寧世子盤烒來朝山東郡縣野蠶繭禮部請賀上曰使山東盡繭亦僅被一方其巳大理寺言有犯者法當黥上曰宥之人孰不可與自新墨其身且怠其心九月福建布政司奏有番船泊岸詢是暹邏遣使通好琉球因風漂至已籍船中物請命上曰鄉有善人猶能振人於德夷國通好不幸漂泊可利而籍之丹壞為治乏食粟焉便風欲歸或往琉球即導之去周王橚來朝獻騶虞百僚稱賀上罷朝謂侍臣曰適聞羣臣之言朕烏足當之古之明主皆遇祥自警警怠之分安危之系也朕敢不敬裝印列女傳給賜諸番謂吏部尚書蹇義等曰朕慮中外守令未必得人遣御史分廵考察夫人其治田野辟人民安禮讓興風俗厚境無盜賊吏無奸欺即守令賢矣否即不賢矣比聞御史至郡邑但坐公館召問諸生及庶人在官者輒以為信夫君子中正自守小人賂遺求譽詢言之弊寧足憑也自今御史及按察司考察有司賢否皆令具實跡聞徙太原平陽澤潞遼沁汾民一萬戶實北京制信符給宣慰安撫等司齊王槫來朝刑部尚書鄭賜言比軍士初犯者皆蒙宥小人作過全無戒懲上曰朕戒怙終若其初犯固可恕也刑部奏會諸司錄囚上悉召諭之曰爾宜盡心耕去莠也心有不存並去苗矣十一月上錄囚奉天門巳出午門復召錦衣指揮鴻臚少卿各一人從容審問之有辭入白曰囚久困獄戶至朕前久困獄則雖枉而不求辨戶至前則畏威而不敢言刑部言靖難諸臣有罪系者請論功定議上命論如律曰刑賞治天下大法也功不掩過私不廢公征討之功朕酬之矣過而不問私孰甚焉癸丑夜京師地震召羣臣諭戒之以天寒罷築孝陵垣牆者學士解縉等進所纂錄韻書賜名文獻大成復謂未備敕太子少師姚廣孝刑部侍郎劉季箎及縉重修之使翰林學士王景侍講鄒緝副命禮部簡中外官及四方耆宿有文學者充纂開館文淵閣光祿寺給朝暮膳 
　　三年正月上朝諭天下文臣曰朕惟治天下得民為本保民愛恤為先朕皇考太祖高皇帝混一輿圖身致太平其閒愛養生息思至慮周故天下殷富生齒日繁朕即位以來仰遵成憲惟恐不逮尚慮天下之廣人心難一不守我皇考一定之法致陷刑辟所以叮嚀告戒使人遷善遠罪凡我有官君子明聽朕言民國本也勿苟貪其財勿妄役其力則可常安民民常安則天下無事矣是亦爾等所以令終而後聞也諭天下武臣曰國家置武衛以禦侮不以世治忘備爾等當竭忠効力守法奉公士卒戰御所資也其用心撫綏屯田儲畜之本也其加意督勸若夫完城堡修器械勤訓練謹斥堠慎哨備皆軍政所急爾等爵祿富貴或繇父祖或出巳勞當夙夜體念保之永遠免順天永平保定三府田租二年命學士解縉於新進士中選才質英敏者讀書文淵閣得二十八人以擬二十八宿司禮監月給筆墨紙札光祿寺給朝暮膳禮部月給膏燭鈔三錠工部給居宅曰漢唐宋諸賢臣怕能以文章羽翼六經垂諸後世當使儒道之盛克見於今黃河清於蒲津羣臣獻頌建碑於孝陵伐石幕府山之陽求厥趺於龍潭山發土得石長尺許其文玄蒼宛然如生眾工以來獻羣臣奉表稱賀遂獻於孝陵楚王楨來朝二月蜀王椿來朝命趙王高燧居守北京四月以儒士馬巨江為翰林院五經博士 【 巨江江西安福人與張紞同輩學行老成志尚閒逸上在藩邸聞其名及是召至將用之以老固辭遂受博士賜紗帽銀帶襲衣及璽書褒諭令致仕】 周世子有燉寧化王濟煥長山王賢焌來朝五月肅王楧順陽王有烜來朝賜周楚齊蜀諸王書曰我皇考創業垂統惟欲本支各盡其道朝廷則篤親親藩國則重守法朝廷紀綱明正藩國不齟齬其閒藩國禮節不踰朝廷不苛責於上吾與諸弟侄皆宜念之夫朝廷不能篤親是謂不孝不友不慈棄仁背義咎莫大焉昔建文嘗蹈此失吾躬奉藩不深戒哉左下事繁天人精智有限藩國當體亮本誠情外相恕比代寧秦晉永興高平平陽諸王稍不順意內外怏怏或聽誘為非甚者怨謗鎮魘是皆少年寡學之過吾慮傷同氣悉忍不問然皇考有法朝廷之公也朕復不言積過愈深又安能已繼今吾念親親之恩勿替諸弟侄念皇考之法具在特此遣書陳布悃款六月遣中官鄭和往諭西洋海外諸夷命戶部尚書夏原吉僉都御史俞士吉左通政趙居住大理少卿袁復 【 袁復寶應人】 賑饑蘇松嘉湖曰蘇湖被水民食他郡其令所在毋驅逐水退復業無糧食種子者官給之大厘寺臣言文官犯杖近例犯罪還職停俸三月蓋欲使自新乃輕玩比比請今論如律上曰其待三七月興平鳳翔二縣進瑞麥羣臣表賀上曰四方遠邇一物靡疵癘乃名太平覽表悅媿八月申明學較之教遼王植來朝九月各王橞慶王■〈木旃〉楚世子孟烷蜀世子悅燫來朝關陝獻嘉禾羣臣應制選詩初上為燕王時嘉禾生北平以獻太祖太祖御製詩賜上至是摹勒拓本賜諸王近臣時四夷貢使充溢修會同館於京師驛於福建淛江廣東之市舶提舉司為海外諸番館福建曰來遠淛江曰安遠廣東曰懷遠加封張輔為新城侯十月封未晟為西寧侯賜滿刺加國鎮國山碑銘以祖訓賜諸王而諭之曰皇考垂訓子孫是書最要夫朝廷藩王合本同根心祖宗之心則自然各盡朕與諸王共勉之十一月諭趙王高燧曰朕居北京廿有餘年每聞邊報謹守而巳當時中山王武寧王亦惟嚴圉以無失敗爾遇烽警輒遣出視不輕率耶今宜戒之 
　　四年正月上謂侍臣曰朕閒中肄書愛毫穎精妙稱順人意因嘆匠藝如此本之素治前代大儒君子皆是積勤造極今人學力未至便謂道難豈求道易匠藝也戊戌宴羣臣奉天門與宴蠻夷酋長皆起舞稱壽曰生居絕域獲覩天朝太平之盛死且有光上曰普天同樂朕心也皆歡呼稱萬歲日本國王源道義捕獲海寇以獻下璽書褒諭之封其國之山曰壽安鎮國之山上制文立碑焉南陽皂君山草寇竊發命豐城侯彬新城侯輔率兵捕之諭曰盜故良民有司不字更加害之不愛其生則不得已其先之撫招及彬至皆潰散遂命班師六部都察院奏劾朝覲官治事稽違上召遣之而諭曰職天職也勤慎則張怠忽則廢其歸改過自新琉球國進閹人命還之禮部請今且留但止其再進不者慮袓化誠上曰空言不若實事留而止之必有繼踵來者甲辰大郊祀上覽存心錄顧翰林侍臣曰慕容超郊壇側出異獸隋煬帝祀圜丘暴風不成禮德與不德皆能動天夫德者積躬而累行蓋非臨祭而儌福上晚朝右順門百官奏事皆趨出召諭六部尚書及近臣曰早朝奏事多不得盡言午後事簡卿有欲言毋謂朕倦聽又曰朕每旦四鼓興衣冠靜坐是時神清氣爽則思四方之事緩急之宜朝退省覽奏牘有邊警水旱之報即付所司暇觀經史未嘗敢逸卿等宜體朕心相與淬勵西域進舍利禮部臣請因是釋罪囚上曰天堂地獄佛亦有焉梁武元順豈可效之賞功誅罪帝王大務也二月寧世子盤烒來朝成都等府播州宣慰等司奏蠲荒田賦上命戶部並除其歲額命軍官犯罪戍邊立功者悉復之三月辛卯朔視學釋奠於先師立碑制文焉廣東諸處黎獞苗獠皆來朝賜賚授官敕有司免其賦諭韃靼可汗鬼力赤曰朕體天為治惟欲萬方有生鹹得所欲致書可汗謂宜通好往來共為一家可汗不悟拘我使臣掠我邊境夫天之所興孰能違之天之所廢孰能舉之昔左命有宋歷十餘世而厭其德以命於元數世之後天又厭之命我太祖皇帝此皆天命豈人力也不然元之後世自愛猷識達里刺北徙以來至今可汗更七主矣土地人民增益豪未否古稱順天昌逆天亡況爾有眾甲冑不離身弓刀不釋手東遷西徙老者不得終其身少者不得安其居今數十年矣是皆何罪可汗聰明特達還前使者及所掠去邊境之人用寧爾眾同享太平豈不美與若果必以兵朕亦不得獨巳可汗審之文綺二表里往致遠意永和王濟烺來朝上曰宣府萬全興和皆臨邊衛未冬先寒將士備御晝夜不解甲朕嘗歷其處勞苦特甚大小官軍其人賜鈔五錠上試禮部中選舉人朱瑨等擢林環第一復親試下第舉人得文學優等二十一人賜冠帶授之官選未及者賜鈔遣還諭之曰爾等當歸務學鄉里父兄所在孔子蓋恂恂如也尚謹子弟禮母生驕慢以蹈德凶敕論海島流人曰爾等播遷於虐政畏罪久徙苟活窮荒特赦所犯宜即還鄉復業譬如春冰為水如故四月順天府老人以優免田租入謝命光祿寺賜酒食禮部予道里費面諭之曰往昔北方連歲軍旅供給勞苦故爾特免比農種何如民力復舊否朕念一來恐勞困爾爾歸各勉子弟為善而勤生皆叩頭謝因諭戶部臣北京耆老多有入謝者春作方興政當勤督子弟力於農況衰倦之人豈堪遠涉即檄止之保安王尚煜順陽王有□長山王賢焌來朝購遺書於天下諭吏者曰勿計直惟所欲士大夫尚有藏書況天子哉因顧學士解縉曰須覽閱乃有益上諭都御史陳瑛曰御史以儆肅百僚當用清謹介直之士不能是者悉黜之因諭吏部授御史必其人又曰百官小大皆必其人豈但御史有較尉訐朝臣謗毀時政者上曰其誣命鞫之果然上曰小人敢誣君子則上下不相安也付治於法司五月召諭三法司曰日見刑部引奏有逮及無辜久系不決至於病危其人無罪設若病死枉殺之矣決獄在明又在不滯今天氣已熱徒流以下其皆令所在發遣上謂侍臣曰君人之道犯極惡則不宥有小善則不棄論小過而廢大善善將怠錄小才而免大惡惡將肆故惡難容者乃不論其才才可用者乃可略其過賜鬼力赤部下阿魯台織金文綺二端而諭之曰曩者丑閭回具言爾聰明識天命有歸誠之心近忽都啄木兒至又言爾母子同心歸誠有加無替自古名世之臣如王陵陳平去楚歸漢尉遲恭李靖舍隋歸唐曹彬潘美委身事宋皆懷先見之明知天命去留之幾爾明達不下古人政尚決歜朕當處爾善地與爾王封傳之子孫永世無窮命雲南車裡諸宣慰使定孟弄灣甸等府州三年一貢着為例秦王尚炳來朝六月已未朔日有食之是日陰雨不見禮部請賀不許上謂近侍之臣曰早在宮中偶忘一事問左右皆不能舉沈思久乃得之朕以一人而覽萬幾能盡無遺誤自今事有叢脞爾悉臆之處置有悞亦須直言拾遺補過爾等職也南雄府獻瑞麥薦宗廟廣東布政司言南雄至南安有梅嶺之隔番夷方貢請用民接運上曰貢無定期農少暇日其令貯貢物於南雄農隙接赴南安復顧侍臣曰民不失養勞之鮮怨民失其養休之不德雲南西南夷大古刺小古刺等部落皆來朝貢七月上視朝百官奏事退召侍臣語久之時方五鼓侍臣請曰聖躬勤勞請少休上曰朕在宮中嘗周思庶事一事未行或行未善即不寢至旦必行乃安久亦忘勞誠念才德不逮若不專志勤思何繇政善民理也命成國公朱能佩征夷將軍印充總兵官西平侯沐晟佩征夷副將軍新城侯張輔為右副將軍率二十五將軍討安南逆臣黎季氂季氂者胡大五也閏七月羣臣請建北京宮殿以備廵幸從之遂遣工部尚書宋禮侍郎金純古樸師逵副都御史劉觀等采木於中外命泰寧侯陳珪北京刑部侍郎張思恭督造磚瓦征天下諸色匠作選軍民丁壯期明年五月赴役於北京來歲代 【 古樸陳縣人洪武中鄉貢為太學生父喪服闋乞祿養母太祖嘉之除營部主事累武選郎中建文三年升兵部右侍郎永樂初改戶部右侍郎宣德中南戶部尚書終官朴居官臨事夙夜匪懈謹守成憲無敢損益戶部主事劉良墨其官朴下考之良凂上左右求最朴不可良遂誣奏朴他事既就系成祖察朴誣釋之仁宗時吏部奏授良敕命封贈其父母仁宗曰豈弟君子福祿攸降良常誣奏大臣君子乎不與良竟以贓敗　師逵字九達東阿人少孤孝母年十三母疾甚思食藤花菜地不常有逵去城南二十五里求得之歸則丙夜道遇虎驚呼天虎舍逵去母食菜尋愈自國子生擢御史升陝西按察使旬日閒決淹獄以千餘人丁憂去官廬墓蔬食永樂初召為兵部侍郎尋轉吏部文皇征虜命總督饋運逵請量程置堡使得遞挽民不困而軍食足洪熙初進南戶部尚書兼掌吏部事宣德二年卒逵任吏部能稽詢眾論求公當扈從北京文皇閒語左右曰扈從諸臣惟師逵廉】 上語翰林侍讀胡廣等曰朕曩守藩暇好觀易時府中惟武周文善為易然時有拘滯易者易也甚妙在變又曰內君子外小人一語人君用之功效不小時周文以侍讀學士請致仕陛辭賜坐良久曰卿篤學惇德宜在左右春秋高矣故遂卿請周文頓首謝命賜酒饌楮幣給傳還鄉顧謂胡廣等曰斯人操履端方上問胡廣曰中官自江西來言田家獲稻皆了此甚早也對曰臣鄉多早稻是以早獲上曰江西民眾地少農亦給否對曰勤斯給矣上曰勤之一言四民皆通人君尤要八月侍臣有言強盜刼人多減死戍邊恐法寬無以示懲上曰朕憐其初非得已又冀其終能改過敕甘肅守將未晟寧夏守將何福山西守將吳高曰朕欲馬蕃思有二策其一欲略如漠法澤水草地其外險阻數人守之縱馬其中順適其意冬寒草枯則聚而收之其一散與軍民牧養設監牧統領之二策孰善精思條畫以聞上召通政司參議賀銀而責之曰朕於民情雖微不忽四方言事皆欲悉聞今章奏非重務者通政司但送六科不聞朕如此則何以通政為賜趙王高燧書曰比聞駙馬都尉袁容怒都指揮款台過門不下棰楚幾斃款台靖難功臣爾豈不知曷不聞朕自洪武來何嘗有下馬駙馬門之令所辱款台之人悉送京師王敦為晉駙馬縱恣暴橫卒用悖逆滅亡爾令毋效之免齊王槫為庶人九月晉王濟熺周世子有燉廣昌王濟熇來朝設陝西甘肅二苑馬寺北京二苑馬寺申嚴投匿名文書之禁十月免午朝上顧侍臣皆休沐一日復問寓舍無事寧觀書否對曰暇亦不廢上曰朕愛孔子飽食終日之言宮中恆觀書若等盛年切莫自逸禹惜寸陰何可不勉辛丑月食征夷將軍朱能卒能州使右副將軍輔領其眾回回國進玉盌卻之命禮部賜鈔謂尚書鄭賜曰朕宮中恆用甆盌潔素瑩然可念也十一月庚申大薦享於高皇帝後臣庶祖考咸預其列其日甘露降孝陵醴泉出神樂觀獻宗廟賜廷臣敕曰朕敬謹事天致孝皇考皇妣普及幽靈禎祥迭見爾羣臣表賀朕不敢當斯皆上天眷佑皇考皇妣聖靈垂蔭及爾羣臣盡心輔朕恊和神人之所感格朕觀自古有道之君祥瑞之來愈加警畏爾宜勉輔朕躬承天與朕皇考皇妣鑒臨之意刑部大理進月繫囚數上閱之凡數百人大辟十之一召尚書呂震少卿虞謙等曰非死刑者何今天寒淹禁雜犯死罪以下約二日悉依贖罪例發遣之 【 呂震字克聲臨潼人洪武中鄉舉入太學朝廷行天下則壤均賑震承檄之兩浙報命稱任使擢山西按察僉事入為戶部主事尋出為北平按察僉事成祖潛邸恭順有勞及即位召為大理少卿尋升大理卿進刑部尚書轉禮部成祖數自將伐虜震與吏部尚書蹇義戶部尚書夏原吉兵部尚書方賓刑部尚書吳中皆諫上不聽上怒原吉糧儲之對頌繫之並詈賓等賓聞懼自縊上命震兼領戶兵二部事溫諭之曰事無與卿卿但盡心朕坦懷相期因令較尉十人隨震密敕曰震萬一死爾十人毋生也震自幼穎悟善記每奏事他尚書皆執副本又與左右侍郎更迭奏震獨口奏具得其曲折事經震省背誦如流既兼三部皆自專請對三部侍郎具位而巳扈從北狩虜立碑沙磧中上率羣臣讀碑文而震能舉之居一年上與文學臣語及碑詔禮部遣官仕錄其文震請筆疏之上密使人至虜申榻其本不脫一字以此寵震甚震深申寡言當其獨坐深念以手指刮眉毛則必有精思密計諸官屬相誠無敢自事而主事尹昌隆者故為春坊中允為東宮所重日震事震政獨坐不應少選復前震怒拂衣起曰君目行之何以問為昌隆不得請有語以公舊事東宮皇太子素重公何不耴令旨行之昌隆從其計事得行震大怒奏昌隆假宮僚怙賴恩私事不關聞奏輒耴東宮令旨不之父而之兒昌隆潛蓄無君心上為震下昌隆獄尋赦復官昌隆丁父憂起復謁震震外津接昌隆入理前奏詔系昌隆錦衣獄籍昌隆家凡下詔獄者上北廵率輿載以從名隨駕重囚昌隆與焉後數年穀王謀反以王嘗保奏昌隆為長史坐昌隆與謀下公卿雜間昌隆力辨不服震折之昌隆知不可免乃服獄具上昌隆死夷其族震居禮部垂二十年仁宗朝加太子少師尋進太子太保宣德元年卒卒時病面疽宛轉病呼曰尹相尹相家人問故曰尹昌隆守而欲殺我震竟死】 戶部人材高文雅疏白時政下禮部會議都御史陳瑛以文雅疏舉建文時事劾而請寘諸法上曰草野不識忌諱言苟可采勿遽廢罷因論尚書鄭賜明主不罪言今後建言者但論可用與否瑛刻薄非助朕者文雅可付吏部量才授官十二月辛卯大赦左下上聞京師民多病嘆曰內府藥材甚廣咫尺不能有濟何況於外命太醫院掣施方劑覆命禮部申明藥局之令
