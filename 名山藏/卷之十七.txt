
●名山藏卷之十七 
　　臣何喬遠恭輯 
　　典謨記十七 
　　◆典謨記十七 
　　憲宗純皇帝三 
　　○憲宗純皇帝三 
　　十九年正月增置北勝州流官知州一員二月祀故南京吏部尚書魏驥於縣之德惠祠以配宋令楊時命襄城侯李瑾統軍夫萬人修大慈恩寺建豐盈倉於豐潤縣以貯歲運都察院奏文職官有犯聽許財物問發為民此律文也今有援例奏辨求復者失其人贓雖未入己己見貪矣按官吏凡犯貪淫俱罷職役不敘此亦律文請加考焉如素行不謹令其冠帶閒住上曰居官本廉聽許與受雖若有閒心膻之矣如律為是錄贈大理寺寺丞鍾同子越官敕有司月給同妻米給工部文思院大使等官牙牌以八十餘員 【 太監黃順奏請也初順奏下禮部言文思院大使共九百餘員俱升自傳奉請牙牌者已過半矣夫牙牌才為朝參而設工匠非所當得也上曰與之不為例】 戶部尚書翁世資乞致仕上曰卿乞休者屢朕不違卿志加卿太子少保給驛以歸有司月給米二石歲辦應役人夫四賜敕曰朕聞羲易系終吉之辭禮經明進退之節卿累疏求去葢得節於禮經朕用錫卿終吉之福卿歸念之優遊田土化導鄉人俾後賢觀法風俗淳厚則治理自臻足副朕眷遇之懷是舉也朝恩以為渥是月也以傳奉得官者六十有六人三月禁勢家中鹽以侵商利者以太子少保兵部尚書餘子俊服制將闋驛召之已酉月食復設壁山縣是月也以傳奉得官者十餘人而刑部主事郭宗得升為尚寶司少卿 【 宗舉進士善刻印章為中貴人所引日與市人賤子駢肩供事後心媿以疾】 四月廵陝西都御史阮勤奏岐山縣有周公廟咸陽縣有周公墓沔有漢諸葛亮鳳翔府有宋范仲淹藍田縣有呂大忠大臨大鈞祠並歲久淪毀乞修治賜祭上曰周公之製作諸葛亮之興復范仲淹之經畧功在當時呂氏兄弟得傳伊洛有補名教祠墓弗治祀禮缺廢失古祭法之遺下有司修飭之周公墓歲兩祭墓以二丁守視亮仲淹及呂氏兄弟歲一祭焉封朝鮮國王李折女長子隆為世子諭禮部臣曰折女恭順異他國賜其世子作敕諭王焉英國公張懋等四十三人自陳祖父以靖難除叛功予爵祿世世近有減除祿米之例非祖宗報功意請復其舊事下戶部左侍郎潘榮言頻年水旱倉廩缺乏所入有限所出日滋非經久計懋等無事之時欲請增祿若其功何以勸賞上曰勿許也實授試御史陸淵等十一人上曰御史之設不第取諳練刑名將以求體貞度焉有老成有學行者乎慎選之是月也以傳奉得官者二十有餘人五月減浙江銀課三之一鎮守大同太監汪直馳奏近得虜報言虜且大入乞將臣故所統達官頭目都督深等千一百人兼程赴援下兵部尚書張鵬等議時方盛暑師難久戍抑大同各邊士馬計且四萬足守御矣請姑勿許而第敕謹備之因言京軍之設所以控四夷優遊蓄養乃可望折衝邇來差役疲睏銳氣消沮乞停罷之詔可保國公朱永等亦言團營見軍九萬三千四百有奇各處更番赴工者五萬二千下場者二萬四千六百操練者僅萬六千七百而已勞逸頻繁不遑蓄銳即馬匹亦散牧遠郊恐警急卒生難以調集乞暫令回營俟調遣上令止京倉之役大慈恩寺趣工下場蘆溝堤岸並通州倉繕治畢即令休舍之是月也以傳奉得官者十有餘人而太常寺顧玒得升本寺寺丞趙玉芝母得賜誥命 【 玒故大德顯靈宮廟祝自幼扶鸞假神降言福禍夤緣中官以達內庭遂得幸二子傳其術亦皆得官玉芝初用左道托內臣以進歷任未及半年其母遂得賜敕】 六月調汪直於南京御馬監督兩廣軍務右都御史朱英等馳奏廣西桂林平樂等府蠻賊猖獗總兵官陳政等部分漢達官軍土兵剋期並進以有成功葢攻破黃薑桂山等峒一十六擒斬首從二千一百二十四奪回被虜男女以三十七命賜敕褒勉之是月也以傳奉得官者十有餘人而高士王應裿得援文職例貤封其父母七月大同總兵官許寧等奏分守左參將劉寧左監丞石岩自宣府移守至陽和之三日虜入境殺掠當論罪下兵部覆上上曰二日爾號令未行威愛未立部下勇怯地利險易未究知也其令勉圖自贖增置四川布政司參議一員提督銀課 【 前此會川衛密勒山銀場歲課一萬三千五百兩有奇礦夫六百餘名後皆停止至是復開兼開沙臥山銀場礦夫視舊增十之一而會川離四川三司又二千餘里太監察用言必得參議一員領敕提督庶銀課無虧戶部覆奏從之】 皇第八子生後兩月薨宣府總兵官周玉廵撫都御史秦紘等馳奏煤峪口等處有虜萬餘越山而南大肆劫掠大同總兵官許寧等督戰數合比暮斂兵相持翼日以三萬餘騎突至與鏖戰二晝夜勝負未決臣等尋調副將江山等應援仍行緣邊屯兵戰守臣玉臣紘則分駐於萬全左右節制之上命兵部令馬俊率所統兵兼程進擊以圖犄角頃之寧兵失利謬以捷聞得敕獎焉餘子俊至命為戶部尚書是月也升太常寺丞趙玉芝為本寺卿予誥命八月虜復擁眾犯邊大同總兵官許寧以聞下兵部會議請敕宣府總兵周玉將兵二千馳合擊之仍敕太監簡顒都御史秦紘練兵防守其它諸將俱令恊守赴援選委重臣二員一自居庸關抵龍泉關一自古北口抵山海關令歷視險易而區畫之上曰是遂敕侍郎李衍何喬新廵歷邊關大理寺少卿侯鍾往保定等處監察御史徐鏞等言軍旅之興倚辦芻糧比歲諸邊倉庫費出無經言及出師輒雲糧乏聽征之馬則第支草無備甚矣請敕戶部悉心規畫尚書餘子俊等覆奏洪武永樂時以天下歲征給諸邊軍馬歲用之外尚有餘積自正統末年以來京城及諸邊添調數多無事之時俱給糧草而民閒田地又因冊籍詭寄者多以故賦稅日減供費日虧且水旱蟲災歲賑有常例在還官今並槩為赦免鈔錢鹽三法乃國家財源胡椒蘇木俱官更俸銀之助今並沮廢此何得不憂將來請自今凡賑濟逋負之糧第從緩徵若頒恩詔則如古者賜明年田租之法行之凡諸詭籍悉令改正而踏勘災傷則使風憲官同軍衛有司訪察勘奏分廵官使兼理糧草廵鹽廵茶管屯官使歲滿具報本部而其原尤在朝廷務本而節用也上曰善務本節用朕留意焉廵撫宣府右僉都御史秦紘總兵官周玉都指揮孫成等擊虜勝之賜獎敕降南京御馬監太監汪直為奉御除威寧伯王越名安置安陸州革南京工部尚書戴縉錦衣衛帶俸指揮劉綬職俱原籍為民命工部右侍郎張頤致仕復馬文升強珍項忠職予致仕命太監懷恩戶部尚書餘子俊閱視團營官軍以杜賄賂買閒應役權要之弊大同總兵官許寧宣府總兵官周玉鎮朔大將軍保國公朱永先後以擊虜之捷聞九月朱永復以擊虜之捷聞妖人王臣伏誅 【 臣錦衣衛千戶也以妖術為太監王敬所信任敬奉使蘇松等府請臣及百戶王完等十九人從所至陵轢官吏毒害良善詐傳詔旨括取奇玩多索美女姦淫之還京為太監尚銘所發下都察院鞫治得實獄上上曰臣等在外矯詐為奸惡非重戮不足謝天下亟斬之乃梟示於被害州縣王敬充南京孝陵衛淨軍種菜完等發開元肅州二衛充軍】 授吏部聽選監生陳獻章為翰林院簡討許歸養分守代州右參將都指揮使支玉等以擊虜之捷聞雲南木邦宣慰司下孟密曩罕弄奏累為木邦所擾乞別立按撫司命太監覃平御史程宗往撫諭之乙已月食都察院右都御史李裕右副都御史居滽奏太監汪直偏信兵部尚書陳■〈金戊〉錦衣衛指揮吳綬報怨仇良都御史牟俸坐誣至謫死翰林院侍講學士江朝宗亦緣俸親被調遠外廵視遼東兵部侍郎馬文升廵按御史王宗之強珍俱以犯■〈金戊〉忤直謫戍調官給事中趙良張善吉工部主事方賓御史沃頖張銳陳遵毅按察司副使王齊亦以忤直官較枉下法司被綬文致或坐除名或坐遠調今直罪已露乞復諸臣故職並賜召還上以事己處分裕等煩擾且中有不出直誣者命陳狀既上上又以其不輸情命錦衣衛先執首領官鞫之已各停俸半歲是月也以傳奉得官者十有餘人而上林苑監錄事邵文得出為蘇州府通判不復以京秩置散地又僧錄司右覺義繼曉母故娼家女得用孝行旌十月召朱永還命右副都御史程宗廵撫雲南定竊盜三犯罪例 【 時法司以南京有三犯竊盜移咨處罪者刑部會議以監守自盜常人盜倉庫錢糧等物計贓至滿貫者犯該斬絞罪雖系雜犯其情頗重若三犯前罪即累惡不悛之人難依常例處治其不滿貫犯該徒流以下罪者雖至三犯其情頗輕特依常例處治仍乞通行天下奏上上曰着為令】 封都督趙勝為昌寧伯是月也以傳奉得官者三十餘人而董紀得從廵簡為上海簿於寶得從致仕知縣為太常寺少卿十一月蘇州府儒學生趙汴等二十人俱以罵大監王敬坐罪 【 初敬與千戶王完等以購書為名乘傳南行至蘇州府令生員抄錄所謂子平遺集者諸生初謂獻御皆不敢違後復使抄錄他書不己眾以妨業辭敬即令有司迫遣至驛中亂棰之於是汴等罵汝輩魚肉百姓又欲及吾儒生耶敬還京愬於上下廵按執問至是敬完已敗特擬諸生贖杖罪從之】 是月也升太常少卿凌中為本寺卿通事序班舍誠至奪情使辦事十二月以不雪遣祭告天地社稷山川命太常寺帶俸卿趙玉芝奔喪復任 【 玉芝得幸被賜圖書諸物陳奏輒用圖書封進又嘗自請注玉皇經未上會丁母憂吏部言當守制上曰玉芝注經未竣其起復之不為例】 是月也以傳奉得官者百六十人吏部都給事中王瑞等言爵賞天下公器帝王所以驅策羣臣制馭四海者也祖宗列聖法古為治設官分職各有定員自非功德才德難以幸取納粟冠帶起近年然亦榮身而止幸竇如逵騖榮若市恩典內降始第京師藝術之人今則漸及無庸胥吏矣武階蔭敘始第內使有功之家今則溢於外方白丁矣列文階者或待選未到便得授官或外任雜流驟遷京職除授有司戴武弁者世襲錦衣虛擔伯爵廝養賤夫市井童稚並得夤緣葢名器之濫至此己甚臣等伏覩英廟復辟之初懲景泰閒幸用者多率皆黜罷皇上臨御之日察天順初冒功者眾一切省除史冊書之天下頌之伏乞斷自宸衷悉行革絕監察御史張稷等亦言比年以來末流賤技參廁卿例屠狗販繒躡踐華貫靡識一丁濫班鷺齒不挾火矢雜詠兔置身起布韋驟登金紫資淺歲月累晉秩階或有父子同堂而坐亦有兄弟分署而居甚至逃軍逃囚易姓名而進贓官贓吏隱罪過以求榮一日而有數十人得官一署而有數十員帶俸幸進大開奸計轉熾至有見任視事外補親民者末流已極朝綱何在伏望皇上大彰公道一清仕路□昭盛世平明之理上是之命繼今有奏擾希進者必罪不宥於是一時被幸李孜省董紀干寶凌中之徒或如舊官或加奪職朝市翕快焉 
　　二十年正月庚寅京師地震是日永平諸府及宣府大同遼東地皆震宣府裂湧水天壽山密雲古北口居庸關一帶城垣墩台驛堡多潰裂人有壓死者壬辰敕諭文武羣臣曰朕夙夜政理治効未着地震京師天戒至矣齋心滌慮省愆修德爾文武羣臣宜各痛加省改懋稱厥職以毗朕志監察御史徐鏞何珖言皇上省躬修德敕諭羣臣罷貢獻慎獄刑凡百事宜條示施行茲者大禮慶成故事有宴乞敕禮部暫免以比古先王遇災減膳徹樂之意上曰此祖宗定製鏞珖不諳大體錦衣衛其執訊之己俱調為知縣遣樂舞生十八人齎香帛祭岳鎮海瀆等神免修理沙河行殿橋樑工役官軍五千人停各處燒造磚料減雲南歲辦銀課三萬兩四川五千兩乙已英宗睿皇帝忌晨上祭奉先殿遣祭於裕陵退朝顧左右曰先皇奄棄天下忽二十年今晨行禮追念罔極感傷於懷滋然淚下不能自已東廠行事司禮監太監尚銘有罪黜往南京尋追械還將窮治之既而止焉第令押赴南京守備太監杖之百充淨軍種菜孝陵吏科都給事中王瑞等奏尚銘舊為太監汪直所引得入東廠近為太監李榮蕭敬所引得入司禮監榮昔使大同嘗黨汪直隱蔽邊情敬使湖廣所過貪殘無厭司禮監機密重地也豈可同惡相引以損聖治皇上寘銘於法中外大悅乃臣謂不去榮敬來患未已上曰有處科道官復言內臣犯法既不能免若趨附外臣置之不問則內外之勢偏小臣有過尚不可容若通賄大臣寘之不究則輕重之倫失外臣所以交結內臣者無非需求於小臣小臣所以奉承大臣者伙非剝削於民庶惟察外臣結內臣之奸下民受上民之害然後國法昭明朝綱振肅臣謂尚銘既以賄敗宜追究其通賄之人奏入上怒無指名召而將杖之已解命太監懷恩數責之 【 銘本汪直所薦自直見來獨擅權勢甘言悅釣取名譽而內肆陰狡賣官鬻爵羅致富室以得重賂已又謀入司監至是籍家得貲數萬輦送內府累日不絕】 二月以大同虜警令都督同知白瑜充游擊將軍率指揮閻斌往鴈門關等處按伏署都督楊玉充左參將率指揮王宣往朔州等處按伏都督同知李俊充游擊將軍率官軍三千往宣府按伏命餘子俊兼都察院左副都御史總督大同宣府軍務兼督糧儲以山東保定六府未有廵撫大臣升大理寺右少卿佀鍾為右副都御史廵撫保定等處兼提督紫荊等關 【 佀鍾鄆城人成化二年進士授御史為王越所知薦之朝曰台御史屠滽楊守隨王浚佀鍾可大用也廵鹽兩淮用事中貴人道淮上鍾抗不按浙江布政使以賄聞暴其過惡布政解綬去其為廵撫以風力聞屬吏疆有力者亦拷掠之仕至戶部尚書鍾白晢長身不妄語笑剛毅諒直夙夜在公晚節其子納賄為言官劾請老歸】 改南京刑部右侍郎盛顒為右副都御史廵撫山東四月立殫忠效義二營選閱京衛舍人余丁訓練聽調遣御史十員清閱南畿及浙江等逃亡軍役建宋儒陸九淵兄弟象山書院於貴溪縣歲一祭 【 九淵裔孫崇有請故有是命】 五月起馬文升為左副都御史廵撫遼東大同總兵許寧掩敗之事聞命與廵撫右僉都御史郭鏜鎮守內官蔡新下獄論死寧鏜各降六級新降三級 【 初寧與威寧作王越更調鎮守也郭鏜送越行越曰許寧雖經戰陣守已撫下然非統馭才朝延用之必且壞事公其慎之寧至大日因與太監汪直爭坐不和每事違□□□及聞虜警直納眾言欲出兵於邊令偏裨分據要害按伏以待而己與寧屯重兵以遏虜寧不從鏜日今虜眾必至凡戰守機宜公宜申討寧曰自古兵無常勢安可預圖鏜默然猶以其為宿將不之慮但以與直不和奏調直於南京既而虜酋小王子率眾大至烽火不絕寧乃遣劉寧董升營西山周璽屯懷仁已與鏜及蔡新等斂兵城守欲伺虜入掠勢分各相機邀擊之是時虜酋駐邊外猶懲往年之敗懼不敢入及覘知寧無能為遂入大掠而代王以已庄所被害屢促寧出兵猶不聽適有人自京來者服頗異守門卒報雲京師行事挍尉來矣寧不得已乃與新鏜出軍去城二里許各率所統兵分為二哨虜見伏精兵禾稼中遣騎十餘去營約五里解鞍牧馬以誘之新麾下見之告新馳往掩捕寧將士曰太監人已獲功吾輩反出其後遂相率揚旗馳馬出寧不能禁既至虜騎四合大戰將士死者千餘人虜亦多死者寧奔夏米庄鏜新疾馳入城劉寧董升聞兵敗督眾自守虜圍之數重幾不支軍中火器有名大將軍者升亟命試之一發震天地落王子帳前人馬辟易死者枕藉王子大懼適周璽兵至遂引退虜眾驅其所掠人畜彌野而去經過西路參將庄鑒等抄掠其餘騎乃各以捷聞當道者皆聞其敗以新調汪直王越非計恐責有所歸乃謬以調兵未集眾寡不敵為辭請降敕獎勵之而科道亦無一言及者冀寧勉圖後効以掩前罪也而寧自夏米庄入城被陣亡家婦女呼號詬詈擲以瓦礫自是萎薾喪氣無復一捷久之人心積不能平有以其實上聞者上怒遂執而罪之並責科道不早言鏜既降道寧事甚悉且服越先見雲】 申命中外官舉將才以備邊六月增倒馬關迤西龍泉關諸處兵備開設雲南孟寧安撫司徑隸安撫司以九婦曩罕弄子思柄為安撫宥右都御史李裕右副都御史屠滽罪調裕南京下御史於璧錦衣衛 【 先是行人司副張瑾以奉使擅封下都察院獄坐死屢從獄中遣家人訟冤命依律監禁待占誠國使至奏報處治至是占城使至瑾復遣家人擊登聞鼓言狀有旨瑾在獄何繇知外事必該道御史漏言李裕等其看詳以聞瑾移錦衣衛獄於是裕等劾奏御史於璧及司獄官吏且上奏伏罪上以裕滽職守刑憲防範不嚴致獄囚以外事陳訴姑宥滽罪而調裕南京璧等俱送錦衣衛同瑾對問已宥璧】 召總督兩廣軍務兼理廵撫都察院右都御史朱英掌院事七月廵撫陝西右副都御史鄭時等奏陝西連年水旱至今益烈餓殍盈途或氣尚未絕已被割食見者痛心乞將歲課物料暫為停止下工部覆奏上曰關中屢凶民死徒不能保其命朕甚憫焉幾辦物料即暫停徵以舒瘡痍以遼東廣寧西路邊報日急敕遼東鎮守太監韋朗總兵官緱謙廵撫都御史馬文升等嚴督分守副參將游擊將軍等官練兵防虜並行薊州永平山海密雲古北口黃花鎮居庸等關嚴為備以傳奉新升額外官多增設京班皂隸二百七名俱於北直隸大名等七府河南山東山西三布政司取之傳奉匠官太常寺卿陳斆奔喪事竣仍還內府供役八月傳奉取廬陵縣革職為民中書舍人周璡送御用監辦事 【 璡罷閒贓吏也以星命謁太監梁芳傾心諂附後倚芳勢出入權貴之門多行請託又隨芳詣河南山西開礦採辦所至虐民得賄殊厚東廠官挍尉緝其不法事密具以聞坐黜為民乃潛匿芳家不踰半歲復得北命】 傳奉升工部司務高鳳為本部都水司員外郎管事敕陝西山西河南鄖陽各鎮守總兵廵撫等官招撫流亡緝捕盜賊及更賢育民凡可以安靖地方者悉聽便宜施行事重者奏請處置禁遼東武官役占屯田軍士調湖廣運糧十萬石赴陝西以備兵荒嚴鎮邊官軍逃亡冒支糧賞之禁九月乙酉朔日有食之以久旱遣吏部左侍郎耿裕禮部左侍郎兼翰林院學士徐溥祭告西嶽西鎮西海並中嶽大河之神太監趙陽乞兩淮官鹽二萬引黃治劉闔各二萬引李■〈日上永下〉一萬引戶部左侍郎潘榮言今西北用兵東夷有警山陝河南等處災傷備邊救荒措置無從陽等不撙節用度上紓宵旰之憂重違榜禁奏乞官鹽動以萬計伏望處治上曰此曹朦朧累奏偶爾曲從實非朕意鹽課國法也豈可請乞得者並不許關支諱者論如罪 【 潘榮龍溪人正統戊辰進士被簡為吏科給事中累官南戶部尚書致仕榮儀偉豐特寬厚勤慎為給事中論停起伏抑奔競數事為南戶部侍郎疏禁中鹽人皆稱便其於榮利澹然無所戀着岳正稱榮在吏科一官二十年為巧宦者所譏笑而其守不變以為當世賢士大夫也】 都察院經歷李晟言方今攘夷有大勢有先務在國初都燕京山後控三邊得御夷形勝其時北邊地荒人稀且我方盛強虜衰弱不敢來即來亦無所得今承平既久士馬多耗人畜頗豐虜又適熾小入小利大入大利出入無常倉卒難備至而後應勢每不及此大勢有未便矣加以將怯兵弱來既不敢迎敵去又不能邀擊此先務有未得矣臣謂因大勢在固外藩急先務在用舊臣所謂固外藩者臣聞威寧海子可耕可牧去大同僅二百里在元為要地今棄為虜衛也請城其中以二萬人守之翼以墩堡令無事屯牧其閒約虜近吾北則出奇以遮其前過吾南則會剿以乘其後非惟門庭愈固而飛挽之費亦可漸省苟謂人力不及兵難勢分亦當城大同近北地量戍以兵使虜一觸藩可從犄角朵顏三夷衛當系之以術俾藩於東不宜徒以空言相諭哈密都督當封以王俾藩於西不宜徒以金印未得久失事機至於河套之地廣袤千里土厚物蕃不宜棄以資寇今陝西饑民多徙荊襄若使邊臣按視其便守其要害據其水草且燒其餘使虜不敢入乃大招流民俾耕牧以資糧馬盡閱丁壯俾射獵以習戰鬬不數年民皆戰士地皆樂土既免荊襄之嘯聚又奪虜寇之巢穴自河以東至山之後屯堠相望首尾相應豈不強中國之勢哉所謂用舊臣者邊事非老成人莫可仗今山後有餘子俊遼東有馬文升獨延綏西至甘涼無一重兵鎮撫臣聞前吏部尚書李秉兵部尚書王竑僉都御史高明除名威寧伯王越力材可用威名素着秉竑嘗有薦以老而寢明頃起用以疾而還然昔者趙充國韓弘皆成功老病之日越坐開邊被劾乃後來劾其可罪之人即前日議其可封之人同事異辭至今未定臣謂即令越有罪功亦可贖今若起此數人使與子俊文升各當一面則三邊之勢壯而中國之威強矣有旨晟泛言煩擾下所司看詳之兵部尚書張鵬等言晟罪宜究治命錦衣衛鞫問之法司坐罪以請命調為漢陽府通判已亥月食廵撫左僉都御史葉淇奏山西連年災傷平陽一府逃移者五萬八千七百餘戶內西邑猗氏兩縣飢餓死男婦六千七百餘口蒲解等州臨晉等縣餓殍盈途不可數計父棄其子夫賣其妻甚有全家聚哭投河而死者棄子女市井而逃者雖嘗設法勸借加意撫恤其奈散給不周乞發太倉銀備賑上曰山西凶荒民莫必命覽奏深用惻然其亟發京庫銀三萬齎付淇賑貸之十月給空名度牒一萬紙分送山陝令募民願為僧道者令詣被災處輸粟十石給度之邢部員外郎林俊極論僧繼曉太監梁芳罪下錦衣具獄杖而降為州判官後軍都督府經歷張黼疏捄亦逮獄調之吏部擬外調為石州知州命再調遂改師宗州給宛平大興二縣貧民布五千五百疋有奇命寧夏甘肅榆林鎮守等官加意撫安流民復雲南嵩明州舊治江西武寧奉新盜起封中軍都督府都督同知王源為瑞安伯予世升錦衣衛都指揮使萬喜為後軍都督同知指揮使萬達為都指揮同知萬從善為都指揮使百戶萬牛兒為指揮僉事從善甫二歲故指揮萬通庶子而牛兒甫四歲其養子也是月也以傳奉得官者六十有三人十一月朵顏衛都督阿兒乞蠻遣其弟影克孛羅送所獲北虜生口兵部譯審牧虜也上曰夷虜牧放為生追逐水草其常事何罪之足誅其編戍之賞孛羅以慰其勞仍諭三衛貢夷毋得貪掠啟邊通玄翊教廣善國師繼曉乞歸養母許之詔母終供職如故 【 繼曉以邪術進自知罪不容誅故偽陳被恩以來每有納忠陳善之意欲求免後禍自是歸遂逃匿不敢復來】 傳奉進太子太保吏部尚書尹旻為太子太傅取中書舍人杜昌文華殿辦書凡加大臣保傅皆賜敕旻獨出傳奉又與杜昌同時受命前此為未有萬全右衛百戶韋瑛有罪伏誅 【 英先任錦衣從太監汪直用事及罷西廠調外任居萬全欲邀功以希起用因招巫人劉德興通虜入寇事既不遂乃自撰妖言以誣德興等十餘人皆謀不軌走報監督太監張善善令左右助瑛捕獲瑛加德興等毒邢有稍富者遂錄耴其家貲無不誣服善等以聞命官會鞫具獄皆誣宜反坐上曰曩者瑛罪當死朕從輕謫調乃稔惡不悛亟斬之仍梟首於被害處其黨論罪有差瑛初附直為惡直敗其黨多竄死而瑛反不及既而自致死天下聞而快焉】 總督大同宣府軍務戶部尚書餘子俊言虜已遠遁請班師以省儲費命大監張善定西侯蔣琬悉統京營官軍還京子俊暫留總督令冬末具奏而還運河南兌軍糧三萬五千石於山西救荒是月也大升法王國師禪師以傳奉得官者三十有七人十二月預度天下僧道六萬人以救山陝飢命工部侍郎杜謙率郎中蕭冕員外郎李浚修浚運命 【 杜謙昌黎人景泰甲戌進士以工部主事區畫荒政多所存活為浙江參政津接忘分至所不可貴顯亦無所狥按察使定賦役欲盡貸無產家謙曰無產之家非遊民則逐末舉民閒賦役獨歸力穡之農非重本意眾謂議是謙為人孝友平生無聲之奉雖退食燕居正襟端坐妻子不敢狎視至接人臨下渾厚可親又能不以升沉易節工部侍郎終官】 命戶部左侍郎林衍理陝西邊儲以備虜 【 李衍隆慶州人景泰辛未進士為河南參政檄所部長吏課種桑棗戶若干株因以考其勤惰月則條土所為政善者溫言慰勞不善訶譴不少貸改四川提督松潘等處設防塹彭索河以拒生蠻而令民屯種其中蠻攻張臘松其二堡與參將領兵擒殺之以戶部右侍郎廵視山海關整飭兵備置床子弩萬五千張可射三百餘步設飛石飛木各數十萬可發五七十步削山為壁東西可數百里轉左署尚書事河南山東北直隸連旱不歲州縣槖銀就糴以輸邊餉米既誦貴武吏催督復旁午張皇衍計輸金太倉出太倉米轉輸邊境人稱兩便二十一年奉敕總督三邊軍儲兼賑饑民齊心禱兩所至響應又引渭水為渠以利居人是歲不稔全活甚眾明年升本部尚書總督京通兩倉內外僚吏素熟其名皆竦然奉職聲不大百事就治】 詔開中兩浙鹽課以給三邊發江南折糧銀十五萬兩並關中兩淮山東四川鹽課二百萬引於陝西榆林等處以給邊儲升耀州判官張善吉為兵科都給事中 【 善吉初為兵科左給事中坐累調外任滿待選吏部久之不調以養生術因太監瑛轉聞上召見賜對至是自陳乞且歷疏給事中謫官敘遷之例命下士論囂然】 命有司歲祭廵撫廣東故僉都御史楊信民祠虜入大同西路分守右參將張璽右少監陸誾御之玉林山墩繼入代州境分守右參將都指揮支玉與太監劉政御之寺塢等處皆有功並論升賞有差虜入宣府境殺百戶一人軍餘一人是月也以傳奉得官者三十餘人 
　　二十一年正月甲申朔申刻有火光自中天少西下墬化白氣復曲折上騰其聲如雷踰時西方復有流星如碗大赤自中天西行近濁尾跡化白氣曲曲如蛇形良久正西轟轟如雷震地須臾止敕曰上天垂戒災異迭見歲暮及今正旦星變有聲如雷朕甚驚懼爾文武百官其指陳國家生民之利病朕採行之復林俊為南刑部員外郎張黻為南京左軍都督府經歷降李孜省上林苑監左監丞邢常恩本寺寺丞繼曉革去國師為民追奪其誥敕庚寅詔曰朕思惟艱荷罔敢自遑治效未着災沴迭興地道弗寧天時亢旱土無所演朕切憂遑齋心勤禱遣廷臣祭告山川奈歲竟不登而河南山東畿內率多饑饉陝西山西尤劇至有棄恆笙家室不相顧元元何辜罹此危阨朕已博採羣議發內帑倉儲敕所司小大賑濟期此矜人咸歸樂土不意冬暮春初星變有聲朕愈兢惕載敕廷臣備陳時政採納而行今春時和祇承資始之仁誕敷寬恤之典其大赦天下廵按山西監察御史周洪奏翼城絳陽城垣曲等縣饑民嘯聚為盜招撫不服宜發兵捕之上曰民迫饑寒朕甚憫焉其令鎮守廵撫等官宣布朝廷寬宥之意明示有司撫御之方果有執迷不服然後相機除剿敕總督陝西軍餉戶部左侍郎李衍兼理賑濟戶部郎中張禎主事吳紀佐之刑部左侍郎何喬新往山西工部右侍郎賈俊往河南吏部郎中吳珉等十三人佐之付以京庫銀二十五萬 【 賈俊束鹿人景泰中太學生宰王翱選科道專主體貌擢俊御史居官廉慎有為成化中升山東副使益僩僩自持不善結廵察以炫聲名時年方五十有六髫發皤然畧不緇飾當滿考滿清戎御史欲劾之一日正問之曰賈憲副高壽幾何曰犬馬之年八十有二矣御史默然既退同僚問曰適者公何不實語御史俊曰御史老我而將劾我我增年以成其彈文之美不亦善乎久之以僉都御史廵撫寧夏在邊八年不挾妻子嚴明剛果摘發如神歷工部尚書】 二月吏部應詔書奏列傳奉升除者除勛戚功升蔭授錄用外通得五百十四人御筆點閱之留者六十一人吏部又疏傳奉官為事妄者御筆點留五人而其一為上林苑監左監丞李孜省兵部奏列傳奉升除者除勛戚功升蔭授錄用外通得五百三人御筆點閱如文職例留者三百九十四員覆命太子太保戶部尚書餘子俊兼都察院左副都御史往宣府大同等處總督軍務兼總理糧儲整飭兵備總督倉場丁卯月當食不食詔四川募人納粟給散官以備荒三月丁酉皇第九子生母曰楊恭妃自正月至是風霾不雨命羣臣齋戒祭告於天地社稷山川四月傳奉升太常寺少卿康永韶為禮部右侍郎仍掌欽天監事 【 永韶祁門人旁通百家尤邃天文以舉人擢御史疏內政劾馬尚書坐忤權貴為謫縣為人剛果密鋤奸綏弱凡知福清順昌惠安三縣皆有能聲以知天文召為欽天監正嘗奏六月當雨雪有驗賜幣旌異是歲陜西等處人民大飢多死亡永韶言今春星變宜有大災賴此應之乃聖躬無疆之福上悅故有是命】 申江南溺女禁陝西潼關飢甚以歲漕濟之閏四月以山陝飢甚廣開納中鹽例五月監察御史汪奎工科給事中盧瑀刑科給事中秦升工科給事中董祝工部主事張吉刑部主事李旦俱應詔直言吏部承密旨外調之吉疏尤讜留中不出申王府官坐罪事例以京師流移聚集日多下順天府縣並五城兵馬司日給米大口三斗小口斗五升改餘子俊為兵部尚書仍總督軍務兼理糧儲令防秋畢還京六月內批戶部尚書兼督糧儲殷謙代子俊為本部尚書定武臣納粟許子孫襲職例歲盡而止周王子埅薨南京兵部臣奉詔書覆按南京武職不繇軍功升授者具名以聞中率多內臣廝養上曰毋動使任事如故贈襲捕福建賊龔法非被害者贑州府同知王廷桂為江西布政司右參議錄一子國子監生而百戶鄒顒子旗王剛軍人烏等俱以死賊升級令其子承龍置寧羗州於寧羗衛城並轄沔略二縣七月召賑濟侍郎何喬新賈俊等還京傳奉升沂州知州朱義為南京工部郎中 【 時太監梁芳被旨往山東銀曠取丹砂義事芳甚芳還譽義於上遂得升】 八月已卯朔日有食之福建布政司右參政缺吏部疏禮部祠祭司郎中黃景建昌府知府秦夔可任內批留景內擢之傳奉升萬達為後府帶俸都督僉事副千戶萬祥為指揮同知正千戶徐達為指揮僉事二人俱世襲韓王偕灊奏羣牧所千戶朱政曾祖信年一百八歲而終祖一百二歲父鏞八十二俱正千戶致仕一門同壽古今稀有乞賜褒嘉以表聖世之瑞命有司勞羊酒進階為宣武將軍賜米布九月太子太保戶部尚書兼謹身殿大學士劉珝致仕主太和山香火者太監潘記求兼提督正伍官軍操守城也兵部言記主香火宜專焚修操守之任有太監韋貴總兵都御史在旨許之十月改餘子俊為太子太保兼都察院左都御史廵撫大同仍提督軍務召僉都御史左鈺還管都察院事是月也先以星變降黜傳奉官者漸復進用葢十有餘人而李孜省升通政司左通政鄧常恩復職如舊改太子太保禮部尚書劉吉為戶部尚書兼謹身殿大學士詹事彭華為吏部左侍郎仍兼翰林院學士入內閣 【 彭華安福人彭時從弟景泰五年會試第一廷試二甲進士改翰林院庶吉士授編修累升吏部左侍郎仍兼學士入內閣預機務是為成化二十一年甫半歲得疾進太子少保禮部尚書予歸鄉弘治九年卒贈太子少傅賜祭葬諡文思華自入官翰林才名頗着平居寡言笑及論辯古書疑義事當成敗多奇中為文章嚴整峭厲而險譎用數好傾排人阿附萬安與妖人李孜省相比如尚書李秉王恕馬文升秦紘侍郎邢讓祭酒陳鑒與其同鄉劉宣羅璟相繼斥逐華力居多華得參機務實出奧援一時為之語曰八百憲台升李裕三千餘閣薦彭華】 十二月皇第十子生母曰潘端妃是月也以傳奉得官者百有餘人 
　　二十二年正月以四方災傷盜起虜報日聞西南猺獞為患止遼東至甘肅沿邊並腹里各布政司及鄖陽等處廵撫都御史赴京議事辛酉月食敕河南按察僉事傳希說兼理鳳陽等府賑濟饑民二月以所在饑荒賜廵撫官敕令其撫安軍民詔移河南開封府存留米十二萬石於陝西六萬三千石於河南府賑饑秦王公錫薨是月也傳奉七十餘人有命武官世襲者有與文職者有以請得者有加給皂隸者三月是月也傳奉九十餘人多以革退取還而僧道之徒尤盛至畫士匠作舊已裁省月米至是加增如故者千五百有餘人四月金州知州鄭福九載秩滿州民奏留許之升品給俸先是樊忠韓錫者兵部武選司吏也吳鑒吳興則大興縣民匠鑒出入會同館與貢夷通易有建州衛夷人謀買舊敕鑒言於忠輒盜本司廢敕十六道同往售之錫故盜敕二十一道至是亦托鑒興轉售為緝事所發下錦衣鞫實兵部左右侍郎阮勤侯瓚郎中鄒襲朱紳員外郎彭綱主事高鑒等五人並吏役人等俱逮下獄刑部各擬合坐律上以忠等通夷盜敕大不畏法命即誅之襲等防範不謹免贖調外勤瓚亦調於南京別部余各坐罪有差襲旻鄉人也與旻子翰林侍講龍素厚侍讀焦芳亦與往返襲至通州留數日芳與龍謀為蔚州左等衛署指揮使旺等保留襲旻為覆奏旺等保留公論也乞復襲官上第姑許之而責旻曰爾何繇知公論者己緝事復發襲旺交通作奏狀下錦衣鞫實科道官劾奏旺嘗以宿娼事覺襲庇之故為此以報私恩尚書尹旻侍郎耿裕黎淳郎中鄭宏員外郎邵賢主事修珍等狥私妄請俱宜究治上命執宏賢珍修鞫之令旻裕淳對狀旻自服上責旻典選不公狥情罔奏落其太子太傅為太子少保裕淳並罰俸襲發為編民宏降一級賢珍俱調外任旺等調外衛差操封貢錞為肅王貴州苗作亂廵撫右副都御史謝■〈日上永下〉請調四川湖廣近衛官軍士兵四萬餘人剿滅之敕曰苗賊肆惡出師撲滅至計也第念前此亦嘗興師致討屢以捷聞然率兵之方出賊覺即逃及其甫歸跳梁如故葢緣苗性靡常依險負固貪功之徒未免傷及無辜爾今詔諭諸夷何久聽撫化又復攻圍搶殺是何堡寨軍民與爾有讎明白訴告照依夷俗體例為爾處分賊如執迷不從即於貴州屬衛及都督僉事彭倫所豁衛所再調官軍土兵一萬密切討議務出萬全勿墮敗計若畏感輸服即仍撫定庶不濫及無辜貽患鄰境其欽承之是月也以傳奉得官者四十有餘人五月東廠官較發尹龍納賄下錦衣衛獄諸給事中張雄劉清劉升御史陳孜等交章劾龍並及旻上宥旻令三法司錦衣衛執龍及通龍賂得官者通判王范經歷張燧於午門外拷訊並得禮部郎中劉紳兵部員外郎董寧常德同知朱紳按察副書致仕發龍為編民降范燧三級調降遠方紳等各令執問降官復令侍郎裕等對狀皆伏罪上復責其旁視阿默仍停俸三月紳尚書劉昭子也科道官並劾昭昭亦具伏上宥之而工部右侍郎談論故與龍獨親不及於罪官較復緝其多貴官錢諸事上革倫職為民而太常寺少卿劉淳亦坐外調已上以給事中張雄御史劉孜等居常妄議朝廷工部侍郎倫侵欺官錢數多何不言者復令降一級調之邊方而芳坐與指揮旺起奏草亦降為桂陽府同知於是刑部右侍郎佀鍾戶部右侍郎秦紘大理寺丞劉瓛太僕寺卿張海順天府丞董傑司經局洗馬羅璟御史劉璧於璧高輔張鼐禮部員外郎楊棨翰林編修王敕刑部員外郎袁弼給事中馬良大理寺副蘇泰並以山東人悉從調降 【 尹旻歷城人天順初為刑科給事中徐有貞與石亨等嗾言官劾王文于謙謀不軌英廟下廷臣鞫問文力辯不承都御史蕭維禎曰此聖意也不難以免太平侯張賜瞑目徐語此其自犯云何聖意刑部侍郎鄮清從旁欲有所左右賜怒斥之旻直起拳踢二人曰奸臣也正好毆殺明日遂得升為通政司參議成化初為吏部右侍郎尚書李秉被劾旻與左侍郎崔恭傾秉去位恭得代秉而旻亦代恭未幾恭以母喪去旻意已當代而姚夔自禮部來補旻大失望主使謗夔夔且去矣太監譚勤乘閒以大理寺卿王槩及旻言於上是時物望皆歸於槩內閣商輅銜旻謗夔意亦不在旻也居久之夔沒輅適以妻喪在告旻亟叩勤引刺事太監以外論入言於上上遂諭彭時擬旨而旻得升尚書先是吏部進用人才皆出上斷自成化閒有會舉之例自是每值遷擢必入議內閣旻念倚內臣得官與內閣不相比附汪直用事兵部尚書項忠約諸卿疏直罪除之令郎中張瑾姚璧持疏詣旻署旻曰何先我曰公六卿長也旻曰今日方知有長卿耶因往語直兵部齮齕公非我也忠疏入土雖為罷直顧未幾得召復而忠坐贓免輅以此求去繼輅者萬安安與旻不相善乃旻當官法守無所舛錯而壽光劉珝與旻鄉舊安亦未有以中也旻在銓部頗有知人之鑑第其馭物多詐有所推舉必先科道官即舉部屬亦必往來中官所者其它雖素所許可口稱之而已汲引不及也旻子龍為翰林侍讀藉父權納賄朝上籍籍謂籍旻家貲之半可以賑濟山東民會珝以易儲事罷安引尹直入閣共擠旻而道士李孜省又從中譖之旻坐得罪弘治中贈太保諡恭簡】 六月敕諭文正羣臣曰朕惟人君圖治必先得賢人臣輔治必謹奉法太祖高皇帝創業貽謀百司庶務具有成憲列聖相承守而勿失朕繼統遵承夙夜兢兢恆思人輔奈歲月滋久文恬武嬉往往有恣情玩法隳職僨事形跡敗露已寘憲典尚慮爾羣臣罔知儆戒以致名節不立勳業無聞國家何賴焉特茲戒諭當各惕然奉公或內省有疚須痛自懲艾稱朕求賢圖治之意山西潞城縣有劇盜數十家羣居一村其劫奪人至熏死平人一家十六口縣捕之急盜悉遁其家屬居村中莫誰何他日彰德府有盜知縣王浚遣人緝獲則皆其潞城村中盜而其半得逸去浚令拘逸者眷屬以致盜盜白晝至潞城下擄平人大書其臂曰為我語令速釋眷屬不且殺令浚懼出眷屬三十六人令縣民分食之縣民告浚盜家屬也誰能倉盜此時縣中人相食又安所得倉盜家屬盍殮之浚佯不問曰聽汝等之所為民分領三十六人擁入土窯亦熏殺之事久不發也縣當解折糧金於廵撫金多贗廵撫詰浚浚召冶金匠而將治之冶金匠故與浚妾家有連其敢治贗金者實以浚寬之欲使牟衣食不意大偽惡則大怒聲言痛治匠匠恐亡入京師發浚事於東廠朝命刑部員外郎蕭仲賢往勘仲賢了無辯析坐浚凌遲刑浚臨刑嘆曰以我贖三十六人命者我罪也何至乃極刑同時行邢者有父子二人父坐凌遲子坐斬父子相語我則已矣以施王令不亦冤乎六科聞其事以參劾問刑官自布政使而下悉罰降有差而刑部侍郎何喬新亦伏罪上諭法司曰刑重事也所司慢之其尚明慎毋曠厥官有不敬繇是惟府辜七月增設漢中府寧羗州轄畧陽沔二縣八月以江西多盜改調廵撫都御史閔珪為廣西按察使別調廵撫陝西都御史鄭時為參政自內旨 【 閔珪烏程人天順甲申進士授御史屢劾罷不法大臣成化中以都御史廵撫江西江西多盜珪謂皆繇富室為逋藪議坐富室罪江西京宦皆不悅至是以論李孜省左遷廣西按察使弘治初復都御史廵撫畿甸久之以右都御史總督兩廣軍務累遷左都御史掌都察院事加太子太保與刑部更定問刑條例為絜令遷刑部尚書前後屢治大獄皆會切情法加以仁恕正德初請老卒八十二贈太保諡庄懿珪少以韓魏公自期其後敡歷中外焯着勛烈雍容廊廟天下陰受其賜　鄭時舒城人景泰辛未進士授御史出按湖廣江西所至風裁凜然彈劾不避天順五年為用事所忌左遷內鄉知縣累遷右副都御史廵撫陝西西人大飢百方賑恤至請發帑金四十萬以濟朔望必詣學講書人問其故曰方今人情洶洶吾既賑之又儆發以大義亂何繇起至是上言五事一曰盡誠敬以回天意二曰明理義以杜妖妄三曰減進貢以蘇民困四曰息傳奉以抑僥倖五曰重名器以待有功辭多切直坐改貴州參政承命忻然就道西人如失父母弘治初升左副都御史撫治鄖陽累升刑部尚書屢疏請老時為人嚴重狷介惟好施予敡歷中外四十餘年廉慎之行始終如一】 廷臣會舉吏部右侍郎黎淳工部右侍郎賈俊可任戶部尚書廵撫四川右副都御史劉璋廵撫大同左僉都御史葉淇可任戶部侍郎右僉都御史張悅大理寺少卿可任刑部侍郎上曰何輕忽乃爾其再推 【 黎淳華容人天順元年進士第一授翰林修撰弘治中為南禮部尚書諡文僖淳耿介寡合好直言居官屢除弊事在戶部不受私賄不行請囑尤慎形跡事屬矯托輒窮本未必暴白乃已人有玷行雖所甚愛必摧折不曲疪常患風俗口侈自裁損婚葬宴飲稍示節度訓誨諸生亹亹不倦下逮書吏有向學輒優給之後多成名　劉璋南平人天順元年進士起家戶部主事工部尚書終官為人廉勤恭慎在工部議政決疑公平直諒朝廷有所營建得璋委曲匡捄首免甚多蒞官四十餘年喜怒恩威皆因其人無毫髮私意　葉淇山陽人戶部尚書終官改鹽商輸粟塞下增鹽直使輸金縣官而鹽政坐壞論者詆淇誤國之罪不及正刑　張悅華亭人天順四年進士起家刑部主事南戶部尚書終官贈太子太保諡庄簡平居謹畏小心無疾言厲至臨事卓有定見未嘗以私怨利害動其心嘗謂人曰古之聖賢其過人遠甚凡所猷為皆公無私故其事業光明俊偉今人去聖賢遠矣事竭公忠猶恐不及況復濟以私乎有言善讀書不善作官者笑曰此正不善讀書耳世豈有尊書本行而誤者其以按察使入覲時中官尚銘任事東廠眾羣趨其門悅獨不往銘敗悅名益彰為南吏部尚書守備太監陳祖生設席延寘上坐子弟問更致何人曰他人可同張公耶家居簡儉揭壁閒曰客至留饌儉約適情殽隨有設酒隨量傾新親不飯大賓不牲匪直戒奢亦以養生】 遣監察御史鄧庠兵部員外郎費瑄勘處貴州邊事敕曰貴州守臣奏苗賊為惡欲增兵致討事難遙制命爾往察豈釁在我或尚可招撫即許自新如其執迷乃痛剿之毋輕調大兵邀功僨事慎之重之是月也以傳奉得官者九人九月南京兵部左侍郎馬顯乞致仕許之上批顯疏曰南京米貴民飢尚書王恕參贊機務無一策賑濟知其老劣矣可革太子少保亦令致仕工部主事王純奏恕昔庄助論汲黯於漢武帝稱為社稷之臣臣謂如恕近之乞賜寬假仍復其官上曰恕未有社稷功純何得妄引命杖訊純降二級外調之遂改兵部尚書馬文升於南京以代恕 【 馬顯廣平人正統壬戌進士為都給事中適權奸用事推陳得失多所裨益為忌者所中出為河東運使累遷兵部左侍郎至是致仕顯孝友忠厚望重鄉邦出處大致不媿古人】 逮廣東左布政使陳選至京卒於途手敕改兵部左侍郎尹直為戶部左侍郎兼翰林院學士入內閣參預機務改右都御史屠滽於南京故致仕都御史劉敷於京師 【 尹直泰和人景泰甲戌進士襟字豁達議論英發邊情緩急以意籌度多中肻綮與中官相善而素不為尹旻所滿禮部侍郎缺旻有所他薦內批以直為之翼日廷遇旻舉笏相謝旻曰公簡在帝心者自此結怨日深後與李孜省黃景同擠罷旻直所著鎖綴錄力詆吳與弼之為人及諸勝已者卒八十五諡文和　屠滽鄞人成化丙戌進士起家監察御史以都御史王越薦超升僉都御史歷右都御史李孜省黨嘗以私事銜滽共媒孽之故有是調滽以弘治初元總督兩廣尋召還掌院事進太子太保升吏部尚書累加太子太傅正德初以舊職兼兵部尚書　仕滽風儀雋爽議論蕭灑當事練達立心長厚人有獲罪者每多方為曲全有監司以憂去任或雲其人當黜滽曰古不伐有喪之國況無顯惡而乘是黜之耶每注選至煙瘴地停筆久之曰吾嘗經其地官多以瘴死必擇宜其風土者因奏為着令弛治六年以後頗多內降官漸冘因災異凡三執奏大意謂天下士事詩書而躬案牘突銛鋒而竭筋力積數十年不可得而白身之人乃或因奔競乞憐或緣技藝蒙幸如拾芥然不可以為訓又曰今日之傳奉即漢所謂西邸之爵唐所謂斜封之官宋所謂內批之降甚為政體累陛下當遠祖堯舜近守祖法豈可襲漢唐宋弊政乎眾皆服其確論言官有欲開納馬之例者即抗疏曰朝廷倉庫及太僕見積尚多釋此不用反開是例萬一聞於北虜將謂中國戰馬財用俱已空竭不亦生戎乎議遂格弟其人以防簡疏畧屢掛糺彈戶部尚書周經被劾孝宗召問滽滽對科道劾經悉挾私耳隨辨已枉上詰責科道官令對狀滽惶恐請罪上責滽宥之科道官丙言向日廷臣交結李廣事露滽名在列上恩寬大含宏不治今當延訪之初首倡挾私之說中傷言官動搖主意邪正是非斷可知已滽隨乞致仕正德初守正大臣多去位滽善俯仰不樂家居得征居舊職兼左都御史時劉瑾用事滽亦時有調停然終不為所喜再奪月俸竟致仕亡何卒贈太保諡襄惠滽在吏部存心忠厚自謂手持此筆掌刑獄惟恐誤殺一人掌銓衡惟恐誤黜一人嘗燕居部中偶衣白綾甚鮮澤辦事官硯污之大恐請死滽曰吾攻惡其太潔也有鄉人偽為滽子騷擾行途滽聞第召戒之曰汝為我子良自不辱難為乃公耳營家第有老嫗敗屋當前堅不肻券滽夜扣嫗戶嫗聞滽至曰屠公欲券吾屋矣此悟生死所也老寡惸惸安所徙歸滽曰第起吾與汝商券而直不汝徙也為汝去敗而新以直與而子轉鬻販而子有家也而後議嫗之徙留嫗曰諾居久之其子有家來告徙滽款而遣之人服其德　劉敷永新人景泰二年進士授南御史累右都御史為人有才性渡坦夷闊達不詭不激事有窒礙雖在倉卒應之裕如歷官中外焯有聲績】 是月也以傳奉得官者十五人十月調吏部尚書耿裕為南禮部尚書復建大永昌寺於西市是月也以傳奉得官者十有五人十一月申明推舉將才之令始命錦衣衛官一員守登聞鼓 【 有婦人為夫訴冤自刎鼓下故有是命】 是月也以傳奉得官者五十三人十二月進士敖毓元故以星變言時政甚切直疏留中後循例放歸至是謁選得橫州知州內皆降為雲南縣丞吏部擬授臨西從之是月也以傳奉得官者十八人 
　　二十三年正月命南京右都御史屠滽諭占城國王古來於廣東調應天府丞楊守隨為南寧知府並升其從弟翰林院編修守址為南京翰林侍讀是月也以傳奉得官者二十人二月皇太子婚吏部奏通政司缺官請以禮部王傳為右通政禮科給事杜明為右參議上可之遂內批升通政李孜省為禮部右侍郎仍掌通政司事是月也以傳奉得官者四十四人四月丙戌以皇太子婚上徽號於皇太后曰聖慈仁壽皇太后壬辰諭文武羣臣曰朕憂亢旱虔心祈禱自二十五日為始各加祇慎毋或迨遑丁酉分遣勛臣告於天地社稷山川是月也以傳奉得官者七十餘人而汰黜匠官給半俸者八十有八人五月以江西多盜命河南左布政使李昂為都察院右副都御史廵撫之乙卯遣廷臣齎香帛分禱天下山川以祈雨丙辰敕諭文武羣臣曰上天示戒旱久田枯民庶驚遑朕甚愍之寬恤刑獄遍禱神祇雨尚未也冤未伸歟用未節歟困未蘇歟抑爾百官罔上而厲下歟朕己節減用度疏放宮人爾等各體朕心痛自修省紓朕憂憫元元之意六月冊同鑣為周王貢琮為肅王定武職隱匿舍余立功久近之法七月召致仕左都御史餘子俊復為兵部尚書冊皇子佑樘為興王佑棆為岐王佑檳為益王佑梓為衡王佑木云為雍王癸丑月食追諡大理寺丞鍾同曰恭愍是月也以傳奉得官者四人舊減俸半支許全支者五十餘人八月究治天下諸司偽吏自庚辰至於甲申上不豫命皇太子視朝於文華殿戊子上大漸召皇太子使早即位諭以敬天法祖勤政愛民之道已丑上崩壽四十一九月乙卯上尊諡繼天凝道誠明仁敬崇文肅武宏德聖孝純皇帝廟號憲宗十二月壬午葬茂陵 
　　臣喬遠曰上聰明仁恕淵默勤恭孝事母后如古帝王郊廟齋祭必極誠敬景皇帝嘗有封沂之命未嘗一語及之委任大臣畧無猜忌或即於紀屏黜無疑一聞四方水旱戚戚然下所司賑濟或輦內帑給之重惜人命斷死刑累日乃下夙興視朝但遇雨雪輒放常參官而不廢奏引隆寒盛暑或減奏事以恤衛士侍立之勞閒有游豫不出大內如南囿祖宗時不廢遊獵上未嘗一幸焉時御翰墨作為詩賦以賜大臣諸司章奏手自披閱字畫差錯亦蒙清問臣下益兢業職事莫敢或欺葢上以守成之君值重熙之運兵革不試萬民樂業垂拱而天下大治矣
