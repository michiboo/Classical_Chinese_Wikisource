
●名山藏卷之六十四 
　　晉江何喬遠　譔 
　　臣林記（天順臣二） 
　　◆臣林記（天順臣二） 
　　廖庄 
　　鍾同 
　　章綸 
　　邢讓 
　　劉鉉 
　　周敘 
　　劉儼 
　　徐有貞 
　　李賢 
　　岳正 
　　楊瑄 
　　王翱 
　　軒輗 
　　耿九疇 
　　劉實 
　　石璞 
　　年富 
　　廖　庄　　鍾　同　　章　綸 
　　○廖庄 
　　廖庄字安止吉水人弱冠舉鄉試宣德中以進士選庶吉士授刑科給事中多所建白楊士奇家人不律庄抗論之或曰楊公公鄉先輩不為地耶曰正以此事楊公庄性剛氣激顧表里易直喜賓客交遊既為給事或勸稍謝去庄曰門市心水又何避絕正統中擢大理寺左丞尋升南大理少卿景泰五年上疏請朝謁太上加恩沂王大意謂臣入仕十餘年閒見陛下向在郕邸太上臨朝冊封令群臣歲時謁賀恩禮隆洽今深居南內陛下起居大見疏曠非所以慰天心教天下又太上子陛下猶子宜使親近儒臣輔成德器以端國木以系人心景帝繇是惡之居一年以母喪赴京關給勘合既朝見帝大怒即陛前杖之八十謫定羗驛丞時章綸鍾同亦以請立沂王系錦衣獄至是寺六梃選六卒就獄並杖之同竟死英宗復辟召還為大理左寺卿再升南禮部右侍郎尋調刑部憲宗元年御史奏庄自處不嚴法律生踈上以庄在景泰閒太節可取特轉為北刑部右侍郎踰年卒贈尚書諡恭敏庄卒後鬻房償斂費時過不能售鄉舊仕朝者裒而佐之乃得歸喪 
　　○鍾同 
　　鍾同字世京永豐人父復翰林修撰文學氣節推重時輩與劉球善球上疏時復居母喪恨不與名同雅聞庭訓過廬陵忠節祠歸銘座右曰生不登第死不入此祠丈夫乎哉既舉進士授御史景帝五年以災異求言上言比者定州新樂縣擒賊二人屬臣問訊皆雲也先吏來覘中原視形勢要害處也先帳下多有南人我之虛實彼備知之臣聞此言深為寒心在朝大臣恬不介意昔秦伐趙諸侯自若獨子順諌燕王曰燕雀乳堂子母煦煦相得灶突炎上燕雀不知禍及而顏不變當是之時皆以子順為狂燕敗子順言中今在朝大臣有不變之顏矣臣言之不狂則謬臣草茅時聞內豎構惡戕戮劉球諫臣自是鉗口太上北征未見有人明目出諍臣見諸臣之為燕雀也皇上赫然中興誅強梁旌忠直親六師禦敵於郊達賊喪氣俛首北還蓋不戰而三軍之氣自倍臣謂皇上有堯舜之仁湯武之智周文之小心鞭撻四夷致太平無難者奈何達賊甫退瘡痍未復侈心遽生願自今無狥貨色無甘遊戲親庶政以摠威權敦倫理以厚風俗辨邪正以專委任嚴賞罰以彰善惡崇風憲以專彈劾去無益之賞罷冗雜之員禁僧道之蠧民擇賢將以養軍鑒前車慎後軌親率群臣謝過郊廟如成湯之六事自責太宗之十漸即改然後延攬英雄講明方略則天意可回中國可安而達賊可徐圖之矣昔者韓信起於餓夫樊噲出於屠犬張良着於亡命古今英雄何常之有唯其上有漢高用之下有蕭何輩薦之是以能佐命興基昭休流景今皇上求才如渴大臣排抑尤甚雖選將之命屢下中朝所舉皆膏梁厚祿親戚朋舊屈抑在下者殊難自通即如曩命將帥人言方略經旬踰時殊不陳奏柳溥石亨有言又不過侈庸儒之談乏經久之慮平時如此有急胡濟臣誠念醜虜陵梁朝臣欺誑延攬講明具失其道涕泗噬臍嘆息撫膺臣父復昔任翰林臣今同職言路兩臣受恩寧忍緘默帝覽奏命禮部集議竟寢帝廢憲宗為沂王自立其子為太子而頃之所立太子薨同見章綸泣下曰上不復立沂王者吾死諍之禮部大臣若胡濙輩聞之咋舌相戒同疏列十餘條其一專論沂王事帝方求言未有以罪也會綸疏繼上帝大怒日日旲門隙出旨實時捕獄明日加訊無所謂又明日大榜掠辭連同即逮同苛拷迫令服通南內同不服用炮烙刑又不服是日大風雨黃沙日燭地皆黃踰年帝陛杖廖庄復即獄中杖同逾六日死屍棄獄中英宗復位國子生葉華朱圭言同贈大理寺左丞錄子啟國子生詔書褒美大理丞高明為啟索屍棺斂之得給驛歸尋授啟咸寧令成化中復復其仲子越給同妻月米賜諡恭敏祀忠節祠如始期矣方同上疏時馬過溝伏不起同挽韁曰吾不畏死爾則奚懼後三日馬死廄中既歸葬烏鵲巢宰木產白雛者四 
　　○章綸 
　　章綸初名侖字大經樂清人也其先閩人吳姓 【 或雲父文寶聘於金未娶也而先納妾包氏姙綸文寶病且死金堅請於父母往文寶家一見氣絕金撫綸教誨之】 綸自少嗜學截竹繼晷晝夜誦讀正統四年舉進士方有室授南禮部主客主事景泰初為儀制郎中質直坦易以巳任天下自號戅夫嘗陳太平十六策反覆萬言並切時政懷獻太子薨鍾同諷禮部請復立沂王禮部大臣莫敢言綸疏修德弭災十四事其一言昔伊尹告太甲曰立愛惟親立敬惟長始邦家終四海孟軻曰堯舜之道孝弟而巳誠以孝弟者百行之本萬善之源天子所以德教加百姓刑四海者也大舜底豫周文日三漢高五日一朝文帝目不交睫衣不解帶是天子之孝也唐玄宗長枕大被兄弟共寢或五幄更處或花萼同樓是天子之友也臣惟太上皇君臨天下十有四年是天子之父也與陛下合本共根是同氣之兄也陛下身受冊封是上皇臣子也上皇虜廷遠書傳位是以天下授陛下也陛下遙尊為太上皇帝是天下至尊也幸而奉引還宮是陸下與天下至願至望也汪皇后正位中宮孝敬勤儉聞中外矣陛下冊世子母杭氏為皇后固謂母以子貴不意世子則薨逝矣臣竊觀北極五星明大則吉是復中宮之象天意欲陛下厚關睢之終正夫婦之倫也臣望陛下退朝之暇尊奉上聖皇太后太后兩宮修問安視膳禮朔望節旦親詣南宮率群臣朝見以展天顯之愛以極恭厥之道而又念母儀不可久虛復正汪皇后之位推念上皇傳位之意仍立沂王為太子則親愛全備堯舜可師六宮儀範不期而正震絀體不期而敏帝大怒下綸詔獄炮烙煅煉連五日迫引大臣及通南城狀竟不承以鍾同先上言並逮欲殺之會風霾大作得少閒居一年廖庄自南來帝怒其先請陛杖之並封梃杖同綸如庄數同死綸錮禁 【 綸將上疏時慮憂其母金氏聞之曰石平日教汝何為汝能死諌吾雖為宮婢不恨也至是得罪】 英宗復辟首釋綸求綸疏不得內臣有能舉其辭者擊節嘆賞曰好臣子為朕家事受苦毒即日擢禮部右侍郎襄憲王來朝為王稱之方有意用綸會與石亨楊善不合為所短遂改南京面諭賜金幣尋改南吏部上大漸詔嗣君婚禮無過百日綸言山陵尚新元朔未改釋服公除雖有常制諒陰大婚情禮則殊乞敕禮部舉行來春成化四年南京當考察綸與右僉都御史高明同事欲就年齒區別衰壯而明於年六十以上者無賢否槩罷黜余則容留太恕又所屬御史並無黜者坐是不恊退而兩有改易猜忿互生時吏科給事中王讓妄自尊倨考察時欲與公卿列坐諸公不許遂率諸僚不赴奏疏亦不同署上見疑之綸因言故讓等與御史劾綸子玄應籍應舉兵馬瑛貪人也綸妄薦為治中及諸細碎事於是綸明並乞致仕上使侍郎葉盛都給事中毛弘體勘俱置不問慰留之其明年星變自劾不允秩滿轉禮部左侍郎十二年請老卒賜祭葬贈尚書諡恭毅官一子玄應被王讓劾論退還為邑諸生其後登科第仕廣東布政使有父風先是綸同下獄時兵部進士楊集奏記于謙曰奸人黃王進說易儲本為脫死計公國家柱石倘鍾章二公死杖下奈清議何謙持示王文文曰書生昧朝體乃有膽氣當進以一級出之知安州集字浩然常熟人 
　　郎曰明初承平之治至宣德正統而極大小臣工莫不將順頌美憂治危明乃得李時勉劉球二人景泰之李廖庄三人開口奮臆不有其身其所持論皆宗社大體要矣 
　　邢　讓　　劉　鉉 
　　○邢讓 
　　邢讓字遜之襄陵人以進士授翰林簡討李實使虜與虜使偕來言虜已和欲送車駕歸群臣請遣實復往景帝難之第令付虜敕言意而巳文武大臣固請帝曰楊善巳行待其歸讓上書曰陛下所不遣使迎復者豈非以虜不足信歟審以虜不足信則前者不必講和矣我所以和為迎上皇也不迎而和將安圖哉天下事成敗勢也當為理也虜不足信勢不可知陛下迎復理則當為陛下於上皇君也兄也陛下從群臣請仍遣李實往迎駕之歸否未可知而陛下愛君篤兄心巳着於天下矣兵家之曲老直壯上皇不迎彼籍為辭假大義而入寇臣不敢謂我直也彼許我迎顧復無實曲乃在彼厲兵秣馬以興問罪我則壯矣阰下若以虜使既行事難再舉請急追還遣實同之追而不及使實自行虜人聞之且曰中朝迎覆信矣所重遣使或者遲回觀我誠否則上皇迎歸固可期也疏入得旨上皇朕兄豈有不迎虜情叵測彼以急來我以遲去蓋欲延緩牽制而容其情文武群臣日言之矣朕所不報其意如此讓以天順八年居父喪因修實錄奪情召起為修撰成化二年超升國子監祭酒五年升禮部左侍郎國子監故有師生會饌錢輸者常後師生出監則皆委之去監中貯為公用相沿巳久讓取以戶新學舍創立敕諭學規學志碑刻之費不復文移有司又不籍記代讓者陳鑒亦不綜察遂為典簿王允所私戶科給事中丘弘等嘗言之會掌助教者簡討葉時以訐奏允下刑部請逮讓等置對不許讓鑒各上奏申辯言官交章論劾遂逮讓鑒及司業張業刑部坐讓監守自盜讓自獄中奏學士萬安李泰與巳有隙故倡此言而丘弘承風奏刻又日宣其事以危言恐動刑部使傅致臣上命會官雜治讓等不□更命御史覆按有從中持者竟免死贖為民國子生盧楷奮曰邢公整厲學校不私一錢為眾所誣吾當捄之或曰無益反罪何楷曰師生父子也父溺子可無號呼與生徒楊守址率百餘人詣闕請代下法司議竟寢讓外朴內明敏於撰者然不能容物意有軒輊輒見詞色為祭酒銳意師道懲絕告謁人以是譽之而亦以是軋之歸數月卒楷東陽人擢浙江鄉試第一早卒文章色理滋茂論者譬之青黃應節農人操鎌疾割隨手委地彌望無際而守址後至大官 【 陳鑒字緝長洲人父以事發戍邊道京師留鑒神樂觀為道士鑒兼通儒書正統十三年舉進士及第為人辨博雅有時譽而好談論喜陰訐　張業安福人質有詣諸生多從講解饌錢事發鑒在官不久所用有方而業所坐在官前時論冤之】 
　　○劉鉉 
　　劉鉉字宗器長洲人彌月而孤未冠授徒里中刲股養毋永樂中以善書征入翰林筆法溫媚推重一時而博極群籍用心於內同官王汝玉輩詞翰若宿構鉉淹時始就然沉深切至其於經國匡導為多久之中京闈鄉試授中書舍人正統中豫修宣廟實錄進侍講再進學士開說簡質為宗廟所嘉景帝稱攝諸司勸進鉉獨不署名同郡人楊翥以故郕府長史入朝主鉉家帝數召見翥內殿翥還薦鉉及呂原於帝帝授翥札中官某曰識之久不問也有醫盛叔大者為中官治病中官愈問叔大何許人知其縣因曰君縣中有劉先生寧識之乎曰劉鉉學士耶朴人也中官曰上知之且用之矣叔大告鉉還邀與往見鉉曰上奚知我知我必自楊長史主我而雕刻我哉 【 楊翥字仲舉吳人從軍武昌為鄉塾師楊士奇漂寓武昌因甚翥讓塾士奇更教他塾館榖不及舊塾之半士奇貴薦翥於朝景帝在邸時為宮寮以醇謹見重及即位寵眷甚厚人謂樞筦可俟翥獨奉身還吳北虜款塞詣闕表賀因手疏乞時朝太上失上旨僅進位尚書仍乞致仕年八十餘乃卒子津方八歲入賴景皇帝引入宮賜並餌授吳縣簿天順初追理一時柄臣翥獨以恬退免追削吳人言翥仁厚絕俗方為尚書歸緝一椽鄰溜侵之家人不能平翥曰兩少晴多政復何害鄰父老生子翥蓄一驢恐鳴驚兒遂鬻之徒步終身子懷金入市金為人攫歸以告弗問也】 景帝易儲有端禮部兩侍郎缺中官出翥疏帝命傳示內閣江淵謂鉉才力不足辦此等事請用編修薩琦鉉聞曰此知我者既易儲鉉巳為國子祭酒此時諸司皆賀司業言鉉亦合上表鉉曰不能諫又賀耶英宗復辟閱易儲時國子監無賀表問徐有貞祭酒何人官幾年矣有貞以鉉封上召見文華殿曰卿可遂傅東宮擢少詹事一日忽不至曰死矣上嘆惜久之成化二年贈禮部左侍郎賜諡文恭鉉不好名稱與人雖造次未嘗不厚若同官子弟見焉拜起必令如禮而恤所乏及問遺其孤無不至人咸謂之長者至有所發使人不寒而慄子瀚舉進士奉使行時鉉閱其衣篋比還篋如故殊喜瀚官副使能伉鉉法於家鉉從孫有名鳳者仕御史以好學聞 
　　郎曰刑讓銳志官下弓滿而撥劉鉉粥然甘處亡能之地至夫必伸迎復之請不與居攝易儲之疏其趨同矣 
　　周　敘　　劉　儼 
　　○周敘 
　　周敘字功敘吉水人其先祖世父伯寬者仕宋直寶謨閣疏斥賈似道曾祖以立元鰲溪山長上書請修宋遼金三史推宋為正統父岐漢府紀善作寶堅堂箴以諫漢王漢反召入為職方員外敘永樂中進士入翰林為庶吉士被命作鸚鵡賦大見稱賞未幾升編修以毋病乞歸省仁宗嘉其孝賜傳以行正統初為侍讀上言時政者比者天旱皇上躬自引咎命群臣沐禱祠三日而雨然禾稼未大沾溉生民未盡滿望皇上惓惓是念臣下所當欽承德意思陳闕政以消譴助理乃共致憂勤効忠補過之疏未聞告老陳情自乞留用之章繼進掌銓選者諏詢不審資格徒拘司國計者農桑生殖不加勤而賦稅科征日見益軍士困於造作刑罰失其中正風憲乏激揚之公言官惟緘默之尚至若僧道之流無益政教多至數萬額溢十倍徭役乏人戶口耗蠧政傷和莫此為甚又近年畿甸山東諸府流民眾多推原其故皆繇守令不加矜恤或窘衣食或迫征徭竊謂守令寄撫字風憲司耳目風憲得人守令自職尤宜精選方可望治上示敘章諸大臣吏部尚書王直等引罪自訟正統末為南京侍講學士請刪修宋史以畢先志許之車駕陷虜敘發憤疏言八事請郕王臥薪嘗膽如越報吳郕王即位為皇帝疏言安邦謹始八事復上中興太平十四事景帝批荅褒美敘敦尚氣節剛介自持與人為善匡益規正王直故敘同郡先達敘遇直書曰伏惟太保宰大人先生閣下惟吾吉自宋及今人才輩出重於世道光於鄉邦者九賢也繇以降非無其人俊偉光明卓無瑕纇殆亦鮮焉永樂宣德閒敘嘗仰望少師東里先生可以當之跡其舉措究其底衷士大夫公論不能掩也竊計堂堂名郡際今聖朝豈無復有歐陽子胡澹庵周平園楊誠齋文信公其人者出為之非回嘆息翹佇思慕乃見大人先生伏惟先生處屯之際翼載今皇輔大濟艱其時其任視諸前輩又甚難者竊謂膺天下之重任當心天下之大憂以成天下之大計而其要無他在用君子遠小人而巳用君子遠小人之道又當審幾而斷之思昔三楊輔政其時固一幾也惟是二三君子不深思熟慮身任其責乃陽斂陰施掩人耳目雖曰保身其實誤國以致閹宦弄權有今者主上蒙塵之禍此時先生與諸君子又一幾也宜相與講內外防微之政遠鑒前車以建永謀母徒曰有某在有某在而不敢自專者書曰慎終於始又曰惟克果斷乃罔後艱失今不圖悔恐噬臍朝廷大事殊無所濟且使歐陽子周平園得擅美於前即欲効張留侯之從赤松子裴晉公之營綠野堂不足貴巳敘一介書生蒙朝廷之恩先生之惠官至學士勞矣叨居南京秩法務簡無一毫求進之心惟手恃昔游門牆兼辱教故不得不有言前此固未嘗敢不奉聞也敘之直亮如此余修宋史與上元人陶元素聚首撰述未就而卒元素守道甘貧舉進士棄官不仕時論高之 
　　○劉儼 
　　劉儼字宣化吉水人自幼端介不凡雖治舉業必探底里年二十餘領永樂閒鄉薦下第歸家潛心又二十餘年乃慨然有志魁天下正統壬戌果擢進士第一授翰林修撰以古文名景泰七年進太常少卿兼侍讀尋與編修黃諌主考順天鄉試大學士陳循王文有子入試並私屬儼儼不為地則大恨既發榜文上奏洪武閒殿試不公考試官悉下究問復有再考之例是以人知敬懼科目得人近歲考官至有受贓鬻題入院醃豬肉餧牲口酣飲高臥殊不閱卷至揭曉將及美惡不分去耴任意今歲順天顛倒尤甚臣有子倫入試誦文於臣臣擬為前矛開榜落名驗場卷惟同考姚富有三篇批詞主考劉儼黃諌略無斷駁至所耴文劣臣子者絕多乞依國初例命翰林院官同科道官將耴中舉人及臣子試文從公校覆臣子若勝請聽奏請定奪仍治儼等奸懶之罪循亦奏科舉取士國家大典當太祖之世考官劉三吾等會試貢士試題有譏諷朝廷及兇惡字並考試不公者御史劾奏治以重罪別命覆考當太宗之世考官鄒緝等會試貢士試題有孟子節文及尚書洪範九疇偏經論題御史劾奏亦罪緝等別命覆考今歲順天鄉試小錄累有兇惡犯諱字易題故犯章皇帝御諱策論二題皆屬偏經士習他經者多不能理會今續修通鑑綱目會修寰宇通志皆未成書殊未頒降亦以此出策所答又多兇惡犯諱字非所以刊示四方臣兼聞儼兩目昏花臨文多眊先送者苟耴足數後至者盡棄不省以致士子屈甚多臣子瑛亦在其列乞敕多官公正有文學者耴中式黜落文字再加比較以定去耴有旨並今禮部會翰林科道覆較大學士高榖嘆曰大臣子與寒畯並進且不可又況不安於用欲殺考官乎時方病告強起朝參朝退請得門上奏事因面奏儼諫考試皆公循文不宜私子帝重違二人意榖乃與禮部較閱覆奏耴中文字比之倫瑛差等互殊第驗中式舉人挺朱墨二卷批語筆跡兩有訾疵帝許倫瑛為舉人下梃並本經考官獄姑宥儼不治於是六科給事中張寧等劾陳循王文職居輔導任重經綸所宜遠嫌薦士為國家持正誼引大體乃以父子私情煩瀆聖聰臣聞宋范質為相從子升求遷作詩戒之韓億為相子維舉進士以父任執政不就廷試方之循文父子高下可知沈文通登進士第一馮京第二厥後用貴冑寒畯進馮退沈方今舉錯得失又可知順天應試士子歲千八百有奇中式者纔百三十五人既雲考試未精稱屈當眾濫進之風何如可啟循等乖悖久彰人心共怒伏望逮問如律用忝玩欺不則賜歸田裡別選正臣以居清華密勿之地以昭陛下平明之治上是科道官言第以大臣宥置不問而高榖以面奏門上深為循文所銜亦乞罷職上慰留焉先是廬陵羅崇岳舉順天第一坐詭籍斥還本學時人為之語曰解有名還學生榜無氏便貢士明年英宗復辟循文得罪倫瑛謫戍命儼署翰林院事有寵用之漸竟卒贈禮部侍郎下儒臣定諡學士劉定之議曰士君子名著有日也着焉則勿怠而勤其業事任有時也任焉則勿循而執其正有若劉儼年踰弱冠名領鄉書晦跡林麓研究經籍逾壯越強徐起而魁天下入金門履玉堂追躡古作參述國章惟日孜孜靡有感體豈非著名而勤業者耶筆削前人之淑慝升黜時材之良窳明目張胆抗論正辭神明質而不回貴勢壓而不挫豈非任事而執正者耶業勤所以廣才正執可以立德謹按諡法勤學好問曰文執一不遷曰介請諡曰文介僉曰然遂以聞儼天性至孝居喪致毀族人數千指貧宭者為喪葬婚娶寡弱扶持之仿宋范仲淹立義田先祠之左鄉有貸悉燔其券立朝侃侃交必正人為邪者面折不少借直聲大振士大夫閒倫後改名宗彝仕至禮部尚書而為人奢縱附王直以起 
　　郎曰周敘劉儼居林無赫表着之績心行確然君子也 
　　○徐有貞 
　　徐有貞字符玉初名珵以庶吉士授翰林編修為人短小敻傑有志當世討究心務無不涉穿 【 有貞入京師從都御史吳訥游見其論說與人各趣奇之薦之祭酒胡儼儼以其短小易焉方謝病伏枕試有貞詩既成蹶然驚起繞床行誦曰君鼎鉉器也遂為忘年交既以進士授庶吉士宣宗試其文第一以為翰林編修因大肆力綜計天官地理兵法水利陰陽方略之事人問公職翰苑惡用是為有貞曰此何非吾用異日者國家使我我謝不能耶】 正統閒再遷侍講時天下久安有貞獨慮虜上備虜疏數千言英宗北征觀天象曰上行必敗景帝監國倡南遷有貞議詘然物論謂有貞才也是時出文臣十五人屯守中原要害有貞敕鎮河南彰德得便宜行事河南民聞虜驚竄山谷有貞馳招之從以才吏四人吏相告報則皆出因下教集兵兵徒至者多太行群盜有貞什伍之不尺籍曰事寧聽若等之所之皆喜自效虜退召還升右春坊右諭德仍兼侍講非其好也遺玉帶陳循循喜薦之帝帝曰徐珵耶謬計南遷也循曰君無仍舊名上幾不臆君於是改曰有貞先是河決山東之沙灣遣使者築決隙六年不治自請行以左僉都御史往至則散遣治河卒自行河相度明於心乃上言禹之行水水之道也宜首疏其勢勢平治決決止浚淤為法繼之因作巨木閘隨行先後巨木則異流同歸閘乃上下櫛比河流旁出不順者堰之楗以水門捍以長堤架濤截流柵木絡竹實之石鍵以鐵合土木火金而平水性三年而報功成始有貞塞決決隙益深曰此其下當有龍穴有高僧焉叩問之曰惟聖人能無欲有貞悟曰神龍欲矣龍所欲珠大鎔金鐵沸下之龍一夕徙決塞有貞治河役五萬餘人用官糧五萬為日五百五十有五而巳遂升副都御史還朝景帝彌留廷心乖異有貞與武清侯石亨雅相善也亨欲與都督張軏張輗太監曹吉祥等謀請太上復辟閹武不識經權未知所出夜謀有貞有貞升屋步干象曰可也相與歃血盟酒入訣其家曰事成耶人不成鬼矣陰使亨等內兵三千舁太上南宮太上暗中問為誰具官對太上曰邇屬車既朝顧問卿為之乎即日命兼翰林院學士掌文淵闊事于謙誅升兵部尚書兼職視事如故當是時武清侯進封忠國公矣有貞謂曰願冠側注以從兄後忠國公入言亡何封武功伯兼華蓋殿大學士仍供職文淵賜勛號散官及章服玉帶封三代如爵有貞益自喜當給誥券而為自之辭其辭曰朕惟褒有功顯有德國家首典天下大經也若夫定策以安宗社代言而贊皇猷自古為難於斯乃兼咨爾兵部尚書兼翰林院學士徐有貞資弘毅而秉忠純貫天人而通今古簡自先朝貽於朕用史館秉春秋之筆經筵陳仁義之言作鎮北州勤王展略治可東郡纘禹成功敘長憲台總司風紀乃者奸臣謀變社稷幾危萊爾忠誠遂擁朕躬以復天位乃自中丞進兼司馬采展論思弘資謨猷夫既委膂屬心是宜酬勛胙土爰錫西周之世封用承東海之宗佑特封爾奉天翊衛推誠宣力守正文臣特進光祿大夫柱國武功伯食祿千一百石子孫世襲錦衣指揮使仍與爾誓除謀逆不宥其餘雜犯死罪身死二死子免一死仍命爾兼華蓋殿大學士掌文淵閣事於戲中外宣力朕用爾功左右納忠爾輔朕德居黃閣而兼典戎機禁中頗牧直紫宸而彌綸國體王室甫申匹休前人貤榮來裔欽哉上時時念有貞日數召見往往仄席佇俟或命不時自赴有貞益自喜盡言所欲言學士李賢亦從旁相資上施行若流上命御用監作條壓紗以賜它日行監中壓紗就上問且賜誰對曰曹欽上曰徐有貞窮秀才先與之欽者曹吉祥嗣子壓紗者細窄玉帶也石亨與吉祥自詡迎立求請無虛日上心厭之有貞既從亨求得伯則數諫裁縮亨吉祥禁止其私謁如吉祥欲與國政自欺不通文墨心歸有貞時時力贊上聽任內閣外與亨不相下至是始怨有貞與亨比會亨吉祥侵奪民田御史楊瑄以奏上問賢有貞瑄疏是否皆贊瑄是上批旨亨吉祥饒罪御史瑄敢言吏部記之亨吉祥言記瑄何意上忘我曹邪瑄劾章固徐使旨徐筆因與諸閹哭訴皇太后曰奴奪門時出萬死一生有貞今殺奴矣數作謗上前或險詞觸上上所屏語輒令小豎竊竊聽還白上某日某事某語云寧有之乎上曰安得知左右對有貞告外上驚我語獨有貞聞當真是其發耶左右對何寧上前後語有貞無所不揚播上自是稍哀亨吉祥益合讒之而十三道御史張鵬等復共謀劾亨為亨所知先入譖上怒並下十三御史獄究主使錦衣承風謂右都御史耿九疇右副都御史羅綺實諷之上又下九疇綺獄亨入見益言賢有貞乞解兵柄求上哀憐錦衣上獄復謂實賢有貞主九疇綺上即命六科十三道劾有貞賢專權威福排斥勛舊遂並下獄是時雷雹大作怪風抜木承天門東吻牌摧毀飛出郊外吉祥家大木折氷雹尤甚上感悟降有貞廣東右參政毀其誥命鐵券停造而亨吉祥未已也吏科給事中李秉彝者久以憂去家矣亨吉祥偽為秉彝章假貌似者入奏極言亨吉祥欺罔有訕上語接奏之豎怪其牘長詰之不答取視其牙牌識其官明日上省奏召秉彝巳亡去校尉無所出妄執一人以質接奏豎豎曰非是昨者肥而髯吳人張廷瑞客都下肥而髯執入拷掠亡狀有馬士權者泰州人故宦家子讓官與弟教授京師學士先生多從之游有貞尤與善亨吉祥言士權者有貞最密布衣當是其主謀有貞有所親信某官某吏當是為執筆書是時有貞既行上復使追捕之及德州並執士權等以入政入禁風還作捕者決仆地上召指揮門達承口旨領趨出就門下痛杖之數十前引一門復痛杖之因與三法司雜治士權既受苛考仰間曰今欲囚何承耶曰徐有貞與汝等謀誑朝廷欲作逆耳爾顓計某執筆某書士權大呼曰徐有貞以非常之功蒙皇帝非常之遇自謂魚水投契意欲獨任國家事立使吾君為堯舜之君如是者失太驟豈有它哉蓋獄不成者半月亨吉祥等乃言有貞所封武功伯券詞出自手雜它制誥中進士不詳省得給授禹帝王也何得雲纘自擇封邑曰武功武功曹操所始封上出示三法司會議刑部左侍郎劉廣衡等覆奏有貞險邪曲士陋鄙庸夫叨蒙聖恩忠不報德詐為制文竊弄國柄等功神禹擬跡仲尼武略無能猥夸頗牧謀猷不着謬任甫申自居謨謀敢擬定第天人今古妄以自尊弘毅忠純言而不怍市朝可肆法紀斯存上曰有貞罪不容誅念在赦前其押發雲南為民金齒有貞出獄拊士權背公義士也他日一女相托至金齒居頃之有奏雲南守臣不法者迎合內權辭連有貞上不問它日問有貞於呂原原對曰有貞被讒遠謫不勝困顇惟陛下哀憐予民本州島因為上疏訟冤曰臣伏見徐有貞經濟之才堪楝梁之重勞勩三朝終始一致巳巳之變車駕蒙塵固守彰德聲援京師河決張秋莫治有年承命儒臣奮然以往窮源通漕厥勤不細及郕王大漸廷議忝異不顧身家擁請陛下光復寶位功亦偉矣一旦陷誣含冤萬里沉淪草莽好爵無及所謂廊廟之寶棄於溝中年命有訖桑榆行盡臣誠傷心私用流涕疏入工為喟然皇太后亦言上上諭李賢曰徐有貞才學難得彼時為亨軏所陷有何大罪其釋還田裡天順四年也有貞質雖短小目光爛爛聲若金石談辨無窮與客語常達旦自視皦然鄙夫麤人戊棄少留矚故方顯遽斥其為相封伯蓋三月耳而士流莫歸毀譽參半既歸金齒縱浪湖山妓樂歌嘯孤步選逝有沖升之想焉上行召之亡何宮車晏駕矣初有貞奉斗甚虔下獄時引鏡自鑒曰吾定不免因默拱誦斗母呪數日曰免矣天順末一日語客近觀天文曹吉祥且敗其禍乃不但所中我者既從金齒歸而士權時往候之出物相贈而已絕不言婚事士權辭去終身不言所以白有貞又上捕偽章時逮秉彝至問誰相惡秉彝言刑部主事傑等七人上並令拷掠不伏俱坐妄議朝政調之遠方而秉彝竟斃於刑下 
　　郎曰有貞藉二豎立功既被知眷欲守正自異身為伊周何其狀哉得意失意在反覆閒書曰汝惟不矜天下莫爭功汝惟不伐天下莫爭能禹矣 
　　李　賢　　岳　正　　楊　瑄 
　　○李賢 
　　李賢字原德鄧州人李於鄧為義門宋時有兄弟四十八人同居者賢宣德中自河南解元舉進士奉命察蝗河津得交薛瑄留心性學英宗正統元年疏言帝王赤子黎民禽獸夷狄未有奪赤子食豢養禽獸者切見韃虜降人朝廷授以官職足其祿俸處者不去來者不絕今其人不下萬餘較畿民三之一月支俸米亦較朝官三之一而實支之數或全或半又且倍蓰以有限資無窮欲百姓富倉廩實不可得也近者荒旱連年五榖不登天下米粟歲入數百萬軍民步寒暑冒風霜然後一夫得以數斛至京師中途衣食不贍至難救死大司曾莫者恤督責益嚴奪赤子豢禽獸又困饋運之卒而驅其力仁人君子寧不痛心夫夷狄人面獸心荒忽無常來降不絕非誠悅服慕中國利也彼其在胡未有不種而食自致而衣者今在中國則不勞而坐享之是故其來不絕者中國誘之也誘而愈來無益之費尚不足惜前代五胡之鑑殆有甚焉近者邊塵數驚臣私常恐懼不能安寢乞敕兵部漸次調除韃官於天下都司衛所減殺其俸祿實所以分彼勢而銷未萌議者難之巳巳之變韃官潛謀應虜賢言始驗頃之授吏部驗封主事有旨今文官誥敕九年乃給賢言誥敕之典人主所以摩厲臣下故事居官無過方許請給稍有私罪輒行追奪是以其未得也兢兢畏慎其既得也斤斤保守九年之中人事不齊或有未滿遷去或有身故親老人見榮難必怠廉久惟仍舊三年便從之復言國家都北以來太學因習元陋教戒居養之道頺然正業雜於市廛講肄溷乎馬隊而佛寺僧門日創不休伏惟修墜增新重選師儒作食秀才養賢及民必收其效居數歲竟如其言賢博厚有度誠心等物遇事諮詢不立城府更文選郎銓注公平退食手不釋卷尚書王直以公輔期之車駕征虜吏部侍郎當扈從以疾告賢代往師潰還景泰初上政本十策乞留中省覽詔付外給事中李侃等言賢策讜宜鑒納詔取入寫置左右久之以廷薦為兵部右侍郎轉戶部吏部右侍郎英宗復位張軏言上召兼翰林學士入內閣亡何進吏部尚書兼官如故與徐有貞並見委用有貞數於上前阻抑石亨曹吉祥賢從旁佐之御史楊瑄張鵬紏劾亨罪遂為亨所陷同下詔獄與有貞並謫參政瀕行左右言上曰李賢雖與徐有貞同列未嘗多口柄事實有貞吏部尚書王翱亦乘閒言上頷之即留為吏部左侍郎上既調許彬於南京出岳正仍為修撰升賢本部尚書兼翰林院學士掌文淵閣事如故蓋時先後在內閣者徐有貞薛瑄許彬岳正及賢有貞輕佻無儀彬鄙劣放曠瑄學行老成而奏對閒誤正上前盡言無隱然多指手畫足至唾沫濺御衣惟賢儀表端凝舉止有度上最禮信之始賢之得留也亨吉祥固大恨上意業屬不得巳反加親然終恐上前見詆毀賢竟秘慎自重二人以為誠賢耴與辭受不為廉異明練政體無所黨私事事歸主上吏部尚書王翱兵部尚書馬昂雖見親不如也數於上前推舉名卿老臣有所薦文武臣必外與吏兵二部先論定及入對上問文臣曰陛下問翱問武臣曰陛下問昂時自舉則曰臣所知如是陛下召翱昂覆問之出亦不言始宣德閒三楊用事敕方面郡守令在京三品以上官保薦天下要職吏部毋輒除而百官皆出三楊之門天順以前升除方面則吏部自舉奏而已至賢始議倍推取上裁而天下以為不專上英正親政省覽奏牘少差立察見賢承諮斷一處以至公上益篤委焉石亨曹吉祥自居功干預國政上心厭之一日從容問賢迎復事賢從容對曰當時亦有要臣者臣故不與上問故賢曰令其時景泰不諱天位白屬陛下文武群臣雍容奉迎陛下晏然有之何用如此勞攘且夫以天之靈陛下之佑卒以成事不者景泰左右發露有徵此時不審亨吉祥輩置陛下何地耶陛下曩者正統十餘年閒與民休息天下人心所用歸向今為此輩大損矣大抵上輩心富貴耳寧復圖社稷上深然之因賜近第一區以便宣召頃之亨侄彪謀出鎮大同上逮彪下獄命亨閒住凡繇亨進者悉裭削復召賢論之賢對曰迎駕則可奪門二字非所以示後世內府之門可言奪耶奪門者自大功耳且夫景泰不諱天下非陛下而誰陛下復正天下百辟奉迎耆舊在列無功可賞無罪可戮豈復以群小為朋招權納賄殃及忠良上干天象者哉易曰開國承家小人勿用此之謂也上竦然大悟遂命凡有奉靖去奪門二字蓋一時裭職者四千人天順三年也五年曹欽火長安門發兵為變擊傷賢首及耳少選欽敗賢上疏請急釋脅從以安反側然後詔示天下布寬恤之恩罷不急之務上知賢在甚喜明日召見褁傷入慰勞之賢念天順初自徐有貞耿九疇下獄後言路閉塞坐令權奸相繼因言自古治朝未有不開言路者至懸賞勸之設刑祛之夫臣下進言皆為國家無益巳也不但無益又恐得罪是以明主拳拳唯慮不聞獨奸邪之臣則務塞之上曰此皆亨吉祥輩所為遂命於誅欽詔書內列款求言頃之加太子少保七年二月晦空中有聲賢密疏鼓妖也請停止一切不便民者上命賢條上十事悉允行賢又請罷江南段疋磁器之役清錦衣之獄止邊臣之貢停內外採買之費上不悉從引爭甚力賢恭庄端重言辭簡當登對之時將順匡捄為多論者謂得君之專兼有相業楊士奇之後再見雲掌都錦衣者指揮僉事門達上所任也與賢並寵上朝左顧則命賢右顧則命達達恃才生事分遣校尉緝事四分搜求幽隱索耴貨賄不可勝計上用校尉言誅一知州械死三御史論指揮李斌謀反死者二十餘人而弋陽王母子錫自盡天下騷然不安賢閒見言上曰今中外可謂無事獨一害未除因備邊錦衣校尉之橫先是達嘗令校尉察鴻臚序班索朝覲官財物者二十餘人以聞上盡執下獄又使出訪詐校尉者賢語達曰序班即索朝覲官數金耳校尉乃千萬計公使校尉有重利故人爭為詐不然何趨也達繇是銜賢次骨百計摭拾上心疑焉不召可半歲石亨誅乃如初達故驕懻熏赫同列盡下之惟指揮使袁彬倚舊恩自若達計得言巳上前者惟賢與彬袁彬事言上窮治之且欲陷賢得燕中少年楊塤以免語在袁彬記憲宗即位達坐太監王綸獄調貴州邊衛科道官重劾達達系獄論死其黨與揭匿名帖內府及都城內外以謗賢賢上疏請避位曰臣以凡庸誤蒙先帝抜用幸恩報而一害於石亨繼害於曹欽三害於門達賴先帝之明得以保全臣自思平生無耴怨惡直以職居輔導眾見忌疾皇上即位以來賞罰明紀綱舉貪利之徒不得遂私又復歸怨於臣臣決宜退不許吳皇后廢又有為飛語謗賢者上遣衛士宿賢家護持之有內直將軍被裭言天順初因入直迎駕升非冒功者上憐而復之而夤緣者復愬賢入言自石亨輩後貪利者見富貴勿得率幸朝廷有事宜早冶之上是焉覆按太平侯興濟伯而下俱奪爵二年遭父喪詔奪情起復三辭不許遣太監興與偕抵家促上道還朝再辭又不許疏陳所過民情利病悉允仁亡何卒贈特進光祿大夫左柱國太師賜諡文達先是吳皇后之廢也太監牛玉坐受吳皇后賄事覺南京給事中王徽等言冊立皇后大事也李賢大臣也坐視成敗不出一言黨惡欺君宜明正其罪徽等坐謫遠方或謂賢曰公何不捄賢曰甘露之變黨錮之禍而不知耶及奪情起復修撰羅倫疏論出為福建市舶副提舉吏部尚書王翱編修尹直引文彥博待唐介故事語賢賢曰潞公如此我則不能居嘗論楊士奇之為相也媿宋公卿者二宋王文正以張師惪造門抑之冬身而士奇不能文潞公以唐介攻巳再三申捄而士奇不能及其為相徐有貞岳正張寧葉盛並見阻厄所論文潞公又不能矣既卒倫召還適學士陳文亦卒時人為詩弔文曰九原若遇南陽李為道羅生巳復官 
　　○岳正 
　　岳正字季方漷人也父軍府軍前衛都督同知正正統十三年以進士第一及第第三人授翰林編修天順元年改修撰徐有貞李賢既得罪薛瑄致仕去學士許彬老上與吏部尚書王翱論相推舉正上召見遙望其長身美髯心奇之登殿益近連聲呼好好比拜起問年家安在何科選進士者既對皆大悅曰爾年正可吾北人而吾所耴士也許彬老矣為我入佐之正頓首辭謝趨出及左順門石亨張軏從外人愕然曰公何繇至此比入見上曰朕今日自擇一閣臣雋臣也亨軏問誰曰岳正二人頓首陽賀上曰官小耳當加秩以重之亨軏因奏陛下用正誠為得人請姑試之試稱加秩帝堯之帝也上默然巳正時時召見奏對稱上意亨軏本以正薦不繇巳至是滋不悅亨吉祥既藉李秉彝投書吉祥謬請上出榜募捕上使正撰榜格正曰為政自有體陛下即逐捕盜賊責兵部即驗治奸宄責三法司豈有天下出榜購募人耶堯建進善之旌舜立誹謗之木秦始皇下妖言之令治亂榮辱斐然可觀陛下新復寶位宜法堯舜暴秦之軌豈足術哉且事緩則人情怠忽不久覺露急則益生危懼愈趣閉晦惟明主察之上曰學士言是亨從子彪鎮大同使人獻捷下內閣問狀其人盛陳戰功言捕斬無卞不能悉致皆梟首林木上正耴地圖指示之曰某所至某所四面沙漠何林可梟其人驚退上從容問正卿何以輔朕正意在貶損亨吉祥對上今內臣武臣其權太重上頷之曰汝可告以朕意正出往語吉祥忠國公數遣人候公何為者吉祥曰石公見愛致誠款耳正曰不然彼欲覘公宜謝絕之更造亨所君家父子典兵易啟上疑辭解就第上必大喜因雲上意如此使我告公亨吉祥大恨謂正訐巳上刖反藉上見要刼吉祥詣上免冠泣靖死上曰無也召責正漏泄正曰臣觀二家必有背叛之滅即今無可安之誅臣欲全君臣共難之情故令早為計上不悅罷會承天門災正極言石亨將為亂陳汝言不可為兵部尚書宜出徐有貞獄中復用之時上方禱昊天后土上諭文武群臣命正草告文諭敕正條摘極其罪巳天下傳焉亨吉祥入言曰正為陛下起草語外曰非上意正諷縣官改過爾正驟見寵用敢揚主奸不忠數日上出正一再日外調欽州同知大理少卿敬戶部主事璽皆坐正所親補外正居內閣一月而巳過漷以母老留家良久陳汝言本附吉祥憾正上前詆之密令校尉言正嘗奪公主田命下遷延家住遂追系錦衣獄獄上杖百謫充肅州衛鎮夷百戶所軍室廬家產盡以賜都督僉事季鐸正牿手行夜宿涿掌墳氣奔涿人楊四義士也請寬於解卒不可醉卒酒鏊正牿噀酒牿封上炙之紙戾脫刳之比曉卒怪異故封四厚予卒金卒亦巳上雖戍正密令人勿死也而時時念曰岳正倒好秪是大膽其後亨吉祥誅上顧李賢曰岳正固言之賢因奏正有老母得放歸幸甚乃釋為民憲宗即位兩京御史請召還復官許之吏部擬調南京上命母南令充經筵講官纂修英廟實錄久之賢語正南京國子祭酒欲籍君今舉君矣正不應有偽為正劾賢草示賢者殊恨故事清理武選貼黃當會官保薦用兵部侍郎及都御史各一人兵部尚書王竑薦正可侍郎禮科都給事中張寧可都御史賢調旨罷之第以委當職者而外升正寧為知府於是正知興化寧知汀州時論為之譁然正博學高才銳意天下事自許無一世既至郡鏟破條格以豪傑之意前百姓之用興革創刷察民利而操之巨室不便有謗言正亦倦遊三歲入覲乞致仕時季鐸巳敗上使收耴其故室廬家產正為文簡俊亦善字學方外度數莫不窺考繪刻悉臻其妙興化人至今呼為岳仙始之黜也有士人造之曰孔門有言未信而諌以為謗巳公犯戒矣正曰正黭淺亡能受主上特達之知固見謂能砥礪上劘豈使猗違居曠貴耶且正備員禁近寧比諌官哉而希望顏色為居戍所時有從京師來者舉上所時時念正語為正賀曰上念公行召公矣正櫽括上意寫照而自題之曰岳正倒好秪是大膽惟帝念哉必當有感如或赦爾再敢不敢臣嘗誦古人之言蓋將之死而靡憾也正卒無子李東陽其壻嘉靖中贈太常卿賜諡文肅 
　　○楊瑄 
　　楊瑄字廷獻豐城人其始祖曰王君權唐季相南平王累官金紫光祿大夫江西方言王楊同音遂訛焉天順初為監察御史印馬畿內道出河閒民訴太監吉祥忠國公亨奪其田瑄還言上上召徐有貞李賢閱瑄疏嘆曰真御史也下旨吏部且大用之而使識之並下戶部即遣御史核田諸御史知上意遂合紏亨諸不法事張鵬為疏首業且上兵科都給事中鉉密告亨亨先入訴曰御史鵬者巳誅奸臣內官永侄且連結諸御史入誣臣上命收鵬及瑄召諸御史文華殿俾誦劾文歷詰之御史周彬誦且對對畢上曰亨諸罪實何不當時奏乃至今悉下錦衣獄究主使錦衣逼瑄誣引都御史耿九疇右副都御史羅綺瑄並不他及錦衣衛奏連九疇綺並收下獄於是石亨奏乞解兵柄如宋太祖憫石守信故事不者疑似日生臣死無所上哀憐之頃之九疇綺獄上復謂主諸御史者實阿附有貞賢於是有貞賢亦下獄降外十三道御史盛顒等皆調為知縣而瑄與鵬充戍鐵嶺衛軍先是瑄鵬坐論死諸御史長皆坐戍會有大風雹之異得減等而瑄鵬仍並謫戍南丹亨吉祥誅被旨還里憲宗即位與岳正召還歲余升瑄浙江副使瑄居父憂起復仍舊治浙中沿海之塘海鹽為大塘數決決則全吳淵浸東南財賦無所出成化中風潮大作連四歲塘圯甚瑄篤意籌劃修治定海縣北捍游塘縣西走馬堤霩衢徤跳海鹽凡五塘而海鹽縣塘工尤巨御患尤大升浙江按察使復奏西湖水故可溉諸邑田至十六萬頃今湮過半請浚深之防於涌金門北辟水門放湖入城河出清河閘抵海寧黃灣溉諸邑田如故建三橋畏吾寺後為水門俾小舟常入湖耴淤功未就卒瑄伉爽有志節喜功業才足勝之病亟同官省候尚與論築塘法及浚湖利無他及者有子源知天文以歲貢生被薦為五官監候武宗朝數以天文諫劉瑾怒矯旨杖之居一年復諌瑾喚源面叱曰尖嘴蠻爾何官亦學為忠臣乎復矯旨痛杖謫戍肅州道卒孟縣之河陽驛其妻斬蘆覆屍葬之瑄海鹽塘有縱橫樣嘉靖中副使黃光升復有荊公陂塘樣今修塘者丈尺次第並用為式萬曆初潮溢塘壞副使陳詔訪瑄故跡修治瑄見形白晝授詔方略塘成詔上事於朝立祠曰報功而源亦以萬曆中賜司孟縣曰顯忠張鵬淶水人仕終兵部尚書諡懿簡為政簡易諸道奏歲飢多盜陝西河南甚鵬言民飢無復之請令治其一二首惡則巳亡何果靖其居官處事如此 
　　郎曰岳正楊瑄張鵬並以謫發石亨曹吉祥知名余合而傳之 
　　王　翱　　軒　輗　　耿九疇（子裕附）　　劉　實　　石　璞　　年　富 
　　○王翱 
　　王翱字九皋鹽山人先世農夫也至翱而刻苦學問中永樂十三年會試第五人殿試二甲第二先是成祖定都北京固欲得北士為重而北士每後於南人至是聞翱兩占高第大喜先以布衣召見賜之食改翰林院庶吉士授大理寺正以詿誤左遷行人宣德改元楊士奇薦升監察御史英宗初命廷臣會舉文武大臣鎮守江西湖廣河南山東翱升右僉都御史同都督僉事武興鎮守江西處州大賊入廣信為盜翱盡捕獲之居一年召還廵鹽浙江征四川松潘番賊參贊軍務復鎮守陜西所至威惠着聞七年虜寇遼東軍帥不力戰敕翱提督明年升右副都御史留撫之十四年以捕虜功遷左都御史景泰三年召還加太子太保會兩廣有蠻寇議置總督而難其人兵部尚書于謙曰非王翱不可遂以命之明年蠻平召還其年夏吏部尚書何文淵下獄致仕遂以太子太保加吏部尚書翱為人剛明果斷外強中寬論事質確而亦善行其智其征四川番賊時番酋有來降者翱出所賜金幣易牛酒犒賞之曰此吾行時上所陛賜天物也吾不敢用以賜汝等諸番皆悅盡邀他部落來歸初至遼東總兵以下途謁翱跪數責其賊至不力戰曳出斬之皆搶地自伏請今願效死於是莫不盡力巳出行邊高牆垣深溝塹自山海關直抵開原屯堡斥堠千里相望益簡卒伍賑貧窮偶配鰥寡凡詞訟無論輕重悉聽入贖雖至殺人亦許之曰償死罪無益死者家而財或足濟其用其它雜罪許其入贖足振邊矣且夫邊民固不可以法壹也以死捄生未不可也翱前後貯金銀布帛榖粟物畜以數十萬邊計大充士盡飽暖樂戰遂出塞破虜屢有功虜嘗猝至下令堅壘伺怠擊之皆遁去近邊建州毛憐若海西諸夷來款去防老少男婦靡不感畏召還時建酋李滿住等上番書詣闕乞留及其總督兩廣威望巳着蠻夷聞翱來皆恐翱曰蠻戎撫捕各有機宜今當安之耳引其酋長犒以金帛酒食推誠撫諭歸順甚多為吏部尚書時王直方在位景帝以直老使副之及英宗復辟與直並乞致仕上許直歸罷翱太子太保使獨任尚書事翱嚴考察公銓注苞苴請託不得施行有一女嫁賈傑傑官畿內翱妻愛女數使迎之傑固恚不遣曰翁方長銓拔擢人加膝耳官我京師女朝夕見母何待迎耶女言翱妻翱妻為翱置酒長跪翱大怒耴案上器擊傷之出宿朝房卒不調保平生所引用文武大吏若施聚焦禮范信耿九疇軒輗年富李秉程信皆適世用馬昂崔恭列位六卿翱直名呼之翱所推轂北人為多言北人文章藻飾不及南士也質直雄偉緩急殊足倚有以賢良方正經明行修應詔者輒痛抑之曰此皆處士盜虛聲者耳嘗言李賢於上得復官其後上信任賢賢亦左右翱於上前上有所進退時時召問翱翱有所薦用未嘗使其人知也其於恩仇一不介意曰吏部豈報恩復仇之地耶上便殿時呼老王或召燕見同游即當選使郎代雨雪命中貴扶掖上下賞賜無虛月然翱侍上出雖日暮必簡閱選人惟恐不當也天順五年曹欽反執翱翱叱曰朝廷何負汝汝反耶殺他人寧殺我欽謝曰敢殺長者事聞加太子少保時年七十八矣上老翱難其代也憲宗即位命雨雪免朝參踰年命朝參以朔望加太子太保翱屢辭疾不允一日廷推遼東廵撫上曰廵撫遼東何翱後罕其繼也三年疾甚允之賜白金金織衣寶楮以行方輿疾出關病革遂卒年八十四贈太保諡忠肅賜祭葬給舟車送柩翱謹重達大體一經涉歷終身記憶有所當行寢食不暇每見朝廷行一善政喜見顏色不者攢眉累日聞天下水旱災傷急詢所在官吏來京者有無儲積民得無流離餓殍否第宅在京師三十餘年苟完而巳上為起第鹽山有司奉詔書太過悉斥去之仲孫以蔭補國子不使應試曰汝自有階母妨寒士有中貴人遺明珠數顆直可千金既不得辭則掇珠衣領閒居數年中貴死召其猶子還之翱為吏部繼者李秉皆好用北人而南人不喜之時內閣南人各欲用南人於吏部秉僅一年去北人紛然詆南黨內閣用崔恭而南人又不喜恭亦喜月去繼者姚夔 【 姚夔字大章桐鄉人正統間舉鄉試會試皆第一擢吏科給事中多所論列巳巳之變尤憤激敢言景泰改元超拜南京刑部右侍郎逾年改南禮部奉命考察雲南官吏還報留任禮部英廟復辟調南刑部未幾驛召進禮部左侍郎改吏部尋擢禮部尚書憲宗登極大典禮皆所掌行轉吏部尚書九載秩滿加太子少保錫賚甚至卒年六十訃聞上震悼賜祭營葬給驛歸喪贈榮祿大夫少保諡文敏夔豪俊慷慨學通而文膽與人言表里洞達獎抜後進在禮部知貢舉遇知名士投卷必令主者加意謄對即主司偶我之必極力推求得而後巳及掌銓衡詢訪人才不遺耳目慎重黜陟雖讒口不為搖惑每當廷議眾疑莫決夔一言判斷人皆服之顧頗不拘小謹晚節為妻子所累言官喋喋論者謂夔佐時練務類唐杜黃裳而未免通饋謝然求之一時大臣罕有其比】 夔五年為吏部北人為之語曰斬卻姚夔頭去祭翱墓 【 陳戊烈日王忠肅公平遼廣登樞宰三王有聲忠肅為最秉公絕私而巳】 
　　○軒輗 
　　軒輗字惟衡鹿邑人永樂中自行人左司副選監察御史正統中遷浙江按察使丁父喪奪情復任景泰四年遷副都御史廵撫浙江改南京都御史丁母喪英宗天順元年召為刑部尚書居數月致仕復召為總督南京糧儲都察院左都御史成化元年轉南京左都御史以疾辭歸卒輗不好文章無賢愚拒避不與處而孑嚴苦約天下聞其名初以進士趲運淮上冬寒墜水有司制新衣易之一易也褁襆被而待炙其濡衣為按察使受俸資而巳妻執井爨所著青衫盡補綴食餅蔬三日一市肉肉母過近以約同官有時殺雞則人人駭異軒廉使今日殺雞重客耶出不避御史道一日道遇御史肅揖告曰某以某事適某所公何之御史曰往訪一鄉達輗曰公憲臣也當為國除治奸貪不宜數從貴人游每行郡與其返也悉會郡縣史簡視其衣槖所至郡邑吏有投牒去者其奔喪皆以隔宿行行李兩簏而巳為南都御史拜表禮部子夜至撤燭坐禮成而出日屬於鼻諸公亦尊卻不樂與行齒其以刑部尚書請老英宗召視疾真許之陛辭上曰卿平生何自為官輗其對上憮然曰乃當廉使浙江昔聞浙江有廉使江李兩簏卿耶若有起色可重留輗伏謝賜文綺二雙白金二十兩久之李賢言上復召見起南左都御史也既乞致仕不待報行至家方食時趣具浴浴畢問早暮欠伸絕輗任職治官無大踰人而廉介聞天下同時惟耿九疇與方然輗奪情後頗用自矜持倚酒詈人嘗飲同官所歸捫腹曰今日此中盡贓物也其為都御史廉益甚乃好人訐者其譽望不及按察時而李賢稱之曰軒公鳥中孤鳳代輗按察浙江者陳璇清嚴亦相亞又輗按察浙江時左布政使則孫原貞杭州守則陳復仁和令則許璞皆廉與輗並萬曆二十二年贈輗官予諡 【 璇精法比詞訟旁午片言而決繼軒輗後稍濟以寬仕贓吏不貸同僚不便疏之都御史洪英署下考璇被黜軍民遮泣擁歸僧寺夜半微服遁去詣闕奏留復任從之巳而英復來浙江鎮守憾前考不行復誣奏璇六科為璇交章雪枉　陳復福建故懷安縣人永樂甲辰進士知杭州府潔廉無私治尚簡□獄訟減少公庭燕穆日惟端坐堂上與郡吏講讀法令慎職守而巳未幾憂去民詣闕請復起之巳卒於官貧無以斂按察使軒輗倡為賻贈民多挽泣其子盡卻之曰吾父清白敢沒而污之假貸歸喪許璞鳳翔人】 
　　○耿九疇 
　　耿九疇字禹范其先世從束鹿徙平定州歷金元有仕者明初父絅為盧氏教諭遂家焉九疇永樂末進士宣德初授禮科給事中體貌豐厚不妄言笑苟是非正統初大臣言兩淮鹽法久弊必得慎重名行者往理被推為鹽運司同知革弊興利公私便之條奏數事其均搭派節樣鹽二事着為令亡何丁內艱詣闕乞留者三千人奪情升鹽運使廉儉嚴正門絕私謁楊士奇過淮上饌之一雞時軒輗為浙江廉使剛介有聲而九疇與齊名嘗坐水傍有童子曰此水雖清不如使君十三年坐判官薛華送守支鹽商於南戶部給鈔姓名占二牘命法司逮治遣主事陳汝言往究汝言奏九疇等受賄重冒支給下法司論罪既察誣得釋時鹽運同知葉思銘者義烏人與九疇同心守法不畏強御至是並逮上既察釋九疇楊士奇亦力慶之遂留為刑部右侍郎而思銘亦復官九疇餞而拊之曰無蹶而隳思銘竟為良吏九疇在刑部屢出疑獄同官左侍郎丁鉉號精法律謂不及也尋獨領部事景泰即位中州飢旱流民渡淮者眾命之鳳陽廵視廵撫招□以七萬戶婚姻樹畜許與土著相通境內晏如覆命兼理兩淮鹽法九疇奏罷歲漕江南羨米易鹽以發正課金私稱便尋命廵撫揚廬淮安滁和諸府州審錄大辟多所原宥代還三年命鎮守陜西威望益着邊將請添兵臨洮諸衛下九疇議九疇言邊城士卒不少將帥善馭可一當百不然徒宂食耳復言今邊民皆春夏出田秋冬移人塞夫民春夏田而秋冬塞何以邊將為請有民移者罪之明年轉右副都御史仍鎮其地守臣逮耀州民三百餘謂其倡妖悉坐死罪九疇曰狂民妄言實非反也悉減死論天順初石亨曹吉祥用事文武大臣多出其門都御史員缺亨吉祥有所薦上知不可舉九疇以問李賢賢曰陛下得矣遂驛召至京特升右都御史賜見便殿嘉獎甚至時子裕任給事中請改任避嫌許之令為翰林簡討九疇因上言五事一言比者百官賤名誼事奔兢夤緣請託冒報功績宜敕科道廉察紏劾甚者斥逐之遠方一言內外邢官不原獄情囚徒淹抑宜敕其雪冤決滯期以三月論報一言天下民庶大率逐末或營充吏卒或專事商賈或去為僧道本農不務是以稍遇饑饉流殍載路盜賊縱橫宜敕天下親民官申明大誥知丁本業之條使友助扶持力于田畝一言軍餉之運故甚苦民比投軍者萬計中多沿邊余丁及詭報名姓叨月糧計自贍家宜敕所部即抑勿收巳收者審究籍貫無使逃脫一言台憲之職所以肅僚貞度宜申明憲綱事例責之敢言內外諸司敢沮誣者重加以罪遇有缺員即令吏部擇老成重厚廉明有為者充之疏入上嘉納焉九疇方欲與諸御史謀劾石亨為其所知被訴下獄及廷辯自引出為江西右布政而陳汝言巳為兵部尚書言九疇既外其子不當復在翰林亦出裕為泗州判然上終知九疇尋升四川布政使明年復與李賢論九疇為人召還之且以為禮部尚書既至憐其衰使刑部南京初軒輗在刑部數月乞致仕上亦恆令之賢曰耿九疇軒輗兩人操行海內共知上亦再召輗為南京左都御史居一年九疇病卒上嗟嘆良久曰可惜此老朕優之於南而遽亡耶遣諭祭賜葬士大夫識與不識莫不悼傷九疇天性孝友敦尚古道奉身節儉無他嗜好公退焚香讀書而巳平生慕司馬溫公之為人也岳正贊其像曰摧奸以直結主以廉廉則大用直乃□遷（子裕附） 
　　裕字好問景泰五年進士改庶吉士授戶科給事中改工科既坐調泗州尋丁九疇憂起補定州成化初言者白其無罪復除簡討累升吏部尚書與大學士萬安不諧安欲工部尚書李裕代其位會有進士瓛者授鎮江府推官瓛自謂其先世蘇人與鎮江皆直隸府乞改任吏部不為覆奏後戶部郎中洪自宣府督糧回未久升為參議為東廠官所發瓛洪並下獻裕與侍郎黎淳並自劾淳坐調南京而裕奪兩月俸既科道劾奏裕上復宥之裕一入謝上青裕一奪俸一宥罪當兩謝何甫一謝者遂改南京禮部弘治初改南京兵部參贊機務尋召裕入為禮部尚書復改吏部進太子太保八年卒上輟朝一日贈榮祿大夫太保諡文恪裕美須髯善談論多識國家典故儉約率易不營產業人稱其有父風居官闊略事無大小視若無足為者再入吏部薦引人材務恊輿論愛憎毀譽莫能桸奪有弟為都督府都事秩滿當遷裕故緩之曰我家當如是御史汪宣疏薦先後吏部之臣廉介端貞莫如王翱公直忠亮莫如王恕坦夷無物莫如耿裕時謂知人 
　　○劉實 
　　劉實字嘉秀安福人宣德五年進士選庶吉士散館授金華府通判政教並行滿考上京乞為教職不許既聞母喪越宿馳歸哀毀廬墓者三年起復升順天府治中景泰中以薦入翰林修書為人剛直峻峭意所不可達官貴人必面斥之至其修書時見人作不佳當面絕倒喧笑之聲徹於閣陛人亦以此忌焉天順天以最三考升南雄知府未數月有中使入嶺外將至遣騎先覘供帳不辦入見實實復不沾接騎怒還告明日從中使入驛與他騎弓劔左右立長吏謁畢留實詰辱之南雄民從驛門外望見趨入蔽翼出中使怪問實所以得南雄民狀請實入且為謝實不往去至韶韶人言中貴南雄太守驛書訟公矣中使亦馳奏實然實實未嘗先言中使於上也既聞乃亦訟中使詔並逮系京師親聽之實具言臣從官三十年未嘗以妻子自隨餐粗衣敝誠為國家愛養所部不忍勞費之觸忤天使亡所逃死上論治中使罪方欲出實而實庾死獄中實治官廉潔不取民一錢民有饋鵝者實不受民委之去實縱鵝門外恣其所之將去金華時體無完衣寒劇溫足以氄爇蒿加手其上至不可忍則貸民毳舄以行歷數里而霽褁而識之郵以畀其民公暇讀書輿閒馬上手編不輟少受書周敘之門晚節好春秋其沒也母喪不敢舉女不能歸者三人南雄人哀祀之稱曰鐵板劉孫丙仕工部侍郎 
　　○石璞 
　　石璞字仲玉臨漳人永樂中以鄉貢入太學為監察御史宣德中遷江西按察使正統初坐失囚被逮降副使璞剛褊有治才所在著稱為按察時民娶婦反馬壻先歸婦後失之婦翁訟壻殺女壻不勝榜自誣棄屍前塘中官使求屍果得之獄成璞獨心疑之方昏燕爾何得深怨出問囚曰信乎囚曰信速死公賜也數問皆然璞齋沐焚香祝曰死獄重事也上下明神尚啟我夢夜夢神書麥與之覺而占曰兩人夾一人也遲明械囚待刑有童子外闖捉而詰之道士之童子也璞曰師遣爾來偵囚邪童子大驚鞫得實果二道士與婦通見匿之麥叢中江西人號璞曰斷鬼石升山西右布政轉左其妻與諸僚妻燕歸慍曰諸夫子亦為官爾而夫子長之彼其內舍多鈿金珠被綺采妾裙釵乃不稱使人慚於夫子璞曰請問夫人安坐曰坐席端曰吾素用不溫飽妻子故故夫人得坐端彼以金珠綺采被服其內舍者吾知其內舍坐夫人坐亡日矣巳進工部尚書塞決河平處州盜皆以命璞景泰初也先寇獨石命兼大理寺卿往總督宣大軍務忠勤善謀邊人信焉進太子太保改兵部尚書湖廣苗叛又命璞往璞以計得鄉導奸民檻送京師苗平還治部事天順元年致仕四年英宗謂李賢曰石璞純臣也聞其尚徤顧甚貧為我召之既至青袍素帶以入上曰賜爾緋玉而敝乎璞叩頭謝臣孤忠無援陛下無故召臣臣懼無將故不敢服而見陛下上說是時璞微瞶乃命以左都御史掌院於南京成化元年致仕歸歸無第宅假居官署其後卜築於城西綠平村作屋三楹卑闇殆不可處買田百畝而巳安陽人有為典史歸者璞過其家典史張具甚盛璞問典史宦幾年矣曰未一考胡歸乎曰惡民見訟璞曰令我聽爾訟爾得歸邪即拂衣去 
　　○年富 
　　年富字大有懷遠人故姓嚴也訛而為年十歲為弟子員永樂中以乙榜舉人授德平教諭時方弱冠學規整厲九載擢吏科給事中兼掌刑科為宣宗所知英宗即位言國家可憂戎狄為甚永樂以來招納醜類縻以官爵雜處京都坐費國用養亂召危必在於此乞敕大臣考驗遣還故土慰彼遠思釋我內釁府軍前衛幼軍不過選取民閒子弟隨事青宮今死亡殘疾仍於民閒僉補富者受財脫免貧者臨時獲解深為民患乞敕兵部遇有死亡就於二十五所內將一所調補又近年軍民之家逋逃規免稅徭為僧道累以萬計不織不耕坐食溫飽或有擁妻子於僧房育子孫於道舍敗倫傷化莫此為甚乞敕禮部令所在寺觀僧道未度者悉遣復業隱佔者逮問還俗復言江南小民佃富人田歲輸其租今詔免災傷稅糧所蠲特及富室而小民輸租如故乞命被災處富人田租如例蠲免又言各處饑饉官無見糧販濟閒有大戶贏餘多閉糶增價以規厚利有司絕無捄恤之方自今或遇荒歉乞命為貧民立券貸富人粟分給仍免富人雜役為息俟年豐償本皆下所部議行升陜西右參政薦都指揮馬麟李榮可屬兵事為陜人上疏乞罷織駝曷它之役皆得施行富峻厲敢為嫉惡墨吏墨吏聞風逃去人號閻王時三邊士馬眾監供費浩繁民苦轉輸豪猾因緣為奸利廷推富總理邊儲富至酌遠近定征科鈎考出入豪猾亡所為奸正統九年升河南右布政使南陽陳州諸處流聚饑民數十萬兼以作賊富賑恤撫定之十四年轉左土木之變邊境道阻朝廷委富督運吏民聞號令險輸進亡後期者景泰元年用邊將論奏進右副都御史提督大同軍務前都御史沈固雖有長才綜核疏寬富痛革裁罷冒功盜儲一無所容群小多怨代府諸王子亦銜之襄垣王誣奏富十餘事竟不得行富凌諸鎮守太監出其上州縣長吏貪贓者悉廷杖之參將都督皆坐受其跪拜嘗奏劾石亨請收鞫下獄天順初元亨鸁言官劾富致仕亨子彪憾不巳誣奏逮京師睿帝使文武臣二人往按既不實放歸亡何廷臣皆言富起南京兵部右侍郎時山東飢旱連歲轉戶部右侍郎廵撫其地旋改左副都御史理前事如故四年戶部尚書缺李賢薦富諸內侍謂賢曰上不悅此入公母再舉一日上自問賢戶部缺人孰當之恐非年富不可賢曰人不悅之顧宕歜為富正見於此上曰如富執法宜居此位遂召用之既當守制使奔喪復入視事富簡言寡慾直巳任政自以受知主上會計益勤當事益勇僚佐有不便者富曰公等母署名吾受其利害閒有欲行私者度不能得之富計且行故言不可計且不行故言可富輒因而反之而僚佐喜富墮其計富與工部尚書石璞左都御史寇深同時皆不繇甲科其不喜進士特甚嘗有三主事當考滿富越故事試論一道叱其劣者曰爾進士為此文耶時吏部尚書王翱老上屬意當憲宗初富以邊運得入為意擬黜陜西左布政使毓石薦右布政楊璇左參政朱汝良西安知府餘子俊翱言富侵官當下獄上黜毓不問富富言延攬求賢吏部之職臣薦人為國初非有私反觸翱怒望放臣歸上素重富因留之亡何疽發背卒上聞震悼賜諡恭定遣官諭祭有司治葬事 
　　郎曰英廟復辟以後用舍進退無不精詳王翱軒輗耿九疇石璞年富出自簡在皆悉其素而諸公清德標令亦足副上之知劉實即死獄中顧上治閹罪知其槓矣其居職操履可與諸公並稱先進之民
