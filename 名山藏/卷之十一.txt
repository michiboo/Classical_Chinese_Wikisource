
●名山藏卷之十一 
　　臣何喬遠恭輯 
　　典謨記十一 
　　◆典謨記十一 
　　英宗睿皇帝一 
　　○英宗睿皇帝一 
　　英宗睿皇帝御諱祁鎮宣宗皇帝嫡長子以宣德以年生生之日日下五色雲見光灼殿陛既二年立為皇太子能言宣宗抱置膝上問他曰為天子能令天下太平乎曰能問有干國之紀者敢親總六師討之乎曰敢宣宗大喜解所御龍袍寶帶加上體置寶座左右皆呼萬歲上天姿秀傑龍顱魁碩顧盻有威立其側者皆若傍睨之宣宗崩以正月壬午即皇帝位凡歲矣頒詔大赦天下以明年為正統元年癸未營建大行皇帝陵丁酉上尊諡敕沿邊總兵官嚴守備命戶部尚書黃福參贊襄城伯李隆幾務於南京命廷臣會舉文武大臣鎮守江西湖廣河南山東敕朝鮮國王李裪曰朕嘉與天下安於清靜王國朝貢一循舊章非常貢悉止之戊申尊皇太后為太皇太后庚戌尊皇后為皇太后辛亥冊弟祁鈺為郕王賜臣民白金絹布鈔錠敕諭南北兩京五府六部都察院南京內府各監局等衙門曰朕體祖宗贍養軍民之心凡事從簡可簡之事公議以聞於是諸司冗費悉行裁罷敕三法司錦衣衛詔書赦外再別犯者情罪以聞戍邊輸作之命成國公朱勇新建伯李玉提督大營五軍三千等營官軍操練三月放教坊司樂工三千八百餘人江西賊曾子良等平 【 先是江西連年水旱人民艱窘有司不能賑恤曾子良率水豐新淦樂安等縣聚眾據大盤山為亂至三萬餘監察御史程富與三司前後擒剿子良為亂軍所殺餘黨潰散】 敕諭三法司錦衣衛刑科都給事中自今死死罪決須三覆奏行在禮部尚書胡濙等奏比奉敕旨節一切費而四夷使臣動以百數疲於供給宜敕邊官審其來者量遣正副使從人赴京余悉留彼給待從之贈皇庶母殉葬者十妃四月諭行在兵部尚書王驥曰比聞河南軍民有困迫飢僅流離就食因而群聚為盜原其初心良可矜惻爾兵部即出榜文諭之榜至悉宥罪祀唐韓愈於潮以元學士吳澄從祀孔子廟減差行人禁約私荼員數遞減在京韃官月俸給米丙辰月食修葺長獻二陵置石人石馬於御道東西天久不雨命考察群吏方面及郡守有闕令遵宣宗皇帝敕旨保舉若犯贓罪並坐舉者命三法司有犯罪即會官覆審毋淹兩畿山東河南諸府蝗蝻傷稼命御史給事中馳驛往捕丘月命吏部初入仕者毋輒銓除風憲監察御史有聞都察院堂上及各道官保舉以聞吏部審察不謬然後奏授賑揚徐滁及諸屬邑飢命河南山西鎮守廵官招撫逃民復業免其徭賦諭禮部朕念祖宗忌晨食稻衣錦非心所安其與翰林院議忌日禮以聞大學士楊士奇等請其日服淺淡色衣不鳴鐘鼓視事奉天門從之革兩京都察院交址道並戶部刑部交址司以旱澇命覆死獄遣監察御史給事中點視邊軍命監察御史往揚州等處緝捕鹽盜准廵按例歲一更薦宣宗陵號曰景陵六月辛酉奉葬大行皇帝乙丑祔廟敕南京法司會審重獄七月修宣宗實錄嚴私下海捕魚禁八月減光祿寺廚役四千七百餘人封乳母李氏為恭聖夫人九月龍州宣撫司獻瑞麥上以所在旱蝗相望獨此麥瑞何以免民飢自今天下凡若此類皆母獻十月立天下衛所學較諭行在吏部方面郡守九年升用與大臣會議使常流不得幸進十一月戊辰朔日有食之行在吏部言御史員缺請奪情補用上曰非盛世令典不許敕行在兵部臣曰比聞順天直抵山東府州縣歲歉民艱所養馬匹死損合追賠買補者俱俟來歲收成後命天下布政司都司嚴督所屬栽種桑棗儒士盧忠以經明行修應薦吏部驗忠軍籍當補伍上命試之試可用擢為教諭曰戎伍得人孰與學較得師十二月妖賊張普祥伏誅 【 普祥真定衛軍以妖書惑眾潛居井陘縣自號七佛祖師遣其火往河南山東山西直隸等處度人約先耴彰德以次奪諸城其黨百餘人入磁州城焚千戶所官軍攻敗之普祥竄伏柏鄉遞運大使魏景原擒獲之械送京師伏誅】 命少傳兵部尚書兼華蓋殿大學士楊士奇少傳工部尚書兼謹身殿大學士楊榮行在禮部尚書兼翰林學士楊溥論議建言事行在刑部右侍郎吾紳言臣奉命考察群吏雖已悉詳尚恐人心變態遂失其初乞敕行在吏部今後方面守令給繇赴部仍會在京堂上官考核從之 
　　元年正月以京軍數多令余丁於北京曠土屯種敕中外群臣敬職勤事減陝西苑馬寺官吏二月禁內外法司鍜煉刑獄嚴逃民不復業之禁擇通經秀才為教官教書公侯家三月改建廣邑州四月命行在禮部右侍郎王士嘉等五人捕蝗畿內 【 王士嘉武城人永樂初繇國子生選任知縣歷官工部員外郎宣德中薦陜西參政清譽大振正統初召為禮部右侍郎後以年老致仕卒年八十餘為人端謹巨細畢飭士大夫推為慥慥君子】 以公侯伯位久祿厚無事征伐而百姓連年艱供億馬匹草料悉停罷之五月罷修南京池水窨減慈恩隆善能仁寶慶□寺番僧敕行在右都御史顧佐御史有嘗犯贓罪及暴酷枉死人者悉降黜之他諸衙門官一聽堂上官考察有狥私容隱御史舉劾之增設提調學較官南北直隸御史一員各省按察屍石官一員起復部郎中謝庄為西安知府給驛赴任閏六月嚴自宮禁罷陝西織造駝毼掙縣蝗飢有司征索如故上聞命撫按官分投驗視凡被災處悉免其物料稅糧諭行在禮部山陵祭祀百官毋華服皆淺色衣從朕如洪武永樂故事命行在都察院舉可御史者理刑半歲乃除授八月命提調學較風憲官兼督民間栽種桑棗折收江南金帛以當租稅免挽運之勞命錦衣衛帶俸食糧官較有小技者自食其技有為諸王公主守庄守墓者自食其力四夷降附老弱者悉就食南京以省費九月分遣監察御史軒輗等十七人清理天下軍政命攢運糧儲總兵官若廵撫侍郎明年八月至京會議軍民利便命錦衣衛耴刑囚刑部者齎駕帖以防偽命邊郡民犯罪者聽納米麥豆自贖封黎麟為安南國王淮河清十月命北虜降人非率所部及眷屬來歸者俱發遣江南衛所管束聽徵調士一月麓川宣慰思任發侵孟定府及灣甸等州黔國公沐晟以聞下兵部議處之命逃民即占籍於寓所毋游食而不賦命在京三品以上官各舉可御史者一人四品官及國子監翰林院堂上官部屬科道官舉可知縣者一人吏部察用之十二月故和寧王所部阿台王子及朵兒只伯數寇邊下兵部會廷臣議五日不上奏上曰謂朕沖人耶執兵部尚書王驥侍郎鄺埜下獄遂敕都督蔣貴寧夏總兵官都督同知史昭大同總兵官都督同知方政等出兵剿虜 
　　二年正月敕大同總兵都督方政寧夏總兵都督史昭都督蔣貴等率兵二萬出境廵哨遇虜賊相機剿殺廵撫大同右僉都御史李儀言和寧殘虜窮無所歸乍臣乍叛小為邊寇此常情也嚴烽火謹斥堠練士馬待其自遁則無事矣今重兵出境棄所守地僥一勝賊倘偵伺襲我空虛非策也上是之三月增雲南儒學師生廩米籍重囚出免死十乙巳月食大名河陝諸處逃民先後入山抵漢中府深谷中潛住以四五萬黃河北岸亦有千數團聚命監察御史金敬撫輯之敕諭曰皆朕赤子願還故鄉者令有司善加綏撫願占籍者復二歲四月遣官督捕蝗於畿內山東河南諸府諭行在禮部臣曰先王盛時四夷之獻惟服食器用毋有珍寶毛憐等衛撒滿荅失里貢珠本意卻之宴使者而予之直聊酬遠誠毋以為例五月鄭州儒學訓導郭明郁奏本州榮澤孝義保漢紀信死節地遺墓尚存祠廟靡立乞下禮官議下廷議封信榮澤侯諡忠烈有司立祠致祭浮梁人胡有初等十人反出稻千石佐賑賜爾書旌勞復其家自是為故事六月禁罷閒吏及奸民結攬寫發把持官府起滅詞訟者以宋儒胡安國蔡沈真德秀從祀孔子廟命副耪舉人不願就教職者入監讀書申明生員學書習射之業申明內外官免原籍差徭禁部民綁縛有司赴京命行在都察院右副都御史賈諒工部侍郎鄭辰賑饑江北諸府命諸番國三歲一貢七月以淮揚飢弛所屬川澤之禁時達官軍較勇士人等居止畿內多占民田地相聚騎射強掠民財詔錦衣分捕之犯死者於犯所梟首徒流者發邊衛充軍仍罪其頭目十月命中軍左都督任禮佩平羗將軍印充總兵官左軍右都督蔣貴充副總兵左軍都督同知趙安充副總兵兵部右侍郎柴車右僉都御史曹翼羅亨信俱參贊軍務率領車馬剿捕虜寇阿台朵只伯諭行在兵部揭榜有壯勇膂力通武藝願自効者在京許赴通政司沿邊赴總兵官自陳亡論奴隸亡命坐罪人一槩試用有謀略出眾者不次擢十一月封哈密脫脫哈木兒為忠義王 
　　三年正月二月庚午月食三月東平知州傳霖言陛下即位卻珍奇之獻罷不急之徵耴回內官糧儲之事以命廵撫侍郎清軍之事以命監察御史天下歡欣歌誦聖澤而徐臨等倉仍用內官收糧淮浙等處鹽場仍遣內官並錦衣衛官較緝捕以臣愚見所在收糧自有州縣官員廵鹽已有監察御史內臣錦衣絡繹四出瘠民膏血安所用之上嘉納焉禁天下祀孔子於釋老宮四月任禮蔣貴擊敗胡虜朵兒只伯於石城兀魯乃趙安等亦出昌寧大擊虜眾封禮寧遠迫貴定西伯安會州伯予行在兵部尚書王驥兼俸柴車曹彝羅亨信俱升俸各賞勞有差修宣宗皇帝實錄成命監生八監者皆從原籍科舉出身勿歷事諸司以圖僥倖五月命行在吏兵二部曰先朝嘗書在外庶官姓名於武英殿南廊或書奉天門西序以備觀覽是以遠近聞風濯磨中都留守司各都司布政司按察司官姓名爾等其書揭文華殿東西壁朕考其賢否進退焉修葺天下府州縣申明旌善二亭六月黔國公沐晟奏麓川宣慰思任發累侵南甸干崖騰衝潞江金齒等處上敕晟相機剿捕巳命右都督方政署都督僉事往雲南與晟恊同鎮守使右都督沐昂率兵討之思任發殺掠瓦甸順江江東等處行在吏部尚書郭璉為朝臣考滿者請勛階上曰勛階所以寵百官例授罔勸初考不稱者勿濫與之 【 郭璡圻內新安人初名進宣宗改名王璡起家太學生永樂中任戶部郎中為上所知璡天資質厚臨事從容不見慍喜精練吏事簡而有條累遷吏部左侍郎已代蹇義為尚書上以呂蒙正夾袋虞允文材館錄故事勉之李賢舉進士璡試賢嘉禾詩謂其有公轉才授驗寺主事屬歲早言者謂大臣屍位妨賢宜令自陳遂皆乞去璡曰先帝以幼主托吾儕自潔其身置天下事誰理乎宜引罪乞改過璡老矣官至太宰言復貪位顧義不得不爾璡秉銓十四年矢心廉潔崇實行抑浮薄杜請謁雖時為內閣所侵然能持正堅忍自行其志】 命祭孔子先師非土所產者鹿兔代以羊榛棗代以果十一月諭右副都御史陳智今武臣子弟忘祖父起家之艱漫不省武藝赴京比試多有過期及覓代者自今犯者全家戍邊官吏受販及不審實一體治罪敕沐晟沐昂方政等擊思任發潞江破之十二月覆命監察御史廵視淮浙鹽課禁江西窯場燒造青花白地瓷器貨賣饋送違者正犯者死全家戍口外 
　　四年正月沭晟與沐昂方政進攻思任發麓川大寨破之追至空泥敗績失政所在賊勢益眾二月益沐晟官軍更擊之三月巳酉朔大赦天下增山東西陜西河南湖廣方面官各一員招撫逃民四月壬辰月食黔國公沐晟以師敗病悸卒五月以沐昂為左都督佩征南將軍印充總兵官代之遂命右都督吳亮充署副總兵都督僉事馬翔充左參將署都督僉事張榮充右參將從昂征剿思任發鳳陽開封兗州濟南諸府蝗命捕之壬申京師大雨水溢壞官舍民居溺死人甚眾人多露宿長安市六月京師地震命工部右侍郎邵旻等擇亢爽地及各廠房居軍民無屋者戶部右侍郎吳璽存問被水家給米一石溺死者加鈔五百貫丁酉以京畿大水遣祭告於昊天上帝后土皇地祗敕群臣修省七月遣道士齎祝幣往命所在守臣祭歷代帝王陵寢命順天府修元世且廟辛酉月食命行在六科十三道廉在京諸不法事行在工部給事中吳升言邇年御史命三品京官舉保臣謂御史既從保舉則顧戀私恩大臣即有奸回不法孰肻彈劾乞停止之上是升言下行在禮部會議議上命自今御史員缺第從吏部於進士監生及教官儒士出身俱歷一任考稱內選其操行端潔政理疏通者送都察院理刑半歲本院覆試堪任者具奏擢用之命公侯伯都督諸武臣隸成國公朱勇操習內外文武大臣並廵按御史各舉堪任武職者令御史給事中任滿九年果廉干者都御史掌科給事中連名奏保吏部廉實具奏升擢後坐贓罪逮治舉主八月以畿內旱澇相仍人民流困敕行在都察院右僉都御史張純廵視撫恤之南安右府林芊言比者提督學較僉事薛瑄建議凡生員疾病不堪教養者罷黜之追償給廩臣謂疾病人所時有罷之足矣給廩累歲追償一朝且使父兄懲征納之患則孰遣子就學者命行在禮部除其令十月敕諭行在禮部都察院曰風憲之官所以肅僚貞度也憲綱一書肇於洪武厥後官制不同所宜因時改書而中外憲臣有任情增益者先帝嘗敕禮部同翰林儒臣考舊文中明之益以訓戒之言臣下所增並從削去書成而先帝上賓朕今考定益以見行事宜爾禮部其即頒布中外諸司都察院通行諸道御史及按察司官敢有不遵必罪不恕十二月修建干清官敕行在都察院右僉都御史張純於順天保定河間永平四府大理寺右少卿李畛於真定順德廣平大名四府往來廵視民瘼 
　　五年正月真定太原所屬州縣招撫逃民復業三萬餘戶令有司善加撫綏色租役三年諭行在戶部臣曰去歲畿甸及山東西河南蝗恐遺種於今歲速下所司捕滅之令北方民出榖五百石賑濟者旌為義民優免其家口外民能出米豆三百石者亦如之令南北直隸河南山西諸處逃民復業者有司優恤不服招撫者罪之二月行在光祿寺廚役白大有奏父年八十無他子乞歸養上曰禮八十者一子不從政即遣之以畿內災民食不膽敕張純李畛區畫賑濟給京城畿民飯三月造奉左華蓋謹身三殿干清坤寧二宮以畿內飢復民二年家有父母丈人賜二石米以南京暴風雨北京烈風屢興遣祭告於天地宗廟社稷山川諸神四月以山西荒下寬恤詔兩畿河南山東蝗遣捕之六月疏滯獄賑宜川縣飢令進士觀政一年監生歷考中並坐監三年以上有學識者繇吏員出身授官曆兩考廉潔守身志在愛民才識相稱者悉得保舉縣令送吏部考用後犯贓罪連坐舉者陝西旱飢甚命賑之七月命行在刑部右侍郎何文淵等分行畿幾諸省修備荒之政八月行在戶部瘈大同宣府歲稔旗軍給糧請代以布上曰邊士執戟而暇耕乎稔亦給之九月造渾天儀璇璣玉衡簡儀成御製觀天之器銘 【 銘曰粵古大聖體天施治敬天以心觀天以器厥器伊何璇璣玉衡璣象天體衡審天行歷世更代垂血千■〈示冀〉沿襲有作其制寢備即器而觀六合外儀陽經陰緯方位可稽中戈三辰黃赤二道日月暨星運行可考內儀四游橫簡中貫南北東西低昂旋轉簡儀之作爰代璣衡制約用密疏朗而精外有潭儀反血觀清上規下規度數方隔別有直表其崇八尺分至氣序考景鹹得懸象在天制器在人測驗推步靡忒毫分昔作今述為制彌工既明且悉用將無窮唯君勤民事天首務民不失寧天其予顧政純於仁天道以正勒銘斯器以勵予敬】 十月中外官缺命吏部會廷臣舉可任者既舉覆命尚書郭璡精核之復戒兵部臣曰自今會舉武職須精察允當不然爾為首罪蘭縣庄浪同以月朔地震十日乃止壞城堡官民廬舍壓死男女二百餘人敕三司修葺賑恤之十一月行在工科給事中吳升言中外言事有切直者會議之時執政或因中已病或見與已乖故輒回護駁令指實乞敕自今會議可行則允不可行則止毋駁言者以通下情上嘉納之升復言近例方面官令在官三品以上官薦舉縣令令在京五品官薦舉若此則賄賂請託生矣給事中御史九年任滿令都御史掌科給事中連名舉薦升用若此則人悅求進莫肻持正慮見忤矣乞一歸其責於吏部上命方面官府州正官如先朝敕旨會舉知縣吏部自選授之給事中有才行者同御史例舉九載任滿者吏部考核推用因敕吏部毋朋比請託如有濫薦即以奏聞以杭嘉湖三府水患未消流移未覆命浙江布政按察各選一人專理預備之政十二月修中和韶樂器先是四夷朝貢使皆給馬出入至是始令給正副二使而止增鄉會試取士額敕曰欽天監言歲朔日食凡九十一鈔故事食不一分者不救護朕惟敬天之變毋敢豫康況茲獻歲其以是日免賀行捄護禮如常儀 
　　六年正月巳亥朔日如不食行在禮部請賀不許麓川寇思任發未平覆命定西伯蔣貴佩平蠻將軍印充總兵官都督同知李安充左副總兵都督僉事劉聚充右副總兵都督指揮使宮聚充左參將都指揮僉事冉保充右參將行在兵部尚書兼大理寺卿王驥總督軍務統率大軍往征之三月敕諭太師英國公張輔及五軍都督府兵部臣京師操練官自都指揮而下有通曉兵法智略優長才堪御眾者經歷戰陣有技勇者具舉以聞朕將親閱焉輔等推選得紀廣等四十四人上令讀武經百將傳講略練武待試而用之癸亥十京大風折孝陵樹三百餘株壞官民舟溺死者五十餘人四月禁僧道私創院觀命行在戶部右侍郎陳瑺通政司右參議王錫大理寺少卿顧惟敬等分督捕蝗於畿內及南京江北諸府以去冬迄今雨雪稀少烈風屢興蝗蝻萌發遣分告於天地社稷山川諸神敕三法司慎選所屬官分審天下疑獄既推擇監察御史張驥刑部郎中林厚大理寺正李從智往賜敕以行 【 張驥陜西安化人繇鄉薦授監察御史是行也之福建出誣幾千人還遷大理寺丞賑濟山東東民以寧還升右少卿覆命廵撫山東直隸淮揚等處福建浙江盜起命驥撫捕賊平命鎮守浙江尋卒驥剛方廉慎為時所稱】 五月命行在刑部右侍郎何文淵大理卿王文審在京刑獄廵撫南直隸行在工部左侍郎周忱行在刑科給事中郭瑾審南京刑獄敕分鎮諸勛臣督軍衛有司於鎮所捕蝗六月監察御史曹友言蝗蝻水潦皆大小臣奉職亡狀所致乞令科道官指實劾奏仍令堂上官考察所屬選擇廉公大臣分行天下考察上可其奏已科道交劾尚書郭璡等上姑恕予自新巳璡等上章伏罪請矢心選擇大臣考察在外官吏上亦罷之敕曰間者畿內旱蝗朕心警惕有言大臣所致朕明下其章俾之修省而言官指摘過當朕慮混淆悉置不問乃犯者不悔過言者猶忿攻今最甚者皆已罷黜爾大弓官員宜益勵厥心洗改焉八月賑常池二府飢諭都察院曰朝廷優士至矣將領不恤輒私役為工匠月日亡休沿邊軍屯操稍暇邊將亦輒令捕野味治薪炭勾至補伍者所隸官盡索其攜何怪不貧窘逃竄也今犯者與法司執之九月奉天華蓋謹身三殿干清坤寧二宮成賑豐沛二縣飢十月總督雲南軍務兵部尚書兼大理寺卿王驥奏雲南按察司僉事徐觀大理知府賈銓楚雄知府馮洧饋運有方乞量升轉以示褒勸下吏部尚書郭璡請如驥請上曰賊未平而升饋運之官先事也功成後論敘班賞人其孰不然璡頓首謝行在戶部尚書劉中敷侍郎陳璽吳瑺等慮京城草束之請以御用牛馬分牧之民間上示奏於言官皆劾中敷變亂成規遂下獄廷議當斬命枷之已乃釋蠲畿內荒田稅十一月甲午朔上御奉天新殿大赦天下罷稱北京行在冠南京二字於南京諸衙門新兗國復聖公廟成閏十一月贈敗翰林待制王禕官賜諡王驥蔣貴攻思任發於上江破之十二月大破之思任發遁走悉平其地命廟祀平江恭襄侯陳瑄 
　　七年正月南京西安門火革陝西甘肅茶馬司命吏部左侍郎魏驥等五人分往北京及南京江北諸郡督有司預絕蝗種以麓川寇平使都知監左少監蕭保鎮守雲南三月壬戌朔上詣天壽山展祭於三陵甲子還京四月遣戶部左侍郎王質以羊酒途勞蔣貴王驥凱旋將士悉給舟車餼廩五月進封蔣貴定西侯王驥靖遠伯從征將士悉論功乙亥月食戊寅冊立錢皇后已卯詔天下賑巢縣飢八月以思任發未就俘覆命王驥往雲南總督軍務仍給金牌印符便宜行事九月西安府及耀州產嘉禾止群臣賀十月太皇太后不豫禱太廟行人司行人尚裭言二事一大臣位任去天子不遠者也古者黥劓不及大夫今或被言官彈劾或罹旗較緝訪靈頂跣足束縛奔命若繫囚然事實尚可儻涉虛妄行當復職則今日衣冠之卿執即昔者窘辱之囚拘非所以重體也請自今有犯者命錦衣衛官召至午門敕諸大臣以禮會問蹤跡可驗疏上輕重如其無端即奏復職一旗較緝事未必番實有為他人報讎或以自泄私忿倒置是非誣陷平民請今不實所緝者量罪輕重以半坐之下刑部集議裭言可采而律例無文上命旗較察不實者坐罪太皇太后不豫久思見襄鄭荊淮四親王遂召之乙已太皇太后崩十一月庚申工尊諡曰誠孝皇后詔天下壬申月食在井十二月禮部臣奏山東左參政沈固右參政劉璉並言中外官舍軍民戴帽穿衣語言跪拜尖頂禿袖垂纓插翎並學胡俗請令都察院嚴榜戒治從之己卯祔太皇太后主太廟 
　　八年正月命吏部左侍郎魏驥等八人分往南北兩京滅蝗種升大堙寺右寺正李從智為蘇州知府敕遣之二月裁省南京官員敕諭尚膳監內官供養若御膳若宮中食物之用毋不潔蠲褻神而耗費襄王淮王荊王至京改封荊王於蘄州鄭王於懷令天下里置木鐸誦教民六喻如高皇帝舊三月令戶部榜諭天下民流移境外願占籍其處者聽仍免役三年願復業者記名優恤秋成遣之公私逋負悉與蠲除廵按直隸監察御史趙勖奏皇上承列聖之緒躬履節儉子育元元甚大惠也夫何郡邑守令未盡得人凡遇水旱災傷慮煩勘覆輒匿不聞間有上陳部司又以國用不敷不為停免是致凍餒貧困轉徙流移臣見鳳陽潁川一帶扶老攜幼風棲露宿者動以萬計詢其所自皆真保二定山東諸郡民因累歲荒歉稅糧孳牧逋負者多有司不量情力且責償遠年賑濟糧米飢宭轉切棰楚日加若不轉徙何以自存乞延議便利凡天下旱澇之處一應應徵錢糧鹽鈔並孳牧雜辦賑齊倉糧悉皆停免仍取勘缺食之人不問土著流移驗口賑給自今殿最守令一以戶口增減為差上從其言致書鄭王瞻埈曰比念皇考同氣至親久處封國特召諸叔及宮眷子女來京不幸皇祖母遐棄痛何可言近襄荊淮三叔王次第具至叔獨疾不果來悵然在念茲特齎奉金銀彩幣鞍馬諸物兼賜世子郡王郡主叔宜勉進藥食遠副睠望襄王荊王淮王還國南京都察院右僉都御史張純奏宋臣包拯謂古禮人臣七十致仕所以優崇老成且開止足之端也歷代皆行國朝尤重切見內外文官有踰厥紀亦或年及者精神昏晦在公日少請急時多曠廢甚矣問有畏清議勉告致仕吏部又以精力未衰奏留如故彼此相蒙乞申明古禮有因循覬覦之輩許給事中奏黜其倚重卷留無可去之義者自難繩拘上示純奏於吏部令先以純言曉諭許其自陳蓋自是多有致仕者命吏部咨訪堥臣尚書王直疏戶部右侍郎王質兵部左侍剆鄺埜刑部員外郎劉廣衡監察御史張驥以聞上即升質為刑部尚書四月免鳳陽靈璧二縣被災夏以久旱遣祭於天地社稷山川諸神五月翰林院侍讀周敘上言時政及郡臣不職上示章諸大臣皆引罪自訟上命加毖慎以副朕意思任發子思機法復據麓川侵擾覆命定西侯蔣貴充總兵官佩平蠻將軍印督都冉寶毛福壽充參將兵剖尚書靖遠伯王驥總督軍務調雲南湖廣四川貴州官軍士兵五萬征之已已月食戍寅雷震奉天殿鴟吻已卯上輟朝三日遣祭於昊天后土敕諭文武群臣曰朕顓顓之誠不遑夙夜上天垂戒厥有所繇典祀之官誠弗至歟養民之職政失當歟軍旋之臣令過苛歟銓選之仕進退乖歟爵賞之行明公不盡歟至於刑罰過當尤干陰陽抑訴冤有詞菀結不理指告有禁違例故行歟或操不潔白受人賄囑或聽不明公為人脅制誣枉平民傳致其罪歟朕思省愓懼爾群臣其即革心改慮勉効自新天道顯明可忽違哉壬午大赦天下六月翰林院侍講劉球下獄死以駁死罪囚不實下大理寺左少卿薛瑄賀祖嗣右少卿顧惟敬等獄七月論薛瑄死罪枷國子監祭酒李時勉於監門之外已乃釋之八月復宋儒周敦頤程顥程頤司馬光朱熹子孫十月禁敕內官內使母與外庭私相交結囑託營求敕內外官員毋交通作弊畏勢圖賄以致那移文武銓選出入囚罪勞敝軍民修國學十二月營建靜慈仙師墳命太常寺凡遇時節依例祭祀 
　　九年正月兀良口合三衛陰寇邊命成國公朱勇興安伯徐亨都督馬亮陳懷等分剿之命兵部右侍郎虞祥等五人分往南畿廵視督捕蝗種二月以西番僧朝貢眾多勞費軍民敕甘肅鎮廵官自今如例起送餘留其處管待所進馬就彼給軍騎操方物貯庫第具數來聞有所欲言譯實處置善撫諭之三月辛亥朔上幸國子監始復晚朝御製重建太學之碑以雨雪愆期遣祭天地社稷山川諸神命征進雲南達官舍人家屬給絹二匹布三匹有願省視者給口糧腳力封陳懷平鄉伯馬亮招迼伯四月以雨澤愆期遍告於群神監察御史朱本等言三事一去冬少雪少春不雨饑饉荐臻咎在臣下乞敕大臣率屬修省不梭者許言官指實彈紏天下貪酷官吏皆考核之一刑官人命所系今在外按察司及斷事理問推官多不諳律乞加精選一在外儒學故以舉人任教官比因任滿生徒應舉乏人行充河泊等官續將年深監生選補往往廢職不能育才宜遴簡之用稱模範上納其言諭吏部尚書王直等曰在廷群臣俾共乃職府州縣官不稱者廵按御史布按二司官廉察罷黜之其貪酷者布按二司官御史一體舉劾刑名官當選有學行通律意者教官當選有文學者教官任滿九載生徒如無舉人試學果優許任如故監察御史曹泰言今布政使即古州牧按察司即古監司近歲有缺必令大臣會舉然或循資格或涉親故任之者昏耄時有庸懦亦多乞精厥選上然之諭吏部以旱分遣翰林諸臣祭岳鎮海瀆鐘山之神命教官任滿無舉人試學優者教授學正教諭俱降訓導訓導調任邊遠試不中者除雜職五月靖遠伯王驥等執麓川叛賊思機發男菡蓋等至京沒入御馬監養馬會錄兩京疑獄癸亥月食七月重開福建浙江銀場令天下岳鎮海瀆府州縣社稷山川文廟城隍及祀典神祗壇廟有損壞者有司以時修葺令有司掩瘞暴骨禁發掘墳塜者壬寅雷震奉天殿鴟吻上親告干太廟遣祭於昊天后土敕戶部曰南北直隸被水災絕多冊甚憫焉爾戶部其令所司加意存恤缺食者賑之蠲其租及歲辦物料命都察院揭榜禁約在所豪橫之徒巧科斂克害軍民者八月飭將帥無掊克軍士申明習尚胡虜衣服語言之禁刑科給事中鮑輝言府州縣官九年考滿多因在任買田置宅娶妻立籍恐遷別處要民保留弊政為甚下吏部言保留舊例不可以一妨十惟宜申明所隸上司嚴加核覆上令廵按御史布按二司及該府官自今從公核具實奏聞有狥私罪之大理寺卿俞士悅等言文職受財枉法滿貫當絞者例充軍不滿貫者並贖為民武職坐流徒杖者例槩充軍夫武職出萬死得官例槩充軍則前功盡棄罪反重於文職乞令武職受贓私縱操卒滿貫當死者充軍其餘不滿貫當流徒杖者如舊贖罪還職從之九月命靖遠伯王驥右都御史陳鎰整點軍馬於西北■〈氵公〉邊以麓川平立雲南隴川宣撫司十月丙午朔日食命大同總兵官武進伯朱冕寧夏總兵官都督同知黃直鎮守延安綏德都督僉事王禎守備偏頭關都指揮馬貴廵視塞外已未月當食不食甲子誠孝昭皇后祔廟頒釋道大藏經典於天下寺觀十二月令囚雜犯死罪以下遞減二等笞杖罪悉宥之休息工匠赴役待明歲 
　　十年正月命吏部都察院會同禮部察來朝司府官令各察所屬治行具最以聞既浙江都轉運鹽使司運使丁鎡鞏昌知府韓福南昌知府胡本惠寧國知府袁旭松江知府趙豫鳳陽知府楊瓚海豐知縣王懋霸州知州張張雷吳縣知縣葉錫慶雲縣月典史趙亮察最命人賜金織衣一襲鈔五百貫宴禮部吏部錄姓名敘擢之舉將才二月申驀越誣告禁誣十人以上者軍發遠邊衛民遷口外三月甲戌朔上謁祭於三陵乙亥還京師申禁私創寺院庵觀敕鎮守陝西右都御史陳鎰廵撫河南山西左少卿于謙曰近得御史馬恭奏陝西遠近居民求食日有二千餘人餓死數多咸陵渭南富平等縣閉門塞戶逃竄趁食及爾謙奏祥符境內饑民屯聚男婦千餘原武亦如之朕即位以來輕徭寬負詔書屢矣今歲歉未甚流散若此豈非府州縣官侵暴之耶又聞衛所官亦往往剝害諸軍士方面風憲與同流污疾苦不在心是皆不可原今姑予自新其各飭令正佐能幹官分廵所屬量發廩或勸富家賑貸不急之務悉為停止有所不便具實以聞逃移至境者設法安插之爾等為國重臣宜盡心區畫有司官貪暴闒葺者起送赴京軍官具奏處治欽哉復分敕陝西河南山東西三司及近畿諸府四月甲辰朔日食復閉浙江福建銀場五月廣西潯梧諸府蠻寇竊發總兵官安遠侯柳漙率兵剿殺斬首七百三十五級平鄉伯陳懷奏薦山西行都司都指揮僉事吳浩將材宜召用之京師上曰正可障邊因命兵部臣有邊材者自今毋輒動六月以西安紹興寧波台州諸府大疫遣祭於西嶽南鎮之神為民祈福死者蠲其租病賑恤之七月廵撫河南山西大理寺左少卿于謙奏山陝饑民俱餬口於河南懷慶河南有貯米六十餘萬請減糴上許之命戶部馳報毋緩復荊王瞻堈書曰承諭漁於蘄州之赤東湖朕特允請然山澤之利自昔共民叔氏宜體此意八月命黔國公沐斌佩征南將軍印充總兵官鎮守雲南乙已遣祭於司鍾之神曰惟神職司禁鍾朝儀是肅茲晨扣擊失常朕惕政乖特申祭告命戶部左侍郎李暹核儲於河陝酌糴買以備邊九月諭吏部尚書王直曰給事中職封駁紏劾非行誼庄飭才識優長儀偉言端曷克稱之今後慎選毋以輕畀乙亥吏部右侍郎趙新言銓衡四事其一人無全才古今皆然身言書判法固當因器使隨才亦或不遠若責短棄長拾僉議而自用變舊典以狥私則選任失宜矣其二薦賢臣忠考察才彀也今孝謹人才有司舉到不辨真贗輒自發回匪惟蔽賢抑且違詔其三各衙門送到辦事年滿官員挨次恥選故事也今不論月日先後卻候積累人多雜亂文狀陏手耴寫謂之公道後薪前魚欲人無怨不可得也其四官吏詐匿親喪厥罪惟均今匿喪者罷為民而詐喪者職役如故禮法乖違輕重失等臣敢冒昧以聞上一從新言命詐匿親喪者並為民着為令十月丙午上畋於南海子命吏部與諸尚書都御史推舉堪任六部侍郎者於是以翰林院學士錢習禮為禮部右侍郎侍讀儲懋為戶部右侍郎吏部郎中曹文為本部右侍郎十二月真定府所屬州縣野蠶繭知府玉以絲來獻制幔褥陳於太廟之神位雲南千戶主政誅思任發於緬甸
