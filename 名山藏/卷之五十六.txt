
●名山藏卷之五十六
　　晉江何喬遠　譔 
　　臣林記（洪武臣一） 
　　◆臣林記（洪武臣一） 
　　徐達 
　　常遇春 
　　鄧愈 
　　湯和 
　　李文忠 
　　沐英 
　　廖永安 
　　俞通海　俞通源　俞通淵合傳 
　　張德勝 
　　桑世傑 
　　胡大海　耿再成合傳 
　　趙德勝 
　　徐　達　　常遇春　　鄧　愈　　湯和 
　　○徐達 
　　大將軍達者姓徐世田夫也至達而有大志高帝在滁陽王館中達年二十二杖劔往從與語悅之言王以為鎮撫滁陽王之執孫德崖也德崖軍質高帝甚急達挺身代質巳從渡江下採石定太平取二溧高帝擊元將陳也先蠻子海牙於太平達與鄧愈湯和戰襄城橋擒之當是之時諸人未有定屬無不人人慾為君者達謀勇在諸人上獨奉高帝謹高帝亦察諸人亡如既入建康為吳國公命領諸將取鎮江一日克之授鎮江翼元師府統軍大元帥公置江南行樞密院以達同僉院事率諸將圍周士誠之常鹵張士德於甘露周益圍牛塘與常遇春胡大海夾擊破之進困常克之遷僉院從攻元寧國執其將亮祖繇別道下常熟轉與邵榮廖永安攻周宜興使丁德興絕太湖口而力疾戰抜之公征婺使守建康達使俞通海擊敗漢將趙普勝於水寨以復池州遷奉國上將軍公還婺使與張德勝攻漢安慶捷於浮山青山克潛與常遇春抜漢水軍伏九華山大勝漢宜興陷於周旬日復之遷江南行中書右丞從擊走漢友諒來攻建康軍從征漢江州友諒遁武昌公使扼漢陽沌口下豫章討平降將祝宗康泰之內變以前部從擊破周壽春轉攻左君弼廬州戰間以萬弩縱擊君弼劫營之兵君弼斂入城圍之聞漢友諒友寇豫章罷圍從援逆戰彭蠡湖身先諸將敗其巨艘死其千五百人還守建康吳公諸將惟達常遇春名善戰也然遇春獨坐風掃電掣為上勇達謀勇兼資亡踰也達有所策公輒善公欲有所行諸將間未可達先奉命雖布軍必內請公悅其恭公為吳王以達為相國漢平達卒廬圍克之狥下漢故荊湖諸郡江陵夷陵張士誠改周為吳達與常遇春攻吳淮東克海安及泰高郵還捍宜興進克淮陰復攻安豐以大將軍入吳東戰吳皂林之野生致吳兵六萬不戮一人與諸將進圍吳姑蘇軍葑門困之三百餘日縛吳王士誠收兵二十五萬封其府庫財寶無取焉與遇春先期令士腰系令掠財折居離營三十里者皆死城破達軍左遇春軍右無敢犯秋毫師還召見戟門封信國公吳元年也其冬為征虜大將軍帥諸將北取元克沂嶧青益東平萊濟寧兗濟南吳王為皇帝改元洪武加銀青榮祿大夫上柱國錄軍國事中書右丞相信國公兼太子少傅其春取東昌進取樂安棣引兵服汴梁與元將詹同脫因帖木兒戰洛比常遇春單弓入陣達麾指揮任亮康茂才耿炳文乘之脫因帖木兒奔陜進軍郭比趙庸曹良臣亦自虎牢關破詹同眾五萬與達會乘勝下洛陽進克陜元李思齊張思道退守潼關使馮勝抜之東渡河檄諸將以益都徐濟兵會東昌使薛顯俞通源取衛輝彰德廣平顧時浚水閘引舟與傅友德會克臨清以步兵克德州趣諸將兵繇東昌會德進克長蘆至直沽梁元舟以濟常遇春與諸將並河東西步騎陵而前逼海口元丞相也速不戰潰進破其兩平章擒將校三百馬百匹糧二千六百石進軍通塹諸門指揮郭英大克之擒元宗室一人堙燕濠而登元大都之門戮元監國王子大臣不服者獲諸王子六人玉印二玉璽一是役也封元府庫圖寶兵諸元宮護其妃嬪宮人一無所取如克吳時於是留兵三萬與孫興祖華雲龍守北平而自與常遇春馮宗異率兵之太原夜劫擴廓帖木兒營克之命友德顯擊破賀宗哲於石州定崞忻霍絳猗氏平陽是時李思齊據鳳翔張思道據鹿台以衛奉元傅友德攻破之思道西走涇陽達使康茂才郭子興扼潼關引大軍發太原還平陽次河中遣張良造浮梁選士馬以從常遇春馮宗異渡河趨陜達自繼其後入之遇春宗異進取李思齊鳳翔思齊奔臨洮遂入長安以耿炳文鎮之進克隴秦鞏昌遣馮宗異直趨臨洮思齊不戰降思道之弟良臣守慶陽亦降既復叛趨至涇與馮宗異湯和等圍慶陽敗良臣斬之陜西悉平班師還京洪武二年也其冬高帝大賞諸將賜達白金五百兩文幣五十表里三年以為征虜大將軍窮追元保保大破之定西與馮勝傅友德李思齊自徽州南出一百八渡至畧陽擒夏將琳遂入沔遣裨將金興旺張龍繇鳳翔入連雲棧取夏興元使鄧愈西平吐蕃征哨極西北初達之下元大都也常遇春請窮追之達不從遇春怒曰大將軍不可測也及元君巳之達曰非君所知夫元君今雖胡虜匹夫也而昔君陛下即執以歸陛下何以治之天命巳在陛下矣達病帝微行其家達上床頭劔曰他人得相加遺也帝悅既營正宮以其舊內賜達達謝不敢一日故醉達掖寢之覺問左右曰安寢曰寢舊內達攝衣起惶恐下階拜呼死罪趨出帝益悅於是為達治第榜其坊曰大功與之棹楔二第胎髹帝過之曰可矣達遂不敢卒髹帝益悅車駕時臨卅呼大哥達妻嫂夫人云是冬大封功臣進魏國公四年練兵繕塞北平山西以便宜徙山後順寧等處尺三萬三千八百口一十九萬七千餘籍為軍民予田給廩置屯田墾田其冬召還明年上欲窮追元太子卒擒王保保取歷代傳國璽於胡中命以大將軍還征虜予十五萬騎出中路李文忠為左副將軍出東路馮勝為征西將軍出西路各五萬騎都督藍玉為大將軍前鋒敗虜野馬川復敗王保保於土刺河王保保遁與賀宗哲合而拒我師嶺北時師數發谷丸戰不利死者萬餘人偏將軍湯和遇他虜斷頭山亦敗左副將軍出塞至口溫雖稍利道遠乏水其後軍為虜所掩失徹侯曹良臣大校數人然得其士馬輜重畧等征西將軍與副將軍友德至西涼屢破虜盡其妻子坐私匿馬駝賞不行上竟不問達失軍也自是歲填北平歲盡返之賜休沐以時燕見而達益恭達長女得尚燕王每見執臣禮無敢居舅六年獲故元官屬千三百餘人招致河曲府山谷軍民二千餘戶十四年故元平章乃兒不花寇永平指揮劉廣死焉命與湯和傅友德往討既至修永平界嶺三十二關使友德克虜灰山塞外十七年太陰數犯上將上憂之會達背發疽少愈上使達子允恭往視賜之璽書而召之還達還其明年疾甚高帝四召名醫禱于山川社稷城隍願全之數載它日與之同歸竟不起高帝號踴奔慟翼日輟朝愴然語羣臣贈中山王諡武寧賜葬鐘山陰手功墓道且曰婦女無所愛財寶無所取忠志無疵昭明乎日月惟大將軍自大將軍薨高帝所受大將印獨宋國公勝涼國公玉而頴川侯友德以功進封公其受脤亦數然待之皆不能如大將軍高帝所飭厲數稱中山或並稱中山開平二王而燕王即皇帝位舉中山王以勵將臣戚屬者不一一王言簡慮精與人無戲沉毅剛決令出不二其撫士不飽不食不營止不就幄傷病身問之與醫藥死者哭而槥棺焉得壯士若諜輒結以恩意皆為用高帝取天下計初下建康再戰友諒身在行其它什九中山王中山王所平大都二會省三望郡膴邑以百數歸朝上符印槖還第平生無聲酒伎媵之好親禮儒生薨書自隨講說禮義身呂身呂如也始高帝預建功臣廟雞籠山定配享太廟皆中山王位第一及中山王薨之七年謂王止其身未盡所以報元功與岐陽皆封三代如開平王而諸功臣用為故事王有子女各四人子曰輝祖添福增壽膺緒四女一為仁孝皇后一為代王妃一為安王妃添福早卒輝祖初名允恭起家勛衛署理左軍都督府事瑜薨之踰歲賜是名襲公數遣北平山東河南練兵治餉還領中軍都府建文帝即位泄燕謀於朝為建文帝所親進兼太子太傅燕王即位迎迎附下獄五年死名記於外記其年成祖以中山王功及仁孝皇后故襲其子金金復乞守輝墓成祖怒削爵徙鳳陽仁宗即位復之尋卒子顯宗嗣嗣二十三年卒無子弟承宗嗣婁領軍府提督南京守備加太子太傅廉公恤士而酷於用刑嗣十六年卒子俌嗣凡再督南京守備持重善為容加太子太傅嗣五十二年卒贈太傅孫鵬舉嗣為人溫厚長者凡三領軍府督守備加太子太保晚節嬖其妾奏立為夫人慾嫡其子不許許立其庶長子邦瑞鵬舉嗣公五十二年卒邦瑞嗣督守備尋以病辭自顯宗嗣而高帝孝陵在留京者以懿戚世世奉祀增壽以父任三遷至右軍左都督侍宿衛則時時輸情於燕燕師起數從增壽詗虛實師將入增壽謀為應建文帝斷增壽腰燕王即位追封武陽侯再封定國公俾子景昌嗣久之領軍府嗣凡三十五年卒子顯忠嗣十二年卒子永寧幼又七年而嗣疾失心予半祿罷朝請病二十六年卒子光祚嗣久之領軍府以東宮舊恩超進太傅旋以監修武睿二朝實錄累加太師兼太子太師凡四十五年卒子延德嗣領軍府四十餘年卒子文璧嗣領軍府加太保太子太傅嘉靖中詔裁恩澤世封有言定公功不稱者卒自如膺緒初為尚寶卿繼為大同護衛世襲指揮僉事以中軍都督僉事奉朝請成祖朝輝祖增壽皆前卒仁宗為皇太子以舅故尊禮之及即位授膺緒子景珩中軍都督僉事景璇金吾前衛指揮僉事膺緒為人實心為質明興天下凡五公中山王家居二焉始成祖即位用中牢告中山王其後皇帝即位皆以為故事 
　　○常遇春 
　　副將軍常遇春世農夫也勇絕人少從羣盜劉聚甚見愛任遇春察聚僅盜行而高帝威名日有聞與壯士數十人棄之來歸未至臥田間夢神人甲而楯趣之曰起起主君來寤高帝騎過之與數十人求附頃之自請為前鋒在諸將中以敢戰聞高皇帝所縶吳僵漢混一天下獨遇春與大將軍達居多遇春出戰每積銚列櫓矢石交下諸將恇憚莫前遇春單身獨手陵蹈其間敵人聞遇春名咸狂魄降北其初從渡江抵採石元陳兵磯上磯下巨舟如織莫敢先登遇春映舸前之挺戈而躍元將皆跆藉抜之從擊呂珍安豐戰將合死之三三勝其後與元戰洛比陣既成單□決沖元以二十騎攢槊刺遇春無所中遇春一矢正貫其先驅大嘑殺入大敗元人凡遇春所以克捷多此類也惟高皇帝亦戒遇春輕遇春自言予我十萬眾橫行天下矣遇春先戰恆御女子數人戰歸解甲血糊模窣窣有聲所過師恣士掠士皆騰贏麃霍徤於諸將士至從大將軍則輒遵守大將軍約束也其始起捷於池州生擒三千盡戮之帝為不懌及克贛諭降嶺以南兵不血刃乃大喜累授中書平章錄軍國重事加封鄂國公既即位加銀青榮祿大夫上柱國兼太子太保與大將軍取陜西其明年率李文忠追擊元主於開平敗故元將江文清錦川進敗故元丞相也速全寧進擒其丞相脫火赤大興兵至開平元主復遁追逐數百里俘斬其宗王平章數人還次柳河川卒帝悲悼罷朝曰徐常二將軍報我至誠常今巳矣使我如失手足時功臣初卒未有定儀上命禮部議天子為大臣發喪禮如宋太宗為韓王普舉哀故事巳詔贈翊運推誠宣武靖遠功臣開府儀同三司上柱國太保中書右丞相追封開平王諡忠武復推恩王三世柩至龍江車駕臨祭之其文曰胡元季世天下大亂生民危墊未知所底朕奮起臨濠屯師和陽乙未之春爾來依我同渡大江先抜採石旋平太建江東之地次第順軌自是以來馬汗益馳櫜弓未槖南破三衢西圍金鬥戰漢鄱九間射殞友諒攻圍武昌降其子理以平湖湘南克贑撫雄安比定襄陽旋旗淮東奄泰及徐浙舉吳執其王歸長淮東西大江南北爾功楙焉丁未之冬副爾大將北征中原首下齊魯既攬河洛隨戢幽趙遂包晉冀轉清秦隴沖舉折格帶邑連城近者北平有警復令將軍與偏將軍棱威首路轉戰永大以底開平朕全有中國上軼古初爾功楙焉天下克一方有膚酬何圖未諧遽爾畢命哀痛切心與誰言哉祭畢慟哭還命擇地鐘山陰葬之百凡葬具皆出於官與之明器九十如其色金二鼓二紅旗二拂子二紅羅葢一鞍籠一弓二箭三灶一釜一火爐一錫造黃金塗水石雚一甲一頭盔一台盞一杓一壺瓶一酒瓮一唾壺一水盆一香爐一燭台二香合一香匙一香筯二香匙筯瓶一茶鍾一茶盞一筯二匙一匙筯瓶一椀二楪十二槖二木造班劔一牙仗一木造黃金塗立二骨朵二戟二響節二交椅一腳踏一馬軏一革延馬六鎗一劔一斧一弩一食棹一床一屏風一柱杖箱一交床一櫈二香卓一木偶一二尺樂工十六人執儀仗二十四人控士六人女使十人朱雀玄武青龍白虎神四門神二武士十翣六璧一篋笥揓禈示今鞶各一苞一筲三糧漿瓶二油瓶一紗廚一暖帳一束帛青三纁二長丈八尺召宋濂曰朕東朝高麗西內土蕃北郄沙漠南來交占開拓之勛遇春十居八其撰神道碑表遇春墓三年封子茂鄭國公次子升開國公長女許為皇太子妃六年廟中立府既成祭之曰思爾相從於今二十二年爾之去世倐經五載觀聽容聲十有七年而巳東征西伐櫛風沐雨朕知爾勞英風冠世海內知名真丈夫也今夏驗功中都公侯相從羣然護駕行失爾隊列亡爾班朕心惻爾因祠在斯享爾如生爾之昔友皆隨來奠鄭國公茂從其婦翁馮勝征納哈出縛納哈出於座歸而交訟於天子天子罷勝朝請安置茂龍州語在馮勝記靖難兵至開國公與魏國公力戰浦子口成祖即位釋之開國公子繼祖坐事謫雲南爵絕弘治六年錄其玄孫復錦衣指揮嘉靖十年封其八世孫振懷遠侯其世別見於勛封予見開平王像黑而偉臂有修毫其狀如猿亦曰猿臂以金珥珥耳蓋少沿元俗雲王有再從弟榮從軍有功以指揮同知從李文忠出廣昌與虜戰沒 
　　郎曰大將軍謀勇兼資雖勞不伐夙夜匪懈以功名終所以處草昧君臣間微巳天下甫平副將軍不及論功與共享之跡其當時皆一心歸誠皦然而無間非徒用勇力冠軍人以太祖之興比漢高帝然曹平陽未必盡平天下韓淮陰善戰而不善居之未有如兩將軍者也 
　　○鄧愈 
　　鄧愈虹人魁偉有力元亂父順興與其鄉人起臨濠戰死愈兄領其眾未幾亦死愈年十六眾推為帥常挺身摧堅眾皆喜曰早得仲帥乃公何至亡居二年歲乙未率所部自盱眙歸太祖滁陽授軍總管從渡大江克採石太平與徐達以奇兵破陳也先從定金陵復二溧破鎮江升元帥守廣德出擊元長鎗元帥俘其總管世榮若軍士千餘人丁酉移戌宣州取徽敗元八元帥遷行樞密院判守之其冬與胡大海謝成破元苗帥楊完者兵十萬生擒其部將辛等降婺源帥同戊戌擊破元鐵木兒不花元帥寨斬首為多與部將弼虎茂源婺源降帥同追至婺源東門殺之獲其卒轉下淳安敗賊帥子貞降其頭目軍士遂有建德拒卻楊完者殺其將李副樞降其苗兵升同僉行樞密院事再擊完者兵烏龍嶺轉僉書行樞密院事巳亥狥臨安破張士誠閒林庚子於光於椿擊走漢將辛同知以饒附太祖使愈鎮饒與漢相距屢破其水軍辛丑除江浙行省參政兼僉行樞密院總制各翼軍馬左丞吳宏等怕自抜歸附遂襲浮梁取樂平悉定饒境內進取江西屯臨川索起臨川人熊鼎致帳中與論事一軍驚歡主將得師撫州將克明詐獻地以緩兵鼎為愈畫計夜馳二百里入之克明度不免則來歸西人牛酒郊勞太祖下漢丞相胡廷瑞平章祝宗同僉康泰於南昌愈以步兵來會授江西行省參知政事亡何宗泰從徐達攻武昌中道叛倉卒反人南昌城愈從數十騎戰且走踣而跨四馬奪撫州門奔歸太祖太祖不罪也達攻復南昌太祖以兄子文正為大都督開府其地復使愈為副癸卯漢圍南昌攻撫州門愈與諸將殊死戰相持者三月甲辰破新淦賊清於永豐其秋與常遇春平臨江諸寨圍贑降贑將天瑞南安雄韶皆款還軍吉安討饒鼎臣安福士掠安福州判官潘樞入謁曰將軍奉揚天威首亂未除良民先掠甚失吊伐之義愈大驚謝 【 熊鼎字伯頴吳二年為起居註上精求禮樂之事嘗召翰林學士朱升等陳樂器於庭上擊磬命升辨五音升對忤旨上大怒欲寘之法鼎從容論解上曰升每謂審音顧不辨宮征耶鼎對曰石音難辨自古而然唐虞惟後夔能和磬聲書曰於予擊石拊石百獸率舞上曰任此豎儒治樂樂何纂和鼎具言樂之和繇人所致人君能致中和則萬民和萬民和而音樂和矣上怒乃解升既出謝曰非弋君吾屬幾殆上嘗字鼎不名一日以弓矢授鼎射鼎一發中鵠上喜勺湩飲以賜明日又射召至榻前俯身御弓矢為射容以教鼎鼎跪受弓左執之右手捬一矢鞬二矢向鵠三發連三中上嘉勞久之後為晉秦二王相最後為岐寧衛經歷為朵兒只叛兵所害□樞鄱陽人刻厲經史思以才自見朝夕芒撐觸心胸間不吐出不巳安福州歸職方有薦樞於上者召見奇之以為州判官署州事方白愈時辭氣激烈持槊之士或怒視於傍樞神色自如愈欣然曰微爾言吾不能知也即下令曰攻有囚吾民者斬民爭傳趨樞樞寘空舍戒勿出自坐舍外日設淖糜食之女婦稍艷者令以塵土涴面一州之人恃以無恐巳湯和統大兵壓境樞走轅門獻計和納之秋毫無犯軍卒過者□其城曰此中有徤吏不可犯也】 還討蔣鬼頭砦賊進江西右丞加湖廣行省平章鎮襄陽吳元年秩左御史大夫太祖即位加兼太子左諭德拜征戎將軍經畧中原使王成廷琛孫茂先分道下唐南陽生擒元蔡國公克新等轉克隨降右丞誠隆進取南陽諸賊寨斬關宵入殺其巨魁定葉舞陽普山遣攻取洪山寨獲蜀河莽張定金商鈞房三年拜征虜左副將軍從徐達平隴右大敗元保保定西降河州土蕃諸酋河以西朵甘烏斯藏諸部封衛國公參軍國事賜券曰江海之淵神龍居焉波濤洶湧莫測淺深以故神龍得運用其間出雨興雲代天澤物龍雖雲神淵資之也朕起草萊與羣雄共驅獨居江左周回勍敵爾愈從朕戰勝之守山越鎮襄陽敵莫敢犯爾智如淵及其號令三軍威若洪濤是以守護邦畿人何知我所為我得匡論籌謀遂成帝業天下巳定朕無以報加爾爵祿使爾子孫世世承襲朕本踈愚皆遵前代哲王之典茲與爾誓謀逆不宥若犯死罪爾免二死子免一死以報爾功五年拜征南將軍與周德興吳良討古澧諸蠻六年備山西北平二邊九年拜征西將軍討蕃部川藏與副將軍英三其兵追至崑崙山俘斬無筭副將軍英得封西平侯上加愈功自河州召還道卒年三十餘追封寧河王諡武順匶至三山車駕臨奠視其葬處配享太廟肖功臣像祀之子鎮及銘皆以從征卒銘子源亦有徵胡功永樂初拜散騎舍人其後爵中絕弘治中錄愈五世孫炳錦衣指揮嘉靖中封其六世孫繼坤定遠侯其世別見於勛封愈從太祖年最少體態英邁轉鬬豪雄神風凜然事太祖二十餘年曆鎮八州屢更任使雖摧挫無怨言謙恭慎密以能有成功愈最凡大敵二十三舉斬將帥三降三手斬士五百餘級生致軍帥人口二萬二千奇獲艘三千馬牛羊十餘萬 
　　○湯和 
　　湯和字鼎臣長身饒智幼孤育母姨家時嬉戲跨馬持矟指使羣稚及長貧無與比肩賣豆漿久之作苦嘆曰有身如此活於賣漿去之濠山後見高帝與壯士數人擊劔嘉曰此我所矣領其子弟十餘人繇高帝以從滁陽王為滁陽王畧地常前行和長帝三歲帝甥王館和獨委心推奉帝威名日着諸將多王部曲顧望未服和恭謹先受命和所從高帝立功者取滁和渡江下採石定太平生俘陳也先和所與諸將分兵立功者舉溧句狥鎮江躪張士誠於錫山蹂之於長興縶之於姑蘇拉陳友定於閩中取懷慶收澤潞入晉鏟關隴襲定西定東勝宣大和林下灰山和所領諸將自立功者守常州括江陰克永新招方國珍搗夏明升斮盜姚大膽抎五開獠始封中山侯最後進封信國公沒追封東甌王賜諡襄武祠像功臣侑享太廟高帝中年倭時時寇浙東海上郡指揮方鳴謙者故國珍從子帝以其習海繇之問海事鳴謙對曰倭海上來則海上備之爾若量地遠近置指揮衛若千戶所陸聚廵司弓兵水具戰船砦壘錯落倭無所得入海門入亦無所得傅岸魚肉之矣帝曰善於何籍軍對曰兵興以來軍勁民朒民亡所不樂為軍若四民籍一軍皆樂為軍也和平五開還年巳六十餘時天下久定中山岐陽二王皆物故上亦春秋高不欲諸將婁典兵和心知其意因從容乞骸骨上驚曰卿何出此言然心喜諸公侯見上喜亦皆次第請上各賜鈔萬錠造第鳳陽第皆壯上還謂和卿尚強徤為朕一行海上郡為倭備如方鳴謙所策者而後還歸和因請與鳴謙偕行至台鳴謙以其客王文啟見因為和圖上要害城戌處上一如和請於是設指揮衛若千戶所於浙東諸郡揀丁壯三萬五千奇城之和自廵衛城功則盡發散州縣錢及籍犯者家物工匠往往過所望而城城丁壯多入民家闕其牆根階序之石及諸碓磑畾諸城下民多賃舂者浙人謳曰京囷巨倉公卒聊浪牆除碓磑公城堀礨文啟謂鳴謙曰浙人讟矣公尚為湯公一言鳴謙入言和曰吾聞成遠筭者不近量任大事者不細謹若以國之無備及於戈鋋蔓草生灶下蟲豸生井臼安所得碓磑乎復有讟者老夫將手刃之不踰年衛城成稽軍次定考格立賞令四民一軍守之東屬登萊成城五十九閩中並海城亦成既報命率其妻胡夫人若子陛辭賜勑曰天將康民則英才生草野當元之季天欲興朕實遣爾和置朕左右伍霜師突炎暑兩陣未決饑渴不時合變須以獲生會如此勤勞三十餘年矣天下大定爾年雲邁營爾鄉府挈家言歸嗚呼三十年於視若尋常一旦而歸忽爾欷歔不能自禁久同患難致若斯之傷也又勑胡夫人曰惟朕臣和與爾夫人同朕鄉里夫人勤勞啟家克相立業功成名遂攜眷歸鄉嗚呼棤爾夫婦墨發而來令皓首矣相夫之功啟家之勞朕當有報於是賜和白金二千兩夫人千黃金三百兩夫人二百鈔萬五千緡夫人五百文綺四十有副夫人三十是為洪武二十一年其又明年六公還鄉賜皆等然不及夫人矣和與諸公侯歲一朝朝亦復有賜其後入朝中風失音車駕幸視惋嘆良久即遣還命其女魯王妃歸寧侍疾疾良使其子鼎迎至至京師車八內宴賚有加御膳法酒相屬二十七年復召之鳳陽癱甚令安車八內摩撫之敘布衣艱難之勞契和不能對稽首而上雪涕出藏鏹俾營葬地明年卒年七十親王遣奠有司穿塜治木具明器祥禫賜祭恩禮備隆開國功臣蓋唯和最壽而最後死和沉毅不泄勇而善斷不好兵書臨陣乃決機相勢和得賞賜不八舍多惠鄉黨父老貧無告者貴極公宰所與故交遣民意甚歡洽畜媵妾百餘暮年皆資遣之和守常州時張士誠日遣游士啖以子女玉帛一無所動廵守嚴密國中事無泄張氏不得其間高帝因得以從容平漢荊楚間一日醉而詫其部吏曰我今守此而張氏日來嘗啖我我政如坐人屋騎危可左右顧也語聞上上隱之和亦自媿和守常再拒破士誠軍所謂躪錫山蹂長興其大者上大封功臣始露其前語曰大酒過竟封中山侯和頓首謝而明年為征西將軍與副將軍廖永忠等以舟師自夷陵入峽攻夏又以不能即取歸不即克夏氏耐吳友仁於保安為上所誚讓蜀平永忠及傅友德受上賞和予彩八而而責數其逗撓而姑賜之和復頓首謝又明年和以偏將軍從中山王北討分道擊賊戰斷頭山敗績上以和數失利不任將特時令與太師善長建宮殿甓城郭上卒用微時綰寂交進封信國公雲和有五子少子醴積伐至左軍都督府同知征五開道卒其長子鼎前夭再傳皆病廢不及嗣爵絕有孫胤績權奇有俠氣正統中以千戶與中書舍人趙榮使虜久之以裨將守延綏孤山堡虜入寇主將閉門不出胤績力疾率麾下百餘人死之和六世孫紹宗弘治中續封靈璧侯其世別見於勛封正德中浙江廵按御史英言和守備寧波城戍精堅倭至今不敢犯請立廟定海縣從之登萊吳越海上父老至今指烽戍歷歷稱湯信公微信公吾久鯨鯢食矣 
　　郎曰予觀鄧寧河之摧抑不怨湯東甌之受責自謝而知功臣咻世之道焉不然開國諸公何林林也李沐則肺腑矣獨二公者能與徐常褎然太廟之列耶 
　　李文忠　　沐　英 
　　○李文忠 
　　李文忠字思本少名保兒盱眙人父貞娶高帝姊漁泗水上歲儉時有所助高帝久之高帝姊卒保兒方十二貞聞帝起淮右攜之軍中見帝帝見貞衣被褸裂問曰大丈治生得苶苦乎對曰苦漁稅保兒牽帝衣帝喜且泣賜以巳姓名曰文忠擇師傅教之丁酉歲年十九以舍人領軍援池擊敗漢戊戌歲升帳前總制親軍都指揮使司左副都指揮兼領元帥府事下青陽石埭太平旌德敗元阿魯灰破苗獠於濳昌化獲婦女輜重甚多盡燔遣之厲士曰固不足惜努力破敵何止是進次淳安夜襲洪元帥降眾千餘與鄧愈胡大海會取嚴州周人率苗兵水陸至出奇大敗之積載斬馘乘流下瀨以耀周人周軍皆震拒卻周軍烏龍嶺進取浦江訪求鄭義門避匿者按堵之令士毋得焚剠撫元降將員成蔣英劉震三萬人於桐廬巳亥與大海克周諸暨禽人四千從間道破周軍碧溪胥口使裨將何世明克周將分水斬首五百級進擊之三溪斬首千餘遷同僉樞密院事守嚴辛丑城嚴與胡大海援其子德濟廣信生擒漢將明道及宣慰王漢二釋二之俘使並降其兄建昌將漙壬寅蔣英劉震叛金處撫定其人民遷浙東行中書省左丞開省金華總制衢處廣信嚴諸全軍馬以虛聲破周圍諸全軍乃與胡琛還定處英震走歸周癸卯自嚴馳拒叛將謝再興於義烏精騎出其後城新城以胡德濟守之拒郄周將李伯升兵遷右丞乙巳伯升復以二十萬眾寇新城馳之未至可十里止營龍潭胡德濟使人問道報曰眾姑俟大軍文忠曰眾則彼也謀則我也畏眾益眾大軍至亦眾矣無眾不眾眾乃在我下令曰彼眾而驕我少而銳以銳當驕何憂不擒既擒輜重皆若有也傅陣仰天誓曰國大事在此一舉敢重生以輕三軍馳之直出其後沖中堅手格殺數人聚乘之德濟從城中噪出又乘之斬首數萬溪水盡殷捷聞征賜御衣名馬將士賞賚有差追封文忠母為孝親公主而封貞親恩侯丙午下浙江使朱亮祖耿天璧克桐廬袁洪孫虎克富陽進克餘杭且入杭州是時張士誠改周為吳其將潘原明懼遣員外方彛請降文忠曰師未及城員外約降無緩我乎彛曰將軍之兵動如雷霆旌旗遙指莫不震驚及聞布德勞來秋毫不犯乃始還靈定魄擇托而歸豈有他意文忠見其誠引入臥內津遣之明日原明封籍府庫事芻並執劉震蔣英以降用女樂導引入城文忠叱去之既入令諸軍皆止樓樐上 【 樐露也上無覆屋】 造民居者斬一軍借民釜立斬之召見諸元將悉送高帝軍凡得兵二萬糧二十一萬馬六百匹吳元年誥曰甥文忠幼育帳下比於吾兒弓馬文藝靡不閒貫弱冠起軍中僉院金華開省嚴陵平烏龍破苗獠援諸全陷陣衝鋒如遇枯朽比者直搗臨安克其堅城安堵如故朕自起准右奄至江左同心一力諸勛有之國戚戊如惟爾文忠親則舅甥恩則父子謀畫勞勩與諸勛並是用加爾榮祿大夫浙江行中書省平章作鎮茲土復爾故姓爾其勖之洪武元年繼湯和入閩悉平諸山寨二年以偏將軍副常遇春帥師十萬北征平定開平遇春卒軍中承命領其眾率師西與大將軍攻慶陽至太原聞元將脫列伯孔興攻大同急文忠曰大同受敵燃眉之候若待進止其勢益熾閫外之事有利專之皆曰然遂繇代出鴈門次馬邑擒元平章鄮帖木兒至白楊門擒其四大王且近敵壘天雨雪身自變量騎察闖近山無有伏召諸軍阻水而屯其夜有黑雲壓營文忠曰云壓營主有賊劫者令馮宗異等伏八萬騎白楊門別令二萬騎飽食無動夜半脫列伯果空壁來文忠以二萬騎誘之皆殊夕戰寅至辰度其飢疲分軍左右翼自為先驅與宗異奮擊大破之脫列伯之部將縛之降文忠手解縛延為上客元人降者皆喜孔興部將聞脫列伯敗亦斬其首以獻進東勝州莽哥倉不見虜還於是元主退保應昌帝欲窮之絕其南向意三年為征虜左副將軍與徐達復北出至興和降其將進擒其平章竹貞於察罕腦兒敗其太尉蠻子平章沙不丁朵兒只八刺於白海子之駱駝山進開平降其平章上都罕等而都督孫興祖及燕山右衛指揮平定大興左衛指揮龐禋海寧衛指揮副使孫虎等與胡兵戰皆夕巳之遂趨應昌未至百餘里知元主殂兼程進復遇元兵與戰犬敗之追至應昌圍其城克之獲元嫡孫買的里八刺及后妃宮女諸王達官所藏曆代金玉璽寶圭冊斚斧元太子與數十騎遁率精騎追之至北慶州見角端而還返過中興降江文清等三萬六千餘人至紅羅山又降楊思祖等萬六千餘人班師還朝上勞於郊其冬大封功臣上曰李文忠取應昌取最大封曹國公同知軍國事食祿三千石加封孝親公主為隴西長公主而封貞駙馬都尉蠲河西數郡漁稅曰以駙馬故也四年西蜀平鎮成都五年以征虜左副將軍與徐達馮勝率十五萬騎分三道並進文忠總東道與都督何文輝等出居庸搗塵昌取和林進口溫河至哈喇莽來虜遁令軍悉置其輜重臚朐河各持二十日糧兼行至土刺河虜將蠻子哈喇章悉騎渡河陣而待戰數合稍卻進至阿魯渾河虜益眾搏戰馬中流矢持短兵步戰裨將劉義直前蔽之指揮李滎授以所乘馬自奪虜騎乘之文忠策馬橫槊麾眾更進士皆殊死鬬獲虜人馬萬計追至騁海勒兵據險椎牛享士大縱所獲馬畜示虜平若虜遲疑不敢近引軍還夜失道糧且盡士多渴死至哥兒麻思所乘馬嘶而跑泉湧出刑牲祭之獲故元官屬子孫及軍士家屬千八百四十餘人送京師是役也宣寧侯曹良臣驍騎左衛指揮使周顯振武指揮同知常榮神策衛指揮張耀俱戰歿是時文忠父貞尚在上即封為曹國公追封隴西公主為曹國長公主貞為人醇謹上燕見無時車駕時臨幸之六年屯代出朔明年使諸將出代擒元平章陳安禮木屑飛於三不刺斬元將珍珠驢於順寧陽門擒太尉伯顏不花於朔俘元國公鄧孛羅帖木兒於白登轉克大寧高州大石崖斬其宗不朵朵失里擒承旨伯家奴違裨將追斬元魯王於氈帽山獲其妃畧豐擒胡官十二人虜眾百二十馬駝牛羊萬計十二年命督軍河岷臨鞏得便宜行事擒獲叛逃土酋城洮守之其明年召還參贊軍國事十六年使兼領國子監事文忠沉厚誠恪臨陣先士遇大敵益壯每戰勝功推下及釋兵近儒生逡逡書史其館中客乃多詞翰之士文忠常以客所言言上上怒高麗謂與丞相惟庸通欲討之文忠諫又諫宦者太盛非天子不近刑人之義上大怒曰此儒生家言何從出爾口耶安所受之使人盡殺其客時文忠出歸見館客橫屍牖下病悸不治上為族誅諸醫及其侍婢六十許人追封岐陽王諡武靖配享太廟服滿使其子景隆襲爵予誥曰貴戚之家保富貴者鮮矣貴戚之位忠臣義士之所矜重奸邪之所窺妬繇是有束手而傾不自重而覆嗚呼守是位者必動止合宜語默無妄靜觀社稷安危察奸邪之所以若有邪臣黨比則秘其事而幽其幾以待一舉而患難為之捍禦朕姊子文忠命居群將之列功至公位嗚呼非智非謙幾累社稷身不免而自終其薨也三年矣以骨肉之親兼着勞於朝野服制既終命爾襲爵爾其慎鑒前失永受朕訓文忠諸子增枝前軍左都督方英中都正留守皆上所賜名景隆建文中以征虜大將軍監六十萬兵比御靖難師陰應燕不力戰燕王即位封太子太師增祿千石永樂二年坐法去勛號絕朝請人之谷王謀反造妖讖謂高帝十八子當有天下上疑景隆姓追怒之曰汝昔將大將而賣而君能保終忠我下之獄閉其家不令通飲食其家屬皆發戍遼東初文忠好賓客游士道人張玄玄者數過其所及將別去留遺之蓑笠粟曰有急可披蓑戴笠出相呼景隆家既閉發而呼種粟即有獲成祖見其突煙恠之既知心不絕文忠不深錮也至英宗中許開門出孝宗中世其玄孫璇南錦衣世宗中求其八世孫性續封為臨淮侯其世別見於勛封文忠九世孫言恭能文交諸公間 
　　○沐英 
　　沐英字文英定遠人故姓李又姓木乃姓沐也八歲父母死帝得之兵間時帝年二十五未子與孝慈皇后養為子姓之朱名之文英與懿文太子同食起英溫有姿槩機頴過人人侍帷幄晝夜勵勤目無迕視帝深器之年十八授帳前都尉守京口久之升廣武衛親軍指揮使洪武元年以所部從取鉛山下崇安會湯和攻陳友定於延平取之其故將子隆固不服英與裨將蔡玉夾攻生得子隆將谷保盡定閩地高帝曰母李爾李母朱我朱與之木姓而名曰英調守建寧節制邵延汀三衛三年授鎮國將軍僉大都督府事四年遷都督同知進榮祿大夫總天下兵馬應決無滯最稱上意九年徙填關西威望大着十年鄧愈為征西將軍英為副西伐蕃部川藏與愈三分兵抵崑崙山俘斬無筭得馬牛十三餘萬開土數千里師還征西將軍道卒代為將還京師上以子故封西平侯洮州十八族番酋三副使汪舒朵兒癭嗉子烏都兒及阿卜商等雖嘗遣子入侍而叛服不常命西平侯與都督僉事藍玉等率河南陜西山西兵討之至朵甘降其萬戶迄失迦夷其部落進至洮追擊其十八族酋長職方其地吐蕃川藏皆從風降城兆守之擊敗三副使眾並擒癭嗉子封來獻殺獲數萬獲馬二萬牛羊十餘萬諸將論功而侯者凡十一人深入死虜以虎賁左衛指揮僉事贈官者一人口李實居三年元故將脫火赤及愛足屯和林擾邊命英討之英遣候騎偵知脫火赤兵次亦集乃路遂踰賀蘭涉流沙七日夜至其境夜去穹廬四十里銜枚四其軍自當前圍擒得其全部以歸還鎮關中十四年與大將軍達異道出古北口克灰山嵩高全寧四部取元將宣於臚朐河俘口千餘還京其秋頴川侯傅友德為征南將軍征雲南英為副高帝為英易木曰沐曰南方火也以其克之勿用生之英至雲南元梁王將達里麻以壯兵十萬拒曲靖英謂頴川侯曰彼謂我師罷於深入未有虞心正可破心倍道進江霧不見人及於白石霧斂達里麻見英軍江上大驚頴川侯欲濟英曰未可也我軍遠來形勢既露利在速戰乃整師臨流勢若欲濟達里麻果擁精銳扼水土英別遣一軍從下流濳度出其後聲建志達里麻軍皆亂英使輕猛善沒者先涉長刀蒙盾斸其軍元人卻數里趣師畢濟整之頴川侯進戰數合英縱鐵騎入之連斬數十百人生捉達里麻捕甲士二萬馬萬匹死者屬十里頴川侯與諸將分兵進英從左副將軍藍玉趨雲南梁王入羅佐山自縊死悉定雲南地自定雲南至出師數往凡百日東北出烏撒與頴川侯會得七星關以通畢節十五年狥建昌澄江臨安沅江尋甸楚雄皆下之土酋明據大理搤下關左副將軍玉使定遠侯王弼繇河水東趨上關自率眾抵下關而使都督胡海洋夜從閒道出點蒼山後建志其上昧我軍抵下關英騎涉河水齊馬腹斬關而入抜之還與頴川侯傅友德合攻烏撒東川之復反者又東攻諸蠻之未服聽者其諸蠻部雲南者乘英東復反英引兵還與都督馮誠僉事謝熊剿殺之斬首六萬生捕四千皆震服天子使傅友德班師而鎮英雲南英辦方物揆貢賦瘱民數和力役疏其節目以簡易其人麓川之外緬車裡之外八百媳婦皆內面十七年移師剪除廣南維摩餘孽以通回州糧道廵撫甸安而還上曰朕有英而無南顧憂英奏雲南地荒廣請令軍士屯糧上嘉英如趙充國也於是葺壘城池設營堡開屯田立傳置二十一年百夷思倫發降復叛入寇馬郎他郎甸之沙摩勒英遣都督寗正擊破之斬首千五百餘級頃之思倫發復以三十萬眾象百餘大寇定邊新附諸夷皆動英自將兵二萬討之選驍騎三萬晝夜兼行旬有五日使馮誠挑以輕騎百餘百夷以萬人驅象迎戰指揮張因以五十餘人射什象追殺其酋長大呼而入斬首數百級諸軍皆乘勝進英使軍中列火銃神機矢為三行象來前行發不退次行發又不退三行發明旦緬人悉驅象來背欄楯竹箙鈎金孑爐鎌左右雜摽英三其軍馮誠前寗正左湯昭右下令曰聞炮齊戰捷一級一隊賞退一卒一隊戮鼓之前行之矢發銃炮震動山谷中象皆挺透決驟英軍怛呼而鏖戰緬大紛挐戈甲戞摩飛血塗濺指揮張因與千戶張榮祖乘勝追之盡焚其寨昔刺亦百夷之勇人也復來殊死戰英望見左隊少卻曰取其隊首來左帥顧見與其眾死之大敗緬人斬首三萬級俘萬人緬人戰則其渠率縛身坐象褁革兠披鐵甲於是皆身中百餘矢殪象背上其眾連日不得食死者相枕思倫發遁去英還師雲南所過城邑爭持牛酒郊勞威名紛紜蠻夷中其夏東川蠻復叛上命頴國公仍為征南將軍英為左副將軍普定侯陳桓為右副將軍討之諭其脅從越州酋阿資者先是其父龍海與廣西赤部酋者滿矣情通以叛英自將搗殺者滿矣情俘男女千驅畜產稱是龍海遂降徙之遼東至是阿資又叛英遣都督寗正從頴國公討之殺其黨火頭弄宗等五十九人俘男女數百驅畜產千計阿資窘蹙與其母出降出冬入朝上宴之奉天殿賜黃白二金若鈔綺甚厚造第鳳陽尋遣還鎮二十三年英使臨安衛指揮王執討平教化三部之不賦者又使貴州都指揮張泰討普安酋密即之亂二十四年復征阿資叛詔平羗將軍何福領西平侯兵而令西平侯還鎮阿資亦旋降初英留鎮之明年孝慈皇后崩英三日不入口哭幾絕及二十五年哭懿文太子益悲上賜之黃封而遂卒年四十八贈黔寧王諡昭靖侑享太廟還葬都門外雲南父老蠻夷酋長莫不流涕請立廟制曰可英子四人春晟昂昕昕尚成祖長寧公主春年十七從父征討有功平定江西山寇先登授驃騎將軍都督府僉事從征虜將軍馮勝出沙漠二十五年嗣父侯鎮雲南平緬東川維摩阿的越嶲賈哈刺施甸蒲阿董越蠻阿資廣南酋儂真枯順寧酋猛丘寧遠酋刁拜爛麓川酋刁干孟永寧卜八如加授征虜前將軍年三十六卒建文君諡之惠襄無子晟嗣晟少凝重端愨讀書敏記高皇帝甚重之弱冠授後軍都督僉事亡何進左都督既嗣侯即代為雲南大帥時岷王之國雲南與晟交惡成祖召晟至京師面飭之貽王書此其父佐命開疆之臣麓川宣慰使不能制下為諸蠻所逐晟討平之分其地為孟養木邦孟密三府鎮沅威遠二州干崖潞江清甸大候者樂五長官司置騰衝千戶所潞江西以控之八百國之長使其獷帥以蠻眾來犯晟發兵使別將逆擊之自掎其後至蒙自蠻退走追之獲其帥賜璽侑金幣成祖四年征安南使晟為征夷左副將軍率雲南諸衛所土漢兵以行晟繇蒙自經野蒲斬木通道入奪猛烈棚華關隘造舟濟師分遣所部據粵沕寺沙舁舟夜出洮水步騎夾之遂渡富良江與征夷將軍新城侯輔兵合破多邦城柵搗其東西二都及盤灘收櫓江仙侶等賊悉蕩平之與新城侯追擒胡■〈大上互下〉於日南州奇羅海口入朝論功封黔國公賜宴御製詩褒美之再宴便殿還鎮雲南繼與英國公擒捕安南餘孽簡定季擴等送京師尋撫降富州叛酋仁宗即位召還宴勞賜金幣加太傅還鎮宣英嗣位賞如之麓川思任發反晟與都督沐昂方政往往敗績政死賊中晟還至楚雄卒追封定遠王諡忠敬滇人攝服晟父子威信庄之若主上每片紙下土酋土酋稱令旨具威儀郊迎盟而後入啟之歲時奉獻不絕晟父子前後置圃墅田業三百六十曰吾日食其一可以周歲珍寶金貝充牣庫藏後庭曳羅綺役使閹奴可數十百人而善事中貴通遺執政不絕晟之卒也子斌幼嗣公不能將其軍昂以都督同知佩印代鎮復討麓川不利定西伯蔣貴等兵與合始平之昂得遷為左都督賜金幣加等卒贈定邊伯諡武襄斌嗣斌討叛夷才以武嗣十一年薨贈太傅諡榮康子琮幼不克嗣昂孫璘以才舉為右都督代鎮卒璘弟瓚為都督同知復代鎮前後凡十五年而琮始嗣公又明年始佩征南將軍印為鎮守嘗捕獲叛酋尋甸守安倘廣西守昂前後平馬隆麗江劔川順寧羅雄等蠻臨安之昌明鐵箐赤石崖羅羅大發兵討獲賊帥師五等累賜勑褒獎加太子太傅嗣公凡三十二年而卒諡武僖琮無子以瓚孫都指揮誠之子昆嗣朝議謂黔國公得自晟昆亶宜侯不得為公雲南守臣言南人知有黔國公也侯之恐為所輕昆十四歲而拜公爵尋以征南將軍填守發兵平龜山竹箐蠻諭定孟養孟密之爭寨者又合川貴二鎮兵平米魯亂再擒師宗州賊張良受南安亂酋那代三賜璽書再益歲祿百石加太子太傅昆能詩嗣公二十四年卒贈太師諡庄襄子紹勛嗣十六年而卒諡敏靖子朝輔好學有文嗣十一年而卒父子皆加太子太傅贈太傅二子融鞏皆甫襲殤朝輔弟朝弼當嗣虐其嫂且錮之不使還南京相訐奏久之始得襲其淫惡益甚詔削爵移爵其子昌祚朝弼復欲殺昌祚逮至京錮於南京之故第竟死沐氏久鎮雲南擬於親王督撫大臣謁沐氏皆及門下車藩臬以下逡逡為讓天下久平縉紳士抑貶之萬曆中昌祚出僉事楊寅秋不避道昌祚笞其下人寅秋與昌祚訟於朝中朝之士不能無多求沐氏明旨屢切責雲沐氏鎮雲南其卒也皆還葬都門之外所以得用閽其始鎮太祖使閽監焉陵夷用閽人 
　　郎曰岐陽黔寧高帝肺腑岐陽好文今其子孫皆文予嘗見支陽像髭鬚之外口四復有微須人言黔寧高帝外婦子也帝長黔寧十七歲時方貧困外遇婦人豈其然歟 
　　廖永安　　俞通海俞通源俞通淵合傳　　張德勝　　桑世傑　　胡大海耿再成合傳　　趙德勝 
　　○廖永安 
　　廖永安高帝水將也其先家黃州後徙巢父旺從高祖渡江子五人永清永寧永堅永安永忠元亂彭祖倡妖江淮閒永安與永堅為其萬戶元殺彭祖永堅往仕漢永安則與其弟永忠縣人雙刀趙俞廷玉玉子通海趙伯仲伯仲弟庸合肥人張德勝葉升無為人桑世傑含人華高以戰船千餘結水軍屯巢湖扞盜廬人左君弼者亦故為彭祖將以書招永招永安等不從君弼率兵攻永安永安數不勝乃使韓成持書見高帝和陽願以舟歸時高帝久駐和陽眾數萬謀東渡江政不得舟得永安等書顧李善長大喜曰此天意自率兵至巢湖為永安援時桐城閘馬場河等隘口皆為元中丞蠻子海牙水寨所扼僅一支港可以出舟又淺涸會天久雨港漲高帝舟差大過橋洞爭一米舟皆出諸將大悅及黃墩雙刀趙有反志永忠與俞通海張德勝密告高帝高帝以免既歸和陽使永安與德勝通海將水軍攻蠻子海牙於峪溪永安與通海德勝操舟若使風大破之是時永安矢傷鼻入江再與通海德勝攻海牙青沙坊獲鬬船十五從還和與通海德勝破鱭魚洲鐵長官新生沙二寨獲人馬還從渡江連與元戰奪元塢寨十餘官軍總管再從常遇春攻蠻子海牙於黃墎遇春分兵疑元用正兵與戰鄧愈中搗以奇兵載蜉蝣二艘脂蒭納炮順風縱火大敗海牙軍是時永安生擒其首目三十八人俘獲萬計與馮國用攻破陳兆先從克集慶官永安昭武大將軍統軍元帥從徐達轉攻常取宣乘夜擊走張士誠兵埠士誠誘新附青軍攻達常州永安與達內外夾擊大破之官同僉江南行樞密院事與常遇春自銅陵攻徐壽輝池州去城十里而軍破其比門克之與俞通海桑世傑攻江陰偽吳水將定世傑死於軍永安怒與通海急擊之獲定降其帥瑞官同知樞密院事與士誠兵戰福山港大敗之又破之通州狼山獲其艦與徐達邵榮復宜興乘勝擊士誠將呂珍太湖舟膠不利永安麾兵皆退獨身當珍見獲士誠拘囚之不屈高帝嘉之遙授光祿大夫柱國江淮等處行中書省平章政章封楚國公而封旺為涼國公永安拘吳中八年竟死偽吳平乃還喪高帝迎祭於郊高帝開天之將七人焉廖永安俞通海張德勝桑世傑胡大海耿再成趙德勝也洪武六年七人者巳先後物故既祭功臣廟復配享太廟下禮部定諡號禮部臣議曰有元失馭四海糜沸英傑之士或率義旅或障一方泯泯紛紛莫知所屬真主奮興不期自至龍行而雲虎嘯而風若楚國廖永安等七人者皆熊羆之士膂力之臣或陷敵歿陣或遭變捐軀義與忠俱身先業隕陛下混一天下追功隆封爵祿及子孫享祀配廟庭秩報巳崇易名非夸臣謹以赴敵逢難諡永安曰武閔殺身光戎諡通海曰忠烈奉上致困諡德勝曰忠毅折衝御海威而不猛諡大海曰武庄闢土斥境武而不遂諡再成曰武壯折衝禦侮壯而有力諡趙德勝曰武桓桑世傑業封永義侯與漢光武封寇恂景丹同即可為諡上可其奏八年皆加贈開國輔運推誠宣力武臣光祿大夫柱國同知大都督府事十三年改封永安鄖國公永安亡子以永清子升為指揮僉事永忠自有記 
　　○俞通海　俞通源　俞通淵合傳 
　　俞通海其濠人父廷玉耕於巢之野子三人通海通源通淵也彭祖為羣盜廷玉與三子從其部李普勝軍普勝敗廷玉率三子與其縣人廖永忠等結船巢湖數與左君弼戰不勝而歸船於太祖黃墩之戰通海鬬尤力廷玉通海爵萬戶從渡江抜採石取太平廷玉有謀廷玉通海爵軍總管攻取邊湖水陽涇縣溧陽固城湖太平河三口廷玉通海通源皆有功巳通海與蠻子中丞戰獲一般賊帥二十餘人巳火元中丞軍於水陸取陳兆先定台城及鎮江諸縣廷玉通海通源皆有功廷玉遷元帥通海遷秦淮統軍元帥尋遷行樞密院判官巳克江陰州宜興宣城寧國廷玉通海通源皆有功巳通海與樞密判趙馘等趨水陽下句容克大甫口以舟師入太湖馬跡山降其二將與吳將珍戰施口以甲蒙士為俞將軍自入行間與士卒雜戰還克吳江與吳兵遇血戰中矢眇巳廷玉援池樅陽通海與廖永安攻降偽吳將江陰欒瑞擒其水將定於石碑取通克太湖宜興戰敗吳獲風快船三銃首四十餘人巳漢將趙普勝陷池據樅陽通海從廷玉擊其柵江營追殺甚眾獲巨艦數百進復池廷玉通海皆遷僉樞密院事通海還攻普勝於安慶獲漢黃旗斗船俘其師而廷玉戰死巳通海戰漢反諒於龍江走之追火其舟慈湖獲其七帥又追之於採石矢中臂論功第一遷樞密院同知巳從征漢取銅陵安慶江蘄黃正昌復南昌通海通源俱有功巳與漢戰鄱陽舟小漢巨艦壓舟通海軍首抵艦以脫鐵盔皆裂遂火漢舟二十與廖永忠以飛舸追漢將定邊以六舟深入鏖戰進軍罌子口據漢上流友諒死還論功太祖賜通海良田金幣巳從攻正昌遷中書省平章政事守御廬峻壘深塹招戢逃竄廬人以寧巳從徐達征浙西克湖州抜舊館分兵取太倉太倉民持羊酒迎降偽吳帥仁等率數千人將以百餘舟入海既聞秋毫不犯皆羅拜為編氓兼收崑山崇明嘉定松江巳與吳士誠戰渡橋敗之提兵桃花塢盪其營而通海中流矢死通源領其兵助攻吳擒之通源襲兄任為江淮行省平章玫事從大將軍徐達取中原克平山東河南燕冀秦晉大破王保保兵定西攻克興元封安安侯巳從征沙漠甘肅鎮守雲南征剿南荒蠻夷皆有功通淵從西平侯征貴州封越嶲侯尋以罪削爵文皇帝師至白溝越嶲侯死初太祖為吳王時贈廷玉樞密院同知追封河間郡公通海之中矢眇也太祖為之祈及中流矢歸車駕臨問通海不能對太祖揮淚出其卒也臨哭之哀從官衛士莫不感涕贈光祿大夫追封豫國公巳改封虢國公諡忠烈通海沉機簡重勞不矜能嚴而有惠卒無子通源追坐胡惟庸黨子不嗣通淵子亦夭死爵皆絕俞氏父子四人丁王者三也 
　　○張德勝 
　　張德勝合肥人與俞通海以巢湖水軍來歸從渡江與湯和擊破埜先水軍又大破埜先子兆先於方山擒之與俞通海大破漢將普勝於柵江營與徐達追斬漢將泰於濳山從高帝以水陵大軍御漢友諒龍江從中大呼奮擊大破之與徐達馮勝追及採石力戰死年三十三德勝累功樞密院僉事至是追封蔡國公巳與永安等並加贈諡德勝死時子宣幼帝使其養子汪同蒙德勝姓襲其職名之興祖興祖數從大將軍取漢伐吳平定中原以功自拜都督同知賜還故姓既命鎮守大同兼晉王傅人告興祖罪使從傅友德伐蜀自贖戰死文州追封東勝侯宣拜神策衛指揮同知征散毛洞有功其後以軍務之雲南坐失彩謫戍金齒卒孫翬有戰功 
　　○桑世傑 
　　桑世傑無為人少慷慨有大志與廖永安歸太祖和陽從攻破採石新生沙砦及鱭魚洲鐵長官水砦從渡江克採石取太平從擊陳埜先水砦與徐達會北門敗之生擒埜先與廖永安俞通海以舟師大破蠻子海牙於採石從攻破陳兆先於方山擒之克金陵抜鎮江有預功升秦淮翼元帥下金壇丹陽從圍常州從攻寧國長鎗諸軍與通海及樞判趙馘攻克水陽常州平昇州判行樞密院事與徐達常遇春取馬馱沙克大浦口攻下江陰太湖宜興與通海永安攻張上誠江陰石碑海寇其帥欒瑞率偽州判錠等方整兵待戰世傑躍馬陷陣死之追封永義侯子敬封徽先伯 
　　○胡大海　耿再成合傳 
　　胡大海字通甫泗虹人耿再成字德甫泗五河人也再成從高帝克泗盪滁大海杖策自滁謁帝一見語合為前鋒高帝克和渡江恢拓江左二人者皆善疾力戰丁酉歲宣州降復叛大海與丁德興攻破復之而與鄧愈自績溪進攻徽擊敗元將八思爾不花追其萬戶訥於遂安元苗帥楊完者以兵十萬來救大海前諸軍斬其部將才戊戌歲克嚴大敗遂安守將洪與李文忠擊敗楊完者攻徽舟師擒其將旺及升降其苗帥員成蔣英劉震李福李佑之賀仁德與李文忠取諸暨火九華山鮑萬戶寨遷行樞密院判官大海說鄧愈曰蘭溪者婺州右臂於嚴為近公引兵下之婺我有矣愈從大海言攻下蘭溪進攻婺婺不下帝乃自往征則以再成為前鋒大海見帝客王宗顯帝曰客何自來曰烏江人帝喜客者吾鄉人使偵婺還報曰婺將貳可下也帝曰有之守汝元將果貳開東門以納師帝守宗顯升大海僉書行樞密院事使規取徽衢處紹興而以王愷為大海都事民賦軍器咸屬復使再成為行樞密院判官領兵西屯縉雲其明年再成與大海出軍樊嶺攻走處守將石抹宜孫石抹宜孫復來收其殘卒殺慶元令曾封再成復擊敗之石抹宜孫死竹口其又明年漢友諒寇龍江帝命大海搗其信州牽制之大海遣裨將俊往王愷自衢馳告曰信州漢門戶也漢人傾國入寇守信重兵亡疑主公固命公搗其信州牽制之公大將也不自出軍以屬人即師之衂奈吾衢處何大海驚起拜愷因自往戰靈溪敗之帝使大海子德濟守信又明年召大海還為中書分省參知政事鎮婺如故升愷左司郎中大海鎮婺威訾化孚掖顛摩疢婺人大寧初苗帥蔣英劉震李福李佑之賀仁德之降也李文忠實受之因以英震屬婺佑之仁德屬處大海置英震麾下甚愛之英震與佑之有異志約日謀為亂諸苗軍皆不忍曰胡參攻待我素恩李福曰胡公信恩不殺主將則事不成因置酒八詠樓請大海觀弩方出門上馬蔣英袖鐵槌擊殺大海提大海首馬上並殺其子關主而愷與總管高子玉皆遇害壬寅春二月七日也其日佑之仁德亦殺分省都事炎於處再成聞變政飯客府中從席上提劔上馬迎罵曰俘虜奴何汝汝反鈍吾劔耶佑之仁德前刺再成墜馬遂與元帥朱文綱知府王道同死之事聞贈大海光祿大夫浙東等處行中書省平章政事柱國追封越國公配享晉卞壼廟再成追封高陽郡公亦廟祀之愷贈奉直大夫飛騎都尉追封當塗縣男炎丹陽縣男李文忠下杭蔣英獲伏誅高帝使懸大海像市中刺英血以祭也洪武元年大海再成並祭雞籠山愷炎及李夢庚祔既配享太廟並賜諡巳與廖永安等並加贈改封再成泗國金大海子德濟及再成子天璧皆為都指揮有戰功大海長身鐵面兩目煜煜軍中夜望若夾燈然既卒諸軍若夢大海坐胡床指揮若夜見火光滿野洶洶若人馬聲則輒大捷生嘗語人曰大海武人不曉讀書惟是三知以行六軍知不殺人知不火舍知不畧婦女再成行軍有節制軍出無犯人畦蔬者其守處也勞來安輯招伏翦渠處以忘戰王愷當塗人常將軍帳下將擾市愷執抶之將歸泣言常將軍將軍怒召愷譙讓愷曰公主上股肱也而帳下將擾民愷執抶之公宜以為喜誠不意公之怒也夫民者國本紛爭之時朝向暮背公宜思之炎者孫炎句容人跛而辨詩酒自好盡茭當世豪傑劉基章溢皆所辟舉基與言自謂不如也炎守處徒手無兵直以口古安反側旁郡處之變也佑之屬卒因炎炎紿卒我且降佑之知炎高持許當無意饋斗酒燖鴈與訣炎披帝所賜紫綺裘抜劔割鴈大酌狠罵死李夢庚故為高帝掌軍簿書使守諸暨諸暨將再興以泄軍懼誅殺之以諸暨降張士誠德濟乃從李文忠復焉與胡深去諸暨六十里城新城帝悅使守之洪武初德濟從大將軍西征庄浪失利大將軍誅他將而歸德濟天子天子曰德濟守信州復諸暨城新城有前功得蒙赫 
　　○趙德勝 
　　趙德勝濠人魁梧多力善運槊馬上年二十八為元義兵長每戰操短兵前驅無旌之者四謁元歸德王忙哥太祖興於滁德勝母在太祖軍中乃棄其妻去忙哥來歸太祖喜賜是名為帳前先鋒從取鐵佛岡攻三河破張家寨克全椒收六合與太祖共完梁壘矢中股搗烏下和平舍取儀夜襲陳也先營授忠勇校尉軍先鋒從渡江有金陵德勝功多先與徐達取鎮江下丹陽金壇宣城有分功轉承信校尉軍先鋒取廣德毗陵復廣德宣城取江陰吳興有分功擢懷遠大將軍中翼左前元帥攻池州取青陽石埭無為濳山與漢戰擒漢將及部卒四百漢友諒下龍關德勝戍虎口為前關與馮勝征高郵有分功升後翼統兵元帥從克九江攻黃梅廣濟克瑞福臨江吉安諸州還下安慶進克撫從征彭蠡湖取淦漢降將祝宗康泰叛南昌殺守琛從徐達攻復其城扃夷於炮超授行樞密院僉事與都督文正參政鄧愈共守之從常遇春平羅友仁於池攻破漢殘將八陣指揮於西山俘獲三千餘人臨江吉撫服復叛皆平之久之漢空國來為南昌圍德勝開城門以千人逆戰手射漢指揮退其兵友諒親圍南昌八旬有五日畫夜攻擊無不殫也德勝響應見奇無不設也漢圯我城德勝戰且城出行城中蹶張宮步門沒人腰六寸死漢亡贈德勝榮祿大夫江西行中書省平章政事柱國追封梁國公而先後死漢者十三人各贈有差為忠臣廟於豫章祀之以德勝為首十三人者右副指揮使劉齊統軍元帥許圭右翼元帥朱濳戰吉安死左翼元帥副使牛海龍突圍中矢死樞密判官李繼先急戰擄死右副元帥趙國昭燒漢艦追者至投橋死洪都知府葉琛江西行省都事葉思成死於宗泰者也臨江府同知趙天麟城陷丁百戶徐明見誘戰墮阱被獲不降死千戶張子明代父行間紿漢死千戶張德山總管夏茂成銳鬬死天下既定肖德勝像功臣廟配享太廟賜諡武桓八年與廖永忠等並加贈德勝剛直沉鷙馭下嚴肅軍中一號一令旗幟為之改觀以能多捷奏德勝未嘗讀書機智如神闇合古名將平居篤孝友如修士子獻指揮同知世襲德勝弟端亦從軍屢傷身端子麟捕倭有功麟孫輔以征蠻功封武靖侯 
　　郎曰臣子之功君父所明從渡江之臣多矣獨廖俞張桑胡耿趙七臣者高帝所首旌以享太廟抑天下將定竹破席捲易為力惟夫豪傑坌紛從戈戟矛矢中求成事蓋論將草昧之初難哉難哉
