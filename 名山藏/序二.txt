
●序二 
　　列宗沿革幾何法世守幾何事應斟酌幾何事後嬪嗣徽幾何氏　　諸王封建幾何國名臣芳跡疇最其貽穢者疇最九夷八蠻種落奚狀馴悖奚情版章之大山川險夷奚扼要禮樂政邢弛張棘徐孰中漕輓錢鹽諸制兵農垧牧諸大務孰弊孰善窮變通久孰與時宜有犁然掌畫應聲而熟數者伊何人歟況乎巷寺之佞忠方技之遯見以及女流之幽芬奇干並其名耳食罕矣過而問焉者誰噫八股梯榮律令導主誤　　社稷蒼生者職是咎也吾師之學根抵誠正而得力於洗心退藏居多終其身出山日少家食時賒無一念寘國恤實無一念縈簪組其立朝也請定　冊有疏止東封有疏守廣寧散蓮賊有疏留都之浮費漕艘之節裁反有疏鑿鑿然經濟吁謨無不頌文靖早見而欽仲淹之先憂者至于海濱巨鱷勢已滔天乃以壑棲逸叟綸羽一揮稽首歸命視小邾在春秋不歃大國庂血願季路一言而無盟者孚格之神几几過之使其時汲引有人而得畢其論思匡弼之作用十堯九舜於舞鳳儀於親見乎何有惜也逆焰如燎典刑抱蔓南皋少墟聯翽霞翔而師遂以鏡山老矣要以經術經世方之古人又多讓哉余鄙人也鄰孤聞尠弗克稟師傅表章師學暢吾師未竟之業於方來而斌斌繼師體者亦清白世堅手遺編無策授梓相對欷歔忽參藩曾二雲其人者蒿眸世蹇軒志千秋式師廬而愾焉蠲祿鳩工勒厥編以行世噫吾道其有慶乎吾不敢謂天下無吾師其人亦不敢苛望士大夫必如吾師之清如吾師之和如吾師之進難而退易但願讀師集者虛參確證揚休表微母世說比之而經史求之於以考　國典識時務標轉否亨屯之偉伐而光輔　　　聖天子中興之大成師將不沒也夫且好問學孰如我　　　後每從侍從之餘竊見　　采搜批答樂之忘勞　　宸翰天言霏霏式玉頃復　　加意　　元良就將蚤計昭昭乎揭帝王大學傳示來茲是編也約而該膽而不靡上下二百七十年修齊治平之道包舉無漏即以繕呈　　乙覽附列　　講筵備藜閣之引陳分　　前星之餘照釋　　　祖啟後之功行得與　　本大寶訓諸書並垂石室而奕世不朽不亦可乎曰可矣翰林院簡討太原門生王邵沐手書
