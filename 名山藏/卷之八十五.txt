
●名山藏卷之八十五
　　晉江何喬遠　譔 
　　儒林記（下） 
　　◆儒林記（下） 
　　王守仁 
　　王艮 
　　鄒守益 
　　歐陽德 
　　劉文敏 
　　徐愛 
　　薛侃 
　　錢德洪 
　　○王守仁 
　　王守仁字伯安餘姚王晉王覽之裔六世祖綱有文武才劉基薦為兵部郎中擢廣東參議死苗難五世祖彥達年十六褁屍苗中蔬布終身以志父痛高祖與准精易究禮徵聘不就父華及第第一以講讀侍孝宗經筵受上知武宗朝用不附劉瑾傳旨致仕為人孝友剛直母岑夫人壽至百歲華事之終老不衰守仁居母娠十有四月而生岑夫人夢天僊乘五雲抱丈夫子授之既生祖天敘命之曰云五歲而不能言有異僧過之曰是兒也名泄之天敘為改守仁而即能誦讀矣居八歲有志神僊之事十五從宦京師出遊居庸慨焉壯圖十七就婚於江西遊鐵柱宮得蜀中道士與語悅之見婁諒談朱氏格物之旨故跳善獨雖任俠之氣未除乃己知砥學自厲既舉於鄉應試京師求朱氏遺書讀之再上京師值邊警講求兵法陣勢以劬學病從道士談養生弘治十二年舉進士觀政工部遣造威寧伯王越墳即其家益得其平生用兵法還授刑部主事審錄江北還朝與太原喬宇廣信汪俊泰州儲瓘河南李夢陽何景明南都顧璘姑蘇徐禎卿濟南邊貢工苦古文辭又復病告歸辟陽明洞為書舍更講神僊之事己而悔之居一歲當大比朝旨用國初故事從御史禮聘考試官守仁應山東聘因北上改授兵部武選司遂與庶吉士湛若水講聖賢之學正德元年南京科道官戴銑薄彥徽以論劉瑾忤旨逮系守仁疏救亦下獄己廷杖五十謫龍場驛丞瑾使人尾之守仁行至錢塘恐不免置衣履江岸留詩其處若投江者因附滳舟於舟山為颶風漂至閩界閩戍詰之夜莽莽造山寺寺不納前宿野廟廟前後虎穴也數殺人守仁明亡害廟道士異之扣其出處而告之曰十君意欲遠遁避禍顧尊公方在朝怒公者逮誣及遵公尊公不免矣為筮得明夷之卦守仁乃返赴龍場廟道士者鐵柱宮所見道士也龍場在南夷萬山中無所得書日坐石穴中默記舊讀隨手錄之意有所會輒為訓釋而不必其盡合於先賢者期有七月五經之旨畧備龍場人則悅守仁相與伐木軒閣而居之學士稍稍來集居一年瑾誅擢廬陵知縣尋升南京刑部主事調為吏部郎升南京太僕寺少卿而從游益進升南京源臚寺少卿十一年升右僉都御史廵撫南贑汀漳等處時江西之南贑福建之汀漳及廣東之南韶潮惠湖廣之郴桂境壤相接峻谷深山嶺岫綴連輋賊窟穴其中都御史文森受命往治稱疾不行兵部尚書王瓊深知守仁才劾罷森薦守仁代之守仁至首平閩廣劇盜詹師富溫火燒等因言盜賊日滋繇招撫之濫招撫之濫繇兵力之乏兵力之乏繇賞罰之弛今賊連絡連郡蟠據數省議者謂非大調狼兵難以掃蕩臣謂調兵非獨糜費所過殘掠亦不下盜兵眾聚難日久聲彰比得舉事魁首己逃橫罹妄殺其所不免班師未幾嘯聚復集此往事己驗者臣近揀練二千有餘部勒可觀誠得行以大軍誅討之賞罰可省半費而收倍功許之有旨改廵撫為總督軍務聽便宜從軍法是時瓊雅知守仁可屬大事咨示方畧謂輋盤據江湖閩廣閒其在南安橫水桶岡諸巢則接境湖郴其在贑州浰頭諸寨則連界閩廣接境湖郴者賊眾而勢散恃險山溪連界閩廣者賊狡而勢聚結援黨與宜先攻橫水次桶岡末乃與廣東會兵以圖浰頭守仁悉如其計身率都指揮許清守備郟文知府邢珣唐淳季斆伍文定以其冬攻橫水桶岡諸巢俘斬六千有奇因請置立崇義縣於橫水以屬贑而浰頭賊有上浰中浰下浰守仁攻橫水時恐浰賊乘虛出寇使人入巢諭告之賜以銀布其酋長黃金巢等皆願投詣惟大賊首池仲容不肻池仲容者捉戮官吏荼毒三省二十餘歲矣金巢至守仁厚撫之藉其眾五百從攻橫水橫水破仲容懼亦使其弟仲安領眾來其時方攻桶岡守仁亦藉仲安之眾使截桶岡賊而故遠其截賊處召鄰賊民備問仲容狀皆言仲容凶狡異諸賊必不可撫今己僭號設官候官兵至舉事有期及桶岡破守仁使人齎賜仲容牛酒則仲容備益嚴度不可隱謬語齎賜人鄰巢盧珂鄭志高陳英者吾讎也且見襲不得不爾時珂等己歸附為新民矣仲容故脅珂與俱作賊珂不應以故有讎隙守仁故移文責珂而珂等急來上變陽怒鞭系之陰令其聚眾圖犄角因使人諭購仲容時方歲盡守仁以賊平提兵還贑矣下令贑城中賊己平臘幾盡何不為蠟樂因大饗兵眾散遣之亦使仲安以其眾歸仲容大喜而購者閒語仲容王公待汝厚當往謝仲容來謝守仁令人入珂巢令珂等陰泄其所部聚待命顧其道必經仲容巢則教之謬語曰軍門以珂奻言生事捕系其家眾者賊不復為意仲容至贑見城中晏如市肆歡樂覘盧珂錮系獄益喜守仁即以其夜釋珂令馳還以其部眾攻仲容巢豐犒仲容縻之過數日為正月癸卯度珂等己至巢椎牛置酒大為春宴賜仲容眾彩縷銀花以次入領緩其時晷使其出皆不相及而次第行斬之益趣諸縣兵與會分入諸巢自提兵搗其大巢於大浰大破之仲容餘眾奔九連山九連地廣益隩峻兵不得入守仁以所得賊衣衣兵混進因得據高擊賊賊走伏而殲之摉捕月余賊黨皆空老弱脅從號呼乞命乃皆籍釋之凡搗三十八巢擒斬賊酋二十九中酋三十八小酋二千有奇因請立和平縣以屬惠而郴桂諸處賊與江西諸峒聯絡復會兵三省夾剿之升右副都御史蔭子一人錦衣世襲千戶十四人寧王宸濠反守仁方承命處置福建叛軍至豐城聞變以便宜與吉安知府伍文定檄諸道兵攻之時寧王己出攻安慶守仁與文定等攻其眷屬於南昌寧王反兵而鬬遇之湖擒之語在分藩記方寧王反時懸賞格能捕者封侯至是詔旨褒勞令兼廵撫江西地方世宗即位召還赴京且行宴賞會以甫有武宗大喪止升南京兵部尚書參贊機務疏乞便道歸葬其冬封新建伯奉天翊衛推誠宣力守正文臣特進光祿大夫柱國兼南京兵部尚書參贊機務如故三代並妻一體追封子孫世襲並存問父華賜羊酒明年疏辭不允守仁故以才畧為王瓊器任用能早膺閫寄屢立大功乃守仁亦歸德於瓊每有捷奏必上推朝廷制馭之威靈下及王瓊居中調度之勞美瓊以此益善守仁故昧平生得其像貌焚香懸對契若面語有時左手抱孫兒右手執讀守仁奏至關棨輒擊節賞嘆顧兒曰生兒當如此輩奇男子入請於朝盡行所奏其使得便宜行事皆瓊從中主之守仁益得自發舒寧王反王瓊曰亡憂有王入安在可定也及是果然守仁所定寧用間用謀非一端其始慮寧王遽出南昌北犯南京則偽為兩廣應檄兵符以示傳遽及為迎接北來大軍文牒故以達之寧王所又偽為通李士實劉養正書離閒之使其遲疑不發我軍益集寧王既發則遍懸榜文誘示歸義之人削木為小方予歸義者免死書之數千而投之湖復為大方大書寧王己擒無庸戰者及戰寧王之人逃潰相繼業以身講聖人之道謀閒之術非所示人又不敢瑣瑟塵御報捷之書不復敘及又宸濠當其結譽士大夫時士大夫有名高者無所不傾下守仁亦與無崖異且使其門生冀元亨往說之莊語宸濠自為善守仁密謀陸完求得為江西廵撫用是其形跡不能無疑於士大夫起家書生功名獨盛忌者益蠭響醜詆至謂守仁陰附宸濠筴不勝而後背之者至請黜守仁爵一時諭功濁伍文定受上賞其餘悉省核平生用考功法抑絀之守仁益疏辭伯爵言國家急難之時苟有從我雖門庭之寇反面內向可以論功況其翕然生忠義之心伸指臂之力追核平生抑絀不敘獨論臣功臣益不敢承此時守仁門生方獻夫黃綰與所善席書方以議禮得幸力言於上而張璁霍韜亦極推轂上不報守仁疏守仁伯自如守仁之封上及祖父命至之日父華垂盡成禮而卒守仁戒家人勿哭加冕服拖紳含隧畢具一慟頓絕居喪三年從游益眾譏謗其學術者日亦益甚守仁獨守前說也六年廣西田州土目盧蘇王受構眾煽亂提督都御史姚鏌久征不克張璁桂萼薦守仁特起左都御史總督兩廣江西湖廣軍務疏辭不允守仁至梧諮詢士大夫軍民皆言蠻夷反側繇異時大吏處置失宜安之則已因上書請可無征而定之則悉撤防守兵蘇受等喜詣見守仁軍門守仁杖之百而已旬日閒夷人來歸者七萬一千悉放之還捷聞賜獎敕銀幣而斷藤峽牛腸六寺仙台花相諸猺者自韓雍大征之後無所懲艾久縱肆有八寨猺賊尤為兇猛與相通結守仁既撤防守兵從便宜留湖廣酋眾解甲而休之南寧默以報効之機責蘇受新附之人蘇受踴躍用命遂以酋卒歸途之便從便宜掩而征之報捷三千先是守仁捷奏歸功王瓊至是布政使林富等亦襲其體頌守仁功甚至凡上奏故事先敘下司呈文後結已撰守仁如富所呈列敘奏首結以已疏上業怪守仁奉命征田而顧撫之藤峽無命乃復征之及覽疏疑守仁夸詐倒置恩威姑賜敕獎諭而已余賞悉格罷方獻夫霍韜言臣等廣東人備知諸猺患廣歲久兵則費人餉則費財安靜亡幾跳梁踵至王守仁乘百年破敝之後感聖明特起之知片言馳諭厥角如崩舜格有苗何以加此至八寨藤峽猺賊深阻獸伏禽棲開國以來不及征剿守仁因歸師將降人掃清窟穴如拂塵幾仁足以懷綏向化之民義足以討服梗治之寇兩廣黎庶得安生業勞苦功高矣而兵部功賞未見下頒戶部覆題又待再按夫揆之詔書則有便宜從事之旨稽之傳志則有大夫出疆專成安利之文忠如守仁一屈於江西再屈於兩廣臣竊惜之誠恐經畧善後策不得施機會一失逋賊復熾其為西廣患不淺上許守仁條畫善後以聞是時守仁已病矣日暑輿疾出入諸寨相度地宜議移衛所設縣治而病益進遂上疏乞骸臥舟待命江廣界上行至南安卒 【 守仁臨卒南安推官周積入問師何遺言守仁微哂曰此心光明亦復何言既卒櫬至南安贑州士民遠近擁哭南昌御史儲良材以下凡百有位越百姓里居市兒巷婦哭而送者載道風迅不可以舟良材撫之曰先生有懷邪越中子弟門人徯至有日矣須返風遂行抵越會葬者數千人】 上聞怒守仁專擅不候命自歸疑其有詐下吏部以狀聞而守仁果卒吏部言守仁擅歸道死劇困可知儻在原宥上意未解曰守仁學術事功多有可議其會官詳定是非及封爵宜否以聞無得護庇詹事黃綰給事中周延皆上疏言守仁立德立功之大上不報綰疏責延朋黨謫判太倉州已吏部會議言守仁事不師古言不稱師欲立異為名則非朱熹格物致知之論知眾論不與則着朱熹晚年定論之書號召門徒互相唱和才美者樂其任意庸鄙者借其虛聲傳習轉訛誖謬日甚若其誅叛擒逆事功亦難掩宜免奪封爵以彰國家之大信申禁邪說以正天下之人心上曰卿等議是守仁放言自恣抵毀先儒號召門徒虛聲附和用詐任情壞人心術近年士子傳習邪說皆其倡導宸濠之變與伍文定仗義討賊功固可錄但兵無節制奏捷誇張近日掩襲寨夷恩威倒置所封伯爵本當追奪念系先朝信令姑與終身歿後恤典俱不許給都察院便榜諭天下敢有踵襲其說果於非聖者重治不饒久之許其子襲錦衣衛副子戶穆宗即位詔大臣有應得恤典贈諡者科道奏議定奪於是言者皆言守仁下吏禮二部會議守仁生前之論巳定身後之典宜優制詔贈新建侯諡文成而科道官復謂宜予世伯從之守仁初溺於任俠再溺於騎射三溺於辭章四溺於神僊五溺於佛氏而歸正於聖賢其始尚沿宋儒之緒貶謫之後沈思格物致知之語超然為異則講知行合一之學其意欲歸重躬行以捄末學口耳之弊若謂名物形跡可以盡廢惟當一反而求之心一時高明之士喜其頓而惡柙之士樂其便翕然從之宿學名流尊朱既久羣然譏攻謂流於禪而守仁講之益力最後本孟子良知之論以合大學致知之旨以為致知之知即致此心自然之良知訓格為正訓物為事心身意知而莫作物格致誠正而莫非事自謂其與朱氏異者直在入門之始究恐有毫釐千里之殊所以提醒本原開悟來學獨為深切蓋朱學先致知而後誠意先窮理而後盡性先道問學而後尊德性而守仁反之以為致知者直誠意之功窮理者直盡性之功道問學者直尊德性之功必先立其本而後用力以副之守仁天資高邁隨問而答無不響應四方及門麋至麕集聽講之後莫不暢豁欣快惟其事功以用兵顯其俶儻權變百誦千幻於蹈險出危之閒不無異時任俠之氣而世學譏其霸儒至其卓然以聖人為必可師指切心體使人猛省而內證其於攻心捄世比之武事亦可謂雄偉而不常萬曆初從祀孔子之廟而制書美之聖賢之學管葛之才 
　　郎曰王守仁以致知為致本心之良知有宋呂氏已有是說而朱學辟之其旨誠不知於大學何如孟子曰凡有四端於我擴而充之其近之歟若其俶儻權誦以之蹈險出危孔子所謂作易者其有憂患乎至夫招朋講學雖在兵閒倥傯不廢臨成敗晏然無所懼喜可謂加齊卿相灴以動心所謂豪傑之士耶所謂豪傑之士耶 
　　王　艮　　鄒守益　　歐陽德　　劉文敏　　徐　愛　　薛　侃　　錢德洪 
　　○王艮 
　　王艮故名艮泰州人泰俗鹽艮父故為鹽商第名其子曰銀耳銀成人父為娶婦矣父將走公門銀寢而聞其號驚起問故父曰吾欲走公門靧而不及湯水冷吾面也父出銀痛哭吾曰已成人令父昧爽靧寒而尚子乎及暮父歸請代父役父曰役於公當識數汝不知也何能吾代銀則走學數既習數告父曰可矣自此掃舍捧席哺啜定省如禮久之父曰汝尚不識字銀走之塾師習字乃粗識論語孝經章句遂邈然有希古聖賢之心信口談說如或啟之以經征悟以悟釋經行即悟處悟即行地如是有年人未識也有吉州人來為熟師聞銀論說曰此類吾撫台王公之談王公王守仁也因為道其良知之學銀曰有是哉雖然王公論良知銀談格物如其同也是天以王公與天下後世也如其異也是天以銀與王公也即走詣守仁服吉冠服執木簡以二詩為贄入門行中道守仁異之迎以賓禮據賓位而坐坐定守仁問何冠也曰有虞氏之冠問何服曰老萊子之服守仁曰將學其服耶抑並學其上堂詐跌掩面啼哭也銀動坐漸側及聞其論格物致知之旨恍然有悟乃拜為弟子居有閒未諧心即復就賓位守仁拜而還其拜巳卒稱服乃卒拜為弟子於是為之易名曰艮字汝止居亡何歸省道金陵至太學前欲以所學諭六館士六館士覩艮冠服異常環問所治經曰治總經守仁以外艱歸艮從居越四方來學咸屬開導久之駕小蒲輪隨二仆入京所至為人講說以廣衍其道艮風格既高所為又獨同志盻愕匿其蒲輪勸之歸留一月返其後再見守仁陳格物之旨守仁曰待君自明也守仁卒開門授徒遠近皆至艮骨剛氣和性靈澄澈音咳盼顧使人意消所引接無問隸仆皆令有省雖貴顯至悍戾不悅者亦悔謝往往見人眉睫即知其心別及他事以破本疑機疾響應精蘊畢露廓披聖途使人速進獨不喜著述或有酬應令門人兒子把筆口占導意而已晚作格物要旨求仁方諸篇御史洪垣構舍居其學徒總漕都御史劉節鹽法御史吳悌皆特疏薦聞不報艮之學旨其仲子璧能傳之在士大夫閒則布政使徐子直傳之大學士趙貞吉參政羅汝芳傳之吏部侍郎楊起元又有朱逸韓樂吾二人逸樵夫也易麥糈擇精者供母糗其糲秕以樵一日過艮閭行吟曰離山十里薪在家裡離山一里薪在山裡艮謂其徒曰小子聽之人病不求耳逸因附牆竊聽講論聽訖樵去以為常艮弟子宗姓者顧謂之曰諗子雅志甚苦願奉數十金為子生理免樵作勞且得日夕相從商切幸甚樵曰子非愛我力卻之韓樂吾陶人也從學於逸逸死從艮仲子璧三紀尚鰥璧屬門徒醵錢為婚既娶出婦篋中裙布分給所親與約曰吾不梁鴻非若夫而不孟光非我妻所至誨誘人善良者以千數每秋獲畢羣弟子班荊趺坐論學數日興盡則弩舟別聚徧講如前舟中與弟子賡唱互詠自得也嘗與諸公講學有談及別務者輒大噪曰光陰有幾作此泛語或稱引經書相難則又大恚曰當下不理會卻此訟陳言趙貞吉稱艮契聖歸真生知之亞也銘其墓曰越中良知淮北格物如車兩輪而貫一轂 
　　○鄒守益 
　　鄒守益字謙之安福人父賢仕按察僉事守益年十七舉鄉試尋母卒治葬廬墓既舉正德辛未會試第一廷試及第第三人授翰林編修賢遂辭官歸踰年守益亦引疾歸養四方人士皆來受學一日讀大學中庸而疑之曰子思受學曾子者大學先格致中庸何首慎獨也時王守仁都御史贑州就問之守仁為講合一之旨超然有悟遂肅贄為弟子宸濠反守益聞變率羣從趨吉從義起兵守仁喜曰君臣師友在此舉矣世宗即位出就官復入越見守仁參證月余既別守仁悵望不已門人問曰夫子何念謙之之深也守仁曰曾子云以能問不能以多問寡若無虛犯而不較謙之近之矣至京復職會大禮議起偕同官上疏不報明年再疏下詔獄謫廣德州判官復見守仁于越而後履任守益蒞官臨民一以誠心相感延王艮諸賢講學興禮風動鄰郡久之升南京主客郎中日與湛若水呂柟同門薛侃錢德洪王畿商究學問任滿給繇道請告歸過蘇訪魏□諸賢發知行敬義合一之旨入越哭王守仁喪存撫其孤聚同學會講還里會程文德量移為安福令質之方田均賦邑民賴之居數年薦起為南京考功郎中世宗將建儲吏部奉旨簡宮僚之譽望召入為司經局洗馬當事者以非己出不悅會偕霍韜上聖功圖因構之禍幾不測賴眾捄免充經筵講官請從祀薛瑄孔子廟庭其時與徐階羅洪先趙時春唐順之互相資切御史毛愷張元沖胡宗憲咸從之游士類興起居頃之升太常少卿兼侍讀學士掌南院蓋當事者忌而遠之毛愷上疏乞留亦調外任尋改南國子祭酒亡何九廟災循例自陳疏中寓交儆之意讒者囚中傷之竟辭官歸歸與其鄉人劉邦采劉文敏劉子和劉陽歐陽瑜劉肇袞尹一仁等建復古連山復真諸書院為四卿之會春秋二季合五郡出青原山為大會凡鄉賢士大夫偕與遠者年聚近者月至小會人百大會人千絳帷一啟雲擁星羅或更端稟承或簪筆述記守益溫言和氣隨機轉受若無往非可教之人無感非可動之物蓋自受學以後四十年閒歷壯至老無非會反明學之事真若飢食寒衣之不能已者守仁標良知為門守益復推慎獨戒謹恐懼之旨以發明之 【 守益之言曰除卻自欺便無病除卻慎獨便無學聖門志學是志不踰矩之學吾儕講學以修德而日用踰矩何以主善協一自戒自懼顧天命而順帝則此是時時下學時時上達准四海俟百聖合德合明合亨合吉只是一矩其發易損卦之旨雲懲忿則火不炎上窒慾則水不下流是謂水火既濟長生久視之方也又戒其徒曰同會之友精進者少因循者眾喜怒屢遷而以為任真言動多苟而自以為無傷子臣弟友宗族鄉黨多少不盡分處而自以為無敗虧知者不肻言言者不肻盡而聞者亦不肻受不幾於相率而為善柔乎循是以往坐櫃此生上玷師門下吳後學中夜猛思自悲自艾可也又曰求　求安是千罪萬過之窠臼從古聖賢皆從不求安飽煙煉出來又曰天常健而不己聖學常強而不息健是自然之太極強是自然之真性邇來學者以因循為平等以嚴密為過當於古人戒懼瑟僩幾若長物恐非師門自然宗旨學者有以出處嘗守益者守益日順逆境界只是晴雨出處節度只是語默此中潔淨乃無往不潔淨池】 湛若水年九十有一往游衡山來過于吉守益率諸子及同志往迎預誡體古憲老不乞言意母煩辯論晨夕躬定省執醬執醑一準古養老禮嗣大水連舟送至虔涕泗而別時年六十有一矣若水重加嘆異王公之門得人如此年七十有二卒寢疾時召門人訓飭不異平時穆宗改元贈禮部右侍郎諡文莊子義美俱舉於鄉而善以進士仕至太常卿 
　　○歐陽德 
　　歐陽德字崇一弱冠舉於鄉見王守仁贑州受其學不與計偕者再嘉靖二年進士時會試策問心學其意陰辟守仁門人徐珊不答而出德與王臣魏良弼等直發師旨而亦登第出守六安進刑部員外尋改編修累官禮部尚書講其學者半天下德之學一稟守仁而必槩諸躬應變閒暇如無事時或問何以能此曰吾求吾心耳心知其是雖害不顧心知其非雖利不為此吾所受於吾師而自致其良知者也嘗貽羅欽順書曰佛氏知覺與良知名同實異凡視聽言動皆知□也而□□□□□□□□□羞惡恭敬是非所謂本然之善也致知□循其惻隱羞惡恭敬是非之知而擴充以極其至所謂致曲求誠故曰致知知至則意誠矣物者事也思慮筧識視聽言動感應酬酢之能也然而有善有惡有正有邪格物者則為善而不為惡從王而不從邪隨其位分修其日履循其良知之天理而無所蔽昧虧歉者也日積月累日就月將而不能己不如□□旦晝所為牿其良心而達禽獸不遠矣此聖門篤實真切用力之地沒身後己與佛氏異者也卒贈太子太保諡文庄 
　　○劉文敏 
　　劉文敏字宜充安福人少時矜莊堅勵動必繇禮入越謁王守仁稱弟子守仁曰公不遠千里而為何為者文敏曰來為性命文敏為諸生及貢矣棄之去不復應舉其學以躬行為主虛談為戒嘗謂學者當循其本心之明時時自見己過刮磨克治以消融氣稟之偏絕去外誘之害征諸倫理事為之實無一不慊於心而後為聖門之正學此非從事困勉已百已千之功何自得之彼高談虛悟炫末漓本德之賊也時士人聚講者眾惟文敏無奇僻語或終日危坐貌肅神凝諸生竦然憚之而視其自為庸言小節率中準繩共推為訥言敏行君子焉聶豹推重其人曰海內真布衣其邑人御史劉陽學行長者亦廁文敏於陳真晟劉閔之閒文敏有弟曰邦采亦棄諸生從守仁學督學聞其名促之試邦采曰脫巾露體以求功名非士節也於是廵按御史儲良材令通省諸生並以常服入而邦採得中式已仕嘉興同知 
　　○徐愛 
　　徐愛字曰仁守仁妹夫也與蔡希顏朱守中受業守仁獨先希顏深潛守中明敏而曰仁溫恭舉進士為南京郎中與黃宗明薛侃馬明衡陸澄季本許相卿王激諸偁林達張寰唐愈賢饒文璧劉觀時鄭騮周積郭慶欒惠劉曉何鰲陳杰楊杓白說彭一之朱箎輩日夕績礪不懈告病歸與陵澄課耕霅上為同志久住之計年三十一卒所聞守仁語悉裒集之曰傳習錄其卒也守仁哭之慟 
　　○薛侃 
　　薛侃字尚謙揭陽人與兄尚哲為國子助教並從學於守仁自咎罪疾嘗以輕傲為戒秀水人沈謐素慕守仁執贄未遂後為行人聞侃講學京師嘆曰師雖歿天下傳其道者尚有人也遂相從講學進賢舒芬以翰林謫官市舶自恃博學見先生問律呂先生不答且問元聲對曰元聲制度頗詳特未置密室經試朱子以入孔顏之途真謂學脈可尋而正大光明之心篤信謹守之意可質鬼神而無疑者也所居醫巫閭山西時時游釣凌溪之滸其卒也鄉人為釣台祀之稱曰醫閭先生子士諮舉人博學篤行嘗論王政十二事不報終身辭疾不仕 
　　○錢德洪 
　　錢德洪字洪甫餘姚人錢鏐之後父希明三歲失明而博古能文章守仁倡道德洪與王畿首師事之推尊發明為獨至守仁在越七年德洪自歸省外無日不侍左右王華卒守仁使門弟子紀喪因才任使僊居人金克厚者為人謹厚守仁使司廚克厚語德洪曰吾學得司廚而大進嘉靖五年德洪與畿厚同舉進士而德洪畿相謂曰吾斯未信引疾歸卒業於守仁士及守仁之門者守仁使德洪先引導之俟志定有入方與請見八年當殿試方北上聞守仁喪遂輟試與畿迎喪廣信制服哭之構天真精舍當湖海之交像祀守仁收錄遺言與答問語曰傳習錄既殿試乞教授蘇學以便養遷國子監丞立省愆堂教諸生以悔吉吝凶之道遷刑部主事轉員外郎坐械繫郭勛忤旨下詔獄與楊爵趙都督白樓講學獄中勛死乃釋隆慶初薦復原職以引年引階朝列大夫今上即位復詔進一階德洪自少至老守其師說既早廢週遊四方號召同志所至學者迎事而受業焉畿學雖師守仁而在官好干請武進人薛應旗為南考功郎中黜之應旗亦坐補外南京給事中游震得等訟言應旗下吏部尚書唐龍覆言應旗疾惡如仇去奸若脫宜復京秩以勸後來應旗得復官畿後遇應旗下拜而謝之
