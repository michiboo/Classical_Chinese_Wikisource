
●名山藏卷之四十五 
　　晉江何喬遠　譔 
　　天驅記（下） 
　　◆天驅記（下） 
　　故國珍 
　　明玉珍 
　　陳友定 
　　擴廓帖木兒 
　　○故國珍 
　　方真故國珍也名珍以字行高祖既定天下來歸避御諱改曰真字谷貞雲國珍者台黃岩楊嶼入長身黑面體白如瓠元末童謠雲楊嶼青出海精楊嶼海中童山也國珍生而山榮國珍兄國璋弟國瑛國珉凡四人又有從子明善皆膂虓善馳跳驟馬故海上鹽徒與蔡亂頭為怨家官弗問其曲直亂頭入海行劫元懸格捕之國珍率千人捕應格賞不及曰獨蔡能變耶黃岩人尊上田主國珍父尤柔良為田戶事主甚恭田主數侵蝕之國珍謂父曰田主亦人爾阿爺何乃恭父口我與爾所衣食也父沒田主來索租其欲侵蝕如故國珍具美醞盛篹醉死之醢而匿於瓮久之泄州太守使之國珍方食左舉凡自遮右持門關格殺捕者遂亡命海上為元海運苦順帝八年也元使江浙參政朵兒只班往捕國珍執之迫為請招撫許之授國珍海運假千戶竟聚兵不解轉攻溫焚畧海上州縣元將孛羅帖木兒擊之國珍夜率勁卒火之大閭之泮執孛羅帖木兒及其郝萬戶復迫請招撫元授國珍千戶為真官其兄弟子侄籍所部精兵三千餉之借其力以防海運國珍登岸羅拜還止故里順帝十二年汝潁兵起元募浙船北守大江國珍曰是且及我復聚眾入海元將泰不華與戰澄江潰而薄其舟水刃其數人遂為國珍所殺是時南北諸郡豪傑所在響應元復使使即拜國珍徽州路治中國珉廣德路治中國瑛信州路治中國珍使盜待使者於隘殺之元復招拜為海漕萬戶國珉衢州路總官始受命張士誠據姑蘇常湖等郡元欲借其力以御之授國珍江浙行省平章累進左丞相國璋等各超拜有差國珍為元十敗士誠崑山士誠大畏稱臣歲輸粟元多國珍功命以節鉞鎮浙東開治慶元兼領溫台金三郡國珍以國璋國珉居台明善居溫留國瑛自副初國珍之起也瀕海豪傑莫不為元募誅應購而其台省當路非數千緡不與上功至有一門戮力幾盡竟上蒙不得武功爵而國珍亟反亟撫再三拜己至丞相猶施然不得其心元以購功懸賞不信於天下馴至於亡順帝十九年吳公征下婺衢處諸郡使典簽劉辰往說國珍與其下謀曰元連垂盡羣雄皆作今江左兵精甚所至無堅城與我角者西有張士誠南有陳友定若陽順之以觀其變其亦可也乃使使奉書獻黃金五十斤白金百斤金織文綺百端願合力攻士誠許之使其子亞關入質公曰凡質疑也不疑胡質厚賜遣之國珍復納三郡籍願輸金助軍守土如淺鏐故事事定即以獻許之其時閩尚未屬公示必有授國珍福建等處行中書省平章其三弟皆有官國珍使國珉領樞密署事自稱疾受印而已又歲為元轉致士誠所輸粟元累加太尉江浙行省左丞相賜爵衢國公國璋國珉國瑛明善皆行省平章亡何苗將劉震蔣英叛我婺州殺首帥胡大海持大海頭往見國珍其下皆賀國珍不許曰吾故言江左如錢鏐即出師助擊之國璋中流矢沒然其不歸三郡如故公欲征之國珍報曰三郡在也惟是尚界元吳公亦未便守之公若克杭撤吳之蔽三郡歸公是我代公守也吳元年高帝為吳王李文忠下杭國珍又北通擴廓帖木兒南交陳友定觀望持兩端吳王怒使征糧二十三萬曰克杭有日矣公何成約如故張士誠與公接壤取公振落耳所不敢者以誰在耶吾旦暮下姑蘇奄至公境倍城一戰亦大夫矣不然去之入海亦一策也然自古未有久海上者公審思之國珍懼與其弟侄將佐謀郎中張本仁曰江左方圖張氏勝未可知計不能越境而致於人劉席曰江左多步騎平地用耳奈吾海舟何丘楠曰二者皆非主所自福也惟智可以決事惟信可以守國惟直可以用兵昔者江淮之閒豪傑並起人人莫不欲帝然分鼎足者漢與二吳耳漢人敢戰不怯尚丁九江張吳區區如竇中鼠敗可知也江左之吳法嚴而軍威諸將所過秋毫無犯所得府庫還封識之以奉其主吊伐之心此必有天下且業己並漢勢有張氏之二公經營浙東十餘年矣不能越三郡不以此時早決不可謂智自居錢鏐抑又背焉不可謂信我之不信彼征師焉不可謂直莫若與也國珍不能用其九月吳王命參政朱亮祖率浙東水陸二軍往擊之其時張士誠亡矣亮祖遣裨將嚴德至新昌攻其開嶺平之進擊國瑛台州德戰死亮祖急攻其城國瑛夜走黃岩人之遂狥下僊居諸縣轉追至黃岩國瑛燒廨宇民捨入海其將合兒魯出降十月覆命御史大夫湯和為征南將軍僉大都督府事吳禎為副將軍擊國珍慶元而亮祖復自黃岩至溫陣城南七里明善出戰潰還奔入城亮祖與裨將張浚湯克明徐秀柴虎克之明善己先挈妻子入樂清遂分兵狥降瑞安十一月亮祖襲敗明善於樂清之盤嶼追至楚門而征南將軍和副將軍禎亦自紹興渡曹娥江降餘姚上虞二縣進擊慶元至城下國珍載寶貨子女亡海上追擊之大敗還師狥下溫台諸縣而王覆命中書平章廖永忠為征南副將軍從海道會和國珍諸將較皆叛散乃使國珉遣其子明完明則籍所部吏士船馬資糧以降明完亞關也而國珍亦與明善出降亮祖於黃岩其臣詹鼎為草降表詞辯而恭吳王讀表曰孰謂方氏無人耶趣國珍入既見讓曰公胡反覆陰陽勞我戎師耶顧實公左右舞小智教公公不能自裁耳乃悉召其臣赦楠以為韶州同知又知草表出鼎手亦命官之其餘盡徙濠州 【 詹鼎字國器寧海人其父餅師也鼎子學兒時讀書餅灶下讀甚富又精治春秋不遇國珍聞其才以計得之以為府都事國珍弟平章事有人犯法屬鼎治鼎論如法平章之妻受賕請於鼎持不可曰今方氏欲舉大謀當用天下賢士一心守法奈何使婦人預事耶妻怒譖鼎系獄久之出為上虞判上虞與張士誠壤相錯軍吏貴臣甚眾以鼎儒生也稍違約鼎立眾於庭引一驛丞數以不奉公斬之在庭皆股慄膝行請罪膝屈久不能起自後雖元帥萬夫長皆長跪白事不敢舉目視國珍降上召見鼎鼎為書萬餘言須駕出上之上為立馬受讀付丞相楊憲官之憲惡鼎言事謂鼎徙人也竟徙梁又徙陝憲敗大臣薦鼎於朝至京師丞相召見鼎須髯甚美又能為梁趙閒言步趨進退甚都雅丞相曰詹鼎尚書才也待半年除留守都衛經歷改刑部郎中罪人當分覆者皆願得鼎會大都督府受賂除軍吏事發誣鼎贓鼎不能自白御史卒誅鼎與百餘人皆死鼎為文章氣焰迫古人守廉重行義自陝入京師時聞人有好書價金一斤無所得金解乘驢易之】 上卒厚遇國珍賜第京師宴位功臣次未幾授廣西行省左丞奉朝請而已一日侍宴坐不能興舁歸上官其二子曰令國珍見也國珍卒年五十六其始起至降凡十八年本無學術所用書佐參謀繇胥史進皆苟利無遠略其兄弟子惟明頗頗順理休皆圖貲自營一時政令租稅任意為輕重民有死罪不刑納之曲籧而投之湍雲 
　　○明玉珍 
　　明玉珍一名旻隨州人世為農身長八尺目有重瞳子剛直素信其鄉里人元順帝十一年汝潁兵起隨人相結屯青山推為屯長己歸徐壽輝漢陽授元帥鎮沔與元丞相哈林禿戰矢中右目人號旻眼子十四年沔飢玉珍以兵千人槳斗船五十泝夔為沔貿糧至巫峽人多就之者青巾盜李喜聚眾苦蜀元將楊漢以兵五千御之屯平西其右丞相完者都鎮重慶置酒飲漢欲殺之漢覺脫身走漢兵怒皆拏船去出巫峽羣訟之玉珍且曰重慶一城兩丞相左哈林禿右完者都兩不相下郡無厚兵可攻也玉珍猶豫未決其萬戶戴壽曰公鎮丐救困民也貿糧巫峽閒亦救困民也平西眾亡其主帥發憤訟公此亦困而可救公何不中分舟載糧還沔以其半因平西兵攻重慶事濟為之不濟則歸無損也玉珍用其策襲破重慶生致哈林禿完者都夜遁果州父老迎入城止殺禁掠皆大喜壽輝以為隴西右丞久之完者都與參政趙資平章朗革歹復自果州至屯嘉定之大佛寺玉珍使部將萬勝御之勝使陳夜眼夜緣嘉定城以入完者都朗革歹遁獨資守大佛未下勝獲資妻執示之江岸資用強弩射殺之曰汝不見平章婦平章婦者朗革歹妻也城陷赴水死己欲射殺其子眾擁之不得相持半載余玉珍以兵繼之大佛陷資復與完者都朗革歹會龍州圖興復復為重慶所執見玉珍不屈死蜀人謂之三忠玉珍憐而禮葬之初玉珍攻完者都時道出瀘暮宿瀘河下部將劉澤民曰此閒有隱進士劉禎公盍見焉玉珍往見喜曰吾孔明也即舟中拜為理問官先一夕禎夢冕旒者造廬則玉珍雲久之陳友諒殺壽輝自立玉珍怒曰友諒與我比肩事漢陽今如此使其將守夔不與通祀壽輝廟之眾推玉珍為隴蜀王玉珍不從禎屏人說曰西蜀形勝之地東有瞿塘北有劍門沃野千里自青巾苦蜀明公撫養而安全之民心之歸天命可知且明公既絕友諒必不能臣之若不稱大號以系人心是軍士皆四方之人或思其鄉土而去孰守取哉弗聽明日又言玉珍乃以元二十二年春三月戊辰即位於重慶號國大夏紀元天統立妻彭為後子升皇太子仿周制設六卿內置國子監教公卿子外置提舉司教生徒府置刺史州曰守縣曰令去釋老二教賦稅十取一農無征置雅樂立郊社皆禎為也乃命萬勝鄒興攻雲南興元巴州皆有之元陝西行省參攻車力帖木兒擊敗玉珍兵金馬山擒玉珍弟明二玉珍愛萬勝勇妻之以二妻呼曰明三已更立中書省樞密院戴壽為左丞相明三為右丞相向大亨張文炳為都察二院分境內為八使其臣鎮守屯積以贍士元二十五年高帝稱吳王二年矣使使約玉珍為與國玉珍使其參政儼答聘玉珍再使明三取雲南失利諸將往往暴掠不能制居夏五年卒年三十六子升襲位方十歲改元開熙尊彭為皇太后是為元二十六年久之明三與張文炳有郄文炳使玉珍義子明昭矯後旨縊殺之國人不服平章吳友仁興兵討昭升命戴壽御久友仁曰昭不誅國必不安君朝誅昭友仁當夕解乃誅昭明三夏氏驍將也兵無不一當百明三死夏以不競其年升遣使來貢吳王使御史哲報聘吳王有天下改元洪武二年使求大木升亦來荅貢其冬遣楊璟招諭之其臣各雌黃璟還為書曉之曰古者同力度德同德度義無可度焉則為順圖故能兩全身家流譽亡窮足下幼襲先業不咨至計徒取裁左右謂瞿塘劍閣一夫負戈萬卒誰何此皆不達時變相謬誤何則蜀之最霸莫如劉備諸葛孔明佐之兵食不足取之南蠻然堇堇能自保足下疆場南不過播州北不越興元以陡絕一隅之地延須臾之命可謂智乎皇帝威武神聖有順必賞無不夷特念足下先人故不忍加師又意足下沖幼未嘗恐惑於左右者之說故使璟面諭禍福深仁至恩可不知乎夫漢友諒吳士誠皆以英傑之姿割吳劃楚造舟塞江河積糧比山嶽自謂強將勁兵然鄱陽一戰友諒授首平江再困張氏面縛友諒於理竄歸江夏窮迫出降然皇帝卒矜而赦之封以侯爵今足下母論二君且亦自視何如理耳宜憣然獨斷自求多福不然王師一至所為足下謀者各自為計足下奉老母安歸乎足下即沖幼不嘗當亦痛心老母逆順之圖度之而已升不能從三年大將軍達還自西安遣裨將金興旺張龍繇鳳翔轉攻興元克之其秋吳友仁復來寇興旺中流矢猶戰達援以定西兵屯益門使傅友德趨黑龍江夜襲木漕關下斗山令其軍登山難火炬友仁夜驚遁去四年春正月高帝以中山侯和為征西將軍江夏侯德興為左副將軍德慶侯永忠為右副將軍暨營陽侯璟都督僉事升率舟師繇瞿塘趨重慶潁川侯友德為征虜前將軍濟寧侯時為左副將軍暨都督僉事文輝率步騎繇秦隴趨成都命衛國公愈往襄陽餉之密諭友德曰夏人聞吾西伐必悉銳守險東阨瞿塘北阻金牛若出不意直搗階文門戶既隳腹心潰矣閏三月湯和廖永忠往取歸州江漲次夔之大溪璟引兵出溪口將進瞿塘莫仁壽守瞿塘以鐵鐲闌關戴壽鄒興飛天張益兵鑿兩崖引纜為飛橋炮石竿鑱匝兩岸璟戰弗利引還和永忠欲稍待秋水落乃進友德則直馳入陝揚言曰出金牛引精騎五千趨陳倉緣山晝夜行入階克之擊敗其守將丁世真生擒其將雙刀王十八人而湯和攻歸亦克之友德進至文蜀人斷白龍江橋葺而濟至五里關丁世真復來拒戰汪興祖死之友德奮戰破文遂克隆狥下江油彰明二縣趨綿遣藍玉夜襲綿壘自後乘之時向大亨守綿走保漢友德造舟以渡漢江木匝木筏數千大墨曰某日克階某日克文浮瞿塘之湍放之湯和向大亨悉兵漢城下友德遣驍將擊敗之戴亨與吳友仁自瞿塘來援復敗之遂抜漢壽大亨走成都陳德追擊又敗之友仁走古城友德又敗之高帝手詔責和曰皇帝問征西將軍傅將軍冒險深入克階文諸州次於平川乘勝之機正在今日將軍當水陸夾攻使夏人首尾受敵乃頓師溪口俟水落將軍欲辨象馬乎皇帝問將軍前與將軍言不記憶何怯也會漢江之筏浮湍下永忠乃自鹽山伐木開道繇紙坊溪趨夔與鄒興戰大敗之進兵瞿塘鐵鐲飛橋關口不能舟永忠選壯士數百衣莎衣雜卉自萆舁小舟持餱糧水筒踰山度關出其上流度已至夜出精兵黑葉渡皆以鐵褁頭置火鎗火炮黎明與蜀人戰上流之舟鼓而下下流之師火而上夾擊大破之鄒興中炮死焚其飛橋鐲若冶也擒其將八十餘人斬首以千餘級飛天張鐵頭張皆遁去遂入夔永忠乃與和分率水陸軍會重慶而丁世真復來陷文文州將朱顯忠悉兵拒戰死之千戶王均諒被執不屈蜀人磔之文東門六月丙申永忠抵重慶次銅鑼峽夏人大懼或勸升奔成都彭氏泣曰今大軍勢如破竹守必不支若使天統之君薦其血腥以心於蒲卑開明妾母子毋久苦蜀人也升及詣軍納款永忠曰征西將軍未至癸卯將軍至受之送升並降表於京師七月友德圍成都戴壽向大亨驅象戰前鋒弩射之象反蹂壽兵友德亦中流矢已聞升降乃降戴壽向大亨鄒興莫仁壽劉仁丁世真皆玉珠謀勇臣而夜眼陳飛天張鐵頭張雙刀王盡驍將也壽大亨仁壽既降至夔峽皆鑿舟自沈死世真復集其餘黨寇秦州守將潘基固守五旬余擊走之世真敗夜宿梓橦廟為其下所殺下赴京師自言帝曰殺上非義不予賞友仁據保寧不下最後江夏侯乃下之明升至京師高帝詔議受降禮省部上言宋干德三年蜀主孟昶降請考故事雜定其儀儀具有叩頭伏地待罪禮帝曰昶奢淫自恣升幼孽自臣下可兔其叩頭伏地八月乙丑率官屬見封歸義侯賜冠帶衣服第宅於京師升之降也獻良馬十其一正白身長十一尺首高九尺足七尺項有肉隱起厚五寸廣三寸貫膺終腹人立而嘶不可駕帝撰祝策詔有司祀馬祖馴乘之夕月清涼山名曰飛越峯圖形焉帝終召彭氏入宮投升與陳理於高麗也升德性雅純通論語孝經 
　　○陳友定 
　　陳友定一名有定子安國世福清人少孤病頭瘡走之汀清流傭於富室羅氏友定雖病頭顧魁岸有志畧入山與羣兒樵常設隊為伍戲羅奇之將以為壻羅氏媼不悅曰頭病郎足女耶因失鵝而奔於鄰舍王氏之門其家夢虎踞門得友定大喜召飲食乞於羅媼竟壻之俾習商販善敗大困充明溪驛卒至正壬辰歲所在盜起汀州判蔡公安募民兵為守友定見緩頰談軍事公安奇之授黃土寨廵簡令統所募兵從福建僉都元帥吳按灘不花討平延建邵諸山賊遷清流簿尋為令巳亥歲陳友諒遣其將康泰取邵武鄧克明攻汀轉掠延平將樂諸處元行省授友定汀州路總管御之戰黃土盡獨其部將遷行省參政辛丑克明復來寇復敗之遂開省於汀友定於是有據閩之志威迫行省平章燕只不花所收復郡縣倉庫盡取之臣妾其官僚不從者竄戮焉太祖既滅友諒圍熊天瑞贑州使朱亮祖取元浦城建陽崇安諸縣友定因子寇浙東邊胡深為浙東行省郎中伐其建寧友定約建寧守將阮德柔擊敗深殺之是為甲辰歲明年元論友定功遷行省平章友定有勝兵萬人益發取諸郡縣遠近瓦解無敢角而長汀人羅良者故亦以散資募士為元捕殺漳山寇提兵解糹州圍為閩將第一良數從海道漕元元爵良晉國公貽友定書曰足下向為參政國大臣汀州之復固本職燕只平章足下僚長也足下迫之郡邑之長出自朝命足下竄之百司朝延之役足下臣妾之足下所收復郡邑得其倉庫入為家資口言為國心實身耳跬步之閒真偽甚明不審足下將為郭子儀抑為曹孟德友定大怒發兵攻漳良使三千人操弩毒矢伏險待之千夫長石古違良節制友定兵得渡柳營江良迎戰馬岐山敗績進圍漳良堅守旬月死之友定據漳使人鑿山道縮城守自固戊申太祖遣將軍胡廷美取元建寧亡何遣征南將軍湯和自明州取海道入福州友定使其將賴正孫謝英輔鄧益等將二萬眾守福自率精銳守延平和舟師悉風抵五虎門擊敗元平章曲出參政袁仁夜約款明兵明入城鄧益拒戰水部門擊殺之正孫英輔曲出皆出走參政尹克仁赴水死行宣正院使朵耳麻不屈下獄死僉樞密院栢鐵木兒居侯官曰戰守非我得為焚其妻妾兩女而自剄和轉逼延平兵垂髮會太祖使使諭降友定殺使者取血和酒瓮中盟諸將飲之亡何明兵至來水陣友定戰不利歸謂諸將明人遠鬬甚銳毋戰也徒多殺將吏吾墉山塹壑蓄犀器飽士而久之皆曰善因乘城勒吏士日夜不得番休皆怨諸將請出戰不許數請不已友定更疑其部將蕭院判劉守仁奪其兵執院判殺之守仁懼來降士卒多夜遁者圍十日會軍器局火炮發明兵疑有內應急擊之友定出省堂召英輔及參政文殊海牙與訣曰公等善為計吾自死元爾按劍仰藥英輔與達魯花赤白哈麻亦具服北向自經文殊海牙及正孫降明兵舁友定屍出值大雷雨復甦其子海來將樂就死並俘京師和置延平衛使部將蔡玉守之俘至皇帝問曰元亡若為誰守殺我胡將軍瓮使者血何陸梁也雖然降我尚官爾不降伏銅馬友定曰不降伏□馬銅馬者火馬也遂並殺海友定死其故將金子隆尚不降復寇延平蔡玉擊敗之追玉沙時沐英為建寧衛指揮使夾攻破之而湯和傳檄至漳元達魯花赤迭里迷實北面再拜持斧砍印章自刎 
　　○擴廓帖木兒 
　　擴廓帖木兒潁川沈丘人少育於舅察罕帖木兒遂子焉察罕帖木兒故元別部後沈勇好義善騎射頰有三毫怒則直指汝潁兵起江淮陷沒察罕帖木兒率其邑子弟與羅山人李思齊擊破羅山賊數與賊戰敗之元人義察罕帖木兒授汝寧達魯花赤是時元天下十九陷賊察罕帖木兒提兵前後轉戰悉定河北淮右關陜河東地破劉福通汴梁復之鎮守黃河義兵萬戶田豐叛降劉福通將王士誠據山東察罕帖木兒率諸將五道下使擴廓帖木兒與其部將關保虎林赤等戰拔其東平城諭降之元大嘉察罕帖木兒功累遷中書平章政事兼知河南山東等處行樞密院事陝西行御史台中丞豐士誠既降復叛刺殺察罕帖木兒元贈察罕帖木兒官追封潁川王復官擴廓帖木兒使領其父兵擴廓帖木兒銜哀討賊穴城入耴豐士誠心以祭餘黨皆就擒誅元加擴廓帖木兒銀青榮祿大夫太尉中書平章政事知樞密院事太子詹事假便宜領父兵如故察罕帖木兒之始起也太祖已渡江與偽漢偽吳相扼控其時勢尚孤立使楊憲往通好元欲待太祖如方國珍故事使戶部尚書張昶郎中馬合謀奏差張璉持御酒八寶頂帽榮祿大夫江西等處行中書省平章政事宣命航海以來繇國珍請見太祖留一歲所不得見最後繇建昌將王溥以達械裸入見賜衣冠不拜受太祖怒命殺之皆憤罵無一言太祖陰察昶才敏夜出當刑人為昶與合謀璉同肆諸市以昶為中書省都事累遷執政賞賜甚厚而元人方謂昶死贈官賜諡及察罕帖木兒下山東勢大振太祖復使汪河往察罕帖木兒報書甚甘竟留河至是擴廓帖木兒乃遣尹煥章送河歸獻馬於太祖太祖還使河送煥章歸報擴廓帖木兒還留河是為癸卯歲元順帝二十三年也是歲元御史大夫老的沙與知樞密院事禿堅帖木兒得罪元太子奔大同孛羅帖木兒匿焉元太子必窮治之其明年孛羅帖木兒與禿堅帖木兒勒兵犯闕元太子奔太原擴廓帖木兒從之太祖復使錢禎通中欲助攻孛羅帖木兒擴廓帖木兒復留禎其明年擴廓帖木兒搗孛羅帖木兒大同從元太子趨京師元順帝使人刺殺孛羅帖木兒擴廓帖木兒扈從太子還朝元拜擴廓帖木兒左丞相擴廓帖木兒請南還視師是時太祖已平漢武昌有元襄陽安陸而夏明升據有川蜀擴廓帖木兒使人攻景陵掠沔陽遣其將忻都竹昌深入淮地於是元太子請出師南行為恢復江淮川蜀計元順帝難之封擴廓帖木兒河南王總天下兵代太子行而李思齊亦在節制中思齊自謂故擴廓帖木兒父行與他將張良弼孔興脫列伯等皆欲異車思齊遂據盩厔而良弼據鹿台擴廓帖木兒遣關保虎林赤攻鹿台李思齊孔興脫列伯皆與良弼合元數趣擴廓帖木兒出師擴廓帖木兒第遣其弟脫因帖木兒及部將完哲貊高往山東而自與思齊良弼相攻一歲余元下詔與和解擴帖帖木兒殺詔使拒命是為元順帝二十六年是歲元將竹貞入我安豐徐達克之獲忻都竹昌與左君弼出走擴廓帖木兒兵至徐大敗去李文忠克杭獲元平章長壽丑的管等其明年太祖資遣長壽丑的管等還曰此皆元故大臣而張昶心念失節怏怏陰寓表於元太祖怒誅之碎其骨於水是為吳元年元順帝之二十七年也是年太祖滅偽吳方計定中原元命太子總天下兵馬分命擴廓帖木兒自潼關以東肅清江淮李思齊自鳳翔以西進耴巴蜀陝西左丞禿魯張良弼孔興脫列伯等耴襄樊王信固守山東擴廓帖木兒不受詔關保貊高故察罕帖木兒信將功最高見擴廓拒詔皆不服因共攻之元落擴廓帖木兒太傅中書左丞相河南王如故還居河南擴廓帖木兒退屯澤州其明年為元順帝二十八年太祖已定天下為明洪武元年擴廓帖木兒遣兵據太原元太子與關保思齊良弼諸軍夾攻澤元復削奪擴廓帖木兒爵邑令李思齊等誅之擴廓帖木兒退守平陽關保據澤潞二州與貊高合攻而明兵已及河南思齊良弼乃自詣擴廓帖木兒與結好因解兵西歸擴廓帖木兒夜掩貊高關保擒之上疏陳罪元赦擴廓帖木兒復故宮爵使出兵御明命右丞相也速趨山東禿魯出潼關李思齊出七盤金商圖復汴梁然大將軍達已至通入北平元順帝夜開建德門北夭大將軍進元都登齊化門城戮其監國宗室太尉中書左丞相平章御史中丞以下官遣故元尚書九住西還太原告諭擴廓帖木兒因與副將軍遇春右副將軍宗異偏將軍和俱西副將軍至真定其達魯花赤級納錫彰先具朝服登城西崖北面再拜墜死遂耴之右副將軍與偏將軍破碗子關下澤趨潞擴廓帖木兒部將平章韓札兒毛義等來捄平章楊璟與戰韓店失利右副將軍乃與偏將軍往而元右丞王某自河中來攻潼關兵始接指揮於光持矟大呼橫貫其陣都督僉事郭子興等乘勝擊大破之右丞薛顯追及脫因帖木兒與詹同於石州亦破之大將軍遂使顯與參政傅友德以鐵騎三千畧平定州而都督同知康茂才克河中大將軍師度固關至平定進黃次站分兵扼榆次擴廓帖木兒方將萬騎來以攻北平大將軍謂諸將莫若直抵太原使返捄諸將皆曰善擴廓帖木兒聞之果自保安州還軍鋒銳傅友德以死士五十餘騎沖郄之郭英馮高而晞其營曰兵多而漫營大而踈此可夜劫大將軍如其計夜劫之營中大亂擴廓帖木兒一鞾一跣踰帳後乘驏馬從十八騎遁副將軍追至忻擴廓帖木兒入大同是時李思齊尚據鳳翔張良弼與孔興脫列伯等駐鹿台以衛奉元右副將軍克猗氏進克平陽大將軍遣指揮房耴榆次通潞二年副將軍引兵至大同其將竹貞棄城走而丞相也速以大軍方西將萬餘騎來侵通通城中不滿千人守通者平章曹良臣使人樹幟河舟鉦鼓相聞三十里也速驚遁良臣出城追至薊於是大將軍與副將軍右副將軍渡河耴陝既入關良弼等皆先遁遂與郭子興搗奉元入之改曰西安府三原尹朱春者與其妻投崖死副將軍右副將軍進耴鳳翔思齊仍有降意其養子琦與其麾下謬為計走入吐蕃遂率所部十餘萬奔臨洮是時良弼尚守慶陽大將軍會諸眾議所向諸將皆曰良弼弱于思齊慶陽易於臨洮宜先向邠耴慶陽然後從隴西攻臨洮遠曰不然慶陽邑岩而士戾未易猝拔臨洮西通番夷北界河湟得其人足備戰鬬收其產足贍軍實莫若先以大軍蹙之諸將曰善乃留御史大夫湯和守營壘輜重移師趨隴下秦鞏思齊窮蹙不能軍遂以臨洮降而顧時征蘭州亦克之良弼懼其弟良臣驍勇善戰因委慶陽使守而自走寧夏大將軍還入安定至會招靖寧狥下降德度六盤至開城守之移趨西安次海那都遣右丞顯以精兵五千襲元豫王豫王遁還至紅城出蕭關下平涼良弼至寧夏擴廓帖木兒執焉良臣遂以慶陽降已而叛大將軍怒趣至涇命俞通源畧其西傅友德畧其東陳德畧其南顧時畧其北絕精騎於援道與右副將軍偏將軍圍之擴廓帖木兒使韓札兒破原及涇為援右副將軍請移軍逼驛馬關守之去慶陽三十里而軍追札兒至邠及於宜祿是時李文忠方從副將軍北定開平屬副將軍卒太祖因詔文忠助大將軍攻而孔興脫列伯攻大同甚急文忠中道引兵破之生擒脫列伯孔興部將亦斬興以降蓋慶陽被圍七旬余矣數戰不利糧餉絕至合丸泥咽煑死人汁元平章姚暉等知事不濟獻曰納師良臣荅入井大將軍命指揮果曳出斬之而擴廓帖木兒部將賀宗哲來攻鳳翔指揮金興旺知府周煥百戶王輅等嬰城守聞良臣敗亦自六盤山引去宗哲還掠蘭大將軍使右副將軍擊走之大將軍承命班師擴廓帖木兒複合其眾數苦西北邊自謂家世封王又名王保保雲於是以兵襲蘭指揮張溫乘暮擊卻之遲明王保保知蘭兵寡圍蘭數重溫閉關不戰守鞏昌指揮於光自鞏昌來援戰敗馬蘭灘被執至蘭城下使呼降光大呼令堅守王保保怒殺之進攻不利懼大將軍至亦引去初王保保之圍蘭也兵夜登城千戶佑醉不知其下乃擊卻之圍既解溫執佑欲誅焉知事朱友聞爭曰當賊犯時時軍斬佑以狥所謂以軍法從事令既退恐坐擅殺名溫悟杖釋之上聞嘉焉賜友聞帛五匹三年太祖以王保保數患苦西北而元順帝尚遲留塞外覆命大將軍與左副將軍文忠右副將軍勝左副將軍愈右副將軍和以馬步八十萬分道往征大將軍自潼關出西安搗王保保定西右副將軍出居庸窮追順帝大將軍出安定與王保保隔深溝壘沈兒峪口日數戰王保保繇閒道潛劫東南壘壘驚左丞胡德濟不能軍達乃身擊之斬東南壘將較以狥明日諸將悉力戰大敗之元郯王文濟王及國公閻思孝韓札兒虎林赤等官千八百六十五人將較士卒八萬四千五百餘人悉就擒獲馬萬五千二百八十餘匹槖駝騾驢進畜稱是王保保僅與其妻子數人走渡河得浮槎以濟遂奔和林王保保至和林元太子復用之而李文忠師至應昌順帝已殂太子與數十騎遁去獲其嫡孫買的里八刺並后妃宮人保保弟金剛奴從元將速哥帖木兒與汪興祖大戰大同北口為興祖所獲久之不將軍復出寨王保保悉騎卒死鬬大將軍敗歸竟不得王保保王保保居虜中數年乃卒異時太祖宴諸將問曰諸君度今誰為男子者皆曰常國公太祖曰遇春耶吾得而臣之吾終無以臣王保保竟冊其妹為秦王妃而李思齊降太祖以為江西行省左丞祿京師如方真 
　　郎曰陳友諒銳然有霸中原之心明弒其君犯正義矣張士誠齪齪無遠畧小惠拊循其能大乎方真首鼠轅駒窮而歸命明玉珍拔去漢善守巴蜀惜其不永不然何真之流也陳友定王保保為元幾尺寸然皆未見一心恭命流離靡他且夫王保保不國家之急而先私讎使明得次第齊魯汴洛閒厥後乃遁而不南即男子晚矣明得天下有天助哉有天助哉
