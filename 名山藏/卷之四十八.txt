
　●名山藏卷之四十八 
　　晉江何喬遠　譔 
　　刑法記 
　　◆刑法記 
　　夏商周之盛其先皆巳得民數世乃始踐天子之位行禮樂之事民知先王之德之厚而無爭心治古之人亦顓愿樸侗易以任使故德教可以漸仁義可以孚後世皆自草昧間與英雄角而勝之前世之穢濁棼泯眯聾於耳目爭心未忘雖有上聖之德民尚疑不信是以聰明神武之君寧使敬而不愛威而不德夫輕颸涼颷易以中人弱流頹波易以溺人肥肉厚酒易以死人故夫吏之敬我威我者正所以愛彼德彼嗚呼其亦三代之衰乎曰以捄吾世也元以北虜謬居閏位墮先王之教擯中華之士正官長吏皆用胡人戎翟之性沒貪儳兼以言語文字不晣不通一切政事倚辦吏胥滋奸叢蠧貨賄公行腥膻穢着貪墨之風不恥於大僚顯寀而奸頑之民亦往往羯羠貙貐閭巷間高皇帝本淮右布衣幼苦孤貧長遭兵亂年二十四委身行伍者三年繼而收攬英俊並驅羣雄勞心焦思慮防微近二十載用能翦除強敵統一海宇所以人之情偽無不盡知自平武昌以來即與羣臣議定律令損益更改不計遍數即位之初首頒大明令一百四十五條於天下次為直解使愚民盡知蓋疏節闊目欲以簡以嚴與天下共期無刑之化而物態多端律文不載比例繁多奸吏因得出入乃命儒臣四人與刑部官日講唐律寫二十條耴進止至洪武六年命刑部尚書鄮惟謙復位每成一扁輒以奏聞帝揭西廡之壁而親裁之明年律成篇自凖於唐律條合六百有六可謂詳矣而貪墨之吏奸頑之民尚未格心帝乃大召天下耆德高年之人禮於有司使得執貪吏擒奸民面奏奏實者加非常之誅於是有挑筋刴指刖足斷手刑臏鈎膓去勢以止大忞府州衛所右廨左廟名曰皮場吏受賕至六十金者引入場中梟首剝皮更代之官設皮坐之造清淮樓令較尉下瞰城內有吹彈踘蹴賭博亡作務者捕置樓中僅許水飲游水逋賦之僧欿地埋軀以行剷頭之會其它徙邊實都墾田築城自贖罪者不可勝計於是揭着文武臣民罪繇布於天下而大誥之篇出矣所以人心惴凜吏畏民馴其時徵辟之十有司督趣如捕罪囚仕於朝者多詐死佯狂求解職事自非剛敏博達之士溫恭毖畏之臣烏能勝其任而遇合乎然原高帝之意皆以革元人姑息之政洗故俗污染之非非為訓於後王故其祖訓首章特戒守成之君黥刺腓劓閹割之刑永不可用臣下不匡者磔身誅其家誠恐嗣君宮生內長人情真偽善惡未必灼然亡疑一時不當誤傷良善也蓋其末年更定吏戶禮兵刑工分為六類折十二篇為二十九約六百六條為四百六十異日權宜法外之刑蕩滌湔除與天下更始矣是以高皇帝雖昭威顯辟誅殺大張而天命永眷人心不移延及建文余教未衰二三頑士投火愈烈擠淵彌厲若自附於不貳有終之臣天地神靈知高皇帝無淫威之意海內臣民諒其有德愛之實也列聖相承克遵成憲若成祖仁宣二宗命刑之意尤為諄切至孝宗十三年世宗二十九年及三十四年重加修增合三百八十五條斟酌損益益巳大備今皇帝復以萬曆十一年命刑部尚書潘李馴舒化先後參酌往時未盡可變通者二年成書奏御之日命纂入會典是又一朝之故不刊之實也今原高皇帝所以教民齊俗之心略舉其意次其先後亦使播伯夷之廵由者有所考焉 
　　維洪武元年皇帝頒大明令於天下曰朕惟律命帝王治天下之法也令教於先律齊於後古者至簡後世漸以繁多甚有不能通其義是啟吏奸而陷民法朕甚閔之今所定律令芟繁就簡直言其事庶人人易知而難犯書不云乎刑期無刑惟爾臣庶體予至意六年大明律成頒行天下維十八年十月朔皇帝大誥於文臣曰朕聞曩古君臣當天下大任閔生民塗岸立綱陳紀昭示天下為民造福同心同氣感監后土皇天斯逝遐久育民功猶見見昔者元處華夏實非華夏之儀九十三年華風淪沒彝道傾頹學士專獵於經書持心操節不恪於神人愆深曠海罪重巍山當犯之期棄市之屍未移母有格於非心嗚呼斯朕無良亦惟染於夷風朕今大誥天下諸司其有墨於貨酷虐於朕民朕罪窮於原惟世世守行帝若曰昔人臣得與君同游者其竭忠成全其君飲食夢寐未嘗忘其政惟務為民造福拾君之失撙君之過補君之缺顯祖宗於地丁歡父母於生前榮妻子於當時身名流芳千萬載不磨粵若漢晉唐宋有賢人臣修職惟躬不倚於吏亦惟食天之祿安如磬石元主我中國風俗不同文墨不通諸務以吏為原朕今所任人往往襲前非政繇吏嗚呼昔我中國先生國運雖去其教不迷天命有德惟因於舊人以治惟胡風迷於九十三年朕心竭言勯弗化誨嗚呼艱哉帝若曰或有忠臣在職數觀首領官吏有賢人用其賢又薦諸社稷不蔽曰惟古聖臣常常若曰朕命諸司往於官朕諭及數勿陷於身家今天下有司酷害民無端政繇吏為吏變為奸惟墨事覺身居于禁不能挾其貨或有於他人貪墨如集潦守俸如汲井井不滿不竭毋若邢部尚書時增減情罪毋若陝西官廉良斂於民毋若山西官賢宣貪無厭毋若戶部侍郎桓匿於賦毋若御史敏怙於終是皆殺有司務在問民疾苦撫安良善罪治奸頑開州判汝霖刻民抵贓梟戶部侍郎桓匿於賦株連天下以數萬朕一麗於法非朕不分於玉石惟槩貪六部墨必布政司賄則拘布政司至誥斯贓必自府拘府至詰斯贓必自州拘州至誥斯贓必自縣拘縣至詰斯贓必自民嗚呼君子見而政尤勤小人見而非用省凡我民毋交子官毋贓於私毋賄於免罪不賄免罪笞杖徒流罪賄免罪坐死笞凡我民毋匿於賦毋賄於有司有代人輸賦匿賦為虛收重刑有以口舌說誘府州縣鬻獄是致君子一時被其愚陷入於憲章重刑有有司之吏用賄脫罪人重刑帝若曰朕命諸司往於官助朕福朕民賢稱名不朽去後幾人如朕諭朕擒奸貪獲無道置之刑或流竄或徒役笞杖死者且巳生者飾是非謾朋友誑鄉曲乃曰予無罪惟刑暴嗚呼惡人犯罪善者過誤曹刑有畏傷肌膚者有畏死者賄於官吏官吏乃不畏傷肌膚乃不畏死死且悔則終不獲生嗚呼惟斯迷非民獻君子不得免嗚呼免斯滋惟難惟元季羣雄並爭子女玉帛孰不先良騎美服孰不上酣歌作樂孰不快生離人父母妻子孰不為朕何不能惟不敢軍中十有四年未嘗妄將一婦女惟征武昌怒友諒妾其妾朕旋自疑不審色與豪智人監朕過朕不敢亦惟監於敢人朝興暮敗終不同其愚帝若曰布政司府州縣官吏若非朝廷號令巧耴財害民者境內耆宿老人奏有清廉直干撫民得遂生者境內耆宿老人奏有若廉能官吏被不才官吏排陷不能明其公心境內耆宿老人奏嗚呼若欲盡除民禍患無若耆宿年高有德人或百人或五六十人或三五百人或千餘人歲終具境內官吏善惡奏嗚呼耆民智人仿於朕言天下即歲其平章朕一時難知惟助朕維茲耆民人面奏於京者關毋辟帝若曰嗚呼府官州官縣官府吏州吏縣吏一切諸司員人厥初實齊民未有不良人為官為吏乃為不良人乃至刑不治爾父母妻子曷不用大諫毋禍於而家嗚呼風俗民未美未日月朕不責有司刑名失出失入惟神智有短長朕不責有司賦不足惟民頑朕不責有司朕責有司惟墨淪風惟賄不蔽罪惟盜虛田賦嗚呼朕言過再惟監於皇天嗚呼朕出是誥巳戶戶有予誥若犯罪減一等無加一等維十九年三月朢日皇帝再誥於臣民曰上古好閒無功造禍害民者少蓋謂九州島之田皆繫於公法井以給民驗丁以授田農無曠夫矣所以造食者多閒食者少井閭之間士農工技受田之日驗能准業各有成效士農工技知稼穡之艱難所以農盡力於畎士為政以仁技藝專業無敢妄謬維時商出於農賈於農隙四業題名專務以三獨商不專易於農隙此先王之教精則野無曠夫矣朕不才不能明我中國先王舊章愚夫愚婦效習夷風冺亂我彝倫攸敘是致籌非籌富非富康寧不自如好德鮮矣考終僉寡聞本古五刑而不治雖出五刑以誅之亦何懼焉朕皇皇宵晝思治窮源無乃曠夫多刁詐廣致有五福不臻凶災迭至殃吾民今朕復出是誥大播於寰中帝曰今再誥臣民之家父子有親君臣有義夫婦有別長幼有序朋友有信非朕言惟明先王舊章吉哉不如朕言用集戒三而五至於七不悛高年英豪擒治於有司有司不受具在於律條帝若曰自造邦宮墨不終於考亦惟吏卒閒人不務生浸潤說誘求生於害民民怨動天朕聞不遑處復誥與民約不從五刑備坐於家身民互知丁丑知務業某民丁幾受農幾受士幾受工幾受商幾巳成士師未成士士非社學則縣學則州府學以知士丁朝暮作息不出里以知農丁遠行符引目近則鄰里知其方巨歸遲微歸疾以知工丁巨微重輕遠邇水陸明於引鄰里知所向以知商丁朕願民籌若恣肆冗雜民不得其死乃不壽惟朕罪誥出民驗丁市村舍客辨驗引目引目合辨重輕巨微貴賤毋有不倫托業以它為無物鬻引目故者引目未故無物鬻者坊廂村店捉治以游食重殺輕則黥以竄若不捉捉於他人主家鄰里坐誥出速務生里鄰告其父母妻子不務生拘之有司有司不受執之京母閒閒為盜閒為吏閒為隸惟間害犯之日裡鄰罪帝若曰惟古有司有大事非高年耆宿不備請決於公惟其德行多於聞有慈心官不明於知人吏貪耆宿皆先小人苟壽於高年黨吏患民惟我有司崇向有德人維有德人速出贊襄朕有司禮維吏卒勿用良家子亦勿用市井民是不知農艱乃害民戒之哉毋為民害良心發於父母嘉言起於妻子善行詢於兄弟吏卒之家父母兄弟妻子戒之哉帝若曰維吏隸持簿書有司榜告民民知其名額毋使在閒人得假託害民凡呼我民遣牌毋用隸三呼而不至乃用隸民至勿庸罪之姑庸詢之恐民單夫只妻為生而遠出或近妨於急如是非民罪若庸罪有司虐無赦有司官吏濫設的當人管幹人幹辦人出入市村虎狼吾民的當人管幹人幹辦人及有司官吏族有布政及府州縣官皂隸下鄉擾民殺有倉庫閘壩諸司官擅離職事為亂政殺有糧長巧索諸納戶殺有逸教民為俏家則惟不知丁殺官用典吏囚人主文身不知其本末幽微殺帝若曰景古役於獄機秘而理焉闔獄情無露先王之治獄也使幽其情內外憂之囚體深遠外而父母妻子不得而易見也內而囚心懸望欲語父母妻子不可得而易聞也嗚呼良哉頓民之頑心迨囚獲生歸妻子諫父母兄長誡昔友勸皆訴獄之威發動其良心是用囹圄空今典獄人迷於財獄情泄教囚對獄具顛倒人囚鬻生離死乃不懼犯者用相繼朕再誥主典人惟畏法毖獄嗚呼民獻君子保囚即保身囚無橫死身無禍殃善言妥之寒溫之暑涼之飲食節之疾病醫之是謂機秘而理家其妥身子其昌朕重複誥民蒙於亂世多非罪死亦多有罪非法死嗚呼父母妻子親戚朋友惟誡典獄人於朕言陰隲博被於獄囚帝若曰嗚呼朕馭宇內望一二歲與民曰治民不愍於凶朕設父母妻子心憂奸頑臣民一曙失其身父母老無養妻弱子稚艱衣食欷歔感傷於神人朕大刑於不念父母妻子人將儆心於念父母妻子人乃朝殺暮犯朕觀刑尚懼乃未終半月犯未終二十日犯則難教難禁朕心憂無巳帝若曰嗚呼惟好閒生事人假官府威虐吾在野民野民無知將謂朕法苛孰知其假威行虐刑此之徒人以為君暴寬此之徒法壞而綱弛人以為君昏惟君艱哉嗚呼民非奸非頑非愚去古遠矣為民之道迷繇相代之帝敷教不精朕不能古先哲王道所以多於刑嗚呼人皆曰君養民朕觀於宮室服食器用皆民供乃民養君古先哲王舊章明五刑弼五教使民知五常強不凌弱眾不暴寡守在四夷天下大安是惟君養民維十九年十二月朢皇帝三誥於臣民曰朕為臣民不善往往造罪淵深備施五刑非一年矣奸頑未嘗肻格於前心害良民君子無閒歲朕才踈德薄控馭之道竭矣矢誥於臣民良民君子欣然遵奉惡人不黜於前非乃疾覺良民君子知前誥之精微一心欽遵有所怙恃乃與奸惡辨一發而擒所以疾也然無籍之徒睯不畏死設心無知輕生易犯上累朕刑下滅身家又非一二人朕慮不忍乃續誥良民奉之如流巨惡之徒尚不然之中惡之徒欲悔不及既巳毒人盈於胸懷着於耳目矣終擒於善良朕觀若是二誥良民君子坦然無憂伸於諸惡之上奸頑屈於下則實有益民朕復誥三敢有犯者比誥治之嗚呼良民君子心言不在多凶頑不格心言亦不在多帝若曰朕夙夜思民不敢康求永其身命朕立法政惟允不良臣民百壞法亂政亦百殺其身惟自孼朕為上司輕虐所屬有政但檄告建昌知縣頤等因之倚朕命以稽朕為官苦民禁有司人下鄉頑民四等因之倚朕誥以拒是皆殺帝若曰嗚呼若父母子孕動夫婦喜免身得雄大喜雌亦喜子生百日見或笑寐中喜周踢擦葡匐時附物立喜冬防寒夏防蟲不時防水火進士監生本道等三百六十四人不推鞠養情顯揚豐奉厥父母數履於殺身朕朝夕訓於朝儆於外吏予言如水人心如石盡喪父母勞嗚呼隱哉朕為諸生多衝人學操政宥復宥今大愎不悛至三四朕不得不大誥天下汝則志學含聰明盍仿於前僚寧士若通政使蔡瑄左通政茹瑋戶部侍郎楊靖工部侍郎秦逵恪職稱朕心予用使其家不繇不役有司吏卒無登門祖父母伯叔父老涉田園撫兒孫居市者恣所以鄰里不相欺曷其不規摹乃不從朕命三犯四犯而殺身者三人二犯而誹謗殺身又三人姑戴罪職者三十人一犯戴罪者三百二十八人嗚呼志人君子則將戒抑勸帝若曰常州府同知復春自下鄉青州府知府希文征索臨朐三縣物物不出縣官惟民財枷而遞有司歷諸州九用儆於有位帝若曰鎮江男子棟等十八人謗言惑朕歸持官府短長虐良民棟里甲不擒養惡殃一郡罰轝石城城有費空其家有不能存有逃死嗚呼曷不依誥擒惡受賞為良民帝若曰鎮江民茂實飲宿胡仕庸家領財中鹽舍朕生殺予奪主投奸臣誅及出幼子前明州衛指揮賢私通惟庸刼倭舶放居倭惟庸私使男子旺借兵私歸賢賢將輔人亂不寧於黔黎誅及出幼子貴溪縣儒士伯啟與其侄自斷巨指異教非朕所化民梟蘇州人材叔閏人材謨舉儒不赴官匿身為主文居寰中不用於君外君教誅身沒其家帝若曰守邊軍士有闢土開疆功猶永戍於荒今坐盜黥刺軍於荒乃道亡送軍人不畏受財解縱亦不揣功幸於守邊軍士犯至二三殺乃巳溧陽隸富教知縣皋貪壞法自挾勢持權民魯上章朕遣人按治境內民士魯等十三戶遞匿富持杖拒困追攝人是皆梟首沒家凡三百七戶嗚呼同惡不除身家其兩亡帝若曰朕稅民三十一游徼慶率子弟暴征裔私磔子弟梟上元知縣貞蔑鑑於前誅傲丁民着業令不宣德於下殺帝若曰捨身偃兵息民開疆賞不過二十萬文上賞不過十襲綺而安慶業戶隆交通戶部侍郎易寢欺課鈔三萬九百九十四貫隆等盡治死上元江寧民二等一十四人暗出邊湖脅商為強僧桾至死遷家於化外吏部郎中煥揭籍僉吏人故廣選丁力家五千餘先聲致民賂殺禮部郎中色目人錫乾沒牲口官鈔員外郎岩時秉讀大誥錫故匿其書使不知殺江西民和卿險膚代人訟梟松陽民均育與民惟宗讎不自白告為惟宗名告其兄飲章嫁禍人磔帝若曰朕不知於有司使境內高年有德耆民奏膠州官達可長子官才新安官玘建昌官頤恣貪有奸狀耆人同惡抵欺奏任為賢人殺遷家於化外樂安知縣行私賄於朋友計毒上變民添用匿上變情磔丹徒丞榮中應天府吏毅等六人受均工人贓五百七十五貫解縱千二百六十五人勇貪不畏死朕命斷指復事曰庶悔身尚及榮中復匿先漏工名別勾役騷竻數百家梟御史志仁御史士良理於淮與衛官獵飲作色荒誣善擾民容留里長七等干請自富厚朕左右福買吉言磔御史哲御史輝御史蕭御史卓放紛於刑獄廷辱於都御史徽教囚紹三告誣都御史徽受賂藥死證左人亡驗磔糧長時傑等百六十人攬賦買虛收朕命戶部清其原時傑等見姦殺帝若曰前後三誥朕臣民家藏人誦為鑑戒不遵遷化外維二十年十二月皇帝大誥於武臣曰維爾內外管軍官吏上壞朝廷法度下苦小軍略不有哀念心厲虐不如其家畜如今軍官衣食爵祿皆從軍身得小軍一似自爨釜一似自倉粟一似自莊田軍官厲於小軍則非有人心亦不如禽獸心若比於草木亦不如草木知春秋總兵官守衛指揮千百戶鎮撫旗首厲於小軍則是自破釜自露積不囷倉自田荒不治不有天災必有人禍災禍應則有遲有疾我日二朝勸語不知數若文若武少遜多逆及犯之日多怨於君父君誹謗用是大邢誹謗人亦有不誹謗甘受貶為軍或二三年或五七年或十數年得召還無幾何時厲軍甚前日我邁於年我訓爾口乾氣不續尚不覺我訓備載於書家與一我言甚易知爾父母則教誡爾有兄弟妻子輒生仁義心則將小軍所衣服所飲食所居卑湫室念於心設身自處於小軍備佷辛其庸能受若實不能受爾父母妻子兄弟其有不發仁慈心相教誡我邁於年多於閱歷備嘗我曾為小軍備知於艱難比況費於言爾頑貪不畏死聽言若無言今難教難化矧其能善後今家見予誥父母妻子兄弟朋友曷不大勸誡發仁心亦有父母妻子兄弟無一發仁心僉害人我已殺我言甚易知徑質敘爾復厲小軍即同於再犯難諉不見書不省於書言予與爾造福除災爾則不聽不信幼子童孫不記於朕言犯之日備詢幼子童孫於書不能舉其辭無長幼罰維三十年五月皇帝又誥於天下曰朕有天下仿古為治明禮以導民定律以繩頑行之巳久奈何犯者相繼繇是出五刑酷法治之欲民畏不犯爰作大誥示民使知趨避又有年矣然法在有司民不周聞特敕六部都察院撮誥要略附載律中自以往但依律誥二書議罪其它榜文禁例一切革去使中外臣民有所遵守於是大誥與律兼行於天子云凡刑五服以定之九族以齊之六親以別之五刑以用之七具以差之十惡以誅之六贓以等之八議以貸之五則以贖之斬衰三年齊衰三年杖期不杖期大功小功緦麻是謂五服自高祖至於玄孫上治旁治是謂九族妻為夫族服妾為家長族服出嫁女為本宗服為外親服為妻親服為三父八母服是謂六親笞杖徒流死笞刑五一十至五十杖刑五六十至百徒刑五一年至三年流刑三二千里至三千里死刑二絞斬是謂五邢笞杖訊杖枷杻鐵索鐐是謂七具謀反謀大逆謀叛惡逆不道大不敬不孝不睦不義內是是謂十惡監守盜贓竊盜贓枉法贓不枉法贓坐贓是謂六贓議親議故議功議賢議能議勤議貴議賓是謂八議應工贖輸囚糧贖輸灰贖輸磚贖輸水及炭贖是謂五則凡犯死罪非常赦所不原而祖父父父母老無養者得奏聞耴上裁犯徒流者得贖存留養親教民孝也凡同居若大功以上及外祖父母外孫妻之父母女婿若孫之婦夫之兄弟及兄弟妻有罪得相為容隱奴婢工人為家長隱者皆勿論泄其事致罪人匿者亦不坐教民睦也民七十以上十五以下及廢疾犯流以下得贖八十以上十歲以下及老疾犯殺人黨死者奏聞耴上裁盜及傷人者得贖余皆勿論九十以上七歲以下雖有死罪不刑教民養老慈幼矜不成人也犯罪未發而自首者免其罪輕罪發筧因首重罪者免其重罪與民悔也犯罪時未老疾事發時老疾者以老疾論犯罪時幼小事發時長大以幼小論從民可哀憐也二罪具發論其重者若一罪巳決餘罪後發者等勿論重者並計前罪以充後數示民輕省也其本應罪重而犯時不知者以輕論其本應輕者聽從本法憫民疑也罪得減等二死三流同歸一減開民生也故夫刑也者教也刑也者養也君子奉焉以比凖繩是孔孟之訓而曾史之行心小人畏焉以比水火是唐虞之風而成康之俗也君子以養德性小人以養肌膚小人以養其家身君子以養其國俗王者以養其天下故刑之制也仁之至義之盡也 
　　郎曰臣嘗備員西曹知國家用刑之慎也凡獄司正聽之司寇又聽之以報廷尉廷尉聽之然後奏聞命系之日與良歲與衣疾病與醫藥霜既降乃命列卿大會於朝參無郄者刑之殲厥尤辜歲五六月詔大司寇讞列矜疑二端出死適戍卒五歲又大讞出之適戍卒乃命曹郎分讞郡國亦出之適戍卒是以國家歲斷死省於前代二百年閒乳虎蒼鷹之吏不得久於其官比者大司寇孫丕揚上言請陛下廣虞舜病諸之意師武王不忘之心歲郡國獄都御史得與御史參聽矜疑如京師故事天子可其奏於是郡國之獄與畿輔等顧國初着令歲終課吏法律不通至三適者左遷今郡國州縣之官皆新進甲科初離占■〈亻畢〉鮮詳竹鼎之意而監司諸道多器人應對顏色間折獄佞良少所核戒囹圄多淹坐此弊也至於畿輔亦略可言錦衣衛鎮撫司專主詰問奉旨對簿之人兼得緝訪輦轂下奸私無佐訐者名曰天子詔獄歲歲上功兵部捕獲多者為右職至有起身小較超階勛臣是以每每陰陽上意影響人罪以邀爵秩囚不勝榜錄延喘甘承且訪捕所及家資若洗甚至並其同室之有席捲以去故京師被訪之家稱為剗言若剗刮無餘然者威挾於近貴也夫惟天子罷省斯獄付三尺於賢司寇則幾焉 
　　書何先生刑法記後 
　　○書何先生刑法記後 
　　記稱帝曰者六篇初為大明令為三誥次誥武臣後詰天下使遵律誥為定中有稱若曰者竊耴尚書王若曰之義也琰得受此篇三十年矣釋褐後先正以讀律勸又聞兩京在官胥史開律館講究意謂既遵成憲復多講習當無謬戾巳庚之際持斧黔中目見轅門間有千百公行殺越事隨緝造謀以付臬司臬司董引軍人陳言律為寬縱地嗚呼　　　聖祖制刑雖首懲官墨至如鎮江男子楝茂實溧陽隸富江西民和卿等皆持官府短長通私鹽險盧代訟者也又如膠州長子新安建昌之耆人皆同惡抵欺奏任者也或殺或梟毫不曲貸其非苛責紳並而縱弛豺虎亦明矣至若錦衣緝訪之獄當　先生西署時巳憂其漸乃今數年來見其繁未見其省推求比附間得盡如律誥哉盡有爭心以征於書猶雲薄德今之致君堯舜者尚當深味律誥之指歸則斯篇何可旦夕離也後學蘇琰附記
