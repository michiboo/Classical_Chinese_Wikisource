
●名山藏卷之二十四 
　　臣何喬遠恭輯 
　　典謨記二十四 
　　◆典謨記二十四 
　　世宗肅皇帝三 
　　○世宗肅皇帝三 
　　十六年正月辛已朔上朝祭卯皇三子生杜康妃出穆宗皇帝也二月赦諸臣適戍者百四十人惟馬錄呂經馮恩楊慎王元正鄮濟豐熙邵經邦不與上朝日癸酉清明節奉皇太后上陵朝諸臣於蹕所兵部尚書張瓚蟒而入上諭夏言尚書二品何自服蟒卿面問瓚曾賜未也科道官目見否言對飛魚也類蟒上怒曰曷為組兩乘輿下問大臣不敬忌乃面比若朕未見者已以吏科都給事中擢劾疏回護服禮也禮科都給事中充濁不首紏皆罰其俸有差乃下諭禮部曰張瓚通敏之才原出朕簡朕詰責誤服者非罪其人以柰僭也其令盡心贊兵戎毋有所忌丁祭丑七陵戊寅皇四子生三月辛巳諸臣賀行宮隨謁皇太后癸未奉皇太后幸金山甲申還京從武定侯勛請從祀其祖英太廟立夏祫時享獻皇帝虜大掠甘丙午幸金山視建行宮是日宿沙河丁未駐蹕沙河視文皇帝行宮遺址命復建之無廢前規增城守焉以壯北門四月癸丑還京征安南起右都御史毛伯溫制中命之兵部左侍郎潘珍諫褫其官大同總兵梁震破虜宣寧灣論功有差進封皇長子母王昭嬪為貴妃四子母盧靖嬪為靖妃封劉氏為淑嬪三王氏為宜嬪徽嬪裕嬪陳氏為雍嬪受羣臣賀五月名皇三子曰載坖四子曰載圳祭未祭方澤上曰安南不庭當征今聞其臣莫登庸篡殺國中逆朝貢伯溫且止總督兩廣從彼中便宜撫剿之淮王佑楑薨雷火謹身殿鴟吻上曰天戒謹身致招在朕其與百官修省露奏上天諸大臣毋自陳以內外宮殿工財不足開贖罪例六月立秋祫時享獻皇帝之廟崇王厚耀薨貴州土苗王聰據凱口叛討之新作養心殿成七月冱王佑橓薨以水免隨沔漢陽三州縣稅糧命撫臣賑之免萬壽節賀禮部固請上曰天戒謹身未葺內奉先方修建先靈未妥聖母暫居宮城外宮未就且病未愈也朕歲歲生辰卿等體朕意毋賀同賀暫停沙河行宮工以待豐年八月皇五子生尋薨追封為潁王諡曰殤以莫登庸篡複議征安南以水災命有司賑順天魯王觀■〈火定〉有罪革祿米三之一皇六子生九月禱聖母疾於太廟社稷山川應天主司諭德江汝璧洗馬歐陽衢坐試士策目譏訕系謫之立冬祫時享獻皇帝之廟凱口苗平論功有差十月以鳳陽諸府災蠲其稅糧賑之十一月新作崇德殿成十二月以陵工稽緩革工部尚書甘為霖職下郎中仁錦衣考訊皇七子生 
　　十七年七月丙子朔上朝皇七子薨追封為薊王諡曰哀上曰朕自十三年病三四年間體力失常昨冬復病氣積成痼疾朕尊復祖制不三五年若即偷逸者非朕心郊壇祈榖其令卿勛虔代卿言監督禮儀毋怠二月祈皇太后壽於玄極殿新作山陵行宮成辛未上陵壬申還京師三月廵按福建御史李元陽進甘露九瓮謝玄極殿薦宗廟奉兩宮頒賜諸大臣策試貢士袁煒等於奉天殿親賜制曰朕聞立天之道曰陰與陽立地之道曰柔與剛立人之道曰仁與義三才一也安得去義為論乎賢者自相私反必聖人可決怳今人大非賢者君一用義輒曰嚴刻非三代治夫曷不自已反之三代人皆人也不待義臨而自正今如之不朕祗承天位惟民是保胡官人者比比負國虐民貪利縱慾悉不慎於度為之君者不一教治之耶是非當否也爾多士學孔子之學其以仁育義斷之方告我勿諱勿欺朕親覽之詔咸寧侯仇鸞佩征西將軍印充總兵官征安南以毛伯溫為兵部尚書兼都察院右副都御史贊其軍四月聖跡亭成上享於文祖上口安南之徵可與知者道朕聞士大夫私相議謂不必也兵部尚書瓚又不主持諸臣不恊國則已之自正月至於是月不雨命有司虔禱恤流民上曰旱既太甚聞近郊小民有踣斃者朕心加憂朕處人上罪在朕躬即與卿三日齋貶服罷屠將親雩焉甲子雩丁卯默禱於宮中三夕戊辰雨五月分武舉科邊方腹里南方為三等徽王筦莊田者與佃戶訟尚書梁材請令有司賦田稅於王王勿有所與徽王不從請如故上許之材執不與上怒降為右侍郎閒住侍郎唐冑等皆奪俸下郎中王宗浚鎮撫司鞫治之六月新作二宮成奉居昭聖皇太后曰慈慶章聖皇太后曰慈寧故通州同知豐坊請復古禮建明堂加尊獻皇考廟號稱宗以配上帝下羣臣議 【 坊學士熙之子嘉請初以諍大禮與熙同被杖熙論戍坊隨父戍所其後上此奏意得大用扔上行具言坊卒不錄世竟指目為小人坊佗傺不平儻易詼詭養痾傲土區蓋不謀關鑰都廢髽■〈髟上告下〉當頂蹩躠一籃瞥然經市觀者延脰蹍趾雜沓相仍乃其文章名在作者所有書學淵源大令矣】 羣臣言季秋享帝於明堂古禮也有以世遞配者有以祖宗功德配者國家功德則太宗世世則獻皇帝若夫稱宗則必祔廟此惟有天下者當之恐不可上再不羣臣議戶部左侍郎唐冑疏爭上怒下錦衣考訊斥為民羣臣議上請以皇考配明堂如坊指因言太宗繼統首君享帝祀天不可少一配請奉配所榖如初庶幾不豐禰者上報聞復以羣臣議不及稱宗命再議羣臣上言皇考至德升聞本支奕葉宗德宗世無不可請加宗配帝永奉為不遷之廟上曰不遷之廟猶非祔太廟也乃為明堂或問示羣臣猶稱獻皇帝曰宗祔於孝宗之廟羣臣若尊太宗者當與高皇帝並稱祖若漢高光二祖羣臣皆曰是既視孝廟隘不足祔乃仍皇考特廟祫則奉主太廟與孝宗同為昭七月皇六子薨追封戚王諡曰懷采河南雲南礦八月虜酋吉囊犯河南總督劉天和署將卒敗之上嘉焉升為兵部尚書兼左都御史總督如故衡王佑楎薨九月已卯告大享南郊辛已上文皇帝廟號曰成祖獻皇帝廟號曰睿宗祔於太廟主於舊寢享之日旒交如虬龍上喜制福瑞賦丙戊視大享牲郊壇辛卯大享上帝於玄極寶殿擬諸明堂而奉睿宗配詔天下丙申秋察山陵丁卯還京十月立冬祫上曰欲鐫成祖新號於長陵碑也而不忍琢傷昭皇市故建碑其金受水加碑上羣臣曰善請如式以大享停里八府刑乙卯月食初將大享有雲祥上心甚喜而禮臣不知也及從陵上還與近臣言之禮部尚書嚴嵩遂請奏告郊廟受羣臣賀上曰上穹眷朕敢不敬承爾諉不知朕問乃因請也朕自默報眷於朕心不許固請許之上曰朕以支服大蒙天眷嗣主華夷十復七載一政無為獨懷大造之仁祖本之重思仰酬之也乃以甲子躬謝景雲於玄極寶殿遂以是日詣告於南郊將以來月朔日加上上帝及高皇帝後尊號乙丑羣臣賀景雲各為卿雲賦頌以獻十一月辛未朔恭上皇天上帝大號冊表曰嗣天子有玄孫明王臣某上言伏以洪荒暝昧弗知大道之源混沌默蒙罔識人物之本萬世若斯生民何有洪惟上帝判立陰陽肇生人物辟宰三才掌握萬化統天制地神祇悉賴於君臨運圓括方羣類咸蒙於大造歷古今無已之神化作乾坤有永之祖根肆好生之德巍巍於生民而立主簡大命之求切切乃命德以作君屬當中夏之艱眷我高皇之聖授之寶符作宰蒸人傳統已踰七帝洪圖爰錫微躬臣一德莫有萬愆皆積戴簡眷之淵深荷仁生之岳重臣至愚極昧甚渺最庸非但未肖於前王尤媿無及於祖宗之毫末者也茲臣感恩銘首拜眷刻心不量凡昏之資欽舉無前之典祗上大號玄稱曰皇天上帝仰惟天慈俯納薦告居高赫然而賜鑒享圜丘丕祀於億年聽卑昭矣以垂歆佑斯明基業於萬世順五緯於圓清綏八荒於方濁世嗣生賢兆民蒙福臣無任淵冰惶汗不勝仰奉祗荅天恩之至禮成遂上尊號於高皇帝後辛卯冬至大祀於圜丘還御奉天殿羣臣行慶成禮詔天下禮科給事中顧存仁請以大禮告成宥謫戍馬錄楊慎呂經馮恩諸人柰止道士葉凝秀者毋度人為僧上怒廷杖之編發口外十二月癸卯章聖皇太后崩命駙馬都尉京山侯二兵部尚書瓚起逆顯陵梓宮將作陵天壽山之中峪合葬焉壬子車駕視大峪御史陳讓請毋遷顯陵也各於其處上怒黜為民甲寅興大峪工駕還京亡何上思維遲疑擬奉慈宮南祔而將親觀之因止元等毋行禮部言大行皇后服制二十七日已滿故事上宜素翼善冠布袍腰絰御西角門止鐘鼓梓宮入山陵乃變服第明歲正旦朝會臣等請其日黑翼善冠淺淡袍服黑犀帶御殿受朝上曰元旦朕將以祭服拜天玄極殿也先一口者宜何如禮部對請皆服素春享自奏齋日始請服青臣下同之上曰朕志念不副欲服三年喪弗克也今既曰日易月無有不知無有不見非虛文矣吉典既行郊社大事所不敢廢慶賞刑威亦無虛日可謂舉喪乎今更不必姑息報父母直以其情庶不旁牽蔓引耳雖山陵未就亦實不是古人未葬時百事皆暇之矣況父在柩子嗣位率全吉何疑於事天朕謂郊宜服吉作樂宗廟則否服用青淺燕居服黑布至喪次仍素直候奉引安陵乃用始服之服以終之夫郊吉尊尊也廟否親親也朕損益如此爾禮官與羣臣議行之否即曰否羣臣皆曰是丙寅上大行皇后尊諡詔天下封淮世子厚燾為淮王崇世子載經為崇王肅世孫弼桄為肅王韓世孫謨■〈土典〉為韓王 
　　十八年正月庚午朔上朝上諭閣臣曰朕居喪理疾閱禮記諸篇喪儀多錯出天子儀亦不具我皇祖所定殊未有全文遇大喪草仍草創卿等試與禮官自初喪除服祭及葬具考訂圖釋編緝成書備朕覽焉立春特享於太廟勑禮部曰孝子事親送終為大矧陵寢體嵬攸居心安於允臧顯陵規制陝隘雖嘗增修多未備朕將躬詣陵下與諸大臣周閱山川更卜吉兆重建玄宮以安皇考皇妣其奏告天地宗廟徧於羣神以祗薦皇天上帝大號進封武定侯郭勛為翊國公加大學士夏言特進光祿大夫上柱國少師其餘遷敘有差二月庚子朔冊立皇二子為太子冊封皇三子為裕王四子為景王告皇天皇祖遂告謝於太廟詔天下其日卿雲見奏謝上天玄極寶殿張孚敬卒鑄嘉靖通寶錢改行祈榖於玄極寶殿不奉配官曾子六十代孫質粹為翰林院五經博士予世襲羣臣諫幸承天上曰朕空行哉為吾母耳乃命皇太子監國以宣城伯錞遂安伯鏸為留守使大學士鼎臣為同留守使起大學士翟鑾為兵部尚書兼都察院右都御史為廵邊使行九邊乙卯發京師制述懷詩辛酉望於北嶽癸亥至趙州執聲冤者於行宮之外命分列前後陣捕治沖與不整者乙丑見趙王磁州益歲祿三百石以太牢遣祀周文王少牢諭祭宋岳飛於湯陰丙寅遣祭於濟瀆丁卯見汝王衛輝上勞曰叔父避坐而受朝益歲祿五百石夜行宮火錦衣衛指揮陸炳負上出火內官宮婢焚死者數十人法物寶器毀執撫按方面有司戮之於承天戊辰見鄭王近鄉益歲祿三百石三月已已朔祭大河而渡遣祭漢紀信於榮澤庚午周世孫朝鄭州益祿二百石上曰小子朝堈宜篤孝敬講學而親賢頒諸王所獻良馬金帛於扈從大臣御史胡守中劾奏廵撫保定都御史鈳廵按御史應供帳不辦黜為民辛未徽王厚爝逆於境勞諭之益歲祿三百石望中嶽賜解勞劑於從官故大學士賈詠自臨潁迎壅不及朝褫其散官癸酉遣祭漢光武於裕州諸葛亮於南陽晉羊佑於襄陽祭武當之神於均乙亥見唐王於行宮戊寅至承天庚辰宿舊邸遂謁皇考隆慶殿辛已上誓羣臣龍飛殿三日齋遂謁於顯陵降稽首於陵門騎而登陵山表於陵北命改營焉制謁陵山詩壬午增陵垣遂定式新玄宮癸未賜扈從文武大臣金帛甲申享上帝龍飛殿奉皇考配上親制樂章遂祀於國社國稷及境內山川河瀆徧於羣祀祭告於顯陵上悲思瞻顧制再謁顯陵詩丙戌朝楚王於承天封陶典真為神霄保國宣教高士敕工部左侍郎顧璘董新宮戊子詔天下免承天府田租三歲湖廣一歲五之一直隸河南三之一召承天父老父弟賜酒食宣諭之曰爾我故里人也我二親分封茲土大積德生我受大位爾輩有昔時故老有與我同後生者今我為親來得見甚喜我不德我父母陟於天我情甚悲我今還言於爾輩爾如我言子孝父母父祖教子孫兄長撫幼幼弟敬兄長勤生為善我諭之不文欲易省於人諺記之記之皆叩頭謝恩庚寅告辭隆慶殿壬辰駕還制思親賦御史守中左右車駕上悅之至是超拜為右僉都御史四月戊戌伊王朝定已亥次榮澤賑鄭均饑民御史謝少南請表堯母墓於慶都是時上又思仍皇考顯陵異葬慈宮於大峪覽少南疏嘉之曰夫帝堯父母乃異陵即改為左春坊右司直兼翰林簡討彗星見壬子還京辛酉奏謝皇天太廟及於睿廟遣告羣廟百神受羣臣賀金星晝見乙丑上復視於大峪曰不如顯陵山其決奉慈宮南矣遂還京五月改荊州左衛曰顯陵衛置官軍護陵建興都留守司設正副留守更定忌祭禮以奏覽遲慢革夏言勛階使致仕尋復之禮部以星變未滅請下百官修省上曰天不一垂星異適今多事固不得精禱朕心自省過內外有司宜深思痛改亦不必外貶服飾為虛畏者諸鎮守內官其盡數召還永無遣之甲申獻皇后梓宮發引百官步送朝陽門命顧鼎臣題主於通州乙酉主入上率皇后衰而迎哭午門內奉安於几筵工部左侍郎璘言陛下幸承天念舊邦父老子弟詔免田租諭教之父老子弟叩頭要臣請刻勒詔諭碑於承天城上月對揚殊美昭示於無極意不可拒臣請榜承天城之陽春樓曰達孝以推廣父老子弟意上曰朕不孝人也父老子弟既有請其加題曰顯親上曰皇妣大故就襄今暑朕思靜息郊廟有事不敢逸也比歲朝講屢罷匪謂無因朕自十三年病咳余兩月調攝者二歲因招元嗣非愛護精神曷得之所用悲咎曩苦足瘡一詣慈闈痛輒累日我親升遐今乃遂愈也百司因朕廢朝惰曠久矣諭下敢再必罷不敘六月雷震奉先殿七月御着大狩龍飛錄閏七月皇八子生命葬獻皇帝後於□陵新寢仍命仇鸞毛伯溫征安南真人邵元節卒□遣內臣祭賚賜贈諡有加遼東軍復亂總兵馬永□之廣西總兵官安遠侯柳珣兵部右侍郎蔡經復□斷藤峽盜論功有差虜大入宣府塞參將賈英御之敗績八月祔獻皇后主於睿宗廟大享玄極殿建皇穹宇於圜丘以奉上帝神版益王佑檳薨九月乙未朔日有食之上曰昔我皇祖歲舉大醮祈謝天地神祗以為民也邵真人沒此典不可曠其進封陶典真神霄保國弘烈宣教振法通真忠孝秉一真人領道教事總宮觀住持知道錄事推恩其父母妻其法孫陳善道加封清微闡教崇真衛道高士兼三宮住持吏禮二部趣如旨名皇八子曰載夙土十月祭長陵立成祖碑以是歲立太子免刑囚修南京奉先殿十一月郊以獻皇后未小祥不賀再召甘為霖為工部尚書與郭勛同督內外大工虜入宣府破西羊城堡轉入榆林塞殺守將宋隆詔逮總兵江桓下獄十二月封衡世子厚■〈火祭〉為衡王榮世孫載墐為榮王周世孫朝堈為周王遼庶長子憲■〈火節〉為遼王 
　　十九年正月甲午朔上疾不朝壬寅拜天玄極殿乃朝進封皇貴妃王氏沈氏肅妃汪氏雍妃陳氏徽妃王氏懿妃趙氏冊封宸妃王氏榮嬪王氏昭嬪徐氏寧嬪王氏親告於奉先二月建宮祈醮三日丁丑月食湖廣清軍御史虞言承天修建饑民自勛襄河南來就募者不下萬計無所盡得役屯聚受餓積屍載途或捐鬻妻子或掘剝草木飄零風雪垣壟閒臣掩鼻酸心謹效鄭俠繪圖以獻下戶部發郡縣倉給之罷武舉鄉試復許日本貢三月癸已朔日有食之修西苑仁壽宮戶科右給事中憲章言作慈宮費四十二萬有奇四年未就一號殿等三殿費十五萬有奇三年未就皇穹宇費十萬有奇一年未就物不可命詘力不可令盡乞暫罷之上怒曰諸工稽久憲章不以糾正是費幾何而輒瀆擾皇八子薨追封為均王諡曰思虜入榆林塞破青平堡入米脂復入宣府破北路馬路諸堡皆大殺掠去乙未申刻黃霧四塞隨變紅赤暴風壞文德長安二坊西長安中門檈本木鎖皆斷上曰風霾之變天三愛我矣占書曰兵喪火今西北邊最急兵部集議所以備之四月不雨庚寅上宮祈癸已雨大學士言等賀五月建雷殿復建雷壇於黃州黃州者陶典真里也六月郭勛以宮殿工繁役不足籍外班具金與兵部逃亡軍布花折糧金行募而請給糧於募工之卒戶部尚書梁材執不與勛以奏先是上欲耴龍涎香材寢不進曰訓典無載焉至是上怒曰材屢沽名為詐忠令冠帶閒住工部尚書溫仁和等言內外大工宮則慈寧薦慶景陽仁壽諸陵離宮沙河離宮及方中壽宮殿則奉先三殿謹身欽安宇則皇穹壇則崇穹廚庫則神廚神庫樓則麗譙陵則六陵碑則六聖景皇帝碑墳則頴薊戚勻諸王端德諸妃嬪二三歲閒共費白金六百三十四萬七千八百有奇承天所請又百七十餘萬各衙門修建復日督發帑藏已竭來者不繼開納久懸應者漸稀欲一切工費盡出臣部何異掬蹄涔沃坼也乞一意急大工修建衙門且停止之止命會戶兵二部議處三部言今內外工役二十有三所承天復十餘所費糜矣事有權宜時有緩急惟聖明裁焉上曰朝廷興作皆舊典所未及與為民事神弗獲已者所司不竭忠奉公虛相蒙詔書下趣乃雲糜費其再議議上乃命暫罷可巳者七月皇穹宇成升官匠郭文英為通政使徐杲為太僕寺寺丞盜出江陰掠漕舟於孟瀆設江淮總兵官增湖廣解額虜大入宣府掠至蔚總兵白爵副總兵雲兩戰皆敗績八月萬壽節建三晝夜醮告天玄極殿郭勛以方士朝用見曰能化物為金銀因以所化銀器進是時工建繁興帑藏告詘上兩歲病亦思方外事見朝用大包之曰僊術出世天賜也舍之非所以承天因授朝用紫府宣忠高士薦其器於太廟命曰僊器加勛祿歲百石於是上曰疾命東宮權監國少解一二歲親政如初諸大臣爭太僕寺卿楊最上疏切諫上大怒逮杖闕廷斃之以陶子直為太常寺丞婿吳沾侄孫陶良俱食博士俸虜入大同大掠太原諸處九月大享上帝於玄極寶殿以安遠侯柳珣掛征夷將軍印代仇鸞議處安南事追賜故忤逆瑾者工科都給事中許天錫祭葬 【 許天錫閩縣人弘治六年進士選翰林庶吉士乞歸養親終授吏科給事中歷工科左右給事中居諫垣七八載前後三士余疏與言官何天衢倪天明並負風槩京師稱謂三天弘治中京官六年考察之例自天錫發之天錫倜儻不覊心存忠孝以古賢哲自期正德元年遣封安國王正朝禮卻饋贐還朝會已進都給事中逆瑾肆威天錫不勝忿激一夕具登聞鼓狀千有餘言大槩力陳時弊欲痛杜履霜之漸稿成填胷以首觸柱自經而死時妻孥無從官者惟一蒼頭在旁能言其故次日蒼頭驚懼潛懷鼓狀亡是年子春赴闕訟冤賜祭葬嘉靖實錄又載天錫正德改元以查盤內庫發逆瑾罪惡瑾矯詔逮問潛遣人殺之按二說不同並載於此】 十一月上疾冬至郊金星晝見上曰疾甚往昔今稍愈祭祀醫藥有功焉秉一真人典真叩禱精誠禮部左侍郎紳脈藥多效其加典真少保禮部尚書封妻一品夫人升紳工部尚書掌太醫院事如故虜入延綏大掠固原總督尚書劉天和檄總兵周尚文大破之殺其王子斬首四百餘級上悅加天和勛階予蔭余敘功有差十二月虜入大同塞封益世子厚煒為益王吉庶長子載均為吉王德世孫載墱為德王春坊贊善羅洪先司諫唐順之司經屍句校書趙時春請以來歲元賀見皇太子於羣臣上不悅曰吾其傳心上曰朕生楚中南氣軟懦自十三年春病咳聖母憂朕朕因病求生宮中靜攝然尚親諸事自前冬隆寒執哀近又得疾豈可不自愛朕嗣位且二十年不敢一日不敬洪先等遂欲儲貳臨朝是必君父不能起者狂躁不道其姑黜為民 
　　二十年正月戊子朔上疾命翊國公勛攝拜天玄極殿百官夷使朝外朝是日雪大學士夏言等表賀進頌並優荅之丙申上親拜天乃朝二月建春祈大齋三日修顯陵及舊邸殿工成免承天田租三歲楊爵上書極言上罷朝廢講聽信方士煩興土木任用夏言郭勛而拒直諫之臣上諭閣臣曰比者朕病未復肺熱鼻出血食飲非昔越三月矣爵謂朕調養大得乃詐病而放者朕在位已二十年過孝武二廟歷今當退傳太子耳卿其為朕議之禮部尚書嵩言皇上近歲思念母后淚愴過深卜陵承天勞遠臻疾然雖暫罷朝講宮中何嘗不日決萬幾爵小臣也惟陛下赦其妄上怒爵甚曰其執訊鎮撫司長系之詔獄朝用術窮得罪三月虜犯甘肅庄浪等處總兵官楊信御之斬首百餘級禱雨宮中四月安南莫登庸上表乞降許之降其國為都統使司以登庸為都統使論毛伯溫等功有差辛酉夜宗廟火成仁二主毀惟睿廟存暫安列祖主於景神殿製成仁主遂謝南北郊祭告於景神及太社太稷禮部請上青袍御奉天門百官青服致詞奉慰上曰其視事西角門三日朢日暫罷御殿以見避殿撤樂之義一切興作皆停罷之命大臣自陳求退丙子上青袍御奉天殿詔曰朕惟上古之世道隆氣恊其居曰堯曰舜降而禹湯文武不可尚矣下至漢唐宋誼辟英君時有其間多或災害未有如今日之變者也朕皇祖高皇帝應天順人復夏掃穢功德無前朕以藩嗣入繼十有七歲之閒思報祖德先正太祖南面之尊備建七廟之制加薦存諡用罄追崇本非好變成典實惟信行古道亦賴二三大臣恊恭力贊謂少盡本本源源之心詎意今者四月五日夕雨於恆陽正以為歡忽必驟暴起仁廟四發若猛風人相視吁號莫所措手即延成廟二主同毀遂及太廟羣廟秪存睿廟安全朕自昨冬孟月患疾至今精神失舊一聞奏報戰若墜淵欲赴火中思無濟事力疾奉慰祖宗於景神戴罪奏謝於上帝皇祗告於太社太稷遣官偏祭百神書報宗室諸王詔示天下臣庶使知予一人之咎無可容也爰頒寬恤之文預示圖復之力所司奉行條布於後於戲仁敬孝而加勉責在台躬寅恭亮以交修望爾有位勿便謂後弗類先王之行要究夫邦興於多難之幾實時君罔肖甲宣乃祖宗邁德湯武共圖夾持之道用盡回災之誠敷告中外都使聞之漕渠涸遣祭於河淮命浚山東諸泉入於野雞岡新河以濟徐呂五月戶部主事周天佐請宥楊爵杖系之竟死上曰旱既太甚朕朝夕宮禱不遑成國公希忠等其申禱三日諸大臣分陪率屬竭誠齋吁毋坐視焉六月順天永保遼東飢大賑久開原虜求增貢不許大入寇參將劉大章趙國忠指揮李漢與戰勝之備御指揮金朝許死之七月北虜俺荅阿不孩遣我叛民石天爵夷使肻切款大同塞求貢上曰虜比猖狂突來求頁豈其情耶令尚書樊繼祖為總督大臣趣赴鎮剿絕之無破敵奇勳毋還八月昭聖太后崩萬壽節祭天玄極殿以喪罷賀夕月上昭聖太后諡虜吉囊大入大同塞副總兵丁璋游擊將軍周宇死之以奏疏不恭削夏言少師秩令以少保致仕九月上曰今古異時縱孔子生今未必異我朕自十三年病六十日余昨冬復得奇疾非熱非寒臥二旬乃起蚤朝遂廢本朕生不耐北氣非放恣聲者柰夏言首輔先懈羣臣効之姑令罷去在位者務思盡臣勞以贊其代勿慢天欺君自曠肆也翊國公郭勛有罪下詔獄都御史王廷相坐阿附不劾奏革為民復以刑部爰書不詳列勛罪奪尚書吳山俸逮郎中錢德洪拷訊之亦革為民建秋大報齋朝天宮三日夜虜吉囊出關未至俺荅復入越太原而南至於岢嵐石忻平壽楊榆次陽曲諸州縣鹵宗室儀賓殺京益眾十月復夏言少傳兼太子太師禮部尚書武英殿大學士仍入昅廵按陝西御史浦鋐請宥楊爵命械繫京師訊之以廟災停邢十一月郊上疾遣代革余鹽法十二月總督薊州兵部侍郎胡守中下獄論贓死 
　　二十一年正月壬午朔上朝是日召勛輔五臣於無逸殿醴饗之曰亥而歸庶吾君臣相慶嘉日焉元夕賜成國公希忠京山侯元大學士言鑾禮部尚書嵩觀燈豳風亭遣醫視夏言疾二月建春祈大醮三日夜丙寅月食論虜大入山西罪罷宣大總督樊繼祖大同總兵王升白爵廵撫陳講史道削籍為民敕曰朕恭奉皇妣几筵痛憶遺音畢三年如禮后妃列御贊成朕孝恪慎日勤宜加恩焉皇后父安平伯銳其進封侯不為例諸妃御女官父母皆贈封之封陳氏為淑妃馬氏為貞妃三月夏言滿九年考復其故少師勛階賜宴禮部民飢四月敕禮部曰季秋大享於明堂周人重禮視也數歲有享所寓祭玄極朕誠未罄今南北二郊巳久定故大祀殿不宜褻留有司其悉撤之朕自作制恭薦殿名曰大享用昭寅奉上帝之意上曰朕建大高玄殿於西苑本祈天禮神為民求福之誠也值此民災虜警之時匪資洪眷曷克弭消茲厥工初成將舉安神大典爾大臣齋十日百官吉服辦事停刑止屠自今日始其敬承毋怠五月兩廣都御史蔡經總兵安遠侯柳珣等剿平瓊州黎賊加官秩有差以疫癘命順天府及太醫院惠民屍句按方備藥餌散給都城民上親簡方制小飲子頒之有司旱躬禱太素殿雨數日上悅羣臣表賀並優荅之閏五月得石天爵肻切磔於市六月手諭都察院曰人事愆違天垂仁愛雨澤方至禾茂民康今雨竟朝不止矣丞弼之臣宜忠敬清亮者居之故曰燮理調和也朕承皇天寶命以神王二道裁理天下非求僊用夷荒昧之為祗一早期終始不一祀事多攝者然本愛惜身命重父母遺無時不思天下付民上賴懼於君職不曾荒聲迷不省之地昨者夏言測知東官遷移無故力請改慈慶為東宮府夫廢母后備制以縱奉子朕必不為言前稱朕意為正駁郭勛今何一月勛言也葢嫉人賢已必美已出亦無歸美君上意是恣肆已成必不遷於忠謹敬畏又前歲內官忠代言進玉器為壽朕已疑其相通泄又聞乘轎苑中次日朕以香葉束髮巾命用皮帛鞋便跪起彼謂不可即朕不蚤朝彼亦不入內閣軍國重事徑裁私家王言要密豈人臣視如戲言官無知見耶不聞單言片疏糾發徒貪生媚灶今日神鬼皆怒雨甚傷禾卿等具布此諭俾中外知虜十萬餘騎寇朔州至馬邑廣武攻天屹峔牆我兵敗績虜乘夜趨鴈門沙溝墊越關南代州犯大原焚其郛七月乙酉朔日有食之革夏言職閒住敕曰本朕不才累及太陽正坐臣子欺逼君父外陰侵犯內陽之咎夫太子者有臣道焉可居母位夏言欺凌君上作福作威不下郭勛罪當論死直以累年供事內苑免死去之中華陽外夷陰今夷犯華若蹈荒原可見內外臣通不愛民而忠國若是三咎厥災甚大朕荷天垂示丕感弗勝其修省三日祗告玄極殿大小百工宜各洗心舉職目即戎務為急司其事者是圖是究用保吾民禮部布示於天下敬哉敬哉虜繇太原欲犯平陽澤潞我軍遇其零騎於孝義之師同橋斬首十餘級始北徙虜復寇潞安大掠沁汾襄垣長子等處京師戒嚴虜乃還太原繇忻崞代州出鴈門遯參將張世忠邀擊於祁死之予贈諡八月建延壽大齋三日夜上曰以上天之垂鑒廟社百神之靈威豈患虜哉朕痛邊民荼毒耳虜遁民稍安其撫給之因大賑山西被虜諸郡免租二年復余鹽法以足邊萬壽節上拜天玄極寶殿出御朝受賀賜宴九月修顯陵裬恩舊邸龍飛二殿建秋報大齋三日夜新作佑國康民雷殿工部員外郎劉魁言頃營泰享殿大高玄等殿工作頻繁財力告詘請紓民上怒杖系之十月舉崇報歲成大典於大高玄殿雪百官表賀郭勛死於獄法司上決重囚後期上曰決囚秋後祖宗舊制也近歲奏決多逼大報期累行停止茲複測朕意一何賣法市恩抑郭勛之獄略其不軌卻擬案不合令死囹圄是何法也因褫刑部尚衵吳山職為民余法司官降級奪俸有差宮婢謀弒上榻寢方皇后走救乃免遂命不分首從悉出磔之收誅及曹妃自是上移御故成祖宮西苑不復居大內十一月告宮變於中外郊遣代自是以為常升許紳為禮部尚書加太子太保十二月仍祀三皇太醫院如國初之故 
　　二十二年正月丙午朔日有食之上受朝罷賀二月大治虜入太原罪總兵王升白爵張達李蓁皆論死賜正德中罵寘鐇死者都督姜漢祠三月貴州苗作亂流刼麻陽諸處召用萬鏜為右都御史勘處之四月新作雷霆洪應殿成建壇祠二日五月上禱雨內苑雨羣臣賀汝源王厚焆建醮祈萬壽賞金帛六月吏科給事中周怡疏論大學士鑾嵩吏部尚書瓚總兵尚文鳳總制侍郎朋督餉侍郎廷瑞陝西廵撫棨內外大臣上下不和調非朝廷之福又宜人主和德於上以先之上怒其毀杖闕廷下詔獄長系之七月旱上躬禱雩壇雨制感雨吟上曰朕非賴天地洪恩曷除宮變焉有今茲朕辰且至其醮朝天宮七日醮之日白鶴四十餘翔空中羣臣賀八月敕曰朕向罔戒榻闈遭犯幽惡輕辱遺體大荷天慈復生世凡爾臣民豈不思順天以贊其君茲屇朕生祗舉報恩典十日焉泰安知州逢伯獻瑞麥加禾上曰禾麥民祥天地洪恩其敬謝玄極而廟獻瑞榖生西苑賜督理西苑農事戶部尚書陳經金幣萬壽節命朱希忠攝拜天玄極殿上曰比者祈農荷眷邊塵亦靖帝佑神扶曷可雲諼其舉報典六日九月建報大齋三日夜上曰秋旱禱玄蒙潤陽德寶穡二門四產祥禾靈應尤彰其舉奏謝典罷邢屠六日廵按山東御史葉經坐鄉試錄文有譏逮杖之既至斃闕廷十月虜入廷綏至於綏德游擊張鵬總兵吳英副總兵蔣存禮參將周文等戰勝之論功有差十一月廵按貴州御史魏洪冕坐試錄譏諷黜為民賜百官暖耳覘諸廷謝者成國公希忠大學士嵩等四百餘人不至上曰朕法祖宗愛下之恩解貂之惠先期有賜禮孰重延謝諸臣蔑虛位慢孰大焉姑宥希忠嵩余皆奪俸兩月冬至羣臣望朝奉天門敕曰我國家宗廟之制自太祖首建四親其後更制時享殷薦同堂當其始事豈博採遐觀卒從斯制既我成祖定鼎宇茲寢廟之營率遵其舊百數十年以祫以享緝於純嘏則有繇然夫萃之為享其則不遠曩因延臣之議咸稱七廟之文是用創興以從周典乃所司討論不從區畫失序成祖六世未盡也遽遷世廟不獲奉於三昭仁宗穆也移就左宮致紊常於班祔正宗朕兄也不得為世顧居七廟之中有妨七世之祀揆之古義斯為盭矣往者回祿之警大與祖宗實啟朕心又我皇考睿宗廟於都宮之外四親之內可缺考乎禮官議欲同廟孝宗雖曰兄弟同世然廟額殊題終莪未妥是究是圖惟遵先制其永無愆禮工二部仍舊建之前廟後寢又後為祧時祫時享太祖南向奉迎成祖列聖及我皇考同堂而祀祭畢歸主於寢庶列聖在天之靈歡忻佑享伸朕瞻事之誠焉十二月興建廟工禱雪雷霆洪應殿罷刑屠六日封典楧為伊王 
　　二十三年正月庚子朔命朱希忠攝拜天玄極殿羣臣望朝奉天門虜寇黃雀我軍敗之舉典大高玄殿七日以為民祈食三月施藥朝天宮上諭禮部朕切念邦本已祈民天復慮邊圉生靈有寇擾者天佑神助朕心仰焉小邪謗謾無足較也自十六日始申叩重玄凡十有二日停刑止封命官十員其敬戒以祈玄貺虜寇大水谷我軍射殺數人虜遯四月從祀張履翁顏司理文天祥廟五月建州虜寇邊都指揮趙奇佟勛把總王鎮死之六月壬午月食七月上諭禮部曰今夏霪沴災人疫物近復彌旬不雨兼聞近畿湖浙諸處久旱越時又火星逆行未順太廟俶工乃覩是象所以序昭穆之位未必不可行也獨今人不古無是識者既非執正行禮之材無徒事諸茫昧之謗朕茲祈天下生靈於上玄其禁屠停邢止常封若有軍機勿論八月加陶仲文少傳兼少保支王一品俸仲文典真也上諭勛輔大臣曰帝壇雙穗榖六十四本符易數天賜也與周禾漢黍異元始生懸一珠大如黍黍五榖先今雩壇五出一抑今歲非久積雨則虜騎疾驅數者不可不知玄恩不可慢視禮部請賀上曰毋虛敬直不可乩君毀道建秋報大齋朝天宮三日萬籌節羣臣望朝奉天門秦王惟焯薨大學士翟鑾二子汝儉汝孝同舉進士邢科給事中文等論劾主司江汝璧秦鳴夏阿比舉上勒鑾父子皆為民逮汝璧等杖罷之九月分遣大臣告祀六宮廟禁屠刑五日以預期來稔十月施藥朝天宮頒獻皇帝所選醫方於天下御史存德請決囚上曰朕體日生施藥活眾其固禁之以副三歲祗奉上玄之重虜寇大同入萬全右衛至順聖川抵浮圖峪至於蔚完城列營土王溝抵庶昌門長四十餘里京師戒嚴上切責宣大總督翟鵬與總兵周尚文廵撫王儀俱戴罪自效兵科都給事中夢桂等言虜入宣大聲言犯京師皆繇廵撫薊州都御史朱方藉口惜費欲掣入衛兵太早總督翟鵬漫無可否遂使都御史王儀總兵郄永聞議散遺賊入寇召集不暇四臣罪皆難辭上曰此送賊入南第一罪也朱方之議葢朝中有作奸之物指之以為防秋者曰我輩之君但日叩禱玄故使既去之賊非時勾至以必犯京師為辭意在刼君耳翟鵬手握重兵不下令掣兵諸將敢耶其械繫鵬方京師訊治之毛伯溫受伯本兵不慎重題奏甚負朕委其褫職為民職方司郎中韓最逮杖之午門謫戍邊軍余伏玘以計生擒勾虜人王三上大悅賞千金加升五級磔三於市梟之諸邊虜遁十一月上諭吏禮二部曰朕祗叩上天勾虜者生擒固義勇之徒奮力實鬼神玄功默戮其魄與流血千里者少差且夏秋淫雨故胡騎不得入寇而作奸樂禍之輩必欲欺脅君父縱莫識知逭鬼神耶秉一真人禮部尚書陶仲文職掌玄教保護邦民其加秩少師以示酬獎遂告謝擒逆於二郊景神殿及太社太稷朝天六宮受羣臣賀翟鵬朱方論戍冬至羣臣望朝奉天門十二月禮部請上朝正受賀上曰要名耳欲圖報者竭誠職務令天下安 
　　二十四年正月乙未朔上曰方春多疫吏部左侍郎承恩錦衣衛都督同知炳其以上元日施藥朝天宮如往年宣大山西諸邊民疲虜後豈免病者亦往療之令均玄恩也冊封敬妃文氏閏正月嚴中外奢靡之禁續纂大明會典二月罷元世祖祀毀其主三月建祈年醮朝天宮五日上曰風沙日作二麰失滋或曰上名亦恐羣下有失職者須存人心勿謂天數朕將叩帝祈霖十日其止屠罷刑如例四月總督兵部侍郎張漢陳將官贖罪條格請得斬不用命者以勵諸將上怒下三法司駁議議請自上裁上曰上將將生殺焉漢無君作威甚顓恣鎮撫司君栲訊之以刑部尚書聞淵等延久不覆奏革其散官罰四月俸他各一年因謫漢鎮西戍上曰風沙連日朕慮旱火亦甚虞邊所司具不我體何有臣勞撫按及各邊撫鎮官其加意賑恤防禦之道如或失職僨事不輕貸也丙申禱雨神祗壇乙巳雨羣臣奏賀上曰靈澤應祈實維玄庥其舉祭謝典兵部尚書唐龍論去冬虜入宣大罪請逮治宣府總兵官郄永上曰廵撫都御史王儀與永共膺一面責任同體奈何擬功則同論罪輒異不平人肻效死人人行私作威無為國者非一日矣其降儀一級用之邊方永降俸二級令盡心防禦如故五月壬戌朔日有食之羣按福建御史何維栢論劾大學士嵩奸邪宜罷上曰廝維栢借攻輔臣本巧伺朕躬則何不專疏其捕械京師治之丁丑月食六月禮部奏廟工雖具未盡完善秋享近矣請仍暫祭於景神上曰始斗行秋祭焉既完了矣何必又待朕雖非長者自為變詐何以敬祖宗不序昭穆何以成王體其亟擇日安主禮如先朝之舊四祭歲祫及諸樂章器物悉除嘉靖初年所增改者大禘禮亦罷之朕疾不能親其攝也御史周冕言安主太廟禮莫重焉陛下宜親毋覆命攝上曰廝冕抗旨執訊之罰其俸名大享殿之神御版殿曰皇干太廟成遣告於二郊社稷七月辛酉朔遣成國公希忠代奉安列廟主羣臣表賀詔天下遂加升匠作工部侍郎郭文英俸級蔭子一官給事中元沖劾奏文英匠也帶俸竊銜已負乘矣瀆蔭國體名器大關焉上曰文英一人何遽壞國體再論者罪西海虜酋整克請納款居內地不許虜入延綏八月追贈陶仲文三代祖父蔭其孫攸國國子生以制秋石升通政使顧可學為工部尚書帶俸萬壽聖節命百官上香叩玄奉先殿丹陛下出朝奉天門永和王知燠獻白鹿上壽遂告鹿瑞於太廟是時上重箕僊箕下示命有司掩■〈骨比〉骼出故御史楊爵給事中周怡工部郎中劉魁詔獄皆從之爵怡魁出三日矣吏部尚書熊浹以止箕諫忤旨遂命逮系爵怡魁如故虜大入大同參將張鳳指揮劉欽千戶李瓚與報劾生員王邦直死之 【 邦直磁州人父潺府谷知縣邦直生而駢脅有神力人稱王千斤弱冠補州學生已食廩矣非其好也及學騎射窮韜畧有求試請纓頸系單于之志日擐甲命左右奉弓刀侍其父其父見而異之久之潺自府谷遣歸遇虜於道發□矢不中中石石為之泐虜耴矢視如扛駭焉遂不敢近嘉靖二十一年邊警頗急詔舉才勇兵科都給事中戴夢桂薦邦直朝命詣大同贊議萬達與語甚驩國士遇之邦直亦願以肝膽相歸再踰年諜報虜將入寇萬達使邦直同參將張鳳率義兵五百人覘視塞外抵子鳥鴿峪窺山上賊數十騎往來邦直蹵而擊之無孑遺者復見山下賊百餘奔焉邦直與鳳謀可悉耴殲之從者曰千斤將軍功奇矣可勿逞竟飛射以往踰谷口數里忽至大陸溝中伏兵約三萬騎列兩大翼而陣邦直激眾奮勇以矢石急擊而身自引弓射殺賊首賊憤合圍七重戰三日夜邦直斬虜千餘級會大雨雪矢食俱盡邦直潰圍而出簡義兵從王國順一人耳邦直嘆曰吾與汝等初來欲立功沙漠以報主恩眾寡不敵損亡殆盡鳳既亡吾獨生何恥也策馬復入賊營力竭被害虜環邦直屍相視囓指翼日引退我軍輿以歸既而有自虜中還者雲諸部落皆悲泣謂是役死傷不可勝紀自此虜數年不復敢犯】 虜夜襲靉陽守備張文瀚死之皆贈蔭有差九月陶仲文請建延壽醮太和山從之賜傳以行再召大學士夏言楚世子英耀弒其父上曰命告皇祖夜斬之焚其屍建秋報大齋六日十月以僊示建琉璃河橋良鄉十一月上曰自今朕祗奉皇穹於大高玄殿時舉事天源典焉文武大臣溶采等其分祭朝天六宮廟施藥疏璃河工所冬至羣臣望朝奉天門上使覘不至者切責之曰是皆平日謗欺今自為不敬悉奪其祿俸半年立故浙江副使陶成及其子湖廣左布政使魯祠於廣東大學士許瓚屢疏乞休上不悅尋引罪出視事上曰爾簡首文臣不眾比朕不視朝既逸矣又欲求去何有忘家私因我示之假罪請既無報念革職閒住熊浹自忤旨後屢被譴稱病乞休上怒奪職為民令錦衣官較押回鄉里毋復其身家虜犯榆林官軍追斬之十二月封譽榮為岷王 
　　二十五年正月乙未朔上拜天玄極殿朝是日雪羣臣賀御史周冕奏請東宮出閣講學士曰是典禮出自上非如外事可建白冕輕妄奏瀆其降邊方雜職再言者加罪之二月建春祈大齋三日夜施樂朝天宮舉春祈典於雷霆洪應殿七日三月賜號呂純陽孚佑帝君祀之永禧僊宮修邊牆於大同白草番作亂四月立賞格招徠男女亡入虜者雨應祈羣臣賀上悅五月琉璃河橋成以虜八延綏逮系總督右都御史張珩廵撫右都御史張子立謫戍邊虜求貢不許七月虜大八延安慶陽保安安化諸處總督侍郎曾銑遣參將李珍夜出塞劫其營敗之增貴州解額吏部文選司郎中簡坐官邪治罪以尚書唐龍下比責其稱老忘國黜為民久雨賑京師飢上曰鹿瑞祥洊呈去歲今朕辰日近醴泉復出承華雖聖賢不恃以怠也而不可不敬謝其自二十五日至於八月朢舉謝停封供事毋慢既八月萬壽節上命羣臣詣醮壇叩頭因君恩諸在直者並進封陶仲文神霄紫府闡范保國弘烈宣教振法通真忠孝秉一真人掌道教事升工部帶俸尚書監端明顧可學俱禮部尚書建秋報大典三日九日舉報成典朝天宮十日湖貴苗復叛柳州賊韋金田等平賞兩廣撫鎮張岳陳圭等功十月虜犯保安掠慶陽環諸處和川王府奉國將軍充灼謀勾虜伏誅決重囚張延齡胡守中皆伏誅令朝鮮貢楮代席十一月冬至上命費寀陸炳視執事官禮不肅者以聞寀言雪霽天寒冬賀恐煩聖體請具朝服行五拜三叩頭禮奉天門少伸臣下之敬上悅報可上曰良鄉橋工告成茲且立玄殿鎮橋次公希忠侯元輔臣言嵩其往相址十二月甲午上諭禮部冬雪雜霧恐作癘災為民祈正瑞焉已亥雪羣臣表賀上優荅之總督陝西三邊都御史曾銑請復河套夏言主其議以請上壯而許之
