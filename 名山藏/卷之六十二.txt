
　●名山藏卷之□□□ 
　　晉江何喬遠輯 
　　臣林記（熙宣二朝臣） 
　　◆臣林記（熙宣二朝臣） 
　　徐善述 
　　權謹 
　　顧佐 
　　況鍾 
　　山雲 
　　李任 
　　吳訥 
　　孫忠 
　　李時勉 
　　陳祚 
　　陳敬宗 
　　魏驥 
　　周忱 
　　楊信民 
　　劉綱 
　　徐善述　　權　謹 
　　○徐善述 
　　徐善述字子古天台人宋之亡也其幼主趨慶元南奔徐氏有為振義副尉者扼關拒元元人入天台徐氏無少者皆殺之獨其乳媼負幼兒得脫幼兒長而成立是為善述高祖善述少為學生有聲譽以首貢入太學祭酒宋訥侍諸生嚴重善述獨被禮接授桂陽州學正一再升國子博士同官侯復謂之□我每見公歡如陶飲永樂初簡東宮宮屬與助教鄆城人晁鑄被選為左右春坊司直郎二人溫厚簡靜重於縉紳而善述尤耿介不阿多弘啟沃皇太子悅之其居守時升為左贊善與鄒濟王汝玉楊士奇梁濳及御醫蔣用文等最被詩文寶翰之賜太子稱讚善好古先生不名嘗致書曰余今欲學表卿可具題與詩題閒日一進以廣琢磨今晨卿為余改詩耒采清麗真有益於日新卿疾未痊不及存問日見擾煩豈尚古優待高年之意佰卿今齒邁恐予為學有日似卿直蹇苦口朴真百無一二故特覼縷趁卿康徤弼畲成業卿無憚勞所望藥石之言日甚一日母犯鱗觸諱之慮春暖猶寒當善楊藥順時將息以慰予懷旨不多及及冬至賜酒及詩曰清朝盛文治輔德資儒耆念彼筋力倦趨朝諒非宜賦詩有隹致納誨良多規起予得深趣歡懷浩無涯新陽屇初復況此承平時酬勞見尊酒庶以勞期頤善述卒於官及朞太子遣鄒濟以牲醴致奠其文曰卿偉量淵宏博覽古今正宜佑予文學匡予政治豈期一疾遽然奄逝者黃鐘應候天道伊周顧諸寮吏不見於卿哀哉痛哉不復聞贊益之言矣特遣庶子濟奠卿靈筵卿其不昧庶克享之太子既即位濟亦卒並贈太子少保賜諡命有司立祠墓側春秋祭濟餘杭人侍太子終少詹事為人和易不見崖山兼通老釋太子甚寵遇之子干初生即遣補應天府學生命月食米一石終其身濟卒家苶余資藏書數千卷而巳干天順閒為禮部侍郎英郎嘗有問掩口對英廟不悅不遷者久之成化初為禮部尚書加太子少保清慎自持士論重焉汝玉長洲人少從楊廉夫魯道原治春秋文章筆札典則清粹仁宗在東宮時汝玉以佑春坊右贊善兼翰林院編修與解縉同下獄死 
　　郎曰臣讀仁宗賜書賜詩祭文三章見皇儲好學尊師之盛具載其文詞 
　　○權謹 
　　權謹字仲常徐州人天性孝友十歲喪父哀毀不啻成人母李氏訓之學問刻厲成志兄度舉賢良授壽陽亟坐事謫戍謹罄資為治裝妹早寡撫遺孤成立之永樂初沛人主事呂寧薦謹為樂安令仁恕廉明冠最山東諸邑秩滿轉光祿署丞母病躬湯弗藥効叩頭籲天求以身代竟愈後年九十終既葬負土封樹廬墓三年有鳥鳴泉涌兔馴之異仁宗即位有司以聞命馳驛赴闕當朝宣誦事狀以示百官拜文華殿大學士謹辭弗稱上曰朕之除卿嘉孝以風天下他無責寄謹文學故非所長獨其內行切至從上入祭文皇拜哭盡哀上嘉賜牛羊脯醢果餌命隨侍皇太子監國曰能孝必忠忠孝之人可輔導矣羣臣隨皇太子者道有獻太子悉郄之謹獨進孔門聖賢圖像太子欣納焉太子即位為宣帝謹巳老乞歸命加通政司參議致仕賜白金文綺仍遣禮官旌表其門正統中年九十餘卒子倫領鄉薦學行修明養親二十年隱居教授倫子宇亦篤學侍倫老病左右不懈既卒廬王土晨暮哀泣母葬如之州守上狀亦旌表其門 
　　郎曰仁宗在位一年所用權謹自自簡在其於風勵世教遠矣 
　　顧　佐　　況　鍾　　山　雲 
　　○顧佐 
　　顧佐字禮卿太康人建文二年進士除庄浪知縣治邑廉平永樂初以材望入為監察御史守正嫉邪久之升江西按察副使勤敏威嚴奸黠匿遁三歲余召為應天府尹人以擬之包拯勛戚豪貴不利佐居內會貴州有夷警出為按察使未行值仁宗即位特改通政使始太祖初起最嚴妓禁其後天下大定乃置來賓重譯之樓建館聚寶門外以來遠人而士大夫亦得召官姑宴飲宣宗朝海內又安許臣下為樂諸司朝退相率拉飲末流濫觴至於喧啾盤薄牙牌絛帶解懸樓檻酩酊歸署曹務多廢為都御史者雄縣人劉觀簠簋不飾百官莫畏上一日朝罷召問楊士奇楊榮京師本源重地祖宗時朝臣無貪者年來污濁為盛其故何居士曰對曰臣見永樂之末貪風巳作於今為甚上顧問永樂末年事士奇對曰太宗皇帝十五六年以後聖體不預視朝稀寡扈從諸臣無所顧藉請託賄賂放肆公行巳徹九重但未舉發仁宗皇帝嘗為臣言初到北京時太宗皇帝問兩京臣僚有能守廉者否仁宗皇帝上對莫敢不守太宗皇帝曰扈從來此者贓賂盛行能自潔修唯見吏部侍郎師逵一人而巳汝當知之 【 師逵東阿人少孤事母至孝年十三母疾危殆思食藤菜花地不常有逵亟出城二十五里得之及歸夜巳二鼓道遇虎逵驚號天虎舍之去持菜還母食遂愈繇縣學貢入國子生洪武二十五年陳情養母求仕特擢監察御史建文中升陜西按察使時獄閃淹系殆千人逵至量輕重決遣浹旬之閒囹圄為空母憂去官廬墓側絕葷酒者三年成祖召為兵部右侍郎尋轉吏部侍郎營北京宮殿使采木湖廣徵虜命督□運建議量程置堡使遞轉輸仁宗即位進南京戶部尚書兼掌吏部事逵在吏部能詢咨眾論以求公當宣德二年卒官】 榮曰是時贓貪方賓最甚上曰今誰甚者榮曰莫甚劉觀士奇曰風憲所以警肅百僚憲長如此御史効之御史如此出行四方有司効之上撫掌嘆曰除惡務本又問廷臣中今使掌憲誰可者兩人久未對上曰未必都無士奇對曰通政使顧佐廉公有威先為御史及按察使皆有風裁榮曰佐後尹京政清弊革上喜數日有旨出觀閱視河道又數日升佐右都御史賜之璽書佐奏黜御史暟等二十餘人謫為小吏降罷十許人於是御史張循理等連章奏劾觀罪並觀子輻上大怒逮觀出御史章示之既伏發輻戍邊令觀隨居佐及疏禁官妓表正有位綱紀大振佐嚴重高簡未嘗口毀譽人而人憚懾之每待漏朝房獨處小夾室未嘗偶諸卿諸卿夾室聯比為之寂然時坐朝房前呵雙藤立房外官僚過者皆折避之佐為都御史之明年有所笞吏不服告佐受皂隸賂放之歸上密示楊士奇曰卿不舉是人廉乎乃爾士奇對曰有之今朝臣俸月給米一石而巳薪炭馬芻咸資皂隸遣之半歸隸槳歸耕官得資用永樂以來大小臣僚莫不皆爾雖臣亦然仁宗皇帝故嘗增俸以恤朝臣之私上嘆曰臣艱若是下法司治吏曰朝廷方用一善人羣小輒排之士奇曰事小不足煩聖怒請付佐自治上召佐授之吏狀曰小人也不足累卿卿自治之佐歸召吏吏恐甚佐曰上命我治顧我何敢治爾我而治爾是倚上立威自揜過也吏叩頭謝上聞益喜居數月有囚告佐淹理上召楊榮楊士奇曰小人復來排佐必有重囚惎之下三法司鞫實乃千戶清殺一家無罪三人當死教囚誣告上立誅清又故御史暟從遼東濳入京師造詞脅人被佐舉發上亦誅焉於是貴戚元勛肅然畏憚上數郊廵敕佐及勛臣居守以風疾免其朝參陜西布政使璟奸贓無度佐切齒除之用事者借上旨累釋不治意弗能伸他亦數見阻正統初疾乞歸考察御史邵宗被奏數見詰責遂行賜敕褒諭命戶部復佐家佐家居十餘年卒後居其位者莫及也 
　　○況鍾 
　　況鍾字伯律靖安人為小吏給事禮部永樂中尚書呂震才之奏授儀制司主事進郎中仁宗即位令京官五品以上各舉所知鍾舉左中張宗璉仁宗曰羣臣多保任外吏鍾乃屬朕宮僚即擢宗璉大理寺亟宣德五年蘇州西安松江常州正昌杭州吉安建昌溫州九大郡闕守吏部以聞宣宗謂從資格除補人率不稱命吏部都察院舉屬吏廉能者擢鍾蘇州知府郎中羅以禮西安知府趙豫松江知府莫愚常州知府員外郎邵旻武昌知府馬儀杭州知府陳本深吉安佑府監察御史陳鼎建昌知府何文淵溫州知府予傳以行敕曰比者守令匪人或盜肆貪刻亡饜足或闒茸庸懦坐視民病弊不以聞民安得無愁嘆之聲哉慎簡爾九人者畀九大郡一方千里安危是賴其察休戚均勞逸興利除弊母脅於勢家母欺於奸吏屬以下貪懦不足事事者自擒問條其殃民狀送治京師割一吏而懲之法所以安千里輯一方也尚往欽哉鍾至郡郡民系獄者千餘人有十餘年未決者鍾佯為無訾省吏持牘詣署置鍾不問當否便判可而輒私臆其竇孔吏侮易謂太守愚通判忱者誘謾鍾甚鍾亦輒唯唯既朞月設屏九召贊請僚屬皆會曰太守來朞月矣闇不涉事不足長諸君有主上敕不敢不將虔請宣聽之皆曰諾鍾率僚屬拜跽聽敕贊讀至擒問送治者皆弁愕改容禮畢鍾上堂坐召諸三老曰大守聞吳俗狡武好傾善守不能如閻羅自剖別煩父老告守善者守拜其家賓之鄉飲惡與眾殺之矣皆慎重守別有耳目諸三老叩頭退召吏曰皆前某日某事宜行君顧欲相尼某事宜止乃謂守行之吏守耶君得賄幾何矣飽未隸安在守不能久煩四隸捽一吏擲殺之隸少擲去鍾曰狗鼠輩太守為百姓殺賊虐耶不望空擲者是爾命卒之時也立斃六人鈎其發曳而肆諸衢郡中大驚乃盡核諸僚屬貪墨者五人庸懦者十餘人送京師上曰況鍾持廉故能去貪善善時詔下諸郡清補軍伍御史李立株批勾引有司承風凡戶絕者推求其同名往及疏屬繼產之人使傅伍不從者以暴酷法之鍾既至奏豁千餘人復奏言蘇州匯瀦之國民有田能自治即雨漲固莫為計旱則澤畔之農自知車戽不待提調而比者設治農官無所見教稼穡徒鬵食耳蘇州錢榖浩冗吏影射逋不可端原不如改治農官為催糧官從之鍾理蘇一年公正勤能以威化御俗民甚便焉會丁憂民二千餘詣御史乞奪情御史以聞上嘉之予復任鍾上言近奉詔召民開荒官田起科視民田無種者勘豁其租額今所屬崑山諸縣民死徙從軍除籍者三萬三千四百餘戶召種官田可起科者二千九百餘頃互相補截其閒秋糧可除豁者一十四萬九千五百石有奇所屬長洲諸縣舊三十六萬餘戶官民秋糧二百七十七萬九十石有奇民糧不能當官十之一國初令有民糧者出馬四百餘匹役遞濠梁桐城諸驛約三歲一更今三十餘年矣出馬家如故尚莫更者工部征蘇浙三梭布八百匹浙江一大行省百布爾而蘇州八居七征斂不均比比而然詔書所謂民多愁嘆臣承敕治府不敢不盡其愚計乞除豁醒刷以彰陛下鳴鳩之治皆制曰可鍾意數贍給綜理周密一郡之中出納徭後皆有簿記而綱紀提掇甚便易省見豪右強梗搏擊無不立死者遇貧弱輒振之候大吏俁俁自遂而下寒畯之士如不及接部民鄉士大夫延款沾治有干預私事者拂衣不顧蘇故用糧長收賦輸京師糧長謂道遠費多三倍征之視其羨自與鍾與都御史周忱察除之存其二以一為轉輸費余以代充馬草布絹諸雜藝母重賦民其精筭無所漏贏積尚可捄荒政郡有處士鄒亮者鍾欲薦之人匿名書亮過府門鍾笑曰貞士負俗彼欲阻吾薦適趣成亮名耳 【 亮子克明長洲人善為文援毫無停思然輕俠無行周忱見其文愛之誨之學遂刻厲稱博絕及被鍾薦後為御史】 立上之每朔望詣學拜謁先師而巳不令秀才講經曰太守起刀筆吏也三尺所明敢談文學郡當課士請其僚校別曰諸公皆選自科目鍾安能知之其精敏公鷙進民下賢大體類此也正統五年九載滿考民叩闕乞留八萬餘人升正三品仍知蘇州府事七年卒於官市巷哭送其喪立祠焉與鍾同時奉敕書者豫愚儀本深以禮輩皆與鍾相伯仲而豫尤和易近民民以趙老人目之一時論者以鍾為能吏豫為良吏而宗璉者自大理坐法改同知常州李立清軍至常亦株引如蘇宗璉每與爭顏色立挫辱之宗璉臥地受杖曰寧死下官及病卒舍中餘一破篋常民爭出錢賻之祠之大石灣君山之上鄒亮以鍾薦召試吏部司務轉監察御史亦用風力聞 
　　○山雲 
　　山雲徐州人父青從高帝起百戶以靖難功官至都督僉事雲姿貌魁梧善騎射用門子官金吾左衛指揮使與都御史王彰修邊自居庸屬山海從成祖出塞力戰累遷都督僉事宣德元年柳慶諸蠻韋朝烈等紏合溪峒徭獞刼掠臨柱諸縣是時鎮遠侯顧興祖為鎮守頗有平賊功而坐貪淫逮系朝命公侯大臣舉代者皆言云遂使往雲至出兵前討賊溪峒徭獞悉力迎戰雲一鼓擊卻之賊退保山巔山勢險峻草木蒙密賊掛木於藤壘石其上官軍至斷藤下木石無敢近者雲夜半束火牛羊角縱之山下賊謂官軍至亟斷藤比明度其木石盡乃率眾鼓譟而登遂盡破之雲前後馘永淳忻城馬平皂嶺三部來賓葫蘆柳城上油遷江諸寨峒賊六千九百四十奪還所獲男婦千三百八十有七馘思恩安定宜山馬平柳慶泀梧強寇三千二百六十有九奪所擒男女九百八十禽殺興安諸邑寇二百九十有四七源等州土官歸附家屬三百七十有七築堡九城四鋪舍五百餘區陶磚鑿石增崇益厚猺獞怕望風竄匿居民按堵者可十歲雲謀勇騺發而端潔如寒士公賞罰嚴號令與士卒同甘苦每戰臨機應變為士卒先廣西故時鎮帥至諸土官輒饋獻帥輒受之久之坐敗雲始至時聞府中有侍卒敢言召而問之曰古稱將不忌貪廣西去京師遠土官有饋獻亦故事我寧受否卒曰潔衣被體一辱難湔將軍至鎮也新此潔衣也寧可辱耶雲曰人言土夷饋獻我不彼納彼乃我疑陰中我死死之與辱不亦大乎卒曰為官黷貨法當得死將軍不畏死天子者畏死土蠻九耶雲曰善於是盡郄土官饋獻威嚴馭之土官皆服凡有徵調亡敢後顧有至死不敢言歸者雲所駐節處咨諏里老撫安善良原詿誤察誣枉廣西人益感雲愛先雲守廣西者韓觀亦英武有文顧頗喜誅殺至雲人稱其仁亡如也雲嘗墜馬傷股宣宗賜璽書馳醫往視累遷左都督在鎮先後八賜璽書正統初卒贈懷遠伯諡襄毅命其子俊襲府軍前衛指揮廣西人悲號立祠塑像祀之雲所問卒嘗逮事韓觀觀好醉後殺人卒輒留之待觀醒更白以是卒名至今在士大夫口 
　　郎曰顧佐況鐘山雲三人者雖文武內外異用皆廉公材威克當其選有名於後不亦宜乎 
　　○李任 
　　李任不知何許人宣德二年以都指揮征交址黎利成山侯王通戰敗利不能乘勝席捲致利再收合來戰以八萬餘人攻昌江城任與指揮顧福等令城中老稚及婦女登城揚旗鼓譟日夜拒守自將精銳不時出城掩擊焚其攻具賊四面築土山飛鎗射城中任率敢死夜濳開門殺其守土山者襲破賊營賊開地洞入城任開橫渠與洞相應從溝中發將軍石子擊之賊多死者賊益兵象來石矢如雨任百計備御相拒九閱月大小三十餘戰初城中將士二千餘人至是死傷疾病者過半而賊並力攻圍以雲梯登城奪其門任復率死士三戰三敗之賊擁象益兵人任等竭力與鬪不支與福皆自刎死守城中官馮智大哭向北再拜誓不從賊與指揮劉順知府劉子輔等皆自縊死城中軍民男女同時死者甚眾 
　　吳　訥　　孫　忠 
　　○吳訥 
　　吳訥字敏德常熟人自少頴敏七歲能背誦五經及長博洽群書精通醫術父遵道為沅陵主簿逮系訥上書乞代未白父卒永樂間以儒士薦至召入便殿奏對稱旨留侍闕庭洪熙元年侍講學士沈度復薦訥經明行修授行在湖廣道監察御史出廵浙江訪採風謠揆諮吏治赫然有聲仁和邑庠有宋高宗御書九經論孟碑多委布行路訥拾湊全楷置之殿廊李公麟畫聖賢像有秦檜為記磨而削之表陸贄奏議修岳飛墓祠議論舉措有前賢風繼廵貴州恩威並行臨代夷人詣闕乞留宣德五年升南京右僉都御史尋升左副都御史訥敬慎廉直居台十餘年以老乞致仕吏部請不獲宴勞遣之訥之學繇博入約自禮達用以行誼為先至其為文根抵羣經波瀾遷固談及淺學後進曰此韻府羣玉秀才好趂航船而巳航路者吳中趂渡渡夜船船人紛劇語各述見聞為語柄代醒睡而巳訥撰着有思庵集小學集解性理羣書補註而所輯文章辯體鑑別精詳正統巳巳之變知縣蔣忠言訥學行醇正著書立言深通治體若征赴禁密以備顧問胡虜聞之亦有所畏訥年八十餘卒鄉人以列於言偃祠追諡曰文恪 
　　○孫忠 
　　孫忠字主敬鄒平人孝恭皇后父也初名愚宣宗敕改忠生而頴敏秀異幼病腫氣塞父夢神人告曰帝陰隲汝命我醫兒既覺口有藥香遂愈洪武末以太學生擢介休主簿心恕法嚴吏民從化尋改永城永城民益愛之嘗率部民營陵他縣多亡永城獨子來遷鴻臚序班宣宗即位孝恭方為貴妃得上意升忠驃騎將軍中軍都督儉事賜錦繡襲衣犀帶宴宣武門既孝恭立為後進封會昌伯謁告歸省御製詩賜之命中官輔行比還帝後車駕臨幸妻董夫人數召入內忠生日內賜珍醞不絕光榮寵賚一時罕北忠為人謙和端謹施德行善雖戚里耄齒未嘗矜伐有人訴忠僕收責規息馳傳取負私販鹽浙中宣宗曰忠必不知宣宗欲為忠新第忠固辭賜女弗中也擇嫁之成山侯通奪爵不自贍分以賜田鄉友故舊有貧困者尤篤念之恤生葬死雪枉舉能人人稱忠長者正統中後稱皇太后矣忠生日太后來賜忠家會祭酒李時勉得罪王振罰枷國子監前助教李繼求忠一言忠即附奏皇太后向者臣歲歲生日歲歲永內賜公卿諸侯皆壽臣家臣犬馬年備肺腑如天之福臣心至驩今日公卿諸臣過臣如向歲顧獨不得一李祭酒祭酒君子也歲來壽臣絹帕一幅而巳坐有君子乃遂為重閒坐枷脰臣不敢言陛下敢轉告於使者內使入奏太后太后召問帝祭酒貴臣也奈何枷其脰帝對不知太后曰不知何得言皇帝今元舅生日不得祭酒坐無重客元舅不歡帝立釋之命即賀忠家一時士大夫以為盛忠有子五人孫十人並授官錦衣數誡之曰古人云成立之難如升天覆墜之易如燎毛爾曹終身誦之既卒上輟朝賜賻甚厚遣官祭葬追封會昌侯諡康靖天順元年追封安國公更諡忠憲忠卒八十餘董夫人亦九十餘乃卒 
　　郎曰吳訥以文學名動依於道孫忠自其為主簿仁能着於民矣晚節德厚自將可外戚目之哉 
　　李時勉　　陳　祚　　陳敬宗　　魏　驥 
　　○李時勉 
　　李時勉名懋以字行安福人少稟異勵志顏曾舉永樂二年進士是歲進士額舉四百七十三人名為特盛成祖命解縉選其英敏者二十八人為庶吉士讀書文淵闊以應二十八宿則曾棨周述周孟簡楊相劉子欽彭汝器王英王直余鼎章敞王訓柴廣敬王道熊直陳敬宗沈升沈順章朴余學夔羅汝敬盧翰湯流民倪維哲袁添祿吳神楊勉及時勉其人 【 曾棨吉永豐人進士第一成祖召問典故應對如響即摘群書隱僻事皆能舉之試詩文千言立就狀寫之工極其天趣自是喜棨嘗連坐同邑奸黨事特見原宥曰朕惜爾才有薦文士者必問得如曾棨否棨才思雄麗襟度夷曠孝友慈厚恤窮而急難工行草書善飲酒嘗有虜使善飲上選棨主燕虜使酕醄棨儼然入謝上曰即此酒量亦足大魁自翰林修撰累官少詹事宣德中卒臨終神不亂自為讚辭遺諸相知贈嘉議大夫禮部左侍郎諡襄敏　周述吉水人孟簡其從弟也曾棨進士第一述第二孟簡第三御批兄弟齊名古今罕比士林榮之除翰林院編修累升侍續尋升左春坊左諭德仍兼侍讀宣宗在青宮時仁宗命謁祖陵南京使述隨侍召述榻前問其所以匡弼儲君者述對稱旨宣宗登極預修兩朝實錄書成進左庶子仍兼侍讀正統初卒官述孝友厚重文章雅贍字體蒼勁為時所推　王英金溪人選入翰林後與王直同揀入秘閣書進呈機密奏疏授修撰扈從北京升侍讀壬寅扈從征虜過威虜鎮李陵城成祖召英曰聞城中有石碑可往視之英至城中被虜燒空獨城北門大石出地尺余掘而出之拭磨見文其銘曰李陵台驛令謝君德政之碑其陰刻達魯花赤等官姓名明日具奏上曰碑鐫韃靼姓名異日虜有辭為胡地再往擊碎之火毀之而沉於河英如旨往還奏上喜曰朕需爾用正好宣力覆命之曰一切軍民動靜或諸謠語爾有所聞即來密奏顧太監孟驥秀才入見無□也上駐驆安平鎮立功官軍因有過不與口糧者多相聚悲泣曰我等糧盡死道路矣英以聞且曰此皆壯士宥而恩之異日必得其死力上悅即給之成祖晏駕榆木川仁宗命與蹇義夏原吉等同宿內閣定喪禮議國政即位進侍講學士尋升右春坊大學士兼侍講學士宣宗即位命入內閣參預甲秘升少詹事兼侍講學士丁母憂奪情起復正統初修宣宗實錄為總裁官進禮部侍郎兼官如故年七十上章□□特旨升南京禮部尚書景泰元年卒諡文安永樂易疏宕不拘小節文章典贍詩歌字書求者接踵天順年改諡文忠　王直字行儉泰和人被選為吉士再與王英同揀秘閣授修撰車駕廵北京與黃淮楊士奇同留輔太子監國再幸北京與扈從升侍讀仁宗即位進侍讀學士升右庶子兼官皇太子宮僚治經筵講義及文武羣臣誥敕復兼記注宣宗即位與修兩朝實錄書成進詹事仍兼官英宗即位修宣廟實錄直為總裁官書成進禮部左侍郎兼學士如故久之命出理禮部事代郭進為吏部尚書英廟親征直率羣臣諫英廟留滯虜中直率羣臣請迎駕景泰易儲議起直難之不敢發言累求退不許既易儲命兼太子太師進階光祿大夫英廟復位陳循坐易儲事謫戍遼左直乞休致許之直方面修髯宏偉嚴重接人則和氣盎溫學富才敏詩文清致與王英並長時流英居禁城西而直城東人稱為東王先生在翰林三十餘年恭勤不怠既長吏部益加廉慎時方面官罷廷臣薦舉直留意人付委任司屬訪詣流品手預疏記子□為南京國子博士來部考績選郎欲留木資侍直直曰不可自我壞法致政家居年踰八十夫妻偕老所居田疇廣衍門對澄江春夏之交諸子大集佃仆種園插秧擊鼓唱歌直與陳夫人肩輿往觀什憩庄次子孫更迭上壽一日門外江漲直踦門坐觀子孫侍側嘆曰初東里不欲我同事內閣調我理部事其時不無怏怏然令我在閣復辟初元戍邊及我安能與汝曹觀漲今日耶天順年贈太保賜諡文端　章敞會稽人選庶吉士與修永樂大典授刑部主事以訊獄不枉升員外郎累官禮部左侍郎時尚書胡濙政尚寬大敞嚴肅佐之士林服其剛毅正統初卒官賜祭葬　羅汝敬名簡以字行吉水人選為庶吉士時太宗注意作養忽召汝敬背誦古文不能稱旨遂謫戍江南即日遣出城越數日召回釋之汝敬自是奮力進學尋擢為修撰九年滿升侍講既降御史宣宗即位交址黎利弗靖進工部侍郎往諭利利服還朝督兩浙曹運減荒田稅命理陜西屯田劾貪暴守將經度占田均與細民立挽運法置河渠吏邊臣不便奏汝敬貪墨坐降為事官頃之坐妄引詔書擅復職論死宥戍邊虜入寇復之使督餉遇虜紅城子矢中左膊墜馬虜環刃之一老酋與眾疑語乃舍焉而從行吏卒皆被害方汝敬被虜時挽餉者匿草澤中見衣緋數人左右汝敬咸以為神于謙嘗戲閉汝敬空室令成三十韻詩汝敬頃刻就人服其敏　倪維哲晉江人工字書文學才諝見稱選庶吉士授刑部主事以讞獄詳明稱旨賜幣尋升郎中卒朝廷遣錦衣官校送其柩歸仍命諸司祭之】 既與修太祖實錄書成復自刑曹改翰林侍讀三殿災詔求直言侍講鄒緝具疏時勉即與附名其疏曰伏奉敕書今日八日奉天殿災敕諭群臣詢求所以臣惟陛下敬天勤民至切至深群臣奉行或失初意下民失所怨讟上興皇天眷懷遂加譴罰臣有所見不敢匿隱臣竊惟陛下嗣紹高皇帝統緒建立北京焦勞聖慮幾二十年本所以為子孫不抜丕基天下萬民尊仰之根本然肇建以來工巨費大調度廣科派繁群臣不能深體聖心致措置失宜冗官濫員內外大小動至千百征需無藝掊克蠶食竭髓猶不足供匱用莫知所圖夫衣食者民所賴命也百萬之眾終歲在官既不得遂其父母妻子樂生之心使耕種失時農蠶廢業猶且徵求益深所取無極至於代輸桑棗以供薪爨剝取桑皮以為楮料而衣食罄矣加之官司胥吏橫徵暴斂日甚一日即如前歲買辦青綠顏料本非產處科派動千數百戶民無可得醵鈔行買每大青一斤至萬六千貫及至進納多以不中不肻收受往復展轉須二萬貫而不足供一柱一椽之費其後巳遣官課辦產處府縣買辦猶不為止蓋緣工匠派料之時預為濫取之利初不顧民艱難害之甚者也然此其一爾京師天下根本人民京師根本也人民安則京師安京師安則國本固而天下安自然之勢也自營建以來羣輩工匠假託威勢驅迫移徙號令方出屋宇巳摧孤兒寡婦哭泣呌號寒暑暴露莫能自蔽倉皇別徙奧突粗完又復重驅莫知所向至有三四遷移不能定居既移之後所空之地經日逾時工力猶未之及此皆陛下之所不知而京師人民不無怨讟者也貪官污吏徧布內外朝廷每一差遣即是其人養活之計州縣官吏賄賂公行逢迎死後閒有廉潔自守不為承應還命之日即罹讒毀無以自明是以在外藩司而下聞有差遣官至望風應接剝下媚上有同交易夫小民所積幾何內外上下誅求如此今山東河南山陝諸處饑荒水旱相仍至剝樹皮掘莫根簸稗子為食官無儲蓄不能振濟老幼流移顛踣道路賣妻鬻子以求苟活而京師之內聚集僧道幾萬餘人日食廩米皆百餘石猶且徭役不息征斂不休此皆耗蠧以養無用者也報効軍士朝廷厚與糧賜使之就役而遊行往來恣橫擾害是乃奸詭之人懼還原伍科徭不堪假圖規避豈真有報効之心可任用者哉朝廷歲令有司織鑄錢齎往外蕃及西北胡買馬收貨所出以數千萬而所取曾不什一夫錢出外國自昔有禁竭天下所有以與之可謂失宜矣馬至雖多類皆駑下散養民閒馬多人少生養不遂及至死傷輒令賠償馬戶貧困鬻賣子女猶不能塞不知人民耗矣多馬奚神昔晉武帝徙胡內地卒致亂華今入貢胡人皆窺覘虛實圖便利者也乃使羣居輦轂鞍馬弓矢牛羊衣服盛俱帳厚賞賚以待之此寧足明廣大耶至於宮觀禱祠蠧材妄費亦其一端夫奉天殿者陛下正朝之殿也災首及焉自非省躬責巳改革政化疏滌天下窮困之人曷回上天譴怒之意臣今願陛下駕還南京奉謁陵廟告以災變保養聖躬休息於無為散遣營造工匠停止征派役作蠲除租賦賑濟饑荒勿聽小人重勞天下罷絕禱祠禁遏僧道除下蕃買馬之役四夷朝貢賜賚遣之勿復容留沙汰冗濫核蠧懲貪獎廉能之吏重升擢之賞又前者常有監生生員告乞侍親因而獲罪發為充軍又其閒有先告侍親後以親終巳行出仕有司不行分理概發充軍者此皆有虧教化之風並乞赦原遂其初志又近者大赦天下法司執滯常條罪可宥原尚復系拘亦乞予之自新量加湔洗天國家所恃長久者天命與人心也而天命常視人心為去留欲得人心必敦教化必修禮讓必遂其生養必足其衣食使其知父子君臣之義被道德仁義之化休養田裡之明不見貪殘虐害之政將災沴不作太平可臻臣不勝惓惓惟陛下少垂聽鑒時成祖定都北京巳決方招撫外夷疏中所陳業忤上意然尚允行其它頃之坐謗下獄尋赦出不敘永樂末年以楊榮薦復職仁宗即位屢敕羣臣言事時勉復獻書二本條舉時政上怒縛至便殿命武士撲之金瑵十八肋折者三時侍讀羅汝敬亦言事上俱改為御史令日問囚一起言事一章章三上復有規切語上謂夏原吉時勉廷辱我言巳天顏大變原吉言時勉小臣廷諍過激顧反見聖德之大上下時勉錦衣獄其夕上崩宣宗即位命縛見必殺之巳命即斬西市母見使者傳命出端西旁門縛者從靖東旁門入相左遂得見上爾何觸牾先帝疏何言具數之時勉數至六事少止上曰未盡胡止對曰天威在上臣不能悉記上稍霽曰是第難言耳草安在對曰巳焚遂釋之命預修兩朝實錄書成升侍讀學士上至史館撒賜金錢諸學士皆俛耴時勉獨正立上使前出余錢賜之他日至文淵閣賜諸學士酒卜上曰李時勉朕非卿安能此時勉頓首謝止統初為國子祭酒故事中官進書文廟祭酒設名延款時王振用事時勉殊不往候故巳銜之及其進書又罷茗不設彝倫堂前有樹故是許平伸手植樹蔭翳堂時勉芟其旁枝振因言時勉擅伐官樹入家取中旨與司業趙琬掌饌金鑒並枷脰國子監前錦衣校尉至時勉方閱課即起免冠受縛徐呼諸生前品第其高下顧僚屬更校乃去既至特重時勉枷隘枷竅鑒請以巳枷易之時勉不可是時一方暑枷三日不解合監生徒三千餘人周旋左右一生石大用者豐順人見時勉老頓具疏請代通政司抑怵之大用曰朋友急難詩歌鶺鴒師猶父也忍便巳哉通政司乃為大用轉奏奏入會時為會昌侯生日諸公皆過侯家為壽助教李繼雅往來諸公閒於是因諸公求侯太后正使人賜侯家物侯附奏皇太后遂得解異時者時勉謂繼浮薄心厭之至是乃得其助而大用遲頓篤魯初不為六館所知一時名動都下正統八年也時勉為祭酒凡六年規條嚴肅恩意稠至諸生疾病或不能婚喪者扶持贍給之嘗濳察一生不在學舍跡問所往對曰亡奴尾之時勉憮然曰遊學乏力曷資薪水耶生見時勉意誠不覺愧悔因前謝曰奴實不亡離學甘罪時勉慰遣之亡何乞致仕合監生徒旗帳鼓吹送出都門外傾朝出餞商賈為之廢市又百餘人送至通州莫不臨岐涕泣廷臣歸老之榮師生相與之厚以為盛事歸之明年聞車駕北狩痛憤累日遣其孫騏詣闕上書溫旨褒諭時勉巳卒景泰中廵撫江西右僉都御史韓雍言宋丞相信國公文天祥禮部侍郎謝枋得精忠大節宜賜贈諡錄用其子孫孫並及時勉下禮部尚書胡濙等行翰林院大學士陳循等議諡天祥枋得而巳濙等復言諡有美惡所從來已我朝特與善諡蓋待臣子以善善長之意比者周忱徐琦陳鑒皆以大臣得賜善諡如時勉昋官雖不過四品而行誼節既學問文章出三臣三宜如雍請斯愜公道下翰林院循等請諡時勉文毅從之成化五年其孫顒請視吏部侍郎曹鼐例改諡加贈上曰時勉先朝遺直無忝於忠易以忠文贈禮部左侍郎初時勉廷撲時見殿脊角有朱衣下覆之既肋折他日捉挺其腠勿會時勉善畫鈎畫之內聚精藏鋒一筆不茍 
　　○陳祚 
　　陳祚字永錫蘇州人永樂時自庶吉士為河南參政時朝廷方營建武當山祚言事編置武當且十年宣德初召為御史疏請薄耆欲除游幸審忠邪之辨因勸上讀大學衍義上大怒曰口蠻子朕不識大學衍義尚堪作皇帝邪行誅之學士陳循頓首曰俗土處遠不知皇上無書不讀也上意解乃逮其父子妻侄闔門十六口分禁之男子系鎮撫婦女下浣衣局英宗即位復其官則祚親已前死乞行服不聽乞歸葬許之後按楚擊方岳而下甚眾還視河渠重劾將漕者遼王貴烚淫亂殘酷祚與廵撫侍郎吳政奏王過坐不盡發王內亂事並逮下獄巳遇赦調南京尋遷按察僉事福建凡民閒房屋過制悉撤去之以其材治學宮修官舍閩人謂人都料匠巳得謝歸祚面目嚴冷雖待家人亦少恩意獨重其里人邢量旦則挾冊質疑昏莫及返量終歲不一至祚廬祚不怪也 【 初其侄子同系分禁不相聞及出乍見畧不憐惜即遣還曰不能爾庇而反見累量自少不娶醫十自給弊椽數閒青苔滿屋折鐺敗席長日或不舉火客至相與清坐而巳其學自經史外釋老方伎無不畢通】 祚玄孫鎏仕至布政使恬愉寡營善擘窠大書為時所重 
　　○陳敬宗 
　　陳敬宗字光世慈谿人父孟藻令德興有聲敬宗永樂二年進士被選為翰林庶吉士預修永樂大典授刑部主事復預修五經四書性理大全重修高廟實錄既成改翰林侍講屢有賦頌之獻尋以母喪歸宣德改元驛起修成祖仁宗二廟實錄升南京國子監司業進祭酒高明力學教人持敬為主規條整肅辟雍之政辨於朝常咸寧人楊鼎年二十餘舉鄉試第一聞敬宗嚴教即求入南監從敬宗學閉戶讀書爨食躬作敬宗嘆曰閉戶手爨甘人所苦顏氏簞瓢不是過矣時禁夜燈國學尤嚴鼎竅小罌照誦為獥者所發而敬宗貸之時鼎尚未有室有郡守欲女妻之鼎曰遊學在外不告父母不敢從也郡守來求兵部徐琦言於敬宗鼎貧守富父母聞之亦何不可敬宗以轉語鼎曰原憲雖貧於首則富猗頓雖富於道則貧鼎何羨哉敬宗益服鼎第其德行為國學最後鼎竟至大官正統中敬宗考績赴京王振慕而求見辭避之楊士奇請聞過於敬宗敬宗直語焉士奇謝曰公真吾師在職十九年所教生徒多位卿貳久不調墨如也時李時勉北監祭酒而敬宗在南人稱南陳北李然士或見少恩不如時勉矣生徒至有訟之者不自白尋亦解敬宗廣眉修髯儀觀儼然動止有常一語不妄片章尺楮皆關名教 【 敬宗善飲酒久飲不亂他日劇飲四坐喧頹敬宗握固危坐】 景泰元年引年致仕家居不輕出入被其容接者莫不興起天順元年年八十三卒嘉靖中贈禮部侍郎諡文定 
　　○魏驥 
　　魏驥字仲房蕭山人父布哲洪武中薦知上高縣鋤強扶弱德威並着驥以鄉貢士登永樂四年會試乙榜授松江府學訓導尊嚴師道教而且愛學舍諸生有夜讀書者身攜茶粥往■〈忄尉〉厲之滿九載考詣闕乞留復任三歲召修永樂大典以吏部尚書師陸薦為太常博士成祖曰劉履節九年御史先帝方授此官命從北征宣宗元年升行在考功員外郎轉南太常少卿正統三年召試行在吏部左侍郎踰年實授驥為人好分別是非或時面折人而當官廉勤祗慎雖王振亦重之嘗遇振於塗不避車贄振方帕而巳居官舍第攜一蒼頭他日上御便殿召問孰為吏部侍郎驥前對上問驥事從容陳奏上■〈忄尉〉是之 【 一雲驥不避振朝士皆吊驥曰驥即死然能抑權貴植大體亦復奚憾明日振果訴上上召問驥曰知爾有罪乎驥曰臣竊祿久罪多矣願陛下明正臣罪上曰此書生談勿言第思前日曾否得罪誰也驥曰日臣遇王振揖而過然臣思之不為罪也上曰然則曷不避之驥曰臣忝六卿而避奄人臣不足惜奈朝廷何上曰不畏振耶驥曰臣畏朝廷耳上悅溫諭之】 上使驥往南京考察所贏俸金臨行莫寄頓有里中同年子為刑曹郎便送付之不復識鑰郎請驥怫然曰何待前輩之薄也郎有女胥從郎官如其輕重贗易之比歸召工鑿金金則贗驥嘆息而巳工私驥蒼頭曰向有某官舍人托我為贗金無是耶蒼頭入告驥曰毋泄寧亡金可失驩巳郎出知郡謁驥求教驥曰君為人練事治司空城旦書精審何郡足為第須簡敕舍中雖在至親不可易忽郎居念驥言巳郎舍中人稍稍露女婿贗金事郎大驚及入覲如數償驥驥駭不受曰金具在無易者八年以老辭調禮部特改南吏部九載人見乞致仕不允升南吏部尚書巳巳之變率諸司條陳討賊策畿內瑞麥白兔之祥悉卻弗奏天旱命恤刑有男子綱呼冤法司以其年少欲緩之驥曰閱獄辭巨憝也天旱正為此何得婦人仁者獄決而雨景泰元年至京引年請老大學士陳循驥門生也詣驥曰請需之亡何且以北宰處先生驥曰君位輔臣當進賢為天下奈何私我邪竟致仕去去乘小舫時阻於津關其子稍立仗舫頭驥曰藉重此耶命去之居家二十年時首笠課田與傭畯雜處嘗至郡城舫沖官舟官問之從人曰魏公也官不審驥曰第應之曰魏驥尚不審驥曰第應之曰蕭山魏驥不言尚書也年九十八卒先十日大星殞其鄰驥就枕日占曰平生不作欺心事一點靈光直上行遺書子完勿請營墳擾勞鄉里既卒而復言辭不亂倏然就化是為成化七年先是監察御史梁昉疏驥有德有壽請如漢故事優禮之其年之八月憲宗御奉天門面命禮部臣遣行人存問賜羊酒有司月給米三石敕未至驥巳卒有司業得請如例祭葬營墳之使來驥有老妾趣完曰忘父言乎完詣闕辭免上若曰老臣清儉身後尚爾遂許辭也驥朴不勝衣而好學不厭孝友刑家信義重鄉居官為良吏典教為明師門生舊屬多有顯人達官自余方州學識不可勝數知縣李鞏為請諡特諡曰文靖 
　　郎曰李時勉陳祚陳敬宗魏驥皆束修矜厲不以瓦合逢世而時勉驥質行長者近人君子人歟君子人也 
　　周　忱　　楊信民　　劉　綱 
　　○周忱 
　　周忱字恂如吉水人在唐宋元世有顯者 【 唐御史中丞勍率兵討黃巢留鎮九江子孫因家焉太子詹事世修徙南昌之武陵至宋敷文閣學士友賢五世不分詔旌其門友賢子汝翼兩浙宣撫汝翼子應合瑞州知府應合子天驥元吉州路總管贈江西行省參知政事追封廬陵郡公】 忱永樂二年進士成祖命選是年二十八吉士以應二十八宿忱年少自請入學時入謂之挨宿散閣改刑部主事既為越府長史宣宗初有薦為郡守者夏原吉曰此不足盡周君五年以江南逋賦多卒胥與民相蒙為奻利使廷薦重臣往超遷忱行在工部右侍郎總督南直隸蘇松等處松江民並請其為治鹽課從之忱至簡易治而巳先是胡槩自大理卿出為總督立法嚴峻目忱以簡易治民閒告訐率不省民或恚曰公不及胡卿矣不通我民也忱曰爾不審我與胡卿何如敕書也朝廷與胡卿敕書曰祛除民害與我敕書曰撫安軍民自不同爾滿九年轉方正統中廵按浙江御史俞本復以江南之賦出于田田利在水所以永樂中特命大臣於蘇松嘉湖杭常六府治水勸農今侍郎廵撫蘇松常則周忱嘉湖杭則王瀹二人各守一方難兼水利忱之治浙人咸讚歎請令兼瀹所治從之久之升戶部尚書改工部廵撫如故忱為人謙恭不出口而心計洞敏謀慮深詳善采眾論凡有所為必咨之細民父老及守令乃決 【 吳人歸有光曰往者憂忠靖周文襄之在吳也入與天子唯議於殿廷出與小民從容問難以求其瘼如家人父子而後天下之人知朝廷之近而天子之親也】 其廵撫江南自侍郎加官至尚書凡歷二十有二年中兩遭喪皆奪情視事忱廣大平易治即官吏有侵盜率不問即客有介朝士來者人人並得其歡心至應接無虛日始高皇帝怒吳後服吳平後即籍富家田記為賦額用是吳賦重天下忱至蘇閱積逋至七百九十餘萬松常亦然驚問父老皆雲大戶不肯加耗糧長藉遠運京師三倍賦民取羨自與斗斛無度而收聚其私家忱為曲弄以奏得減賦八十餘萬乃令大小戶耗如一烙鐵斛下諸縣立便民倉水次推糧長一人總之曰無聚糧私家聚私家者負所繇也則戶給繇帖書其歲數而示之民上囤時自持帖往囤設糧頭囤戶一人相覺察官為監納糧長追呼而巳更立撥運綱運二簿籍記之 【 撥運簿者正糧一石收平米加耗度遠近為配量綱運簿則聽其填注博淺諸費歸以償之】 支撥有羨名曰余米積年倍多則所征倍減久之下諸縣各造倉一曰濟農舉其餘積焉農人缺食及運夫遭風被盜者出振貸之春時驗田種多寡為貸限秋成隨糧還官則復之不還者籍記不復貸故事軍民運糧相半而民尤苦軍運分長短中三等長運於淮中運於徐短運於臨清所領米一平一銳皆官為具淺船民運則自行僦船直抵京通倉正糧一口須平米二石船錢一石經歲往返多失農月忱與平江伯陳瑄議奏罷淮徐臨清三倉支米轉運之法悉令對船交兌於淮瓜等處兌淮安平米石加五兌瓜洲之外平米斗加五軍當運糧有未及過江者聽即兌於吳中雖渡江苞米之費瑣細皆有區處軍民便焉忱曰兌糧江邊所兌船未即至守水次天無風乎更於瓜州岸東浚二港港次立便民倉每季秋運米貯倉及冬初漕軍泊船受兌率無敢越次漕今以為規忱善絜短覯長就利擇便人財無所勞費功集而事倍轉接如流水故其法可久行忱嘗言民歲運兩京馬草費不貲草至多敗爛請但折納銀數既至可以召商收買向致草千束所費數百金自忱為之數十金而巳忱復言北京公侯祿米例皆江南諸府輸之南京使自來受臣所治蘇松常三府當輸百黃率六斗致一石南京之與三府所去幾何若令自來三府可省六十萬石費又北京公侯受米於南京無所用之率出俸帖粥人米七八石一金而巳若准收金花銀每一金當米四石詔悉從之忱又言嘉定崑山等處折納官布舊例疋當糧一石官收率加重三斤又多坐麤縷驗退者夫斤重縷麤其價反賤斤輕縷細其價乃高第當長廣如式而巳既巳如式復防盜剪宜今兩頭織絲為識凡忱之精計便筭皆此類也忱籌劃既備節省倍多常賦之外了無他役余米狼戾倉庾閒凡上供軍需之類以及百凡修治與作之費皆是取資初至有所更革吳人駭之既皆以安帖始忱至官時吳大飢浙江湖廣大熟忱令人為大賈多槖金入湖浙故抑直勿糴歸但對諸米賈言吳中米價高甚公等可自往諸大賈競販米入吳忱遽下令發廩貸民收其直之半米價頓減諸賈盡失望度歸更奇聊得賤糶忱乃大召諸賈具牛酒為謝至手酌之給以行諸貲賈盡醉歡去既去忱還令官糴以實濟農之倉吳人為之歌曰來時周公白地一空今我周公鋪地四豐忱循行村落常屏騶徒步入民家與童叟對語備詢疾苦為之通融處分所臥榻韜燈留筆簡籌度有得起注之雖氣候亦有報偵一糧長有所侵匿以江風為解忱曰江是日無風何得失船糧長駭伏久之乃知令金焦山僧日報晴惡其僧皆有資賚詳如此也忱嘗赴京巳在道使者齎敕取牛膠萬餘斤繪宮要促還吳忱曰公第往至京言膠難卒辦而京庫所貯陳革可煎請出之待臣還治市革入庫且可出陳易新巳巳之變朝議燒通州倉適忱在京議事曰通州去京師四十餘里耳又有數百萬糧此可給京軍一歲餉令自往取何至付煨燼而曰無資虜耶頃之復下急造盔甲數百萬其盔皆欲浴鐵忱曰沃錫可矣時人盡服其通敏正統初淮楊災失鹽課敕忱往視忱奏予二萬石准其田租一歲聽灶戶以私鹽易之民得平米而官獲賤鹽其後江北大飢廵撫都御史王竑借三萬石於忱忱計至來年麥熟曰此須十萬即以與焉蓋忱所積余米不但贍江南又可兼利江北景泰二年有言忱通官吏侵盜以萬計者召忱還以李敏代之曰母易忱法但治其弊人忱還京言臣初至官詢吳中積逋之繇知大戶不肻納賦而小民獨受加耗之弊為之均勻襯貼蘆席稻草之費悉令自納積火漸多蘆席稻草並易錢入官以足上供軍需百凡修治興作見為妄費亦繇宣宗皇帝許臣便宜行事臣之所費者余米也不敢侵正賦事竟不問遂許致仕忱既去科道官劾忱累容豪猾作弊侵盜數多其家子弟廣營田產八眥受官皆忱奸貪所致竟不問其明年卒戶部因言冘所積余米無可稽驗請綜括為公賦繇是征需雜出逋負依然吳後大饑民枕藉嘆曰無復周公生我矣□□□□年諡忱曰文襄 
　　○楊信民 
　　楊信民名遇以字行新昌人少游鄉泮見當為事切切奮為之人目信民矯激既皆知其忠實宣德中以鄉舉繇上舍選行在工科給事中丁內艱當葬倩夫舁塜石代夫舁數百步曰以自致於吾親服闋除刑科正統八年出為廣東左參議時承平日久禁網疏闊仕嶺外者黷貨民信至廉潔寬大暇步衢市問民所苦有以公事至而無罪者輒言按察使縱遣之按察郭智不法信民劾去之代者黃翰所為如智又復劾之詞連僉事韋廣廣與互奏並逮下獄臨去民爭擲瓦石翰舟以金帛贐信民信民一無所受前後赴三司保留若詣陳闕下者萬計至京師翰鞫實除名而信民以巳巳虜變仍薦起守白羊口信民以一參議彈劾兩按察使見若凌忤乎乃其見一善抱關擊柝必推舉之時時存恤廣人故按察使周新家也廣中有強盜黃蕭養者久系獄臥床之竹年余葉生同系者相詫為祥教以不軌使人藏斧槖饘私艤船待海上與十九人破鉗鋏出揮斧而行追者莫近遂亡入海為大盜設置偽官招誘愚氓漸至十餘萬來攻廣城執都指揮王清至城下使諭眾開門清罵賊被殺詔遣都督董興總兵都指揮同知姚麟為副帥師往征之廣人寓京者連章乞信民遂命信民與兵部侍郎孟鑒監督尋使廵撫廣東臨發白羊軍士莫不泣送信民至廣廣城閉門自困者數月矣信民給民木鍥出入自如賊至乃收保招撫脅從歸附日千萬數復使人持檄諭蕭養蕭養曰得楊公一言死不恨剋期來見信民單騎而往賊羅拜前泣信民開誠為盡莫不歡悅既獻巨魚受而臠之賊出相顧嘆不祥叛黨稍散亡仃聞興帥兵至蕭養中變信民遽中毒卒廣人縞素具位哭奠相屬陷賊中者聞之曰楊公死吾屬無生矣其後興雖平賊凡賊所經處興兵盡屠之皆仰天號曰楊公在至此哉訃聞賜祭葬錄一子太學生景泰二年廣東父老奏前廵撫都御史楊信民公平不威興利除害有甚饑渴劾貪見噬被逮京師軍民徭獠詣留萬計朝命還鎮除捕逆賊脅徒避庶昆喙來歸烏堇乍中人民禱筮狂走沒而巷哭過則弔奠今巳易期哀慕不巳請立祠從之祠未有祭成化中邑民盧從願以為請上曰可祭以其忌日並賜諡曰忠惠陳璉祠堂碑曰公存心以仁處事以義予人以信歷官二十餘年終始一節夷險一心而論者徒以公廉介一毫不取與布衣蔬食寒士爭淡泊而巳此未知公之全者也 
　　○劉綱 
　　劉綱字文祀禹州人生而孝友敦確有干局初為縣得陝延安府之府谷政教兼舉頌聲大着遷陝寧州綱始為府谷故尚威名及遷寧以久敝之地因俗為治教民播種之方詩書之學均賦役置屯田簡兵練武不專繩墨廢墜俱振以內艱去代者巳至民詣闕奏留成祖別用代者令綱起復乘傳復往綱益慎獄輕罰民不忍犯州有龍尾湫時出光怪遠近以為妖綱伺其光動手射之應矢而滅泄其水巨黿也一日行野中值橫石為矼馬驚不度諦視之則范仲淹所撰狄仁傑碑文即起豎之立祠祀狄人稱異政後丁外艱考績者數皆以州人奏留仁宗朝特賜璽書褒異及四品章服嘗至京師上親召問勞以酒饌時人榮之英宗朝以老乞休章數上得致仕年七十矣綱三十一而登進士三十三而為縣三十六而為州七十而致仕居寧三十四年去寧之日哭聲振野寧舊有六君子祠祀狄仁傑以下嘗為刺史者至是生祀綱其中改曰七君子祠綱家居十餘年年八十四卒寧民遺問踵至其卒也多褁糧致吊者明興以來為州之久得民之深無綱如也綱有子鼎舉懷才抱德不起孫宇弘治閒為大學士贈綱如宇官 
　　郎曰周忱為國家生財節用之臣交際沾接雖閹寺權勢亦得其心以故久安於位名稱至今在吳中楊信民以參議劾按察雖非官體可謂獨行其志劉綱久於州治三十餘年異哉三君子並古之所謂遺愛者歟
