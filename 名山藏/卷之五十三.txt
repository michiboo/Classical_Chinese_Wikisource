
●名山藏卷之五十三
　　晉江何喬遠　譔 
　　馬政記 
　　◆馬政記 
　　馬也者所以給軍士備邊圉也太祖定鼎金陵以郊圻之內不可缺馬而大江之南不便養馬洪武六年設太僕寺於滁陽掌馬之政令而統於兵部七年命刑部尚書劉惟謙明馬政嚴督有司盡心芻牧不如令者罪是年設羣牧監十三年增滁陽五牧監二十三年定為十四牧監置草場於江北湯泉滁州等處復令飛熊等衛軍五軍養一馬其明年罷民閒歲納馬草二十六年定騍馬歲生駒一匹馬生一歲解京印烙調撥二十八年廢羣牧監令孳牧於民閒專官掌之不得他攝署歲籍駒而記之正月至六月報定駒七月至十月報顯駒十一月至十二月報重駒虧欠倒死者人戶責賠償或一縣或三五羣長輳價買補者聽歲終考馬政政不舉者府營縣正佐首領官吏決杖二十管馬官吏加等痛治二十八年令江南十一戶養馬一江北五戶養馬一免其身役丁多之家充馬頭專一養馬余令津貼錢鈔以備倒失買補之用凡兒馬一匹取騍馬四匹為一羣立羣頭一人五羣立羣長一人每羣長中選子弟聰明者二三人習獸醫以治馬三十年設北平及遼東山西陝西甘肅行太僕寺定牧馬草場自東勝以西至寧夏河西察罕肥兒東勝以東至大同宣府開平又東南至大寧又東至遼東又東至鴨綠江又北去不知幾千里而南至各衛分守地又自鴈門關外西抵黃河渡河至察罕肥兒又東至紫荊關又東至居庸關及古北口又東至山海衛成祖即位改北平行太僕寺為北京行太僕寺永樂四年設苑馬寺於陝西甘肅遼東苑立圉長一圉長率五十七人人牧馬十四上苑牧馬萬匹中苑七千匹下苑四千匹以地廣狹為差十年改北京行太僕為太僕寺令北直隸領養十一年令御史同錦衣衛官廵視置草場於順天等府以春末夏初下場牧放九月回營十三年定十五丁以下養馬一匹十六丁以上養馬二匹為事編發七戶養一匹除罪為良民十四年令北方人戶五丁養一馬每馬十立羣頭一人五十立羣長一人十五年定江北每五丁養馬一江南十丁養馬一宣德三年令北直隸每三丁養騍馬一二丁養兒馬一免糧草之半自是馬日蕃則散於山東之兗營濟南東昌故山東之養馬也自宣德四年始也自是馬日蕃則散□河南之彰德衛輝開封故河南之有養馬也自正統十一年始也十四年虜也先入寇言者以馬在民閒遠或七百里猝不及調發遂命所在歲取備用馬二萬解京師及近京州縣養之名寄養騎操馬其後虜退不罷為故事景泰三年令兒馬十八歲以上騍馬二十歲以上免算駒成化元年令買補孳生馬駒有司四匹軍衛五匹折買騸馬一匹以充備用其後以為例謂之四戶馬二年以南方地不產馬收折色六年廵視真定等處吏部右侍郎葉盛奏今日民閒最若養馬舊例牝馬一匹歲課一駒當時馬足而民不擾者以芻牧地廣民得為生馬得自便故也後豪右莊田漸多養馬漸不足洪熙元年改兩年一駒成化元年又改三年一駒馬愈削民愈貧然馬卒不可少於是又復兩年一駒之例夫納馬有數用馬不貲雖有智者無善處之術方今京營各邊缺馬取給民間孳牧所缺之馬雖亦責賠於軍而軍多艱苦又不能償仍復給之於是馬愈不足民愈不堪為今之計欲寬民閒之馬必有以處軍中之馬然後其弊可除也請以宣府一處言之往年以馬死未賠將步隊軍之孱弱空閒者領種官田用其餘糧易銀山西買馬一年得馬一千九百餘匹馬皆精壯軍免追賠而民閒亦得以寬舒此巳行之成效也諸邊風土雖各有所宜然隨處盡心自有良法請敕各邊會議隨其土谷所宜凡可以買馬足邊免追賠於軍關領於民者聽其便宜處置果有成效具實奏聞仍敕廷臣會議通核遠年近日各項莊田權其輕重量與處分還民復業及令各營總兵等官一體會議處置裨益馬政稍紓民力七年廵撫夾西都御史馬文升因言今日邊軍之苦莫甚賠補是以馬不及償人巳逃伍雖嘗給錢貼助惠不能周惟屯田軍士有田多丁少而不領馬者有田少丁多而領馬者槩均其田事體未易但每人見田百畆約獲五十餘石以六石輸官之外所存尚多令歲納錢一錢一衛計田三千五百頃可得銀三百五十兩足以貼助買補欠馬軍士雖有消長屯田則無增減事可常行若屯軍積銀既足又可分諸邊城貼買如例然復恐專特買補不復加意飼養虧損反多宜按領馬軍丁名冊豫為審勘分上中下三等凡買馬一匹上等出銀三兩中等二兩下等一兩餘價不足乃以田銀給之是亦古者以田賦馬之意也下兵部從其議二十三年鎮江知府熊佑以南方生駒矮小奏請盡賣種馬歲銀三千兩以抵馬價兵部尚書餘子俊議養馬科駒祖宗百年之法解征價銀官府一時之權必欲科駒須養種馬賣種馬而征馬價是猶無田而征租此策一行上有無藝之徵下出無名之賦馬政益廢民情不堪若使府縣提調管馬官嚴加提督用心孳牧則每歲千百匹中豈無番息縱使南方生駒矮小照依見行事例印馬之時除騍駒印記作種兒駒揀選堪中者印記聽起解並搭配騍馬羣蓋孳生外其矮小不堪起解者不必印記就令養戶領回變賣輳備價銀如此則雖有賠補亦不曾多比之盡賣種馬令民無故出錢其害非小自永樂遷都以來馬至數十萬孳生日增往往輒俵於民民年十五者皆養馬弘治二年太僕寺少卿彭禮以國家田稅皆有定額而馬無定額歲歲有加因言自古收馬多在監苑未聞寄養於民閒今寄養馬駒歲課無窮而民閒戶丁生長有限以有限之丁責無窮之駒民困無繇而蘇請今定種馬額止十萬匹歲取駒二萬五千匹永不增添駒存其高壯者以備歲用其不堪者變賣價銀貯之太僕寺以候他用如有倒失即今補足遇赦不免可為久遠之計兵部尚書馬文升覆奏行之於是種馬始有定額犬是為弘治六年正德二年御史王濟言今賦重差煩財窮力竭且如養種騍馬一匹孳生一駒是為二匹兩年印記兌種補種搭配起俵不出養在名下四年二駒是為三匹甚至積有四匹五匹費用草料雖有養馬地所得幾何加以官府點視刑責科罰所以百姓惟恐有一孳生害馬而死之閒有定駒賄諸族醫而諱之有顯駒則飲以涼水酸泔墜落之馬之虧欠不過如例納銀二兩而巳虧欠不得馬則孳生又害孳生而死之孳生既出雖報在官飢餓作踐求為倒死不過如例納銀二兩而巳死孳生不得又飢餓馬馬則瘦削雖有孳生終皆矮小又有管馬官慮分數不及逼之倍買送官搪塞名曰撓頭駒求為變賣照例不過納銀二兩三兩閒有印記或堪補種亦難起俵太僕寺歲取備用大馬未免科民重買百姓甘心受累因虧欠倒失變賣之例行故將種馬作廢若不早為從長區處徒費餵養終無實用今種馬地畆人丁歲耴巳有定額請但以種馬額數令民買備用馬解俵而種馬孳生縣官毋與官部是其語自後每有奏報輒引濟言縣官無與種馬事但責駒於民遺母求子矣太僕寺卿儲巏論太僕寺歲收馬價自成化二年始也亦行之南方而巳自後有比例加增者當時各邊未嘗奏討閒有奏討亦不盡從緣各邊自有買馬之需也今自諸邊奏討端開遂不可止其數占蓰於前矣寄養馬於近圻自正統十四年始也然本意備京營之用不專為各邊之資緣各邊各自有太僕寺苑馬寺馬足備徵調故也其後苑政廢弛一遇邊警奏請紛然其在今日亦倍蓰於前矣邊方見京師銀馬易以邀求騎操馬匹不甚愛惜馬至倒死又不行賠償鎮廵大臣闊略文法把總等官乾沒貨利國家財物有限邊方請求無厭歲復一歲何以支持又昔時邊方討馬兵部奏勘缺少方行量給其後不料邊情之急緩不計內馬之盈虛隨數輒與不復稽考任其耗費請自今嚴核量給庶彼知得馬之不易亦肻加意調養又本寺未收折色以前止給見馬今給價十萬作馬萬匹價少馬多似利於官殊不知馬價銀不入軍中就為有司乾沒及至買馬價既不多安得善馬買尋死死尋請原其奏請非為馬矣今後邊方有□請仍給馬又各邊餘糧屯田草場樁頭銀本備買馬舊不給銀邊無不足今給益多邊馬益乏其故何與請下兵部遣官按視豫知盈虧多寡之數臨期易以酌量若一時動眾興兵方許暫增銀馬又各邊稱馬死或生災病或因馳逐厘或有之然非瘦損作踐盜賣私借不應如是之多況生病亦繇水草之不時馳死亦繇作止之無節所宜選委管馬官督責飼養及少卿每歲廵點二次馬有瘦損倒失百戶指揮等官或按月住俸或奏聞區處一如則例奉行庶邊方將士悚然知朝廷法令嚴明共圖實事終嘉靖之世先後論馬政者則有都御史王廷相御史聶豹廷相之論曰臣謹按馬政之壞其故有三草料不足也給領失宜也餵養無法也臣按團營馬有曰存操者有白下場者存操馬起四月盡九月有料無草下場馬起四月盡九月無料無草惟十月入操後至三月盡二項馬俱有料而給草止三個月以一歲計之存操馬有料無草者九個月料足而草不足下場馬僅得料草半年而無草亦九個月草料皆不足夫馬給於官非自巳之物草料自備及累家之苦賠錢養馬雖聊生軍士猶或難之況實貧軍何怪乎馬日以斃也祖宗以來諸司事例隨時而變亦云多矣即如下場馬弘治以前尚隨場牧放今草場半為田畆而民間納租銀矣營馬隨便牧放而軍士不出京城矣養馬之例既變而責養馬者猶執下場采青之例官以非事例而不通變於軍軍以非着巳而不賠錢於馬馬之為病豈不冤哉且羣馬到京一馬之價毋慮費三四十金而乃吝此數月草料以致瘦死所惜者一倍之利所失者數十倍之多其故何也掌馬者權不及財掌財者慮不及馬也誠不競分職通作一家則草料馬匹皆緊切之用必酌輕重別利害不至惜數月之費致傷數十金之馬矣臣故曰草料不足也臣謹按團營草場本為牧馬而設所收租銀以之養馬其固然也今乃以收貯太僕寺為買馬之用薊霸二州牧馬未開地土尚有六千九百餘頃若再行召民佃約可得租銀二萬六千餘金而乃置之不問夫此皆可佐戶部之資而廣數月之急者也臣按莨馬軍士家稍饒給則衣食有積儲居止有房舍付之養馬則草料必不短少頓置必不暴露今饒給之軍慮馬為累賄賂人情百方買脫而領馬者盡分軍耳夫軍而貧也僦房以居需糧而食僦居則馬必露地而雨雪及之矣需糧則旦夕不贍而草料之費入其口中矣臣故曰給領失宜也臣欲將三大營並團營軍審察其有力者責以領養無役貧軍臣按軍士關出草料從其自養養與不養莫從稽也愛惜馬匹餵以實草實料者固有其人多有奸徒貧戶未關本色巳賣堸之他關到折色復為自食之具夫餵馬者賤買酒糟而巳料草於何有夫酒糟性熱味酸惡熱郥馬易生瘡惡以酸則不作臕而損力雖毛蹄強壯不數月成羸馬矣臣故曰餵養無法也臣謹按在營每把總官管下所屬之馬有百匹者有七八十匹者其中有上臕有中臕有無臕上臕中臕可不問也臣欲鏘無臕之馬管下把總官各會集一處或街巷空地每日酉時親至驗視令出熟草細料面餵方散夜乃聽其自養臣等亦不時遣人驗視既臕之後免其會餵有仍餵酒糟者發露之日送法司問理聶豹疏曰臣奉命督理南畿馬政民以馬赴訴者如蹈湯火固甚駭之點烙之後因得備悉始末察其幽隱而知其情臣仰稽祖宗立法之初非厲民養馬也民為公家養一馬以田科者則有免徵之田田以畆計者三百以丁科者則有不役之丁丁以數計者十五有草場以為芻牧之資有生駒以充解俵之馬以故百年上下民差稱便今也水旱頻仍疫癘交作沿革因時寢乖初意問免徵之田則曰非不三百也拋荒過半矣問不役之丁則曰丁非不十五也逃亡不一矣草場在也而有租銀之徵孳生有駒也而不中解俵之用利害懸矣而猶未也額養種馬與備用馬價朝廷有定數有司不得加損也拋荒逃亡有司末如之可矣則責令見在丁田之家包賠取盈豈惟徒失養馬之利而害尤甚焉令見在之田果皆膏腴見在之丁果皆富庶責令包賠猶雲無害乃田之見在不過有主知管耳歲之不易猶拋荒也丁之見在不過尚有父母妻子之聯屬不忍即離散耳至如懸磬猶迯亡也至於租銀之徵本為草場散布非止一處養馬之中相去窵遠牧放不便以至荒棄故欲召人佃種租入官聽候給民幇買備用馬匹也正德年閒乃立限解部以備京邊買馬之用夫草場本為芻牧而設今乃無故而征租馬料原自草場而出今乃反之而斂民馬戶於有之利奪之使無養馬本無之害加之使有也誰生厲階至今為梗民間痛苦宜其有湯火之赴訴矣臣總挈江南北征租之銀歲輸不過五十餘兩朝廷視之幾何而窮極之民倚以為命何可不軫念也伏望敕下所部行江南北撫按衙門擇委廉能官員勘核各府州縣養馬人戶實在丁田若干計畆計丁當養馬若干如舊領養其餘拋荒逃亡若干舊當領養若干暫為開除當年額解備用馬價仍令實在人戶包賠則雖有草料之費買補之難包賠之苦將見在人眾力齊養馬之家丁田既足其實在之數而於軍國之需庶亦不失至於租銀之徵亦令委官踏勘諸處額有草場若干分別荒熟肥瘠等第量為起科無分養馬與否計均納如舊收貯所在州縣准該年折色至有不足然後照馬科補庶乎利歸養馬之家惠無不沾之人此二臣之言可以知馬政也隆慶元年太僕寺少卿武金言本朝馬政近邊有官牧之制腹里有民牧之制官牧之制無容言矣民牧之制計丁養馬歲以孳駒解京備用法非不善但孳駒類多弱下解俵不堪逋欠日積馬方逃竄而其法難行正德二年御史王濟奏令馬戶別買解用夫種馬之設專為孳備用馬也今備用馬既別買矣自今如備用巳足二萬之數宜令每馬折價銀三十兩類解太僕寺發各邊依時估買馬則一馬折十兩數可買戰馬二匹不必加銀而馬數自倍於凡所養無用之種馬宜盡行變價以備練兵之用如一馬定價銀十兩則北直隸六府河南西府山東三府約有種馬一十一萬匹可得艮一百二十萬兩矣種馬既去則養馬草料當收仍每馬一匹折草料銀二兩釗每年又得銀二十四萬兩矣御史謝廷傑奏武金欲去種馬種馬木以孳生備用既而征銀買俵則種馬似為贅物而倒失賠償於民稍苦故議者往往欲行奏革但議者奏革故非一人而兵部執行又非一次良以祖制所定軍機所系不可輕也祖宗法久弊生但當清法以除弊不當因弊而廢法儻因法弛無效欲並種馬盡廢萬一有警驟行調發何所措置昔人謂戎者國之急務使馬為不急則兵亦遣而還農乎伏乞敕下兵部確伸前禁如謂果無實用姑為目前恤民之計則亦惟深思詳定非愚臣所敢預也下兵部兵部覆廷傑言是而是時內帑缺乏方遣使分道搜括天下逋負因武金有買種馬可得百二十萬之言當事者遽請旨下武金原奏議之於是兵部復奏種馬軍國重務輕難盡革請變賣一半而養其半存者尚資民牧養馬費多折征費省未免不均每馬每年折征草料銀二兩其存留之馬戶為正頭變賣之馬戶為幫頭養馬則通融輪流折征則通融攤派遂行之三年御史謝庭傑又言頃者變賣之馬歲宜征草料銀夫使種馬盡賣民得盡免勞費其征草料所甘心也既存留一半則變賣者仍為之幫貼力若稍寬勞費尚同況民間養馬任其水草之自適民閒貼養隨其資物之自有未必實費銀錢今官征而實入之則比追之煩措置之艱起解之累別增一樣科派別增一番剝削養馬之責未盡委而草料之納反加多是所省不償所出也且變賣種馬價不過五六兩曩皆征以十兩賠充亦甚苦矣而復益以草料又將何所措乎朝廷富有豈計錙銖於養馬之餘民役困繁乃加毫末於額數之外乞將加征草料銀乘今未派悉與蠲除兵部議若盡蠲草料將來種馬之生意既絕馬價之積貯日虛儻有他虞何以措手但以歲收未豐如廷傑言量征草料銀一兩至隆慶六年仍征二兩待年豐之日仍買種馬給民孳養額數足日草料即與停徵其明年吏科給弗中光懋亦以為言部議如舊蓋自買種馬之後論者始以王濟不問孳生為謬論部議終以變賣種馬為未安矣其時右都御史曹邦輔言南北直隸山東河南原額種兒騍馬十二萬□千不為不多矣而解俵於太僕歲二萬若以十二萬餘減半課駒亦當有六萬六萬之中又不能選十二萬解俵不知所孳養馬駒歸於何處消耗如此臣舊知元城縣每見管馬官一次點馬不過千匹而常點數日不了問之則曰某馬瘦某馬小某馬毛病不堪更不問駒有無於國初種馬課駒解俵之意茫然不顧徒常常點視滋漁獵之計而巳其時臣往點視殊不令打量丈尺長短大小喝報肥瘠毛病但按冊呼名問駒有無記籍之有駒者令歸業不復至縣中無駒者數下令期督之更不擾有駒者人樂其便從此不一年而十巳七八有駒矣若漂沙及病馬不孳息者稍易一二則皆可生駒之馬殊無不生之駒臣常恨管馬官不盡職若執專一課駒簡易之法課駒之外一不擾害又通計人戶量貼草料則大小馬可以兼養孳駒之家可以獨養矣蓋起俵馬須三歲以上八歲以下而孳駒之家可餧駒三四年而獨自費乎此在人情有不堪而馬駒因無成材中俵者繇此也若可中俵亦省眾攢銀買俵此無駒可俵而買俵者自減若不可俵變賣亦了眾無虧欠馬駒之罰若連年二駒定與馬戶一駒則當與眾共分若眾不願幫養馬亦不分駒專歸養馬之主則不偏獨累養駒而孳駒之心自急或二年有兩駒者矣若二年無一駒虧欠倒失有罰賞罰明而馬不蕃息無是理也不然有罰而無賞此自來欲其馬之莠生而竟不能者若有賞有罰而更行臣前至簡至易之法除課駒外累月成年再不點擾即一人管幾千萬馬亦可一律齊矣而況羣長羣碩馬戶之多督馬提調之官而何馬政不興哉而論者亦未必能行也至萬曆九年而盡賣種馬納價太僕矣太僕出價買騸馬每馬三十金州縣輒以下駟進直數金而巳而寄養於馬戶比時張居正為相太僕馬價充牣世言居正能富國而不知祖宗之制至是蕩然矣大要太僕之政所不能復前朝之舊者蓋始於國初法嚴令行其後嚴之不可以為常一潰防而弗能止也凡馬有蠻夷之貢馬有互市馬有茶馬鹽馬兵興調不足或至借王府民間馬或市馬市馬之多正德閒至數萬匹又有賣爵贖罪庂馬宣德天廄之馬以色別而名之其種三百六十今吏牘所載馬曰銀騔青沙紅沙栗色糖銀騔海騮棗騮玉頂鼻尖五明豹肚四明玉臉鼻白沙桃沙虎喇上黃筸草黃雪架葡萄艾葉青兔騔麝香青爛毛青赤兔臙脂馬的盧馬其毛色二十有五種 
　　洪武閒馬政榜文　凡餧馬料豆必熟而涼之拌勻以料水草餧後飲之水緩牽而行之數里而息之臥之沙土地毋系之於馬槽毋與牛同系同餧草生之月領馬逐水草晝夜放牧遇炎暑收養之高阜毋使蛟蟲侵之雨水濡漬之每日午蔭之於樾下無樾下之蔭棚涼之凡夏月一日而三飲馬水春秋冬兩飲之月二十日或十五日啖馬以鹽水如是馬頭之家生畜不旺馬戶和議散養之旺家馬房馬槽毋磚石砌之掃除潔蠲馬槽□草毋縱放雞鵝等畜踐踏梳昆頭髮遠之毋使馬悞食是皆能病馬凡兒馬搭配之騾馬春月臕壯使之羣蓋定駒所配兒馬弱不堪別求好壯兒馬羣蓋之兒馬巳蓋過未定駒再蓋之毋混雜花他兒馬不便於定駒凡府州縣立符籍以付馬官吏書定駒之期日與夫羣蓋之數羣長立籍亦如之買補日期亦附籍使後有按驗凡羣蓋以春月若夏月須候晴旭好晨晚巳蓋三五次三五日而休之而後再羣蓋騍馬打踢不受蓋定駒矣仍用兒馬再蓋之果不受蓋定駒審矣凡養定駒之騍馬吃早先之飲水後之簥□楷黍穰雜糧淗米泔並諸污水皆不可餵定駒馬慮其落駒也凡補領或孳生三歲騍駒如例每二年納一駒若虧駒務買補還官長大之可以蓋凡定駒若干顯駒若干重駒若干管馬官吏時下鄉督視詳籍記正月至六月報定駒七月至十月報顯駒十一月至十二月終報重駒始羣蓋者第籍記曰定駒凡馬初生無毛七日方起古書所謂龍駒也或生此駒明告於官吏 
　　永樂中定苑為上中下上苑牧馬萬匹中苑七千匹下苑四千匹苑有圉長一圉長率五十夫每夫牧馬十 
　　欽定馬齒歲七歲以下三歲以上尺數四尺為上等三尺九寸為中等三尺八寸為下等三尺七寸者如果臕壯無鞍瘡瘸病者聊許驗收七寸以下者不□ 
　　欽定兌馬式臕息二分者作堪兌一分半者作備兌一分者作不堪或花色或鞍右或瘸病或作踐瘦損有鞍瘡者皆不用 
　　春花紅馬淫通秋草青馬駕旌言春和馬孳秋勁馬馳也國制俵種馬寄養民閒謂之俵寄調取寄養馬兌給京軍謂之調兌俵寄分春秋兩運調兌則定不秋閒此王取對時取用之制也 
　　郎曰余聞胡人之養馬也當其為駒時一驅之登山而遂至其巔者良馬也不則殺食之矣胡人騎馬至吾墩台下蹄逄逄震地脈台上土風女風文下也其入寇皆三四而成牽其鋒氣不銳則易而騎所以開創之君莫不貴馬也馬之始有政也其如夏人之助乎為我養馬駒我余駒畀馬戶所謂出其力以助耕公田所以宣德正統之閒馬養而至於山東馬養而至於河南皆吾駒也馬而不能孳生孳生而不能駒駒而不能成馬是害馬而巳矣害馬者不樂養馬者也間謂其人為我養馬者也而朘削之繩朿之不馬矣謂其所受地廣也而割其餘以賦他民其牧養之地不廣闊不馬矣死而責之償償而直過當不馬矣皇親貂鐺之家請牧地則與之不馬矣故曰害馬者不樂養馬者也王濟武金之賣種馬也猶乎葉淇之賣鹽也不曙其大而徒以多金為功夫國初之有馬也不金而多駒也今也以馬價之金還出之畿內之州縣鬻馬以備邊價須三十金所鬻之馬不直數金也此何取賣種馬而多金者也夫金也者人之情也一見而侵漁生焉見駒而不見金其既也駒多而金多惜乎如菓實之不待其熟也魚之不待其尺也鬻種馬之謂也善乎曹邦輔之論也無邦輔之論不惟夫人不知馬之所以為政也雖任馬官者亦莫之知也
