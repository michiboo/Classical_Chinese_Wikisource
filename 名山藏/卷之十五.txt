
●名山藏卷之十五 
　　臣何喬遠恭輯 
　　典謨記十五 
　　◆典謨記十五 
　　憲宗純皇帝一 
　　○憲宗純皇帝一 
　　憲宗純皇帝御諱　英宗皇帝長子也故名母周太后生時紅光滿室其歲天下大稔英宗北狩郕王監國慈籌皇太后立為皇太子方三歲郕王即位立其子見濟降封沂王英宗復辟更名上復立為皇太子上廣額豐頤方面大耳目睛如漆光彩射人左右莫敢仰視出閣講學敏於讀書便習騎射侍膳問安孝敬備至英宗大漸召屬後事既崩羣臣三勸進以正月乙亥即皇帝位下詔以明年為成化元年大赦天下罷鎮守內官及緝事官較下璽局局丞王綸及翰林院侍講學士錢溥尚寶司司丞朱奎獄降綸內使發南京間住溥順德知縣奎鹽課副提舉凡與綸交通者皆降調之兵部侍郎韓雍等調外錦衣都指揮僉事門達等外圍 【 期璽局局丞王綸事上於東宮事多專擅一時羣小希進用覬後福者多與交通而翰林侍讀學士錢溥以嘗奉命教內書館綸嘗受學焉時尚寶司丞朱桂以幼童陪讀館中相親昵俱交厚至是先帝不預溥意綸必典機務預有入閣之嘉密遣奎通綸于禁中綸因偕奎造溥家執弟了禮坐溥上坐飲至脯而去內閣學士陳文與溥鄰居知其事及帝崩奎持晉州□州鄒和所饋綸書以人或曰此溥密草遺詔也綸亦以例當柄用驕矜恣肆而司禮監太監牛玉恐其軋己玉侄春坊贊善牛綸所厚中允劉珝與溥有隙會帝大殮綸衰服襲貂裘於外觀望上見而惡之玉因子其過惡勸上執下獄又嗾人發其交通事並逮溥等法司依律擬斬以赦例特從輕典綸降內使發南京閒住溥降順德縣知縣奎鹽課副提舉和雲南瀾滄衛經歷凡平日與綸交通者因綸詞供及皆降調外任於是兵部右侍郎韓雍降浙江左參政順天府尹王福降兩浙鹽運使治中丘晟調福州府同知通政司右參議趙昂瑞州府同知南寧伯毛榮都督馬良謫廣西都督馮宗劉聚謫廣東各聽本處總兵官調遣殺賊錦衣衛掌衛事都指揮僉事門達指揮同知郭英陳綱指揮僉事呂貴俱調貴州邊衛達都勻英安南綱赤水貴平越皆帶俸差操雲】 二月乙未上大行皇帝尊諡詔天下科道官重劾門達罪浮於降系獄論死籍其家餘黨皆貶戍召還袁彬代之始傳升司禮監人匠旺為文思院副使湖廣苗賊平乙巳黃塵四塞禾子風霾晝晦三月甲寅朔尊母后皇后為慈懿皇太后母妃為皇太后詔天下省兩京供用庫及司苑等局歲辦十之三分安南國王黎灝求冤服不與皮弁常服廣賊蠻賊入梧州北流等縣放宣德天順閒宮人毀錦衣衛城西獄復岳正楊瑄張鵬官廣西流賊入廣田界劫虜肇慶雷廉高州等處廵撫都御史葉盛及副總邵歐信等調官軍士兵擊斬之禁內官增修寺院求乞賜額有揭匿名帖謗大學十李賢者下都察院禁之揚州人民無故驚疑皆南奔簡三大營軍十二萬分為十二營擇坐營協贊等官命會昌侯繼宗太監永誠提督操練內臣十二人監鎗給事中御事各一人廵察廣西賊陷陸川平南諸縣四川賊趙鐸等流劫銅陵諸縣四月初享廟廣西流賊入廣東石康等縣四川賊悟升等反都指揮何洪等尋討平之甲午孝恭章皇后祔廟令刑部試事進士同司官僉書問刑五月丁巳大風雹飄瓦拔木壞郊壇番賊劫掠岷州廵撫陜西右副都御史項忠撫捕之四川賊猖獗遣戶科給事中童軒威諭之庚申葬英宗於裕陵戊辰祔廟敕曰朕雖在疚敬天恤民不敢忘慮天災屢見朕甚懼焉意者德未修政未舉歟心未誠行未至歟抑爾羣臣弛慢不飭無能匡輔安和歟其臣恪恭以回天意庚午始視朝禁天下朝覲官征斂於民命囚徒守瞭沿邊墩台死罪五年流罪四年徒罪如律條年限每月給糧參斗着為令以順聖川牧地為屯口六月改賜真人張元吉封號及其母七月禁邊將朘削所部士壬申立皇后吳氏大學士李賢等言山西大同飢邊報日夕至宜令撫臣加謹上曰寇猶邪氣善攝生者毋命虛入卿等慮是革官吏科斂弊總管神機營撫寧伯朱永薦甘肅總兵官定襄伯郭登自代上嘉之召登還八月革迎駕功升職者癸未初御經筵甲申初日講科道官薦漕運副都御史王竑廵撫宣府副都御史李秉宜召而大用之廷議皆是上曰古者夢卜求賢況今有輿論竑可兵部尚書秉可左都御史言官交論兵部尚書馬昂不職其改於戶部廢吳皇后下選婚太監牛玉獄安置南京九月冊見潚為荊王申鈙為蜀王增京畿府州縣儒學生員廩米十月壬辰立皇后王氏升束鹿知縣盛顒襄陽知縣李人儀為知府 【 盛顒無錫人初為御史以言石亨謫知朿鹿豪右聞其來相戒曰不可犯也是嘗劾石總兵者顒至呴呴撫循吏畏民安未幾丁艱民留之不可俟其服闋相率詣奏乞顒再任從之顒至不用刑罰有爭訟者諭之以理輒叩頭聽受不復辯邑界真定二府閒四境之眾聞風趨赴郊外落地聚成市邑人因稱清官店累升右副都御史】 立武舉法十一月復設京衛武學以順義縣故所沒太監吉祥地為宮中莊田始名曰皇庄南京給事中王徽王淵朱寬李翔李鈞等言牛玉罪重罰輕宜寘之死並劾及李賢俱謫州判官都督僉事何洪殺賊趙鐸於梓潼縣死之贈一級予祭葬襄王瞻墡於先帝時請興工造牌鑄鐘至是請以詔書趣成上曰朕初即位一切省不急已布詔即失信於下亦無益叔祖德叔祖亮之十二月初定諸羣王府將軍中尉並妻及縣君鄉君儀賓冠服制始傳升道士孫道玉為真人肅王瞻焰薨是歲廣西徭賊流劫湖南境入桂陽州城 
　　成化元年正月上朝行郊廟之祭命中軍都督同知趙輔佩征夷將軍印充總兵官右都督和勇充游擊將軍浙江左參政韓雍為都察院左僉都御史贊理軍務調番漢軍大征廣西蠻賊使御史二人束軍祭故死賊者汀州府推官王得仁汀州 【 得仁新建人宣德閒以椽任汀州經歷廉能勤恕時衛官卒橫甚笞殺府隸得仁條奏寘重典中官至索郡縣千金百得仁揚言曰吾又且奏矣中官惕去所平反死戍獄者屢具密懷金玉為謝訶斥之九載任滿所屬軍民乞留之升七品俸復任二載升推官沙尤寇鄧茂七反遣其黨徐政景圍汀眾推得仁捍禦得仁嚴為城守民避寇人者力請守發廩賑之乘賊不意開門奪擊遂大破賊執政景等械送京師守將欲入山搜餘黨得仁曰不株連平力爭止辨釋俘獲平民四百餘人賊黨攻寧化復率兵往援遇之于歸化蓋洋與戰大敗之追至大陂斬首數百級降其脅從二千分隸諸軍陰遣卒誘茂七親黨三十餘人執之謀大舉直搗其巢因積勞兵事犯厲氣卒汀人聞之如喪父母請於朝立忠愛祠祀之而歸化人即所沒之地立忠臣廟以祀得仁】 二月諭北虜曰自開闢以來中國必有聖人受命主四方天命不與不能久也我高皇帝受天明命傳世至朕惟成憲是遵今爾欲我遣使往來非我高皇帝成憲正統中以上失好英宗皇帝悔而止之爾能歲遣朝貢朕如故事賞不爾薄弗提衛都督察阿奴請進海青上曰野禽盪心有司卻之廣西流賊攻劫梧州博白等處鬱林尤甚上曰都御史吳禎蔽賊不以聞其記過御史趙敔為故尚書于謙諸臣訟冤乞回暴章於天下施存歿之恩上曰是自昔奸凶不誣人惡不能甚人罪不甚人罪不能大已功朕在青宮稔聞謙冤謙社稷臣也他諸如敔言亟行之甲午耕籍責兩廣四川有司恊力剿殺趙鐸賊敕兵部簡閱十二團營將士罷黜把總等官不任者選強將補之趙鐸賊聽招安命守臣撫循之戎縣山都掌蠻反三月浚通濟河要兒渡口虜構朵顏三衛以九萬騎入遼河總兵官武安侯竑率兵御郄之以布政使王恕為副都御史撫治南陽荊襄三府流民丁已幸太學癸亥月食覆天下屯田四月減曲阜縣孔氏子孫田租三之二升翰林院修撰岳正禮科都給事中張寧為知府五月修比干墓於汲戊午火煌留守十宿敕羣臣修省四川賊趙鐸伏誅六月革太平侯瑾為錦衣指揮使興濟伯宗為指揮同知七月設鄰水樂至東鄉資陽四縣兩廣賊掠陽江等縣廣東副使毛吉知縣王麒驛丞秦瑄死之予贈官有差兩畿河南浙江兩水傷稼命撫表賑民八月命工部右侍郎沈義右僉都御史吳琛廵視民瘼義於北畿琛於南畿傳奉升文思院副使李景華陳斆任傑為中書舍人九月發銀四萬賑鳳陽徐州飢祠宋儒楊時於廷平以羅從彥李侗配十月吏科給事中沈等言比來納米粟監生得為學正教諭非所以重學較請用乙榜舉人如故事限年五十以下者吏部覆奏從之着為令大藤峽蠻賊夜入藤縣城掠庫劫印命諸司覆奏毋過五日十一月廣西徭賊入高廉二府劫其府印庫物遂擢連山知縣孔鏞試高州知府靈山知縣林錦試廉州知府給孔顏孟三氏學印許三年貢有文行者一人入國學後軍都督同知季鐸使朵顏三衛歸獻馬四十餘匹上曰鐸不能宣布威德於外夷乃求馬來獻卻之十二月祠元儒劉因於容城荊襄賊劉通石和尚起命撫寧伯朱永佩征虜將軍印總兵官都督同知喜信充左參將都督僉事鮑政充右參將以官軍萬五千餘討之以工部尚書白圭提督軍務 
　　二年正月虜三萬騎近安邊營境使備之諭荊襄流民復業被賊脅者許自歸有能擒賊者倍軍功之賞復歸十二營官軍於三營命貴州廵撫副總兵會剿都掌蠻賊詹事府少詹事孔公恂言邊下獄尋出為漢陽知府 【 公恂為人直戇與眾不合初為給事以宣聖后且衍孔弘者大學士李賢壻也遂不次用為少詹事已有嫉之者及上即位改大理寺少卿尋自奏復少詹事至是上疏論邊事謂總兵中止有朱水一人於是諸總兵譁然不平言官聞風劾之】 劉通賊僭號王分其黨與劉長子石和尚為將軍軍師辛酉祔英宗主於太廟壬戌皇長子生母曰萬氏命九卿大臣各舉堪任布按二司官吏部從公分職日後坐贓連坐舉者二月重修闕里孔子廟成御製文紀之虜入寧夏環縣及保德州三月大學士李賢丁父憂命傳而奔喪葬畢亟來賢乞終制不許冊封萬氏為貴妃柏氏為賢妃命禮部度僧以賑民韓雍破大藤峽賊朱永白圭與僉都御史王儉擊敗劉千斤於南漳皆敕獎之閏三月敕湖廣總兵官都督同知李震討請州苗賊工部侍郎沈義右僉都御史吳琛廵視無狀下獄以禮部侍郎鄒干代義都御史林聰代琛 【 吳琛繁昌人既登鄉榜勵學不懈至吐血數升景泰中成進士拜監察御史天順中以劾奏石亨忤旨補遷安知縣尋還台職累遷石僉都御史廵撫甘肅與平羗將軍衛潁征剿西番扒沙巴畦等七族斬獲千三百級成化改元淮楊飢命琛賑恤琛勞心荒政多以便宜行事以切直忤權貴坐生謗毀遷官南台代者林聰言琛誣枉聲稱遂重建□內外艱賻贈一無所受服將暌朝廷即家命廵撫兩廣尋命廵撫湖廣居官五年吏民上章乞留韓雍致仕僉謂惟琛可以代之於是輟琛以去父老扶攜攀文齎咨涕洟一時廵撫大臣深得軍民之心者莫琛如也琛在兩廣訓士練兵檄召羣寇曉以禍福無不踴躍革志篤化成化乙未卒於官為人勤錄自童年至沒齒雞鳴而起二鼓而寢雖閫外事繁應酬無滯博觀羣書上自公卿大夫下至閭里後生書教往復靡不手答平生所得俸祿費於親舊身沒之後資業蕭然】 四月湖廣苗賊紏合廣西猺獞焚掠漵浦諸縣朱永白圭等擊敗劉通於豆沙河境擒之以獻皆伏誅趙輔韓雍搜戮大藤峽余賊有功並敕獎之五月翰林院修撰羅倫論李賢宜聽終制黜為糹建市舶副提舉李賢還京再求終制不允禁侵損古先帝王忠臣烈士名賢陵墓監察御史楊琅請復王徽羅倫官上曰比姑宥罪六月調儀封知縣胡澄於杞儀封人留之兩廣賊寇平命趙輔班師石和尚賊燒劫文昌縣治夔州通判禎遇害虜入延綏境使彰武伯楊信佩平虜將軍印充總兵官統京營兵往討之夏津知縣薛正九年秩滿縣民保留從之七月虜入寧夏西安知府餘子俊平涼知府正王保寧知府李正芳 【 正芳麻城人麓川用兵以戶部主事有功歷知東昌南陽保寧三府能聲着聞在保寧以軍功加從三品俸尋升山西右布政使為人干局敢為不拘小節】 保定知府周晟鎮江知府姚堂東昌知府徐琅登州知府翰敏湖州知府丘璇常州知府宋璽蘇州同知盧忠王貴濟南同知楊必貴通州知州何源薊州知州史素崇慶知州周尚文濱州知州□□□泰安知州李琪高唐知州郭升曹州知州伍禮鈞州知州鄭珪光州知州彭述安慶府推官宋瓊山東布政司□□楊暟順義知縣徐晟漷縣知縣賈貞長垣知縣劉弘吳江知縣韓盤嘉定知縣龍晉華亭知縣石玫當塗知縣韓恭歙縣知縣吳遜儀封知縣胡登柘城知縣李琳新鄉知縣楊清獲嘉知縣刑表汲縣知縣盧信湯陰知縣尚璣臨漳知縣戴昕光山知縣曾瑀固始知縣薛良濟源知縣永郟縣知縣王璽陽信知縣曰旻商河知縣寇源嘉祥知縣□慶福山知縣堅太湖縣丞彭賢並以廉能賜誥敕旌異冊皇弟見治為忻王見沛為徽王魯王肇輝薨申戒出使王府官毋受宴饋虜寇固原敕諸將恊心防禦八月申姦淫及居喪宴樂之禁以虜寇深入命兵部尚書王復往延綏左都御史李秉往大同整飭邊備定納馬贖罪諭祭故少保兵部尚書于謙復其子冕為府軍前衛副千戶九月禁邊衛官假貸罔利十月虜入延綏右參將署都指揮湯胤績死之予贈祭總兵官撫寧伯朱永白圭與都御史王恕討石和尚劉長子等於荊襄擒之傳升尚寶司卿凌敏等十三人皆以寫佛經道書及工匠之役進者自是其途益廣廵按河南監察御史以反賊劉通疏屬並傳錄財產解奏上曰族殊非聖世法其亟發寧家財產還之十一月刑部員外郎彭韶言事逮鞫錦衣獄並罪及代韶書進士林敷虜入安定縣虜入遼東以平兩廣流賊功封趙輔為武靖伯韓雍和勇等論功有差皇長子薨十二月命邢罪毋覆奏御史方佑復以請上怒杖之調外任大學士李賢卒命大常寺少卿兼翰林院侍讀學士劉定之於內閣參預機務令順天府收養巷市疲癃殘於養濟院 
　　三年正月以下荊襄賊功力白圭太子少保支從一品俸進朱永為侯廣西斷藤峽賊破容縣焚劫而去賜朝鮮國王瑈曰周卻旅獒朕甚慕焉王三致白鵲烏海青諸物獵致珍異免免勞民或生其咨夫王詩書禮義之國也尚忱念之賜蘇州知府刑宥敕曰比歲守令匪人朕甚念焉爾治蘇多年庶民瞻之特升為浙江布政司左參政仍掌府事爾無渝心庶副朕委 【 宥字克寬文昌人正統十三年進士授監察御史廉介不少假借景泰初治宦官王振黨獄督通州糧實宣府甚有能聲出按福建後按遼東風裁振一時天順庚辰遷知台州居四年兩以按歷舊事就逮台民數千人詣闕奏留調晉江丞踰月擢知蘇州力以淳樸變其侈俗擢左命僉都御史】 敕京營總兵太保會昌侯孫繼宗曰虜酋毛里孩渡河而東以侵大同聲言求貢殊無誠心今欲選一宿將統御團營棈兵五萬以俟調遣孰可者選兵五萬果足用否卿為朕畫之繼宗請調二萬赴代州調三萬繇宣府至大同接應御虜總兵主將請聖裁下兵部議可任者遂以撫寧侯朱永佩平胡將軍印充總兵官右都督劉聚充左參將都督同知鮑政充右參將率京營馬步官軍十五萬往二月丁酉朔日有食之毛里孩三上書求貢許之敕曰朕受天命承祖宗內華外夷皆赤子也弗率政化有怒無拒爾毛里孩昔嘗來廷矣忽擾我邊悔過歸誠朕特允爾來爾即率領部落退處邊外所謂使臣人毋過三百夫天道好生朕所奉以子民也爾體朕心朕將錫爾福焉命廵撫大同右副都御史王越贊理軍務兼紀功賞以邊城屢警京師當嚴命太子少保戶部尚書馬昂右副都御史林聰左給事中潘禮陳■〈金戊〉清理京營軍士猺賊陷北流縣德王見潾之國李震討靖州苗大克之祠宋儒何基王柏金履詳許謙於金華三月召復商輅為兵部左侍郎兼翰林院學士參預機務封趙輔為武靖伯左都督毛忠為伏羗伯四月威州知州何淵以母喪去任夷人請留之命仍為知州馬昂等清理京營軍報命上命仍分為十二營操練改白圭為兵部尚書同定襄伯郭登太監斐當提督之設十二營坐營官每營令內官一員恊同管操十二營曰奮武曰耀武曰練武曰顯武曰敢曰勇果曰勇効勇曰鼓勇曰立威曰伸威曰揚威曰振威虜毛里孩遣使朝貢乞報使不許科道官請上勵精圖治所敬懲欲節游適宴樂之事罷金豆銀豆無名之賞與羣臣修省以弭災變上嘉之六月戊申雷震南京午門召復羅倫官調之南京刑科左給事中毛弘等言請並復王徽王淵朱寬李鈞李翔等不許命襄城伯李瑾佩征夷將軍印充總兵官兵部左侍郎程信為兵部尚書總督軍務調四川貴州官軍剿捕山都掌蠻 【 程信字彥實休寧人正統中進士授吏科給事中英廟北征偕廷臣疏諫不報師潰土木虜遂南侵京師戒嚴命守西城虜薄都城都督孫鏜御之失利乞領眾入城信堅持不可躬督諸軍城上以火鎗炮石鼓譟下為鏜援虜引去景泰中升左給事中上皇居南宮上中興固本十事其一事則以天象屢變請景帝隆孝友答天心升山東右參政總理遼東邊餉廵撫都御史奏倉官吏卒盜糧石以上者死乃造新斛視舊加二寸付信信立碎而火之曰使彼真盜不足恤今故造此斛置人死地豈情也哉以憂去轉四川分廵松潘夷亂偕侍郎羅綺進攻破其黑虎諸寨英廟復辟錄景泰閒上言之人升太僕卿遼東廵撫缺員升都察院右僉都御史建州夷酋董山潛結朝鮮信使土官佟成授以成算往廉之得朝鮮授董山中樞院使制書以還信請乘其未發急遣使問之以伐其謀朝廷命一給事往朝鮮一錦衣譯者往建州兩酋初不直承出制書示之咸相顧愕然各貢馬謝罪虜酋孛來聚眾欲入寇信率師廵邊營於境外者凡三月坐累調南太僕少卿升刑部右侍郎成化中山都掌蠻據大壩山箐之險叛服不常升尚書提督軍務與李瑾討之信至永寧自督大軍入金鵝池又分四路兵期會於大壩將士依信方畧用神銃勁弩攻賊賊不能支連破二十餘寨獲銅鼓數十斬首五千級生擒二千餘賊復走入深洞信命軍士以土石塞其門圍之月余賊死洞中臭聞十餘里又陰察九姓土獠之附賊者還師撲之未及載都尚悉平進大理卿升南京兵部尚書彗出軒轅與六卿合議復上興利除害三十餘事多見諸行古四載乞休卒諡襄毅】 七月加封漢董仲舒廣川伯宋胡安國建寧伯蔡沈崇安伯真德秀浦城伯敕曰地載失寧南京午門復有雷震之異朕齋滌求過爾在廷諸臣共朕天職得無有竊位蔽賢懷利狥私未達聽聞者乎夫怠而能勉過而能改知止足而能退朕所與也遂並敕南京文武羣臣修英宗睿皇市實錄成加陳文彭時太子少保兼文淵閣大學士九月停徵江西湖凎有災稅糧冊泰堪為魯王十月總兵官武靖伯趙輔左都御史李秉剿建州虜克之十一月增雲南貴州鄉試額十二月流賊入石康縣執其知縣以去編修章懋黃仲昭簡討庄泉上書言事杖之調外任 
　　四年正月改章懋黃仲昭庄泉於南京免外調甲戌月食陰不救護論平建州虜加李秉太子少保進趙輔為侯三月命祀宋丞相李綱於邵武府學建州虜復糾合朵顏三衛寇遼東開原塞上戶科左給事中丘弘等言國初北直隸山東地方土廣人稀太祖太宗屢渙綸音許民耕種永不起科聖謨遠矣乃權豪勢要專利病民或稱為退灘或指為空圖往往朦朧奏請切見嘉善長公主累請文安等縣閒地西天佛子札實巴奏求靜海縣地及宛平佃戶俱蒙俞允夫公主帝女也兼以駙馬兩祿猶稱不足札實巴佛徒也反慈愛行剝奪承行者受其囑託勘報者畏其權勢失百姓之恆業飽溪壑之無厭伏望回前命還給下民仍敕該部痛革往弊示以重法上是之繼自今一切不許着為令命提督兩廣軍務兼廵務左副都御史韓雍專一總督軍務增置廣東廣西廵撫官各一人四月錄故石都御史顧佐左都御史軒輗左副都御史馬謹禮部右侍郎王士嘉南京刑部尚書耿九疇南京戶部尚書沈翼子孫各一人入國子監讀書李瑾程信討山都掌蠻平之賜敕獎諭封西僧札巴堅參為萬行莊嚴功德最勝智慧圓明能仁感應顯國光教弘妙大悟法王西天至善金剛普濟大智慧佛札實巴為清修正覺妙慈普濟護國衍教灌頂弘善西天佛子大國師鎖南堅參為靜修弘善國師旱禱亦命審錄獄囚出矜疑並行於南京五月冊祈瑛為鄭王祈埤為肅王詔順天府存恤孤貧封周壽為慶雲伯都察院左僉都御史張岐有罪除名御史謝文祥奏張岐故禮部尚書姚夔所舉及科道劾岐左給事中陳■〈金戊〉與同里不署名二臣皆宜罪因為主事彭韶訟直上下文詳獄已降為南陵丞甲寅慈懿皇太后崩土屈於太后欲無附裕陵下羣臣議七月戊午朔越明日已未又明日庚申羣臣連章言不可禮部尚書姚夔率諸大臣跽伏文華門俟命上固請於太后乃命合葬辛酉上始衰而見羣臣固原土達滿俊等作亂命太監劉祥監軍務廵撫陝西右副都御史項忠總督軍務都督同知劉玉佩平虜副將軍印充總兵官都指揮同知夏正劉清清左左參將統兵討之起丁憂南京大理寺卿馬文升為右副都御史廵撫陝西與項忠恊同剿賊丙子上慈懿皇太后尊諡八月論平山都掌蠻功進程信兼大理寺卿李瑾為侯封左都督羅秉忠為順義伯癸已京師地震九月庚申祔葬皇太后裕陵癸亥彗星見六科給事中魏元等言竊見今春以來災異迭見近又彗見東方階陰盛陽微之證也臣聞君之與後猶天與地不可得參貳焉聞陛下於中宮有參貳之者禮部尚書姚夔等嘗言之陛下謂內事朕自處置屏息傾聽將及半年而昭德宮進膳不聞減中宮不聞增夫宮牆雖深視聽猶咫袵席雖微懸象甚着陛下富有春秋震宮尚虛豈可以宗社大計一付愛專情壹之所不求子孫眾多固萬年之業哉君者民父母也子有饑寒疾苦父母必寢食不安今四方旱澇民困日急盜賊日盛荊襄流民所在劫殺人心搖撼陛下覽饑民之奏不蒙省懼尚循故事付部施行尚書馬昂等持尋常活套之言以為題覆殆猶子訴饑寒父母若不聞知今賣官鬻爵徧於內外徵稅未罷內帑未發兩京文武大臣多奸貪蒙蔽之徒陛下謂先朝舊臣不忍遽去夫大臣者君之子而小臣眾子也若子懷奸眾子効尤父恬不治家道散矣至於僧徒過為信待每遇生愍之辰輒費無限貲財建無益齋醮而西番札實巴等又加以法王名號賞賚隆厚出乘椶橋導用金吾計其奉養過於親王又朝廷賞賚無節玩好太多或印施經懺或填寫佛經或為繪晝之像或造寶石之具雲南等處鐮場採辦不止如此而欲民富國安不可得也伏惟阰下思祖宗傳體之重正宮闈之分罷徵稅之務施賑濟之政革去法王等號敕止封觀不得建醮修齋節無益之賞罷不急之好大臣不識者許其自陳休致則天變可弭治道克舉上曰宮中事朕自處之其餘所司施行十三通御史康永韶等亦奏比者雷震殿門風拔陵木旱澇地雲中外迭聞星象垂異密邇三垣兼今西兵失利南北荐饑人事天時皆可憂懼臣聞太子天下本古者人君一娶九女以廣繼嗣今前星未耀宗廟神靈四海人物所託陛下宜念也伏望均六宮之愛恊宜家之祥庶幾螽斯麟趾繩繩振振如是則大本立劍之無益從古論之今寵遇番僧有佛子國師法王名號佉衛過於王侯服玩擬於供御錦衣玉食徒類數百竭閭閻之脂膏奉虛幻之妄徒又多中國之人習為番教圖寵貴者伏望資遣番僧使之還國若系中國人追奪成命使稅役稅如是則民生厚祖宗以儉立國嚬笑不輕近年予既太濫用亦大奢一美味而賞銀數百一寶石而累價巨千傾府庫之賜易無益之物又後宮供奉倍增光祿常供不足以給則和買於外如唐宮市民心惶惶怨言盈路伏望節珠寶之費減宮闈之供如是則民心悅陛下即位之初放鷹犬罷土木海內欣欣近日以來土木漸興鰲山預建伏望痛自挹損罷去不急其採辦銀礦印馬內臣已行者取回未行者停止如是則民困舒上納之命西天佛子札實巴出所求田地歸民敕曰朕弗克修心正身近御家邦遠寧海宇將奚繇格高厚感神祇八月癸已京都地震九月初以來彗見北斗朕齋滌自新祇告天地非徒言之爾文武羣臣輔朕尚各警怠去欺堅忠固節天將鑒之以不致罰朕將資之以不負使三光上全九域下安豈非局臣同德之効與爾文武羣臣圖利之禮部請發遣番僧上曰恐失遠人心惟禁僭耳監察御史左金王言比者言官陳言請官番僧名號斷天下之疑絕後代之惑陛下是之及禮部欲行發遣又復停罷伏望師周孔之格言行堯舜之常道佛若有知必是臣言不報慧之見也給事中董旻陳鶴胡深監察御史陳宏鄭已何純方升張進祿林誠各劾奏商輅姚夔程信等不職當罷上皆留之輅各上章求退而夔自負才氣心不能平其章多詆言者至比之匿名之書疏言之謗旻等復劾論輅信而攻夔尤切謂先王之世采民謠以觀政而夔以比匿書祖宗之制許言官風聞言事而夔以比流謗欺天罔人忘忌特甚乞早罷之如以臣等所言不信即乞補臣等於外上震沁謂言官紏劾生殺予奪悉聽上旨此祖宗憲綱旻等乃故違再劾命錦衣衛三法司執同多官廷鞫之林誠又言臣以病軀勉強供職近劾商輅當郕邸廢儲之際不能救正今復起用不合人心蒙聖諭以輅居內閣累有諍言非外所知臣思言既失實宜加罪譴乞放歸田裡上曰唐太宗用王珪魏徵朕用商輅有何不可而屢瀆奏亦命廷鞫之十月給事中毛弘等上疏捄解商輅亦言於上上命人杖二十復其官以修德弭災考察內外官員項忠等征剿滿俊賊敗之伏羗伯毛忠死焉賜贈諡祭葬忠等皆降敕獎諭之旌異蒲州知州徐學吉州知州伍琇龍陽知縣李泰和州判官張翀臨煦知縣十釗淄川知縣劉文寶雞知縣馬傑賜誥敕十一月庚申彗滅十二月贈死賊者夔州府通判王禎雷州府通判王麒各為本府同知敘州府戎縣知縣李旺為本府通判賜誥敕監察御史邵有良廵視光祿寺以寺多蠧費令所司報實而署吏遲之有良杖吏中官回保不便其執法誣奏有良索報各宮日用之數事涉不敬上大怒令陳狀既陳狀杖之調外任御史戴用上六事其一言薦舉上曰今後兩京四品以上官缺吏部具缺朕自簡除方面官如正統閒例保舉御史劉璧等言除吏不必躬親即保舉用人亦恐有市恩植黨之弊上曰特旨擢用大臣與大臣保舉方面皆祖宗法也令吏部具疏永樂以來除授敕旨宣德正統閒保舉故事以聞因責璧等陳狀 
　　五年正月韓王征針薨吏部尚書李秉罷二月進封無寧侯朱永為伯項忠與馬文昇平滿俊賊獻俘伏誅閏二月詔官員三年滿後乃得旌異若所舉不公或以奸貪敗者連坐之三月正一嗣教大真人張元圭坐姦淫械繫至京下獄論丁四月皇子生五月癸丑朔日有食之封前軍左都督和勇為靖安伯廣西流賊焚劫廣東陽春縣靖江王佐敬薨十月旌異雲南左參政路璧松江府同知傅愷開州知州謝鳳真定府推官吳箎無極知縣石倫武邑知縣楊琇臨城知縣張佐新安知縣魏恭山東按察司知事楊升賜誥敕十一月虜寇延綏分掠保安安塞二縣十二月慶王秩煃薨置太平縣 
　　六年正月大同總兵官彰武伯楊信與副總兵都督僉事徐恕右參將都指揮同知張瑛擊虜胡柴溝保勝之降敕獎諭壬戌甘露降於郊壇二月兵部尚書白圭等言陝西延慶平涼等處人民累遭寇掠加以官府酷虐轉徙流離困苦已極四川瘡夷未瘳兩廣盜攘未息疫癘大行於閩粵災異迭見於淮南且旱潦相仍者連歲南北畿甸河南山東雨雪愆期二麥稿死而荊襄流民動以四十萬計衣食所迫奸盜繇之乞簡令兩京大臣循行天下考覆政事黜罷不才官吏便宜興革其有廵撫官者就委行之上曰其與吏部計於是圭與吏部尚書姚夔等議陝西山東山西湖廣荊襄兩廣貴州南北直隸具有廵撫都御史勿論江西有撫民按察使趙敔雲南多系土官衙門可無遣當遣者河南四川浙江福建及直隸大名等府上命邢部左侍郎曾翬往浙江戶部左侍郎原傑往河南右副都御史滕昭往福建南京戶部右侍郎黃琛往四川大理寺少卿宋旻往大名召趙敔還京以南京大理寺少卿夏時正往召廵撫湖廣都御史羅箎掌南京都察院以南京右僉都御史吳琛代之賜敕以行 【 曾翬字時升泰和宣德八年進士差營藩王葬事不受一物正統初授刑部主事嘗佐戶部侍郎焦宏備兵吳越焦還朝語人曰曾公雖使宿金帛庫不染也累遷河南左布政荊襄盜起念王師出征必道其省豫峙銀粟以備犒軍師至如歸歲饑民貧須賞軍銀萬兩公私莫辦會計倉糧數多出百萬平糴軍賞無缺先行後奏皆從其言召為刑部左侍郎命廵視浙江許便宜行事考察官吏多得其當唯去布政使張清頗輿論還京署部有中貴怙寵殺人具奏逮治於是京師戚貴無敢犯法乞致仕歸家居二十餘年足跡不一至城府當道議歲撥供役又有詔文臣五品以下廉且貧者歲給俸皆固辭不受　滕昭字自明汝州人正統六年以鄉舉授監察御史廵按順天福建俱有聲績天順初擢左僉都御史以憂去成化初奉命廵撫遼東謹斥堠嚴訓練備芻粟明賞罰數年虜不敢近塞疏言大明律一代定法而決斷武臣獨舍律用例坐是益貪縱不簡請一切以律從事詔從之久之武人騰謗奏格其令成化二年進右副都御史總督漕運兼廵撫淮揚昭奏建吳二庶人宜移本城舊中書之省居之或安置有城池軍衛之所稍便出入亦聖王罪人不孥之意疏下禮部議止五年一召還復遣廵視糹建上杭有紫雲台者鄧茂七之黨嘗據為亂昭請立歸化縣治未還改視蘇松以馬馱沙最繁盛寄治江陰請分置靖江縣俱報可七年拜兵部右侍郎復轉左侍郎值汪直管西廠刺事僭橫日熾中外累足立於是兵部尚書項忠倡義草疏約九卿會劾詔罷西廠而御史戴縉久不得調乃言直所行皆公直不宜革罷於是直得管西廠如故縉遂進用直既司廠事首發忠過廷鞫遂坐贓罷去招亦以忠故致仕年五十九年　夏時正字季爵仁和人登進士第五人以南大理寺卿被命廵視江西黜貪濁者二百二十餘人革濫徭理庾賦放免無名稅十餘萬石勸民出粟七十餘萬賑饑民二十三萬戶修築南昌城長河洞民叛服不常單車詣巢穴曉以威德感泣歸順復疏時弊二十事以聞當道有不悅者三主章乞去得旨遂行歸杭僦屋以居左右經史著述為事蕃司為建西湖書院於孤山復建和靖巢居閣以居之卒年八十九故宰華亭錢公作海內耆英會時正其一也所著有餘留藁三十五卷太常志十卷三禮儀畧舉要各十卷杭州志六十三卷禹貢詳節一卷晚好春秋作春秋辨疑未脫藁卒】 敕曰朕夙夜治理自冬阻春災異荐臻雨雪不降豈德不敏而政多缺與抑爾郡臣弗克竭誠盡公輔朕不逮也朕將率爾禱于山川其各洗心滌慮勤修乃職凡政事未善邢罰失中及有惠利可興舉冤抑可伸理者條具以聞於是吏部等衙門尚書姚夔等官合奏引罪辭職上曰朕敕爾修省合辭求退豈交修哉所命條具速議以聞丁丑車駕詣糹壽大風沙昏是日河南開封府晝晦如夜三月庚辰京師雨霾晝晦陝西寧夏大風揚沙黃霧四塞翰林院編條陳音請上御經筵之外召問一二儒臣以弘講學之功佛子法王真人妖妄之徒乞降其位號杜其恩賞上曰佛子真人名號祖宗之舊如何可更虜入延綏詔延綏開屯田旌異山西僉事胡謐保寧知府章津淮安知府楊■〈日上永下〉杭州知府張僖鳳陽府同知戴耀安州知州趙瑛徐州知州王敘南日府通判虞良阜城知縣林恭吳橋知縣張鐸館陶知縣唐禎安丘知縣何鎮賜誥敕命撫寧侯朱永佩平虜將軍印充總兵官都督劉玉劉聚充左右副總兵太監傳恭顧恆監督軍務右副都御史王越參贊軍務往延綏備虜四月升監察御史梁鑒為陝西按察司副使撫治漢中流民五月上欲建佛閣於西山尋以六科給事中言罷之復置興山縣六月戊申朔日有食之以會舉官未得人命吏部自今方面官缺推舉兩員來聞不必會舉着為令七月皇子生是為孝宗皇帝母曰紀宮人以京師大水民舍倒壞命戶給米一石死傷者給二石乙酉奉安孝庄睿皇后主於太廟命都察院右都御史項忠吏部右侍郎葉盛賑饑都城內外右府署都督僉事李■〈日上永下〉撫治屯營達官人等以京城內外盜賊縱橫命選五城兵馬及責成錦衣應捕官較開設漳平縣朱永擊虜勝之八月詔曰比者災沴荐臻畿甸尤劇三時不雨一雨連旬旱澇相仍民食乏絕循省厥咎在予一人百姓何辜罹茲艱厄其令所司理輕系蠲租稅諸逋負鹽鈔鹽課毋征踣失馬駒上林苑虧損生口毋責償及採辦物料未入者己之召還北直隸河南山東清軍御史發各預備倉資賑濟荊襄流民所司謹視毋命失所事有便民者以聞九月秀王見澍之國發京通二倉平糴以賑民十月刑部覆奏真人張元吉行刑詔免死杖之百發肅州衛充軍都給事中毛弼等言元吉罪重惡極殺人獲生何以馭天下伏望市戮以昭國法上曰己之十一月以荊襄流民羣聚為亂命項忠總督河南湖廣荊襄軍務復設浙川縣十二月以冬深不雪命大臣禱于山川遣官分賑近畿饑民以畿輔水澇遣官祭告於北嶽北鎮以賑饑無策降順天府府尹嚴鐸為知府戶科都給事中丘弘等言京城內外風俗僭侈簇盤糖纏豐備酒席服飾用織金寶石亡論貴賤射利之徒至販賣寶石以為專業或以進獻為名邀取官職倍獲價利蠧國病民乞嚴禁革下刑部議上命備榜禁約犯者不宥 
　　七年正月令六部都察院等衙門四品五品管事官及科道掌印官各舉所知一人調南京監察御史沈源於外任 【 初南京僉都御史高明言守備軍士宜時令給事中御史閱視時隊長受賂軍伍多缺守備官役占尤多源乃令各衛悉具名數並本軍年貌按之將盡革其弊於是成國公朱儀及太監安寧等不悅因疏言南京國家根本軍機朝廷密務源視為常事討問名數且操縱之時御史忽至則軍士紛然出候使事體不專軍機不密誠為非宜上然其言似御史更易不常何乃更張擾亂如此命械源至問理仍命自今但令內外守備參贊官閱視着為令凡御史預軍事者皆罷之至是源至下獄刑部擬罪以聞有旨贖罪改外任源之被調也南京御史給事中及刑科給事中虞瑤等交章論救上以事既施行不聽】 下南京禮部郎中呂晟及主事林孟和於南京刑部獄 【 先是孝陵祀事自宣廟登極後委勛戚大臣主之駙馬都尉趙輝承命主祭已久至是以母愛辭南京禮部乃會官擬請成國公朱儀代輝以聞命未下儀辭不敢擅往南京太常寺少卿潘榮劉宣以儀辭為當移文輝仍主祭晟等乃上奏劾儀等曰謹按大明律凡大祀及廟享百官己受誓戒而弔喪問病者罰俸一月其知有緦麻以上喪令陪祀者罪同謹詳律意弔喪不可則居喪豈可緦麻不可則斬衰豈可陪祀不可則主祀尤不可者國家制律一本乎禮律之所在禮之所有也儀受朝廷重寄雖未奉詔旨而仰體聖心代輝行事未為不可榮宣輩依阿聽從俱不諳大禮不權時宜臣等職黍禮官義不容默乞敕該部詳審所奏議擬明日上下其奏於禮部尚書鄒乾乾上奏晟等所論禮之在臣下者也儀等之守禮之在朝廷者也人臣以君命為重而事有成命者不可以擅更禮義繇人心而生而情有不同者不可以槩論陵寢之祭寓哀愴之情視之廟享禮實不同駙馬及陪祀官恭詣長陵等陵行禮俱不分有無服制亦不可純用吉禮況孝陵祝文當稱孝曾孫嗣皇帝謹遣某官之詞此乃成命不敢不遵者若令儀暫以代輝則祝文改易不幾詐傳詔旨然則輝仍主祭者蓋以君命為重儀等辭不往者亦以成命當遵揆諸禮法俱為允當晟等名曰引律心實挾私辭若議禮意實償忿宜治其妄命下之獄□林孟和□□人居官一年土言本部侍郎倪謙皆傳奉得官臣觀其人貶法狥情市恩釣譽未同而為之屬□恐久而與之俱化願調臣官別用有旨責孟和毀辱大臣調為慶陽通判】 三月增置工部屬官三員稅課抽分於太平蕪湖縣荊州沙市杭州城南 【 前此三處客商停聚竹木市賣有司收其課鈔至是工部尚書王復以在京蓋造公署造成供應器物及在外料造運船費用缺乏請建請添官分往擒分解部以充營繕是年所得僅餘千金其後續差者歲歲加益至以萬數遂相率朘削為商人頗有怨聲屢愬不省】 封后軍都督府左都督劉聚為寧晉伯 【 利聚御馬監太監永誠之侄歷官右都督前此充副總兵與撫寧侯朱永御虜於延綏嘗失利黃草梁被創幾死而我師轉戰擒斬虜級奪獲賊馬論功進升左都督聚不滿意累自陳功輒為兵科所駁上不聽與聚伯爵不世襲祖宗之制公侯伯爵皆論功定議蓋積其前後之功無官可賞然後加爵非如百戶一級可至千戶千戶兩級可至指揮也自都督同知趙輔征兩廣還大肆賂遺得封伯爵人始不以得爵為難或襲以為例蔑舊制矣】 乙酉上復御經筵丙戊上復御午輎禮部左侍郎邢讓國子監祭酒陳鑒司業張業俱坐罪除名四月命外任考滿應選用風憲者悉聽吏部推擢着為令旌異四川按察司僉事李瓛江西僉事史瓘廣平知府熊懷呂州知府阮勤嘉興知府楊繼宗真定府同知曾逵淮安府同知安鈍東昌府同知陳僑杭州府同知陳祥九江府同知相廸階州州佑楊冕臨清知縣薛芳樂平知縣金澤給誥敕五月以民疫多死置漏澤園於京城外蜀王申鈙薨七月荊襄總督軍務右都預史項忠鎮守湖廣總兵官右都督李震撫捕荊襄流民事竟降敕獎諭整理天下預備倉遼王貴燰薨九月冊邃雝土為慶王升戶科左給事中李森為懷慶府通判 【 時各科缺給事中吏部各以本科資次當補者列名上請上皆如所擬惟森以左給石事特命升外任吏部擬森興化府知府覆命有通判缺除去至是擬森懷慶通判】 開九月置靖江縣十月夜殺吉安知府許聰 【 聰以吉安民好訟劫盜方熾且奉敕行事嚴刑以制其下死於獄者五十餘人又其為人矜傲藩臬官多疾之會副使夏寅提學至吉安聰屢抗拒寅不堪還語按察使牟俸俸切齒嗾寅奏發其平日兇惡及侵欺官錢諸事未及勘報適南京大理寺卿夏時正廵視江西考察官員入寅等言考聰貪酷黜為民聰不服而守御千戶蔣慶具以其貪酷事白時正遂委三司掌印官牟俸等執聰下獄簡其簿案人命數具疏以聞而監察御史俞藎以寅與聰有隙事有干對當提問亦具奏土遣刑部員外郎李廷美往會勘問還奏所勘人多病死獄中即有傷於杖者亦非挾私所致惟侵欺罪實特擬聰監守自盜律黜為民邢部以為宜盡受□贓法例發充軍聰以己被俸等構陷亦具諸人奸貪不法並俸主使夏寅蔣慶及佐使夏時正將人命害已等情愬辯不己上以聰人命數多疑延美等有所私藎時已代還俱被逮復遣錦衣衛千戶金璋覆實械聰至仍命都察院會官廷鞫之乃比故勘律擬斬是時司禮監太監黃高賜用事而吉安人洪僧官往來賜所聰嘗捶辱洪僧官徒弟瓦擦其首血流被面以是恨聰而譖之高即取中旨命即如所擬處決刑科都給事中白昂等以未經審錄為請不從且令毋覆奏遂以是日夜四鼓押赴市曹斬之廷美坐勘聰事不實降衡州府通判藎降澧州判官寅等事俱免勘聰之死說者謂其凶暴致禍但系比律不許復又乘夜行刑皆高之罪而俸尋得召為太僕寺卿】 以運河淺淤調南京刑部左侍郎王恕為工部左侍郎總理之戶部請以布一疋准折文武官員俸糧二十石甲辰月食深州知州韓儒言比歲累廑明詔嚴察官治而奔競滋甚貪暴遂多乞自今在外有司必待三年或六年政績卓異民心悅服察之鄰境如出一口方許薦舉凡有舉主下吏部先察之舉得其人不必覆勘非其人者必詳核之後以奸貪敗者皆行連坐下吏部覆奏從之十一月甲寅立太子詔天下荊襄南陽等處流賊悉平十二月彗星見敕曰乃者彗見天田光芒西指仰觀玄象祗懼實深豈朕淺涉闇道刑政乖與用人未當賢否淆歟聽言不察是非紊歟將用度奢侈賞賜不節妄費財歟營繕頻煩科斂無正傷民心歟有一於此皆朕之過爾文武臣亦可不痛修省歟凡時政得失生民利病尚條聞之壬午望以星變避正殿徹樂御奉天門如常朝儀癸未朝退御文華殿召見大學士彭時等文武大臣及科道官各條陳時政皆嘉納之並石庾縣於合浦縣光祿寺少卿陳銊上言近來蟲蟻房並清河等處畜養猴豹鷙犬之類不下八千有奇計其費每歲肉三萬七千八百斤雞千四百四十隻雞子三千六百九十枚棘栗四千六百八十斤粳稻等料七千七百七十六石直銀通數千餘兩今歲歉民貧流殍載路而羽毛之微得食人食乞行放散人匠倪忠等畫佛雕像歲費食米五百六十餘石工銀三千五百餘兩又多以技藝升官乞行裁罷歲時及齋醮等事所用菓品曩皆散撮近乃黏砌裝盛尺盤斤數加增至千有餘侈於郊祀廟享至其求福求嗣祈雨祈晴並無實効夷狄余教斷難信重乞黜無益停不急以養聖德節財用命所司省之兵科給事中郭鏜言曩歲彗見皇上下容直之詔禁增修廟剎納尚書姚夔疏處內庭有道今復見者豈於三事未克永終歟陛下試思羣臣有以言罪否近習有以禱祠惑否宮闈有以嬖倖寵否內省杜漸則善治可成天變可弭上曰諸大臣已言矣鏜復煩瀆固當逮問姑恕之是時工匠任文思院副使等官夤緣升擢至三百餘員又有以奇巧托監局官進獻輒乞傳奉一歲三四遷至太常卿通政使者每朝會宴饗參廁班行偶伍公卿冗濫猥多無慮千人至是吏部覆奏廷臣所議乞技精工匠量與賞賜愛惜名爵母輕遷官從之工科給事中張琳奏彗今久出大臣科道既有會議又復上奏並蒙俞允朝野慶幸郭鏜之言雖賜優容尚怒類瀆異求言初意矣祖宗設給事中御史所藉以廓聰明輔紀綱也即其人未必賢言未必是願須容納養其銳氣宋臣胡寅有曰聽受忠鯁不憚拂逆非止面從必將心改伏惟陛下應天以實從謀弗咈人心悅天意面矣上曰諸臣言當朕曷不從否亦不罪琳何又有此奏起用閒住都御史滕昭為兵部右侍郎自內旨左春坊左諭德王一夔言陛下因彗星之變令大臣科道陳言徒毛舉耳有可大憂而不昌言臣敢陳五事一曰正宮闈臣聞家齊而後國治國治而後天下平正倫理篤恩義厚所厚薄所薄定尊卑遠寵幸溥恩惠廣繼嗣如是者家齊二曰親大臣臣見皇上接見大臣常朝之外唯有經筵講讀而己其它四方章奏悉付左右內臣伏乞時御便殿少霽天威面召商略如是者大臣親三曰開言路臣惟御史給事中之臣近多因言坐罪降黜乞悉許召還如是者言路開四曰慎刑獄臣見皇上斷遣刑獄法司唯唯惟順之將夫祖宗舊制大辟覆奏必三所以重人命廣好生也近吉安知府許聰立命處決決復以夜夫殺聰當罪猶且不可況又不當而法司之官絕不論執乞自今刑有不衷容其執奏大辟三覆遵用舊章如是者刑獄慎五曰節妄費臣唯京師創造寺宇費動以數十萬計又連歲不休報國之工甫畢崇國之役嗣興奉佛無益古事已明竭財不經儉德匪慎至如寶石藏在內府盡足充後宮矣京民塗宗順進獻無算靡濫難言所宜一切罷斥如是則妄費節上曰陳言耳而妄自張固當治也方求言姑宥之虜入西安州固原二路虜入寧夏花馬池等處參將都指揮錢亮擊走之
