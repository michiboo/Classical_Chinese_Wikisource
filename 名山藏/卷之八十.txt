
●名山藏卷之八十
　　晉江何喬遠　譔 
　　臣林記（隆慶臣一） 
　　◆臣林記（隆慶臣一） 
　　徐階 
　　高拱 
　　趙貞吉 
　　徐　階　　高　拱　　趙貞吉 
　　○徐階 
　　徐階字子升華亭人幼墮眢井從其父黼亟宣平道括蒼嶺墮深壑中衣絓於樹皆不死嘉靖初及第第三人授翰林編修始歸娶大學士張孚敬緣上意請去孔子王號陛疏其不可孚敬召階盛氣詰之階徐理前說引高皇帝詔書盡革岳瀆號獨存孔子者孚敬曰此高皇帝少作胡可據也階曰高皇帝定天下而後議禮制度寧少耶且聖人之文無老少不爾明公議四郊何據高皇帝少作也孚敬即曰即君謂塑像古禮否階曰像誠非古禮業肖而師之何忍毀也孚敬曰程子有雲一毫髮不似吾親不得名親階曰然則有一毫髮而似吾親而毀之乎且明公能必尊奉列聖之御容盡似毫髮哉不謝直揖出上謫階推官延平府鍥而識之曰階小人也永不敘其後上忘之矣累遷至國子祭酒禮部尚書召入直無逸殿廬上見其小心恭謹殊親近之庚戍虜薄都城下階傳言守城策於上上然階言虜附書求貢上召問階及相嵩嵩曰搶虜亡患也階曰虜勢如此難言亡患須議所以御之上曰是則何如階曰今虜逼而我虛宜權許以疑之第恐難饜將來耳上曰苟利社稷皮幣珠玉亦何愛焉階曰事有甚珠玉皮幣者陛下所不能受則柰何上悚然曰卿慮之遠階曰臣請言所謂疑者今虜書皆漢文真偽不可知請往諭之曰陛下謂汝等雖稱臣求貢所求書皆漢文無信使抑萬無城下要脅理果歸誠當斂退塞外遣使具表聽處分不者有剿討而巳如此往還少日我四方援兵亦且至即不退可拒之矣上稱善者再因請視朝以鎮中外之心上首肯上既殺兵部尚書丁汝夔等階薦為民前副使聶豹前都御史何棟上納之始上悅相嵩至是數密諮階邊事階對屢稱旨漸為上所信向仇鸞得幸上密言相嵩父子不法狀上內疑嵩鸞通虜誤國而嵩莫之敢言階獨密奏繼與錦衣帥陸炳實其跡上大驚鸞死剖棺戮之益謂階親巳亡何倭起江南上以階江南人數問階階言今為兵者一而民者百能吏民者守令今將校一不利輒坐死守令自如或左降何勸懲也守令勤則餉必足守令果則諜必信守令警則閒必嚴守令仁則兵必力上是之階微見自得上益謹事嵩先是者楊繼盛疏劾嵩引言二王知奸狀上怒下繼盛鞫問嵩大恨欲緣上指推究階屬陸炳曰君慎之一及皇子無如宗社何因從容謂嵩曰上僅二王事實必不以兩子謝公即有所罪亦二王之左右公則柰何顯結宮邸怨也嵩愯然乃寢然以先後御史王宗茂趙錦論劾嵩者階擬旨皆坐薄罰心疑階為繼盛遊說久之給事中吳時來刑部王事張翀董傳策交章劾嵩時來翀階門生也而傳策階同府人以此大疑階密奏辯若指階主使者上下獄考掠遠戍之嵩曰人事豈必繇彼顧彼好為憂時憤俗語語盡而繼以泣少年好名者日叢之矣此意使也階自是多稱病謝客自遠而益謹於撰玄應制以媚上上益親之有所密問皆舍嵩而之階嵩出直故多不滿假入會妻死假久上諭階曰卿亦歸第階對曰臣歸不如在直上悅頃之上所居永壽宮災欲治之嵩言上三殿方新物力尚詘未可治也諷上還干清上大不懌嵩階乃密言之工部尚書雷禮上疏取辦自請以子尚寶丞璠監工上悅嵩靖世蕃同之不許嵩恐而階日與禮及兵部尚書楊慱不離工作次其興宮之材不遠取楚蜀第掄三殿之餘而急構之百日宮就上悅名萬壽宮焉階自光祿大夫柱國太子太傅至是累進少師兼支吏部尚書俸凡三賜敕褒錄一子中書舍人超拜璠太常少卿會滿十二年考賚金綺羅緡階為人陰重有權略其始事嵩甚謹與締交聯姻治第分宜曰謝政後且居分宜就公令璠往來嵩家有見異物曰我家亦有之是夫夫見遺者世蕃為酒致階階至為忍嘔受觴及後稍知上聞嵩貪及世蕃外恣狀因密受御史鄒應龍使劾嵩而嵩敗上懲世蕃不賜階直廬曰母久直久直家兒外作奸階言當問何奸也陸慱走馬使酒狹邪為奸長安市中也謂之外奸久直奸也甘言比周為奸朝堂以誷主上謂之內奸不久直益奸也上悅以直廬賜階階懸三語曰威福歸主上政務歸諸司用舍刑賞歸公論次輔袁煒數出直請召之不許階言凡事同則公公則百美基專則私私則眾弊生上曰善階弟陟官九列久次當遷階不令內徙又緩其遷期以自遠陟內不自得上疏借指階內行上不行上欲增閣臣一人問誰可階對知臣莫若君在陛下上曰知臣之君有堯舜太祖而巳嵩我簡任乃至此階對陛下用嵩非不當才末路驕怠過聽子上恩耳昔堯於四凶太祖於善長惟庸皆始用終誅陛下無損於明上曰堯聖人首太祖艱難興天下猶然遭此後世之君宮生內長又烏能知之階對自古人心難測蓋有大奸似忠大詐似信者知人所以難也故聖帝明王不下堂周天下惟在廣聽納廣聽納惟在有言必察有言必察則深情隱慝無所逃奸階累進兼建極殿大學士四十三年當考十五年滿逡廵未敢請上知之賜金幣羊鈔珍饌法酒特進上柱國錄一子尚寶司丞賜敕褒諭宴禮部給三代誥命力辭上柱國及部宴再予金幣前是階以例乞骸上謂階卿自擬留旨不可何不令煒代我言階言煒擬留臣知之即臣擬也上手答卿念在邦民誠圖寧固輔首居正宜贊不逮罔棄是思上賜階玉帶以白金一錠為制資擇賜蟒衣所謂教子升天者令衣以入階病痰口敕遣御醫視中涓賜豬羊甜醬瓜茄酒米如例巳出尚方珍劑二瓿命司禮貴臣齎手札喻以調攝藥方葢嘉靖初上調藥賜張孚敬至是始再雲袁煒卒階數請增置輔臣上數難之因密疏乞休謂曩時閣臣居首者率不時請骸骨上欲留留之不欲留則不留故不得久攘此位而恩威常上出紀綱法度母敢顓也上曰而亦狥曩時耶久之用嚴訥李春芳副四十四年也是時上春秋高忌諱甚吏部左侍郎高拱主貢舉考試上問階拱論語試目曰綏之斯來動之斯和其下不有死哀耶孟子試目雲民之秉夷夷不同夷虜哉拱大驚階為拱剖解上乃罷上諭階曰郊廟弗躬早朝久廢要我為不能矣今病多體弱目下便赴盡宜卷身奉玄傳繼不可延者且待必無休矣汝其加思或密問在直諸臣計此安美易為不恐後艱丑耳階皇恐對大畧謂傳繼臣不敢聞命計諸直臣語亦漏泄自古艱醜事必有強等兇惡之人及有大奸逆在其左右今皆無之聖明亡疑上曰汝對何雲傳退之云然後弗美耳昔有久等之怒今時又非昔日階對昔日久等之怒臣未能仰悉是謂昔人曾有此怒抑謂昔年曾有此怒也若昔人則今賢孝非昔比謂昔年則恐是離閒之託聖明勿聽也上曰汝對不知指夫昔成祖注意在孫子弗之同嗣位有說焉百年五十矣可必蚉思賢孝難必吾所言或不甚妄階復對成祖在位久仁宗在位促皆天命也繼承之閒史冊自明上道德隆備天命所歸今之賢孝中外共聞萬萬無可疑慮是時上久懲哀沖莊敬兩太子不利故穆宗皇帝僅用裕王居邸而奸人陰蠧遂意上躊躇裕景閒者上所諭階艱丑之事意恐巳久於位裕王年長後為天子不得久歲等者待也昔成祖久於位致仁宗久待卒短於祚上意既難言詞復奇奧階不知指若謂上有疑於裕景二王閒欲以塞離閒奸逆之蠧然所對裕王賢孝可以安上心於晚節矣而亡何景王亦薨階既以恭謹得上意即貴重甚幸矣而不衰上或有所委使通夕不敢假寐應制之文沓至促應未嘗隃刻上益愛階階之前天下無所不中兵水旱厲沴之赤白之警無虛月分閫以上一語不中指立就逮大者誅夷小者竄謫而政事諸臣復有竊上顏為威福數千里外不能探計有徙槖長安中論直市六尺軀而巳階既日以寬廣上意又不自崇高竿尺往復有吐必露窮徼遠戍往往若歷縉紳士大夫亦快於得以自儘自階在事上所誅夷竄謫益少階懲嚴氏穢濁之後特開講學門戶以導清流之向雖其剿竊浮附媒功名者比比士依名節義理亦多上末年久疾忽忽不愈欲幸興都階據上體不耐道途以對而上意忽決階力言往者歲在巳亥聖駕有興都之幸今二十七年所矣皇上自度精力孰與其時計毋論比二十七年者即今聖體違和十有四月亦度何如十四月以前輦不安宮途不適殿且巳亥歲虜小警耳其時猶遣輔臣行邊六卿出督外三鎮而內九門悉填重兵大臣廵視今邊堠時警軍實不充倘都輦空虛狡逆之徒而竊發聖駕在外能不驚疑若夫輿遠行有司斂民供億全楚兵荒頻仍有如比日撫按所奏臣尚未之及也上讀奏至狡逆之徒乙之報曰此八字不可作常視遂罷上病益甚階問安報曰病狀甚苦卿可先慮輔理非輕上崩階草遺詔詣奏裕邸報可施行傳詔之日父老涕泣號慟比於輪台之悔葢階念上英斷類高皇帝獨晚節齋醮織作不巳先後言事諸臣久得罪欲自登極詔書發之不能無疑於改父而於上克終之德未光飲泣具草以奏人追舉故相楊廷和所草嘉靖登極詔為世宗正始正終之美雲穆宗即位乞休不許初大學士高拱嘗侍穆宗裕邸吏科都給事中胡應嘉者階同鄉傾危士也階相世宗獨親階拱與大學士郭朴嚴訥具位而巳拱以是與階頗相左世宗久不豫應嘉畏拱以官僚柄用上疾言拱不夙夜在公隘上賜直之廬移家屬西安門外潛夜歸上近稍違和群臣籲天祈佑拱移書籍器用出有必君父心拱疏辯會上病漬不問拱以是疑應嘉承望階意恨之刺骨及是時吏部考察庶僚應嘉與給事中欽御史維新並坐謫應嘉上言吏部尚書慱山西人也山西仕於朝者殊無一人降黜而考察半科道其謫欽與維新皆私忿故事庶官被考察者不得論捄階與朴拱用故事擬旨黜應嘉編氓台諌諸人疑拱修故怨脅階以黜應嘉兵科給事中歐陽一敬因論捄應嘉語侵拱他科道官亦交章上階奪眾論請改應嘉外謫許之拱益疑階主一敬而一敬復與給事中李貞元重劾拱言益激御史齊康者拱門生也亦論劾階有旨切責康妄言階疏辯乞休不許科道官交章劾康聽扒指授宜置法大理寺寺丞海瑞言階事先帝無能改於神僊土木之誤誠亦有之執政以來憂勤國事休休有容有足多者康甘心鷹犬摶噬善類罪又浮拱左都御史王廷言拱被劾宜引退康挾私懷奸宜重治其日尚書楊慱侍郎遲鳳翔樊深等各奏康妄言上降康二級外調之始康疏上時科道臣集闕下唾罵康一敬尤不勝憤與康交劾互指為邪黨而拱前後疏辯詞旨頗激言者益眾極所醜詆連章特疏不下數十寺亟何以尚至請尚方之劔以去大憝御史廵按在外者轉相仿效即不言眾共趣之大抵隨聲附和而拱竟去階求去不允乃出視事是時先朝得罪諸臣階既以遺詔次第登用之沒者厚其恤典天下士大夫皆悅階上疏論事者日益眾上時不堪目謂為欺上下諭命階詳處階請錄聖諭下示改省而巳上亦竟弗罪士大夫亦益悅南京振武營新軍者當世宗時殺戶部侍郎以要糧世宗置不問軍坐益驕時當頒九邊賞故事無及南京者會得匿名榜有所脅求辭甚悖厲階曰往巳失刑再邀得賞亡所用國法矣會南操江都御史唐繼祿當朝辭階屬之曰營兵即有變有都督外兵足制之城大不憂據也憂其據孝陵於法不宜攻耳公往伺之一有變即以江防精兵走孝陵道令都督疾擊殺之階度兵巳嚴乃因兵部疏擬旨系舊軍者各令還衛招募者隨營食糧終身願歸農者聽而振武營新軍散除穆宗元年也其秋上欲詣陵其明年上欲使太監用等分監團營兵又欲修內教場勒中貴人習騎射階皆諫止又明年以九年再滿支伯爵俸一子錦衣衛千戶賜敕褒諭宴禮部超璠為太常寺卿階疏辭求退不許許辭伯俸及部宴戶科左給事中張齊者嘗奉命賞軍宣大歸而大言欲發兵十萬襲邊民之八虜曰板升者階哂而斥之則又上他疏亦為階所格因上言階事先帝十八年贊成神僊土木之誤及大行草遺詔反歷數先帝過失階與嚴嵩處十五年締交連姻一言不忤嵩敗背而攻之階為臣不忠與人交不信比各邊各急皇上屢勤宣諭階畧不省求惟務養交固寵擅威福而巳上以齊抵誣調之外任階言臣孤天恩慚悚無地修撰玄文前後同事不止一人永壽宮毀臣見先帝宸居無所聖衷焦勞又以成祖舊宮孝子慈孫似宜修復臣誠相度經營顧不辭不諫何繇逭罪若夫輔臣草詔是曰代言禹湯罪巳興也勃焉輪台之悔奉天之敕至今誦之先帝臨崩臣不量淺薄欲於草詔之間成大行之盛德贊嗣服之新政開讀之時百姓萬民感動號哭莫不誦彌留之聖增遺弓之慟臣於先帝毀與忠與臣與嚴嵩同官序先齒長安得盡抗調停勸諭外未知耳及其事敗諸臣持公論公法奏議於下先帝獨秉公道主張於上嵩父子處日月雷霆之際何待臣攻古者大義滅親重國家也必泥臣信交則循黨不顧君父乃君子長者矣國朝分設六卿邊徼事一歸兵部閣臣調擬進止而巳固非若古者宰相兼綜庶務又非能如今督撫官身捍邊圉而目視戰也若臣不尚則宜奪臣職以謝言官不許再請許之宴勞錫與一從優備大學士李春芳等及六卿科道官皆疏留上業巳許階左都御史王廷因發張齊奉命賞軍宣大時有奸利恐事露得罪故論階自遮上命逮齊下獄謫戍之久之高拱復用齊與齊康皆復官於是夙昔附階者盡反面傾階焉階有田二十萬畝家貲甚厚會海瑞以廵撫副都御史行部至時時用貲訾松人遂訟階於瑞日以十百輩影閧者且數萬排門遶榻捶擊唾詈有司媚拱過當子姓僕從多奏坐戍遣者拱曰徐公昔黨人逐我誠太甚雖然嘗為我解試目於先帝因調旨駁其獄萬曆初階年八十大學士張居正言階輔相世廟承嚴嵩之後矯枉以正澄濁為清一時朝政修明海內治安先帝居藩皇祖忽有所疑階從容譬解此事獨臣知之耳年今八十宜有優典上遣使存問賜白金蟒幣敕諭階奏謝官其一孫中書舍人其明年卒追贈太師諡文貞孫元春登進士官光祿少卿 
　　○高拱 
　　高拱者新鄭人字肅卿徐階去拱諸門生為行金中貴人盛譽於上而拱得復相隆慶四年也既拜命以少傳兼太子太傅吏部尚書武英殿大學士使兼掌吏部事免奏對承旨拱才辯朗博治經論政皆有理會雖復鷙不能容物而當官敏達果任其奏疏多有可采者拱上疏曰國家苦邊二十餘年矣兵者專門之學宜豫養待之請求智謀才力之士使專官兵部以為司屬不復他遷他日邊方兵備缺即以兵部司屬補之邊廵撫缺即以邊方兵備補之邊總督缺即以邊方廵撫補之又兵部左右侍郎外更可添設右侍郎二員使其練習兵政若乏人廵邊及缺總督即可推往閱歷既深尚書有缺便可用之至於治邊之臣涉歷沙漠出入鋒鏑禍福榮辱近在斯須有功則宜加以不測之恩有缺則宜進以不次之擢使其功名常在人先其如久在邊陲有成績者又為通融休暇之法特取回部回部休暇不妨再出使其精神得息而不疲智慧常裕而不竭養之有素用之不匱將人人無不盡其才而邊事舉矣上善之拱上疏曰薊遼宣大延綏寧夏甘肅此北邊也閩廣粵以西若雲貴此南邊也二邊之人宜擇有才力知兵事者使為本兵司屬或二人或二人彼生其土既有身家之慮且山川險易將領賢否士馬強弱夫奏報虛實功罪真偽皆可熟知本兵有所處分便可一問而得其它員尚多乃以處才智有力之士固未嘗偏用邊人又可裨益邊務上善之拱上疏曰國家用人當為地擇官不當為官擇地臣惟薊遼山陝邊有司也御虜牧民實有兼責今官其處者非遷謫則雜流而已處之以劣而欲其自厚謂其不堪內地而望其堪於邊方吏治何以不偷民生何以不蹙也請自今除補沿邊有司必擇而用之有治見成績共通武事者得調繁有保惠困窮俾民樂業者得比內地三年後升遷加等有捍患禦敵特着奇績即以軍功論有才畧恢弘智謀特達之士雖繇此為兵備廵撫以及總督無所不可不能者降級別用觀望推委致誤事者輕則罷黜重以軍法治罪開功名以歆之刖則莫肻不盡心嚴謫罰以繩之後則莫敢不盡力夫如是庶乎修職者多邊方有賴也然而等名沿邊人或見其如此將有藉以幸進者臣唯薊遼則昌平順義密雲懷柔薊州玉田豐潤遵化平谷遷安撫寧昌黎樂亭延慶永寧保安自在安樂等州縣乃名邊山西則河曲臨縣忻州崞縣代州五台繁峙定襄永寧寧鄉岢嵐嵐縣興縣靜樂保德大同懷仁渾源應州山陰朔州馬邑蔚州廣靈廣昌靈丘等州縣乃名邊陝西則固原靜寧隆德安定會寧蘭州環縣安塞安定保安清澗綏德米脂葭州吳堡神木府谷等州縣乃名邊其它無得漫名邊又可杜幸進責吏治焉從之拱上疏曰廣東故富饒地近民窮盜熾皆坐無良有司夫有司何盡不良於廣也用人者謂廣瘴癘鄉耳有司甲科十之一二而雜行者十之八九繇銓除十之四五而繇遷謫者十之五六彼其才既不堪又自知前路之短甘心自棄且地僻一隅聲聞不通朝着難達苟可欺其撫按即無復誰何者嶺南財貨所出珍寶為多士不艷心鮮矣貪風既成其勢轉盛閒有一二自立撫按既薦矣其所劾者不過聊取一二苟然塞責夫固不勝劾也彼見撫按不勝劾則益無所忌憚夫以甘自棄之人處於僻處之地艷可漁之利而共囿於無忌憚之風此所以居者長惡不悛來者淪胥亦溺民憔悴日甚而皆驅於盜賊也夫不肖者罰賢者賞帝王所用勸懲也臣廉得潮州知府侯必登勸農弭盜治行廣中第一請特君優處以風勵庶官其廣西雲貴近年亦有兵革之事議處有司請亦准此蓋天下雖大實則如人一身心血脈丁流通頂踵至然後可以卻病而延年若使遠方功罪之實為上所明照而君上綜核之意為遠所周知則誰不畏罪修職萬里之外哉從之拱上疏曰吏部論人為職考察最重而數十年懲汰之數大較不相懸絕大抵但取足數襲為故事數之不足即無其人強索以充數既足矣雖有不肖姑置勿論且其所稱不肖者又多苛求於隱細而縱舍於奸邪或有所不能識或有所不敢問以此行法曷令人心服也又考察半歲前撫按論劾俱不題覆曰將以備考察之用夫為不善者方其未露或有幸心猶存顧忌若明知必去半歲之內無不為矣請自今無限定數勿求苛小有被撫按論紏者疏下革任聽處覆覆合去者如考察例覆合留者檄到乃復其官從之拱上疏曰國初舉人進士一體並用以故躋八座稱名臣者比比後稍偏重於今極矣舉人年力稍強輒遷延希第必至衰邁始勉就官閒有壯年出者則又志溫飽為貧者也臣請選授舉人如所本格稽其年貌五十以上者授以雜職不得為州縣長以阻其日暮途窮之鄙心亦謂其閱歷諳練可以理繁而治劇其它選有司者授官之後惟考政績不問出身吏部一體升取撫按官一體保薦若果才德出眾京堂部卿不次擢之破拘攣之見以開功名之路天下或可冀治也從之拱上疏曰行太僕苑馬鹽運治鹽皆關國要比來類名閒局卿若使以考不稱職及有物議之人安置其中夫既不稱職矣有物議矣斥可也退可也奈何安置卿若使乎宜擇廉謹有才望者政成之後得與參政副使一體升擢若有卓異即如先朝故事不次超遷從之拱上疏曰國家用人不得官本省者以其民社之責親族所居難於行法身家所屬易以為奸也若學倉驛遞閘壩等官卑而且貧一授遠地或棄官不能赴或去任不能歸彼其所司者訓誨出納而巳供應啟閉而已何有奸若法近例教官邊遠人得授本省人甚稱便乞視此例從之拱上疏曰中外官賢否必繇撫按舉劾而邇來撫按諸臣任意輕重自相矛盾或論其操守之敗壞或論其性氣之乖方乃擬曰致仕夫既非老非疾則安得但致仕而巳或論其贓私狼藉有證據或論其搒掠多死有姓名乃擬曰降調夫既誠貪既誠酷則安得但降調而巳乎或論其行止不端或論其昏庸特甚乃擬曰改教夫既不謹罷軟則安得但改教而巳乎為是者有二或欲左遷其人以為不甚言之恐不能動也遂從而重劾之或欲姑息其人以為既直述其事恐不能留也遂從而輕擬之撫按既以依違本部益無所據宜令撫按有所紏劾直列其狀應提問者不得止論罷官已降調者不得再論不及從之上登極徐階草世宗遺詔錄先朝建言冤抑之臣浙江人故邢部主事唐樞吏科都給事中王俊民故以大禮大獄得罪者樞得復職聽用而老不可起俊民既沒得蔭子贈官撫臣以聞拱故與階相左因疏曰我朝規模宏遠君臣義嚴父子恩篤以此號令天下邁隆古而陋近代先帝神聖御極駿烈鴻猷昭揭宇宙皇上嗣位志隆繼述所謂不改父之政宜本心也當時議事之臣不以忠孝事君務行私臆乃假託詔旨凡先帝所去如大禮大獄諸臣悉從起用不次超擢立致公卿死者皆有贈蔭夫大禮先帝親定以立萬世父子君臣之極也獻皇尊號巳正明倫大典久頒天下矣今得罪者悉從褒顯則獻皇在廟何以為享先帝在天何以為心皇上歲時祭獻二聖之前何以對越豈非欺誤之甚者乎至若大獄及建言諸臣豈無一人當罪乃亦不論辜功賢愚槩從褒顯無乃仇視先帝與武王反商亦不過釋箕子之囚封比干之墓而巳未聞盡用商家人也臣伏覩弘治閒御史彭程稍言先朝妄費孝皇盛怒謂暴揚先帝之失論程大不敬後得免死充軍夫程當日所坐特一語耳上親先帝子議事者先帝遺臣明於上前所為如此自悖君臣之義傷主上父子恩甚非所以訓天下臣每私心痛恨至於流弟以為人臣歸過先帝反所為行私臆既多時矣宜有明者當事者尚公然為之不覺其悖傍觀者亦漫然視之不以為非豈耳目久塗人心果死歟若始終無一人破其說此無父無君之教也上是其言盡罷諸陳乞者方士王金陶世恩陶仿申世文劉文彬高守忠故用金石藥致世宗疾不起坐論死拱與錄獄復言臣春命錄獄閱方士金等獄詞不覺隱慟流弟曰先帝受誣至此耶古之人君有殞非命不得正終者名至不美蓋實有其事不能揜諱故以流傳當時取譏後世也我先帝果不得正終實有其實者歟先帝聰明睿智大小洞燭保愛聖體尢極詳慎即用太醫院一劑亦有御札商搉輔臣安肻輕服方士藥不問可否又安有服傷不言又復服之此陛下所明知也先帝臨御四十五年享年六十壽考令終本朝希有末年抱疾經歲從容上賓曾無暴遽此亦天下所共聞也今乃曰金等妄進藥物致損聖體從子殺父律謂先帝是金等所害皇天后土然耶否耶臣不知議者意誣先帝為不得正終謂先帝何且以陛下父子閒明於陛下前誣先帝以不得正終謂陛下何明坐先帝為人所害以為獄詞則何政體大廷之上每歲審錄明道先帝為人所害以為口實則何語言金等罪惡當誅自有本律即坐萬死寧復足惜乃令天下後世信以為真則是先帝抱不白之冤於上天留不美之名於人世宗廟神靈與陛下孝思憂無大此者上下法司會訊承天門盡反金等獄詞更坐他罪編發口外拱所言雖故反階然人以為有理拱在事敏達果敢至其掌吏部多快恩讎私親舊門生與趙貞吉奉旨考察科道官所貶斥怕平日攻巳者貞吉為之去位拱每選授科道官即戒母擅言大臣過失一時如給事中韓楫程文皆拱腹心有所論奏盡拱意所欲為頌拱上前比於伊周會尚寶司卿劉奮庸建言五事頗有指摘阿拱意者遂謂奮庸怨望不遷尋端排訾戶科給事中曹大埜亦拱門生論拱不忠十事言其比嚴嵩尤甚請以先帝處嵩者斥之上為拱調大埜外任阿拱意者不止更自大埜為奮庸邪黨極力詆譏吏科給事中塗夢桂劾奏奮庸動搖國是宜亟罷斥而程文言輔臣竭忠報國萬世永賴不可一日無者奮庸大埜構奸傾陷罪不容誅宜示遠竄因摘大埜疏一一為拱解辯雖拱自辯不過焉拱上疏捄解奮庸大埜上更降奮庸一級亦調之外任於是大埜得潮州判官奮庸得興國州知州士論以夢桂文為恥而大埜者亦往來張居正所授居正而為之者也穆宗崩拱與張居正高儀同受顧命時今上幼沖居正因陰結司禮太監馮保以圖拱拱顧慷慨直任宮府權曰老臣謬膺託孤寄不敢不竭股肱凡內降僉敕府部章奏自今公聽並觀有傳奉中旨所司按法覆奏曰老臣折衷之以復百官總已聽宰之義拱內慮馮保專恣與居正儀謀去之居正陰泄之保乃與保謀去拱六月既朢昧爽保傳皇后皇貴妃皇帝旨曰告爾內閣五府六部諸臣大行皇帝賓天先一日召內閣三臣御榻前同我母子三人親受遺囑曰東宮年少萊爾輔導大學士拱攬權擅政奪威福自專通不許皇市主管我母子日夕驚懼便令回籍閒住不許停留爾等大臣受國厚恩如何附阿權臣蔑視幼主自今宜洗滌忠報有蹈往轍典刑處之拱即日出朝門得一牛車立而附載緹騎兵番踉蹌追逐喪厥資斧大臣去國以為異聞拱去居正為乞馳驛乃傳歸而高儀病悸嘔血三日死其明年有浙東人王大臣者故投充總兵戚繼光三屯營為南兵不遂流落都下大臣巧捷便佞無須髯得入一中貴家中貴昵之正月庚子竊中貴巾服闖掖廷直抵干清宮門外上方出朝大臣勃股戰以犯蹕執揣驗之男子也袖有佩馮保立鞫之曰南兵王大臣奚自曰自戚總兵保使密報居正而居正令附保耳曰戚公方握南北軍據危疑地且禁毋妄指此中自有作用可藉以除高氏保故甘心陳太監洪先逮洪錮禁獄令大臣供之矣自是令稱高使改籍曰武進縣即令家奴辛儒衣大臣蟒袴予二劍劍首飾貓精異寶送系廠中入以聞請究主使人居正亦上疏如保意上即付保鞫保令辛儒屏語大臣曰第言高閣老怨望使汝來刺願先首免罪即官汝錦衣賞千金不然重搒掠死矣因使儒畀大臣金美飲食之儒日與大臣狎款即令誣拱家奴為同謀獄具保飛發五較械拱奴而居正前疏傳中外中外籍籍謂且逮拱居正乃密謀於吏部尚書楊博博曰事大迫之恐起大獄抑上神聖英銳待公平察高公雖粗暴天日在上萬無此事居正面赤不懌會大理少卿李幼滋者居正鄉人亦輿疾苦居正曰公奈何為此萬代惡名歸公矣居正強應曰吾為此事憂不如死何謂我為居正禁科道官不得有言而御史鍾繼英上疏不敢明言暗指之居正怒擬旨詰問左都御史葛守禮語楊博過張公必諍之博曰向巳告矣守禮曰輿望屬公謂公能不殺人媚人耳大獄將起公奈何以巳告為解即共過居正居正曰東廠獄具矣同謀人至即疏處之耳守禮曰守禮敢附亂臣黨耶願以百口保高公居正默不應博曰願相公持公議扶元氣廠中寧有有良心儻株連者眾事更有不可知者居正堅不承博與守禮因歷數先朝政府同心輔政及貴溪分宜華亭新鄭遞相傾軋相名坐損可為殷鑑居正憤曰二公意我甘心高公耶奮入內取廠中揭帖投博曰是何與我揭帖有居正竄改四字曰歷歷有據而居正忘之守禮識居正手笑而納諸袖居正覺曰彼法理不諳我為易數字耳守禮曰機密重情不即上聞先政府耶吾兩人非謂相公甘心高公以回天非相公不能居正悟揖謝曰苟可効敢不任第後局何以結博曰相公患不任耳任何難結須得一有力世家與國休戚者乃可委按居正悟始言上前度處之上即命馮保與左都御史葛守禮都督朱希孝會審而希孝懼與其兄成國公希忠目對泣曰誰畫此策也以覆吾宗急詣居正請命居正曰第見宰大中亟希孝泣謁博曰欲借公全朝廷宰相禮耳何忍以身家陷公顧亦何難公第使善詗較尉入獄詢刀劍口語所從來雜高家奴稠眾中令別識且問見高公何所今在何地立辯矣希孝如博言使善詗較尉密詢大臣何自來則來自保所語盡出保口較尉即告大臣入宮謀逆者法族奈何甘此若吐實或免罪大臣茫然哭曰始紿我主使者罪大辟自首無恙官且賞豈知此當實言適高家奴逮至希孝雜諸較中令物大臣不辯也及會審風霾大晦尋雨雹不止東廠理刑白一清者謂保初問官二千戶曰天意若此可不畏乎高閣老顧命大臣本無影響強我誣之我輩皆有身家妻子異日能免誅夷耶皆曰馬公已為具詞而張閣老改四字一清曰東廠機密重情安得送閣改乎頃之天稍明出大臣會問故事先雜治大臣呼曰故許我富貴何雜治也馮保即問曰誰主使者大臣瞪目仰面曰爾使我乃問也保氣奪強再問爾言高閣老何也曰汝教我我則豈識高閣老希孝復詰其蟒袴刀劍曰馮家奴辛儒所予保益懼希孝曰爾欲污獄使耶遂罷保外飲大臣生漆酒瘖之而內以拱行刺事上聞有殷太監者年七十餘老矣在上前跪奏曰高閣老故忠臣而何為此隨顧保曰高鬍子是正直忠臣張蠻子奪他首相必殺之我輩內官何須助彼保大沮而太監張宏亦力言其不可於是上下刑部擬罪竟論大臣斬拱被居正齮齕杜門屏居仕宦中州者不敢迥新鄭率枉道他去久之卒當拱為相時其妻侄張孟男為尚寶丞往來甚踈歲時起居拱拱與其妻置酒使坐為曲宴孟男終日無他語拱語孟男於其妻而侄少我耶妻曰姑且如此何有於公孟男以拱故四歲不遷官及拱踉蹌去國拱向所私門生親舊率匿景褁足孟男執簞四脡脯追而送之郊拱下韋藩木楗執手幦以為席鞍以為幾對酌而別臨別拱握孟男子流涕曰吾向以為子少我也我亦少子今吾忝子也孟男曰公何言也夫能不盡於公也者乃能盡於公者也孟男後仕至南戶部尚書拱無子賜諡曰文襄 
　　○趙貞吉 
　　趙貞吉字孟靜內江人以庶吉士積資至國子司業嘉靖中虜薄都城下嫚書求貢詔廷議貞吉厲聲阻和者語在世宗及沈煉記世宗壯之召入左順門使疏使計貞吉請急遣才猷辯博之士詣諸將營賞軍以厲其氣仍許開損軍令令壯士人自為戰懸重賞招之逗遛觀望者誅無赦人即授貞吉左春坊左諭德兼河南道監察御史給賞功銀伍萬令詣諸將營貞吉所至見諸軍涕泣奮諭以忠義獨宣府營未往還報命曰營遠臣未辭朝未敢遠去上怒曰貞吉宣諭犒賞未見處分如何即雲覆命且妄以未辭朝為解下錦衣鞫問廷杖之謫荔波典史初貞吉廷議罷盛氣直入苑中謁大學士嵩嵩辭不見貞吉怒叱門者會通政趙文華趨入顧謂曰公休矣天下事當徐議之貞吉愈怒罵曰汝權門犬何知天下事嵩大恨乃佯薦貞吉以行時諸軍與虜雜屯城外相去各數百里貞吉僦民車致金仇鸞所鸞不受虜且漸引去貞吉計恐後時又恐仇鸞怒而誘虜殺之故不敢遠去宣府軍比覆命遂得罪貞吉雖率易無當然一時忠憤激烈人皆壯焉累遷戶部右侍郎尋以忤嚴嵩罷穆宗即位起吏部左侍郎掌詹事府事兼經筵官尋遷南京禮部尚書上悅之尋召入為禮部尚書頃之令兼文淵閣大學士入閣視事隆慶三年也面恩之日上令盡心輔佐贊理國事貞吉言近來朝廷政事紀綱邊防廢弛實多臣不敢委誓捨身為陛下任事退語高拱曰數十年人臣黨比成風共罔君上賄賂公行綱紀盪壞以致府庫空虛邊防廢潰人才風俗弊陋己甚公振而新之在此時矣居頃之虜數萬騎大入大同總督陳其學握兵觀望宣府總兵趙岢棄鎮遠屯廵撫李秋副將麻錦等閉門鎖堡旬日虜去其學秋輒為岢等上捷大同廵按御史燕儒宦兵科都給事中張鹵等皆駁劾請治罪兵部覆奏降職奪俸而已貞吉言國家最重邊防欲加整頓在朝廷紀綱賞罰乃紀綱之大者今日欲正大同之罪當持祖法國是公論清議以斷之夫主將不固守自有正律祖法也皇上初年處治薊州山西失事律一時邊臣竦然振厲國是恘儒臣鹵等所劾奏公論也當事之臣請賂不行持法不廢清議也大同失事耳目昭然當事者不詘人以伸法乃詘法以伸人臣老矣與參謀斷欲爭不能効忠無術乞解輔職不許頃之復上疏論兵營制以飭戎務其疏曰高帝定萬世之計令內外衛兵分隸五府所以杜前代強臣握兵之害其法制甚周謀慮甚深遠永樂末年因聚府兵北伐旋師之後結營團操乃以三千神機二營附之因號為三大營其實皆五府兵也夫五府之兵因調發聚為營既歸即當散歸各府矣所以久聚團操者以當時常有戒嚴征伐之事故爾不暇然猶以五軍名營實未變五府舊制也沿至正統末年變為十團營矣正德中添置東西官廳矣然舊營之中尚存老家軍之籍則五營之號未冺而五府之意猶存也夫我太祖分府以設將則權任不偏得將將之法我成祖分營以統兵則分數易明得將兵之法得將將之法則無前代強臣握重兵之釁得將兵之法則合兵法御眾如御寡之方祖制盡善所當世守者也至嘉靖庚戌嚴嵩欲為賊將仇鸞之地遂請先帝特設戎政廳括內外兵籍鑄總督戎政之印而授之夫於五府之外別立一廳則盡變太祖分府之意矣以十萬餘眾統於一人則盡變成祖分營之舊矣時無骨鯁伐奸之臣故鸞得肆覬覦之計使當口遲於伏誅時事未可測也代鸞者鎮遠侯寰寰知退讓自守保勛名而己營日弱矣往歲戒嚴官軍俱列營城內怯弱可知葢皆繇輕變祖宗之法是以將強如鸞則有不軌之虞將弱如寰則有不振之弊國家與虜為鄰兵將若此臣晝夜慮之竊為寒心私謂分府設將之制未易卒復而分營統兵之法猶可遵行蓋將才難得以一人統十萬之眾非韓白不能以十萬眾分委數人稱職易耳請將見諸官軍九萬分為左右中前後五營營擇一將分統令其教習訓練而以文臣廵核之每歲春秋遣官較閱其將之能否士之勇怯技藝之生熟紀律之嚴縱以奏聞而朝廷賞罰焉收戎政印於內府有事則領敕掛印命將於閫外事畢則繳敕納印歸將於營中將太阿之柄獨持輦轂之兵常健戰守調戍惟所用之書奏上嘉納下兵部集議明年尚書霍冀議上營制如舊擇將分統遣文臣廵覆較閱收戎政印則如貞吉言是時上特以貞吉故重其事改恊理京營曰閱視然文武二臣世爵流官互相爭長貞吉所論卒不能行也頃之都察院乏人命貞吉兼攝免奏事承旨貞吉既以議大同功罪與霍冀不恊冀論貞吉營制亦不盡行會給事中楊鎔劾冀鎔者貞吉鄉人冀疑貞吉嗾之因上言貞吉專權亂政謝恩數語非所宜言貞吉言向臣所論大同事實發冀短臣知公家之務而己不意冀用私情憾臣夫兵權貴分練兵亦貴分古法也分府設將分營練兵祖制也人情畏難眾口多猜言不盡行臣亦何憾臣入閣之日經筵面恩禮也皇上諭臣數語臣稽首仰荅夫皇上御極自擇近輔初發玉音羣品生臣雖猥鄙可無一言仰酬明聖向畏避忌默默而退有君無臣不辱清朝羞汗簡乎豈不聞高宗相傳說命曰鹽梅命曰舟檝又不聞唐姚崇拜相之日要說十事臣雖才謝元之官非宰相獻納數語即為冀所持則伊傳周召房杜韓范憂危甚多非誕則給也臣名在五輔之後身居獨立之邊入朝唯影隨形古家無賓入幕豈有如此孤子寡助之夫而能專權亂政哉乞容臣致仕歸守丘墓上罷冀留貞吉如故陝西盜汪二等遯入四川境劫掠四川廵按御史王廷瞻劾奏廵撫都御史嚴清縱寇殃民當罷貞吉言賊故起鄖陝貽害川徼雖有虜劫未甚挫衂遽爾更置廵撫倘失事大此曷以加之清約己愛民省事任怨蜀中旱荒流困正賴其勤廉安輯招徠便欲去之是奪蜀民父母也臣竊見任事甚難論事甚易任事之臣異同難一毀譽之口難調則常憂讒畏譏而論事之臣不設身以處地不原情以待成則恆深文而求備頃者都御史海瑞被論去位嚴清若復繼之臣恐建功立業之士從此懈矣臣蜀人也頗悉蜀事乞無罷清乃許調用是年虜把漢那吉來降朝廷受之御史葉夢熊論其不可上怒夢熊妄言降二級外調之次日下諭吏部科道官奸邪欺亂朕即位以來者盡行考察貞吉上言近因御史葉夢熊論邊上千聖怒薄示之罰足戒百矣皇上即位以來科道官在事人近二百豈無赤心報國敢諫直言之士一槩波及盡行考察誠恐所司奉行太過未免玉石俱焚仰惟聖德如天如地偶有所激降此嚴旨臣考漢唐宋事皆因鈎致黨人之罪遂致才俊銷磨國社空虛祖宗設立科道官許之風聞尚付執事諸臣酌其可否取自上裁縱或不當受罰而己未聞考察至二百餘人踵漢唐宋鈎黨之弊者也臣待罪內昅屢被譏彈今乃為此營捄豈有要市實欲為國家養護元氣愛惜人才尊顯皇上之神聖上報有諭是時掌吏部者大學士高拱貞吉亦以掌都察院同受事考察既考所罷黜皆前後得罪拱者貞吉捄解不得至於日中輒語拱曰大有之世匪彭無咎孔子曰明辯晢也夫哲人知幾知柔知剛知微知彰遜處雍容上信下從身安而國家可保又何必極意之所之而後為快哉吏科都給事韓楫者拱門生論貞吉指斥朝政日邀人心貞吉疏辯乞歸疏末言當令拱還內閣毋再掌吏部樹私擅權上手詔許致仕萬曆中卒贈少保賜諡文肅貞吉精通內典好講黃石素書平生持論謂二氏學通吾儒必出世乃可經世嘗道汴游嵩高抱犢伏牛諸山廵撫蔡汝楠逆而問學貞吉為列圖明三教所繇起曰儒者見之謂之儒僊者見之謂之僊佛者見之謂之佛擬述二通內篇曰經世通外篇曰出世通使出世不忘經世之用經世不礙出世之體未就而卒文章高朗雄健其為人英偉慷慨至憨不衰弟曰蒙吉舉鄉試不仕數與貞吉講中陰事南京國子監祭酒姜寶薦授國子監學正 
　　郎曰徐階承嚴嵩之後曲以成君猶不免容悅之誚高拱勇於敢為雖不稽眾觀理顧其心在國家幾陷大戮鷙愎之過歟貞吉意氣自好躁亦不免其言論風采可想見矣
