
●名山藏卷之三十 
　　臣何喬遠恭輯 
　　坤則記一 
　　◆坤則記一 
　　馬皇后　　徐皇后　　張皇后　　孫皇后錢皇后　　王皇后　　張皇后　　夏皇后　　陳皇后　　方皇后　　李皇后　　陳皇后 
　　○馬皇后 
　　馬皇后宿州閔子鄉人先世默宋太保父馬公母鄭媼馬公貧而俠歲儉以後托定遠人郭子興後智而能勤女紅精異子興夫妻視如巳女子興為濠帥奇高帝收之幕下以後與婚子興男數困帝後左右之嘗懷焦鐺腐膺從在軍恐帝倉卒迫戹之不時求藏飥甲糗餌自不宿飽有識記書札委受倉卒取未嘗失遺帝帥師渡江後率諸將士妻妾從完緝衣鞋給士恆至夜分帝御陳友諒龍灣後盡發金帛衣服賞士時語帝以不殺人為本人心皆歸即為天命帝甚善之既即位立為皇后謂侍臣曰昔漢光武既得天下舉麥飯豆粥以勞馮異唐太宗長孫皇后當隱太子構隙之際能消釋猜嫌皇后與朕起布衣同甘苦從在軍倉卒忍飢懷自大餌食朕比豆粥麥飯困尤過郭氏數疑朕朕徑情不恤後時時轉致將士所獻慰悅其心及欲危朕後輒彌縫此又難於長孫朕或因服御詰怒小巳輒進曰主忘貧賤時耶朕復為惕然家之良妻猶國良相朕忍忘之罷朝語後後曰妾聞夫婦相保易君臣相保難陛下不忘妾貧賤時妾願陛下無忘群臣百姓後在中宮常勸帝親賢務學隨事幾諌講求古訓諭告六宮一日集女史清江范孺人等問漢唐以來何後最賢家法何代最正對曰惟宋為盛後命錄其家法賢行誦而聽之或曰宋過仁厚後曰過仁厚不愈刻薄乎後顧問黃老何教也而竇太后好之女史曰清靜無為為本若絕仁棄義民復孝慈是其教矣後曰孝慈即仁義也詎有絕仁義為孝慈者哉誦小書請帝表章焉帝謂後人君百責所萃一夫失所皆君責也後起拜曰妾聞古人有云一夫不獲時予之辜陛下所言古人心也帝前殿決事後或聞震怒還宮則數諌時時請帝赦小過以全器使帝為後挽回刑殺者屢矣參軍郭景祥總制和州時人言其子多不法帝遣吏察之吏言景祥逐子子持矟欲殺景祥帝曰殺父之子固必誅也後曰吏恐不實郭惟一子殺不實絕郭后矣上復廉之果不實遂釋景祥木杖吏吳興民沈秀者家財累巨萬有盆曰聚寶能益財為帝造都三之一又為帝犒軍帝曰匹夫犒天子軍亂民也宜誅後諌曰妾聞法也者所以誅不法也非所以誅不祥民富敵君民自不祥不祥之民天將菑之未有不法以犯吏辟陛下何煩上釋秀流之雲南瘞其盆城下名門曰聚寶帝兄子文正翰林學士宋濂得罪不被誅後皆有力焉居以不逮舅姑為恨帝時追慕悲傷後亦流涕帝謁奉先殿後從當祭親之失其外家求訪不得言及馬公鄭媼未嘗不泣下平居大練澣濯衾禂弊敗曰古之后妃見稱載籍以富而能儉貴而能勤聞元世祖後煮故弓弦事亦命練舊織為衾禂以惠孤老余帛纇絲緝雧衣裳被褥賜諸王妃公主曰當知富貴之無常蠶桑之不易時時舉稼穡艱難小民疾苦和睦昆弟周恤親戚教諸王王妃太子諸王雖甚愛勉令務學春坊贊善李希顏為諸王師或取管擊諸王額帝撫而怒後曰惡有以堯舜撫吾子顧怒之耶 【 李希顏夾穀人立論忠孝遇事以仁義太祖用薦手書征之永樂中歸舊隱落魄顑頷囂然有操築鼓刀之風時臨盛會首戴箬笠身衣緋袍客或嘲之曰戴者本質衣者君賜也】 時語諸王妃公主當勤女紅無坐而受福取惡造物妃嬪宮人被上籠有子者厚待之命婦入朝延接如家人禮然御膳上所躬目省視之宮人請曰後宮幸眾無煩聖體後曰婦人事夫不可不謹且吾自蠲潔不至使汝輩受責豈為無人耶一以敬上一保汝輩也他日羹寒帝擲羹狼藉後耳後燂再進其謹如此帝怒宮人後亦與同怒執付宮正帝稍解問後曰不自責付宮正何也後曰妾聞賞罰惟公足以服人故明主不以喜怒加刑賞當陛下怒時恐有觭重付宮正則酌之矣即陛下論罪人亦有司者治之耳上曰爾怒何也後曰妾之同怒所以解陛下怒也帝語及窮約時事歸後功後起辭謝曰但願陛下不忘曩時警戒為子孫無疆之庥嘗問帝天下之民安乎帝曰善顧事不在爾後曰陛下父天下妾辱母之何可不知時水旱歲凶帝因告以賑恤事後曰妾聞賑恤之有方不如積蓄之先預帝深然之又言京師百官去家遠近不同其家貧富亦應自異俸入有限慮或不給眾庶固難有位亦艱值暑雨祈寒輒形嗟嘆帝感其意時存問周給之近臣及奏事官當會食廷中後取嘗不旨奏曰朝廷以天祿養賢故自奉欲薄養賢欲豐今典大烹者於羣臣皆不旨微非陛下意乎帝召光祿卿切責之後問太學生幾何帝曰數千曰悉有家否曰亦有之後曰人才眾多廩之厚矣妻子不贍不累心耶帝即命月給有家太學生糧為故事帝發死囚成城後曰罰贖至恩也但疲囚加役恐不免死亡帝為罷其加意臣民如此方諸將籍元庫後問皆何物帝曰寶貨耳後曰元有寶貨何以失之意者帝王之寶自有所在嘗語帝事幾得失本君心邪正天下安危系民情苦樂又曰法屢更必弊弊則生奸民數擾必困困則生亂帝皆命女史書之洪武十五年八月後疾帝寢食不安羣臣請求醫禱于山川後謂帝曰不起命也禱醫何益抑醫無效上必錄醫是益妾冥罪也疾亟請求賢納諌慎終如始使子孫皆賢臣民得所丙戍崩年五十一九月庚午葬孝陵諡曰孝慈皇后及小祥禮部奏令天下諸司致祭帝止之曰後在時不欲費天下財逾年宮中人作歌曰我後聖慈化家邦撫我育我思難忘不忘懷思於萬年泌彼下泉悠蒼天永樂元年六月□□上尊諡孝慈昭憲至仁文德承天順聖高皇后世宗十七年十一月辛未加上孝慈貞化哲仁順徽成天育聖至德高皇后子五人長懿文太子次秦王次晉王次成祖皇帝次周王皇女二人寧國公主安慶公主高后崩太祖不復立後也 
　　○徐皇后 
　　徐皇后成祖後也中山王長女自幼貞靜純明書史一目成誦不忘王與謝夫人愛異之繇是博通載籍每覽嘉言善行未嘗不一再思曰古人所載固欲來世仿行之高帝聞其賢為燕王擇配焉既為冊妃高后深愛重之燕王之國後理內政肅且和高后崩哀毀動左右蔬食三年既免喪語及輒流涕成祖靖難後與世子居守率將較士民授兵登陴成祖即位冊為後既位中宮愈自祗勵尤留心民務凡有獻納多中上意數言南北累年戰鬬兵民疲敝宜休息之帝堯施仁自親始也當世賢才皆先皇帝所遺陛下宜不以新舊間上燕居問先後遺言何者至要後能舉之乎後曰民心所歸即為天命皇姑言也夫婦相保易君臣相保難皇姑言也過仁厚愈刻薄皇姑言也賞罰惟公足以服人皇姑言也自奉欲薄養賢欲豐皇姑言也天下安危系民苦樂皇姑言也靖難之興後弟增壽有陰戴建文君害之上將追封焉後力辭上曰非以後故後曰此陛下大德顧非妾志弟子景昌稚無知惟願賜之師教上勤政或至日日亥後不敢先食一日退朝晏後請上曰吏部銓注循資朕親拔二十餘人為方岳郡守不覺宴耳後曰牧守賢不肖系民安否奈何循資哉然有異才必有殊擢有年勞亦有序遷兼用可也後問陛下誰日與圖治者上曰六卿理政務翰林職論思後請上悉朝見其命婦賜冠服鈔幣面諭曰婦之事夫奚翅衣服饋食而已必有助焉常情朋友之誡從諱時有夫婦之言聽入則巽吾侍上旦夕以生民為意每承顧問多見受納爾輩勉之後觀女憲女戒諸家約其要義作內訓二十篇復采儒道釋嘉言善行類編勸善書示皇太子諸王而戒之曰積善如登山久必高積惡如穿坎久必陷又曰為善如夜就旦漸覩天日為惡如旦就夜漸入幽昏後奉祭誠敬事上恭勤教皇太子諸王惟孝親率民教妃嬪以下惟恭敬和睦教外戚惟奉法循理外戚有縱肆召責之謙慎者加賜賚喜怒不形下人有過敕使改儉素之風宮闈化之永樂五年七月乙卯崩年四十六疾革上臨問對曰命也今天下雖定兵甲不用然民生未大蘇息惟上矜念之又請廣求賢才別邪正勿庇小才勿廢小過子孫成之以禮宗室親之以恩無驕畜外家遺令皇太子夙夜君父勿過哀毀喪葬簡省毋妨臣民往者北京將較士民妻為我授兵登陴近聞皇帝將北廵意願從行請恩澤之今不逮矣後崩帝慟哭羣臣奉慰上曰皇后仁明賢孝漢馬氏唐長孫之流也雖處宮中一念在民繼今不聞善言矣因為後薦大齋於靈谷天禧二寺聽群臣致祭光祿寺為具物甲午冊諡曰仁孝皇后出內訓勸善二書頒賜臣民仁宗即位九月壬午上尊諡仁孝慈懿誠明庄獻配天齊聖文皇后後子仁宗若漢庶人若趙王皇女永安永平安成咸寧四公主 
　　○張皇后 
　　張皇后永城人彭城伯張麒女仁宗後也洪武中冊為燕世子妃永樂二年冊皇太子妃仁宗立為冊後宣宗即位上尊號曰皇太后英宗即位加上太皇太后正統七年崩合葬獻陵上尊諡誠孝恭肅明德弘仁順天啟聖昭皇后後始為太子妃操女行甚謹手庖爨供成祖徐後膳成祖徐後皆喜仁宗為太子時體碩腰數圍不能騎射成祖命有司減太子宮膳微後當成祖意太子幾廢既為後中外政事羣臣才品莫不周知宣宗即位每軍國大議上稟命而行太后亦時時詢上外朝所平決是時海內泰寧上入奉內宮出奉游宴四方貢獻雖瓜菓微物亦必先上母子閒慈孝聞天下三年上奉太后游西苑皇后皇妃侍行上掖輿登萬歲山奉觴上壽獻詩頌德太后悅酌賜上諭以保安天下意上稽首拜受五年春奉謁長獻二陵如漢明帝故事親櫜鞬騎導至河橋下扶輦畿民夾道拜瞻感悅陵旁老稚亦山呼迎拜太后顧上百姓戴君以能安之皇帝宜念上奉太后過農家召問其老婦生業安否皆踴躍應對質樸如家人太后賜之鈔帛飯飲有進蔬食酒漿者太后取以嘗上扈從臣張輔蹇義楊士奇楊榮金幼孜楊溥請見行殿太后慰勞之輔等叩頭歸頌聖德大訓太后曰爾等先朝舊人勉輔嗣君賜酒饌金幣既還京他日上謂士奇曰皇太后陵還道汝輩姓名行事甚習言輔武臣也達大義義重厚小心第多思而少斷汝能正言無避忤先帝或數不樂然終從汝以不敗事又有三事時悔不從皇太后又教朕謹聽正言朕服膺之太后待外戚嚴其弟升至醇謹矣然不許預議國事楊士奇言升所議皆公皇太后毋慮卒不許宣宗崩英宗方九歲太后謂國福長君欲召立襄王不果乃除罷宣宗宮中一切玩好及諸不急之務英宗立大臣請太后垂簾聽政太后曰毋壞我祖宗家法委政三楊從中主之致書其兄■〈日上永下〉及弟升曰吾不幸侍仁宗皇帝日淺長子宣皇帝又逝長孫皇帝幼沖保持在我我日夕不遑言念外家同歸於善我兄弟曲體吾心循禮恭儉毖飭子仆繼自今惟朔望朝參勿與聞朝事 【 宣宗為皇太孫時升嘗隨侍甚恭生平循理奉法卒之日遺囑子孫戒勉諄切士林多之】 時太監王振秉司禮太后令凡事付閣議施行已遣中官問驗或不付必責之二年御便殿召張輔楊士奇楊榮楊溥胡濙入女官左右侍雜佩刀劍上東立輔等立西下太后顧上曰此五臣先朝所簡皇帝必與計頃召振振至太后改色曰汝侍皇帝不律多賜汝死女官刃加頸上跪請五臣皆跪太后曰此輩自古多誤人國皇帝幼烏知之且以皇帝故寬汝毋再也及大漸召士奇榮溥榻前問國家尚何大事未辦者士奇舉三事其一言建庶人立四歲雖已亡當修其實錄其一言太宗詔有收方孝孺諸臣遺書者死宜弛其禁後默然竟不見諸遺詔 
　　○孫皇后 
　　孫皇后鄒平人父忠永誠主簿彭城伯張麒妻昭皇后母也故永城人章帝為太孫時成祖為選婚彭城伯夫人言後於仁宗得入宮方十餘歲仁宗命昭皇后育之已胡皇后中選為太孫妃命後嬪仁宗即位冊胡皇后為太子妃而亦賜后妃冠服章帝即位冊胡皇后為後後為貴妃寵冠後宮宮人有子貴妃子之得立為太子是為英宗皇帝胡皇后知上意在貴妃復遘疾上表遜位上敕禮部皇后自惟多疾不能躬承祭養重以無子固懷謙退朕念固拒陳辭益切貴妃孫氏昔我皇祖選嬪於朕德義茂焉所生子巳立為太子羣臣咸謂春秋之義母以子貴聖母命朕從眾請其為冊皇后三年三月朔日也英宗即位上尊號曰皇太后車駕北狩賴太后因廷議使景帝居攝不南遷景帝即位加上上聖皇太后英宗在虜中太后寄往禦寒裘貂及布南宮時入省視太監王誠舒良密議俟太后入以景帝旨即留之南宮太后不敢復往石亨陰結太監曹吉祥蔣冕等謀請復辟密白太后許之既復辟岷王徽煣請上太后尊號禮部尚書楊善以為請上曰非祖宗制朕不敢以人子私情狥居一歲尚寶少卿錢溥言於兵部尚書陳汝言曰上復辟太后當時不手詔則曹石等焉敢提兵入禁中今曹石等受賞太后尊號未上非所以歸功慈宮汝言入告上以後二年尊太后曰聖烈慈壽皇太后太后母董夫人年九十生子五人繼宗紹宗顯宗續宗純宗及諸孫數十人並以太后故賜官爵繼宗得爵會昌侯董太夫人弟興亦封海寧伯然太后故無私外家意繼宗已侯左右又為紹宗求恩上謂李賢曰比授孫氏官朕數請太后乃得且不樂者累日曰我家何功濫恩至此物盛必衰一旦犯法不得救巳今左右復為求恩謂慰太后心不知太后正復不爾賢嘆服太后盛德因從容問祖宗來外戚不得預政今會昌侯領京營軍太后知乎上曰近侍初言京營軍非屬皇舅不可備非常太后悔至今顯宗縱家奴奪人田私起店房截奪商貨上命議如法會昌侯頓首幸念董太夫人上曰豈可以皇親故撓壞命還民田毀店房枷奴戍之四年令迎駕功者皆自首繼宗首其子弟家人二十餘上用李賢言革去家人存其子弟而曰若白太后不侯矣六年崩合葬景陵上尊諡曰孝恭懿憲慈仁庄烈齊天配聖章皇后 
　　○錢皇后 
　　錢皇后英宗後也海州人父貴以燕山護衛副千戶從成祖北征升都指揮僉事後以正統七年冊立孝謹無妬忌英宗閔後族單微欲侯之後輒遜謝故後外家獨不封英宗北狩傾中宮所有佐迎駕費夜哀籲天倦臥地上損一肢傷哭之至復損一目英宗歸南城不自得後曲慰解後無子貴妃周有子既復辟太監冕請於皇太石立貴妃英宗怒立斥之先是孫太后子英宗無敢言者太后崩後具言之並為胡廢后白枉上莫知母宮人為誰竟巳而復胡廢后為故後景皇后以郕王妃居宮中後禮焉如妯娌英宗臨崩今周貴妃有子後無子恐千秋萬歲後不得同穴特命大學士李賢曰錢皇后千秋萬歲後當與我合葬賢退而書之閣中憲宗即位欲上兩宮徽號周貴妃不欲後並稱曰豈有無子為皇帝稱太后者上不敢違慈旨使太監夏時下外廷議時倡言曰錢後無子損山損肢久病宜特尊上生母為太后李賢曰遵遺命大學士彭時曰是夏時出旨示諸臣曰宣德朝有故事尊號不及胡皇后賢時並語曰胡皇后當時讓位居別宮今太后名位在也何可比宣德夏時曰便表讓何不可者時曰胡皇后讓位宣廟在也先帝已大行臣子誰敢為太后讓者諸臣不發一辭夏時厲聲公曰等二耶二者罪矣彭時拱天而語曰兩宮同尊陛下之孝也臣子所不敢不極言為此耳錢太后巳無子又誰利耶有太祖太宗在天之靈又誰二耶諸臣皆曰善夏時以聞上言聖母再三方得請擬書矣彭時又曰太后上當加二字而上生母稱太后夏時曰已同尊何別之彭時曰別則便於稱皆曰善乃加稱慈懿皇太石及營裕陵彭時復與賢計昨上徽號事周折如此今營陵宜三穴賢曰是具疏言上曰作雙穴制也下廷議夏時復倡言不可眾顧望不對事寢憲宗四年太后崩周太后又不欲後合葬上復使夏時懷恩召大臣議彭時首對曰合葬裕陵主祔廟定禮也禮部尚書姚夔言是懷恩心知是無所言夏時曰不可慈懿無子損自損肢豈可入山陵第比諸胡後彭時曰非禮也太后母儀天下且三十年議別葬臣子忍耶事不小他日上召問閣臣及諸內臣彭時仍以合葬對上曰朕豈不知他日妨母后彭時對曰皇上孝事兩宮聖德彰聞禮之所當孝之所歸也商輅曰不祔葬損聖德劉健曰孝也者從義不從命上默然良久曰不從命尚孝耶彭時對曰先帝待慈懿皇太后具有始終合葬裕陵左虛右以待太后千秋萬歲後先帝臨崩所以命李賢也陛下宜體先帝夏時曰前議三穴不果矣今再耶彭時曰慮今日是以有前議上心然之未敢違太后彭時等出明日復上疏大行皇太后作配英宗陛下正位尊為慈懿皇太后宮中之德名位之重海內臣庶莫不仰承昔漢呂后有罪宋劉後無子猶得合葬祔廟皇太后千秋萬歲後與慈懿皇太后曰在陵廟政足見皇太后生存之日雍和無間懸長之久偶匹無疆請下禮部議七月戊午朔禮部尚書姚夔集廷臣九十九人議大行皇太后作配先帝二十餘年誠孝一心夷險一德先帝眷禮始終無間陛下嗣位既隆所尊加慈懿之稱復崇所親上皇太后之號天下皆知陛下至仁大孝體先帝初心萬一大行皇太后與皇太后千秋萬歲後不合葬同祔安保將來無有議改上曰卿等言是也顧朕屢請未得乖非禮忤非孝卿為朕圖之明日群臣百餘人先後上疏又明日禮部尚書複合諸大臣上疏力言跪伏文華門外有旨且退皆叩頭不得旨不敢退上固請太后自已至乃得遂批疏聖母從矣皆呼萬歲出七月丙子上尊諡孝庄獻穆弘惠顯仁恭天欽聖睿皇后九月庚祔葬裕陵然異隧焉去英宗玄堂可數丈許中窒之虛右壙待周太后則其中有隧通道而又不得與於奉先殿之配祭孝宗十七年周太后崩上召問劉健李東陽謝遷出裕陵圖指示曰有二隧是者可往來是者窒不通皆當日中官為之比見成化間彭時姚夔等章奏先朝大臣為國如此健遷對曰英宗皇帝有遺命曰合葬先臣李賢記在閣上曰奈何違之東陽對曰以周太后故先帝委曲至此非其意也上曰先帝亦不得巳耳欽天監言上千英廟陵堂恐動風水朕謂今閏壙合葬不為動乎因以指畫紙曰皇堂塞天地閉皇堂一通風氣流行朕發素誠當無慮動健等皆力贊上曰祔廟禮尤宜講健等言祔二後自唐人始也祔三後自宋人始也漢以前一帝一後而巳曩者議定合祔配享孝庄太后居左今大行太皇太后居右且引唐宋故事為證臣等以此不敢復請上曰事須師古太皇太后鞠育朕躬朕不敢忘顧私情耳祖宗來一帝一後今並祔後來恐靡底且先生輩尚不知奉先殿祭也皇祖特座一飯一匙而已夫孝穆皇太后生朕朕已別祀之奉慈今仁壽宮前殿寬朕意欲奉太皇太后於此他日奉孝穆太皇后於後歲時祭享焉如太廟東陽曰陛下言及生身母后萬世之心也上曰朕仰而思之夜以不能寐行則非祖宗之禮也不行則違先帝孝群臣猶可奈先帝何抑祖宗禮尤重也先生輩朕腹心大臣好處之健等請禮部會群臣議既議如上旨上問仍稱太皇太后可否皆對曰別廟可朼一再日上復出奉先殿圖示健指仁壽宮前可廟處曰廟成並遷孝穆太后於此皆對曰善再問再對遂命為廟頃之欽天監奏通陵事歲向不利內官監亦言英廟寢旁難輕動竟不行上意終不已就陵殿移英廟神座居中孝庄左孝肅右 
　　○王皇后 
　　王皇后上元人憲宗後也中軍都督追贈阜國公鎮之女憲宗為太子時英宗選後與廢后吳氏及柏氏三人留宮中為太子妃意屬後會章皇后崩既英宗亦崩左右竊疑後不利憲宗即位皇太后覆命禮部採擇三人選如故而主選者為司禮太監牛玉受吳後父賂立之立踰月上察吳後德不稱知非英宗意所屬廢吳後立後焉後在中宮時萬貴妃譎智善媚上官其父兄子弟貴震一時寵之專宮常令戎裝侍酒使太監英掌宮而後無所妬忌孝宗即位上尊號皇太后孝宗至孝歲歲上壽不絕太后亦孝孝宗孝宗崩太后傳諭內閣自古帝王能孝親修德如大行皇帝者恐不多得內閣先生須定一隹諡傳之無窮故國家故事列聖諡率上十六字而末總以孝而孝宗獨以為廟號武宗即位加太皇太后五年上尊號慈聖康壽太皇太后十三年二月巳卯崩合葬茂陵上尊諡曰孝貞庄懿恭靖仁慈欽天輔聖純皇后 
　　○張皇后 
　　張皇后孝宗後也興濟人父巒母金夫人夢月入懷生後後當適人所適病選為太子妃所當適者病已及孝宗即位立為後至愛矣宮中同起居無所別寵如民間伉儷然巒自都督同知封壽寧伯其卒也加贈昌國公子鶴齡嗣侯而鶴齡弟延齡亦從都督同知進封建昌伯並加保傳巒從兄岐舉進士有吏才以按察副使超遷都御史皆用後故後家姻黨伯堅等數人盡受中書舍人若錦衣百戶等官帝又為後立家廟於興濟土木壯麗興作以數年明興外戚之寵無過張氏矣二齡出入宮中無忌縱家人開店肆截商貨暴橫都內外侵奪民財強取人田舍子女諸亡賴子弟皆為其門客豪奴凌虐縉紳篡取獄囚市津壟斷往往張氏人莫敢問揚州府同知葉元者辱張氏人元入京師張氏羣仆擁入吏部執撲之後在宮中數數行其意而孝宗隱隱為仁惠嘗與後會食後怒詈一中官帝亦與之同詈則語之他所曰母怖也山東副使楊茂元以河決論事言水陰象應在後宮後怒甚上為後征茂元至則請杖責之竟謫為長沙同知御史胡獻論二齡上下之獄竟解戶部主事李夢陽言二齡二齒奏夢陽謗訕母后當斬金夫人入泣訴上下夢陽詔獄他日與後夜遊南宮二齡侍酒半上召大齡膝前解之曰母使我以外戚殺諌臣上之所以內應後而外處羣臣如此上崩武宗即位上尊號皇太后五年加上慈籌皇太后武宗宴駕太后委用楊廷和散豹房收江彬下獄以待世宗世宗八嗣初母太后繼則母本生獻太后後以皇伯毋居仁壽宮加上尊號昭聖慈壽皇太后大齡以定策功進為公小齡進為侯三年獻太后尊稱已定復加後昭聖康惠慈壽皇太后先是世宗居藩邸業聞二齡稔惡狀未有以發也正德中延齡家奴景者其父祖善六甲六丁能鬼奴儕景信其術後祖父子相忿詈景譖之小齡逐之祖怒奏小齡與景陰謀為逆武宗於外氏素疏大震怒下多官廷鞫之延齡兄弟闔門惶懼太后居間往來鶴齡亦厚有所獻乃竟罷其朝參會祖飲藥自殺上益詰責刑部尚書張子麟等究祖所以死狀祖實飲藥乃解至嘉靖初小齡家婢竊其金施僧小齡殺僧及婢焚其屍而指揮司聰者素為小齡行錢多負小齡索之急聰乃摭祖景事恐之小齡怒搜得其奏草亦杖殺之召聰子升令焚聰屍升怨竟奏小齡前時罪太后以皇伯母居宮既無所修敬於睿太后而上嘗朝太后待上倨又上藩氏時業聞二齡狀則怒延齡下刑部按其謀逆事刑部尚書聶賢尚以太后故寬之上言諸姦殺人有狀獨祖景事歲遠無左證即亦未成上則大怒曰論謀逆者謀不謀耳以成否耶詰責賢等欲窮治延齡罪皇太后窘迫無所出會哀沖太子生太后請八賀上知太后欲有言謝不見太后使人請亦不許輔臣張孚敬乃上奏曰延齡驕恣亡狀過惡在先朝殺人之事則誠有之顧實未反且孝宗皇帝獻皇帝兄也延齡其懿親陛下宜撫獻皇友愛之心以全椒房之誼母傷伯母心上下手書曰親不過同姓同姓為逆其能免乎天下者高皇帝天下傳我孝宗皇帝法高皇帝法卿慮傷皇伯母心者慮傷高孝二廟心邪孚敬復奏曰臣萬死不能感悟陛下臣受恩深重不敢不悉對當陛下嗣統時昨聖太后心子陛下在朝諸臣多設謬妄惑誤太后陛下獨用臣言排破眾議孝隆所生伯母皇太后然而朝士歸過陛下至今未已者延齡被罪大小臣工默無一言誠幸太后不得善終以深陛一之過耳夫謀逆之罪滅人種類必欲成獄當坐族誅昭聖皇太后獨非張氏之人臣又不審陛下何以處此上乃坐延齡殺人絞死罪降鶴齡南京錦衣衛指揮會冬月當決囚上意未巳令考問漢薄昭故事孚敬又復奏曰明律皇家袒免以上親太皇太后皇太后緦麻以上親皇后小功以上親皇太子妃大功以上親犯罪當議公侯誓券有免死文延齡戚則皇太后親也爵則故侯陛下欲以祖宗法處延齡此亦祖宗法也且法公誠矣太后固未免兄弟私情萬一隅泣感傷孝宗時天下之人固不可家喻而戶曉也上曰且為卿已太后念兄弟顧無如司聰父子何爾二齡既重得罪諸奴利其財數數逆上意構怨家掇拾脅賂不得則訟言男子班明者奏鶴齡私通益壯王造符呪壓帝星上逮鶴齡道死班明坐誣謫戍而市人劉東山者陰賊人也以他事系獄延齡久系獄中怨望則時時摭採傳志賞罰伙章之事書其端曰君道不明東山候其書竊取之他日牢吏弛延齡鉗系自便縶東山東山不受縶吏笞焉東山忿因挾延齡手書上奏奏及吏上復大怒曰死革無君果矣召赦東山加等延齡以斬諸刑部官先後弛系者皆罪東山出益偽張疏草持喝延齡家日鮮衣怒馬恣行長安市百官皆畏之大學士夏言曰誰能治此御史陳讓曰讓能一日東山怨其父關弓射之不中父告讓讓窮捕東山東山急反告讓復誣二齡與其諸子宗說宗儉為推背壓星圖魘鎮聖母皇上圖凡五十餘向年班明言皆是延齡家人往來仁壽宮盜內藏伺上動靜御史讓與通賄上大怒逮讓等與延齡皆移系詔獄東山因益株引所不快定國京山諸公侯俱坐系太后至衣敝襦席藁為延齡請上猶不許陳讓從獄中上書東山等結構奸黨瀆毀聖躬妄連宮禁陛下有帝堯既睦之德而東山敢對陛下言漢武巫蠱之禍陛下有帝舜底舜之孝而東山敢對陛下言暴秦遷母之事若復赦不誅則將睚眥殺人如郭解矣離間骨肉如江充矣忍於弒父而邾定公瞿然失席矣書奏上知東山誣會按詔獄者指揮王佐佐謬為私東山者次第餂得其情上奏反坐上乃械死東山赦出讓等而延齡竟以前罪長系 【 陳讓晉江人舉鄉試第一嘗取京師民家女為妾妾姓朱東山反告讓言讓娶宗室女讓逮系時妾與並逮錦衣以鐵拶拶妾指並不承讓後上書言章聖太后合葬事黜為民隆慶初贈光祿少卿】 二十一年八月太后崩諡孝康靖肅庄慈哲懿翊天贊聖敬皇后延齡乃誅始巒故宦族應貢入太學為人敦孝友重信義及為外戚益謙謹禮接士大夫人皆賢之二齡驕縱以至亡敗 
　　○夏皇后 
　　夏皇后上元人武宗後也以正德元年冊立父儒封慶陽伯而貴妃沈氏父傳吳氏父讓皆為指揮僉事三家並給腴田為庄已三家並受奸民投獻奏求近畿縣地畿民苦之世宗即位命悉還民後以世宗即位歲上尊號曰皇嫂庄肅皇后十四年崩禮部上喪儀請上素服冠絰帶舉哀臣民二十日如禮上曰嫂叔無服又兩宮在上朕服青臣民如母后服矣禮部尚書夏言言皇上以嫂叔絕服則羣臣不敢服素見皇上請蹔罷朝參許之頃之下羣臣議諡明禮帝後諡並用十二字至是大學士張孚敬曰大行皇后皇上嫂與累朝元後異諡宜用二字或以四大學士李賢曰二四少請用八都御史王廷相曰均帝後也何殊之夏言集上其議因奏古人尚質諡法簡稱其行後人加增臣子之情也生今廿則當行今禮大行皇后諡其於皇上服制有無名分尊卑固不相涉帝後女毚美妻以夫尊列聖元後十二字矣諡文不一跡涉減損二四或八於禮無據請皆以十二字上曰朕昔在藩臣子也則今無有事嫂如母之義兩宮在上非朕自尊抑昭聖皇太后於皇嫂實壓母道其再議禮部請如孚敬言字用二上曰用六數既半合陰焉於是上諡孝靜庄惠安肅毅皇后十五年上曰禮不備不稱配武宗加孝靜庄惠安肅溫誠順天偕聖毅皇后十二字如故 
　　○陳皇后 
　　陳皇后元城人肅皇帝元後也少時與諸女擲錢戲錢四側既長張太后為肅皇帝選婚望氣者言大名有皇后氣得後立焉嘉靖二年也上授後父萬言都督同知賜第西安門外工部尚書趙璜言西安門近宮治萬言第請毋過高廣上怒逮營繕郎中葉寬員外郎翟璘下獄久乃釋更封萬言泰和伯給世券萬言數侵牟其縣民縣令張好古執其仆杖之亦坐下獄然上終不令外戚如向者張夏二家矣上初即位方銳意修身齊家如古帝王其接後以禮而他日張文二妃尚茗上稍循視其手後恚投杯起上大怒竟悸墮姙崩七年十月也上曰上有兩宮皇太后宜殺其喪禮裁定禮部所上儀註上玄冠素衣十二日更服淺色衣聽政西角門朝兩宮則具如常服百官三日臨喪服十二日朝則玄冠素衣通二十七日閣臣張璁以為不可請上素衣絰帶十二日乃更服玄冠素衣通二十七日百官素衣絰帶隨西角門上曰不如朕言朕且以九日釋矣璁曰不可天子與後猶父與母春秋王一歲有三年之喪二焉為後也古人服妻三年後世易以期期之喪諸侯絕旁期也妻之喪正期也日易月殺矣殺之九日後若有殺者則將無也且寧忍臣子不終君母之服者上曰上有兩宮皇太后詹事霍韜曰今百官有妻之服不當公古人父在喪母杖不上於堂避尊也臣請陛下玄冠素衣御西角門十日即玄冠玄裳御奉天門百官朝則玄冠玄衣退則素二十七日除謂夫陛下二十七日皆御西角門則無辨於大喪也百官素衣朝中門則禮不肅敬也陛下即以玄冠玄裳御奉天門者當陽之義也如百官有妻之服不當公百官退而素不敢見陛下避尊之義也如古人杖不上於堂庶幾夫變於禮者之禮也上可其奏諡悼靈皇后以其年別葬之天壽山襖兒峪萬歲後毋同穴也葬之日出梓宮王門罷辭祖禮百官一日臨都給事中王汝梅諌是非所以齊體至尊上曰上有兩宮皇太后十五年禮部尚書言上言先皇后正位中宮母儀天下七歲矣夭崩諡悼雖侔古法而靈義有六類非美稱請下翰林更諡上意既久釋許改諡曰孝潔皇后繼後後者方皇后上愛之後崩預祔於太廟而後竟祔奉先殿東室庄帝即位下禮官議國家自宣宗以前陵寢合葬一後而已至裕陵則二後祔荗陵則三後祔若太廟祔享一帝一後後惟元配恭惟孝潔皇后大行皇帝元配也宜合葬永陵祔享太廟若遵大行皇帝之舊則舍元配也若同祔則二後也皆不應舊制臣竊以大行皇帝升祔之時宜奉孝潔皇后配配奉襖兒峪梓宮合葬永陵孝烈皇后移主於陵廟制曰可上尊諡孝潔恭懿慈睿安庄相天翊聖肅皇后 
　　○方皇后 
　　方皇后江陵人肅皇帝第二後也帝即位且十年未有太子張璁言古者天子立後並建六宮三夫人九嬪二十七世婦八十一御妻所以廣嗣也臣願及陛下乘茲鼎盛博求淑女為胤祥計帝從之其明年後與鄭氏王氏閻氏韋氏沈氏盧氏沈氏杜氏並冊為九嬪冠九翟冠大彩鞠衣圭用次玉榖文冊黃金塗視皇后殺五分之一至期帝袞冕告太廟還服皮弁御華葢殿傳制遣勛戚文武大臣行冊禮既冊從皇后朝內廟禮成百官稱賀帝皮弁受見葢創禮也後端慎不怠甚稱帝意張後廢上屬後舉示夏言言對曰臣請為陛下賀夫天圓而地方者也上喜遂以其年立為皇后進封僖嬪沈氏為宸妃麗嬪閻氏為麗妃副之故事立後謁內廟而巳帝以天子立三宮所以共承宗廟禮經有廟見之文下翰林禮部議議如旨正月壬子帝御奉天殿遣太傅武定侯勛為正使少傅孚敬為副使持節冊立為皇后帝率謁告太后二廟乙卯頒詔天下丁巳受命婦朝賀於未央宮帝之薦高皇帝後尊號也後捧高后主亞獻睿皇后升祔忌辰帝率後與諸妃親之睿皇后既祥以後奉几筵恭特進封其父都督銳安平伯帝待宮人卞宮人怨謀弒逆二十一年十月帝之所幸曹妃及寧嬪王氏侍寢寢熟宮婢楊金英張金蓮等十餘人以組縊帝項釵股刺其囊組誤為死結不殊金英恐走告後後馳至解帝組帝乃蘇趣捕金英訊之辭首王寧嬪曰曹妃雖不與亦知謀是時帝病悸不能語後以帝命收曹妃及金英等十餘人磔於市並收斬其族屬十餘人帝愈曰曹妃我所愛豈宜生此心冤之銜夏言焉上德後之捄之復進封父銳為侯久之上念曹妃終疑後二十六年冬十一月宮中火中官請救後上不應後遂崩上諭禮部曰皇后比救朕危奉天濟難冀相始終不意遽逝痛切朕情其葬以元後遣太傅兼太子太傅成國公希忠為正使持節少師兼太子太師吏部尚書華殿大學士言為副使捧冊諡為孝烈皇后帝曰諡後禮重其命二使上殿拜命於門內毋如故事內侍傳授節冊者其明年春喪百日修齋薦於朕御之仙宮百官素服供事毋怠五月葬永陵將葬禮部具儀請帝曰梓宮行中道虞如禮制用九數往者孝潔皇后崩上避慈宮且別有謂今孝烈皇后功德俱踰非朕私嬖且夫即享於太廟禮部言曩孝潔皇后梓宮入山陵百官喪服送至土城祭畢還各常服辦事俟迎主用烏紗帽素服但孝潔皇后自發引至主還且半歲為日久今數日耳請令祭畢還京諸臣入朝亡論在事俱素服烏紗帽黑角帶主還京而除帝曰昔有兩宮在從君敬所尊今日卿等有母義隨喪往來者仍當制服祭畢還者以烏紗帽素服入朝素服素冠辦事迎主之日仍制服思善門外行安神禮更素服素冠從事既葬禮臣議如孝潔皇后奉主奉先殿東夾室帝曰其設於坤寧朞年當祔廟耳及朞當祔禮部猶以孝潔故事請帝曰奉先殿東夾室非當祔之正其即祔太廟輔臣嚴嵩尚書費寀等詳議之嵩等言祔祖姑禮也請歲時饗獻之太廟藏主則幄憲廟皇祖妣之右傍以從祔於祖姑之義而帝欲即巳太廟新序祔後諭嵩等曰祔禮至重豈可權就後固非帝乃配者自有一定之序遵禮遁遷不及祝而巳安有享從此而主藏彼之禮今太廟九室皆滿其奉祧仁宗祔朕他日之新序嵩對祔新序非臣子所敢遽言乞下廷臣議帝曰孝慈皇后有故事嵩對曰仁宗他日所必祧者今則有皇上在陰不可當陽位上命且巳待再期姑藏主皇妣睿皇后側明年再朞奉主睿皇妣側入享於太廟位設新序不及祝而帝終欲祔後太廟又一年後忌晨禮部尚書徐階請所祭上曰奉先正殿未設後位朕前慮矣覆命會議階與禮科都給事中楊思忠發言不可余不出一聲階上奏孝烈皇后久正中宮功德隆茂專室祔享經禮昭然遽及廟次則臣子之情有所不敢抑亦不忍請祔皇妣側如初是時帝使覘會議者得狀及疏入曰爾等懷貳之心牢至今耶以朕躬正義也乃無肯奉旨者階思忠二人議定即是矣階思忠惶恐言祧仁宗是陛下自預廟也臣聞夏人之廟五商以七周以九五可七七可九則九可十也請為十廟祔孝烈皇后母祧仁宗陛下亦無豫焉帝曰會議當人人盡言今兩人各一言而止臣子之誼當祧當祔宜力請乃自為見苟禮矣何避豫為其更議階等乃如指議上報聞因上祧祔儀注而請曰忌祭近矣望可臣奏帝猶銜初議曰孝烈皇后非六禮之始所奉者入繼之君忌不祭可爾階等惶恐請益力帝曰非天子不議禮後當祔廟朕久諭之顧謂未宜徒飾忠言惑愚聽實欲待題朕主矣因諭嚴嵩曰禮官即從朕勉強耳諸臣爭親爭帝爭祔爭名三十年矣尚不明至此耶卿即不忍奉祧仁宗且置後主別廟將來任臣下處置令忌日奠一酒不至傷情卿等其更言之於是禮臣不敢復言第請如敕乃罷後二年六科官表賀正旦思忠為首帝猶以前怒摘其表語詰責杖之百發為民雲葢是時帝固以後捄榻寢之變亦念後先壓於孝潔又以睿考入太廟非臣子公論恐千秋萬歲後所祧主或非仁宗而在睿考故欲後先祔羣臣之意亦不在不欲帝白豫廟者以孝潔元配不祔故未敢遽祔後穆宗即位上尊諡曰孝烈端順敏惠恭誠祗天衛聖肅皇后用禮官議奉後主弘孝殿 
　　○李皇后 
　　李皇后穆宗後也昌平人德平伯銘女穆宗為裕王冊為妃以世宗三十七年薨王邸穆宗即位諡曰孝懿皇后六年秋神宗即位加上尊諡孝懿貞惠順哲恭仁儷天襄聖庄皇后合葬昭陵主祔廟 
　　○陳皇后 
　　陳皇后穆宗次後也大名人李皇后以太子妃薨冊後繼之穆宗即位冊為後既以無子故出居別宮且一年後疾左右無侍者外廷以為憂既疾甚試御史詹仰庇上疏曰天子有後猶天有地分陰陽之理建天下之極者也皇后先帝所賜以配陛下以位中宮陛下宜遵先帝之命篤宮闈之好以為宗廟社稷主四方家人之則切聞皇后舉止端莊久拂聖意而去歲車駕謁陵皇后隨輦朝野慶欣羣疑消釋近聞久離坤寧置之別宮寢食起居左右無侍以致抑鬱成疾陛下畈無眷顧中外憂懸萬一不起如聖德何上曰後無子多病近移居別宮冀稍安適或可暢意爾不曉內廷事乃妄言神宗即位加上仁聖懿安康靖皇太后太后以貞靜慈儉化訓宮掖數戒飭外家稟禮守度以保終始萬曆二十四年七月崩上尊諡孝安貞懿恭純惠□佐天弘聖庄皇后
