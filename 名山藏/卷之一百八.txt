
●名山藏卷之一百八
　　晉江何喬遠　譔 
　　王享記四 
　　◆王享記四 
　　北狄 
　　○北狄 
　　韃靼 
　　兀良哈 
　　韃靼　　兀良哈 
　　△韃靼 
　　韃靼北胡也其地東至兀良哈西至瓦刺其先入主中國而為元都北平高帝以元年取元元主攜其后妃太子遁出塞居開平心未忘故都使其將擴廓帖木兒自太原來侵未至徐達與常遇春襲破之其明年遇春走其大同將竹貞曹良臣拒卻其攻通州者承相也速乃無復故都意而納哈出據金山李思齊張思道據秦隴尚皆名元臣上以書諭元主及納哈出限地自守無縱部下盜邊皆不報達師遂西李思齊來降張思道走寧夏為擴廓帖木兒所執於是上命遇春與李文忠分兵取開平克之俘斬其宗王平章數人元主益北徙居應昌而擴廓帖木兒居定西數擾邊上念窮追元永絕中國內患其明年春以徐達為征虜大將軍使出西安搗定西李文忠為左副將軍馮勝為右副將軍使入沙漠搗應昌文忠至元王已卒子愛猷識里達臘立與擴廓帖木兒以其餘眾走和林遂獲愛猷識里達臘子買的里八刺及其妃嬪若重器財寶降其眾五萬上封買的里八刺為崇禮侯而虜人諡元主曰惠宗上諡元主曰順帝其生也稱之曰庚申君詔曰朕即位之初遣使四夷臨諭君長咸奉職貢漠北以庚申君故未之及也庚申君殂凡爾酋長其各來附朕當更給印章還領所部馬牛羊孳畜從便地牧養毋為災寇不者兵加誅於是諸酋先後歸附獨擴廓帖木兒居和林如故屢招不服五年春命徐達為征虜大將軍李文忠為左副將軍馮勝為征西將軍出三道討之達戰不利斂兵守塞勝軍至蘭州右副將軍傅友德先進多所斬獲敗之於亦集乃路又敗之本瓜沙文忠自臚朐河疾趨進敗虜將蠻子哈刺章於土刺河追至於土魯渾河又追至於騁海明年春虜先後寇永平慶陽塞守將輒擊敗之覆命達文忠等備虜諸邊虜寇武朔諸州達遣陳德郭子興馳擊之追敗之荅刺海口斬獲甚眾而鴈門守將吳均大同守將王約亦相繼破虜其冬達破擴廓帖木兒於懷柔明年夏都督藍玉取興和李文忠亦遣裨將擒其平章陳安禮木屑飛太尉伯顏不花斬其將真珠驢身攻克其高州大石崖宋時丁部領者為交趾郡王部領死子璇幼相黎栢篡之凡傳三世二十年而安南有黎氏其後黎氏相李公蘊亦篡其位七傳而為昊旵老亡子有一女謝升卿者閩人博徒也美少年亡命邕州交趾相率國人貿易邕界上見升卿異之與偕歸納為王女壻王死女主國事因以與其夫而升卿變姓名為陳日煛再傳為日烜元時僭稱為越皇帝三世而為安南國王陳日煃安南累世皆名日旁從火上陽之義也其稱臣中國者一名自稱國中者又一名高帝既定天下詔告諸夷日煃人貢求封為諸夷先高帝嘉之使學士張以寧持詔封為安南王賜駝紐銀印黃金塗雜繒四十疋頒正朔令世世母伐其國以寧行至境上日煃巳卒其兄子日熞嗣欲即求王印以寧抱璽書不予使請於朝而待之境上既奏上命以寧予日熞印別使使弔祭火煃以寧乃入日熞郊迎為日煃位北向使者南向授詔日熞俯伏謝其明日長跪稽首受印交人故以揖為禮至是長跪稽首以寧還報命上悅其詳曰是吾使者日熞居國色荒嘗以兩女進其婉娩艷麗縫□工巧六宮無與比高帝受之既數年復以兩女進高祖不悅曰彼謂朕漁色耶並出前二女返之命使者曰歸語王嫁之猶女體也日熞竟以荒昏不治為其叔父叔明所逼死而叔明自立為王懼明問其罪以高帝五年遣使貢馴象古見上意表上禮部尚書有副主事曾魯耴視之怪其非故王名即易世胡不以世告責狀得其情上曰叔明王法所必誅宜正名致討其速擇日熞親賢立之叔明懼上表謝罪上令且以前王印視事若能保安疆境後乃定之既自請老代以其弟日煓許之日煓與占城構兵相攻戰死弟日煒立與占城相攻如故上敕諭之日煒貢四象三奴人入謝上曰安南國令其三歲貢以土所宜久命之矣胡數數也小之事大永堅其心豈在物耶王之封疆密邇邊陲若互生情愛亦可福我黎民其令象犀之屬母或再進使送一人效誠而巳叔明雖巳謝事實專持其國亡何與其國相黎季氂通弒日煒自立其子日焜為王久之叔明死告哀求吊上曰叔明弒臣也不誅幸矣何吊之為因絕其貢使日焜惡其相季氂稍裁抑之林氂不能堪以建文元年弒日焜立其子顒益與子黎蒼顓政亡何弒顒立顒子安火襁褓中又亡何亦弒之大誅陳氏宗族臣僚獨日煃弟天平者久被斥在外節武侯裴伯耆代其故侯渴真禦寇東海上得免季氂謂陳裔胡舜之後更姓名曰胡一元子蒼曰■〈大上互下〉稱大虞皇帝自稱太上皇改元國中而陳氏絕矣成祖即位胡■〈大上互下〉遣使入賀且言陳氏諸嗣王短命支庶皆盡已其外孫被眾推擇求封爵填之上使行人楊渤往視其信否陪臣耆老具如■〈大上互下〉言許之而陳氏故臣且推天平為主以復季氂之讎季氂因遂捕天平甚急亦收戮伯者之孥以求伯耆二人亡匿久之伯耆因為商人負任出關天平亦從間道入老撾皆得詣闕見上具言李氂篡弒狀因叩頭流涕上憐之賜天平居第米廩給伯耆鮮衣饔飧永樂二年也其冬安南使來賀年上召天平示之使者識其故王孫皆錯愕下拜有感泣者伯耆廷責以大義皆惶恐不能對上曰有是哉其明年使監察御史李琦行人王樞持詔切責■〈大上互下〉■〈大上互下〉上表謝罪請迎歸天平以君事之上使行人聶聰報曰朕尹臨萬邦推心無間尚慮爾詐爾誠應朕迎君天平當建爾上公封以大郡傳世亡窮朕之斯言上通於天佇俟來章以頒顯命■〈大上互下〉復使使從聰入奏曰謹遣陪臣景真迎天平還敢有二心明神殛之臣亦當率國人逆境上上曰信矣乃使天平治任以行封胡■〈大上互下〉煩化郡公盡食所屬州縣天平行陛辭上曰齊桓晉文之事勉矣敕廣西征南左副將軍黃中右副將軍呂毅以兵五千待天平至護之遇國天平至中毅率兵送之大堙卿薛嵓者辯有口坐事謫廣西中請與偕至丘溫■〈大上互下〉遣陪臣晦卿犒師候餼安南人見天平皆拜升踴躍黃中問晦卿■〈大上互下〉何不至也曰安敢待於嘉林矣屬有微疾不能遠耳中使晦卿還促■〈大上互下〉且遣騎覘之皆無所見而迎者相隨續遂度隘留雞陵將至芹站山陿峻不得列騎忽伏發大呼劫殺天平中倉卒整兵前賊帥巳斬絕其橋道遙拜曰遠夷非敢抗大國犯王師天平小人也非陳親屬敢肆巧偽上惑天聰今幸得殺之以謝天子吾王即當上表待罪天師遠臨小國貧乏不足久淹中不得進引兵齵而薛嵓在賊中自經死永樂四年也上聞大怒會占城亦訴■〈大上互下〉屢侵其國王為塗金銀印九章冕服王帶逼賜之摃之朝貢曰胡但尊明七月辛卯上命成國公能佩征夷將軍印充總兵西平官侯晟佩征夷副將軍印為左副將軍新城侯輔為右副將軍豐城侯彬為左參將雲陽伯旭為右參將率二十五將軍領兵丈萬討之兵部尚書劉儁贊其軍赦黃中呂毅使立功自贖令大將軍成國公出廣西左副將軍西平侯出雲南成國公行車駕臨送之而敕西平侯曰古人有言師克任和故軍門謂之和門其與大將軍參心成事毋違以敗師成國公至龍州卒新城侯輔總其軍至坡壘關輔遣都督同知韓觀斬除箐翳繕治道路而呂毅先偵賊斬賊首四十級隘留關下遂度至雞翎關驃騎將軍榮斬賊首六十餘大軍從雞翎自芹站以西至北江之新福黎氏三帶州僉邦鄧原南策州人莫邃來見具言賊眾水陸號七百萬守宣洮沲富良四江以保其東西都大軍遂自新福移營三帶個招市江口其冬西平侯亦自白鶴奪宣江江面軍次洮江北岸對壘多邦城賊地峻逼獨多邦稍衍賊樹柵立城連橋接艦七百餘里兩軍相合新城侯攻西南西平侯攻東南四鼓黃中令士銜枚以雲梯傳城西南下都督蔡福先登恣刀砍賊賊亂遂捻夜明光 【 夜明光火藥內府所制】 鳴銅角登之賊皆躍下城走驅象以戰游擊將軍朱廣畫狻猊蒙馬殺其帥二人追至傘圓山大軍循富良江南下搗其東都豐城侯彬雲陽伯旭擊其西都宣洮諸州縣皆次第降五年新城侯輔與清遠伯王友西平侯晟與都指揮柳琮漠北三犂虜庭鞍馬槖鞬與將士不異勞苦其深入虜域還望北斗乃在南天是時中外疲費計臣凜凜虞軍興然而沙漠震威遐方賓服當文皇帝世內附韃官率部落雜居塞上不異我民降胡奔卒悉見收養有用為腹心以至公侯者矣宣德元年太平死子捏烈忽嗣封為賢義王而脫歡阿魯台所以事朝廷甚恭宣宗念之授之官往往厚其賜予此兩王者內慕朝廷外相攻不解阿魯台為脫歡敗走脫身入兀良哈駐牧遼塞脫脫不花王子復至塞下襲殺阿魯台妻子部屬掠其孳畜阿魯台與其子失捏子止餘人馬萬三千徙居丹納山察罕腦刺等處脫歡復襲殺阿魯台及其子使人來告且欲獻前璽上賜敕曰王言殺阿魯台見王克復世讎傳國久近不在璽也王得璽王自行之是為宣德九年脫歡既擊殺阿魯台悉收其部兼併賢義安樂之眾於是欲自立為可汗眾不可曰脫脫不花王子元後也脫歡乃請脫脫不花為可汗以阿魯台眾屬之自為丞相居漠北哈喇嗔等部俱服屬焉而阿魯台之子阿卜只俺窮蹙來歸朝廷官之為左都督傳至其孫勇封靖安伯繇其和寧王遂以和為氏而所部阿台王子朵兒只伯者為脫脫不花所捕竄居亦集乃路外為納款而數入寇甘涼睿皇帝元年命都督蔣貴徵之明年春覆命邊將方政史昭丁信楊洪等分道往討皆無功乃命尚書驥行邊得便宜行事其冬命都督任禮為平羗將軍都督蔣貴趙安副之尚書驥督師明年夏禮貴破阿台朵兒只伯於石城殘虜食盡竄於兀魯乃地依阿台貴將輕騎二千五百人出鎮夷閒道兼行三日夜及之擒其偽將相脫羅及部屬百人斬首三百有奇逐殺八十餘里阿台朵兒只伯以數騎遁逐之梧桐林追襲五百里至黑泉偽平章阿的於以餘黨降趙安出他道復破之刀力溝擒偽右丞等三十人逐出塞千餘里奪還永樂中所封和寧王誥敕王圖書以歸庄浪指揮魏榮獲其侄把禿孛羅阿台朵兒只伯亦來歸矣然亦外納款而已未幾脫歡破殺阿台及朵兒只伯益東誘兀良哈女直窺塞下四年脫歡死子也先嗣稱太師淮王太師者虜酋大號也是時虜眾皆服屬也先脫脫不花具可汗名而已顧下妻也先姊主臣並使貢我亦兩敕荅之賞賜繒彩帽纓珠寶靴刀琵琶火撥思之屬不可勝計及其妻子部屬皆有等差針線脂粉絲絨皆具虜人嗜我賜增人入貢歲益多屢敕不奉約使往來殺掠要索稍不厭輒造釁端所請財物輒歲增至中國所貴無有者益誘雜夷與偕又攻哈密執其王母掠沙州破兀良哈脅誘朝鮮邊將皆知其必為寇屢疏聞敕戒防禦而已十一年冬攻兀良哈歸遣使來乞精並乞見守大同者大監郭敬上敕敬母見母予糧明年虜使使致書宣府守將楊洪洪以聞敕洪禮其使報其書洪守宣府有威名虜慕服之而敬歲私遺虜鐵簇與虜善故虜欲見也頃之也先部下有來歸者言也先謀入寇脫脫不花止焉吾屬受明恩何忍為此也先曰可汗不為吾自為之上既屢敕讓也先也先益紏結諸胡貽書兀良哈曰爾祖父皆元成吉思可汗薛禪可汗所授官俱宜供頓過軍兀良哈以聞詔問也先不報成吉思者元太祖薛禪者元世祖也故事虜使歸我使送之因留明歲與俱來虜時要索中國貴無有者使者輒許以媚虜又往往出好語迎中之也先奏胡樂使者曰是安能及中國女伎耶還當請為太師賜也先言使者為我請婚使者陽應諾已謾之曰為太師奏許矣也先大喜誇示諸酋十三年大貢馬為聘來者三千人而朝廷不知也所荅詔不及婚事禮部復不盡予三千人餼予之物不及所請五之一虜大媿怒十四年七月誘脅羣胡大舉入寇脫脫不花王寇遼東知院阿刺寇宣府圍赤城又別遣人寇甘州也先自寇大同偏將吳浩戰死貓兒庒羽檄紛至太監王振方用事執文皇帝宣宗故事勸上親征羣臣伏爭不得也西寧侯宋瑛武進伯朱冕都督石亨與也先戰陽和口被太監郭敬撓軍盡敗沒及車駕至大同風雨連朝議旋師將發阿刺襲我後恭順侯吳克忠拒之成國公勇永順伯綬以四萬人繼往盡敗沒克忠下馬跪射矢盡猶刺殺數十人與弟克勤皆死綬以空拳擊虜虜支解之既知其故山後人相與哭之曰吾丑也故爾勇次日至木土王師議入保懷來振顧私重不行遂止營也先乘勝前逼損傷士卒以數十萬扈從之臣死者五十餘人上蒙塵坐地而虜人不識也既見上舉動非常驚問無大明皇帝耶虜舊使來者上識其名呼問之使大驚果大明皇帝也也先有弟三人曰伯顏帖木兒曰賽刊王曰大同王則相與召其酋長聚議所以處皇帝者皆有不善之意獨伯顏帖木兒不可也先即使伯顏帖木兒善事大明皇帝上居伯顏帖木兒營也先數奉車駕塞下以求入塞時兵部尚書于謙已立上弟郕王為皇帝稱上曰太上皇約諸將無輒納太上車駕絕虜邀挾心上居虜時時見異兆虜不敢加害而伯顏帖木兒與也先事上甚恭也先曰中國別立皇帝終不使皇帝還也我當立皇帝為皇帝帝之大都以南則設宴進馬拜慶亡何復率其大眾奉駕直至京帥京師閉門而不敢納也先奉上皇還乃所以事上皇益恭時時稽首行君臣禮又時殺馬設宴召妻妾以次上酒伯顏帖木兒亦與其妻見上皇如也先禮大同賽刊二王亦見上皇如伯顏帖木兒禮獻馬牛羊若牛馬湩射生物畜不絕其明年復奉駕太同塞下守將不納上皇復去居虜營上意落落穆穆而虜所以事上如初最後楊善往迎駕駕將歸也先殺牛馬餞手彈琵琶妻妾奉飲居數日築上台坐上皇台端妻妾酋長膜拜其下各獻器用飲食物上皇行也先與酋長送可半日程下馬羅拜伏地慟哭伯顏帖木兒別送上獨遠其所部跪伏道傍善口呼大明皇帝行矣上皇攬轡慰藉而與之別是役也我命之曰正統已已之變上皇歸則其明年景泰元年也自是虜貢不絕屢請送使如故事羣臣請許之制曰使通虜有前事朕思絕虜也尚書金濂胡濙相繼言絕且釁制曰朕志定矣於是敕脫脫不花可汗前者使往小人言語短長兩國傷好朕與可汗共知也可汗請荅使朕今不復遣可汗使朕皆優禮厚給之顧亦須少人賞賚乃得厚別敕也先指如之時脫脫不花與也先不相能所妻也先姊生子也先欲立為太子脫脫不花不從也先亦疑其通中國為已害遂治兵相攻脫脫不花敗走依兀□哈被弒也先盡其妻子殺元裔幾盡吞併諸部束至女直西至赤斤蒙古復使來請送使制詔所以荅之如前然是時虜使來□不減三千益驕橫稍約束即彎弓相向十月也先自立為可汗稱大元田盛大可汗致書皇帝田盛華言天聖也我報書稱之曰瓦刺可汗此時阿刺為也先大將自言也先求為太師曰主人衣新衣幸以故衣賜臣也也先不許阿刺怒也先殘忍荒酒諸部稍解散忌阿刺欲討之恐不勝乃自遣其子守西審召阿刺二子從先鴆殺阿刺次子阿刺懼詐言兀良哈盜馬請召還其長子合擊之也先使賽刊大同二王與俱臨行觴焉中途阿刺長子亦中鴆死阿刺益怨紿賽刊大同前渡川自後率部落三萬趨也先所數之曰漢兒血在汝身上脫脫不花王血也在汝身上兀良人血在汝身上天道好還血在我矣也先曰今者我烖明與汝戰退與伯顏帖木兒真孛羅平章等議帳中有阿刺故部曲三人轉事也先久也先不之疑因共趨帳中拔所佩劍刺也先並殺伯顏帖木兒等賽刊王聞變領七千人躡之既知也先死棄眾去乘十七槖駝南為其下卜兒荅追及射殺之而大同王領其人馬西奔於是也先諸子分部北邊離合不常瓦刺筲衰矣虜中有孛來者殺阿刺求脫脫不花子尊立之號小王子而自為太師自是虜以小王子為尊稱而有毛里孩癿加思蘭諸酋相繼為邊患 【 虜人謂孩為父稱父曰阿孩稱祖曰阿不孩然則名孩者舉其尊稱以謬中國而中國不知也】 睿皇帝復辟念居虜中時故得伯顏帖木兒周旋遣都督馬政齎賜其妻孛來留不遣使使入賀欲獻璽敕曰璽非真即真秦物耳獻否惟爾爾何留我馬政為天順二年春孛來大舉寇陝西安遠侯柳漙統兵御之輒敗猶時飾子捷聞御史劉浚劾之漙行賄得釋已虜大熾關中震動乃召漙還奪太傳明年春虜入大同定遠伯石彪破走之都督周賢都指揮李鑒戰死其秋復寇大同直抵鴈門忻代殺掠甚眾烽火遠京師遣都督顏彪馮宗屯紫荊倒馬二關為援虜往來自如敕二關兵出鴈門虜始退明年春寇延綏榆林守將彰武伯楊信拒卻之其夏寇河西守將仇廉御之敗績遂渡河大掠關隴震動而侍郎白圭都御史王竑相繼出御虜其秋孛來三上書求款命指揮升齎敕撫諭其冬孛來遣使隨升來報命且請從陝西入從之未幾復紏毛里孩入河西詔責讓令仍繇大同毋趨陝明年虜使繇大同詔毋多挾人留其餘塞下官餼之聽與邊人交易未幾小王子沒或雲孛來弒也虜其立其從兄脫思為主稱馬可古兒吉思王子遣使入貢賜敕詔諭之成化元年孛來誘兀良哈九萬騎入遼河武安侯鄭宏拒卻之其冬寇延綏命彰武伯率大同兵御史項忠率陝栗兵御之皆無功而毛里孩者攻殺孛來弒馬可吉兒吉思虜更立他可汗毛里孩復弒之自稱黃芩王別酋孛魯乃亦稱齊王遣使入貢於是諸酋內爭孛羅忽者結毛里孩干羅出者結癿加思蘭各樹黨相攻始虜之來也或在遼東宣府大同或在寧夏庄浪甘肅去來不常為患不久景泰初始犯延慶然其部落不敢深入其後虜我漢人劫之為嚮導遂入河套據之河套者古朔方郡唐張仁願築三受降城焉其地饒水草外為東勝衛東勝而外地平衍虜來一騎不能隱國初守之後以曠絕內徙至是虜穴焉深山大川其勢在虜而寧夏內險反南備胡矣癿加思蘭故領別部居哈密北山天順末侵掠哈密雄視諸番竟東渡河與虜合也二年夏大入延綏上使彰武伯信為平虜將軍都督趙勝副之率京兵萬人諸邊兵合萬人往擊未至虜人固原都指揮林盛戰敗信至虜退其冬復入延綏參將湯胤績敗死而諸臣言復套者種種矣明年春毛里孩乞通貢不許則渡河東侵大同以撫寧侯朱永為平胡將軍率京兵往都督劉聚鮑政副之會毛里孩再求貢詔永駐軍而瓦刺自也先死後數歲戢至是其子阿失帖木兒者遣使來貢復稍張與毛里孩諸酋拿兵爭雄長諸酋亦坐是不得並力於我其冬干羅出紏兀良哈寇延慶於是撫寧侯永為平虜將軍都御史王越率京邊二軍往御之永至亦數以捷聞越等俱升賞論功永世侯然虜據套自如延綏大同塞下大擾而所調遣二軍六萬有餘饋運艱矣兵部亦言虜未可遽滅宜散遣塞下諸軍食於本堡七年冬召永還以邊事委越及總兵許寧會虜入敗參將錢亮寧不能救兵部尚書白圭請大發兵搜套集廷議請擇遣大將專事虜於是以武靖侯趙軸為平虜將軍悉部署諸路王越仍督師虜大入延慶輔不能御未幾稱疾召還以寧晉伯劉聚代之聚未至虜相繼掠固原延寧諸處而延綏廵撫餘子俊埤山築牆設墩台呰堡虜自是不敢大入毛里孩孛魯乃干羅出三酋亦稍衰敗而滿魯都入河套稱可汗癿加思蘭為太師以女妻之九人秋與孛羅忽並寇韋州王越偵知虜盡行老弱巢紅鹽池可取也與許寧及游擊周玉等分薄其營大破之師還邀敗滿魯都等於道虜自是遠徙不敢居河套矣始癿加思蘭以女妻滿魯都欲代為可汗恐眾不服謀殺滿魯都而立干赤來滿魯都知之索干赤來癿加思蘭匿不與攻逐滿魯都並有孛羅忽之眾滿魯都部酋脫羅干亦思馬因復攻殺癿加思蘭亦思馬因稱太師自癿加思蘭死虜數歲稀入寇而是時中官汪直少年用事王越朱永附和之十六年春邊報至遂命永為征虜將軍直與越俱督師出塞捕虜越為直謀紿永將大兵繇他道身與直將輕騎從宣府大同俱會於榆林既至大同虜已大掠出塞越諜虜帳在威寧海則選二鎮之勁騎二萬餘與直分道乘風雪薄之虜狼狽出戰破之斬四百三十七級鹵男婦百七十馬駝牛羊以數千計旗纛甲使萬餘詔封越威寧伯十八年春御虜於延綏小捷賞賚甚眾虜亦益盜邊不休明年夏秋虜三萬餘騎屢入寇大同邊連營者五十里殺掠人玄數萬大同總兵許寧御之無功乃以捷聞虜既得利長驅入順聖川散掠蔚朔諸州烽火徹圻內宣府廵撫秦紘總兵周玉力戰卻之而廵撫出西都御史邊鏞亦能與參將支玉悉力捍禦然虜去輒復來至成化末無寧歲而是時滿魯都已衰弱不知所終其入寇者復稱小王子或稱把禿猛可主即故小王子後也與其太師亦思馬因不恊相攻亦思馬因死而瓦刺有兩太師一克舍一革舍克舍死其弟阿沙赤為太師革舍弟阿力古多與相讎殺小王子死弟伯顏猛可代為小王子弘治元年夏小王子奉書求貢自稱大元大可汗我以虜僭名號其故態不問也伯顏猛可立幼恐太師專權廢不復設與瓦刺屢入貢時馬文升在兵部許進廵撫大同數貽書小王子言通貢利諸邊稍稀虜患異成化時矣其後乃有火篩火篩者脫羅干之子小王子部落也狡黠善用兵劫諸部屢寇邊獲財畜日強盛與小王子爭雄長邊患復熾十年冬寇肅州復以王越鎮陝節制諸軍明年秋越襲賀蘭山後虜破之明年虜寇榆林寧夏大同多殺掠明年春寇威遠遊擊將軍王杲敗績右參將秦恭副總兵馬升逗留不進皆論死其夏連寇大同總兵王璽等失亡多命平江伯陳銳及侍郎許進率師御之銳怯罷還代以保國公朱暉進亦致仕去虜猖獗甚京師戒嚴以都御史史琳督師大同虜解去明年春迭入延綏覆命保國公暉都御史琳統諸路兵西御虜太監逵監軍暉行至河套襲虜斬三級驅牛畜數百歸而賞過之虜分道掠固原寧夏諸邊輒從花馬池入西北大擾暉等不能御召還以秦紘督師鎮陝虜稍靖十七年夏歸正人報虜有異謀其秋虜入大同殺墩軍時天子方銳治思一大創虜如文皇帝時而劉健謝遷諸大臣以承平久不敢決上然上猶拜朱暉為征虜大將軍苗逵史琳督師豫簡京軍分遣大臣督餉大同居庸關俟警至會虜引去暉等罷行明年春虜三萬騎圍靈州詔督諸鎮兵往援虜圍久不克解去散掠內地總兵李祥偏將仇鉞擊走之敬皇帝崩踰月虜大舉寇宣府總兵張俊分遣諸將御之皆為所圍俊疾救解游擊將軍張雄穆榮敗沒士死傷數千失亡人畜無算覆命逵暉琳出御都督李俊神英都指揮陳雄張澄佐之皆無功還其冬虜入鎮夷所指揮劉經死之復自花馬池毀垣入掠隆德靜寧會靈諸處再旬乃退關中大震以楊一清為總制時正德元年春也會逆瑾竊柄輔臣本兵相繼逐去一清旋致仕諸奄四出稱守備監軍暴螫行閒邊事益困矣三年春虜近塞下命兵部侍郎文貴開府督師貴所請度支金錢巨萬名修邊費實半輸瑾虜所殺掠男婦數千雜畜器械倍之明年夏命工部尚書才寬節制延寧甘肅諸軍貴專督宣大其秋虜伏延綏塞下遣輕騎攻新興堡副總兵侯勛御之伏起被圍會救至虜解去喪馬二千七百餘匹殺傷略當寬以捷聞其冬虜入花馬池寬御之敗死總兵馬昂與別酋亦孛來戰於木瓜山諸處頗有斬獲其年亦不刺入西海而西海始有虜亦不刺者小王子丞相也小王子與火篩讎殺火篩死復以他事怒亦不刺欲殺之亦不刺懼擁萬眾掠涼州攻破安定王等族奪其誥印諸番苦之別部阿爾禿廝與亦不刺合日與小王子尋兵敗則掠邊破堡塞殺兵民顧守臣輒以捷聞甘肅廵撫張翼啖虜金帛令遠徙虜遂掠烏思藏據之自是轉掠松潘洮岷無寧歲小王子復屢入宣大塞殺掠慘於西陲八年夏五萬騎繇大同入犯寧武倒馬諸關以咸寧侯仇鉞總兵御虜鉞至屬虜寇萬全衛與戰失亡多以捷聞未幾奏虜退召還明年秋小王子八宣大塞別部自懷安入順聖川游擊張勳守備田琦廉彪戰死總制都御史叢蘭告急詔太監張永督宣大延綏兵都督白玉為大將恊蘭御虜他將皆屬永等多挾從人多所請乞未出國門已費金錢十餘萬卒無功蘭玉與虜戰於平虜城南潛置毒飯田閒如農家餉虜食之多死者明人揪十萬騎入固原明年夏入大同詔都督劉暉侍郎丁鳳率師御之虜突入白羊口大掠去未幾復以七萬騎分道入總兵潘浩與戰賈家灣敗績都指揮朱春指揮王唐死之浩再戰再敗虜遂犯宣府殺掠無算浩奪三官諸將罰治有差十二年秋五萬騎入大同塞屬天子以游幸至陽和親部署總兵王勛等遇虜應州虜圍之督兵援勛眾殊死戰虜稍卻會暮休營明日虜來攻自辰至西戰百餘合虜引而西追至平虜朔州會大風黑霧晝晦上戶還是後虜雖歲犯邊然罕大八弓王子死有三子長阿爾倫次阿着次滿官嗔阿爾倫前死二子長卜赤次也明皆幼阿著稱小一子未幾死眾立卜赤稱亦克罕克罕猶可汗也然亦稱小王子如故嘉靖元年入花馬池大掠西安鳳翔三年秋大同廵撫張文錦離鎮城築水口等五堡御虜衛城遣卒二千五百家戍之卒畏徙參將賈鑒督之嚴卒殺鑒及文錦多走出塞降虜明年屢入陝西諸塞殺吏民亦不刺復駐牧賀蘭山後出沒擾邊六年春虜連寇宣府參將王經關山俱戰死其秋數萬騎入寧夏塞總兵鄭卿杭雄拒卻之斬首三百餘級明年春掠山西其冬五萬騎掠宣府總兵趙瑛等拒卻之已復大掠陽和至朔州指揮趙源戰死明年春數萬騎入寧夏塞杭雄御之敗績遂繇鎮羗入西海與亦不刺解仇結親謀內犯十一年虜款延綏塞詔卻之退而怒擁十萬騎入寇總制唐龍請許庂上曰虜宜討大臣取目前計優縱之耶龍連戰頗有斬獲虜不得閒突以數萬騎渡河西襲卜兒孩大破之其部落勢益強盛卜兒孩者亦小王子部遁入西海與亦不刺阿爾禿廝共患邊者也明年秋虜窺大同塞總兵李瑾治軍嚴大同卒因是攻殺瑾總督劉源清欲盡法行諸卒嬰城叛遺小王子金幣女伎曰中土饒勝沙漠也指代王宮曰以此為那顏居小王子勒兵應之游騎至應朔諸州旋解去亂亦隨定是時小王子最富強控弦十餘萬多畜黃金犀毗稍厭兵其連歲深入蹂西北邊皆其別部酋曰吉囊曰俺荅二酋亦元裔於小王子為從父行其大父曰歹顏哈有十一子次曰賽那刺有七子長吉囊次俺荅皆雄黠善兵吉囊壁河套名襖兒都司直關中俺荅壁豐州灘直代雲中吉囊俺荅各九子子各萬騎其弟老把都亦數萬騎壁張家口諸昆從百十怕有分地率盜邊自肥日益強盛名尊小王子不受其約束小王子亦徙壁東方直薊遼號曰土蠻異種黃毛者兇悍不能別死生眾少於三部虜或時深入黃毛輒從後掠取其子女玉帛虜因合兵急擊大破黃毛以是無反顧專事我十三年春入延綏秋入花馬池掠固原殘安定會寧二縣總兵王效副總兵梁震御之斬首一百餘級虜東犯大同十五年秋復入延綏總督劉天和督諸將御之斬首百餘級明年春入甘州大掠已分掠東西諸塞無寧日諸將莫能御獨大同總兵梁震數以家丁劫其營虜畏之十八年秋虜寇宣府逮總兵江桓下詔獄明年春入延綏奪總兵周尚文俸其秋大掠宣府王蔚州堡寨盡破總兵白爵遇虜於水泉兒大敗副總兵雲再遇馬連堡又敗留兩月乃退廵撫楚書以捷聞西虜復掠固原會大雨道濘虜騎困弓矢膠劉天和與戰大獲殺吉囊子小十王捷聞上喜甚天和及周尚文等皆增秩諸賞賚甚渥明年秋虜遣使石天爵款大同塞廵撫史道以聞詔卻之以樊繼祖督宣大山西三鎮兵道遣天爵還陰賂虜令無蹂躪已所部虜不得請遂大舉內犯吉囊先繇白泉口長驅至寧武關石湖嶺副總兵丁璋力戰死繼祖堅壁不敢戰俾游擊將軍周宇御虜太原北死之虜越而南殺掠至平遙居民掊白挺與格虜以故卻而俺答覆入又越太原至石州殺掠益甚浸淫平定壽陽閒矣言官交章劾繼祖竟不罪罷歸而黜道為民二十一年俺答覆遣石天爵滿受禿滿克漢求貢大同廵撫都御史龍大有誘納之縛天爵殺受禿等猥言以計擒得者上擢大有兵部右侍郎諸將吏升賞者數十人梟天爵於市俺答怒入寇屯朔州廣武越鴈門關趨太原諸將卒無御者遂南下沁源襄垣長子等州縣已復繇忻崞代移營北屯祁門參將張世忠督兵力戰虜圍之數重自巳至申所殺傷相當巳而世忠矢盡見殺百戶張宣張臣俱死 【 俺荅青台吉口凡蠟哈哈刺漢及叛人高懷智李天章各擁萬眾越太原列營汾河東西散掠上黨平陽我師連營莫相攝觀望而巳偏帥張世忠起營戀戰諸將皆閉營自守勴以騎三千餘圍世忠世忠憤曰諸將不念血盟耶世忠傷虜矢下馬步戰亟且火藥盡呼曰我軍被圍戰苦諸將竟不相援國憲天刑寧汝逭耶遂戰死】 虜從鴈門故道去茲入也往返喻月凡掠十衛三十八州縣殺虜十餘萬人馬牛羊十倍之焚公私廩舍八萬區蹂田禾數萬頃皆以石天爵為詞時上極意憂邊出京兵捐內藏有請輒應顧虜氛熾甚將士東西疲馳驚且積弱習怯往往恣虜深入伺既去則掠一二惰歸者告捷甚至殺降拾死屍轉鬻賣諸督府亦姑聽之於是戒律日弛內地之塗炭極矣吉囊歸與所鹵忻代妓日夕淫縱死諸子不相屬分居西邊於是俺答獨強盛俺答有九子長曰黃台吉其有名者曰青台吉曰鐵背台吉黃台吉臂偏短善用兵其眾畏之用命過於俺答黃台吉勸俺答毋臣土蠻土蠻伐之不能克與連和亦烈刺阿爾禿廝始雖逋匿西海為甘涼患然猶與虜角其後亦折而入虜二十五年俺答覆使使詣大同塞求貢為邊兵所殺其秋復來請上不之許蓋虜數年閒求貢而我輒拒之我既不能有所加虜虜益畜憤深入而邊臣掩敗匿功者踵至上雖憂邊亡繇知其敗壞也是時總督陝西兵部侍郎曾銑自詡見才與大學士夏言善則請議復套言秋高馬肥此中國詘時也冬深水枯馬無宿藁比及春深賊勢益弱虜詘時也臣請用練卒六萬益以山東槍手二千每春夏之交攜五十日糧抵其巢穴材官驟發炮矢雷激虜不支矣歲歲為之且懼遠徙我乃並河為塞置衛所分戍卒修屯政用以省轉輸壯形勢中興大烈也惟陛下裁斷下兵部以為難而上壯之令銑圖上方略聽便宜從事其明年總督宣大翁萬達言虜自冬春來輒求貢詞恭似可許上方主銑議責萬達其明年上意則中變下廷臣再議甘肅總兵仇鸞在鎮貪縱銑劾之被逮至則言銑與夏言朋奸啟釁上怒而夏日曾銑誅矣銑善治兵虜聞銑至其穉弱皆囓指自其誅無敢議復套者其妻子皆流徙而天下哀之其秋虜犯宣府入鎮安堡經雲州永定隆慶懷來等處屠堡數百殺掠人民數萬關輔大震二十八年把總指揮江瀚董暘與戰滴水崖沒全軍虜遂東犯永寧大同總兵總尚文宣府總兵趙國忠追敗之是歲寇大同寇榆林寇宣府寇遼東而邊人困甚矣二十九年大同總兵張達副總兵林椿為虜所敗走虜得二將頭遽引去傳箭諸部大舉詔發京邊二兵備之邊兵遠不能猝至京兵市人耳其秋以數千騎寇薊鎮入古北口都御史王汝孝力御之稍卻虜悉眾綴我師別以精騎繇間道踰嶺出師後京兵大驚潰虜遂大殺掠順義密雲懷柔近畿諸縣吏士亡算俄犯京師京師猝不備虜駐旬日出關上怒兵部尚書丁汝夔若以勤王至者都御史楊守謙不戰而汝夔守謙誅矣是役也我命之曰嘉靖庚戌之變是時上獨喜仇鸞拜為大將軍仇鸞者故代張達為總兵知虜欲大舉入大同使其仆時義賄之東寇以有薊鎮之入鸞乃佯奏若先知虜入薊鎮者請提兵備京師兵至虛聲張遠戰上見汝夔守謙蓄縮謂鸞能專以邊事付鸞鸞多作大言而巳而俺答寇歸畜產死人民疫病其所掠又皆歸於部落乃使其子脫脫請息肩於邊於是鸞始議開馬市中虜詔給金十萬易布幣市開於五堡漸及延寧使侍郎史道主之明年成庵答出塞甚喜而是時中國人以罪亡入虜中者有丘富周原蕭芹之屬富有智略俺答待之厚至親為掃除富說虜墾田積粟造舟渡河大收謀勇之士俺答懸書穹廬之外曰嘗為中國舉人諸生者有幸臨吾厚遇之邊民黠智者率詣俺答自言舉人諸生俺答令富試能者統騎伍不能者給甌脫地使耕芹說俺答曰市非計也聞大同帥毒水上流陰伏甲市傍太師幾不免虎口矣大同歲不稔城虛可咄嗟破也破則大獲其子女玉帛是之不利而市為俺答頗然之其左右復受芹賂為言芹有異術能使城自頺者芹乃令其黨入城內應市畢則擁虜門我諸門會謀泄引還史道遣人讓虜虜內媿因以千騎隨芹入試其術不効乃告我曰劫城者芹教我道又賂脫脫令縛芹虜因執芹並其黨數十人上聞道鸞皆進官秩然芹其小小者耳數令虜苦我邊者丘富也是時兵部郎楊繼盛言市非計上下繼盛吏謫其官而虜市畢則復掠且約河西諸部內犯且請以牛羊易粟豆且為土蠻請市上見虜無厭詔罷市召繼盛還而虜以故連犯遼東於是徐階發鸞賄虜事會鸞死發棺僇其屍時義等悉論棄市三十二年秋俺答大舉入寇下渾源東寧靈丘廣昌等處急攻插箭浮圖等峪關南大震固原游擊陳鳳寧夏遊擊朱玉擊卻之虜分兵東犯蔚西掠代繁時等縣而套虜駐鄜延半月余延慶諸州縣屠掠且徧乃移營中部以瞰涇原會久雨乃去蓋入內地者二十餘日所殺擄擒掠無類矣三十三年虜犯大同左衛總兵岳懋與戰死復殺掠至朔凡十餘日其冬薄攻薊鎮牆百鎮並進警報日數十至上為之動總督楊博總兵周益昌力御之遯去上大喜其明年連犯薊鎮宣府參將趙傾葵李光啟御之敗死上下賞格擒斬俺諸答酋者賜萬金爵伯擒斬丘富周原者三百金授三品武階亡虜中者舍人張邦奇自言俺答有秘書寶劍在威遠堡虜急攻堡不破去歸虜畜邦奇帳下其智能之不如富其愛惜之則愈富甚副總兵田世威密遣富故人王勛及弟浩入虜招之大同人孫廷美陷虜中心不平富所為與浩謀刺之浩曰說之歸不從刺死之未暮也因共說富富問計於諸生計安國曰居與歸孰善汝為我籌安國曰公歸林中羽而居則釜中鱗也官家招降之文擒俺答者予萬金寧不信耶公莫若以此時成事取功名毋失邦奇曰勿聽君無重世之德於中國而有累世之怨購方急歸且為他人功能取功名乎富怒令邦奇與浩相質邦奇罵浩曰若賣丘公與　國耳富遂殺廷美與浩約呂仲佑內應攻大同是年趙全亡入虜全故與富皆用白蓮教惑人官捕富急富先亡至是全事覺與李自馨同入虜詣俺答俺答使與富處富故居豐州州在大同右衛大邊外崇山環合水草甘美富與全自馨城而居之構宮殿墾水田曰板升板升華言屋也全教虜益習攻取圍困掩襲之事俺答喜加全與自馨為酋長每出掠則置酒全所問計雲丘富之約呂仲佑內應攻大同也教虜分三道入會虜諜言中國今有備關陝游騎又皆安難樂死乃散去而邦奇私引虜數十騎索其秘書寶劍堡中卒擒之並得呂仲佑奸狀伏誅事聞命厚恤浩廷美家三十六年虜入右衛抵應朔懷仁諸州縣其冬俺答子辛愛有妾名桃松寨私通其部目收令哥懼誅來降總督楊順自詡為功送之闕下辛愛來索不得縱掠大同諸墎堡圍右衛數重順恐詭言虜願易我以趙全丘富總制尚書許論亟奏許之於是遣桃松寨及收令哥歸出寨誘之西走陰告辛愛辛愛執而殺之不惟趙全丘富不可得虜益圍右衛亟烽火斷絕者六月余城中薪屋食牛馬上逮順詔獄代以兵部侍郎江東黜論為民代以楊博其時故帥尚表在圍中率兵突圍與戰獲俺答孫及壻與酋各一人而博與廵撫楊選總兵楊承勛嚴兵分進虜解三十八年虜謀大舉入寇諜者偵其將入屯駐會州屬夷影克哈孩等為響導誑稱虜欲東犯總督薊遼王忬遽分兵東兵奔頓號令數易虜遂乘閒入潘家口事聞降廵撫順天都御史王軫二級外調之總兵歐陽安等論死系獄切責忬忬惶恐稱疾上怒忬不任逮詔獄論死西市復使楊博代是歲山西僉事張時破虜於龍門 【 時易州人傳聞虜私與部將計虜入必先掠龍門龍門宣府右臂也龍門失守虜必乘勝南下逼近紅門此為患不少乃自選騎卒得士百餘人趨援龍門俄虜果大至凡收萬會日莫分屯夾道為營營長可數十里時復私計曰虜至不知我有備且賊雖眾屯夾道道挾難猝聚可掩擊也因出死士數十人夜襲虜營營中大亂首尾不得相救盡獲騾馬牛羊以歸台吉聞之大駭黎明悉眾來攻龍門時令集民閒車環以為營以五彩繪畫龍文衣車上出城中老弱守之而以精騎自將而前與台吉戰大破台吉兵於龍門之野我兵銳甚往往馳戟入虜斬璧騎將騎墜輒刺殺之有捕虜者謂台吉言我累歲邊盜莫我抗伐此固憤不肻退及遙望見後車畫五彩龍文勢甚狀望之如山業思為遁計適城中樵夫為虜所得問得虛車狀虜乃大笑復奮我兵猶殊死戰不可敗相持至暮所擊殺無數我兵者亦百數十人虜困罷去卒保龍門之】 三十九年春虜聚喜峰口外窺犯薊鎮大同總兵楊漢出搗其帳於灰河虜稍遠徙其秋漢復與參將王孟夏等搗豐州焚板升百餘居頃庂虜攻山西盤道梁越關大掠循代州以南轉掠五台崞縣出寧武關漢乃坐革職是時也俺荅居西海患踵部下病死率眾東還犯庄浪殺掠甚多四十二年三衛夷酋通罕叩關索賞薊鎮副總兵胡鎮伏而執之縛其黨十餘人曰向者爾夷來關下撲我諜卒四今送所撲我卒者來抵我卒命通罕之子懼送撲我卒者至而通罕者辛愛之義妻父也總督侍郎楊選則釋所送人獨留通罕令其與諸子更迭質以牽制辛愛使無寇邊三衛夷人皆怨道虜大入掠順義三河等處京師為戒嚴選引通罕父子斬之然後尾虜入援虜大掠諸縣鎮所殺鹵亡算總兵孫臏游擊趙溱死之既七日乃出疲極失道眾皆撩亂諸將尚莫敢發一矢望塵尾之而已上審虜所以入皆坐選質通罕所致而選誅矣此其大者爾其餘終嘉靖之世寇邊者不可勝紀也俺荅有騎七萬其精騎可萬餘黃台吉有騎二萬其精騎可七八千青台吉有騎萬其精騎可三四千大入大利小入小利我所以備無論春秋不待馬肥也虜有一酪一肉分甘命釂自其大酋以及諸部皆遍而我將士隔絕不免寒餒虜傳箭為號令心志齊一而我施發靡常虜馬已馬也馬始生驅之乘高絕險飽養之而我卒養官馬虜以搶掠為生我徒謀逃死而己世宗自其初年己留心邊事晚節淵居西內顧未嘗一日忘陲圉之政庚戌以後周防尤切每風霾見異輒行警戒請兵請餉毋所恡發益復明功罪邊臣邊將時有失事輕者逮系重者就誅夷邊臣邊將益圖張功掩敗而嚴嵩當國乘上深宴多營貨賄稍有敗事唯有徙直長安冀左右上前買此七尺軀而己大農所發邊餉即不貲多以充槖遺不肖者用肥其家矣自楊選誅後邊臣益務自覆嘉靖末年遼東總督都御史劉燾知上奉玄謹疏言諸將御虜功狀謂虜入犯時值海水暴漲騎多陷沒者上曰此海若効靈下禮部祭告之燾等皆賞其敢於滑稽誣罔如此此時丘富來塞下中流矢死矣獨趙全在虜奉俺荅為皇帝作朝殿燒紙上樑贊呼萬歲天忽風殿梁落虜壓死數人俺荅驚不敢坐也其所為板升虜西掠則留居其老穉有眾千餘守之虜不耐暑夏徙帳大青山口亦不能屋居雲趙全說俺荅曰薊門台垣固所征卒當選未易卒攻晉中兵弱亭鄣稀石隰閒多肥羊良鐵可致也中國人藉宣云為救而宣雲卒來千里人馬俱罷我以全制其敝得所欲矣俺荅乃分六萬騎為四道入井坪朔州老營偏頭關諸處邊將皆不能御虜長驅入嵐遂破石州殺其知州亮石州男女死者數萬人復分犯文水交城平陽介休攻汾八晝夜不利引去東趨鴈門出虜入內地且以一月計損人玄數十萬是為穆宗元年全說俺荅曰自此塞鴈門扼居庸據云中上谷效石晉故事南北之勢成矣然是時俺荅己老亡大計也居頃之三衛酋勾土蠻入薊州塞大蹂昌黎撫寧樂亭盧龍閒總兵李世忠不敢出擊虜圍之圍解諸將追之有棒棰崖深十餘丈會大霧虜迷失道墮崖崖滿後騎踐之過諸將得趨割首俺荅有孫名把漢冉吉者鐵背台吉子生三歲而孤俺荅盡屠鐵背台吉諸婦使其妻養之長為娶仄慎部女曰大成比妓把漢冉吉又自聘兔撦金的女未娶而俺荅有外孫女業許配襖兒都司矣美而艷俺荅則自取之號曰三娘子襖兒都司怒且治兵相攻俺荅慚予之兔撦金的把漢冉吉恚會俺荅西掠土番把漢冉吉攜其妻及乳母之夫阿力哥等扣敗胡堡求入總督尚書王崇古大同廵撫方逢時相與計此奇貨可居吾豐館餼飭輿馬官爵之示俺荅俺荅急之則因與媾使送我板升諸叛人不聽即脅誅冉吉牽沮之又不然因而撫納如漢匈奴質子事使招其故部居近塞俺荅老且死而黃台吉立我以一屠耆谷蠡秩秩冉吉勢必爭我因按兵稱助推亡固存此安邊大略也因具以上聞詔可授冉吉指揮使阿力哥正千戶俺荅自西番聞把漢冉吉亡來歸疾馳還率數萬騎軍平虜城外所樹旗志裂帛為雜白如荼朱如火玄如墨趙全益教之必困我俺荅妻哭罵俺荅曰耄誖不遄死信漢叛兒侵漢是速殺吾孫也俺荅乃遣夷使來祈請崇古故不令使人見把漢冉吉引之高閣上騶從導把漢冉吉其下夷使訝問那吉耶胡為乎漢威儀諦視果也喜還報崇古因使虜所狎者鮑崇德與俱俺荅見崇德大悅崇德責俺荅太師有孫忿而入中國中國官之侈之騶從而盛之衣冠太師不德乃用稱兵太師有孫在中國人手而太師不念也不亦不愛其孫之甚耶俺荅曰我敢犯中國我思我孫請以珍贖崇德曰中國何貴珍也太師誠聽吾畫可無一緡費俺荅曰唯命崇德曰叛人趙全在太師所有年矣令太師有叛人入中國而中國納之日夜教中國苦太師太師不甘心之乎太師若以此時歸中國叛人中國誅叛而太師收愛此寧費一緡者俺荅喜上書請約麾騎避一舍而黃台吉未之知也以萬騎趨鎮城崇古示以把漢冉吉矢黃台吉手矢泣曰此亡弟故物遣其部虜隨使入逢時勞之醪糒黃台吉喜遂去俺荅欲先得把漢冉吉後送全崇古不可戶使副總兵蔡宗儒之子為質俺荅喜遣伍奴柱收捕趙全李自馨劉四等以獻自馨者諳文字四有膂力而周原善醫聞變先自鴆矣仁奴柱故俺荅紀綱仆自俺荅愛全伍奴柱乃出其下至是縛全悉全其貲財把漢冉吉歸祖孫鳴鳴勞苦百拜南向因遣使入謝求貢方物備外臣上下議兵部議未定詔三鎮並議之乃磔趙全等於市復下廷議諸臣言利者十一言害者十九兵部尚書郭干言夷狄來王古今盛事而因以覊縻之制馭長策也九塞諸虜俺荅最雄自上谷抵甘涼穹廬萬里嘉靖閒以謝絕致憤跆藉諸邊三十餘年今儼然聽命藩籬之外夫復何惜藁街尋丈之地隔閡夷情愜小皇化失神靈想望宜從其請而大學士高拱與崇古力主之俺荅乃與崇德為鑽刀之盟其詞曰天王佛祖證我盟誓兩家有違遭此鋒利於是具疏稱臣願世世內屬詔封俺荅為順義王昆都力哈及黃台吉為都督同知把漢冉吉為指揮使賓兔台吉等十八人為指揮同知冉木台吉等十九人為指揮僉事打兒漢台吉等十八人為正千戶坷拜台吉等十二人為副千戶恰台吉等二人為百戶俺荅率所部受詔甚恭使使貢馬謝恩百官班賀是為隆慶四年昆都力哈即老把都丘頃之兵部下市令貢馬毋過五百匹上駟三十進御夷使毋過百五十人設藁街邊城無入都市期自二月以至四月為卒大同於左衛得勝堡宣府於萬全右衛山西於水泉營黃台吉與父不相能異市新平堡市物虜以馬雜畜皮毛我以金銀彩繒諸貨官市畢聽民為市其秋市成凡得馬七千餘匹官給直六萬緡賞賜酒肉布帛費四千緡西虜吉能及切盡着力二酋等復請市詔予吉能市糽山墩切盡着力二酋市寧夏清水營吉能者吉囊子始俺荅受封時切盡等在營語使者曰我西陲之酋也帝何遺澤焉崇古令好語曰為若請矣至是亦封吉能為都督同知部酋四十九人授指揮千百戶有差與切盡着力皆許市明年春老把都吉能相繼死俺荅念佛表請金字經及刺麻僧詔給遣之己復以四事請給順義王印封諸壻市鐵鍋聽虜使入京兵部議印宜予鐵鍋宜勿予即予予銅使者毋聽人止而饗之邊諸壻稍給財物毋輕予官從之俺荅每市時身赴場凜凜奉約朿陰主其子弟躑躅邀索因而示調停黃台吉市每後期部下卒時京我民復劫車夷革固等東徙革固者不知其所從來嘉靖閒始流居宣府塞下而先是有史夷者亦以黃台吉暴虐自拔歸諸帥以黃台吉劫車夷請兵之崇古曰虜方和毋怒也請諭虜王每口置二酋分地干陬謂之守口夷自虜市成邊境稍寧謐顧諸臣始謀本謂借和修邊備其後備既不修抑又復弛虜浸驕不如約所市易率敗馬一入輒死而我歲直日增至縻金錢數十黃緡不給則剝士供之瓦刺自正德後稀往來嘗與虜戰殺其酋虜部每西輒以復讎瓦刺為名大蠶食諸番西北苦之而東虜土蠻數入遼東塞李成梁守遼東以功封寧遠伯 
　　郎曰天道恢恢豈不大哉雖窮荒異類人彝行其閒也先狠悍卒不得其死俺荅無大志求貢市而已累請不許憤焉蹂邊者三十餘年其晚節稽首稱外臣用以善終蓋明興以來二虜至強矣古雲虜者天之驕子非也有豪傑生其閒焉則強至謂縉紳之儒專土和親介冑之士專論征伐今乃反之縉紳之儒則主征伐介冑之士斯議和親一黨其難一不履其事也然予考論防邊之道無他焉謹烽火嚴斥堠信賞必罰與士卒同甘苦古人備矣夫人君者葢在馭將哉葢在馭將哉 
　　△兀良哈 
　　兀良哈古東胡地高辛氏之裔昔高辛時游海濱過棘城闞遇顓頊之墟樂之封其子厭越居焉邑於紫蒙之野號曰東胡漢鮮卑唐吐谷渾宋契丹皆其地也在烏龍江南漁陽塞北元時為大寧路北境高帝既有天下東夷遼王惠寧王朵顏元帥府各遣使來朝於是即古會州地置大寧都司封子權為寧王填之後置大寧朵顏福餘三衛指揮使司□□□故是名內外二邊與遼東宣府東西為外藩成祖靖難時將引兵南向患寧王躡其後自永平攻大寧入之謀擁寧王燕府中賜予兀良哈說之兀良哈皆喜成祖行寧王餞之郊兀良哈從一呼皆戰遂擁寧王西入關於是取其三千人為奇兵立三千營成祖德兀良哈天下既定盡割大寧地與之徙寧王南昌徙行都司於保定等處尋增置卜喇哈衛大小頭目二百七十枝歲再貢給牛具酒食布帛良厚自是其部落益蕃我第守內邊與宣遼聲援隔絕矣久之陰附阿魯台二十年上親征阿魯台還師擊之大敗其眾於屈烈河斬首數百擒酋長數十人盡其牛羊駝馬十餘萬宣德三年上出廵邊駐蹕遵化適其眾萬餘入寇上以鐵騎三千分兩翼擊之手射其前鋒三人斬其酋渠正統中屢寇遼東延安境上怒其反覆不常命成國公朱勇興安伯徐亨都督馬亮陳懷等分剿之勇等擒捕其擾邊賊徒獲其人畜而左參將都督同知楊洪亦俘斬兀良哈安出等部下於克列蘇等處兀良哈亦尋悔罪自獻所獲犯邊諸人朝貢不絕也三衛中惟朵顏據地最險兵騎最強十四年也先寇東部大寧福余不能自立從也先為嚮導隨之來貢見我所以待也先比其待三衛加優數倍憤然謂我畏強而慢弱自是天順成化閒與朵顏輒通北虜毛里孩癿加思蘭等入寇己輒謝罪國家輒撫納之而彼亦小小為寇抄不絕弘治中守臣楊友張瓊燒荒出塞掩殺甚眾自是釁起陽順陰逆然亦貪我賞賜不絕正德中朵顏酋長花當庂子寇馬蘭谷參將陳干御久之花當子乾乾死本兵王瓊請責問花當執其子償罪花當懼寧寧其子不敢絕漢好嘉靖中與北虜為婚媾時時導虜入我邊詰問之輒支吾對我中國不能為我主與婚媾求好而已朵顏酋長近有長昂董狐狸炒蠻夷婦大小嬖只猛可順等號為六凶長昂死其子賴蟒尤兇橫恃險而強有自來矣 【 王世貞三衛志正統九年詔發兵二十萬分四軍成國公勇出喜峰口左都督諒出畀嶺口興安伯亨出劉家口左都督懷出古北口踰灤江渡柳河經大小興州過神樹破福余於全寧破寧朵顏於虎頭山鹵男婦以千計馬牛羊以萬計還加公勇太保伯亨進徹侯都督諒懷賜爵伯自是三衛雖衰敗然怨我刺骨因通也先為鄉導入寇矣考實錄分兵入境皆是第未嘗以大捷獻及還師封拜諸將書及三衛怨刺骨葢其私記誇誕之詞而世貞采之也】 
　　郎曰葉夢熊曰永樂八年北伐至鳴鑾戍語金幼孜曰滅此殘虜唯守開平興和大寧遼東寧夏甘肅則邊境永無事矣是棄大寧非成祖意後世謂欲借屬夷藩籬中國襄矣至宣德五年並開平而失之喪地三百里繇是左右臂俱折而松關水險固在虞夫不得祖宗之意而揣摩其影響以幸苟安此二百餘年之大誤也
