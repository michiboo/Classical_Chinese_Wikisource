
●名山藏卷之五十二 
　　晉江何喬遠　譔 
　　兵制記 
　　◆兵制記 
　　當高皇帝初定天下都於南京豸毚貅百萬盡萃京師其時尚有徵胡之役命將出師則大將軍領之事定之後凱旋獻俘朿手還第蓋此時天子自為將而大將軍若偏裨然巳則訓練軍士以衛京師置京營隸元帥府巳則改五軍營隸都督府五都督握兵籍而不與調發兵部得調發而不治兵防慮庂意至精密矣曰中軍曰左掖曰右掖曰左哨曰右哨是為五軍成祖遷都北京如南京之鄅則於中都大寧山東河南附近衛所摘發官軍輪班上操營提督內臣一人武臣二人掌號頭官二人大營坐營官一人把總二人中軍坐營官一人馬步隊把總各一人左右掖左右哨官如之此則高皇帝五軍之舊也此外又有千二營掌隨駕馬隊官軍是營也把總二人此外又有糰子手營掌操練上直刀手及京衛步隊官軍是營也坐營官一人一司二司三司四司各把總二人上外又有幼官舍人營掌操練京衛幼官及應襲舍人是營也坐營官一人幼官營把總一人舍人營一司二司三司四司各把總一人此外又有殫忠効義營掌操練京衛報效舍人余丁舍人營曰殫忠余丁營曰効義是營也坐營官一人把總各一人此則五軍營之支分也巳又得受降虜達子一千常立於龍旗寶纛之下以為三千營營分五司掌執大駕龍旗寶纛男字旗負御寶及兵仗局什物等件上直軍為一司掌左右二十隊勇字旗大駕旗纛金鼓等件上直軍為一司掌傳令營令旗令牌御用監盔甲尚冠尚衣尚履什物等件上直軍為一司掌執大駕勇字旗五軍紅盔貼直軍上直軍為一司掌殺虎手馬轎及前哨馬營上直明甲軍隨侍營隨侍東宮官舍遼東備御回還軍為一司凡五司是營也提督內臣二人武臣一人掌號頭官二人坐司官五人見操把總三十四人上直把總十六人明甲把總四人此則三千營之支分也巳征交址得其神機火箭之法立神機營掌操演神銃神炮諸火器亦分為五軍中軍坐營內臣一人武臣一人其下分為四司各監鎗內臣一人把司官一人把牌官一人左掖軍如之右掖軍亦如之左哨軍亦如之右哨軍亦如之巳又得都督譚廣馬五千匹當時謂之譚家馬復置五千下掌操演火器及隨駕護衛馬隊軍是營也坐營內臣一人武臣一人其下分為四司各把司官一人此則神機營庂支分也居常則五軍肄營陣三千軍肄廵哨神機軍肄鎗手如大駕親征則大營居中營外五軍分駐步軍居內騎軍居外騎卒之外為神機神機營之外有長圍周鄰二十里樵採其中間此三大營之制也當是之時一子以大兵臨之其上營無不練之將將無不練之兵又有御前試驗按月開報之條以賞罰行其閒所以兵休而不驕兵動而不困洪宣之世海內昇平然宣宗猶時時耀兵邊塞外士卒之進上步伐猶顜然於心目之閒至於正統恬安有年天子以沖年御宇將偷士窳也先犯邊王振猶欲循先朝之舊奉天子親征大駕一動京營兵不任受甲而車駕陷虜庭矣兵部尚書于謙固守京師深惟強兵之策乃於三大營中挾其驍銳分為十營營各萬人隊長統五十人隊官統百人把總統千人都指揮統五千人訓練之方則有八陣八陣分為六十四陣雖師僅十萬未能盡復祖宗之故委曲條理有足觀者矣天順初年反景泰之政革罷團營八年而復成化初又復革二年又復復則從兵部尚書馬昂議抽選京兵八萬外衛八萬外衛之兵分為二班班四萬為瓜代合京兵為十六萬立十二團營操練之曰奮武曰耀武曰練武曰顯武曰敢勇曰果勇曰効勇曰鼓勇曰立威曰伸威曰揚威曰振威營各分五軍三千神機三營五軍營領內外馬步官軍三千營領內外馬隊官軍神機營領內外步隊官軍而三大營之數不與焉是十二營軍名曰選鋒不任選鋒者仍歸三大營曰老家而團營之法稍變矣迨其久也私門役使之主帥棓克之上下相蒙兵益脆懦選鋒之勝亡異老家至於弘治正德以後又有兩官廳之制其法就十二團營挑選精銳別立總兵參將統領之此時十一團營可為老家而兩官廳可為團營也嘉靖二十九年虜大入京城下上命兵部尚書丁汝夔理兵出戰核其人不及五六萬驅出城門皆洵涕不敢前 【 國語曰無洵涕注無聲涕出曰洵涕】 即諸將領亦勃然色變虜退汝夔伏誅於是大學士嚴嵩李本請振刷圖善後令兵部選武臣以充總督坐營之任吏部選才望大臣專理之令其簡練人馬上是之下兵部兵部侍郎王邦瑞言國初營兵不減七八十萬元戎宿將常不乏人嗣是三大營變而為十二團營又變為兩官廳雖浸不加初然原額軍尚足三十八萬有奇迄今承平既久武備廢弛見在據籍僅十四萬有奇而在營操練又不過五六萬人而巳戶部支糧則有兵部調遣則無比者虜入事棘戰守俱虛見在軍士率老弱疾憊市井游販之徒衣甲器械臨時取給其為耗弊可謂至極臣謂軍伍不足其弊不在逃亡而在占役訓練不精其弊不在軍士而在將領今之提督武臣即十二團營之總帥坐營等官即諸營之主帥而號令把總之類又古之偏裨官其閒多屬紈袴平時則占役營軍予以空名之餉臨操則四集市人呼舞博笑而巳先是尚書王瓊毛尚溫劉天和皆嘗有意整飭將領惡其害巳從中阻撓陰壞正議而軍士又驕惰厭律輒亡匿渙散倡為流言清理未半事復中止今皇上親見其害矣臣願遣風力科道官議核十二團營人馬之數參考戶部糧籍汰老弱留精壯逃亡者設法勾補占役者悉征着伍然後人給衣甲器械簡謀勇將官加意練習而以科道官監視之上是之乃革去十二營兩官廳第用京營把總兵官一員提督三營以復國初之舊時咸寧侯仇鸞方以逐虜幸上即使為之於是兵部會議條為六事其一請革內臣謂自古宦者不得典兵今三大營內有內臣提督監鎗等項不下二三十人既不知兵又專役占所宜裁革其一請處班軍謂河南山東大寧中都等處原額班軍士六萬有奇每年春秋更番上班操備往往為各營借工私占之資自今請令於五月中旬赴京各都司統率入營一體操練至十一月中旬掣回休息不必兩班赴官如此則每歲京營秋防之時可得十五六萬人比之召募尤為省費上悉從之於是罷團營兩官廳以復舊制更三千營曰神樞營其三營司哨掖等名及諸內臣並裁革而統以大將一曰總員督京營戎政廳給印曰戎政之印佐以文臣一員曰恊理京營戎政其下設副參等官二十六員凡團營兩官廳之兵悉歸五軍營而寶纛令旗等項則仍隸神樞營遇用撥取無恆名巳又命募兵畿輔江北等處得四萬人分隸神機神樞二營其副將各止設一員而增能戰將六員分領操練大將所統三營之兵平日名練勇將用時各定職名五軍營大將一人統軍一萬總主三營六副將十二參將十二游擊將軍十二佐擊將軍及坐營等官五軍營副將二人各統軍七千左右前後參將四人各六千游擊將軍四人各三千外備兵六萬六千六百六十名神樞營副將二人各統軍六千佐擊將軍六人各兵三千外備兵四萬人神機營將兵亦如之巳又定三大營將領官軍三大營將領副參游佐坐營號頭中軍千把總等兵共五百八十六員五軍營官一百九十六員戰兵一營左副將一員戰兵二營練勇參將一員車兵三營參將一員車兵四營游擊將軍一員城守五營佐擊將軍一員戰兵六營右副將一員戰兵七營練勇參將一員車兵八營參將一員車兵九營游擊將軍一員城守十營佐擊將軍一員備兵坐營官一員掌收補新兵以備十營之缺大號頭官一員監鎗號頭官一員中軍官十一員隨征千總官四員隨營千總官二十員選鋒把總官八員把總一百三十八員山東領班都司二員神樞營官二百八員所掌戰兵車兵城守兵及其餘官如五軍營之制其千總官則二十員選鋒把總官則六員把總則一百五十七員河南領班都司則一員神機總官一百八十二員所掌戰兵車兵城守兵及其餘官如神樞營之制把總則一百二十八員中都領班署副留守則四員在京各衛軍又俱分隸於三大營蓋分之為三十小營合之為三大營雲隆慶□年大學士趙貞吉上言高帝定萬世之計令內外衛兵分隸五府其法制甚周謀慮甚深遠永樂末年因聚府兵北伐旋師之後結營團操乃以三千神機二營附之因號為三大營其實皆五府兵也夫五府之兵因調發聚五為營既歸即當散歸各府矣所以久聚團操者以當時常有戒嚴征伐之事故爾不暇然猶以五軍名營實未變五府舊制也沿至正統末年變為十團營矣正德中添置東西官廳矣然舊營之中尚存它家軍之籍則五營之號未冺而未府之意猶存也夫我太祖分府以設將則權任不偏得將將之法我成祖分營以統兵則分數易明得將兵之法得將將之法則無前代重臣握強兵之寡得將兵之法則合兵法御眾如御寡之方祖制盡善所當世守者也至嘉靖庚戌嚴嵩欲為賊將仇鸞之地遂請先帝特設戎政廳括內外兵籍鑄總督戎政印而授之於五府之外別立一廳則盡變太祖分府之意矣以十萬餘眾統於一人則盡變成祖分營之舊矣時無骨鯁伐奸之臣故鸞得肆覬覦之計使當日遲於伏誅時事未可測也國家與虜為鄰往歲虜驚戒嚴官軍俱列營城內怯弱如此蓋皆繇輕變祖宗之法臣晝夜慮之竊為寒心私謂分府設將之制未易卒復而分營統兵之法猶可遵行蓋將才難得以一人統十萬之眾非韓白不能以十萬掌分委數人稱職易耳請將見在官軍九萬分為左右中前後五營營擇一將分統令其教習訓練而以文臣廵核之每歲春秋遣官較閱其將之能否士之勇怯技藝之生熟紀律之嚴縱以奏聞而朝廷賞罰焉收戎政印於內府有事則領敕掛印令將於閫外事畢則繳敕納印歸將於營中將太阿之柄獨持輦轂之□常健戰守調戍惟所用之書奏上下兵部集議尚書霍冀議上營鄅如舊遣文臣廵覆較閱收戎印則如貞吉言然文正二臣世爵流官互相爭長卒不能行也 
　　凡督理戎政等官景泰初以兵部尚書或都御史領之弘治初以都御史提督領敕行事後以兵部尚書兼提督嘉靖六年特設都御史一員專一提督軍務領敕行事二十九年以兵部侍郎兼僉都御史贊理京營軍務領敕行事又今總督官名總督京營戎政不得名總兵改贊理為恊理戎政 
　　凡操練洪武六年定教練軍士律騎卒必善馳射及鎗刀步兵必善弓弩及鎗凡射十二箭內六箭遠可到近可中者為試中遠可到將士以一百六十步軍士以一百二十步近可中以五十步凡射弩每用十二箭內五箭遠可到蹶張以八十步劃車以六十步凡用鎗以進退習熟為試中成化元年令大營提督官每月二次赴團營會操每年二月十五日上操五月十五日止八月十五日上操十一月十五日止 
　　凡輪操宣德元年調河南山東大寧都司中都留守司直隸淮陽等衛及宣府軍士至京操備令每歲輪班往來原額春秋兩班官軍一十六萬員名中都四萬一千九百六十員名河南一萬四千六百四十九員名大寧七萬七百九十員名正統十四年令外衛輪班京操者前班三月還八月到後班八月還次年三月到河南山東北直隸強壯官軍皆隸於前班 
　　凡行軍號令永樂十二年令凡交鋒之際突入賊陣透出其背殺敗賊眾者敢勇入陣斬將搴旗者本隊巳敗賊眾別隊勝負未決而能救援克敵者受命能其事出奇破賊成功者皆名奇功齊力進前首先敗賊者前隊交鋒未決後隊向前殺敗賊眾者皆名碩功行營及下營之時擒獲奸細者升賞準頭功哨馬生擒虜賊一人者賞銀三十兩斬首一級者二十兩凡與賊對陣須齊力殺賊不許聚為一處掣拽空缺如力不能支不能決勝無勇無謀及不盡力殺賊者全伍皆斬凡隊伍巳定不許馬軍入步隊步軍入馬隊違者重罪如臨陣混戰如其本隊插入別隊者不論凡殺敗虜賊須盡力進剿不許搶掠人畜財物凡行營之時遇有鞍馬衣服器械不同者衣甲器械相同而喝問荅號不同者便即禽之凡夜行相遇即喝問有荅號不得者擒送辯驗果是奸細照例升賞故不荅號及見而不擒者事覺俱治以重罪凡軍中遇夜以各樣大小銅角笛聲為號不許聲音相同各聽號聲識認隊伍不許呌營違者論罪但夜間有諠嘩者即問所起處及左右應聲之人與該管頭目皆以里罪治 
　　郎曰天生五材誰能去兵用之有巧拙行之有順逆而巳故兵也者不得偃之具也四方有敗必先知之徵誅不可偃於天下於是則兵常強兵之持兵也如士人之操筆也士人一日不操筆則文戰不習矣兵一日不操兵則武戰不習矣此夫四方有敗先知行征伐毋待其來而御之固國之本強兵之道也承平日久士大夫談兵事所以弱皆曰將非人也士弗厲也器弗精也不但私門役使之而朝廷之上且以供土木之役畚鍤之事也皆未曙其本始岳飛曰文臣不愛財武臣不惜死天下無事矣夫今日之武將非請賂不得非賄中官權門不得也文臣與之處非厚贈遺不得也非厚酬謝不得也彼以為巳氏也以列於士大夫縉紳之林固然也抑而不敢聲若無口者也甲冑弱於縷繡靺鞈□於屨絇而將氣巳喪也夫巳氏也以是得居其官也而又欲肥其家也舍士卒之外何人可朘削士寒飢也老弱也而後法不行矣法不行則技不精勇伍不充實武吏不得而振之文吏弓安得而問之也予平居聞督撫所以吮噆武將者十六七猶可雲時平自怠棄至於國家有事猶然軍事之成敗疆土之存亡不寘念也嗚呼士大夫如此其負國也如此其忍也繇不學也不學則不知道不知道而國事之壞隨之矣旨哉岳飛之言也其論正臣也而文臣先之也
