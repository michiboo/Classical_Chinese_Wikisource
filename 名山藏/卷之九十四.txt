
●名山藏卷之九十四
　　晉江何喬遠　譔 
　　臣林雜記（四） 
　　◆臣林雜記（四） 
　　萬安 
　　劉吉 
　　嚴嵩 
　　趙文華 
　　萬　安　　劉　吉　　嚴　嵩　　趙文華 
　　○萬安 
　　萬安眉山人正統十三年進士選授為編修累官禮部侍郎長身魁碩眉目如刻畫外寬然長者內深刺骨在宮初無學術外事囑賄內結閹宦而萬貴妃有寵於憲宗其兄通為錦衣都指揮通妻出入掖庭安喜與同姓陰使人結通往來於家於是通妻母子之間設語相謾妻問母曰及記家貧時以妹妾人今安在母謬曰第記適眉州萬編修者安聞曰吾舊為編修正是因謬使其妾過通妻相呼以小字敘姊妹悲歡而安與通乃為大小姨夫安緣此得入內閣矣商輅去位安進為首相所以媚貴妃益至至時私進房中術於上妖僧繼曉所繇得幸皆緣安進江西人李孜省者以能幻術幸上安從學士彭華與深相結也貴妃居昭德宮寵聞中外中外有夤緣內使以寶貨進昭德者即傳旨賞賜或與之官一時府庫竭而爵賞濫安與劉珝劉吉同相殊無諍匡時人為之語曰紙糊三閣老泥塑六尚書安嫉侮方正深於仇讎保養奸回親於肉骨交無離合有內援者則與之士無賢腮有內援者則進之同時詞臣若邢讓陳鑒方正之士如王怒馬文升耿裕秦紘皆相繼疏斥吏部尚書尹旻左都御史王越與珝別為一黨與安華相傾久之安以計排去珝越與旻相繼罷珝鄉人在朝者為一空而鄒智李文祥之徒皆以論劾安耴罪矣孝宗即位言者謂紀太后所以暴崩繇萬貴妃請逮治當時諸醫並萬氏眷屬曾出入宮禁者安驚曰我與萬家不往來久矣他日孝宗簡安所進憲宗疏得一小簏皆房中術使太監懷恩持示之恩每展一疏則曰是大臣所為耶安慚汗不能出語巳為科道官所紏劾恩復持科道疏令人捧讀安跽起頻仍愴惻自解初無去意恩摘其牙牌曰請公出矣安在內閣者二十年初有諷之去者安曰惟有一死報國耳既出道中猶望三台星也安貲賄巨萬安死妾媵子弟懷以奔人無餘者子翼為南京禮部侍郎孫弘璧為編修皆淫縱不度後相繼死而安絕 
　　○劉吉 
　　劉吉博野人以禮部左侍郎兼翰林學士入內閣與萬安同時弘治初累進太子太師吏部尚書華蓋殿大孚士為人沈深不見辭色遇事有斷外為正論陽耴名內陰刻憲宗朝在內閣者十九年萬安尹直罷吉更為首五年左庶子張升因天變上言為政以人才為先尤重輔導之臣屬者言官交攻大學士萬安尹直劉吉安直以次罷吉偃然獨存寵信殊過乃阿結諸言官昏暮款門許以超擢柔佞傾側冀免劾紏以致人無復言奸計獲遂臣姑舉吉一二貴戚萬喜依憑官壼凶焰肆行吉與締姻泰山是倚及喜下獄猶為營救吉與父異居殊爨父死甫殮亟賄貴戚近幸圖獲起復對客笑談無復戚怛盛耴艷姬朝夕淫樂閭巷相傳以為笑柄吉請託遍公府貨賂委私門李林甫之口腹蜜劍賈似道之牢籠言路合而為一伏望奮發乾剛亟行罷遣都給事中韓重監察御史魏璋等皆吉之人劾升嘗侍春宮因從龍恩轉不愜所望遂歸咎吉左遷升南工部郎人目吉曰棉花吉裁抑湯鼐鄒智李文祥諸人譏王恕好名凡事與之相左恕不敢明言屢疏求退而巳吉票旨留恕初無溫詞第曰不必深辨居久之上欲封張皇后家伯爵吉言必盡封周王二後子弟乃可上素惡吉使諭之自陳同事者票旨極其褒美上皆削去留所辭不允四字及再陳遂許致仕瀕行京師人攔街指目棉花去矣而好事之人舉所辭不允與不必深辨為四字對雲初或言于吉目公棉花者監中一老舉人為之謂公耐彈吉因奏定舉人監生毋過三科試吉去禁除吉家居大盜入其舍驚怖死 
　　○嚴嵩 
　　嚴嵩者分宜人童言宿生穎悟絕人瘦削而神甚王溫如也始為翰林請告歸鈐山讀書十年乃出其為文章清潤雅栗交遊皆知名士士以此慕之嘉靖中積資至禮卿以和媚稱上遂召入內閣年六十餘矣嵩科第先夏言位次之言恃天子寵傲然據嵩上而嵩事言甚謹嘗具啟至言第請言酒言辭不見嵩布虛坐展啟跽讀嵩每見言卑娵下氣於是言以嵩為伏巳不之防也世宗既用河套事怒言嵩故厲聲抗聞上所言大驚公平日乃不如是言誅而嵩為首相矣始上尊事上玄西苑壇而醮命輔臣冠道士冠詣壇上香言不奉旨嵩獨籠紗帽而入既詣壇脫帽見冠上香言故以此得罪而天子久內親嵩嵩既為首相念自幸於天子即朝夕直苑中板房不敢洗沐私家天子稱嵩忠勤敏達每召對便殿輒至夜分賞賜頻繁踰等嵩相二十許年不近女色精心從上奉玄別以文章交驩士大夫而以朝政內委其子世蕃凡九卿科道官有所請則曰小兒識天下大體可與商世蕃以父任為工部侍郎狡譎有機智頗記識往牒是時四方多故世蕃遇疑難事皆能援巳然參所見以對其父嵩依所對以聞上時時契上意嵩益謂世蕃能世蕃嗜酒凶誕姬妾滿前倚父寵竊國柄無忌受四方財賄累數百萬有不得其意者陰借上旨殺之於是嘉靖之季嚴氏之勢震天下然上在位久要威福自操事事出上意嵩承夏言之後不敢有可否間有所左右直微引其詞至揣上所欲殺而不得免者無所匡諍而巳世蕃既外引嵩所左右者示德於天下則凡上意所欲殺者天下競指嵩矣嵩嘗請上建延恩閣其里中以奉貯所賜玄像及先後諭札江西都御史張岳給千金為之布按兩司為請益岳輒不肻曰此之為多矣岳寒骨稜稜有馬革一張而巳巳嵩貽書謝岳公伯夷之築也林一新者以僉事分廵嵩仆有不法執笞之一新入賀京師嵩甚加敬禮其能重賢士大夫若此也乃有鄢楙卿趙文華數輩為世蕃狎客光祿寺少卿白啟常者至以粉墨塗面供世蕃歡笑文華拜嵩為乾子尤密數從世蕃於預朝政外貪橫於有司中朝恣睢公卿間於是嵩名益污辱世蕃贓私狼藉濁亂綱紀京師稱大小丞相嘉靖末債帥懦將大壞邊事時論皆以咎嵩嵩為相二十餘年年八十餘上雅意望壽考數問嵩卿如何長生以是久見留嵩父子諂諛以欺上貪污以率下守法度者以為固滯巧彌縫者以為有才勵廉介者以為矯激善奔走者以為練事而天下之士風壞矣嵩妻死上厚其恤典過故事而世蕃不欲扶柩還嵩乃為請曰臣老不可一日無世蕃侍許之令世蕃無守制世蕃挾客曲宴擁姬妾日歌舞世蕃子效忠安坐京師兩廣都御史為上功曰在軍門殺賊效忠死以次孫鵠襲朁敘為錦衣千戶而嵩家僮羅龍文列銜中書齒縉紳間矣家僮年世蕃所昵士大夫之亡恥者競呼年別號稱為先生不敢名也刑部郎中徐學詩都給事中厲汝進錦衣經歷沈煉南京御史王宗茂兵部郎中楊繼盛周冕給事中吳時來邢部主事張翀董傳策先後論劾嵩皆及於譴繼盛至坐誅沈煉插入妖人爰書論死朝野搖手莫敢復及嵩嵩結納諸奄人偵西內動靜朝夕數至嵩隨巨細褁金勞之因得以將迎上心上所欲為唯唯從順上雖微知世蕃外所為念嵩嫵媚不欲發久之方士藍道行以箕進上問箕今羣臣孰貪箕下書相嵩貪天子心動外莫知也御史鄒應龍避雨一內侍所內侍為應龍言應龍遂發嵩父子前後事曰如臣言不實願斬臣首以謝嵩父子嵩乃以得罪令致仕去世蕃戍煙瘴地世蕃子鵠及龍文皆邊遠充軍年錮於獄而宥鴻為民吏侍嵩老嵩既去天子思嵩佐奉玄謹悒包不樂世蕃揣知上意在也營金左右毀道行道行亦坐下獄論死世蕃不之戍所大治家第南京御史林潤劾言其南通倭北通虜且為朏天子於是即令潤家逮世蕃下刑部獄籍嵩財產守廵官至嵩家點簡嵩從旁視之嘆曰吾壹不知至此籍時得帊一箱緣四角兩角系螳螂金鈎皆怪不知所制久之知奉為夫人經裩襠矣有送白金溺器者自署姓名其底其穢藉如此然潤所劾嵩財過當有司竟旁連其親黨乃得足世蕃短項肥體眇一目久系獄殊不知上意欲殺之一日隸拘縛之江西司世蕃曰吾死矣緹騎之士標白幟柙赴西市騎往來長安道世蕃行至某處輒報入上前既誅不知其屍所在而嵩出宿於野寺亦病死 
　　○趙文華 
　　趙文華慈谿人秀才時為人授館東家出二三杯飲文華文華醉擲破之既舉進士授兵部主事蔚然有文名坐豪宕不飭謫東平州同知復改為南京稽勛主事改刑部主事歷升通政使拜嚴嵩為乾子嵩告世宗曰師生為人豪縱慓恔好以氣勢凌人為通政者久之吏部尚書萬鏜推為鄖陽廵撫文華不喜補外會兵科右給事中朱伯辰論文華邪媚奔競寵賂滋章鄉黨縉紳合訾共鄙亟宜罷黜以重台憲文華不德鏜推舉乃言通政使朝廷左右之官例不外補萬鏜意在出臣嗾所親言官論劾必去臣乃快鏜前為右都御史復從侍郎起用尚書作欺通俸筭考今文以不得一品心懷怨望上怒黜鏜並伯辰為民文華留如故頃之升工部侍郎倭大毒江南文華上御倭七事首言倭居海上宜禱海神上方尊事上玄文華言合上意上為之罷兵部尚書聶豹文華遂得視師江南以祭告海神往文華負挾恣睢黷貨殃民稍睚眥立摧什之是時御倭者南京兵部尚書張經上委為大帥節制當天下半得便宜行事開府辟召經慷慨平賊顧雅貴侈襲承平風氣而所倚大將何卿沈希儀老不可用新進慓猾之士果往速退連戰不利望實不無損文華與浙江廵按御史胡宗憲兩自喜負謂經不足辦滅倭頤指凌其上而經以大臣為自重不與文華深計文華疏劾經坐誅文華謂倭無足滅日夜與宗憲督戰而倭益猖獗復委言代經者周珫病不任而浙江廵撫都御史李天寵嗜酒上罷珫為民天寵坐論死而宗憲代天寵矣時江南倭有二一出掠於溧水一據華亭之陶宅溧水倭南下至滸墅關蘇松廵撫都御史曹邦輔恐其合陶宅倭與僉事董邦政扼而殲庂文華聞欲攘為功趨至滸墅邦輔巳奏捷輒大恨與宗憲身將浙兵約邦輔以宜隸兵會剿陶宅巳皆敗文華掩不言反劾邦輔邦政不恊攻疏下邦輔坐不得敘滸墅功而下邦政總督都御史逮問矣給事中浚栻先後言文華欺誕負簡命江南人稱邦輔功不容口而文華妬捷掩敗上不聞也邦輔見文華劾巳整兵與再擊陶宅倭則又敗他倭來日盛浙東西破軍殺將羽書狎聞文華乃知賊未易卒圖會游擊曹克新總兵俞大猷有小捷文華遂有歸志遽言賊解請還闕許之是為嘉靖三十四年明年文華還顧倭日甚不能蔽即言臣還時南寇大都滅獨零賊未盡耳上疑之數詰問嵩嵩為支吾對時代珫總督者楊宜文華因言南中零賊所未盡者坐宜不稱帥獨宗憲可以代之上又為之罷宜也吏部尚書李默推代宜者不用宗憲以他名上默自其為郎時受上知所至尚書皆上特簡用是不附嵩惡文華時時於公卿間沮折之文華大恨至是慮情露密奏臣還京時零賊可指日滅至今未殄坐督撫不稱此繇吏部尚書默恨臣劾逮其同鄉張經為之報復臣論劾曹邦輔默嗾給事中浚栻媒孽宗憲反臣久留邦輔今江南事壞矣而浙直總督又不推宗憲上他名默黨逆不容誅抑默部試選人策目引用漢武唐憲始以英銳興晚節任用匪人以至敗默謗訕無憂國奉公之心上大怒逮默詔獄論死卒月宗憲代宜而文華為工部尚書矣默既下獄文華過默直髣謂禮部尚書王用賓曰公何不令人滌除之吾旦夕與公同直也蓋上是時欲用文學之臣以備玄撰嵩舉文華文華佹得之然上竟用中允份也巳而江南倭猖獗日甚上複數諭嵩令嵩語文華以實情對時上巳遣兵部侍郎沈良才復視師於江南嵩知上覺文華欺教文華自以意請復往而內言上良才不勝任也江南人引領望文華上覆命文華往賊勢既巳衰則與宗憲竟平之其明年歸仍為工部尚書方士金制百花酒曰仙酒文華以進言臣師嵩當服之是以壽上問嵩嵩不知即對臣之能老不知其故非關仙酒也嵩詰文華君何誣罔至是上賜文華衣文華飲世蕃所歸醉拜賜上聞滋不懌是時覺其在江南殃黷狀正欲斥之會上欲亟修毀殿以觀於述職朝貢之吏文華不趣辦遂命回籍心謂未盡辜乃科道官無敢論者上怒無所泄而文華子錦衣千戶恩懌請送父歸家其上疏之日犯上所禁封遂革文華職削恩懌官道戍之中外大快當文華誣訐李默時有舉人江宗上文華書曰宗不才曩歲之秋與宗母兄同游太學其時望見公疇眾中踔然有獨立之風倏然有遠舉之玫雖皆年少實知慕義願一投交既而幸獲所圖果歡無間時吾三人意氣自許固將上師大賢下摩勝友俯仰今昔忽焉如昨人事代謝莫可勝說母兄雖博一第邅回仕途不遭而罷宗奔走道路未嘗有一日之幸行返丘壑以卒余齒天實為之公道與時逢命隨才達受知聖主千載一時宗與公自信形勢豸艮絕心志孚通誠謂公今日位大矣寵盛矣聖主知而信矣切計以疇昔自樹之心感慨願効之節而當國家安危之計生民休戚之關必念之至熟籌之至精於斯庂時有舉朝蓄縮不敢形口者公奮其剛邁上報遇合則言焉必合策焉必行着不朽之令聞流美譽於冠紳也不意聞諸道路疏論李公黨逆謗訕以為罪詞宗時伏枕攬衣遽起肅然嘆曰李公誠然則堯代共驩公無妄發宜爾宜爾既而稍征事實則所謂黨逆者訐其與鄉人比而所謂謗訕者摘其引策目諷也宗傷愕移時喟然長吁不覺泣下夫李公□□厥位奸以就列則亦明數其章燭之跡誅殛流竄□上所裁今也惡其人求其罪知不足用為撲滅之計乃獵其無據之誕詞不明之隱慝使俛首吞聲以就戮辱不亦悲哉李公黨比與否非宗得知至其援古發策則率爾應酬常慮不逮苟深求逆探何所不有讒者流聞於公公亦過聽文致周內以逄天怒傳曰欲加之罪其無辭乎主上神聖有過唐虞公不能繇羣後德讓之風以共承臨御寬簡之化顧有詩人言翕訿背憎忮忒相傾之智豈不為盛明顯比之朝一大累也匡衡論治以為公卿大夫相與循理恭讓則民不爭寬柔和惠則眾相愛嗚呼吾何繇得見此於今日哉顏子戒叔孫武叔之好譏議也曰聞諸夫子言人之惡非所以善巳也言人之枉非所以正巳也故君子攻其惡無攻人之惡故忿欲繇是而懲仁恕繇是而行夫豈肻以喜怒之私亂是非之實興誣構之禍哉唐開元中都督有罪張嘉貞請加詔杖而張說以慮及爭朝宋富彥國惡高郵守饋遺海寇將請殺之而范希文以手滑悟友故夫君子上存國體下為士大夫儌措足之地議法尚寬慮事欲遠也今李公六卿之首百僚之率也摧敗酷烈於佚傾之間單詞片言未繇自白行路傷心士類掩泣而莫能知其負國之顯實罪釁之繇來公於此時豈本心邪直初不慊其人噤齘久之遇於一發而不可制亦不虞橫潰至是今亦豈無惻然之意噫其巳甚之悔乎易曰君子作事謀始又曰思其終也思其復也宗與公有久故之誼蒙被周恤匡導之勤載在肺腑適以此時數在左右遇公行事有不然者令徒內懷憤切而隱情惜巳甘同凡人豈惟自失初心竊計公悔悟之餘當亦無耴宗之循默也文華嗜酒病蠱被斥後偶捫腹五臟悉出死
