
●名山藏卷之八 
　　臣何喬遠恭輯 
　　典謨記八 
　　◆典謨記八 
　　十二年正月上諭行在工部臣修治孔子廟元宵節上觀燈午門賜羣臣及耆老宴羣臣進詩命翰林第高下賜鈔有差並賜耆老鈔帛二月隨州飢賑之按問長史之不言者上退坐右順門裡衣袖垢敝納復出侍臣有贊聖德者上嘆曰朕日十易衣未嘗無之但念自惜福昔皇妣躬緝故衣皇考見而喜曰勤儉如此可法子孫朕常不敢忘三月揚州水賑之張輔使都指揮師佑尋交址賊首陳季擴於老撾獲之上親征瓦刺庚寅車駕發北京皇太孫從行晚久清河諭耆老之送駕者歸督子弟務生戊戌駐蹕宣府上從容教太孫太孫所對皆合上意上喜庚子發寧遠鎮行閒有突兔命皇太孫射之應弦而斃賜皇太孫名馬辛丑至萬全命忻城怕趙彝建平伯高福尚書吳中郭資都御史李慶通政司馬麟督餉曰役民隨軍苦矣朝夕慰勞無毒以刑是月也直隸河南山陝湖廣諸縣飢疫皇太子命賑視之四月甲辰朔駐蹕興和大閱庚戌敕大營及五軍諸將曰軍法嚴則士一賞功明則士服今朝發一令夕不下聞此不嚴也將士効力名不上達此不明也其立傳令及紀功官丁卯發清水源上以山川險易及將士之勤勞示皇太孫馬上且曰汝知吾所以為此者乎對曰陛下豈圖其土地利其資畜亦豈不自為樂虜禽獸也恩之不戴服而遽叛陛下固欲大獮薙之永驅於絕荒令一跡不近塞為子孫臣民世福遂下馬叩頭上嘉嘆良久戊辰駐蹕屯雲虜多降者巳巳駐蹕玄石坡申令將士愛惜戰馬兵行毋擅離隊伍辛未駐蹕清風壑命藥病者五月癸酉朔駐蹕楊林戌上教皇太孫以創業專成之道曰天下之事不可不周知人之艱難不可不涉歷乙亥駐蹕禽胡山上念濳邸時嘗禽虜不花於此遣祭其山川之神辛卯駐蹕速兒溫都兒之地有海子水清洌賜名蒙山海是月也皇太子遣人撫綏高密安丘諸城三縣之流移者六月壬寅朔駐蹕清流港前鋒都督劉江等哨見虜跡東行王令五軍將士臨陣齊奮所誅惟首虜毋奪財物毋掠婦女毋虐老稚毋殺降附違者斬甲辰駐蹕雙泉海劉江等遇虜康哈里孩與戰斬其數十人上度虜且至嚴哨瞭巳獲虜諜言虜兵踁此可百餘甲丙午車駕發雙泉海次三峽上率師兼程進命皇太孫於寶纛同行專以鐵騎五百護衛戊申駐蹕忽蘭忽失溫是日馬哈木太平把禿孛羅等率眾逆我師兄陣整頓兵山巔上駐高阜望寇分為三令鐵騎挑之虜奮來戰上麾安遠侯升發神機銃炮斃虜數百餘人親率鐵騎擊卻之武安侯鄭亨追擊虜中流矢寧陽侯陳懋成山侯王通等攻虜右虜堅都督朱崇指揮呂興等前薄之連發神機銃炮虜死無數豐城侯李彬都督譚青馬聚攻虜左虜盡死鬬聚被創都指揮滿奏對失辭以右春坊大學士兼翰林院侍侍講淮左春坊左諭德兼翰林院侍講楊士奇及司經局正字金問等輔導不職並征之是月也皇太子賑河南湖廣浙江諸縣飢八月辛丑朔車駕至京羣臣皆賀庚戌大賜宴張輔執送賊首陳季擴阮師至京師伏誅尼八刺國沙的新葛遣人入貢封為尼八刺國王賞從征將士九月降晉王濟熿為庶人使與世子美圭同守恭王墳封恭王第三子平陽王濟熿為晉王榜葛刺國王遣使獻麒麟羣臣獻詩禮部請賀不許孟縣獻嘉禾上聞弗提斤六城之地肥饒命指揮塔失往治弗提衛城池令軍民居止畋獵孳牧從其便商賈欲居者聽之伊王■〈木彝〉薨閏九月黃淮征至下獄既楊士奇金問亦至命法司鞫治宥士奇召問東宮事士奇叩頭言殿下孝敬誠至凡所稽遲皆臣等罪上悅而罷行在諸臣奏士奇不宜獨宥下錦衣系之未幾特出還職遂征司經屍句洗馬楊溥芮善相繼下獄崇明縣水給米鈔賑之免差役二歲十一月郢王棟薨諭行在翰林院學士胡廣侍講楊榮金幼孜曰五經四書傳注雖定羣儒異同之說尚互可發明其會通采附為大全書周程張朱所著如太極通書西銘都力戰死上遙見率鐵騎馳擊大敗之殺其王子士餘人斬首數千級乘勝追奔度兩高山虜勒餘眾復戰又敗之追至土刺河生擒數十人馬哈木太平等脫遁會日暮皇太孫遣騎兵四覘知虜已敗走上還帳皇太孫入見語虜敗形叩首稱賀上曰虜去未遠尚宜窮追皇太孫曰以陛下之威虜破膽矣請班師上曰善巳酉賜名忽蘭忽失溫地曰殺胡鎮庚戌班師虜有乘高而覘者上麾兵薄之皆潰散車駕發殺胡鎮駐蹕回流甸遣使以擊敗馬哈木等諭和寧王阿魯台戊午駐蹕三峯山之西南和寧王遣所部來朝命中官往勞之庚申駐蹕飲馬西岸和寧王復遣所部來言疾不能自詣上賜之米百石驢百匹羊百牽別賜其部屬丙申駐蹕飲馬泉和寧王遣人謝慰諭之乙巳次墨山峪敕皇太子以班師告天地宗廟社稷頒詔天下是月也皇太子賑常熟縣飢七月丙子駐蹕禽胡山敕山陜遼東臨邊諸城增烽堠謹備御巳丑駐蹕紅橋禁蹂田禾取人畜產者庚寅駐蹕興和命偃軍二十日豐城侯彬成山侯通領之命興安伯徐亨等率軍扈從巳亥駐蹕沙河皇太子遣兵部尚書兼詹事府詹事金忠進迎鑾表上怒其緩且正蒙諸篇亦匯聚次之為性理書因命舉朝臣及四方文學之士開館東華門外纂修而廣等總其事光祿寺給朝夕饌甲寅月食蘇松嘉湖杭五府水有司請半征上盡蠲焉 
　　十三年正月敕諭天下來朝有司曰朕夙夜圖治擢任賢能苟能盡心修職俾康兆庶天下未有不太平者也夫為官者以忠勤廉謹為本以公正仁恕為先忠則不欺勤則不怠廉則不貪謹則不肆公則不私正則不偏仁則不暴恕則不害毋謂民愚而心實神毋謂朝廷可欺也而上天鑒之不遵朕言罪不赦欽哉既復榜而申戒之午門之外瓦剌順寧王馬哈王賢義王太平安樂王把禿孛羅遣使謝罪請朝貢如初許之壬子午門外燈山火有死者命禮部給其家敕皇太子曰上元張燈意同民樂火及於人天戒朕也方茲祗懼爾亦敬之停止中外進送遣監察御史吳文等分行天下詢察吏治得失及民閒疾苦以聞郡縣官有貪刻不律者執之闒葺老病悉送京師以春和有寬恤之令設保安州戶部言漕運漸多請發民治倉上曰東作將興其出徒流以下定等輸作命武職大臣出鎮諭之曰爾皆舊人寄爾腹心夫財民心也不傷其財斯不失其心往勉之二月遣指揮斌給事中盤等十二人分往山東西大同陝西甘肅遼東督視軍士操練屯種交址總兵官張輔沐晟還師京師立北京馬神祠定平安南功賞釋工作囚徒四千九百餘入輸作贖罪既而多亡有司請捕之上曰必其空乏遂命見役者俱還家期秋後赴工令下有不願去者七百餘人上並盡釋之四月命張輔鎮交址止既選幼軍隨侍皇太孫至是設府軍前衛親軍指揮使置官屬焉以水賑北京諸郡五月丁酉朔日有食之端午節上御東苑觀擊球射柳賜文武羣臣鈔有差文臣進詩者加賜酒席壬子月食開清江浦河道七月諭行在都察院曰灤州知州敬代州同知損武清知縣濳皆殘吏巳置法備錄所犯榜天下以儆民牧太監鄭和等奉使西洋諸番還命武職宮犯輕罪系獄者有疾許出醫藥者為令賑魏瑞昌永司射洪巴諸縣八月以北京軍民養馬者多增置行太僕寺少卿各一員寺丞八員戊寅壽星見賑山東河南順天等府飢九月占城貢獅子羣臣請賀上曰元順帝時兩都桑果葉皆五色黃龍文嘉禾有一莖至八穗者五色雲常見朕與卿等祗敬無怠而巳五經四書大全及性理大全書成上親序之十月令郡縣凡選發種田者能用心養馬悉除其罪大城縣水免其租甲申上獵近郊經白河念靖難時冰合濟師遣特牲祭告法司奏冒支官糧者上怒命戮之刑科覆奏上曰朕過矣其如律中官李達吏部員外郎陳誠等使西域還十一月麻林諸國進麒麟天馬神馬諸物上御奉天門受之羣臣稽首稱頌上曰此皆皇考威德卿等輔相功繼今益勉之蘇林荅刺古里柯枝麻林諸番使將歸命行在禮部臣豫遣官於福建俟其至宴餞之無簡敕周肅秦晉諸王選護衛步騎五千以明春赴真定操練敕西北邊及中原江北諸都司武衛選所屬步騎兵以明春赴真定德州二處操練候比試於京師如洪武中故事賑潮州諸縣 
　　十四年正月賑北京河南山東飢免其逋租停官買不急之務以水免河南諸府去年租稅二月改趙王高燧封國於彰德命漢王高煦居青州四月禮部郎中周訥請封禪尚書呂震亦以請上曰聖經無文焉管子不足道也卿乃不及魏徵五月端午節上御東苑觀擊球射柳賜文武羣臣宴自公侯以下至衛士耆民賜鈔有差賑六安英山碭蕭西安諸縣飢置交址郡縣凡府十二州十九縣六十一六月儋州土官率生黎峒首來朝上謂行在禮部曰黎人遠不霑化而貢獻頻繁自今三年一朝着為令哈烈撒馬兒罕失刺思俺都淮等處朝貢使臣辭還賜鈔幣命禮部遇所過州縣宴餞之仍遣中官魯安即中陳誠齎敕偕行賜哈烈王沙哈魯及撒馬兒罕等頭目金繒諸物八月癸酉壽星見行在禮部請率羣臣賀不許九月戊申車駕還南京十月甲戌月食癸未車駕至十一日周王橚率其子鎮平王有爌宜陽王有炥來朝上欲遷都北京下羣臣議羣臣合疏伏惟北京聖人龍興之地北枕居庸西峙太行東連山海南俯中原足以控四夷制天下土厚水甘民淳俗朴誠天府之國帝王之都高皇帝分封陛下若有待矣陛下即位之初升為北京文武羣臣合請營建巳下所司采木川廣羣庶雲集良材神呈比來聖駕廵狩萬國來同民物阜成禎祥駢輳天意人心昭然可知然陛下重民而紆徐竊今漕運已通儲畜充溢將作之辰天實啟今伏惟早賜聖斷上曰善楚王楨來朝修曲阜兗國復聖公廟覆命修從祀諸賢之廟壞者古里爪哇滿刺占城錫蘭山木骨都束溜山喃渤利不刺陸柯丹蘇門荅刺麻林刺撒忽魯謨斯柯枝南巫里沙里灣泥彭亭諸國及舊港宣慰使臣來朝既辭還悉賜文綺襲衣遣中官鄭和等齎敕及錦綺紗羅彩絹等物偕往賜諸國王仍賜柯枝國王印誥並封其國中山為鎮國山親制碑文賜之先是上諭皇太子令翰林儒臣黃淮楊士奇采古名臣對君之詞彙錄以便觀覽至是書成賜名歷代名臣奏議遂以頒賜 
　　十五年正月遼王植瀋王模寧王權蜀王椿安王楹晉王濟熿來巿上集神僧傳成御製序二月谷王穗以逆謀削為庶人命豐城侯李彬鎮交址肅王楧慶王■〈木旃〉楚世子孟烷魯王肇輝來朝命泰寧侯珪掌北京繕工事安遠侯升成山侯通副之遂諏日興事三月以五經四書性理大全書頒六部兩京國子監及天下郡縣學命天下有司雜犯死罪及徒流以下悉縱還家營資斧徒作北京自贖興平王尚■〈火丹〉永壽王尚灴祥符王有爝新安王有熺永定王有光汝陽王有煽永興王尚烈來朝漢王高煦有罪居之樂安州車駕廵狩北京壬子發京師巳巳次邾城敕軍士所過毋壞民稼有踐傷者除其近稅五月丙戌朔車駕至北京命行在左副都御史李慶兼督營造命行在工部造安樂營以居病匠太醫院分療之御史錦衣廵視亡歿者歸其骨七月賜皇太子務本之訓敕曰朕以教太孫今錄賜汝復別以賜皇太孫使服膺之戊寅壽星見羣臣請賀不許九月修孔子廟成上制文刻碑焉戊辰月食既命在工所疾未痊者護送還家有司善撫之十一月金水河太液池水冰結為樓閣龍鳳花卉象賜羣臣臨觀行在禮部尚書呂震請率百官表賀拒不受敕曰比歲以來卿等遇祥輒賀朕之涼德夙夜不敢康命中外諸司愛恤軍民勸課農桑作興學校平均賦役敬祀慎刑旌表孝順節義民鰥寡孤獨必存恤之薦舉材德遺逸之士嚴固邊徼倉庫出納無有侵欺一遵高皇帝成憲官吏貪暴曠職者監察御史按察司具實糾治之改前禮部尚書趙羾為兵部尚書廵督塞北屯戍軍民一切利病邊務不修者以實聞 【 羾夏縣人洪武中以太學生授職方司主事命核天下兵馬諸路屯戍羾具圖以進補其缺者增其宜置太祖謂羾能升武庫員外郎尋升浙江右參政時海寇出沒劫掠以計捕之成祖嗣位使交址郄其金寶之饋使還升刑部右侍郎尋轉工部未幾升本部尚書賜宴華蓋殿徹御筵饌珍羞以遺其母戊午敕詣北京十仁孝皇后山陵壬辰督開創隆慶保安永寧諸州縣撫安新集之民既改兵部尚書丁內艱起復專理塞外兵政壬寅北征羾給饋餉不絕仁宗嗣位改刑部尚書宣德庚戌以疾致仕正統元年卒遣官諭祭命有同治喪葬羾在襁褓母抱避寇林莽中卒遇虎熟視去聞者異之及長英偉多才善屬文喜歌詠歷事五朝多所裨益雖貴位列卿自奉如寒素】 是月陝西進玉兔羣臣表賀 
　　十六年正月以玄兔圖並表頌賜皇太子諭之曰羣臣頌朕朕心媿之夫好直則德廣好諛則過增爾將來有寄不可不審理於言故示爾知交址賊黎利反三月乙丑月食敕天下文武官員轉貪為廉革暴為寬勵怠為勤去私持公贍養軍民使皆受福敕成山侯通行視陝西潼關等處曰高皇帝數命公侯重臣修理軍政今西北邊尤急勉盡厥心六月纂修天下郡縣誌書敕交址總兵官李彬曰為將之道在智勇仁信忠勇則不可犯智則不可惑仁則愛人信則不欺忠則無二爾無鎮遠夷政當體之七月交址布政使莫勛交州知府林希望等言交僻南荒慕化有午皇上建設郡縣俾同內向今者營建北京謹以家丁瓢等五百人獻詣闕下少効子來召勞賜錫而遣之曰備悉遠誠殊不勞爾降敕切責陝西布政按察二司曰比聞所屬郡縣歲累不登致民流莩又不以聞其咎安在速賑之翰林院侍讀兼右春坊右贊善梁濳以輔導有闕逮下獄八月尼八刺國王沙的新葛遣人入貢使中官鄧城與其使者偕行賜賚之所經罕東靈藏必力士瓦烏思藏野藍可般十納等處頭目皆有賜丙戌壽星見九月壬戌月食十月諭陝西三司曰西人苦旱征役又繁朕甚憫焉自今出使外夷一切供應非有朝命毋得擅取違者重罪之十一月以浙江瀕海郡縣風潮衝激堤岸墊溺民居歲治無成上親齋戒遣保定侯孟英以太牢祭東海既祭水患弭咸歸頌於聖誠十二月武當山宮觀成賜名太岳太和山親制文記之上以資皇考皇妣之福下為民庶祈弭諭法司曰唐太宗惡官吏貪濁犯贓必寘法吏尚清謹民免掊克貞觀所以為盛朕屢敕中外諸司不許妄殺一夫擅斂一財而官吏恣肆自若繼今論如法以陝西旱命成山侯通偕戶部官馳賑之諭曰民之飢餓譬捄水火速往毋緩一切不急悉停止之民間事不便者條具以聞 
　　十七年三月為善陰隲書成蓋上輯古之積善而慶顯有明效者得百六十五人人為論斷系詩於後以勸世焉因命禮部凖大誥例抽目以試士八月敕皇太孫曰爾年既長尚勤學問自古帝王未有不讀書明理而能齊治平均者交址又安府土官知府潘僚反敕豐城侯李彬討之九月封劉江廣寧伯丙辰卿雲見羣臣稱賀不許敕曰帝舜之世有百工八伯之歌四時未經萬姓未誠朕正當與卿等憂勤惕厲以荅上眷十一月丁巳甘露降孝陵松栢三日十二月敕武臣曰自古國家盛衰強弱未有不系武備之張弛有宋之時太祖太宗削除暴亂將勇兵強後嗣不修醜虜僭竊馴致分裂宗社丘墟元有天下世宗戎部整肅甲兵強盛遂以胡主華厥後嗣主荒淫軍政弛焉覆亡竟至我高皇帝受命於天於時將帥效忠士卒奮勇左下之民陰受其賜朕嗣位以來屢敕爾等整齊隊伍操練士卒犀利器械爾等惟圖貨賄苟且蒙塞今明與爾言爾犯他罪論勛論戚猶或可恕若如前弊罪且用殺令自今在外繫囚當死者悉送京師會官審錄三覆奏乃決癸未卿雲見敕皇太孫曰比聞出郊遊獵一軍害民即懲以法朕聞甚喜善積而久名播天下不令而行不言而信肅王楧薨命工部侍郎劉仲廉許廓覆實戶口田賦於交址仍察軍軍民利病以聞 
　　十八年正月上元節上觀燈午門賜羣臣宴賜御製詩羣臣屬和以進 【 詩曰皇明啟祚天眷隆太祖受命芟羣雄奠安萬姓復人紀灑掃宇宙腥膻空三光宣精益輝朗五嶽不動逾穹崇天祼壤極南北虞淵暘谷窮西東梯山航海日相繼王帛萬國皆朝宗宣揚教化敷禮樂簡拔賢俊俱登廣閭閻耕鑿樂皥皥田弦誦聲渢渢開基創業比盤石神功聖德垂無窮朕繼大統膺天命負荷弗克懷忡忡宵衣旰食敢自逸黽勉圖治思成功茲惟民物日蕃阜休養作息無瘝痌雨暘不愆萬類育兩閒租氣何沖融生祥毓瑞日駢集靈貺所錫繇蒼穹上元隹節值三五宴樂期與臣民同巨鰲負山出平地屹立萬仞當天中香煙下連瑞霧紫燈火上照青雲紅教坊雜沓百戲隊仙仗圍繞千花叢九衢車馬隨明月千家弦管皆春風朕觀此景心更悅豈獨民庶欣遭逢賴茲臣鄰力匡輔各謹乃職輸其忠繇來盛德戒盈滿毋或怠肆墮天工朕承洪業冀垂拱仰止聖哲懷軒農太平一統洽文治萬方永樂年屢豐作詩敢繼南熏曲願與四海歌時雍】 閏正月乙酉月食五月交址右參政侯保率民御賊死之左參政馮貴亦以討賊戰死 【 保贊皇人國子生為襄城贑榆博興三縣知縣有善政初設交址郡縣擇人撫治升交州知府又升交州右參政時黎利剽掠郡縣保築堡要害御之賊來攻堡與戰不勝死　貴武陵人舉進士為兵科給事中從張輔征交址總督兵餉克效勤勞還奏稱旨升交址右參議俄升左參政撫輯流民歸附者眾有士兵二十餘人勁勇耐鬬每擊賊輒有萬中官馬騏嫉之盡奪具士兵及黎利反獨以羸卒數百遇賊戰死保為政廉恕貴有才畧其死人也皆世】 六月孝順事實書成蓋上命侍臣考古孝行卓然者得二百七人復為論斷並系之詩以教民以陳誠為參政命同中官郭敬等使哈烈諸國七月辛巳月食八月丁西朔日有食之巳酉壽星見丙位羣臣請賀敕曰上天垂象以親有德朕惟恐弗堪九月以北宮殿將成明歲將朝正於新殿遂遣行在戶部尚書夏原吉齊敕召皇太子命行在禮部明年正月朔以北京為京師去行在令取南京各印信給京師諸衙門南京衙門別鑄皆加南京二字諸城縣進龍馬十月右麻刺郎國王干刺義亦敦奔率妻子羣臣來朝禮之如蘇祿國王癸亥甘露降孝陵松栢十一月北京宮殿成詔曰朕皇考高皇帝建都江左肇造邦基肆朕纘承惟懷永圖眷惟北京實為都會惟天意之所屬亦上筮之攸同乃仿古制狥輿情立兩京置郊社宗廟創建宮室上以紹先志下以詒子孫營建以來天下人民樂於趨事天人恊贊景貺駢臻今工告成選以明年正朔御奉天殿朝百官治萬民故茲詔示咸使聞知召皇太孫於南京交址占城諸國來貢白烏瑞象羣臣應制撰詩增雲南交址貴州三清吏司於戶刑二部雲南交址貴州三道於都察院賑山東諸府州縣飢十二月封郭義安陽侯薛祿陽武侯金玉惠安伯薛斌永順伯皇太子及太孫至先是皇太子過鄒縣見民男女老弱持筐拾草實駐問之知以為食惻然下馬入民舍視民男女皆衣百結灶釜傾不治嘆曰民隱如此乎予之鈔問所苦輟食賜之山東布政使石執中來迎太子責焉執中言巳奏停今年稅太子曰民飢且死尚及稅耶勘口數速賑之近地三日遠五日執中請人給三斗皇太子曰與之六吾言上母懼擅發至是上言上嘉嘆久之 
　　十九年正月甲子朔上詣太廟奉安五廟神主命皇太子奉安昊天上帝后土皇地祗神主於天地壇皇太孫奉安太社太稷神主於社稷壇黔國公沐晟奉安山川諸神主于山川壇禮畢上御奉天殿受朝賀大賜宴赦天下和寧王阿魯台遣使來貢使要劫行旅上戒諭之自是阿魯台不朝乙卯月食既二月賑通渭全椒吳橋三縣楚王槙慶王■〈木旃〉來朝四月庚子奉天華蓋謹身三殿災敕曰朕仿古建二京三殿同災朕心惶懼意者敬天事神禮有怠歟祖法戾歟政務乖歟小人在位賢士隱齊跡歟刑獄冤濫歟讒慝交作歟削剝掊克及田裡歟蠧財妄費用無度歟租稅太重徭役不均歟軍旅未息徵調無方饋餉乏歟工作過度民力敝歟奸人附勢羣吏弄法抑有闒茸不治而致然歟朕之寡昧未究所繇爾文武羣臣宜陳無隱朕圖悛改以回天意停止中外之不便不急者敕曰上天垂戒監寐不遑 【 言寐而不能寤也】 禮部以朕初度讀賀甚非所以畏天而徒益不德焉其止敕吏部尚書蹇義等二十六人廵行天下安撫軍民羣臣應詔言事皆言遷都不便主事蕭儀言尤峻切上怒命誅之曰吾與大臣密議數月豈復不便哉科道官因効奏諸大臣上御午門樓使廷辯諸大臣啐罵科道官書生也昧大計戶部尚書夏原吉奉曰御史給事言官也且應詔陳言臣等備員不能恊贊是臣等罪上悅兩宥之給事中柯暹監察御史何忠鄭維栢羅通等應詔言事請上止廵游引龍不離淵虎不離穴為喻上怒詰問之引易書龍虎風雲對皆謪知邊州六月賑吳西安瑞昌濳山東光五縣飢諜者雲阿魯台欲寇邊敕居庸等關嚴備征諸都司兵京師上將廵開平興和焉七月嚴自宮禁賑寧津高邑歙新寧上杭五縣飢阿魯台聞上將廵邊舉眾北徙遂罷諸徵兵八月辛卯朔日有食之河間縣進白兔以水免徐州稅糧十一月命邊將置暹騎於古北口北神樹之地作深溝高塹以自固上復將征虜命戶部尚書夏原吉兵部尚書方賓禮部尚書呂震刑部尚書吳中等議皆謂頻年勞師軍馬儲胥十喪八九災眚屢作內外俱疲重以聖體少安涉冒風沙殊所未便古不勤兵於遠莫若休養於內備御於外方圖入奏會上遽召賓賓言饋餉恐不贍遂召問原吉餉數對曰贍備御而已亡以給大軍上不懌即命原吉料儲餉干開平而吳中入對與賓同遂召原吉頌繫之以大理寺丞鄒師顏嘗署部並系之賓懼自殺上曰朕未嘗罪賓何遽然既聞賓平生怒而戮其屍並下中於獄 【 賓杭州人自監生擢刑部試郎中改兵部建文中署應天府事坐累謫廣東以尚書茹瑺薦調兵部郎中上初即位升本部左侍郎扈從北京升尚書聰敏強記職務叢脞問無不荅雖寡學善應對既見信用勢焰驕騰睚眥必報原吉遭系上時時憤詈之賓方提調靈濟官工上數使使偵工中使閒語賓以上怒故恐罪及自縊朝房中上初猶惜其材既漏聞平生所為怒曰生誅矣命剉其屍僇】 下翰林院侍講李時勉獄命侍郎張本都御史王彰督有司造車發丁壯挽送以備征虜 
　　二十年正月巳未朔日有食之免羣臣賀辛未月食賑龍游寧鄉二縣飢二月命考黜贓污官吏邊戌之三月令有司遇饑荒急迫賑而後奏聞阿魯台犯興和殺守將都指揮煥上親征之議遂決命皇太子監國戊寅車駕發北京辛巳駐蹕雞鳴山虜聞夜遁癸未駐蹕宣府甲申饗將士四月敕皇太子凡官軍以罪系者悉送軍前立功命太醫院分醫生朝夕行營有疾者與善藥巳亥敕前鋒都督朱榮等勤哨瞭慎設伏辛丑駐蹕龍門收遁虜遺馬二千餘匹癸卯萬壽節禮部請賀上曰朕不獲祗拜宗廟兼念從徵士卒之苦何樂於心此行驅虜安邊共効忠勇所以賀也令民以軍餉役塞外者復之一年乙卯駐蹕雲州閱兵是月也皇太子賑潁州飢五月丁巳朔令將士軍行不得離隊五十丈收放馬驢亦毋得遠離營乙且度偏嶺命將士獵道傍山下曰非好獵也以繕士怒丙寅駐蹕隰寧敕開平備御成安侯亮曰虜至勿戰固守俟大軍城中民禁之遠出屯堡無要害者悉徙入城丁卯大閱諭諸將曰水因地而順流兵因敵而作勢水無常形兵無常勢兵猶水也戌辰觀士卒射一卒連中三賜牛羊各一鈔五錠銀碗二曰重賞則人勸是日上制平虜三曲使將士歌之庚午名諸公侯馳射英國公輔安遠侯升連中應城伯亨不中罷其領兵隆平侯信辭疾不至降為辦事官上謂諸將勇智兼全為將之道弓馬便捷所向無敵勇也計算深長智也有勇無智一卒耳辛未發隰寧次西涼亭亭故元往來廵游所上謂侍臣曰元人創此豈計今日書曰常厥德保厥位厥德靡常九有以亡況一亭耶因禁伐其亭傍樹曰殷鑑也癸酉次閔安命下營時大臣居中五軍分駐營外建左右哨左右掖以總之步卒居內騎卒居外神機營在騎卒外外有長周四周二十里軍中樵牧毋得出長圍上問諸將驅虜策皆叩頭言奉陛下成算上曰智勇先也必愛士而和僚敕皇太子曰朕今去京師漸遠軍機重務令五府六部議當行之不必來奏乃敕諸臣恊心輔導丙子次威虜鎮賜皇太子書曰朕付爾宗社親賢保民是為爾孝口腹勞人非朕心也繼今蔬果無遠進毋以軍中念朕上在軍率五鼓起或親閱軍卒或計議軍務夜與侍臣論經史或與諸將論兵法至忘寢食至是諭諸將曰軍旅重事朕不敢自逸每一令出必審思之古人云將國輔也輔周國強輔隙國弱朕若未當爾有深議長策即面陳焉敕領運公侯令饋運兵民日隨大軍行夜團營而宿後者斬六月庚寅次長樂鎮鎮乏水晚有泉躍出足軍壬辰次清平鎮令曰出應昌地益平曠宜結方陣進神機馬隊整肅列之癸巳次威遠以開平報虜復攻萬全上曰虜慮大軍搗其巢穴為此牽制必不足慮甲午次陽和谷虜攻萬全者遁去丙申次祥雲屯方駐蹕有紫雲如蓋見營南因賜屯名戊戌次翠玉峯虜有降者命善撫之庚戌次玉河泉以深入敕前鋒都督朱榮等各領健卒三百卒二騎齋二十日糧宵行遉伺都督吳成等踵兵千人後應乙卯次通濟河令軍中護兵器馬驢行糧毋委棄七月次環秀岡虜有息命將士星馳進四出邏騎巳未次殺胡原榮獲虜部屬言阿魯台巳盡棄其馬駝牛羊輜重於闊灤海之側與其家屬直北徙上曰未信毋弛備既果然召榮成還盡收虜所棄牛羊駝馬焚其輜重遂命旋師夜諭諸將曰阿魯台遁矣羽翼之者兀良哈遂分步騎二萬為五道上親率精騎數萬西要之庚午大敗之屈裂河追奔三十餘里抵其巢穴斬首虜數十生獲其黨伯兒伯克等盡收其人口牛羊駝馬焚其輜重兵器辛未上復以兵狥屈裂兒河西大獲之甲戌兀良哈老弱詣軍門待罪戊寅次捷勝原分給所獲牛羊於將士壬午次紫駝岡寧陽侯懋以騎兵五千搜余寇屈裂河東北深谷中獲其男婦千餘及牛羊馬數萬並得所掠邊卒男女百餘人是月也皇太子免兩直隸山東河南郡縣被水田糧若馬草八月巳丑次祥雲屯寧陽侯追敗殘虜山澤中壬辰次威遠川益寧陽侯精騎千與武安侯鄭亨前行收輜重亨懋夾擊虜又大敗之庚子駐蹕武平鎮皇太子遣富陽侯李茂芳禮部尚書呂震迎駕遣李慶祭開平山川以班師諭皇太子頒詔於天下中官鄭和等使諸番國還庚戌次雲州禁官軍踐傷田稼皇太子遣駙馬都尉沐昕趙王高燧遣長史趙季通六部臣仕侍郎郭敦進賀平胡表至九月丁已度居庸關次龍虎台饗隨駕將較北京文武大臣迎駕見壬戌昧爽上至北京羣臣表賀下楊士奇呂震蹇義錦衣衛獄嚴鈔法不行使者坐大辟家徙邊宴隨征將士命禮部分等有功無過者坐前列食上食功過相等先入關者坐次列食中食功過俱無坐下列食下食無功有過者傍立賜鈔各有差以楊榮金幼孜扈從之勞特命坐前列食上食各賜二品金織紵絲衣一襲鈔五千貫封朱榮武進伯薛貴安順伯釋楊士奇復其官十月申諭有司逃民復業者積年逋負悉蠲免命內官韋喬監察御史宋凖郎中呂謙等八十人盤點天下軍民衙門倉糧稽考遞年出納之數十一月鄭州獻白兔十二月賑英山縣飢閏十二月以水免鳳陽府所屬州縣糧 
　　二十一年正月二月蜀王椿薨釋蹇義復其官三月釋呂震復其官賑文登縣飢五月開封府雨傷稼遣人按視蠲其禾且常山中護衛總旗王瑜上變告山中護衛指揮賢等糾合羽林前衛指揮旭等將舉兵推趙王為主謀不利於上及皇太子上召皇太子趙王與諸大臣皆至捕賊親鞫而誅之 【 瑜字廷墨直隸山陽人繇淮安衛總旗調常山護衛仕至右軍都督府僉事雅尚文學為指揮用法平恕門杜私謁為鎮守寬大不猛務以德服人喜觀史冊每讀忠臣烈士傳慨然歆慕遇姧臣賊子則切齒恨之但發不軌事有枉者死之日自束兩手如高懸者號呼救解而卒】 東阿知縣貝秉彝九載當升縣民乞留從之加秩二級復其任 【 秉彝上虞人舉進士知邵陽縣有惠政以憂去再知東阿律已廉勤政火寬厚興學勸士課農務民縣以大治】 六月庚戌朔日有食之七月虜中有來降者言阿魯台將入掠召諭諸將曰朕當待之塞外乘其勞擊之遂定部分料軍實釋李時勉復其官命皇太子監國壬寅車駕發京師甲辰次土木隨征將士畢集上閱之喜遂賜宴會有邊卒陷虜中者脫歸雲今聚飲馬河北聲言犯大同寧夏敕大同寧夏守將嚴備之敕慶王■〈木旃〉嚴敕護衛官軍亦如之有告軍士取民田榖飼馬者立斬以狥戊申次宣府書諭皇太子凡飲食及諸不急之物悉勿進八月已酉朔宴勞大營五軍諸將因大閱甲寅車駕發宣府次沙鎮賜諸將內廄馬曰古人克敵藉習習調之庚申次萬全兵民有所進獻倍償之敕大營五軍諸將曰朕勞勤將士非志用武計生民也夫有精兵十萬可橫行天下今以三十萬眾當此殘虜何患不克丙寅命諸將布陳聚軍士操習之神機銃當鋒馬隊居後曰陣密則固鋒疏則達命諸將分督沿邊隘口晝夜毋怠乙亥次沙城召見晉庶人濟熺封其子美圭為平陽王是月也壽星見封瓊烴為唐王皇太子賑靖州會同縣飢蠲兩直隸山東郡縣被災田九月戊子次西楊河抵於陰山之脊皇太子趙王及諸大臣遣人奉表賀壽星卻不受虜偽知院阿失帖木兒古納召等率其妻子來降備言阿魯台今夏為瓦刺順寧王脫歡所敗其部落潰散無所屬若聞天兵再出遠走不暇敢復南向上命授之官諭諸將曰雖然當謹備分令廵視緣邊修築關隘防守之西洋諸夷遣使來貢凡十六國吏者千二百人敕皇太子宴勞厚賜命恭順伯吳克忠安順伯薛貴都督吳成等先出騎士三千偵虜十月甲寅朔前鋒寧陽侯陳懋追虜至宿嵬出口遇韃靼王子也先土干率妻子部屬來歸遣人馳奏敕善視之與偕來甲子駐蹕天城將士獵東南山上臨觀之丙寅復觀獵時風日暄霽將士健捷上喜已已寧陽侯以也先土干及其部屬入見上大喜召之前與之語叩頭呼萬歲命悉賜酒饌封也先土干忠勇王賜姓名曰金忠所以宴賜甚厚遂並諭書皇太子下詔班師頒中外甲戍駐蹕萬全皇太子遣定國公景昌表賀十一月戊寅朔軍驚次懷來辛已入居庸關上袞乘王戈花龍馬臣民夷使駢闐迎駕歡呼萬歲次龍虎台大賜宴甲申至京師陳鹵簿上乘御輦入謁告天地宗廟社稷出御奉天門朝羣臣時諸番貢使咸集闕下文武羣臣上表賀上諭以無怠無荒四夷來王之意遂召忠勇王部下皆授官壬辰月食 
　　二十二年正月阿魯台所部復侵掠邊塞上復召公侯大臣熟計征虜皆贊決上可之賜文武百官及京民四夷人等元宵節鈔二月楚王槙薨三月作五軍使忠勇王領壯士為前鋒諭諸將曰阿魯台始以窮蹙來歸朕撫甚厚違天負恩不一一朕再出師搗其巢穴命如絲髮當時若從將士計豈能復生驅而逐之冀能改也豺狼獸心終焉不變朕非黷武必拯邊民重建南京天禧祠賜名大報恩寺薦福於高皇帝後四月贈從靖難之戰沒者以親征命皇太子監國乙酉發北京巳未次長安嶺享諸將壬戌萬壽聖節車駕次赤城禮部請賀上曰朕方勞於師庚午車駕次隰寧忠勇王所部獲虜諜雲阿魯台且度塔蘭納木兒河趣漠北以避上曰寇不遠速進是月也秦王志烜薨五月巳卯至開平雨上遙見士卒沾濕寒有後至者命諸將恤士甲申上夢神一再告曰上帝好生旦召問楊榮金幼孜曰何祥也豈天屬意此寇部屬耶皆對曰陛下除暴安民亦好生也或者火燃崑岡玉石俱焚上帝之意惟陛下詳之上即命草敕使諭其部落曰往者阿魯台窮極歸朕及朕所以待之者爾等所知朕何負此而比年以來寇掠我邊鄙虔劉我蒸庶誰之過與朕閒者以天人之怒再用率師當是之時如狥將士之志爾等復有餘命朕體好生驅之曠遠獸心不悛荼毒增甚今王師之來罪止阿魯台一人有能順敬天道輸誠來朝朕待以恩禮仍授官職聽擇善地毋懷疑二以遺後悔命安遠侯柳升瘞道中遺骸上親祭之諭諸將曰武有七德禁暴除亂是其首也又謂止戈今罪人阿魯台耳脅從之眾有歸降者宜悉意撫綏非持兵器向我師者縱勿殺壬寅次長樂鎮楊榮金幼孜侍上曰漢高祖至柏人而心動朕次長樂思同樂也丙申次清平鎮輜重後令諸將分接之曰不繼者危道丁酉駐蹕清平鎮宴文武大臣命內侍歌高皇帝御製詞五章上爵之曰此先帝垂諭創業守成之難而示淫荒酣酗之戒也朕雖軍旅居臣杯酒敢忘先訓皆稽首謝上亦制詞五章述奉天法祖勤政恤民之意焉巳亥次威遠川宴文武大臣亦命內侍歌之羣臣皆頌上悅悉沾醉罷是月也遼王植薨濬縣蝗蝻笁知縣王士廉齋禱八蜡以失政自責越三月有鳥數百食之殆盡皇太子聞而嘉賜之免揚州廣平順德湖廣河南等府縣累歲被災田六月癸丑次金沙礫寧寧侯懋得胡馬九匹進上曰其詐益防無怠丙辰次寶屏山諭諸將今深入虜地益謹備戊午次玉沙泉以荅蘭納本兒河近令諸將嚴兵巳未次龍武崗寧陽侯忠勇王率師前進至荅蘭納木兒河不見虜蓋遁久矣上遣英國公輔成山侯通分兵大索仍命寧陽侯及忠勇王前覘之車駕進駐河上壬戌次蒼石岡張輔等分兵索山谷周回四百餘里無一跡癸亥次房坡寧陽侯返見曰請假臣一月糧深入必得之上曰朕更思甲子次翠雲屯召諸將曰今出塞巳久人馬俱勞孽虜所存亡幾茫茫廣漠若海探粟朕不窮追遂班師分諸將東西二路以歸上東行丙寅次蒼玉澗敕警而殿後庚寅次清水源刻紀行於高崖是時帝不豫戊子次雙流灤書諭皇太子詔告天下庚寅次榆木川上大漸遺命傳立喪服禮儀一遵高皇帝遺制辛卯上崩大學士楊榮等以六師在外秘不發喪含斂畢載以龍轝所至御幄朝夕上食如常儀遂馳計皇太子八月甲辰楊榮等至自行在致遺命於皇太子皇太子慟哭幾絕強拜受進問故人皇太孫馳訃開平迎龍轝作梓宮諭告中外巳酉龍轝次鵰鶚皇太孫至始發喪辛亥臣民迎哭居庸關壬子及郊皇太子親王及羣臣衰服哭迎至大內奉安仁智殿加斂納梓宮九月壬午上尊諡曰體左弘道高明廣運聖武神功純仁至孝文皇帝廟號太宗十二月庚申葬長陵壽六十五世宗十七年加上尊諡曰成祖啟天弘道高明肇運聖武神功純仁至孝文皇帝 
　　臣喬遠曰明興二百餘年於茲臣子論及成祖尚有正未盡善之疑豈知高帝閎謨遠烈非成祖繼之則都必不北虜必不威四夷必不賓服中外製度必不晏然一尊於後世夫拘攣之行豈所以論上聖之主哉成祖居以唐太宗自擬有唐家法則匪我儔蓋湯武耶蓋湯武耶
