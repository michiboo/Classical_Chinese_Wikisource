
●名山藏卷之二十九 
　　臣何喬遠恭輯 
　　典謨記二十九 
　　◆典謨記二十九 
　　穆宗庄皇帝 
　　○穆宗庄皇帝 
　　穆宗皇帝御諱載坖世宗皇帝第三子也母杜太后帝晬盤之日首取龍旗畫鼓及五行志每耴輒進世宗世宗奇之長而耒神秀朗舉止端莊見者謂有帝王之度始封裕王與莊敬太子同日受冊中官誤送皇太子冊寶帝所而裕王冊寶乃在太子宮是時莊敬巳屬疾竟薨中外曰天所啟也世宗兩立太子皆薨其後春秋高益惡言立儲事諸方士有言於世宗者曰二龍不相見於是帝仍為王出居邸者十餘年絕不得召入中外莫測屢有言者然而世宗意固自定世宗末年海瑞上疏切直上私命錦衣母死之世宗崩乃入踐天子位焉是為嘉靖四十五年十二月壬子頒詔赦以明年為隆慶元年出戶部主事海瑞獄中 
　　元年正月丁巳朔上拜天宮中祭大行皇帝几筵免朝賀戊午上衰服視事宣治門吏部奏先朝得罪諸臣如通政使樊深都給事中丘橓楊思忠尹相魏良弼李月敬左給事中陳瓚右給事吳時來周怡沈束顧存仁張選趙輄袁世榮御史何維栢趙錦張登高黃正色方新張檟凌儒仲王時舉馮恩郎中徐學詩周冕主事張翀董傳策劉世龍唐樞大理寺正毋得純等凡三十三人宜遵遺詔錄用報可吏科分諸臣以建言死者為三等一等戮死其次廷杖死者其次系獄戍邊廢斥牗戮死者宜復職贈蔭厚諭祭之典則有若員外郎楊繼盛左中允郭希顏錦衣衛經歷沈煉給事中楊允繩廷杖死者宜復職贈蔭則有若太僕寺卿楊最編修王思給事中薛宗鎧何光裕裴紹宗張原御史浦鋐曾翀葉經主事周天佐十瑜臧應奎殷承敘系獄戍邊斥死牗下者宜復職贈官則有若左侍郎唐冑御史李璋學士豐熙修撰楊慎編修楊名簡討王元正贊善羅洪先大理寺左少卿徐文華都給事中張翀張侃劉濟劉琦御史馬錄程啟充盧瓊陳讓桑喬包節王宗藏余翱方一桂員外郎劉魁郎中余寬黃待顯陶鎡相世芳王與齡僉事章鑰若故吏部尚書熊浹故御史楊爵風節尤着雖斥黜當與杖死者一體恤錄從之掌詹事府事吏部左侍郎陳以勤上謹始十事嘉納之罷祈榖大享神祇壇帝社帝稷諸祭禁民間放燈出鄭王厚烷鄢陵王府鎮國中尉勤熨及其子朝瑁於高牆復其爵位厚烷加歲祿百石勤熨父子存恤於有司罷苑田除戶部侍郎加督理農事銜省征派黃白蠟如嘉靖初之數停止採辦香品方士金等下獄論死甲戌賜皇子名曰翊鈞丁亥上大行皇帝尊諡丁丑上孝恪杜皇后尊諡詔天下削奪故真人邵元節陶仲文爵誥毀其坊牌墓碑籍田宅撤西苑大高玄等宮殿亭喜名額吏科都給事中胡應嘉論劾吏部尚書楊博考察不公黜為民科道官論捄外調之二月戊子祭太社太稷樂懸封皇親杜繼宗慶都伯李銘德平伯陳景行固安伯罷祭金海宣靈弘濟之神襄土厚熲薨乙未立陳皇后辛丑上孝潔陳皇后孝烈方皇后尊諡甲辰加諡元妃李氏為孝懿皇后故世子為憲懷太子罷玉芝宮歲時享祀日供膳如舊議錢法虜犯延綏副總兵黃演死之贈蔭立祠三月壬奉葬世宗永陵遷祔孝潔孝恪二太后世宗梓宮行上攀慟顧望甚哀丁丑升祔於太廟更名景雲殿曰弘孝殿奉遷孝烈皇后神主專祀孝恪皇太后主於神霄殿以孝懿皇后祔享焉已卯上始御皇極門視朝如故事冊封皇子母李氏為貴妃虜犯遼陽長安堡指揮王承德死之贈官予升襲四月南京科道官以考察拾遺並劾大學士高拱上曰閣臣拾遺無故事切責之毀紫極殿紫宸宮改建翔鳳樓焉工科都給事中馮成能等言山陵甫畢不修政事而亟翔鳳詔令不信舉動不當從此始矣一毀一建為費不貲伏惟遠希漢文靈台百金之愛近法宣皇草舍一區之德上嘉納遂罷之兵科給事中魏時亮請宮中節佚游嗇精神省章奏便殿與閣臣面裁決下所司黃塵四塞始命祭方澤時用卯丁未初御經筵復駙馬都尉鄔景和官廣東參政郭應聘督兵攻廣賊張紹南黃仕良有斬獲賞銀幣追贈故新建伯南京兵部尚書王守仁為新建侯諡文成賜祭七壇復賜太保左都督周尚文少傳兼太子太傅戶部尚書謹身殿大學士蔣冕少保兼太子太保吏部尚書喬宇禮部尚書汪俊太子少保戶部尚書王杲刑部尚書喻茂堅詹事府少詹事黃佐呂柟太子大保吏部尚書武英大學士石珤等贈諡祭葬有差改石珤之諡曰介追奪尚書顧可學徐可學侍郎朱隆禧郭文英贈諡誥命仆其諭祭等碑五月工部尚書朱衡鑿新河以通運河成辛酉祀方澤復故刑部尚書吳山職以擒斬廣西賊首王西橋等升總兵官俞大猷為署都督同知提督侍郎吳桂芳俸一級幸舊邸罷采鮮寶坻等縣自今薦新上供辦納光祿寺毋得奏遣內官着為令遣御史四人分行天下驗視倉庫多寡有無籍記為二一進御覽一備戶部其有破營私毋論歲遠近官大小悉劾治廣東道試御史齊康論劾大學士徐階降二級外調之階求退不許廷臣多論劾大學士高拱拱乞致仕許之敕修世宗實錄六月許羣臣秩滿贈生母是月雨不止諭戶部曰淫雨傷稼內外其痛加修省勘災以聞戊戌上素服避殿視事皇極門復故少師兼太子太師吏部尚書華葢殿大學士楊廷和太子太保戶部尚書梁材太子太保兵部尚書聶豹王廷相翟鵬太子太保刑部尚書林俊刑部尚書劉訒南京工部尚書吳廷舉兵部侍郎曾銑楊守謙商大節張漢工部右侍郎江曉南京工部左侍郎程文德右副都御史孫繼魯南京國子監祭酒鄒守益等原職賜贈官及祭葬諡蔭有差七月諭內閣曰朕即位以來賴卿等輔弼科道官不諳事屢肆欺言卿為朕詳處大學士徐階言科道官遭際昌時思効報荅言或過當事或風聞誠如聖諭以臣度之非敢為欺臣請示之上巳不復令處置御史李惟觀疏言皇上即位以來首錄建言得罪諸臣官民利弊許直言無隱甚盛德也頃者京師霖雨為災宣大地震淮徐水溢遼東旗鎗火民間金釜鳴一時臣工畢智效忠仰承宵旱而皇上過生疑慮逆折讜言非所以恭天示一眾聽也工科都給事中馮成能復極言聖明之世不當諱言上報曰聽諌朕心昨諭有謂爾等自後進言宜審以稱朕意追復故太子少保吏部尚書兼翰林院學士李默原職賜祭葬贈故左春坊右贊善羅洪先兵部員外郎楊繼盛光祿寺少卿賜諡予繼盛蔭上諭吏兵二部薊鎮邊牆圯修築如何此外別有御虜長策否其亟推才望大臣一人行視之並講求便宜聞於是遣兵部侍郎遲鳳翔兼都察院右僉都御史賜敕往上諭禮部霖為民災朕深憂惕內外百官痛加修省順天府祈晴焉因避殿視事罷南京振武營諸選募孝陵衛余丁千餘人並分隸大小教場神機營身終勿補諸將家丁及前尚書李遂所調淮揚民兵俱散遣之八月癸未幸太學予太子太保兵部尚書彭澤刑部尚書顏頤壽南京工部侍郎何孟春太僕寺卿楊最御史石金俞希禮等贈官澤孟春最加祭葬及諡太常寺少卿周怡上疏忤旨降為山東僉事癸已初御文華殿日講贈故戶部員外郎良給事中張逵常泰右春坊清紀郎周鈇官吏部請恤錄故光祿寺少卿馬從謙上獨不許曰從謙在先朝乃犯子罵父也上將詣陵太學士徐階等言陛下念弓劍之藏切霜露之感甚盛甚盛第重宗廟安社稷天子之孝也故龍輴發引送且不親累朝之典山陵春秋之事遣官而巳今東西虜日夕窺伺薊遼宣大警報屢聞惟陛下慎重上曰如旨階等復諌上不悅責之階等復奏天壽山北黃花鎮與虜一牆之限而已頃有邊報言東虜且犯喜峰西虜且犯古北萬一奄至皇上不知何所捍仗臣實計聖躬實計宗社無所逃死不能奉上命上悟乃止九月命太監呂用高相陶金坐團營兵部尚書郭干執奏曰不可革團營復二祖三大營之舊先帝所定也官有定員毋用內侍國家之典也上曰朕觀大明會典有之其草敕如命科道官皆諍階等言今無所謂團營者中官坐營起於景帝革於世宗會典修於正德之季未及嘉靖臣望陛下以世宗為法以兵政廢隳為慮言官言是上不悅詰階等階等復對先帝懲戎弛考太祖舊革團營召還坐營內官事權乃以一操練乃以效此善經也若據今則無營可坐必用內官則當盡變先帝制上納之革冗官獞賊久據古田縣命總兵官俞大猷會剿之上曰北虜俺荅入寇大同井坪邊進至山西偏頭關老營堡驢皮窖等處廵按御史已奏聞總督鎮廵等官其嚴戰守毋怠俺荅寇石州陷之殺其知州總督鎮廵王之誥請身率宣府游兵二枝西擾鴈門許之虜酋土蠻寇薊鎮大焚京昌黎等縣西虜黃台吉亦擁兵窺陵後南山命薊遼總督劉燾總兵李世忠廵撫耿隨卿東御土蠻昌平總兵劉漢西防黃台吉遣京營左參將陳良佐游擊將軍邵勇護陵召王之誥於鴈門還駐懷來廵撫曹亨自保定移兵通州以備之上曰虜寇深入力戰者重賞兵部其懸格薊鎮虜尚留壁石州間掠交汾等處發宣府保定延綏等兵分捄之京師戒嚴十月乙亥上問大學士徐階石州之陷故諭令選將調兵加意防守丙戌虜遁以虜入西山薊鎮逮系總兵維岳李世忠廵撫耿隨卿王繼洛副將田世威參將吳寶等已黜隨卿為民發世忠繼洛戍維岳世威寶論斬革遼王真人道號金印賜故兵部尚書翁萬達兵部左侍郎陶諧吏部左侍郎董玘葬諡下前宣大總督都御史楊順廵按御史路楷獄論死套虜謀犯固原鎮守寧夏總兵雷龍等出塞破之上諭徐階東西二虜荼毒甚卿其會議以聞禮科給事中陸鳳儀上疏論邊引聖諭有所改易上怒其不敬黜為民十一月命詞官葺郊祀禮以進郊久廢臣民快覩焉戊午車駕視牲庚申誓羣臣告郊於太廟癸亥祀圜丘奉皇祖配還御皇極殿百官行慶成禮廣東海賊曾一本執澄海知縣浚焚殺潮州革總兵湯克寬任改隆慶殿為慶元殿隆慶州為延慶州衛為延慶衛免石州徭役三歲旱禱雨命兩京大臣及科道官博訪邊才及熟曉屯鹽利弊者各舉所知以聞上曰有司怠位聽訟弗親槩委所屬武職及異途小官百姓受害良苦撫按官其指名奏治賜故禮部侍郎何瑭諡復故大學士夏言職工部主事楊時喬言三幾九弊三勢以規時政曰勤朝講為修德之幾裁章奏為出令之幾斷聽言為圖事之幾治體之弊怠弛法令之弊數易賞罰之弊濫納鬻之弊多用度之弊繁庄場之弊擾習俗之弊侈士氣之弊卑議論之弊浮宦寺之勢重難制宗藩之勢祿難給邊境之勢威難振下所司上問內庫太倉錢榖之數戶部尚書馬森具對且言積貯天下大命也蓄無三年命曰非國今催征急矣摉括窮矣事例開矣四方民力竭中外庫藏空矣臣謂生財不若節多取不如儉皇上登極首詔止土木之工罷珍寶之市損無益之費捐不急之官天下喁然歌誦書曰慎乃儉德惟懷永圖慎儉美德也懷永圖終也惟陛下終儉上曰帑藏罄乏至此朕正供外分毫無妄費朕儉矣卿等悉心求足國者鹽山丞王邦直應詔言十事曰減賦役以招流移實倉廩以備凶荒戒有司以去奢侈清驛遞以革冒濫禁勢豪以除橫暴正士途以塞奔競重功績以明考課慎作養以剔繁冗嚴簡練以修武備振紀綱以勵風俗上曰邦直言切所司議奏毋廢官卑賜故戶部尚書徐問諡追復太子少保吏部尚書萬鏜都察院右副都御史江潮監察御史郭弘化王時柯刑部郎中胡璉兵部主事余禎官有加贈鏜潮賜祭葬是歲減免天下田糧九百九萬八千六百九石有奇 
　　二年正月辛亥朔上拜天宮中謁奉先殿世宗皇帝几筵弘孝神霄二殿朝上曰貪官罷黜不足戒今歲考察贓著者部院奏治之戊午享廟遣代大學士徐階諫乃親享革正一真人名號奪其印以其裔孫張國祥為上清觀提點吏科給事中石星言治道不進則退君心不強則偷今四序更始萬國維新庶職來同群心屬望苟因循玩愒即欲長如隆慶元年亦不可冀切見皇上入春以來天顏漸癯視朝漸稀章奏頃閣宴遊屢肆臣不避斧鉞條上六事曰養聖躬人主一身至重也節飲食寡嗜欲所以養之也皓齒蛾眉伐性之斧甘脆肥醲腐腸之藥為鰲山之樂則必長夜縱飲縱長夜之飲則必聲色是躭此陛下近事也臣願陛下法大禹所以惡疏學成湯所以不邇曰講聖學我祖宗經筵日講之制定舉二月中旬法天運之新進德思治不可懈也言官累請未見舉行臣恐倏夏倏秋歲月逾邁而光明不緝也曰勤視朝先帝二十餘年不出宮闈而天下治紀綱振也元霄聖節為日相比陛下宵旰倦於曩者臣恐獻諛之徒或借先帝為解是以娛樂相尋萬事叢脞何以幾幸先帝之治也四曰速俞允皇上即位初年臣下有言未嘗不允允未嘗不速也事涉難從旨亦旋下今則有允不允者矣即允者亦愆常候臣嘗因而數之事關聖躬率留中而不報事關內臣或稽遲至得罪是豈愚言拙計不當聖心耶抑左右遏抑之也曰廣聽納切見太常寺少卿周怡言事誤犯忌諱遷之外吏給事中陸鳳儀偶遺聖旨斥為編民二臣得罪其小者也引裾批鱗有大此者矣曰察讒譖孔子曰浸潤之譖膚受之愬不行焉可謂明也巳矣比有一二內臣專恣亡忌因言官攻發遂切齒怒目待其後言過直則對陛下曰欺過激則對陛下曰慢再三言之皇上不覺納而發之怒怒而譴責加焉台諫去內臣益亡忌皇上之明損矣當今背理傷道之事尚多六者皇上身心急務也願亟圖之疏入上曰訕杖而黜為民大學士張居正言皇上登極之初特詔求言大小臣工莫不欣幸貢所聞知自古順言易從逆耳難受能受逆耳主德斯隆昔漢光武殺直臣韓歆皇上在藩臣嘗以進講其時反覆開導言人臣進言之難嘆惜光武不能容歆荷蒙皇上改容傾聽遂御書文武獻納四字置之座側是皇上因臣之言有意遠追堯舜之治也石星草野之人乍被選用急於圖報既杖之矣又褫職為編氓恐與昔時所以感悟臣言者不無差間伏賜召還或從謫外以倡敢言開自新不報二月皇第四子生大學士徐階考九年滿加如伯爵俸蔭一子錦衣賜敕若宴階三辭伯俸及宴許之賜楊繼盛祠於保定曰精忠敕諭天下朝覲官曰朕即位之初下詔更始念得循吏究宣恩澤顧在位者苟且便私民用愁怨朕甚憫焉維來朝特命審核黜不職甚者爾等宜幡然永思廉以律已仁以撫民公以刈心勤以蒞事脫狃於舊習朘民自封私咈公佚廢勤是從事不恪而守官無狀也朝憲凜凜譬踐春尚欽承之毋替朕命吏部延舉邊才奏上大理卿鄒應龍等六十三人因言五方之氣雖篤於因才百中之能難拘於器使如往者輔臣楊一清南人也用陝而効尚書王驥北人也用滇而功請毋論地資期得當才上曰善有不稱坐舉者賞擒斬貴州賊楊珂功巳亥耕籍虜犯柴溝堡守備韓尚忠迎戰死之予贈官升襲立祠賜祭吏部左侍郎兼翰林院學士趙貞吉遷南京禮部尚書將行上屬心焉諭徐階曰講官林燫其調之南講臣中有齒長者留如舊階對曰趙貞吉也請召還為禮部尚書恊管詹事府事上曰可設總理鹽屯都御史二人分隸鹽屯事改石州曰永寧戊謁陵巳酉諭輔臣曰朕始知陵近邊薊州鎮臣來朝言近日虜情何似邊事久壞無實心整理者卿等其示朕意於宣薊二鎮臣二鎮軍來護從者議賞之令諸總督鎮廵條土戰守方略因發金五千以犒軍諭戶部車駕所過量免本歲田租核昌平州宛平大興二縣地凡設行宮屯軍馬除馳道者免十之五所過者免十之三民居被毀者與之直三月命太監佑督蘇杭織造工部言取還織造內官明詔也願毋渝信損儉德焉上曰有成命科道官亦以為言上曰有旨辛酉立太子廣東賊曾一本犯雷州執參將印把總尚志以去以廣東總兵俞大猷往剿之以昌黎撫寧二縣被虜免其賦糧一歲上欲幸南海子徐階等言上林苑海子蕃育禽獸而巳非如視學耕籍足修禮而明教也惟皇上慎重不聽九卿科道官皆諫報聞丙子車駕至而遂還京師地震命百官修省四月閩清縣教諭葉春及應詔上萬言書報聞定勛戚莊田額勛臣傳派五世者限百頃戚畹限七百頃家絕及失爵者悉歸官奪故元佑宮供田以其歲入堤江漢命內承運庫太監崔敏買黃金萬兩取戶部銀如金數而六之戶部尚書馬森言皇上出內庫知太倉匱矣先帝時常買金二千金色不隹僅得足數亦尋罷之今猶貯太倉也抑祖宗時御札皆司禮監傳下內閣轉示部院無徑從中更望陛下慎重上命取太倉貯金以進延綏等鎮總兵為事官趙岢等出塞捕虜斬首六十七級命復岢官賞賚總督王崇古等有差大學士徐階請疾甚力上遣中官至第諭之曰卿何舍朕階感激謝遂山五月廣西農夷黃豹等據貴州程番府麻向大華等司時出鹵掠官軍剿之遁去以戚繼光署都督同知總理薊遼保定練兵事務遣錦衣二人募鳥銃手三千人於浙江給善器恤其家屬優其資用以防秋上曰諸臣皆言王守仁功其遵先帝所封伯爵予世襲詔送刑部贓罰於戶部以濟邊着為例名皇第四子曰翊鏐丙寅祭方澤上欲織造於南京供應機房下工部花樣四函工部遣人之南京莫主者因請令南京織染局太監安兼理之上命太監趙玢往工部核言玢方取回又使兼理令不信也所庫業知供應機房無人謾令臣等齎送其意欲復遣官而詭計以欺陛下陛下幸聽臣言上曰爾言供應無人遣人矣又阻之玢亟去工科都給事中枝請如部議弗許兵科給事中陳邦顏言屬者陛下下詔修弭中官織造一月兩齣部臣不得止科臣不得諍上下變服名為修省徒彌文矣願陛下亟罷玢遣毋困元元以益天怒上罪其抗瀆奪二月俸七月上諭輔臣去歲失事邊臣朕悉從寬宥今秋防近矣卿等示兵部申飭恊心共濟毋縱虜如前違者寘重典廵視中兵馬司者御史學道有內使手刃嚇人財學道笞焉內官交忿朝退捽而羣挺之上聞大怒命杖為首者百戍煙瘴余降杖充軍孝陵衛學道亦外調之盜入廉州城刼庫傷官南南戶部給事中張應治等條上弭災七議中勸革內批罷游幸召還織造內臣上不懌下所司兵部覆請切責焉大學士徐階致仕廣東賊曾一本寇省城拒傷官軍切責總督張翰令總兵俞大猷郭成等立功自贖八月雲南叛酋鳳繼祖伏誅先是參將吳昂率家丁與虜戰牆子嶺敗沒事聞給棺具御史劉翾言昂挺身狥寇畢命窮沙吏議見挫僅從薄賞是軀命等數金觀望賢一死非所以勵邊臣上曰其贈昂都督僉事被虜降人白春等五人來歸授附近衛百戶賞百金五十兩仍懸被虜降人賞格於邊外陝西盜魏大清等行刼絳州鄉寧太平等縣拒傷官兵尋渡河遁去湖廣飢命守臣蠲恤大學士張居正言天下事慮之在詳行之在力謀之在眾斷之在獨竊見朝廷之間一事也而甲是乙非一人也而朝繇暮跖前後毀譽自為矛盾是非淆唇吻用舍決愛憎臣謂無全利無全害者事之形有所長有所短者人之才權衡斟酌委任責成者君之道也今始也未熟計而以人言行終也靡定持又以人言罷加以愛惡交攻意見橫出讒言微中蜚語流傳尋莫究端聽不勝眩是以人懷疑貳動見譸張虛曠歲時成功難睹語曰多指亂視多言亂聽最當今大患也伏望皇上主張化機勵精實効審事於初既行以斷慎人於始既任以專一切章奏敕部院衙門務從門簡是非可否直陳陛下之前以仰體省事尚實之意是謂省議論人主能使天下服從其教令者紀綱而巳綱如網之有繩紀如絲之有總故詩曰勉勉我王紀綱四方臣見比者上下姑息百事委狥棱模而曰調停遷就而曰善處法之所加惟下於微賤禮之所制反上於朝廷玩習既久驟然振之必將曰此拂人之情務為操切者也夫狥情順情名同實異振作操切事近用殊臣請有以解之狥情者惟情是便順情則因而公之也民好民惡之謂也操切者嚴峻為虐振作則肅而憚之也道德齊禮之謂也伏祈皇上奪干普離握憲貞度不穀九乎私情毋紛於浮議是謂振紀綱臣聞君者主令者也臣者行君之令致之民者也君不主令則無威臣不行君令而致之民則無法大亂之道也天子號令譬之風霆風不能動雷不能擊無貴造化矣故事章奏奉旨有某部看了來說者幾事之大也有某部知道者民務之習也有特降敕諭者睿聖之獨也大者不可以須臾習者不可以日月發自聖獨者風霆也邇乃槩從停閣或巳奉欽依故紙視之或應勘應報奉旨行下在外有司多者積數十年遂使文書人證茫昧變遷吞舟有漏覆盆多冤是非賞罰得不紊乎伏望敕下部院諸臣奉旨事務數日之內即行題覆若其瞭然易見不用撫按議處者便據理剖分有合行議勘問奏者酌緩急遠近嚴與為期註銷稽久以違制論是為重詔令世恆才也而用不得其得如得其道舉天下事惟上所欲為無不應者今也稱人才不必試之以事任人事不必更考其成僨事之時又未必明正其罪椎魯少文以無用見譏大言無當以虛聲叨譽倜儻伉直以忤時難合脂韋逄迎以巧宦易容或卑微也而忽之或名高也而尊之或一事之善終身以為資或一動之差眾口以為訾又有一種風尚士大夫務為聲稱舍其職事而思出位建白條陳累牘連篇核其本益名實茫然吏道耗廢不亦宜乎臣願敕下吏部遵祖宗之舊幾京官考滿皆先審核殿最誥命勛階次第量與稍示激勸毋槩引復職濫給朝恩毋繁於更調毋驟於遷轉毋拘於資格毋淆於毀譽用舍進退一凖功實是謂核名實自古極治之時不無夷狄盜賊之患惟百姓安樂家給人足雖有外患邦本自固若愁若怨思元氣索然夷狄盜賊乘之起矣皇上即位年蠲賦一半國用邊費遂見蕭然不得巳差四御史分道督賦三都御史清理屯鹽皆一切權宜之計而遂見搜括外藏空虛水旱災傷視民死而不能賑兩廣軍兵供餉百出而不能支元氣耗巳夫善養生者不戕嗜欲而撙節愛惜則雖戍削之人足卻病而延壽善養民者不擾徵求而加意儉省則雖空虛之國足固本而厚丁當此民窮財盡之時凡不急工程無益征辨臣謂當痛加節省一切停罷仍乞敕下吏部慎選良牧不次擢用守令上考必其端潔慈祥者雖有才局止與中考貪污顯著者令所坐贓輸邊自納似為固圉一助不必引例發遣又今風侈靡服舍無限豪強兼併賦役不均奸徒欺公侵損破錢榖漫無稽實胥吏因而滋奸此皆耗財妨政之大者若敕下戶部講求堤防之術何必索之勞苦之民自憊國家之元氣乎是為固邦本今事可慮者莫重邊夫虜禽獸也不一創之患不止直須從容審圖計勝之耳臣謂今兵不患少也患弱軍伍之籍固存也若按籍徵求清查影占募補訓練何患無兵食不患不足也患耗損無用不急之費並其財力以撫戰鬬之士何患無財將帥不患不得人也患無以鼓舞之懸之重賞寬以文法何患無將夫惟皇上赫然奮發屬任謀臣修舉實政不求近功不忘有事熟計而審行之不出五年虜可圖矣至於選擇邊吏團練鄉兵守墩堡令民耕牧時簡精銳搗其空虛則目前之計也是為飭武備疏入上嘉之九月命主事筦太倉銀庫者注選三年太監滕祥靡費上供少傅兼太子太傅工部尚書雷禮與相左疏退許之吏科都給事中鄭大經言祖宗朝大臣有故去則始之慰留繼以優禮勸忠也雷禮之去陛下恩禮疏闊臣甚惑焉抑左右大臣先帝遺以事陛下而紛然求退便身忘國亦望天語宣示以作有位之忠上曰優禮在朕諸臣宜殫忠修職無求退成風有乖致身之義增武舉額令買貓睛寶石頃之罷十月遼王憲■〈火節〉有罪削爵降庶人禁高牆除其國十一月復故兵部尚書金獻民大理卿湯沐光祿寺少卿余茂才為民右副都御史陳講杖死吏科都給事中王俊民原職獻民講沐予贈官祭葬有差閒住太監李芳數直諌命錦衣杖送刑部獄待秋決尚書毛愷言芳坐罪未明臣等莫知置詰上曰芳不禮朕冬至祀圜丘還朝行慶成禮十二月議久任諭戶部買諸色寶石珍珠睛碌鑽期三日尚書馬森奏言陛下有詔罷採辦遠方奇貨不至京師二年矣三日期雖猗頓輸金計然持筴亦知其不具也上趣之戶科給事中魏時亮言九月中皇上諭買貓睛寶石未幾賜罷中外傳播儉德流聞臣聞太祖高皇帝曰孔子之言如節用愛人真治國良規又曰珠玉非寶節儉是寶是以卻文石御銅器教太子諸王曰前代奢儉不同治亂懸判當存儆戒常記吾言臣近讀皇上詔旨曰朕正供外毋分毫妄費購買旨嚴分毫多矣舜造漆器諌者七人焚珠玉於殿前唐玄宗猶能之臣敢以堯舜望皇上上曰少許爾輒有言且不冶御史詹仰庇言臣聞珍珠寶石多藏中貴家陛下索之愈急彼價愈昂今南北多事兩廣缺餉疏請再三當事者存根本之慮不敢多與一欲珠石遂無惜萬金之費臣恐賤土地人民而貴珠玉也上曰有旨是歲蔑免天下存留田糧二百三十四萬九千三百有奇 
　　三年正月乙已朔上拜天宮中謁奉先殿世宗皇帝几筵弘孝神霄二殿朝大同總兵趙岢敗虜弘賜堡予賞蔭福建官軍出海逆擊海寇曾一本於柘林鹽埕及馬耳粵等處大破之報至兵部請先賞後勘破格以勸邊臣從之以戚繼光為總兵官鎮守薊州永平山海等處盜刧榮昌犍為設長寧永寧二縣上遷皇后於別宮且一年疾甚困舉朝以為憂涉宮禁莫敢明言廵視皇城試御史詹仰庇上疏請復之上殊怒眾謂仰庇禍不測已下旨曰後侍朕久歲無子又多病移別宮或暢意樂心可疾退爾不曉禁中事妄言姑不問上向不手旨至是親之中外翕然稱聖度二月覆命太監李佑織被服諸服色花樣千八百六十疋以進工部言往者李佑之遣非登極初詔臣方望計日竣事乃今命繼進江南自島夷之亂十室九空料額不充勢且加派加派不已弱且死逋強且死盜矣科道官亦言不允三月更名程番府為貴陽設定南縣恤錄故兵部尚書丁汝夔右副都御史呂經吏科都給事中董進第等官海賊曾一本勾倭犯廣東破碣石甲子官軍御之無功總督兩廣張翰遣剿獞賊覃公養等有斬獲四月復故戶部尚書李士翱南京刑部尚書顧璘兵部左侍郎劉源清刑部右侍郎王啟廵撫河南右副都御史雒昂廵撫延綏右副都御史張問行給事中錢薇沈漢安盤王科陸粲御史潘壯謝瑜原職賜祭葬贈官有差命取太倉銀三十萬兩進內戶部尚書劉體干言銀庫見存三百七十萬九邊年例當二百七十萬有奇在京軍糧商價不下百萬有奇薊州大同諸鎮例外奏討即盡發銀庫猶不足應望乞停罷不許體干復言國計之乏有位共知若一人異同臣甘伏欺罔抑存庫之數乃近遣御史搜括所入萬一倉卒徵調何以支持如國事何科道官皆言大學士李春芳等上疏曰祖宗朝國用邊餉皆有定額庫藏尚贏世宗中年虜犯京師邊費日倍加以連年水旱災傷至今搜括已盡臣等方與所部日夜憂惶計無所出伏望念國儲懷永圖若上供必不可已請如祖宗故事取用內庫至外庫專備軍國勿行輕取上曰取十萬套虜綽方兔小黃台等欲抄掠寧夏總兵雷龍等襲破之升賞總督侍郎王崇古以下有差封敬鎔為秦王載堯為襄王朗錡為韓王永定民王潔胥瓚胥鬻產賑饑賜坊表五月上曰京城民為報商苦累朕甚憫之戶兵二部亟議聞於是言官各上狀請清冒濫依時估發預支時給領均肥瘠禁橫索南贑廵撫張翀總兵郭成等擒斬曾一本賊於大埔等處凡千三百七十餘人上命先賞參將蔡婆蘭等而後下兵部議功太和山歲收香錢約四千餘提督太監柳朝乞留修宮從之戶部尚書劉體干請比泰山事例令撫按官選委府佐一員專收正費修宮之外盡以解部供邊內臣毋涉上曰體干屢違旨其回話體干自訟乃罰俸半歲內官監所尚錢榖大庫廠房屋園地租稅歲入萬金漫無考核廵視御史詹仰庇令大使可華察其數內官監悉隱之支吾對雲歲供內府傳造緊急精巧御覽器物及四時買辦進供花草果木蔬品之類或供造圓鰲山修理宮苑別殿亭榭軒閣花葯欄干慈寧宮花園干清宮諸南花松竹樹株及龍鳳船鞦韆戲寶雕渾貼金雲龍豎櫃箱台香幾白玉盆刻絲諸玩物工作並不外傳無預戶工二部仰庇因疏言御用供應工部具有歲例匠作悉給官錢內監夤緣侵漁為民菑動委供進歸過朝廷如果賴此租稅以補內府不足之用則公費也何必隱焉乞敕戶工二部會同司禮監廵視科道查勘質審宜留者留宜革者革應存多寡盡解內庫公需應弛予民者悉出還之臣又觀該監所稱無經甚矣費無經則小人覬利用無一二侵濫且十七八皇上誠身親節儉近侍之臣或以織造採辦為玩好逄迎者盡屏斥之則欺不生何事取盈邊餉令司計者謀及於賣官鬻爵伏望念餉挽之不支嚴羣小之靡濫服器惟儉浮悉除疏入上怒曰廝仰庇悖妄屢矣錦衣衛痛杖之午門百發為民革去監局廵視科道官大使毋用大學士李春芳等言皇上天性寬仁即位以來敬體大羣矜全頑薄如吏科都給事中胡應嘉以建言為民隨改降調今仰庇稍有指適獨蒙重譴似非平日優容之度乞如處應嘉故事是日九卿楊博等各疏捄上皆報聞科道官鄭大經等言近戶部尚書劉體干嚴被責罰與仰庇暴見摧廢恐天下不曉聖意妄疑為中貴泄分已南京科道亦以為言上曰有旨矣何不遵且不治礦賊突入婺源縣焚官庫官舍祭方澤六月贈故南太常少卿夏良勝為太常卿工部郎人岳綸為太常少卿漳州府推官黃直光祿少卿閏六月雲南武定叛囚鳳歷伏誅陝西盜何勉等殺百戶魯卿廵簡王鸞四川妖賊蔡一貫等焚刧銅梁大足諸縣七月詔取進光祿寺銀二十萬兩寺臣言不足上命減半禮部言供膳羞奉祭祀充宴饗則於光祿取財焉先帝之所稽皇上之所節也是以有贏今先後耴五十萬矣內府不足耴之光祿光祿不足必行別派伏願罷宣索以舒徵求科道官亦言上曰有旨命工部造明歲朝殿燈及鰲山工部執奏言一燈之費至三萬餘金陛下奈何以詘乏之餘營不經之務且明年歲正日月交食而游宴觀燈實累聖政上罷鰲山焉丙戌月食不見河決沛自考城虞城曹單豐沛抵徐州漂沒田廬不可勝數漕舟二千餘皆阻於邳上命戶部發太倉銀二萬擇司官一員往賑他被災地方撫按官一體賑恤視分數蠲免何勉賊平八月壬寅祭夜明戊祭太廟太社太稷以中外災免行刑朿鹿縣大水壞溺甚眾廣西總兵都督同知俞大猷福建總兵都督僉事李錫恊剿海寇曾一本干柘林粵三戰皆捷俘斬甚眾復與廣東總兵都督僉事郭成參將王詔追敗之萊蕪粵焚其舟生擒一本斬首五百餘級把總胡世趙紀哨總王宗瀛等死之論敘有差命總理河道都御史及諸廵撫分祭河濟江淮東北二岳及東鎮之神以弭水患設戰直營於廣寧工科都給事中嚴用和言東南災傷重大請罷南京蘇杭織造召太監佑等還京南京給事中駱問禮亦言供應機房工費甚巨尚書林雲同計無所出至稱病乞林宜遂停止工部尚書朱衡覆奏如其言且言節慎庫所貯常額多逋歲出入不相當匱乏之憂有甚於南上曰織造有屢旨朱衡沽名賣直責對狀乃宥之遼東薊鎮招降夷人及虜中自歸者千九十八人賞廵撫都御史魏學曾等有差升總兵官王治道子官一級九月刑部尚書毛愷言刑獄六濫曰濫□曰濫詞曰濫拘曰濫刑曰濫擬曰濫罰上命行內外諸司痛治之虜大入大同右衛鎮川堡東西分掠山陰應州懷仁渾源諸處時河水漲溢自清河縣至通濟閘及淮安府城西淤者三十餘里決方信二壩出海平地水深丈余寶應湖堤往往崩壞又山東莒沂郯成等處水溢從沂河直河出邳人民溺死無算河道都御史翁大立以聞因繪圖十二為濱河民頌困曰水次兌軍曰漕河築堤曰黃河驟漲曰昏夜守堤曰糧船過洪曰黃河埽卷曰茶城撈淺曰洪水沖城曰風雨異常曰海潮嘯溢曰災民避水曰糧船漂漁復言時事可深慮者五曰東南賦藪也而江海泛溢粒米不登鞭撻雖加徒隕民命此京儲可慮一邊鎮關隘洪水沖溢墩堡傾頹無恃以守此虜患可慮二直隸山東河南皆股肱郡城郭不完積貯空虛賑貸乏策此內地可慮三海徼之間颶風鼓浪兵船戰士悉被漂沈此海防可慮四淮浙鹽場咸泥盡沖團灶俱廢此國課可慮五願陛下與公卿輔弼計求消災弭異之方下所司副總兵田世威參將劉寶故坐石州陷論死系獄輔臣言上得釋使立功兵科都給事中張鹵等言皇上嗣位以來視先帝時兵車不加多儲蓄不加富一時諸將傾心三軍生色者以去歲維岳畢高之戮足震懾邊臣而作其氣耳今虜報稍急即出世威寶立功夫良將非之也虜未甚急而張皇如是令如曩時直薄都城何以應之且一事而生死異獄一律而先後殊致曷以服死者之心正國家之法也皇上果熟知威寶之為人乎果召問本兵失律之故召問法司可矜之繇用何臣之薦因何言之入明示中朝斷而釋之誰敢不服而中旨特釋何以堅明主法克暢羣疑臣恐人臣假此干威福之權邊將因此巧窺伺之計上曰恩威自上鹵等瀆擾奪其俸辛卯上大閱將士都人快覩焉駕還樂奏玄武之曲總督戎政等官鎮遠侯寰恊理侍郎王之誥等率將佐上表謝恩羣臣稱賀閱及格者皆賞遂敕寰之誥等曰書不云乎有備無患故治兵講武帝王重之我國家立京營養戰士講軍實於平時壯國威於警日越我皇考專命文武大臣總督恊理戎政更新厥制大備邇年士馬消耗器甲雕弊將多怯敵兵無選鋒朕甚慮焉朕親閱將領薄示勸懲爾為國爪牙尚體朕心毋玩愒毋營私毋苛擾庶幾部伍充實士馬精強稱朕張皇至意十月彗星見上問戶部天下戶丁糧草鹽引稅課銀通計三年支用見存幾何九邊年例軍餉太倉歲發及各省觧納幾何具以數奏尚書劉體干具上上曰歲計甚多臣下全不為國體恤姑不問十一月甲戍冬至祀圜丘以歲災蹔免慶成宴是秋套虜吉能既西掠番夷其部落在套者東西分犯各邊不得利乃移營白城子伺我掣兵則乘虛入寇總督王崇古諜得之先檄諭諸鎮引兵從花馬池長城關出邊抵白城子與虜戰虜因風縱火風反自焚遂北事聞賞崇古及寧夏總兵雷龍廵撫沈應時延綏廵撫李尚智陝西廵撫張師載等銀幣有差南京刑科給事中駱問禮條陳十事坐狂妄降邊方三級言官論捄不許京師地震有聲詔百官修省三日十二月上曰近來災異頻仍多因部院政事不調聽信刁風濫受詞訟誣害平人所致廠衛其密訪以聞刑部尚書毛愷等具疏引咎刑科給事中舒化御史劉賢等言我祖宗廠衛之設用以捕盜防奸非察臣下也若使暗訪百官繇此開羅織之門神陷穽之術網害忠良貽殃善類非盛世宜有下所司潮州賊郭明胡一化陳一義等依山為巢屠戮刼虜者二十年總兵官郭成分部剿之論功賞有差戶部尚書劉體干言國家經費歲入不足供所出而陳乞支給每出額外民窮財盡職此之繇臣等請以今歲出入多寡之數與夫昔省而今費者條呈御覽仍以內外一切經費應存應革者並用籍記刊示中外許之少保兼太子太傅吏部尚書楊博致仕起少傅兼太子太傅吏部尚書武英殿大學士高拱以原官不妨閣務兼掌吏部事尚寶司司丞鄭履淳上疏曰伏唯時方多故萬姓爰咨頃年以來議論囂煩上澤終不及民窮愁跼蹐民心殊不樂生燕雲遼代中原之脊也鼙鼓一聞三軍震動徐梁齊衛天下之腹也洪波盪析四顧無煙荊襄秦洛形勝之區也疆狼馮依嘯聚相扇浙直閩廣財貨之藪也師勞費劇奸宄未殲搜斂日新耗蠧日甚請急增於掊克帑庾罄於那移宗藩之坐窘無籌中澤之哀鳴尤慘舟車盡敝飛挽多艱杼軸既空枷鎖猶逼民窮而事益不可息弊極而法竟不可行飢莩原荒朱殷邊圉蕭條閭里烽火關河武衛凌夷卒伍驕怨內憂外棘百孔千瘡物怪人妖天鳴地震彗星兩見於尾女日月繼食於元春鬼神吉凶菑害洊至緩急無備根本潛搖宜及今定周家桑土之謀切虞廷困窮之懼者也阰下諒陰恭默已三期矣憂虞閟毖固不容靜逸之時濟濟多士或烈慰承式之望寧曾召問一大臣面質一講官賞納一諌士竊慮高亢暌孤乾坤否隔欲見君子阻於車轔呈約巷牖寂無取捨忠言重折檻之罰儒臣虛納誨之功姬姜違脫珥之規周召拂同舟之義日覲絕疇咨之益便殿豸艮晉接之期回話既懲趙普奚從而補牘內批徑出蘇轍何自以封還紀綱因循賢愚玩愒功罪之欺矇罔核浮繁之文案徒盈善類既失于振揚厲階陰啟乎奄寺言涉宮府輒肆沮撓梗在私門堅不可破始也童牛羸豕之圖不豫它日城狐社鼠之計莫施逮其風行勢恊釁積權移會使台輔具員六卿拱手元良慍悔於孤立戌福倒驅於冠裳霜雖未月已殘望而處堂燕雀蔽日雲霾牽制優遊朔風孔僾寧顧倚之繇頤裕蠱遂可濟蹇亨屯臣願皇上奮英斷以決計弘浚哲以任賢思上天培覆之命為難諶念下民向背之情為可畏移美色奇珍之玩而保瘡痍弛昭陽細務之勤以和庶政關門勁敵警於蠻夷黎庶脂膏儉於錢榖拔用陸樹聲石星之流以建法家拂士省納殷士儋翁大立等疏以求鯁議吁謀經史講筵臣民章奏必與所司面相可否絲綸親授都俞交儆察變謹微回天開泰疏入上曰履淳假借陳言晏議朝政廷杖百系刑部獄 
　　四年正月已已朔日有食之庚午上始朝避殿減膳修省三日上曰畿輔近邊武備久廢言者皆詳內畈外豈萬全耶兵部其悉心議奏內承運庫以空頭札子傳諭戶部進銀十萬兩部臣劉體干執奏陛下出片紙臣不知真偽不敢奉詔上命如數上癸未上元節以天變未省免百官□禁民間張燈作槳月食二月命太子太保禮部尚書兼文淵閣大學士趙貞吉兼掌都察院事趙貞吉請分京軍為五營稍國國初五府之舊下兵部會議尚書霍冀等議上三大營如故推智勇將官三員充總兵官以文職大臣一員總理之上如議因命總督京營戎政恭順侯吳繼爵中軍都督府僉事署都督僉書袁正五軍營副將署都督僉事焦澤充三大營總兵繼爵五軍營正神樞營澤神機營升南京右都御史曹邦輔為左都御史閱視之戎縣都蠻河阿大等寇掠高筠等縣湖廣金崗安撫司土舍覃壁作亂建英明閣于禁中荊王翊巨薨冊封魏氏為英妃秦氏為淑妃李氏為德妃劉氏為庄妃董氏為端妃馬氏為惠妃三月改三營總兵官為總督皆以勛臣領之於是以定西侯蔣佑領神樞營平江伯陳王謨領神機營命曹邦輔專督五軍營而以前總督兩廣左都御史兼兵部左侍郎劉燾以舊官總督神樞營前總督宣大山西右都御史兼兵部右侍郎陳其學以舊官總督神機營鑄隆慶通寶制錢甲尚衣監太監敏傳旨命南京加造定十餘萬工科都給事中龍光執奏工部覆言加征不如趣正供新派不如責舊逋上頗然之詔供御者別造三之一他悉以准逋額命戶部買白綿二萬五千斤尚書劉體干奏湖州額綿旦夕解至上趣辦戶科都給事中李巳諌曰臣聞物聚於地產赴於時京師則非其產三月則非其用求者若難鬻者持價目棰商人於市難卒具也都民困於編商十室九空固宜加恤體干復言商賈聞命率匿身閉市京師根本地眾山嗷嗷非平世所宜有也上悟令半買四月出尚寶司司丞鄭履淳及內官李芳淳削籍為民芳充南京衛軍虜俺荅繇平虜邊口入犯老營南趣朔應山懷諸路轉攻平虜城犯威遠宣大總督陳其學率總兵胡鎮等東趣左衛捄之相拒十餘日遯去論功有差史部舉雜職官當遷者前給事中駱問禮楊松與上曰何遽俟三年貴州宣撫司土舍安國亨為其兄智告反廵撫都御史王諍發兵誅之無功內承運庫太監崔敏等請買年例金寶石上下戶部趣辦都給事中李已言庫藏方空邊餉最急請停罷上曰如故事尚書劉體干言年例金趣解且至若貓晴祖母綠諸珍寶非民間所有責令召買必追呼騷動民斃棰楚感傷和氣請如臣已言罷之不許五月戶科都給事中李已給事中陳吾德言伏覩陛下登極詔書停止採買蠲除加派其時海內歡若更生何比年以來近習於請奸巧紛紜買玉買珠傳帖屢下旨出而輒更命成而忽易太監敏等復行故智雖臣等懇請戶部執奏終未俞允其何以示大信於天下乎夫抵璧投珠先王懿矩毀床碎漏聖祖芳規縱國家十分充實陛下猶當慎乃儉德矧今府庫空虛小民困竭邊方之發餉無時畿省之賑荒不已計臣日夜懷憂陛下奈何以一玩好之微費數十萬使其不經於今日無計於後來敏等獻謟蓄欺唯欲假供用以充已槖陛下惑於奸計竊恐將來無巳伏望俯從部議亟斥敏等以昭儉全信上怒巳沽名犯上廷杖百送刑部獄吾德黜為民外補科道官裁革廣東廵撫官改兩廣總督李遷為提督兼總之南韶積寇黃朝祖殺掠興仁縣尋據桂陽之羅木山廵撫南贑汀漳等處都御史張翀剿平之夏季京庫銀額故二十五萬戶部尚書劉體干先奏進十七萬其餘請行府州縣督征有旨切責體幹過期支吾令亟以太倉銀補進六月丁酉朔上諭禮部天旱苗槁其傳示順天府官精禱十日毋怠是夜雨明日又雨又明日大雨上悅加潮州知府侯必登從三品服俸有直宿較尉負一屍棄北安門外北城兵馬指揮孫承芳疑有奸使收鞫辭連內臣陽春陽春奏言不知何男子入內偃臥臥遣較負之出乃死承芳生事擅刑禁軍當治上命杖承芳六十黜為民釋較尉戶科右給事中查鐸刑科都給事中舒化等請下陽春法司驗問不聽建光泰殿瑞祥昅於長信門南工科都給事中龍光諌不聽工部尚書朱衡等言隆道英明等閣方竣再興大役不唯財力有限地道宜靜亦恐禁地不安上罷以京師久雨壞民廬舍免房號錢三月七月禁章奏繁詞令撫按嚴治酷吏命王官升補皆六年考察如京官例令撫按官嚴核司府以下有入已贓者追出濟邊受賕枉法者如律問遣先是以內供不足下戶部取太倉銀又令買金雲南尚書劉體干多執奏至是雲南年例金過期不至中旨詰責之體干具疏引罪上責體干抗旨手詔勒閒住科道官連章交留不聽庚辰月食令監司州縣長吏毋偏重進士築海鹽塘成八月虜犯錦州總兵王治道引兵出塞逐之有斬獲論賞有差祠河神於夏鎮梁山皆賜名曰洪濟昭靈諜虜且大舉入寇敕譚綸督鎮廵謹御之及宣大總督王崇古整兵待援並許用軍法京師戒嚴起前左都御史劉燾駐守通州南京兵科給事中李崧言南京織染局續添機張增募匠役詔書先革太監劉女等輒奏請復之祖宗舊額設機三百張軍民匠三千名今不論司局之非人而妄謂機匠之不足請工竣之日悉行停止上以崧瀆擾詰責之釋李已黜為民九月復浙江為事官劉顯署都督僉事總兵如故罰其俸三月罷恤錄嘉靖中得罪諸臣追削故掌錦衣衛事陸炳奪其誥命子戕官者俱革職為民家人杖遣之籍其家以久任賢能加橫州知州鄭國臣修仁知縣唐執中服俸河決邳州自睢寧至宿遷淤一百八十里虜覘我有備引去京師解嚴虜入大同鎮之蒿溝老營副總兵錢棟坐營指揮張汝紹把總喬文奎死之以宣大等鎮官兵赴援勞苦詔兵部犒以萬金祀故太子少保禮部尚書兼翰林院學士歐陽德於鄉虜犯遼東錦州大勝堡總兵官署都督同知王治道及參將歐陽功死之予治道贈諡祭葬蔭子三級予功贈蔭子二級皆賜祠編置方士王金陶仿劉文彬等於口外復京營制如舊十月虜酋俺荅孫把漢那吉率其屬阿力哥等十人來降以把漢那吉為指揮阿力哥為正千戶山西道御史葉夢熊言把漢那吉之降遽授官爵恐結仇激禍如宋郭藥師張谷事上責其妄言降二級外調之諭掌吏部事大學士高拱等曰朕即位以來科道官欺亂朝綱有日矣卿嚴察其奸邪不職者以聞掌都察院事大學士趙貞吉請毋考察以養護國家之元氣愛惜宇內之人才上報有諭既考多拱所嫉惡者上降斥如所請因下諭科道官自今毋得搖亂國是倚報恩仇仍前者治無赦吉王翊鎮薨十一月冬至上祀圜丘還朝行慶成禮受賀賜宴予趙貞吉致仕以考察與拱異同也十二月虜執我叛人趙全等以獻告郊廟獻俘受賀遂磔全等於市傳首九邊加王崇古太子少保兵部尚書兼都察院右副都御史蔭一子錦衣正千戶世襲賞銀五十兩大紵紅蟒衣一襲總督如故內閣輔臣李春芳等兵部尚書郭乾等皆有敘賚處州礦盜作亂從昌化突入寧國池州沿江剽掠 
　　五年正月甲子朔上拜天於宮中謁奉先弘孝神霄三殿御朝受賀吏部會都際院考察方面有司按察使楊彩副使江一麟僉事蕭大亨知府丁應璧徐學古侯必登李渭高文薦同知章時鸞知州許希孟知縣林會春徐成位曹大埜劉不息等十五人以卓異旌賜衣一襲鈔百錠以朝覲至者宴禮部詔取太倉銀十萬於內府戶部以軍國不給請以抵春季年例數不許取光祿寺銀二十萬寺臣及廵視科臣各疏爭詔半減二月文武羣臣及天下朝覲官謁見皇太子於文華殿左門以政績卓異調陝西按察副使徐學古於山西加從三品服俸倭寇突入澄邁縣襲陷海南衛所遣內臣督造羊絨於陝西工部尚書朱衡及科道官上疏請止上曰有成命起致仕少傅兼太子太傅吏部尚書楊博為兵部尚書封皇子翊鏐為潞王三月封虜酋俺荅為順義王賞大紅五彩蟒衣一襲彩段八表里賜之敕曰朕唯天地好生自古聖帝明王體天徧覆華夷一家欲並生也頃者爾孫來歸朕命邊臣護視給其服食厚拊遣之爾感朕恩願稱臣內屬歲歲入貢永為荒服俘獻叛賊以表悃誠朕甚嘉悅封爾為順義王爾弟爾子及諸部落頭目並授都督等官俾爾世居本土各安生業同樂太平爾尚約束爾眾永篤恭順若自乖大義輕棄盟言天地鬼神實不福爾尚欽承之陝西紫陽賊羅朝用等平緝治四方遊民濳居京師者四月燒造瓷器於江西詔十餘萬以鮮明細薄者進河決邳州自典頭集至王家口新堤多壞府江猺獞刧虜官軍冊封碩熿為唐王縉■〈火貴〉為肅王五月古田獞賊韋銀豹等平總督兩廣侍郎李遷廵撫廣西右僉都御史殷正茂總兵官俞大猷等論敘有差以卓異加陝西僉事蕭大亨從四品服俸南昌知府丁應璧三品服俸七月復故戶科給事中張齊官黜致仕左都御史王廷為民奪致仕刑部尚書毛愷官織造羊絨於陝西凡三萬二千餘匹詔學倉驛遞官得選本省乙亥月食八月楚王英■〈火僉〉薨敕修舉邊政九月從祀禮部左侍郎薛瑄於孔子廟廷先是令四夷貢使不得引見御前禮科都給事中張國彥言朝鮮冠帶禮義之國請班如故乃許班獞賊韋銀豹俘京師磔於市十月造鰲山燈工部尚書朱衡工科都給事中陳行健等疏罷報聞命盜決故決徐邳上下河防者如決河南山東河之罪貴州土舍安國亨來降十二月禮科給事中蔡賢言皇上一身宗社生靈之所託重不可不謹也臣因長至導駕竊窺聖容微減今微陽初生正安靜之時願省覽典謨訓誥以陶養此心親近師傅公卿以維持此心齋居澄慮進御有常毋令溺志游觀月度毋令移情則欲賓氣清神凝體固朝十可以常御經筵可以不輟郊祀可以無攝宗社生靈幸甚報聞戶部進續買珠寶共享銀二萬二千四百兩有奇上怒不中責該司對狀尚書張守直引罪請再行收買上奪司官俸半歲詔進太倉銀馬價銀各十萬於內庫太僕寺卿曾省吾科道官章甫端等言今民窮財詘水旱洊臻宜廣積貯以備緩急上曰有旨令雲南等處採辦珠石以進虜寇遼東總兵官李成梁等大破之升總督劉應節等俸一級成梁署都督同知蔭一子正千戶世襲上御門宣捷受賀 
　　六年正月戊午朔上朝受賀詔雲南廣東採辦珠寶歲進青紅黃寶石二萬塊大珍珠八千兩三年而止科道官奏乞崇儉蘇困報聞春享遣代試御史田子堅諌上曰廝堅狂妄且不治命工部尚書朱衡兼左副都御史經理河工命顏氏裔孫嗣慎襲翰木院五經博士御史張克宗等請考世子齒讓之制仿宋儒坐講福以為東宮講讀助上曰祖宗有成禮克宗敢妄議變更降二級外調之餘皆奪俸二年二月置新寧州甲午冠皇太子倭分犯廣東花州石城縣攻破錦囊所殺一千戶攻陷神電衛城一時吳川陽江高州海豐等縣並遭焚刼而山寇黃朝太復起甚猖獗取進太倉庫銀十萬戶部言祖宗內庫之藏百萬而已比歲詔征多取一百一十萬矣復取十萬非制也且今視祖宗時何如哉先臣丘浚所計已十倍往昔嘉靖十八九年以後復被當事奸貪之臣開邊方冒濫之請財竭民窮誅求無策今又迫而取之或以啟弄潢脫巾之變願皇上詢往事收成命上曰卿言是且如旨科道官皆疏誎上曰有旨上降龍袍樣每色十疋褶服袍粵每色百套絨錦織金閃色暗花素每樣百疋上月鸞帶每十條賞用每二百條遣內臣往蘇杭織造翦絨納織各色紵絲樣二十四張每樣每色織三十疋柘黃大紅桃紅鸚哥綠翠藍青玄色白紫玉色鵝黃共十疋錦織每十疋鞠衣紵絲紗羅每五十套裙粵每一百五十套下南京供應機房織造科道官疏請停止不允工部言蘇杭自倭患之後瘡痍未起加以水旱流移府庫虛竭而織造之費甚巨勢必加派民困難支請大加減免或去其半所遣之人尤宜慎重上曰卿可擇其要者先織上所遣官令安靜行事毋得擾民閏二月上御皇極門疾遣禱告郊廟社稷還宮江西廵撫都御史徐栻言上降瓷器樣燒造難就上曰龍缸改中樣方大匣改小樣先後進冊封庄氏為敬妃李氏為恭妃于氏為懿妃葉氏為奇妃御史蕭廩上言冊典屢行宮掖太監神氣大勞以致聖躬不安乞節慾延壽不報倭犯新寧高雷等處官兵與戰於外村島岙以捷聞三月皇太子出閣講書定捕盜條格州縣掌印廵捕官有盜至十人者降一級二十人者降二級三十人者罷官兵備及該道官所屬盜起至五十人降一級七十人者降二級百人以上者罷官東虜速把孩歹青等犯長勝堡守備指揮范芝等戰卻之尋犯清河堡守備曹璽等又大敗之升賞有差復海運尚寶司卿劉奮庸疏言皇上即位六載海內非不乂安而災沴未消外夷非不威順而伏機可慮朝綱若飭矣而大柄漸移仕路若清矣而積習仍舊百司方引領勵精之治而皇上精神志意漸不逮初臣雖微賤念潛邸舊恩不忍默默謹條上五事一曰保聖躬人君一身天地人神之主也清明在躬而後可以當萬務皇上宜深思宗社付託之重念此心保守之難定志凝神抑情忍性母輕萬年之慮逞旦夕之娛毌以有限之精神殉無涯之嗜欲二曰總大權人主必操攬大權而後臣下莫敢行其私在昔先帝英明果斷恩威莫測一時在位仰承恐後今政府之所議百司之所布非不奉有明旨施行也顧皇上曾否斟酌從違其間乎人才用舍果盡恊公論無敢私快恩讎者歟即如輔導東宮本責臣之責輒敢為身圖之便朝廷名器本勵世之具今乃為市恩之物先帝時誰敢如此伏願庶府建白閣臣票擬特留清覽時出獨斷以觀萬化之原三曰慎儉德財耗則民窮民窮則國家元氣隨之儘是以古帝王兢兢奢欲為戒也今國用邊儲年例必不可減歲人歲出曾不相當而皇上即位以來內府取銀不下數十萬求珍寶作鰲山服御器用鏤金雕玉其於身心政事果何所裨生財甚難靡敝無紀良可惜也四曰省章奏人臣進言未必一一中節心固忠國家耳今一切置不覽非惟沮樂告之益倡游言之端抑恐憸邪權勢之黨轉生猜忌御下蔽上成其奸也五曰用忠直忠直國之干也與承望風旨泄它人之憤迎合權要樹淫黨之朋者固自不同比歲台諌之臣間有斥棄願恕其狂直嘉其誠款予之召還庶幾廣仁宥於既往作直氣於方來下所司安慶軍亂械繫指揮張志學知府查志隆於京師戶科給事中曹大埜論劾大學士高拱調外任拱辭位上褒留焉更以劉奮庸前疏有傾陷拱意降一級調外四月提督兩廣侍郎殷正茂言廣東山海之寇日益充斥民疲奔命死徙過半陛下歲令採珠八千兩三年乃已計所費至三十萬金今軍興一切不贍請稍殺之改千為百寬三年為十年戶部覆奏上從之復故總督浙江軍務太子太保兵部尚書胡宗憲賜賜祭取太倉銀十萬兩備端節賞賚廣西府江右江諸猺獞復亂封翊鑾為吉王五月廣東賊李茂破樂會縣□□月食丙午上不豫增劇百官疏起居已酉大漸召高拱張居正高儀入受顧命上倚坐御榻上中宮及皇貴妃擁御榻邊東宮立榻右拱等前跽宣受顧命上口不能言熟視諸臣頷東宮屬之敕皇太子曰朕不豫皇帝屬爾尚思保守帝業修德進學仕賢使能毋有怠荒先是正月下旬上有疾且有腕瘡在理越月稍平以閏二月初旬視朝既鳴鍾百官班閣臣高拱張居正自閣出北上過會極門望御路中乘輿在焉亟趨赴內使數輩馳宣閣下則上已下金台有怒色立欲就輿諸內使環跪上見拱色稍平手執拱衽甚固有欲語意拱奏曰陛下何為發怒今將何往上曰吾不還宮矣拱曰陛下不還宮當何之望還宮上稍沉思曰爾送我拱曰臣送上釋拱袵執拱手露腕示瘡曰尚未落痂也因憤恨語曰祖宗二百年天下以至今曰國有長君社稷之福奈東宮幼小連聲語一語一頓足握拱手拱曰陛下萬壽無疆何出此言上曰有人欺負我拱曰是何人有祖宗法在皇上病新愈發怒恐傷懷上良久艱語曰非內官輩先生安得知蓋宮中事也於是執拱手行入皇極門下丹墀上左手啜荼右執拱手如故顧拱曰我心稍定遂繇東角門入至干清宮門拱止止牽拱手曰送我隨至寢殿上升榻坐猶執拱手時張居正朱希忠皆榻前叩頭上見拱踘踖不安乃釋手拱下叩頭並辭出宮門外須臾復召入立丹墀命再上遂上殿至榻前上從容曰朕一時恍惚又曰有後事卿等詳慮而行皆叩頭出須臾內侍傳旨高閣老守宮門毋去薄暮傳旨宿宮門拱附奏曰干清宮大內也祖宗法度甚嚴臣等晝且不得入況夜宿不敢宿然不敢去當宿於西闕有召即至有傳示即上對許之明日亦如之既傳聖體稍安拱上札子曰臣聞聖體稍安不勝慶幸今府部大臣尚朝宿不散宜降旨令各回辦事以安人心臣等仍晝夜不敢去即擬旨上請上即降旨又四口上益平愈拱問安上遣內侍慰勞命還家至是復敕拱曰朕嗣統六年偶得此疾遽爾不起有負先皇付託東宮幼小朕今付卿等三臣卿等同司禮監恊心輔佐功在社稷萬世不泯拱讀既慟不能勝即哭奏曰臣受厚恩誓死報上東宮雖幼有祖宗法度在臣竭忠輔佐有不得行臣不敢愛其死且奏且哭巳大慟長號兩宮亦皆失聲哭遂出庚戌上崩壽三十六七月丙戌上尊諡曰契大隆道淵懿寬仁顯文光武純德弘孝庄皇帝廟號穆宗九月葬昭陵□□□ 
　　臣喬遠曰上端凝靜密不殺自威不察自智優崇輔弼假借臣僚用能守祖宗之法以致中國乂寧外夷向風之盛蓋清靜合軌漢帝寬仁比跡宋宗矣上在潛邸時食驢腸而甘及即位間問左右左右請詔光祿上不忍曰若爾則光祿日宰一驢矣歲時游吳行幸諸供膳光祿先期請上旨為豐約上常裁取最約者焉
