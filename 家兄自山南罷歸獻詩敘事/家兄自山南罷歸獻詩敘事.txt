
時輩已爭先，吾兄未著鞭。
空嗟鑷鬚日，猶是屈腰年。
不以殊方遠，仍論水地偏。
襄橙隨客路，漢竹引歸船。
雲木巴東峽，林泉峴北川。
池餘騎馬處，宅似臥龍邊。
夜簟千峰月，朝窗萬井煙。
朱荷江女院，青稻楚人田。
縣舍多瀟灑，城樓入醉眠。
黃苞柑正熟，紅縷鱠仍鮮。
坐厭牽絲倦，因從解綬旋。
初辭五斗米，唯奉一囊錢。
室好生虛白，書耽守太玄。
櫪中嘶欵段，階下引潺湲。
落照淵明柳，春風叔夜弦。
絳紗儒客帳，丹訣羽人篇。
雅論承安石，新詩與惠連。
興清湖見底，襟豁霧開天。
魏闕心猶繫，周才道豈捐。
一丘無自逸，三府會招賢。

