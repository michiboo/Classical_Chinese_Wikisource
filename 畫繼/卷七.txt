
李遵易，不知何郡人。無咎有跋畫《魚圖》，甚詳。
侯宗古，本畫院人。宣和末罷諸藝局，退居於洛。畫西京大內大慶殿禦屏面升龍，傑作也。
郗七，不知其名，亦畫院人。退居於洛，畫西京大內大慶殿禦屏，皆拿雲吐霧龍，比宗古有筆力。
郝章，汾州人，長於人馬。河東稱『三絕』者，謂路臯橐馳、郝章人馬、張遠山水也。兵火後居閬州。已八十，每畫一人一騎，則自雲：『雖老矣，他人亦做不到也。』
陳臯，漠州人，長於番馬，頗盡胡態，張勘之甥也。
路臯，並門人。畫橐馳，兼長鬼神。每醉則畫馳，不過數筆，ㄏ扌蜀而成，頗全生意。
龔吉，不知何許人，長於畫兔，餘人所不及。
吳九州，燕人。善畫鹿，窮盡番鹿之態。牛鹿、馬鹿、養茸、退角、老嫩之別，無不曲盡其似。
周照，畫院人，專畫狗。作竹石呆子，殊有生意。作大軸，俗惡不入看。
老侯，瀘州合江人，善畫猿、鹿，馳名兩蜀。兼長花果，頗有生意。
趙樓臺，不得其名，相州人，賣畫中都。屋宇深邃，背陰向陽，不失規矩繩墨也。
郭待詔，趙州人，每以界畫自矜。雲置方卓，令眾工縱橫畫之，往往不知向背尺度，真所謂良工心獨苦也。不記名。
任安，京師人，入畫院，工界畫。每與山水賀真合手作圖軸。一日，安先作橫披，當中界樓閣，分佈亭榭滿中以困真。真只作坡岸於下，上則層巒疊嶂出於屋杪，由是不得困。
劉宗古，京師人。宣和間以待詔官至成忠郎，亂離後歸江左。朝廷方尋訪車輅式，而宗古進本稱旨，除提舉車輅院。其畫人物，長於成染，不背粉，水墨輕成，但筆墨纖弱耳。
陶縝，不知何郡人。荊公有題所畫《果示德逢》詩。所作花果，精緻可玩。薛誌，字子尚，畫院出身。長於水墨雜畫，然翎毛不逮花果。誌不善設色，嘗學於劉益，益不肯盡授，以非誌所長也。
馬賁，河中人，長於小景。作百雁、百猿、百馬、百牛、百羊、百鹿圖，雖極繁夥，而位置不亂。本佛像馬家，後寫生，馳名於元祐、紹聖間。
周曾，不知何地人，與馬賁同時。差高於賁，又長山水。
段吉先，不知何地人。無咎有題其小景三絕。
李達，京師人，尤長位置。好作沙汀遠岸，含蓄不盡之意，一時妙手也。
劉浩，居華陰，愛作雪驢水磨。故事人物，多布敘景致，意象幽遠，筆法輕清也。
楊威，絳州人，工畫村田樂。每有販其畫者，威必問所往。若至都下，則告之曰：『汝往畫院前易也。』如其言，院中人爭出取之，獲價必倍。
