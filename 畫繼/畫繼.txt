自昔賞鑒之家，留神繪事者多矣，著之傳記，何止一書。獨唐張彥遠總括畫人姓名，品而第之，自軒轅時史皇而下，至唐會昌元年而止，著為《歷代名畫記》。本朝郭若虛作《圖畫見聞志》，又自會昌元年至神宗皇帝熙寧七年。名人藝士，亦復編次。兩書既出，他書為贅矣。予雖生承平時，自少歸蜀，見故家名勝。避難於蜀者十五六，古軸舊圖，不期而聚。而又先世所藏，殊尤絕異之品。散在一門，往往得免焚劫，猶得披尋。故性情所嗜，心目所寄，出於精深，不能移奪。每念熙寧而後，游心茲藝者甚眾，迨今九十四春秋矣，無復好事者為之紀述。於是稽之方冊，益以見聞，參諸自得，自若虛所止之年，逮乾道之三祀，上而王侯，下而工技，凡二百一十九人，或在或亡，悉數畢見。又列所見人家奇跡，愛而不能忘者，為「銘心絕品」，及凡繪事可傳可載者，裒成此書，分為十卷，目為《畫繼》。若虛雖不加品第，而其論氣韻生動，以為非師可傳，多是軒冕才賢，巖穴上士，高雅之情之所寄也。人品既已高矣，氣韻不得不高；氣韻既已高矣，生動不得不至。不爾，雖竭巧思，止同眾工之事，雖曰畫而非畫。嗟夫！自昔妙悟精能，取重於世者，必愷之、探微、摩詰、道子等輩。彼庸工俗隸，車載斗量，何敢望其青雲後塵耶？或謂若虛之論為太過，吾不信也。故今於類，特立軒冕、巖穴二門，以寓微意焉。鑒裁明當者，須一肯首。是年閏旦，華國鄧椿公壽序。
