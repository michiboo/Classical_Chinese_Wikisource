
論近
徽宗建龍德宮成，命待詔圖畫宮中屏壁，皆極一時之選。上來幸，一無所稱，獨顧壺中殿前柱廊ㄆ眼斜枝月季花。問畫者為誰，實少年新進，上喜賜緋，褒錫甚寵。皆莫測其故，近侍嘗請於上，上曰：『月季鮮有能畫者，蓋四時、朝暮、花、蕊、葉皆不同。此作春時日中者，無毫髮差，故厚賞之。』
宣和殿前植荔枝，既結實，喜動天顏。偶孔雀在其下，亟召畫院眾史令圖之。各極其思，華彩爛然，但孔雀欲升藤墩，先舉右腳。上曰：『未也。』眾史愕然莫測。後數日，再呼問之，不知所對。則降旨曰：『孔雀升高，必先舉左。』眾史駭服。
宣和殿禦閣，有展子虔《四載圖》，最為高品。上每愛玩，或終日不舍，但恨止有三圖，其《水行》一圖，特補遺耳。一日，中使至洛，忽聞洛中故家有之，亟告留守求觀。既見，則愕曰：『禦閣中正欠此一圖。』登時進入。所謂『天生神聖物，必有會合時也』。
聞之薛誌曰：『明達皇後閣初成，左廊有劉益所畫《百猿》。後誌於右畫《百鶴》以對之，舉動各無相犯，頗稱上旨，賞賚十倍也。』
政和間，每禦畫扇，則六宮諸邸，競皆臨仿，一樣或至數百本。其間貴近，往往有求禦寶者。
先大夫在樞府日，有旨賜第於龍津橋側。先君侍郎作提舉官，仍遣中使監修。比背畫壁，皆院人所作翎毛、花、竹及家慶圖之類。一日，先君就視之，見背工以舊絹山水揩拭幾案，取觀，乃郭熙筆也。問其所自，則雲不知。又問中使，乃雲：『此出內藏庫退材所也。』昔神宗好熙筆，一殿專背熙作，上即位後，易以古圖。退入庫中者，不止此耳。先君雲：『幸奏知，若只得此退畫足矣。』明日，有旨盡賜，且命至第中，故第中屋壁，無非郭畫。誠千載之會也。
政和間，有外宅宗室，不記名，多蓄珍圖。往往王公貴人令其別識，於是遂與常賣交通。凡有奇跡，必用詭計勾致其家，即時臨摹，易其真者，其主莫能別也。復以真本厚價易之，至有循環三四者，故當時號曰『便宜三』。
勾處士，不記其名，在宣和間，鑒賞第一，眷寵甚厚。凡四方所進，必令定品。欲命以官，謝而不為，止賜『處士』之號，令待詔畫院。
畫院界作最工，專以新意相尚。嘗見一軸，甚可愛玩。畫一殿廊，金碧晃耀，朱門半開，一宮女露半身於戶外，以箕貯果皮作棄擲狀。如鴨腳、荔枝、胡桃、榧、栗、榛、芡之屬，一一可辨，各不相因。筆墨精微，有如此者！
祖宗舊制，凡待詔出身者，止有六種，如模勒、書丹、裝背、界作、種飛白筆、描畫欄界是也。徽宗雖好畫如此，然不欲以好玩輒假名器，故畫院得官者，止依仿舊制，以六種之名而命之，足以見聖意之所在也。
本朝舊制，凡以藝進者，雖服緋紫，不得佩魚。政、宣間獨許書畫院出職人佩魚，此異數也。又諸待詔每立班，則畫院為首，書院次之，如琴院、棋、玉、百工，皆在下。又畫院聽諸生習學，凡系籍者，每有過犯，止許罰直，其罪重者，亦聽奏裁。又他局工匠，日支錢謂之『食錢』，惟兩局則謂之『俸直』，勘旁支給，不以眾工待也。睿思殿日命待詔一人能雜畫者宿直，以備不測宣喚，他局皆無之也。
圖畫院，四方召試者源源而來。多有不合而去者，蓋一時所尚，專以形似。茍有自得，不免放逸，則謂不合法度。或無師承，故所作止眾工之事，不能高也。
凡取畫院人，不專以筆法，往往以人物為先。蓋召對不時，恐被顧問，故劉益以病贅異常，雖供禦畫，而未嘗得見，終身為恨也。
高麗松扇，如節板狀，其土人雲：『非松也，乃水柳木之皮。』故柔膩可愛。其紋酷似松柏，故謂之『松扇。』東坡謂高麗白松：『理直而疏，折以為扇，如蜀中織棕櫚心，蓋水柳也。』又有用紙而以琴光竹為柄，如市井中所制摺疊扇者。但精緻非中國可及，展之廣尺三四，合之止兩指許。所畫多作士女乘車、跨馬、踏青、拾翠之狀，又以金銀屑飾地面。及作星漢、星月、人物，粗有形似，以其來遠，磨擦故也。其所染青綠奇甚，與中國不同，專以空青、海綠為之。近年所作，尤為精巧，亦有以絹素為團扇，特柄長數尺為異耳。山谷題之雲：『會稽內史三韓扇，分送黃門畫省中。海外人煙來眼界，全勝博物註魚蟲。蘋汀遊女能騎馬，傳道蛾眉畫不如。寶扇真成集陣隼，史臣今得殺青書。』
倭扇，以松板兩指許砌疊，亦如摺疊扇者。其柄以銅錢環子，黃絲絳，甚精妙。板上罨畫山川人物、松竹花草，亦可喜。竹山尉王公軒惠恭後家，嘗作明州舶官，得兩柄。
西天中印度那蘭陀寺僧，多畫佛及菩薩、羅漢像，以西天布為之。其佛相好與中國人異，眼目稍大，口耳俱怪，以帶掛右肩，裸袒坐立而已。先施五藏於畫背，乃塗五彩於畫面，以金或朱紅作地，謂牛皮膠為觸，故用桃膠，合柳枝水，甚堅漬，中國不得其訣也。邵太史知黎州，嘗有僧自西天來，就公廨令畫釋迦，今茶馬司有十六羅漢。
