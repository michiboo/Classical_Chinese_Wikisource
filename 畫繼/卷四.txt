
劉明復，為直龍圖閣，師李成，特細秀。作松枝而無向背，荊楚秀甚。浮休有鄧正字宅見劉明復所畫《麓山秋景》五十六言雲：『洛陽才子見長沙，自識中丹鬢未華。文武全才皆不試，丹青妙筆更誰加。老杉列在皇堂上，小景將歸學士家。我有故山常自寫，免教魂夢落天涯。』
蔣長源，字永仲，官至大夫。作著色山水，山頂似荊浩，松身似李成，葉取真松為之，如靈鼠尾，大有生意。石不甚工。作淩霄花纏松，亦佳作。
鄢陵王主簿，未審其名，長於花鳥。東坡有書所畫《折枝》二詩，其一雲：『論畫以形似，見與兒童鄰。為詩必以詩，定知非詩人。詩畫本一律，天工與清新。邊鸞雀寫生，趙昌花傳神。如何此兩幅，疏淡含精勻。誰言一點紅，解寄無邊春。』二雲：『瘦竹如幽人，幽花如處女。低昂枝上雀，搖蕩花間雨。雙翎決時起，眾葉紛自舉。可憐採花蜂，潰蜜寄兩股。若人富天巧，春色入毫楮。懸知君能詩，寄聲求妙語。』
李世南，字唐臣，安肅人。明經及第，終大理寺丞。嘗與晁無咎同試諸生，無咎有求橫幅長篇，又有題扇詩，蓋長於山水也。東坡亦嘗題其《秋景平遠》雲：『人間斤斧日創夷，果見龍蛇百尺姿。不是溪山曾獨往，何人解作掛猿枝？野水參差落漲痕，疏林欹倒出霜根。浩歌一棹歸何處？家在江南黃葉村。』予嘗見其孫皓雲：『此圖本寒林障，分作兩軸，前三幅盡寒林，坡所以有「龍蛇姿」之句，後三幅盡平遠，所以有「黃葉村」之句，其實一景而坡作兩意。又「浩歌」字，雕本皆以為「扁舟」，其實畫一舟子張頤鼓作浩歌之態，今作「扁舟」，甚無謂也。』
趙宗閔，為尚書郎。山谷載銅官僧舍墨竹一枝，筆勢妙天下，為作小詩雲：『省郎潦倒今何處？敗壁風生雙竹枝。滿世閻劉專翰墨，誰為真賞拂蛛絲。』又雲：『獨來野寺無人識，故作寒崖雪壓枝。想得平生藏妙手，只今猶在鬢成絲。』
薛判官者，不得其名。浮休題其所作《秋溪煙竹》雲：『深墨畫竹竹明白，淡墨畫竹竹帶煙。高堂忽爾開數幅，半隱半見如自然。』者是也。
倪濤，字巨濟，宣和間為都司。一日訪其友，戲畫三蠅壁間，自題雲：『何人刻獼猴，老眼覷荊棘。不如丹青手，快意風雨疾。我窮坐詩豪，九鼎扛筆力，偶然一點汙，著紙生羽翼。千言走蚍蜉，寧為寸紙逼。還當寫君詩，什襲同藏冪。』今李文正之孫有所畫蜥蜴、ぐ蟾，甚佳。
文勛，字安國，元末作太府寺丞、福建漕。東坡跋其畫扇雲：『道子畫西方變相，觀者如堵。作佛圓光，風落電轉，一揮而成，嘗疑其不然。今觀安國作方界，略不抒思，乃知傳者之不謬。』
劉延世，公是先生之猶子也，少有盛名。元初，遊太學，不得誌，築堂業講，名曰『抱甕』。嘗作墨竹，題詩雲：『酷愛此君心，常將墨點真。毫端雖在手，難寫淡精神。』又雲：『靜室焚香盤膝坐，長廊看畫散衣行。』趣尚之高，有如此者。
王沖隱，名持，字正叔，長安人。長於翎毛，學崔白。今顏魯公鹿脯帖後有題跋：『妙於筆法，蓋其人也。』嘗於邵氏見竹棘、雪禽二軸，極清雅。上題雲：『正叔為伯起作，崇寧甲申。』伯起名振，其兄也。
王利用，字賓王，潼川人。舉進士，終夔憲。書畫皆能，光堯皇帝頗愛其書，畫則山水長於人物，精謹而已，不及其書也。
靳東發，字茂遠，其高祖太尉，即射撻覽者，官止敘ヘ。其性多能，尤工畫藝，人目之為『靳百會』。近世畫手，少作故事人物，頗失古人規鑒之意，茂遠獨集古今諫諍百事，以為圖，號《百諫圖》，誠可尚者。
詠，字少張，其子也，今主簿於郫。長於山水，尤為多能，蓋其出藍之青也。
魏燮，字彥密，北人，長於水墨雜畫。光堯見之，喜動天顏，遂除浙西參議。
李昭，字晉傑，鄄城人，李文靖之曾孫，蔡文忠公曾外孫也。以恩科仕江州德化尉。長於墨竹，自雲：『他人以蕭疏為能，余以重密為巧，吾之墨竹一派，不讓湖洲。』又善墨花小筆，亦能山水，學範寬，篆尤精，學三墳記也。紹興間死於江南。
李頎秀才，善畫山，嘗以兩軸並詩上東坡，東坡次其韻答之：『平生自是個中人，欲向漁舟便寫真。詩句對君難出手，雲泉勸我早收身。年來白髮驚秋速，長恐青山與世新。從此北歸休悵望，囊中收得武陵春。』
陳直躬，高郵人也。坡有題所畫《雁》二詩雲：『野雁見人時，未起意先改。君從何處看，得此無人態。』者是也。而無咎集中有和蘇翰林題李甲畫《雁》二首，乃用此韻，不知何謂也。
朱象先，字景初，松陵人，馳名紹聖、元符間。坡跋其畫雲：『能文而不求舉，善畫而不求售，文以達吾心，畫以適吾意而已。』以其不求售也，故得之自；然世亦罕見，不知其所長也。
張無惑，山人也，善畫山水。浮休贈詩雲：『西征已度故關山，秋雨零零路屈盤。受盡艱辛心不足，解程又展畫圖看。』
眉山老書生，不得其名。作《七才子入關圖》，山谷謂人物亦各有意態，以為趙雲子之苗裔。摹寫物象漸密，而放浪閑遠，則不逮也。
何充秀才，不知何許人，能寫貌。坡有贈詩雲：『問君何苦寫吾真，君言好之聊自適。』
雍秀才，不知何許人。坡有詠所畫《草蟲八物》詩。詩意每一物，譏當時用事者一人，如『升高不知回，竟作粘壁枯』，以比介甫；『初來花爭妍，倏去鬼無跡』，以比章。今詩與畫俱刊石流傳於世。又作畫《捕魚圖贊》，載集中。
章友直，字伯益，善畫龜蛇。以篆筆畫，頗有生意。又能以篆筆畫棋盤，筆筆相似。
黃斌老，不記名，潼州府安泰人，文湖州之妻侄也。登科，嘗任戎ヘ，適山谷貶戎州，與定交。且通譜，善畫竹。山谷有詠其《橫竹》詩，又謝斌老送《墨竹十二韻》雲：『吾子學湖州，師逸功已倍。預知更入神，後出遂無對。』
黃彜，字子舟，斌老之弟。其名字初非彜與子舟也，山谷以其尚氣，故取二器以規之。自後折節遂為粹君子。舉八行，終朝郎郡ヘ。山谷用贈斌老韻謝子舟為余作《風雨竹》兩篇，前篇雲：『歲寒十三本，與可可追配。』後篇雲：『森削一山竹，牝牡十三輩。誰言湖州沒，筆力今尚在。』而與可每言，所作不及子舟。
劉明仲，善作竹，山谷為作《墨竹賦》。
黃與迪，善畫竹，山谷次韻謝與迪所作《竹》五幅雲：『吾宗墨修竹，心手不自知。』但不知為何人，任子淵詩註，亦不及之。
楊吉老，文潛甥也。文潛嘗雲：『吾甥楊吉老，本不好畫竹，一旦頓解，便有作者風氣。揮灑奮迅，初不經意，森然已成，愜可人意。其法有未具，而生意超然矣。』無咎亦有《贈文潛甥克一學與可畫竹》詩。克一，吉老字也。
成子，不得其名。山谷詩雲：『成子寫浯溪，下筆便造極。』徐師川亦有《成生畫山水歌》雲：『成子貌古心亦古，造化為工筆端取。玄冬起雷夏造冰，翻手為雲覆手雨。』
張遠，字行之，太原榆次人。本士人，隱居山間。政和中有河東漕宋姓者，親訪其廬，邀致公署，令畫絹八幅。遠請屏去左右，且約漕無相見，獨與弟子郝士安評議。酣寢數日，忽起下筆，頗窮天真。兩幅不如意，遂焚之，以六幅與宋。宋大喜，贈送甚厚，高謝還廬。
張明，其侄也，亦以山水擅名，比季父則差肩矣。
王元通，以字稱，工山水，滄州人也，師李成。為人豪逸自負，每畫竟，輒大呼『奇奇』數聲，乃得意筆也。
喬仲常，河中人，工雜畫，師龍眠。圍城中思歸，一日，作《河中圖》贈邵澤民侍郎，至今藏其家。又有《龍宮散齋》手軸、《山居羅漢》、《淵明聽松風》、《李白捉月》、《玄真子西塞》、《列子禦風》等圖，傳於世。
孔去非，汝州寧極先生之後也，長於小筆，清雅可玩。尤工草蟲，作蟻、蝶、蜂、蟬、竹雀甚可觀。平生極留意於此，凡翹而飛動之物，必募小兒求之。搜索無遺，以類置其翅羽冊葉中，按形為之，纖悉畢具。
閭丘秀才，江南人，不記名。長於畫水，無所宗師，自成一家。嘗畫五嶽觀壁，凡作水，先畫浪頭，然後畫水紋，頃刻而成，驚濤洶湧，勢欲掀壁。
劉松老，字榮祖，書學元章，畫師東坡。成都李才元家有四軸山水，上有印文雲：『巨濟震子名松老者』八字，可見其高怪不隨俗也。成都《佛掌骨記》，實榮祖筆，特借米老名耳。予見此本在張恭州彌明家，後歸一豪族，價三十萬，非真物也。
王逸民，字逸民，永康導江人。初為僧，名紹祖，詩畫俱仿周忘機，而氣韻懸絕也。平生頗負氣，政和間改德士，則雲：『我生不背佛而從外道。』取祠部焚之。自加冠巾，學山谷草書，亦美觀。
馮久照，字明遠，汾州人也。少遊太學，兵亂入蜀，寓居渠州。其山水初頗繁冗，後因郭熙之孫遊卿來為太守，盡以其家學傳之，遂一變。趙相鼎與之有太學之舊，薦於川路監司，由是益得名。
劉履中，字坦然，汴人也，寓遂寧靈泉山趾。壁傳人物，筆勢雄特。今遂寧後土祠殿廡內外，盡出其手。仙佛圖軸，亦其所長。但作故事人物，未脫工氣也。
劉銓，字真孺，成都人，察院卿之族也，家本豪富，性好畫。所居對聖壽寺，寺多唐蜀名跡，真孺終日諦玩。至忘飲食，久而自能。所畫山水，多以布紋印科葉者，唐舊制，蓋得於壁間也。尤精佛像，描墨成染，與李道明無異，清勁則過之。
李皓，字雲叟，唐臣孫也。避亂入蜀，居成都。其所作山水，取前輩成樣，合而為一，故能美觀，一時翕然稱之。
張昌嗣，字起之，與可之外孫也，筆法既有所授。每作竹，必乘醉大呼，然後落筆。不可求，或強求之，必詬罵而走。然有愧宅相者，於攢三聚五，太拘拘耳。
連鰲，字仲舉，吉州人，自號石臺居士。精於長短句，工畫魚，幾於徐白。紹興間人。
任粹秀才，仲之侄，能作著色山。
楊補之，字無咎，洪州人，長於水墨人物。祖伯時，今年七十矣，自號逃禪老人。
雍，字幼山，興元人。善山水，作巖崖、枯木、雲氣，墨梅尤佳。舉進士，屢免。
