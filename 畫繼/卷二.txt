
鄆王，徽宗皇帝第二子也。稟資秀拔，為學精到。政和八年，射策於庭，名標第一，多士推服。性極嗜畫，頗多儲積。凡得珍圖，即日上進，而禦府所賜，亦不為少，復皆絕品，故王府畫目，至數千計。又復時作小筆花鳥便面，克肖聖藝，乃知父堯子舜，趣尚一同也。今秘閣畫目，有《水墨筍竹》及《墨竹》、《蒲竹》等圖。
光州防禦使令穰，字大年，雅有美才高行，讀書能文。少年因誦杜甫詩，見唐人畢宏、韋偃，志求其跡，師而寫之。不歲月間，便能逼真。時賢稱嘆，以為貴人天質自異，意所專習，度越流俗也。其所作多小軸，甚清麗。雪景類世所收王維筆，汀渚水鳥，有江湖意。又學東坡作小山叢竹，思致殊佳，但覺筆意柔嫩，實年少好奇耳。若稍加豪壯，及有餘味，當不立小李將軍下也。每出一圖，必出新意。人或戲之曰：『此必朝陵一番回矣。』蓋譏其不能遠適，所見止京洛間景，不出五百里內故也。大年既得名，誅求期克，無少暇時。擲筆大概曰：『藝之役人如此。』然業已得名，無可奈何。山谷嘗詠其《蘆雁》云：『揮毫不作小池塘，蘆荻江村雁落行。雖有珠簾巢翡翠，不忘煙雨罩鴛鴦。』然初跋其畫，謂『更屏聲色裘馬，使胸中有數百卷書，當不愧文與可』，蓋見其少作耳。自今觀之，其亦有宋之江都王、滕王耶。
令松，字永年，大年弟也，亦善丹青。浮休居士謝大年《江天晚景圖》雜言云：『神妙獨數李將軍，安知伯仲非前身？』則知其兄弟俱能，且筆墨俱得思訓格也。又山谷跋其畫夾云：『調麝煤作花果殊難工，永年遂臻此，殊不易。然作朽蠹太多，是其小疵。』又云：『永年作狗，意態甚逼。遣翰林工，訖其草石，不敢畫虎，憂狗之似，故直作狗，人難我易。』
叔盎，字伯充，善畫馬。嘗以其藝並詩投東坡，東坡次其韻云：『天驥德力備，馬外龍麟中。皇天不遣言，兀與畫圖同。駑駘飽官粟，未受一洗空。十駕均一至，何事｛爾｝雲風。』
士雷，字公震，長於山水，清雅可愛。李錞希聲跋其《四時景》絕句，則可知其風旨矣。春云：『九江應共五湖連，尺素能開萬里天。山杏野桃零落處，分明寒食繞風前。』夏云：『繁陰雜樹映汀沙，三伏江天自一家。欲喚扁舟渡雲錦，平鋪明鏡是荷花。』秋云：『舂鉏寂寞繞疏叢，霜後雲生浦漵風。此處年年報秋色，只應衰柳與丹楓。』冬云：『剪水飛花細舞風，斷蘆洲外水連空。剡溪幾曲知名處，何似今朝眼界中。』今秘閣畫目，有《春雪》、《早悔》及《小景》等圖。
嗣濮王宗漢，字獻甫，安懿王幼子也。少即敏慧，儀矩端莊，作《蘆雁》，有佳思。米元章題詩曰：『偃蹇汀眠雁，蕭梢風觸蘆。京塵方滿眼，速為喚花奴。』又曰：『野趣分弱水，風花剪鑒湖。塵中不作惡，為有鄴公圖。』元章許予甚嚴，詩意如此，則可知其含毫運思矣。嘗有《八雁圖》，識者嘆賞其工。
士柬，字明發，讀書能文。元符初，試宗室藝業，合格者八人，獨明發賜進士出身。嘗作春詞《烏夜啼》，掃除凡語，飄然寄興於煙霞之外，至今流傳，推為雅什。兼工畫藝，後山居士題其《高軒過圖》，詩曰：『滕王蛺蝶江都馬，一紙千金不當價。異才天縱非力窮，畫工不足甘為下。今代風流數大年，含毫落筆開山川。忽忘朽老壓塵底，卻怪鳧鴻墮目前。爾來二人復秀出，萬里河山才咫尺。眼邊安謂有突兀，復似天地初開闢。』其卒云：『未許二豪今角立，則其高情雅韻，自宜追配今昔也。』
士衍，號花一相公，長於著色山水。宣和初進十圖，特轉一官。犍為王瑾家有扇面，意韻誠可喜愛，然少見於世。瑾即其甥也，故得之。
士遵，光堯皇帝皇叔也，善山水。紹興間一時婦女服飾，及琵琶箏面，所作多以小景山水，實唱於士遵。然其筆超俗，特一時仿效宮中之化，非專為此等作也。
伯駒，字千里，優於山水、花果、翎毛。光堯皇帝嘗命畫集英殿屏，賞賚甚厚。多作小圖，流傳於世，有所畫《蟠檜怪石便面》，在吉州團練使楊可弼良卿家。官至浙東路鈐轄。其弟路分伯，字希遠，亦長山水、花木，著色尤工。
士安，長於墨竹。不遵川派，好作筀竹，殊秀潤，與石室體制大異也。
子澄，字處度，廉介修潔，流落巴峽四十年，藉添差祿以自給。善草隸，長歌詩，人不知其能畫也。紹興末，官秭歸，士子重其風度，每載酒從之遊。一日，乘醉入小肆，見素壁可愛，案上拈禿筆作濺瀑，勢欲動屋，筆力極遒壯也。
王詵，字晉卿，尚英宗女蜀國公主，為利州防禦使。雖在戚裏，而其被服禮義，學問詩書，常與寒士角。平居攘去膏粱，黜遠聲色，而從事於書畫。作寶繪堂於私第之東，以蓄其所有。而東坡為之記，東軒亦贈詩云：『錦囊犀軸堆象床，義竿連幅翻雲光。手披橫素風飛揚，卷舒終日未用忙。遊意淡泊心清涼，屬目俊麗神激昂。』其所畫山水學李成，皴法以金碌為之，似古。今《觀音寶陀山狀小景》，亦墨作平遠，皆李成法也。故東坡謂『晉卿得破墨三昧』，有《煙江疊嶂圖》、《房相宿因圖》、及《山陰陳跡》、《雪溪乘興》、《四明狂客》、《西塞風雨圖》、《著色山水》等圖，傳於世。
