
蘇軾，字子瞻，眉山人，高名大節，照映今古。據德依仁之餘，遊心茲藝。所作枯木，枝幹虬屈無端倪。石皴亦奇怪，如其胸中盤郁也。作墨竹，從地一直起至頂。或問：『何不逐節分？』曰：『竹生時何嘗逐節生耶？』雖文與可自謂：『吾墨竹一派在徐州』，而先生亦自謂『吾為墨竹，盡得與可之法』，然先生運思清拔，其英風勁氣逼人，使人應接不暇，恐非與可所能拘制也。又作《寒林》，嘗以書告王定國曰：『予近畫得《寒林》，已入神品。』雖然，先生平日胸臆宏放如此。而蘭陵胡世將家收所畫《蟹》，瑣屑毛介，曲畏芒縷，無不備具，是亦得從心不逾矩之道也。米元章自湖南從事過黃州，視見公，酒酣，貼觀音紙壁上，起作兩行，枯樹、怪石各一，以贈之。山谷枯木道士賦雲：『恢詭譎怪，滑稽於秋毫之穎，尤以酒為神，故其觴次滴瀝，醉余呻。取諸造化之爐錘，盡用文章之斧斤。』又題《竹石》詩雲：『東坡老人翰林公，醉時吐出胸中墨。』先生自題郭祥正壁，亦雲：『枯腸得酒芒角出，肺肝槎牙生竹石。森然欲作不可留，寫向君家雪色壁。』則知先生平日非乘酣以發真興，則不為也。
龍眠居士李公麟，字伯時，為舒城大族，家世業儒。父虛一，嘗舉賢良方正科。公麟熙寧三年登第，以文學有名於時。陸佃薦為中書門下省刪定官。董敦逸辟檢法禦史臺，官至朝奉郎。元符三年病痹致仕，終於崇寧五年。學佛悟道，深得微旨，立朝籍籍有聲。史稱以畫見知於世，非確論也。平日博求鐘鼎古器，圭璧寶玩，森然滿家。以其餘力留意畫筆，心通意徹，直造玄妙，蓋其大才逸群，舉皆過人也。士夫以謂『鞍馬愈於韓，佛像追吳道玄，山水似李思訓，人物似韓』，非過論也。尤好畫馬，飛龍狀質，噴玉圖形，五花散身，萬里汗血，覺陳閎之非貴，視韓幹以未奇。故坡詩雲：『龍眠胸中有千駟，不惟畫肉兼畫骨。』山谷亦雲：『伯時作馬，如孫太古湖灘水石。』謂其筆力俊壯也。以其耽禪，多交衲子。一日，秀鐵面忽勸之曰：『不可畫馬，他日恐墮其趣』，於是翻然以悟，絕筆不為，獨專意於諸佛矣。其佛像每務出奇立異，使世俗驚惑，而不失其勝絕處。嘗作《長帶觀音》，其紳甚長，過一身有半。又為呂吉甫作《石上臥觀音》，蓋前此所未見者。又畫《自在觀音》，跏趺合爪，而具自在之相，曰：『世以破坐為自在，自在在心不在相也』。乃知高人達士，縱施橫設，無施而不可者。平時所畫不作對，多以澄心堂紙為之，不用縑素，不施丹粉，其所以超乎一世之上者此也。郭若虛謂：『吳道子畫今古一人而已』，以予觀之，伯時既出，道子詎容獨步耶？有《孝經圖》、《九歌圖》、《歸去來圖》、《陽關圖》、《琴鶴圖》、《憩寂圖》、《嚴子陵釣灘圖》、《山莊圖》、《卜居圖》，又有《虎脊天馬》、《天育驃騎》、《好頭赤》、《沐猴馬》、《欲輾馬》、《象龍馬》及《揩癢虎》等圖。一時名賢，俱留紀詠也。
襄陽漫士米黻，字元章，嘗自述雲：『黻即芾也。』即作芾。世居太原，後徙於吳。宣仁聖烈皇後在藩，其母出入邸中，後以舊恩，遂補校書郎。自蔡河撥發，為太常博士，出知常州，復入為書畫學博士，賜對便殿，擢禮部員外郎，以言罷知淮陽軍。芾人物蕭散，被服效唐人，所與遊皆一時名士。嘗曰：『伯時病右手後，余始作畫。以李常師吳生，終不能去其氣，余乃取顧高古，不使一筆入吳生。又李筆神采不高，余為睛目面文骨木，自是天性，非師而能。惟作古忠賢像也。』又嘗與伯時論分佈次第，作《子敬書練裙圖》，復作《支、許、王、謝於山水間縱步》，自掛齋室。又以山水古今相師，少有出塵格，因信筆為之，多以煙雲掩映樹木，不取工細。有求者只作橫掛三尺，惟寶晉齋中掛雙幅成對，長不過三尺，衤票出乃不為倚所蔽，人行過，肩汗不著。更不作大圖，無一筆關同、李成俗氣。然公字劄流傳四方，獨於丹青，誠為罕見，予止在利ヘ李驥元駿家見二畫。其一紙上橫松梢，淡墨畫成，針芒千萬，攢錯如鐵。今古畫松，未見此制。題其後雲：『與大觀學士步月湖上，各分韻賦詩，芾獨賦無聲之詩。』蓋與李大觀諸人夜遊潁昌西湖之上也。其一乃梅、松、蘭、菊，相因子一紙之上，交柯互葉，而不相亂，以為繁則近簡，以為簡則不疏，太高太奇，實曠代之奇作也！乃知好名之士，其欲自立於世者如此。大觀乃元駿之族父，後歸元駿。
晁補之，字無咎，濟北人。元中為吏部郎中，紹聖中謫監信州稅，流落久之。張天覺當國，起知泗州，不累月，下世。有自畫山水《留春堂》大屏，上題雲：『胸中正可吞雲夢，戔底何妨對聖賢。有意清秋入衡霍，為君無盡寫江天。』又題自畫山水寄人雲：『虎觀他年清汗手，白頭田畝未能閑。自嫌麥壟無佳思，戲作南齋百里山。』陳無已獨愛重其跡，亦嘗詠其扇雲：『前身阮始平，今代王摩詰。偃屈蓋代氣，萬里入咫尺。』無咎又嘗增添《蓮社》圖樣，自以意先為山石位置向背，作粉本以授畫史孟仲寧，令傳模之。菩薩仿侯昱，雲氣仿吳道玄，天王、松石仿關同，堂殿、草樹仿周、郭忠恕，臥槎、垂藤仿李成，崖壁、瘦木仿許道寧，湍流、山嶺、騎從、服，仿衛賢。馬以韓幹，虎以包鼎，犭員、猴、鹿，以易元吉，鶴、白鷴、若鳥、鼠，以崔白，集彼眾長，共成勝事。今人家往往摹臨其本，傳於世者多矣。
晁說之，字以道，少慕司馬溫公之為人，自號景迂。未三十，東坡以著述科薦之。靖康初，自休致中召為著作郎，後試中書舍人，兼東宮詹事。建炎初政，以待制侍讀而終。山谷嘗題其《雪雁》雲：『飛雪灑蘆如銀箭，前雁驚飛後回ツ。憑誰說與謝元暉，休道澄江靜如練。』又無咎題四弟橫軸畫雲：『黃葉滿青山，枯蒲凈寒水。鳧雁下陂塍，牛羊散墟裏。擔獲暮來歸，兒迎婦窺籬。虎頭無骨相，田野有餘思。』
張侍郎舜民，字蕓叟，號浮休居士。紹聖入黨，貶均州，紹興初追復直學士。生平嗜畫，題評精確。雖南遷羈旅中，每所經從，必搜訪題識。東南士大夫家所藏名品，悉載錄中。亦能自作山水，有自題扇詩雲『忽忽南遷不記年，二妃祠外橘洲前。眼昏筆戰誰能畫，無奈霜紈似月圓。』又題鄧正字家劉明復《秋景》，末句雲：『我有故山常自寫，免教魂夢落天涯。』
劉涇，字巨濟，簡州人，熙寧六年進士中第，王安石薦為經學所檢討。歷太學博士，因講詩為諸生所服。後罷，諸生乞留不報，終職方郎中。涇，米元章之書畫友也。善作林、石、槎、竹，筆墨狂逸，體制拔俗。予家藏其幅紙，所作竹葉，幾逼鐘、郭。今成都大智院法堂壁間有《松竹窠植》二，惜其歲久，將磨滅也。
蘇過，字叔黨，坡公之季子也。元中，公知杭州，叔黨年十九，預計偕。七年，公為兵部尚書，任承務郎，後公謫黃州，貶儋州，移廉、永二州，叔黨皆侍行。叔父欒城公每稱其孝。平生禁錮近三十年，晚除中山ヘ而卒。善作怪石、叢筱，咄咄逼翁。坡有觀過所作《木石竹》三絕，以為老可能為竹寫真，小坡解與竹傳神者是也。晁以道誌其墓，亦雲：『書畫之勝，亦克肖似其先人。』又時出新意作山水，遠水多紋，依巖多屋木，皆人跡絕處，並以焦墨為之，此出奇也。
宋子房，字漢傑，鄭州滎陽人，少府監選之子，復古之猶子也，官至正郎。坡公跋其畫，謂『不古不今，稍出新意，若為之不已，當作著色山也。』又雲：『觀士人畫，如閱天下馬，取其意氣所到。乃若畫工，往往只取鞭策、毛皮、槽櫪、芻秣，無一點俊發，看數尺許便卷。漢傑真士人畫也！』又雲：『假之數年，當不減復古也。』初，崇、觀盛時，大興畫學，予大父中書公，見其《江臯秋色圖》，甚珍愛之，首薦為博士。然其人乃賢胄子，不獨以畫取也。所著《畫法六論》，極其精到。
程堂，字公明，眉人，舉進士，為駕部郎中。善畫墨竹，宗派湖州。出湖州之門者，獨公明入室也。好畫鳳尾竹，其梢極重，作迴旋之勢，而枝葉不失向背。又登峨眉山，見菩薩竹，有結花於節外之枝者，茸密如裘，即寫其形於中峰乾明寺僧堂壁間，儼如生也。又象耳山有苦竹、紫竹、風竹、雨竹，好事者已刻之石。成都笮橋觀音院，亦有所畫竹，且題絕句雲：『無姓無名逼夜來，院僧根問苦相猜。攜燈笑指屏間竹，記得當年手自栽。』又能作園蔬，嘗見《紫芥》、《紫茄》二軸，奪真也。
範正夫，字子立，潁昌人，文正公之諸孫，德孺之子也。長於水墨雜畫，標格高秀。予家與之同居氵┆水，多藏其得意之作，如《訪戴圖》、《脊令圖》、《竹石圖》，寄與清遠，真士人筆也！惜乎以名家高才，而知鳳翔，還鄉，適虜人屠城，死之。
顏博文，字持約，德州人。政和八年，嘉王榜登甲科，長於水墨。宇文季蒙龍圖家，有橫披《十六羅漢》，其筆法位置如伯時，但意韻差短耳。陳去非次何文縝題所作《墨梅三絕》雲：『窗前光景晚清新，半幅溪藤萬里春。從此不貪江路遠，勝拼心力喚真真。奪得斜枝不放歸，倚窗乘月看熹微。墨池雪嶺春俱好，付與詩人說是非。』『未央宮裏紅杏，羯鼓三聲打開。大庾嶺頭梅萼，管城呼上屏來』，非此畫不稱此詩也。初，持約與王き厚善。き敗，持約方退朝，聞之，即馳馬還家，閉關拒人，盡焚與き平生往來箋記詩文之類，於是獨免。
任誼，字才仲，宋復古之甥也。嘗為協律郎，後通判澧州，適丁亂離，鐘賊反叛，為群盜所殺。平日凡所經歷江山佳處，則氐筆吮墨，輒成圖軸。彷彿籠淡，清潤可喜。邵澤民為春官，才仲正在太常，與之同部，相好甚密，今其家富有才仲手跡，有《南北江山圖》、《平蕪千里圖》、《四更山吐月圖》、《唐功臣圖》、《鬥山煙市圖》、《松溪深日圖》。又取平生所見蘭花數十種，隨其形狀，各命以名，如『杏梁歸燕』、『丹山翔鳳』之類。皆小字隸書，記其所見之處，邵氏名曰『香圃』。其隸古勁，學中郎也。
米友仁，元章之子也，幼年山谷贈詩曰：『我有元暉古印章，印元刂不忍與諸郎。虎兒筆力能扛鼎，教字元暉繼阿章』，遂字元暉。元章當置畫學之初，召為博士，便殿賜對，因上友仁《楚山清曉圖》。既退，賜禦書畫各二軸。友仁宣和中為大名少尹。天機超逸，不事繩墨，其所作山水，點滴煙雲，草草而成，而不失天真，其風氣肖乃翁也。每自題其畫曰：『墨戲。』被遇光堯，官至工部侍郎、敷文閣直學士，日奉清閑之宴。方其未遇時，士大夫往往可得其筆，既貴，甚自秘重，雖親舊間亦無緣得之，眾嘲曰：『解作無根樹，能描鴻雲。如今供禦也，不肯與閑人。』後享年八十，神明如少壯時，無疾而逝。
朱敦儒，字希真，少從陳東野學，嘗賦古鏡雲：『試將天下照，萬象總分明。』東野奇之。紹興間，禦史明橐，宣諭廣東，被旨訪求遺逸。是時，希真放浪江湖間，自江西避亂晉康，橐遂以應詔命。初品官召赴闕登對，改官，入館為郎，出為浙東憲。秦檜當國，有攜希真畫山水謁檜，檜薦於上，頗被眷遇。與米元暉對禦輒畫，而希真恥以畫名，輒退避不居也。故常告親友曰：『吾非善畫者，所畫多出錢端回之手。』其實非也。
廉布，字宣仲，山陽人，妙年登科，官至武學博士，以聯貴姻坐累，遂廢終身。後居紹興，既絕仕宦之念，專意繪事。山水林石，種種飄逸。師東坡，幾於升堂也。其子頗得家法，今有圖軸傳於世。
李石，字知幾，資州人，少負才名。既登第，以趙逵莊叔左史之薦，任太學博士。直情徑行，不附權貴，遂不容於朝。出主石室，就學者其合如雲。至閩越之士，萬里而來。刻石題諸生名幾千人，蜀學之盛，古今鮮儷也！今ヘ成都，醉吟之餘，時作小筆，風調遠俗，蓋其人品既高，雖遊戲間，而心畫形矣。
杭士林生，作江湖景、蘆雁水禽，氣格清絕。米老謂：『唐無此畫，可並徐熙，在艾宣、張涇、寶覺之右。』人罕得之。
李申，字景元，自號華亭逸人。作逸筆翎毛，有意外趣，但木柯未佳耳。坡題其《喜鵲圖》雲：『聞說神仙郭恕先，醉中狂筆勢瀾翻。百年牢落何人繼？只有華亭李景元。』又晁無咎題周兼彥所收《李甲畫三絕》，鵲雲：『上林花妥逐鶯飛，愁絕江南雪裏時。何須傍檐喜，みま相對兩寒枝。』雁雲：『網羅無限稻粱肥，憐爾冥冥亦庶幾。戲鴨眠鷗滿中，衡陽無意更南飛。』鴨雲：『急風吹雪滿汀洲，近臘淮南憶倦遊。小鴨枯荷野艇冷，去年今日凍高郵。』
周純，字忘機，成都華陽人。後依解潛，久留荊楚，故亦自稱楚人。少為浮屠，弱冠遊京師，以詩畫為佛事，都下翕然知名。士大夫多與之遊，而王き輔道最與相親，後坐累編管惠州，不許生還。適鄰郡建神霄宮，本路憲舊知其人，請朝廷赦能畫人周純來作繪事，從之。於是憑藉，得以自如。其山水師思訓，衣冠師愷之，佛像師伯時，又能作花鳥、松竹、牛馬之屬，變態多端，一一清絕。畫家於人物，必『九朽一罷』，謂先以土筆撲取形似，數次修改，故曰『九朽』，繼以淡墨一描而成，故曰『一罷』。罷者，畢事也。獨忘機不假乎此，落筆便成，而氣韻生動。每謂人曰：『書畫同一關戾，善書者又豈先朽而後書耶？』，此蓋卓識也。初，き未敗，會朝士大尹盛章在焉，謂忘機曰：『子能為我作圖《梅》，狀「遙知不是雪，為有暗香來」之意乎？』，忘機曰：『此臨川詩，須公自有此句，我始為之。』盛恨甚。未幾，き敗，而盛猶為京尹，故忘機被禍獨酷。
高燾，字公廣，沔州人，自號三樂居士。作小景，自成一家，清遠靜深，一洗工氣。眠鴨浮雁、衰柳枯，最為珍絕。篆隸、飛白，一一造妙。
僧德正，信州人，宣和郎官徐兢明叔之兄，紹興侍從徐林稚山之弟。登科為平江教官，棄而出家。是日即敕往江州圜通寺開堂拈香，為三世諸佛，於是其徒不容，棄去。居廬山南疊石庵，服漆辟穀。閩淮名山，意往無礙，凡登山臨水，即橫笛自娛。後入蜀，其兄陰遣人偽作其徒，剩賫金帛，牽挽而歸。過敘州宣化縣，久留樊賓少卿家，作《峨眉圖》。山水人物，種種清高。初登峨眉時，煉指供佛，兩手止餘四指，粗可執筆，而畫意自足。其松石、人物，專學龍眠。遇興伸紙揮毫，頃刻而成，貴勢或求之，絕不與。
江參，字貫道，江南人，長於山水。形貌清臒，嗜香茶，以為生。初以葉少蘊左丞薦於宇文湖州季蒙，今其家有泉石五幅，圖一本。筆墨學董源，而豪放過之。季蒙欲多取其畫，而貫道每被召去，止得此圖，居以為慊。後劉季高侍郎再寄《江居圖》一卷，作無盡景，始少慰意。當貫道被召時，尚書張如瑩知臨安，貫道既到臨安，即有旨館於府治。明當引見，是夕殂，信有命也。
