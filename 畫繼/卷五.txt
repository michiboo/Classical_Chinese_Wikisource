
甘風子，關右人，陽狂垢汙，恃酒好罵。落泊於廛市間，酒酣耳熱，大叫索紙，以細筆作人物頭面，動以十數，然後放筆如草書法，以就全體。頃刻而成，妙合自然。多畫列仙之流，題詩其後。傳觀既畢，往往毀裂而去。好事者藏匿，僅存一二。豪富求之，唾罵不與。或經年不落一筆，故流傳於世者極少。一日，忽別素與遊者，歸則薰浴題頌，擲筆而逝。
王顯道，漢州人，本餅師，後學道。專心畫龍，格制雄壯。今成都三井觀三寶院，有畫壁存。
李德柔，駕部員外郎宗固孫也。宗固景中良吏，嘗守漢州。有道士尹可元，精練善畫，以遺火得罪當死，君緩其獄，會赦獲免。時可元年八十一，自誓且死，必為李氏子以報。可元既死二十餘年，而宗固子世昌之婦，夢可元入其室而生德柔，且名蜀孫。幼而善畫，長讀莊老，喜之。遂為道士，賜號妙應。其寫真妙絕一時，坡贈詩雲：『千年鼻祖守關門，一念還為李耳孫。香火舊緣何日盡，丹青余習至今存。』
三朵花，房州人。許安世通判其州，以書遺坡，謂『吾州有異人，常戴三朵花，莫知其姓名，郡人因以「三朵花」名之，能作詩，皆神仙意，又能自寫真。』坡作詩曰：『畫圖要識先生面，試問房陵好事家。』
眉山道士羅勝先，自號雲和山長。善山水，有古意，然布置景物，多越夜郎所見。蓋其人善地理，遍歷諸山，所以曲盡形勢。又多作雨余くぐ，可觀。
李時澤，遂寧人。初為僧，受業於成都金地院，因李騭顯夫喪其子京師，顯夫親往迎喪，拉與同行，自是熟遊中原。多觀古壁，見武洞清所畫羅漢，豁然曉解，得其筆法。兵亂歸蜀，即以畫名。圓悟住昭覺日，大殿既成，命畫十六羅漢，及文殊、普賢、藥師菩薩等像，見存。
楊大明，字民瞻，號至樂子。關中將家，棄蔭走方外。善畫龜蛇，今丈人山道院藏經閣後壁，有所作龜蛇，廣丈余，最雄傑。嘗為之罘蔡迨肩吾作息龜，龜之六藏，畫者止能為神屋而已。而其妙處頭爪皴見於殼間，鼻竅深潤，觀者疑真息也。
寶覺和尚，翎毛、蘆雁不俗。嘗畫一鶴，王安上純甫，一見以謂薛稷筆，取去。元章《畫史》屢稱其能。
杭僧真慧，畫山水、佛像，近世佳品；翎毛、林木，有江南氣象。米老嘗見其本，牛形似虎也。
惠洪覺範，能畫梅、竹。每用皂子膠畫梅於生絹扇上，燈月下映之，宛然影也。其筆力於枝梗極遒健。
妙善師，長寫貌，嘗寫禦容，坡贈詩雲：『天容玉色誰敢畫，老師古寺晝閉房。夢中神授心有得，覺來信手筆已忘。幅巾常服儼不動，孤臣入門涕自滂。元老侑坐鬢眉古，虎臣侍立冠劍長。』
仲仁，會稽人，住衡州花光山。一見山谷，出秦、蘇詩卷，且為作梅數枝，及《煙外遠山》，山谷感而作詩記卷末：『雅聞花光能墨梅，更乞一枝洗煩惱。寫盡南枝與北枝，更作千峰倚晴昊。』又見其《平沙遠水》，題雲：『此超凡入聖法也。每率此為之，當冠四海而名後世。』又題橫卷雲：『高明深遠，然後見山見水，蓋關同、荊浩能事。花光懶筆，磨錢作鏡所見耳。』
道臻，嘉州石洞講師也，能墨竹。山谷贈序雲：『道臻刻意尚行，自振於混濁之波，故以墨竹自名。然臻過與可之門，而不入其室也。』
道宏，峨眉人，姓楊，受業於雲頂山，相貌枯瘁，善畫山水、僧佛。晚年似有所遇，遂復冠巾，改號龍巖隱者。其族甚富，宏不復顧，止寄跡旅店，惟一空榻。雖被襆之屬亦無有。每往人家畫土神，其家必富，畫貓則無鼠。往往言人心事，輒符合。族婦烹魚，宏命留食。既去，其侄不知，輒先嘗。宏歸，視魚曰：『此竊食之餘也。』婦方隱諱，侄遂吐出先嘗於地。又凡如廁，必出郭五里外，鄉人怪訝，每隨而窺之，既就混，則無復便利，但立語再四而出。此皆奇異者。後竟坐化店中，八十餘。成都正法院法堂，有所畫高僧。
法能，吳僧也。作《五百羅漢圖》，少遊為之記雲：『昔戴逵常畫佛像，而自隱於帳中，人有所否臧，輒竊聽而隨改之，積年而就。』意法能研思，亦當若此，非率然而為之者也。雖然少遊獨能察人之畫，而不退思其作記時耶？
智平，成都清涼院僧也，善畫觀音。南商毛大節得其像以歸，過海，風浪大作，開展懇祈，光相忽現，如大月輪，長久之間，已數千里。侯溥賢良載之《觀音儀》中。今水陸院普賢閣所畫像，其徒虛己作水石，見存。
祖鑒，成都僧，住不動尊院，師智平畫觀音。今大慈超悟院佛殿有十觀音。又於邛州鳳皇山畫觀音，一日，忽現五方圓相，直閣計敏功為作《瑞像記》，見存。
虛己，成都柏林院僧，善山水，有圖軸傳世。今白馬院僧慧琳，本仕族，多蓄圖書，尊尚士大夫。入慈藍者，以為稅鞅之所。翻香煮茗，終日蕭然，不知身在囂塵中也。有虛己《雪障》及《山水》二圖，甚佳。
覺心，字虛靜，嘉州夾江農家，甚富。少好遊獵，一日，縱鷹犬，棄妻子出家，遊中原，作《從犢圖詩》。孔南明、崔德符見而愛之，招來臨汝，連住葉縣東禪、及州之天寧、香山三大剎，兵亂還蜀。邵澤民、劉中遠兩侍郎復喜之，請住毗盧，凡十八年。初作草蟲，南僧稱為『心草蟲』。後因宣和待詔一人，因事匿香山，心得其山水訣，一日千里。陳澗上稱之曰：『虛靜師所造者，道也。放乎詩，遊戲乎畫，如煙雲水月，出沒太虛。所謂風行水上，自成文理者也。』（陳去非亦稱其詩無一點僧氣）
智源，字子豐，遂寧人。傳法牛頭山，工雜畫，尤長於人物、山水。嘗見《看雲圖》，畫一高僧，抱膝而坐石岸，昂首佇目，蕭然有出塵之姿，使人敬仰。不暇風格，其忘機之亞歟？
智永，成都四天王院僧。工小景，長於傳模，宛然亂真，其印湘之匹亞歟？初，宇文季蒙龍圖，喜其談禪，欲請住院，永牢辭曰：『智永親在，未能也。』於是售己所長，專以為養，不免徇豪富廛肆所好。今流布於世者，非其本趣也。嘗作《瀟湘夜雨圖》上邵西山，西山即題雲：『嘗擬扁舟湘水西，篷窗剪燭數歸期。偶因勝士揮毫處，卻憶當年夜雨時。』西山既詠詩，問永雲：『前輩曾有此詩否？』永因誦義山《問歸篇》，西山矍然，亟取詩以歸，翌日乃復改與之。『曾擬扁舟湘水西，夜窗聽雨數歸期。歸來偶對高人畫，卻憶當年夜雨時』。深恐多犯前人也。
真休，漢嘉僧也，山谷所與遊清閑居士王樸之子。善模榻人物，如真。今見存。
世胄（婦女、宦者附）
宋莊，字臨仲，漢傑之孫也。其於山水，氣韻得家法，但筆未老耳。本難列於世胄，以世胄無可為冠者，故屈而冠之。
賈公傑，字千之，文元公昌朝諸孫，侍郎炎之子也。學馬賁，而標格過之。又作佛像，極精細，衣縷皆描金而不俗。官至半刺而終。
郭道卿，字仲常。遊卿，字季能，熙之諸孫也。皆為郡守，頗有家學，仍善畫馬，其筆法真季孟也。今成都正法、保福兩院有壁傳《窠植湖灘》、《與渡水》、《草》、《帶鴉》、《病馬》等跡。遂寧官圃中，亦有松鹿石竹見存。
高大亨，字通叟，宣仁聖烈之族。公字行也，以所降出身告，誤為大亨，故止名大亨。長於山水。澤民邵侍郎嘗邀致於家，同季能兄弟合手畫圖障。後卒於瀘。
錢端回，戚裏人也，善寫平遠。朱希真每借其名自諱，曰：『敦儒非善畫者，皆出端回手也。』
李景孟，字仲淳，善畫馬，其於圖軸鑒別精確。蓋中原故家，聞見之多也。
邵少微，字叔才，澤民侍郎之子也。放曠不羈，不樂從宦，初為馬曹，不一月，棄官去。則取補官敕牒，盡畫飛潛走伏之物，已乃抵於地。遂致終身焉。筆墨草具。而有餘意，眉ヘ廳壁，有煙林窠石。對宋頤仲所作松石，皆存。
李元崇，字季姚，文正公裔，無盡之甥也。官止縣令，生平好畫成癖，因自能之。師範寬，清潤可喜，尤工雪景，士友求之，欣然下筆，頃刻而就，未嘗作難，此其所長也。
王會，字元叟，端明公之長子，今為朝請大夫。工花竹、翎毛，頗拘院體，蕊葉枝莖，嘴爪毛羽，窮極精細，不遺毫髮也。
李蕃，字元翰，成都人，才元之曾孫也。李氏世以書鳴，蕃得其家學，轉而為畫，種種能之。寶相院門天王二壁，實出其手，全體聖壽寺範瓊樣。但蕃不善布色，以俗工代之，反晦其所長耳。後十年，又用青城山長生觀門龍虎君樣，翻天王二壁於青蓮院門，且自傅彩，遂勝於前也。
朝議大夫王之才妻崇德郡君李氏，公擇之妹也。能臨松、竹、木、石，見本即為之，卒難辨。又與可每作竹以貺人，一朝士張潛，迂疏修謹，作紆竹以贈之，如是不一。又作一橫絹丈余著色偃竹，以貺子瞻，過南昌，山谷借而李臨之，後數年，示米元章於真州。元章雲：『非魯直自陳，不能辨也。』作詩曰：『偃蹇宜如李，揮毫已逼翁。衛書無遺妙，琰慧有餘工。熟視疑非筆，初披颯有風。固藏惟謹鑰，化去或難窮。』山谷亦有題姨母李夫人墨竹、偃竹及墨竹圖歌，詩載集中。
和國夫人王氏，顯恭皇後之妹，宗室仲︼之室也。善字畫，能詩章，兼長翎毛。每賜禦扇，即翻新意仿成圖軸，多稱上旨，一時宮邸，珍貴其跡。
文氏，湖州第三女，張昌嗣之母也，居郫。湖州始作《黃樓障》，欲寄東坡，未行而湖州謝世，遂為文氏奩具。文氏死，復歸湖州孫，因此二家成訟。文氏嘗手臨此圖於屋壁。暮年盡以手訣傳昌嗣，今昌嗣亦名世矣。
章友直之女煎，能如其父以篆筆畫棋盤，筆筆相似。
任才仲妾艷艷，本良家子，有絕色，善著色山。才仲死鐘賊，不知所在。
陳暉晦叔經略子婦桐廬方氏，作梅、竹，極清遠。又臨蘭亭，並自作草書，俱可觀。
魏觀察者，政、宣之宦寺也，善畫墨竹。嘗被旨來衛州，起禦前竹。入林竹中，有籠中飛鳥，名遏濫堆，能歌六麼。遂呼其主問之，主人年已七十矣，雲：『初教時以木匣束其身，每五鼓，吹其唇作腔，筆管敲拍以警其寢，如是五六年，方能之。前後凡數十，獨無此之慧者。』強欲求之，不可；以貨取之，不可；以官酬之，又不可。遂封其籠以黃帕，翁不敢近，自撲於地而死。
任源，字道源，自號真常子，政、宣宦者，死於紹興間。作枯木、怪石，又作小景，粗可觀。
