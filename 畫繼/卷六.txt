
劉國用，漢州人，工畫羅漢，壁素之傳甚多，在丘杜、金水張之下也。陳自然，工畫佛。山谷題云：『陳君以佛畫名京師。』作秋水寒禽，甚可觀。
於氏，不記名，河東人，寓閬州。工佛道像，兼畫鬼神。
雷宗道，商州人，工雜畫，尤長於佛像、山水。雙流張庭堅家，有兩橫軸，人以為郭熙也。
能仁甫，以字行，本畫院出身，官至縣令。長於佛像、山水，世多觀音。
費宗道，蔡州人。來京師，畫太一宮中主火神，頃刻而成。眾工嫉之，告監牧中使曰：『畫太速成，殊不加意。』中使遂令墁毀，一夕憤怒而卒。
成宗道，長安人，工畫人物，兼善刻石。凡長安壁傳吳筆，皆臨摹上石。其跡細如絲發，而不失精神體段。有所集吳生三清像與左右侍衛，宛如吳作。或云：『因能勒石，後轉而為畫也。』又改武洞清長沙羅漢與三元，皆能舍短求長，自出新意，過於長沙遠矣。
吉祥，平陽人，工佛道，筆墨輕清，又能布景。作佛像、星辰，多在山水中，後人罕及。山水亦佳。
司馬寇，汝州人，佛像、鬼神、人物，種種能之，宣和間稱『第一手』。多畫翊聖真武，於雲霧中現半身。觀者駭敬。士大夫奉事，皆有靈應。
楊傑，閬州人，長於鬼神。每下筆，必先畫手足四支，然後用三兩筆成就全體。
鄭希古，河東人，長於平畫。每出新意，輒過人。初未甚精。紹興初，遇郝章於閬州，居相近。一日，章病，希古視候甚謹。病已，章感其誠，盡傳其法。
張通，畦延人，長於仙佛。初居利州，今居興元。
李士雲，金陵人。傳荊公神，贈詩曰：『衰容一見便疑真，李氏揮毫妙入神。欲去鐘山終不忍，謝渠分我死前身。』又善山水，荊公贈古風有『李子好山水，而常寓城郭。毫端出窈窕，心手初不著』之句。
程懷立，南都人。東坡作《傳神記》，謂：『傳吾神眾，以為爾得其全者。懷立舉止如諸生，蕭然有意於筆墨之外者也。』
朱漸，京師人。宣和間寫六殿御容。俗云：『未滿三十歲不可令朱待詔寫真。』恐其奪盡精神也。
朱宗翼，畫院人也。嘗與任安合手畫慕容夫人宅堂影壁《神州圖》。樓觀、屋木，任安主之，山水、人物，宗翼主之。
徐確，不知何許人，今居臨安，供應御前傳寫，名播中外。
劉宗道，京師人。作《照盆孩兒》，以水指影，影亦相指，形影自分。每作一扇，必畫數百本，然後出貨，即日流布。實恐他人傳模之先也。
杜孩兒，京師人。在政和間其筆盛行，而不遭遇，流落輦下。畫院眾工，必轉求之，以應宮禁之須。
燕文季，神廟時人，工畫山水，清雅秀媚。予家舊有《花村曉月》、《平江晚雨》、《竹林暮靄》、《松溪殘雪》四時景，畫院謂之『燕家景』。
陳用之，居小窯村，善山水。宋復古見其畫，曰：『此畫信工，但少天趣耳。』先當求一敗墻，張絹素倚之墻上，朝夕觀之。既久，隔素見敗墻之上，高平曲折，皆成山水之勢。心存目想，高者為山，下者為水，坎者為谷，缺者為澗，顯者為近，晦者為遠，神領意造，恍然見其有人禽草木，飛動往來之象。則隨意命筆，自然景皆天就，不類人為，是為『活筆』。用之感悟，格遂進。（予按：存中筆談，故錄用之，而郭誌亦有小窯陳，名用智，豈用之耶？）
王可訓，京西人，熙豐待詔也。工山水，自成一家。曾作《瀟湘夜雨圖》，實難命意。宋復古八景，皆是晚景。其間『煙寺晚鐘』、『瀟湘夜雨』，頗費形容。鐘聲固不可為，而瀟湘夜矣，又復雨作，有何所見？蓋復古先畫而後命意，不過略具掩靄慘淡之狀耳。後之庸工，學為此題，以火炬照纜，孤燈映船，其鄙淺可惡。至於形容不出，而反嘲誚云：『不過剪數尺皂絹，張之堂上，始副其名也。』可訓之作，悉無此病。
李明，善山水。坡嘗以其畫送吳遠遊云：『近李明畫山水有名，頗用墨不俗。』輒求得一橫卷，甚長，可用床上繞屏。
池州匠，作秋浦九華，筆粗有清趣。師董源。
蔡規，建昌軍人。謝無逸觀其畫山水，有『蔡生老江南，山水涵眼界。揮灑若無心，筆端出萬怪』。之句。
李宗晟，作《水簾圖》，坡題云：『宗晟一軸《水簾圖》，寄與南舒李大夫。未向林泉歸得去，炎天酷日且令無。』
兼至誠，不知何許人。大觀初得旨，以至誠進所畫山水，意匠精深，筆法高古，特補將仕郎。
賀真，延安人，出自戎籍，專門山水。宣和初建寶真宮，一時名手，畢呈其技。有忌真者，推為講堂照壁，實難下手，真亦不辭，日醉酒於門。眾工皆畢，中使促真。真以幕圍壁，揮卻其徒，不數日成。作《雪林》，高八尺，觀者嗟賞，眾工斂衽。
寧濤，華陰敷水人。師範寬，多作關右風景，其巧過寬，而渾厚藏蓄不及也。但樓觀人物，纖悉畢呈，失於太顯，正如高克明。人謂馬行家山水也。
寧久中，濤子也。又兼畫人物，深得出俗之態，筆意不減其父。但多平遠道路之景，不起峰頂耳。
高洵，京師人，工山水，師高克明，尤長於湖石。以畫院多學克明，故洵晚年復師範寬。
馮曠，河內人，工山水，體制不類前人，自成一家，馳名於熙豐間。其筆墨蒼老，峰巒秀潤，亦為難及也。
何淵，在圖畫院，不知何處人。專師克明，往往逼真，然失之繁碎也。
劉翼，耀州呼為劉評事。學範寬，而有自得處，不知者以為寬筆。
宋處，不記名，邢州人。州署有郭熙《滿溪春溜圖》，乃宋所模。其名見林泉高致。
李遠，青州人。學營丘，氣象深遠，崇、觀間馳名。
郝士安，太原榆次人，張遠之弟子也。事其師甚敬，常執杖屨，侍立左右。
張舉，懷州人，亦山水家。其性不羈，好飲酒，與群小日遊市肆，作鼓板社。每得畫貲，必盡於此。尤長濺瀑。
趙林，字子安，懷州人。李士舉提刑家有林所畫《不雕圖》、《步驟營丘》。然方籍籍間，遽以疾亡，聞者惜之。
郭鐵子，太原榆次人。學李成。善鍛鐵作方響，故號為『鐵子』。
老成，州臨人。熙豐間工雜畫，尤長山水。其性沈靜，終日兀坐，似不能言者。筆法謹細，如其為人。年八十餘而終。
李希成，華州人。慕李成，遂命名。初入圖畫院，能自晦以防忌嫉。比已補官，始出所長，眾雖睥睨，無及矣。
田和，陜人。學李成，意韻深遠，筆墨精簡，熙豐間罕能及者。
蒙亨，華州人。初為僧，兵火後偶其兄從軍，遂置軍中。屯綿州，學其鄉人寧濤，得典刑也。
李唐，河陽人。亂離後至臨安，年已八十。光堯極喜其山水。
戰德淳，本畫院人，因試《蝴蝶夢中家萬里》題，畫《蘇武牧羊假寐》，以見萬里意，遂魁。能著色山，人物甚小，青衫白褲，烏巾黃履，不遺毫髮。又作紅花綠柳，清江碧岫，一扇之間，動有十里光景，真可愛也。
和成忠，京西人，宣和待詔，不記名，成忠其官也。學李成，筆墨溫潤。病在煙雲太多爾。
劉仲先，成都人，善山水。照覺方丈僧堂內外皆仲先筆，時年七十矣，今存。
瀟湘劉堅，頗柔媚，師範寬，樓閣人物，種種皆工。多作小圖，無豪放之氣。
郝孝隆，太原人，師李成。今成都信相寺有所畫四壁，可觀。
李覺，京師人，字民先，自號方平九友。能書、能琴、能占。嘗為明節皇后閣掌箋，後流落於廣州。長於山水，每被酒，則繃素於壁，以墨潑之，隨而成象，曲盡自然之態。
尹白，汴人，專工墨花。坡嘗賦之云：『花心起墨暈，春色散毫端。』
劉常，江南人。所作花氣格清秀，有生意，在趙昌、王友上。
張涇，不知何處人。米元章稱其翎毛、蘆雁不俗。
陳常，江南人。以飛白筆作樹石，有清逸意。折枝花亦有逸氣，一株以色亂點花頭，意欲奪造物，本朝妙工也。
張希顏，漢州人，初名適。大觀初，累進所畫花，得旨粗似可采，特補將仕郎、畫學諭。希顏始師昌，後到京師，稍變，從院體。得蜀州推官以歸。不勝士大夫之求，多令任源代作，故復似昌。
任源，漢州人。少隸軍籍。從希顏久，盡得其法。
費道寧，懷安人。善畫花，多作交枝，此趙昌有筆格。
楊寵，成都人，善畫花，可亞費道寧。
楊祁，彭州崇寧人。善花竹翎毛，有《百禽帳》。又畫《籠雞》如生，昭覺寺超然臺舊有《倦翼知還》等壁，今不復存。
李猷，河內人。長於鷹鶻，精神態度，曲盡其妙。世所作多搏搦狐兔鳧鷺之屬，流血淋漓，頗乖好生之意。猷盡反之。嘗見其畫二鷹坐於枯枝之上，貌甚閑暇，略無鷙猛慘烈之狀，而不失英姿勁氣，可尚也。
韓若拙，洛人。善作翎毛，每作一禽，自嘴至尾、足，皆有名，而毛羽有數。政、宣間兩京推以為絕筆，又能傳神。宣和末，應募使高麗，寫國王真。會用兵，不畏行。年八十餘，死襄陽。
孟應之，不知何許人。入圖畫院，精於翎毛。嘗見其畫扇，作秋老海棠，子著枝已幹而不枯，猶帶生意，坐一白頭翁，生動。
宣亨，京師人，久在畫院。承平時入蜀，終普州兵官。精花鳥。初離院時，徽宗留之，亨牢辭而去。既出，當塗命畫者甚眾，不勝煩勞，頗厭苦之。每云：『上嘗戒我勿出，必為措大所殃，今果然也。』
老麻，關中人，熙寧間以花鳥稱，非蜀之居禮也。
胡奇，長安人，長於蘆雁。何丞相文縝家，有四幅圖，可觀。
鮑洵，京西人。工花鳥，尤長布景，小景愈工。
鮑洋，洵之弟，真魯衛也。
盧章，京畿人。久在畫院，多畫禁中物象，如白杏花、綠萼梅、白鸚鵡，皆其本也。
李端，京師人，偏工梨花、鳩子。多作扇圖，極形似。亂離後卒於杭。
劉益，京師人，字益之，以字行。宣和間專與富燮供禦畫，其自得處，多取內殿珍禽諦玩以為法，不師古本，故多酷似。尤長小景，作蓮塘，背風荷葉百餘，獨一紅蓮花半開其中，創意可喜也。
富燮，京師人，宣和間與劉益同供禦畫。布景運思，過於益。
夏奕，不知何地人，工翎毛。雙流張庭堅家，有《野鴨》兩軸，極精詳。作對而皆雄，蓋求脫俗也。
田逸民，濟南人，長於墨竹，宣和畫院人。其所作極美觀，多作欹風、冒雪、帶雨、含煙之狀。
李誕，河間人。多畫叢竹、筍、籜、鞭、節，色色畢具，宣和體也。
