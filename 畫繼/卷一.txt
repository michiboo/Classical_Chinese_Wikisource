
徽宗皇帝，天縱將聖，藝極於神。即位未幾，因公宰奉清閑之宴，顧謂之曰：『朕萬幾餘暇，別無他好，惟好畫耳。』故秘府之藏，充刃填溢，百倍先朝。又取古今名人所畫，上自曹弗興，下至黃居き，集為一百秩，列十四門，總一千五百件，名之曰《宣和睿覽集》。蓋前世圖籍，未有如是之盛者也。於是聖鑒周悉，筆墨天成，妙體眾形，兼備六法。獨於翎毛，尤為註意。多以生漆點睛，隱然豆許，高出紙素，幾欲活動，眾史莫能也。政和初，嘗寫仙禽之形，凡二十，題曰《筠莊縱鶴圖》。或戲上林，或飲太液。翔鳳躍龍之形，警露舞風之態，引吭唳天，以極其思；刷羽清泉，以致其潔。並立而不爭，獨行而不倚，閑暇之格，清迥之姿，寓於縑素之上。各極其妙，而莫有同者焉。已而又制《奇峰散綺圖》，意匠天成，工奪造化，妙外之趣，咫尺千里。其晴巒疊秀，則閬風群玉也；明霞紓彩，則天漢銀潢也；飛觀倚空，則仙人樓居也。至於祥光瑞氣，浮動於縹緲之間，使覽之者欲跨汗漫，登蓬瀛，飄飄焉，飄飄焉，若投六合而隘九州也。五年三月上巳，賜宰臣以下燕於瓊林，侍從皆預。酒半，上遣中使持大杯勸飲，且以《龍翔池圖》並題序宣示群臣。凡預燕者，皆起立環觀，無不仰聖文，睹奎畫，贊嘆乎天下之至神至精也。其後以太平日久，諸福之物，可致之祥，湊無虛日，史不絕書。動物則赤烏、白鵲、天鹿、文禽之屬，擾於禁御；植物則檜芝、珠蓮、金柑、駢竹、瓜花、來禽之類，連理並蒂，不可勝紀。乃取其尤異者，凡十五種，寫之丹青，亦目曰《宣和睿覽冊》。復有素馨、末利、天竺、娑羅，種種異產，究其方域，窮其性類，賦之於詠歌，載之於圖繪，續為第二冊。已而，玉芝競秀於宮闥；甘露宵零於紫篁。陽烏、丹兔、鸚鵡、雪鷹，越裳之雉，玉質皎潔，之雛，金色煥爛。六日七星，巢蓮之龜；盤螭翥鳳，萬歲之石。並幹雙葉，連理之蕉，亦十五物，作冊第三。又凡所得純白禽獸，一一寫形，作冊第四。增加不已，至累千冊。各命輔臣題跋其後，實亦冠絕古今之美也。宣和四年三月辛酉，駕幸秘書省。訖事，禦提舉廳事，再宣三公、宰執、親王、使相、從官觀御府圖畫。既至，上起就書案，徙倚觀之。左右發篋，出御書畫。公宰、親王、使相、執政，人各賜書畫兩軸。於是上顧蔡攸分賜從官以下，各得禦畫兼行書、草書一紙。又出祖宗御書，及宸筆所摸名畫，如展子虔作《北齊文宣幸晉陽》等圖。靈臺郎奏辰正，宰執以下，逡巡而退。是時既恩許分賜，群臣皆斷佩折巾以爭先，帝為之笑。此君臣慶會，又非特幣帛筐篚之厚也。始建五嶽觀，大集天下名手。應詔者數百人，咸使圖之，多不稱旨。自此之後，益興畫學，教育眾工。如進士科，下題取士，復立博士，考其藝能。當是時，臣之先祖，適在政府，薦宋迪猶子子房，以當博士之選。是時子房筆墨，妙出一時，咸謂得人。所試之題，如《野水無人渡》、《孤舟盡日橫》，自第二人以下，多系空舟岸側，或拳鷺於舷間，或棲鴉於篷背，獨魁則不然。畫一舟人，臥於舟尾，橫一孤笛，其意以為非無舟人，止無行人耳，且以見舟子之甚閑也。又如《亂山藏古寺》，魁則畫荒山滿幅，上出幡竿，以見藏意。餘人乃露塔尖或鴟吻，往往有見殿堂者，則無復藏意矣。亂離後有畫院舊史，流落於蜀者二三人，嘗謂臣言：『某在院時，每旬日，蒙恩出禦府圖軸兩匣，命中貴押送院，以示學人。仍責軍令狀，以防遺墜漬汙。』故一時作者，咸竭盡精力，以副上意。其後寶籙宮成，繪事皆出畫院。上時時臨幸，少不如意，即加漫堊，別令命思。雖訓督如此，而眾史以人品之限，所作多泥繩墨，未脫卑凡，殊乖聖王教育之意也。
