
豺虎犯天綱，昇平無內備。
長驅陰山卒，略踐三河地。
張侯本忠烈，濟世有深智。
堅壁梁宋間，遠籌吳楚利。
窮年方絕輸，鄰援皆攜貳。
使者哭其庭，救兵終不至。
重圍雖可越，藩翰諒難棄。
飢喉待危巢，懸命中路墜。
甘從鋒刃斃，莫奪堅貞志。
宿將降賊庭，儒生獨全義。
空城唯白骨，同往無賤貴。
哀哉豈獨今，千載當歔欷。

