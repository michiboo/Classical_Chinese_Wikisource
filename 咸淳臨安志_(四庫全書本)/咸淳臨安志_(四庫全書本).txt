　　欽定四庫全書　　　　史部十一
　　咸淳臨安志　　　　　　地理𩔖三〈都會郡縣之屬〉提要
　　〈臣〉等謹案咸淳臨安志九十三卷元潛説友撰説友字君髙處州人宋淳祐甲辰進士咸淳庚午以中奉大夫權戶部尚書知臨安軍府事封縉雲縣開國男時賈似道勢方熾説友曲意附和故得進越四年以誤捕似道私秫罷明年起守平江元兵至棄城先遁及宋亡在福州降元受其宣撫使之命後以官軍支米不得王積翁以言激衆遂為李雄剖腹死其人殊不足道而其書則頗有條理前十五卷為行在所録記宮禁曹司之事自十六卷以下乃為府志區畫明晰體例井然可為都城紀載之法其宋代詔令編於前代之後則用徐陵玉臺新詠置梁武於第七卷例也他所序錄亦理析條分可資考據故明人作西西湖志諸書多採用之朱𢑴尊謂宋人地誌倖存者若宋次道之志長安梁叔子之志三山范致能之志吳郡施武子之志會稽羅端良之志新安陳夀老之志赤城每患其太簡惟潛氏此志獨詳然其書流傳既久往往闕佚不全舊無完集𢑴尊從海鹽胡氏常熟毛氏先後得宋槧本八十卷又借抄一十三卷而其碑刻七卷終闕無可考補今亦姑仍其舊焉乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　咸淳臨安志原序
　　恭惟聖宋受命奄甸萬方大明中天爝燐自息廼太平興國三年吳越以其地歸我職方氏是嵗杭始置守丞建炎陞府遂為行在所按府志杭舊屬會稽禹於此舍航而陸故名恭聞光堯大駕初臨登郡治中和嘗作為歌詩慨懐夏后氏之烈聖心曠數千百載而神交固有幾乎禹跡之外其亦見夫流風通俗得過化之所存而有感焉耳嘗試觀之有車舡橇𣞶之蹟故其人至於今忠以勤有苗山封爵功徳之會故其人至於今勸於為善有織貝橘柚之貢故其人至於今知尊君而愛親錢氏生長其間性習自然國三世四王而終不失其臣節迨宋之興也深察夫人心歸徳之天如川斯赴莫之能止則一旦決然捨去其固有之業以受命於朝忠懿誠忠矣抑杭之人何莫非忠懿天地之間燥濕風雲萬物一氣杭獨為天下先者以先王聲教之所漸者逺知帝王正統所在焉故也自時厥後我國家眎之如在甸服率選公卿大臣寵綏之豈徒以地大故要必有所甚重者湛恩醲化涵浸滋久益固結而不可解南渡艱難之際旄倪提攜左簞右壺牛酒相屬於道頓首六虯之下如見父母誓有殞無貳雖屢更大震撼而莫之變迄用永我命於茲新邑跡是三百秊間杭之有功於國家也甚大而祖宗之有徳於杭亦深矣開慶羣小誤國召戎一時謀臣或倡異議幾搖根本賴先皇帝蔽自上志獨倚今太傅辯章國公外頓八紘內維九鼎宗廟社稷之靈恃以妥寜卒之披攘䝉霿再奠宇宙至今八街九陌歌鼔四時徃徃相與咨欷不圖復見今日烏乎我理宗有徳於杭也不又大歟杭之福諸夏之福也肆皇上克篤前烈宅中圖大不以愚臣為不肖命殿是邦幸遇朝廷治平年穀屢登浩穰之府化為簡靜因得以蓋其疵粃暇日視故府閲郡乗或病其漏且舛乃葺而正之增而益之凡為圖為表為志摠百卷而冠以行在所録尊王室也既成上之天府以備攷數之萬一焉禹貢稱冀州既載釋者謂以貢賦役事載之書其於天子所自治之國謹重固如此九州攸同言歸舊京聖子神孫尚克念我光堯懷禹之遺志雲中奉大夫權戶部尚書兼詳定勑令官兼知臨安軍府事兼管內勸農使兩浙西路安撫使馬歩軍都總管兼㸃檢行在贍軍激賞酒庫所縉雲縣開國男食邑三百戶潛說友謹序










　　凡例
　　一御製御書詔令惟闗行在所門目及刻石公宇者則恭載本處他不敢輒及
　　一朝事有闗典故及聖徳者附載各門
　　一宮闕郊廟門所録臣下著述惟奉撰及經乙覽並恭御製御書方敢登載仍附註於下餘門不用此例
　　一舊志敘次行都官府有名稱一字偶同者即彚為一處如牛羊司列於大宗正司省馬院列於檢鼓院今畧倣職源次第叅以國朝會要各從其𩔖庻免混淆
　　一舊志帥守書府尹按國朝舊志儲君及親王乃除尹今事闗君上則稱守臣餘止書守字
　　一宮觀祠廟惟上闗朝廷典禮者載於此餘並入臨安志
　　一諸題詠以𩔖附於編末然不敢泛取惟朝儀朝事及規制有可考見者録焉

<史部,地理類,都會郡縣之屬,咸淳臨安志,凡例>
<史部,地理類,都會郡縣之屬,咸淳臨安志,凡例>
<史部,地理類,都會郡縣之屬,咸淳臨安志,凡例>
<史部,地理類,都會郡縣之屬,咸淳臨安志,凡例>
<史部,地理類,都會郡縣之屬,咸淳臨安志,凡例>
<史部,地理類,都會郡縣之屬,咸淳臨安志,凡例>
<史部,地理類,都會郡縣之屬,咸淳臨安志,凡例>
<史部,地理類,都會郡縣之屬,咸淳臨安志,凡例>
<史部,地理類,都會郡縣之屬,咸淳臨安志,凡例>
