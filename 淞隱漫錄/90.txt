
　　丁月卿，字麗娥，又號輪香，通州人，固小家女也。綠珠風貌，碧玉年華，里巷中人，俱嘖嘖稱其美。有某公子者，年少而才高，父為津門顯宦，頗挾重資。見女豔之，欲納為室，以千金聘焉。甫有成說，而公子遽以微疾殞。由是遠近聞者，咸以女為不祥人，貧富無問名者。俄而女父母俱逝，往依舅氏。其妗固娶自勾欄者也，以色衰退為房老，與女舅素相識，遂從之，鴇合狐綏，竟成夫婦。所與往來者，皆北里姊妹行也。自女入門，群至屬賀。有名妓雅仙者，素稱為此中翹楚，自負冶容莫與之匹。一見女，自歎弗如。謂妗氏曰：「此禍水也。已殺某公子矣；若留於家，必起風波。不如鬻之入章台，千金可立致。」妗氏是之而未言。會有盲師過，令推女命。未及半，拍案大呼曰：「咄咄怪事！此命極賤亦極貴，何始終互異如是？」家中人聞之，咸驚駭，請畢其說，且問貴賤懸殊之故。盲師曰：「他日當為一品夫人，餘則我不敢言。若不驗，則抉我雙眸去。」因是，眾咸呼女為「貴人」。
　　花十姑新從吳門來，欲覓錢樹子。本與妗氏最相契合，延女臨其家，款待周至，問燠噓寒，親母不啻也，因認為假女。女亦感其意厚，相依肘下，不復言離。十姑知其可動也，隱以重金妗氏，攜之至京師。謂女曰：「京師為萬人海，挾彈王孫，墜鞭公子，豈少也哉？在汝能自決擇耳。一旦離塵土而至雲霄，不難也。苟富貴，毋相忘。」女年尚幼，且素居閨中，未嘗出一跬步，不知其以甘言相誘，遽信為然。久之，遂為倚門生活，一時香名頓噪，豔幟獨張，於秦樓楚館間，稱巨擘焉。五陵年少，四姓小侯，每游狹斜者，輒舉女為群芳之冠，以魁花榜。燕台評春使者目女為「靜品」，比以九畹之蘭，題其所居曰「椒秋閣」，四壁多黏名人書畫，幃帳樽彝，備極古雅，而女之聲譽益重。尋常遠賈屢詣其門，竟有不得一見者。
　　山陰瘦腰生，名下士也。為某將軍重客。吟風弄月，跌宕自喜。庚申春仲，公車北上，以事勾留。因尋綺夢，偶寄閒情。乃與其友菊笙逸史遍訪各院，問柳評花，迄無當意，獨見女一面，為之心折。私謂其友曰：「明秀婉麗，婀娜雋爽，兼而有之，洵異才也。」友曰：「君眼力誠不謬，此春榜狀頭丁月卿也。君如有意，何不招之侑觴？」遂開夜宴。須臾，女至，頗致慇懃。生固美丰姿，少有玉樹臨風之目，舉觴酬酢間，女輒以眉目達意。生本老於溫柔鄉，吐詞宛轉，甚愜女意。因是彼此俱恨相見晚，女終席未嘗少離。街鼓如，珍重別去。生日必一往，纏頭之費弗計也。女計生每至，預儲珍果佳餚，勸生下箸，歡形於色。狎昵既久，欲訂終身，求納為室，長侍巾櫛。生意女身價甚高，不能自主，當姑以此為籠絡計耳。因期闈後得捷，當以百兩相迎。
　　會報罷，鬱鬱不樂，不復再過。女屢使人傳語，不至，則候之於寓門。生不得已，復訪焉。問：「何久見疏？」曰：「失意懊悔，無顏見卿耳。」女曰：「妾閱人多矣，器宇未見如君者，豈遂老死公車耶？願自愛。」因問：「妾事如何？」生曰：「余行止尚未定，無暇為卿圖也。我誠負卿。」女泫然淚墮，倚枕掩面久之，曰：「恨妾命薄，致累君耳。」其後數數問訊，鴻消鯉息，日幾三至，生總答以溫辭。一夕，謂生曰：「媼索金奢，慎無多許。不足，待妾自益之。」生知其意堅，然自忖囊中金僅敷買笑資，若欲量珠作聘，則限於力矣。因戲之曰：「吾家故徒四壁耳。雖對卿解語花，終難療饑，奈何？卿勿自誤。」女曰：「視君舉止，固不富，然亦不赤貧，不必如長卿必得賣賦金，始能聘茂陵女子也。妾年來厭棄風塵，繁華夢醒，世俗輕薄子雖富有金資，安肯相託？人生但得一有情者相從沒世，誰謂荊布不勝綺羅？」女本嗜阿芙蓉膏，問生曰：「若從君，寧當戒否？」生曰：「卿既嗜之，何由復戒？」女曰：「不然。一行作妾，抱衾與，自當循分，甯得爾耶？當以明日為始。」次晨屏去之，不數日而病。病中，客寂無至者。生每晡必過視，稱藥量水，愛護倍至，加衣勸食，慮至細微。女益銜感，願以身報知己。病癒，忽出金珠釵釧，隱納生袖，私告之曰：「君持去，勿令媼知。事成防視綦密，不可得矣。」生始知相從非妄語。因為歎息泣下，且謝曰：「吾實不任。受之而不能為卿謀，是負卿也。」曰：「請待君三年。」生搖首不敢遽應。曰：「然則十年若何？」生曰：「卿誠癡矣！天下事甯能自主？近兵革滿天下，尚不知蒼蒼者位置我於何所，而敢受卿託耶？至卿之意真情重，早篆心中。他日天付機緣，自當成事。此時則猶未也。」力辭不受。臨行，曰：「妾終待君，死生不相負！」生曰：「非不樂長聚，恐終誤卿耳。卿苟戀戀，請從此絕。」遂不往。
　　月餘，媼道遇生，強牽衣去，曰：「月卿暴疾阽危，欲一言相託。」生不覺涕下，從之往。見女坐小閣中，支頤斜倚隱囊，若有所思。見生，含笑起逆。生責媼妄。曰：「此妾使招君耳。妾知君絕意不來，今已他有所適；三日後當行，求與君一別耳。」因曰：「君愛妾深而絕妾，妾之不得奉侍，命也夫！然君曩待妾厚，已深感肺腑矣，願君以妾為忘恩負義人，勿復相念。」言訖，哽咽不能成聲，遂相持哭。復起坐曰：「君如不忘妾者……」語未竟，暴厥而僕。少頃，蘇而哭曰：「君如不忘妾者，明年三月望日，西頂行香，冀一見也。」生於時淚眼已枯，青衫濕透，不復能答，因力辭去。女曰：「覿面尚有兩日，此後遂永訣矣！」又曰：「死如有知，魂魄當依君左右也！」生踉蹌遽出，意緒悵惘，不辨道路，遇友人掖之歸。自此遂絕。
　　先是，生一月不至，女已拚一死。一夕，西風乍起，紙窗淅瀝，倚壁孤燈，耿不成寐。女強起，檢點畫篋，得一羅帶，生所贈也，曰：「此即奴畢命處也。」方擬環頸作結，忽爾眩暈僕地。朦朧中，覺有人蹴之起，曰：「汝之姻緣，不屬於生。明日有布袍席帽手持鐵如意而來者，真汝快婿也。燕頷虎頭，飛而食肉，此大貴相也。汝其謹志勿忘。」以手掖女，其冷若冰。女遂驚覺，恍若一夢，然帶固繫於牀柱也。翼日，客至，女留心物色之。向午，果有偉丈夫來，裝束樸素，狀若營官。入門，即問女名，女即出見。其人遽歎息曰：「此秋水芙蕖，非風塵中物也。」女因昨夢，待之良殷，設席於椒秋閣中，珍錯畢陳。客飲甚豪，一舉十觥，酒竟，探囊出百金，贈女曰：「聊以助妝。」女慨然受之，不復辭。自是日必一至，至惟瀹茗焚香，談兵說劍，而不及於亂。一日，客之友來作冰上人，曰：「客尚未有正室，今願以嫡禮聘。惟成親後十日，即將從軍出關。其願之乎？」女曰：「上馬殺賊，下馬草檄，此正男兒建功立業之時，以宣力於國家，奚可以兒女子私情廢公事哉？」客遂為女脫樂籍，設青廬於城南，行親迎禮。彩仗香輿，儀從頗盛。女既歸客，歡愛臻至，顧香衾未暖，捧檄遽行。部下健兒皆幽并精銳，以是所向有功，轉戰數省，勛業爛然，補授提督軍門，女果得一品夫人封。歸至京師，招集舊時青樓中人，大會於城南別墅，一時靚妝炫服，照耀街衢，寶馬香車，填溢閭巷。酒半，女舉杯遍諸姊妹。諸姊妹亦俱捧觴上壽，咸歎羨女之福慧雙修，為不可及。客袁姓，豹臣名。
　　後三年，生再入都門，遇舊媼於途，曰：「月娘今貴矣，囑予致意，問郎君安否？」蓬萊生曾作《惜春花》詩，傳於世，蓋悼生與女之始合而終暌也。
　　天南遁叟曰：「瘦腰生善持詞，工篆隸，長身玉立，倜儻不群，余固耳其名而未識之也。己卯春，余航海作東瀛游，遇之於皇華使館，一見如舊相識，時偕買醉於黃罏。酒酣耳熱，抵掌談天下事，意氣不可一世。偶及是事，猶為欷歔不置。當其時，生非力不能致，乃屢請屢卻，甘作負情儂，其故當別有在。嗚呼！庚申之際，此何時哉！滄海橫流，烽煙遍地，豪傑之士，方思以馬革裹屍，死於疆埸，豈復有心溺情婉孌，惑志煙花？此生之所以掉首而不顧也。」
