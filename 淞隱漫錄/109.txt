
　　雲間為人文淵藪，以功名顯者，代不乏人。蓋九峰三泖，山水清淑，靈秀所鍾，人才間出。國初，三王以兄弟同朝，二張以伯姪繼起，噫嘻！盛矣！至咸同年間，多起而隱去者。或曰，此十鹿九回頭之驗也，讖語相傳，蓋已久矣。按《華亭縣誌》，十鹿九回頭碑在普照寺橋側，刻十鹿於上，陽紋隆起，頭角崢嶸，其一順向，余俱返顧，故松人以作事不前謂之十鹿九回頭。或曰，否，不然。鹿者，祿也；邇日諸賢，卻祿鳴高，其跡類是。以余所知者，凡有九人，例得連類而書之，為斯碑之佐證。
　　姚光發，字衡堂。由拔貢任高郵州訓導，肄業門牆者，多知名士。奉府檄勘驗水災，兼發賑米，毫不徇私。同寅某廣文造饑民冊，多侵蝕，君微諷之，不聽，某竟以暑疾暴卒。既成進士，適臥病，次年，改庶吉士，散館觀政戶部。太夫人年高多疾，陳情歸養。時赭寇南竄，君與郡紳籌軍餉，辦團練，多奇勛，城鄉獲安堵。養親事畢，年已六旬，不復出山。當路延君主講雲間、求忠、景賢三書院。時士子遭兵燹之後，學殖多荒落，賴君啟迪善誘，有登鼎甲者。重修縣府志，君為總纂，三年而書成。董積穀倉事，井然有條理。長孫肇瀛，丙戌成進士，授刑部主事，君猶及見。後乙酉選拔，明年戊子將重赴鹿鳴，耳聰目明，齒猶未豁，咸推為魯靈光雲。年八十有九。
　　張雲望，字椒岩，婁縣人。其先明萬曆中名以誠者，文名藉甚，廷對第一。迄今三百餘年，科甲蟬嫣已十五世矣。父文，歲貢，司鐸如，年八十登壽榜。至君而以翰林起家，司清秘堂，授侍御，言事以興利除弊為本，俸滿，截取知府，擢監司，投效山東督師者，委司營務處，嗣轉餉至德州，偶抱微痾，飄然遠引，其殆視富貴如弁髦者歟？續修府縣誌，君為總纂。時姚衡堂年逾八旬，目力稍遜，乃以君主講景賢書院；或謂謀而得之者，過也。君請於監院，用浮票彌封姓名，以杜情弊，士論翕然。長子祥，官紫陽縣典史，死事。君腰腳最健，日遊　　中，烈日張傘，陰雨著屐，不以為苦，龍馬精神，有如此者。年七十有九。
　　李曾裕，字小瀛，上海人。父鍾瀚，由部郎外擢貴州思恩府。其官京秩時，君隨侍邸寓，翩翩年少，品粹學醇，弦誦之暇，與文人墨士結社聯吟，時有後六家之稱。屢應京兆試不售，乃奮然投筆，以鹺尹分發兩浙。乙卯，黃河決蘭陽，齊魯間俱成巨浸。時河漕帥會同江浙大吏方議海運，君籍隸海陬，於航海情形尤熟悉，遂殫精竭慮，度時審勢，上書萬餘言，大吏韙其論，檄屬踵行，至今三十餘年，猶利賴焉。曆官府同知，引疾歸。後人僑寓嘉定，君獨於淞南滬北之地賃屋數椽以居。適王君竹鷗亦旋里，相與徜徉山水間，或酒館延賓，或歌場顧曲，中外士庶，望之若神仙中人。年七十有七。
　　王承基，字竹侯，上海人。由拔貢授官刑部，轉員外郎。赭寇北竄，君隨大將軍御賊於天津，敘功擢廣西平樂府，升陝西按察使，斷獄明允，聲譽隆赫。旋權藩司篆，未匝月，回匪犯順，圍省垣，與外郡縣文報阻隔，援絕糧窮，坐困危城中，岌岌不可以終日。君晝夜籌防，心力交瘁。久之，以病乞骸骨，解組歸。嗣晉汴患大旱，至鬻子女，人相食，大吏以上海物力殷闐，富紳巨賈所萃，檄君籌捐備賑。君督長公子宗壽多方勸募，金錢至數百萬，活人無算，人咸頌其積功垂裕，非虛語也。君善音律，喜臨池，筆法宗王大令，參以董尚書，持聯求書者，踵盈於戶。年七十有七。
　　胡承頤，字松僚，青浦人，原籍休寧。先世秉鐸青浦，築室以居，至恪靖公寶，由孝廉位至尚書，籲請入籍，君其六世孫也，簪纓累葉，族大繁滋。君少習學業，書法遒勁。游幕北方，鬱鬱不得志。年近服官，始捧檄畿輔，屢宰繁劇。嘗平反冤獄，頗著政聲。直隸州縣無漕糧，征銀亦寡，地當衝要，辦差絡繹，日積月累，逋負鉅萬，竟坐此去官。子祖謙，舉人，授內閣中書。君歸田後，兩袖清風，猶是書生本色。青浦祖居毀於兵燹，乃僦屋郡城之西郊，未幾，偶以詩婢泥中，人言藉藉，君喟然曰：「此非樂土也！」亟遷居蘇台，將終老焉。年七十有一。
　　王蓉生，字子勖，南匯人。父惟謙，秉鐸涇縣。君亦由廩貢任海州訓導，舉於鄉。時徐海間捻匪充斥，諜者告曰：「寇至矣。」問賊數，以萬計；去城遠近，則望見旗幟矣。食肉者束手無策，謀諸君。君徐言曰：「此烏合之眾，易處耳。請出城御之。」刺史集壯丁，聽君用。君擇老羸數十人，策騎入賊營。有識者曰：「此王教官也，來送死耶？」君曰：「我胡畏死，特憫汝輩皆族滅矣。」乃導以順逆利鈍。賊羅拜稱佛爺，頃刻散盡，危城獲全。漕帥將上其功，君固辭，反以此受忌。罷官歸，不名一錢，主講惠南書院，及門多獲雋。子保建，進士，授內閣中書；保衡，優貢；保，拔貢。壬午，保衡省試得疾，歸，旋卒。君西河慟切，病癒，腳軟不能行。年六十有九。
　　仇炳台，字竹屏，婁縣人。所居近笏水，號笏東老人。始以拔貢充教習，除邑令，不就。成進士，入詞林，青雲而直上。俄丁父憂，諸弟相繼殂謝，寡婦孤兒，仰君撫幼。洎猶子成立，君年已近花甲，遂隱居笏溪，不復仕進。每逢春秋佳日，則偕良友四五人，泛一葉扁舟，徜徉乎峰屏泖鏡之間，紅樹青山，綠梅黃菊，散坐舟中，酌酒分韻，至夕陽西墜而歸。主講金山縣柘湖、大觀兩書院，所作時文律詩，最利場屋，執贄問業者益眾。修府志，為總纂。書法宗魯公，得其尺幅，寶若拱璧。君狀貌清臞，食素。少長子沒，過時而哀，肺疾時發，精氣漸衰。年六十有八。
　　耿蒼齡，字思泉，華亭人。晚號萸庵退叟。父省修，承先人志，置義田以贍族，官至河南衛輝府。君幼負雋才，習舉業，屢試不售，乃偕郡紳辦民團，由同知謁選，知湖北德安府。德安屢遭寇踞，書院賓興，諸田久為勢豪侵佔，君亟清理，盡復舊業。西郊白兆寺為李青蓮讀書處，游詠之餘，捐置腴田以奉香火。既歸，接辦全節堂，創建內堂號舍，留養貞嫠。戊辰築修金山嘴土石海塘，君董其事。養親事畢，杜門課子，不復出仕。長子葆清，拔貢，授官戶部。君耽吟詠而不解填詞，好賓朋而不能飲酒，秉性戇直而外貌圓融，以故少長交遊，罕有相忤者。年六十有二。
　　顧蓮，字香遠，華亭人。父夔，以名翰林出宰山西靈石縣。年五十始生君。幼失恃，賴寡嫂撫育。稍長，聰慧絕倫。強仕之年成進士，入館選，改四川梁山縣。人或惜之，君怡然曰：「此吾家舊青氈也。」始權隆昌，年餘，履梁山新任。川民故健訟，每放告期，案牘以百計。君廉知其情，一日擒一惡婦，盡法懲治，民乃相誡曰：「毋輕涉公門，致梗我賢侯禁令也。」由是爭端泯，刁風息，草滿庭前，頌聲載道。君優於才，國政家事，無不親自主裁，未及三年，鬚髮皆白，乃以海防升員外郎，解組回里，蓋以進為退也。廖司馬菊屏有「未曾五十已歸田」之句，可以遺贈。年四十有七。
　　之九人者，或優游泉石，或嘯傲山林，芥視軒冕，屣脫名利，卓然高蹈，誠不可及也。
