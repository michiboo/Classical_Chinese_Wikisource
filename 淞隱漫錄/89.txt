
　　錢荃，字蕙蓀，吳門大家女子也。隨父旅居歇浦。父固老明經，曾為幕府上客，刀筆之外，頗工詩詞，與觀察固舊日縞交。惟生一女，愛之若掌上珍。少即教以文字，學為韻語。年十三四，容華秀出，丰韻娉婷，人咸以杜蘭香比之。女既以才名豔質傳播一時，遠近求婚者踵至。女父一不以屑意，謂必由親試而後可。於是後進少年以詩文求賞鑒者，幾於戶限為穿。有時女父以為佳，轉商之女，女輒加疵詬。女父閱之，深中其隱，因歎女論詩之嚴。有梁生霞城者，肄業於申江龍門書院，與女為中表兄妹行。素工詩。聞女講求詩體，不少假借，爰謂女曰：「使妹他日玉尺量才，又何輸於上官婉兒耶？」女聞之有慍色。女父初娶為趙氏，字玉卿，識字知書，生女彌月而殞。再娶為李氏，貌美而性妒，女父頗嚴憚之。久之不育，謀置小星。氏曰：「求之於外，曷如擇之於內？」氏有二婢隨嫁，一曰巧珠，一曰海棠，皆有姿色，而海棠尤嬌，令並納之，笑曰：「一箭得雙雕，老奴何修而享此豔福耶？」氏約束女綦嚴。女以禮自持，絕無瑕隙可蹈。戚串往來女家，女皆匿弗見。惟與梁生最親，執卷問難，同咿唔於斗室中，絕不避嫌。生年雖十八，以擇對甚苛，低昂不就，而殊屬意於女。詩詞唱和，微露其旨。女亦心許之，兩相印合。生父以名孝廉司鐸雲間，頗守頭巾誡。有來為生議婚者，言及女，其議輒沮。生聞頗為抑鬱，而女弗知也。女父以筆耕之資，買田歸耕，遷全家於笙村。生亦因事至吳江，與女久相隔絕。時下榻於汪舍，主人問菊，亦風雅士也，半酒弦詩，往往達旦。長宵聽雨，頗覺無聊，因於燈畔抽毫，作書致女云：
　　舊歲秋風乍起，遽爾分襟，江邊雲樹，迥隔人天。腸一日以九回，神惝恍而若失。溯自初見以來，即復傾心，願聯知己。不謂閨中巨眼，深鑒微忱，出示新詩，命予刪削，盥薇讀罷，色奪神飛。又復謬許知心，引為同調，笑談之際，不避猜嫌，鯫生不才，何幸得此。誰料訛言蠭起，遂作離群之鳥耶？別後至今，此心耿耿。花間密語，月下盟詞，終弗敢忘。午夜夢醒，淚痕常濕枕角，酒闌燈，愴然於懷。平生志願，多不能遂，情重緣慳，何以教我？想我賢妹，襁褓失恃，備歷艱辛，庶母寵媵，多所謠諑，家庭之間，有難以自處者。今茲僻居鄉曲，絕無伴侶，花晨月夕，誰與為歡？嗟芳事之已非，恨流光之甚速，有不自嗟寂寞乎？猶幸我賢妹風雅性成，刺繡之餘，留心吟詠，研朱弄墨，聊以遣懷。名花剛謝，燕子初來，幽恨方深，離愁轉結，乃復伸紙命筆，寄書遠道，有「回首申江，常形夢寐」之語，深情如許，愛我良多。剛午返擢金閶，得睹玉容，深慰渴思，實諧素願。蒙綺懷之眷注，感雅意之殷拳，爰投詩句，更極清新，知賢妹力研典籍，志切縹緗，不慚詠絮名流，洵是掃眉才子。承惠金錢一枚，椒球一顆，敬藏篋笥，不敢示人。球自常圓，適符佳讖；椒香不歇，歷久彌芳。球以椒珠五十九粒結成，不啻同心之結，賢妹慧心妙想，於此可見。是以敬贈佩玉一方，略獻葵忱。玉質溫潤堅貞，不改素節，竊以比賢妹之德；懸諸下體，如見予面，是雖小物，手澤存焉。聚首未幾，又復相離，暫為數日之留，彌三秋之想。是有夙因，諒非虛語。十有八日，予即束裝就道，弭吳門，雖風景依然，而市廛冷落，名園別墅，頓作邱墟，昔日繁華，不堪回憶，丁令威化鶴歸來，不過如是耳。命購象管，長逾逕尺，未免不適於用。然自謂晨夕相伴，呼吸可通。外附澡豆一，宮粉十函，足供香奩之用；斑管廿枝，蠻箋百幅，藉以驅使煙雲，咳吐珠玉。潤澤香膏，堪以沐首；團欒明鏡，可以畫眉，敬以貽奉，毋或見卻。予與賢妹雖聚首無常，而結契有素，自在無言之表。雲母窗前，小名曾記；棗花簾下，舊約未刪。既作合於異地，復相見於故鄉，此其中不可謂非緣也。然予之褊心，更有進焉者，願以質諸賢妹。從來佳人才士，曠古難並，絕代名媛，多嗟不偶。近如少雯、慧芬，略嫻翰墨，擘箋題句，競相唱和，吾里中傳為美談。而少雯之婿，僅識「之」「無」，不免有彩鳳隨鴉之恨；慧芬之倩，不能成文，又復早殞。至吾賢妹，才思綺麗，抽騁妍，偶一落筆，便爾斐然；而生小解愁，詩多感慨，其中不無難言之隱。予非敢放言，亦因賢妹之才，為賢妹惜之耳。即如吾兩人者，雖為交淺情深，無奈離多會少，天故限之，詎非恨事！予居甫里，妹住笙村，一水盈盈，無由覿面；矧余今日讀書海，他年射策京華，帆影一懸，天涯人遠，茲時言別，相見無期。言念及此，雖生猶死，豈特江文通所云「黯然魂銷」而已哉！予他年苟獲一第，亦不復出山求仕，當稟諸堂上，購田十頃，鄰賢妹所居之地，賃茅廬三椽，釀秫酒數斛，以供嘯傲，庶幾掛冠之後，歸耕隴畝，得與賢妹相往還。悠悠此心，未知能踐約否？倘所願不遂，則將逃之空門，入於幽谷。苟兩人之心自堅，則三生之約可訂，是否總在賢妹耳。請以斯言，即為息壤。現在熟梅天氣，驟暖驟寒，玉體千萬珍重。臨箋涕泣，不知所云。
　　蓋生以姻事屢違嚴命，有冰人至者，輒矯詞斥絕之，輾轉籌思，無可奈何，故不得已而有此書也。書後又於所饋筆墨箋鏡各題一詩：
　　不與閨人鬥畫眉，謝家書格筆雙枝。
　　蠶眠細字挑燈寫，定有簪花絕妙詞。
　　學寫黃庭悄掩門，捻脂弄筆度晨昏。
　　借將王勃三升墨，寫上蠻箋似淚痕。
　　百幅蠻箋分外明，迷離五色筆花生。
　　新詩倘有應須寄，不要題詩寄不成。
　　棗花簾外雨如絲，苦憶妝台臨鏡時。
　　別後容光消瘦甚，想應不慣畫雙眉。
　　團圞月樣制偏工，百種蛾眉畫不同。
　　惟願此身相倚傍，一生常在鏡鸞中。
　　女得書與詩，感生之情深，怨己之命薄，啜泣竟夕，計無所出，念不如一死，以報知己。適有秦公子自檇李來，李氏之至戚也。玉貌綺年，才華煥發，以十六歲登賢書，名播遐邇。稔知女美而才，欲乞聯秦晉歡，特未一睹女容，猶疑婢媼傳言，未足憑信，因借探親為名，實則志在沛公也。李氏處之於內室，與女房僅隔薔薇花一架，當陽烏已下，皓兔初升，兩室燈光，隱約可見，雖容華之相隔，已聲影之微通。一日晨起，水晶簾下女正梳頭，一婢啟窗潑盆水，驚鴻豔影，為秦所窺，覺秀絕塵寰，天人不啻也，不禁為傾倒者久之。遂以求婚之意，私達之李氏。李氏以為女貌郎才，正天生一對璧人也，夜闌枕畔，即與女父言之。女父亦以生才名門第，悉臻上流，幾許以國士之目，自謂得婿如此，誠生平快事也，亦復何憾，遂不謀於女，竟諾之，姻盟遂定。文定之日，女始微聞焉，歎曰：「催命符至矣！余此身已許於梁君，寧肯他適哉！事至此，惟有赴地府以成佳耦耳！」夜深人靜，盡焚其所作詩稿，而密貯阿芙蓉膏一盒於枕函，曰：「香輿彩仗至門，即飲此以畢命耳。」
　　時梁生仍客海上。文課之暇，散步豫園，適遇舊友荊門告以女已字人，不日將嫁矣。生驟聞此消息，呆立若木雞，應對全乖。客察其意，辭去。生飛回蘇，見女於蠟梅花下，相視默然，不作一語。女淚眥熒熒，如不勝悲。微吟曰：『他生未卜此生休』，記取明宵是妾斷送時也！苟有一毫辜負君者，有如日！」生欲有言，女母已至。女潛遁去。翌夕，女呼婢沽酒，狂飲不眠。過午，室門不啟。破關入視，女臥於牀，撫之，玉體已冰。女父莫知女死之由，但灑清淚而已。生哀痛慘怛，幾不欲生。旁人睹此情狀，莫明其故。頃之，忽不見生，群以為出遊散悶。逮暮，覓生不得。或叩生房，雙扉已鍵。窺之，生已作步虛仙子矣。於是闔室沸騰，始知生與女固有成約也。至此悔之不及。兩家父母合葬生女於甫里之眠牛涇，蓋即高陽桑園舊地也。葬後，挺生兩樹，東西屹立，連理交枝。風清月白之夕，時見生女攜手出遊。
　　當解生繫時，於胸前得詩一冊，題曰《紅蕤閣稿》，蓋女所手鈔者也，曾和生《等卿來》詩四絕，附錄於此：
　　消愁詩句幾時裁？池內蓮花並蒂開。
　　識得才人情最重，秋江風雨等卿來。
　　幽蘭空谷為誰開？獨理瑤琴調最哀。
　　見嫉遭鋤心不變，含愁斂怨等卿來。
　　空將畫篋早安排，記約扁舟花正開。
　　往事蹉跎如夢裡，寒梅重放等卿來。
　　瑣窗筆研總須排，刻燭聯吟詩共裁。
　　莫道無情兩相棄，夢魂夜夜等卿來。
