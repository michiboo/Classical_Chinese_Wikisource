
　　戲院之閎麗，優伶之美備，徵色選聲，多材善藝，莫如上海，他省悉弗及焉。客有自汴州返者，述及汴中向有「兩天」之謠，一為酒館天景園，一為伶人天鳳也。天景園烹飪得宜，頗具江浙間風味，人多樂就之。天鳳隸福慶班，為豫省第一名旦，諸曲皆工，而色尤冶豔。鳳年未及冠，貌如處女，當裝束登場，一種秀逸之態，媚之情，真足蕩魂攝魄。曾在北帝廟演劇，有小家女見之，心大愛慕，垂注良殷，歸而眠食俱廢。其母苦加研詢，則曰：「此生不嫁則已，嫁非某伶不可。」其母不許，女涕泣求死。不得已，遣人往詢天鳳，而鳳室固有妻在，還告女。女曰：「得嫁某伶，雖居妾媵之列，亦所願也。宵征抱，並無所悔。」鳳聞而深感焉，亦遣冰人往求，許以納聘禮，竟嫁為小星，婉娩相依，極稱順淑。鳳妻貌遠出女下，見女吐曰：「此禍水也，將傾我家矣！」妒女甚，百端虐待。女順受無怨言，且屈意事婦，終不得其歡心。未半年，鳳病遽逝，女竟吞阿芙蓉膏以殉。鳳妻未釋服已從惡少去。嗟乎！如意有珠，返生無藥，如生者，亦足悲矣！聞其班中人言，女貌亦與鳳相埒。武清梁念庭久客大梁，習知近事，悉鳳事甚詳。嚴君紫縵有記，余故得稔其顛末。
　　小梅者，亦著名之優，旦中之傑出者也。豫省梨園有三部：曰榮升，曰慶福，曰福喜。其為優伶者，多本省子弟，裝服黯淡，音節侏，幾於索然厭聽，味同嚼蠟。小梅隸榮升班，庸中佼佼，獨能冠其儕輩。匡晴臯，豪士也，家本黃州。生平足跡，已半天下，一日見小梅演《思凡》一出，心大嘉賞，自此聞小梅登場，必往觀之。同幕諸君俱習見京中名優，咸不以為然。紫縵曰：「諸君何過泥也？夫乘舟於萬柄蓮香中，臨風映日，別樣鮮妍，見者或不以為異；至於齋院之間，一盆一盎，植藕其中，或開一二花焉，則珍而視之矣。今小梅在此中，得無類是？」皆笑而頷之曰：「然。」由是小梅名益噪，而於匡君頗有知己之感雲。
　　滬上昔日盛行崑曲，大章、大雅、鴻福、集秀尤為著名。鴻福班中之榮桂，集秀班中之三多，俱稱領袖。一登氍毹，神情態度，迥爾不同。三多身材纖小，行步婀娜，其聲紆徐以取妍，清脆而合度，真可謂色藝並擅者也。榮桂綺年玉貌，洵如尤物，足以移人。每演《跳牆》、《著棋》、《絮閣》、《樓會》四出，觀者率皆傾耳注目，擊節歎賞不止。榮桂容尤嬌豔，兩頰微紅，渾如初放桃紅，益增其媚。時滬上蒯紫琴、陳子卿輩方以清客串戲，創名「集賢班」，會演於西園，一時來觀者，翠袖紅裙，樓頭幾滿。王子根又招演於其家，余忝首座，特呼榮桂隅坐，執壺慇懃相勸，於是滬城之妓前來侑觴者，幾空冀北之群，可謂極花月之大觀，盡笙歌之盛事。今不復見此樂矣。榮桂後蓄厚資，自為領班。
　　近日盛行京腔，弋陽腔徽班次之，至崑曲，則幾如廣陵散矣。然吳人尚能為此調，余所心賞者，得二人焉：一曰鳳林，一曰桂林。鳳林字桐蓀。工書，尤善鐘鼎文字。能作小詞，執贄申左夢畹生門下為詩弟子。生平事母極孝，出入必告，以弦歌之資奉甘旨外，購田宅於吳門為退步計。客有日暮途窮者，桐蓀解囊助之，其人得不困。慷慨好義，士大夫且難，況得之梨園中人哉？足以風矣。夢畹著《粉墨叢談》，以桐蓀冠一軍，良有以也。甲申之秋，桐蓀度曲於滿仙園，一時貴官畢集。既夕登場，諸技曲呈，無不盡態極妍，座客咸稱善。翌日，金粟庵病腳僧與桐蓀彈棋於汶水台茗園，桐蓀出奇制勝，遠出其上，病腳僧自歎弗如。是時桐蓀之名噪甚，銘佩農尚衣招同徐畹蓀令尹、潘東園郎中張宴於拙政園，桐蓀所演諸劇，群蒙贊賞，龍門既上，聲價益高。在滬相識多名流，詩詞贈答，幾盈卷軸，而其性情和平蘊藉，絕無時下優伶積習，洵有足多者。意琴室主謂桐蓀能詩而又任俠，較近日之自命為詩人、自負為俠客者，亦遠甚矣，賦二十八字贈之云：
　　一曲移情孰與儔，梧桐棲鳳幾生修。
　　仙心俠骨非凡品，信是梨園第一流。
　　桂林字蟾香。以同時亦有桂林，故加小字以別之。來滬僅數月，在三雅戲院，年止十九齡。先以桐蓀為師，意韻纏綿，情致曲折，別有心授。每演《折柳》《絮閣》兩出，意態逼真，聽者為之神移。桂林不能飲酒，量幾不勝蕉葉；又素不習拇戰，惟端坐席上，人與之言，則作色。秉性聰敏，於曲譜之陰陽清濁，一見即辨。近日讀秦九、柳七詞，頗有所悟，戲填《如夢令》一闋，妙合宮商雲。
　　京師素重優伶，色藝甲天下。近得此中翹楚者十人，亦堪與桐蓀、蟾香並駕齊驅。有好事者特加品題，為區甲乙，操芳叢之月旦，志香國之風流，備列姓名，登之花榜，每人均比以一花，而繫以一贊。
一曰蘭卿。隸春桂班。芬芳幽潔，有似蘭花。贊云：
　　宛宛幽谷，實生猗蘭。
　　仙人採之，遊戲雲端。
　　順風翔步，進止閒安。
　　唇侔鮮櫻，眼暈微瀾。
　　魏女罷縫，楚妃慚歎。
　　嫣愁展笑，為眾賓歡。
　　蘭卿豐格娉婷，腰肢輕亞，逸韻閒情，自然有致。比以王者之香，夫何愧焉。
二曰珊珊。隸永和班。豔冶嬌憨，有似杏花。贊云：
　　珊珊明秀，產於燕野。
　　膚昭雪映，臉暈霞赭。
　　轉喉清妙，應弦高下。
　　賓從絡繹，賢愚同冶。
　　高不違俗，謔亦諧雅。
　　杏花晴日，以擬粲者。
　　珊珊容斂朝霞，眸凝秋水，圓姿秀靨，別具風流。比以杏花之綽約媚，庶幾似之。
三曰三順。隸榮慶班。清淨娟妙，有似蓮花。贊云：
　　靜女其姝，丰容愉愉。
　　處囂若寂，含慧如愚。
　　誦言則笑，聽言則俞。
　　賓筵高張，佩帨安徐。
　　天然之寶，無假范模。
　　我言匪諛，如蓮出污。
　　三順貌似六郎，面如滿月，凌風出水，搖曳多姿。擬以荷花映日，竊謂過之。
四曰如意。隸德魁班。窈窕冶媚，有似桃花。贊曰：
　　娟娟如意，灼灼流光。
　　吹管調絲，招我由房。
　　雋言清辯，四座莫當。
　　羅衣綺襦，左右迴翔。
　　善謔匪虐，不薰而香。
　　桃花猶在，劉阮神傷。
　　如意善於詞令，齒頰流芬，含芳蘊豔，麗自天生。桃花流水，掩映夕陽，亦足以傳神阿堵矣。
五曰湘雲。隸湧泉班。紅豔生嬌，有似海棠。贊云：
　　頎頎湘雲，北里之美。
　　明月照雪，清光四起。
　　十指削蔥，雙瞳剪水。
　　宜嗔宜笑，嬌於紈綺。
　　高名在口，不矜以喜。
　　敢借春陰，護茲瓊蕊。
　　湘雲素麵呈妍，清流盼，長身玉立，有如玉樹臨風，自然名貴。擬之露浥海棠，別饒潤澤。
六曰素芬。隸玉蓮班。爛漫絢麗，比以木芙蓉。贊云：
　　玉池彩蓮，素芬遠出。
　　含芳佩華，皎若圓月。
　　娟娟丰容，珊珊秀骨。
　　微笑無聲，清言徐發。
　　薄彩秋花，倫擬素質。
　　晴江澄練，清怨未歇。
　　素芬娟秀微妙，有似絢爛之後，歸於平淡。擬以木芙蓉，蓋神似也。
七曰笑梅。隸山泉班。豐麗質粹，似芍藥。贊云：
　　英英笑梅，壯氣噴薄。
　　解我繡襦，披我羅幕。
　　任情獨往，誰美誰惡。
　　翩翩冠玉，豔質斯託。
　　高屐翩躚，長裾綽約。
　　安仁可作，贈之芍藥。
　　笑梅倜儻風流、端莊流麗兼而有之，故以芍藥媲美焉。
八曰小翠。隸寶樹班。色麗容嬌，似玫瑰。贊云：
　　馬纓花下，列屋重重。
　　小翠攸宅，意遠態濃。
　　豔花當月，流波泛風。
　　尊酒未終，香肢告慵。
　　色授魂與，眾賓融融。
　　柔枝冶葉，玫瑰攸同。
　　小翠具柔媚之姿，出以矜持，目可得而玩，手不可得而觸，有似玫瑰。
九曰翠雲。隸蘭馥班。花濃雪聚，似繡球花。贊曰：
　　蘭馥第九，美名接武。
　　翠雲晚出，亦為時許。
　　溫如玉潤，濃若花聚。
　　香肩承頤，長鬢壓輔。
　　維其靜逸，無損媚嫵。
　　疇雲繡球，非眾芳伍。
　　翠雲玉潤珠圓，別饒豐致，繡球之比，言其實也。
十曰小卿。隸寶樹班。香遠質麗，似真珠蘭。贊曰：
　　太璞渾渾，良質溫溫。
　　南有小卿，亦以色珍。
　　外逸中慧，跡疏情親。
　　雖居囂塵，慎於語言。
　　孤芳自馨，靜志不喧。
　　敢援珠蘭，竊比玉人。
　　諸伶皆產自北，小卿獨來自南，別饒丰韻，自具芬馥，比以珠蘭，洵無不宜。
