
　　甘姬才媛而亦貞烈女子也，辰命不猶，位列小星，寡鵠既賦，矢志懷貞，為匪人所逼，遂至不能茹荼，飲藥以終，賦詩絕命，從容就義。嗚呼！其志操然，蓋有裕之於平日者，此閨閣女子之所難，況姬固出自小家哉！「醴泉無源，芝草無根」，洵哉！然姬雖不幸，而姬足傳已。
　　姬居蘇之冶長涇。父為米家傭，出販鄰境，覓升斗需。母素為媒妁，善作撮合山。與鄰媼沈氏結手帕姊妹，亦同業中人，見女豔之，曰：「此一顆掌上明珠也！」愛惜過於其母，時攜之至家，為之裹足梳髻，並令入鄰塾讀書。女固慧，未數月，唐宋諸詩，瑯瑯上口。期年，略涉文史，能通大義。時於無人時拈弄筆研，偷習吟詠。沈氏出入大家，能為女作時世妝，女姿質本妍麗，再加修飾，益復娬媚，年僅十三四，已著豔名。女母謂沈氏曰：「汝教導勝我十倍，即為汝女；他日代覓一快婿，俾老身下半世吃著不盡。」遂命女拜沈氏為假母。未幾，時疫作，女父母並亡，女遂依沈氏以活，並從其姓。
　　同塾有姚氏子者，出自舊家。見女，羨其美，時饋以筆墨箋紙，女卻不受，必送至其母所，承母命而後敢納。嗣女不至塾中，遂不得見。旋姚氏子入邑庠，尚未議婚，請於堂上曰：「必如同塾某女子者，然後可。」生父詢知為沈氏養女。鄙之曰：「雞鶩何足匹鳳鸞！」生曰：「安知鳳鸞不棲於枳棘中哉！」嬲母遣冰人往求之。母以愛子故，姑令媒媼問之沈氏。沈氏曰：「此余家錢樹子也。玉蕊瓊枝，未足方喻。非以千金來聘，不可。但下溫家玉鏡台，未敢聞命。」媒媼曰：「汝誤矣。此聘妻耳，非買妾也。」沈氏曰：「妻妾等耳。苟以此姿首鬻入章台，何患不立致數千金哉？今余所索，豈奢也哉！媼休矣，願勿復言。」媼喪氣而返。
　　時甘君應槐作宰來吳，偶以公事過女所居，見女徙倚門前，丰神獨絕，既睹驚鴻之豔影，遂觸求鳳之初心。蓋素耳金閶產麗姝，俟有當意者，將以重價，納之後房。至是遇女，以為天緣，遂媒氏往諷沈媼。沈索三千金，將以難之也，嗣竟以千五百金署券，許以作姻婭往還。既入門，相得甚歡。稔女識字知書，能持大體，益珍愛之。官事稍閒，輒相唱和。每值明月入簾，疏花當牖，擁髻吟哦，時有所作，每一篇出，必求點定。女詩多悲感之旨，淒惋之音。甘曰：「此豈愁音易好耶？再閱數年，何憂不作女少陵哉？」
　　逾年，生一女，繡褓錦襠，玉雪可念。時赭寇南下，軍事孔亟，王壯愍公由蘇藩升任浙撫，應槐與公固同鄉，素加賞識，倚為左右手，乃奏調甘君以行，倉皇就道。俄而寇警益逼，軍書旁午，告者絡繹於道。甘君知事不可為，乃遣姬隨大婦歸里。姬宛轉悲啼，玉容無主，與甘君訣別，既絕復甦。未幾，杭垣陷，壯愍死之，應槐亦殉焉。姬悲懷抑鬱，屏絕鉛華，日夕惟以淚洗面而已。既得噩耗，搶地呼天，誓不欲生。大婦力勸之曰：「有呱呱者在，盍少延？夫君飄泊一生，並無所育，雖女也，亦甘家一塊肉。及長嫁一官人，亦可相倚以生。」姬於是矢志守節，足不逾閥。
　　明年寇平，江浙底定，假母至閩，逼姬返，且紿之曰：「汝夫之柩，已偕壯愍至滬，今停蕭寺中，盍往迎歸？」姬信之，遂同回蘇台。既至，知為所誑。姬至是身不自由，已拚一死。屢欲嫁之，姬不從，寄書至大婦所，悉不達，蓋隱有阻之者也，天南地北，雁杳魚沈。時有武弁某者，聲勢赫，方謀妾媵，藉以自娛，問柳尋花，殆無虛日。有繩女之美者，覘之果信，曰：「此殆神仙中人也，雖非完璧，然一段丰姿，尚足為個中領袖。」即以五百金畀沈媼，已有成說。姬偵得之，知事不可挽，哭泣竟夕，目盡腫，枕函咸濕。發篋中書焚之，賦十歎十訣詞，共絕句二十首，歎曰：「今而知女子能詩為非福也！」遂飲阿芙蓉膏而死，年二十有五，時同治五年十月也。嗚呼！姬亦烈矣哉！
　　越十有四載，今長洲潘麟生博士訪悉其事，致書閩中，俾得歸櫬焉。求其絕命時所作詩，其家諱雲未見，蓋早毀棄之矣。姬之節烈幾湮沒而不彰，而姬之詩詞曾無一字得傳於世，殆命也夫！西脊山人秦君膚雨為作《甘姬曲》，今錄於左。詩云：
　　碧梧枝上雌鳳泣，破巢風雨鴟鴞入。
　　獨宿難教守故雄，恨他鴆鳥為媒急。
　　沈家養女住蘇台，綽約吳娃豔質推，
　　對鏡自憐釵鳳墮，簪花人愛鬢鴉堆。
　　凋零偏痛椿萱早，謂他人母悲生小。
　　絕色誰憐解語花，託根原是寄生草。
　　宛比青溪蔣氏姑，玉為肌骨雪為膚，
　　姿容生就千嬌態，聲價須量一斛珠。
　　甘君標格原風雅，牽絲作宰來吳下。
　　久思當夕置旁妻，耳得豔名爭肯捨。
　　香囊繁掾定情宵，花月露橋品玉簫。
　　畫船打槳迎桃葉，金屋催妝貯阿嬌。
　　承恩羨說專房久，妾自多情郎意厚。
　　綢繆夜夜抱衾裘，侍奉朝朝執箕帚。
　　小蠻腰細最輕盈，嫁得香山願已成。
　　天上每愁圓月缺，人間偏讓小星明。
　　郎負壯懷才欲試，請纓久切終軍志，
　　談兵虎帳去從戎，移節之江隨大吏。
　　自拚性命寄戈戟，避寇先將眷屬遷。
　　西子湖頭鼙鼓動，危城四面已烽煙。
　　泣別石壕同運蹇，孤帆煙水扁舟返。
　　浴鵠灣邊骨肉分，釣龍台畔鄉關遠。
　　山送篷窗慘不青，二千里路急登程，
　　艱難出險來閩嶠，旋里還隨大婦行。
　　雞犬桃源安故土，與嫡相依守門戶。
　　返旆空勞賤妾期，枕戈常念征人苦。
　　忽地傳來惡耗驚，寇狂已陷武林城，
　　橫刀躍馬猶酣戰，夫婿沙場碧血腥。
　　從此長離隔郎面，此生何得重相見！
　　憑將翦紙賦招魂，哭望天涯遙祭奠。
　　守節還如關盼愁，麻衣如雪淚雙流。
　　春風已冷鴛鴦褥，夜雨孤眠燕子樓。
　　假母聞之心久豔，重鬻還思將利占，
　　懷險原存梟噁心，肆凶欲遂狼貪念。
　　逼使分飛返故林，此來早已蓄謀深。
　　欲施嫁杏千般計，不識貞松一片心。
　　無端變起添離緒，膝下忍教拋鳳女，
　　重向吳門兩載居，含情脈脈愁無語。
　　齧臂盟寒舊日無，毀妝不畫十眉圖，
　　甘含荼櫱為貞婦，豈彩蘼蕪忘故夫！
　　羅衣已卸鉛華屏，枉勸爭妍鬥妝靚。
　　誰道方深別鵠愁，誤疑肯應求凰請。
　　陷阱難離暗恨牽，妾身安得冀生旋。
　　相思嶺杳家山隔，盼斷閩南一角天！
　　有客傾囊買歌舞，彼利多金早相許。
　　恨海休還認絳河，星期已訂何能拒？
　　詠絮雖無才出群，已遭天忌悔能文。
　　半生蕙怨填胸積，一炬芸編付火焚。
　　十歎吟成還十訣，廿首新詩調淒絕，
　　一回吟罷一心傷，字字行行盡成血！
　　郎恩豈忍一朝孤，仰藥終全白璧軀。
　　那有綠珠肯重嫁，墜樓甘為石齊奴。
　　負土一抔當埋玉，月黑荒村寒翠燭，
　　精靈不散現芳魂，往往天陰聞鬼哭。
　　一樹野棠紅可憐，誰將麥飯薦荒阡？
　　亢君今始為佳傳，此事沈埋十四年。
　　發潛幸有潘□老，致書報與甘家曉：
　　桐棺一具婿鄉歸，妾死泉台妾心表。
　　慈烏錯認悔因依，不解凰孀鵠寡悲。
　　豈有林間同命鳥，離群再肯作雙飛。
　　聞亢君鐵卿曾為作傳，余未之見。
