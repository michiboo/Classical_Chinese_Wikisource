
　　泰西向有緣繩之戲，以一繩長逾數百丈，繫其兩端於危樓高塔之間，演者躍身其上，若履坦途，其技之神，蓋有挾山超海不能喻其難，臨淵履冰不能形其險者矣。昔時群推法人為獨步。嘉慶二十二年秋，日耳曼列國諸君集會於奧京維也納，奧為盟主，執牛耳焉。適有法人慾獻是技，約於其日出演。國君預召一日耳曼人嫻習繩技者曰哥利德，命與法人角技高下。屆期簪履紛來，冠裳畢集。法人躍行繩上，其捷如風，猱升高塔之杪，速於猿。回時甫及半際，適逢一人亦緣繩而上，闊僅駢兩指許，兩人相值，無地可避。時觀者雲集，無不為之心寒股慄。法人至是亦手足罔措，不知所出。日耳曼人從容語之曰：「俯。」法人如其言，日耳曼人一躍過其背。數千人齊聲贊歎，有若雷鳴。法人大慚逸去。由是哥利德以絕技聞於當時。
　　繼哥利德而起者，有都比倫敦，亦法人也。都比生於道光四年，其父捕魚為業。五歲時曾往觀緣繩之戲，心竊羨焉。歸而壹志學習，務極其能。初以其母曝衣繩繫於兩椅間，試行之，人重椅輕，身僕於地；繼取魚索試之，亦斷；最後得一巨纜於舟子，喜曰：「是可置我足矣。」遂繫兩端於二樹間，以杖地而行其上，防其墜也。旋去杖而持一蓋，繼而並蓋去之，空身往來，絕無怖恐。久之，身輕足健，視懸之駕空，無異平橋之在望，由是業日精，名日著，歐洲之演是技者，無敢與之頡頏，哥利德之聲譽，反因此而掩矣。都比挾其所長，週遊列國，觀者爭輸金錢，獲利無算。同治甲子冬間，航海至香港，港人樂觀其技，咸嘖嘖稱道之。都比向在美利堅演技一事，尤為膾炙人口，至今歐美兩洲之人，尚述之不衰。美利堅北境與英吉利屬地分界處有大江一，曰尼押格爾拉。是江上流高於下流約一百六十尺，廣約一千一百尺，上流之水奔騰澎湃而下，狀如瀑布，聲聞百里，轟雷掣電，滾雪翻銀，眩目駭心，視為奇境。江之下流兩岸，石塘頗為高廣。都比於對岸兩塘繫以長繩，離水約二十餘丈，凌空特起，遙望之如天末長虹。倘據此而俯首下窺，心膽為之震慄。都比行於繩上，手執一杖，盤旋戲舞。忽坐忽眠，如在平地。時有輪船一艘泊於江中，藉以防失足下墜之虞。都比行既至此，即於囊內取一繩垂至船中，船主以酒一瓶繫於繩端，都比收繩得瓶，啟瓶飲酒，酒罄，擲瓶於江，迤邐而去，竟達彼岸。是日遠近來觀者如堵牆，約二萬五千人，莫不鼓掌稱奇。逾時復回此岸，問岸上有人願至彼岸者否，能負之而過。三呼，卒無應者。然都比於此，猶以為未竭所長也。因負木棉一捆於背而行，離岸二百尺，復繫一竿於繩，而取一牌懸於竿上。既抵彼岸，復攜小車一乘而回。是時觀者莫不目注神凝，屏聲息氣，歎為得未曾有。都比之名由是噪甚，幾於婦孺皆知。
　　近今則有車利尼馬戲焉。一女子年十五六歲許，皓齒明眸，雪膚花貌，短裙窄袖，袒胸及肩，衣裾四週，悉綴珠寶，光怪陸離，不可逼視。始而馬自馳行，疾徐進退，悉中音節。台上奏樂，聲韻悠揚，馬之步武，無不鹹合。繼而女子控馬疾馳，較北方之解馬，尤為迅捷，箭激星流，凌虛絕跡，飛電邁，一片神行，誠令觀者目不及瞬，口不能狀。所御之馬有錦鞍而無鐙。復有二女子年稍稚，臂足皆露，躍登馬背，蹴踏跳躑，坐臥起立，一任其意。有時翹一足為商羊舞，或側身倒掛，作欲傾跌狀。復使人張布當其道，馬從布下馳過，女躍越之，仍立馬背，三躍三過，不爽分寸。觀者神悸色奪，而女自若也。又橫當以木欄馬，連躍逕過，並無留礙。最後有貫圈之戲，使人手執巨圈當之，女從圈中出，馬從圈下過，環埒馳行，能超越十六圈，而察女雙足，一若未嘗須臾離繡韉也。斯技也而進乎神矣。又絡雙馬使並行，女子兩足分踏兩馬，縱轡疾駛，馬蹄風生，馬行益急，台上樂益繁促，最後四馬聯行，磬控縱送，無不如志。此外則有錦衣花面，狀如中國之小丑。口講指畫，嘲笑詼諧。或故為可驚可愕之事，以博人軒渠。不解西國方言者，亦隨眾喝絕而已。更有兩馬不施羈勒，入埒交馳，環場一周，忽爾一馬前進，一馬倒行，其首旋轉俯仰，其足騰踔疾徐，一若妙合規度者。久之，兩馬互易如前狀，一人突出，揚鞭叱之，乃搖尾帖耳，踏踏然歸矣。兩馬又能舉前足如人立，有挽四輪車出者，兩馬以前足踏車尾，仰首自得，一若助人作推車狀。說者謂眾馬並能知人意，不僅通人語已也。車利尼之馴養教導，可謂獨具一片苦心矣。
　　車利尼劇場中亦有女子能嫻繩戲，但不以此為絕技也。按繩戲在中國自古有之，始行於戰國之季，非特泰西為獨擅也。漢代以為百戲之一，張衡《西京賦》云：「走索上而相逢。」李善註：「索上長繩繫兩頭於梁，舉其中央，兩人各從一頭上，交相度，所謂舞者也。」晉《樂志》云：後漢天子受朝賀，舍利從西來，獻於殿前，「以兩大繩繫兩柱頭，相去數丈，兩倡女對舞，行於繩上，相逢切肩而不傾。」又唐睿宗時，婆羅門國戲人能倒行以足舞。大抵此戲起自印度，流入中國，即歐羅巴洲亦沿印度之風歟？然近日西人戲術之優者，若轉盤，若緣，若登梯，若吞刀吐火，若搬演雜劇，回巧獻伎，盡態極妍，有鬼神不能測其機，幽冥不能窮其幻者。
　　泰西著名之術師曰瓦納，所演尤為擅場。台上障以絳簾，樂作簾開，中懸八角圖，遍列紙牌，術人彈之以指，如飛絮落花，隨風飄墮，乃取六葉置槍中，機動槍發，振地一聲，牌仍在架。又向客取銀券，取金錶，券則焚之以火，表則貯以磁碟，佯為失足，碟碎表損，術人謂此物已無用，納之巨槍管中，舂以鐵桿，俄而槍發如震霆，諸表悉掛於圓盤中，碟亦在焉，尚缺一角，術人覓地得之，向盤搖擲，碟即完而不缺；更取台上畫燭擘之，銀券宛在其中，故無恙。又借客之約指、手巾，約指則倩客閉置盒中，堅持之，手巾則紅白二幅，各翦一圍，須臾，紅白互補，形若滿月，略一指揮，仍如故，略無補綴痕；約指倏掛於台上花枝。最後取客高冠，冠中空無所有，術人手探之，則取出雞鵝鴿鳥無數，飛走滿台；更有玻璃缸一，金魚游泳，荇藻交加，水溢於外焉；又取出皮盒一，其圓若球，盒中有盒，層出不盡，凡十有二具；冠中有紙裹洋糖，一轉即出，有若連星貫珠，以餉座客幾遍；頃之，冠忽作爆裂聲，烈燄驟騰，術人踏火使熄，冠扁，乃疊冠入槍管，槍發作霹靂鳴，冠懸於梁，槍再震而冠落，舉以還客。其最驚心動魄者，則以匕首決人首也。
　　如都比，如車利尼，如瓦納，皆以一技之長負盛名，邀厚值。而中國之具此能事者，僅糊其口，救死不贍。噫！何相去懸殊哉！
