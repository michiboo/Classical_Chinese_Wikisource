凡例云：是編之輯，專紀崇禎、宏光兩朝忠節諸公，及朝野闕失，其間詳略參差，隨見隨紀，若事已入史傳者，不更贅，至文采不倫，或出諸文人學士之筆，或竊之稗官野史之餘，依文直紀，不敢妄有改篡。
凡內廷選入宮女，未有名位，則曰某人女，必連其父之名為稱，恐得寵後防假冒也。女初入門，選內宮之博學善書且有德行者，教之讀書，先讀《百家姓》、《千字文》，次及《孝經》《女訓》《女孝經》《女誡》《內則》《詩經》《大學》《中庸》《論語》等書，其有志學者，隨意讀之。學規最嚴，能通者陞女秀才，陞女史，陞宮正司六局掌印。凡宮中太后后妃禮儀等事，則女秀才為贊禮官，主引禮；其宮女有罪，發落責處，或墩鎖，或提鈴以苦之。提鈴者每夜起更二更三更四更之交四點，則自乾清門裡提至日精門，回至月華門，仍還乾清門裏方止，提者徐行正步，大風大雨不許避辭，其鈴聲遠聽，若四字一句之文，如曰「天下太平、天下太平」雲。
熹廟好馳馬、看武戲，又極好水戲。用大木桶大銅釭之類，鑿孔創機，啟閉灌輸，或湧瀉如噴珠，或澌流如瀑布，或使伏機於下，藉水力衝擁圓木毬，如核桃大者，於水湧之，大小盤旋宛轉，隨高隨下，久而不墜，視之以為笑樂，皆自運巧思，出人意表。
熹廟性好為匠，在宮中每自造房，手操斧鋸鑿削，引繩度木，運斤成風，施設既竟，即巧匠不能及。又好油漆，凡手用器具，皆自為之。性又急躁，有所為，朝起夕即期成，成而喜，喜不久而棄，棄而又成，不厭倦也。且不愛成器，不惜改毀，惟快一時之意。當其執器奏能，解衣盤礴，非素善之臣不得窺視，或有緊要本章，奏事者在側，一邊經營鄙事，一邊傾耳且聽之，畢即分咐曰：「汝們用心去行，我已知道了。」每營造得意，即膳飲亦忘，寒暑罔覺，其專意如此。
熹廟五年五月十八日，祭方澤壇回，即幸西苑，與巴巴〈（即客氏）〉乘舟，上身自刺船，一內臣佐之，隨波蕩漾，方相顧歡笑，擬若登仙，倏忽大風陡作，舟覆，上與二內臣俱墜水底，兩岸驚呼，從者俱無人色。內官談敬急奔入水，負帝以出，二臣已斃於水，船上金寶酒器，並湮沒無存。
天啟時客氏以乳母擅寵，妒，不容後有子。初立中宮張氏，乃河間生員張國紀女，客氏捏言是重犯孫二女，譖欲斥之，張後有孕，客暗囑宮人於捻背時重捻腰間，孕墮。又裕姬張氏，亦有身，客矯旨斥其答應內使，封閉其宮，絕其水火，無所飲食，數日匍匐於簷溜下，伏㗖雨水數口而氣絕。又成妃李氏，平日見裕妃活活餓死，慮後來亦招其毒，預將乾食藏於宮簷瓦磚縫之中，後亦果絕其飲食，幸得前食，食之不死。
魏閹原名李建中，肅寧縣無賴子也，家貧，妻改適，無子自刑，入宮掌甲字庫，漸饒裕。時光廟在春宮，殊淡泊，忠入為辦膳，凡財物玩好，必營獻之希寵。又陰結乳媼客氏內援。光廟登極，忠已得勢。及熹廟立，楊璉即參忠二十四款，旨下司禮監查明具奏。忠巧計，時內臣有與同姓名者，將事款卸其名下，而身在御前為之營救，事得寢，乃改名魏忠賢。性善射，好蹴踘跑馬，熹廟所好頗相同，因極寵愛。外結朝士為線索，逆焰滔天，殺妃嬪，絕皇嗣，皆出其手。至糾參者七十餘疏，皆置不問。竈煬於上，羽黨於下，至稱賞忠賢功德者，累千百，出外，小民戶設香案，供花插燭，路旁跪迎，馬塵蔽天，車聲震地，普天下郡縣，肖像立生祠，內閣諸公，又欲為降九錫。姪良卿，封伯爵，良材蔭都督同知。驕僭橫侈，神人共憤。梟首河間，奚足蔽其辜也。
客氏名巴巴，定興縣民侯氏之妻，生子一，曰國興，景曆三十三年入宮，乳皇長孫。天啟初封奉聖夫人，住咸不安宮。每日黎明至御前，夜分始歸。與魏忠賢相表裡。凡危中宮，殺裕妃，絕皇嗣，皆客氏謀。自居皇上八母之一，穢聞艷煽，道路傳謂上甫出幼，客先邀上隆寵矣。出宮入宮，必傳特旨清塵除道，儀仗大約與皇后同，內宮皆蟒袍玉帶，步行擺隊，客氏盛服襯妝，乘錦玉輦，從宮婢數百，前提禦爐，焚爇沈香龍涎，氤氛如霧，紗燈角燈，紅燭黃炬，亮子數千，黎明如耀白晝，呼殿之聲遠近數里，清徹悠長；擬於警蹕，從者數千，皆車如流水，馬若遊龍。客氏張青蓋羽幢，儼然神仙在上，胡然而天，胡然而帝，都人士見者無不咋舌。到家升堂登坐，眾役叩頭，稱千歲千千歲，其聲如轟雷，賞犒銀錢不下千萬，一日三餐，上仍徹御膳賜其家，中使絡繹旁午。住家中朝事無不出其手。子國興，封伯爵。天啟七年，勒歸私弟，臨行赴熹廟梓宮前，出一黃袱包，上繡龍紋，內包數指甲齔齒，焚化痛哭而去，奉旨籍沒，步赴浣衣局笞死，焚屍揚灰。子國興，伏誅，弟容光遣戍。
閹人割勢，以便宮中役使，古今用之，豈有勢既割去尚能淫亂者乎？嘉靖中，宦者劉榮與宮人亂，事聞，黜役遣使。天啟間，宦者趙進教、徐應元、魏忠賢三人，相為嫖友。又魏忠賢與宦者魏朝共私客氏。世法錄載石允官河南僉事，民女被閹宦逼淫而死，問抵刑。合數事觀之，宦者姦淫不虛矣，通鑑世法，系儒生作，或不及詳酌，中志乃宦者作，亦言及此，要不妄言也。
〈（王譽昌撰）〉
熹宗崩，大閹魏忠賢謀迎福王，懿安召上入繼大統，密戒云：「勿食宮中食」，上從周皇親家作麥餅，懷以自餉。
禁中有東一長街、西一長街，街有樓，樓以石為座，銅為璧，銅絲為窗戶，中設路燈，每日晚內有供用庫監工，灌油燃火，忠賢概令廢之，以便偵察諸宮諸直房之言動也，至是乃復舊焉。
凡奉旨點收宮人，選十歲上下者二三百人，撥內書堂讀書，擇日拜先聖，請詞林眾老師，從北安門出入，每名各具白臘手帕龍掛香以為贄，給內則一冊，並千家詩千字文諸書。有犯，老師批本監提督責處，輕則學長以界方打掌，重則罰跪於聖人前。每日摹臨散，則班題詩，不過雲淡風清之類，按春夏秋冬，隨景腔韻而已。上以其褻詞臣，更用內臣之有學者掌教焉。
上喜讀書，各宮王座左右俱置卷帙，坐則隨手批覽。嘗作四書八股文以示群臣，因而頒行天下，士子咸誦焉。
翊坤宮有放鴿臺，每飼善鴿，當風日晴朗，領以一二帶鈴者，縱之群飛，盤空而上，鈴聲直逼層霄。
一日，上諭買元宵，即粉糰也，所司隨進一碗，上問其價，曰：「一貫錢。」上笑曰：「朕在藩時，每以三十文買一碗，今算一貫耶？」乃諭准給一貫，所司凜凜累日。
五六年間，宮眷每繡獸頭於鞋上，以辟不祥，呼為貓頭鞋，識者謂貓『旄』也，兵像也。
上嘗過一便殿，老閹以先朝所封戒勿動，上命啟之，得古董數輻，有一人戴進賢官者七，曰官多法亂，有數人隔河對泣，曰軍民號泣。
每日暮，各宮門掛紅紗燈二，聖駕臨幸某宮，則宮門之燈先卸，東西巡街者，即傳九宮俱卸燈寢息，承華宮在徽音門內，陳妃居之，數年之間，止此一幸焉。
一日，錢守俊侍上，天甚寒，上顧之曰：「汝寒否？」曰：「寒。」命取一煖手賜之，且諭曰：「合此於掌中以籠袖，則通體俱暖矣。」守俊謝恩，煖手蓋雄黃之最明透者，大如餅，重七兩，試之果然。
淨身男子，大約閩人居多，崇禎十七年中，選三次，增萬人，每歲月米增七萬二千石，靴料增五萬，其未選中者，散於皇城外，有堂子之佛寺，俗稱無名白內宮，有十二監四司八局，共二十四衙門。
十八日，更餘，上召太監王承恩入整內員，為出亡計，已而微服，欲奪門出，不得，望見正陽門上懸燈籠三盞，遂回。白燈籠者自一至三，以表寇信之緩急也。上與王承恩語良久，命酒對酌，至三更俱醉，上起攜承恩手，至萬壽山，上崩，承恩跪帝膝前，引帶扼脰同死。今思陵墓門之右，為承恩墓，以從死祔焉。司兵柄者，外則李國禎，內則承恩也。
長平公主，被劍死復甦，舁歸周皇親家。順治二年，主上書求為尼，特訪元配周世顯，備物遣嫁，遂以憂傷成疾，甫周歲而逝，葬於彰義門之賜莊。
幽囚士大夫，用夾棍逼取金錢，此古今未經見之事，亦古今所未有之慘。然賊非有親舊心腹之臣，而結仇怨於不用之臣也。總原明之士大夫，自欲投用者眾，故賊之用刑亦有二：在要津清華者，則夾以索其銀；而在冷員間散者，則夾以釋其怒。然有已受夾而仍納銀以求用者；有寧受夾而不肯到吏部報名者，人品攸分，姑並存之。
周鍾《勸進表》一聯云：「比堯舜而多武功，邁湯武而無慙德」，見馬士英疏。百戶周基，良鄉人。周鍾嘗寓其家。時百戶勸鍾死，鍾不應，出戶投降，百戶手挽鍾帶至斷，不應，百戶大慟，自經。
周鍾授檢討，撰《勸進表》、《登極詔》，並獻《下江南策》，逢人便雲「牛老師極為欽賞」。錢位坤授國子監丞，初牛賊不用，乃托周鍾夤緣偽文選司顧揚，赴部時，對人曰「我明日此時便非凡人了」。故京師有不凡人傳雲。
龔鼎孽降賊之後，每見人則曰「我原要死，小妾不肯」，小妾者，其為科臣時收娶秦淮媼婦也[1]。見馬士英疏。
闖賊未入都之日，倉場尚書黨宗雅、御史熊世懿等，先期投降，傳言不待攻城，開門納款，即雞犬不擾，以致守城官軍懈心，一到城下，即有內豎等獻門，及入門，即將獻門人殺死。又稱淫掠民間者，立行凌遲，假將犯罪之寇，殺死四人為五段，據稱以淫掠之故也，民間誤信，遂安心開張市店，嘻嘻自若，初來寇猶零星入搶，四五日後，恣行掠取。先令十家一保，一家逃亡，十家問斬，於是滿城百姓，無不家家傾竭，尤可恨者，搜取婦女，攜抱而出，青天白日之中，俱摟抱於馬上。有一寇挾兩人者，又有身摟一人餘馬夾帶兩三人者，不避耳目，恣行淫戲。此真古今未見之辱也。
眾賊各肆擄掠，李闖或禁之，輒曰：「皇帝讓汝做，金銀婦女亦不與吾輩耶？」
李自成僭位詔系周介生筆，其文曰：「上帝鑑觀，實惟求莫，下民歸命，只切來蘇，命既靡常，情尤可見，粵稽往代，愛知得失之由，鑑往識今，每恃治忽之故，茲爾明朝，久襲大寧，浸弛綱紀。君非甚闇，孤立而煬蔽恆多，臣盡行私，比黨而公忠絕少。略通宮府，朝端之威福日移，制擅宗周閭左之脂膏殆盡，肆昊天聿窮乎仁愛，致兆民爰苦於災祲。朕起布衣，目擊憔悴之狀，身切痌瘝之痛，念茲普天率土，咸罹困窮，詎忍易水燕山，未蘇湯火，躬於恆翼，綏靖黔黎，猶慮爾君若臣，未識帝心，未喻朕志。是以質言正告，爾能體天念祖，度德審幾，朕將嘉惠前人，不吝異數，如杞如宋，享祀永延。（下略）」
欽差鎮守遼東等處地方團練總兵官平西伯吳，為興兵勦賊，光復神京，奠安宗社事。
闖賊李自成，以麼魔小丑，糾集草寇，長驅犯闕，盪穢神京，弒我帝後，禁我太子，刑我縉紳，汙我子女，掠我財物，戮我士庶。豺狼突於宗社，犬豕踞我朝廷。赤縣坵墟，黔黎塗炭，妖氛吐焰，日月無光。成祖烈宗之陰恨，天壽淒風；元勳懿戚之盡鋤，鬼門泣日。圖之不早，病已成於養癰；局尚可為，涉必窮乎滅頂。悲夫悲夫！虜塵未滅，寇焰旋騰，血濺天潢，烽傳陵寢。秦稱天府，誰能封以一丸，晉有霸圖，豈無追其三駕。乃者駕馬橫馳乎畿輔，羽書不絕於殿廷，南北之耗莫通，河山之險盡失。天威不測，極知漢天子自有神靈，兵勢無常，豈得謝太傅但憑歌嘯。義不共天，但憑指日，克襄大舉，實賴同仇。請無分宦遊，無分家食，或世貴如王謝，或最勝如金張，或子虛之以貲起，或輓輅之以談興。乃至射策孝廉，明經文學，亦往往名班國士，橐為里雄，各施壯謀，共圖義旅。仗不需於武庫，糗無壅於庖廚。飛附大軍，力爭一決，醜類之鋤，普天大酺，此則萬代之所瞻仰，而九廟為之鑑臨者也。
大行皇帝，四子二女，太子名慈烺，甲申年十六歲。次長公主；次永王，名慈煥，少四歲，俱周后出。次定王，名慈傑，少六歲，田妃出。次坤儀公主，袁妃出。次懷隱王，田妃出，懷隱王少而甚慧，上絕愛之。登床病將薨，忽稱奶奶為九蓮菩薩，並言奶奶即隆慶李後，萬曆母親也。先是李皇親武清侯，以不助餉斥爵，時九蓮菩薩，具言於皇子口中，因是復武清侯爵，而宮中事佛亦自此始。
闖犯闕，上命太子二王出匿而自縊。十九日，闖入，即下偽令求王及皇子甚急。二十日晨，永王、定王見執，闖令行君臣禮，不從，遂長揖。闖曰：「若父王何在，孤必無殺意，何不出一見孤？」王曰：「不能面辱於汝，自縊宮中，無他去也。」闖又曰：「曾飯乎？」曰：「尚未進膳。」因進飯共食。少頃，得上駕崩信，闖謂二王曰：「若父何苦自縊，即存，孤將與分治江南，孤不忍有弒君之名，今即死，非我弒也。今無傷，俟大定天下，孤將裂地而封，爾無憂。」因發偽將軍劉宗敏府，善養之。二王既至宗敏第，尚衣赤，謂監視軍士曰：「我當衣素，奈何衣紅，可為我取素衣來。」軍士曰：「何處有素衣，將往取諸宮中可乎？」王曰：「不可。」遂罷。是日有偽旨，崇禎葬以帝禮，祭以王禮，其子仍封邊方小國，從例行。二十二日，二王復入朝，闖語在廷者曰：「我將以杞宋之禮待之。」往來皆乘驢。四月初九日，復入朝，闖命之跪。王曰：「我豈為汝輩屈節？何不殺我。」闖曰：「汝無罪，姑且免。」而吳三桂之兵且至。十三日卯刻自城東出，二王同坐一糧食大車中。有偽都司持黃蓋覆之，以飢餓在車上索食。至通州駐焉，百姓皆叩頭。定王失一履，通州民趨與著之。既東，自成與三桂戰於一片石，且敗。晉王亦在闖營，躍馬馳入吳軍曰：「我晉王也。」三桂留之，以故晉王得無恙。而人遂傳太子為三桂奪去，於是都民引領望太子定王入矣。二十六日，闖騎乍歸，部署盡亂，未有知太子永王入者。既而三桂入京，亦不見所謂太子定王也，而或有言定王遇害於城南之空苑者，而太子永王終不知所之。
冬十一月，忽有男子同太監常某者，投嘉定侯周奎府中，曰：「我太子也。」奎不能識。奎侄鐸，以舊衛引與公主相見，公主與太子抱頭而哭，哭罷，奎飯之，舉家行君臣禮。因訊太子向匿何所，何由得存。太子言：城陷之日，獨出匿東廠門，一日夜，潛至東華門外投腐店，店中市夫心知為避難人，貸予以敝衣，代之司爟，居五日，腐店恐有敗露，潛送予崇文門外尼庵中，以貧兒投託為名，尼僧不疑，留半月，而常某偶來見予，忽叩頭，尼僧始覺，與常某謀之竟日，恐不能終，常遂攜歸，藏余甚密，以故得存無恙。今聞公主在，故來。具言如此，旁晚與公主哭別而去。數日復至，公主贈一錦袍，密戒云：「前來皇親以上下行禮進膳，頗生疑釁，可他去，勿再至。」痛哭而別。後十九日復至，奎便留宿。奎侄鐸與奎謀曰：「此男子不可久留，留即自害，不如遣之。」二十一日，奎語之曰：「汝非太子也，何為數至我家，今汝第曰姓劉，說書生理，可免禍，否則向官府究論耳。」男子曰：「我悔不從公主之言，今已晚矣，如此何不遣行，乃欲留我何意？」奎曰：「汝第言姓劉，是假太子，即已。」男子堅不肯從，既晚，奎令家人椎擊之，逐之門外。捕營健卒，遂以犯夜擒去，明日獻之刑部，曰：「此假太子也。」即日會訊，刑部山東主事錢鳳覽勘其事，訊內府舊臣真偽如何，內侍常某具言「此真太子」，舊司禮太監王德化亦曰「是真太子」。百姓觀者數千，皆應聲稱太子。鳳覽大叱周鐸云：「汝一白衣，食明朝大祿，今得見太子，反雲是假，良心已絕，良狗彘不若也。」鐸無詞以對，覽復下階罵之，怒塞揮鐸一拳，百姓前壅奮擊，鐸甚困。時刑部尚書某曰：「且入監再審。」遂擁去，百姓叩頭路中，哭聲大震，擁眾獄門不去。鳳覽步送之進獄，即取衾褥，命家人入獄奉之。明晨周鐸具書曰：「二十日，有素不識內員，不知名男子到臣寓，稱前朝皇太子，臣伯父奎聵眊不能辨，請前朝公主面之，始知假冒，叩以往事，都不能對。即日跟跡此人潛往何處，至朱乙家，次日問之，其人姓劉，有一哥哥，有母年六十，說書生理，目不識丁，即其間稍知一二宮名，皆平日竊聽尼僧之言，而尼僧實舊宮人。二十二日四鼓，先首於北城巡營參將，夫興滅繼絕，在於聖恩，何物奸人，謬稱皇子，臣不勝舉家憤惋，據此奏聞。」即日送入殿中廷勘之，男子言宮中事頗同，歷訊之兩監，多不言。有一楊某在旁，男子曰：「此太監楊常侍我，訊之可知。」楊倉猝曰：「奴婢姓張不姓楊，先服侍者非我也。」因呼舊錦衣常侍衛者十人訊之，十人齊跪曰：「此真太子。」復訊之晉王，晉王執不似；訊之舊司禮太監曹化淳、王之俊、王德化，皆言不似。獨舊常侍太監曰是。遂下常內監及錦衣十人同偽太子同繫獄。明日刑部復訊之，常內侍舊錦衣外，無敢復言是者。尚書公問云：「爾的系何人？來冒太子，自何人主使？」男子曰：「我實真太子，汝既以我為假，何必分辯。但我看公主，豈圖甚事？以周奎賣我，致有今日，若以如此待我，何必再審真假。且我既至此，豈復求榮貪生，不必更煩言矣。」復下獄。百姓以王德化舊掌司禮，日侍太子，初訊之言真，次日復不言，因擁至其家，欲椎擊之，且食其肉，而德化已暮夜空室潛逃矣。自是連訊之不決，鳳覽因上書力爭之，復與晉王廷質太子。晉王執不言是，鳳覽不悅，語侵晉王。時舊閣臣謝升，亦以為非是，太子呼升曰：「謝先生，前時某日，謝先生謀某書書某事云云，先生猶憶之乎？」升嘿然不復言，乃曲躬一揖。鳳覽叱升不臣。復有內臣識太子者曰：「太子額上有瘢，今何無？」太子曰：「闖入城之日，我先逃至東廠門，腹且飢，有老人鬚眉皓白者，食予飯，且以手抹予額，老人因忽不見，後遂不復見此疤。」此其言近誕，廷讞者不信，復下獄系之，而正陽門各具疏請釋太子，其詈謝升悖逆無道禽獸也。宛平縣民楊時茂、順天府內城民王博，相繼上疏，並下獄，而太子每當廷讞未決，即曰：「殺我可也。」時廷臣有虞天下公論，乃諷科道官共疏言之，於是吏科給事中朱徽等上疏，其略以為「周奎既以太子為假，何留宿兩日乃始奏聞，見時公主抱持痛哭，豈陌路能動至情如此，奎初與之衣食，後忽加以箠楚，情事譸張，何其變幻。家人孫才供詞，刑部諸臣具在，而鐸奏不載一字，此皆有所不可解也，今必從容研質，需之時日，真假自見。若草草完事，眾口難防。信史可畏也。」而鳳覽復疏劾謝升。十二日初十日，攝政王御殿，諭群臣曰：「汝等力爭太子何意？我自有著落，何必乃爾。」於是御史趙開心同錢鳳覽，並面奏言太子甚切，攝政王曰：「爾等言太子真偽皆無傷，言真不過優以王爵，言偽必眾人識之乃見，獨晉王為明朝皇子，謝升為明朝大臣，而鳳覽不遜，言晉王為無君，百姓罵大臣為無上，如此皆亂民也。除偽太子外，凡繫獄爭言太子無狀，及錢鳳覽趙開心皆斬之。」時廷臣共乞生鳳覽開心。巡視北城御史陳叩頭為請開心，而開心奏時無甚唐突，故寬恩免死，鳳覽言太子既真，便當早為著落，屢屢數百言，罔知進退，大觸攝政王怒，故有是命，而有救鳳覽者，亦最力，因改絞死〈（中略）〉。當鳳覽之就刑也，神氣自若，拜天地君親畢，安坐語刑者曰：「可矣。」刑者多故役，痛苦不忍舉手。百姓觀者塞巷，乘屋疊望，眾至十餘萬，哭聲若霆震。既死。明年正月原夕，謝升早朝，出見鳳覽於前，升拱手曰：「錢先生在此，別來無恙？」忽不見，歸而臥病，數日病篤，脛忽漸腫，曰：「刑部錢先生至，可獻茶。」遂死。
四月初六日，東安縣鳳阿營富民祈八，忽聚眾劫騾騎，曰：「往救明太子。」香義村生員楊鳳鳴為軍師，祈八自稱大將軍，張三為先鋒前將軍，立竿標旗，地迫上林，上林尉請兵部發騎兵已剿之。初八日，兵下鳳阿，張三至軍門詈曰：「若急還我太子！」騎兵奮刃趨之，急呼放砲，砲未燃而張三早死矣。遂擒祈八楊鳳鳴入京斬之。時上林生員孫大壯，以聚保來京城，仇者誣以與祈八通，初九日並系至兵部訊之，孫曰：「我非祈黨不必辯，然太子自真，若輩何心？」語侵諸大臣，遂腰斬之。乙酉四月，偽太子卒於太醫院中。
張獻忠，陝西敷施人，陰謀多狡。父快，屠沽而賤；母沈，並早死。獻忠依丐徐大為沽，嘗竊鄰人雞，偶見，詈之，獻忠曰：「吾得志，此地人亦如雞焉！」其殘忍之心，少年已萌。及長，益無賴。適流賊王嘉侑作亂，獻忠投之，號八大王，又號黃虎。崇禎四年，就撫於總督洪承疇。五年復叛，由河南掠江北，尋入楚。總理熊文燦撫之，未幾復叛。
與群盜羅汝才合。平賊將軍左良玉大敗之，遂入蜀，又出走襄陽，焚襄陽府，執王坐之堂下，勸以卮酒，縛而殺之，投屍火中。未幾羅汝才忤獻忠，合李自成去，獻忠自拔鄖西，搶獲益甚，蟻附之眾，至數十萬。左良玉又引兵擊之，獻忠敗而遁，因汝才以奔自成，自成方強，欲屈之，獻忠不為下，自成怒欲殺之，汝才陰以五百騎資之他往，獻忠乃得東馳。復與群盜合，陷亳州、廉州、六合等處，將百姓盡斷一臂，男左女右。尋入南京，總兵黃得功、劉廷佐聯破之。獻忠西入楚，黃劉旋師。獻忠復沿江而上，破武陽，直逼武昌。時壬午之五日，執楚王，掠宮中金數百萬，輦載不盡。初三司左史貸王金贍軍，王不應，至是楚人咸恨王之愚也。賊以箯輿籠王，沉之西湖，屠戮士民數百萬，浮屍蔽江而下，踰月江上脂厚累寸，武昌魚幾不可食。獻忠據王府，鑄西王之寶，偽設六部五府，開科取士，分授府縣官。
獻忠之陷武昌也，殺楚王，驅平民三千餘人，溺之江中，又攻和州，知州黎弘慧死之。正月初四日，賊狂肆屠戮，天地為黑。有縛人之夫與父而淫其妻女者，然後殺之；有驅其父淫其女為戲，而後殺之；甚至裸孕婦於前，共卜腹中男女，剖而驗之，一試不已，至再至三；煎油於鍋，擲孩子於內，觀其跳躍啼哭為戲；又縛人於地，生刳其腹，實以草豆，驅羊飼之；取人之血和米麥飼馬，使之膽壯；注嬰兒於槊為戲；每擄子女數千，臨行不能多帶，盡殺而去；或以蘆薪堆城下，縱火焚之，令穢氣煙焰薰逼城上，守兵立仆。
已而全楚俱陷，拆桂王府，至長沙造偽殿，又遣將分陷江西，左良玉次第恢復。獻忠遂棄長沙入蜀，瑞王合室被難，取丁壯萬餘，刳耳鼻，斷一手；驅徇各州縣，兵至不下，以此為令。甲申十月，進陷成都，蜀王率宮人盡投於井。獻忠欲盡屠蜀人，孫可望力諫乃止，然蜀人亦十存一二。十一月十六即偽位，稱成都為西京，國號大西。僭元大順，尊文昌神為始祖高皇帝，以樊某為狀元，歷評古帝王。以項羽為最，謂之御製萬言策。大索全蜀紳士至成都，皆磔之。又懸榜試士，遠近爭赴，至則以兵擊之，凡二萬二千三百人皆獻策而死，棄筆墨若丘塚。
獻忠之仇視川人也，先屠民，後屠孺，並欲屠川民之為兵者，諸將中多用川民為兵，有都督劉進忠，獻忠將執之而坑其眾，計未成，漏言於閽者，一軍聞之，俱逃，於是將解體、兵離散。
丙戌正月十日，復檢各衛軍及各營新兵，年十五以上者殺之，各路所殺衛軍七十五萬有奇。家口不計，兵二十三萬六千有奇，家口三十二萬。十六日，又出偽令，令孫可望四將軍等，分道出屠川民兵，得男手足二百雙者，便把總。女倍之，官以次進階，童稚手足不計。可望等屠戮四五城不等，所遇幼男女投之水火，或棄道旁櫬馬足，或擲空中以刃迎之為戲。寅出卯還，比賞格有踰十倍者，獎以為能。而王尚禮在成都，以屠戮為煩，乃取進城未盡之民，填之江中。獻忠又將北行，入陝西，惡其黨猶多，嘗曰：「吾初起草澤，從者五百人，所至無敵，今日益多。前年出漢中為賀珍所敗，為將者習富貴不用命，即為兵者有所貪戀懷二心，吾欲止留發難時舊人，即家口多者亦汰之，則人人自輕便，所向無阻。」汪兆麟進曰：「恐兵知而先譟奈何？不若先立法責之，各將軍都督等，多置邏者以伺察營伍，有偶語者及微過俱置之法，並連坐，如此則殺之有名，無覺者矣！」密議已定，諸營尚未知，猶習故態，邏者至，輒收治，自誣服，益及其家。是日所殺即十餘萬人，於是人人惴慴，無敢出一言者，邏者無所得，乃於夜踰垣穴壁，入伏霤下，及床第幃幕間竊聽，但有笑語，即躍出收系，併其家。賊嗜殺出天性，偶夜靜無事，忽雲，此時無可殺者，遂令殺其妻及愛妾數十人，惟一子亦殺之。又禁不得私藏金銀，至一兩者家盡誅，十兩者生剝其皮。人或沈井中，或窖幽室，搜獲亦按連坐法，告捕者即以其家妻妾馬匹給之，於是豪奴悍婢，爭訟其主。獻忠動剝人皮，剝皮者自項至尻，刻一縷裂之，張於前如鳥展翅，率逾日始斃，倘即斃者，行刑之人坐死。又創立殺人之名式，割手足曰瓠奴，分夾脊曰邊地，鎗其背於空中曰雪鰍。置火城以圍數百小兒，見奔走號呼以為樂，曰貫戲；剖孕婦之腹，曰接寶；抽善走之筋，曰起銃；碎人肝以飼馬曰出料；張人皮以懸市曰扱亞。聚少婦百人，縛之馬拴，驅兵數千淫之，婦死則割男子之勢名曰尺雀。賊之狂殺，天地為昏，蜀人於此，無孑遺矣。
會天朝大兵至漢中，進忠歸命，因問以獻忠所在，進忠曰：「在順慶之金川鋪。」導之至營，獻忠逃伏積薪下，偶中流矢開聲，曳出斬之。或曰獻忠聞自成敗，逡巡不敢出，以病死於蜀，更為謬傳。
圓圓陳姓，玉峰歌妓也，聲甲天下之聲，色甲天下之色。
崇禎癸未，總兵吳三桂慕其名，齎千金往聘之，已先為田畹所得。時圓圓以不得事吳，怏怏也，而吳更甚。田畹者懷宗妃之父也，年耄矣。圓圓度流水高山之曲以歌之，畹每擊節，不知其悼知音之希也。
甲申春，流氛大熾，懷宗宵旰憂之廢寢食，妃謀所以解帝憂者，勸父畹進圓圓掃眉而入，冀邀一顧，帝漠然也，旋命之歸畹第。時闖師將迫畿輔矣，帝急召三桂，賜上方，命守山海關，三桂亦慷慨受命，以忠貞自許也，而寇深矣。
長安富貴家胥皇皇，畹憂甚，語圓圓，圓圓曰：「當世亂而公無所依，禍必至，曷勿締交於吳將軍，庶緩急有藉乎。」畹曰：「斯何時？吾欲與之繾綣不暇也。」圓圓曰：「吳慕公家歌舞有時矣，公鑑於石尉，不借人看，設玉石焚時，能堅閉金谷耶？盍以此請，當必來勿卻。」畹然之。遂躬迓吳視家樂，吳欲之而故卻耶。強而可，至則戎服臨筳，儼然有不可犯之色。畹陳列益甚，禮益恭。酒甫行，吳即欲去，畹屢易席，至邃室，出群姬調絲竹，皆殊秀，一淡妝者，統諸美而先眾音，情艷意嬌。三桂不覺其神移心蕩也，遽命解戎服，易輕裘，顧謂畹曰：「此非所謂圓圓耶？洵足傾人城矣！公寧勿畏而擁此耶？ 」畹不知所答。命圓圓行酒，圓圓至席，吳語曰：「卿樂妙甚。」圓圓小語曰：「紅拂尚不樂越公，矧不迨越公者耶？」吳頷之。酣飲間，警報踵至，吳似不欲行者，而不得不行。畹前席曰：「設寇至將奈何？」吳遽曰：「能以圓圓見贈，吾當保公家先於保國也！」畹勉許之。吳即命圓圓拜辭畹，擇細馬馳之去，畹悵然無如何也。
帝促三桂出關，三桂父督理御營名驤者，恐帝聞其子載圓圓事，留府第勿令往。三桂去而闖賊旋拔城矣。懷宗殉社稷，李自成據宮掖，宮人死者半、逸者半，自成詢內監曰：「上苑三千，何無一國色耶？」內監曰：「先帝屏聲色，鮮佳麗，有一圓圓者，絕世所希，田畹進帝，而帝卻之，今聞畹贈三桂，三桂留之其父吳驤第中矣。」
是時驤方降闖，闖即向驤索圓圓，且籍其家，而命其作書以招子也。驤俱從命，進圓圓，自成驚且喜，遽命歌，奏吳歈，自成促額曰：「何貌甚佳而聲殊不可耐也！」即命群姬唱西調，繁音激楚，執耳酸心。顧圓圓曰：「此樂何如？」圓圓曰：「此曲只營天上有，非南鄙之人所能及也。」自成甚嬖之。遂遣使以銀四萬兩犒三桂軍，三桂得父書，欣然受命，而一偵者至，詢之曰：「吾家無恙耶？」曰為闖籍矣；曰：「吾至當自還也。」又一偵至，曰：「吾父無恙耶？」曰：「為闖拘縶矣。」曰：「吾至當即釋也。」又一偵者至，曰：「陳夫人無恙耶？」曰：「為闖得之矣。」三桂拔劍斫案曰：「果有是，吾從若耶？」因作書答父，略曰：「兒以父蔭，待罪戎行，以為李賊猖狂，不久即當撲滅，不意我國無人，望風而靡，側聞聖主晏駕，不勝眥裂，但喜吾父奮拳一擊，誓不俱生，不則刎頸以殉國，何乃隱忍偷生，訓以非義，既無孝寬禦寇之才，復愧平原罵賊之勇。父既不能為忠臣，兒安能為孝子乎？兒與父訣，不早圖賊，雖置父鼎俎旁以誘三桂，不顧也。」隨效秦庭之哭，乞王師以勦巨寇，先敗之於一片石。
自成怒，戮吳驤，併其家人三十餘口，欲殺圓圓，圓圓曰：「吳將軍卷甲來歸矣，徒以妾故，又復興兵，殺妾何足惜，恐其為王死敵，不利也。」自成欲挈圓圓去，圓圓曰：「妾既事大王矣，豈不欲從大王行，恐吳將軍以妾故而窮追不已也。王圖之，度能敵彼，妾即褰裳跨驢從。」自成乃凝思。圓圓曰：「妾為大王計，宜留妾緩敵，當說彼不追，以報王之恩遇也。」自成然之。於是棄圓圓，載輜重，狼狽西行。
是時闖膽已落，一鼓可滅。三桂復京師，急覓圓圓，既得，相與抱持，悲喜交集。不待圓圓為闖致說，自以為法戒窮追，聽其縱逸而不復問矣。旋受王封。建蘇臺，營郿塢於滇南，而時命圓圓歌。圓圓每歌大風之章以媚之。吳酒酣恆拔劍起舞，作發揚蹈厲之容，圓圓即捧觴介壽，以為其神武不可一世也。吳益愛之，故專房之寵，數十年如一日。其蓄異志，作謙恭，陰結天下士，相傳多出於同夢之謀。厥後尊榮南面三十餘年，又復浪沸潢池，同歸殲滅，何足以償不子不臣之罪也哉？
洪成疇字亨九，福建人，明萬曆丙辰進士，由浙江督學轉陝西兵備道。時流寇猖獗，張獻忠李自成，其渠魁也。
承疇能披堅執銳，躬冒矢石，賊望見旗幟即奔逃，所當無不披靡。懷宗聞其能，召對稱旨，以內閣兼兵部尚書，經略關東。承疇任事之後，欲屯田為久計，有新安謝四新者，與承疇世誼，用為參軍，不意四新墜馬傷臂，辭歸故里。值科道文章論承疇老師匱餉，於是承疇發兵渡遼陽，繞我兵之後，親督盛軍為犄角。我太祖崇德皇帝聞承疇兵盛，方思勝算，適遼水騰漲，承疇兵淹沒殆盡。太宗即命別將取淹沒旗幟，假作洪軍，與大兵假戰，大兵佯敗。承疇諜知，以為得計，奮勇突前，至松山杏山間，大兵四合，承疇困甚。吳三桂告承疇曰：「內絕餉草，外無援救，豈可坐斃，桂欲冒矢突出，閣部可隨我來。」三桂衝圍而出，奔守山海關。承疇不能出，被擒。太宗愛其才，釋縛置食。承疇不食請死，閉目僵臥凡九日，氣垂盡，以參湯灌始甦。承疇張目曰：「我明朝大臣，家在福建不能降。」諸大臣曰：「我今許爾歸，然在營中十日矣，長途鞍馬，不可不進飲食。」即命進牛酒。食畢，即命軍士護送。
將入關，承疇途遇家人，倉皇素服，驚問其故。家人亦驚問曰：「主人尚在乎？皇上聞主人已死，城上遙祭招魂，命吾等至覓骸骨，今若回京師，所統三軍俱歿，地方俱失，縱然皇恩寬大，滿朝文武，烏肯容納，禍切不測。」承疇逡巡馬上，俛首慟哭，於是遂降。
已而李自成陷京師，莊烈帝殉社稷。適山海關總兵吳三桂來京師勦賊，承疇首先入關，因大哭曰：「不意今日生入此關！」大兵至京師，闖賊已遁，三桂追至陝西，得陳阮而觀望之。
當是時，攝政王輔世祖章皇帝登大位，命承疇入閣。至順治十一年，命承疇經略七省，徵永曆於雲南。承疇奉命，隨奏請大理寺卿關鎮為中軍，鎮年少勇力，且其父為左良玉先鋒，鎮隨父在湖廣征剿流寇，屢立軍功，故承疇薦之。乃命鎮從征，渡洞庭，由帝德鎮出奇兵得寶慶府，承疇即擢鎮為寶慶總兵。時三桂駐師陝西，承疇檄三桂由漢中進四川攻黔陽，其將孫可望、李定國，彼此齟齬。次第倒戈，勢如破竹。永曆遁雲南，入緬甸，三桂追索縊殺之，滇黔大定。
承疇因請封三桂為平西親王，上允之。自出師至是，已七易寒暑矣！初承疇為經略，統滿漢兵數十萬，文武隨徵候補官千員，至湖廣，即遣人請謝四新，不至，答詩四首云：「孤城血戰苦睢陽，折臂書生枉斷腸，天地鬼神皆草草，君臣父子兩茫茫。南陽尚有劉文叔，博浪猶存張子房，當日共君渾是夢，夢中復夢夢何長？」〈[餘三首未錄]〉承疇見書，嗟嘆不已。又有淮北閻爾梅前壬子孝廉，與洪有舊，赴楚謁見，承疇問其近狀，答曰：「一驢亡命三千里，四海無家十二年。」洪又問有近作否，曰：「有，曾閱〈李陵傳〉，有詩一絕，後二句云：『不引單于來入塞，李陵還是漢忠臣。』」承疇嘿然良久，謂爾梅：「予欲因地設官，於子如何？」爾梅亦嘿然。遂謝別。後承疇奏凱還京，仍居相位，數年而卒，家口俱入旗，世襲一等哈蕃。開國元勳也。
鄭成功，南安也，父芝龍，娶倭婦生，初名森。芝龍見森於唐王，王奇之，賜國姓，名成功。
順治年丙戌三月，王封成功為忠孝伯。福州破，成功母死於兵，成功號慟不自勝。芝龍約降，成功泣諫不聽。我貝勒挾芝龍北去，成功遂與所善陳輝、張進等乘二艦入海，收兵南澳，得數千人。
四年丁亥，聞永明王由榔僭立於肇慶，文移用永曆年號，成功歸自南澳。七月入寇海澄，不克而還。八月與鴻逵合攻泉州，敗我提督趙國佐於桃花山，遂圍泉州。
五年戊子，我副將王進自沈來援，成功解圍去。三月攻同安，復寇泉州。九月我佟國器等援之，成功乃退。
六年己丑三月，遣施琅、楊才等寇漳浦，遂下雲霄，抵詔安，屯分水關，守盤陀嶺。七月，永明王遣使封成功為廣平公。
七年庚寅，潮人黃海如、陳斌道成功入潮州，敗我師於潮陽，師還，遂入兩島，兩島為鄭彩鄭聯所據。成功師抵廈門，遂並聯軍，彩​​率所部遁於南中，已殺聯而復彩。十二月王師下廣州，守將杜永和本瓊州，成功謀往援之。
八年辛卯，率眾而南。二月次平海衛。我閩撫張學聖，聞成功南發，急調馬得功取廈門，偽守將鄭芝莞遁。四月成功誅芝莞，而得功已為鄭鴻逵所攻，逸去兩日矣。是日施琅來降，世祖以瑯為福建水師提督，駐海澄。瑯有軍校犯令，將殺之，成功急止之，不從，故成功欲殺瑯，瑯遂來歸。於是成功並憾茂。五月，成功寇南溪。十二月寇彰浦。
九年壬辰正月，寇海澄，漳州屬邑皆下。五月，成功圍漳州，凡七閱月，城中食盡，人相食，枕籍死者七十餘萬人，間存者氣息僅屬，雖悲泣不能下一淚；有士人飢死，鄰舍兒竊食之，腸中歷歷皆故紙，字畫隱隱可辨，鄰舍兒見之，一慟亦絕。十月，金固山援至，成功大崩潰，退保海澄。
十年癸巳五月，金固山攻海澄，城壞百餘丈，成功親立雉堞堵禦，不能破。一日，空砲遞發，成功曰：「是將臨城矣。」勒兵持斧以待，令曰：「敵至方斫。」官軍渡濠，呼登城，眾執巨斧以斫，隨斫墜落，濠為之平，固山始解圍去。
十一年甲午，芝豹就撫入京，成功不順命，大擾福州興化等郡。十月復遣滿員議撫，無順意。乃置芝龍於高俎、芝豹於寧固塔。十二月寇漳州，遂略泉州，不能破而還。
十二年乙未，正月寇仙遊。五月寇舟山，破之。六月破安平鎮。十一月我定遠大將軍庶子王至閩，成功遁回島中。
十三年丙申，正月，庶子王自泉州出攻兩島，風不利引還。
十四年丁酉三月，成功遣甘輝等攻寧海，殺我滿帥阿克襄，襄既墜馬，猶手刃數人而死。
十五年戊戌，永明王進成功為延平郡王，成功遂議大舉入寇金陵。甲士十七萬，戈船八千，鐵人八千。鐵人者周身披鐵，畫以朱碧彪文，陳於行省，聳立視馬足而斫之。至浙江攻破樂清等縣，次陽山，暴風漂沒八千餘人，成功幼子溺焉。
十六年己亥五月，至崇明。七月抵焦山，成功集諸將議曰：「瓜鎮為金陵門戶，宜先破之。」乃命偽材官張亮督善泅水者，蕩舟斬斷滾江龍，偽兵部侍郎張煌言，令偽水師提督羅蘊章，候滾江龍既斷，進據瓜州上流，成功與甘肅、翁天祐等直搗瓜州。戰未合，張亮已斷滾江龍，對岸夾擊，遂破雲龍陣。成功令劉猷守瓜州，餘皆渡江趨鎮江。以步兵駐守銀山，夜引兵奪之。鎮江守將高謙降，屬邑皆下，率師薄金陵，諸將由儀鳳門登陸。甘輝以守禦既固，恐難卒拔，為諫，不聽。大兵以千騎乘薄，偽前鋒鎮餘新擊敗之，遂輕敵不設備，軍士捕魚飲博為樂。我副將梁化鳳偵知之，由儀鳳門穴城出，軍皆銜枚走薄新營，新不及甲，遂就擒，大兵前後夾攻，成功大敗。
九月，成功還師，攻崇明不下。十月，還島，哭甘輝而復入曰：「我從甘輝言，不及此！」立廟祀之。
十七年庚子五月，世祖命率兵大搜海島，令大船出漳州，小船出同安，檄廣東投誠將士許薩等，會海上。成功令陳鵬守高崎，遏同安之師；鄭泰出梧州，遇廣東之師，自勒諸部扼海門，以御漳州之來討者。成功既至海門，傳令諸將碇海中流，按兵不動，令未畢，漳船風利，遂迫海門，諸將倉卒受命，未敢先發，大兵乘之，偽閩安侯周瑞與陳蕘芙俱死焉。日向午，東風轉甚，成功自手旗起，風吼濤立，北人不諳海性，眩暈不能軍而退。是日同安軍出高崎，陳鵬約降，偽副將陳蟒覺之，曰：「事急矣，當決一死戰！」麾其屬與偽殿兵鎮陳璋合擊之，我兵退陷於淖而潰，成功殺鵬，以蟒代之。
十八年辛丑，成功議取臺灣，臺灣東倚山，西薄海，北界雞籠城，與福州對峙，周葇三千里，水陸之產咸備，初芝龍與群盜出沒其地，後為紅夷所據。成功自江南敗還，地蹙兵弱，適紅夷甲螺何斌逃至廈門，見成功，盛言臺灣富強，且言可取狀。成功大喜，遂上表永曆，聲言取地以奉，永曆答書：「爾能滅此，既以地畀之。」成功三月入澎湖，次鹿耳門，水淺沙膠，海道迂折，僅容數武。成功至，適水長丈餘，大小戰艦銜尾而進，引兵登陸，克赤嵌城，遂攻王城，環七崑身以逼之。十月，命棄芝龍於柴市，鄭氏子孫在京者無少長皆伏誅。十二月，成功圍王城不下，乃縱火燒其夾板船，敗者一人終無降意，成功乃使人告之曰：「此地乃先人故物，今我所欲得者，地耳，餘悉以歸爾。」荷蘭乃降。成功既得臺灣，製法律，興學校，改臺灣為安平鎮，府一縣二。曰天興萬年。
康熙元年壬寅五月，成功卒。成功自僭亂至今凡十七年，卒年三十九。
時成功長子經在廈門，臺人以成功弟襲理臺事。六月，訃至島，經自稱招討大將軍嗣立。我靖南王耿繼茂總督李率泰遣人持書招經，經請如朝鮮事例，不報，經遂入臺。於是上銳意南征，遣人約紅夷合兵攻島。已而王師大集，兩島之民爛焉。
三年甲辰，黃廷、周全斌俱來降。四年乙巳，施琅疏請攻臺，不克而還。
七年戊申，上命明瑯蔡毓榮至漳州，遣興化知府慕天顏持書招諭經，經請如朝鮮事例，不報。
十一年壬子，吳三桂據雲南貴州以叛。十三年癸丑，耿精忠據福建，執總督范承謨以叛，五月，精忠調海澄總兵趙得勝兵，得勝不從，來奉經。時經偷安日久，兵甲鈍敞，精忠易之，經遣馮錫範取同安，精忠偽守將張學蕘降，精忠懼，使王進守泉州，未幾為錫範所逐。七月，王師圍潮州，精忠不能救，偽總兵劉進忠納款於經，經遣金漢臣率舟師援之，全軍俱沒。九月，精忠命漳浦降總兵劉炎與王進為犄角，取泉州。十月，劉國軒敗進於塗嶺。十一月，趙得勝、馮錫範攻漳州，與我師戰於北岡。
十三年甲寅正月，精忠使張文韜往經議和，以楓亭為界，始通好也。五日，國軒入潮州，與何佑進忠狗屬邑之未下者。我平南王尚可喜帥兵十萬來攻，佑死戰，可喜北，經入漳州。
十四年乙卯二月，吳三桂兵至肇慶，平南王尚之信降於三桂，三桂檄讓惠州於經。五月，精忠汀州偽守將劉應麟以州款於經，往以應麟為偽奉明伯，使吳淑人據之。九月，王師入閩，精忠降。當是時，經悉有泉州潮漳韶惠汀邵八郡之地。
十五年丙辰正月，我師圍興化，何佑疑趙得勝貳於我，戰敗不救，得勝死之，佑奔泉州，興化陷。二月，經遁入島。四月，諸將入臺，八郡盡失。
十六年丁巳二月，國軒入寇王洲三汊河等堡鎮俱下，遂取平和漳平，圍海澄。六月，逮郎廷相，以吳興祚為閩撫，姚起聖為總督，趨諸軍圍海澄，諸將高壘自完，顧視不救，城破。國軒進陷長泰同安，乘勝圍泉州。八月，官軍復漳平長泰平和等縣，國軒退還漳州，以二十一鎮兵與王師戰於龍虎山，精忠故仇鄭，親督戰，立斬退縮者三人，大呼而入，破營十六座，斬首四千級，俘虜一千二百人，國軒洶河遁。
十八年己未十月，官軍攻蕭井賽。
十九年庚申春正月，提督萬正色以舟師伐島，經命林昇率陳諒朱天貴御之，不戰而潰，天貴來降。二月，遂復兩島，經及諸將遁入臺。
二十年辛酉正月，經卒於臺灣，嗣立凡十九年，經長子克〈（臧土）〉，向監國，實非鄭氏出，經死，經母董即收克〈（臧土）〉殺之，以克塽嗣。二十二年癸亥六月，官軍窺澎湖，縱火焚舟，澎水故咸，及王師雲集，泉水忽甘，眾志益奮，焚大小戰艦二百餘艘，澎湖破，國軒入臺，奉克塽決計來降。七月，遣國軒等齎延平郡王金印一，招討大將軍金印一，公侯伯將軍銀印凡五，籍土地府庫軍實詣軍門降。克塽嗣立凡二年，時年十五。自成功迄塽凡三世三十八年，僭偽悉平，克塽至京師，授漢軍公。
三十九年，命成功及子孫之喪歸葬南安。
