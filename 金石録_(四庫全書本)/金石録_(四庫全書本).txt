　　欽定四庫全書　　　　　史部十四
　　金石録　　　　　　　　目錄類二金石之屬提要
　　〈臣〉等謹按金石錄三十卷宋趙明誠撰明誠字徳父宻州諸誠人厯官知湖州軍州事是書以所藏三代彛噐及漢唐以來石刻仿歐陽修集古錄例編排成帙紹興中其妻李清照表上於朝張端義貴耳集謂清照亦筆削其間理或然也有明誠自序並清照後序其前十卷皆以時代為次自苐一至二千咸著於目每題下注年月撰書人名後二十卷為辨證凡跋尾五百二篇中邢義李證義興茶舍般舟和尚四碑目錄中不列其名或編次偶有踈舛或所續得之本未及補入卷中歟初鋟板於龍舒開禧元年浚儀趙不譾又重刻之其本今己罕傳故歸有光朱彛尊所見皆傳抄之本或遂指為未完之書其實當日有所考證乃為題識故李清照跋稱二千卷中有題跋者五百二卷耳原非卷卷有跋未可以殘缺疑也清照跋據洪邁容齋四筆原為龍舒刻本所不載邁於王順伯家見原稿乃撮述大概載之此本所刻乃與邁所撮述者同則後人補入非清照之全文矣自明以來轉相抄錄各以意為更移或刪除其目內之次苐又或竄亂其目之年月苐十一卷以下或倂削每卷之細目或竟佚卷末之後序沿訛踵謬彌失其真顧炎武日知錄載章邱刻本至以後序壯月朔為牡丹朔其書之舛謬可以概見近日所傳惟焦竑從秘府抄出本文嘉從宋刻影抄本崑山葉氏本閩中徐氏本濟南謝氏重刻本又有長洲何焯錢塘丁敬諸校本差為完善今揚州刻本皆為採錄又於注中以𨽻釋𨽻續諸書増附按語較為詳核別有范氏天一閣惠氏紅豆山房諸校本皆稍不及故今從揚州所刋著於錄焉乾隆四十一年十月㳟校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　金石録原序
　　余自少小喜從當世學士大夫訪問前代金石刻詞以廣異聞後得歐陽文忠公集古錄讀而賢之以為是正譌謬有功於後學甚大惜其尚有漏落又無嵗月先後之次思欲廣而成書以傳學者於是益訪求藏畜凡二十年而後粗備上自三代下訖隋唐五季內自京師達於四方遐邦絶域夷狄所傳倉史以來古文竒字大小二篆分𨽻行草之書鍾鼎簠簋尊敦甗鬲盤杅之銘詞人墨客詩歌賦頌碑誌敘記之文章名卿賢士之功烈行治至於浮屠老子之説凡古物竒器豐碑巨刻所載與夫殘章斷畫磨滅而僅存者畧無遺矣因次其先後為二千卷余之致力於斯可謂勤且久矣非特區區為玩好之具而已也蓋竊嘗以謂詩書以後君臣行事之跡悉載於史雖是非褒貶出於秉筆者私意或失其實然至其善惡大節有不可誣而又傳諸既久理當依據若夫嵗月地理官爵世次以金石刻考之其牴牾十常三四蓋史牒出於後人之手不能無失而刻詞當時所立可信不疑則又攷其異同㕘以他書為金石錄三十卷至於文辭之媺惡字畫之工拙覽者當自得之皆不復論嗚呼自三代以來聖賢遺跡著於金石者多矣蓋其風雨侵蝕與夫樵夫牧童毀傷淪棄之餘幸而存者止此爾是金石之固猶不足恃然則所謂二千卷者終歸於磨滅而余之是書有時而或傳也孔子曰飽食終日無所用心難矣哉不有博奕者乎為之猶賢乎已是書之成其賢於無所用心豈特博奕之比乎輒錄而傳諸後世好古博雅之士其必有補焉東武趙明誠序





