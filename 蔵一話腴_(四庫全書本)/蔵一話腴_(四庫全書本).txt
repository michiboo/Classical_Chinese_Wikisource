　　欽定四庫全書　　　　　子部十
　　蔵一話腴　　　　　　　雜家類三〈雜説之屬〉提要
　　〈臣〉等謹案蔵一話腴四卷宋陳郁撰郁字仲文號蔵一臨川人理宗朝充緝熙殿應制又充東宮講堂掌書始末畧見其子世崇隨隠漫錄中世崇載度宗嘗贊郁像有文窺西漢詩到盛唐之語寵奬甚至岳珂序稱其閉戶終日窮討編籍足不蹈毀譽之域身不登權勢之門然劉壎隠居通議有度宗御札跋惜其下訪陳郁父子之卑陋〈語詳隠居通議條下〉又周宻武林舊事載諸色伎藝人姓名所列御前應制者八人姜特立為首而郁居第四則郁亦特立之流惟特立名列宋史佞幸傳而郁不與焉似乎未可同日語耳是書分甲乙二集又各分上下卷多記南北宋雜事間及詩話亦或自抒議論珂序又稱其出入經史研究本末而風月夢怪嘲戱訛誕淫麗氣習凈洗無遺今觀所載如謂周子㳺廬山大林寺詩水色含雲白禽聲應谷清一聫前句是明後句是誠附㑹迂謬殆可笑噱惠洪解杜甫老妻畫紙為棊局稚子敲針作釣鈎一聨以老妻比臣以稚子比君固為妄誕郁必謂上句比君子之直道事君下句比小人之以直為曲亦穿鑿無理所錄諸詩亦皆不工其持論如謂孔子不當世家豫讓不當入刺客傳史記不醇頗涉庸膚謂李虛中以年月日時推命而不知韓愈作虛中墓誌其推命實不用時尤失考證然所記遺聞多資勸戒亦未嘗無一節之可取焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　藏一話腴原序
　　陳藏一以詩文名世眞西山劉漫塘陳習庵交稱之餘始過其語今觀所述話腴博聞強記出入經史硏攷本末則則可法度而風月夢恠嘲謔訛誕滛麗氣習浄洗無遺豈非自思無邪三字中踐履純熟致是耶廼知三君子可謂具眼矣甞謂近時江湖詩人多然不誇而誕則空而迂流於謁者皆是惟藏一閉戶終日窮討編籍足不蹈毀譽之域身不登權勢之門及叩其中則詞源學海浩乎莫之涯涘若藏一豈多得哉詩史曰讀書破萬卷下筆如有神因爲藏一誦而併書之編首雲棠湖翁岳珂肅之




