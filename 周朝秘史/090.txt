
　　魏斯征魯班師，韓虎、趙藉出迎，共議曰：「魯已服齊，篡位之事可舉，不如就本月望日廢逐晉侯，三分其地，各自稱侯立國。」翟璜進曰：「凡事必先立其本，其本既立，便難搖奪。當今諸侯，雖有吞並，未有陪臣敢顯然逐君為侯者鮮，公等欲圖大事，必須具表載寶，上請天子聖旨，賜土封侯，則名正言順，上可朝賀天子，下可同盟列國。」三卿善之。即具表以寶遣璜入周請旨，璜連夜行至洛陽，人見天子。時，周威烈王在位，覽表叱璜曰：「三卿與田氏皆齊晉之臣，焉敢請旨自立為侯？」璜對曰：「武王克商，大封親族功臣，使其各貢方物，晉衰微齊奄弱，皆不能統率生民，以供王貢，倘使晉無三卿維持，齊無田氏羽翌，則為秦楚所吞久矣！又焉得至今？陛下宜裂二國之土，賜四家為侯，使其匡扶周室，以制秦楚，非惟國家之幸，亦周之幸也！」當時，諸侯強僭，天子無權，威烈王被翟璜說動，即受寶物，降詔遣使，賜三卿、田氏各升侯位，國以原封為號，會盟弔賀，皆交通之於列國，翟璜謝恩歸國。
　　卻說使者齎詔封田和為諸侯，田和即以天子詔書率群臣廢齊康公，遷於海濱，便建田氏宗廟，郊天祭地，登大位代姜氏而為齊侯，是為田氏齊也。田和即位，是為齊太公，大宴群臣，遣使告知列國，又遣使人謝三晉。是時，王使封趙藉為趙國侯，都邯鄲。韓虎為韓國侯，都宜陽。魏斯為魏國侯，都大梁。三卿謝恩已畢，即日廢晉靖公為庶人，三分其地，各登侯位，立宗廟，祭天地，遣使人謝天子，及聘鄰國。時，周威烈王二十三年春正月也。東屏先生讀史詩云：
　　哀周上繫一王尊，名器誰將假橫門。
　　威烈自愚貪寶玩，蒼姬去事復何論。
　　三國之君，惟魏文候賢而下士，拜孔子弟子卜商為師，與田子方、段乾木為友，以李克、翟璜為謀士，以吳起、樂羊、西門豹為將。
　　當時，三國封侯，列國皆來聘賀，獨中山侯不至，魏文侯謂群臣曰：「寡人受天子之封，秦楚大國尚行聘賀，中山侯何欺我太甚而不來耶！孤欲具兵征之，以示國威，卿等誰膺其任？」翟璜奏曰：「右將軍樂羊智勇雙全，司使前往！」文侯曰：「樂羊智勇雖備，爭奈其子在中山侯幕下為將，焉得成事？」
　　樂羊出班奏曰：「圖王伯業各有其主，焉有父子相礙之事！主公若許臣往，願立軍令狀為約，不能盡掃中山，使其甘心服罪，誓不回軍！」文侯悅其言，即拜為元帥，令西門豹為先鋒，大發精兵五萬，與伐中山。樂羊奏曰：「中山在趙之東，必先假道於趙，然後方可興師。」文侯遂修書遣李克往趙假道，克受命逕投邯鄲，見烈侯呈上文書，告明事故，趙侯令克暫退，容與群臣商議。克出，趙侯謂群下曰：「中山在吾境東，今魏欲伐之，孤欲不許，卿等以為何如？」右大夫趙利曰：「主公為何不許？中山在我之界東，魏雖攻而不能取，終為我所得也！可許之。」趙侯依言，遂許。
　　李克復命，回告魏文侯，文侯大悅！即令樂羊出師，大兵過邯鄲，直抵中山五十里下寨。
　　中山侯聞知大驚。即令堅守城池，部將邳如龍出曰：「魏兵侵犯吾界，豈可拒而不出，臣願領兵五千，必擒樂羊建功！」
　　中山侯與兵五千，如龍領兵直攻樂羊大寨。樂羊迎敵數合，不分勝敗。西門豹拍馬來攻，如龍力乏敗走，魏兵追至城下，斬邳如龍，將中山城重圍三匝，朝夕攻打，城中糧多，百姓堅守不出，樂羊攻至一年不下。魏之文武有妒樂羊者，告文侯曰：「樂羊智勇雙全，攻一中山，延至年餘不克，今不速召，必然生變於外！」文侯不從，遂遣使督樂羊火速攻城。
　　樂羊得調，即日親自仗劍勒馬，立於矢石之下，督令四門急攻。城中木石將盡，中山候驚慌無異。謀士荀耿曰：「樂舒乃樂羊之子，在朝，大王可捆舒於城上，挾以父子之情，樂羊不忍其子受誅。必然退兵！」中山侯善之。即召樂舒曰：「爾父苦困中山，汝可往城上說退父兵，復官重賞，若魏兵不退，必先斬爾，然後鼓兵出馬！」樂舒即脫衣受縛，與五六刀手從城上大呼：「父親救命！」魏兵忙報樂羊，樂羊視之，大罵不止，曰：「父子各為其主，汝既不能致死，尚敢向前挾我乎？」
　　遂架弓望樂舒左目射之，樂舒叫哭下城，見中山侯曰：「吾父志在為國，不念父子之情，臣請快死！大王自謀戰守。」中山侯曰：「此非卿罪，孤即具表出降，免致生靈受苦。」荀耿曰：「樂羊亦人也！豈有不認父子之情哉？請斬樂舒為羹，遺樂羊，樂羊不食此羹，必有忍愛之心，其兵不日即退；倘食此羹，其心殘忍，必不肯解圍，然後出降未晚！」中山侯令斬樂舒煮成肉羹遣使送至樂羊帳下，樂羊受之，乃肉羹也！大罵：「匹夫！醢吾之子，挾吾退兵，為何不食？」乃盡飲其羹，斬卻來使，督令三軍攻城。
　　中山侯聞知恐懼曰：「樂羊既忍心食子，豈有退兵之意！」
　　遂入後宮自縊而死，群臣即開城出降。樂羊留兵五千，以守其地，取其寶物而還。文候親迎入朝曰：「將軍為國建功而喪子，孤之過也！」即設宴以賞其功。李克進曰：「中山在趙之界內，今雖代之而不置主守，久後必為趙國所奪，大王速置中山主守，然後方可議賞。」文侯曰：「然！」即封太子擊為中山侯，以田文、魏擊為相，與兵五千，即日赴任。
　　行至邯鄲，忽然金鼓振天，一簇人馬阻住去路。魏擊問曰：「汝何人也？敢阻吾道！」為首一員大將，厲聲答曰：「吾乃趙國大夫趙利也。吾主以中山乃趙國疆界之地，爾君何得無故侵奪！今日速退，萬事俱休，若欲往守中山，叫爾一命不存！」魏擊大怒！拍馬直取趙利。趙利戰至五六合，抽馬走入趙城。魏擊令攻趙城，趙侯只堅閉不出，及延過數月，使者持遺詔言：「魏侯已死！」群臣請太子歸國，太子得詔，放聲大哭。
　　田文曰：「不宜啼哭，以引趙兵，只宜偃旗息鼓，密乘夜班師。」魏擊然之，留數十弱軍，虛張旗幟，詐鳴金鼓，大兵遂乘夜逃歸。群臣出外迎接入朝即位，是為武侯。武候謂群臣曰：「國家初得中山，而趙人占之，孤欲興兵恢復，方可寡人之志！卿等誰領兵前進？」翟璜奏曰：「欲卻趙而取中山，非吳起不可！」武侯許之。遂親率大兵十五萬，直抵西河，同吳起伐趙。
　　田文曰：「趙乃三晉同封之國，今為數千里之國，而傷舊好，必見笑於鄰國。將兵屯於井陘，臣請人趙，說其利害，必割中山歸魏，倘趙不從，交鋒未晚！」武侯曰：「善！」即令吳起將兵屯於井陘，再使田文入趙。
　　田文與數從者入趙。趙侯聞曰：「大夫遠臨敝邑，有何見諭？」田文曰：「魏得中山，今大王據而不割入趙，豈欲兄弟國結怨乎？」趙侯曰：「中山在吾封疆之內，魏侯無故侵犯我界，何謂我結怨於兄弟也？」田文曰：「當今諸侯東齊西秦，北燕南楚，地方數千餘里，尚且強橫吞並。韓、魏、趙相共止有一晉之地，而中山近燕，今日不征，它日必為燕邦所並，大王焉得謂魏犯趙界乎？且秦、楚見吾三家滅晉，故有吞噬之意，公等理宜自相親睦，繕甲利兵，以制秦、楚且不暇，又何自相攻擊而取亡乎？」趙侯慌忙降階長揖曰：「使無大夫明教，則寡人幾至結怨於鄰國也！然則今日備禦之計，何者為先，大夫不吝賜教，亦三國之幸也！」田文曰：「依臣之見，大王將中山還魏，交聘往來，設立盟誓者，如他國侵趙，則韓、魏相救，攻魏則趙、韓相救，如此則三國連好，威服列國，秦楚雖強，何所懼哉！」趙侯大悅！即割中山與魏，又遣使叩謝魏侯。欲知後事如何，且看下回分解。
