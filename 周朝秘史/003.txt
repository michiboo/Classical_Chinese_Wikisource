
　　紂王每欲建造高臺，廣開苑囿，又恐群臣諫議，先修宗廟，復遣蜚廉、費仲，在都城南陽社，環三里之地築臺。高千尺，上造玉門瓊室，盡飾金珠白璧；下建瓊林御庫，收貯貨物。又令在都城，建造鉅橋，大倉數千餘間。三年未能成就，紂王不悅。崇侯虎曰：「以萬乘之君，造一臺榭，何憂不就！臣請將外郡糧稅戶役，各增一倍，都城百姓，則稅役不增，但調其用工服役。如此財力具備，不上三年，臺榭可成，庫藏亦滿。」
　　紂王大喜，即出詔書，重斂勞民。
　　費仲、蜚廉將畿內之民，三丁抽一，單丁獨役。富者雖少壯則賣而不調，貧者雖老弱必驅而用之。替換督工，晝夜不息，民間不勝疲苦，勞死於臺下者，縱橫枕藉。外不勝重斂者，賣妻鬻子，至於逃亡。及至七年，始得成功。費仲、蜚廉請紂王遊玩。紂王駕至臺上，一見此臺，高聳廣闊，畫飾瑯玕，白玉皆格，翡翠珠璣，欣然歎曰：「非崇侯虎獻謀，費仲蜚廉效力，安得有此高臺？」遂名其臺為鹿臺，封崇侯虎為大司徒，費仲、蜚廉為左右鎮殿大將軍，使其重斂民財，以充鹿臺之庫；厚收粟麥，以實鉅橋之倉。日與妲己賞宴於上，自謂天下崇臺美室，皆不能及。然不知乃焚燎天下之財，疲苦萬民之力，始能成就。
　　怎生見得？後人曾有四六之詞一篇，以譏之云：
　　　　臺高插漢，榭聳凌雲。九曲闌干，飾玉雕金光采采；千層樓閣，朝星映月影溶溶。輕卉奇花，香馥四時不卸；珍禽異獸，聲揚千里傳聞。游宴者，姿情歡樂；供力者，勞悴艱辛。塗壁脂泥，盡是萬民之膏血；華堂彩色，皆收百姓之精神。絲穎錦席，空盡織女機杼；絲竹弦歌，變作野夫啼哭。真個以天下奉一人，須始信獨夫公萬姓。
　　一日，紂王與妲己，宴於鹿臺，調六宮妃嬪，赴於臺下，令其自去裙褲，裸身歌舞，互相歡謔。紂與妲己望之，撫掌大笑。獨姜後宮中嬪御七十二人，揮涕掩淚，不肯裸體歌舞。妲己奏曰：「此姜後之官女，每怨大王殺其主母，欲謀作亂，以弒大王！妾始不信，今違王命，誠有此意！是當加以嚴刑，用懲將來！」王曰：「何為嚴刑？」妲己曰：「依小妾之見，可在摘星樓前，挖地方數百步，深高五丈餘，令取百般蛇蠍蜂蠆之類，群聚穴中，將此宮女，投落坑穴，與百蟲嘬咬，號作蠆盆之刑，方可儆眾。」紂王大悅，即令費仲開成蠆盆，收聚百蟲，將此七十二名宮女，齊投坑中，悲哀號哭，不忍見聞。紂王大笑曰：「非皇后之計，則不能滅此叛妾！」
　　殷郊太子聞知，忙入鹿臺，進諫曰：「法為有罪而設，今眾妾無謀逆之罪，而加以極慘之刑，此皆妲己誤惑聖聰，使天下談父王為無道。請斬妲己，以正朝綱！」妲己忙奏：「太子與眾妾同謀，故敢強詞，妄毀小妾。」紂王喝令，錘死殷郊！
　　王子比干聞知，慌忙入諫曰：「太子，國之根本，父王何忍加刑？」紂王俯思半晌，令謫太子與姜文煥共守潼關。太子悲號，甘死不願遠出！比干又諫曰：「太子乃社稷之主，不可遠謫邊關。」紂王不從，比干挽殷郊出朝，撫諭之曰：「君父之命不可違，殿下暫出潼關，不日父王回意，吾當保奏還朝。」太子泣辭比干而出，忽一人叩住馬頭，諫不可往。眾視之，乃大夫梅伯也。太子曰：「吾知不可出國也，君命已下，不可有違！」
　　梅伯曰：「殿下請回東宮，臣奏主上。倘有疏虞，臣甘代死！」
　　殷郊不從，驅馬出城，直奔潼關，不在話下。
　　梅伯入見紂王曰：「皇后無失德而被刑，太子無罪過而被謫。主上若不追回太子，復立東宮，臣願甘代其死！」妲己又奏曰：「梅伯皆太子之黨，故互相為救。」紂曰：「如何可絕此黨？」妲己曰：「群臣輕侮朝權，皆由刑法輕薄故也！依妾之見，可鑄銅柱，內煽燄火，外塗脂腋，令犯人梅伯裸體抱柱，則皮肉朽爛，肋骨粉碎，如此下方畏懼，朝無奸黨矣！」紂王曰：「善！」即立銅柱，塗腋煽火，將梅伯解衣抱柱，梅伯痛哭受刑。頃刻間肉焦骨碎化為飛灰。後人有詩云：
　　炮烙當庭標，火威乘勢燒。
　　開肢耒抱搏，一膽先摧裂。
　　須臾化骨肋，頃刻竭膏血。
　　吾知紂山河，隨此煙燼滅。
　　梅伯既死，眾皆心驚膽落。紂王大笑曰：「此刑極美！即命何名？」妲己曰：「可名為炮烙之刑。」又曰：「炮烙不可概用，可製銅斗，亦加火其中，曰熨斗。罪不至死者，令以手持熨斗，則手足焦爛，方別輕重。」紂王然之。即立銅柱、銅斗各數十號，置於殿前，但有罪者，即加此刑。滿朝緘口畏懼。
　　妲己見群臣畏刑不諫，遂恣意所為，與紂旦夕歡宴不息。
　　一日，宴於摘星樓，又令宮女裸衣歌舞，各相爭戲。妲己又奏曰：「此戲不足以盡聖歡，可於臺下開二坑穴。一則中間壘櫓為丘，四圍引酒為池；一則懸肉為林，令各嬪妃，裸衣戲於酒池，各相撲打，勝者隨浸死池中，敗者投於蠆盆內。」紂王即依其所行，宮人投死者，浮沉不計其數。紂與妲己撫掌大笑曰：「此樂尤稱吾意！」遂令費仲南距朝歌，北抵邯鄲，縱橫數千里內，五里建一離宮，十里建一別館，自與妲己同乘逍遙車，管弦歌韻，擁於前後，晝眠夕宴，號作長夜之飲。不拘官民，如有諫者，不投蠆盆，則抱銅柱，於是天下騷動，百姓逃亡，諸侯亦有叛者。
　　後人有詩八句云：
　　先王制律為民憂，商紂淫奢禍自求。
　　炮烙刑標屍骨朽，蠆盆法立血膏流。
　　離宮別館生民釁，舞榭歌亭動寇讎。
　　可惜成湯錦繡業，年來斂手屬西周。
　　卻說西伯囚於羑里將近七年，群臣在岐周者商議贖還。大夫散宣生曰：「主公離岐下之時，曾言有七年之厄，令群臣子弟不得入朝探訪，候在七年災滿，方可贖還。」群臣皆以為然，獨伯邑考曰：「君父久困於外，臣子全無憐念之意，忍心害倫，大不可也！」遂攜數從者，直出岐州。時，姬發、姬旦向前阻曰：「父侯有命，不許吾等省問，待其災滿，方可迎還。」
　　伯邑考不從，直投朝歌，具贖罪之表，先見紂王。紂王宣入，伯邑考曰：「臣父違忤天顏，囚繫七年，臣痛父困苦，願以身代。」紂謂妲己曰：「此忠孝之士，即應釋西伯之罪。」
　　妲己曰：「吾聞伯邑考善彈琴，妾欲聞其雅操，大王試令操一曲，然後放回。」紂王然之。即取琴與伯邑考，令操一曲。伯邑考辭曰：「臣聞父母有疾，不御琴瑟。今父囚七年，臣心痛如刀割，焉敢彈琴？」紂曰：「此皇后愛汝雅操，不必忤辭，試操一曲，即放爾父回國。」伯邑考只得受琴操之，以求赦父。
　　然自思紂王無道，因在琴中寓音以諫之。其辭曰：
　　　　明君作兮，佈德行仁；末聞忍心兮，重斂煩刑；炮烙熾兮，肋骨碎粉；蠆盆慘兮，肺腑外傾。萬民精血，以灌酒池；百姓膏脂，以懸肉林。機桿空兮，鹿臺毋滿；犁鋤折兮，鉅橋粟盈。我願明王，去讒逐淫，振頓綱紀兮，而天下和平。
　　妲己聞其曲音，奏紂王曰：「伯邑考專刺時政，誹謗王非，若不除卻此子，必助西伯為亂。」伯邑考唾面大詈：「淫婦！賤婦！蠱惑我王，我死青名不朽，可惜成湯社稷，亡於汝手矣！」遂以琴擊妲己，妲己越席而避，紂王大怒，喝令斬之。妲己曰：「妾聞聖人不食其子，西伯素稱先知，可將伯邑考醢為肉醬，送與西伯，西伯不食，必是先知聖人，斬而勿放；倘其不知而食，則一常人而已，放其西歸，以免妄殺侯伯之議。」
　　伯邑考詈不絕口，頃刻死於亂刀之下。後人有詩哀曰：
　　孤身出西岐，萬里探親災。
　　未入羑里城，先登紂王臺。
　　辭琴孝志在，擊王怒心摧。
　　可惜青年傑，化為異國灰。
　　紂王差使，齎肉醬入於羑里。
　　時，西伯囚繫七年，杜門不出，鎮日演伏羲之卦。忽一日，有怪鳥嗚於庭前，西伯即演卦象，便知當損一子。顧謂從者曰：「數日以來，心驚肉顫，吾懼長公子入朝，告贖吾罪，必中妲己之計。」從者對答未終，忽報王使至。西伯迎接入堂，使者呈肉醬曰：「主上以侯伯無甚大過，拘於僻城數年，故賜奇味，不日將復詔侯伯西歸。」西伯接肉在手，心知是子之肉，然又知妲己試探之謀，乃對使者強啖其肉，望北謝恩，使者相辭而出。謂其從者曰：「世謂西伯乃先知之聖，子肉尚不知而啖之，何足道哉！」從者回告西伯，西伯哭曰：「吾非不知是子之肉，若不勉強食之，則吾亦死矣！」悲號嘔吐，悶絕於地。
　　左右慌忙救治，始安起，謂從者曰：「吾災將滿，商王聞吾食子肉，定有釋囚之意。爾等且宜收拾，以伺西歸。」又遣使入岐州，報知伯邑考之事。
　　使者直奔西岐，入見群臣，告知伯邑考之事，合朝哀哭。
　　或議出兵攻紂，迎還西伯。散宜生曰：「長公子多因不守父訓，故得大禍。今主公厄數已滿，只宜具表贖還，不可興兵以生他變。」群臣曰：「謹遵公命！」宜生游選美女十個，良馬千乘，金寶各十車，遣閎夭入商去贖文王。
　　閎夭領貢物，直投朝歌館驛安下。訪得朝中政柄皆在費仲之手，乃以良馬八匹，金寶一車，美人二名，先見費仲。費仲正入府中，閎夭曰：「吾主囚陷七年，國中政事盡廢，臣子日夜悲號，仰望西歸。今以小物敬獻，願司寇在主上面前，贊一美言，則西土君臣感德不淺。」費仲欣然受其金寶，曰：「大夫次日進上貢物，小官力當保奏。」閎夭相辭出府。次日，即上表貢。紂王覽罷，宣美人上殿，大悅曰：「欲贖姬昌，十美人足矣！何必更用他物？」遂遣使赦出姬昌。妲己諫為不可，費仲進曰：「姬昌雖有罪過，然已囚七年，西方百姓無主，若不釋歸，必然生變。」紂納費仲之言，赦出西伯。西伯即日受詔，出羑里城，入朝謝罪。紂王曰：「寡人念卿為西方民主，頗聞德政，今赦爾前罪，賜爾白旌黃鉞，得專征伐，快速西歸，以守爾職。」後史臣有詩一律紀西伯脫厄羑里云：
　　商德滋昏周德昌，脫囚羑里繫興亡。
　　神龍獨為祥雲起，靈鳳偏因瑞氣祥。
　　他日飛熊頻入夢，此時文豹早亡商。
　　戎衣不舉傳孫子，八百蒼姬作肇光。
　　明東屏居士詠史詩云：
　　盛德拘幽國步艱，天心無繫獨夫殘。
　　卦辭畢繫閎夭入，鐵鉞雕弓一路還。
　　西伯車馬歸至岐州，群臣聞知，罄國出迎數百里外，滿城百姓，牽牛擔酒，鼓舞而迎，曰：「今日復見我之父母矣！」
　　西伯入朝，先謁宗廟，再受朝賀。群臣諸子各相問安已畢，右班一人忿然奏曰：「臣觀商辛失政，殄絕人倫，吾主無罪，而受七年囚繫，今者聖駕全歸，何不舉西歧之眾，打入朝歌，與民除害。」畢竟此人是誰，且看下回分解。
