
　　紂王十五年，歲次辛酉，秋九月，西伯再訪子牙。乃撤去戈矛劍戟，獨帶兩班文武，將出岐州，散宜生奏曰：「宜封武吉為引駕將軍以彰求賢之意。」西伯然之，遂宜武吉，拜為引駕將軍，令其先投渭水。武吉謝恩而出，大駕徐徐而進。前子牙疑西伯因獵而至，非有求賢誠心，故隱而不出。及見西伯遺下之帖，信其心誠志篤，自思三日之後，必然再至，乃復出釣磻溪。果見一簇車馬，從北而至。子牙端坐釣磯，按竿不動。
　　西伯駕至溪岸，令武吉先探在否，武吉見子牙獨釣溪邊，回告西伯。西伯下車，與群臣徒步行至釣邊。見其人童顏鶴髮髮，貌偉非常。即欲遙瞻下拜，子牙垂竿不顧，乃擊石而歌曰：西風起兮白雲飛，歲已暮兮將焉為？
　　西伯端恭立於石側，待其歌畢，走至跟前，君臣一齊降拜，子牙見其恪恭之誠，慌忙投竿而扶。西伯曰：「孤乃西方侯伯姬昌是也！當今商王失政，天下萬民，陷於水火。孤不度德，欲拯民庶，怎奈智窮仁薄，不足以副民望。今聞先生道德高重，敢屈歸朝，實為天下之幸！」子牙對曰：「臣乃海濱細民，素無深謀遠略，然承侯伯賜問，不敢不盡其愚。當今海內之地三分，侯伯已有其二，其為侯伯獻策者，皆曰可舉東征之兵，而取商家天下。依臣看來，商未可伐者有三。」西伯曰：「願聞明教！」子牙曰：「商王失德，殄絕人倫，人神共怒，四海共知。侯伯乃祖乃父皆北面為商家之臣，不可行以下弒上之兵，此以理論一不可也！臣嘗上考天文，下驗人事，商家天命未改，成湯恩澤未竭，又有微子、微仲、王子比干、箕子、膠鬲一班賢臣，相與輔弼，兵甲百萬，武臣千餘，此以勢論二不可也！
　　侯伯只宜盡守臣節，增修德政，撫字商民，若夫商穢不悛，民陷既極，一舉弔民伐罪之師，以振應天順人之舉，此時民心離叛，則商都不攻而破矣！」
　　西伯曰：「善！謹奉教。願乞先生名姓？」子牙曰：「姜尚字子牙，號飛熊，因避紂亂，徙居東海之濱，及聞侯伯善養老，復遷於此。」西伯大喜，顧謂群臣曰：「飛熊入夢，信不誣矣！昔吾先祖太公嘗雲，數十年後，當有聖人適此，以興吾國，然則吾之太公久望子矣！」遂拜子牙為太公望，因勸登車而歸。子牙苦辭，西伯不從，並收其家屬，載於後車而歸。時，子牙年已八十二矣。唐胡曾先生詠史詩云：
　　岸草青青渭水流，子牙曾此獨垂鉤。
　　當年未入飛熊夢，幾向斜陽歎白頭。
明東屏先生詠史詩云：
　　清渭蕭蕭白髮翁，波光明月漾微風。
　　得璜妝斂絲綸晚，曾未思君到熱中。
又史臣詠一律云：
　　渭水溪頭一釣竿，鬢霜皎皎兩冒皤。
　　胸藏星斗沖天燄，氣吐虹霓掃日寒。
　　養老來歸西伯下，避危超出紂王關。
　　自從夢入飛熊後，造起周綱卻不難。
　　後子牙果能成周，唐梁肅先生有一律云：
　　一顧成周力有餘，白雲閒釣五溪魚。
　　中原莫道無麟鳳，自是皇家結網疏。
世傳子牙釣於磻溪邊之石，有腳跡尚在，宋賢東坡蘇先生，曾題其石云：
　　問道磻溪石，猶存渭水頭。
　　蒼蒼雖有跡，大釣本無鉤。
又有一律獨題磻溪云：
　　夜入磻溪如入峽，照人炬火落驚猿。
　　山頭孤月耿猶在，石上寒波曉更喧。
唐人梁肅先生有磻溪銘云：
　　至人無心，與道出處。
　　處則土木，出則雷雨。
　　惟殷道絕，粵有尚父。
　　爰宅於幽，盤桓草莽。
　　天地開闢，陰陽運行。
　　明極而昏，昏極而明。
　　遇主水濱，謨泰八紘。
　　牧野恆恆，一麾而平。
　　維彼日月，得天而光。
　　維彼聖賢，得時而彰。
　　獨夫昏迷，我乃豹藏。
　　文武作周，我乃鷹揚。
　　大道無休，運行有常。
　　運周變通，至虛而恍。
　　竹銘磻溪。古今茫茫。
　　西伯引子牙歸朝，群臣進賀，西伯大悅。拜子牙為鎮國大軍師，總領內政。子牙辭曰：「臣獻治國三策，王能受納，則臣敢任此職，不納臣不敢受也！」西伯曰：「願聞其教！」子牙曰：「治國之要，一敬天，二愛民，三親賢。」西伯曰：「然則為天下為何？」對曰：「王得之國富民，伯者富士，僅存之國富大夫，無道之國富倉廩，是謂上溢而下漏，為國大要，不可不知。」西伯曰：「善！」子牙曰：「宿善不祥，宜行仁政之實。」西伯即日發倉廩之粟，以賑鰥寡孤獨，大排筵席以宴群臣。即以大政，日與子牙評議。行得一年之間，西方大治。
　　時，崇侯虎倚紂王寵愛之勢，不敬父兄，苦虐百姓，百姓投告於西伯。西伯曰：「崇可伐矣！」遂調辛甲為先鋒，親自出征。」子牙請曰：「臣自出磻溪，未建尺寸之功，願領精兵伐崇回報。」西伯大悅，即許子牙運籌，自督大兵出城。
　　時，子牙行不數日，復屯石樓山下。子牙下令，誡諸將無得妄進，掛榜文於崇城外，示崇侯虎之罪曰：崇侯虎蠱惑商王，陷害百姓，蔑侮父兄，不敬長上，決獄不平，百姓方盡，不得衣食，此所謂為臣不忠，為子不孝，不可為民父母。今西伯侯親率大兵五萬，前來與民除害，曾誡三軍，入城之日，毋得殺人，毋壞房屋，毋伐樹木，毋傷六畜，有犯一件，斬首不赦。爾等崇民，急早出降，免遭塗炭，榜文至示，軍民知悉。
　　百姓見榜，自相告曰：「吾之父母也！」相率投降。崇侯虎聞知大怒，急令姜皓、崇應彪截住四門，出城者亂斬，城中百姓，悲號鼎沸，爭攻軍吏，突門而出。姜皓、祟應彪不能禁止，反被百姓所傷。入見崇侯虎，崇侯虎慌忙披掛，率將士殺出西門，列開陣勢，以候廝殺。祟侯虎大罵：「姬昌逆賊，我等皆為商家諸侯，何得興兵犯界！」辛甲聞知，更不答話，拍馬直取崇侯虎。崇侯虎亦輪刀相迎，兩人戰至二十餘合，子牙令太顛、姬旦出馬夾攻，崇侯虎措手不及，被辛甲活捉而歸。祟應彪見父被捉，拍馬殺出。辛甲架滿弓弦，望應彪直射一矢，應彪落馬，太顛捆縛而歸。
　　大兵掩殺一陣。子牙忙令收兵，遂請西伯駕入崇城。左右請斬崇氏父子，滅其社稷。子牙曰：「不可！崇侯虎作亂，此來正欲除暴救民，安可覆其社稷？」西伯然之，令斬崇侯虎頭，懸於城下，釋崇應彪之縛，立其為後，召集崇之群臣，安撫百姓，即令大軍班師。崇應彪叩頭謝罪，率百官送出西伯，離崇城而去。此子牙初出磻溪第一功也。後人有詩一絕云：
　　渭水溪頭一釣翁，謨謀西伯扇仁風。
　　止憑片榜收崇邑，能顯先生第一功。
　　大駕車馬即日西還，歸至岐山，議功論賞，大宴群臣。過數月，西伯有疾，宣太公望託孤，又謂世子發曰：「商雖無道，吾家世稱臣，當守其職，事太公宿父，睦愛兄弟，恤憫百姓，吾死無憾。」又曰：「見善勿怠，時至勿疑，知非勿處，此三者道之所起也！」世子發再拜受命。是夕，西伯遂崩，年九十七歲，後諡為周文王。時，商紂王二十年也。
　　彼美文王德，巍然甲眾侯。
　　際遇昏君時，小心翼翼求。
　　商都三道諫，羑里七年囚。
　　卦發先天秘，易傳後世周。
　　飛熊勞入夢，丹鳳出鳴州。
　　仁風光後稷，德業繼公劉。
　　終守人臣節，不逞伐商謀。
　　萬古岐山下，猶傳西伯侯。
　　又史臣評曰：
　　文王生無道之世，大修仁政，天下三分而有其二，以服事殷。孔子曰：「周之德其可謂至德也已矣！」詩云：「惟此之王，小心翼翼。」此之謂也。程子又曰：「文王德似堯舜是也。」
　　太公望率群臣立姬發嗣西伯之位，武王葬父既畢，尊太公望為師尚父，其餘文武百官，各加一級，君臣同心協力，繼志述事，盡遵文王之政，四方諸侯等皆來朝貢。
　　當時，紂王不理朝政，與妲己日夜遊賞，妲己乃狐狸之怪託身，每讒紂王殺無罪之人，彼則夜吸其膏血，其貌愈妍。一日，宴於摘星樓上，時當隆冬，遙見河邊有數人將渡，二三老者揭衣涉河中，有後生者逡巡不敢下岸涉河。紂王謂妲己曰：「河水雖寒，老人尚敢過，幼者猶自怯冷，此何為也？」妲己對曰：「妾聞人生一身，得父精母血，方得成胎。父壯母盛故生子，氣脈充足，髓滿其脛，雖至年老，耐寒傲冷。苟父老母衰則生子，氣脈衰微，髓不滿脛，略至中年，必先怯冷怕寒。」
　　紂曰：「豈其然乎？」妲己曰：「大王不信，即將此一起渡河者，斷脛視之，便知分曉。」紂王然之，即令蜚廉活捉五人至於樓下，一人一斧斷去兩脛，果然老者髓滿，少者骨空。紂王撫掌大笑曰：「卿真神人也！」妲己曰：「妾不但能辨老幼陰陽，雖婦腹內陰陽，妾亦能知！」紂曰：「何以知之？」妲己曰：「此亦不外父母之精血而已。夫陰陽交媾之時，男精先至，女血後臨，是為陰包陽，故其胎為男；若女血先至，父精後臨，是為陽包陰，故其胎為女。是以知之！」
　　紂王不信，妲己曰：「大王不信妾言，可搜城中孕婦與大王驗之！」紂即令費仲捉得數十孕婦於樓下。妲己一一指曰，某婦生男，某婦生女，紂令剖婦視之，果皆應驗，紂王大喜。
　　自是恣意妄為，無所忌憚。妲己白日伴紂遊賞，夜則露出本相，吸此剖斬之血，以益花貌。一日，紂宴群臣於瓊林苑，忽見一狐，隱於牡丹之下。紂王急令蜚廉射之，蜚廉曰：「但放金籠雕，足可逐之。」紂即令放雕，狐被抓破面，遁入沉香架後不見，令武土掘而搜之，見一大土穴，堆積骨骸，狐則不見矣。
　　紂亦不究是事，群臣宴罷各退。不知後事如何，且聽下回分解。
