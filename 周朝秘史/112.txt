
　　至次日，秦勝表奏秦王，秦王大喜！令光祿司排宴賞賜群臣，王與群臣言曰：「朕久恨趙國，欲復先王之仇。」王翦奏曰：「臣雖不才，願領兵伐趙，一鼓而擒趙王，其首有獻於陛下矣！」秦王大喜！即封王翦為元帥，領兵二十萬殺奔趙國，直至邯鄲城下下寨。趙王聞之大懼，問計於群臣曰：「今秦王遣王翦伐朕之國，卿等何計可退秦兵？」李牧奏曰：「大王可發使於諸侯求救，待諸侯兵至，然後小臣持大兵裡應外合，可殺退秦兵矣！」王欲發使，大夫郭啟奏曰：「待諸侯兵至，城必破矣！不如今夜引兵，乘虛劫寨，必獲大勝！」李牧曰：「王翦乃世之名將，豈不知備？」時趙王不聽李牧之計，依郭啟之言，遂與郭啟分兵二隊，候二更盡，出城劫寨。
　　卻說王翦在中軍正坐，忽聞一陣風過，急出視之，以歲月日方合占之，乃三刑風也，便知賊來劫營。於是，傳令裨將曰：「汝將兵分四隊，二隊伏邯鄲城下，待趙軍劫我寨，即混殺入城，後二隊伏於寨之左右，待他兵入寨，聽炮為號，即混殺入寨，吾自將兵伏寨後接應。」分撥已定。是夜二更，月色微明，趙王開城，引兵殺入寨來，卻是空寨，急欲回軍，只聽一聲炮響，三路伏兵殺來，趙王與郭啟拼死殺到北門，又撞秦兵混殺一陣。方欲進城，秦兵混殺入城，後軍又到，不及閉門，秦兵都殺入城，擒住趙王，亂軍殺了郭啟，天明始收兵安民，遂囚趙五嘉入秦見秦王。秦王謂趙王曰：「汝質朕先王，今汝為朕擒也！朕不忍加誅。」遂將趙王廢為庶人，遷居韓地，重賞王翦。
　　卻說燕太子丹嘗質於趙，趙王與丹極善，及敗，虜質於秦，秦王不禮，數辱罵焉。丹大怒，自謂曰：「大丈夫何必久屈人下乎？」遂逃歸燕，怨秦王，恨欲報之。適秦將樊於期得罪秦王，逃於燕，燕太子受而舍之。太子聞衛人荊軻賢，遂卑詞厚禮請而見之，與之議論。一日謂荊軻曰：「吾欲使卻秦王，反諸侯侵地，不可，因而殺之，未得其人也。」荊軻曰：「臣願往！今秦所恨者樊將軍也，誠得樊將軍之首，與燕督亢之地圖，奉獻秦王，秦王必喜見臣，臣必刺之，乃有以報太子怨也！」
　　太子曰：「善！先生可代吾與樊將軍說也！」於是，軻私見樊於期而言曰：「今聞秦購將軍首金千斤，邑萬戶也！今太子與我為計，願借將軍首獻秦王，秦王必喜而見吾，吾左手把其袖，右手椹其胸而刺之，則將軍之仇報，燕見凌之恨除。」於期曰：「臣感太子恩，恨無以報，秦王之仇，臣日夜切齒也！」言訖，遂自刎，軻將其首級見太子而謂曰：「必以利匕弒人即死者方可行也！」於是，太子以利匕首使工人以藥粹之，以弒人血濡縷，人無不立死者。於是，荊軻執匕首，將樊於期首級、督亢地圖往秦，有詩為證：時臨叔季國傾危，縱散金臺悔莫追。
　　假刺報秦謀固淺，復仇雪恥事當為。
　　樊生徒拭烏江劍，柯老終施博浪錐。
　　封建術窮天翦滅，事機已失不勝悲。
　　軻行至易水，自料此去必無生還，乃作歌曰：風蕭蕭兮易水寒，壯士一去兮不復返！
　　行至咸陽，秦王聞知大喜！披朝服設九賓而待見之。王令宣入，荊軻奉圖以進於王，圖窮而匕首見，軻急把王袖而椹之，未至身，王見，驚起，袖絕，王急避，荊軻逐王，王環柱而走，群臣曰：「王負劍，負劍！」王遂負劍擊荊軻，斷其左股，即令解體以徇眾。秦王大怒！令蒙驁領兵三十萬前去伐燕，至易水下寨。
　　伐燕畢竟如何，且看下回分解。
