
　　當時，吳兵屯於江北，王孫由請兵追擊，子西止曰：「初與人盟，更欲背信，必招大禍，姑且歸迎楚王復國，君臣同心，待時報怨可也！」遂令鬥辛先人荊州灑掃朝廟，修葺宮殿，自率秦兵入隨迎駕。楚王即日率從行文武，駕還荊州，至國入宮，伯贏子母相向而哭。昭王曰：「國家不幸而遭大變，辱及先王，此仇柯日可息？」伯贏曰：「今日復國，宜先賞功罰罪，安撫百姓，後圖雪恨。」昭王奉母命，即日收葬平王，祭祀祖考，然後升殿，加封子西、沈諸梁、王孫由、王固、鍾建、鬥巢、申包胥等，其餘有功者賞，有罪者罰。
　　大夫宋本奏曰：「王昔日渡入雲夢，賊劫王舟，非王孫由以背受擊，聖駕危矣。吳兵作踐王宮，剽掠百姓，焚毀宗廟，鞭辱先人，苟非申包胥哭動秦伯，乞兵來救，楚之社稷將人於吳矣！吳兵入郢，群臣奔竄，苟非子西，留諸侯募兵於外，結交四方義士，既戰且和，迎王復國，則主上終難還郢矣！數子皆有大功，不宜與眾同賞。宜大加寵錫，以旌忠臣。」昭王曰：「然！」遂封子西為鄖公，諸梁為葉公，孫由為鄧公，申包胥為唐公，賞賜特厚。將嫁季羋公主。季羋曰：「妹聞女子之道，從夫為重，男女有別，前者妹與兄王同舟渡淮，盜劫王駕，鍾建曾負妾逃，妾今不敢他適！」昭王遂以季羋嫁與鍾建，封建為大司樂，昭王厚勞秦姬輦，遣其歸國。
　　包胥歸家，謂其妻曰：「吾入秦乞師，為社稷非為身謀，今楚王以重爵報我，我心不安，汝即善理家風，吾當逃名不仕爾！」遂遁入深山，昭王使人求之不得，旌表其閭曰「忠臣之門」。後史官有詩贊曰：
　　荊州忠直士，吾獨美包胥。
　　初遇伍員日，先讀復國詞。
　　吳兵入郢城，哀慟求秦師。
　　戈甲初搖動，豺狼便掃除。
　　迎王復大寶，辭爵逃山居。
　　功業昭星斗，忠誠貫紫薇。
　　人去千古上，名播青史垂。
　　當時，楚遭吳兵剽掠，府庫空虛，昭王恭勤克儉，減祿以賑百姓，百姓安集如故。忽近臣奏：「吳使送公子米勝歸國！」
　　昭王大怒，欲有不納之意。子西奏曰：「米建雖得罪於先王，其子幼而無知，況且骨肉之親，正宜撫愛，以盡親親之義。」
　　昭王遂召米勝，封為白公，由是國人皆以昭王為賢，故能復國。
　　卻說吳兵東遷，子胥謂孫武曰：「吾昔亡楚過鄭，定公曾殺太子米建，此恨未消。今楚仇已報，吾欲乘得勝之兵，移屯虎牢，必伐鄭然後東還，元帥何如？」孫武從之。大軍望鄭而來，行至瀨水，子胥慘然不樂。武曰：「以吾得勝之兵，伐一小鄭，不啻猛虎入羊群，子何不樂？」員曰：「吾非憂鄭不下，員昔避難渡淮，至此見一女子，浣紗江口，懼其泄吾之跡，再三叮嚀，女子抱石投江而死。吾曾題詩於石上，至今此女之德未報，所以不樂。」遂掃開石上泥土，其詩宛在。孫武讀罷曰：「子欲報此女之德，可立祠致祭。」子胥然之。遂立祠於漱上，致祭而去。
　　大軍至虎牢，打戰書入鄭。時，定公已死，獻公在位，急問君臣：「誰敢退兵？」時，子產、子皮皆亡，無人敢對，獻公甚憂。忽近臣奏：「朝外有一漁家，願退吳兵！」獻公宣入，問其名氏？漁家曰：「臣乃釣牧之徒，不敢通名，但退得吳兵，以報鄭國足矣！」獻公曰：「汝退兵之後，加官封爵！」漁者拜謝出朝。遂攜綸竿，乘夜釣於淮水之南。遂扣竿而歌曰：蘆中入，蘆中入，憶昔當年漁丈人，魚羹專濟窮途士，今日須回困鄭兵。
　　時，子胥出寨過水閒遊，是夜風清月白，乃聞有漁者，因思蘆中人之事，始知此處乃昔日渡江之所。遂召漁者曰：「汝是何人也？」漁者曰：「汝記漁丈人乎？」員曰：「漁丈人是汝何人？」漁者曰：「吾父也！」員曰：「當日吾與漁丈人相逢於此，相呼於蘆花深處，四顧無人，兩心獨知，及吾登岸東遊，丈人連舟而溺。」漁者曰：「吾父複姓聞丘，名亮，吾即其子聞丘成也！昔明輔逃難江口，吾父駕舟東渡，見於饑餒，曾命吾持鱸魚之羹餉子，子與吾父隱名相呼，一為漁丈人，一為蘆中人，吾已聞知，如何不識？」子胥躬身便拜。漁者曰：「近聞明輔東投，握吳重權，席捲荊襄，以酬素志。今又移兵伐鄭，鄭伯恐懼，因出榜令有能退吳兵者，裂土封官。吾自忖度，明輔乃寬仁大度之士，故敢來冒請乞罷伐鄭之兵，不知尊意若何？」子胥笑曰：「子原為鄭而至，吾本欲踐平鄭地以雪仇！今感汝父之德，未能補報，鄭伯既許爾裂土封官，吾暫屯兵東界，子可入朝請職，待你受封之後，吾始退兵，倘彼失信，吾即催兵攻城！」聞丘成曰：「吾乃鄭之小民，世荷國恩，不忍社稷危亡，君囚城陷，吾非為富而來也！明輔大兵一退，成即埋名隱姓，遁於江湖，豈可上書獻績而貪富貴乎？」子胥歎曰：「吾子內不失君，外不失友，實高賢之土！員何敢不從？」
　　遂取百金謝成，即日班師，成亦遜謝，遂攜妻子遁於江湖。鄭伯聞之，使人遍求不得，乃旌其閭。
　　卻說孫武之兵回至吳都。吳王親自出城迎接入朝，君臣慶賀，賞功罰罪，封孫武為大司寇，伍員為相國，伯嚭為太宰，厚待唐、蔡二侯，令其領兵歸國。孫武告吳王曰：「臣聞王者不矜功，伯者不失時，當今諸侯惟楚為盛，楚自我兵一伐，吳之名震天下，主盟奪伯，正在於此，不如乘時征伐，以圖中國盟主，有何不可？」吳王曰：「越為國家邊患，不可不伐！若欲圖霸，必先伐越，而後及於列國。」孫武曰：「越雖近吳，然王孫駱曾屯兵於龍門山，截其來路，可緩而不可急。齊人強悍，日擾邊疆，不可以不先征！依臣之見，莫若先伐齊，然後及越。」吳王從之。復命孫武為元帥，專毅為先鋒，發兵十二萬，即日東征。
　　當時，齊魯年年交兵，景公用晏嬰之謀，穰且之勇，會侵魯汶陽之田。至是，魯定公用季桓子之言，升任孔子為司寇，攝行相事，百姓樂業。齊景公聞之大懼，謂群臣曰：「孔丘，聖人也！魯國任用，必謀於齊，卿等有何妙計？」晏子曰：「臣聞親鄰睦近，國之大寶！魯公既用孔子，吾齊理合與之請和定好，庶無侵害。」景公然之。遂修書遣使，約與魯公會於夾谷，以尋舊好。使者逕投魯國，來見定公，呈上盟書，定公覽其書曰：
　　　　大鎮魯公閣下，伏惟吾齊與魯，實皆周之功臣子孫，故其地境相連，邦為唇齒。近因小忿，致違尊顏，今思先君呂尚與周公姬旦，尚德比義，其輔周家，不忍自相攻擊，上辱先人。茲欲尋盟定議，以通兩國之好，敬於齊魯界上，夾谷山前，設壇立會，至期幸屈大駕一臨本地，少敘舊好，荷德不沒。
　　定公看完，令使者退，以容商議。曰：「齊人既以尋盟相會，不往是示之以弱也！」定公猶豫不決。左班閃出一人，身長七尺，腰大十圍，河目海口，龍額龜脊。眾視之，乃曲阜人也，姓孔名丘字仲尼。定公曰：「司寇有何議論？」孔丘曰』：「臣聞有文事者必有武備，古者諸侯出疆會好，必具左右司馬相從，臣固不才，願保聖駕而往！」定公大喜，遂率群臣往夾谷之會。
　　卻說齊景公與數文武將赴夾谷，前軍來報，孔仲尼親從魯公赴會。景公大驚曰：「孔丘自至，必有機變，卿等有何計策？以備對拒！」大夫犁組曰：「先令萊夷之兵列於壇下，待二君合宴，詐使夷兵舞劍助樂為名，舞至座前，就擒孔丘並魯公而殺之，鼓兵入魯，則其國可滅矣！」晏嬰諫曰：「不可！」
　　景公不聽，令諸將依計行事。
　　及至夾谷，與定公相見，各登壇揖讓相遜，正在獻酬之間，齊大夫犁鉏進曰：「筵前無樂不歡，請奏樂舞劍，以助君歡。」
　　齊侯許之。於是，閃出數十萊夷，身穿獸皮，面嵌金珠，執長槍短劍，鼓譟上壇，交舞於二君之側。魯國司馬見萊夷有欺魯公之意，亦將出兵對敵。孔子止曰：「不可！吾當以禮退此匹夫！」乃歷階而上告齊侯曰：「兩君會好，夷狄何敢如此？夷不亂華，裔不謀夏，此非明公本心，無乃有司者進之！」景公麾萊夷下壇，二君將復歡飲。犁鉏見計不行，復遣一起優倡』侏儒奏淫樂於壇下，少頃登壇作戲於座前。孔子又趨進曰：「匹夫熒惑諸侯，其罪當誅！」魯將軍茲無旋，遂仗劍盡驅而斬之。齊皆失色，二君將定盟誓，梁丘據書曰：「今定盟以後，齊有征伐，魯當助之，有故違者，神明誅殛。」孔子亦書曰：「今定盟以後，齊不還我汶陽之田，神明誅殛！」景公大懼，默謂群臣曰：「魯以君子之道匡其君，而卿等獨以夷狄之道教寡人，使寡人愧作無及，盍還汶陽之田，方免吾辱！」晏嬰即書田券，退還魯君，各相辭謝而去。
　　景公被魯君羞辱一番，又退汶陽之田，怏怏而歸。將及城郭，哨馬報：「吳遣伍員、孫武，大兵十二萬，漫山塞野而來，聲言欲東伐齊。」晏嬰曰：「孫武世之名將，善用兵機，兼以伍員舉鼎之勇，所以大兵南渡破楚而還，今若伐齊，必有爭伯之意，吾齊所恃以相救者惟魯而已。今魯用孔於，機變不常，我若出兵拒吳，魯必乘虛伐我，內外受敵，社稷必危！不如修書遣使，投見子胥，與之求和。」景公然其言。遂以金帛數車，修書遣晏子往吳寨。
　　時，子胥之兵屯於瑯琊山下，晏嬰至寨，子胥迎入，序賓主而坐，晏嬰將書及金帛度與子胥。子胥辭曰：「此吳王之命，員不敢專，大夫必欲求和，可見吳王，員不敢許。」晏嬰東渡吳江，入見吳王，將書及金帛呈上，吳王令退，容與群臣商議。
　　晏嬰辭出，吳王問群臣可否？伯嚭曰：「吾乃周之親國，不能與中原諸侯交通者，以未嘗與中國結婚也！今齊既懼，前來求和，遣使報聘，告以世子未婚，請與大國結姻，倘齊肯許親，則吳從此可通中國，如其不許，必鬚髮兵征伐，不可與之講和！」吳王甚喜，厚待晏嬰，遣伯嚭入齊求婚，二人逕投齊城，來見景公，俱述吳王求婚之事，景公勉強以女許之。伯嚭謝恩出，安於驛。梁丘據告景公曰：「吳乃蠻夷之國，豈可以千金郡主，遠嫁外夷？」景公曰：「吳以威挾親，既不能驅東齊兵甲，與之相拒，又不受令以抗婚，是絕物也！」遂召伯姜出嫁於吳伯。姜辭父登車，景公送之出城，涕泣而別。伯嚭引公主歸吳。吳王大喜，令設宴與太子破秦成親，並召伍員、孫武班師。欲知後事如何，且看下回分解。
