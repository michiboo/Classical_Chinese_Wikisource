
　　子胥操練三軍慣熟，入奏吳王曰：「兵可用矣！請勿遲疑。」吳王即召專毅引兵從攜李殺出，又令伍員引兵浮舟從石湖口殺出，自以伯嚭為保駕，率兵十五萬，總督水陸而進。越王問計於范蠡，蠡曰：「兵者兇器，戰者逆德，不可輕用！夫差苦志三年，志在雪恥，此來甚銳，不可與爭，依臣之見，莫若分兵拒守，然後求救，方能保全。」勾踐笑曰：「闔廬服齊破楚，威振天下，與吾一戰，即敗於攜李，夫差豎子，何足道哉！」
　　范蠡曰：「攜李之敗，伍員不在故也！此來伍員親督三軍，機變莫測，大王不可輕敵。」勾踐曰：「大夫子昔以經濟自負，今何逡巡畏縮乎？」遂以姑浮為征吳將軍，率兵拒守攜李，自督水兵二十萬，浮江而進，相遇於太湖夫椒山，相拒三十里下寨。
　　次日，吳王欲親出陣，子胥曰：「越兵甚振，不可輕敵！
　　調先鋒戰一陣試其強弱。」吳王然之。調先鋒巫馬猷挑戰，越王使膏犴迎敵。巫馬猷殺敗而回，子胥知越兵強盛，不可力敵，乃固營不動。越兵屢日挑戰，吳兵不出。吳王督子胥出軍，子胥上表辭疾。吳王大憂，親往中軍問曰：「越兵屢屢挑戰，明輔又沾疾不起，倘大軍壓寨，何以處敵？」子胥本詐稱疾，以誘越人，恐驚吳王，但對曰：「大王謹練將士，小臣自有破越之策！」吳王默會其意，即歸大寨。各寨士卒嚷言子胥病重，大軍乘夜遁歸。
　　哨馬報於勾踐，勾踐調胥犴攻吳寨。范蠡曰：「伍員非病，必詐誘我，切不可打寨。」勾踐不從，急調胥犴攻寨，吳兵並不出寨。范蠡知吳設計，號令諸將，自今輕出者斬！但與相持，待其糧盡擊之，自得全勝。於是，越兵堅守不出，相持數月，吳軍之糧果盡。子胥乃令各寨士卒，乘夜搬沙於寨內，夜中詐量沙，令軍計籌，量至天明，一斛一囊，稍於營外。越人打探者聞其量一夜之糧，計其籌約有數萬斛。次日，遙望各寨，堆積如山。遂回報勾踐，勾踐正欲攻其絕糧，及聞吳兵多糧，遲疑不決。范蠡曰：「此亦子胥之計，吾料其糧當盡，何能更有許多堆積？」少刻哨報：「吳兵前夜所量者乃沙石也！」范蠢大悅曰：「子胥匹夫！果不出吾所料！」遂調諸將，約次日攻寨。子胥分兵出敵，連戰數陣，互有勝負。
　　一日，哨卒報：「姑浮引兵拒守攜李，被專毅出奇兵斬之，奪糧五百斛，令小卒以舟載送夫差，專毅將入越城！」范蠡聞知大驚曰：「吳兵絕糧死在目下，今得此米，如幽龍得雨，不可緩圖，即令偏將何夢祥，引五千水兵，直進五部湖截住，取吳之糧船。又令部將郭如臯保越王守大寨，自率大軍回救越城。
　　子胥聞之，即令巫馬猷截住五部湖口，自率精兵攻越王大寨。
　　郭如臯拍馬殺出，子胥以白旗一麾，伯嚭分兵來攻，如臯首尾受敵，竟困在陣內。越王乘高馬立於轅門觀看，夫差大呼曰：「諸將何不為吾斬一勾踐，苦戀一部將何益？」子胥捨如臯直取勾踐。勾踐走入大寨，吳兵一齊殺至，放火逼寨，軍糧器械，蕩掃無遺。勾踐單騎走出，伯嚭追之，大喊便刺。郭如臯、廖孟甫雙馬救回東走。
　　小卒追報越王曰：「何夢祥往奪吳糧被吳將所斬，盡收降卒。」勾踐歎曰：「吾知慌忙中子胥之計也！」走至會稽山下，前有一支人馬殺至，越卒驚為伏兵，各慌忙奔散。視之，乃大夫范蠡也！與越王見面，相抱而泣曰：「臣領兵回救越城，至中途聞槜李之兵相拒不動，臣知子胥設計而調散我兵，忙殺回來救駕。」越王曰：「後兵大至，卿可速擋一陣。」時，越王有二十萬大兵，被子胥用離兵之計，盡喪於夫椒山下，獨范蠡本部兵仍在。時，伍員令伯嚭、王孫駱、巫馬猷率鐵騎追至，范蠡寡不敵眾，保越王駕走入會稽山下。
　　夫差號令諸將，毋得賣放勾踐。勾踐甚懼！子胥又令伯嚭引一支兵逼山紮寨，絕斷越兵汲水之道，困至三日，越兵焦竭，死者無數。越王下令曰：「孤早不納范蠡之諫，至有此敗！今不拘親王宗族官吏軍民，有能退兵而保孤還國者，孤即分國報恩！」群臣諸將皆不能答。文種曰：「大王先不納臣諫，今事急而告謀士何益？」王曰：「往者悔已無及，目下奈何？」文種曰：「能屈於一人之下者，必伸於萬人之上。吳兵現如狼虎，焉能抗戰而脫，必須降敵，奉表稱臣，或可免死。」勾踐遂修降表，令文種來見吳王求和。
　　文種下山，雙膝行至吳王轅門，吳王召入，問曰：「大夫此來何故？」文種頓首曰：「東海役臣勾踐，待罪於王，今願傾心服德，奉表稱臣，求延性命，遣臣待罪於王前，望大王哀矜而赦之！」吳王覽表，見其君臣降心，將欲許之。子胥拔劍叱文種曰：「昔攜李之戰，吾先王中箭而死，今日乃天以越賜吳，大王不受而放之，是逆天也！天不可違，時不可失，況且諸將辛苦，方得報仇，王又不察而赦之，何也？」夫差曰：「然！」遂投表於地！叱退文種曰：「汝君臣今日必引頸就戮！」
　　文種恐懼而退，歸告越王。越王大驚，將欲拔劍自刎。范蠡搶劍止曰：「王何前日太剛，今日太柔乎？臣聞吳之太宰伯嚭，乃悅利好色之徒！須得美女寶器以賂之，則講和之事成矣！」越王然之。當時，從行宮女數十，王選其色美者八人，玉帶一條，玉瓶玉器一副，復令文種資此先見伯嚭。文種遂逕投伯嚭寨中，伯嚭忻然出迎，入見，文種告曰：「寡君不量威力，與大國較戰，今困窮失計，太宰德尊望重，倘能於吳王前，方便一言，使寡君得延性命，後當銘骨圖報！」伯嚭曰：「諾！」
　　次日，嚭引文種來見吳王。吳王大怒。文種曰：「寡君不度德量力，妄自修戰書與太王決雌雄，違天犯上，反受其殃。
　　今者，敗於會稽山下，窮迫無投，甘願降為王之奴僕，以後宮為侍妾，外備負紲，內備灑掃，越之山川、土地，人民、府庫，悉願進於大國，但乞草命，苟延歲月，大王必欲滅越，請寬數月，歸焚宗廟，戮妻妾，毀金寶，與百姓訣別，然後赴刑！」
　　吳王顧謂群臣曰：「越之君臣，降心屈服，孤甚憫之，欲許其求和，卿等以為何如？」太宰伯嚭進曰：「臣聞古者明王伐國，服之而已，今越君臣降心屈服，王請赦之可也！」
　　吳王猶豫不決，子胥又諫曰：「不可！夫吳與越，勢不共存之況，先王被越所傷，曾囑大王，無忘越王殺父之仇！今言猶在耳，大王苦志三年，諸將受盡瘡痍，得敗越兵，今若許其求成，是忘先王之仇，徒疲諸將之勞，舉三年之功，一旦而休，何異焚機檻而縱猛虎，決江海以活蛟龍乎？」遂又上表，述夏少康與過澆之事以諫。其表文曰：臣聞之，樹德莫如茲，去疾莫如盡。昔有過澆殺斟灌以伐斟鄂，滅夏後相，後緡方娠，逃出自竇，歸於有仍，生少康焉，為仍牧正。甚澆。能戒之，澆使椒求之。逃奔有虞，為之庖正，以除其害。虞思於是妻之以二姚，邑諸綸，有田一成，有眾一旅，能布其德，而兆其謀，以收夏眾，撫其官職。使女艾諜澆，使季杼誘塚壹，遂滅過澆，復禹之績，祀夏配天，不失舊物。今吳不如過，而越大於少康，或將豐之，不亦難乎？勾踐能親而務施，施不失入，親不棄勞，與我同壤，而世為仇讎。
　　於是乎克而弗取，將又存之，違天而長寇，後雖悔之，不可食也。姬之衰也，日可俟也！界在蠻夷，而長寇讎，以是求伯，必不可行矣！
　　吳王覽表，復有不許越成之意。太宰伯嚭曰：「臣聞誅降殺服，禍及三世，況越為吳之鄰國，既肯服我，則當赦之！使其畏威感德，不敢再叛足矣！豈可盡滅其國乎？」吳王遂納其言，許文種取和遣歸，引勾踐來降。子胥出而歎曰：「越王得歸本國，十年生聚，十年教訓，不出二十年間，吳其為滅乎！」
　　文種歸報越王。越王不敢往見。范蠡曰：「國之存亡，在此一決，王何故不往？臣願與寡王同往！」於是，勾踐與文種、范蠡數十從臣各肉袒膝行，至吳王大寨，獻上降表。吳王觀之，謂勾踐曰：「昔先王攜李遭敗，死於陘城，吾每懷恨，欲復此仇！今觀汝表堪憐，姑置其罪，合從吾歸國，以備僉役。」勾踐君臣頓首曰：「大王此言，實臣下之幸！然臣之妻孥玉帛，皆在邦國，王請班師，容臣歸收妻孥金寶，然後入朝待罪！」
　　吳王不許。伯嚭曰：「勾踐數十萬兵，盡喪於夫椒，縱使歸國，不能成事，王何禁耶？王如恐其後叛，請以大將，促守聖駕，宜早歸吳。」吳王納之，放勾踐歸國，令大將王孫雄、副將奚斯屯兵三萬於會稽，約勾踐三月不至即許滅越而還。即日班師。
　　欲知後事如何，且看下回分解。
