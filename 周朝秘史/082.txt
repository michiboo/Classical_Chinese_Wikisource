
　　且說越王歸國，收拾庫藏寶物，八寶九鼎，山川地圖，一齊封藏，付會稽山與王孫雄收下。次日，召集群臣曰：「孤承先人之緒，諸大夫輔弼，競競業業，不敢輕為，今夫椒一敗，遂至國亡家散，甘作俘囚，何不幸若是耶？」言罷，雙眼流淚，群臣莫不揮涕。大夫文種進曰：「昔者湯因於夏臺，文王拘於羑里，一舉而成王業。齊桓奔莒，晉文困狄，一興而成伯主。王暫屈於危難，後必振立！」勾踐曰：「孤今往吳，凶多吉少。」
　　於是，越王無意往吳，又延數日。王孫雄促書遞至，勾踐無奈，即日祭祀宗廟，拜掃諸陵，登府四顧，山河風景，城郭人民，復有躊躇不忍去國之意！范蠡謂同列曰：「吾聞主憂臣辱，主辱臣死。今主上有去國之憂，臣吳之辱，以吾濟東之士，豈無一二豪傑，與主上分憂者乎！」於是駕前有六人酒涕出曰：「某等既在食祿之下，相國有何驅役，某等皆願相從！」范蠡視之乃是上大夫逢同、司寇郈庸、太史計倪、大將軍稽郢、參謀若成、司馬程皓。
　　越王見數臣慷慨，乃謂曰：「孤承先王大位，不能保守，國亡身繫，孤之罪也！然此一別，往而不返必矣！爾諸大夫，誰可從難，誰可守國，庶幾少慰孤懷！」文種曰：「四封之內，百姓之事，蠡不如臣。四封之外，敵國之制，因義謀事，臨機應變，臣不如蠡。自請守國，范蠡可從王行。」范蠡曰：「文種自處已審，足可任國。臣常從駕東遊。」遂以計倪、若成、逢同三子與文種守國，以諸稽郢、郈庸、程皓從越王入吳。文種奉觴酬地，為王贊曰：
　　皇天助祐，前沉後揚。
　　禍為德報，憂為福堂。
　　威人者滅，服從者昌。
　　王雖蹇滯，其後無殃。
　　君臣赴難，感動上蒼。
　　眾人悲哀，莫大感傷。
　　臣薦脯醢，行酒三觴。
　　群臣咸拜於岸口，勾踐與夫人揮涕以至中流，見鴛鴦交戲湖邊，越王謂夫人曰：「飛禽尚且不失其偶，吾為千乘之君，夫婦去國，甘為他人奴隸，豈非天耶？」擊楫而歌曰：
　　仰飛鳥兮鳧鴛，凌玄虛兮翩翩。
　　集洲渚兮啄暇，矯六翮兮雲間。
　　妾無罪兮負地，有何幸兮譴天。
　　風颯颯兮西往，尚知返兮何年。
　　心惙惙兮若割，淚滴滴兮雙懸。
　　夫人聞王之歌不勝悲慘，亦賡而歌曰：
　　彼飛鳥兮鴛鳧，已迴翔兮翕蘇。
　　心專在兮啄暇，何居食兮江湖。
　　排復翔兮游揚，去不返兮嗚呼。
　　始事君兮去家，終我命兮君都。
　　今遭遇兮何辜，出我國兮入吳。
　　妻衣鶉兮為婢，夫去冕兮為奴。
　　歲悠悠兮難極，冤悲痛兮心惻。
　　腸千結兮撫膺，嗚呼哀乎忘食。
　　願我翱翔兮矯翼，去我國兮有日。伸六翮兮誰識。
　　數日，舟至會稽山下，王孫雄即拔寨驅越君臣前至吳國。
　　勾踐獻上寶物，引文武妻孥，皆肉袒叩首曰：「東海役臣勾踐，不度功力，辱王軍旅，待罪會稽，合義赦宥，奉至國家輿圖寶物，群臣妻子，引頸以待處決！」吳王曰：「孤與越本為仇敵，特垂憐於爾，爾等君臣曾知恩否？」勾踐君臣皆頓首曰：「萬歲！臣知恩矣！」子胥告王曰：「吞舟之魚若至失水，雖嘏族得以欺之！若復入於江海，即網罟不能罹陷，勾踐為人行險，今在危困之中，故諂詞令色，以媚大王，稍若得志，必難制服，不誅恐貽後悔！」王曰：「孤聞誅已降者，殃及子孫，非是愛越不誅，特畏天命而已。」遂詔王孫雄，於虎丘山先王墓側，築一石室，將勾踐夫婦，貶入此間，髡其頭髮，埋其衣冠，各要蓬頭跣足，汲水灌花，灑掃墳墓。群臣為奴，以備驅役，三日一朝，毋得違慢。
　　勾踐夫婦只得依命謝恩，趨向虎丘石室。范蠡在後，吳王召而問曰：「越王無道，國已敗亡，其夫婦供為奴僕，來歸於吳，豈不鄙乎？吾欲赦子之罪，子能改過自新，棄越歸吳乎？」
　　范蠡曰：「君臣俱降，蒙主賜生，君臣願備灑掃之役，焉敢棄舊再仕乎？」言罷伏地而涕。吳王知志不可奪，遂曰：「子若不肯移志，吾復置子於石室之中如何？」范蠡曰：「臣請如命！」
　　范蠡至石室與越王刈草餵馬，汲水灌花，夫人宮女，則灑掃闔廬之墓，勾踐雖在石室之中，君臣夫婦，並不失禮。一日，吳王登臺遊賞，見勾踐方食，范蠡跪於馬糞之中，夫人立於側席，顧謂君臣曰：「勾踐君臣，雖在顛沛，猶不失禮，孤實憐之！」伯嚭自思前得越賂，未曾與謀，因奏王曰：「臣聞無德不酬，令王體好生之德，赦勾踐君臣，豈土木之徒，而不思報乎？」吳王然之，將有赦越王之意。子胥聞之，忙進諫言：「勾踐斷不可赦！昔者桀囚成湯而不誅，紂囚文王而不殺，天道好還，轉禍成福，桀反為成湯所誅，紂反為文王所滅，今囚勾踐而赦也，禍之甚矣！」吳王猶豫不決，又延數月。子胥又諫：「速殺勾踐！」吳王曰：「孤有小疾，且停數日，待疾愈然後處決！」
　　伯嚭聞知，密遣家人投石室報於勾踐，令其速謀保身之策，遣人面蠡告之。蠡曰：「大王匆憂，臣夜觀天象，越有二年失主之兆，過二十年將伯！吳有數年之興，不過二十年，其國將亡，王能暫屈於目下，忍恥以事夫差，則此厄不日可出！」勾踐曰：「君臣受辱如此，更忍恥何事？」蠡曰：「臣觀夫差有婦人之仁，無丈夫之慮，王能因其疾篤，入朝問安，取其便糞而嘗之，彼必見憫，此正歸國之機會也！」勾踐曰：「吾為千乘之君，豈能為人嘗泄便乎？」蠡曰：「昔者西伯囚於羑里，忍辱而食子肉，古來欲成大事者，不矜細行，今越欲圖恢復，若恥小節焉成大事？」勾踐即日投伯嚭府中，欲求見吳王問安？伯嚭許之。遂引勾踐入寢室，吳王曰：「勾踐亦來見孤耶？」
　　勾踐曰：「役臣久仰龍體，恨不能入朝，在東海曾事醫師，頗明漁便，願請王與臣嘗之。」會王如廁，勾踐遂取而嘗焉！顧首起賀曰：「王之糞苦而酸，其疾不數日而愈。」王曰：「勾踐仁人也！臣之事君，有肯嚐糞者乎？爾暫處石室，待孤疾瘳，遣伊還國。」勾踐再拜，歸石室，復與夫人汲水灑掃如故。
　　數日，夫差之疾果愈，出朝謂君臣曰：「勾踐仁人也！不可久役，孤將放之還國，有再諫者斬！」即日詔勾踐君臣出石室，換衣冠赴宴。勾踐得詔，欣然欲往。范蠡止之，即具辭表上謝，言不敢逃罪赴宴。夫差連遣使臣請之。勾踐君臣不敢衣服，延頸入見。吳王忙召其衣冠，待以客位，愈加愛敬。時，子胥在旁見吳王忘仇待敵，甚是不忿，拂袖而出。伯嚭因讒之曰：「伍員無人臣之禮，傲慢朝廷。」夫差默懷於心，亦不出言，但令君臣暢飲。
　　酒至半酣，勾踐越席曰：「臣本亡國囚俘，何辱大王降遇，今臣不揣庸陋，敢具一篇祝聖之詞，為王誦之。」吳王覽其詞曰：皇帝在上，恩播陽春，其仁莫比，其德日新。威臨四海，德服君臣。嗚呼盛哉！上感大陽降福，翼足唯王延壽，萬歲常保。吳國四海咸來，諸侯賓服。觴詠初升，永壽萬福。
　　吳王覽罷，喜不自勝，令勾踐安於客館。次日，送勾踐歸國，勾踐拜謝出朝。子管人諫曰：「勾踐內懷豺虎之心，外飾溫恭之體，今王忘殺父之仇，縱迷天之罪，無異置毛於炎炭之上，投卵於岩谷之中，欲其無患，安可得乎？」吳王怒曰：「勾踐雖居困厄，君臣盡道，夫婦相敬，不逾禮也；身為奴而妻為婢，各執賤役無怨言，是守職也；獻帑藏寶物於吳無慍色，是不爭也；寡人有疾親嘗泄便，是仁人也。有此四行，而必欲殺之，何不仁之甚耶？有詔在前，再諫者斬！幸無多言。」員曰：「越王四行，實為四餌」故飾外貌以感聖聰，大王不察而實信之，故臣不避死而諫也！」吳王曰：「孤意決矣！無容再陳。」子胥知其不可諫，遂退而出，稱疾不朝。
　　次日，吳王赦勾踐君臣返國，親率文武餞於江口。吳王謂勾踐曰：「吳與越乃兄弟之國，前者因失相愛，囚王三年，今日返國，幸毋蓄怨！」勾踐拜曰：「臣乃萬死之俘，蒙王不誅賜返，焉敢蓄怨？」胡曾先生《詠史詩》云：
　　越王兵巳在山棲，豈望殊生出會稽，何事夫差無遠慮，更開羅網放鯨鯢。
　　吳王送勾踐登舟，相辭而別。越王歸至浙水之上，見山川如故，花柳如新，與夫人歎曰：「孤已絕望宮闕，豈期今日得返國而奉祀乎？」言罷，相向而哭。文種知越王將至，率群臣與百姓，鼓舞來迎。越王歸城，先謁宗廟，次拜陵寢，郊天祀地，安撫百姓。然後復位，君臣稱賀，越王曰：「孤不德，以至如此，苟非相國及諸大夫之功，安能復位？」蠡曰：「此皆大王之福，非臣等之功也！但願自今後，戰竟自持，以圖報怨，不忘石室之苦可也！」越王大悅。於是修葺城池宮殿，以文種治民，以范蠡治軍旅，禮賢下士，敬老慈民，安堵如故。勾踐日懸熊膽於座側，每出入朝，必以舌嘗其苦，又令近臣出入呼曰：「勾踐爾忘會稽之恥耶？」勾踐即應曰：「諾！不敢忘也！」於是，勞心苦思，夢寐在會稽之間，努力以圖報怨。
　　時至炎暑，越王遣使入吳拜謝及貢細黃葛布，吳王欣然受之。自是，吳王全不以越為掛意，日信伯嚭之言，不納伍員之言。問君臣曰：「孤承刀兵初急，欲建臺榭，以備游觀，卿等以何地可建？」伯嚭遂將吳都山川景致，畫作一圖，以獻於吳王。欲知伯嚭獻圖如何，且看下回分解。
