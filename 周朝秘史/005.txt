
　　卻說磻溪上有大石，子牙終日立於石上，垂竿而釣。不覺三年，鬚眉皓白，並無賢士往來，獨有樵牧之夫，相為鄰友。
　　然子牙甘守淡苦，以仁義之風，化諸樵牧。磻溪前後，村中民戶，皆服其化。獨其妻姜馬氏，不樂貧困。一日，又詰子牙曰：「子言年至八十，位至封侯，今者東遷西徙，寂寞如故，富貴不來，年光屢換，如之奈何？」子牙慰曰：「吾觀西北，有祥雲瑞氣，三年之後，必有明王至此，汝宜暫守清寒，富貴屈指可得矣！」馬氏悻悻不樂。
　　一日，出釣磻溪，見一樵者，扣柯而至，近前視之，乃故人武吉也。子牙曰：「子何至此？」吉曰：「吾乘閒訪親於前村，因來謁子。」尚即收釣，延入石室，煮魚酌酒，以敘故舊。
　　酒至數巡，子牙熟視吉之相貌，大驚曰：「子何神采俱散？」
　　吉曰：「主何凶兆？」尚曰：「黑氣障天庭，非傷他人則為他人所傷！」武吉泣曰：「吾死不足惜！但有老母無養，子有何術為我圖之？」尚慰曰：「死生禍福皆繫於數，固非人力所能遷改，然子倘有事變，即來磻溪，吾當與子謀之。」武吉辭歸，怏怏不樂，其母追問因由，武吉恐唬母氏，竟托他故。
　　一日採樵賣於城中，門吏攔索錢物，武吉曰：「西伯之政，關隘城市，但察往來奸細，無有索錢物之理？」門吏大怒，即欲毆吉，吉拔樵斧便打，措手不及，門吏竟死於樵斧之下。巡城兵馬綁武吉來見西伯。西伯閱其供招，歎曰：「此吾教化未孚，以致門吏欺壓下民，本當赦爾歸家，爭奈人命為重，亦不治爾死罪，但囚繫三年，以贖死罪。衛士押武吉入於土牢，只見門無鎖錮，不設官司，唯有木刻吏人而已。武吉在中，莫敢逃去，此西伯仁政之所致也。武吉因家有老母，無人奉養，每為淚下，獄士以武吉之事，奏於西伯。西伯曰：「吾以仁孝治民，豈可因人之子，而絕其母乎？」遂放武吉，歸家顧母，然後赴獄，且誡告曰：「旬日不至，必發兵捉到，決致死罪不赦！」
　　武吉叩謝歸家。時母聞吉被囚，憂懼號哭，見吉歸家，且驚且喜，曰：「吾兒焉得逃回？」武吉將西伯德政以告，母曰：「上既如此，不可違刑，汝宜速赴囚繫。」武吉曰：「吾往磻溪，主見姜尚，求一保身之策，然後赴獄。」武吉即日來見姜尚，具實以告，尚曰：「吾曾言死生吉凶，非人力能保。然吾有小術，蒙子厚愛，不可不施。」即在石室，布一掩星局，縛一草人，置於局中，燃燈一盞於腳下，尚即披頭跣足，密演神機，口含清水，噴滅其燈，左手望西北一指，牽起黑雲，掩卻武吉之形，投草人於渭水。乃告吉曰：「汝暫隱於家，七日不出，西伯再不拘子矣！」武吉告辭歸家，七日不出，待過旬餘，西伯疑吉不至，群臣曰：「此乃頑民，重違犯罪，可令衛士捕獲斬之，以禁兇頑。」西伯曰：「吾演先天之數，武吉投河而死，其象已沒，何必再捉？」
　　君臣正議之間，有高都一萬三千流民，來投西伯，訴其苦楚。閎夭奏曰：「主公廣行仁政，四海皆是赤子，今聞南堯山之下，其地廣闊肥饒，人煙稀少，可遷一起湯民於堯山，因其家口派與田地，使其耕種就食，庶可為民父母。」西伯嘉納其言，即准施行。閎夭又曰：「商王失德，皆崇侯虎所致，吾主宜發精兵，攻打崇邑，與民除害，有何不可？」西伯然之，遂令閎夭、辛甲、太顛各領精兵五千，分道而進，自督大兵五萬繼後至。即日，便出岐州，行不數日，三道之兵，會於石樓山，紮下營寨，打戰書於崇。時崇侯虎在朝，其子崇應彪於國，得西伯戰書，即調部將孫鍾、姜皓各引五千精兵出拒西伯，與西軍相持，累月不克，西伯急下令曰：「此吾德政未孚，所以不能攻破，豈可強張兵勢，以陷良民。」即日發調各寨班師，諸將皆曰：「祟城破在目下，主公因何班師，以廢前功？」西伯曰：「縱使吾得祟城，亦不忍見生民被害，理合退修德政，待其改過來降可也！」諸將不肯解圍，西伯下令有不退者斬首示眾，三軍只得振旅西還。
　　西伯既歸岐州，是夜西伯夢有一熊，自東南飛入殿陛，頃刻侍立坐側，群臣各個拜伏。忽然驚覺，乃是一夢。次日，以夢訪問群臣，群臣皆莫能辨。獨散宜生曰：「熊本良獸，又生飛翊，其賢可知，侍立坐側，百官拜伏，此必為群臣之表，相君左右者也！自東南飛入殿陛，賢人出東南，主公宜獵本方，以求賢者。」西伯曰：「夢寢之事，何必深信！」散宜生曰：「昔商高宗，夢天神賜其良弼，乃畫賢人之相，遣使遍求天下，果得傅說於版築之間。高宗命說為相，君臣既合，政事修舉，能中興商室。主公豈可輕夢寐而棄大賢哉？」西伯曰：「善！」
　　乃卜之，因而喜曰：「今日出獵，所獲非龍非彪非熊非虎，其所得者乃伯王之輔。」
　　於是，命五百衛士，引九龍車與數文武，即日出獵東南，駕至洛谷溪邊，有三五漁者，或釣或網，休息於磐石之上，彈竿擊石，相與賡歌。其歌曰：憶昔成湯掃桀時，十一征兮自葛始。
　　堂堂正大應天人，義旗一舉全無敵。
　　經今六百有餘年，祝綱恩波將竭息。
　　懸肉為林酒作池，鹿臺積血高千尺。
　　內荒於色外荒禽，嘈嘈四海沸呻吟。
　　我曹本是滄浪客，洗耳不聞亡國音。
　　日逐洪波歌浩浩，夜觀星斗垂孤釣。
　　孤釣不如天地寬，白頭俯仰天地老。
　　忽見一族車馬，循岸而至，漁家挈竿而起。辛甲聞其歌聲超俗，因問其人。漁者曰：「我等海濱釣夫，將軍自何來？」
　　辛甲曰：「西伯侯出獵，爾等何不迴避？」眾漁者棄竿拋網，投拜西伯駕下曰：「俗民不識父母，萬乞赦罪！」西伯問曰：「爾等既是釣夫，何歌韻超俗？」漁者頓首曰：「非俗民能歌此韻，前去渭水之西，有白髮釣翁，自言遺世之士，隱遁磻溪數年，常作此歌，以教臣等也。」西伯顧謂群臣曰：「賢者固在是矣！」群臣曰：「主公何知？」西伯曰：「古雲里有君子，而鄙俗化。今渭水漁家，皆有清高氣味，非有賢者所在而何？」
　　車馬遂往磻溪而進。
　　行至數里，又有一起耕牧之夫，荷鋤橫笛，互相歌來。其歌曰：鳳非乏兮麟非無，但嗟世治有隆污。
　　龍興雲出虎生風，世人慢惜蓁賢路。
　　君不見耕莘野夫，心樂堯舜與犁鋤。
　　又不見昔傅岩子，蕭蕭蓑笠甘寒楚。
　　當年不入高宗夢，霖雨終身藏版築。
　　古來賢達辱而榮，豈特吾人不遇春。
　　且橫牧笛歌清晝，慢叱犁牛耜白雲。
　　王侯富貴斜暉下，仰天一笑皆春風。
　　西伯在車上聞之，撫膺歎賞，謂從者曰：「其中必有賢士，急宜訪問。」辛甲復將一起耕牧之夫，擁至駕下，西伯慌忙下車曰：「賢明君子，願與相見，俗眼不能深辨。」一起細民驚而處曰：「臣等乃耕牧野人，非賢明之士！」西伯曰：「又何歌韻清絕，皆有賢明氣象？」細民曰：「非臣等有此清歌，前去渭水溪邊，有一漁翁歌此，以教臣等也！」西伯曰：「其人安在？」細民曰：「其翁絲不設餌，釣不曲鉤，自言不釣魚鱉，只釣王侯，終日垂竿磻溪岸口，大王欲訪高賢，直至上流可見！」西伯欣然登車，又行數里許，將近磻溪，不見釣叟，乃停驂浩歎，徘徊不已。少頃，碧岩背後，走出一樵夫扣柯而下山曰：
　　春水悠悠春草奇，金魚未遇隱磻溪。
　　世人不識高賢志，看作溪旁老釣磯。
　　西伯視之，乃昔日逃囚武吉也。左右擁至駕前，西伯責曰：「吾以爾為投河而死，焉敢罔上逃刑？」武吉頓首曰：「非臣敢罔上逃刑，此間有一漁翁，善理陰陽，頗知兵略，與臣結漁樵之交，代臣掩災，故臣得至今日，望乞赦罪！」西伯驚曰：「其人安在？」武吉曰：「現隱磻溪石室，小臣昨來訪謁，因宿一宵，大王欲見，小臣願引駕。」西伯大喜！遂赦吉罪，令其引至磻溪。
　　卻說姜尚，三日以前，仰望西北，一道祥雲，漸逼隅西，因知有賢王至，特按釣竿於綠楊岸口，遂隱而不出。及武吉引西伯駕至，不見子牙，直到石室，果見林木蒼蒼，清幽淡雅，石泉交接，雲樹相映。須臾，有一小童出迎，西伯與數群臣同步入草廳。問小童曰：「主翁安在？」小童曰：「今早有數雲樵之士，相邀入山採藥，要三日後方返。」西伯歎曰：「訪賢不遇，何孤之不幸也！」乃書二十八字於琴案：
　　宰割山河布遠猷，大賢抱負可充謀。
　　語賢不見垂竿老，天下人愁幾日休。
　　書罷，散宜生曰：「昔湯聘伊尹，幣聘三至而後起，欲見賢者非至誠不可。主公暫退，與文武各沐浴齋誡三日再來，方得遇此高賢。」西伯曰：「善！」遂出草廳，登車而行，至綠楊岸口，見其釣竿，徘徊不進，又取筆書四句，令人送於石室。
　　求賢遠出到溪頭，不見賢人只見鉤。
　　一竹青線垂綠柳，滿江紅日水空流。
　　使者領帖回投石室，西伯車馬回岐州，戒令滿朝文武，各要齋戒沐浴三日再至磻溪。辛甲獨進曰：「主公以千乘之尊，權轄西伯總鎮，名望著於天下，今欲見一釣叟，發數壯士，即能捕到，不如遺書一封，彼即引領赴闕，何必齋戒沐浴，敬之如神明，尊之如父母乎！」西伯笑曰：「卿何言也？古人入君子之鄉，在車必式，敬賢之禮，豈敢怠忽？」於是，辛甲亦退而戒三日，以備調遣。欲知後事如何，且看下回分解。
