
　　卻說五將，直抵河邊，令眾兵下寨。差小卒遞書與太公，次日決戰。太公得書，傳令前部先鋒，量敵交鋒。次日，兩軍初戰，不分勝負。趙公明乃移寨，屯於戰舡之上，欲以水戰，以逼西兵。哨馬報其事與太公。太公乃令左翼將軍祁宏，右翼將軍高毀二人，各領本部，移寨於河北。令保駕將軍南宮適、散宜生同移武王中寨於河口，日令中軍作樂飲酒，並無鬥意。
　　卻說商將趙公明，見西兵數日不動戰鼓，以其不慣水戰，不敢出陣。乃令哨馬探之，哨馬回報說：「西兵中寨，今屯於河口，朝夕作樂飲酒，不知何為？」趙公明言曰：「此疑兵之計，欲我兵少息，彼即出戰，姜尚才能，怎掩我哉！」遂傳令諸將：「今夜披掛，準定三更上岸，殺人中寨，擒了姬發，則西兵不攻自走矣！」於是以史元格為先鋒，鍾仕才、姚文亮為左右翼，前去劫寨，劉公遠、趙公明只守本船。時夜三更，三將引兵上岸，悄無人聲，三將馬脖相挨，殺入西兵中軍。只見四壁無人，杯盂盤饋，美酒堆筵，三將相謂曰：「我等至此，腹空力竭，可盡將其酒肉飽食一頓，然後擊鼓搜營。」三將歡喜，以為天賜飲食，用助氣力。
　　飲食未訖，只聽一棒鑼響，西兵四面殺出，其三將嘔心噴血，如醉如癡，顛倒不知人事，俱被西兵綁縛。太公傳令，不許放走一個商兵！諸將盡解見太公。太公命一起商卒曰：「汝等能奉吾命行事者厚賞，如不遵依悉斬首示眾！」士卒皆唯唯願從命聽調。太公乃命一起降卒，詐報趙公明、劉公遠曰：「彼三人已劫了西兵中寨，縛了武王，請你等速部兵來接應！」
　　一起降卒得命，直投水寨，去時正五更，天色朦朧，二將在船上打探消息，得聞降卒報知，便點兵上岸而來接應。行不上五里，河北寨內衝出祖安、高毀。蘆花岸畔，突出殷郊，西兵截住歸路。趙公明、劉公遠知中其計，正欲抽回，南宮適、散宜生從後殺來。四面八方盡是西兵，捉住二將，解見太公。太公叫取出三將同斬。前三將已被毒酒醉死，太公令將趙、劉二將縛於河中溺死。於是，奪了商兵船隻，渡了孟津河。
　　時春三月戊午日也。原來太公設下此宴，以擒商之五將者，號作將蝦餌鯉之計。後人有詩為證：
　　　　姜尚神機絶世奇，商臣淺見豈能知。
　　　　分明設下釣魚餌，不動刀槍破五屍。
　　大軍渡河下寨，太公傳令曰：「我兵已近朝歌，不可輕進，諸將務要依山靠水紮寨屯營，如有違令輕進者，斬首示眾！」於是，太公排下五營，名作五武寨。第一營，正先鋒南宮適，屯下名廣武寨。第二營，左翼將軍祈宏，屯下名陽武寨。第三營，右翼將軍高毀，屯下名武德寨。第四營，左翼保駕將軍南宮列，屯下名武涉寨。第五營，右翼保駕將軍散宜生，屯下名修武寨。軍兵卸甲休息，並令人至朝歌遞書。書中數商王十罪。
　　卻說紂王升殿，有趙公明手下殘兵回報：「五將盡被西兵捉擒，大軍已渡孟津河下寨！」紂王大驚失色，正與群臣議取戰守之道，忽有近臣奏曰：「西伯侯元帥姜尚有書到！」紂王傳令宣入，令近臣讀其書曰：
　　　　尚聞三皇立極，五帝承宗，未始不由以仁義而基天下。是故唐堯不下階而治，虞舜惟垂拱而理，夏禹聞善言則拜，成湯立賢士無方。是皆以心傳心，允執厥中，所以天理合而人心順，萬民安而諸國朝。逮至商辛，不繼先王之德，惟行苦虐之政，據汝之德則無分毫，數汝之罪過於十件。其一，殺皇后，逐太子，殄絶三綱。其二，建台榭，廣沙丘，苦虐萬民。其三，以酒為池，以肉為林，傷生害性。其四，蠆盆之張，炮烙之建，慘酷刑人。其五，剖賢人之心，斬朝涉之脛，滔天之惡。其六，破孕婦之胎，囚羑里之獄，悖地之冤。其七，欲亂黃飛虎之妻，君臣倒置。其八，曾醢伯邑考之醬，父子參商。其九，不敬天時，以致水澇災旱。其十，不重民事，以致罷業荒農。是皆內惑妲已之淫，外遮費仲之佞，日滋月甚，穢德不悛。今西伯侯奉天明命，以興問罪之師，出岐州，濟孟津河，諸侯不期而會者八百爾。過潼關，屯牧野，豪傑不檄而從者無窮。豈非天命人心惡惡歸仁乎？今令星使，遞書先達，理合束手出城，與親待罪，別立新君，以應天人，庶免成湯宗廟不作丘墟。片言違忤，比入朝歌，寸戮不仁，以謝天人之恨！只此先達，草草不書。
　　近臣將來書讀罷。紂王大驚曰：「事已至此，誰人與朕領兵前去退敵？」兩班文武，喪形失色，皆無所措。紂王又問費仲，費仲出班奏曰：「臣舉一人領兵前去，迎敵西兵。」紂王曰：「卿敢保何人？」費仲曰：「此人乃崇應彪是也！大王可拜應彪為征西大總兵，親發精兵八十萬，與之此人，必能破西兵矣！」紂王依奏，即封應彪為征西大總兵，以彭舉為先鋒，彭矯、彭執副之，以薛延陀、申屠豹為左右翼，大發精兵，即出朝歌。
　　卻說崇應彪，次日昇帳，傳令謂諸將曰：「吾聞西師姜尚，謀機用兵，神出鬼沒。又加之以殷郊、雷震之智勇絶倫，諸將務宜遵吾節制，不得輕舉妄動，以挫兵威。如違令者斬！」諸將皆唯唯，遵其約束。崇應彪又曰：「吾觀西兵屯下五武之寨，甚有紀律。今我兵要紮下五星之寨，以遏其鋭氣。第一營，前部先鋒彭舉，屯下名土星寨。第二營，左翼將軍薛延陀，屯下名火星寨。第三營，右翼將軍申屠豹，屯下名水星寨。第四營，左帳中護將軍蜚廉，屯下名木星寨。第五營，右帳中護將軍尉遲桓垂，屯下名金星寨。」吩咐已畢，令小將校下戰書於西帥帳下，約次日在牧野交兵。
　　卻說太公升帳，分排已定。次日，兩陣對圓，門旗開處，東兵搶出先鋒彭舉與西兵南宮適二馬相馳，鬥上十合，不分勝負。只見西兵右翼雷震，輓弓架箭，射中彭舉坐馬前蹄，馬蹶前足，彭舉落馬。東兵彭矯，正欲前救，卻被殷郊大喝一聲，刀隨手起，彭矯已先被劈下頭來。
　　南宮適用槍刺殺彭舉。彭執見二兄弟俱被傷亡，拍馬衝入西陣，被西陣上三將圍住，槍刀直刺，彭執亦死於陣中，西兵掩殺一場，東兵前部先鋒共三萬餘人，殺得屍橫遍野，血溢河津，止剩二三千殘兵敗卒，投本寨而去。西兵乘勢，欲攻大寨，太公節制已到，鳴金收軍。
　　卻說東兵敗卒回報，崇應彪大怒曰：「貨卜村夫，焉敢挫我前鋒，斬我三將！」忙傳令諸將披掛，率大軍前進，掃除西兵，旁有諸將校諫曰：「小不忍則亂大謀，元帥安可妄動？」應彪不聽，遂發兵排戰。
　　太公聞應彪出陣，乃推坐下車，綸巾羽扇，親出營來迎。謂崇應彪曰：「將軍！知天命識時務者為英雄。今商王無道之甚，西伯侯奉天討罪，將軍何不棄暗投明，前來納降，奈何反為彼卻敵也？」應彪聞言大罵：「貨卜村夫！商王有何負你！你卻忘恩負義，興兵犯上。若不下馬受縛，諒你插翅難逃！」太公並不答話。應彪怒氣衝冠，掄動大刀，直奔西陣。太公以羽扇從車上指麾五寨諸將，一齊殺出，將應彪活捉，來見太公。太公數其罪而斬之。
　　東兵左帳中護將軍蜚廉，見總兵被捉，拍馬衝入西陣。太公又指麾諸將，將五陣擺佈八卦之陣，蜚廉又被殷郊捉送太公，太公命推出斬之。東兵陣上，有大將方相，又橫槍拍馬，殺來打陣，直入武王中寨。見旁邊無人，持起手中長槍，望武王背後一刺，紅光燦爛，八抓金龍出現，繞住武王。方相大驚，正欲抽槍回馬，左邊衝出保駕將軍散宜生、南宮適，齊聲一喊，方相措手不及，早被眾將捉住，太公命推出斬之。只留得方相敗卒，回報朝歌。
　　紂王聞報大驚，問群臣曰：「誰復出馬迎敵？得勝加封官爵。」兩班文武默然無語。費仲出班奏曰：「臣雖不才，願領兵出城，若不活捉子牙，剿滅西兵，誓不回國！」紂王大悅，賜精兵八十萬出敵。
　　費仲與散宜生戰不數合，費仲不能抵敵，正欲走入朝歌，被南宮適一鞭打中心窩，口吐鮮血，入奔皇城而去。西兵乘勢殺入皇城，要活捉商辛並妲己等獻功，人人當先而進。
　　卻說東兵陣上，雖有精兵八十萬，皆怨商王之虐，全無鬥志，倒戈自相攻擊，以致血流漂杵。又且朝歌百姓，久怨紂王，一聞西兵入城，猶如大旱得甘霖，赤子見父母，個個牽羊擔酒，爭來相勞，是以周兵直奔朝歌，並無攔阻。
　　卻說紂王，自敗兵之日奔入皇城，至甲子日，聞城已陷，手足無措，急宣羽林、神策等衛諸軍護駕。時，諸軍皆無力廝殺，文武各相奔走，死者無數。紂王自知大事已去，不能抵敵，乃火焚宮殿，自登鹿台，身衣寶物，投入火中而死，時春三月甲子日也。欲知商滅之事，且看下回分解。
　　後人有詩一絶云：
　　　　玉食錦衣黃帝居，九重尊寵鎮天衢。
　　　　只因侈肆殘民政，畏火昆蟲反不如。
