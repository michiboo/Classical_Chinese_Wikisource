
　　幽王准奏，發兵討申。忽有人報申侯曰：「王將起兵伐申國！」申侯大驚曰：「國小兵微，何以當敵？」大夫呂章進曰：「今申國近西夷犬戎，主公速致書於犬戎，令起兵以伐無道，庶免申國之患！」申侯以書召西夷犬戎。西夷主曰：「中國天子失政，申侯召我以誅無道，此我志也！」遂發戎兵五萬，殺奔京師而來，將城團圍三匝，水泄不通。
　　近臣奏於幽王，幽王大驚曰：「機不密，禍先發！我兵未起，戎兵先至，此事如何定奪？」虢石父奏曰：「速發煙墩以征諸侯救兵！」王令發烽火數日，諸侯之兵俱無片甲入來。蓋因前被烽火所戲，故此時又以為詐，所以皆不起兵也。幽王見救兵不至，犬戎日攻，命虢石父曰：「事急矣！卿速令兵守城，率將士出城迎敵，朕率大軍繼後，以破犬戎！」虢石父本非能戰之士，只得勉強率部兵出陣，開西城門殺出。申侯望見虢石父，謂犬戎曰：「此欺君之賊，不可走了！」犬戎主聞之，拍馬直取石父，鬥不能勝，被犬戎主一槍刺於馬下，戎兵亂殺進城。
　　幽王正率軍出午門，聞石父戰敗而死，甚為恐懼，乃引大軍奔後宰門，望臨漳而走。狄兵在城中放火焚燒宮室，擄掠庫內財物。申侯從火光中見幽王從後宰門奔出，引一隊戎兵趕至驪山下斬之。幽王在位十一年。胡曾先生有詩云：
　　恃寵嬌多得自由，驪山舉火戲諸侯。
　　只知一笑傾人國，不覺胡塵滿玉樓。
東屏先生詠史詩云：
　　多方圖笑掖庭中，烽火光搖粉黛紅。
　　自絕諸侯猶似可，忍俾國祚喪羌戎。
潛淵居士讀史詩云：
　　女色常雲喪國城，幽王何事若迷心。
　　恣情貪笑輕烽火，繼恣忘憂召甲兵。
　　萬邦生靈沽羯臊，千官冠蓋陷胡塵。
　　鄭桓不動勤王劍，八百蒼姬已盡傾。
又東屏先生有詩，以譏幽王失政，謠言有驗云：
　　易儲廢后敗綱常，烽火招戎勢獗猖。
　　指婦傾城奇禍遠，壓弧箕服驗周亡。
　　申兵與戎卒殺入翠華樓，將褒姒斬於樓下。其宮中士卒嬪妃，死者不計其數。犬戎在城中大肆剽掠數月，不日有滅周之意。
　　鄭桓公聞犬戎將陷王城，發兵勤王，與犬戎戰不數合，桓公中箭落馬而死。潛淵居士讀史詩云：
　　臣子勤王水火師，君危臣陷豈宜遲。
　　鄭桓雖為周幽殞，史冊英名萬古存。
　　鄭兵大敗，犬戎追上二十餘里。只見城西角上，鳴金大喊，擁來一簇人馬，旗上書秦侯二字。鄭人始知是救駕之兵，方才放心。秦襄公聞知，即引兵擋住犬戎，大殺一陣，秦兵驍勇，犬戎不能抵敵，敗兵入城不出。
　　襄公引鄭國之兵屯於城下，至暮見一簇人馬，喊聲大震，從東奔來。眾兵視之，當先一面卷金繡字旗上，書衛侯二字。
　　襄公與掘突前來迎接，下馬相讓而坐，議論破戎之策。襄公曰：「犬戎之志，在於剽掠女子金帛而已，彼謂我兵初至，必不謹防我等，今夜宜分兵從三門而入，一虜可滅矣！」
　　是夜三更，三國之兵，打入王城。犬戎將士果去剽掠民間財貨，不致防備，火光滿城，三國精兵大喊，殺入城陣，斬人如刈草芥，血滾六街成河。犬戎主逼太子西歸於申。襄公獨馬殺入宮中，問太子何在？有被傷宮人告曰：「已被胡人驅迫西門面去。」襄公引本部精兵殺出西城，追及犬戎，大殺一陣，搶回太子。天已大明，眾諸侯亦皆率兵來接，襄公謂眾諸侯曰：「天下不可一日無主，宜奉太子即王位，庶幾諸侯有主。」
　　於是，宜臼即位，是為平王。
　　平王升殿，眾諸侯朝賀畢，群臣奏曰：「賞罰者人君之統馭，今國家亂定，望陛下黜陟，賞罰先行。」王准奏，黜褒姒子伯服為庶人，族其讒臣尹球、虢石父之家。鄭桓公死於王事，追封為塚宰公。秦侯、衛侯、鄭侯三國來救京師者，俱各賞帛數萬，標名於陵煙閣上，立生祠於功臣廟。諸侯歸國。國舅申侯尊封為申國公，開冷宮之囚，以救主母。申皇后遂出安民榜，撫諭京師被擄百姓，大宴群臣歸國。
　　是時，京師被犬戎喪亂之後，宮殿焚毀，倉庫空虛，邊境烽火連年不息。平王與群臣議曰：「鎬京迫近西戎，又且宮殿荒涼，朕欲遷都於成周，卿等以為何如？」群臣皆以鎬京逼近西戎，累被犬戎之害，況昔日成王營築成周於洛邑，故以洛居天下之中，王者所居之地，遷都是也！獨有大宗伯周公華奏曰：「不可！洛陽雖為天下之中，四面受敵，乃用武之地，故有德易興，無德易亡。今觀鎬京，左有殽函，右有隴蜀，沃野千里，四塞為固，所謂天府之國，天下之勢，莫過於此。今若棄之東遷，臣竊以為不可也！」
　　平王不聽，即日命收拾東遷於洛陽。後人有古風曰：
　　千里金城形勝地，地方沃野民殷實。
　　殽山左障右橫川，函谷巍巍天下極。
　　周室衰微氣奄奄，平王東徙盡拋棄。
　　秦得以霸周遂亡，始知地土國之綱。
　　文武成康基業墜，教人每每恨平王。
　　是時，文武百官扈從，百姓有願隨遷都者，咸從於駕後，而歧州百里形勢之地，盡棄於秦，故秦得形勢之地，能並列國。
　　王駕既至洛邑，修營宮室，盤給倉庫，文武百官，各加升賞。
　　諸侯來朝者，悉厚禮而遣歸國。鄭武公掘突之父桓公，因救駕死於王事，有大功於周，獨留武公在朝，輔以國事。
　　卻說鄭武公夫人武姜，初生其長子，因其夢後而產，遂名之曰寤生，後為莊公。武姜惡其長子。後生次子，名叔段，武姜偏愛之，數請於武公，要立叔段為太子，使其承位，武公不許。武姜不敢復言，武公知夫人偏愛叔段，恐後日兄弟相戕，遂立寤生為太子。及武公卒，太子寤生立，是為鄭莊公。武姜見叔段無權，恐被莊公所害，乃謂莊公曰：「汝承父位，可於京城之內割地，以封叔段，兄弟同享富貴可也！」莊公唯唯而退。
　　次日升殿，正欲宣叔段而封之，大夫祭仲諫曰：「不可！
　　國不堪二，若封叔段於京，是二君也，後必為患！」公曰：「吾母之命，奈何敢拒？」遂封段於京，謂之京城太叔，叔段謝恩而退。次日升堂，有西鄙宰、北鄙宰二人來賀！叔段謂二宰曰：「汝二人所掌之邑，如今屬我封土，自今貢稅朝賀，皆要朝我，勿得更入見大王！」二宰見叔段豐彩昂昂，不敢拒命，遂降於叔段。叔段得二鄙之地，遂不朝兄，乃完聚城郭，操練兵馬，有襲莊公之意。
　　一日，武姜謂叔段曰：「汝自受封，終日自安，設他日讒間一起，富貴能永保乎？」段低聲謂母曰：「子之思慮每及此，奈寡小不可敵強大，今喜得二鄙，練三軍，給糧料，將擇日入國襲兄，不知母意何如？」武姜大喜，擇取五月襲兄。卻說莊公問群臣曰：「西北二鄙之宰，何為不朝不貢？」子封曰：「吾聞二鄙之地，盡被叔段所侵，故二宰納降於段。且聞段完聚城郭，繕治用兵，久失朝儀，必有叛意，宜急早除之。」莊公曰：「吾欲討之，則母親在上，恐怕不孝之罪，欲不除之，必有尾大不掉之愆，此事若何處之？」子封、祭仲咸曰：「彼既不恭，我方不友，況國君以社稷為重，不可拘私恩，誤大事，當速交兵，以免後患！」公曰：「然！」遂命子封率甲兵十萬六千，以伐叔段。
　　叔段聞莊公兵至，引二鄙之兵前來。子封遙謂段曰：「汝兄侯封汝京城之地，寵以太叔之名，有何負汝，敢有反意？」
　　又謂臣眾曰：「叔段乃叛兄負義之徒，汝等乃鄭之良民，何故不仁而從不義乎？若不速退，先斬汝等，後除叔段！」
　　叔段之眾兵聞子封之言，咸抱頭鼠竄耳！棄鼓拋戈而散。
　　段大怒！子封用刀一招曰：「能擒叔段者重賞！」祭仲揮槍直取叔段，鬥上二十合，不分勝敗。子封拍馬前來夾攻，段力不加，望鄢邑而走，子封勒馬後追，段勢窮促，乃奔共國，子封追及斬首回報。莊公謂群臣曰：「此事非吾母啟叔段之謀，叔段決不敢生叛心，母親何以處之？」子封曰：「子母天性也！
　　彼雖不慈，我必盡孝，何可失卻天倫？」公不聽，乃置姜氏於城潁，而誓之曰：「不及黃泉，無相見也！」
　　潛淵居士有詩云：
　　母氏公如天地恩，一胞何起愛和憎。
　　莊公忍誓黃泉見，回視重華有愧顏。
　　又詩一絕評莊公之失教於弟而反殺之云：
　　魚非貪餌把身空，釣者無情設餌蒙。
　　失義雖然罪叔段，懷奸還是咎莊公。
　　宋東萊目先生評云：
　　魚非有負於釣，釣負於漁也。獸非有負於獵，獵負於獸也。
　　叔段非有負於莊公，莊公負於叔段也。由此論之，皆咎莊公，早不以人義曉諭於弟，時以冷眼觀叔段，釀成不義之事，因而乘此而殺，非友愛之心如舜之待象也。
　　欲知後事如何，且看下回分解。
