
　　卻說齊自孝公以來，國勢弱甚，不能再振桓公之業，趨時附勢於強霸之間，晉勝則順晉，楚強則降楚。至頃公之時，楚莊王敗晉於那，遂叛晉而降楚。齊頃公好色，雖臨朝之時，常以美女數十，列於左右，上大夫晏弱，屢諫不從。及報晉大夫郤克至，晏弱來諫。
　　齊侯問曰：「卿諫何事？」弱曰：「請屏美人，然後召郤克。」頃公不從，曰：「美人畏郤克耶？」弱曰：「非也！臣聞郤克狀貌醜陋，美人見之必笑。晉大國也，倘笑其大夫，必招征伐之患。聽以臣請，先屏美人，而後召郤克。」頃公大怒曰：「楚方強盛，何畏一晉哉？」遂不屏美人，召郤入朝。頃公問其來故，克曰：「寡君以晉與齊，中國之唇齒，晉不幸初敗於楚，或言齊叛晉盟，而歸降於楚，寡君茲欲興兵復伯，使克請君示下！」公曰：「晉楚更伯，其勢迭興，吾齊僻處海濱，不與晉楚爭長，但伯在晉則順晉，伯在楚則順楚，汝晉托復伯業，吾齊焉敢不從？」郤克辭命將出，眾美人見其醜陋，果然大笑曰：「吾聞晉國有好人物，若郤大夫者，殆魑魅之屬耶！」
　　郤克含羞而歸。晉景公問齊國之事，郤對曰：「臣觀齊志，將背晉降楚，若不速征，恐引動諸侯。」少刻，士燮、魏顆自魯衛還，言魯衛皆不降楚，景公大悅。遂拜郤克為元帥，士燮、魏顆為左右翌，趙武為先鋒，大發甲兵十五萬伐齊。哨馬報知齊侯。頃公問於群下，晏弱與高固皆曰：「齊與晉皆中國諸侯，不宜相戮，楚乃荊蠻之國，不可與之相親，望明公往晉會盟，免動干戈可也！」頃公然之。忽一人自外進曰：「楚兵帶甲百萬，橫行中國，齊不附楚，而附弱晉，豈不誤哉？若能以精兵五萬付臣，臣敢退晉兵。」眾視之，乃東海人也，姓邴名夏，現為下軍大夫。頃公大喜。遂以邴夏為先鋒，逢丑甫為保駕，親率大軍十萬拒晉，又差使者往秦楚求救。
　　大軍與晉兵遇於鞍，相對二十里下寨。次日，郤克有戰書入齊。齊頃王拆而覽曰：晉乃姬氏親族，齊乃周室功臣，其相為霸以主夏盟者，皆攘夷尊周之意也。故我文公敗楚於城濮，傅之桓公服楚於召陵，世世定誓，永期相救。奈何我兵初敗，爾齊即叛晉降楚，夫以千乘之國，屈膝以事荊蠻，豈不上愧齊桓管仲哉！今治精兵十五萬，戰將五千員，來問背盟之罪，如若執迷不悟，約來日辰時三刻，於摩笄山下，兩兵一接，決定雌雄。只此直布，餘不多白。周定王十八年夏六月壬申，晉東征大元帥郤克書。
　　齊頃公覽書大怒，裂書於地，斬其來使。次日，親自披掛出馬，大罵：「郤克匹夫！何不出馬答話？」郤橫槍殺出，二馬正鬥之間，齊先鋒邴夏暗射一箭，中郤之腹，郤倒翻馬下，韓厥救起，令解張保之。韓厥抵住齊侯，郤抽箭，腸出五寸，郤令收軍。解張曰：「齊之兵氣方銳，我若收軍，彼必乘勢追擊。」克曰：「我腸被傷，暫息中軍，汝等盡力敵住一陣！」
　　解張曰：「元帥者諸將之表，中軍欲息，誰肯爭先，願元帥奮起神威，激厲將士。」郤乃抖起精神，以掩心甲兜住箭傷，拍馬殺入陣中，左衝右突，齊兵不能抵敵，逢丑甫拍馬來迎，被克一槍刺於馬下。
　　邴夏、高固拍馬又戰，郤不戀二將，直望齊侯殺來。齊侯力戰數合，不分勝敗，郤箭傷裂，輒以衣袍包住，奮力又戰，齊侯不能抵敵，棄甲東走！郤大叫曰：「我不擒汝誓不回軍！」
　　拍馬直趕，齊侯走入金輿山下至華泉，時當盛暑，馬亦渴極，一見華泉，伏地而飲，再不肯走。郤趕至，只差五里，齊侯大叫：「天亡我也！」步行里餘，遇副將接住，以它馬走入金輿山中，郤追至山下，不見齊侯蹤跡，欲殺入山，恐有伏兵。少刻，晉兵一齊追至，郤克傳令，大軍三圍金輿山，齊將殺入救主者，皆被晉兵截住，內外不能相通，困旬有餘日，齊將軍馬無糧，秦楚救兵不至。令高固出見郤克，言奉降表，乞退兵，以復舊好。
　　郤克不從，欲斬高固，務滅齊國。韓厥曰：「盟主無絕人之心，齊侯欲背楚歸晉矣！何必覆絕其國？」郤原被齊侯婦人所笑，常懷其恨，聞韓厥之言，乃謂高固曰：「姑赦爾國君臣之死，令蕭姬來質，然後放汝君臣返回。」高固對曰：「蕭姬乃寡君之母也！五伯樹德，教人忠孝，今子欲主夏盟而質人主母，是教人不孝也，欲合諸侯，不亦難乎。」郤克悟，受其降表，令大軍盡取齊地之麥而歸。齊侯出，收其餘兵而還。後人有詩曰：
　　山西晉地山東齊，齊乃功臣晉共姬，為霸同安諸國業，合盟曾攘四方夷。
　　本當協力扶神器，何事參商動戰旗，痛惜金輿山下路，縱橫高積幾多屍。
　　卻說晉兵班師，歸至輔氏澤，忽塵土蔽日，喊殺連天，晉兵不知為誰，列開陣勢。哨馬報曰：「秦桓公使大將杜回前來救齊。」郤克問：「誰敢對敵？」先鋒趙武願往！戰不數合，敗歸見郤。郤又問：「誰敢當先？」魏顆進曰：「伐齊之功吾未建立，願引本部兵活捉杜回」郤許之。顆即披掛上馬，遠望秦兵旗下一將，金睛銀牙，用一把莫邪劍，率兩行短刀手，凜凜然如有翌之虎，魏顆一見心慌，未敢向前，移時杜回匹馬單刀殺入晉陣。魏顆遮攔不住，敗歸本寨，欲入中軍請兵相助，又不敢妄請，悶悶不悅。
　　杜回數次挑戰，魏顆之弟魏錡，欲請兵出敵，顆不許，只令堅守，待設計行兵，錡出。顆思其計，坐至三更，假衣而寐，夢一老人，似農家狀，又不通名，進前告曰：「將軍引戰於輔氏澤左十五里草場上，吾當力助，必然建功！」顆覺乃是一夢，召魏錡詳告夢中之言，魏錡以為虛妄不信。顆曰：「莫非此地神靈默助晉室，吾必從之。」
　　次日，魏顆披掛，引本族弟兄之兵馬，列陣於輔氏澤左十五里草場上，杜回果來打陣，魏顆接住一陣，戰至十五合，顆之刀法又亂，魏錡拍馬夾攻，杜回左衝右突，晉兵抵擋不住，披靡敗走。杜回拍馬來迫，可回之馬一步一跌，晉兵回頭視之，見一老夫在場中結草以套杜回之馬，顆信夢中之言，招大軍殺轉，杜回馬僕翻於地下，被顆活捉而歸，解見郤克，郤克斬之，立顆為破秦第一功。
　　大軍班師，顆回本寨。是夜，又夢老人曰：「吾非他人，乃魏武子嬖妾之父也，蒙將軍從父活命嫁吾之女，不以殉葬，今日結草以報於恩也！」顆覺，乃悟其事。漢太尉楊震贊曰：
　　德種心苗，必福其裔。
　　賢哉魏顆，從父之治。
　　而師破秦，老父結草。
　　吾信蒼天，惟德是報。
　　明成祖贊曰：
　　作德常雲白日休，嬖妾倉皇分殞身。
　　魏顆若非尊治命，哪能復作世間人。
　　老人結草意慇懃，不忘當時活子恩。
　　作善由來天有報，聖賢垂訓豈虛言。
　　大軍至絳州，景公親率文武出城迎接，忽怪風大作，天昏日迷，景公驚懼。忽有一魅，藍面赤鬚，跳進駕前，大罵曰：「昏君妄信讒言，殺我功臣子孫，隨我不得輪回，我必生嚼汝之肉！」景公大懼！問曰：「汝何人也？」魅曰：「吾乃趙氏祖先！」公曰：「吾已立趙武為卿矣！」魅曰：「吾孫雖立，汝又不追封趙氏，使我三代之魂，百口之冤，盡作無名鬼！我必嚼爾之肉！」言罷以銅錘來打景公。景公大叫：「群臣救我！」拔佩劍砍斬其魅，卻妄劈自己之指，群臣不知為何？也來搶劍。景公口吐鮮血，不省人事。
　　群臣扶駕而歸。時，大軍歸朝，郤克箭傷腸出，不能復收，亦病將危。士燮、趙武等眾卿相謀曰：「今君被魅，元帥將危，非邦家之福，當若何處之？」魏相曰：「吾聞秦有醫土，姓高名緩者，能攻內外之症，善達陰陽之理，乃當世名醫。現為秦國太醫，若救吾之君臣，非此人不可。」眾曰：「秦乃吾之敵國，豈肯放良醫而救吾臣哉？」相曰：「救災恤鄰，古之善道，吾請掉三寸之舌，必得高緩歸晉！」眾許之。
　　魏相即日治裝往秦。秦公問其來故，魏相對曰：「寡君不幸，而沾狂疾！聞上國有良醫名高緩者，有濟活之能，故臣來求，以濟寡君。」桓公曰：「晉國無理，數敗我軍，豈肯以良醫救汝哉？」魏相正色曰：「秦晉匹偶之國！故我獻公與你穆公結婚定好，世世相親，所以穆公三送晉君，以申舊好。奈何文公死，襄公幼，穆公背義，輒用孟明，師出崤山伐晉，是欺吾弱也！既其後，又用孟明侵我王宮，圍我絳州，是又欺我連喪老臣，國危主幼也！及我景公伐齊，明公又遣杜回助戰，此皆秦欺晉弱，背舊結冤，何謂晉犯秦也？且臣聞幸災不仁，懷怨不義，明公量寬如海，不念舊惡，而忍困匹偶之國耶？」桓公見魏相言詞當理，乃召太醫高緩往晉。魏相謝恩，遂與高緩連夜歸晉。
　　時郤克已死，景公病甚危篤，日夜望醫不至，忽夢有二小鬼從己鼻中跳出，自相謂曰：「秦高緩當世之名醫，彼若來救藥，我等必然被傷，不如我逃入肓上，汝逃入膏下，以避其攻治，有何不可？」言罷，二小鬼復從鼻中而入。須臾，景公大叫，上鬲下鬲疼痛，坐臥不安。少刻，高緩至，魏相引入。察其病症。緩曰：「此疾不可為也！」景公曰：「何以言之？」
　　緩曰：「此疾居肓之上，居膏之下，攻之不可，施之不效，藥不能治矣！」景公歎曰：「此誠良醫也！」命厚待遣歸。高緩謝恩歸。後人有詩云：
　　秦緩名醫士，陰陽腹內藏。未知生死症，先達疾膏盲。
　　扁鵲何能過，華佗也莫當。誠哉醫國手，豈特獨稱良。
　　是夕，果然景公即卒，群臣奉其子州蒲即位．是為厲公。
　　六卿奏曰：「宋鄭叛晉降楚，不可不伐，宜乘此伐齊之兵，速進伐鄭，鄭服則宋望風歸晉矣！」厲公善之。遂拜欒書為元帥。
　　士燮佐之；郤錡為右翌，苟宴佐之：韓厥為左翌．郤至佐之：荀瑩為先鋒，郤輩佐之。大發精兵二十萬，殺奔鄭來。鄭成公聞晉兵勢銳，欲出城納降。大夫姚釣耳曰：「鄭地偏小，間於晉楚，只宜事一強者，焉可躊躇兩國，而歲歲受兵乎？」成公曰：「若何？」耳曰：「依臣之見，莫若求救於楚，楚兵至，吾與之夾攻，大破晉兵，使其再不敢視鄭，則鄭可保長久之計！」公悅！亦遣釣耳往楚來求救。
　　釣耳至楚，見共王。時楚國初喪叔敖，人心搖動，楚王不欲起兵。有一公子自外進曰：「天下諸侯初叛晉降楚．前者因喪元帥不救齊難，今又不救鄭，是棄諸侯來歸之意！」眾視之．乃王族公子側字子反也！王曰：「吾知不救鄭為失伯，爭奈上卿叔敖已死，國事無人統率，是以躊躇。」子反曰：「終不然以荊襄百萬之眾，無一元帥，即解伯業，王如肯以總督之印賜臣，臣雖不才，敢保鄭國安如泰山！」楚王隨即拜子反為元帥，以子垂、沈尹為左右翌，潘尪為先鋒，養由基為保駕，親自救鄭，兩國之兵，遇於鄢陵。晉兵聞楚兵至，士燮欲抽兵。
　　郤至曰：「不可！吾晉列在中原，號為伯國，今遇強楚，正當協力一戰，威服荊蠻，回收宋、鄭，奈何一遇強敵，便欲返兵乎？」於是，元帥欒書傳令，整兵列伍，練器械，以待戰。言未訖，忽聞寨外喊殺大振，哨馬報：「楚軍逼吾寨而排陣！」
　　諸將皆欲出戰，欒書止曰：「彼既逼寨排陣，我軍不能成列，交兵恐有不利，故緩一日，待吾設計破之。」眾議紛紛，日夕不決。
　　時，士燮之子，名匄者，年方十六歲，聞眾議不決，乃突入中軍稟欒書曰：「楚兵既逼而陣，元帥何不傳令三軍，平灶塞井，列於寨中，亦足交戰，何必遲疑？」書曰：「井灶者軍中之急務，而平灶塞井，三軍何治糧料？」匄曰：「先命各寨一炊，備三日之糧，人各飽食，餘者支分自帶，戰捷再作區處！」土燮本不欲戰，見子進計，乃拔戈逐而罵曰：「國之存亡，兵之勝負，皆天之意，豎子有何見識，敢在此鼓舌彈唇！」眾皆救之。不知性命如何，且看下回分解。
