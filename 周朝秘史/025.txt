
　　襄公車駕回至東門，管至甫伏兵一起，刺襄公死於車中。
　　連稱亦歸國，奉無知而立之，群臣不朝。有一人挺劍而入，數無知之罪曰：「汝弒君之賊，焉能主社稷，吾奉內宮之旨斬汝逆弒，別立新君！」無知正欲奔走，其頭隨劍落於殿下。眾視之，斬無知者，乃中軍大夫雝廩也！至甫、連稱見事發，出走於外。魯莊公聞齊國大亂無君，謂公子糾曰：「汝兄既死，無知亦亡，公子盍往正大位！」糾曰：「無一旅之師，何能興國？」
　　莊公曰：「孤助公子精兵五千，命召忽管仲送汝歸國！」糾遂謝而奔出魯國，走至中途，吶喊振天，旌旗遮日。忽人報：「莒人與鮑叔牙奉公子小白歸也！」管仲告糾曰：「小白將先入齊，仲請分兵，從間道以阻之。」糾許仲從山陰後抄出，以精兵遮道，謂小白曰：「我主兄也，汝弟也，焉得爭先奪位？」
　　遂拈弓搭箭，直射小白。小白馬上翻身一閃，其箭正中玉帶之鉤，白遂收其箭以囊之。時莒人奄至，管仲不能抵阻，大夫雝廩開城門，接小白入城，群臣奉其即位，是為齊桓公。公子糾與管仲攻城不下，乃回魯請益兵來爭位。
　　桓公即位，賞功罰罪，升雝廩為上大夫。問群臣曰：「公子糾在魯，孤寢食不安，此事如何？」鮑叔牙曰：「臣請精兵五千於魯，說魯以殺糾，如其不然，臣願生擒糾於魯中。」桓公聽其言，遂與精兵五千，即日奔魯，屯於長勺。牙使人遞書於魯莊公曰：「寡君以諸侯咸服，百姓戴己，故敢奉先君之祀，踐其大位。但念國無二君，公子糾與寡君手足，不忍加戮，願明公為我討之！管仲、召忽請囚歸以戮，否則齊魯將為仇敵矣！」莊公得書，問於大夫施伯，施伯曰：「若小白為君，叔牙為臣，必強齊伯國，不如以糾和鄰國也！」莊公遂召糾入朝，謂曰：「齊侯有詔殺汝！」糾曰：「魯侯何懼小白，成我而不終乎？」左右遂擁糾斬之，將囚召忽、管仲，召忽仰天慟曰：「忽為人臣，不能為主討賊，反事仇敵，非吾志也！」遂以頭觸殿而死。管仲甘心受囚。潛淵讀史詩云：
　　召忽平膺子糾恩，主已何忍苟偷生。
　　莫言小諒非臣守，曾有何人追仲能。
　　公子糾與召忽皆死，施伯告莊公曰：「管仲天下才也，不可送還於齊。」莊公令囚於生竇：「待孤請齊侯赦其罪，然後釋囚，便為我用。」遂囊糾、忽二首級，付與叔牙歸齊。叔牙將糾、忽二首級歸見齊桓公，公拜牙為上宰，使預國政。叔牙辭曰：「君加惠於臣，使不凍餒，乃君之賜，若必治國家，則非臣之所能也！其管夷吾乎？臣所不若夷吾者五：寬惠柔民，弗若也；治國家不失其柄，弗若也；忠信可結與百姓，弗若也；制禮義而法於四方弗若也；執枹鼓立於軍門使百姓知勇焉，弗若也。」公曰：「昔者管仲射我一箭，正中帶鉤，吾蕆之，以待報仇，今若得之，吾當斬首，何可更用？」叔牙對曰：「臣聞明主立賢無方，不念舊惡，管仲有經濟之略，明公當置怨而用之，方能富國強兵。」
　　桓公從牙之言，差使往魯。牙又曰：「施伯魯之謀士，知齊將用管仲，彼必不肯放還，必得能辯使者，方得仲歸。」公曰：「誰可奉使？」牙曰：「公孫隰朋可往！」桓公遂使隰朋至魯，告莊公曰：「寡君有不令之臣名管仲者，現囚在魯，命臣乞歸斬首，以戒不忠。」莊公問施伯，施伯與莊公曰：「管仲天下才也，故齊侯欲脫歸而用之。若管仲用於齊，則魯國必弱。公宜殺之，以屍付使可也，庶免後患。」莊公欲殺仲，以屍還隰朋。隰朋曰：「寡君以管仲遮道射其帶鉤，欲親手戮之，以雪舊恨，君以屍還齊國，寡君何以釋恨？何以戒群臣？」公謂施伯曰：「齊侯果欲殺管仲，又焉用之？」遂命取管仲付隰朋，隰朋謝而歸。
　　至堂阜，叔牙聞管仲生還，親至堂阜解其縛而禮之。管仲曰：「吾該死賤俘，子何待我？」正欲觸道而死，叔牙忙救之曰：「賢友抱經濟大略，不遇明主，是猶明珠藏土。今主上親賢納士，大度寬仁，子能捨怨而事，則可展子之志矣！仲泣曰：「吾食公子糾之祿，糾死不能殉節而亡，今又棄怨事仇，有何顏立於世哉？」叔牙曰：「吾聞大丈夫貞而不諒，子能捨怨事仇，展經綸之才，致太平之治，垂功名於竹帛，揚聲譽於後世，豈不為美，又何必區區效小信乎？」仲乃與叔牙入齊。
　　叔牙先見桓公曰：「管仲既至，主公捨其舊日之怨，效明王而尊禮之，庶幾賢才方為我用。」公悅，親自迎之入朝賜坐。
　　仲稽首拜曰：「臣乃該死賤俘，得蒙君宥不死，已為萬幸，何敢預坐！」桓公乃赦其罪，仲謝恩。
　　公問曰：「齊乃千乘之國，列於諸侯。自因先君政令無常，以致國勢不振。寡人慾修國政，立綱陳紀，其道何如？」仲對曰：「禮義廉恥，國之四維，四維不張，國乃滅亡。今明公欲立國之綱紀，必以禮義廉恥而使其民則，綱紀立而國勢振矣！」
　　公曰：「為之若何？」管子對曰：「昔者聖王之治天下也，其發政施仁，必以愛民為先。」公問曰：「愛民之道何如？」對曰：「公修公政，家修家族，相連以事，相養以祿，則民相親矣！赦舊罪，修舊典，立無後，則民生殖矣！省刑罰，薄稅斂，則民可富矣！鄉建賢士，使教於國，則民有禮矣！出令不改，則民俱信矣！此愛民之道也。」
　　公曰：「愛民之道既行，處民之道何如？」管仲對曰：「士農工商處於四等，則民有定矣！」公曰：「民既定矣，齊國偏小，甲兵不足，若何處之？」仲對曰：「甲兵欲足，制重罪贖以犀甲一戟，輕罪贖以鞼盾一戟，小罪盡皆以金分宥問罪。美金以鑄劍戟，試諸狗馬；惡金以鑄鋤夷斤欘，試諸壤土，則甲兵大定！」公曰：「甲兵既足，財用不週何如？」管仲對曰：「銷山為錢，煮海為鹽，其利通於天下，則財用足而國富矣！」
　　公曰：「國家財用既足，軍旅不多，兵勢不振如何？」仲對曰：「制國之兵，五家為軌，軌為之長；十軌為里，里置有司，四里為連，連為之長；十連為鄉，鄉有良人焉。五人為伍，軌長率之；十軌為里，故五十人為小戎，里有司率之；四里為連，故二百人為卒，連長率之；十連為鄉，故二千人為旅，鄉良人率之；五鄉一帥，故萬人為一軍，五鄉之帥率之；十五鄉出三萬人，以為三軍。君主中軍，高、國二子各主一軍。四時之隙，從事田獵，春搜索不孕之獸；夏苗除五穀之災；秋獮行殺以順秋氣；冬狩固守以告成功，使民習於武事。是故伍整於里，軍旅整於郊，內教既成，令勿使遷，徒伍之人，祭享同福，死喪同恤，禍災共之，人與共之。人與人相疇，家與家相疇，世同居，少同游，故夜戰聲相聞，足以相死。居同樂，行同和，故晝戰目相視，足以相敵，是故守則同固，戰則同強。君有此士也，三萬人可以橫行天下，以誅無道，以屏周室。」
　　公曰：「國既富足，兵既強盛，吾欲操練將士，以征天下諸侯何如？」管仲對曰：「未可！鄰國本吾親也，君欲從事於天下諸侯，則親鄰國。」公曰：「若何？」仲曰：「審吾疆場而返其侵地；正其封疆，無受其資，而重為之皮幣，聘頫於諸侯，以安四鄰，則四鄰之國，皆親我矣！請以游士八十人，奉之以車馬衣裘，多其資幣，使週遊於四方，以號召天下之賢士，皮幣玩好使人鬻之四方，以監其上下之所好，擇其淫亂篡弒者而先征之，則天下諸侯，皆信吾不為併吞，相率而朝於齊矣！」
　　桓公大悅，齋戒三日，欲拜管仲為相，仲辭而不受。公曰：「吾納子之伯策，欲成吾志，故拜子為相，何如不受？」仲曰：「臣乃有罪之人，何敢居此大位？明公必欲成其大志，若能用五傑，伯業成矣！」公曰：「五傑為誰？」仲曰：「昭權度之嫻雅，辨言辭之剛柔，臣不如隰朋，請立為大司行；墾草闢土，聚粟多眾，盡地之利，臣不如寧越，請立為大司田；平原對敵車不結轍，士不旋踵，鼓之而三軍之士視死如歸，臣不如王子成父，請立為司馬；決獄折中，不殺無辜，不誣無罪，臣不如賓須無，請立為大司理；犯君顏色，進諫必忠，不避死亡，不撓富貴，臣不如東郭牙，請立以為大諫之官。君若政治國強，然則五子者存矣！若欲伯王，臣雖不才，強承君命以效區區。」桓公拜管仲為相，隰朋以下五人皆如管仲所請。遂出榜於朝門外，管仲所奏之政，盡舉而行之。百姓奉法，齊國大治。欲知後事如何，且看下回分解。
　　東屏先生有詩云：
　　莒道彎弓射帶鉤，納言鮑子竟忘仇。
　　強齊定霸安夷夏，小諒何防召忽求。
　　潛淵居士五言一絕，贊美管仲有的叔牙知人，而桓公納士云：
　　夷吾負大器，鮑子早相知。
　　初釋堂阜縛，便為齊國基。
　　鋪張政就日，羽翼霸成時。
　　一舉三賢萃，桓公大可奇。
　　又有古風一篇：
　　世降春秋離亂極，君臣迭起相篡弒。
　　士抱尺寸文武材，投秦齊楚爭售藝。
　　夷吾瑩瑩經綸才，明王不遇甘塵埃。
　　叔牙一釋堂阜縛，桓公便築迎賓臺。
　　君臣既合如魚水，謨謀霸策條陳開。
　　揚眉吐氣通世務，兵能強盛國能富。
　　先定四民正紀綱，再制十軌排軍伍。
　　軍伍既多兵甲強，便出遊騎監四方。
　　內安王室尊天子，外攘胡夷固夏強。
　　諸侯有亂隨征討，扶傾濟弱義堂堂。
　　堂堂霸策條陳畢，君臣協力相扶弼。
　　內修文德綏諸侯，外耀兵威制夷狄。
　　以致生靈溺左袵，千古功名在周室。
