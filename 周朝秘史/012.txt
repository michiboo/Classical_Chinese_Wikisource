
　　次日，番使來謝告歸，王問譯使曰：「此來有多少路程？」
　　譯使對曰：「有一萬二千之遙，來行三年有餘，始至京師。」
　　王命周公作指南車，賜番使以歸，只一年遂至本國。成王謂周公曰：「四夷來朝，各方路途遠近不齊，卿官相天下地輿，孰為中正可定都，以便四方朝貢？」周公奏曰：「洛陽居天下之中，昔者先王嘗欲建都於洛而不果，此九鼎乃禹王所鑄，以鎮國者，後來失國，此鼎遷於商，紂王失國，武王載歸鎬京。」
　　至成王後遷於洛陽，始定鼎於郟鄏，在河南洛陽，命鎬京為宗周，命洛邑為成周。命太史令梅仲宣卜世代久遠何如，宣乃於神前卜之。卜曰：「帝嚳之孫，鼎基巍赫，傳世三十，歷年七百。」明東平居士詠史詩云：
　　鼎入王畿蓍定時，卜年七百旋稽疑。
　　後來八百蒼姬錄，天耶人耶裕卜期。
　　周公既定鼎而歸，成王大喜。設宴以待周公，周公謝宴以歸第。是夜夢一蟠龍，從天降入於淵。公曰：「此夢乃應吾當盡之數。」內臣曰：「塚宰何以知之？」公曰：「蟠龍無翼之龍也，有翼則為飛龍，乃天子之像，吾位居塚宰，與天子差一等，乃是蟠龍也。有翼而下深淵，吾身在天子之旁，今入深淵，乃龍歸之所，是以知吾將盡也。」遂遇疾不起。
　　周公病篤，王與群臣詣周公宅，問曰：「叔父固病不起，倘有不諱，國家大政，誰復可保？」公曰：「國家大政，有召公畢公等在朝，王不必多慮。臣死之後，但願我王，賢人親之，佞人遠之，憂國愛民，天下自然太平。」公又謂同僚畢公等曰：「我死之後，願公等盡心佐王，勿忝臣職！」言罷，公下淚，成王與群臣無不下淚，王駕還朝。是夕，周公卒，時年八十二歲。公在周朝，制禮作樂，忠貞大節，為後世人臣之表。是日，天昏日暗，風霧迷漫。後史官有詩贊曰：
　　喈彼姬公，為周砥柱。制禮作樂，定安遵居。
　　輔弼幼王，盡心所事。掃蕩流言，大節安舒。
　　節彼太廟，巍然中立。後世人臣，惟公是式。
　　成王聞報大哭，謂伯禽曰：「汝父憂勤一世，朕不能報，今死之後，賜爾魯國祭祀，得用天子禮樂，庶表朕叔父之恩也。」伯禽謝恩赴國。
　　是時，周公既死，成王慮四方百姓不洽王化，乃謂召公奭曰：「爾宜巡行南方，代朕宣流教化，以安百姓。」召公承命出朝。次日，整車馬望南來至嵩山之下，忽聞深林中，鵲聲喧噪，群鳩處其巢中，召公問左右曰：「前林中鳥聲喧噪，是何鳥也？」左右對曰：「近山方識鳥音，我等不知其音，焉知其鳥？公宜拘近山樵夫，問之便知其類。」公遂令喚樵夫來問，樵夫對曰：「長翅白而頭綠者為鵲，毛班色褐者名鳩。」公曰：「鳩鵲二鳥也，為何共作一隊，飛入巢中？」樵夫對曰：「鵲性巧善，能為巢。鳩性拙，不能為巢，是以共居於鵲巢之內。」公曰：「鳩與鵲不同其類，鵲何為肯讓巢與鳩樓？」樵夫對曰：「當今天子，以仁德治天下，故其教化被及禽獸。」召公大悅，令重賞樵夫。
　　車馬遂行至雍縣，守臣君陳率左右出城迎接。召公入城，延至公廳坐下。召公問君陳曰：「汝治雍縣，百姓親睦，農桑樂業，訴訟平簡之事可具述與吾知之。」君陳對曰：「小官無能，賴天子教化，宰公福蔭，小縣有三件異政。」公問：「何為三件異政？」君陳曰：「小縣郊外，有雉一群，童子與之狎戲，雉不驚飛，童子亦不捕捉，此第一件之異政也。又每歲五穀秋登之際，禾有一枝數穗者，此第二件之異政也。又雍城南山有一獸，名作驅虞，身形似虎，其色黑，其性慈，每日遊於郊外，不踐生蟲草木，口不傷禽獸人命，朝出夕還，人人得而近之，此第三件之異政也。」召公聞說，命安排酒宴。
　　次日出城，前往南郊，勸勞農桑，令所屬官員，俱要相從，縣官君陳隨至南郊，無亭榭遮陰之所，見道傍有甘棠，綠葉陰濃，其嵩蓋如傘。君陳引公下馬，坐於甘棠樹下，令招四處農民，前來聽勸。須臾，一起農夫，荷鋤擔耜，前來跪下。公問農夫曰：「近年以來，五穀登乎？」農夫皆頓首曰：「賴宰公之福，年年農登，我鄉村小民，暖衣飽食，女織男耕，安居樂業。」公問：「何以見之？」民中有一起高年能言者，前來相告。是詩曰：青山綠水白雲鄉，春到田疇老幼忙。
　　女事桑麻無凍苦，男耕田畝有餘糧。
　　公租早送柴門閉，村酒釀成晚稻香。
　　惟願皇王千萬歲，小民飽暖樂陶唐。
　　召公大悅，命取酒食，重賞其民。公謂之曰：「我今勸課，汝等歸家，各宜孝敬長上，各安生理。」眾民拜謝而退，召公車馬望京而還。欲知後事如何，且看下回分解。
