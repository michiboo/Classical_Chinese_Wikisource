　　欽定四庫全書　　　　集部四
　　提要
　　忠穆集八巻　　　　別集類三〈宋〉
　　臣等謹案忠穆集八巻宋呂頥浩撰頥浩字元直其先樂陵人徙齊州中進士第徽宗時歴官至河北都轉運使高宗南渡起知揚州兩入政府為同中書門下平章事後以少傅醴泉觀使致仕卒贈太師秦國公諡忠穆事蹟具宋史本傳頥浩集凡十五巻見於陳振孫書録解題宋史藝文志者並同舊本久佚惟今永樂大典頗散見其遺篇裒而輯之尚得文一百三十七首詩詞五十八首今重為排輯勒成八巻頥浩在相位時顓肆自用力排李綱李光諸人創立月樁錢貽東南患深為公論所不與然宣和伐燕之役頥浩隨轉輪奏燕山河北危急五事請議長久之策一時稱其切直至建炎中苗傅劉正彥為逆頥浩與張浚倡議勤王卒平內難又少長西北兩邊於軍旅頗為嫻習其應詔上戰守諸策載於徐夢莘三朝北盟㑹編者大約皆謂和議之必不可成而勸高宗為乗機進取之計凡分兵策應機宜籌畫頗備雖都督江淮迄未建恢復之績不能盡酬其所言然較張浚之迂誕寡謀𡝭嫉悞國富平諸役流毒蒼生者則固有間矣集中上時政一書乃作於靖康初年能預決金兵之必來諄諄以遷避為說亦復具有先見而本傳獨未及此事是亦足以補史闕也書録解題又稱集後三巻皆燕魏襍記蓋頥浩在河北時所作今祗存二十九條於古蹟頗有典據又其集在孝宗時嘗付兩浙漕司鏤板詳見其子搢所作謝表中今與頥浩配饗省劄一通並付於末以備稽核焉乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












