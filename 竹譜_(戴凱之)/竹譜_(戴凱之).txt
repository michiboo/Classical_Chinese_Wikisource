《竹譜》一卷，〈內府藏本。〉舊本題晉載凱之撰。晁公武《郡齋讀書志》雲︰「凱之字慶預，武昌人。」又引李淑《邯鄲圖書志》謂「不知何代人」。案《隋書‧經籍志》譜系類中有《竹譜》一卷，不著名氏。《舊唐書‧經籍志》載入農家，始題戴凱之之名，然不著時代。左圭《百川學海》題曰晉人，而其字則曰慶豫。預、豫字近，未詳孰是。其曰晉人，亦不知其何所本。然觀其以「崙」韻「年船」，以「邦」韻「同功」，猶存古讀。註中音訓，皆引《三蒼》，他所援引，如虞豫《會稽典錄》、常寬《蜀志》、徐廣《雜記》、沈瑩《臨海水土異物志》、郭璞《山海經註》、《爾雅註》，亦皆晉人之書。而《尚書》「篠簜旣敷」，猶用鄭玄「篠、箭、簜，大竹」之註，似在孔傳未盛行以前。雖題爲晉人，別無顯證。而李善註馬融《長笛賦》已引其「籠籦」一條；段公路《北戶錄》引其「䈙必六十，復亦六年」一條，足證爲唐以前書。惟《酉陽雜俎》稱《竹譜》竹類三十九，今本乃七十餘種，稍爲不符，疑《酉陽雜俎》傳寫誤也。其書以四言韻語記竹之種類，而自爲之註，文皆古雅。所引《黃圖》一條，今本無之，與徐廣註《史記》所引《黃圖》均爲今本不載者。其事相類，亦足證作是書時，《黃圖》舊本猶未改修矣。舊本傳刻頗多譌脫，如「蓋竹所生，大抵江東。上密防露，下疎來風。連畝接町，竦散岡潭」六句，潭字於韻不協，雖風字據《詩‧衞風》有「孚金切」一讀，於古音可以協「潭」，而「東」字則萬無協理，似乎「潭岡散竦」四字誤倒其文。以「疎」韻「東」風，猶劉琨詩之以「叟」韻「璆」，潘岳詩之以「荷」韻「歌」也。然諸本竝同，難以臆改。凡斯之類，皆姑仍其舊焉。
植類之中，有物曰竹，不剛不柔，非草非木。
小異空實，大同節目。
或茂沙水，或挺巖陸。
條暢紛敷，青翠森肅。質雖冬蒨，性忌殊寒。九河鮮育，五嶺實繁。
萌筍笣籜，夏多春鮮。根榦將枯，花𥳇乃縣。
䈙必六十，復亦六年。
籦龍之美，爰自崑崙。
員丘帝竹，一節為船。巨細已聞，形名未傳。
桂實一族，同稱異源。
𥶽尤勁薄，博矢之賢。
篁任篙笛，體特堅圓。
棘竹駢深，一叢為林。根如椎輪，節若束針。亦曰笆竹，城固是任。篾筍既食，鬢髮則侵。
單體虛長，各有所育。
苦實稱名，甘亦無目。
弓竹如藤，其節郄曲。生多臥土，立則依木。長幾百尋，狀若相續。質雖含文，須膏乃縟。
厥族之中，蘇麻特奇。脩榦平節，大葉繁枝。凌羣獨秀，蓊茸紛披。
篔簹射筒，箖箊桃枝。長爽纖葉，清肌薄皮。千百相亂，洪細有差。
相繇既戮，厥土惟腥。三堙斯沮，尋竹乃生。物尤世遠，畧狀傳名。
般腸實中，與笆相類。於用寡宜，為筍殊味。
筋竹為矛，稱利海表。槿仍其榦，刃即其杪。生於日南，別名為篻。
百葉參差，生自南垂。傷人則死，醫莫能治。亦曰篣竹，厥毒若斯。彼之同異，余所未知。
䈏與由衙，厥體俱洪。圍或累尺，䈏實衙空。南越之居，樑柱是供。
竹之堪杖，莫尚於笻。磥砢不凡，狀若人功。豈必蜀壤，亦產餘邦。一曰扶老，名實縣同。
𥲊𥴡二族，亦甚相似。杞髮苦竹，促節薄齒。束物體柔，殆同麻枲。
蓋竹所生，大抵江東。上密防露，下踈來風。連畝接町，竦散崗潭。
鷄脛似篁，高而筍脆。稀葉梢杪，類記黃細。
狗竹有毛，出諸東裔。物類眾詭，於何不計。
有竹象蘆，因以為名。東甌諸郡，緣海所生。肌理勻淨，筠色潤貞。凡今之箎，匪茲不鳴。
會稽之箭，東南之美；古人嘉之，因以命矢。
箘簵載籍，貢名荊鄙。
篃亦箘徒，概節而短。江漢之間，謂之䈛笴。
根深耐寒，茂彼淇苑。
篲篠蒼蒼，接町連篁。性不卑植，必也嵓崗。踰矢稱大，出尋為長。物各有用，掃之最良。
又有族類，爰挺嶧陽。懸根百仞，竦榦風生。簫笙之選，有聲四方。質清氣亮，眾管莫伉。
亦有海篠，生於島岑。節大盈尺，榦不滿尋。形枯若筯，色如黃金。徒為一異，罔知所任。
赤白二竹，還取其色。白薄而曲，赤厚而直。沅澧所豐，餘邦鮮植。
肅肅䈄𥶴，畟畟攅植。擢筍於秋，冬乃成竹。無大無小，千萬脩直。𥴡幕內暠，繡文外赩。
箛𥬸誕節，內實外澤。作貢漢陽，以供輅策。
浮竹亞節，虛軟厚肉。臨溪覆潦，棲雲蔭木。洪筍滋肥，可為旨蓄。
厥性異宜，各有所育。篾植於宛，䇣生於蜀。
細篠大簜。
竹之通目，玄名統體。譬牛與犢，人之所知，事生軌躅。
赤縣之外，焉可詳錄。臆之必之，匪邁伊矚。

