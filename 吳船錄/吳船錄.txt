宋范成大撰。成大於淳熙丁酉，自四川制置使召還。取水程赴臨安，因隨日記所閱歷，作為此書。自五月戊辰，迄十月己巳。於古跡形勝言之最悉，亦自有所考證。如釋繼業紀乾德二年太祖遣三百僧往西方求舍利貝多葉書路程，為他說部所未載，頗足以廣異聞。又載所見蜀中古畫，如伏虎觀孫太古畫《李冰父子像》，青城山丈人觀孫太古畫《黃帝及三十二仙真》，長生觀孫太古畫《龍虎》，及玩丹石亭唐畫《羅漢》一版，皆可補黃休復《益州名畫記》所未及。又杜甫《戎州詩》「重碧拈春酒」句，印本「拈」或作「酤」，而成大謂敘州有碑本乃作「粘」字，是亦註杜集者所宜引據也。
石湖居士以淳熙丁酉歲五月二十九日戊辰離成都。是日，泊舟小東郭合江亭下。合江者，岷江別派自永康離堆分入成都及彭、蜀諸郡合於此。以下新津，綠野平林，煙水清遠，極似江南。亭之上曰芳華樓，前後植梅甚多。故事：臘月賞梅於此。管界巡檢營在亭傍。每花開及三分，巡檢司具申一兩日開燕，監司預焉。蜀人入吳者，皆自此登舟。其西則萬里橋。諸葛孔明送費禕使吳，曰：「萬里之行，始於此。」後因以名橋。杜子美詩曰：「門泊東吳萬里船。」此橋正為吳人設。余在郡時，每出東郭，過此橋，輒為之慨然。東下五里，曰板橋灘，自蜀都下峽，灘之始也。
六月己巳朔。發孥累，舟下眉州彭山縣，泊。單騎轉城，過東、北兩門，又轉而西。自侍郎堤西行秦岷山道中，流渠湯湯，聲震四野，新秧勃然郁茂。前兩旬大旱，種幾不入土，臨行，連日得雨。道見田翁，欣然曰：「今歲又熟矣。」
五十里，至郫縣。觀者塞途，皆嚴裝盛飾，帟幕相望。蓋自來無制帥行此路者。自是而西，州縣皆然。郫邑屋極盛，家家有流水脩竹，而楊氏之居為最。縣圃大竹萬個，流水貫之，濃翠欲滴。
未至縣二十里，有犀浦鎮，故犀浦縣。今廢，屬郫，猶為壯鎮。杜子美詩：「南京犀浦道，四月熟黃梅。湛湛長江去，冥冥細雨來。」蜀無梅雨，子美梅熟時經行，偶值雨耳。恐後人便指為梅雨，故辯之。唐玄宗幸蜀，嘗以成都為南京云。
郫筒。截大竹，長二尺以下，留一節為底，刻其外為花紋。上有蓋，以鐵為提梁，或朱或黑，或不漆，大率挈酒竹筒耳。《華陽風俗記》所載，乃刳竹傾釀，閉以藕絲蕉葉，信宿馨香達於外。然後斷取以獻，謂之郫筒酒。觀此，則是就竹林中為之，今無此酒法矣。
庚午。二十里，早頓安德鎮。四十里，至永康軍。一路江水分流入諸渠，皆雷轟雪卷，美田彌望，所謂岷山之下沃野者正在此。崇德廟在軍城西門外山上，秦太守李冰父子廟食處也。
辛未。登城西門樓。其下岷江。江自山中出，至此始盛壯。對江即岷山。岷山之最近者，曰青城山。其尤大者，曰大面山。大面山之後，皆西戎山矣。西門名玉壘關。自門少轉，登浮雲亭，李蘩清叔守郡時所作。取杜子美詩「玉壘浮雲變古今」之句，登臨雄勝。
又登懷古亭，俯觀離堆。離堆者，李太守鑿崖中斷，分江水一派入永康以至彭、蜀，支流自郫以至成都。懷古對崖，有道觀曰伏龍，相傳李太守鎖孽龍於離堆之下。觀有孫太古畫李氏父子像。
出玉壘關，登山，謁崇德廟。新作廟前門樓，甚壯，下臨大江，名曰都江。江源政自西戎中來，由岷山澗壑出而會於此，故名都江。世云江出岷山者，自中國所見言之也。李太守疏江驅龍，有大功於西蜀。祠祭甚盛，歲刲羊五萬，民買一羊將以祭而偶產羔者，亦不敢留，並驅以享。廟前屠戶數十百家，永康郡計至專仰羊稅，甚矣其殺也。余作詩刻石以諷，冀神聽萬一感動云。
廟前近離堆，累石子作長汀以遏水，號象鼻，以形似名。西川夏旱，支江水涸，即遣使致禱，增堰壅水，以入支江，三四宿，水即遍，謂之攝水。余在成都，連歲遣郡丞馮輔攝水祠下，皆如期而應，連得稔。既謁謝於廟，徜徉三樓而返。
將至青城，再度繩橋。每橋長百二十丈，分為五架，橋之廣十二繩排連之，上布竹笆，攢立大木數十於江沙中，輦石固其根，每數十木作一架，掛橋於半空，大風過之，掀舉幡然，大略如漁人曬網、染家晾彩帛之狀。又須舍輿疾步，從容則震掉不可立。同行皆失色。郡人云：「稍迂數里，有白石渡，可以船濟，然極湍險也。」
五十里，早頓羅漢院沿江行。山腳入青城界。道左右多幽居，流水淙琤，脩竹彌望。晚，漸入山。
三十里，至青城山。門曰寶仙九室洞天。夜宿丈人觀。觀在丈人峰下，五峰峻峙如屏，觀之臺殿，上至巖腹。丈人自唐以來，號五嶽丈人儲福定命真君。傳記略云：「姓寗，名封。與黃帝同時，帝從之問龍蹺飛行之道。」本朝增崇祠典，與灊、廬皆有宮名，此獨號丈人觀。先是其徒以為言，余為請之朝。李燾仁父適為禮部侍郎，上議曰：
按：《河圖括地象》：岷山之精，上為井絡，帝以會昌，神以建福。註曰：「昌即慶也。」青城實岷山第一峰，會慶又符誕節之名。
乃賜名會慶建福宮。余將入山而敕書適至，乃作醮以祝聖謝恩。
真君殿前有大樓，曰玉華。翬飛輪奐，極土木之勝。殿四壁，孫太古畫黃帝而下三十二仙真，筆法超妙，氣格清逸。此壁冠於西州。兩廡古畫尚多，半已剝落，惟張果老、孫思邈二像無恙。
壬申。泊青城山。始生之辰也。今春病少城，幾殆，僅得更生，因來名山禳祭。
夜，道士就殿前作步虛儀。方升壇，有大炬出殿後巖上，色洞赤，周旋山頂，有頃滅變。同遊者疾趨來觀，則無有矣。余默請於丈人，此燈正為仆出者，當復見，使諸人共觀之。語脫口，燈復出，分合眩轉，若經藏然，食頃乃沒。觀人云：「從來此峰無燈，四年前曾一見。」
今日山後老人村耆耋婦子輩，聞余至此，皆扶攜來觀。村去此不遠，但過數繩橋。俗稱其村曰獠澤，余以為不雅馴，更名老宅。近來鹽酪路通，壽亦減。
癸酉。自丈人觀西登山，五里至上清宮。在最高峰之頂，以板閣插石，作堂殿。下視丈人峰，直堵墻耳。岷山數百峰，悉在欄檻下，如翠浪起伏，勢皆東傾。一軒正對大面山，一上六十里，有夷坦曰芙蓉平，道人於彼種芎。非留旬日不可登，且涉入夷界，雖羽衣輩亦罕到。雪山三峰爛銀琢玉，闖出大面後。雪山在西域，去此不知幾千里，而瞭然見之，則其峻極可知。上清之遊，真天下偉觀哉！
夜，有燈出。四山以千百數，謂之聖燈。聖燈所至多有，說者不能堅決。或云古人所藏丹藥之光，或謂草木之靈者有光，或又以謂龍神山鬼所作，其深信者則以為仙聖之所設化也。
甲戌。下山五里，復至丈人觀。二十里，早頓長生觀，範長生得道處也。有孫太古畫龍虎二君，在殿外兩壁上。筆勢揮掃，雲煙飛動，蓋孫筆之尤奇者。
殿壁又有孫畫《味江龍》一堵。相傳孫欲畫龍而不知其真。有丈夫過，云：「君欲識真龍乎？」忽變而夭矯。孫諦視，畫得之。視稍久，一目遂眚，即此畫也。舊壁，宣和間取入京師。臨行，道士募名筆摹於新壁，今所存者摹本也。
晚，宿範氏莊園。
乙亥。十五里，發青城縣。同年雅州守何正仲子方來見，招遊其群從園林。江水分流入縣，灘聲聒耳，以故人家悉有流渠脩竹，易成幽趣。
四十五里，晚宿蜀州城外聖佛院。
丙丑。二十里，早頓周家莊。周氏三大第，皆高爽嚴潔。大抵沃野所在，二百年不見兵火。居民屋室如法，有承平氣象。
十里，至蜀州。郡圃內西湖極廣袤。荷花正盛，呼湖船泛之。系纜古木脩竹間，景物甚野，為西州勝處。湖中多小菱，可食。蜀無菱，至此始見之。郡守吳廣仲撒舊四相堂新之，名曰熙春。余謂不若仍其舊。四相謂唐李絳、鐘紹京等，皆嘗為蜀州刺史者也。然但名四相，嫌限定數，乃為更名相業云。
丁丑。三十里，早頓江原縣。前館職張縯季長招至其曾祖所作善頌堂上。季長之祖與司馬溫公、範太史同朝相善也，論新法不合，歸。二公作《善頌堂詩》以送之，使歸壽其親。詩卷皆存壁，有趙清獻公宰邑時題字。
季長之族祖浩，藏仁宗禦飛白書。山谷所跋者，其末句譽天地之高厚，贊日月之光華；「臣知其不能也」，今集中作「臣自知其不能也」。「自」字蓋後來所增，語意方全。山谷自稱「洪州分寧縣雙井裡前史官臣黃庭堅」，蓋謫戎州時所跋。
四十里，宿新津縣。成都及此郡送客畢會。邑中借居，僦舍皆滿，縣人以為盛。成都萬里橋下之江與岷江正派合於此。
戊寅。為送客住一日。飲罷，發遣，令各歸，留者尚十五六。新津縣廨上雨傍風，無一席寬潔處。送客貪於相從，歡然竟日，忘其居之陋也。
己卯。大雨，不可登脩覺。脩覺者，新津縣對江一小山。上有絕勝亭，一望平野，可盡西川。杜子美所謂「西川供客眼，惟有此江郊」。是日，霧雨昏昏，非遠望所宜，故不復登。
辰初，以小舟下彭山，己、未已到，與孥累船會。即解維，午後，至眉州城外江，即玻璃江也。冬時水色如此。方夏，潦怒濤漲，皆黃流耳。江上小山名蟆頤，川原平遠似江、浙間。
城中荷花特盛，處處有池塘。他郡種荷者皆買種於眉。遍城悉是石街，最為雅潔，前守王陽英昭祖所作也。景疏樓在子城上，甚草草。聞舊樓在其角，尤不如今。其前多草木蔽虧，無所見。
庚辰。劉焞文潛招集於郡圃起文堂，堂名蓋為東坡設對起文。又一堂，前守李石知幾所作，名元佑學堂。眉人云：「李初揭堂名，輕薄子於郡前旗亭上，亦書其榜曰『淳熙酒肆』。」其俗大抵好論議。文潛，郡人也。
眉郡治有古竈，在廳事後，太守不敢居，扃鑰奉祠之。又聞軍資庫有一水甕，滿貯石子，每月朔亦祠之，仍增水、石各一器，不知其幾年，而至今不滿。官府怪誣之事，未有如眉之竈甕者。
辛巳。招送客燕於眉山館，與敘別。荔子已過，郡中猶餘一株，皆如渥丹，盡擷以見餉。偶有兩柈留館中，經宿取視，綠葉紅實粲然。乃知尋常用籃絡盛貯，徒欲透風，不知為雨露沾灑，風日炙薄，經宿色香都變。試取數百顆，貯以大合，密封之，走介入成都，以遺高、朱二使者，亦兩夕到。二君回書云：「風露之氣如新。」記之以告好事者。
壬午。發眉州。六十里，午，至中巖，號西川林泉最佳處。相傳為第五羅漢諾矩那道場，又為慈姥龍所居。
登岸即入山徑，半里有喚魚潭。水出巖下，莫知淺深，是為龍之窟宅。人拍手潭上，則群魚自巖下出，然莫敢玩。兩年前，有監司從卒浴其中，若有物曳入崖下。翌日，屍浮出江上。
又半里，有深源泉。凡五里，至慈姥巖。巖前即寺也。凡山中巖潭亭院之榜，皆山谷書。山谷貶戎州，今敘州也。有親故在青神，遂至眉，遊中巖。自此不復西，蓋元不識成都，疑有所畏避云。
入寺，側出石磴，半里餘，有三石峰，平正如高樓巍闕，巀嶪奇偉，不可名狀。前二峰，後一峰，如品字。前二峰之間，容一徑，可以並行。至中峰之下，有石室，諾矩那庵也。舊說有天臺僧，遇病僧與一木鎖匙，曰：「異日至眉之中巖，以此匙扣石筍，我當出見。」已而果然。天臺僧恍然，識為病僧。挈以赴海中齋會。既回，如夢覺。自此中巖之名遂顯。三峰，土人謂之石筍。余觀之，乃三石樓，筍蓋不足道。
傍又有寶瓶峰數百尺，上侈下縮，真一古壺，亦甚奇怪。
送客復集山中，遂留宿。初夜，月出東嶺，松桂如蒙霜雪，與諸人憑欄極談。至夜分，散。
癸未。早食後，與送客出寺，至慈姥巖前徘徊，皆不忍分袂。復班荊，小飲巖下。須臾風雨大至，巖溜垂下如布，雨映松竹，如玉塵散飛。諸賓各即席作詩，不覺日暮，遂皆不成行。下山，復入宿寺中。
甲申。早出山，至江步，與送客先歸者別。放船過青衣，入湖瀼峽，由平羌舊縣至嘉州，日未晡。自眉至嘉，百二十里，中巖其半途也。
謁憲使程詠之於雪堂。雪堂者，詠之葺重堂之後一堂。深邃清涼，專以度暑。盡取所藏雪圖掛四壁，而榜曰雪堂，將以館余。余不暇遷，然未行以前，蓋日造焉。
先是余造舟於敘，既成，溯流泊於嘉。甫畢而被召，自合江乘小舟至此。登新艦，乃治裝，及載諸軍封樁，稍治一行私商匿稅之弊，例留數日。
行館之側，曰問月堂。雖久不葺，然月正出前檐，名不虛得。
城累大石為之，以備漲湍，雖庳而堅。儀門之榜曰犍為郡，然非漢郡舊地也。尤多荔枝，皆大本，輪囷數圍，以九頂寺殿前槱核者為最，每歲，憲司專之。
乙酉。泊嘉州。渡江，遊淩雲。在城對岸，山不甚高，綿延有九山頭，故又名九頂。舊名青衣山；青衣，蠶叢氏之神也。舊屬平羌縣，縣廢，並屬龍遊。
躋石磴，登淩雲寺。寺有天寧閣，即大像所在。嘉為眾水之會，導江、沫水與岷江，皆合於山下，南流以下犍為。沫水合大渡河由雅州而來，直搗山壁，灘瀧險惡，號舟楫至危之地。唐開元中，浮屠海通始鑿山為彌勒佛像以鎮之。高三百六十尺，頂圍十丈，目廣二丈，為樓十三層。自頭面以及其足，極天下佛像之大。兩耳猶以木為之。佛足去江數步，驚濤怒號，洶湧過前，不可安立正視，今謂之佛頭灘。佛閣正面三峨，餘三面皆佳山，眾江錯流諸山間，登臨之勝，自西州來，始見此耳。東坡詩：「但願身為漢嘉守，載酒常作淩雲遊。」後人取其語，作載酒亭於山上。
丙戌。泊嘉州。遊萬景樓，在州城，傍高丘之上。漢嘉登臨山水之勝，既豪西州，而萬景所見，又甲於一郡。其前大江之所經，犍為、戎、瀘，遠山縹緲明滅，煙雲無際。右列三峨，左橫九頂，殘山剩水，間見錯出。萬景之名，真不濫吹。余詩蓋題為西南第一樓也。
九頂之傍，有烏尤一峰，小江水繞之，如巧畫之圖。樓前百餘步，有古安樂園。山谷常遊之，名軒曰涪翁，壁間題字猶存。云「見水繞烏尤」，惟此亭耳。是時未有萬景，故山谷以安樂園為勝，今不足道矣。
下山，入小巷，至廣福院。中有水洞，靜聽洞中，時有金玉聲，瑯然清越，不知水滴何許作此聲也。舊名東丁水，寺亦因名東丁院，山谷更名方響洞，題詩云：「古人名此東丁水，自古丁東直到今。我為更名方響洞，要知山水有清音。」
丁亥、戊子、己丑、庚寅、辛卯，泊嘉州。遣近送人馬，歸者十九。留家嘉州岸下，單騎入峨眉。有三山，為一列，曰大峨、中峨、小峨。中峨、小峨昔傳有遊者，今不復有路。惟大峨一山，其高摩霄，為佛書所記普賢大士示現之所。自郡城出西門，濟燕渡水，洶湧甚險。此即雅州江，其源自巂州邛部合大渡河，穿夷界千山以來。過渡，宿蘇稽鎮。
壬辰。早發蘇稽，午過符文鎮。兩鎮市井繁遝，類壯縣。符文出布，村婦聚觀於道，皆行而績麻，無索手者。民皆束艾蒿於門，燃之發煙，意者熏袚穢氣，以為候迎之禮。
午後，至峨眉縣宿。
癸巳。發峨眉縣。出西門，登山，過慈福、普安二院、白水莊、蜀村店。十二里，龍神堂。
自是澗谷舂淙，林樾雄深。小憩華嚴院，過青竹橋、峨眉新觀、路口、梅樹埡、兩龍堂，至中峰院。院有普賢閣，回環十七峰繞之。背倚白崖峰。右傍最高而峻挺者，曰呼應峰。下有茂真尊者庵，人跡罕至。孫思邈隱於峨眉，茂真在時，常與孫相呼，相應於此云。
出院，過樟木、牛心二嶺及牛心院路口，至雙溪橋。亂山如屏簇，有兩山相對，各有一溪出焉。並流至橋下，石塹深數十丈，窈然沈碧，飛湍噴雪，奔出橋外，則入岑蔚中，可數十步，兩溪合為一，以投大壑。淵渟凝湛，散為溪灘。灘中悉是五色及白質青章石子。水色曲塵，與石色相得，如鋪翠錦，非摹寫可具。朝日照之，則有光彩發溪上，倒射巖壑，相傳以為大士小現也。
牛心寺三藏師繼業，自西域歸過此，將開山，兩石鬥溪上，攬得其一，上有一目，端正透底，以為寶瑞，至今藏寺中，此水遂名寶現溪。自是登危磴，過菩薩閣，當道有榜，曰天下大峨山，遂至白水普賢寺。自縣至此，步步皆峻陂，四十餘里，然始是登峰頂之山腳耳。
甲午。宿白水寺。大雨，不可登山。
謁普賢大士銅像。國初，敕成都所鑄。有太宗、真宗、仁宗三朝所賜禦制書百餘卷，七寶冠、金珠瓔珞、袈裟、金銀瓶缽、奩爐、匙箸、果壘、銅鐘、鼓、鑼、磬、蠟茶、塔、芝草之屬。又有崇寧中宮所賜錢幡及織成紅幡等物甚多，內仁宗所賜紅羅紫繡袈裟，上有禦書《發願文》，曰：
佛法長興，法輪常轉。國泰民安，風雨順時。幹戈永息，人民安樂，子孫昌盛。一切眾生，同登彼岸。嘉佑七年十月十七日，福寧殿禦劄記。
次至經藏。亦朝廷遣尚方工作寶藏也。正面為樓闕，兩傍小樓夾之。釘鉸皆以石，極備奇靡。相傳純用京師端門之制。經書則造於成都，用碧硾紙銷銀書之。卷首悉有銷金圖畫，各圖一卷之事。經簾織輪相鈴杵器物及「天下太平」、「皇帝」、「萬歲」等字於繁花縟葉之中，今不復見此等織文矣。
次至三千鐵佛殿，云：「普賢居此山，有三千徒眾共住，故作此佛。」冶鑄甚樸拙。
是日設供，且禱於大士，丐三日好晴以登山。
乙未。大霽，遂登上峰。自此至峰頂光相寺七寶巖，其高六十里。大略去縣中平地不下百里，又無復蹊磴。斫木作長梯，釘巖壁，緣之而上，意天下登山險峻，無此比者。余以健卒挾山轎強登。以山丁三十夫，曳大繩行前挽之，同行則用山中梯轎。
出白水寺側門，便登點心山。言峻甚，足膝點於心胸云。
過茅亭觜、石子雷、大小深坑、駱駝嶺、簇店。凡言店者，當道板屋一間。將有登山客，則寺僧先遣人煮湯於店，以俟蒸炊。
又過峰門、羅漢店、大小扶、錯喜歡、木皮里、胡孫梯、雷洞平。凡言平者，差可以托足之處也。雷洞者，路在深崖，萬仞磴道，缺處則下瞰沈黑若洞然。相傳下有淵水，神龍所居，凡七十二洞。歲旱，則禱於第三洞。初投香幣，不應，則投死彘及婦人弊履之類，以掁觸之，往往雷風暴發。峰頂光明巖上所謂兜羅綿云，亦多出於此洞。
過新店、八十四盤、娑羅平。娑羅者，其木葉如海桐，又似楊梅花，紅白色，春夏間開，惟此山有之。初登山半即見之，至此，滿山皆是。大抵大峨之上，凡草木禽蟲，悉非世間所有，昔固傳聞，今親驗之。余來以季夏，數日前，雪大降，木葉猶有雪漬斕斑之跡。草木之異，有如八仙而探紫，有如牽牛而大數倍，有如蓼而淺青。聞春時異花尤多，但是時山寒，人鮮能識之。草葉之異者，亦不可勝數。山高多風，木不能長，枝悉下垂。古苔如亂發，鬖鬖掛木上，垂至地，長數丈。又有塔松，狀似杉而葉圓細，亦不能高，重重偃蹇如浮圖，至山頂尤多。又繼無鳥雀，蓋山高，飛不能上。
自娑羅平，過思佛亭、軟草平、洗腳溪，遂極峰頂光相寺。亦板屋數十間，無人居。中間有普賢小殿。以卯初登山，至此已申後。初衣暑綌，漸高漸寒，到八十四盤，則驟寒。比及山頂，亟挾纊兩重，又加毳衲駝茸之裘，盡衣笥中所藏。系重巾，躡氈靴，猶凜栗不自持，則熾炭擁爐危坐。山頂有泉，煮米不成飯，但碎如砂粒。萬古冰雪之汁，不能熟物，余前知之，自山下攜水一缶來，財自足也。
移頃，冒寒登天仙橋，至光明巖。炷香小殿上，木皮蓋之。王瞻叔參政，嘗易以瓦，為雪霜所薄，一年輒碎，後復以木皮易之，翻可支二三年。人云佛現悉以午，今已申後，不若歸舍，明日復來。
逡巡，忽雲出巖下，傍谷中，即雷洞山也。雲行，勃如隊仗。既當巖，則少駐。雲頭現大圓光，雜色之暈數重。倚立相對中，有水墨影，若仙聖跨象者。一碗茶頃，光沒，而其傍復現一光如前，有頃亦沒。雲中復有金光兩道，橫射巖腹，人亦謂之小現。日暮，雲物皆散，四山寂然。乙夜，燈出，巖下遍滿，彌望以千百計。夜寒甚，不可久立。
丙申。復登巖眺望，巖後岷山萬重，少北則瓦屋山在雅州，少南則大瓦屋，近南詔，形狀宛然，瓦屋一間也。小瓦屋亦有光相，謂之辟支佛現。此諸山之後，即西域雪山，崔嵬刻削，凡數十百峰，初日照之，雪色洞明如爛銀，晃耀曙光中。此雪自古至今，未嘗消也。山綿延入天竺諸蕃，相去不知幾千里，望之但如在幾案間，瑰奇勝絕之觀，真冠平生矣。復詣巖殿致禱，俄氛霧四起，混然一白，僧雲銀色世界也。
有頃，大雨傾註，氛霧辟易。僧云：「洗巖雨也，佛將大現。」兜羅綿雲復布巖下，紛郁而上，將至巖數丈輒止。雲平如玉地，時雨點有餘飛。俯視巖腹，有大圓光，偃臥平雲之上。外暈三重，每重有青黃紅綠之色。光之正中，虛明凝湛，觀者各自見其形現於虛明之處，毫釐無隱，一如對鏡，舉手動足，影皆隨形而不見傍人，僧雲攝身光也。此光既沒，前山風起雲馳，風雲之間，復出大圓相光，橫亙數山，盡諸異色，合集成辨。峰巒草木，皆鮮妍絢蒨，不可正視。雲霧既散，而此光獨明，人謂之清現。凡佛光欲現，必先布雲，所謂兜羅綿世界。光相依雲而出，其不依雲，則謂之清現，極難得。
食頃，光漸移，過山而西。左顧雷洞山上，復出一光，如前而差小，須臾亦飛行過山外，至平野間，轉徙得得，與巖正相值，色狀俱變，遂為金橋。大略如吳江垂虹，而兩圯各有紫雲捧之。凡自午至未，雲物凈盡，謂之收巖，獨金橋現至酉後始沒。
同登峰頂者：幕客簡世傑伯雋、楊光商卿、周傑德俊萬、進士虞植子建及家弟成績。今日，復有同年楊愻伯勉、幕客李嘉謀良仲自夾江來，甫至而光現。
丁酉。下山。始登山時，雖躋攀艱難，有繩曳其前，猶險而不危。下山時，雖復以繩縋輿後梯鬥下，輿夫難著腳，既險且危。下山漸覺暑氣，以次減去綿衲。午至白水寺，則絺綌如故。聞昨暮寺中大雷雨，峰頂夕陽快晴，元不知也。
幕客範謨季申、郭明復中行、楊輔嗣勛皆自漢嘉來會，而不及余於峰頂。食後，同遊黑水，過虎溪橋，奔流激湍，大略似雙溪而小不及。始開山，僧自白水尋勝至此，溪漲，不可渡，有虎蹲伏其傍，因遂跨之，亂流以濟，故以名溪。白、黑二水，皆以石色得名。黑水前對月峰，棟宇稍潔。宿寺中東閣。
秋七月戊戌，朔。離黑水，復過白水寺，前渡雙溪橋，入牛心寺。雨後斷路，白雲峽水方漲，碧流白石，照人肺肝，如層冰積雪。籃輿下行峽淺處以入寺。飛濤濺沬，襟裙皆濡。境過清，毛發盡竦。
寺對青蓮峰，有白雲、青蓮二閣最佳。牛心本孫思邈隱居，相傳時出諸山，寺中人數見之。小說亦載招僧誦經，施與金錢，正此山故事。
有孫仙煉丹竈，在峰頂，及陶珠泉在白雲峽最深處。去寺數里，水深不可涉。獨訪丹竈。竈傍多奇石，祠堂後一石尤佳，可以箕踞宴坐，名玩丹石。
寺有唐畫羅漢一板，筆跡超妙，眉目津津，欲與人語。成都古畫浮圖像最多，以余所見，皆出此下。蜀畫胡僧，惟盧楞伽之筆為第一，今見此板，乃知楞伽源流所自，餘十五板亡之矣。
此寺即繼業三藏所作。業姓王氏，耀洲人。隸東京天壽院。幹德二年，詔沙門三百人，入天竺求舍利及貝多葉書，業預遣中。至開寶九年，始歸寺。所藏《涅盤經》一函，四十二卷。業於每卷後，分記西域行程，雖不甚詳，然地裏大略可考，世所罕見，錄於此，以備國史之闕。
業自階州出塞西行，由靈武、西涼、甘、肅、瓜、沙等州，入伊吳、高昌、焉耆、於闐、疏勒、大食諸國，度雪嶺至布路州國。
又度大蔥嶺，雪山至伽濕彌羅國，西登大山，有薩埵太子投崖飼虎處，遂至健陀羅國，謂之中印土。
又西至庶流波國及左爛陀羅國。國有二寺。
又西過四大國，至大曲女城，南臨陷牟河，北背洹河，塔廟甚多而無僧尼。
又西二程，有寶階故基。
又西至波羅奈國，兩城相距五里，南臨洹河。
又西北十許里，至鹿野苑，塔廟佛跡最夥（業自雲別有傳記，今不傳矣）。南行十里，渡洹河。河南有大浮圖。自鹿野苑西至摩羯提國，館於漢寺。寺多租入，八村隸焉。僧徒往來如歸，南與杖林山相直，巍峰巋然。山北有優波掬多石室及塔廟故基。南百里有孤山，名雞足三峰。云是迦葉入定處。
又西北百里，有菩提寶座城。四門相望，金剛座在其中，東向。
又東至尼連禪河。東岸有石柱，記佛舊事。自菩提座東南五里，至佛苦行處。
又西三里，至三迦葉村及牧牛女池。金剛座之北門外，有師子國伽藍。
又北五里，至伽耶城。
又北十里，至伽耶山，云是佛說《寶雲經》處。
又自金剛座東北十五里，至正覺山。
又東北三十里，至骨磨城。業館於蝦羅寺，謂之南印土。諸國僧多居之。
又東北四十里，至王舍城。東南五里，有降醉象塔。
又東北，登大山，細路盤紆，有舍利子塔。
又臨澗有下馬迎風塔。度絕壑，登山頂，有大塔廟，云是七佛說法處。山北平地。
又有舍利本生塔。其北山半曰鷲峰，云是佛說《法華經》處。山下即王舍城，城北山址，有溫泉二十餘井。
又北有大寺及迦蘭陁竹園故跡。
又東有阿難半身舍利塔。溫湯之西，有平地，直南登山，復有畢缽羅窟。業止其中，誦經百日而去。窟西，復有阿難證果塔。此去新王舍城八里，日往乞食會。新王舍城有蘭若，隸漢寺。
又有樹提迦故宅城。其西，有輪王塔。
又北十五里，有那爛陁寺。寺之南北，各有數十寺，門皆西向。其北，有四佛座。
又東北十五里，至烏嶺頭寺。東南五里，有聖觀自在像。
又東北十里，至伽濕彌羅漢寺，寺南距漢寺八里許。自漢寺東行十二里，至卻提希山。
又東七十里，有鴿寺。西北五十里，有支那西寺，古漢寺也。西北百里，至花氏城，育王故都也。自此渡河，北至毗耶離城，有維摩方丈故跡。
又至拘屍那城及多羅聚落。逾大山數重，至泥波羅國。
又至磨逾里，過雪嶺，至三耶寺。由故道自此入階洲。
太祖已宴駕，太宗即位。業詣闕進所得梵夾舍利等，詔擇名山修習。登峨眉，北望牛心，眾峰環翊，遂作庵居，已而為寺。業年八十四而終。
出牛心，復過中峰之前，入新峨眉觀。自觀前山開新路，極峻鬥下。冒雨以遊龍門，竭蹶數里，歘至一處，澗溪自兩山石門中湧出，是為龍門峽也。以一葉舟桌入石門，兩岸千丈巖壁，色如碧玉，刻削光潤。入峽十餘丈，有兩瀑布各出一巖頂，相對飛下嵌根，有盤石承之，激為飛雨，濺洙滿峽，舟過其前，衣皆沾灑透濕，又數丈，半巖有圓龕，去水可二丈，以木梯升之，即龍洞也。峽中紺碧無底，石寒水清，非復人世。舟行數十步，石壁益峻，水益湍，亟回桌。舟人云：「前去更奇。」以雨大作，加飛瀑沾濡，暑肌起粟，骨驚神，凜乎其不可以久留也。
昔嘗聞峨眉雙溪，不減廬山三峽。前日過之，真奇絕。及至龍門，則雙溪又在下風。蓋天下峽泉之勝，當以龍門為第一。要之遊者自知，未之遊者，必以余言為過。然其路險絕，亂石當道，將至峽，必舍輿，躡草履，經營蹞步於槎牙兀臬中，方至峽口。蓋大峨峰頂天下絕觀，蜀人固自罕遊，而龍門又勝絕於山間，遊峨眉者，亦罕能到。非好奇喜事、忘勞苦而不憚疾病者，不能至焉。
復尋大路出山。初夜，始至縣中。
己亥。發峨眉。晚，至嘉州。
庚子、辛丑。皆泊嘉州。
壬寅。將解纜。嘉守王亢子蒼留看月榭。前權守陸遊務觀所作，正對大峨，取李大白「峨眉山月半輪秋，影入平羌江水流」之句。郡治乃在山坡上。正堂之偏，有孫真人祠。祠前有丹井；又有石洞，亦有水聲如東丁，號鳴玉洞。
食後，發嘉州。監司太守前路相別。憲司吏獨桌葉舟，過佛頭灘，覆於望中。子侄船上重下輕，屢欹側不免，議易舟。僅行二十里，至王波渡宿。
蜀中稱尊老者為波，祖及外祖皆曰波，又有所謂天波、日波、月波、雷波者，皆尊之之稱。此王波蓋王老或王翁也。宋景文嘗辯之，謂當作「皤」字。魯直貶涪州別駕，自號涪皤，或從其俗云。
癸卯。發王波渡，四十里至羅護鎮。岸有石如馬，村人常以繩糜之，云不然為怪。百里至犍為縣。縣有江樓，甚高爽，下臨長川。過縣二十里，至下壩宿。
甲辰。發下壩。百里，至敘州宣化縣。百二十里，至敘州，才亭午。敘，古戎州也。
山谷謫居在小寺中，號大死庵。後人就作祠堂，並裒墨跡刻其中。方山谷謫居時，屢有鎖江亭詩，今江上舊基，別作新亭，頗如法鎖江者。
舊戎州在對江平坡之上，與夷蠻雜處。馬湖江自夷中出，合大江。夷自馬湖舟行，必過舊州下，故聯鎖於江口，以防其出沒。今徙州治於南岸，而鎖江之名猶存，猶置鎖中流，但攔稅而已。
舊州有《韋臯紀功碑》，巍然在荒榛中。對江諸夷皆重屋，林木蔚然，盛暑猶荷氈以觀客舟之過江。
兩岸多荔子林。郡醞舊名「重碧」，取杜子美《戎州》詩「重碧拈春酒，輕紅擘荔枝」之句。余謂「重」字不宜名酒，為更名「春碧」。印本「拈」或作「酤」，郡有碑本，乃作「粘」字。
乙巳。發敘州。十五里，有南廣江來合大江，通百二十里，至南溪縣。四十五里，至瀘州江安縣。道中有灘，號張旗三灘。謂湍勢奔急，張旗之頃，已過三灘也。百二十里，至瀘州，方申時。
大雨中不暇登眺。瀘雖近年以為帥府，井邑草草，不成都會，亦以密邇夷蠻故也，然在漢已為江陽縣矣。
蜀中惟瀘敘之城皆以屋蓋之，極類廣西。敘多頹圮，瀘獨全好，然猶不及桂林之壯。瀘、敘對江即夷界。近城有渡瀘亭，竟不知諸葛孔明的從何處渡。或云敘正對馬湖江，馬湖入諸夷路，當自彼渡也。
丙午。泊瀘州。登南定樓，為一郡佳處。前帥晁公武子止所作，下臨內江。此水自資、簡州來合大江。城上有來風亭，瞰二江合處，於納涼最宜，梁介子輔所作。子輔蓋得末疾於斯亭，竟以不起，亭名疑讖云。
丁未。將解維，瀘帥馬騏德駿移具江亭。比散，風起，日亦昏，不可行。
戊申。發瀘州。百二十里，至合江縣。對岸有廟曰登天王，相傳為呂光廟。事苻堅，以破虜將軍平蜀有功，後其子紹即天王位，登天之名或以此。舟人至縣，皆上謁，以魚為享，無即以鮓。又以鳩摩羅什從祀而享以餅餌。
又有劉仙觀，在對江安樂山。劉仙名珍，隋開皇時人。山中出天符木葉，上有篆文，如道士書符，人采以相贈遺。
蜀中送客至嘉州歸盡，獨楊商卿父子、譚季壬德稱三人送至此，逾千里矣。乃為留一宿以話別。
己酉。發合江。二百四十里，至恭州江津縣。二十里，過漁洞，宿泥培村。
庚戌。發泥培。六十里，至恭州。自此入峽路。大抵自西川至東川，風土已不同，至峽路益陋矣。恭為州乃在一大磐石上，盛夏無水土氣，毒熱如爐炭燔灼，山水皆有瘴，而水氣尤毒。人喜生癭，婦人尤多。自此至秭歸皆然。承平時謂之川峽，自不同年而語。軍興，置大帥司，始總名四川。然法令科條，猶稱川峽。
泊舟小憩報恩寺，熱亦不可逃。生平不堪暑，未有如此日者。
辛亥。發恭州。嘉陵江自利、閬、果、合等州來合大江。百四十里，至涪州樂溫縣。有張益德廟。大觀中賜額雄威，韶興中封忠顯王。蒲氏墨舊出此縣，大韶死久矣，其族人猶賣墨，不復能大佳，亦以賤價故也。
七十里，至涪州排亭之前，波濤大洶，濆淖如屋，不可梢船。過州，入黔江泊。此江自黔州來合大江。大江怒漲，水色黃濁。黔江乃清泠如玻璃，其下悉是石底。自成都登舟，至此始見清江。涪雖不與蕃部雜居，舊亦夷，俗號為四人。四人者，謂華人、巴人及廩君與盤瓠之種也。
自眉、嘉至此，皆產荔枝。唐以涪州任貢。楊太真所嗜，去州數里，有妃子園，然其品實不高。今天下荔枝，當以閩中為第一，閩中又以莆田陳家紫為最。川、廣荔枝生時，固有厚味多液者，幹之肉皆瘠，閩產則否。
壬子。發涪州。過群豬灘，既險且長。水雖大漲，亂石猶森然。兩傍他舟皆蕩兀，驚怖號呼。
百二十里，至忠州酆都縣。去縣三里，有平都山仙都道觀，本朝更名景德。冒大暑往遊，阪道數折，乃至峰頂。碑牒所傳，前漢王方平、後漢陰長生皆在此山得道仙去。有陰君丹爐及兩君祠堂皆存。祠堂唐李吉甫所作，壁亦有吉甫像。有晉、隋、唐三殿，制度率痹狹，不突兀，故能久存。壁皆當時所畫，不能盡精，惟隋殿後壁十仙像為奇筆，豐臞妍怪，各各不同，非若近世繪仙聖者一切為靡曼之狀也。晉殿內壁亦有溪女等像，可亞隋壁。殿前浴丹池，不甚甘涼。
滿山古柏大數圍，轉運司歲遣官點視。相傳為陰君手種。余以成都孔明廟柏觀之，彼止劉蜀時物，乃大此數倍。然段文昌《修觀記》已云「峭壁千仞，下臨沸波，老柏萬栽，上蔭峰頂」，段時已稱老柏，或真陰君所植，直差瘦耳。陰君以煉丹濟人為道業，其法猶傳，知石泉軍章森德茂家有陰丹甚奇，即陰君丹法也。
觀中唐以來留題碑刻以百數，暑甚不暇遍讀。道家以冥獄所寓為酆都宮，羽流雲此地或是。
晚行數十里，至竹平宿。
癸丑。發竹平。七十里，至忠州。有四賢閣，繪劉晏、陸贄、李吉甫、白居易像，皆嘗謫此州者。又有荔枝樓，樂天所作。
又行五十里，至萬州武寧縣。八十里，至萬州。宿在江濱。邑里最為蕭條，又不及恭、涪。蜀諺曰：「益、梓、利、夔最下，忠、涪、恭、萬尤卑。」然溯江入蜀者，至此即舍舟而徒，不兩旬可至成都，舟行即須十旬。
甲寅。早遊西山。萬有西山及岑公洞，皆可遊。岑叟事見嚴挺之碑，隋末避地得道。洞隔漲江，不暇往。
西山之麓登阪，及山半，得平地，有泉溢為小湖，作亭堂其上，荷芰充滿，四山紫翠環之，亦佳處也。山谷題字極稱許之。湖上有煙霏閣，取題中語也。
食頃回，解舟。六十里，至開江口。水自開、達州來合大江。四十里，至下巖。沿江石壁下，忽嵌空為大石屋，即石壁鑿為像設，前有瑞光閣，閣上石巖如檐，覆之水簾，落巖下排溜閣前，此景甚奇。然此水乃山頂田間灌溉之餘，旱則涸矣。閣前有大荔枝兩株，交柯蔽映。入蜀道，至此始見荔枝。
巖壁刻字尤多，坡、谷皆有之。坡書殊不類，非其親跡。寺屋尤弊壞。昔有劉道者創之，劉死，鑿巖壁以藏骨，今有石室處可辨也。
四十里，至雲安軍。又十餘里，風作水湧，泊舟宿。
乙卯。過午，風稍息，遂行。百四十里，至夔州。余前年入蜀，以重午至夔，魚復方漲，八陣在水中，今來水更過之，六十四蕝不復得見，頗有遺恨。
峽江水性大惡，飲輒生癭，婦人尤多。前過此時，婢子輩汲江而飲，數日後發熱，一再宿，項領腫起，十餘人悉然。至西川月餘，方漸消散。守、倅乃日取水於臥龍山泉，去郡十許里，前此不知也。
丙辰。泊夔州。早遣人視瞿唐水齊，僅能沒灩澦之頂，盤渦散出其上，謂之灩澦撒發。人云如馬尚不可下，況撒發耶！是夜，水忽驟漲，渰及排亭諸簟舍，亟遣人毀拆，終夜有聲，及明走視，灩澦則已在五丈水下。或謂可以僥幸乘此入峽，而夔人猶難之。同行皆往瞿唐祀白帝，登三峽堂及遊高齋，皆在關上。高齋雖未必是杜子美所賦，然下臨灩澦，亦奇觀也。
丁巳。水長未已，辰、巳時，遂決解維。十五里，至瞿唐口，水平如席。獨灩澦之頂，猶渦紋瀺灂，舟拂其上以過，搖櫓者汗手死心，皆面無人色。蓋天下至險之地，行路極危之時，傍觀皆神驚，余已在舟中，一切付自然，不暇問，據胡牀坐招頭處，任其蕩兀。每一舟入峽數里，後舟方敢續發。水勢怒急，恐猝相遇，不可解拆也。帥司遣卒執旗，次第立山之上，下一舟平安，則簸旗以招後船。舊圖云：「灩澦大如襆，瞿唐不可觸。灩澦大如馬，瞿唐不可下。」此俗傳「灩澦大如象，瞿唐不可上」，蓋非是也。後人立石辯之，甚詳。
入峽百餘步，南壁有泉，相傳行人慾飲水，則叫呼曰人渴也，泉出巖罅，盡一杯而止。舟行速且難梢泊，不暇考也。
峽中兩岸，高巖峻壁，斧鑿之痕皴皴然，而黑石灘最號險惡。兩山束江驟起，水勢不及平，兩邊高而中窪下，狀如茶碾之槽，舟楫易以傾側，謂之茶槽齊，萬萬不可行。余來，水勢適平，免所謂茶槽者。又水大漲，渰沒草木，謂之青草齊，則諸灘之上，水寬少浪，可以犯之而行。余之來，水未能盡漫草木，但名草根齊，法亦不可涉，然犯難以行，不可回首也。
十五里，至大溪口。水稍闊，山亦差遠，夔峽之險紓矣。
七十里，至巫山縣宿。縣人云：「昨夕水大漲，灩澦恰在船底，故可下夔峽。至巫峽則不然，則須水退十丈乃可。」是夕，水驟退數丈，同行者皆有喜色。
戊午。乘水退下巫峽，灘瀧稠險，濆淖洄洑，其危又過夔峽。
三十五里，至神女廟。廟前灘尤洶怒，十二峰俱在北岸，前後蔽虧，不能足其數。最東一峰尤奇絕，其頂分兩歧，如雙玉篸插半霄，最西一峰似之而差小。餘峰皆郁嵂非常，但不如兩峰之詭特。相傳一峰之上，有文曰「巫」，不暇訪尋。自縣行半里，即入峽。時辰巳間，日未當午，峽間陡暗如昏暮，舉頭僅有天數尺耳。兩壁皆是奇山，其可擬十二峰者甚多。煙雲映發，應接不暇，如是者百餘里，富哉其觀山也。十二峰皆有名，不甚切，事不足錄。
神女廟乃在諸峰對岸小岡之上，所謂陽雲臺、高唐觀，人云在來鶴峰上，亦未必是。神女之事，據宋玉賦云以諷襄王，其詞亦止乎禮義，如「玉色頩以赬顏」、「羌不可兮犯幹」之語，可以概見。後世不察，一切以兒女子褻之。余嘗作前後《巫山高》以辯。今廟中石刻引《墉城記》：瑤姬，西王母之女，稱雲華夫人，助禹驅鬼神，斬石疏波，有功見紀，今封妙用真人，廟額曰凝真觀，從祀有白馬將軍，俗傳所驅之神也。
巫峽山最嘉處，不問陰晴，常多雲氣，映帶飄拂，不可繪畫，余兩過其下，所見皆然。豈余經過時偶如此，抑其地固然？「行雲」之語，亦有所據依耶？世傳巫山圖，皆非是；雖夔府官廨中所畫亦不類。余令畫史以小舠泛中流摹寫，始得形似。今好事者所藏，舉不若余圖之真也。
廟有馴鴉，客舟將來，則迓於數里之外，或直至縣。下船過，亦送數里。人以餅餌擲空，鴉仰喙承取不失一。土人謂之神鴉，亦謂之迎船鴉。
二十里，至東奔灘。高浪大渦，巨艑掀舞，不當一槁葉，或為渦所使，如磨之旋。三老挽招竿叫呼，力爭以出渦。
二十里，過歸州巴東縣，有寇忠湣公祠。縣亭二柏，傳為公手植。
九十里，至歸州。未至州數里，曰咤灘，其險又過東奔。土人云黃魔神所為也。連接城下大灘，曰人鮓甕。很石橫臥，據江十七八。從人船傾側，水入篷窗，危不濟。聞交代胡長文給事已至夷陵，欲陸行，舟車且參辰，義不可相避，泊秭歸以須之。
己未。泊歸州。峽路州郡固皆荒涼，未有若歸之甚者。滿目皆茅茨，惟州宅雖有蓋瓦，緣江負山，逼仄無平地。楚熊繹始封於此，篳路藍縷，以啟山林，其後始大，奄有今荊湖數千里之廣。
州東五里，有清烈公祠，屈平廟也。秭歸之名，俗傳以屈平被放，其姊女嬃先歸，故以名，殆若戲論。好事者或書作此「姊歸」字。
倚郭秭歸縣，亦傳為宋玉宅。杜子美詩云：「宋玉悲秋宅。」謂此縣傍有酒壚，或為題作「宋玉東家」。
屬邑興山縣，王嬙生焉。今有昭君臺、香溪，尚存。城南二里有明妃廟。余嘗論歸為州僻陋，為西蜀之最，而男子有屈、宋，女子有昭君。閥閱如此，政未易忽。
庚申、辛酉。泊歸州。歸故嘗隸湖北，近歲以地望形勢正在峽中，乃以屬夔，是矣。而財賦仍隸湖北，歲輸止二萬緡，而一州兩屬，罷於奔命，非是。當別撥此緡補湖北而並以歸隸夔，始盡事理。
壬戌。泊歸州。水驟退十許丈，沿岸灘石森然，人鮓甕石亦盡出。望昨夕繫舟排亭，乃在半山間。移舟近東泊。從船遷徙稍緩，為暗石作觸，水入船，幾破敗。
癸亥。泊歸州。假郡中小圃，挈孥累暫駐望洋軒。所謂圃者，崖上不能兩畝，花竹蕭然。有秭歸、懷忠二小堂。前後山既高且近，堂堂廩廩，迫而臨之，如欲覆壓。
甲子。泊歸州。長文自峽山陸行，暮夜至歸鄉沱渡江，往渡頭迓之。余前入蜀時，亦以江漲不可溯，自此路來，極天下之艱險。乃告峽州守管鑒、歸州守葉默、倅熊浩及夔漕沈作礪，請略修治。先是過麻線堆下，人告余不須登山，有浮屠法寶於山腳刊木開路，盡避麻線之厄，縣尉孫某作小記龕道傍石壁上。余感之，謂一道人獨能辦此，況以官司力耶？乃作《麻線堆詩》以遺四君。是時，余改成都路制置使，號令不及峽中，故以詩道之。繼而四君皆相聽許，以鹽、米募村夫鑿石治梯級，其不可施力者，則改從他塗。除治十六七，商旅遂以通行。新制使之來正賴此，然猶嘆咤行路之難，特不見未修治以前耳。
乙子、丙寅。泊歸州。
丁卯。欲解船，而長文固留，復泊歸州。
八月戊辰，朔。發歸州。兩岸大石連延，蹲踞相望，頑很之態，不可狀名。
五里，入白狗峽。山特奇峭，峽左小溪入玉虛洞中，可容數百人。
三十里，至新灘。此灘惡名豪三峽，漢、晉時，山再崩，塞江，所以後名新灘。石亂水洶，瞬息覆溺，上下欲脫免者，必盤博陸行，以虛舟過之。兩岸多居民，號灘子，專以盤灘為業。余犯漲潦時來，水漫羨不復見灘，擊楫飛度，人翻以為快。
八十里，至黃牛峽。上有洺川廟，黃牛之神也，亦云助禹疏川者。廟背大峰，峻壁之上，有黃跡如牛，一黑跡如人牽之，云此其神也。廟門兩石馬，一馬缺一耳，東坡所書歐陽公夢記及詩甚詳。至今人以此馬為有靈，甚嚴憚之。古語云：「朝發黃牛，暮宿黃牛。三朝三暮，黃牛如故。」言其山岧嶢，終日猶望見之。歐陽公詩中亦引用此語。然余順流而下，回首即望斷，「如故」之語，亦好事者之言耳。自此以往，峽山尤奇，江道轉至黃牛山背，謂之假十二峰。過假十二峰之下，兩岸悉是奇峰，不可數計，不可以圖畫摹寫，亦不可以言語形容，超妙勝絕，殆有過巫陽處。歐陽公所以溯峽來遊，正不為黃牛廟也。
黃牛峽盡，則扇子峽。蝦蟆碚在南壁半山，有石挺出，如大蟆，呿吻向江。泉出蟆背山竇中，漫流背上散下。蟆吻垂頤頷間如水簾以下於江，時水方漲，蟆去江面才丈餘，聞水落時，下更有小磯承之。張又新《水品》亦錄此泉。蜀士赴廷對，或挹取以為硯水，過此，則峽中灘盡矣。
三十里，得南岸平地，曰平善壩。出峽舟至是皆檥泊，相慶如更生。舟師、篙工皆有犒賜，上下歡然。將吏以刺字通賀，不待至至喜亭也。舟將至平善壩，青天烈日中，忽大風急雨傾盆。食頃，至壩下，風定雨止，晴色如故，若江漬之神相送者。
己巳。發平善壩。三十里，早食。時至峽州。登至喜亭。敝甚，不稱坡翁之記。州宅有楚塞樓，山谷所名。古語曰：「荊門虎牙，楚之西塞。」夷陵即其地。自古以為重鎮。三國時，又為吳之西陵。陸遜以為夷陵要害，國之關限。今吳、蜀共道此地，但為蕞爾荒壘耳。
郡圃又有爾雅臺，相傳郭景純註《爾雅》於此。臺對一尖峰，曰郭道山，景純所居也。
夷陵縣有歐陽公草堂一間，亦已圮壞。
對江渡即登峽山，陸路之始也。向余入蜀時，以漲江不可溯，自此徒行，備嘗艱厄。過渡有甘泉寺，山上有泉及姜詩妻龐氏祠，相傳為湧泉躍鯉之地。傍近又有姜詩泉，此地之信否，未可決也。
百四十里，至楊木寨，宿。向離蜀都至漢嘉，則江之兩岸皆山矣。入夔州，則山忽陡高，無不摩雲者。自嘉以來，東西三千里，南北綿亙，以入蕃夷之界，又莫知其幾千里，不知其幾千萬峰，山之多且高大如此，然自出夷陵，至是回首西望，則杳然不復一點，惟蒼煙落日，雲平無際，有登高懷遠之嘆而已。
庚午。發楊木寨。八十里，至江陵之枝江縣。四十里，至松滋縣。二百十里，至荊南之沙頭，宿。沙頭一名沙市。
辛未。泊沙頭。道大堤，入城謁諸官。
壬申、癸酉。泊沙頭。江陵帥辛棄疾幼安招遊渚官。敗荷剩水，雖有野意，而故時樓觀，無一存者。後人作小堂，亦草草。舊對此有絳帳臺，今在營寨中，無復遺跡。章華臺在城外野寺，亦粗存梗概。詢龍山落帽臺，云在城北三十里，一小丘耳。息壤在子城南門外，舊記以為不可犯，畚鍤所及，輒復如故，又能致雷雨。唐元和中，裴宙為牧，掘之六尺，得石樓如江陵城樓狀。是歲，霖雨為災。用方士說復埋之，一夕如故，舊傳如此。近歲遇旱，則郡守設祭掘之，畚其土於傍，以俟報應。往往掘至石樓之檐，而雨作矣。則復以故土還覆之，不聞其壤之息也。然掘土而致雨，則辛幼安云：「親驗之而信。」
甲戌。泊沙頭。
乙亥。移舟出大江，宿江瀆廟前。
丙子。發江瀆廟。七十里，至公安縣。登二聖寺。二聖之名，江湖間競尚之，即在處佛寺門兩金剛神也。此則遷之殿上。傳記載發跡靈異，大略出於夢應。云是千佛數中最後者，一名婁至德，一名青葉髻。江岸喜隤，或時巨足跡印其處則隤止。
百二十五里，至石首縣對岸宿。縣下石磯，不可泊舟。
丁丑。發石首。百七十里，至魯家洑。自此至鄂渚，有兩途。一路遵大江，過嶽陽及臨湘、嘉魚二縣。嶽陽通洞庭處，波浪連天，有風即不可行，故客舟多避之。一路自魯家洑入沌。沌者，江傍支流，如海之，其廣僅過運河，不畏風浪。兩岸皆蘆荻，時時有人家。但支港通諸小湖，故為盜區；客舟非結伴作氣不可行。偶有鄂兵二百更戍，欲歸過荊南，遂以舟載，使偕行。自魯家洑避大江入沌，月明行三十里，宿。
戊寅、己卯。皆早暮行沌中。
庚辰。行過所謂百里荒者。皆湖灤茭蘆，不復人跡，巨盜之所出沒。月色如晝，將士甚武。徹夜鳴櫓，弓弩上弦，擊鼓鉦以行，至曉不止。
辛巳。晨出大江，午至鄂渚。泊鸚鵡洲前南布堤下。南市在城外，沿江數萬家，廛閈甚盛，列肆如櫛。酒壚樓欄尤壯麗，外郡未見其比。蓋川、廣、荊、襄、淮、浙貿遷之會，貨物之至者無不售，且不問多少，一日可盡，其盛壯如此。
監司帥守劉邦翰子宣而下，皆來相見邀飯，皆曰未敢定日。及欲移具舟次，余笑曰：「若定日則莫若中秋，張具則莫欲南樓。」眾亦笑許。
壬午。晚，遂集南樓。樓在州治前黃鶴山上。輪奐高寒，甲於湖外。下臨南市，邑屋鱗差。岷江自西南斜抱郡城東下。天無纖雲，月色奇甚。江面如練，空水吞吐。平生所遇中秋佳月，似此夕亦有數，況復修南樓故事，老子於此，興復不淺也。
向在桂林時，默數九年之間，九處見中秋，其間相去或萬里，不勝漂泊之嘆，嘗作一賦以自廣。及徙成都，兩秋皆略見月。十二年間，十處見中秋。去年嘗題數語於大慈樓上，今年又忽至此。通計十三年間，十一處見中秋，亦可以謂之遊子。然余以病丐骸骨，儻恩旨垂允，自此歸田園，帶月荷鋤，得遂此生矣。坐中亦作樂府一篇，俾鄂人傳之。
水調歌頭
細數十年事，十處過中秋。今年新夢忽到，黃鶴舊山頭。老子個中不淺，此會天教重見，今古一南樓。星漢淡無色，玉鏡獨空浮。斂秦煙，收楚霧，熨江流。關河離合南北，依舊照清愁。想見姮娥冷眼，應笑歸來霜鬢，空敝黑貂裘。釃酒問蟾兔，肯去伴滄洲。
所謂十一處見中秋，今略識於此。始自酉年計之，是年直東觀，戌年檥船松江垂虹亭下，亥年泛陽羨罨畫溪，子年守栝蒼，丑年內宿玉堂，寅年使虜次睢陽，卯年自西掖出泊吳興城外，辰年歸石湖，巳午年帥桂林，未、申年帥成都，而今酉年客武昌也。
癸未。泊鄂州南樓，月色如昨夜。
甲申。泊鄂州。蜀兵遠送者，封樁裹糧之具，至此當盡數貿易，非三日不可了，故為之留。
統帥李川邀看新寨。鄂營昔皆茇舍，今始易以瓦屋，方畢四分之一。登壓雲亭，則前後盡見，周絡井井，甚有條理。將司中又有雅歌、整暇二堂，皆面江山，登覽超勝。
乙酉、丙戌。泊鄂州。遣送兵之半歸成都。
丁亥。風作，不可行。
戊子。早解維欲出，江風不已，至暮逾甚，又留一夕。土人云：「江上社前後，輒大風數日，謂之社風。上下水船悉不行。」果然。
己丑。社風稍緩，解維小泊漢口。漢水自北岸出，清碧可鑒，合大江濁流，始不相入。行里許，則為江水所勝，渾而一色。凡水自兩岸出於江者皆然。其行緩，故得澄瑩。大江如激箭，萬里奔流，不得不濁也。午後風息，通行。百八十里，至三江口，宿。三江之名所在多有，凡水參會處，皆稱之。
庚寅。發三江口。辰時過赤壁，泊黃州臨臯亭下。赤壁，小赤土山也。未見所謂「亂石穿空」及「蒙茸」、「巉巖」之境，東坡詞賦微誇焉。
郡將招集東坡雪堂。郡東山壟重復，中有平地，四向皆有小岡環之。東坡卜居時，是亦有取於風水之說。前守鳩材欲作設廳，已而輟作雪堂，故稍宏壯。堂東小屋，榜曰東坡，堂前橋亭曰小橋，皆後人旁緣命之。對面高坡上，新作小亭曰高寒，姑取《水調》中語，非當時故實。然此亭正對東岸武昌數峰，亦登覽不凡處。
晚過竹樓，郡治後赤壁山上方丈一間耳。轉至棲霞樓，面勢正對落日，暉景既墮，晴霞亙天末，並染川流，醺黃酣紫，照映下上，蓋日日如此，命名有旨也。樓之規制甚工，問其人，則曰故相秦申王生於臨臯舟中，黃人作慶端堂於其處，近年撒而作棲霞云。
黃岡岸下素號不可泊舟，行旅患之。余舟亦移泊一灣渚中。蓋江為赤壁一磯所攖，流轉甚駛，水紋有暈，散亂開合全如三峽。郡議欲開澳以歸宿客舟，未決。
辛卯。發黃州。四十里，過巴河。水清澈，自北岸入濁流如漢口。通行二百三十里，至桐木溝，宿。
壬辰。發桐木溝。八十里，至馬頭，宿。
癸巳。發馬頭。百二十五里，至江州。泊琵琶亭，前守曹訓子序新作，通判呂勝己隸書，《琵琶行》刻石左方。
甲午。泊江州，登庾樓，前臨大江，後對康廬，背、面皆登臨奇絕。又名山大川，悉萃此樓，他處不能兼有，此獨擅之。庾元亮故事，本是武昌南樓，後人以元亮嘗刺江州，故亦以庾名此樓。然景物則有南樓不逮者。樓下思白堂，正直廬山雙劍峰。相傳此名最不利，郡中每二百年輒有兵禍。父老久願更名，而無定論。余欲取東西二林所在，名之雙林。
乙未。泊江州。早出南門，去城百里，至濂溪。溪水闊尋丈，漫流荒田中，瀦為小湖。郡守潘慈明伯龍新作周先生祠堂及小亭於溪上。
三十里，至太平興國宮。在聖治峰下，左則香爐、石頂諸峰，右則獅子、蓮花諸峰，面對蘄、黃諸山，形勝之地也。宮之尊神曰九天采訪使者。唐開元中，見夢玄宗，作廟於此。南唐號升元府，本朝更宮名而加號使者曰應元保運。相傳唐創廟時，林木皆浮出江上，命曰神運云。紹興初，賊李成破江州，縱兵大掠，焚宮凈盡，所存止外門數間。其後道士復修建，惟真君之殿差如法，余率因陋就寡。從屋在山下及澗之外者，今皆灌木生之，猝不可復矣。又道士輩各自開戶牖，荒涼之象可掬。
入山五里，至東林寺，晉惠遠師道場也。自晉以來，為星居寺，數十年前始更十方，樓閣堂殿，奇巧巨麗，然皆非晉舊屋。虎溪涓涓一溝，不能五尺闊，遠師送客，乃獨不肯過此，過則林虎又為號鳴焉。白蓮花亦不復種花，獨遠公與十八賢祠堂，猶榜曰蓮社。山上五杉閣，晉杉也。近年為主僧所伐。閣後舍利塔，鳩摩羅什所攜來以瘞者，其屋又南唐時所改作。獨聰明泉如故，商仲堪與遠公談《易》處也。
凡山之故物，如袈裟、麈扇，皆已不存。承平時獨有晉安帝輦、佛馱耶舍革舄、謝靈運貝葉經，更李成亂，今皆亡去。成屯此寺，故與西林並，得不爇，而唐以來諸刻皆無恙。最可稱者，李邕寺碑，開元十九年作。並張又新碑陰，大中十年作。李訥《兀兀禪師碑》，張庭倩書。顏魯公題碑之兩側，略云：
永泰丙午，真卿佐吉州。夏六月，次於東林。仰廬阜之爐峰，想遠公之遺烈。升神運殿，禮僧伽衣。觀生法師麈尾扇、謝靈運翻《涅槃經》、貝多梵夾，忻慕不足，聊寓刻於張、李二公耶舍禪師之碑側。
自魯公題後，世因傳此石為張李碑。又有柳公權《復寺碑》，大中十一年作，書法尤遒麗。又有李肇、蔡京、苗紳等碑，皆佳。
遠師塔，寺西數十步，晉杉存焉。出虎溪門，隔路有澗從東來，澗上峰如屏障，翠樾蒙密，絕似杭之靈隱之飛來峰下。余囑主僧法才作亭，名曰過溪，呼山夫鋤治作址，一夕畢。僧約以冬初可斷手。自是東林增一勝處，而余於山中亦附晉、唐諸賢以不朽矣。
寺東北隅有新作白樂天草堂。樂天元和十年為州司馬，作堂香爐峰北遺愛寺南，往來遊處焉。後與寺並廢，今所作非元和故處也。
遠師塔西即西林寺，惠永師道場也。案：諸碑始於偽趙時竺曇現而成於惠永，規摹大略似東林而微小。此地舊名香谷，永先作此寺，遠徙而為鄰，號東林，至今稱二林焉。主寺久不得人，廊廡缺壞，榛蔓生之，惟殿堂僅存。獨余主院一僧，余入山時，亦藏逃不見。
寺有《西林道場碑》，隋太常博士渤海歐陽詢撰，大業十二年作，而不著書人姓名。筆意清潤，微有肉，酷似虞永興，然結字之體，則全是率更法。疑詢在隋時作此體，入唐始加勁瘦刻削也。顏魯公題其碑額之上，亦以永泰丙午歲遊東林時來。大略謂緬懷遠、現之遺烈，躋重閣，觀張僧繇畫佛像、梁武帝蹙綿繡錦囊，因題歐陽公撰永公碑陰。然其實乃題碑額之上，非碑陰也。碑陰別有大中時遊人題名，筆法亦不凡。
還，宿東林。
丙申。離東林。飯太平宮前草市中。過清虛庵，在撥雲峰下。晚，入城。
廬山雖號九屏，然其實不甚深。山行皆繞大峰之足，遠望只一獨山也。然比他山為最高，雲繞山腹則雨，雲翳山頂則晴。俗云：「廬山戴帽，平地安竈。廬山系腰，平地安橋。」此語可與「灩澦如象，瞿唐莫上，灩澦如馬，瞿唐莫下」為對。
九月丁酉，朔。泊江州。風作，終日不行。
戊戌。風小止。巳時發江州，回望廬山漸束而高，不復迤邐之狀。過湖口，望大孤如道士冠立碧波萬頃中，亦奇觀也。
九十里，至交石夾，宿。
己亥。發交石夾。東望小孤如艾炷，午後過之。澎浪磯在其南。風起波作，又行食頃。通行八十里，泊滶背洲。欲拍馬當，風甚不可前。江中有風，則白頭浪作，便不可行。
庚子。風未止。強移船數里，至馬當對岸小港中泊。
辛丑。風少緩，移舟五六里，風復作波斯夾。泊夾中，浪猶洶湧。
壬寅。泊波斯夾。日暮，風息月明，欲行。船人哄云小龍見於岸側。競往觀，則已夜。
癸卯。發波斯夾，至皖口。北岸淮山相迎，綿延不絕。灊、皖、瑯玡，雲物縹緲，生平未曾著腳處也。南岸自牛磯、雁汊行幾二百里，至長風沙下口，宿。
甲辰。發長風沙。百里，午至池州池口。泊望淮亭，去城尚十餘里。夜，大風。舟楫搖蕩，通昔不寐。
乙巳。泊池州。入城，登九華樓，作重九。風雨陡作，懶至齊山，望之數里間。一土山極庳小，上有翠微亭，特以杜牧之詩傳耳。九華稍秀出，然不逮所聞。夜移舟出江，卻入南湖口，泊非水亭。
丙午。離池州。十數里風作，泊清溪口。
丁未。泊清溪。九華所謂九峰者，至此始見之。
戊申。發清溪。泊長風沙。
己酉。發長風沙。入夾行。晚，泊太平州。
庚戌。登淩歊臺。臺宋武帝所作，為登臨。往跡更兵燼，重修草草，道徑亦蕪莽不治，塔寺亦蕭索。
辛亥。發太平州。
壬子。至建康府。泊賞心亭下。
癸丑。集玉麟堂。
甲寅、乙卯。泊建康。從留守樞密劉公行視新修外城。自賞心亭渡南岸，由舊二水亭基登小輿，轉至伏龜樓基，徘徊四望，金陵山本止三面，至此則形勢回互，江南諸山與淮山團圞，應接無復空闕。唐人詩所謂「山圍故國周遭在」者，惟此處所見為然。凡遊金陵者，若不至伏龜，則如未始遊焉。一城之勢，此地最高，如龜昂首狀。樓之外，即是坡壟綿延，無濠塹，自古為受敵處。相傳曹彬取李煜，自此入也。
行城十之九，乃下。登舟至清溪閣，南朝諸人為遊息處，比年修治為閣。及小圃傍，有空地，可種植。隸漕司，不可得。自清溪泛舟，還集玉麟。
丙辰。發建康。
丁巳。泊長蘆。襆被宿寺中。此為菩提達磨一葦浮渡處。寺在沙洲之上，甚雄傑。江波淙嚙，行且及門。寺前舊有居人，今皆蕩去。岸下不可泊舟，移在五里所一港中。寺有一葦堂以祠達磨。
戊午。開啟法會慶聖節道場。畢，登舟。
己未。至鎮江府。閘已閉，運河淺淤，買小舟，盤博，不勝煩勞。
庚申、辛酉。泊鎮江。
壬戌。發鎮江。久去江、浙，奔走川、廣，乍入舫艋，蕭然有漁釣舊想，不知其身之自天末歸也。
癸亥。晝夜行。
甲子。至常州。
乙丑。泊常州。
丙寅。發常州。平江親戚故舊來相迓者，陸續於道，恍然如隔世焉。
冬十月丁卯，朔。雨中，行不住。
戊辰。未至滸墅十里所，泊。
己巳。晚，入盤門。
