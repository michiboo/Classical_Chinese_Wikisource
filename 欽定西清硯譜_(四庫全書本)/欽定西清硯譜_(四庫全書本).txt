　　御製西清硯譜序
　　向詠文房四事謂筆硯紙墨文房所必資也然筆最不耐久所云老不中書紙次之墨又次之惟硯為最耐久故自米芾李之彥輩率譜而蔵之以為藝林佳話內府硯頗夥或傳自勝朝㦯弆自國初如晉玉蘭堂硯璧水暖硯久陳之乾清宮東西暖閣因思物䋣地博散置多年不有以薈綜稡記或致遺佚失傳為可惜也因命內廷翰臣甄覈品次圖而譜之凡舊蔵者若干枚散置者若干枚新獲者若干枚其棄置庫中為之剪拂刮磨欝為竒品者又若干枚譜既成欲命于敏中擬四六引言以行之既思題句銘辭皆自作且六日而成四十首所為惜淪棄悟用人慎好惡戒玩物無不三致意焉則又不可以無文而不序其梗槩也昔許採一文人耳蔵硯㡬至百枚茲百年太平石渠天祿之府貯硯多至二百枚亦不為過而予以為已過者葢意有所好必有所繫若謂文房之資立言傳道有異他物之為嗟夫是予所以自解乎抑亦所以自訟乎
　　乾隆戊戌孟春月下澣














　　欽定西清硯譜凡例
　　一自帝鴻創墨海之規金匱載硯書之訓硯之為制尚矣嗣後香姜銅雀間出刼灰龍尾鵒睛別珎山骨若宋蘇易簡蔡襄諸人所譜米芾之史髙似孫之箋或𢮥觚之士享其敝帚或好古之家矜其耳食非陋即誣是譜著録逺溯漢代近逮
　　本朝凡經名人鑒藏佳硯悉係
　　內府舊儲繪圖著説冠以
　　御序並
　　錫名曰西清硯譜允堪滙成巨觀徴信墨林
　　一諸家硯譜雖間及收藏銘款不過偶爾標題未能遍加品𦸼我
　　皇上文思天縱萬幾餘暇既拔其萃登諸
　　翰筵且寵以
　　天𦸼或銘或詩信手拈出如化工之肖物而於斂時錫福慎樞機惜隠淪戒玩物尤殷殷致意葢即小喻大而
　　聖人心法治法全體大用備焉已
　　一陶結友首契墨卿兩漢以降玉蘭璧水著美晉時蓤鏡石渠標竒唐代古硯流𫝊大約陶石二種為夥是譜所登先陶於石以未央之瓦三臺之甎較之六朝製石閲代尤逺從其朔也
　　一古今佳硯固貴質美工良而鑒賞品題因人增重是譜敘次按時代先後而於命名象物義取㫁章其曾經名流手澤者即以人系硯冠於毎代之首以志雅尚
　　一是譜所登諸硯或供
　　臨池御用或經
　　鑒定弆藏什襲各有專司如
　　乾清宮東西暖閣三友則緗帙同排兩晉則綈幾對列他若十干標古而篋貯琳瑯衆品羅珎而箱盈磊砢譜中雖按時代裒次散見各卷而於圖説仍附識縁起並與其餘陳設各硯均於每卷子目下詳書硯貯某處庶即分見合更便檢閲
　　一譜內硯説先尺度次石質次形製無論硯及硯匣凡收藏名人姓氏出處必核其紀年署款公私印記與歴朝史傳文集説部諸書符合與否細加考證呈
　　覽甄定即隻字半章亦必旁搜詳訂間有闕疑愈昭
　　矜慎其前人銘跋成文者另録附
　　御題之後下逮臣工奉
　　勅恭和之作亦得榮預簡末
　　一前人譜硯往往詳於説而畧於圖惟明髙濓遵生八牋圖説並列然亦畧具形模未彰全體是譜所繪尺度既用線法收分其不及分者註明硯圖之首至其形製刻畫若蓬萊道山蘭亭等圖細至夔蝸蟲鳥無不摹寫入㣲而於石質損駁眼蛀金星翡翠之屬尤極意皴染各開生面其有一圖繪至
　　三四面者葢
　　御題鈐寳及前人銘款印記分列各面非是不能彚其全也
　　一是譜薈萃古今得硯二百陶則漢甓稱首而唐宋以下澄泥舊製胥𨽻焉石則晉硯開先而端歙艧村諸舊石屬焉餘若玉磁二種雖曾載米史而流傳頗尠且不適用紫金紅絲之類雖諸家亦曽記録而石質較遜祗堪附載以備一體不登正録洪惟我
　　朝發祥東土混同緑砥徳比玉溫琢硯進
　　御經
　　列聖暨
　　皇上御題者甚富謹擇其質良製佳者譜諸附録之首
　　以見
　　文運肇興扶輿彰瑞至於硃墨二硯倣古各式均出
　　睿裁評定
　　乙夜披章淋漓丹墨以殿斯譜不獨如獅尾神王抑足為石友慶遭逢於不朽雲
　　乾隆四十三年嵗在戊戌嘉平月〈臣〉于敏中〈臣〉梁國治〈臣〉王傑〈臣〉董誥〈臣〉錢汝誠〈臣〉曹文埴〈臣〉金士松〈臣〉陳孝泳奉
　　勅恭校訂〈臣〉門應兆奉
　　勅恭繪








