　　欽定四庫全書　　　　經部四
　　緇衣集傳　　　　　　禮類三〈禮記之屬〉
　　提要
　　〈臣〉等謹案緇衣集傳四卷明黃道周撰道周有三易洞璣別著録是書取緇衣一篇各為章目分不煩第一咸服第二孫心第三民表第四好仁第五王言第六禁行第七徳壹第八壹徳第九示厚第十不勞第十一成敎第十二忠敬第十三親賢第十四慎溺第十五體全第十六壹類第十七好正第十八堅著第十九徳惠第二十聲成第二十一成信第二十二恆徳第二十三其創立名目與儒行表記坊記相同案鄭康成雲緇衣篇善其好賢者之厚故述其所稱之詩以為其名道周集傳本經筵進呈之本意欲藉以諷諫故於好惡之公私人才之邪正三致意焉嘗自稱是傳畧采經史闗於好惡刑賞治道之大者凡二百餘條以繫於篇其於經濟庶務條目之間雖有未悉而於君心好惡綱領之原以至三代而下治亂盛衰之故亦畧雲賅備且是編本以緇衣為目而鄭注以好賢為解道周此書雖泛引史事要其指歸固亦不乖於古訓矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






