輝天複耀地，再為歌詠始。
素傳學道徒，清門有君子。
文澗瀉潺潺，德峰來壘壘。
兩京二十年，投食公卿間。
封章既不下，故舊多慚顏。
賣馬市耕牛，卻歸湘浦山。
麥收蠶上簇，衣食應豐足。
碧澗伴僧禪，秋山對雨宿。
且歡身體適，倖免纓組束。
上宰鎮荊州，敬重同歲遊。
歡逢通世友，簡授畫戎籌。
遲遲就公食，愴愴別野裘。
主人開宴席，禮數無形跡。
醉笑或顛吟，發談皆損益。
臨甃理芳鮮，升堂引賓客。
早歲慕嘉名，遠思今始平。
孔門忝同轍，潘館幸諸甥。
自知再婚娶，豈望為親情。
欣欣還切切，又二千里別。
楚筆防寄書，蜀茶憂遠熱。
關山足重疊，會合何時節。
莫歎各從軍，且愁岐路分。
美人停玉指，離瑟不中聞。
爭向巴山夜，猿聲滿碧雲。

