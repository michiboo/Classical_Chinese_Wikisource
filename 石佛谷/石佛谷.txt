漫澶太行北，千里一塊石。
平腹有壑谷，深廣數百尺。
土僧何為者，老草毛髮白。
寢處容身龕，足膝隱成跡。
金仙啄靈象，相好倚北壁。
花座五雲扶，玉毫六虛射。
文人留紀述，時事可辨析。
鳥跡巧均分，龍骸極癯瘠。
枯松間槎枿，猛獸恣騰擲。
蛣𧎜蟲食縱，懸垂露凝滴。
精藝貫古今，窮巖誰愛惜。
託師禪誦餘，勿使塵埃積。

