光緒三年（1877年），《夜雨秋燈錄》由上海申報館以仿聚珍版印行問世，共八卷一百零五篇；光緒六年（1880年），又出《夜雨秋燈續錄》，仍為八卷一百零五篇。
本文校對已完成25
　　先正有言曰：「讀書忌老，著書忌早。」鼎既服膺而敢違之乎！緣鼎少膺孱弱，壯值亂離，瀕於死者再，而皆得不死，故有是錄耳。
　　先慈誕鼎之前夕，夢一道者來叩首膝下；已而生鼎，口不茹葷者十九年。性好佛老，聞人有談玄者，聽之忘倦，而尤愛僕媼說果報鬼怪逸事。年十一習楷，書扁額、屏幛，居然揮灑。十五解為文，十九忽膺咯血疾，憊矣；旋得《感應編圖說》讀之，獲瘳。二十外先慈見背，先嗣父廣文公又見背。家難既起，外侮乘之，裊獍成群，爭噬吾肉，家道遂中落。年廿四遇歉歲，獨臥枯寺，中餓幾斃，旋得金經《蓮花經》諷之，機始轉。廿六奉生父命贅入外家，方得延殘喘。明年突紅巾至，攜家竄東海，慷慨從軍，幾死鋒鏑。旋又回海上賣畫供饘粥。年三十一始入當道幕司筆札，三十五館淮海，三十九游山左，奔波寒澀，近於托缽矣。明年入兗郡滋陽署，郡有少陵臺，峨峨百尺，古墟也。時九月將近，友人約登臺望曲阜，西風逼人，黃花滿地，鼎偶問友曰：「今日何日？」曰：「廿八。」鼎不禁大驚，繼而大慟，蓋此日即賤辰，忽忽焉行年已四十矣，而淪落猶是乎！歸則僵臥不語，亦不哭，明日遂病且殆，精神倘侊，不知所云。病十五日，忽蹶然起，裁箋為鬮，取生平目所見、耳所聞、心所記憶且深信者，仿稗官例。先書一百餘目，每夕作文一篇，或兩篇，不數日而患遂霍然。明年解館，賃宅任城，售書賣畫，甫稍有餘。居兩年，回秦郵游虎阜，計得文一百一十五篇，皆初稿而未及修飾者。客有索觀既竟，莫不嘖嘖曰：「太早，太早。」鼎曰：「余深凜忌早之誡。然余之文，刀圭也，未敢以著述論。」客問：「『夜雨秋燈』四字作何解？」曰：「當其病滋陽署時，愁霖滴瀝，冷焰動搖，千里家山，時入夢寐，秋魂欲語，病魔乍來，此無可奈何之境也。以無可奈何之身，當無可奈何之境，未能已已，奮筆直書耳！」甲戌之冬，有仙蝶過訪，是夕設乩於室，以文呈。須臾，仙至，書曰：「子來前！子前身為羅浮沖虛觀道士。以弄筆頭獲過，今又弄筆耶！幸語類荒唐，實嚴癉賞，且無淫詞，是尚可恕。再四十三年，當於忍辱班中遲子矣！」鼎稽首謝，求仙人序。不可，遂自述顛末如此。噫，樵歌牧唱有時上獻芻蕘，鬼董孤諧無語不關諷勸。塵之封，蠹之蝕，舉而拋同落葉，忍乎哉！
　　　　時光緒三年春二月花朝日，天長宣鼎瘦梅自序於仙蝶來館。
