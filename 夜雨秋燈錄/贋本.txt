
　　浙人南宮認庵，以字行，幼隨父琥宦於粵，清廉，窮其橐。母先逝，父繼卒。虧庫款，將繫獄。素審叔璧幕於蘇，欲往依之。潛焚兩親骸，以竹籠負之，徒步逸。餐風咽露，跋涉奔波，一載始抵。尋叔無耗。時蘇正歲歉，益困急。傾守囊錢，購半畝地，瘞之，志以碑，結茅若團瓢，守其側。蓬頭垢面，淪入乞兒，剩飯殘羹，尚知薦祭。時年僅三五，性孝且慧，貌臞不枯。聞吳兒山歌，學之，即當伍氏簫，始免餒。朝村暮郭，倏忽三年。偶倚古寺門，向陽捫蝨。面即貴家園，時見美人樓上眺。頃一小環，豔年二八，出而反掩其門，行向西；忽伏草際，少時，整衣去。知為小遺。甫數步，即若有物墜地，軟無聲；呼告之，婢不覺。遂掩襟往觀，錦袱也。中裹金玉釵釧，珠寶零星，媵以魚函，折作方勝。書云：「十郎哥哥足下：妹謬以陋質，獲配清芬；親上做親，幸中之幸。牽牛西北，一水盈盈；孔雀東南，雙聲隱隱。盟深金石，妹喜嫁得梁鴻；劫轉滄桑，郎忽貧如司馬。然而鮑宣對挽鹿車，阮氏何嫌犢鼻。幸雞窗攻苦，卜鴻路飛騰。敢怨標梅，撫青春而未艾；唯祈折桂，脫白袷以來迎。逆知青眼頻更，紅絲欲斷。每聽狐語，似怨前度之冰；欲倩蜂媒，再接他家之酒。心石堅而不轉，辭簧鼓而須防。若真挾瑟改弦，定彈黃鵠；時擬傳箋布意，恨少青鸞。小婢娟奴，雖曰主僕，實同腹心。事已迫於燃眉，情實殷於刺目。遣尋一鶚，面展雙魚。奉上緘淚之句，斷腸之辭，婉轉十三行，預仿蘇娘織錦；附以纏臂之金，搔頭之玉，珍珠一百顆，聊為匡壁添光。不盡纏綿，泥中人再為嘵舌；未敢隕謝，爨下材急不擇音。敢布愚忱，伏惟憐鑒。某年月日。秦氏小妹貞璞。襝衽手肅。」
　　南驚讀一過，詫曰：「險哉！東落魄，富兒賴婚，鍾情者越禮冒嫌，進療貧方。若為他人撿得，則婢固命盡，即迢迢牛女，亦復睽違，鵲橋無日矣！曷坐以覘之。」
　　少頃，婢返，面色灰死，倉皇覓榛莽間，不得，仰天歎曰：「奴死不足惜，負主人托，奈何？」南笑曰：「娘行失何物，值何言死？」婢聞其言有因，哀祈曰：「好男子，曾寓目否？」曰：「卿能明告我，或者璧能返也。」曰：「我秦氏婢娟奴，日伴女公子。主見婿家貧，欲改適，女公子日夜哭。妾憐之，請以妝台中舊蓄者約五百金，裹以絞綃，附以雁字，親去作寄書郵，付於小檀郎。囑入都，謀戰捷，好親迎。墮其物，必泄其謀，烏能不悲！」言已大慟。曰：「然則將若何？」曰：「死耳！」南探懷與之，曰：「是耶？非耶？」婢見即伏地叩，南挽之，示慇懃。婢曰：「子乞人，得暴富，棄之甘乎？妾將何以報？」曰：「報我不難，恐我之所易，子之所難也；我之所甘，子之所苦也。」曰：「試言之。」曰：「僕雖冠，猶童子身；子貌美極矣，未知能令我真個銷魂否？」婢赧然，徐報曰：「君姑待我，行行即來。」婢齎金玉去，南亦出東郭。
　　三日後，偶經園外，遠聞鶯聲，喚曰：「來乎！」仰視之，婢也。笑而招以手。門砉然開，南遽掩入。湖山石畔，芳草如茵。婢曰：「以此聊報大德，可一不可再。」南曰：「諾。」方將偎抱，見婢以紅羅蓋粉面。南笑曰：「子秀色可餐，方欣飽看，博須臾歡，何吝而抑藏乎？亦嬌羞故態乎？」婢以纖指向上曰：「青天白日，不怕神明耶？」南驀如棒喝，情魔潛逋。遽起，曰：「子畏神明，僕寧不畏乎？」持竿攜籃，喃喃誦「青天白日」四字，出門去。婢遙遙致聲：「君每日日中來，當分己食果君腹。」南瞑目狂奔，亦不計園門閉否。
　　明日市上行，有一相者，呼曰：「丐者來！子臥蠶下，何來此陰紋？應在三十六日，必有非常遇。」曰：「吾日唱蓮花求生活，免溝壑足矣，尚欲追蹤滎陽公子耶？」曰：「不然，驗當酬若干？」曰：「十千。誣則若何？」曰：「抉我雙眸子。」曰：「先生眸子危矣。」至三十五日，丐如故，走告相者曰：「眸子權寄尊龐一宵穩。」相者又視之，拍掌曰：「得矣！邊城紫氣透，當先得財。」南曰：「諾。」
　　明午步長街，忽有牽其裾者，呼曰：「月兒耶？」南頸有月牙痕，故小字月。視其人，鮮衣怒馬，貌若貴官，姑應曰：「然。」其人慘涕，曰：「兒何至此？」南驀憶曰：「璧叔耶？」曰：「然。兒盍隨之歸寓？」廬中起居華燦，叩阿嬸，亦甚慰。因縷述顛末，哭失聲。叔曰：「久審爾父母歿，特函詢，無回字，乃在此也。吾年老殷富，無子息，今得猶子，不愁繼續矣！」立命婢媼，為更襤褸，且濯香泉，依舊翩翩，顏色煥發。婉述相士神，叔命以十千酬之，欲招致為叔鑒慈顏，不許。旬餘，忽以千金付之，曰：「兒既廢讀，當學賈。」以齒稚辭。曰：「試為之，無不利。」
　　南束裝買棹，過江運白粲，大獲。明年今日歸省叔，至則門戶猶存，第主非是。詢居停，曰：「子去後，爾叔亦他徙，且不知徙何處。」南茫茫無適從，因思江北新置宅，曷歸而偵訪，掃墓瞻仰。榜人頻催，腰纏餘五百金，即全購柏油壓船。渡後，北風怒號，江凍十日，不能解。柏油值頓昂，獲利可十倍。更於宅前設緞鋪，以三千金為母，招老成者四五輩，司出納。
　　又一年，心不忘叔，一人渡江，搭航船，至中流，風大作，浪如山立，霹靂大震。同儕者十數人，咸見雲中現極大四金字，曰「青天白日」，筆畫分明。眾誦佛禳之，而字仍現。雷復鳴，船幾裂。眾急曰：「上天已明示惡人，事各自省，無累他人！」南挺身告眾曰：「此僕隱事，誠不可以告人，敢相累乎！」急向怒流，踴身投。昏懵中，抱得枯槎，聽其掀簸。耳聽雷雨驟下，火光竄金蛇。須臾霽，視此身如一點萍，乘萬里浪也。忽一官舫鳴鑼掛帆來，呼曰：「速救活抱槎人！賞十貫！」旋來紅船，挈而登，官舫人非他，叔也。互驚。問：「叔何處來？」曰：「吾移居通州，偶游紫瑯山耳。爾父母墓無恙，爾之心曲，吾已悉。娟奴已隨秦家女適婿家。婿果貴，即迎娶。爾事緣未至，毋躁也！」同之通寓，見嬸安好，奴婢更多於蘇寓。不敢問。居二日，袖出小折呈叔，曰：「此年來子金總目也。」曰：「煩甚，曷攜去。」翌晨辭別，叔又贈以數百金。
　　抵蘇，訪娟，果如叔言。忽遇弄船人，驚曰：「君尚生耶？若輩皆震死，船覆，吾抱纜姑免。頃泊此修治耳。」南出資贈助之。即假館舟子家。
　　偶倚白板閒眺，見一美人，乘香輿，隨僕媼；復又一婢，乘下澤車，貌酷似娟。尾行三四里，至一尼庵，美人登殿拜如來，僕媼憩遊廊，庵主獻香茗。婢閒步，偶見南，目熒熒低喚曰：「青天白日。」南失聲曰：「噫！娟娘耶？」婢問：「何遽華潔？」告以故。曰：「鍾情者，尚戀舊耶？」曰：「中懷無一刻忘。」曰：「彼此有情，尚不審姓氏，令人齒冷。」又詳告之。旋聞內呼娟，美人偕去。
　　南惆悵無聊賴，踟躕叢葬處，見一大塚，碑雲「東浙寓公南宮諱璧玉人先生之墓」。志文詳敘夫妻同卒於蘇，死近五載，旅葬於此，以待猶子南宮認庵他日尋覓。撰書者，里諸生郁訪。南讀畢大驚。回憶叔嬸面目，不知此墓中人，何既同名氏，且猶子亦同名，必無是理，而竟有是事。
　　歸訪文舉士，知郁訪第，具冠投刺入拜。憬然曰：「君頸有月牙痕乎？」曰：「然。」曰：「令尊叔甫生時，與先大夫莫逆交。先大夫逝，叔甫老伉儷亦相繼逝。易簀前數日，堅囑鄙人預後事，謀吉壤，作墓誌；並囑君如回蘇，即為繼續。君從何知有僕，而惠然肯來耶？」南以見墓誌對。曰：「幸不負先人遺命也。」南蹙額以兩次遇叔告，求解惑。曰：「令叔甫生習吐納，歿能解脫。如子言，其仙去乎？」南遣人如通訪叔，杳矣。遂移兩骨函，依叔墓，重葬。雙塚峨峨，加以封植，手自撰文，勒石紀事。訪視之，喜曰：「子尚能習舉子業，何自棄？」蓋訪已前科北闈中經魁，因款留，教之讀。
　　是秋回浙中副車，訪開筵為賀，鼓吹大作，泥金署牆，把酒向南曰：「君貴矣，芳年二十有一，尚欲歌朝飛雉耶？」曰：「弟有舊盟，癡心拱候耳。」曰：「愚兄代覓佳人，為君權署縣君，何如？」言未已，即有婢媼扶一美人，出與交拜，南不知所措，挽之拜，兩行畫燭送入洞房，親為反扃雙闥，臨去顧內曰：「今宵好報恩，毋再怨我夫婦累汝。」
　　漏靜，揭巾微睨，則紅粉露垂，香肩玉削，頗似娟，亦低喚曰：「青天白日。」新人微粲曰：「悶葫蘆打破矣！」南聞之大喜，始知尼寺美人即妻，當日寄書人也。夫貴，娶已兩載，極敦愛。娟重見南，始為貞述南來訪始末，貞為訪述。副車之中，賴訪力夤緣關節，始獲雋。其所以不即以娟與之者，恐誤讀耳。少頃，入幃綢繆，猶處子。
　　明日謝，亦謝。至是始道破。曰：「君遇遺金不拾，僕亦留全璧以待也。」從此秦越一家，親愛如手足。南旋即援例謁選，官揚州司馬，攜娟娘去。頗不自諱，每謂僚佐曰：「不圖黃榜中，亦有卑田院中乞兒也！」
　　懊儂氏曰：昔披裘人云：「僕豈拾人遺金者哉？」然高人遇之易，乞人遇之不易。至美色當前，懸崖勒馬，此等功夫，尤不易。偉哉南宮！宜乎蒼蒼者，報以厚德也。吾願普天下男兒，無論富貴貧賤，當人人書「青天白日」四字於座右。
　　江西某郡，有地師杜君香草，青鳥術最精。嘗與富室兒李十九友善。其父故，杜為走山谷覓地，草履幾穿。閱三載，始得一穴，沙水分明，良為吉壤。居邑之東山，距李宅四十餘里，山故幽僻，樹木蔥籠，游者聽樵斧丁丁，與岩寺午鐘相問答；而西山居其前，儼如屏障，蒼翠溢眸。杜得意非常，告李曰：「此福地也。令尊人古道，為鄉里重，居此，諒無愧焉。願公等更修德以培之，則子孫貴真莫及。」不日，杜為點穴，李兄弟扶櫬窀穸事蕆。杜往浙，應貴人聘，厚贐遠行，一別兩載。
　　詎葬後，家道反不如前，迭亡人口。其兄李十八，夫婦亦偕亡，遺一嬌女，名銀雁；彌留時，殷殷以弱息相托，泣曰：「吾夫婦他無所戀，唯勞吾弟看顧銀兒，則瞑目泉臺下！」十九亦泣，受遺言。
　　女年甫十四五，風致嫋娜，不慣操作。其婦翁氏，黑心符也，時於稿砧前訾猶女懶惰；久之，遂信。垢面篷頭，淪入赤腳。女始伏枕上泣，繼對木主啼。婦怒施鞭撻。女奔告叔，反索其手足，而毒楚之。諸婢環泣，伏叩請代，不許。雪膚流血，一線僅延。婦怒猶未已。幸先隴鄰庵老尼來，為翁氏諷受生經，急代緩頰，始釋。
　　明夕，婦欲禮佛，索溫水盥手，女誤以冷水進，大怒，欲笞其背。女懼，奔投門外溪水，見亡母冉冉自林中出，悲告女曰：「兒無苦，且隨老尼遁空門，則生矣。」言已即杳。女正慘痛，忽聞門內喧嚷，翁氏自批頰，作亡母聲詈曰：「狗賤根！何仇欲殺吾女？」十九奔入，知為亡嫂怒婦惡，代哀之，即唾其面，數責萬端。急尋女，得於門外，審覓死狀，攜入。婦即抱女，哭失聲；旋又自擊，以木杵搗陰戶，血淋淋流出窮外。禁止之，力猛於虎。一室大嘩，鄰舍登牆窺，雞犬皆驚。
　　老尼素與銀母善，合掌曰：「善哉善哉！大娘何暴也？老身為證，囑渠改過，善視銀姑。」不許；「早為銀姑覓佳婿。」不許；「寄養戚里家。」仍不許。尼戲曰：「無已，其將付老身攜去為弟子乎？」婦聞即稽首拜，曰：「願以掌珍，煩大師接引。」問女願否？曰：「願。」十九知不相能，亦聽其出家。
　　明日親送之庵。擬即削雲鬢，尼曰：「尚早。」瞑目，坐蒲團炊許，張目笑曰：「溪水何妨隨石轉，嶺雲更有出山時。」十九臨去，謂女曰：「兒有所需，可暗囑師父來取，毋輕蹈不測也。」女涕泣牽裾，尼大喝曰：「癡兒，既皈依三寶，尚作嬰兒戀乳狀耶？」急送十九出，掩庵扉。由是掃地焚香，鐘魚梵唄，漸授之以禪課焉。
　　年餘，十九益困頓，戚屬咸云：「坐新阡不利。」有識者云：「右沙太聳，即利，亦只發女家。」明年，杜歸，目睹李之情狀，大驚，心亦疑殯宮風水。然晝則走山谷，夕則挑燈，比對書冊，均無誤，終不識致困之因。一夕，假歸家宿，夜夢天女至，煙鬟霧鬢，儀態萬千，告杜曰：「汝亦知李墓不吉，所由來乎？吾山神也，特以詩句告汝，詩云：『千里來龍結一匏，左根右葉長根苗；天生福人住福地，無愧唯有西山樵』。」杜心欲咨白，而天女遽作霹靂乘雲去。杜驚寤，急往西山，尋一泛常穴，為李遷葬。詭雲「前穴地脈，為山風吹破，不足寶也。」暇則裹糧入西山，物色樵豎，匝月無一遇。
　　一日暴雨至，視嶺前有衡茅數椽，急奔避。一婆娑老嫗，縗服出應客。堂上懸桐棺七尺，繐帳淒然，云：「伊稿砧，亡周七年。」問：「有哲嗣否？」云：「僅一，杜姓，佛奴其名，蓋渠父夢佛而生者。因貧，習樵採，日在東山雲深處。」言已唏噓。向外翹首，云：「頃將遭雨，恐歸來又似水淋雞。」旋入，以山茶炊餅餉杜，餐飲頗甘。
　　須臾，一少年荷樵冒雨歸，眉目端好，氣宇不凡，見客支揖如儒者。杜知是佛奴，自陳同姓；佛奴入，與母言。少頃，又出，與為禮，如見長上。杜喜，與閒話，辭均閒雅，無俚語。告嫗曰：「文郎不俗，何不令讀書識字？」嫗曰：「兒幼曾就村館，渠父既歿，未亡人又衰邁，全賴是兒斧柯供菽水。」問佛奴年齒，則雲十七。是夕，即就地藉席止杜宿。晨起，出腰金二兩，酬茶果費。嫗笑曰：「母子雖貧，而非賣茶果者，矧同宗者耶！」堅卻不受。杜知不可強。後累過其廬，禮貌均不衰。
　　一日，見佛奴獲雙雉歸，烹而登盤，味極鮮美。盤有餘，收入供母；及偷瞰佛奴，則仍咽粗糲。杜大敬重，告嫗，擬為佛奴覓佳偶。嫗喜曰：「兒年已冠，得宗長作伐，大好事。但一貧如洗，誰肯為嬌女嫁樵人子耶？」問：「渠父可有葬地？」曰：「野葬耳。免入漏澤國足矣，尚敢卜牛眠歟？」曰：「不難，僕有吉壤奉贈，他日貴顯，幸無忘指引人。」嫗敬謝稱善。
　　杜向李十九索前地，云：「有遠族孤寡，請以所棄者與之，需值當不吝償。」李慨然不吝。杜欲立券，李本擬以百金酬杜，至是遂兌立百金券，杜持往與嫗諏吉。佛奴聚眾樵，舁父柩，詣葬穴。杜命五尺，無移舊穴，而深倍之。甫掘尺許，得一物，非土非石，狀類黿鼉，背有篆文曰：「識者杜，葬者杜，宜子孫，貴且富。鮮德之家，莫妄覷。」葬已，杜又遠行。
　　佛奴仍習樵，每晨過父墓，輒見蒸騰如釜上氣。瞬屆嚴寒，佛奴正癡望，忽白氣接凍雲，縷縷然，漠漠然，落落然，霎時雨雪大至，衣盡沾濡。知嶺下有尼庵可避，急趨叩門，適老尼打包出門去，遺銀雁獨居繡佛幡。開門放入，見其寒戰噤栗，憐之，引投灶下，燃火烘濕衣，以師之布衲與己之紫布褲與之換，更炊豆粥與餐，戰始已。天霽衣乾，佛奴欲辭去，一轉瞬，則他衣俱在，而己之布褲竟烏有，窮覓不見。女恐師回，催促且去，囑乘間寄褲來，慎勿寓師目。其母嗔其歸晏，具告所以。嫗心德女，視紫衣果為女子褻衣，疑有染，叱責之，佛奴力白其無。明日，嫗親送褲與女，而老尼已歸，見而窮詰之，大怒云：「清靜道場，淫婢何得污佛地！」立命走出。嫗同女跪求，不許。女對佛自誓，尼冷笑曰：「佛遠在大西天，不似社稷神，管爾牙疼咒也。」女憤欲自縊，解帶掛庭樹，嫗趨救而尼猶怒，嫗亦怨曰：「老禿廝，乃徒以慈悲獲罪責，然則定逐伊何處去？」尼曰：「聽自便耳！」嫗知女不願回俗家，曰：「曷隨老身去？」女猶躊躇，尼遽撫掌，曰：「妙哉妙哉！速去速去！」立即驅出，掩雙扉。
　　適杜正歸來看嫗，見嫗攜女至，驚詢何來，詳告所以。女伏地涕泣呼杜叔，杜喜曰：「前云為佛郎作冰者，即此女耳！此中有天緣，幸勿錯過！」約略告十九，即慨分游橐，代謀花燭俾合巹。小夫婦極伉儷，事母又至孝。嫗對女流涕曰：「吾母子食貧慣，未免苦新婦。」女笑曰：「兒昔遭嬸苦虐，如活地獄；後入尼庵，已若安樂窩。頃得阿母與郎憐愛，更居天堂最上層。」嫗為之解頤。每牧豕，分郎苦，嫗不忍，女曰：「兒自樂為之。昔之牧豕，迫威虐；今之牧豕，由心願，何害？」
　　杜一日攜白鏹二錠，來告嫗曰：「母今新娶婦，添食指矣。明年秫價必昂，請假此預收秫，俾佛郎漸學權子母。」三卻而後受。是夕，銀雁牧豕回，見嫗以銀示佛奴，曰：「是區區者，亦猶之銅鐵耳，奈何有則生，無則死，不令人短氣耶！」女索視擲案上，曰：「是何足貴！兒牧豕走澗曲，見水底累累者皆是也。明當懷數枚歸而奉母。」嫗笑曰：「癡妮子！誤以鵝卵石為銀耶？」明日，女果懷數枚至，外雖花繡黝然，就石磨礱，光可鑒影。大驚喜。問多寡，云：「遍澗底都是。」佛奴趨詣村市，詢於人，曰：「此古人窖藏物也。」歸與母計。晨起，隨女之澗曲，見流水潺潺，下皆卵石，唯自女手掬起，則立成朱提。始猶以布袋運，繼因誤墮一錠，牧豎拾之，笑問：「母子劬勞，大辛苦，運蠢物何用？」然一入牧豎手，則仍化為石。由是膽大壯，居然筐載而肩荷之。匝月往返，始竭。屋角堆滿無寸隙，佛奴掘深窖藏之。統計約有二十餘萬。
　　會入城，買甲馬酬藏神。晤杜，即邀致，詳告之，且分贈。杜不受，急代購郭市膏腴，建第宅，阡陌樓臺，奴婢車馬，成大家矣。
　　明年，女又孿生雙子，曰鴻曰鸞，均穎慧，能讀，總角即游庠序。佛奴亦納粟為員外郎，為太母請封誥。每稱觴介眉壽，太母輒云：「兒孫雖千百年，不可忘宗人香草先主德。」久之，延於家，事之若伯叔雲。
　　會清明，夫妻佩紼掃父墓，幹僕夾道，婢妾如雲。忽一窮漢號哭奔至，崩角乞援，倏一保正執牛鞭來擒捉。佛奴憐訊之，云：「此小竊屢犯者，是必斷其脛股，員外郎莫袒庇。」女聞聲，牽車簾，視其人，非他，李十九也。問何至此，自雲家業盡傾，惡婦隨奴子遁，席捲燼餘，孑然一身，時就野廟宿，實未曾作穿窬也。言已大哭，女亦悲涕。佛奴笑遣里正去，攜歸，事以泰山禮，李侷促不敢當；及杜香草出與話舊，更慚，堅欲辭去。遂贈以婢，且與數百金，俾理舊業焉。
　　明年，二子場鄉捷，太母正八十壽，賓客滿堂祝千秋。忽庵內小尼云：「奉師命，堅請銀夫人隨喜。」且以舊犢鼻緘寄，云：「此杜郎舊物也。」佛奴欲辭卻，女不可，珠翠肩輿往。至則老尼已沐浴更衣，瞑目將就涅盤。女哀哀喚蘇，尼目復啟，笑曰：「兒果榮貴，則他日遣逐，不以老比丘為太過耶？」女泣曰：「法師生死人而肉白骨，何敢忘德！」曰：「不足言德，唯可以對令先慈於地下耳。」言已圓寂。女出資為尼新院宇，置沃產，建藏骨浮圖於庵側，其位為先隴之艮方，狀尖聳，如劍戟。工竣，杜視之，笑曰：「後世子孫中，更當得一武鼎甲」，已而果驗。此余在滋陽，聽浙人孫君子任所述者。孫君誠厚長者，其言諒非虛構。
　　懊儂氏曰：馬鬣牛眠，賢豪蛻骨，自古山靈面目，何嘗輕易示人也。唯澗底累累，百萬朱提，專留與賢孝之婦，如我銀娘者。則銅臭之神，又何嘗毫無知識，專與牧豎子為伍哉！常見席豐履厚之家，其德其才，絕不稱是，蓋其祖德宗功，必有大過人處。噫！此其所以為神也！
　　嶧陽西南，鄰豐沛諸境，台兒莊當其衝。莊有巨族王氏，所居比櫛。王叟某，老夫婦生子女各一。子名懋修，廩膳生，常遠就臬比，坐博菽水，攻舉業。女名大姑，貌楚楚，性敏慧，幼讀曹娥龐娥諸列傳，未嘗不掩卷而泣也。適某生，素患瘵，結縭甫半年，女三割臂上肉，不能救其死；思以身殉，又恐傷親心。然夫家又赤貧，且無人。女兄懋修遂迎之歸，謂女曰：「兄不克昕夕侍二老，即煩吾妹代兄職。」女曰：「諾。」定省溫清之善，直釵而弁也。族無遐邇皆賢之。
　　是年夏，捻賊將至，風鶴宵警，鬼車夜號。叟本王氏族長，呼眾遠遷，各戶咸營營於輜重。女進謀曰：「倉猝出奔，全賴牛車代步，載人行猶速，兼物行則滯，遇賊必因物喪命，不遇賊亦必為宵小覬覦。重物輕人，誠非良算。計不若掘地藏物，單車載人，可望出虎口，而登樂土耳。」眾思其言良善，即如所謀，舉族以行。
　　老稚約百餘口，甫出莊十里，猝遇賊於途，遍搜括無攜帶，然服飾面目，均非藜藿者流。大呼曰：「狡哉傖也！家資匿何所？不自首獻者，斬無赦！」眾皆觳觫，面色死灰，崩角無一語。女含笑下車，襝衽而前曰：「大王無怒，若皆農家子，非善於語言者。我即彼族司管鑰人也，黃白豈無，窖藏誠有，彼大樹蔥籠，廬舍翳如者，是所居耳。如從我往，一一指示，十萬金咄嗟辦。否則駢死荒郊，於大王毫無禪益。」捻大喜，賞其慧美，信其懇篤，乃舍眾而隨女以行。女慨然導，略反顧，以目示眾，令遁，眾始免脫焉。
　　從行里許，至一極大村，詭雲己宅，內外闃如，破鍵入，延賊坐廳事。女拾地下蒲葵扇，且搖且語曰：「大王等長途跋涉，馬足奔馳，饑渴甚矣。且少憩納涼，待我詣內煮茗，略盡東道誼。然而具畚鍤，先掘我家，再掘他家也。」賊笑頷之。以為煢煢弱息，固已甕鱉釜魚，尚何外逸？解衣裸體，歌嘯縱橫。久之，日將墮崦嵫，瀹茗人仍不出，奔內搜閱，賊大駭，蓋女已掛樑上，體冰而僵矣。賊惡其誑己，思淫其屍。甫解下，一賊大呼倒地，視腦後若有錐擊，頃刻斃。虎狼之徒，亦知貞烈不可犯，羅拜而去。
　　女兄懋修，時正解館歸，途聞台兒莊有王姓女子捨身全親族事，生大哭，曰：「必我妹也！」至避難處，則家人已舁女屍回，親與族圍之哭。哀訊所以，始悉始末。生枕股大慟，曰：「苦吾妹矣！」既而躍起，大笑曰：「吾有妹矣！舍一己命，全二老命，且全合族命，鬚眉已難，矧巾幗乎？無怪當日讀《烈女傳》，淚隨聲墮，蓋生有至性也。節且孝，烈且智，舍吾妹，誰能兼之？嗚呼！」
　　懊儂氏曰：以王氏合族百餘人，猝遇賊氛，何不一戰畢命？其所以束手待斃者，視賊如虎狼耳。而大姑視之，直犬彘不若矣。姑之節也可哭，孝也可敬，烈也可悲，智也可喜，賊之癡也可笑。
　　鄭板橋先生，書法鍾王，參以米蔡，轉似篆隸；畫則得所南甕家法，更參以徐青藤老人，揮灑雄傑之致，便卓然大家。為秀才時，三至邗江，售書賣畫，無識者，落拓可憐。復舉於鄉，旋登甲榜，聲名大震。再至邗江，則爭索先生墨妙者，戶外履常滿。先生固寒士，至是益盛自寶重，非重價，不與索。沈凡民先生代鎸小印文，曰「二十年前舊板橋」，志憤也。
　　時江西張真人入覲回，道出邗江，商人爭媚之，欲得先生書聯獻真人。江西定做大箋紙，長丈餘，闊六尺餘，乃可一不可再者，使人婉求先生書，且請撰句。問需值，曰：「一千金。」來者允五百。先生欣然，奮筆直掃，頃成上聯，云：「龍虎山中真宰相。」求書次聯，笑曰：「言明一千金，爾只與五百，我亦僅與其半。」其人往告商，不得已，如數與之。即書次聯，曰：「麒麟閣上活神仙。」人人贊歎，工妙絕倫。
　　其時，商家因鹽政都轉，咸重先生，遂爭求先生書畫，或聯，或幅，或，或斗方，以為榮。各商皆得之，唯商人某甲，出身微賤，賦性尤鄙，先生惡之，雖重值，誓不允所請。某甲自顧廳事，無先生尺楮零縑，私衷羞恧，百計求之，終不得。
　　先生性好遊。一日，攜短僮，負詩囊，信步出東郭，漸至無人蹤。視亂墳叢葬間，隱隱有屋角，微露炊煙，花柳參差。笑曰：「豈此間有隱君子耶？」甫逾嶺，而墳益多，逕益窄。再一回頭，則有小村落在焉。茅屋數椽，制絕精雅，四無鄰舍，又無牆垣；小橋通溪，即至門首。白板上一聯雲「逃出劉伶禪外住，喜向蘇髯腹內居。」上有小額，雲「怪叟行窩」。進門，又得一重門，聯云：「月白風清，此處更容誰卜宅；麟陰燄聚，平生喜與鬼為鄰。」額雲「富兒絕跡」。庭中籠鳥盆魚，與花藥相掩映。新種芭蕉，才有掌大；乍添楊柳，卻比人高。朝南有室兩楹，灑掃無纖塵，內置幾一，案一，椅四，杌二，木榻藤枕書櫥各一，琴劍竹擱又各一。案上筆硯紙墨，烏絲尺，水中丞，皆備。壁上懸青藤老人補天圖，女媧氏螺髻高顙，仰視爐鼎中，氣冉冉入空際，生氣勃發，的為真跡。兩壁則素粉如銀，絕無懸掛。愛極，不問主人誰是，即就榻趺坐。
　　忽一禿髮童子自內趨出，視良久，旋詣內，大聲呼「有客。」即聞主人在內問訊，命即逐客。所攜短僮，殷殷以先生名氏告之，始見主人出，則東坡角巾，王恭鶴氅，羊叔子之緩帶，白香山之飛雲履，手執麈尾，翩然而來，老叟也。彼此略敘述，語頗投契。問叟名氏，曰：「老夫甄姓，西川人，流寓於此。人以老夫太怪，遂名曰怪叟。」問「富兒絕跡」四字何意，曰：「揚城富兒，近頗好雅，聞老夫居址，小有花草，爭來窺瞰。但此輩滿身金銀氣，一入冷境，必多不利，或失足墮溪水，或花刺鉤破衣，或遭守門花龐齧破足，或為樹杪雀糞污俊龐。所尤奇者，一日，富兒甫坐定，承塵鼠跡，空隙破瓦墮，正中其額，血淋漓，乃萎頓去。自是相戒，不敢入吾室。遂以為額，志實也。先生清貧則已，若亦富人，恐於先生亦大不利。」先生歎曰：「僕生平亦最惡此輩者。幸福命高，未曾一作富人，得安穩入高齋，領雅教，何幸如之！」
　　須臾，童子獻清茗，叟為之鼓琴，風冷冷然，不辨何曲；唯愛其音調激越，漸轉和煦，忽鏗然頓止。問：「先生能飲乎？」曰：「能。」曰：「盤餐市遠無兼味，奈何？」既而自思曰：「釜中狗肉甚爛，然非所以款高賢。」先生性嗜此，聞之垂涎，曰：「僕最喜狗肉，是亦願狗生八足者。」叟曰：「善。」即於花下設筵，且啖且飲，狗肉而外，又有山蔬野簌，風味亦佳。叟醉，又抽劍起舞，光縷縷然；未識果否成容，然觀其頓挫屈蟠，不減公孫大娘弟子。正白氣一團，忽大聲躍出圈外，依舊入座，面不改色。先生起敬曰：「翁真高士也！請浮一大白，僕恨相見晚矣！」視日已下山，先生辭退。叟殷殷送過橋曰：「僕與君，同一不合時宜者，如有餘暇，可著屐過我。」先生曰：「不速之客，何惜頻來！」由是日一過叟，清潭不倦，醉而後返。
　　交月餘，漸與談詩詞，皆得妙諦，唯絕口不論書畫。先生一日不能忍，告叟曰：「翁亦知某善書畫乎？」曰：「不知。」曰：「自信沉迷於此，已三折肱。近今士大夫，頗有嗜痂癖，爭致拙作，甚非易事。翁素壁既空空，何不以素楮使獻所長，亦藉酬東道誼？」曰：「勸君且進一杯。」呼兒磨墨：「楮先生藏之已久，實滿眼無一佳士如先生者，故素壁猶虛。頃既相逢，何敢失之交臂。」先生投袂而起，視齋中筆墨紙硯已就，即為揮毫，頃刻十餘幀，然後一一書款。叟曰：「小泉乃怪叟字，請賜呼，榮甚。」先生詫曰：「何翁雅人，與賤商某甲同號？」叟曰：「偶相同耳。魯有兩曾參，同名何害？要有清濁之辨耳。」先生信以為實，即書「小泉」二字與之。叟曰：「墨寶非常，從此輝生蓬壁。然不可妄與商人，恐此輩皮相，不能辨珠玉，徒損清名耳。」先生然之。旋又暢飲，歸則已二鼓矣。
　　同人問何之，先生盛誇叟。眾曰：「邗江向無此人。公所見得，無妖魅乎？且彼處叢葬榛莽，向無居人；明當同訪，以釋其疑。」翌晨，眾果偕去，則茅舍全無，唯一灣流水，滿地餚核而已。先生大驚，以為遇鬼；旋豁然悟，大歎曰：「商人狡獪，竟能仿蕭翼故事，賺我書畫耶！」歸則使人潛偵，某甲家則已滿壁懸掛，墨瀋淋漓猶未乾也。
　　懊儂氏曰：龍，神物也，風雲變幻，天地為冥；人能知其性，且豢之，使俯首就烹割。某甲之設賺局也，佈置當行，處處搔著板橋癢處，使彼一齊捧出，毫不吝惜。甲雖市賈，猶是可兒。近則皮相耳食，純購本，強偷豪竊，幾類穿窬。使板橋復生，雖有神龍翔翥之計，又復奈何？余故下一轉語曰：人道某甲賺本橋，余道板橋賺某甲。
　　鳩江儒生解必昌，為解大紳耳孫。幼失怙恃，壯未婚娶，交鮮朋友，業拙營運。南山有祖遺瘠壤數畝，可勉供粥，就築茅舍數椽，唯略避風雨。昕夕下帷讀，志頗堅也。門之左，有古松一株，極夭嬌，數百年矣。門之東，有古墓一坯，漸傾圮，墓中人，無姓氏，無子孫，佃恐礙出入，欲鋤之使平。生不忍，曰：「我正苦無東鄰，得此大好伴歌嘯，殘杯冷炙且祀之，忍去之乎？」呼工鎸短碣，曰：「東鄰墓。」左泐小篆，曰：「一個土饅頭，在吾門之首，下有長眠人，名姓失傳久。墓既為吾鄰，鬼即為吾友。寒食自年年，歌哭奠杯酒。吾子與吾孫，慎勿當敝帚。」工竣，即樹墓門，且封植。人多誹之，而生則自若也。
　　一夕，正把卷，燈搖搖若輕，自窗隙入。旋聞叩門聲。問：「伊誰？」有女子聲應之，曰：「東鄰也。」曰：「昏夜叩門，其紅拂文君一流歟？」曰：「然。」生欣然，拔鍵迎迓。翩然入，豔麗無雙，裝束亦富。問曰：「卿何人耶？」曰：「日在顧復，故冒幽冥之嫌，來報大德。郎非魯男子，妾真薛校書也。」曰：「卿其墓中人耶？」曰：「然。」曰：「為卿表墓泐碣，自問尚有微勞，緣何見逼？」曰：「妾非禍人者。藏骨於此，三十餘年矣。妾多姓，名絡霞，本娼家，才色冠邯鄲。年十七，欲嫁有情郎，為鴇母所阻，鬱鬱而死。生前骨肉星散，僅剩荒邱，時為野魅所擾，樵人牧豎，更肆摧殘。頃荷隆情，敢不呈身圖報！」言已，荏苒拜燈下，灑淚唏噓。生雖驚詫，然見其縞衣翠袖，嬌小溫柔，不覺其愛之深而畏之淺也。曰：「人偶鬼妻，得無促壽命乎？」曰：「非也。靜好相依，鬼偶何礙；淫慾過度，人妻亦亡。」生曰：「卿既神靈，何難繼麗娘再活？」曰：「是亦不難，然妍體不若麗魄，若定皮相訂好逑，誠鑿矣。」生喜極，攬入懷，覺體輕於葉，氣馥於蘭，遂登榻效于飛。雞唱始去。明夕復來。生偶以紅絲繫女髻，翌日果見絲飄塚首。女夕至，笑曰：「郎疑妾為狐媚耶？」生慰解之，亦不計較。
　　一日，正為生錄杜詩，佃驀至，生急以袖遮蓋。佃去，女笑曰：「郎所謂偷生鬼子，常畏人耶！郎見妾，他人不能見也。」既而驗之，果然。由是日夜居生室，儼伉儷矣。
　　瞬屆秋闈，生略攻苦，女阻撓之曰：「青衿一襲，猶祖宗餘廕，若丹桂紅杏，實未坐郎命宮。」曰：「僕將以頭巾終乎？」曰：「郎若聽妾芻蕘，准於闈後獲一縣令。」生問何術能先知，曰：「郎莫問妾，郎曷自問，半世之偃蹇何故？」曰：「不知也。」曰：「世之表表稱英豪者，孰不和藹迎人，春風滿面。郎滿身皆傲骨，即僥倖，亦必遭妒嫉，覆身家，況蠖屈家園，有不動輒得咎者乎？妾善媚者也，一顰一笑，郎若師承之，而摹肖之，自有非常遇。」生顰蹙曰：「媚本天姿，豈東家施所能效乎？」曰：「癡哉！郎也。枕席狎匿，親近極矣。彼舉師保者，先有畏心；學寵愛者，純秉天性，故知其易也。學而不成，由於愛妾之不深，妾去矣，實不願郎之偃蹇也。」生曰：「善。」從此步趨，漸能神化，一切笑言，無不解頤。女曰：「可矣。」試期迫，女為束裝。生曰：「如卿言，僕老不作繭，頃何勸駕之殷。」曰：「康了誠康了耳。白下為冠，蓋會萃之區，俾人人見郎，如再世人，或機緣即伏於是。」
　　生乃挈女同行，寓東郭古廢院之東室。其西廡，先有俠客金姓者，對門居。金鬚眉如戟，衣履極華，出無定蹤，居亦鮮偶，唯一騾一馬自隨，芻秣之勞亦自任。生心異之，私詢女，女曰：「此異人也。郎傾心與若定交，自有佳境。」翌即衣冠謁金，意氣甚豪，交漸莫逆。金偶夜歸，聞生室有婦人聲，窗隙潛窺，則生正與女對奕。明晨仍煢獨。生偶遲眠，聞金室正歌唱，潛窺之，則金方狎美人坐，珍錯滿前，雛奴夾侍；一堂燈火，舉室通明，天明仍烏有。潛問女，女笑曰：「凡所謂異人者，必有異術。措大眼孔中，真未曾有耳。」翌晤金，略詢昨宵事，金掀髯大笑，曰：「某之所樂，君亦有其樂，喋喋何為？雖然，當慎密，萬勿為外人道也！」由是交益深。
　　榜發出，果落孫山外，抑鬱無聊賴，對女唏噓。女曰：「郎勿戚戚，且市小餚饌，沽美酒，閉妾暗室，代烹調，延金啖，藉以話別，或得將伯助。」生如言，折簡招金。甫坐，果見餚核尊壘，均一一從壁間出，氣蒸騰而味鮮清。異而問之，生笑曰：「落魄人，技只此耳。」已而以黜落興歎。金問曰：「君既多才，又抱異術，何必拘拘矮屋，因此七尺軀？」生慘然曰：「是不過小遊戲，若納粟，需多金，則未可咄嗟辦。」金醉，又見其惜別可憐，慨然與之訂車笠盟。金復私語生曰：「僕更有術，為君謀財。但得志後，幸長勿相忘！」生以天日誓，且歷歷以絡霞事告，金始恍然。
　　夜深矣，金置大銅盆於幾，儲以水，中燃小燈一檠，閉戶，更短衫，佩利刃，負空囊，環屋而走，愈走身愈小，長幾寸許；躍登幾，跳入盆水，不見，而燈火熒熒矣。炊許，忽盆中有聲，燈光大明，有小人自水中躍出，颯然墮地，須臾復故貌，仍金也。背上橐，傾出白鏹累累焉，得六七千金，曰：「是尚不足為進身階乎？」生大喜，即援例，得真州令尹。迎金於署，視若同胞，僕從隸役，罔不知為令之真手足也。
　　生自得金始為官，自得女始善為官，柔順解事，喜動上游。有張參軍者，欲以妹子珠娘偶生，生不敢諾。張厚金，挽金先容，且允豐奩。金醉，遽應允。歸以告生，稍拂，即拍案詈曰：「儇薄兒！倒插紗帽翅，即忘卻接引佛耶？」生急引謝，始已。夕商於女，女怒曰：「郎固非金不得官，然非妾亦不克友金，遑得官耶？金固功臣，妾亦為功之首也。紈扇棄捐，郎何急急！郎心動，妾心死矣！雖然，妾必有以報金。東鄰一坯土，尚在人間耳！妾請從此辭。」言已嗟歎不輟，握手悲啼。生挽之，請須臾，而女已掀屏出戶，悠忽無蹤，覺佩聲猶在耳也。
　　數月，生娶珠娘，入門視之，貌果豔而性驕。幸生有心傳，事事得夫人憐恕。時京口賽會，魚龍曼衍，遊人如雲，為江左第一勝事。隔江伊邇，金欣然欲往，生不敢慢，急賃巨舫，錦旗燈傘，書真州令尹銜，更以幹僕良庖伺應。時江天如畫，水波粼粼，金欲溲便，抵岸尚遲，腹膨亨不可忍，乃蹲踞舵牙上私焉，而船行如故。
　　時大江南北諸富紳，常被盜，各捕受敲樸，眷屬困囹圄，頗為苦。白下老捕飛鴉兒，素有名，亦緝術窮。是日午睡，夢美女子姍姍來告曰：「揚子江心有巨賊，腳點舵牙正如廁。君速捕之，毋使逸。惡貫盈，將斃命。賊何人？金其姓。」捕驚醒，即挈伴當，懷利器，駕輕舫，破浪南下。適遇金，見其兩足尖搭舵後，屹如山峙。詳加物色，宛與夢符。尾之，見其一躍即入艙，便捷極矣。顧旗上字，又似官舫，心忐忑，姑喚之，辨真贗，大聲曰：「金老公好身手耶！累吾輩死杖下者屢矣！」金回首色變，即揮弟子蝟集，將飛黑索；僕皆呵叱曰：「此真州令伯氏也！」金急止之，顧眾厲聲曰：「爾輩求吾，為銷官限，得賞金耳！就此縛老金，恐未能；即能，亦只得官金，恐不得吾之多金。」捕曰：「如君言若何？」曰：「且轉帆，見真州令，自有說。」捕許可。
　　生聞變大驚，幾暈絕。會金至，款眾捕於廳事，然後偕生密室商之。曰：「兄罪惡不可擢髮數，事發宜也。然吾去，恐為弟累，故賄若輩來，與兄一計較。」生泣曰：「弟所以有今日者，兄也。兄死，弟未敢獨生。」曰：「是已知吾弟之心矣！然駢死固無益，且為天下笑。曷詭雲蹤吾，懼其本領大，動輒逝，始假託結納，以軟禁之，且送觀賽會以暗解之，適與捕遇，故輾轉就縛。如是則弟免株連，且得勛績，策之上也。」生意良不忍。曰：「男兒臨事貴勇斷，否則兄逸，弟又奈何？」生無已，商於捕，與重賄，俾如其說，而後涕泣以赭衣送登程。至秋曹，不假拷掠，一一具服，且曰：「賺我者，真州解令尹也！半生橫行江湖間，一朝祿盡，為怯書生所算，奇哉！」上游本重生，至是益賞其能。決金市曹日，飛鴉兒為賞金巨，置酒肉送就死。金且啖且飲，問曰：「僕遲早有今日，不怨公也。但生平無半面緣，何一瞥即驀知為金？祈告我，死無憾。」捕乃告以夢中語。金愕然唾曰：「淫娃朽魄，敢於櫻金老公，死耳死耳，復何言！」
　　生時在真州署，正惶惑，忽見金纓帽短衣，含笑掀簾入，笑曰：「吾弟安否？」生驚起，曰：「兄固無恙乎？」曰：「無恙。」旋呼進酒，取大爵斗飲者三，告生曰：「我遊戲人間，不過破貪囊，取污財耳。頃亦蟬蛻羽化，如郭璞、謝靈運諸公，非真遭戮也。而告吾弟當日牀頭人敢於饒舌，誠不能恕。」言已，聞署外喧嚷聲不已，金起，揖生曰：「兄將遐適矣，祈念手足情，收吾骨，免拋棄，感且不朽。兄留馬一騾一，祈善視之，勿過加鞭笞。」言畢，匆匆遽杳。生趨出，則秋曹材官正送金之首級來。開櫝視，面目猶是，然已子章骷髏，血模糊矣。遂賄易其首，聯屍厚葬之。
　　年餘，生以才幹保陞浙之觀察使，頗著政績，珠娘亦有內助功。忽有故人自鳩江來，骯髒軟紅，意在乞助。茶次，生問：「敝廬在南山之南，斗大一椽，想為秋風所破？」曰：「明公釣遊之區，桑梓猶知敬禮。唯東鄰墓，突於某日風雨疾雷，震裂成潭，碑亦斷碎，白骨零星，拋灑墮圂，唯古松尚存，誠不可解耳。」生詳詢其日，即金棄市日也。由是竟驚悸成疾，牀第纏綿，意在予告，上游不許，薦醫來珍視，曰：「腦風也，服馬腦即愈。」左右遂殺金馬。數日，又委頓，醫曰：「此肝氣也，服騾肝即愈。」左右殺金騾進。由是精力強健，日勞案牘不為疲。生有玉枕金瓶，最寶重，千金值，歸向珠娘，索以酬醫，問何藥得痊之速。珠娘以實告，生慟且哭，珠慰曰：「後廄不少驊騮，何惋惜之甚？」曰：「非重物也，為負故人托耳！」急延高僧法道，尋水陸，諷金經，超拔絡霞與金，並騾馬之靈。所撰祭文中有句云：「感恩報德，乃在紅粉骷髏；捨己從人，何愧綠林豪傑。底事雷誅不免，法網難逃，數也天乎？搔首莫問，至若連錢珍重，蹄鐵銷磨，可憐供我加餐，肝腦塗地。想去從君射獵，飛走摩雲，斯固生為人英，而死為鬼傑者也。噫！問寂寂黃泉，可再唱曉風殘月？歎茫茫白骨，居然成一妹三郎！」
　　懊儂氏曰：妓與盜，冤冤相報，可謂酷矣；而於解君，則報之殷殷，唯恐後焉者，何哉？無他，為其能有情耳。觀其表墓泐碣，灑淚致祭，始終不外乎情。噫！人而有情者，佛心也；塊然而無情，且悍然而惡人之多情者，吾不知其何心也。
　　孝子吳姓，忘其名，魯之恩縣東鄰人。少孤，喑啞不能言。凡病啞者，耳必聾，蓋有竅不能相通故也。其居距郭三四里，因貧，為邑之質庫擔水，得值即奉母，不敢浪以一錢自啖嚼。雖啞且聾，而性敏，能以己意揣母意；母亦習久，能以勢與孝子言。每日，母思食何物，必呀呀請母命，而後詣郭購之回。如四指作圈，即知為餅；撮指覆腕，即知為饅首；又手成八字，即知為水角子；伸掌使平，知為魚；垂手如提，知為肉之類。百無一爽。母老且病，每食若微且噎，孝子即於暗處灑眼淚。見人必指劃，若言母食少，攢眉蹙額作憂慮狀。食若甘且多，孝子即對母，呀呀若唱歌，張兩手起舞，效演劇者關目，博母歡。見人又指劃，若言母食多，拍掌狂笑作快活狀。年五十，如一日，未嘗稍變更。每嚴冬，必先以己體為母溫布衾，既暖，又著起，為母解衣就枕，己則倦伏牀足，聽母鼻息酣，始逡巡趨就草榻眠。每暑，懸蘆簾於門，寢母於中堂竹榻，己則解衣當門臥，意若代母飽蚊蚋然。居雖近野田，而白鳥竟絕跡。里人賢其行，爭呼之曰吳孝子。然究赤貧，無肯以女妻之者。孝子亦絕不計及牀頭人。母每謂人曰：「吾寧有承順反舌子，不願有懺逆長舌婦也。」
　　一日，正擔水入肆門，適恩宰梅公子盛服至，誤潑水濺公子服，怒且叱，肆中執事人，急趨至，拱謝曰：「公子莫怒，此吳家啞孝子也。」公子驚詢其事跡，轉怒為喜，假青蚨五竿贈之。孝子堅卻不敢受，執事人舉無名指示之。蓋凡啞指均以拇者為天，食指為地，中指為父，無名指為母，小指為妻子耳。孝子見之，知公子憐伊有老母，始伏地稽首拜，呀呀指天地，感激非常。然當公子叱辱時，則固挺立不屈，毫無畏怖者也。
　　擔水訖，荷錢歸，甫近村，見母正倚閭，遽歡喜呼嘯，泥滑，幾傾倒。母見錢，驚問何來，孝子口呀呀指劃，唔不能道一字。母恐其因貧，誤行竊，遍問鄰右，亦不知其所由來。叱使膝立，怒曰：「吾寧有殘疾擔水子，不願有邪心穿窬子也！」自扶仗詣質庫，遍問執事人，始知實是公子持贈。始誦佛而回。顧往返雖五里，然究因老病，步履遲滯，半日始歸村。視孝子猶跪地，不敢動。笑慰之，孝子亦即收淚笑舞，牽母衣，視母牀；其意蓋欲為母易新制，但不知從何做起耳。噫！情態可想也。
　　梅公知之，給匾旌其廬，孝子泣不受，里人懸於土圩門，以為榮。捻匪竄其鄉，見匾，遽額手曰：「此孝子裡也，莫驚他。」既而思識其風範，仰謂守者曰：「若肯以孝子一登陴，使我輩一瞻其面目，即退。」孝子卒抱母，搖手不敢出。賊亦旋去。時浙人孫君怡軒，為恩署錢幕，言於梅公，醵資得百金，存質庫，囑執事人代孝子略購田疇，兼覓配偶。因梅旋解任去，不知其究竟雲。
　　元季海陵江天石者，巨富也。其子名璧，字玉人，年甫冠，即夤緣魁鄉捷。顧秉性魯鈍，文采非所長，然貌尚雅俊；書法二王，蓋虛有其表耳。翁年古稀，亦老孝廉也。
　　一日，對座客愀然曰：「僕中年失偶，雖滿腹經史，苦無哲嗣能授以衣缽，奈何？」客勉諛璧曰：「公子折芹探桂，瞬又走馬看長安十里紅，豈尚有愧公冶歟？」翁唏噓曰：「江天石兒子，豚犬耳。」時門下有慕榮者，揣翁意，以巨金自江北購得逃難女子，名曰龍梭三娘，貌既娟妍，齒亦稚弱，衣以繡襦，乘以油壁，媵以雛娃，踵門而獻。翁一見大喜，即日築金屋，開瓊宴，迓珠履，賦催妝，謀合巹焉。午夜，兩行畫燭引翁入洞房，掀須微笑，卻扇定情。及見女，愁眉淚睫，粉黛浸淫，略與軟語，則體態生硬，啼狀慘然。翁怒曰：「小妮子！將毋嗔老夫衰邁耶？寒家不乏衣食，若能育一石麟，瞬及太母太夫人矣，何戚戚為？」女淒惻而前，拜伏膝下，直陳遭際，淚墜辭前。
　　蓋女為蒙古產，隨侍尊人名魯不花達赤達泥入中國，為淮西行省平章政事。其母夢織女投梭化龍而生，終鮮兄弟，常恨闕倫。顧父性峭鯁，與御史莽吉兔不相能。偶怒頑僮小張無禮，酒後鞭其背，遁入莽吉兔家中，以蜚語疏入，坐貪墨削職，詔收刑獄論斬，尋瘐死，上怒未已，籍沒其家，女為惡叔誘出，盜賣於此。幼字父之同官子葉生，名子荷。葉父沒，家赤貧，不得已，流入閩中，入某刺史幕，久無耗。羅敷本有夫女也，乞翁憐鑒之。
　　翁聞之，豪氣頓消，驚汗若雨，慨謂女曰：「老夫不才，有子已成鄉貢士，敢恃阿堵物，而浪奪他人婦耶？女公子請安心小住，老夫自有法，為汝圓樂昌破鏡。」言已即回舊臥孤榻。女牽衣哀泣，驚詢之，女曰：「翁長者也，可否收兒為螟蛉女？不然，終有瓜李嫌。」翁曰：「善。」即如所請，遣妥婢伴女宿。翌晨，詭告人曰：「渠尊甫與僕有素，不忍污也。」
　　函金遣急足入閩，物色匝月，招葉生歸。視其人翩翩儒素，雖窮措大，而才則勝郎君萬萬，特荒蕪耳。即日設筵宴，招贅於家，與之約曰：「婚後，仍舊就塾中宿，無論河魁，但得一課作合程式，許詣甥館一次。」葉敬諾。一夕詣內，女曰：「郎知翁德如山嶽乎？若不奮志，何以報鴻慈也！」嗣後雖命之入，亦不入，唯埋頭下帷。經年餘，舊業盡理，而功更倍，翁曰：「可矣！」饋贈，命入都。臨行，女泣告葉某曰：「若蹉跎，可不必回見牀頭人矣。」
　　比試南宮，一戰而捷，出為會稽太守。先以輕車蒞任，斷獄稱神明。翁聞之喜躍，為女束裝，遣僕婢送之任。作書與生曰：「聞賢契貴，甚喜。舍眷屬，蒞官守，乃公而忘家者，甚善。但瓊兒亦不櫛進士也，為賢契內助，必多善政可觀。矧賢伉儷，患難離合，婚媾尤非尋常，豈有稿砧已雙旌五馬，尚不謀璧圓劍會者乎？余詢瓊兒，自悉鄙況。林泉杳寂，車馬音稀，唯濡筆為賢契紀循良善績也。珍重珍重！不盡欲言。」葉得書盥誦，對使流涕再拜，而後以蓮輿迓夫人。擬覓浙中土產及玩好以報翁，女曰：「止，受人大恩，豈報以瑣瑣者耶！空函裁答可也。」至是夫婦方得朝夕稱靜好，鼓琴瑟焉。
　　然女恆鬱鬱不為樂，問之，亦不語，臨風彈珠淚。顧性喜種花，浙中異卉咸羅植，衙宅似畫圖。又喜購金線孔翠等物，奩筐幾滿。暇偕婢採花上露造酒，緘於甕，亦不飲。更督婢織金翠，為女子軟甲，雕繪刻畫，窮極鬼工，工蕆亦不著。
　　明年，翁子璧，豔葉貴顯，私盜藏金數巨萬，走輦轂下，遍賄當道，即嬪嬙中貴，鹹得孔方。試日，倩名手捉刀，戰捷，臚唱中狀頭。時莽吉公子哈哈木榷，以懷挾被黜，憤甚。適璧僕夜行，犯金吾禁，捉去研訊，得賄賂大概。莽吉公子羅織疏劾，奉旨江璧坐科場舞弊下獄，論棄市。翁聞之，悲曰：「吾不意垂暮年，見兒子遭斷頭之慘。」函告葉，女勃然起曰：「今而後可以一舉而兩得之矣。」夤夜更急裝，偕兩婢，攜酒荷甲，策馬遁去。葉恐外揚，遭物議，喻家人秘不宣。
　　女竭蹷出關，知上之長姑四公主名伊拉布者，下嫁於錦蘭國王，嗜飲，喜田獵。女趨長城下，確得公主常到處，裹餱糧，伏叢莽以俟。婢睹沙磧窮荒，時興怨懟。女唯翹首盼。聞行人相戒曰：「是日王妃將出獵，慎勿散牧驚駕。」頃許，果有健兒數十，荷馬衝過。隨有豔妝宮人，乘駿馬，舞劍戟者數十；挾弓矢，持火器者又數十；錦旗如雲，裹一黃衣美人，年約三十許，策紫騮馬，按轡行緩緩。女知是公主，本兔伏，突鶻起，前趨。將卒遽攫主婢，擲馬前，寶刀環粉頭。主見其婉柔，不忍誅，唯含笑問：「何來？」女本善蒙古番繹語，至是神色不驚，襝衽啟奏曰：「小女子日在庇覆，恨無報稱，謹以葵忱，手釀千嬌百媚酒，手織金翠如意通心甲，奉獻娘娘，伏唯壽考千萬。」言已呈上。主酌其酒，則香沁心脾，甘回齒頰，曰：「美哉釀也！」衣其甲，則身段符合，光彩燭雲霄。馬上女子齊聲呼千歲，曰：「美哉織也！」
　　攜回宮闈，宮女教授，日漸稔熟，泣請遄回。主詫曰：「兒原是中國人耶？何故遠跋涉，盡此孝心？小嬌生曷明言，我老人當為女盡力。」女伏叩數十，稱死罪者再，然後縷述所苦，詭雲璧為其兄，遭莽侍御父子冤陷，求主援手，當能揭缽赦賓枷也。主曰：「吾道何大事，是區區者，尚值得如許耶？」即傳懿旨，振師旅入中國，救江狀元。命女自歸。
　　不日主駕將到。上悚懼，親出迎迓。蓋主在宮中時，上尚沖齡，左右譖青宮，賴主時調護。然貌美心慈而性剛烈，歸寧求不遂，必詬誶遂始已。見上，遽問曰：「陛下亦知新狀元江某，為老身螟蛉子乎？何絕無香火情，忍以鼇頭佳士陷縲紲？」上默然。主立求詔出獄，與上面試真才。時左右均暗奉懿旨，為璧設倩無破綻。策成，條對精詳，藻辭偉麗。上撫掌曰：「古今原無白腹狀元，何物莽吉奴，敢妄饒舌！」降旨復璧官，封三代，出授兩江監察道廉訪使。左右更以莽吉子哈哈木榷懷挾入告，上震怒，籍其家，得數巨萬。莽吉充雲南軍，死於道。斬哈哈木榷於市。主始歸國。
　　時葉生獨居懸盼。一夕，掩燈坐，聞中庭履聲細碎，女已偕婢入室，握手笑曰：「郎君別來無恙乎？妾回矣。」葉喜，攬入懷，問曰：「卿飛仙耶，劍俠耶？不然，何如是之神也？」女曰：「否，蓋捨此，實無法可以抱恩怨耳。」江翁聞璧再生，不知所以開湯網之故。時正祝嘏，賓客滿室，女忽錦衣躍馬來，襝衽稱觴，跪拜如禮，告翁曰：「人貴知足。」翁曰：「諾。」即日命璧上疏稱病，解組歸田園。
　　鍾離笠乾寺，古剎也。老衲臨風，時為遊客說迦陵生故事。其先住持懋公，精梵律，尤喜擢人才。壽春孫主政，曾贈公有「說法鬼神環麈尾，憐才英俊集龍頭」一聯。法弟某髡，則唯唱佛曲，喜逢迎，品行遠不逮懋矣。
　　公偶扶杖水次，見中流浮一木板來，上臥小兒，白如瓠，啼呱呱。有比丘尼來此湔裙，以竹枝取抱入懷，意將作螟蛉。公合掌曰：「善哉善哉！然尺許襁褓物，非優婆夷所宜，曷佈施老僧？」尼便略審視，付公曰：「此兒好骨氣，讀書可成名宿，入道可作飛仙，唯皈依佛則終一不了漢也。公善撫之！」言已，尼突不見。公攜歸，庸乳媼哺養，名曰小拾得，是則迦陵生之第一名也。
　　稍長，即能辯之無，有宿慧。公以為辯才後身，預為他日衣缽計。年五歲，即為削髮，授比邱戒，且筵師教之讀，旋通六經，考內典，泛覽諸家，莫不了了。生年十三，懋公病，將證涅，彌留時，以生托某髡曰：「是即我之藐孤也，祈阿叔愛憐之。」某髡諾，公目遂瞑。生踴號慟，如喪所生。
　　某髡漸忘兄托，日肆摧殘，頗有逐姪意，而未忍出諸口。生憨癡，不喜習梵唄，日以書畫自娛。某益厭惡。一日，重新殿壁，始加圬堊，皎潔如銀。某擬倩俗工畫。生技癢，潛磨墨汁斗許，乘某出，登臺握管，風颯颯，揮灑成荷花，環四壁。躍而大笑，曰：「此功德池中，清靜菩薩身也！」某歸，見其尚不俗，詈亦旋已。
　　適有李太守，新任順昌，挈眷自江南來，賃寺之西廂，勾當公事。閒步殿上，觀西天像，突見墨荷，驚為八大再來人。問誰之大手筆，髡某以生對。問法臘，以實告，且述其萍泛拾得因緣。太守急命呼至，則翩翩玉立，英致灑然，頂足童童，氣則藹藹。問「菡萏是汝手筆乎？」揖而對曰：「然。」問：「能對乎？」曰：「能。」即出首聯，曰：「壁上荷花和尚畫。」生應聲對曰：「月中桂子貴人攀。」守大驚服，因謂髡某曰：「汝勿須此子，曷以多金易於我？」某諾。即攜生至順昌，潛為蓄髮，因抱鄧攸戚，即蓄為兒，從李姓，名琛，字美玉，此則迦陵生之第二名也。
　　守妻本豔妾僭正位者，頗惡生，年餘有妊，恐生他日礙真兒，益諷婢子小鵲譖生短，守笑置之，惟延師授生舉子業，勖最殷而功亦大進。妻聞之，益憤，時於閫內施惡聲，漸自操仗撻假子，逐之者屢矣。守度其終不相能，呼生於無人處，泣曰：「汝從來處來，仍從去處去，有千金相贈，了我父子緣。此去仍為僧，抑為儒，均自便，非阿翁所能計及也。好自為之，前途鄭重！」生泣不敢受。堅與之，始稽首再拜，嗒焉出門，罔知去就。
　　途遇鄉人某，同舟楫，瞰其多金，誘習貿易，輾轉耗盡，僅餘守囊錢，茫茫然，計唯仍返鍾離。至則師叔物故，接住者為他族，遂亦賃西廂，安行李，布筆硯，仍事咿唔，不敢懈。時掩卷痛哭，曰：「逐我者，非太守也。遇我厚，望我深，世有如太守大德者乎？」
　　本寺本孫主政家廟，主政致仕家居，斗山望重，偶自壽春來，見生玉貌，且閱課程，驚為遠大才。詢其姓氏鄉貫，初不敢對，詢再三，始和淚述由來。且慟曰：「身世不偶，勿釋勿儒，獨來獨去，尚未遑定自家姓氏，何以生為？」主政籌思良久，莊色而言曰：「子自不知耳。僕遠族某，向居湖田，亦窮儒，暮年納妾，生子甫周月，某逝，妾遠醮，恐其子為累，即置子於木板上，聽其浮沉，是即汝也。論支派，汝尚我之猶子。」生信為真，遽再拜，呼為叔，侍膝下，作燕子依人狀。主政遂為之易姓曰孫，名曰，字曰風萍，是則迦陵生之第三名也。
　　明日，衣冠詣謝。主政約略告以某某伯叔，某某兄弟行。益獎勵，許為閱削詩文，俾應試。惟詳詢父母墓道，則漫應之，蓋詭托以安其心，實無處供指南也。生年十有七，瞬又郡試，主政為生詣廣文廩膳處乞印結。問伊誰，即大言曰：「誰不識孫為某之族姪耶？」眾遂信。匆匆補縣試後，暗囑曰：「臨場第草草，萬勿過經營，恐致攻訐，反僨事。」生敬領諾。
　　比屬試題下，生小心就範，竟無一字。不得已，直抒所見，拼決裂。太守黃公，操衡文冰鑒，自詡老眼。見生文擊節，拔置冠軍。榜揭，則童子沸騰，疑從天外飛來者。翌日初復，太守坐堂皇，隸呼生名，無應者，再三呼，仍不應。太守勃然，目廣文曰：「二千石非目無瞳子者，冠軍人竟不至，究竟因何？是必有槍冒等弊，恐虛堂鏡，不能遁形，故逸耳。然則非廣文過歟？」廣文推諉，廩膳以主政對。問主政，則頃正出遊他郡矣。太守怒益劇，咸屈膝曰：「請太尊且試孫以下者，准於日內獲若獻公庭。」守諾。
　　廣文即挈鬥級多人，肩輿往偵諸寺，則書篋宛然，其人烏有。壁上墨瀋淋漓，留一詩曰：一波才落一波生，旅館頻驚夢不成。白眼看他人世險，黃金散盡我身輕。澆愁慣借杯中物，惹禍翻嫌榜上名。屈指歸期應不遠，八公山下有疑兵。
　　郡之西鄙，距十里，本有八公山，為淮南古蹟。讀其尾句，疑潛彼處，往視，果趺坐石洞中，癡如木雞。扶之返，問之默然。
　　薄暮，棘門洞啟，喚生入，太守已嚴具五刑以俟。及見生，溫婉循循，知非儇薄子。略審詰，即伏地哀叩，歷述生平。問何故潛逃，曰：「童子謹遵主政公諭，實不知無籍遭攻訐者是何等罪，故逸耳。」太守恍然，甚憐惜。既而飛寸楮下，曰：「非面試不足信。」生即就寸燭下，立成佳制，如宿構。再試他題，益工。守且閱且賞曰：「惜子他去，否則又冠軍矣！國家取真才，何曾蓋以資格限。當來應二復，容擢汝。」試事畢，欲取置第一人，格於例，遂列第二。
　　主政歸，攜謁太守，又為守詳述其曾作沙彌事。太守笑曰：「第能院試獲雋，我當玉成一佳話。」請畢其說，曰：「僕蒞任時，道出毗陵，內子詣惠泉尼庵酬香願，愛一雛尼，貌豔而慧，且精律呂，解吟詠，亦老尼所遺，茫無來歷者。觀主因尚守雌，居奇貨，內子不吝，購之歸，名曰巧巧。頃已及笄，意欲配賢阮為婦，不幾如佛經之迦陵共命鳥耶？」主政拜謝曰：「且看渠院試若何，倘如期望，求應金諾也。」
　　院試揭曉日，太守傍徨中庭，蹀躞不已。夫人攜尼婢出，驀見，驚詢之，應曰：「孫家小沙彌也。」夫人軒渠。婢不知前日事，亦掩口笑葫蘆。突捷音至，守急問訊曰：「其孫家小沙彌耶？」左右對曰：「然。且冠全軍。」守為之舞蹈大樂。明日，生雀頂青衿來謝。叩中庭。守喜曰：「汝來耶？」立命更章服，妝巧巧出，與交拜，成嘉禮。生辭曰：「身無立錐，家無四壁，安對芙蓉？」曰：「為汝籌之久矣。」呼鼓樂彩輿二，送小夫婦歸第，至則畫室縈紆，几榻明潔，青廬中所需者，罔不措備，皆太守功德也。
　　越兩日，哭告於懋公塔，泣謝於主政公門，函謝順昌守，歸寫懋公李守黃守夫婦像，虔祀之如神。主政旋捐館，生為之服心喪。黃太守遷豫之廉訪使，走送三百里。迂順昌，省假父，得厚贈歸。歸則閉雙扉，對麗偶；生每作書畫，署款必曰「風萍」，或曰「昔美玉」，或又曰「當年拾得子」，老不忘也。且深知孫亦非己真姓也。女笑曰：「郎名忒瑣瑣，黃公曾以我兩人比佛家迦陵鳥，郎盍名曰迦陵生，妾即名曰迦陵女？」生大喜，如其說。閨中時以圍棋猜謎賭酒角韻為樂。生間習制藝，女即阻撓，曰：「俗極矣。」曰：「我亦知其俗，然讀書人非借文章吐氣，何以報知己？」曰：「是誠如繭之自縛，蛾之自投，幸俗障不深，急需解脫。妾非誇詡，郎以妾為婦，即勝於封萬里候也。」女本工琴，因授以彈琴譜，使昕夕領會。一曰《春水艤槎曲》，覺清風泠泠，挾襟袖作凌波舞也。二曰《清夜聞鐘曲》，覺梵王宮殿，如在枕畔也。三曰《窮途自傷曲》，覺風塵骯髒，落魄人歧路徘徊也。四曰《水窮雲起曲》，覺別有天地，打槳桃花深處也。五曰《彩鳳雙飛曲》，覺雲路迢迢，將攜手而上霄漢也。六曰《仙心無恙曲》，覺海濤洞，驀證三生也。更請其餘，曰：「只此六章，可示世上人耳。」生學之年餘，竟能與女對鼓。綠窗靜，雛婢焚香，逸韻若颺，真不知為人間天上。
　　一夕，君弦斷，女大驚曰：「殆矣！昔黃公以我兩人為共命鳥，今作比翼禽飛去可乎？妾嫁尚未一歸寧，郎送妾去，借逋紅羊劫，何如？」曰：「卿前對黃夫人云無來歷，今何又有家？」曰：「嘻！世豈有無來歷者，特一履塵，即忘卻真面目耳！」生不深信，意頗猶夷。女以丹藥一粒，使吞服。生忽啞然笑曰：「咦！卿真欲歸耶？某亦隨之逝矣。」僕婢問娘子家在何處，曰：「遠甚，不願從行者請遣之。」翌即束妝攜兩婢，各跨一衛，冉冉向東去。近有鍾離人自海上採藥回者，云海上有桫欏島，產藥最夥，石逕崎嶇，頗不良於行。一日甫艤舟，忽見迦陵兩婢子，蓬頭赤足，走島上如飛，追之莫能及。
　　懊儂氏曰：迦陵生之遭遇，不為不苦；迦陵生之來去，不為不奇。獨是浩劫將至，迦陵女能預知之，而預避之。卿其仙耶？吾嘗謂佛子斷人慾，真苦惱眾生。若舉世盡趨其教，恐佛種斷矣。今觀迦陵仙偶，益信曲躬之樹不誣，吞針之戲不恕。
　　國初，吾鄉有劉公子儀，老學究也。授蒙為業，困頓不支。貨所居大廈，得值，另卜城北臨街一廛，內居妻孥，外作小貿易。
　　公性曠達誠篤，不善較輜珠。年餘，母金耗盡，依舊阮囊。顧新居僅數椽，蔽風雨而已。庭中環種野藥材，名參三七，蔓延階砌。公惡之，欲除去，植花草。一夜夢黃衣叟，指而告之，曰：「此良藥也，和鉛粉桐油熬成膏，能療諸毒瘡，芟刈何為？」公醒即謹志，檢閱藥性編，誠然。心喜，急購粉與油，苦無藥灶。適有女丐在門，筐有小銅釜，短柄三足，以百錢購得之。又購得小鐵爐，居然成就，碾銼虔修。先覓丐之有患者小試，良驗。明年春，久雨，城中水尺餘。夏則奇旱，毒日蒸騰，沙煎石鑠，農賈無老稚，咸患潮濕，醫家術窮，惟是膏能愈。由此得值甚豐，頗給朝夕。然公性最善，雖深夜，丐者以一文來市藥，必起而與之。
　　一夕，甫就枕，風雨滿街，忽聞剝啄甚急。枕上詢阿誰，曰：「乞人市藥者。」公披衣急起，啟雙扉，一丐者蹩而入。瘡在左股上，大如錢。公詳視巨細，然後折紙，就爐頭攤與之，量必符所患。詎藥成，而瘡忽大如盆；更之，瘡忽大如甌；再更之，忽大如巨盎；如冰盤。凡十數易，皆不足蓋完所患。聽鄰雞亂鳴，孤檠閃壁。妻孥見久不返，甚催促，公如不聞。俯首呵凍，極力熨貼，絕不為一文瑣屑生恚怒；而丐者反怒，大言之曰：「嘻！鄙哉傖也，藥甚平淡，何子細乃爾！」公不語，仍更與之。視釜中藥已竭，丐忽狂笑，聲可震屋瓦，袖出一錢擲釜中，曰：「以此聊酬一夜勞！」踏雪竟去。視釜底，嵌一極古五銖錢，堅滯如鑄，藥氣上騰，成五色香雲，氤氳不散者終夜。由此藥更靈，人疑丐者仙也。公壽八十，無疾一笑逝。子孫讀書，多有游庠者，猶懸壺市藥為生，世世保守釜爐如連城。余髫齡親見之。釜者，古勺斗也；爐者，小折腳鐺也。
　　兗濟道署，在兗郡城西，本明季都閫府舊址。觀察某公蒞任後，愛署西隙地，可植花草，濬池灌泉，輦石堆山，築小亭如蓋。供吟嘯，觴詠摩娑，收藏鼎彝為樂。
　　余幕游滋陽時，公子某司馬治樽招飲，偕登假山，顧西牆外有方土一坯，長可二丈餘，高可五尺餘，寬廣平整，疑為台。若就勢堆作嶙峋，繞以廊舍，則園勢能曲，石逕亦紆。心擬之而未言也。飲醉，篝燈回，朦朧就枕。
　　夢一紅袍紗帽貴人，面白多髭，長眉高顙，徘徊中庭。旋一禿髮童子，投刺入，口稱曹公奉拜。余方審刺上名氏，而貴人已入，昂昂抗手高坐，瞠目視余良久，曰：「子日間所見土阜，亦知其下為吾首邱乎？魂魄所棲，非可作遊覽所。當日倉卒捐軀，既無碑誌，又無祠宇；老成凋謝，史冊不書，殊寂寞耳。子既作《夜雨秋燈錄》，何不紀其崖略，俾後之宦遊者，知此中有人，不致刂削，豈非筆墨緣歟？」余心雖應諾，且欲咨詢，而口噤不能言一字。貴人旋起，余唯拜送。貴人曰：「翌日，將遣人以名字相告，可以略見一斑。」言已，且行且吟，曰：
寒泉百尺吐長虹，多少風雲在甕中。
遺蛻縱教黃土壓，精靈已逐鼎湖龍。
回首燕臺策馬行，征途順訪綠楊營。
慘聞帝抱虞淵痛，國破家亡敢再生。
愛妾隨身字窅娘，一般殉節共流芳。
行人莫當胭脂井，玉虎偷窺水尚香。
千古崇窿土一臺，金蠶飛出總堪哀。
年年風雨清明節，若個梨花麥飯來。
忠義光能燭九淵，閒攜桃葉岱雲邊。
何須短碣題名字，杜甫南樓一散仙。
　　吟已，回首顧余，揮手若示止步狀。余正惶惑，若足底誤踏蒼莓，一滑傾撲而醒，枕上默憶所吟，一字不爽。聽窗外風聲颼然，若吟韻猶在耳邊也。謹志於懷，殊不可測。
　　次夕，適道署幕府某君來，試以土阜問。某愀然曰：「其下有井，為明忠臣崑山曹公廷楨死難處也。甲申年，公正行取入都，道出此邦，訪友是署。忽偵隸報煤山之變，公撫膺大哭，曰：『吾不忍事二主！』故縱身投井死。土人義之，遂閉塞井闌，上加黃土，因近官衙，不敢作殯宮墓道，然亦不忍再酌寒泉，遂築如平阜。至道光某甲子，官此者某公，其妾素驕，亦河東怒獅也。夏日怯暖，見此阜橫綠蔭下，四面涼習習，乃簪花傅粉，著短羅衫，坐土阜上納涼；且雙翹纖足，吸水煙，諸婢環侍，笑語喧嘩。忽大叫倒地，若中癲，面青紫，目瞪視，口流沫，作崑山語音罵曰：『何物淫娃，敢於無禮！此雖爽塏，然其下為吾窀穸。爾一婦人，坐吾屋頂上，褻孰甚焉。而且豔妝吸煙，是何體態！爾稿砧亦讀書人，何絕無家教，想怯爾閫威耶？我實不能恕妖牝也！』言已，手自批頰，粉黛浸淫，花容揉碎矣。諸婢狂呼，僕媼咸至，不能救止。驚請某公來，聽如夫人所語，知有干犯，急再拜認過，乞寬宥。旋聞冷笑曰：『我家亦有婦人，設箕踞於妝宅鴟尾上，汝心安乎？』曰：『是誠婢子之無禮，容痛飭之。但君既殯此，乞示姓名。』大聲曰：『吾明季曹廷楨也。』再問，而如君已蘇，扶之上房，藥餌始愈。然由此竟喪膽，淫威稍殺，不似從前之肆恣矣。今觀察某公，旋以曹公問郡邑父老，咸云實有其人，與其事。至究何官屬，同死者何人，死何月日，崑山有無耳孫，則不能得端的。觀察函詢昆宰，亦無還云，而府乘亦無紀載。」某君言至此，遽見燭跋，辭去，晨即前赴省垣。
　　余驀憶昨宵所夢忠臣曹公者，其即紅袍紗帽，負手長吟者乎？玩其詩句，抑尚有朝雲同死而兗人不知者乎？急呼墨搦管，敬謹錄示同人。咸云附會，不深信。噫！此何事也，而敢以附會出之歟？夕照樹蔭之下，心有所思，靈即入我夢寐，曹公亦何其神歟！余命犯客星，萍蹤靡定，倘到昆邑，當親訪曹氏云，或知其詳也。姑記於此，庶不負忠魂垂諉之隆。
　　奚大瘤者，晉人也。肖神像，得劉元的傳。幼失怙恃，因貌陋，癡肥多麻，且貧無一椽，人皆鄙之，無與論婚者。得神像值，輒飲啖，量兼人，以是囊中無一錢，夜多就古廟宿。夏日工倦，常臥烈炎中；秋夜飲酣，恆眠涼月下。由此得疾，腰下患瘤，始猶如盞，繼如盎，旋大於甕。蹣跚匍匐，不良於行。每有操作，痛不可忍。生計日蹙，醫藥罔效。自思不如速死。
　　至夜，伏行入林下，將解帶自縊。林後一道者出，羽衣翩翩，風神秀逸。遽喝曰：「止！堂堂男子，有何不了，學婦人女子，自尋短見耶？」奚痛哭，告以所苦。曰：「子與其覓死，曷譬若已死，去而學仙，必成大道。」曰：「無師傳，奈何？」曰：「吾即為爾師。盍隨我往深山，當授以法。」曰：「諾。但從行不易，登高涉險，能毋苦乎？」曰：「易耳。」袖出棗二枚，與之食。甫下咽，即遍體爽適，瘤痛亦止。再拜。隨道者，行如飛。
　　倏至一大山，疊岫層巒，隔絕塵境。進一石洞中，有藥爐丹灶，位置井然。道者授一蒲團，曰：「子先學趺坐，坐四十九日，心不妄動，即得入道之門。身後石甕內有乾餱，石隙內有甘泉，足慰饑渴。成連遲餘海上，吾去行即來。幸勿怠惰壞道，負吾期望之苦心！」奚一一允諾。道者長嘯出門，即有雲起足底，清飈遠揚，其影上漢，杳矣。
　　奚依法趺坐，甫三日，聞外間有婦女喧笑聲，車馬紛馳聲，開目無所見。聲漸近，忽頭面七竅作癢，若聲從竅入，漸達於瘤，亦無所苦。夜靜，聞瘤內如有婦人語，悄呼「姊姊妹妹，新居頗不惡，早知有此處，不浪尋天台藍橋等處，誤作神仙窟矣。既得秘府，佳日不可辜負，宜小尋樂事，何如？」眾曰：「諾。」四日，聞瘤內有敲棋聲，纖手落子聲，旋以悔著詈爭聲，兩人勸解聲，又有書聲，吟哦聲，排闥叩門聲，眾起讓坐聲，角酒賭枚聲，枚輸罰使歌以侑觴聲，歌者呼拍板彈箏相和聲，擲杯聲，隔窗唾絨聲，一女罵阿嬌太懶，何匿不見客，拉之赴宴聲，問繡務成否聲，架上鸚鵡聲，狸奴捕鼠聲，眾哄散話別聲，一女殷殷叮後約聲，聲聲不已。五日六日，瘤內聲更煩而且奇。一女曰：「主人貌究若何，性情究若何？」一女曰：「聞亦從患難中來，想不大惡。」一女曰：「休休休！彼近從道士學仙，誤入迷途，必定夜郎自大，盛氣向人。」一女曰：「妮子莫冤屈人，渠昨已覓死空林中，何有紈絝習氣？」一女曰：「何妨趨出一窺探，便得匡廬真面目。」一女曰：「恐渠見吾輩，便顛狂煞，刻不能離，將令人瑣屑死！」一女曰：「論居停分中，亦當為之效綿薄，但吾輩姊妹六人，誰肯先出頭晤渠？」眾曰：「敘齒，仍煩大姊姊去。」七日，聞瘤內一女曰：「三妹向後園摘素馨鳳仙，大為姊姊助妝，好出見居停。」一女曰：「姊姊妝扮好，真不亞王母第三女玉九娘子風貌。」一女曰：「論嫋娜，猶勝渠。」一女曰：「吾為爾等開道路，反為狂婢奚落煞，真令人寒心也。」一女曰：「姊姊莫嗔怒，妹為姊姊預審瓜藕，俟姊姊歸而解渴煩，何如？」眾大笑。
　　奚正俯首聽，忽眼角作癢，淚涔涔，將用手揉擦，突一小美人，自兩眥間跳出，落地宛轉，少刻，即大如人，風致娟好，向奚襝衽曰：「妾秋水也，挈妹子等附托尊軀，感德非淺。聞主人獨居孤寂，故首出參謁，乞垂憐憫。」奚愛其美，魄動神搖不能制止。秋水善演劇，變幻小戲術，織錦裁雲，雕瓊鏤月，事事皆令人喜。奚癡坐，唯視之笑。秋水探手於懷，意大動，遂與之狎。事訖整衣，仍小如指，跳入目中不見。即聞瘤內呼曰：「姊姊回也！」爭起酌酒為賀。秋曰：「吾姐妹同事一主，當敘齒，勿爭競，致外人笑。」眾曰：「善。」
　　次日，奚又側耳聽，忽耳中習習癢，一美人躍出，如秋水行徑，而貌不同，載拜曰：「妾雙珠也，請獻拙技，博主人歡。」品竹彈絲，無不極妙。奚聞之意迷，即拉與為亂。事已，亦跳入耳。明日，覺鼻內癢，猛嚏，一美人墮，名曰玉峰，遍體皆香，能奪蘭麝。四日，覺口內癢，一美人墮，名曰金海，善烹調，炮鱉燴鯉，莫不甘旨。
　　五日，滿身癢，一美女自毛孔出，名曰千金，自雲「隨孔可出，亦隨孔可入。」善變。奚偶思游，即化為車，乘之惡掀簸；即又化為馬。至斷橋危堤，意思若乘禿尾，便入畫意；即化為驢。倏至渡口，意度何處有楫，即化為小艇。甫渡，思穩坐看山，又化為肩輿。其神妙如是也。
　　六日，覺心上癢，一美人自腦後躍出，名曰隨娘，美尤冠諸姊，善縮地，九州不足論，九州而外，如東南神州，西南戎州，正西州，正中冀州，西南桂州，西北營州，東北咸州，正東揚州。五嶽不足論，五嶽而外，如東嶽廣乘，南嶽長離，西嶽麗農，北嶽廣野，中嶽崑崙。偶注彼則奇山奇水，無不為之列几案，聽遊覽焉。枕席之上，更有奇趣，令人銷魂。
　　奚日與六女戲，不復憶道士言。年餘，六女均生子女，果聞瘤內嬰奼啼笑聲，索乳聲，抓梨覓棗聲。稍長，即與論婚迎娶，鼓吹到門聲，環佩跪拜聲，開筵宴客聲，人喧於室，馬騰於槽，由是心大煩，日夜不能安枕。疾頓劇，瘤亦頓巨。忽聞六女喧於瘤內，曰：「好好房屋，奈何雨即漏，風即入，豈數椽將傾耶？明日，遣奴子赴江西，購良材來興造。」一女曰：「以妹子愚見，可不必。日來主人大委頓，恐不久即捐舍，不如殺之，各挈子女逃遠方，另尋屋宇住，何如？」眾曰：「善。」奚聞之，大哭，旋聞瘤內霍霍磨刀聲，哭更不輟。
　　忽見道者冉冉降於庭，奚急跪迎。道者視之，詫曰：「爾奈何狼狽至此，曷明言無隱，庸可救。」奚具告之，道怒曰：「與其為賊殺，不如我自殺之！」壁上抽古劍，光晶瑩，奚方哀求，寒鋒已在頸上，用力一揮，頭脆然落，亦無所苦。張目視道者，向腔內呼曰：「六賊六賊，可以速出，此中有丹，不容久宅！」隨即有白氣縷縷自腔內出，如釜上蒸騰。氣盡瘤亦銷。道者拈其首，合腔上，端且正，然後敷以藥屑，圍以匹練，呼曰：「奚生醒醒！」奚果蘇，覺所患頓失，心地光明，跪伏受教。道者曰：「吾教中度入，有順緣，有逆緣，有孽緣。不圖以逆緣度爾身，僥倖也。六賊已去，萬念皆空，從此頭顱可安可落，聽其自便，何樂如之？再十年後，當尋我於六合以外，太微山頂也。」言已，道者又去。
　　奚遂策杖出洞，再至人間。遇向日同儕，爭訝問頸上何來此一圍紅線。奚捫之，亦無跡。此後不事肖像，能以奇術醫病者。刀斧創傷，血肉狼藉，奚摸頸上垢，如玉紅膏，敷之，血立止，而痛立定，膚立生。病家授以金，卻之，惟仍好飲啖。一日，飲酒家，酒保答應稍遲，奚怒，自捋頭落置案上，座客驚竄四散。酒保謝，自仍舉置頸上如故。由是時以之恐怖人，酒家惡之。適醉後，又捋落，甫置案上，自仍傾杯酒灌腔中。酒保驀地奪頭，棄屋後圂中。奚摸頭不得，兩手怒搏，擲杯拍案，意甚惶迫，腔血將湧流。突有道者自雲中墮，手捧一美男子頭，與奚按合，呼曰：「奚生奚生，爾頭已污，不能再合。頃於富貴家尋得一顆，持來救汝。汝嗣後宜韜晦，勿再炫露！」言已，詈酒保曰：「狗彘奴！何遽殺我弟子，爾試回首看身後！」酒保驀回首，即強項不能回止矣。再轉身視，道者與奚已杳。
　　至嘉靖某甲子，奚猶往來於晉，歌嘯自如。忽中途遇一俊僕，乘怒馬來，見之，遽躍馬伏道左，悲曰：「公子乃在此耶？」奚聞之，逕跳入水。炊許，乘龍入霄漢，不知所之。
　　懊儂氏曰：佛以眼耳鼻舌身意，為六賊。其賊也，即其性也。忍制之，則曰性；縱恣之，則曰賊。然天有陽即有陰，地有人即有鬼，人有形即有性。使盡如佛氏所云「滅性歸寂」，則此形又何所寄乎？媧皇當時摶土為人時，又何必定與以眼耳鼻舌身意乎？彼世之不能辨性者，則有刑天氏之一教，當北面稱弟子以事之可耳！昔有豎子，好集醫方，偶之市，見決囚，囚患大氣泡，儈子舉刀一揮，頭落地，而泡頓縮小。渠見之，即茫茫然歸，舉筆大書曰：「凡患大氣泡者，將頭割下即愈。」見者莫不捧腹。
　　玉紅冊者，陰司紀善簿也。不必奇巧異行，凡有片長足錄，即書名卷首，俾朔望上奏天曹，如人世官長之有月報。所最重者，則莫如拒色憐貧兩事。於何證之？有杜君詩臣所述寶山朱君一案。
　　朱君名鑒和，寶之羅溪世家子，美丰姿，性拓落。顧因貧，抱煙霞癖，居恆風雨一檠，怡然倚枕。一夕，正假寐，忽喃喃不輟。其妻燈下女紅，聽莫能辨，心疑為囈語耳。詎連夕作，醒，詢之茫然。時有周大令夫人某氏，來辨所云。甫坐，而朱又對燈入黑甜。炊許，忽瞠目語曰：「僕至此數日，汝等尚懵懵耶？」周夫人急問伊誰，曰：「僕趙姓，行三，生充院役，死作院城隍案下勾魂使，奉票來拘鑒和者。」朱妻驚而痛哭，周夫人急止之。遂詳詢神拘鑒和何事。曰：「噫！此前生因也。渠前生為殷鳳鳴，孀嫂馮氏有姿色，盜之，私訂偕老，忽毀盟另娶，馮鬱鬱遂自縊。今控於陰司，非拘渠就質不能了。」問：「事隔三十餘年，何不報於前生，而報於再世？」曰：「亦自有說。凡自戕者墮枉死城，非三十年，不能出而報冤，此陰例也。」周夫人與朱妻耳語，謀欲賄之。彼雖僵臥，已聆所語，急搖手冷笑曰：「莫妄饒舌，倘陰曹亦如人世徇私，尚有天道耶？」朱妻知不可挽回，哭失聲，伏地哀叩。彼急禁止曰：「無妨礙，渠幸今生有兩善事，救星也。」又問：「玉紅冊，汝等知之乎？」咸曰不知。既而自笑曰：「善，吾幾昏瞀。此陰司紀善簿，無怪汝曹不知。馮氏始控於縣，繼控於府，均以渠名載玉紅冊，置不理。旋控於本院，亦不理。渠苦求昭雪，婉諭之，不聽，大聲呼曰：『公左袒，不知有天外天耶？』都院惡其狡，故許以拘朱一對質，又恐他役滋擾，因僕素梗直，從不貪取他人一杯水，故有是遣。拘時令渠安眠三晝夜，頭前燈，萬勿滅。案結仍僕送之還也。」問：「朱何善，能於此中留名？」曰：「在蘇卻鄰女夜奔，雪中救跛丐垂斃，兩事瑣瑣，俟渠醒自述。」婢媼奉以煙，曰：「非所嗜，唯吸淡芭菰。」少許，言笑自若，既而作欠伸狀，曰：「夜深矣，僕且去，俟汝等有成議，再來邀渠。」旋呼僕燃燈，聲頓止，而朱亦倏然醒矣。詢仍茫茫。告以故，且詢兩善事，朱詳述顛末。且云：「此十年前事，從未向人一言，不徒冥中竟已登冊，危哉！」
　　晨集戚屬議，中有少年好事者，不深信，夕約同人環守之。疾又作，少年遽呼曰：「鬼魅敢爾！」彼且笑且語曰：「妄人何足語，盍仍請周夫人打話！」眾慚退，周告以：「雖感盛情，終難許允。若一去不返，究竟奈何？」曰：「誠哉！昨宵返縣署，城隍張公，亦慮其遷延屍壞，難於返魂。盍共籌之。」眾束手無一策。彼作思維再四狀，曰：「有之矣。送渠買棹吳門，賃寓棲止，就質送還，均覺便易。」眾曰：「善。」遂如議定期。臨去，咸懇其照看，慨然自任，惟囑其到蘇，萬勿詣廟進香焚楮帛，恐不足邀福，徒取咎戾也。
　　鑒和遂有蘇台之行。舍館甫定，即攝去。家人懸懸，酣睡一榻，如癡如迷。其妻守之泣。婢媼恐燈滅，守益堅。明日忽蘇，張目曰：「憊矣！」呼飲甚急。又起而跪拜，作答謝狀，絮絮作坐談狀，旋即作送客狀。既而臥，移時始起，則真清醒矣。
　　自云：「拘時，有白髮叟引之去，蓋即趙君行三者也。抵院署則巍峨壯麗，如王者居。殿上燈燭作綠色，兩旁牛頭排衙迄，神升坐，貌甚偉，不敢仰視。有黑衣婦，披髮號叫甚厲，正遑駭間，聞呼己名，叟引之案下跪，神問曰：『汝有罪，知之乎？』曰：『不知。』神命視照膽鏡，則前生盜嫂事，歷歷在目，悔怖無地，崩角叩數十。婦嘵嘵呼報冤，對質數十言。神諭婦曰：『鳳鳴應懲，但今生有兩善事，名登玉紅冊，上帝所嘉，不便用刑，當令其親諷佛經，祝汝投生，可乎？』婦不服，神怒曰：『賞罰自有定讞，不能由汝糾纏也。再多言，法即反坐！』婦哀呼不已，神曰：『爾失節亦不能無過，尚不甘耶？』呼具供結，逐出。婦下階，猶怒盼不已。叟挈余叩拜出，詢神為誰，曰：『向忠壯也。』問：『玉紅冊何狀？』曰：『頁頁皆泥金字也。』」朱既返羅溪，日詣廟閒遊，視東廊，果塑有趙君像，鬚眉酷肖。
　　懊儂氏曰：放下屠刀，立地成佛，何速且易也。人當愧悔已極，發菩提心，立廣大願，功更倍焉。上帝嘉其現在，恕其既往，正上帝愛人以德處。否則身墮泥梨，尚有自新之路耶？三復此編，可當晨鐘暮鼓，喚醒眾生。
　　明季，吾鄉大雷雨，空中墜一異僧，蜷鬚廣額，碧眼方瞳，耳戟雙環，似是西域人。自云托缽朝五台，倦臥絕崖松樹下，甫交睫，不知何故至此。語雖誕而貌慈，鄉人多愛之，爭延至家，進餐飲，問茹素否乎，曰：「素也食，葷也食。」更喜其誠篤，送之真勝寺，俾掛衲，自名鐵羅漢，不事梵唄，唯日與所游者飲酒食肉而已。
　　聞城北可帆園梅花甚佳，約居士二十餘人往游。離城二十餘里。時尚春寒，人皆重裘，僧則破衲。行至半途，日卓午，各熱甚，爭解去，僧悉代衣之，亦絕無膨亨狀，面亦無汗。花下亭子，趺坐傾談。少頃，雷鳴，雨如霰，為花辟塵，霽則轉涼，仍解付各人衣之。以是，人多樂與之游。游必飲，飲必醉，醉則隨處倒臥，鼾息如雷。夜歸寺，必索水濯。僧傭候門，多惡之。一夕以冰水進，僧抽襪伸足，故作蹙眉咬牙怯暖狀，須臾，果然氣蒸騰，且炙手矣。
　　每聞鐘魚笳鼓，意頗厭惡；惟聞雷聲必傾耳悚聽，或悲或喜，或點頭頓足，或合掌誦佛，曰：「善哉善哉，如是如是！」眾笑之，曰：「若以我為妄乎？吾雷之知音也。天以雲為容，沉霾如墨者愁，變幻如錦者喜；以風為氣，長空怒號者戾，穿花飄忽者靜；以雷為言語，罰惡則大聲疾呼，以正其罪，賞善則鄭重飛揚，以策其勛。」言次，又聞空中殷殷，眾曰：「頃又作何語？」曰：「骨隆冬，骨隆冬，惱煞也碧翁，悶煞也化工；孝不孝，忠不忠，耳也波聾，目也波矇。骨隆冬，心衝衝，雲消也，雨霽也，故態萌。」眾軒渠以為妄。
　　頃又睹雌電，走金蛇，霹靂震，屋瓦飛走。眾掩耳，問曰：「此又作何語？」曰：「胡家媳，忤阿翁，翁茹素，飯斷蔥，擊之擊之稍從容，骨隆冬。」走詢之，果有胡氏翁媳口角，聞雷怖，伏地尚未起。一日，雷聲沉沉，若疾若徐，忽作奇響，雲豁然開，蔚藍如沐。走詢之，曰：「宦十年，囊何空，靈輦至，城之東。吁嗟乎，王公！吁嗟乎，王公！蔭及子孫富貴通。骨隆冬！」果聞門外鼓吹喧鬧，人馬雜沓。蓋邑紳王公，卒於任，其子扶柩歸，邑人士迎請入城耳。
　　一日，雨傾盆，響震山谷，雷火光作青紫，炫人目。詢之，曰：「有長蟲，粗於甕，燦於虹，久則助魃化毒龍，噬及生物神豈容，雜雜雜，骨隆冬。」走觀之，果有大蛇震死於南崗之陽，以是人始驚其異。居三年，鄉之老幼婦孺，無不知有鐵羅漢者。
　　一朝濯足整衣訖，遍招所與游者，集於寺，笑曰：「和尚日日啖施主，絕不作東，何以為情？」乃折紙把筆，畫酒樽匕鬯，雞魚蝦蟹各種焚之，煙裊裊作彩雲，眾方凝視，忽奇震如爆竹，驚怖回顧，則室中已陳設完好，酒滿樽，菜滿盤，几案排列，就坐飲啖，品味無不絕佳。眾樂之。有拇戰者，有射覆唱歌者，僧亦欠伸而起，曰：「老僧願招雷部阿香來同飲，何如？」眾曰：「善則善，恐褻神耳。」曰：「無妨。」更折紙，畫水天無際，遠樹迷濛，一船掛帆，乘風破浪。焚之，煙團結如球。球破，成樓台，成山林，水澌澌流山足，頃刻流漸闊，若江若河，突一舟上流來，僧忽躍登舟，身僅盈尺，向眾拱手，曰：「珍重！」船上帆影奔馳，鼓聲大震，視之，已杳。回顧几案盤杯，亦復烏有。自是始服之如神。
　　後十年，鄉人某，因事至咸瀆，偶游永寧寺，見鐵羅漢趺坐廊下，左右兩巨甕，目若瞑。某驚喜歡躍，曰：「大師乃在此乎？」僧不答。拜之搖之，亦不動。詢之寺僧，云：「來此久矣，甕昨甫購來，不知作麼生。」鄉人仍坐守之，夜三鼓，僧忽大呼「雷音王菩薩」不輟。某邀大眾視之，已坐化矣。某遂縷述僧之靈跡，眾始悔恨，遂以甕作涅，合而葬之後圃。某待其竣事，拜而後去。
　　閱二百六十餘年，寺迭更主席，以無塔無碑碣，遂忘其事。忽一夕，大雷雨，土破甕出，僧以為財，爭啟之，鐵羅漢也。袈裟雖朽，面貌如生，惟四肢冷若冰雪，似非煉形者。舁之禪坐，環誦佛號，頂禮瞻拜。夜靜大放光明，院宇如晝。遠近冠釵，大善優婆，爭來佈施。遂裝金建龕，供於西廊，約略生前趺坐處，顏曰「一聲雷」。
　　余避亂，幕游咸城，乃同治龍飛二年也。偶謁金容，因憶吾鄉邑乘，載有《鐵羅漢傳》，惟載著裘濯足兩事。詢諸寺僧，始得其詳。且云一夜大雨，方丈知醬甕未蓋，急呼僧，聲為雷聲所隔，方丈謂醬必毀壞，清晨視之，甕已蓋好，詢大眾，無知者，及觀僧像，口角指頭，尚有餘醬云。
　　懊儂氏曰：東王公與玉女投壺，梟入不出，天且為之唏噓；梟誤不接，天且為之軒渠。蒿目下界，將痛哭而不制止者，能緘口而不言歟？霹靂大作，口舌且敝矣，唇且焦矣，而下界之人，恆夢夢而若聾焉。何來佛子，竟是知音！
　　濟寧李琳卿茂才，與余訂車笠交。嘗為吾言其先曾王父侍御公，居京師，箋奏之暇，夕猶挑燈據案讀，其刻苦如此。一夕，正把卷，忽聞梁間有窣窸聲，異而睨之，則一巨鬼，膚靛色，口呀呀而角，由樑上墮地，旋墮旋長，長至丈餘，立案側，目閃爍有光。公立朝素骨鯁，非餒於中者，笑顧巨鬼。良久，仍俯首誦朗朗，公讀鬼亦讀，其句如應聲然。公思《易》能驅邪魅，即為講《易》之乾卦，鬼猶應聲，唯至「地道光也」句，鬼忽不見，公亦掩卷就寢，嘗舉以告寮，莫測所謂。後竟以道光元年卒於官。
　　侍御公垂紳有大度，遇朝廷大事，則錚錚敢言，無趨避，無阿附。騎箕之日，鬼神來告；或上帝憐公憨直，俾早知急流勇退歟？不然，何河嶽日星，清夜亦遭鬼瞰，此中蓋有天數歟？噫！異哉！
　　慎齋又為余述臬署三異：當勞廉訪任內，偶僱女傭蔡嫗，年將不惑，尚風致，居恆亦解供操作，唯下榻不與人同舍。夜深有自窗外過者，聞一人屋內語，細聽之，則有褻昵聲，疑遭狐魅，不深異。久之，署中時有拋磚擲瓦等患，或匕鬯自飛於梁，或溲溺自集於盞，廉訪疑為狐，虔祀之，而鬧如故。
　　一夕，內眷納涼，忽見一黑衣人立蔡嫗後，上下大嘩，爭逐之，行甚速，追莫及。而其惡鬧，更無忌憚矣。旋有女巫，私泄於廉訪之執事人云：「鬧者，山魈也，向與蔡嫗私。初魅時，居然美少年，且時贈錢米博嫗歡。久之，漸露真形狀，則獨足，怪丑莫名，然嫗竟不能遣之去，且與之狼狽。凡傭主憚其鬧，必托嫗退送，以是得財賄。」執事人陳廉訪，姑如其說，鬧果已，不深究，立予多資，遣之去。是嫗也，淫而貪，虺蜴其心，魑魅其偶。但不解煌煌戟，何能令若輩出入？其不遭顯戮者，真漏網之魚哉！此一異也。
　　又署背倚城隍，且近山，常山率然之流，緣卑濕而滋長，弗觸之，無害也。署之客廳窗後，植芭蕉數本，堆假山，極嶙峋；山足土洞，口圓如井，大僅如盞，瞰之似不甚深，填以土，旋啟，中有巨蟒為之宅。蟒身作黃金色，頂有肉角寸許，色殷紅，粗如桶，長十餘丈。居恆不甚出。凡官有遷擢信，必預自榻後出，峨峨盤廳事中，目閃視人，然絕無噬人意。旋逡巡，仍自榻下沒。出三日，官果遷，其徵驗如此。第榻後護壁，皆木板無隙，不知其從何出入也。顧身已蟒矣，猶知韜晦，恐致雷誅。迨官有鶯遷，必預報鵲喜，似有衛主之心。較之腆然人面，引鬼以挾主者，不大相逕庭乎？此二異也。
　　又廳之西，列小書舍三間，對面構六角亭。亭下土阜，高與牆齊，上植雜樹十餘株，花草遍覆。每夜深，擊柝巡夜者，輒見無首人，雙手捧金盆立坡畔，有時立亭側，旋返舊處；不逐人，亦從不為人所逐。或雲其下為明末忠臣墓，姓氏無考。然手捧金盆則何故歟？或雲似黃葉道人棲魂於此。按道人係自刎於浙東，不死於粵西，而迢迢數千里，戀此一坯，又何故歟？噫！忠臣烈士，死不為猿鶴，即為神龍，豈花妖木客所可同語乎？此三異也。
　　河間西鄙，有烈孝女柳珮，傳者忘其姓，僅得其小字也。恩縣賈人某，以武庠習負販，一騾一馬，往來燕冀間；妻素悍，藉以逃閫威。紅羊之歲，北直大饑，道途枕餓殍，土人易子析骸，慘莫能喻。賈日至河間，從馬背上見一貧媼走入篷顆中，對墓痛哭，良久，返之破屋。一髫齡女子出應門，雖菜色可掬，而容猶可憐也。賈下騎，趨索茗飲，女走避，媼迓客。問：「一坯土下，屬媼伊誰？」曰：「亡夫巡檢某公也。」問：「何哭之慟？」曰：「家赤貧，生者固饑，死者亦盼斷麥飯，哪得不悲？」問：「女子千金耶？」曰：「然，名柳珮，年十六，至今未字。未亡人設旦夕殞霜露，誠不知一塊肉將安歸？」言已，更痛不可抑。賈亦代唏噓，乃探囊出白鏹十兩授媼，堅卻之。乘不意，驀棄破几上，而飛騎兔脫。母子追莫及，遙遙叩拜，謂憐孤寡，有古俠士風，實不知其垂涎於二八嬌娃也。
　　越半載，賈又履其地，歸裝更累累。入門，即大聲詢：「阿姥無恙？」母女奔出，泥首無算，曰：「微長者，當索我於北邙山枯魚肆矣。」詳詢其鄉貫姓氏，以俾供養酬大德。賈具以告，復笑云：「是戔戔者，何足掛齒頰！」媼具雞黍供客。銜杯之次，賈詢：「柳姑可得雀屏選否？」曰：「尚未。如長者作冰，真小女子有福。」賈乘間請曰：「某四十無一線，俗有招子說，願奉白金五十兩為阿姥壽，屈柳姑作螟蛉。但我老夫婦一索得男，他日遣嫁乘龍婿，當如某所生也。」媼似首肯，入與女絮絮多時，出云：「弱息凌夷，亦宦裔也，繼膝下固佳；即下充妾媵，亦請明言於其先，免未亡人心旌常不定。」賈正色曰：「是何言歟？某之心，天日可鑒！」遂設信誓，媼遽諾。出銀如數，曰：「粲粲者在是。但金允，即乞柳姑同歸，莫耽延，俾早慰閨中望夫山耳。」媼抱女互哭，哀動林禽。賈云：「請姥暫割愛，若能如荊人意，當不日以犢車迓姥。」女恐過慟傷母心，即忍痛拜別。賈授以鞭，聯轡就道。行里許，女耳中猶彷彿阿娘喚女聲，遂大慟。賈告以不能兩全，再三撫慰。
　　一日，抵腰站，置女逆旅，距恩僅三十里，忽遲疑不發，詢若何，曰：「此間有故人招飲，且有交易勾當耳。」地多妓，女不知也。日則靜掩雙柴，夕則一燈閃壁。鵑啼血灑，蝶夢魂飛。鄰家馬二娘，雖時來閒話，而憶母之心終不釋。
　　媼自送女出門，愈無聊賴，縱阿堵能療眼前瘡，而掌珠已失心頭肉，昕夕淚雨，漸絕水漿。越七日夕，正呻吟病榻間，忽聞女子叩門聲，媼顫聲答云：「此窮窟也，誰家女嬌生，來乞水火？」應曰：「兒聲音，娘不識耶？柳珮歸也。」媼驚喜，強起拔鍵，奔入，果不誣。冉冉拜燈下，曰：「兒真歸矣，母心慰否？」媼轉疑駭曰：「兒已隨假父去，且深宵難獨行，得毋鬼耶？抑夢寐耶？」女破涕為笑，對云：「渠攜兒去，家中生菩薩，妒虎也，疑其納小星，渠百辯，終不信，知萬難相安，私以一騎送兒歸。執鞭人已就前村宿耳。」媼慶珠還，沉痾頓已。
　　女雖璧返，遠山常顰。顧貌如故，音如故，而藝增且絕，人皆惘惘。自刺繡以至書畫詞賦，無一不精。每出手制，浼村人寄通都，售最速而價亦豐。唯款署「烈火夕陽子」，不書柳珮也。由是供饔餐，無事採薇矣；葺廬舍，無事牽蘿矣。人有欲聘為婦者，曰：「俟吾母百年，終當求牡，豈竟守雌？」媼若慫慂之，則淚涔涔下，曰：「兒命薄，浩浩之水，育育之魚，畢生無分矣。」又十年，媼病劇，彌留時，握女手哽咽，曰：「阿娘苦汝！」女拭涕云：「母往地下，自有安樂窩，兒在人間，亦非長命縷。兒不過身外身，影外影也，以生為死，以死為生。母行矣，兒當相從於地下。」媼一笑，恍然悟，目遽瞑。女號慟，集村之老成男婦，購具，制殮裝，與亡父合葬，咸加封植。事畢，囊中資有餘，散給煢獨輩，且罄，曰：「煩代唪一聲佛，祝我母早昇天。」臨穴日，佛聲震山谷，然後舉火，焚所居成白地，慘與眾別，曰：「將詣腰站，尋一故人，了吾事。」眾疑其無依，將去尋假父，泣送之行。
　　翩然抵舊處，仍宿當日之逆旅。主人目之，大駭，問何名，曰：「烈火夕陽子。」曰：「何酷似十年前之柳珮姑也？」曰：「虎賁貌似中郎耳。」觀者咸嘖嘖稱異。明日出資治觴，折簡邀比鄰十數人，至則觥籌交錯，賓主極歡。訊招飲之由，則泫然以杯酌地，曰：「昔柳珮姑，吾姊也。聞化後，盛蒙矜憐，賜以帷蓋，得正首邱。一杯濁酒，聊代長眠人答鴻慈耳。」眾撫掌曰：「手足耶，無怪其貌之神似也。」因重與述柳姑當日慘死事。女亦不悲，唯乞引之埋骨處，亦不瞻拜，趺坐黃土上，合十作偈云：「貞潔女兒花，安能污狹斜。殞身遭毒鴇，煉魂慰慈鴉。不遇奸人賺，何邀上帝誇。可憐殘月底，《折柳》唱無家。咦！假即真，真即假，我與我兮，是耶非耶？」言已，頓滅幻軀，衣衫如蛻。眾大嘩，不能窮其變。
　　蓋先與女閒話之馬二娘，鴇而猾者也。瞰女美，欲攘為錢樹子，以賈妻毒燄告女，不信；又蹈隙恐賈曰：「秀才禍不遠矣！君家胭脂虎，砸碎醋罈子，尚懵懵耶？」賈色駭變。鴇冷笑云：「日昨有東鄰賣貨者來，雲閫人知汝買豔婦，罵不絕聲云：『俟紅妝到門，當以白刃畢命！』」賈嗒然求計於鴇，曰：「是何難哉！姑以女與我，汝隻身歸，是非猶可狡辯，譬諸盜無贓物也。」旋出百金授賈，曰：「以此買瘦馬，尚不豐耶？」賈惑之，乃囊金棄女，如飛去。
　　鴇以女歸，始愛若明珠，旋使應客，不允，詈且撻；仍倔強，即倒懸，出利刃割其臂肉飼貓犬。女痛極，佯允之，是日裹創盛妝飾。適一貴公子來，欣然願薦枕席。漏三下，公子醉而假寐，女閉戶卸妝，久無聲。燈小如豆，公子猶扯女衣作昵聲，詎僵立不動；燭之，舌出三寸，已雉經榻前短柱上矣。大號，鴇來救，莫及，是即女歸叩門之夜也。鴇痛人財兩空，裸女屍棄荒野，雀銜樹葉蔽女體，村環守之，野物不敢近。土人憐其烈，斂資以薄桐棺，瘞之乾淨土，即重來所酬之十數人也。至是顯幻跡。旋與河間人互述其事，咸以手加額上，曰：「柳姑不死，柳姑不死。」
　　邑宰阮公，聞而義之，擬請旌，格於例，私表其阡，曰：「貞烈慘孝柳珮姑之墓。」幕府磊落子，擅扶鸞之術，書符召之，乩云：「柳珮至。賢使君為薄命人表墓，光及九泉，特來奉謝。」即自述之遭遇甚悉。問：「何能幻形，復歸事母？」曰：「兒自戕後，魂遇梁孝王，憐我烈，授以煉形訣，吞以益智珠，俾骨立形成，畢十年孝養之志。」問：「何必易香名？」曰：「返魂之香，固恐駭俗。且上帝憫兒貞，賜封烈殤貞女，蓋拆字謎也。」問：「何不報賈之計賺，與鴇之毒凌？」曰：「賈究以資買我身，救我母，季常之懼，亦所誠然，故不忍報。鴇則惡豺之性，淫雉之心，毒其本真也，又不屑報。然渠等早干冥罰，罪豈能逃，更不必報而自報。」問：「父母尚團聚乎？」曰：「已度父母成鬼仙，頗覺逍遙，永除煩惱，較生時判雲泥也。」後附短詩五章，擲筆而去，詩曰：抗手巫咸走碧天，非人非鬼亦非仙。自從覓得淮南訣，那許精靈化杜鵑。死死生生死亦生，死生俱是女兒身。才投孽海抽帆早，如此風波愁煞人。紫誥新頒號烈殤，揶揄弄玉魅寒簧。九京那有埋憂窟，碧漢橫騎白鳳凰。醴有真源玉有芽，無端化作斷腸花。火中燒出青蓮蕊，願借罡風捲狹斜。似此煙雲亦太奇，姍姍月下報烏私。可憐阿母龍鍾甚，十載何曾悟鬼兒。座客莫不頂禮傳誦。時某賈已死，悍妻亦別抱琵琶。鴇則被盜扳，瘐死黑獄。嘻！姑即恕汝，彼蒼蒼者，能恕汝乎？快哉快哉！
　　懊儂氏曰：烈孝固能格天，當其慘痛呼號，宜有真靈下來，授煉形衣缽，亦由其身有仙骨，迥異尋常也。不然，何鸞飛數言，竟若是之雍容大度耶？噫！如柳姑者，雖格於例而不旌，亦可不必旌，蓋已榮於鐘鼎，而壽同金石矣。
　　槍炮者，火器也，弁士行伍者習之，轟擊鳧雁者亦習之，往往行伍多不及獵鳧雁者。何故？蓋一則敷衍耳目，繩亮燄發，便能飽食國家餉；一則弋獲飛走為生，枵腹而出，伏於湖濱，凝神息慮，專注如承丈人蜩，如射大夫雉，如兔起鶻落，鮮有不技精而近於神者。此中有人，正未可忽。
　　泗州大聖廟前，戈叟名遼，其子名繼遼。叟鰥，子未娶，貧無生計，均善火槍，逐日於湖畔擊水鳥，易柴米餬口。時明季正德朝，人見其技良，呼曰大小戈，諷之入行伍，不願也。
　　一日乘夕陽，各荷一槍，上禽兔累累，將歸。經寶積山下，見營卒數十人，擒一販私鹽者，毆幾死。販滾哭求饒，不許。販者妻與女，蓬頭獻銀簪珥，贖其罪，不許；獲簪珥，仍牽之行。妻女隨之哭，兩嬰孩見父母被獲，更哭，幾滾入水。叟目睹慘甚，遽呼曰：「來！若牽渠將何之？」曰：「捉將官裡去。」問何罪，以私梟對。曰：「嘻！小人肩挑步擔，藉此獲蠅頭利，得謂之梟乎？彼大商巨賈，公然夾私，漏稅虐民，是梟也，汝何不牽之？」眾怒其饒舌，曰：「是何預汝事而左袒，得毋黨乎？」曰：「黨便若何？」曰：「依樣捉去敲脛股！」言已，探懷飛黑索套叟。其子婉言父愚憨，求恕，不聽，更擊子，且攢毆之。叟大吼，翻身觸機，發背上槍，青煙一縷而兩卒倒。子知業賈禍，亦即燃槍，左右擊，眾披靡逸去。叟顧販曰：「爾夫妻刺船，曷急遁！」遂同詣州牧自首。
　　牧與營弁，均商家走狗也，械梏繫獄，照袒匪戕捕論斬，父子延頸待秋決。其子上書，立辯兩捕之斃者，乃己之槍，非父之槍，老憊何能為？願以一身抵。不許。
　　販者姓鄔名義，逸而偵其死有日，夫妻號哭，禱於山神，願代死。遣其女螺娘，偽為叟之女者，攜羹飯饋獄食，遙致聲曰：「若喬梓死，愚夫婦何敢獨生！」夜深，夫妻倚棹葦中，待女歸。夜色昏黑，突有月光出水際，滉漾晶瑩。正癡望，光忽分散，如萬顆琉璃球激波欲舞。颼一聲，光忽飛至船之篷下，走不定。趨視之，一蚌珠也，大如彈子。知非凡寶物，急藏諸篋。少時女歸，述叟狀，語嗚咽，夫妻浩歎而已。
　　明日，聞都御史奉旨巡按皖郡，將至鍾離，謀買珠，以媚如夫人。女喜曰：「得之矣！」青衣懷珠別父母，曰：「兒去，或得酬戈翁德，倘羈留有時日，幸勿以兒為念！」遂泣與別。女托賣珠婆攜之，登御史舫，以珠獻。御史大喜，囑送玉人，自詳審。妾更喜，問從何處來，曰家藏耳。問珠值，曰：「芹獻耳。自傷父兄出不返，貧無依，願為夫人婢，以此為進身階耳。」妾視其宛麗明豔，遽收錄，且酬賣珠婆去。女善伺人意，眉語目聽，不數日，為諸婢冠。一夕侍宴，妾正褒述女於御史，女忽伏地悲啼，叩有聲。驚詢之，唏噓曰：「妾父戈遼，妾兄戈繼遼也。」遂縷述戕捕之由，泣求揭缽。御史愕然久之，曰：「爾父兄事，吾已閱其牘，案如山，不易反。姑念爾緹縈再生，明即詣泗，當提訊而平反之。」女頓首謝，妾攬於懷，曰：「爾若背我去，即殲爾父兄。」女曰：「奴願終生侍夫人。」
　　明日，按臨泗州，牧出迎，肅入巡署，坐堂皇。首提戈之父子，窮詰之，覽繼遼狀，故驚曰：「孝子也！」牧極言其橫，非駢斬不足明刑讞。御史曰：「罪尚可原。」即勒供疏奏，以戈父子正弋鳧，兩卒巡湖，隔蘆葦發槍，適中，照誤死，擬將戈遼父子充極邊不赦。疏入，詔許。遂立遣戈父子配雲南軍，徒步抵配所，隸邊將熊公麾下。熊覽其符，知為轟斃命案，問：「槍能命中乎？」憨對之，頗矜誇，曰：「盍自武庫中，自檢良者來，吾有遣爾處。」戈果檢得巨而准者，面試之，均先中。熊邊將大喜，曰：「西南有大山，萬岩聳翠中，產珍禽異獸甚伙。爾父子日荷槍往獵，得則獻軍門，當陸續紀爾功，滿貫自有珠還日。唯內山皆毒蟒所棲，誤入恐隕命，牢記不可往。」應曰：「諾。」明日裹糧領藥入山，果得虎豹之屬，歸獻，恆犒賞。逾一載，腰橐甚豐，頗覺此間樂。
　　父子偶私計，內山究作何狀，盍往觀之？遂入視。峰巒嶷惡，樹石怪丑，沙磧斷澗，人跡全無。倏腥風至，木葉為脫，一象狂奔，後隨一巴蛇，目閃，行如飛。象見戈伏地，若稽首狀。父子急登象背，發連珠槍，中蛇之雙目。蛇怒，行更速，象急負之狂奔，旁入大谷。蛇如箭急直駛，墮大崖下，如雷霆，斃矣。遂捨象覓路歸。日暮，視谷口有古廟，權止宿。伏神龕中。夜靜，聞庭樹頂時有舐咂聲與墮物聲。向晨視之，樹杪一大鳥，人首五色，羽大如車蓋，巨爪搏死蛇食，墮者骨也。大懼，潛灌藥發火，伺其飛起，擊之，中胸際，聲烈烈，啼如鬼車，展翅生大風，飛空際多時，墮則斃。父子大喜，負之歸獻，邊將驚且詫，慰勞甚殷，囑勿往。
　　再數日，技癢，又入山。視前象立谷口，若拱候，試登之，果負而趨。倏又腥風至，私計曰：「又一蛇耶？」至絕嶺下，象掀墮地，以鼻示之，伏草際。象去，引一獸來，首如驢，人足，白毛黑章，攫虎豹食，追象欲並食之。戈俟其過，急雙槍發，中兩乳。物大吼，人立，撾碎沙石塞乳際，拔大樹離地，痛極長號，震山嶽。戈視象已逸，再發槍，物驚向西去，墮壑斃。遂又舁之歸獻，邊將更驚詫，曰：「爾真神勇也，從此可無須獵矣！」叩請其說，曰：「今上好奇，此鳥兩翼天然有龍鳳紋，夏日蠅不集，可作宮扇。此獸毛極暖，以甌雪插一豪入，雪立化，可為御裘。行將獻天子，我既膺上賞，爾亦得賜還也。」疏入，上喜甚，詔賜邊將極優，赦戈父子，轉送回籍，均賜官游擊，仕鄰封。遂叩別邊將。
　　甫登程十里外，突眾象奔至，伏叩若感恩狀。一象負戈父子行，一象舁大牙一支隨。行十日，達山陝，父子下而拜祝，曰：「君其歸乎，不敢勞遠送，恐驚行人。」象亦悲鳴，置牙於戈前，相將返。戈齎牙，遇勾麗國使，驚曰：「此萬年象齒也。」剖之，中有山水人物若墨畫者，以萬金購之去。由是富且貴。
　　時御史出為皖撫，隸麾下，更感恩，恭獻異域寶物甚多。撫曰：「女公子亦記憶否？」戈愕然。命之出拜，螺娘也。相與縷述，始共悲泣。撫喜，急為招女之父母，親主婚，即命以螺娘字繼遼，諏吉成禮。戈叟辭不仕。其子官壽春參將，升六合鎮軍，迎父與妻父母就養於署。叟暇，猶以槍法授帳下健兒，至今壽春背槍，為天下冠。
　　懊儂氏曰：吾嘗怪天之生物也，犬守夜，雞司晨，羊觸邪，馬致遠，豚適口，亦已足矣。而深山窮谷之中，又有鋸牙鉤爪，怪怪奇奇者在，味既不甘，性猶好殺，毋乃過歟？頃因戈家父子生還一事，然後知虞翳送勒之派，既為聖主報禎祥，且為孝慈贖罪過。碧翁生且育之，亦良有故耳。
　　楚之鳳凰廳，萬山中有石亭，顏曰「苗姑救夫處」。間疑為跳月人繡帕涅面，吹蘆笙嗚嗚聲，自覓藁砧故事，而不知其非也。
　　明季，焦生鼐，字梅仲，中州人，任俠放生，讀書學劍，偕友游汴之上河。時值清明，士女如織。有健兒弄虎演劇者，圍觀若堵牆。虎眇一目，爪牙鉤刺，文質斑斕。弄者故以頭觸其吻，手捋其須，背承其腹，而虎且宛轉如人意。眾擲青蚨，勝撒白雨。市散，驅入大木函，荷之去。
　　生歸而冥想，太息曰：「丈夫不能自全，誤落陷阱，亦猶是夫！」友戲曰：「然則封使君亦將買而放之乎？」曰：「有何不可？」夜寢，夢老父闖然入，白衣絳冠，向生拱揖，曰：「封使君謫限已滿，郎君若仗義俠，放歸山林，則得美婦，解奇厄，證仙果，功德無量也。」生曰：「弄虎者以之攫阿堵，為衣食券，恐靳而不售也。」曰：「有機可乘。」生一諾而醒，朝暾滿窗，起呼盥櫛，挈友再往。
　　至則鳴鉦開場，虎搖尾瞑目，意甚頹敗。倏一老叟，科頭袒背而前，騎虎背，齕虎頷，更以髡顱抵唇側。虎忽大吼，利喙一合，則頭脆如瓠落矣。觀者盡奔，兩健兒哭曰：「殺者吾父也！虎向馴，不知何故突變性！將殺斃抵吾父！」子操刀欲砍，生忽止之曰：「子迂矣！虎噬人，性也。即斃之，豈即能抵爾父？人財兩空，殊失算計。」曰：「將奈何？」曰：「曷賣於我，以資殮爾父，餘則另作生涯，此計之善者。」健兒私議久之，以為然。問其值，曰十萬錢，如數交兌。生命僕人放之去，咸不敢，曰：「索在頸，尚噬人，若解去，不將繼叟倀耶？」生怒，自策馬，送虎至深山中，曰：「荒野窮岩，不少生物，幸勿擾行路，罪株小生。」虎頷之，獨目若流涕。生親解鐺鋃，急上馬返轡，揮之曰：「去！」遂分道行。甫轉官衢，忽狂飈驟起，砂石橫飛，虎至，急奪路，則已伏馬前，叩數十下始去。歸告友，咸不甚信。
　　是秋禮闈獲解，往應南宮試。行至燕趙間，僕馬奔馳，日色已墮，疏林疊，倏迷路歧。忽林中矗出欹石，高丈餘，瘦削可愛，炊煙縷縷。知有野人家，趨求止宿。則老屋數椽，門臨曲澗，一眇目老叟龍鍾迓客，曰：「何處貴人，下顧草野？」生自陳名氏，且告所求。邀入坐草堂中，僕馬亦有安置。叟衣冠整潔，言語粗豪，自言苗姓，向客中州，遄歸未久。倏一紅妝屏角窺客，又一老媼上堂篝燈，蹀躞頗苦。叟曰：「寒家無僕御，此山荊也。」生侷促不安，意在呼僕，曰：「累夫人不當。」叟止之曰：「綱紀勞乏，已安棲止。」向屏內呼曰：「大姑姍姍兒，出拜郎君，一代母勞。」女果盈盈趨前襝衽。生見其媚態萬方，神魂飛越，幾致失禮。揖而問叟，曰：「女公子耶？」曰：「然。以郎君貴人，敢以女兒相見。」
　　須臾，餚陳於案，酒沸於鐺，叟以巨甌自飲，以常樽勸客。酒闌，女出，為生解裝設榻，布枕拂衾，慇懃臻至。生遜謝，女一笑去。餐已，叟詣內與媼絮語，遂不出。生醉而隱几，女搖生醒，曰：「郎可寢矣。」曰：「卿尚未去耶？」曰：「父母遣視安枕，防呼茗飲耳。」問：「芳齡幾何？」曰：「十六。」問：「有婿家否？」女酡然久之，微嗔曰：「夜深可寢，絮絮何為？恐老親聞知，叱辱將及。」生倚醉，遽攬紅袖，女掙脫移立，不得近，遂寢。醒則吻燥，試呼茗，則女已捧磁盎立榻下。生飲已，牽玉臂求歡，女呼曰：「魯莽兒！何動欲喪人廉恥？」叟媼內呼問，手釋，女急遁。意將詬誶，轉寂然。
　　天明，晨光透，女起，出灑掃。生惴惴不敢語。女呼曰：「郎起耶？滿天風雪，真天留客也。」生披衣視庭外，果花飛六出，片如掌大。旋進盥具，更沏苦茶。女笑曰：「癡郎子，昨宵幾驚破膽！」曰：「忍哉，卿也！」曰：「柔情媚骨，何必爾爾！」生益惑，語漸狎褻。女秋波微怒，似又欲呼，生哀之，始已。臨去，忽紅漲於面，欲言又止者再。曰：「郎娶否？」曰：「未。」曰：「真耶？」曰：「天日可誓。」曰：「郎求婚於吾父母，無不諧。萬勿望非禮苟合也。」生曰：「諾。」
　　時僕亦起，問生行否，生癡立猶豫。叟出，揮僕夫曰：「茫茫風雪，向何處去？霽即行，豈礙程途耶？」少頃，女子又陳餐膳，餅餌帶松子香，雉羹鹿脯味尤美。生且啖且問女郎年齒，與婿家姓氏。叟答以擇配甚難，紅鸞猶缺。生曰：「僕不才，尚屬清門，忝登桂籍，未知可列雀屏選否？」叟曰：「姍姍甚倔強，容歸與山荊詢明白，免他日怨老朽孟浪。」頃出，告生曰：「大喜大喜，小妮子竟首肯。但夫婦老矣，風燭草霜，一朝殞謝，反累弱息煢獨。山野無鼓樂儐相，意屈東牀即於今夕草草花燭，明即攜去。愧無妝奩，能相諒否？」生喜極再拜，一一承命。
　　媼扶女出，韋布新更，雲環微掠，愈覺娬媚動人。交拜訖，重設尊，一家團聚。僕在斗室，亦小犒賞，痛飲極歡。夜深，二老去，生移燈掩門，即就客榻成婚禮，繾綣恩愛，盟誓萬言。明晨雪霽，叟媼並出，曰：「姍姍兒嬌慣，乞郎君百事看老朽，勿加罪責。雙雙登程，不敢以私愛誤功名事也。」母流涕悲戀曰：「勉事郎君，錦旋時可一歸寧，何須戚戚！」生以馬授女，自則與僕徒步，拜別出門。叟於欹石下，掀臥石起，內皆朱提，曰：「倉卒不及備奩，以此為倩。」生曰：「客途無玉台下聘，尚敢領厚貺乎？」曰：「聊壯行色耳。」生勉取三錠，叟以為太少，盡代撿入囊，揮之曰：「去！」
　　出山數十里，入一大城市，為女購簪珥裙服，嶄然一新。再覓車馬，入都賃宅居，倡隨樂甚。榜發，成進士，授浙之會稽令。挈夫人同之官，多政聲，皆內助也。然生性好客，舊雨新雲，爭來趨附。明年，升錢塘太守，而客益多。女請卻之，不聽。客聞之懼，醵千金購妖姬名窈娘者，奉生為妾。窈娘色既豔冶，弦索歌唱無一不工，牀第之間，尤多內媚。生惑之，嬖昵忘政事，而客皆隱攘其權矣。女獨宿，決不爭夕。然生偶抱恙，女輒雞鳴起，侍湯藥，不啻孝子。窈娘見女肢體髮膚無處不美，即亂頭粗服亦饒姿致；退而攬鏡，愈自慚汗。由愛生慚，慚生妒，妒生恨，遂廣結婢媵，環布腹心，思傾女，不得入。暗以鴆毒置酥酪中，布女室。生偶入呼饑，女以酥酪進，窈急奪而棄之，啖貓犬，立斃。乃嬌啼求去，曰：「夫人妒忌，意毒良人。妾若不去，恐難免也。」又女每夜焚香於庭，禮拜北斗，潛告生，曰：「夫人毒未成，又用詛禳法，妾時心痛，恐中魔巫。」由是生怒女，動輒得咎，曰：「終非好相識！」立逼大歸。女泣曰：「自為君婦，有何失德？」曰：「吾與爾緣盡，眼中釘，喉中骨鯁，不能頃刻留！」女大慟。曰：「若留，須跪受鞭笞始已。」女即膝立受辱，婢媼爭伏女旁，願代受杖。邑之仕官眷屬聞之，咸不平，聲名益狼藉。
　　當道者羅織生之荒怠酒色，侵蝕庫幣十餘款，欲劾之。生懼，謀於客，出千金，購玉鼎，將獻中丞。又出千金，購冬貂，獻侍御。同列中堂，鼎無故碎，裘無故焚，至問誰毀，窈堅以夫人對。生大怒，狂呼不可忍，操杖立逐女出。女曰：「是真不可留矣！」自脫簪珥裙服擲地下，著嫁衣，匆匆出門，飄瞥不見。
　　當道待生賄不至，疏劾之，奉旨降官東魯滕陽丞。婢僕與客，一時星散。生典質玩物，得千金，攜窈就丞任。策馬悠悠，誤入山谷。見疏林煙裡，欹石猶存，忽至當年止宿處，大驚，恐翁媼出，無顏相見，勒馬不前，遣僕覘視，則空林無屋宇，僅曲澗流泉，荒苔虎跡，急趨而過。
　　丞任清苦異常，窈不能堪，終日悲啼，生唯隱忍。旋抱病，呼窈不至，蓋早已隨僕遁去。至是始悔，慟曰：「其負吾結髮苗姑報乎？」而已無及矣。更以行賕革職，充雲南軍。赭衣登程，監者呵詈，資斧一空，貨馬徒走，兩足腫潰，躑躅不前。比至鳳凰廳，萬山中人跡斷絕處，有亭翼然，監者引入，瞋目叱曰：「爾罪應受，我輩何辜？請速自戕，免污吾刃！」生哀涕不已，監者操刀而至。
　　正惶急間，忽腥風怒號，一白額猛虎自絕嶺下，爪搏監者，三人死路側。生亦迷悶。微蘇，覺耳畔有婦人哀喚聲，啟眸視之，非他，姍姍苗大姑也。生反痛哭，曰：「夫妻邂逅，得毋夢中乎，抑冥中乎？」曰：「窈娘何在，客又何在？」生以頭觸地，泣言知悔。問：「虎究何往，卿究何來？」曰：「郎至此，量言亦無懼。妾非人，虎也。郎在中州所放者，妾生身父也。父母感大德，遣侍巾櫛，又以無狀被逐。若非大難當前，實無顏見夫子。然真面目已露，郎能無以非類見疑乎！」曰：「豈但無疑！」言已，抽刀斷拇指，血涔涔焉。女驚救之，已斷，急出藥末糝而接之，裹以殘帛，竟不痛。曰：「郎君既悔，又何必爾！」曰：「非此無以對我賢卿也。」問：「翁媼何往？」曰：「天謫已滿，重證仙班，不在人間矣。南山之南尚有敝廬，能惠臨否？」曰：「逃軍殺監，出則領斷，茫茫海內，托足無區，願隨卿隱。」曰：「以郎資質，堪破泡幻，大丹且成。」言已，攜手同行。穿雲越澗，約十餘里，怪石數轉，忽見洞府，門前長鬚赤腳者三四輩，翹首拱候，呼曰：「大姑救得郎君歸矣。」問：「此數輩何來？」曰：「老父遣留婢僕，侍郎君耳。」入見釜鐺鼎臼，几案牀第，無一非石。曲折數層，若分內外。西偏一洞，為女臥房，房內陳設古雅，帷帳悉具。牀上坐一嬰兒，呀呀索乳。問是誰氏子，曰：「此君種也。渠外大父命名曰寅生。」生親與摩頂，見其豐麗魁梧，知是國器。夜夕燃石燈，出石甕中花釀飲生，烹茯苓松花餅啖生。晨起，督婢僕各出採藥，自以野蠶織布，無一廢馳。
　　寅生五歲，頗慧。生拾樹葉為箋，燃松枝為筆，抄書教兒讀。十歲即通六經，能韻語。生悲曰：「吾負罪竄匿，累嬌兒何時出頭？」女問：「中州有手足否？」曰：「有。」問：「曾受君惠否？」曰：「有從堂弟，名者，從未貸一錢。」女以纖指卜再四，曰：「是真可托。」翌日早起，呼禿髮僮駕牛車抱兒端坐，以生手書置兒懷，自脫金釧束兒腕，並與玉瓶，曰：「需果餌，此中索即得。」安置訖，遽揮曰：「去！」車如電掣風馳，突入雲際。生失聲哭，女笑曰：「君別兒即苦，妾父母嫁女時亦苦耳。何一入宦途，頓加白眼？」生大愧，以指示女，曰：「卿忘卻耶？」相與大笑。
　　焦，中州名士也，四十無子以為憂；族人子蓬頭歷齒，不欲繼。夫人為置妾，又恐分恩愛，不肯受。是日，忽牛車到門，僮抱兒入，投書案上。拆閱，見的真為兄鼐筆跡，大喜，閱至托兒為嗣一節，更覺歡欣。一瞥眼，僮與牛車不見，唯兒束釧捧瓶依膝下。市人哄鬧，曰：「焦家門內，豹負猩猩，奔出城去。」夫妻愛兒逾所生，寢必摟於懷，食必加諸膝。冬日病，思櫻桃不得，兒忽捧金丸至，問何來，笑指瓶以母語告。戲呼他物，無不應，由是大富。
　　寅生冠而就試，貴為大中丞，征雲南寇。時夫婦壽八十，猶健飯，領軍拜別，諭功成速回，順路訪親生父母。寅泣受教。凱旋時，果訪至舊處，則洞口雲迷，樹葉零落而已。痛哭榛莽，視石壁鎸草書一行，曰：「中州焦鼐，遇虎得生，洞居卅載，吐納通神。天降丹顆，服之身輕。水火調御，夫婦道成。某年月日，白晝飛升。兒讀能貴，勉事聖君。石齧流水，嶺橫白雲。人間天上，一樣看承。」
　　懊儂氏曰：人雖至愚，當其受恩，則未嘗不疾首撫心，以為苟渝此盟，有如江水。及至嬖昵既久，責報太苛，反面若仇，有終身切齒者。姍姑姍姑，既報德於未遇之時，又救之極危既窮之後，其亦愧夫人而鬚眉者乎！至於女子小人，讒譖惑主，虎且憚之矣。噫嘻！姍姑，慎勿孟浪唱《想夫憐》也！
　　淮南禹跡山，林壑深幽，神龍窟宅也。至明季，始有居人，漸成聚落。陳生名綺，字綠琴，亦卜居山麓。父，母黃氏，耕種習賈，能小康。生年十五，善讀。母僅有弱弟，名海客，游粵之某郡，貨殖得資，遂落籍。至是母病革，私執綺腕，泣曰：「為母死後，汝父必繼娶。廬花衣今古如一轍；汝窮促，可遁粵，尋依舅氏。」並私以所蓄數十金，與作旅費，生泣受。母歿，父繼弦烏氏，果悍惡如母言，朝夕不能容，遂詣母墓痛哭，留書父枕側而去。
　　跋涉幾半載，至則資耗而舅杳，遍詢闤闠無其人。煢煢走村郭，漸以乞食度命，深悔孟浪，時思遄回。
　　一日至郭之東，有檳榔樹覆柴門，方引吭唱蓮花落，內有短髯赤面一頒白叟出，睨生詫曰：「小乞兒，子何貌之文，而音之悲也？」生曰：「腹有詩書，焉得不文；落魄窮途，焉得不悲？」曰：「何得至此？」生遂自陳鄉貫，述尋舅狀。叟默視生曰：「子舅其黃姓海客，面白多麻者耳？」曰：「然。」曰：「客死於此久矣。渠生為某巨室司會計，善營運，娶青樓女。病歿，女竊資隨僕遁。老夫與渠有杯酒之交，代市具，葬東郭尼庵側大柳樹下，墓樹短碑者是也。」陳伏謝，逕至所指處，果得舅墓。問庵尼，亦如叟言。遂呼舅哀哭，祝曰：「舅若有靈，佑甥生還，當負舅骨返祖域。」尼憐之，餐以豆粥，語云：「子所遇叟，姓司空，名渾，與汝舅有素，第往祈援手，切勿道方外饒舌。」
　　明日，生見叟遽呼司空伯，驚訝曰：「小子何得知吾姓？」曰：「且知我伯名。」即詭云：「夜宿墓下，夢舅氏詳告，且諭乞援。」叟愕然曰：「僕與渠，原無車笠盟，不過曾覿面。雖然，當為子徐圖，盡寸心。」三日後，以綈袍一襲贈生，慨然有德色，且說生云：「僕清貧，無豐贈子，諒可原。幸鄰郡某山中，有富室邱丈，本僕之葭莩也。老夫婦生有嬌女，名元媚，字麗玉，年與子等，貌則鮮麗，擇婿眼高，雀屏無選。子雖貧，而清才雅範，此間無與比儔。僕作函代子執柯，往就甥館，邱丈必有厚貺，尚不足運舅柩返珂鄉歟？」陳生聞之，請思其次。問何故，曰「姪家山野，荊布藿藜，恐富室千金，未能習慣。矧彰彰入贅，能任坦腹人乘龍自便者乎？」叟撫掌，曰：「迂哉，書癡也！是不過攫伊財耳。茫茫天壤，渠於何處逋逃亡婿？」生計窘，姑受函往。
　　至則渠第峨峨，春深獸鎖，司閽人見其落拓，叱遠立。及函入，兩少年出，揖客云：「奉嚴命，恭迓玉趾。」知為翁子，隨入。見棟宇庭院，俱類世家。一偉丈夫，修髯過腹，立階上，生趨與展謁。坐間詢司空氏起居。旋白夫人來，兩婢扶一四十餘美人出，翁曰：「此山荊也。公子既司空世好，與寒門誼即通家，敢以妻子相見。」生又展拜。婦凝睇笑謂翁曰：「司空妹倩眼力不差，公子真可人也。」倏具筵宴，勸爵甚殷。席間略詢鄉貫，即語生云：「舍親與郎君言否？僕小女麗玉，素所鍾愛，不欲嫁遠方。然覓婿欲得如仙鄉人物裙屐翩翩者，杳不可得。今得紅絲牽引，文星惠臨，是真石證三生，願即日奉為箕帚。」生離席唯唯肅謝，婉陳曰：「自慚樗櫟，仰托蔦蘿，良所深願。然小生實為尋舅至此，婚後三四日，即擬暫返蓬門，事蕆再回瀛第，是不得不預陳長者。」婦微笑曰：「公子何匆促若此耶？」翁急止之，曰：「公子孝心，何可過拂，容即代籌朱提五百金，作為旅費。」生心喜，敬諾。
　　旋即笙管嘔啞，燈火匝地，幹僕引生之曲室，更簇新冠帶，出就氍毹；雛姬三四，引一二八好女子，珠翠綺羅，盈盈自內出，與生交拜，送之洞房。卻扇視女，則荷露桃霞，無比豔冶。生心意飛馳，反恨頃言新婚暫別，未免孟浪，容有意遷延，圖靜好耳。
　　酒闌燈，聽蓮漏三催，婢妾亡去。生正隱几棖觸，而女亦時牽繡窺良人，粉黛間隱有慘悴色。生不知就裡，趨近軟語，代為卸妝，女則拒以纖腕，再近則潛然流珠淚，徐起彈燭，視近闥無一人，始閉門小語曰：「郎亦知死期將近乎？」曰：「不知。」曰：「郎從何處來，何處去，曷明告妾也？」生具告之，女唏噓，欲言又止。生知有變，伏地乞憐。女曰：「妾觀郎君風采，意良不忍，故以機密告。妾麻瘋女也。此間居粵西邊境，代產美娃，悉根奇疾，女子年十五，富家即以千金誘遠方人來，過毒盡，始與人家論婚，覓真配。若過期不御，則疾根頓發，膚燥髮卷，永無問鼎者。遠方人若貪資誤接，三四日即頃有紅斑，七八日即遍體騷癢，年餘拘攣拳曲，雖和緩，亦不能生。」生聞之，始恍然悟，泣曰：「小生萬里孤身，擔荷甚重，乞娘子垂憐，容我潛逃可乎？」曰：「休矣，此間覓男子甚難，郎入門時，外間已環伏壯漢，持刀杖防逸。」生泣曰：「身死不足惜，所悲者，家有老親耳。」曰：「妾雖女子，頗知名節，常恨是邦以地限，無貞婦，願死不願生。郎且與妾和衣眠三日，得資即返。妾病發，亦不久人世，乞歸署木主，曰：『結髮元配邱氏麗玉之位。』則瞑目泉台下矣！」言已，抱持隱泣，生憤然悲曰：「噫！婚則仆死，否則卿死，曷飲鴆同死，結來生緣乎？」曰：「不可，請書居址門巷，與妾紉衣縫中。俾他日柔魂，度關山，省舅姑，受郎君一盂麥飯耳！」生雖書與之，而涕不可仰。入衾共枕，生屢屢不能自持，女悉勸慰禁止。對食不餐，幾與石女天閹，同一恨事。
　　翌日，翁媼果頓同陌路。是夕，女以香舌吮生頸，作胭脂色者三四處，曰：「可矣。」私贈黃金白玉纏臂各二。生訂後約，女悲曰：「恐君再來，妾墓門之木拱矣！」明日，翁媼果踐言，即揮手令去。重到尼庵，尼見項上痕，閉門不納。急以資賃巨舫，啟舅櫬，載之南下。夜在舟中泣，舟子疑渭陽情重，奇之，敬禮益恭。
　　抵家見父，則繼母已歿，納婢為小星。見子甚慰，見腰纏，疑妻弟所遺，不深詰。葬旅櫬，買山田。陳翁善釀，遂種秫開酒肆，得利甚豐。生乃下帷讀，入膠庠。
　　邱翁見生去，謂其女毒盡無疑，正說媒妁覓東牀，女忽疾發，視之，麻瘋也。翁窮追，惟含涕；媼捫之，仍是處子，交詈曰：「淫婢太不長進，寧定不欲生耶？」月餘益憊，遂遣之麻瘋局。是局，乃長官好善者所設也。因是病，向能傳染，家有一，則全家皆病，雖掌上珠，亦恩斷義絕，無復顧情。
　　女入局，數雉經，輒見一麻面叟，口操南音者來救止。既而思遁，叟慨然願導引，曰：「老夫黃姓，淮南人，娘子得勿欲尋陳生綠琴耶？渠與僕似曾相識，可同行，僕亦欲東耳。」女自恃惡疾，又以叟邁，欣然隨之。叟到處，重門自辟。至郊外，叟以唾塗女蓮鉤，口喃喃若符咒，即邁步如健兒。感翁德，事之如父，旋拔銀腕釧，易資為旅費。甫至楚，資已耗盡，遂行乞，叟吹洞簫，女口編《女貞木曲》，歌唱沿門，歌曰：女貞木，枝蒼蒼，前世不修為女娘，更生古粵之遐荒。生為麻瘋種，長即麻瘋瘡，銜冤有精衛，補恨無媧皇。畫燭盈盈照合巹，儂自掩淚窺陳郎。翩翩陳郎好容止，彈燭窺儂心自喜。妾是麻瘋娘，郎豈麻瘋子。妾雖麻瘋得郎生，郎轉麻瘋為妾死。郎為妾死郎不知，洞房繡閣銜金卮。孔雀亦莫舞，杜鵑亦莫啼，鸚鵡無言願飛去，郎墜網羅妾心悲。郎不見，駿馬不跨雙鞍子，烈女願為一姓死。郎行依舊貌如仙，妾命可憐薄如紙。膚為燥，肌為皺。雲鬢捲曲黃且髡。掩面走入麻瘋局，不欲傳染傷所親。昔作掌上珍，今作俎上肉；昔居綺羅叢，今入郎當屋。月落空梁懸素羅，一縷香魂斷復續。妾雖生，妾不願，守故居；妾既生，妾自當，尋我夫。可憐雖生亦猶死，不死不生終何如？女貞木，枝扶疏，上宿飛鳥，下蔭游魚。鳥比翼者鶼鶼，魚比目者鰈鰈。生同衾，死同穴，衾穴即不同，妾心若明月。月照桃花紅欲然，李代桃僵被蟲齧。女貞木，紅枝葉，悉是麻瘋之女眼中血！女歌韻心酸，叟簫聲淒咽，聞者流涕，爭進以食，不敢呼蹴與。半年，抵淮南，將近山村，見老屋萬椽，青簾出樹杪。叟遙指曰：「向南黃石堆門者是也。子當自往，僕從此逝矣。唯祈寄語綠琴父子，云海客奉謝。」言已，即杳。
　　女驚定，詣肆門，見一老翁坐爐側，面目似綠琴，疑為翁。歌前曲，翁擲一錢與之，再歌又擲一錢，女泣曰：「賢郎陳綺，粵西欠奴債不還，迢迢責負逋，豈一文錢所能償耶？」驚詢，具告之，翁曰：「陳綺耶？豚子也。汝所言，難遽信。渠秋試金陵，不日歸山莊，面當知真贗。」女聞之，即叩以見翁禮，翁送入尼庵中，遣村婦伺應，婦皆唾卻走，幸老尼憐憫，得無苦。
　　月餘，生歸，翁以女詢，生驚惶不知所云。翁曰：「是不可負也。吾家不少閒粥飯，雖易枕席，當豢之，終其身。」生伏謝，急趨訪女，遽牽生衣啼曰：「妾遠來，不敢望伉儷，唯冀以骸骨葬君家祖域耳！」生且泣且慰，問何能自來，以黃叟面目顛末告。生驚曰：「是吾舅也，其地仙耶！」攜女之家，謀酒庫隙地，臥叢甕中，諸婢咸遠立，不敢近，唯一雛婢，名甘蕉者，獨代撒溲便瑣事；至飲食藥餌，皆生手調。久更鋪被挈甘蕉，臥女側，亦均無恙。
　　榜發，生鄉捷，里人爭與論婚，生力卻，父稍稍勸，生泣曰：「兒年甫二十有一，麻瘋女量不久生人世，曷姑待其斃再婚，亦未為晚也！」又恐己去，女無人照看，遂告病，罷南宮試。女以頭觸甕，悲曰：「為妾故，使郎遲嗣續，阻上進。妾死後何以見祖宗於地下？誠不如死。」言已又觸，賴甘蕉救止始已。
　　一日，生赴戚家飲，遇雨不歸。甘蕉又因病內臥，女聽雨剪燈，搔爬不已。忽聞梁際颼聲，一大黑蛇，粗如兒臂，長幾七八尺，從空颯至。女始頗懼，繼思得果蛇腹，勝於自戕，聽之。蛇身盤屋樑，垂首下欣酒甕木蓋，墜地如擲，吸甕中酒呷飲，頃刻滿腹，欲上縮則木強如枯藤，倏忽墜甕中，攪擾翻騰，力盡，聲頓寂。女燃燈強起視之，斃矣。心憶蛇毒或可代鴆，掬飲升許，心頓清醒，怯煩襟，膚轉奇癢，又掬以洗滌，癢頓止。明日，又潛飲而潛洗之，疾若失，膚之燥者，轉瑩如玉，髮之卷者，轉垂若雲，面目手足之皴者，轉如花如月，如嫩筍芽矣。甘蕉驚喜告生，詢之，以蛇酒告，趨視，則遍體黑章成雲篆，頂有獨角，色殷然。蓋此山蛇王，名烏風者也。
　　具錦囊綺裙，花鈿珠玉，妝女出見翁與諸宛若，莫不驚為天人。翁曰：「吾幼聞蛇王居此山千年矣，番僧求得片鱗，為人醫癬疥，不可得。孰知天專留此，為吾療賢婦疾耶？」即日備禮為合巹。珠履滿堂，吹鼓筵宴，百里外男婦咸奔至，一覘女之顏色，歸以為榮。
　　再三年，女生寧馨兒，感甘蕉德，收為室。生卻之，不可。是年春，生試禮闈，入木天，出為太守，專恤流亡與貧病無告者，人人稱眾母。升兩粵制軍，遣材官，招邱翁至，索麗玉甚急，翁假泣曰：「小女命薄，殞謝久矣，明公尚欲尋故劍耶？」生又索骸骨歸葬，翁懼，獻千金為太翁壽，不許。旋訪司空，云：「驚逸墜絕澗死。」生笑曰：「渠真以小人目我矣！」旋命婢扶夫人出，則衣一品命婦服，容光煥發。翁幾驚伏，視之，即己女麗玉也，灑淚問父母安否？翁咋舌，愧欲死。女亦時歸寧，出蛇酒製藥設局，濟粵之患麻瘋者，活無算。年四十餘，太翁猶清健，疏乞終養。歸修舅墓與尼庵，建邱夫人碑，紀事之崖略。至今此山藥酒，尚馳名云。
　　佟阿紫，楚人也，幼失怙恃，孑然無棲止。年十五，隨戚學貿易，走魯之登州。戚病，佟日夜侍湯藥，歿則盡以旅囊市具，厚殮之，泣求客之楚者，附舟回。臨別焚楮，誓曰：「阿紫從君來，不克送君返，敢有侵吞分文者，鬼且殛，神且誅。」誓已大哭，聞者流涕。然佟由是竟困為丐。
　　會海濱飛來村孝廉郝隱，義而攜之回。顧佟貌修整，性靈敏，勤於事，得人憐，村之巨室，咸招阿紫司奔走，以故傳食得不餒。久之，得隙地，結茅棚，如斗大，外繚土垣，中種蔬果，漸免托沿門缽矣。巨室欲豢之家，不可；欲配以婢，亦不可，告眾曰：「男兒不能自立，何以家為？倘荷諸長者蔭，亦非終歌《朝雉》者。」
　　一日，抱甕倦臥井畔，聞雷聲殷殷，知山雨至，蜷伏棚底。至晚，雷益迅，雨更急，電走金蛇，鼻灌透硫磺味。佟伏地自陳曰：「某年甫十八，無愧怍，唯撇父母墓於鄉里，清明無一盂冷麥飯，寧上蒼欲擊吾頂耶？」突霹靂震山嶽，若有巨物，骨冬墜中庭，意為雞爪尖喙者無疑。瞑目待斃。久之，雷收聲，而雨亦霽，濕雲縷縷裹銀蟾，攸明滅。瞰菜畦，果有一物，黑摸索，觸手軟膩，燃火照之，則一端正好女子，衣樸素，盡沾濡，鼻端有喘息，胸前尚溫暖，唯昏昏若睡，呼不應。大懼，反扃短柴扉，衝泥走告郝，不深信，言之確，遂起，遍告村人，邀往觀其異。每人篝燈，明若晝。比至，則女子已甦，嚶嚶細泣，大眾環視，秋波灼灼，無一語。
　　郝命人扶入棚，即藉阿紫短榻上眠。眾席地坐，詢之，女自雲郝姓，小字五銖，所居為極大村莊，居人甚伙，距郭甚遙，實不知隸何郡邑。多兄弟姐妹，唯己恆得父母憐。是夕，正衽阿趾後，入己房間，頭忽眩暈，心雖了了，而耳鳴如鼓風濤，身輕若御雲霧。旋更昏瞀，比蘇，則不知何故至此處。眾觀其裝束，若吳趨，聽其口音，若山陝。問伊父母名氏，搖手示不知。問可否婚聘，亦搖首示待字。郝喜曰：「我同宗也，但若是，則何法為爾寄音耗？」女子哭甚哀，郝憐而止之，與眾耳語瑣碎者久，告女曰：「此為佟郎居，彼此怨曠，天涯海角相遇，乃鬼神撮合，雷霆主婚，僕與汝同姓，論年齒可為吾猶女，擬遵天意，以汝妻佟郎，可乎？」女翹首四盼，郝急推阿紫，示之曰：「是兒雖貧，量非終於貧者。」女睨之，意似許可。佟面赭流汗，向眾力辭，郝曰：「癡男子常守鰥耶？天意已定，違恐不祥。」村之父老，醵資謀花燭，頃刻得五十金。夜向晨，村婦咸至，爭出衣裙釵鈿，為女助妝。妝竟，美麗絕倫。小市酒肴，即日合巹。明日，女親詣郝，蔭膝下，作螟蛉女。郝疑女必嗔佟郎貧，久之，竟伉儷，日夕同操作，辟索分郎苦。
　　一日，夫婦攜鋤刈蒿蔚，忽見兩金鶯戲於庭，倏上下，鳴且舞。女戲以竹竿仆擊，墜地沒。掘尺餘，即得黃金二餅。佟欲易以市田宅，女不可，曰：「貧人暴得大財，徒取禍耳。郎盍走他郡，學賈，數年歸示人，知富之有由來。妾甘為郎守澼洸、作生活，量不致餒。」佟遂泣與別，往告郝，亦深以為然，並自任照看女。
　　佟徒步游江南，詣皖之鍾離，遇甄叟，巨商也，凝視其相，詫曰：「君當大富貴，奈何草衣芒履掩人目？」佟遜謝直陳，乃延歸，授以白鏹五百金，曰：「且之江南學負販，無論何貨，第運之，虧不汝怨，盈則除母分子金。」佟過江，思販豬利息厚，遂投牙行，以五百金全作孤注。兌訖，白足走泥淖，行至江口，正喚渡，忽有放飛炮者，豬驚逸，盡入蘆葦中，呼之不再出。痛哭欲覓死，又戀五銖。無已，吹簫乞吳門，忽遇同鄉李叟，詫曰：「子何一寒至此耶？」泣告以故。叟笑曰：「子真商賈中之雛稚者。凡運白蹢，必須先豢犬，彼項掛鋼釘皮圈者非歟；豬偶有逸者，嗾犬銜之回。若全賴人力，宜其憊也。」贈五十金並假兩黃犬，馴且猛。即日代運豬數十口，囑且渡江試為之。佟拜辭，偕盧令往。重至江口，心方惴惴，忽天大雷雨，江波如山，晝昏黑如夜。佟癡立雨中，聽豬自竄。比雨霽，則豬皆烏有，僅兩犬在焉。憤極，返江店，出資飽餐，並以甘旨飫犬。店主人問將若何，佟作恨聲曰：「此番當深入叢莽，窮搜之。」主人搖手曰：「莫孟浪，此中有巨蛇，曰蘆蟒，力大能噬人。且江州沙軟，多坑陷，墜則死矣。」佟曰：「寧入蟒腹死，不以失信生。」卒往。
　　至則犬斷牽奔入，佟無導引，唯蹲而待。少頃，乃犬聲唁唁，豕聲呦呦，呼號震江水。霎時，群豕魚貫出，鵠立俟，若就拘束，不敢動。視之，其數較前所失者十數倍，而且肥膩茁壯，其值約五千金仍有餘。念天欲暮，兩犬始流汗出，血滿口脗。適江船泊五六隻至，急驅渡江。蓋船即江北豬行來迎客貨者。頃因翠華南幸，豕價大昂，故迓於江滸耳。比抵北岸，堅坐待價，牙曰：「再遲則殆矣。」佟不聽。明日價更增，三日後，佟心怯，售之，得八千餘金，存金更票帙，潛往鍾離告甄叟。
　　自佟去後，伙人咸雲佟遁，叟不以為然。至是佟歸，益張筵酬之。筵畢，呈票符，並白顛末。叟笑曰：「君亦太稚氣。前豕既逸，亦何必乞不歸。然子所遇李叟，尚欲見之否？」曰：「正欲白主人酬所假。」叟笑呼：「十八字，可出晤佟家郎。」叟出，即李也。大驚，視犬更雜眾犬中，若叟家素豢者，益駭。少頃，恍然悟，蓋甄叟早知佟事，故遣李送犬與金耳。明日，盡以七千金假之，副以幹僕，囑再之楚，曰：「遇貨即運，無不利也。」佟往返二次，獲數萬，兼以楚無親族，函父母骸骨歸。再詣叟，曰：「可矣。」分子金與之，尚五萬有餘，欲妻以女，辭曰：「家有糟糠，且別已三載，不欲效薄也。」問何如人，述前事，叟驚曰：「其面龐團白，眉纖而長，名五銖者耶？」曰：「然，翁何以知之？」曰：「此吾姨姪女也。渠父母皆陝人，流寓於皖，亦富家翁，其居即在敝村之南，大樹千章裹竹樓者是也。某年月日，為雷雨攝去，安知為君夫人耶！」
　　翌日，引佟見郝翁媼，一家沸騰，歡笑狂喜。翁媼急欲見女，遂由淮駕海舶，親送東牀，運資返登。一帆風順，不日抵飛來村，骨肉相聚，如夢寐，如隔世也，悲喜可知。遺奩具又極豐備，並厚酬孝廉，與之聯譜系。居半年，欲攜婿家同之皖，女曰：「不可，兒不忘村人德。」遂出千金，厚酬村之貧乏者。女僅生子一，因體羸多疾，為夫置妾媵，生子女若林立。郝夫人性惟鍾愛女，環西苑，築甥館同居焉。阡陌雲連，樓閣華偉，不啻世家。至諸子成立，游庠序，女年甫四十有五，猶妍麗若天人。一夕，夢偉丈夫荷雙龍來，內皆紗帽累累，舉而遍掛，屋角幾滿，尾更有纓帽銜寶石掛孔翠者亦夥。丈夫掛訖，故俯瞰籠內，嘖嘖稱有餘，戲掀擲過西牆，笑曰：「便宜他。」寐告佟，知子孫必多有科甲顯宦者。後果驗。然時方明季，不識纓帽是何威儀。至盛朝，佟姓世居魯，仍簪纓拾青紫，所以有寶頂翠羽帽也。至拋擲牆外者，蓋婿家均貴，亦不減外家。此桃源令孫夢麟所云。
　　懊儂氏曰：彼美人兮，天涯海角，而氤氳簿上，早訂婚姻，鬼神無奈何，始幻此縮地法耳。當不負死友，臨奠數言，實諸天菩薩所共聞之，而一齊附淚者也。或另注奇緣，使之得內助，享厚福，亦未可定。嘗聞四川周姓，亦曾有之，與此事同。
　　北里非相攸之地，勾欄無立節之媛，然未可以一概論者。昔京都有薛氏女，貌絕豔，攜一婢一嫗，賃宅以居。自雲十五歲矣。出多金市司街卒，遂安堵而開錦泥窠也。嘗簪花傅粉，乘犢車往城南觀新戲，傀儡棚亦輪為之停，遂不言而知其錢樹子也。
　　遊蕩兒群擁之歸。問鄉貫遊蹤，均葫蘆提以對。問香名，則曰：「薛氏，行一。」侍者呼為一娘。問夜合須多寡，則伸玉臂，露守宮砂，曰：「六歲時，遇吾師以丹藥點作貞驗，至今身猶處子，不願作夜度娘也。」曰：「若是，則必工吟善詠，如卿家校書名濤者乎？」曰：「非所長。」曰：「是必唱鷓鴣舞柘枝，如謝家姬乎？」曰：「非所長。」曰：「或者能刺鴛鴦錦，如卿家針神，號夜來者乎？」曰：「妾病未能也。」眾撫掌曰：「審是，究以何術，博纏頭錦？」女含笑，呼婢捧磁甌出，中列骰子六，供幾中央，再拜安置訖，曰：「妾名雖倚門，實則求偶，請以相思之骨，代風月之媒，是亦遵吾師命也。來者以白金十兩作孤注，無論齒高下，貌妍媸，一擲成六紅者，即嫁為婦，無食言。然十兩僅一擲，再擲再破慳。妾守信，君等毋吝財也。」眾曰：「妙哉！是真別樹豔幟，而另繫赤繩者。」呼僮競取白鏹至，博竟日，皆色沮去。遠近嘩噪，咸云：「何物粉兒，獨翻花樣，唱求牡之雉，呼守雌之盧，花骨頭豈真作冰，阿堵物依然入橐。是兒狡哉，蕩子愚矣！」然愛其色者，則難忘情，由是馬縶於場，犬迎於戶，上至官裳，下至胥隸，無不聞香而來，垂涎而至，作幾希望。又以一娘不似妓名，因其愛著杏子衫，又全紅始嫁，薛雪同音，遂呼之為雪裡紅雲。
　　一日，有侍御公子某，攜百金來，十擲皆北。明日又來，視甌中已別五紅，其一滾轉不定，公子大聲呼紅，比走盤珠定，則仍守黑者，乃癡立如木雞。女笑曰：「險哉！何一紅之難也？」
　　女貌雖極妍，而性極生硬。客至，略寒暄，即請博，博已，即下逐客令，不許少一逗留。公子恚怒，陰嗾無賴子三四輩，給金，使詣女室，將窘辱，洗愧恧。女已審其意，待金入己橐，即揮手使去。無賴子大哄，曰：「一臠肉，竟如此昂貴耶？彼博場尚有閒菜酒，為吾輩解饑渴。」言已，攬袖欲侮，女聲色不動，略拂纖指，即紛跌庭外數十步，呼婢出夏楚，待其三蹷而三拍之，跪謝始釋，鼠竄可憐。後有踵至者，咸悉彼姝豔而勇，無敢褻，負者怏怏，不聞有後言。三載中，均落落小酬應，從不歌一聲，陪一宴，假一顰笑，而香奩中累累盈五萬金矣。偶語客曰：「曩得彩僅娶吾身，今並得吾財，何樂而不為？」於是門前車馬，更喧如市井矣。
　　時江建昌李生名崇者，年少尚未娶，避難走燕台，落拓殊甚，將往投阿姐某宦宅，向為姐夫所惡。然守囊之銀，僅僅十兩。計無出，謀於同鄉某，某問曰：「子知此間有雪裡紅乎？」曰：「不知。」仍告所以，曰：「曷拼與一戰，捷則立地成富耳，負則尋女未遲也。」生曰：「善。」浼導之往。女見其貌清俊而衣襤褸，心憐之，曰：「此非樗蒲戲，乃秦晉卜也。登場一麾，絕無翻悔。觀子十金良不易，盍珍重？」生笑曰：「卿亦過小覷人矣。書生雖貧，量不致為些須露乞兒態。」言辭慷慨，其氣熊熊，已令佳人心折。及鏘然一鳴，座客齊鳴彩，視甌中燦燦者，成六出花矣。女亦色喜，嚶嚀一聲，階下應，即時結綵，燃兩畫燭如椽，氈毹滿堂，水陸新進。婢子引生入曲室，沐浴更新衣；女亦妝竟，偕之交拜，同鄉某宛儐贊焉。
　　至漏乍轉，客去，歸洞房，女略詢家世，即云：「身已相從，願聞郎志。」生顰蹙曰：「一身落魄，去就頗難。然為賈則素惡銅臭，為儒則不耐氈寒，無已，其一行作吏，尚可以身許國乎？」女襝衽而前，曰：「是尚不愧為紅之夫也。」旋以臂紅示生，曰：「妾尚女兒身，唯夫君憐之。」生以唾拭之不去，喜曰：「皮相者，疑卿為章台柳；福豔者，知卿是佛池蓮。僕心醉矣，且愛且憐。」明晨，視紅褪如洗。
　　旋以片紙為生納粟，得銓閩之某縣令事。之任，女不令多隨從，卷厚資，與婢嫗均易男子裝，己則纓曼胡，吉莫靴，負彈弓，佩長劍，四騎登程。經泰山下，猝遇響馬賊呼嘯至。生戰慄，面灰死，女命婢嫗護郎君，己則縱轡迓賊鋒，發連珠鐵彈子，如秋風摧落葉，賊披靡，無生還者。生大駭，幾墜騎。至前站，私詢其何勇過健兒。女笑曰：「措大尚藐視巾幗耶？聶隱、紅線輩，自在人間，惜肉眼人不識耳。」因把酒，重述都中拍無賴事，相與捧腹。
　　到閩謁長吏，女均執刺代長鬚，致無隕越。夤僚瞰豔僕，疑其有斷袖癖，實不知即使君採蘋婦也。
　　抵任不半載，金陵賊驅大股，豕突至閩，驀圍斗大城。生集鄉團，女簾後窺之，笑曰：「若以此御賊，直摧枯拉朽耳！寇深矣，且奈何？」翌日，賊更集，肆猱升，將瓦解。女麾眾登陴，斲殺一晝夜，攻始懈，然耽耽者猶不去。生乞救於中丞，牘三申而援不至，蓋驛路斷，恨無神郵也。至夕，女以大爵勸生飲，生憂懼，涓滴難下咽，女笑曰：「飲亦死，不飲亦死，曷為醉觴乎？」生始鯨吸數十爵，沉酣眠所坐木椅上。女出，裂帛長十數丈者，先縛生，然後荷於背，且縛之極堅固，若負襁褓兒。仍男裝，右提劍，左握護身牌，聽野雞三唱，晨月朦朧，呼鄉團而告之曰：「事急矣，吾負汝使君往乞援，三日即返。城中諸事，聽吾婢嫗指揮，可謐無恐也。」遂開關，放之出。賊瞰其越濠，行甚速，又見所負如屋上瓴，不識云何，始癡望，繼環擊，女且走且御，斬數十人而出重圍焉。
　　縣距省垣三百里，至則甫卓午。走入館舍，解背上良人，視殘醉猶未醒也。往見中丞，時撫軍麾下僅萬人，意不能多假。生將唯諾，女在身後突白云：「但乞中丞分五百人供臂使，然必由屬吏自檢擇，不中選者勿須也。」中丞驚詢誰氏子，生詭以僕對，且告其神勇，曰：「是豈崑崙復生乎！」即傳鼓集演武場，女為生暗物色，皆捷如猿猱而勇如羆虎者。生詣首令某處，假兩騎以歸。某令見女，戲生曰：「明府當此倉猝，尚挈畫郎鄭櫻桃耶？」生莊色對曰：「山荊也。」令駭，亟訊知其事，急延之後堂，夫人出拜。請須臾，略休息，公子一，女郎一，爭拜膝下，乞授業。女約以圍解日。旋整師歸，賊正團團攻雉堞，突自背擊之，幾疑將軍從天外飛來者。戰一晝夜，斬馘無算，餘孽悉竄。女撫膺而歎曰：「是可驅豺狼而害鄰封乎？」留生入城撫瘡痍，己則帥眾追剿至浙界，始凱旋。
　　當道上其事，生卓異，遷郡守，女詔封成夫人。某令遣子女來踐約，乞授好身手，女略與一二即已，曰：「羅綺中人，得此已無敵，無深求也。」問戰勝大旨，曰：「譬如博，盂內六瓊，眼前八陣，知人知彼，目無全牛，勝負可立決矣。」問阿姥是何師承，曰：「吾自有師，師自有法，不足為汝輩言也。」生每斷獄，女參贊，稱神明；捕盜，尤襄勤；唯禁娼則力為諫阻，繼以哀泣，故棠疆百里，桃花門巷，常數百家，成錦繡城也。每綵輿一出，鶯鶯燕燕之儔，捧盤跪路衢，為夫人祝千秋者，動以千計。此秦魯臣譜弟所採訪；魯臣，金陵世家子。
　　懊儂氏曰：寒蔬中，有名雪裡紅者，辛辣之品也。成夫人隱於粉黛，博以相夫，坐而裙衩，勇於殺賊，是桃李之豔，而薑桂之性也。錫此佳名，良不愧耳。不言其師，而師自大有人在。閩之氓，感保障之德，每至伏臘，有以雪裡紅薦春盤者。當不敢斥言而呼為成夫人菜乎！嘻！諸葛行營之種，可以並傳。
　　鄔榮典，字少華，任城儒家子，年十七，尚未婚。時正夏五，移枕席置小齋，一老僕作伴，喜岑寂也。一夕溽暑，令人思，因遣僕宿外舍，自起拂榻拭幾，剪燭烹茶，視皓月一窗，不禁遐想，背燈危坐，口吟一絕，云：「明月此時好，美人何處來。相憐唯有影，綺戶為誰開。」詩就，曼聲吟詠。忽一麗人冉冉至，年約十五六，廣袖長裙，烏鬢翠黛，目盈盈若秋水，裙下露蓮瓣，翹翹若解結之錐，殆畫中人也。
　　鄔驚詢曰：「卿鬼耶？」曰：「否。」「人耶？」曰：「否。」「然則狐耶？」笑曰：「郎志在美婦，妾志在情郎，偶聽高吟，知情之所鍾，故冒嫌學私奔之紅拂，郎何必嘵嘵詢蹤跡耶？」曰：「卿有名乎？」對曰：「賓奴。」「有字乎？」曰：「樊稚。」鄔不甚了了，第握纖纖手，則柔勝於荑，令人魂蕩。相與談論，慧舌生香，旁及詞章，藻思耀采，鄔愛且服。聽玉漏丁丁，牆外之柝四下，促其解衣，則飛紅上頰，約以明宵。野雞四啼，倉皇遽遁。
　　翌果挑燈自攜衾枕至，備極華麗，人世所無。遂與綢繆，而痛楚莫勝。女曰：「妾身猶不雕璞也，乞郎徐徐，幸勿狂暴。」事已，視清簟落紅，真猶處子，鄔益憐愛。因以臂代枕，口吟一詞，云：「郎可憐，妾可憐，一對鴛鴦一對鶼，今宵那世緣。莫流連，且流連，生怕鐘鳴欲曙天，情人隔一邊。」女喜曰：「郎真有情也。妾雖自薦，然得此錯愛，死不可憾也！」即和其詞，云：「風誰家，月誰家，妾豈當門賣笑娃，情深念轉差。香闢邪，正闢邪，夜雨摧殘一樹花，郎君鄭重些。」天曉，自摘耳上兩金環贈鄔，曰：「以此作定情物，然慎勿示人，恐飛短流長，彼此不利。」自此來無虛夕。
　　一夜正偎擁，忽有斑白叟破門入，面靛裂，髮蓬飛，霜髯如戟，叱女曰：「小妮子，太不識羞恥！」既而指鄔曰：「污人清白，風狂兒不當殺卻耶！」鄔驚惶無地，以被蒙首，口噤不能言，唯齒牙震擊作奇響，自被隙微窺女郎，則俯首卻立，觳觫可憐。正疑懼間，老人呵斥益厲。忽仆在外舍，反側匡牀間，聲紮紮，二人遂渺。
　　次夜，鄔扃戶，眠不熟，而女已嫋娜在牀側，嬌羞慘淡，默無一言。鄔執其手，問：「昨宵老叟屬卿何人？」曰：「老父也。」曰：「卿家大人，險將小生驚煞，然我兩人之情分，豈即盡於此乎？匝月恩愛，已逾尋常，某願為卿死，不悔也。」女嗟歎久之，始云：「郎何癡也！以郎表表，何難得玉台豔偶，而乃犯險阻爭異類哉？且家君素嚴，翌即遷他郡，妾來永辭，願郎自愛，毋以妾為念！」鄔失聲大哭，女以袖中紅巾拭淚，己亦泣曰：「妾原圖永好耳。不意怒觸高堂，殃及君子，義難復聚，請以所贈賜還；非重物也，恐郎他日觸目傷心耳。天如鑒憐，則鏡可圓而劍可合。妾去矣，千萬保重！」言已頓杳。聽戶外修竹風敲，如搖環佩，舉篋視金環，已不知於何時攜去。然鄔由此玉體羸敗，念念不忘玉人。
　　有女巫阿翠，目能見狐，且知狐所在。鄔因邀而問之，曰：「若其好著淡黃帔薄羅衫，面團團如月，一笑兩頰上生微渦者耶？」曰：「然。」曰：「是非他，駱氏小素也。」鄔始恍然悟，昔告之名字，乃暗切而不肯明言者。阿翠請生作簡，願任作寄書郵。數日來報，云：「小素匆促，不及裁箋，著傳語奉復郎君，前實緣盡，恐逕自別去，苦郎相思，故幻此形狀，俾郎君心死。乘便寄丹砂一粒，可以卻病痛。」鄔視藥小而紅，香甚，一服，疾果瘳，而思女之心亦釋。
　　懊儂氏曰：情之所在，父母師保不能止，天地鬼神不能禁，山川河海不能隔。顧為情而來，情未盡，則麾之不去；情既盡，即招之不來。且不以餘情害情人，復能以幻相警癡子，是非真深於情者乎？否則，朝伐夕戕，非髓竭神枯而不已；又或潔身而退，令人魂銷氣結不能忘，真冤且孽矣，尚得謂之情乎？如小素者，方可與言情。
　　南人之崇奉五通，猶北人之信狐也。客有販賣阿芙蓉發籍者，往來齊楚間，非一日，阿堵充豫，乃納粟為九品官，在籍候銓。雖煌煌章服，腰佩玉，腕跳脫，襟洋表，面架墨晶鏡，而煙霞營生不肯棄，以故富且貴，居然晉紳矣。
　　客姓萬，乳名佳兒，遂名曰佳，字顆珠。幼失怙恃，一身塊然，因性敏貌俊，善蠅頭楷，得為刀筆小吏。娶妻雍，頗風致，猶善豔妝。佳後棄隸學賈，精歌唱絲竹等藝，日誘良家子作狹斜游，多外宿不歸。
　　雍獨居，挑燈凝睇，對鏡頤，見己身後，若有男子影，心疑夫婿潛回鬥笑，喜而回顧，則翩翩美少年，體態妍麗，羊車中人，乃生平所絕未邂逅者也。驚欲詰，覺口噤神迷，少年已偎之坐，細膩熨貼，慰藉良殷。自陳「為五通四郎，憐子孤衾，特來相伴，未知卿卿亦如小生之癡情否？」雍欲撐拒，覺四郎肌膚中有一縷幽香，透入鼻觀；又舌入己口，攪擾吮咂，心遂大動，聽其所為。事訖，神頓清，四郎猶共枕。羞怯歡戀，覺天下男兒無逾四郎美。從此朝夕至，至必飲，飲必醉，醉必眠，眠必盡歡而後已。佳偶自外歸，四郎倉皇竄匿，怒抽壁上刀揮之，四郎遽化白光一線，颼然從窗縫中出。問婦，婦詭云：「無所見。」然枕席上竟由此大冷落，無膩語，無歡顏。
　　明日，四郎又乘間來。婦泣曰：「奴方期圖永好，而今已矣！」四郎面赭問故，曰：「郎既神道，何畏渠凡人？」曰：「非也。人之所以異於禽獸者，為天良耳。既盜其婦，又凌其夫，人且不可，何況神乎？」言未已，佳持刀突出，四郎含笑欲去，視門外環立健兒，持弓矢以俟，蓋佳之佈置也。四郎牽婦衣袖，宛轉哀泣，又伏地叩頭，願永絕跡。佳狂躁，刀砍其面，如敗鼓聲；砍其頭，如敗柝響。戶外人又欲哄入，四郎抽擲金錢如雨，眾目炫亂，始從胯下出。佳投刀而起，拾地下金錢，得百餘兩，略酬健兒，餘悉入橐。
　　月餘，婦病不起，昏昏無一言。夜忽悄起，妝飾一新，曰：「四郎來娶我矣！」佳怒曰：「既神道，何強娶有夫之婦？」曰：「嘻，子休矣！前所得金錢謂何？蓋賣婦身值也。」言已，趺榻一笑逝。眾聞空際果有鼓吹喧嘩，人馬雜沓聲，逾時始寂。佳之同類，咸來弔鼓盆。佳反鼓掌曰：「僕有遠志，山荊本贅疣也。」葬已，遂盡遣婢子，日挾金資走四方。後遇道士，授以金針槐角豬皮做假之法，利更倍焉。
　　漢中史太守，嚴厲非常。佳能曲意承順，有觸逆太守者，佳必故與為難，詈辱萬端；有逢迎太守者，佳必預為往來，周旋盡致。守有過，佳攬任於己，曰：「太守何若是？」以故太守逢人諛贊曰：「老人虛度，悔識萬生晚也。」偶與千金，囑代購佳麗，曰：「此蘇台土產，敢不奉獻。」囊金往，以五百買貧家女，先與私通，遲疑不進。會太守墨敗，竟攫為己之第一妾，名曰春花。
　　其友豫人王七，有古癖，爛銅碎玉，書畫玩好，無不珍愛。佳代搜羅，凡物罕而價昂者，必暗貼己橐，僅以半價報之。以故王大信任，嘗謂人曰：「天下信實，更有如萬生者乎？」會同人過海，以女寄佳處，曰：「弱息破瓜年矣，僕如三年不回，聽吾弟代覓婚配。」王去，佳瞰女美，詭雲得坦腹。入贅日，卻扇筵開，女掀帕斜睨，則須，目灼灼者，佳也。曰：「吾故疑是佳兒。」曰：「既有佳兒，理配佳婦。」遂攘為己之第二妾，名曰夏雲。
　　偶乘焦叟船，過鄱陽。佳善釀，精烹調，每餐必拉焦共啖酌，欲遷東道，必堅止。翁私帶小貨，佳輒渾其稅而倍其值。瞰翁女，船尾操楫，甚豔冶，眉目傳情。詢翁：「何女公子至今無佳婿？」曰：「小妮子，嬌惰慣，不欲嫁弄潮兒。至瞿塘賈，金馬客，僕又難仰攀，是以遲耳。」曰：「僕不才，九品官也，未知許下玉台否？」翁掀髯笑曰：「萬顆珠，四十無婦，誰敢信？」曰：「冤哉！結髮死，至今尚未續鸞膠。」指天自誓，翁信不疑。比入門，結縭已三日，悔無及。翁拼鬧，欲訟之官，女曰：「兒已至此，夫復何言！」佳長跪請死，崩角有聲，翁長歎，拂袖去。遂以女為第三妾，名曰秋月。
　　偶游楚州勾欄張眉娘家，先通其女亭亭，暗訂婚娶，纏頭甚豐，有成議。眉娘太息曰：「不圖吾女先有所歸。青樓人珍饈羅綺，貴若嬪嬙，帷鳳冠補服不可得，誠不了恨耳。」佳曰：「吾九品官也，他日亭亭得花封，可贈於子。」眉默默良久，小語曰：「子娶亭亭，僅得人而不得財，且欲破其財。吾年來奩資饒富，曷易而娶吾，子既得財，我又得貴，非兩全乎？」曰：「棄亭亭，奈何？」曰：「母子同事一人，古有之乎？」曰：「有，有，有！」遂附會小說，詭托無稽。入門，見已有三婦，豔眉大哭，欲尋死。佳極意溫柔，化怒為喜，蓋以調停冠裳之法，來處置閨閣，故眾小相安，親如姐妹。遂以眉為第四妾，名曰冬松。亭為第五妾，名曰四季。佳更築房廊，終朝笙管，不數漢家願老之鄉矣。
　　聞畫士柯蓮善寫真，邀至，寫五妾，面龐酷肖，更繪樓閣若園圃，或釣魚，或把酒，或聯句拈題，或著棋角勝，繪佳短衣瀹茗於旁，若奴子狀，題曰：「五美圖。」工竣，佳酬以洋蚨一枚。柯爭較，佳怒曰：「吾九品官也，尚不足役一畫士，則捐官者何榮耀耶！」立叱之出。柯忍辱，禱於五通之廟，佳不知也。
　　一夜醉歸，奴子篝燈，至中門止步，蓋佳立童約如此。甫履庭院，聞五美房中笑聲盈耳，燈光熒熒。潛詣四季，則一狐裘丈夫，偎四季捫乳，四季笑吃吃不休。怒叱走入，丈夫徐起，則貌與己同，無纖毫差。彼曰：「噫！是何妖魅，敢化吾形，來惑四季耶？吾結髮為五通神所殺，想又垂涎於子；不然，施施從外來者誰歟？」抽刀而前，四季亦執剪刀相助，勢甚洶洶。佳呼曰：「五娘莫信他，貌雖同，吾衣羊裘，可辨也。」旋見丈夫羊裘，而己則狐裘矣。眾媼揮仗爭擊狐裘人，幾斃。
　　急逸入冬松室，亦有一貂裘丈夫，抱冬松飲醇醪，拈花為枚。見佳入，語亦同前，佳曰：「吾衣狐裘，可辨也。」旋見丈夫狐裘，己則貂裘，眾婢持帚爭撲貂裘人。
　　逸入夏雲房，亦有一狼裘丈夫，摟夏雲撫案看春冊，較量筆墨工細，聞外間哄鬧，故作驚訝，告雲曰：「卿勿怖，此五通也，聞渠善變，無毫釐爽，先與卿約，吾衣狼裘，若見衣貂裘者，為五通，可誘之入，利劍斷其首，卿能助我乎？」曰：「諾。」果就牀頭拔劍授彼。佳大驚。
　　趨就秋月，則又一猞猁裘丈夫，擁秋月團爐爆栗，且啖且笑，見佳入，大笑曰：「子何人，敢入吾房闥耶？」既而自思，恍然告月曰：「想即殺吾元配之五通又來矣，吾實切齒不可忍。來大好，請君入甕，就炮烙。」月果取牀頭獵網，欲罩佳首，佳呼曰：「秋娘何夢夢，吾衣貂裘，可辨也！」旋見丈夫貂裘，而己則猞猁裘，大驚欲遁，秋月招手，更狂奔。
　　近春花臥所，聞磨刀霍霍，曰：「吾非君家大婦可比，不能任五通污，渠若來，吾手刃之！」瞰牀上，正臥一松鼠裘丈夫，對燈吹煙，笑曰：「莫怕他，吾曾撻渠，見渠喜衣猞猁裘，見即執之，可為證。」佳憤極大呼曰：「春娘，卿牀上妖也，吾萬佳在此！」春花申申詈，曰：「萬佳乃九品官，豈死魅所能冒假？」鼠裘丈夫亦笑曰：「冒假萬佳，理不可解，汝不過貪淫，吾小星甚多，聽自檢擇，何必混亂廬山真面目乎？」言已，春花擲刀出，幾中肩。奔出，被臥廳事中，自顧己衣，仍為羊裘。
　　明日，詣內竊聽，均有私議，或曰：「莫出門，彼四家均為五通占，吾夫婦落得逍遙，免爭夕。」或云：「自家兒夫，寧不能辨？而乃為五通占，彼四家何其愚！」或互詈曰：「妮子不知恥，何不視吾房中有真郎耶？」或互誡婢媼曰：「莫亂道，恐觸犯彼四家五通神也。」冬松更伏丈夫身上笑罵曰：「何如？連亭亭都為神踞，還是老娘待汝情份不薄耶？」旋聞斷雲零雨之聲，意態褻極。潛出仰臥，見一髫髮垂肩小女子，豔絕，徘徊牀下，手弄煙筒，笑曰：「與郎有緣，腆顏毛遂。」佳大呼，以煙筒擊之，女頓杳。聞屏後有男子聲罵曰：「萬佳無禮！我輩昆仲皆五通，與爾妾嬉，未免爾鰥，故遣小妹來伴汝寂，反惡聲向人，豈真倒插沙帽翅，便妄自尊大耶？」佳悚怕，叩首連稱不敢，問：「君既為神，亦知明理乎？」曰：「唯禽獸不知理。」曰：「是也，神既占娶吾婦雍氏矣，何又占吾諸妾？」神曰：「是何言歟？」既而大笑，曰：「子穩戴綠頭巾，尚不知姦夫伊誰耶？前娶尊閫，乃假託吾輩者也，如不信，子試言，渠當日來作何狀。」佳縷述揮刀擲金等語，神曰：「若何？渠真五通，能如是之畏子乎？我輩俱在，子刀亦在，姑試為之，較真贗也。」佳哀泣，自稱死罪，諸祈成全。神曰：「嘻！萬佳兒，若能供養我，既不汝仇，亦使子富。」佳敬諾，從此遂事神。
　　一夕，夢妻雍氏珠翠盈頭，錦袍玉帶，門外多護從，掩淚入幃，執佳手唏噓，曰：「萬郎，何可憐人也！妾所適之四郎，乃真五通，渠之兄若弟，早為郭孝子所斬，剩渠一身，不復為厲，然威權亦熾，管領東南一角，億萬遊魂都監使，士卒如雲。妾每懷故劍，渠亦慘然。今聞諸妾所占得，乃假五通。言於四郎，願效綿薄，明日領兵至，代郎驅除，乞暫避其鋒，毋干犯也。」萬欲拉與敘舊，雍羞拒起辭，黃梁遽醒。謹志所言。
　　次夕，潛伏東鄰，果聞宅內戈戟交鳴聲，四郎叱咤聲，五妾環泣聲，媼婢奔竄聲。又聞四郎誓師曰：「如此假五通，橫行若是，若能盡縛以獻者，膺上賞！」眾卒邀應戰鬥聲。移時，四郎大呼曰：「遁其一矣，奈何？且歸報夫人，再圖偵捕。」旋聞空中吹螺擊鼓，為四郎凱歌聲。聲頓寂。晨攜僕入視，則妾婢皆昏迷，救蘇，猶各哭其夫而不悟。視篋內黃白，則外雖扃，而內皆空空。階下有黑白小花犬四，皆斷頭，血涔涔，想即假五通也。
　　整頓門庭，醫治五妾，漸次就痊。收集逋負，僅剩千金。深懼食齒浩繁，若何生活。既而自喜，曰：「我九品官也，當以官為乞食左券。」盡以千金賄賂長者，授實任某縣典史。甫蒞任，紅黑帽鳴鑼呵殿，四轎游長街。忽有黑氣一團，嗚嗚自空中奔至，內有毛手如葵扇，遽搏其頸，詈曰：「吾兄弟輩，待汝不薄，為何引惡人來肆殺戮？吾誠假五通，然不汝恕矣！」言已，手批其頰，其聲甚脆，佳大呼，死輿中，五美圖遂四散。
　　牀頭夜叉啼，河東獅子吼，能令鐵錚錚漢子喪膽寒心，恨無杜蘭香重到人間耳。然每聞吾鄉父老談郝總兵事，未嘗不鬚眉欲動。
　　總兵登州武世家，姓郝名騰蛟，字春霆，少以武庠獲解，事父母至孝。兩臂能開鐵胎弓，矢無虛發。拳勇得僧耳的紹。貌雖如處女，然路遇不平，輒拔刀睚眥之。家赤貧，不妄幹人，或樵採山林，或獵捕飛走，供菽水；然里有窘急來告，則資助之。顧東砍西砍，如楊阿若。人雖德之，而惡其橫，故年已廿五，無敢以女妻者。
　　會禮闈較武有期，整裝欲往，因貧，無僕御，無坐騎。自以雨蓋被，弓矢刀戟負於背，以米麥菽粟蒸饃饃揣於裹，登堂拜別。父母誡之曰：「兒功名無庸計，所憂者性不純，好預不干己事，輦轂下，重則棄首領，輕則竄窮邊。」言已泣下。郝亦泣，言知悔。命解衣，親為刺字於臂上，文曰：「能忠則名揚，能忍則氣降。好勤職，報君王。毋賈禍，累高堂。」刺已，以朱涅之，深入肌裏。然後徒步行。
　　逾武定，近德州界，山雨暴至，裝負淋漓，瞰嶺後有古精藍，即奔入暫避，意待霽而後行。久之日暮，雨淅瀝如故，遂決意止宿。視廟中斷井頹垣，神鬼露處，惟中殿尚能避風雨。香案塵漬，雜蠟淚，抽刀鏟削，以案作榻。遂對神再拜，祝而高坐，咽囊中乾餱，倚裝假寐。夜闌頓醒，視月色晶瑩，兩廊鬼判欲攫人，心亦不懼。甫再交睫，聞窣窸聲，睨之，一二八好女子，自龕後徐步出，妝雖不整，貌慘淡，衣樸素，而五官位置極麗端。宛轉下庭階，迎月長歎，掬破甕中雨水飲，嘓嘓有聲。飲已，跪伏神座下，喃喃不能辨。郝毛髮森豎，意為鬼魅無疑。抽刀躍起，大呼曰：「死魔敢爾！」女子應聲倒，近身詳視，有形質，以手撫，肌尚溫，大詫曰：「人耶鬼耶？幸未孟浪！」遂殷殷喚甦醒，緩緩詢蹤跡。
　　女子泣訴曰：「妾海州人，小字紅紅。親卒，為惡叔誘賣勾欄中，誓死不接客，鴇母痛楚之。蒙東村李秀才名郝字伯調者，憐而買為妾，希育子，甚相愛。詎家室悍妒，動即詈撻。昨侍早妝，失手碎玉搔頭，遽呼烙鐵，妾怖而急遁，潛伏於此，已三日不食。頃口燥，就甕飲，實不意驚大王，乞賜劍下死，妾目瞑，勝於朝秦暮楚，亦絕不居地下，唱《比紅兒》詩也。」郝大笑曰：「我以子為妖，子以我為盜，兩誤矣。我非綠林豪，乃武孝廉，子勿怖。」分乾餱與之食。
　　霎時天向晨，詳問夫家遠邇，曰：「二十里。」曰：「送子歸去來。」女泣，似不願行。曰：「癡矣，無論寒餓煞，即有匪徒至，能保貞以生乎？吾送子回，當認我為姨父，我能代子區處。」女始隨之行。纖足步泥淖，頗滑撻，郝曰：「子速行，若欲步步生蓮花，不誤乃公事耶？」女泣言其憊，郝自思男女有別，挽之負之均不可，乃鋪巨袱於地，令女蜷臥於上，裹之如襁褓，左負裝而右挈女，提攜如幼孩，令女口授路逕，行如飛。
　　頃刻至村中，猶家家閉戶寢。女出指門，叩之三四聲，一村傭出，睨女立郝後，遽反奔。聞宅內婦人聲，音破裂如鴟鴞啼，云：「吾道小妮子不正經，果偕破野頭來，反圖賴一頂綠頭巾，誥贈汝矣，尚以老娘為盲耶？來即執之，烤且烙，方泄吾恨！若左袒，寧先見殺！」旋聞喧嚷索杖聲，開戶索履聲。
　　一男子披衣奔出，瞠目視，低告曰：「此即藁砧也。」郝頷之，略拱手，即放步入廳事高坐，命女與生旁坐，凝視再四，遽問曰：「男子，汝即李秀才乎？」曰：「然。」曰：「此即汝之小妻乎？」曰：「然。」曰：「後宅洶洶者，汝之大婦乎？」乃戰兢羞愧不敢答。郝即捧腹大笑，聲瑯瑯震屋瓦。村人無老少男婦，或立或坐，濟濟滿堂。忽一蓬頭嫗走出喚女，郝止之；旋有赤腳婢喚且挽，郝更止之。突一杵飛出，中女臂；又一磚來，中郝肩，如不覺。婦怒吼而奔出，面靛色，目裂，髮蓬，出即撾女，又其夫，語且侵客，郝仍如不覺。婦吼怒詈罵聲，女涕泣求饒聲，生咨嗟太息聲，郝捧腹大笑聲，眾紛亂排解聲，聲大震，如鼎沸，以致鄰村父老，與婦之兄弟，咸奔至，勸婦詣內，無貽外人笑。郝大聲喝止之，如晴空霹靂驟下，眾聲遂寂。
　　少頃，與眾問詢，自道姓氏來歷，述邂逅遇女之由。言畢颼然刀出，晶瑩插几上，厲聲曰：「吾試期近，不能久留。且為天地間除害去！」遽挈婦跪廳事，伸掌上下拍擊，每一擊則數責曰：「秀才家不過愛面孔，不與汝較，汝竟猖狂耶？紅紅亦好人家女，何罪過，撻且烙耶？人我一樣皮膚，撻烙汝，痛否？汝不能生子，秀才始娶妾；妾有子，即汝子，定欲置之死，視香火斷，宗祧斬耶？四德無，七出備，尚裝憨耶？紅紅背後語不足信，當面喬行，逕能抵賴耶？紅為吾姨姪女，今始尋覓著，當送官笞汝，豈一拍了事耶！爾夫爾鄰爾兄弟均在此，敢以我為如何？若左袒，當盡殺卻，況汝耶？」始拍，婦怒詈，再則呼救，再則號哭求恕，再則如豕就斬，長號而已。郝正拍且數，忽風吹衣露臂，一童子呼曰：「個位官人，臂有朱文字！」郝驀憶父母誡，遂止。眾見其凜凜如天神，不敢勸阻，至是始請入座，求曲恕。
　　先是女逋後，訪無耗。李雖心憐，無如何。頃聞郝言，竟信而憚之深，遂長跪請罪，眾亦羅拜代緩頰，郝曰：「爾曹欲罷休甚易，曷書一保狀，署押與我。我會試回，驗紅紅，若頂少一莖髮，身有一傷痕，即與汝曹決死戰！」眾曰：「諾。」遂折券書與之。留午餐，贈贐金，不受，唯立飲一巨觥，收刀負裝懷券去。
　　入都成進士，官侍衛，司豹尾神槍，隨蹕木蘭出征，殲寇有功，膺心簡，迎養父母入都。計五載，恩授壽春鎮，先回籍，始蒞任。重過此境，路旁店，父母偶語曰：「兒氣平，果貴顯，當年刺臂上字，不以為痛耶？」郝驀憶前事，悚懼直陳，且言知悔。父母駭詫。即命材官往探。
　　須臾，鼓樂壺觴，李生吉服負女，紅紅繡裳負兒，均頂香跪門外。詢之，蓋郝去後，大婦羞憤病卒，紅紅扶正，一胎生子女各一，已呀呀學語矣。堅請恩公重到山莊，笑遣之，挽益堅，村之父老，亦環叩曰：「相公錦衣回里，況又南極雙輝，當為山野祓除不祥。」至則居以燠室，享以珍饈，優伶演劇，為二老壽。侍從皆厚勞。村人爭宴請。生與女，晨夕問起居，如見父母禮。因述紅紅，並無葭莩戚，當日詭言以恐之耳。然夫婦事之，禮益恭，堂上繪郝小像，神畢肖，虔祀之，已五載矣。
　　村中有羅氏女，貌妍麗，生而識字通文，唯兩手握固不開，衣食須婢，鄉人聚婦同作苦，以致年三十，無與議婚者。素與紅紅善，來謁太夫人，叩膝下，經紅代述其異。太夫人不信，視之，戲擘其右腕，遽開，擘左亦然，中有兩玉如棋子，一文云：「羅氏女名嬌嬈。」一云：「年三十嫁騰蛟。」太夫人驚喜曰：「此天數也。」即聘為兒婦，借李宅成嘉禮而後去。
　　郝武人，字僅辨之無。鎮壽春時，案牘紮符，皆夫人標判。嘗於紅燭下草露布，公侍側，無惰容。夫人雖為公置姬妾，不妒忌。然每因公事爭論，輒捋公須，使戎服跪謝而後已。官十年，父母卒，回籍；服闋再起，多政聲，皆出自內助。每歎謂僚佐曰：「我今而後，方知閫威之可畏也。」立命材官攜金，詣李生家，為前婦建醮求懺悔。夫人生子二，妾生子三女一，子皆貴，多與紅紅所生子同科，世世聯婚姻，若朱陳焉。
　　懊儂氏曰：佛家有伏獅羅漢，將軍豈其化身歟？不然，何斃之速也！迨至虎帳談兵，蛾眉秉筆，一言不合，輒捋其須而屈其膝，將軍身蹈李生覆轍，得毋啞然而大笑乎？所以孔雀擇林，必先顧其尾。
　　彭澤孝廉宋景玉，字東牆，好狹斜遊。家富有，日擄金錢為錦纏頭。少娶吳氏，貌美，結縭二三月，頗靜好；旋就蕩婦宿，稍諷之，即拂袖起，誓以黃泉始相見。吳鬱鬱憂憤死。雖歸為營齋奠，而心終不懌。契友某，疑且不平，曰：「夫人貌端好，較章台柳色高百倍，是何心性，舍珍珠而嗜瘡痂？寧割席，求明示。」生曰：「僕亦不自省，無論鳩盤荼，一入勾欄，即西子南威也。近即作文，必於彼處，始得成傑構，否則枯腸而已。食非娼不甘，寢非娼不熟，雖刀鋸鼎鑊，不能易其性也。」友聞之，歎曰：「今而後，敬聞命矣！」出而宜於眾，戒桑梓，無與婚。生內顧乏中饋，急謀膠續，媒妁去不回。大怒，以千金買豔妾，初亦靜好，旋亦寵衰，月餘，故態復萌。勸之，生怒曰：「賤人敢爾！」始詈繼撻，妾亦死。里中相誡，曰：「生女寧作娼，不嫁宋東牆。」生聞亦愧悔，然顧空闈，睹遺，更覺岑寂，益宿青樓。不兩載，業已去其十之三。
　　里有謝氏卓二娘，新寡，貌僅中人，體復羸弱，願嫁生，遣媒示意。生不耐鰥，急允諾，聘娶。人恆為二娘危，而二娘顧自若也。入門操作，如貧家婦，絕口不問前番事，夫即歸晏，惟問安否。即枕上情濃時，不問意中人若何。生反愧恧曰：「僕有奇癖，是天下女子所最惡者，卿審之乎？」二娘故詫曰：「男女體殊而性一，牀第瑣屑，均同樂，未知何事而好惡之懸殊？請明告妾也。」生太息曰：「風月膏盲，煙花痼疾耳。」二娘撫掌曰：「幸哉，醮也。妾前夫日坐愁歎，見粉頭，面即，妾時勸駕，不許，反得癆疾死。今得後夫若是，妾願足矣。」言已，袖與金帛，逼令往。生由是益放縱。
　　偶晤馬媼，問曰：「姥終日如穿花蝶，如另有奇卉，乞導引一豁眼界，當酬以巨金。」媼曰：「郎又娶得牀頭生菩薩第三尊，不怕醋瓶倒耶？」生以二娘賢淑告媼，媼曰：「陶公祠畔，棗花門內，新來江南白嫗，攜小嬌生四名，均錢樹子。第一為西賈攫去，第四美尤冠，老身請為郎執鞭。」生喜，偕入門，見庭宇雅潔，筆牀茶灶皆備，架上鸚鵡呼曰：「郎君來，姐姐燒好茶也！」牽珠簾，拉生入，諸婢含笑迓客。鴉髻綠褲摺，已覺可人。問媼曰：「姆即前雲大錢神耶？」曰：「然。」曰：「恐吾家四官見之，當為相思死。」詢四官，曰：「已為王天官公子攜去看花，夕方回。」引入小閣，云即四官香巢。壁上詩箋，極奈鶯燕，牀頭舄，奩畔粉，鏡邊釵，已見一斑。少頃，阿二阿三來，貌俱纖宛，亦極奉承。生神奪，呼曰：「僕當老於是鄉。」媼急攝以足，耳語生曰：「阿四尤巨擘，毋遽示饞眸，為若輩小覷！」旋進珍饈，窮治水陸，笙歌鼎沸，各獻所長。生乘間問芳名，二曰巧雲，三曰倩雲，曰四停雲。二穩重，三風騷，時於席上傳眉語。生雖迷惑，而意在得龍頭，僅含笑小酬應。
　　聽更柝轉，忽見燈火一叢，肩輿飛至，婢挽美人出，四也。醉眼膩澀，意態闌珊，扶入香幃，即擁被寢。生微睨之，果如媼言。席終不去，三曰：「郎若不畏河東吼，何妨屈玉趾。」媼笑曰：「大奇，他家娘子，能任郎君跳入雲霄去。」生亦誇耀。三曰：「阿四沉醉，恐失禮，妾又陋，不足攀龍鳳，奈何？」媼曰：「莫錯過，郎與三官，真是一對鴛鴦偶。」三曰：「不若妾為四官權印務，俟解醒，郎興問罪師，何如？」生恐拂其意，即攜之所居室，偎之坐，見清雅繚曲，案列文房，曰：「卿女學士耶？能書否？」曰：「間頗塗鴉，實不成字。」問：「工吟否？」曰：「鼓兒詞，未嘗不成句也。」解衣入帷，意僅借紅娘饞，詎一張旗鼓，覺另有一種奇趣，令人銷魂，真生平所未經者。大惑，為之盟山海，三笑曰：「論郎表表，唯四官方稱，碗許米汁，請留以灌四官。妾不過代庖人也。」生愈迷，極力繾綣。日三竿，猶未起，婢入喚醒，進以茶果。詢四，則又為李侍御公子招去，幸意全注三，不復問鼎，亦不復言歸。鴇母遣婢索夜合資，惟以片紙畫押，諭僕歸索；二娘如數與之，甚捷。
　　一日得句黏壁曰：「魂被香籠魄粉薰，此中溫暖更誰分。從今莫憶秦淮月，笑倚花前看白雲。」偶攜三出遊歸，見阿四坐案頭，觀其詩，大贊譽。搦筆擘箋，立和曰：「溫台荀席異香薰，飽滿恩情已十分。無怪阿三狂欲死，宋郎詞藻豔於雲。」生自窗隙潛窺，四覺，急團其稿。堅索，始與閱之。意更奪，目熒熒，似礙三。三窺其意，笑曰：「代庖人瓜期屆也。」是夕，即送就四官寢，昵愛殊甚。然四美固冠，其驕慢貪得尤冠。生嬖昵既深，不復計阿堵，日遣僕索資甚急。年餘，三生一子一女，四無出，二潛與生私，亦生二子。計迷於此者，三年餘，偶歸，不常見卓，均雲歸寧。計良得。
　　年餘，索資漸以釵釧，又以衣履且以書畫玩具來變質。又年餘，索忽靳，因詈僕，僕蹀躞至再，攜一冊來，曰：「娘子傳語，家中產已罄，孑然一身，實不能作娼飽郎欲。」問田宅，曰：「貨去久矣。」生大驚，閱其冊，細流支取年月，田宅售價，甚詳，並云：「寶山已空，日乞食於尼寺。」急趨歸，尋卓，則門戶猶是，而主者已非。詢之，以妻卓賣券示。問妻無耗，尋僕，忽不見。㑌儴無計，再返白家，則搬運一空，玉人早散。居停遣僕灑掃，下逐客令。煢煢顧影，托足無區，赧而求依於親族，不許。
　　無已，寄古寺宿。久之，為乞於村郭，懸鶉百結，呼號兩年。西風驟來，雞皮皴裂。欲覓死無法，意不若為樑上君子，得則苟且生，犯則杖下斃，猶勝於自戕。窘且決，夜潛越富家牆，驚仆起，蜂聚而攢毆之。主人出，即前之契友某也。諭勿毆，送公庭。生呼曰：「即速毆斃為快！」某曰：「曷書券自任賊，即釋汝去。」不得已，書與之。某執券，仍加以縛，送至一處，扃斗室中，不加縲紲，而堅守甚嚴。日給兩餐冷粥飯，夜藉濕草眠。
　　久之，聞官長坐堂皇，呼己名。即有一役引伏階下，堂上人呼生仰視，則為自家廳事，東西坐者皆親族。卓二娘鮮衣豔服立廡下，白家三姬左右侍。大駭，首復俯，妻卓曰：「嘻！郎不肖，一致於此乎？諸長者均在，更有何言？妾當時若規諫，是直驅郎死，否則妾蹈前轍死，妾愚不至此。賃宅購三豔婦，引郎入八陣圖，若真為銷金窩，試問郎居四年，何絕不一睹鴇母與他客面？郎承祖父資已竭，且為丐與賊，筆跡在此，非可以口舌爭。妾忍守孤枕，忍設丑局，始保脂膏；且督課耕織，更有盈餘，與郎無涉。倘改悔，請仍歸主人翁；姬俱在，妾亦不爭夕。但手不許攫一文錢，足不容逾一重閾，坐守安享，以盡餘年。若不遵，請郎自便。妾有子，亦可守門楣，不須藁砧也。長者均在，郎曷早為計？」生涕泣誓天日，願如二娘言，眾贊歎，玉成始去。
　　卓為生盥沐，更新衣，羈內室，日周旋於妻妾間。視屋宇更華，阡陌更廣，三子就傅，已將能文，皆二娘經營也。始審媼之勾，姬之吟，富家之獲，皆二娘安排也。由是改過遷善，目睹子成名，畢婚嫁，壽八十，猶抱孫，不敢出門戶。
　　懊儂氏曰：孟光舉青玉案，僅守現成之局；文君作《白頭吟》，徒興怨懟之辭。卓哉二娘，以不諫為諫，以不防為防，使易巾幗而鬚眉，必能委曲求全，善處家庭骨肉間也。然而甘居再醮，甘隨蕩子，豈以良人早歿，而不能展其所長歟？抑另有宿緣，而莫能守其故轍歟？士君子生有奇才，而急於自薦者，皆二娘之流也。噫嘻，悲哉！
　　皖人鮑打滾，畫師也，能召亡寫真。雖逝者逾十餘載，鮑往墓上伏地一滾，瞑目久之，起則把筆勾勒，敷色渲染，舉示其子孫戚屬，無不驚為酷肖。人子思慕之極，不能重見容範，多樂與鮑游，以故倒屣爭迎，聲價頗重。一領皂色大布衫，敝猶衣之，蓋滾久無從收拾也。然得資多供纏頭費，尤嗜酒不羈，為君子所嫉。
　　皖北有謝君，父早歿，其兄以微員仕都中。偶晤鮑，邀至家，囑為其父傳神。鮑如法寫就，神頗似，惟頷下有八字紅血跡，不可解。詢於母，蓋其父曾因公收刑部獄，懼法，自以黑索扼吭死，故有此跡。睹其顛冠藍頂，其父生固八品者，不可解。次日其兄書來，已為太翁覃恩加級，請三品封矣。
　　興化有陳孝子，名嘉謨，國初時，增廣生員。其父某，與鹺商爭海地，興訟；商負，銜之。會其父往海濱，商嗾灶丁毆之，自踢其子死，告於官。往驗，逕誣為其父踢殺。訟兩年，商遍賄當道，遂以生父為把持鹽務，毆殺人命，擬斬。生號訴諸大府，不直，欲叩閽，知秋決近，恐不及，禱於神，不應。日夜仰天泣，目盡腫。聞巡按御史將至揚，急於神前，刺血寫冤狀二通，一藏於懷，一捧於手，油紙封固而標題之。文甚長，皆歷訴商橫吏貪，父抱黑盆等語。末有：「與其父死而兒亦死曷若兒先死，而父可或生」兩語，尤為酸鼻。書成，公服立河畔。俟巡按官舫鳴鉦鼓樂從上流下，兩岸有司跪接，生乘其不備，突於人叢中躍出，大聲呼冤。攤手中狀於官舫，自投長河死。巡按懸賞募撈救，大索三日，不能得；撈出瓜州口，亦無耗。
　　翌晨，巡按素服親祭於浮橋口。風大作，日色慘淡，眾見水面豎一指出，蓋屍猶直立逆流中。負出水，面如生，握拳透爪，切齒穿齦。置於岸，僵立不仆。巡按親許代昭雪，始仆。閱懷中狀詞，瑣而更哀。立刻坐堂皇，提人證，審訊刑求。商服，遂斬商，而出生父於獄。諭本籍邑宰，善視生父，厚殮生屍。然後奏劾上下承審官，請旌孝子，祀入鄉賢，刊事跡入邑乘。詔許，邑人建祠於學宮西隅，春秋官祭私祭禮不衰。
　　至道光某甲子，適鮑君來，邑人痛孝子無遺像，求寫真。鮑以為事隔百年，難之。邑人請益堅，乃試往殯宮，滾五次，不可得。恐損己名，自剪爪髮，刺血書疏文，雜符籙，焚於城隍神祠，跪拜禹步，久之，懷紙筆就神座下宿，囑廟祝無窺探。
　　漏三下，萬籟寂，見龕燈頓縮，階下若人影，往來甚伙。兩廊各出一卒，一長如山魈，一短如僬僥，互揖出門去。少時，聞柝聲鼓聲，請鑰開門聲，四褐衣人來，伏階下，白有詞。即見案上設符劍印信，階下多執戟橫刀，若大府體。樂三奏，神金冠蟒服，呵殿出，升堂坐。貌古髯濃，鬢已斑白。判事畢，問褐衣人，曰：「孝子來何遲。」曰：「孝子現為崆峒山都總管，雲程尚二千里耳。」
　　須臾，鼓樂大震，列炬如火，城吏白：「孝子到！」神供僂出迎，禮甚恭，肅入，分東西坐。孝子冠服甚都，貌亦豐潤。寒暄茗已，神敬白鄉人意與畫士疏。孝子顰蹙曰：「何必爾？」神曰：「鄉梓情深，欲求音容，為後學榘，俾瞻仰耳。」一朱衣吏，請入西廂更衣，少時，復就坐，則衣公服，烏靴露頂，貌極清臞。少定，即更來時服，再拜興辭。神皇皇送之登輿去，三揖而返。燈光大放，滿堂寂然。鮑驀如夢醒，即抽毫就燈寫就。天明舉示人，與孝子曾孫骨氣同，鮑未面也。惟首無帽，頸無領。蓋國初時，公服上以尺布圍頸，投波時領與帽飄去，故冥冥現形，猶貌當年精衛，由是人益神其術。
　　後與揚州營李游擊善。李有雛婢小玉，與孌童施姓私通，李見而怒叱之。兩小私遁，覓無跡，急延鮑，恐之曰：「君有術，必能知渠所在。如言之確，當酬以重金，若不語，當以妖法收汝獄。」鮑不得已，勉為一滾，即伸紙遣墨，畫長堤淺水，疏柳數行，一漁家，門首曬罾，屋後有覆艇，微露男女足。李遣役照圖捕，果獲。略審詰，雙雙活瘞之。鮑持金急遁，走儀徵，將渡江，夜從蕩婦宿。甫登榻，見婢與僕，相摟自帷後出，笑而招以手，鮑大呼，陽脫，死於婦腹上。
　　懊儂氏曰：身有絕技，不知斂藏，猶賈禍患。弄怒潮者必溺斃，戲竿杪者終墜亡。況明明邪教，且攫金而賣命者乎？死婦腹上，猶便易渠。至孝子風采，如旭日之當空，如朝霞之映海，英風凜凜，千載如生，固無日不在人心目間；乞渠寫真，本為多事。
　　范小仙，不知何許人，與吾鄉城隍廟住持白道士友善。白面貌清秀，性情恬適，少慕勒敕之學，不得其傳。徒步走江西之龍虎山謁真人，棲玉真觀，隨法官葉某朝夕煉，將功頗進。三年後，白忽思歸，葉曰：「功成只一簣耳！」白終不欲須臾留。葉贈一碩腹大牝驢，綰以草繩，云：「兩日即到珂里，但半途萬不可飲以水，至則餵養，亦可代步。」白拜別，果兩日到。由廟之後門入，繫驢斗姥閣下。入而解橐更衣，參師長，並拜見同侶，咸問：「何時離真人府？」具告之。眾訝曰：「跋涉何其速也！」以驢對。眾走覘之，驢烏有，惟青草擒一大蝦蟆，解之，躍入水際不見。白由是能召亡求雨諸法事，至飛升吐納之妙，則依舊茫然也。
　　一日，范自他郡出，指名訪白，賓主問訊，歡若平生。終夜清談，語甚玄妙。白即欣然留范下榻。白長素，而范則茹葷，且嗜酒。白非笑之，范飲啖自若。暇亦與邑之士大夫遊，人咸愛其豪邁俊爽，不以羽流目之。工書，善堪輿，然不輕言，言必有中。
　　一日，同白飲庭中，月色清潔，水鏡高懸，滿地樹影，若即若離。白樂甚，告范曰：「如此良宵，若有燈戲看，庶不負此一輪。」范曰：「有燈戲，所在並不遠，頃正開場，曷往觀乎？」白問何處，曰：「去便審其地。」言已，以庭中長木凳，自騎一半，以半騎白，囑閉目，以兩手抱其腰，曰：「慎勿遽開目，違則墜地死矣。」白應之，范咒曰：「起！」凳已騰空，兩耳風颼颼，聞江濤澎湃聲，又人語喧嘩聲，旋鉦鼓齊鳴聲。曰：「至矣。」凳已落於地。白啟眸縱觀，則一極大戲園，士女如蟻，莫不仰視。臺上正演新劇，滿場燈火，開不夜天。范與白同立凳上，觀良久，忽一禿髮短童，一垂髫美女，一鶴髮老叟，一跛足乞丐，聯臂踏歌，嬉笑踏月來。見范，睇之笑，似欲有語。范急取袖中錢囊與白：「君若饑渴，中有孔方，可隨意用，吾與故人略走走即來。」白曰：「諾。」范跳下凳，即走入四人叢中，且語且笑且信步，略轉瞬即不見。白癡候，聽村雞四唱，臺上撤鉦鼓，收燈火，觀者四散，而范久不至。白露坐以待。至天明，且卓午，仍不至，肩凳往詢，行人云：「此為毗陵城，距故鄉已五百餘里矣。」大窘，痛罵范道士，無良失信，致受奔波苦。意將乞食，突憶錢囊，捫之，內有碎銀二三兩，易之足敷川資。時因納涼，僅著短葛衫，遂徒步肩凳過江，由竹西直至故里。至則問廟傭，云：「范公連日均在廟內，並未出門一步。」往觀之，則范猶酣臥未起，呼而怨之。范惟含笑問曰：「木凳棄之否？」曰：「自家長物，能不攜歸耶？」笑曰：「吾固知君必不忍棄己物。」
　　時白所主者，廟之東房也。多樓閣，纏延三四進。西房素貧，無力建築，內外皆平房。范以為乾方太塌，若無樓，廟必敗，於邑亦大不便。瞰廟西王氏宅，尚有堂樓五間，串樓五間，年久欲傾頹。王姓欲拆毀，有所成議。范急往告王姓，求勿毀，曰：「神為一邑冥官，廟則關闔姓風水，西偏處全賴瀛第樓為靠廂，若毀之，恐均不利。」王姓曰：「樓將倒塌，奈何？」曰：「吾有術在。」即以竿木自上面拄之。王姓曰：「樓往西傾，子在東拄，是速其倒也。」曰：「拄之可延數百年，豈速其倒乎？」王姓亦姑妄聽之，而竿木竟堅不可搖。樓素危，每風雨輒動搖，至是竟無恙。
　　范於無人時便告白曰：「子知我遠來之意乎？」曰：「不知。」曰：「前生與子有緣，特來邀子同往，棲深谷，習至道，功成登金闕，朝玉真。子奈何戀塵，毫無去志乎？」曰：「吾原不耐岑寂，始由江西歸耳。不然，至今尚未離龍虎山。更能捨家園，隨子浪漂泊耶？」范每與白觀火瞰井，登絕巘，涉危橋，輒拉白同下。白俱以為幻術，不深信。
　　荏苒三年，范忽謂白曰：「子既不去，吾亦欲歸矣。」明日，遍別所與游者，問何之，曰：「遠甚遠甚。」時陳君習醫，亦與范善，聞將去，即杯酌餞行，求范曰：「君有奇術，必多良方，今將別矣，曷舉一二贈我，亦可濟世行方便也。」范笑顧廳事西畔土牆一圍，曰：「即此便是催生藥。」
　　時積雨數十日，南山蛟水大發，巨浪圍女牆。范歸，拉白登牆視大水，久之，俯曰：「此中有佳境，吾與子投入如何？」白不肯，范太息曰：「子所謂有仙緣，無仙骨者。雖然，吾先以術堅子信，亦可登。」袖出匹布，長十餘丈，向空一擲，即成危橋，若接霄漢，曰：「吾試與子游月宮，好否？」白堅立不肯登。范遂揖而後登，聳身躍入空際，人影依稀，突布墜，范亦墜，投水中，風挾洪濤兩三卷，則人布俱杳。白大聲呼救，已無及。歸而涕泣，以為范小仙左道自殺，飽魚腹矣。明日，客有自邗江回者，攜扇訪白，云：「昨在東門浮橋遇范，渠雲行時誤攜君扇，囑乘便返璧。」白視之，果己扇，至是始悟范真仙去也。
　　又十餘年，王姓不能守范約，逕拆樓，工人以石杵鑿去竿木，有金光一道，大聲若雷，樓主在串樓上，突顛下，幾斃。陳姓遇有難產者，姑以牆土試之，頗驗，然施送則驗，索謝則不驗。遠近聞之，爭來索土，不兩載，土牆無一撮之多矣。余童時，猶在廟之東房，見正中懸豐乾禪師騎虎像，又樓上懸白鹿銜芝圖，筆墨秀逸，翛然出塵。道士云為小仙遺筆，未知真贗耳。
　　懊儂氏曰：苦口婆心，百計莫悟。古人處君父師友間，藥石為仇者，均不外是。然猶得曰：「吾君父也，吾師友也，吾非得已也，吾盡其在己之道也。」若范之與白，生不同井，道不同門，秦越殊途，一朝邂逅；顧白已桎縛其體，膠糊其心，清真之風，萬無從入；猶復於洪濤汨沒之後，道出廣陵，寄歸別面，其將以此自炫耶？抑使彼悟而深悔耶？噫！白固癡，而范亦癡。
　　來安山中，富家郁道生，良田千頃，華屋百椽，牛羊千蹄，而胸無點墨。娶歙人鮑姓十姑，貌美，通書史，惟隱嗔乃夫忒俚鄙。孕十五月，產一女，名曰綠雲。因設時有綠雲一線，自北斗邊降中庭雲。
　　女生而識字，目下十行，再得慈母訓，五六歲即卓犖觀書史，搖筆為文章。母喜曰：「此吾家女學士也，曹大家管仲姬有替人矣！」翁因十姑生女後，久不作繭，娶繩妓金關為妾，娶昵殊深。鮑略爭夕，金關嬌啼進讒，譖造黑白。翁惑之，然尚念結髮情。金關又私埋木人於後圃，乘翁種花時，故出，上有翁名氏八字，符篆若蚓。翁見之，大怒，以為暗算巫蠱，必十姑妒嫉所為，乃扃之幽室，將設馬廄之謀。
　　女時甫十二齡，偵知之，夜穴牆壁，扶母出，藏東鄰家，仍回房闥臥。翁始猶叫噪，繼知之，亦憐其孝，置不問，仍招十姑歸。然由此反目，恩斷義絕，覿面無一言。十姑幽鬱冤憤久，得沉痾，誓不服藥，遂逝。女心痛不敢哭，惟枕上多淚痕。
　　翁寵妾為嫡，脅女母事之。女貌極溫柔，而行動皆不合繼母意，始毒詈，繼痛楚。翁左袒殊難；久益昏瞀，房欲過度，雞骨支離。念得病將斃，思族中惟一從弟玉生，邀至與訣。伏枕哀泣云：「兄無後，只此弱息，乞吾弟照看之！田產饒沃，渠皆巾幗，何能為？乞為覓一佳婿，贅作吾嗣。析產為二，弟得半，與半可也。」玉生一一敬諾，翁目旋瞑。
　　女哀哭盡禮，而金關御脂粉，饜粱肉，如平時。女對主哭失聲，金關怒曰：「呱呱者，殊可厭也！」立毀其容，使雜家人婦中供操作。女潛訴於叔，玉生怫然曰：「渠汝母也，母之教女，有何不是處！」久之，詈辱益慘，女再訴於叔，玉生曰：「是由爾之不能承順也。母縱虐，即質訴官庭，又將奈何？」金關潛知之，益凌女而德玉生，從此家事，咸聽玉生之命是行。潔廚掃榻館玉生，飲食豐甚。夕與玉生絮語，恆中夜始散。
　　一日，授女以鞭，命牧豕，女掩淚去。晨出夕歸，食僅與脫粟一甌。花容月貌，頓作雞皮皴。途遇叔，伏叩泣訴，玉生耳如不聞，將掩面走。女牽衣使止，曰：「叔乎，奈何忘我死父贈產託孤之遺囑乎？」玉生怒曰：「小妮子宜其遭鞭笞！爾父贈我產，非爾產也。託孤一言，雖有憑證，其如汝之倔強何？祖父數世，均未分析，何得言贈！且虐汝者，汝母也，非叔也。再饒舌，即直陳於汝母！」言已拂袖去。
　　時金關又有中表弟王禽來，與玉生結酒肉交。禽瞰女貌，謀欲污之。東鄰白七姑，覺而私泄於女，大懼，曰：「是真不可留矣！」棄豕，逸入東山巖深處，垢面蓬頭，棲止山穴，饑食野蔬，渴飲澗泉，得不死。年餘，見澗底有草，亭亭如筆管，根團結如薑芽，食之味甘，即蓄為御冬計。洞穴大可容膝，石為門，藉草作榻，立門前眺望，其景更幽。久則身輕，大壑能越。山中無歷日，瞬又好春。女思既無拘束，大可出遊東南諸山，窮極登覽。
　　偶至都梁之牧羊山，俗雲龍女牧羊處。遂仰天大哭，曰：「龍女獲罪舅姑而牧羊，奴獲罪繼母而牧豕。然龍女得柳毅傳書，尚有還宮之日；奴所遭若是，欲寄書於地下父母，庸可得乎？」言已大慟。煙林宿鳥，嘈雜驚飛。忽對崖一垂髫女子，持鴉鋤，攜筠籃，若畫上採藥仙童狀，向女招手。女知其非人，然亦不怖，拭淚趨就，對坐巖石上。垂髫人曰：「適聞子言，似是閨秀，然尚非真通者。涇河距此甚遙，何預龍女事？山之所以名牧羊者，乃楚懷王孫心牧羊處耳。項梁求得，立為義帝，都盱眙，旋為黔布所殺，難及長公主，積薪自焚。奴畢姓，名岫芙，字女須，三阿亭長女，白晝殺父仇於市，帝憐之，赦而沒為奴。時得公主憐，故以身殉，同焚死。上帝憐鑒，敕主為此山之神，都梁石樑兩邑之薄命女子，皆歸主管，各有所司，奴則專司採藥。」女慘然曰：「然則姊為鬼乎？」曰：「何得仍為鬼也？」曰：「仙乎？」曰：「尚不得謂之仙，然羽化有時耳。頃聞子慟，想亦傷心人，曷告我顛末？」女灑淚縷陳，且哀哀乞拯。曰：「將若何？」曰：「姊姊不棄，收作泥中人，或亦可以分勞乎？」岫審度久之，曰：「且同歸，哀於主，或有主僕分。若作子夏之門人小子，則吾豈敢！」
　　女喜，尾之行。落照墜崦嵫。林木幽深處忽現一宮殿，偉麗非常，中有美人數十輩，風裳月帔，皆非時世裝。或倚樹聽泉，或秉拂趺坐，或調鸚鵡，或鼓鳳凰，或小聚清談，或獨立遐矚。岫曰：「此皆執事人也。」眾見岫，爭迎曰：「岫姊歸何晏也？」岫笑曰：「偶然拾得一下界人，是有慧根而遭奇厄者。」遂代為陳述，且令女與眾問訊，然後引謁公主，言所由來。女伏叩階下，偷睨殿上，坐一黃裳美女子，侍立者即入門所見諸人。主啟齒微粲曰：「來大好，且隨阿岫小住，晨起採藥，勿惰。」女叩謝已，即至岫室，寢同榻，食同案，親愛若同胞。岫又私授健步丹藥一粒，吞之，山行若飛。凡山川古蹟，女問之，岫無不確鑿以對。女由是更事之如傅，不敢目為姊妹行。居二年，另遣他婢來採藥，命岫掌小瑯環曲籍，女副之。鴻文寶笈，人世所無，朝夕研磨，岫更為之講解，遂通內典，且習遁禽。其中有《劍訣》一冊，最合己意，潛自演習。岫知之，笑曰：「妹將學妙手空空兒乎？」曰：「然。」曰：「妹有幽恨，學此恐非所宜也。然無神人授以秘寶，學亦不成，徒攪清課耳。」
　　一日，庭前木苓花開，燦爛如火。公主開樽賞宴，侍者各奏技，或管弦，或歌舞，或獻書畫；岫則以手採都梁香草為壽。女時立階下，主顧之，笑曰：「女學士何絕無所長耶？」女應命而起，聚壁上長劍之雌雄者，揎袖舞翩翩，飄風疾雨，寒光逼人。公主正擊節，忽一美人奔白：「程太夫人齎天符至！」公主起，更朝服，執笏焚香祗迓。岫私告女曰：「此東陽程嬰母也。」旋見夫人跨鶴降於庭，公主匍匐，夫人宣云：「九霄靈寶天尊玉清帝王詔曰：下界前義帝女楚姑，生而婉淑靜貞，歿更英烈慘孝，風雲咤叱，青史留香；火燄銷熔，紅顏有淚。彼姬隨騅逝，後號雉淫者，視姑之閨範，懸雞鳳乎！前敕姑為牧羊山神，又復感化其氓，精勤厥職，實無愧天潢之裔，忍久羈地祗之流。茲敕程安人親來迓汝，升金闕，朝玉妃。謫滿歸真，勛高錫爵。憶投山木石，可憐精衛銜冤；看雲程旌旗，聊代媧皇補恨。欽哉！」
　　主舞蹈謝恩訖，與夫人相見，敘寒暄。龍肝麟脯，潔膳款留。岫泫然告女曰：「吾輩侍主蹕上升，妹尚凡體，奈何？然良晤亦正自不遠，有數在耳。」女忽奉主喚入，諭曰：「子有仙骨，而性氣未平，未敢授以大道。今且別矣，聊以一物相贈。」言已，袖出兩白丸，令吞服，曰：「此劍丸也。頃因舞劍，故投其所好耳。然宜謹志，莫妄殺人。他日山陰道上，有跛足少年，負葫蘆者，子婿也。功成，當重見我。」女方戀戀，主已策鳳，程仍跨鶴，餘皆乘錦禽；力士前驅，香風遠引，霎時飛入空際。女仰矚不見其影，回視宮殿全無，唯亂石流泉而已，大哭失聲。
　　時滁陽牧高公，遣迎太夫人就養，道出於此，見女作道家裝，哭於歧路。太夫人素仁慈，招致車前，殷殷詳詢。女跪以孑然無依，投親失路為對。太夫人攜之歸，作赤腳小婢，周旋合度，處處得人憐，太夫人尤寵愛。其東鄰白七姑者，亦尋夫至此，聞人云：「近同友人去塞外，遂流落此邑，乃傭於署。」女晤之，大驚喜，私詢家事，白云：「姑去後，金關先亂於玉，繼亂於禽，所有盡償梟雉積逋，先尊人遺產蕩然矣。不知近作何狀。猶記出門時，見其所往來者，非人也。」女慘然流涕，堅乞勿漏言。會州牧以嬌女下嫁於鄰封某明府之子，綵輿鼓吹，甫逾清流關，忽騶從奔回，喘息曰：「中途遇盜，攫女公子入山巢矣。」一門窘急無計，忽曰飭役捕，忽曰回營剿。女聞之，抗聲曰：「是皆非良策也。夫女子所重者，唯貞潔耳。若輾轉逾一宵，雖湔以西江之水，已無及矣。」眾曰：「然則奈何？」曰：「婢子不才，願為一往。」言已，即如鳥之縱翼，忽不見。眾愈驚駭，不知所云。
　　夜三更，新月掛樹杪，金柝交鳴，眾癡對若木偶。忽聞簷際有人云：「幸不辱命，迎得掌上珍珠還也。」旋即墜地，視之果女，且負女公子至。斯時，雞犬不驚，漏甫三轉。眾圍詢之，女公子云：「賊之甫攫去也，閉置斗室，旋有男子至，意在逼奸，擋拒呼號，苦無死所。忽有白光一線，自窗隙入。涼颯然，視盜首已墮地，婢亦至，遽負於背，御風行，始生還耳。」眾方知其為非常人，向殊昧於物色，大加敬禮。而女無驕矜態。
　　太夫人問所操何術，女不言，詢再三，白七姑始述甚繼母惡叔，虐逼入山之由，然究不省其術之神也。太夫人聞之，大不平，云：「兒之術，紅線與隱娘也。蹈虎穴，攫鳳雛，且易如反掌，更何難潛回故居，手刃此賊？」女曰：「如太夫人言，誠易事耳。然兒非若輩之凌逼，則不過以田舍婦終，何能有此薄技？且酬報之，何必定污吾刃。」太夫人益欽其容物。謀為作伐，意即妻其孫公子也。女知之，夜告白曰：「吾蹤跡已露，難久居。然此處不日有盜警，危矣哉！」白問何以抵禦，女自脫指上鐵箭環授白，曰：「他日難及，姐以環遙投之，盜即獲。」問何之，曰：「天涯海角耳。」問更有何囑，曰：「姐姐遄回，煩照看先人之殯宮，感且不朽。」言已，抵足眠，清晨視之，杳矣。遍覓無跡，太夫人更悼歎，然無如何，久亦遂已。
　　白之夫，近亦從塞外回，道出於滁，夫婦會合，正欲辭旋。數夕，果有盜眾，逾垣入內宅，短衣錦帕，持利刃，帶假面具，四十餘人。牧奉母潛僕媼宅，餘皆藏匿。盜謀登樓肆搜括，白之夫，抽刃欲起，白急止之，曰：「吾有郁姑至寶，今夕可用矣。」如女言擲之，環之放光，如火燄下撲，又如獵網四面，盡覆諸盜，使不得出。白之夫辟門大呼，眾役哄進，咸以黑索套頸如犬羊，而鐵環亦竟杳然。
　　牧高坐堂皇，研訊云：「爾輩洶洶而來，何遽自縛？」曰：「小人等正擬拾階以進，忽有火光自頂上落，即如身陷獄中，不容動一步。」再詢，則知前奪女公子者，亦即若輩所為。問盜魁何人，眾囚前伏，指三人泣曰：「吾輩皆賭博場中無賴子耳。為受伊等蠱惑，遂至此，復何言歟！」問三人何名，則一名郁玉生，一名王禽，尾一人名金關，蓋女易男裝者也。繩妓近綠林，近因窘故，再習故業耳。牧聞之，大駭。使白之夫婦睨之，雲不誣。遂取供申詳，然後斬於東市。白告歸，牧奉母命，厚酬之。
　　後數年，牧辭官歸閩，僕夫車馬，行亂山中，方有戒心，忽見女作劍裝，偕一跛足葫蘆之男子，拜伏車前曰：「奴已嫁得婿，知夫人至，特來問太夫人安否。前途雖多伏莽，然兒已剪除之矣，請安輪前進，無怖也。」牧尚欲豁白，女遽致聲珍重，化作彩雲一線，冉冉向西去，跛足葫蘆之男子亦杳。適太夫人後車繼至，宰趨白所見，太夫人更惋惜浩歎不輟。
　　白夫婦歸來安，以牧之所酬者，略營運，遂市田產，稱小康。一夜，方閨中對酌，賞秋月，忽空際墜一物，聲鏗然，旋聞雲際有女子聲，曰：「吾畢岫芙也，奉楚姑差遣，省義帝陵，遇妹綠雲，盛稱賢伉儷，不負所託，煩順路以不腆奉寄耳。」旋覺彩雲東去，玉人無聲。俯拾之，則彩袱包黃金二錠。遂詣郁翁媼之墓，盛加封植，清明寒食，夫婦具漿飯茶酒冥錢往墓，呼女名，哭而奠之，數十年無間斷。
　　張大眼者，催租隸也。一日五更起，貿貿入城完秋賦。時正酷暑，晨風清涼，行至秋稼灣，日漸上，熱甚。路旁有人家，茅舍閉門，主猶酣寢。門外搭豆花棚，蔓延接髡柳，下有兩石凳，頗潔淨，露水猶濕，遂拭以布巾，就坐小歇，鑽火吸煙。忽聞棚上有歌者，聲啾啾如秋後知了吟，傾聽之，歌曰：「郎在東來妾在西，少小兩個不相離；自從接了媒紅訂，朝朝相遇把頭低。低頭莫碰豆花架，一碰露水濕郎衣。」大眼聞之，駭詫欲絕。周囘細訊，則一小木雕嬰孩，粉面朱唇，目清眉秀，長二寸許，躍豆花上，笑容猶可掬也。然卻為一縷頭髮繫頸，扣棚隙葦葉上，不能逸。大眼心知其為樟柳神，必茅屋中有術人止宿，夕繫於此吃露水耳。素審其靈妙，能報未來事，即斷髮擎腕中，戴笠西行。
　　將見城垣，腕中躍躍若不安，急珍藏於笠內，果安。旋小語曰：「張大眼，好大膽，來捉咱，一千銅錢三十板。」言之不輟。大眼心計完納不虧，何至於笞責？聽言如不聞。
　　甫進城，邑宰王公，適呵導出行香，見大眼心急足忙，疑為匪，呼從者執之伏地。問伊誰，大眼語鈍滯，喘息流汗，不能達。宰怒曰：「非良善也，盍笞三十！」大眼伏街上大笑，宰問：「笞必痛，何反軒渠耶？」曰：「小人預知有三十板之厄，今果然，始笑耳。」宰婉訊之，大眼具述己為租隸，路得樟柳神，預告受杖等語，宰命以神獻，大眼即於笠中，取出呈上。宰輿中詳審，知有靈，立命賞給青蚨一竿，以慰其冤責。
　　宰由是聽獄，必以神置帽中，坐堂皇，為兩造預言曲直，如目睹。人爭誦神明，比諸虛堂懸鏡，無微不燭，而不知公帽中有樟柳神也。公卒後，為鄉里城隍，甚靈。
　　懊儂氏曰：近有人親往姑蘇，從巫蠱家買一樟柳神而回，意可以未卜先知矣。詎神殊緘默，所報者無非鼠動雞啼鴉噪等事，且夜伏枕畔，嘵嘵煩瑣，攪夢不酣。及問以他事，稍有關係者，皆對以不知。私問何故，曰：「懼禍耳！」噫！鬼且懼禍，人可知矣！
　　篆刻家，牙石竹根，無不捉刀，唯玉章堅硬，輒見之生畏。或曰：「蟾蜍肪塗之，軟如蠟。金剛石鑽之，爛如泥。」試之，均不驗。
　　歙有方生雪蓬，刀法得家傳，然刻玉，亦深恨不能得利器。偶游揚州，市上見骨董家有古鐵一方，苔花斑剝，隱有篆文，較以秦尺，長五寸許，寬一寸許，知為古物，悄以青蚨二百，購之歸。試削磷玉，紛紛落，然笨拙無鋒芒規角，不能刻。懸針躉尾，就石磨礪，石損而鐵無恙。送諸冶師，改鐵筆，熔爐中三日，如紅蓮花瓣，取出火，即堅，不能剖，不能卷。遍詢冶師，皆不知其原與訣。
　　旋游蘇台，訪之久，聞人云：「餘杭西湖邊有仲叟，世傳鑄刀劍，或有秘密法。」生訪之，果有叟，鬚眉如霜雪，溫雅若儒生。以鐵示之，並告以故，求玉成。叟曰：「不意垂暮年，尚能寓眼，眼福不淺哉！」曰：「是究何物？」曰：「此昆吾古劍頭也。僕之祖若父曾言之，而未能見。僕馬齒加長，見僅第一次。成就自有法，然工值須朱提二百金方可。」生以值太昂，出三十金，不可，再加一倍，仍不可，笑曰：「此寶物也，五金之精，凝結於此。又入土久，得山川秀，已通靈；煉得法，可得鐵筆三枝，不假雕琢，一鎸石，較之泛常鋼器已無敵，二鎸銅鐵之屬，三鎸晶玉之屬，如刀斲木，其指揮如意，真無上品；售一即千金，區區工值，尚以為昂乎？」生怒攜之去。曰：「郎君莫錯過，僕衰老，將就木，倘過此，則茫茫天壤，永無能辨者。其負此寶物乎！」生不聽，竟去，奔馳三年，迄無一遇，不得已，仍往覓叟，願如數為酬。叟曰：「郎君既去，又何必來？論倔強，當見絕。然僕欲為人間多一寶，盍先以金來，明晨坐視，炊許時即成。」生晨即攜金往，先兌與叟，叟邀生坐肆門品茶，童子開爐，炎炎甚熾，叟亦坐，與生閒話。倏一女丐來，污穢非常，面垢盈掬。叟呼丐坐矮几上，酬青蚨二百，願代為櫛髮。丐得錢，亦不問云何，聽之。叟高坐，袖出小梳，為丐櫛之。髮垢已兩捧，遣丐去。旋又呼別丐，如法為之，垢更多。已乃對爐端坐，口喃喃若勒勒者多時，塗垢於鐵，就火灼，灼復塗，塗復灼，如是十餘次，垢盡矣，鐵忽放五色光，驀作奇響。視之，已判為三，端正條直，取出，略鍛鍊，即為鎸文；一曰「切玉」，二曰「斷金」，三曰「鎸雲」。又出紅石如瑪瑙，磨須臾，即湛湛如碧芙蓉，利刃也。叟拂拭付生，曰：「願郎君世世珍藏，勿墮勿棄。」
　　生攜歸，急試玉之至老者，無堅不入。遂仍返竹西，日賣篆玉章，一字銀一兩，索刻者戶外履常滿，由此大富。惜咸豐三年，匪至城陷，生且不知何所歸矣。
　　懊儂氏曰：炊米之杪，斷戟同沉；繞指之柔，敝帚誰惜。天下不完之物，豈盡廢材耶？要在無正法眼藏耳。噫！薛燭不逢，張華已渺；茫茫天壤，知己何人！
　　某邑某宦，以進士宰於粵，迎養尊甫某翁。翁歿，宦扶櫬回鄉里。時伊伯叔均科甲，作顯官，勢甚熾。故靈之回也，盛誇耀，騶從鹵薄排列長三里。里之紳衿無老稚，咸公服出城迎。
　　次日領拜，夜夕行招魂禮。銜牌傘蓋，魂轎香亭，悉假城隍出巡燈會上五色琉璃者易字為之。而各家又出兩明角燈，挑諸竿，遣僕持之前驅；龍虎獅象燈，又雜出於鹵薄中；火樹銀花，遠望若火城。名為招魂，實則張燈。鼓樂喧闐，冠釵雲集，自宵達旦，緩緩繞街行。各家又設祭筵，擺供獻，金玉花草，異寶奇珍，香風撲鼻。魂轎到門，主人拜，宦答拜，拜已，優伶唱戲文，以媚亡者，名曰獻曲。
　　正嘩亂間，突一某茂才盛服擠墮路旁廁，幾沒頂上，大呼救，人援之出，臭味差池矣。一市大嘩，友方掩鼻慰藉，而茂才顧僕乾急，曰：「愚才！速取冠帶來，這一跪三叩禮，是萬不能少者。」友有旁觀冷眼者。唯聞鼓吹聲，人馬雜沓聲，孝子假哭聲，僧道梵唄聲，步履聲，茂才著急聲，友人慰勞聲，路人相戒聲，聲有不同。
　　迎歸，懸太翁像於後堂，客與主人下及執事奴僕，均擲去白衣冠，更吉服，撫掌歡躍，曰：「太翁歸也！」開筵款客，堂下演劇，須臾五色臉登場，金鼓大震，客有題其額云：「弔者大悅。」聯云：「弔者在門，賀者在室；哀不可過，樂不可支。」
　　明季青魯山中，嘗有虎患。有山家小女子，年十二，攜斧入山，採樵以助炊。偶失足，墜山谷中，下皆葉，得不死。然上視壁立百餘仞，無階梯，高聲呼救，繼以哀泣，終無應者。女視東壁有洞，內空闊，若夏屋，伏兩乳虎，馴若貓犬。女至虎窟，愈怖，知必死，樂與乳虎嬉。夕照墜崦嵫，腥風突起，虎母歸，見女始大驚，繼見女抱乳虎於懷，嘻嘻了無怖。又瞠目良久，即坐引乳虎哺。哺已，將眠，女叩拜曰：「兒蒙大王憐我，不殺我，尚能分乳救我饑乎？」虎凝思，又良久，頷首若肯。女即逡巡就虎食，倦即眠虎頷下。明晨，虎母舐乳虎，兼以舌輕舐女面，然後躍出。至晚歸，銜果餌置女側。女笑舞，虎母意亦甚樂。
　　月餘，乳虎漸長成，虎母遽負之出洞。女大嚎，虎俯瞰，又良久，重復躍下，負女於背，一躍而升高處，女於斯時慶再生也。虎引女至通衢，女拜辭，虎猶回顧頻頻而復去。
　　女抵家，見翁媼方手之舞之，足之蹈之，歷歷述遇虎得生狀，翁媼曰：「嘻！安有遇虎反生者耶？是必為虎食，死為倀，歸惑人，將引全家葬虎腹。此倀為厲也，豈得為吾女！」女號哭再三，辯莫能白，因閉之室，不與以餐，女轉餓將斃，號救亦無應者，力竭聲嘶，待斃而已。
　　翁媼夜同夢一黃衣婆子來，怒目視曰：「汝女即吾女也，若餓斃，當殺汝一家！」驚醒，覺怒吼聲猶震林木間也。至是始釋女囚。女自服虎乳，長而貌益豔，有勇力，少年將軍某，聞而聘之，屢屢助戰功，封夫人。
　　懊儂氏曰：女不死於虎，幾死於骨肉，可為奇矣。嗟乎！古之孤臣孽子，血凝賜劍，禍伏寢門。山鬼朝游，岸有行吟之客；妖狐夜泣，庭有待罪之人。沉鬱悲涼，有至死而不能見諒於君父；恐山鬼聞之，亦當為之不平。噫！安得千萬億白額，遍為夢中人饒舌耶？
　　諸妹子，不知何處人，少無賴，嗜飲好博，日漸困窘，乃以後庭誘市井兒與之游。年二十有五，色衰，人皆唾棄，而飲博如故。
　　無已，唯稍稍學穿窬。夏日戴草笠，行隴畝間，瞰禾苗深處，若有男女足微動，潛詣其側，則果有野合者在焉，棄紫白羅紗衫褲於左，裸抱正濃。諸攫而脅之，男女咸起，欲遁，索衣不與，伏地哀泣。諸視其女頗有色，曰：「若肯與我依樣云云，即與爾。」女不肯，男勸之，曰：「無奈何，姑從之，免播揚耳。」女含羞與合，男伺坐於側，侷促難堪。事訖，又脅其男曰：「爾太便宜，當罄腰橐與我作賭本，始與爾衣。」男云：「私約到此，實未攜得分文，奈何？」既而凝思久之，曰：「僕雖無持贈，然有一處指君去，可得大財。」問何所，曰：「去此而南，林中有古精藍，破廢無住持。第入，瞰中殿，地有卵石數十枚，堆作一團，君即拾廟外累累者之一添其上，龕後僵臥，待少頃有十餘男子來瓜分阿堵，君出數石，自有分。」諸曰：「諾。」擲衣與之，男女著而急竄，繞過古墓道，突不見。
　　趨入林，果有廟，果無僧眾，而地果有石子。遂如其所說，臥而俟。及昏暗，有男子二人進廟，數石子得十二枚，訝曰：「何故多一石子？豈有新來不速之客乎？」旋又陸續數男子至，至皆豹頭環眼，腰下橫刀。先來者與客寒暄，且告以異，眾曰：「吾輩已有十一，若添一佳賓，成闌干數矣，曷搜取？」諸自龕後倔然起，出與為禮。眾曰：「子既來，緣也，曷同去打黑風？得財當分贈，然須訂盟共生死。」諸曰：「諾，固所願也。」乃於神前瀝血為誓，禱拜訖，眾有攜來酒肴，團坐飽啖。眾問諸曰：「此等生涯，子見慣乎？抑初學乎？」曰：「不敢欺，若逾牆鑽穴，弟所優為，餘非所知也。」曰：「如是亦佳。子到彼第，先入探虛實，啟門戶，隨出伏暗處，防外來。」曰：「善。」
　　夜靜，聽村柝轉三更，眾曰：「是其時矣。」各執堅利，與諸以械，蜂擁魚貫行，逾數疊崗阜，至一極大孤村，重扉嚴，燈火全無，而左右皆山岩水沼，絕少比鄰，然舍宇鱗接，知為大家。眾曰：「新來同盟，可先入瞰之。」
　　諸乃逾數重垣，直達內寢，各室皆黑，唯西廂窗牖時露燈光，鷺伏蛇行，以唾濕窗上紙，微破，睨之。一四十歲半老佳人，高坐牀第，搖招涼；一二十餘歲佳人，著輕碧紗褲襠，對鏡勻鉛粉，卸晚妝；一十七歲小女子，髮垂垂，尤豔絕。三人皆弱不勝衣，臨風欲化者。小女子抱小孩童尺許，白如雪，瑩如玉，呱呱啼不輟。女子且弄且怨曰：「連曰阿官甚不乖，夜深猶呱呱不肯睡。」對鏡人笑曰：「渠是姑姑嬌慣，埋怨誰耶？」牀上人曰：「將阿官來與我。」果送至牀上，老幼共調笑。對鏡人忽唏噓，曰：「蓮姑莫怨阿官，令伯仲至今不歸，險不教你兩嫂嫂孤寂煞。幸有襁褓物鬥笑耍也。」牀上人曰：「蓮姑，兩哥哥不在家，莫貪耍，忘卻門戶。」小女子笑曰：「妹子癡耶？深野孤村，妹時時怕有賊覷。夕照銜山時，已重重門閉矣。」對鏡人曰：「倘有惡人來，我妯娌落得一死，未免苦妹及阿官耳。」女子急搖手，曰：「莫道莫道，嫂何必故作險語，令人怕。約再遲二三日，大哥縱耽延，二哥亦斷無不遄回也。燈花結如紅豆子，有徵驗矣。」牀上人曰：「小妮子，只記得二哥，不想念大哥耶？今夕，盍仍是三人同榻，俾膽子稍壯。」女子笑曰：「二嫂嫂睡態不雅相，動輒翹纖足壓人肩頭。」對鏡人妝亦竟，笑罵移時，掩關移燈，遂下帷同寢，長者鼾聲漸酣，孩童啼聲亦止。
　　諸窺瞰多時，心喜，急循廳事出，欲拔關，則門皆暗閂，機鍵牢固，無已，仍逾垣出，縷述所以。眾亦喜，遂囑諸在外，各皆登屋詣內，飛行鴛瓦上，曲折數道，視燈光，聳身躍落，伏諸窺處窺之，果聞牀上有婦孺酣眠聲。滿屋箱篋，扃甚豐。雌物無能，藐忽放膽，拔刀破窗入，燈光大明。掀帳視之，則空無一人；舉箱篋啟之，皆空無一物。遍屋窮搜，絕無人跡。知有變，仍躍登屋，甫過樓角，則先行者無故墮地死；陸續進者二人亦然。其餘見樓角有刀光，急轉而之北，視下有小圃，擬自彼處遁。突屋後飛出一人，乃對鏡人也，手起刀落，連殲者又五人，僅剩其四；茫茫無所之，大呼躍落庭院，則年長者，已自後刀落，斷其首矣。
　　諸在外癡守，至東方將白，而眾仍不出，聽之亦無聲息，意眾俱得彩，各擁婦眠，滿腹妒念，登牆外高樹潛窺，則眾皆身首異處，無一完軀。大驚而下，欲進不敢，欲退又以同盟之誼不忍，乃潛伏草堆中，姑窺其變。少頃日出，聞小女子啟莊門，兩婦人亦均出外，四望笑曰：「惡賊無故來送死，又欲累老娘親手葬，渠好僥倖也！」小女子問：「葬何處？」或曰水邊，或曰柳林下，商量多時，遂定為南崗頭。小女子果攜鋤先去，兩婦人陸續抬屍出，血涔涔，染畦町。諸心慘然。及見其抬盡，心計娘子軍全在野田，室內尚有嬰兒，何不潛入殺卻，為同盟報仇。意決，乃逾垣入，拾地上刀，奔進繡闥，視兒尚仰臥，劓息咻咻，遽揮以刀，竟兩段矣；詎聲如破柝，視之，蓋木頭雕成也。大驚，欲反遁，突一白髮老嫗，龍鍾非常，以杖支門，問：「子何來？敢入人家閨閣，且殺人家孩童乎？」藐其老，甫擬以刃，嫗笑曰：「子欺我衰邁耶？若以杖擊汝，終非好手。」駢二指擊諸肩，痛如中斧質，不覺伏地哀號。視嫗後，又立一婢，抱孩童來，方是昨宵英物。兩婦攜姑旋歸，嫗婢爭告之，婦曰：「噫！如此物事，亦學作賊，真辱抹煞人！汝在草堆中，賊瞳灼灼，以我未曾寓目耶？姑念汝為手足報仇，尚有義氣，免污吾刃，且就縲紲，俟吾夫回，再發落汝！」言已，婢付孩於小女子，出黑索，綰諸頸，若牽犬羊。扃之斗室，日與兩餐，頗甘旨，尚無苦。
　　至三日，忽聞女子喜曰：「大哥二哥回矣！」又聞婦笑曰：「郎君又攜得妹夫回矣！」旋聞男子勞婦與妹曰：「吾兄弟遠遊，子等殺得好賊！」言已，均軒渠，一家宴燕，笙管嗷嘈，中夜方止。
　　次日，始聞大郎坐中堂，命婢引諸出，伏階下，若囚之就決者，觳觫非常。潛視堂上三人，皆冠玉美男子，唯大郎有須，詈曰：「吾道誰，原是市上無賴諸妹子耶？前宵之舉，罪不在子，但不應圖滅人後，此等便非丈夫，宜其雄而雌也。且吾友盜鄰婦野合，干爾何事？爾脅淫其偶，又詐取其金。此等惡頑童，宇宙間真一刻容不得！」言已，擲刀下，令自死，諸哀叩不已，滿堂皆失笑，二郎曰：「姑貸爾命。」喝左右健兒，且成就渠，作留半釋迦，眾曰：「然。」兩健兒果縛諸於柱，出薄刃如紙，脫布褲，宮之；血淋漓滿地，昏而復甦，健兒笑敷以藥，痛頓止，大郎笑曰：「這般方成個妹子也。」擲數金與之，立命人送出村。躑躅田間，旋走旋歇，兩日始回舊處。見日前所遇男婦，遙遙視之笑。諸憤極，拾地下卵石投之，兩人皆化作白狐竄去。
　　年餘，里之人家被盜竊，聞於官，諸潛告捕役，會同營弁百餘人，重至舊處，則村舍全無，荒煙零落，眾於草中拾一木雕孩童，諸見木上有伊舊斲刀痕仍如故云。
　　懊儂氏曰：以盜殺賊，所謂以豹狼而戮梟獍者也。使諸妹子，若非同盟一念之義，又安得獲保首領，僅為天痾已乎？龍陽小兒，身有淫具，本無用之物；二郎刑罰，可謂當矣。
　　詩臣既述朱君還魂事，又述其妹朱貞女生死本末，尤足豔稱。朱本巨族，其尊人負郭覓幽境，築別墅，供吟嘯。花草甚夥，牡丹一株，姚黃也，稱巨擘，而蘭尤富焉。園丁谷姓，其婦盆婆子，同任灌溉勞。花時游屐往來，藉賣苦茗，博蠅頭利。蘭之種，素心者為上，紫心者次之，並蒂者尤不數數見。墅中素心者僅蓄一本，夙珍愛。是年風光乍轉，奇馨勝常。忽一夕，紫者咸化為素，又本本皆作並蒂，若夫妻蕙。三四日，旋複本質，而封姨肆虐，落英滿階。盆婆子亦有愛花癖，往告主人，意似惋惜。
　　一夕，自鄰村社飲回，扶醉踏月，經短牆外，聞墅中有女子言笑聲，偷瞰之，則倚石坐者，為黃帔美婦人；席苔坐者，為縞衣美女子；左右侍者嬌鬟三四輩，語細不可辨。忽聞婦曰：「小妮子弄狡獪，無怪封家婢妒欲死。」女笑曰：「兒本太憨生，偶為諸姐妹袒衷曲，不意遭奇虐，近亦自悔恨。」婦曰：「兒過矣，顛倒生物，上帝所忌，況自家形骸乎？然則封家婢饒舌，奈何？」女子聞之，掩袖汛瀾，不歡而散。婆子歸告其夫，皆不解，由是時伺於牆外，冀窮底蘊。然仙蹤杳矣。
　　一夕正夜績，忽聞墅中有絲竹聲，泣別聲，走覘之，則遙見黃帔婦，手白玉斝，斟清泉，灌素心，祝曰：「汝不自閟，過炫露，果為封氏劾，往墮閨秀情癡劫。當於十六年後，早證果，勿迷本性也。」祝已，灑涕不已，諸婢勸慰，始含淚入牡丹花叢，不見。婆子驚，翌告於朱之夫人，則正於昨日生一女公子，夢蘭而誕，彼此互述，始審生女之為素心後身，遂名曰紉蘭。夫人生子四女二，紉蘭行五，人呼五姑，為父母所鍾愛。
　　明年，尊人茂才公捐館，母夫人自坐絲幔，即教子女。紉蘭幼穎敏，貌麗性貞，學繡之餘好吟詠。夫人每語人曰：「此吾家女學士也，瀟湘入夢，巾幗謫仙，惜爾翁不克見其詠絮才，為可悲耳。」女偶詠秋海棠，自云：「秋雨又秋風，苔陰瘦一叢。如何人不寐，淚灑可憐紅。」母聞之，不懌曰：「是兒何語出不祥？」遂藏其卷冊翰墨，專督女紅，不容習咕嗶。女雖遵慈訓，但往往倚窗調鸚鵡，捲簾放歸燕，臨水數游魚，口常喃喃，偷聆之，皆絕妙好詞也。顧性最好蘭，見蘭又嬌啼不輟；墅之素心者，自女設後，即頓萎。盆婆子護以竹欄，仍勤澆灌，冀再萌耳。七歲時，早許字成都守張公子，本與女為中表兄妹行，兩小無猜，曾共梨棗。至十歲時，即走匿不面。公子素羸弱，隨任之蜀，鯉魚音斷。又六年，女忽持齋，朝夕稽首拜大士像，諷《心經》。母詢何意，則淚涔涔焉。
　　時正早春，半窗旭日，女擁繡被不起，淚雨濕枕簟幾滿。婢白於母，詢之嗚咽，曰：「兒不孝，將長辭阿母，負教育恩矣。幸有兄妹在，願母勉加餐，勿以薄命女為念。」母悲曰：「兒何出此言？」泣曰：「兒昨夢張郎來，擲枯蘭一枝於地，再拜辭出。兒知其必赴修文矣。」母素審公子病，聞女言，心若割，勉慰之，而女由是竟毀妝，食頓減。月餘，蜀中噩耗至，公子果死。母背女哭，秘不使聞。
　　女忽晨起，對鏡理妝，問婢曰：「盆婆子來乎？」曰：「未。」又問：「墅中素心蘭再生乎？」曰：「不知。」問：「亭畔黃牡丹無恙乎？」曰：「無恙。」既而解頤，曰：「來處來，去處去，自家苦問訊，誠恐封姨笑人。」旋又悲涕，曰：「悔不聽姚夫人語，一至於此。」
　　婢見其或哭或啼，狀類顛，急白夫人，偕兄妹至，女笑曰：「偶與婢子嬉耳，何遽驚高堂？」言已，舉止如故，防遂漸疏。然每夕則扶病挑燈，繕詩稿，成一帙，題曰《別鵠吟》。稿成，泣拜其母，曰：「乞以此卷寄巴蜀，焚亡者靈前，以當同穴。」時盆婆子不知也，忽見已萎之素心，頓發舊叢，含苞怒放，香更襲人。
　　是夜，又聞弦管嘔啞，人馬雜。啟雙柴，則見燈火若城，旌旗如雲，侍從策花驄，皆古裝，擁一綵輿，冉冉門外過，輿中麗人，五姑紉蘭也。婆子遽挽輿，呼曰：「五姑將焉往？」鹵薄怒，欲加鞭笞，女曰：「莫驚他，此吾守園人。然汝來大好，煩寄語高堂，雲我赴詔為天上癡蘭院主，脫去三塵，毫無苦趣。姚夫人尚不及我貴。可請我母減哀思。」言已，車馬如飛，倏忽不見。香風習習，彩雲紛紛。明日婆子來，見張夫人，始知五姑已於昨宵化去。至今《別鵠吟》一稿，士女傳誦，價重雞林。人第賞其詞章之工，初不知其節操之貞，與生死之顛末。花耶人耶？仙乎仙乎！
　　江南通衢，有街名曰沉香。詢土人以命名之義，雲富家子，金姓名不換，蜀人，美丰姿，財雄於鄉。年二十，偶閱畫圖，慕江南風土之美，金粉之麗，山川之秀，遂挾重資學賈。偶游於此街，經桃花門巷，忽一荔枝殼墮肩頭，仰視之，珠簾繡閣，一美女子憑攔，顧之微笑，訪而知為娼家，乃第十三女素嬌也。釵光鬢影，魄蕩神迷，遂入院。女笑迓之，肅入己之繡闥，別有洞天，茶鐺沸鼎，香髜棋枰，弦索互弄，錚錚然。生惑之，幾不知身之所在。旋即開筵，酒肴精絕，雛姬五六輩來，互相侑殤，或素之姐，或素之妹，疊媚之。生微吟「除卻巫山不是雲」句，眾遂哄散。
　　酒闌人靜，解衣入帷，素出十洲春冊，照譜為之，魂更銷矣。由是遂假館素嬌家，不復事貿易。資耗盡，素憂之，生曰：「卿無憂，吾家雖不及鄧尉石崇，然西蜀亦著名富室也。我以貿易為遊戲耳。盍暫歸，取重資，當訪天台。」素涕泣曰：「妾已委身事郎，誓不再作章台柳，但恐瓜期屆而郎斷尾生信，奈何？」生誓以天日，曰：「劍欲會，鏡欲圓，請留一信物，以當左券。」生笑曰：「小生囊橐，盡入卿家，更有何長物可贈？」素曰：「請鑿一齒，以昭踐齒之約。」生怯痛，素即嬌啼，曰：「郎非真愛妾者。」生恐拂其意，即忍痛與之；素喜，藏諸妝台。治酒餞行，諄諄訂婚嫁，臨別啼哭，生衣袖盡為素淚濕透，生亦泣。榜人催再四，始判袂去。
　　歸則出資，盛備青廬洞房所需者，費二萬金，將買舟往迎桃葉。友人勸誡曰：「錢樹子，多不義，所以戀戀者，為有劉濞錢，非為潘安貌也。」生不信，卒治任往。巴峽下流，匝月即到，甫登岸，猛憶友人言，未卜素嬌之意誠否。遂敝衣囚面，攜筐持竿，詐為乞丐，詣素家。
　　素方坐大賈懷中，持爵勸飲，驀見生，若不識，詈嫗曰：「姆姆，病盲耶？若不驅出，便嗾狗齙脛股，無悔也！」嫗果持杖逐之。生哀呼曰：「姐姐莫打，我金不換也！」嫗與素審之確，問何一寒至此。以途中遇盜對，素問：「爾至此，尚欲何為？」曰：「來踐卿約耳。」素笑曰：「我金玉錦繡中，尚三日兩日病，能為丐人婦耶？請君歸休，勿妄想！」生遂哀哭曰：「明知婚媾難，但不久填溝壑，乞卿垂憐，賜一殮具費耳。」素冷笑曰：「幾見勾欄門，化作施材局，恐市上木空矣。」生又蹙額曰：「小生兩日無一餐，腹鳴若雷，乞卿賜一飯，俾作飽鬼，瞑目耳。」素不應，嫗意若憐，以剩羹雜飯，貯破窯器，折秭與之食。生且吃且請，曰：「約既毀，小生一齒，須見還也。」素命嫗捧巨篋出，其中人齒列貝，若貨假藥者。生大怒，擲器拂袖去，將履閾，聞素在內大粲曰：「花郎好性氣！」
　　明日，盡攜所帶，命人陸續扛至素家門首，繡裳珠履不計外，中有沉香牀，窮極雕鏤，費數千金，縱火焚之，烈煙亙天，香聞十里。素聞之，遂自縊。嫗哀生，生轉厚瘞之。噫！滎陽生豈少也哉？世無李娃，幸勿浪作墜鞭人耳！
　　又聞姑蘇曾有一娼，名香儂，居通衢，朱門洞辟，牆懸虎牌，門首黏示條，屏縫緘丹封，蛇鞭雉帽，赫赫炫人。司閽者龐然坐視，耽耽如羅剎。香儂小有才，凡佳客到門，必坐與司閽者語良久，詢明來歷，然後具稟，稟云：「敬稟姑娘妝次：敬稟者，頃有貴客，貌比潘安，富同陸賈；身有衣而楚楚，家有粟而陳陳。面同李貌之柔，貨定張驢之大。請添樹上錢，勿韞櫝中玉。乞伏照驗施行，准賞雲雨，曷勝恩戴。」云云。須臾擲出批云：「據稟已悉，細勘來人，貌既不揚，衣又不華，錢必不多，不准。云云。該毛勿得妄瀆，此檄。」
　　懊儂氏曰：娼家錢樹子，認錢不認人，此故態也，何足奇。所奇者，金家郎，迢迢巴蜀，垂到姑蘇，忽然醒悟。饑來驅我，得卿卿數言，能令千古有情人，憐香惜玉之心，一齊灰死。當其拉雜摧燒時，想諸天菩薩，聞香而來，必合掌而作誦曰：「苦海無邊，回頭是岸，登徒之流，大家來看。噫！火中燒出青蓮花，敗子回頭金不換。」
　　今有人焉，於光天化日之中，九陌通衢之地，公然攫財物，使行道者耳如不聞，目如不見者，誰歟？即北之剪綹，南之扒兒手也。
　　揚州東關，有小癩子，尤稱巨擘。其先癩母，本習猴婆技者。癩之父操此術游江湖間，遇猴婆莫逆，遂成夫婦，而生小癩子。年十五六，其父母已飽食暖衣，稱小康焉，出資送小癩子就村傅讀，俾改業。而癩性最敏，咿唔之暇，輒習弄好身手，恐墜箕裘。一日，二老壽花甲，座客方稱觴祝嘏，癩子遽跪請仍習父業。父唏噓曰：「兒能象賢，原大好事；然習則易，精則難。所謂精者，如承丈人之蜩，如運郢人之斧，如射甘蠅之箭；胸有成竹，目無全牛；遊戲出之，俯拾即是；所謂如與可畫竹，兔起鶻落，少縱即逝者也。否則帶水拖泥，動遭詬辱，捉將官裡去，一般斷送頭皮，危如何乎！業此者，煉目煉心煉手，以我之目，視彼之目；以我之心，印彼之心；以我之手，扒彼之手。彼鈍而我靈，彼勞而我逸，彼垂而我起，猶下乘也。俟其靈而我故鈍，俟其逸而我故勞，俟其起而我故垂，猶中乘也。靈即應之以靈，逸即應之以逸，起即應之以起，始為無乘。汝未習傳燈，妄思跨灶，輕舉妄動，豈不貽老父憂乎？」曰：「兒已習之矣，請大人面試可否，然後出門攘行人。」父尚猶夷，眾極慫慂，癩更自誇，父曰：「姑試之。」二老登廳側小樓，凴欄下顧，呼癩子，使賺之下，癩子故搖短髮，作徘徊狀，告眾曰：「由高自卑，誠非易事。若二老下堂階，吾賺之登絕頂，尚易如反掌，況區區一樓乎？」父聞之，即拾級下，曰：「是依樣也，盍賺老人上樓？」癩子再拜曰：「即賺下矣，更何上焉？」父母與眾均大笑，賞其靈妙。疊試，均有巧思，遂任伊所為，日獲甚夥。
　　時有鹽商江某，老而淫，婢妾外，更廣集大腳仙，薦枕席。一日，鮮衣便服，小坐肆門，眺矚往來，瀹茗為樂。小癩子嬉戲肆前，見江某，遽鞠躬問安否？江笑罵曰：「禿賊兩目如椒，垂涎吾手中物耶？」癩子連稱不敢，然亦不去。適肆中執事人看元寶，江笑擎一寶，語癩子曰：「吾夙諗汝神通，大元寶置案頭，吾坐守之，眾目瞰之，爾能炊許時，公然攫寶去，使吾與眾皆不知，即以寶賞汝。否則再致吾門，當以大杖敲折狗脛股！」癩子笑稱不敢，江又言之，癩子略凝視，遽屈膝仰首，曰：「公真慷慨，惠賜小人耶？」「誠然。」曰：「如是當預謝賞。」言已，即去無跡。江端坐，目時顧寶。忽一妖豔大腳仙，年甫十六七，內著綺羅，外罩布素；滿頭花朵，雲鬢堆鴉；裙下蓮船，嶄新花履；上身衣雪青比甲，紮月白繡花汗巾；挾柳筐，內承麥麵斗許，飄飄從東來，粉汗浸淫，櫻口喃喃，若深怨柳斗之重。至門首，見江翁撫案坐，故止步笑曰：「且小憩片時，量午餐湯餅，尚不過遲。」旋有數婦人，陸續過門，問女曰：「巧姐竟親執其勞耶？不怕閃壞嫩腰肢，累主人心痛？」女怨曰：「無奈何，阿六官忽思啖湯餅，所幸大腳能走，那怕踏破多子街。」江瞰其冶容，已神迷；又聞其嬌語，更心動。情不自禁，遽問曰：「小大姐，爾主人誰耶？」女斂笑正色曰：「兜兜巷東首羅大官也。」江曰：「此吾之至戚，何絕未曾一見子？」女笑曰：「婦記曾識翁面，但不知姓名。翁貴人，能有下眼覷賤婢？」翁謙遜漸入謔浪，女不怒，唯含笑小酬應。翁令其辭羅就彼，女似許可，旋問曰：「翁癡耶？坐守元寶，將以炫路人耶？」曰：「非也。」遂曲折道與小癩子相賭之由，女嗤然一笑，曰：「翁莫鬥人耍，是必假寶。若真矣，翁即富，何肯以之作孤注？」翁極言其真，舉寶使女自鑒。女果倚案捧寶審視，翁笑曰：「此吾家所最夥者，汝若肯來，何愁無十數枚？」女大笑，失手誤墜柳斗麵中，失色曰：「殆矣！」急從麵中捧出，取袖中羅帕拂拭，而後置翁前，曰：「幸不跌傷，然奴幾驚破膽矣。」翁曰：「癡妮子，幾見有元寶跌損者乎？」女曰：「貪看元寶，憩此多時，恐六官又著急，奴去休！」言已，匆匆挾筐向西去。翁方與眾月旦女貌若何，言辭若何，衣飾又若何。小癩子忽含笑來，逕詣翁前，伏地拜謝厚貺。曰：「我元寶具在也。」曰：「翁寶已化為鉛矣，真寶已蒙賜，呈小人父母儲篋之固。」翁細審案頭燦燦者，果為鉛鑄，驚詢何術，曰：「頃來尤物，乃小人之妻，與翁喋喋時，已由麵中更換去矣。」翁始恍然，乾笑曰：「便宜煞禿賊！」
　　至咸豐四年，粵匪陷揚時，小癩子之父母已逝，妻與妹均送至鄉間。癩一身，時至城中偵虛實，每擬乘隙刺楊秀清，不果。富家眷屬，多藉癩子奇計賺出。審楊賊左右有大半三江人，遍結納，堅訂裏應外合之計。出設大營，詳告營主，當事者不深信，叱出；再欲有言，即將傳令斬禿顱。癩驚逸，仰天大哭曰：「吾幼不肖，學做扒兒手，今老矣，思捐軀粉骨以報國家，奈其說不行，尚有顏面與若輩共生活乎？」遂挈家遠竄，不知所終。
　　按《宋鑒》，恭宗時，陳宜中因柳岳還，復奏遣宗正少卿陸秀夫、呂師孟等同囊加歹使元軍，求稱姪納幣，不從，則稱姪孫。秀夫等見伯顏於平江，伯顏不許。宜中乃白太后，奉表求封為小國，太后從之。直學士院高應松不肯草表，改命京局官劉裒然為之。岳等至高郵嵇家莊，為義民嵇聳所殺。夫聳，一民耳，其忠憤果敢如此。吾邑北鄉臨大湖，有城門鄉，土人云：即宋之長天關，至今名為小關。城垣廨署，基址猶存。隔湖三四里，宛在水中央，有生聚百家，即嵇家莊。眾嵇所居，聳之子孫也。足徵宋時此處尚有陸路可通，是必柳岳過江，由真至長，由長往郵，道出嵇莊，始為聳殺耳。
　　尤奇者，前明樞密院羅萬象，清鯁不阿，正笏垂紳有大度，曾為天長宰，政績甚夥，鄉人愛之如慈母。鼎革後，隱於城門鄉，自號湖濱旅舍。黃冠草履，隴畝經行，田衣泥屐輩見而忘其為舊令尹也。公猶勸植農桑，教義學子弟。忽一夕，夢一青衣來招，曰：「主人傳語，奉迓玉趾。」隨之行，入一朱門，殿宇偉麗。主人出，揖而就坐。視其貌，如王者，綠袍珠履，鬚髯飄飄，謂公曰：「吾血食於此，廟中籤詩俚俗鄙惡，真牧豎子語。敬知先生一代才人，衙官屈宋，敢乞賜以珠玉，為冥冥增輝。」公諾，載拜退。逾閾驚寤，以為夢幻無恁，不甚信。明日，又入夢，王者諉尤諄切。醒異之。偶遊關之城隍廟，庭階曲折，依稀夢遊，視壁上籤詩果俚，然公究素慕王陽明理學，不以此為事。是夕假寐，夢兩侍來，狀如古之虞候，招公曰：「速去速去！主人候久矣！」公若疾趨隨之行，視殿上仍前王者，色甚怒，曰：「何吝才！是區區者，尚欲效《東》《西》賦，研之十年耶？」責讓嚴厲。公再拜曰：「鄙人魯拙機滯，憂患膺心，亂離亡命，風雅事久已拋卻。然既承隆委，敢自諱其拙耶？容即擬稿求教。」王者色猶怒。旁有冠帶客，修髯面白晰，若幕賓狀，代公緩頰甚殷。色始霽，即命送公出。拱而別，遂問客鄉貫姓氏，曰：「宋之殺降表者，即某是也。對湖大村落，習耕讀者，皆某之子孫。」問王者何人，曰：「噤聲！」以指劃公腕，書曰：「文山相國。」公驚醒，盥沐作詩三十首，清麗纏綿，溫柔敦厚，繕稿焚之神前，而後書木懸之壁，自敘甚詳。並云：「文山先生與其客杜滸等亡入真州，苗再成紿之出，抵揚，四鼓矣。問候門者，曰：『制司下令，捕文丞相。』先生窮促無策，素聞嵇名，乃反馭訪嵇。嵇迎之於家，事之甚謹，因而慷慨泣下。散家資，招健丁，復遣其子與客伴送文山先生至泰州，航海達閩。」生前道經於此，歿即為此鄉之神，亦理之不可解者。至嵇公歿為先生幕中客，豈非訂生死交歟？
　　前曾遊廟堂，悚然瞻仰，中殿肖信國公像，少偏肖儒衣冠者，正襟危坐，英風俠骨，凜凜如生，即嵇公像也。聞之土人云：「羅公卒於是鄉，葬長亭，四圍多孤塚，泛泛若水上鳧。」余時擬出資為公加封植，立崇碑，敘其事，且肖像於信國右，宛與嵇公對峙，血食千秋。惜阮囊依舊，奈何？
　　懊儂氏曰：由宋末至明末，相隔垂四百餘年。文公生為河嶽，歿為日星，何尚拳拳於彈丸小邑哉？讀其詩集，《過嵇莊》句云：「小泊嵇莊月正弦，莊官驚問是何船？今朝哨馬灣頭出，又在青山大路邊。」當其亡命流離，猶自吟詠自如，良由襟懷朗然，故能定靜若此。羅公以樞密之偉望，隱嵇公之故居，作野老之哀音，荷忠魂之隆委，所謂聲氣相通者非歟？羅公宰吾鄉時，曾詣汊澗大覺寺拈香，甫履寺閾，愕然以驚，恍然若悟，預問寺中廊舍聯額，語無不符。蓋公之前身，為寺之住持僧也。因題其額曰：「相看在此。」由是觀之，如三君子者，可鼎足而不愧乎神。
　　花根雲，年二十，天台儒家子。貌翩翩，性嗜讀，幼失怙恃。年十四，即補博士弟子員，戚里推為國器。欲妻以女，笑卻之。詢何故，曰：「我命中雖無十二釵，然絕非田舍翁抱著黃臉婆子眠一世者。」家赤貧，日把卷，不顧灶突塵。同人偶拉往東廓觀戲，一二闕，即稱賞。又演滎陽公子教歌，覺鰥寡孤獨之流，疲癃殘疾之輩，弄蛇牽犬，刻劃盡情，大樂曰：「妙哉！此天人菩薩，宰官身而說法像也。」人以為顛，生曰：「丐也者，不識不知，無拘無管，以天地為蘧廬，以日月為燈燭，以江河為襟帶，以木石為友朋，歌哭無常，叫號隨己，是真薄諸侯而不為，比散仙而無愧者。何樂如之？」
　　時生有遠族伯叔行胞兄弟者四，業半儒賈，產極膏腴。有德耀妻，抱鄧攸戚。偶中秋邪，相繼殞謝。銅山萬丈，悉歸四嫠婦撐持。議擇嗣未決，族之無賴者乃蠅集，謀瓜分，廳事几榻，不羽亦飛；田畝佃人，被脅咸逸。流言四布，不止穿窬，嫠輩稍理，即橫目爭曰：「寺人產耳，孰不有分哉？」
　　嫠憤極鳴宰。宰至，諭速立嗣，承宗祧。嫠叩首，曰：「族子皆豚犬耳，與其遺風木憂，盍若視亡者成伯道。今乞賢宰官出示於族人約：凡子姪行，無論遐邇，但秋試一獲解，即嗣之；否則未亡人寧乞不怨也。」宰曰：「善。」即示懸裡門並花氏宗塾，族咸惶惶作希冀想，然臨時掘井，又自悔其遲。
　　茂才花根石，富不仁，亦夙涎嫠產者，浼生作捉刀人，雋即酬千金。生正苦囊澀，即乘便之錢塘，同舍館。石時出宿勾欄，生獨居。忽一褐衣人貿貿然來，問生曰：「君茂才花根石耶？」姑應之，曰：「然。」曰：「曷試言長上名字事跡。」石父本生叔，即詭告且確。袖出一函與之曰：「此家主所持贈者，秘莫示人，揭曉來討喜觴飲耳。」言已即去。生潛閱之，闈中關節也。蓋石父亦明經，有富名，簾官某與有素，媚之希豐酬，適來者，價也。
　　生懷入闈，草草與石文，自則略經營，嵌關節。及榜發，石落而生魁矣。榮歸在途，方自慚蓬蓽湫隘。比入裡門，而四嫠已擁之至家。滿堂設紅氍毹，璧上泥光可耀目。會宰亦呵道來賀，生錯愕不知所云。嫠出叩謝玉成，生則再三辭。宰曰：「是有議約，何必辭？」立命冠服，入叩四母與亡者木主，禮成始去。嫠呼生曰：「得汝為子，足為孀孤吐氣。家中不少阿堵物，聽揮霍，不吝也。」生拜曰：「諸母有子，若揮霍，是何異外人之鯨吞。但兒尚未娶，意欲娶兩婦，一為本生潔蘋蘩，一為諸慈奉榛栗。」嫠笑曰：「吾輩本意為兒娶四婦，頃如兒言，即娶五婦何如？」生拜謝，昕夕定省如所生，嫠亦鍾愛如己出。凡一裘一葛，制必四，恐其判低昂也。然生則以來時敝衣私扃一篋，不肯棄。
　　一朝，有戚屬諸人坐廳事，大聲呼生名。嫠爭出屏後，大罵曰：「狗彘奴！尚敢爾耶？我輩有孝廉兒，寺人產俱在，曷再攫乎？」言已，呼僕縛之公庭，敲斷狗脛股，諸僕應，聲若雷，怒目，臂露筋，執索將繫維。戚惶急搖手曰：「何敢爾，何敢爾！我輩來與賢郎作冰耳。」曰：「姑畢其說。」曰：「里有富室劉叟，老無子，唯五女，皆諸妾所生，年相若，極友愛，嘗閨中設誓，願同事一良人。頃聞賢郎，力能享五美，故倩某等來執柯。」嫠始唯唯，改容遜謝。然婚議成，婉倩里之素有德望者代月老，眾唯酬以酒肉而已。親迎之日，陪奩極豐；綵輿一隊，如鳳集，如鴉銜，如魚貫，固已奇矣；而嫠更招優演劇，生且請於是日設廠賑流人。鼓樂絲竹，與乞食誦佛聲相錯雜，則尤奇也。卻扇後，視五女，皆美絕倫，燕瘦環肥，各極態度；香溫玉暖，互鬥尹邢。孟曰璧月，仲曰香月，叔曰好月，季曰瓊月，五曰今月。姐妹善事姑與良人，年餘毫無爭夕事。
　　生自嗣四嫠也，手不拈斑管，目不睹制藝，足不踏塾門，唯豪飲鼓哀弦，挈同好串繁響。初猶奉母斑衣，學老萊子；後漸閨中乞食，學韓熙載；久即村人賽會，生亦粉墨登場，歌喉一聲，諸伶拜下風，觀者呼絕調矣。嫠稍諷勸，勖以南宮，生笑曰：「兒命宮雖有些頑福，今為閨中豔福折算盡矣。若再癡望，恐促生年，母亦何樂有此短摺子哉？故不為也。」年餘，璧香好瓊四婦皆生子，試啼聲，知英物，而五娘今月尚未妊，生詫曰：「豈老天尚不欲我逸哉？」由是日與今月嬉曰：「而今而後，卿當視吾目若巧流盼，即二五妙合時也。」今月戲曰：「行當豢乞人子為兒，免郎笑我不作繭。」越兩年，四兒皆呀呀學語，而今月亦孕然尚未知雛之雌雄，生卜於五相祠，箋曰：「巧巧巧，心事了，回頭宜早，俗塵宜掃。」生玩之，啞然笑曰：「是其時乎！」
　　翌慶次母誕，絲竹之聲遏雲，杯斝之流泛月。生突入，跪白四嫠曰：「兒所以能生子者，父之蔭，母之福，非兒所有也。諸母他日各抱孫，各教婦，勝於日對不才子。兒事畢，兒去矣！」旋揖五婦曰：「卿等有兒，好努力作人家，無以我為念。」眾詫其妄，生仰天大笑曰：「索逋而來，逋償而去，何妄之有？」是夕，猶問諸母安否，晨則潛更來時敝衣，飄然遠引矣。僕四出尋之，無蹤跡，一家哭失聲。是年夏五，今月亦生子，悲喜交集，然無如何。
　　旋有鄉人自豫來者，雲生入優人班，敝衣囚面，坐場後點腰鼓，神色恬然。又有自魯來者雲，近更落拓，日困卑田院，拍板搖鈴，唱《蒿里曲》以度日。然循之，則均於先夕遁去。想即當日所謂樂者，今樂其樂矣。
　　生之五子也，孟曰環，仲曰瑯，叔曰琥，季曰珊，五曰玖，皆穎敏，早入泮。又數年，瑯補邑明經，環珊均鄉魁，琥中明通榜進士，玖食廩餼。太母四，均長齋繡佛，委家政於婦。大太母壽八十五，孫環視於庭，嫠泫然曰：「汝皆成名，亦知尚有父乎？」乃涕不可抑，跪求祖母訓，曰：「昨夢菩薩指示，雲汝父乞食於瀟湘岸上，當往晤一面，了父子緣。」
　　環等遽束裝，蹷往。至湘水，凡有城廓村堡，無不暗物色。偶至飛瓊村，有張團頭者，凡流民皆為所轄，衣冠往咨詢，張恍然曰：「公子來耶？大奇大奇！渠三年前由豫魯至此，遇乞丐有恩德，昨正盜雞斬狗，一同飲廢寺中，忽東望良久，擲杯大哭，眾驚詢，渠曰：『我天台花孝廉也。明日我兒來捕我歸，奈何？』眾額手慶，渠大不樂，眾曰：『我輩知君之心矣，誠恐一朝返初服，必遭吾輩擾。今願憑神誓，君曷歸休。』渠曰：『善！』痛飲達旦，眾鼾，而渠已無跡矣。眾丐頃正各處尋，而公子竟真來耶。」兄弟泣浼張，引至飲處，則破瓢掛壁，短竹倚門，跡如故也。尋守幾月餘，始厚酬諸丐，痛哭而歸。
　　明年，四嫠先後逝。服闋，瑯出官鄰邑廣文；環珊皆大令：一宰豫，一宰魯；琥官皖大方伯；玖家居守墓田。環珊生母均多病，遂各奉其母以居。琥在皖，一日車騎出，忽有少年丐者犯鹵薄，左右正呵叱，丐含笑擲紙裹於地，聲鏘然，且曰：「乞人寶此無用，請歸遺太夫人。」言已，行甚速，追莫及，拾而睇之，則一金釵嵌巨珠。歸奉母，母泣曰：「乞人即汝父也。釵吾舊飾，亡已久，今特送珠還哉！」
　　又環捧檄之東魯，藉以看弟。珊出迎東廓門，班荊甫坐，忽見一少年丐，倚牆捫蝨，且高歌曰：「雪中人是將軍種，口角蓮生極樂花。」兄弟心異之，趨與拱揖，唾不顧；再詢之，則搓膚垢成二巨丸，分與之曰：「勿多言，寶此，可療婦人病。」言已跛足去，瞥即杳然。歸各與母服，病果瘳。
　　又玖因家事往詢兄瑯，道遇一窮男子，插草賣畫幅，展閱之，則雲樹數重，一少年仙風道骨，飄飄走山巔，作採藥狀。問何來，曰：「我母卒，貧無以殯，痛將殉，忽一道流假村塾，楮墨自寫小照與我，曰：『持往可售二十千，尚不敷戢身具耶？』方叩謝，其人頓渺。」玖愛其筆尚不俗，如數購回。瑯閱亦莫解。唯瑯生母，知為阿翁小像，旋以攜歸呈母，且述所以。母泣曰：「汝去後，汝父亦於是日負包裹回，儒衣冠，極華瞻，初不類丐。我方驚喜，渠云：『二十餘年不歸矣，且先省殯宮，然後道契闊。』我因藏其包裹，同之墓。奠畢，忽大風揚沙，日色昏黑，我堅抱之，恐其逸，聞雲際大聲呼曰：『僕非丐根，然有丐癖，煩卿寄語兒曹，寧有丐父，不可有丐子丐孫也！』天霽，視所抱乃一枯松樹。歸閱包裹，則去時所著之敝衣。」明年兄弟偶團聚，互述前事，蓋見於皖，見於魯，見於鄉里者，皆此一日一時耳。懸像中堂，哭拜作禮，紙上神情，與所見皆酷肖。乃索題於當道諸父執，莫不飲佩，曰：「此由儒而丐而仙，天台之花孝廉也。」而孝廉遠矣！
　　懊儂氏曰：花孝廉一瓶一缽，雲水往來，當其撒手懸崖，視妻子如敝屐，亦何其忍哉！或別有慧根，知滿場袍笏，終有散場時耳。嘗謂富且貴者，人視之，誠神仙不若；己視之，亦南面不易；而仙人視之，則桎梏其身，毒其性，不過成一可憐蟲，乃彼不自憐，猶津津罵花孝廉，曰：「是不肖薄福兒也，是無知怪誕人也。」噫，愚哉！
　　東海掠網寺，藏有繡佛一幀，綾本，長二丈四尺，橫八尺。佛像科頭披髮，面如滿月。胸前纓絡，垂如蛛網。左手當胸，宛撫字；右手秉羽扇，下垂水紋袈裟。袒右臂，赤雙趺，危立龍頭黽背上。鼉龍半身在海濤中，四足擺簸，舉頭張吻，吐白毫，升空成樓閣臺榭，日月山河。其下則飛蛇飛魚，水母，爭來朝拜，怪怪奇奇。佛目微睨，慈悲苦惱，意甚垂憐。其上則《金經》全卷，蠅頭小楷，粲如列眉，末注嘉靖某甲子，優婆夷女弟子葉蘋香盥沐髮繡。幀左空隙，為伊戚丁尚書草隸，序繡佛顛末。文甚長，不復記憶，僅綴其略云：
　　浙人葉公大鐘，以翰林官侍御，秉性鯁峙，時以白簡劾當道權貴。嚴分宜遺以書畫鼎彝悅公心，公叱卻之，劾益力。未幾難作，海盜冤扳公曾行賕，革職，廷杖幾死，詔收刑獄，論斬。公子伯仲，皆知名士，束手無策。公女號蘋香，貌溫婉，至孝。聞公陷死地，日夜禱神，得感應。年方十四齡，善刺繡，爰市巨綾，自摘頭上髮，以金刃薄如稻芒者，擘作四縷，繡佛與《金經》，二載始成。功德滿日，而公亦邀天恩，以金雞詔出獄矣。由是掛惠文冠，退老林下，不復預朝政。女自繡佛，目力已竭，雙瞳遽盲，里中無與論婚者。公年六十，病卒，女年僅二十有五。彌留時涕泣，握長次兩公子手，囑善視盲妹，無令窮失所。兩公子泣受教。詎兄雖謹奉遺命，而兩嫂妖牝司晨，時譖小姑懶惰，漸加詬詈。女日夜哭，兩兄亦深惡而痛絕之矣。
　　忽有崑崙女，丫髻，綠褲褶，舉止嫻雅，翩翩到門，問女曰：「姑姑病目，坐耗神損肝肺，非真盲也。妹能盜得天河升斗水，為姑姑銀海生光，但瘥後何以酬妹德？」曰：「妹神靈，能使地獄人重見天日，無不如命。」曰：「姑姑善繡，乞繡雙鳳，一紅一白，為天孫下嫁助妝，但勿遽點睛，恐其飛出也。」女曰：「諾。」崑崙女袖出金篦，稍稍刮大小眥，淚涔涔如鉛瀉。然後袖出小玉瓶，中儲甘露，如人乳，傾滴眶中，囑瞑坐炊許，啟則雙瞳中更有雙瞳，光更清潔。又與神膏服之，胸懷恬適，鬱憤捐除。明日果市巨綾來，視女手安於幀，每日來指點，綵絲綜理，花樣翻新，告成之日，即來替女點鳳目，雙鳳忽栩栩活，飛落中庭，鼓翼如待。乃攜女各跨一鳳，乘雲飛走。家人咸仰首，呼蘋姑不應。崑崙女撥雲下視，曰：「下界人不須驚訝，蘋姑至孝，感動上蒼天孫，天孫遣使奉迓，補天上針神缺，從此化去，量不再累嫂嫂看顧矣。」通城士女，無不見女冉冉空際若畫圖。焚香祈禱，呼蘋姑，聲如雷，兩兄愧悔無地，嫂不為怪也。
　　懊儂氏曰：吾鄉山中有鳥，當春夏之交，且飛且鳴，曰：「嫂虧姑！」鳴至新秋始已。聞古有姑受嫂嫂凌虐死，精魂所化者。蘋姑雙瞳已盲，聽此得無墮淚。幸至孝感動天仙，盲目復明，偕登雲路。兄固知悔，嫂獨恬然。彼英皇之愛敤首，獨何人乎？唐人書「三日入廚，未諳姑性」之句，何其親切而有味也！
　　半截美人宋氏，甘泉人，歸某甲。甲粗蠢，貧不能養母，賴美人為商家保母，得資奉甘旨。生有殊色，不施脂粉，不作時樣妝，以裙下雙趺，不作弓月樣，故人皆呼為半截美人，其實即近今所謂黃魚，所謂門檻裡，又所謂大腳仙也。
　　鹽商某，慕其容，厚值致之。所乳子多肥白，又善伺主人意，惑之深。主婦偶審之，逐美人，子輒呱呱啼，美人轉，子又咭咭然喜也，故得值恆倍於常。甲善博，資耗則索美人值，無怨也。
　　咸豐三年，粵匪踞金陵，揚震恐，議降議御，紛紛不能定。美人私說於主人曰：「降御皆非善策。揚俗奢，必災，盍早營兔窟乎？」已而城陷，美人先夕出，將奉姑遠徙。一黃衣賊目，突至其家，殺姑及夫，擁美人上馬，鍵巨室中，將污之。美人含笑甘語以媚之曰：「郎在天朝何官？」賊屈拇指示之曰：「占天侯。」曰：「位已列爵，尚未經人道耶？長夜漫漫，杯酒相樂，若白晝活秘戲，得毋為將士笑乎？」賊大喜，開筵張樂。須臾月上，美人豔妝出，歌吳侑觴，韻可銷魂蕩魄。忽睹甲仗，手顫而股慄。賊醉睨曰：「卿何怖？」曰：「妾小家女也，見兵革能勿驚耶？」賊立命撤卻。頃又抱賊耳語，曰：「麾下將士，耽耽虎視，霎時我兩人赴陽台，渠等穴壁看，得毋大掃興！」賊即傳令，各歸伍退三舍，不喚汝，不入也。
　　賊醉，乃代弛褻衣，裸而仰臥，昵聲促美人寢，曰：「少緩。」乃自注水於浴器，一絲不掛，徐徐濯下體，漬漬有聲。聽賊鼾息，已十數轉，虞其詐，故試以褻語，不應。遂柳眉倒豎，粉黛生殺氣，視窗前月朗，刁斗遠鳴，急索剪刀，就鞋底磨再四，跳登榻，跨賊身上，覷定咽喉，猛揕之。賊瞠目視美女，奮欲起，壓之不得動，血噴出，滿被褥，霎時斃矣。復拔劍刺其腹，腸出，乃止，展衾覆之。
　　聽漏已四鼓，潛浣手，整衣出，戶宵遁，望門投宿，不敢言，第詭雲逃難者。賊中繪圖索之，不可得。
　　嘗讀《元史》，至正年濮州薛花娘殺賊一事，如窺讒鼎，如玩秘戲，半截美人，何其不侔而合耶？因思揚州女僕果豔冶，傭於商家，憑官媒寫靠身紙，必須書刻己身懷六甲，防後患也。近日宴客，多招以侑觴，否則座客不歡，纏頭之錦，竟多於纏足者。
　　又一女陳姓阿脆，真州人，浪甚。冠陷時，女逸出，踽踽走西山，晝伏夜行，將奔大儀，尋伊姐妹行討生活。至秦欄鎮，以為距賊遠，放膽行。偶思遺，遂循大溪，意入蘆葦中私且歇。突一黃巾賊目，負洋槍佩刀，貿貿然從溪右來，兩面皆水，不及避，反坐以待之。賊拉與亂，女正苦無川資，瞰賊腰纏累累，欣然就之。賊脫女衣，一絲不掛，仰臥溪岸，而己則僅捋窮。女佯笑曰：「急色兒可笑！男女歡合，全賴裸抱，肌膚磨摻得趣。若此，則終是隔靴搔癢耳。」賊笑從之，甫近身，尚未解鈴，女故作浪態，乘不意，遽摟之，滾入溪水中。女本江邊產，向習流而善泅者，賊入水，四肢浮泛，女力捺下沉，三冒而三捺之，已作尾生橋下死矣。女抽刀斷其頭，取臂上金跳脫，席捲囊中黃白，著衣打包，從容負之去。臨行，復回顧水際詈曰：「狗賊快樂耶？」後入安宜，嫁一少年郎，頗伉儷，稱小康，移家秦郵。近已為子納粟，稱太母矣。
　　懊儂氏曰：人間最慘，莫如女子纏足聲。母之於嬌女也，雖愛若掌上珠；獨纏得雙趺，如酷吏之施毒刑，曾不能少加顧惜。主之督婢，鴇之飾雛，慘尤甚焉。每聞此聲，輒痛東昏侯寡恥鮮廉，宜乎覆國。纏已纖纖，阿母意猶未足。及步步生蓮花矣，而豺虎猝來，挪移傾仆，直恨無彩翼兩飛耳。愛女之家亦曾記此亂離時乎？之三子者，談笑不驚，或手刃之，或計賺之，而且尺二金蓮，其行便捷，出入虎穴，極紆極閒。倘遇斯人，當破產以購之，一捧硯，一添香，一負劍，粉黛中饒有英氣。
　　又聞一周姓婦，吾鄉挈東鄙人，自恃足大善走，難將及，先囑良人挈子女潛遁，己則摒擋長物。甫就緒，郊外邊馬已四出。無已，懷一利剪，出門，將覓小道，尋親戚家暫避其鋒。
　　忽一賊目自遠瞰瞰婦，似有風致，揚鞭追及，喝之止。婦亦不懼，含笑相迎，宛如舊識。下馬推婦於地，將淫之，婦佯解褲帶，而笑露其齒，嗤形於鼻，賊問云何，曰：「我惜子愚耳，子等跳樑，全賴驥足，設與我苟合時，馬遽逸，奈何？」賊思其言頗近理，又能慰己，然四顧荒郊，無一樹一石，可以攬轡，頗籌度。女云：「獻一策，然後為所欲為。」賊求計甚急，女大聲曰：「急煞兒，盍以韁繫於兩足乎！」賊撫掌稱善，乃彎腰俯首，牢縛不少鬆。
　　時婦之剪已在手，乘不意，驀以剪刺馬腹，馬負痛，遽咆哮拖賊絕塵奔。剪在腹肉中，愈走愈搖，愈搖愈痛，痛則狂奔，如躡電，如追風，十里外猶不輟，而賊已膚裂額爛，骨折氣竭，不似人形矣。
　　婦徐徐整衣裙，拾賊遺之包裹，遙望馬拖賊去，覓路始行。及尋得良人，相與剪燈話終夜，吃吃笑不休。
　　懊儂氏曰：縉紳家閨秀，原難尺二飛鳧，使外觀不雅，然亦何必過小。彼媸者，背曲肩駝，雖裙下解結極纖，亦非真麗；妍者體柔腰細，即裙下玉筍稍巨，何礙輕盈？總之以五六寸為準，庶合中庸。安得賢有司出示嚴禁，凡五六寸以外置不論；若五六寸以內，定求纖纖而翹翹者，即照妖冶誨淫論。
　　東魯婚姻俗例，凡綵輿到門，女家必預繕一簡，名啟書，隨新嫁娘送去。其辭無非吉利語，即如蘇才、郭福、姬子、彭年之類也。有南郭秀才，本不羈士，因貧，館田舍翁某甲家。甲有女，字某乙子，婚有日矣。甲告秀才曰：「某粗鄙，不解文字，將以啟書浼先生。某固村，而親家亦非雅，請先生務去陳言，別翻花樣，說莊家本來面目，寫農人老實因緣，庶免雷同，敬求椽筆。」秀才曰：「善。子當以黃雞白酒，享我爛醉飽餐，看我揮毫灑翰，何如？」甲果如願以償。
　　秀才作文曰：「伏以咬文嚼字，秀才當行；拙口笨腮，農人本色。冠既帶乎平頂，禮休重乎尖酸。恭維親家老哥，耕耨事業，樸實人家，築蝸牛之廬，黃坯當甓；鋪牡蠣之路，綠柳成行。陳穀爛芝麻，真是小囤尖而大囤滿；肥蔥嫩韮菜，不減南園棗而北園桑。槽頭餵板角之青，力能耕地；門前拴粉嘴之白，喊可驚天。而弟則徒守清貧，難期濁富。身穿四塊瓦，露後遮前；頭頂一盞燈，沒稜少緯。伸出去兩隻赤手，縮回來一對空拳。聞你家令郎，才讀詩書，即識一丁之字；愧我家大姐，甫知針黹，難堆滿面之花。幸逢月下老人，得配人間佳偶。伏願女知靜好，男解愛憐。孝順公婆，和睦妯娌。養兒做極大官員，改其門而換其戶；生女織許多布匹，長其財而肥其家。趁此良辰，圖其好事。行見三村五舍，牽來告朔餼羊；會看黃酒白燒，醉倒奔泉渴驥。五百年冤業，棒打不開；一肚皮牢騷，寫來好笑。臨啟雀躍，忭頌莫名。」
　　秀才書就，頗自負，甲聽其雒誦，亦為之首肯。詎乙與賀客傳視，莫不以為譏誚，且以「渴驥」句，比客為畜；以「冤業」句，視乙非人。乙大怒，朱陳會晤時，揮以老拳，遂致雀鼠。
　　適邑宰亦援例出身者，之無莫辨。見兩家爭訟甚急，窮執筆人，以秀才對。遂飛簽械至，與以夏楚。秀才不服，語侵長官，乃付廣文箝禁，據實申詳，以為興大獄矣。而上游矚之，狂笑不已，判牘尾云：「綴俗成文，不過秀才遊戲；小題大作，足徵縣主糊塗。夏楚枉及無辜，冬烘是其本色。而兩親家興訟，只為不通；百里侯申詳，何其多事。但啟書別樣，機趣橫生；當付彼廣文，為諸生逞才之炯戒。且罰汝薄俸，酬文人遭拍之冤刑。兩造逐回，一批絕倒。」宰奉擬，甚惶恐，而秀才亦搖擺出牢籠矣。懊儂氏曰：語云：「對不識字人，莫作才語。」讀書人不可不知。余向好弄筆，頻遭不韙之名，良由鄙夫俗子，知識雖鮮，而忌諱頗多也。昔有村學究，為東人書聯，有「老熊如鶴健」之句，東人大罵云：「僕即陋，何至比為老熊？」學究百辯莫信，遂致解館。噫，鼎彝珠玉，原不能執擔糞人辨其真贗耳。
　　東台某鎮，有富翁朱叟，擁厚資，而慳吝殊甚。體患疥，與人較錙銖，恆狡賴，故里人呼之曰「癩皮狗」。為子延師，館於家，多以冷字問師，師略囁嚅，即雲不通，攝揄之。人多裹足不敢就邑。
　　邑佟生，滑稽士也，貧無已，俯就其館。甫蒞臯比，即大書一「」字於壁下，注云：「人能識得，方許以冷字問我。」翁遍搜六書八法，廣詢名儒碩彥，不可得其音。婉詢於生，笑不答。
　　翁於市上購物，必精擇其價之廉者，買魚為膳，非腐敗不入門，人問之，曰：「吾恐傷生耳。」一日，鄰家豕瘟死，人以為有毒，不敢食。獨翁以半價買歸，剖而醃作脯，每夕登盤。生誤食，欲哇，因拈「瘟豬肉」三字囑徒對，徒蹙額，苦無對，轉求教，生笑曰：「蠢才俯拾即是，何不逕對『癩皮狗』？尚不工巧耶？」適催租隸來，翁畏而勉留飯，即邀與生同案餐。盤有咸豬首，生吟曰：「盤中尚有豬頭肉，座上何來狗腿差。」租隸聞之，愧逸去。
　　一日，有陝客牽驢來鎮，乞於市，雲斷資斧不能歸，求眾援，不應。客歎曰：「吾餒甚，實力窮，本擬乘驢返，今欲貨之，急切無售主。盍殺之，貨驢肉較易也，且肉值廉，僅取價常之半。」因假屠刀揮之，驢首斷，血縷縷濕街市塵，再加臠切成塊，繫以草縷掛壁上，人爭售之，頃刻去其半。翁聞之，急攜錢，盡購其剩者歸。客醵貨肉錢，得十竿，太息徒步去。翁歸，以驢肉滲鹽，儲於甕，剖小小一臠，炊於釜，歡忭慶喜，不可名言。廚婢燃薪煮，移時，偶揭釜蓋，睨其生熟，大驚，蓋內突化為爛草履一雙。告翁，大駭詫，視甕中，則滿滿皆雙不借。問鄰家有貨肉者，亦如是。然鄰貨肉少，不似翁之多，蓋遊方術士，用障眼法，破慳囊者，翁不知也。愧悔叫罵，又不可名言。
　　生聞之，大笑捧腹，戲仿《月令》句，黏於壁云：「是月也，騙子至，慳囊破，銅錢去，驢肉入釜化為履，癩狗無聲。」翁見之，益怒生無禮，年終解館，囑人示意，請另就。生曰：「諾。」即刻解館。翁盛治觴，送生行，甫執匕，翁盛服跪地叩有聲，詢所求，曰：「師所書『』字，老漢幾悶成癭，乞明示，救殘喘。」曰：「此『牛』字，翁不識耶？」曰：「何無一懸針？」生笑曰：「渠倔強，好以冷字炫人；又貪婪，吝於資。強在筋，故抽去脊筋耳。」聞者莫不大笑。
　　懊儂氏曰：海濱之魚，有名「草鞋底」者；釜中之臠，竟亦化為雙不借耶？夫履，適足之物也，術人豈勖翁以知足之意乎？翁不知之，猶然怒罵。師之戲也，徒取怨尤。
　　廣省澳門島，有居人，姓仇名端，時隨海艦出外洋，貿易各國。一日，遇颶風，船中老大，面無人色。洪濤巨浪中，隱隱現古島，因急就而艤其舟，得無恙。少頃風息，老大等持篙弄楫，力已憊。仇登島散步，見島中枯樹甚多，大可十圍。樹多孔，孔中有小人居之，人長僅七八寸，有老幼男婦、妍媸尊卑之別，膚色如栗子皮。每人身上繫小腰刀弓矢等物，大小與人稱。見仇窺之，齊聲曰：「蠟渠三尹利。」仇適思遺，即解褲蹲地上，並就石鑽火吸煙。忽聞人聲嘈嘈，如秋塘鳧雛，結隊而至。驚視之，見枯樹最高處，有小城郭，高可及膝，皆黑石砌就。城門大啟，小人約千餘，聯臂而出。搖旗一呼，各樹孔中皆有小人出迎，拱聽號令。其中有年輕者，面目端正，束髮紫金冠，雙雉尾，銀鎖甲，騎拳大雞雛，指揮如意，口喃喃不知作何語，旋聞眾應曰：「希利！」執堅擁至。仇大駭，知為驅己，然藐其小，不甚恐怖，蹲如故。年輕者，又喃喃多時，仇不應，即揮眾與戰。小箭小槍，小刀小戈矛，鑽刺兩股，頗痛。惡之，戲以手中煙筒擊年輕者，一擊，遽翻落雞背上，斃矣。眾攫屍回，城堅閉，其餘皆竄入樹孔中。仇亦回船。
　　夜靜，聞岸上小人大至，擲砂泥而呼曰：「梨二師四尹利！」雞鳴始寂。仇枕上自思，若攫得一二頭回故里，轉可炫攫孔方。翌晨，託言採薪，攜斧與布袋之故處。甫破一樹，其中小人甚伙，尚有酣眠未醒者，仇一一拾而裝布袋中。約略一門眷屬，無一逸者。歸舟，潛以飯哺之，亦食，而尤好食松子果品。正擬復往，而岸上小人如蟻集蜂屯，如恆河沙數，口喃喃若詈罵，且小箭如雨，船人怨恐，解纜去。
　　月餘回廣，以之問名宿，咸以為僬僥國人。問洋人，雲是物能醃以臘，其味甚甘。一人不敢獨行，恐為海鵠銜去耳。仇喜，於市上設布障，置小人於盒，周圍嵌水晶片，觀者如看洋畫，得資甚富。時都轉某公愛之，授意於鹽賈，賈出千金購去，雕紫檀作小屋宇，前後三進，兩旁遊廊，其中更設几案牀幔，衣箱奩具等器，即日獻都轉，寶若連城。
　　小人以幼者為尊，時見年老者折腰揖孩提；又以婦人為重，時見鬚眉者屈首向巾幗。一晝夜宿三次，蓋以一日為三日也。男婦各就一處宿，每宿必媾，然不容人偷瞰，瞰則羞憤，拔刀自刎死。又最畏雷，聞雷聲須裝於甕中，藏地窖內。豢久之，漸通人意旨，每見都轉所蓄豔妾頑童，必叩首；若見道學龍鍾老輩者，匿不出。愛人著鮮衣闊服，見必舞刀弄棍獻諸技；若見破帽殘衫者，必爭出指之怒詈曰：「蒜平尹利！」性最妒，見人有技能者，必效其所為，不成，又詈曰：「苛二烏三尹利！」性又最疑，防人竊竊耳語；然又畏大聲疾呼，高談闊論者。每聞聲必詈曰：「飯平飯平，師二尹利！」都轉愛之深，遂禁人對小人語，語必代小人詈，以媚小人，而小人益橫矣。
　　都轉諭像生店，製小紗帽，玉帶袍笏，小兜牟，鎧甲兵器與小人，爭著之，搖足作學究狀，跪拜如官人狀。漸引導學串戲，性又最靈，不數日，已能演五六折，但舞雖中肯，而歌則不辨為何腔也。有時與以銅錢，則愛不釋手，口咬腳踏，而錢不能碎，則又嚶嚶啼。僕人偶有相撲罵為戲者，小人見之，手足舞蹈，樂不可支，由是知小人喜人撲與罵。小人有時戚戚思島嶼，都轉必命僕人撲罵，博小人歡。又為小人製小匾額，懸木盒上，曰：「猶傲螟。」又曰：「罔談彼短。」自製小合頭房，題聯曰：「槐郡能游，芥舟可渡；壺天不遠，橘隱非誣。」小人見之，知向都轉鞠跽謝。
　　年餘，審其安之，開木盒面玻璃門，小人間出，而遊於文房左右。一日，都轉他去，遺紅頂花翎帽於幾，小人瞰其狀，手扳紅頂，兩人對踢之如球；摘下孔雀毛，兩人互扛之，掃案上灰如帚。正嬉笑間，都轉至，小人爭棄頂翎逸。頂墜地，碎矣；翎落火盆中，焚矣。而都轉不怒，反顧之笑。
　　明日，有年家子衣冠謁都轉，偶游書院，正值小人躍几上，年家子不知為何物，大驚失聲，狂呼曰：「怪哉！」視小人，已驚斃其二，餘者皆潛盒中，詈曰：「嬌三尼二，師二尹利！」都轉由是深惡年家子，置不理。
　　懊儂氏曰：《神異經》云：「西海之外有鵠國，其人長七寸，有禮好經，能跪拜，行如飛，日行千里，百物不敢犯。唯畏海鵠，遇輒吞之，在鵠腹中不死。然皆多壽，有壽至千年者。」不聞其一驚即死也。又西北荒中有小人，其君朱衣黃冠，輅車乘馬而出，人遇其出，抓而食之，其味辛。能識萬物名字，殺腹中三屍蟲。然皆小一分，不似其長七寸也。又《輟耕錄》中載海外有名靖人者，亦長七寸，然皆露處，不聞其有城郭也。《熙朝新語》載僬僥國曾遣使入貢，其使為紗絳袍，後擁曲柄小傘，然尚長如五歲兒，不聞其如是之小也。藐矣么麼，其所謂小人之尤者歟？
　　吾鄉石樑鎮，當元季，有古剎，為梁武帝所建。殿宇甚宏，院產尤沃，禿奴橐富，不知焚修而好淫，藏美妓於地窖中，外人不審也。
　　時正修繕，工匠滿室。有漆工某，正操堊丹漆，忽睹樑上有光，倏一磚墜地，上有守宮二，睛赤髯蒼，鱗爪沃雪，一瞥眼，已長尺有咫。正癡睨，忽聞人語曰：「此龍也。」守宮騰起，眾爭逸。工不及奔，伏几下，適蒙師供聖孔子木主，即戴於首，悚怖不敢動。聞雷聲大震，雌電飛馳，雲霧中，猶睹門外一青龍至，首橫尺木，丹書若符，角杈，裹兩黃絹。門小，龍首礙，因側角蜿蜒入。門內守宮突化為小龍，若迎迓戴尺木者。略一轉身，瓦礫飛舞，視青龍攫宮脊寶瓶中珠，大如碗；兩小龍各挾楠木樑，拍打若鬥，屋宇樓閣一齊成齏粉。
　　少頃，雨霽，煙霧散，工暈而復甦，所戴木主，猶聳立不動，而廟則烏有，僧則更不可問。遍地積水浸瓦礫。走告市人，奔視之，唯正殿基陳設女子淨桶蓮舄數事而已。
　　其雨之傾盆時也，遠村見黑雲如山，垂垂撲廟下，旋即騰上，猶約略見龍伸巨爪，持殿梁舞。旋聞甓湖邊漁人云：「是日龍以雙梁鬥空際，移時，驀然拋墜湖心，泛泛忽不見。」已而每逢陰雨，湖入則聞兩木相撞聲登登，止則天霽，驗之不爽。由明季至昭代，梁在湖中，受日星精氣，漸為厲虐。行人船遇一木如箭激趕，至則船碎。以至放船時，必預呼大楠將軍，二楠將軍，香帛禮祭之，始獲免。時湖心更有巨甕，不知何年淪入水，每夜，聞甕中吸水吐水聲，即雨。人以為湖中二怪。至道光某年，有漁人父子拉絲網。夜向晨，網重，輕易不能達岸，以為得大魚甚夥。久之愈重，心急，欲棄網割纜則不捨，欲曳則船將覆。惶急間，忽上流來一官舫，男子數十人，皆箭衣窄袖，貌甚都。因大聲呼救。官舫靠漁舟，互結纜，助曳其網，漁人兩舟跳躑施力，誤墜一履官舫中，不及撿，而網果輕。須臾曳起，擲岸上，官舫欲去，解所結纜。漁人將烹茗炊餅以酬，不受，匆匆去。漁父子餐已，天大明，私衷慶幸，以為獲必勝常。及啟，則並無寸鱗，唯一極大楠木，滿身生綠苔如毛，隱隱有鱗甲紋，一頭雙孔若目，且有睛，知將化龍，亦不知何故罹於網。始審網之所以重也。因憶曩危急，詣岸上金龍四大王廟，焚頂酬神，視壁上所懸神船，淤泥水盡濕，草履亦在，益恍然悟神之冥助也。因送梁於廟庭。遠邇聞之，莫不駭詫。
　　一日，示夢於寺僧曰：「吾兄弟成材於隋之開皇，落水於元季，行將化龍，上帝怒我虐行人，譴謫於此。吾弟逃，不敢再恣肆，然吾軀尚受三百年香火，幸無褻瀆。」僧告於眾，為之雕大王像，紋甚細。從此湖中無撞木，而甕聲如故。
　　曇花本佛國產，放大光明，生自在香，每聞梵唄聲，則婆娑而舞。奈朝開夕落，賦命不長。佛祖慈悲，見之淚下。昔太史戴公督學西秦時，辟門唱名，有七齡章童子名節，丫髻纏紅絲，面如冠玉，提筆囊登階接卷。太史藐其稚，曰：「咄！節院乃文戰之地，非嬰孩跳蕩之區，汝來此何為？」揖而對曰：「童子無知，觀光有志。」曰：「汝能作文乎？若塊然沒字碑，當以夏楚懲汝。」曰：「雖未敢逕奪錦標，亦未必遽攖撲教。」太史頗以為誇。詢廣文，對云：「此兒素有神童之譽，渠父名九如，亦久困童子軍者。」太史疑九如攜來，將賈餘勇，為兒捉刀，乃杜其弊，呼從者送交幕府諸君。及再點，則魚貫中果有九如其人者，年逾不惑，野樸頹唐，一村學究耳。問：「章節汝子耶？」曰：「然。」曰：「如此髫齡，強來作麼生？若露廬山真面目，法不汝容！」九如唯唯以退。
　　院門扃，太史危坐堂皇。過卓午，返內省，甫履閾，即聞童子喧笑聲，與諸老輩辯難聲，且脫帽露頂，榻上翻筋斗為樂。太史驀入，略呵叱，節悚惕，徐起整衣冠，侍而聽教。太史笑云：「吾固知汝不能文也，日移八磚矣，不構思而喧鬧，此豈三家村塾耶？」對曰：「不奉題紙，從何作文？」太史恍然，亦自捧腹，詢諸幕云：「是兒伎倆如何？」僉曰：「敏甚，唯狡獪不受羈勒，然讀書甚熟，百舉而不一遺。」乃授題，與以小几，使坐，並與果餌使餐。節略一顰蹙，即奮管直書，不啻宿構。洋洋灑灑，出色當行。繕就，跪呈其捲雲：「童子節，愧少如椽之筆，且為刺促之文，良由時近昏黃，不過免於曳白耳。」太史閱之，擊節者再。適壁上黏《蘭亭》本，拈「此地有崇山峻領，茂林修竹」句，命對；對云：「怕你不雕蟲篆刻，斷簡殘篇。」諸幕叫絕。太史佯怒云：「童子亦讀《西廂》耶？」即以為句曰：「童子讀西廂。」對云：「大人應東井。」太史色為之霽，指庭樹曰：「老樹千年。」對云：「香曇一現。」太史恐其不祥，然心賞靈慧。適左右舉燭，節將出，因撫其背曰：「好為之。一領青衿，便易子矣。」
　　節忽顏色慘戚，伏地淚雨，崩角有聲，力辭盛意。太史大詫，問：「汝既高尚，何勞此行？」泣曰：「童子有苦衷，不敢言，言必獲罪戾。」曰：「第言之，無恐。」曰：「父困此有年矣，頃此之來，原冀為椿庭作倩，不意隔絕且先獲售，則父於今科固已無望，即下科亦何能為哉？乞錄父而黜節，轉移之德，沒齒不忘！」太史呼九如卷至，則荒率較雛鳳判若天淵矣。因以之示節曰：「汝父文似此，奈何？」節叩不已，太史矜其志，憐其孝，嘉其慧，遂許其請，曰：「冰鑒之明，暫為汝屈。然汝下科必捷，鴻飛不遠矣。」節歡躍再拜而出。
　　翌晨揭曉，榜首為章節還，亦雋才也。九如則勉附榜末。星軺啟行，諸生走送。九如亦攜節拜車下。太史謂九如曰：「汝之售，汝子所贈也。鴉巢之鳳，豈有種哉！」又詢節曰：「冠軍人汝同宗乎？」曰：「同。」曰：「我行矣，盍以一對送我：章節章節還。」節應聲曰：「呂蒙呂蒙正。」太史顧廣文諸人曰：「能不以此子為無價之寶耶？」旋解襟下佩玉以贈節，曰：「汝第自珍愛，明年今日，當以茂才還汝。此玉即他日券也。」節感激涕零，嗚咽惆悵，視星軺影遠，始隨父而歸。
　　閱半載，太史忽夢節持曇花冉冉來謝，口吟一絕云：「身本優缽羅，託身植瑤島。入世償宿逋，曇花依舊好。」迨重蒞是郡，急欲見孺子，而蹤跡杳如。驚詢廣文，廣文命九如自陳。雙淚盈睫，抽泣而對曰：「節兒自承明訓，歸後慘以痘殤。彌留時，堅抱所賜玉佩，遂以為殉。」太史驚惋無既。九如又云：「渠降生時，本夢一老枯禪，手贈曇花而誕，宜其不永也。」太史爽然，始悟昔之聯句可為讖，後之夢返其真耳。乃振腕作《曇花記》，以志其事。
　　懊儂氏曰：負逋而來，償逋而去，人間佳子弟，莫不云然。獨章氏子，可歎可憐，令人有回也短命之感。慧既非凡，孝尤卓著，曇花之喻，雖想當然語，亦作如是觀也。又棠邑有古梅書院，鄰果老庵，乃唐人附會神仙古蹟。邑宰長公名在，試書院日，少長咸集，中有八歲童子來觀場，長公命對，曰：「梅花果老矣」，即應聲曰：「棠陰長在哉。」長公大喜，呼為千里駒，獎賜極隆，旋亦夭亡，孺林傷悼。
　　博山鍾十六，其父以負販起家，十六亦廢讀紹弓冶。年十六，聘里人李氏女耐姑為婦。未娶之先，偶詣村市勾當，遇風鑒士叟，鶴髮龍鍾，碧眸炯炯，求相者門如市，為其言多應，無絲毫爽也。十六羨其神，出腰際銅錢二百求摸索。叟云：「來者父母俱存，棄儒習賈。」餘亦多驗，惟云：「應得兩妻，相伴偕老。」十六溫噱云：「某田舍郎，僅一牀頭人，願斯足矣，何福消受英皇耶？」時父執陳老，亦欣然延至家，遍相眷屬，至陳女讓姑，問：「字人否？」曰：「尚未。」曰：「一語孟浪，莫見責。女公子當是人家小星也。」陳大怫意，曰：「陳某不才，忝為此鄉之望，何至以弱息為人妾！」叟云：「但求相法不驗耳。」言已拂袖逕出，人俱以為顛。
　　年餘，十六行親迎禮，耐姑豔而不浮，慧而不肆，溫清無缺，伉儷亦濃。詎結縭甫六月，竟生一子。十六怒，疑必不貞於室，朝夕詬詈，翁姑亦時時誚讓。耐姑無以自明，唯向隅痛哭。十六欲殺其子以滅跡，姑不忍，彌月即迫之歸寧。甫入門，而離婚一紙，已接踵至矣。其父李翁見而氣結，入咎其母李媼。媼思己女素守閨範，動以禮閒，然嬰兒固在抱也。下嫁日至今，始六閱月也。嗒焉氣喪，唯母女相對哭。娣姒嗤嗤笑於後，臧獲落落慢於前。族人更說翁曰：「若耐姑者，誠門楣之丑，不殪之，亦當醮之，否則逐之，然則豢而終其身，作有夫寡耶？襁褓物，他日究誰氏子耶？」翁曰：「我亦籌之久矣，若倔強，當以斧鑕加其頸。」
　　明日，果有媒妁集於門，或雲某尹二郎賢，或雲某薄四郎美。耐姑知不能容，然亦無所歸。晨起抱兒，走投雨香庵，鬻簪珥，僦尼別舍以居。禪榻磚燈，紡織自活。庵主人大悟，優婆中善知識也，頗憐之，時加調護。一夕，兒嗚嗚不寐，耐姑孤枕傷心，亦自哀哭。大悟自蒲團驚寤，呼曰：「耐姑，何其不耐耶？暫時盆覆，冤亦前因；有日珠還，圓成後果。寡婦且耐夜哭，況有夫之婦哉？」耐聞之，抽哀而已，不敢信口頭禪。
　　十六自出妻也，頗懼泰山涉訟。既而寂然，知無他患，遂另議姻於陳女讓姑。讓姑雖豔慧，終覺遜耐，弦續良辰，十六思叟兩妻之言，雖微驗，然出一娶一，終不足雲箭貫雙雕也。陳翁更以嬌娃已得所天，雖屬補房，然非室，行當抉叟雙瞳子，責其狂瞽雲。
　　是日，大悟偶自他村行，見鍾家鼓吹喧闐，賀客雜，知是再娶，急歸告耐姑，耐姑灑涕默不語。問：「娘子於意云何？」曰：「死耳。」大悟狂笑云：「前日奇冤莫白，若反生；今日大屈將伸，若反死，何其癡乎？」耐姑知其中含妙諦，即跪求開示。曰：「娘子當乘此機會，往登其門，抵死不去。神佛菩薩，一切有情，自來玉汝。請以二十字禪言相送，偈云：『但得灶下養，重燃獄底灰。香閨聯二美，此去莫低徊。』」耐姑祗領，乃襁負其子，登鍾氏堂。
　　姑覿面，批其頰以逐之，不去；親詣廚中，霍霍磨刀以恐之，不去；呼媼持短棒交撻之，遍體青傷，仍不去。惟伏地哀號，自雲「死罪。」見姑怒稍解，始叩首請代女僕，供傳呼，不計傭值，日唯求兩餐，夕唯求一席地，惰再逐，無怨言。翁與十六已有憐惜意，鄰里又緩頰云：「不端婦亦可憐生也，阿姥何惜一碗閒粥飯，俾渠亦可代新婦勞。」姑不得已，頷之，惟命宿東廚隙地藉稿眠，不容其擅入中堂，不容其妄與新婦抗禮，耐連連應諾。
　　由此潔庭除，操井臼，雖新婦不潔，亦代湔除。姑於初至，頗吹毛求疵，後見其服勞不少怠，漸亦相安。耐不呼姑，而曰太母；不呼舅，而曰太翁；新婦則曰娘子；見故夫則走避恐不及。戚屬鄉鄰，罕識其面。幸讓能憐耐，且憐其兒，避人則呼曰姊，時周恤之，不忍目之為傭。
　　計重來瞬息年餘矣。會舅姑壽辰，十六效萊舞，如期稱觴，戚屬咸集。忽雨香庵尼遣雛送儀至，開篋視，非祝具，乃湯餅也。莫不鼓掌笑老尼荒廖，幾如叟妄言。旋開宴，鼓樂大作，觥籌互飛，忽聞灶下有呱呱聲聒耳，灶婢奔白云：「李氏又分娩矣！」賓主愕然，其姑大怒，趨而責之曰：「淫婢定不欲生耶？前已玷汝家，今又玷我家耶？」耐含笑云：「阿姑勿怒，兒今日鳴吾冤矣。速邀良人來，豈有兩子而不識其父乎？」十六猶未審何事，貿貿自外至，耐驀起執其手，涕泣曰：「我自入汝家，服役之苦，婦人本分，何足雲？然未嘗出一瞻眺，與人一語言。汝於某日挑吾，吾不理，夜間乘醉來逼吾，草榻上勉就之，今幾月耶？抑仍六月耶？二老如不信，有渠頭上柳花為證。」先是清明日，其俗男女均簪柳花少許。新婦媚稿砧，以五色絲纏作彩縷，有文理，非代人所能。蓋由清明至今，又將中秋也。
　　正錯愕間，忽報李家老夫婦聞信至。十六父子道左迎入門，即揖眾賓曰：「不肖女亦有今日，不然天網漏矣！」李翁猶刺刺理論，李媼則髮指，面色靛，叫罵萬端，毀器皿無算，遽揪十六之母，飽以老拳，衣褲撕碎，幾露其私，無敢阻者。十六崩角有聲，亦為騰足而顛，捉髮而擲，夫婦揚言曰：「今日事，非鳴官蕩其產毀其家不可！」眾賓稍勸慰，則反唇譏曰：「當日吾女被逐時，諸君何不援手一啟齒？」賓語塞。時讓姑父母亦在座，知事必決裂，急號於眾曰：「耐姑之貞，其含垢忍恥，固已上格蒼穹，始送石麟為姑解穢。頃欲解鈴而息爭，合璧而免訟，似非吾女一言不可。」讓姑果自屏後冉冉出，拜諸長上云：「耐姐沉冤，白於一旦，天之靈，家之福也。請姐復正位，兒副之。若是貞操，即為之執巾櫛亦所甘心。長者俱在，求勉如兒言，勿再鼓舌。」眾曰：「善。」陳翁亦樂為之。忽叟來觀熱鬧場，從翁後拍其肩曰：「陳君陳君，僕之雙瞳，能賜保全否？」陳大駭，繼而大噱，遂與眾互述其事，始知數之所在，有莫知其然而然者也。惟大悟能知必於是日臨蓐，又不知操何術耳。乃張燈結綵，奉兩家父母高座，鍾攜兒叩拜伏罪，然後互蔭其女作螟蛉，賓客極歡而散。
　　翌置綽楔於門，表兩婦之賢。耐姑再生女，仍六月。讓姑生子二，即如尋常。其後四子皆貴，惟先封謫母，而後封庶母，誠如叟言。耐姑年六十，出資為雨香庵建佛塔，報大悟也。
　　懊儂氏曰：中牟謠云：「少所見，多所怪；見橐駝，言馬腫背。」鍾十六以婦六月產即雲不貞，可謂少見多怪矣。孕月深者主壽，月淺者主貴。老隨園堂皇一語，能為嬰孩造福，是真佛子心腸，慈母廕庇也。吾願不識字人，其胸無點墨而腹有疑團者，當三復此編，免唱東南孔雀。我佛聞之，必合十而作頌曰：「善哉善哉，如是如是。」
　　鄒子《樂生筆記》載江山船云：「江山近水人家，各置一巨舫，畫板明窗，巨麗宏敞。父蕩槳，母操舵，兄弟執纜，女任烹調。其女子率幼習絲竹歌舞，破瓜時，便使應客。臨風咳唾，若即若離，或一二姝，或三四姝，皆靚妝，將以誘過客，弋重資也。富商大賈，往往傾囊登岸，惡矣！」而不知廣東珠江花舫，其惡更有勝於此者。
　　一老幕府沈翁，宜興人，自幼入粵，生平不履勾欄門，亦不娶，由壯而老，仍童子身。每見子弟喜北里遊者，則笑之以鼻。醉後尤自誇詡，以為如來世尊，忍慾羅蜜，自家已得三昧，蓋尤勝焉，無不及也。歲積修羊已數萬金，囊橐纍纍，而御僕又嚴酷，錙珠必較。
　　一日，將回里買良田，築幽室，為歸隱計，不復為人家壓線作嫁衣矣。素聞花舫名，恐墮其術，乃再四檢擇，須無一女眷者，始登其舟。一日檢就，先運箱篋，安置圖書，而後辭別舊識，始解纜行。一舟為己坐，一舟載僕從，不甚華麗，亦無陳設，飲食亦不甚豐潔，遂帖然意肯。
　　行三四里，忽睹一好女子，淡妝素服，蓬頭鴉髻，而意態動人；啟艙後小窗，就水浣手，玉腕釧碰板鏘然。沈怒，呼僕不應；呼舟子，問女何處來？舟子大恐，伏地面無人色。女急走出艙，襝衽拜曰：「公勿怒，容妾緩稟陳，近情則留之，無理則逐之，惟公所使，未晚也。」曰：「試言之。」女流涕曰：「妾宜興人，姓劉，乳名小玉。幼隨父宦於粵，誤適惡少年，奩資供賭博，資罄而夫死，大歸，而父母又卒於官，百計營葬。孓然一女子，孀且孤，恐遇匪，陷娼家，思歸鄉里，剃髮皈三寶。欲自買一舟，既無資斧，又無婢嫗，迢迢千里難獨行。欲附他人舟，又恐遭不測。素聞長者圭璧其身，乃奇男子，必能憐苦況，賜玉成。且妾鄰姆姆，又與舟人熟，故附寶舟行。倘賜援手，賤妾生死銜環，日於佛前諷誦，為長者祝千秋。若竟不許，妾當效湘纍畢命，蓋捨此機會，永無歸期耳！」言已悲啼，詞旨酸楚。
　　沈愕然久之，曰：「附舟行，何不可，但不許入中艙耳。」女應之，即起入後艙，嚶嚶誦佛號。舟子亦拜謝。問諸僕，僕叱舟子，沈遂信。
　　久之，每進一餐一飯，贊甘美；舟子曰：「此小玉手段也。」每盥一巾一襪，贊勻潔；僕人曰：「此小玉湔祓也。」翌晨，抵小村落，思早饌，呼僕，尚酣寢，忽舟子掀廉進麵餅，味鮮美，問何來，曰：「小玉親上岸為公購來也。」一日，清晨擁被坐，忽聞骨冬一聲，舟子大嘩曰：「小玉為主人購早饌，上跳板失足落水矣！」沈披衣即起，開艙視之，果有數餅漂水面，眾果挈女子自水中出，衣裙盡濕，瑟縮寒顫，扶上船頭，將之後艙。聞舵工太息曰：「小玉僅此一套衣，又無可更換，不幾凍煞耶？」沈立命扶入中艙，女不應，眾如不聞；沈又言，眾曰：「公曾雲不許入中艙，小人敢忘卻耶？」沈曰：「渠為我至此，忍坐視耶？」呼入，臥小玉於己衾中，鑽火代烘濕衣。小玉起著衣，含羞詣後艙，操作如故。沈由此心德小玉。
　　一夜人靜後，似鼠子入箱齧衣履，呼僕捕鼠，不應。將自起，見小玉睡眼餳澀，自艙後出，衣綠綢短襖，秉燭問鼠在那廂，公指示之，即為擺撲而後去。
　　一夜，江風大作，桅震震響若欲斷，案上燈檠忽滅。呼舉燭，不應。又見小玉徐徐籠燈入，披淡黃襖，就燈爇火，纖指如筍，凌波如芽，略凝睇，又去。一夜，暴雨，水溜自篷隙入，衾枕卻當漏處，移就乾處，如故。呼僕不應，又見小玉挈衣襦，秉燭姍姍來，登榻跨沈身上過，代塞漏處，溜應手停，汗津津如珠，喘吁吁若斷，沈由是心更德之。欲挑與語，小玉遽攜燭而去。明日，沈忽病痢，僕人懶惰，恆早眠，自傷委頓，歎且泣。小玉聞之，即詣艙代調藥餌，司盥濯，極慇懃，數日病瘳。夜靜，小玉猶忍凍侍牀頭，不歸寢。沈憐之，挽其臂曰：「卿衣裳太薄，又為老朽侍疾，良不忍。何不權就僕腳畔眠？」小玉不答，促歸寢，亦不應。沈曰：「吾犬馬如長，卿齒稚，論年歲，當可為吾螟蛉女，眠何礙耶？」小玉點首，遂就腳後眠。
　　沈覺奇暖，勝於湯婆子；又有一種異香鑽入鼻，心大動，不能自持，逡巡起，與共枕，摩挲撫慰，口吃吃求歡，小玉曰：「不可，妾既孀，又視翁如父，翁又面許作螟蛉，若此之為，玷辱奚甚。」沈固哀之，小玉曰：「既蒙相愛，何必在此？」曰：「卿如能令我銷魂，當沒世不忘。且僕孤身獨行，慘與卿同，成就此好，吾之所有，即卿之所有。不然，卿即歸宜興，能枵腹活耶？」小玉不語，沈遂與之定情，備極繾綣，沈喜曰：「今而後，方知枕席之樂，勝於封萬里侯也。」小玉曰：「妾之清白，為君輕薄盡矣。」由是相處如夫婦，一切鎖鑰，悉付小玉。
　　忽聞兩僕逃，已而一短童亦逃，小玉頗駭詫，而沈獨不甚追究，計自解纜時至今，已八閱月，尚未到。小玉獨催促，而沈若不甚介意。久之，視銀篋盡空，問小玉，曰：「翁忘卻耶？僕盜資若干，僮盜資若干，日食柴米，翁病藥餌又若干，舟子支付船值又若干。」觀衣篋亦空，問小玉，曰：「翁不知耶？銀盡，不藉此付質庫，將若何耶？蚨去能飛回耶？」沈戀小玉美，昏昏亦不甚盤詰。一日，舟子喜曰：「到矣。」沈欲登岸，小玉止之曰：「翁將何往？常言家無一椽，能露宿耶？故里聞翁挾重資回，必蝟集求告貸。謂翁之資斧已罄，誰信之耶？然則再求人，誰應之耶？岸上有妾阿姨家，頗雅潔，不如就彼處養痾。妾承翁錯愛，既不能樹貞節坊，亦不願別抱琵琶，且作臨邛棲止。家雖壁立，妾尚能拈針，量不致有庚癸呼也。」
　　沈思鄧山已頹，阮囊依舊，不得已，從之。入其家，果如女言，居以靜室，起居安善。女皇皇時出入，時來伴翁，寢時就他處宿。心疑不敢問，亦不敢出。突二三舊友來訪，皆粵之名幕府，驚詢：「何亦遄返？」笑曰：「返何處耶？何時返耶？」蓋沈舟居一載，日對麗人，舟子揚帆行數十里，又溯流退數十里，無論浙邦，且終未出粵界也。頃所居即小玉家，舟子即小玉兄弟輩，蓋名妓也。至是始恍然，乃相與乾笑，遂仍居廣為馮婦焉。
　　又一顯宦履任，登畫舫耗去五千，而歸與夫人言，夫人嗤之。曰：「卿勿笑，他日赴任所見若輩，恐亦能令卿卿銷魂也。」夫人大笑曰：「吾身無淫具，渠能為我作面首人耶？」曰：「不然。吾輩愛優伶，何曾非兩雄相愛；恐兩雌相愛，亦同此撲朔迷離也。」夫人更大笑，以為妄，且隱隱有醋意。後果買舟，遣女僕迎夫人。舟子女慧麗可人，能眉語，能目聽，舉止言動，無一不令夫人生歡喜心。乃拜為螟蛉女，朝賞暮宴，金玉珠翠，錦繡玩好，不計其數。船故緩緩行，日僅十餘里，比到任，而夫人已妙手空空矣，且船值已累積，短百餘金。宦聞之，急遣僕持金贖取夫人歸署。冉冉出蓮輿，登後堂，宦遽躍出，撫掌笑問曰：「何如？」
　　懊儂氏曰：趙簡子適楚江也，且惑操楫女；鴟夷子遊五湖也，尚挈採蓮人。天光雲影中，一葉蕩漾，得此數輩，供巾櫛之周旋，便覺米家書畫，趙家琴鶴，一切有情。然瓶供之蘭，嗅之可也，若醉服其水，則腹痛而死；鶴頂之珠，玩之可也，若誤服為丹，則腸斷而亡。噫！黃帝造舟，防溺也；而仍溺之者，蓋自溺也。
　　余髫齡即聞揚州地下有金竹寺，不得其源。前歲，晤屯田司馬楊慧生姻丈，偶話及，云：
　　明季某甲子，有皖人蕭靈威，少年任俠，追蹤魯仲連郭解之為人，屢屢睚眥興怨，後遭仇家，幾斃毒手；逋之他縣，匿跡韜聲者二載。偶步月，聞茅屋中有哭聲，探詢之，有里豪魏姓名虎者，強娶孀母女，憤不從，欲自戕者屢矣。其孀母朝夕邏守，然虎已諏吉，行將來攫取，故對泣耳。蕭聞之，歸旅店，袖刃出，訪虎居確，躍登其垣，垣盡登屋，脫履步鴛瓦，行無聲。視燈光多處，睨虎坐繡閣中，擁豔姬，陪狎客，昵飲甚豪。聞狎客笑曰：「東鄰女假惺惺，尚啼哭。明日銷金帳中，一嘗異味，恐麾之不肯去矣！」虎曰：「倘倔強，當投諸冰窖，寒凍殺！」客曰：「虎郎惜玉，情甚旖旎，豈故作險語，破鬼膽耶？」曰：「嘻！」蕭審之確，即躍之地，揮刃奔虎，遽斬之。姬驚暈若斃，客張皇，蕭又斬之。僕僮聞聲來，又斬二，而逃其一。視案有酒，立飲三大白，指濺血書壁曰：「殺人者蕭靈威也！」書已，仍躍登屋，荒竄四顧，不知所之。忽昏黑中，有白衣人執蓮花燈前引，隨之行如飛。比明，視所抵已五百里。欲尋白衣人，不可得；唯燈棄荒草中，孤燄搖搖若將滅者。趨視之，非燈，竟朱提一錠，量之約四十兩，俯拾，即以為資斧。
　　日處旅館，漸聞風聲促，恐為捕者蹤跡得，急易裝更姓名過江。聞浙省天竺山菩薩最靈顯，虔往焚香求懺悔。至則士女如雲，比丘如蟻，然皆裝模作樣，無一真善知識。焚香畢，即小住山寺，發願改悔，默求庇佑。學優婆諷誦，至虔至誠。偶遊山嶺破寂，視石洞中，有老瞿曇趺坐，目若瞑。見蕭來，遽喝曰：「富豪強娶，何預汝事？」蕭驀聽，如冰沃頂，恐泄其事，心意欲擊斃矍曇以滅口。僧大喝曰：「咄！白衣持燈接引汝，尚為仇耶？」蕭駭且感，遽伏地，曰：「弟子知罪，大菩薩法力宏深，定能始終解我厄。」曰：「此處非容身地，盍為我寄書揚州金竹寺與鐵方丈，彼處潛身三日，難即已。」因袖出一函，封其固，曰：「速去，勿回頭！」蕭崩角數百，持函即行。
　　十日過江，抵揚州，遍詢無金竹寺，心甚憂慮。不敢居城中，潛寓鄉村。夜夕步月東關浮橋上，忽一僧打包來，僧雛攜燈前引，燈上大書曰：「金竹禪院。」略凝睇，神燈飄忽已東去，急趨而尾四五里，始追及，已在山谷中。僧問曰：「男子何所見聞而逐我？」蕭喘息道天竺遇老瞿曇事，並示以函。僧曰：「我當誰，原是白衣豁棘尊者。居士既遠作寄書郵，盍隨我歸去來。」須臾達一大叢林，月色昏黃中，視鐘樓經閣，瑰偉嵯峨。司夜行者，已行梆唱佛歌，聲淒心肺。打包僧入白方丈，蕭拱候叢竹旁，風篁煙筱，文秀琤璁。僧出，白方丈已禪定，留書案頭，止客就寮房宿，明當晤敘耳。引蕭之一斗室，雅潔無此。旋出夜膳，亦極精良。明日，並不聞傳喚。往來緇侶，古貌古心，老稚妍媸，其類各別，然較之天竺皈依之大眾，則似覺不同。
　　住三日，是夜忽聞鐘魚梵唄聲，若開大道場。潛披衣趿履，擬往瞻視。及至正殿，則其聲頓寂，唯見滿堂無佛像，滿地鋪毹氍，燈燭輝煌，男女裸體橫陳，綢繆交媾，妍與妍偶，媸與媸偶，老與老偶，稚與稚偶。大駭。略轉瞬，則又妍媸老稚互更，互為之偶，或鸞顛，或鳳倒，或背成峰，或側成嶺，其態既濃，其聲更昵。蕭閱之，始駭繼怒，不禁大呼曰：「如此昏昏，成何世界！」忽聞背後一人大喝曰：「咄！六合之中，六合之外，六合所成，男歡女愛。俗子無知，大聲驚怪。」蕭視其人，紫衣科頭，面如滿月，打包僧侍側，呼曰：「此鐵方丈也，蕭居士其稽首。」蕭心雖怒，而體不克自主，玉山遽頹，和南伏地。方丈挽起，攜入所居，略略問瞿曇蹤跡，謂蕭曰：「頃之所見，乃佛家之幻景耳。智者見之，大徹大悟；愚者見之，可興可起。無足驚詫。」蕭不敢言。旋諭打包僧曰：「盍攜去重瞻水晶域，當發菩提心。」蕭辭出，見殿上燈火全無，人物亦杳，唯三世佛像，龕燈明滅而已。
　　忽聽雞唱，傳語送客。打包僧手採竹葉一叢與之，曰：「以此聊為居士壯行色。」蕭領而藏於袖。送出門外，則迥非舊途，躑躅奔馳，明始辨路逕，則已在甘泉山下。回顧袖中，竹葉已墜去其半，視所存者，金竹葉也。再入城詢之，瞬已三年，而寺中僅三日耳。遂出竹葉貨之，小負販，大獲，設骨董肆，家漸裕。
　　一日，晤一女丐，攜女行於途，見蕭伏叩，曰：「恩公尚在耶？」蕭審視，為當日難中人，急攜回密室詳詢。云：「魏歿後，其子告官，捕得兇手如公狀，斬之，其首落地而屍不見。妾義而盜首葬，甫破土，其首忽成荷花燈。官聞其事，亦不深詰。妾恐株累，挈女逃，丐於此者已三年。」蕭更為述遇僧事，互感詫。遂以其女為室，事外母如母。旋投行伍，得功勛，仍以所易賈姓登剡章，官崇明守備。夫婦事佛甚虔，蕭每怒，夫人低呼曰：「金竹寺。」輒斂怒為笑，見人溫婉如處女。後外母死，盛補葬奠，送之殯宮，策馬呵道歸。忽於人叢中睹魏家僕，急攜夫人不知所之。
　　懊儂氏曰：路見不平，拔刀相救，佛菩薩賞其義俠，故遠導幻境以生之，且詭托秘戲以悟之。蓋鏡中之鏡，瞳中之瞳，豈真地下有逋逃之數，世外有曲躬之樹哉？至滿堂須陀洹，齊化鴛鴦偶，是耶，非耶？幸勿當作火宅梵嫂一例看也。
　　崇明瀕海處，煙波浩渺，仙靈往來。有大石郎者，幼孤，年十六，無恆產，為人家牧牛。青笠戴月，綠蓑織煙，時以短笛自娛，意亦閒適。顧嬉且勇，與群牧鬥，無能勝者。然遇介屬隨潮以至，則掃而投之，不忍戕其生。所主之田公翁某，頗賞其仁厚。
　　日卓午，與群牧倘徉於綠樹間，或捉迷藏，或賭樗蒲；郎獨抽尺八，坐避潮墩，吹無腔之韻，偷關山楊柳，指村舍桃花，自以為樂。少頃，潮怒湧，天地皆青，大蚌隨一線來，泳游不去，宛為笛韻所羈。潮頓落，即膠滯沙際，屢翕闢，露光芒。群牧知中有夜光珠，議劈而取之。郎思害神物不利，詭雲「海物通靈，刀斧莫斲，盍渥以沸湯則自開。」眾善其言，競起拾薪汲水，尋田家假灶突。郎待其去遠，潛起推蚌行就海，祝曰：「蒼茫貝闋，不少汗漫之游，幸勿再登陸，為若輩覬覦。」蚌得水，圉圉焉，洋洋焉，忽挾巨浪如山，俯仰作稽首狀；海風忽狂，颯然遂逝。迨群牧以湯至，郎正假寐，物已子虛，叱起問何往，故佯驚作懊喪語曰：「神物化去矣，奈何？」眾恍然，知為所賺，唾其面，亦不較。
　　明年夏，時有青色牛，傷海邊稻田，貌頗似郎之所牧。問之，不服，白眼爭。遂告其所主，誚讓之。郎嘿不辯，惟思所牧從未輕縱逸，何得蹊人田？會復有來告者，郎忿極，暮往其處，隱身以伺。
　　翌日黎明，果一牛自海岸出，毛色極純，與己牧卻彷彿，惟頂生一角稍異。既而遊戲溝塍，大肆蹂躪。郎暴起，將擒之，以塞人口。牛驚覺，反身遁入海。郎忘其為洪濤巨浪，尾而逐，視兩旁之水皆壁立，牛所過成一白平坦道。里許，抵一處，峨峨府第，金碧輝煌。牛躍入，郎亦入。聽管弦哀怨，內正開筵，執事者皇皇奔走，無暇他窺。廡下有隙地，乃掩身，窮異觀。視座上一客類王者，佩陸離之劍，頷下飄白鬚。一客類大夫，古衣冠，沉靜緘默，似抱煩憂。一客類儒士，然星冠羽衣，英致灑然，亦極尊貴。一美人類天女，明璫翠羽，貌雖豔，而凜凜若冰霜。主位殷殷勸爵者，則一少年郎，被服都麗。階下歌吳聚，舞楚舞，輕能在掌，高可遏雲。客詢何節奏，對以水殿拋球，新續第二曲也。白鬚人亦扣劍作歌曰：「鞭平王兮，吾非不臣；雲黯黯兮，奇冤莫伸。吳市吹，蕭欲裂，潮怒不可折，心死不可說。」古衣冠曰：「相國尚有餘怒哉？」亦攢眉蹙額而作歌曰：「天之險，不可升，地險山川與丘陵；人心之險更叵測，朝為變兮夕為更。珠宮在水兮何其晶瑩，坦蕩蕩兮日月自明。龍伯召我兮，佩菊與之蘭襟。弔汨羅之萬丈兮，臣心同清。」儒士笑曰：「大夫變新聲，卻騷韻，然亦哀而豔矣。某請和以巴里歌。」歌曰：「當年臣本寄書郵，誰幸三生結並頭。憐煞秀才康了輩，水天漂泊幾沙鷗。」群起酌以巨觥曰：「洞庭豔福，誠可羨也，然尚有袍澤之情乎？」言已，視美人無一言。咸詢：「貞姑，可否按律呂，賜新聲？」對曰：「請以珊管瑤箋，書二十八字，命樂工歌之，何如？」眾曰：「善。」須臾書就，階下人歌之曰：「蓬萊清淺幾成塵，門外野風愁煞人。三十六湖涼月裡，珠光長照女兒身。」
　　郎聆之，情不自禁，矢口大呼，曰：「美哉！凜凜之風，何其婉而厲也！」咸愕眙詫：「俗子何得犯宮禁？」少年郎呼縛付鱉丞懲治，武士出索，反接其手，將行，呼曰：「縛太急！」既而大笑曰：「不圖石大郎死於此處，大奇！」少年瞠視良久曰：「君海牧牛之石大郎耶？」曰：「然。」曰：「然則我恩人也，何得作階下囚！」叱解其縛，親自降階，執禮甚恭，曰：「僕非君，早為兒童戕矣。此龍宮也，某王世子也。前化蚌出遊，聽君雅韻，險遭不測者，即某是也。盛德隆情，久未能報。頃能不速，頗愜素心。」即引之登堂，遍與諸客揖，曰：「此伍相也，此屈大夫也，此洞庭柳真君也，此露筋真妃也。」郎茫然不辨云何。伍相云：「是子本天上水星之精，好與農丈人鬥，得牽牛救解，旋以劾墮劫，歸元之期非遙，世子尚宜調護。」客皆告別，郎亦興辭，世子阻之曰：「君宜少安。」送客回，重與入座，問君何能來，以實告，曰：「能來不能去矣。適君所逐者，分水犀也，子非犀，則出門一步即死。」郎窘急，幾墜淚，曰：「容請命於家君，或有法。」遽去。
　　俄頃，持一大珠如龍眼者：「此辟水珠也。家君感子救某故，持贈。有此，入水可無濡首之虞。幸勿示人，恐有焚身之禍。子行矣，珍重此身，報德正未艾也。」慇懃送之出門外，果無投足地。試揮珠對水，奔騰浩瀚中，忽露一通衢，且平直，猶如犀之在前，瞬登彼岸。群牧咸驚。
　　然大郎終不自慎，恆握珠走狂瀾，既欲炫田以嚇愚氓，不禁駕馮夷而驅海若。一日，抱一古鐸出，上刻篆詞曰：「大禹驅山之鈴。」又一古玉，上刊奇字云：「秦皇塞海之寶。」他如鑒魑魅之銅，斲蛟鼉之劍，珊瑚樹真有高六七尺者。人謂售之碧眼賈，富可跨石崇。郎啞然笑曰：「吾不能為龍宮之賊。」乘觀者不意，悉舉而投之，人皆惡其癡。嘗有巨黿出海翹首，目閃，即隨之下。少刻醉飽出。人詢何往，曰：「世子懸弧之辰，遣介士招飲耳。」眾謀攫其寶。偶吹笛，倦而眠，六七輩驀集搜腰纏。大郎驚醒，懼失信於世子，因珠入口，奮與眾鬥。眾雖辟易，而珠亦滑入喉際，吞吐兩難，遂鯁而死。鄉人憐之，殮以桐棺，海畔。是夕風雷震震，翌已成一巨墳。明年海漲，復於墳下擁一沙崗，凡斥鹵之地多坍塌，大郎墳獨無恙。而潮亦至此止。
　　死後且時著靈異，鄉民即墳為祠。百里外瀏河，素多海患，居民避波臣者紛然。時夢一神人，鹵薄赫赫，冠冕峨峨，自云：「我石大郎也，憫此處沒於海，急遷棺，或可免厄。」同日而夢者百人，咸驚異，詢崇明，果有大郎墳。請於土人，不可；欲盜其骨，更不可。禱者宿神座下，夜聞天樂大作，大郎車騎而至，呼其人而告之曰：「我有一蓑一笠，尚懸所主田翁家，迎而葬之，亦可免衝突。」翌起，往懇某翁，視東壁後有小舍，數堆破敗物，撥灰塵尋之，果得風雨具，為大郎舊制。遂鼓樂迎歸葬海口，如古名臣之衣冠墓，且築如崇明之廟。工甫竣，水至，即遽退。兩處春秋賽會，士女如蟻，香火如雲，均稱福蔭。每至月白風清，居民猶彷彿大郎笛聲與海潮相嗚咽也。
　　懊儂氏曰：犀牛逃遁，即聳身蹈海擒之，是何等氣燄！海藏寶物，取而炫人，旋復棄之，是何等廉介！辟水珠至死不肯輕擲，是何等信實！豪哉，石大郎！何待捍潮御患，兼及瀏河，始為之神耶？噫！冠裳中且不可多得，況牧豎乎？詩云：「牧人乃夢。」吾知其不為魚而為龍。
　　金陵有林茂才，寇至陷城中，羈某館，脅授偽書記。夜闌，聽刁斗四起，悲從中來，不知此身作何究竟，又不知眷屬有無存沒，爰默誦《金經》不輟。久之，覺遍體清涼。
　　一夕正誦經，聞窗外一叟呼曰：「林生林生，此時尚不隨我三更耶？」三更者，賊語逋逃者名色也。生出戶觀之，一白髮叟，布衣冠，古鬚眉，素昧平生，不敢多語。叟凝視生，曰：「爾病癡耶？」言已，逕前攬生袖急走，飄飄若御風行。時城闤闠，鳴鉦擊柝，賊令森嚴；而叟所至，巡邏者若無聞見。至獅子山，挈生猛跳城下，若履平地。生私揣江口，若何飛渡。突一滿江紅大船停泊下關口；登之，叟急解纜掛帆，風瑟瑟，直指江北，蓋叟即弄船人也。生入艙，見一男一女，已先在。男，生之同窗友也；女，生之鄰家娃，素豔之而未能銷魂者也。略寒溫，生即瞑目坐，女頻視生，秋波盈盈，宛似心許，若礙友不敢言耳。時夜色昏黑，山月墜江，聞友與鄰女，時有調笑聲，漸有褻聲，聞之心大動，急斂神掩耳，危坐默誦《金經》。
　　聞叟在後艄，鼓楫高歌，歌曰：「天風浪浪兮，江水粼粼；月山劍樹兮，雪窖火炕。懦懦蠢蠢兮，蟲蟲情情；何者因何者果兮，絮絮萍萍。夜何其，夜向晨。人鬼有關兮，禍福無門。」生聽之，益悚。
　　遠村雞唱，曙色搖波，叟曰：「到矣。」林生出，此真州界也。「爾由此至揚州東鄉，得生路，好自為之。」袖出一函與之，曰：「爾行十餘里，可開看。」生崩角在地，泣求姓名，叟笑而不答。起視帆影如駛，頃刻若逾金焦，出海門外矣。急到仙女廟，果遇舊雨，挈赴淮安，團眷屬焉。視其書，曰：「余本馬姓，生平喜於苦海救人。爾能端正，不負吾意。兩個小癡蟲，故態復萌，可惡，已將他帶赴東海去也。」生後入袁端敏公臨淮大營，以軍功保二千石，時以叟書示人，一夕，忽隨風飄去，如葉，如蝶，如紙鳶，頃刻不見。
　　離垢園者，東浙賈氏園也。賈名雲章，字天孫，少穎敏。游庠後，累不第，遂治園輔，植花樹以自娛。久之，癡於潔，屋宇几榻無纖塵，即藩圂亦時時湔滁。以「離垢」名園，以「襄雲」命館。聯云：「米襄陽愛潔成癖，倪雲林嫉俗如仇。」凡鼎彝書畫，花鳥蟲魚，無不珍惜；破產覓之，亦所不顧。至戚屬鄰里，以急難告者，則閉門不納。生子一，名渾，字許橋，棄儒學賈。每進幾諫，不聽，乃泣禱於神曰：「父有潔癖，百折不回；見嫉於世，恐生禍災。伏乞神靈默佑，感甚。」賈知之，大怒。始詈繼撻，喬梓寡恩。
　　一日晨起，督僮拂幾，帚過，碎定陶磁尊。怒鞭之，僮負痛，鑽幾下，幾翻而硯山又碎。賈憤燥，索刃，僮遂奪刃自戕。其父告於官，許橋上下夤緣，私獻秦鳳爵，且厚殮僮，養其父，始罷訟。
　　一夕與妻藍氏酌，婢獻羹，碗炙手，墜地碎。賈怒曰：「此供秦制也，爾斷吾命根耶？」呼杖，婢懼而投諸井。許橋厚殮之，且召僧諷經超薦。無何，有同學友來訪，詢及收藏，賈出宋眉子硯以炫之。友呵氣試潤。賈惡其穢，刺刺不休。友稍諷之，怒以硯擊友，幾碎其顱。又以炙炭煮漢玉佩，火起，蔓延鄰舍，風號燄烈，頃刻數家。許橋背父，婉謝厚償，始無恙。
　　妻藍婉勸曰：「古人以潔為束身之範，君以潔為纏身之魔，若不改悟，恐隨身皆荊棘場也，尚得為離垢園哉？」賈怒批其頰，妻痛哭。賈恆獨眠，每欲敦倫，必看河魁，蓄溫水；事畢，澡身更衣薰香，作種種惡態。是夕哀啼至夜，有美婦人自外來，曰：「姊姊冤殺哉，個男兒毫無一點情，儂見之，幾欲墜唾。」藍漫應之。又曰：「我與若游花園，倒好耍子。」袖出一圈示藍，曰：「此中大有佳處。」視之，果有樓台花木，金碧陸離。遂對鏡勻粉黛，整衣衫。婦以囉帶繫樑上，對妻再拜，回視案上，燈光如豆，戶外鼻息甚酣，萬種淒涼，逡巡自縊。婢覺，急告許橋，已不能救。撫屍號痛，死而後蘇。賈知之，猶以衣袖擦宣爐，聊滴清淚而已。訃岳，藍叟告宰，縣役到門，洶洶如虎，呼號啖嚼；鄰人來觀，亂摘花果。賈目睹蹂躪，痛極失聲。叟疑渠尚有遺之悲，又以許橋重賄，始忍而罷訟。然家道亦從此中落矣。爛銅碎玉，昔以重價購來，頃以廉資售出。炊煙漸斷，僅剩荒園。賈鰥而子未婚，時作楚囚之泣。
　　忽有客攜短童來謁，仙風道骨，翩翩在門。迓入與談，自言張姓無字，人呼為張老相公，淵博古今，塵談霏屑。賈恨相見晚。許橋思留以慰父，以敝裘付質庫，置酒篝燈，且留下榻。自賈之好潔也，君子惡之，小人誑之；富易為貧，朋儕絕跡。頃得張，不禁狂喜。久之，張唾落於壁，必怒於心；遺屙於庭，必怒於色。一日勉與坐，張之童又弄斃架上鸚鵡，怒遂不可忍。張曰：「莫怒莫怒，吾攜君游一勝境以贖罪，何如？」不覺隨之假山後，遇一石洞，僂而入，蛇行數十步，洞漸寬，路漸平，達於園，豁然開朗。蒼松夾道，流水涓涓，白玉為梁，幽芳作幀。兩壁磨崖上鎸科蚪奇字，似秦漢以上書。逾嶺一重，又得古洞，薜荔五色，綵絲下垂。入其室，則插架牙箋，間以絲竹；爐香猶篆，簾波有紋；几上橫琴，古錦為囊。賈欲解視之，張曰：「不可，此吾師所彈也。指誤弦，必有天神下降，風雨疾雷。君既到此，不可不作東道主。」向內一呼，美人四集，瓊筵甫設，醴酒已溫。品味既佳，器具尤古。張以巨觥勸客曰：「較君家園庭何如？」吃吃而對曰：「遠甚。」須臾美人歌舞，蕩魄柔魂。張亦抽古劍示賈，曰：「此鹿廬七星劍也，君能舞乎？」曰：「不能。」張逡巡斂袖，左盤右旋，寒光閃爍。美人更鼓冰絲，頓挫應節。忽聞剝啄聲甚厲，一美人自門隙窺之，曰：「師長回矣。」眾豔驚散。張變色曰：「君速隨我後戶出。」繚曲迴環，絕非來路。視樓閣最多處曰「瑯環秘府」，藏金石處曰「證古齋」，藏經史處曰「辨理窟」，藏詩詞處曰「遊藝軒」，藏書畫處曰「怡情館」。又一樓，峨峨三層，上矗霄漢，第一層曰「與天為徒」，第二層曰「與古為徒」，第三層曰「與今為徒」。有小村落，畎畝參差，一曰「情田」，二曰「心田」，三曰「福田」。開富貴花，種吉祥草，沃功德水，培乾淨土。行逾數十高嶺，峰巒迭翠，逕坦且平，曰「心頭方寸地」、「歡喜園」、「水晶域」、「光明藏」。金碧樓台，奇景眩目。突轉一逕，景物全非，凝神端詳，已在自家園中，蓋未嘗出門一步耳。
　　張曰：「今日之游，樂乎？」曰：「空中幻景耶？」曰：「何者為真，何者為幻？以為真即真，以為幻即幻。真幻皆根於心，而不限以地也。」由是賈奉張如神明，家中所有秘玩，皆質之於張，張均鄙薄，一無許可。賈以為太過。曰：「君如不信，目前架上古銅象高六尺者，君以為何物？」曰：「滿身銅翠，班剝陸離，形制既工，雕鏤亦古，的真秦銅也。」曰：「秦則真秦，君知秦人造此何用乎？」曰：「不知。」曰：「女子溺器耳。尚高高供養，不幾污穢殺人！」曰：「有何憑證？」曰：「象脊有銅蓋嵌下，象四足皆有小洞，以火炙之，必有騷臭氣。」已而驗之，果然，張云：「阿房宮五步一樓，十步一閣，門首皆設此物，足下即通暗溝，宮人慾溺，即揭蓋解褲，騎而溺之。否則重樓宵漢，嬪嬙如雲，何有此許多溺器？唯得此，始便耳。」賈由是稍悟，視收藏皆若糞土。
　　一日，謂張曰：「洞中風景絕佳，迥異塵世。然樓閣已稍寓目，而鐘鼎琳瑯，必多而且富，未知能許俗子一飽饞眸乎？」曰：「不難，囑小飲，當與君再往一遊。」甫三爵，賈沉沉思臥，張忽拉之急走，曰：「前由正門進，後戶出，今適旁門開，機不可失，盍急趨可進。」果達一處，日色慘淡，道路亦歧。張忽遇一故人，話良久，告賈曰：「君且略散步，僕隨故人行。」行逾遠，逕逾窄，偶一失足，墜土窟中。鬼物鑽集，曰：「賈某來耶？」挈之游地獄。泥犁十八層，宛然吳道子所畫者，絲毫不爽。見妻藍，項拖羅帶，舌吐唇外二寸許，婢僕被磨折死者亦躑躅至，齊聲索命。賈正危急，急聞王者召，鬼卒引入伏案下，略訊三兩句，王拍案大罵曰：「狗彘奴！外風雅而內刻薄，假清潔而真污穢，所謂狂偽鄙俚癡蕩惑者，此也！」即命兩旁牛頭，押赴畜生道中去。
　　鬼卒驅出，至一小園內，頗清雅，遍地芭蕉，茅屋如斗。內有紅裝女子，捧心嬌啼。賈略凝神，鬼卒自後一推，驚醒，則身變作小豬，與老豬眾小豬同臥糞汁中。聞人語呼云：「豬產豕雛矣！其數六。」賈心中了了，即以頭觸壁，狂呼不已，聞耳畔低喚曰：「醒醒！白日，大人即夢魘耶？」張目四顧，身猶在座，客與僮已杳，唯其子與病奴守於側。架上鸚鵡如故，曰：「茶來，主人醒也。」乃泣告子，使人偵之，鄰家柵中，果生六豕，一顛癇遽斃。所謂芭蕉者，庭中白菜一畦也。曰：「地獄已在眼前，奈何不悟？」遂以家政委於子，己則長齋繡佛，日誦《金經》，哀號懺悔。
　　許橋娶惲氏，美而賢，能內助。生子二，皆聰穎。閱四載，家漸復。旋得窖金，力行善事，建種種功德，二十年勿替。兩孫舉於鄉，泥金到門，賈猶捻珠諷誦。孫之同年輩，爭市花草玩好以媚之，皆卻而不受。是時，座客滿堂，冠裳雲集，賈忽扶杖而出，唏噓曰：「吾一回頭，爾儕始有今日，吾不忘張公德也。擬於離垢園中，肖張公像，子孫奉祀，爾等願否？」眾應之。乃鳩工營造，不日告成。偶偕孫輩扶乩，張忽臨壇，與賈敘舊好，請示名氏，乩旋轉而大書曰：「張邋遢。」
　　懊儂氏曰：仙人之邋遢，正仙人之清淨；仙人之遊戲，正仙人之慈悲。不肖兒回頭猛省，正不肖兒能尋快活，能討便宜處。
　　天長龍興集之北，有感蕩湖，煙波浩渺，水禽咯啁，頗稱佳景。湖中央有土丘一坯，廣可十畝。東為貝岡，蜿蜒起伏，田水四達，涓涓由東之西入湖，必經土丘過。登丘一望，視橫冶諸山，宛在幾席。而後面又有數十小培，可為靠廂。城閣台榭，遙為四屏；雙橋彩虹，如張旗鼓，是真吉壤。惜向無人知，僅為耕農散牧之所。
　　忽有客自江西來，毛姓嶠名，方壺其字，自雲「堪輿家」，館於廬隴陶莊，賓主投洽。為人寡言笑，愛趺坐，間言休咎，無不奇中。然每午餐後，必芒鞋竹笠，放浪於山巔水涯，煢煢來去，至夕方歸。又自弄小艇游湖上，必窮極煙水深處而後返。忽微疾，陶翁親為侍湯藥。瞬西風起，陶翁立制新衣贈之，不受，翁俟其寢熟，潛易其敝者。毛無奈，始衣之。婢僕侍役，禮或稍疏，翁必加杖責。毛感極，忽謂翁曰：「旅人飄泊承盛德，思有以報，未知翁意所在，欲貴乎？欲富乎？乞示我。」翁曰：「能富即貴耳。」曰：「湖中有佳處，可為陽宅，子孫徙而居之，可富數百甲子。」
　　翌日，偕翁放船去，為指示，即是丘也。翁歸，即以重資購成，四週水田亦在其內。呼工庀材，倩毛諏吉點向。毛蹙額曰：「翁知鄙人毛遂之意乎？」曰：「不知。」曰：「僕自知命宮，往後有三十六年磨蠍運，惡曜所照，數不可逃。若家居，尤顛沛。頃為翁卜築瀛第，成則翁富，富則地靈怒，鄙人必喪明，終日黑摸索，誰為給衣食？翁長者，能諭子孫不失信乎？」曰：「是何言？僕即瞑目，當立遺命，違者墮泥犁。」毛喜，即為營造。上樑日，毛猶與翁閒話，曰：「若為竹逕，若為荷亭，便不負詩情畫意也。」言未已，忽睹日邊有黑子如彈，聲錚錚自西來，倏忽大如鷹隼，遽撲眉宇，毛大呼倒地，扶起視之，二目已盲。由是坐臥行動，常在一室，飲食供養，精於平時。
　　翁長子次子，均於是秋文武同中式。翁益信毛。時於柴門倚仗，看湖天水月，倏然出塵。忽睹前岸有火光，若青磷之亂舞。然火有燄，而光有芒。問毛，曰：「試往掘之，必有得。」如言攜畚往，果得窖朱提十二甕，遂大富。長次兩君，欲赴京兆試，毛頗阻撓，不聽，公車北上，竟中進士歸。翁猶如故，而其子竟不能不心焉疑之。長君旋以太守，次君亦以都司，出仕五六載。翁病篤，呼兩子棄官回籍，宦橐甚豐，陳騾綱於庭。翁唏噓曰：「爾輩知從何始有今日耶？」曰：「大人德蔭也。」曰：「非也，此毛君之功。我死後，爾輩積德累功，以報毛君，更事之如父，較重於尋常父執，則地利可堅。倘禮衰即以不孝論。」兩人泣受教，翁更託孤於毛，賓主嗟歎。
　　翁卒，二子守制於家，頗事聲色，作威福。毛諫之，不聽，即亦不再言。而禮竟從此缺。毛枯坐團瓢中，聞廳事酣歌快舞聲，詈撻奴僕聲，頗不耐。忽又聞兩三小童唱曰：「瞎子瞎零丁，吃了多少死蒼蠅。瞎子瞎鹿瀆，吃了多少鑽蛆肉。」心更厭惡。一日，有鬥雞誤落藩圂淹斃，次子諭即棄去，長君立命以陶器就火燔熟，為毛午餐。餐已，雛婢來問曰：「先生食雞汁甘乎？」曰：「味猶是也。」曰：「得味外味乎？」毛知有異，婉詢婢，婢縷述，知大郎之惡作劇。囑勿語，收匕鬯去。由是毛心頓寒而辭色不露。唯命環第四週多種桑，詢何所取，曰：「尋常青鳥，只知此處為橫冶入湖正脈，沙岸迴環，輔山道向，不知此名『龜趺穴。』植以樹則綠蔭參天，如龜蓋之生綠毛，貴不可言。」兩人信而從之。
　　植甫年餘，地忽震動，舉宅惶恐，毛遽以手撫匡牀，呼曰：「誤矣！」詢之，曰：「吾妄言，言非公子所深信。盍掘中堂地二尺，可得一斷碣。」如言掘，果得。文曰：「形則龜，體則瓢，葬者漢將軍，破者江西毛。」字隸體，苔花繡澀，短石如磚。述於毛，曰：「公子無恐，有僕在，禳之尚未晚也。」遂扶之，步第之左右，口嚼土花，辨味而定穴者四，曰：「盍急穿深井。」又於第後植杖畫地如人字，曰：「盍急濬小沼，如是，則老元緒當長相守，富貴可萬年。」工甫竣，毛之雙瞳忽開朗，遂揖別曰：「二十餘年坐承豢養，心甚不安。幸天佑盲瞳復明，從此天涯海角，或有晤時。」欲挽之，已飄然徒步行。
　　毛去，煢煢一身，資斧斷絕。行至來安山中，有小廟，距郭近，神佛拋露，眾丐居之。毛謂丐曰：「爾等能供養我，我能為爾等造命。」眾丐爭應曰：「諾。」即潔後殿一笏地以居毛。各出乞於村市，歸以潔者奉毛，甚慇懃。年餘，丐中有黃耳小犬病癲斃，毛命醵錢市小棺，並小衣冠殮犬。各披麻執杖，號泣如生。毛於廟後點一穴葬犬。詎葬後，眾丐心頓明，漸知愧恥，忽泣曰：「蹴嗟來，何其難堪乎？」遂改習織蒲，或小負販。漸得利。不二年，丐俱化為小康，各於近村營家室。不忘毛德，爭供養之。毛曰：「爾曹曩以廟敗，瀆神已甚，盍再醵資略修葺，吾能使廟興。」眾曰：「諾。」毛為之開巨牖二，接南山秀；開土窖一，泄北陰煞。置籤筒，集籤詩，而神亦靈顯。車馬紛紛來報賽，賣茶賣香燭者，環居成村落。又來高僧主席，緇衣白足，不下百人；畫棟雕樑，晨鐘暮鼓，成大精藍。
　　是日，正集眾善信，開道場，毛亦合掌念佛。忽有香客，雲自龍興集來，凝視詫曰：「公其陶莊之毛先生耶？」曰：「然。」客遂縷述陶莊事。陶自毛去後，不兩年，被盜，遭祝融，罹冤獄，家業頓傾。兩君削職，已物故。莊乃廢為丘墟。子孫式微，不知何往。毛泣曰：「吾以一念憤，不幾負吾死友乎？」眾益審毛之術神，富家大室，爭來邀致，而毛已杳矣。
　　至今陶莊一壞土，尚無居人，四井亦湮沒。耕者掘地，常得古磚，上有古錢文凸出，並造磚工人名。細玩之，果墓磚。噫！術人之神，正術人之可畏也。陶君忘父遺命，憑天理亦不克昌，豈待術人之穿鑿而後敗歟？
　　余亂後售書賣畫，時客於古淮陰市上，每聆里巷婦孺嘖嘖道吳貞女事。頃又幕游嵫水，晤胡君少瑜上舍，詳述貞女之生死崖略，輒口鑿鑿，淚涔涔焉。
　　吳貞女，清河人，其父諱慎裕公，儒士也。貧為當道傭書。母夫人素敦坤範，夜夢口吞蓮花，而生貞女。父歿，女方髫齡，終日寡言笑，操刀尺，習女工，幼許字同里徐氏子。念父歿，而夫家亦貧，且構家難，以至女年二十有八，尚未行親還禮。徐氏子旋以瘵歿，撇堂上白頭。母素審貞女賢，秘不以訃。女晨起，忽哭告母曰：「徐家郎其殞謝已乎？」問語何不祥，曰：「夢有儒衣冠拜於門外者，非耶？」母已審噩耗，不禁失聲，泣曰：「誠如兒言，奈何奈何？」
　　女自起，更縗衣，走哭於徐氏之門。母不忍鉗禁，聽其去。姑見之，益淒惋惶惑，不知云何。女先拜其姑，始哭其婿，周旋中折，哀毀莫生。行路者過門聞哭聲，莫不步為止，而涕為墜也。姑俟其哭竟，忍淚告之曰：「吾無福，負此賢婦，天也命也，夫復何言！然兒之哀衷已申，其即遄回瀛第乎！」女大聲曰：「兒無狀，未克侍亡者，供含殮，罪戾滋深。今既登其堂，奠其主，妾身分明矣，更何歸焉？」姑曰：「吾亦貧也，未亡人行將為殍，再添新婦，能吸風為活耶？」曰：「兒不敢以口腹累母，十指尚可謀生活。誠以亡者遽凋落，失溫清，抱罪九京下。兒既延殘喘，敢不代厥職補幽恨乎？」姑又曰：「兒誠賢矣，其如母夫人者，亦孀孤無依何？」曰：「是惟賴吾姑之慈悲耳。」於是體貞女烏私，使往來朝夕，兼定省焉。
　　女刺繡雕繪，宛轉如生。人得其佩囊等物，則珍襲之以為寶。有憐而予以倍值者，女必卻之，曰：「吾不幸為女人身，又失所天，是前生因，尚敢取非分財，貽罪戾乎？」人益義之。求手制者，門外踵為接。然由此勞悴，目幾失明。
　　一夜夢天女，冉冉降中庭，以丹授之曰：「吾天孫也，憐子貞孝且有疾，攜奉神丹，子其吞之。」女視丹，圓如珠，燦如火，再拜襝衽而後服。神女去，女自覺心遽安而痾若失。翌再買絲挑線，功倍往時。
　　逾數年，姑又病，女衣不解帶者數月。殆彌留時，笑謂女曰：「吾不幸有殤子，何幸而有貞婦耶？吾年來得汝調養，勝於若在時也。今已矣，行將告爾舅爾夫於地下矣。吾兒幸依阿母活，毋以我為念。」言已，目遽瞑。女毀瘠號痛，淚墜成冰。其母恐女殉，預往防閒之。女泣邀四鄰坐堂上，奉母坐屋隅，稽首曰：「吾夫死，吾姑又死矣。族無接續之緒，家無期功之親，留此數椽，下及什物，何所用乎？擬乞諸長者，代為全售，為吾姑殮葬費用。」眾曰：「善。」遂盡以其資，營齋奠，就窀穸。事畢，女向母拜別，意將雉經，母急抱而止之曰：「兒無姑，尚有母也；兒再死，則我之數根窮餓骨，交付伊誰耶？」由是女始大歸，永作依母計。清明寒食，則以一盂麥飯，哭於徐氏墓道。女每號慟，長河之水，則嗚咽不流。其族叔某，時勸女再適，女大聲屏逐之，不容其刺刺語。
　　舊居老屋，為秋風所破，修葺殊難。時河北中大王廟比丘尼某，亦以名媛披剃，素精戒律，永謝俗塵者，女與諗熟。且先有嫠婦劉嫗，亦因前妻子不孝，攜己生一幼子、一幼女居焉。素多苦行，遂奉母行僑寄。尼曰：「一食清齋，頗為不乏，且踵余懺悔可乎？」諸女伴針黹之餘，更習諷誦。雙柴靜掩，燈花寂然。
　　至咸豐十一年，捻匪猖狂，由東魯席捲而至。時正上元節，大府方銜杯看鼇山燈，聽鈞天曲，不為防。萬騎沓至，官吏始鳥獸散。邑之民遭焚掠擄殺，慘何可言。越三日，貞女輩尚閉戶不深悉。會里有被脅者，登垣告之。尼出，果旌幟遍山谷，鼓角作哀音，歸急扃其扉，曰：「賊至矣，奈何？」女從容整衣履，跪求母訓。母瞠視良久，曰：「若輩犬羊肆淫毒，我且不忍見，況汝乎？行行，吾其從汝志。」劉聞之，亦攜女出。已同至淺水，見幼子方徘徊岸側，劉呼之曰：「兒來兒來，兒生必虜，即免，兄嫂亦不可久居，蓋相從地下。」兒果奔至。尼見之，撫掌曰：「善哉善哉，是方不愧清靜優婆夷也。」於是六人一齊投水死，此脅從者所親見也。賊颺，邑之人士聞之，雖未請旌，莫不曰「貞女貞女」雲。
　　又數年，一皖南士人，偶至貞女死所，臨流瞻眺，忽見一美女子，哭立水面，風鬟霧鬢，儀態萬方，手捧赤蓮花，冉冉行且歌，歌曰：採蓮復採葉，骨似寒冰心似鐵；猶記湘壘畢命時，魚不敢吞，龍不。採蓮復採根，生為貞體死貞魂；既與煢獨又寇亂，生之殺之天地恩。採蓮復採藕，纓絡垂珠大如斗；精衛銜冤不敢啼，猶向重泉攜母手。採蓮復採幹，苦海苦海有彼岸；生亦死兮死亦生，太息重呼諸女伴。採蓮復採花，彩雲一片喚朝霞；金銀珠寶有宮闕，帝許貞魂去作家。
　　士人方癡聽，忽土人有素識女者，遽呼曰：「此吳貞女耶！」女遺花而杳，亭亭植水面，長可十丈，光燭雲霄，移時方烏有。
　　懊儂氏曰：蓮者，根勁直而污泥不染，子倒垂而苦心實多，淨品也。非九死不回之貞女，誰克當之而無愧也？歌雖近幻，而辭則近悲，作泡影可也，作誄詞亦可也。當其月帔風裳，亭亭出水，豈自炫歟？亦以愧夫世之為人臣子，駑戀其位，橐飽其祿，大變當前而貪生怕死者。
　　吾鄉泗州城，淪為洪澤湖久矣。土人云為大禹命庚辰所係水怪巫支祈逸出為害，此無稽也。州城之沉乃明末事，其時畫士惲南田正寓僧伽禪寺。門前一水環繞，出入須楫。時已四十五日雨，淮流七十二道山溪之水，全歸於此。童謠早有「石龜滴血淚，要命上東山」之語，惲甚憂之。夜靜，偶聞神鬼滿堂私議，曰：「時已至矣，乞施行。」神曰：「尚有一僧一道未歸，一主一僕未出，姑須臾。」惲披衣起，殿黑無人，知水厄至，急呼僕起，攜隨身文具，倉皇拔關出走。過渡，見廟僧攜杖打包歸，曰：「先生何往？」曰：「吾有急，須登第一山耳。」所謂第一山者，盱山也。主僕躑躅，甫逾嶺，天遽明，回頭一眺，則白茫茫一片水國，成巨浸矣。由明季至昭代，沉淪已數百年，從未出現，惟陰雨中，時有雉堞排水上，台榭人物，如蜃氣饌成，蓋幻象也。
　　咸豐六年大旱，湖涸而城基出，好事者艤舟步入，則官廟宇基址，尚覺依稀；路石女牆，猶存其半。又有半塔聳高處，齧缺非常，聞即僧伽憚寺塔，南將軍乞師賀蘭時所射者。人取其磚琢硯，甚古樸有致，惜磚質不能細膩耳。有陝客乘舟經此，天暮，見有大灘，即繫而止宿，實不知其為古泗州也。夜靜月如晝，客捨舟登岸，獨行破寂。忽見高處有城垣，門半掩，悄睨之，中有燈火，人物往來，貿易若夜市。客本賈人，見之心喜，掩入，隨步所之，見各家門戶懸有燈綵，闤闠生涯，尤為紛攘。然已掩其旁，人若不之見；試攫其物，人亦如不見。大駭。視繭布貴重者，攫而懷之，急向西。又見一家門微啟，孤檠若滅。潛入視之，則一家男婦，皆支頤臥，喚不應，視婦貌酷似其婦；男子貌又酷似己。以為貌偶同，不之異。睹架櫝藏銀處，並無封志，啟之則朱提滿焉。心豔之，急取二百金置懷袖間，余仍閉諸櫝，並代掩雙扉出。見人家燈火漸闌，市漸散。恐閉城，不敢逗留，趨出登舟，倚枕駭異，旋入黑甜。比醒，則舟子已先起，晨抵盱眙矣。視所攘繭布，已成泥淤，雜芹藻成餅。視所懷朱提，則翹邊細紋，的真寶物。唯其色暗淡，水花苔幾滿。私以昨宵宿處，詢舟子，約略言之，雲其中絕無人煙，心更驚怖，不知所云。
　　秋後回陝，偶與其妻言之，妻曰：「大奇，妾於某月日夜夢至一城，與君一處臥，甫交睫，君忽起，開櫝懷銀出，妾驚異，尾之行，君忽不見，妾心汗涔涔不已。」蓋其妻入夢之夜，即此客人入城之時，默憶舊游，絲毫不爽。
　　又盱眙向無大聖廟，大聖者，即僧伽也。粵匪竄後，當道者諭揖修考院。工竣，尚餘三千金，公議建大聖廟。上樑日，適朱學使考畢，親詣拈香，鼓吹喧闐，冠蓋雲集。忽一漁人捧一古銅鼎送廟來供養，雲昨宵見湖心有光，一網舉出者。洗滌審視，口內有篆文，蓋唐時僧伽廟中物也。學使大喜，親為其文紀其事。
　　懊儂氏曰：俗云：「錢財通性命。」此公隔世，猶重到故居，親攜阿堵而出。觀此，益信其言之不誣也。而蜃餘沙磧，市井何來？眼底煙雲，門庭依舊，又何故與？佛云：「如夢幻泡形，如露亦如電。」明白了當而言之，惜世人不悟耳！
　　興化有丐者，乞食廛市間，觀者圍之如堵牆。余曾亦趨視，蓋其人頂生一角，矗正中，根束短髮如毛，角首微銳而梢，朽如蠹齧。人爭問訊，泫然曰：「余非生而戴角者。幼不肖，動輒忤雙親，攫資宿妓，家貧，雙親啖糠而已，猶攜酒肴就妓家食，尤喜煎炒脆炸，濃汁厚味。親死，以蘆包葬東郭，甫歸家，正遭回祿，屋宇什物，一時煨燼。貧不能耐，則於親族友黨中唆是非，挑械鬥，興詞訟，己則假為調停，攫鷸蚌利。
　　是年，年三十有二，忽病，自分必死。數日，顱肉癢甚，抓撓膚裂，紫血涔涔。突一角出，如筍掀泥。自顧鏡中，已似神羊。而奇痛不可忍，呼號牀第間。十餘日，忽夢一神人告之曰：『爾思病從何來？角從何生？曷言其故，痛自己。』寐而自省，試以己之罪惡，於人前姑言之，痛果已。頃年已六十，如故，一日不言，一日便痛。」言已，唏噓淚下如雨。人憐之，多施一文錢，由是得無餒。鄉中小兒，偶摩娑其角而動搖之，便哀呼誦佛號，自云：「興化東鄉人，無名氏，惟號獨角獸。」余戲為摹小像，贊云：「彼何人斯，乞於東郭；身未披毛，首先戴角；春筍怒芽，上指寥廓。其身猶人，其心則獸。獸耶人耶，峨峨穿透。地獄人間，黃泉白晝。非獬豸冠，亦非角端。鐃鼎不鑄，山經不刊。好角逐者，驀見心寒。」
　　朔平陸太守，浙人也。其恭人好佛，得一玉大士像，至誠供奉，持誦《大悲咒》甚虔。中年舉一子，自幼茹素，三四歲，隨母禮拜，誦咒則喜。使之入塾，則瞑目枯坐，父師以其幼也，未之責備。八歲時，太守強其食肉，大嘔盡吐，即心厭塵凡矣。竊母白金八十，望五台而逸。相距不遠，竟日而至。向僧禮拜，求為剃度；僧不知來歷，何敢收之。乃遍拜坐禪者。內有遊方和尚，同鄉人也，憫其幼小無依，願為帶回故里。苦求為僧，相攜至天台；求善知識，為之摹頂授記，賜予法名，曰先覺。師問之曰：「浮屠之學，不出教禪二端。所謂教者，唯識宗旨，即三藏佛經九千五百卷，以持誦而論證果者也。所謂禪者，東來初祖達摩大師，宏教外別傳之旨，不立文字，而見性成佛。其後派雖分五宗，不出靜定而已。汝願何學？」先覺曰：「弟子不識字，何必受文字之障，願歸禪門。」乃授以秘密法旨，守之無失，唯精唯勤。至十八歲，能入定數十日，歷受三道戒，得衣缽度牒，別師外出雲遊。
　　至武林之靈隱寺，遇異僧圂跡於火工者，遇人不言不笑。見先覺，邀之入室。自言原大唐時人，歷今千餘歲矣，立願食億萬僧，而後圓正果，是以在香積廚作食。且曰：「我與汝有前緣，故告汝，此非棲息之地，以北去為善。」先覺求其指示，則曰：「我除執爨外，無法可傳。」乃別去。先覺遵其教，欲去，忽遇舊僕再拜曰：「公子何往？先尊與太夫人，自失公子後，悲痛甚，四處招尋。逾五六載，相繼而逝。大公子扶柩旋里。緣先太尊在日，曾為公子聘馮御史女，今已及笄，催完姻者屢矣。大公子遣奴輩多人相覓，小人幸遇，必請公子同歸。」
　　先覺知父母已過，大慟幾絕。隨家人回見乃兄，勸之易服畢姻。謂新婦曰：「我與汝了此一段姻緣，數乃前定。但我已證羅漢果，不通人道，留此無益。我從此行矣，去留由汝。」新婦亦不挽留，曰：「我知之已久，亦將皈依佛法。」先覺授之以禪，乃攜母遺之女大仕像，不別而行。
　　北走燕山之西域寺，愛其巖洞幽寂，扶藤而下，面溪背壁，趺坐於中。日有寺內人來給食。坐逾兩載，功益精進。忽聞車轟雷吼之聲，山谷振動，見大蟒探首欲相食。先覺寧神靜攝，聽之而已。頃刻無蟒。次日復然。自忖此地緣滿，故妖魔起，遂入都。
　　經歷各寺，未遇高人，終日靜定而已，眉目間光華燦爛，迥別凡流。諸王與公卿，見而異之，共保舉入萬壽寺方丈。坐年餘，復佈施萬餘金，曰：「此勢利地，非修真所也，不可墮落。」乃封其金於庫而夜遁。爰朝五台，出嘉峪關，歷西域，尋訪佛跡，到人所罕到之處，無所遇而還。游終南山，遍拜諸寺。僉雲在山之陽，其山陰，相隔黃流，望之，樹木陰森，無敢入者。即有好事之人，去亦不返，相傳為棲真之所。先覺欣然願往。或阻之，不聽，攜帶乾糧，渡河而入。
　　見古木萬株，參天覆地，高皆數尋，枝葉相接，其下朦朦朧朧，微可辨路而已。先覺由之，日則攀葛結藤，夜則調息入定。約行七八日，始出樹林，則現奇峰疊障，千態萬狀，或以高，或嶄而削，或以幽，或崎嶇而險，徑路盤曲，似有人行者。複數日，出山坳，則勢更，莫窮莫盡，然皆秀色可餐，無虎狼惡獸患。遙望山腰，時見石龕，隱隱有人趺坐。第四面峭壁，無路可通，不知從何處登也。先覺呼之不應，膜拜之，亦不答。又無水可飲，雖聞潺潺之聲，而溪皆深邃，不得下，乃有退心。迎面一古衣冠道人來，先覺歡欣相接，牽其衣裾而拜，尊之曰「大仙。」其人笑曰：「予凡夫耳，焉得仙？仙人肯使汝見耶？」相與就石凳共坐，叩所從來。其人曰：「予世居越國，徐姓，秦皇時為役夫，是楚漢紛爭，投楚而卒，烏江之敗，逃入此山，不復出矣。」先覺告以渴甚，乃身解佩匙，即於石山挖之，得水與飲。清涼滲膏，連給二匙，收藏欲去。先覺曰：「弟子尚未足也。」其人曰：「不但汝渴已已，即不食亦無礙矣，何必多飲。」先覺猶持裾不釋，哀求超度。其人曰：「道不同，不相為謀。我非汝師，汝必欲度，不見前山又有人來耶？」先覺回首間，一陣清風，絕裾而去。手中僅留青藍布一握，其人不知何往。乃以布裹所攜之玉大士像。自飲石髓後，覺身體益輕健，不食不饑，日行四五百里。遂出終南，遊山左，不復反。或曰「在青萊之間，山深不知處耳。」
　　江右華三祝，幼名多官，其父母晚年得之，溺愛過甚，聽其所為。讀書不就，亦不事別業，終日遊蕩而已。聽鳴鉦開道者過，隨之入衙，觀其升堂理事，詈人撻人，皆不敢違拗，心甚豔之。於是歸家演習，親友俱以瘋子目之。逢人則問官何來，有誑之者曰：「官易事耳，但須北京去見皇帝，求之即得。」乃竊其父金數兩，往北逸去。至浦口，一無所有矣。遇官舫之赴楚者，覓纖手，昧然應募。日行百里，唯問北京何時可到，眾皆知其瘋，皆玩戲之。惟官舫中一叟，屢目顧之，周其衣食。
　　一日，遇颶風，停泊河畔。華在小廟簷下坐臥，忽叟來邀之入廟，密語之曰：「舫內之官，是吾子張某，其貌與汝無異，即至親亦難辨認。以吏員銓得楚縣尉，至楚赴任，不意昨得暴疾卒矣。我與眷屬，貧不能回家。依我計議，可將汝衣，與我子互易，汝承我子職，官中所得，割半均分，則兩全其事矣。」華如其所願，瘋疾頓愈，是夜潛相易換。明日，舟子喚瘋子，則見其倒斃於路矣，叟為買棺厝之，遂赴任。分衙署為兩宅，與眷屬各居。嫂事張妻，叟為經理出入。荏苒三年，各分得千金。
　　忽聞新太守蒞任，探知為龔姓，係華氏姑母之子，以科甲由部曹出守是邦者。難與相見，然在其屬下，不敢不謁。是日，以張姓職名入見。太守睹其狀貌，核其履歷，心甚疑之。入見太夫人，言其故。太夫人泣曰：「爾舅父僅有一子，不知何往，吾亦欲觀其貌。縱非真者，藉以解渴想耳。」太守唯唯，立命傳見。
　　華俯首攢眉，置身無地，惟有叩首而已。太夫人命僕扶之起，詳加體察，曰：「是吾姪也。奈何勿認？」華益惶恐，曰：「野鳥何敢冒鳳。貌相似者，自古有之；孔子陽虎，聖狂不類耳。」即告退。太夫人未能挽留，目送之，將出門，忽呼其幼名曰：「多官兒，安在耶？」華聞之，不覺回顧。太夫人即使僕婢，群擁之入，作色視之，曰：「汝是吾姪華三祝也，何得背父母，瞞親戚，好官自為耶？」華窘極，叩首，曰：「非也。」太夫人曰：「吾自呼多官兒，何勞汝回首？再欲強辨，吾命汝表兄以官法治汝矣。」華至是無奈，直陳始末。太守駭曰：「此事性命相關，弟奈何為之？其速回乃任，與張叟交割，我以公事參革弟，即囑張叟代報病故，潛回家鄉，我為弟以真姓名別納一官可也。」華從之，得以父子團聚，保其首領以歿。
　　京師某王，因公受罰，緣是致貧，眾所知也。時值創建大寺，佈施已成，唯乏殿材，匠人各處購求。乃有隨官服食者，登大匠之門，告曰：「我為某王府四品護衛。今王當窘急之際，欲貨其殿廷舊料，易以輕巧之木，冀得餘資以濟急需。」匠知王為開國勛裔，其府第皆梓楠為之，欣然願售，約日往觀。其人以親王名柬至王府，告門官曰：「我為某王護衛，今王欲新殿廷，慕府內規模宏大，諭我帶同匠人觀之，以便如式構造。」王許之，乃邀匠人入。指點其梁楹，籌度其丈尺，詳細閱畢，偕至匠寓評價。其人曰：「先王成此殿，費十萬金，汝願以若干售之，不妨明言。」匠人曰：「材料已舊，大而無當，將必改為小用，不過萬金而已。」其人故作不願。往來數次，曰：「王今無奈，姑以售汝，當在某莊立券，汝先往俟之。」是日，朱輪華轂，王果至莊。其人為前驅，帶匠人入莊。王南面坐，匠跽請書券。王頷之，命從官書就，親筆簽押，先索定契銀三千兩，餘俟折換之日准算。其人偕匠入城交銀，並索費，亦先給三百，約日而散。至日，大匠帶人往拆殿廷，門官拒之。匠告以故，門官入白王，王召匠人，仰觀王貌，非前日之人也，知為拐駭。無言而退。
　　有衣冠華麗者，乘車帶僕至質庫，脫金手鐲二以質錢。掌櫃人細閱之，黃赤無偽，稱各重五兩。問所需，京錢五百貫，掌櫃人還之；其人讓至三百貫。北地尚錢帖，如數給之而去。旁一丐者，脫其破襖質二十貫，掌櫃人叱之。丐笑曰：「假金鐲當錢三百貫，我襖雖破爛，尚非贗物，何不值二十貫耶？」掌櫃人心疑，復閱其鐲，則已被易包金者。問丐何以知之，丐曰：「此有名騙子手，我知其寓處。」掌櫃人願給丐錢兩貫，偕往尋之，至寓，果見其車在外，丐遙指其人，得錢脫身去矣。掌櫃人入寓，則見其與顯者共飲，未敢喧嘩。因寓主通其僕，喚之出，與之辯論，其人曰：「物既偽，何以質錢如此之多？明是汝換我也。」互相爭執。顯者聞聲邀二人入，笑調其人曰：「我輩寧吃虧，勿佔便宜，不可與市井之徒較量，有失官禮。足下錢尚未用，何不還之。」其人似不得已，委屈聽命，乃以原錢帖贖還二鐲，掌櫃人欣然領去。至晚至錢局取錢，則已取去。出其帖比對後帖，係好手描摹者。復至寓，則去已久矣，丐亦不知所往。
　　有京卿惡其子之不肖而逐之者，其子不知所之。後京卿出為方伯，入廟行香。其時府縣以下，侍應者數十員，士庶環觀者數百人。突有衣冠破爛者，至方伯前，長跪號哭曰：「兒情願改過，任憑父親處置，再不敢稍有違犯，伏望收留。」叩首無算。方伯細察之，非其子也，大怒叱曰：「何處匪徒，敢冒吾子，殊屬大膽！」飭役加以縲紲，面交首府問罪。首府帶署訊之，其人供稱，前因不好讀書，不受訓飭，偶有觸犯，被逐在外，只求為之挽回，情願奮勉用功，不敢稍惰，有負恩隆。首府請之家世，言之鑿鑿，且察其神色悲慘，語言明爽，似非作偽者。試以學問，亦能作文，信其為方伯之逐子也。留之府署，易其衣冠，公餘為方伯委婉導之。方伯曰：「實非我子，若無為匪情事，任君遣去可也。」首府歸與眾官議之，眾皆請見其人，問其志向，則憑拜涕泣曰：「父性嚴厲，己實不才，唯有回籍應試。倘得功名，以贖前衍，恨無旅資，奈何？」眾憐其志而哀其遇，遂為資助數百金，送之去，而以責逐復方伯也。後聞家人言，始知偽而非方伯子也。
　　越人倪某，世習申韓，由幕而官，去官復幕，在保陽待聘，住旅寓有時矣。迫切鑽營，無微不至。是年冬，寓中內廳宅，有人來往，章服華煥，僕從趨蹌，往來之客，絡繹不絕，似皆憲司之紀綱也。倪詢其僕，知為大名府總司閽，奉本官命，來省置辦衣飾，為少君完姻，並延訪善於刑名錢穀之士，以辭舊友者。倪探得其情，即具衣冠往拜。其人稍閒，即與盤桓，竟成莫逆。知其性情慷爽，而目不識丁。一夜，漏已三下，突有役來，傳本官諭帖，催其人歸去。其人得信，叩倪寢門而告之，曰：「請先生起，煩為一讀來書。有役守候，不能待旦矣。」倪起而誦之，不過因辦公乏人，諭令速將什物置妥即去；並舊友辭定，所訪之新友，必須於開篆以前到署等語。其人踟躕曰：「辦物不難，訪友非易，先生意中有信託之人乎？」倪遂自述其歷就州縣，助其東人升遷者不一。其人笑曰：「吾以先生為記室耳，疇知申韓妙手，近在鄰居，而猶外求人耶。」即請代某廩復云：「以千金訂定倪先生，俟各物辦齊即回，不敢逗留也。」倪為書就，交役竟去。次日，其人送關書聘儀來，請安侍立，不敢抗禮。其僕從咸來叩喜，倪大悅。扯其人入坐，曰：「相好在前，既承不棄，斷不可以常情拘也。」其人稱謝側坐，告以首飾尚未造完，俟工竣先歸，當遣車奉迓耳。
　　又數日，見倪似有不豫之色。倪惶然叩故，其人曰：「貴鄉親某號緞局內，看定貨物，不過偶掛數百金耳，艱持不捨，何其吝也。」倪曰：「方儈恆情，何足怪者。我與素識，代為作保，雖千金亦不靳矣。」其人曰：「如此固好，恐先生未之真信耳。」倪曰：「忝在同署，尚何疑，是足下多心矣。」即偕赴緞局，所定之物，實千餘金，僅付百兩，餘皆掛欠；故未肯與。然局主已訪得大名確有姻事，及倪就其幕。故倪至，慇懃款接。其人笑曰：「爾舖主不我信耶？請以先生為質。明年來請先生時，其價原車帶到，決無貽誤。」倪亦言其就事之故，願力任之。局主欣然交其貨物，給其人滿載而去。次年，俟至春仲，無車來接。局主懷疑，邀倪同往大名。問司閽，並無其人，亦無易幕事。倪歸，貨其行李以償鋪帳，悔恨無及。
　　江右某宰相，保舉其門人某為江南中丞者，某感恩戴德，思有以報之。適相之次公子，以書來干謁。中丞見之，其人少年倜儻，應對如流。緣書中有告助意，問其所需，以二千金為請。中丞允之，請與盤桓，則以父命迫促為辭。及回拜，則見其巨舫懸旌，行李僕從，莫不炫耀。中丞意師相素尚儉樸，而其子不類，心有所疑；其幕中有同門某孝廉，以疑質之。孝廉曰：「某公子，予幼曾見之，今相隔有年矣。」出其所書與扇，中丞觀之，楷法挺秀，笑謂孝廉，曰：「明日我宴公子，屈閣下作陪，面索其書，則真偽立辨矣。」乃設席請公子。公子來見孝廉，先呼曰：「兄台相隔多年，尚識鄙人否？」孝廉不能辨，唯唯而已。中丞出紙求書，公子欣然允諾，命僕研磨，其僕面赤手戰，目視公子，公子吟哦聯句，提筆欲書，忽擲筆叱僕曰：「盍去諸！彼慢我矣。乘我有所干求之際，故索我書，彼乃以賣字之文丐視我耶？」揚長出外，登輿而去。中丞追送之，亦不回顧。中丞自悔魯莽，具黃金二百，至其舟中謝罪，強之收受而去。未幾，又一中堂之幼子來，與前人名柬相同，並無書札。見之，則樸素暗淡，恂恂儒雅，使孝廉相客，客不認識。留之入署，亦願往；索其書法，亦無辭。中丞狐疑莫解，使捷足入都探之，始知前者入騙子手矣。
　　浙有洋商金姓者，送其子姪應童子試，寓學院之東轅外。有人叩門請見，金見之，衣冠華煥，僕從甚都，訪問書生陳某有無。先是金與陳係中表，知其向在江南遊幕者，其時實未回籍，乃告以故。叩其來訪之意，其人躊躇曰：「陳君不來，事不諧矣。我施姓，東南某科乙榜，與陳君至好。我為學使所聘來此閱卷者。」遂告別而出。門有肩輿，施登輿，由東轅直入儀門去矣。金聞學使向有貨取之名，疑來人與陳必有勾串事，然亦無從進門矣，姑置之。
　　一日，偕親友遨遊西子湖，於聖因寺前遇施。同行兩客，皆翩翩年少，從事輩三四人，隨有輿馬。遙見金來，施出隊趨迎，握手道故，指一衣秋香縐襖帶盤金便帽者曰：「此學使之大公子也。」又指一卵色紡衫者曰：「此某孝廉，我同年同事也。」又謂二人曰：「此金長者，係我至友。」遂問金同行親友之姓名，互相揖讓。施大笑曰：「難得英俊多人，不期而會。我合作東道主，暢敘一日矣！」邀入五柳居，登樓列座。酒家以木板來，指點酒肴之精妙者，次第供應。施與孝廉，縱談古人，議論文墨，公子慇懃勸金浮大白。酒正酣，蒼頭飛馬而來曰：「大人有命，請公子同歸。」金暗起給資，酒家曰：「上座之客，入門時已先付訖。」金侷促不安。施等皆下樓，謂金曰：「三生有幸，始得定交，如蒙相思，只須告把門張老，我自來耳。」作別乘輿乘馬，紛紛而散。
　　金歸與子姪言之，僉參贊作報瓊之舉，以申敬意。遂於旅邸盛設，具柬交張老以邀三君子。次日，施來赴宴，大公子與孝廉，皆為公事所羈，不能共酌，心甚歉然，囑某致謝。遂入席，請金之子姪皆出，索窗課閱之，曰：「佳則佳矣，但與學使風氣，尚不甚合。就文論之，即如某篇，某處應提，某處應頓，結以大尾，則投學使之好，無不命中矣。」咸服其論。金乃重伸陳君之說，究為何事。施曰：「爾我既成相好，不妨實告。學使之大公子，好與人相接，囑我輩為之介紹。陳君前約，貴處之某姪，通邑富豪，欲與公子納交，不意陳君逗留不至，實為缺興。」金曰：「如我子姪，不識可以充數乎？」施曰：「無不可者，但縞之費，各需千金，能乎否乎？」金曰：「得半之道，尚可勉力。」施難之。金再三懇切，既而曰：「幸有我在，或可商辦。」言未已，有一役以提督學院大燈來迎。金送出門，見其由中道入，文武巡官，皆中立候進。金深信不疑。
　　翌晨，施來，曰：「關防在邇，遲恐不得出。茲大公子以我故，屈允所請，鬚面封禮物，榜發來取。」相與同赴錢局，如數兌銀，公封而回，給以關節。未幾試畢，金之子姪，皆落孫山外，始疑之。赴局開兌，則原封不動，而易以磚石矣。內有一紙書云：「大宗師如此清正，汝曹妄想功名，理應重罰。所封千金，權借濟急，銷汝罪衍。以佛法論之，或者來世有奉還之日，未可知也。不必冤曲好人。此囑。」金大怒，納交巡官，以訪其事，始知學使幕中，實無施姓，即大公子亦年貌不符。細揣其故，係騙子先冒雜役，放水菜時入內，其時號舍無人，藏匿其中，易衣冠而出。巡官見其華煥，且自內出，則拱候之；其入亦然。入則仍易破衣，由雜役中出矣。至把門張老，及燈籠夫，皆其黨役充者，榜後俱逸。所騙亦不僅金姓一處也。
　　有貴公子挾重資游姑蘇以買妾者，官媒喚來數十人，皆不合意。一老嫗隨輿而來，曰：「郎君法眼過高，此等人皆不中選，非我姨家瑤仙大姑不能如願，惜身價過高耳。」公子聞之曰：「如果真正佳人，何妨重價。第恐有名無實耳。汝姑帶來一觀。」嫗笑曰：「我知郎君，只好看瘦馬婢耳。清白人家，即窮至不吃飯，何肯將嬌女送與人看耶？」公子謝過，願同往訪之。嫗曰：「我試言之，不知人家願否？」公子許重給媒資，嫗請姑探之。隔五六日，公子望眼幾穿，嫗始欣欣然來，曰：「憑我一片舌，煞費苦心，肯與郎君一面矣。」遂往觀之。其女一拜而退，娉婷之態，秀麗之容，公子已神魂欲墮。旋聞琴韻鏗然，和以燕語鶯聲，長吟度曲，公子幾入癡魔，亟問值價。嫗忙掩其口扯之出曰：「郎君幾自誤，此女不可唐突，當雲聘作亞妻，則其父貪而好名，或可動之。既至爾家，則任分嫡庶矣。」又言聘只千金，女須衣飾，尚須綵輿迎入，缺一不能成也。公子已心醉，無不從命，乃立婚書，納聘約吉迎娶。公子僱巨舫，作洞房，欲仿范蠡載西子游五湖故事，先買一婢以俟。至日，綵輿迎來，嫗與婢扶新人入艙坐，嫗乘鬧逸去。公子揭去新人面巾，神色煥然，唯不言不動。爰設度遣婢，公子親手扶之，新人失跌，其聲禿然，以火照之，乃廟中木偶耳。急遣人追至女家，則門鎖閉。訪諸鄰，曰：「是家偶賃此宅以嫁女，茲已送女去，不知所之。」問諸官媒，無識嫗者。計花費千餘金，僅載二粗婢，索然而歸。
　　姑蘇閶門外，通衢大道，百貨交集之區，而人參行尤盛。間有空宅，亦甚寬廣。時有服四品衣冠者，遷於空宅，門懸候補府陳姓封條。其司閽司帳司廚及侍從之僕數十人，出入乘四人輿，張紅蓋，現任之府州廳縣，僉鳴鉦開道來拜。時亦宴客，輿馬盈門，參行人見之屢參。一日，有二僕衣履鮮華，相率至各參行，閱貨問價。行主叩其主，則曰：「西人也，為陳天官之長公子，以廕生加納太守，分發江蘇候補者。家資億萬，舉家皆嗜人參，以代茶飲，前帶來參將盡矣，主人命我等選擇公平之家，以便長可交易。」於是行主爭趨其僕。而僕游十餘家，皆不合意。是時，參業中專有陪賓之伙，已遍傳各行。故二僕遠至一里之外，行主者皆知之，情願許二僕重扣。僕許，行主遣伙持參同去其寓，先稱一兩試嘗之，價值三百餘，即與寶銀七提。其伙回，侈張公館內之華麗，且探知其太夫人，每日需服參三錢，一年有十數萬金交易。其眷屬不日到矣。行主甚悅。未幾，其主豔服乘輿而來，謂行主曰：「爾家貨真價實。我太夫人已到，常吃好參，須至佳者。」行主奉以頂上參，稱四十兩，命一夥攜參去兌銀，且曰：「兌齊後，遣工人抬送銀封可也。」二伙相從至館舍，登堂入室，旋達後樓。其主以後樓為房，房內羅帳高懸，錦衾繡縟，洋表時鐘之屬，陳設煥然。其箱篋以四為式，自牀東直至窗前數十號。乃命僕開第五排，二十號貼地一箱。正拆銀封秤兌，忽樓下有人操西音，大呼而來，曰：「今日虎邱之東，奈何不赴？我尋將來也！」其主謂二伙曰：「客且坐，此我鄉親某刺史也。其向我借貸屢矣，不可使彼登樓，見如許物，則更擾累不清矣。」使僕以參及銀皆歸箱內鎖之，匆匆下樓，聞彼來客強拉之行。僕來送茶，傳其主命，曰：「煩客略坐守，去即來矣。」乃反扣樓門而去。旋聞幼僕數人，在下戲謔，始而喧嘩，繼而揪鬥；有老蒼頭來吆喝，不應，鞭撻從之，幼僕不服，哭聲震耳。久之寂然。至晚，無一人來，二伙餒甚，推窗望樓下，適行主同夥伴持燈喚入。二伙應曰：「勿庸著慌，人參與銀俱在此。」行主登樓，去扣入門，以火照之，二伙指此箱，曰參銀都在內也。行主曰：「予自大門至樓，人物一空，似已遷去。不妨開其箱。」遂共觀之，洞見樓下。細揣其箱底，與地板鑿通，觸機運轉。遍舉各物，無甚貴重者，除羅帳外，其衾縟係高麗紙印洋花者；鐘錶僅有外面，中空無物；箱皆紙糊，中藏石塊數包而已。始悟諸僕叫喚爭鬥時，正轉運箱內之物，以人聲嘈雜混之，俾不覺。行主鳴諸官，且問與騙子往來之故。官曰：「以都中樞密信來，不能不答。」乃為緝捕，毫無影蹤。
　　有耆而聾者，在武大關陵乞丐。關前來一官舫，揚旌鳴鉦而泊。艙中有五品官，探首見丐，使從者扶之登舟，官細察之曰：「汝非某長者乎？前曾繼我為義子，我因回籍求功名去，今幸選得是邦官，不意義父一貧至此，兒之罪也。」丐知其誤，姑應之曰：「我年老糊塗，前事如夢矣。」官曰：「雖係風塵面目，骨格猶存，兒識之無誤。」飭從者請封翁先付浴堂沐浴更衣，移舟至僻靜處所，頤養月餘，為之櫛理鬚髮，暗以膠粉染之，皤然一叟。謂曰：「兒衣不稱父身，將入市買金帛，為父修飾，以便同赴任所。但父雖在此行乞，恐城中有識者，礙兒顏面，至鋪內閱貨時，合意，只須搖首，不可多言。」丐允之。放舟入城，喚肩輿二乘，隨帶二僕，父子皆服五品衣冠，招搖過市。入銀樓換金約臂，每個重四兩者兩對，謂舖主曰：「我將赴緞局，偕往兌銀可也。」舖主從之。入緞局，以單與局主觀之，須三千餘金貨物。邀入廳堂，慇懃款接。私叩其僕，知少者為嚴州二府，老者是其封翁。因二尹之妹與首郡太尊之子結親，送至會垣完姻，置辦贈嫁物耳。局主分外趨承，設席宴之，官並邀金舖主同坐，曰：「是我好友。」舖主唯唯聽命，方自以為榮。局主乃出縐緞洋呢各物，先奉封翁閱之，封翁皆搖首。局主曰：「此皆上等貨也，可以入貢，豈不堪服用耶？」官曰：「既不合父意，可與我妹觀之。」飭輿夫扛抬貨物，一僕押去。良久未回，又飭一僕往催。輿夫先回曰：「舟中人囑我稟官，曰綢緞經姑娘目，俱合意，不知應用何號平色銀兩，請官自去檢點。」官謂局主曰：「煩侍父暫坐，我去兌銀即回。」乃乘輿去。至舟，多給輿夫錢文，曰：「爾等往來勞苦，先吃飯去。」輿夫走而舟開行矣。丐坐局中，俟至更深不來，局主與金舖主皆惶急，不得不追問封翁。丐亦情虛，語言閃爍。群擁之鳴官，大令究其實情，亦無可如何，不過緝而已。釋丐出，眾褫其衣服，唯靴帽不合時宜，眾皆不服。此丐尚戴五品冠，著朝靴，赤體叫化，見者大笑。
　　蔣中丞撫浙時，察訪官民之不法者，重懲之。溫郡某太守，簠簋不飭，聞風而懼。突有外來三人操北音者，寓府側，不言所事。凡太守升堂，必往觀之，暇則與館人辯論太守之是非曲直。館人怪之，密報府縣。太守俟三人出，遽搜其行李，得中丞訪牌一道，凡太守私事俱在內，宛然紫印。又首縣致永嘉令一函，尚末緘封，有云：「蔣廳尊奉大憲命，探事貴治，諸祈照察」云云。太守益懼，密與永嘉令商酌，擬重賂之。三人歸，見箱篋俱亂，喚館人詰之，館人曰：「閣下去後，太尊來拜，必欲面晤，在房中坐候半日方去。動閣下之行李者，其太尊乎？」三人默然，既而曰：「機事泄矣，盍去諸？」遂買舟行。館人飛報太守，轉令永嘉令往拜之。至舟中僅有二人，令問蔣司馬何在，二人曰：「我主馳回省垣去矣，留函奉呈。」令收閱。一係首縣原函，一係司馬自致，云：「公事匆促，不及謀面，深致抱歉之意。」令白太守，修書饋柑桔四桶，中藏白物，因其僕追贈之。未幾，太守至省，晤蔣司馬，訊無赴溫事，知前物已入騙子手，而不敢言。
　　有乘舟攜僕訪親者，舟抵岸，謂其僕曰：「我先赴親戚家，汝將行李收拾，遷至頭艙，我著人協同起去。」僕如命，坐於舟首俟之。有一人來，手攜竹籃，內存大米數升，至河浜淘洗者，笑謂其僕曰：「此處泊舟，須要小心，昨日我目睹一舟，亦如是停泊，一賊如是登舟。」其人即躍上，曰：「舟中亦有如是一卷行李，賊如是竊取。」其人即背負之，曰：「如是登岸竟去。」僕方笑曰：「此人何其呆也，自棄其米，為人負重妝點，何為耶？」舟子曰：「此人一去不顧，恐是騙子。」僕悟急追，不知所之矣。
　　有儒生赴歲試者，舟抵岸，行李遷起，尚未議定腳價，姑坐行李上守之。忽有衣冠而來者，對之長揖，曰：「兄台何自來耶？」生忙回揖，細認，彼此皆不識。來人曰：「誤矣。」揖謝不安而別。生退坐，仰後倒地，方知行李已為人抽去。
　　薌曰：龍有嗜，可豢之；物先腐，蟲生之。諸公皆有隙可乘，故入其玄中。然東坡云：「回視人間世，了無一事真。」誠哉是言也。無論闤闠中百貨雜偽，試問醫者充市，疇為張長沙劉河間耶？星者盈街，疇為李虛中袁天罡耶？當今入幕之賓，名為習申韓者，不知申韓是一是二，是何代人，何曾讀不害非子之書耶？或者謂九流雜技，固不足道；甚至科甲遍宇內，何者為班馬屈宋之詞華，何者為周程張朱之理學，叩之茫然者居多，不過以八股時文，騙功名耳。嗟乎！紛紛一大世界，人騙己，己騙人，有時己亦騙己，何怪乎騙子手耶？
　　方幼樗曰：一片婆心，喚醒世間多少自欺欺人之輩，筆亦古秀而健。
　　某學廣文，耄而貪，諸生皆惡之。適有少年科甲之學使來，最惡白髯，見之則曰：「汝已老大，好讓後生矣」必罷之。故斑白者皆聞聲而懼。皆廣文鬚髮浩然，遍求烏藥，又不肯解囊，勒派諸生代覓。有生謂之曰：「門生之戚，宦於東粵，有好烏藥，名透骨丹，初染色紅，三復之，則黑如明漆，澤潤有光，真無價之寶也。門生感師恩，僅分得少許，敬以奉贈。」廣文大悅，謝而受之，如法試驗，一染而紅，再染而絳，三染而紫赤色；愈洗則愈鮮明，儼如道院中所塑之祝融像，見者大笑。尋其門人，不知所往。竟不敢赴試。致仕歸去，生始告人，其藥以龜溺熬紫草為之，即染鬃纓之法，豈能改色乎？此廣文者，俾終生為紅鬍子矣。
　　吾邑陳氏，有僕，年逾六旬，職司田莊。夏日隨主收租回，至城外，僕渴欲飲水，就岸灘伏河面吸之。其主在後，水中照見僕身影，背插長旗，朱書「飭雷霆誅擊惡犯一名某」，即其僕姓名。其主駭甚，問僕有所見否，僕亦睹之，起跪主前曰：「老奴自幼無欺心事，近亦持經修善，更無為非，其為前世事耶？天命不可逃也，請主速回，將奴所司之簿籍，檢點收藏。二子不可信託，命其以柩來收殮奴屍，奴死此樹下矣，不敢入城驚眾也。」
　　其主戀戀不忍，然疾風暴雲旋起，不得不奔。及家，雨至，聞轟擊之聲甚厲，立喚僕之妻子，告以故，皆號泣，欲往護之，其主不允。未幾晴霽，老僕欣然歸，妻子見之，方訝其主之言謬妄。僕曰：「主去後，雨即來，我跪樹下，瞑目受死。心無雜念，惟口誦素習之《三官經》。聞雷聲下擊，及樹而回。我張目視之，見一大道士，可與樹倍，身坐樹巔，以袍幅垂護我。正探首仰觀間，諒必雷神見我，霹靂驟下，道士揮之以肱，雷始收聲，道士亦不知所往。我倖免於難，將告主人，虔誠祀之，以蒙其庥耳。」故吾邑崇奉三官菩薩者，至今甚盛。
　　或曰：扶災危而救苦難，神之功德大矣。薌曰：然非也，亦視其人何如耳。以人道論，天君猶皇帝，三官猶憲司，雷神猶緹騎耳。帝使戮人，憲司歷陳其人生平之善，德可掩眚，帝必赦之。使其人兇惡，憲司執奏，以為能奉事臣躬，請曲宥之，則譴謫立加，何能回天聽乎？然則福善禍淫，彼蒼之定理也，諂瀆何為哉！
　　《筆談》載宋治平中，雷震天王寺柱，倒書十一字。《耳談》載姑蘇韓姓，堂中暴雷，繞擊砌石，上繪梅花一枝，紋理精研。是雷神善書畫，見於記載久矣。
　　吾鄰查氏宅，暑雨中，暴雷繞垣奮擊，後視垣面一磚，去粉琢磨，朱書令字，逕四寸餘，秀健如趙文敏筆法。查氏抽換其磚，以治邪謔，磚至即愈。吾邑有安國寺，夏月雷繞大殿，其左邊柱作旋螺紋。伽藍神後牆上，繪一鳥跡，四趾帶爪，闊大盈尺，作鷹拿狀，入磚三分。僧以石灰補之，數日復現。吾戚金氏樓居，炎暑之際，以幼孩臥牀上，已酣，其父母皆下樓去。大雨如注，霹靂一聲，穿樓而過，在室之人，莫不驚悸喪神。其父母憶及幼孩在牀，諒必驚斃矣。登樓視之，前後窗俱辟，帳亦高卷，不見幼孩。覓之，以席捲橫置於牀下，取出觀之，兒睡猶未醒也。席面朱書一字，非篆非符，無識之者。又鄭孝廉，暑月赴鄉，遇雨，避於房簷下，雷聲甚厲。忽見雲中墜一火球，後有數十神將，體為雲護，惟足著尖靴，相隨電光疾下，大震一聲，半里外田間擊死一人，背有古篆，不知所云。然則雷書恆有之，不足異。所可異者，自古有方履，無尖靴，神亦從時，其為今之神歟？
　　蘇郡社會，甲於全省。暮春之際，舉國若狂。其會首紳耆，咸集神廟，公議斂資，置辦彩衣，務極鮮豔；搬演古事，則翻新出奇，爭奢鬥富。即如壽星之袍，以珍珠滿綴壽字；百蠻進寶，以逕尺翡翠盤，盛金葉火齊珠；鍾進士送妹，以二尺餘之白玉瓶，內插珊瑚，枝上站雲擁美人，隨小鬼執繡蓋，此之謂抬閣。一座之價，使人不能估測，不僅以金玉鐲結欄杆而已。如是者數十座。又有所謂肩閣、兜乾、彩龍、馬道等類，不計其數。以是故，遠近來觀者千萬人。
　　凡臨街之樓，招集婦女，皆賃欄俯矚，粉白黛綠，迷眩一時。故少壯之徒，爭睹目力，百十成群，隨會來往，評定美人。今年以某處某人為狀元，必復之四五日，眾議僉同，則探其父母夫家，皆有垂涎之意。
　　時有趙五官者，年十七八，已訂婚孫姓，在錢局作伙。是日隨眾縱觀，知眾所定之元，係及笄女，訪之即孫姓，趙五官之未婚妻也。五官意亂神迷，唯欲速娶為快。第歲俸十餘千錢，不足奉母，何以為婚。與母謀之，母告以父在日，有錢會，應得一百餘千，或可敷用。但須搖點，未能操必得之權。五官憶及大五聖堂，其神甚靈，有求必應。至搖會之日，以香燭往告，云：「如得會，完娶之後，夫妻偕來叩謝。」祝畢赴會，舉骰搖之，得三十六點，如願而歸。遣媒定期，納采迎娶。花燭之下，婦果豔麗傾城，五官不禁狂喜。惟新婦似憎夫貌丑，然亦無詞。三朝後，具牲醴同酬五聖而回，婦已卸妝矣。至晚，忽又盛飾端坐，五官入房，婦正色拒之，曰：「我非汝家婦矣。五聖將迎我為夫人，法駕將臨，汝其速退，勿干神怒也。」五官疑其有瘋疾，即出延醫，醫至而婦已僵，異香滿室，遙聞音樂之聲。五官大慟。
　　殯殮後，以神奪民婦，訟於邑宰，官斥其誣妄，不准。奔告於府，太守視其人，神色悲忿，姑納其詞。五官赴虎邱問卜。有某瞎子，名重一時，為之卦成，駭曰：「異哉！汝欲與神訟耶？訟果勝，今夜子時聽審，勿遠離也。」五官欣然歸寓。是時，湯文正公撫江南，正直之聲，震於遐邇，神亦畏之。故暗隨五官來，知太守已收呈狀，夤夜入藩庫，緣庫內有三金寶，係守藏之物，五聖盜之，穿庫樓而出，神光燭天，巡守者皆誤為火起。鳴鉦高叫，方伯親臨，役吏俱集。開庫檢點，唯金定三不知所之矣。
　　五聖以寶入撫院內宅，示夢於夫人，曰：「予為吳江之五聖神，被頑民妄控於府，求為庇佑，願以金寶為。」乃擲之於妝台。夫人聞震聲而覺，則金寶三枚儼在。爰命婢女，請文正入，語以是事。言未畢，而門外傳點，請公升坐。文正出，則兩司百官咸聚，方伯以失寶事告。文正笑曰：「盜易傳，勿張惶也。」問首府曰：「昨有人控神奪民婦者乎？以其詞來。」太守曰：「有之。」飭從者取到。立傳趙五官，文正面鞫之，得實。歸寶於庫，具獄，牒正一真人府，請殛之，真人復文，曰：「神雖不正，婦亦淫邪，憎其夫而悅神貌，致啟奸圖，孽由自作。然陰陽道隔，雖和同強，申革聖神之號，遣發幽都，長為餓鬼，以正其罪，可也。」文正命地方官，撲五聖像，居民爭毀之，今改為總官堂矣。
　　海昌張端林，父為雲南尉，卒於任。端林迎父櫬歸，道由湖廣，米價甚廉，以宦囊所有，糴八百石，舟運入豫江。值大風，望船多處收泊。至一村落，面面皆河，客舟環泊中，有一大家，高其閈閎，厚其牆垣，門前停舟更密。
　　端林登岸散步，偶入酒肆，沽飲獨酌，聞人議論，卜者梁翁，知人過去未來事，言休咎，其應如響。端林就客問之，始知即大宅內之人，遇異人傳大六壬。著名問卜，無須開口，即知所事。因此起家巨萬。近以年老，每日只賣十二課，須黎明至其家，與掛號者清錢百文，課金一兩，得到簿內，則得占；遲則掛號不及，即不得與人爭趨之。有不遠千里而來候教者，故門前舟常滿也。端林亦起意問卜。
　　次日，齎銀錢入其家。門房內設櫃，掌櫃者係其親戚，收儀登號。及端林去，十二數已滿，強之增添，則曰：「非翁自主，不敢有加也。」乃持簿邀十二客入內，端林隨入觀之。登堂入室，室中陳設精雅。有老翁年近八旬，帶四品冠，據案上坐。前列牙籌一個，兩旁設四小几，各具筆硯；其徒四人，伺應書單，前後坐椅環列。客入，翁起讓坐。客各就位，掌櫃人開簿唱號，曰：「第一號某客，請抽籌。」客抽送翁前，翁觀籌掐指，謂其徒曰：「某客得某時，以某事問課，主何凶吉。」徒舉筆照錄，所斷皆合來意，無一爽者。十二課次第畢，客亦陸續退出。端林目注神凝，忘其進退。翁忽謂曰：「遠客不及入號，老朽合送一課，以盡地主之誼。足下姓張，從滇南來耶？」端林曰：「然，何以知之？」翁曰：「足下坐下離宮，正時屬午，度值張宿。我固知之。今日乙卯，三傳申酉戌為日之財官，值貴神，太常、玄武、白虎、兇神同官爻，為有官之尊屬，舟中合有父棺。戌為地獄，生前曾為司獄之官。太常為米麥，附酉金而兼連茹，當帶有稻米。兩金重四，其八百石乎？寅申一衝，箕星動矣。明日寅時，轉西北風大順。末傳為地足，與卯作合，應十二月之卯日到籍，其米不但不得價，且顆粒全無。緣財入玄武耗散之手，盡化為三傳之鬼矣。足下其慎之。」端林得課，回舟，果於五鼓得順風，揚帆而進，於臘月二十六日己卯，抵邑之王家橋。改歲之際，無暇安葬。泊舟處，有姊夫陸某，米客也，借其閒地權厝父棺。因思米運入家，宗族強借可虞，不如近就姊家，以寄於棧。端林奉母回城度歲。歲朝往賀姊家，叩關而入，其姊對之號泣，曰：「爾姊夫虧客貨千餘金，上年爾所寄之米，被客強起去，姊夫無以對爾，今不知遁於何處。」端林憶及梁翁之課，慨然曰：「數已前定，果無可逃。姊勿惶急，忝在至親，米價不定計論矣。我為尋訪姊夫歸家可也。」
　　江左徐君，知醫道，開設藥肆為業。門臨官河，栽柳成陰，有美蔭。一丐者小艇，恆泊於下，有二婦操異音，日與其夫蕩槳行乞。盛暑之際，忽聞二婦大放悲聲，徐往觀之，丐已欲斃，氣存一息。發惻隱心，謂其婦曰：「爾夫當是痧症，我取藥來，或可救也。」遂與蟾酥丸，用童便灌之，大醒，越日大癒。丐登門叩首，謝活命恩。自此放舟一去，不復返矣。
　　歷十年餘，徐積得百數金，親友合本，渡海赴關東販豆。遇狂風，飄入大洋，舟不能為力，砍桅去帆，任其播揚。不知幾日夜，亦不知幾千百里，遇島觸機而舟碎，財物俱沉，所幸人無傷損，聚哭於沙嶼而已。此島內係大鎮市，朝鮮所轄。有望者，見舟破人存，咸來問詢，備錄名單，飛報所司。值小王子巡邊，聞報見單，親臨檢點。至徐君，審視其行業，曰：「先生門前垂柳尚存乎？」徐不知所以，謹以實對。王子乃命司官，以諸客就養於館舍，厚給其餼廩，曰：「遇便送還天朝可也。」命備法駕，肅徐登輦，王自乘騎前導。白旄黃鉞，禁尉傳呼，待人跪道。徐怦怦然，如夢如癡，聽之而已。
　　越兩日，及大城，百官郊迎。添鹵簿，易鑾輿，稱蹕而入。城中三市六街，人煙輻湊。至宮門，王子挽徐手，升殿交拜，分賓主西東對坐。傳命後宮，宣妃主夫人見客。乃有彩娥貴嬪，翼二夫人出，法衣象服，佩玉鳴鐺，向徐盈盈再拜。徐答拜不迭，長跪於地，曰：「小人何德何能，敢受我王殊禮？請明告我，以志異數。」王子亦跽告曰：「先生忘十年前，柳蔭下，小艇中之病丐乎？即寡人也。我國法，凡貴者，得異症，必遠丐三年，以神懺悔。寡人二十餘歲時，忽得眩疾，發則眩暈即死，過日而蘇。前王命太史占之，須乞丐中華沿海之區，必有奇遇，疾以痊也。」乃指二妃，曰：「寡人帶渠行乞，得遇先生，以仙丹救治寡人，自此即愈。逮今十餘年，不復發矣。昔年王父崩，寡人即位，國服甫滿，尚未朝貢請封，故國人猶以小王子稱寡人耳。今天幸先生來此，俾寡人有以報德。先生欲貴乎？欲富乎？欲貴則特設賓師之位，以奉先生；欲富則珍寶貨財，惟先生命。」徐曰：「小人遠方醫士，無奇才異能，敢妄玷賓師，以速官謗？無已，本為運豆而來，請假為資本，送之關東，則感戴無既矣。」王子笑曰：「關青豆不及小邦者，不意中華貴至此。異日，請先生觀我倉貯，何如？」乃開大醵畢，館徐於天使行宮，命大臣之善華言者陪侍，娛之以本國雜樂。王子日往朝之。
　　居數日，徐思家，欲歸辭。留數四，不得已，王子命開太倉，請往觀豆，則一顆之大，約重四五分，果勝於關青數倍。徐欲之，王子舉倉以贈，載海舶數十艘，奉徐與諸客，以王大船送之歸國。徐貨豆得十餘萬金，改藥肆為質庫矣。
　　或曰：惜哉徐君，不取珍寶，而惓惓於豆。薌曰：倬哉徐君，不貪珍寶，而僅僅以豆。不失我中華體統，其市儈之豪傑哉？
　　吳生，浙之檇李人，儒而兼賈，不預科場久矣。是年夢其父祖，催令入闈。生自知此道荒疏，無可僥倖之處，置之勿論。嗣又夢父祖厲色督責之，曰：「汝若不去，場中缺一孝廉矣。是為違天。違天不祥，必有後禍。」生及述其無文，何遇。父笑曰：「易耳。今科頭題為『鄉人皆好之』一節，本家蘭陔先生有此文，汝入闈時，訪而錄之可也。」生始欣然溫故入闈，訪問蘭陔先生所在。
　　夫吳蘭陔者，時文中之名手也，其門下從學之徒數百人，發科甲入詞林者甚眾。唯先生落筆高古，屢困場屋，時年已五旬外矣，功名之念甚切。生訪得之，致其景仰之意，曰：「聞先生窗下有『鄉人皆好之』一節題文，為士林傳誦。小子與先生居隔百里，未由親炙。今日尚閒，務求賜教。」蘭陔見其慇懃難卻，錄出與觀。生曰：「容小子攜回號舍，細細揣摩可乎？」蘭陔頷之，生歡喜捧去。未幾，蘭陔亦往生號內答之，見其在卷上揮毫疾書，訝曰：「尚未出題，何得有文？」生笑曰：「小子讀先生文，不忍釋手，恭繕試卷，以志欽佩，即文不對題，不過被黜而已，亦所甘心。」蘭陔曰：「我累足下矣，奈何奈何？」遂別去。逢相識者告之，一時傳作新聞。
　　是夜試題出，果對。蘭陔不勝悔恨，曰：「得意之作，既被人錄去，諒天意終身不得售矣！」遂信筆一揮，交卷而去。二三場為門人苦勸訖事，是科竟中。蘭陔以舊作入見座主，曰：「門生薄有微名，闈中之作，聊以塞責，不堪為多士寓目，請以此文易之。」座主曰：「可。雖然，此文若在場中，未必中式。蓋閱卷時，走馬看花，氣機流走者，易於動目。此文非反覆數過，不知其佳處，試官有此閒情乎？故無益也。」蘭陔悟，遂有《讀墨一隅》之選。
　　先是吳生歸，不作第二人想，整頓衣冠，預備筵宴，思作新孝廉之樂，若登天然。瞬過重陽，闈榜發而好音竟絕，覓得題名錄觀之，蘭陔高捷矣。怨恨之極，怒其父祖，曰：「何為誆騙子孫耶？」欲毀木主。夜復夢父祖來，怒責之，曰：「不肖子，何知此中自有天命？汝若不抄襲蘭陔之文，彼必自錄，又不得中式矣。」生曰：「彼之中與不中，與我何干耶？」父曰：「闈中飯食，皆出帑項，即為天祿，非生時注籍，豈易得哉！汝命中尚有一次，不完，總不得安靜也。」生悟，次科仍入闈，其友曰：「前此得極妙文章，尚不入彀，今何為耶？」生曰：「公等皆掄元奪魁手，我自來領欽賜食，以了公案耳。」
　　北闈大學士某公典試，題為「回也，聞一以知十」二句，所取文內，有用《易經》「天一地二」及「七日來復」、「八月有凶」等語，不慊士心。好事者撰新戲云：
　　玉帝巡守，忽見怨氣上沖阻駕，問於太白星官，奏曰：「此時人間鄉試，士子有不才而遇，才而不遇者，不安義命，故有此怨毒之氣，致干聖駕。」帝曰：「鄉試取士，皆有定額，本屬善法。若二教中仙佛，漫無定數，致有弄法欺人、興妖作怪之輩，朕甚慮之。亦將仿照人間，舉行鄉試，可乎？」太白曰：「善哉善哉，不可緩矣。」
　　爰命文昌歷舉文理優長之神仙，以充試官，如儒童菩薩、文殊菩薩及地下修文郎輩，皆命往洞天福地，紛紛去矣。唯玉京尚無典試者。帝問太白星官，太白曰：「此處應位尊爵顯者為之。」乃舉齊天大聖孫悟空，帝曰：「尊矣顯矣，奈其不通文墨乎？」太白曰：「天下試官，未必盡通。況猴子最靈，奉命之後，自能設法延請高明相助，可無慮矣。」
　　爰召悟空，命之主試，不得推辭。悟空不敢違命，入文昌宮，請友為助。文昌曰：「我宮內天聾地啞二童，俱為人聘去矣，焉有餘人？」悟空退，思呂純陽為大唐進士，必通文理，往商之，呂祖曰：「我已奉命典試瑯環福地，何暇相助？無已，或訪知命之士，以命取人，亦不為屈。」悟空往訪鬼谷先生，行抵北天門，與玄天上帝晤，問知來意，上帝笑曰：「若須知命者，不必遠求，我座下龜靈聖母，為當今第一能手。」悟空悅，乃召聖母見之，曰：「蠢然一物，請入闈中，未免不雅。」聖母曰：「我之法身能大能小，能現能隱，請縮為金錢龜，藏於大聖袖中，則人皆不覺。及閱文時，我知其命應中式者，以我八卦衣，在大聖前顯之，大聖取之無誤也。」悟空從之，故是科多取八卦者，戲為皇上所聞，罰試官俸，而停用泛詞者三科會試。
　　江右召貢生，有三子，皆舉業，長為廩膳生，次為增廣生，其三應童子試，十餘年不售，長為老童生矣，其父厭惡之，謫在廚房司灶，故「燒火三相公」
　　之句，噪於戚里。值開科年，長次二子高列優等，將屆入闈。父命三相公同往會垣，供奔走之役，三相公欣然應命。入見其妻，嗚咽悲泣，三相公叩其故，妻曰：「二伯人也，汝亦人也。何二伯若座上客，汝為灶下養耶？已屬無恥；今樂為送考之下走，為汝妻者，何顏立於妯娌之間耶？」三相公曰：「我豈樂為，父命難違耳。」妻曰：「我何敢教汝違父命。汝若有志，亦得進場，我與有榮施矣。」三相公曰：「童生焉得與大試，奈我命何？」妻曰：「汝此去必謁丈人，是為方伯管庫之吏，捐納省監，係屬專司。我有金珠在，汝以質與丈人，捐一監生，亦可觀光闈屋矣。」三相公歡然從之。偕父兄赴會垣，謁妻父。納監訖，歸謂父曰：「丈人強與兒監，欲兒就試也。」父曰：「遺才不取，或貼出牆東，看汝何顏見丈人耶？」及錄遺，公然附取，得隨兩兄入闈。因三相公食量甚宏，其父為之備紹酒金蹄燒鴨薰鵝之類，滿足一挑。三相公領捲入號舍，見其左右鄰，皆武林寒士，三相公慷慨食之，鄰士皆悅。
　　是夜題來，「譬如為山」四句。至次日之下午，三相公仍大烹以延鄰士，皆議論名人作法，三相公默然。鄰士叩其故，三相公實告以：「初次觀光，遇大題敷衍難成，奈何？」鄰士笑曰：「若欲完篇，何難之有？十三經中不乏山字話頭，莫管議論，填砌成文，則洋洋數千言，尚引用不完也。」三相公亦實告以腹內空虛之故。鄰士爭為寫書，且教以連用之法。三相公悟，揮灑自如，千言立就。試畢，其長次二兄皆錄文呈父，父乃舉酒閱文，恬吟密詠，推為必售之作。三相公亦技癢，以其稿恭呈父前，其父拍案大呼曰：「浮泛至此，亦可以見人乎？不知愧恧，至汝極矣！」其兄碎其文，喝令速退，勿觸父怒也。三相公抱頭鼠竄而去。
　　是科主試者，非鄧奇即帥怪。此二公者，生性偏僻，好為詭異。十五日例設掄元宴，隔簾相敘。內則正副二主試，帶同十八房考官，外則監臨中丞，相率提調名官合宴。此夜公請主試宣明題義，應取何等文字，以定元魁。大主試笑曰：「文無定法，唯真山真水者中。」此戲言也，中丞不覺失聲耍笑，眾官和之，鬨堂一粲。大主試怒，拂袖而起，曰：「我欲云云，誰敢爾爾！」竟罷宴入內，眾官不歡而散。皆私議，特覓此等浮泛之作以玩之。幸有三相公之妙文在，一房官得之，笑不可遏；眾官聞聲趨視，曰：「有此不通主試，即有此不通舉子，可謂千古奇遇。」眾曰：「何不薦之？」此房官曰：「無乃過謔。」眾曰：「我等公薦如何？」皆首肯。於是十八官相率呈堂，曰：「職等自奉命後，在九千六百餘卷中，僅搜求得真山真水者一本，用敢公呈電鑒。」大主試閱之，明知眾官謔己，拍案而起曰：「如此典博之文，不合掄元耶？」舉墨筆於填書之處，密密圈之，標定第一名。眾官面面相覷，不敢作聲。幸副主試聞聲而來，持此卷且讀且笑，謂大主試曰：「博則博矣，無乃稍涉浮泛乎？」大主試曰：「此元我定，與閣下無干。放榜後，我自掛彈章，請皇上處分可也。」咸知其固執之性，倔強難挽，皆無言而退。三相公居然發解矣。
　　是時召公率其三子，移寓西湖之麓。至龍虎日，高會親友，開宴以俟捷音，各出文互相贊誦。三相公舉碗擎杯，往來應酬。或索其文閱，復為父兄詬誶。或怒曰：「渠既入場，何至不堪如此！」攜三相公手，踏月湖堤，以銷不平之氣。值報捷者飛輿而來，問之，有召姓，三相公喜曰：「我兄中矣。」共擁至父前，眾稱非常之喜，先索報資，不與名條閱視。召曰：「我大兒合中久矣，今發已遲，不足奇也。」眾曰：「否。」召曰：「然則我次兒正應中試。」眾亦曰：「否。」召曰：「否則誤矣。豈有燒火三相公得中舉人耶？」眾曰：「然。」召曰：「果有之，已屬萬幸，不過副車，好則榜尾耳。」眾曰：「請定賞例，自觀名條可知也。」召曰：「副舉十金，正榜倍之。」眾曰：「元魁如何？」召曰：「魁則五十，元可百金，決無此理。」眾使書券訖，攫其百金一紙，而與之報條，公然第一。召駭曰：「文風之變遷，至於此極，今而後不敢論文矣。」
　　有朱解元者，眇一目，人呼為朱瞎子，亦曰朱半仙，時文中之能手也，名噪一時。其未發解之前一科，偕友赴試。八月初七日，夜夢見二青衣，相邀入一殿廷，有冕旒王者，降階相迎曰：「聞先生文名籍甚，今有爾浙闈墨，請先生為之潤飾。」朱唯唯。延入後殿，朱衣神以卷送閱，王者命置筆硯於幾而退。朱見元作格法高超，惟稍有未圓融處，為之易數字，已盡善矣。王者復來，謂朱曰：「先生且停筆墨。今科解元，文才尚好，不意該縣城隍神來奏，此生竟有奸人室女事，陰德有虧，應削其籍。予已追取下科解元，文到請先生正之。」朱閱其文，曰：「此必童子之作。質地雖佳，功夫未到，何以冠多士？」王者曰：「且請就文整頓，資格所限，不能易他人也。」朱大加刪削，煉作老境筆路，以呈王者，王者許可。命夢神飛傳與之。然後次第閱竟，亦大費經營矣。
　　王者大悅，曰：「先生在後科之元也，今以閱卷功，拔補下科元缺，以酬勞瘁。致所黜之元，係山陰某生奸其鄰女，幸未破敗，然而神目如電，已為所司執秦。先生歸去，訪其人，勸其改過，將來尚可登科也。至新解元，誠如先生所云，係新進童子，其父兄皆為詞林，仁和人，祖宗功德甚厚，子孫科第，未有艾也。然此子拔早一科，陰律應減陽壽五年，先生亦為之勸勉，俾繩其祖武，不但壽可免減，祿且日增矣。」遂命青衣仍送朱回寓，而夢覺，已高臥三日。其僕守之，見朱忽醒，曰：「何病耶？頭場將畢，自誤功名，奈何？」朱曰：「倦耳，無病。」遣僕往接其友，錄出兩元作。俟友回，出門訪見山陰生，及仁和童子，告以神語，以文為證，皆惶悚受教。朱歸，視親友之文，一讀破題，即知其中第幾名。有佳文，曰：「惜哉不售，其傷陰耶？」初不之信，後皆不爽，遂有半仙之稱。
　　吾鄉有劉君者，應童試不售，去而習申韓業，公然憲幕。丁卯歲朝，夢迎天榜，伊名列第一。不覺技癢，復理故業，納監入闈。頭場犯規被貼，居然第一，此鬼神揶揄之耶？抑若吳生之命有天祿耶？必居一於此矣。
　　台逆之亂，制軍已飛章入告，集百官議策守計，連日未決。忽有嚴旨下，值制軍筵宴時也，客皆退避。制軍接讀之間，目定口呆，神魂失據，頹乎座上矣。僕皆惶急，奔告公子。公子來，先捧諭旨，與幕友姚先生閱之，駭曰：「殆矣，上意切責其怠緩，限十日內平定。為今之計，唯有刻即進兵，以副廟莫。」公子曰：「父病垂危，焉能進剿？」姚公曰：「我與尊公賓主相投，久而無間，今日之事，不得不出身贊襄，姑將尊公抬送大堂，我當代為發令。」公子不得已，從之。
　　乃命文武員弁，俱集轅門聽令。鳴炮升堂，連座抬制軍於暖閣，垂其帷幕，若避風然。姚服從者衣冠，以令箭出入傳諭。先命水師立備戰艦，命水軍總戎為先行，五鼓放洋，直取鹿門耳。左軍從左，右軍從右，張兩翼，以助先行。中軍擐甲執械，齊集海門，以候本督部征進。命蕃司速運軍需。並揀選文職之可以參贊軍謀者，隨軍聽用。移請中丞督率臬道府縣保守城垣，以備非常。
　　是時，文自製軍以下，畏葸不前；武自千把以上，爭先欲戰。以致內外惶惑。茲聞制軍忽然振作，號令井井有條，軍弁莫不踴躍從事。令畢，抬制軍入內，以安神丸與參湯灌之，漸蘇，見妻子環伺，失聲悲泣曰：「吾命休矣。」公子以姚先生所為告之，益駭曰：「如此，則屍骨不得存矣。」請姚先生商之，姚曰：「此事無所再議者。不進，則聖怒莫測，難保自家；進則雖死猶榮，況生還可必乎矣！」制軍思之，躍然而起，曰：「先生之言，勝於良藥，吾無病矣。唯有求先生偕渡重洋，始終其事。」姚曰：「諾。兵貴神速，請即啟行。」挽制軍手而出。文武官弁，群以升輿。
　　至海門，前軍已發，兩翼猶留。訊其故，緣艨艟不足。姚傳制軍令於海口，曰：「有能以商舟濟我師者，予五品官。」有舟子來試投之，立給水師守備。於是群舟爭集，三軍畢登，揚帆衝浪而前。海神呵護，一晝夜直抵鹿門，攻其無備。前軍已入，兩翼從之。制軍統全師進圍台城，出逆意外。賊黨擄掠未回，皆散還村落間，守禦單弱。姚與制軍巡督，見城以竹木為之，伏兩翼於後道，夜使前軍縱火聲喊，缺後道以逸之。賊出遇伏，一鼓成擒，招降餘黨，分派內地，不旬日而全台俱平。飛騎報捷，帝大悅，召制軍入覲，曰：「朕視爾畏葸猶昔，此舉何其奮勇，必有能參贊之者。」制軍不能隱，奏知姚幕友之事。特旨召見，欲予一官，姚頓首曰：「草莽之臣，敢因聖訓，而自居功？且贊襄助順，即所以報效朝廷，與有官等耳，敢辭。」帝嘉其剛直，賜四品卿銜，命永鎮閩督幕府。
　　薌曰：才如姚君，方不愧為入幕之賓。不然，庸庸者流，奚啻書吏之頭目，臧獲之首領耶，烏足道哉！
　　蜀之周老人，八旬外，樵於山而得寶藏，娶賣漿者女，生二子，此見於記載久矣。更有異者，其長子目有真光，察人無錯。生子煌，少年入詞林，故其父皆以封翁尊之。
　　有楚人某進士，煌同年也。人本儻，貌亦魁梧，與煌友善。因歸班候選，急於自效，謀捐分發。素稔周氏多財，與煌借銀兩千。煌曰：「我祖年屆百有二十，我將告假上壽，兄其偕回我籍，與父商之，諒無不慨允也。」
　　歸告乃翁，翁出見客，款接慇懃。入室謂煌曰：「如數與銀，還否聽之，但此後務宜疏遠，以防後患。」某得銀援例，分發江南，旋補巨邑。專丁備禮，齎銀付還，致書感謝，並達思慕之忱。翁使記室答之，以司總列名，厚給使者盤費，囑告乃主，以翁父子，俱未能作書，因病故也。不久某以贓敗身戮。是時，甫定寄頓者罪例，富室被誣，往往有之。是以究其家人，詞連周氏。煌時在館，即以與某雖係同年，並無音訊往來為辯。上司檢查無據，宥釋不問。
　　又程老實者，質庫中之立櫃伙也。其庫主以遊蕩敗，欲舉十萬金之資本，願以八折速售。程每對人嗟歎，曰：「焉得八萬金，則先發加二財也。」或紿之曰：「周氏以數百萬舉債，汝往貸八萬金，有何難哉？」程信以為然，乃假夥伴衣冠，往周宅，請見封翁。翁見之，陳其來意，翁笑曰：「八萬金似非容易，姑緩圖之。」程自覺魯莽，跼跽告退。翁送之出，值陰沉欲雨，客去翁回。而雨漸大。翁思山路難行，程已年高，恐其失跌，使家人追之，去逾時而客始返，翁密詢家人，云：「客出門遇雨，在樹林下，去其衣履，包裹而行。小人追回，復在大門內，重著衣冠方入。是以遲遲。」翁乃問程曰：「足下衣冠自有之乎，抑假於人乎？請以實告。」程忸怩曰：「借諸同夥，數人湊合者。」翁曰：「善，今天雨泥濘，勿損人之物，姑止一宿。明日我與足下偕往城中，檢點質庫，再商行止可耳。」程唯唯。
　　次日，翁果與程車馬僕從而去，質庫中人見之，深訝其事。翁歷內外，檢閱一過，謂程曰：「足下之言不謬。」盡與八萬金接續，且平分餘資，使之司總。程感激圖報，克儉克勤，是以歲入之利，較他處為優。
　　或問於翁曰：「某進士品格貌相，人人所願交者，而翁必欲絕之，後果敗，幾被其累。程掌櫃貿然而來，人人所譏誚者，而翁毅然從之，至今深得其力，是何道也？」翁曰：「道在目前，人自不察耳。某身為進士，入仕有途，何必欲速，其貪可知矣。貪以敗官，古之訓也。程掌櫃假人衣冠，尚知保惜愛護，矧巨萬財物乎？故知其受託不苟也。」
　　西域之變，大將軍福公，奉命進剿。統領巴圖魯，及吉林健旅，聲勢赫奕，所過州縣，以辦差不善，登白簡者不一。傳檄至陬邑，缺既清苦，官亦疲憊，聞前途才幹之員，每有失誤，心切惶恐，日惟涕泣而已。其官親某，向司徵比，默默無聞。今見其戚官將敗矣，不忍坐視，乃謂之曰：「庫中有二三百金乎？」令曰：「有之，不敷所用。」曰：「既有之，尚可為也。盡以與我，不問出入，或者無礙前程乎！」大令無可如何之際，姑以聽之。
　　時值盛暑炎炎，幾至流金爍石，官親乃與工房相度館舍，極其寬敞，染古色紙以表糊之，字畫皆用舊物。其椅桌以油核桃仁薰作烏木色。以人家用舊之藤竹蓆片蒸洗一色，按其大小形象，制為引枕靠墊，藍緞為邊，以玫瑰雜楊花代扎實之。其簾幕用深綠色蝦須竹為之。其天棚，自村口直接至上房，長有里許。因惜買多席，僅敷一層，恐透暑氣，加以鹽包雜松毛蓋之。其陳設，則山中購小松柏，栽數百盆，夾道而列。所有茉莉花夜來香之屬，列在其後，只覺芳馥，而不見形影。公館後，及左右牆外，三面環列水桶，以竹截作噴筒，伏民夫數百人，各持一筒吸水，向上細細噴之，俾屋上棚間，不乾不濕，潤澤而已。西瓜為汁，以絹瀝之，稍加冰糖薄荷水相和，其涼沁腹。茶用蘭芽雪瑞，本係北產，氣香味厚，色亦清冽，用沙甌烹熟，坐於水筒鋪，以取溫和。
　　陳甫畢，大將軍至矣，令出遠迓。將軍由皎日之下而來，輿入村口，已覺陰涼；至公館內，兩旁松柏陰森，更覺沉靜古穆；並無結綵懸燈，耀目增光之物，心地一爽。坐其鋪墊，皆軟滑清香。不覺大樂，曰：「天仙界，水晶宮，不是過矣。不意僻陋小邑，竟有是耶！可見人以才能為貴也。」及進西瓜湯，飲蘭雪茶，莫名其妙。喚從官入，曰：「此係尖站，並非住宿之所，然我自出都以來，日夜不得偃息，詎肯捨此清涼地，而就火燄山耶？汝等彈壓兵役，前往宿站，只須留數人伺應，我五鼓啟程來也。」
　　傳令入，曰：「我食不甘味，睡不貼席者久矣，賢大令造此福地，我今夜宿此，已分外撓擾，勿多備酒席，勿多賞從人銀錢，有強索，即告我處置。汝以長才屈於下邑，上司之過也。我當保奏。」令叩首謝出。及進酒席，則雪雁冰參，鹵鴨糟雞之類，只覺香鮮配口，無一毫肥膩氣味，亦大醉飽。樂甚，以二千金與令，以賞其費。及起馬，令來道謝叩送，將軍贊歎不絕而去。令後此果膺保薦，仕至憲司，皆一官親力也。
　　或曰：才能之士，湮沒無聞，惜乎！薌曰：此其小焉者也。古來救君主於垂危，轉覆敗於俄頃，而史不列其名姓者，如趙之廝養卒，金之兩書生；功高不賞，是以名沒不彰。其怨慟於九泉耶，抑不屑不潔，如遺逸輩之特隱其名耶？東坡云：「但願我兒愚且魯，無災無害到公卿。」由此觀之，是卒與書生，固不屑為公卿也。
　　明季之亂，盜賊縱橫，畿內幾無完邑。有某翁者，鄉居而巨富，好行善事，平日造橋修路，給藥施棺，無不踴躍從事。及饑饉之年，助賑外，獨贍其鄉鄰者非一次。故遐邇稱善人，莫不感激，雖流賊之暴，戕官劫庫，亦不忍犯翁家。
　　時有草寇之中偽大將軍，擄掠婦女千餘人，肆其淫樂。忽奉偽王調取赴敵，偽將不能攜帶婦女，賊伙商令寄存翁家，因其閒房寬大，而有養贍也。翁不敢辭，受而舍之，給予飲食。賊去後，夜聞婦女悲慟聲，翁不忍，欲縱之。入問婦女，有所歸否，皆曰：「願死於道路，不願生為賊妻也。」翁各給銀米，夜使遠颺矣。遣僕廣收牲畜骨殖，散佈各屋內，縱火以焚，囑鄰里勿泄。未幾賊歸，翁垂涕而告以失火故，賊見瓦礫場上，焦骼殘骸無算，信之不疑。
　　旋清兵入，戡定大難，聖主即真，人民復業。翁家三子，皆讀書入泮。其大郎娶王氏女，舊族也，得時文真傳，能決科第。於歸後，索夫窗課閱之，曰：「郎君筆下，超超元箸，惜法脈未清，詞華雜湊，師之過也。妾為郎君一點竄間，即入彀矣。」大郎心悅誠服，錄示法家，僉曰：「數日不見，學業驟長至此，其入生花之夢耶？」
　　於是二郎三郎，聞嫂氏能，各以文呈教。王夫人曰：「兩叔皆天才，文雖不及乃兄元氣混淪，然偏師先濟，皆科甲中人耳。」亦盡心指導。三郎甚穎悟，數月間，卓然入妙。旋中式，連捷南宮，探花及第。欲於中門懸匾額，王夫人阻之，曰：「是不能越分，應俟兩兄。」命懸於門右，眾皆竊笑之，然不敢不從。
　　二郎奮志功名，逾年，亦發榜眼及第，王夫人命懸額於門左。是時大郎猶諸生也，對其妻泣曰：「兩弟皆飛騰而去，我恐沒世無聞矣。」王夫人笑曰：「偏師先濟，妾預言之，郎君勿灰厥志，龍頭屬老成，自古云然。俟元氣充沛，自當超兩弟而上之。」是科僅得榜尾。又越三年，果狀元及第。泥金報至，戚里無不佩服夫人者。翁大悅，謂之曰：「是皆兒婦之力也。今尚有女未婚，我欲得一傳臚婿，則盡善盡美矣。」王夫人曰：「文筆之發與不發，婦能決之。兩叔鼎甲，亦偶然耳，何能預定傳臚耶？雖然，姑請試之。」
　　議開文會，凡邑中之生童未婚者，皆延之，不論貧富。三復而得一生，甚寒苦，翁贅之於家，使王夫人督課之，果得傳臚及第。翁自為門聯，曰：「一婿傳臚今世有，三兒鼎甲古來無。」
　　薌曰：幼時聞吾父吾兄言之鑿鑿，久而忘其姓氏，姑缺俟補。書曰：「作善降祥。」天之定理。第以年少而決科如神，遠於男子，似言者過矣。殊不知翁之所活婦女千餘，其精華萃於王氏一身，英靈敏妙，如握寶鑒，如持玉尺，自然大勝凡庸。且冥冥中示果報之功，為善人勸，其何疑耶？
　　武林金氏，望族也，代有聞人。有某翁者，救死恤生，利人愛物，至誠惻怛，人皆仰之。然厄於命，年逾強仕，家中落拓。夏日納涼院中，有饑貓傾側將斃，翁睹之惻然，自起伺之。從此貓不他往，戀戀依翁側。翁每飯必食以腥，即外出，必囑家人盡心愛養，由是貓漸肥健，能捕鼠，而糧無耗矣。
　　是年秋澇，粒米無收。翁家乏食，借貸無門，典質已盡，搔首踟躕，牛衣對泣而已。貓更無從得食，嗷嗷於側，小女子責之曰：「人尚無食，汝欲食耶？主人困窮至此，心煩意亂，汝不念平日養育恩勤，何以報德，而反嗷嗷取憎耶？」貓呦然似諾，一躍登屋去。人皆異之，翁亦破涕為笑。
　　未幾，貓銜一物擲翁懷中，視之，婦女舊抹額也，上綴東珠二十餘，光明圓正，大如芡實，值千金。翁驚訝失色，一喜一懼，曰：「貓雖通靈，但竊取之物，不但污我品行，且恐失物之家，冤及婢僕，性命攸關，奈何？」其妻女曰：「翁言雖是，但井上之李，豈無主者，廉士尚且取之，所謂饑不擇食也。況此物自至，必天神憐翁，假手以濟，豈盡狸奴力耶？無已，姑先質資度歲，暗訪物主，明告其故而歸以質券，似亦無傷。」翁不得已，姑從之。
　　次年遍訪，無失物家。或曰：「此巨家殉葬物，年久墓崩，家貧棺壞，則貓取之矣。」或曰：「有心計婦，家有蕩子，藏此物於複壁承塵中，為子女謀。未及交代，猝病而亡，貓故取之，無礙。」皆是也，要之以神天賞善之說為正。翁聞人議論近理，乃贖而貨之，緣是起家。子孫發甲，世承祖訓，愛畜貓，食必以腥。有仕至憲司者，署中貓且數十頭，出入隨從，專有飼貓之職，至今不衰。
　　薌聞而歎曰：人生世上，財可忽乎哉？不但飲食起居，以之自奉：即庭幃行孝，棣萼情聯，莫不藉此。甚且至爵可得而鬻也，刑可得而贖焉。以之救濟，仁名頓起；以之施與，傳為美談。信乎？金聖歎曰：「名以銀成，無別術也。」彼貓烏知之，亦以此取義，且永錫爾類，豈不異哉！
　　恆山李老。農家者流，有地數頃，稱小康。中年生一子，名曰壹。稍長附學讀書，督課極嚴。壹時年十二，游嬉誤學，畏父師訓責，竊資逃去。李老夫婦情急，懸金以購，搜索無所不至，迄無影響。其母哀痛迫切，幾致輕身。李老猶以年齒正強，可望生育慰之。然婦已思子成疾，屢勸置妾延嗣，李老不忍。
　　光陰迅速，瞬逾十年，年將古稀，仍無所出。宗族之貧苦者，咸思爭繼，嘵嘵不休，益厭苦之。自度精力尚強，且值旱澇不勻之歲，聞韓魏間售子女者值甚廉。李老攜百金往，投人牙，以清錢五十貫，擇得端莊小女子，大稱心懷。女叩以姓名籍貫，翁實告之，訝曰：「妾乃與翁同姓同鄉，異哉！」李老曰：「同姓或有之，鄉則路隔五百里，難言同也。」女曰：「幼聞吾父言悉矣。雲係李姓，名壹，恆山人，因逃學出，為人義子。親父母在乎否乎，念誦涕泣。妾與母時慰勸之。」李老亦訝曰：「據汝言，確是吾子也，汝當為我孫女。幸言之早，速赴爾家驗之！雖相隔十餘年，聲音笑貌，應不改也。」遂攜女至村，呼女父出，果李老子也。哭述所由，云：「逃出後，惘惘南奔，資用告罄，乞食此村。有老人同姓，蓄為義子，為我娶妻，連生四丁二女。義父母相繼歿，逢此歉歲，故賣女度日耳。」李老大悅，命子貨其家具，攜其子孫男女八人歸。其妻孤苦零丁，抱病而臥，聞夫歸，忽然子孫滿堂，不覺躍然而起。
　　吾師丁養虛先生，奇偉人也。學圍棋於施湘霞，傳瑤琴於郭去非，皆國手也。先生入其堂奧，且精於奇門禽遁之學。能以拳石築小山，為橋樑亭榭；栽逕寸松柏，鬱鬱茸茸，有天然之致。山巔懸瀑布一道，穿橋曲折瀉落，承以磁盆，水流循環，晝夜不絕。有欲竊其機巧者，拔起觀之，不得，仍置盆內，水止不流。經先生撥弄，依然洋溢。殆按八門生死法耳。好事者願重價購之，不肯售。問其故，曰：「入他人手，不過旬日，水法不靈矣。人必以我為欺，我不願貽人口實也。」
　　一日謂家人曰：「盜將入我室，宜慎防之。」至晚，以椅凳十餘，縱橫排列院中，遙望之，似有煙霧瀰漫。先生囑閉門，許在窗隙潛窺。夜深人靜，見一壯者持械越牆下，潛入凳內，鑽爬逾躍，費盡伎倆，現諸身段，家人不禁大笑。資似側耳，欲遁，至天明不能出。先生去其一椅，突於缺外逃，為眾擒縛。先生曰：「休矣，彼一夜辛勞，未得一物，而供我玩戲，勿復苦之。」乃釋縛。先生呼食啖之，問其故，曰：「吾儕三人，小人技最精，故先入，見宅門內，房屋壯麗。躍入，四面皆牆，或逾之，或穴之，愈進牆愈多，但聞人聲，難覓出路。正惶恐間，忽見門開，衝突被擒，小人知罪矣。」問彼二人何不入，對曰：「聞宅內嗤嗤不絕，知有備，先遁矣。」先生笑曰：「歸語爾曹，勿再至我家，恐牆多，一夜爬不盡矣。」盜不解其故，唯唯謝去。
　　時二子皆冠，尚未婚娶，計非千金不能畢事。無已，乃藉新春設酒肆，用法擇吉。凡奇門家驗正時到，必天地人三才皆應，斯於謬誤。先生擇某月日寅時，應天微雪，地色白，先有一人青衣紅帶持壺沽飲，後有文武二官星過門，即刻開張大吉。至日五鼓，起呼家人，備祀神物。先生率二子懸燈開爐，果微風飄雪，有皂隸著色服，持錫壺，叩關入，曰：「冷甚，幸汝店早開，藉得禦寒，甚善。」先生詢其夜深應差故，役曰：「都督閱邊，舟抵馬頭，從本官往迎耳。」問知總制係文殿撰出身，所隨中軍參將，係武狀元，始悟即二星官也。役去未幾，儀衛八騶，呼擁而過。先生即陳祭禮，鳴爆竹，開市。從此沽飲者，雖倍於前，千金究難驟至也。因自開燒鍋，價廉而味美，販客厚獲贏餘，遠近爭趨之。每晨停其門者，肩挑百十。期月得利千餘金，勢不能止。風聞入邑宰耳，當是時，燒鍋之禁甚嚴，將搜索釀具而罪之。幸族人為吏得信，急為之備。其蒸甑所制銅壺，式甚高大，重百餘斤，或謀埋之，或謀毀之，先生曰：「否否，勢不及，必致敗露。」率家人共舉其壺於廳事，眾目共睹之地。妻孥方疑訝間，宰已入搜。先生進內宅。叱役窮搜，甚至掘地發牆，毫無蹤影。宰出坐廳事，侍從吏役百餘，壺明明在案間，無一睹者。宰去，集家人從容碎，熔化滅跡。或問何以官不能見，先生曰：「搜遠不搜近，偶然耳。」予知先生不肯泄機，必用六戊藏形法也。遂為子畢姻，改酒房為錢局，俾二子掌之。先生以琴棋自娛，不與俗事矣。
　　其妻父朱氏，為邑名醫，子四人，或繼業，或設肆，因此起家。無賴之徒，覬其有肆，欺誣訛詐，四子苦累。教子讀書應試，凡入庠者，可支門戶，盼望綦切。時朱翁考終，將葬，舅以葬期謀於先生，曰：「姊夫明晰陰陽，能為人福，使我子姪一人入泮，舉家感甚。」先生敬諾：「擇冬月某日未時，應天微雨，二狗銜花戲墓側，一男子戴鐵帽，一孝婦索取石灰，此正時也。舉棺封壤，孫必游庠。」諸舅皆嘩，曰：「冬月唯有梅花，品甚貴重，狗烏能得？鐵帽唯軍中有之，太平之世，誰敢戴此？恐未必如所算。」先生正容曰：「我亦不能預知，不過依書為斷。我盡心為岳父推選，恐未至大謬。」至日，果小雨，舅已奇其言，輿櫬入塋，停待正時安穴，見兩小犬，爭蘆花一枝來墓間；有農夫買得一鍋，戴於首上，以代雨具；孝婦亦至。諸舅大悅，推棺閉塚。次年，孫入泮。
　　薌曰：先生以琴棋名噪一時，當道富室，重聘爭迎，不應，高士也。其術數之學，老益韜晦，有求之者，曰：「我亦猶夫人耳，從憲書指與一黃道日而已。」予從學琴，見案頭奇門，謹請指教。先生卜曰：「孺子尚可。」隨指示奇壬佈局法，不以術告也。叩之，曰：「此在自己研究，非師可授也。況以此炫人，恐有殺身之禍，何苦乃爾？」予不敢瀆。今先生逝矣，惜秘學失傳，諒下愚無德以承受之耳。
　　翁，江南儀徵人，性惻隱，好義，壯為鹺伙，歲八百餘金，往往賙恤親友，一揮數十金，貧不能贍妻子，泊如也。
　　一日至廣陵，轉運鹺務，市不戒於火，被焚千餘家，赤貧者無力賃屋，男婦老幼皆露處。忽澍雨滂沱，立泥淖中，相向而哭。翁觸目傷心，計極窮人不過百十，費無多，思有以援之。急趨至商家，謀所安置之法。商人以翁人微言輕，志大妄舉，相與訕笑之，無肯為籌劃者。翁忿且愧曰：「諸君既不顧鄉誼，我雖非郡人，亦當獨任。」咸笑曰：「汝大才有力，願好為之，弗累我等，此功德無量也。」翁去，向居停作秦庭之哭，求預假薪俸數十金，呼匠為席棚百十間，俾貧民避風雨。歡呼感激，祈天為善士降祥。是年翁應得勞金，俱預支費訖，徒手歸，幾不能卒歲。幸其子為諸生，肄業書院，聰明才知，為當道所器重，均有贈遺，藉以苦度。未幾鄉會俱捷，入詞林，大試皆前列，簡在帝心，典試學差，旋畀以封疆重任，巡撫浙江。翁受三品封而歿。服闋後，節制兩粵，入贊黃扉，晉封太傅。天道福善，有以也夫。
　　或曰：吾子持福善禍淫之說，每遇封翁，無不嘖嘖稱歎，似矣。然如顏子淵德行，首列四科，宜其身膺顯爵，子孫昌盛。何以身前屢空，且夭歿，又無賢裔，是天道不可問久矣！
　　薌曰：否否，聖賢雖不可以常理論，然顏子獨善其身，不屑兼善天下故也。嘗讀《韓詩外傳》，孔子謂回曰：「家貧居卑，胡不仕乎？」對曰：「回有郭外之田五十畝，足以給粥；郭內之田四十畝，足以為絲麻；鼓琴足以身娛；學於夫子者，足以自樂。回不願仕也。」由是觀之，品則高矣，而無益於蒼生，天故報以配享聖殿，俎豆千秋，又世襲博士以奉之，正所以酬其德也。吾屢驗天道，總以澤及於人者，因之速得美報。所述諸封翁，德未必如顏子，而膏澤下於民，更覺難能而可貴也。
　　晉人李某，在京師佐典商，歲入俸錢三百緡。有同鄉趙甲者，與相識，無事業，謀欲設雜貨肆而無資。商於李，慨然以百金付之，曰：「姑以此試，得意後，與吾合業可也。」一言為約，並無文券，無人知。未幾，李以疾卒，典主呼其子來，扶櫬而返。適趙甲置貨他出，歸後，知李已卒，為位哭奠。由是興旺，不十年，業隆數萬。李子家中落，衣食不充，親黨咸勸外出營謀，卜之大吉。適有人入都者，相伴而去。至舊典主處，與父執求引。都有人知趙與李故交，今趙業大興，往求之，諒可錄用。挽友往說。趙聞李子來，欣然款接，曰：「我因爾父，得有今日。我覓子久矣，奈無音耗；今日來投，若有神使。」納為主帳，而不議勞金。李子安於初學，亦不計較，盡心竭力，隨同營運。趙見其辛勤克苦，出入無私，顧而樂之，曰：「子已弱冠，能自成家，應議婚娶，為嗣續計。」李子曰：「姪依伯父為生，尚無進益，何敢娶婦自取累乎？」趙曰：「姑緩亦是。但爾既為主帳，應將我所有總計之，現存若干。」李子唯唯。
　　數日查畢，現資並貨物，合計六萬餘。趙曰：「與剖之，我與子應得其半。」李子駭曰：「伯父何齣戲言？姪在此數年，伯父周給衣食，感無既矣。矧在小郎之列，本不應得勞金，縱伯父憐而恤之，不過年例數十貫錢而已，何若是之多耶？伯父子孫振振，非無人承受者，姪何敢越分？敬辭。」趙笑曰：「子無卻也，我自有法。」乃設盛宴，邀其薦主及鄉里長者咸集，李子亦在座。三杯後，趙謂眾曰：「某昔落魄京師，人皆明白。李故友雖與我素交，並無瓜葛。一言之下，慨然助以百金，不立契券，是誠信我也。我由此起家，而李兄已逝。當時有與我合群之說，既有此語，獲利理應均分。我初晤李姪時，本欲表白，恐少不更事，入手揮霍去也。今見其勤儉，能自經營，我何敢負李兄於地下乎？」乃出李子所開單目，曰：「請諸公作主勻分。」眾顧李子曰：「趙伯世所難得，君有福哉！窶人頓成巨室，吾等借酒以賀。」李子曰：「諸公且止，聽我一言。趙伯所云，並無憑證，是欲為義士耳。姪雖年幼，亦不敢取非義財。即亡父果存百千錢，以遠年債，一本一利，取二百貫足矣。多即非義，何敢自污？」趙笑而入，命群僕以三萬數百金出，曰：「今日交清，卸吾重肩，唯子所欲。」李子取其百金而出，追之，遁矣。
　　趙乃邀眾作證，呈報城坊，求訪恩主。有司異其事，行文山右，喚李子至，質明判給。李子曰：「吾儕小人，實無功德，不勞而得多金，暴富不祥，故不敢納也。」官曰：「無已，今某廟久圯，汝其葺之，非功德乎？」二人叩謝去，爭出佈施，廟貌煥然一新，官易廟額，號曰「雙義」，而頒趙甲以額曰：「重義輕財。」
　　薌曰：晚近之世，至親分家不均，甚至爭訟，從未聞讓財而逃，官訪恩主者。不意市井小民，竟超出乎世家之上。憶成案載：雍正六年，豫民崔氏有拾秦太遺銀一百七十兩，訪歸原主，毫不受謝。制軍田文鏡入奏，奉旨予七品頂戴，賞銀百兩，以旌其善。趙甲之事在後，當事者宜援此例官之，以昭盛世之典，而示天下以法，惜乎未及此也。
　　吾鄉史苕楣明經，壯年博學，功名未遂，改業錢穀，為袁簡齋明府所識拔，因入其幕。終任後，在八閩為歷任方伯所倚重，修脯豐厚，慷慨好施，濟貧拔蹇，極一時之雄豪，坐上食客常滿。及其老也，望孫念切。子婦懷孕，未卜男女。時有精歧黃之道，不屑以醫名者，苕楣延診。其人曰：「脈主得女，然吾翁之善，可回天意，請竭吾術，使轉為男，以報知己。第陽莖須移一肢改造，得男必缺一肢，翁願之否？」苕楣詫曰：「先生之學，素所敬佩，不意竟能化女為男。無已，請移其足指，無礙觀瞻，更妙。」其人曰：「不能。上可移下，下不能上。再三籌度，唯兩手小指無用，可以挪借。」苕楣欣然諾謝。遂設爐煉藥，佩服兼行。及期，果產男孩，手僅八指。見客腆，宛如閨閣中人。及長，羞澀更甚。有欲驗其指者，則啼而匿，為同人所噱。
　　昔苕楣與吾師父王公交善，方其歸也，王謂之曰：「閣下與當世名公友，而僅諸生；修資至巨萬，而仍寒士。依然故我，徒勞無功，竊為君不取也。」苕楣大笑曰：「吾之出也，有一肩行李，筆墨而外無他物。不數年，出入公卿間，推賢讓能，有為予薦拔置身青雲者，有賴予仰事俯蓄裕衣食者，各若干人，疇不企史善人之號，亦可以自豪矣。足下欲予坐擁萬鎰，納資為郎，方謂吐寒士氣耶？此守錢虜所為，卑卑者何足道！」其胸襟之闊達如是，宜其遇轉女為男之奇士，此其中蓋有天道也。
　　姑蘇有老翁，富而無嗣，僅生一女，及笄，病篤，醫皆束手。翁不惜重資，聘名醫葉天士診之，笑曰：「是非病也，肯以若女為我女，且從我游，百日後，還閣下以壯健者，非復嬌弱之態矣。如遲疑不決，是翁自殺之。死非正命，良可哀也。」翁詫曰：「誠如是，願以千金送閣下。」天士攜歸，另潔密室，選婢之美而豔者，使伴女宿，囑曰：「此汝姑也，終身依倚在是，順姑無違；稍有拂逆，致增其病，唯汝是問。」於是日給藥餌，恆往觀之，見女體漸壯，容漸舒，與婢情好日密，形影相隨，知事已遂，遽入其室，迫喝婢曰：「汝與姑所作何事，我窺覘洞徹，必盡言之。如敢隱諱，將以刑求，勿自苦也！」婢視女而泣，女忸怩曰：「婢之伴我，翁之嚴命，如違應責，順何罪耶？」婢因曰：「是主陷奴也。以郎君偽稱義女，而使奴同衾共枕，違既不敢，從又獲咎，置身何地？」天士大笑曰：「已順從姑夫耶？方為汝喜，豈汝責耶？」速女改裝，去髮而辮之，以藥展其弓足，衣冠履舄，居然美男子。延其父至，告曰：「閣下以子為女，偽疾誑我，誤使義女伴之，今為其所亂，將如之何？」翁愕然不解所謂。乃使小夫婦出拜，翁顧而大樂，願以婢為兒婦，與天士結為姻婭，往來無間。
　　薌曰：變女為男之法，見於《醫經》。史以盛德而遇良醫，理所應得，無足怪者。唯葉所治之女，其《醫經》所載之五不男耶？名曰天、捷、妒、變、半。任沖不盛，宗筋不成曰天；值男即女，值女即男曰捷；男根不滿，似有似無曰妒；半月能男，半月能女曰變；雖有男根，不能交媾曰半。此五等人，狀貌血氣，本具男形，唯任沖二脈不足，似男而不成其男，為父母者誤認作女。年至十六，氣足神旺，陽事興矣，鬱不得發，是以病篤。幸遇名醫，充以妙藥，誘以所欲，自然陽莖突出，不復女矣。吾意五不男中，唯天閹外，皆可以藥救也。故見於《醫藥經》。奈世鮮精其技者。葉天士，醫藥名家，固其宜也。而史公所遇之人，其學亦不亞於葉，名逸不傳，惜哉！由是推之，天下之抱絕技而隱沒者，不知凡幾，豈僅學醫之道為然哉！
　　黃沙陳星堂，近從安南歸帆，客囊充溢，蓋居奇所獲，已累數千金矣。陳於歸裝後，朋輩為其洗塵，設花酌矣。座客有勸其挾妓者，陳敘前因曰：「僕嘗於此三出三入，非此無由落魂，然亦非此無從有今日。」眾請其說，陳曰：「話本太長，言之縷縷，恐阻諸君酒興，不如且理觴政，俟酒闌燈燼時細言之，為諸君醒酒。」其後獲聞詳細者，皆歎妓麗春之於陳，實生死而肉骨也。
　　先是陳固千金子，然以漁花柳，沃產悉售於人，遂致孓然一身，幾等於丐。麗春者，前所識之妓也，陳嘗助百數十金為其削籍。嗣別數載，杳不相聞，忽見之於新橋市，時陳已落魄如鬼矣。乍睹麗春，訝為面善，而苦無由憶。麗春忽停步詢之，陳驀然心動，始憶為春。春問其近況何如，胡為至此，陳曰：「風流落魄，羞見故人。」春曰：「此非深談地。」乃導至賢思里一室中，陳設頗麗，婢媼參前。蓋春前已從良，夫殂喪，頗有所積，然孤影無依。一遇陳，不覺前情在念。嗣審其流落之故，歎曰：「君癡於情者。然日夕置身愛河中以為事，安得不罹滅頂乎？今日知悔乎？且君向所厚者，曾有能為君地者乎？」陳曰：「此輩身不由己，況亦不足責報。我於前事，視之如水流花謝耳。但今春夢已覺，倘獲立足境，當視此為畏途矣。」春曰：「君能改轍，亦何憂無立足地？」乃露自薦意，擬重尋齧臂之盟。陳聞之，如從九幽十八獄再睹人世，然不敢直應，乃囁嚅曰：「此固三生幸事，但恐為卿辱耳。」
　　春乃敘前事，言良人已死，歷兩載，不敢妄意從人；君固舊好也，況曾受露覆，今豈容坐視漂溺乎？於是與陳同處，誓以後事。迨審其持重，乃以數百金，使陳從友行賈於安南，茲果發跡。
　　何明達，粵西桂林人，前歲商於嶺南，挾資數千，頻年虧折，所存者千金以下耳。何因旅況無聊，偶隨朋友作曲巷游。過眼煙花，何本不甚著意；不料於柳絮沾泥之際，卒復蓮花並蒂之緣。
　　先是何隨友輩在新堪地買醉，花天酒地，騷興悠然。座客陳某，謂此地過於徵逐，雖金迷粉醉，究不合雅人幽會，不若暗裡平康之得靜中樂趣也。眾謂其迂腐，嗤之曰：「君素不履鶯花庭院，只合於羅剎鬼窟，獨擁母夜叉作人髓飲局耳。」陳曰：「君等濫矢風流，實花月場中饕餮。但士各有見，君等不見靜中之趣，猶余不見鬧中之樂也。自今往，請揚鑣分道。」
　　陳與何頗相莫逆，嗣遂招之作游侶，偶於仙城巢雲別館，即私娼院也。陳所契者，名翠蓮，頗風韻，略知染翰。鎮日於碧桐窗下，作茂猗書法，見之者頗許為香國翹楚。是日陳何踵院，何見翠蓮頗具林下風姿，隱相傾羨。倏見有淡妝素服麗人，從簾外過，蓮瓣纖小，逼近吳寸趾；其舉止哀豔，又若江彩蘋，樓東獨步焉。陳指以問翠蓮，蓮曰：「此求售者，以其選擇良苛，尚未經有主顧。」陳請薦諸何，倩翠先容。翠曰：「事必無成。」陳曰：「女元龍太過，高自位置，豈欲得王孫貴價耶？」翠曰：「非也。伊有隱衷，難以盡說。」何曰：「請道其略。」翠謂：「伊遭家難，鬻身至此，然不屑作柳絮隨風。院主憐其幽淑，聽其備價自贖。苟有作泥中援拾者，伊寧委身事之。若作道旁花相視，伊不願也。」陳曰：「伊肯與人接談否？」翠曰：「與予頗相傾慕，謂予能知其苦也。」何曰：「伊果係遭難墜圂，復能卓然自立，此有志節女也。如可贖，願傾囊相助。」
　　蓮走告之，攜入見何等，告訴苦衷。據言「本姓譚氏，某宅之育女也。夫隸西粵，姓王名基，客游至此，於前歲娶妾，以事被逮於官，客囊耗去，需百金始能出獄。妾念夫妻大義，鬻身以成之。迨夫脫獄，妾遂墜火坑矣。又念身本清白，以為夫故，不惜自鬻；但不能作章台柳，攀折由人。蒙院主深憐，許我自贖。苟能脫妾於苦，當作婢以圖報耳。」何聞之，不勝慨曰：「尊夫與吾同籍，不忍見其家屬流落，如可贖，即措資相助。但不知尊夫已西旋否？」婦曰：「半月前聞伊尚逗留司院街。」何曰：「待吾訪確，使復團圓，何如？」婦聞，崩角在地，曰：「皇天后土，實聞此言；粵海冤禽，復逢比翼。非君之力不至此。」迨何果於司院街，訪得婦原夫，為道其故，助資使往贖婦。夫妻重會，不啻破鏡重圓。此癸酉三月事也。吁！何本客途失意，而竟於狎游中作此義舉，誠可謂高誼薄雲矣。該婦緣夫自鬻，已分生離；然能脫卻陷井，則雖琵琶另抱，猶勝作倚門侶也。不謂偶遇黃衫，遂使紅顏復歸故主，婦人之大幸，亦事之罕見歟！
　　區容階，楚產也。厥祖作賈穗城，遂家焉。父某生三子，容生越七日而父喪，母撫三子成立。長子弱冠而夭，次子行賈，往來楚粵間；惟容習舉子業，思以詩書起家。詎所與游者，多非益友，酒食遊戲相徵逐者，趾錯於途；縱有二三老成持重者，施以針砭，而一暴十寒，終歸無益。容遂與此狎邪游輩，相依為命。眷珠江花舫九娘，每一留醉，累旦達霄。凡得九娘一言，則揮金如土，不少靳也。
　　月圓之夜，偕友開宴珠海，作團圓會，花滿，酒滿，月滿，無殊極樂世界也。豈期樂極生悲，容於酒闌燈，未免有情，芙蓉帳裡，竟犯不治之症。甫曉，以肩輿歸。亭午，神魂遂返極樂世界。母妻兒女，痛哭殊常。檢其所佩繡囊，有並命鴛鴦金錢，知係花柳場中諦盟所得者。將訪諸其友，欲識容所與諦好者，係屬何人。
　　殊九娘一聞容殞命消息，悲不欲生，追思情況，神思如醉。其母思所以慰之，拉諸姊妹設筵作「解愁會」。九娘以酒瀝江中曰：「一滴何曾到九泉，念及死者，何忍下咽！」語畢，清淚雙垂，諸姐妹歎其情深，皆為墜淚。宴撤後，九娘五內無主，不止魚玄機「易求無價寶，難得有情郎」之歎也。其母慮其有變，刻意防閒。九娘寸心已定，遂歡容笑黛如平時。至十七夜，欲覓洋藥自裁，而防範過嚴，杳不得行。遂檢奩間，偶得鴉片灰數錢，以茶和飲之。比母知而救之，已無及矣。九娘遺言，願得附葬容墓，俾得泉下相依，免令孤魂無主。
　　其母以九娘係屬親生，勉從其志，告諸容友。至雙鴛之塚，其成否未遽定也。嗚呼！九娘能以身殉情人，亦可一洗青樓薄倖之丑。然為士者以有用之身，而漫置諸無用之地，識者尤謂不可，矧殉之以命哉！
　　昔人詠云：「二十四友金穀宴，三千里外石城游。人間無此繁華樂，無此繁華無此愁。」此言石崇宴飲，動費數萬金；煬帝出遊，隨行數萬眾。乃一則亡家，一則亡國，其樂將安在哉？是知貪快活者，必招煩惱；極鬧熱者，必變淒涼。故君子以安享和平為福，畫閣燈紅，不如山頭月白；華筵扇亂，不如林下風清。眼界放開，自有天然真景。彼沾沾於歌舞場中，恣意釵裙，適情弦管，自謂得無上趣矣。沈石田尚書一語道破曰：「脂粉兩般迷眼藥，笙歌一路敗家聲。」
　　蜀商某者，受主人托，代為營運。紅白花蠟，販負來申，計資八千金。詎料某自抵申後，被玉餐珠，花天酒地，儼然貴介弟，來作狎邪游也。昵某姬，有白頭約，具千金脫其籍。將謀金屋，傾想吳門，遂偕鄉人鄭某，買棹姑蘇，營宅虎阜，蓋已盡其資矣。川中得耗，乃東間關而至，冀收桑榆。乃燕去鴻來，中途相左，茫茫前路，唯有涕泗滂沱而已。
　　某則摒擋既畢，復來申迎姬，將圖偕老。至則有酒食徵逐者流，以情告某。某乃匿跡姬家，料量衣飾，急擬赴蘇潛避。日者，艤船江岸，某與姬肩輿二乘，魚貫而出。某之車不下簾鉤，防人識面也。當路出寶善街，適丹桂園演劇將散之際，車馬擁擠，久不得前，而某之簾衣已墜，真面已呈。某方肆漫罵，而乃東正側足其間，趾而望之，伊人宛在。於是挽以下車。某曰：「事已至此，請從我登舟榷算耳。」將抵吳門，某以阿芙蓉膏畢命。姬念前因後果，一旦成空，不覺淚下沾衣，於是夕亦仰藥舟中，合歡地下雲。乃東將其衣飾變賣，以為收斂之費，而八千金則飛去無跡矣。
　　方乃東之來也，時值炎暑，人皆紗羅，而彼猶大布為裳，則平日之儉樸可想。乃以己之節嗇，而供人之揮霍，守錢奴其亦何以為情哉？
　　瘦腰生，鑑湖舊家子也，隨父宦粵，眷一姬名蓮真，弱不勝衣，使舞掌上，當不減漢宮飛燕也。而雙翹之瘦小，僅若紅菱一角，更足令人魂銷。姬有母，恃姬為錢樹子。而生又簪纓門第，不知稼穡之艱，舉凡火齊木難，為姬取給，半年而資用不支。懼見責於親庭，來滬上游，作避地計。繁華如夢，回首都非。雖不能摒絕路柳牆花，而曾經滄海，除卻巫山，月下花前，常有撫今追昔之感。姬亦念生無虛日。
　　適珠海有花叢之禁，風月無邊，瞬作煙霞過眼。姬言於母曰：「鬱鬱處此，何以為生？曷遷地為良耶？」實則意不忘生也。航海來滬，僦居老旗昌之遇祥樓。日候樓頭，而生杳無音耗。
　　一日夜漏二下，生有友邀飲其家，賭酒鬥歌，聲傳戶外。姬審聽之，曰：「意中人固在斯也，何其聲之相似耶！」搴簾一睇，遽倒生懷，掩泣不能成語，良久始曰：「前情俱在，君竟水流花謝，置身月地花天耶？曾一念及蓮真，尚在風塵淪落否？」慰藉良久，破泣為歡。洗盞更酌，留宿姬家。如是半月餘，生不言歸，姬亦未以纏頭相索。
　　會生有族叔赴京陛見，欲挈生偕行。生語姬，姬曰：「宴安鴆毒，不可懷也。妾洞悉君今非昔比，恐君以妾貧富易心，故半月以來，伴君岑寂，以表妾心。勾欄中豈妙手空空兒久居之所，妾不加索，其如姊妹行白眼何？君行矣，勿以妾為念。如富貴逼人，未必無相見期也。」嗣後悲歡離合，南北西東。生北上時，已徐娘半老。
　　別生數年，門前車馬，愈形冷落不堪，漸至不能自存。扁舟返粵，改名歧鳳，杜門謝客，以待生歸。今秋，生援例得半通黃綬，兩翅烏紗歸里，而姬於兩月前已逝。白頭未遂，紅粉已埋。生曰：「黃伯輿為情而死，我寧從卿於地下矣！所難堪者，薛濤墳上，已落桃花；關盼樓頭，空歸燕子耳。」奠墓畢，哭失聲而仆，為從人灌救方蘇。生殆深於情者，而紅顏薄命，振古如茲。為志端倪，俾天下有情人咸為青衫之濕也。
　　余譜香，湘鄉名士也，年少多情，翩翩有致。唯家不中資，故每橐筆出遊，藉衣食於奔走焉。時有某太守者，方以釐務於役崇川，慕余名，聘於幕中，而與之偕。余抵崇川後，公餘之暇，偕二三友人，聯袂香街，閒情風月。眷一所歡，曰春林，本廣陵人也，貌僅中人，而饒有情韻。余與之遇，搴帷覿面，歡若三生；自春徂秋，幾及半載有餘。凡除酒局應分之外，纏頭所需，則不妄費餘一文，且款接之間，實有逾於琴瑟者。余因贈以聯云：「秋日春風，畢竟在楊柳樓台，批杷門巷；山中林下，好記取美人低唱，高士狂吟。」
　　會某太守以他事交卸，余亦辭去。客況蕭條，幾無以歸計。日夕躊躇，至廢寢食。春林已窺知其情，謂余曰：「是處豈子所得久居者耶？當速整行裝，別圖安硯之所，庶免關山失路，至貽笑於友朋也。」乃潛搜所積，僅得十金，計不敷，復私卸臂上條脫，為質十餘金，授余曰：「以此贈別，藉表寸心。」余感愧交並，至於泥首。遂即日束裝起程，致聲珍重，為訂後日之永好，灑涕而別。嗟乎！寒士值天涯淪落之時，雖戚親亦鮮有過問者，而況其為青樓賣笑之人哉！吁！若春林者，誠可謂妓中之俠也。
　　寶釵再合，漳浦奇聞；破鏡重圓，洛昌幸事。顧聚無不散，眼前即是短長亭；會甚於離，身後尚餘花酒夢。此則遺恨巾幗，氣盡鬚眉者矣。某生，宦裔也，籍本蕪湖，家僑穗石。少孤，母氏溺愛，操舉業罔就，乃復荒墳鬼唱，久傷椿樹之長凋；寶人遙，更痛萱花之暗萎。蓋歲庚午而母氏見背，生嗣是益不檢。書畫鼎彝，皆充市鬻。尤可慨者，家無宿儲，妻常寄外氏為活。生素漁花柳，遂致久疏琴瑟，至此無以為家；則一身之外，更無復攖念者。是歲秋後，竟不知所往。其妻慣依母家，有傳某死耗，說其改適者，而女不顧也。於是樓空而春風自惜，不絕啼鴉；鏡破而明月難圓，暗辭野鵠。思芟紅豆，永絕情緣；悲檢青衫，都餘舊淚，其志亦可哀矣。
　　詎意其兄，浮梁作賈，女以與嫂咀唔，不能安於其室，遂為浮言所惑，適媒家以為再嫁地。其嫂視若已死，不復與聞。迨歲辛未，兄浮梁歸，問妹消息，嫂言：「姑少寡難守，我不能作主，遂任其意。在媒家，適一賈人，後聞媒媼說，該賈已攜之返籍矣。姑以我不能體其意，於未嫁時已成枘鑿。比改嫁，絕不通問，故不及詳知其家世也。」兄聞，默然良久，出訪之，杳無影響，如是者已歷二年。詎料嫁者不成為嫁，死者亦不成為死。癸酉年三月，某生客帆歸省，行李煥然。卸裝後，抵岳家視妻，則妻不獲面；妻兄作賈，妻嫂亦已下世，只餘小舅小姨輩，問及其妻，小舅言已經改嫁，叩其究竟，亦不能詳，生遂辭出。未幾妻兄自賈所歸，弟妹告以姊丈固未死。妻兄聞，急訪見某生，告以前後根因，且謂因己不在家，致妹如此，向生告罪。生亦無語。妻兄去後，或勸生訟之，生曰：「我不能自主，以致家變若此，於彼何尤哉！」聞者服其有度。
　　先是生無計謀生，自拼絕望。後聞有戚作宦江西，頗居顯要，生欲往而艱川資。嗣有相識作客南雄，生懇附舟同往。至雄，所識略贈資斧，生遂入江西，獲見其戚南昌知府某公。因生無甚長才，難授以重任，姑使之管帳。迨任滿，出署居館，生以頗有所獲，暫辭戚，旋省墓。至是以客游初返，孤寂如鶩，不覺頓觸舊好，游於穀埠花船。心厭波濤撼夢，改游蟠龍南某別院。生甫入幽房，即魂飛天外，蓋所見麗者，即結縭人焉。生頗有鎮靜意，致言俟無人，細談衷曲。妻會意，遂不語。迄乎酒闌燈盡，話及當年事，相對如夢寐焉。
　　蓋生妻為賈人賺娶，轉貨於娼家，後遂轉徒至此。生歎曰：「此我之罪，與卿無干，顧卿何以自處！」妻曰：「覆水難收，君即不見責，然勢難再合。」乃相與坐歎。至曉，生暫別，歸思所以策其後者。臨別時，妻曰：「君於午後須再至，作此生終見之緣。」生以抱恨成猝病，不能如約，迨相隔七八日再往，則已玉暗香消。詢其死由，鴇母含涕，謂「乃仰洋藥以死者。」且言「伊無欠負人家債目，又非有所格而不能遂，實未審其致命之故也。」某驚惶無語，唯問其葬所，鴇言草草殯殮；俟問土匠，始知之。生歸，歎人世情緣，甚於夢幻泡影，擬揮慧劍，斷煩惱絲，現未審果否。噫！三生難問，一切達觀。但願有酒澆愁，任歌得意，若以無稽誚我，宛在斯人。
　　阿韓者，鴛湖蕩槳女也。風鬟雲鬢，綽約多姿。禾中裙屐少年，殷商大賈，愛坐其船。每當春夏之交，放棹於煙雨樓前，楊柳風和，藕花香送，人面與波光相掩映。而性尤能解頤，秋波一轉，嬌態動情。所得賣笑錢，釵簪裝飾而外，積有餘資。有某生者，才能倚馬，隔宿無糧，與韓繾綣最深，而韓亦不以寒素薄之。解香奩以佐膏火資，無虛夕也。迨生桂籍登名，而韓則欣然自詡，以巾幗識英豪矣，遂願抱衾與稠也。成婚之夕，女貌郎才，人稱雙絕雲。嗚呼！寒士值寥落之秋，即戚族亦鮮有顧問；而韓能於風塵中，獨具慧眼，女俠也，亦天緣也。不然，當其名噪一時，意中人豈少哉，何必眷戀此牢落青衫之人也哉！
　　春申浦之濱，有桃花一株，九月盛放。時人以為災異，或謂天時恆燠所致。天河生曰：「皆非也，桃花根浮而壽短，自古以為紅顏薄命之喻。上海城北，為桃花最盛之場，陰氣所鍾，故有九月復開之異。」一日偶與友人語及，而未嘗播諸眾人也。
　　是夕就枕，聞門外輿馬倥傯，使者二人進謁曰：「主人敬遣相迓。」生茫然，問主人為誰，使者曰：「桃花仙館夫人也。」生曰：「素昧生平，何事見招？」遷延不欲往。使者致意慇懃，敦迫就道，生不得已，許之。
　　約行十數里，見郭門隱約，雲霞變滅，望如錦城。香氣沁人，心神悵惘。生問何郡邑，使者曰：「君日處青山中，而不知耶？此亦一青城也。為東皇渡海行宮，群芳之吏，萃於是焉。」生既入城，見綠萼紅苞，奇葩異卉，穠纖豐約，五色迷離。每過一門，各有題額曰「芍藥宮」、「芙渠苑」與夫「梨園」、「柳衙」之屬。樹木掩映，樓閣周回。轉折久之，忽見宮闕巍然，朱門碧瓦，鱗次櫛比，非復人間，則所稱桃花仙館者也。使者引入，囑生暫歇廊廡間，而自復命於夫人。時重門內外，韶豔女郎，不下百餘，華妝靚飾，窺客而嬉。
　　少頃，使者出，傳命請見，生肅容而入。門闥洞啟，珠簾乍鉤。堂以上，嬪從如雲，環簇紛沓。夫人方升坐，神光霞豔，麗若天人。生及階而揖，不敢仰視。夫人曰：「奉勞玉趾，願達一言。今人諧媚成風，事無定論。譬如秋齋供菊，冬嶺尋梅，自命風流，清寒常態。所異者，文人墨客，詠及秋容，往往輕薄春光，以桃李為凡姿俗豔。不思天生萬物，菀枯遞嬗，各擅勝於一時。桃李不借力於東風，而春色必叨榮於桃李，藉以增輝萬物，黼黻河山也。設使氣轉鴻鈞，東君命駕，而乾坤冷落，風日蕭條，何以挽回寒瘦之觀，敷暢陽和之氣哉？況乎夭桃之姿，更不同於杏李；王母瑤池之樹，元都仙觀之珍。春官則門第爭誇，風化則室家興詠。曼卿拋去，五百歲而始花；方朔偷來，三千年而一實。而先生以為根浮壽短，何所見之疏也。「吾不揣冒昧，請於東皇，特於重陽之後，小春之前，命彼花神，擇人煙輻輳之區，點綴一株，為世俗一新耳目。俾知穠華之質，亦足以寄傲風霜；豔麗之姿，何不可爭芳松竹。置夔龍於叔世，豈無逆鯁之忠；嫁鍾郝於蓬門，詎少摩笄之節。桃花之不與菊梅比烈者，不為也，非不能也。時不同也。若謂化工噓拂，亦其福命使然。彼寂寞空山，淒涼籬下者，時運之不逮，又何忮乎他人哉？悠悠之言，初無足責。先生靈根未泯，慧果猶存，慎勿以褊見迂詞，令彼名花抱恨也。」生聞言，惶愧無地，如夢初醒，一燈熒然，瓶花猶弄影也。
　　羊城每當士子雲集之時，珠江風景，分外清娛。其往游穀埠，呼妓侑酒者，紛如也。有某生狎一妓，名阿雲，甚為眷愛，形影不離。阿雲明眸善睞，膚如凝脂，殆江淹賦所云「氣柔色靡」者也。頗能識字，解誦風詞，每一掉文，幾如匡說解頤，不數鄭家婢泥中之對也。某生曾贈以詞曰：「簾前記執纖纖手，堂中細酌盈盈酒。語軟情溫，惆悵巫山一段雲。背人特地留儂住，驚風又拂衣衫去。無悶無愁，萬喚千呼不轉頭。」又云：「驚春正滯珠江棹，悲秋始返雪山道。此日相適，疑是飛瓊下碧空。繡裙半掩名花飾，雲鬟低亞胭脂赤。相對多情，只少些兒畫不成。」某生擬娶之為側室，以千金為之脫樂籍。惟須待鹿鳴宴罷，然後仍商之堂上也。然二詞盛傳於勾欄中。
　　楚客述武昌胡健中獲報事，殊可發人猛省。胡貿易於閩，近年復商於粵，贖名娼作小室。所謂娼者，名寶琴，穀埠樓船翹楚也。胡邂逅遇之，刻不能忘，捐重金削其籍，置諸朱樓繡閣間，幾以為得神仙福矣。
　　胡中表鄭少岩，年少逸才，皎若臨風玉樹。雖隨胡作賈，而雅無市廛氣。胡以通家懿親，不復嫌疑，胡鄭至，寶琴每不避。或觴酒品風月，仍命寶琴侑尊，以符四美。顧寶雖曾隸樂籍，而豐懷灑脫，無脂粉習氣，且流麗中寓以端莊。無因之笑，有令人不敢傾吐於前。鄭嘗至健中所，健中不在，寶出應之。鄭見其花眸，似有淚意，訝之，寶不能自隱，曰：「君知表兄有新寵否？」鄭曰：「不知也。」寶謂：「此非今日事，去秋向儂索金釵去，此即其時也。既有此寵後，神意即淡然，偶有酬對，亦只貌合而神離也。」鄭曰：「嫂何知之確？我雖與之共處，然此節則儼在夢中，非惟未見，且不及聞也。」因遂別去。
　　迨胡竟以新問舊，而弛寶之寵，寶雖不怨遇人不淑，而良宵風月，幽恨時形。胡視之儼如贅，不惟不貴之，且欲去之也。鄭知此事，不復往其家。去冬，寶沾疾，胡醫治之，不三日遽歿，且殯葬皆從簡。鄭見其隨地移情，心弗善也，而亦未能測寶致死之由。本年五月，胡之新置愛妾，名愛雲；病熱，每怔忡中時，如有所見，胡叱為謬。一日，從昏迷中歎氣曰：「我病何得以寒涼之劑，速我生命。」胡叱曰：「爾真昏謬，爾病大熱，非此品無得奏功。」愛雲曰：「我不謬，爾亦非謬，但其新孔嘉，遂令其舊者可厭耳。」胡聞言，遂如冷水澆背。蓋寶琴之死，胡實有不可告人之處，遂疑愛雲此日亂語，係寶琴冤魂所憑也。愛自爾日後，寢疾不安，言皆涉寶琴，因延巫者解禳。鐃鼓喧囂時，愛即批頰自撾，狼藉二十餘日遂死。
　　胡自愛死，寸衷憂懼不惶。去月偶病，招中表鄭至，囑曰：「汝可看先人面上，為我善辦後事。」鄭驚曰：「君偶病，何遽至此？」胡搖首曰：「非汝所知也。」鄭亦隱其事，遍為安慰。初四日延醫投方後，胡忽檢視曰：「似此緩藥，何日可癒！」乃從秘篋中出方一紙，則極涼之劑也，速命合二劑，遞次煎飲畢，蒙被而臥。鄭至榻問之，則已垂絕，言語不明。幸生意籍中，夙昔曾交託明白。鄭問其家人服何藥，何遽至此。及呈藥方，鄭曰：「此乃舊方，誰命服此？」家人曰：「此主人所命者也。」鄭知其不久人世，急為經理後事。翌日遂歿。健中至死所談並無不經事，而鄭則深明其致死之由，錄之以戒輕於愛憎者。
　　前在西湖太和壇扶乩，有女仙降壇，書《醉太平》詞一闕，云：「風來露涼，雲歸月茫，銀河界破秋光，墜飛星過牆。蕉蔭半窗，藤蔭半廊，回頭悄問檀郎，是情長夢長。」請仙姓氏，則乩已寂然矣。繹其詞旨，輕茜清圓，宛似彈丸脫手。吾杭頻鄉女史，以詞名。成廟宣廟時，為趙秋大令入室弟子，所著《頻香詞》若干卷，神似香消酒消一編，為詞中別開生面。此詞風致頗為近之，豈頻香精靈不昧，尚來往於六橋三竺間乎？顧以姓氏請，則終不應，何也？
　　吾聞頻香所適非天，大有淑真斷腸之戚，常畫飲酒讀騷喬影，自譜北曲一套題之，慷慨淋漓，銅琶鐵板，每以豪縱為解嘲；而詞中則呢呢私語，韻致淒涼，竟判然如出兩手，豈尚不忘綺語之結習耶？抑遭兵火，另有才女，抑鬱以死，而不能自秘其情耶？姑具所見，以俟知者雲。
　　網船女子阿巧者，故小家女也。始生時，父母不欲舉之，為網船某嫗乞歸撫養，以為童媳雲爾。乃阿巧至十一二齡時，姿容即明媚可喜，某媼頗鍾愛之，不令作船上生活，凡拖篙打槳諸務，皆不問也。阿巧性尤慧，能得媼之歡心。又數年，媼稍裕，另置一艇，使阿巧守之，而日與其子駕舊船出謀食。蓋以其子亦將弱冠，故令遠之也。網船之泊於鴛湖也，有定所。女之船適泊在東門。東門為人煙繁盛之地。
　　有西泠某生者，風神楚楚，有靈和張緒之風。少嘗學書，中更喪亂，遂棄儒而賈，設肆於禾地之東郭。每當清晨，市未集時，則踞樓檻而讀。水鳥驚飛，漁人皆起，蓋日以為常矣。女之船適在某生樓下，聞生晨讀則亦起，臨波掠鬢，照水更衣。生亦習見之，未為奇也。一日，方盛暑，生散步河干柳蔭之下，則見女方依篷刺繡，著白薴形，不加妝飾；而冰肌無汗，豔絕天然，始大驚異。停足凝眸，女亦仰目注視，素頰微赤，梨渦淺暈。生揖而前，似欲有白，女囅然曰：「君非樓頭晨讀者耶？」生曰：「然，久托毗鄰，未經拜訪，今得一面，亦三生之幸也。」女怒之以目，曰：「此豈君咬文嚼字之地耶？往來人雜，寧無多露之畏耶？」生遂登其舟，自隱於蘆箔之內，長跪而請，願自附於婚姻。女笑曰：「君真妄想者，儂為船嫗童媳，寧不知之哉？」生哀之再四，但求一促臂，得親香澤，死且不憾。女不忍固拂其意，以手引之使起。生乘勢躍起，狎抱之，遂共為野鴛鴦矣。
　　過數月，女忽招生至舟中，泣而告曰：「君害儂矣。誰知竟種櫱根哉！今將奈何？不告亦死，告亦死耳。不告則死遲，告則死速耳。今將奈何？」生亦相持泣，既而曰：「無已，其亟以情告母乎？倘母肯捨卿一人，則其子娶婦之事，我當任之。」女以為不可，曰：「此唯有走為上著耳。老姆之前，儂何能自達於前耶？」生因賃宅於岳廟之村中，迎女而居焉。媼覓女不得，生因使人微告之故，而賂以重金。媼歎曰：「吾因疑此兒太豔，乃尤物，非舟人子所能堪也。一接而孕，豈非天乎？」受其金，而仍令以母女往返焉。
　　語曰：「牡丹花下死，做鬼也風流。」此王伯倫為情而死也。然苟非其人，則等一死如鴻毛矣。前歲閱香港《新報》，載有梁某與某妓，戀姦情密，為妓所賣。迨妓因厭其盤桓不去，赴政務司衙門，控其兇惡，差提質訊，忿極自戕一案，亦為情死。不想無獨有偶，睽隔數千里，竟有遙遙相對者。如法租界興聖里，有吳人名阿桂者，失其姓，向在寶興戲館門前，擺水果攤度日也。姘識同鄉某婦，迄今九載，鰥夫寡婦，已同結髮，皆圖唱隨偕老計。豈料婦女水性楊花，近日竟別有情人，從前恩愛，一筆勾銷。婦之視夫，早若眼中之釘矣。初尚稍知避嫌，繼則毫無顧忌。前日阿桂因事出外，野鴛鴦正當交頸之際，為阿桂於奸所雙雙捉獲。婦本無媒，遂議異離。及至阿桂檢點家中所有，早被某婦運之一空。雖屬小本經營，而數年之積蓄，一旦棄之他人，未免憤鬱難舒，遂自閉戶服紫霞膏畢命。嗚呼哀哉，作不醒之黃梁耳。其死也，不動聲色，先自剃頭洗浴，衣服穿整，皆莫之能防，可謂視死如歸，可惜死非其所，亦愚矣哉！噫！
　　珠娘身價，邗江最重。薛濤院內，關盼樓頭，每喜風月清淡，一洗煙花習氣。現雖江流日下，大不如前，然自愛者，猶金玉其身，不為阿堵所動。非若尋常流俗，見金夫不有躬也。
　　張素琴者，本良家女，結縭半載，琴瑟頗諧。無奈家室貧寒，牛衣對泣，計無所出。適有鴇母，蠱惑其夫，遂致梟鴟入室。平康誤落，非其志也。忽遘狂且，逼以勢利。琴蓋心焉許者錢生，至是宿願難償，竟誓以死。一日，錢偕友臘屐過院，張筵小敘，琴豔妾勸酒，坐錢膝上，曰：「妾生不辰，流光荏苒，輕塵弱草，於今十七年矣。又不幸中道睽違，事難如意。今已矣，花殘月缺矣！君若惠顧前好，葬妾蜀岡之上。並有六齡弱弟，惠而教之，死瞑目矣！」錢與友詫異不已，慰藉間而琴力不支，氣絕死，蓋已仰藥而未以告人也。錢出數百金，為琴葬玉並恤其弟。
　　噫！九原可作，同憐薄命紅顏；百折不回，為認荒丘黃土。芙蓉誄召，荳蔻香消。紅粉內竟有斯人，青樓中又增佳話矣。
　　天下情人，終成眷屬，世間好事，每致多磨。故情之所萃，意果獨鍾，不惜委曲以將，婉轉以赴。正不止如馬盼盼借大腹賈為彼岸慈航，安得謂青樓自古無情地哉？然得於此，必失於彼。苟非其人，萬勿醉生夢死於裙帶中而不一悟，為他人作嫁衣裳，亦殊不值得耳。
　　錢麗君者，吳門校書也。蓮性雖胎，不遭泥染。楊枝無力，偶宕風前。雖處章台，固非隨浪逐波之女子也。與陳生善，有齧臂盟。陳有懷依玉，無屋營金，不敢以妙手空空兒蹈紅綃故智，而事竟不集。萬不得已，無可奈何，任其光陰荏苒，送舊迎新而已。有某者，蜀中大賈也。旅於吳，慕姬名，備蜀錦十端，踵門請見。麗姍姍來遲，賈恨相見晚，逾於所歡。由此雨夜雪霄，花晨月旦，某非姬不樂，姬去某難歡。人情冷暖，世態炎涼，固不必身入侯門，而前此之陳生，固已早同陌路矣。
　　一日，謂某曰：「昔日以勾欄為香粉地獄，君能使火坑內現出蓮花否耶？情好如君，若終作露水夫妻，路牆花柳，豈不徒呼負負！出桎梏而登衽席，君有意乎？」某曰：「惟卿所命。文姬歸漢，千金之義，豈讓曹瞞。所不可知者，恐卿心匪石耳。」麗曰：「山移谷變，誓死靡他；石爛海枯，鍾情不易。君肯一為援手，妾且生死惟命。」於是某商於鴇，以八百金脫其籍。將有成議，麗曰：「青樓龜鴇，千古無情，一出此門，則寸縷尺絲，均非我有。妾將以蠻頭禿袖入乎？」某曰：「微子言，我已籌之爛熟。」於是吳綾蜀錦，為作嫁衣；縷金箱子，折疊其中，舁以畀女。擇期僱轎，迎娶以歸，僦居於吳。瓊華仙子，下嫁蓬萊。不閱月，而衫痕眉黛，雲影風聲，銷歸烏有。然衣裳在笥，猶不疑其有他也。急啟葳蕤，而已空諸所有。蓋以為雲神女，已同奔月嫦娥；偵騎四處，杳無影響矣。或曰：此桓伊假途之故智也。麗以陳生為心上人，而陳實格於資，不能舉手。適逢其偶，某之貿貿然來，於是與陳欲即反離，求親姑疏，假手於某，以為從陳地步。初本疑信參半。有識陳者，見陳於數日前，曾過姬室，故知其從陳而去，略無疑義雲。我聞如是，人云亦云。情波變幻，慾海迷離，月地花天，過於蜃樓海市。走馬王孫，墜鞭公子，尚無錯於用情，而為彼美之播弄也。
　　秀才望榜，心怦怦然，恆情也；而不謂屬望殷殷者之出於青樓，則已奇。登賢書，納寵姬，育鱗兒，樂事也；而不謂紛至沓來者之集於彌月間，則尤奇。若吳門陳生之事所紀焉。
　　生，名士也。少孤力學，丸熊畫荻，皆母氏所陶成。弱冠，補博士弟子員，每試輒列優等，師友各以偉器目之，而生亦毅然不作第二人想。顧負才自許，拓落不羈。二三朋儕，時作狎邪之游。白徵歌，紅牙按拍，酒綠燈紅之地，時復相與流連，母亦不之禁也。
　　春間以就試故，僦居省門。悅李繡蓉女校書，因與定情。豆寇梢頭，不知春風幾度。繡蓉貌故端好，楚楚自憐；其妹紫蓉，姿態尤豔，雙翹瘦不盈指凌波欲渡，風疑仙，鴇母尤愛憐之。會當破瓜之年，每欲為之選婿。生於酒酣耳熱之際，許以金屋貯之。紫蓉私幸得人，遂杜門謝客。筵席無生，不復侑酒；非生至，亦不出戶。四月間，遂作眠香會矣。昵枕低帷，情好益篤；流連忘返，學業漸荒。無何，紫以孕告，促登室。生故非素封，而又夙秉慈訓，未敢遽以告。進退維谷，漸至積愁成疾。夢魂相喚，舉止失常。母知之而無如何，惟誡以勤揣摩，勵精進，苟秋風得意，則雖為之脫籍，不汝靳也。無如生痼疾已深，狂游如昔。試期將屆，置若罔聞。母訓之而如故，紫規之而亦如故。而時已七月矣，紫知其不可以言虛勖也。使之下帷於己院，為攻苦地。青燈佐讀，紅袖添香，復為之考勤惰，課工拙。操業少怠，即白眼相加，將以青樓作絳帳焉。鴇欲奪其志，矢不渝。強嬲之，則與齟齬，之死靡他之志，百折而不回。比生入闈，則又長齋繡佛，朝夕焚香頂祝，屬望之切，蓋較諸生及生母尤甚焉。
　　揭曉之夕；四出偵探，傍徨中夜，杳無好音。則手合鴆藥一刀圭，持謂生曰：「若不得志，則足為妾道地者，賴有此耳。」生亦為之泫然。漏四下，忽喧聲達戶外，蓋報捷者知生匿姬院，而蹤跡之也。生聞捷之下，驚喜欲狂，歸家摒擋。旬餘，遂議踐前約，鴇復故索千金值以靳之。生無如之何，姬以好事多磨，瀕於死者再。鴇知其不可奪也，請以二百金歸生。生母以愛憐少子故，復如數出藏鏹畀之，始得迎登室。往返籌議，蓋至是已小陽月矣。歸生未逾月，舉一子，戚里之赴湯餅會者，咸以阿侯絕類其母。咸請見之，輒驚為天人。而各豔生之遭際，爭相傳述，因筆而為之記，以見天下有情人終成眷屬雲爾。
　　客有談珠江才妓者，詢其名，則汪蟾輝也。汪本南海良家女，秉性溫和，吐詞雋雅；幼時母授以書，輒能記誦。稍長，愛作小詩，頗有風致。及笄，誤嫁娼家，深以為恨，然亦無可如何。惟時時背人飲泣而已。
　　姑亦憐其俊慧，俗客造訪，概勿與通；遇文人詞客，始令接見。所居小樓半間，窗明幾淨，法帖奇書，雜陳左右。笙笛之類，不屑置也。客至，焚香煮茗，相對清談，不雜淫褻語。逢二三知己，或飛觴月下，或分韻花前，興亦不淺。與番禺徐生菊仙，性情最洽，幾於無日不至。常持葵扇乞詩，生戲題二絕云：不須蟬噪畫來工，已得常持素手中。好向小亭花影裡，撲來螢火一星紅。欲錫嘉名定合歡，暑消三伏勝裁紈。只愁約赴黃昏後，故障嬌容不許看。
　　既而生父聞之，嚴加防範；欲尋舊好，不得其便。汪猶未知也，以書招之，不至，因緘詩以寄云：情書昨已倩鱗鴻，滿擬西窗話舊衷。不意近來蹤跡闊，仍將離恨寄絲桐。記否當年月下時，雙攜素手步遲遲；總然未定三生約，合向春風憶舊知。半縷情絲表熱腸，更裁詩句問平康。倘無別院嬌姿戀，妾擬邀君共一觴。君如許妾卜佳期，宜惜流光若馬馳。春去苦留留不住，及今猶有好花枝。
　　生讀之，感念昔游，亦寄詩以謝云：初度相逢卿憶否？嫩涼天氣近中秋。凴欄共玩西樓月，殘夜疏簾半下鉤。醉月評花興一般，每逢佳日共追歡。憐余抱恙秋風下，藥檢奇方手自丸。舟從鄰郡乍歸時，即寄魚箋報我知。無限離情渾不訴，先持葵扇乞新詩。裁將佳句訴情濃，更剪香雲密寄儂。良會漸稀無別故，只緣僕性近疏慵。
　　及秋，生赴試羊城，竟寓其家，纏綿甚摯。聞生擬以金贈其姑，迎置別館，想姻緣簿必能為其如意珠也。
　　何元者，姓氏莫詳，亦不知其何許人。喬寓佛鎮，以扮蚌精得名，人皆呼之為蚌精。元美丰姿，清眸傳盼，神采秀髮，雖古之宋朝彌瑕，不是過也。
　　前鎮中有好事者，慶演秋景會，以多金延之作蚌精。於時皓月呈輝，紅燈射彩，夜影迷離之下，愈覺娬美異常，體態綽約，觀者果已忘其為童男，更疑其為仙女，飄然霞舉，離碧落而至紅塵也。於是，元之名噪於一時。
　　及陳村有盛會，出數十金延之往，所演春色，亦推第一。其為人亦如玉樹臨風，瓊林映月。鎮中閨閣諸女子，有不願作紈絝妻，而願為蚌精奉箕帚者無數；特以月下老人，未為撮合，故坦腹東牀之選，未能及之。今月，元竟不費一錢，而得美婦，蓋其婦固再醮者也。先是婦為某甲妻，姿容妖冶，態度風流，而裙底蓮鉤，又復峭如菱角；輕軀鶴立，豔影鴻翩，見之者無不色授魂飛。不意紅顏命薄，歸甲未一載，而甲以消渴病遽殞。其姑勸其勿嫁，蓋冀暮年有所依也。婦亦知姑意，聊應之。然縗絰之中，不忘塗澤，志在擇對從人。
　　一日天賦奇緣，元適經其門外，婦適偕某嫗倚門小立。見元來，注目視之，不轉一睫。元見之，亦為神奪，不覺行步踟躕，徘徊不進。斯時覿面相逢，只隔銀河一水耳。某媼見婦神情若失，戲之曰：「娘子亦識此人為蚌精阿元乎？元固以豔名著遐邇者也。渠雖男子，乃如弁而釵者，其一種溫柔無異於女子也。娘子若得嫁渠，誠為三生有幸矣！」婦紅潮上頰，沉吟不語，某媼遂為之作撮合山。於上已後三日，竟繫紅絲，歸於元焉。花燭之夕，極盡燕婉，雖鴛鴦之戲水，鸞鳳之回風，無以喻其樂也。元之諸友，皆集資賀其得佳婦。元設宴款之，於是飛斝傳觴。正爾歡洽，忽有叩門索債者，正婦之姑也。蓋婦之嫁元，乘姑掃墓而竊奔者也。其姑見元，百般凌詬，元諸友為之排解，元曰：「是非余鑽穴逾牆所得，乃婦自從我，與我何尤？即於官亦無懼也。」媼為語塞。元諸友出數金，納其袖使去，於是元遂擁婦安居焉。今僦屋於佛山潘巷。一對璧人，一時佳話，記之以博一軒渠。
　　打狗橋至老北門口，路幾半里，列屋而居者，江北流娼，動千百計。至夜，門外皆綴一燈，從打狗橋一望無際，如繁星然。然牛鬼蛇神，皆作夜叉形狀。夕陽西墜，排列門前，粗脂笨粉中，求一略似人形者，渺不可得。蓋彼處俗名「花煙間」，真所謂香粉地獄也。鞭絲帽影，固不屑勾留；舞扇歌衫，尤不甘俯就。人云因不敢於粗頭亂服中，以求佳麗，如九方臯之相馬，賞識於牝牡驪黃外也。
　　秋思方深，散步豫園。茶罷出城，道經是地。於花妖木賊中，忽有翩若驚鴻，矯若游龍者；雖裙布釵荊，而娬媚天然；如孟德曜，不失大家風範。始歎何地無材，固不能拘於俗見也。惜其門戶叢雜，屋宇齷齪，難於插足。還望於日斜風定後，斜倚門前；僕於散步時庶幾遇之，勿如人面桃花，則幸甚矣！因歎漿家餅肆，狗屠釣客，懷才未遇者，不知幾何；論才者慎勿眼光如豆，拘於俗見也哉！
　　白門，妓藪也。板橋舊跡，蕪草皆香。有校書李芸，年齒稍長，風韻超其儕。偶僦屋莫愁湖畔，編竹為籬，泊然雅素；撫琴洗研，晏如也。初未知名，吳門秦子鍾吾，過江訪豔，贈之以詩，書於冷金箋上，黏於圍屏，以碧紗籠之，於是名傾白下。唯性極高傲，若不當意，雖貴客大賈，不納也。當時江左章台，競尚華麗。芸雖負盛名，獨蒔花種竹，非文酒之宴不預。有妹曰綠媛，姿容慧麗，較芸尤豔。善為酒糾，並善詼諧；詞意之間，翩翩有致。兼工簫笛，發聲清越，足以怡情，士林稱為雙絕。芸後歸黃吏部公子，寵之專房。喜畫梅，埽枝圈花，頃刻數幅；老幹紛披，間作娟態。綠媛年二十，誤適匪人。河東獅子，日吼數聲，未一年，抑鬱而死，廣陵散亦遂絕矣。豈頓老琵琶，小文琴韻，只應天上有乎？錄之以補余澹翁《板橋雜記》之缺。
　　吳門名校書張少卿者，係出毗陵間，小家之碧玉。身依慧水，托雅集於黃。聽雨僧廬，夢雲禪榻。深情款曲，綺語纏綿。早已游侶名，癡人逐隊矣。無何，跡附鸞燈，歌傳雀舫。虎邱春暖，蕩鴛夢而低昂；鶴市宵深，聽弦而掩抑。嗣以金吾禁切，玉女藏蹤。深潛於桃李園中，久匿於芰荷叢裡。琵琶小撥，檀板輕敲。卷花之鯨浪雖狂，蔭葉之鶯身自穩。迨乎風姨威息，月姊恩多，結小社於紅樓，試新聯於翠帖。（自註：有巨公贈以聯曰：「少之時不亦樂乎；卿以下何足算也。」）門前車馬，巷裡笙歌，時蓋居乾將坊巷也。燈紅酒綠之場，非卿不樂；月地花天之下，與子為歡。斷三生杜牧之場，名流傾倒；作一夕秦宮之夢，我輩勾留。
　　乃有張小尹觀察者，筮仕滇池，羈身滬瀆。近復以奉催軍糈，解橐吳閶。問柳章台，品花吳市。緣深一面，遽爾銷魂；夢結連宵，翕然意滿。詞托微波之達，好倩蹇修；鑒忘禍水之臨，敢稱副室。爰訪委禽之禮，用圖比翼之歡。遂於月之十六日，迎歸於曹家巷寓廬。紅交拜，金盞同傾，禮也。藍橋重度，看蟬鬢之斜欹；玉札誰緘，顧鸞弦之再奏。聊疏短引，兼附新詩，藉佐奇談，以供一噱雲爾。詞云：卸卻黃冠畫翠眉，靚妝顧影弄嬌姿。無端一夕東君力，博得雍容象服宜。姐妹常時共倚樓，尊前老大各生愁。紅顏畢竟多濃福，夫婿居然在上頭。七寶香車錦作堆，彩旗繡織兩行開。旁人休與爭遲疾，八座巍然命婦來。黃紙新緘御筆封，入門便荷寵光隆。而今休說梁紅玉，合向先生拜下風。舊日棲遲王謝堂，新巢京兆有雕樑。不須更說烏衣巷，飛入高枝變鳳凰。記得歡場手共攜，女牀鸞鳳換巢棲。琵琶還向江心弄，笑爾潯陽估客妻。大弦急迫小弦舒，合巹青廬事不虛。願得多情似關盼，深樓常伴老尚書。濃豔凝妝倚晚霞，一枝移植到仙家。蘇台春色知何許，多少王孫不看花。
　　此夢蕪庵主稿也。敘事周詳，言情婉約，而弦外傳音，更覺有餘不盡，是真得風人之旨者矣。
　　榕城瞿生某，美丰姿，少聰穎。讀書過目輒成誦；能琴，尤工繪事。以貧故，棄書學賈，往來吳越間有年矣。吳下故繁華之區，花柳之盛，甲於天下。珠簾十里，簫鼓三更，入其中者，鮮不目迷心醉。故凡巨商大賈，至止是邦，雖較利盡錙銖，而纏頭錦則一擲千金而不吝也。
　　瞿生素謹願，居吳下日久，而未嘗作狎邪游。同輩輒非笑之，謂其有道學氣。生謝曰：「僕非不好此也。僕素情重，而若輩多無情者。僕恐為情所累，故不願耳。」
　　一日，有巨紳某招生飲，乘生醉，挾之往青樓中。有妓名張若濤者，字薛仙，豐貌閒雅，吐屬溫柔；彈琴賦詞，敲棋度曲，無一不臻精妙。書法尤工，簪花小格，秀骨天成，為閨閣中之僅見也，以是名噪一時。王孫貴戚，慕名求見者踵相接，而若濤意殊落落，少所許可。是時生乘醉而來，舉目四顧，於兩行紅粉中，有乞取紫雲之意。某紳見生情景，笑曰：「某呆甫入溫柔鄉，便真個銷魂耶？昔日之假惺惺胡為者？」因命置酒，為生與若濤合歡。迨漏三下，某等皆扶醉歸，生獨留焉。若濤初見生，頗不滿意，乃偽醉而假寐。生傍徨室中，見其佈置精雅，圖書滿架，壁間懸古琴一張，不覺觸所素好，思一奏技，又恐驚其清夢。屏息枯坐，夜已將闌矣。少頃，若濤始醒。生笑曰：「美哉睡乎？」若濤不答，從容對鏡理鬢訖，即以爐焚香，向壁間抱琴下，斂容撫之，極目送手揮之妙。彈未半，忽為變徵之音，淒淒切切，如泣如訴。生聽之，不覺淒然欲淚，所彈蓋胡笳十八拍也。若濤見生如此，罷彈問生曰：「君亦能此乎？何所感之深耶？」生曰：「卿以此自寓冷落之感，僕亦同此情者；入耳驚心，能不悲從中來耶？」若濤聞言，默然久之，謂生曰：「試更為君彈一曲，可乎？」於是重理舊弦，別翻新調；生傾聽之際，愈加感歎，曰：「伯牙鍾期，千載難遇；卿彈此高山流水之操，而以知音許我，我何敢當。然如卿者，亦未始非青樓中之伯牙也。」若濤自是始有喜色，與生剪燭，窗前娓娓談家事。東方既白，亦無暇作巫山之夢矣。
　　生歸寓後，魂夢顛倒，頗不自持。次日，若濤遣人來，贈生瑤琴一張，玉笛一枝，玉珮二事，詩扇一握。扇為若濤親筆所畫，詩亦近作也。生得之狂喜，思為瓊瑤之報。適有人攜周《漢宮春曉圖》求售，生以白金雙百易之；復購得漢玉連環一件，自繪梅花帳沿一幅，翡翠管紫穎一牀，親攜之往，謂若濤曰：「明璫翠羽，卿固有之，僕亦不敢以俗物圂卿清賞。此區區者，雖不足貴，然亦非尋常繡闥中，所能解識者。風雅如卿，當留作紅閨雅伴也。」若濤欣然曰：「妾以弱質，圂落紅塵，君獨不視為章台柳，而寵異之若此，妾當懸佩終生，不啻如太真之金釵鈿合矣。特未知君子之心，固何如耳！」自是往來益密。
　　一日，若濤告生曰：「明晨花朝，妾等姐妹為盒子會。畫船簫鼓，於虎丘山塘間，作竟日清游。但須各奏一技，琴棋書畫，唯其所能。君盍同往一遊，為繪畫以志盛會，何如？」生許之。翌日，生與若濤偕往。於是眾美畢集，或拈毫覓句，或對局彈棋，或撫冰弦，或摹晉帖。須臾酒炙雜陳，雲競奏。生於其間，左顧右盼，目眩神移，恍置身蕊珠宮，親按賓雲小隊矣。酒酣，伸紙作圖，點染工致，並以八分書題其圖曰：「鬧紅一舸。」諸美人喜，競以巨觴為壽。若濤曰：「如此雅集，有圖不可無詩。」因援筆賦詩二絕，詩曰：春波瀲灩綠湔裙，夾岸花枝點鬢雲。難得花朝天氣好，酒船歸去趁斜曛。點拍飛觥事事宜，群花貌出影迷離。一奩合受薰香供，知否凝眸吮筆時。
　　題畢，生大加歎賞，命酒復酌。少焉紅日銜山，乃命榜人理歸棹。蘭橈桂楫，緩緩游來，生與諸美均憑艙延眺，興致幽然，迨至家已月上矣。
　　生家本寒素，邇來以居積，稍有盈餘；然碌碌依人，自歎殊非長策。若濤知之甚諗，頗以為憂，而未形於外也。一夕，忽謂生曰：「妾甚思食茯苓糕，君明日可向市中購來，然須親交妾手，勿令他人知也。」生諾之，心竊懷疑，不解其意。次日姑買之攜往，甫至門，若濤已於樓頭窺見，急迎至樓下。生甫出輿，若濤急以手捧茯苓，傴僂登樓，若攜重物者。入室，即納之櫃中，迄無他語。次晨，生欲去，若濤乃啟櫝取糕出，仍交生曰：「君可將去矣，妾不須此。」生愈不解，然持攜之，似覺甚重。貿然歸來，開而視之，則其中金光燦爛，與雪粉顏色相掩映，蓋皆永昌赤金葉也，稀之約有五鎰雲。生驚疑愈甚，即往詢若濤，曰：「卿豈以雲鬢助妝之品，尚須添置數色耶？果爾，僕當為卿購之，奚用此阿堵物為者？」若濤曰：「君遠客異鄉，阮囊之羞澀，可想而知。聊以此為君客中買酒之資，想不以為辱金而揮之不顧也。」生固辭不受，若濤乃曰：「妾日來亦無所需此者，君為妾暫存之，可乎？」生始諾之。
　　若濤雖生長娼家，然志氣甚傲，每思脫籍從良。顧見來往青樓者，非齷齪之金夫，即浮逸之浪子；但解黃金買笑，未能白首相依；以是鬱鬱不自得，遂成心疾，時發時止。自識生後，見生舉止大方，於溫柔鄉中，頗能用情體貼，即擬為終生之託，而未言也。一日，舊疾復發，生往視疾，詢其症之由來，若濤俱以告；詞氣之間，微露生死相依之意。生感其情，因謂之曰：「卿之心事，僕固知之。但僕上有老母，須稟命而行；且糟糠在室，一旦河東獅吼，卿能堪乎？」若濤曰：「抱衾與，實命不猶；小星之分，妾固甘之。君宜急作書，稟命慈母，妾實不能久居此火坑中也。」言已，淚簌簌下，生亦相向悲泣。後月餘，生母書來，責生以大義，言瞿氏從無納妓女者，切勿敗壞家風；且命生返家，勿久戀此邦云云。生得書，持以示若濤，曰：「非僕不欲，其如老母見責何？白頭之約，期以來生，卿善自為計可耳。」若濤見書，癡絕良久；及聞生言，不覺失聲哭曰：「命也如斯，夫復何言！自今以往，妾無意於人世矣！」遂絕粒不食，生慰藉再三，始強進糜粥。然自此心疾愈甚，面龐清瘦，言語支離，病已入膏盲矣。生在前，尚稍稍作笑語，否則日以眼淚洗面也。會生母又有書來，促生速歸；生不得已，束裝南旋。若濤知生歸，送生至垂虹橋畔，問生再來期，生答以來年春初。若濤泣曰：「妾病已深，旦暮將作泉下入。君明年來，倘念舊情，能至鄧尉陳墓間，酹妾一杯酒，九泉有知，當笑倚梅花，來拜君貺也。」生亦掩泣。移時，掛帆去。
　　明年，生來吳，再往訪之，則若濤化去久矣。聞其屬纊時，尚連呼生字者三，何情之所鍾，竟一致於此哉！生於是為之營奠營齋，並至墓下，澆以百花釀酒，曰：「灑不到劉伶墳下土，今日之奠，卿果有知耶？天知耶？」遂痛哭而去，終生不復作青樓夢雲。
　　余自庚申仲春，遭粵寇後，饑來驅我，始作客游，其間問渡申江，舫行嶺表，萍蹤轉徙，歷有年所。追溯往來贈答，與騷人韻士，興酣握管，分韻拈題，殊數數也。唯粵東為眾香國，名花如林。花天酒地之中，檀板金尊之會，丰姿綽約者，容或有之；吐詞溫雅者，曾不一睹焉；又遑問藏鉤射覆，讀曲填詞，此中人能乎否乎？癸亥秋，寧園太尊奉檄端州，延余入幕。以落落庸材，作翩翩書記；端溪校藝，試院衡文；鄙陋荒蕪，深以為愧。暇時偕二三同事，訪美河干。連掎裳，閒尋風月；而蠻衣窄袖，抹脂塗紅，溫柔鄉無異羅剎國也。洎全浙肅清，補行秋試，余亦理裝，將賦歸與。同人為余祖餞，半月來殆無虛夕。月明映水，燈綵搖波，鬢影衣香，不酒而醉。乃主賓交錯，男女雜坐。有雲娘者，意態嫻雅，貌亦娟秀，與之接談，語尤絕俗；見扇頭詩，喃喃作誦，問卿能此乎？掩口微笑；由此目成心許，意拳拳也。啟行之前數日，向余索送別詩，爰曲繪離情，即席率成三絕，曰：
　　　　嶺海饑驅秋復春，青衫憔悴老風塵。
　　　　生平畢竟疇知己，第一珠簾半卷人。

　　　　好花過眼盡雲煙，惆悵今宵又別筵。
　　　　蠟炬未殘更向盡，筆花和淚記良緣。

　　　　話別分離聲暗吞，一腔愁緒一燈昏。
　　　　生憎鸚鵡偷傳語，漏泄春光不敢言。〈（姬有婢，每於鴇母前播弄唇舌。）〉
　　雲娘朗吟數四，意亦良會。爾時蒼茫夜色，幾報更籌，雲娘意余歸署，乃憑肩小語曰：「蒙君知愛，雖一面緣，尚爾前定；豈往還數日，而三生石上，獨無前緣在耶？請君留此，妾將以和詩為媒。」裁箋試硯，信筆吟成，詩曰：
　　　　狼籍煙花十七春，不堪回首墮紅塵。
　　　　郎真愛我還知我，青眼從今有幾人。

　　　　劇憐故土盡烽煙，幸我良朋列綺筵。
　　　　妾是解人勤慰藉，三生石上一宵緣。

　　　　隔溪桃李總無因，〈（河西為潘氏桃李園）〉脈脈相思淚欲吞。
　　　　儂不逢辰郎不遇，一般蕭瑟坐黃昏。
　　詩尚清真，意亦淒惋，殊恨相見晚，而相暌太速耳。余歸後，來游滬上，七載於茲。時往過訪，冀復一遇。彼牛鬼變相，不辨之無者，無論矣。乃有聲名藉甚，舉止淵雅，亦不識斯文為何物，則又何也？是殆為豪華之所顛倒，日受金銀塵俗氣，遂使聰明固閉，無由開其奧竅耶！余不敏，請質斯人之日遊其中者。
　　漢鎮友人言娼女屈大姑一節，雖其事極鄙穢不足道，而情之所鍾，至於如此，亦可矜矣。
　　先是新火路上邊地方，有私娼一戶，名為住家妓，止一二人，客來無擺酒聽曲之事；唯月上花梢，則緊閉洞房，高會巫山之夢。妓如是，客亦可知。殆溫柔鄉中之黑暗獄也。
　　大姑者，屈姓，年十八，貌不過中材，而有媚態。父業屠，以年邁不堪操持，而又無子，即將大姑墮入此中，藉其夜合之資以為食。是亦老屠多殺之報也。大姑於去年秋後與孝感縣之令吏有交。令吏每解稅來省，必從大姑小住數日。嗣後往來既稠，情好愈密，然而大姑迫於其父，欲嫁而不能。此吏本無多金，又懼妻妒而不敢。二人輾轉計之，總難為比翼之鶼矣，因易同心之結，而為同穴之期。七月望後，日向晚，相與涕泣私語，忽又沐浴更衣。其鴇乍疑之，而又為暑天常事，要終驚其耳目焉。夜分置酒對酌，盈盈相視，大有悲慘之色。迨閉戶而穴隙窺之，二人者始則飲泣，繼則無聲，竟以洋煙傾入茶甌中，攪勻之，將永除此生煩惱矣。鴇乃大聲急呼，破扉而入，急先摔其毒飲，細詰根由，知為情種之深也。再三慰勸，並亟語其父，為之格外防閒。而友人書中之所述如此，亦不盡悉其餘。於是情魔子聞而歎曰：「夫情者，盡人所具。臣死忠，子死孝，皆情也。自夫人為利所溺，而情薄矣。大姑之為妓，妓中之下乘，是甘於利而為此也。令吏身不擇術，而充縣吏，又貪於利而為此也。一旦因色慾所感，幾致忘身以殉，是以棄利如敝屣，而結情如膠漆。以視見利忘情者，相去幾何？特是事甚鄙穢，轉致其情為不足道，要不得謂非情種也。」情魔子既矜其情，而又惜其情之誤用，著此說以辨明之。俾用情之正者，勿讓此二人之輕利也。
　　讀夢蕪庵主賦滇南張小伊觀察娶吳門張少卿校書花燭詞，感成七言絕句八首，聊以記事。
　　　　六郎自昔擅佳名，佳話而今倍有情。
　　　　一續鸞膠傳盛事，從教四海豔卿卿。

　　　　象服輝煌穩稱身，花冠掩映面羅新。
　　　　燦然珠履盈門客，一笑新人是故人。

　　　　阿母今春新嫁娘，歸來料簡女兒裝。
　　　　紅毹蟒繡雙雙拜，如此東牀喜欲狂。
　　　　（少卿之母，白髮垂矣，今春挾厚資別擇嫁，亦異聞也。）

　　　　明珠不費麗姝來，天假奇緣卻自媒。
　　　　妾驟貴時郎驟富，纏頭金翠滿妝台。

　　　　檀板金尊舊侶攜，下風羞澀判雲泥。
　　　　至今十倍青樓價，不肯從人作小妻。

　　　　好好原來是一家，鍾情底事說閑邪。
　　　　願今永比鶼鶼翼，莫踵前人怨落花。

　　　　曾聞金屋舊藏嬌，蓬梗無端斷復飄。
　　　　料得華堂花燭夜，有人珠淚泣鮫綃。

　　　　郎君官貴錦衣游，萬里鴛鴦得自由。
　　　　太息滇南征戍士，幾時解甲問衾□？
　　　　風逼蓬窗秋杪天，連宵支枕不成眠。
　　　　阿儂已作征人婦，謝卻歌衫舞袖緣。

　　　　稽首慈悲大士前，桃花命薄願垂憐。
　　　　難忘舊日情如海，濡墨留題泉石邊。

　　　　詩寫荒園墨未濃，船頭津鼓促行蹤。
　　　　孫郎若問真消息，已隔雲山一萬重。

　　　　迢迢驛路已悽惶，舊事回思倍斷腸。
　　　　緣結玉蕭期再世，好將鴻雪證山塘。
　　玉峰樵客後游虎阜，拂拭新題，殊為惆悵，而芳跡莫可追矣，因和四絕：
　　　　瑟瑟西風欲暮天，夕陽衰柳惱人眠。
　　　　何堪更讀秋娘句，許結來生未了緣。

　　　　何事留題古寺前，萬千情緒亦堪憐。
　　　　行雲蹤跡原無定，欲寄相思何處邊。

　　　　粉香雖淡墨香濃，遙想伊人去後蹤。
　　　　我已懺除情旖旎，為卿翻惹恨千重。

　　　　蘭思蕙怨兩悽惶，念及當初欲斷腸。
　　　　詩和濤箋留豔筆，從今深怕過山塘。
　　今春小住金閶，友人道及少卿校書，津津有味，因偕往訪之。歡生卻扇，韻度繞樑，遂深悅其丰姿，並傾倒其談吐。況復弦歌之下，又工吟詠。近日吳下各姝，殆無其匹也。僕以徘徊未久，惜又言旋。復讀《申報》，知清和之多情，喜雲英之早嫁，竊為少卿幸也。今見虎阜題壁詩，並玉峰樵客和作，始知身雖跨鳳，卻又未能忘情於野鴛鴦；然與種情者，固應如是；而於薄倖者，又當何如耶？僕之用情，雖較異於玉峰樵客，然不忍其獨棖觸於懷，爰和原韻四章：
　　　　薄游猶記暮春天，擁髻聯吟夜未眠。
　　　　誰料銷魂真個後，行云何處認良緣。

　　　　想見詩題畫壁前，慈雲大士定相憐。
　　　　珍珠字比相思子，紅豆叢生佛座邊。

　　　　不道吟情爾許濃，轉來蕭寺記芳蹤。
　　　　十郎薄倖孫郎密，一樣蓬山隔萬重。

　　　　別時無語最悽惶，料得秋娘亦斷腸。
　　　　他日吳門重返棹，滿腔愁緒在橫塘。
　　吳門張少卿校書者，風情月貌，傾倒一時；蕙質蘭心，流傳七字。余初未見其筆墨也。及讀十月上旬《申報》，有題虎阜寺壁四絕句，意甚淒惋，語極溫存。雖使蘇小復生，亦當首肯。並讀玉峰樵客和韻，音節悲涼，令人嗚咽。可知名士傾城，難於遇合，千載如一轍也。特少卿既捐舊好，用博新歡，今秋為清和觀察攜之歸里。彼時蕪香館主，雖作《花燭詞》八首，至擬以紅玉之歸韓元帥，盼盼之適張尚書，以志傾慕。想為觀察者，自應白首相偕，不渝終始矣。茲又聞夢醒樊川，依然薄倖，則一寸眉峰，更不知愁添幾許矣。余既愛其才，又惜其遇，因和原韻，以當長門之賦雲。
　　　　媧皇無計補情天，剩得花枝伴月眠。
　　　　惆悵題詩分彩筆，當初一面竟無緣。

　　　　擬嫁張星路不前，新懷舊夢總相憐。
　　　　那堪回首長堤柳，萬緒情絲綰兩邊。

　　　　虎阜清流蠡水濃，畫橈一去渺無蹤。
　　　　不知此後門如海，望斷蓬山又幾重。

　　　　畫眉無意更悽惶，令我同回九曲腸。
　　　　一樣天涯悲冷落，瀟瀟暮雨聽橫塘。
　　雙齡，邗江村僻女也。年十六七，秀骨豐肌，眉目如畫，望之若神仙中人。家固貧，紡織自劬，依母為活。偶有齷齪隸見而悅之，欲娶以為婦，逼脅再四，女乃引刀自刺其臂，血溢襟袖，哭甚悲。有某紳憐其志，訴邑宰而懲是隸焉。
　　時有越人張秋十者，游毗陵太守幕，過維揚。客中無以自遣，偕二三友人出郭翔步。野花蓬勃，好鳥勾，略一瞻顧，有女郎掩映竹籬茅舍。凝睇之，玉蕊瓊英，未足方喻，蓋女郎非他，即雙齡也。生乃歎曰：「玉人如可購，何吝明珠一斛哉！」遽請鄰媼，以意示其母，其母曰：「老身衣食，皆賴女十指，嫁之則殘朽何以自存？若郎君果欲得而甘心，非五百金不可。」生檢點囊資，十不及一。然思無術，嗒焉若喪。女知之，謂母曰：「睹郎君氣宇不凡，必非長於貧賤者。兒若得所，母無憂矣。何求重值耶？」母不忍拂，廉其價而遣之。生遂獻囊，載美而歸。夫人賢且勤，見雙齡娬媚可人，頓生憐愛，即典質釵釧，為女製衣履，令生撫麼弦也。女事夫人亦良謹，不苟言笑。米鹽瑣屑，能代夫人經紀。夫人曰：「向道是畫中人，不能操井臼，今若此，吾何慮焉？」田百畝，桑五十株，女繅絲織絹，光潔無匹，賈人踵門爭購之，得其值，納太平之賦有餘。生由是名花相對，無志功名，亦不復出，游吳會。嘗有一絕句云：
　　　　琴劍飄零久惜身，溫柔鄉裡作齊人。
　　　　功名二字休提問，常對名花悟夙因。
　　亦可想其閨房之趣矣。
　　濼陽女子雪儂，與西溪生有白頭之約。西溪生固文士，因饑驅，橐筆出遊幕府。日久未歸，其母悔盟，鬻於豫客。客挾以偕，時寓中和店，臨行，題詩於壁云：
　　　　征鞍欲上泣無聲，意裡連環綰不成。
　　　　此去死生悲異路，他年魂夢逐歸程。
　　　　琵琶有怨嗟鴛侶，翡翠無溫聽雁更。
　　　　試問天涯久遊客，黃金何日贖殘生？
　　詞旨哀怨，惻惻可憐。惜乎胡笳蔡女，未知其果返漢關；而趙郡美人，親見其擁歸叱利。西溪生聞之，正不知何以為情也！
　　月老姻緣簿上，一曰緣，二曰貌，三曰財。有一於此，須天下之紅粉青衫，無不可作有情眷屬。然緣盡則止，雖白首曾盟，綠窗已字，成陌路也。試舉一事以實之。
　　浙寧望京門，有某氏女者，芙蓉出水，楊柳臨風，阿環之苗裔也。芳齡十八，待字閨中，東李西張，肥錢瘦趙。得婿良難，迄無成說。一日寧之西門外天寶社演劇，菊部大佳。觀劇者如火如荼，幾幾乎萬人空巷，鬥新妝也。女椿萱並茂，弟已成童，日罄室往，門加鑰焉。場有紈絝少年某，觀之，以為驚鴻游龍，不足喻也。眼溜眉波，色授神與，就女旁木立。向午，有饗女者，女出柔荑，春蔥不啻。少年更魂魄都酥。女淡餅餌，膩流袖上，舉手向後，舌舔油污，餘食固猶然在玉指中也。少年見手澤口澤，驚喜欲狂。見其持餌向後肩，以為與己，因誦「匪汝之為美，美人之貽」句，接而啖之，女回顧，紅潮漲頰，怏怏特甚；於是乘興而來，興盡而返，挽母歸。母興高采烈，不能捨去，遣弟送姐，弟猶有童心，到門即去，不忘優孟衣冠也。
　　少年尾女。啟鑰，弟去，竊喜。知屋內杳無其人，披幃入曰：「蒙卿惠賜，食德飲和，敬從魚軒，乞卿教我。」女驚魄不定，半向無言。少年擁女求歡，女又憤又羞，乍驚乍喜。蓋以少年，似曾相識，固寧城之多金季子也。卿須憐我我憐卿，半推半就間，已諧好事。嗣江上峰青，曲終人散，母拔關入，女正與少年酣睡未醒。殆兩軍對壘，主客皆疲；嗣息鼓偃旌，再圖接戰。不圖為母氏所覺。時伊父尚道途僕仆也，少停，返，母迎問曰：「日之夕矣，亦作知還之鳥乎？倘女室有人，作韓壽之偷香，將何以處？」女父以語無倫次，姑漫應之曰：「男子生而願為之有室，女子生而願為之有家。如男子未婚，女子未嫁，字之而已。」即告以情節，喚女起，跪而自投。備審少年邦族，知中饋猶虛，即妻以女，曰：「始亂之，終成之，唯子而已。吾不忍使中郎弱息，作春風別嫁也。雖然，必有以報我。」著少年書券三紙，共錢一千貫，俾作嫁資。一俟清償，央媒行聘；三星在戶，即妝女出閣時也。少年急於踐約，今秋，已全行歸楚。央媒作撮合山，則以齊大非偶，已別字鄉人矣。
　　某隨得心疾，每咄咄書空，曰：「風流一度，出資千貫。」語不絕口。嗟乎！十年待字，緣深五百年前；一夢曾酣，緣了三生石上。前則交無一面，鳳翥鸞翔；後而締有百年，鸞離鵠別。主姻緣簿者，何嘗不願有情人成眷屬，須天下士無別離也？然而各有前緣，不能強也。是則緣之一字，為不可誣矣。
　　嚴子卿喬居寶華坊，琴瑟情香。妻王氏，結縭兩載，罹娩難。嚴不忍續娶，鰥厥居者六年。季夏，仲兄某自漢陽賈所歸，謂之曰：「予漂泊半生，雖略有所弋獲，而嗣續之計杳。然弟既喪偶，胡不早為膠續，虛此韶年？且情之所鍾，原不在此。即《雉朝飛》曲，操之終生，而謂泉下人知之乎？又況舍宗祧大計，以盡閨房燕婉之私，泉下人有知，將必愀然不安其所。為子計，實宜早作後圖。」嚴思先代，只傳弟兄兩人，兄久客無子，己苟不立繼室，恐所謂百年未盡之計者，及身而見其盡也。乃尋媒氏露以意。
　　媒陳媼，積年老滑也，而貌洵洵然如愚婦。今嚴命為之採訪，驟無合式者。嚴促之曰：「婆子作媒半生，直爾如許柔緩。」陳媼曰：「君勿躁也。魯莽而耕者，亦魯莽而報。君既責以精選，而又促之以時日，天下容有是理乎？君能為市井子者，娶半截回頭人，則老身早有以應命矣。」嚴笑曰：「此又不必拘也。八珍甫備，而廚者先膏；大廈未成，而匠人先坐。予只求人物中選耳，再醮何害。」媼曰：「君既不厭此，老身當為謀之，然不必另起爐灶矣。」嚴曰：「何如？」媼言：「南門里司後街，有新寡卓氏女，王姓子托老身執柯。男女業相會面，王子已中肯綮，而彼女嫌其不颺，且性近佻，遂不就。君若及早謀之，事可圖也。」嚴聞言，姑請媼引導一會。媼暗失笑，蓋明知彼女高自位置，貴冑富商，多不入其目，何有於區區賈豎？特逗之以為戲耳。
　　詎意緣之所在，一撮而露合機；引與相會，而女若甚殷殷著意者，囑媼訪其家世，媼詭言以應，且謂「此不過據彼言之，是否有參虛實，仍請察核。」女曰：「家資可不必論，只訪其人耳。」媼雖不知女底細，而聞其頗有所蓄，又不意於嚴驟有垂成也。乃妒之，言於嚴曰：「此舉若成，君之後福，實屬不淺，君當何以報我？」嚴曰：「薄具釵金五兩何如？」媼曰：「富家人出手太儉，質言之，聘禮多寡，尚可不拘，媒禮則非五十兩不可。君能不靳此，老身與效奔走，即折脛曳踵所不計耳。」嚴言：「汝何索之重！」媼曰：「君勿靳此，亦拋磚引玉耳。彼女所擁，誠不可以數計，君亦何所靳，而不與老身乎？」嚴思其意裝喬，不知葫蘆中實賣何藥，遂一笑置之。
　　至七月初旬，嚴婚事仍復低昂不就。有友人擬娶再醮婦。七月初五日，往叢桂南相閱，邀嚴為伴客。嚴初謝之，友曰：「聞君亦欲行此道，胡不同行？藉資法眼，或者天緣所在，我不就而君就，未可知也。」嚴笑諾之。比至，玉人緩步出。嚴訝為神女凌波。甫卻扇，嚴驚不置，蓋即前者司後街相閱之女。緣女以探訪親眷，就媒氏宅，為婚姻地也。女見嚴，亦錯愕不已。旋入室，使傭婦出問嚴曰：「前既有約，胡久無音？」友不知其緒也，窮問之，嚴告以前曾相閱之故，且托傭婦覆女，言前某媼，勒索媒禮，且料其必無成意，故置之。女聞，復出簾下謂嚴曰：「彼婦詐殊甚。彼前言覆我，謂君無意采菲。詎知彼因詐君不遂，因而詐覆耳。今無意見君，始知前者，流水落花，均非無意，但為撮合山所阻耳。」友聆言深訝前誼，贊成之。
　　十二日完娶，陳媼見嚴，無意作合，不勝妒恚，使人播揚於嚴，謂女前夫以瘋疾下世。嚴聞，歸而叩女，女曰：「此必妒君者之造言也。妾前夫乃豫章人，娶妾為路頭妻，彼以年老返籍，薄有所遺，任我所適。妾以稚齒無依，故為擇木計。」因出妝資示嚴。嗣密訪，始悉讒言實始陳氏之口，遂亦一笑置之。觀此可知天緣所定者，人事難阻其成，小人實枉作小人耳。
　　珠江風月，談者豔之。獨倉山一老，來此作狎邪游，大不滿意。其門下士，亦以為一樣春色，其醜詆痛斥，可謂不遺餘力矣。我友某太史，偶來粵中，登臨之暇，偕二三裾屐，買醉穀埠。到眼鶯花，絕無當意，唯賞識一雛妓，年近十四五，綺齡玉貌，綽約可憐。酒罷宵闌，贈以四絕句，為寫之團扇，此亦珠江一段佳話也。詩云：
　　　　飲罷莆萄盡醉歸，畫船紅燭映斜暉。
　　　　巫雲入夜濃如許，漫向勞人夢裡飛。

　　　　良宵風月快清談，十里波光色蔚藍。
　　　　座倚雛鬟嘲暫解，返叫人笑寶兒憨。

　　　　玉笛風聲譜落梅，珠江錦繡枉成堆。
　　　　垂髫人唱黃河遠，豔絕旗亭第二回。

　　　　彷彿潮州看水嬉，三生杜牧本情癡。
　　　　他年領郡來宜早，莫待成蔭子滿枝。
　　　　醉倚朱欄帶異香，嬌羞欲語對斜陽。
　　　　人間第一風流種，不讓西施巧樣妝。
　　李三三，逸其本姓，浙宦某之孫女也。生長金閶，習於富貴，靈椿秋冷，大樹飄零。母不能持家，暇則招女妓來家，開筵取樂。時而出遊，寄宿妓院。家之數萬，不幾年，揮霍殆盡。嗣以三吳守吏，禁止煙花。其母以不堪寂寞，一葉扁舟，來游海上，租寓於大亭客棧，鄰近娼寮，個中人時相過從。於是入茶樓，登酒館，談笑於稠人廣眾之中，遨遊乎雪月風花之地；掌上明珠，則固朝隨夕侍焉。耳濡目染，絮為泥黏。惟是長安居大不易，乃知囊內錢空，始覺舊游如夢，一家待哺，半策莫籌。
　　時姬已當二八芳年，豔若一隻紅杏，姿容綽約，宛似唐環；體態輕盈，幾疑趙燕；婷娉軼眾，嫋娜動人。乃有較字名娼，分香妙伎，巧言哄勸，婉女相商。欲從驥尾附蠅，敢向佛頭著糞。倘鶯花肯入隊，許汝管領春風。姬母惑於口巧如簧，遂使掌珠為餌，就華堂作曲院。筵開玳瑁，客來珠履三千；曲唱懊儂，踏破軟紅十丈。於是黃歇賓朋，謝安子姪，爭相問津，豔聲大噪。壬午花朝，豔榜以第二名入選，獎曰：「蘭心蕙質，大雅不群。」余以牡丹評之。倉山舊主賞識之，首為提倡，名播士林，有《三三詞》六十首，擇其善者，摘錄於後。
　　姬初居祥春里，芳聲傳頌，遐邇皆聞。繼居西合興里，更名張韞玉，門前車馬，依舊喧闐。癸未春，始從某公子仍返吳中，尋芳者多有崔護劉郎之感。余嘗數飲其家，故悉其始末較詳。其詞曰：
　　　　此邦風月冠江南，萬紫千紅任客探。
　　　　行過章臺三十里，無人不道李三三。

　　　　尋春心事十分酣，醉入花間蛺蝶憨。
　　　　閱遍環肥兼燕瘦，風情都遜李三三。

　　　　容光四射暗香含，壓倒群芳定不慚。
　　　　願把金鈴營十萬，深深重護李三三。

　　　　記從江北到江南，不數名花信手探。
　　　　瘦較清臞肥較俗，姿容誰似李三三。

　　　　銀燈斜背酒初酣，半帶嬌羞半帶憨。
　　　　醉後銷魂醒後憶，多情誰似李三三。

　　　　眉如欲語意猶含，偶話前情便自慚。
　　　　同倚薰籠呵凍筆，唱酬誰似李三三。

　　　　謫仙遊戲到江南，北里花名著意探。
　　　　除卻憐才殷七七，深情又付李三三。

　　　　好花初放酒初酣，半露嬌羞半露憨。
　　　　一樣梅花枝上月，二分已照李三三。

　　　　筍憐新粉籜猶含，消受髯蘇句不慚。
　　　　讀到清平三絕句，瑤台應屬李三三。

　　　　一枝穠豔表江南，忍舍名花不細探。
　　　　除卻姚黃能絕代，更無人可敵三三。

　　　　不辭綠醑十分酣，拼對紅妝一味憨。
　　　　日者算儂饒喚福，豈真消受到三三。

　　　　憐才一念兩心含，未報私恩每自慚。
　　　　與月同圓籌七七，願花常好祝三三。
　　　　蕙蘭心性玉丰姿，能占東風第一枝。
　　　　修到幾生香夢裡，不教輕薄蝶蜂知。
　　倩卿，即吳門百豔圖中姚小七也。春色一枝，移來海上，居普慶里，為二愛仙人李芋仙所賞識。授以吟詠，有知己之感。芋仙病於寓邸，姬遣侍兒迭問，並饋綈袍。芋仙有句云：
　　　　半旬小極曠招尋，青鳥頻來探好音。
　　　　傳語一言三致意，善調眠食善安心。
　　　　綈袍風味女兒箱，羅綺叢中俠骨香。
　　　　能使美人憐到底，只須一副好心腸。
　　常品名花十友，以姬為梅花清友，贈句云：
　　　　綽約一處子，見之汾水陽。
　　　　人間堪獨立，海上對孤芳。
　　　　蘭有同心語，梅無媚世妝。
　　　　頻年知己少，無使遇南湘。
　　七絕云：
　　　　推解高風不可尋，恰從閨閣遇知音。
　　　　一縑漫說區區意，總是憐才念舊心。
　　　　搜殘黃竹女兒箱，隱隱猶餘百和香。
　　　　蜀纈他年同此愛，莫教秋雨斷柔腸。
　　　　此情深比水千尋，難得蛾眉屬賞音。
　　　　愧煞一般豪貴客，寒暄不問托知心。
　　　　解衣親啟鏤金箱，博得風塵姓氏香。
　　　　秋雨秋風涼已遍，那知獨熱美人腸。
　　司香舊尉贈云：
　　　　不是嬌羞不是狂，一般酬應寸心量。
　　　　風塵獨創憐才格，紅拂偏教識李郎。
　　　　修來顏色自傾城，百豔圖中早列名。
　　　　怪底大家推重甚，不憐豪傑則憐卿。
　　　　露蕊含苞茁一枝，盈盈淺笑昵人知。
　　　　生成眉眼天然好，況是垂髻十五時。
　　池蓮居士選句云：
　　　　琴川女郎年十七，綽約如花真豔絕。
　　　　有人花府學秦宮，飛上枝頭變蝴蝶。
　　　　眼波一轉秋水清，眉黛一掃春山橫。
　　　　尊前替譜臨春樂，瓊樹森森碧水明。
　　　　一輪碧月終宵滿，手撥檀槽聲緩緩。
　　　　自憐一串好歌喉，那知座中腸欲斷。
　　　　憶昔儂來北里游，寶兒弦索巧兒謳。
　　　　而今身價千金重，不與尋常一例儔。
　　辛已花榜，列居二甲第一名，品云：「清新雋永。」壬午花朝豔榜，首冠群芳，獎曰：「俠骨仙心，高立塵表。」姬性孤高，頗以身價自矜，遇尋常客，大有燕叱鶯嗔之態。余嘗數飲其家，室中陳設，琴幾貌鼎，墨寶筆牀，詩書數卷，拓碑幾本，蓋芋仙為之位置也。吁嗟！自古名妓，必得文人為之標榜，庶可享盛名，傲儕輩；美人詞客，共著芳聲。芋仙之於倩卿，可謂至矣。猶記其臨別句云：未知後會從何地，且結來生未了因。自芋仙去後，倩卿繫鈴乏人，未免門前冷落，車馬稀疏，余不禁感慨係之。癸未冬季，花榜評云：「清歌妙曲，風度翩翩。」
　　　　梨雲別夢最悲辛，花謝春歸證夙因。
　　　　莫道殿春春事了，傷心更有倚樓人。
　　鄭素琴，蘇州人，即上海之名校書袁雲仙也。於甲午委身某大令，憐卿憐我，聞者豔之。大令以娶姬故，為上游所聞，因之撤委閒居。姬甘為食貧，常作女紅，以助日用。雙棲玳瑁，幾及十年。詎意好事多磨，彩雲易散。辛已夏，大令襄辦海運，覆舟遇拯，而二豎災侵，三靈降譴，良醫送束手，藥石無功，竟捐館於滬江旅次。客囊如洗，宦態炎涼；銜悲稱貸，竭力摒擋。一坯黃土，旅櫬得埋。死則已矣，生何以堪！天壤茫茫，欲歸何之？且以積累故，避債無台。不得已，風塵復墮，猶喜昔日豔名，猶噪人耳。
　　雖潯陽征婦，老去秋娘，當其淡妝素服，姍姍而來，丰韻尚存。且四弦入抱，一曲登場，破香唇而吐鶯聲，尚有鏗金裂竹之妙；能使躁者靜心，狂者攝氣，座客莫不意暢神舒，故趨之若鶩。更有願入門牆，作女弟子者。得雛鬟四人，贄幣千金。依然名重花城，為風月場領袖。湖人某，最愛昵之，壬午花榜評云：「能兼，頑豔均感。」龍湫舊隱為賦《琵琶歌》以贈云：
　　　　江樓夜半燒紅燭，聒耳聲多壓絲竹。
　　　　忽聽琵琶歎絕奇，當筵腸斷秋娘曲。
　　　　秋娘昔日擅風姿，名豔司花袁寶兒。
　　　　水上洛妃來渺渺，雲中仙子步遲遲。
　　　　破瓜年紀嬌無比，家本蘇台幾遷徙。
　　　　一顧能空冀北群，十年小住城南里。
　　　　琵琶巷中卜芳居，不讓橋邊舊校書。
　　　　深巷春風藏繡幕，當門終日滿香車。
　　　　登場偶把新聲賭，唱到黃河誰與伍。
　　　　鶯詞間關試曉晴，祣弦嘹亮驚宵雨。
　　　　此時身價重連城，此際風華一座傾。
　　　　贏得五陵年少子，無人不願識卿卿。
　　　　識卿之心早有屬，一枝欲自依喬木。
　　　　小玉何緣嫁十郎，紅顏命薄終非福。
　　　　歎息郎君遽棄官，居貧十載又離鸞。
　　　　飄零身世誰堪托，重抱檀槽掩淚彈。
　　　　一彈一淚聲淒切，盤內明珠拋瑟瑟。
　　　　落花江南鳥自啼，雪飛塞北人長別。
　　　　我亦當年識面人，聞歌不覺暗傷神。
　　　　江州淚漬衫痕舊，杜牧詩添鬢影新。
　　　　相逢今已更名字，縞素妝成有深意。
　　　　老大空教作技師，妖韶猶是餘風致。
　　　　聽殘我獨動悲歌，自古鬚眉失節多。
　　　　燕子樓中人有幾，莫將負義責青蛾。
　　梁溪瘦鶴詞人贈句云：
　　　　好因緣是惡因緣，容易歡喜是少年。
　　　　況是徐娘悲老大，何堪重理四條弦。
　　　　生成薄命奈天何，往事思量眼欲波。
　　　　紅袖青衫同一轍，人間大半寡恩多。
　　　　一曲收場恨欲深，玉顏骯髒可憐春。
　　　　而今世局翻新樣，真個多情有幾人。
　　　　又抱琵琶過別舟，更誰青眼識風流。
　　　　飄零我類商人婦，兩樣遭逢一樣愁。
　　姬初居西公興，遷北榮里，舊時蜂蝶，爭相問津。門前車馬，蟻聚蜂屯。癸未中秋後三日，鑑湖韞玉生，又作藏嬌之主。從此護花有，正不必江州司馬，淚濕青衫也。
　　　　粉黛三分淡著膚，自憐身小倩郎扶。
　　　　莫嫌緣絕天台路，洞裡春光也可娛。
　　馬雙珠，東鄉人，初居曲江里。其母秀卿，姐鳳珠，皆工串劇。自沈仲復方伯分巡滬濱時，禁止女劇後，以朱為紫，事本甚易，拔幟易幟，遂以女優改女閭。時鳳珠嫁去，姬與張小寶同時稱瑜亮焉。年十五，貌清秀，秋波俏轉，春意融然。余友詠梅子，素號端謹，於姬獨垂青眼。癸未冬季，花榜獎云：「步步嬌。」贈聯云：「雙髻雲蟠，豁開冀野空群目；珠樓月墮，誓懺揚州薄倖身。」霧裡看花客嘗飲其室，當筵贈句云：
　　　　畫樓今夜啟瓊筵，碧玉盈盈正妙年。
　　　　聽到東鄉花鼓調，始知卿自有家傳。
　　　　鳳珠已嫁巧珠小，唯有雙珠最可人。
　　　　看遍滬濱花萬朵，紅紅綠綠不成春。
　　餞春客贈云：
　　　　菱花清徹映冰壺，螺黛輕描付玉奴。
　　　　多少畫眉京兆筆，春山合讓馬雙珠。
　　　　徐陵架上舊珊瑚，西抹東塗興不孤。
　　　　題遍春江花共月，詠懷時繫馬雙珠。
　　五葺南陽生和韻曰：
　　　　琵琶斜倚唱巴▉，勝似當筵處士竽。
　　　　呂到滬濱花萬朵，芳名總讓馬雙珠。
　　　　芙蓉為臉玉為膚，遍體凝脂潤若酥。
　　　　暫落紅塵遭小劫，泥塗誰出馬雙珠。
　　現住兆富里，有妹巧珠，頗惹人憐，其後來之秀歟？
　　　　不隨群卉鬥芳研，墨點緋衣楚楚憐。
　　　　君子好逑儂好合，合成百美續新編。
　　胡寶玉，初名林黛玉，居新公興。桃花頰淺，柳葉眉濃；瑰資瓊質，儀態橫生；好作靚妝，性又放誕；於濃煙豔粉中，別樹一幟。先是伶人某者，天津旦中好身手也，一見心傾。昔人所謂「郎如六月蓮，妾似三年艾。」彼此愛戀，情逾膠漆。既而伶人因事返趙，姬則一日三秋，夢魂飛越；於是不憚重洋，惟挈一僕，千里航海，親赴燕都。毋煩靈鵲填橋，而天孫自就於牽牛。彼都人士，一時傳述；新聞紙上，曾為記之。流連數日，極朝朝暮暮之歡。忽焉夢醒長安，飄零北望；魂銷短景，傺南歸。乘輪舶而歸來，僦玳梁兮營壘；香壇重整，豔曲三宣；車馬填門，遊人滿座。鎖雲仙侶贈句云：
　　　　玉簫聲裡步遲遲，南國佳人繫我思。
　　　　不分相逢花下語，鏡邊雙鎖遠山眉。
　　　　聞說年時懺綺懷，等閒不肯下香階。
　　　　春風懶解鴛鴦珮，夜月羞簪玳瑁釵。
　　　　別卻紅兒半載餘，庸脂俗粉鬥妝梳。
　　　　得卿領袖團雲隊，始信春江茁玉渠。
　　　　報道迷香洞再開，遊蜂浪蝶費疑猜。
　　　　相如消渴年來慣，莫遣烏龍作妒媒。
　　二愛仙人花榜特科，評為「玉質金相」，贈句云：
　　　　斯人端合住紅樓，舊夢依稀在枕頭。
　　　　依樣葫蘆真即假，珊珊仙骨幾生修。
　　蠡湖小隱昵愛之，嘗宴其家。室中牙籤玉軸，寶鼎金爐；冷玉一秤，圖書四壁。華麗而兼風雅，蓋有人為之位置也。另闢精室一間，潔無纖塵，其中陳設，盡是西洋器具。以銀光紙糊壁，地鋪五彩絨毯。夏則西洋風扇，懸掛空中，涼生一室；冬則置外國火爐，奇燠異常。牀亦係西式，不用帳幔，窮極奢華。姬雖年近季隗，而皮媚色藝，依然姣好，殆今之尤物歟！買雛環數輩，衣以錦繡，教之歌舞。有名秀林者，癸未秋季，余友柘湖漁郎，春申二十四鬟花榜，用殿一軍，評為崔科，實後起之秀雲。

