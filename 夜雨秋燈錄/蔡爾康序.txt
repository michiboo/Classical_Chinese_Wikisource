本文校對已完成25
光緒三年（1877年），《夜雨秋燈錄》由上海申報館以仿聚珍版印行問世，共八卷一百零五篇；光緒六年（1880年），又出《夜雨秋燈續錄》，仍為八卷一百零五篇。
　　金井墜梧之候，銀塘萎芰之辰，夜永於年，秋涼似水，淡煙彌野而急雨隨跳，素月掩輝而孤燈替照，墜餘歡兮未拾，眷所思兮不來。僕於是謝趾離，焚心字，楚《騷》束而不讀，商音聽而增淒。客有冒雨叩門攜燈入坐者，肅而言曰：「子亦知《夜雨秋燈錄》乎？其為書也，可以質仙佛，可以驚鬼神。微雲之舒捲於太虛，未足方其縹緲也；飛瀑之傾瀉於古澗，不能擬彼清冷也。趣語橫生，奇思迭出，實足補《志林》所不逮，而步《觚賸》之後塵。」僕乃受而卒業，曰：「嗚呼噫嘻！子殆窺其跡而未明其心矣。夫賈傳作鵬鳥之賦，禰生成鸚鵡之篇，類莫脫乎樊籠，隱自書其抱負。宣君瘦梅，書可換鵝，帖徒乞米。杜陵屋破，驚聞涼雨之瀟瀟；阮籍途窮，空對孤燈之耿耿。離人愁夜，騷客悲秋。紉芙蓉以為裳，採蘅蕪而作佩。不堪回首，弦詩商畫之場；無限傷心，香草美人之喻。是錄也，語以隱而彌顯，意似奇而實庸。美刺悉本風詩，事屬虛而不害；毀譽總存直道，言雖孤憤而何傷。況乎書奇事則可愕可驚，志畸行則如泣如訴，論世故則若嘲若諷，摹艷情則不即不離。是蓋合說部之眾長，而作寫懷之別調也。子徒賞其文法，夸其匠心，不幾相馬以皮，而好龍以畫哉！」客既去，覺秋氣泬寥，夜光明靚，別有棖觸，即志簡端，質諸宣君，當亦謂異苔而同岑，不致方鑿而圓枘也夫。
　　　　南州縷馨仙史蔡爾康拜手序於海上之鑄鐵龕。
