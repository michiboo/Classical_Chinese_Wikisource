　　欽定四庫全書　　　　　子部一
　　通書述解　　　　　　　儒家類
　　提要
　　〈臣〉等謹案通書述解二卷明曹端撰端字正甫號月川澠池人永樂六年舉人官霍州學正明史稱其學務躬行實踐而以靜存為要讀宋儒太極圖説通書西銘嘆曰道在是矣篤志研究坐下著足處兩甎皆穿明代醇儒以端與薛瑄為最而端又開瑄之先是書每章皆總括大意標於題下而逐句為之訓釋其言皆明正通達極詳悉而不支蔓使淺學見之易解而髙論者亦終不能踰前有孫竒逢序及跋其跋言此書而序則言所箋解者為太極圖説通書西銘三書澠令張璟合刻之蓋此其所刋之一種也其排纂頗無體例刋板亦不遵其法皆以正文與註連書而以方匡界正文每句之上下以為識別殊混淆難讀今離而析之使註與正文別行以便省覽焉乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　通書述解原序
　　儒之統何昉乎堯舜湯文儒而在上者也孔顏思孟儒而在下者也治統道統原不容分而為二自分而二之而君道師道遂成兩局始専以儒統歸孔子顏曽思孟尚矣周程張朱繼之獨此九人者為傳道之人其餘學術醇粹有宋而後諸儒輩出續有訓述微分正閏雖深造各有自得而世代未逺羣言未定天地生民之命何敢以一人輕進退焉余不敏幼而讀書得良友切劘頗知究心儒業自董江都以至鹿江村得五十餘人彚成帙標曰理學宗傳復慮其遺也又得胡安定崔後渠共二十餘人為宗傳考以俟後之君子品隲而次第之近得靖修先生太極圖通書西銘述解洞徹微宻直窺道之本原豈尋常學人敢望至夜行燭家規語録録粹年譜諸種皆修身明倫保家正俗之要其進修之醇不於其言而於其行可謂體備用達之學固應序例予宗𫝊録中按先生嘗司教山右之霍蒲四方從遊者幾千人賢者服其徳不肖者服其化陳建通紀曰本朝武功首劉誠意理學肇曹靖修薛子文清極稱靖修得元公之學篤信好古距邪閑正今文清配享孔廟炳如日星先生之言行竟散佚無𫝊余甚惜之然皎月在天片雲難翳明珠在水海若難私余固知先生之文必出也丁酉秋澠令天弓張君以有事秋闈視予夏峯予止輯中州人物考以先生居理學之首天弓曰邑無賢豪地方之羞也有之而不彰守土者之責也明年捜其遺文八種刻成問序於予且述與大叅雲程崔公興學重儒之意此固先生之靈爽有以啓之河洛之間斯文丕變此集之出其有賴乎孫竒逢序




