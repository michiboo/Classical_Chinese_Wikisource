　　欽定四庫全書　　　　　集部十
　　提要
　　石屏詞　　　　　　　詞曲類一〈詞集之屬臣〉等謹案石屏詞一巻宋戴復古撰復古有石屏集已著録此詞一巻乃毛晉所刻別行本也復古為陸游門人以詩鳴江湖間方回瀛奎律髓稱其清新健快自成一家今觀其詞亦音韻天成不費斧鑿其望江南自嘲第一首雲賈島形模元自痩杜陵言語不妨村誰解學西崑復古論詩之宗㫖於此具見宜其以詩為詞時出新意無一語蹈襲也集內大江西上曲即念奴嬌本因蘇軾詞起句故稱大江東去復古乃以已詞首句又改名大江西上曲未免效顰至赤壁懐古滿江紅一闋則豪情壯采實不減扵軾楊慎詞品最賞之宜矣此本巻後載樓鑰所紀一則即係石屏集中跋語陶宗儀所記一則見輟耕録其江右女子一詞不著調名以各調證之當為祝英臺近但前闋三十七字俱完後闋則逸去起處三句十四字當是流傳殘闕既未經辨及後之作圗譜者因詞中第四語有揉碎花箋四字遂另造一調名殊為杜撰至於木蘭花慢懐舊詞前闋有重來故人不見云云與江右女子詞君若重來不相忘處語意若相酬答疑即為其妻而作然不可考矣
　　斷腸詞　　　　　　　詞曲類一〈詞集之屬臣〉等謹案斷腸詞一巻宋朱淑真撰淑真海寧女子自稱幽棲居士是集前有紀畧一篇稱為文公姪女然朱子自為新安人流寓閩中考年譜世系亦別無兄弟著籍海寧疑依附盛名之詞未必確也紀畧又稱其匹偶非倫弗遂素志賦斷腸集十巻以自解其詞則僅書録解題載一巻世久無傳此本為毛晉汲古閣所刋後有晉跋稱詞僅見二闋於草堂集又見一闋扵十大曲中落落如晨星後乃得此一巻為洪武間抄本乃與潄玉詞並刋然其詞止二十七闋則亦必非原本矣楊慎升菴詞品載其生查子一闋有月上栁梢頭人約黃昏後語晉跋遂稱為白璧微瑕然此詞今載歐陽修廬陵集第一百三十一巻中不知何以竄入淑真集內誣以桑濮之行慎收入詞品既為不考而晉刻宋名家詞六十一種六一詞即在其內乃於六一詞漏注互見斷腸詞已自亂其例於此集更不一置辨且證實為白璧微瑕蓋鹵莽之甚今刋此一篇庶免於厚誣古人貽九泉之憾焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　欽定四庫全書
　　石屏詞
　　宋　戴復古　撰
　　錦帳春〈淮東陳提舉清明奉母夫人游徐仙翁菴〉
　　處處逢花家家插栁政寒食清明時𠉀奉板輿行樂使星隨後人間稀有　出郭尋仙繡衣春晝馬上列兩行紅袖對韶華一笑勸國夫酒百千長壽
　　醉落魄〈九日吳勝之運使黃鶴山登髙〉
　　龍山行樂何如今日登黃鶮風光政要人酬酢欲賦歸來莫是淵明錯　江山登覽長如昨飛鴻影裏秋光薄秪有黃花覺牢裹烏紗一任西風作
　　栁梢青〈岳陽樓〉
　　袖劎飛吟洞庭青草秋水深深萬頃波光岳陽樓上一快披襟　不湏攜酒登臨問有酒何人共斟變盡人間君山一㸃自古如今
　　行香子〈永州為魏深甫夀〉
　　萬石崔嵬二水漣漪此江山天下之奇太平氣象百姓熙熙有文章公經綸手把州麾　滿斟壽酒笑撚梅枝管年年長見花時佳人休唱淺近歌詞讀浯溪頌愚谷記澹岩詩
　　木蘭花慢〈懐舊〉
　　鶯啼啼不盡任燕語語難通這一㸃閒愁十年不斷惱亂春風重來故人不見但依然楊栁小樓東記得同題粉壁而今壁破無蹤　蘭臯新漲綠溶溶流恨落花紅念著破春衫當時送別燈下裁縫相思謾然自苦算雲煙過眼總成空落日楚天無際憑欄目送飛鴻
　　鷓鴣天〈題趙次山魚樂堂〉
　　圉圉洋洋各自由或行或舞或沉浮觀魚未必知魚樂政恐清波照白頭　休結網莫垂鈎機心一露使魚愁終知不是池中物掉尾江湖汗漫遊
　　浣溪沙
　　病起無聊倚繡牀玉容清痩嬾梳粧水沉煙冷橘花香說箇話兒方有味喫些酒子又何妨一聲鶗鴂斷人
　　腸
　　臨江仙〈代作〉
　　誤入風塵門戶駈來花月樓臺樽前幾度得裵徊可憐容易別不見牡丹開　莫恨銀瓶酒盡但將妾淚添盃江頭恰恨北風囘再三相祝去千萬寄書來
　　祝英臺近〈別李澤之諸丈〉
　　泛杭州臨塵水幾日共游戲歌笑開懐酒醒又還醉奈何一旦分攜連宵風雨剪不斷客愁千里　水雲際遙望一片飛鴻苦是失羣地滿眼春風管甚閒桃李此行歸老家山相逢難又但一味相思而已
　　鵲橋仙〈周子俊過南昌問訊宋吉甫黃存之兄弟〉
　　西山岩壑東湖亭館盡是經行舊路別時相見有荷花還又見梅花歳莫　宋家兄弟黃家兄弟一一煩君傳語相忘不寄一行書元自有不相忘處
　　又
　　新荷池沼綠槐庭院檐前雨聲初斷喧喧兩部亂哇鳴怎得似啼鸎睍睆　風光流轉客游汗漫莫問鬢絲長短醒時盃酒醉時歌算省得閒愁一半
　　大江西上曲〈寄李實父提刑時郊後兩相皆乞歸〉
　　大江西上鬱孤臺八境人間圖畫地湧千峰揺翠浪兩派玉虹如瀉彈壓江山品題風月四海今王謝風流人物如公一世雄也　一片憂國丹心彈絲吹笛未必能陶寫西北風塵方澒洞宰相閒歸綠野月斧爭鳴風斤運巧不用修亭榭紫樞黃閣要公整頓天下
　　減字木蘭花〈寄欽州劉叔冶史君〉
　　羊城舊路檀板一聲驚客去不擬重來白髪飄飄上越臺　故人居處曲巷深深通竹所問訊桃花欲訪劉郎不在家
　　又〈寄五羊鍾子洪〉
　　天台狂客醉裏不知秋髪白應接風光憶在江亭醉幾場　吳姬勸酒唱得㢘頗能飯否西雨東晴人道無情又有情
　　又
　　阻風中酒流落江湖成白首歴盡間闗嬴得虗名滿世間　浩然歸去憶著石屏茅屋趣想見山村樹有交柯犢有孫
　　清平樂〈興國軍呈李司直〉
　　今朝欲去忽有留人處說與江頭楊栁樹繫我扁舟且住　十分酒興詩腸難禁冷落秋光借取春風一笑狂夫到老猶狂
　　又〈嘲人〉
　　醉狂癡作誤信青樓約酒醒梅花吹畫角翻得一塲寂莫　相如謾賦凌雲琴臺不遇文君江上琵琶舊曲只堪分付商人
　　醉太平
　　長亭短亭春風酒醒無端惹起離情有黃鸝數聲　芙蓉綉茵江上畫屏夢中昨夜分明悔先行一程
　　望江南〈壺山宋謙父寄新刋雅詞內有壺山好三十闋自說平生僕謂猶有說未盡處為續四曲〉
　　壺山好博古又通今結屋三間藏萬巻揮毫一字值千金四海有知音　門外路咫尺是湖陰萬栁堤邊行處樂百花洲上醉時吟不負一生心
　　又
　　壺山好膽氣不妨麄手奮空拳成活計眼穿故紙下工夫處世未全疎　生涯事近日果何如背錦奚奴能撿㸃畫眉老婦出交租且喜有贏餘
　　又
　　壺山好文字滿胸中詩律變成長慶體歌詞綽有稼軒風最㑹說窮通　中年後雖老未成翁兒大相傳書種在客來不放酒樽空相對醉顔紅
　　又
　　壺山好也解憶狂夫轉手便成千里別經年不寄一行書渾似不相疎　催歸曲一唱一愁予有劎賣來酤酒喫無錢歸去買山居一向作狂徒〈壺山有催歸曲贈僕甚妙〉
　　又〈僕既為宋壺山說其自說未盡處壺山必有荅語僕自嘲三解〉
　　石屏老家住海東雲本是尋常田舍子如何呼喚作詩人無益費精神　千首富不救一生貧賈島形模元自痩杜陵言語不妨村誰解學西崐
　　又
　　石屏老長憶少年遊自謂虎頭須食肉誰知猿臂不封侯身世一虗舟　平生事說著也堪羞四海九州雙腳底千愁萬恨兩眉頭白髪早歸休
　　又
　　石屏老悔不住山林註定一生知有命老來萬事付無心巧語不如瘖　貧亦樂莫負好光陰但願有頭生白髪何愁無地覓黃金遇酒且須斟
　　沁園春〈自述〉
　　一曲狂歌有百餘言說盡平生費十年燈火讀書讀史四方奔走求利求名蹭蹬歸來閉門獨坐贏得竆吟詩句清夫詩者皆吾儂平日愁歎之聲　空餘豪氣崢嶸安得良田二頃畊向臨卭滌器可憐司馬成都賣卜誰識君平分則宜然吾何敢怨螻蟻逍遙戴笠行開懐抱有青梅薦酒緑樹啼鸎
　　滿江紅〈赤壁懐古〉
　　赤壁磯頭一番過一番懐古想當時周郎年少氣吞區宇萬騎臨江貔虎噪千艘烈炬魚龍怒卷長波一鼓困曹瞞今如許　江上渡江邊路形勝地興亡處覽遺蹤勝讀詩書言語幾度東風吹世換千年徃事隨潮去問道傍楊栁為誰春揺金縷
　　賀新郎〈豐眞州建江淮偉觀樓〉
　　百尺連雲起試登臨江山人物一時俱偉㫄挹金陵龍虎勢京峴諸峯對峙隠隠接揚州歌吹雪浪舞從三峽下乍逢迎海若談秋水形勝地有如此　使君一世經綸志把風斤月斧來此等閑遊戲見說樓成無多日大手一何容易笑天下紛紛血指醖釀春風與和氣舉長江變作香醪美人共樂醉桃李
　　又〈寄豐宅之〉
　　憶把金罍酒歎別來光陰荏苒江湖宿舊世事不堪頻著眼贏得兩眉長皺但東望故人翹首木落山空天逺大送飛鴻北去傷情久天下事公知否　錢塘風月西湖栁渡江來百年機㑹從前未有喚起東山丘壑夢莫惜風霜老手要整頓封疆如舊早晚樞庭開幙府是英雄盡為公奔走看金印大如斗
　　又〈兄弟爭塗田而訟歌此詞主和議〉
　　蝸角爭多少是英雄割據乾坤到頭休了一片泥塗荒草地盡是魚龍故道新堤上風濤難保滄海桑田何時變怕桑田未變人先老休為此生煩惱　訟庭不許頻頻到這官坊翻來覆去有何分曉無諍人中為第一長訟元非吉兆但有恨平章不早樽酒喚囘和氣在看從來兄弟依然好把前事付一笑
　　水調歌頭〈題李季允侍郎鄂州吞雲樓〉
　　輪奐半天上勝槩壓南樓籌邊獨坐豈欲登覽怯雙眸浪說胸吞雲夢直把氣吞殘敵西北望神州百載好機㑹人事恨悠悠　騎黃鶴賦鸚鵡謾風流岳王祠畔楊栁煙鎖古今愁整頓乾坤手段指授英雄方略雅志若為酬盃酒不在手雙鬢恐驚秋
　　滿庭芳〈楚州上已萬栁池應監丞飲客〉
　　三月春光羣賢勝餞山陰何似山陽鵝池墨妙曲水記流觴自許風流丘壑何人共擊楫長江新亭上山河有異舉目恨堂堂　使君經世志十年邊上兩鬢風霜問池邊楊栁因甚淒涼萬樹重新種了株株在桃李花傍仍須待賸栽蘭芷為國洗河湟
　　又〈元夕上郡武王守子文〉
　　草木生春樓臺不夜團團月上雲霄太平官府民物共逍遙指㸃江梅一笑幾番負雨秀風嬌今年好花邊把酒歌舞醉元宵　風流賢太守青雲志氣玉樹丰標是神仙班裏舊日王喬出奉板輿行樂金蓮照十里笙簫收燈後看看丹詔催入聖眀朝














　　石屏詞
　　石屛詞跋
　　式之以詩鳴東南半天下所稱南渡後江湖四靈之一也石屏其所居山名因以為號性好遊南適甌閩北窺吳越上㑹稽絶重江浮彭蠡汎洞庭望匡廬五老九嶷諸峰然後放於淮泗歸老委羽之下讀其自述沁園春一闋自嘲望江南三闋可想見其大槩矣一時樓四明吳荊溪軰盛稱其痛念先人固竆繼志以為天台詩品莫出其右者楊用修乃以江西烈女一事疵其為人不幾以小節掩大徳耶至如胸中無千百字書云云是石屏自恨少孤失學之語指為方虛谷短之抑謬矣樓大防陶南村所紀二則聊附於左以俟賞識君子古虞毛晉識
　　樓鑰雲黃岩戴君敏才獨能以詩自適號東臯子不肯作舉子業終窮而不悔且死一子方襁褓中語親友曰吾之病革矣而子甚幼詩遂無傳乎為之太息語不及他與世異好乃如此子既長名曰復古字式之或告以遺言收拾殘編僅存一二深切痛之遂篤意古律雪巢林監廟景思竹隠徐直院淵子皆丹丘名士俱從之遊講明句法又登三山陸放翁之門而詩益進一日攜大編訪予且言吾以此傳父業然亦以此而窮求一語以書其志余答之曰夫詩能窮人或謂性窮然後工笠澤之論李長吉玉谿生甚悲也子惟能固窮則詩愈昌矣余之言固何足為軒輊邪嘗聞戴安道善琴二子勃顒並受琴於父父沒所傳之聲不忍復奏乃各造新弄廣陵止息之流皆與世異其孝固可稱然似稍過果爾則琴亦當廢矣式之豈其苖裔邪而能以詩承先志殆異於此東臯子其不死矣陶宗儀雲戴石屏先生復古未遇時流寓江右武寧有富家翁愛其才以女妻之居二三年忽欲作㱕計妻問其故告以曽娶妻白之父父怒妻宛曲解釋盡以奩具贈夫仍餞以詞雲惜多才憐薄命無計可留汝揉碎花牋忍寫斷膓句道傍楊柳依依千絲萬縷抵不住一分愁緒捉月盟言不是夢中語後囘君若重來不相忘處把杯酒澆奴墳土夫既別遂赴水死可謂賢烈也已















　　㫁腸詞紀畧
　　淑真淛中海寧人文公姪女也文章幽豔才色娟麗實閨閤所罕見者因匹偶非倫弗遂素志賦㫁腸集十巻以自解臨安王唐佐為傳以述其始末呉中士大夫集其詩二百餘篇宛陵魏仲恭為之序











　　欽定四庫全書
　　斷腸詞
　　宋　朱淑真　撰
　　憶秦娥〈正月初六夜月〉
　　彎彎曲新年新月鈎寒玉鈎寒玉鳳鞵兒小翠睂兒蹙閙蛾雪栁添粧束燭龍火樹爭馳逐元宵三五不如
　　初六
　　浣溪沙〈清明〉
　　春巷夭桃吐絳英春衣初試薄羅輕風和煙煗燕巢成小院湘簾閒不捲曲房朱戸悶長扄惱人光㬌又清
　　明
　　又〈春夜〉
　　玉體金釵一様嬌背燈初解繡裙腰衾寒枕冷夜香銷深院重關春寂寂落花和雨夜迢迢恨情和夣更無
　　聊
　　生查子
　　寒食不多時幾日東風惡無緒倦尋芳閒卻鞦韆索玉減翠裙交病怯羅衣薄不忍捲簾㸔寂莫梨花
　　落
　　又〈世傳大曲十首朱淑真生查子居第八調入大石此曲是也集中不載今取入此〉
　　年年玉鏡臺梅蕋宮粧困今嵗未還家怕見江南信酒從別後疎淚向愁中盡遙想楚雲深人逺天涯近
　　謁金門
　　春已半觸目此情無限十二䦨干閒倚遍愁來天不管好是風和日暖輸與鸎鸎燕燕滿院落花簾不捲斷
　　腸芳草逺
　　江城子〈賞春〉
　　斜風細作春寒對尊前憶前歡曽把梨花寂莫淚䦨干芳草斷煙南浦路和別淚看青山　昨宵結得夢夤縁水雲間悄無言爭奈醒來愁恨又依然展轉衾裯空懊惱天易見見伊難
　　減字木蘭花〈春怨〉
　　獨行獨坐獨倡獨酬還獨臥佇立傷神無奈春寒著摸人　此情誰見淚洗殘粧無一半愁病相仍剔盡寒燈夢不成
　　眼兒媚
　　遲遲風日弄輕柔花徑暗香流清明過了不堪回首雲鎖朱樓　午窗睡起鸎聲巧何處喚春愁緑楊影裏海棠枝畔紅杏梢頭
　　鷓鴣天
　　獨倚䦨干晝日長紛紛蜂蝶鬬輕狂一天飛絮東風惡滿路桃花春水香　當此際意偏長萋萋芳草傍池塘千鍾尚欲偕春醉幸有荼䕷與海棠
　　清平樂
　　風光𦂳急三月俄三十擬欲留連計無及緑野煙愁露泣　倩誰寄語春宵城頭畫鼔輕敲繾綣臨岐囑付來年早到梅梢
　　又〈夏日遊湖〉
　　惱煙撩露留我須㬰住㩦手藕花湖上路一霎黃梅細雨　嬌癡不怕人猜隨羣暫遣愁懷最是分㩦時候歸來嬾傍粧臺
　　㸃絳唇〈向誤刻木蘭花〉
　　黃鳥嚶嚶曉來卻聽丁丁木芳心已逐淚眼傾珠斛見自無心更調離情曲鴛幃猶望休窮目回首溪
　　山緑
　　又〈冬〉
　　風勁雲濃暮寒無奈侵羅幙髻鬟斜掠呵手梅粧薄少飲清歡銀燭花頻落恁蕭索春工已覺㸃破梅
　　香蕚
　　蝶戀花〈送春〉
　　樓外垂楊千萬縷欲繫青春少住春還去猶自風前飄柳絮隨春且看歸何處　緑滿山川聞杜宇便做無情莫也愁人苦把酒送春春不語黃昏卻下瀟瀟雨
　　菩薩鬘〈秋〉
　　秋聲乍起梧桐落蛩吟唧唧添蕭索欹枕背燈眠月和殘夢圓　起來鈎翠箔何處寒砧作獨倚小䦨干偪人風露寒
　　又
　　山亭水榭秋方半鳳幃寂寞無人伴愁悶一番新雙蛾只舊顰　起來臨繡戶時有疎螢度多謝月相憐今宵不忍圓
　　又〈木樨〉
　　也無梅柳新標格也無桃李妖嬈色一味惱人香羣花爭敢當　情知天上種飄落深岩洞不管月宮寒將枝比竝看
　　又〈詠梅〉
　　溼雲不渡溪橋冷蛾寒初破霜鈎影溪下水聲長一枝和月香　人憐花似舊花不知人瘦獨自倚䦨干夜深花正寒
　　鵲橋仙〈七夕〉
　　巧雲粧晩西風罷暑小翻空月墜牽牛織女㡬經秋尚多少離腸恨淚　微涼入袂幽歡生座天上人間滿意何如暮暮與朝朝更改卻年年歲歲
　　念奴嬌〈催雪〉
　　冬晴無雪是天心未肯化工非拙不放玉花飛墮地留在廣寒宮闕雲欲同時霰將集處紅日三竿揭六花剪就不知何處施設　應念隴首寒梅花開無伴對景眞愁絶待出和羮金鼎手為把玉鹽飄撒溝壑皆平乾坤如畫更吐氷輪潔梁園燕客夜明不怕燈滅
　　又
　　鵝毛細剪是瓊珠密灑一時堆積斜倚東風渾漫漫頃刻也須盈尺玉作樓臺鉛鎔天地不見遙岑碧佳人作戲碎揉些子拋擲　爭奈好景難留風僝僽打碎光凝色總有十分輕妙態誰似舊時憐惜擔閣梁吟寂莫楚舞笑揑獅兒隻梅花依舊歲寒松竹三益
　　卜算子〈詠梅〉
　　竹裏一枝梅映帯林逾靜後清竒畫不成淺水橫疎影　吹徹小單于心事思重省拂拂風前度暗香月色侵花冷
　　柳梢青〈詠梅〉
　　玉骨氷肌為誰偏好特地相宜一味風流廣平休賦和靖無詩　倚窗睡起春遲困無力菱花笑窺嚼蕋吹香睂心㸃處鬢畔簮時
　　又
　　凍合疎籬半飄殘雪斜臥枝低可便相宜煙藏修竹月在寒溪　亭亭竚立移時𢬵瘦損無妨為伊誰賦才情畫成幽思寫入新詞
　　又
　　雪舞霜飛隔簾疎影微見橫枝不道寒香解隨羌管吹到屏幃　箇中風味誰知睡乍起烏雲甚欹嚼蕋粧英淺顰輕笑酒半醒時
















　　斷腸詞終
　　㫁腸詞跋
　　淑真詩集膾炙海內久無其詩餘僅見二闋於草堂集又見一闋於十大曲中何落落如晨星也既獲㫁腸詞一巻凡十有六調幸覩全豹矣先䦨拈出元夕詩詞以為白璧微瑕惜哉湖南毛晉識










