　　御題郝經續後漢書
　　身充信使被拘留兩國恰逢奸計投〈元太祖既立欲與宋修好王文統素忌郝經有重名請遣經乃以經充國信使至宋告即位且徴前日請和之議文統復隂屬李璮潛師侵宋欲假手害經經至宿州遣副使請入國日期不報遺書三省樞密使及兩淮制置使亦不報先是賈似道為元兵圍扵鄂州懼而請和且請稱臣納幣元人許之鄂圍始解似道匿其事以大捷聞及還朝使其客廖瑩中等撰福華編頌鄂功通國皆不知所謂和也恐經至泄其謀因拘經於真州之忠勇軍營經上表請入見又數上書極陳和戰利害皆不報遂留真州十六年因著此書〉願附魯連未遂志空言思託著書酬
　　陳夀寜稱史筆人續之尊漢見誠醇〈陳夀三國志帝魏冦蜀論者非之然司馬光作通鑑尚不能訂其誤至朱子作綱目始為改定經所著續後漢書獨以蜀漢紹炎劉正統其識甚正彼固未見朱子之書也〉獨嫌董卓仍列傳即未叛臣亦亂臣〈經此書於叛臣簒臣皆各為分𩔖而董卓則仍置尋常列傳中夫東漢之禍實由董卓其簒逆之謀久萌特未及逞耳縦不列為篡臣獨不當另列為亂臣乎〉
　　褒貶從來不可誣要公千載賞和誅簒臣仲達祇魏漢寧非孟德乎〈經列司馬懿為臣而轉不及曹操夫㦤乃魏之臣若曹操實簒漢之賊貶懿而舎操春秋之義有未當矣〉
　　福華編撰鄂功陳羈絆真州十六春未免南方君子笑笑他不叛北方人
　　帛詩或者假前題〈元史經本傳載汴中民射鴈金明池得繫帛書詩云霜落風髙恣所如歸期回首是春初上林天子援弓繳窮海纍臣有帛書中統十五年九月一日放鴈獲者勿殺國信大使郝經書於真州忠勇軍營新館蓋經以久留音問不通不知中統之為至元也云云此蓋好事者因蘇武事假為之然經久羈宋地仗節不屈僅以著書自遣視蘇武之在匃奴娶婦生子不可同日語奚藉鴈書方表其忠乎〉學術忠誠孰可齊設使子卿逢地下著書差勝娶胡妻










　　欽定四庫全書　　　　史部四
　　郝氏續後漢書　　　　別史𩔖
　　提要
　　〈臣〉等謹按郝氏續後漢書九十卷元郝經撰經字伯常陵川人官至翰林侍讀學士贈昭文館大學士榮祿大夫追封冀國公諡文忠事跡具元史本傳經以中統元年使宋為賈似道所拘畱居儀真者十六年於使館著書七種此即七種之一也時蕭常續後漢書尚未行於北方故經未見其本特著此書正陳夀帝魏之謬即三國志舊文重為改編而以裴注之異同通鑑之去取參校刋定原本九十卷中間各分子卷實一百三十卷升昭烈為本紀黜魏吳為列傳其諸臣則以漢魏吳別之又別為儒學文藝行人義士髙士死國死虐技術狂士叛臣簒臣取漢平吳列女四夷諸傳復以夀書無志作八録以補其闕各冠以序而終以議贊別有義例以申明大㫖特論頗為不茍而亦不能無所出入如士爕太史慈皆委質吳廷而入之漢臣李密初仕漢終仕晉晉書以陳情一表列之孝友而入之髙士則於名實為乖又黃憲卒於漢安之世葛洪顯於晉元之朝而皆入此書則時代並爽其他晉漢諸臣以行事間渉三國而收入列傳者不一而足又八録之中徃徃雜採史記前後漢書晉書之文紀載冗㳫亦皆失於限㫁揆諸義例均屬未安然經敦尚氣節學有本原故所論說多有禆於世教且經以行人被執困苦艱辛不肯少屈其志故於氣節之士低徊往復致意尤深讀其書者可以想見其為人又非蕭常謝陛諸家徒推衍紫陽緒論者比也是書與經所撰陵川集皆延祐戊午官為刋行然明以來絶少傳本惟永樂大典所載尚多核以原目惟年表一卷刑法録一卷全佚不傳其全篇完好者猶十之六七其序文議賛存者亦十之八九今各據原目編輯校正所分於卷悉承其舊間有殘缺其文皆已具於陳志均不復採補以省繁複又經所見乃陳志舊本其中字句與今本往往異同謹各加案語標明以資考証書中原注乃書狀官河陽茍宗道所作經集載夀正甫詩有新書總付徐無黨半臂誰添宋子京句正甫即宗道之子元史所謂經畱宋久書佐皆通於學茍宗道後至國子祭酒者是也宗道序中有繾綣患難十有三年之語考經以庚申使宋則是序當作於壬申歲而書中不書至元九年蓋時南北隔絶尚不知中統之改為至元也其註於去取義例頗有發明而列傳中或有全篇無注者殆脩永樂大典之時傳寫佚脫歟乾隆四十六年九月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官〈臣〉陸　費　墀












　　欽定四庫全書
　　續後漢書目録
　　年表一卷
　　帝紀二卷
　　列傳七十九卷
　　録八卷
　　年表　　　　　　　　　　　卷一
　　闕
　　帝紀
　　帝紀第一　　　　　　　　卷二
　　昭烈皇帝
　　帝紀第二　　　　　　　　卷三
　　末帝
　　列傳
　　列傳第一上〈后妃〉　　　　　卷四上
　　昭烈甘皇后　　　　　穆皇后〈兄懿懿族弟班〉末帝敬哀張皇后　　　張皇后
　　列傳第一下〈昭烈二王　　末帝太子六王〉　卷四下
　　魯王永　　　　　　　梁王理
　　太子璿〈弟瑤　琮　瓚諶　恂　䖍〉
　　列傳第二〈宗室諸劉〉　　　　卷五
　　陳王寵　　　　　　劉焉〈子璋　董扶任安　王商〉
　　劉虞　　　　　　　劉繇〈子基兄岱〉
　　劉表〈子𤦺　琮　蒯越　韓嵩劉先　傅巽　王雋〉
　　列傳第三〈漢臣〉　　　　　　卷六
　　皇甫嵩　　　　　　　朱雋
　　蓋勲
　　列傳第四　　　　　　　　卷七
　　何進〈弟苖〉　　　　　　鄭泰
　　何顒　　　　　　　　種劭
　　王允〈王宏　士孫瑞趙戩〉
　　列傳第五　　　　　　　　卷八
　　董卓〈李傕　郭氾　楊奉　韓暹樊稠　張濟　李樂　胡才〉
　　韓遂〈馬騰　成公英閻行〉　　張楊〈董承〉
　　呂布〈張邈　邈弟超　陳宮髙順　陳珪〉
　　列傳第六　　　　　　　　卷九
　　袁紹上下〈子譚　熈　尚　從兄遺　外甥髙幹逢紀　審配　沮授　田豐　麴義李孚王修〉
　　袁術上下
　　列傳第七　　　　　　　　卷十
　　陶謙〈笮融趙昱〉　　　　　　公孫瓚
　　公孫度〈子康　恭康子晃　淵〉
　　列傳第八　　　　　　　　卷十一
　　張燕　　　　　　　張繡
　　張魯〈閻圃　劉雄鳴〉　　　　士燮〈子徽　廞燮弟壹　䵋　武壹弟匡〉
　　列傳第九　　　　　　　　卷十二
　　荀爽　　　　　　　黃琬
　　楊彪
　　列傳第十　　　　　　　　卷十三
　　盧植　　　　　　　　趙岐〈孫賓碩〉
　　列傳第十一　　　　　　　卷十四
　　徐璆　　　　　　　　馬日磾
　　陳登　　　　　　　　太史慈
　　許劭　　　　　　　　徐庶〈石韜孟建〉
　　列傳第十二　　　　　　　卷十五
　　諸葛亮
　　列傳第十三　　　　　　　卷十六
　　關羽　　　　　　　　張飛
　　趙雲〈陳到〉　　　　　　黃忠
　　馬超
　　列傳第十四　　　　　　　卷十七
　　龎統　　　　　　　　法正〈祖父真〉
　　列傳第十五　　　　　　　卷十八
　　許靖　　　　　　　　麋竺〈弟芳〉
　　孫乾　　　　　　　　簡雍
　　伊籍　　　　　　　　秦宓
　　費詩　　　　　　　　杜微〈五梁〉
　　列傳第十六　　　　　　　卷十九
　　董和〈胡濟〉　　　　　　楊顒〈賴厷姚伷〉
　　李福　　　　　　　　劉巴
　　馬良〈弟謖〉　　　　　　向朗〈兄子寵〉
　　張裔　　　　　　　　楊洪
　　何祗
　　列傳第十七　　　　　　　卷二十
　　劉封　　　　　　　　劉琰
　　彭羕　　　　　　　　李邈
　　廖立　　　　　　　　李嚴
　　魏延　　　　　　　　楊儀
　　列傳第十八　　　　　　　卷二十一
　　王連　　　　　　　　李恢
　　呂凱　　　　　　　　馬忠
　　王平　　　　　　　　張嶷
　　霍峻〈子弋〉　　　　　　羅憲
　　列傳第十九　　　　　　　卷二十二
　　蔣琬〈子斌　顯劉敏〉　　　　費禕
　　董允〈董恢〉　　　　　　呂乂
　　陳祗　　　　　　　　董厥〈樊建〉
　　列傳第二十　　　　　　　卷二十三
　　姜維　　　　　　　　張翼
　　廖化
　　列傳第二十一　　　　　　卷二十四
　　楊戱　　　　　　　　王嗣
　　常播　　　　　　　　衛繼
　　譙周〈子熙　孫秀文立〉　　　郤正
　　列傳第二十二〈魏〉　　　　　卷二十五
　　曹操上下〈武帝〉
　　列傳第二十三　　　　　　卷二十六
　　曹丕〈文帝〉
　　列傳第二十四　　　　　　卷二十七
　　曹叡〈明帝〉　　　　　　曹芳〈齊王〉
　　列傳第二十五　　　　　　卷二十八
　　曹髦〈髙貴鄉公〉　　　　曹奐〈陳留王〉
　　列傳第二十六上〈家人〉　　　卷二十九上
　　曹操卞夫人〈武宣皇后丁夫人〉
　　曹丕甄后〈文昭皇后〉　　郭后〈文徳皇后〉
　　曹叡毛後〈明悼皇后〉　　郭后〈明元皇后〉
　　列傳第二十六中〈曹操三子〉　卷二十九中
　　曹彰〈任城威王〉　　　　曹植〈任城王子志〉
　　曹熊〈蕭懐王〉
　　列傳第二十六下〈操丕諸子〉　卷二十九下
　　曹昻〈豐愍王〉　　　　　曹鑠〈相殤王〉
　　曹沖〈鄧哀王〉　　　　　曹據〈彭城王〉
　　曹宇〈燕王〉　　　　　　曹林〈沛穆王〉
　　曹袞〈中山恭王〉　　　　曹玹〈濟陽懐王〉
　　曹峻〈陳留恭王〉　　　　曹矩〈范陽閔王〉
　　曹幹〈趙王〉　　　　　　曹子上〈臨邑殤王〉
　　曹彪〈楚王〉　　　　　　曹子勤〈剛殤公〉
　　曹子乗〈穀陽殤公〉　　　曹子整〈郿戴公〉
　　曹子京〈靈殤公〉　　　　曹均〈樊安公〉
　　曹子棘〈廣宗殤公〉　　　曹徽〈東平靈王〉
　　曹茂〈樂陵王〉　　　　　曹協〈贊哀王〉
　　曹㽔〈北海悼王〉　　　　曹鑒〈東武陽懐王〉
　　曹霖〈東海定王〉　　　　曹禮〈元城哀王〉
　　曹邕〈邯鄲懐王〉　　　　曹貢〈清河悼王〉
　　曹儼〈廣平哀王〉
　　列傳第二十七〈諸夏侯諸曹〉　　　卷三十
　　夏侯惇〈弟亷　子充　楙韓浩　史渙〉夏侯淵〈子衡　覇　威恵　和〉
　　夏侯尚〈從弟儒〉　　　　曹仁〈弟純應余〉
　　曹洪　　　　　　　　曹休〈子肇肇孫攄〉
　　曹真
　　列傳第二十八〈魏臣〉　　　　卷三十一
　　荀彧〈子惲　　孫甝　霬〉　　　　荀攸
　　賈詡
　　列傳第二十九　　　　　　卷三十二
　　鍾繇〈子毓〉　　　　　　華歆〈子表　博　周孫廙　矯　澹〉王朗
　　列傳第三十　　　　　　　卷三十三
　　程晃〈孫曉〉　　　　　　郭嘉
　　董昭　　　　　　　　劉煜
　　蔣濟
　　列傳第三十一　　　　　　卷三十四
　　張遼　　　　　　　　樂進
　　于禁　　　　　　　　張郃
　　徐晃　　　　　　　　朱靈
　　李典
　　列傳第三十二　　　　　　卷三十五
　　李通〈孫秉　秉子重〉　　　　　臧霸〈孫觀〉
　　文聘　　　　　　　　呂䖍
　　許禇　　　　　　　　典韋
　　龎惪　　　　　　　　郝昭
　　張特　　　　　　　　龎淯〈張猛　楊豐鮑出〉閻溫〈張恭　恭子就就子斆〉
　　列傳第三十三　　　　　　卷三十六
　　袁渙〈子侃　寓　奧　凖從弟覇　徽　敏　曽孫宏〉
　　張範〈弟承〉　　　　　　邴原〈張閣〉
　　涼茂　　　　　　　　國淵
　　余奕　　　　　　　　何夔
　　邢顒
　　列傳第三十四　　　　　　卷三十七
　　陳羣〈子泰〉
　　列傳第三十五　　　　　　卷三十八
　　劉劭　　　　　　　　傅嘏
　　列傳第三十六　　　　　　卷三十九
　　桓階　　　　　　　　陳矯〈子本薛悌〉
　　徐宣　　　　　　　　衛臻〈孫權〉
　　盧毓〈子欽〉
　　列傳第三十七　　　　　　卷四十
　　和洽　　　　　　　　常林
　　杜襲　　　　　　　　趙儼
　　裴潛
　　列傳第三十八　　　　　　卷四十一
　　韓暨〈韓宣〉　　　　　　崔林
　　髙柔　　　　　　　　孫禮
　　王觀
　　列傳第三十九　　　　　　卷四十二
　　辛毗　　　　　　　　楊阜
　　髙堂隆〈棧潛　張茂董尋〉
　　列傳第四十　　　　　　　卷四十三
　　劉馥〈子靖孫𢎞〉　　　　　　司馬朗
　　司馬芝〈子岐〉　　　　　梁習〈王思劉𩔖〉
　　張既〈徐英〉　　　　　　㳺楚〈父殷〉
　　楊沛　　　　　　　　溫恢
　　賈逵
　　列傳第四十一　　　　　　卷四十四
　　任峻〈棗祗〉　　　　　　蘇則〈吉茂〉
　　杜畿〈子恕孟康〉　　　　　　鄭渾〈從子袤〉
　　倉慈〈皇甫隆　顔斐　令狐邵孔乂　沐並　時苗〉
　　列傳第四十二　　　　　　卷四十五
　　滿寵〈子偉　奮奮子長武〉　　　　田豫
　　牽招〈子𢎞〉　　　　　　郭淮
　　列傳第四十三　　　　　　卷四十六
　　徐邈　　　　　　　　胡質〈子威〉
　　王昶　　　　　　　　王基
　　列傳第四十四　　　　　　卷四十七
　　劉放〈孫資　資孫楚秦朗　孔桂〉
　　列傳第四十五　　　　　　卷四十八
　　曹爽〈弟羲　訓　何晏　鄧颺　丁謐畢軌　李勝　桓範　魯芝　楊綜〉
　　列傳第四十六〈吳〉　　　　　卷四十九
　　孫堅　　　　　　　　孫策
　　列傳第四十七　　　　　　卷五十
　　孫權〈大帝〉
　　列傳第四十八　　　　　　卷五十一
　　孫亮〈侯官侯〉　　　　　孫休〈景帝〉
　　孫皓〈歸命侯〉
　　列傳第四十九上〈家人〉　　　卷五十二上
　　孫堅呉夫人〈弟景〉　　　孫權謝夫人〈弟承〉
　　徐夫人〈父琨兄矯〉　　　　　步夫人
　　王夫人　　　　　　　王夫人
　　潘後〈袁夫人〉　　　　　孫亮全後〈父尚〉
　　孫休朱後　　　　　　孫和何姬
　　孫皓滕後
　　列傳第四十九下〈孫權五子〉　卷五十二下
　　孫登〈宣太子　謝景羊衜　司𤣥〉　　孫慮〈建昌侯〉
　　孫和〈南陽王〉　　　　　孫霸〈魯王〉
　　孫奮〈章安侯〉
　　列傳第五十〈諸孫〉　　　　　卷五十三
　　孫靜〈子瑜　皎　奐奐子壹　張梁〉　　孫賁〈子鄰　鄰子震曽孫恵　策族兄香〉
　　孫輔　　　　　　　　孫翊〈子松〉
　　孫匡〈子泰孫秀〉　　　　　　孫韶〈兄楷〉
　　孫桓
　　列傳第五十一〈吳臣〉　　　　卷五十四
　　張昭〈子承　弟子奮〉　　　　　　張紘〈子𤣥〉
　　列傳第五十二　　　　　　卷五十五
　　周瑜〈子𦙍〉　　　　　　魯肅〈子淑〉
　　列傳第五十三　　　　　　卷五十六
　　呂䝉　　　　　　　　陸遜
　　列傳第五十四　　　　　　卷五十七
　　孫邵　　　　　　　　顧雍〈子劭　劭子譚承　雍孫榮
　　族人悌殷禮〉　　　　　　　歩騭〈子闡　周昭李肅〉諸葛瑾〈少子融〉
　　列傳第五十五　　　　　　卷五十八
　　程普　　　　　　　　黃葢
　　韓當　　　　　　　　蔣欽
　　周泰　　　　　　　　陳武〈子脩表〉
　　董襲　　　　　　　　甘寧
　　凌統〈父操〉　　　　　　徐盛
　　潘璋　　　　　　　　丁奉
　　列傳第五十六　　　　　　卷五十九
　　朱治〈子才〉　　　　　　朱然〈子施績〉
　　呂範　　　　　　　　朱桓
　　列傳第五十七　　　　　　卷六十
　　薛綜〈子珝瑩〉　　　　　　胡綜〈徐詳〉
　　駱統〈父俊謝淵〉　　　　　　陸瑁
　　是儀　　　　　　　　李衡
　　列傳第五十八　　　　　　卷六十一
　　賀齊〈子建弟景〉　　　　　　全琮〈子懌緒〉
　　呂岱〈徐原〉　　　　　　鍾離牧〈少子徇〉
　　潘濬〈子翥　祕芮𤣥〉　　　　周魴〈子處〉
　　列傳第五十九　　　　　　卷六十二
　　陸凱〈子禕　弟𦙍何定〉　　　陸抗〈子晏景〉
　　列傳第六十　　　　　　　卷六十三
　　諸葛恪〈聶友〉　　　　　滕𦙍
　　孫峻〈孫琳華融〉　　　　　　濮陽興
　　孟仁　　　　　　　　丁固
　　范慎
　　列傳第六十一　　　　　　卷六十四
　　陶璜〈父基　子威孫綏〉　　　吾彥
　　滕修〈子並〉
　　列傳第六十二上上〈儒學〉　　卷六十五上上經術總敘〈易　書　詩　春秋　禮樂　論語　孝經　孟子〉
　　列傳第六十二上下〈儒學〉　　卷六十五上下漢
　　何休　　　　　　　　服䖍
　　頴容　　　　　　　　謝該
　　許慎　　　　　　　　蔡𤣥
　　鄭𤣥　　　　　　　　許慈
　　孟光　　　　　　　　來敏
　　尹黙　　　　　　　　李譔
　　列傳第六十二下上〈儒學〉　　卷六十五下上魏
　　王肅〈子恂〉　　　　　　董遇
　　賈洪　　　　　　　　隗禧
　　樂詳　　　　　　　　嚴幹〈李義〉
　　庾峻〈子珉敳〉
　　列傳第六十二下下〈儒學〉　　卷六十五下下吳
　　嚴畯〈裴𤣥〉　　　　　　程秉〈徴崇〉
　　闞澤〈唐固〉　　　　　　虞翻〈子汜　忠聳　昺〉
　　陸績
　　列傳第六十三上上〈文藝〉　　卷六十六上上文章總敘
　　易部〈序　論　說　評　辨解　問　難　語　言〉
　　書部〈書　國書　詔　冊　制　制策　赦　令教　下記　檄　疏　表　封事　奏　議牋　啟　狀　奏記彈章　露布　連珠〉
　　詩部〈騷　賦　古詩　樂府　歌　行　吟　謡篇　引　辭　曲　琴操　長句雜言〉春秋部〈國史　碑　墓碑　誄　銘　符命頌　箴　贊　記　雜文〉
　　列傳第六十三上下〈文藝〉　　卷六十六上下漢
　　崔寔〈從兄烈烈子鈞〉　　　　　蔡邕
　　禰衡　　　　　　　　應劭
　　列傳第六十三中上〈文藝〉　　卷六十六中上漢
　　荀悅　　　　　　　　仲長統
　　陳夀
　　列傳第六十三中下〈文藝〉　　卷六十六中下魏
　　潘朂〈孫尼　族子岳〉　　　　　路粹
　　列傳第六十三下上〈文藝〉　卷六十六下上
　　魏
　　王粲　　　　　　　　陳琳
　　阮瑀　　　　　　　　應瑒
　　劉楨　　　　　　　　吳質〈邯鄲淳　繁欽荀緯　王象
　　桓威　薛夏應璩〉　　　　　劉廙〈繆襲　蘇林孫該　杜摯〉
　　衛覬　　　　　　　　李康
　　列傳第六十三下下〈文藝〉　　卷六十六下下吳
　　左思　　　　　　　　陸機〈弟雲　孫拯禇陶〉
　　列傳第六十四〈行人〉　　　　卷六十七
　　漢
　　鄧芝　　　　　　　　宗預
　　陳震
　　呉
　　顧徽　　　　　　　　趙咨
　　沈珩　　　　　　　　陳化
　　浩周　　　　　　　　鄭泉
　　馮熙　　　　　　　　張溫
　　秦旦　　　　　　　　鄭胄
　　紀陟〈𢎞璆〉　　　　　　張儼
　　列傳第六十五〈義士〉　　　　卷六十八
　　臧洪　　　　　　　　田疇
　　列傳第六十六上〈髙士〉　　　卷六十九上
　　漢
　　郭泰〈左原　茅容　孟敏　庾乗　賈淑史叔賔　黃允　謝甄　王柔〉
　　符融　　　　　　　　仇覽
　　陳寔〈子紀　諶鍾皓〉　　　　黃憲
　　徐穉　　　　　　　　姜肱
　　申屠蟠　　　　　　　張𤣥〈兄陵〉
　　袁閎
　　列傳第六十六中〈髙士〉　　　卷六十九中
　　漢
　　龎公　　　　　　　　徐幹
　　管寧〈王烈　張臶胡昭〉　　　李密〈子賜興〉
　　列傳第六十六下〈髙士〉　　　卷六十九下
　　魏
　　范粲〈子喬〉　　　　　　皇甫謐
　　王裒
　　呉
　　石偉　　　　　　　　范平
　　列傳第六十七上〈死國〉　　　卷七十上
　　漢
　　孔融〈脂習〉　　　　　　傅彤〈子僉〉
　　程畿　　　　　　　　北地王諶
　　諸葛瞻〈子尚黃崇〉
　　列傳第六十七中〈死國〉　　　卷七十中
　　魏
　　夏侯𤣥〈李豐　豐弟翼　張緝許允　劉陶〉
　　王經　　　　　　　　王凌〈令狐愚　單固楊康〉
　　毌丘儉〈子甸　尹大目〉　　　　諸葛誕〈文欽　欽子鴦虎　唐咨〉
　　列傳第六十七下〈死國〉　　　卷七十下
　　吳
　　留贊〈子平〉　　　　　　呂據
　　朱異　　　　　　　　張悌〈孫震沈瑩〉
　　列傳第六十八上〈死虐〉　　　卷七十一上
　　魏
　　邊讓　　　　　　　　周不疑
　　楊修　　　　　　　　丁儀〈弟廙〉
　　崔琰〈許攸婁圭〉　　　　　　毛玠
　　楊俊　　　　　　　　鮑勛〈父信〉
　　鄭小同
　　列傳第六十八下〈死虐〉　　　卷七十一下
　　吳
　　髙岱　　　　　　　　于吉
　　盛憲　　　　　　　　沈友
　　張休　　　　　　　　吾粲
　　朱據　　　　　　　　王蕃
　　樓𤣥　　　　　　　　賀邵〈子循〉
　　韋曜　　　　　　　　華覈
　　邵疇　　　　　　　　張尚
　　列傳第六十九上〈技術〉　　　卷七十二上
　　漢
　　華陀〈吳普樊阿〉　　　　　　薊子訓
　　左慈　　　　　　　　甘始〈東郭延年封君逹〉
　　王真　　　　　　　　郝孟節
　　李意其　　　　　　　周羣〈張裕〉
　　杜瓊〈何宗〉
　　列傳第六十九中〈技術〉　　　卷七十二中
　　魏
　　朱建平　　　　　　　周宣〈馬鈞〉
　　管輅
　　列傳第六十九下〈技術〉　　　卷七十二下
　　吳
　　吳範　　　　　　　　劉惇
　　趙達〈皇象〉　　　　　　陳訓
　　葛洪
　　列傳第七十上上〈狂士〉　　　卷七十三上上魏
　　王弼　　　　　　　　荀粲
　　焦先　　　　　　　　扈累
　　石德林　　　　　　　𥞇康
　　向秀　　　　　　　　郭象
　　孫登　　　　　　　　劉伶
　　列傳第七十上下〈狂士〉　　　卷七十三上下魏
　　阮籍〈從子修〉　　　　　阮咸〈子瞻孚〉
　　列傳第七十下上〈狂士〉　　　卷七十三下上魏
　　王戎〈從弟衍衍弟澄〉
　　列傳第七十下下〈狂士〉　　　卷七十三下下魏
　　樂廣　　　　　　　　謝鯤
　　胡母輔之〈子謙之〉　　　畢卓
　　光逸　　　　　　　　衛玠
　　王濟
　　列傳第七十一〈叛臣〉　　　　卷七十四
　　漢
　　孟達〈父他申耽〉　　　　　　黃權
　　列傳第七十二上〈篡臣〉　　　卷七十五上
　　魏
　　司馬懿〈子昭師〉　　　　　司馬孚〈子望〉
　　列傳第七十二下〈簒臣〉　　　卷七十五下
　　魏
　　王沈　　　　　　　　賈充〈韓夀夀子謐〉
　　鄭沖　　　　　　　　王祥〈弟覽〉
　　何曽〈子邵〉　　　　　　石苞〈子崇〉
　　陳騫　　　　　　　　荀顗
　　裴秀　　　　　　　　荀朂〈馮紞〉
　　列傳第七十三〈取漢〉　　　　卷七十六
　　鄧艾〈州泰段灼〉　　　　　　鍾會〈向雄〉
　　衛瓘
　　列傳第七十四〈平吳〉　　　　卷七十七
　　羊祜　　　　　　　　杜預〈子錫〉
　　王渾　　　　　　　　周浚
　　王濬　　　　　　　　唐彬
　　列傳第七十五〈列女〉　　　　卷七十八
　　漢
　　𢎞農王妃　　　　　　皇甫規妻
　　隂瑜妻　　　　　　　盛道妻
　　董祀妻
　　魏
　　龎娥親　　　　　　　姜敘母
　　趙昻妻　　　　　　　杜有道妻
　　曹文叔妻　　　　　　羊耽妻
　　許允妻
　　吳
　　孫翊妻　　　　　　　張白妻
　　列傳第七十六上〈北狄〉　　　卷七十九上
　　四夷總序
　　北狄〈匈奴　劉氏　石氏沮渠氏　赫連氏〉
　　列傳第七十六下〈北狄〉　　　卷七十九下
　　烏桓
　　鮮卑〈慕容氏　段氏　吐谷渾氏　禿髮氏乞伏氏　拓䟦氏　宇文氏〉
　　列傳第七十七上〈西戎〉　　　卷八十上
　　羌〈赤亭羌　湟中月氏胡氐　白馬氐　仇池氐畧陽氐　李氏　符氏　呂氏〉
　　列傳第七十七下〈西戎〉　　　卷八十下
　　西域〈六十國〉
　　列傳第七十八〈東夷〉　　　　卷八十一
　　東夷〈夫餘　髙句麗　勃海　東沃沮　挹婁濊　馬韓　辰韓　弁韓　弁辰　倭人〉
　　列傳第七十九〈南蠻〉　　　　卷八十二
　　南蠻〈交趾　林邑　扶南巴郡南郡蠻　板楯蠻夷〉
　　西南夷〈夜郎　牂牁　滇　哀牢夷卭都夷　冉駹夷〉
　　録
　　録第一上〈道術〉　　　　　　卷八十三上
　　正傳〈宓犠　堯　舜　禹　湯　文王　武王周公　孔子　顔子　曽子　子思　孟子〉
　　録第一下〈道術〉　　　　　　卷八十三下
　　諸子〈荀子　董子子〉
　　百家
　　異端〈楊墨　老莊　管商申韓　仙　佛〉
　　録第二上上〈厯象〉　　　　　卷八十四上上
　　太極隂陽　　　　　　天地
　　六天　　　　　　　　儀象
　　晷影　　　　　　　　黃赤道
　　録第二上下〈厯象〉　　　　　卷八十四上下
　　天文經星　　　　　　三垣〈紫微　太微天市〉
　　辰次　　　　　　　　分野
　　録第二中上〈厯象〉　　　　　卷八十四中上
　　二十八舍　　　　　　天漢
　　録第二中下〈厯象〉　　　　　卷八十四中下
　　緯曜占侯　　　　　　日
　　月　　　　　　　　　嵗
　　熒惑　　　　　　　　填
　　太白　　　　　　　　辰
　　雜星　　　　　　　　煇氣
　　五行　　　　　　　　災異
　　録第二下上〈厯象〉　　　　　卷八十四下上厯法上
　　録第二下下〈厯象〉　　　　　卷八十四下下厯法下
　　録第三〈疆理〉　　　　　　　卷八十五
　　漢益州〈二十郡〉
　　魏司𨽻〈八郡〉　　　　　豫州〈九郡〉
　　冀州〈十一郡〉　　　　　兗州〈八郡〉
　　徐州〈五郡〉　　　　　　青州〈六郡〉
　　幽州〈十二郡〉　　　　　涼州〈八郡〉
　　秦州〈三郡〉　　　　　　荊州〈六郡〉
　　揚州〈二郡〉
　　吳揚州〈十四郡〉　　　　荊州〈十五郡〉
　　交州〈八郡〉　　　　　　廣州〈七郡〉
　　録第四上〈職官〉　　　　　　卷八十六上
　　爵級　　　　　　　　奉祿
　　車服　　　　　　　　印綬
　　選舉　　　　　　　　宰相〈丞相　太尉御史大夫〉
　　三公〈太師　太傅　太保司徒　司空〉將軍〈大將軍　驃騎將軍車騎將軍衛將軍　左右諸將軍使持節　都督雜號〉
　　録第四中〈將軍〉　　　　　　卷八十六中
　　九卿〈職官　太常光　祿勲　衛尉　太僕廷尉大　鴻臚　宗正大　司農〉
　　〈將作大匠〉
　　録第四下〈職官〉　　　　　　卷八十六下
　　京師兵官〈執金吾　城門校尉北軍中𠉀〉
　　中宮東宮官　　　　　封建〈王　侯公主〉
　　京輔官〈司𨽻校尉　京兆尹河南尹〉
　　州郡官〈刺史　郡守縣令〉　　外夷官
　　録第五上上〈禮樂〉　　　　　卷八十七上上天𩔖〈郊　合郊　五郊　六天　九天　六宗配郊　毀郊　告郊　朝日　夕月　星祠風雨雷師　髙禖　大雩朔　蠟　臘　儺　伏〉
　　録第五上下〈禮樂〉　　　　　卷八十七上下地𩔖〈社稷　軍社　亳社　靈星　先蠶藉田　嶽瀆山川　封禪〉
　　録第五中上〈禮樂〉　　　　　卷八十七中上人𩔖上〈明堂　辟雍　靈臺　養老　燕射鄉飲　二王後　孔子祠　羣祀　宗廟禘祫　時享薦獻　配享〉
　　録第五中下〈禮樂〉　　　　　卷八十七中下人𩔖下〈冠　婚　朝會　䘮制　短䘮　䘮禁厚葬　薄葬　火葬　改葬　招魂葬葬殤　山陵上陵　諡法〉
　　録第五下上〈禮樂〉　　　　　卷八十七下上
　　律呂　　　　　　　　聲音
　　録第五下下〈禮樂〉　　　　　卷八十七下下代樂
　　録第六　　　　　　　　　卷八十八
　　刑法
　　闕
　　録第七　　　　　　　　　卷八十九
　　食貨
　　録第八上〈兵〉　　　　　　　卷九十上
　　兵道　　　　　　　　兵制
　　録第八中〈兵〉　　　　　　　卷九十中
　　兵陳　　　　　　　　兵教
　　兵法　　　　　　　　兵柄
　　兵將
　　録第八下〈兵〉　　　　　　　卷九十下
　　兵地　　　　　　　　兵機
　　兵氣　　　　　　　　兵占
　　兵攻　　　　　　　　兵守
　　譎兵　　　　　　　　夷兵











　　續後漢書自序
　　漢建安末曹氏廢漢自立稱魏孫氏據江左僭號稱吳昭烈以宗子繼漢即位於蜀討賊恢復卒莫能相一而折入於晉晉平陽侯相陳夀故漢吏也漢亡仕晉作三國志以曹氏繼漢而不與昭烈稱之曰蜀鄙為偏霸僭偽於是統體不正大義不明紊其綱維故稱號論議皆失其正哀帝時滎陽太守習鑿齒著漢晉春秋謂三國蜀以宗室為正魏雖受漢禪晉尚為簒逆蜀平而漢始亡上疏請越魏繼漢以正體統不用〈原注晉書習鑿齒臨終上疏曰臣毎謂皇晉宜越魏繼漢不應以魏後為三恪而身微官卑無由上達懐抱愚情三十餘年今沉淪重疾性命難保遂嘗懐此當與之朽爛區區之情切所悼惜謹力疾著論一篇寫上如左願陛下考尋古義求經常之表超然逺覽不以臣微賤廢其所言論曰或問魏武帝功葢中夏文帝受禪於漢而吾子謂漢終有晉豈實理乎且魏之見廢晉遒亦病晉之臣子寜可以同此言哉答曰此乃所以尊晉也但絶節赴曲非常耳所悲見殊心異雖竒莫察請為子言焉昔漢氏失御九州殘隔三國乗間鼎峙數世干戈日尋流血百載雖各有偏平而其實亂也宣皇帝勢逼當年力制魏氏蠖屈從時遂覊戎役晦明掩耀龍潛下位俛眉重足鞠躬屏息道有不容之難躬蹈履霜之險可謂危矣魏武既亡大難獲免始南擒孟達東蕩海隅西抑勁蜀旋撫諸夏摧吳人入侵之鋒掃曹爽見忌之黨植靈根以跨中嶽樹羣才以翼子弟命世之志既恢非常之業亦固景文繼之靈武冠世克伐貳違以定厥庸席捲梁益奄征西極功格皇天勲侔古烈豐規顯祚故以灼如也至於武皇遂並彊吳混一宇宙乂清四海同軌二漢除三國之大害靜漢末之交爭開九域之䝉晦定千載之盛功者皆司馬氏也而推魏繼漢以晉承魏比義唐虞自託純臣豈不惜哉今若以魏有代王之徳則其道不足有靜亂之功則孫劉鼎立道不足則不可謂制當年當年不制於魏則魏未曽為天下之主王道不足於曹則曹未始為一日之王矣昔共工伯有九州秦政奄平區夏鞭撻華戎専總六合猶不見序於帝王淪沒於戰國何況暫制數州之人威行境內而已便可推為一代者乎若以晉嘗事魏懼傷皇徳拘惜禪名謂不可割則惑之甚者也隗囂據隴公孫帝蜀蜀隴之人雖服其役取之大義於彼何有且吳楚僭號周室未亡子文延陵不見貶絶宣皇帝官魏逼於性命舉非擇木何虧徳美禪代之義不同堯舜校實定名必彰於後人各有心事胡可掩定空虛之魏以屈於己孰若仗義而以貶魏哉夫命世之人正情遇物假之際會必兼義勇宣皇祖考立功於漢世篤爾勞思報亦深魏武超越志在傾主徳不素積羲險氷薄宣帝與之情將何重雖形屈當年意申百世降心全己憤慨於下非道服北面有純臣之節畢命曹氏忘濟世之功者也夫成業者係於所為不係所藉立功者言其所濟不言所起是故漢髙稟命於懷王劉氏乘斃於亡秦超二偽以逺嗣不論近而計功考五徳於帝典不疑道於力政季無承楚之號漢有繼周之業取之既美而已徳亦重故也凡天下事有可借喻於古以曉於今定之往昔而足為來證者當春秋之時吳楚二國皆僭號之王也若使楚莊推鄢郢以尊有德闔閭舉三江以奉命世命世之君有徳之主或藉之以應天或撫之而光宅彼必自係於周室不推吳楚以為代明矣況積勲累功靜亂寧衆數之所録衆之所與不資於燕噲之授不賴於因藉之力長轡廟堂吳蜀兩斃運奇二紀而平定天下服魏武之所不能臣蕩累葉之所不能除者哉自漢末鼎沸五十六年吳魏犯順而彊蜀人仗正而弱三家不能相一萬姓曠而無主夫有定天下之大功為天下之所推孰如見推於闇人受尊於㣲弱配天而為帝方駕於三代豈比俛首於曹氏側足於不正即情而恆實取之而無慙何與詭事而託偽開亂於將來者乎是故故舊之恩可封魏後三恪之數不宜見列以晉承漢功實顯然正名當事情體亦厭又何為虛尊不正之魏而虧我道於大通哉昔周人詠祖宗之徳追述剪商之功仲尼明大孝之道髙稱配天之義然后稷勤於所職聿來未以翦商異於司馬氏仕乎曹族三祖之寓於魏世矣且夫魏自君之道不正則三祖臣魏之義未盡故假塗以運髙畧道不正故君臣之節有殊然則𢎞道不以輔魏而無逆取之嫌髙拱不勞汗馬而有靜亂之功者葢勲足以王四海義可以登天位雖我徳慙於有周而彼道異於殷商故也今子不疑共工之不得列於帝王不嫌漢之係周而不係秦何至於一魏猶凝滯而不化哉夫欲尊其君而不知推之於堯舜之道欲重其國而反厝之於不勝之地豈君子之髙義若猶未悟請於是止矣〉宋元嘉中文帝詔中書侍郎裴松之采三國異同凡數十家以注夀書補其闕漏辨其舛錯績力雖勤而亦不能更正統體歴南北隋唐五季七百有餘歲列諸三史之後不復議為也宋丞相司馬光作通鑑始更蜀曰漢仍以魏紀事而昭烈為僭偽〈原注通鑑魏黃初二年夏四月丙午漢中王即皇帝位於武擔之南改元章武臣光曰天生烝民其勢不能自治必相與戴君以治之茍能禁暴除害以保全其生賞善罰惡使不至於亂斯可謂之君矣是以三代之前海內諸侯何啻萬國有人民社稷者通謂之君合萬國而君之立法度班號令而天下莫敢違者乃謂之王王徳既衰彊大之國能帥諸侯以尊天子者則謂之霸故自古天下無道諸侯力爭或曠世無王者固亦多矣秦焚書坑儒漢興學者始推五徳生勝以秦為閏位在水火之問霸而不王於是正閏之論興矣及漢室傾覆三國鼎峙晉氏失馭五胡雲擾宋魏以降南北分治各有國史互相排黜南謂北為索虜北謂南為島夷朱氏代唐四方幅裂朱邪入汴比之窮新運厯年紀皆棄而不數此皆私己之偏辭非大公之通論也臣愚誠不足以識前代之正閏竊以為茍不能使九州合為一統皆有天子之名無其實者也雖華夷仁暴大小彊弱或時不同要皆與古之列國無異豈得獨尊奬一國謂之正統而其餘皆為僭偽哉若以自上相授受者為正邪則陳氏何所授拓跋氏何所受若以居中夏者為正邪則劉石慕容苻姚赫連所得之土皆五帝三王之舊都也若以有道徳者為正邪則蕞爾之國必有令主三代之季豈無僻王是以正閏之論自古及今未有能通其義確然使人不可移奪者也臣今所述止欲敘國家之興衰著生民之休戚使觀者自擇其善惡得失以為勸戒非若春秋立褒貶之法撥亂世反諸正也正閏之際非所敢知但據其功業之實而言之周秦漢晉隋唐皆嘗混一九州傳祚於後子孫雖微弱播遷猶承祖宗之業有紹復之望四方與之爭衡者皆其故臣也故全用天子之制以臨之其餘地醜德齊莫能相一名號不異本非君臣者皆以列國之制處之彼此鈞敵無所抑揚庶幾不誣事實近於至公然天下離析之際不可無歲時月日以識事之先後據漢傳於魏而晉受之晉傳於宋以至於陳而隋取之唐傳於梁以至於周而大宋承之故不得不取魏宋齊梁陳後梁後唐後晉後周年號以紀諸國之事非尊此而卑彼有正閏之辨也昭烈之於漢雖雲中山靖王之後而族屬疎逺不能紀其世數名位亦猶宋髙祖稱楚元王後南唐烈祖稱吳王恪後是非難辨故不敢以光武及晉元帝為比使得紹漢氏之遺統也〉至晦菴先生朱熹為通鑑作綱目黜魏而以昭烈章武之元繼漢統體始正矣〈原注通鑑網目建安二十五年魏文帝曹丕黃初元年是歲僭國一春正月丞相冀州牧魏王曹操還至洛陽卒太子丕自立為丞相冀州牧魏王冬十月魏王曹丕稱皇帝廢帝為山陽公十二月魏主丕如洛陽昭烈皇帝章武元年魏黃初二年夏四月漢中王即皇帝位孫權徙治武昌秋八月孫權遣使降魏魏封權為吳王二年魏黃初三年吳大帝孫權黃武元年舊國一新國一凡二僭國後主建興四年魏黃初七年吳黃武五年夏五月魏主丕卒秋八月吳王權圍江夏不克七年魏太和三年吳黃龍元年夏四月吳王孫權稱皇帝遣衛尉陳震使吳及吳主權盟舊史及通鑑皆以建安二十五年為魏黃初元年今猶繫之漢漢未亡也曹丕廢漢帝而昭烈即位乃以章武元年為漢魏自僭偽也孫權受魏封爵始稱吳王著其封於魏也然終叛魏稱帝故以黃武之元並魏黃初為列國僭偽於是統體正矣其齋居感興詩曰東京失其御刑臣㺯天綱西園植姦穢五族沈忠良青青千里草乗時起陸梁當塗轉凶悖炎精遂無光桓桓左將軍杖鉞西南疆伏龍一奮躍鳯雛亦飛翔祀漢配彼蒼出師驚四方天意竟莫回王圖不偏昌晉史自帝魏後賢合更張世無魯連子千載徒悲傷〉然而本史正文猶用夀書經嘗聞搢紳先生餘論謂夀書必當改作竊有志焉及先君臨終復有遺命斷欲為之事梗不能中統元年詔經持節使宋告登寳位通好弭兵宋人館留儀真不令進退束臂抱節無所營為乃破藁發凡起漢終晉立限斷條目以更夀書作表紀傳録諸序議贊十二年夏五月令伴使西珪借書於兩淮制使印應雷得二漢三國晉書遂作正史以裴註之異同通鑑之去取綱目之義例參校刋定歸於詳實以昭烈纂承漢統魏吳為僭偽十三年冬十月書成年表一卷帝紀二卷列傳七十九卷録八卷共九十卷別為一百三十卷仍故號曰三國志〈原注義例曰史之有書尚矣而稱謂不一如三皇之書則謂之墳五帝之書則謂之典虞夏商周則謂之書厯代寳傳則謂之訓周之世列國各有書而各有名晉謂之乘楚謂之檮杌魯謂之春秋其為記録言動則一其名則無定也戰國秦漢之世記注愈繁如左氏傳國語世本戰國策鐸氏微秦紀八覽六論等不可勝紀皆不能為完書至司馬遷總為撰集自黃帝訖漢武之獲麟名曰史記班固作前史始於髙帝終於王莽別為一代如虞夏商周而謂之漢書陳夀之為國志時東漢史尚無完書乃斷自獻帝而下為魏蜀吳書總謂之三國志天下分裂統體不一如周衰列國故如國語別為書而謂之志志亦記也今雖増修革訛飾陋正其統體其名不可易故仍曰三國志雲先生比修新書先為義例以明更定去取之意今各具本條下　謹案陵川集載此序雲號曰續後漢書與此不同觀此注則知作序時本名三國志後乃改名續後漢書茍宗道所為行狀有雲仍改曰續後漢書者是也其後延祐間中書省咨文仍稱三國志至江西行省開刋始定稱續後漢書馮良佐序所云今所定稱者是也明代刋集者誤改其文在此序中當仍其原本為是〉奮昭烈之幽光掲孔明之盛心祛操丕之鬼蜮破懿昭之城府明道術闢異端辨姦邪表風節甄義烈核正偽曲折𨼆奧傅之義理徴之典則而原於道徳推本六經之初苴補三史之後千載之蔽一旦廓然矣古之為書大抵聖賢道否發憤而作屈平離騷馬遷史記皆是也然皆曀昧一時道流百世故韓愈謂以彼易此孰得孰失〈原注韓文栁子厚墓誌子厚斥不久窮不極雖有出於人其文學辭章必不能自立以致必傳於後如今無疑也雖使子厚得所願為將相於一時以彼易此孰得孰失必有能辨之者〉今拘幽之極而集是蓋亦失中之得古人之志也嗚呼安得復於先君而告卒事乎十有五日庚子翰林侍讀學士行臺宣撫使使持節入宋國國信大使陵川郝經序
　　續後漢書新註序
　　三國事涉漢晉參出互見百有餘年諸所記註不啻數十百家其行於世者漢史則華嶠漢書謝承後漢書司馬彪續漢書袁宏漢紀袁暐獻帝春秋張璠漢紀樂資山陽公載記王𨼆蜀記孫盛蜀世譜郭沖五事魏史則王沉魏書傅𤣥魏書及𫝊子評斷孫盛魏氏春秋魚豢魏畧孔衍漢晉春秋隂澹魏紀吳史則韋曜吳書虞溥江表𫝊胡沖吳厯虞預㑹稽典録環氏吳紀於晉則干寳晉紀虞預晉書王隠晉書謝沉晉書孫盛晉陽秋傅暢晉諸公贊徐廣晉紀皆各著一國之事以自名家獨陳夀合魏蜀吳總為三國志號稱良史然其事多疏略故宋文帝命裴松之為註大集諸家之書補其遺闕各具本文下且為考正辨其得失其諸書疏援引事𩔖出異書者註之事顯者則不註今宣相陵川先生更正陳志凡裴注之事當入正文者則為刪取其乖戾不合不可𫝊信者則置之命宗道掇拾具註新書本文下陳志之評裴註之論亦為具載其義理悖誤者則以所聞於先生餘論為之辨正凡書疏論議所引古今事𩔖裴註之未備者皆為補苴事已見者不重出無所考者則闕之先生比為新書先作義例條目以明予奪之旨今各具本文下其書法則復發凡舉例以見其義宗道初事先生之父靜直先生既又受學於先生先生之開府南陽辟宗道為屬掾奉使入宋又辟充典書狀繾綣患難十有三年故不敢不承命亦庶㡬附驥尾而厠名於大典之末雲宣撫司都事充國信書狀官門生河陽茍宗道序
　　續後漢書後序
　　人有恆言曰經史史所以載興亡而經亦史也書紀帝王之政治春秋筆十二公之行事謂之非史可乎蓋定於聖人之手則後世以經尊之而止及乎興亡則謂之史也古史分十七東漢而下西晉而上有三國志亦十七之一也出於陳夀之筆不可謂失三國之實獨帝魏而不知蜀之正統為史筆之玷又前史紀傳外有書志所以載三才之奧禮樂食貨兵刑官職之異而夀皆未及尤史筆之欠此紫陽朱文公詩云後賢合更張感歎所繇發也後紫陽百餘年徒増閱史者之慨中統庚申郝文忠公以行臺宣撫持節使宋而留滯儀真進退維谷乃繼先志修舊史破藁發凡首帝昭烈魏吳止筆其實表外有紀傳以辨崇卑而復為八録以補陳闕各冠以序𫐠其從起結以議贊㑹其指歸考前言徴後史而損益之儀真受一時之抑而史書流百世之芳公之榮逺矣公之先世詩書之澤鍾陵川清粹之氣嬉笑怒罵鋪張吟諷皆成文章由賦詩而至移文復三十有九卷公之文博矣若夫續後漢書暨陵川集則今所定稱也延祐戊午集賢陳大學士以公書敷奏聖天子念故臣之可憫喜藏書之有傳睿旨恩潤俾江西行省繡梓一哉王心繼今以往天下後世有以誦習而資徳業矣臣良佐時職寄江西提衡儒學省堂孜孜欽承就委董役率儒人胡元昌等詳正其字庶無訛矣工畢念不容已用紀歲月雲是年秋七月既望臣馮良佐頓首百拜謹識


