

鄂州小將某者，本田家子。既仕，欲結豪族，而謀其故妻。因相與歸寧，殺之於路，棄屍江側，並殺其同行婢。已而奔告其家，號哭雲「為盜所殺」，人不之疑也。後數年，奉使至廣陵，舍於逆旅。見一婦人賣花，酷類其所殺婢；既近，乃真是婢。見己亦再拜。因問：「為人耶鬼耶？」答雲：「人也。往者為賊所擊，幸而不死。既蘇，得賈人船，寓載東下。今在此，與娘子賣花給食而已。」復問：「娘子何在？」曰：「在近。」「可見之乎？」曰：「可。」即隨之而去。一小曲中，指一貧舍曰：「此是也。」婢先入。頃之，其妻乃出，相見悲涕，備述艱苦。某亦恍然，莫之測也。俄而設食具酒，復延入內室，置飲食於從者，皆醉。日暮不出。從者稍前覘之，寂若無人。因直入室中，但見白骨一具，衣服毀裂，流血滿地。問其鄰，雲：「此空宅，久無居人矣。」（《廣記》卷一三==，未題書名。《白孔六帖》卷九○《報怨》引《稽神錄》，名《賣花娘子》）==
楊子留後吳堯卿家，有傭賃者，役之既久。一日，持一大桃核，可容數升，以獻堯卿。堯卿知其異，稍磨之取食。食盡，頗覺輕健。堯卿為吏，貪猥殘虐，畢師鐸之難，投所居後閣井中死。師鐸求得類堯卿者殺之。後有得其故居者，竊知其屍在井中，取而得之，舉體皆腐壞，而藏府有成金者。（《廣記》卷四一==引《積神錄》。「積」乃「稽」字之訛）==
新安人吳生嘗病熱死。既棺歛，忽有一鬼，被發跣足，自門而入，徑至殯所，掬沙以撲人。人皆驚走，即聞椎聲喧噪。良久，瞥見一人，衣冠儼然，入廚中，少頃即出，去。至墓，家人乃敢臨視，棺已開，中亦空矣。數月，吳自建康附書雲：「吾已死矣，有鬼救我，遂活。既寢，渴甚，即入廚中飲訖，性猶恍惚，不覺出門，今在都矣。」後歲餘，乃歸，人皆呼為「吳還魂」。（《白孔六帖》卷九==《再生》引《稽神錄》）==
鄱陽山中有木客，自言秦時造阿房宮采木者也。食木實，遂得不死（《能改》「死」作「絕」）。時就民間酤酒酣飲。為詩一章雲：「酒盡君莫酤，壺傾我當發。城市多囂塵，還山拜（《能改》作「弄」）明月。」（《集註分類東坡先生詩》卷二《虔州八境圖》趙次公註引徐鉉《小說》。《能改齋漫錄》卷八《還山弄明月》亦引此段，題徐鼎臣《搜神記》）
洪州西山中有樵人，自稱幹大，眾莫知其名。時出村落，與人相接，拱揖而已，未嘗交一言。人慾問之，輒揖而去。有少年者，俟其出，拜之曰：「願事先生。」幹大驚欲去。少年急捉其衣褐，隨之而往，幹大曰：「爾何為者？」輒對曰：「願事先生。」且拜且行，經歷險絕，輒不踅舍。久之，乃坐澗水傍曰：「爾欲茶不？」少年曰：「諾。」即解衣襟間取茶末，置少年掌中，使掬水吞之訖。因臥，良久而寤，遂失幹大。尋樵路而出，乃分寧縣界，數日還家。少年自此輕健無疾。（《道藏》本《歷世真仙體道通鑒》卷二十七《許大》引《稽神錄》）
