
蠶月桑葉青，鸎時柳花白。
澹豔煙雨姿，敷芬陽春陌。
如何秋風起，零落從此始。
獨有南澗松，不歎東流水。
玄陰天地冥，皓雪朝夜零。
豈不罹寒暑，爲君留青青。
青青好顏色，落落任孤直。
羣樹遙相望，衆草不敢逼。
靈龜卜真隱，仙鳥宜棲息。
恥受秦帝封，願言唐侯食。
寒山夜月明，山冷氣清清。
淒兮歸鳳集，吹之作琴聲。
松子臥仙岑，寂聽疑野心。
清泠有真曲，樵採無知音。
美人何時來？幽徑委綠苔。
吁嗟深澗底，棄捐廣廈材。

