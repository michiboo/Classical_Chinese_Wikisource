　　張大眼者，催租隸也。一日五更起，貿貿入城完秋賦。時正酷暑，晨風清涼，行至秋稼灣，日漸上，熱甚。路旁有人家，茅舍閉門，主猶酣寢。門外搭豆花棚，蔓延接髡柳，下有兩石凳，頗潔淨，露水猶濕，遂拭以布巾，就坐小歇，鑽火吸煙。忽聞棚上有歌者，聲啾啾如秋後知了吟，傾聽之，歌曰：「郎在東來妾在西，少小兩個不相離；自從接了媒紅訂，朝朝相遇把頭低。低頭莫碰豆花架，一碰露水濕郎衣。」大眼聞之，駭詫欲絕。周囘細訊，則一小木雕嬰孩，粉面朱唇，目清眉秀，長二寸許，躍豆花上，笑容猶可掬也。然卻為一縷頭髮繫頸，扣棚隙葦葉上，不能逸。大眼心知其為樟柳神，必茅屋中有術人止宿，夕繫於此吃露水耳。素審其靈妙，能報未來事，即斷髮擎腕中，戴笠西行。
　　將見城垣，腕中躍躍若不安，急珍藏於笠內，果安。旋小語曰：「張大眼，好大膽，來捉咱，一千銅錢三十板。」言之不輟。大眼心計完納不虧，何至於笞責？聽言如不聞。
　　甫進城，邑宰王公，適呵導出行香，見大眼心急足忙，疑為匪，呼從者執之伏地。問伊誰，大眼語鈍滯，喘息流汗，不能達。宰怒曰：「非良善也，盍笞三十！」大眼伏街上大笑，宰問：「笞必痛，何反軒渠耶？」曰：「小人預知有三十板之厄，今果然，始笑耳。」宰婉訊之，大眼具述己為租隸，路得樟柳神，預告受杖等語，宰命以神獻，大眼即於笠中，取出呈上。宰輿中詳審，知有靈，立命賞給青蚨一竿，以慰其冤責。
　　宰由是聽獄，必以神置帽中，坐堂皇，為兩造預言曲直，如目睹。人爭誦神明，比諸虛堂懸鏡，無微不燭，而不知公帽中有樟柳神也。公卒後，為鄉里城隍，甚靈。
　　懊儂氏曰：近有人親往姑蘇，從巫蠱家買一樟柳神而回，意可以未卜先知矣。詎神殊緘默，所報者無非鼠動雞啼鴉噪等事，且夜伏枕畔，嘵嘵煩瑣，攪夢不酣。及問以他事，稍有關係者，皆對以不知。私問何故，曰：「懼禍耳！」噫！鬼且懼禍，人可知矣！

