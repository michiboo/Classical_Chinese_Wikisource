　　欽定四庫全書　　　　　子部七
　　葬書　　　　　　　　　術數類三〈相宅相墓之屬〉提要
　　〈臣〉等謹案葬書一卷舊本題晉郭璞撰璞有爾雅註已著録葬地之説莫知其所自來周官冡人墓大夫之職稱皆以族葬是三代以上葬不擇地之明證漢書藝文志形法家以宮宅地形與相人相物之書並列則其數自漢始明然尚未專言葬法也後漢書袁安傳載安父沒訪求葬地道逢三書生指一處當世為上公安從之故累世貴盛是其術盛傳於東漢以後其特以是擅名者則璞為最著考璞本傳載璞從河東郭公受青囊中書九卷遂洞天文五行卜筮之術璞門人趙載嘗竊青囊書為火所焚不言其嘗著葬書唐末有葬書地脈經一卷葬書五隂一卷又不言為璞所作惟宋志載有璞葬書一卷是其書自宋始出其後方技之家競相粉飾遂有二十篇之多蔡元定病其蕪雜為刪去十二篇存其八篇吳澄又病蔡氏未盡藴奧擇至純者為內篇精麤純駁相半者為外篇麤駁當去而姑存者為雜篇新喻劉則章親受之吳氏為之註釋今此本所分內篇外篇雜篇蓋猶吳氏之舊本至注之出於劉氏與否則不可考矣宋志本名葬書後來術家尊其説者改名葬經毛晉汲古閣刻本亦承其譌殊為失考今仍題舊名以從其朔焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　欽定四庫全書
　　葬書
　　晉　郭璞　撰
　　內篇
　　葬者乘生氣也
　　生氣即一元運行之氣在天則周流六虛在地則發生萬物天無此則氣無以資地無此則形無以載故磅礴乎大化貫通乎品彚無處無之而無時不運也陶侃曰先天地而長存後天地而固有蓋亦指此雲耳且夫生氣藏於地中人不可見惟循地之理以求之然後能知其所在葬者能知其所在使枯骨得以乗之則地理之能事畢矣
　　五氣行乎地中發而生乎萬物
　　五氣即五行之氣迺生氣之別名也夫一氣分而為隂陽析而為五行雖運於天實出於地行則萬物發生聚則山川融結融結者即二五之精妙合而凝也
　　人受體於父母本骸得氣遺體受廕
　　父母骸骨為子孫之本子孫形體迺父母之枝一氣相廕由本而逹枝也故程子曰卜其宅兆卜其地之美惡也地美則神靈安子孫盛若培壅其根而枝葉茂理固然也惡則反是蔡季通曰生死殊途情氣相感自然黙與之通今尋暴骨以生人刺血滴之而滲入則為親骨肉不滲則非氣類相感有如此者則知枯骨得廕生人受福其理顯然不待智者而後知也或謂抱養既成元非遺體僧道嗣續亦異所生其何能廕之有而不知人之心通乎氣心為氣之主情通則氣亦通義絶則廕亦絶故後母能廕前母子前母亦發後母兒其在物則蔞藪螟蛉之類是也尚何疑焉
　　經曰氣感而應鬼福及人
　　父母子孫本同一氣互相感召如受鬼福故天下名墓在在有之葢眞龍發跡迢迢百里或數十里結為一穴及至穴前則峯巒矗擁衆水環遶疊嶂層層獻竒於後龍脈抱衛砂水翕聚形穴既就則山川之靈秀造化之精英凝結融㑹於其中矣茍盜其精英竊其靈秀以父母遺骨藏於融㑹之地由是子孫之心寄託於此因其心之所寄遂能與之感通以致福於將來也是知人心通乎氣而氣通乎天以人心之靈合山川之靈故降神孕秀以鍾於生息之源而其富貴貧賤壽夭賢愚靡不攸係至於形貌之妍醜並皆肖象山川之美惡故嵩嶽生申尼丘孕孔豈偶然哉嗚呼非葬骨也乃葬人之心也非山川之靈亦人心自靈耳世有徃徃以遺骨棄諸水火而無祻福者葢心與之離故也
　　是以銅山西崩靈鐘東應
　　漢未央宮一日無故鐘自鳴東方朔曰必主銅山崩應未幾西蜀果奏銅山崩以日揆之正未央鐘鳴之日也帝問朔何以知之對曰銅出于山氣相感應猶人受體於父母也帝嘆曰物尚爾況於人乎昔曽子養母至孝子出母欲其歸則齧指而曽子心痛人凡父母不安而身離侍側則亦心痛特常人孝心薄而不自覺耳故知山崩鐘應亦其理也
　　木華於春栗芽於室
　　此亦言一氣之感召也野人藏栗春至栗木華而家藏之栗亦芽實之去本已乆彼華此芽葢以本性原在得氣則相感而應亦猶父母之骨葬乘生氣而子孫福旺也夫一氣磅礴於天地間無端倪無終窮萬物隨時運化本不自知而受造物者亦不自知也
　　蓋生者氣之聚凝結者成骨死而獨留故葬者反氣入骨以廕所生之法也
　　乾父之精坤母之血二氣感合則精化為骨血化為肉復藉神氣資乎其間遂生而為人及其死也神氣飛揚血肉消潰惟骨獨存而上智之士圖葬於吉地之中以肉乘生氣外假子孫思慕一念與之脗合則可以復其既徃之神萃其已㪚之氣蓋神趨則氣應地靈而人傑以無為有借偽顯眞事通隂陽功奪造化是為反氣入骨以廕所生之法也
　　丘壠之骨岡阜之支氣之所隨
　　丘壠為隂岡阜為陽丘言其高骨乃山之𢃄石者壠高不能自立必藉石𢃄土而後能聳也岡者跡也土山為阜言支之有毛脊者壠之有骨氣隨而行則易見支無石故必觀其毛脊而後能辨也然有壠而土支而石壠而隱支而隆者又全藉乎心目之巧以區別也
　　經曰氣乗風則㪚界水則止
　　謂生氣隨支壠體質流行滔淊而去非水界則莫之能止及其止也必得城郭完宻前後左右環圍然後能藏風而不致有蕩㪚之患經雲明堂惜水如惜血堂裏避風如避賊可不慎哉
　　古人聚之使不散行之使有止故謂之風水
　　高壠之地天隂自上而降生氣浮露最怕風寒易為蕩散如人深居宻室稍有罅隙通風適當肩背便能成疾故當求其城郭宻固使氣之有聚也平支之穴地陽自下而升生氣沉濳不畏風吹〈缺〉　出在曠野雖八面無蔽已自不覺或遇穴晴日朗其溫和之氣自若故不以寛曠為嫌但取橫水之有止使氣之不行也此言支壠之取用不同有如此
　　風水之法得水為上藏風次之
　　支壠二者俱欲得水高壠之地或從腰落雖無大江攔截亦必池塘以止內氣不則去水稍遠而隨身金魚不可無也儻金魚不界則謂之雌雄失經雖藏風亦不可用平支之地雖若無蔽但得橫水攔截何嫌寛曠故二者皆以得水為上也
　　經曰外氣橫形內氣止生蓋言此也
　　水流土外謂之外氣氣藏土中謂之內氣故必得外氣形橫則內之生氣自然止也此引經以結上文得水為上之意
　　何以言之氣之盛雖流行而其餘者猶有止雖零散而其深者猶有聚
　　高壠之地落勢雄雌或去或止各有〈缺〉作自〈缺〉一地可盡其力量也而好龍多從腰落分佈枝蔓於數十里之間或為城郭朝樂官曜禽鬼捍門華表羅星之類皆本身自帶不可為彼既流行而餘者非止也但當求其聚處而使之不散耳平支之龍大山跌落平洋四畔曠闊其為城郭亦不過高逾數尺而已且去穴遼逺朝山一㸃在乎雲靄之表人莫不以八風無蔽為嫌又豈知支壠氣隱若零散而其深者猶有聚也但得橫水攔截使之有止耳此言支壠之氣盛者如此
　　故藏於涸燥者宜深藏於坦夷者宜淺
　　上句言壠下句言支高壠之地隂之象也氣在內強剛而沉下故言涸燥當深葬平支之地陽之象也氣在外弱柔而浮上故言坦夷當淺葬
　　經曰淺深得乗風水自成
　　高壠之葬潛而弗彰故深取其沉氣也平支之葬露而弗隱故淺取其浮氣也得乗者言所葬之棺得以乗其生氣也淺深世俗多用九星白法以定尺寸謬也不若只依金銀爐底求之為得
　　夫隂陽之氣噫而為風升而為雲降而為雨行乎地中而為生氣
　　隂陽之氣即地中之生氣故噫為風升為雲降為雨凡所以位天地育萬物者何莫非此氣邪斯蓋因曰葬乗生氣故重舉以申明其義愚嘗謂能生能殺皆此氣也葬得其法則為生氣失其道則為殺氣如所謂加減饒借吞吐浮沉之類並當依法而剪裁之不致有撞殺沖刑破腮翻鬬之患也
　　夫土者氣之體有土斯有氣氣者水之母有氣斯有水氣本無體假土為體因土而知有此氣也水本無母假氣為母因氣而知有此水也五行以天一生水且水何從生哉生水者金也生金者土也土腹藏金無質而有其氣乾藏坤內隱而未見及乎生水其兆始萌言氣為水母者即乾金之氣也世人不究本源但以所見者水爾故遂以水為天地之始蓋通而未精者也
　　經曰土形氣形物因以生
　　生氣附形而有依土而行萬物亦莫非〈缺〉　　　也此引經結上文有土斯有氣之意
　　夫氣行乎地中其行也因地之勢其聚也因勢之止氣行地中人不可見其始也則因地之勢而知其行其次也又因勢之止而知其聚也
　　葬者原其起乗其止
　　善葬者必原其起以觀勢乗其止以扦穴凡言止者乃山川融結竒秀之所有非明眼莫能識也片玉髓雲草上露華偏在尾花中香味總居心其止之謂與或謂粘穴乗其脈之盡處為止然則葢倚撞安可以止雲不知古人正恐後世不識止處故立為四法以乗之夫葢者止於葢倚者止於倚也撞粘莫不皆然唯觀義之所在高低正側何徃而非止乎
　　地勢原脈山勢原骨委蛇東西或為南北
　　平夷多土阧潟多石支之行必認土脊以為脈壠之行則求石脊以為骨其行度之勢委蛇曲折千變萬化本無定式大畧與丘壠之骨岡阜之支略同
　　千尺為勢百尺為形
　　千尺言其逺指一枝山之來勢也百尺言其近指一穴地之成形也
　　勢來形止是謂全氣全氣之地當葬其止
　　原其逺勢之來察其近形之止形勢既順則山水翕合是為全氣之地又當求其止處而葬之斯盡善矣止之一字最謂喫緊世之葬者不乏全氣之地但於止處則有昧焉耳夫千里來龍五尺入手纔差一指盡廢前功縱竒峯聳拔秀水之𤣥皆不為我用矣若得其𫝊知其止則如數二三辨黒白人或見其莽然可左可右可移可易而不知中間自有一定不易之法尺寸不可遷改者指南雲立穴若還裁不正縱饒吉地也徒然高低深淺如葬誤福變為災起𥚽愆
　　宛委自復回環重復
　　宛委自復指其勢而言或順或逆即委蛇東西或為南北之意也回環重復以其形而論層拱疊繞即朝海拱辰之義也全氣之地其融結之情如此
　　若踞而𠉀也
　　如人之踞然不動而有所待然
　　若攬而有也
　　如貴人端坐器具畢陳攬之而有餘
　　欲進而卻欲止而深
　　上句言擁衛之山須得趨揖朝拱不欲其僭逼衝突而不遜也下句言瀦蓄之水必得止聚淵澄不欲其阧㵼反背而無情也
　　來積止聚沖陽和隂
　　來山凝結其氣積而不散止水融㑹其情聚而不流斯乃隂陽交濟山水沖和也
　　土高水深鬱草茂林
　　水深沉則土壤高厚氣沖和則草木茂昌程子曰曷謂地之美土色光潤草木茂盛迺其騐也
　　貴若千乗富如萬金
　　氣像尊嚴若千乗之貴擁簇繁夥猶萬金之富
　　經曰形止氣蓄化生萬物為上地也
　　堂局完宻形穴止聚則生氣藏蓄於中矣善葬者因其聚而乗之則可以福見在昌後裔如萬物由此氣而成化育之功故為上地
　　地貴平夷土貴有支
　　支龍貴平坦夷曠為得支之正體而土中復有支之紋理平緩恬軟不急不燥則表裏相應然卻有支體而得壠之情性者直如擲搶急如綳線謂之倒火硬木此陽中含隂也法當避殺粘唇架折而葬劉氏所謂直急則避毬而湊簷是也陽者為弱本宜湊入奈何性急要縮下一二尺緩其急性茍執支法扦之則凶此支龍之至難體認者故景純謂支龍之辨蓋言此也
　　支之所起氣隨而始支之所終氣隨以鍾
　　此言平支行度體段原其始則氣勢隨之而行乗其止則氣脈因之而鍾觀勢察脈則可以知其氣之融結矣
　　觀支之法隱隱隆隆微妙𤣥通吉在其中
　　隱隱有中之無也隆隆無中之有也其體段若盞中之酥雲中之鴈灰中線路草裏蛇蹤生氣行乎其間㣲妙隱伏而難見然其吉則無以加矣
　　經曰地有吉氣土隨而起支有止氣水隨而比勢順形動回復始終法葬其中永吉無凶
　　引經以明上文支龍行度言平夷之地微露毛脊圓者如浮漚如星如珠方者如箱如印長者如玉尺如蘆鞭曲者如幾如帶方圓大小不等者如龜魚蛙蛤是皆地之吉氣湧起故土亦隨之而凸起及其止也則如雞窠旋螺之狀言形止脈盡而一水交度也高水一寸便可言山低土一寸便可言水此支氣之止與水朋比而相為體用者也勢順形動者龍勢順伏而不反逆局形活動而多盤旋砂水鈎夾回環重復首尾無蔽始終有情依法自可扦穴
　　山者勢險而有也法葬其所㑹
　　山言壠也勢雖險峻而其中復有不險之穴但當求其止聚融㑹處而葬之則善矣葢高壠之地來勢高大落勢雄壯結勢亦且〈缺〉急此〈缺〉　之〈缺〉　也卻有一等以隴為體而得支之情性者大山翔舞垂下及至平地變為支體謂之下山水此隂中含陽也若不識粘葬山麓莫不以前拖平地為裀褥豈知其勢未住兩邉界水隨脈而行平平隱伏直至堂心其脈始盡天寳經曰凡認脈情看住絶水若行時脈不歇歇時須有小明堂氣止水交方是穴後面要金氣可乗前頭要合水可洩若還鑿腦而鑿胸湊急傷龍匪融結此定穴之宻語也故當求其砂水㑹處枕毬而葬隂者為強固當縮下奈何性緩要揷上七八寸急其緩性名為湊交鬭煞劉氏所謂擺緩則入簷而湊毬是也茍執壠法扦之則主敗絶此又高隴之至難體認者
　　乗其所來
　　言生氣之所從來因其來而知其止故葬者得以乗之不使有分寸之違也脈不離棺棺不離脈棺脈相就剝花接木法當就化生腦上循脈看下詳認雞跡蠏眼三文名字交牙滴斷或分十字或不分十字看他隂陽配與不配及夫強弱順逆急緩生死浮沉虛實以定加減饒借內接生氣外揚穢氣內外符合前後無蔽始為眞穴一有不順即花假矣此乗生氣之要訣也下言乗金穴土義同
　　審其所廢
　　謂入首廢壊眞偽莫辨故不得不詳加審察也夫天眞末䘮則定穴易為力但乗其來即知其止卻有一等不幸為牛羊踐踏上破下崩歲久年深或種作開墾或前人謬扞其旁園墻拜壇不無晦蝕或曽為居基益低損高或田家取土鋤掘戕賊而大八字與金魚不可得而移易但要龍眞局正水淨砂明當取前後左右四應證之心目相度酌量開井無不得矣葢夫一氣化生支壠隨炁而成形質今既廢壊莫辨故必於廢中審之則凡所謂隂陽剛柔急緩生死浮沉虛實之理無不瞭然既得其理則倒杖之法亦因之而定焉
　　擇其所相
　　謂審擇其所相輔於我者法當於小八字下看兩肩暗翊肩高肩低以分隂陽作用次視三分三合﨑急平緩以別順逆饒減盡觀蟬翊之砂蝦鬚之水以定葬口界限是皆左右之所相茍失其道則有破腮翻鬭傷龍傷穴傷淺傷深之患故不得不詳加審擇也下篇言相水印木義同
　　避其所害
　　謂避去死氣以求生氣也葢穴中之氣有刑有徳裁剪得法則為生氣一失其道則為死氣故不得不審而避之何以言之避死挨生是也如陽脈落穴以隂為生陽為死隂脈落穴以陽為生隂為死脈來邉厚邊薄以薄為生厚為死雙脈一長一短以短為生長為死一大一小以小為生大為死以秀嫩光淨圓厚湧動為生枯老臃腫破碎直硬為死又或砂水之間反𠿕斜飛直撞刺射皆為形煞橫過之山如鎗如刀尖利順水可收拾為用者用之可避去者避之此則以眼前之所見者而論之也又程子謂五患劉氏謂四惡皆在所當避也
　　是以君子奪神功改天命
　　上文所謂乗審擇避全憑眼力之巧工力之具趨全避缺増高益下微妙在智觸類而長𤣥通隂陽功奪造化及夫穴塲一應作用裁剪放送之法皆是也陳希夷先生曰聖人執其樞機秘其妙用運於己心行之於世天命可移神功可奪厯數可變也道不虛行存乎人耳
　　禍福不旋日經曰葬山之法若呼吸中言應速也禍福之感召㨗於影響能乗能審能擇能避隨其所感否則為凶應矣大要在分別隂陽以為先務有純隂純陽邊隂邊陽上陽下隂上隂下陽隂交陽半陽交隂半強陽弱隂老陽嫩隂各有作法隂來則陽受陽來則隂作或入簷而鬭毬或避毬而湊簷又有陽噓隂吸之不同順中取逆逆中取順情有葢粘則正毬順作情在倚撞則架折逆受假若隂脈落穴放棺饒過陽邊借陽氣一噓其氣方生陽脈落穴放棺饒過隂邊借隂氣一吸其氣方成所謂陽一噓而萬物生隂一吸而萬物成是也茍不識裁剪放送之法當噓而吸當吸而噓宜順而逆宜逆而順及夫左右吞吐深淺不知其訣不能避殺挨生則生變為殺炁縱使高下無差左右適宜淺深合度猶且不免於禍況未當於理者乎古歌曰若還差一指如隔萬重山良有以也
　　山之不可葬者五氣以生和而童山不可葬也
　　土色光潤草木茂盛為地之美今童山觕頑土脈枯槁無發生沖和之氣故不可葬卻又有一等石山文理溫潤光如卵殻草木不可立根自然不産開井而得五色土穴者是又不可以童而棄之也
　　氣因形來而斷山不可葬也
　　夫土者氣之體有土斯有氣山既鑿斷則生氣隔絶不相接續故不可葬青華秘髓雲一息不來身是殻亦是此意然與自然跌斷者則又不相侔矣
　　氣因土行而石山不可葬也
　　高壠之地何莫非石所謂山勢原骨骨即石也石山行度有何不可惟融結之處不宜有石耳夫石之當忌者焦䃪而頑麻燥而蘓或不受鋤掘火焰飛揚肅煞之氣含煙帶黒為凶也其餘縱使有石但使體質脆嫩文理溫潤顔色鮮明則無不吉矣又有竒形怪穴隠於石間者四畔皆石於其中有土穴取去土盡始可容棺又有頑石鑿開而下有土穴皆可入選是未可以石為嫌也
　　氣以勢止而過山不可葬也
　　此言橫龍滔滔竟去挽之不住兩邊略有垂下不過橈棹而已氣因勢而止穴因形而結過山無情其勢未止其形未住故不可葬卻又有一等橫龍滴落正龍腰落及夫斬闗為穴者不同也
　　氣以龍㑹而獨山不可葬也
　　支龍行度兄弟同完雌雄並出及其止也城郭完宻衆山翕集方成吉穴彼單山獨龍孤露無情故不可葬卻又有一等支龍不生手足一起一伏金水行度跌露平洋兩邊借外衛送為養䕃及其止也雌雄交度大江拱朝或橫攔外陽逺接在乎縹緲之間縱有隂砂僅高一歩此又不可以孤露而棄之也何以言之葢得水為上藏風次之所以為貴也
　　經曰童斷石過獨生新凶而消己福
　　此復證五凶之不可用也凡此是無所〈缺〉　　　適足以腐骨爛棺而已主退敗少亾癆疾久則歸於歇滅可不慎哉
　　上地之山若伏若連其原自天
　　此言上地龍之行度體段也大頓小伏藕斷絲連謂之脫卸夫大地千百里行龍其何可窮乎故逺若自天而來也
　　若水之波
　　此言隱伏於平洋大坂之間一望𣺌無涯際層層級級若江面之水微風蕩漾則有輕波細紋謂之行地水微妙𤣥通吉在其中矣
　　若馬之馳
　　原其起若馬之奔騰將欲止如馬之及廐
　　其來若奔
　　其來也奔馳迅速如使者之告㨗
　　其止若屍
　　其止也若屍居不動無復有去意
　　若懐萬寳而燕息
　　衆山朝揖萬水翕聚如貴人燕安休息珍〈缺〉　　富如萬金若攬而有也
　　若具萬善而潔齊
　　明堂寛綽池湖繚繞左右前後眼界不空若貴人坐定珍饌畢陳食前方丈也
　　若槖之鼓
　　槖乃無底囊今煆者引風之具即其類也纔經鼓動其氣即盛言納氣之滿也
　　若器之貯
　　如器之盛物滿而不溢言氣之止聚也
　　若龍若鸞或騰或盤
　　若龍之盤旋鸞之飛騰言其活動有蜿蜒翔舞之體段無破碎死蠢之形狀
　　禽伏獸蹲若萬乗之尊也
　　來勢如虎出深林自幽而漸顯氣象蹲踞而雄壯止勢如鴈落平砂自高而漸低情意俯伏而馴順氣象尊嚴擁䕶綿宻若萬乗之尊也
　　天光發新
　　眼界軒豁氣象爽麗神怡性悅一部精神悉皆收攝而納諸壙中然而至理微妙末易窺測要令目擊道存心領意㑹非文字之可𫝊口舌之可語也中庸曰人莫不飲食鮮能知味也
　　朝海拱辰
　　如萬水之朝宗衆星之拱極枝葉之䕶花朶廊廡之副㕔堂非有使之然者乃一氣感召有如是之翕合也易雲水流濕火就燥雲從龍風從虎聖人作而萬物覩其斯之謂歟
　　龍虎抱衛主客相迎
　　凡眞龍落處左廻右抱前朝後擁所以成其形局也未有吉穴而無吉案若龍虎抱衛而主客不相應則為花假無疑
　　四勢朝明五害不親
　　四勢即龍虎主客也貴乎趨揖朝拱端嚴而不敧側明淨而不糢糊情勢如此烏有不吉更欲不親五害五害者童斷石獨過也
　　十一不具是謂其次
　　此特指上地而言十中有一〈缺〉　　　　　　　泥以為説則世間無全地矣非槩論也
　　海眼曰篇中形勢二字義已瞭然可見勢在龍而形在局非俗人之所謂喝形也奈何卑鄙之説易惑人心須至錮蔽以訛傳訛以盲誘盲無益反害莫此為甚總之道理原屬廣大精微古聖先賢原為格物致知窮理盡性大學問今人只作籠利想故不得不以術行耳匪直今人之術不及古人今人之用心先不及古人之存心矣奈何
　　外篇
　　夫重岡疉阜羣壠衆支當擇其特
　　聖人之於民類麒麟之於走獸鳯凰之于飛鳥亦類也重岡並出羣阜攅頭須擇其毛骨竒秀神氣俊雅之異於衆者為正也
　　大則特小小則特大
　　衆山俱小取其大衆山俱大取其小
　　叅形雜勢主客同情所不葬也
　　叅形雜勢言眞偽之不分主客同情言汝我之莫辨
　　夫支欲伏於地中壠欲峙於地上
　　伏者隱伏峙者隆峙此言支壠行度體段之不同
　　支壠之止平夷如掌
　　支壠葬法雖有不同然其止處悉皆如掌之平倒杖口訣曰斷續續斷氣受於坦起伏伏起氣受於平李淳風曰來不來坦中裁住不住平中取亦曰來來來堆堆堆慢中取坦中裁皆如掌之義也
　　故支葬其巓壠葬其麓
　　支葬其巓緩而急之也壠葬其麓急而緩之也金牛雲緩處何妨安絶頂急時不怕葬深泥
　　卜支如首卜壠如足
　　所謂如首如足亦即巓麓之義謂欲求其如首如足也
　　形氣不經氣脫如逐
　　支壠之葬隨其形勢莫不各有常度不經則不合常度或葬壠於巓首葬支於麓足則生氣脫㪚如馳逐也
　　夫人之葬葢亦難矣支壠之辨目惑心禍福之差矦虜有間
　　支壠固亦易辨奈有似支之壠似壠之支支來而壠止壠來而支止或壠變為支而復為壠支變為壠而復為支或以支為壇垜而行壠於上以壠為壇垜而行支於上復有壠內而支外支內而壠外者又有強支弱壠急支緩壠敧支平壠隆支隱壠石支土壠老支嫩壠偏支正壠全支半壠以及夫非支非壠之不可辨者然其中有竒有正有經有權自非明師耳提面命則目惑心莫能別也倘支壠互用首足倒施其禍立至今之葬者支壠不能別可無誤乎
　　乗金相水穴土印木
　　此言穴中證應之𤣥微也金亦生氣之異名言即其尖圓之所止也相水者言金魚界合相輔於左右也穴土者土即中央之義謂穴於至中取沖和之氣即葬口是也印木即兩邊蟬翊之砂夾主蝦鬚之水以界穴也神寳經曰三合三分見穴土乗金之義兩片兩翊察相水印木之情葢亦神明其義耳又有所謂水底眼剪刀交水裏坐水裏臥明暗股明暗毬長短翊長短水蝸窟蛤尖交金界玉雞胸鳩尾壽帶孩衿筻口鳥跡生龜死鼈眠乾就濕割腳淋頭明陽暗隂陽落隂出羅紋土宿十字天心撲面水底浮大口出小口水過山不過橋流水不流兩片牛角砂一滴蟹眼水舌尖堪下莫傷唇齒罅可扦休近骨虛簷雨過聲猶滴古鼎𤇆消氣尚浮其名類不一莫可殫舉其言櫽括自非明師耳提面命逐一指示卒難通曉
　　外藏八風內秘五行
　　四維四正完宻而無空缺既無風路則五行之生氣自然秘於其內而凝結矣
　　天光下臨地徳上載
　　天有一星地有一穴在天成象在地成形葬得其所則天星垂光而下照地徳柔順而上載也
　　隂陽沖和五上四備
　　物無隂陽違天背原孤陽不生獨隂不成二五感化乃能沖和沖和之處則必有五色異土以應之言四僃者不取於黒又曰沖和之處隂氣寒至此而溫陽氣熱至此而涼溫涼之氣是為沖和
　　目力之巧工力之具趨全避闕増高益下微妙在智觸類而長𤣥通隂陽功奪造化
　　目力之巧則能趨全避闕工力之具則能増高益下大凡作用之法隨宜料理千變萬化本無定方全在人之心目靈巧以類度類觸而長之則𤣥功可以盜天地之機通隂陽之理奪造化之權
　　勢如萬馬自天而下
　　星嵐揷漢跕天而下若萬馬奔馳而來也
　　形如負扆有壠中峙法葬其止
　　萬物負隂而抱陽故凡背後不可無屏障以蔽之如人之肩背最畏賊風則易於成疾坐穴亦然眞龍穿障受幙結成形局𤣥武中峙依倚屏障以固背氣此立穴之大槩也然又當求其止聚處而葬之則無不吉矣
　　經曰勢止形昻前澗後岡龍首之藏
　　勢欲止聚形欲軒昻前有攔截之水後有樂托之山形局既就則眞龍藏蓄於此矣
　　鼻顙吉昌角目滅亡耳致矦王唇死兵傷
　　此以龍首為喻而取穴非謂眞有鼻顙角目也但鼻顙以喻中正故吉角目偏斜而又觕硬孤露不受穴故凶耳言深曲唇言淺薄所以有矦王兵傷之別
　　宛而中蓄謂之龍腹其臍深曲必後世福傷其胸脅朝穴暮哭
　　宛宛之中若有所蓄者龍之腹也況又深曲如臍豈有不吉若葬非其道傷其胸者必遇石而帶黒暈傷脇則乾操如聚粟或上緊下虛鋤之如刲肉朝穴暮哭者言其應之速也可不慎哉
　　夫外氣所以聚內氣過水所以止來龍
　　外氣者橫過之水內氣者來龍之氣此即外氣橫形內氣止生之謂也
　　千尺之勢宛委頓息外無以聚內氣散於地中經曰不蓄之穴腐骨之藏也
　　千尺言來勢之逺也宛委者宛轉委曲而馴順頓息者頓挫止息而融結也若隂陽不交界合不明後無橫水以攔截則土中之生氣㪚漫而無收拾矣葬之適足以腐骨
　　夫噫氣能散生氣龍虎所以衛區穴疊疊中阜左空右缺前曠後折生氣㪚於飄風經曰騰陋之穴敗槨之藏也
　　天地之氣噫則為風最能飄散生氣故必藉前後左右衛䕶區穴而後能融結也若堂局雖有入首疊疊之阜卻緣左空右缺前曠後凹地之融結悉為風所蕩散則生氣不能蓄聚壠之浮氣升騰於上支之沉氣陋洩於下矣葬之無益於存亡適足以腐敗棺槨而已
　　夫土欲細而堅潤而不澤裁肪切玉備具五色
　　石山土穴欲得似石非石之土細膩豐腴堅實潤滋文理如裁肪也土山石穴必得似土非土之石脆嫩鮮明光澤晶瑩體質如切玉也五氣行乎地中金氣凝則白木氣凝則青火赤土黃皆吉唯水黒則㐫五行以黃為土色故亦以純色為吉又紅黃相兼鮮明者尤美間白亦佳青則不宜多見以近於黒色也枝壠千變萬化高低深淺結作各異唯穴中生氣聚結孕育竒秀而為五色者則無有不吉也言五色者特舉其大綱耳土山石穴亦有如金如玊者或如象牙龍腦珊瑚琥珀瑪瑙車渠硃砂紫粉花細石膏水晶雲母禹餘糧石中黃紫石英之類及石中有鎻子文㯽榔文或㸃雜出而具五色者皆脆嫩溫潤似石而非石也石山土穴亦有所謂龍肝鳯髓猩血蟹膏散玉滴金絲紉縷翠柳金黃秋茶褐之類及有異文層沓如花様者或異色鮮明如錦繡者皆堅實光潤似土而非土也即為得生氣矣否則非眞穴也至若活物神異固嘗聞之然有亦能漏泄龍氣大非吉地之宜有高明者宜以鑒之
　　夫乾如聚粟
　　土無氣脈上緊下虛焦白之土麻黒之砂括燥鬆散鋤之如聚粟也
　　濕如刲肉
　　淤濕軟爛鋤之如刲腐肉不任刀也
　　水泉砂礫
　　地氣虛浮腠理不密如濾篾如灰囊內藏氣濕之水外滲天雨之水也
　　皆為㐫宅
　　已上皆㐫葬之則存亡無益適足以腐骨敗槨〈缺〉
　　而已
　　夫葬以左為青龍右為白虎前為朱雀後為𤣥武此言前後左右之四獸皆自立穴處言之
　　𤣥武垂頭
　　垂頭言自主峯漸漸而下如欲受人之葬也受穴之處澆水不流置坐可安始合垂頭格也若注水即傾立足不住即為阧瀉之地精華髓雲人眠山上龍方住水注堂心穴自安亦其義也
　　朱雀翔舞
　　前山聳㧞端特活動秀麗朝揖而有情也
　　青龍蜿蜒
　　左山活軟寛淨展掌而情意婉順也若反𠿕崛強突兀僵硬則非所謂蜿蜒矣
　　白虎馴頫
　　馴善也如人家蓄犬馴擾而不致有噬主之患也頫者低頭俯伏之義言柔順而無蹲踞之㐫也明堂經雲龍蟠臥而不驚是為吉形虎怒蹲視昻頭不平𥚽機中藏又曰白虎彎彎光淨土山䚠如臥角圓如合環虎具此形乃得其眞半低半昻頭高尾藏有缺有陷折腰斷梁虎有此形㐫禍災殃
　　形勢反此法當破死
　　四獸各有本然之體段反此則不吉矣
　　故虎蹲謂之銜屍
　　右山勢蹲昻頭視穴如欲銜噬塚中之屍也
　　龍踞謂之嫉主
　　左山形踞不肻降伏回頭斜視如有嫉妬之情世俗多言龍昻虎伏葢亦傳習之誤昻當作降大槩龍虎俱以馴頫俯伏為吉
　　𤣥武不垂者拒屍
　　主山高昂頭不垂伏如不肻受人之葬而拒之也
　　朱雀不舞者騰去
　　前山反背無情上正下斜順水擺竄不肻盤旋朝穴若欲飛騰而去也
　　夫以支為龍虎者來止跡乎岡阜要如肘臂謂之環抱此言平洋大地左右無山以為龍虎止有高田勾夾故當求岡阜之來蹤土跡於隱隱隆隆之中最要寛
　　展如人之肘臂腕肉有情明堂〈缺〉　　　　夷自為局垣一龍一虎如規之圓言其形如步武旋轉自然團簇環抱而恬軟也
　　以水為朱雀者衰旺係乎形應忌乎湍激謂之悲泣水在明堂以其位乎前故亦名朱雀若池湖淵潭則以澄清瑩淨為可喜江河溪澗則以屈曲之𤣥為有情倘亷刼箭割湍激悲泣則為㐫矣由是觀之雖水之取用不同闗繫乎形勢之美惡則一也葢有是形則有是應故子孫之衰旺亦隨之相感之理也別有一般鼕鼕閧閧如擂鼓聲者得之反吉又非湍激悲泣之比
　　朱雀源於生氣
　　氣為水母有氣斯有水原其所始水之流行實生氣之所為也生氣升而為雲降而為雨山川妙用流行變化勢若循環無有窮已是故山之與水當相體用不可須㬰離也
　　派於未盛朝於大旺
　　派者水之分也朝者水之合也夫水之行初分懸溜始於一線之微此水之未盛也小流合大流乃漸逺而漸多而至於㑹流總瀦者此水之大旺也葢水之㑹由山之止山之始乃水之起能知水之大會則知山之大盡推其所始究其所終離其所分合其所聚置之心目之間胸臆之內總而思之則大小無從而逃地理可貫而盡矣若夫禹貢之載九州其大要則係於隨山濬川之四字如導沇水導河導漾之類皆水之未盛也如入於江入於河入于海者皆水之大旺也以其大勢言之則山川之起於西北自一而生萬也水之聚於東南合萬而歸一也禹貢舉天下之大者而言之則始於近而終於逺自一里而至十里由十里而至於足跡之所能及推其山之起止究其水之分合是成小禹貢也
　　澤其相衰流於囚謝
　　澤謂陂澤詩彼澤之陂註雲水所鍾聚也水既瀦蓄淵停則止水勢已煞故曰衰流於囚謝者水盈科而進則其停者已乆溢為餘波故曰謝
　　以返不絶
　　山之氣運隨水而行凡遇吉凶形勢若逺若近無不隨感而應然水之行也不欲斜飛直攛反背無情要得衆砂節節欄截之𤣥屈曲有情而成不絶之運化也
　　法每一折瀦而後洩
　　此言水之去勢每於屈折處要有瀦蓄然亦不必盡泥穴前但得一水則亦可謂之瀦矣善於作用者穴前元辰直長法以穴中溝頭水論瀦洩每折中作斗既瀦而後洩去可救初年無患此亦是奪神功之妙也
　　洋洋悠悠顧我欲留
　　此言水之去勢悠洋眷戀有不忍遽去之情顧我而欲留也
　　其來無源其去無流
　　源深流長不知其來砂攔局宻不見其去
　　經曰山來水回貴夀而財
　　山來者衆山攢集水回者羣流環㑹此富貴夀考之穴也
　　山囚水流虜王滅侯
　　山囚明堂逼塞不寛舒也水流元辰直溜不縈紆也生旺係乎形應地理之法不過山水向背為𦂳向則為吉背則為凶故向坐有法當取之於應照水路有法當求之於曲折他無與焉
　　雜篇
　　占山之法以勢為難而形次之方又次之
　　千尺為勢百尺為形勢言濶逺形言淺近然有大山大勢大地大形則當大作規模高擡望眼而後可以求之也勢有隱顯或去山勢從東趨形從西結勢由左來穴自右出勢又有佯詐穴亦有花假此所以為最難也其次莫如形有一二里為一形此形之大者也有隻就局內結為蜂蝶蛙蛤之類此形之小者也鵞鳯相肖獅虎相類形若不眞穴何由擬故形亦為難也又其次莫如方方者方位之説謂某山來合坐作某方向之類是也
　　勢如萬馬自天而下其葬王者
　　此下言眞龍降勢之大畧可總括天下山嵐之行度若欲逐一分類則反包括不盡矣其葬王者言其貴也不得拘之
　　勢如巨浪重嶺疊嶂千乗之葬
　　峯巒層踏如洪波巨浪奔湧而來當出千乗之貴
　　勢如降龍水遶雲從爵祿三公
　　星嵐撐漢踏銜而下如龍之降也及至歇處山如雲擁水似帶蟠烏得不貴
　　勢如重屋茂草喬木開府建國
　　眞龍降勢層層踏踏如人家之重屋疊架所以為貴也
　　勢如驚蛇屈曲徐斜㓕亡家國
　　橫竄直播行度畏縮而不條暢死硬而不委蛇故葬者家亡國㓕
　　勢如矛戈兵死形囚
　　尖利如矛葉直硬如鎗杆故子孫多死於㐫橫非命
　　勢如流水生人皆鬼
　　順瀉直流去無禁止之情此遊漫之龍也葬之者主少亡客死
　　形如負扆有壠中峙法葬其止王侯崛起
　　凡結穴之處負隂抱陽前親後倚此總相立穴之大情也負扆形如御屏壁立﨑急不可扦穴法當立於平地須龍貴朝眞而後可不謂負扆便能如是之貴也
　　形如燕窠法葬其曲胙土分茅
　　燕窠多于山腰龍虎包裹自成形局入穴不見孤露所以為貴
　　形如側壘後岡逺來前應曲回九棘三槐
　　穴形偃詐如壘之側𤣥武來上前朝後應委曲周回法當就壘口扦之主三公九卿之貴
　　形如覆釡其嶺可富
　　覆釡如五星中所謂覆釡金也唯挨金下水穴今言形如覆釡則合葬麓隂龍而陽穴也若葬於巓乃是以隂挨隂不㡬於獨隂不成之義乎近來世俗正坐此病無不葬壠於巓也固有照天蠟燭及貫頂法多葬山嶺亦須有天然成穴方可下
　　形如植冠永昌且歡
　　植冠言其形穴之尊嚴也後仰前倚壁立﨑急宜阡緩中
　　形如投筭百事昏亂
　　山形如筭橫直亂投故凶
　　形如亂衣妬女淫妻
　　山形剝落破碎如亂衣之不整故淫亂
　　形如灰囊災舍焚倉
　　大抵即內篇水泉砂礫之意言生氣不蓄之穴得雨暫濕雨止即乾如湯之淋灰故㓙
　　形如覆舟女病男囚
　　橫岡無脈中央四隤無穴可扦葬之則男女不利
　　形如橫几子絶孫死
　　𤣥武縮頭入首無脈穴何可扦然有得幾之正形者乃水之所變故出文章科第世有盧相公祖楊神童祖方太監祖皆葬幾形葢未可以其㓙而棄之也
　　形如臥劒誅夷偪僭
　　形狹而長首脫而瘠純石剝落文理枯燥故㓙然有劒形而出貴者如石使相祖曾文遄下托手穴是也
　　形如仰刀㓙禍伏逃
　　形如魚之鬐鬛無肥厚氣象故㓙
　　牛臥馬馳鸞舞鳯飛
　　此言各得其本性而應形眞
　　螣蛇委蛇
　　委蛇則為活蛇故吉直硬為死則㓙
　　黿鼉魚鱉以水別之
　　四者皆水族故以近水而應形眞
　　牛富鳯貴
　　牛出於土星故富鳯出於木星故貴
　　螣蛇凶危
　　蛇心險有毒故多凶遇蛙蛤則貪惏而為小人葢蛇之所陷也逢蜈蚣金龜鳩鳥則畏謹而為君子乃欲陷於蛇也古今阡蛇形地者何限豈可例以凶危而不用乎
　　形類百動葬者非宜四應前桉法同忌之
　　形勢止伏如屍居之不動方可扦穴若有不定豈可用乎非惟主山但目前所見飛定擺竄於我無情者悉當忌之
　　夫勢與形順者吉勢與形逆者凶勢吉形凶百〈缺〉　一勢凶形吉禍不旋日
　　形勢二者皆以止伏為順飛走擺竄為逆順則吉逆則凶勢吉形凶尤可希一日之福若勢凶形吉則禍不待終日極言應之速也
　　經曰地有四勢氣從八方寅申己亥四勢也震離坎兌乾坤艮巽八方也
　　若但言地有四勢只有朱雀𤣥武青龍白虎而已氣從八方只有四正四隅而已兩句下證之以寅申巳亥震離坎兌乾坤艮巽之説則當以方位解之四勢為四長生如火生寅水生申金木生於己亥是也八方為八卦東方震艮南巽離西方坤兌北乾坎是也又有所謂六秀六貴分金三十吉龍併十六貴龍等説皆原於此是星卦之所由興也
　　是故四勢之山生八方之龍四勢行龍八方施生一得其宅吉慶榮貴
　　四勢者陳石璧所謂五行生氣之地八方八卦方也八龍不能自生要得寅申己亥五行之生氣而後能施生也其大意言八方之龍要從長生位上得來則吉假如震龍屬木長生於亥要必自亥位發始即為生氣之地或從亥上經過亦是餘可類推但此之生氣與內外篇之言生氣不同
　　土圭測其方位玉尺度其逺邇
　　土圭所以辨方正位其制見於周禮玉尺所以度量逺邇其數生於黃鍾今臺司度日影以定候多用此制也
　　夫葬乾者勢欲起伏而長形欲濶厚而方葬坤者勢欲連辰而不傾形欲廣厚而長平葬艮者勢欲委蛇而順形欲高峙而峻葬巽者勢欲峻而秀形欲銳而雄葬震者勢欲緩而起形欲聳而峩葬離者勢欲馳而窮形欲起而崇葬兌者勢欲天來而坡垂形欲方廣而平夷葬坎者勢欲曲折而長形欲秀直而昻
　　此言八卦之山必欲合如是之形勢然後為吉夫天下山川行度千變萬化豈有一定之理哉何者不欲起伏而長濶厚而方寧獨乾之一山如是哉此只言其大槩耳是以形勢為上而方位次之必欲如此
　　又何異於刻舟求劒者乎〈缺〉　　　　存之以俟㕘考
　　葢穴有三吉葬直六凶天光下臨地徳上載
　　天光地徳前見
　　藏神合朔神迎鬼避一吉也
　　神吉神鬼凶煞朔謂歲月日時言藏神合乎吉朔也神迎鬼避得吉年月也
　　隂陽沖合五土四備二吉也目力之巧工力之具趨全避缺増高益下三吉也
　　解見前
　　隂陽差錯為一凶歲時之乖為二凶
　　此言葬日不得方向年月之通利
　　力小圖大為三凶
　　生人福力淺薄而欲圖王侯之地是不量力度徳也然此亦不可泥
　　憑福恃勢為四凶
　　憑見在之福恃當今之勢富貴之家自謂常如今日而不深慮有父母之喪者不思盡力以求宜隱之地但茍焉窀變而已正程子之所謂唯欲掩其目之不
　　見反以隂陽之理為無足〈缺〉　　　　可勝道哉魏志管輅遇征東將軍母丘儉之墓嘆曰松栢雖茂無形可文碑諡雖美無後可守𤣥武垂頭青龍無足白虎銜屍朱雀悲泣四危已備去當滅族後果如其言又左氏春秋傳㑹文公十三年邾文公卜遷於繹史曰利於民不利於君公曰茍利於民孤之利也左右曰命可長也君何弗為公曰命在養民民茍利矣遷也吉莫如之遂遷五月公果卒然固有數焉而隂陽之理亦有所定矣
　　僣上偪下為五凶
　　僣上言庶人墳墓不得如大官制度貧家行喪不得效富室耀及不得作無益華靡亡者無益存者招禍偪下為儉不中禮慳吝鄙澁父母墳墓不肯即時盡作用之法因循茍且致生凶變作用者謂如作明堂通水道及夫截龎去滯増高益下陣水蔽風之類皆是也
　　變應怪見為六凶
　　上言天時人事不能全美或有吉地吉穴主人濡滯不葬或是非爭競而害成或貧病兼憂而不能舉或明師老死不復再來或停喪久逺而兵火不測或子孫叅差而人事不齊或官事牢獄而不復可為或日怠日㤀竟成棄置或全家絶㓕同歸暴露是皆因葬不即舉而變見多端也嗚呼為人者可不凜凜然而知戒謹乎哉
　　經曰穴吉葬凶與棄屍同
　　言形勢雖吉而葬不得穴或葬已得穴而不知深淺之度皆與委而棄之者何以異哉錦囊一書其大槩專以生氣為主即太極為之體也其次分為枝壠即隂陽為之用也又其次曰風水曰止聚曰形勢曰骨脈又其次則驗文理之秀異明作用之利宜學者當熟讀玩味則知景純之心法矣





　　葬書
