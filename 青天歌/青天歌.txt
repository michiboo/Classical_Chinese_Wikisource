青天莫起浮雲障，雲起青天遮萬象。萬象森羅鎮百邪，光明不顯邪魔旺。
我初開廓天地清，萬戶千門歌太平。有時一片黑雲起，九竅百骸俱不寧。
是以長教慧風烈，三界十方飄蕩澈。雲散虛空體自真，自然現出家家月。
月下方堪把笛吹，一聲響亮振華夷。驚起東方玉童子，倒騎白鹿如星馳。
逡巡別轉一般樂，也非笙兮也非角。三尺雲璈十二徽，曆劫年中混元所。
玉韻琅琅絕鄭音，輕清遍貫達人心。我從一得鬼神輔，入地上天超古今。
縱橫自在無拘束，心不貪榮身不辱。閑唱壺中白雪歌，靜調世外陽春曲。
我家此曲皆自然，管無孔兮琴無弦。得來驚覺浮生夢，晝夜清音滿洞天。
