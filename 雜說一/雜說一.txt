龍噓氣成雲，[1]雲固弗靈於龍也。然龍乘是氣，茫洋窮乎玄間，[2]薄日月，伏光景，感震電，神變化，水下土，汩陵谷，[3]雲亦靈怪矣哉！雲，龍之所能使為靈也；[4]若龍之靈，則非雲之所能使為靈也。然龍弗得雲，無以神其靈矣，失其所憑依，信不可歟！[5]異哉，其所憑依，乃其所自為也。《易》曰：「雲從龍。」既曰龍，雲從之矣。
龍、雲︰喻明君、賢臣也。薄︰迫近。伏︰遮蔽。景︰同「影」。神變化︰使變化神奇而不測。水︰雨水。汩︰淹沒也。
