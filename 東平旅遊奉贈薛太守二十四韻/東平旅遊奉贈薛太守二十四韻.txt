
頌美馳千古，欽賢仰大猷。
晉公標逸氣，汾水注長流。
神與公忠節，天生將相儔。
青雲本自負，赤縣獨推尤。
御史風逾勁，郎官草屢修。
鵷鸞粉署起，鷹隼柏臺秋。
出入交三事，飛鳴揖五侯。
軍書陳上策，廷議借前籌。
肅肅趨朝列，雝雝引帝求。
一麾俄出守，千里再分憂。
不改任棠水，仍傳晏子裘。
歌謠隨舉扇，旌斾逐鳴騶。
郡國長河繞，川原大野幽。
地連堯泰嶽，山向禹青州。
汶上春帆渡，秦亭晚日愁。
遺墟當少昊，懸象逼奎婁。
即此逢清鑒，終然喜暗投。
叨承解榻禮，更得問縑遊。
高興陪登陟，嘉言忝獻酬。
觀棊知戰勝，探象會冥搜。
眺聽情何限，沖融惠勿休。
祗應齊語默，寧肯問沈浮。
然諾長懷季，棲遑輙累丘。
平生感知己，方寸豈悠悠。

