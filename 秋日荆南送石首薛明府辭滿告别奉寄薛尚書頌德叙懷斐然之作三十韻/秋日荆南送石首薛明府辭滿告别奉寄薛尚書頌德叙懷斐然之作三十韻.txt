南征為客久，西候別君初。
歲滿歸鳧舄，秋來把雁書。
荊門留美化，姜被就離居。
聞道和親入〈景仙出使吐蕃同論泣陵入朝〉，垂名報國餘。
連枝不日並，八座㡬時除。
往者胡星孛，恭惟漢網疎。
風塵相澒洞，天地一丘墟。
殿瓦鴛鴦坼，宮簾翡翠虛。
鉤陳摧徼道，槍櫐〈《長楊賦》：木擁槍櫐。即柵也。〉失儲胥。
文物陪廵守，親賢病拮据。
公時呵䝟貐，首唱卻鯨魚。
勢愜宗蕭相〈原註：郭令公〉，材非一范雎〈原註：諸名將〉。
屍填太行道，血走浚儀渠。
滏口師仍會，函關憤巳攄〈追述景仙守扶風事〉。
紫微臨大角，皇極正乘輿。
賞從頻峨冕，殊私再直廬〈原註：公舊執金吾，新授羽林前後二將軍。〉。
豈惟高衛霍，曾是接應徐。
降集飜翔鳳，追攀絶衆狙。
侍臣雙宋玉，戰策兩穰苴。
鑒澈勞懸鏡，荒蕪已荷鋤。
嚮來披述作〈原註：石首處見公新文一卷。「卷」一作「通」。〉，重此憶吹噓。
白髮甘凋喪，青雲亦卷舒。
經綸功不朽，䟦涉體何如。〈原註：公頃奉使和蕃。已見上。〉
應訝耽湖橘，常餐占野蔬。
十年嬰藥餌，萬里狎樵漁。
揚子淹投閣，鄒生惜曵裾。
但驚飛熠燿，不記改蟾蜍。
煙雨封巫峽，江淮略孟諸。
湯池雖險固，遼海尚填淤。
努力輸肝膽，休煩獨起予。
