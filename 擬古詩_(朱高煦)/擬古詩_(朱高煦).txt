
擬古詩（六首。永樂五年）
三五肇人極，聖道何巍巍。
夏殷逮成周，文風漸弘開。
呂政絕天紀，殘苛恣雄猜。
萬姓坐塗炭，六籍成寒灰。
自謂世無敵，沙丘忽崩摧。
阿房樂未央，長城空怨堆。
人文至今存，狂秦安在哉？
千古驪山下，穢德銜餘哀。
武皇藉文景，民殷倉粟陳。
不守清凈化，開邊政多門。
四方屢遊幸，萬里行三軍。
有子不自保，哀哉真少恩。
外虛仁義名，奈茲多欲身。
神仙在何處，茂陵今幾春。
自古寺人職，司閽供灑掃。
秦漢始撓政，國本亦枯槁。
唐初任猶輕，高貴在天寶。
淪胥宣懿間，神器由顛倒。
門生詆天子，尊重壓元老。
社稷遂已墟，群閹那自保。
全忠不堪忿，殲殞何草草。
嗟哉太宗業，家奴壞王道。
後世宜鑒之，慮患防須早。
道君蒞天位，聰明邁前人。
紹述溺新法，棄彼藝祖仁。
昏荒事花石，艮嶽排秋旻。
師相寵京貫，狂妄開燕雲。
藩籬既已撤，狼虎俄成群。
吞噬至骨肉，和議尚紛紜。
父子徙沙漠，中原陷胡塵。
至今竊憤錄，一覽猶傷神。
磊落元始祖，英名出天然。
繼統一海內，彬彬任才賢。
偃武重斯文，生民皆息肩。
從容頗中道，暗合如有傳。
胡俗思改易，華風未能全。
文統與桑哥，相繼專威權。
茲誠損盛德，誅殛斷弗憐。
貽謀計亦疏，國運無百年。
順帝饒巧思，良工弗能及。
奇后褻坤儀，儲子驕相襲。
奸回屢登崇，弊政滋郡邑。
群雄遂蜂起，志士如龍螫。
脫脫力未展，擴廓兵方集。
信讒忌成功，九廟斯嶪岌。
不有昏政乖，那歸皇祖急。
歷數在聖明，萬代洪基立。
