　　《四六話》二巻，宋·王銍撰。銍有《黙記》，已著録其書。皆評論宋人表、啟之文。六代及唐詞，雖駢偶，而格取渾成，唐末、五代漸趨工巧，如羅隱《代錢鏐賀昭宗更名表》所謂「右則虞舜之全文，左則姬昌之半字」者，當時以為警策是也。宋代沿流，彌競精切，故銍之所論亦但較勝負於一聨一字之間。至周必大等，承其餘波，轉加細宻。終宋之世，惟以隷事切合為工，組織繁碎而文格日卑，皆銍等之論導之也。然就其一時之法論之，則亦有推闡入微者，如詩家之有句圖，未可廢也。上巻之末載其父素《為滕甫辨謗乞郡劄子》誤刻蘇軾集中，銍據素手跡，殆必不誣。今軾集仍載此文，蓋失於釐正，此亦足以資考訂焉。
　　先君子少居汝陰鄉里而游學四方，學文於歐陽文忠公，而授經於王荊公。王深父常夷。父既仕，從滕元發、鄭毅夫論作賦與四六，其學皆極先民之淵藴。銍每侍教誨，常語以為文為詩賦之法，且言賦之興逺矣。唐天寳十二載，始詔舉人策問，外試詩賦各一首，自此八韻律賦始盛。其後作者如陸宣公、裴晉公、呂溫李程，猶未能極工，逮至晩唐，薛逢宋言及吳融，出於塲屋，然後曲盡其妙，然但山川草朩、雪風花月或以古之故實為景題，賦於人物情態，為無餘地。若夫禮樂、刑政、典章、文物之體略未備也。國朝名軰，猶雜五代衰陋之氣，似未能革。至二宋兄弟，始以雄才奧學一變山川草朩人情物態，歸於禮樂刑政典章文物，發為朝廷氣象，其規模閎達深逺矣。繼以滕鄭、吳處厚、劉輝工，緻纎悉備，具發露天地之藏，造化殆無餘巧。其櫽栝聲律，至此可謂詩賦之集大成者，亦繇仁宗之世太平閒暇，天下安靜之乆，故文章與時髙下。蓋自唐天寳逺訖於天聖，盛於景祐、皇祐，溢於嘉祐治平之間，師友淵源，講貫磨礲，口傳心授，至是始克大成就者，蓋四百年於斯矣。豈易得哉？豈一人一日之力哉？豈徒此也！凡學，道學文淵源，從來皆然也。世所謂箋、題、表、啟，號為四六者，皆詩賦之苗裔也。故詩賦盛，則刀筆盛，而其衰亦然。銍類次先子所謂詩賦法度與前軰話言附家集之末。又以銍所聞於交遊間四六話事，實私自記焉。其詩話、文話、賦話，各別見雲。老成雖逺，典刑尚存，此學者所當憑心而致力也。且以昔聞於先子者為之序。欲自知為文之難，不敢茍且於學問而已，匪欲誇諸人也。 
　　宣和四年七月庚申日汝陰王銍序
　

　　宋元憲晚歳有詩云「老矣師丹多忘事，少之燭武不如人」，其後，元厚之作執政參知政事，一日奏事差誤，神宗顧謂曰「卿如此忘事耶」？明日乞退，遂用元憲語作《乞致仕表》雲「少之燭武尚不如人，老矣師丹仍多忘事」，神宗讀表至此，憐其意而留之。歐陽文忠公《謝致仕表》雲「雖伏櫪之馬悲鳴，難戀於君軒，而曳尾之龜涵養，未離於靈沼」。元厚之後作《致仕表》雲「蹌蹌退舞,敢忘舜帝之笙鏞？翯翯歸飛，亦在文王之靈沼」。又，《謝致仕表》雲「冥鴻雖逺，正依天宇之髙華，微藿雖傾，尚遡日華之明潤」，其意謂萬物不離於天地，雖致仕亦不離君父也。子瞻為《筆說》，大以此為妙雲「古人謝致仕表未有能到此者」。
　　元厚之作《王介甫再相麻》，世以為工，然未免偏枯，其雲「忠氣貫日，雖金石而為開；讒波稽天，孰斧斨之敢闕」，上句「忠氣貫日」則可以襯「雖金石而為開」，是以下句「讒波稽天」，則於斧斨了無干涉。此四六之病也。元厚之取《古今傳記》佳語作四六——雖金石而為自開；《西京雜記》載揚雄全語也——日華明潤，李徳裕《唐武宗畫像贊》也。四六尤欲取古人妙語以見工耳。 
　　元厚之乆作藩郡，後聞儂智髙餘黨冦二廣，移知廣州而所傳乃妄，改知越州，厚之謝上表雲「忽聞羽檄之馳，謂有龍編之警。橫水明光之甲，得自虛聲；雲中赤白之囊，倡為危事」，用李徳裕《獻替記·伐劉稹》「李石令中人石元貫奏『橫水明光之甲曳地，何由取他』。徳裕曰『從伊十五里，精兵明光甲曳地，必須破卻此賊』，後所傳果妄，遂誅劉稹焉」。 
　　神宗友愛嘉岐二王，不許出閤，固辭者數十，其後改封。先召翰林學士元厚之謂曰「卿可於麻辭中道殺，勿令更辭也」。略雲「列第環宮，彌聳開元之盛；側門通禁，共承長樂之顔」。
　　四六有伐山語，有伐材語。伐材語者，如巳成之柱桷，略加繩削而已。伐山語者，則搜（搜山一作披山）山開荒，自我取之。伐材，謂熟事也。伐山，謂生事也。生事必對熟事，熟事必對生事。若兩聨皆生事，則傷於奧澁；若兩聮皆熟事，則無工，蓋生事必用熟事對出也。如夏英公《辭奉使表》略雲「頃歳，先人沒於行陣；春初，母氏始棄孤遺。義不戴天，難下單于之拜；哀深陟岵，忍聞禁佅之音」。不拜單于用鄭衆事，而公羊謂夷樂曰「禁佅，此生事對熟事格也」。後永叔作《歸田録》，改雲「義不戴天，難下穹廬之拜；情深陟岵，忍聞夷樂之聲」。夏英公《免起復奉使表》，世以為工，然其間一聨雲「王姬築館，接仇之禮既嫌；曽子回車，勝母之遊遂輟」。此聮亦不減前一聨也。 
　　先公言：本朝自楊劉四六彌盛，然尚有五代衰陋氣，至英公表章始盡洗去。四六之深厚廣大，無古無今，皆可施用者，英公一人而已。所謂四六集大成者，至王歧公、元厚之，四六皆出於英公。王荊公雖髙妙，亦出英公，但化之以義理而已。 
　　表章有宰相氣骨。如范堯夫《謝自臺官言濮王事責安州通判表》雲「內外皆君」，父之至慈出處，蓋臣子之常節。又，青州劉丞相《罷省官謝起知滑州表》雲「視人郡章，或猶驚畏。諭上恩旨，罔不歡欣」。又雲「詔令明具，止於奉行；徳澤汪洋，易於宣究」。愛其語整，暇有大臣氣象。劉丞相《守鄆謝表》雲「雖進退必由其道，所願學者古人」。顧功烈如此，其卑終難收於士論。此真罷相表也。 
　　沈存中緣永樂陷沒，謫官乆之。元祐中，復官分司，以表謝曰「洪造與物，難回霜霰之餘；聖恩及臣，更過天地之力」。又曰「雖奮竭之心，難伸於巳廢之日；惟忠孝之志，敢忘於未死之前」。皆新語也。 
　　錢易希白子彥逺字子髙、明逸字子飛，俱以賢良登科。族人藻、醇老既應說書進士俱中第，又應中大科。熊伯通以啟《賀藻知制誥》曰「七年三第，閱賢良文學之科；一門四人，襲潤色討論之職」。四人謂易，惟演明逸及藻也。 
　　蘇子瞻作翰林，林子中方以言者去國。在外以啟賀曰「父子以文章名世，盡淵雲司馬之才；兄弟以方正決科，邁晁董公孫之學」，與其後為中書舍人謫二蘇告詞之語異矣。 
　　子瞻幼年見歐陽公《謝對衣金帶表》而誦之，老蘇曰「汝可擬作一聮曰「匪伊垂之而帶有餘，非敢後也而馬不進」」，至為頴川，因有此賜用，為表謝雲「枯羸之質，匪伊垂之而帶有餘，歛退之心，非敢後也而馬不進」。後為兵部尚書，又作《謝對衣帶表》，略曰「物生有待，天地無窮。草朩何知，冒慶雲之渥采；魚鰕至陋，借滄海之榮光」。雖若可觀，終非其有。四六至此，涵造化妙旨矣。 
　　文章有彼此相資之事，有彼此相須之對，有彼此相須而曽不及當時事，此所以助發意思也。唐人方有此格，謂之互換格，然語猶拙。至後人襲用講論而意益妙，如楊汝士《陪裴晉公東雒夜宴詩》曰「昔日蘭亭無艷質，此時金谷有髙人」，止於此而已。至永叔和杜祁公詩曰「元劉事業時無取，姚宋篇章世不知，二美惟公所兼有，後生何者欲攀追」。其後蘇明允《代人賀永叔作樞密啟》曰「在漢之賈誼談論俊美，止於諸侯相，而陳平之屬寔為三公；唐之韓愈詞氣磊落，終於京兆尹，而裴度之倫實在相府。然陳平裴度未免謂之不文，而韓愈賈生亦嘗悲於不遇，蓋人之於世，美惡必自有倫，而天之於人，賦予亦莫能備此」。又何啻出藍更青，研朱益丹也。後至荊公《賀韓魏公罷相啟》略雲「國無危疑，人以靜一。周勃霍光之於漢，能定策而終以致疑；姚崇宋璟之於唐，善致理而未嘗遭變。紀在舊史，號為元功，固未有獨運廟堂。再安社稷，弼亮三世，敉寧四方。崛然在諸公之先，煥乎如今日之懿。若夫進退之當於義，出入之適其時」。以彼相方，又為特美。此又妙矣。 
　　譚昉，曲江人，荊公少年仕宦韶州之友也。特善牋表。荊公在金陵稱其一對雲「車斜韻險，競病聲難」。競病二字，曹景宗故事也。白樂天與元微之書曰「何處春深好，詩以斜車二字為韻」，往來幾百篇。
　　王荊公父名益，以都官員外郎通守金陵，而元厚之作金陵幕官，其契分乆矣。荊公既相神宗，欲慎選翰林學士。時厚之乆在外，老於從官。荊公對曰「有真翰林學士，但恐陛下不能用耳」。上固問之。因道姓名。上乆之曰「元絳在外，乆不以文稱，且令為制誥如何？」荊公曰「陛下果不能用爾。況已作龍圗閣直學士，難下遷知制誥」。遂自外徑除翰林學士，中外大驚。既就列，有稱職之譽，不乆遂參大政，故厚之深徳荊公。其後荊公居金陵，厚之以太子少保致仕，歸平江以啟謝荊公曰「眷林泉之樂，方遂乞骸；望袞繡之歸，徒深引脰。」
　　丁晉公文字，雖老不衰，在《朱崖荅胡則侍御書》曰「夢幻泡影，知既往之本無；地水火風，悟本來之不有」。在《海外十四年及北遷道州謝表》雲「心若傾葵，漸暖長安之日；身同旅鴈，乍浮楚澤之春」。又《謝復祕書監表》雲「炎荒萬里，歳律一周，傷禽無振羽之期，病樹絶沾春之望」。人亦哀之。
　　唐張籍用「裴晉公薦為國子博士而東平帥李師道辟為從事」，籍賦《節婦吟》見志以辭之雲「君知妾有夫，贈妾雙明珠。感君纒綿意，繫在紅羅襦。妾家髙樓連苑起，良人持戟明光裏。知公用心如日月，事夫誓擬同生死。還君明珠雙淚垂，何不相逢未嫁時」。先子元祐中除知陳留縣，唐君益帥荊南方，董辰沅邊事辟先子通判沅州，先子已得陳留而辭之，以啟謝君益曰「抱璧懷沽，雖免匹夫之罪；還珠自歎，空成節婦之吟。」
　　孫賁公素，除河東轉運使，託先子代作謝表，蓋河東，堯故都之地，曰「富歳三登，有唐叔得禾之異；輿情百樂，興堯民擊壤之歌」。末雲「過太行回顧雲下，義感親闈；望長安逺在日邊，心馳帝闕」。公素讀之笑曰「公乃末篇寓忠孝之意也。」 
　　先子嘗言四六須「只當人可用，他處不可使，方為有工」。邵篪自陜西運使移知鄧州，先子以啟賀之雲「教實自西，浸被南明之國；民將愛父，竚興前古之歌」，乃邵氏自陜移鄧之啟也。 
　　廖友明略作四六最為髙竒。嘗謂僕言：「須要古人好語。換卻陳言，如職名二字，便不可入四六，如上表雲「初見吏民，已宣條教之類」，真可憎惡爾。」明略《賀安厚卿啟》曰「逺離門墻，遁跡江湖之外；闚望麾葆，榮光河洛之間」。又《賀張丞相啟》雲「中台之光，下飾萬物；前箸之畫，外製四夷。進有徳而朝廷尊；用真儒而天下服」。又雲「日月亭午，信無邪隂，山川出雲，亟有時雨」。又《謝厚卿荅書之啟》雲「寂寞江濵，若戎車之陷淖；棲遲嵓邑，信塞馬之依風。」暐然晨光，照此蔀屋。《許安世少張自蜀漕責房州倅謝執政啟》雲「賤貧於有道之邦，自知愧恥；負犯於可封之日，無足哀矜」。議者謂「引咎歸已，不文過以自矜，得責降之義」。
　　閻令洵仁善四六，而一字不肯妄下，必求警策以過人。《謝再除陜西轉運使表》曰「識道重來，端同老馬；操刀卻視，若宰全牛」。《謝復官表》曰「悲未見於齊羊；笑中分於鄭鹿」。臨死作《發運使表》曰「轉輸九路，回泝萬艘，過冒軄名，出持使旨。夢游帝所，驚晬色之回春；來自日邉；覺容光之照水。漸浮楚澤，回望堯雲。伏念臣：少也羇孤，長而疵賤。學宗論語孟子，粗識指歸。仕遇神考泰陵，俱蒙奬擢而臣志未伸，於每剉恩不報而逾深髀消。乗傳之餘，心折號弓，之後侵尋晚景，辜負明時。頃畢通喪，適逢初政，饟軍西塞，賜對中宸，曲荷聖知，徑除宰屬，忽除怨府，升寘儒林。未勉螢牕之瘽，但愧桑榆之晚，三光倒影，自一壺中。萬里提封，幾半天下。然而，承平既乆，積弊日深，公私困於盜攘，官政習於涵養。偷安則如抱薪救火，欲速則如以堇療饑。必待更張，庶能漸正。然恐：約束未周於郡縣，謗傷已達於闕朝。明月夜光，寧無按劍。髙山流水，自有知音。仰恃聖明，俯殫勤拙。矢心論報，沒齒為期」。天聖中，劉子儀《賀五王出閤啟》雲「芝函曉列星，飛降天上之書；棣蕚晨趨嶽立，受日中之字」。皆隠用五字、王字也。 
　　唐鄭準為荊南節度使。成汭從事，汭本姓郭，代為作《乞歸姓表》雲「居故國以狐疑，望鄰封而鼠竄。名非伯越，浮舟難効於陶朱；志在投秦，出境遂稱於張祿。未遑辨雪，尋涉艱危」。其後范文正公以隨母冒姓朱，以朱說既登第後，《乞還姓表》遂全用之，雲「志在投秦，入境遂稱於張祿；名非伯越，乗舟偶効於陶朱」。議者謂「文正公雖襲用古人全語，然本實范氏當家，故事非攘竊也。」 
　　元豐末，劉誼以論常平不便，罷提舉，官勒停。遊金陵，以啟投王荊公。令其再起，稍更新法之不便於民者。荊公荅以啟，略曰「起於不得已，蓋將有行；老而無能，為雲胡不止。」
　　盧多遜丞相謫海外。國史載其《謝表》，末雲「流星已逺，拱北極以無由；海日空懸，望長安而不見」。又其孫載作《范陽家誌》，附其臨終自作遺表，略雲「昔日位居黃閣，衆口鑠金；此時身謝朱崖，蔓草縈骨」。雖有五代衰氣，然亦可哀矣。 
　　熈寧中，彗星見。是歳交趾李乾徳叛。邕州二廣為之騷動，朝廷遣郭逵、趙卨討之。荊公作相，草《出師勅榜》，有雲「惟天助順，已兆布新之祥」，為彗星見而出師也。《行年河洛記》：王世充假隋恭帝禪位，策文雲「海飛羣水，天出長星，除舊之徴克著，布新之祥允集」。荊公用舊意為新語也。 
　　楊子安侍郎坐黨籍，謫官洛陽。其《謝再任宮祠表》雲「地載海涵，莫測包荒之度；春生秋殺，皆成造化之功」。邸報至丹陽。蔡元度在郡見報，驚歎諷味之。
　　熊伯通任金陵，為王荊公幕府官，代公作《立貴妃表》雲「有警戒相承之道，無險詖私謁之心」。荊公取而用之。後人因用此一聯，相聯不已。
　　鄧溫伯知成都，《謝上表》雲「捫參歴井，敢辭蜀道之難；就日望雲，愈覺長安之逺」。自後凡官兩川者，謝表相承用此一聨。
　　滕元發光祿，受知神宗，最在諸公之先。以議政與荊公不合，遂出為帥。又以妻黨李逢事謫知池安二州。既罷安州，許朝見，至國門，將復用之。又中飛語，再謫知筠州。是時尚艤舟國，東普照寺也。先子實公之客，是時在京師，托撰陳情表自辨。先子為公草之，盡載於此，曰「人情不問賢愚，莫不畏天而嚴父，然而疾痛則呼父，窮窘則號天，蓋情發於中，而言無所擇，豈以號呼之故，謂無嚴畏之心？今臣之所患，不止於疾痛，而所憂，有甚於窮窘。若不號呼於君父，更將赴愬於何人？伏望聖慈少加矜察，臣本無學術，亦無材能，惟有忠義之心生而自許。昔季文子見有禮於君者，事之如孝子之養父母也。見無禮於君者，誅之如鷹鸇之逐鳥雀也。臣雖不肖，允蹈斯言。但信道直行謂人如巳。既恃深知於聖主，肯復借交於衆人。任其疎愚，積成仇怨。一日離去，左右十有餘年，攻臣之言何所不有。偶因疑似，直欲中傷。至如臣頃在京東，謬當帥路，材微任重，祿過災生。驗凶人始造謀之年，乃愚臣未到任之日。其時，陛下特遣親信就以體量，在於臣身並無詿誤。言事之臣不知本末，或罔臣以失察，或誣臣以黨姦，欲於寛大之朝，為臣終身之累。幸賴聖君之照鑒，力排衆議以保全。爰自偏州，漸移節鎮，昨因考滿，許赴闕廷。中書既不外除，交代又巳到任，官為近侍，理合朝參。實欲敘愚臣乆蒙含垢之恩，謝陛下稍復善藩之賜。況臣素無黨援，唯祈一望清光，今者纔入國門，復除江郡。戀闕之心徒切，見君之日無期。拜命徬徨，不知所措。尋觀誥意，復領裝錢，方悟此行，非縁重譴，臣是以敢陳危，懇上目天聰，輒希行葦之仁曲，軫遺簪之眷。竊縁筠州，闕次尚在來春，鄉里田園，素來微薄，家貧累重，四方無歸。臣非敢別有僥覬，更求録用，但患難之後，積憂傷心，風波之間，畏怖成疾。伏望皇帝陛下，愍餘生之無幾，究前月之異恩，改授臣潁壽湖潤一郡，稍便醫藥，漸謀歸休。異日復得以枯朽之餘，一瞻天日之表，然後退歸田裡，歌詠太平。自述臣子之遭逢，歸詫鄉鄰之父老。區區之願，求畢於斯。」滕公讀至「戀闕之心徒切，見君之日無期」，起執先子手，揮涕，曰「此予心欲言而不可得者也」。表入神宗。大恱。以滕公知湖州。湖乃公所乞也。是時林子中作禮部員外郎，與公壻何洵直邦彥。同曹聞滕公得湖州，以詩賀邦彥曰「清風樓下兩溪春，三十餘年一夢新。欲識玉皇香案吏，水晶宮主謫僊人」。謂公初登第時倅湖州，距是三十年矣。（先子為滕作陳情表手簡尚在。今乃誤印在東坡市本文內）。
　
　　張洎參政事，江南李後主時為大臣。國亡，受知太宗，復作輔臣時，王元之禹偁為翰林學士。洎手書古律詩兩軸與之。元之以啟謝雲「追蹤季札辭吳，盡變為國風；接武韓宣適魯，獨明於易象」。謂其自他國入中朝也。 
　　元之自黃移蘄州。臨終作遺表曰「豈期游岱之魂，遂協生桑之夢」。蓋昔人夢生桑而占者雲「桑字乃四十八果，以是歳終。元之亦以四十八而歿也。臨歿用事精當如此，足以見其安於死生之際矣。顧起敦詩罷臺官，乆之得太原倅。與先子同官，素相好也。敦詩作「火山軍試官歸詫，得人且言其解頭」。作謝啟甚工，雲「夢蕉中之鹿，奚辨其真；探頷下之珠，適遭其睡」。先子戲謂敦詩曰「主文何太恍惚耶？」 
　　曽丞相子宣三直玉堂，作牋表有氣，而備朝廷體。其《賀章子厚復資政啟》曰「浩若江海，風波莫之動揺；屹如棟梁，蚍蜉無以傾撓」。其自南遷歸丹陽，聞之大觀元會，作表以賀，略雲「九賔在列，鏘劍佩而肅鴛鸞；五輅在庭，明旂常而載日月」，蓋雖老而文字不衰，亦乆在朝，居文字職，習性然也。 
　　四六貴出新意，然用景太多而氣格低弱，則類俳矣。唯用景而不失朝廷氣象，語劇豪壯而不怒張，得從容中和之道，然後為工。王岐公作《慈聖皇后山陵使掩壙慰表》雲「鴈飛銀漢，雖閱景於千齡；龍繞青山，終儲祥於百世」。滕元發《乞致仕表》雲「雲霄鴻去，免罹矰繳之施；野渡舟橫，無復風波之懼」。呂太尉《謝賜神宗御集表》雲「鳳生而五色，悵丹穴之已遙；龍藏乎九淵，驚驪珠之忽得」。凡此之類，皆以氣勝與語勝也。子瞻與吉甫同在館中。吉甫既為介甫腹心進用，而子瞻外補，遂為仇讎矣。元祐初，子由作右司諫，論吉甫之罪，莫非蠧國殘民，至比之呂布。自資政殿大學士貶節度副使，安置建州，而子瞻作中書舍人，行謫詞。又劇口詆之，號為元兇。吉甫既至建州，謝表末曰「龍鱗鳳翼，固絶望於攀援；蟲臂鼠肝，一冥心於造化」。以子瞻兄弟與我所爭者，蟲臂鼠肝而已。子瞻見此表於邸報，笑曰「福建子難容，終會作文」。
　　字劉丞相，謫死新州。至元符末，用登極恩追復故官，其子跂以啟謝執政，略曰「晚歳離騷，難招魂於鬼域；平生精爽，或見夢於故人」。用李衛公夢於令狐綯，乞歸葬。精爽，可畏故事也。（一本「晚歳離騷，魂竟招於異域；平生精爽，夢猶託於故人）。
　　王荊公與吳沖卿丞相同年同歳。又修婚姻之好。熈寧中，越兩制，舊人三十餘輩用為三司使、樞密使副。又薦代已為相。已為相，沖卿遂擺其跡，欲與荊公異，力薦與荊公論事貶斥之人如呂晦叔，李公擇、程伯淳。還朝又欲稍變新法，及力言荊公家事，荊公兄弟不和事。荊公去而不復召者，沖卿力也。公在金陵熟聞之，因中使傳宣撫問，以表謝曰「晚由朴學，上誤聖知；智曽昩於保身，忠每懷於許國。讒誣甚巧，竊憂解免之難。危拙更安，特荷眷憐之至。況逺跡乆孤之地，實邇言易間之時，而離明昭晳於隱微，解澤頻繁於疏逖」。所謂邇言易間，乃謂沖卿也。未幾沖卿薨於位，公作輓詞雲「氣鍾舊國山川秀」者，譏其鄉里本建州也。 
　　陸宣公隨徳宗自奉天還闕。興元元年下《悔過制書》曰「失守宗祧，越在草莽。不念率徳，誠莫追於既往；永言思咎，期有復於將來」。明徵其義，以示天下。其後荊公罷相守金陵，謝上表，末雲「經體賛元廢任，莫追於既往；承流宣化收功，尚冀於將來」。用宣公語意，乃知文章師承，未有無從來者也。 
　　王文恪公陶嘗言四六如「蕭條」二字須對「綽約」與「據鞍矍鑠」須對「攬轡澄清」，若不協韻，則不名為聲律矣。文恪《謝正字啟》略雲「雕蟲篆刻，童子尚恥於壯夫；血指汗顔，斵者徒羞於巧匠」。又《謝自陳移守許表》一聯雲「有汲黯之直，未死淮陽之郊；無黃霸之才，願老潁川之守」。謂「陳州，淮陽郡；許州乃潁川郡。黃霸自潁川入為三公而我不敢願也」。用事親切，有工類如此。
　　韓子華丞相兄弟將相貴，仕為潁川甲族。罷相後得帥鄉郡。文恪賀啟曰「夙推茍氏之龍，重致潁川之鳳」，謂荀氏八龍及黃霸守潁川致鳳凰之瑞也。國朝故事作館職，則如《登科例有謝啟》、《王異除館職作啟》與《同舍裴煌如晦而啟》中有雲「伏惟某官。天澤育物，內恕及人」，其後雲「仰答異恩之賜，次酬洪造之私」，謂洪造如大造也。如《晦閱之驚起還異啟》曰「盛文奉還，且告留取頭。」
　　唐張巡之守睢陽。安史方熾，城孤勢蹙，人困食竭，以紙布煑而食之而意自如。其《謝金吾將軍表》曰「想峨眉之碧峰，預遊西蜀；追騄駬於玄囿，保壽南山。逆賊祿山，殺戮黎獻，腥膻闕廷，臣被圍四十七日，凡一千八百餘戰。主辱臣死，當臣致命之時，惡稔罪盈，是賊滅亡之日」。其忠勇如此。許逺亦有文，其《祭纛文》為時所稱。謂「太一先鋒，蚩尤後殿，蒼龍持弓，白虎捧箭」。又《祭城隍文》雲「眢井鳩翔，老堞龍攖」，皆文武雄健，志氣不衰，真忠烈之士也。
　　裴晉公平淮西，憲宗解玉帶賜之。公臨薨，卻進之。使舊僚作表皆不如意。遂令子弟執筆占狀雲「上府之珍，先朝所賜。既不敢將歸地下，又不可留在人間，謹卻封進」。聞者服其切當。
　　令狐楚相自河南召入。至閿郷，暴風。有禆將飼馬逆旅，屋毀馬斃。到京，公遂大拜。禆將南還，以馬死畏帥之責，以狀請一字為據，公援筆判曰「廐焚魯國，先師唯恐傷人；屋倒閿鄉，常侍豈宜問馬」。時，魏義通，以檢校常侍，代鎮三城。
　　孫魴本畫工之子，頗多避就。王澈為中書舍人草《魴誥詞》雲「李陵橋上，不吟取次之詩；顧凱筆頭，豈畫尋常之物」。魴終身恨之。
　　王元之謫居黃州。至郡，二虎鬬於郡境，一死之。羣雞夜鳴，冬雷電，司天奏守土者當之，詔內臣乗馹勞之，即徙蘄州。抵蘄上謝表曰「宣室鬼神之問，敢望生還；茂陵封禪之書，止期身後」。上覽之曰「禹偁其亡乎？」
　　錢熈泉南，才雄之士，進《四夷來王賦》，萬餘言。太宗愛其才，擢館職。嘗撰《三酌酸文》，世稱精絶。略曰「渭川凝碧，早拋釣月之流；商嶺排青，不逐眠雲之客」。又，「年年落第，春風徒泣於遷鶯；處處羇遊，夜雨空悲於斷鴈」。鄉人李慶孫哭之曰「四夷妙賦無人誦，三酌酸文舉世傳。」
　　曽魯公雖年八十，筆勢尚雄。曽子宣謫守鄱陽，手寫一柬慰之雲「扶揺方逺六月，不得不息；消長以道七日，自當來復」。楊經臣維嘗愛而誦之曰「此非知其然而為之，神驅於氣使為之也。」 
　　阮思道子昌齡，醜陋吃訥，聰敏絶人。年十七八，海州試《海不揚波賦》，即席一筆而成，文不加點。其警句雲「收碣石之宿霧，歛蒼梧之夕雲。八月靈槎，泛寒光而靜去；三山神闕，湛清影以遙連。」
　　先子嘗言，王荊公作相，天下士以文字頌其道徳勲業者，不可以數計也。如祥道啟曰「六經之書，得孔子而備。六經之理，得先生而明」。王禹玉作《除相麻詞》曰「至學窮於聖原，貴名薄於天下」。熊伯通賀啟曰「燭照數計，洞九變之本原；玉振金聲，破千齡之堙鬱」。又曰「永惟卓偉之烈，絶出古今之時」。鄧溫伯作《白麻》曰「道徳合符乎古人，學問為法於海內。越升冡宰，大熈衆功。力行所學，而朝以不疑；謀合至神，而人莫為問」，若此者劇多，然不若子瞻《贈太傅誥》曰「浮雲何有，脫屣如遺」。此兩句乃能真道荊公出處妙處也。世人謂中含譏切，恐大不然。
　　鄧左轄溫伯二入翰林。前後幾二十年。髙文大冊，每號稱職。其《立哲宗為皇太子制》首曰「父子，一體也，惟立長，可以圖萬世之安。國家，大器也，惟建儲，可以係四海之望」，末雲「離明震長，綿帝祚於億年；解吉渙亨，灑天人於萬宇」。天下誦之。
　　神宗自潁王即位。元豐中，陞潁州為順昌軍節鎮。時元厚之罷參政，作潁守令。郡中老儒士胡士彥作謝表，公覽之，以筆抹去，疾書其紙背，一揮而成。略曰「燾土立社，是開王者之封。乗龍御天，厥應聖人之作」。按圗雖舊，錫命惟新。又曰「興言駿命之慶基，宜建中軍之望府」。謂文武之徳，聖而順唐虞之道，明而昌合為嘉名，以侈舊服。元祐六年，立皇后孟氏而梁況之為翰林學士，其制略曰「太母以萬世為心命，虔宗事之重；大臣以兩極陳義請，建坤儀之尊」。謂王道之大所由興，故人倫之始不可緩。末雲「垂光紫庭，襲譽彤管」。一時諸公皆歎其不可及。前後立後，制靡能過焉。 
　　四六格，句須襯者，相稱乃有工，方為造微，蓋上四字以喚下六字也。此四六格也。前輩作《謫樞密使張遜誥》雲「互置朋黨，交攻是非。貝錦之詞，遂彰於萋菲；挈瓶之智，已極於滿盈」。丁晉公南遷作《南嶽齋疏文》雲「補仲山之袞，曲盡於巧心；和傅說之羮，難調於衆口」，至曽子宣《謝宰相表》曰「方傷錦敗材之初，奚堪於補袞；況覆餗折足之際，何取於和羮」。此又妙矣。「傷錦敗材」四字，後漢傳全語也。 
　　神宗首用富鄭公作上相，以司空侍中為昭文館大學士也。制乃翰林學士鄭毅夫所草，末雲「上理乎天工，則日月星辰以之順；下遂乎物宜，則山川草朩以之蕃。近則，諸夏仰德以承流，逺則，四夷傾心（傾心一作聞風）而待命」，毅夫自負此文。敏贍因為詩曰「中使傳宣內翰家，君王令草侍中麻。紫泥金印封題了，紅燭纔燒一寸花」。元祐中，司馬溫公作相，除左僕射時，學士鄧溫伯行制，其末曰「上寅亮於天工，則陰陽風雨以之順；下咸遂乎物理，則山川草朩以之靈。內阜安於兆民；外鎮撫於四裔」。此二白麻特相類，人謂，非二公不能稱此大訓也。治平中，英宗患歴代史繁多難觀，令司馬溫公編進君臣事跡。溫公請置局辟官，薦劉恕道原、劉攽貢父、趙君錫無愧。而無愧以親老辭後，又辟范淳父在局，遂成一代書。成則進上，神宗賜名《資治通鑑》。元豐末，進五代紀而書成。遷公資政殿學士。除淳父祕書省正字。為賞典時，道原已前死，貢父方貶官衡州也。元祐初，溫公還朝，作門下侍郎，用宰相蔡持正，劄子方下，國子監開板杭州，雕造劇致工也。令溫公門下士及館職校讎之，板成，遍賜宰執侍從及校讎官。各以表謝，獨芸叟表能盡著書始終，今載於此，略見《通鑑》本末焉。略曰「英宗皇帝患學者不能遍窺，況人主何暇周覽，思有所述，頗難其人，疇若臣哉？莫如光者，神宗皇帝，揮宸翰以錫名，敕講筵而進讀，目為通鑑時，則弗迷資彼治原，捨茲安出」。又曰「上下馳騁於數千載間，出入相隨於十九年內。尚假言官之督責，熟諳里俗之謗，嗤卒成一代之書，仰副兩朝之志。雖古者興亡事跡固已粲然，而光之筋力精神於此盡矣」。又曰「旅遊東國，嘗屢歎於斯文；留滯周南，遂克終於先業。嗟君臣之際遇，巳極丹青；何父子之淪亡，忽悲風露。」云云。張芸叟又有詩《謝范學士淳父》雲「通鑑初成賜近臣，不遺疎賤帝恩均。我投湘水五千里，君滯周南二十春。東觀汗青身是夢，西齋削藁事如新。細思當日修書者，祇有三人今一人。」謂劉貢父道原、范淳父也。淳父時為講筵，芸叟為臺官也。 
　　《資治通鑑》成，溫公託范淳父作進書表，今刋於通鑑後者是也。溫公以簡謝淳父雲「真得愚心所欲言而不能發者，溫公書帖無一字不誠實也。」 
　　吳正肅試賢良方正科，殿試策，因論古今風俗之變，皆隨上所好惡。有曰「城中大袖，外有全帛之奢，雨下墊巾，衆為一角之效」，是時試策猶間用對偶句也。語切上意，仁宗喜此兩句，對輔臣誦之，有意大用。正肅者，實肇於此。蓋仁宗聖性節儉，方自家刑之於天下，戒在於變俗，而稱此聯爾。 
　　秦少游觀在元祐諸館職，最後自校對黃本書籍，方除正字，以啟謝諸公，當時稱之。用《三國志》蜀秦宓博識，諸葛孔明呼為學士。又，唐詩人秦系，自號東海釣鰲客。張建封始署為校書郎，少游用此當家二故事作啟，略雲「切觀前史，具見鄙宗。西蜀中郎，孔明呼為學士；東海釣客，建封任以校書。雖為將相之品題，且匪朝廷之選用」。夫何寡陋，遽爾遭逢。
　　豫章潘興嗣。家有李後主歸朝後，乞潘慎修掌記室手錶。慎修，李氏之舊臣而興嗣之祖也。其表略雲「昨因先皇臨御，問臣頗有舊人相伴否？臣即乞徐元楀。元楀方在幼年，於牋表素不諳習。後來，因出外問得劉鋹，曽乞得廣南舊人洪侃。今來已蒙遣到。徐元楀，其潘慎修更不敢陳乞。所有表章，臣且勉勵躬親。臣亡國，殘骸死亡無日，豈敢別生僥覬，干撓天聰，只慮章奏之間有失恭慎，伏望睿慈察臣素心」。其銜位稱「檢校太尉、右千牛衛上將軍、上柱國隴西郡公、食邑千戶」。後連劄子云「奉聖旨，光祿寺丞徐元楀、右贊善大夫潘慎修，並令往李煜處」，而楊大年作《慎修誌文》雲「喬木不勝，空悲故國，曳裾王府，猶見故君」者謂此也。李後主手錶，僕嘗摸得之，愛其筆札清妙不凡，兵火亡失已乆。因記其梗槩焉。後見大年所作《慎修墓誌》，乃雲「俾事故君，是為上介。思喬朩於故國，尚見世臣；曳長裾於王門，兼掌記室。」
　　范淳父為其叔祖景仁草《進樂表》雲「法巳亡於千載之後，聲欲求於千載之前」。事為至難，理若有待。又為呂正獻草《遺表》雲「才力綿薄，豈期位列於三公；疾疢嬰纒，敢望年踰於七十？」世謂能道二公胷中事也。 
　　司馬溫公還朝，作門下侍郎，至大拜四方賔客。賀啟語稍過重者，必以書謝卻而還之者至多。吳處厚為太常博士，《啟》賀公曰「伏以賢國之基，用其賢，所以固國；忠民之望，擢其忠，乃以得民。制命一頒，輿情共恱。恭惟某官，道髙致主，徳裕庇民，磨涅而堅白弗渝，用捨而行藏自遂。蓍龜先見，昔巳推其至誠；松栢後凋，今乃顯其孤操。方當倚注之際，勉率奮熈之功。庶令，四海風謡，播休聲而不已；千秋史策，傳茂實以無窮」。溫公手柬還之曰「稱譽太過，不敢克當」。處厚復啟，納之曰「處厚前日，喜公拜命，無階踵賀，輒貢短啟，敘致悃愊。伏蒙謙損特甚，乃謂「稱譽太過，不敢克當」。即時封還，使處厚既赧且惕，逃罪無地，比欲盡而弗再」。然，又以前啟凡二十句，止百餘字，字皆摭實而言，殆無半語虛飾故。首敘國家輔佐須以忠賢為本而選用，必先從民之望，如此則國家安而民恱。若公之進退出處，謂之忠賢耶？非耶？今既大用，然則天下之人恱乎，故啟稱「用賢所以固國，擢忠乃以得民」，蓋謂是也。又公在先朝專以正道輔拂，故啟稱「道髙致主」，專欲惠養元元，故啟稱「徳裕庇民」，乆居散地，未嘗隕穫，故啟稱「磨涅而堅白弗渝」。力辭貴位，略不絆戀，故啟稱「用捨而行藏自遂」。往日之明，則可謂蓍龜之先見，今日之事則足見松栢之後凋，然處厚復以「大名之下，其實難副」，故又愛公而申勸之，曰「方當倚注之際，勉率奮熈之功」，則庶幾「四海風謡，播休聲而不巳；千秋史策，傳茂實以無窮」，蓋此等事。又在卒功終譽之後，當竢他日見之，乃知此啟並無愧辭。今再遣一介，仰塵左右、伏惟台慈，特賜收留，溫公乃受焉。因備書此叚，以見溫公之謙徳，每如是也。 
　　神宗初即位，王介中父、劉攽貢父，同考試進士。中父以舉人巻子用小畜字，疑畜字與御名同音，貢父爭以為非，中父不從，固以為御名，貢父曰「此字非御諱，乃中父家之諱也」。因相詬罵。既出試院，御史以為言，貢父坐罷。同判太常禮院，罰銅歸館。有啟謝執政雲「虛船觸舟，忮心不怨，強弩射市，薄命何逃」。前輩稱其工。又貢父《謝京東漕表》略曰「不知足而為屨，是匪難能；懲於羮而吹虀，乃非適變」，亦薄時之奔競功利者，非難爾也。表啟中最以長句中四字為難，以其語少而意多，因舊為新，涵不盡無窮意故也。前人之語能稱此格者，如劉原父《謝館職啟》「整齊百家，是正六藝」。元厚之謝表雲「塤箎萬民，金玉百度」。彭器資上《章子厚啟》「報國丹心，憂時白髮」，舒信道《謝復官表》「九幽路曉，萬蟄戶開」。蓋可傳載諷味者，尤難也。 
　　劉貢父作國子監直講。英宗即位，乆而車駕方出。太學生除直日外並迎駕，時有齋直日以不得預也。乃濳出看駕，既而衆退，以濳出之罪申直講，直講難其辭。貢父遽判其狀尾曰「黃屋初出，莫不咸觀，青衿何為，乃獨塊處，可特免罰。」衆以為當。
