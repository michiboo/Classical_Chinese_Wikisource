
夷堅三志辛卷第九(十事)

桃源凶盜
　　紹熙五年五月，秉義郎靖州東路巡檢宋正國任滿，顧桃源縣船戶客舟東歸，次漢陽白湖，一家十二口，皆為盜所害。慘毒寃痛之狀，聞者傷惋弗平，往來者多知之，莫敢言。主上登極覃赦下，事未舉覺而跡已彰露，罪人以為罪應除放，不復經意。吳興俞子清少卿(澂)來為府倅，才到卽云：「盜所居在吾境，奈何容其漏網不問！」密諭巡邏官屬，峻行緝逐。居亡何，得虢和、宋文彥、彭世亮三輩，囚於司理院。禁訊經年，贓證明白，惟渠魁程亮不就捕，雖執其妻子，及元有心激發造意者曰龔政，並知分財蔽匿者周彥程、張彥清、虢誠，而亮竟不出。俞卿先具奏未報，範子由持刑杖獄使者節，以慶元元年七月交印。舟過白湖，躬加物色，尤為憤恨，亟捐錢五百千，堆垛臺門上，誘募告者。理院吏鞠亮妻子頗知所在，陰慮勘正之後，賞金未必入手，或凶人脫去，翻為怨仇，不肯誦説。及是始遣親黨往灃州管下李子山搜探窟穴，亮果成擒。事未報前一夕，范公夢人來告曰：「已捉到程亮正身了。」不覺喜躍，奮手觸倒護首屏風。家人未睡，方燭治女工，驚栗未定，堂門俄自開闔作聲。范起叱之曰：「如是鬼神，盍更為之！」已又如故。盡室憂有奇變，急就寢。是日獄吏目見紅裳女子立於羣盜之側，乃朱女，正及嫁而受禍者。明旦，范夙興，坐堂上，一老兵喘汗而至，白雲得賊。正如夢睹。又明日，縛亮到廷下，不待荷掠，立自吐伏。卽盡給五百千與獄吏，益以銀綵之費復百千，使知激勸，且原其不告之罪。感嘆情狀，貫通幽明，僚宷仍持常説，謂恐省部致疑，責言赦前事。范引太祖受禪後，周顯德中，百姓范義超殺一家人十二口，事發，有司以為前朝所犯，既多歷歲年，特旨弗宥，其數正同。因舉揚俞卿政績，紹(按：「紹」字似「詔」字之誤。)亮以下四凶皆從大戮，餘亦等第科斷。俞先減年勞，續擢湖南提刑。文華閣初建，范首寓直，旋召入為太常少卿，時二年九月也。(子由録示本末。)

趙喜奴
　　旅醫盧生，以術行售，慶元二年，抵邵武泰寧境，其地名白塔村。時已黃昏，不逢舍館，竚瞻之次，值小茅屋，亟就之。雖略有燈火，而無人出應。盧呼問：「此為誰家？」一麗女方出曰：「我乃趙喜奴也。」卽求寄宿，答曰：「此不是道店，又無男子，尋常不曾著人歇。今既不可前進，理須相容。」盧欣然而留，且悅其色態，頓生慕想。既濯足，偕僕往西房下榻。妄念之深，三更不交睫。忽有擊門者，驚問之，則云：「喜奴至。」振衣延接。女曰：「恰來一見，便知所懷，緣傍人注目，不敢輒邀喚。今已夜半，能過我啜茶乎？」盧大喜滿望，使僕守舍，隨入坐於堂。女言：「我自上床後，更睡不著，願共一席之歡，少償夙契，真非偶然。」盧遜謝不已，從容頗久。別有丫鬟從後出，笑云：「何用閑談，將虛度可憐宵，誠為可惜！」喜奴起白曰：「合備酒殽為禮，值夜不能，姑相與綢繆，徐當卜晝。」語訖，攜手同歸，極風流嫻雅之適。洽困迨曉，僕開眼不見主人，出尋之，回視己所寢，正在五道寫廟側草路之上。盧昏坐廟裏，如酩酊狀。僕探藥笥，餌以蘇合香丸，始覺蘇醒，乃登塗。

蕭氏九姐
　　弋陽稅戶易生，以門族有仕者，故冒稱承務，好觀星象。慶元四年六月，因事到饒城，詣卜士徐謙，咨論曆法。謙固精於此技，謂之曰：「自既望以來，日月皆失度。」易扣其説，曰：「大署之後，未至立秋，日長五十七刻有餘，夜纔四十三刻，今乃短於秋分，此兩曜皆行遲，以是短促。」易曰：「容吾暮夜細審，明當再至。」及旦，復來云：「日出卯乙間，漸向南道，其失度分明。」遂辭歸邑。遇夜，遠適百步外，露立郊墟，仰觀不怠。約半月許，忽值一美女，披碧緑之衣，前稱萬福。易逡巡疑怖，莫知所為。女自言為蕭氏九姐，素亦有此好，結乞指迷。易謝以不能。且三鼓，始揖而退。由是，連旬日必至，見易矯首霄漢，拊掌大笑。易曰：「何為見哂？」女曰：「汝比到鄱陽見誰？」易不肯言，窮詰再三，皆然。女曰：「汝與徐謙山人所説，何為昧我？」易曰：「爾安從知之？」曰：「特以意揣之耳。」易曰：「然則娘子於斯道不淺矣。」女引妲己能指九災災異以對，仍言不欲説盡，恐或泄與徐謙其人得知，定寫呈洪內翰，編入《夷堅》之書，非吾志也。易曰：「言及於此，娘子豈非精靈邪？」女卻顧失笑，化成緑毛龜，躍入前池水而沒。

趙珪責妻
　　鄱醫趙珪者，人稱為趙三郎中，本上宮彥成之隸，粗得緒餘，後居城中，雖操術不高，亦頗自足。慶元元年四月病死。二年正月，妻成氏謀改適人，夢其來責，使候釋服乃可。至三年春，就納坑治司魏客將。又明年六月，復夢之云：「我存日有財產及居屋兩間，僅可贍給，而必欲歸他人。既已如此，何得下交胥吏？我平時交遊士大夫間，視此輩為奴僕，汝今自鄙薄以相玷辱。且彼既取汝為正室，卻又竊姦我婢，情理不可容。我下訴於陰君，用四十九日為期，定戕其命！」成氏驚覺，不敢與魏言，但密告鄰媼所善者。魏果以一月後染疾，七月中身亡。其居室內常聞趙魏二鬼中夜獻擊逐，成氏懼，呼婢燭火照索，寂無音響，至今尚然耳。

費氏父子
　　蘄州民費翁，家業頗裕，生二子，長曰小二，季曰小三。長者事親極孝，逐日辛苦經營，纖微收拾，悉以供父母之養。季殊不然，方七歲，見父如讐，未嘗見面語話。至慶元元年，十有九歲矣。其年三月，盜錢用數十千賭博，仍詣市壚買刀，宣言起悖逆之意。或報其父，父遂避於投子山寺。相去五里有趙氏庵，老僧宗顯住彼坐禪，先不知其至，忽遣侍史邀相見。逆子蹤跡踵至，使入別室攔住，然後謂翁曰：「是皆宿世因緣，非解釋不可。汝前生是毫州鐘五，曾救接貧人韓二，及其亡也，復賑贍其妻子，今汝長男是也。故孜孜甘旨，以報舊恩。季於前生為小剎行童，姦犯汝妾，既執赴獄治罪，又囑吏級隕殺之，故亦懷恨不置。當為汝解之。」翁拜謝，宗顯旋呼季，諭使來座下，卽驩然作禮，顯充弟子之列。顯命費翁還家，傾售所蓄，得錢四百千，顯為辨(「辨」當作「辦」。)餘直買祠部牒，至九月，度季為僧，立名法凈。才踰月，顯坐化去。

高氏影堂
　　鄱陽柴步龍安寺，元有高氏婦影堂，不記何時所立，寺輪撥童行分職香火。紹熙三年，當安淨者主之，慕悅畫像，因起淫佚之想，每夕禱之曰：「娘子有靈，不惜垂訪。」如是累旬。一日黃昏後，遇婦人身披素衣，立於佛殿角，顧之曰：「亦識我乎？」安淨曰：「不識也，敢問為誰？」婦曰：「無用見詰，我今宵錯到此，尚無投跡之地。」淨曰：「茲不難辦，正恐不如意耳。」婦曰：「但得粗容一身，又何所擇？」淨卽邀詣其室，請暫寓止。婦曰：「既占汝床，汝欲宿何處？」曰：「不敢言。」是時房內無燈，遂相與同寢。聞五更鐘聲遽起，約今晚再會，往反半月。淨頗疑其所從來，且未嘗分明睹厥狀。一夕至差晚，適明燈在傍，婦問：「何故有燈？」曰：「方書寫看經文疏了。」婦使去之。淨始將熟視，全與高氏像同。燈既滅，乃扣鄉里姓氏，不肯答。淨曰：「豈非高孺人乎？」婦曰：「何必苦苦相問！我平生本端潔之人，緣汝祈祝不已，故爾犯戒。今既相認得，誼難復來，料因緣只合如此，郎亦情分太淺薄矣。」隨語不見，自是遂絕。

焦氏見胡一姊
　　饒民妻焦氏，慶元三年正月，在本家中庭值婦人遮道而立，驚叱之。婦進揖，焦曰：「汝是何者，夜入我門？」不答而退。逐之，入柴廢而絕跡。自是數見之。經月餘，焦固問根源，曰：「汝如不肯説出，便請天心法驅囚赴岳下治罪矣！」始顰蹙言：「故為張大夫妾，只在鄰屋居，為其妻凌逼，不容存活，遂自縊於此室中。至今未得託化，所以累次現形。覬望娘子慈悲，與少善緣，使之脫去。」焦曰：「然則要知姓氏，方可致力。」乃云：「胡一姊也。」焦曰：「候至中元節永寧寺塔院建水陸大齋，當為設位薦拔，切不可再出頭露面，怖嚇老弱。」卽頷首而沒。及期，焦償前約。至十八夜，夢婦人斂袂而前，再拜曰：「妾蒙大恩，已獲超升，特來辭謝。」從此寂然。

郭二還魂
　　慶元二年九月，池州人郭二在中庭困坐假寐，夢曠野中兩人引行，深入荒草，漸抵大官局，金鋪朱戶，赫然高明，至殿階下拱立。一王者戴魚尾冠，盛服正坐，命押過別所，卽從元路出。到一處，見貧悴著白布衫小輩可萬人，爭前索命。郭云：「我平生與你不相識，且非屠兒，何由負命如此之眾？」旁有牛頭王曰：「汝知之乎？此皆蛤蜊化身也。緣平昔好喫他，今在陰府等候。」郭隨念阿彌陀佛一千聲，包衫者悉化黃雀飛去。牛王問郭：「亦認得我乎？」對以不識。曰：「吾本是汝家貓兒，在生之時，見汝逐日敲磬，稱誦佛名，所以擊鍋者，將啟發汝素心。今脫此厄，甚善甚善。」遂還至先殿下。王與相對揖，招之升階，辭不敢。再招始上，命坐啜茶。王曰：「汝應不復記我，我只是西門王十六郎。冥司録我忠孝正直，理平無謟曲，不好他人財物，不尊富人，不忽貧人，不害生物，前三年身後，得作初江王一紀。汝茲者之來，專以蛤蜊故，由一念之善，可得反生。」喚二童子匯出。中途見小屋宇，欲暫窺看，童不從。守門兩人曰：「放入不妨。」遂入其中。鐵鈕械絣係者數百計，各叫痛苦。暨出門外，見鐵枷一具，無穿孔，一小榜貼云：「候採石胡丞務到，自行磨開。」郭步至缺牆邊，童子推過之，遂覺。就殮七日矣。因大省悟，棄妻室，作道人雲遊。他日屆採石，詢胡生者，正發背疽，涉旬而死。

香屯女子
　　德興香屯人陳百四、百五，同時雙生，二親俱亡，兄弟同居未娶。紹熙四年六月，弟納涼門首，女子不告而入。追之，答言：「恰與丈夫忿爭，索要分離，故竄身到此。」弟尋常著意聲色，見之甚善，卽拉令就宿。女亦喜，是夕共寢，而兄不知。五更後告去，曰：「吾夫一夜必相尋覓，當往探其所為，明晚卻再至。」弟丁寧使勿背約，如期果來，復託故曉去。綢繆一月，尫悴之極，迫於伏枕。兄以為感疾，招張法師治療。張蓋能醫，又工於法籙，視其脈曰：「渠本非有病，祟惑在心，馴以至此。可今夜過予法院，當與符水服之。君卻執一符在手而宿弟榻，待異物至，痛批其頰，精魅之形狀徑可立驗。」陳盡如所戒。甫二鼓，一女著黃色衫，繫黃裙，直造室內，脫解於椅上，裸而前，近枕畔欲臥。兄引手摑之，叫呼而出，聲如嬰孩，卽時不見。視椅上衣，皆虎皮耳。(右八事徐謙説。)

熊邦俊病狀
　　郡醫熊邦俊年三十八歲時，以淳熙十六年五月三日得熱疾。其父彥誠老矣，招一同事視之。切脈微細，投以桂附之藥，疾勢頓增，發狂煩躁，至於十手爪皆剝脫。別易一醫，以為熱毒纏貫心絡，用涼劑蕩滌，方以稍甦。纔半日許，因啜粥，熱復作。索紙筆作詩數篇，亦諧合音韻可讀。俄擲筆面壁，若睹異境，覺有甲馬兵卒無數，戰慄不自持，云：「擬見捉往舟中行打，欲走歸閃避，又不得動。」父倩兩健夫按住其身，甫小定，俄唱誦經呪，歌詠樂章，凡詩篇歌唄，俱非昔所解曉，始驗祟憑附。延龍法師攝治，授以法印，使執掌中，而縛其手已，方豁然，幾半月乃愈。(邦俊説。)
