
夷堅支乙卷第四(十事)

衢州少婦
　　衢州人李五七，居城中，本巨室子弟，後生計淪落，但為人家管當門戶。紹興戊辰歲三月夜，天氣清潤，微雲遮月，獨臥小軒，若有捫其面者，驚而起，以為天且明，適欲詣郡陳牒，卽具衣冠疾步抵譙樓下，聰更鼓纔三通，覺神宇不寧，彷徨無所屆，往來於班春堂前。驀聞奇香襲鼻，俯仰窺覘，見堂內隱隱有燈火光亮，益怪之，謂夜半間安得有此。登堦就望，乃一少婦，約年十八九，自攜小燈籠，倚柱獨立，恣態絶豔，含笑迎揖曰：「郎君萬福。」李巽謝應諾。(呂本作「諾」。)婦問曰：「今日使府放詞狀否？」李曰：「然。不審娘子為誰家人？何為而至？」曰：「我卽城東丘秘校妻也。嫁纔數月，不幸夫亡，居室一區，遭鄰里凌暴，欺我孀婦不能訴，故不免告官。儻非冒夜以來，必將為所邀阻，於勢當爾。」李正悅其貌，又言語楚楚可聴，四顧無他人，情不能遏，試出微詞挑之。欣然相就，攜手入室繾綣。少焉東方巳白，郡既領訟牒矣，兩人俟判畢別去，婦約今夕再用此時來。及期復遇，遂荏苒踰三旬。李生家訝李連日宵行，疑必有淫泆之過，以告亡賴輩，俾捕之。得於班春堂後，恰與婦寢。呼譟共前，皆就擒。婦掣臂呦呦作聲，化為青狐，奔而出。眾駭追之，茫無所賭矣。

人遇奇禍
　　人有遇奇禍，非思慮防虞所及者。紹興中，諸大軍在淮浙，每歲五六月，則出庫甲磨瑩之。鎮江將官某，正以鐵錐穿竅，同列在傍戲爬其腋下，某將不覺舉手引避，錐遂入左眼中，貫其睛，血出悶絶。移時稍蘇，竟以失明落軍籍。頃予見之於建康，親聞其語。饒城民嚴四，治圃澹津湖之南，蹲踞種韭，布裩穿破，一犬忽從後攫其陰囊，食一腎，嚴隕於血中。鄰人奔救，越兩日方能知痛。福州閩清縣小兒，年八九歲，遺糞野田間，豬來食穢，遂並兩腎遭嚙，僅得不死。瘡既愈，一竅如箸大，便溺皆從中出。黃雍父養以為僮，攜之來鄱陽。

小紅琴
　　天台王卿月，字清叔，生於紹興戊午，敏悟多藝，能琴棋、卜筮、音律、射醫，無所不妙解。有琴一張，絶佳，殊自寶惜。自起居舍人出牧淮西，至淳熙庚子，年四十有三矣。在鄉里夢一道士，霞裾雲顜，氣拂霄漢。才見，卽與之琴，王驚喜捧翫，乃己物也，笑謝之曰：「是吾家所藏，何必爾。」道士曰：「舍人徒有此琴，未識其意。」因覆琴厎龍池示之，中刊八字曰：「一紀之年，事在小紅。」方擬扣其旨而寤，漫書於策，亦不復省録。紹熙壬子，自瀘南召選為宗正少卿，從牙儈得一善奕小鬟，問在家時名為何，曰：「小紅也。」猛憶昔夢，而相去恰一紀。鬟既工於技，又能七弦，遂倍常價買之，而畀以所寶者，嬖寵甚至。才兩月，被命使金國，王固精五行，以是歲運限衝擊，不願往，辭之再三不獲。至七月七日，乃出國門。到姑蘇，疽發背間，至京口浸劇，未及揚州十里而卒。臨終遺言報其家，使卽遣鬟歸父母處。淮人諺云：「揚州十里小紅橋。」又與夢合。初在瀘南，好激賞兵卒，浸淫無藝，其去也，府藏為之枵空。後政張孝芳不能繼，每從鎸減，坐此遭奇禍。淮、蜀東西數千里，而兩人之亡皆七月十二日。吁，亦異矣哉！(陳宋卿説。)

優伶箴戲
　　俳優侏儒，固伎之最下且賤者，然亦能因戲語而箴諷時政，有合於古蒙誦工諫之義，世目為雜劇者是已。崇寧初，斥遠元祐忠賢，禁錮學術，凡遇涉其時所為所行，無論大小，一切不得志。伶者對御為戲，推一參軍作宰相據坐，宣揚朝政之美。一僧乞給公憑遊方，視其戒牒，則元祐三年者，立塗毀之，而加以冠巾。一道士失亡度牒，問其披戴時，亦元祐也，剝其羽衣，使為民。一士人以元祐五年獲薦，當免舉，禮部不為引用，來自言，卽押送所屬屏斥，已而主管宅庫者附耳語曰：「今日於左藏庫請得相公料錢一千貫，盡是元祐錢，合取鈞旨。」其人俯首久之，曰：「從後門搬入去。」副者舉所持挺扶其背曰：「你做到宰相，元來也只好(葉本作「要」。)錢。」是時至尊亦解顏。蔡京作相，弟卞為元樞，卞乃王安石壻，尊崇婦翁，當孔廟釋奠時，躋於配享而封舒王。優人設孔子正坐，顏、孟與安石侍坐側。孔子命之坐，安石揖孟子居上，孟辭曰：「天下達尊，爵居其一。軻僅蒙公爵，相公貴為真王，何必謙光如此。」遂揖顏子，顏曰：「回也陋巷匹夫，平生無分毫事業，公為名世真儒，位號有間，辭之過矣。」安石遂處其上。夫子不能安席，亦避位，安石皇懼拱手(葉本多一「雲」字。)不敢，往復未決。子路在外，憤憤不能安，(葉本作「堪」。)徑趨從祀堂挽公冶長臂而出，公冶長為窘迫之狀謝曰：「長何罪？」乃責數之曰：「汝全不救護丈人，看取別人家女壻。」其意以譏卞也。時方議欲升安石於孟子之右，為此而止。又嘗設三輩為儒、道、釋，各稱誦其教。儒曰：「吾之所學，仁義禮智信，曰五常。」遂演暢其旨，皆採引經書，不涉媟語。次至道士，曰：「吾之所學，金木水火土，曰五行。」亦説大意。末至僧，僧抵掌曰：「二子腐生常談，不足聴。吾之所學，生老病死苦，曰五化。藏經淵奧，非汝等所得聞，當以現世佛菩薩法理之妙為汝陳之。盍以次問我。」曰：「敢問生。」曰：「內自太學辟雍，外至下州偏縣，凡秀才讀書者，盡為三舎生。華屋美饌，月書季考，三歲大比，脫白掛緑，上可以為卿相。國家之於生也如此。」曰：「敢問老。」曰：「老而孤獨貧困，必淪溝壑。今所在立孤老院，養之終身。國家之於老也如此。」曰：「敢問病。」曰：「不幸而有病，家貧不能拯療，於是有安濟坊，使之存處，差醫付藥，責以十全之效。其於病也如此。」曰：「敢問死。」曰：「死者人所不免，唯窮民無所歸，則擇空隙地為漏澤園，無以殮，則與之棺，使得葬埋，春秋享祀，恩及泉壤。其於死也如此。」曰：「敢問苦。」其人瞑目不應，陽若惻悚然。促之再三，方(葉本作「乃」。)蹙額答曰：「只是百姓一般受無量苦。」徽宗為惻然長思，弗以為罪。紹興中，李椿年行經界量田法，方事之初，郡邑奉命嚴急，當其職者頗困苦之。優者為先聖、先師鼎足而坐，有弟子從末席起，咨叩所疑。孟子奮曰：「仁政必自經界始。吾下世千五百年，其言乃為聖世所施用。三千之徒，皆不如我。」顏子默默不語。或於傍笑曰：「使汝在世非(上三字明鈔本作「不是」。)短命而死，也須做出一場害人事。」時秦主和議，(葉本作「時秦檜主張李議」。)聞者畏獲罪，不待此段之畢，卽以謗褻聖賢，叱執送獄，明日杖而逐出境。壬戌省試，秦檜之子熺、姪昌時、昌齡皆奏名，公議藉藉而無敢輒語。至乙丑春首，優者卽戲場設為士子赴南宮，相與推論知舉官為誰，或指侍從某尚書某侍郎當主文柄，優長曰：「非也，(上二句葉本作「優長者非之曰」。)今年必差彭越。」問者曰：「朝廷之上，不聞有此官員。」曰：「漢梁王也。」曰「彼是古人，死已千年，如何來得？」曰：「前舉是楚王韓信，信、越一等人，所以知今為彭王。」問者蚩其妄，且扣厥旨，笑曰：「若不是韓信，如何取得他三秦？」四座不敢領略，一閧而出。秦亦不敢明行譴罰雲。

葉氏庖婢
　　永嘉葉正則為湖北安撫參議官，有庖婢忽懷妊，疑其與童僕私通，而此婢為人村戇，持身甚謹，置不問。已而滿十月生子，暗中不作聲，捫其體，冰冷無氣，亟取火燭視，為(葉本作「則」。)泥塑所成者。將擲棄之，一老翁踉蹡而至，連呼曰：「吾兒也，不可殺。」就地抱撫，挾之而去，乃知其為土地祠中鬼物雲。葉氏亦不復扣所以。

三朶花
　　《東坡集》云：房州通判許安世以書遺余，言吾州有異人，常戴三朶花，莫知其姓名。能作詩，皆神仙意。又自能寫真，人有得之者。(上五字呂本作「有求之者」。)許欲以一本見恵，乃為作詩曰：「學道無成鬢已華，不勞千劫漫蒸砂。歸來且看一宿(上二字原闕，從呂本補。)覺，未暇遠尋三朶花。兩手欲遮缾裏雀，四條深怕井中蛇。畫圖要識先生面，試問房陵好事家。」房人至今稱為三朶花先生。或雲姓李氏，隱於州之福溪巖，每戴紙花三朶入市，市人圍繞爭呼之，但笑云：「休打裏。」休打裏者，房人方言，猶雲「莫要如此」也。有二三老翁常從之游，間入山，邀之入城飲酒，輒語使先去，我當便來。翁還到城，李已先在。迨同詣酒家，所沽錢盡而興未已，探手於腰間小竹槎中取錢索酒至醉。三翁竊視其槎，空無所有，及李自取，依然隨手滿案。如是久之。忽與諸人告別，不知所屆。元隱處石璧塑像猶存，郡人誦其一詩云：「戴花三朵鎮長春，誰識玄中不二門。醉裏自傳神似活，終當不老看乾坤。」尾句或云：「不知不覺到黃昏。」蓋每醉時必寫真，雖兵戈之後，民家尚有藏之者。紹興初，江淮劇盜張琦亦稱三朵花，意欲冒其名以惑眾也。

焦老墓田
　　房州西門外三十里有石崖極髙峻，其下為石室，道觀在其側，曰九室宮，土(呂本作「土」。)人相傳云：陳希夷隱於華山時，亦嘗棲此地，石室乃臥窩也。民焦老者，居山下，陳每日必一訪之，且至，則二鶴翔空，飛舞而下。焦氏以此候之，傾家出迎，具茶果延佇，經歲常然。一日告去，焦曰：「先生將何之？」曰：「吾欲歸三峯耳。」焦父子強挽留之不可，而問曰：「汝家何所欲？欲官邪？欲富邪？」焦曰：「窮山愚民不願仕，倘得牛千頭，志願足矣。」陳笑曰：「易事也。」攜與俱行。入山後，指一穴言：「異日葬於此，當如汝志。」遂別去。及焦老死，其子奉柩窆於所指穴，數年間貲產豐裕，耕牛果及千頭。迨今二百年，子孫尚守其舊業，牛雖減元數，然猶豪雄里中。鄉人名其處為焦老墓田。(二事張玘子溫説。）

再書徐大夫誤
　　景志所載徐大夫二誤，謂都堂客次遇諫官，及在婺州稱司法為清徤老子，每用為戲笑。偶閲王彥輔《塵史》，其末紀乖繆二事，其一曰：「京西憲按行至一邑，辱縣尉張伯豪，斥使不騎而步，且行且數其所為，既入傳舍，有白直虞候者，憸黠人也，前白曰：『提刑適罵者官員乃五［「五」字疑誤。］陶中丞女壻。』矍然曰：『何不早告我。』亟召尉，與之坐，茶罷，乃曰：『聞君有才，適來聊相沮，君詞色俱不變，前途豈易量邪！』卽命書吏立發薦章與之。」其一，(呂本作「其二曰」。)「某路憲至一郡，因料兵，見護戎年髙，謂守倅曰：『護戎老不任事，何可容也？』守倅並默然，戎抗聲曰：『我本不欲來，為小兒輩所強，今果受辱。』憲問小兒謂誰，曰：『外甥。』復問其人，曰：『章得象也。』蓋是時方為宰相。憲乃曰：『雖年髙，顧精神不減，不知服何藥？』戎曰：『素無服餌。』憲曰：『好個健老兒。』恵酒而去。」此兩者全與徐大夫相似，信知監司上官，輕薄郡縣僚吏，卒貽譏誚，從昔有之。故備載其語，以資好事者談助。

劉氏女
　　吉州士人劉伯山之女弟將嫁，前一日，家人置酒話別。天字晴廓，忽驟雨傾注，雷隱隱發聲。女覺有物觸身，驚仆坐上。少頃卽醒，舉體及衣裳悉無所傷，惟左足失履。眾為尋索，得之戶外，履幇帛已裂，剔出紙一片，闊三寸許，有天字滿行。蓋此女用小兒學書紙為襯托，雷神以為媟慢，故取示以伸警戒雲。女因是感疾，失姻期。又歲餘，乃克成禮。(羅正臣説。）

李商老
　　廬山李商老，因修造犯土，舉家無問男女長少皆病腫。求醫不效，乃掃室宇，令家人各齋心焚香，誦熾盛光呪以禳所忤。未滿七日，商老夜夢白衣老翁騎牛在其家，地忽陷，旋旋沒入。明日病者盡愈，始知此翁蓋作祟者，疑為土宿中小神雲。
