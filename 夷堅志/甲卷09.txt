
　　鄒益者，饒州樂平人，為進士。初興三舍時，乞夢於州城隍廟，夜夢往官府，見壁間詩一聯云：「鄒益若為饒解首，朱元天下第三人。」既覺，大喜，謂必冠鄉舉。時舍法初行，挾書假手之法甚嚴，益首犯禁。朱元者，徽州人。蔡京改茶法，元為茶商，坐私販抵罪，正第三人云。
　　李醫者，忘其名，撫州人。醫道大行，十年間，致家貲巨萬。崇仁縣富民病，邀李治之，約以錢五百萬為謝。李□(葉本作「拯」。)療旬日，不少差，乃求去，使別呼醫，且曰：「他醫不宜用，獨王生可耳。」時王李名相甲乙，皆良醫也。病者家亦以李久留不効，許其辭。李留□(葉本作「數」，陸本同。)藥而去。歸未半道，逢王醫。王詢李所往，告之故。王曰：「兄猶不能治，吾伎出兄下遠甚，今往無益，不如俱歸。」李曰：「不然。吾得其脈甚精，處藥甚當，然不能成功者，自度運窮不當得謝錢耳，故告辭。君但一往，吾所用藥悉與君，以此治之必愈。」王素敬李，如其戒。既見病者，盡用李藥，微易湯，使次第以進。閲三日有瘳。富家大喜，如約謝遣之。王歸郡，盛具享李生曰：「崇仁之役，某略無功，皆兄之教。謝錢不敢獨擅，今進其半為兄壽。」李力詞(嚴校：「詞」字疑誤，葉本作「辭」，陸本同。)曰：「吾不應得此，故主人病不愈。今之所以愈，君力也，吾何功？君治疾而吾受謝，必不可。」王不能強。他日，以餉遺為名，致物幾千緡，李始受之。二醫本出庸人，而服義重取予如此，士大夫或有所不若也。今相去數十年，臨川人猶喜道其事。
　　紹興二十一年四月，池州建德縣定林寺，桑樹生李，栗樹生桃，極甘美異常。鄱陽石門民張二公僕家竹籬上，生重臺牡丹一枝甚大。吾家田(明鈔本作「佃」。)人汪二十一家，鑊內現金色蓮花，有僧立其上，自四月八日至十日不退，其家以煮犬，遂滅。聞自彭澤至石門民家，鑊多生花，但無僧。此異所未聞也。是年，雨澤及時，鄉老以為大有年之祥。
　　黃鉞，字元受，建昌人。汪應辰牓登科。言其祖履中無子，禱於君山廟。夢人以綵籠盛五色鳳三，別以筠籠盛一鳥，併授之。後正室生三子，皆擢第。妾生一子，無所能。
　　絇紡，字公素，元姓句，犯上嫌名，遂增系為絇，其音如章句之句。宣和甲辰，赴省試，夢人告曰：「遽得，逢州便得。」紡喜，謂遽得者，即得也。已而不利。至建炎戊申，試維揚，夢如初。紡曰：「遽者，絇也，我已姓絇。」又試於揚州，其必得，又不利。久之，復夢其人來，以實告曰：「君年四十八方登科，今未也。」紡時三十八矣，度猶有十年，以未可得，不敢萌進取意，屏居道州。富家翁召教其子。及紹興甲寅科詔下，紡四十五歲矣，以為必無成，不肯(葉本作「欲」。)往。主人強之曰：「所以延君者，正欲挾(葉本作「挈」。)小兒俱入舉場，君必行。」陰令其子自為下家狀求試。紡不得已從之，遂與富子俱薦送。明年，繳公據納禮部，漫啓視，則所具年甲，誤以為四十七，是年正四十八也。默喜，以為神助，獨未曉逢州便得之語。及坐圖混牓出，紡名之左一人姓馮，右一人姓周，是歲遂登第。首尾十二年，凡三見夢方驗，曲折明白如此。
　　元符戊寅歲，睦州建德人黃司業者，失其四歲男子，日夜悲泣。夢之曰：「兒已受生，無用相憶。兒前生嘗為宰相，坐誣陷善人，謫為公家子。偶又有小過，復再謫，今只在數里間方十四秀才家。他日當有官，畢此一世後，卻生佳處矣。」明日，訪方秀才，果得子。以十二月一日生，正與黃氏子亡日同。黃請觀之，兒躍然甚喜。與之物，即舉手如欲取狀。黃歸，遂不復哭。十四秀才者，名逸，官至朝請郎。所生子名序，紹興十二年登科，然仕纔至常山丞以死，壽五十有三。(右三事皆余執度文特言。)
　　邵武俞翁者，善相人，尤能聽器物聲驗吉凶。先世仕南唐為太史令，後主歸朝，(明鈔本作「正」。)俞氏舉族來居邵武之泰寧。翁年既高，人尊之，呼為翁雲。葉祖洽兒童時，好騎羊為戲，翁見之曰：「郎君當魁天下士，勉之，無戲。」祖洽遂折節讀書。會黃右丞(履)丁內艱，鄉居，祖洽與邑子上官均執弟子禮，師事之。嘗過小山寺，遇翁，翁逆謂曰：「狀元榜眼，何自來此？」二人相視而笑曰：「寧有是。」翁曰：「不特爾，又同年焉。吾為子選一題，可預為之備。」二人未之信，戲曰：「題目謂何？」翁指庭下竹一束曰：「當作此。」二人笑而去。熙寧三年，廷試進士，罷詩賦論三題，易以策問。祖洽遂首選，均次之。方悟竹一束，蓋策字也。祖洽父恪，少不學，嘗過翁門，縣之士子羣集，無一可翁意，獨指恪曰：「此人年六十，當官七品，服銀緋。」眾皆憮然。恪後以子貴，封累朝請郎，賜朱紱，正年六十雲。翁嘗行田間，聞水聲曰：「水流悲，田將易主。」已而果然。又嘗入市，聞樂聲曰：「金聲亢，其有兵，當在申酉間。然我無傷，兵四人當溺死。」至期，果有戍卒自汀州還，過市羣飲，爭倡女，抽戈相戕。度不自安，(上二字葉本作「免」。)乘暮亂流而渡，正春濤怒漲，(葉本多一「皆」字。)溺死果四人。或問其故，曰：「日在子，又屬水，水旺於子，金至此死焉。」其巧發奇中類是。今邵武人猶傳其《相書》一編，然去翁遠矣。
　　僧宗本者，邵武田家子。宣和元年，因餉田行山陿中，遇道人，麻衣椎髻，丐食。本曰：「吾父未晡餐，可同至家取食否？」道人怒，唾左拇端，抽一劍脅之。本對如初，道人笑曰：「獠子可教。」解衣帶小瓢，傾紅藥三顆授之。本舉掌欲服間，其二墜地，不可得，但嚥其一。道人復笑曰：「分止此耳。」忽不見。本不復歸家，入近村雙林院，止佛殿上，即能談僧徒隱事。咸驚異，走告其家。妻子來視，斥去，不使入。明日，讙傳一鄉，來詢休咎者系道不絕，郡將以下咸遣書乞頌。本握筆瞑目，頌立成，筆法清勁可愛。寺僧指為生佛，欲令久居，以壯聲勢。本曰：「吾緣不在是。當往汀州謁定光佛。」奮臂便行，至泰寧之豐巖，樂其山水秀邃，亦夢紫衣金章人挽留，遂止不去。縣人共出錢為祝髮，得廢丹霞院額，標其巖。未幾，羅畸疇老自沙縣遣信招迎，欣然而往。時李伯紀丞相自右史斥監邑征，本與頌曰：「青共立，米去皮，此時節，甚光輝。」伯紀罔測。洎靖康初得君，驟拜執政，方悟其語。鄧肅志宏以諸生見本，本指伯紀謂肅曰：「君他日貴由此人。」及伯紀登庸，志宏白衣至左正言。本留沙縣踰年，復還丹霞。建炎四年，伯紀自嶺外歸見本，本大書機上作「紹興」二字。明年，果改元。語伯紀曰：「茲地血腥觸人，當有兵起，公可居福州。」從之。二月，環境盜起，邑落焚劉無餘。二年六月，伯紀帥長沙，過邵武，迂道訪本。本送至建寧，趣其速行，戒之如泰寧，復大書邑廳壁曰：「東燒西燒。」又連書七七數字。纔出境，江西賊李敦仁入邑，縱火，正七月七日也。本初住丹霞，有飛雀立化於佛前香爐上，疇老為著《瑞雀頌》，人以為師所感雲。紹興十六年，豫言某日當去，至期，無疾而化。本晚工詩，殖貨不已，尤郄嗇，視出一錢如拔齒，其徒多諫之。曰：「此吾宿業也。」
　　僧惠吉張氏，饒州餘幹人。少亡賴，為縣五伯，因追胥村社，少休山麓，遇婦人乘竹輿，無所服，惟用匹布蔽體。訝其韶秀而結束詭異，揖而訊之。曰：「非汝所知也。」取一卷書授之，曰：「勉旃，後當為僧。」言訖，輿去如飛，二僕夫冉冉履空中。張歸，即能談人意間事，棄妻子，出遊，過撫州宜黃縣，行止佯狂，人無知者。時大旱，縣人作土龍禱雨，張投牒請自祈禬，約明日午必雨，不爾，願焚軀以謝。即趺坐積薪上。民之輕慓禍賊者，爭益薪。及明，(上二字葉本作「明日」。)烈日滋熾，萬眾族觀，至秉炬以須。如期，果大雨，四境霑足，邑人始謹事之。鄒柄居是邑，惡其惑眾。張往見之曰：「吾宿負公杖，幸少寬我。」會張為邑人甃治衢陌，裒金(明鈔本作「錢」。)數百萬。或譖於鄒曰：「彼乾沒其半，間道以遺妻孥。」鄒怒，言於縣宰，捕笞之。已而悔，詣張謝。張曰：「曩固言之矣，無傷也。」宣和三年，適邵武泰寧，謂縣人黃溫甫曰：「吾與若隔生同為五臺僧，若嘗病，費吾藥餌，今當館我以償。」黃為築庵香爐峰頂，買僧牒落髮。師能呪水起疾，數百里間，來者絡繹。通直郎葉武為令，夢一女子持火，東西焚庭廡，復爇鼓(葉本多一「樓」字。)門，驚覺。遲明，師造縣迎問曰：「昨夕無恐否？」葉愕然，具以夢告。師命輿土地木胎至庭斧之，血津津然。初，縣有祟物，化為美姝，惑宿直吏，至是遂已。縣丞江定國母呂氏，有眩疾，每發，頭涔涔不可忍，以扣師。師曰：「無它故，要是銀兒為孽。」定國駭懼。銀兒者，其父時故姬，呂氏陰殺之。於是丐為禳謝。師引紙畫為禽畜百十種，令秉火炬，設瓜果，賓主置榻，戒其家人皆就寢勿顧，獨一二僕使在。迨夜，師入呂氏寢，物色之，得於粧閣。僕者咸見好女子，年可十六七，緣衣黃裙，對之掩泣，若不從狀。師徐徐諭解，已而肯首。(明鈔本作「首肯」。)乃以所畫並楮鏹付之，送使出門。呂氏明日疾不作。富人江景淵，嘗與人爭田，不勝，用計殺之。忽得脾疾，詣師請水，(明鈔本作「救」。)師具數其過，景淵叩頭哀祈。為至其居，命斸地丈許，得蒼狗，吽牙怒視，左右皆恐。視之，乃塊石。師以杖擊之，應手糜碎，景淵即瘉。又有倡，棄籍歸一胥，同謁師。師所居山椒，林樾蔽繞，來者未至門，不知也。師逆告其徒曰：「某人夫婦少選至，勿令其婢子入。」及二人至，元無婢自隨。師言狀，倡驚泣求救，乃昔日曾逼一婢赴井死，胥固未之知。嘗入市，見搏揜(葉本無「揜」字。)者立道左，呼使前，捫其項下如揭物狀，曰：「後不得復爾。」人問故，蓋此人昨夕負博進，恚而投繯，救至得不死。師白晝捕魑魅，逆說禍福，甚多，不勝載。紹興四年死，泰寧人至今繪事其像，不呼其名，惟曰「張公」。或曰「張和尚」雲。
　　泰寧縣東十五里，有仙棺石。相傳往年因風雨，白畫晦冥，人聞空中音樂聲，及霽，見棺木在巖間。其處峭絶，人莫能上，疑仙人蛻骨送於此，因名「音山」，亦曰「聖石」。遇大旱，祈雨即應。蔣穎叔使福建日，過之，為賦詩，更名卓筆峯。宣和五年，復大雷電，風雨雺塞，及霽，而棺旁又列一棺，題湊不異世俗作者。次年春，山邊人見輿馬旌幢，騎從呵殿，騰雲至其地，作樂而去。樂聲泠然，非世間音。村民能猱援者，嘗登之，雲棺不施釘，可開視。骨色青碧，葬具悉古製，惟一小剪刀，細腰修刃，同人間用者。將挈而下，忽霹靂挾崖起，大蛇旁午。民驚怖墜地，體無所傷而病狂，半年方愈。為鄉人言如此。(右五事皆邵武士人黃文謩言。
　　左武大夫榮州刺史張琦，紹興十六年自建康解軍職，為江東兵鈐，駐饒州三年而病。琦有田在池州建德縣，命使臣掌之。是歲，使臣夢黃衣數人，持一朱書漆牌云：「攝饒州鈐轄張琦，潭州長沙知縣趙伯某。」既寤，意謂琦被召命，詣鄱陽慶之，琦病已篤，不得見。家人恐其夢不祥，不敢言。而琦數詢其子云：「趙知縣到未？」子謂病中譫語，不敢對。凡月餘，果有趙君者，罷長沙縣，歸至饒，泊城下，卒於舟中。琦登時亦死。
　　周濱，字東老，福州閩人，佳士也。陳了翁以兄之女妻之。濱受《易》於翁，如有所悟。翁喜參禪，見濱論死生之説，禪者所不能言，甚訝之。宣和中，以疾卒。前一日，作詩與蔡氏甥曰：「三舅報無常，(原註：濱行第三)諸甥腳手忙。熟搥三挺皂，爛煮一鍋湯。垢膩從君洗，形骸任爾扛。六釘聲寂寂，千古路茫茫。」
　　蔡振，字子玉，閩縣人。年甫冠，從鄉先生鄭東卿學《易》，忽悟死生之理。其家在鼓山下。紹興十七年，聞莆田鄭樵入山從老僧問禪，振作書抵樵，論儒釋之學。樵見其年少而論高，疑假手於人，親扣之，益奇怪，乃見東卿，問振所學。東卿曰：「不知也。」十九年四月，振來謁東卿，問《尚書‧禹貢》，得疾歸家，遂篤，叱出其妻，呼弟掄，告以死。令掄把筆，口占一詩，曰：「俟同舍生來弔，可出示之。」其語云：「生也非贅，死兮何缺？與時俱行，別是一般風月。」詩(嚴校：「詩」字疑誤。)畢而逝。
　　許太尉(將)未第時，居福州罾浦巷。夜有虎自東山踰破城，入其園，傷圈豕而去。及旦，舉室慮其復至，太尉不以為異，且高吟曰：「昨夜虎入我園，明年我作狀元。」叔母戲續其下云：「顛狗不要亂吠，且在屋裏低蹲。」鄰里傳以為笑。明年，太尉魁天下士，後登政府。叔母之子特以恩得官至大夫，謂之許工部。舊所居室，太尉悉以與之。後工部得心疾，家人閉不使出，所謂「顛狗低蹲」之語，乃其母詩，實先讖也。(三事鄭東卿說。)
