夷堅支丁卷第三(十七事)

如皎鹿母
　　台州臨安縣古城富室李氏庵僧如皎，母葉大嫂，與長兄居於北村，皎時時往省。淳熙十三年春母亡。明年小祥，皎脩設齋祭畢，還庵居喪，夢母至，垂泣曰：「我以平生不作善事，遂墮身為鹿，只在近山中。來朝當為鷹犬趕逐，汝可出觀之，如見時以錢贖取，切勿忘也。」皎覺而悲傷。天甫明，率行僕數人俟於外。辰巳間，果有獵徒逐一鹿，鹿徑奔庵中。皎持錢五千與獵人，而留鹿飼養。凡三年後，復夢母曰：「我償業已足，免以獸軀飫人口腹，皆汝孝感所致也。」旦起，鹿死柵間，皎埋之墓側，里巷呼為鹿母冢。

石城廟神
　　贛州石城縣城隍祠，在邑治之側，水旱祈禱多應，土人敬事之。紹熙辛亥五月十七日，大雨傾注，溪流湓涌，浸通衢丈餘。祠門頹敗，士民合力一新之。門之左右元塑兩馬，是時忘設置。踰月後，知縣呂大年夢紫袍吏立庭下聲喏云：「大王令傳語長官，出入乏馬(呂本作「騎」。)乘，欲暫假駿駟兩匹。」呂許之。覺而思之，山邑元未嘗養馬，安能遣借？悟其事，乃自捐俸錢。卽東西塑飾，用錦衣四健卒控馭。至七月，兼旬不雨，致禱祠下。香火才收，陰雲正晝四合，隨得膏澤，歲以大稔。縣人或夢神導從甚偉，正乘所塑東邊馬雲。

陳恭公祖墓
　　石城永福寺，縣主簿據為(呂本多一「官」字。)舍。藏院相對有丘隴，高且十丈，相傳是陳恭公祖墓，未嘗有人掃祭，其是否莫能知之。紹熙四年，衢人鄭琯為主簿，以其處顯敞可遠覽，欲平治隴首，建小亭。工料已具，僧徒慮或招譴，交勸止之。琯方居官，自謂有威力，殊不信。廳吏葉願，夜直宿書齋，夢騶導陸續傳呼：「太師且至。」一金紫人坐肩輿而來，呼願云：「我宅於西岡將二百載，爾輩何得輒萌侵犯之心！」願怖汗而寤。亟以白琯，遂寢其役。


廖氏魚塘
　　紹熙四年六月，呂徳卿以石城宰詣府，道經雩都縣曲陽鋪東，暫泊於居民廖少大旅舍。盛暑偃息，少大者，頗可與語，因言：有親弟少四，好使酒尚氣，向時毎毎相凌，置不與校。所居有兩塘，各廣袤二十畝，先疇素薄，只仰魚利以資生。弟忽起分析之議，勉從之。至取魚之時，弟倩村巫書符於瓦上，沉於吾(呂本多一「所」字。)得東塘，洎舉網，不獲一鱗。徐知其然，亦召此巫，如前法，於是西塘亦然。其後巫來相告曰：「汝兩人親兄弟，自不相容，而使我以邪術干正。慮貽譴罰，宜各悔初心，復同居共業。吾當為爾解救之，切勿再起狂念。」兄弟皆奉其戒，巫乃別畫二符投之，魚遂如故。今毎歲獲直不下數百緡。巫能不為利誘，警人使和恊，為可嘉尚。惜不問其姓名。

李氏紅蛇
　　福州長溪人潘甲，妻李氏，顏色秀美，年二十三歲方嫁。後二年，偕娣姒眾婦出遊園，見紅蛇蟠結於道上，凝然不動。注目諦觀之，還家卽得疾。初時語笑無節，雜出怪異不稽之語，然猶與人相應答。已而益甚，盡改變形態。或靚裝華服，新潔冠履，簪花滿頭；或被髮祼體，一絲不掛，跣行通衢中，泥塗荊棘皆弗避，路人聚觀疊跡，殊不動容。潘生懼其蹈死地，閉諸空室，曉夕謹視之。招村巫馬氏子施法考驗。巫著緋衣，集鄰里僕僮數十輩，如驅儺隊結束。繞李向所游處山下，鳴金擊鼓，立大旗，書四字曰「青陽大展」，齊聲叫噪，稱燒山捉鬼。遇蟲蛇之屬，則捕取以歸，沃以酒醋而享其神。夜引李氏出唱邪詩，與之對。巫拾碎瓦一器，赤足踐蹈。李初亦效焉，足破流血。巫又煅方塼通紅，而立其上，煎湯百沸，置大鑊，用手拈掇，頓於頭，旋走三帀。李皆不能，遂斂臂屈伏。巫傾沸湯，令李濯足。坐之小椅，勒其供通姓名。具狀言不敢再作孽。乃遣一介押出門，行百步許，仆於地。潘生掖起，擁歸房，了不省人事，昏昏如醉。經一晝夜，精神稍複而極慙恥，凡兩旬始安。扣向來所遇，不能言，蓋亦羞之也。

海山異竹
　　溫州巨商張願，世為海賈，往來數十年，未嘗失時。紹興七年，涉大洋，遭風漂其船，不知所屆。經五六日，得一山，修竹戞雲，彌望極目。乃登岸，伐十竿，擬為篙棹之用。方畢事，見白衣翁云：「此是何世界，非汝所當留，宜急回，不可緩也。」船人拱手白曰：「某輩已迷失路，將葬魚腹。仙翁幸教如何可達鄉閭？」翁指東南方，果得善還。十竹已雜用其九。臨抵岸，有倭客及崑崙奴，望桅檣拊膺大呼「可惜」者不絶口。既泊纜，眾凝睇船內，見一竹存，爭欲輟(呂本作「求」。)買，曰：「吾不論價。」願度其意必欲得，試需二千緡，眾齊聲答曰：「好。」卽就近取錢以償。願曰：「此至寶也，我適相戲耳。非五千緡勿覆議。」崑崙尤喜，如其數，輦錢授之，而後立約。約定，願問之曰：「此竹既成交易，不可翻悔。然我實不識為是何寶物，而汝曹競欲售如此。盍為我言之？」對曰：「此乃寶伽山聚寶竹，毎立竹於巨浸中，則諸寶不採而聚。吾畢世舶游，視鯨波拍天如平地。然但知竹名，未嘗獲睹也。雖累千萬價，亦所不惜。」願始嗟嘆而付之。(予謂溫州未必有倭舶到岸，而蕃客安得見仙，當以詢彼人也。「見仙」，呂本作「見錢」。)

寶華鐘
　　王徳全少卿(玨)，紹興十四年，待行在糧料院闕，寓居平江橫金市。市之西南曰魯都灣，有田數百畝。欲卜築於彼，未果也。相去又半里寶華山，有禪剎曰慈嚴智顯。殿宇宏敞，近村寺舍皆莫及，土人呼為小靈隱。主僧來謁王，言：「昨夜夢神人告云：『橫金王判院，乃舊檀越，興茲一方有善緣，盍勉之使居此地？』其意殊不可曉。」於是王決策謀徙，而未能遽辦集。會其妹婿李□通判以所居求售，卽買之，而拆毀其材植以供用。甫兩歲，第宅雄成。他日，同姻朋詣彼剎，登鐘樓，讀其鑴誌曰：「重和元年，將仕郎前崑山縣主簿王玨施淨財一力鑄造。」正與己姓名同。主僧相顧歎異，始悟神人有緣之語。

阮公明
　　臨安於潛縣士人阮公明，幼聰敏，為太學生，不事拘檢。將往臨平鎮娶婦，因醉持篙擊水手墜水死。廂(呂本多「吏録」二字。)付仁和獄，法為誤傷，罪不至大辟，而以久繫隕命。後十年，同舍生王質自外州敎授受代到中都，晩坐旅邸，一僕捧刺來云：「阮上舍拜謁。」視其名，則公明也。相見悲喜，敍舊款曲，復邀飲於酒肆。酒數行，歎曰：「吾久墮鬼籍，緣天年未盡，陰司不收，但拘縻於城隍。晝日聽出，入夜則閉吳山枯井中。如我等輩，都城甚多，每到黃昏之際，繫黃裹肚低頭匐匍而走者，皆是也。」回首指其僕曰：「此人亦是。各隨貴賤髙下，更相服役。與世間不殊，不足為異。」酒罷，辭去，握手囑曰：「某尚有十年留滯，未能受生。幸為作書白家君，修水陸道場，可減六七年之限。願無忘。」長揖而逝。明日，質遣報其父，不之信。質自捐槖金辦佛事資薦之。數日後，出外歸店，人言阮留謝刺而去。其所用紙，蓋非人間者。自是不復見。

人魚劍脊鳥(「鳥」，目録作「鳥」。)
　　乾道六年，湖州市中弄蛇客，養一魚於瓦盆。狀似鮎而色黑，腹下出兩手若人狀者，十指皆具，蓋所謂人魚也。又武康山間產一種蛇，曰「劍脊鳥」，大而善走。逢人則昂首而立，其尾著地不及寸。須急趨避之，乃免其害。

卞山佑聖宮
　　紹興初，湖州卞山之西，有沈崇真道人者，得真武靈應聖像，因結庵於彼奉事之，仍持符水治祟療病，效驗殊異，而民俗皆呼為真人。後增建一堂，買度牒為道士，其徒從之者數十輩。忽有紅光四道，起於堂後，近視則無所睹。沈旬日，試於光處掘地，獲有青石。長三丈，闊尺許，上刻天關地軸相交糾，雨日光彩浮動。遂砌一龕。自是士女敬信，益倍昔時，共為移遠鄉廢元峰觀額以標其宇。沈守約丞相當國，奏賜額曰「佑聖宮」。崇真既沒，今厥孫住持雲。

圓真僧粥
　　呂彥能授(「授」，案支景三《瓦上冰花》條當作「援」。)自天台城中入山，過村落一小寺。其主僧圓真適出外，守舍童熟寐室問，呼之不醒。呂行久頗倦，暫臥榻上。聞飲饌芬香，徹於鼻觀，起諧庖下視之，炊煙微溫，更無一物。唯見釡旁以線繫崇寧四大錢置四角，固所不曉，乃捨之而出。僧正從外來，迎且笑曰：「手腳以(按：「以」字疑誤。)露，不復自文。幸小留共享。」於是飲酒數杯。設粥一器，糝如雪色，味絶甘，不知為何品。僧曰：「恰見釜旁繫錢，蓋為此耳。其法用鱖魚大者四枚，破除淨盡，去首尾及皮，以綫繫骨端垂於釜中。然後下水與米。凡鹽、酒、薑、椒之屬，悉有常數。度其縻爛，則聚四錢為一，併掣之，魚骨盡脫，肉皆潰於粥矣。所以美者如是。山僧酸寒，不足為貴公子道也。」呂醉飽而去。

虞一殺螺
　　奉化海上漁人虞一，以取砑螺為生。每得時，率用生絲線作圈套其上，候吐肉出，則盡力繫縛之，急一拔，了無餘藴。數年後，右手背生惡瘡，五指及皮俱脫落，痛苦之甚，略不能運動。追悔前業，誓不復更為。久之乃愈。遂棄妻子，捨身為寺家奴。

鄭行婆
　　合州城內一媼曰鄭行婆，自幼不飲酒茹葷，黙誦《金剛經》，未嘗少輟。紹興辛未之春，因往報恩光孝寺聽悟長老説法，中路過屠者門，正見臠割牛肉，戲語同行曰：「以此肉切生，用鹽醋澆潑，想見甘美。」迨到寺，悟公問：「汝安得喫牛生？」媼曰：「出母腹以來，不知肉味。和尚如何有此説？」悟曰：「汝真不食邪？」命取藥刀圭，注湯調為一杯，使之服。少頃，吐出生牛肉碗餘，媼始悔恨。妄想故示顯化，益痛加修飭。今已九十餘歲。

嘉興道人
　　紹熙五年冬，秀州市上有貧道者，衣裘極藍縷，而顏采腴澤。人問之，則以右手撮地若取物狀者數四，元未嘗正錢。(按：上二字疑誤。)往來但指以為笑。忽揖呂徳卿兄弟曰：「無事時來我道堂中吃茶。」呂不暇卽往，然意非凡流，明日訪其居，已去矣。

折玉龍釵
　　揚州平山堂，左右皆隋煬帝故宮苑，其地多已耕墾為田園。淳熙九年，村民因取土得白玉釵半股，質理溫潤，上碾龍鱗甲寸餘，黃栗色，光采欲動。統制官朱振出錢三千買之，以示客。呂徳卿嘗見之。

班固入夢
　　乾道六年冬，呂徳卿偕其友王李夷(嵎)、魏子正(羔如)、上官公祿(仁)往臨安，觀南郊，舍於黃氏客邸。王、魏俱夢一人，著漢衣冠，通名曰班固。既相見，質問西漢史疑難。臨去云：「明日暫過家間少款可乎？」覺而莫能曉。各道夢中事，大抵略同。適是日案閲五輅，四人同出嘉會門外茶肆中坐，見幅紙用緋帖，尾云：「今晩講説漢書。」相與笑曰：「班孟堅豈非在此邪！」旋還到省門，皆覺微餒。入一食店，視其牌，則班家四色包子也。且笑且歎，因信一憩息一飲饌之微，亦顯於夢寐，萬事豈不前定乎！

張四海螄
　　臨安薦橋門外太平橋北細民張四者，世以鬻海螄為業。毎浙東舟到，必買而置於家，計逐日所售，入鹽烹炒。杭人嗜食之。積戕物命百千萬億矣。淳熙十六年二月之夜，螄在盎者，盡緣壁登屋，上床繞衣。掃去復集，至於粘着肌膚不可脫。張慨然有悟，遂發誓云：「從今日以往，不復造此惡業，自別尋一營生道路，願諸佛子監察。」言訖，(葉本多一「螄」字。)悉墜於地。甫天明，空所蓄投諸江，而改貨煎豆腐以贍給。(此卷亦呂德卿所説。)
