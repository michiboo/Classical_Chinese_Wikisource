
夷堅支乙卷第十(十六事)

趙主簿妾
　　潭州貧民某人，無夫，(上二字呂本作「死妻」。)挾二女改嫁。稍長，悉售之為人妾，次者入湘陰趙主簿家，歲滿不得歸。繼父死，厥母經官取之。方在趙時，為主簿之子所私，雖已出，猶竊詣之弗已。母寓城下客邸，無僦直，主人逐之去，乃徙東街易二十三店中。趙生不復至。女懷孕，易妻問曰：「爾未有夫，何以孕？」曰：「自為繼父所賣，抱氣成蠱，故腹皤然，非孕也。」後數月，腹愈大，母又不償僦直，遂詣府誣訴易之子姦其女。府逮易並女，係右司理獄。易受杖(呂本作「榜」。)笞月餘不肯承，而女以娠重，不可訊。一日正午，囚者困睡，女亦睡，忽驚覺，則有大白蛇纒其腹三匝，首尾翹然相向，女惟叫呼求救，同室相視怖栗，伴媼出語推吏，吏驗之而信，走白理掾。掾具衣冠，焚香楮，拜而禱，蛇解縛，緣壁登屋，遂不見。女旋誕一男，方道本始，蓋趙生之子。易乃獲脫。母受杖，女以產故免。時淳熙十六年閏五月間。

王尚書名紙
　　南城陳元，字長卿。淳熙十年，再以鄉薦赴省試，寓貢院前旅館，夢一吏呼曰：「王尚書送名紙。」時王宣子為戶部尚書，元與之無雅素，且未嘗往謁。既覺，殊以為疑。越三日，王被命知貢舉，元遂登第。

何氏魚子
　　金谿士人何少義，乾道九年冬取池魚為鮓醢，剖腹得子盈盆，置諸廡下室中。夜半，聞盆內唧唧有聲，謂為鼠齧，起視之，喧愈甚，敲其盆卽止，既而復然。明日以語人，或勸之使投於江河。妻不聽，悉烹食無餘，次年春妻死。初，少義嘗夢烏衣婦乞命，覺而妻家遣僕以均(按：「均」字似「筠」字之誤。)籠盛巨鼈來餉，因感昨夢，卽親詣江濱出放之。惜其妻不能然也。(二事臨川黎仲明説。)


桂林兵
　　淳熙十六年，桂林守應孟明仲實遣效用兩兵督匠伐木於臨桂山中。夜宿民家，一兵夢神人持刀割去其腎，夢中叫呼，傍兵亦驚覺，問所以，急秉炬照視，則兩腎已墮床下，流血如注，恍莫測何以致此。民與傍兵掖以歸城中，且白於府。仲實疑弗信，送獄根治，使權節度推官修仁主簿梁輈詣効用軍審究。傷者吐曲折，出腎示之，囚者始獲免。傷兵不茹葷凡半年，創乃愈，狀貌全如宦官。既而食肉，遂亡。

梁主簿書院
　　梁輈，潭州人，居聚星門外，僦大街索將軍廟前呂氏空宅以為書院，其徒從學者三十人。一夕，梁還家，諸生六七輩同坐廳上，未燃燭，見有披髮自浴堂出者，初疑同舍許國梁為戲以相嚇，既而非也。國梁走登樓，餘人繼踵而上，未及半，為鬼物所撃。邵陽士人劉開遂與講禮云：「卽日恭惟槎木大王萬福。」且雲不干開事，鬼又撃之。良久，諸生至樓上，恍惚間有肥肉一槃、鷄頭子數包在案，眾迷罔不自知，共食二物，俄頃嘔吐滿板。唯國梁在床帳內，不遭撃，隱隱見諸人食鷄頭，每擘一枚，各挼挲之，至長尺餘，猶相詫曰：「此乾脯香也。」鬼手大如烏鴉扇，倐焉沒於壁隙。事定，始就枕。旦起視所吐，了無一跡，競磨礪(呂本多一「白」字。)刃以待之。後數日，讀書燈下，復見大手自窗欞入，戡以刃，不中而遁。於是百怪俱集，然皆相約，勿與先生言。居之凡七閲月，逮罷館，方以告雲。(梁輈子忠直説。)

一明主簿
　　建寧劉策，字獻卿，乾道丙戌赴省試，已考中魁本經而以《孟子》小義失一出處被黜。又二舉，復就試，與臨川黃日新邂逅信州道間，云：「嘗乞靈邵武廣祐王廟，夢神人書字其手曰『一月主簿』。豈非他日官至此乎？吾若登科，決不敢注是缺也。」是歲下第。後六年，中省闈第十一名，不得為教官，遂擬鄰州司戶以歸。時春秋已高，侍從中有矜其潦倒者，為移書漕臺，得攝松溪主簿。到邑一月，適言者上章論權局之弊，丞尉皆不許，卽日罷歸，未及而卒。

黃講書禱子
　　黃廓講書者，興化人，徙家信州。未有子，攜妻施氏及侍妾詣佛寺，禱於羅漢堂。是夜夢與妻妾同數羅漢位次，相視而笑。羅漢忽發言顧之曰：「前後各三年。」既寤，歷歷能憶。妻妾同時亦感此夢，俱莫曉旨意，但謂當相去各三年孕育耳。已而同歲得男。廓卒後，施氏教之讀書甚力。妾之子曰燾，為長。施之子曰傑。淳熙甲辰，傑登第。至丁未榜，燾繼之，方悟前後各三年之説。廓亦別有四字(呂本作「子」，似均誤。)雲。燾字子元，其婦翁饒大中為黃日新説。

劉堯夫
　　劉堯夫，字醇叟，撫州金谿人。本名單，將詣郡赴春補，夢有以文卷示之，題曰：「太學饒堯夫。」覺而思之，以姓氏不類，姑先易名，既而中選入學。偶家急，不暇請假，倩友人嚴泰伯具狀，嚴誤書「劉」為「饒」。他日再至，見而恍然，元未嘗以昨夢語人也。後補入太學，臨當私試，忽苦頭痛不可忍，歎曰：「吾必死。」前一日，鄰齋生夢人來告云：「劉堯夫作魁。」視其試卷，塗注五百餘字，以報劉，劉謝曰：「感君愛我厚，然吾今日不知死所，豈復計較功名事哉！」鄰生退，密為投卷，薄暮始告之。明旦，強起，以巾遮腦扶掖坐，信筆塞白。洎日中，洒然而醒，讀程文大笑，悉抹去，凡數百言，而改為之。掲榜，果第一。既陞上舍，鄰生又夢學門洞啓，從者傳呼而來曰：「劉吟詩釋褐。」劉聞之曰：「邵先生詩有『堯夫非是愛吟詩』之句，此殆為我也。」遂以兩優賜第。初，劉為兒時，夢覘牌上題雲「劉通判宅」，親誌於庭柱，以故不用高遠自期。由太學博士倅貳豫章，其後暴得疾，危甚，家人環泣。劉曰：「吾久知必止此，獨不閲吾柱上所誌乎。」且死，手疏家事數紙，仍作偈曰：「不到清泉白石邊，卻來城市走喧喧。夜來一派銀潢水，瀉向瓊臺玉檻前。」蓋平生未嘗參禪也。

劉暐做官
　　劉暐、黃則，皆冝黃士人。乾道戊午，黃冠鄉書，劉免舉，偕赴己丑省試。邵武人謝極者，精地理學，嘗遊術臨川，與二子相識，是時在其鄉士張德庸家宿，夢人告曰：「黃則及第，劉暐做官。」覺以語張，張曰：「劉君當恩科乎？」曰：「然。」「然則可知矣，渠必不正奏名，故只説做官也。」已而黃登科，劉特恩入第三等，補太學。謝生喜其夢應，他日到撫州，為言之，皆抵掌一笑。黃調分寧主簿，臨當赴而遭母憂。再調衡州安仁酒官，在家須次，晨起開門，一鵩飛入，立主位屏風上，急撃之，已失所在。妻適臥病，黃憂之。既而愈，而安仁遣吏來報，見任者物故。黃曰：「鵩兆殆為彼邪。」亟上道。到縣一歲，忽自唱解官詞，其夕無疾而卒。劉注官得韶州司戶，當待六年闕。在臨安，適與新太守同邸，韶吏云：「司戶久無正官，一在任以憂去，及迓後政，則死矣。」劉遂之任，首尾凡五考。再調象山武仙令，閲考亦如韶。嘗攝倅攝郡，歸家買田致仕，改京秩，年幾八十乃終。談者論謝生之夢，所謂黃則及第，蓋止於策名，而劉暐做官也。黃族子日新言之甚詳。

玊姐求酒
　　建昌葉氏極多內寵。一妾王，妾病死，亦無子，故雖葬於墓園，而春秋薦奠勿及。淳熙己酉，葉自昭州終詣闕，攜二妾行，俱夢王姐來求酒，且愀然曰：「吾沒後幽魂無歸，欲自取覆官人，又近不得。爾兩人幸為我一言。」既寤，白於主翁，亦為悽惻。逮還家，卽命祀其墓，仍以中元日為設齋位雲。

張詡夢名
　　建昌新城士人張詡，淳熙十六年初夏，夢遊鄉先達葉昭州氏(呂本作「民」。)極園，逢白髯老叟告曰：「君今秋應舉，但用葉使君名，必可得也。」詡覺而異之，以謂身為晚輩，豈得輒犯長者名，然私心竊喜，惟恐［此下疑脫「失」字。］之，乃只用下一字，更為「極」。是歲中解試第二人，謁謝昭州，自言其夢以謝過。此二事皆邑子王揆聞之於葉雲。

吳中小經
　　新城吳中，字克明，紹興己卯赴鄉舉。其兄在邑，於初場之夜夢克明歸云：「小經義第四句，言『神聖有作』，大是愜意。今茲中定發舉。」覺而書於壁。克明試歸，兄據問曰：「汝作小經義，得無用『神聖有作』之句乎？」克明駭然，念所為程文元來未嘗示人也，兄何以知之。卽引觀壁閑所書。未幾預選，後十年登科。

陳氏貨宅
　　陳玠者，建昌人，生計本厚，將新所居(明鈔本多一「之」字。)門，為木工所欺，(葉本作「諛」。)日趨於侈，自門至廳堂，(葉本「自門而廳，自廳而堂，自堂而廊」。)一切更建，浸淫及於什器。歷數年，輪奐整潔，而膏腴上田掃空無餘。其始從事於(葉本無「於」字。)木木也，當乾道丙戌之春，妻蔡氏夢人告曰：「聶君及第矣。」蔡曰：「他人及第，何預我事！」告者不復言，但以錢二千緡置於地而去。蔡寤，以語夫。聶君，同郡人也，是時方赴省，俄(葉本多一「報」字。)登科。十年後，玠家益以(葉本無「以」字。)貧，蔡氏又死，略無一錢可活，遂以宅售於聶，恰得二千餘緡。追悔勿及，自為人説如此。

楊壽子
　　唐小說所載：吳郡漁人張鬍子，於太湖釣得巨魚，腹上有丹書曰：「九登龍門山，三飲太湖水。畢竟不成龍，命付張鬍子。」近建昌一事亦然。淳熙八年春，南城縣境久雨溪漲，漁者於岸(葉本作「溪」。)滸設網罟。前此郡(上三字葉本作「溪素」。)無大魚，江中所得，極不過一二斤，他皆池塘中豢養者耳。是歲民楊壽子置網於章山支港，(上四字葉本作「草茭港」。)及舉之，覺其太重，獨力牽挽不能勝，遂為所困，幾墜而溺，叫呼求救。同業者三人共助舉之，乃一魚絶大，騰躍於中，徐徐曳出岸，百計攻刺死，(死字葉本作「幾斃」。)凡重百斤。熟視之，額上隱隱有紅字。眾漁皆村甿，無以識者，一士人至，為識(呂
本作「釋」，葉本作「辯解」。)之曰：「三渡入潮(葉本作「湖」。)門，四度遭大水，下梢卻逢楊壽子。」彼村多楊氏，取此魚者正楊壽子云。

陳如塤
　　陳如塤，字伯和，南城人。其父適用，曾與山谷先生倡和，名見集中。塤雖不讀書，而為人剛烈，嗜酒使氣無忌憚。一妹嫁遠鄉何屯田之孫。嘗往其家，見一樓寛敞，弛裝欲宿。妹曰：「此中多鬼怪，何氏之人尚不敢登，兄毋取禍，已灑掃書房延待矣。」塤弗聽，遣僕伴入直，又卻之。妹憂甚，而不能回奪。夜將半，一女子盛飾含笑，迤邐從他處來。塤知其為鬼也，佯若熟寐。女稍前趨牀，元未交一談，卽推(呂本多一「其」字。)股，時時移足向下至地推轉。塤奮身起立，大聲叱之，隨沒不見。復上床，理衾安枕，迨曉寂然。妹急問訊，乃詳告之，聞者服其勇。凡留連旬日，不復有影響。爾後亦無人敢再寢於彼者。

傅全美僕
　　紹興十七年七月，建昌軍管下箬嶺士人傅宗道置酒延客，方就席，聞鑼聲錚錚然，遙望乃羣盜也，其徒數十人。因急喚壯僕治禦備，婦人皆登山。盜入門，見酒饌，恣飲食焉，掠財物四千緡而去。隅保聞寇至，盡持刀矛來，盜已醉，所攘半為諸人所得。近村厚平里有傅全美家兩田僕亡命邀撃，死於盜手，其魂每夕至主人之門，寃憤呼叫。全美之父怒甚，開門厲聲叱駡之曰：「汝自利賊財，至於喪身，何干主家事，而來恐嚇人如此！吾念汝積年奔走之勤，不忍加治，今將繪汝形於近廟，俾汝受香火，待時託生，宜速去。」自是其聲日逺。及繪畢，遂寂然。(此卷皆得之臨川黃日新齊賢。)
