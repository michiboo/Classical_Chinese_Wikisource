附録

宋史藝文志第一百五十九

何異容齋隨筆序
　　僕又嘗風陳日華，盡得《夷堅》十志與支志、三志及四志之二，共三(按：「三」字疑誤。)百二十卷，就摘其間詩詞、雜著、藥餌、符呪之屬，以類相從，編刻於湖陰之計臺，疏為十卷，覽者便之。僕因此搜索志中，欲取其不涉神怪，近於人事，資鑒戒而佐辯博，非《夷堅》所宜收者，別為一書，亦可得十卷。俟其成也，規以附刻於章貢，可乎！
　　(按右為《容齋隨筆》序中段文字，前後皆述鋟刻《隨筆》始末，暨勗勉文敏後人續刊文敏家集之語，與《夷堅志》無涉，故不備録。)

趙與旹賓退録卷第八
　　洪文敏著《夷堅志》，積三十二編，凡三十一序，各出新意，不相複重，昔人所無也。今撮其意書之，觀者當知其不可及。甲志序所以為作者之意。乙志謂前代志怪之書皆不無寓言，獨是書遠不過一甲子，為有據依。丙志謂始萃此書，顓以鳩異崇怪，本無意於述人事及稱人之惡。然得於容易，或急於滿卷帙，故頗違初心。其究乃至於誣善。蓋以告者過，或聽焉不審，既刪削是正，而可為第三書者，又已襞積。懲前過，止不欲為，然習氣所溺，欲罷不能。而好事君子，復縱臾之，輒私自恕曰：「但談鬼神之事足矣，毋庸及其他。」於是取為丙志。丁志設或人之辭，謂不能玩心聖經，勞勤心口，從事於神奇荒怪，索墨費紙，殆半太史公書，為可笑。從而為之辨。戊志謂在閩泮時，葉晦叔頗搜索奇聞，來助紀録。嘗言近有估客航海，不覺入巨魚腹中，腹正寬，經日未死，適木工數輩在，取斧斤斫魚脅，魚覺痛，躍入大洋，舉船人及魚皆死。予戲難之曰：「一舟盡沒，何人談此事於世乎！」晦叔大笑，不知所答。予固懼未能免此也。己志謂昔以「夷堅」志吾書，謂與前人諸書不相襲，後得唐華原尉張慎素《夷堅録》，亦取《列子》之説，喜其與己合。庚志謂假守當塗，地偏少事，濟南呂義卿、洛陽吳斗南適以舊聞寄，似度可半編帙，於是輯為庚志。初甲志之成，歷十八年，自乙至己，或七年，或五六年，今不過數閲月，閑之為助如此。然平生居閑之日多，豈不趣成書，亦欠此巨編相傳益耳。末又載章德懋使虜，掌迓者問：「《夷堅》自丁志後，曾更續否？」而引樂天、東坡之事以自況。辛志記初著書時，欲倣段成式《諾皋記》，名以《容齋諾皋》，後惡其沿襲，且不堪讀者輒問，乃更今名，因載向巨原答問之語。壬志全取王景文《夷堅別志序》表以數語。癸志謂九志成，年七十有一，擬綴輯癸編，稚子櫰復云：「更須從子至亥接續之，乃成書。」予拊之曰：「天假吾年，雖倍此可也，人生未可料，惡知吾不能及是乎？」支甲謂或疑所載頗有與昔人傳記相似處，殆好事者飾説剽掠，借為談助。證以蒙莊之語，辨其不然。又云：「初欲從稚子請，續以十二辰，又以段柯古支諾皋支動、支植尤崛奇，於是名曰支甲。支乙則雲紹熙庚戌臘，從會稽西歸，至甲寅之夏季，《夷堅》之書緒成辛、壬、癸三志，合六十卷，及支甲十卷。財八改月，又成支乙一編，殊自喜也。支景則雲曾大父諱與甲乙下一字同音，而左畔從火，故再世以來，用唐人所借，但稱為景。當《夷堅》第三書出，或見驚曰：「禮不諱嫌名。」乃直名之。今是書萌芽，稚兒謂稗官説與他所論著及通官文書不侔，避之宜矣。遂目以支景、支丁則自摭此帙中不可信者數事，謂苟以其説至，斯受之而已矣。聱牙畔奐，蓋自知之，愛奇之過，一至於此。讀者勿以辭害意可也。支戊載《呂覽》賓卑聚之夢，謂《夷堅》記夢，亡慮百餘事，未有若此之可怪者。支己謂神奇詭異之事，無時不有，姑卽《夷堅》諸志考之，上焉假諸正夢，騰薄穹霄，次焉猶涉蓬壺，期汗漫，不幸而死，死矣幸而復生，見九地之下，溟漲之海，以至島鬼淵祇，蛇妖牛彪之類，何翅累千萬百。所遇非一人，所更非一事，所歷非一境，而莫有同者焉。支庚謂四十四日書成，自詫其速，且敍其所以速之由。支辛謂《東坡志林》，李方叔《師友談記》，錢丕《行年雜紀》之類四五書，皆偶附著異事，不顓虞初九百之篇，士大夫或弗能知，故剟剽以為助，不幾乎三之一矣。支壬則雲子弟輩皆言，翁既作文不已，而掇録怪奇，又未嘗少息，殆非老人頤神繕性之福，盍已之。余受其説，未再越日，膳飲為之失味，步趨為之局束，方寸為之不寧，精爽如癡。向之相勸止者，懼不知所出，於是逌然而笑。豈吾緣法在是，如駛馬下臨千丈坡，欲駐不可。姑從吾志，以竟此生。異時惽不能進，將不攻自縮矣。支癸謂劉向父子彙羣書《七略》，班孟堅采以為《藝文志》，小說類定著十五家，最後虞初《周説》九百四十三篇，出於稗官街談巷語道聽途説者之所造，今亡矣。《唐史》所標百餘家、六百三十五卷，《太平廣記》率取之不棄也。予既畢《夷堅》十志，又支而廣之，通三百篇，不能滿者，才十有一，遂半《唐志》所云。三志甲謂櫰子偃孫，羅前人所著稗説來示，如徐鼎臣《稽神録》、張文定公《洛陽舊聞記》、錢希白《洞微志》、張君房《乘異》、呂灌園《測幽》、張師正《述異志》、畢仲荀《幕府燕聞録》七書，多歷年二十，而所就卷帙，皆不能多。三志甲才五十日而成，不謂之速不可也。三志乙謂茲一編頗得之卜者徐謙，謙瞽雙目，而審聽強記。客詣其肆，與之言，悉追憶不忘，倩傍人書以相示。昔徐仲車耳瞶，而四方事無不周知，謙豈其苗裔耶？賢愚固不可同日語，而所以異則同。三志景謂郡邑必有圖志，鄱陽獨無，而《夷堅》自甲施於三景，所稡州里異聞，乃至五百有五十。它時有好事君子，采以為志，斯過半矣。三志丁則雲人年七八十，幸身康寧，當退藏一室，早睡晏起，繙貝多旁行書，與三生結願，否則邀方外雲侶，熊經鴟顧，斯亦可耳。至於著書，蓋出下下策，而此習膠拲不能釋，固嘗悔哂，猛臧去弗視，乃若禁嬰孺之滑甘。未能幾何，留意愈甚，雖有傾河搖山之辯，不復聽矣。三志戊謂子不語怪力亂神，非置而弗問也。聖人設教垂世，不肯以神怪之事詒諸話言，然書於《春秋》，於《易》、於《詩》、於《書》皆有之，而左氏內外傳尤多，遂以為誣誕浮誇則不可。三志己謂一話一言，入耳當即録，而固有因循而失之者。如滕彥智、黃雍父所言一二事，至今往來於襟抱不釋也。三志庚考徐鉉《稽神録》，辨楊文公《談苑》所載蒯亮之事非是。三志辛雲予嘗立説，謂古今神奇之事，莫不同者。今乃悟此語為不廣，而證以蜀士孫斯文，及《幽明録》中賈弼事。三志壬引昌黎公明鬼，謂《夷堅》所記不能出其所證之三非。三志癸言《太平廣記》、《類聚》之誤。四志甲辨「夷堅」為皋陶別名。至四志乙則絕筆之志，不及序。惟支壬、三志丁兩序，意略同，而數序自詫其速者，亦不甚相遠雲。

尤袤遂初堂書目　　小說類
　　《夷堅志》。

陳振孫直齋書録解題第十一卷
　　《夷堅志》，甲至癸二百卷，支甲至支癸一百卷、三甲至三癸一百卷、四甲四乙二十卷，大凡四百二十卷。翰林學士鄱陽洪邁景盧撰。稗官小説，昔人固有為之者矣。游戲筆端，資助談柄，猶賢乎已，可也。未有卷帙如此其多者，不亦謬用其心也哉！且天壤間反常反物之事，惟其罕也，是以謂之怪。茍其多至於不勝載，則不得為異矣。世傳徐鉉喜言怪，賓客之不能自通與失意而見斥絕者，皆詭言以求合。今邁亦然。晚歲急於成書，妄人多取《廣記》中舊事，改竄首尾，別為名字以投之，至有數卷者，亦不復刪潤，徑以入録，雖敍事猥釀，屬辭鄙俚，不恤也。

馬端臨文獻通考經籍考卷二百十七
　　《夷堅志》，甲至癸二百卷，支甲至支癸一百卷，三甲至三癸一百卷，四甲四乙二十卷，大凡四百二十卷。

陳櫟勤有堂隨録
　　《夷堅志》乃容齋洪景盧(邁，又號野處，諡文敏公。)藉以演史筆，虛誕荒幻，明明如此。今謂莊、列為虛誕荒幻而廢之，可乎？此二字出《列子》「夷堅聞而志之」一句，謂未嘗見其事而記之耳。「夷堅」卽《左傳》中所謂庭堅，即皋陶也。凡三十二志。趙與時《賓退録》述其序意甚詳，説「夷堅」二字亦一序。今坊中所刊廑四五卷，後面多有益於人，不盡荒誕，惜無原本。

楊士奇文淵閣書目卷十一　　盈字號第六櫥
　　《夷堅志》一部十八冊。(殘闕。) 《夷堅志》一部十二冊。(闕。)《夷堅志》一部十二冊。(闕。)

焦竑國史經籍志卷四下
　　《夷堅志》四百二十卷。(洪邁。)

趙琦美脈望館書目　　來字號　子　小説
　　《夷堅志》十一本。

陳第世善堂藏書目録上
　　《夷堅志》四百二十卷。(洪邁。)

朱睦□萬卷堂書目卷三　　小說家
　　《夷堅志》二十卷。(宋洪邁撰。)

胡應麟少室山房累藳卷之百四
讀夷堅志(五則)
　　洪景盧《夷堅志》四百二十卷，卷以甲、乙、丙、丁為次，每百卷周而復始。四甲迄四癸，通四百卷，餘二十卷，則洪歿而未盈百也。余少讀《鄱陽經籍考》，則遍詢諸方弗獲，至物色藏書之家，若童子鳴、陳晦伯，皆雲未睹。蓋瑯琊長公，亦不省有是書矣。武林雕本僅五十卷，而分門別類，紊亂亡章。余固知非野處之舊，然亡從一參考之。癸未入都，忽王參戎思延語及，云：「余某歲憩一民家，睹敝簏中是書鈔本存焉，前後漶滅，亟取補綴裝潢之，今尚完帙也。」余劇喜，趣假録之。王曰：「無庸，子但再以筆叢餉我可矣。」余持歸，竟夕不能寐，篝燈批讀，迺知此特四甲中之一周，為卷凡百。每篇首綴小引，其後先次第，大都洪氏舊裁。餘卷三百二十，竟不可得，然其梗概臚列也。自漢迄唐，書之簡帙重大者，什不存一。《太平廣記》五百卷，宋世之書，今逸其數卷，茫無要領。而此編以荒唐璅綴，尚巍然四分之一，非藏書家至快極愉哉！因亟題其後，俟異日校而梓之。
　　武林刻本《夷堅志》，不知始自何時，以余所得百卷參之，蓋亦洪氏之纂，匪後人偽托也。其敍事氣法相類如一。意南渡宋亡之後，原書散軼，剞□者難於補亡，又卷帙繁，迄工不易易，故摘録其中專志奇詭事，自餘冗碎，咸汰弗録。且臚列門類，以便行世。其書僅五十卷，益余藏鈔本，則合《夷堅》所存，尚百五十卷也。第刻本統於四百卷摘出，則余藏百卷中，同者固當什二三。今閲之，迺無一重見，則刻本尚難據為洪書，姑識以俟考。
　　余鄉從王參戎處得鈔本洪志，其首撰甲至癸百卷皆亡，僅支甲至支癸十帙耳。迨其中己辛壬等帙，又三甲中書，蓋支甲亡其三，而三志亡其七矣。四志百卷，竟亡繇物色。武林中本從初志摘出，或卽初志而妄析門類，未可知。余既幸是書存世，猶悵悵欲睹其全，真無厭之欲也。第野處文譽噪一時，《容齋隨筆》等筆力錚錚，而《夷堅》猥薾彌甚，疾行亡善跡，信矣。王質景文《夷堅別志》世不傳，而余得《夷堅續志》四卷，蓋本朝人録也。
　　談者率以《廣記》五百卷所輯，上自三皇，下迄五季，宜靈怪充斥簡編。而洪以一人耳目，一代見聞，逐千載而角之，其誕曼亡徵，固勢所必至也。今閲此書紀載，不僅止語怪一端，凡禨祥夢卜，璅雜之譚，隨遇輒録。以逮詩詞謔浪，稍供一笑，靡不成書。其卷帙易盈而速就，職此故也。然取數至四百餘，亡論靈怪不足徵，卽叢談傅會，不啻什之五六，惜無從起而質之。
　　宋有國二百年耳，野處宦達南渡，其事僅僅百載餘，而怪力亂神，紛然若是，去莊、列之夷堅幾何哉！餘生肅皇帝季，世濟承平。今馬齒半百，奇衺詭異事，自生平未一睹焉。則傳之耳者，率誕妄足推矣。迺余遇志怪之書，輒好之，無異於洪氏也，豈野處之為是！姑假以優游晚歲，若蘇長公之談鬼耶！余嘗欲取洪書，芟其非怪而附録者，與往籍已見而並收者，泊宋元諸小説及國朝祝希哲、陸浚明等編，分類以續《廣記》一書，大都亦五百餘卷。雖靡關理亂，而或裨見聞，猶勝洪之售欺於天下也。

胡應麟少室山房筆叢卷二十九丙部九流緒論下
　　洪景盧《夷堅志》四百二十卷，今傳止五十卷，他不可考。惟王景文《夷堅別志序》，尚可以知其纂輯之概，因録之。序曰：志怪之書甚夥，至鄱陽《夷堅志》出，則盡超之。余平生所書，略類洪公，始讀《左傳》、《史記》、《漢書》，稍得其記事之法，而無所施，因志怪發之。久之習熟，調利滋溉，玩不能釋。閒自觀覽，要不為無補於世。而古今文章之關鍵，亦間有相通者，不以是為無益而中畫。愈裒所見聞益之，事三百七十、卷二十四，今書之目也。余心尚未艾，久之，則將浸於《夷堅》矣。凡《夷堅》所有復見者刪之，更生佛之類是也；凡《夷堅》所有兒未備者補之，黃元道之類是也。其名仍為《夷堅》，而別志之，辯於鄱陽也。得歲月者紀歲月，得其所者紀其所，得其人者記其人，三者並書之備矣。闕一二亦書，皆闕則弗書。醜而不欲著姓名者婉見之，如《夷堅》確夢之類是也；醜而姓名不可不著者顯揭之，如《夷堅》人牛之類是也。其稱某人云，又某人得諸某人云，若己所見，各識其所自來，皆循《夷堅》之規弗易也。其異也者，筆力瞠乎其後矣。(觀此序，則洪志義例可推，其敍事當亦可喜，今所傳甚猥淺，蓋殘缺之中，又雜以偽矣。)

又卷三十五己部二酉綴遺上
　　洪景盧《夷堅志》，有甲至癸一百卷，又有支甲至支癸一百卷，三甲至三癸一百卷，四甲至四癸二十卷。所謂支甲、支癸者，卽支諾皋之支，洪段好奇相類，故門目亦倣之。

朱國楨湧幢小品第十八卷
　　《夷堅志》原四百二十卷，今行者五十一卷，蓋病其煩蕪而芟之，分門別類，非全帙也。

四庫全書總目卷一百四十二
　　《夷堅支志》五十卷，(編修汪如藻家藏本。)宋洪邁撰。邁所著《容齋隨筆》已著録。是書所記，皆神怪之説，故以《列子》「夷堅」事為名。考《列子》謂「大禹行而見之，伯益知而名之，夷堅聞而志之」，正謂珍禽異獸，如《山海經》之類。邁雜録仙鬼諸事，而名取於斯，非其本義，然唐華原尉張慎素已有《夷堅録》之名，則邁亦有所本也。陳振孫《書録解題》稱《夷堅志》甲至癸二百卷，支甲至支癸一百卷，三甲至三癸一百卷，四甲四乙二十卷，共四百二十卷。趙與旹《賓退録》亦載《夷堅志》三十二編，凡三十一序，不相重複。各節録其序之大略，頗為詳備。此本僅存自甲至戊五十卷，標題但曰《夷堅志》。以其序文校與旹之所載，乃支甲至支戊，非其正集，惟與旹記支丙作支景，謂避其曾祖之嫌名。而此仍作丙，殆傳寫者所改歟！胡應麟《筆叢》謂所藏之本有百卷。核其卷目次第，乃支甲至三甲，共十一帙，此殆胡氏之本又佚其半也。朱國楨《湧幢小品》不知為志中之一集，乃雲《夷堅志》本四百二十卷，今行者五十一卷，蓋病其煩蕪刪之，則誤之甚矣。陳振孫譏邁為謬用其心，其説頗正。陳櫟《勤有堂隨録》則謂邁欲修國史，藉此練習其筆，似乎曲為之詞。然其中詩詞之類，往往可資採録；而遺聞瑣事，亦多足為勸戒，非盡無益於人心者。小説一家，歷來著録，亦何必拘於方隅，獨為邁書責歟！

錢謙益絳雲樓書目卷二　　小説類
　　《夷堅志》十冊。(洪邁。 田叔禾家翻宋刻《分類夷堅志》五十一卷。)

黃虞稷千頃堂書目卷十二　　小説類(補)
　　宋洪邁《夷堅志》七十卷。(原一百卷，今存甲、乙、丙、丁、戊、庚、癸七集。)又《夷堅三志》三十卷。(原一百卷，今存己、辛、壬三集。)

錢曾述古堂藏書目卷三
　　洪邁《夷堅志》四十八卷。

徐乾學傳是樓宋元本書目　　宙宇二格
　　宋本元印《夷堅志》八十卷。(洪邁。)　　　二十四本。

倪燦宋史藝文志補
　　洪邁《夷堅支志》七十卷。(原一百卷，今存甲、乙、丙、丁、戊、庚、癸七集。) 《夷堅三志》三十卷。(原一百卷，今存己、辛、壬三集。) 《類編夷堅志》五十一卷。(以下失名。)

金檀文瑞樓書目卷五　　宋人小説
　　《增補夷堅志》五十卷。(宋鄱陽洪邁著。)

錢大昕洪文敏公年譜
　　紹興二十九年，己卯，三十七歲。(《夷堅志》當成於是年。)
　　乾道二年，丙戌，四十四歲。
　　　十二月，兼同修國史兼實録院同修撰。是月十八日，序《夷堅》乙志二十卷，合甲乙二書，得六百事。
　　乾道七年，辛卯，四十九歲。
　　　在贛州任。是歲江西饑，贛適中熟，公令移栗濟鄰郡。五月十八日，序《夷堅丙志》二十卷，凡二百六十七事。
　　乾道八年，壬辰，五十歲。
　　　在贛州任。五月，重刻《夷堅志》。(較會稽本去五事，易二事，其它亦頗有改定處。)
　　淳熙七年，庚子，五十八歲。
　　　在建甯任。七月，又刻《夷堅志》於建甯。
　　紹熙四年，癸丑，七十一歲。
　　　是歲《夷堅壬志》二十捲成。(癸志序云：九志成，年七十有一。)
　　紹熙五年，甲寅，七十二歲。
　　　《夷堅支志乙序》云：紹熙庚戌臘，從會稽西歸，至甲寅之夏季，《夷堅》之書緒成辛、壬、癸三志，合六十卷，及支甲十卷，才八改月，又成支乙一編。

阮元揅經室外集卷三
　　宋洪邁撰，影宋鈔本。案《夷堅志》十集，每集二十卷。支志十集，每集十卷。三志十集，每集十卷。四志甲乙二集二十卷，共四百二十卷。小説家唯《太平廣記》為卷五百，然卷帙雖繁，仍搜輯眾書所成者。其出於一人之手，而卷帙遂有《廣記》十之七八者，唯有此書，亦可謂好事之尤者矣。邁每集各自為之序，唯四乙未成，不及序。計序三十一篇，篇各出新意。趙與旹嘗撮各序大指，載於《賓退録》。此本甲志序已佚，餘三序存，與《賓退録》所舉相合。每卷之下註明若干事，每事亦必註明某人所説，以著其非妄。書中神怪荒誕之談，居其大半，然而遺文軼事，可資考鏡者，亦往往雜出於其間。《四庫全書》所收者，乃支志五十卷，與此不相涉。此本卷首有元人沈天祐序，稱建學所存舊刻閩本殘闕，承本路府判張紹先之命，以浙本補全者。邁與兄適、遵皆皓之子，名位著述皆相埒，世所稱鄱陽三洪是也。邁亦有弟二人，一景裴名邃，一景何不知其名，皆見於此書。

汪士鐘藝芸書舍宋本書目　　子部
　　《夷堅志》(甲、乙、丙、丁四集。)八十卷。

邵懿辰四庫簡明目録標注卷第十四
　　《夷堅支志》五十卷。宋洪邁著。原書四百二十卷，初十集，以甲、乙等十干記，次以支甲、支乙等記，次以三甲、三乙等記，次以四甲、四乙等記，凡三十二編，此乃其支甲至支戊五集也。
　　 (嘉靖間刊本。　黃丕烈有殘宋本壬志、癸志各八卷，十行，行十八字。　乾隆中刊巾箱本，甲至癸，分上下，共二十卷，係掇拾而成，非原第也。　竹汀云：嚴久能以宋板《夷堅志》四冊見示，元人重修本也，有沈天佑序，似卽阮鈔甲、乙、丙、丁四集，或後人分類之本。)
　　(附録：嚴久能有甲、乙、丙、丁四集，凡八十卷。　宋本，半頁十二行，行二十三文字，又一本，半頁十行，行十八字，星貽。)
　　(《夷堅》甲志二十卷，乙志二十卷，丙志二十卷，丁志二十卷。　阮氏有影宋鈔本。　瞿有《孝慈堂目》有元人鈔本《夷堅志》存六十卷十二冊，失戊集十卷，己集後五卷，庚集前五卷，壬癸集全。文氏三世閲，汪鈍翁手跋。)

朱學勤結一盧書目卷三　　子部
　　《夷堅志》八十卷。(宋洪邁撰。影寫宋季閩刊本。) 《夷堅支志》五十卷。(宋洪邁撰。影寫明嘉靖間刊本。)

俞樾九九消夏録卷五
　　宋洪邁《夷堅志》，甲至癸二百卷，支甲至支癸一百卷，三甲至三癸一百卷，四甲四乙各十卷。以十干編次之書，殆無多於此矣。今《四庫》著録者，止支甲至支戊五十卷。吾湖陸氏又得甲、乙、丙、丁四集而刻之，蓋卷袠既繁，流傳日久，遂至散佚不全，甚可惜也。
