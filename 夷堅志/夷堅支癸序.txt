
　　劉向父子彙羣書《七略》、班孟堅采以為《藝文志》，其小説類，定著十五家，自《黃帝》、《天乙》、《伊尹》、《鬻子説》、《青史》、《務成子》咸在。蓋以迂誕淺薄，假託聖賢，故卑其書。最後虞《周説》九百四十五篇，出於稗官街談巷語道聽塗説者之所造。當武帝世，以方士侍郎稱黃車使者，張子平實書之《西京賦》中。噫！今亡矣。《唐史》所標百餘家，六百三十五卷，班班其傳，整齊可翫者，若牛奇章、李復言之《玄怪》，陳翰之《異聞》、胡璩之《談賓》、溫庭筠之《乾子》，段成式之《酉陽雜俎》，張讀之《宣室志》，虞子之《逸史》，薛渙思之《河東記》耳，餘多不足讀。然探賾幽隱，可資談暇，《太平廣記》率取之不棄也。惟柳祥《瀟湘録》，大謬極陋，污人耳目，與李隱《大唐奇事》只一書而妄名兩人作。《唐志》隨而兼列之，則失矣。予既畢《夷堅》十志，又支而廣之，通三百篇，凡四千事，不能滿者才十有一，遂半《唐志》所云。支癸成於三十日間，世之所謂拙速，度無過此矣。況乃不大拙者哉！繼有聞焉，將次為三志，而復從甲始。慶元三年五月十四日序。
