
夷堅支景卷第二(十五事)

孔雀逐厲鬼
　　撫州宜黃人鄒智明，家饒於財，暴得癘疾，昏昏不知人。一日少間，語其妻，使請師叔。師叔者，其族叔也，為僧，住持臨江寺，能誦《孔雀明王經》，至則曰：「可於房內鋪設佛像，而卽床前誦經。」妻如其戒。僧誦兩卷畢，出就飯。智明望見掛像處，一孔雀以尾逐癘鬼。僧竟經(呂本無「經」字。)讀疏去，日將暮，一小鬼來告曰：「我輩佩佛敕，行當去此，但公頭上有釘未拔，願多燒冥錢與我，便相為除之。」於是呼幹僕饒山散買楮幣，聚焚於庭，諸鬼奇形異狀以十數，舞謝歡喜。其先告者徑登床拔釘而去，且言曰：「我明日往縣市曽打銀家行病矣。」先是智明最苦頭極痛，登時豁然如失，平旦卽能起。欲驗其事，走介扣曽匠家，果雲忽害傷寒。

雲門僧鬼
　　建昌麻源第三谷，山水清邃，為江西勝處，有僧寺道觀各一所。僧姓陳者自縊死，其弟子邦彥，鄒氏子也，代掌寺事。嘗謁三里外民家作緣會，徒眾盡行，旋募村農陳三守舍。甫二更，明燈獨坐，聞戶外咄咄有聲。方疑怖間，一僧揭簾入，吐舌至地，陳驚奔入廚，握庖刀望空亂斫，殆如失心。夜過半，寺眾歸，覺屋內呼擾撼鬧，趨視，陳已昏惑，良久乃蘇。臨川漆匠陸生者，常為僧役，然至暮則寓宿觀中。南城王三錫時在觀讀書，謂之曰：「汝就彼用工，何不擇一室休憩，乃挈孥來此。」陸笑曰：「吾往來兩處久矣，向者元不知有變怪，昨攜小子以暑月宿於寺廡，因為蚊蚋所撓，避之於法堂中屏內。時夜方半，月色滿庭，望(呂本多一「見」字。)一僧繫皂裙，曳靸鞋，従東廊上，西廊下，口呼邦彥不已，如是者數次。吾父子恐甚，憂其且來，屏息不敢喘，幸而自去，従此不復夜往雲。」

蓬頭小鬼
　　雲門寺人有一魈鬼怪，頗幻嚇人。嘗有遊客至，主僧邦彥館之於山門旁小室。冬夜附火，不覺昏睡。及開目，見一物長三尺，蓬髮鬅鬙，正相對坐。客驚呼出戶，邦彥聞之，徐行笑視曰：「何害！何害！只是蓬頭小鬼耳。」麻源巡檢鄧珫來治小亭，館於寢堂。時表兄王三錫在道觀，常相過。王告之曰：「深山多怪異，須益置僕從，以備不虞。不然，徙入僧房，乃可安寢。」珫弗信。一日，折簡召飯，遽言便欲還家，王訝其怱怱，珫曰：「不聽兄教，昨夕只一小吏伴直，珫寢於大床上，夜分熟寢，聞左榻上如人持重物敲擊者數四，倉惶呼吏，吏固已怖慴，遂相攜開關而走，歷階十餘層，不暇躡級，袞攧趣下。驚魂至今未定，豈容更留哉！」是晚辭去。

鄧富民妻
　　邵武光澤縣村疃曰牛田烏陪，富民鄧生買一妾，嬖愛殊甚。妻不能堪，遂自經而死，卽日響怪百端，鄧苦之，而無計可息。召墓師兩人為卜葬，館於書室，鄧不可(周本作「敢」。)徑就枕，且傍壁寢，令客處外。夜月正明，聞窗下芭蕉林風敲撲蔌聲，失驚曰：「又來也。」客方問其故，死妻已批髮立帳邊，漸逼枕席，客口舌間為髮所沾絆，三人呼駭起走，不復寢於彼矣。妾當晝入酒庫，見主母垂髮立其側，卽悸倒地上，幾至隕命。訖於妻葬，乃已。(右四事臨川黃日新説。得之王三錫。）

會稽獨腳鬼
　　方子張為會稽倉官，僦民屋作廨舍。庖中炊飯熟，婢舉甑時，忽三分失其一。已而殽饌亦然。陰伺之，了無所見。主母疑婢盜與人，屢加鞭笞，而竟不能得其實。一老媼嘗至彼，遇異物，一足踸踔。不暇細賭容狀，悸而出，以告子張。子張異焉，謀徙居以避他禍。偶步至鄰家，望小室內望一龕帳極華潔，試往視，正畫一巨腳，略無相貌。扣其人，但窘撓不答，若無所措，乃悟常日盜飯者此也。郡士姚縣尉，精法籙，善治鬼。語之故，姚曰：「是名獨腳五通，葢魈類也。君欲治之乎？」子張曰：「幸不為大過，無用深懲，只令絶跡勿相犯足矣。」姚為飛符約敕之，自此寂不至。

孫判官
　　孫判官者，汴京人，南渡後居於秀州魏塘。氣質軒舉，好談修身養生之事。每歲初夏，輒舁一桌置庭前烈日中，偃臥其上，又以一桌覆之。當食時略起，食已復然，自旦迨暮乃罷。如是者竟三日。劇暑不渴，凡所謂暑藥，未嘗向口。専啖冷虀粟飯，亦無蔵府瀉泄之疾。常自矜詫，言可以不死，識者亦以得道當享上壽期之。乾道五年，官於毗陵，恃色力盛壯，與娼女媟狎無期度。訖喪其軀，年才六十餘。

孫儔擊鬼
　　孫儔大夫者，鄧州人，在金國為千戶長。紹興末歸正得官，淳熙中為京西兵馬副都監，因買田築室於穀城。其人甚勇，庖婢嘗報：「比夜入廚，輒有一物蹲竈下，蓬頭垂髮，不可認面目，呼之不應，逐之不退，必鬼也。」孫曰：「此後再來，當告我。」明夕又至，孫往視之，信然，笑曰：「是桑仲軍吃了底人魂魄耳。」卽奮拳揕其頂，立沒於地。迨早命僕發土，得遺骨一具，乃輦而棄諸野。

孫儔寶劍
　　孫儔家藏寶劍絶異，夜置庭下暗處，則星象皆燦列其上。襄陽前軍統制趙嚴者，亦自北來，為予弟景裴言：「頃遼主天祚在位日，有星隕於燕，光徹禁廷。既入土，猶熒熒然。召太史訊其占，對曰：『其下必有異。』立遣掘視之，深入七八尺，得鐵鑛一塊，其重百餘斤。命付入作司，鑄作十劍，欲試其利鈍，喚獄中一死囚出，被以厚甲三重曰：『我今赦汝。』囚喜而拜謝。卽舉劍斫其腰，並三甲皆斷。其堅利如是。嘗以一與駙馬都尉，孫君蓋得此雲。」裴弟屢求觀，力拒之，曰原未嘗有，其意畏人奪取之也。裴時官襄帥幕府。(右四事景裴説。)

易村婦人
　　慶元元年五月，湖州南門外，一婦人顏色潔白，著皂弓鞋，踽踽獨行，呼賃小艇，欲從何山路往易村。既登舟，未幾卽偃臥，自取葦席蔽其上。(上三字葉本作「以蔽」。)舟纔一葉，展轉謦欬必相聞，而寂然無聲。舟人訝焉，舉席視之，乃見小(原本作「一」，從明鈔本改。)烏蛇，可長尺許，凡數千條，蟠繞成聚，驚怛汗流，復(葉本多「以席」二字。)覆之。凡行六十里，始抵岸步，(葉本作「乃」。)扣舷警之。奮而起，則(葉本無「則」字。)儼然人形，(葉本作「矣」。)與初來(上二字葉本作「下船」。)時不少異，腰間取錢二百，償顧直。舟人不敢受，婦問其故，曰：「我適見汝如此，那敢接錢。」笑曰：「切莫説與人，我從城內來此行蛇瘟，一個月後卻歸矣。」徐行入竹林，數步而隱。彼村居人七百家，是夏死者殆半。初，湖、常、秀三州，自春徂夏，疫癘大作，湖州尤甚，獨五月少寧，六月復然，當是蛇婦再還也。吁，可畏哉！沈清臣女嫁閩帥詹元善，老嫗來福州説此。

潘仙人丹
　　髙州茂名縣，本唐潘州也。縣界有黃尖嶺，父老言昔有仙人姓潘，居此鍊丹。近十數年來，土人入山鑿石，乃得樹木屏於石中，葢仙所遺丹劑墮地融結者。一層復一層，殆可揭取，但枝葉端正者百無一二。民黃氏擅此山，外人慾採伐，則先以鹽綵與之，然後入山，祀土神(呂本作「神」。)畢，徐徐施工。朱子淵為巨(呂本作「桂」。)帥，致兩屏遺予，老幹扶疏，上挾雲氣，下臨廣漠，混然天成，略無斧鑿一跡。非若祁陽所產，藉(「藉」當作「藉」。)人力磨治，故痕齶髙下，失其自然也。又雲海涵萬族，無所不有。范石湖《虞衡志》嘗載石柏，今方得一株，自海底石塊上生，根株盤錯，枝葉如畫，其色紫，其根白，其質皆石也。天陰雨時，必有水珠在葉上，枝間亦有柏子，皆石脂凝結而成。子淵賦詩云：「海物難窮造化奇，後凋惟有歲寒知。誰將修月黃金斧，斵就凌雲紫玉枝。直幹豈容塵點涴，靈根偏與石相宜。天然不假栽培力，肯逐春風盛與衰。」予和之云：「海底靈根石効奇，山經地誌不曾知。凝紅幻出珠千顆，染紫裝成玉一枝。鶴骨龍姿隨質見，鸞棲鳯宿與香宜。元戎髙唱真難和，愧我年來筆力衰。」又有石梅、石松，則未之見也。(子淵説。)

余氏蛇怪
　　樂平餘六七郎者，娶程氏女，才一年。嘗白晝欲登榻，見一蛇蜿蜒於上，僅長丈餘，而匾闊三寸許。程駭怖，呼家人共取仗□逐之，蛇躍下，徑出房門，遂不見。里俗相傳，山木間有所謂旺神者，魈類也，頗能見妖怪邀索祭享，然其威靈亦殊不章赫，雖村巫社覡，亦能去之。甚者化為人，或為蛇，與婦人亂。於是余氏疑焉。程意狀罔罔，稍與平日異，亦莫知其遭祟與否也。踰月而死，方斂屍於地，蛇復來，踞其腹，形模全似前所賭者。人攜杖至，亟奔趨而出，不知所在。此蛇葢名曰豬豚雲。是時慶元元年二月也。

蜀中道人
　　張魏公宣和中為成都士曹，母卜冀夫人奉道，每日齋道人一員，不問所從來，或親出焚香加禮。嘗有一客至，嘆曰：「夫人當有貴子，今安在？」曰：「見為曹官，方在州倉納粟。」客徑往就謁，既相見，熟視不語。公呼小吏有所言，乃揖公起行數十步，卽呼為相公，拱白曰：「公之貴相在語聲與行步間。従此不十年，海內將(呂本多一「大」字。)亂，公當出入將相，掌握兵柄，為國家立事建功。願自愛。」公竦然謝不敢當，客亟趨出，不暇扣其何處人，何姓氏也。所言既驗，每託蜀士陰訪求之，莫能得。後謫居和州，為秦丞相所忌，必欲置諸死地，公絶憂之，未知所以自脫。此客忽排闥而入，望其儀貌，儼與三十年前無少異，迎語之曰：「吾昔求先生不可致，正爾牢落，肯恵然相顧，何耶？」客曰：「知公以時相為憂，故來奉告，彼乃死人耳，何足慮？異時公當復舊物，福未艾也。」公長子欽夫栻出揖，客熟睨良久曰：「兩眼視物慾裂，好處正在阿堵中。他日為西南帥臣，名滿天下。」時次子定夫杓方數歲，在寢未起，公曰：「尚有稚兒，欲丐題品，但正睡熟，不可喚覺。」客秉燭就視之，笑曰：「大有福，勝如哥哥，未易量也。」少頃告去，訖不復再見。余仲庸聞此事於欽夫。

應山槐
　　徳安府應山縣治南半里許，過小溪，有野寺。寺外數十步間，一槐樹髙可二丈，闊稱之，根株與常槐等，但遍體柔條纏結，若藤蔓然，莫見其所起處。每枝必分兩岐，葉葉皆背面而生，無一相對，雖孫枝數寸者亦然。婆娑茂蔚，土民相與愛護，故露植空曠之野，未嘗翦伐。士大夫經此，必往賞翫。政和中，花石之役興，有欲徙置禁苑者，而盤踞牢甚，不可發掘，乃止。鄱陽張焄為邑宰，命畫吏睥睨，將寫為圖以寄餉四遠，竟不能落筆，亦止。

牙兒魚
　　應山縣外大龜山，髙峻可二十里。其上有小寺，寺外一池，泉源未嘗少竭，產一種魚，形模與常異，名曰牙兒魚，有四足，能登岸升木，作聲咿嚘，全如嬰孩，大者亦重一斤許，相傳雲不可網釣。嘗為寺頭陀捕取其一，欲烹而食之，傍人苦詞勸止不聽，未幾疫死。自是人莫敢害。張芸叟《南遷録》云：「過武昌見蘇子瞻，言近獲一魚，似鮎而有四足，能履地而行，不敢殺，復縱之江中。或曰：『此鯢魚也。』」殆亦此類。王聞禮立之過雅州，有饋一枚，如前所説。


蘄州三洞
　　蘄州境有三洞：一曰龍洞，在蘄水縣三角山下，神龍居之，禱雨皆應，而光景變化，未嘗表露；二曰龜洞，在近郊廣教寺，龜生其中，品類不一，而綠毛者尤多；三曰蛇洞，在蘄口鎮側，蓋白花蛇所聚，今不復有矣，土人捕采，乃出羅田山谷中。施小路溫舒自信陽守解印造朝，舟抵蘄口，詣近處龍峰寺游觀，距蛇洞不遠，詢於寺僧，皆言徒有其名耳。因信步到方丈後，躡石級百層，得一堂，方疊足坐憩，傍人驚曰：「一巨蛇正蟠屈於下。」相與持挺擊逐，施遽下榻，蛇徑入山，見者無不汗駭。此蛇之毒甚於蝮，或為所傷，須急剜出(呂本作「其」。)肉，少緩則遍體盡生白紋方花，如其形，不踰時必死。施到闕除蘄春守，葢且將為地主，故山川之靈陰相之，特令此物出異以示眾。吁，其危哉！言之使人毛豎。(右五事余仲庸説。)
