
　　成都人楊起，字成翁。政和中，與(嚴校：宋本「與」誤「興」。)鄉人任皋同入京赴省試。出散關下，行黃花右界中，此地素多寇，不敢緩轡。馬瘏僕痡，正暑倦困，入道旁僧舍少憩。長廊閴寂，不逢一僧，兩客卽堂上假寐。楊睡未熟，一青衣童，長二尺，面色蒼黑，自外來，持白紙一幅，直至於傍，欲以覆其面。相去尺許，若人掣其肘，不能前。童卻立咨嗟久之，掩泣而去。楊以為不祥，灑淚自悼，亦不敢語人。是夕，泊村店中，方就枕，童亦至。徑造皋側，以所擕紙蒙之，退而舞躍，為得志洋洋之態，皋不覺也。明日，行三十里間，逢清溪流水，二人往濯足。畢事，楊先登，皋方以滌蕩為愜，未忍去。忽大聲疾呼，楊回首視之，已為虎銜去矣，始知所見蓋倀鬼雲。楊是年登科。
　　眉州青神縣中巖山，諾距那尊者道場也。山下三石筍，峭拔鼎立，遊人齋戒往宿，多獲見華幢豪光之瑞。臨卭宋似孫過其地，逢一僧在前，酣醉跌宕，掛新筍三枝於杖頭，時方午暑，殊可憎，然未嘗語也。僧回首咄曰：「我不飲酒，君何得以犯戒謗我？」宋怒不對，猶以其醉，強忍不與校。僧又曰：「知君是依政宋官人，薄有淨緣，故得至此。」宋忽悟其人負三筍，豈非尊者示現乎？下車欲致敬，無所睹矣。
　　李弼違者，東州(葉本作「川」。)人，建炎間入蜀，後為蜀州江原(葉本作「源」。)宰。與邑人胡生游。胡生妻，(葉本作「娶」。)四川都轉運使之女，女嘗陷虜，後乃嫁胡。弼違每戲侮之，至作小詩以資嘲誚。胡積不能堪，採摭其公過，肆溢惡之言售於都漕。所善張君適為幹官，證以為然，下其事於眉州。州令録事參軍閻忞典治，逮捕邑胥十餘人下獄，必欲求其入已贓。弼違當官清白，無過可指，但得嘗買鐵湯瓶，為價錢七百五十，指為虧直。忞以為非辜，難卽追攝。郡守畏使者，不從忞言，立遣吏逮之。弼違不勝忿，自刎死。死財一月，眉之獄吏與郡守相繼亡，都漕與胡生亦卒。忞官罷，赴調成都，過雙流縣，就郭外民家宿。夜且半，聞扣寢門者，問為誰，曰：「弼違也。」又問之，答曰：「弼違姓李，君豈不憶乎？君雖不開關，(葉本作「門」。)吾自能穿隙以過。」(葉本作「入」。)語畢，已在牀前立。忞甚懼，回面向壁臥。弼違曰：「君不欲見我，當以項下不絜之故，吾今自掩之。」卽解腰間帛，匝其頸。忞不獲已起坐。弼違曰：「吾前寃已白，無所憾。然連坐者眾，非君來證之不可。君固知我者，今祿命垂盡，故敢奉煩一行。尚有未到人甚多，天符在是，可一閲也。」取手(明鈔本作「袖」。)中文書示忞，如黃紙微淺碧，其上皆人姓名，而墨色濃淡不齊。弼違指曰：「此卷中皆將死，墨極濃者期甚近，最淡者亦不出十年。所以泄天機者，欲君傳於人間，知幽有鬼神，可信不疑如此。」揖別而去。故略能記所書，它日，其(葉本作「某」。)人病，豫告其家，此必不起，已而果然。蓋以所見驗之也。忞少時亦卒。
　　費樞，字道樞，廣都人。宣和庚子歲入京師，將至長安，舍於燕脂坡下旅館，解擔時日已銜山。主家婦嫣然倚戶，顧客微笑，發勞苦之語。中夜，獨身來前曰：「竊慕上客風致，願奉頃刻之歡，可乎？」費愕然曰：「汝何為者？何以得至此？」曰：「我父京師販繒主人也。家在某里，以我嫁此店子。夫今亡，貧無以歸，不能忍獨宿，冒恥就子。」費曰：「吾不欲犯非禮，汝之情吾實知之，當往訪汝父，令遣人迎汝，汝勿怨。」婦人羞愧，不樂去。費至京，他日，過某里，得所謂販繒者家，通名欲相見。主人曰：「客何人？安得與我有故？」答曰：「吾蜀人費樞也。比經長安，邂逅翁女，有所託，是以來。」翁躡履出迎曰：「疇昔之夜，夢神告，吾女將失身於人，非遇費秀才，殆矣。君姓字真是也，願聞其説。」具以告。翁流涕拱謝曰：「神言君且為貴人，當不妄。」退而計其夢，果所見女之時。卽日遣長子取女歸而更嫁之。明年，費登科，官至大夫，為巴東守。
　　楊希仲，字季達，蜀州新津人，未第時為成都某氏館客。主人小婦少而蕩，(葉本作「麗」。)詣學舍調客，欲與綢繆。希仲正色拒之，遂去。其妻在鄉里，是夕夢人告曰：「汝夫獨處他鄉，能自操持，不欺暗室，神明舉知之，當令魁多士以為報。」妻覺，不知何事也。歲暮，夫歸，始言其故。明年，全蜀類試，希仲為第一人。
　　卭州南十裏白鶴山張四郎祠，蓋神仙者流。山下碑甚古，字畫不可識。郡人云：「四郎所立，以禦魑魅，救疾疫。後人能辨其字者，則可學仙。」青城唐耜為卭守，好游其地，冀有所遇，每立碑下，摩挲讀之。忽能認一字，曰：「豈非某字乎？」傍有人應曰：「然。」耜惡其儳言，叱使去，既而悔之，不見其人矣。又嘗出遊，逢道人立路左作戲，呼曰：「使君，奉贈一土鏡。」命從吏取之，乃頑塊也。怒以為侮己，將執以歸，細視其塊，果耿耿有光采，始疑為異人，俄亦不知所在。唐氏至今寶此土。耜字益□，(陸本作「大」。)仕至秘閣修撰。
　　嘉州僧常羅漢者，異人也，好勸人設羅漢齋會，故得此名。楊氏媼嗜食雞，平生所殺，不知幾千百數。既死，家人作六七齋，具黃籙醮。道士方拜章，僧忽至，告其子曰：「吾為汝懺悔。」楊家甚喜，設坐延入。僧顧其僕，去東第幾家買花雌雞一隻來。如言得之。命殺以具饌，楊氏子泣請曰：「尊者見臨，非有所愛惜。今日正啓醮筵，舉家內外久絕葷饌，乞以付鄰家。」僧不可，必欲就煮食。既熟，就廳踞坐，析肉滿盤，分置上真九位，乃食其餘。齋罷，不揖而去。是夕，賣雞家及楊氏悉夢媼至，謝曰：「坐生時罪業，見責為雞。賴常羅漢悔謝之賜，今解脫矣。」自是郡人作佛事薦亡，幸其來以為冥塗得助。紹興末卒，今肉身猶存。
　　永康青城山，每歲二月十五日為道會，四遠畢至。巨室張氏、唐氏輪主之，會者既集，則閉觀門，須齋罷乃啓。一日，方齋，有道人扣門欲入，閽者止之，呼罵不已。閽往告張氏子，張慮其撓眾，堅不許。其人不樂，乃往山下賣茶家少駐，索筆題壁間，脫所頂笠掛其上，祝主人曰：「為我視此，徐當復來。」去未久，笠如轉輪，旋繞於壁上。見者驚異，走報觀中人，共揭笠觀之，得詩一首，其語曰：「偶乘青帝出蓬萊，劍戟崢嶸遍九垓。綠履黃冠俱不識，為留一笠不沉埋。」眾但相視，悔恨無及矣。
　　楊望才，字希呂，蜀州江原(葉本作「源」。)人。自為兒童，所見已異。嘗從同學生借錢，預言其笥中所攜數，啟之而信。既長，遂以術聞。蜀人目為楊抽馬，(原註：謂與人抽檢祿馬也。)容狀醜怪，雙目如鬼，所言事絶奇。其居舍南大木蔽芾數丈，忽書揭於門曰：「明日午未間，行人不可過此，過則遇奇禍。」縣人皆相戒勿敢往。如期，木自拔(葉本作「摧」。)仆地，盈塞街中，而兩旁屋瓦略不損。然所為(上三字葉本作「其所言」。)初乃類妖誕，每持縑帛賣於肆，若三丈，若四丈，主人審度之，償錢使去。既而驗之，財三四尺爾。或跨騾訪人，而託故暫出，繫騾其庭，行久不反，騾亦無聲。視之，翦紙所為也。或詣郡告其妖，云：「每祠祀時，設為位六，虛其東偏二位，而楊夫婦與相對。又一僧一道士坐其下。」左道惑眾，在法當死，坐是執送獄。獄吏素畏信之，不敢加械杻，又慮逸去。楊知其意，謂曰：「無懼我，我當再被刑責，數已定，吾含笑受之。吾前日為某事某事，法所不捨，蓋魔業使然。度此兩厄，則成道矣。」司理楊忱，夜(葉本作「議」。)定獄，楊言曰：「賢叔某有信來乎？殊可惜。」忱不答。暨出戶，而成都人來，正報叔訃。他日，又謂忱曰：「明年君家有喜，名連望字者四人及第。」忱一女年十六七歲，暴得疾，更數醫不効，則又告之曰：「公女久病，醫(葉本多一「者」字。)陳生用某藥、李生用某藥，皆非是。此獨後庭朴樹內蛇(葉本多一「為」字。)祟爾，急屏去藥。須我受杖了，為(按：此疑有脫誤。)以符治之，女當平安，勿憂也。」忱歸語其妻，且疑且信。蓋常見小蛇延緣樹間，而所說易醫用藥，皆不妄。後楊受杖歸，書符遺忱，使掛於樹，女卽洒然。明年，忱羣從兄弟類試，果四人中選，曰從望、民望、松望、泰望。先是，楊取倡女為妻，一日，招兩杖(葉本多一「卒」字。)直至其居，與錢三萬，令用官大杖撻己及妻各二十(明鈔本多一「六」字。)下。兩人驚問故，曰：「吾夫婦當罹此禍，今先禳之。」皆不敢從而去。及獄成，與妻皆得杖，如所欲禳之數，而持杖者正其所招兩人。晚來成都，其門如市。士人問命，應時卽答。或作賦一首，詩數十韻，長歌序引，信筆輒成。每類試，必先為一詩示人，語秘不可曉。迨揭牓，則魁者(葉本作「元」。)姓名必委曲見於詩。或全牓百餘人，豫書而緘之，多空缺偏傍，不成全字，等級高下，無有(葉本作「一」。)不合。四川制置司求三十年前案牘不得，以告楊。楊曰：「在某室某匱第幾沓中。」如言而獲。眉山師琛造其家，鄉人在坐，新得一馬，黑體而白鼻。楊曰：「以此馬與我，君將不利。」客恚曰：「先生恃有術，欲奪(葉本作
「賺」。)吾馬。吾用錢百千，未能旬日，而可脅取乎？」楊曰：「欲為君救此厄，而不吾信，命也。明年五月二十日，寃當(明鈔本作「家」。)督(葉本作「有」。)報。謹志之，勿視其芻秣，善護左肋。過此日或可再相見。」客愈怒，固不聽，亦忘其語。明年是日，親飼馬，馬忽跑躍，踶其左肋下，卽死。關壽卿(耆孫)為果州教授，致書為同僚詢休咎。僕未至，楊在室告其妻，令以飯犒關教授僕。飯已具，僕方及門。又迎問之曰：「不問己事，而為他人來，何也？」僕驚拜，殊不知所以然。(葉本多一「楊」字。)與華陽富家某氏子游甚暱，嘗貸錢二十千，富子靳不與。夜處外室，聞扣門聲，曰：「我乃東家女，夫壻使酒見逐，夜不可遠去，幸見容。」(葉本多「一宿」二字。)富子欣然延納，與共寢。慮父母(上二字葉本作「人知」。)覺，未曉，呼使起，杳不應。但聞血腥滿帳，挑燈照之，女身首斷為三，鮮血橫流，如方被刑(葉本作「殺」。)者，駭悸幾絶。自念奇禍作，非楊君無以救，奔詣其家，排闥入告急。楊曰：「與君游久，緩急當同之。前日相從假貸，拒不我與。今急而求我，何故？」(葉本作「也」。)富子哀泣引咎。楊笑曰：「此易爾，無庸憂。持吾符歸置室中，亟閉戶，切勿語人。」富子謝曰：「果蒙君力，當奉百萬以報。」曰：「何用許？(葉本多一「錢」字。)但當與我所需二萬錢。」(此句葉本作「但貸我二萬足矣。」)遂以符歸，惴惴竟夜。(上二字葉本作「如戒」。)遲明，潛入室，不見屍，一榻皎然，若未嘗有(葉本無「有」字。)漬汙者，不勝喜。卽日擕謝(葉本無「謝」字。)錢，且擕(明鈔本作「具」。)酒殽過楊所。(上三字葉本作「往謝」。)楊曰：「吾家冗隘不可飲，盍相與出郊乎？」遂行。訪酒家，命席對酌。視當壚婦，絶似前夕所偶者，唯顏色萎黃為不類。婦亦頻屬目，類有所疑。呼問之，對曰：「兩日前，夢人召至一處，少年郎留連竟夕。暨睡醒，體中殊不佳，血下如注，幾二斗乃止。今猶奄奄短氣，平生未嘗感此疾也。」始悟所致蓋其魂雲。虞丞相自荊襄召還，子公亮遣書扣所向，楊答曰：「得蘇不得蘇，半月去作同簽書。」虞公以謂簽書不帶同字已久，既而守蘇臺，到官十五日，召為同簽書樞密院事。時錢處和先為簽書，故加同字。如此類甚多，不勝載。
　　成都孔目吏王生，住大安門外。每五鼓趨府，必誦大隨求呪一通，將及門，率值婦人行汲，如是久之。一旦，有惑志，誦呪稍輟。婦人忽至前曰：「我每旦將過此，吾主公必夙興，如有□(陸本作「所」。)敬者，故我汲水不敢緩。今日獨否，君豈有所慢乎？」王生竦然而去，固不曉其語。晚歸，過江瀆廟，心動，亟入瞻謁，見壁畫一婦人，手持汲器，蓋平生所見者。
　　唐八郎者，本青城趙氏子。父曰趙老，居山下，喜接道流。唐年十許歲，似有所遇，家人失之。踰兩月，得於山後磐石上，取以歸，自是率意狂言。嘗升木抄(嚴校：「抄」當作「杪」。)大呼曰：「青城市中水且至。」明日，縣乃大火。又嘗摩拊一巨木，咨嗟其傍。或問之，曰：「是將為吾父柩。」居亡何，趙老果死。久之，告人曰：「張天師在仙井，我將從之游。」棄家而行。至仙井，每夜臥室中，白氣被其體如月，外間皆見。邑人員彥材，老矣，自謂行運與何文縝丞相同，必繼魁多士。紹興庚午，赴廷試。既行，唐訪其家，悉取器皿之屬，倒置於地，曰：「秀才出去狀元歸，可賀也。」一家皆喜。彥材既入試，誤有所識於白襴上，為內侍所發，當罷歸，以有升甲恩，特旨列於五甲末，乃悟倒置之意。士子十數輩將應舉，來謁唐。唐云：「君輩皆非虞任之比。」任之者，虞育也。是年，育免舉，眾士俱不利。員顯道(與宗)家以肉葅作餅，食而餘其四。其日晚，唐至，索食。顯道曰：「適無一物可以為先生供。」唐笑曰：「肉餅尚有四枚，何靳也。」凡所見皆類此。隆興初，成都村民挽車入市，逢道人，遺交子二千，授以書，曰：「倩汝送與仙井唐八郎。」民接書卽行，同輩稍黠者咤曰：「吾聞八郎異人也，書中得非有奇藥方書乎？」發視之，白紙也，急復緘封之。纔至仙井，唐迎罵曰：「何不還吾書？」民再拜謝罪。唐執書再三讀，歎曰：「又遲了我二十四年。」不樂而去，至今猶存。(此卷皆員興宗顯道説。)
