
　　張子能夫人鄭氏，美而艷。張為太常博士，鄭以疾殂，臨終與張訣曰：「君必別娶，不復念我矣。」張泣曰：「何忍為此！」鄭曰：「人言那可憑？盍指天為誓。」曰：「吾苟負約，當化(明鈔本無「化」字)為閹，仍不得善終。」鄭曰：「我死，當有變相，可怖畏，宜置屍空室中，勿令一人守視，經日然後殮也。」言之至再三，少焉氣絕。張不忍從，猶遣一老嫗設榻其旁。至夜半，屍忽長歎，自揭面帛，蹶然而坐，俄起立。嫗懼，以被蒙頭，覺其屍行步踸踔，密窺之，呀然一夜叉也。嫗既不可出，震慄喪膽，大聲叫號。家人穴壁觀之，盡呼直宿數卒，持杖環坐(葉本作「立」)於戶外。夜叉行百匝乃止，復至寢所，舉被自覆而臥。久之，家人乃敢發戶入視，則依然故形矣。後三年，張為大司成，鄧洵仁右丞欲嫁以女，張力辭。鄧公方有寵，取中旨令合昏。成禮之夕，賜真珠複(明鈔本作「寢」)帳，其直五十萬緡。然自是多鬱鬱不樂。嘗晝寢，見鄭氏自窗而下，(此下至，《齊宣哥救母》條「少焉生」，宋本作二葉，嚴本於中縫均注「補」字)罵曰：「舊約如何，而忍負之？我幸有二女，縱無子，胡不買妾，必欲(葉本多一「正」字)娶，何也？禍將作矣。」遽登榻，以手拊其陰。張覺痛，疾呼家人，至無所睹。自是若閹然，卒蹈奇變。
　　宗立本，登州黃縣人。世世為行商，年長未有子。紹興戊寅盛夏，與妻販縑帛抵濰州，將往昌樂，遇夜，駕車於外，就宿一古廟，數僕擊柝持仗守衞。明旦，蓐食訖，登塗，值小兒可六七歲，遮拜於前，語言獧利可喜。問其誰家人，自那處來，對曰：「我昌邑縣公吏之子也。亡父姓名是王忠彥，與母氏俱化去。鞠養於它人，將帶到此，潛舍我而去，茲無所歸，必死於狼虎魑魅矣。立本拊之曰：「肯從我乎？」又再拜感泣，遂收而育之，命名曰「神授」。兒性質警敏，每覽讀文書，一過輒憶。又能把巨筆作一丈闊字，篆頴(嚴校：「隸」誤「頴」)草不學而成，見名賢古帖墨跡，稍加摹臨，必曲盡其妙。立本蓋市井小民耳，遽棄舊業，而攜此兒行游，使習路歧賤態，藉以自給。後二年之春，至濟南章丘，逢一胡僧，神貌瓌傑，指兒謂立本曰：「爾在何處拾得來？」立本瞠曰：「吾妻實生之。奚乃輕妄發問？」僧笑曰：「是吾五臺山五百小龍之一也，失之三歲矣，方尋訪見之，爾久留定掇大禍。吾已密施法禁，彼亦無所復肆其虐。」於是索水噴噀，立化為小朱蛇，盤旋於地。僧執淨瓶，呼神授名，蛇即躍入其中。僧頂笠不告而去。立本夫婦思念，久而不忘。淮東鈐轄王易之親睹厥異。(按：此條見三志已卷第三)
　　江陰齊三妻歐氏，產乳多艱，幾於死，乃得免。一子宜哥年六歲，警悟解事，不忍母困苦，咨於老人，問何術可脫此厄。老人云：「唯道家《九天生神章》釋教《佛頂心陀羅尼》為上。」即求二經，從一史道者學持誦，三日，悉能暗憶。於是每以清旦各誦十過，焚香仰天，輸寫誠懇，凡越兩歲。紹熙元年，歐有孕，更無疾惱，至十月，將就蓐，宜哥焚誦之次，見神人十輩立侍於旁，異光照室，少焉生(以上宋本為第三葉，與下葉「臥游到處總傷神」句不相接，陸本留一空葉。按：此條見三志己卷第四。)
　　燕邸萊州洋川公家，裝禠古今畫為十冊，東坡過之，因為書籤，仍題其後云：「高堂素壁，無舒捲之勞；明窗淨幾，有坐臥之安。」又題王靄畫《如來出山相》云：「頭鬅鬙，耳卓朔，適從何處來？碧色眼有角，明星未出萬象閑，外 道天魔猶奏樂。錯不錯，安得無上菩提成等正覺。」山谷詩云：「蕭寺吟雙竹，秋醪薦二螯。破塵歸騎速，橫日鴈行高。」又「擁膝度殘臘，攀條驚淺春。」皆洋川公養浩堂故事，而集中不載。家君在北方，宗室子伯璘言如此。予家有大年畫小景二幅，山谷親書兩絕句其上曰：「水色煙光上下寒，忘機鷗鳥恣飛還。年來頻作江湖夢，對此身疑在故山。輕鷗白鷺定吾友，翠栢幽篁是可人。海角逢春知幾度，(嚴校：與上葉不相接，又雲《苕溪漁隱叢話》第四十卷引此條可補，此胡所見者，非修版也云云，因據補，但目錄未列)臥游到處總傷神。」今集中亦無。
　　陳珦，字中玉，鄭州人，文惠公諸孫也。政和中，為蔡州守。始視事。謁裴晉公廟。讀《平淮西碑》，乃段文昌所製者，怪而問。邦人曰：「自韓文公碑刻石後，為李愬卒所訴，以為不述愬功而專美晉公，憲宗詔文昌別撰，事已久矣。」珦忿然不平，即日磨去舊碑，別諉能書者寫韓文刻之。苗仲先者，字子野，通州人，為徐州守。徐舊有東坡黃樓碑，方崇寧黨禁時，當毀，徐人惜之，置諸泗淺水中。政和末，禁稍弛，乃鉤出，復立之舊處。打碑者紛然，敲杵之聲不絕。樓與郡治相連，仲先惡其煩聒，令拽之深淵，遂不可復出。二事相反如此。(朱新仲說)
　　承節郎懷景元，錢塘人。宣和初，於秀州多寶寺為蔡攸置局應奉，性嗜鱉。一卒善庖，將烹時，先以刀斷頸瀝血，雲味全而美。後患瘰癧，首大不可舉，行必引首。既久，蔓延不已，膚肉腐爛，首墜而死，宛若受刃之狀。景元自是不敢食鼈。
　　大觀中，宿州士人錢君兄弟游上庠。方春月，待試，因休暇出遊玉津園，遇道士三輩來揖談，眉宇修聳，語論清婉可聽，頃之，辭去曰：「某有少名醞，欲飲二公，日雲莫矣。明日正午，復會於茲，尚可款，稍緩恐相失。」錢許諾。獨小道士笑曰：「公若愆期，可掘地覓我。」皆以為戲，大笑而別。翌日，錢以他故滯留，至晚，方抵所會處，則餚核狼藉，不復見人，悵然久之。弟曰：「得非仙乎？」試假畚鍤鑿地，纔尺許，得石函，啓之，乃三道士象，冠巾儼然，如昨所見者。外有方書，言鍛(葉本多一「煉」字)水銀為白金事。(事字葉本作「之法」)弟曰：「兄取其書，弟願得道象，歸奉香火。」兄欣然許之。既試，弟中選。兄復歸宿，(葉本無「宿」字)驗其方，無一不酬。不數年，買田數萬畝，(明鈔本作「頃」，下多一「遂」字)為富人。居一日坐廡下，外報三道士來謁。既見，一人起致詞曰：「昔年玉津之會，君憶之否？君得吾仙方，不以賑卹貧乏，而貪冒無厭，祿過其分，天命折君算。今日即自改，尚延三歲，如其不然，旦暮死矣。吾以洩天機謫為人，當來主之矣。」既去，錢君始大悔，即焚方毀竈，闔質戶(上二字明鈔本作「鼎爐」)不復啓。明日，小道士復至，未及坐，聞侍妾免乳，(葉本作「身」)亟入視之，生一男。出陪客，無所見，問諸僕隸，皆莫知。錢不三年而殂。
　　衢州人鄭某，幼曠達能文。娶會稽陸氏女，亦姿媚俊爽，伉儷綢繆。鄭嘗於枕席間語陸氏曰：「吾二人相歡至矣，如我不幸死，汝無復嫁，汝死，我亦如之。」對曰：「要當百年偕老，何不祥如是！」凡十年，生二男女，而鄭生疾病，對父母復申言之。陸氏但俯首悲泣，鄭竟死。未數月而媒妁來，陸氏與相周旋，舅姑責之，不聽。纔釋服，盡攜其資適蘇州曾工曹。成婚才七日，曾生奉漕檄考試它郡。行信宿，陸氏晚步廳屏間，有急足拜於庭，稱鄭官人有書。命婢取之，外題「示陸氏」三字，筆札宛然前夫手澤(葉本作「跡」)也。急足已不見，啟緘讀之，其辭云：「十年結髮夫妻，一生祭祀之主。朝連暮以同歡，俸有聚(葉本作「餘」)而共聚。忽大幻以長往，慕何(葉本作「他」)人而輒(葉本作「輕」)許。遺棄我之田疇，移資財而(上三字葉本作「蓄積於」)別戶。不恤我之有(葉本作「二」)子，不念我之有父。義不足以為人之婦，慈不足以為人之母。吾已訴諸上蒼，行理對於幽府。」陸氏歎恨不意，(葉本作「懌」)三日而亡。其書為鄭從弟甸所得，嘗出示胡翛然。
　　紹興四年，李參政少愚(回)為江西帥，遣總管楊惟忠討賊，以四月壬申日寅時出師鄱陽，胡翛然送之渡江，回謁道友陳生。有道士張彥澤者，洛陽人，頃事徐神翁，多居西山好道之家，偶來會語。問何人選日時。翛然曰：「穆茂才也。」彥澤曰：「何其繆邪！幸而非寅時則可，若然，賊雖自擒，主將將不利。以正午卜之，苟無大雨則善。」時天色清(葉本作「晴」)霽，已有微暑，三人食已，散步僧舍。俄陰雲四合，雨下如注，溝壑皆盈。彥澤拊掌曰：「必寅時也，楊公其危哉！」時賊眾萬二千，官軍纔三之二，(明鈔本作「一」)先鋒將傅選悉五軍旗幟行，以壯軍聲。賊諜知之曰：「先鋒尚如此，若全師而來，何可當也！」遂遣使迎降。次日，楊公所乘青驄馬忽斃，楊亦得疾，即反豫章，翌日而卒。
　　楊惟忠病時，面發赤如火，羣醫不能療。子壻陳槱憂之，以問胡翛然。有蘄人謝與權，世為儒醫，翛然引之視疾。既入，不診脈，曰：「證候已可見。」楊公夫人滕氏，令與眾議藥餌，朱、張二醫曰：「已下正陽丹、白澤圓，加鐘乳、附子矣。」謝曰：「此伏暑證也，宜用大黃、黃櫱等物。」因疏一方，議不合。時楊公年六十餘，新納妾嬖甚，夫人意其以是得疾，不用謝言。謝退，謂翛然曰：「公往聽諸人所議。」纔及門，眾極口詆謝曰：「此乃《千金》中一治暑方，用藥七品，渠只記其五，乃欲療貴人疾邪！」翛然以告謝，謝曰：「五藥本以治暑，慮其太過，故加二物制之。今楊公病深矣。當專聽五物之為，不容復制。若果服前兩藥，明日午當躁渴，未時必死，吾來助諸公哭弔也。」翛然語陳槱，槱不敢泄。明日，楊卒，皆如謝言。(四事皆胡翛然說)
　　趙令衿，字表之。宣和五年，赴南康司錄，過蘄州，遊五祖山，冒風雨獨履絕頂。至白蓮池亭，憩磐石上，若夢寐間。見一老僧倚杖而言曰：「公此去廬阜無苦，但至晉州當有哭子之戚，以昔守晉州，因事繫民母，遂失所生子，今報也。」言訖不見。表之審非夢所，又思慮未嘗及，而晉在河東，意他時當官於彼，歸為家人說，嗟異之。自祖山至黃梅縣，翌日，以雨不(葉本多一「克」字)行。幼子善郎忽感疾，縣令吳宇至，偶言邑之因革，曰：「唐時嘗為南晉州，鮮有知者。」表之驚歎，知僧言有證，疑其子必不久，乃許祝發為浮屠。越四日，竟死於白湖驛，去邑纔三十餘里，表之親記(葉本作「言」)其事。
　　建昌人黃襲云：有鄉人為賈，泊舟潯陽，月下彷彿見二人對語曰：「昨夕金山修供甚盛，吾往赴之，飲食皆血腥不可近。吾怒庖者不謹，漬其手鼎中，今已潰爛矣。」其一曰：「彼固有罪，責之亦太過。」曰：「吾比悔之，顧無所及。」其一曰：「何難之有！吾有藥可治，但搗生大黃，調以美醋，傅瘡上，非唯愈痛，亦且滅瘢。茲方甚良，第無由使聞之耳。」賈人適欲之金山，聞其語，意冥冥之中，假手以告。後詣寺詢之，乃是夜設水陸，庖人揮刀誤傷指，血落食中，恍惚之際，手若為人所掣，入鑊內，痛楚徹骨，號呼欲死。賈人依神言療之，兩日而愈。
　　元佑間，士大夫好事者取達官姓名為詩謎，如「雪天晴色(上四字《苕溪漁隱叢話》作「長空雪霽」)見虹蜺，千里江山(上四字《叢話》作「行盡天涯」)遇帝畿，天子手中朝白玉，(上三字《叢話》作「執玉簡」)秀才不肯著麻衣。謂韓公絳、馮公京、王公珪、曾公布也。又取古人名而傅以今事，如「人人皆戴子瞻帽，君實新來轉一官。門狀送還王介甫，潞公身上不曾寒。」謂仲長統、司馬遷、謝安石、溫彥博也。
　　武承規，字子正，長安人。政和七年，監台州寧海縣縣渚鎮酒稅，好延道流，日食於門者常數輩。家君時為主簿，戒之曰：「君官卑俸薄，而冗食若此，何以給邪？」曰：「吾無美酒大肉與之，但隨緣而已。遇有酒則醉，有海魚則一飽，他無所費。其無能者，旬日自去，安知吾不遇至人哉！」他日，復勸之，不聽。一日，氣貌洋洋，若有得色，曰：「公笑有接道人，(此句疑誤)近有授我內交法者，每日子午時，運虎龍氣，相摩移時，美暢不減房室之樂，而無所損。雖未可度世，亦安樂奇術也。」家君曰：「公妻甚少，又未有子，奈何？」曰：「亦得一術倣此者授之，渠亦自得其樂。舍弟多男，兄弟之子猶子也，夫人有後足矣。」家君欲聞其略，曰：「公方効官，又有父母妻子，與承規異，六十歲以後，儻再相遇，是時方可。」旬日復來，曰：「承規欲往閩中訪先生，旦夕遣妻孥歸侍下，纔有可配即嫁之。」其父掞時為越州將領。家君曰：「既託身於公，何忍如此？已絕欲事，異室而居可也，何必遣？」曰：「畢竟為累，無此人則吾身輕，要行則行矣。」曰：「胡不一歸與親別？」曰：「骨肉之情，見面必留，卒未可脫。」及再見，曰：「妻已行矣。承規替期已及，官課皆不虧，而代者未至，願為白州郡，遣牙校交界。」如其言，郡吏方至，其室虛矣。
　　崔祖武，河東威勝軍人。政和癸巳，與家君同處太學通類齋，自言少好色，無日不狎游。年二十六歲，成瘵疾將死。有牛道人來，曰：「苟能絕慾，吾救汝。」父母曰：「是兒將死，儻能生之，有何不可！」遂授以藥，及教以練氣術，令與妻異處，其病良已。三年方同房，而欲心不復萌。在學時年三十五六，肌幹豐碩，儀狀秀偉，亦與人和。率之游狹邪，不固拒，但不作色想耳。飲食不肯醉飽，曰：「大醉大飽，最為傷氣，須六十日修持，始復初。」後歸鄉里，不知其所終。
