
夷堅丁志卷第八(十四事)

華陽洞門
　　李大川，撫州人，以星禽術游江淮。政和間至和州，值歲暮，不盤術。(原註：俚語謂坐肆賣術為□[陸本作「鉤」]司，游市為盤術。)正旦日，逆旅主人拉往近郊，見懸泉如簾，下入洞穴，甚可愛，因相攜登隴，觀水所注。其地少人行，陰苔滑足，李不覺隕墜。似兩食頃，乃坐於草壤上，肌膚不小損。睨穴中，正黑如夜，攀緣不能施力，分必死，試舉右手，空無所著。舉左手，卽觸石壁。循而下，似有微徑可步，稍進漸明，右邊石池荷花方爛熳，雖飢渴交攻，而花與水皆不可及。已而明甚，前遇雙石洞門，欲從右入，恐益遠，乃由左戶而過。如是者三，則在大洞中，花水亦絶，了不通天日，而晃曜勝人間。中有石棋局，聞誦經聲，不見人。遠望若有坐而理髮者，近則無所睹。俄抵一大林，陰森慘澹，悽神寒骨，怖悸疾走。已出曠野間，舉頭見日，自喜再生，始緩行。逢道傍僧寺，憩於門。僧出問故，皆大驚，爭究其説，李曰：「與我一杯水，徐當言之。」便延入寺具飯，悉道所歷。僧歎曰：「相傳茲山有洞，是華陽洞後門，然素無至者。」李問：「此何處？」曰：「滁州境。」「今日是何朝？」曰：「人日也。」李曰：「吾已墜七日，財如一晝耳。」僧率眾挾兵刃，邀李尋故蹊，但怪惡種種，不容復進。李還和州，訪舊館，到已暮夜。扣戶，主人問為誰，以姓名對，舉室唾駡曰：「不祥！不祥！」李大聲呼曰：「我非鬼也，何得爾？」遂啟戶。留數日而歸，每為人話其事，或誚之曰：「爾亦愚人，正旦荷花發，詎非仙境乎？且雙石洞門，安知右之遠而左可出也？」李曰：「方以死為慮，豈暇念此？後雖悔之，何益？」李有子，今在臨川。(陳鍔說，□聞之大川。)

雷擊王四
　　臨川縣後溪民王四，事父不孝，常加毆擊。父欲訴於官，每為族人勸止。乾道六年六月又如是，父不勝忿，走詣縣自列。(葉本作「陳」。)王四者(葉本無「者」字。)持二百錢，遮道與之，(明鈔本作「父」。)曰：「以是為投狀費。」蓋言其無所畏憚也。父行未半里，大雷雨忽作，急避於旁舍。雨止而出，聞惡子已震死。趨視之，二百錢乃在其脅下皮內，與血肉相連。父探懷中所攜，已失矣。

南豐雷媼
　　南豐縣押録黃伸家，因大雨，墮雷媼於廷。擾擾東西，蒼黃失措，髮茁然，赤色甚短，兩足但三指，大略皆如人形。良久，雲氣斗暗，震電閃爍，遂去不見。

泥中人跡
　　撫州村落間，一夕雷雨，居民聞空中數百人同時大笑。明旦，大木一本，連根皆拔出。其旁泥內印巨人跡絶偉，腰□痕入地尺餘，足長二尺，闊稱之。疑神物盡力拔樹，遇滑而蹶，故眾共笑之雲。

宜黃人相船
　　宜黃人多能相船，但父子相傳眼訣，而無所謂占書之類。乾道五年，縣民莫寅造大艦成，以大錢邀善術者視之。曰：「此為雌船，而體得雄。一板如矛，嶄焉居中。其相既成，在法當凶。官事且起，災於主翁。」寅欲改更之，曰：「禍福已定，不可為也。」寅持錢三百萬，將買鹽淮東，適州需船載上供錢，拘以往。至大孤山下，桅檣為風所折，倉卒無可買，伐岸傍杉為之。人或言：「此神樹，不暇恤。」是夕，滿船聞奇響震厲，莫測所以然。既過丹陽，盜夜入船，諦觀之，若甲士數十輩往來者。寅家藏古刀，累世矣，近年遇夜後光采發見，訝其異，取以自隨。乃攜此刀徑趨前，間值一人熟睡，手橫腹上，奮刀連斫之，斷其右臂。救至得不死，蓋部綱官劉尉也。初，劉生以寅解事有膽，故處其舟中，元未嘗有纖介之隙。寅殊不知覺，遂就擒，鞠於鎮江獄。府官欲論以死，而劉尉持不肯，曰：「固他生宿寃耳，非今世事。吾倖存餘生，何必處以極典？」遂用疑獄奏讞，得減死，黥隸邵武軍。

頰瘤巨虱
　　臨川人有瘤生頰間，癢不復可忍，每以火烘炙，則差止，已而復然，極以患苦。醫者告之曰：「此真虱瘤也，當剖而出之。」取油紙圍項上，然後施砭。瘤才破，小虱湧出無數，最後一白一黑兩大虱，皆如豆，殼中空空無血。乃與頰了不相干，略無癜(嚴校：當是「癜」字。)痕，但瘤所障處正白爾。

胡道士
　　胡五者，宜黃細民，每鄉社聚戲作砑鼓時則為道士，故目為胡道士。以煮螺師為業，必先揭其甲，然後烹之。及臥病，自舉右手一指曰：「一螺在此。」遂以針剔去其爪，流血被掌，呼叫稱痛。少焉又剔其次者，至並足甲皆盡乃死。

趙監廟
　　建昌寄居趙監廟，素有羸疾，或教之曰：「服鹿血則愈。」趙買鹿三四頭，日取(葉本作「縛」。)一枚，以長(葉本作「尖」。)鐵管插入其肉間，少頃血凝滿管中，乃服。(葉本作「止」。)鹿日受此苦，血盡而死。趙果膚革充盛，健飲啖，而所服(葉本作「殺」。)既多矣，晚得疾，遍體生異瘡，陷肉成竅，癢無以喻，必以竹管立瘡中，注沸湯灌之，癢方息。終日不暫寧，兩月而卒。

亂漢道人
　　乙志所載陽大明遇人呵石成紫金事，予於《起居注》得之，今又得南康尉陳世材所記，微有不同，而甚詳，故復書於此。大明者，南康縣程龍里士人，父喪，廬慕(嚴校：「墓」誤「幕」。)次。其明年，歲在壬戌，(原註：乙志作「癸亥」。)七月七日晨興，有道人從山下來。陽時與學童三四人處，一僕執炊。荒山寂寞，左右前後十里間絶無人居，扳緣蘿蔓乃得到。正無可與語，見客來，喜而迎之坐。客曰：「子八月當有厄，服吾藥可免。」取腰間小瓢，出藥一粒，令以水吞，且曰：「吾有求於子，其許我乎？」曰：「何求？」客指架上布衫曰：「以此見與。」陽欲許而頗疑其偽，未卽與。請至再，不得已付之。客捲納瓢中，瓢口倦(嚴校：「僅」誤「倦」。)容指。陽雖怪咤，然默念：「豈幻我歟？」既而言：「吾豈真欲衫？聊相試耳。便能見贈，為可嘉也。」探瓢出還之，索椀水，置藥末一撮，撥旋久之，成紅丸如彈，揖陽曰：「能服此否？」陽曰：「身幸無病，不願服。」客卽自吞之，徐徐語曰：「子久此當窘用，吾有遺於子。」呼學童掬塊土，大如拳，握而噓之者三，顧陽曰：「意吾手中何物？」曰：「不知也。」置諸幾，則爛然金一塊，歷歷有五指痕。曰：「可收此，以助晨昏之費。」蓋陽母尚存。陽方知為異人，尚疑其以財利嘗試我，拒弗受。客笑擲之地，引腳蹴之，遂成頑石。起辭去，留與飲，不可，漫指壁間詩謂曰：「此皆諸公見寄者，願得先生一篇，如何？」客曰：「子欲詩，可矣。」取案上禿筆，就地拂數四，蘸椀水中，大書於壁，略無丹墨之跡，殊不可辨。既送之下山，回視，已若淡紫色，其詩云：「陽君真確士，孝行洞穹壤。皇上憐其艱，七夕遣回往。逡巡樂頑石，遺子為饋享。子既不我受，吾亦不汝強。風埃難少留，願子志勿爽。會當首鼠記，青雲看反掌。」
　　前題「亂漢道人」四字，字徑四寸許。俄又加赤色，正如赤土所書。明日遍詢村民，皆莫見所謂道人者。鄉之士共以告縣，縣告郡，郡聞於朝，賜束帛。後五年，世材自福州來為尉，親見陽，談始末如此。訪程龍之廬，草屋摧頹，他詩悉剝落，獨道人者洒然如新。詩中雲「遣回往」，疑必呂洞賓雲。陽廬父墓終喪，母繼亡，亦(此下宋本闕十二行。)

吳僧伽
　　吳僧伽，贛州信豐縣僧文祐，本姓吳，落髮出遊，結庵於贛縣□嶺。久而去之，客雩都妙淨寺之僧伽院中，遂主院事，故因目為吳僧伽。佯狂市廛，人莫能測。每日必詣松林以(嚴校：「以」字疑誤。)扣之(上三字葉本作「以杖扣之而歌」。)曰：「趙家天子趙家王。」不曉其意。逢善人於塗，輒拱揖致敬；貪暴不仁者，率抵以(上二字葉本作「詆為」。)狗彘不少屈。惡少年不樂，至羣輩噪逐之。嘗走避於某家園竹(上二字葉本作「竹園」。)中，疾呼求救，且拊其竹曰：「大大竹林成掃帚。」不旬浹(葉本作「不旬日」，明鈔本作「不浹旬」。)萬竹悉枯。此家固一凶族，自是衰替。寺後竹叢，一竿最巨，忽夜半造其下，考擊而歌，聲徹四遠。連夕如是，(上二字葉本作「不已」。)他僧為之廢寢，(上四字葉本作「厭惡」。)怒而伐之。既而紫芝徑尺生橛上。邑民曾德泰，老無子，與妻議飯吳以祈。(上二字葉本作「祈之」。)未及召，旦而(上二字葉本作「拂旦」。)排闥來。曾大驚，謹饋之食。將去，曰：「當何為報？唯有二珠而已。」果連生二子。縣市舊集於南洲，而縣治外但(葉本作「為」。)曠野。吳過門，必言曰：「錢將平(葉本作「半」。)腰矣。」及洲沒於水，市遂徙於邑門之陽。嘗求菜於民婦，戒使多為具，(明鈔本作「葅」。)婦許諾。夫歸，怒其妄費。吳至，乞醯生啖之，若欲輟而□(葉本作「強」，陸本作「噎」。)食者再三，婦曰：「食飽則已，何必盡？」曰：「欲免汝夫婦責言耳。」民駭謝。學佛者孫德俊往汀州武平謁慶巖定應師，師曰：「雩川自有佛，禮我何為？」孫曰：「佛為誰？」曰：「吾法弟僧伽也。為吾持一扇寄之。」舟檥岸，吳已至，曰：「我師寄扇何在？」孫以汀扇數十雜示之，徑取本物(上二字葉本作「所寄」。)而去。由是狂名日減，(葉本作「盛」。)多稱為生佛。一夕，遍詣同寺諸剎門，鋪坐具作禮曰：「珍重！珍重！」皆寂無應者。中夕，趺坐而逝。時大中祥符己酉六月六日也。是日，邑大商在蜀遇之於河梁，問吳僧何往，痀僂急趨曰：「少幹，少幹。」商歸，乃知其亡。其亡也，(葉本「其亡」二字不疊，也作「處」。)異香滿室，數日不變。(葉本作「散」。)僉議勿火化，而堊(葉本作「髹」。)其全體事之。元豐乙丑冬，一僧來郡城訪桂安雅家，求木作龕，桂曰：「師為何人？」曰：「雩都妙淨寺明覺院吳僧也。」桂許之，送之逾閾，遂不見。後乃審其故，云：「明覺卽僧伽也。」真身至今存。

何丞相
　　何文縝丞相初自仙井來京師，過梓潼，欲謁張王廟而忘之，行十里始覺，亟下馬還望，默禱再拜。是夕，夢入廟廷，神坐簾中，投文書一軸於外，發視之，全類世間告命，亦有詞語。覺而記其三句云：「朕臨軒策士得十人者，今汝褎然為舉首，後結銜具所授官。」何公思之：「廷試所取無慮五百，而言十人，殆以是戲我也。」及唱第，果魁多士。第一甲元放九人，既而傅崧卿以省元升甲，遂足十數。蓋夢中指言第一甲也，所得官正同。(葉石林書此。)

鼎州汲婦
　　鼎州開元寺多寓客，數客同坐寺門，見婦人汲水。一客善幻術，戲惱之，卽(葉本作「使」。)挈水不動。不知彼婦蓋自能(上三字葉本作「尤善」。)幻也，顧而言曰：「諸君勿相戲。」客不對。有頃曰：「若是，須校法乃可。」擲其擔，化為小蛇。客探懷取塊粉，急畫地，作二十餘圈而立其中，蛇至(葉本無「至」字。)不能入。婦人含水噀之，稍大於前，又懇言：「官人莫相戲。」客固自若。蛇突入，直抵十五圈中，再噀水叱之，遂大如椽，徑躐中圈。將向(葉本作「囓」。)客，婦又相喻止，客猶不聽。蛇卽從(葉本無「從」字。)其足纏繞至項，不可解。路人聚觀且數百。同寺者欲走訴於官，婦笑曰：「無傷也。」引手取蛇投之地，依然一擔耳。笑謂客曰：「汝術未盡善，(上二字葉本作「精」。)何敢然？若值他人，汝必死。」客再拜悔謝，因隨詣其家為弟子云。

瑞雲雀
　　邵武軍泰寧瑞雲院主僧顯用之師普聞，乾道六年十一月二十八日，巡堂殿焚香，至羅漢像前，方瞻禮次，一雀飛鳴盤旋，斂翼立爐上，歷一時久，凝駐不動。視之，已化矣。鄉人接跡來觀，了不傾側，正與像相對。顯用具白縣。縣宰趙善扛書偈於紙尾曰：「日日飛鳴宣妙旨，幻華起滅復何疑？可憐多少風塵客，去去來來只自欺。」寺僧圖其狀刻石。今經數年，雀羽毛不摧落，儼然如生，遠近起敬者不絶。予甲志所載鼠壞經事，亦此寺也。紹興初，宗本住泰寧之丹霞，亦有雀化之異。(顯用持刻本來。)
