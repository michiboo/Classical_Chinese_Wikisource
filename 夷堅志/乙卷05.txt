
　　余嗣，字昭祖，福州羅源人，官朝散郎。紹興十八年，居鄉里，與福帥薛直老有同年進士之好，丐部銀綱往行在，欲覬賞典合年勞遷兩秩。明年郊祀恩任子，九月五日至郡中，館於所親林氏。十九日往大中寺，飲於表弟韓知剛(岊)家。歸時已二鼓，倦甚就枕。月色甚明，似夢非夢，見一人排闥而入，道衣小冠，持旌幢立於床前，呼曰：「司命真君相召。」嗣索所逮符檄，曰：「面奉嚴旨，並無文書。」嗣卽起，著紫窄衫，繫帶而出。回視己身，臥榻如故，歎曰：「吾必死矣！逆旅中至此，為之奈何？」追者前導，常遠數步，欲與之語，不可得。纔出東門，覺非平日所行路，夾道高木，陰森蔽虧，日色晃曜，乃似辰巳間。經五六里許，不逢行人，心甚怖。俄見一城巍然，門旁兩人對立，軟巾束帶，如唐人衣冠。追者曰：「真君門下引進使者在此相候，可進矣。」二使揖入門。門內有亭，供張甚盛。一人華冠螺髻，衣紅綃袈裟，嗣升亭，二使俱坐，不交一談，飲湯而退。復引入，度行三四里，所過金碧輝映，甃地皆琉璃。私喜，知決非惡地，憂心稍釋。入，轉一曲角，舍宇益雄麗。使者曰：「此真官治事所也。」嗣問曰：「若至彼，用何禮以見？」曰：「公無朝服，只合肅揖。」聞呼，卽登殿。入門，揭金書牌曰「司命真官之殿」，如儀以謁。卽引上，視真官冠服，與今朝服等。熟視之，蓋建炎間越州同官某也。（原註：嗣不欲言之，或雲，張讀聖行也。）笑謂嗣曰：「此間今年考校，得二十人，見公姓名，特去相召。」嗣皇恐謝曰：「嗣官卑材下，無寸長可紀，安得預考校之列？」真官厲聲曰：「此間不問人貴賤，不問官尊卑，但看一念之間正不正爾。與公有舊，欲公知前程事。公官資僅有，而所享之壽止七十四。若能辭榮納祿，可延一紀。自此以往，積功累行，又有乘除，所得之數蓋不止此。公欲之乎？」嗣曰：「敢不聽命。」真官曰：「今日非奏過天曹主宰，亦召公不得，然不可過三時，宜速歸。」顧二使令引出。遂退，由元路行。經一殿門，聞人聲嘈嘈，有呻吟號泣者，使者曰：「司過真君殿也，方坐殿訊囚。」嗣問曰：「人世何事為重罪？」曰：「不孝為大，欺詐次之，殺生又次之。」及外門，花冠者出，向嗣合爪曰：「此官員不可思議。吾到此半年，見多少人入來，何嘗有出去者！此官員實是不可思議。」復揖坐，飲湯下階。使者曰：「尋常只到此，以公與真官有分，且又慈仁，今特遠相送。」既出，嗣問曰：「適花冠者何人？」曰：「渠是三十三天上人，以微過謫監門，滿一年，即復歸矣。」「所飲何湯？」曰：「入時是醍醐，出時為甘露。」嗣懇曰：「今幸得歸，何以見教？」曰：「輒有厭禳之術，公到家日，取門上桃符，親用利刃斫碎，以淨籃貯之。至夕二更，令人去家一裡外，於東南方穴地三尺埋之。此人出，公卽靜坐，冥心呪曰：『天皇地皇，三綱五常。』急急如律令。俟其還，乃止。」又云：「公歸家，食當異席，寢當異被，食當祭先，寢當存息，皆修持之要。」嗣曰：「此行念無以報德，使者何所須？」二人相視而笑，掉頭曰：「此中無用，此中無用。」固問之，曰：「公平日誦《金剛經》，回向一兩卷足矣。」往來酬答唯一人，其一默不語。又行一二裡，辭去，曰：「此去無他歧徑，歸卽至。」嗣獨行，如及城東門，足跌而寤，已三更矣。儼如白晝出謁之狀，遂呼僕張燈作辭綱劄子。遲明，詣薛白之，且言欲致仕。洎還家，取桃符如所教以行，然不曉何理也。竟自列掛冠，明年拜命，始為人道其始末如此，且自作記。人謂嗣必享上壽，福未艾也。然是後七年而卒，殊與所夢不侔雲。
　　紹興三十二年，劉子昂為和州守，方淮上亂定，獨身入(陸本作「之」)官。他日，見好婦人出入郡舍，意惑之，招與合。歷數月久，因詣天慶觀朝謁。有老道士請間。曰：「使君不挈家，而神色枯顇黧黑，殆有妖氣，如何？」劉初諱不答，再三言之，乃以買妾對。道士曰：「非人也，將不可治。今以二符相與，逮夜宜懸於戶外，渠當不敢入。」劉以符歸。夜未半，婦人至，怒駡曰：「相待如夫婦，何物道士乃爾！吾去即去，無憶我。」劉不能割愛，亟起取符壞之。終不悟生人何以畏符，復綢繆如初。又數日，道士入府問訊，望見劉，驚惋曰：「弗活矣，柰何！柰何！然當令使君見之，」命取水數十擔覆於堂，其一隅方五六尺許，水至即幹。掘之，但巨屍偃然於地，略無棺衾之屬，僵而不損。劉審視，蓋所偶婦人也。大惡之，不旬日而殂。（王嘉叟說，得之於韓璡之子季明。）
　　梓潼神夢之靈，前志已載矣。成都人羅彥國，累試不第，既四舉，齋戒乞夢。夢蔡魯公謂曰：「已奏除公樞密直學士矣。」次年，省試又下，乃以累舉恩得密州文學。犀浦人邵允蹈，紹興七年被鄉薦，亦乞夢於神。夢神告曰：「已與卿安排甲門高第矣。」及類試，果為第一，乃刻石紀於廟西廡。後罷眉州幕官赴調臨安，舟行至閘口鎮，病死。始驗甲門之語，蓋閘字也。
　　廣都人張九，典同姓人田宅。未幾，其人慾加質，囑官儈作斷骨契以罔之。明年，又來就賣，乃出先契示之。其人抑塞不得語，徐謂之曰：「願爾子孫似我。」欲語言而不得，灑淚而去。是年秋，張有孫，語不出而死。至冬，其子病傷寒，失音亦死。又一年，身亦如之。
　　成都人宋固為縣之文學。鄉耆長有病者，困臥境上。時大觀四年，朝廷方行安濟法，若有病者，則里正當任責。固憚於聞官，誘令過雙流縣牛飲橋，覺病者懷中有所挾，搜之，得銀十餘兩，乃取之，而推墮其人橋下，戒其徒勿得言。居無何，復至前處，失腳墮水中死。其屍出下流五十裡外沙磧中，與病者屍合，若相抱持者然。（三事王時亨説。）
　　妻父張淵道自兵部侍郎奉祠，寓居無錫縣南禪寺。次女已嫁梁元明，來歸寧。紹興己未正月七日，因游惠山寺，食煎餅差冷，還家心痛。至夜遂劇，正睡落枕。元明扶之起坐，但淚下不語，指其口曰：「說不得。」問何所見，應曰：「張渥在此。」渥者，淵道叔也，死於兵間，後降靈其家，云為泰山府直符走吏。意其為祟，呼洞虛觀道士視之。道士取紙焚香作法，請家人共視，皆曰：「彷彿見紙上有影如人戴襆頭者。」道士曰：「然則正神，非祟也。是必陰府追對事耳。」書符使吞之。天明稍甦，猶心痛，忽忽如癡，晚乃能言。始病時，有持符來床下，云：「官追汝。」女曰：「我士大夫家女子，何得輒喚？」曰：「陽間如此，陰府不問也。」便覺身隨此人去。至寺後牆門，欲出，一人長丈許，推之入。責追者曰：「張侍郎小娘子，爾何人而得呼之？」追者不答，則身已在牆外。有兜簷甚飾，使登焉。兩人肩舁，約行數百里，又度錢塘江。久之，入一大府，朱門明煥，上施上金釘，殿屋九間皆垂簾，其中三間簾捲。王者紅袍碧玉冠，坐其上。追者前白：「公事到。」王竦身憑案立，問曰：「張相公在陝西殺趙哲，汝父為參議官，預其事否？」女欲言「不知」，恐累父，答云：「初不預謀，亦曾諫，不見聽。」王曰：「諫而不聽，何不去？」答曰：「嘗求一郡，不得請。」王顧左右，令詣司供狀。方對答時，望西廡一人，側聽而笑。東廡亦有一人，皆狀貌堂堂，既詣曹。曹吏指曰：「笑者乃趙哲，其東則曲端也。」吏以下皆長一丈，戴鐵襆頭，著褐布袍，具筆劄，令女為狀。且曰：「當追長子，以其不慧，故免。」蓋淵道長子通，自幼多病，不解事。俄持盤食來，甚豐。或曰：「不可食，食則不得歸矣。」廡下各列門戶，或榜雲「鑊湯地獄」，或榜雲「剉碓地獄」。其室甚多，皆扃鐍，不見人。遙見故姻家宋氏母，據案相望而笑。傍人云：「見判善部。」須臾，供狀畢，王命放還。無復轎乘，獨隨追者行，及江頭，見貴人公服乘馬，導從甚盛，問人，雲呂相公也。是時呂忠穆公已臥病，後一月始薨，蓋其魄兆先逝矣。
　　成都郫縣人王道亨，七歲知丹青，用筆命意已有過人處。政和中，肇置畫學，用太學法補試四方畫工。道亨首入試，試唐人詩兩句為題曰：「蝴蝶夢中家萬里，子規枝上月三更。」餘人大率淺下，獨道亨作蘇屬國牧羊北海上，被氊杖節而臥，雙蝶飛舞其上，沙漠風雪羈棲愁苦之容，種種相稱。別畫林木扶疎，上有子規，月正當午，木影在地，亭榭樓觀，皆隱隱可辨，曲盡一聯之景。遂中魁選。明日進呈，徽宗奇之，擢為畫學錄。又學中嘗以「六月杖藜來石路，午陰多處聽潺湲」為題，餘人皆畫高木臨清溪，一客對水坐。有一工獨為長林絕壑，亂石磴道，一人於樹陰深處，傾耳以聽，而水在山下，目未嘗睹也。雅得聽潺湲之意，亦占優列。
　　周勉仲(自強)為蘄州司法時，以驛舍為官廨。晚步中門外，往來微倦，顧廳側有板倚，使人取之欲坐。及其處，則了無一物。宅後枕郡治之萬芝堂，堂有池，白晝見人蓬首對水坐，叱之使起。其人矍然立，背如負大甕者，躍入池中，有聲紞然。識者以為龜鱉之精雲。又嘗往廬山，與歸宗長老坐小室，見一人往來窗下，著烏巾，其身僅與窗等，訝其太短，出視之，無所見。(勉仲説。)
　　王深之(湛)，家臨川。每失去盌楪瓶合及衣服之屬，輒譴責僕婢，然不復可得。一夕，暴風起，屋東大皁莢樹吹折，斷處中空，凡王氏積年所失物，皆貯其內，半壞矣。其樹今猶在雲。(郭沰潔己説。)
　　洪州分甯王氏壻扈司戶，自京師買一妾，甚美，攜歸，置於妻家。妻母謂人曰：「扈郎妾信美！然語音僅能出口，十句只可辨一二，面目極峭冷，與人寡合，而足絶小，可藏於袴中，類非人間女子。久留不去，非扈氏福也。」扈生聞之，疑其妻不能容，故母言如此，未忍決絶。妾來時以白犬自隨，行止飲食不暫舍，逮夜則寢床下。經一歲，妾入佛堂瞻禮，急大呼乞救，人往視之，則為犬齧斷一臂，臥血中死矣。犬亦繼死。（李紹祖説。）
　　豫章之南數十裡生米渡，乾道元年三月八日，有僧晨濟。將登岸，謂津吏曰：「少頃見黃衫五人荷籠而至者，切勿使渡，渡則有奇禍□(葉本作「至」，陸本同。)」取筆書三字，似符而非，了不可識。其文曰：「□□(上二字形不全，今從葉本補。)乁」，以授吏曰：「必不可拒，當以此示之。」語畢而去。吏不甚信也，然私怪之。至午，果有五黃衣，如府州急足者，各負兩篛籠，直前登舟。吏不許，皆怒駡，殆欲相歐擊。良久不解，吏乃取所書字示之。五人者一見，狼狽反走，轉眼失所在，委十籠於岸滸。發之，中有小棺五百具。吏焚棺而傳其符，豫章人家家圖祀之。是歲，江浙多疫，唯此邦晏然。識者謂五人乃瘟部鬼也。予過江州及衢州，見土人言各不同，竟未知孰是。(餘端禮説。)
　　樂平士人李南金，紹興二十七年登科，纔唱名罷，歸旅舍，夢二女子執板歌詞以侑酒，曰：「君是園中楊柳，能得幾時青？趁金明春光尚好，尊酒賞閒情。它年歸去，強山陰處，一枕曉霞清。」覺而記其語，不曉強山為何處。既調官，得光化軍教授，未赴，來謁提點坑冶李稙，獻新發鐵山，自督工烹煉。一日，見巨蛇仰首向爐，如有所訴。李戒坑戶勿得害，旣而殺之。它日，又有蛇，其大如柱，來冶處，傍小蛇千餘隨之，結為大團。巨蛇躍起，前高丈餘。李猶令僕持杖捶之，僕不敢前。又遣人歸家取勅告置地上，蛇徑行不顧。李甚駭，即覺體中不佳，遂歸。先是，其家人夢一姥來尋李教授，曰：「枉殺我兒。」及是知其不可起，數日而卒。
