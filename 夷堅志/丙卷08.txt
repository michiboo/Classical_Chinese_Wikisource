
夷堅丙志卷第八(十二事)

無足婦人
　　關子東説，其兄博士演在京師，見婦人丐於市，衣敝體垢，無兩足，但以手行，而容貌絶冶。有朝士見而悅之，駐馬問曰：「汝有父母乎？」曰：「無。」「有姻戚乎？」曰：「無。」「能縫袵乎？」曰：「頗亦能之。」朝士曰：「與其行乞棲棲，孰若為人妾？」斂眉歎曰：「形骸若此，不能自料理。若為婢子，則役於人者也，安能使人為己役乎？且誰肯用之？」士歸語其妻，妻亦惻然。取致其家，為之沐浴更衣，調視其飲食，授以針指，敏捷工緻，一家憐愛焉，士亦稍與之昵。居一年許，出遊相國寺，遇道人，駭曰：「子妖氣甚盛，奈何？」士以為誑己，怒不應。異日，再見，曰：「祟急矣！子其實語我，我無求於子也。家豈有古器若折足鐺鼎之屬乎？」曰：「無之。」問不已。士不能掩，始以妾告。曰：「是矣，是矣。亟避之！明日宜馳往百里外，藉使不能及，姑隨日力所至。託宿，深關固拒，中夜聞扣戶者，無得開，或可以免。捨是無策也。」士始怖，不謀於家，假良馬，盡日極行。逼暮，舍於逆旅。歇未定，道上塵起，旗幟前驅，一偉丈夫乘黑馬亦詣焉，長揖而坐，指一房相對宿，略不交談。士愈懼，閉戶不敢寢。夜艾，外間疾呼曰：「君家忽值喪禍，令我持書來。」時燈火尚存，自隙窺覘，乃無足婦人，負兩肉翼，翼色正青，士駭汗如雨。偉人遽撤關出，揮劍擊之，婦人長嘯而去。明旦，士起見偉人，拜而謝之曰：「微尊官，吾不知死所矣。敢問公為誰？」曰：「子識我乎？乃相國寺道人也。曩固告子矣。我卽子之本命神，以子平生虔心奉我，故來救護。」言訖，與車馬皆不見。

胡秀才
　　姜補之(師仲)在太學，與胡秀才同舍。胡指上病贅疣，欲灼艾去之。或告曰：「今日人神在指，當俟他日。」胡不以為信，遂灸焉。七日而創發，皮剝去一重，見人面在中，如鏡所照。惡之，亟覆以膏，又七日，稍癒，癢甚，因爬搔，皮起，人面如故。歷四十餘日，創益大，且痛，竟不起。

趙士遏
　　武功大夫閤門宣贊舍人黃某為江東兵馬鈐轄。紹興二十二年正月秩滿，將歸弋陽，過池州，值雪小留，郡守假以教授廨舍，遇舊同官趙士遏。趙訝其顏色青黑而欬不已，語言動作，非復如疇昔時，從容問所苦。黃愀然久之，曰：「吾家不幸，祖傳瘵疾，緣是殞命者，世世有之。自半年來，此證已萌芽，吾次子沆亦然，殆將死矣。」遂悲傷出涕。趙曰：「每聞此疾可畏，間亦有愈者，而不能絶其本根。吾能以太上法籙治之，但慮人不知道，因循喪軀。公果生信心，試為公驗。」於是焚香書符，以授黃及沆，使吞之。吞未久，遍手指內外皆生黃毛，長寸餘。趙曰：「疾深矣，稍復遷延當生黑毛，則不能救療。今猶可為也。」於是擇日別書符，牒城隍，申東嶽，奏上帝。訖，令黃君汛掃寓舍之西偏小室，紙糊其中，置石灰於壁下，設大油鼎一枚，父子著白衣，閉門對牀坐。吞符訖，命數童男秉燭注視。有頃，兩人身中飛出黑花蟬蛾四五，壁間別有蟲，作聲而出，或如蜣蜋，如蜘蛛，大小凡三十六，悉投沸鼎中，臭不可聞，啾啾猶未止。繼一蟲細如絲髮，蜿蜓而行，入於童袖間，急捕得，亦投鼎中，便覺四體泰然，了無患苦。黃氏舉室歡異，知其靈驗，默禱於天，願為先世因此疾致死者，作九幽大醮，拔度之。未醮數日，黃之妻夢先亡十餘人，內有衣皁小團花衫者，持素黃籙白簡來拜謝曰：「汝救我則我救汝。」妻覺，以告夫。黃泣曰：「衣小花衫者，吾父也。吾父死於兵戈中，衣服不備，但得一衫以殮。夢中所見者，真是矣。」遂以二月朔設醮於天慶觀。是夕，陰雲四垂，雨意欲作，中夜隱隱聞雷聲，所供聖位，茶皆白如乳。道眾恐雨作不能焚詞，既而至五鼓，醮事畢，雨乃大至。黃氏歷世惡疾，自此而絶。士遏字進臣，時右朝請大夫魏彥良通判池州，為作記。

謝七嫂
　　信州玉山縣塘南七里店民謝七妻，不孝於姑，每飯以麥，又不得飽，而自食白秔飯。(葉本作「稻」。)紹興三十年七月七日，婦與夫皆出，獨留姑守舍。(葉本多一「有」字。)游僧過門，從姑乞食，笑曰：「我自不曾飽，安得有餘？」(上二字葉本作「濟爾」。)僧指盆中秔(葉本多一「稻」字。)飯曰：「以此施我。」姑搖手曰：「白飯是七嫂者，我不敢動，歸(葉本作「婦」。)來必遭罵辱。」僧堅求不已，終不敢與。俄而婦來，僧徑就求飯，婦大怒，且毀叱之。僧哀求愈切，婦咄(葉本作「唾」。)曰：「脫爾身上袈裟來，乃可換。」僧卽脫衣授之，婦反復細(葉本作「玩」。)視，戲披於身，僧忽不見，袈裟變為牛皮，牢不可脫。胸間先(葉本作「遂」。)生毛一片，漸遍四體，頭面□成牛。(上九字明鈔本作「身體頭面稍成牛形」。上五字葉本作「頭目稍成牛」。)其夫走報婦家，父母遽(葉本無「遽」字。)至，則儼然全牛矣。今不知存亡。(右四事亦得於王日嚴。）

白石大王
　　福州人陳祖安之父，待兗州通判闕，夢黃衣吏持符至，曰：「帝命公為白石大王。」問所在，曰：「今未也。俟公見巨石玷一角，乃當去。及期，復來迎矣。」覺而大惡之。後赴官兩月，謁泰山，宿山下一寺，適見庭下大石，其一角正缺，悵然不樂。還郡未久，而黃衣至，遂以其日卒。

莫東得官
　　吳興莫伯甄為奉議郎時，三子皆未官。嘗夢以恩澤補第二孫東，寤而喜曰：「東於子孫數為第五，吾得以延賞恩及之，足矣。」至紹興三十二年，以朝請郎為潼川轉運判官，遇登極恩，當遣子弟奉表入賀。時長子澄已登科，仲季以母服不可往，乃命吏持函，空其名，令至吳興以授澄，使自處之。澄長子果，次子東，果讀書頗有聲，謂必能繼取名第，乃以官與東。伯甄聞之，念前夢，憮然不樂。是年以覃恩及磨勘，進秩朝散大夫，不及拜而卒。生前所蒙，但一孫得官爾。(右二事倪文舉説。)

黃十翁
　　黃十翁者，名大言，浦城人，寓居廣德軍。紹興二十七年十一月四日，因病久心悸，為黃衣童呼出門。行大衢路，兩(嚴校：「兩」誤為「雨」。葉本作「兩」。)旁植垂柳，池水清澈可愛，荷花如盛夏時。經十餘里，更無居民。望樓觀嵯峨，金碧相照，童引入門，罪人萬數立廷下。殿上四人，冠通天冠，衣縷金袍，分席而坐。一吏喚黃大言云：「汝數未盡，誤追汝來。」命青衣童引出東門。回顧餘人，已驅之北去。東門外如陽間市肆，往來闐闐。行未遠，別見宮闕甚麗，內外多牛頭阿旁，王者旒冕秉圭坐，威嚴肅然。紫衣吏問曰：「汝住世作何因果？」對曰：「頃歲兵亂時，曾為二寇掠財物，徐就擒捕，保伍欲戮之，大言愍焉，以錢二十千贖其死。」及平生戒殺持經造像數十事。俄持巨鏡下照，了無寃業，卽令詣總管司照對。總管司之長稱舍之，其副乃廣德出攝吏王珣，與大言素厚，謂之曰：「汝當再還人世，若見世人，但勸修善，敬畏天地，孝養父母，歸向三寶，行平等心。莫殺生命，莫愛非己財物，莫貪女色，莫懷疾妬，莫謗良善，莫損他人。造惡在身，一朝數盡，墮大地獄，永無出期。受業報竟，方得生於餓鬼畜生道中。佛經百種勸戒，的非虛語。」又囑曰：「為吾口達信於我家，我在公門，豈能無過？但曾出死罪三十一人，有此陰德，故得為神。可造衣服一襲，多誦經文，化錢萬七千貫，具疏奏城隍司，以達我要贖餘過。」且言：「世人以功德薦亡，須憑城隍證明，方得獲福。若歲時殺物(葉本多一「一」字。)命祭祀，亦祖先不享。此二事不可不知。後二日，陰府會善男女於無憂閣下，隨其善行，俾證道果。至於地獄囚人，亦驅至彼，如州郡囚聽赦罪，輕者亦脫苦受生，宜往觀之。」至則睹所謂無憂閣者，眾寶所成，高出雲表，祥光徹(原本「徹」字形不全，從葉本補。)天，男女皆在其下。其善者衣服盛麗，持香花經卷，徜徉采雲之間，玉砌金階之上。而地獄之(葉本作「中」)眾，皆鎖梏囚執，尪劣憔悴，跪伏門外，喜懼相半。方顧視感歎，忽蕩無所睹。王總管云：「已憑今日佛蔭脫地獄苦，然皆失人身矣。」回至總管司，見對事者亦眾，其相識者，託為囑子孫，丐功德。所付之語，皆生平閨門隱秘，非外人所得知。事畢，童導之歸，望一鐵山，烈火熾然燒灸，羣囚號叫不絶。又一山，有樹無葉，垂植刀劍，囚扳援而上，受剸割之苦，積屍無數。大言合掌誦觀世音、地藏二菩薩，忽震雷一聲，二山皆不見。前行過一巖洞，臭河不可近。童子云：「世人棄殘飲食酒茗於溝渠，皆為地神收貯於此，俟其命終，則令食之。」又行數里，再至王所，王敕云：「汝還世五年，傳吾語於人間，作善者卽生人世，受安樂福；作惡者萬劫不回，受無間(葉本作「限」。)苦。令聞此者口口相傳。」遂別，命一青衣童引出長春門，有(葉本作「荷」。)花如初，過橋，(葉本多一「次」字。)失足而寤，已初八日矣。黃翁時年八十五，崇仁縣主簿秦絳為作記。

衡山民
　　乾道初元，衡山民以社日祀神，飲酒大醉。至暮獨歸，跌於田坎水中，恍忽如狂，急緣田堘行。至其家，已閉門矣，扣之不應，身自從隙中能入。妻在牀績麻，二子戲於前，妻時時咄罵其夫暮夜不還舍。民叫曰：「我在此。」妻殊不聞，繼以怒駡，亦不答。民驚曰：「得非已死乎？」遽趨出，經家先香火位過，望父祖列坐其所，泣拜以告。父曰：「勿恐，吾為汝墾土地。」卽起，俄土地神至，布衫草屨，全如田夫狀，具問所以，顧小童令隨民去。童禿髮赤腳，類牧牛兒，相從出門。尋元路，復至坎下，教民自抱其身，大呼數聲，蹶然而寤。時妻以夫深夜在外，倩鄰人持火炬求索之，適至其處，遂與俱歸。(子婦姪張寅説。)

頂山回客
　　平江常熟縣僧慈悅，結庵於縣北頂山絕巘白龍廟之傍，凡三十餘年。以至誠事龍，得其歡心，有禱必應，邑人甚重之。紹興三十二年，年七十八矣，忽得蠱病，水浮膚革間，累月不瘳，朝夕呻吟，殆無生意，棺衾皆治辦，待盡而已。一客不知從何來，戴碧紗方頂巾，著白薴袍，眉宇軒昂，與常人異。自山下至龍祠禮謁，因歷僧舍，見慈悅病，間之曰：「病幾何時矣？此乃水腫，吾有藥能療。」悅欣然請其術。命解衣正臥，以爪甲畫其腹並臍下，應手水流，溢於榻下，宿腫卽消。又探藥一餅，如彈丸大，色正黑，戒曰：「宜取商陸根與菉豆同水十椀，煮至沸，去其滓，任意飲之，藥盡則病癒矣。兼師壽可至八十五歲。」悅愧謝數四，且詢其姓氏鄉里，曰：「我回客也，臨安人。」又曰：「和尚，如今世上人，識假不識真。」語訖，揖而去。悅如言飲藥，味殊甘美，越兩日乃盡，病如失去，亦不復知客為何人。後兩月，別一客言，來從都下，因觀補陀山觀音至此。出一卷畫贈悅曰：「此我所為者。」卽去。既而展視之，乃畫薜荔纏結，中覆呂真人象，始知所謂回客者，此雲。縣主簿趙彥清為作記。

粉縣主
　　宗室郇康孝王(仲御)孫女曰粉縣主者，年十四五時，與家人會飲於堂。忽大風從庭起，雷雨繼至，火光如毬，縱橫飛掣，煙霧四合，對面不相睹。男子號哭乞命，婦人掩耳仆卓上，或有墮地者，移時方止，天晴如初。點檢坐中人，獨不見縣主。久之，但得雙目睛於庭砌下，屍失所在矣。縣主之父曰士驪。

耿愚侍婢
　　大觀中，京師醫官耿愚買一侍婢，麗而黠。踰年矣，嘗立於門外，小兒過焉，認以為母，眷戀不忍去。婢亦拊憐之，兒歸告其父曰：「吾母乃在某家。」時其母死既祥矣，父未以為信，試往殯所視之，似為盜所發，不見屍。還家，攜兒謁耿氏之鄰，密訪婢姓氏，真厥妻也。即佯為販鬻者，徘徊道上，伺其出而見之。妻呼使前，與敍別意，繼以泣，語人曰：「此為吾夫，小者吾子也。」耿聞之，怒，詬責之曰：「去年買汝時，汝本無夫，有契約牙儈可驗，何敢爾？」夫訴諸開封，跡所從來。婢昏然不省憶，但云：「因行至一橋，迷失路，為牙媼引去，迫於飢餒，故自鬻。」牙媼亦言：「實遇之於廣備橋，求歸就食，遂鬻以償欠。」京尹不暇究始末，命夫以餘直償耿氏而取其妻。耿氏不伏，夫又訴於御史臺，整會未竟，復失婦人，訟乃已。不一年，耿愚死，家亦衰替。

江氏白鶉
　　江遐舉(邈)宣和中為虹縣令，長子自嚴州奉其母往官下。有白鶉白雀各一，皆瑩潔可觀，共一籠，置諸舟背。入汴數十里，過靈惠二郎祠，舟人入白曰：「神素愛此等物，願收秘之。」即攜入臥處。一婢從庖所來，至籠畔，無故失足，觸籠墜，眂之，鶉死矣。(鳴玉説。)
