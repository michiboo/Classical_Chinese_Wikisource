
夷堅三志己卷第八(十七事)

漢張耳碑
　　越士焦惟和家，因治居室，買得一斷石。疑為古碑，而字畫漫滅，全不可識，將以甃階戺。偶鄰人值祟物所憑，昏悴幾絕，俄而復甦，亟詣問曰：「碑石曾用否？」曰：「未用。」鄰人曰：「宜速埋之。向吾恍惚之際，見石上一丈夫，露其半身，狀極雄異。曰：『吾乃漢趙王張耳也，汝為語焦氏，無壞吾碑，便當瘞於土中。不然，必有奇禍，悔之無及矣。』」焦懼，卽如其説。

道士竹冠
　　陳之柔，滑稽之士也。政和間，攝京西路一尉，逢馬使者與一道士同見。道士官金壇郎，恃聲勢方張，傲睨特甚，卽擬居上坐。陳不能平，訶之曰：「僧道不應壓俗人，況是邑佐，請就下。」雖勉強從之，意實不樂。使者降意牢籠，以言慰藉，指其所戴竹冠曰：「樣製甚工新，不知名為何？」未及對，陳遽曰：「此有兩名，曰『笑冠』、曰『篤冠』。」使者問：「有何所證？」曰：「犬上加竹為笑，故名笑冠。民上加竹為篤，故名篤冠。真犬馬所戴也。」使者大笑，道士慚沮而退。

呼延射虎
　　韓蘄王督兵淮楚，領背嵬軍獵於郊，道逢羣虎下山，下令打圍。甲士環合，各以神臂克敵弓射之，凡斃三十餘。其一最雄鷙，目光如鏡，毛茸皆紫色，鋭頭豐下，爪距異常，羽鏇不能入。跳勃咆哮，萬眾辟易。大將呼延通奮怒馳馬與相當，誓必取之。伺其張口，發大羽箭，正中舌上。虎雷吼山立，宛轉而死。命從騎四輩舁歸，剝皮為鞍韉。一軍壯其勇。

楊立之喉癰
　　楊立之自廣府通判歸楚州，喉間生癰，既腫潰而膿血流注曉夕不止，寢食俱廢，醫者為之束手。適楊吉老來赴郡守招，立之兩子走往邀之。至，熟視良久曰：「不須看脈，已得之矣。此疾甚異，須先啗生薑片一斤，乃可投藥。否則無法治也。」語畢卽去。子有難色曰：「喉中潰膿痛楚，豈宜食薑？」立之曰：「吉老醫術通神，其言必不妄。試以一二片啗我，如不能進，則屏去無害。」遂食之。初時殊為甘香，稍復加益。至半斤許，痛處已寬？滿一斤，始覺味辛辣。膿血頓盡，粥餌入口無滯礙。明日，招吉老謝而問之。對曰：「君官南方，必多食鷓鴣。此禽好啗半夏，久而毒發，故以薑制之。今病源已清，無用服他藥也。」予記唐小説載崔魏公暴亡，醫梁新診之曰：「中食毒。」僕曰：「常好食竹雞。」梁曰：「竹雞多食半夏苗，蓋其毒也。」命捩生薑汁折齒而灌之，遽復活。其與此相類。

南京張通判子
　　南京張通判之次子，患瘵疾累年，危困已極，巫卜者多雲有祟。會路當可與數客經過至京，張聞其行法有功，捧刺往謁，仍持狀投訴本末，乞垂拯救。時路君名未大振，同侶亦哂為誕妄。至是，攝衣正坐而語眾人曰：「吾為張氏治祟，欲共見之否？」眾歡躍。乃各於其手心書一符，令侍立於後。俄見一鬼吏若執符者，攜狀去。未食頃，一金紫人當前致禮，罄折廷下。路詰之曰：「爾為城隍神，知張氏有鬼祟，何不擒捉？」對曰：「見擒在此。」眾不覺肅然。吏卒擁一少年，滿身被血，以手障面及心腹間，慟哭久之。問曰：「汝為誰？」曰：「我(呂本作「身」。)是張家長子，生前因不肖，貽怒大人，遂與舍弟同謀見殺。利刃刺心腹，痛毒到今。若父怒其子，分所甘受。至於弟殺兄，且席捲所有，在理難堪。此某之所以作祟也。」路委曲開諭之云：「汝若取弟，則乃翁無嗣。寃債愈深，何有終畢？又何益於事？吾令汝父建黃籙大醮薦拔汝升天，似為上策，汝意如何？」語言往復，然後從命，倏忽俱不見。張族聞之，悉悲泣曰：「信有之。」路戒使速償醮願，病者漸安，已而無恙。而張氏憚費，頓忘所約，此子因乘馬行河岸，墜地，折脅而死。

陳州雨龍
　　陳州以六月不雨，徧禱莫應。父老詣郡守，言旱既太甚，非路通判不能以致雨。守素謂路為妄人，殊不信，勉從之。路欲就設廳作法，亦唯唯。乃命施青布帟幕圍障四傍，中(呂本多一「置」字。)一巨盆，汲水半之。焚香步印，叱咤良久，語守曰：「已請到龍矣。」守偕僚佐往視，盆中隱隱見一物，如羊豕而小，蟠伏不動。腥氣遠聞，懍然覺寒色，始加異焉。嚴奉至三日，又語守曰：「今日龍行雨，勢必小異而去，幸勿驚懼也。」日亭午，白氣如棼絲，自盆出於幕外。俄頃，陰翳晦昧，飛電震霆，穿揭屋脊。一府吏士僵臥相屬，大雨翻傾。迨暮，甘霔盈尺許，遠近沾足，遂成豐年。

東海紫金竹
　　宣和間，海州東海縣治內叢竹生筍，有紫金蛇一條，蟠繞一筍根，凝然不動，光彩射人，至於解籜乃不見。竹竿從本至末，如紫金線界道百許行，極可愛。縣宰劉逢作詩表此之，其一聯云：「已疑引鳳來何晚，卻恐為龍去莫尋。」後不復有此種也。

台嶺錢王廟
　　溫州之境與福州相接道中地名台嶺，有小叢祠，揭曰錢王廟。不載祀典，亦不知起於何年及錢氏何王廟也。士俗往來，咸加敬事。細民貧窶不給旦暮者，過之有禱，乃以竹根棖撥地中，必得一二百錢，多或至五百。度其心中所冀，弗過與也。越人虞叔曹，性滑稽，經由祠下，焚香再拜，乞賜黃金十兩。搰搰終日，無所獲而去。

胡園荔枝殼
　　吳人胡百能，為李平叔言，其族居姑蘇有名園，當春時，縱人游賞。至三月將暮，芍藥盛開，天氣清和，士女羣集。叔偶獨行散步，至園角小亭最居幽夐處，遙聞其上笑語懽洽。就視之，見供帳甚濟，數黃衣少年共飲。侍妾六七人，顏色媚豔。亟趨避之。既去百步，竊意黃衣非士庶所服，復回望之，已無所睹。但得荔枝殼十餘枚，其大如鵝卵，芳香觸鼻。袖之以歸。百能雲曾見之，非世間物也。

鏡湖大鏡
　　會稽鏡湖，在唐日廣袤三百里。後來貧民盜占為田，今之視昔，不及十分之一也。崇寧間，漁人夜引網罟，覺甚重，強加挽拽，竟不能舉。乃召集同輩合力，久而方升。一大古鏡，方五六尺，厚五寸，形模奇怪。或持以鑑形，於昏暗中腸胃肝鬲皆洞見之。置之舟內，欲明日賫詣越府貨於市。忽鏗然有聲，光彩眩晃，湖水如畫。俄頃，復躍於波心，風激浪湧，移時始定。湖漘父老，今尚有及見者。

五通祠醉人
　　會稽城內有五通祠，極寬大，雖不預春秋祭典，而民俗甚敬畏。紹興甲子歲，一男子醉入祠中，臥東廡下。時當盛暑，大雨暴作。男子睡夢酣熟間，叱起者三。膽氣方張，恬不介意。忽震霆擊柱，煙焰蓬勃，遂為雷火所灼。半體焦赤，鬚眉俱盡。呻痛而出，人皆笑之。經月後乃漸平復。李子永親見之。

長垣婦人
　　宣和中，開封長垣縣兩弓手適村野巡逴，遇婦人攜一豬蹄獨行，為三狼所逐，叫呼求救。卽杖矛為逐去之，而留道之左午飯。婦人先行，復為狼所窘，勢危甚，弓手亦至，又逐之。彼處距婦家百餘步，因偕至其居。婦謝曰：「兩節級不救我已死了。本以老母病，買豬蹄擬供饌，今輙(呂本作「輟」。)以為報。」既煮熟，暫出沽酒，久而不歸。其子訝之，沿途尋訪，則仆於地下，狼咋其喉死矣。略不啖食，委之而去。是日三與狼遇，竟不免。豈其宿命有負乎？

浴肆角筩
　　京師浴肆給使之隸，夜後收拾器具，獲一客所遺黑角筩，僅如指大。啓之，其中有藥如面膏，意必治眼者所用。其母久苦目生青翳障，礙結已十年，全不能見物。漫以點注睛上，母呼叫徹曉，雲極痛。楚子視之，兩翳若刀裂開，卽明潔如昔。謂為神賜，秘藏其餘。數月後妻病赤目，仍以藥點之，其痛與母等，且不堪忍。迨曉，雙睛皆枯。又一年，浴客復至，云：「去歲遺下小藥筩，不知落何許？」給使者具陳本末，客駭曰：「此藥能滅去黥墨，為性至毒，詎可施諸眼中耶？」盧仲禮時在都城，正聞此説。

唐革廉訪
　　京都之俗，士夫家殯葬經由之處，巡檢司例以十數卒持采旗導前，不待告約。到墓次，但量犒酒炙而已。宣和間，保義郎唐革為城北壁巡檢，有貴璫葬其父，革率眾迎引，頗盛於常時，璫大喜，邀之相見，極口言謝。問：「目今是何官？」資曰：「保義郎。」又問：「做得恁差遣？」曰：「不過兵馬監押耳。」曰：「可作廉訪乎？」革知其不曉外間官秩高下，乃曰：「此在朝廷擢用，革豈敢望耶？」留飲而去。至(呂本作「不」。)十日，中批唐革職事修舉，特與轉修武郎，繼除河北路廉訪使者。革駭不敢承，詣璫門求見，守侯連日，始喚入，亦不接坐。方欲致詞敍謝，璫抗聲曰：「朝廷用人，何豫我事？」叱之使出。後宛轉再三懇辭，猶改知霸州。任滿，竟申前命。璫不招恩歸已，一時流輩中，為可嘉也。

富池廟詩詞
　　大江富池口，隸興國軍，有甘寧將軍廟，殿宇雄嚴。(呂本作「偉」。)行舟過之者，必具牲醴祗謁。紹興初，劇賊李成數萬眾欲攻軍城，禱祠(原作「祀」，據周本改。)下求吉卜，神不與。成怒，大言嫚侮，擲盃珓於地。珓忽起，帖於柱上。陰雲陡合，雷電交至。成震怖，率醜類亟拜祈哀，方止。果為官兵所敗。卽丁志中所書以為馬進者也。李子永嘗自西下舟次散花洲，有神鴉飛立檣竿，久之東去。卽遇便風，晡時抵岸步，青蛇激箭而來，至舟尾不見。是夕艤泊。明日寐(黃校：疑誤。呂本作「賽」。)神，其前大樓七間，尤偉壯。郡守周少隱采東坡詞語，扁為「卷雪」。每潮漲時，石柱半插入水。方三伏中登望，江面萬頃，羣山環合，清風不斷。子永作詩曰：「卷雪樓前萬里江，亂峰卓列森旗槍。上有甘公古祠宇，節制洪流掌風雨。甘公一去踰千年，至今忠義猶凜然。我來再拜攬塵跡，斜陽包鳥橫蒼煙。」初題梁間時，本雲英威凜然。如有人掣其肘者，乃改為忠義。又賦《望月‧水調歌》云：「危樓雲雨上，其下水扶天。羣山四合飛動，寒翠落簷前。盡是秋清闌檻，一笑波翻濤怒，雪陣卷蒼煙。炎暑去無跡，清駛久翩翩。夜將闌，人慾靜，月初圓。素娥弄影，光射空際緑嬋娟。不用濯纓垂釣，喚取龍公仙駕，耕此萬瓊田。橫笛望中啟，吾意已超然。」及旦移舟，神鴉青蛇，俱送至長風沙(原作「沙風」，今乙轉。)，乃止。

任天用夢
　　紹興辛已冬，江上用兵，任天用守官南康，攝星子縣事，治山寨於黃石嵓，作草舍五百間，日役五百人，設三隘口，甚險固。將奏功，夜夢人著黃道服攜杖來謁，語之曰：「重役良苦，然終亦無用，空擾民耳。」天用意(原作「竟」，據周本改。)殊不平。數日間，報虜亮自焚。果如神告。

浪花詩
　　曹道沖售詩於京都，隨所命題卽就。羣不逞欲苦之，乃求《浪花詩》絕句，仍以紅字為韻。曹謝曰：「非吾所能為，唯南薰門外菊坡王輔導學士能之耳，他人俱不可也。」不逞曰：「我固知其名久矣。但彼在館閣，吾儕小人耳，豈容輒詣？」曹曰：「試賫佳紙筆往拜而求之，必可得。」於是相率修謁下拜有請，王欣然捉筆，一揮而成。其語曰：「一江秋水浸寒空，漁笛無端弄晚風。萬里波心誰折得？夕陽影裏碎殘紅。」讀者無不嗟伏。(亡友李子永所作《蘭澤野語》，已未用之其前志矣。子永下世十年，予念之不釋，故復掇其書者十七事，稍加潤飾，以為此卷。)
