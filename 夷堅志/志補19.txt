
夷堅志補卷第十九(九事)

謝石拆字
　　蜀人謝石，紹興八年來臨安，一時占驗尤異。文惠公方赴調，目擊兩事：士人樊將仕妻失真珠冠，書失字，命厥夫(明鈔本多一「持」字。)詣肆。石曰：「盛門姻戚豈有朱氏乎？」樊曰：「吾妻，朱女也。」「有第二十八者乎？」曰：「不然，必因與之交爾誤持去，其物固在，可得也。倘得之，當以十千錢謝我。」樊歸語妻，妻怒曰：「何為妄議！吾兄豈若人也！」(明鈔本無上四字。)詢之侍婢，云：「數日前二十八舅到此，曾借物否？」婢云：「但昨欲出謁，曾借帽子，既而不用就還，原未嘗開匣也。」謾啟視之，冠在帽下，蓋曩因曬帽，誤置其中，久而忘之矣。同邸一選人病，書「申」字以問，中帶燥筆，石對之伸舌，但云：「亦好。」客退，謂坐者云：「丹田既燥，其人必死。」或曰：「應在幾日？」曰：「不過明日申時。」果然。

蓬州樵夫
　　謝石既以相著名，嘗遊丹陽，見道姑行市中，執巨扇，其上大書「拆字如神」。石笑曰：「此術豈有勝我者？何物老媼敢爾！」呼之入室，書「石」字示之。姑曰：「為名不成，得召卻退，逢皮則破，遇卒則碎。」石視之不樂，然心服其言。明日，訪所在，無識之者，蓋異人也。建炎中，石為利路一尉，武將王進邀之飲，使拆其名，石曰：「家欲走，若圖事必敗。」時進以謀叛結黨欲發，不以其語為然。將起亂之夕，乳媼踰垣告官，逮捕下獄，始嘆息曰：「悔不用謝石之言。」郡守疑石同謀，而知反不告，亦逮治，坐削籍黥配蓬州。後詢王進鄉里，乃滄州南皮，且起於卒伍，悉如道姑言。洎至蓬，因過天慶觀，逢樵夫負薪憩門左，石兼能相術，熟視之曰：「神清、骨清、氣清，得非神仙乎？」樵徑前，挽髮(上二字明鈔本作「其鬚」。)罵曰：「汝正緣口多壞了，今日尚敢妄説？」批其頰至再，乃去。旁人相驚，爭拂石面，石問何為，則黥文已滅矣。郡卽給據俾自便。《春渚紀聞》録云：「石初入京師，以拆朝字(明鈔本多一「為」字。)十月十日大貴人之故得官。」別一說云：徽宗書「問」字，命一隸持往，石密批(葉本無「批」字，從明鈔本補。)於側，緘封(明鈔本作「付」。)之，戒其到家方可發封。隸歸奏，上啓讀，乃曰：「左為君，右為君，聖人萬歲。」遂補承信郎。有道士聞其事，亦以「問」字占，石曰：「門雖大，只有一口。」道士愕然。蓋所住觀，無他黃冠，唯童僕數輩。猶未以為奇，復書「器」字，倩俗人往占，曰：「人口空多，皆在戶外。」於是大服之。

朱安國相字
　　新安術士朱安國，善相字，其源亦出於謝石。紹興三十二年六月至鄱陽，是歲壬午，當舉場開。士人多在州學，從之占問，巧發奇中，聽者忘疲。段毅夫示以「飛」字，朱書其側曰「二九而升」。扣其説，對曰：「飛之為字，從二從九得升，但據筆畫言之，不能知其義，未可便決禍福。」及秋試，以第十九名薦送。朋友賀之曰：「十九者，第二九也，君必正遇。」已而省試失利。乾道元年乙酉再舉，復中十九名，遂登第。始悟二九而升者，兩次九方成耳。是時有老齋僕王明者，少日亦讀書，為貧所苦，棄業為隸，試書「慶」字示之。笑曰：「此雖小人，中心作文而不遂，又恨其必字勢偏左，主左腳跛躄之疾，且夕卻招婚姻之喜。」坐者云：「所説極切當，其人三十歲中風涇，故左腳不良。但今已(上二字明鈔本作「春秋」。)七十，自有妻，安得如後一轉語。」後旬日，(明鈔本多一「妻」字。)為人家作媒嫁女，頗獲禮謝。趙哲彥通以《周易》應乙酉舉，遭黜，謀改習賦，朱適再來，因書「易」字求相。朱曰：「得非有更易之意乎？此字從且從勿，當且勿易，終必得。」遂仍舊經，獲預貢。此三事聞之焦書有。文惠公為參知政事，上章丐去未諧，朱訪予，予曰：「用書信中字可占否？」曰：「可。」卽指書中「去」字使觀之。其體帶草，朱捧玩咨嘆曰：「此尊官已是貴人，今所占何事？」予曰：「見任兩府，方力求去。」朱曰：「正鑽頭出天上，將位冠百僚，無庸詢休逸之請也。」後兩月拜相。

李侍郎龜精
　　李椿年仲永為士人時，於浮梁縣學值善相者，曰：「君容狀真龜形，非直(明鈔本作「只」。)肖似而已，蓋龜精也。在相法得其真者極貴。然有一説，最忌為人窺見，萬一如是，則未來福祿一切消滅矣。」李異而志之。平時不好潔淨，或經歲不沐浴，衣裳垢膩，面目黧黑，常若在泥塗中。為左司郎中，忽命具浴。一小妾隨直，令伺於外，不許入室。越兩時許，全不聞水聲，妾疑焉，揭簾窺視，不見主人。徐入索之，乃一龜媻姍桶內，妾驚走，徧告家人。李旋出浴，怒其掩己不備，又妄誕惑眾，遂斥還鄉。猶畏其語泄，隕諸中道。後自戶部筲郎罷歸，繼守宣城，所用小吏方澤者，本邑廳之隸，李以為幹僕，從往宣。及奉祠返故里，過縣，縣令永嘉薛季益治具延款，因如廁頗久，澤候望之，與向來小妾所見同。李極不樂，呼之前，告以區處家務，至纖至悉，始道相者之語，未幾而卒。(張子理説。)

皇甫世通
　　皇甫世通，衢州人。言與王廷親昆弟也，起相術略等，予識之久，未嘗親睹其驗。而劉共甫、尤延之、王齊賢稱其絕倫。隆興元年，予家文惠公以司農少卿總餉鎮江，世通往謁，一再見，卽反衢。劉公為守，每延入書院，留坐從容。適邸報湯歧公拜左揆，張魏公右揆，劉曰：「二公歸舊廳，從此福祿應未艾。」世通曰：「近屢於馬上覘之，色枯而促，豈宜進步，未必能一年，必(明鈔本作「懼」。)有不可諱者。」劉曰：「陳魯公何如？」曰：「亦數短，正使再入，仍不佳。」劉曰：「若是，則誰可為？」曰：「有一官員必為之，但地位尚遠，言之公當弗信。然觀之已熟，公欲知乎？今鎮江洪總領是也。」劉大不以為然，力詆其妄，曰：「執政侍從甚眾，寧無一人作相，顧反在外一使者邪！」世通拱手曰：「與公立約，自今日以往，捨故相之外，或他貴人先洪公(明鈔本作「卿」。)登庸，吾不復相士。」既而歧魏皆以次年去位，不旋踵雲亡，魯公再當國。纔二月，文惠以乾道乙酉季冬大用，距其説恰二年。張安國帥潭，劉公以書薦(明鈔本作「俾」。)往見，陣待之尤厚，數餽緡錢，留累月。世通不能謹語，輒議其府州事，致掇盛怒，逮繫獄。王齊賢為長沙宰，因訪獄保，(明鈔本作□□)入唁之，且加寬譬，曰：「府主特相苦爾，毋深憂。」世通借鏡自照，喟然曰：「視此形色，如何少得面上五大字。」未幾，張徙鎮荊渚，行有日，齊賢又造囚室，告之故。世通喜，再求鏡以驗，一覽卽擲於地，曰：「塵糟如故，吾定不免。」明日，張呼入府，杖脊黥隸青州，畢，乃解印。尤延之提舉江東時，陳彥存損為轉運副使，陳希顏待次鄱陽守，楊子靜再臨江陵，延之詢諸人休諮，皆言其將入鬼録，悉如其言。

蔡州小道人
　　蔡州有村童，能棋，里中無敵。父母將為娶婦，力辭曰：「吾門戶卑微，所取不過農家女，非所願也。兒當挾藝出遊，庶幾有美遇，以償平生之志。」遂著野人服，自稱小道人，適汴京。過太原真定，每密行棋覘視，自知無出其右者，奮然至燕。燕為虜都，而棋國手乃一女子妙觀道人，童連日訪其肆，見有誤處，必指示。妙觀懼為眾哂，戒他少年遮闌於外，不使入視。童憤憤，卽彼肆相對僦屋，標一牌曰「汝南小道人手談，奉饒天下最高手一先。」妙觀益不平，然揣其能出己上，未敢與校勝負。擇(葉本無「擇」字，從明鈔本補。)弟子之最者張生往試之，張受童一子，不可敵。連增至三，歸語妙觀曰：「客藝甚高，恐師亦須避席。」未幾，好事者聞之，欲鬬兩人，共率錢二百千，約某日會戰於僧舍。妙觀陰使人禱童曰：「法當三局兩勝，幸少下我，自約外奉五十千以酬。」童曰：「吾行藝元不乏錢，非所望，然切慕其顏色，能容我通袵席之歡乃可。」女不得已許之。及對局，童果兩敗，妙觀但酬錢而不從其請。(上四字明鈔本作「不肯從寢」。)適虜之宗王貴公子宴集，呼童弈戲，詢其與妙觀優劣。(上二字明鈔本作「品格低昂」。)童曰：「此女棋本劣，向者故下之耳。」於是亦呼至前，令賭百千。童探懷出金五兩曰：「可賭此。」妙觀以無金辭，童拱白座上曰：「如彼勝則得金，某勝乞得妻。」(上二句明鈔本作「如此女勝，則得金與錢，某若幸勝，則欲乞此女為妻」。)坐客皆大笑，同聲贊之曰：「好！」妙觀慚窘失措，(明鈔本多「色如死灰」四字。)遂連敗。既退，復背約。童以詞訴於燕風，引諸王為證，卒得女為妻，竟如初志。

劉幻接花
　　宣和初，京師大興園圃，蜀道進一接花人曰劉幻，言其術與常人異。徽宗召赴御苑，居數月，中使詣苑檢校，則花木枝幹，十已截去七八。驚詰之，劉所為也。呼而詰責，將加杖，笑曰：「官無憂，今十一月矣，少須(明鈔本「須」作「頃」。)正月，奇花當盛開。苟不然，甘當極典。」中使入奏，上曰：「遠方伎藝，必有過人者，姑少待之。」至正月十二日，劉白中使，請觀花，則已半開，枝萼晶瑩，品色迥絕。(上八字明鈔本作「枝間小雪晶熒」。)酴醿一本五色，芍藥牡丹，變態百(明鈔本作「千」。)種，一叢數品花，一花數品色。池冰未消，而金蓮重臺，繁香芳郁，光景粲絢，不可勝述。事聞，韶用上元節張燈花下，召戚里宗王連夕宴賞。嘆其人術(「術」字明鈔本作「力能
」。)奪造化，厚賜而遣之。

李鼻涕
　　紹興初，劉延仲寓居秀州香華橋下，常見道人過門，丫髻垢衣，或從求藥，則以鼻涕和垢膩為丸與之，因目為李鼻涕。劉疑其異人，(明鈔本無「人」字。)延(明鈔本多一「與」字。)坐良久，曰：「今日適無酒可以為樂，(明鈔本作「禮」。)奈何？」道人笑曰：「床頭真珠泉一尊，何吝也？」(上三字明鈔本作「何不出待客」。)劉大笑，呼童開尊。道人曰：「不必，但將一空瓶來。」(明鈔本多「亦得瓶至」四字。)索紙覆之，少頃，香溢於外，成美酒矣。坐者皆醉。明日，劉有他客，乃出所謂真珠泉者，啓之，印泥儼然，而中空而無滴矣。(上三字明鈔本作「無涓滴」。)劉氏諸妾每見其來，各與錢，悉納於肘後皮篋中，伸手拍十下，更無一錢。得市人錢，卽掘土窟，瘞之路旁。小兒伺其去，發土探之，無有矣。一日，詣劉言別，(明鈔本多「問所需祇」四字。)覓鞋一雙，云：「後二十年某月某日，當於真州相會。」至期，劉死於真州。

豬嘴道人
　　洛陽李巘，少年豪邁，以財雄一鄉。常薄遊阡陌間，遇心愜目適，雖買一笑，擲錢百萬不靳。(上二句明鈔本作「雖銷錢百萬，為一笑費，非所靳」。)宣和間，某太守自南郡解印還洛，家富(明鈔本多一「盛」字。)聲樂，列屋一寵姬，最姝秀夭麗。西都人家，伎妾以百數，名倡千人，莫能出其右。嘗以暮春(明鈔本作「佳時」二字。)遊名園，玩賞牡丹，偕侶相攜穿花徑。巘望見，兀兀如癡，寄目不暫瞬。姬亦窺其容狀，口雖笑叱，而心頗慕之。兩人遙相注意，俱不能(上三字明鈔本作「懼不敢」。)出言，恨恨而去。明日，又邂逅於別圃，度無由得狎，(明鈔本多「歸而」二字。)方寸憒亂，搖搖若風中懸旌。思得暫促膝，成須臾歡，罄百計不就。時有豬嘴道人者，售異術於塵市，能顛倒四時生物，人莫能識，巘獨厚遇。忽造門求醉，巘欣然接納，深思扣以其事，(按：此句疑有脫誤。)或能副所欲，乃設盛饌延款，具以誠告。客初難之，請至再四，乃笑曰：「姑試為之。」巘拜曰：「果遂願，(明鈔本作「果蒙公恩」。)不敢忘報。」明日，招往城外社壇，(明鈔本多「亭上」二字。)四顧無人，拈一片瓦，呵祝移時，以付巘曰：「吾去矣，爾持此於庭(明鈔本作「亭」。)壁間上下劃之，當如願矣。善藏此瓦，每念至則懷以來。」巘謹受教劃壁，未幾，剨然中開，竦身而入，徑趨曲室內，斗帳畫屏，極為華美。婦臥其中，宿酲未醒，見人驚起，臞顏微怒曰：「誰家兒郎，強暴至此？輒入(明鈔本多一「人」字。)房院，誰引汝來？」巘卻立凝笑，不敢言，熟視良久，蓋真所願慕者。婦人亦悟而笑。略道曩事，卽登榻共臥，相與極懽，既而曰：「太守且至，郎宜引避疾回，後會可期(上二字明鈔本作「不難」。)也。」遂循故道而出，壁合如初。瓦故在手，攜還家，珍秘於櫝。過三日，率一遊，每見愈款昵。經累月，杳無人知。會其密友賈生者，訝巘久不相過，意其有奇遇，潛伺所向，跡伺社壇側，巘覺而捨去，賈隨詰問，不能隱，具以始末告之。(明鈔本無「之」字。)賈不信，曰：「果爾，吾豈不可往邪？如不吾同，當發其(上二字明鈔本作「以」字。)妖幻，首於官，且白某太守。」巘甚懼，曰：「今日已暮矣，(明鈔本作「今已日暮，去亦不濟」。)俟明日，同詣道人謀之。」拂旦往，道人不悅曰：「機已泄，恐不能神，當作別計。城西某家有園池之勝，能從吾飲乎？」皆曰：「幸甚！」卽具酒殽，偕往小飲。一亭前有大假山，道人酒酣，振衣起，舉手指劃山石，一峰中分。兩人就視，見樓臺山水，花木靚麗，漁舟從溪上來，碧桃紅杏(明鈔本無「紅杏」二字。)繽紛。(明鈔本多「飄彿縈棹」。)方注目間，道人登舟，其去如飛。賈引神力挽，石縫遽合，傷其指。道人杳無蹤矣。它日，兩人復至社壇，用原瓦施之，已無所効，惘然怨悔而歸。後訪乳醫嘗出入太守家者，使密扣姬，雲夢中恍惚與一男子燕私，今久不復然矣。
