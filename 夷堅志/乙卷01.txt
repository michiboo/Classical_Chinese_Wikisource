
　　仙井監蘭池鄉民鮮逑，因病誤服藥，病且亟，恍忽不知人。見三黃衣吏持檄來追，別有二白衣者嘯於樑上。逑命其家焚紙錢祝之，曰：「有子買藥未還，願延須臾。」三人喜，載錢以出。至暮，子歸，三人從以入，逑遂死。與二白衣同行，蓋亦就逮者，一曰蜍充，一曰稅中定。行久之，入大城，門闕三重，宮室甚壯。遇故人曹惟吉，先死數歲矣。問逑來故，逑曰：「被追至此，不知何事也？」曹賀曰：「有鄉人在，可勿憂。」曰：「誰邪？」曰：「虞太博，今判更生道，明日為更生佛矣。宜速往。」少焉，吏引入殿下。王者旒冕坐其上，先呼中定及充，皆釋去。相去頗遠，不知所云如何也。既而問逑，平生修何善？對曰：「家貧無力，但嘗游瓦屋山，瞻辟支佛，瑞色甚勝，及以一木施天翁堂耳。」吏與紙筆，使録所言。持以上，王書其後曰：「放還。」逑拜於庭，回數步間，有呼之者。王臨階語曰：「為我報家人，令設更生道場，且誦更生佛名。」語畢，白光騰上，室宇赫然。逑又拜而出。至大樓闕下，望題榜綠牌金字曰「大慈大悲更生如來」，纔出門，卽蘇。妻子正哭泣，具櫬將殮矣，時紹興十八年六月二十六日也。明日，奔詣虞氏，述所見，適虞公小祥日雲。虞名祺，字齊年，平生不讀佛書，嘗為夔潼漕。方軍興時，諸道以聚斂為先務，惟虞所部獨晏然不擾。最後在潼川，當紹興十七年，屬微疾，至六月二十七日，憑几不語，忽睨坐客曰：「古佛俱來，吾亦歸矣。」子允文旁立泣下。又顧曰：「身得為佛，有何不可！」客異其言，已含笑而逝。及逑事傳，然後虞成佛之證益顯。更生佛名見《大涅盤經》中。(新寧丞桀璜作記。)
　　開封人張儼説，政和末年，清明日太學士人某與同舍生出□(陸本作「郊」。)縱飲。還，緣汴堤而上，見白衣人在後，相去十數步，堂堂一丈夫也，但臭穢逆鼻。初猶意其偶相值，已而接踵入學。問同舍，皆莫見，殊怪之。逮反室，則立左右，扣之不答，叱之則隱。倏忽復見，追隨不少置，臭日倍前，士人不勝其懼。或教之曰：「恐君福淺，或為寃所刦。盍還家養親，無以功名為念，脫可免。」乃如之。甫出京，其人日以遠，遂不見。士人家居累年，不能無壹鬱，二親復督使修業，心忘前怪矣，遂如京師參告。踰月，因送客至舊飲酒處，復遇其人，厲聲曰：「此度見汝不舍矣！」相隨如初，而臭益甚。士人登時忱忽，遂臥病旬日卒。
　　李伯紀丞相少弟季言(綸)云：福州有道人，無他技，獨傳相神仙之術，曰：「有道之士，所以異於人者，眼碧色也。」嘗於市中見老叟，髮髮如雪而兩臉紅潤，瞳子深碧。竊跡其所往，正在一客邸中。明日，徙就之，執弟子禮甚謹，同室而居。凡歲餘，邈然無所契。一夕寒甚，叟起，將便旋，為捧溺器以進。叟訝其煖，答曰：「懼冷氣傷先生，置諸被中爾。」叟大感異之，曰：「吾不知子之有心如此，其可不以實告！吾乃漢莊君平也。行天下千歲矣，未見有如子者。」探囊取一書授之，曰：「讀此可得道。」天明，叟出，遂不歸。其書乃五言詩百篇，皆修身度世之説，季言頗能誦之。今但記其語雲「事業與功名，不直一杯水」，又雲「獨立秋江水」三句而已。道人留閩，久之，亦不見。
　　南劍尤溪縣浮流村民林五十六樵于山，見二人對弈，倚擔觀之。旁有兩鶴啄楊梅，墮二顆於地，弈者目林使拾之。俛取以食，遽失二人所在。林歸，卽辟穀不食，不知其所終。
　　湖州醫者沙助教之母嗜食蟹。每歲蟹盛時，日市數十枚置大甕中，與兒孫環視，欲食，則擇付鼎鑊。紹興十七年死，其子設醮於天慶觀，家人皆往。有十歲孫，獨見媼立觀門外，遍體皆流血。媼語孫曰：「我坐食蟹業，纔死卽驅入蟹山受報。蟹如山積，獄吏叉我立其上，群蟹爭以螯爪刺我，不得頃刻止，苦痛不可具道。適冥吏押我至此受供，而里域司又不許入。」孫具告乃父，泣禱於里域神。頃之，媼至設位所，曰：「痛豈復可忍！為我印九天生神章焚之，分給羣蟹，令持以受生，庶得免。」遂隱不見。其家卽日鏤(葉本多一「生」字。)神章板，每夕焚百紙，終喪乃罷。(徐榑説。)
　　李希亮，政和中為郎官。其(明鈔本作「有」。)鄰士甚貧，以教授為業。嘗借馬出城，歸而言曰：「一月前，夢金紫人言：『吾汝六世祖也，國初為佐命功臣，墓在京城外十數里之某村，有祀享田，歲可得米二百斛。去世已久，不知子孫凋零如此。今田故(明鈔本作［固」)在，但為掌墓者所擅，汝往料理，足以糊口矣。』既覺，未敢遽往。昨(葉本作「次」。)夕復夢，頗見譙責。某謝(明鈔本作「對」。)曰：『自少孤苦，不省先壠所在，與墓人亦不相識，且無契券，何以能取？』祖曰：『汝言大有理。此田嘗有碑具載，今為守者瘞於門外草中，第如吾言發視，必可得。』某以再夢之驗，故以今(上二字葉本作「遂卽」。)日往，得大墓園良是，而荒穢殊甚。呼守者出，責以不治之罪。答曰：『久無人拜掃，故至此。』問田所在，謾雲無之。令取碑為證，曰：『不知所在矣。』命鍬鍤斸地，果於近門草間尺許(上四字明鈔本校改「尺許草間」。)得之。守者驚懼慙服，乃具説田處，亦頗有為豪右吞併者。今當訟於開封，乞正之。」希亮大異其事，為贊於府官，盡得其田。居數月，復謂希亮曰：「夜夢祖告云：『行得官矣。吾同時佐命有來為相者，以汝屬之。渠當不忘舊好也。』未幾，鄭達夫拜相，首乞甄録創業勳臣之裔，於是例得一官。(王嘉叟説，忘士人姓名。)
　　大觀初，司勳郎官郭權死而復生，言徧至陰府，多見近世貴人。其間一獄囚繫甚眾，問之，曰：「此新所立變古獄也。」(陳方石説。)
　　董國慶，字元卿，饒州德興人。宣和六年登進士第，調萊州膠水縣主簿。會北邊動兵，留家於鄉，獨處官下。(葉本作「所」，明鈔本作「丁」。)中原陷，不得歸，棄官走村落，頗與逆旅主人相往來。憐其羈窮，為買一妾，不知何許人也。性慧解，有姿色，見董貧，則以治生為已任。罄家所有，買磨驢七八頭，麥數十斛，每得麵，自騎驢入城鬻之，至晚負錢以歸。率數日一出，如是三年，獲利愈益多，有(明鈔本作「買」。)田宅矣。董與母妻隔闊滋久，消息杳不通，居閑戚戚，意緒終不聊賴。妾數問故，董嬖愛已甚，不復隱，為言：「我故南官也。一家皆處鄉里，身獨漂泊，茫無還期，每一深念，幾心折欲死。」妾曰：「如是，何不早告我？我有兄，喜為人謀事，旦夕且至，請為君籌之。」旬日，果有估客，長身而虯髯，騎大馬，驅車十餘乘過門。妾曰：「吾兄也。」出迎拜，使董相見，敘姻連，留飲至夜，妾始言前日事以屬客。是時虜下令：宋官亡命許自言，匿不自言而被首者死。董業已漏泄，又疑兩人慾圖已，大悔懼，乃抵(葉本作「給」。)曰：「無之。」客奮髯怒且笑曰：「以女弟託質數年，相與如骨肉，故冒禁慾致君南歸，而見疑若此！脫中道有變，且累我，當取君告身與我以為信，不然，天明縛君告官矣。」董益懼，自分必死，探囊中文書悉與之，終夕涕泣，一聽客。客去，明日控一馬來，曰：「行矣。」董呼妾與俱，妾曰：「適有故，須少留，明年當相尋。吾手製納(葉本作「衲」。)袍以贈君，君謹服之，惟吾兄馬首所向。若反國，兄或舉數十萬錢為饋，宜勿取。如不可卻，則舉袍示之。彼嘗受我恩，今送君歸，未足以報德，當復護我去。萬一受其獻，則彼責塞，無復顧我矣。善守此袍，毋失去也！」董愕然，怪其語不倫，旦慮鄰里覺，卽揮涕上馬，疾馳到海上。有大舟臨解維，客麾董使登，揖而別。舟遽南行，略無資糧道路之備，(葉本作「費」。)茫不知所為，而舟中人奉視(葉本作「侍」。)甚謹，具食食之，特不相問訊。纔達南岸，客已先在水濱。邀詣旗亭上，相勞苦，出黃金二十兩曰：「以是為太夫人壽。」董憶妾別時語，力拒之。客曰：「赤手還國，欲與妻子餓死耶？」強留金而出。董追及，示以袍。客駭笑曰：「吾智果出彼下。吾事殊未了，明年當挈君麗人來。」徑去，不反顧。董至家，母妻與二子俱無恙。取袍示家人，俾縱綻處黃色隱然，折視之，滿中皆箔金也。既詣闕自理，得添差宜興尉。踰年，客果以妾至。秦丞相與董有同陷虜之舊，為追敘向來歲月，改京秩，幹辦諸軍審計。纔數月，卒。秦令其母汪氏哀訴於朝，自宣教郎特贈朝奉郎，而官其子仲堪者，(葉本無「者」字。)時紹興十年三月雲。(范至能説。)
　　周階，字升卿，泰州人，寓居湖州四安鎮。秦楚材守宣城，檄攝南陵尉，以病疫告歸。夢就逮至官府，緋袍人據桉治囚，又有緋綠者數十人，以客禮見，環坐廳事。一吏引周問曰：「何得酷嗜牛肉？」叱令鞭背，數卒捽曳以去。周回顧乞命，且曰：「自今日以往，不唯不敢食，當與闔門共戒。」坐客皆起為謝罪，主者意解，乃得歸。夢覺，汗流浹體，疾頓愈。至今恪守此禁，時時為人言之。紹興三十年，周監鹽官倉。
　　吳道夫説，其妻族弟為淮西一邑主簿。邑陋甚，無人屠羊，簿與令尉議，共醵金買諸旁郡字養之，非祭祀及大賓客與公家所當用，勿得以私意殺。約已定。久之，簿妻妹自遠來，相見喜甚，買酒款曲，倉卒無以具饌，輒烹一羊。酒罷，二婦人同宿，簿獨寢外舍，且五更，聞羊鳴牀下，其聲怒而哀。拊床驚之，不止。少選，登牀，以角觸簿，且齧且罵，作人言曰：「買羊□□，(原本二字形不全，陸本前一字作「待」。)爾之謀也，與眾為誓而首背之。我某日當祭社乃死，今遽殺我，不義，必償我命乃可。」簿曰：「是我之罪，不敢逃死，姑容入室別妻子，且囑後事，可乎？」羊曰：「當爾殺我，肯少貸邪？」簿亟入扣寢門呼妻，妻方與妹酣寢，寂不應。簿曰：「我以寃督死甚急，故欲與爾別，忍不相應。我死矣，爾勿得嫁，否則當為厲以報爾。」妻驚覺，啓門，則其夫已臥血中死。直宿小史云：「但見簿説爭時事，無所睹也。」妻尚少，父母欲嫁之，每媒氏至，必夢故夫責己，竟守志焉。
　　趙公稱，字子顯，舊居泉南。紹興二十八年為贛州守。族人以窮來相依，舍之它館，日饋食之，每約飭使勿為過。嘗晝寢，夢故居門庭毛血狼籍，命掃除之，隨卽如故。旁舍人來告，已屠牛若干矣，矍然而寤。護戎以邏事入白曰：「宗室某子自泉州來，以舊識使君，屠數牛為市。」考其數，與夢合。子顯悟神告，逮捕窮治。抵其僕於罪，遣出境，遂嚴其禁。(趙不庮説。)
　　沈濬，字道元，錢塘人。為人清修，不妄語。居湖州仙潭村。郡中親表間嘗以姻事邀致入城，宴飲稠疊，連日不得歸，意頗厭倦。夢謁友人陸維之，見堆桉有書數十種，主人方束帶。沈信手披一編，其間章之多寡大抵類《真誥》。擇一章最簡者讀之，其詞云：「人喜食桃李，桃李不可多食，食蟹大可笑，凡食蟹必殺。凡學道必以純陽得道。殺，陰也。如不得已，能食車中之鼠，溷廁之蜣蜋，乃可。」讀未盡數句，維之顧曰：「文頗怪，子宜畢之。」俱一笑，乃覺。欲尋其致夢之由而不可得。久之，始悟半歲前，有婺女僧懷政來，同寓慧通寺，政作東坡玉糝羹，約沈陸共之。陸至，則羹盡矣，因戲政曰：「恰沿河來，見舟中婦人作洗手蟹，偶得一詩，持贈子，云：『紫髯霜蟹穀(按：「穀」字似「殼」字之誤。)如紙，蒲萄作肉琥珀髓。主人揎腕研兩螯，點醋揉橙薦新醴。癡禪受生無此味，一箸菜根飽欲死。喚渠試與轑釜底，換取舌頭別參起。』」坐皆傳翫擊節。沈默有感，徐曰：「詩則美矣，其如語大工何？」維之驚謝。沈自是不食蟹，稍證夢中大可笑之説。又二年，因餌蒼朮，禁食桃李，方盡省一章語雲。(沈自有文記此。)
　　舊傳鄭獬牓進士周師厚者，策名居五甲末，纔壓一人曰陳傳。師厚戲為語曰：「舉首不堪看鄭獬，回頭猶喜見陳傳。」紹興二十七年，永嘉王十朋魁多士，同郡吳已正為殿，李三英以特奏名得出身，列於吳下。吳效前語曰：「舉頭不敢攀王十，伸腳猶能踏李三。」其歇後體殆若天成雲。
　　李次仲(季)與小郗先生游建康市，入茶肆，見丐者蹣跚行前，滿股瘡穢。李謂郗曰：「此人惡疾如此，願先生救之。」郗曰：「不難也。正恐怪奇驚眾耳。」李固請，乃索紙一幅，吐津塗其上，稠如膠餳，持以與丐者，令貼於股。移時，問之曰：「覺熱否？」曰：「始時甚痛，已而極癢，今正熱不可忍。」郗揭紙，命李視之，新肉已滿，瘢痕悉平。市人爭來聚觀，郗於眾中逸去。李急追訪之，不及矣。(湯與立説。)
