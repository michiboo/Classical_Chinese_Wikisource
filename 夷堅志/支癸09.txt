
夷堅支癸卷第九(十事)

沈大夫磨勘
　　朝請沈大夫，用年勞詣銓曹求轉朝議，為吏所扼。有弟官中都，呼其小吏，與之錢十千，使訪此吏端的姓名及居止處。吏喜甚，他日告曰：「已得之。」卽導往官巷，伺於客邸。頃其人自省歸，吏持刺迎白曰：「沈大夫拜謁。」逡巡不領略，曰：「吾身為胥吏，豈得與官員亢禮？」謙揖往反，始延坐。須臾，沈啟言：「某當磨勘，而以憂制歲月小不同受沮。正當限轉一階，視它秩不同，利害甚切，願垂護念。」袖出銀一笏授之曰：「聊以奉筆札費。」愕然曰：「此為何名？而非理賄我。」沈曰：「吾欲賑(呂本作「整」。)濟名官。(此句疑有脫誤。)銀出我懷，而入君手，定無漏泄之慮。苟為不納微誠，是君有心敗吾事耳。」吏沉吟若不得已，乃受之。揖使少待，自造左畔一室，良久，持一紙示沈曰：「依此書寫，訴諸尚書。」讀之，大抵指考功主事陳仲夷吹毛求疵，擬邀厚賂。且引某人某人例，乞送棘寺或臨安鞫治而置於理，庶為姦胥舞文之戒。沈謝曰：「詞意詳盡，皆吾心所欲剖露而不能者。敢問陳主事安在？」笑曰：「卽我也。」沈曰：「既受教於君，何容相訴？」曰：「無傷也。」明日，尚書朝退入部，沈持狀自言。陳生在傍，切反目而視，尚書責問頗峻。陳詆沈以為不可行，詞色頗悖。尚書叱使去曰：「今日不書鈔，當送獄。」陳羞憤咄咄而退。至晚，文書遂成。沈後屢語人，以為省部事無巨細，盡出此曹手，若挾貴臨之，愈生節目。吾所費至微，然能撼之者，蓋尋常士大夫行賕，經涉非一，及真入主吏家，不能十二。茲乃悉得之，故其應如響，予親聞之於沈雲。

吳六競渡
　　慶元三年四月，鄱陽小民循故例競渡於鄱江，率皆亡賴惡子。又無衣裝結束，唯袒裼布褌。終日鳴金，喧譟下上。又有持酒賞犒，或以六七撥棹者，往往酣醉，才東西值遇，各叫呼相高。稍近，則拋石互擊。甚者至射弩放彈，雖遭傷疾，亦不告官。五月二日，東湖一船與南岸一船鬬，薄暮不解。湖船遂沉，所載五十人盡溺。叫呼乞救，時已曛黑，莫能審其存亡。明日檢勘，獨不見吳六。同舟之人遍處尋覓，得其屍於二十里之外雙港津頭，左股已碎於魚腹矣。州學士人言：「吳生本陽步村民，長過五尺，滿身雕青，狠愎不遜。淳熙間，棄其父母而來城下，寄食於學前菜園家，受庸作。雅善操舟，專捕魚取給。且復健走。嘗為齋僕，凡科舉及堂補試揭牓，必為報捷先鋒。徧飫酒炙，仍分錢居多，眾不敢校，所積漸滋，因取婦。初，永年監兵方五死，孀妻獨居，營私釀酒。每用中夜雇漁艇運致，傳入街市酒店，隔數日始取其直，常使吳六輔行。前三年，方妻挾八歲兒俱出，掠十數千，還置舟內。到新橋，暴風起，兒驚懼，立不能安，遂墮水，母遽引手援得之，吳利其貲，翻擠隕於中流。夜深人靜，更無見者。吳但以兩千付方氏，云：「皆傾覆湖心，僅攬得此。」方只一子，既併命，鄰里共為撈屍殮之，子母尚相持不捨。它園丁見吳乍有錢，稍知其故，以利害不關，亦弗問。今年春，吳與等輩張網，聞水中呼曰：「吳六，爾卻元來這裏！」如是者三，餘人怪之。吳瞿然怖汗，強自激昂，磨刀向之曰：「落水鬼敢爾，才出來，便一刀兩段！」叱之至再，聲乃息。然自後眠食不自安。是日正揮梃勃跳，頓足高視，傲睨之氣，旁若無人。俄而及於禍。吳最能泅，急湍中有若平地，豈料竟死於拍浮。方氏寃厲之報彰灼也。(周少陸説。)

衡州司戶妻
　　衡州某司戶之妻，盛年有姿色。與同官家往來，和柔待下，皆得其歡心。但每睡時，常開口伸舌，而舌表兩歧。夫積以驚異，密言於曹掾，掾云：「吾聞蛇舌如是，今賢室亦然，何也？」因晝寢，乃使視之。妻似覺為人所窺，至暮，泣語夫曰：「與君緣分止此，行當永訣。」明日而病，頃刻而(呂本作卽。)沉篤。遺言：「我死後，殯殮了切莫開棺。方當暑天，恐形容易敗，空招僧惡耳！」再三申約，遂亡。翌日就木，其家近在旁郡，走介報。越三日，父母來。云：「初不聞有疾，何為遽爾？」必欲觀其屍。夫以所戒告，母疑非善終，固啓之。則一蛇蟠曲於中，衣裳冠履如蛻。悲駭慟絕，亟舁出野寺焚之。趙彥遷儒林時在衡，實所親見。

東塔寺莊風災
　　鄱陽城下東塔寺，與城北芝山禪院，皆有田在崇德鄉。疇壤相接，耕農散居。慶元三年五月一日，農人男女盡詣田插稻秧，惟數歲小兒乃陪老疾者守舍。當晝雨作，驚雷振天，東塔四僕家皆遭狂風之暴。先捲屋上茅，翔舞狼藉。已則椽棧梁楹，窗戶床榻，一切掀蕩。若有人拆拽拋擲，其聲洶洶，不可復辨。老弱呼叫奔走，半日方定。凡築室處，坦為平地，人幸而得免，雞犬不一存。近處桑木，連根拔起，投於數丈之外。四家生生之具掃空，被禍之酷，蓋去死無幾。後兩日，芝山甲首備其事，告主僧，自慶其獨脫大厄。或謂此四僕者好屠牛，以故獲譴。

鄒氏小兒
　　東湖薦福長老了奭住持，且凶歲，(按：此句似有誤。)俄病背疽，才小愈，復結腎癰，終以破腹而亡。紹熙三年五月，郡士鄒侃夢其捧瓊珠一顆，圓瑩可鑑，以畀之。侃引手承接，誤墜地，碎矣。驚而覺，時奭亡已數年。明日，侃妻誕一男子，乃具所夢告於兄仁曰：「婦得雄固慰人意，但碎珠之兆，恐不能佳。」仁解之曰：「瓊珠碎卻圓，以圓老名之可也。」兒在繈褓中，無病惱。及能食，啖以肉輒吐，與餅餌蔬筍則喜。稍能移步，望僧過則笑，呼捉其襟，追隨弗捨。母拊之曰：「送汝去寺院做行者，服事和尚。」卽歡躍。問往妙果寺如何，搖頭不應。遍舉諸剎皆然。至言東湖，便請行。乃從奭乞名，俾出家。而製小直掇與著，每日使僕抱詣方丈。所居在槐花巷裏，纔還，又索去。慶元二年，甫五歲矣，忽苦淋疾，旋瘡發腎下。顧母曰：「奭兄喚我歸來，將酸餡糖糕與我。」母深憂之。既而亦以暴下而夭，略與奭同，蓋十一月下旬之二日也。晉之姪與之最善，方其病時，戲之曰：「和尚異世肯來吾家乎？」曰：「官門纏繞人，未必許我出家耳！」其後夢如平生，招之入，不顧而去。然竟託身鄒氏，得非宿緣乎。

鯉魚玉印
　　淳熙中，明州士人往臨安赴省試。舟過曹娥江，漁叟持巨鯉，重七八斤來售。買以錢五百，魚撥刺不止。士人愛其腴鮮，擬明日斫膾延客。適天色微暖，慮其餒腐，使僕作鮓。既剖腹，於中得小玉印，溫潤潔白，刻兩篆字，不能識。士人樸野，元不料為奇物，漫收藏於笥。至都城旅舍，留頗久，資用不繼。值常買小商過門，出以誇示，然但須價五千。商酬五之三，士喜所獲數倍，卽付與。此商亦非博雅者，只掛於擔上。經德壽宮門，提舉張去為下直，車中覘望，取而翫視，命隨詣其宅，問所得處，且扣其價，亦僅求五千。如數與之，而佩於腰間。它日，光堯太上見之曰：「汝何處得此？」具以奏。聖情憮然曰：「此我故物，京師玉冊官鐫德基字甚工。建炎己酉，避狄於海上，誤墜水中，今四五十年矣，不謂復落吾目。」詔賜去為錢二千貫。而別以千貫，令訪授士人云。(李大東説。)

焦母大錢
　　鄱陽焦德一吉甫之母鄒氏，平昔向善，寡言語，不談人是非，唯篤志奉佛。只生一子，使肄習儒業。師友往來，家雖單貧，而供億不倦。紹興二十三年春，正在堂上，一物從空中墜於坐隅，躑躅不已。俯拾而觀之，乃崇寧當三大錢也。自喜曰：「吾昔日聞張氏獲飛鳩所銜銅鈎，卽佩之，其後為福累世。安知今日無是事乎！」遽縛於衣帶，串絆甚緊，未嘗須臾去身。淳熙十年冬，忽透出，躍幾下。捫摸腰間，全類為人解結取去，殊以疑駭。休咎之應，皆莫能測知。越一日，太上皇后慶壽赦書到郡，命官未升朝而母年七十者得加封，士人曾鄉貢者亦然。鄒氏時年八十有二矣，德一以庚子歲預薦，遂沾此恩，受綸誥為孺人。始驗錢之躍出，似相報也。後二年中冬，不覺失之。窮人力搜索弗獲，極為之不樂。是夕情思頓不佳。遲明，命子婦速具湯沐，盥手濯足，合掌瞻敬四方。兒孫在傍，戒使勤學，趺坐湛然而逝。初，鄒氏壯歲常苦氣疾，遇發時頗劇。自佩錢至老，三十三年，故恙如洗。耳目聰明，步履強健，至於燈下穿針縫紉，或半夜乃就枕，後生所不能及。

蕪湖項氏子
　　蕪湖江公忠，以特恩入官，淳熙末為鄱陽西尉。言其姻家項國華，以紹興丁巳年生，八九歲時，惡瘡生於臂肘，更外科醫十輩，療之弗效。父母憐愛備至，嘗挾之出門，嬉翫徙倚，遇一道人，闊口多鬚，身長七尺。父訝其異，迎揖之。道人駐立，凝目視病子曰：「何不教服四物湯？」前執兒手，噓呵按熨。父將邀入飲之酒，固辭，翻然而去。父用所戒，卽治此藥服之。踰三年，瘡如初，然藥不輟於口。方春日，戶外楊柳枝方新成行，一鳥鳴於其上。兒望之甚喜，鋭欲取之，而高不可升。此念纔起，遽覺身輕乎羽，已在柳梢。自是益以趫捷，意之所如，無遠近立到。常騰超太空，其高無際。鸞鶴之飛，亦在其下。恐太高則入杳冥，將不能反，又慮貽親憂，不敢放肆。而父母未知之也。會上元之夕，所親戲之曰：「我聞汝能飛空行游，今夜寧國府極好燈，何不去一看？」兒笑曰：「此固不難！」超然躡虛，疾如鳥翼。三鼓後還家！備説所見某事某事，它日驗之而信。瘡亦良愈。至十六歲娶妻，始不能飛。江尉之子，項壻也，故得其詳。今江為江州司法，其母壽滿百，而步履若少年。嘗赴郡守王叔明宴集，坐終席不倦。石門鎮士人陳六奇，與江有雅契，慶年元年冬赴省試，枉道訪之。因見國華頎然而長，儀格近道，久當不凡也。(右二事焦吉甫説，此段聞之於六奇者。)

東流道人
　　池州東流縣村墟，嘗有少年數輩，相聚於酒店賭博，各齎錢二三千，被酒戰酣。一道人顏狀獷武，策鐵柱杖，傲睨其傍，(葉本多「既而」二字。)曰：「添我一分同戲得乎？」眾相視，雜言不可。(上四字葉本作「欲不許」。)姑(葉本作「漫」。)應之曰：「鄉民小小作劇，不只煩先生。」其人必欲預席，眾不得已曰：「如此便請(上五字葉本作「容之」。)入社。」既槃跚圍坐，乃笑曰：「忘記帶錢來，且劇賭，俟了後結算。若我輸，卻當一一奉還。」滿坐同詞(葉本無「詞」字。)言：「焉有是理！不將一錢隨身，如何賭得？」道人怒目曰：「汝曹任意喝五喝六，偏不著我！」勃然變色，揎腕索鬬。少年中兩人最不堪，且又恃眾，交口肆罵，至云：「定是箇配軍賊。」道人奮起，毆兩人背各一拳。登時氣絕，搖撼不醒。或走報隣甲，(葉本作「里」。)或只遙望，懼其佚去。則必牽連入獄，稍近前為拘執之勢。道人提杖示之曰：「來則(葉本作「者」。)就死。」洋洋而行。(葉本多「旁若無人」四字。)旁若無人。店人以竹沓(葉本作「簞」。)遮兩屍，候里正及縣檢驗。至夜，屍忽作聲蹶起，守者大叫有鬼，奔而出。兩人曰：「我何曾死？且來聽説子細。」稍稍還就之，云：「日午正賭之次，被一道人邀我去喫酒，痛飲二十盞，不覺大醉，所以(葉本無「所以」二字。)困臥於此，今已豁然。」眾猶疑不信，共坐到天明，果不死。(上三字葉本作「而歸」。)道人莫知所之。

申先生
　　紹興初，江湖羣盜不靖。鄱陽城內雖不罹兵戹，人煙亦蕭疎。淮客申先生者，售藥於市。東平雍友文，陰察其有道術，往拜之，願為弟子。見其每出齎一小釜，隨所至為竈。滿貯水燒熱，而布青綠黃朱雜色於上，徐用牙篦撥開，便成長林絕島，鳥鳥翔集。或作羣山夾江，漁艇煙雨；或士女春遊；或詩人緩轡；日日不同，頗類所謂沙書者。友文乘間咨扣一二，笑云：「只爬剔頭垢，投一豆許，眾色自然凝結不散，乃信手指畫耳！無它奇也。」將退，則盡舉而棄之。留半年而去，友文竟不得其要領，於是學醫。(右二事皆雍友文説。)
