
夷堅丙志卷第十九(十六事)

宋氏葬地
　　宋文安公(白)，開封人，葬於鄭州再世矣。方士過其處，指墓側澗水曰：「此在五行書極佳，它日當出天子。」宋氏聞之懼，命役徒悉力閉塞之，遂為平陸。自是宦緒不進，亦不復有人登科。崇寧初，大水汎溢，沖舊澗成小渠，僅闊尺許。明年，曾孫渙擢第，距文安之沒正百年。又六年，兄榘繼之，然渙仕財至郡守，榘得博士以沒，其後終不顯。榘與予婦翁，同門壻也。

餅家小紅
　　張外舅寓無錫，買隙地數畝營邸舍。方役土工，老兵劉溫戲拈塊紿眾曰：「我正獲黃金一塊。」眾爭觀之，非也，笑而擲之。乃真得金環(陸本作「玦」。)一隻(陸本作「雙」。)於碎土中，賣得錢數千，卽日感疾，半年乃愈。時張氏居南禪寺，鬼降於紫姑箕上，書灰曰：「我□(陸本作「乃」。)公家所營邸處土中人也，名曰小紅，居於西門。姊妹二人，吾父為餅師。不幸後母無狀，虐遇我，我二人不能堪，皆自經死。今我重不幸，朽骨為公隸人所壞，壙中物可直萬錢，劉老翁悉取之。我無所歸，今只在窗外胡桃樹下依公家以居，不可復去矣。」人曰：「汝坐後母以死，胡不求報耶？」曰：「己訴於天，既報之矣。」許以佛經，不肯受。人曰：「大仙方至，汝安得久此？」答曰：「如是且歸樹□，續當復來。」張氏多賂以佛事，及焚錢設饌祭之，乃絶。

棠陰角鷹
　　番陽棠陰寨西枕□□常有角鷹巢於近山上，每掠湖面捕鳧鶩食□。(陸本作「之」。)一日，用勢過當，雙爪搦鳧脊，陷骨中不可出。鳧抱痛猛入水，鷹盡力不能脫，少頃，二物皆浮死水上。人謂鷹之力豈遽不能勝一鳧？蓋亦業報也。

薛秀才
　　王荊公居金陵半山，又建書堂於蔣山道上，多寢處其間。客至必留宿，寒士則假以衾裯，其去也，舉以遺之。臨安薛昂秀才來謁，公與之夜坐，遣取被於家。吳夫人厭其不時之須，應曰：「被盡矣。」公不懌，俄而曰：「吾自有計。」先有狨坐掛梁間，自持叉取之以授薛。明日，又留飯，與弈棋，約負者作梅花詩一章。公先輸一絶句，已而薛敗，不能如約，公口占代之云：「野水荒山寂寞濱，芳條弄色最關春。欲將明豔淩霜雪，未怕青腰玉女嗔。」薛後登第貴顯，為門下侍郎，至祀公於家，言話動作率以為法，每著和御製詩，亦用字説。其子入太學，誇語同舍曰：「家君對御作詩，固不偶然。頃在學時，舉學以暇日出遊，獨閉門晝臥，夢金甲神人破屋而降，呼曰：『君可學吟詩，它日與聖人唱和去。』今而果驗。」客李驥者，素滑稽，應聲蹙頞連言曰：「果不偶然，果不偶然。」薛子詰之再三，驥曰：「天使是時已為尊公煩惱了。」蓋以薛不能詩，故戲之也。韓子蒼為著作郎，人或譖之薛云：「韓改王智興詩譏侮公，其詞曰：『三十年前一乞兒，荊公曾為替梅詩。如今輸了無人替，莫向金陵更下棋。』」薛泣訴於榻前，韓坐罷知分寧縣。其實非韓作。(吳傅朋説。金甲事得之吳虎臣。)

朱通判
　　紹興九年，邕州通判朱履秩滿，攜孥還家，裝貲甚富，又部官銀綱直可二十萬緡。舟行出廣西，朱有棋癖，每與客對局，寢食皆廢。嘗願得高僧逸士能此蓻者，與之終身焉。及中塗，典謁吏通某道士求見，自言棋品甚高。朱大喜，亟延入。其人長身美鬚，談詞如雲，命席置局，薄暮不少倦。遂下榻留宿，從容言欲與同行之意。道士曰：「某客游於此，常扣人門而乞食，得許陪後乘，平生幸願也。」朱益喜。及解維，置諸船尾，無日不同食。別一秀才作伴，皆能痛飲高歌，頗出小戲術娛其子弟，上下皆悅之。相從兩旬，行至重湖，會大風雨，不能進，泊於別浦，飲奕如初。二鼓後，船忽欹側，壯夫十餘輩突門入，舉白刃嘯呼。朱氏小兒爭抱道士衣求救，道士拱手曰：「荷公家顧遇之極，不得已至此，豈宜以刃相向？」命以次收縛，投諸湖，明旦分挈財貨以去。縣聞之，遣官驗視，但浮屍狼籍，莫知主名。而於岸側得小歷一卷，乃羣盜常日所用口食歷，姓第具在，凡十有七人，以告於郡。事至朝廷，有旨令諸路跡捕，得一賊者，白身為承信郎，賞錢二百萬。建昌縣弓手數輩善捕寇，因蹤跡盜。海客任齊乳香者，請於尉李鏞，願應募。西至長沙，見人賣廣藥於肆，試以姓第呼之，輒回首，走報戎邏執之，與俱詣旅邸。一室施青紗廚，列器皿甚濟，訪其人，則從後戶遁矣，蓋偽道士者也。獄鞫於臨江，囚自通為王小哥，乃同殺朱通判者。其徒就獲他處者十人，道士曰裴□(陸本作「三」。)秀才曰汪先，皆亡命為可恨。鏞用賞升從事郎，調饒州司法，與予言。

咸恩院主
　　婺源縣山寺曰咸恩院者，僧俱會主之，惟酒肉錢財是務，晨香夜燈略不經意，屋廬老壞不葺毗。沙門天王殿圮，卽其柱為牛欄，恣肆自若凡四十餘年，雖老不革。乾道元年，神降於法堂，呼俱會名，訶叱數其罪。一小童見巨人大面努目，朱衣長身，震怒作色，餘但聞其聲而已。自是，凡僧所有衣衾飲食、錢物器具，無不取去，棄擲山林間。村人或拾得之。庖刀至從廚下冉冉空行而出，箱篋匱櫝之屬不可提挈者，時時見煙出其中，急發視，悉煨燼矣。僧不勝窘憤，盡裒所餘，散寄檀施家。神夜詈其主云：「汝乃蔽罪人，禍且併及汝。」其人懼，不敢寢，待旦持還之，狼籍殆盡乃已。寺後巨竹數百挺，常時非三二百錢不能售一竿，悉中斷之。小童忽不見，越二日乃歸，云：「為神攝至所居，室屋雄偉華麗，侍衞滿前，大人小兒皆青紫朱衣，亦有賓客往來，使我服事左右。次日晚，一婦人云：『久留此童亡益也。』揮我使去，恍惚如夢，乃得還。」他日又降法堂，呼僧出告曰：「汝罪上通於天，宜速去此，以弟子智圓繼主之。不爾，我將降大罰於汝。」僧涕泣唯唯，徙寓近村客舍，不數月死。

汪大郎馬
　　崇寧中，婺源縣市人汪大郎得良馬，毛骨精神，翹然出類。使一童御之。童又善調制，以時起居，馬益肥好。它郡塑工來，邑人率錢將使塑五侯廟門下馬。或戲謂曰：「能肖汪大郎馬則為名手，致謝當加厚。」工正欲售其技，鋭往訪此童，啖以果實，稍與之狎，日卽其牧所睥睨之，又時飲以酒，引至山崦，伺其醉睡，以線度馬之低昂大小，至於耳目口鼻、鬃鬣微芒，無不曲盡，並童亦然。已悉得其真，始詣祠下為之。既成，宛然汪氏馬與僕也。擇日點目睛，才畢手，汪馬忽狂逸。童追躡乘之，徑赴城南杉木潭，皆溺水死。自後，馬每夜出西湖飲水，或往近村食禾穟。次日，湖畔與田間必即馬□(陸本作「跡」。)，而浮萍猶黏著泥馬脣吻間，禾穟零落道上。童亦有靈響，人詣祠祈禱者，多託夢以報。至宣和初，方臘來寇，廟遭爇焉，乃滅跡。今老人尚能言之。(右二事皆李繒説。)

濰州豬
　　宣和六年，強休父知濰州。屠者以豬皮一片來呈，上有六字如指大，雲「三年不孝父母」，朱書赭然，表裏相透，郡中爭傳觀之。屠者亦卽日改業。宗子趙不設侍父為儀曹，及見之。

婺州雷
　　紹興六年六月，趙不設在婺州與數人登保寧軍樓納涼，黑雲欻起天末，頃之彌空，雷電激烈，雨聲如翻江，袞火毬六七入於樓。不設輩悸慴，臥伏樓板上，以手揜面，但聞腥穢不可忍。稍定，竊視之，見三四人，長七八尺，面醜黑，短髮血赤色，蓬首不巾，執檛如骨朶狀，或曰「在」，或曰「不在」，或曰「只這裏，只這裏」，言訖，始聞辟歷聲。良久，雲散雨霽，起驗視，乃樓門□□震□□(空格原本字形均不全，陸本作「大柱震裂踵」至頂，一路直如線，傍有龍爪跡雲。

雷鬼墜巾
　　紹興二年四月，婺州義烏縣驟雨，大雷電中墜一青布頭巾於村落間，非復人世頂製，惟四直縫之，持以冒三斗水罋，正可相稱。帶長三四尺，闊如掌，村民不敢留，以置神祠中。數日，因雷雨，復失去。(右三事皆得之李繒，雲趙不設所説。)

天帝召段𤩰
　　段𤩰，字德瑱，袁州萬載人。略知書，天性淳謹，未嘗忤物，然遇不平事則奮臂而前。建炎間，寇盜充斥，段氏族屬數十口皆為所剽。𤩰挺身持金帛往贖，賊歎重其義，皆付之使歸。紹興五年，東南處處大旱，斗米過千錢。𤩰盡發宿藏，止取常直，又為粥以食餓者，賴以活者不可計。後忽厭人事，結菴於嚴田之山中，壁間多書「坦蕩」二字。一旦，召會親舊，與敍訣曰：「不久天帝召我。」人不以為然。經數日，升樓□□□□□□而去。鄉人走視所居，惟敝衣履存，眾□□□□上於朝，而邑官有不樂者，沮止之，遂已。

無町畦道人
　　馮觀國，邵武人。幼敏悟，讀書。既冠，意若有所厭，卽棄鄉里，遊方外。遇異人，得導引內丹之法，凡天文地理、性命禍福之妙，不學而精，自稱「無町畦道人」。寓宜春二年，挾術自養，所言人吉凶及陰陽變化，盡驗。或有誚其醉飲狂怪者，觀國不與校，以詩謝之云：「踏遍紅塵四百州，幾多風月是良儔？朝來應笑酡顏叟，道不相侔風馬牛。」□(陸本作「又」。)述懷詩云：「落魄塵寰觸處然，深藏妙用散神仙。筆端間作龍蛇走，壺裏常挑日月懸。漫假人倫來混世，只將酒盞度流年。潛修功行歸何處？笑指瀛洲返洞天。」餘詩尚多，皆脫塵世離俗罔等語，人亦莫能曉也。紹興三十二年三月，遍辭知舊，且寄詩言別。至十四日，端坐作偈而逝。儀真李觀民為郡守，聞而敬之，命塑其身於城東治平宮。(右二事得之童宗説。)

屈師放鯉
　　番城西南數里一聚落曰元生村，居民百餘家皆以漁釣江湖間自給。有屈師者，撲買他處魚塘，至冬，築小堰於外，盡放塘水，欲竭澤取魚。見兩大黑鯉越出堰外，復乘水跳入，如是者至再三，竊異焉。跡其所為，乃新育小鯉數百尾，聚一窟中不能出，故雌雄往來，且銜且徙，寧其身之蹈死地而不恤也。屈生慨然歎息，為以箕悉運出之，棄役而歸。後數年，病死，入冥，陰官語之曰：「汝漁者，以罔罟為業，而有好生之心，其用意又非它人比，延汝壽一紀。歸語世人，勿殘害天物也。」蓋死一夕而復生。

青城監稅子
　　蜀人楊迪功，宣和中游太學，不成名，晚以恩得官，監青城縣稅。有子七歲，頗俊(原闕二字，從葉本補。)敏，延老儒寋先生誨之學。邑人關壽卿過楊，楊留共飯，(葉本作「飲」。)與俱至書館。其子忽稱父字，長揖而言曰：「頗亦記上庠同舍之款(葉本作「時」。)乎？吾淛西人，姓沈氏，名某字(原闕五字，從明鈔本補。)某，自離亂出京，不復求舉。(葉本作「仕」。)今去世已十年，同齋(原闕八字，從葉本補。)數十人，獨吾與君為知心友，一念之故，遂為(原闕六字，從葉本補。)父子。雖形容隔生，非復可識，然方寸了如初，未(原闕五字，從葉本補。)嘗間斷也。」遂道舊所習經及誦所為文，瀾翻出口，元不經意。時寋老(葉本無「老」字。)方自作(葉本作「擬」。)《萬物皆備於我論》，試問之曰：「此論當作(上二字葉本作「如」。)何主張？」應聲曰：「天生萬物，唯人最靈。大而為天地，高而為山嶽。流形動植，品彙散殊，而六尺之軀，厥理悉備，此其貴蓋與天地等。蚩蚩泯泯，自賤厥身，真可歎也！」寋老(葉本無「老」字。)愕然，復詳扣其説，笑曰：「待汝一口吸盡西江水，向汝道。」蓋蜀人相傳，秦時(葉本無「秦時」二字。)為西江害者，乃寋角龍也，故舉此語以為戲。楊君追憶舊事，與之言，無一不合。隆興元年，壽卿詣闕，此子年十有三矣。不知其後何如也。(壽卿説。今記姓名不能審。末句明鈔本作「不知其終」。)

虜亮死兆
　　紹興三十一年十□□□□□□屯於楊州，予從事樞密行府在建□□□□□□，有客詣府上書云：「以太一局□□□□□□□□當以冬至前有蕭牆之變。」□□□□□□□□十八日冬至，天重陰。提舉事□□□□□□能為天文，告予曰：「昨夕四鼓，濃□□□□□而東北，忽穿漏，一大星墜焉。」蓋□□□□□□□而報至。果符兩人之言。是時虜將戕其主，欲遣使報我，訪得瓜州所俘成忠郎張真，使持牒請和。真到家，妻子凶服而出，謂其已戰沒，方命僧作四七道場。既相見，悲喜交集，真取靈幾自焚之雲。

青墩竅蛇
　　番陽蓮河村楊氏子，買永和鎮青墩四，甚愛之，置小室窗外。首春微暄，啓窗坐其上，覺如人肘其衣，回顧無有也。少焉又觸其股，稍痛，起視之，見有物宛轉於竅內，所觸處己瘇赤成創。急呼家人出，破墩以驗，蓋□□□□□□□能動，沃之以湯，皆死。走□□□□□□□□□□越三日而亡。(嚴校：此卷紙已一浥爛，末卷尤甚。)
