
夷堅志補卷第十(十一事)

湖口主簿
　　南城黃開，乾道乙酉獲鄉薦，夢人告曰：「君欲及第，須兩朶黃花開則可。」既寤，自意兩舉動方成名。然辛卯丁酉，凡三薦，輒赴省不利。蹭蹬至紹熙癸丑，乃用免舉正奏，與同郡新城黃開偕登科，(明鈔本多一「第」字。)並列末甲。而南城之開，以恩升等，卽調湖口主簿，當待闕五年。甲寅夏，夢到一處，朱門素壁，若今官廨，傍人云：「此湖口主簿廳也。」言未絕，屋剨然傾摧，驚而覺。語其妻曰：「我新任廨舍必損壞！」妻曰：「君未赴任，何以知之？」因述所見，相與一笑而已。及秋而卒。原未曾得一日受祿，夢其不祥矣乎！

花不如
　　曹人林聰，字審禮，在太學。晝寢夢美女子告曰：「我西京孟檢法女，小名花不如，君異日登科，當仕洛中，願毋他聘。」林覺而志之。同舍生交笑其妄。大觀三年擢第，果調河南尉。嘗以事至天女寺，與老尼語，問：「此有孟檢法乎？」曰：「有。」「有女乎？」曰：「一女，號花不如，近嫁某人矣！」(上十五字明鈔本作「有女號花不如乎！曰有，曰曾適人乎？曰近嫁某氏矣」。)林驚異，默茹後時之恨。女在夫家，亦夢男子曰：「我林審禮也，願婚之約如何？」女覺，密訪得林姓名，竟不曉約婚之語，(明鈔本多一「女」字。)固不知林之有夢也。纔數日，女夫死，林通媒結信，俟女除服卽成禮。他日，各言所夢，皆駭其無因而然。女歸林三年，故夫來為祟，遂卒。林後為西京宗學博士，每與人言，(明鈔本多一「猶」字。)惻楚不已。

崇仁吳四娘
　　臨川貢士張攑赴省試，行次玉山道中，暮宿旅店。揭薦治榻，得絹畫一幅，展視之，乃一美人寫真，其傍題「四娘」二字。以問主者，答曰：「非吾家物，比來士子應詔東下，每夕有寓客，殆好事少年所攜而遺之者。」攑旅懷淫蕩，注目不釋，援筆書曰：「捏土為香，禱告四娘，四娘有靈，今夕同床。」因掛之於壁。酤酒獨酌，持杯接其吻曰：「能為我飲否？」燈下恍惚覺軸上應聲莞爾微笑，醉而就枕。俄有女子臥其側，撼之使醒曰：「我是卷中人，感爾多情，故來相伴。」於是撫接盡懽，將曉告去，曰：「先詣前途侍侯。」自是夜夜必來，暨到臨安亦然，但不肯説鄉里姓氏。攑嘗謂之曰：「汝既通靈，能入貢院探題目乎？」曰：「不可。彼處神人守衞，巡察周備，無路可入。」(此句明鈔本作「詎容輒入」。)試罷西歸，(明鈔本多一「復」字。)追隨如初。將至玉山，慘然曰：「明當抵向來邂逅之地，正使未晚，盍弛擔，吾當與子決別。」及期，攑執其手曰：「我未曾娶，願要汝同歸，白母以禮婚聘。」女曰：「我宿緣分合伉儷，今則未也。君今舉失利，明年授室，為別不久，他時當自知。」瞥然而去。攑果下第，尋約婚於崇仁吳氏，來春好合。妻之容貌，絕類卷中人，而排行亦第四。一日，戲語妻曰：「方媒妁評議時，吾私遣畫工圖爾貌。」妻未之信。開笥出示，吳門長幼見之，合詞讚嘆，以為無分毫不似，可謂異矣！

王宣宅借兵
　　王左丞家在姑蘇，值建炎胡暴，奔泊近村。宣借兵施榮不及追隨，竄出城。虜封人輒殺，有數百屍屍聚一處，榮入伏其間，陽為死者。至夜，望車馬隔河來，明燭照道，以為虜也。俄浮水而過，審為鬼神，須臾，悉集其所，官人踞床坐，吏從傍持簿，指姓名叫呼，屍輒起應。迨呼竟，獨己不預，官人曰：「有婦人阿李，係合死之數，何得不見？」吏對曰：「他腹中帶一人來，未應同死，姓名乃四字番語，李明日辰時方命盡。」點訖，呵道去。榮自知可免，冥行小徑，入竹林小憩。逢一婦人，皤其腹，以帕裹首，先在焉，蓋已受撾而未死者。天甫明，謂榮曰：「我姓李，懷身八月，遭此禍難，今將產矣！」榮乃扶持之。未食頃，聞兒啼聲，已生男子。婦了無痛楚，抱之滌於河。既畢登路，(明鈔本多一「傍」字。)解裹首之帛拭之，指顧之次，為風所中，暈死。一胡媼乘馬適過，(明鈔本多一「前」字。)喜曰：「何處得個孩兒，我未有子，此天賜也。」顧從騎下馬挾以去。榮望其去遠，方敢出林。

謝侍御屋
　　邵武軍城內謝侍御家有別宅三間，極寬潔，為邸舍，僦直纔百二十千，人言中有物怪，多不敢居。乾道三年八月，武翼郎孫肇赴添鹽酒稅，以無官廨，欲居之。先與三少年往宿，相語曰：「屋如是而賃費不及半，豈可失？吾何畏鬼哉！」時猶未黃昏，忽青光一道從後起，揮之以刃，卽散去。俄頃，婦女七八輩，歌笑而出，撼堂上二空轎，出沒其間。肇心動，捨而之他。明年，陝西人李統領，解鄂州軍職來，自言無所怖，挈家徑入。坐甫定，而十婦人已出，李仗劍逐之，至廁，入於溺瓮而滅，李斫瓮咄罵。待旦，命僕掘其處，乃白金數百錠充塞於中。李邀謝氏子弟，訪上世有無窖藏，曰無之，賂以三百千。子弟曰：「此非我家物，義不當受，但請就鬻此宅，增為七百千立券。」李遂成富室。乃知無望之物，固冥冥之中有主張者。孫肇非其有，故遇怪而懼。謝氏子弟，臨財不苟，(明鈔本多一「得」字。)亦可謂賢矣！

田畝定限
　　溫州瑞安縣木匠王俊，自少為藝，工製精巧如老成。年十七八時，夢入(明鈔本多一「官」字。)府，見吏抱案牘而過，俊問之，答曰：「吾所部內生人祿壽籍。」(明鈔本多一「也」字。)問其郡邑，則瑞安在焉，俊拜祈再四，願知已(「己」字明鈔本作「將來」。)身所享。檢示之曰：「田不過六十畝，壽不過八十歲。」俊時有田三十畝，自謂己技藝之精，既享上壽，何得不富，不以此夢為然。後數歲，田至六十畝，又被縣帖為都匠，所入甚厚，然纔得錢，卽有他事，隨手費之，如是四五十年，其產竟不復進。方悟神人所告，乃止不復營業，年至七十九卒。溫人朱煥叟説。

魏十二嫂
　　睢陽劉槳夫婦，年皆四十餘，屢得子不育，唯一幼女。劉調官京師，女在家亦死。將出瘞，母望送之，哭甚苦，倦憩椅上，遂昏睡。及醒，見高髻婦人立於側曰：「無庸過悲惱，便毓貴子矣！官人已得差遣，朝夕歸。但往城西魏十二嫂處，覓一故衣，俟生子，假大銀合，藉以衣，置子於中，合之少時而出，命之為合住或蒙住可也。」語畢，忽不見。後五日，劉調滁州法曹掾歸，妻告之故。次日，既出西門尋魏氏，行二里，無此姓者。還及門，偶駐茶肆，與主人語，(明鈔本多一「詢」字。)其行第魏十一也，問其弟，曰：「正為十二弟，所娶弟婦生十子，皆不損折，共居同食，殊非貧舍所宜。」劉聞言喜甚，以情語之。魏入告其弟，持婦所衣絹中單與客，劉酬以錢二千，不肯受。既而妻娠。越五月赴官，時宣和庚子歲也。夫婦因對食，相與語：「生男似有證，顧何處得銀合？」適被郡檄兼委公帑，閲器皿，乃有大銀合二。滁固荒州蕭索，他物不相副，當(明鈔本作「蓋」。)巨璫譚稹使浙西，所過州必薦土物，盛以合而併歸之，滁亦為備，稹從他道去，故留庫中。至六月生男，如婦所教而字之曰蒙住。方在南京語時，合猶未制，一何神也！男後名孝韙，字正甫，位至兵部侍郎。正甫於淳熙庚子守當塗，為通判吳敏叔説。

朱天錫
　　朱景先銓，淳熙丙申，主管四川茶馬。男遜，買成都張氏女為妾，曰福娘。明年，娶於范氏，以新婚不欲留妾，妾已娠，不肯去，強遣之。又明年，朱被召，以十(明鈔本作「六」。)月旦離成都，福娘欲隨東歸，不果。後四十日，生一子，小名為寄兒。朱居姑蘇，吳蜀杳隔，彼此不相知聞。庚子歲，遜亡，范婦無出，朱又無他兒，悲痛殊甚。乙已歲，朱持母喪，後茶馬使者王渥少卿遣駛卒賷書致唁，卒乃舊服役左右者。方買福娘時，其妻實為牙儈，因從容言：「福娘自得子之後，甘貧守節，誓不嫁人，其子今已七八歲，從學讀書，眉目疎秀，每自稱官人，非里巷羣兒比也。」朱雖喜而未深信，其與卒偕來者巡檢鄒圭，亦故吏，呼扣之，盡得其實。卽令奎達書王卿及制帥留尚書，祈致其母子。會蜀士馮震武舟東下，遂附以行。未至，而朱遇南郊恩，當延賞，乃以此孫剡奏，朱以為得之於乖離絕望之中，實天所賜，名之曰天賜。及其至也，首問其曾命名與否，母曰：「從師發蒙日，命為天錫。」吁！萬里之遙，脗合若此，何其異哉！景先説。

二呂丞相
　　呂正愍公大防，紹聖初南遷循州，道出虔之信豐縣，感疾，語其子景山曰：「吾不復南矣！」遂薨。公身長七尺，縣吏為訪棺具，皆不中式。或言近村富民家有之，乃往叩焉，(明鈔本作「乃往叩請」，以下多「俄有老翁出曰，得非呂相公欲壽木耶，吾願奉命，吏問其故」二十三字。)翁云：「昨夜夢偉丈夫來，通為呂相公，急著衫出迎，則一貴人，昂昂而前，稱慾望暫借宅子居止。吾矍然驚寤，念嘗辦周身之具甚大，必是物也，今而果然。」遂遣僕舁至驛舍，訖用以殮雲。紹興九年，呂忠穆公薨於天台，陳國佐侍郎為經營棺具，得於海上一富家，木極堅緻，有朱漆三字曰「呂安浩」，題於蓋上，蓋其主人姓名，與公名纔差一字。兩呂公皆名宰相，其終也魄兆如此，異哉！呂公逢辰記載後一事。

周瑞娘
　　撫州霞山民周十四郎，女瑞娘年二十一，未嫁。慶元二年中夏抱疾，伏枕五六旬，至七月二日不起。至十三日正午，忽從門外入，遇家人，皆含笑相呼揖，父母見而唾之曰：「爾不幸夭歿，天之命也！乃敢白晝為怪，當(明鈔本作「曷」。)明以告我。」對曰：「不須怕，十一娘之死，盡是爺娘做得。」問其故，曰：「去歲九月，林百七哥過門，見我而喜，歸白百五郎，欲求婚聘。及媒人來議，父母不從，林郎因此悒怏成病，五月十九日身亡，憑訴陰司，取我為妻，今相隨在門首。記我生時，自織小紗三(明鈔本作「六」。)十三疋，絹七十疋，紬一百百五十六疋，速取還我。」父母惻然，如其言搬置堂上，貯以兩大籠。女出呼林郎，洋洋自如，無所畏怯，然後拜別二親曰：「便與林郎入西川作商，莫要尋憶。」隨語而沒。周父邀林百五郎道其事，林云：「理屬幽冥，何由窮究！」約至初冬，各舉柩一處火化，啟木之次，二柩俱空。

楊三娘子
　　青州人韋高，避靖康亂，南徙居明州。紹興初，詣臨安赴銓試，因事出崇新門，逢青衣前揖問曰：「君得非韋五官人字尚臣者乎？」高(明鈔本多一「驚」字。)曰：「是也，何以知吾字？」曰：「楊三娘子欲相見，憑達家書，適在簾間望見君，亟使我相邀，願移玉一往。」(上七字明鈔本作「來領勿惜一往」。)高之舅氏楊僉判，時寓新安，知其女三娘嫁李縣尉，而彼此流落，久不相聞，乃先叩其故。曰：「李尉死已三年，楊家原未知也，娘子用是欲寄聲甚切。」高惻然愍之，遂同往。至一小宅，三娘出拜，具新孀居孤苦之狀，且言所以獨處自守，不為骨肉羞者，東隣桑大夫與西隣王老娘之力也。二人皆山東人，拊我如父母，今當邀致之。俄頃偕來，遂具酒共坐。桑翁兗州人，王媼單父人，皆年七十餘。日暮，高辭退，曰：「吾今出江下，訪新安客旅報舅家。」後日又過此，王媼詢高妻族，曰：「吾妻鄭氏，亡已久，家唯二老婢，見謀婚配，以貧未辦耳。」媼喜曰：「姑舅兄弟，通婚甚多，三娘子勢須適人，與其倩行媒，淹歲月，孰若就此成夫婦哉！今日之會，殆非偶然者。」高曰：「雖然，吾當白舅氏以俟命。」三娘慍曰：「五哥以妹為醜惡，則在所不言。不然，則吾父母經年無音信，吾朝夕不能活，正使歸他人，亦無可奈，況於邂逅相遇得外兄乎！」桑翁亦贊襄，以為不可失。高遂許諾。三娘自(明鈔本多一「起」字。)取縑帛之屬付王媼，備禮納采，是夕成嘉好。留六七日，高入市，遇有荷先牌過者，曰楊僉判宅二承務，視之，乃舅子也。相攜入酒肆，具以事告，具述不告而娶之罪。楊生駭曰：「三妹同李尉赴官，到此暴卒，李恐違限，急之任，姑藁葬崇新之野，以書報吾家。吾父使我來挈其柩，安得有此！」高猶疑未判，率楊詣其處，不見居室，但叢塚間傑然一木，標曰「李縣尉妻楊三娘子墓」，左曰「兗州桑大夫」，右曰「單州王老娘」，二子泣嘆良久。高曰：「諺云：『一日共事，千(明鈔本作「百」。)日相思。』吾七日之好，義均伉儷，豈以人鬼為間哉！」為之素服哭奠，與楊生同護其喪，行過嚴州，夢三娘立岸上相呼，高招使登舟，不肯，曰：「生平無過惡，便得託生，感君恩意之勤，今懇祈陰官，乞復女身，與君為來生妻，以答大貺。」泣而別。高調定海尉、衡陽丞、容州普寧令，歷十七八年，謀娶婦，輒不偶。既至普寧二年，每日縣治側一民家女，及筓矣，貌絕姸，非流俗比，數數窺之，女亦出入無所避。遂遣人求婚，女家力拒之曰：「我細民，以賣酒為活，女又野陋，不堪備妾侍，豈敢望此。」高意不自愜，宛轉開諭，且以語脅之，竟諧其約。洎解印，乃聘之以歸，女步趨容止，絕似三娘，初不以為異也。後詢其年命，蓋嚴州得夢之次日，其為楊氏後身無疑矣！高年長於妻三十歲。
