
夷堅志乃番陽洪公邁之所編也。公廣覽博聞。好奇尚異。遊宦四方。採摭眾事。集成此編。分甲乙丙丁四志。每志有二十卷。每卷十一二事。或十三四事。譬諸小道。亦有可觀。載考其序。乃知此志鏤板不一。有蜀本。有婺本。有閩本。而古杭亦有本。公隨所寓鋟梓。今蜀浙之板不存。獨幸閩板猶存於建學。然點檢諸卷。遺缺甚多。本路張府判紹先提調學事。勉予訪尋舊本補之。奈閩板久缺。誠難再得其全。幸友人周宏翁於文房中尚存此書。是乃洪公所刊於古杭之本也。然其本雖分甲乙至壬癸為十志。似與今本閩本詳略不同。而所載之事。亦大同小異。愚固摭浙本之所有。以補閩本之所無。茲遇廉使相公陳先生居濟分司來此。益加勉勵。遂即命工鏤板四十有三。始完其編。庶不失洪公編葺之初意。由是夷堅志之傳於天下後世。可為全書矣。
掾古杭一齋沈天佑序。
夷堅志甲至癸二百卷。支甲至支癸一百卷。三甲至三癸一百卷。四甲四乙各十卷。總四百二十卷。見陳振孫書錄解題。明以後流傳甚罕。胡應麟博極群書。祗據王景文夷堅別志序。知其義例而已。四庫所收支甲至支戊五十卷。民間頗不易得。所通行者。有明仿宋刊分類夷堅志五十卷。蓋宋人摘錄之本。坊刻二十卷本。雖從原書摘出。又出分類本下。是不但全書不存。即正集二百卷。若存若亡者。亦數百年。阮文達得宋刻甲至丁八十卷。影寫進呈。阮氏得之吾郡嚴久能。後歸吳門黃蕘圃。蕘圃歸於汪閬原。閬原歸於胡心耘。余從胡氏得之。中有玉蘭堂印。衡山文氏舊藏也。列子曰。大禹行而見之。伯益知而名之。夷堅聞而志之。夷堅之名。蓋取諸此。自來志怪之書。莫古于山海經。按之理勢。率多荒唐。沿其流者。王嘉之拾遺。幹寶之搜神。敬叔之異苑。徐鉉之稽神。成式之雜俎。最行於時。然多者不過數百事。少者或僅十餘事。未有卷帙浩汗。如此書之多者也。雖其所載。頗與傳記相似。飾說剽竊。借為談助。支甲序已自言之。至於文思雋永。層出不窮。實非後人所及。自甲志至四甲凡三十一序。各出新意。不相復重。趙與時賓退錄。節錄其文。推挹甚至。信乎文人之能事。小說之淵海也。琴希洪君。搜刻先世遺書。不遺餘力聞余得是書。寓書慫恿梓行。因付手民。以塞洪君之意雲。光緒五年歲在屠維單閼陽月。歸安陸心源撰。
