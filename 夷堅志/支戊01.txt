
夷堅支戊卷第一(十六事)

石溪李仙
　　南劍州順昌縣石溪村民李甲，年四十不娶，但食宿於弟婦家。常伐木燒炭，鬻於市。得錢，則日糴二升米以自給；有餘，則貯留以為雨雪不可出之用，此外未嘗妄費。紹興二年九月，入山稍深，倦憩一空屋外。聞下棋聲，知是人居。望其中有兩士對弈。李趨進揖之，呼為「先生」。奕者笑而問曰：「汝以何為業？」對曰：「賣炭爾。」又曰：「能服藥乎？」應曰：「諾。」卽顧侍童，取瓢中者與之。童頗有吝色，曰：「此何為者？而輕付之。」咄曰：「非汝所知。」藥正紅而味微酸。服竟，亟遣出，約曰：「三十年後，復會此山中。」出門反顧，茫無所賭。嗅腰間所齎飯，臭不容口，傾之於水而行。迨還家，既歷三日矣，遂連夕大瀉。自是不復飲食，惟啖山果，鄉人稱之曰李仙。(張深甫説。)

楊教授弟
　　福州水西里中有一山，壁立百丈，自來無人能登。楊宜中教授之弟，為人輕浮，不護細行。忽夢黃衣道人告之曰：「明日清(呂本作「侵」。)早，可來山中相會。」至旦，以語所善者凡數輩，相約偕行。緣塗謔浪。到其下，楊徑攝衣升峻壁，步武雍容，如履平地。眾竚立驚顧，已笑於山巔。訪黃衣者，不見。但白花滿谷，時正餒，悉擷而食之，略無遺餘。且揮手下招，其徒皆莫敢仰視。遂徐徐而下。是夜復夢前人恚曰：「何得多口！」乃嚥嗽津唾牙頬間，吐置大鉢，使之飲。楊一吸而盡，無憎穢心。方天寒多雨，只着單衫，坐山上累日乃還，衣不沾濡，雲未嘗値雨也。從此飲啖比平日才十之二三，衣道士服，往來廛市。白□(呂本作「晳」。)如玉，風骨頓清，飄飄然有出塵之態，蓋已有所得矣。淳熙中猶存。(林應求説。)

萬壽寺門子
　　福州萬壽寺，紹興初，有一獠子自鬻，充守門之役凡累年。啓閉灑掃，晝夜不少怠，在僕廝中最為勤飭。主僧議修堂殿，度須五百千。正擬精擇亷幹者出外求化，獠知之，(呂本多一「入」字。)白曰：「在山門已久，無所陳力，願為常住辦此緣。」一寺皆指以為狂。少頃錢至，方大驚異。或扣所從來，笑而不答。後主僧詣山莊蒞收禾稻，獠卒於門房。寺為歛瘞畢，始報主僧。主僧曰：「兩日前，吾見其人策杖過此，不作揖而去，謂其有所不合，不知其亡也。」命發瘞視之，但衣服存耳。(余軻説。)

陳氈頭
　　紹興末，福州有丐者陳氈頭，不知何許人。衣裳垢□，(黃校：疑誤。呂本作「敝」。)不與人接語，形容尤極穢濁。然未嘗梳髮而頭無蟣虱，未嘗澡浴而身不臭。毎處於安泰橋之西偏，以破挐自蔽，僅能容膝。口中常吐一物於掌，瑩白正圓，玩弄不已。或為人所窺，則笑而復吞之，蓋內丹也。若坐若臥，動經月餘不出乞食。驀然一出，則奔走不少駐。張圓覺頗識其異，遺之詩曰：「釋氏三千金世界，道家十二玉樓臺。不知雲鶴今(呂本作歸。)何處，空使氈頭夜臥階。數年後，失其所往。

劉黃二道人
　　蜀薩先生者，寓於泉州，以道術著名，從之遊者數百輩。福唐有劉、黃二道人，亦其徒也。黃年長，劉呼為兄。淳熙五年，將同往訪之，劉行至江南，忽稱疾，黃誚之曰：「汝扞格如此，何以入道？我今自為計。」劉曰：「平生碌碌，無尺寸工夫。又不見先生而逝，恐淪下鬼。」黃曰：「凡學道者，未必一世可成。茍有可就舍，(黃校：疑誤。)且權寄託，俟來生修持，當符所願。」越二日劉死，黃焚其屍。後兩夕，宿於旅邸，劉不見形而詬罵於左右曰：「為汝所誤，鬼録未肯受。今去留俱無所附，為之奈何？」黃曰：「何不寄止於人耶？」曰：「吾已為鬼，將安往？」遂追隨三晝夜。殊遭辱撓，乃曰：「有一家頗豐，吾送汝去。」於是還福州。初，郡富民鄭氏，待黃生甚異。妻有妊將孕，黃夜扣其扉曰：「適有急幹，故冒夜入城，願假一宿而去。」因扣鄭妻免身之日，曰：「未也。」黃密語劉曰：「可矣。」及明旦，妻誕男子。復六年，黃復至鄭館，冬夕擁爐，嬰兒亦坐其傍，忽笑曰：「黃哥記得與我在秀州打化時事否？」黃為之色變。鄭父聞而大呼曰：「吾兒何為譫語？」乃不復言。慶元丙辰，十有九歲矣，動作語默，全類道流。而黃乃以嘔血下世。(福士李大同說。)

籌洋村鬼
　　福州羅源縣村墅名曰鸛坑，有樵夫，常以採薪至籌洋別村，往反屢矣。一日，歸差晚，行及小灣，逢一人從山下來，呼之曰：「多時不相見。」樵覺為已死，神色沮喪，徐乃能言曰：「爾死矣，如何在此？」其人曰：「我本未合死，今居此，無異昔時。」指茂林間曰：「我只住其中，可偕往説話。」樵拒之曰：「日勢且黃昏，恐家人候門不便。」乃曰：「爾若到我家，為傳語娘：我住此與生時一般，不用憂憶。但有酒食時，安排在門外，自當歆享。」樵急揖之而去。明日，具言於鬼母。泣而焚紙錢，設置酒殽，閉門祝之。少還出視，特空器耳，無存也。有妻及三子，死後，妻攜子改嫁，屢遭繼父笞苦。(上二字，呂本作「捶楚」。)父常獨至香嶺，(呂本作獨行「過嶺」。)遇鬼遮道罵曰：「爾之惡何由可奈？既取我妻，又虐我兒，是何道理！」遂奮拳敺之。此人亦與爭鬬，相追至洞口。値有行過者，訝而問之，鬼乃沒。迨還舍，青痕遍體。自是不敢復仍前過。(陳定甫説。)

觀坑虎(呂本作「鸛」，下同。)
　　羅源觀坑村有一嶺，不甚髙，有平巔，居民稱為簥上。田家有一婦，嘗歸寧父母，過其處。見一虎蹲踞草中，懼不得免，立而呼之曰：「班哥，我今省侍爺娘，與爾無寃仇，且速去。」虎弭耳竦聽，遽曳尾趨險而行，婦得脫。世謂虎為靈物，不妄傷人。然此婦見鷙獸不怖悸，乃能諭之以理，亦難能也。(張照遠説。)

師姑山虎
　　紹熙四年春，古田縣師姑山有村婦采筍，為虎搏去。初，夜見夢於家曰：「我初下山，逢黒虎從對巖出，相去尚遠。急匍匐登山嚲避，為兩個小兒強把我腳，不得前進。大叫天乞命，虎已在側，卽行啖食。苦哉，苦哉！」其家人盡起，秉火挾杖，跡婦所之，正落草坡上，身無全膚。舁以歸舍。半夜後，虎繞屋哮吼四出，若有所索，凡數夕乃止。蓋搏人而不得竟食，所以逞怒。兩兒乃倀鬼也。

陳氏女為白起
　　慶元元年三月，福州江南民陳氏女，十七歲得病，臨絶告人曰：「我，古白起也。」女素不知書，家人咸驚異焉，謂曰：「白起乃秦國將，下世以來一千三四百年矣，何為有此言？」女曰：「是也，為生時殺人七八十萬，在地獄受無量苦。近始得復人身，然只世世作女，壽不許過二十。今日之死，命也夫！」語畢而歿。(趙箕夫説與陳姻家。)

張漢英
　　張漢英者，本長安人，遭亂南徙，家於福州。貧困無所依，寓宿於萬歲寺僧堂之後，仰僧飯以自給。紹熙四年六月，夢為黃衣卒所逮，付之一繩，便援以行。四顧皆昏黑，莫知所向。俄而繩斷，寸步不能進，佇立以泣。黃衣忽從小巷舉手招之，隨以行。到一官府，門楣極低，榜曰「日考纖毫過惡之司」。主者衣白，據案決事，左右侍者皆女子，亦衣白。主者大聲叱曰：「汝在陽間作何過惡？」對曰：「平生常念濟物，恨力不能逮心，初未嘗有害人之意。」主者曰：「汝功名休要覬幸。但欺心事，此間隨所為必書，不可不知也。」張不敢荅，驚悚而寤，亦不為人談後來所賭。明年三月，抱疾死。人疑其或有隱慝雲。

雪峯異僧
　　古田觀音寺長老法椿，嘗掛搭於雪峯。與一游僧聨單，浙西人也，趨進頗崖異，好為誇大之言，每云：「福州人要罵僧作禿奴，此何理也？然其俗多脩淨土，卻似可喜。」(呂本作嘉。)其後偕入城，如鼓山，凡十僧同行。未到五里，旋風倐起於步武間，眾錯愕失次，幾不可立。少頃風定，此僧已不知所在矣。皆疑為散聖混凡者，或以為怪人云。(法椿説。)

杉洋龍潭
　　淳熙甲辰歲，福州盛夏不雨。府帥趙子直命諸邑，凡境內有神祠湫淵靈異之處，悉加敬禱。古田縣杉洋山有三潭，在巖嶺陗拔間，居民每往祈雨，多獲甘霖。於是邑丞陳某詣其處，焚香致詞罷，向潭簮笏端立，願一睹龍形。丞為人願愨，移時不懈。俄黒雲從山腰起，徧覆大空，一物躍出第三潭，盤於巖石之上，蓋龍股也，色正黃，其大如椽。陳倉卒趨下，得民家少憩。卽時大雨，周浹一縣，三日乃止。郡上其事於朝，詔加封立廟。

浮曦妃祠
　　紹熙三年，福州人鄭立之，自番禺泛海還鄉。舟次莆田境浮曦灣，未及出港，或人來告：「有賊船六隻在近洋，盍謀脫計？」於是舟師詣崇福夫人廟求救護，得三吉珓。雖喜其必無虞，然遲回不決，聚而議曰：「我眾力單寡，不宜以白晝顯行迎禍？且安知告者非賊候邏之黨乎？勿墮其計中。不若侵曉打發，出其不意，庶或可免。況神妃許我耶！」皆曰：「善！」迨出港，果有六船翔集洪波間，其二已逼近。舟人窘迫，但遙瞻神祠致禱，相與被甲發矢射之。矢且盡，賊軸艫已接，一寇持長叉將跳入。忽煙霧勃起，風雨欻至，驚波(呂本作「濤」。)駕山，對面不相賭識，全(黃校：疑誤。)如深夜。既而開霽帖然。賊船悉向東南去，望之絶小。立之所乘者，亦漂往數十里外，了無它恐。蓋神之賜也，其靈異如此，夫人今進為妃雲。(立之説。)

閩僧宗達
　　閩僧宗達，住持羅源山寺。連江林行者之叔某，以沙彌受業，其後遊方江湘間，與達相遇於南昌村墟。達見之甚喜，達(「達」字疑衍。)導詣一剎，駐留三宿。至夜，失達所在，第聞呻吟之聲，若在數十步外，沙彌怪之。時達謝世五年矣，而沙彌頓忘之。旦往訪尋，正見坐於竈下，伸足入火，呌苦不絶音。已則行立如初。始言曰：「我以在生時，曾伐寺後木兩株與人，今墮惡境，每遇鼎鑊煮水，必將我腳代薪。所幸平日無他過，只坐此罪，受竟，卻超生矣。此寺僧眾稍多，侵晨赴齋堂喫粥三次，先是洋(按：「洋」字似當作「烊」。)銅汁，次鐵汁，末乃粥也，汝切記取。」俄而報繩床火發，羣僧聚立於法堂上。一僧脫衣登床受炙，痛楚不可忍，少還趨下，復著衣。續有陞者，如是不已。達曰：「是皆謗般若之人。大凡道眼未明，妄説東西，罪業至重，汝宜深戒！吾幸不罹此苦，可為世人一一説之。」沙彌流汗匝體，瞿然而寤，蓋在榛莽之間。當時佛屋鐘樓，金碧晃耀，皆幻也。予所記沃焦山事，頗與後一段相符。

陳公任
　　陳公任者，福州長樂縣巨商也。淳熙元年正月一日，其妾夢三人入門，其二衣緑，抱(原作「袍」，據周本改。)文牘(此句疑有脫誤。)大書於壁間曰：「陳公任今年四月初七日主惡死。」妾識字能讀，明旦告其侶曰：「夜來夢極不祥。」相與視壁上字，一無所有，皆匿諱不敢説。久之，眾商張世顯、何仲立、仲濟十餘輩議云：「福清東牆莫少俞治船，欲以四月往浙江，可共買布同發。」如期而行。至州界鳬鷹港，夜可二鼓，舟師報船無故自拆。世顯遽擁衾出，是時碇泊處去岸猶丈許，覺如有人擁其輩至岸。餘人相繼騰上，惟公任、仲立留戀貨財，未肯捨。頃之舟沉，而繂出水面。二人急抱繂，逐浪上下，哀呼求救，不可忍聞。腹為繂所搖，幾至於裂，竟墮死波中。正(按：「正」字下當有「四」字。)月初七夜也。(世顯之壻林深之説。)

福州民家豬
　　福州古田小民家育一豬。其居窄隘，常置之寢室中。民有子未脫襁褓，其母出隣舍啜茶，以臥籃貯兒於床上。豬銜薦拽下，而籃隨仆地，遂嚙兒雙足至股，又食其臂幾盡。經宿方死。
　　此卷十六事，皆福州士人池昱所録示大兒者。
