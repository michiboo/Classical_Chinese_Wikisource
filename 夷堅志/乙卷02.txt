
　　毗陵胡氏家欲廣堂屋，以中庭朴樹為礙，伐去之。剖其中，得陶甕，可受三斗米，而皮節宛然。卽日山魈見怪。有行者善誦龍樹呪，召使治之，命童子觀焉。見人物皆長數寸，為龍樹所逐，入婦人榻上，遂憑以語。乃結壇考擊逐去，蓋擾擾半年乃定。
　　宜興民素以滑稽著，有山鬼入其室，自天窗垂一足徹地，黑毛毶毶。民戲謂之曰：「若果神通，更下一足。」鬼不能答，少頃，收足去。自是不復至。(蔣承相説。)
　　永嘉人蔣教授，紹興二年登科，得處州縉雲主簿，再調信州教授，還鄉待次。未至家百里，行山中，聞嶺上二人哭聲絶悲。至，則一叟挾雙鬟女子攔道哭。蔣悽然問其故，叟曰：「從軍二十年，方得自便，不幸遇盜，挈我告身去。將往吏部料理，非五十萬錢不可辦。甚愛此女，今割愛鬻之，行有日矣，故哭不忍捨。」蔣曰：「以我囊中物與叟，少緩此計，何如？」卽舉餘裝贈之，纔直十萬。叟曰：「感君高義，然顧亡益也。」蔣曰：「叟果不見疑，當以女寄我歸，叟姑持此錢往臨安。事若不濟，還吾家取之。吾善視叟女，非敢以為姬妾，勿憂也。」叟謝曰：「諾。」約明年暮春再相見，以女授蔣，拭淚而別。蔣下車載女，自策杖踵其後。將至家，置女外館，獨入見母妻。妻周氏迎謂曰：「聞有隨車人，今安在？」蔣以實告。妻曰：「然則美事也，其成之何害？」使人喚女歸。蔣母柯氏，愛之如己子，夜則與同寢處。女間至外舍與蔣戲，或相調謔。方初見時，猶常常女子，至是，顏色日艷，嫣然美好矣。一夕，醉不自持，遂留與亂，而叟亦絶不至。臨赴官，妻不肯往，曰：「自有麗人，何用我？」柯夫人亦曰：「汝受人託子，而一旦若是，前程事可知矣。吾老當死鄉里，不能隨汝也。」蔣力請不能得，竟獨與女之信州。居數月，薄晚呼女櫛髮，女把櫛揮涕不止。問之，不答。咄曰：「憶汝父邪？欲去邪？」女曰：「身非有所悲，悲主君耳。人壽不可料，今數且盡，願急作書報君夫人。」蔣怒，罵之曰：「小兒女子安得為不祥語？」女曰：「事極矣，過頃刻便不可為，吾言不敢妄。」顧廷下小史，令取筆札，女倉卒收櫛，秉筆強蔣使書。蔣怒且笑曰：「所書當云何？」曰：「但言得暴疾，以今日死。」蔣不得已，寫十數字，復問曰：「汝那得知？」女忽變色厲聲曰：「君知縉雲有英華者乎？我是也。」拊掌而滅。蔣隨卽仆地死，耳鼻口眼皆血流。小史見一狐自室中穿牖升屋而去。人皆謂蔣為義不終至此。或說蔣初赴縉雲，人語以英華事，蔣曰：「必殺之。」到官數日，行圃後隙地，得巨井，磻石覆之。意怪處其下，命發視，見大白蚓，長丈餘，粗若柱，引錐刺其首，蚓即失去。及信州之死，疑是物雲。(唐信道蔣子禮説。)
　　無錫人陳彥亨，居南禪寺側，妻邊氏有身。夢女子紅衣素裳，掬水廷下，仰視曰：「妾崑山縣陳提舉女也。來南禪赴水陸會，若功德圓就，當生夫人家為男子，如其不然，亦可為女也。」邊氏視此女甚美，謝曰：「為兒女非所敢望，幸來相過，肯啜茶足矣。」女笑而去。既寤，以告彥亨。使詢之，果有陳彥武提舉者自崑山來，為十八歲亡女設水陸。明日，邊生一子。
　　毗陵張汝楫維濟，紹興十三年知明州奉化縣。其子婦李氏孕及期，維濟夢故人陳郁文卿來曰：「相別十六年矣，今欲與君為孫，何如？」維濟喜。明日語僧日智曰：「文卿，佳士也。吾必得賢孫，可賀我。」已而李氏乃得女，遂名之曰夢孫。及數歲，戲祖旁，偶見文卿生時書，則捧視曰：「我所書也。」文卿，無錫人，與維濟皆沈元用牓進士，為楊(嚴校：「楊」字疑誤。)州司理參軍。建炎中，虜犯淮甸，死官下。
　　姑蘇翟秀才家乳婢王氏，平生無一善，見人誦佛，則笑毀之。年四十歲時，贅生於尻，日以痛楚。用膏藥傅之，愈益大，至尺餘，則成狗尾矣。自是不能行，□(葉本作「屈」，陸本作「據」。)兩手於地，匍匐移足乃可動。伺犬彘就槽輒隨之食，夜與共寢，踰半歲乃死。又節級徐忠，因病亦生一尾，謂妻子曰：「我坐拋飲食之過。夢入城隍廟，令詣曹供狀，自今勿得食人食，惟舐糠□(葉本作「乃」。)可，且和糠來。」既至，蹲踞而食，與犬亡少異。其家為作浮屠供悔(上二字葉本作「事懺」。)謝，旬日而死，時紹興三十年五月也。
　　吳江縣民張十妻，嗜殺生，又事舅姑亡狀，年六十矣。紹興二十九年得疾，兩股皆生惡瘡，蛆盈其中，齧骨及髓，宛轉呻痛(葉本作「吟」。)，聲達鄰里。久之，每遺糞必自取食，並食薦席皆盡，期年乃死。(四事日智説。)
　　滕愷，字南夫，婺源人。紹興五年登科，調信州司戶。既赴官，夢往它郡，游僧舍，牓曰「承天寺」。室宇甚壯，了無僧居，獨老頭陀出應客曰：「此寺乃本師所建。既成，以緣事未了，捨之遊方，踰期不還，眾僧亦悉委去。惟某僅存，老病無力，不得供掃灑事也。」「去幾何時？」曰：「二十七年。」「何時當來？」曰：「今歲歸矣。」愷時春秋二十七，既悟，以為不祥。會是年秋試考校南康軍，至中塗，日薄晚，投宿民家。不肯容，指支徑小曲曰：「是閒佛剎頗絜，士大夫來者多就館，盍過之！」行數十步，果得野寺，視其額，則「承天」也。入門寂然，廊廡殿宇，凝塵如積。徘徊良久，但一人出，相與問答，全如夢中所言。愷戲登禪牀，作長老説法，以為夢證已應，無他矣。既而導至上方，啓戶拂榻，凡室中之藏，器玩巾裓，皆歷歷可識，始大惡之，不能留，強宿於旁舍，明晨去之。自爾以來，精爽常鬱鬱。既入試闈，晝減食，夜忘睡，與同院交際，無復笑語。訝而問之，始告之故，曰：「吾恐死，安得有樂趣？」同院更出言諭解，莫能得。畢事，卽還，抵樂平驛，有道士上謁曰：「吾欲見戶曹君。」小史入白，愷拒弗見。道士直入，睨愷曰：「急治行，後三日猶可與家人訣，緩則無及矣。」不揖而出。愷愈懼，走信告其家，遂奄奄感疾。越三日至德興，急招邑令相見曰：「愷且鬼，不暇與君語。路逢狂道士，言當命盡今日，設如其言，以身後事累公。」令曰：「安有此？君當勞苦成疾，吾歸取酒飲君，同宿於是，勿懼也。」令甫上車，愷果死。其兄純夫在鄉里，自得樂平書，已憂之。是日，徙倚門間，望一僧，頂暖帽，策杖且來，謂為庵中人，迎與語。僧不答，以袂蒙面，徑造南夫書室。就視，無人焉。純夫失聲泣，而德興奉愷喪至，以臥轎輿歸，首戴暖帽。則所見僧，蓋愷也。(程泰之説。)
　　王菲朝議，東州人。建炎初避地吳興，寓居空相寺。其侄文老薄暮行寺外，見人衣青道服，乘馬而過，甚類其所親文三兄者，隨而呼之。回顧曰：「昨夕抵此，檥舟白蘋亭下。適有故，須亟出城，明當奉謁。不然，君幸過我。」遂馳出青塘門。文老與之別數年矣，詰旦，訪得其舟，呼其僕曰：「欲見三官人。」僕曰：「死逾月矣。」文老曰：「昨乘馬過吾門，與我語，安得有是？」具道所見。僕驚報家人，皆大哭而出。其妻泣曰：「夫死時羇困方甚，不能具冠帶，故以便服殮。君所見皆是也。」文老歸，念青塘門外有慈感寺，徑詣之，問夜來何客至此，僧曰：「無重客，但施主設水陸耳。」方悟來赴冥集雲。(徐淳立説。)
　　紹興十五年，許子中叔容自丹陽還烏墩，舟至奔牛，與前廣州鄭通判柩船同泊堰下。日且暮，一紫衣吏自稱林提轄，求見曰：「某，鄭氏之隸也。主君嬖妾莫氏，本烏墩莫知録庶女，嫡母不容，方在孕時，逐其母，女生於外舍。既長，遂為人妾，會正室虛位，實主家事，號小孺人。主君死於南方，一子絶幼，不能歸，賴平江王侍郎(喚)有契好，使人致其柩，欲菆諸境內僧舍中。家貲絶豐，莫氏悉有之，將從此歸其父。聞君居烏墩，幸為達一書，使來相迎。」許曰：「諾。」行數十里，明日復會。林曰：「莫氏願一見君，祈為先致囊橐。」許恐有他嫌，拒弗受。頃之，又至曰：「書不暇作，但致此意於知録君足矣。」許至家，他日詣知録君告其事。驚云：「無有也。」居數月，許與中表高公儒遇，語及之。高驚曰：「吾幾墮其計中。」乃話所見：初，泊舟姑蘇館，亦值林生，其詞略同。末云：「莫氏欲歸其父，自念平生不相聞，且失身於人，必不見禮。欲嫁為人婦，士大夫有所不可，而閭閻市井又非厥偶，思欲復入大家為姬侍。其人顏色絶美，隨身貲財可直數千萬，使君頗有意乎？」高入，謀諸妻，妻慕其貨，許納焉。林曰：「欲先見之否？」高喜，留飲酒，出立舷外以俟。少時，婦人青衣紅裳，步堤上，令童子以小青蓋障面，腰支綽約，客止閑暇為之心醉。林笑曰：「頗當君意否？然此良家子，難立券，君當稍致幣帛，如聘禮乃可。」卽以綵一束授之。及暮而來，曰：「約定矣。今悉舉橐中物置君舟，明日相見於某寺，然後成禮。」話未訖，負十餘篋來，皆金珠犀象沈麝之屬。及期，林導高入寺，至一室戶外，望簾間數女子笑語，紅裳者在焉。顧見外人，皆反走。林曰：「君少止，吾當先告語之。」入半日許，悄無復命。堂下誦經僧訝高久立，來問故，具以所見言。僧曰：「山寺冷落，安得有此？」高猶以為妄，厲聲咄之。老僧自室中出，歎曰：「必此怪也，比頻有所睹。」引入視，則藏院後列殯宮十餘所，皆出木牌書主名，有曰小孺人莫氏，最後曰提轄林承信。方震駭走出，僕人奔報，舟且沒。繼一僕云：「舟幸無恙，而所寄之物皆非矣。」遽視之，犀象香藥盡白黑紙錢灰，所謂金珠器皿，蓋髑髏獸骨馬牛糞［上二字陸本作「馬牛糞」。］也。二人所遇如此，高僅得脫耳。(太學生錢之望説，未質於許也。)
　　吳圻元翰，政和中以太學録習樂恩，得上舍及第，為鎮江府教授，代李伯紀。已入官舍，伯紀館書室未去。圻夢一鬼，紫袍金帶拜廷下曰：「後十五年當為樞密使。」寤而甚喜。由此益自負，意執政可指期得。既而仕官殊不進，靖康元年，至定州獲鹿令以死。伯紀乃以是年知樞密院。(圻之侄億説。)
　　徐擇之丞相居睢陽，與南外宗正仲葩善。洎帥(此下宋本闕一葉。)「尊公名為何？」曰：「巴。」(原註：不能言仲葩。)「字為何？」沉吟移晷，曰：「與權。」而其父乃字茂實，敦義正悔與鬼語，乘其誤，叱之曰：「爾乃下鬼憑附，非真趙撫幹也！豈有為人子而不知父字者乎？」命速輿出。吏拊式歎曰：「招我來，不見禮而相逐，無故人意如此，令我羞見他人。」既還家，敦義意殊未快，復折簡詢其死後在何地，有何人拘録，何以能來此，世閒所傳禍福報應事果何似，吏曰：「所問事多，容我緩為報。」索紙方欲下筆，忽號呼數聲，大書曰：「奉差我捉去見天齊仁聖帝。」蹶然仆地。凡三日，吏乃甦。蓋鬼留者幾半月，其去也。人疑戟門神所劾，或恐泄陰間事，故云。敦義自是不再歲亦亡。三徐同一紙書，而敦濟、敦立獨不為所記録，豈非壽祿未艾，黠鬼不能窺邪？士珖死時才三十七。(敦立説。)
