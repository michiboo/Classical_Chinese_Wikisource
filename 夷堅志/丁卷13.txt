
夷堅丁志卷第十三(十五事)

邢舜舉
　　邢舜舉者，大觀間由武舉入官，為虢州巡檢。平生耽好道術，凡以一技至，必與之友。嘗獨行郊外，逢婦人竹冠道服前揖曰：「君非邢良輔乎？」曰：「然。」「一生何所好？」曰：「好修養術，然學之頗久，了未睹其妙。」曰：「君雖酷好，奈俗情未斷何。吾與君一藥，用新水服之，非唯延齡，又能斷眾疾，亦修真之一端也。」邢喜謝曰：「幸甚。」固未暇卽服，又探袖中取一方，目曰「還少丹」授之曰：「餌此當有益。」稍疑其異人，試問休咎，曰：「前程難立談，君中年將困戹，晚始見佳處耳。」復扣其姓氏居止，笑曰：「與君相從久，何問為？獨不憶壁間畫卷乎？乃我也。今日故告君，必敬必戒，毋忘斯言。」忽不見。邢亟還舍，審厥象，蓋所事何仙姑，道貌與適婦人無少異。怏怏自失，取水吞藥，且如方治丹，謹服之，覺精力益壯，顏色潤好。暨南渡，出入岳少保之門，歷福建路鈐轄，坐岳事貶竄。不數年，併失三子。家道淪替幾二十年，方得隨州鈐轄知郢州，後致仕居襄陽。逮乾道癸巳，春秋八十九矣，略無病苦，目光如童兒，髮不白，猶能上馬馳騁，人指為還丹之驗。後三年方病，病起三月，又大瀉。腹中出一物如升，(按：「升」字疑誤。)堅滑有光，無穢氣。邢慘然語旁人曰：「藥丹既下，吾無生理矣。」明日而卒。予弟景裴官襄陽，及見之。

高縣君
　　紹興二十四年，保義郎李琦監和州東關鎮稅，家頗豐贍。有高指使者，赴官舒州，與其妻來謁，願貸錢五萬為行裝，約終任償倍息。李如其數假之。高既滿任，欲如約，妻曰：「百千不易辦，幸相去遠，彼未必來索，姑俟他日可也。」高然其計。歸塗過和州，不見李。後三年，李為黃州巡轄官，方晝倦臥，見高妻披騾皮來，拜堂上云：「負公家錢久，今來奉償。」未及答，徑趨馬廐。李驚覺，廐卒報馬生牝騾，往視之，正臥母旁，未能動。李咨歎良久，與語曰：「高大夫借錢，我固不介意，那至此？若果縣君也，盍起行。」應聲跳躍，行數步。李大驚異，遺書扣高生，其妻正用是日死。李飼養此騾，不忍乘，外人或欲見，則徐徐牽以出，但呼為「高縣君」雲。


李遇與鬼鬥
　　無為君指使李遇迎新郡守於城西，既行十餘里，聞尚遠，遂還家。忽百許小兒從路旁出，皆始四五歲，大呼而前，合圍擊之。李初不懼，與相毆，每奮拳必十數輩仆地。然才仆卽起，已散復合，如是數四。有躍而登肩取巾搊髮者。李益窘，走不可脫，且擊且前。一老叟，布袍草屨，不知自何來，厲聲咄曰：「此官人常持《法華經》，若損他，豈不累我？」叱令退。小兒遂散，老人亦不見。李回及門，不能行，門卒扶以歸，至家惛不醒。諸子揭衣視，但青痕遍體，卽就其處招魂，呼僧誦經。涉半年餘，始策杖能出。老人疑為土地神雲。時紹興二十八年也。

潘秀才
　　漢陽學士潘秀才，晚醉出學前，臨荷池，欲采蓮而不可得。見婦人從水濱來，行甚急，問潘曰：「日已暮，何為立此？」潘曰：「汝為誰？」曰：「東家張氏女也。今夕父母並出，心相慕甚久，良時難失，故來就君。」潘大喜，攜手同入。自是旦去暮來，未兩月，積以羸悴。同舍生扣其由，秘不肯答。學正張盥苦詰之，乃具以告。張曰：「子將死矣！彼果良家女，焉得每夜可出，又入宿學中？此非鬼卽妖。若欲存性命，當為驗治。」潘懼而求教。張取針串紅線付之，使密施諸衣裾上。是夕用其策。明日，一學人分道遍訪僧坊祠室，或於桃花廟壁上見繪捧香盤仙女，紅線綴裙間，卽以刀刮去，且碎其壁。怪遂不復至。

周三郎
　　潁昌舞陽縣石柱村，去縣十餘里，路中素有怪。村民李順者，入縣酣醉，抵暮跨驢歸。出門未遠，或自後呼其姓名曰：「我乃汝比鄰周三郎，適往縣市幹事回，腳氣忽發，步履絶艱苦。汝能與我共載還家，當作主人以報。」順雖醉，尚亦記此地物怪，不敢應，亦不反顧。其人怒曰：「相與鄰里，無人情如此，吾必與汝同此驢。」語畢，已坐於鞍橋後。順甚窘，密解所服縧，轉手併繫之，加鞭亟行。漸近家，遽連聲欲下，曰：「須奏廁。」順復不對。又曰：「汝且回頭看我。」言至再三，順佯若不聞。到家，寂寂無聲，呼其子就視，乃朽棺板也。斧而焚之，路怪由是遂絶。

漢陽石榴
　　紹興初，漢陽軍有寡婦事姑甚謹。姑無疾而卒，鄰家誣婦置毒，訴於官。婦不勝考掠，服其辜。臨出獄，獄卒以石榴花一枝簪其髻。行及市曹，顧行刑者曰：「為我取此花插坡上石縫中。」既而祝曰：「我實不殺姑，天若監之，願使花成樹，我若有罪，則花卽日萎死。」聞者皆憐之，乃就刑。明日，花已生新葉，遂成樹，高三尺許，至今每歲結實。

昭惠齋
　　武昌村民共設昭惠齋，一牧童得饅頭二隻，以木葉包其一，置腰間魚挈中。將還家，天忽冥晦，雷電以風，童僕地，少頃復起行。見者問其故，童曰：「初不聞雷聲，但見神人數百疾驅至，頗相逼。有老人握我手曰：『汝何敢以齋食置魚挈中？』我答曰：『欲歸遺母。』老人喜，卽揮眾使退。」

孔勞蟲
　　孔思文，長沙人，居鄂州。少時曾遇張天師授法，並能治傳屍病，故人呼為孔勞蟲。荊南劉五客者，往來江湖，妻頓氏與二子在家，夜坐，聞窗外人問：「劉五郎在否？」頓氏左右顧，不見人，甚懼，不敢應。復言曰：「歸時倩為我傳語，我去也。」劉歸，妻道其事，議欲徙居。忽又有言曰：「五郎在路不易。」劉叱曰：「何物怪鬼，頻來我家？我元不畏汝！」笑曰：「吾卽五通神，非怪也。今將有求於君，苟能祀我，當使君畢世鉅富，無用長年賈販，汨沒風波間。獲利幾何，而蹈性命不可測之險？二者君宜詳思，可否在君，何必怒？」遂去，不復交談。劉固天資嗜利，頗然其説，遽於屋側建小祠。卽有高車駿馬，傳呼而來，曰：「郎君奉謁。」劉出迎，客黃衫烏帽，容狀華楚，才入座，盤飧酒漿絡繹精腆。自是日一來，無間朝暮，博奕嬉笑，四鄰莫測何人。金銀錢帛，贈餉不知數。如是一年，劉絶意客游，家人大以為無望之福。他夕，因奕棋爭先，忿劉不假借，推局而起。明日，劉訪篋中，所畜無一存，不勝悔怒，謀召道士治之。適孔生在焉，具以告。孔遣劉先還，繼詣祠所，炷香白曰：「吾聞此家有祟，豈汝乎？」空中大笑曰：「然。知劉五命君治我，君欲何為？不過効書符小技。吾正神也，何懼硃砂為？」孔曰：「聞神至靈，故修敬審實，何治之雲？」問答良久，孔誚之曰：「吾來見神，是客也，獨不能設茶相待耶？」指顧間，茶已在桌上。孔曰：「果不與劉宅作祟，盍供狀授我。」初頗作難，既而言：「供與不妨。」少頃，滿卓皆細字，如炭煤所書，不甚明了。孔謝去，慰以好語曰：「今日定知為正神，劉五妄訴，勿恤也。適過相觸突，敢請罪。」既退，以語劉，料其夕當至，作法隱身，仗劍伏門左。夜未半，黃衣過來，冠服如初，徑入戶。孔舉劍揮之，大叫而沒，但見血中墮黃鼠半體。旦而跡諸祠，正得上體於偶人下，蓋一大鼠也。毀廟碎像，怪訖息。

梁統制
　　鄂州選鋒軍統制梁興，嘗以廳前水斛竭，呼舍中卒訶問。卒謝罪，已而復然。梁大怒，欲加箠。卒曰：「每日滿貯水，其敢慢？有如公弗信，願至晚一臨視，可知矣。」乃釋之，但命輦水滿斛，然後退。明日復空，頗訝其異，戒使謹伺之。才二更，一大蟒從屋背垂首下飲，頃刻而盡，遽入白。梁遣小校跡其所往，歷歷見過江，至大別山下直入深窟中。居人咸言：「此物穴居有年，未嘗為人害，人亦莫敢近也。」明旦，梁呼帳下趙諄，領數十壯卒，操勁弓、傅毒矢渡江，又令一人登山吹笛。少焉蟒出，立射殺之。數夕後，梁夢婦人來，作色言曰：「我何罪於君，枉見殺？今相從索命！」趨而前，欲搏梁。梁大窘，卽與之鬥。婦人不勝，曰：「姑以大郎君為代。」未幾，長子果卒。諸兵死者數輩，餘亦大病。趙諄懼，晝夜焚香禱謝，僅得免。越四歲，梁亡。漢陽人謂蟒為山神，故能報仇如是。然生不能庇其軀，捨江水不飲而遠戀斛中以自取禍，何也？

李氏虎首
　　乾道五年八月，衡湘間寓居(葉本作「客」。)趙生妻李氏，苦頭風痛不可忍，呻呼十餘日。婢妾侍疾，忽聞咆哮聲甚厲，驚視之，首已化為虎。急報趙，至問其由，已不能言。兒女圍繞拊之，但含淚捫幼子，若憐惜狀。與飲食，略不經目，與生肉，則攫取而食。六七日後，稍搦在旁兒女，如欲啖食，自是人莫敢近。趙舁置空室，扃其戶，日飼以生肉數斤。邀其友樊三官來，告之故，欲除之。樊曰：「不可。李為人無狀，眾所共知，上天以此示警。若輒去之，殃咎必至。盍與之焚章告天，使得業盡而死，亦善事也。」趙如其言，命道士作靈寶度人醮數筵，李方絶命。生時凶戾很妬，不孝翁姑，暴其親鄰，趙生不敢校。及是，無人(葉本無「人」字。)憐之者。(右十事皆梅師忠説。)

張尚書兒
　　張克公尚書夫人劉氏生三子，皆不育。其狀甚異，一無舌，一陰囊有腎十枚。張公竟無子。劉夫人御婢妾少恩，每瞋恚輒閉諸空室不與食。晚年不能飲啖，十日共食米一升，銷瘦骨立乃卒。人以為業報雲。劉氏，予外姑之姊也。

閰四老
　　方城縣鄉民閻四老，得疾已亟，忽語其子曰：「我且為驢，試視我打<馬展>。」卽翹足仰身，翻覆作勢，其狀真與驢等。又曰：「可剉細草和蒸豆來，我欲飽食而死。」家人泣而進之。據盆大嚼，略無遺餘。食畢復臥，少頃氣絶。閰平生蓋在鄉里作牙儈者。

葉克己
　　壽昌葉克己，年十歲時從其父大夫(將)居揚州，病赤目，繼以血利，久之，大小便皆結塞。遇一僧曰：「是服藥茹毒，元藏已壞，今當取而下之。」卽出外，旋剉治藥十兩許，攜入，漬以酒使服，預戒其家具浴盆以俟。少焉，腸胃痛徹，亟踞盆，有物墜於內，乃腐腸也，長丈許。如是者再，氣息僅屬，父兄謂必死。至晚，忽呻呼索粥，旦而履地，一家驚異之。俄大疸發於陰尻間，穿七竅，糞溺自其中出，臭污不堪聞。僧曰：「此非俗人家所能供視，當隨吾以歸。」既而不勝其煩，復以還葉氏。蓋又十年，從其兄行己寓蘭溪，有道人過而語之曰：「汝抱疾甚異，吾能識之。但飲我酒，明日為汝治，一錢不汝索也。」卽取酒二升與飲。喜曰：「良醖也，所釀幾何？」曰：「五斗。」戒使悉留之，乃去。明日果來，燒通赤火箸剚入尾閭六七寸，晏然如不覺。繼以冷箸塗藥，隨傅之，數反。又燒鐵劖烙疽上，皮皆焦落，然後摻藥填六竅而存其一，曰：「不可窒此，窒則死。」兄在旁不忍視，掩袂而起。財兩夕，瘡痂盡脫，所烙處肉已平，六竅皆盈實，腹內別生小腸。自是與常人亡異，飲啖倍於他日，而所下糞全似雞。遂娶妻生子。年過五十，疽復發於臍下，洞腹乃死。凡無腸而活者四十二年，世間無此病也。二醫疑皆異人云。

臨安民
　　臨安民，因病傷寒而舌出過寸，無能治者。但以筆管通粥飲入口，每日坐於門。某道人見之，咨嗟曰：「吾能療此，頃刻間事耳，奈藥材不可得何？」民家人聞而請曰：「苟有錢可得，當竭力訪之。」不肯告而去。明日，又言之，會中貴人罷直歸，下馬觀病者，道人適至，其言如初。中貴固問所須，乃梅花片腦也。笑曰：「此不難致。」卽遣僕馳取以付之。道人屑為末，摻舌上，隨手而縮，凡用二錢，病立愈。(右二事葉行己孝恭説。)

雞頭人
　　徐吉卿侍郎(嚞)居衢州之北三十裡。乾道六年間，白晝有物立於牆下，人身雞頭，長可一丈。侍妾出見之，驚僕卽死。健僕或持瓦石揮擊，若無所覺，良久乃沒。徐之次子官於秀州，數日後聞其訃，正此怪見之日。而徐公壽考康寧，固未艾，怪不能為之祟也。(徐公宗人説。)
