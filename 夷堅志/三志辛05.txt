
夷堅三志辛卷第五(十三事)

吳長者
　　樂平故老吳曾，字孝先，潔處重義，里社稱為長者。嘗有異鄉客泊旅邸，置傘於房外，遂失之，來見吳曰：「微物不足惜，但貯五通神像，奉事多年，一旦屬他人，道途無所依倚。知公長者，能為我訪索乎？」吳即為尋覓，得其人，贖以錢三百。頃之反命，或疑傘頗重，吳曰：「是乃神物所以顯靈耳。」眾既退，持還客，捧謝曰：「柄中實有金，不意幾落他手，願與公中分之。」吳曰：「是豈吾心哉！君切勿言，將使貪夫起不義之思。」乃辭去。數年後復來，仍致厚餽，吳曰：「使吾愛財，則曩歲已取金矣，幸無污我。」客不能強，命匠圖其像以歸，誓謹香火為報。吳壽終於家。子摔明，官至將作丞。二孫為監司郡守。曾孫周輔作士人。

觀音救溺
　　徐熙載之母程氏，酷信釋書，雖年過七十，雞鳴而起，炷香持誦，不以寒暑易節，而瞻奉觀音，尤極誠敬。紹熙四年，熙載來城中，就館彭大任家。五月三日，與二子謁歸，僦石鎮航船。當江漲淵漫，望直而進，三更後，暴風雨作，折木髮屋，波濤沸騰，篙工無所施其技，勢已危迫。熙載念父子三人，寄命一葉駭浪中，脫有不虞，何以供老母菽水之奉，卽呼率同載齊聲恭持菩薩名。良久，遇一巨桑，眾共挽之，急以大繂繫於木下。到曉觀之，則在高沙圃中，無所謂巨桑也。午後抵家，母出迎，笑曰：「夜來夢一婦人抱汝歸來，不妄。」始驗佛力救助雲。

朱陳二縣丞
　　朱耘深道，樂平石潭人，招邑士陳定國訓其二子才英、蜚英。同學七八人，以休假出遊，迨日暮，一人先反，倦臥齋榻。如夢寐中見兩黃衣卒從外至，一扼其喉，一引其足，聲不能出，氣不能運。正危殆之際，定國與才英歸，扼吭者驚曰：「兩縣丞至矣，奈何奈何！」引足者應曰：「當捨此而亟避之耳。」才英見兩狗躍走如飛，被祟者方醒。二十年之後，定國仕為大庾丞，才英攝上猶丞。

解脫真言
　　吳周輔灌圃(呂本作「園」。)之僕曰操全，勤幹悉力，夙夜不怠。慶元三年，忽不疾而死，而魂魄精爽，不離故處。人往游者，聞其謦欬之聲，與平常不異。念其存日忠謹，不忍使巫卻逐。館客徐聖俞舊傳西天三藏法師金總持釋迦往生三真言，其一曰「唵牟尼牟尼摩賀牟那牟曳莎賀」。其二曰「唵逸啼律呢娑縛阿」。其三曰「唵似呢律呢娑縛訶」。凡世人死而未解脫者，或為誦之，或為書之，無不獲應，因勸周輔板印帖於操全止息之所，自此影響寂然。

席天祐病目
　　樂平席天祐，父袞，精於醫。嘗從劉武忠軍中，天祐象(呂本作「采」。)用兵之勢，一寓於棋，遂成絕藝。淳熙六年冬，醉臥僧床，賦一詩云：「霜侵古屋月侵窗，撥盡寒灰夜未央。仗劍起看吳楚分，將星今見幾分光。」俄得目疾，經歲後不復見物，凡十年。自省元無大惡，何以至於此極。一夕，夢一禿翁為其徒乞命，席曰：「我病廢待盡，不握死生之柄，胡為而出此言？」謝之使去。翁曰：「若能置念，目眚可瘳。」翌早，見漁人負擔過門，問其何物，皆蝦蛤螺蜯之屬也，頓悟夢告，悉買之，使童縱於江中。雙目已有明意。歎曰：「夢豈欺我！」為善愈力，才數月，眸子瞭然。天祐醫術不減其父。慶元三年，邑西(呂本作「胥」。)周恂病風，人皆以死證，(此句以下疑有脫誤［周本「以」字下有「為」字］)共邀視之。祐曰：「左已癱，右已緩，何計之可為！幸猶早一月，大藥尚可及也。」遂探囊出三藥，指其一曰：「服此一旬，口當能言。」指其二曰：「服此，手且能運掉。」指其三曰：「服此一旬，足且能移步。俟三者既効，當別告汝。」恂妻奉所戒，盡如其言。復迎之，求所謂常餌者，笑曰：「吾技止此耳。病勢既退，但調和氣血以平之。」恂意其有靳，扣請不已。天祐曰：「果欲知常餌乎？汝出入公門，當用方便一味，切忌鬻獄舞文，貪顧財物，此真神仙上方，能常服之，則疾永不作矣。」恂頓首受教，旋執役如初。一日，相遇於市，恂曰：「感君再生之恩，恨無以報，如縣道有使令，願效犬馬。」天祐責之曰：「汝忘我語，故態復作耶！」恂愧謝而退。

梅溪子
　　樂平湖口人汪經，少年夢所居後池中有龍將升空，懼其為孽，覓物捍之，遂跨其背，截其首，將之以歸，驚而寤，悸汗被體。其父詢之，具以告，私切喜焉。經自七歲知專志讀書，性亦開敏，意將來必成偉器。未幾，有一道人至，疎眉秀目，頎然而長，衣冠褎博，自稱曰梅溪子，姓宇文氏，梓潼人，精於太乙數，且善圓夢。父因以龍説語之。顰蹙曰：「乘之吉也，屠之次已，但攜首而歸，立身於卜筮耳。昔吾之師授吾術，不許妄傳，惟雲東行逢三已則付之，當登一世之龍門，吾不得其旨。今君之子，殆符三已之讖乎！」父呼之前，道人一見，卽摩其頂曰：「真吾弟子也。」出書一編與之。「他日藉此翱遊公卿間，不可謂之無所遇也。」坐頃之，一笑告去，不復再來。汪父雖甚嗟異，然期厥子以學問榮家，不令留意。累年後，經為俗故所攖，浸廢學，方閲其書，瞭然貫通，不假指教，遂用此技成家。所謂三已之兆，不曉其故也。

月老治痢方
　　汪經既以術顯，與邑士徐聖俞厚善，慶元乙卯重九日相遇於村店，臨別曰：「後二年當復會於縣中，正恐不能從款爾。」徐怪而詰之，汪云：「尊夫人星數到，彼時必有臟腑之疾，當逢異人而安。」及丁已歲，就館縣市士人家，汪果來訪。閲兩日，得僕報，母患痢。母年七十六矣。正憂惱間，崇聖長老慧月聞之，急抄一方來，其方用罌粟殼七顆，烏梅七個，陳橘皮七斤，皆如常法，而甘草七寸炙其半，生薑七片煨其半，黑豆四十九粒炒其半，同水一大盌，入小罐內，文武火熟烹而飲之。徐卽買藥奔歸，家及(「家及」二字當乙轉。)已三鼓，立治藥，一服痛止，再服脫然。

葉武仲母
　　葉武仲母，死經年，適樂平鐘德茂家啟九幽醮，許外人附度，葉買紙衣一通詣壇下，主醮者程國器為祝而焚之。俄夢其母來曰：「感汝化衣，但我衰老無力，為強悍者奪去。」容色甚慘。葉寤而悲泣，復扣國器，令別具狀，判監醮之神及當境地主分明取還，立俟報應。其夕再夢云：「荷程法官理還衣著，極濟所欲，幸為我謝之。」程自此道術頗振。

汪季英不義
　　大庾丞陳定國女，嫁樂平人汪季英。汪顧其資送不腆，心殊弗愜。已又誕女，愈嫌之，出遊郡庠。陳氏病，遣僕屢促其歸，暨抵家，既棺殮矣。踰月後，汪行菜圃，為異蜂所螫，痛不堪忍，因臥病。婢子察視證狀，謂全與陳無異，亦常見陳在側。汪知為所祟，發怒，舉柩焚之。時定國為應城主簿，或言婦翁尚存，焚之不為便，汪悔悟，然已無及，竟以蜂毒死。定國滿秩歸，妻曹氏夢女來別曰：「不義者卽投之憲綱，我已別議婚，相去近，幸勿悲惱。」次日，其鄰蔡氏婦雙生男女各一人。

歷陽麗人
　　歷陽芮不疑，乾道間，從父縣尉官所歸掃墓，因留飲鄰家。出已逼夜，乘馬行，遇青衣小鬟持簡邀之，仍為控馭，頃刻到一宅，金壁璀璨，赫然華屋也。俄有麗人延客，分庭抗禮，若平生歡。芮坐定諦觀，其容貌之美，服飾之盛，真神仙中人，為之心動。少焉張宴奏樂，麗人捧觥致詞曰：「累刼同修，冥數未合，今夕獲奉從容。」為壽罷，卽登榻，繡帷甲帳，目所未識，遂講袵席之好。拂旦求還，麗人慘詰曰：「郎何來之晚，何去之速！陋巷草舍，固不容車馬，願以十日為期。」芮曰：「大人性剛嚴，計已顒望。」堅不許，復駐一宵。及辭去，揮涕送之曰：「來日當有書閣修謁。」(按：此句疑有脫誤，呂本作「當於修閣書謁」，周本作「當於書閣修謁」。)至時未二鼓，先遣僕妾施牀帳，具酒殽，俄擁一香車，麗人下與芮接，從此每夕輒至，商搉古今，詠嘲風月，雖文人才士所不逮。但戒芮曰：「我非凡流，得侍巾櫛，皆夙昔福分致然。或輕泄天機，必為大累，予亦將不得免。」凡歲餘，父母訝其尫瘠，扣之不言。家人或有睹者，母密告之云：「頗知汝有奇遇，吾正慮飲膳自幻化中來，未必真物，食之當成疾，試輟一器示我。」芮不敢隱，與之言。麗人曰：「此無害。」卽令持久蒸羊一楪往，母嘗之，非偽也。父絕以為憂，值道人屈先生來，自謂精於天心法，備白其故，屈曰：「魑魅罔兩，何足驅除！縱島洞列仙，而誘人為淫佚之行，吾亦能治之。」遂索線數十丈，以針串小符於杪，藏諸合中，祝芮曰：「君甘心妖惑，死期將至，未忍汝問。(按：此句疑有脫誤。呂本作「如未忍間」。)俟彼女去時，綴紙貼於衣裾，任其帶線而逝，聊資一笑之適。」芮如所戒。明日，屈先生使訪測野外，有巨蟒死焉，屍橫百丈，(呂本作「尺」。)其符宛在鱗甲間。芮如醉方醒。徐聖俞婦弟自淮上至於，談其詳。

螺治閉結
　　饒醫熊彥誠，年五十五歲，病前後便溲不通，伍日，腹脹如鼓，同輩環坐候視，皆不能措力。與西湖妙果僧慧月相善，遣信邀至訣別。月驚馳而往，過釣橋，逢一異客，風姿瀟灑出塵，揖之曰：「方外高士，何孑孑趨走如此？」月曰：「一善友久患閉結，勢不可料，急欲往問之。」客曰：「此易事耳，待奉施一藥。」卽脫靴入水，探一大螺而出曰：「事濟矣。持抵其家，以鹽半匕和殼生搗碎，置病者臍下三寸(呂本作「一寸」。)三分，用寬帛緊系之，仍辦觸器(呂本無「觸」字，疑是「濁」字之誤。)以須其通。」月未深以為然，姑巽謝之而前。及見熊，昏不知人，妻子聚泣，諸醫知無他策，漫使試之。曾未安席，砉然暴下，醫媿歎而散。月歸，訪異人，無所見矣。熊後十六年乃終。白石董守約以腳氣攻注為苦，或教之搥數螺傅兩股上，便覺冷氣追下至足，既而亦安。

攬事游師姨
　　樂平大東關外一尼姑，俗呼為攬事游師姨，不詳其所以來。日攜一竹槎入市，為鄰左右家買物，自一錢兩錢至於十百，粉餌、針縷、果料、蔬菜，其項目纖微，無不一一記憶，反而付之，不少差。元未嘗責報，雖風雨寒暑不輟。賦性和易，人甚譽之無喜色，詆之無慍色，凡往來累年。一旦，徧詣諸家告別，不疾而終，瘞於歸仙橋下。明年，一道人至，輒啟其穴，視其骸，乃金鎖子骨也。以杖挑之，淩空而去，見者皆悔悼其生存時不能識也。橋因是釣名。

程山人女
　　樂平螺坑市織紗盧匠，娶程山人女。屋後有林麓，薄晚出遊，逢一士人，風流醖藉，輒相戲狎，隨至其室，逼與同寢。家人有覘見者，就視之，乃為長蛇繳繞數匝，時吐舌於女脣吻中。盧大驚，拊幾呼諭之，女笑曰：「爾何言之謬，此是好士大夫，愛憐我，故相擁持，豈汝賤愚工匠之比，奈何反謗以為妖類！」盧出外思其策。里中江巫言能治，卽被髮跣足，跳樑而前，鳴鼓吹角，以張其勢。蛇睢睢自若。江命煎油大鍋，通夕作訣愈力，女怒告曰：「無聒我恩人。」舉衾覆之，蛇亦縮首衾下。江度其無能為，用繩串竹簡套其頸，使侶伴緋衣高冠十輩，分東西立，雜擊銅鐵器，五人拽女向東，五人拽蛇向西，如此者五，方得解女身之纏縛，遂與眾斫蛇碎之，投之油鍋內。程氏救之無及，灑淚移時，欲與俱死。於是使吞符以正其心神，餌藥以滌其腸胃，踰月始平。(此卷皆徐熙載聖俞所傳。)
