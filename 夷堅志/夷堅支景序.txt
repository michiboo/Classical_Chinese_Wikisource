
夷堅支景序
　　歲二月支乙成，十月支景成，書之速就，視前時又過之。昔我曾大父少保諱，與天干甲乙下一字同音，而左畔從火，故再世以來，用唐人所借，但稱為景。當《夷堅》第三書出，或見驚曰：「禮不諱嫌名，私門所避若為家至戶曉，徒費詞説耳。」乃直名之。今是書萌芽，稚兒力請曰：「大人自作稗官説，與他所論著及通官文書不侔，雖過於私無嫌，避之宜矣。」於是目之曰支景，懼同志觀者以前後矛盾致疑，故識其語。慶元元年十月十三日序。
