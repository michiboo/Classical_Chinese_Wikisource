
夷堅三志壬卷第八(十一事)

岳陽董風子
　　董風子者，不知其鄉里，事母至孝。以乾道元年暮冬過岳陽，夜宿黃花市，遇同居一叟，破巾單袍，而貌若嬰童，絕無飢寒之態。吟哦詩句，油然自適。董識其異，卽就坐於傍，問所從來，殊不酧答。良久，再扣之，始微笑云：「我待子多日矣！」遂挽手同出市西旗亭中，買酒三升，諭酒家僕，不用煖熱。董起白言：「某平日骨寒，雖當盛暑，亦去綿衣不得，況今臘月，若飲冷酒，定足喪命，惟先生亮之。」叟云：「無慮。」董不獲已，強進半盃，便覺四肢和暢。及再飲，盡脫其衣。移時，出到大樹下，授以至道之要。董整襟再拜曰：「敢問先生姓氏？」曰：「吾本東晉抱黃翁也，知君孝通於天，故來相見。」語罷，陰雲四合，迨於開豁，失叟所在矣。董還店，莞爾大笑。明日，留題於壁曰：「大乙元君遇虎龍，沉沉三洞鎖青風。自從九九明分了，白變黃金黑變紅。」擲筆於地，長吟而去。由是往來通城平江二縣，自稱董風子。人皆不識，稍為書禍福於門首，方略知其有道。建康曹道人者，常犯罪黔面，跂慕聲光，千里而來，值其出外，炊飯將熟，遙見直入房中默坐，曹具飯邀請。飯罷，起拜之云：「某罪業深重，知先生道德清高，故特越江湖遠來，遂誓快，(按上三字疑有脫誤，呂本作「踰越江湖，幸遂瞻快」。)願賜之一言，以洗塵習。」董睜目大叫，走往後牆下側臥，曹隨之，泣下不止。董罵之使出，乃絕不至。或從曹生問其故，對曰：「二十年前居建看下，曾殺一人，恰睹先生臥牆下，儼與死者一般。信知負命難逃，是以泣悲。」曹今在茅山。楊昭然道人云：「曾游潭州嶽麓宮，見有『抱黃閣』及『抱黃洞』，因詢道士命名之自。道士曰：『東晉義熙年真人成道於此，乃用其名建閣，洞卽修行之所也。』」以是知黃花老叟蓋其人云。

孫十郎放生
　　信州鹽商范信之説，同輩孫十郎者，家世京師人，南徙信州。奉佛喜捨，日課誦觀世音名萬遍。每入市，逢人攜飛禽走獸，及生魚鱉蝦蛤，必買而放之。惟大風雨則不出，采捕者利於速售，且可復取，紛紛集其門，或一日費錢二三萬。老而病篤，見菩薩從空而下，孫力疾瞻敬，菩薩語之曰：「汝本一善人，未應至此，緣朝夕撓害什麼，故重患臨身。」孫謝曰：「弟子戒殺，初未嘗損害眾生，但知贖放物命耳，若何反得罪？」菩薩云：「緣貪癡小輩，慕汝家錢，不應籠罩者亦皆致力，遂使羅網交絡於山澤，使鳥獸水族，不能暫安，茲所以為罪。」孫驚而寤，冷汗浹背，所苦遂瘳。乃不敢循故習，弋者因亦少悛。

楊四鷄禍
　　信州玉虛觀道士徐真素説，石溪人楊四，工造酒，富家爭用之，因是生理給足。好食鷄，每醉，輒縛取一兩隻，覆以竹籠，然後酌沸湯從上淋沃。鷄負痛奔跳，毛羽脫落無餘，乃施剖腹，去其糞污，隨意啖之。凡二三十年，所殺萬計。淳熙九年七月二日，為饒氏蒸酒，困臥竈側。信人土俗，坊場及上戶，多就地結竈，用大桶作甑，可容酒壜十餘，而焚稻稈以燒煮。是日甑崩壜破，沸湯數斛，盡傾於厥身，跳擲呼叫，與鷄正同，兩日方死。

華亭鄔道士
　　華亭鄔道士，自少出家，卽有幽棲之志，從其師住茅山清真觀。師死，以紹興之末居於光州延真宮，奉上真香火，殫盡誠敬，誦《道德經》五千言不絕口。凡外間吉凶禍福，本處土地輒於夢中報知，無一不應。其後喜延方士，論鉛汞黃白之術，每日常有三五輩從事丹竈。卽貪慕特甚，平時敬心，積以衰歇，土地亦不復以事來報。有豪民邀詣其家啓醮，鄔令道童鐘大宥先往鋪設，行次半道，為虎所食。鄔知而大懼，疑必獲譴於神明，集眾繞殿堂諷經禳懺。夜夢一人，狀若靈官，告之云：「汝臨茲山，今焉一紀，吾所以惓惓護助，有所聞必言。緣近日妄想太重，聲通上天，虎食汝童，聊復示警，不亟改前過，大禍且及身矣！」驚謝而覺，坐待天明，受焚爐毀竈，斥遣方士，還複其初。享壽至九十三，無疾而逝。

佛授羊肝圓
　　明州定海人徐道亨，善相法，父沒之後，奉母同遊四方，事之盡孝。淳熙初，到泰州，宿於逆旅。因患赤眼而食蟹，遂成內障，欲進路不能。素解誦《般若經》，出丐市里，所得錢米，仍持歸養，凡歷五年。忽夜夢一僧，長眉大鼻，托一鉢盂，盂中有水，令徐掬以洗眼，復告之曰：「汝此去當服羊肝圓一百日。」徐知為佛羅漢，喜而下拜，願乞賜良方。僧曰：「用淨水洗夜明沙一兩，當歸一兩，蟬殼一兩，木賊去節一兩，共碾為末，買羊肝四兩，白水熟煮，爛搗如泥，然後入前藥拌勻，圓如梧桐子大，每食後以溫熟水下五十粒。」語畢，徐敬書於片紙，如不病者，欻然而寤，已似微有所睹。見夢中所書在側，卽如方製藥服之，滿百日復舊。與母還鄉，母亡既葬，乃棄家入道。

集仙觀醮
　　德安府應城縣集仙觀，罹兵火之後，堂殿頹圮。乾道初元，南昌法録吳道士自淮南來領觀事，用符水治人疾，不擇貧富，不受餉謝。或持辦施常住，則一切樁籍，專充修造，十年之間，裏外一新。縣民無不信悅，相率詣之，請為民建黃籙大醮。吳深怖罪福，堅拒弗許。明年再請，乃勉從之。醮中百役，加意檢勘，至六年甫就。徧訪它郡邑黃冠有道行者十四員，到觀清齋沐浴，課誦經文，兩月之間，備極誠愨，及入醮筵，七日七夜始罷。夜夢門外男女，且千餘叢立，驟問為何，答曰：「我輩皆是死而無主之鬼，聞有大功德，故不憚涉水登山，來聽法受戒，冀求超生，解脫苦海。及得到此，但霑齋食錢物，至於經文分俵，不過殆成虛設，不免再來告投，願為補足欠缺，則受恩不淺。」吳曰：「吾數年辦集，擇道士十四人，六十日看經，各有分定之數，何緣卻不足？」又答曰：「經卷數固多，奈姓傅姓王兩人，元不識字，以致於此。」吳驚愧而覺，憂惱至曉。次日，會眾告之，傅王謝起罪，(「謝起罪」句疑有脫誤。)乞以所得施利，納還庫司。吳即時悚然，涕泣如雨，立退處淨室，一意焚修，酬答亡者，歷歲不輟。其後，傅道士溺死於團豐市水中，王生不知所往。楊昭然在大素山紫霞觀，親聆其説。

鐘匠斫木
　　趙善澄清臣都監，居於鉛山，乾道九年，於縣西別造宅。其後叢祠曰三聖廟。一樟樹大數圍，正臨宅畔，每風作搖動，必損屋瓦，不勝整葺之煩。命匠者芟除枝柯，眾相視不肯任責，趙甚怒。獨鍾四者，性粗愚，索酒一升飲，持斧奮升木杪，凡與牆鄰者悉斫去之。趙賞以錢二百文。是夜鍾歸，微覺右臂癢，俄生兩肉瘤，稍大，如鷄卵，積漸長如碗，雖無痛苦，然頗有妨礙。凡如此半年，因用力太過，瘤忽破裂，血出不止。外醫用藥不能療，至夜，情識蕩漾，所見皆鬼神，口中語言，亦不類常日聲音。人有問者，隨卽應曰：「趙都監福尚盛，我不能興禍。此匠身衰，故得甘心耳。」後五日而亡。

趙氏二佛
　　趙善澄有二佛，其一泥塑古佛，連座不滿二尺。澄言初在皮匠陳三家，凡是人燒香作禮，有所祈祝，無不感應。聲彰中外，來者紛紛然，不能知其名。一遊僧過之，隨眾瞻仰，以詢諸人，皆莫能識。僧曰：「我聞昔有村漁，孝養父母，居於盤溝之上。因入水獲一片木，有五色霞光，持(呂本作「挾」。)之以歸，持示雙親，母曰：『汝但取魚，要此何用？』父怒，至欲取刀碎之。俄而木裂為兩，其間或虛或實，有類佛像。漁者就溝輦空泥，叩(呂本作「卽」，按似當作「印」。)成七十尊，一起一倒，如人交拜，負出市求售，稱為盤溝大聖。或問此有何異，曰：『隨人所問事吉凶，像自能禮拜。』人爭買之，得錢數千為養親之助。而不知盤溝在何處。」此佛今歸趙氏。其一水墨畫彌勒佛，標飾甚濟。遇逐月旦望，別開一室，羅陳香花，聽外人入拜。如其人平日(呂本作「平直」。)忠信，則立現圓光，大如茶甌，從頂心出，移時徧滿軸上；如輕薄惡子至，則淡然無所睹。其後來者頗坌雜，趙慮或為所竊，乃秘之。非親暱求觀，不浪出示。淳熙四年，楊昭然(原脫，今補。)訪趙宅，皆得見之。

祝吏鴨報
　　鉛山縣吏祝六，每往親朋家飲酒半醉，必索活鴨一隻至前，解帶子繫定兩翼，次取爐灰雜鹽，撲入兩眼，乃放置地上。坐客鼓掌歌笑，鴨卽腳高腳低，其狀如舞，觀者無不喜笑。祝常自詫以為能。席罷，鴨已不能見物，此家卽殺之，凡如此十年。晚病傷痕，先瞽目，旋覺腳軟，暫起行步，不復端正，全類鴨舞。人知其生受業報，展轉負痛，閲十年乃死。

光山雙塔鬼
　　葉真常道人者，湖州安吉人，幼有山水之樂。淳熙元年，雲遊淮上，至光山縣境，道塗索寞，不值旅店。天色昏晚，始得一剎，標曰雙塔寺，樓閣高聳，松檜干霄，不勝其喜。趨而進，悄無人焉，姑立於門左。且閉關，一老僧出，咄曰：「汝是道人，來此何幹？」葉前作禮問訊，具述行止，僧怒駡而去。俄兩童行提籠燈，喚葉往鐘樓後，啓小房，使入歇。塵埃如積，僅存故牀一張。童行退，葉欲湯飲，亦不可得。卽就臥，似睡不睡，見兩僧自地踴出，又一少年，丰儀爽秀，若仕宦家子弟，續奔出，並立於房中。葉料其非人，亟起坐，存神定息，叩齒數通，良久，三人俱入地。過三更，復如前，葉叱之曰：「汝輩想是達理耿介之士，或枉死不明，或伏屍不化，愚愚相守，無解脫期。今當聽我言，捨故時形骸，反自己真性，再歸人道，何所往而不可。」語才畢，覺冷風颯然，三鬼皆失所在。葉寢至鐘動，聞戶外人聲，起開門，見僧行三四輩來問：「夜中無異境界否？」葉以實告之，皆有慚色。一僧引手指床下云：「二十年前麻城王主簿喪一子年二十四歲，寄攢於此，更不來取，寺中不敢輒舉化，每夕必出為怪。乾道間，行腳兩僧旦過，止於房，不信有鬼，一夜魘殺，因是同為人害。昨暮山主怒道人之來，故令就宿耳。」葉厲聲叱駡，不顧而行。自後聞三鬼果絕跡。楊昭然遊潛山，遇葉親話其事。

徐咬耳
　　池州人徐忠者，雖出市井間，而好勇尚氣節，赴人患難，急於己私。閭里有爭鬩不平之事，橫身勸解，必使曲直得其情然後已，以故與之處者，無不心服。一日，有少年來云：「昨夜泄水橋畔，厲鬼迷殺一丈夫漢，汝何不為斷理！」徐不能答，悶而歸。至晚，徑詣橋上默坐，往來者詢其何所營幹，而暮夜單獨在此，曰：「我尋鬼打。」人皆傳笑，以為癡絕。鄰右惡子差有膽者，相與伏於隱處，觀其所為，亦慮或逢鬼困，當共救護也。約三更後，望見鬼物三四輩出水中，勃窣而來，徐陽睡不顧，內一鬼云：「徐忠粗人在此，是落它便宜，切不可與鬬。」又一鬼云：「且去看它如何！」眾皆留駐不動，此鬼孑孑前進。漸逼徐側，不覺遭搦捕，痛毆數十拳，如擊腐草。鬼亦伸臂相持久，不能勝，遂斃於地。徐才脫手，失其所在矣。此橋素為怪區，從此寧貼。後渡淮省親，過崇陽，道中值一屠，執箠一客索錢。徐知曲在屠，責之曰：「他是遠鄉小客，汝是當地屠戶，豈得躭嗜村酒，欺淩取財！」(呂本作「欺凌孤客」。)客得脫去。而兩人爭忿不息，自朝至午，面血淋漓，屠左眼為徐所枯，屠亦嚙下徐右耳，各以倦極分散。徐自是不復還鄉，慮以缺耳取笑，人呼為徐咬耳。乾道二年，過和州白望市，忽際異人，遂能談量禍福，往往多應。今往來真楊之間，異事甚多，未暇紀録。(此卷子皆楊昭然道人説。)
