
夷堅三志辛卷第三(十一事)

　　許穎間貴人(原註：不欲顯其姓名。）生時以嚴刻著，既沒四十年，其孫女有嫁為泉州趙氏婦者，病昏厥，經夕乃醒，言：「被引詣大宮室，見翁翁在殿上正坐，侍妾數十人，執樂環列。私自歎羨，念其在世窮富極貴，而身後尚爾，可謂大福。趨進道安止，且問：『翁翁何以在此，此是甚處？』翁未及答，一吏拱揖於前曰：『時節到。』翁慘然隨以行，入墨暗一室，鑊湯滾沸，便剝去衣服，叉向其中，聞叫苦之聲，移時乃息。旋又出之，赫然一爛軀，肌肉糜潰。覆以錦被，良久揭示，已一切如初。復導去元坐處，席未暇暖，又報時節到，一日之間，若是者四五。追吏引我還家，我往哭別，但云：『我日日受此惡境界，汝歸家，旦夕營功果救我。』」女疾既平，告其夫，隨力為薦冥塗，後亦不復夢。予頃得此説於趙季和不魯，卽記錄，今猶記其大略，類乙志內李孝壽也。

　　凡人病困，固仰醫藥，亦有出人意表，元非所料而獲愈者。鄱陽王大辯，痢疾七晝夜，聞粥餌向口則先嘔惡，年齡既高，瘦至骨立，因(呂本作「困」。)臥簾下。聽市童叫子薑牙，偶欲之，卽買小楪。見之則喜，並淡醋汁食之盡，俄思粥，痢自此止。張刻工子和哥，年十二歲，病禁口痢。初時猶以雪糕撚作細圓，使吞嚥，久又不能，僅吸少稀飲。經歲半，父母度無痊理，欲其死，而奄奄獨活。一夜，風雨作，捫壁起，開門便溺，其門無樞臼，但用一擔撐柱，及還，推閉不謹，為所壓，呼痛乞救，父不問。母出觀之，云：「被門扇倒來身上，遭一跌，驚殺我，且與些湯飲接氣。」家貧無宿粒，鄰人與之，遂求米糝充飢。明旦，積屙失去。今以卜術贍生。李皮匠妻，腹脹急如鼓，閲三年，招醫十數，皆指言蠱脹血凝，治之弗效，日以贏惙，扶杖始移步，夫甚嫌惡焉。所居新橋湖畔，就虛板上為廁，嘗以昏黑登溷，忽覺墜下一物如塊囊，連聲喚夫掖起，取火來照，圈之以索，掛於水濱。明日，滴成水，每滴如散油然，腹遂消累。月後肌肉充肥，翻勝於未病時。王仙壇民夏伯恭，苦外痔，因在廁為贖質者推落一蓬沓所驚，痔出而不收，宛轉床上十有餘日。醫(原作「醫」，今改。)黃裳置小杌於牀，方踞坐，故失腳蹴倒，夏駭而欲興，痔已縮入。(黃裳説。)

　　趙彥珍自鄱陽往江西，至建昌境，暮投民居，庭戶極迫窄，埃塵不掃。主人乃屠者，為不得已之狀，留使宿。引入一室，門扇皆抽替開闔，且無油點照。趙與同行餘二秀才及一擔僕共處，余踏地下有穴，可六七寸闊，以杖探之，杳然深黑，而其底鏗訇有聲，疑非佳處。寢榻上鋪板閣露一圓竅，趙登榻仰窺之，連接三間外乃有燈光，尤用為怪，不敢寐，取隨身楖栗杖置於側，捲藏紫羅衫於柱罅，思所以脫危機之策。盡啟兩籠，擊碎陶器十餘個，曳僕出痛箠。主人家聞叫呶，走問其故，曰：「我是個窮漢，親戚倩帶少信物與城中官員，此僕貪喫村酒，一路撞磕，大半壞了，不知教我將何物陪填。」主人顧妻子，頗慘恨，勸所釋僕。趙歸舍，舉牀拒戶，展轉到曉告去。前人云：「彼屠尋常多殺害行旅，伺客熟睡，則從高以矛揕其腹，死則推陷穴中，吞略衣裝，續刳肉為脯，售於墟落。知趙必有備，乃得全生。」(彥珍説。)

　　湖北轉運主管官吳興周梓，彥廣侍郎之子也，生於紹興壬子，以紹熙癸丑卒於鄂州官舍。通判昆陵於倣與之同歲，竊以為憂，親朋多勸釋之，謂人同年同月同日生而時不同，則五行休咎便別，況於泛泛同庚甲哉！倣終以不解。復州教授陳方，先生一年，因來考秋舉，倣監試，殊相契合。是歲四月，再到鄂，延致款語之次，忽顧其子曰：「我覺背上癢不可忍，可一觀之。」子揭衣，揖陳共視，當中腫起，初如桃，(原本作「腫起初和挑」，黃校：「和」為「如」，呂本作「腫起如胡桃」。)急呼瘍醫，猶談話自若。醫至，已如扇，大驚曰：「疾勢之來，不啻風雨，此非砭藥所及，唯著艾乃可耳。」卽命搗蒜艾徧鋪四傍，幾於滿背，迨火盡腫定。而醫者軍中武士，習技粗猛，所灸處太闊，火瘡遂大作，不可收斂，不三日竟亡。倣家富，好餌金丹，面色常赤，故瘡毒之發，其捷酷如此。

　　晉陵胡儔友直，乾道七年二月，僦州人霍氏屋，居三板橋下。時已被命守荊門，代者梅世昌猶須次，見任者馮忠嘉到任方一考。胡徙舍之初，與館客對啜茶，聞道人唱言看命，其聲音極清，使童邀入。其人著黃道服，戴青結巾，項掛數珠，手提棕笠，書雲「知命先生」，遇仙得術，遂評論五行，最愛胡命，云：「且長年，匪晚合動。」胡答以尚待三年遠闕，道人曰：「不是清明前五日，則是後七日必動。」胡不敢信，姑問之曰：「先生在那個道堂安歇？」曰：「尋常性不喜喧雜，只在東廟前何家店內。」須臾告退，再呼之，不復見。遍遣僕往兩邊修巷尋訪，並詣東廟求何氏，元無此人也。胡曰：「是必異人，知命與何店俱兩口，得非呂公乎？」既果以清明前五日，友人王推官正邦報世昌改提轄左藏庫，過節七日，進奏官報忠嘉召赴闕，二者不差一日，於是證為呂公不疑。明年秋，在荊門，將圖公像奉事，雖衣冠皆可焉，而貌難得其全，思念累夕。有一卒持復州守書至，正以一卷軸來，蓋呂公寫真畫，如向時所睹。其上有蘇魏公題字，顧子端給事鎮南京日刻本也。淳熙六年間，胡守滁陽，因刊石於天慶觀，自疏其事於下方。

　　華亭縣普照寺僧惠明者，常若失志恍惚，語言無緒，而信口談人災福，一切多驗，因目曰明顛。未嘗睡眠，通夕立於廊廡間，倚柱囁嚅，審聽之，多誦經文，雖祁寒暑雨不變。每入市，唯曳裙跣足，行步張皇，或詣店鋪兀坐，則其肆是日交易獲利倍常，故皆喜其至。若赴齋供得襯施，盡散諸小兒，非其意所欲往，雖加苛撓，亦不肯小駐。或遭值戲侮，報以瓦石，飛投略無少傷。好作偈頌，間有達理處，其末輙顛錯不可曉。嘗遇手影戲者，人請之占頌，卽把筆書云：「三尺生綃作戲臺，全憑十指逞詼諧。有時明月燈窗下，一笑還從掌握來。」此篇蓋最佳者。紹熙三年，日本國番舶泛海，距縣境已近，值風波甚惡，見一僧就地拾土塊揚擲，風為帖息，乃得艤泊。又告之曰：「更宜且矴纜停待，次日始可前進。」如其戒，果得便風，後見之於道，乃明顛也。亟下拜，相隨入寺，願奉謝禮，顧之茫然，無領略意。客不敢強，但持貨物回施常住，設水陸供而去。明至今尚存。

　　乾道初，何同叔以廣府節度推官督賦惠州，因游羅浮，逢一道人，與語良久，殊為契合。臨去言：「從今日以後，且領取三十年安樂。」授以心腎交感之法，使水火既濟，則常得無病。仍令歲禮韓君丈人，可預知死日，又揣按骨法，謂晚歲當遇至人。何退抵沖虛觀，詢道士，適所見何人，房在何處，皆曰：「無此人。」已而周行至黃野人祠堂，驚曰：「此是也。」向(「向」疑「何」字之誤。)氣幹瘠緊，本自寡慾，生於甲寅，時年甫三十，既遇黃君，不復有疾苦。慶元丁已歲，入為太常少卿，為同僚言此，且云：「今已三十餘年，來日定無多矣。」同僚曰：「公仙風道骨，瞳子紺碧照人，世間不能侵，壽算未見易量也。」大兒以大社令在寺，預聞之，親得其所書如此。

　　水族中，黿(原註：魚龜。）鼈遭罹網罟，而能託於夢寐以脫其死者，見於傳記甚眾，唯黿最多。鄂州針工程一，於慶元四年三月，夢一丈夫，肥而黑，自通為元大郎。程妻室元氏也，疑其為姻戚，延見之，則瀝懇言：「我一命只在朝夕，君誠哀而救之，度所費亦不多，它日必將有以上報。」及覺，天已明，方入市，逢壯夫四輩，扛巨黿赴屠肆，凡重三百二十斤。商其價為十三千，常時才約定，卽辦臠割，大率三日始竟。程遽念昨夢，語其人云：「我願依此價買，幸勿遽殺。」旋歸家收拾，質物贖得之，釋縛放諸江。趙德勤在總領衙，遣人取視，已無所及。市民有仁心者，相率裒錢以助，乃獲一倍之贏，所謂黿之圖報，未知何日。荊江別派亦有此物為害，嘗覆大軍米綱船，統制官擇卒伍勇而善射者候伺其處，一黿方廣丈許，乘日光升沙渚暴甲，為強弩所中，眇其一目，竄入水中。因白大帥及荊府，以派為禁江，不許東西舟客去來，使避衝突之禍。前志郢江一事，亦然也。

　　王淵以建炎三年僉書樞密院，死於苗劉之難，骸骨不存。及事寧，詔令招魂以葬，官給其費，而子弟懦弱，久未得集。王倫以僉書樞密留守東京，死於虜。在其後十二年，屍柩不歸，亦俾招魂葬。其子居宜興，至紹興三十年，始克作墓。將以詰旦掩壙，姻戚畢會，天未明，乃已有置棺於中者。驚問之，則為淵家所據矣。兩下爭鬬，幾於兵刃相格。事聞於州縣，皆知曲在淵家，而其言曰：「彼此俱是勑葬，資於國力，用之何妨？」官司莫能決。淵故部將多顯貴，為之道地，遂云：「淵既就窆，豈宜復徙？」但命倫子別卜地，而轉運司為主辦，乃已。兩人皆王氏，皆為樞密，皆不得其死，皆奉勑招魂，其家皆在宜興。去淵之沒凡三十餘年，家訟方起，殆前未之聞也。是歲予為禮部郎官，韓子溫為屯田郎官，正睹其事。

　　臨安西湖上興教寺，一僧年方四十餘歲，得頭軟之疾，扶之則仰，按之則俯，擁之左則左，移之右則右，若非它人運轉，輙終日不動。股足亦無力，不能行，凡困頓踰月，易二十醫，皆以為中風天柱軟，而投藥並不効。中官王押班與之厚，招京師人劉中往視之。劉探所用醫，其半技出己上，其半不如，雖議論不相同，而大較不過求之風證，乃扣之曰：「師須記得，緣何得此疾？」僧云：「去歲夏間，以傷暑吐瀉，餌來復丹兩服而愈。思藥力之効，遂每日服百粒，防疾再來，三百日不輟，因此疾姑已之。」劉曰：「來復丹於刼病誠有功，在法只宜兩服，蓋其品劑有焰硝，若積之五臟，硝毒發作，能令人骨軟。師正坐此耳。」於是先為除去硝之留積，別處調氣丸、嘉禾散、建中湯諸藥，緩而解之。不及一月，復故。劉之姪昶説，而不肯言去硝名品。

　　常州某寺長老，年過五十，事母孝謹。家既無兼侍，取置丈室，一日，稱暴亡。時當暑月，卽治棺收殮，舁致圃僕之舍，終夕修營哭泣，將以翌早出殯。寓客張推官，自新安罷歸，攜一娼女趙壽兒來。趙有色藝，張氏待之不能滿欲，是夜忽失之。以為逃去，經廂官立賞捕緝。其子弟云：「主僧日言徽州人，與壽兒接談，壽兒每以見僧母為詞往省之。意其竊去，而詐雲母亡耳。」後三日，果有人告僧母元不死，乃僧趁黃昏時候，裝著壽兒就木，然後呼仵匠分付焉。扣之，如所言。僧娼至郡庭，太守莫伯虛囚諸獄，苛加掠訊，僧受杖，毀度牒為民。壽兒乞免罪而執事樂籍中，理掾(原作「掾」，今改。)以其勝諸妓，亦為控請。太守不聽，竟撻之，仵僕輩連坐者十餘人。娼録赴牙儈，旋入一幕僚家，後生男女三人。終其身攝承中饋之職，予在徽日熟識之。(趙藐之説。)
