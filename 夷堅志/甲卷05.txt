
　　僧宗回者，累建法席，最後住南劍之西巖，道行素高。寺多種茶，回令人芟除繁枝，欲異時益茂盛，實無它心。有僧不得志於寺，詣劍浦縣訴云：「回慮經界法行，茶稅或增故爾。」縣知其妄，撻逐之。僧復告於郡，郡守亦素聞回名，不然其言，復撻之。僧不勝忿，詣漕臺言所訴皆實，而為郡縣抑屈如此，乞移考它郡。漕使下其事於建州，州遣吏逮回。吏至，促其行，回曰：「幸寬我一夕，必厚報。」吏許為留。回謂其徒曰：「是僧已再受杖，吾若往自直，則彼復得罪，豈忍為此！吾不自言，則罪及吾，吾亦不能甘，不如去此。」僧徒意其欲遁，或有束裝擬俱去者。明旦，回命擊鼓升座，慰謝大眾畢，即唱偈曰：「使命來追不暫停，不如長往事分明。從來一個無生曲，且喜今朝調得成。」瞑目而化。時紹興十九年。
　　紹興十六年，林熙載自溫州赴福州侯官(葉本多一「主」字)簿，道過平陽智覺寺，見殿一角無鴟吻，問諸僧。僧曰：「昔日雙鸛巢其上，近為雷所震，有蛇蛻甚大，怪之未敢葺。」僧因言：「寺素多鸛，殿之前大松上三鸛共一巢，數年前，巨蛇登木食其雛，鸛不能禦，皆捨去。俄頃，引同類盤旋空中，悲鳴徘徊，至暮始散。明日復集。次一健鶻自天末徑至，直入其巢，蛇猶未去，鶻以爪擊之，其聲革革然。少選飛起，已復下，如是數反。蛇裂為三四，鶻亦不食而去。」林誦老杜《義鶻行》示之，始驗詩史之言，信而有證。(二事熙載說)
　　又台州黃巖縣定光觀嶽殿前有塔，鸛巢於上。一蛇甚大而短，食其子，其母鳴號辛酸，瞥入海際。少時，引二鶻至，徑趨塔表，銜蛇去。(陳爟說)
　　陳公輔國佐，台州人。父正，為郡大吏，歸老，居於城中慧日巷。時國佐在上庠，有僧謁正，指對門普濟院曰：「俟此寺為池，貢元當上第。」正曰：「一剎壯麗如此，使其不幸為火焚則可，何由為池？君知吾兒終無成，以是相戲耳。」僧曰：「不過一年，吾言必驗。」普濟地卑下，每春雨及梅溽所至，水流不可行，寺中積苦之。偶得曠土於郡倉後，即徙焉，而故基卒為池，與僧言合。政和癸巳，國佐遂魁闢雍，釋褐第一，後至禮部侍郎。
　　台州資聖寺僧覺升，築庵巾山上。嘗早出戶，有大蟒橫道，命僕舁去之。是日，偶行松徑中，見數菌鮮澤可愛，即摘以歸。烹飪猶未熟，蛇以百數，繞釜蟠踞。升大懼，急入室，坐榻上。方欲就枕，則滿榻皆蛇，不可復避，而同室僧皆無所睹，升即死。
　　許叔微，字知可，真州人。家素貧，夢人告之曰：「汝欲登科，須積陰德。」許度力不足，惟從事於醫乃可，遂留意方書。久之，所活不可勝計。復夢前人來，持一詩贈之，其詞曰：「藥有陰功，陳樓閒處。堂上呼盧，唱六作五。」既覺，姑記之於牘。紹興壬子，第六人登科，用升甲恩如(葉本作「數」)第五，得職官，其上陳祖言，其下樓材也，夢已先定矣。呼盧者，臚傳之義雲。
　　陳良器，好施食。紹興十一年，子爟為婺州武義尉，迎之官，嘗同至郡，忘攜食盤。行次，夜夢舊友夏、呂二人者來曰：「連日門下奉候不見，不知乃在此。」覺而言之，方審其故，亟就邸中施焉。(有四事皆陳爟說)
　　予宗人，性喜獵，遇其興發，雖盛寒暑不廢。末年得疾，背生三物，隱隱皮肉閒。數日，頭足皆具，儼然三鼈也。已而能動。或以魚誘之，則其頭闖然，如欲食狀。稍久，左右齧食，痛不可忍，凡月餘而死。死五日，其靈憑子岳之婦語曰：「我坐好獵，生受苦報，今日猶未已。冥閒方遣使追我獵具為證，及其未至，可取罔罟之屬急焚之，無重吾罪。」岳如其言，遂去。時紹興七年也。
　　黃衡，字平國，建州浦城人。紹興十年，自秘書省正字出通判卲武軍，未赴任而卒。卒之三年，里人有為商而死於宣城者，其家未知，魂歸附語家人曰：「我某月某日以疾終於宣州，從行某僕實殯我，斂時倉卒，遂遺一履。既入幽府，遇黃省元(原註：即衡也)憐我跣足行，以鞋一緉與我，仍令一介引我歸，是以至此。」家人曰：「黃公今何在？」曰：「見判陰閒一司，極雄緊。」家人方持泣，遽捨去。其子即日往宣州取喪，慾火之，啓棺驗視，果跣一足。(以下宋本闕一行)
　　紹興己巳二月二十五日，福州大雷雨。閩丞薛允功未明起，聞霹靂聲甚近。及旦，廳事一柱已斧為三，附棟椽泥皆墜，碎土如爪跡，印於書幾及狼籍西廡間。時將迓新丞，胡床雨蓋之屬皆倚柱側，意必震動，乃徙在壁下，略無所損。先是，薛之子嘗見一青蛇入柱下，戲掣其尾，不可出。既震，皆疑其物蓋龍雲。(薛丞說)
　　席旦，字晉仲，河南人。事徽廟為御史中丞，後兩鎮蜀，政和六年，終於長安。其子大光(益)終喪後，調官京師。時皮場廟頗著靈響，都人日夜捐施金帛。大光嘗入廟，識其父殮時一履，大驚愴。既歸，夢父曰：「我死即為神，權勢甚重，不減在生作帥時。知汝苦窘用，明日以五百千與汝。」大光悸而寤，聞扣戶聲甚急，出視之。數卒挽一車，上立小黃幟云：「皮場大王寄席相公錢三百貫。」置於地而去。時正暗，未辨色，猶疑之。既明，乃真銅錢也。大光由此自負，以為必大拜。紹興初參知政事，後以大學士制置四川，蜀人皆稱為席相公。已而丁其母福國太夫人憂，未除服而薨。(陸本作「嚴康以子祁說」)
　　錢符，字合夫，紹興十三年為台州簽判，往寧海縣決獄。七月二十六日，憩於妙相寺，方憑桉戲書，有掣其筆者，回顧無所見。是夜睡醒，覺床前彷彿似有物，呼從卒起張燈，作誓念詰問，遂不見。次夜復至，立於故處。符問之：「若果是鬼，可擊屏風。」言未既，自上至下，凡擊數十聲。符大懼，命燃兩炬於前，便有大飛蛾撲燈滅。物踞坐蹋床上，背面不語。審視，蓋一婦人，戴圓冠，著淡碧衫，繫明黃裙，狀絕短小，久之不動。符默誦天蓬呪數遍，遽掀幕而出。宿直者迭相驚呼，問其故。曰：「有婦人自內出，行甚亟，踐諸人面以過。」說其衣服，乃向所見者。符謂已去，且夜艾，不暇徙，復就枕。夢前人徑登床，枕其左肩，體冷如冰石，自言：「我是蔣通判女，以產終於此。」強符與合。符力拒之，遂寤。次日，詢諸寺中寓居郭元章者，言其詳，與符所見無異。設榻處正死所也。(符說)
　　承信郎葉若谷，洪州人。為鑄錢司催綱官，廨舍在虔州。葉不挈家，獨處泉司簽廳。紹興甲子歲正月十六日，未晡時，有女子款扉而入，意態□(陸本作「閑」)麗，前與葉語。初意其因觀燈誤至，未敢酬，恍惚間不覺就睡。女亦至，則並寢。以言挑之，陽為羞避之狀。已而遂合，凝然一處子耳。良久，歡甚。一老嫗自外至，手持錢篋，據胡床箕踞而坐，傍若無人，徑趨床揭帳，以兩手拊席曰：「你兩個好也。」葉疑女家人，懼甚。女搖手掩葉口，令勿語，嫗遂退。女迨夜分方去。自是連日或隔日一至，至必少留，葉猶以為旁舍女子，往來幾兩月，漸覺羸悴，繼得疾惙甚，徙居就醫，乃絕不至。方初見時，著粉青衫，水紅袴襦。既久未嘗易衣，然常如新，亦其異也。(若谷說)
　　高君贄，福州人。登進士第，為檀氏臠壻，(嚴校：此二字疑誤)生一子。既長，納同郡劉氏女為婦，生二男一女，而子死。君贄仕至朝散郎，亦亡。長孫不慧，次孫幼，唯檀氏與劉共處。劉年尚壯，失婦道，與一僧宣淫於家。姑見而責之，劉恚且懼。會姑病，不侍藥，幸其死。置蠱以毒姑之二婢，未及絕，強殮而焚之。後數月，劉得疾，日日呼所殺婢名曰：「我頤極痛，勿搊我髮。」又曰：「箠我已多，幸少寬我。」其家問之，曰：「阿姑與二婢守笞我。」旬日而死。其子以祖致仕恩得官，亦不立。今家道蕭然。(君贄從子介卿說)
　　林敭明甫言，紹興六年，寓居江陰時，淮上桑葉價翔湧，有村民居江之洲中，去泰州如皋縣絕近，育蠶數十箔，與妻子謀曰：「吾比歲事蠶，費至多，計所得不足取償，且坐耗日力，不若盡去之，載見葉貨之如皋，役不過三日，而享厚利，且無害。」妻子以為然。乃以湯沃蠶，蠶盡死，瘞諸桑下。悉取葉，棹舟以北。行半道，有鯉躍入，民取之，刳腹，實以鹽。俄達岸，津吏登舟視稅物。發其葉，見有死者。民就視之，乃厥子也，驚且哭。吏以為殺人，拘係之。鞫同舟者，皆莫知。問其所以來，民具道本末。縣遣吏至江陰物色之，至其家，門已閉，壞壁以入，寂無一人。試啟蠶瘞驗之，又其妻也，體已腐敗矣。益證為殺妻子而逃。無以自明，吏亦不敢斷，竟斃於獄。此事與《三水小牘》載《王公直事》相類。
　　世傳犬能禁蛇，每見，必周旋鳴躍，類巫覡禹步者。人誤逐之，則反為蛇所齧。林明甫家犬夜吠，燭火視之，見一蛇屈蟠，犬繞而吠，凡十數匝，蛇死，其體元無所傷，蓋有術以禁之也。林宏昭言：溫州平陽縣道源山資福寺，有犬名花子，善制蛇。蛇無巨細，遇之必死，前後所殺以百數。一日，大蟒見於香積廚，見者奔避。僧急呼花子，令噬之。未及有所施，蛇遽前迎齧其頷，犬鳴號宛轉，須臾，死於階下。蛇亦不見。豈非其鬼所為乎？物類報復蓋如此。
　　蔣寧祖者，待制瑎之子，年四十，官至朝請郎。當遷大夫，不肯就。父母強之，不得已自列。既受命，即丐致仕，自是不御朝衣，常著練布道服，請於。(此下宋本闕一葉又五行)
　　撫州金溪縣有神廟，甚靈顯，祈請者施金帛無虛日，積錢至二千緡。宗室善文過廟下，心資其利，(明鈔本作「心利其資」)焚香禱曰：「損有餘補不足，人神一也。善文至貧，願神以二十萬見假，不然，將白於官，悉籍所有而焚廟，神雖怒，若(葉本作「奈」)我何！」既禱，即呼廟祝取錢。祝無辭以卻，但曰：「神許則可。」善文取杯珓擲之，連得吉卜，再拜謝，運鏹以出。如是十年，夢神來謂曰：「曩日所貸，今可(葉本作「應」)償矣。夢中窘甚，約以緡(葉本作「紙」)錢還之。神不可，曰：「此特虛名耳。」又欲(葉本作「許」)倍其數，亦不可。善文計窮，以情告曰：「一時失計為人，今實(葉本作「貧」)無可償，願神哀釋。」神(葉本多「無可奈」三字)沉思良久，曰：「必無錢見歸，但誦《金剛經》，每卷可折一十，他無以為也。」既覺而懼，遽齋戒取經諷讀。凡三日，得二百過，默禱以謝之，後不復夢。(陳寅伯明說)
　　紹興初，莆田人林迪功為江西尉。秩滿，用捕盜賞改京官，未得調。時臨安多火，士大夫寓邸中者，每出必挾敕告之屬自隨。林性尤謹畏，納告袖中，時時視之。初未嘗失墜，然每歸輒不見，則懸賞三十千求之。不經日，必有得而歸之者，如是數四。林亦不能測，獨宿室中，外間常聞人共語者，怪之，不敢問。一夕，辯論喧甚，久之寂然。明旦，門不啟，店媼集同邸者發壁以入，已仆於榻上，旁有剪刀股存，蓋用此以自刺也。林初獲賊時，兩人頗疑似，林欲就其賞，鍛煉死之，是以獲此報。
