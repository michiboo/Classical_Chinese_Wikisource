
夷堅支戊卷第九(八事)

同州白蛇
　　同州自元符以後，常有妖怪出為人害。皆言白蛇之精。官民多被禍，至於郡守，亦時隕於怪中。知之者無敢以作牧為請。政和間，宰相之壻某必欲得之，蓋貪俸入優厚之故。相君諭之曰：「馮翊蛇妖甚惡，無以身試禍。」壻意不可抑，竟拜命往焉。交印之三日，大張樂，會官僚，忽顧諸娼曰：「我方視事置宴，汝曹當華飾展慶，顧乃著白衣，何也？」娼知其故，不敢答。宴罷卽病。明日，詢於客，對曰：「使君得非昨到眼眩，妄有所睹耶？實無此人。」其家走騎報於相君，相君白於徽宗，詔虛靖張天師往治，至則壻不知所之矣。到郡才十日，張召內外諸神，問蛇所在。皆莫到。繼呼城隍扣之，亦辭曰「不知」。張怒責甚峻，敇陰兵行箠撻，楚毒備極，訴云：「彼物之靈，上與天通，言出於口，大禍立至。」張曰：「吾之法力，誅之有餘，今但欲得其窟穴。汝若不告，當先(呂本多一「受」字。)戮。」於是神俛首密白其處，張擇日詣之。去穴三里，結壇五層，其廣數十丈。壇成，悉集一城吏民，使居於其上，而領眾道士作法。初飛一白符，寂然無聞。次飛赤符，繼以黃符。良久，風雲勃興，雷雹四起，青氣黑煙，(呂本作「青氛黑霧」。)蔽滿山谷，見者危懼。少頃煙散，張持法如初。俄白氣滃於天際，或黃或紫，如是者四五變。壇上人盡顛仆怖哭，立待吞噬。張使人人口啣土一塊，以禦邪沴。遣取州印置前，語眾曰：「白蛇之神盡於是矣，必將自出。如越過五壇，雖吾亦不復有生理。茍不吾敵，則止於三層，邪不勝正，此邦當無憂也。」已而烈火從穴中發，漸及壇畔。大蛇呀然張口，勢欲吞壇，矯首素(黃校：疑誤。)空，高出望表，迤邐且近，引其身繞下層四五匝。張左手執州印，右手執玉印，端坐對之。蛇縮恧挫沮，進退不可，軀幹漸低摧，似若為一山所壓，衝第三級而止。卽飛劍殺之。其後累累而出，小者猶如柱，幾數萬條。張曰：「首惡蓋牝者，種類實繁，此難悉誅，然亦不可恕，擇其為孽者去之足矣。」顧父老壯勇者，解所賷刀劍，斬其如柱如楹者二十餘條。皆為法力所束，帖帖受劍。其餘以符付神將驅出境外。又數日，率郡民視其穴，左右床，(呂本作「有石床」。)正中蓋其蟠憩之處。白骨山積，皆前後所啖食之人，臭聞百里，經月方息。虛靖為漢天師三十代孫，平生不娶，京師將亂，潛出城還鄉。屍解，復隱於峩眉山，蜀人時或見之。天師嫡派遂絶，今以族人紹厥後雲。

蔡京孫婦
　　宣和二年，太師蔡京府有奇祟染著。其孫婦每以黃昏時豔裝盛服，端坐戶外，若有所待；已則入房昵昵與人語，歡笑徹旦；然(呂本作「晡」。)後昏困熟睡，視骨肉如胡越然，飲食盡廢。蔡甚憂患，(呂本作「恚」。)招寶籙宮道士治之，及京城名術道流，前後數十輩，皆痛遭折辱，狼狽乞命而退。時張虛靖在京師，密奏召之。才入堂上，鬼嘯於梁。張曰：「此妖怪力絶大，蓋生於混沌初分之際，恐未易遽除。容以兩日密行法，若不能去，決非同輩所能施功，吾亦未如之何矣。」蔡問所欲何物，但令辦香花茶果，他一切弗用。三日後，詣蔡府，坐未定，有大飛石自梁而墜，幾敗張面。俄樑上一物如猿猱，笑謂張曰：「都下法師無數，並出手不得。汝何等小鬼，敢來相抗？」張弗顧，但焚香作法。猱忽自左手第一指出火下燒灼之，張凝然不動，就火中加持良久而滅之，自第二指出火如初；五指既遍，復用右手暨兩眼；最後舉體發烈焰，滿堂熾然，不可嚮邇。張略無所傷，喜曰：「祟技止此爾。」叱之使下，縮栗震懾，張納諸袖中。將起，蔡曰：「可使見形大乎？」曰：「大則首在空中，慮不無驚怖。」蔡固欲驗之，乃出而再叱，聲未絶口，已高數十丈。蔡懼，請救(疑是「敕」字之誤，呂本作「急」。)收之，遂復故形。蔡諭使誅之，不可，曰：「此妖上通於天，殺之將有大禍。今竄之海外，如人間之沙門島，永無還期，譴罰如是足矣。」遂捨去。孫婦卽日平愈。時此老七十四歲，稔惡誤國家，(呂本多「欺君罔上」四字。)禍將及，以故變異如是。

海鹽巨鰍
　　紹興二十年四月，秀州海鹽縣並海之民，未曉將趨縣。忽聞海中歌謳之聲，歡沸盈耳。驚而東望，遙睹大舟從橫波間來，皆竚立凝俟。既近，見大鰕數十枚，各長丈許，策翼兩傍，隨之而進。少頃抵岸，則元非舟艫，羣鰕亦散。但一巨鰍困閣沙上，時時揚鬐撥刺，巍然而高，殆與縣鼓樓等，長百丈不啻，額上有竅徑尺，其中空空。傾邑傳聞，爭來聚觀，接踵於道，以為怪物，不敢輒犯。經日，始有架梯躡其背者。久而知無它異，兢臠其肉。又兩日，尚能掉尾轉動，遭壓死者十人。或疑為謫龍，雖得肉，弗敢食。一無賴子先煮嘗之，雲極珍美。於是厥價陡貴，至持入州城，每斤為錢二百，渉旬乃盡。吾鄉祝次騫，時為縣宰，命取其目，睛大如桃，光采可鑑，儼然雙明珠也。凡數日，水滴盡而枯。頷骨長二丈五尺，縣後溪闊二丈，祝遣人輿致，用以為梁。每脊一節，堪作臼搗米；祝之宗人在彼，攜數臼以歸，至今猶存。識者謂鰍居鯨淵中，必嘗為人害，故神明誅之雲。祝長子東老，時年十一歲，親見之。甲志所書漳浦崇照場大魚，正此類也。


董漢州孫女
　　董漢(葉本作「賓」，明鈔本作「濱」。)卿字仲臣，(葉本作「臣」。)饒州徳興人，娶於同縣祝氏。紹興初為漢州守，卒於官。其家不能遽歸，暫居於蜀道。長子元廣，亦娶於祝，既除服，調房州竹山令，妻生二(按下文，當作「三」，葉本、呂本均同。)女而死。元廣再娶一武人之室，秩滿，挈家東下。與蜀客呂使君(原註：不欲名。)方舟偕行，日夕還往，相與如骨肉。繼室微有姿色，性頗蕩。元廣到臨安亦死。呂陽示高義，攜其孥復西，遂據以為外婦，蓄之郫縣。而三女不知存亡矣。祝次騫以兩世宗姻之故，痛惻不去心，屢囑鄉人制帥王恭簡公訪求之，杳不聞問。(葉本作「杳無消息」。)乾道初，祝知嘉州，就除利路運使，正與呂為代。惡其人，不俟合符，先期解印去，歲(葉本多一「在」字。)丙戌。其子震亨東老攝四川總(呂本多一「幹」字。)屬受檄來成都，塗經綿右。(葉本作「州」。)吳仲廣待制為綿守，開宴延之，倡優畢集。一妓立於戶椽傍，(此句葉本作「中一妓傍楹而立」。)姿態恬雅，不類流輩。東老注目，詢隊魁曰：「彼何人？」曰：「官人喜之邪？」曰：「不然，吾以其不似汝曹，故疑異而問耳。」魁笑曰：「是薛倩也。」未暇應，吳適舉杯相屬，辭以不能飲。吳責隊魁，必使勸酧。魁笑曰：「若欲總幹飲盡，非薛倩不可。」吳亦解顏曰：「素識其人乎？」曰：「前者未常到大府，何由與此曹款接？但見其標格如野鶴在鷄羣，非箇中人，所以扣諸其長，無他意也。」吳卽令侍席。因密諗之曰：「汝定不是風塵中物，(葉本作「人」。)安得在此？」始猶羞澀不語，久乃言：「(明鈔本多一「我」字。)本好人家兒女，祖父皆作官。不幸失身辱境，只是前生業債，今世補償，夫複何説！」東老矍然有感曰：「汝祖汝父，非漢州知州竹山知縣乎？」倩驚泣曰：「吾官如何得知？」東老曰：「汝母是(原本作「汝」，黃校改為「是」字，葉本作「姓」。)祝乎？乃我姑也。吾聞汝母子流落，尋覓累年，(葉本多「未嘗少置懷抱」六字。)不意邂逅於此。」又歷道所從來，(此句葉本作「又歷詢所由」。)乃知昨為繼母鬻於薛媼，得錢七十千，今在籍歲餘矣。語竟，不覺墮淚。一座傾駭，爭致問。東老曰：「其話甚長，茲未可以立談盡，他日當言之。」酒罷，歸館舍。翌日，倩偕其母來，吳守亦至。因備述本末，丐為除籍。吳曰：「此易爾，事竟如何？」曰：「正有望於公。其人於震亨為表妹，必嫁之。當以此行所得諸臺及諸郡餉贐為資送費。今且托之於合人間。」(上三字黃校疑誤，葉本、呂本均作「令人所」。)吳笑曰：「天下義事，豈應一人獨擅。吾當以二十萬錢助之。」東老遂往成都，越一月復還，合所得為五十萬，悉付倩。吳喜曰：「已為擇一佳壻，卽嫁之矣。」壻姓史，失其名，次年預鄉薦。又物色其兄弟所在，運使皆賙以生理，漢州之後，賴以不絶。

嘉州江中鏡
　　嘉州漁人黃(下文均作「王」，葉本亦作「王」。)甲者，世世以捕魚為業，家於江上。每日與其妻子棹小舟，往來數里間，網罟所得，僅足以給食。它日，見一物蕩漾水底，其形如日，光采赫然射人。漫布網下取，卽得之，乃古銅鏡一枚，徑圓八寸許，亦有琱鏤琢尅，(上二字葉本作「瑑刻」。)故(葉本作「固」。)不能識也。持歸家，因此生計浸豐，不假經營，而錢自至。越兩(明鈔本作「四」。)歲，如天雨鬼輸，盈塞敗屋，幾滿十萬緡。王無所用之，翻以多為患，與妻謀曰：「我家從父祖以來，漁釣為活，極不過日得百錢。自獲寶鏡以來，何啻千倍？念本何人，而暴富乃爾！無勞受福，天必殃之。我惡衣惡食，錢多何用？懼此鏡不應久留，不如攜詣峨眉山白水禪寺，獻於聖前，永為佛供。」妻以為然。於是沐浴齋戒，卜日入寺，為長老説因依，盛具美饌，延堂僧，皆有襯施，而出鏡授之。長老言：「此天下之至寶也，神明靳之，吾何敢輒預！檀越謹置諸三寶前，作禮而去可也。」王既下山，長老密喚巧匠，冩倣形模，別鑄其一。迨成，與真者無小異，乘夜易取而藏之。王之貲貨(呂本多「自是」二字。)日削，初無橫費，若遭巨盜輩(葉本作「輦」。)竊而去者。又兩歲，貧困如初。夫婦歸(原本有「咎於」二字，葉本、呂本、明鈔本同，黃校刪。)
棄鏡，復往白水，拜主僧，輸以故情，冀返元物。僧曰：「君知吾向時吾不輒預之意乎？今日之來，理之必然，吾為出家子，視色身非己有，況於外物耶！常憂落奸偷手中，無以藉口，茲得全而歸，吾又何惜！」王遂以鏡還，不覺其贋也。鏡雖存而貧自若。僧之衣鉢充牣，買祠部牒度童奴，數溢三百。聞者盡證原鏡在僧所。提點刑獄使者建基(葉本作「臺」。)於漢嘉，貪人也，認為奇貨，命健吏從僧逼索。不肯付。羅致之獄，用楚掠就死。使者藉其貲，空無儲。蓋入獄之初，為親信行者席捲而隱。知僧已死，穿山谷徑路，擬向黎州。到溪頭，值神人，金甲持戟，長身甚武，叱曰：「還我寶鏡。」行者不顧，疾走投林。未百步，一猛虎張口奮迅來，若將搏噬。始顫懼，探懐擲鏡而竄。久乃還寺，為其儔侶言之。後不知所在。鏡所隱沒，亦足為富矣。隆興元年，祝東老泛舟嘉陵，逢王生自説其事，時年六十餘。(右五事俱祝東老説。)

黃師憲嘉兆
　　林開三命，世俗日者多託其書以自附，然初未睹厥真也。宣和間，其人在京師，莆田黃(原誤作「王」，據標目改。)至一(靜)以太學上舍登科，除秘書省正字。嘗邀之論命。長子方齠齔，立於旁，亦漫令談休咎。林曰：「此兒科名遠勝君，至究竟處，但只相似耳。其後至一終於朝奉郎。」長子者，師憲也，狀元及第，然亦僅至郎官而止。師憲初發鄉舉時，以紹興五年試南宮，既出院，夢題院門曰：「依舊家山萬里，重新場屋三年。」是歲本中優選，以誤用韻榜罷。八年遂冠省闈，以無廷對，擢居正奏第一。先是其伯父夢神人告曰：「君家有此雙名玉，天下流傳第一人。」又鄰人王氏，夢其居掛金符，榜曰狀元坊。自謂子孫必應兆，每誇語於里閭。久而益貧，遂貨於黃氏。不數年，師憲捷書來。初命名時，蓋慕東漢隱君子鼻祖叔度之為人，已而年壽纔止於四十八，與叔度同。

胡邦衡詩讖
　　黃師憲魁省闈時，胡邦衡以樞宻院編修官點檢試卷，得其程文，黃袖啓謝之，有「欲治之主不世出，大名之下難久居」之語。胡雖賞其駢儷精切，而訝「難久居」之句為不祥。後胡獲罪來福州，黃致子魚紅酒為餉。胡報以詩曰：「盈尺子魚來丙穴，一瓶女酒敵新州。」自言以子對女、丙對新為工。蓋新興酒絶佳，閩人重之，故形於詩句。未幾，胡再謫新州，黃亦不至達官。所謂難久之詞，皆先讖也。

雷斧
　　黃宋泳(永)，莆田人，師憲狀元之從兄也。幼時戲於廳，正晝雲雨晦冥，雷震轟轟，繞柱穿屋(葉本無「屋」字。)壁而過。家人意其驚怖，爭出尋之，元在戲處端坐，無所覺也。得一斧，長三寸，非鐵非石，鑿小孔而無柄，蓋雷神所執而誤墮者。諸人傳玩未已，黃持入藏之。雷復至，似訪其物，不可取。俄頃開霽，宣和間，黃以童子入京，蒙召對，賜五經及第，仕止郢州通判。斧至今存。
