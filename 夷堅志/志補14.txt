
夷堅志補卷第十四(十三事)

解洵娶婦
　　解潛與其弟洵，素相友愛。靖康建炎之際，潛積軍功帥荊南，洵獨陷北境，其妻歸母家，又為潰兵所掠。數年後，洵間關得歸，見潛，相持悲慟。潛置酒勞苦而語之曰：「吾弟雖不幸流落，而兄蒙國恩，握兵權，每與虜及羣盜戰，奏功於朝，必為弟竄名籍中，已至正使，告命皆在此。」卽出畀之，洵再拜謝過望。因言頃自汴都過河朔，孤單羈困，或見憐，為娶婦，奩裝豐厚，不暇深詳其出處，正無以為活，殊用自慰。偶以重陽日把盞，起故妻之思，不覺墜淚，婦惻然曰：「君豈非欲歸本朝乎？茲事易辦也。」經旬日，來告曰：「川陸之計已具，惟命是從，我亦俱行，倘君夫人固存，自當改嫁，而分囊橐之半；(明鈔本多「相與」二字。)萬一捐館，當為偕老。」遂登途，水宿山行，防閑營護，皆此婦力也。今在舟中，未敢輒參謁。潛嗟異，遽命車招迎，見其眉宇秀整，言詞明慧，益加敬重。(明鈔本作「愛」。)時荊楚為盜區，潛屯枝江縣，以天氣尚暑，別創一廬，令洵居止。且贈以四妾。洵始慮婦不容，欲辭之，婦(明鈔本多「甚喜」二字。)曰：「此正所需，得之誠大幸，當撫視如兒女，君何辭！」然洵武夫，壯年(明鈔本多一「驟」字。)獲媵妾，浸與婦少疎，(明鈔本作「恩」。)怏怏形於詞色。一夕，因酒間責洵曰：「汝不記昔年乞食趙魏時事乎？非我之力，已為餓莩矣！一旦得志，便爾忘恩，(明鈔本多「背德」二字。)大丈夫如此，獨不愧於心邪！」洵方被酒，忽發怒，連奮拳毆其腦，婦嘻不動；又唾駡之，至詆為死老魅，婦翩然起，燈燭陡暗，冷氣襲(明鈔本作「彿」。)人有聲，四妾怖而仆。少焉燈復明，洵已橫屍地上，喪其首，婦人並囊橐(明鈔本多「中物」二字。)皆不見。從卒走報潛，潛率(明鈔本作「令」。)壯勇三千(按「千」字疑「十」字之誤。)人出追捕，無所獲。此蓋古劍俠，事甚與董國度相類雲。

郭倫觀燈
　　京師人郭倫，元夕擕家觀燈，歸差晚，過委巷，值惡少年十輩，行歌而前，聯袂喧笑，睢盱窺伺，將遮侮之。倫度力不能勝，窘甚，忽有青衣角巾道人來，責眾曰：「彼家眷夜歸，若輩那得無禮！」(上六字明鈔本作「汝輩那得爾」。)眾怒曰：「我輩作戲，何預爾狂道事！」哄起攻之。婦女得乘間引去，倫獨留，道人勃然曰：「果欲肆狂暴邪？吾今治汝矣！」揮臂縱擊，如搏嬰兒。頃之，皆顛仆哀叫，相率而遁。道人徐徐行，倫追步拜謝曰：「與先生素昧平生，忽蒙救護，脫妻子於危難，先生異人乎！不勝感戴之私，念有以報德，敢問何所欲？」曰：「吾本無心，偶見不平事，義不容已，吾與世了無所欲，豈望報哉！能為一醉足矣。」倫喜，邀至家，買酒痛飲。(明鈔本多「幾百杯」三字。)辭去，倫曰：「先生何之？」曰：「吾乃劍俠，非世人也。」擲杯長揖，長門數步，耳中鏗然有聲，一劍躍出(明鈔本多「叱之」二字。)墜地，躡之騰空而去。(上二句明鈔本作「足躡而起，掩冉騰空而去」。)

眉州異僧
　　紹興間，眉州一異僧，不知其名。狀貌古怪，長七尺，好以污穢自晦。衣黃袈裟，執錫持鉢，蓬頭跣足行於市，誦彌勒佛三字，行住坐臥不絕口。每出，羣兒擁隨之。郡人王稱年十三，獨識為非常人，見而問之曰：「鄉里何處？」曰：「金州人，不滌面，不濯足，今六年矣！」又曰：「師常誦彌勒佛，(明鈔本多「不少置」三字。)登廁亦誦否？」曰：「我雖不誦，心則然也。」眉有楊畫師，(明鈔本多一「者」字。)工畫普賢像，鄉人目為楊普賢，僧館於其家。楊嘗往成都，僧一日行化暮歸，持紅紙兩幅，呼楊家人，令具湯濯足，以紙為蓮花狀，置兩足下，羣兒譟觀。須臾，僧躍然伸兩指，呼曰：「彌勒下生。」遂兀坐而逝。明日，官驗其屍，頭顱若為鼠穴者，穴中舍利溢出，觀者異焉。攝郡楊次皐命闔城僧具威儀引入，荼毗於西郊之外，灰燼之餘，齒牙紺碧。目睛燁然不變，所謂舍利，愈取愈無窮。楊普賢還自成都，見之於新津道上，問何所往，曰：「久叨君家，今化緣已就，且歸矣！」既還，方知其已逝，疑為彌勒化身雲。眉山王稱季舉所傳。

梅州異僧
　　宋貺益謙，當塗人。少居村野，門外有湍溪，嘗散步溪畔，遇野僧相(明鈔本多一「與」字。)語，不通名字，問其所來，曰：「結庵梅州有年矣！」俄舉目注視曰：「君他日遭逢貴人，極力成就，富貴功名，可談笑拾取。雖中年受災厄，(明鈔本多一「然」字。)終不為禍。」因留坐款語。移時告別，曰：「到梅州，(明鈔本多「觀經秉炬以須如期果」九字，疑尚有脫誤。)幸相訪，老僧亦當陰助也。」紹興甲子以後，宋為秦丞相委用為金部右司郎官，提舉贍軍諸庫，一歲得賞不勝多，遂與秦運轉表勳庫酒，每納課息，必以精金。七八年間，至戶部侍郎，兼吏部尚書樞密都承旨，知臨安府，累階正奉大夫。旋坐小失意，謫居新安。甫再歲起，家鎮江金陵。秦亡，言者論擊，貶團練副使，安置梅州。追憶僧言，至卽訪之，彼人云：「未嘗有。」或曰：「此邦崇事定光佛，庵(明鈔本多一「舍」字。)在城外，有籤告人，極靈感。」欣然往謁。再拜，(明鈔本多一「起」字。)仰瞻貌像，乃一化僧真身，與昔溪上所睹(明鈔本多一「者」字。)無少異。自是日往焚香致敬。既而因母老，共恩許自便，作木像僧真，輿以歸。到新安，於宅傍建庵，名曰「慈報」。晝設蓮座，夜置禪床，寒暑更衣，嚴奉絕謹。每吉凶憂疑，隨禱珠應，竟盡復故官職，終敷文閣(葉本無「閣」字，從明鈔本補。)直學士，壽逾八十，贈開府儀同三司。

龍虎魔禪師
　　信州貴溪龍虎山福地，有僧康師築庵其下，年八十九(明鈔本作「八九十」。)矣。尋常游歷村落，(明鈔本作「樊」。)唯杖策獨往。嘗赴齋供於縣市，相去八十里，乃倩二僕肩輿以行。既至，從主人求一密室，閉僕其內，扃戶加鑰，戒勿得與食。齋主念僕遠來倦乏，豈應使之忍饑，殊不曉其意。俄聞哮吼騰擲之聲，走視之，皆虎也，驚悸毛竦，爭來言，僧但微笑不答。迨罷坐，自啓鑰喚出，依然為人，復執轎僕之役而去。蓋始者以法攝製山中猛虎耳。僧至紹興末年示化，滿百二十歲雲。然則伏虎禪師，未足異也。

寶峰張屠
　　豫章靖安縣寶峰山下屠者張生，素無賴而貧。每入寺，長老景祥必善視之，親飼以食，或令左右烹茶，待之若上官。(上七字明鈔本作「烹茶而進，待之若上客然」。)侍僧怪笑，白曰：「此亡賴小人，常以盜狗為生，何待之過！」祥曰：「非爾曹所解，此人異日必富貴，乃山門大檀越，藉其外護，故我先施恩結之。」僧問故，祥曰：「張生蓋真餓鬼形，他日打破世界，卻是餓鬼出來做事，張定不作碌碌人也。」及建炎末，金虜寇江西，張率里人捍禦，獲七俘，盡得其所掠金寶，因致富。府奏為上功，得官。後家累鉅萬，豪於一鄉。享年八十。果盡力於寶峰，眾始服祥師之先見。祥南城人，姓傅氏，道行高潔，為叢林名宿雲。

村先生李晟
　　鄱陽千秋鄉壽山里人李晟，讀書不多，年過五十，猶為人訓蒙，兩目浸昏，夜不能視一物。嘗晝坐學堂，有僧手持文書，謂曰：「君之厄不止於目，命數亦不永，大期將近，(明鈔本多一「我」字。)教君誦此經，不惟眼明，更可延壽三紀，凡事如意，至(明鈔本多一「老」字。)不費力。」晟拱謝。於是展卷示之，乃《金光明經》也，誨之(明鈔本多一「句」字。)讀一再，然後去。晟至誠襲藏，每清旦(明鈔本多一「必」字。)誦一卷，久之，目光如初。書館(明鈔本多一「前」字。)臨溪，其長子能入水捕小鮮以給膳。偶抄細沙一箕出，覺光彩閃爍，謾汲水淘沃之，得生金屑，可直五百錢，以為適然耳。自是日日得之，他人聞而爭效，絕無分毫之獲。晟子累獲利，每四五月尤多，其積遂豐，遂築室買田，貲力漸比中戶。四子服儒衣冠。慶元三年，壽八十九矣，強健如壯夫，逮(上六字明鈔本作「強健聰明少壯或不逮」。)距神僧三紀之兆已及，尚可支援也！

主夜神呪
　　予為禮部郎日，齋宿祠宮，與宋才成、裴侍郎夜語及神異事。宋云：「吾舊苦畏，夢人授一偈，纔數字，覺而憶之，每獨處臨臥，輒誦百過，覺心志自然，(明鈔本作「壯」。)不復恐。」予曰：「非所謂婆珊婆演底乎？」宋驚曰：「未嘗言君，何以知之？」予言：「不唯知其名，且能究(明鈔本多一「其」字。)所出。」宋請予道本末，予曰：「始讀段成式《酉陽雜俎》，載主夜神呪，曰婆珊婆演底，持之夜行及寐，可卻恐怖惡夢，而莫曉其故。後讀《華嚴經》，乃得其説。」宋卽求經於近寺檢視，經之言曰：「善才童子參善知識，至閻浮提摩竭提國伽毗羅城，見主夜神，名曰婆珊婆演底，神言：『我得菩薩破一切眾生癡暗法，光明解脫，我於夜暗人靜，鬼神盜賊諸惡眾生所遊行時，密雲重霧，惡風暴雨，日月星辰，並皆昏蔽，不見色時，見諸眾生若入於海，若行於陸，山林曠野，諸險難處，或遭盜賊，或乏資糧，迷惑方隅，或忘道路，慞惶憂怖，不能自出，我時卽以種種方便而救濟之。為海難者求作船師魚王馬王龜王象王阿修羅王，及以海神為彼眾生止大風雨，息大波浪，引其道路，示其洲岸，令免怖畏，悉得安穩。一切眾生，於夜暗中，遭恐怖者，現作日月及諸星辰晨霞夕電，種種光明。或作屋宅，或為人眾，令其得脫恐怖之厄。為行曠野稠林險道藤蘿所罥，雲霧所暗，而恐怖者，令得出離云云。』其神力如此，蓋不止夜眠一事也。」予每見人多疑懼怯壓，於是勸使誦持，多有驗。

觀音洗眼呪
　　台州僧處瑫，中年目病，常持誦大悲呪。夢觀音傳授法偈，令每旦呪水七遍，或四十九遍，用以洗眼，凡積年障翳，近患赤腫，無不痊癒。處瑫跪受而寤，悉能記憶，如説誦持，不踰時平愈，壽至八十八。其偈曰：「救苦觀世音，施我大安樂，賜我大方便，滅我愚癡暗。除卻諸障礙，無明諸罪惡，出我眼識中，使我視物光。我今説是偈，洗懺眼識罪，普放淨光明，願睹微妙相。」

辟兵呪
　　姑蘇盧彥仁，龍圖閣真學士秉之孫也。宣和中居鄉，夢與外(「外」字從明鈔本補。)兄張元英遊行後圃，方冬搖落，而花卉秀茂，風景不類常日。道左一臺極峻，有男子在傍，持幅紙，大書佛呪語九字為三行，曰「唵阿遊阿噠利野婆訶」，以授彥仁，曰：「能持此呪，可免兵難。」是時天下大寧，殊不以介意，男子作色曰：「此事甚迫，獨不懼邪！」彥仁異之，卽跪受，連誦十數遍。既覺，筆蹤歷歷在目，自爾日誦百二十遍。後數歲，中原大亂，胡馬飲江，姑蘇禍最酷。盧氏親黨鄰里，死亡略盡，獨彥仁一家，周旋踰年，雖僮僕婢媼，(上二字明鈔本作「姨□」。)無一傷者。紹興二十九年，呂丞相孫大年來臨安，與之同邸，日聞其誦呪，問之，具言其事。

范礪無佛論
　　通直郎範礪，建陽人。寓居樂平，與其友魏康侯著《無佛論》，以排釋氏。已而魏得惡疾，范始悔懼，然終病□而死。建炎三年閏八月，縣人吳翁在村墅，厥子在家，皆夢范以客禮來謁，入於子婦蕭氏房。子覺，聞鐘聲，詢之，則范殂矣！蕭遂有孕。明年將產，吳翁父子又同夢如初。蕭自夢紫蛇蟠腹上，未曉生男子。纔數日發癇，召巫禳治，巫見兒耳旁有疣，曰：「此兒可類范通直也。」及三歲，通身皆瘡，初則其身如粉傅，漸癢不可奈，爬搔至流血不止，一日再易衣，無日不然。吳念其夢之異，知其謗佛獲罪，雖他生亦爾。為召高僧懺謝，竟不得免，病三年而死。范無子，一女名德靜，頗知書，能詩文，嫁為邑中程氏婦。邑士吳梓識范，説其事尤詳。

蜀士白傘蓋
　　范東叔説，蜀士有登科者，因赴調，投宿失道，至暮不遇店，一僕一馬，棲遲怖恐。忽野望次燈燭甚盛，羅列几案，五六客據案，酒肉狼籍。士往前揖，皆相顧有喜色，曰：「我曹相會，正恨冷落，得官人貺臨，可謂大幸！」遂邀駐鞍同飲。仍請居東向，士辭不敢，往復良久，竟處主席，且使著公服拜神，酌數杯後，一髯者起曰：「敢問尊官所能？」士曰：「本書生，幸(明鈔本作「竊」。)科第，只解作詩賦，他無所長。」固問之，曰：「實然，與諸公昧平生，遽蒙延款，苟有薄伎，尚敢靳之。」髯者發怒，(上二字明鈔本乙轉。)語詆突，意若不善狀。士陽為便溺，(明鈔本作「旋」。)跨上馬，疾馳而去。彼亦不追，行三四十里，漸(明鈔本作「且」。)五更，見孤寺，叩門，僧出問故，卽推之出，曰：「切勿相累，事既至此，無可奈何！」士垂淚乞救，僧云：「君於釋道二典中有所習否？」曰：「粗記白傘蓋真言。」僧曰：「足矣！但堅坐金剛背後，僕馬莫相遠，若見異境，但誦此文。」士如其戒。俄頃，刀劍鏗然，飛集無數，士閉目默誦真言。又聞兵器戞擊，甲騎縱橫，而皆不能相近。迨天明愈劇，逼暮方止。士饑渴憂畏，忽見僧來招入寺，謂曰：「此輩皆習南法，害人極多，每歲必擇日具禮祭神，而餕其胙，然後較藝，或得新法，卽彼此傳授。渠見君至，以為同業，故相待如此。既不如所欲，致謀加害。昨夕吾所以不敢留君者，畏其遷怒也。今不得有所施，彼諸人行且促釁咎，他日當知之。」留至次日登途，沿路兵甲矛劍，以千萬計，悉剪紙所為者。白傘蓋呪三千一百三十字，在諸呪中最為難讀，頗與《孔雀明王經》相似。僧徒亦罕誦習，故妖魔完道敬畏之，白傘蓋真言，雲卽楞嚴呪。

莆田處子
　　紹興二十九年，建州政和縣人往莆田買一處子，初雲以為妾。既得，為湯沐塗膏澤，鮮衣艷裝，置諸別室，不敢犯。在途旬日，飲食供承，反若事主。(此句明鈔本作「有若事主人翁者」。)所攜唯一籠，扃鑰甚固，每日暮，必焚香啓鑰，拜跪惟謹。女頗慧黠，竊異之，意其有詭謀，禍且不測，遂絕不茹葷，冥心誦《大悲呪》不少輟。既至縣，其人不歸家，但別僦空屋，納女並囊篋於室中。過數日，用(明鈔本作「忽」。)黃昏時至籠前，陳設酒果，禱祀畢，明燈鎖戶而去。女危坐床上，誦呪愈力。甫夜半，籠中磔磔有聲，劃然自開。女知死在漏刻，恐栗萬狀，無可奈何！但默祈神力，願寃家解免，諸佛護持而已。良久，一大蟒自內出，蜿延遲回望，(明鈔本有「女不敢進」四字。)若有所畏，既而不見。女度已脫，始下床，視籠中所貯，獨紙錢在。天未明，破壁走告鄰里。鄰里素知其所為，相與伺其人至，執以赴縣。時長溪劉少慶季裴為令，窮治其姦，蓋傳嶺南妖法採生(明鈔本多一「以」字。)祭鬼者，前已殺數人矣！獄成坐死，而遣女還(明鈔本多一「其」字。)鄉。後三年，劉入都，至玉山，與宜黃人李郭同途，言此事。予恨不及質諸劉也。
