
夷堅丙志卷第九(十四事)

上竺觀音
　　紹興二年，兩浙進士類試於臨安。湖州談誼與鄉友七人，謁上天竺觀音祈夢。誼夢人以二楪貯六茄為餽，惡之。惟徐揚夢食巨蟹甚美。迨旦，同舍聚坐，一客語及海物黃甲者，揚問其狀，曰：「視蝤蛑差小，而比螃蟹為大。」揚竊喜，乃以夢告人，以為必中黃甲之兆。洎牓出，六人皆不利，揚獨登科。後二年，誼復與周元特(操)赴漕司舉，又同詣寺。前一夕，周夢與諸人同登殿，誼先抽籤，三反而三不吉。餘以次請禱，周立於後曰：「所以［「以」字原空格，據陸本補。］來，唯欲求夢爾，何以籤為？」眾強之。方詣笥下，遇婦人披髮如新沐者，從佛背趨出，謂其貴家人，急避之，遂寤。明晨入寺，誼所啓三籤果不吉，餘或吉或否。周但焚香再拜，願得夢。是夜，夢鄉人徐廣之持省牓至，凡列三等，己為中等第一人。已而賀客四集，有道士在焉。明年七月，省試罷，□□與待牓。他日閲市，聞呼於後曰：「元特，奉賀！奉賀！」回顧，乃徐廣之也。云：「適過郡門，見□□□司牓內一人，與君姓名同，聊相戲耳。」周方譙責之，則又有言曰：「省牓自南門入矣。」遂相與散，□及家而報至。次日，數客來賀，一道士儼然其中。周曰：「與君不相識，何以辱顧我？」道士笑曰：「君豈忘之邪？去年君過我□，(陸本作「卜」。)我推君五行，知今年必及第。今而實然，故來賀，以印吾術，非有所求也。」遽辭去。沉思其人，乃開元寺賣卜者，始驗昨夢，無□(原本字形不全，似「少」字，缺末筆。)不合。周果居中等，雖非首選，而於吳興為第一人。夫廣之之戲談，黃冠之旅賀，皆偶然細事也。而夢寐魄兆，已先見於旬月之前。人生萬事，不素定乎！(元特説。)

酆都宮使
　　林乂，字材臣，姑蘇人，剛正尚誼，鄉里目為林無差，以其名近叉字也。晚以貢士特奏名得官，調嘉興主簿。任滿還家，夢吏士來迎，入官府，升堂正坐。掾屬數十輩，或衣金紫銀章，列拜廷下，出文牘，摘紙尾使書。視官階，乃印銜闊徑三寸，不可辨，但識其下文五字，曰「酆都宮使林」。如是凡數紙。乂平生讀道書，頗慕神仙事，顧謂吏曰：「學道之人，皆當為仙官，此乃冥司主掌，非以罪譴謫者不至。且吾聞居此職者率二百四十年始一遷，非美官也。」不願拜。吏曰：「此上帝命也，安得拒？恐得罪於天，將降充下列，雖此官不復可得矣。」乂不得已，乃書名，遂寤。知其命不得長，以告所善道士呂山友。乂弟又之婦虞氏，尚書策女也，不食豬肉。乂誚之曰：「吾家寒素，非汝家比，安得常有羊肉？盍隨家豐儉勉食之。」婦謝曰：「何敢爾！但新婦自少小時，聞燒豬氣輒頭痛不可忍。今見則畏之，非有所擇也。」乂曰：「我若真為酆都官，必使汝食。」婦笑曰：「幸蒙伯力，為增此食料，新婦大願也。」久之，乂調官京師，還，及泗上，卒於舟中。初，乂父挈家過泗，謁普照王寺，其母生乂於舟中，及其死也亦然。訃未至吳，家人□豬(明鈔本多一「肉」字。)為麵，弟婦問曰：「何物盛饌，芬香如此？」家人曰：「豬肉也。」婦曰：「試以與我。」取食之，立盡一器，自是遂能食。時乂卒已半月雲。(自山□□，上四字葉本作「呂山友説」，□宅編作記，□一□，上七字原本皆闕，據陸本補，□不甚詳。又□以「乂」為「毅」。)

二郎廟
　　政和七年，京師市中一小兒騎獵犬揚言於眾曰：「哥哥遣我來，昨日申時，灌口廟為火所焚，欲於此地建立。」兒方七歲，問其鄉里及姓名，皆不答。至晚，神降於都門，憑人以言，如兒所欲者。有司以聞，遂為修神保觀，都人素畏事之。自春及夏，傾城男女，負土助役，名曰「獻土」。至飾為鬼使巡門，催納土者之物(二字陸本作「往來」。)憧憧，或牓於通衢曰：「某人獻土。」識者以為不祥，旋有旨禁絶。既而蜀中奏，永康神廟火，其日正同。此兒後養於廟祝家，頑然常質也。

宣和龍
　　宣和元年五月，京師大雨連日。及霽，開封縣前茶肆家，未明起，拂拭案榻，見若犬蹲其旁，至旦視之，龍也，有聲如牛，驚而仆。茶肆與軍器作坊鄰，諸卒適赴役，見之，殺而分其肉。街吏懼不敢□，(葉本作「奏」。)都人圖玩(葉本無「玩」字。)其形，長六七尺，鱗色蒼黑。首如□，(葉本作「驢」。)兩頰如魚頭，色正緑。頂有角，坐(明鈔本作「生」。)極長，於其際始分兩歧，與世間所繪龍相類。後十餘日，忽大水犯都城，高出十丈，自西北牟駝岡至萬勝門外馬監，民居盡沒。時以為大河決溢，然水色清澄，河又未嘗決，終莫知所從來。居數日，水已入汴渠，逮曉將溢，(上二字葉本作「水未平定」。)朝廷募人乘風水之勢，決其下流，乃由城北入五丈河，下注梁山濼，首尾幾月乃已。故俗傳為龍復讎雲。(見蔡絛《後史補》。)

溫州賃宅
　　溫州城中一宅，素凶怪。先是仲監稅居之，一家盡死。後數年，呂監稅者自福州黃崎鎮罷官來，亦居之，常見仲君露首禿髮往來西舍間。女子年十二三，最惱人，伺客至，輒映壁窺之而笑，翻弄什器，塗涴窗幾，不可搏逐。唯一嫗頗恭謹，每女子出，必叱去。呂妻病，數日不愈，嫗教之曰：「縣君無它疾，但煎五苓散，下半硫丸，足矣。」呂以其言有理，亟從之，一服而愈。然人鬼雜處，家之百物，震動無時，或空轎自行於廳上，舉室殊以為憂。他日，嫗又告曰：「我輩相與共議，欲迎君作主，約用後月某日。此計若成，君必不免，宜急徙以避禍。」呂以告胡季臯(襄)。季臯為福州幹官時識之，亦勸使去。去之日，西舍男女數十輩駢肩出觀，相顧嗟惜，似恨謀之不早也。後無復有敢僦舍者。經一月□□，(葉本作「未畢」。)邑胥挈家來，或告其故，胥笑曰：「我乃人中鬼也。彼罔兩爾，何足畏？」處之不疑，羣鬼亦掃跡。

應夢石人
　　席大光帥蜀，丁母朱夫人憂，將葬於青城山。議已定，夢兩人入謁，行步重遲，遍體瘡痍可憎，告曰：「太夫人葬地，蓋在溫州，地名徐家上奧，庚山甲向者是也，公必往求之。異時畢事，幸為我療吾(嚴校：「吾」字疑「誤」。)瘡。」席公嘗寓居永嘉，心亦欲還，顧憚遠未決。覺而異之，書其事於策。卽具舟東下，並奉其父中丞柩歸於溫。窆日已迫，而宅兆殊未定，招蕭山人張藻卜之，偕止山寺中。其姪七郎，適買食於田舍，主人翁問所往，告之故。翁曰：「去此一里許，名徐家上奧，有一穴庚山甲向者，人多以為吉地，用善價求之者甚眾，徐氏皆不許，君試往觀之。」會日暮，不克往。歸而言之，語未竟，席曰：「得非庚山甲向者乎？」取所書夢驗焉，無少異。明日，親訪其處。一媼出言曰：「吾徐翁妻也。昔吾夫嘗欲用此地以葬父，夢金甲大神持梃見逐，指蘆席上坐者一人曰：『此席相公家地，汝安得輒爾？』自是以來四十年，今以與公，不取錢。吾兒方為里正，得為白邑大夫免其役足矣。」席大喜過望，但不曉夢中所見為何人。既葬二親，又自為壽塋於左次。役夫劚土，有聲丁丁然，視之，乃兩石人臥其下，埋沒既久，身皆穿穴。席祭之以酒，舁出外，命和泥補治，而為立祠，牓曰「應夢石人」雲。(張大猷説。)

老僧入夢
　　乾道三年，武經郎王瓘幹辦蔣參政府。其弟琮，以冬至日游天竺，先一日，從瓘假馬，瓘令廐□(陸本作「卒」。)以省院大黑馬紿之。是夜琮夢老僧來謁，前致辭曰：「老去乏筋力，或得從君，願少寬鞭箠之罰。」琮驚謝而寤。明日馬至，卽乘之以行。既出都門，踡跼不肯進，方舉鞭擊之，忽悟曰：「疇昔之夢，豈非此乎？」亟以付馭者歸，而步入寺。蔣府聞之，亦不復留，命反諸故處。(瓘説。）

聶賁遠詩
　　聶賁遠(昌)，靖康元年冬以同知樞密院為和議使，割河東之地以賂北虜。閏十一月十二日至絳州，州門已閉，郡人登諸城上，抉其目而臠之。時其父用之尚無恙。紹興十一年，張銖自北方南歸，過絳驛，見壁間有染血書詩一章，絳人言聶之靈所作也。其詞曰：「星流一箭五心摧，電徹雙眸兩脅開。車馬踐時頭似粉，烏鳶啄處骨如灰。父兄有感空垂念，子弟無知不舉哀。回首臨川歸不得，冥中虛築望鄉臺。」銖録之以示其子昂，載於行狀。

沈先生
　　沈先生者，和州道士也，不知始所以得道。常時默默，不深與人往來。值其從容時，肆意談説未來休咎事，無不中的，然不可問也。人與之食，受之不辭。居無事，或至經月不食。宣和間，有言其名於朝者，召入禁中，偃蹇不下拜。扣其所學，亦泛然無言，不合旨。猶以為正素大夫，遣歸故郡。建炎元年秋，忽著衰麻，立於譙門外，拊膺大哭。良久，回首望門內而笑，三日乃止。末幾，劇賊張遇攻破城，郡守率州兵保子城，賊不能下，遂去。凡居民在外者皆被害。後二年，徧詣廛市，與人相別，且告之曰：「有米莫做粥，有錢莫做屋。」人不能領其意，自是不知所如往。是歲，虜犯淮西，和州受禍最酷雲。

李吉爊雞
　　范寅賓自長沙調官於臨安，與客買酒昇陽樓上。有賣爊雞者，向范再拜，盡以所攜為獻。視其人，蓋舊僕李吉也，死數年矣。驚問之曰：「汝非李吉乎？」曰：「然。」「汝既死為鬼，(葉本無「為鬼」二字。)安得復在？」笑曰：「世間如吉輩不少，但人不能識。」指樓上坐者某人及道間往來者曰：「此皆我輩也，與人雜處，商販傭作，而未嘗為害，豈特此有之？公家所常使浣濯婦人趙婆者，亦鬼耳，公歸，試問之，渠必諱拒。」乃探腰間二小石以授范曰：「示以此物，當令渠本形立見。」范曰：「汝所烹雞，可食否？」曰：「使不可食，豈敢以獻乎？」(上句，葉本作「豈宜賣，亦豈敢獻公耶？」)良久乃去。范藏其石，還家，以告其妻韓氏。韓曰：「趙婆出入吾家二十年矣，奈何以鬼待之？」他日，趙至，范戲語之曰：「吾聞汝乃鬼，(上句葉本作「吾聞人説汝是鬼」。)果否？」趙慍曰：「與公家周旋久，無相戲。」范曰：「李吉告我如此。」(此句，葉本作「李吉言也」。下句「示」字前多一「乃」字。)示以石，趙色變，忽一聲如裂帛，遂不見。此事與小説中所載者多同，蓋鬼技等耳。(右二事皆唐少劉説。)

吳江九幽醮
　　吳松江石塘，西連太湖，舟楫去來，多風濤之虞，或致覆溺。乾道三年，趙伯虛為吳江宰，念幽冥間滯魂無所訴，集道士設九幽醮於縣治以拔度之。汴人薛山為館客，因以故友黃昇司理並其子溺水之由白之，就設二位以祀。既罷三日，伯虛被提舉常平，符按所部營田，與山共載，絶湖抵九里寺。夜過半，夢黃君來訪如平生，斂襟肅容，若特有所謂者。山猶意其赴官而告別也，徐問之，則曰：「向自吳門分袂，狼狽於此久矣。比蒙縣尹大賜周旋，其行方從是脫去。」山曰：「何不一謁之以謝此意？」曰：「固屢往矣，而門庭甚峻，非復可入，敢以諉吾故人。」既而告退，就階登馬。廷下立者數百人，山戲之曰：「車騎一何都邪？」黃曰：「不然，此皆平時留滯，同荷趙君恩而去者也。」已別，山驚寤，以語伯虛，乃知昨朝所絶湖，正黃父子沒處也。

鄭氏犬
　　福州人奉議郎鄭某，宣和中知樂平縣，自鄉里攜一犬來，常時馴擾不噬人。邑有販婦，以賣花粉之屬為業，出入縣舍，鄭氏甚重之。嘗白晝入堂，犬迎齧其乳，仆地幾死。鄭叱家童縛犬，念其遠至，不忍殺，持以與報本寺僧。是夜鄭被盜，後半月捕得，鞫之，乃此婦為囊橐導賊至，始悟犬之靈識，復呼以歸。(僧德滔説。)

后土祠夢
　　撫州后土祠，靈響昭著。宜黃士人鄒極(葉本作「拯」。)未第時，致禱求夢，夢入廟詹敬畢，轉眄東壁，有大書一詩，睨而讀之，既覺，歷歷可記。詩曰：「天道本無成，明從公下生。溫黃前後並，黑闇裏頭行。大十口止各，常常啼哭聲。兩箇齊六十，只此是前程。」鄒玩其語多不佳，懼或死於疫。後以治平三年鄉薦，賦題曰《天道無為而物成》。次年省試，賦題曰《公生明》。列坐之次，溫州人居前，黃州人居後。時亮陰罷廷對，始驗前詩二聯之意。鄒仕終江西提刑，蓋大十口止各，「本路」字也。常常啼哭聲，刑獄象也。與其妻並年六十五而卒。夫四十字之微，而場屋二題，坐次先後，朝家之變故，官壽之終極，與妻室之年，靡不先見。(上二字葉本作「詳盡」。)吁！其異矣。

泰山府君
　　臨川雷度，字世則，性剛介，好讀書，雖登名鄉貢，而不肯赴省試。其甥蔡直夫為永康軍通判，既之官。是年九月晦，蔡妻徐氏夢人持尺書類漕臺檄，徐讀之竟。迨寤，但憶紙尾大書雲「泰山府君雷度押」，畏其不祥，且未知度之安否。不旬日，蔡卒，妻孥護柩以歸。明年至鄉里，始知度以故歲八月卒矣。泰山之夢，其然乎！(右二事皆臨川吳□説。)
