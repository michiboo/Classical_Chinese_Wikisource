
夷堅支景卷第四(十六事)

姜處恭
　　淄州姜處恭，年二十四歲時，以妻龔氏之兩兄謫南安及桂陽，往省之。從南安上猶縣間道適桂陽，行峻嶺曠谷，夐無人煙，經日纔得一村落，又無旅舍。涉大溪外二里，有屋三間，標曰如歸館。主翁隔溪居，聞有客始來啓戶，已而復歸，更無人可給薪水。姜遣僕詣疃買酒肉，俄遇三武士至，兩人持長矛，一人執大刀，色白如銀，執刀者最豪健，姓名為薛忠，雲分往某處屯駐。時當暑天，姜汲水調暑藥分食，酒至復共飲，欲取刀切肉，薛忠於左足腕抽匕首授僕，又於左足畔解刀磨澗石上。迨夜，共坐納涼，薛曰：「我輩邂逅相逢，既喫公藥，又飲公酒，無以為樂，請觀擊刺。」於是袒裼距躍，良久方止，歎曰：「明日囊無一錢，奈何？」姜固疑其非佳士，既就寢，但危坐榻上，不暇寐。甫夜半，聞館門劃然蕩開，心愈顫掉，呼問之，荅曰：「我不能安眠而起，公勿訝。」天未明，辭去，猶以刀摩戛窗檻十數番。姜平明登塗，未及五里，見三屍臥於道，狀如商客，乃武士所戕也。又一程，迷失路，日向夕，無人往來，時時見紙錢纏搭草樹。頃之，嵐霧翳合，對面不分誰何。冥行過深夜，埃翳漸(呂本作「頗」。)散，稍窺明月，傍側若虎嘯聲，急置擔仗，與二僕升髙木自縛，移時乃下。復前進，得一草舍，翁媼出揖，驚賀曰：「官人定有後福，憶所過掛紙錢處乎？魑魅魍魎，白晝牽人衣，領上下又多猛虎，豈容平行安步，略無困惱！真可賀也。」他日，歸至南安，則薛忠輩既事敗就擒，戮於市矣。處恭字安禮，工為詩，予前志書之。後錫山士人陳善為記其事，以為姜平生為人行義孝友，故值兇盜，行鬼區，蹈虎境，履危如此，皆獲免雲。

琴臺棋桌
　　乾道初，內侍陳源坐罪謫郴，詔籍其家貲出鬻，將作呂丞義卿得二物：其一琴臺，虢州月石所作，色紫而理細，茂林修竹，江村小景，工巧不可名狀，四腳各以緑絲絛繫降真香靸子一枚；其一象棋桌，髙一尺五寸，闊二尺五寸，空中以貯棋合，四圍有闌，沉香為局面，牙柵界之，其外用烏木花梨白檀數匝緣飾，以降真香刻水浪加金填，而浪頭填以銀，芬薌襲人。他物一切稱是。其居在秘書省東，連牆起樓，樓下築露臺，每延客張樂，必於其處。有閩士獻書警之曰：「宅西正是三館，職［職上疑脫「館」字］多窮寒措大，羨人富貴，於心常弗堪。稍遷則為臺諫給舍，或能害我。」是後遂不復至。此書雜於故紙中，故外間得見之。貂璫僭侈之極，罪不可勝誅，尚爾漏網。髙宗閲其鈿榻水精盤，謂宮禁所無有。

呂氏緑毛龜
　　呂徳卿家畜一緑毛龜於盆池中，久而甚馴。每至日午，以小竹杖擊水面，必應聲而出，卽就杖頭插生豬肉數小臠飼之，食盡復入。凡如是兩歲，未嘗少差。稚兒欲為戲，用此時擊水，出而取之，置於定盆。次日歸之，至午不復出。經六七日，使童子沒臂求索，則死矣。此一介蟲之微，慍於失信，寧不食而死，異哉！又魯子禮書室石斛中育白龜，僅若小錢大，背文皆黃金色，有光采，雙目如漆，後因以鰕醢與食，金文脫落而斃。秀州市民社會有一龜，若藥瓢然，詢其人，雲自始得時，以鐵捲束其腹，故如此。又一道人盆養二龜行丐，背狀如鼈而龜文，喙若鸚鵡，尾之長與身等，鱗甲斑斑然，此四者皆與常異也。

吳法師
　　呂椿年幼子年三歲，以紹熙癸丑夏得痰疾，父母憂之，醫禱備至。或言有吳法師者，符水極精，宜使治之，乃亟往邀請。復以百錢顧廛市一小兒，令附語。吳訶責詰問，敕神將縛其手，卽徐徐髙舉手為受繫之狀，繼令縛兩足，亦然。叱之曰：「汝是某鬼乎？」俛首曰：「是。」凡所扣數條，皆呫囁應喏。又曰：「吾不忍治汝，汝要某功徳乎？」兒頷首謝曰：「幸甚。」旋叱使去，兒冥然仆地，少頃而起。法師退，呂氏詢小兒：「適間所見，尚能省憶否？」答曰：「我貪百錢之利，故一切從彼言。其執縛對答，皆我自為之，仍以久立腳力疲盡，是以隨問掂頭，且欲事了後出外睡一覺耳。」眾相視大笑而罷，幼子亦自愈。

人生尾
　　臨安薦橋門外米市橋之傍有賣<豆其>豆者，腰間生尾，長四尺餘，每用索纏縛數匝乃得出。常為市中小兒窘逐，必求觀乃止。又一丐者亦有之，然才長數寸。


陸思俊犬
　　秀州呂氏老幹陸思俊家蓄一犬，甚馴。凡七八年，陸夫婦繼亡，遂空其室而扃之，犬猶日臥戶下傫傫然。間(葉本無「間」字。)往來他處，已復歸。常作聲烏烏，若有所尋索而悽咽者。鄰人不忍視，或以糟糠呼飼之，亦不食。久之，肉消骨立，長號數聲而斃。

完顏亮詞
　　建康歸正官王和尚，濟南人，能誦完顏亮小詞。其《詠雪‧昭君怨》曰：「昨日樵村漁浦，今日瓊川小渚。山色捲簾看，老峰巒。　錦帳美人貪睡，不覺天花翦水。驚問是楊花？是蘆花？」其《中秋不見月‧鵲橋仙》曰：「持杯不飲，停歌不發，坐待蟾宮出現。片雲何處忽飛來？做許大、通天障礙，愁眉怒目，星移斗轉，懊惱劍鋒不快。一揮揮斷此陰霾，比夜看、姮娥體態。」讀其後篇，凶威可掬也。

寳積行者
　　台州仙居縣寶積寺，雖小剎而從來規矩整嚴。紹興中，僧圓悟主寺事。園人陳甲常種蔬菜來鬻，直堂行者慶修竊其一畦，陳妻王氏知之而不克與競，但仰空呪云：「我所失菜，直一貫二百錢，數你做畜生還我。」已而慶修病傷寒，因自汗失音，睏乏欲絶。人問所苦，不能言，唯墮淚而已。寮眾以粥飲彊灌之。奄奄幾一歲，忽矍然而起，語人曰：「向來實不合取陳家菜，遭彼設誓。憶昨病瘖時，見黃衫公人來云：『王大伯叫汝。』卽以黒衣加我體，大伯者，王氏兄也，遂被驅入其舍，後先已有七八人在彼矣。約月餘，復獨挈我至陳園，顧視自身，乃成一豬，窘急思歸，而為縶縛，且以糟食餵飼我。數月後肌膚充腯，持貨於張屠，正得錢千二百。屠施刀猛刺喉下，痛不可忍，大叫一聲，欻如夢覺。」自是疾瘳。徐以其事詢諸人，所説皆同。傳記中載死而償債多矣，若慶修生而為豬，未之有也。紫橐長老清可親見之。

何左司
　　何萬一之、陳諤蹇叔皆福州名士，平生最相厚善，雖為鄉里交遊，而情好不異骨肉。淳熙十三年，同為宰屬。是歲之冬，何出守姑蘇。才數月，陳為左司郎官，其家媼夢何來言：「我如今不做平江知府，別受得好差遣，官況極勝前時，又與爾官人同官，我心甚喜，可先次為報知。」寤而告陳，莫曉所謂。俄報何下世，媼復夢其金章紫綬，乘白馬，導従溢目，謂媼云：「我先去赴任，爾説與左司，治疊行李了，早早來。」媼再以告陳，陳始憂窘，不知所以為計，遂臥病，少日而卒。呂徳卿時監封樁庫，陳為提領官，自為呂説。

清塘石佛
　　湖州周司戶幹僕陶忠，放收掠僦債之直。每日暮，必經由清塘門裏，常見河畔髣髴有光自水際出，凡數十夕皆然，漫記其處。旦而往訪，尋得一方石，四面皆鐫釋迦佛像，卽取以歸，香火供事甚謹。石理細潤可愛，遇天將雨，先一夜必有水珠出，以之候陰晴，未嘗不驗。時乾道初年也，陶氏自此儲積稍以豐腴。至淳熙甲午，其子顯置黃頭雀籠於佛室相近處，遺矢污像，不加拂拭。忽風雷中夜暴震，迨曉，失佛所在，窮人力搜索，不復可得。未幾，顯病痁，夢為黃衣卒逮至獄廟。神斥數其罪，命與杖二十。驚覺視之，臀無膚矣。醫者以杖瘡膏貼，傅月餘乃愈。明年夏，頓苦煩悶，赴水而死。家日以貪窶，一切如初。

趙葫蘆
　　宗室公衡居秀州，性情和易，善與人款曲，但天資滑稽，遇可啓顏一笑，衝口輒嘲之。里閭親戚以至倡優伶倫，無所不狎侮，見之者無敢不敬畏。素寡髮，俗目之為趙葫蘆，遂為好事者作小詞詠之曰：「家門希差，養得一枚依様畫。百事無能，只去籬邊纏倒藤。幾回水上，軋捺不(《詞苑叢談》作「百」。)翻真箇彊。無處容他，只好炎天曬(《詞苑叢談》作「照」。)作巴。」讀者無不絶倒，蓋亦以謔受報也。

扈宣贊
　　戚方既罷鎮江都統制，謫竄長沙，後自汴卜居湖州。乾道七年，苦腰股沉重之疾，藥石鍼艾俱弗効。既而奇癢不可忍，乃置甑熾火，橫股其上，使熱氣蒸噓，方得稍解。如是累月而死。正困棘時，侍妾秉燭進藥，見燈熖上現人頭數十，已則滿帳皆然，殆以千計。其一差大，指戚曰：「此扈宣贊也。」蓋戚為巨寇時，破廣徳軍，凡官吏自太守以下，皆舉室屠戮。每斬首竟，則剖其腹，折其股，而實之以錢。獨教授一家得免。扈君任兵鈐，罹禍尤酷，妻卞氏色美，戚以為妻。逮命絶之際，人皆知為寃業雲。卞氏亦繼死。子世顯，坐殺人於都城，掠其楮幣，受極刑雲。

榮侍郎墳
　　榮茂實侍郎薿，塟於湖州卞山之西南。後十年，道人徐存真至其處，謂庵僧曰：「此地本佳，但近來佳(呂本作「旺」。)氣已走了。其家衰替，當只在三二年間，急卜它兆域改遷，猶可救一半。儻因循不問，禍至無日矣。」僧以告榮之子簡，殊不屑意，葢事緒至大，非指日可辦也。既而簡殂，諸孫鉛山主簿撫辰、南康司理應辰、仁和知縣授辰相繼而亡，諸女婦輩死者十七人，今唯桃源主簿拱辰存。墳墓之所係如此，豈偶然耶！存真者，亦異人矣。

王雙旗
　　忠翊郎王超者，太原人。壯勇有力，善騎射，面刺雙旗，因以得名。嘗隸劉武忠軍中為步隊小將，後解兵籍，得湖南巡檢。坐贓削官，編置鼎州，遂入重湖為盜，戕奪人貨，至於黔配。然惡習不悛，曽遇道人授以修真黃白之術，乾道庚寅、辛夘間，年八十矣，時岳陽民家遭劫，被害者數人，且姦穢其婦女，累歲捕賊不獲。福州連江人黃士宏平江尉，正鄰壤也，悉意蹤跡之，得凶盜十輩，而超為之首。既成擒下獄，尉見其春秋已髙，而精采腴潤，小腹已下如鐵而常暖，呼問之曰：「知汝有異術，信乎？」對曰：「無他技，唯得火炙力耳。每夏秋之交，輒灼艾數千炷。行之益久，全不畏寒暑。能累日不食，或一食兼數日之饌，皆不覺大飢大飽。豈不聞土成磚，木成炭，千年不朽，皆火力致然耶。」鞫其過犯，略不諱隱，結正赴郡論斬刑。劊者剖其腹，得一塊，非肉非骨，凝然如石，葢其炙火之効。惜其不自檢束，至於觸大惡，抵極典，翻為養生之累，其無識甚矣。士宏説。

金鷄老翁
　　趙師輴居湖州武康上柏圓覺寺，乾道九年春，為父謀葬地，久而未得。夏五月，夢一翁，雪髯白衣，右手抱金鷄，與語云：「吉卜只在三十里內，明日便可得。」時所營茫然無緒，未敢以為信。明日正午寢，寺知事僧來謁，言有一道人持經帳為某家售地，輴卽令(呂本多一「引」字。)入詢之。迨晚偕詣其處，問山名，乃金鷄峯也，頓悟昨夢。喚主至，商價須百千，喜而酬之。成券之日，又適辛酉，竁穴坐壬向丙，於青囊家指為佳城。葬之次年，輴以進士登第。

慶喜貓報
　　呂徳卿親戚家一庖婢曰慶喜，置兔臘於廚，為貓竊食，而遭主母責駡，不勝憤憤。擒貓，擲於積薪之上，適有木叉與腹值，簽刺洞過腸胃流出，呌呼彌一晝夜而絶。後一歲，此婢因暴衣失腳仆地，為銛竹片所傷，小腹穿破，灑血被體，次日卽亡，殊似貓死時景象，葢寃報也。(此卷亦呂德卿説。)
