
夷堅志補卷第七(九事)

直塘風雹
　　平江常熟縣之東南，地名直塘，去城百里餘。富民張三八翁，用機械起家。其長子以乾道元年先亡。有鹽商從鄂州來，見村人家牛生白犢，脅間隱起十四字，曰「蘇州直塘廣安寺前張(此處疑脫「三」字。)八郎之子。」以告翁，翁悲愴不釋。因商復西，托持錢三十(葉本作「千」，從明鈔本改。)萬，並買犢母歸，善飼之。後八年翁死，次子曰五三將仕，不以父兄為戒，尤稔惡黷貨，見利輒取。淳熙元年，有(葉本無「有」字，從明鈔本補。)一客立約，糴米五百斛，價已定，又欲斗增二十錢，客不可，遂沒其定議之值。客抑鬱不得伸，但舉手加額告天而已。時五月十三日，天清無雲，午後大風忽從西北起，陰霾蔽空，雨雹傾注，風聲吼怒，甚於雷霆。張氏倉廩帑庫，所貯錢米萬計，掃蕩無一存。所居大屋，揭去數里外，合抱之木盡拔。典質金帛在匱，隨風宛轉於半空，不知所屆。常所用斗，大小各不同，凡十有三等，悉列門外，若明以告人者。將仕君驚怖之際，一木墮於旁，折其臂。相近項氏，亦失台衣千緡。是日黃昏，縣中風雷繼作，王氏失錢八千緡，杜氏失千緡，人聞錢飛空有聲，已而散落於地上及軍營者甚多。此以匹夫之寃，逢天威怒，致禍延同類，可不畏哉！

沈二八主管
　　湖州村民沈二八，(明鈔本多一「方」字。)在園鉏菜畦，有二皂隸持帖至，呼之曰：「汝非沈二八乎？」曰：「然。」曰：「陰府追汝，可同去！」卽執而枷(明鈔本作「鎖」。)縛。沈曰：「去不敢辭，敢問何罪？」曰：「汝坐用大斗量租米。」沈曰：「然則使者誤矣！小人以種作為生，家無寸土，元不識斗斛面，何由有此？但相去數步間，有沈主管者，與我同排行，其人乃豪家幹者，素有此惡，為人積怨，目前牆內是其家也。」二皂隸遽推謝，釋其縛。俄頃沈蘇，還舍為妻子道曩事，且云：「吾今往二八主管宅親(明鈔本作「視」。)察消耗。」纔出門，復遇二皂隸，已擒搦而去。及其家，則聞哭聲，言主人暴死矣！吳興鄉俗，每租一斗為百有十二合，田主取百有十，而幹僕得其二，唯沈生所用斗為百二十合，是又鬼誅之。時淳熙十五年三月也。


祝家潭
　　衢州江山縣峽口市山下祝大郎，富而不仁，其用斛斗權衡，巨細不一。乾道八年七月，有道人過其門而戒之(葉本無「之」字，從明鈔本補。)曰：「汝宜用心平等，不可如是，或夢(葉本作「與」，從明鈔本改。)人來取，家必有災。」是夕，夢二青衣來言：「汝家所用斗秤安在？」夢中與之，二人各執其一。既覺，急尋之，已失矣！因憶正晝道人之語，謂災者火也，卽盡徙室中之藏於山上質庫。方稍定庫地忽迸裂，洪水湧出如奔，屋宇千帛，隨流而下。其所居浸沒丈餘，(明鈔本作「許」。)居傍大樟樹約數十圍，摧折壓屋，為風水所漂，旋轉其上。頃刻間衝漩為深潭，家人盡死，獨存一小兒與一婢在山巔僅免。土人今呼為祝家潭。

葉三郎
　　樂平南原富室劉氏，與邑駔葉三郎者，再世往來。劉兄弟二人，稅畝甚廣，每歲所輸官賦，悉以委葉，於出納之間，頗獲贏潤，蓋市井薄徒，俗目為攬戶者是已。紹興三年，市民胡鍮匠以藝游劉門，與一蘇氏子遊説，攘葉之利，且曰：「蘇資業不薄，君家邂逅或緩期，則能先出己財以代急。」劉信為然，卽舉門戶有(按「有」字疑誤。)役轉而之蘇，遣從葉生收索簿籍。葉老矣，肩輿亟謁二劉曰：「自先父迨我，充君幹力五十年，無一闕事，顧乃用閑言相棄捐也？」二劉曰：「誠知其誤，但業已許之矣！」葉寒默而退。還次白楊岡，謂其僕曰：「胡鍮匠奪我衣食活路，死不放他。」長吁而卒。及屍輿到家治喪，胡猶以里巷故會弔。方跪於柩前，忽心動氣沮，如背負芒，不成弔而返。越三日，正就食，遽捨匕箸趨出，頃之卽回，告妻梁氏曰：「適有喚我者，認得是葉三郎聲音，走赴之，杳無所見，吾甚惡焉！」是夕魘而死。妻夢其夫與葉髮相結，一黃衣卒持杖驅之去。蘇子聞之懼，不復依劉。葉之子遂仍其故矣。

齊生冒占田
　　德興齊村，皆齊氏(葉本作「民」，從明鈔本改。)雜居，武義君之子以豪疆擅鄉曲，凡他人田疇或與接畛者，必以計傾奪，資產益饒。嘗置地數畝種竹，歷年久，根鞭延蔓於民田。慮其為禾稼之害，開渠斷之。齊生好諭之曰：「吾細校種竹之利，既省(明鈔本作「無」。)灌溉耕耨，而所獲息，視田不侔。何如聽其自如，是於我無所損也！」民信之。經數歲，遂削平耕塹，繚以篠牆，民不復可作主，乃訴於縣。縣逮齊對，齊曰：「吾自地，彼自田，地有竹，田有禾，等色各殊，何詞之有辨！」吏雖知其然，而受賕畏勢，特具決。俄而齊死，其子終訟不置。一日，忽遣客諭民，願解仇釋憾，盡以所侵歸之，此外或典或賣，或以債准，凡十數端，皆呼元主退故券還之。知識間聞者無不嘆訝，曰：「不謂齊氏子，一旦翻然改行，此何理也？」未幾，又命僧修水陸(明鈔本多一「大」字。)供，備其□於心詞中云：「某日之夜，夢亡父形軀骨立，桎梏枷械，泣告之曰：『我坐竹林之訟，(明鈔本作「罪」。)囚係陰獄，冥司歷舉生時抑勒交易文字不明者甚眾，當受無量劫苦，何由得脫！向來元不知幽冥中此罪最重，有人教我云：急須令子弟盡從實改正，各復其初，而召僧作大緣事，誦佛經，燒尊勝幡，化紙錢，差可少贖。汝輩勿違吾言，仍視以為戒，若親戚集會，但一一宣説毋諱，使知果報章灼如此。』其後又夢曰：『憑藉功德，遂寬獄禍，猶拘管隨司，未卽信緣托生也。』」

豐樂樓
　　臨安市民沈一，酒拍戶也。居官巷，自開酒廬，又撲買錢塘門外豐樂樓庫，日往監沽，逼暮則還家。淳熙初，(明鈔本多一「年」字。)當春夏之交，來飲者多。一日，不克歸，就宿於庫。將(明鈔本作「時」。)二鼓，忽有大舫泊湖岸，貴公子五人，挾姬妾十數輩，徑詣樓下，喚酒僕，問何人在此，僕以沈告，客甚喜，招相見，多索酒，沈接續侍奉之。縱飲樓上，歌童舞女，絲管喧沸，不覺罄百樽。飲罷，夜已(葉本作「以」，從明鈔本改。)闌，償酒直，鄭重致謝。沈生貪而黠，見其各頂花帽，錦袍玉帶，容止飄然，不與世大夫類，知其為五通神，卽拱手前拜曰：「小人平生經紀，逐錐刀之末，僅足餬口。不謂天與之幸，尊神賜臨，真是夙生遭際，願乞小富貴，以榮終身。」客笑曰：「此殊不難，但不曉汝意問所欲何事？」對曰：「市井下劣，不過欲冀錢帛之賜爾！」客笑而頷首，呼一駛卒至，耳邊與語良久。卒去，少頃負一布囊來，以授沈，沈又拜而受。摸索其中，皆銀酒器也，慮持入城，或為人詰問，不暇解囊，悉槌擊蹴踏，使不聞聲。俄耳鷄鳴，客領妾上馬，籠燭夾道，其去如飛。沈不復就枕，待旦，負持歸，妻尚未起，連聲夸語之曰：「速尋等秤來，我獲橫財矣！」妻間曰：「昨夜聞櫃中奇響，起視無所見，心方疑之，必此也！」啓鑰往視，則空空然。蓋逐日兩處所用，皆聚此中。神以其貪癡，故侮之耳。沈喚匠再團打，費工直數十千，且羞於徒輩，經旬不敢出，聞者傳以為笑耳。


顓氏飛錢
　　太原顓氏，世世業農，非因輸送稅時，足不歷城市。嘗有飛錢入居室，充滿庭戶，顓翁焚香祝曰：「小人以力農致養，但知稼穡為生，今無故獲非望之財，懼難負荷！雖神天所賜，實弗敢當，願還此寶，以安愚分。」乃閉戶封鐍而出。須臾，錢復起，蔽空行，聲如風雨，有大蛇夭矯隨之，繞林麓去。後五年，田僕在山崦荷鋤獨耕，將歸，忽一神人當前，莫知所從來，告之曰：「天賜顓氏錢十萬緡。」言訖，卽隱不見，而積錢坡陀，彌望不盡。僕走白翁，翁策杖至錢所致，禱如前，再拜，徐起行弗顧。還家，亦不與子知。後孫祐以武勇從軍，紹興十九年，以大夫統制殿前司軍馬。曹功顯、何晉之皆紀其事。祐之子舉，今為武翼郎軍器所幹官。(大舉説。)

趙富翁
　　撫州趙富翁，家饒於財，常以名不掛仕版為慊。因歲饑，官委振濟，當受賞，躬往臨安經營。將至之前夕，夢詣旅邸，將就室，主媼言：「下面房都占盡，無可歇，試上樓看。」遂引而登，一房扃避，(按「避」字似當作「閉」。)媼云：「莫要開。」趙視其外頗雅潔，疑其所靳，謂曰：「我只住此。」乃啓之，則一美婦獨處，方就(葉本無「就」字，從明鈔本補。)蓐產子，急回足而寤。追繹其詳，欲訴諸占夢者。行次江上，過一邸，絕類夜所睹，下車寓目，亦一媼在門，心異之。時雖未暮，卽弛擔入泊，媼以下室無虛位，邀上樓，一房亦閉，問之曰：「此為何人所據？」曰：「無人焉！我家貓夜來生四兒於中，卽損其一，不欲更驚他。」趙益怪訝。偶見同邸一僧，似可與語，具以夢告。僧曰：「官人急回足極是，若踏腳入了，則四貓不損矣！吁！可畏哉！」趙悚悟曰：「我方干求官榮，豈非不應得，故神人特用相警邪！」明日，返斾西歸，自稱散人，絕意不復干祿。

劉洞主

　　劉允為開元宮主，其事已書於甲。劉長子昉守處(明鈔本作「虔」。)州，民李甲暴死，經夕復蘇，先被黃衣人追去(疑有脫誤。)一所，若今獄院然。朱衣踞坐，詰問所為善惡事件，且引詣主洞受符。行數十里，見五六人坐殿上，皆頂冠，衣淡黃或青碧，侍立十餘輩，內碧衣者執筆視李云：「爾祖不貪不妬，嘗施捨(明鈔本作「財」。)修金精山觀宇，又嫁孤女之無歸者，以此陰功，放爾還世。」李拜謝，密詢其為誰，同立人曰：「是劉洞主，汝郡太守之父也。」李既愈，具告所知。昉聞而呼至府，雜設畫像數軸，質以所見，李指允像曰：「此是也。」郡士著為《李氏還魂録》。初，允嘗夢游一境，非人間世，夢中作詩云：「劉郎平昔(上二字明鈔本作「終日」。)志煙霞，時到雲山隱士家。除卻松篁芝朮外，川源遠近遍桃花。盡日看山不厭山，白雲飛去又飛還。旁人莫指雲相似，雲自無心我自閑。」又五言絕句云：「武陵源上雪，片片雜雲霞。惟有雪中桃，長開三尺花。」蓋其歸趣夙已不凡矣！
