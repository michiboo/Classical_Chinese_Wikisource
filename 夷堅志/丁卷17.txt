
夷堅丁志卷第十七(十二事。按：實祇九事。)

甘棠失目
　　番陽鄉民甘棠，病失一目，十年矣。淳熙三年六月一日夜，夢僧持數珠誦經，珠色瑩黑，光耀可愛，試求之，得一珠而覺。後四日，以事入郡，出城東，於永平橋眾中見道人，頎而長，著黃布袍，顧棠來，徑前攬其衣曰：「與我偕去。」棠疑且懼，卻之曰：「素昧平生，適未嘗相犯，何遽爾？」道人笑曰：「但來，當示汝好事。」既弗可脫，不得已隨行，百步至江岸，岸先檥巨舟，卽挽使登。鷁首掛金書牌，刻「敕賜職醫」字，左右侍女數人，美容麗服，向所未睹。道人云：「汝失明久，今夙緣相值，當為汝醫。」棠謝曰：「眼壞十年，瞳子已枯，雖醫何益？」道人不聽，強令仰臥，使四女分執其手足，取銅箸搜攪眶間，痛不堪忍，泣而言：「感君恩意，吾尚存一眼，實不願醫。」乃掖之起坐，一女傾瓶中湯半杯與飲，頗覺甘美。正念少憩，復拉臥如初，棠知無可奈何，委命而已。箸再入眶，覺腦後如鉤出一物，徐以片紙掩其上。有頃去之，持鏡使照，則雙目瞭然，了無痛楚。棠驚喜，起拜謝，請暫還。既至邸，為人言所逢，無不駭異。好事者十餘輩亟隨之及舟處，略無見矣。棠時年三十八，其所居為崇德鄉，自初得疾，家人日誦觀世音菩薩名，香火供事甚謹，茲殆佛力雲。

瑠璃瓶
　　徽宗嘗以北(陸本作「紫」。)流離膽瓶十，付小璫，使命匠範金托其裏。璫持示苑匠，皆束手曰：「置金於中，當用鐵篦熨烙之乃妥貼，而是器頸窄不能容，又脆薄不堪手觸，必治之且破碎，寧獲罪不敢為也。」璫知不可強，漫貯篋中。他日行廛間，見錫工釦陶器精甚，試以一授之曰：「為我托裏。」工不復擬議，但約明旦來取。至則已畢，璫曰：「吾觀汝伎能，絶出禁苑諸人右，顧屈居此，得非以貧累乎？」因以實諗之。答曰：「易事耳。」璫卽與俱入而奏其事，上亦欲親閲視，為之幸後苑，悉呼眾金工列庭下，一一詢之，皆如昨説。錫工者獨前，取金鍛冶，薄如紙，舉而裹瓶外。眾咄曰：「若然，誰不能？固知汝俗工，何足辦此？」其人笑不應，俄剝所裹者，押(原本字形不全，今從陸本補。)於銀箸上，插瓶中，稍稍實以汞，揜瓶口，左右澒挏之。良久，金附著滿中，了無罅隙，徐以爪甲勻其上而已。眾始愕眙相視。其人奏言：「瑠璃為器，豈復容堅物振觸？獨水銀柔而重，徐入而不傷，雖其性必蝕金，然非目所睹處，無害也。」上大喜，厚賚賜遣之。予又記元祐間，中官宋用臣謫舒州郡，新作大樂鼓甚華，飾以金采。既登架旁，鐶忽斷，欲剖之，重惜工費。宋命別為大環，歧其股為鎖鬚狀，以鐵固鼓腹之竁，使極窄，卽敲環入竁中，纔入而鬚張，遂不復脫。是皆巧思得之於心，出人意表者。(前事劉子思説。)

袁仲誠
　　丹陽袁仲誠(孚)自右正言外補，已而為江東提刑。夢人告曰：「真而不倨，曲而不屈，其義如何？」夢中不能答。明日以語館客，范存誠，存誠曰：「下文蓋雲命世亞聖之大才，真吉夢也。」未旬日，袁得風疾，卒於官。識者始解之曰：「二句之上雲有風人之託物，二雅之正言。袁所歷官及所得疾，皆見於是矣。」何物黠鬼司夢，能戲弄人如此！時乾道三年。

閻羅城
　　襄陽南漳人張腆，居縣之鴈汊，世工醫。紹興十八年夏夜，夢自所居東行二里許過固城鋪北上，久之，入大城，出北門，登溪上高橋橋上，水中人往來如織。見其妻鄭氏亦涉水登岸，欲前同途，轉眄間已相失。俄別至一城，同行者莫知其數。腆已入門，回問戶者：「此何郡縣？」曰：「閻羅城也。」腆知身已死，甚悲懼，彷徨無計，不覺又前進。至階北，見大門三楹，與眾俱入，過百許步復至一門，五楹，金碧照耀。頃之又過一門，塗飾益華，兩廡下對列司局，正殿極高大，垂黃簾。腆且行且觀，至東廡吏舍門內，顧舍中人悉冠帶，或朱或紫，前揖之，了不相應，獨一緋衣者微作答。腆立移時，緋衣頗相憫，以足撥一甎云：「可坐此。」坐未定，妻忽立於門外，相顧皆漠然。頃之，一人自殿簾出，著黃背子，背拱手，仰視屋桷，移步甚緩，若有所思，久而復入。腆問何官，緋衣搖手低語曰：「此閻羅天子也。」腆曰：「適觀狀貌，與人間所畫不同，卻與清元真君甚相似。」言未既，殿上捲簾，呼押文字，羣吏奔而往。下列囚甚眾，或送獄，或枷訊，或卽放去，度兩時許，人去且盡。腆在吏舍，遙見其妻亦決杖二十，但驚痛垂涕而已。須臾簾復垂，吏還舍解衣，半坐半臥。緋衣指腆謂同列曰：「此人無過，何不令還？」眾皆默然。又言之，乃曰：「公欲遣去，何必相問？」其中一人云：「渠雖欲去，三重門如何過得？」緋衣戒腆曰：「外面如有人相問，但云司裏令喚獄子。」腆遜謝而出，每及一門必有問者，如其言卽免。復尋舊路急行，將近屋東橋下，跌水中而寤。雞既鳴矣，呼其妻，亦矍然驚覺，語所夢，無不同者。妻罵曰：「我方受杖時，君在旁略不顧我，情如路人，豈可復為夫婦？」遂各寢處。才數日，鄭氏腰下忽微瘇，繼生巨瘡，痛不堪忍，凡十日膿始潰，又十日方瘉。腆慨然棄家，詣均州武當山，從孫先生者訪道，越十七年乃亡。穀城醫者王思明與腆相好，景裴弟官襄幕，得於思明雲。

王稹不飲
　　嚴州觀察判官王稹，京東人。每與人燕會，酒不濡脣，同官皆疑為挾詐，云：「得非陰伺吾曹醉中過失，售諸長官，以資進身計乎？」益久，稍以獨醒侵之。稹長歎移時，愀然曰：「久欲秘此事，諸君既相疑，敢不盡言？」卽袒衣示之。背兩瘢相對，如嘗受徒刑者，徐而言曰：「三年前疽發於背，甚惡，一日瘡劇，冥冥不知人。或呼使出外，到官府中，有據案見詰曰：『汝曾為某州幕職乎？』對曰：『然。』曰：『某時某事某人不應坐某罪，汝何得輒斷之？』對曰：『此郡守之意。稹持之連日，嘗入議狀爭辨，至遭叱怒，訖不能回。公牘始末具存，恨無由取至爾。』王者命左右云云，一卒趨而出，俄頃已持文案來。主者反覆閲視，喜曰：『汝果無罪，幾誤殺汝，今遣汝歸。』呼元追吏護送。吏頗賢，沿路款語，力戒曰：『回世間，切勿飲酒。』問其故，不肯言。及寤，腥血交流，瘡已潰，卽日遂瘉。性本好飲，思冥吏之戒，不忍再速死也。」聞者皆慘懼自悔雲。

淳安民
　　嚴州淳安縣富家翁誤歐一村民至死，其家不能訴。民有弟為大姓方氏僕，方氏激之曰：「汝兄為人所殺而不能訴，何以名(葉本無「名」字。)為人？」弟卽具牒，將詣縣。方君固與富翁善，諷使來祈己，而答曰：「此我家僕，何敢然？(葉本作「爾」。)當諭使(葉本無「使」字。)止之，彼不過薄有所覬耳。」為喚僕面責，且導以利。僕敬聽，謝不敢。翁歸，以錢百千與僕，別致三百千為方君謝。纔(葉本作「未」。)數月，僕復宣言，翁又詣方，方曰：「僕自得錢後，無日不飲博，今既索然，所以如是，當執送邑懲治之。」翁懼泄，乞但用前策，又如昔者之數以與僕。方君曰：「適得中都一知舊訊，倩市漆二百斤，倉卒不辦買，翁幸為我市，當輦(葉本作「挈」。)錢以償直。」翁曰：「蒙君力如許，茲細事，吾家故有之，何用言價？」卽如數送(明鈔本作「納」。)漆。明年，僕又欲終(葉本作「興」。)訟，翁歎曰：「我過誤殺人，法不至死，所以不欲至有司者，畏獄吏求貨無藝，將蕩覆吾家。今私所費將百萬，而其謀(葉本作「求」。)未厭。吾老矣，有死而已。」乃距戶自經。踰三年，方君為鄂州浦圻宰，白晝恍恍，(上二字葉本作「恍惚」。)於廳事對羣吏震悸言曰：「固知翁必來，我屢取翁錢而竟速翁於死，翁宜此來。」亟還舍，不及與妻子一語，仆地卒。吏以所見白，始知其冥報雲。

薛賀州
　　鄭人薛鋭仲藏為賀州守，晚治事且退，意緒忽昏昏不佳，枕胡牀假寐。或揖其前請行，身隨以出到某處。他吏來言曰：「官人傳語使君，大期甚不遠，若自此不出仕，前程猶未艾也。」薛寓會稽久，生理從容，宦情素薄，聞之卽應曰：「願自此不復仕。」吏卽去，俄復來曰：「官人慾得一文書為證。」薛索紙筆書授之，吏顧曰：「既已形於文牘，不可復悔矣。」遂去，已而又來曰：「官人甚喜，使君可歸。」薛惘然如夢覺，卽日上章乞祠官還越。時淳熙三年，官為朝請郎，為人言：「少須至大夫，經郊恩任子，當掛冠矣。」(後二年薛致仕。)

三鴉鎮
　　三鴉鎮在河北孤迥處，原註：(汝州魯山縣亦有三鴉鎮。)鎮官一員，俸入不能給妻孥，官況蕭條。地多塘濼，舍蒲藕魚鼈之外，市井絶無可買，前後監司未嘗至。有運使行部，從吏導之過焉。入其治，則官吏已悉委去，無簿書可尋詰。徘徊堂上，顧紙屏間題字尚溼，試閲之，乃小詩，曰：「二年憔悴在三鴉，無米無錢怎養家？每日兩餐唯是藕，看看口裏出蓮花。」運使默笑而去，好事者傳誦焉。蒙城高公泗師魯，紹興末，監平江市征。吳中羊價絶高，肉一斤為錢九百。時郡守去官，浙漕林安宅居仁攝府事，其人介而嗇，意郡僚買羊肉食者必貪，將索買物歷驗之。通判沈度公雅以告師魯曰：「君北人，必不免食此，盍取歷竄改，毋為府公所困。」師魯笑謝，為沈話前説，且曰：「亦嘗倣其體作一絶句云：平江九百一斤羊，俸薄如何敢買嘗？只把魚蝦充兩膳，肚皮今作小池塘。」聞者皆大笑。林公微聞之，索歷之事亦已。(右四事皆高師魯説。)

劉堯舉
　　紹興十七年，京師人劉觀為秀州許市巡檢，其子堯舉買舟趨郡，就流寓試。悅舟人女美，日夕肆微言以蠱之，女亦似有意。翁媼覺焉，防察不少懈，及到郡猶憩舟中，翁每出則媼止，媼每出則翁止，生束手不能施。試之日，出《垂拱而天下治賦》、《秋風生桂枝詩》，皆所素為者，但賦韻不同，須加修潤，迨昏乃出。次日試論復然，既無所點竄，運筆一揮，未午而歸舟。舟人固以為如昨日也，翁媼皆入市，獨女在。生徑造其所，遂合焉。是夕，生之父母同夢人持牓來，報秀才為榜首。傍一人曰：「非也，郎君所為事不義，天勅殿一舉矣。」覺而相語，皆驚異。生還家，父母責訊之，諱不語。已而乃以雜犯見牓。後舟人來，其事始露。又三年，從官淮西，果魁薦，然竟不第以死。
嚴校：此卷不全，止十葉。
