夷堅支丁卷第四(十五事)

林子元
　　福州閩清士人林子元，屢應鄉試，未登名。淳熙十三年夢人謂己：「君欲薦送，當俟賢兄來帥七閩可也。」覺而記於牘。其兄自誠者，雖嘗業儒，久已捐棄筆硯，為商賈之事矣。朋友或知之，毎相面會，輒戲之曰：「令兄已開藩否？」林亦絶意榮望。至慶元元年秋試畢，適報宣城守林蘊之鎮閩。喜謂其友曰：「吾兄字待問，正與新帥名同。鬼神不吾欺，吾刻日以覬吉報耳。」洎九月二十四日揭榜，林果以詞賦居首選，乃驗。士子得失，固不偶爾。郡守隨時差擇，時(呂本作「亦」。)已豫定於九年之前。則凡朝至暮徙，倐去忽來，世以紛更數易，迎送煩費，歸咎於造物。殊不知冥冥主張，信而有證，特假手於人。盡心力而營之，祇可笑也。大兒時通判州事，得其説甚的。

楊九巡
　　術士行山者，或畏墓穴妨其身，則必迂枉避就，如予前志所書劉少保家保安軍地者是已。鄱陽人楊九巡，習此技，而絶貧困，至無衣可出。梁企道侍郎亡，訪地未得。楊往見寓客張承事，謂之曰：「我有一個好經紀，恨衣裳破碎，難謁達官。非君不能成吾事。」張曰：「此易辦耳。吾職庫役，台中多有之。」卽擇衫裘之屬數種衣之。導往梁氏，先以地圖入。梁之子宏夫視之喜，便與偕詣彼處。既至，指一穴曰：「此是也。」宏夫回環四顧曰：「地勢趨下，恐有水患。」令移上三丈許。楊愀然曰：「鴉鴉！」(原註：俗間歎聲。)蓋知其於己不利也。及葬畢，得犒錢二百千。次日，忽病風攣，數月小愈，扶杖詣張謝曰：「賴君之賜，使我一家溫飽，愧無以報。有土湖上一地，可作花園，切不可失。」張本邢州人，北俗以豫凶事為諱，不肯先卜壽藏。楊之意，欲使他日作葬地，故婉其辭。張曰：「午(原作「無」，後改「年」，呂本作「吾」。)衰矣，無用旋營一圃也。」然竟如其言。及卒，其子玘葬之。十年後，玘從白屋登第。(玘說。)

書吏江佐
　　洪應賢自婺源縣攜書吏江佐歸鄉里，服役累歲，應賢捐館之次年秋，請假還家收禾，踰月不至。應賢次子仲堪，夢其來，參拜如平生。問：「所收幾何？」對云：「佐才歸卽得病，以為疫，不肯相拯救，飢困至死。今所以來者，蓋有一事啟告：佐親弟侁在龍泉寺為行者，它日若作僧，則先父遂無後。望收拾使令之。」仲堪又問：「汝既以疫死，想不復有人為殯殮，後事竟如何？」曰：「賴鄰里親族率錢營辦，僅得涼衫裹屍，白松木棺周身，而葬於縣東門外。」言訖而泣。且去，問其所欲，曰：「囊無一錢，願賜盤費。」仲堪夢中買紙錢二十結，呼巫在外引宣白而焚與之。又問之曰：「汝來時道路無阻礙否？」曰：「正苦為關津闌遏。」於是又使巫給一引，佐捧受愧謝。旋登榻取被覆體，少頃揭被，已不見。後旬日，縣故吏王伋來，試訪其事，盡如夢所説。因遣喚江侁至，留之書室，供灑掃，經數年而去。今在光州通判廳為筆吏雲。

張妖巫
　　婺源懷金鄉巫者張生，善為妖術，能與人致禍。(此句葉本作「能造禍福」。)毎於富室須索錢米，小不如意，則距躍勃跳，名曰「打筋斗」。此家隨卽病瘡痘，或有死亡。以是莫不畏憚。士人汪廷瑞，慕其能得不義之財，(此句葉本作「慕其得財之易」。)從而佐佑之。大書一牓曰「朝天門」，揭於其居。巫頂髙冠，著寛袖緋衫，繫大黃帶，毎日升髙座，縱談禍福，隨從祇承可三十輩。縣手力汪早，嘗過門。怒其不燒香，遣人押回取問。汪云：「容洗手致敬。」既焚香畢，復命左右撾縛之。汪云：「如此卻不可。若有符法，當使陰兵執我於虛空而加箠擊。不然，便去白知縣。」遂得釋。汪徑具狀詣縣告。縣宰洪應賢追逮至庭，詰其妖惑。對曰：「所行乃天心正法，最善療人疾病。初非造(葉本無「造」字。)妖也。」詞色傲倨。宰曰：「汝會『打筋斗』，如能跳過鼓樓，卽放汝。」始惶怖，亟拜祈哀。命囚於獄。明日，躬往鞫訊，且持正一籙中降魔印在手而語之曰：「汝常言能神通知未來事，且道我手內是何物？」錯愕無以對。立杖之三十，逐出境。初，巫以創造法院，斂民錢幾千緡，悉拘籍入官帑充月俸。邑人為之相賀。廷瑞懼罪，亦徙而之他。

治湯火呪
　　里巫多能持呪語而(葉本多一「救」字。)蹈湯火者，元仲弟得其訣，為人拯治，無不立差。其呪但云：「龍樹王如來，授吾行持北方壬癸禁火大法；龍樹王如來，吾是北方壬癸水，收斬天下火星辰，千里火星辰必降。急急如律令。」呪畢，手握真武印吹之，卽用少許冷水洗。雖火燒手足成瘡，亦可療。(右三事，洪元仲説。)

袁娼馮妍
　　袁州娼女馮妍，年十四，姿貌出於輩流，且善於(葉本無「於」字。)歌舞。本謝氏女也。其母詣郡陳狀云：「賣此女時才五歲，立券以七年為限。今踰約二年矣，乞取歸養老，庶免使以良家子終身風塵中。」(上二句葉本作「免使良家終身墮於風塵」。)郡守張定(葉本多一「叟」字。)呼問妍曰：「汝離家時尚小，能認母乎？」曰：「能認。」於是引謝媼至前示之，揺首曰：「非也。」張判所訴云：「既非真母，難以強取。免勘虛妄，逐。(上三字葉本作「逐出」。)謝便(葉本無「便」字。)銜恨涕泣而出。妍還馮居，才入門，忽迷不識路。娼母詢其所以，曰：「眼前冥冥漠漠，如人把(葉本無「把」字。)手遮我(葉本多一「眼」字。)更不能曉解。」(上二字葉本作「見」。)暨至房，便覺內障。告於郡，以疾求假。張不之信。因會客，命如常日呈伎，蒙然如礙。(明鈔本作「痴」。)與之酒，亦不知盞所在。猶以為詐，曰：「汝且歸，只從當中去。」妍迂枉信足，遂墮砌下。始驗其被(葉本作「真」。)疾，聽除籍。遂竟失明。孫鼎臣為判官日常見之，眸子宛然而其盲自若也。

許成悖母
　　金溪民許成為農，自田所歸舍，從母索飯。母告之曰：「飯在釡中，可自去取吃。」及至竈下，視釡則空無所有，怒而罵曰：「爾不害瞎，妄語如此。」卽出外折薪，一枝忽躍而上，徑入眼，貫一睛而出。登時昏絶，累日乃能起。今為孫鼎臣擔僕，自狀其過而悔無及矣。

吳廿九
　　紹熙二年春，金溪民吳廿九將種稻，從其母假所著皁綈袍，曰：「明日插秧，要典錢，與雇夫工食費。」母曰：「我怕春寒，且明日未必成。(上三字葉本作「未卽僱人」。)汝妻自有襖，何不就取！」吳恚而退。其家有桑十餘株，婦姑中分之矣。姑誤采婦葉，婦告吳。吳卽入母房，牽之出曰：「不借我襖，又采我葉，莫要在此住，自去別處討飯吃。」便持斧斫其床，並薦席亦碎毀。時已逼暮，母詣鄰家求寄一宿。鄰人曰：「婆兒子性氣惡，我留汝必遭吵(葉本作「兇」。)鬧。」拒不納。母出，立簷下，彷徨往來，且坐且立。至五更，遙告虛空，願早天曉。俄聞鷄唱。時方陰翳，忽開晴。吳甚喜，卽與三農夫同之田問。(上十二字葉本作「吳興三農夫同下田」。)母還所居，見床榻已壞，發聲泣。其婦言：「昨以桑葉之故，被丈夫一夜打罵，婆且去。」日正午，片雲起於山，須臾，煙霧四塞。四人(上二字葉本作「吳興三農」。)皆避於山下。驚雷掣電，有頃復晴。三農聚首如初，獨吳生不在。走訪之，(上二句葉本作「獨失吳生，尋之」。)乃倒埋稻中，(葉本作「田」。)入地二尺，牢不可拔。(葉本多「走報其」三字。)妻急邀僧誦經懴悔，(葉本作「謝」，呂本同。)至晩始得出，舉體黒如炭煤然。

丘岑食蕈
　　金溪士人丘岑，就館於鄉豪家園。僕居在傍，使朝暮供送飲饌。僕嘗得大蕈，煮作羮，一家五口飽食之，以一杯獻岑。岑曰：「此珍味也，不可徒食。」命學生歸，求酒一升許，滿飲，然後啜蕈。既而聞僕夫妻皆嘔血困仆，往視之，則兩子復然，不移時，四人盡死。主人料岑必及禍，畏其或隕於門內，且為累，亟置酒三觴延之，償其束脩之直，遣轎舁之歸，又餉以一尊。主家去岑舍三十里，行半塗，與友生相遇，因語其事，遂留連共飲，空其尊，醉臥邸榻。迨醒，略無所苦。識者謂酒能解蕈毒雲。(右四事皆孫鼎臣説。)

繆夫人
　　羅春伯為刑部尚書。紹熙五年四月，母繆夫人在臨川，夢春伯乘轎還鄉，而著衰服。方大駭，而從者持一合而來，啟之，得樞密告身一軸。春伯易公服，繫方圓毬文帶，出見賀客。母乃大喜，問人曰：「尚書今轉何官？」曰：「樞密相公也。」覺以告，家眾皆喜懼居半，深以為疑。至六月，壽皇遺誥至，始驗衰服之兆。越兩月，春伯入樞府少日，蓋夢中所稱止此耳。(臨川饒祖堯説。)

王監之
　　太學生王監之，婺州人也。紹熙壬子秋薦，告假還鄉里。常時好招邀大仙，遂焚香泚筆，拜祈來歲得失。卽大書十五字云：「羅春伯急欲相見，已為公討冥州差遣。」是時羅以刑書兼吏部尚書，王甚喜，謂春闈必知貢舉。當於其衡鑑下登科，欲詣學參假。方解舟，疝氣大作。急還家，俄頃而卒。旋營周身之具，乃羅木柏木各兩片，而前後用椿板足之，始驗前説「羅春伯」三字，冥州之兆，安得雲吉乎！

朱四客
　　婺民朱四客，有女為吳居甫侍妾。毎歲必往視，常以一僕自隨。因往襄陽，過九江境，山嶺下逢一盜，軀幹甚偉，持長鎗，叱朱使住，而發其篋。朱亦健勇有智，因乘間自後引足蹴之，墜於岸下，且取其鎗以行。暮投旅邸，主媼見鎗扣之，遂話其事。媼愕然，如有所失。將就枕，所謂盜者，跛曳從外來，發聲長歎曰：「我今日出去，卻輸了便宜，反遭一客困辱。」欲細述所以，媼揺手指之曰：「莫要説，他正在此宿。」乃具飯餉厥夫，且將甘心焉。朱大懼，割壁而竄，與僕屏伏草間。盜秉火求索，至二更弗得，夫婦追躡於前塗十數里。朱度其去已遠，遽出，焚所居之屋。未幾盜歸，倉皇運水救火，不暇復訪。朱遂爾得脫。

武昌客舍虎
　　承宣使孫璫之子禹功，紹熙四年冬，自臨安挈家赴襄陽都統司幹官。過鄂州，捨舟趨陸。夜宿驛舍，覺有賊往來門外。從吏呵罵之曰：「是都統官員，不得作過。」久之，稍定，乃啟戶出視，見兩虎相與盤拏也。既至襄，遣僕蔡徳歸親庭，宿武昌客舍。見舍中人紛紛擾擾，有驚畏之心，問其故，云：「昨夜吾家父子四人俱未寢，團聚圍爐。俄一虎撞入，踞爐而坐。吾父子危懼喪膽，以為必有一人遭啖食，不敢略轉。但添薪益火，與之相守。虎亦偃然自若。至曉，乃奮迅而出。鄰媼適來請火，正及門，遇之，卽駭仆而死。吾家雖倖免，而驚魂到今未定。且憂其今夕復來，決無由可脫也。」蔡徳亦為之變色，殆寢不安席，明日辰巳間始敢去。(右三事姪孫侃説。)

黃狀元
　　鄱陽士人黃瀛，字季蓬，善屬文。宣和間在太學，負俊聲，屢夢人稱為黃狀元。瀛固自待不淺，每為交友言之。然才入舉場，輒不偶。紹興八年，以免舉赴省試於臨安，而黃公度魁多士。是歲無廷對，遂唱名第一。瀛始悟，歎曰：「二十年夢黃狀元，今乃為它人所奪。」鞅鞅而歸。久之，僅得特奏攝官而卒。所作《飛來峯》、《含笑花》二賦，殊可觀。《飛來》一篇，嘗上高宗御覽。瀛之居去州百里，每入城，則館於安國寺。嫌廁不潔，遇欲登溷，輒往妙果僧堂後。其為人耿介類此。

汪莊敏宅
　　汪莊敏公築宅於浮梁邑中，髙明閎廣，子弟列房居之不能徧。其姪杲習銓課，招鄉人朱龜蒙主書館。治一閤於東廂，別有外間兩士就學，凡四人同處。杲嘗與朱夜謁從兄茂良於後堂角舍，因留飲。杲先出讀書，獨攜紙炬以行。將至所留，(按：上二字疑誤。)見兩士窗外一男子，衣冠頗整潔，穴窗窺觀。以為兩人自相戲耳。暨入室，則皆假寐桌上，方瞿然疑非人。出視之，無所睹。窗紙元未嘗破，蓋鬼也。(杲字茂明説。)
