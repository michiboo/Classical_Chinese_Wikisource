
　　仙井監超覺寺九子母堂在山顛，一行者姓黃，主給香火，顧土偶中乳婢乳垂於外，悅之，每至，必摩拊咨惜。一旦，偶人目動，遂起行，攜手入屏後狎昵。自是日以為常，累月矣。積以臥病，猶自力登山不已。主僧陰伺之，至半山，即有婦人迎笑。明日，尾其後，婦人複至。以拄杖擊之，鏗然仆地。於碎土中得一兒胎，如數月孕者。令行者取歸，暴為屑，和藥以食，遂愈。
　　永康軍有倡女謁靈顯王廟，見門外馬卒頎然而長，容狀偉碩，兩股文繡飛動，諦觀慕之，眷戀不能去。至暮，家人強挽以歸，如有所失，意忽忽不樂。過一夕，有客至求宿，其儀觀與所慕丈夫等。倡喜不勝情，自以為得客晚。其人遲明卽去，黃昏復來。留連數宿，忽泣曰：「我實非人，乃廟中廄卒也。以爾悅我，故犯禁相就。屢不赴夜直，為主者所糾，得罪，明日當杖脊流配。至時，過爾家門，幸多買紙錢贈我。」倡亦泣許之。如期，此卒荷鐵校，血流滿體，刺面曰「配某處」，二健卒隨之，過辭倡家。倡設奠焚錢，哭而送之。他日，詣廟，偶人仆地矣。
　　永康軍導江縣人王某者，以刻核疆鷙處官。紹興五年，為四川都轉運司幹辦公事，被檄榷鹽於潼川路，躬詣井所，召民強與約，率令倍差認課。當得五千斤者，輒取萬斤。來歲所輸不滿額者，籍其貲。王心知其不能如約規，欲沒入之，使官自監煎。既復命，計使以鹽額倍增，薦諸宣撫使，得利州路轉運判官，未幾死。眉州彭山人楊師錫，以合州守待次田間，夢王來謁，公服後穿，出牛一(上二字葉本作「一牛」。)尾，方驚怛，侍婢亦魘寤，言：「見王運使來，衣後有牛尾。」相語未了，外報一犢生。遽取火視之，犢仰首淚下。事既著聞。有資中人馬某者，亦為都漕司幹官，每出郡邑督錢，惟以多為貴，不問額之虛實贏縮，必得為期，且以此自負。蜀人以其虐於刷錢，目曰馬刷，或以王君事警之。馬曰：「正使見世生兩尾，亦何必問！」(明鈔本作「亦不可問」。)已而疽發於背之左。瘡稍愈，復發於右。兩疽相對，宛如杖瘡，其深數寸，隔膜洞見肺腑，臭滿一室。同僚往問病，馬生但云：「當以某為戒。某悔無及也。」死時，與王相距才一年。
　　成都人倪輝，妙於數術。靖康丁未之春，王室不靖，蜀去朝廷遠，音驛斷絕，識者以為憂。成都倅虞齊年(祺)、竇審度(卞)同謁輝，詢之曰：「國勢如此，先生當知之？」輝曰：「此正古人所謂三月無君之時。曆家以閏月為天縱，去年置閏在十一月，北方愈盛，火至此衰歇。京城苟不守，必以是月。使日官有先見之明，移閏在五月，以助火德，猶有可扶之理。今無及矣。然吾以數推之，國家曆數，至丙午纔餘一算，今年五月一日，算當復生，其數無窮。然去今尚兩月，未知能及此日否？」因請虞、竇各布課。虞之占得申酉戌，竇之占得戌酉申。卦成，喜曰：「無憂矣。二課初傳極艱棘，中傳而定，末傳極佳。宋祚當從是愈永，然課中赦書神動，不出百日當有大霈，可驗也。」二公且喜且懼，既而聞京師果以閏月陷，五月一日上卽位於南京，赦書至成都，與輝筮日相去蓋九十五日。紹興二年冬，虞之子並甫(允文)過輝，輝曰：「與君相見無日矣。明年吾入惡(明鈔本作「末」。)限，名曰父子不相見。欲遣小兒往它郡禳之，顧已無及，吾必死。」至立春日，果死。
　　興州後軍統領趙豐，紹興二十七年春，以帥檄按兵諸郡，次果州，館於南充驛，命吏置榻中堂。驛人前白曰：「是堂有怪，夜必聞哭聲。常時賓客至此，多避不敢就，但舍於廳之西閤。」豐笑曰：「吾豈畏鬼者耶！」竟寢堂上。至夜，聞哭聲從外來，若有物(明鈔本作「人」。)直赴寢所。豐曰：「汝豈有寃欲言者乎？言之，吾為汝直。否則亟去。」果去。頃之又來，羣從者皆聞履聲趾趾(葉本作「跕跕」。)然。明日，以語太守王中孚(弗)，王以為妄也。是夕，赴郡宴，夜歸方酒酣，(上二字明鈔本作「醉」。)未得寐，倚胡牀以憩。一女子散髮在前立曰：「妾乃解通判女三娘者也，名蓮奴。本中原人，遭亂入蜀，失身於秦司茶馬(葉本作「茶馬司」。)季忞戶部家，實居此館。李有女嫁郡守馬大夫之子紹京，以妾為媵，不幸以姿貌見私於馬君。李氏告其父，杖妾至死，氣猶未絶，卽命掘大窖倒下妾屍瘞之。今三十年矣。幸將軍哀我，使得受生。」豐曰：「汝死許久，士大夫日日過此，何不早自直？」曰：「遺骸思葬，未嘗須臾忘。是間有神司守，不許數出。十年前，妾夜哭出訴，地神告曰：『後有趙將軍來此，是汝寃獲伸之時。』日夜望將軍至，故敢以請。」豐曰：「果如是，吾當念之。」女謝去。遣人隨視之，至堂外牆下，沒不見。明日，召僧為誦佛書，作薦事，(上四字葉本作「經修薦」。)遂行。晚至潼川之東關縣，止縣驛。女子復在前，已束髮為高髻。豐曰：「吾既為汝作佛事，何為相逐？」曰：「將軍之賜固已大矣，但白骨尚在堂外牆下，非將軍誰為出之？」豐曰：「吾為客，又已去彼，豈能為汝出力，胡不訴於郡守王郎中？」曰：「非不知也，戟門有神明，詎容輒入！然妾之寃，非王郎中不能理，非將軍為(葉本多一「之」字。)地，何以達於王郎中乎？妾骨不出，則妾不得生，使妾骨獲出而得生，在將軍一言宛轉(上二字葉本作「轉移」。)間耳。」豐又許之，再具其事，走介白王守。王乃訪昔時李戶部所使從卒，獨有譚詠一人在，委詠訪其骨。詠率十數兵來牆下，發土求之，凡兩日，迷不得所在。詠致一巫母問之。巫自稱聖婆，口作鬼語，呼詠責曰：「汝當時手埋我，豈真忘所在耶？今發土處卽是，但尚淺耳。當(葉本作「時」，陸本同。)倒下我，蓋以木床，木今尚在，若得木，骨卽隨之。頂骨最在下，千萬為我必取。我不得頂骨不可生。」詠驚怖伏狀。又明日，果得屍。郡為徙葬於高原。時紹京為渠州鄰水尉，未幾，就調普州推官，見解氏來説當日事，紹京繼踵亦卒。關壽卿(耆孫)初赴教(葉本無「教」字。)官，適館於此，嘗為作記。虞並甫為渠州守，紹京正作尉雲。
　　虞並甫，紹興二十八年自渠州守被召至臨安，憩北郭外接待院，因道中冒暑得疾，洩痢連月。重九日，夢至一處，類神仙居。一人被服如仙官，延之坐。視壁間有韻語藥方一紙，讀之數過，其詞曰：「暑毒在脾，濕氣連腳。不泄則痢，不痢則瘧。獨煉雄黃，烝麵(《遊宦紀聞》作「餅」。)和藥。甘草作湯，服之安樂。別作治療，(《遊宦紀聞》作「別法治之」。)醫家大錯。」夢回，尚能記，卽錄之，蓋治暑泄方也。如方服之，遂愈。
　　陳甲，字元父，仙井仁壽人，為成都守李西美(璆)館客，舍於治事堂東偏之雙竹齋。紹興二十一年四月，西美浣花回，得疾。旬日間，甲已寢，聞堂上婦人語笑聲，卽起，映門窺觀。有女子十餘，皆韶艾好容色，而衣服結束頗與世俗異，或坐或立，或步庭中。甲猶疑其為帥家人，以主人翁病輒出，但怪其多也。頃之，一人曰：「中夜無以為樂，盍賦詩乎？」即口占曰：「晚雨廉纖梅子黃，晚雲卷雨月侵廊。樹陰把酒不成飲，識著無情更斷腸。」一人應聲答之曰：「舊時衣服盡雲霞，不到迎仙不是家。今日樓臺渾不識，秪因古木記宣華。」餘人方綴思。甲味其詩語，不類人，方悟為鬼物，忽寂無所見。後以語蜀郡父老，皆云：「王氏有國時，嘗造宣華殿於摩訶池上，名見於《五代史》。孟氏因之。今郡堂乃其故址，賦詩之鬼。蓋宮妾雲。」西美病遂不起。舊蜀郡日晡不擊鼓，擊之則聞婦人哭聲，數十為羣者。相傳孟氏嘗用晡時殺宮人，以鼓聲為節，故鬼聞之輒哭。承宣使孫渥以鈴轄攝帥事，為文祭之，命擊鼓如儀，哭亦止，後復罷雲。甲以紹興三十年登乙科。
　　資州人何慈妻范氏，事佛甚謹。家嘗烹魚，已刳腹，見脂裹一物，極堅韌，剖之，乃二佛頭也。其家斲木為全體以承之，至今供養。慈以宣和甲辰登科，後為開州守。(八事皆虞並甫説，范氏其表姊也。)
　　建安人徐國華，宣和中入太學，夢登高樓上。樓(明鈔本無「樓」字。)懸大金鐘，有金甲偉人立鐘旁，視徐擊鐘而言曰：「二十七甲。」再擊云：「官不過員外。」三擊云：「係七科。」徐悟(葉本作「寤」。)而言曰：「行必取科甲，官至(葉本多一「員」字。)外郎足矣。」因記於牘中，但不能曉七科二十七甲之説。靖康丙午，胡騎攻城，庠序諸生多被(葉本作「病」，陸本同。)腳氣死，徐亦以是疾終。鄉人董縱(葉本作「從」。)矩欲葬之東城墓園，而垣中列兆已無餘地，乃與後死者皆瘞於垣外。董以標揭識其處，正居第二十七行之第七穴，歸唁其父，因出其手書，則夢中神告，無少差者。(寧□人德升説。)
　　廣西昭州，最為癘毒之地，而山水頗清婉。郡圃有亭名「天繪」，建炎中，郡守李丕以與金國年號同，欲更之，乞名於寓公徐師川，久而未得。有范滋者，為易曰「清輝」。已揭牓，徐謁李，同坐亭上。少焉，策杖於四隅，視積壤中有片石，班班如文字然。命取而滌之，乃丘濬所作記，其略云：「予擇勝得此亭，名曰『天繪』，取其景物自然也。後某年月日，當有俗子易名『清輝』者，可為一笑。」考范生初命名之日，不少差。
　　興化人陳忱，崇寧中以上書得罪，送德安府學自訟齋，與郡士劉、李二生同榻。李在內，陳居中，劉最處外。一夕，劉覺體畔甚熱，見一物如茜被包裹臥其旁，大懼。明夜，先二人未寢，徑趨牀內，與李易位。李所睹亦然，皆不敢言。至夜，爭據便處，陳曰：「豈有所畏邪？我請嘗之。」既寢，聞戶外歎息聲，若欲入而不敢者。他夕，陳先就枕，劉奏廁方來，不得已復居外。見如前時，始以實告陳，陳奮然以身當之。復聞有聲，卽大呼而出，其物踉蹡越窗外，至巴蕉叢而滅。明日，盡伐去蕉，又穿地丈餘，無所得。自是怪遂絶，咸疑為巴蕉精雲。(黃子亨彥質説。黃，德安人也。)
　　姚仲，始為吳玠軍大將，嘗與敵人戰，小衂，吳欲誅之。仲曰：「以裨將四人引軍先退，故敗。」吳召四將斬之而釋仲。後數歲，仲領兵宿山驛，見四無首人，皆長二尺許，揖於庭曰：「我輩敗事當死，然公不言則可全。今皆死，故來索命。」仲曰：「向者奔北，我自應以軍法行誅。既屈意相貸，而少師見責，我若不自明，則代汝曹死矣。」四人曰：「當時之退，但擇一人先遁者足以塞責，何至是！」仲無以對。四鬼漸喧勃欲上。忽有白鬚老人出於地，亦長二尺餘，詰之曰：「汝等敗軍，伏法乃其分，安得復訴！」叱去之。應聲而沒，老人亦不見。人以是知仲之必貴。又十年，以節度使都統興元軍。(路彬質夫説。)
　　福州長樂士人陳茂林，夢至大殿下與數十人班謁，笏記云：「官職初臨，朝儀未熟。」既寤，謂必登第為龍首謁至尊也，遂更名夢兆。紹興十七年為解頭，赴鹿鳴燕，與同薦送者謁大成殿。舊例以年齒最高者為首，陳不可，曰：「吾為舉首，應率先多士。」眾莫與之爭。既焚香，當再拜禮畢，陳誤下三拜。有聞其夢者，笑曰：「此所謂官職初臨，朝儀未熟也。」陳亦惘然，疑為已應夢，果不第。(林之奇少穎説。)
　　建陽人張德昭，老於進士，以特恩補官。得傷寒疾，為黃衣人持符逮去。至幽府，抗聲廷下曰：「追到建州張德昭。」王者怒曰：「命爾追某州孔昭德，今誤，何也！」付吏治其罪，命張還。張懇曰：「業儒白首矣，僅得一官。今日獲至此，欲一知壽祿幾何，幸哀許之。」主者曰：「天機理不容泄，壽數難言也。」又拜乞官祿所至，則沉思移時，如閲籍者，曰：「位至作邑。」張遂出。逢一婢於途，問所以來，曰：「到此已數日，家中並無恙。」乃前行，抵深谷邊，足跌而寤。問其家，始知此婢相繼死，纔一日耳。張益愈，訪劉彥衝子翬於崇安山中，以事告曰：「老矣，詎復榮望！今下攝承簿尉，果若所言，得宰一邑，猶須十年間，□自喜也。」是歲，調補汀之清流尉。至官踰歲，會縣令罷去，暫攝其治，遂亡。距入冥時僅三年。(劉共甫説。)
　　廣州清遠縣之東峽山寺，山川盤紆，林木茂盛，有古飛來殿。殿西南十步許，大松傍崖而生，婆娑偃蓋。大觀元年十月，南昌人皇城使錢師愈罷廣府兵官北還，檥舟寺下，從者斧松根取脂照夜。明年，殿直錢吉老自廣如連州，過寺，夢一叟鬢須皤然，面有愁色，曰：「吾居此三百年，不幸值公之宗人不能戢從者，至斧吾膝以代燭，使我至今血流。公能為白方丈老師，出毫髮力補治，庶幾盲風發作，無動搖之患，得終天年，為賜大矣。」吉老問其姓氏及所居，曰：「吾非圓首方足，乃植物中含靈性者。飛來之西南，卽所處也。幸無忘。」吉老覺，疑其松也，以神異彰灼，須寺啓關，將入告。時曉鐘未鳴，復甘寢。至明，則舟人解繂已數里，悵然不能忘，過浛光，以語令建安彭銶。政和二年，銶解官如廣府。過寺，卽以吉老言訪之，果見巨松，去根盈尺，皮膚傷剝，膏液流注不止，蓋七年矣。乃白主僧，和土以補之，圍大竹護其外。曲江人胡愈作《松夢記》述其事。予嘗往來是寺，松至今猶存。
