
夷堅丁志卷第十一(十四事)

田道人
　　田道人者，河北人，避亂南度，居京口。每歲三月茅山鶴會，欲與其徒偕往，必有故而輟。絕興壬午之春始獲一游，因留連月餘。將歸，足疾驟作，不可行，既止卽愈，欲行復作，如是者屢矣。意其緣在此山，禱於神，乞為終焉之計，自爾不復病。夢神告曰：「此非汝居也，汝自有庵在山中，其址東向者是，宜亟訪之。」固以為想念所兆，未深信。越數夕，夢如初，猶未決。又念身赤立於此，縱得其基，雖草廬豈易能辦？是夕，夢神怒曰：「旬日不遷，必死茲地矣。」晨興，訪同類，且託尋跡之，杳不可得。或曰：「吾聞大茅君藏丹之處名丹沙泓，地勢正東，但知名耳，不識其所在，盍詢之耆老間乎？」亦竟莫有知者。旬日之期既迫，皇皇不敢怠，獨徘徊兔徑。忽有村夫搦其胸，方恐懼，其人乃問曰：「汝非尋丹沙泓庵地者乎？我知之。」引至崦中，以足頓地，曰：「此是也。」田四顧，山林翔抱，正可為東向居，喜甚，犒以百錢。笑曰：「我豈求此者？將安用之？」不顧而去。田沿路標誌而反，明日，往芟薙荊棘，以籧篨作屋宿焉。中夜，大虎來，倚臥於外，曉乃退。岩石下有蛇，微露脊膂，大如柱，皆不傷人。又明日，僦工攜畚臿平治，於積葉三四尺下得磐石，嶙峋嵌空，縱廣數尺，若爪所攫拏而穿者。發之，得石蓮華盆，有水浸丹沙一塊，重可二十兩，取而藏之。蓋前日村夫頓足處。是後蛇虎皆不見，疑為衞丹之鎮雲。隆興甲申乙酉歲，近境疾疫起，田以丹末刀圭揉成丸救之，服者皆活。所濟數千人，共以木石錢粟為營一庵於泓中，去玉晨觀不遠，為人布氣治疾亦多驗。乾道己丑，藍師稷為江東提刑，過茅山，親見田説，及分得丹三錢。辛卯歲，以庵與楊和王之孫，奮衣出山，不言所向。

瓶中桃花
　　孟處義去非知楚州，元夕享客，以通草作梅花綴桃枝上，插兩銅壺中，末嘗貯水也。中春後，桃枝忽結花甚盛，數日方落。孟殊以自喜，至秋，乃有閨門之戚，明年而為淮漕。

豐城孝婦
　　乾道三年，江西大水，瀕江之民多就食他處。豐城有農夫挈母妻並二子欲往臨川，道間過小溪，夫密告妻曰：「方穀貴艱食，吾家五口難以偕生，我今負二兒先渡，汝可繼來。母已七十，老病無用，徒累人，但置之於此。渠必不能渡水，減得一口，亦幸事。」遂絶溪而北。妻愍姑老，不忍棄，掖之以行，陷於(明鈔本多一「泥」字。)淖。俛而取履，有石礙其手，撥去之，乃銀一笏也。婦人大喜，語姑曰：「本以貧困故，轉徙他鄉，不謂天幸賜此，不惟足食，亦可作小生計。便當卻還，(上二字葉本作「還家」。)何用(葉本多一「他」字。)去？」復掖姑登岸，獨過溪報其夫。至則見兒戲沙上，問其父所在，(明鈔本作「問父何在」。)曰：「恰到此，為黃黑斑牛銜入林矣。」遽奔林間訪視，蓋為虎所食，流血污地，但餘骨髮存焉。不孝之誅，其速如此。是時藍叔成為臨川守，寓客黃虨彪父自豐城來，雲得之彼溪旁民，財數日事也。(右三事皆藍叔成説。)

李衛公廟
　　溫州城東有唐李衞公廟，州人每精禱祈夢，無不應者。紹興三十二年，郡士木待問蘊之得漕薦，謁廟扣得失。夢著紫衫獨立於田間，士子數千輩擁一棺馳去，皆回首視蘊之。明旦，以語同舍生潘檉。檉解曰：「君當魁天下，棺之字從木從官，君得官無疑，數千輩舁之，明皆出君下也。」果如其言。時同郡木子正亦夢神告曰：「明年本州再出狀元，其姓名曰木棐。」子正以為神報已，必繼王十朋之後，遂更名棐。既而棐試下，蘊之登科，子正始悟木之身乃十字，移旁兩筆，合棐之上為朋字，其下復一木焉，則十朋之後踵之者姓木，而非棐也。

天隨子
　　乾道六年，木蘊之待洪府通判缺，居鄉里。火焚其廬，生事垂罄，作忍貧詩曰：「忍貧如忍灸，痛定疾良已。餘子愛一飽，美疹不知死。步兵哭窮途，文公謝五鬼。百世賢哲心，可復置憂喜。通經作飢面，偉哉天隨子。九原信可作，我合耕甫里。」踰年，夢一翁衣冠甚偉，來言曰：「若識我乎？我則天隨子也。以君好讀予文，又大書予《杞菊賦》於壁間，頃作詩用忍飢事，又適契予意，故飄就見，為君一言。予昔有田四頃，歲常足食，惟遇潦則浸沒不得獲。忍飢誦經，蓋此時也。今子有回祿之禍，而窮悴踵之，是水為我災，而火為子厄也。然予田尚在，獨為蠅蚋所集，不可耕，無有能為予驅除者，不免慁子耳。」既寤，殊不曉其言。晨起，偶整比夜所閲書，而《笠澤叢書》一策適啓置桉上，視之，乃《甫里先生傳》，前日固未嘗取讀也。篇中有云：「先生有田十萬步，(原註：吳田一畝，二百五十步。)有牛減四十蹄，耕夫百餘指，而田污下，暑雨一晝夜，一與江通色，無別己田他田也。先生由是苦飢困，倉無斗升畜積。」正與夢中語合，而一田字上有二死蠅粘綴，嗟歎甚異，為拂拭去之。

鄭僑登雲梯(按：目録無「登」字。)
　　莆田鄭僑惠叔，乾道己丑春省試中選，未廷對。夢空中一梯，雲氣圍繞，竊自念曰：「世所謂雲梯者，茲其是歟？」俄身至雲梯側，遂登之。及高層仰望，則有大石，蒼然如鏡面。正懼壓己，忽冉冉升騰，立於石上。驚覺自喜，但不曉登石之義。既而為天下第一，其次曰溫陵石起宗。先是，考官用分數編排，石君當居上，臨唱名始易之雲。(右三事皆木蘊之説。)

金溪渡讖(按：目録「溪」作「雞」，無「讖」字。)
　　泉州南安縣金溪渡，去縣數里，闊百許丈，湍險深浚，不可以為梁。舊相傳讖語云：「金溪通人行，狀元方始生。」郡人皆欲副其讖，姓金者多更名「通行」，姓方者更名「始生」，然莫有應者。江給事常自京師丁母夫人憂歸泉南，建炎丁未，卜墓地於渡之南岸。工役者日有履險之勞。南安宰事江公謹甚，命暫聯竹筏為小橋，僅可輕單往來，未幾，復為水所壞。是年實生梁丞相，所謂「通人行」之語，其應如是。

南安黃龍溪(按：目録無「南安」二字。)
　　泉州南安縣學前有溪名黃龍。乾道四年，邑令天台鹿何趨府歸，過學門，聞路人喧呼，轎卒皆駐足驚顧，怪問之，曰：「黃龍溪上龍見。」鹿停車熟視，波瀾洶湧中，一物高數丈，嶄然頭角，出沒其間。須臾，雷聲大震，煙霧蔽蒙，騰空而上。人多有見其尾者。鹿為之駭愕，知此地必有嘉祥，因賦詩勉諸生，得句云：「雞渡已符當日讖，龍溪仍見此時祥。」士大夫多屬和。明年，大廷策士，縣人石起宗，初為牓首矣，既而列在第二。龍之為靈，其非偶然？父老謂：「頃曾魯公擢第時，溪龍亦見。」公廷試第一，以一足微跛，降第二人。兩事甚相類雲。(右二事鹿伯可説。予案：曾魯公父會乃第二人，而魯公在宋郊牓為第五。)

蔡河秀才
　　鄉人董昌朝在京師同江東兩秀才自外學晚出遊，方三月開溝，亂石欄道，至坊曲轉街處，其一人迷路相失。兩人者元未嘗謁宿假，不敢躡尋，遂歸。經日始告於學官，訪之於所失處，無見也，乃移文開封府。府以付賊曹竇鑑，鑑到學，詢此士姓名，曰：「孫行中，字強甫，束帶著帽而出。」鑑呼其隸，使以物色究索。眾謂江東士人多好遊蔡河岸妓家，則倣其結束，分往宿。月旦之夕，一隸在某妓館，妓用五更起赴衙參，約客使待己。妓去，客不復寐，見床內小板庋上烏紗帽存，取視之，金書「強甫」兩字宛然。客託故出門，遍告儕輩。伏於外，須妓歸，並嫗取縛送府。始自言：「向夕有孫秀才獨來買酒款曲，以其衣裘華絜而舉止生梗，又無伴侶，輒造意殺之，投屍於河。斥賣其物皆盡，只餘此帽，不虞題誌之明白，以速禍敗。寃魄彰露，何所逃死？」遂母子同伏誅。(昌朝説。)

桂林庫溝
　　靜江府軍資庫溝，積為物所窒，水不行。而金帛數失去，蹤跡其原，殊不測所以來處。主藏吏迭以倍償為苦。庫官白府帥，撤而修之。當溝之中道有兩屍以首相值，仰臥其間，既槁矣。旁有束絹存，亦斷壞不可拾。其後聞他偷兒言：「向來每穿窬，皆由溝外以入。竇甚窄，僅能容身，必以頭先之，而足作勢乃可進。此蓋一人出，未竟，別一人不知而入之，邂逅相遇，進退皆不可，故卒於死雲。」時外舅張公為帥。

王從事妻
　　紹興初，四方盜寇未定，汴人王從事挈妻妾來臨安調官，止抱劍營邸中。顧左右皆娼家，不為便，乃出外僦民居。歸語妻曰：「我已得(葉本作「尋」。)某巷某家，甚寬潔，明當先護籠篋行，卻倚(葉本作「倩」。)轎取汝。」明日遂行。移時而轎至，妻亦往。久之，王復回舊邸訪覓，邸(葉本無上三字。)翁曰：「君去不數刻，遣車來，(葉本作「有轎來」。)君夫人登時去，妾隨之(葉本作「行」。)矣，得非失路耶？」王驚痛而反，竟失妻，不復可尋。後五年，為衢州教授，赴西安宰宴集，羞鼈甚美，坐客皆大嚼，王食一臠，停箸悲涕。宰問故，曰：「憶亡妻在時，最能饌此，每治鼈裙，去黑皮必盡，切臠必方正。(明
鈔本作「正方」。)今一何似也，所以泣。」因具言始末。宰亦悵然，託更衣入宅。既出，卽罷酒，曰：「一人向隅而泣，滿堂為之不樂。教授既爾，吾曹何心樂飲哉？」客皆去。宰揖王入堂上，喚一婦人出，乃其妻也。相顧大慟欲絶。蓋昔年將徙舍之夕，姦人竊聞之，遂詐輿至女儈家而貨於宰，得錢三十萬。宰以為側室，尋常初不使治庖廚，是日偶然耳。便呼車送諸(葉本作「詣」。)王氏。王拜而謝，願盡償元直。宰曰：「以同官妻為妾，不能審詳，其過大矣。幸無男女於此，尚敢言錢乎？」卒歸之。予頃聞錢塘俞倞話此，能道其姓名鄉里，今皆忘之。如西安宰之賢，不傳於世，尤可惜也。

沈仲墜崖
　　予叔父家養羊數百頭，放諸山上，多為狼所食。嘗遣表侄沈仲跡尋之，值夜，未畢事，方獨行，忽逢家所使劉行者在前，戲呼其姓名。仲雖怒，而暗中喜得侶，卽相應答。劉曰：「此路甚險惡，宜隨我來。」乃踵以前。才數十步，遂墜落崖中，臂幾折，忍痛大叫。屠牛者居山下，識其聲，急張燈攜梯，掖之以上，扶還家。左臂穿穴透骨，猶能道所見，而劉行蓋未嘗出，始知鬼也。

沈緯甫
　　沈緯甫，溫州里安人。久遊太學，不成名，罷歸鄉里，頗以交結邑官顧貲謝為業。然遇科詔下亦赴試，每不利，必仰而詬人曰：「緯甫潦倒無成，為鄉曲笑，五內分裂，天亦知我乎？」乾道六年，邑尉黃君遭民訟，使者遣官按究，得實矣。尉甚恐，載酒食訪沈，日夜謀所以脫免計。一日，挾兩妓，拏舟邀沈泛湖。將近其所居，使妓奉杯夾之曰：「可唱『平地一聲雷』之詞，為沈學士壽。」沈謝曰：「得如此，五內不分裂矣。」卽跪受之。飲未釂，雲霧鬥合，風雨驟至，舟力挽不可前。時二月八日，雷始發聲，俄有霹靂震沈氏之堂。一柱飛揚如屑，屋脊穿透無全瓦，寢室文書盡焚，帷帳碎折，屏榻若受萬斧，而四隅略無纖隙。莫知雷所自來。明日，邑人相率焚香告語曰：「惡事不可為。沈氏之雷，其得不監？彼好言『五內分裂』，斯其應乎！」堂門有天篆數行，外人莫得見。黃尉驚悸得心疾，兩月小愈，出詣沈。沈猶舉手加額曰：「先生所謂『一聲雷』也。」了不省悟。黃後三年亦亡。(瑞安主簿陳處俊説。)

霍將軍
　　吳興士子六人入京師赴省試，共買紗一百匹，一僕負之。晚行汴堤上，逢黥卒，蓬首黧面，眢眢然出於榛中。見眾至，有喜色，［原誤作「邑」，據陸本改。］左顧而嘯。俄數人相繼出，挾槊持刀，氣貌兇悍。皆知其賊也，雖懼而不可脫。同行霍秀才者，長大勇健，能角觝技擊，鄉里目為霍將軍。與諸人約勿走，使列立於後，獨操所策短棒奮而前。羣賊輕笑，視如几上肉。霍連奮擊，輒中其膝，皆迎杖仆地不能興。然後得去。前行十餘里，過巡檢營，入告之。巡檢大喜曰：「此輩出沒近地，殺人至多。官立賞名，捕不可獲，何意一旦成擒？」邀諸客小駐，自率眾馳而東。儼然在地，宛轉反側，凡七八輩。盡執縛以歸，護送府而厚謝客。五士謂霍：「非與君偕來，已落賊手矣。」霍曰：「吾若獨行，亦必不免。諸君雖不施力，然立衞吾後，無反顧憂，此所以能勝也。」(嚴惠朝説。)
