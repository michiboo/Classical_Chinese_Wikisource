
夷堅丁志卷第十(十三事)

鄧城巫
　　襄陽鄧城縣有巫師，能用妖術敗酒家所釀，凡開酒坊者皆畏奉之。每歲春秋，必遍謁諸坊求丐，年計合十餘家率各與錢二十千，則歲內酒平善，巫亦藉此自給，無飢乏之慮。一歲，因他事頗窘用，(上二字葉本作「一日因他事頗急」，下無「又」字。)又詣一富室有所求，曰：「君家最富贍，力足以振我，願勿限常數。」主人拒之甚峻，曰：「年年餉君二萬錢，其來甚久，安得輒增？寧敗我酒，一錢不可得！」巫嘻笑而退，出駐近店，遣僕回買酒一升，盛以小缶，取糞污攪雜，攜往林麓，禹步誦呪，環繞數匝，瘞之地乃去。(此句葉本作「瘞之地中而去」。)適有道士過見之，識其為妖而不知事所起。巫還店，喜甚。俄道士亦繼來，(上二字葉本作「至」。)少憩，訪酒家，見舉肆遑遑憂窘，問其故。曰：「為一巫所困，今酒罋成列，盡作糞臭，懼源源不已，欲往尋跡哀求之。」道士曰：「吾亦見此人，不須往求。吾有術能療，但已壞者不可救耳。」卽焚香作法，半日許臭止。又言：「凡為此法以敗五穀者，□□(葉本作「必用」。)糞穢，罪甚大。君家宜齋戒，當奉(葉本無「當奉」二字。)為拜章上愬。」其家方忿恚，迫切趣營醮筵。(葉本作「事」。)道士伏廷下，踰數刻始起曰：「玉帝有勑，百日內加彼以業疾，然未令(葉本多一「卽」字。)死也。」自是巫日覺踝間癢，爬搔不停，忽生一贅，初如芡實，累日後益大，巍然徑尺如毬，而所係搖搖才一(上二字葉本作「若絲」。)縷，稍為物棖觸(此句葉本作「稍觸之」。)，則痛徹心膂，(葉本無「膂」字，明鈔本作「肝」。)不復可履地。子孫織竹為簀，舁以行丐，飲食屎溲雜簀中，所至皆掩鼻，歷十年乃死。胡少汲尚書宰邑尚見之，其子栝説。

徐樓臺
　　當塗外科醫徐樓臺，累世能治癕癤，其門首畫樓臺標記，以故得名。傳至孫大郎者，嘗獲鄉貢，於祖業尤精。紹興八年，溧水縣蠟山富人江舜明背疽發，扣門求醫。徐云：「可治。」與其家立約，俟病癒，入謝錢三百千。凡攻療旬日，飲食悉如平常，笑語精神，殊不衰減，唯臥起略假人力。(上二字葉本作「扶持」。)瘡忽甚痛且癢，徐曰：「法當潰膿，膿出卽瘉。」是夜用藥，眾客環視，徐以□刺其瘡，撚紙張(「張」當作「長」。)五寸許，如錢緡大，點藥插竅中。江隨呼：「好痛！」連聲漸高。徐曰：「別以銀二十五兩賞我，便出紙，膿才潰，痛當立定。」江之子源怒，堅不肯與，曰：「元約不為少，今夕無事，明日便奉償。」徐必欲得之。江族人元綽亦在旁，謂源曰：「病者痛已極，復何惜此？」遂與其半。時紙撚入已踰一更，及拔去，血液交湧如泉，呼聲浸低。徐方詫為痛定，家人視之，蓋已斃。膿出猶不止。不一年，徐病熱疾，哀叫不絶聲，但云：「舜明莫打我，我固不是，汝兒子(上三句葉本作「汝子吝財」。)亦不是。」如是數日乃死。二子隨母改嫁，其家醫(葉本多一「道」字。)遂絶。

符助教
　　宣城符裏鎮人符助教，善治癕疽，(上二字葉本作「外科」。)而操心甚亡狀，一意貪賄。病者瘡不毒，亦先以藥發之，前後隱惡不勝言。嘗入郡為人療疾，將辭歸，自詣市買果實。正坐肆中，一黃衣卒忽至前，瞠(葉本多一「目」字。)曰：「汝是符助教那？(葉本作「耶」。)陰司喚汝。」示以手內片紙，皆兩字或三字作行，市人盡見之，疑為所追人姓名也。符曰：「使者肯見容到家否？」曰：「當卽取汝去，且(葉本無「且」字。)急□，(葉本作「歸」，陸本同。)以七日為期。」遂不見。滿城相傳，符助教被鬼取去。及還，至鎮岸，臨欲登，(上四字葉本作「欲登岸」。)黃衣已立津步上，舉所執藤棒點其背，符大叫「好痛！」黃衣曰：「汝元來也知痛！」所點處隨手成大疽如盌，凡呼謈七晝夜乃死。

水陽陸醫
　　宣城管內水陽村醫陸陽，字義若，以技稱。建炎中，北人朱莘老編修避亂南下，挈家居船間。其妻病心躁，呼陸治之。妻為言：「吾平生氣血劣弱，不堪服涼劑，今雖心躁，元不作渴，蓋因避寇驚憂，失飢所致，切不可據外證投我以涼藥。編修嗜酒，得渴疾，每主藥必以涼為上，(葉本作「主」。)不必與(明鈔本作「從」。)渠議也。我有私藏珍珠，可為藥直，君但買好藥見療。欲君知我虛實，故丁寧相語。」陸診脈，認為傷寒陽證，煮小茈胡湯以來。(葉本作「進
」。)婦人曰：「香氣類茈胡，君宜審細，我服此立死。」陸曰：「非也，幸寧心飲之。」婦人又申言甚切，陸竟不變。才下咽，吐瀉交作，婦遂(原本字形不全，今從葉本補。)委頓，猶呼云：「陸助教，與汝地獄下(上三字葉本作「陰司」。)理會！」語罷而絶。後數年，溧水高□(葉本作「淳」。)鎮李氏子病瘵，來召之。用功數日未効，出從倡家飲，而索錢並酒饌於李氏，李之兄怒叱不與。及歸，已黃昏，乘醉下藥數十粒，病者云：「藥在鬲間，熱如火。」又云：「到腹中，亦如火。」又云：「到臍下，亦如火。」須臾大叫，痛不可忍，自床顫悸墜地，至夜半，陸急投附子丹沙，皆不能納，潛引舟遁去。未旦李死。紹興九年，陸暴得病，(此句葉本作「陸得暴疾」。)日夜呼曰：「朱宜人，李六郎，休打我！我便去也。」旬日而死。

秦楚材
　　秦楚材(梓)，政和間自建康貢入京師，宿汴河上客邸。既寢，聞外人(葉本作「間」。)喧呼甚厲，盡鎖諸房，起穴壁窺之。壯夫十數輩皆錦衣花帽，拜跪於神像前，稱秦姓名，投盃珓以請。前設大鑊，煎膏油正沸。秦悸慄不知所為，屢告其僕李福，欲為自盡計。夜將四鼓，壯夫者連禱不獲，遂覆油於地而去。明旦，主人啟門謝秦曰：「秀才前程未可量，不然吾輩當悉坐獄。」乃為言：「京畿惡少子數十成羣，或三年或五年輒捕人漬諸油中，烹以祭鬼。其鬼曰獰瞪神，每祭須取男子貌美者，君垂(葉本作「鄰」。)死而脫，吁其危哉！」顧邸中眾客，各率錢為獻。秦始憶自過宿州卽遇此十餘寇，或先或後跡之矣。遂行，至上庠，頗自喜，約同捨出卜。逢黥面道人，攜小籃，揖秦曰：「積金峯之別，三百年矣，相尋不可得，誤行了路，卻在此耶。無以贈君。」探籃中白金一塊，授之曰：「他日卻相見。」同舍讙曰：「此無望之物，不宜獨享。」挽詣肆，將貨之以供酒食費。肆中人視金，反覆咨玩不釋手，問需幾何錢，曰：「隨市價見償可也。」人曰：「吾家累世作銀鋪，未嘗見此品。」轉而之他，所言皆然。秦亦悟神仙之異，不肯鬻。以製酒杯、茶湯匕、藥器，(葉本作「罨」。)凡五物，日受用之，自此三十年無病苦。紹興十六年，在宣城忽臥疾，五物者同時失去，知必不起，果越月而亡。積金峯在茅山元符宮雲。

建康頭陀
　　政和初，建康學校方盛，有頭陀道人之(明鈔本作「入」。)學，至養□(葉本作「正」。)齋前，再三瞻視不去。齋中錢、范二秀才詰之曰：「道人何為者？」對曰：「異事，異事！八坐貴人都著一屋關了，兩府直如許多，便沒興不唧溜底，也是從官。」有秦秀才者，眾目為秦長腳，范素薄之，乃指謂曰：「這長腳漢也會做兩府？」客曰：「君勿浪言，他時生死都在其手。」滿坐大笑，客瞠曰：「諸君莫笑，總不及此公。」時同舍生十人，唯邢之縡者最負才氣，為一齋推重，適從外來，眾扣之，曰：「也是箇官人。」略無襃語。遂退。後四十年間，其言悉驗。秦乃太師檜也。范擇善(同)、段去塵(拂)、魏道弼(良臣)，三參政。何任叟(若)、巫子先(伋)，兩樞密。錢端脩(時敏)、元英(周材)，兩從官，一忘其姓名，獨邢生潦倒，得一官卽死。


洞元先生
　　沈若濟，臨安人，結庵茅山，以施藥為務。宣和間蒙召對，賜封「洞元先生」。嘗指華陽洞之東隙地曰：「死必葬我於是。」其徒以地勢汙下為言，不聽。紹興十五年卒，其徒用治命，掘地六尺許得石板，大書六字曰「沈公瘞劍於此」，觀者異焉。豈非先有神物告之者乎？佳城漆燈之説，信有之矣。(右六事皆湯三益説。)

天門授事
　　贛州寧都縣胡太公廟，其神名雄，邑民也。生有異相，顧自見其耳，死而著靈響，能禍福人，里中因為立祠。崇寧初，邑士孫勰志康夢白鬚翁邀至其家，問曰：「如何可得封爵？」孫意其神也，告曰：「宜行陰功，無專禍人。」翁曰：「吾豈禍人者？吾為天門授事，日掌此邦人禍福。必左右竊聞之，託吾所云，妄出擾惑爾。」孫曰：「歲時水旱，最民所急，若能極力拯濟，則縣令郡守必以上於朝，封爵可立致也。」覺而審其為太公。五年丙戌，縣大火，禱於祠。俄頃，風雲怒起，如有物驅逐之，火卽滅。縣以事白府，(葉本多「府為」二字。)奏賜「博濟廟」，(葉本多一「額」字。)明年，遂封「靈著侯」。噫！神既受職於天，猶規規然慕世之榮名，唯恐不得，乃知封爵之加，固非細事。孫公夢中能曉神如是，可謂正士矣。(黎珣作記。)

大洪山跛虎
　　隨州大洪山寺有別墅曰落湖莊。紹興十二年，莊僧遣信報長老淨嚴遂師云：「當路有跛虎出，頗害人，往來者今不敢登山，殊懼送供之不繼也。」淨嚴卽命肩輿而下，至虎所過處下輿，焚紙錢。遙見其來，麾從僕及侍僧皆退避，獨踞胡床以待。少焉虎造前，蹲伏於旁，弭耳若聽命。時棗陽、隨兩縣巡檢張騰，適被郡檄就寺納二鄉稅租，亦同往，且升高木諦觀之，不知嚴所説何語也。虎俄趨而去，自是絶跡不復出。(見《漢東志》。)

張臺卿詞
　　國朝故事，翰林學士草宰相制，或次補執政，謂之「帶入」。大觀三年六月八日，何清源(執中)登庸，四年六月八日，張無盡(商英)登庸，皆張臺卿(閣)草麻，竟無遷寵。時蔡京責太子少保，張當制，詆之甚切，為搢紳所傳誦。京銜之，會復相，卽出張知杭州。明年六月八日，宴客中和堂，忽思前兩歲宿直命相，正與是日同，乃作長短句紀其事曰：「長天霞散，遠浦潮平，危欄駐目江臯。長記年年榮遇，同是今朝。金鸞兩回命相，對清光、頻許揮毫。雍容久，正茶杯初賜，香袖時飄。歸去玉堂深夜，泥封罷，金蓮一寸才燒。帝語丁寧，曾被華袞親襃。如今漫勞夢想，歎塵蹤、杳隔仙鼇。無聊意，強當歌對酒怎消。」觀者美其詞而訝其卒章失意。未幾，以故物召還，遽卒於官，壽止四十。臺卿，河陽人。(吳傳朋説。)

新建獄
　　豫章新建村民，夏夜羣輩納涼。有自他所疾走來，以手掩腹，叫號曰：「某人殺我！」奔趨及其家卽死。家訴於縣。縣捕某人訊之，自言此夕在某處為客，與死者略無干涉。鞫不成，悉逮納涼者二十輩，分囚之，使各道所見。皆曰：「實聞其言如是，他非所知也。」縣令必欲得其情，箠掠不可忍，乃共為證辭以實之。引某人參對，不能勝眾，強誣服，仰天而呼曰：「某果殺人，不敢逃戮。若寃也，願天令證人死於獄以為驗。」不旬日，獄疫暴起，凡十人相繼殂。縣令知其然，又畏凶身不獲，竟不釋，此人終亦死。

潮州象
　　乾道七年，縉雲陳由義自閩入廣省其父，提舶□過潮陽，見土人言：「比歲惠州太守挈家從福州赴官，道出於此。此地多野象，數百為羣。方秋成之際，鄉民畏其蹂食禾稻，張設陷穽於田間，使不可犯。象不得食，甚忿怒，遂舉羣合圍惠守於中，閲半日不解。惠之迓卒一二百人，相視無所施力。太守家人窘懼，至有驚死者。保伍悟象意，亟率眾負稻穀積於四旁。象望見，猶不顧。俟所積滿欲，始解圍往食之，其禍乃脫。」蓋象以計取食，故攻其所必救。尨然異類，有智如此，然為潮之害，端不在鰐魚下也。(由義説。)

劉左武
　　劉左武者，河北人。南來江西一邑，三十年而亡。數歲間妻及男女數人繼死，但餘子婦並幼子存。家貲本不豐，悉為一僕干沒，至於五喪在殯不能葬。其姪宗奭，邑人塗氏甥也。內弟伯牛以奭故助之錢□千，且相率詣其家奠酹。奭頃隨父為靖安宰，攜小史來，是日從行，忽升堂據幾，為劉君揖客狀，呼其僕罵曰：「吾一家五人未能入土，此為何時，汝忍破蕩吾生計，使至此極？非塗親惠賜於我，當奈何？」拱手起，就伯牛欲致謝，牛避不與之接。遂罵子婦曰：「坐汝不解事，以及此，今復何言？」又罵僕曰：「汝乃愚人，無足問，吾亦不訴於陰司。所以責汝者，聊欲使汝知幽明雖異路，不可欺也。」僕但俛首不敢答。奭惡其久留，屢叱逐之，且高誦天蓬諸呪。即瞠目曰：「我少頃自退，何用作此！」凡五六刻乃去。小史蹶然而蘇，無所覺。(伯牛説。)
