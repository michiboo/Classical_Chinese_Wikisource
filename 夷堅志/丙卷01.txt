
　　永嘉薛季宣，字士隆，左司郎中徽言之子也。隆興二年秋，比鄰沈氏母病，宣遣子沄與何氏二甥問之。其家方命巫沈安之治鬼，沄與二甥，皆見神將，著戎服，長數寸，見於茶托上，飲食言語，與人不殊。得沈氏亡妾，挾與偕去，追沈母之魂，頃刻而至。形如生，身化為流光，入母頂，疾為稍間。沄歸，夸語薛族，神其事。時從女之夫家苦魈怪，女積抱心恙，邀安之視之。執二魈焉，狀類猴而手足不具。神將白：「其三遠遁，請得追跡。」俄甲士數百，建旗來前。旗章畫三辰八卦，舒光燁然。器械悉具，弩梁施八龍首，機藏柄中，觸一機則八龍張吻受箭，激而發之，躍如也。無何，縛三魈至。又執二人，一青巾，一髽髻，皆木葉被體。命置獄考竟，地獄百毒，湯鑊剉碓，隨索隨見，鬼形糜碎，死而復甦屢矣，訖不承。安之呼別將藍面跨馬者訊治，叱左右考鞫，親折鬼四支，投於空而承以槊，大抵不能過前酷，而鬼屈服受辭，具□(陸本作「言」。)乃宅旁樹。刳其腹，得一卷書，曰：「此女魂也。」投之於口，亦入其頂中。是夕小愈。明日，神將言：「魈黨三輩，挾大力不肯就逮，方以兵見拒，請擊之。」遽發卒數萬，且召會城隍五嶽兵，偵候絡繹。既而告敗，或有為所劓刖竄而歸者，曰：「通郡郭為戰場，我軍巷鬬皆不利。」又遣鐵幘將率十倍之眾以往，亦敗。安之色不怡，燒符追玉笥三雷院兵為援，會日暮，不決。後二日，始有執旗來獻捷者，如世間捷旗，而後加「謹報」二字。得一酋，冕服而朱纓，械之。大青鬼稱為雷部，憑空立，雲氣覆冒其體，鼓於雲間，霆聲再震，金蛇長數丈，乘電光入幽圄中。沄及何甥謂與常雷電亡異，而餘人不覺。其夜，神將曰：「聞遠方神物為諸鬼地，且將劫吾獄。」命檻車錮囚於內，羅甲卒衞守。安之焚楮鏹數萬以犒士，既焚，則已班給，人纔得七錢。數日，女疾如故，安之復領神將來，曰：「女魂又為鬼所奪矣。」於是解髮禹步，仗劍呵祝，每俘獲必囚之。何甥自是無所睹。沄見神將形漸長大如人，揖季宣就席，與論鬼神之事，曰：「是非真有，原皆起於人心，人心存而有之。無無有有，蓋無所致詰。」又語沄問學，曰：「當讀睿智、顯謨兩先生文集。」告以世無此書，曰：「書已為秦政焚滅矣。承烈先生者，顯謨先生子也。」其意蓋指帝堯及文王、武王。又曰：「人無信不立，果知自信，則先王之道，可由學而致。」宣外甥久病瘧，女兄睹此事，敬異之。神卽傍顧曰：「聞親戚間有鬼瘧，可併案也。」安之不許。明日，女兄來，假室治甥病。神降者三人，其一類左司公，呼宣小字曰：「虎兒，吾汝父也。今為天上明威王，位在岳飛右。吾兄吏部(嘉言)、待制(弼)、姻家孫秘丞(端朝)分將五雷兵，亦為三，明當與孫公過汝，宜治具以待。」凡捕得七鬼，悉繫獄。迨夜下漏，呼囚，大略如人世。明日，神將來甚眾，自此不復離堂戶，或稱南北斗、真武、嶽帝、灌口神君、成湯、高宗、伊尹、周公、陳摶、司馬溫公者。又言：「堯舜在天為左右相，文王典樞密，孔子居翰苑。」其語多鄙野可笑。閻羅王續至，望神將再拜謁，勑陰吏索薛氏先亡者，得男女十有六人，宣父母及外舅孫公咸在，皆公服帔裳，一家婢僕悉見。席罷，曰：「獄事未竟，明當再來。今日饌具殊薄惡，後必加豐，令足以成禮。」遂去，獨留兩偏將徼巡。沄出，見吏士塞途，所經祠廟，主者迎謁。一走卒還白曰：「上天以下元考功，吾王轉飛天大神，王以元帥董督五院矣。」五院者，安之所行法也。宣兄寧仲竊怪之，誦言曰：「此奇鬼附託，不足復祀。」宣曰：「鬼神固難知，既稱吾先人，安得不祭？」神將稍不懌，為奏誣寧仲等不孝，請於帝，減其算。旋得詔報可，意欲以懼宣。明夜，十六人復集，自設供張，變堂奧為廣庭，幄帟皆錦繡，器用皆金玉。男子貂蟬冕服，婦人褘衣，侍女珠翠。金石備樂如塤篪柷敔之屬，沄所未嘗見。酒既酣，奏妓為潑寒胡、曼延、龍爵之戲，千詭萬態，聽其音調，若因風自遠而至。伶官致語多讖未來事，或誚不己信者，皆粗俗持兩端，自相繆戾，頗覺人議已。左司者哭而言曰：「汝謂死而無知，可乎？殆有相熒惑者，非汝之過，可繪我與孫公像並所事神將祠於室。」宣曰：「大人死為天神，甚善！子孫當蒙福，不宜見怪以邀非正之享。今其絶影響，勿復來。」應曰：「諾。」詰旦，久未起。妻淑者，秘丞女也，亦疑以為不可復祀，宣未對，所謂左司秘丞者已泣於床隅，曰：「真絶我乎？」淑曰：「阿舅阿父幸見臨，何為造兒女子床下？」皆大慚，曰：「汝言是也，吾卽去。」遂跨虎以出。淑謂長姒：「吾翁吾父皆正人，必不為此，殆是假其名而竊食者。」語竟，卽有驅先二人來，曰：「此等皆妄也，真飛天王使我捕之。」宣叱曰：「汝輩魑魅亡狀，又欲以真飛天誑我。」拔劍擊之，則復其本質。少焉，盡室皆魈，移時乃沒。明日，沄誦書堂上，又有啟戶者曰：「二魈已伏誅，吾來報子。」宣以劍拂其處，血光赫然，它奇形異狀者踵至，皆計窮捨去。其一槃辟於廷曰：「晝日吾無可奈何，夜能苦子耳。」及夜，徑來逼沄，宣抱之於懷。魈將以物置沄口，宣掩之。沄於手中得藥，投諸地，有聲，墮宣指間，瘡即隱起。已，又投食器中，淑取食之，無傷也。夜半不去，沄困急，悶悶不自持，默誦《周易‧乾卦》，似小定，既而復然。淑取真武象掛於傍，沄覺如人噀水入身中，冷若冰雪，魈化為光氣，穿牖而滅，精神始寧。薛氏議呼道士行正法，魈曆指其短，惟不及張彥華。偶隨請而至，魈詐稱舊僕陳德。華叱令吐實，曰：「我西廟五通九聖也。沈安之所事，皆吾魈屬。此郡人事我謹，唯薛氏不然，故因沈巫以紿之，欲害其子。今手足俱露，請從此別。」華去之明日，妖復作，攻沄益甚，華始命考召。沄見神人散髮飛空，乘鐵火輪，魅以藥瓢迎拒之，人輪皆喪。九聖者自稱神將，著紗帽赭服，與道士並步罡噀水，略無忌憚。華歸，焚章上奏，掃室為獄，置灰焉。明旦，閲灰跡，一鬼一婦人就繫，獄吏朱衣在傍立。空中鬼反呼正神為賊將，言曰：「勿得以戈摏我，我為王邦佐，鐵心石腸人也。汝何能為？趣修我廟乃已。」宣不復問，領僕毀其廟，悉斷土偶首。初，沄夢為羣猴舁入穴，青色鬼牽虎齗齗然，於是□其像。廟既壞，邦佐方引咎請於沄。宣還家，續又七人至，其一自名蕭邦貢，沄呼曰：「神將胡不擒此？」卽有大星出中庭，雲烝其下，三魈扶搖而上，旋致於灰室，其四脫走。火輪石斧交涌雲際，凡俘鬼二十一，皆斬首。其十五屍印火文於背，曰：「山魈不道，天命誅之。」其六屍印文稱：「古埋伏屍，不著墳墓害及平人者，竿梟其首以徇。」是夕啓獄，灰跡從橫淩亂，而縶者才五輩。將上送北酆，金甲神持黃紙符勑示沄，上為列星九，中畫黑殺符。下云：「大小鬼神邪道者並誅之。」沄録示華，華喜曰：「上帝有命矣。」質明，詣獄問吏，吏白：「制勑已定，行刑可也。首惡非王邦佐，實蕭文佐、蕭忠彥、李不逮，餘不可勝計，姓名不足問也。」甲卒以木驢、石砭、火印、木丸之屬列廷下，吏具成案，律書盈幾，呼軍正案法。一吏捧策書至，曰：「已有特旨，無庸以律令從事。」先列罪於漆板，易以朱榜，金填之，立大旗，書太清天樞院，下揭牌曰：「奉勑某神將行刑。」吏以引示沄曰：「有勑，諸魈並其所偶，一切案誅之。」五雷判官者進曰：「元惡斃以陰雷，皆三生三死，次十五人支解，餘陰雷擊之。」引三魈震於前，酌水灌頂，旋復活，如是三擊乃死。以籃盛屍去，三朱榜標其後，曰九聖、曰山魈、曰五通，罪皆有狀，使徇於廟，相次以驢牀釘二男四女及六魈。劊者朱帕首，虎文衣，亦各書其罪。一人乃舊婢華奴，以震死而為厲者，一人非命而為木魅者，男強死而行疫者，魈正神而邪行者，詐稱九聖者，竊正神之廟食者，生不守正，死為邪鬼，殺人誤國無所不至，而蹤跡詭秘如某人者，皆先啗以食，吞以木丸而後臠之。其斃於雷火者又二十二人，竟刑，皆失所在。武吏持天樞院牒致宣曰：「山魈之戮，非本院敢違天律，為據臣僚奏請，專勑施行，牒請照會。」初，郡人事九聖淫祠，久為民患，及是，光響訖熄。自沈巫治從女病，以十月七日迨二十八日，乃畢事，首尾踰再旬。彥華所降天人與沈巫之怪無以異，弟語音如鐘磬金玉，細若嬰兒，而怪聲則重濁類人云。宣恨其始以輕信召禍，自為文曰《志過》，記本末尤詳。予採取其大概著諸此。沄時方十四五歲。
　　晉江主簿陳舜民，被檄詣福州，未至三驛，已就館，從者皆出外，獨坐於堂。有婦人自東偏房出，著淡黃衫，靚裝甚濟，徘徊堂上，歌新水詞兩闋。舜民知其鬼物，默誦天蓬呪。殊不顧，緩步低唱，其容如初。舜民益疾誦呪，聲漸厲。婦人頩然怒曰：「何必如此。」趨入房，乃不見。(梁叔子參政説。）
　　臨安貢院，故多物怪，吏卒往往見之。乾道元年秋試，黃仲秉(鈞)、胡長文(元質)、芮國瑞(煇)、昌禹功(永)為考試官。國子監胥長柳榮獨處一室，病痁晝臥。一男子一婦人攜手而入，招榮曰：「門外極可觀，君奈何獨塊處此？」榮不應，就榻強挽之。榮起坐，澄念誦天蓬呪，才數句，兩人卽趨出。禹功之僕取湯於中堂，覺如人疾步相躡者，心頗動，望堂上燈光，方敢回顧，乃白鵝一羣，叱之卽沒。長文之小史從堂後中間過，遇婦人高髻盛服憑闌坐，不見其足，稍前視之，已失矣。持更者言，每夕必見此鬼往來雲。

　　李允升者，以進士登第，用樞密使汪明遠薦，得上元令，歸宜興待闕。夢縣之東橋土地遣人來迎云：「當作交代。」允升辭以當赴官，不願為此職。土偶(按：「偶」字似「地」字之誤。)甚怒曰：「汝且去上元滿一任。」允升到官二年，以事去，竟用贓罪徙嶺南。

　　林衡，字平甫，平生仕宦，以剛猛疾惡自任。嘗知秀州，年過八十，乃以薦被召，除直敷文閣。既而言者以為不當得，罷歸。歸而病，病且革，見吏抱案牘來，紙尾大書閻羅王林，請衡花書名。衡覺，以語其家：「前此二十年，蓋嘗夢當為此職，秘不敢言，今其不免矣。」家人憂之，少日遂卒。卒之夕，秀州精嚴寺僧十餘人，同夢出南門迎閻羅王。車中坐者，儼然林君也。衡居於秀之南門外，時乾道二年。(二事方務德説。)
　　乾道三年四月，永州文氏女及笄，已定昏。將嫁前兩夕，夢黃衣人領至官曹，判官綠袍戴幘，迎謂曰：「且得汝來，此間錯了公事，起大獄十五六年，累人不少，汝且歸，明日復來。」遂覺，以白父母，殊不曉其言。(葉本作「旨」。)次夕，又夢至殿下，王者據案坐，判官抱文牘以上，王判云：「改正。」卽有人持湯(明鈔本作「酒」。)一杯於(葉本作「至」。)廷下，飲之，極腥惡，出門而寤，則化為男子矣。父母驚遣報壻，壻家以為本非女子，特以詐紿人，投牒訟於州。案驗得實，乃已。其語音態度猶與女不異，(此句葉本作「猶類女人」。)但改衣男服爾。壻家復欲(上二字葉本作「乃復」。)妻之以女雲。

　　永州譙門相對有小廟，廟神見夢於録事參軍何生曰：「吾一方土地神耳，非王侯也。郡守每出入，必徑祠下，我輒趨避之，殊不自安，就君乞一簾蔽我。」如其言，明日，夢來謝。(化州守何休説，録事之子也。)
　　李摭，字德粹，濟南人。建炎初，度江寓居縉雲，調台州教授，單車赴官。與州鈐轄趙士堯善，以官捨去學遠，請以趙，願易其處，趙許之。既徙家往居，摭稍葺鈐轄廨，且謁告歸迎妻子，未還。教授廨內有小樓，趙氏之人至其上，聞馳馬呼噪聲，恐而下，則歌吹間作，如大合樂，遽以告趙，卽日反故宅。摭還，亦但處元廨中。久之，從容謂趙曰：「吾前生為天曹録事，坐有過，謫居人間。而吾平生操心復不善，故所享殊弗永，去此半月，當發惡瘡死，敢以後事累君。」趙噩然曰：「必無是理，勿妄言！」才旬日，疽生於腦，信宿，侵(「侵」當作「浸」。)淫見骨，果死。死數日，家方飯僧，庖婢在房，舉止驟與常異，自稱教授來，遣僕急邀趙。趙至，婢泣而言曰：「摭死矣，以在生隱惡，受譴至重。可令吾家用今夕設醮，謝罪於天。」趙卽呼道士，如其請。婢著青袍，執簡戴幘，雍容出拜。外間聞之，爭入觀。婢炷香跪爐，與官人無少異。醮竟，又謂趙曰：「已蒙道力，得脫苦趣，猶當為異類，只在郡城某橋下。過三日，幸一視我。」三日往焉，見巨黑蟒蟠屈土中，半露其脊，趙酹之以酒。他日，婢復作摭來，又邀趙，謂曰：「蟒禍已免，今為南嶽判官，威權況味，非陽官可及，得請於上天，許般家矣。遺骸滿室，唯君是託焉。」趙責之曰：「君為士人，豈不知書？不孝有三，無後為大。君既不幸早世，而令一家共入鬼録，可乎？」婢不復答。少頃，卽蘇。未幾，摭妻繼亡。三子皆幼，凡其送終之事，趙悉辦之。摭從兄德升尚書(擢)後居天台，始收卹其孤雲。(趙之子不拙説。)
