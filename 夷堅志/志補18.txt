
夷堅志補卷第十八(十五事)

段承務
　　宜興段承務，醫術精妙，然甚貪財賄，非大勢力者不能屈致。翟忠惠公居常熟，欲招接，不可，委平江守梁尚書邀之，始一來。既回，至吳(明鈔本作「平」。)江，適一富人病來請，段至，視之曰：「此病不過湯藥數劑，然非五百千為謝不可。」其家許其半，(上三字明鈔本作「止許半酬」。)遂拂衣其，竟從其請，別奉銀五(明鈔本作「三」。)十兩為藥資，段益索至百兩，乃出藥為治，數日愈。載所獲西歸，至中途，夜夢一朱衣曰：「上帝以汝為醫而專貪財賄，(上句明鈔本作「厚取賄賂」。)無濟人留物之心，命杖脊二十。」遂叱左右捽而鞭之。既(明鈔本多一「寤」字。)覺脊痛，呼僕視之，箠痕宛然，還家卽死。

服瘧丹誤
　　范師厚右司，因晚食麪過飽，呼其姪索食藥，未卽至。范性褊急，拊案連趣之，適有他缶在旁，漫撮百粒以進。下咽未久，覺噪惡嘔吐，旋又下渴，(明鈔本作「瀉」。)疑所服為非，取缶視之，乃瘧丹也。倉忙磨解毒丸，無及矣，迨夜而殂。趙祖壽者，善治藥，常自矜其方，好與人服，每自詫瘧丹之妙，以為他方皆不及。後為分寧丞，邑宰吳君求其方，秘弗傳，而授以成藥一小合，別以八味丸一合送之。吳置室中，嘗正晝治事，天氣不爽，遣小吏入宅，云：「取趙縣丞所送藥一百粒，並溫酒來。」家人不識何品，但聞取趙丞所送藥，誤以瘧丹百粒授之。吳方理文書，不暇審視，遽接吞之，未離座，吐暈欲仆，至夕暴下，詰旦而亡。二人之不幸正同，乃知人儲藥有毒者，當緘封別貯之，勿使致誤，視此可為鑒戒。

醫僧瞽報

　　溫州醫僧法程，字無枉，少瞽，百端治之不愈，但晝夜誦觀世音菩薩名字。如是十五年，夢菩薩呼之使前，若有物縶其足，不可動。(葉本無上九字，從明鈔本補。)告曰：(明鈔本作「菩薩歎曰」。)「汝前生為灸師，誤灸損人目，今生當受此報難免。吾憐汝誠心，當使汝衣食豐足。」探懷中，掬珠寶滿手與之。既寤，醫道大行，衣鉢甚富，壽七十餘。

屠光遠
　　屠光遠者，舒蘄間人也，以醫術遊江南，嗜酒落魄。(明鈔本作「拓」。)晚寓饒州樂平縣，每赴人邀請，唯飲酒，絕不計財，(上二句明鈔本作「唯酒是議，寧不得一錢不問也」。)人呼為屠醉。縣酒官呂生妻臨蓐，五日弗產。或曰：(明鈔本多「此證」二字。)「非屠醉不可。」呂亟召之，至則醉矣。(上二字明鈔本作「已爛醉」。)徑入室，隔衣略捫撫卽出曰：「且扶坐，少頃免身矣。」俄聞嬰啼聲，謂屠不曾施技，(上二字明鈔本作「診脈用藥」。)偶值其生爾，無足奇者。屠語呂曰：「君細視兒左手虎口，必有小竅。」視之果然。問其故，曰：「此非佳兒也，必有宿寃，欲取君夫人(葉本無上三字，據明鈔本補。)命，故在胎執母腸不放，(明鈔本作「捨」。)無由得生。吾用龐安常法鍼之，故得脫。」呂拜謝，兒亦尋死。又二歲，妻孕如前，乃以前法治之。既愈，乃告之曰：「事已至再，夫人從此當清居獨處，倘不知悔，(上句明鈔本作「倘躭著袵席不知悔悟」。)他日不幸，復值此，將奈何？吾或不在，必非他人可治。(上句明鈔本作「度非餘人可辦」。)吾自料年運亦垂盡，不久於世。夫人宜為性命家，勿忘吾言。」明年，屠果卒。又一年，呂妻竟因產喪命。呂狃於俗説，謂婦懷胎死者，沉淪幽趣，永無出(明鈔本作「脫」。)期，至自持刀剖其腹，取敗胎棄之。呂貌陋而頭偏，號呂匾頭，妻甚美，賦性溫柔。族黨相與嗟異，深悼其不幸雲。

吳少師
　　吳少師在關外，嘗得疾，數月間肌肉消瘦，飲食下咽少時，腹中如萬蟲攢攻，且癢且痛，皆以為癆瘵也。有張鋭者，名醫，時在成都，吳遣驛召之。(上二字明鈔本作「騎招致」。)既至切脈，戒云：「明旦且忍饑，勿啖一物，俟鋭來為之計。」旦而往，天方劇暑，白請選一健卒趨往十里外行路中黃土取一盤來。(上九字明鈔本作「取行路黃土一銀盆」。)令廚人旋治麵，時將午，乃得食。纔放箸，取土者適至，於是溫酒二升，投土攪於內，出藥百粒，進飲之。(明鈔本作「進於吳，吳飲之」。)覺腸胃掣痛，幾不堪忍，亟登溷。鋭先密使別坎一穴，掖吳登之，暴下如注，穢惡斗許，有馬蝗千餘，宛轉蟠結，其半已死矣。吳亦憊甚，扶憩榻上，移時進粥一器，三日平復。始憶(明鈔本作「言」。)去年正以夏夜出師，中途燥渴，命候兵持馬盂取水，(上二字明鈔本作「挹澗水」。)甫入口，似有物，未及吐，已入喉矣，自此遂得疾。鋭曰：(葉本無上二字，據明鈔本補。)「蟲入人肝脾，勢須孳生，常日遇食時，則聚丹田間，吮咂精血，卽散遊四肢。苟知殺之而不能掃盡，亦無益也，故先請枵腹以誘之，此蟲喜酒，又久不得土味，乘饑畢集，故一藥而空之耳。」吳大喜，厚賜金帛而送之歸。(張外舅説。)

真州病人
　　宣和間，真州天慶觀一法師，考召極精嚴。有婦人投天樞院，狀稱將病者為祟所憑。須臾追至，附語云：「非我為禍，別是一鬼，亦因病人命衰所致。渠今已成指為蟲，在病者肺中，食其肺系，故令吐血聲嘶。」師訊鞫之曰：「此蟲畏何物？」(上三字明鈔本作「還有畏忌否」。)久而不答，再掠之，始云：「唯畏獺爪為末，以酒服之，則去矣。」如其言而愈。《肘後方》載治五屍鬼疰變動至九十九種者，取獺肝一具，陰乾杵末，水服方寸匕，日三服，蓋與此説相類。許叔微家一婦人，夢二蒼頭，一在前，一在後，手中持一物，前者云：「到也未？」後者應云：「到也。」擊一下，爆然有聲，遂魘而覺，後心一點，痛不可忍，昏悶移時。叔微憶所合神精丹能治此證，取三粒令吞之，不數刻痛止，神醒如初。其方載《千金》中，與晉君景公夢二豎子之比也。

張中書
　　張中書愨，自壯歲時無日不服丹砂。暮年歸福州，身體充腯，飲啖加人十倍。其家人困於供億，獨一姪子與婦竭力祗事。張命以官(按：此句疑有脫誤。)每中夜苦飢，但擊床屏，亟以饅頭至，非五十枚不飽，茹蔬必十盤，常食羊肉必五觔。經年之後，姪家為之枵空。後忽髮際生瘍，浸淫及頂，巍然若高阜，結為三十六瘡。旬餘，暴裂有聲，瘡翻而外向，如人口反脣，遂卒。

食掛
　　朱師古時敏，眉州丹稜人。年二十歲時得疾，浸不能食，開葷羶之氣輒嘔。唯用一鐺，旋煎湯沃淡飯數匕，(明鈔本無「數匕」二字。)，每用鐺，又須先滌十餘過，不然，則覺腥穢不可近。食已，鼻中必滴血一點，厭厭瘦削，醫莫能愈，乃趨郡謁史載之。史曰：「俗輩不讀醫經，而妄欲療人病，可歎也。君之疾，只在《素問》正經中，其名曰食掛。凡人之肺六葉，當舒張如蓋，下覆於脾，則子母氣和，飲食甘美。一或有戾，則肺不能舒，脾為之敝，故令不嗜食。是以《素問》云：『肺葉焦熱，名曰食掛。』言食不下脾，瘀而成疾耳。」遂授一方，使買藥為劑。服之三日，聞人食肉，已覺香美，(葉本無「美」字，從明鈔本補。)試取啖之，無所苦，自此益嗜食，宿恙頓除。(上二字明鈔本作「如洗」。)史架名堪，最善醫，疏進士第，為郡守。

侯郎中
　　魏郡侯棲筠，童幼時值歲大旱，盡室流徙，中途父子相失，獨與母依村民翟翁家。已而母死，身無所歸。翟翁見其姿性聰悟，遂養為子，教之讀書。大觀元年，擢貢士第三人及第，始請歸宗。宣和中為省郎，以未知父存亡，請還鄉。朝廷為降榜尋訪，棲筠遣所親詣相國寺卜卦影，畫二馬相追逐，一翁一媼一官人拜。卜者云：「恐地名或姓氏有馬字，或歲月在午，皆不可知。」既茫無所向，姑用其言。纔渡河，先次白馬縣。縣人讀所出榜，適有二卜(明鈔本作「人」。)者相遇，其一姓馬，其一瞽目，曰：「此處喧闐，何也？」馬生曰：「大名府侯郎中，少年失其父，揭榜求之。」曰：「父年幾何？」曰：「七十餘矣。」瞽者曰：「我適到某州某處，有來卜卦者，自雲侯先生，恰七十歲。我許以今年方得運，便當橫發，莫(明鈔本作「豈」。)非此人乎？」馬曰：「聞其人久已亡，今求其死所耳，安得尚在耶！」乃相揖而別。瞽者去，馬生往彼處訪侯老，且詢失子曲折，亟回縣，收榜懷之。入白縣宰，偕造驛舍報棲筠，遣鞍馬迎取。時侯老已更娶一村媼久矣，與之謀曰：「我家有兩園棗，儘自可過日，好事不如無，又安知其果吾子否也！」辭不至。宰率丞尉同往，強拉至驛中，未有以辯。宰扣此老：「汝所失子，有何(明鈔本無「何」字。)瘢痕之屬可識乎？」曰：「五六歲時，因弄刀傷中指。」棲筠矍然起拜，相持慟哭，卽並媼迎歸京師。徽宗亦甚喜，贈官錫服，皆辭焉。於是賜以兩字處士誥，就養閲歲而終。

張邦昌卦影
　　張邦昌以靖康元年為少宰，奉使虜營。留頗久，夢一術士為作卦影，而書十六字於後曰：「六六三十六，陽數自然足。二二二，不墜地。」明年南歸京師，受虜命為楚帝，偕居宮闕(明鈔本多「稱制」二字。)者三十六日。及謫長沙，賜自盡，正建炎二年，而月日又有兩二字。縊於梁間，所謂不墜地也。

章楫娶妻
　　金華士人章楫，因至衢州，問卜於劉肆，得一詩，其末句云：「也須再唱新郎曲，王婆開口笑未(明鈔本作「禾」。)熟。茫不可曉。問劉，劉曰：「吾但據占書如此，亦不可妄解，他日當自驗。」時楫妻在室無恙，頗惡再唱之語。未幾，妻病卒。同郡陳秀才娶程衡女兄，陳忽殂，程氏服終，改嫁於楫。嘗拜掃先壟，拉衡兄弟出郊，從容談及婚姻事誠非偶然，取向者卦影告之。衡嘆曰：「豈特如是，家姊姓氏皆見此矣。」蓋程字之右畔乃王上一口，所謂王婆開口也。左畔從禾，豈非米未熟乎！(上句明鈔本作「所謂笑禾熟也」。)其義昭然。

樂先生
　　契丹季年，從勝軍校龐太保妻耶律氏，詣燕山樂先生卜肆問命。卦成，樂驚曰：「平生所閲人，無如夫人之貴，非后妃不足以當之。今服飾若此，何也？」耶律笑曰：「吾夫一營卒耳，近以微功，方遷隊首，猶未名饑寒，安望王侯！」(上二句明鈔本作「饑寒之不免，安得封王事乎」。)樂曰：「夫人不大貴，吾當焚五行之書。」既而金人滅契丹，首領(上二字明鈔本作「其酋領」。)兀朮至燕，見耶律氏美，納之而殺其夫，後封越國王妃。妃方頤修頜，明眸華髮，權略過男子，兀朮敬畏之。先公在燕時，熟識其狀。予奉使日，接伴使曰工部侍郎龐顯忠，蓋耶律在龐氏時所生也。

汴岸術士
　　何清源丞相，因改秩入都，暑月憩汴河，買瓜欲食，失手墜於水。方獨立徘徊，(明鈔本作「獨立自歎」。)適術士過前，共坐旅舍，詢其技，曰：「能論三命。」乃書年月日時示之。驚起揖曰：「自此便得路，(明鈔本無「路」字。)至宰相封王。」何深以為過許，(上二字明鈔本作「不然」。)付之一笑。俄有市井少年繼至，亦問命，術者云：「汝命甚惡，法當(明鈔本多一「刑」字。)死。」少年大怒，揮(明鈔本作「奮」。)拳毆之，中其肋，卽時殞絕，不可救。邸人執以送官，遂棄市。何貴達悉如其言。術士可謂靈於人而不靈於己矣。

孫生沙卦
　　臨安人孫自虛，好談陰陽星術，(上二字明鈔本作「之説」。)於軍將橋(明鈔本多「之東」二字。)瓦市僦屋設卜肆自給。初無奇術，俗謂之沙卦是也。最善鈎致客言，然後訣語。有道士年四十餘，來占命，視其顏狀，似與歲數合，又恐為他人假手，先試探之曰：「此是入格好命。若時辰正當，今已通顯，未作侍從，亦須持使節，典大藩。如只沾時初，氣數尚淺；至於時末，則又迥然不同。且年齡將半百，子息不遂，定飄飄如孤雲野鶴，始可安身。更有一説，其人固碌碌，卻在公侯將相之前，亦可亢禮，殊非閭閻細民所能及也。」道士諦聽首肯，拱而言曰：「此是貧道(上二字明鈔本作「泠然」。)賤命。平生不娶，無由有子，棲遁道門二十載矣。」孫曰：「既是尊師庚甲，請畢其愚。不出今年，當隨分奮發，在常流中，便居道職。不爾，則就近主持宮觀，其應不遠，宜早圖之。」道士曰：「吾乃平江天慶觀朱令(明鈔本作「泠」。)然也，適知宮虛席，欲經營住持耳。」孫祝賀其必獲，(明鈔本作「濟」。)曰：「如此，則是角音姓人占事，百發百中，吾言不誣。」道士喜謝而去。又一婦人入拜求卜，少艾而獨行，料其所占必以厥夫之故。探之曰：「娘子得非占行人乎？」曰：「然。」孫曰：「夫官爻動，如問出行消息，不過五日，其身隨後亦至。道途平安，多獲財利，上卦也。」(此句明鈔本作「十分好卦象也」。)婦人曰：「丈夫出外販江，(明鈔本作「姜」。)一年無信，若道中時，專當相謝。」後絕旬日，夫果歸，妻具以告，遂與萬錢。

曹仁傑卜術
　　閩士曹仁傑，淳熙末預秋榜待補，明年入都，貧無裝資，假賣卜自給。在市售卦，一人來卜，為畫一官人發怒，一「事」之甚大，而無挑腳，「憂」字半缺，一「喜」字下畫不滿。解之曰：「君恐當官事，其禍大如天，然憂不成，出此欲，翻有獲財之喜。」客請其説，曰：「官既怒為可憂，而事不圓，故知無害。憂去則喜至，以下畫缺，須候改月乃吉。」客曰：「誠如所言，吾必奉謝。」欣然而去。後旬日，持二萬錢來饋，不談曲折，但云：「足下之術通神，都城卦肆滿街，無如公者，(明鈔本作「真所未見」。)當廣揚盛名，少効寸力耳。」曹之友叩之，笑曰：「我本不能卜筮，而粗曉相法，認彼是公吏，非有公事不求卜，視其面色，不見有災厄，以是言之。」後訪其人，果是府吏，因治獄受賕，怨家將告之，懼甚。府尹置不理，遂得錢三百千。又一官人發課，數與鄰坐言春班日期，知必改秩者，乃大書升之革，謂曰：「自此當升遷，詳卦名可見矣。」一少年求卜，(葉本無上二字，從明鈔本補。)自雲占和合事，畫一枷一匙，其下有喜，曰：「卦中唯婚姻事最吉。」少年滿意而去。曹留數月，藉此以濟旅途，直可付一笑也。
