
夷堅三志壬卷第三(七事)

劉樞幹得法
　　衢州劉樞幹者，本一書生。少年游京師，曾處沈元用給事館第，遇異僧過而相之，識其功名無成，而眸子碧色，堪入鬼道，欣然授以卦影妙術，勉而受之。又一客為傳天心正法，亦姑受之。其進取之氣方鋭，所懷蓋不在此。及離亂而(呂本作「南」。)還，蒱博飲酒，窮悴日甚，乃習持正法，治妖魅著聲。韓子師遭奇祟，撓聒彌年，巫覡百計弗效，召劉視之，曰：「易事爾！」語出宿書院，盡屏姬妾，約一夕卽無恙。其家從其説。乘正狂肆中，以夜行法，戒童奴曰：「緊闔戶，候聞鈴聲至則啓之。」而盡滅燈燭，既振鈴入戶，復閉之。忽光景滿室，病者見五通神，著銷金黃袍，騎道而去。劉出，病者酣寢，及旦起，洒然如常人。卽使反舍，一家喜敬不可言。排比宴席，挽留五日，乃備禮酌餞，遺貨幣直三百萬。臨別，令兩美人捧金鍾為壽，飲訖，悉用為贈。又餉一駿馬，劉醉中乘馬，而兩妾騎於前，懷其鍾，驅輜重數擔。道上聚觀，咨羨歎息，劉大過所望，深恨行法之晚，自取流落。行未十里，失轡顛墜，左臂跌折，呻吟不能進，欻然省悟，急遣告韓，易肩輿，歸其妾與馬。痛臥歲餘，囊金單獨乃愈。此臂竟癱緩，因自咎傳法之旨，令勿得受財，今犯戒招譴，宜也。遂罷其術，而無以衣食，始售卦影，衢人識其本原，不肯從之。念無以致人之信，假故舊閑館朋游之地，不授錢米者，與之卜，然後所言日驗，踵門漸多，復還通逵置肆，奇中非一，遠近聳傳。邦人何汝聽，習《書》義，居上庠，暫歸鄉里。劉往見，自為筮之，其詩曰：「中興天子大如日，詔書速下搜羣賢。重重稽古復稽古，總在唐虞第一篇。」時紹興壬午春月也。及秋薦送，孝宗已卽位，御名與第一句大如日符合，因用其兆，擬作首篇義題，「若稽古帝堯」、「若稽古帝舜」，果登科，自此門庭如市，至納卦錢連日而不得入手。一官人赴吏部調選，來求筮，詩中云：「路上逢王大，鞭馬速走過。」略不可解。暨注擬西歸，行抵桐廬，石欄險絕，遽內迫峻嶺，外臨湍流，匹馬獨驅，行李在後。逢故僕王大拜於前，猛思影像之語，曰：「渠雖曾為奴隸，御之無恩，以故辭去。茲無謂而來，又安知不乘不測以擠我。」不待其起，加鞭亟過，幾踐其首。僕既不獲成拜，復追及問曰：「官人是得何處差遣？」猶憂畏未暇對。白晝無雲，忽有聲如雷，起自山脊，墜於淵，蓋一方丈巨石，若礁磨而下，正恰在來僕拜處，使或少須臾，主僕皆為泥矣！於是喚回王大，話其異，相向而泣。又士人某，有弟任處州教授。是歲大比，七月中，弟書報母病，急來占，畫一城開四門，中作一殿，殿上兩倚御坐，殿下一射垜。元不及所問大略。士人雖其妄，(按此句疑有脫誤，呂本周本均無「其妄」二字。)奔往處州，母已平復。而歸赴舉場，度已後期，計會赴轉運司試，乃《堯舜闢四門賦》、《虎侯詩》。郡人鄭元禮，以三十千占平生，內一年者云：「忽見池塘春草青，不軒訇處也軒訇。一重喜了一重喜，此際功名定有成。」鄭居城門，門前一池，方廣二丈許，施板為閣道數尺，然後可出入。積水所瀦，極為污穢，盛春臭不可聞。一歲，忽清泚徹底，而其中藻荇蔥蔥然，染家至就以滌縑帛，皆雲古未之有。是年秋，長子夢得與鄉薦，次子昁試上庠，用春秋首冠。明年南省，復為經魁，衞經(呂本作「涇」。)榜第四甲擢第，池再濁如初，其淵妙如是。然或全年揲筮，無一應者。元禮疑而問焉，對曰：「此係一時神將靈否如何爾，一時之中，又每時換易，若值所直者明瞭，卽報事通神；值其昏昧，則妄言矣！乃云：(呂本作「仍曰」，按：此句疑有脫誤。)「若來報丁寧，輒現形於紙上、或案上、或衣袖上，吾亦不曉，第依而筆之，無所容己意。若神影不現，乃自據卦爻推演而畫之爾。」故宜有不驗。劉此段尋常不泄於人，茲其所秘也。黃齊賢與鄭氏父子至交，得聞其説。紹熙四年，劉下世，壽至九十。今厥子若孫尚襲其名，然不逮遠矣。

沈承務紫姑
　　紫姑仙之名，古所未有，至唐乃稍見之。近世但以箕插筆，使兩人扶之，或書字於沙中，不過如是。有以木手作黑字者，固已甚異，而衢人沈生之術，特為驚聽。其法：從占者各自書心疏，仍自緘封，用印蠟亦可，沈漫不知。既至當門，焚褚鏹而禱。沈居武雄營門，無廳事，只直頭屋一間，逼街狹小，室僅容膝，供神九位，標曰侍御玉虛真人、太乙真人、南華真人之類。先焚疏畢，乃入室中，磨墨濡毫，展幅紙於案。來者又增拈白紙成卷而實緘之，多至四十幅。沈接置於硯傍而出，雖垂疎簾，不加糊飾，瞭然可睹。沈同客坐伺於外，少則聞放筆聲，共入視，才有數字，只是報真人名稱為何神。又坐食頃，復放筆，然後取其書，上有訖字皆滿，墨跡未乾，凡所謁，無不報。但每問弗許過三事，錢止三百五十文，可謂奇奇怪怪矣！無用論其或中或否也。東陽陳亮同父，以殺人坐獄，鞫於衢。前者數翻成款，最後秀州一尉來，尉少年喜立事，逼取承服。其子懼甚，敬扣神，神大書曰：「無憂，當登第。然須經天獄始明。」子奔訴闕下，得移大理，訖以無罪釋放。後二年廷對，魁天下。黃齊賢求占，許以奮發，至問其父，則曰：「宜保六七之年，(按「六七」之年，當作
「七六」，方合下文己亥至甲寅之數。)恐有大厄，盍佩吾符，再炷香進紙。」頃之，篆符四道，筆勢飛動，與世間議擬而畫者絕殊。黃父生於己亥，果終於甲寅，如其大厄之語。

建昌大寺塔
　　建昌大寺曰景德，在廛市中，有塔極壯聳，中置泗州僧伽像，甚著靈響。張彥文尚書與其子元晉初預鄉薦，皆禱之，同得籤曰「吉」，遂登第。去郭八十里，一村甿忽持萬錢踵寺門，欲修塔屋及僧伽身上衣，僧問何為起此意，曰：「近承貴寺命道者張公相訪，具言屋摧敝，仍雨漏，損大聖臂膊，故願結緣。」僧相顧驚愕云：「元不曾遣人去。」徐思之，相傳塔基乃張公(上三字原作「張公乃」，從周本改。)所施，豈非猶主土地之職乎！方相率觀聖像，其臂果因雨漬傷，蓋幡幢蔽翳，而外間但朝夕瞻仰焚香，不及見也。慶元三年，監鎮江府和旨樓葉洪(原本無「葉洪」二字，空一格，從呂本補。)迪功，自他處挈家來寓居。四年四月，以多雨，傍(呂本多一「屋」字。)兩簷壞，其女夢護法七郎告云：「汝儻自愛性命，宜速徙出，此塔非久將倒。」女覺，不俟旦，急以白父。葉乃亟去，塔果頹陷焉。

夜見光景
　　江西俗相傳，夜間有光景燁燁發見者，亦謂之鬼車。人偶聞之，須急以穢物蒙眼，近注視之，則見其或丈夫或婦人形，而非淮浙所謂九頭鳥者。臨川劉彥立兄弟二人，有母在堂。一夕，屋後松樹上圓光如日，高去地二丈餘，卽之則晦，共意其寶也，掘地深及泉，無所睹，乃止。鄰室亦見之，蒙眼而窺，光中有一婦人，冠裳可想像。後黃齊賢造劉氏，坐語夜深，值雨乃退。從僕奔告，言恰來幾被一物嚇殺，一個日頭忽起，從前山高出三丈，所照草木皆可辨，只比晝間色赤耳，雨至始沒，劉甚以為懼，未一幾而亡。黃鄰居蔡家之僕亦曾見，如日夜出，色炎如火，附於地，犬吠逐之，光摖地避隱，而止於其側曾氏之門，移時乃消滅。蔡氏明日掘之，正得一石，未半年，曾喪明。(呂本作「母」。)此光不祥之兆，見於此雲。

童氏金鴨
　　南城童夢弼(宗説)教授，自其上祖，因浴於水濱，忽見一物如飛蛾，從空而下，試引手撲之而獲，形狀全似鴨，不能動。時已近暮，歸而燭之，黃金所為也。大如人拇指，而羽翮纖悉畢備，神采逼真，混然天成，略無彫刻人力。亟緘於笥，寶藏之，置諸枕席之上。越三日啓視，其尻乃有金屑，蓋遺糞也。大異之，自是數日輒一掃取，積之益久，持貨於肆，皆紫磨上色，得價多於常品。家貲賴以衍盛，至錢流地上，傳之累代。及子孫分析，一位拈得之，偶子婦半夜生男，感熱疾，醫者急欲生金煎湯下藥，姑喜於得孫，謂釵釧金不潔，不可用，於是煮金鴨，挹其湯。既一經火，不復有糞，其家亦浸以衰削。今飲湯之兒猶在，貧無置錐矣！鴨失所在。

張三店女子
　　建昌南城坊羊馬城下民李七，舍故居徙寓丞廳後張三客邸樓房安止。慶元三年六月十日夜歸，見房門半掩，睹一女子，著單衣，穿翠鞋而不襪。李驚疑之際，女頩怒曰：「汝若不相容，我便呼廂巡誣(呂本作「證」。)汝以誘引之罪。」李懼曰：「敢不唯命是聽。」良久，笑語無間，始云：「我只鄰近家女子，年二十九歲，良人遊宕不歸，聞死於降。(呂本作「隆興」。)父母知之，略不以為意，不免自出，尋雇夫力，前去審訪。不慣識路途，遲回抵此，夜色既闌，故不可反舍，就此借宿，得乎？」李諾之，卽登牀並寢。過五鼓，穿牖而去。明夕復從屋而下，一瓦不損，李怪問：「是何女婦所為？」曰：「我家本微薄，亦曾去從路歧為踏索之技，所以習熟，對汝豈應復羞。」次夜攜七十錢與李，又次夜與絹一疋，李感其惠。第四夜，挈酒一瓶並脯臘，令李飲之，而自不濡吻。李強之曰：「幸能對酌，不應獨醒。」乃亦盡一杯，且云：「此是寡酒，極不易得。」命買菱角共食，遂皆大醉。困眠失曉，女惶惑無措，忽由窗隙中出，砉如裂帛聲。李震駭，方知必鬼魅，遽白主人。主人云：「我正訝樓上何為此夜有婦人切切私語，正擬奉告，又恐做成官方，(呂本作「又恐做官方」，按此句疑有脫誤。)不料值此怪物，汝去矣，毋污我好店舍。」李辭往它處，取向所遺絹償僦金，乃芭蕉葉爾。李夢女戟手叱駡曰：「汝真負心漢，與我昵比而盡以告人，何也？吾且治汝！」覺而神思憒憒，不能飲啄。(按「啄」字似「啖」字之誤。)景德寺寓士趙十二官，愍其墮鬼計，適同寺有葉生，曾遇至人授神霄法籙，濟人頗多，趙率李往下拜投愬，葉令隨口供狀，餌以符，使納膳飲，仍牒城隍司拘捕孽祟。是夜四鼓，李夢黃衣吏領劊子十人，押女子荷枷，亦驅李同去，見女容服如前，而後有尾，尚指李大罵曰：「汝一何慘意！」劊子運鐵椎擊之，約行二十里，到城隍廟，眾趨入，及階下，傳呼曰：「李七、狐娘分左右立！」有刀斧手夾殿下，黃巾力士紫衣功曹等，人物甚盛。俄頃，紫袍金帶人升殿坐，蓬頭道者四輩侍直。李自陳如初。其上一人厲聲云：「李七是生人，先放還；野狐當死，送獄訊勘。」旋押李出，正行間，墜於岩石之下，悸而寤，的的能記説。自此漸甦，凡涉再旬，始平復。


洞霄龍供乳
　　餘杭洞霄宮，昔有主首道士，誠敬感神，誦度人經，極著奇驗。其側則龍潭所在，每就彼持念，倏一老人從潭出，跪白曰：「弟子卽龍王也，每獲聽經文，無任瞻仰，但不敢輒前。今所以呈身，切有請爾。」道士曰：「其説云何？」對曰：「師才到潭上，則水府幽祇，皆當起敬，不退，殊不自安。茲願只宴坐宮中，不妨日課，庶幾百靈得以休息，若慈悲賜許，當日供鮮乳二斤，以充齋膳。」道士曰：「吾意豈在斯，謹奉王戒。」老人喜謝而隱，潭上之役遂罷。翌日，廚僕報几案間得乳兩斤，極新潔，莫測所從來，未審堪食否？道士云：「非汝所知，宜以餉我。」小師秤之，果重二斤，其後日日皆然。數年後，忽失約，深訝焉，復誦經水次，前老人再至曰：「乳乃世間物，弟子忝為龍神，何以得之？但塵凡中有欺瞞取贏餘者，我則陰攝之。此去市戶董七者，好舞秤權，用十四兩作斤，故卽而掠取。今其人出外，厥人自主舖業，淳樸有守，未曾罔利，故無從可致乳。」道士嘆息不已，謂之曰：「吾欲知其端倪，恐身有以貽譴爾，然則欺心事那可妄為！吾誦經以增之，亦亡益也。」遂周行郊關，一意道人於善，鄉宿至今尚能言之，而忘其姓名及歲年矣。前監鎮江和旨務率生説。
