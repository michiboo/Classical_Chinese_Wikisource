夷堅支丁卷第二(十四事)

小陳留旅舍女
　　黃寅，字清之，建安人。政和二年試京師，未到六十里，抵小陳留旅舍寓宿。夜將二鼓，觀書且讀，聞人扣戶聲，其音嬌婉，出視之，乃雙髻女子，衣服華麗，微笑而言曰：「我只在西邊隔兩三家住，少好文筆，頗知書。所恨墮於女流，父母只令習針縷之工，不遂志願。今夕二親皆出姻知家赴禮會，因乘間竊步至此。聞君讀書聲，歡喜無限，能許我從容乎？」寅留與坐，卽捻書冊翫誦，又索飲。具酒款接，微言挑謔，略不羞避，遂就寢。雞鳴而去，復約再會，往來幾半月。店媼訝其無故而久留。其所親柳仲恭者，過而相遇，拉以同入都。女子已知之，倐來告別，攜手而泣。寅發篋出銀五兩以贈。但而(上二字呂本作「別去」。)行，可二十里，地名柳林子。見一廟神坐傍侍女，宛然是所遇者。詳觀之，其色赧赧然若負愧之狀，紙裹墮側，銀在手中，初未嘗啓視也。

燕太尉樓
　　燕達太尉，元祐初以殿前都指揮使終於京師，家有樓，甚宏麗。其孫詁，年十三歲，頗剛果。一夕，見吏士數十輩，擁一男子，著淺黃衫，裹青荷巾，執白羽扇，徑登樓，歌童舞女繼至。男子正中坐，眾姬以次奏伎。酒行正洽，詁自隙窺之，喚僕妾執器仗欲上。才至梯半，聞空中人厲聲曰：「漢王子在此，不可無禮。」逮到樓，闃無所睹，而酒炙果實在焉。所用樽罍七箸，悉燕氏物也。髙明鬼瞰，其語誠然。自後不復至。

吳庚登科
　　吳五承事者，合州赤水縣人，其家頗饒於資。傳四世皆一子，専務陰徳，凡可以濟眾振貧者，無所不盡。至五承事遂生兩男。其壻張溥司戶勸其次子庚讀書，招邑士張垣(呂本作「坦」，下同。)於館舍。及赴鄉舉，垣黜而庚預薦，將就類試，乃捐錢百千，結同舉勾龍渙以為助。迨入類場，類場(「類場」二字重見，疑衍。)中則兩人分坐東西廂。是歲紹興丙子，場屋嚴肅，不得相往來。庚才短思澁，窘迫無計。髣髴見垣在側，取其試卷，一揮而成文。凡三日皆然，遂中髙等。張溥扣其所著，略不能言。溥曰：「正使全出勾龍手，獨不稍記梗概以答交遊間問訊者乎？」庚曰：「與勾龍對廊坐遠，甚失望。非賴張先生力，殆成曳白矣！」漙感垣之徳，亟往見道謝。垣駭曰：「垣既不發解，何由入得類場？君無戲我。」俄庚亦來謝，垣怪歎其異，曰：「是亡它，乃君家累世陰隲，彰聞天地，神祗故以善祥相報。」庚登科，調果州相如主簿。按登科記，丁丑牓無此人姓名，疑未必然，或年歲有誤也。

顧百一
　　溫州村落一山，去城市遠，無人買佃，但名為官山。乾道中，農民陳、李兩叟，各劚地種粟。聞深處有哭聲甚哀，輟鉏聽之。俄又聞其傍一人慰解之曰：「不須憂，明日有車頭大洋擔火麻人顧百一當替汝矣。」明日，陳、李復往，正見擔麻者來。問其姓，曰：「顧。」問所居，曰：「車頭大洋。」於是為説昨事，力挽之回，言若不相信，必死於鬼手。顧善謝，與之俱還。將至家，未及門，立化於道。

黃衣婦人
　　安自強，字行老。紹興二十七年，為荊南安撫參議官。其子勵，令幹僕魏璋以十月一日買黃□牛並其犢。既殺犢為脯矣，才數日，又欲屠其母。先一夕，勵夢一婦人，著黃衣，泣拜無數，懇言曰：「女子已遭官人剮了，乞恕妾命。」勵未及對，其人相隨申訴不已，遂寤。為表弟盛采話其異，且扣魏璋，乃知巳縛牸牛，方擬屠剝。勵大悔悟，棄死犢餘肉於江，而牽□付與化寺，終身不食牛。

安妾柔奴
　　蜀人安自牧，喪妻之後，買妾曰柔奴，付以閫政。恃主人寵嬖，恣橫頗甚。一婢安兒，產子方滿月，用計殺之，而逐其母。乾道七年，自牧以置制司幹官卒於成都。其家歸常州，寓居新興寺。柔奴感水蠱疾，歲餘而死。所親盛子東及諸安族來弔，以俟大殮。命僧修設薦嚴，方呪亡位食，屍忽自起而坐。眾駭懼奔走。唯一老僧獨留不去，曰：「此屍蹶爾，何足畏！」伸腳蹙之倒，亟舁入棺。咸以為積惡之報。


盛八總幹
　　盛八總幹者，名挺，字特夫，開封尹章之族孫也。寓居潤之金壇縣小曲觀。生三子，長曰木，登進士第；次曰粟，季曰果。紹興十九年十一月十九日晡後，有異怪起，甲士鐵馬可百輩，各長三寸，分兩陣，馳驟戰鬬於庭除。凡歷半月，日増數十騎；稍聞金鼓之聲，喧鬧特甚。挺不勝駭憤，拋大塼亂擲，則散走門堂庖廁，隨處四集。或遺下弓矢刀矛，皆絶小而形製悉具。是日暮乃不見，一家不知所為。歲未盡，挺臥疾而卒。木待次揚州教官，繼死。粟忽失所在，罄力搜尋，杳不得其蹤跡。妻徐氏懼禍之延，亟挈孤幼往常州，依表叔安自強同居，始得息。厲鬼為妖若是，所未之聞也。

大善寺白衣人
　　恩平郡王娶司農丞王揖女，其家因是寓居於越府大善寺之羅漢堂。次子元卿，出入王府，董督修繕之役。率意營築，凡所謂方隅禁忌，一切不問。淳熙十三年四月，得病危困，遷泊外書室中。二十六日晡時，似夢非夢，見偉人長可九尺，裹唐巾，白衫黒帶，謂之曰：「汝犯九良(呂本作「梁」。)星，當死，故來報汝。有一法可以禳治：今夜三鼓，當有二神人來，必不利於汝。宜取木一截，覆以衾，置於床上，卻用物籍地而臥，可脫此厄。」元卿頓首奉戒。纔夜半，二神果來，奇形猛狀，獰惡可怖，營營忽忽，若尋覔之狀。俄劃然有聲，唐巾者出曰：「可賀，可賀，彼已為韲粉矣。」舉手拽之，二物遂去。元卿謝曰：「不知尊神是何靈祗，而蒙委曲救護如此？」曰：「汝前生事我極謹，是以救汝，無用問其詳。」疾步而出。至旦，視衾內之木碎如柹屑矣。病從此愈。思報其恩而不可得。憶昨見時，衣衫頗故敝，乃以絹兩疋作大衫，具疏並楮鏹焚獻之。其兄正卿嘗作記。

圓潭墜鐘
　　福州長溪縣境有圓潭者，水深叵測，左右有徑路，通商賈往來，而變異靡常。曽有荷擔而過者，見一徑頗廣，磚甃整潔，且多金銀器物，棄擲於地。人爭迻之，則沒於潭中，不可得。紹興三年，近居村民姚叟，當秋夜，聞鐘聲鏗訇，響振山谷。偕二子乘月往觀之，正見一鍾墜於潭，潭之側三寺環遶。僧知其異，明旦，各持誦經呪，投牒請禱，冀得鐘。左右二寺皆邈然弗應，惟中寺纔擲牒，水卽湧髙丈餘，鍾隨而浮上。僧具威儀梵唄，迎以歸。其重三千斤，雙龍蟠結，精巧特甚。安奉於寺樓上。繼此一潭帖然，不復有異。數歲，寺遭火一空，獨鍾樓屹然不動。

張次山妻
　　洛陽張濤次山，宣和甲辰為宿州戶曹，喪其妻。是歲冬，入京參選，因南至休假日游相國寺，於稠人中與亡妾迎兒遇。驚問之曰：「爾死已久，何因得來此？」對曰：「見伏事媽媽，在城西門外五里間一空宅居。官人可以明日飯後來彼相尋，迎兒當迎候於路。」張如其言，果見妻。妻泣訴曰：「我坐平生妬忌，使酒任情，在此受罪。君幸少駐，可見也。」至晡後，聞騶哄傳呼，旌斾劍戟，儀衞甚盛，紫衣貴人下馬入正廳。一行從卒，悉變為獰鬼阿旁形狀。(呂本多「叱令」二字。)運長叉，揕妻至前斬首，且析其四體為數十段。已而復生，鞭訊痛楚。移時，紫衣去，一切如初來時。妻曰：「毎日受苦如此，須請泗州大聖塔下持戒僧看誦《金剛經》，方免茲業。」明日更至此觀之，及期，所睹如昨。但只加執縛，不復斬臠。紫衣問曰：「汝必曾發願，故惡業漸消，可實告我。」妻具對。卽合掌曰：「善哉，善哉！勉之。」既去。妻與夫訣。張調官東下，至泗州，設齋賽經回向畢，再詣京師西，茫無所見。其夕夢迎兒云：「媽媽傳語官人，謝經文資薦，為士人家男子矣。」紹興中，濤知常州，其甥安勸説。

范之綱妻
　　會稽士人范之綱，居於城中，壯歲下世。有兩子，能謹畏治生，日以給足。其母早夜焚香，敬禱天地百神，旦誦經五十過。凡十餘年，未嘗少輟。淳熙元年下元日，設三官位，供事甚勤。燭下一神人出現，語之曰：「婆婆年來家道長進，兩個兒子留意產業，孫男女五人，仍有奴僕，又老身安強無疾病。居於塵世，真不易得。此外更何求，而朝朝暮暮，香火臻至如此？願聞所欲。」母謝曰：「老妾感謝天地護祐，一家百無所望，只願安然得飽飯吃。」神曰：「衣食定不缺，若欲安然得之，恐難也。」語畢而沒。予謂世之人無功無徳，坐享富貴，使聞范嫗之事，宜知所警。

張承事女
　　湖州張承事一女，容色美麗，以乾道癸巳歲生，至紹熙庚戌，十有八年矣。事父母孝謹，不妄出戶庭。是春，忽得(呂本無「得」字。)感疾，常切切如與人昵語。醫巫不能治。時有道流，善攝制鬼魅，行業孤髙，呼為煞先生。郡人延譽於張，邀至家。方仗劍噀水，此女出侮困之，殊不少懾。生深自愧悶，起行外間，假寐橋側。魂氣縈繞而上，若出神然。逢九天采訪使者巡遊，儀衞甚肅。因詣車下，再拜，告以張氏女為妖所纏，不容遣逐，願賜指示。使者曰：「可用金橋訣治之。」旋卽夢覺。再登張門行法，女抑首屈服。問其姓名，曰：「某乃其鄰廟神。張承事昔貧時來禱於某，願以此女為妻，緣是加意擁護。今幾成富翁，而頓負盟約，所以作祟。蓋其父母素心相許如此，非敢擅殃之。法師賜鑒可也。」生曰：「欲命工塑女像於神位之左，儘可從容。而令捨其精魂，復還故幹，如何？」神謝曰：「敬諾。」後遂帖然。今已納壻。

龍溪巨蟹
　　福州長溪之東二百里，有湫淵曰龍溪，與溫州平陽接境，上為龍井山，其下有大井，相傳神龍居之。淳熙初年七八月之交，不雨五十日，民間焦熬不聊生。罄(「罄」字疑誤。)祈禱請皆莫應。士人劉盈之者，一鄉稱善良，急義好施予。倡率道士僧巫，具旗皷幡鐃，農俗三百輩，用雞鳴初時詣井投牒請水。到彼處，天已曉。僧道方四環誦經呪，將掬水於潭。見一巨蟹，游泳水面，一鉗絶大，背上七星，狀如斗，大眼如丸彈，光彩殊煥爛。遂滌淨器迎挹之，蟹隨之以(疑有脫誤。)舁者，才動足，雲霧滃然亂興，未達龍溪，雨已傾注。明日，遍迎往鄉閭，觀者擁塞，忽失蟹所在。甘澤霑足，眾議送之歸，彷徨訪尋，乃在劉後園池內。又明日，始備禮供謝，復致井中。自後有祈必應。

朱巨川
　　餘干團湖民朱巨川，一意治生，以不仁為富。嘗白晝有人拋塼入室，意姦盜所為，審視之，無所睹，亦未以為異。旬日後，又自空墜大磨石於庭中，繼而衣笥箱篋，火從內起。於是呼村巫治之，怪愈益肆，男女皆遭扼喉、批頰、弔縳、箠楚，舉室晝夜不皇寧。乃命道士設醮筵禳請。眾悉見火毬旋繞壇下，科儀未竟，拋石及於坐旁，不復可施法。其居旋為火焚。遂徙寓別墅，相去十數里。百怪交作，生計蕩析幾半。有喻真官者過其家，為言：「此非邪鬼敢然，以君家用秤斗出入不均，好利太過，造物所不容。天降其罰，非人力所能救。宜改過悛心，禍將自悉。」(按：「悉」字似當作「息」。)朱懼悔引咎，一切改為，逮今無恙。(此卷皆呂德卿説。)
