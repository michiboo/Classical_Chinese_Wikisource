
夷堅支乙卷第九(十二事)

宜黃老人
　　紹興中，撫州宜黃縣宰徐君聽訟，有老人曰侯林，哀哭陳牒，雲居於社壇之旁，遭弓手夏生縱火焚蕩所居，遂並三子為灰燼。徐受詞駭愴，卽捕夏送獄，訊鞫之甚苦。夏不知所對，泣涕弗食。縣吏共言：「夏為人素循理，安得有白晝放火殺人之事，願追詞首究其本末，仍委佐官往本處驗實，當可得情。」徐用其説。及詣壇下物色，並無侯老住止與火煬之跡，乃夏生以祀社之故，奉尉命汛掃壇宇，翦薙榛穢，悉輦枯藳，置一空穴而焚之，蓋狐狸所窟也，三雛死，老狐因是假公力以復怨雲。夏始得釋。又別有牝者，化形為美女，往來令丞廳，民吏盡見之。女面左頰有黒痣如豆大，為所惑以死者非一，多據丞廳碧瀾堂，小史屢窺見其從事於針紉，聞人聲則沒。庚辰歲，衢人祝君為丞，時至此堂獨寢，逢之而喜，挾與同衾，已而並其子相繼隕命。

宜黃丞廳蛇
　　宜黃丞廳與縣治相連，有大蛇長二丈，鱗甲青黒，行地有聲，父老傳言，每出遊一廳，則主人者必罹禍咎。紹興庚辰春，出於丞廳後東牆蓮池側，隱半身牆內，尾垂於池。丞祝君適以亭午到池上，見之，呼乞子能捕者穴牆取之。蛇蟠屈不動，命數健力，舁致郭外，過百丈橋數里，縱之莽中，意其已遠，不能復至矣。次日，祝仍以午到昨處，則蛇乃在元穴，欲殺之，吏士皆不敢承命，曰：「此禍至大，寧受杖責。」不得已但令舁去，如是者至於四五，迨祝死，乃絶不見。

宜黃縣治
　　宜黃縣後有游觀處，曰望月臺，曰馴雉堂，曰百步亭，皆依山為之。紹興初，巨盜入邑，民奔赴逃命，盡死其中，以故鬼物為厲，十政令宰不敢居正寢，多宅西偏船齋。戊寅歲，南昌李元佐到官，始開戶掃塵，撤空治牖而居之。盡夕安處，寂無所見，獨僕輩棲船齋之西，距馴雉堂不遠，或白日聞撼鈴聲，往視之，乃巡夜卒所持者，自鳴於空，倏往倏來，初無攜控懸繫之物也，揮杖撃之而墜。他日，又有束竹出自堂，夭矯如蛇行。僕迎斷以刃，投諸火，以白李，李斥勿言。在職三年，始終如一日。臨受代，徙寓驛舍，將葺故治，以待新令尹，什器運致未盡，明旦往取，皆為鬼堆壘，無細無大，至與屋脊平，甚費人力收拾。後政至，聞其異，復處西偏雲。

張保義
　　靖安張保義者，本邑村朝山屠兒，以建炎扞寇功得官，貲產甚富，乃《戊志》所書為寶峰主僧景祥所識者。寺既焚燬，張一力重營之，又置田數千畝，以贍常住。張藏錢不勝多，至築土庫數十所作貯積處，平生享用自如。閲三十年，暮歲忽聞庫內錢唧唧有聲，自往戶外審聽，持杖撃其錢(呂本無「錢」字。)門曰：「汝要去，須是我死後始得。如今大驚小怪，待作甚麼！」卽寂無影響。又數年乃死，鄰里咸見其庫錢晨夜飛出，如蝴蝶然。未幾，居室百間一爇而空。寶峰相去數十里，旬日間亦煨燼不遺。張氏子孫雖存，而生理不能百一矣。

九梁星
　　陰陽家有九梁星煞之禁，謂當其所值，不可觸犯，或誤於此方隅營建，則災禍立起，俚俗畏之特甚。靖安縣寶峰寺，僧堂蠧敗，不堪安眾，長老景祥欲以(呂本作「一」。)新之。羣僧合言：「今年正值九梁所棲，毋為空取禍。」祥獨以為不然，曰：「人神一也，皆欲安居，烏有人不可處而神可處乎？」卽率眾往誦經，白請神煞暫遷法堂，候修造訖役日還。踰月［原作「月踰」，據周本改。］工畢，乃如前説，復率眾誦經，迎神歸故處。後皆無他，時紹興丙寅歲也。至紹熙庚戌，鄰寺大梓院議葺僧堂，眾又以犯九梁為言，主僧用景祥故事，禱誦迎徙。未一年，僧行數輩相繼亡沒，堂迄不就。鄉人輕薄者或因相傚詈罵，至以兩寺為口實雲。

鄂州總領司蛇
　　鄂州總領司，故州治也，後逼城，城有園，園有大蛇，長數丈，徑尺許。乾道中，韓總領者欲於東北隅建楚望亭，而築基不成，至於數圮。或言此處蛇所穴，儻為立祠，當可就。韓如其説，作小廟於數十步前，基卽成。蛇往來東西，或入教場大井內，或從府倉氣(黃校：「氣」字疑誤。)樓中，垂頭而下食米。嘗蛻皮於竹林裏，一兵得之，貯以布囊，時時出示人。蛻廣長如其身，左肋下有一足。郡民楊八，賃撲城下濠種菱芡，就壖地縛葦舍，母子處之，以察監摘者。夏夜過半，聞水聲，母以為賊也，出視之，見蛇在女牆上，而頭濠中，(此句疑有脫誤。)昻起睨母，母駭叫，楊生至，僅能舉手指示，卽仆地死。楊懼，捨之去。已而蛇不復出入，(按：「入」字似「人」字之誤。)疑其入大江去。

宜黃青蟇
　　宜黃縣獄有廟，相傳奉事蕭相國，不知所起如何也。縣人言神多化為青蝦蟇而出，惟以小為貴。如體不踰寸，則邑宰必薦召，或以治最飾(黃校：「飾」字疑誤。)擢，胥吏按堵，不罹黥逐。如大至尺許，則反是。紹興中，蟇屢出，至如扇，如盤，如大龜鼈，宰不經歲輒非意而斥，或遭憂去。己卯年，忽徧於廳廡林園，無(呂本多一「慮」字。)萬數，僅若小錢，狀類青蛙而狹匾，足差長，色白，身色如翠羽，每足有五爪，能緣壁升木至一二丈不墜。舉邑歡忭，指為吉證，競置酒殽，詣廟答謝陰貺而去，共享膰胙，以為慶喜。共白於宰李元佐，乞備享禮。元佐獨不信，叱使去。明日，皆隱不見。竟三載，百里晏然。元佐以薦解組，馴至侍從。

鄂州遺骸
　　鄂州地狹而人眾，故少葬埋之所。近城隙地，積骸重疊，多輿棺置其上，負土他處以掩之。貧無力者，或稍經時月，瀕於暴露，過者憫惻焉。乾道八年，有以其事言於諸司，於是相率捐庫錢付勝緣寺僧，治具焚瘞。先掲牓衢路，許血肉自陳，為啓壙甃甓，舉而藏之，具書姓字於外。如無主名者，則為歸依佛寶，一切火化，投餘骨於江。其數不可勝計。內一骸獨骨節相聯不絶，色狀與他屍不類，僧拈説金沙灘鎖子公案，以為一段勝果。俄又於積骸下得小鬟，度可十四五歲，青衣紅襦，塗澤艷冶，儼若生存，輿置寺門外三日，市民無逺近爭來諦觀，莫有知者。時方秋初，容不少變，萬眾驚異。乃別治兩棺，易衣改葬，仍立塔其塜上，表而出之。但無有記於圖志者，懼久逺泯沒為可惜也。(右八事李大東仲詩説。)

全椒貓犬
　　紹興中，樂平魏彥成(安行)為滁州守。全椒縣結證一死囚獄案，雲縣(明鈔本多一「郭」字。)外二十里有山庵，頗幽僻，常時惟樵農往來，一僧居之，獨雇村僕供薪爨之役。養一貓極馴，每日在旁，夜則宿於床下。一犬尤可愛，俗所謂獅狗者。僧嘗遣僕買鹽，際暮未反，凶盜乘虛抵其處殺僧，而包裹鉢囊所有，出宿於外。明日入縣，此犬竊隨以行，遇有人相聚處，則奮而前，視盜嘷吠。盜行，又隨之，至於四五，乃洎縣市，愈追逐哀鳴。市人多識庵中犬，且訝其異，共扣盜曰：「犬如有恨汝意，(葉本作「聲」。)得非去庵中作罪過乎？」盜雖(明鈔本多一「數」字。)強辯，然低首如怖伏狀。卽與俱還庵，僧已死。時正微暑，貓守護其傍，故鼠不加害。執盜赴獄，不能一詞抵隱，遂受刑。此犬之義，甚似前志所紀無錫李大夫庵者也。蠢動含靈，皆有佛情，此又可信雲。

王瑜殺妾
　　江東兵馬鈐轄王瑜者，故清遠軍節度使威定公德之子也，天資峻刻，略不知義理所在。居於建康，嘗延道人嚴真於家，使之燒金，怒真跌宕失禮，多所求索，諷親校飲以酒，至極醉，揮鐵椎撃其腦殺之。婢妾少不承意，輒褫其衣，縛於樹，削蝶梅枝條鞭之，從背至踵，動以百數，或施薄板，置兩頰而加訊杖；或專捶足相(黃校：「相」字疑誤，按：似當作「指」。)皆灑血墮落，每坐之雞籠中，壓以重石，暑則熾炭其傍，寒則汲水淋灌，無有不死，前後甚眾，悉埋之園中。妻鄭氏亡，妾何燕燕濟其惡，顓房擅愛，偽作正室受封。紹熙［「興」當作「熙」］五年九月，妾李遭撻委頓，瑜捽付後院，自遍鎖其門。李氣息僅屬，心念此家殺人多矣，何得全無影響，便恍恍若有值遇，門忽豁開，天未明，負痛徑出。謂主人見之，均為一死，洎過堂門及外門三重，皆無人焉，遂奔歸其家。瑜方覺，遣卒還追攝。李父挾女詣府。時總領使者趙從善攝府事，聽其訟，呼廂官往究質，得兩夕前燕燕手殺一婢，猶未掩藏，乃令吏輩監守瑜，而執燕出，下獄鞫治，盡得眾屍，械繋兩人而上其獄。慶元元年四月，詔削除籍，編置朱崖。燕杖死於市，瑜至萬安軍死。

徐十三官人
　　湖州城北徐朝奉之子十三官人者，自為兒童時，資性誠質。既長，念親戚間有被妖鬼作祟者，遂刻意奉道，行天心考召法，為人泊極，(黃校：「泊極」二字疑誤。按呂本作「治極」，似「治拯」之誤。)靈驗絶異，而略無求需，至於香火紙錢，率皆自辦。不以貧富高下，應時決遣，未常到病者家賭其面目，只令具狀投訴，旋扣神將，俟鬼物現形鞫伏，然後繳回施行，濟人之功，積有歲月。淳熙中，市民張翁女遭物慿附，邀道士數輩驅逐，械杻鞭箠，視之若無，特不敢用刀仗，畏或傷女身。女但訕罵極口，無術可制。翁詣徐致懇，徐許之而語之曰：「翁去，勿與人説道曾見我。」翁不諭。會其鄰亦以被祟來求符，徐知其與張比屋，往攝祟至壇，鐫之曰：「汝當緣乏食，故出為怪。汝必知張家眾鬼本末，盡以告我，可録功贖過，我捨汝。」對曰：「是鐵鑽精也，所以不怖笞掠。」徐乃呼張翁，使備畚鍤炭醋，令持一符歸，就房左方掘土，才(呂本多一「尺」字。)得物卽熾火焚之而沃以醋。翁還未及門，女已哀鳴乞命，涕淚滂沱。果掘得一鑽，如言焚鎔，女遂愈。

普靜景山三異
　　湖州烏鎮普靜寺，本梁沈休文家墓也。當武帝時，休文貴盛，每歲春一來拜掃，其反也，帝必遣昭明太子迎之逺郊，因就築館宇。休文不自安，遷葬金陵，而捨墓域為寺。昭明亦以館為密印寺。其後二寺各祀以為土地神。宣和間，普靜遇火災，僧尚奎將改塑神像。方擇工，有道人詣奎，言從建康來，素精此藝，不較直，但勿使人窺覘。奎善而用之。數日工畢，長揖而去。眾異之，始入祠瞻視，於壁間忽見絶句云：「昔作梁朝相，今為普靜神。千年英魄在，代代護僧人。」共證為休文不疑。奎傳法於慧斌。建炎初，京師三藏道法師奉陳留闡教寺釋迦佛牙至鎮，有三朝御封，盛以玉匣及金銀再重。始護以木函，斌偕僧俗致禱以求舍利，七日勿應，人皆懈怠。斌拜祈愈力，誓言今夕無驗，當捨此身。三更後，銀盆內鏗然有聲，舎利流出三十餘顆，五色晃耀，其半露半隱於匣無數，亟貯於蕃琉璃瓶。先是，太湖漁者於波中得檀香七級塔，高二尺，上刻佛像，精巧之極。一僧贖得，是夜夢神告曰：「釋迦佛分身今在烏鎮，汝宜捨塔奉安。」明旦，捧以來。斌持缾入塔，闊狹深淺無差。因建禮塔會，闗子開、子東皆作文記其事。斌傳法於妙心。郡之景山寺，唐覺聞禪師道場也。紹興壬午，妙心掛錫書記寮，欲南遊，夢二偉丈夫，着古衣冠，排闥入謁，執禮甚恭，曰：「昔日覺聞禪師至此，某輩七十二村土地聽説法，忍虔受大戒，永斷葷酒，以護正法。禪師授記，五百年後再來興此山。時已至矣，和尚欲何之邪？」心覺而未信。連夕見夢，挽留苦切，心謂之：(呂本多一「曰」字。)「此寺頹弊，常住枵然，將何力復興？且二公何人，鄭重若此？」對曰：「我伽藍主者。自有大檀越為師維持，茲非所慮。」心終不然之。住持僧師範亦夢神託留之，不得已故為度夏計。至六月，師範下世，適張恭壯公詣寺為功德院，邀心主席，一坐三十臈，百廢興舉，煥然一新，距覺聞開山，恰五百年。慧斌姓沈氏，傳曜侍郎之弟也，心乃其姪雲。三世皆感一異，善緣深矣。(右二事沈端叔説。)
