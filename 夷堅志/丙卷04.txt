
　　青城道會時，會者萬計，縣民往往旋結屋山下，以鬻茶果。有賣餅家得一店，初啓肆之日，一客被酒，造其居，醉語無度，袒臥門左，餅師殊苦之。與之錢，不受；飼以餅，不納。先是，有風折大木，居民析為二橙，正臨門側，以待過者。店去江頗遠，方汲水，二器未及用，客忽起，縛茆(葉本多一「為」字。)帚，蘸水洗木，搰搰踰兩時，又臥其上。往來望見者皆惡之，及門卽返，餅終日不得泄。(葉本作「賣」。)客亦捨去，謝主人曰：「毋怒我，我明日攜錢償汝直，當倍售矣。」遂行。或詣橙旁欲坐，見光采爛然，乃濃墨大書「呂先生來」(葉本作「坐」。)四字。取刀削之，愈削愈明，深透木底，上下若一，觀者如堵。自此餅果大售。時紹興三十二年二月。關壽卿親見其洗木時，云：「一清瘦(葉本作「瘦」。)道人也。」
　　青城山相去三十里有麻姑洞，相傳雲亦姑修真處也。丈人觀道士寇子隆獨往瞻謁，至中塗，遇村婦數輩自山中擔蘿蔔而出，弛擔牽裳，□(陸本作「就」。)道上清泉跣足洗菜。見子隆至，問：「尊師何往？」曰：「將謁麻姑。」一婦笑曰：「姑今日不在山，無用去。」取蘿蔔一顆授子隆曰：「可食此。」食之，遂行。竊自念曰：「彼皆村野愚婦，豈識麻姑為何人，得非戲我歟？」忽焉如悟，回首視之，無所見矣。自是神清氣全，老無疾病，為人章醮，自稱火部尚書。壽過百歲，隆興中乃卒。
　　青城縣外八十里老人村，土人謂之老澤。《東坡集》中所載不食鹽酪年過百歲者，蓋此也。平時無人至其處。關壽卿與同志七八人，以春暮作意往游。未到二十里，日勢薄晚，鳥鳴猿悲，境界淒厲，同行相顧，塵埃之念如掃，策杖徐進。久之，山月稍出，花香撲鼻。諦視之，滿山皆牡丹也。幾二更，乃得一民家。老人猶未睡，見客至，欣然延入，布葦席而坐。諸客謝曰：「中夜為不速之客，庖僕尚遠，無所得食，願從翁賒一飡，明當償直矣。」翁曰：「幸不以糲食見鄙，敢論直乎？」少頃，設麥飯一鉢，菜羹一盆，當席間環以椀，揖客共食，翁獨據榻正中坐。俄烝一物如小兒狀，置於前，眾莫敢下箸，獨壽卿擘食少許。翁曰：「吾儲此味六十年，規以待老。今遇重客，不敢愛，而皆不顧，何也？」取而盡食之，曰：「此松根下人參也。」明日，導往傍舍，亦皆喜，爭相延飲饌，曰「茲地無稅租，吾斸山為壠，僅可播種，以贍伏臘。縣吏不到門，或經年無人跡，諸賢何為臨肯之？」留三日，始送出山。凡在彼所見數百人，其少者亦尨眉白髮，略無小兒女曹。後不暇再往。(右三事皆關壽卿説。)
　　眉山人孫斯文，文懿公抃曾孫也，生而美風姿。嘗謁成都靈顯王廟，視夫人塑象端麗，心慕之。私自言曰：「得妻如是，樂哉！」是夕還舍，夢人持鋸截其頭，別以一頭綴項上。覺而摸索其貌，大駭。取燭自照，呼妻視之，妻(上十七字葉本作「覺而照鏡，大駭。其妻視之。」)驚怖卽死。紹興二十八年，斯文至臨安，予屢見之於景靈(葉本多一「宮」字。)行香處，醜狀駭人，面絶大，深目倨(葉本作「巨」。)鼻，厚(葉本作「反」。)脣廣舌，鬢髮鬅鬙如蠆。每啖物時，伸舌捲取，咀嚼如風雨聲，赫然一土偶判官也。畫工(葉本多一「陰」字。)圖其形，鬻於市廛以為笑。斯文深諱前事，人問者，輒曰：「道與之(葉本無「與之」二字。)貌也。」楊公全識其未換首時，曰：「與今(葉本多一「大」字。)不類。」蜀人目之為孫鬼腦雲。
　　閬州通判之子，數遣小兵貨物於市。嘗持象笏至富民家，民詰之曰：「此吾家物，汝從何得之？」兵以實告。民入索篋中，果不見，證其為盜，執而訟於官。時同郡數家被盜，所失財物甚眾，立賞跡捕，莫能得，及聞是事，皆詣府投牒。吏就鞫問，其對如初。郡守韓君以語倅，倅心疑其子，潛入書室，見所陳衣服、器皿、玩好，皆非己所有，大駭。呼問之，以竊對。父震怒曰：「吾不幸生子而以穿窬為罪，世間之辱，何以過此？」命擒縛送府，子殊無懼色。守以美言誘之曰：「吾與汝父同寮，當為汝地。但還諸人元失物，必不窮竟也。」遣兵官監詣其室，盡取所藏。子具言某物某家者，某物某家者，乃各以付失主。但餘皮韈一雙，無主名。子再拜懇請曰：「願以見賜。」守問何所用？對曰：「頃登子城，見此物在城下，試取著之，便履空如平地。自是入人家，白晝亦不能覺。」守益不信，還其韈，且驗焉。子欣然，才著畢，騰升屋端，了無滯礙，其去如飛，竟失所往。予婦姪張寅為臨桂丞，聞之於靈川尉王琨。琨云：「此近年事，不欲顯其姓名，特未審也。」
　　廬州自酈瓊之難，死者或出為厲，帥守相繼病死。歷陽張晉彥(祁)作詩千言，諷邦人立廟祀之。廬人如其戒，郡治始寧。其詩曰：「平湖阻城南，長淮帶城西。壯哉金斗勢，吳人築合肥。曹瞞狼顧地，符秦又顛擠。六飛駐吳會，重兵鎮邊陲。紹興丁巳歲，書生綰戎機。酈瓊刦眾叛，度河從偽齊。蒼黃驅迫際，白刃加扶持。在職諸君子，臨難節不虧。尚書徇國事，既以身死之。罵賊語悲壯，摏喉聲喔咿。嗚呼趙使君，忠血濺路歧。(原註：趙康國知廬州。)喬張實大將，橫屍枕階基。至今遺部曲，言之皆涕洟。(原註：統制官喬仲福、張璟以不從亂被害於州治。)法當為請諡，史策垂清規。法當為立廟，血食安淮圻。
奈何後之人，邈然弗吾思。官居潭潭府，神不芘茅茨。寃氣與精魄，皇皇何所依？所以州宅內，鬼物多怪奇。月明廷廡下，髣髴若有窺。謦欬聞動息，衣冠儷容儀。士民日凋瘵，岳牧嬰禍罹。一紀八除帥，五喪三哭妻。(原註：張節度宗顏夫婦俱喪。陳閣學規、李舍人誼、韓大夫沃、鮑左司琚皆死。杜觀察琳、吳徽猷坰皆喪妻。)張侯及內子，遍體生瘡痍。爬搔疼徹骨，脫衣痛粘皮。狂氓據聽事，夫人憑指揮。玉勒要烏馬，雲鬟追小姬。同殂頃刻許，異事今古稀。(原註：張宗顏妻既死，一日，有村民狂走登聽事，據坐，作妻附語，怨詈家事，又言欲取烏馬與小婢。俄皆死。)磊落陳閣學，文章李紫微。築城志不遂，起廢止於斯。杜侯在官日，夜寢鬼來笞。拔劍起驅逐，反顧出戶幃。曰杜二汝福，卽有鼓盆悲。(原註：杜琳夜為喬、張笞擊，拔劍擊之，乃顧曰：「杜二，汝有福。」)德章罷郡去，厭厭若行屍。還家席未煖，凶問忽四馳。(原註：鮑字德章)安道移嘉禾，病骨何尫羸。於時秋暑熾，絮帽裹頷頤。餘齡亦何有？幹在神已睽。(原註：王安道帥廬，病亟，請於朝，移嘉禾死。)師説達吏治，通材長拊綏。東來期月政，簡靜民甚宜。傳聞蓋棺日，邑里皆號啼。(原註：韓沃字師説。)近者吳徽閣，魚軒發靈輀。營卒仆公宇，廐駟裹敝帷。行路聞若駭，舉家驚欲癡。(原註：吳坰之妻喪車臨啓，有茶酒卒與一馬同斃。)昔有鄴中守，迥諱姓尉遲。後周死國難，英忠未立祠。及唐開元日，刺史多艱危。居官屢謫死，未至先歔欷。仁矣張嘉祐，下車知端倪。廟貌嚴祀典，滿考遷京畿。兄弟列三戟，金吾有光輝。吳競繼為政，神則加冕衣。自此守無患，史書信可推。伯有執鄭政，汰侈荒於嬉。出奔復為亂，羊肆死猖披。強魂作淫厲，殺人如取攜。
其後立良止，祭祀在宗枝。罪戮彼自取，禍福尚能移。族大所馮厚，子產豈吾欺！寒溫五種瘧，踸踔一足夔。或能為病祟，祈禱烹伏雌。況我義烈士，品秩非賤卑。凜凜有生氣，為神復何疑？勺水不酹地，敢望壺與蹄？片瓦不覆頂，敢望題與榱？邦君寄民社，此責將任誰？既往不足咎，來者猶可追。儻依包孝肅，或依皇地祇。經營數楹屋，豐儉隨公私。(原註：城中有后土廢祠，孝肅公故第，皆爽塏，可附為宇。)丹青羅像設，香火奉歲時。尚書名位重，正寢或可施。呂姬徇夫葬，義婦嚴中閨。(原註：有得呂尚書括髮之帛歸吳中者，夫人吳氏，持之自盡以殉葬。)清賢列兩廡，後先分等衰。當時同難士，物色不可遺。張陳李鮑韓，勢必相追隨。德章病而去，去取更臨時。尊罍陳儼雅，劍佩光陸離。匠事落成日，醮祭蠲州治。青詞奏上帝，冊祝告神知。若曰物異趣，人鬼安同棲？茲焉卜新宅，再拜迎將歸。悲笳響蕭瑟，風馭行差池。穹旻亦異色，道路皆慘淒。巍峨文武廟，千載無傾欹。使君享安穩，高堂樂融怡。豈弟布惠政，吉祥介繁禧。遂紆紫泥詔，入侍白玉墀。斯民獲後福，年穀得禳祈。坎坎夜伐鼓，欣欣朝薦犧。人神所依賴，時平物不疵。中興天子聖，羣公方倚毗。
明德格幽顯，和風被華夷。典章粲文治，昭然日月(陸本作「星」。)垂。臣工靡不報，秩祀當緝熙。四聰無壅塞，百揆欽疇咨。咨爾淮西吏，不請奚俟為。露章畫中旨，施行敢稽遲。太常定廟額，金牓華標題。特書旌死節，大字刻豐碑。碑陰有堅石，鑴我廬州詩。」
　　僧宗印本陝西士人，姓趙氏，棄俗為僧。靖康時，在長安住大剎，好談世間事，詞鋒如雲。方金寇犯闕，范謙叔(致虛)左丞帥京兆，節制五路軍，一見大喜，邀使反儒服。卽往謁華山廟，自言以身濟世之意，遂從范公。范以便宜命之官，艱難中頗有功，積遷至直龍圖閣，已而隸川陝宣撫司，亦領兵數千人。對客輙大言，常云：「吾留意釋氏，得大辨才，在古佛中當與凈明維摩等。至於貫穿今古，精練吏事，於天下文官，實為第一。料敵應變，決機兩陳之間，於天下武官亦為第一。若四方多壘，煙塵未清，則為盜賊第一人。不敢多遜。」坐客畏其言，無敢答者。其評議人物，兇險好罵，蓋出天資。既得志，前後度僧五百，皆名曰「宗印」，使之代己。時已年六十餘矣，不復娶，唯買妾二十人。後解兵，閑居數歲而得疾，藏府洞泄無時，羣妾棄去不視，趙自取其糞食之。有見而怪之者，答曰：「汝安得知此味？」經旬乃死。識者以為口業之報。席大光守河中日嘗蒙其力，適帥湖南，為飯千僧以資福。趙雖通顯，人猶呼為趙和尚雲。
　　達州江外民景氏，宅甚大。其側古冢屹然，時時鬼物出見，處者不寧，徙入城避之。予婦家入蜀，僦以居。外舅之弟宗正，夏夜露宿，過三更，見大毛物睢盱而前，引手拍其項。宗正矍起，厲聲叱之曰：「汝豈不見北斗在上乎？乃敢爾！」其物應聲退。安寢至明。
　　崇寧三年，成都人淩戡詣闕告言：「蜀州新津縣瑞應鄉民程遇(原註：本名犯光堯嫌名。)家葬父母，其墳山上常有火光紫氣。」詔下本郡，令速徙它處。仍命掘其穴成池，環山三里內，自今不許為墓域，郡每以季月差邑官檢視。明年，詔以其地屢有光景動人，宜為奉真植福之所，乃建道觀，名曰「寅威」。賜田十頃，歲度童行二人。後二年，光堯太上皇帝誕降，實始封蜀國公，竟以潛藩升為崇慶［原作「慶崇」，據陸本改。］軍節度，遂應火光紫氣之祥。而程氏子名適與帝嫌名同。天命昭灼如此。
　　荊南查氏，世居沙頭。有女自幼好食餅，每食時，但取其中有糖及麻者咀之而棄其圈，亦小兒常態也。乾道二年，女十四歲矣，因步中庭，雨忽作，有物挾以騰空，震雷擊之，墮地死。天雨餅棬者，移時乃止。羣犬攫食，與真者不異。(朱之淵説。)
　　蜀士某，部綱東下，出成都，泊舟江瀆廟。天未明，入祠拜謁，望正殿內一婦人已先在，疑其鬼也，甚懼。稍定，倚戶窺之，婦人焚香亟拜，泣而禱曰：「妾本京師人，早失父。隨母西入川，嫁成都人某氏，今七年，生男女二人。良人去年赴敍州小溪令，不挈家行，亦無書信來，近聞負約別娶矣。妾窮獨難久處，四顧孑孑，更無親戚可依。曉夕思之，惟有一死，願大王監此心。」卽以剃刀自刎，登時仆地。士人驚怪，且恐暗昧累己，亟登舟解維。過小溪，所謂縣令者，乃鄉人也。出迎於江亭，從容及其家事。令曰：「向買一妾，留家間，久未暇取。」士人略道其形容蹤跡。令驚曰：「皆是也，君何由知之？」乃話所見，令瞿然，俛首不語。俄告去，喚湯至，已不能執杯，曰：「君所言才畢，此人卽在傍，吾不免矣。」遂升車回，及縣治而死。此乾道元年事也。(黃仲秉説，雲某部綱者，欲再訪其詳未得也。)
　　郢州江中，積苦老黿出沒為隄岸及舟船之害。郡設百千賞，募人殺之，有漁者出應募。問所須，但求一渡船，兩人操楫，大罋一枚，豬肝一具，及鐵鈎環索之屬。至日，登舟，穴罋底，以鈎絓肝置其內，順流以行。移時，黿出食肝，併吞鉤，首不能縮，怒甚，引頸出於罋，欲犯船，而身礙罋間，進退不可。漁者以箠擊其首，紞然而沒，則放索隨之，任其所往。度已困，復舉索引鉤，又擊之，至於三四，黿死，始棹舟檥岸。邦人觀者如堵，喜其去害，爭出錢與之。蓋黿性嗜豬肝，漁者知之，又得操縱之術，故為力甚易。(仲秉説。)
　　建炎三年四月，鼎州桃源洞大水，巨石隨流而下。石問有文，似天書，而字畫皎然可識。凡三十二字，云：「無為大道，天知人情。無為窈冥，神見人形。心言意語，鬼聞人聲。犯禁滿盈，地收人魂。」其言雖簡。而有警於人世。
　　張魏公居京師，赴客飯，以韭黃雞子為饌。公不欲食，主人強之，不得已為食三顆，而意亦作惡，不終席而歸。夜中，忽足痛不可忍，秉燭照之，乃三雞啄其足，一牡二牝。金甲大神立於旁，扣公曰：「發願否？」公曰：「願盡此生不食雞子。」神曰：「願輕。」公又曰：「某此生不犯戒，則母氏延無量之壽。犯此者為不孝。」神人頷之，倏忽間與雞皆不見。迨曉，視啄處，赤腫猶寸餘。自是不復食雞卵。(魏公□□□説。)
