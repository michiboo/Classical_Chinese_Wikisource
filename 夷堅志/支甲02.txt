
夷堅支甲卷第二(十四事)

陽武四將軍
　　黃河之南陽武下掃，在汴京西北，數為湍潦所敗，每一修築，至用丁夫數十萬工。虜皇統中嘗決溢，發卒塞之，朝成夕潰。汴守募能溺(呂本作「沒」。)者探水底，一漁叟自言能潛伏一晝夜，遂命備牢醴，先祭河神，然後遣之入。半日而出，曰：「下有長蛟為害，故掃不能堅，非殺之不可，須得寶劍乃濟，蛟方熟寢於百丈之淵，斬之易也。」守取鎮庫古劍付之。將入，又言曰：「願集眾舟於岸滸以相俟，至午水變赤色，則令至中流。」及期，水赤，漁攜蛟首，奮而登舟，洪流陡落，卽時掃寧。守欲奏與武爵，辭不受。多與金帛，亦辭。旋踵而死。守為立祠於其處，請於朝，封為四將軍。以為龍女三娘子之子，塑像立於傍，靈應甚著。訪漁之家，無有知之者，亦不曾詢其姓第，識者疑為神雲。

杜郎中驢
　　杜涇(葉本作「經」，下同。)郎中，河(葉本多「中」字。)府榮河縣上源村人也。世為醫，貲業稍給。(明鈔本作「裕」。)買里人王氏驢，僅髙四尺，然有力，善鳴，能馳遠。涇日夕乘跨，而好醉後(上二字葉本作「酒後」。)驟騁亡度，稍緩則痛鞭之。於是每施鞍，輒縮栗悲嘶，為恐懼意。(上四字葉本作「若恐懼者」。)初不知其有懷恨思報之心，嘗往下村晚飲，回及中塗，距家猶十里，欲急歸，加鞭愈切，小童不能追，(葉本多一「隨」字。)負衣藥笥居後。驢忽蹶，墜涇於地，未暇起，為所踶齧，食其股且盡，氣未絶。驢倀倀獨還，家人驚異，謂必遭狼虎之厄，而視驢口吻皆有血。諸子秉炬到其處，涇尚負痛能言，舁之到舍而死。

黑風大王
　　汾陰后土祠在汾水之南四十里，前臨洪河，連山為廟，蓋漢、唐以來故址，宮闕壯麗。紹興間陷虜，女眞統軍黑風大王者，領兵數萬，將窺梁、益，館於祠下，腥羶汙穢，盈積如阜，不加掃除。一夕，乘醉欲入寢閤觀後真容，且有媟瀆之意。左右固諫勿聽，率四十餘奴僕徑往。未及舉目，火光勃鬱，雜煙霧而興，冷風激人，立不能定。統軍懼，急趨出，殿門自閉，有數軰在後，足踁為關闑翦斷。統軍百拜禱謝，乞以翼旦移屯。至期，天宇清廓，杲日正中，片雲忽從祠上起，震電注雨，頃刻水深數尺，向之糞汙，蕩滌無纎埃。統軍齋戒致祭，捐錢五萬緡以贖過。士卒死者什二三。

王徳柔枯蟹
　　青州益都人王德柔，營新第於北郭。既成，百怪交興，白晝出沒，煙氣蓊蔚之中，神形鳥面，見人紛紜往來，偃肆自若。邀喚道術者施法攝治，歴數輩皆無效。不可寧居，於是還舊舍，而揭牓於市，訪膽智者就驗之。狗屠范五，素以兇悍著，詣徳柔求酒饌，獨往宿。夜且半，西廡下砉然大聲起，一人從地踴出，短身縮項，著朱衣，形體充腯，似年有三十許，兩手相擊，歌舞庭下。范握刀逐之，至東南隅失所在，范記其處。明旦發土，獲一枯蟹，大而赤，椎碎投諸水。其後帖然。王厚謝范屠，遂得安處。

李婆墓
　　下邳境內有古丘，相傳為李婆墓，莫知其何時人。又言多藏珍寶，積為亡賴惡子所睥睨。紹興丁已歲，偽齊之末，羣盜肆行，焚廬發冢，略無虛日。遂從事於李墓，呼聚三百人，畚鍤備集，自晨至午，啓鑿及於埏中，棺槨皆露，眾疲睏憩臥，或餐幹糒。俄一媼長七尺餘，髮白貌黑，形極醜，素練寛衣，端坐槨上，彈指長嘯，響振林壑，溪谷洧流，一切沸涌。眾怖而散走。須臾，煙靄四合，神鬼出沒，或聞闐闐車馬聲，或隱隱如雷。移時開晴，一盜有膽者復往視，已失棺槨所在，但存空穴，嗟悔而歸。五旬中，多暴死及無故顛隕者。里民為悉力掩壙，且致祭焉。

宿遷諸尹
　　宿遷大姓尹氏，當離亂時，聚其族黨起兵，劫女真龍虎大酋之壘，獲祖宗御容與宮闈諸物，寘於家。以道路梗塞，未暇貢於朝。同里周、郭兩秀才，從求貨弗愜，誣告有司謂私蓄禁省服御，將謀不軌。獄吏不復究質，於是諸尹皆棄市。周以功得本縣令，郭為丞，助之謀者皆補右列。後避虜禍，邑人多播徙京口，周、郭亦南來。嘗同其友朱生輩閲市，朱之子從龍，方六七歲，見壯卒五人，著青紫袍，張弓挾矢，顧而怒憾，當通衢欲射人，周、郭趨入酒肆，朱生不覺也。從龍密以告，乃出窺之，皆相引從西去。諸人飲罷，過南畔小巷，到一隙處，遇向者五卒，正身發鏃，中周、郭之胸，同行者了無所賭。二子卽稱心痛，仆坐不能起，眾扶以歸。經宿，疽生於背，前後洞徹，至膈膜，見五臟，月餘而死。

小珠山遺卵
　　密州之東百二十里接海濱有山曰小珠，雙峰嵯峨，髙入雲際。中間一水，清泚可鑒，目為團頂眢。(原註：呼官切。)虜正隆三年秋雨，民行山之隈，至眢側，見一卵在地，可盛粟二石，斑爛光彩，異而翫之。乃取葛藟絆縛舁下山，舉村來觀，嘆為耳目傳聞。未幾，(呂本無「幾」字。)有數少年攫取而去，卽煮食之。後旬日，颶風夜作，震撼天宇，居者百餘家為風掀舉，躋于山巔。旋落團頂畔，少年食卵者撲死，餘老弱千計皆無所傷。敗瓦朽木，到今猶有存者。

吳臯保義
　　吳皋十一保義者，符離人。紹興初，從楚州鎮撫使趙立軍，得將尉。長六尺二寸，勇健有力。至三十年庚辰，寓居北神堰，往盱眙，聚亡賴，潛度淮，入泗東城，劫富室王氏，獲金具二萬緡。時完顏亮方桀驁，移文對境詰索，州縣繪形立賞格甚厚。皋恬不知畏，與其黨入楚城，呼畫工趙四者，指圖語之曰：「汝所畫全與我不類，宜易之。」郡守藍師稷使人招致，欣然應命，答對如流，舉止自若。藍以為奇士，壯而釋之，曰：「異時邊上緩急，斯人真可用。」明年，盱眙守周淙擇效用使臣來捕之，始奔淮北兔屯莊。淮民素嚴憚之，莫敢問，獨王雲者蔑視皋，奮願出力。淙檄捕盜官喬順領戍兵三百，直抵其所。天將曉，臯聞有呼者曰：「官捕汝！」如是至於三。已而兵至，尚率兇徒拒戰。其一人曰李四，叛而從雲，持矛刺其鼻，流血暈倒，遂成擒。雲斬其首，雙目不閉如生，顧眾斜視，切齒鴉鴉作聲，見者毛髮竦立。時當劇暑，越兩夕方到盱眙，擲首郡庭。三日，怒目乃瞑。

胡煌僕
　　霸州文安縣人胡煌，居莫金口，家稍豐，好義忘利。一僕曰嚴安，執役二十八年，恭謹有信，未嘗輒受傭值，煌與之，則雲姑儲於主家，須欲用乃取。愛惜主物，不妄費分毫。煌待之如弟，嚴亦呼煌為兄，而謂其妻為嫂。紹興庚辰，虜正隆某年也，歲之中春，嚴把煌袂入浴室云：「有一密事。」煌笑曰：「非從我索積歲雇直乎？」曰：「否。」「嫂與外人私乎？」曰：「否。」「然則捨兩者外，何等可密？」嚴曰：「兄將死，又不以善終，自今七十日，當遭雷震於縣市。弟有一術可救，能信之乎？」煌素重其人，告於妻子，皆憂窘莫知所出。後六十三日，扣嚴曰：「若果如弟言，天期已逼，所謂術者云何？」卽授以秘呪，曰：「才脫兄厄，吾亦從此逝矣。」及期，天宇澄霽，四野無雲。嚴垜疊桌凳數層，假僧袈裟蒙其上。至午，煙霧坌興，迅雷激電。引煌入伏桌下，使急誦呪。須臾，火光迸裂，旋繞左右，若有所尋索。一天神披甲仗鉞，呼諸鬼物曰：「胡煌無處求，今已失時，此人既免天誅，且延一紀之壽，吾曹將奈何！」霍然而散，猶未晡。嚴旋不知所在。煌至壬辰歲始亡。

丹州石鏡鼓
　　丹州之境有兩山寨，曰東池、西池。西寨懸崖百丈，嶄嵓峭峻，人不可陟。下有石鏡石鼓，其傍勒銘云：「石鼓響，兵雲屯。石鏡明，面南尊。」紹興中，地雖陷虜，而秦民聚眾起義欲歸本朝者未嘗絶，此寨常屯萬人。來者必擊鼓，寂無聲；照鏡，則昏暗。郡人曹布子，少貧困，以紡績養父母，故里俗以布子呼之。虜天眷三年秋，歸身於西寨。或邀之詣石所，試扣鼓，聲鏗鏗然，遠近皆震；洎臨鏡，鏡倐明。傍觀者見布子容貌自若，而冠冕若王侯，遂相率羅拜，奉以為主。久之，東寨亦聽命。關中羣寇，蟻聚無時，戰爭輒敗衂而退。歲餘，勝兵至十萬，遂據延安稱王。然未能二年，卒戕於虜，石銘乃為祟雲。

九龍廟
　　潼州白龍谷陶人梁氏，世世以陶冶為業，其家極豐腴。乃立十窯，皆燒瓦器，唯一窯所成最善，餘九所每斷火取器，率窊邪不正，及粥［當為「鬻」之誤］於市，則人爭售之。凡出盡然，固莫知其所以也。谷中故有祠曰白龍廟，蓋因谷得名，靈響寂寂，不為鄉社所敬。梁夢龍翁化為人來見曰：「吾有九子，今皆長立，未有攸處，分寄身於汝家窯下。前此陶甈時，往往致力，陰助與汝。」梁曰：「九窯之建，初未嘗得一好器物，常以為念，何助之雲！」龍曰：「汝一何不悟，器劣而獲厚利，豈非吾兒所致耶？」梁方竦然起拜謝。龍曰：「汝茍能與之創廟，異時又將大獲福矣。」許之而覺。卽日呼匠治材，立新祠於舊址，設老龍像正中坐，東西列九位以奉其子。迨畢功，居民逺近和會，瞻禮歡悅。其後以亢陽禱祈雨，不移日而降。梁之生理益富於昔雲。

衞師回
　　衛淵，字師回，鄆府東阿人。嗜酒成疾，敏慧過人，而懶讀書，年餘四十未仕。當盛夏，偕朋輩投壺聚飲，醉臥牖下，夢身游他所，或報沈湎國入寇，居民挈老稚散走，淵蒼忙伏竄。既還家，盡室皆已遭俘掠。獨行山間，彷徨累歲，無地駐足。忽遇故人閻中孚、李亨嘉、王勉夫三人，相問存沒，告以其(明鈔本多一「妻」字。)孥無恙。淵大喜，語之曰：「吾厄困三年，饑寒漂蕩，朝不謀夕，每念平生歡會，一吸數斗，今願一盃救渴，亦無由致。諸君寧有意乎？」中孚曰：「過此數里，有青簾酒肆，二姝當壚，絶妍麗，盍共訪之？」淵益喜。到市，(上二字葉本作「遂往」。)果如所言。淵先釂一巵，又令添酒。別一鬟執器愁慘，淵誚之曰：「酒家人見客當融怡笑樂，何乃如是！」鬟泣曰：「先輩(上二字葉本作「尊官」。)不知也，適所飲者非麯糵醖成，皆人之精血爾。世人居陽間，拋踐餘瀝，崇積殃咎，死則漬其骨髓而為之。」淵昧昧不信，姝乃引入後室巡視，見大屋中羅列著醡糟，傍有百餘人(葉本作「數百人」。)裸坐，男女淆雜，兩大鬼持戟，以次叉置槽內，大石壓醡之，血自口流溢，俄而成酒。淵怖慄而覺，小童在側，賓客踞坐，壺矢之聲方鏗然。遽話所夢，元不移一時，憶其經歴，殆數歲矣。唐人記南柯太守、櫻桃青衣、邯鄲黃梁，事皆相似也。(呂宋多「《聞善録》所載張生入冥事頗類此」十三字。)

常珤牛
　　常珤，晉州平陽人。父為里胥，蚤死，母攜之再嫁富民康徳休。為人落魄亡賴，徳休與錢三千緡，使為區肆，由是生理自給，而珤事繼父略不知恩。經數年，徳休死，視如路人，盡竊其貲。甫三十歲，強壯無疾，忽作牛鳴一聲而斃。是夕，康氏牛產犢，一蹄出背上，朱書其姓名二字於脅間。徳休二子讀書識義，不忍露其醜蹟，匿之舍後。牛鳴吼叫跳，觸籓而出，奔迸邑市，觀者以故盡知之。康氏遣數健僕闌逐，不可得，徑趨深谷中，不復至。

野牛灘
　　野牛灘在洛京之白波，與九女廟相接。虜皇統中，秋夜水暴漲，居民遭沒溺者十室而七。灘下人見羣蛟激躍堐谷間，摧峯破岸，觸處成淵澤。屋廬如洗，田禾一空，大雨五晝夜不止。俄有牛數十，出乎峻顚，乘流而下，與蛟鬬於山麓，黑霧縈繞，火光迸射。經一夕乃霽，水循故道。一蛟長十丈，死於樹下。洛都守孟君，率洛陽、河陽兩郡士精潔奉牲，臨河致祭。頃之，有龍見於雲端，驤首如赴。萬眾仰觀，乃知其化為牛而殺蛟者，於是於其地立祠。(右二卷皆朱從龍所傳。)
