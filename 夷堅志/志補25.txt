
夷堅志補卷第二十五(十三事)

李二婆
　　鄂州民媼李二婆，居於南草市，老而無子，以鬻鹽自給。淳熙乙已，市中大火，自北而南凡五里，延燒屋廬數千間，雖樓居土庫亦不免。媼之四鄰已焚，媼屋獨存。門外鹽兩席，凡所掛葦薦，緣以青布，略無少損，一郡嘆異。郡守趙善俊、軍帥郭杲呼問之曰：「天災如此，汝屋何以得免，亦有説乎？」對曰：「無所長，但每日所貨鹽，來買一斤，以十八兩與之。所憑以活殘年者，一秤而已。」趙、郭聞而加敬，厚遺錢帛而遣之。

楊長者
　　無錫東鄉楊翁，家饒於財，而尚禮好義，一意周人之急，得鄉井歡心，稱為長者。暮歲躭嗜內典，每焚香立誓，但願考終命時不在暑月，雖一寢一食，必致此禱。年且八十，無疾而殂，適以季夏。棺衾送死之具，固已宿辦，然親姻隣里，皆戚戚相與言：「翁平昔積善如此，而其沒正在三伏中，大違素志。天道冥茫，真所弗曉。」及葬日，舉殯，柩重不堪舁，而負荷者倍常數，猶不能轉移。力人以為疑，請於子弟，喚匠啓視。才發，闔室芬香襲人，窺其中，水銀盈溢，殆與屍等。見者驚嘆致敬，家人且悲且喜，復掩之，用十輩扶舉，安然以行。乃知所以重者，似故欲示人云。

桂林走卒
　　呂願忠(「忠」丁志卷二「小孤廟」條作「中」）帥桂林，遣走卒王超入都，與之約，某日當還。過期三日乃至，呂怒，命斬之，一府莫敢言。汪聖錫通判府事，持不可，往見之曰：「超罪不至死，若加極刑，它日使人或愆期，必亡命不返，脫有急(明鈔本作「緊」。)切奏請，將不得聞之，其害大矣。」呂戄然悟謝曰：「業已爾，難遽改，明日姑引疾，君自為之地。」明日，呂不出，汪呼超至，但杖而釋之。超感再生恩，誓以死報。録事參軍周生者，與時相秦益公有學校之舊，倚借聲勢，跌宕同僚中。嘗於國忌日命妓侑酒，汪素惡其人，將糾其事，既而中止。然周啣恨不置，遣一獄典持書一秦。超聞而疑之曰：「録曹通太師書，必以吾恩公之故。」乃往獄典家訪所以。典愀然曰：「我平生未嘗遠出，況於適京師乎！且吾屬受差，非若州兵，可以貸俸，今行齎索然，方舉室憂之，未知所出。」超曰：「吾力能為汝辦萬錢，宜少待。」時呂令問攝陽朔令，超嘗為之役，(明鈔本作「使」。)卽往謁，得錢，持與典。典喜，買酒共飲，示以書。典先醉臥，超急就火鎔書蠟，密啓觀，果譖汪者。復緘之，典不覺也。後二日，超復往，謂之曰：「吾忽被命如臨安，行甚遽，汝果憚此役，當以書並錢授我，我代為持去，汝但伏藏勿出可也。」典大喜，如其言。越三月，超歸，以秦府報帖與典，汪既受代還玉山。明年，超詣其居，出周生書示(「示」字疑「雲」字誤。)：「汪常遣信過海，餉遺趙元鎮丞相、李泰(原作「秦」，今改。)發參政。」是時秦方開告訐之路，數興大獄，使此謗得行，汪必不免。超以一卒能報恩，固已可尚，而用智委曲，終於集事，士大夫蓋有所不若雲。

李宗言馬
　　吉州防禦使李宗言，監樞密院五房門，得省馬棗騮乘騎。嘗至省前驚蹶，李墜地，歸責圉者，以為餉之不至，故無力而蹶，笞之。圉入廨下，鞭其馬曰：「我日具芻秣，豢汝甚謹，乃反為我累邪！」是夜李夢一男子，禿首衣赤衣，來辭曰：「我前生為人，作蜀邑宰，不能自愛，以貪虐濟其私，雖幸逃憲綱，而死被陰譴，遂為公馬。昨因病肺失足，非圉人之罪。既累渠受笞，我亦難處此矣，今與公別。」拜而去。李寤，外報馬死，法當赴官估剝，以夢故湣之，為輸錢有司，埋之城外，時紹興二十年。

符端禮
　　慶元乙卯夏，淮浙疫癘大作，嘉興城內，至浹日斃百餘人。民蘇軫者，好善樂施，平時惟以莊嚴佛(疑有脫字。)刊印經呪為務，值此惡歲，推不忍之心，擇招老醫，與詣病者家，逐一診視。書其姓名，著所患陰陽二證於其下，歸取藥餌、薑棗、薪炭之屬，持以贈之。甚貧不能自存，則濟之以錢米，賴以安者極眾。郡守糜師旦周卿聞而喜曰：「此亦不易得，未知其人為誰？」扣之左右，命一吏往詢詳細，將捐官鏹助之。孔目吏符端禮在旁，遽言曰：「其人為蘇軫，故在縣作典押，醵坊巷眾財作此役，不唯有意乾沒，正欲形跡州府耳。」糜納其語。洎所遣吏還，方誦軫之博施，卽應聲曰：「渠要形跡我也。」軫聞之懼，立謝醫棄藥，閉戶不出，縱有就求藥者，亦不敢與。慮符之造謗，常惴惴焉。旬日符病，未幾而死，一邦之人咸謂天實誅之雲。(婁彥發説。)


陳唐兄弟
　　南城人陳唐與其弟霆皆以不善著於鄉里。慶元二年秋，其姪子損夢為官所逮，及至，則城隍廟也。王冠服正坐，追者抗聲白曰：「追到陳唐子損。」知為誤，卽仰訴曰：「子損是陳唐之姪，恐非合來。」王令説平生蹤跡，且言父祖名字及今歲書館之處，辯數甚至。王顧左右曰：「此豈細事，誤矣！誤矣！」命放還。子損寤，與友生鄧景文説，為唐憂。已而唐亦夢到城隍廟，其問略同，就令原追吏押赴張大王廟。唐隨以往，卽夢覺，以告妻子，極惡之。張王者，非廣德祠山之神，蓋主瘟部者。越數日，闔門大疫，唐、霆同時七竅流血死。唐母、妻、霆子及家人婢僕，姻戚往來，治平寺二尼、巫閻生為治病者，凡二十輩牽致率死。

鄱陽雷震
　　慶元三年六月二十二日晚，饒城大雷震。城下一客舟載米三百石，客子貪惡無狀，皆以水拌濕，仍雜糠穀夾和，將載往下江取厚息。是日震其蓬頂，透於艎版，悉穿決，(葉本無「決」字，從明鈔本補。)米沉江中，顆粒不存。客幸脫死，哭而歸湖。又沙棠庵一僧，正據案問閲算簿書，雷挾下而誅之，腰斷為二，背上朱刻痕如小斗者十數。此庵素富，度僧七八員，一意牟利，所震者尤貪，專用升斗為輕重，大入小出，故嬰天誅。其徒秘不許泄，而里落徧知之矣。玉仙觀陳道士，俗家居鐵爐步，羣從家二女子，年十八九歲，雨霽失所在。當時訪得少女於隔岸，舉體無傷處，但蒙蒙如癡耳。長女不見凡三宿，始得之山上。能談所見，云：「被人從空拖起百餘丈，到一山，其中宮殿、屋廬、花竹、園沼，一切如世間。(上五字葉本闕，從明鈔本補。)別一處倉廩甚多，主人啓厫使視，或米粟、或麥豆、或布帛、或錢寶，語之曰：「此物皆有所待，隨世人所為好事惡事，好則撥以付之，惡則掠取以來，分明不錯。今令汝歸，可一一告語鄉俗也。」恍然而寤。」

蒙僧首
　　婺州武義縣了蒙，為一邑僧首，誦經精專，不飲酒食肉。邑人慾薦福追遠者，不問數十里，必屬蒙僧首焉。坐是不勝應接，獨力不可給，至虛受人施者，反多於所誦。既死十年，同縣人徐師死而復生，雲過陰府，廊廡間見蒙在大鐵柵中，四面熾炭五層，(明鈔本作「積」。)烈焰洞然，不可響邇。蒙手捧經立，見徐大驚，問知當還，懇祝云：俾告弟子竭橐貲請僧多誦經，為己償債。且言在柵九年矣，初入時有炭九層，(明鈔本作「積」。)每填經及一分，則去其一，今尚餘五也。徐又見其側有坑穽，四囚居中，一鬼卒執長箒蘸染糞穢塗其首面身體，因問蒙，蒙曰：「此事魔不祀祖先者。」他所見甚多，徐不能記耳。

犁泥獄
　　衢僧覺闍黎，紹興丙寅歲病困難入冥，見大池百畝，穢泥滿中，浸僧不知其數，自頸以下皆沒於泥土，獨露其首，出兩手捧經若閲讀狀。吏引覺見王，王乃故人陳世則秀才也，謂覺曰：「此獄名犁泥，專治僧之負經債者，若宿世能成誦，則誦足可脫。不然，目無所遇電光，能讀十數字，永淪此苦，無有脫期。吾與師厚善，故以相語。」乃縱使回。

儲祥知宮
　　豐相之，崇寧中居建州，有道士來謁，熟視之，蓋京師上清宮儲祥宮主也。問何以至此，曰：「我已非人，茲竊有所禱，明日將託身為犬，實在尚書宅，願戒家人善視我。」豐公驚曰：「君平生有道行，何為爾？」對曰：「某初修道戒，繃無隱惡，奈一事獲罪於天何！」豐問其故，慘容而言：「某以朝廷方黜蘇氏學，因建請磨去儲祥宮碑文，坐是受譴。」豐曰：「上帝亦愛重蘇公文乎？」曰：「不專在是，正以迎合時相風指耳。」言訖，失所在。旦而犬生十子，其一首(明鈔本作「四」。)足黑而身黃，疑為黃冠雲。

韓蘄王
　　紹二十五年(「五」當作「一」。)，韓蘄王病篤，韶王繼先往診視，至則已亡，迨暮復甦，言：「為四卒追去，定知死矣。中途忽有所思，吾心中三事未了，不料死期遽至，啣恨無窮。行抵大官曹，金釘朱戶。監門者冠裳嚴潔，類星官容狀，邀坐飲湯，二卒不得入。別有兩陰吏導立庭下，聞其中贊引之聲，如世間呵殿下者。指揮捲簾，主者盛服據案，威貌肅然，揖吾升廳相見，敍寒溫禮，坐定，始認為晏景初尚書。晏云：『適遣人相迎，時在道有所思，何也？』吾起拱白曰：『正謂三事未了而之死地，是以不能忘。一者，世忠久叨將帥，殺人至多，雖王事當然，顧安得無枉濫！擬欲建黃籙醮大齋拔濟之，且解寃釋結。二者，侍妾頗多，未辦分付，欲令有父母歸之，無者嫁之。三者，外間舉債負錢，非慮身沒之後，子孫追索，不無擾人，欲悉焚契券，免為後害。今皆不復可為矣。』晏公云：『若郡王不起此念，冥間亦不以客禮奉待也。當令郡王且還，不知幾日可了？』吾曰：『一月足矣。』晏云：『容為奏請，如期卻來。』乃得活。」亟命營所願，一月皆畢，遂斃矣。

程朝散捕盜
　　景德鎮程臯朝散，宣和初為高郵尉。境內多凶盜，雖間捕獲，輒為其黨篡取以去，臯用是屢遭上官薄責。他日，擒四渠魁於湖草間，卽命弓兵當馬前梟首，其徒因此逃散。臯滿秩還鄉，舉室染疫疾。一夕，昏昏如逝，旦而豁然，為家人説：「昨正熟寐，夢兩朱衣吏乘馬至門，直入室，取文書置案上，追我甚急，遂隨以去。到官府，殿宇華煥，金碧奪目，吏押詣庭下，見四人斷首被血在傍。蓋斬首(疑有脫誤。)也。仰望殿上，三人正面而坐，羽服道冠，中衣黃，左右衣青，右坐者叱問：『汝只是一縣尉，何得同日擅斬四人？』對曰：『此等作大惡，殺人至多，才成擒，率被奪去，況於馬前抵拒，固宜殺之。臯手獲四囚，若生致正刑，格當得賞，亦所不暇恤也。』左坐者大呼曰：『此王法也，程臯無罪，可速押回。』兩吏復導出門，陟峻嶺，足力疲睏，擬欲少休，遽顛仆而醒。」汗浹如流，從此平安，家人以此悉愈。

郭權入冥
　　郭權任金部郎中，因久病入冥府。科首披公服，立於庭下，庭前對設大秤兩架，一吏齎文書數沓至，主者令先就東邊秤，秤尾稍高，云：「是平日所作善事也。」次就西邊秤，秤尾低，云：「是罪惡。」郭拱立候命。旋聞堂上厲聲云：「郎官上廳列宿，豈可露頭！」不覺已戴襆頭，了不知何自而來，遂放還。一緑衣吏稱録事，引之游獄，大率如世間所畫變相。聞一囚呼己字曰：『子鈞救我。』又至一到屋，門楣金字，榜曰宰相獄，其間烈焰熾然。一人荷鐵枷，問為誰，吏不答。旋引詣道院，供三清聖位及諸仙官，須臾，若墮井中而甦。蓋不知死已數日，其家方以斯夕建醮也。
