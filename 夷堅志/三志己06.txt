
夷堅三志己卷第六(十一事)

上請堯舜
　　《東齋記事》載：楊文公知舉日，於簾下大笑。既開院上殿，真宗怪問：「貢舉中何得多笑？」對曰：「舉人有上請堯舜是幾時事？臣對以有疑事不要使，以故同官俱笑。」此語久矣，近有士大夫投予啓謝論薦者云：「指諸事業，皆仲尼之皇皇。發為文章，合唐虞之渾渾。」以唐虞與仲尼為對，殆是欲與向時舉人分謗耳。聊記之以獻觀者一笑。

摩耶夫人
　　王仲言有女，為父母憐愛，而所以惱其父者非一，因戲目之曰：「摩耶夫人」。淳熙中，為滁州來安令。一少年悖慢其兄，兄毆致傷，訴於縣。仲言正訪詰其故，忽拊案大笑，吏卒在庭，皆莫能測。至久乃云：「吾三十年尋一對，今日始得之。」呼兄前語之曰：「汝可謂『豈弟君子』，且與『摩耶夫人』作對。兄打弟，於法收罪亦輕，自今不得復爾。」卽遣出。豈字音愷，北俗稱毆打為愷雲。

王元懋巨惡
　　泉州人王元懋，少時祗役僧寺，其師教以南番諸國書，盡能曉習。嘗隨海舶詣占城，國王嘉其兼通番漢書，延為館客，仍嫁以女，留十年而歸。所蓄奩具百萬緡，而貪利之心愈熾。遂主舶船貿易，其富不貲。留丞相諸葛侍郎皆與其(呂本無「其」字。)為姻家。淳熙五年，使行錢吳大作網首，凡火長之屬一圖帳者三十八人，同舟泛洋，一去十載。以十五年七月還，次惠州羅浮山南，獲息數十倍。其徒林五王兒者，遽興悖心，戕吳大以下二十一人。唯宋六者常誦《金剛經》，肩背中刀墜水，踴身不柁尾，哀鳴求生。王兒持刀斷其指，復墜水。如有物承其足，冥冥不知晝夜，如此七日，抵潮陽界上岸求乞。兇徒易以小船回泉州，至水隩泊岸。元懋夢吳大等訴寃。明日，人報所乘舶遭水，人貨俱失其半。懋疑而往迎，置酒法石寺。酒半，謂二凶曰：「船若遭水，則毫髮無餘，何故得存一半？」凶實告其過。且曰：「今貨物沉香、真珠、腦麝，價直數十萬，倘或發露，盡當沒官，卻為可惜。」懋沉吟良久，亦利其物，乃言：「提舉張遜新到任，未諳職事，但計囑都吏吳敏輩可也。」懋卽以家資厚賂之，白張君用分數抽解外，而中分其贏。九月初夜，宋六叩其家門，其父瑧噀唾駡之曰：「汝不幸死於非命，無可奈何，勿用惱我。」對曰：「兒不曾死。」於是啓扉，泣道變故。瑧曰：「未可使人知。」迨旦，走詣王兒處，問：「我子何故溺水？」王兒怒曰：「各自爭性命，我豈得知！」遂密報林五與同惡四人潛竄。瑧父子投狀於張，下之南安縣，縣宰施宣教為推吏所紿，以船漏損人，謂非篙梢之過。既已逃亡，在法亡者為首，將寢不治，但申諸司。安撫使馬會叔判云：「王元懋知情殺人，包贓入己，改送晉江縣鞫勘。」當日移囚，二推吏皆見吳大徒侶，十餘鬼，憤色上衝，擁之入水中，卽死。縣宰趙師碩躬閲案牘，悉力審聽，捕懋下獄。緣王兒諸凶佚去，未能竟。而諸凶到九座山，值寃魂，執縛於林中，仙遊弓手獲之，得以結正。奏請於朝，舶使南安宰皆罷，吳敏等黥配，王兒、林五剮於市，他皆極法。元懋時為從義郎，隸重華宮祗應，坐停官羈管興化軍，居數月放還，欲兼程亟歸，至上田嶺，見吳大領眾寃遮路曰：「先告於汝，汝不主張，今冥司須要汝來。」懋叩首哀懇，吳引手觸其心。轎夫悉聆其言，至家一夕，嘔血而死。

趙氏馨奴
　　潭州益陽趙知縣女，嫁泉州滕迪功而寡。生男女五人，男已娶婦。而趙性慘酷，自專家政，門戶遇夜扃鎖，皆身自臨之，非侵晨弗啟。待妾婢尤嚴，或有獲罪，輒留伴宿，然後囚縛，鞭撻以數百計，氣幾絕，始命曳出。淳熙十六年冬，妾陳馨奴者，掇怒頗甚，手殺之。斷其頭及手足為五，貯於糠籠，而誑老僕曰：「吾藏金銀，不欲令他人知，為我窖於廁旁，當厚犒汝。」僕喜而從之。紹熙元年正月十九日辰已間，宅慢未開，鄰里呼問之，其男曰：「鄰舍素諳我家事，須媽媽起來則可。」遂詣母房外，集眾共叫，移時不應。鄰以告廂官，排闥而入，諸人盡至，獨趙氏之室悄然。又破壁揭帳，但流血滂沱，支體橫臥而失首級。具事狀申郡。郡守顏師魯尚書捕一家鞫治，踰旬不成。及三月晦日，石筍橋南有一婦人，左手持刀，右挈女子首，戴花滿髻，歌笑而來。邏卒執問為誰，曰：「我乃殺滕迪功妻趙氏者。」卽係之入府。顏公極驚異，詰其故。對曰：「妾非人，蓋鬼也。本為滕公妾，名曰馨奴，趙氏刳斮我埋於廁下，投訴岳帝，得以報讎。恐干連無辜，枉害人命，所以冒禁明之。」顏不之信，械項送司理獄。鬼初微笑不止，及獄吏用大辟法，加杻鎖綳訊，亦大笑。理掾以白顏，掘地得屍，雖經百許日，全不壞。為辦醮席，付天慶道士鄭紹勳行持。方拜章之次，鬼於枷上笑曰：「我去矣。」奄爾不見。滕氏囚者盡得釋。

養皮袋
　　婺州有野叟如散浪道人之狀，自稱「養皮袋」，不知其姓名鄉里。居彼累歲，晝夜未嘗寢息。當塗張先生見之曰：「師行周天大(呂本作「火」。)運乎？」以首肯之。淳熙末，潘景珪叔玠家元種紫木樨一株，盛夏將槁，此叟謂曰：「俟六月六夜三更，為爾移此花，花若再活，必遷侍從。」已而花鮮澤如初，潘遂由浙漕京尹擢工部侍郎。叟性憎惡它道人，惟與汀州管生善，招之共處。紹熙三年正旦日，天未曉，管生為取溺器滌，叟大叫言：「汝劫我寨。」至齋時，傾飯於器中而攫食。梅花門邊一民家，啟飯店，素敬信之。一日正寒，詣其店乞火，其人付以一束薪。因燎衣之次，搓草為索。索成滅火，以縛燎柴枝授之曰：「事已了，千萬莫動著。」數日間，巷內遺火，至店壁下而止。叟明日過而笑曰：「先燒了好麼。」郡牙兵司劉澤，亦待之盡禮。忽遺以布裩曰：「著取遮臀。」劉嫌其不潔，只以掛於浴堂前。是日晚，忤太守葉叔羽尚書，受杖十五。斷訖，出府門，叟笑曰：「教汝遮了臀，汝不聽，打得也好。」有劉韓二酒家，劉氏頗平直，韓氏狥利，酒更多酸。(呂本作「酒中多酸灰」。)叟攜竹竿倚於劉肆樓曰：「救汝救汝，動著時喫鐵棒。」次日，一惡少為推吏所苦，挺刃致怒。吏走上樓，惡少隨至，吏緣竿墜地，皆獲免。又旬日，詣韓氏，取一杓小便出門首飲之，不留涓滴，觀者堵立，叟曰：「喫此尿，勝似喫渠家酒。」自是無人往沽。金華門外徐氏，開藥寮，叟抱沙糖空甕與之曰：「收取殺烰炭。」後五日，一火焚盡。建甯人葉森，漂泊到婺，叟遺之一大錢曰：「自此有矣。」仍戒使勿失。次年甲寅，際遇趙子和，厚有所入，積錢過千緡，踰歲後，不覺失之。值其妻死，橐中為之一空。凡言人禍福，如指諸掌。民俗詣之致敬，或從求錢，得其答禮者，是日隨所營必遂意。否則持杖毆逐之，雖士大夫不問也。慶元元年春，坐於一甕中而逝。

張四殺倡
　　慶元二年春，崇安人張四，因遊一猥倡家，語言爭忿，持刀殺之。縣結案上府，坐獄掠治承伏。以在法無證奏裁，報旨未下而抱病死。趙監要檢屍竟，獄吏慮其無人守調，為鼠所侵，例用藁薦捲束，懸於樑上。明日，覆檢官鄭監稅至，則已復生，便能動作，略無病態。鄭問所見，對曰：「被一承局喚出平政門，方到橋頭，又有承局奔來，語先至者言：『何故不教張四插花帶索。』遂將我推墮橋下，忽如夢覺，不知身已死也。」一府共異其事，疑或有寃。明日斷勅下，處絞刑。臨赴放時，吏為戴花。既受戮，不解項下索而陳於市。蓋幽冥之中，欲正典憲耳。(右四事葉森説。)

李克己井夢
　　樂平梅林李克己，自少攻苦為學，鋭心進取，然未嘗登名。慶元乙卯，當科韶之下，祈夢於五顯祠，連夕無所感。偶保頭以家狀錯誤，退回換易。遂夢至一處，朱門紫府，門外一方井，琢石為闌，水清泠(按：「冷」字似「冷」字之誤。)可愛。徘徊俯視，見天在水中，星月粲燭。引手就滌，不覺失足而墜。既寤，流汗浹背。乃用井中清水之義，更名曰囦。其音與淵同。及八月赴試，乃中選。景辰省場不利，丁已中春選，以微疾卒。士友謂墮井者，蓋示墜落泉塗之兆，固非吉雲。

二美夢更名
　　樂平南衝姜氏，家世儒冠。至景淳兄弟，尤為秀爽。淳熙己酉當秋舉，以春月禱夢於神。夢到一好處，樓觀崢嶸，金壁光炫，門首揭大牌曰「大洞真人之殿」。朱衣吏引造廷下，其上三人皆王者之服，而金紫侍立者甚眾。小童傳旨，賜以文書，捧謝而出。及門外啟視，但有一「強」字徑尺。於是更名夢強以應詔，遂得中選籍。其弟景和，紹熙壬子歲，肄業邑中道觀，同舍陳仲禮，夢其為金甲數人所執，束以藁薦，兩頭然火焚之。覺以告姜，乃采兩火之義，名曰夢炎。及秋闈，亦預薦，而皆未登第，或謂由夢得名者不大顯。予以為不然，此神祗先以告人，使之知敬耳。

半山兩道人
　　樂平胡大本者，梅浦巨室也。少壯之時，嗜欲不關心，鋭意學道。紹熙初，嘗因幹到半山，其地數里間無民居，幽寂多鬼。村眾立佛王堂於鎮之。胡入堂駐足，日正午，見兩道人坐地上。一衣青衣，佩青銅鏡；一衣黃衣，項繫籐棬(周本坐「棬」，呂本多一「十」字，周本同。)數，胡卽就揖，兩人招使同坐。胡問籐棬何用，曰：「此名因緣子，與道有緣者入焉。」又問鏡何用，曰：「此名業鏡，持以照人，可知終身貴賤壽夭。」胡遂求一照。青衣者噓氣呵之，半明半暗，語之曰：「汝生來篤孝，崇奉三寶，本只有二紀壽，今增其一。」胡時二十九歲，念來日無多，雖不形言，而心頗憂之。其人曰：「汝但信道不回，壽紀有增無減，且閉目，吾為汝相。」旋閉目，已非佛王堂，乃在林松石上。驗其異人，益加敬。從容甚久，遂約聯詩句，要疊字三個而續以七言一句。黃衣曰：「覺覺覺，三箇葫蘆一個藥。」青衣曰：「喜喜喜，一團秋水清無底。」胡曰：「悅悅悅，月月星辰無問別。」因更迭酬詠不止。兩人慾去而慮胡隨之，謂曰：「我茅山人，山中有梁邦俊，修行造妙，宜往師之。汝有三分骨，而未免俗氣，半月後復來此覓我。」俄化赤光一道，從空起。胡回首視之，兩人俱不見。時夜已五更，又失向來聚話處。亂山叢木，僅有小徑通行。遇樵夫，其家僕蔡二引之歸。是夜，風雨大作，胡衣服略不沾濡。家人驚問之，祕不告，亟解髮仰臥，經幾(呂本作「七」。)日不食。妻力扣所值，始肯言。因口占曰：「好個因緣，且恁高眠。若還得起，振動乾坤。」遂遣其妻還宗，將詣茅山。族人苦挽留，至今不出。(右三事余模説。)

司空見慣
　　蔡京為左僕射日，官守司空，坐彗星竟天去位。太學諸生用坡公《滿庭芳》詞嘲之。今記其數語云：「光芒長萬丈，司空見慣，應謂尋常。」末句云：「仍傳儋崖父老，祗候蔡元長。」蔡命字正取元者善之長也。長音丁丈反，而其解《易》以為長短之長，故因以為戲。及再當國，密諭學官訪首唱者斥逐之。(聞人茂德説。)

黃裳梅花
　　慶元四年初春，鄱陽圃人折紅梅花兩枝，高尺許，以遺外醫黃裳。裳少嘗入道，用磁瓶盛貯於呂仙翁前。經旬花落，將棄之，見花萼上各已結佳實。先一夕，裳妻汪氏夢人告云：「爾門內生梅花兩樹。」至是始訝其異，聞而來觀者盈室。裳持以相示，各有實二十餘，其大如豆，予亦異焉。因加以尊酒，裳酌獻仙翁訖，然後拜而飲之。梅子既成，皆如彈，纍纍滿枝，甚可觀也。
