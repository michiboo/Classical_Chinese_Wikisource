
夷堅支乙序
　　紹熙庚戌臘，予從會稽西歸，方大雪塞塗，千里而遙，凍倦交切，息肩過月許，甫收召魂魄，料理策簡。老矣，不復著意觀書，獨愛奇氣習猶與壯等。天惠賜於我，耳力未減，客話尚能欣聽；心力未歇，憶所聞不遺忘，筆力未遽衰，觸事大略能述。羣從姻黨，宦遊峴、蜀、湘、桂，得一異聞，輒相告語。閑不為外奪，故至甲寅之夏季，《夷堅》之書緒成辛、壬、癸三志，合六十卷，及支甲十卷。財八改月，又成支乙一編。於是予春秋七十三年矣，殊自喜也，則手抄録之，且識其歲月如此。慶元元年二月二十八日，野處老人序。
