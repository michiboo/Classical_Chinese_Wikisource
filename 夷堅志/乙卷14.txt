
　　鄉人聶邦用，嘗游薦福寺，就竹林燒筍兩根食之。歸而腹中憒悶，遇痛作時，殆不可忍。如是五年，瘦悴骨立，但誦觀世音名以祈助。其弟惠璉為僧，在永甯寺，邦用所居曰麗池，去郡三□里，每入城，必宿於璉公房。夢人告曰：「君明日出寺門，遇貨偏僻藥者，往問之，當能療君疾。疾若愈，明年當及第，然須彌勒下世乃可。」邦用覺，以夢語璉，歎異之。晝出寺門外，果遇賣藥者，見之卽曰：「君病甚異，當因食筍所致。蓋蛇方交合，遺精入筍中，君不察而食之，蛇胎入腹，今已孕矣，幸其未開目，可以取。儻更旬日，蛇目開，必食盡五藏乃出，雖我不能救也。」乃取藥二錢匕，使以酒服之。藥入未幾，洞瀉穢惡斗餘，一蛇如指大，蟠結糞中，雙目尚閉不啓。邦用以疾平為喜，獨疑及第之説。時郡中以永甯為試闈，逮秋試，邦用列坐，正在彌勒院牌下，果登科。
　　何子應(麒)為江東提刑，隆興二年十月，行部至建康，入茅山，謁張達道先生。聞劉蓑衣者亦隱山中，常時不與士大夫接，望導從且至，則急上山椒避之。子應盡屏吏卒，但以虞候一人自隨，杖策訪焉。劉問為誰，以閑人對。劉呼與連坐，指(原本字形不全，今從陸本補。)其額曰：「太平宰相張天覺，四海閑人呂洞賓。」子應乃天覺外孫，驚其言，起曰：「張丞相，麒外祖也，先生何以知之？」劉曰：「以君骨法頗類，偶言之耳。吾與丞相甚熟，君還至觀中，視向年留題，可知也。」子應請其術，笑曰：「本無所解，然亦有甚難理會處，君也只曉此。」又從扣養生之要，復曰：「有甚難理會處。」竟不肯明言。子應辭去，且問所需，曰：「此中一物不闕，吾乃陝西人，好食麪，能為致此足矣。明年若無事時，幸再過我。」子應去數步，回顧則已登山，其行如飛。迨反觀中，求張公題字，蓋紹聖間到山所書也。乃買麫數斗，遣道僕送與之。子應還鄱陽為予言。次年春，復往建康，欲再訪之，及當塗而卒。所謂「明年若無事」者，豈非知其死乎？
　　浙東提刑公廨堂屋之南，隔舍五間，謝誠甫〈(祖信)〉居官時，其弟充甫處之。夏日暴雨，震霆洊至，如在窗幾間。充甫正衣危坐，靜以觀之，聞梁木砉然有聲，未及趨避，已折矣。籠篋之屬，元在東壁下，暨雷雨止，則已徙於西邊，位置高下，一無所改。方震時，蓋未嘗見室中有人也。〈(何德獻説。)〉
　　紹興十年，常州秋試，有術士言：「今歲解元，姓名 字中須帶草木口。」聞者皆謂：「人名姓犯此三者固多，豈不或中。」及牓出，乃李薦為首。薦字信可，姓中有木，名中有草，字中有口，餘人皆不儘然。
　　湯致遠樞密，鎮江金壇人，為人剛褊，居官居鄉皆寡合，鄉人以故多憚與還往。其子廷直先卒，兩孫皆粹謹，能反乃祖所行，族黨翕然稱之。隆興二年，湯公薨，數月後，見夢於長孫曰：「我生時無大過，死後不落惡趣，不須營功果。但歲方苦饑，能發廩出穀以振民，遠勝作佛事，於吾亦有賴也。」是夕，里中人多夢湯至，其言皆同。長孫卽持米五百斛與金壇宰，使拯救餓者，且盡，又以三百斛繼之。〈(袁仲誠説。)〉
　　蜀人王俊明，洞知未來之數，雖瞽兩目，而能説天星災祥。宣和初在京師，謂人曰：「汴都王氣盡矣。君夜以盆水直氏房下望之，皆無一星照臨汴分野者。更於宣德門外密掘地二尺，試取一塊土嗅之，躁枯索寞，非復有生氣。天星不照，地脈又絶，而為萬乘所都，可乎？」卽投匭上書，乞移都洛陽。時中國無事，大臣交言其狂妄，有旨逐出府界，寓於鄭許間。靖康改元，頗思其言，命所在津遣，召入禁中詢之，猶理前説曰：「及今改圖，尚為不晚。」仙井人虞齊年，時為太常博士，俊明告之曰：「國事不堪説，唯蜀為福地，不受兵。君宜西歸，勿以家試禍。」虞曰：「先生當何如？」曰：「吾命盡今年，必死於此，但恨死時妻子皆不見耳。」虞雅信(上二字葉本作「訝」。)其言，亟謁鄉相何文縝，求去，得成都倅。京城將陷之日，有旨遣四衞士輿轎急召俊明，至宮門，聞胡人已登城，委之而去。匍匐下車，莫知其所往，疑擠於溝壑矣。其家行哭尋之數日，竟不見，遂以去家之日為死日雲。〈(虞並甫説。)〉
　　紹興八年十一月，常州無錫縣南禪寺寓客馬氏居鐘樓下，其婦產子焉。數日後，一妾無故仆地，起作神語斥其褻污，曰：「速徙出，不爾且有大禍。前日爨下食器破，乃我為之，汝誤笞婢子矣。」馬氏謂為妖厲，呼僧誦首楞嚴呪祛逐之。厲聲曰：「我伽藍正神，主鍾者也，安得見迫！此鍾本陳氏女子所鑄，今百餘年，吾守護甚謹。凡寺以鐘聲為號令，每鳴時，天龍畢集，而今接官亦叩擊，吾以首代受之，不勝痛。盍為語寺僧，別造小鍾，遇上官至則擊之。脫不我信，當以未來三事為驗：自此信宿有倡女來設供，繼有商人劉順施剎竿，又旬日，宣州僧日智道者來設大水陸三會。智公乃十地位中人，以大慈悲作布施事，宜加敬禮。」語訖寂然。馬氏懼，卽遷居。所謂三事者，皆如其説。〈(縣人邊知常作記。)〉
　　樂平士人洪斿，字粹中，為人俊爽秀發，然好以語言立譏議。嘗作《山居賦》，純用俗語綴緝，凡里巷短長，無不備紀，曲盡一鄉之事。獨與族兄樸友善。政和八年登第，未得祿而卒。無子，凡喪葬之費，皆出於樸。後數年，樸與醫者葉君禮夜坐，葉先寢，樸忽起與人相揖，便延坐交語。家人竊聽之，粹中聲也。愀然曰：「思君如昨，願一見道舊，謝送死之恩，而屢至門，皆為閽者所阻。今隨令兄七承事自周原來，〈(原註：七承事葬處也)〉故得入。念臨終時非吾兄高義，朽骨委溝壑矣。始死，了不自覺，但見吏卒來，雲迎赴官，卽隨以往。今在冥中判一局，絶優游無事，特苦境界黑暗，冥漠愁人，雖為官百年，不若居人間一日也。冥吏與我言，生當為大官，正坐口業，妄說人過，故一切折除。今悔之無及矣。生時所為文一編，在十二郎處，煩兄明旦乘其未起往取之，秪在渠箱中替子上。」樸恍忽問不憶其已死，喚人點茶，遂不見。時燈火雖設，無復光焰。葉醫驚問之，始悟。明日往十二郎家，得其書。粹中夙與妻不睦，後再適葉氏，亦時時來附語，葉生詰之曰：「平生聞洪粹中博學，若果是，可誦《周禮》。」卽應聲高讀，首尾不差一字。十二郎，其姪也。
　　族人洪洋自樂平還所居，日已暮，二僕荷轎，一僕負擔，必欲以中夜至家。邑之南二十里曰吳口市，又五里曰魚陂畈，到彼時已二更，微有月明，聞大聲發山間，如巨木數十本摧折者。其響漸近，洋謂為虎，而虎聲亦不至是，心知其異矣，亟下車，與僕謀所避處。將復還吳口，已不可，欲前行，則去人居尚遠，進退無策。望道左小澗無水，可以蔽匿，卽趨而下，其物已在前立，身長可三丈，從頂至踵皆燈也。二轎僕震怖殆死，擔僕竄入轎中屏息。洋素持觀音大悲呪，急誦之，且數百遍，物植立不動，洋亦喪膽仆地，然誦呪不輟。物稍退步，相去差遠，呼曰：「我去矣。」徑往畈下一里許，入小民家，遂不見。洋歸而病，一年乃愈。擔僕亦然，二轎僕皆死。後訪畈下民家，闔門五六口，咸死於疫，始知異物蓋癘鬼雲。
　　樂平人許吉先，家於九墩市，後買大儈程氏宅以居。居數年，鬼瞰其室，或時形見，自言：「我黃三江一也，同為賈客販絲帛，皆終於是，今當與君共此屋。」初亦未為怪，既而入其子房中，本夫婦夜臥如常時，至明，則兩髮相結，移置別舍矣。方食稻飯，忽變為麥，方食早穀飯，忽變為晚米。或賓客對席，且食且化，皆懼而捨去。吉先招迎術士作法祛逐，延道流醮謝祀神禱請，略不効。所居側鳳林寺僧全師者，能持穢跡呪，欲召之。時子婦已病，鬼告之曰：「聞汝家將使全師治我，穢跡金剛雖有千手千眼，但解於大齋供時多攫酸餡耳，安能害我！」僧既受請，先於寺舍結壇，誦呪七日夜，將畢，鬼又語婦曰：「禿頭子果來，吾且謹避之，然不過數月久，當復來，何足畏！吾未嘗為汝家禍，苟知如是，悔不早作計也。」僧至，命一童子立室中觀伺，謂之開光。見大神持戈戟幡旗，沓沓而入。一神捧巨纛，題其上曰「穢跡神兵」，周行百匝。鬼趨伏婦牀下，神去乃出，其頭比先時倏大數倍，俄為人擒搦以行。僧曰：「當更於病者牀後見兩物，始真去耳。」明日，牀後大櫃旁湧出牛角一雙，良久而沒，自是遂絶不至。凡為厲自春及秋乃歇，許氏為之蕭然。〈(三事洪紱説。)〉
　　弋陽縣結竹村吳慶長，遣僕夜守田中稻，有操鐮竊刈之者，持挺逐之，不獲。明夜復然，旦而視其稻，蓋自若也。僕素有膽氣，自謀曰：「挺短無及事，當以長槍為備。」至夜，果來，見人出則走，僕大步追擊，摏以槍，遂執之，秉火而視，乃故杉木一截。取臥於牀下，明日將焚之。以語里巫師，巫師曰：「是能變化，全而焚之不可。」卽碎為片片，置小缶和湯煮之。薪火方熾，臭不可忍。聞二缶中號叫哀泣曰：「幸赦我，我不敢復擾君。苟為不然，必從巫師索命。」僕為破缶，擲諸原，果不復至。
　　倪巨濟次子冶，為洪州新建尉，請告送其妻歸寧，還至新淦境，遣行前者占一驛。及至欲入，遙聞其中人語，逼而聽之，譆笑自如，而外間略無僕從，將詢為何人而不得。入門窺之，聲在堂上，暨入堂上，則又在房中。冶疑懼，亟走出，徧訪驛外居民，一人云：「嘗遣小童來借筆硯去，未見其出也。」乃與健僕排闥直入，見西房壁間題小詞云：「霜風摧蘭，銀屏生曉寒。淡掃眉山，臉紅殷，瀟湘浦，芙蓉灣，相思數聲哀歎，畫樓尊酒閑。」墨色尚濕，筆硯在地，曾無人跡。倪氏不敢宿而去。〈(二事揭椿年説。）〉
　　趙清憲丞相(挺之)侍父官北京時，病利，踰月而死。沐浴更衣，將就木，忽有京師遞角至，發之，無文書，但得侯家利藥一帖，以為神助，卽扶口灌之，少頃復蘇。遽遣人入京，扣奏邸吏，蓋其家一子苦泄利，買藥欲服，誤以入郵筒中也。又嘗病黃疸，勢已殆，有嫗負小盝至門，家人問：「所貨何物？」曰：「善烙黃。」呼使視之，發盝，取鐵匕燒熱，上下熨烙數處，黃色應手退，翌日脫然。後為徐州通判，罷官將行，又以利疾委頓，素與梁道人相善，其日忽至，問所苦，曰：「無傷也。」命取水一杯置桉上，端坐呪之。須臾，水躍起如沸湯，持以飲趙公，卽時痛止。公心念無以報，但嘗接高麗使者，得銀盂一，欲以贈之，未及言，道人笑曰：「高麗銀與銅何異？不須得。」長揖而出，追之不復見。《東坡集》中有贈梁道人詩曰：「采藥壺公處處過，笑看金狄手摩娑。老人大父識君久，造物小兒如子何？寒盡山中無歷日，雨斜江上一漁蓑。神仙護短多官府，未厭人間醉踏歌。」卽此翁也。
　　王履道左丞，政和初監大名府崇寧倉門，官舍在大門之內。一夕，守宿吏士數十人，同時叫呼，聲徹於外。左丞披衣驚起，一卒白云：「有怪物甚可怖，公勿出！」乃伏屏間覘之。一大鬼跨倉門而坐，足垂至地，振膝自得，屋瓦皆動遙。少焉闊步跨出外，入李秀才家而滅。李生卽時死。
　　邢大將者，保州人。居近塞，以不仁起富。積微勞，得軍大將。嘗以寒食日，率家人上冢，祀畢飲酒，見小白鼠出入松柏間，相與逐之。鼠見人至，首帖地不動，遂取以歸。鼠身毛皆白，而眼足頳紅可愛，邢捧置馬上，及家卽走，不復見。即日百怪畢出，釜鬲兩兩相抱持而行，器皿易位，貓犬作人言，不可訶叱。邢寢榻旁壁土脫落寸許，突出小人，面如土木偶。又五日，已長大，成一胡人頭，長鬣鬅鬙，殊可憎惡，語音與生人不少異，且索酒肉。邢不敢拒，隨所需卽與之，稍緩輒怒，一家長少服事之唯謹。凡一歲，邢死，諸怪皆不見。〈(三事嘉叟説。）〉
