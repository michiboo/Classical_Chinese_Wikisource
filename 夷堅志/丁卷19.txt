
夷堅丁志卷第十九(十五事)

留怙香囊
　　衢人留怙彥彊，年二十餘進士及第，調官歸鄉，常獨處一室。其地濱水，水次皆芰荷，景趣奇迥。忽若有所遇，家人莫得而知也。第怪其入室卽扃戶，非溫凊與賓客至，輒不出。人竊疑之，而不可問。後因易衣浣濯，家人得珠囊於帶間，皆北珠結成，而極圓瑩粲潔，非世能有。所串銀線柔軟光好，不可名狀，囊中香氣又特異。持以叩所自來，不肯言。伺間密聽之，時聞弈棋下子聲，遂作計啓關，掩其不備，乃一美婦人對局。見外人至，急趨入屏後。就視之，無所睹。父兄意其鬼鬽，深以為憂，呼方士巫者治禜百方，終不驗。而怙顏貌充壯，了不類困於異物者。及將赴官，始絶不至。所存珠佩，其父遣擲棄海中。怙生平康寧無疾，至老嗜欲不衰，年八十餘尚有少妾十輩。官至中大夫，年幾九十。晚年，人問昔所遇，曰：「水仙也。當時失不詢名氏，無得而傳，蓋得養生之術於彼雲。」(其曾孫清卿説。)

英華詩詞
　　縉雲英華事，前志屢書，然未嘗聞其能詩詞也。今得兩篇，其詩云：「夜雨連空歇曉晴，前山重染一回青。林梢日暖禽聲滑，苦動春心不忍聽。」其惜春詞云：「東風忽起黃昏雨，紅紫飄殘香滿路。憑闌空有惜春心，濃綠滿枝無處訴。春光背我堂堂去，縱有黃金難買住。欲將春去問殘花，花亦不言春已暮。」殊有情致，故或者又以為神雲。(公安尉蔡聰發説。)

黃州野人
　　黃州麻城縣境有泰陂山，邵武人黃志從居之。其地多茂林絕麓，黃常自種蓺其間。百果粟豆成實，每苦為物所竊食，密伺之。見如人而毛者，搏之則逝，追之不及，百計羅絡，因結繩置壠間而獲焉。初不甚了了，養之數日始能言，乃實人也。云：「我某村陳氏子，年四十餘。靖康之難，全家死於兵，身獨得脫，竄伏山間。山有高嵓，可扳援藤蘿而上，上有草如毯可覆。飢餐屮實木葉，渴匊澗泉飲之。久而慣習，遍體生毛，亦無疾痛，忘其去家而居深山也。」且敏捷如猿猱，黃與之食，又強使受室。久之，膚毛皆脫，不復輕趫。人皆以為若復縱之還山，或可不死，使之飲食耆欲為可惜，黃不從。時童邦直為郡守，外孫王仲共(垂)侍行，見其事，為作《野人記》並詩云。

史言命術
　　王垂仲共，南城人。紹興乙丑赴省試，聞術士史言方有聲，往謁之。史問知鄉里，曰：「旦者仙郡李鼎、周楠、余去病、石仲堪四先輩來問命，言獨不取石君，餘皆當高過。」又詢所業經，曰：「習《易》。」史曰：「適南劍鄧暐先輩亦云治《易》，此人今年當擢第。」語罷，始推王五行，曰：「毋諱吾説，君非但今茲不利，後舉亦不得鄉薦，歲在庚午當再舉，辛未必成就也。」王不樂而退。已而六人得失皆驗，所談王後來事，的的不差。既廷對，又與同年鄉人江秉鈞往謁，史已不憶前事，獨云：「二君復何問？豈非欲知高下耶？然科級皆不高，王君尚可居黃甲。更有一説，江君生乙巳，帶格角殺，必過房義養者。」二人相顧歎異。蓋江本甘氏子，來為江翁後雲。暨唱名，王第四甲，江末等。史生之精妙如此。(右二事皆王仲共説。)

玉女喜神術
　　邵武人黃通判，自太平州秩滿，寓居句容縣僧寺。寺與茅山接，一女未出適輒有孕，父母疑與人為姦，然女常日不出，亦無男子往來其家者。密詰之，女泣曰：「兒實非有遇，但每睡時，似夢非夢，必為一道士迎置靜室中，邀與飲宴，且行房室之事，以至有身。久負羞恨而不敢言也。」父意茅山方士所為，乃託故具齋，悉集十里內道流，使女自帷中窺之。果某觀中道士，頎然秀整，類有道者。擒問之，具伏，遂縛致於縣。縣令考其跡狀，曰：「某所行蓋玉女喜神術也。」命加械杻，囚諸獄。道士高吟數語，未絶聲，黑霧四塞，對面不相睹。少頃霧散，唯五木狼藉於地，道士不見矣。(饒文舉説。)

盱江丁僧
　　紹興初，盱江城北十五里間黃氏客邸有僧過其家，體貌軒昂，云：「俗姓丁。」留數日，白主人：「日入城中行乞，夜卽還。」凡數月，所得錢物，亦分以與黃。黃異待之，相處益久，出入無所疑。間遂挑其妻。妻年尚少，有容質，既喜僧姿相，又以數得財，故心許而佯拒之。迨闇，排僧闥而入。房內無燈而自然光明，僧衣金欄袈裟，坐壁間青蓮華上，類世所畫佛菩薩然。妻驚慕作禮，僧遽躍下，語之曰：「吾非世人，將度汝，汝勿泄。」卽留與亂。自是，每夫出必往。浸久，黃知而詰之，不敢隱，盡以直告。黃怒，設計將捕治，託故出宿，密反。人定後，妻又詣僧，摘語之曰：「我夫欲捉汝，為之奈何？」僧曰：「汝無憂。」闔戶就寢。黃伏戶外側聽，愈怒，欲入而不可，但呼罵之。初亦相應答，己則其聲漸遠，俄寂然無聞。壞壁入，爇火照之，室已虛矣。四壁枵如，僧與妻及器物了不一存，而牕壁牖戶無少損處。呼集鄰里，追尋到明，窅無音跡，竟莫知所向。(建昌崇真隱士黃彥中説。)

江南木客
　　大江以南地多山，而俗禨鬼，其神怪甚佹異，多依巖石樹木為叢祠，村村有之。二浙江東曰「五通」，江西閩中曰「木下三郎」，又曰「木客」，一足者曰「獨腳五通」，名雖不同，其實則一。考之傳記，所謂林石之怪夔罔兩及山［犭巢］是也。李善注《東京賦》云：「野仲游光，兄弟八人，常在人間作怪害。」皆是物雲。變幻妖惑，大抵與北方狐魅相似。或能使人乍富，故小人□□(葉本作「好迎」。)致奉事，以祈無妄之福。若微忤其意，則又移奪而之他。遇盛夏，多販易材木於江湖間，隱見不常，人絶畏懼，至不敢斥言，祀賽惟謹。尤喜淫，或為士大夫美男子，或隨人心所喜慕而化形，或止見本形，至者如猴猱、如尨、如蝦蟆，體相不一，皆趫捷勁健，冷若冰鐵。陽道壯偉，婦女遭之者，率厭苦不堪，羸悴無色，精神奄然。有轉而為巫者，人指以為仙，謂逢忤而病者為仙病。又有三五日至旬月僵臥不起，如死而復蘇者，自言身在華屋洞戶，與貴人驩狎。亦有攝藏挾去累日方出者，亦有相遇卽發狂易，性理乖亂不可療者。所淫據者非皆好女子，神言宿契當爾，不然不得近也。交際訖事，遺精如墨水，多感孕成胎。怪媚百端，今紀十餘事於此。建昌軍城西北隅兵馬監押廨，本吏人曹氏居室，籍入於官。屋後有小祠，來者多為所擾。趙宥之之女已嫁，與(葉本無「與」字。)夫侍父行，為所迷，至白晝出與接。不見其形，但聞女悲泣呻吟，手足撓亂，叫言人來逼己，去而視之，遺瀝正(葉本作「至」。)黑，浹液衣被中，女竟死。趙不訥妾，年可三十許，有姿態。嘗奏(葉本作「登」。)溷欲起，髻忽為橫木所串，閣於屋樑上，絶叫求救，人為解免，便得病，才數日死。南城尉耿弁妻吳有祟孕，臨蓐痛不可忍，呼僧誦孔雀咒，吞符，乃下鬼雛，遍體皆毛。陳氏女未嫁而孕，既嫁，產肉塊如紫帛包裹衣物者，畏而瘞之，女亦死。龔氏妻生子，形如人而絶醜惡，洎長，不畏寒暑，霜天能溪浴。翁一八郎妻虞，年少，乾道癸巳，遇男子，每夕來同宿。夫元不知，雖在房，常擲置地上或戶外，初亦罔覺，但睡醒則不在床。虞孕三年，至淳熙乙未秋，產塊如斗大，棄之溪流，尋亦死。饒氏婦王，在家為女時已有感，既嫁亦來，遂見形。顏色秀麗如婦人，鮮衣華飾，與人語笑。外客至，則相與飣餖蔬果，若家人然。少怫之，卽擲沙礫，作風火，置人矢牛糞於飲食中，莫不慴畏。後遣歸其父母家，禍乃息。王不知所終。李一妻黃、劉十八妻周，生子如豬［犭屯］，毛甚長，墮地能跳躑，一死，一失所在。黃氏妻是(葉本作「謝」。)夜遇物如□而長大，逼與交，孕過期乃生，得一青物，類其父。
胡氏妻黃，孕不產，占之巫，云：「已在雲頭上受喜，神欲迎之，不可為也。」果死。新城縣中田村民李氏妾(葉本作「妻」。)生子，軀幹矬小，面目睢盱如猴，手足指僅寸，不類人。三弟皆然，今五六十歲。南豐縣京源村民丘氏妻，孕十年，兒時時腹中作聲，母欲出門，胎必騰踏，痛至徹心，不出方止。後產一赤猴，色如血，棄之野，母幸獨存。宜黃縣下潦村民袁氏女，汲水門外井中，為大蛇繳繞仆地，遂與接，束之困急，女號啼宛轉。家人驚擾，召巫。巫云：「是木客所為，不可殺，久當自去。」薄暮乃解。舁女歸，色萎如蠟，病踰月乃瘳，顏狀終不復舊，成癡人矣。

鬼卒渡溪
　　紹興癸□，新城縣村渡，月明中漁人繫舟將歸，聞隔岸人喚船欲渡，就之，則皆文身荷兵刃者，二十餘輩。意其寨卒也，不暇問而載之。既濟，探囊予錢，登岸謝別而去。異時兵卒經過，未嘗有也。漁人既喜且訝。明日，視其錢，皆紙也，始悟其鬼。(鄧漢説。)

龍門山
　　南城縣東百餘里龍門山，山顛有寺，幽僻孤寂，人跡罕至，獨一僧居焉。客僧過之，留宿他室，與主僧房相去差遠。既寢，聞戶外人呼聲，驚怪不敢起。須臾，門軋然自開。客悸甚，不敢喘息，急下床欲走，門已為巨石所塞矣。大呼移時，主僧始應，甫問答間，石忽不見，而門開如初。客不復能寐，往卽主僧宿焉，且詢其怪，曰：「山鬼所為也。前後見此事甚眾，但不能相犯雲。」(邑士鄧慥説。)

郴卒唐顛
　　南城鄧某，宣和五年為郴州戶曹掾。時牢城卒唐勝，出處詭異，語默不常，若病風狂者，人目之為唐顛。有母無妻子，嘗以過逃去，久乃從蘇仙山白鹿洞中出，言：「洞中大有佳境，山川邑屋，別一人間也。」或問：「爾何不遂留？」曰：「老母在，安可不歸？異時去未為晚。」細扣之，則不答。喜飲酒，常以馬通及蛇置於懷，詣人索酒。若呼與之酒，雖副以糞穢亦不拒。嘗攜毒虺來掾廳，掾呼至庭下，酌大白飲之，唐欣然一吸而盡。取虺齧食，留其半，曰：「姑藏之以俟晚飲。」每醉後，輒坦其腹，使人以鐵椎撞之，如擊木石，顏色略不變，後不知所終。(掾之孫植説。)

復塘龍珠
　　豫章武寧縣復塘村，乾道己丑歲七月二十一日，白晝雷雨大作。數牧童放牛壠上，見西北方電光中二龍鬬，良久，東南震霆數聲起，逐退之。二龍奔逃，墜一物於半空中，大如車輪，上下凡數十而不止。少頃，紅霞白雲盤旋圍繞，竟不得上，遂墮田間。其光漸微，僅若鳧卵大，圓明如珠，眾童競取之。二樵者見其爭不已，為擊以斧，欲碎而分之，極力不少傷。相近富人余氏聞之來觀，見光采異常，知其龍珠也，易以數十錢。映空而視，中有仙女焉，遂為所得。府帥吳明可(芾)給事聞而訪之，余氏以偽珠塞命，吳亦不復取。自此後，邑境連年水災，繼以荒旱，莫眹其故也。

建昌犀石
　　建昌縣富民有不肖子，常亡賴縱飲。因大醉臥路旁，既醒，見一石如盌大，巉嵓可愛，日光射其中，有物焉。審視之，則犀牛也。不甚以為貴，持往江州。德安潘氏者奇之，餉錢十萬，取其石。後其父聞而索之，巳無及矣。時乾道五年八月也。

陳氏妻(此下至卷末，宋本作兩葉，嚴本於中縫均注「補」字。)
　　新淦民陳氏，所居在修德鄉之郭下里。隆興初，元妻為物所魅，經數年，百方禳逐弗効。夫問之：「汝常日所見幾何人？厥狀何如？」妻曰：「先有白衣人強我同寢，我每績麻時，老嫗必來伴績，仍攜兩童為執爨，無日不然。」姑亦苦之，謂婦曰：「若至，當報我。」婦奉教。會嫗入室，走白姑。姑挾刃徑往褰帳。嫗正理麻，卽斫之。嫗示以囊金曰：「所為來，欲富汝家，安得殺我？」姑遂止。轉眼間，已滅不見。陳曰：「妖易治爾。」磨刀授妻曰：「白衣至，便斫之。」妻如言，舉刃中肩，怪走而嫗至焉，曰：「郎與若相處許久，今乃謀殺之，何無人情如此？使在家受盡楚痛，展轉不能，亦不恨汝，令我來覓藥。」妻不應，刀猶在手，伺隙剚其脇。嫗奔大山，風掀裙起，狐尾露焉。俄兩女童哭而至曰：「汝已傷我郎君，又傷我婆婆，可謂無義。」妻連斫之，皆化為石，自是絶不來。

謝生靈柑
　　溫州民謝生母，老病不肯服藥，以夏月思生柑，不啻飢渴，謝生摶手無策。家有小園種此果，乃夜拜樹下，膝為之穿裂。詰旦，已纍纍結丹實數顆。跪摘以奉，母食之，痼疾遂瘳。聞者傳為孝感，遠近士大夫爭賦詩詞歌誦其美，目曰「靈柑詩軸」。郡守王溉巽澤詒書它邦，誇廣其事。惜不上諸朝，揭之史策，使繼姜詩孟宗之芳塵以示不朽。時淳熙十四年也。(按：此條見三志壬卷第五。)

許德和麥
　　樂平明口人許德和，聞城下米麥價高，令幹僕董德押一船出糶。既至，而價復增，德用沙礫拌和以與人，每一石又贏五升。不數日貨盡，載錢回。甫及家，天氣正好晴，或變陰暗，雷風掀其身于田畈間，卽時震死。
