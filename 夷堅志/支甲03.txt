
夷堅支甲卷第三(十三事)

呂使君宅
　　淳熙初，殿前司牧馬於吳郡平望，歸塗次臨平，眾已止宿，後軍副將賀忠與四卒獨在後三里，至蔣灣，迷失道，詢於田父，曰：「可從左邊大路行。」方及半里，遇栢林中一大第，繫馬數匹，皆駔駿可愛。問閽者：「此誰之居？」曰：「前邕州呂使君，今已亡，但娘子守寡。」又問：「馬欲賣乎？」曰：「正訪主分付。」於是微賂之，使入報。良久，娘子者出，澹裝素裳，翛翛然有林下風致，年將四十，侍妾十數人。延坐瀹茗，扣所欲，以馬對，笑曰：「細亊也。」俄而置酒張筵，歌舞雜奏。既罷，邀入房，將與寢昵。賀自以武夫樸野，非當與麗人偶，固辭。娘子嘆曰：「吾嫠居十年，又無子弟，只同羣婢茍活。今夕不期而會，豈非天乎？宜勿以為慮。」遂留館，凡三宿始別，贐以五花驄及白金百兩，四卒各沾萬錢之賜。又云：「家姊在淨慈寺西畔住，倩寄一書。」握手眷眷而退。賀還日，違軍期，且獲罪，窘怖無計，奏馬獻之主帥，託以暴得疾，故遲歸。帥見馬，喜而不問，仍陞為正將。後數日，持書至湖上，果於淨慈寺西松徑中至姊宅，相見如姻親，仍約明日再集，亦留與亂，金珠幣帛，稛載以歸。自是每三四日一往。賀妻以獲財之故，一切勿問。嘗歡洽迨暮，外報呂使人來，姊失色，無以拒。妹至，三人鼎足共坐。令人者(上三字呂本作「少間」。)招賀入小閣，峻辭責之。賀拜而謝過，哀懇三夕(呂本作「四」。)乃釋。經半歲，賀妻亡，窀穸之費皆出於呂氏。乃憑媒妁納幣，正為繼室。踰三年，賀亦亡。先有三子，一居廛市，二從軍，令人詣府投牒，分橐裝遺之，而乞身姊家同處。明年寒食，賀子上父冢，因訪姊家。姊云：「妹已歸臨平矣。」又明年，復詣其處，宅舍俱不知所在，唯松林內有兩古墳。賀子悲異，瞻敬而去。

聞氏女子
　　永州民聞十三，居司理院側。妻閔氏，生女極婉秀，不類市井間處子，因名曰韻奴。乾道丁亥，年十三歲矣，正與祖母同榻寢，夢一道士至，父母具饌延之。既食，呼女前，謂曰：「我尋爾久，乃在此耶。」探懷中出小磁瓢，取藥一粒，如豆大，青碧可愛，置於掌中曰：「此丹之功，力能回天機，奪造化，易陰陽，變寒暑。爾有夙緣，當服食，可速吞之。」女喜接，才下咽，異香馥郁。道士辭去，女恍惚而覺，藥猶在鬲，而香不少歇，以告祖母。有頃，起便旋，則已化男子形矣。予是時卽聞其亊，書於《景志》中，與此差不同，且以聞氏為文氏，然大略非誕也。

劉承節馬
　　浙西(明鈔本作「江」。)人劉承節，自贑州稅官回赴調，寓家於贛，但與(葉本作「從」。)一子一僕乘馬而東。至信之貴溪，午駐逆旅，逢數賈客，攜廣香同坐，相與問所從來，(呂本作「問所從來」。)欲買客香，取視殊不佳。劉曰：「吾所齎雖不富，勝此物多矣。」出篋發示之，中蓄銀可百兩，客密窺見。會日暮，皆留宿。諸人乃盜也，夜久，操仗入劉室。劉本從軍，有膂力，揮刃斷其一臂，眾懼而散走。主人蓋同謀者，紿曰：「彼不得志，必別邀黨侶來，不可安寢，不若未曉啓塗以避之。」劉不疑其詐，促僕起，不謀(葉本作「俟」。)具食卽去。至髙岡下，與盜遇，雖與拒鬬，而寡不敵眾，並子僕死焉。適一郵卒過，亦殺之，投屍坎中，分所獲而遁。所乘馬躑躅於道。適主簿出按田，馬迎之車前，局足如拜，已退復進，凡六七返。主簿異之，曰：「是必有寃訴。」遣數輩隨馬行，到岡畔坡陀下，馬跑土凝立，滿地血點，腥觸人，四屍在穴，肢體尚暖。立督里正訪捕，不終朝盡成擒，並坐殊(葉本作「誅」。)死。

虞主簿
　　虞主簿，建安人，學問超卓。登第後，注官宜興，臨赴任暴卒。經日復蘇，云：「初病困迷罔時，見一吏揖庭下曰：『府君有命。』遂從以行，且百里，足力不能支，懇求少憩。良久，復進到一所，如世間嶽廟。引入門，望主者冕旒正坐，乃扣頭請曰：『某死無所辭，念父老無兼侍，乞賜以餘生，終父天年，無所復恨。』主者曰：『汝知前生之事乎？』對曰：『不知也。』王(呂本作
「主」。)曰：『汝昔姓名為陳朝老，今藉其宿學，故聰悟絶人，但一生無絲髮善事，是以福淺。上帝憐汝讀書之勤，與汝一第，所以不食祿而早世者，正由不曾作福耳。憫汝有養親之志，吾奏於天曹，許延七日，可歸與父別也。』遂得還。」自知不永，侍父以泣。越七日果死。

王宣太尉
　　西邊大將王宣，紹興末禦虜寇立功，乾道中為襄陽帥而卒。後半歲，其麾下故部曲蔣訓練出城至澶溪，飲於水濱，一黃衣卒持令字旗大呼曰：「都統喚。」蔣問何人，曰：「王太尉也。」蔣憶其已死，熟視黃衣，蓋舊識，久亦不存，疑不欲往，為所促，乃隨之行。登南門樓上，宣在焉，參伍兵衞，視生時無異。蔣再拜，宣勞問勤至，曰：「汝家安樂否？」以無恙對。又問：「汝馬在否？」曰：「被員都統獻了。」宣曰：「可惜！可惜！」又曰：「汝曾見我馬乎？」對曰：「未曽見。」顧左右牽青師子來，少頃而至，則青驄也，極神俊。使蔣騎之，攬轡而上，其去如飛，足不踐地，過人廬舍徑從屋脊超驤。蔣驚怪，忽忽如醉夢中。既還，卽使別去，且命一校送下城。瞢騰歸舍，與妻子語未竟，有五兵負錢五萬、酒五尊，雲太尉賜訓練。蔣將犒以官券，已失所在。次日得疾，越五日始愈。

熊二不孝
　　興國軍民熊二，稟性悖戾。父明為軍卒，年老去兵籍，不能營生理，妻又早亡，惟恃子以為命，而視如路人，至使乞食。明垂泣致懇，肆罵弗聽，將訴之於官，復不忍，但毎夜焚香，仰告神天，冀其子回心行孝。如是二年。惡子方從其徒縱飲聚博，長空無雲，忽變陰慘，雨腳如麻，雷電交至，諸人對面翳暗，莫能舉目，聞有呼熊二者。良久開霽，不見其人，相率尋覓，得屍於郭門外，剜其眼，截其舌，朱字在背，歴歴可認，曰「不孝之子」。時淳熙三年九月七日也。

張文寶
　　建康遊弈軍將李進，健勇有力，為隊旗頭。年財三十，染時氣，得熱疾，(此句葉本作「染時疫渴熱」。)主將命醫職張文寶療之。張素不精此伎，徒欲藉軍中名字以庇門戶，診脈切證，不能辨溫涼，謂為虛陰，投以附子大劑。才下咽，進覺五藏如沸湯澆沃，煩悶痛劇不堪忍，罵張曰：「附子燒殺我矣，我必死，當訴汝於九泉之下。」已而奄然，肌體皆斑(葉本作「紫」。)黑。葬之三日，家人具酒餚復墓，進附女子言曰：「張文寶用藥殺我，(葉本多一「我」字。)今還魂。」其妻奔告於統制，遣一校率匠發冢破棺，則屍已朽穢不可近。自是張日夕見其在側，兩月而死。

方禹寃
　　鄱陽縣人方禹為郡吏，與凶子楊五有隙。楊從事於駔儈，禹每為所凌。嘗因酒酣相值，卽執其裾，禹度力不能敵，卑辭請命，楊弗顧，曳之於地，恣行箠踢，傷已甚，傍人勸諫，猶搦之不釋。眾舁禹寸步歸家，困惙殆絶，謂妻子曰：「我與彼有宿世寃，今為所毆，萬一不起，切勿訴於官呈驗吾屍，空播羞痛，但置紙筆於柩中，自當理諸上蒼。」言訖遂沒。妻子銜茹寃恨，不復彰聞。楊自以為得志，愈肆凶虐。歴數月，當秋末時，日正中，見禹從遠來，二鬼隨其後。俄至前，叱楊曰：「爾無故殺我，我赴愬於幽冥，蒙助我二使，共捕爾。」楊欲走，禹捽其髻，鬼又從而擊之。楊哀懇謝過，禹曰：「當爾苦我時，荒窘之狀亦如此，殺人償命，欠債還錢，豈悠悠閑言詞所可救解！」路人過者，見楊垂頭惵惵往復自語，且以手摑面，流血不止，為報其家來視之，尚能道所遇。頃之而死。

汪乙竈
　　鄱陽市民汪乙，居倉步門外，販魚鼈供衣食。乾道三年秋月至湖上，以錢兩千從漁者買一黿，其重百斤。還家，寘諸室內。夜聞呻吟聲甚哀，明燈照之，乃黿也。見汪來，昂首作人言曰：「願救殘命，放歸江湖，當思所以報。」汪愚而忍，以為怪，持大杖鞭之數十，猶乞命不已。鄰叟聞而異焉，披衣起，喚汪，勸其縱之於水，不聽。明旦，叟又率他居者同勸止，且欲眾出錢償所直，竟不可。後三日，殺之。未幾，坐事繫獄遭杖，家日以貧，與妻皆餓死。

段祥酒樓
　　鄱陽郡胥段祥，主酒務榷酤。縣治之南舊有酒店，重樓頗潔，素為山魈所據，歴歲久，人莫敢登。每陰晦之夕，則拋擲瓦石，擊壞罌甕，翻潑水漿。淳熙三年，祥實董其事，深以為慮，乃與他少年羣議之，密蓄利刃，散伏戶外及壚側，數人入室守視，又縛大雄雞置甕邊。祥親執短矛，顒坐以俟。時當秋八月，二更後，聞有喘息聲。頃之，一物身長六尺餘，裹軟腳唐巾，緑袍角帶，曳黑鞾持手板，從樓而下，搢板揎臂，欲至甕滌器。聞雞振翼，化為狸，俯伏於地，將搏雞。祥運矛摏其喉，聲如狐嘷，眾共擒殺之，剝其皮，斑爛可愛，煑肉分食無餘。樓怪遂絶。

姜彥榮
　　鄱陽醫者姜彥榮，淳熙十二年，遷居豐泰門內。因夜歸，停燭獨坐，尋繹方書，見老人拊戶而立，注目視之，已不見，知其為怪，而未暇窮其跡。他夕，赴市民飲席醉歸，復遇之，灼然可識，龎眉白首，髭髯如雪，著皁緑素袍。姜大呼叱之，沒於地。姜曰：「是必窖藏物慾出耳。」遲明，發土二尺許，獲銀小錠，重十有二兩。複劚之，鏗鏗然聞金革之聲，堅不可入。姜慮無望之福或反致禍，乃止。

張［魚占］魚
　　鄱陽陶器店駔張廿二，醜面闊口，廛市呼為［魚占］魚。乾道癸巳，因逋負稅直多不能償，與妻相繼自經死。有子幼，贅壻陳昉主其家。淳熙庚子，昉偕同里朱生往都昌魚池索漁戶債，正飲酒於肆，見張從一黃衣急足來。方怪慴，已至前，厲聲叱昉曰：「知汝在此，故來需汝性命。」昉再拜拱手，邀入坐，不許，曰：「我更喚丈母來共汝理會。」少頃，果同妻抱嬰兒復來，揮鐵尺擊昉，朱奪其尺，告之曰：「爾女兒分付丈夫隨我，今若殺之，如何出手？」張曰：「吾死七八年，囚繫陰司，受無量苦，壻全不救拔，此嬰兒亦因渠一拳而夭喪，安得素(呂本作「索」。)休！」適尉曹兩弓兵過，覩其紛爭，不知為鬼也，亦語之曰：「汝無故白晝打殺，定當累我。」張乃顧黃衣曰：「為我追此人去。」黃衣曰：「須是先於泰山府君處下狀，得文牒方可追人，豈得專擅。」擾擾薄暮，張夫婦及黃衣就置酒處僦宿，昉與朱並弓兵鄰室而處，略無人鬼之辨。張終夕詬昉，又使黃衣返其家取錢。良久，負二千至。弓兵問所自，對曰：「在張家桌下取來，初時左門神見拒，而右尉為我通報，故得之。」明旦，與朱、陳復同塗到鄱城西北蠙洲，忽不見。昉抵所居，猶歴歴聆張聲音。旋臥病，踰旬獲安，幸不死耳。

包氏僕
　　鄱陽包氏，居蠙洲門內，買一馬，付其僕程三養視，日浴之於放馬渚。常為白頸鴉登背拋糞，深患之，逐去復來。於是敲針作小鉤，貫以長縷，從馬腹旋繞至背，掛餌於表。鴉啄餌，吞鉤不可脫。程剔其雙目睛，懷歸舍，求酒於主家而吞之。自此眼力日盛，能歴覽鬼物於虛空間。嘗與包婢在廚，見一鬼瞠目拖舌，項下纒索，履門閾窺瞰。程持杖擊之，呷吟窘怖，冉冉入地而滅。蓋向時有縊死於彼處者。後每出野外，必有所賭，雖似人形，而支體多不具足。厲怪望之，往往奔竄。或人謂千歲鴉目能洞視，程所吞者其是歟？(此卷亦得之朱從龍。)
