
夷堅志補卷第一(十二事)

續酆都使
　　林乂為酆都使，已載冥官門。後十餘歲，當宣和七年，其所親段敏(明鈔本多一「正」字。)病傷寒未解，昏困間見錦衣花帽吏卒數十輩，皆長丈餘，直入臥內。方驚顧，而林君來，呼段字曰：「彥舉，汝勿恐，明日得汗矣！」因留坐款語曰：「吾非久當受代。」段問其故，曰：「有內臣黃某者，觀時事不佳，知必兆亂。每起一(葉本無「一」字，從明鈔本補。)念曰，卽不幸有變，吾必死之，上以報國家，下以表忠節。明年，京師破，黃遂赴火死，上帝嘉其節，故預除為吾代。」少頃告去，敏(明鈔本多一「正」字。)覺少蘇。明日，果得汗而愈，方問答次，不暇詢黃之名。紹興十三年，錢知原觀復為廣德守，中使黃彥節經過，從容語及先世，曰：「先人諱經臣，於京城受圍時，不忍見失守之辱，積薪於庭，自焚而卒。」乃證前事。惟忠臣孝子，動天地，感鬼神。絕臣未死之前，穹蒼已知其心矣，夫豈偶然哉！

吳氏父子二夢
　　吳信，字正之，洛陽人。紹興初為武岡尉。劇賊曹成蹂躪湖湘間，勢甚張。(明鈔本作「勢張甚」。)郡聞寇至，守將黃君興與諸曹悉引避山谷。信獨慨然以死自誓，留城內，集丁壯捍禦。居二日，寇(明鈔本多一「眾」字。)壓境，先遣一騎將來偵城中虛實，信偶識其人，登陴呼曰：「郝大夫亦為此耶！」郝泣曰：「吾以母故，陷於此，不能自還，羞見故人。」信為言城中無豪戶大家，正使擄掠，懼得不償勞，郝曰：「聞黃使君橐中之藏甚厚，故來取。」信曰：「去已久矣！」郝曰：「然則為君全一城。」卽舉鞭麾眾去。黃歸，冒為己功，受陞(明鈔本多一「官」字。)賞，信幾獲罪。後數年丁已歲，為金州清湘尉，夢人告曰：「君有陰功，生子當及第，起自東南第一州。」覺而弗解，姑志諸牘。又二十年丙子歲，官於建康，因出郊，見驛壁有詩，首句雲「建節東南第一州」，始悟前夢。是歲其子仁傑薦名鄉書，(明鈔本作「試」。)竟用此舉免解登科。淳熙十二年，仁傑調官明州慈谿令，當詣部銓量，前兩夕夢入大叢林，見禪衲數百輩(葉本無「輩」字，從明鈔本補。)膜拜，山門上一僧侶欣然獨出。傑問為誰，或曰四祖也，卽炷香致敬。行經西廡，復見一僧，亦長身異眾，又問，人曰五祖也，如上禮瞻謁，乃寤。明日，至相府，遇同年生趙善鐻，訪知所授，曰：「慈谿不可為也！」於是更蘄之羅田。及赴官，乃知兩祖道場，皆在蘄境。

妙心行者
　　福州西禪寺行者名妙心，無父兄弟姪，獨母存，患瘋疾，累年不能步履。妙心(葉本有「不」字，從明鈔本刪。)日饋以(葉本無「以」字，從明鈔本補。)粥飯。妙心(上二字從明鈔本補。)受本寺差監作礁坊，嘗用紙糊一毬，實以紙錢，一夕，焚香告天曰：「妙心母老而苦瘋疾，聞世人取肝割股以行孝者，今願破腦出髓，救母餘年，望三界神明賜祐。妙心今貯火毬內，(上五字明鈔本作「今貯炭火於樹毬內」。)若使紙錢成灰而外毬不損，當卽償答。」已而果然，遂對空再拜，以左手持斧置顖門，右手執木椎擊之，應手頭裂，暈倒在地，不(明鈔本多一「能」字。)自知。忽有神人呼之曰：「汝適所禱為何事，而乃不起耶！」始覺少甦，(明鈔本作「蘇」。)摸其頂，則髓已出，如鴨卵大，殊不痛楚，漫覆以刀鎗藥。礁坊去家五里，急走歸。母云：「吾兒將何藥來，吾已聞馨香矣！」對曰：「昨晚遇道人，與我此藥，今煮粥和服。」粥成，一(明鈔本作「滿」。)室皆香，母一啜而盡，便覺手足輕快，呼曰：「試扶我行。」比下床，若初無疾者，母子俱喜。妙心還碓(明鈔本無「礁」字。)坊，掌事者欲糾其夜出，(上五字明鈔本作「以其夜出欲糾之」。)不敢隱，乃以實告。監寺僧從皎驗之，不誣，具(明鈔本作「以」。)白長老，達於州。時王與道師心尚書作牧，賜錢(上二字明鈔本作「與之錢」。)五十千，絹二十疋，以為孝養之勸。士大夫(上三字明鈔本作「郡士」。)多作詩贊詠，(上四字明鈔本作「作歌贊美」。)時紹興三十年九月也。

龔明之孝感
　　龔明之，字熙仲，崑山人。幼孤，鞠於祖母李氏。李嘗語之曰：「吾年三(明鈔本作「二」。)十歲時，得寒疾，困臥三日，夢緑袍判官告曰：『與汝(葉本作「吾」，從明鈔本改。)七十七。』豈吾壽數至此邪！」崇寧(葉本作「熙寧」，依下文年數計算，明鈔本較合，故從改。)中，李行年適滿所夢之數，遂病。病已革。龔愁窘不聊生，中夕，炷香於頂者七日，(葉本無「日」字，從明鈔本補。)泣禱上帝，願減己壽(明鈔本作「算」。)五年以延李命。(上四字明鈔本作「以益李壽」。)香未盡，聞腦中有(明鈔本無「有」字。)爆裂聲，不為動，哀懇益切。明日，李病尋(明鈔本無「尋」字。)愈，壽至八十三而終。龔游舉場蹭蹬，僅領鄉舉，晚以特恩殿試，(上二字明鈔本作「試殿廷」。)策名前列。時已八十二歲，法不應任官。吳人在朝者列其行義，合詞薦之，得監南嶽廟。淳熙五年，丐致仕，鄉人自(葉本作「與」，從明鈔本改。)趙再思左史以下二十人，又為請於朝，覬增秩。參知政事錢師魏謂其無例，(上二字明鈔本作「無吏考」。)以為難，吳仁傑曰：「公試與丞相敷陳，必能動上聽。」錢問其故，仁傑曰：「龔君頃以至行動上帝，是以知今日必能動人主。」因言其故，錢悚然敬聽。果得旨，遷宣教，卽賜服緋。又四年乃卒。

詹惠明
　　婺源小民詹直，紹興九年，因醉毆殺鄰人妻姚氏，法當死。其子惠明，時不在家，既(明鈔本作「聞」。)知，乃詣里正及縣，乞以身代，不聽。獄既具，持牒訴郡，(上四字明鈔本作「惠明隨至郡守處書牒」。)言無以報罔極之恩，幸有兩弟，可以養母，乞代父受極刑，齧指出血，詞甚哀切。太守曾天游侍郎告之無此法，哭拜不止，(明鈔本多「掩面而出」四字。)凡五訴，不見省。方盛夏，坐府門外，以火艾灼頂至數十，曾公適禱雨自外歸，見之惻然，使以狀來白，無為自苦。明日，立庭下，曾閲狀未竟，忽割左耳擲廳事之上，(葉本無「之上」二字，從明鈔本補。)灑血淋漓，一府大驚。曾為草奏而繫之獄，以竢報。父見而罵曰：「我年已老，殺人償命，自是本分，汝(明鈔本多一「自」字。)有妻子，何得如是！」及報下，詔減父罪一等而釋惠明。斷勑之至，官吏欲驗誠偽，(上二字明鈔本作「其情實」。)紿以得請，擁之入市，惠明色無悔怖，呼曰：「養子待老，積穀防饑，代父償命，留名萬世。」至市曹，始宣恩旨，人咸嘆其孝誠，時年二十有二。曾又案具赦文，以孝子順孫事狀上，為丐錫鄉社美名，乃乞量加恩賜。於是改所居(葉本有「曰」字，從明鈔本刪。)「嘉廢里」曰「孝悌里」，賜錢三萬、帛二匹、米二斛。後父母相繼卒，既葬，棄妻子出遊，專以修治橋道為務，至今猶存。

謝小吏
　　南城縣小吏謝某，事父甚孝。父年老，須酒肉。吏家貧，度一日資用可了，則致養不少乏，稍有餘，卽益市佳饌以進，亦不敢為(葉本無「為」字，從明鈔本補。)過舉，以貽親憂。凡二十年間，始終一致。父且死，持其手泣曰：「爾竭力孝我，(上二字明鈔本作「盡孝於我」。)神天實鑒臨之，我無以報，死後願為爾子。」時婦方姙，臨蓐，夢翁入房，寤而生子，狀貌宛肖翁。甫數歲，家每祀先，兒輒據父位，飲啗自如。既長，事親之孝，一如其父。

蕪湖孝女
　　蕪湖詹氏女，姿貌甚美，母早亡，父老而貧，以六經教授鄉里，(上二字明鈔本作「小兒」。)稱為詹先生。女與兄事之慎謹，間售女工以取給。手鈔《列女傳》，每暮夜，必熟讀數四而後寢，雖大寒暑不廢。淮寇一窠蜂張遇，自池陽來犯縣，縣人皆竄，其父泣謂女曰：「吾老矣，死固無恨，奈爾何！」女曰：「(葉本有「我」字，從明鈔本刪。)父獨何憂？我計久已決，今日豈得父子俱生邪！」頃之賊至，欲殺其父兄，刃將下，女趨而前，拜曰：「吾父貧且老，殺之何為！(明鈔本作「益」。)觀將軍意不在金帛，妾雖醜陋，願奉巾櫛，以贖父兄之命。不然，將併命於此，(上十三字明鈔本作「以事將軍，請放父兄，不然父子併命。)無益也。」賊卽舍之，父(明鈔本作「並」。)兄皆(明鈔本作「亦」。)得脫。女麾令(上二字明鈔本作「麾手使」。)急去，曰：「無相念，善自保，我得為將軍妻，無憾矣！」遂隨賊行數里，過東市橋，卽躍入水而死。賊嘆愕不已。(上二字明鈔本作「而去」。)女時年十七，後數日，其兄夜夢女來別，曰：「幸活吾父兄，吾已死，故與兄訣。」既旦，兄慘慘不懌，妻怪問之，具以夢告，大驚曰：「我亦夢小姑來，如平生，亟相別去。」明日，始知其果死。周少隱曰：「女子以柔靜之姿，當白刃在前，於倉卒危殆之際，乃能雍容説賊，以活其父兄，又能歸潔其身，以死為節，可謂全德矣！」其鄉人謂此女平日好讀《列女傳》，胸中包括古今，故能作此大丈夫事。竊謂不然，蓋其天資之美，非學而能。今世士大夫，口誦聖賢(上二字明鈔本作「古人」。)之言，委身從賊，徼倖以偷生者，不可勝數，曾一女子之不若！故備録之，異日用補國史也。

都昌吳孝婦
　　都昌婦吳氏，為王乙妻，(上四字明鈔本作「嫁夫王乙」。)無子寡居，而事姑盡孝。姑老且病目，憐吳孤貧，欲為招壻接腳，因以為義兒。吳泣告曰：「女不事二夫，新婦自能(明鈔本多竭「力」二字。)供奉，勿為(上二字明鈔本作「乞罷」。)此説。」姑知其志不可奪，勉從之。吳為鄉鄰紡輯、澣濯、縫補、炊爨、掃除之役，日獲數十百錢，悉以付姑，為薪米費。或得肉饌，卽包藏持歸。賦性質實，不與人妄交一言。雖他人財物，紛雜在前，不舉目一視，其所取唯稱其直。故鄉人交相邀喚，是以婦姑介處，略無饑寒之患。嘗炊飯未饙餾，(葉本作「饋」，從明鈔本改。)有外人相呼與語，(上四字明鈔本作「呼之出」。)姑恐飯過熟，將取置盆中，以目不能見，誤置(明鈔本作「傾」。)桶內，其中甚垢污不潔。吳還視之，不發一言，(葉本無上二字，從明鈔本補。)亟於鄰家(上三字明鈔本作「往比鄰」。)借飯饋姑，而取所污飯，洗滌蒸熟食之。一日正晝，里人皆見祥雲五色從空下，吳氏躡之而升，冉冉際天，驚報其姑，(明鈔本多「曰婆婆汝媳婦白日昇天了」十一字。)姑曰：「莫胡説，恰纔與人舂米回家，方倦臥在床，爾諦視之。」(上四字明鈔本作「如不相信，往驗之」。)眾詣房前窺之，果熟睡未寤，皆駭然而退。及寤，姑語之故，吳曰：「適夢二青衣童駕雲而來，執符牒，牽我衣，(明鈔本多一「裾」字。)言天帝有召，令我步空，(上四字明鈔本作「便同躋虛空」。)直抵天門。引入朝謁，帝御坐臨軒勞問曰：『汝一下愚村婦，乃能誠事老姑，勤苦盡力，實為可重。』(明鈔本多一「遂」字。)賜酒一盃，馨香徹鼻，又與錢一貫，曰：『將歸供贍，自今不須傭作。』拜謝而返，二童仍前送歸，恍忽而醒。」果有千錢在床，滿房香氣。始悟眾所睹者，乃神遊爾！自是傭喚愈多，吳亦不拒，而賜錢專留姑用，用盡復生一千，綿綿不匱，姑雙明尋亦再明。

褚大震死
　　湖州去城三十里，地名毗村，有舟師褚大者，(葉本無「者」字，從明鈔本補。)凶愎不孝，鄉里(明鈔本多一「皆」字。)惡之。母嘗墮水中，坐視不救，有他人援之，反加詬罵而毆之。(上三字明鈔本作「以致毆擊」。)淳熙元年七月，棹船載客出南門，方離岸，一人追呼附舟，褚利其直，載與俱至釣臺下，其人忽言曰：「我乃神，(明鈔本多一「爾」字。)非人也，以(葉本無「以」字，從明鈔本補。)汝不孝，上天命我擊汝。」褚殊不懼，猶應之曰：「便是天神，也還錢乃可去。」語纔訖，震(明鈔本作「迅」。)雷一聲(明鈔本多一「震」字。)而死，神卽不見。同舟人驚怖，告於烏程尉木(明鈔本作「朱」。)昺，來驗其事。

陳曾惡子
　　南城鄉民陳念三，悖逆其父，父不能堪，每賫褚鏹(明鈔本多「詛之」二字。)於神祠，云：「不孝之子，願(明鈔本多一「令」字。)遭蛇傷虎咬。」如是累年。父沒，惡子因入山伐木，為虎所食，家人尋得，負屍而還。及夜，舉家悲哭，聞鬼聲自山而下，初如咳噎不快聲，已復為羊鳴，又變他獸聲，絕可怖。家人戰悚，其嫂叱，(疑有脫字。)乃稍引去，連日攝擾不已，乃(明鈔本作「遂」。)急葬之，而徙居焉，時淳熙元年二月也。族黨皆恨其父不及見焉。(明鈔本作「雲」。)又同鄉曾賤狗，不孝於母，嘗具食粗菲，母詈之，曾怒(明鈔本多一「目」字。)叱云：「晚當食汝以糞。」母泣而呼天，須臾，雷電陡作，(上二字明鈔本作「鬱興」。)拽其子，擊死於田中。

陳婆家狗
　　淳熙十四年三月，江州人趙二出市，過南門之外，陳婆家一狗前迎，搖尾拜跪。趙驚(明鈔本多「問之」二字。)曰：「我尋常不曾到此，你自不識面，因何如此作怪？」狗忽作人語曰：「我是趙二郎密友，要知得時，乃市上茶店小五郎者也。不化生前時時毀罵親母作(葉本無「作」字，從明鈔本補。)老狗，以此受罰，墮畜生道。所以自明其事，奉勸世人，以為戒爾。」趙嗟嘆，欲再與言，咆哮去矣。

程烈女
　　方臘作亂，轉寇新安。歙人程叔清家(葉本無「家」字，從明鈔本補。)避地城南，一女年十七，父母計曰：「吾家居此，不幸則死，女年色方盛，萬一辱於賊，何顏復(上一字明鈔本作「以歸」。)見宗黨！」乃呼語之曰：「吾州以淫為諱，汝良家子也，足不(上一字明鈔本作「未嘗」。)及門外，倘為兵刃所刼，(明鈔本多一「將」字。)奈何？」女曰：「兒豈從賊者，脫有不可，唯死而已！」(此句明鈔本作「當以死拒之」。)因取(明鈔本多一「將」字。)衣裳，戲負以趨，(葉本無此句，從明鈔本補。)試(明鈔本作「且」。)為見執拒(明鈔本作「罵」。)賊之狀。父母喜曰：「能如是，真吾女也！」明日賊至，逃散山中，女適遇賊，被執。賊曰：「持爾歸聖公，何憂不富貴！」女罵曰：「汝狗輩，欺天害人，獸類不若，何聖公也！」賊脅以白刃曰：「不從則殺爾！」女愈罵，賊怒，(明鈔本無「怒」字。)先斷其髻，知不可屈，碎其屍而去。時有兩童匿其旁大石下，備見始末，歸於其家言之，遂收葬山下。羅頌端視為作傳雲。
