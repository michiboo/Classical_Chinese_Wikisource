
夷堅三志壬卷第二(十二事)

楚州方夫子
　　楚州方夫子者，一僧也，只著布直掇，莫能知其紀年。人疑其少時嘗為儒流，故稱夫子。不火食，亦不寄宿宮寺人煙之處，但往神墟社廟棲止。求見之者，不可蹤跡。凡人死生禍福，值其肯言，無不響應，然不可扣。未嘗從人覓錢，而腰間不乏。敬事者擬行親近，輒漠然不接。間呼一人，揖而與語，不出一年，非死卽大病。或欣然邀客入酒壚對酌，客自喜奇遇，然被禍尤速，度其意，務與世俗絕而已。丁承信者，家富，買爵，倐於眾中挽之，招飲酒，解腰包出一物使食，形如脯，非魚非肉，莫可名狀。洎探錢償酒直，則皆市中日用者。臨出，拊其背曰：「汝強。」丁歸過大澤，見巨魚困落淺沙間，其長數尺，不能運掉，丁乘醉投刃，揕之不動，乃呼少年多力者共斃之，凡三十五輩。剖其肉，曝而為臘，其味蓋似酒壚所食者，幾重千斤，一肉節可作舂臼。丁益自託(「託」疑當作「詫」。)使氣雄閭里，未半歲病死，彼三十五人者，相繼無遺。陳敏為郡守，備禮迎請屢矣，掉首不顧。一日，據案決事，忽醉罵而入，閽卒不敢遏，陳問為誰，典客以告，陳曰：「吾好招之不至，今敢爾！」命捽至前，愈遭罵叱。陳大怒，卽枷項送獄，仍令虞兵尾其後，聽其所言，但云：「這賊收禁我，看天火燒了你屋！」候兵不敢隱，具以白，陳笑曰：「無傷也，狂子已落我手，候火燒吾居卻放汝。」甫明日，家僕自石城來，問鄉里事，續曰：「平貼無他，只宅上少遺漏。」驚訪其詳，則雲廬舍淨盡矣！乃嘆曰：「方夫子真神人乎！」爭釋械引上，具公服將展禮，又大罵而去。建甯劉子禮，朱元晦熹妻兄也，能傳其事，不知今存否如何，淮楚去來者未嘗言之，當更審實。

楚州陳道人
　　楚州又有陳道人者，其父仕至員外郎，當任子，陳年二(「二」字疑誤。［按：周本作「二十」］)多讀書，不肯受蔭。忽若發狂，棄家，顛癡不可拘束，遂乞丐道塗。經數年，日夕臥於堰岸牛泥中。或識其家世，捐金施之，一飽竟，卽與人。當寒雪永夜，鼻息鳴雷，人雖異之，而莫能知之也。又數年，稍泄其機，頂顖常有氣騰上，或問之，曰：「勿問，但以未炊烝餬置吾頂，少頃，則通熟可食。」驗之而信。已而不復泥中臥，往來自如。建寧劉思恭舊見之。淳熙間再見，則在他所，扣其説，曰：「吾為丹所惱，不居泥淖，是身殆無所容。」又扣為何丹，不答而走。劉持雲（呂本作「劉將曰」，按：「持雲」似「將去」之誤。）與約明日更瞻禮，曰：「不須爾！茅山劉蓑衣來謁方夫子，吾為引道。」顧劉曰：「子值老鼠則生矣！」恍不曉所謂。時正初夏，及六月，得下泄病，幾死者三四，緜延過冬至方瘳，始悟鼠生之證。然深自閉匿，唯恐姓名章徹於外。一淮漕獨敬之，漕無子，訪之作禮，命兩妾同拜，請曰：「某未有嗣續，二者孰可？」指小姬曰：「此是已。」將別，戒曰：「有子定矣，切莫須使發性氣。」漕受教唯謹，官僚過失，曲意掩覆。踰歲果得一男，不勝喜。卽遣吏齎沉香一斤，並銀絹往謝，吏跪致漕意，陳嚬眉良久曰：「不濟事了。」悉卻不納，吏強爇香而去，使寄聲曰：「吾向來所戒如何，而乃頑心不改。」吏曰：「運使至善人，那得性氣之失。」歸至真州，嬰孩已不育，吏以實告，漕動色拊幾曰：「神哉先生之言也！神哉先生之言也！」僚屬聞而疑焉，漕曰：「某前守某郡，奏罷一縣宰不法，繼乃知不如是之甚，特幕官譖之爾。其人性剛，又家貧，無以歸，遂死於路。亡子生之夕，夢其就吾榻同寢，怒而逐之，擊以笏，遽起入後房。」夢覺，聆人語聲，則兒生矣，蓋寃魂示化也。嗚呼，神矣哉！今尚無恙。

聶伯茂錢鴿
　　臨川聶伯茂，樞密昌之姪也。為人端良樸厚，善作詩，字畫亦工。家新修廁屋畢，加以茨塈，曉登之，忽一錢從上墜，正中其額。念泥飾堅密，何自致，心切異焉。錢表裏光新可愛，姑攜下以示家人。方傳翫擬議間，一白鴿自外飛入其懷，因撲得之，付兒童飼養，甚為馴狎，然莫明其兆祥。未幾，病腹下氣蠱，病塊如覆盆，積日不差，僅餘年而卒。卒之夜，鬼環其居鳴呼，聶枕上聞之，屢喚婢明燈，迨其絕乃已。吉人遭此無妄之禍，無理安在哉！前十年，妾康奴生一子，而妾兄弟皆有瘵疾。一日，正搗帛，若有報者云：「汝弟已死。」回顧無人，但一物倐入咽喉間，須臾，吐鮮血數口而死。

劉氏柱吼
　　建昌城內食巷劉侁家，因慶元元年火災，燬其故廬。二年夏，悉力重創廳事，忽東主住一柱中作黃牛吼，連聲不絕者三日。侁招精於佛會者二十人，繞而誦《金光明經》，亦不止，又三日，乃寂然。俄而喪子，且無孫。雖居處僅成，僅伶俜一身而已。

懶愚道人
　　金谿女子何氏，名師韞。其父亡，母嫁邑士董天進之子。董登科，通判饒州。將就蓐，與其夫約：已有四女，若復然，當溺諸水。是夕董妻夢神人來，抱一玉天尊入兒婦房，為犬所吠，至傷神人，極力訶叱，且拜謝，驚魘良久。董揭被推枕呼挽之，口中猶喋喋稱「不敢」，徐能道所見。望廊下有燈燭火，且人口嘈雜，董疑外間有警，足不及履，下床，知婦免身，問：「男耶女耶？」無應者。妻心訝焉，趣詣其室，則已在水盆內，用物覆其上矣。急取之，且責其子。子謝曰：「實以多女，恐為大人累。」於是舉之。才十四歲，嫁臨川饒氏。祖母已歿，父至貧，奩裝單薄。晝躬爨滌，夜讀書史，仍勉夫以學。好作詩，未嘗自露。至五十寡居，端靜不與人接。過六十以後，始見親姻。嘗自敍雲韞道人，居室前有一木，盤柵濩落，每恨不識其名。訪諸梓人，曰：「此懶愚樹也。俗謂之懶由樹，外堅內虛，不中繩墨。」道人笑曰：「此真與我同。」遂榜其室曰「懶愚」，因以自表，仍賦《古風》一篇云：「君不見南嶽懶殘師，佯狂啖殘食，鼻涕任垂頤，懶為俗人拭。又不見愚溪子柳子，堂堂古遺直，以愚名溪山，於今慕其德。二子真吾師，欲見不可得！唯有懶愚樹，終日對顏色。齊威勤讀書，輪扁巧斵輪，勤巧動心志，何如懶愚貞。衰年髮已皤，行少坐時多，亦欲傚勤巧，奈此懶愚何！」許深甫主撫學，道人孫婿黃日新，將赴席下，作序送之，訓以懷仁輔義，立身行道，報國榮親之説。凡著詩文四十卷。陳孺漢卿、葉伯益皆為撰序。享壽八十六而終。

胡原仲白鷳詩
　　建安胡原仲憲，宜和中，赴省試於京都。留中塗，夜夢對白鷳而賦長篇。既覺，但能記四句云：「惟餘虛名在，長江與蒼山。不逢堯舜世，終此若鳥閑。」念之不樂，且起為同塗士友言，以為方從事進取而得此詩，前歧事不問可知，必老死布衣，無為汲汲西笑也。諸友強挽之行，竟不第。紹興中，用趙簡公薦詔召之，辭以母老，乃補官，就教授本州。誥詞云：「朕聞堯舜之世，天下無窮人。」然後恍悟前語。孝宗在御，復用大臣薦，拜大理司直秘書省正字，引老丐歸，特改京秩與祠祿。後以壽終。

兩黃開登第
　　南城士人黃開，字夢高，因累舉免解，而以紹熙癸丑登科，調湖口主簿。次年九月病卒。同郡新城一士，亦姓黃，赴壬子秋舉，祈夢於大乾山，得詩兩句云：「一枝丹桂高高折，兩朵黃花曄曄開。」寤而大喜，欲改名曄，謂與夢之當名者不符；欲為開，又惡犯南城夢高。他日慮將蹭蹬，沉思連夕，竟亦名開，遂同年唱第，銓調桂陽主簿。待次裡居，開夢高不祿，心大惡之，每書名只作闓字，至丁已之冬，亦卒。有圓夢者，追繹神旨，所謂兩朵黃花曄曄開者，華而不實之義也，神其戲之耳。初，南昌李大異伯珍，與夢高為契舊，時為省闈參詳，見其預選，深為之賀，及隨郡往謝，李遽出迎之，呼曰：「何為有兩子張！」夢高應曰：「只緣有陳驚坐。」眾皆大噱。初拆封日，主司建昌兩黃開，且皆書義，欲去其一。已而閲家狀，見免舉初舉之異，乃止。支壬所書不詳。

項山雉
　　撫州金谿縣項山寺，去江不遠。六十年前，有野雉甚大，迥與同類別。人或見之，亦不疾走，疑為神物，相戒勿得犯。觀翫之久，日以狎習，樵牧有貪者，復懷搏射之念。然才遇之，輒翔去，以是益異之。忽僵死叢草中，兒童亦不敢取食，隔宿就視，頭已化蛇，特未開眼，見者悚懼卻退。漸並其身成全蛇，眾共逐之，入一穴，穴中泉出如涌。二年，穴浸大，歲歲增闊，每出遨戲於葛林中而食木葉。歷二年，(呂本作「二十年」。)其穴廣可容人，自是不復得見。一日，雷雨大作，山裂發洪，滔滔漫流，與寺前大江合。寺之人見驚波中一蛇，粗如樑柱，躍赴江畔，居民頗遭溺。(呂本多一「死」字。)水定之後，眾僧往視其穴，則摧塌矣。

呂仲及前程
　　呂仲及企中，少孤貧，漂轉建昌。雖已受蔭得官，而三十歲時患風淫末疾，久之小愈。適閩僧張聖者，編置到彼，別有張無無者從學焉，超然有所悟，能信口談人禍福。二張同寓太平寺，閒游天慶觀，無無自言：「嘗任州通判，棄而入道。」然莫可稽詰。士大夫多就謁，呂亦往，得其所書「鎮淮」兩字，曰：「君見此則發跡。」更無它言。呂四十五歲始改京官，作邑宰，會虜寇犯江，方軍興之際，幾以乏興(「乏興」二字，原本作「之與」，黃校改，按呂本、周本均無「興」字。)為主帥所戮，已引立皂旗下，帥望其人物壯偉，問為誰家人，知其文靖公後裔，遂釋之。虜退，論賞識外貳邊郡，為運使所知，檄攝盱眙。至治所，見官舍「鎮淮堂」，大喜自負。有屯駐軍與北鄙結約，期以後日四更作亂相應，呂密知之，而念日已逼，告急無及，於事又非郡兵可制，乃呼直更卒，倍於常夕。甫三鼓，譙樓鳴角，北人疑屯兵畔己，遂解散厥謀。徐獲唱禍者兩輩，立斬之。諸司奏聞，給事中王日嚴薦達甚力，連加擢用，四持節，七典藩位，至秘閣修撰。張無無之先知為有神也。


趙希哲司法
　　宗子希哲，字行之，居建昌，娶南城董宗安之女。獲漕試文解，旋該紹熙覃恩出官，初調某主簿，利心忽起，妄以他事離其妻，再娶富室周氏，大獲裝奩。為興化軍司法，待闕未上，夢父奉議告曰：「汝當致位侍從，緣休妻非其罪，今望前程亦難矣！」寤而自悔，乃僦舍於董宅之側，挈周並三子居之。時宗安已亡，仍升堂拜母，曲意講歡如舊日，將以全姻好而消冥譴也，復通家往還。始與密友鄧景文説前夢。然業已如是，故妻又更適郴縣令韓範，無可奈何，常悒悒不樂。慶元戊午二月之任，才踰月而抱疾，以四月不起，方困頓時，遣呼其弟連城尉於鄉里，將付託後事。既行，其妻母於黃昏之際，見希哲著白道服，方琴頂巾，如平日結束，大駭，急報其女曰：「十七伯伯卻在外。」奔出視之，無見矣！越數日，凶問至，壽止四十餘。

楊抽馬卦影
　　楊抽馬卦象，言人死生吉凶、貴賤壽夭，往往如神。予書已數見之，但志其大者。至於微細眇末，居止宴會，亦未嘗不前定於累年之外，茲不憚屢書，使人知萬事之固然，不必營關方寸也。北客郭大夫，為四川制置司幹官，捐三十千問二十年休咎，最後一詩云：「第一莫忤邊德明，它時定與汝為鄰。」郭晚得東南郡守，挈家待次於無錫縣，買屋於茆子橋，卽詢四鄰姓氏，果有新建昌邊通判，捧刺謁之，扣其字，則德明也，愕然駭異。自是相與如兄弟，乃知數椽之室，邈在異方，亦不能逃定數如此。邊名察，常州人，梁榜登第，黃齊賢為之館客，親聆其語。齊賢常至吉州，太守方松卿召飯，同會者臨江劉聞詩，劉以趙從善作守時在館舍，因言趙頃得楊生流年狀，至是歲詩云：「青原臺上好廬陵，更招館客是彭城。」可謂神異。觀此兩者之驗，況其大者乎！
