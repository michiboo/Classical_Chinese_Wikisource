
　　鄉里洪源董氏子，家本染工，獨好羅取飛禽，得而破其腦，串以竹，歸則焚稻稈叢茆，焫(葉本作「燎」。)其毛羽淨盡，乃持貨之，平生所殺不可計。老而得奇疾，徧體生粗皮，鱗皴如樹，遇其苛(明鈔本作「發」。)癢時，非復爬搔可濟，但取茅稈以燎四體，則移時乃定。繼又苦頭痛，不服藥，每痛甚，輒令人以片竹擊腦數十下，始稍止。人以為殺生之報。如是三年，日一償此苦，然後死。
　　臨川有巫，所事神曰「木平三郎」，專為人逐捕鬼魅，靈驗章著，遠近趨向之。自以與鬼為仇敵，慮其能害己，日日戒家人云：「如外人訪我，不以親疎長少，但悉以不在家先告之，然後白我。」里中人方耕田，見兩客負戴行支徑中，褰裳跼步，若有礙其前者。耕者曰：「何為乃爾？」曰：「水深路滑，沮洳滿徑，急欲前進而不可。」耕者笑曰：「平地無水，安得有是言？」兩客悟，謝曰：「眼花昏妄，賴君指迷也。」欣然直前，曾不留礙，徑至巫門，自稱建州某官人，頃為祟所撓，得法師救護，今遣我齎新茶來致謝。家人喜，引之入，勞苦尉藉，始以告巫。巫問何在，曰：「已入矣。」大驚曰：「常戒汝云何？今無及矣。」使出詢其人，無所見。巫知必死，正付囑後事，忽如人擊其背，卽踣於地，涎凝喉中，頃之死。〈(李德遠説。)〉
　　鄉人董璞，宣和四年為南安軍上猶丞。有道人從嶺外來，長六尺餘，雲將自此朝南嶽，且言有戲術。董為置酒召客，而使至前陳其伎。獨攜無底竹畚一枚，泥滿其中，庭下觀者數百，道人令自取泥如豆(葉本作「彈」。)納口內，人人詢之，欲得(葉本無「得」字。)作何物，或果實，或殽饌，或飴蜜，不以時節土地所應有，(上三字葉本作「有無」。)皆以其意言。道人仰空吸氣，呵入人口中，各隨所須而變。戒令勿嚼勿嚥，可再易他物，於是方為肉者能成果，為果者能成肉，千變萬化，無有窮極，而一丸泥自若也。董氏子弟或不信，遣鄉僕胡滿出，戒之曰：「汝亦説一物，正使誠然，姑應曰不是，試觀其何以處？」僕含泥呼曰：「欲櫻桃。」道人呵(葉本作「呼氣」。)問之，曰：「非也。」再三問，皆然。笑曰：「汝欲戲我耶？吾將苦汝。」又呵氣入之，則為大蒜，辛臭達於外，僕猶執為未然。道人徧告眾曰：「此人見侮已甚，當令諸君皆聞之。」指其口曰：「大糞出。」應聲間，(上四字葉本作「應聲而出」。)穢氣充塞，徹於庭上，僕急吐出，取水濯(葉本作「灌」。)漱，良久尚有餘臭。觀者大笑，益敬之。道人亦求去，與之錢不受，獨索酒，飲數升遂去。竟不知為何許人，何姓氏也。董外孫洪應賢(邦直)從在官下，(葉本無「下」字。)親睹其異。〈(應賢説。)〉
　　王錫文在京師，見一人推小車，車上有甕，其外為花門，立小牓曰「諸般染鋪」，架上掛雜色繒十數條。人窺其甕，但貯濁汁斗許。或授以尺絹，曰：「欲染青。」受而投之，少頃取出，則成青絹矣。又以尺紗欲染茜，亦投於中，及取出，成茜紗矣。他或黃、或赤、或黑、或白，以丹為碧，以紫為絳，從所求索，應之如響，而斗水未嘗竭。視所染色，皆明潔精好，如練肆經日所為者，竟無人能測其何術。
　　趙敦本〈(不韋)〉紹興二十九年為臨安通判，其子善廣在侍傍，夢人持符追之曰：「府主喚。」廣辭不肯行，曰：「吾父與府公共事，吾知子弟職耳，何為喚我？」持符者捽之以行。廣問：「當以何服見？」曰：「具公裳可也。」既至公府，庭下侍衞峻整，威容凜凜可畏。主者據案怒色曰：「趙善佐，汝前生何以敢殺孕婦？」廣拜而對曰：「某名善廣，非佐也。」主者顧追吏曰：「此豈小事而誤追人邪？」命捽送獄而釋廣。廣還至家，但見眼界正黑，不能得其身，自念平生誦《法華經》，今不見何邪？忽覺所誦經在手，光焰煥然，已身乃臥床上，投以入，遂寤。家人蓋不覺也。後七年，為饒州司戶，乃卒。
　　李南金客於宣州，與一倡善。紹興十八年，秦棣為郡守，合(葉本作「作」。)樂會客。李微服窺之，以手招所善倡與語，秦適望見，大怒，械送於獄，將案致其罪。同獄有重囚四人，坐刼富民財拘繫，吏受民賄，欲納諸大辟，鍛鍊彌月，求其所以死而未能得。南金素善訟，為吏畫策，命取具案及條令，反覆尋索，且代吏作問目，以次推訊，四囚不得有所言。獄具，皆杖死，吏果得厚賂，卽為南金作道地引贖出。後二年，南金歸樂平，與其叔師尹往德興謁經界官王昺，宿於香屯客邸。夜中驚魘，叔呼之不應，撼之數十，但喉中介介作聲。叔走出，喚鄰室人，並力叫呼，良久乃醒，起坐謂叔曰：「惡事真不可作。曩者救急為之，今不敢有隱。」始盡説前事云：「適夢身在宣城，逢四人於路，挽衣見苦曰：『汝無狀，用計殺我。我本不負汝命，(葉本無「命」字，下句作「但須償我命」。)今當相償死。』便取大鐵盆覆我，故不能出聲。非叔見救，真以魘死矣。」又十年，竟遇蛇妖以卒。〈(洪紱説。)〉
　　蜀婦人常氏者，先嫁潭州益陽楚椿卿，與嬖妾馬氏以妬寵相嫉，乘楚生出，箠殺之。楚生仕至縣令，死，常氏更嫁鄱陽程選。乾道二年二月，就蓐三日，而子不下，白晝，見馬妾持杖鞭其腹。程呼天慶觀道士徐仲時呪治，且飲以法(葉本作「符」。)水，遂生一女，卽不育。而妾(明鈔本作「妄」。)怪愈甚，常氏日夜呼謈，告其夫曰：「鬼以其死時杖杖我，我不勝痛，語之曰：『我本不殺汝，乃某婢用杖過當，誤盡汝命耳。』鬼曰：『皆出主母意，尚何言？』」程又呼道士，道士敕神將追捕之，鬼謂神將：「吾負至寃以死，法師雖尊，奈我理直何？」旁人皆見常氏在牀，與人辨析(明鈔本作「折」。)良苦。道士念終不可致法，乃開以善言，許多誦經咒為冥助，鬼頷首，卽捨去。越五日，復出曰：「經咒之力，但能資我受生，而殺人償命，固不可免。」常氏曰：「如是吾必死，雖悔之，無可奈何。然此妾亡時，有釵珥衣服，其直百千，今當悉酬之，免為他生之禍。」呼問之曰：「汝欲銅錢耶，紙錢邪？」笑曰：「我鬼非人，安用銅錢？」乃買寓鏹百束，祝焚之。煙絶而常氏殂，時三月六日也。
　　樂平縣何衝里，皆程氏所居，其北有田一塢數十百頃。紹興十四年夏五月，積雨方霽，日正中無雲，田水如為物所捲，悉聚為一，直西行至杉木墩(葉本作「塢」。)而止。其高三四丈，初無隄防，了不汎決。裡南程伯高家，相去可三百步，井水忽溢起，亦高數丈，夭矯如長虹，震響如霹靂，北行穿程聰家牆，又毀樓西北角而過。村民遙望有物，兩角似羊，踴躍其中，與青衣童數人徑赴墩(葉本作「塢」。)側。田水趨迎之，相扞鬭，且前且卻，凡十刻乃解。北水各散歸田，與未鬭時不少減，南水亦循舊路入井中。是日，滿村洶洶，疑有水災，既而無他事。伯高者，本以富雄其里，自是浸衰，未幾遂死。今田疇皆為他人有，而聰亦與弟訟分財，數年始定，然則非吉祥也。
　　廉布宣仲、孫惔肖之在太學，遇元夕，與同舍生三人告假出遊，窮觀極覽，眼飽足倦，然心中拳拳未嘗不在婦人也。夜四鼓，街上行人寥落，獨見一騎來，騶導數輩，近而覘之，美好女子也。遂隨以行，欲跡其所向。俄至曲巷酒肆，下馬入，買酒獨酌，時時與導者笑語。三子者亦入，相對據案索酒，情不能自制，遙呼婦人曰：「欲相伴坐，如何？」卽應曰：「可。」皆欣然趨就之，且推肖之與接膝，意為名倡也。婦人以巾蒙首，不盡睹其貌，客戲發之，乃一大面惡鬼，殊可驚怖，合聲大呼曰：「有鬼！」酒家奴出視，則寂無一物，嗤其妄。具以所遇告，奴曰：「但見三秀才入肆，安得有此？」三子戰慄通昔，至曉乃敢歸。
　　會稽人桂百祥，能役使六甲六丁，以持正法著名，稱為真官。先是，吳松江長橋下，每潮來，多損舟船，相傳雲龍性惡所致。縣人共雇一傔，齎訴牒請於桂，桂曰：「若用我法，當具章上奏，則此龍必死。事體至大，吾所不忍，姑為其易者。」乃判狀授傔，戒曰：「汝歸。」持往尋常覆舟處，語之曰：「桂真官問江龍何為輙害人，宜速改過自新。脫或再犯，當飛章上天，捕治行法矣。」此人持歸報父老，別募一漁者，使伺潮將至，從第四橋出白之。漁者迎投判牘，具告桂語。瞬息間，潮頭正及其處，卽滔滔而返，自是不復為害。〈(二事趙公懋元功説。)〉
　　陳晦叔〈(輝)〉為江西漕，出按部，舟行過吳城廟下，登岸謁禮不敬，至晚有風濤之變，雙桅皆折，百計救護，僅能達岸。明日，發南康，船人曰：「當以豬賽廟。」晦叔曰：「觀昨日如此，敢愛一豕乎？」使如其請以祀，而心殊不平。船纔離岸，則風引之回，開闔四五，自旦至日中乃能行。又明日，抵大孤山，船人復有請，晦叔怒曰：「連日食吾豬，龍亦合飽。」鼓棹北行不顧。纔數里，天地斗暗，雷電風雨總至，對面不辨色。白波連空，巨龍出水上，高與檣齊，其大塞江，口吐猛火，赫然照人。百靈秘怪，奇形異狀，環繞前後，不可勝數。舟中人知命在頃刻，各以衣帶相纏結，冀溺死後屍易尋覓。殿前司揀兵將官牛信，從吏在別舫，最懼，俯伏板上，見一人，白髮不巾，當頂櫛小髻，謂曰：「無恐，不干汝事。」晦叔具衣冠拜伏請罪，多以佛經許之，龍稍稍相遠，遂沒不見，暝色亦開。篙工怖定，再理楫，覺其處非是，蓋逆流而上，在大孤之南四十里矣，初未嘗覺也。〈(南昌宰馮羲叔説。)〉
　　皇甫自牧罷融州通判赴調，由長沙泛江。六月劇暑，自牧在舟中與同行者皆袒裼不冠屨，以象戲遣日，忽博局傾側，以為適然，對弈不輟。舟師之妻大呼曰：「急焚香，龍入船矣。」驚顧，見一物繳繞，超出水面，正當馬門壓焉。舟低七八尺，腥涎流液滿中，鱗大如盆，其光可鑒。自牧惶遽穿靴着衣，百拜禱請。舟且平沉，龍忽躍入水。其響如崩屋聲，激巨浪數四而波平，舟已遠矣。自牧至梧州守而卒。〈(王嘉叟説，其姻家也。)〉
　　燕人程師回，既歸國，為江西大將。紹興十二年，朝廷遣還北方，舟行過大孤山下，舟人白：「凡舟過此者，不得作樂及煎油。或犯之，菩薩必怒。」師回曰：「菩薩為誰？」不肯言，逼之再三，乃以龍告。師回嘻笑曰：「是何敢然？龍居水中，吾不能制其所為。吾在舟中，龍安能制我！」命其徒擊鼓吹笛奏蕃樂，燒油煠魚，香達於外。自取胡牀坐船背，陳弓矢劍戟其旁。舟人皆相顧拊膺長歎曰：「吾曹為此胡所累，命盡今日矣。奈何！」時天氣清明，風忽暴起，曀霧四合。震霆一聲，有物在煙波間，兩目如金盤，相去僅數十步，睨船欲進，威容甚猛。師回曰：「所謂菩薩者，乃爾邪？」引弓射之，正中一目。其物卻退，睢盱入水中，未幾，風浪亦息，安流而去，人皆服其勇。江行人相傳以烹油為戒，云：「蛟螭之屬，聞油香則出，多騰入舟，舟必覆，或至於穿決隄岸乃去。」師回所射，蓋是物也。
　　婺州永康人徐偲，字彥思，素以能文為州里推重。鄉人慾為父祖立銘碣，必往求之。平生無時頃輟讀書，後仕至建州通判歸。暮年忽病忘，世間百物，皆不能辨。與賓客故舊對面不相識，甚至於妻孥在前，亦如路人。方食肉，不知其為肉；飲酒，不知其為酒。飢渴寒暑晝夜之變，一切盡然。手亦不能作一字，閲三年乃卒。蓋苦學精思，喪其良心雲。〈(喻良能説。)〉
