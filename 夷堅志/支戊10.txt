
夷堅支戊卷第十(十一事)

宋都相翁
　　長安李履中(復)，以元豐元年十月將適淮楚，維舟於宋都城下。旁有他舟，舟中一客如世俗道人者。李熟視之，見其面目光徹，目中白輪如十歲小兒，五色微碧。是時天晦微雪，水風甚寒，但披破布綿裘，草履不襪，膚體不起粟，神全氣充，越兩日不見飲食。疑其收陽內養而有所得也。呼問其舟人，雲十餘年間三次來附載，顏色不改。惟蓄藥一大瓢，更無他物。遇泊舟則攜瓢入市，晩卽醉歸，不知所貨何藥。但聞能知人過去未來事，無一語失，因此稱為相翁。李遂召之，凡三召方至。與坐，問其姓，笑曰：「君問甚姓？」乃扣其攝生之法，再三，始言曰：「無用求人，無以與人，多夜早(上二字黃校疑誤，呂本作「花早」。)落，天藏其明。」謂李請謹行之。旋飲以酒，稍款熟，又詢其人倫之學，卽曰：「載真神靈，可見鬼神；紙上糟粕，翳目枯精。君來年得官，銓選八年改官，預錢糓軍旅者二十五年，因論事得對為郎官，又為主計官。當權者遷怒，枉退閑十餘載。晚悟性命之理。」方客談話之次，時時囁嚅於口吻間，不可辨。李默意其有異於人，因告曰：「使予於性命之理脫然有悟，子或肯來訪。掃室共醉，以盡平生，豈不樂哉！」將行，請記其氣，(「氣」字疑誤。)李亦酒酣，漫録以贈之。後不知再見與否。李果以次年時彥榜登第，所說升沉禍福多驗，官至中大夫集英殿修撰。

金谷戶部符
　　金堪，湖州安吉人，初名谷。淳熙庚子入州學義勝齋。當元夕，諸生盡告假出遊，金獨坐讀書。夜半就寢，夢在家居燕凡，(黃校：疑誤。呂本作「幾」。)有一皂衣若縣胥者揖庭下，持片紙前白曰：「有引追秀才上供折帛。」形容蹇倨，且含怒色。取視之，字絶草不可辨。慍其追呼無禮，率爾答之曰：「我自有尚書戶部符在此，汝何為者！」回顧坐右，書案間文帖成沓，果得符，卽出以示。皂衣悚謝而退。明日以告同舍生，皆莫曉。江陰何洗(呂本作「□」。)適在學，為釋之曰：「科舉屬禮部，銓選屬吏部，今雲戶部，而轉運司實隸之。得非諷吾人營漕臺牒試乎！」金欣然經營半歲餘，既而謀不諧，只就鄉舉。榜未掲數日前，又夢到一都會，過大石橋前，有甲第一區，垂楊夾道，門觀華赫，頗似政府。正行橋上，遇報榜四輩，踉蹡而來曰：「金堪得。」夢中應之曰：「我自名谷。既以堪名，漢有張堪，吾當改字為張仲矣。」遂寤。及榜出，亦不利。念二夢俱不然，殆進取未如意，為鬼神所戲罔。至於癸卯，復赴舉。沉思故夢，往來厥心，將更名，又未決。往禱祠山廟乞籖，籖曰：「因借吹噓送上天，縻官榮爵驗前緣。音書千里無邀阻，那更相逢八月邊。」遂以堪名納卷，旋預計籍。甲辰省試，以正月九日與諸人詣貢院，觀宣押考試，(呂本多一「官」字。)而王宣子以戶部尚書知貢舉，躍如有會於衷，料四年前部符之兆，其應不疑，果登第，再調為復州推官。(禹姪為復州守日録。)

余程守婚約
　　余元量初妻張氏，既沒一年，淳熙甲午之春，再議同縣何衝程氏女。既問名結約，擇日納采，而為讒口所間，罷不成。數月之後，兩家皆息意矣。余別有所議，未堅定也。夜夢舊先生董守約來，持白狀紙一通示之。問何書，曰：「此年命月日也。」遽展視，見當中大書一程字，其傍小字數千，如蠅頭。未暇閲讀，而董掣去之，曰：「所欲報汝只此，無用盡觀。」遂寤。明日，詣董言夢。董於是事初無所豫，又平生未嘗與人作媒妁，指為荒忽杳茫之談，但相對一笑而已。既而程姻復尋盟，始悟守約者，若令守舊約也，神假其名以曉人云。小字者，疑紀其一生休咎，故不使得見耳。

程氏買冠
　　浮梁臧灣士人臧慶祖，娶妻程氏，恩義甚篤。程年不及三十而亡，臧念之不替。每日上食靈幾，必自設匕箸於側，與相對飲饌，夜則寢其幃室，雖葬畢亦然。嘗往田舍收租，祝之曰：「我今出西莊，暫捨汝去，勢須留一月。已戒某妾謹潔供羞矣，無用戚戚。」遂行。有商客從臨川來，尋常以箆頭釵鑷就灣中販鬻者。客時到其家，程在簾下呼問：「有何物？」具以名色對。取而視之，擇買魚枕冠一頂，曰：「要錢幾何？」曰：「千五百。」程曰：「每年買爾物，物有所值，何必索價？償爾(呂本作「七」。)百可乎？」客初未肯為市，徐念往來此地歲久，人情習熟，誼不應校，卽留冠受直。暮還旅店，就主人語歎幹運之難，曰：「今日趨走營營，只是細一官人宅買得一冠耳。交易費力，銷折本錢，去住無門，將若何而可？」主人言：「你且慢説本利，定見鬼，彼家孺人已歿，人口至少，那得更有婦女尚買冠子！」客意貌惶擾，拊腰間布囊，摸所貯錢，頓覺怯薄。出而觀之，錢形固在，而絶輕。投諸溝水無聲，且浮而不沉。極驚異，亟再至臧宅，審正晝語言處，儼然如初。一妾出，扣所以至。客以事告，妾曰：「吾娘子下世，只我與兩個小兒共處，誰買汝冠！豈誤耶？」客猶不深信。請入堂訪，只見原冠在靈席上。悚愕而退，汗下如雨，返視水中錢，成爛楮矣。

回香院鷄
　　景徳鎮管下有小剎名回香院。紹興中，山主育一黃牝鷄，不蓄雄。僧老而饞，但冀日得一卵以供饌耳。天將曉，必躬持米一勺，水一器，飼諸柵中，始親出之。幾兩歲久，益以肥澤。當秋夕，僧夢婦人著黃衫(呂本多一「泣」字。)拜床下，斂袂請曰：「老新婦欠院家錢，逐日旋還了。餘欠只七金，(按「金」字似當作「錢」。)乞放此身去。慈悲寛捨之恩，不可勝言矣。」覺而忘之。至曉如常時以水米至柵，則鷄已僵死。僧咨惜不已。令童奴攜至後牆上，擬俟晨餐罷燖煮，以備不時之客；若無客不妨飽飫。俄二丐者來覓飯，僧曰：「恰淘米欲炊，恐難以待。」丐指鷄欲買，僧靳之，未遽從。丐曰：「此鷄或是喫毒蟲得病，既已死，不宜留。幸有見錢七十，願付我，使暫一知肉味，亦師之賜也。」乃許之，而度其必無所酬。丐探□中，惟存七錢，自見尤責曰：「早來方收拾得七十錢，穿得一串，藏護甚謹，此外又求化得此七錢，不在數內。今而失之，真不可曉。」僧猛省夕夢，命取鷄去，而用所償七錢付小僕，使為撞鐘拔度。予謂鷄化為媼婦，見夢乞命，或稱別去者，多矣，諸志亦屢有之。此段乃有丐者一節，映帶為助，特覺新竒也。

蕪湖王氏癡女
　　臨川王氏支派，有散居蕪湖者，生計贍足。其一無嗣而亡，有女及嫁，而心識不惠，不可外適。訪得族姑嫁劉知縣者，嫠寓鄱陽，子未娶，年時相侔，且故為中表，其母遣媒幣往來平章之。既成婚，贅劉子於家，所挾奩具甚厚。姑率累繼往，王氏月給錢米以奉之。女雖不諳曉人事，而憑仗婢媵，晨昏定省，亦於禮無違。居之三年，劉之家貲在饒者為惡壻所蕩，至售其妻為人侍妾。劉母因求還整葺生涯，且營錢贖厥女。劉子留連浸久，不復有東下意。王女信信趣之，似嫌其癡，積歲託故，(呂本多「不至」二字。)王無以為依，怏怏而死。劉遂別娶婦，而中心常若有負者。慶元二年，忽生疽於背。始猶飲酒食肉自若，瘡日劇。母年將九十，泣守其傍。劉略不顧接，亦不與他人語，但時時悲叫曰：「姐姐少緩我，容我相隨去。莫苦我。」醫巫在前，莫知為何等祟孽。唯母憂之，病逾月，竟不起。王順伯視其母為姑，為區處其後事，且捐俸濟之，僅茍活而已。

梁執中
　　鄂州將官梁執中，不知何許人。紹熙元年六月，在公廨晝寢，夢故人崔子明者來相見。雖夢寐恍惚，而知其已死。凡語言應酬，間以謔笑，只如生時。久之，乃問曰：「君今應在冥間，不審作何職事？」曰：「吾之所掌，世人生死文簿也。」梁曰：「然則我之脩短，君必知之。」曰：「固然。」曰：「試為吾檢看，庶可一觀，獲知前程所屆。」崔曰：「無傷也。」命吏卽檢索。俄持簿至，崔繙閲再三，且注目細誦，不以示梁，亟掩之。問其故，曰：「不須看得。」祈扣備至，始言曰：「君之壽纔得五十四歲零十三個月半耳，以其不甚永遠，故不欲奉告。」遂揖而別。梁覺而省憶，密書於策。其生也，歲在己未二月三日。是歲庚子，五十二年矣。以來日苦無多，頗不樂。然亦不以為異。後三年二月，得疾，殊不佳。告家人曰：「病勢如此，料必應昔夢。」是月十六日果卒。蓋已掛五十五歲，比冥數衍其一。又閲正月並二月之半，所謂十三個月半者，此焉。(價孫録來。)

朱南功
　　朱南功，字元勣，湖州安吉人。自幼嗜書，博覽強記。目之所歷，意之所會，皆手自抄冩。諸子百家之書，摘奇會粹，名曰「筆耕」，曰「諸子粹言」。紹興丙子歲，始預州貢。既而退飛不偶，常客於諸公貴人之門。趙公碩彥膚與為友壻，既持閩使節，招致於館舍，論心莫逆。淳熙甲辰，三月免舉試。先兩月，方從閩歸，而平生所作文，多不涉舉業畦徑。正月至臨安，寓脩文巷邸道陌邊，枉不與流輩往還，滿意焚舟一戰，以償夙志。省試罷，一夕，夢大神金甲煌煌，儀矩甚偉，持黑牌入室，其上唯書一福字，掛於壁。初時絶明白，須臾隱滅，與牌俱黑，遂悟。(按「悟」字似當作「寤」。)意以神告福字為嘉祥，稍語所善者。或疑字滅於黑，其兆當不得大佳。已而下第，勉應特恩，又入第五等，乃授福州助教。其時已六十三歲，不可納敇，乃拜命。未幾而卒。

李汪二公卜相
　　李仲永赴致和戊戌廷對罷，卜者某人云：「君必居魁甲，全與黃裳狀元等。」既而曰：「恰所言小誤，黃公入乾元祖土格，君乃坤元祖土，差不及之。然故不失十名前也。」及唱第，名在第七。紹興乙卯，臨安有相士，曳一牌，長三尺，題雲「尋今年狀元」。汪聖錫省試罷，與同輩十餘人在茶肆。(呂本多一「士」字。)熟睨戶外，趨而入，注視汪不瞬目。起執其手曰：「吾求大魁久矣，乃在此耶。」訪館寓所在，隨以往，丐一紙書其事，且曰：「吾言不妄，當與我五萬錢。」汪弗許。同舍勸勉，於是為之書。士置其牌於汪館曰：「從今不復出，指日俟捷耳。」汪是歲省闈第九，繼冠多士，如其言。(李智仲説。)

胡畫工
　　浮梁畫工胡生，居於縣市，其技素平平。邑人葺城隍祠，付以錢，使繪門衞二神。胡生嫌所得之微，視其直斟酌，但作水墨而已。衣冠略不設。夜夢二巨人，長七尺，儀貌雄偉，而衣裝極敝惡，謂曰：「我二人蒙君力，獲所依憑，霑受香火。獨恨被服不如法式，不為人所禮。願君復加藻飾，必有以報，使技日進而名益彰。」夢中恍惚許之。已覺，而未暇研究。經旬日，因過彼處，遙望兩像，宛如故知，瞿然悚悟。卽日買金箔五采，自施工藝，繪黃金甲，執金鉞，冠帶整嚴。見者悉加瞻敬，而不以夢告人。複夢其來，威容凜凜，服與貌稱，感謝至再三。自是胡日以稱遂，求者接踵。至於嫁女文繡，只以畫代之。里巷遭疫癘，無一家不病，胡氏獨免。或疑為挾它術，始道所遇於此。紹興中事，胡氏已死，神像尚存。

淩二賭博
　　浮梁西村民淩二，世世農業。翁之次子小二者，(上「子」字疑衍。)獨嗜賭博，雖日撻不悛。遇一客，言能卜筮，以一神像畫卷並一香爐自隨，毎事必祝。淩子往扣某日勝負，客曰：「今夕勝五百錢，盈數卽止，不可過也。」已而詣山寺，從其徒夜博，果得錢如數。默念此戲不可不求援於神，卽再謁客致謝，而舉所贏買酒縱飲，伺客醉臥，負其兩物歸。客不敢訪尋，狼狽而去。凌敬其所奉，動輒如意。因設誓俟滿五百千，當整治生涯，不復仍舊習。凡數年，貯儲過半，而二親繼亡。殯葬之費，於此乎出，為之蕩然。又積之至四百千，而一子與人鬬，人自戕。厥母以為此子殺之，拘鞫囹圄，盡耗其資，乃獲明白。迄至於三，及四十八萬矣，一夕遭火，悉為煨燼。是時凌年過五十，無復可營，既死。其別子差能自立，嘗為毒蛇嚙右手，自斷其臂，得不死，今猶在雲。(右二事亦張子理説。)
