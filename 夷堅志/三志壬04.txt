
夷堅三志壬卷第四(十一事)

南山獨騎郎君
　　臨川村民張四，買芒掃帚一束，凡四柄，及開用之，於中得小鐮，蓋割禾所用者，知為編帚人遺下，取掛壁間。迨夜，輒有聲，家人疑惡，欲棄之。張曰：「此不是殺人之具，必非寃魂，無乃鬼神憑託乎！姑置之。」徙頓神堂內，奉之唯謹。始也烏烏然，少則訇訇然，旬日則喃喃然，云云然，似可曉一二。又數日，悉能辨之，問為誰，曰：「吾南山獨騎郎君也，山神憐我巧言語，又知人世事，故遣報禍福於人。」初言明日某客至，送某物來；鄰婦方孕，言何時得子，艱而不危，一切皆然。漸漸有持錢酒問事者，居半年，其門如市，乃繪卷軸以應之，益敬為神。族弟天祐造而謁焉，持久不應，倦坐以待，忽聲出天井中，謝淹留之過，曰：「偶赴劉漢王飲席，是以歸遲。」漢王者，士人所祀小神，非高皇帝也。扣以訟事，曰：「得勝，仍有財。」又扣其二，則云：「不可，不若罷議，苟妄動必敗。」已而盡然。天祐置百錢而退，呼回之曰：「中有沙毛錢五，請易之。」天祐持去，白曰：「聞神善謳，願聽一唱。」先索錢，與之三文，乃謳，其曲則俗傳《刺梅花》者也。天祐曰：「能送我乎？」曰：「甚易。」作嚶嚶之聲，隨至半空一里許，祐回首謝之曰：「仙童還矣！」乃祝其徐徐行而反。如是四年，忽告別，遂寂無聲。張氏賴以小康，用其鐮與常鐮等，考向所報答，不過村疃細瑣，不能知其它，亦已怪矣！

皮場護葉生
　　皮場廟在臨安西湖者，其威靈不減汴都。處州士人葉生，游國學，賦性若癡昏，而誠敬在心，事神竭力，每月朔望，必一往拜謁，無間於寒暑風雪也。因省試下第無聊，念歸而囊無一錢可動，謂同舍曰：「吾困窮無策，明日當禱皮場乞三萬錢。」眾相與嗤笑。及還，有喜色，曰：「卜之杯珓，既許我矣，明日當得之。」眾曰：「如何送來？」曰：「殆不可知也。」明日兀坐，薄晚，有近郡太守倩鄰齋指名以百千招一習書者充館客，其人亦以失利不肯行。葉亟往自獻，鄰齋將付所迎之資，但請借三十千，約自鄉里省母，便道赴之，遂符昨數，皆以為偶然耳。又須一夫力荷擔，復齋戒謝神之賜而申此請，眾曰：「此豈難辨，所患無錢，既有之，何必薦瀆神祇。」拒不聽，復禱祠下，亦有喜色。臨束裝，杳無其人，迫於潮信，令齋僕齊行，眾曰：「此只可至江下，奈渡江乏便何！」葉曰：「吾所恃唯神，定非所慮。」長揖徑出。至午僕回，爭扣之，僕云：「葉上舍將上船，恰一鄉夫自江西來，無回驛，正與之是鄰人，欣然隨去矣。」於是始異之。後數日，一同舍自越回，乃與葉同舟者，語士友曰：「神哉！皮場之靈，獨私於彼。是日，到中流，風雨驟作，吹仆帆檣，舟人窘束無措，同載百人，驚怖誦經，而葉熟睡不知也。俄而風定檣正，舟人云：『方危急時，見金甲巨神，伏劍坐於篷上，不審為誰所事，實賴其陰助，獲免傾覆爾。』葉竦然改容曰：『卽吾香火所奉皮場大王也，繪軸見在吾笥，適於夢寐中固睹之矣。』」臨川游祖武為前廊學録，親語其異。

建昌寺塔影
　　寺塔現影之異，傳記多論之。唯建昌景德寺紹興元年者為可怪。其始也，倒垂於地，不但日色所映之處而已，凡一寺之內，隨屋壁方隅闊狹、高低小大，無不悉具，不知其幾千萬也。大抵物之影仗日以成，是日雖偏室隱戶僻陋之所，太陽未嘗及者亦然。至於瓶罌甕盎、杆鉢床幾、衣衾什器，一切目所睹者，布現不殊。僧寺欣欣，以為佛示大吉祥，幾於在谷滿谷，在坑滿坑，將必有興盛之兆。乃募人施財，作大佛事，辦大齋設。已而寂然，無福無禍。越三歲，翻罹叛卒之厄，城人死者什八九，獨通判逃難塔上，叛眾求之不得，而飢餓絕食。一老院子蒙其恩顧，密知所在，為求飲食，賊蹤跡獲焉，又殺之。因焚其塔，而不能仆，然則影魄之發露，其凶至此。識者雲，倒影之沴，主下陵其上，信矣哉！

丘簡反魂
　　宜黃管下地名索富，士人丘簡，處邑中郭氏館舍。夢為黃衣卒所追，卽隨以行，入大官府。王者玉冠赭袍坐於正殿，卒聲喏庭中云：「丘簡見到。」傍一吏叱問曰：「當追丘圓，茲乃丘簡，姓同名異，如何妄追來，速押去！」遂墜深坑中，駭汗如濯，乃覺，為郭君道之。蓋簡昔名圓，意為幸脫鬼籍，絕以自喜。明夜，復夢到昨處，一獄官捧文牘升殿奏云：「丘簡卽故丘圓，今改名耳。」越月抱病，舁以歸，不及至家而歿。其再夢也，見友人胡得一者在傍，聽呼名，寤而與人説。時得一固無恙，後百許日亦亡。

塗知縣夢龍
　　宜黃塗正勝，字士表，登第為湘潭宰。夢祖居坪上有黃龍飛騰，過隔港地名鹿塘白茶乃止。塗氏，官族也，士表覺而不懌。舉夢示人曰：「坪上衣冠其絕乎，白茶之地興矣！」次年，四友策名，正白茶有派，終列大夫郡守，十知縣繼之。而坪上寂寂，至今四十二年，無人仕者。

塗朝奉敺疫
　　塗大經朝奉，初被鄉薦入京，行次半塗，寓宿一寬宅，舍館已定，聞內間呻吟者非一。應門者惟一老翁，執禮甚恭，凡供需之物，如屬縣之奉彼者，心切疑焉。問之，方雲其家病疫。塗彷徨欲去，顧天色已昏暮，前塗旅邸有無、遠近皆未可知，而從僕橫叨犒飫，深過所望，交口扼其行，勉強聽之，而悵然曰：「吾其病死於道路乎！」翁微聞之，遽拜於前，力挽留，不使去，仰而視曰：「秀才得非江西撫州人姓塗者乎？」答之曰：「然。」念向者未嘗此來，遠鄉之人，安能知吾姓氏，殆必得於諸僕而佞我爾。翁進曰：「吾官乃我家福星，我家六七十口，不幸一男自獄歸，染囚疾。今家眾已死三分之二，獨老夫先病而甦。昨夜忽夢數神道來，相將辭去，某試陽止之，神相顧曰：『不可居此矣，明日有撫州塗朝奉來，當急引避。』故從早汎掃敝家以待，果蒙賜臨，幸為我小駐。」塗雖略自釋，猶未之信。及釋褐回，再過之，盡室出迎謝，所供益勤。渠翁云：「從吾官宿此之後，病臥者不藥而愈，不敢忘。」塗始慰喜，及轉至此官，大加嫌惡，竟如其説。(末句與上文不相應，疑有脫誤。)

陶氏疫鬼
　　宜黃詹慶者，初業伶倫，深村人也。貧甚，兄嫂稍贍足，不肯相容，乃謀往郡下，其居距城百五十里。臨去，乞米一升不獲，行丐而前。既抵城中，適一官族高宴(原作「晏」，今改。)，其夫婦皆善絲竹，且並坐聽慶吹笛，聆其過度一字，工妙之極，主婦至齧夫臂大叫曰：「奇哉！」自是以技得名，漸亦溫飽。取陶氏女為妻，而贅居其家。才一年，陶室病疫，慶晨興入廚，見竈上兩異物，狀如猢猻，而有衣裾，適舉目外視，慶立觀之甚詳，俄跳入竈餓而沒。陶門多死，慶獨無恙。馴致富，教子讀書，且假儒衣冠，而用子餘為字，只家衰矣。(周本作「而用餘子為嗣」，無「只家衰矣」四字。)

楊五三鬼
　　詹慶所居在撫城委巷中，傍有剃剪工楊五三者，善為儐相。一夕天寒，應奉大家姻席，歸已深夜，仍被酒半醉，炬滅暗行，心惕惕然。至兵馬司前，見門外坎上羣卒附火，亟往投之，相向炙手。因仰頭伸欠，顧羣卒皆無頭，駭而走，猶能提燈籠。雨忽作，又暗行，咫尺千里，遇負灌肺擔子者方歸，猶有殘燈在擔，喜而卽之，告以所睹。方取籠中燈盞就點，其人亦無頭，驚仆於地。良久稍醒，奔回家，衣裳沾裂，面目傷破，僅能道鬼魅之狀。旋復奄然，越三日而死。

湖北稜睜鬼
　　殺人祭祀之姦，湖北最甚，其鬼名曰稜睜神。得官員士秀，謂之聰明人，一可當三；師僧道士，謂之修行人，一可當二；此外婦人及小兒，則一而已。建安劉思恭云：「福州一士，少年登科，未娶。鄉人為湖北憲使，多齎持金帛，就臨安聘為壻。士之父以貨茶筅為生，只有此子，聞之大喜，卽從之。子歸拜親，而鼎卒八人，車乘已至，乃迎而西。入境之日，午炊於村店，忽語其家僕曰：『此處山水之美，吾鄉里安得有之！』因縱步遊行，見古木陰森之下，元設片石，若以憩行人者，卽坐其上。瞻觀咨嘆，喜其氣象殊絕，不忍捨去，又顧僕曰：『我在歇涼正愜適，爾且先反，候飯熟而來。』僕還至店，飯已熟，急趣之，已失所在，叫呼良久，無應者。走報轎兵，仍挽店主人以俱。主人變色搔首，急往冥搜，得諸深山灌莽之間，縻之以索，既剖其肝矣。八卒兼程報憲，憲驚痛，下令捕凶盜，杳無端由。自店主人及鄰里，皆送獄訊掠，多有至死者，獄不竟。未忍白其父母，累月後始知之，同日自縊死。」此風浸淫被於江西撫州，村居人遣妻歸寧，以所饋微薄，不欲偕行，而相去不過百步。道深山然後出田間，出則望見婦家矣，夫俟之久而不出，心疑其與男子姦。疾走物色，見歧徑鮮血點滴，新殺一婦人，斷其頭，去其肝，衣服皆非所著者。又趨而進，遇兩婦人，面色蒼惶，正著己妻之衣。執而索之，得妻頭於籠內，告於官。鞫之，其詞曰：「本欲得其肝爾，首非所用也，將棄之無人過之地而滅跡焉。」遂窮其黨，悉伏誅。此類不勝紀。今湖北鬼區官司盡已除蕩，不容有廟食。木陰石片，蓋其祀所也。

化州妖凶巫
　　邊察德明終於化州守，其子嵊縣主簿沂，從黃齊賢學。嘗談化州之俗：妖民善呪生，逢人食肉而呪之，則滿腹皆成生肉；食果菜而呪之，則皆生果菜，徐徐腹(呂本作「脹」。)塞必死，雖守貳或不免。故一歲之中，公會絕少，動輒折送，然罹其禍者亦可解。及呪婦人生產，則無法可防。儻食牛肉而就蓐，則生牛兒。有持訟於州，指名某凶所為，邊命捕逮禁鞫，凶子答款曰：「人不應生牛，是其家不積陰德，為惡神所譴爾！」遂妄供數家，獄官知其為而無可奈何。邊憤甚，會其病卒。(周本作「尋亦病卒」。)又墟落一巫，能禁人生魂，使之卽病。適與鄰人爭田，石龍縣宰知其名，將殺之。既嚴捕入獄，卽覺頭痛甚，疑而思之。宰固健吏，不為沮止，帕首坐獄戶自鞫訊，不勝痛，始承伏云：「囚來時收係知縣生魂於法院，盛之以缶，煮之以湯，申之以符，見在法坐。」宰卽押巫出城三十里，抵其居，視之而信。下著姓名、生年日月，因紿之曰：「汝速解之，吾釋汝。」巫禹步雷聲，俄頃，宰脫然，所患如失。就估其貲貨，了不以屑意。畢事將反，吏白言：「彼處一小室，婦人以死守之，意必有物。」宰翻然再入，破其鎖，中才容膝，秉燭四照，所畫鬼神怪絕，世所未睹，蓋所謂法院也。婦人又捐舟(按「舟」字疑是「身」字之誤。)遮障，爭一小篋，吏奪而取之，正其秘法，宰畀諸火。巫死於獄，一邑之人，更相喜賀雲。前書荊南妖巫始末，頗相類。

漳士食蠱蟇
　　漳州士人，負氣壯猛，謂天下無可畏之事，人自怯耳。每恨無鬼神干我以試其勇。嘗同數友出次村落，見精帛包物地上，皆莫敢正視，笑曰：「吾正貧，何得不取！」對眾啓之，於數匹絹內，貯白金三大笏，更一蠱蝦如蟇，祝之曰：「汝蠱(呂本多一「毒」字。)自去，吾所欲者銀絹耳。」既持歸，家人皆大哭曰：「禍至無日矣！」士曰：「吾自當之，不以累汝。」是夜升榻，有二青蟇，大如周歲兒，先據席上。士正念無以侑酒，連推敲殺之，家人又哭。士欣然割而煮食，乃就寢醉，竟晏然。明夜，又有蟇十餘，小於前，復烹之。又明夜，出三十枚，夕夕增多，而益以減小，最後遂滿屋充塞，不可勝食。至募工埋於野，膽氣益振，一月後乃絕。士笑曰：「蠱毒之靈，止於是乎！」妻請多買刺蝟防蟇，出則必搜啄，士曰：「我卽刺蝟也，尚何求哉！」其家竟亦妥帖，識者美之。(右三卷亦黃齊賢所傳。)
