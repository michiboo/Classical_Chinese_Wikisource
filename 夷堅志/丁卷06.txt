
夷堅丁志卷第六(十四事)

和州毛人
　　宣和中，和州一老婦人攜兩男，大者二十六歲，小者二十歲，雲在孕皆二十四月乃生。遍體長黑毛，有光采，眼睛如點漆，白處如碧雲，脣朱如丹，皆善相術。嘗召赴京師，賜金帛，遣歸州。通判黃達如邀問相，大者曰：「可至大夫與州，生六子，其半得官。」黃呼長子出見，問：「有官否？」搖其首。問：「壽幾何？」曰：「將錢來數。」至四十四錢，顧其弟曰：「是麼？」弟曰：「是。」卽與之。又相長女，問：「有封邑否？」不對。問壽，得五十三錢。相次女，得二十七錢。凡閲數人，率如是而已，初無多言。是後二十餘年，黃仕歷御史郎，官至朝請大夫，知徽州而卒。六子，三入官。長子、長女享年如所得錢之數。次女以紹興甲子歲從其夫祝生赴衡山尉，溺死於江，恰二十七歲。

王文卿相
　　建昌道士王文卿，在政和宣和間，不但以道術顯，其相人亦妙入神。蔡京嘗延至家，使子孫盡出見，王皆唯唯而已，獨呼一小兒，謂曰：「異日能興崇道教者，必爾也。」京最愛幼子，再詢之，王拊所呼兒背曰：「俟此兒橫金著紫，當賴其力可復官。」京大不樂。小兒者，陳桷元承也，母馮氏，蔡之甥，故因以出入蔡府。紹興間，諸蔡廢絶，陳佐韓蘄王幕府，主徽猷閣待制，知池州。歲在辛酉，蔡京子孫見存者特敘官，向所謂幼子者，適來池陽料理，陳為之保奏。陳行天心法，食素，真一黃冠耳。

奢侈報
　　紹興二十三年，鎮江一酒官愚騃成性，無日不會客，飲食極於精腆。同官家雖盛具招延，亦不下箸，必取諸其家，誇多鬬靡，務以豪侈勝人。嘗令匠者造十卓，(葉本多一「器」字。)嫌漆色小不佳，持斧擊碎，更造焉。啖羊肉，唯嚼汁，悉吐其滓，他皆類此。統領官員琦從軍於彼，每苦口諫之，反遭訕辱。後八年，琦從太尉劉錡信叔來臨安，謁貴人於漾沙坑。琦坐茶肆，向來酒官者直入相揖，裹碎補烏巾，著破布裘，裘半為泥所污，跣足行，形容不可辨。久乃憶之，問其故，泣而對曰：「頃從京口任滿，到都下求官，累歲無成。孥累猥眾，素不解生理，囊槖為之一空，告命亦典質。妻子衣不蔽體，每日求丐得百錢，僅能菜粥度日。」琦曰：「何至沾汙如是？」曰：「得錢糴米而無菜資，但就食店拾所棄敗葉，又無以盛貯，惟納諸袖中，所以至是。」琦惻然曰：「亦記昔時相勸乎？」曰：「天實折磨，何所追悔！」琦邀至所寓，餉以羊酒，又與錢數十千，使贖告身，後不復見。又有郭信者，京師人。父為內諸司官，獨此一子，愛之甚篤，遣從臨安蔡元忠先生學。信自僦一齋，好絜其衣服，左顧右眄，小不整卽呼匠治之。以練羅吳綾為鞋襪，微汙便棄去，浣濯者不復着。黃德琬以紹興已卯赴調，適與之鄰，每勸之曰：「君後生，未知世務，錢財不易得，君家雖富，亦不宜枉費。日復一日，後來恐不易相繼耳。」信殊不謂然。隆興甲申冬，黃再入都，因訪親戚陳晟，見信在焉。為晟教幼子，衣冠藍縷，身寒欲顫，月得千錢，自言：「父已死，尚有田三百畝，家資數千緡，盡為後母所擅。一夕徑去，不知所往。素不識田疇所在，無由尋索也。」黃與數百錢，捧謝而退。

陳元輿
　　陳元輿(軒)侍郎，建陽人，原名某。未第前，夢經兩高門，各有金書額，若寺觀然，一曰「左丞陳軒」，一曰「右丞黃履」。既覺，卽改名，以嘉祐八年第二人登科。履真至右丞，而陳但龍圖閣直學士。暮年，謂諸子曰：「吾白屋起家，平生不作欺心事，今位不副夢，嘗思其由。昔年守杭州日，寄居達官盛怒一老兵，執送府，欲杖之，而此兵年餘七十，法不應杖。吾既聽贖，而達官折簡來相誚，不獲已復呼入。其家人羅拜泣請曰：『若杖必死。』吾不聽，亟命行決，果死於杖下，輿屍而出。至今二十年，吾未嘗不追以自咎也。違法徇情，殺人招譴，宜其不登大位，汝等宜戒之。」方陳夢時，左右丞乃寄祿官，其後始以為執政，蓋幽冥中已知之矣。

高氏飢蟲
　　從政郎陳樸，建陽人。母高氏，年六十餘，得飢疾，每作時，如蟲齧心，卽急索食，食罷乃(上二字葉本作「入方」。)解，如是三四年。畜一貓，甚大，極愛之，常置於(葉本作「座」。)旁，貓嬌呼，則取魚肉和飯以飼。建炎三年夏夜，露坐納涼，貓適叫，命取鹿脯自嚼而啖貓，至於再。覺一物上觸喉間，引手探得之，如拇指大，墜於地。喚燭照，其物凝然，頭尖匾類塌沙魚，身如鰕殼，長八寸，漸大，侔兩指，其中盈實，剖之，腸肚亦與魚同，有八子，胎生蠕蠕，若小鰍，人皆莫能識為何物，蓋聞脯香而出也。高氏疾卽愈。

翁吉師
　　崇安縣有巫翁吉師者，事神著驗，村民趨向籍籍。紹興辛巳九月旦，正為人祈禱，忽作神言曰：「吾當遠出，無得輒與人問事治病。」翁家懇訴曰：「累世持神力為生，香火敬事不敢怠，不知何以見捨？」再三致叩，乃云：「番賊南來，上天遍命天下城隍社廟各將所部兵馬防江，吾故當往。」曰：「幾時可歸？」曰：「未可期，恐在冬至前後。」自是影響絶息。嘗有富室病，力邀翁，嚴絜祭禱，擲珓百通，訖不下。至十二月旦，復附語曰：「已殺卻番王，諸路神祗盡放遣矣。」卽日靈響如初。

陳墓杉木
　　建陽民陳普，祖墓傍杉一株，甚大。紹興壬申歲，陳族十二房共以鬻於里人王一，(葉本作「乙」。)評價十三千，約次日祠墓伐木。是夜，普夢白須翁數人云：「主此木三百八十年，當與黃察院作槨，安得便伐？」普曰：「誰為黃察院？」曰：「招賢里黃知府也。」普曰：「渠今居信州，豈必來此？」翁曰：「汝若不信，必生官災。況我輩守護歷載，雖欲賣，必不成。」普覺而語其妻，妻曰：「只為此樹，常遭孫姪怒駡，切勿妄言。」明日，王一攜錢酒及鵝鴨來祀冢，罷，與(葉本作「集」。)眾聚飲於普家。(葉本無「於普家」三字。)飲畢，人分錢千有八十，尚餘四十錢，普取之曰：「當以償我薪直。」一姪素凶佷，奪而撒於地。普怒毆之，至折其足。王一猶未去，懼必興訟，不復買木，但從諸人索錢，四人不肯還，又相毆，遂詣邑列訴。初，諸陳各有田三二十畝，因是蕩焉，或竄徙它縣。後五年，黃察院卒於信州，其子德琬買槨未得，訪求於故里。有以陳杉來言，(葉本作「有以陳杉木言者」。)云：「願鬻已久，因校四十錢，數房蕩析，恐不能遽合爾。」試遣營之。則三日之前，在外者適還，是時已成十六家，各與千錢，皆喜而來就，竟仆以為槨，普方話昔年夢。琬細視木理，恰三百八十餘暈雲。察院名達如。

永寧莊牛
　　秦氏建康永寧莊有牧童桀橫，常騎巨牛縱食人禾麥。民泣請不悛，但時舉手扣額，訴於天地。紹興二十四年三月中，正食麥苗，風雨雷電總至，牛及童俱震死。同牧兒望見空中七八長人，通身著青布衣，於烈焰中提童去。又一人挈牛升虛，鑿其腦後，一竅闊寸許，舌出一尺，火燎其毛無遺。監莊劉穩命舁牛棄諸江，民竊攬取剝食之。劉詣尉訴，尉諭勸之，乃止。

犬齧緑袍人
　　崇安人彭盈納粟得將仕郎，既受命，詣妻家致謝。其家養七八犬，甚大且惡，居深山間素無官人登門。彭服緑袍，拜妻母，未竟，羣犬不吠，同時而出。一犬先齧襆頭，眾犬環搏之，麵皮耳鼻皆破，滾轉於地。家人驚迫，以巨棒痛擊方退。彭已困臥血中，惛不能知人，兩日而死。犬吠所怪，蓋真有之。鐘士顯侍郎只一子，蔭補入官，往妻族講禮，斃於犬，其事正同。

葉德孚
　　建安人葉德孚，幼失二親，唯祖母鞠育拊視，又竭力治生。(上九字葉本作「鞠養竭力治生撫以成人」。)嘗語葉云：「術士言汝當得官，吾欲求宗女為汝婦。」建炎三年，因避寇，徙居州城，而城為寇所陷，時葉二十一歲矣。祖母年七十，不能行，盡以所蓄金五十兩、銀三十鋌付之，使與二奴婢(葉本無「婢」字。)先出城，戒曰：「復(葉本作「急」。)回挾我出，勿得(上二字葉本作「汝若」。)棄我。我雖(葉本無上二字。)死，必愬汝(葉本無「汝」字。)於地下。」葉果不(明鈔本多一「獲」字。)復入，祖母遂死寇手。及亂定，已不可尋訪。葉用其物買田販茶，生理日富。紹興八年，假手獲鄉薦，結昬宗室，得將仕郎。明年參選，以七月二日謁蜀人韓慥問命。韓曰：「必作官人，不讀書亦可。若詢前程，俟過二十二日立秋，別相訪，當細為君説。」葉大怒，幾欲箠辱之，同坐黃德琬勸使去。後十六日，葉得病，卽嘔血，始以為憂。同行鄉僧來貨茶，與之同歲，乃令具兩命，複詣韓，韓曰：「記得此月初曾看前一命，但過不得立秋，此日不死，吾不談命。」僧歸，不敢言。葉病中時時哀嗚曰：「告婆婆，當以錢奉還，願乞命歸鄉，勿陵遲我。」竟以立秋日死。葉不孝不義，鬼神當殛之，客死非不幸也。韓之術一何神哉！

茅山道人
　　丙志所紀秦昌齡咎證事，不甚詳的，今得其始末，覆載於此。紹興癸酉三月，秦同其姪焞詣茅山觀鶴會，邀溧水尉黃德琬訪劉蓑衣於黑虎洞。林間席地飲酒，遣小史呼能唱詞道人。俄二十輩來。迨夜，步月行歌，至清真觀路口道堂，眾坐，諸人各呈其伎。忽空中如人歌四句，黃尉能記其二云：「四十三，四十三，一輪明月落清潭。」秦正四十三歲矣，大不樂，歷扣二十人，此誰所言，皆曰：「元未嘗發口。」乃罷酒而還，九月果卒。前一年，達真黃元道謂秦曰：「君有寃對，切忌四三。」秦懇求解釋之術。時幼兒弄磁瓢為戲，黃取其一，呵祝以授秦。秦接之，手內如火，不覺撲於地。黃復拾取，歎息曰：「了不得。」回顧醫者湯三益曰：「君宜藏此物，遇有急則傾倒之，得青丸則不可服，紅丸則可服。」後三年，湯病傷寒甚篤，試傾其瓢，得紅藥一顆，服之卽瘳，至今猶在。

泉州楊客
　　泉州楊客為海賈十餘年，致貲二萬萬。(葉本作「鉅萬」，明鈔本不疊「萬」字。)每遭風濤之厄，必叫呼神明，指天日立誓，許以飾塔廟，設水陸為謝。然纔達岸，則遺忘不省，亦不復紀錄。紹興十年，泊(葉本作「出」。)海洋，夢諸神來責償，楊曰：「今方往臨安，俟還家時，當一一賽答，不敢負。」神曰：「汝那得有此福？皆我力爾。(上二字葉本作「祐汝」。)心願不必酬，只以物見還。」楊甚恐。以七月某日至錢塘江下，(葉本作「岸」。)幸無事，不勝喜，悉輦物貨置抱劍街(葉本作「營」。)主人唐翁家，身居柴垜橋西客館。唐開宴延佇，楊自述前夢，且曰：「度今有四十萬緡，姑以十之一酬神願，餘攜歸泉南置生業，不復出(葉本多一「海」字。)矣。」舉所賷沉香、龍腦、珠琲珍異納於土庫中，他香布、蘇木不減十餘萬緡，皆委之庫外。是夕大醉。次日，聞外間火作，驚起，走登吳山，望火起處尚遠，俄頃間已及唐翁屋，楊顧語其僕：「不過燒得麄重，亦無害。」良久，見土庫黑煙直上，屋即摧塌，烈焰亙天。稍定還視，皆為煨燼矣，遂自經於庫牆上。暴屍經夕，僕告官驗實，乃得槀葬雲。

僧化犬賦
　　陳茂秀才，建陽人，工為文，聚徒數十人於開福寺地藏院。院僧德輔，能誦孔雀經，主持水陸，戒律頗嚴。陳之徒擾之已甚，稍不副其欲，浸潤於陳，陳遂撰《德輔白晝化犬賦》播於外。其隔聯云：「飢噬米糠，幾度尋思於藥食，冷眠苕帚，這回拋棄於禪床。」闔邑士民驚而來問，四遠傳者皆以為然。輔不勝忿，具疏告天地，旦旦登鐘樓，以額扣鐘，一扣一拜，日百拜乃止。已而陳得疾，瘡穢遍體，不復能聚徒，困悴以死。眾謂口業招譴，然僧之用心報復亦為已甚矣。

張翁殺蠶
　　乾道八年，信州桑葉驟貴，斤直百錢。沙溪民張六翁有葉千斤，育蠶再眠矣，忽起牟利之意，告其妻與子婦曰：「吾家見葉之飼蠶，尚欠其半，若如今價，安得百千以買？脫或不熟，為將奈何？今宜悉舉箔投於江，而採葉出售，不唯百千錢可立得，且徑(明鈔本作「輕」。)快省事。」翁素伉暴，妻不敢違，陰與婦謀，恐一旦殺蠶，明年難得種，乃留兩箕藏婦床下。是夕，適有竊桑者，翁忿怒，半夜持矛往伺之，正見一人立樹間，仰摏以矛洞其腹，立墜地死。歸語家人曰：「已㓨殺一賊矣。彼夜入為盜，雖殺之無罪。」妻矍然，疑必其子，趨視之，果也，卽解裙自經(明鈔本作「縊」。)於樹。翁訝妻久不還，又往視，復自經(明鈔本作「縊」。)死。獨餘婦一身，燭火尋其夫，乃見三屍，大呼告鄰里。里正至，將執婦送官。婦急脫走，至(葉本無「至」字。)桑林，亦縊死，一家無遺。元未得一錢用也，天報速哉。(此卷亦黃得琬説。)
