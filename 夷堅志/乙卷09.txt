　　舒州人胡永孚説：其叔父頃為蜀中倅，至官數日，季子適後圃，見牆隅小屋，垂箔若神祠，有老兵出拜曰：「前通判之女，年十八歲，未適人而死，葬此下。今去而官於某矣。」〈(此句葉本作「今其父去官於某處矣」。)〉問容貌何似，曰：「老兵無所識，聞諸倡言，自前後太守以至餘官，諸家所見婦人未有如此女之美者。」鬍子方弱冠，未授室，聞之心動，指几上香火曰：「此亦太冷落。」明日，取熏爐花壺往為供，私酌酒奠之，心搖搖然，冀幸得一見。自是日日往，精誠之極，發於夢寐，凡兩月餘。他日，又往焉，屋簾微動，若有人呼嘯聲。俄一女子袨服出，光麗動人。鬍子心知所謂，徑前就之。女曰：「無用懼我，我乃室中人也。感子眷眷，是以一來。」胡驚喜欲狂，卽與偕入室，夜分乃去。自是日以為常，讀書〈(上二字葉本作「課業」。)〉盡廢。家人少見其面，亦不復窺園。唯精爽消鑠，飲食益〈(葉本作「誠」。)〉損。父母竊憂之，密以扣宿直小兵，云：「夜與人切切笑語。」呼問子，子不敢諱，以實告。父母曰：「此鬼也，當為汝治之。」子曰：「不然。相接以來，初頗為疑，今有日矣，察其起居上下，言語動息，無少分不與人同者，安得為鬼？」父母曰：「然則有何異？」曰：「但每設食時未嘗下箸，只飲酒啖果實而已。」父母曰：「俟其復至，使之食，吾當自觀之。」子反室而女至，命具食延〈(葉本作「強」。)〉之，至於再三，不可，曰：「常時來往無所礙，今食此，則身有所著，欲歸不得矣。」子又強之，不得已，一舉箸，父母從外入，女矍起，將避匿，而形不能隱，踧踖慙窘，泣拜謝罪。胡氏盡室環之〈(明鈔本作「視」。)〉，問其情狀，曰：「亦自不能覺，向者意欲來則來，欲去則去，不謂今若此。」又問曰：「既不能去，今為人邪、鬼邪？」曰：「身在也，留則為人矣。有如不信，請發瘞驗之。」如其言破冡，見柩有隙可容指，中空空然。胡氏皆大喜，曰：「冥數如此，是當為吾家婦。」為改館於外，擇謹厚婢服事，走介告其家，且納幣焉。女父遣長子與家人來視：「真吾女也！」遂成禮而去。後生男女數人。雲今尚存，女姓趙氏。〈(李德遠説，忘其州名及胡氏子名。)〉
　　趙清憲公父元卿，為東州某縣令。有婦人亡賴健訟，為一邑之患，稱曰「欄街虎」，視笞撻如爬搔。公雖知之，然未嘗有意治也。會其人以訟事至廷，詰問理屈，遂杖之，數至八而斃。卽日見形為厲，行步坐臥相追隨不置，雖飲食亦見於杯盤中，公殊以為苦。既罷官，過岱嶽，入謁，女鬼隨之如初。暨登殿，焚香再拜，猶立其旁。公端笏禱曰：「元卿受命治縣，以聽訟為職。此婦人自觸憲罔，法當決杖，數未訖而死，邂逅致然，非過為慘酷殺之也。而橫為淫厲，累年於茲，至於大神之前，了無忌憚。神聰明正直，願有以分明之，使曲在元卿，不敢逃譴，如其不然，則不應容其久見苦也。」禱畢，又拜而起，遂無所見。〈(趙公之孫恬説。)〉
　　政和二年，李孝壽為開封尹，以嚴猛居官，輦轂之下，無敢議其政者。有游士寓汴河上逆旅中，暴得疾，惛不知人者累日。忽洒然醒，問人曰：「大尹安否？」曰：「無恙。」曰：「是將死矣。」因言：「病中憒憒，見壁間隱約如一門，久而愈明，金鋪〈(葉本作「釘」。)〉朱戶，高明伉爽，不覺身在門側，排闥而入，庭廡宏麗，類好官府，而寂無一人。徘徊甚久，聞堂上樂作，其聲漸近。女妓數百人，自屏後出，各執樂具，服飾甚都，擁金紫貴人，乘涼輿，徑至廳事，絲管競作，喧轟動地。貴人就坐，女妓環列左右，忽拊掌一聲，悉變為牛頭阿旁之屬，奇形醜貌，可怖可愕。所坐之榻，化為大鐵床，向來金石絲竹，皆叉矛鑽鑽物也。百鬼爭進，剝其衣碎之，屠割焚炙，備極摻楚。號呼宛轉，不可忍視。如是移時，又悉拊掌，則鬼復為妓，床復為輿，叉矛復為金石絲竹，貴人盛服如初，奏樂以入。吾身進退無所向。獨往廡下小室宿焉，不復知昏旦。度如一日許，所見復然，如是者三，漸玩習不甚懼。稍從旁觀之，一鬼忽顧曰：『汝為何人，輒至此？將累我。』逐吾使出，且闔其戶，因得復生。所見貴人，乃尹也。」時孝壽猶無恙，已而有疾，遂改提舉醴泉觀，才一月，果死。方孝壽治京師，尤留意姦盜。有白馬甚駿，將入朝，為人竊去。散遣邏者，伺諸城門。閲五日，或牓於門曰：「白馬已染成烏馬，今行千里矣。」蓋盜既得馬，黔其皮鬣，乘以出，故不可捕。明年，濮州諸李遣信致餉，發其篚，馬皮在焉，姦猾能玩人如此。
　　政和七年，李似矩〈(彌大)〉為起居郎。有欲為親事官者，兩省員額素窄，不能容，卻之使去。其人曰：「家自有生業，可活妻子。得為守闕在左右，無以俸為也。」乃許之。早朝晏出，未嘗頃刻輒委去，雖休沐日亦然。朝晡飲膳，無人曾窺見其處者。似矩嘉其謹，呼勞之曰：「臺省親事官，名為取送，每下馬歸宅，則散去不顧矣。況後省冷落，爾曹所棄，今獨如是，何也？」曰：「性不喜游嬉，且已為皂隸，於事當爾。」似矩素於聲色簡薄，多獨止外舍，傚方士熊經鳥申之術，得之甚喜。自是令席於牀下，正睡熟時，呼之無不應。嘗以夜半時起坐，噓吸按摩，行所謂八段錦者。此人於屏後笑不止，怪之，詰其故，對曰：「愚鈍村野，目所未見，不覺笑耳，非有他也。」後夜復然，似矩謂為玩己，叱曰：「我學長生安樂法，汝既不曉，胡為屢笑？」此人但〈(葉本無「但」字。)〉謝過。既而至於三，其笑如初。始疑之，下牀，正容而問曰：「自爾之來，我固知其與眾異，今所以笑，必有説，願明以告我。」對曰：「愚人耳，何所解？」固問之。踟躊良久，乃言曰：「吾非逐食庸庸者流。吾之師，嵩山王真人也。愍世俗學道趨真者益少，欲得淳樸端敬之士教誨之，使我至京洛求訪，三年於此矣。昨見舍人於馬上，風儀灑落，似有道骨可教，故託身為役，驗所營為。比觀夜中所行，蓋速死之道，而以為長生安樂法，豈不大可笑歟？」似矩聽其言，面熱汗下，具衣冠向之再拜，事以師禮。此人立受不辭。坐定，似矩拱手問道，此人略授以大指，至要妙處則曰：「是事非吾所能及也，當為君歸報王先生，以半歲為期，復來矣。」淩晨，不告而去。明年五月，似矩出知光州，終身不再見。〈(沈度公雅説。)〉
　　醫師能太丞，居京師高頭街，藝術顯行，致家貲鉅萬。晚歲於城外買名園，畜姬妾十輩，全失衞生之理，但每日早起誦《金剛經》數卷。既卒三歲，女真犯闕，發其墓，剔取金帶衣服，棄屍道旁。亂定，其子訥修理墳塋，見殭屍暴於墓左，頹然若生，略不少損，乃知金剛不壞身之説非虛語也。訥精於產科，官至遙郡團練使，陷虜，在陳王悟失〈(甲志一《阿保機射龍》條作「悟室」。)〉家為先君言。
　　南劍州將樂人黃士傑，母余氏夢人持省試榜告曰：「爾子得官。」母曰：「吾子不讀書，何由得？」曰：「天命已定。」出示之，乃黃光弼也。母曰：「吾長子士安，已入道。少者名士傑，無此人。」曰：「改名而字元翰可也。」母志諸壁而不言。紹興四年，士傑欲應秋舉，母曰：「若素不學，徒有往反費。」不可。士傑以告叔父，叔為之言，母曰：「必欲往，須更名，名不改，不可試。」叔謂士傑曰：「汝母所見若是，其可違！」乃具紙筆往請，母卽書黃光弼，字元翰。果預薦，次年登科。士安後名大成，予嘗見之於嶺外。〈(大成説。)〉
　　族弟爟，紹興十八年為坑冶司檢踏官，自鄱陽如信州，與縣小胥某偕行。至餘干，族人為尉，以酒餚犒從者，小胥空腹飲數杯，醉不能起。爟先行，待之終日不至。越三日，遣一介還，緣道訪之，不得。胥有端硯甚大，酷愛之，常置腰間。是日乘醉行，有兩人視其腰下，疑為白金也，殺之。探其物非是，乃束以菅薦，投諸江，略無一人知者。明年，二盜共在一處，白晝擾擾，如與人爭辯狀，自言曰：「曩實誤殺汝，吾過矣。」為傍人説去年事。歸，及家皆死。
　　宣和初，陝西大將劉法與西夏戰死，朝廷厚卹其家，賜宅於京師。其子正彥既終喪，自河中徙家居之。宅屋百間，西偏一位素多鬼，每角〈(明鈔本作「遇」。)〉門開，必見紫衣金章人，如唐巾幘〈(明鈔本多一「裝」字。)〉，裴回其中，小童拱立於後，亦時時來宅堂，出沒為人害。正彥表兄某，平生尚膽氣，無所畏，獨欲窮其怪，乃書刺往謁，置於門外。少選，門自開，紫衣端笏延客入，設茶〈(明鈔本作「坐」。)〉相對，儀矩殊可觀。詢其何代人，何自居此，曰：「居此三百年，在唐朝實為汴宋節度使。以臣節不終，闔宗三百〈(明鈔本多一「餘」字。)〉口併命此處，至今追思，雖悔無及也。」客曰：「歲月如許，胡為尚淪鬼録？」曰：「負罪既重，受生實難，非得叛臣如吾者相代，未易可脫。」客曰：「為公徼福於釋氏，作水陸法拯拔〈(上三字明鈔本作「薦君」。)〉，以資冥路〈(葉本作「福」。)〉，若何？」曰：「無益也，然且試為之。」客退，語正彥。他日，呼闍梨僧建道場於廳事。甫入夜，紫衣者據胡床而觀，小童在傍，幾〈(「幾」當作「凡」。)〉執事之人無不見。〈(明鈔本多一「者」字。)〉僧獨懼，振杵誦降鬼〈(葉本無「神」字。)〉呪，才出口，紫衣已覺，厲聲呼小童曰：「索命去。」童趨而前，僧即仆地，如為物搏擊。乃告曰：「我實殺汝，焚其骨，以囊貯灰，掛寺浮圖三級下塼隙中，無一人知之。〈(明鈔本無「之」字。)〉今不敢隱，願舍我。」踰時乃醒，紫衣與童皆不見。問之，元不知所言。此童蓋為僧所箠殺，死後乃從紫衣者，僧見之故懼。至建炎中，正彥卒以逆誅。
　　胡汝明待制〈(舜陟)〉帥廣西，與轉運使呂源以職事相失。府吏徐竽者，獲罪於胡，杖而逐之，陰求胡過失以啖源，得其邕州買馬折閲事，劾奏於朝。故相秦檜入其言，紹興十三年，遣大理丞袁柟、燕仰之為制使鞫治。是歲六月，捕胡下吏，凡一時左證皆就逮，竽亦對獄。才旬日，胡死獄中，二丞懼，秘不使言，陽令府中召醫入，諭醫者王敦仁，使證為病篤，舁出外。竽亦得歸家，行未至，忽斂衣襟，曲躬向空而揖曰：「待制在此。」卽時病，及家而死。後三年六月，敦仁以疽發背死，憑其家人言曰：「我頃入獄視胡待制，時實已死，我畏寺丞之責，妄言疾勢八分，合服鐘乳。藥至已無所付，自飲之而出，致其寃不得直，今須我對於地下。」呂源受代，居衡州，且死，戒子弟治身後事，指其棺曰：「入此見胡待制，時大費分説在。」竟亦不起。又胡公在獄時，得以一婢自隨，後嫁桂林，眾人白晝見胡從外入，曰：「急須汝證吾寃，勉為吾行。」婢曰：「待制有命，敢不從。」胡喜而出，婢具告其夫，將更衣索浴，未及而逝。
　　東平梁氏乳媼崔婆，淄州人，為宣義郎元明乳母。平生茹素，性極愚，不能與同輩爭長短。主母晁夫人，留意禪學，崔朝夕在旁，但能誦阿彌陀佛，虔誠不少輟，不持數珠，莫知其幾千萬遍。紹興十八年，年七十有二，得疾，洞泄不下牀，然持念愈篤。忽若無事，時唱偈曰：「西方一路好修行，上無條嶺下無坑。去時不用著鞋襪，腳踏蓮花步步生。」諷詠不絶口。人問何人語，曰：「我所作。」「婆婆何時可行？」曰：「申時去。」果以其時死，十月五日也。用僧法焚之，至盡，舌獨不化，如蓮華然。〈(元明，予友壻友。)〉
