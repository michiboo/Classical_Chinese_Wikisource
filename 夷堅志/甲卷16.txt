
　　衛仲達，字達可，秀州華亭人。為館職時，因病入冥府，俟命庭下。四人坐其上，西嚮少年者呼曰：「與它檢一檢。」三人難之。少年曰：「若不檢，如何行遣！」三人曰：「渠已是合還，何必檢？恐出手不得爾。」少年意不可回，呼朱衣吏諭意。吏捧牙盤而上，中置紅黑牌二：紅者金書「善」字；黑者白書「惡」字。少年指黑牌，吏持以去。少焉，數人捧簿書盈庭，一秤橫前，兩首皆有盤。吏舉簿置東盤，盤重壓至地，地為動搖，衞立不能安。三人皆失色曰：「向固雲不可檢，今果爾，奈何？」少年亦慘沮，有悔意。須臾曰：「更與檢善看。」(「看」字疑誤。)吏又持紅牌去。忽西北隅微明，如落照狀，一朱衣道士捧玉盤出，四人皆起立。道士至，居中而坐。望玉盤中文書，(葉本作「字」。)僅如筯大。吏持下置西盤，盤亦壓地，而東盤高舉向空。大風欻起，捲其紙蔽天，如烏鳶亂飛，無一存者。四人起相賀，命席延衞坐。衞拱手曰：「仲達年未四十，平生不敢為過惡，何有簿書充塞如此！」少年曰：「心善者惡輕，心惡者惡重。舉念不正，此即書之，何必真犯！然已灰滅無餘矣。」衛謝曰：「是則然矣。敢問善狀何事也？」少年曰：「朝廷興工修三山石橋，君曾上書諫，此乃奏稿也。衞曰：「雖曾上疏，朝廷不從，何益於事！」曰：「事之在君盡矣。君言得用，豈只活數萬人命。君當位極人臣，奈惡簿頗多，猶不失八坐，勉之。」遂遣人導歸。衞後至吏部尚書。(徐榑説聞之於衛仲子(葉本作「稢」，陸本作「臧」。)
　　鎮江金壇縣吳干村，張郁二家鄰居，後為火焚，皆散而之它，所存惟空址焉。同邑張(葉本作「湯」，陸本同。)氏子，病熱疾死，至有(葉本作「冥」。)司，云：「當復生。」令出門。需(葉本作「索」。)送者至門外，見市廛邸列，與人世不異，遂坐茶肆。時郁氏之老，死已十餘年矣，相見如平生，喜曰：「數日聞公當來，故候於此。今知得還，將奉託以事。吾家故宅，頗憶之乎？」曰：「然。」郁曰：「生時與張氏比鄰，吾屋柱(葉本作「住」。)址已盡吾境，而檐溜所滴者張地也。吾陰(張字下原闕四字，從明鈔本補。)利其處，巧訟於官而奪之，凡侵地三尺許。張翁死，訴於地下。吾既伏前愆，約使宅人反之，然二居皆已煨燼。張既轉徙，吾兒又流落建昌為南豐符氏壻，幽明路殊，此意無從可達。公幸哀我，煩一介諭吾兒，使亟以歸張氏，作券焚之。吾得此，則事釋，復受生矣。」湯許之。少焉，送者到，即告別。既甦，呼張氏子語之故，答曰：「昔日實爭之，今已徙居，無用也。」湯以郁所囑，不忍負，訖遣報其子，取券授張，而書其副焚之。它日，夢來致謝。(湯乃致遠長子。)
　　蔡元長初登第，為錢塘尉巡捕，至湯村，薄晚休舍，有道人狀貌甚偉，求見。蔡(葉本疊「蔡」字。)平日喜接方士，亟延與語，飲之酒而去。明日，宿它所，復見之。又明日，泊近村，道人復至，飲酒盡數斗，懇曰：「夜不能歸，願託宿可乎？」蔡始猶不可，其請至再，不得已許之。且同榻，命蔡居外，已處其內，戒曰：「中夜有相尋覓者，告(葉本作「可」。)勿言。」蔡意其姦盜亡命，將有捕者。身為尉，顧匿之不便也，然無可奈何，展轉至三更，目不交睫。聞舍外人聲，俄頃漸眾，遂排戶入曰：「車四元在此，何由可耐！」欲就牀擒之。或曰：「恐並損牀外人，帝必怒，吾屬且獲罪。」蔡大恐，起坐，呼從吏，無一應者。道人安寢自如，撼之不動。外人云：「又被渠嚲了六十年，可怪！可怪！」咨嗟良久，聞室內如揭竹紙數萬番之聲，雞鳴乃寂。呼從者，始應。問所見，皆不知。道人矍然興謝曰：「某乃車四也，賴公脫此大厄，又可活一甲子，已度世第三次矣，自此無所患。公當貴窮(葉本作「極」。)人爵，吾是以得免。如其不然，與公皆死矣。念無以為報，吾有藥，能化紙為鐵，鐵為銅，銅為銀，銀又(明鈔本無「又」字。)為金。公欲之乎？」蔡拒不受。強語乾汞之術，曰：「它日有急，當用之。」天且明，別去，後不復見。蔡唯以其(嚴校：「以其」元作「其以」，葉本同。［陸亦本作「以其」。］)説傳中子翛。蔡死，翛家竄廣西，賴是以濟。蔡之客陳丙，嘗為象郡守，云然。
　　湖州人王槩，紹興十六年八月，赴邵武建寧丞，宿信州玉山驛。便溺已，且就寢，見美女在旁，探手虎子中，拾碧粒如珠者三四顆，串以紅縷，掛頸上。槩驚問：「汝何人？」已不見。自是，每溺，其旁輒地裂，女子盛服出。或器內，或溷廁，必得珠乃沒。槩日以困悴，醫巫束手莫能療。幾二年久，女所穿纍纍，繞頸至腹數十匝。其後，珠益減，至纔一二顆，而色漸白。女慘容謝曰：「得君之賜厚，吾事濟矣。但恨傷君之生，無以報，當亦徐圖之。」再拜而去。槩是夕不復溺，翌日大汗而卒。(三事亦徐榑説。)
　　李知命，建昌人。紹興二十四年八月，宿豫章村落，就枕未睡，月色皎然，見窗外人往來。少焉，回首與窗對，如一男子，緇巾汗衫而立，恍忽間已入室。李疑其盜也，熟伺所為。俄至前，繞牀而行，牀之東北皆距壁，而其人行通無所礙，方知鬼也。如是十餘匝，徑揭帳，執李項。李有膽力，舉手承之。復以左手來，又與相拒。欲大叫，而喉中介介如咽，良久方能呼。兩僕同應曰：「喏。」李曰：「常夕叫汝數聲不一應，今何謹如此！既不寐，胡不早覺我！」皆曰：「見一男子至主公之前，相撐拄甚力。欲起，則足不可動；欲叱，則氣不得出。適聞主公之聲，男子始去，某等方［陸本作「得」。］能言耳。」
　　光州士人孔元舉，居城外數里間，每入城，輒經亂葬壠。常日詣州學，晨往暮歸必過之。一夕，歸差晚，日猶銜山，聞有人高誦「維葉萋萋，黃鳥于飛」之句，至於再三。審其聲，當所行道上。少頃，差近，則聞聲在墓間，回首視之，一物如蹲鴟，毛毿毿覆體，赤目豬喙，瞠視孔生，厲聲曰：「維葉萋萋。」孔大駭，亟步歸，即病，旬日死。
　　南康建昌縣民家，事紫姑神甚靈，每告以先事之利，或雲下江茶貴可販，或雲某處乏米可載以往，必如其言獲厚利。一日，書來曰：「來日貴客至，宜善待之。」其家夙戒子弟、奴僕數輩候門，盡日無來者。將闔門，而一丐者至，即延以入，為具沐浴更衣。丐者雖喜過望，而懼其家或事神殺己，懇請曰：「雖乞丐至賤，亦惜微命，幸貸其死。」主人告以昨日之故。丐者曰：「若然，幸復致禱，將得自詢之。」始焚香而神至，書九字於紙上曰：「吁！君忘碧瀾堂之事乎？」丐者觀之則悶絶，久之方蘇，泣而言：「少年時本富家子，與一倡有終身之約，憚父母不容，遂挾以竄，已而窘窮日甚。又慮事敗，因至吳興，游碧瀾堂，乘醉推倡入水，遂亡命行丐。今公家所致，蓋其寃也。」言已，復泣。其家贈以數百金，遣去。自是不復事神雲。(三事李紹祖説。)
　　常州無錫戴氏，富家也。十三郎者，於邑中營大第，備極精巧，至鑄鐵為範，度椽其中，稍不合，必易之。又曳綿往來，無少留礙則止。歲餘，將落成，夢士人東向坐堂上，顧戴曰：「吾李謨秀才也。」既寤，絶惡之。又數年，邑子李謨登科，戴嫁之以女。戴且死，囑其二子曰：「汝曹素不立，必不能善守遺緒。此屋當貨於汝手，與其歸他人，不若歸李郎也。」後如父言，以宅予李氏。建炎紹興間，亂兵數取道，邑屋多經焚毀，唯李宅巋然獨存，至今居之。謨，字茂嘉，嘗帥浙西，官至中大夫直寶文閣。(外舅説。)
　　予婦叔張宗正，家方城之麥陂，性好弋獵。其父祖塋側，長林巨麓，禽獸成聚，日與其徒從事，罘網彌山，號曰「漫天網」。一網所獲，亡慮數百計，不暇拾取。唯惡少年數輩，馳逐其上壓死之，各分挈以去，雖風雪不止也。遭亂度江，紹興九年，隨兄侍郎居無錫，亦時時彈射自娛。嘗於明陽觀旁得一兔，甚小，耳有缺，如攫傷痕。未幾，感疾如狂，自取獵具焚棄，築道室獨處。忽見二兔作人言，其一曰：「我為兔三百年矣，往在張氏東墳，(原註：張氏墳在方城者曰「西墳」，惟其父別葬曰「東墳」。)為爾所殺。」其一曰：「我百八十歲矣，隱於明陽觀側，與樵人俱出入，嘗為鷹所搦，力竄得脫，傷吾耳焉。凡鷹犬罔罟，吾悉能避，不虞君之用弩矢也。今當以命見償。」張遜辭求解，旁人悉聞之。病數月，小愈，然猒猒如癡人。後十年乃死。
　　閬中人蒲大韶，得墨法於山谷，所制精甚，東南士大夫喜用之。嘗有中貴人持以進御，上方留意翰墨，視題字曰「錦屏蒲舜美」，問何人，中貴人答曰：「蜀墨工蒲大韶之字也。」即擲於地曰：「一墨工而敢妄作名字，可罪也。」遂不復用。其薄命如此。自是印識只言姓名雲。大韶死，子知微傳其法，與同郡史威皆著名。夔帥韓球，令造數千(《墨史》注一作「十」。)斤，愆期不能就，遣人逮之。舟覆江中，二工皆死。今所售者皆其(《墨史》多「族人」二字。)役所作，竊大韶名以自貴雲。(杜起莘説。)
　　洪州昇平坊一官舍多怪，紹興二十一年，空無人居。有鬻冠珥者過後門，二婦人呼之入，遍閲所貨物，買二冠，先償半直，令自大門取餘金。鬻者信之，至前候伺。守舍老兵扣其故，具以告。兵曰：「此空室耳，安得有所謂婦人者？」率與俱入。堂宇凝塵如積，二冠高掛壁間。始悟為鬼。出視所償錢，亦無有矣。又一年，予族弟爟為江西漕屬居之，其侄城衣(陸本作「夜」。)被酒如廁，見桃樹下人，白髮鬅鬙，身甚大，箕踞而坐。城方醉，不問，及從廁還，尚如故。漸近漸小，僅高數寸，叱之乃滅。(爟説。)
　　晏元獻家老乳媼燕氏，(葉本作「婆」。)在晏氏數十年，一家頗加禮。既死，猶以時節祭之。嘗見夢曰：「冥間甚樂，但衰老須人挾持，苦乏使(葉本作「人」。)耳。」其家為畫二婦人焚之。復夢曰：「賜我(上二字葉本作「受賜」。)多矣，奈軟弱不中用何！」其家感(葉本作「嘆」。)異，囑匠者厚以紙為骨，且繪二美婢。它日(葉本多「又夢」二字。)來謝曰：「新婢絶可人意，今不寂寞矣。」明年寒食，家人上冢歸，復夢曰：「向所得婢，今又捨我去。」曰：「何得爾？」曰：「初不欲言，以少年淫蕩，皆為燕三誘去。」家人曰：「燕三，人也，安得取媼侍女？」(上六字葉本作「安有是」。)曰：「亦已來矣。」曰：「然則當為辦之，不難也。」明日相語，皆大笑。燕三者，媼姪也，素不檢，自媼死，不復聞其在亡。(上六字葉本作「不復往來，莫知其存亡」。)遣詢之，果已死。遂復畫二老者與之。又來致謝。蓋前後五夢而得二老婢雲。(上六字葉本作「得二老婢而去」。)
　　鄭畯，字敏叔，福州人，寶文閣待制閎中之子也。先娶王氏，生一女泰娘。王氏且死，執夫手囑之曰：「切勿再娶，善為我視泰娘。」既卒，鄭買妾以居。久之，京師有滕氏女，將適人，鄭聞其美，乃背約納幣。一日，將趨朝，尚未起，見王氏入其室，自取兀子坐牀畔，以手掛帳，拊鄭與語死生契闊，且問再娶之故。鄭曰：「家事付一妾，殊不理，不免為是。」王曰：「既已成約，吾復何言！若能撫養泰娘，如我在時，亦何害？吾不復措意矣。」又語過去它事甚悉，忽曰：「盛寵已來呼，君當上馬矣。」遂去。鄭急問之曰：「何時當再會？」曰：「更十年於江上舟中相見。」鄭明日與其弟語，悲歎不樂，然卒婚滕氏。建炎初，自提舉湖南茶鹽罷官，買巨杉數千枚，如惟(陸本作「維」。)揚。時方營行在官府，木價踴貴，獲息十倍。未幾，金虜犯揚州，人多竄徙，鄭以錢為累，戀戀不肯去，乃謀買舟泛江而下，而江中舟如織，不得前。又聞寇已至，急復入城，買金百餘兩。纔出門，胡騎已在後。鄭乘馬馳去，一騎自後射之。鄭回顧曰：「我鄭提舉也，不可害我。」騎知其官人，追及之，投以刀，即墜馬。騎取金而返。鄭創甚，困臥草間，僕走視之，已不可救，兩日死。鄭無子，去王氏所言正十年。(二事尚定國説。)
　　沈持要為江州彭澤丞，紹興二十四年六月，被檄往臨江，過湖口縣六十里，宿於化成寺。已就客館，至夜，訪主僧。僧留止丈室別榻，方談客館之怪曰：「舊有旅櫬在房中，去年一客投宿，望棺中有光，頗駭。起坐凝思諦觀，覺光中如人動作狀，愈恐。所居鄰佛殿，客度且急，則當開門徑趨殿上。方啓帳伸首次，棺中之鬼亦揭棺伸首。客下一足，鬼亦下一足。客復收足，鬼亦然。如是數四。客惶駭，知不可留，急走出。鬼起逐之。客入殿環走，且大呼乞救，羣僧共赴之。未至，客氣乏仆地，幾為所及。鬼忽與殿柱相值，有聲鏗然，遂寂無所聞。僧至，扶客起，就視其物，則枯骨縱橫，碎於地矣。它日，死者之家來，疑寺中人發其柩，訟於官，數月乃得解。」
　　吳逵，字公路，建州人。政和間自太學謁歸，過錢塘，夢吏卒迎入大府，金章貴人在焉。揖吳坐上坐，吳辭曰：「逵布衣也，今遽爾，恐涉冒仕(葉本作「任」。)之嫌，必不敢。」貴人捨去。吳踞牀正面，吏抱案牘盈几上，以手摘讀。吳意郡縣間胥吏，乘已初視事，以此困我，未有以決。望廷下，已驅數囚，皆美男子婦人荷械立，大抵所按盡姦事也。吳大書曰：「檢法呈。」別一吏捧巨冊至，視其詞云：「姦人妻者以絕嗣報，姦人室女者以子孫淫泆報。」吳判曰：「准法。」吏相顧駭伏其敏，曰：「事畢矣。」遂寤。吳還京師，為同舍金彥行(安節)言之。(金侍郎説。)
