
夷堅志補卷第十二(十三事)

回道人
　　江州太平宮，道士十餘輩集於庫堂。有客自稱回道人，掉臂徑入，傲睨四座。眾怒相謂曰：「妄人紛紛多竊此名以自衒，特可紿(明鈔本多一「庸」字。)俗耳，吾曹何取焉！」皆去弗顧。唯胡用宗(明鈔本作「琛」，下多一「拱」字。)揖入，坐小軒，雍容款接，奇其風骨，待遇加敬。既而索酒飲，徐顧左右，覓刀刮土，瀝酒潄液，就掌摶和，吹噓(上二字明鈔本作「噓呵」。)成墨錠，擲之案上，鏗然有聲，語胡曰：「善藏之，餌此亦能去病。」取視，香氣四發，郁然襲人，殆非蘭麝可比。復邀胡登樓飲酒，辭以日暮，笑而去。明日，胡趨郡，未旦，抵城門，逢其自城中出，笑而顧。旋聞閽吏言，半夜時，回道人已在此候門矣！胡益異之，歸驗所假刀，半(明鈔本多一「刃」字。)已化金色。稍服所遺之墨，累年後，貌不少改，而酒量日增。異日，道人又至，敝衫破帽，麻鞋草帶，自挑二壺。胡問壺中(明鈔本多一「何」字。)所有，傾視之，皆藥銀也，始悟為真呂翁，(明鈔本作「呂先生」。)拜以師禮，虔扣長生之術，密有所付，不以告人。眾道知之，因建遇真室於其處，皆悵恨不遇，追悔無及。胡亦不知所終。

文思親事官
　　趙應道監文思院日，有親事官患瘰□，度不可療，來辭院官，且謂其徒曰：「吾旦夕死矣，老母無托，(明鈔本多「如之」二字。)奈何！」眾強慰勉之，或為泣下。纔出外，卽有道人隨之行，行未遠，語之曰：「瘡易愈。」(明鈔本多一「耳」字。)令買紙二幅，以爪掐其中為二方竅，徑可三寸許，以授之，謂曰：「俟夜，(明鈔本多一「卽」字。)燒一幅為灰，調乳香湯塗傅，留其一劑(明鈔本多一「以」字。)濟後人。」其人既歸，如言貼藥畢就枕。及寤，已覺(上四字，明鈔本作「而寢及曉」。)瘡痕蕩盡，痂亦不見，徑走謁院官，談其異。眾悟曰：「兩方竅，呂字也，得非以瀕死念(明鈔本作「戀」。)母，一言(明鈔本作「念」。)起孝，故仙翁救之邪！」

真仙堂小兒
　　常州天慶觀真仙堂，塑呂(葉本無「呂」字，從明鈔本補。)洞賓象，有小兒賣豆，日過其前，見其儀狀，敬仰之，每盤旋(明鈔本多「至暮」二字。)不忍去。一日，瞻視歎息間，象忽微動，引手招之，持一錢買豆，兒不取錢，悉以畚中豆與之。(上七字明鈔本作「且盡畚中所貯之豆悉付之」。)象有喜色，以紅藥一粒授焉，使吞服，卽覺恍惚如醉。(明鈔本多「兒遂」二字。)還家，索紙筆作文章，詞翰皆美，至於天文地理，無所不通，不茹煙火食，唯飲酒啖棗，如是歲餘。聞市曹決死囚，急往觀，正行刑之際，忽空中有人批其左頰，一小鶴從口吻角飛出，捫其頰，已半枯矣，遂愚俗如初。

呂元圭
　　江夏有道人呂元圭，多游楊氏書院中，為人言事多驗。一日，忽告曰：「惡人將至矣，須急避之。」瞥然渡江去，人不知其所指何人也。是日提點刑獄喻陡自武陵至，鄂人皆不前知，蓋巨舟乘便風徑抵州岸。纔至，卽遣吏訪呂，雲已行，但得其往還者岑文秀，詰其所得，岑曰無有，喻加以(葉本無「以」字，從明鈔本補。)聲色，將笞之，其言如初。喻命搜其家，乃於神堂壁中見所(明鈔本多一「遺」字。)與岑長歌一篇，言內丹事，岑方言呂實付此詩，云：「汝今未曉，異日當詳玩之。」喻曰：「此卽呂先生也，其名元圭，蓋拆先生二字耳。」眾始悟惡人之説，是恐喻逼迫求之雲。(張邦基子賢説。)

傅道人
　　江陵傅氏，家貧，以鬻紙為業。性喜雲水士，見必邀迎，隨其豐儉款接，里巷呼為傅道人。舍後小閣，塑呂(明鈔本多一「仙」字。)翁像，坐磐石上，旁置墨籃，以泥裹(葉本無「裹」字，從明鈔本補。)竹片作墨數笏，朝暮焚香敬事，拜畢，(明鈔本多一「則」字。)扃戶去梯，雖妻子不許至。乾道元年正旦，(明鈔本多一「日」字。)獨坐鋪中，一客方巾布袍入，共語良久，起曰：「吾適有百錢，能過酒罏飲(明鈔本多「一杯」二字。)否？」傅從之。自是數日一來，或留飲，或與(明鈔本多一「之」字。)飯。傅目昏多淚，客(葉本無「客」字，從明鈔本補。)教取(明鈔本作「使」。)生熟地黃切焙，取椒去目及閉口者微炒，三物等分，煉蜜為丸，每五十丸空心(葉本無「心」字，從明鈔本補。)服，以鹽米湯飲下之。傅如方治藥，(明鈔本多一「不」字。)一月目明，夜能視物。往還半歲，忽別云：「三兩日外將往襄陽，能與我偕西乎？」辭以累重不可出。客笑曰：「吾知汝不肯去。」取筆書「利市和合」四字付之，曰：「貼於鋪壁，獲息當百倍。」復拉詣酒肆酌別，袖出紙包，有墨數片，曰：「欲攜去襄陽做人事，暫寄君所，臨行來取之。」酒罷傅歸，置墨架上，踰兩月，客不至，試啓視之，乃呂翁像前竹片所作者，探閣內籃中，無有矣！始悟客為呂翁，深悔不遇，乃貼四字於壁，(明鈔本多「自是」二字。)生意(明鈔本作「計」。)日豐。享壽八十九，耳聰目明，精力如少年，今尚存。(明鈔本作「聞今尚存雲」。［按：江瓘《名醫類案》卷七引作辛志］) 

華亭道人
　　紹興二十八年，華亭客商販蘆席萬領往臨安，巍然滿船。晚出西柵，一道人呼於岸，欲附載。商曰：「船已塞滿，(上二字明鈔本作「盈塞」。)全無宿臥處，我自露立，豈能容爾！」(爾字明鈔本作「外人」。)道人曰：「與汝千錢，但輟一席地足矣！」商曰：「遇雨(明鈔本多一「將」字。)柰何！」道人曰：「更與汝(葉本無「汝」字，從明鈔本補。)百錢，買蘆席一領，遇雨自覆。」(此句明鈔本作「遇雨作則用以自覆」。)商利其錢，使登舟，坐於席上，僅容膝，不見其飲食便溺，在途亦無雨，到北關，乃辭去，曰：「謝汝載我，使汝多得二十千以相報。」商殊不曉。適是年郊祀大禮，青城用蘆席甚廣，(上二字明鈔本作「不勝多」。)臨安府懼乏，凡販此物至者，每領額外(葉本無上二字，從明鈔本補。)增價錢二文，盡買之，遂贏二萬。搬卸既畢，最下一領有墨書六大字，曰「呂洞賓曾附舟」，字畫遒勁，好事者爭來觀視，知為仙翁。明日，商入城，遇眾安橋，逢此道人買薑於市，揖之曰：「你原來是呂先生，想能化黃金，可多與我。」道人笑曰：「為我守薑，今還店取金來。」癡守至暮，不復來，乃盡輦薑歸。商庸人也，不復懊(明鈔本作「悔」。)恨，聞者為之太息。(末句明鈔本作「聞者為太息而已」。)

仙居牧兒
　　台州仙居民王三入市，逢乞子賣泥塑呂先生像，(「像」字明鈔本作「小像者」。)買歸供事之，香火甚肅。小兒年十歲許，亦每日敬拜。嘗牧牛山坡，見白衣道人過前，亟從牛背躍下，挽其袍，(明鈔本作「裙」。)呼為呂先生。道人曰：「汝安得以此見稱，且何為識我？」兒云：「你便是我家供養的，面目衣裳一般，只是身體(明鈔本作「軀」。)長大不同耳！」道人笑，將一錢置兒手，戒之曰：「汝要買物喫時，但用此，僅取僅有，惟不得向人説。」兒喜，歸家，密白其父，開手示之，纔用一錢畢，又有一錢在手。經月餘，父忽起無厭之心，施竹畚於傍，令兒伸手拂之不已，錢隨而墜下，至三日，所得十餘千。明日，不復有矣！


杜家園道人
　　紹興十六年，王寅祖為湖北提刑司指使，僦舍於張四官人店。武陵杜昌言家有小圃，雜花正開，以三月六日邀王、張並外兩三客聚飲，半酣，各摘荼蘪插巾上。俄一道人，著青衣道服，披簑背笠，袖中若有物，揖眾曰：「諸君高會，能容我預席乎！」杜延之坐，酌酒巨杯，一飲而盡，大嚼肉胾，不留遺餘，放箸微笑，精神可掬，請借酒為諸人壽。杜令少待，道人曰：「吾亦有酒在此，便當奉償。」乃付以一觴，聽其滿勸，坐客不敢辭，獨謂王曰：「君氣宇軒昂，有學道之質，但恨世事未除耳，且飲我酒。」卽探袖取一錫瓶，度可容二升，遍斟客酒，原未嘗煖而(明鈔本多一「自」字。)熱，味亦清醇。杜異之，視瓶內尚有盞許，道人曰：「能再飲一杯乎？」曰：「正欲之。」杜飲罷，戲言：「此瓶有(上一字明鈔本作「能貯」。)酒幾何，而斟之未竭？公莫是呂洞賓先生否？」道人曰：「君又不曾見呂翁，云云何也？」復笑曰：「諸君欲見之乎？」遂解背上箬笠擲起，騰身丈餘，跨一白鶴躡雲而去。尋錫瓶，亦亡矣。客主驚嘆如癡，惘然而散。後三十年，王赴辰州守，過武陵，訪杜氏，見昌言之子云：「父享年至八十五，張四者八十三，與一時同席，皆終身無疾病。」王亦至七十五，蓋享仙醪之所致也。

蓑衣先生
　　何蓑衣先生，淮陽朐山人。祖執禮，官朝議大夫。家素富盛，為鼎族，遭亂南來，寓姑蘇。紹興初，其父主簿為近郭翁通判館客，既亡，何與母及乳媼入城中僦居。一日，自外歸，倏若狂疾，久而益甚。家人知不可療，且畏其生事累人，潛避他邑。何遊行暮返，則室廬已空，亦不問，但求丐度日。衣裾漫漫不整，只以簑笠蔽身，處葑門城隅土窟中，人竊窺之，唯見大蟒踞坐。繼遷於社壇，又為守兵斥逐，自是無定跡。(上三字明鈔本作「跡無定所」。)人與之錢，或受或擲。半歲後，漸出語(明鈔本作「談」字。)説災祥，吳人傳其得道，雲因在妙嚴寺臨池，見影豁然有悟。又雲昨劉拐子作無礙大齋，何捨緣在會，負水供眾，遇二道人，引至黃山授道。然何未嘗自言，竟不測信否也。歷三四十年，一簑一笠，不披寸縷，夏不驅蚊，春不除蚤，冬寒敲冰滌簑，披之以出，歸則解掛於樹，氣出如蒸，露坐之處，雪不凝積。士俗來焚香請問，略不接納，往往穢罵，且發其隱慝，人以是益敬畏之。辛已歲，於天慶觀東亭後小軒，(明鈔本多「就插小室」四字，下無「以」字。)以稻稈藉地，寢處其中。每日不以炎涼陰晴，必一出市中，(此句明鈔本作「必出廛市間」。)或縱步野外，未嘗登人家門。有慕向者，但(明鈔本作「時」。)夢見之，或(明鈔本作「得」。)一二語。李縣丞母病，來致禱，夢之云：「人謂吾為茅君，非也，汝不必畫我像，但畫世間呂真人卽是已。」李奉所戒，母病遂瘳。葉學文林苦耳聵噎塞，肢節煩痛，奉事累歲，夢之云：「授汝一吹火法。」卽以手捻其左耳，按於桌，(明鈔本多一「上」字。)吹氣入耳，戰慄不自持，明旦，宿恙如洗。王道運幹妻胡氏病，夢何來，手擘麵皮，瑩白如玉，面部方正，碧眼丹脣，宛類北斗相。胡氏病篤，何遺之藥，才捧盞，見立於前，使改名德真。詢之傍人，莫見也。亟遣王生往謝，已書二字於壁。其後德真夢何與灼艾，寤而聞帳中艾香，視灸處，墨瘢赤腫，傅以膏藥，亦膿潰，未幾，氣血復初。松江蛟龍壞舟，藍叔成往謁，(明鈔本多「之欲」二字。)請為人除害。既至，未及言，已大書「龍盡入江湖」五字於壁矣！江行自此安帖。都道籙劉能真自臨安往京口，舟還次無錫，默禱云：「若簑衣先生有靈，當出相見。」洎自許墅，望見何從南來，劉登岸迎揖，何云：「小道不易出。」出山果十枚贈別，及平江，則何在庵，初未嘗出也。壽皇賜名通神先生，為造一庵，御扁「通神」二字，並賜簑笠十事，道俗強邀迎入庵，大笑而出，復棲於故處。結草為衣，掩蔽下體，蓬頭跣足，略無受用。時以竹杖擊地，謳唱道情，或夜誦仙經，達旦未已；或自念歌詩，皆勸世脫塵語。尚方賜沉香銀燭，香霧盈室，終日不散。日啜賜茶兩甌，不飲酒，時以便溺煉泥，撚成孩兒，人求得者，持歸供養，(明鈔本作「事」。)必獲靈異。(上二字明鈔本作「異感」。)有病者乞坐處草煎湯，或易草衣焚灰，令撚作丸服之，其病卽愈。竊取則不驗。有姓左人以煎湯草療病，(明鈔本多一「訖」字，下「復」字作「或」。)復緘於合，一日開視，忽(葉本無「忽」字，從明鈔本補。)生粉紅花兩朶。己酉歲正月晦，出城外太和宮，於空野間望東南一拜，稱皇帝萬歲。二月二日未曉，遍呼道侶，令亟起燒香，念長生保命護身天尊。次日，主上登寶位報至。其所作(明鈔本作「哦」。)歌詩，今録可傳者於後，其一曰：「不梳頭，不澡浴，免得堂前妻兒哭。或吟詩，或唱曲，富貴榮華無所欲。身貧道不貧，六根常具足。」其二曰：「活得三千歲，仍饒八百年。若交縫合眼，別是一山川。」其三曰：「為問先生意若何，不論寒夏只披簑。若人會得簑衣意，一路相將入大羅。」其四曰：「白雲山下去，山下強人多。強人難説話，拍手笑呵呵。」其五曰：「五雲樓閣在煙霞，萬里嵯峨是我家。莫道太平無一事，自然平地有丹砂。」其六曰：「水緑山青好去遊，花紅酒醉幾時休！轉頭不覺無常到，萬古惟存一土丘。」其七曰：「寥寥香散緑沉風，野地清閑到處逢。買得四窗今夜月，這回認取主人翁。」其八曰：「夜來斗轉與星移，日出扶桑又落西。自有金丹光落落，千人萬處有誰知。」其九曰：「此寺何年造？問僧僧不知。下馬聞香草，拂塵看古詩。」其十曰：「滿眼紅雲(明鈔本作「塵」。)花又新，年年香散玉樓春。時人笑我顛狂漢，我更顛狂笑殺人。」其餘語句可書者尚多。今年八十餘矣，勇健如昔。孝宗將立謝妃為後，聖意未決，遣藍內侍詣何，不告所問，止令説一兩句來。藍駐留數日，凡所言悉氾濫無根柢，藍敬禱云：「皇帝使某來，必有所謂，不得一語，何以復命！」何大怒，振衣出，直入天慶觀。藍隨之，至門，始回首曰：「為天下母。」藍卽日歸奏，妃遂正位中宮。郭雲大夫之女，擬嫁王氏之子，訪於何，何曰：「君女非王家婦，乃翁主簿妻耳。」既而王議不諧，求所謂翁主簿不可得。後三歲，於銓試榜，見蘇人翁璘姓名，且聞未有伉儷，與家人語，以為喜。翁果調溧水主簿，竟成婚。王季德為府守，屏騎眾(明鈔本多一「潛」字。)入謁，左右(明鈔本多一「或」字。)走報，意必出迎，但厲聲云：「擡棺材來也。」王進前炷香，略不交一談，後五日，王下世。何先有衣寄於郭氏，云：「吾死，則以殮。」慶元三年五月二十二日，忽來索衣，明日，趺坐而化。太皇太后先兩夜夢其求衣，亟命侍臣持賜，以二十四日至，遂易之以殮雲。

梁野人
　　梁野人名戴，長沙人。父兄皆業儒，(明鈔本作「父兄皆以儒傳家」。)戴獨不事業，慕尚逍遙，得鉛汞修煉之術，自稱野人。所居近天慶觀，嘗(明鈔本多一「以」字。)盛暑晝寢於三清殿後銅像之側，夢金人長丈餘，提其左手於掌中，以一金錢痛按之，戒曰：「汝欲錢時，但縮左手袖中振迅，則錢隨所須多寡而足。然勿妄用，勿漏言。若妄用漏言，則不復出矣！設用以養生，(明鈔本多「舍施」二字。)周人之急，取十百則十百應，取千萬則千萬應，無有窮矣！」戴拜(明鈔本多「曰謹」二字。)受命，恍然而寤，覺左掌心猶微痛，視皮膚中，隱隱有錢文，頂謝訖，試之果然。自是數年間，雖所親不以告，益放曠，歌酒自娛，咸以為狂。其母責之曰：「吾生平育二子，冀以終身，況兄弱冠登科，汝乃落魄如此，(上二字明鈔本作「為游手」。)吾何所望乎！(明鈔本無「乎」字。)今雨寒彌旬，薪粒告罄，佃僕皆遠不可喚，汝將奈何！」戴曰：「敢問所需若干？」母曰：「多多益善。」黎明，出津次，引柴米數十擔歸。母訝曰：「狂哉此兒，多得固好，安所為償！」曰：「母幸無慮。」振其袖，錢出如涌，一一隨直付之，無欠無餘。母大駭異，未暇扣所以。俄白母，欲遊方外，留之不可，遂去，十二年無消息。兄顏守廬州，戴過謁之，投刺於典客曰「梁野人」。兄一見，且悲且喜，曰：「吾弟辭家一紀，意謂流落江湖，久在鬼録。今之相見，實更生也。」友愛如初。飲之酒，酒數行，謂之曰：「吾為此邦伯，而弟藍縷若此，(上二字明鈔本作「如乞丐」。)得無羞辱乎！」為具沐浴，令換衣冠。(明鈔本作「且令換新衣冠」。)正色言曰：「弟山林風致，唯事內觀，兄何索我於形骸之外！」拒不肯受，亦不入室，奮袂而起曰：「暫出卽來，不審用錢否？」兄笑曰：「汝狂態尚爾！」忽不見。使人四出(上二字明鈔本作「交馳」。)於市求之不得。迨晚，乃泊旅邸醉臥，館人夜半聞穿(明鈔本多一「排」字。)錢聲，驚起曰：「此道人必偷兒也，何錢聲之多！」穴隙窺之，一無所睹。(此句明鈔本作「室暗無睹」。)旦而伺其出，至午寂然無人，望錢緡堆垜半壁，走告郡。郡遣官監涖，啓戶見錢，上有書貽太守曰：「弟野人，以煙蘿侶久俟，不奉辭，唯冀珍重。有少錢，煩賙卹貧乏。」仍遺下所著敝衣，異香襲人，殆非世所嘗聞。驗其去蹤，撥屋瓦少偏，乘虛而升，後不知所往。

保和真人
　　潼州王藻，不知何時人。為府獄吏，每日暮歸，必持金錢與妻，多至數十貫。妻頗賢，疑其鬻獄所得。(上二字明鈔本作「受賄」。)嘗遣婢往餽食，藻歸，妻迎問曰：「適饌豬蹄甚美，故悉送十三臠，能盡食否？」藻曰：「止得十臠耳！」妻怒曰：「必此婢竊食，或與他人，不可不鞫！」(明鈔本多「治」字。)藻喚一獄卒，縛婢訊掠，不勝痛引伏，遂杖逐之。(明鈔本作「遂逐去之」，下多「將出門」三字。)妻始言曰：「君為推司久，日日持錢歸，我固疑鍛煉成獄，姑以婢事試汝，安有是哉！自今以往，願勿以一錢來，不義之物，死後必招罪咎。」藻矍然大悟，汗出如洗，取筆題詩於壁曰：「枷栲追求只為金，轉增寃債幾何深？從今不復顧刀筆，放下歸來游翠林。」卽罄所儲散施，辭役棄眾學道。後飛昇，賜號保和真人。

赤松觀丹
　　婺州金華赤松觀，相傳為九天玄女煉丹之所。雲丹始成時，凡三粒，以一祭天，一祭地，皆瘞於隱所，一以自餌，蓋不知幾何世矣！宣和間，某道士獨坐竹軒，見所養善鳴雞，啄龍眼於竹根下，甚大而有光彩，(明鈔本多「異焉」二字。)急起奪得之，香氣襲人，重於(明鈔本作「如」。)鐵石，意其所謂神丹也，未敢服。密貯以器，置三清殿前，願見者則焚香啓鑰以示之，既期年矣！後為遊士攫取，以像前供水吞之，奪不可得，亟呼眾擒之，已飄飄然行池水上，運步如飛。明日，或見其坐水底，水皆涌沸，旬日方去，莫知為何人，何所之也！道士悵然自悔，猶汲水滌盛丹器飲之，自是面如童顏，脣赤如硃，右手軟如綿，年九十，尚強健無恙。雞亦活三十年。(南城丞浦江何叔達説。)

新鄉酒務道人
　　鄧州新鄉縣，宣和中，嘗有一道人求買酒，監務趙某，每見輒喜之，必勑酒吏倍數給與，或喚入坐，命之飲，道人積感其意。趙夙苦贏疾，時證候方危，累日不(明鈔本多一「能」字。)食，道人入，語之曰：「君病狀殊不佳，遠不過一年，近則半歲，恐無生理。」趙應曰：「吾固甚苦此，自念無策，唯厭厭待盡而已。先生既言之，當有神術能生我！」曰：「是事非吾所能辦也，感君相愛，非不願効力，知復柰何！」趙懇(明鈔本多一「請」字。)再三，乃笑曰：「姑為君謀之，後數日，試邀一髯道人同至此，君宜多設精果妙香，連沃以酒，以大醉為期，則吾計得施矣！」遂去。越五日，果與一客來，長六尺餘，丫髻美髯，氣貌偉甚，見酒席，俱有喜色。三人同坐下，每一舉杯，前道人必令多酌髯，曰：「爾素善飲，今幸勿惜量。」度至斗許，覺跌宕不可支，道人曰：「爾已醉，少憩可也。」令掃地鋪簟，髯徑就枕，鼻息如雷。道人密引趙臥於傍，令聳背緊相挨，且熟睡。少頃，來坐其前，俯身就髯項，吸其氣滿口，即噓著趙頂上，又吸胸腹及臂股，亦如之，僕僕十餘及，趨而出。髯忽寤，見人在側，若有所失，大怒躍起，呼叫曰：「畜生無狀，敢誤我。」持杖將擊道人，道人迎笑曰：「何用如是，只費得爾一年工夫，而救得一個性命，乃是好事。」髯怒稍息，但極口叱駡，良久，不揖主人而行。趙卽時氣宇油油然，明日卽嗜食，甫十旬，(明鈔本作「不一旬」。)膚革充盈，肌理如玉，略無病態。趙彥文子游與之有舊，常憐其疾，及是適見之，驚問所以。始盡道本末。二客皆不復再見，丫髻者，疑為鐘離先生(葉本無「先生」二字，從明鈔本補。)雲。
