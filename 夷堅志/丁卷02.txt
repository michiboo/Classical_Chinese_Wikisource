
夷堅丁志卷第二(二十事)

鄒家犬
　　筠州新昌縣民鄒氏，豢犬極馴，每主翁自外歸，無問遠近，必搖尾跳躍迎於前。鄒生嘗負租繫獄，踰旬得釋，比還家，日已晚。犬喜異常時，爪誤罥主衣，衣為之裂。鄒以為不祥，語妻曰：「我恰出獄，犬乃爾。遼山寺方作屋，吾欲犒匠，可殺犬烹之，副以麫五斗往。」妻如其言。明日，鄒詣寺，命童負一合自隨，至則僧待於門，迎白曰：「勿啓合，得非以犬與麫來乎？」鄒愕然，問所以。僧曰：「檀越久(陸本作「入」。)坐堂上，茲事言之則不忍，不言則負所託。昨夜夢檀越之父曰：『我以貪戀故，不能超脫，託生為本家犬，故見吾兒歸必出迎。適以其釋囚係而還，喜甚，誤敗其衣，兒遂與婦謀而殺我充饋。雖然就死，亦幸捨畜身，若得免刲臠之苦，師恩厚矣。生時有銀若干，密埋於竈外，恐為人盜取，常睡臥其上。煩戒吾兒發取之，為作佛事，以資冥福，持所餘尚足營生也。』」鄒聞言悲慟，且云：「犬日夜實寢於彼。」遂瘞之寺後。歸發其藏，果得銀如數，乃設水陸於寺中。

張敦(葉本作「淳」，下同。)夢醫
　　廬陵人張敦，精於醫術，浪跡嶺外。嘗僑寓潮州，夢人邀去，大屋沈沈如王居，立俟門左，吏導之使入。及廷下，望其上帟幕赫(葉本作「穹」。)然，主人冠服正坐。一少年著淺色衣，(葉本作「水」。)紅勒巾，引敦上診脈，敦云：「腎藏風虛，恐耳鳴為害。」冠服者曰：「連日正苦耳痛，看得極好，(葉本作「是」。)且覓(葉本作「製」。)藥。」顧少年：「可與錢二十千。」敦未暇予(上二字葉本作「及進」。)藥，驚而寤，不省為何處，疑必神祠也。明日徧訪求，至南海行(葉本作「神」。)廟，盡憶所歷。引而上者，蓋東廡小殿王子也。登正殿瞻視，神像左耳黃蜂巢焉。卽謹剔去，焚香再拜而退。又明日，郡之稅官折簡來云：「客船過務敗稅，抵言是君家物，果否？」敦念初無此，亟往證其妄。見舟人已繫梁閒，遙呼曰：「某乃劉提舉姻家蔡秀才田客，知君與提舉厚，又與監稅游，故託以為詞爾。」敦為營解縱去。既而蔡來謝，且餉布帛之屬，正直二十千。提舉者，劉景也。

管樞密
　　縉雲管樞密(師仁)為士人時，正旦夙興，出門遇大鬼數輩，形貌獰惡，叱問之。對曰：「我等疫鬼也，歲首之日，當行病(葉本作「疫」。)於人間。」管曰：「吾家有之乎？」曰：「無之。」曰：「何以得免？」曰：「或三世積德，或門戶將興，或不食牛肉，三者有一焉則我不能入，家無疫患。」(上九字葉本作「我不敢犯其家言舉」。)遂不見。

小孤廟
　　呂願中赴湖北轉運，舟行過小孤山，入謁廟，見案上古銅洗甚奇，有款識，愛之。白於神，以所用銅盆易去，置諸行李舟中，揚帆而上。薄晚繫纜，獨此舟不來。明日先行，達九江，商人繼至，言後一舟沉溺，方呼岸上人漉取輜重。呂亟遣往視，果也。篙師云：「離廟下未遠，便若有物縶柁底，百計取之不能動。初無風濤，正爾覆溺。」點檢所載，雖濕壞，皆不失，獨銅洗不知所如矣。他日，有客至廟中，蓋宛然在故處。

富池廟
　　興國江口富池廟，吳將軍甘甯祠也，靈應章著，舟行不敢不敬謁，牲牢之奠無虛日。建炎間，巨寇馬進自蘄黃度江至廟下，求盃珓，欲屠興國，神不許，至於再三，進怒曰：「得勝珓亦屠城，得陽珓亦屠城，得陰珓則並廟爇焉。」復手自擲之，(上五字葉本作「乃自取擲」。)一墮地，一不見。俄附著於門頰上，去地數尺，屹立不墜。進驚懼，拜謝而出。迄今龕護於故處，過者必瞻禮。殿內高壁上亦有二大珓，虛綴(葉本多一「梁」字。)楣間，相傳以為黃巢所擲也。

濟南王生
　　濟南王生，參政慶曾宗人也。登第出京，行數十里間，憩道旁舍。主人亦士子，留飲之酒。望舍後橫屋數楹，簾幙華楚，問為誰，曰：「某提舉赴官閩中，單車先行，留家於此，以俟迎吏，今累月矣。」遙窺其內，隱隱見女子往來，甚少艾，注目不能去。抵暮留宿，主人夜與語，因及鄉里門閥。審其未娶，為言：「提舉家一女，極韶媚，方相託議親，子有意否？」生欣然，唯恐不得當也。主人為平章，翌日約定。女之母邀相見，曰：「吾夫遠宦，鍾愛息女，謀擇對甚久，不意邂逅得佳壻。彼此在旅，不能具六禮，盍相與略之。」乃草草備聘財，擇日成婚，且許生挈女歸濟南。須至閩遣信來迎，既別，不復相聞，生不以為疑。女固自若，歷四五年，生二子，起居嗜好與常人不殊，但僮僕汲水時，只用前桶而棄其後，以為不絜。自攜一婢來，凡調飪紉縫，非出其手不可，夜則令臥床下。忽告生云：「我體中不佳，略就枕，切勿入房驚我。」生然之。俄頃，震雷飛電，大雨滂沛，火光煜然，盡室危怖。移時始定，女與婢皆失所在矣。初，生之入京，道經某處龍母祠，因入謁，睹龍女塑容端麗，心為之動，默念他年娶妻如此，足慰人心。及出門，有巨蛇蟠馬鞍上，驅之弗去，始大恐，復詣祠拜而謝過。洎出，乃不見。後遇茲異，識者疑其龍所為雲。

海鹽道人
　　王觀復待制(本)，崇寧初為海鹽令，當春月，啓縣囿賣酒，遊人沓至。王長子鉞，字秉義，年十餘歲，亦縱目焉。逢一野道人，舉手前揖，呼為「供奉」，談笑久之乃去。鉞惡其官稱，歸以白父，莫測所謂也。後十年，政和官制行，改西頭供奉官為秉義郎，始悟道人之言，乃更名鈇，而字承可。

二鼈哦詩
　　王承可侍郎，建炎末居分寧田舍，夢黑衣男女僅(葉本作「約」。)三十輩，兩人如夫婦，立於前，餘皆列於後，泣拜乞命。夢中似許之。明日，縱(葉本作「閑」。)步門外，逢村民負鼈來，傾置地上，二大者居前，餘二十六枚在後。恍憶昨夕事，盡(葉本作「遂」。)買之，放諸溪流。是夜夢二黑衣來謝，且哦詩兩句云：「放浪江湖外，全勝沮洳時。」超然有自得之貌，喜色可匊。蓋向者處陂澤之間，而為人所取也。

張通判
　　乾道六年，縉雲人張某為韶州通判，隨行僕與婢通，事敗，擒付獄。陰諭録參吳君，使斃之。吳以白郡守周濟美(舜元)，周以為不可，使正法具獄，杖脊，配隸嶺北。張意不滿，擇本廳軍校使護送，戒云：「殺之而歸，當厚賞。」校奉命就道，越二日，拉殺之於南雄境上。是夜，周夢僕泣訴曰：「某有罪，賴使君全活之恩，今竟為通判所殺，幸使君哀之。」明日，窮治其事，軍校者已歸，趣治之，亦坐決配。張在書室，見僕立於前，方以未押行為怒，忽無所睹，卽仆地，遂得疾暴下，踰旬而卒。

孫士道
　　福州海口巡檢孫士道，嘗遇異人，授符法治病，甚簡易，神應響答。提刑王某之弟婦得疾，為物馮焉，斥王君姓名，呼罵不絕口。如是踰年，禳祀禱逐無不極其至，(上九字葉本作「禳祀備至」。)不少痊。聞孫名，遣招之。孫請盡室齋戒七日，然後冠帶焚香，親具狀投天樞院。弟婦已知之，云：「孫巡檢但能治邪鬼爾，如我負寃何？」及孫至，邀(葉本作「喚」。)婦人使出。王曰：「病態若此，呼者必遭咄罵，豈有出理？」孫曰：「試言之。」婦欣然應曰：「諾。少須，盥洗卽出矣。」良久，整衣斂容如平時，見孫曰：「我一家四人皆無罪而死於非命，既得請上(葉本作「於」。)天，必索償乃已，法師幸勿多言。」且披其胸示之云：「被酷如此，寃安得釋？」孫但開曉勸解，使勿為厲，卽再三拜謝而入。孫密告王曰：「公憶南劍州事乎？」王不能省。孫先已書四人姓名於掌內，展示之，王頷首不語，意殊悔懼。蓋昔通判南劍日，以盜發屬邑，往督捕，得民為盜囊橐者，禽其夫婦，戮之。其女嫁近村，聞父母被害，亟來哭，悲號忿詈。(上七字葉本作「亟來視」。)王怒，又執而戮之。女方有娠，實四人併命(葉本多「一時」二字。)也。孫曰：「此寃於吾法不可治，特可暫寧爾。它日疾再作，勿見喚也。」自是婦稍定，越兩月復然，訖王死，婦乃安。

潮州孕婦
　　乾道三年，潮州城西婦人孕過期，及產，兒才如手指大，五體皆具，幾百枚，蠕蠕能動。以籃滿載投於江，婦人亦無恙。古今無此異也。

張注夢
　　邵武人張汪，紹興丁卯秋試，夢人以箸插於髻，曰：「子欲高薦，當如此乃可。」既寤，熟思之曰：「吾名汪，若首加點，則為注。」乃更名注，是年果薦送。將試春官，又夢緑衣小兒自褓中曳其衣曰：「勿遽往，可待我也。」既而不利，至乾道己丑始以免舉再行，而同里丁朝佐亦預計偕，二人同登科。朝佐正生於丁卯，始悟前夢，戲謂丁曰：「為爾小子，遲我二十一年。」相與大笑而已。

劉道昌
　　劉道昌者，本豫章兵子，略識字，嗜酒亡賴，橫□(陸本作「市」。)肆間。嘗以罪受杖於府，羞見儕輩，不敢歸，徑登滕王閣假寐，夢道士持一卷書置其袖，曰：「謹秘此，行之可濟人，雖父兄勿示也。」戒飭甚至。既寤，□(陸本作「書」。)在袖間，頓覺神思灑落，視其文，蓋符咒之術。還家卽繪事真武象，為人治病行醮。所書之符與尋常道家篆法絶異，凡所療治，或服符水、或掬香爐灰、或咒棗，殊為簡易。且告人曰：「夜必有報應。」無不如□。(陸本作「意」。)以治牛疫，亦皆愈。郡人久而知敬，共作真武堂居之。初，將鑿池取水施病，盡，忽有泉涌於庭，極甘冽，及加浚治，正得一古井。今其術盛行，而道書不可得見，但以符十許道刻石雲。

李家遇仙丹
　　豫章丐者李全，舊隸建康兵籍，紹興辛巳之戰，傷目折足，汰為民，而病廢不能治生，乃乞於市。掖二拐以行，目視荒荒，索塗甚苦。每過王侍郎宅門，必與數錢，忽連日不至，謂必死矣。經半月復來，則雙目瞭然，步行輕捷，自説：「逢道人授藥方，且戒我：『服之有效，當貨以濟人，勿冒沒圖利，日得七百錢便足。』問其姓，不肯言。我積所丐金，便成藥，服之十日，眼已見七分，而腳力如舊矣。卽用其方賣藥，持大扇書『李家遇仙丹』，揭二拐於竿，服者皆驗，然所得未嘗過七百錢。一日，多至兩千，遂臥病不能出，錢盡乃安。」時乾道己丑歲也。

劉三娘
　　豫章狂婦劉三娘，病心疾，每持二木箠相敲擊，終日奔走於市，衣服藍縷垢汙，好辱駡人，夜或宿祠廟中，雖有子為兵，然視之泊如也。宋鎮甫樞密(樸)獨識為異人。張如瑩尚書(澄)作守，常呼入府舍，留三兩夕，與飲食，或棄廷下，或遺矢被中。久之，忽告常所往來者曰：「某日吾當死。」已而果然。其子瘞諸野。後半年，郡駛往長沙見之，擊箠如故，駛驚問曰：「三娘，爾死矣，那得在此？」笑曰：「寄語吾兒，在此甚安。」再三問，不對，亦不復再見。歸語其子，發視窆處，空空然。

興國獄卒
　　興國軍司理院有囚抵法，當陵遲。獄卒李鎮行刑，囚告之曰：「死不可辭，幸勿斷我手，將不利於爾家。」鎮不聽，至市，先斷其二手，曰：「看汝將奈我何？」越二日，鎮妻生子，兩腕之下如截。時王澬稚川為通判，親見之。

丘氏豕禍
　　乾道六年，南雄州攝助教丘悅家病疫。其家大豬育數子，或人頭、雞頭、豹首、馬首，儼如塑繪瘟鬼狀。遂殺豬祭而禳之，其禍愈甚，悅與妻皆死，長子如岡□魁鄉薦，亦夫婦併亡，凡八九喪。百計禱禬，久□乃定，此近豕禍也。

宣城死婦
　　宣城經戚方之亂，郡守劉龍圖被害，郡人為立祠。城中蹀血之餘，往往多丘墟。民家婦任娠未產而死，瘞廟後，廟旁人家或夜見草間燈火及聞兒啼，久之，近街餅店常有婦人抱嬰兒來買餅，無日不然，不知何人也，頗疑焉。嘗伺其去，躡以行，至廟左而沒。他日再至，留與語，密施紅線綴其裙，復隨而往。婦覺有追者，遺其子而隱，獨紅線在草間冢上。因收此兒歸，訪得其夫家，告之故，共發冢驗視，婦人容體如生，孕已空矣，舉而火化之。自育其子，聞至今猶存。《荊山編》亦有一事，小異。

白沙驛鬼
　　南劍州東界白沙驛素多物怪，行客僕廝單寡莫敢宿。紹興甲戌，方務德侍郎(滋)帥閩，幕府七八人來迎，皆宿是驛。時當初暑，並設榻堂上，夜□(陸本作「久」。)方就枕。主管機宜王曉忽驚魘嘂呼，眾起，燭火視之，尚為紛拏抵鬬之狀。良久乃醒，云：「適睡猶未熟，有白衣婦人來，就床見逼，驅逐不去，且挽吾衣不置。諸君起，方相捨耳。」眾視曉衵服，碎如懸鶉，為之通夕秉燭不敢寐。

李元禮
　　福州福清人李元禮，紹興二十六年為漳州龍溪主簿，攝尉事，獲強盜六人。在法，七人則應改京秩。李命弓手冥搜一民以充數，皆以贓滿論死。李得承務郎，財受告，便見寃死者立於前，悒悒不樂。方調官臨安，同邸者扣其故，頗自言如此。亟注泉州同安縣以歸，束擔出城，鬼隨之不置。僅行十里，宿龍山邸中，是夜暴卒。(此卷皆王稚川説。)
