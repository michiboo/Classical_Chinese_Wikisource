
夷堅支甲卷第八(十四事)

戴之邵夢
　　戴之邵，字才美，吉州人。少涉獵書記，無所成名。貧不能自養，傭書於里中富家。一夕，夢荷鋤入其圃斸地，才一揮，得銅印一紐，方徑二寸，有繆篆若彝器款識，視之，其文曰「日方伯連率」，凡五字，懸諸肘後。再揮鋤，得一板，類今時所用漆札，題詩兩句曰：「愁絶江梅開嶺岸，不知失腳到南塘。」
至三，得銅天尊像九軀，攫而懷之。至四，得小印八九，悉拾取而歸。見其家方祀神，禮畢徹饌遂寤。夙興頗喜，謹誌於主家書冊之末。自是感激思展奮，顧無以資身，放浪江湖，學作大字，為市井寫扁額。薄游抵長沙，適張魏公居彼，願見無因，稍掃隸人之門，以希一眄。值其誕日，宿造聽事，以紅粉書「壽」字於地，廣長二丈許。公出見，問為誰，隸以戴道人對，命呼至前，犒以緡錢尊酒，辭不受曰：「之邵妄意功名，所望於相公者固不在此，輒衒竒以自售。」公壯其言，遣書屬之軍帥。帥收隸行伍，且多與之金，俾偵邊廷息耗。既行，過期不反，疑其亡去。經數月乃還，帥問稽留之故，曰：「昨乗間潛入中原，馴至洛都，躬謁永安陵寢。」扣其證驗，曰：「有碑刻在。」出諸袖中而示之。帥轉聞於朝，不沒其實，仍加推薦。高宗正以諸陵為念，遽命召見。戴敷奏詳盡，音吐如流，天顏悅懌，詔補保義郎。戴以本諸生，不願右列，遂換右承務郎。已悟昨夢第一印「日」字者，面君之像也；九天尊者，祖宗也。未幾，擢守均州兼管內安撫，又悟「方伯連帥」之應。罷官歸鄉，訪故傭主，餉遺累千緡，求其所誌書冊以自表。旋起知雷州，地居嶺外，有地名南塘，又合前詩句。其後歷太府丞刑部郎官，則小印之驗也。久之，言者論其所得山陵文刻，乃北方義士齎來欲獻納者，而為戴戕殺，掩有其功，因是被絀以卒。戴亦倜儻負俠氣，或言所殺者蓋一僧，臨死一歲間賭其為祟，未得其本末也。

錢塘縣尉
　　政和中，提舉兩浙路學事楊通貫之按部婺州，往訪一異人。坐間，典牋吏以錢塘尉書至，未啓緘，異人曰：「得非求舉乎？」楊曰：「然。」方欲論薦，曰：「無益也。渠為五百鵝訴寃，非久於世者。」楊未之信。明日，遣駛卒持薦牘往，比至，則已殂。楊後到錢塘，呼尉吏而問其狀，對曰：「以病死。」曰：「嘗殺鵝乎？」曰：「平生不曾殺生，數月前，平江朱太尉託造鵝鮓，遂買五百頭醢之。」楊深加悼嘆，疑異人者通知幽明之故云。

符離王氏蠶
　　《酉陽雜俎‧支諾臯》篇載：新羅國人旁㐌，求蠶種於弟，弟蒸而與之，㐌不知也。至蠶時，有一生焉，日長寸餘，居旬大如牛，食數樹葉不足。弟伺間殺之，百里內蠶飛集其家，意其王也。是說殊怪誕。近宿州符離北境農民王友聞，(葉本作「詢」。)居邑之蔡村，與弟友諒同處，娶邑人秦彪女，天性狠戾，日夜譖諒，竟分析出外，或經年不相面。諒嘗乞蠶種於兄，秦以火煏而遺之。諒妻如常法煖浴以俟其出，過期亦但得其一。已而漸大，幾重百斤。秦氏始妬焉，伺諒夫婦作客東村但留稚女守舍，秦呼其夫同詣之，詐女往庖下，直入蠶房，見蠶臥牖畔，喘息如牛，食葉如風雨聲，秦鞭以巨梃，每一擊，輒吐絲數斤。秦震怖，魂魄俱喪，急促夫歸。因病心顫，踰日而死。及諒蠶成繭，皤然如甕，繅之，正得絲百斤。

王揖雙雞
　　鄱陽卜者王揖，僦旅邸一室畜雙雞，一牝一牡，牝生子，正抱啄於棲中。揖有客，喚童取其牡，將殺而烹之。牡叫呼，牝聞聲走行棲外，孜孜注眄，哽咽悲鳴，若欲訴揖而免牡之死。揖弗悟，竟殺之。牝躑躅哀鳴，不復顧羣雛，終夕唧唧，晨起不復食，凝立砌下，沉沉如醉然。少焉氣溢其吭，遂喘而死。(此下呂本多三十八字。)夫雞，一物耳，至哀其偶而與之同死，有貞婦之節。彼有視其夫死，肉未冷而卽背去者，此雞羞之矣。

哮張二
　　鄂州大吏丁某死，妻年方三十，與屠者朱四通。其子二郎尚少，不能制。至於成立，朱略無忌憚，白晝宣淫，反怒丁子不揖，以為見我無禮，蓋以假父自處也。丁憤懣，以母之故，且慮醜聲彰著，隱忍弗言。有哮張二者，密州諸城人，遭亂南徙，亦以屠為業，壯勇負氣。丁意其可屬此事，每與儔輩詣市飲酒。張擔肉過前，輒呼買之而厚酬厥價，久或至數倍。他日，邀之飲，問何以不作區肆而行賈僕僕，張曰：「非不能之，但赤手乏本耳。」丁乃付之數百緡，默念彼當感我恩誼，必可使，從容曰：「君知我心中有不平事乎？」曰：「不知也。」丁以乞毆朱為請，張赩然曰：「訝汝貸我錢，蓋欲陷我於爭鬬。」奮衣而起。自後相遇，邈然如不相識，迨於絶交。眾哂丁不知人而下交非類，丁亦銜之。未幾，張拉朱同渡江，買豬於漢陽，爭舟相毆擊。既歸，夜入朱室，殺朱與男女幷三人。自縛吿官，終不及丁一詞。時岳少保領大兵駐鄂，嘉其志義，移檄取隸軍中，不問其罪。後以功補官。

王公家怪
　　鄱陽人王公，居魏家井側，好事邪神以求媚，至奉五侯泥像於室，香火甚謹。忽聞屋底有異聲，俄如人音，晨炊未熟，飲食器皿自廚冉冉而行，直入後隙圃。人取之回，復去如故。舉家不能安跡，乃徙舍於茶場巷。物怪仍前不止，或盜冠珥，亡衣袽，以至牀榻茵蓆若扶舁而出，布列庭下，煙焰蓬勃，起於衽帳隱處，急往撲救，則已穿穴。後招道士治之，且禳且禱，為遷像置城隍祠，於是始息。

寧行者
　　樂平明溪寧居院為人家設水陸齋，招五十里外杉田院寧行者寫文疏，館之寢堂小室，村剎牢落，無他人伴處。時當暮春之末，將近黃昏，覺有婦女立窗下，意其比鄰淫奔夙與僧輩私狎者，出視之。一女子頂魚枕冠，語音儇利，容儀不似田家人，相視喜笑曰：「我只在下面百步內住，尋常每到此，一寺上下無不稔熟者。」寧居鄉疃，平生夢想無此境像，惟恐不得當，乃曲意延接，遂同入房，閉戶張燈。寺童以酒一甖來餽，寗啟納之，女避伏床下。寧謂童曰：「文書甚多，過夜半始可了，吾至是時方敢飲。」乃留之而去。復閉戶，女出坐對酌，胸次掛小鏡，寧取觀之，問何用，曰：「素愛此物，常以隨身。」所著衣皆新潔，而襞褶處不熨帖，鿇鿇露現。寧曰：「衣裳有土氣，何也？」曰：「久置箱篋，失於曬暴，故作蒸浥氣耳。」已而就枕，月色照燭如晝，女色態益妍，繾綣歡洽。寧終夕展轉不成寐，女熟睡鼾齁。將曉出門，寧送之，又指示其處曰：「此吾居也。汝若未行，當復來。」才別，而主僧相問訊，駭曰：「師哥燈下寫文書但費眼力，何得辭氣困惙如此。」寧唯唯，未以實告。僧顧壁間插玫瑰花一枝，大驚曰：「寺後舊有趙通判女墳，其前種玫瑰，當花開時，人過而折枝者必與女遇，或致禍。其來已久，今爾所見，是其鬼也，宜急歸勿留。」寧愧懼而反，然猶臥病累日。後還俗為書生，今在淮南。

簡寂觀土地
　　都昌人陳彥忠，伉質好義，疎財倜儻。嘗有黨大夫者，自河北來，同寓居西陳里，將赴調，無資力可行，彥忠餉以百千，且館其老稚於家，待之如骨肉。其賙人之急類如此。乾道三年十月，以疾亡。臨卒前一夕，夢告其父曰：「彥忠不得終養，茲受命為簡寂觀土地矣。」父未以為信。已而其子亦夢如所言。踰歲後，再見夢曰：「自為簡寂土地，今一年久，而室宇摧敝，每天雨則面目淋漓，不可寧居，四體殆無全膚，宜為我繕理。」明日，乃父乃子相與語，卽往彼處視之而信，乃為一新之。

鄂渚王媼
　　鄂渚王氏，三世以賣飯為業。王翁死，媼獨居不改其故。好事佛，稍有積蓄則盡買紙錢入僧寺，如釋教納受生寄庫錢。素不識字，每令爨僕李大代書押疏文。媼亡歲餘，李猶在竈下，忽得疾仆地，不知人。經三日乃蘇。初(呂本作「雲」。)為陰府逮去，至廷下，見紫金官員據案坐，引問鄉貫姓名訖，一吏導往庫所，令認押字。李曰：「某不曾有受生錢，此是代主母所書也。」吏復引還，金紫者亦問，李對如初，曰：「汝無罪，但追證此事耳。汝可歸。」既行，將出門，遇王媼與數人來，李見之再拜，媼大喜曰：「荷汝來，我所寄錢方有歸著。汝□到家日，為我傳語親戚鄰里，各各珍重。」遂復生。時乾道七年三月也。

隗六母
　　鄱陽小民隗六，居城北五里，家甚貧，為人傭作。淳熙十年夏，與同里史五乘夜入柴氏盜牛，隗適先至，以短槍刺牛死。柴覺之，持杖來闌外，隗卽逃去。史續至，遂遭痛箠，歸舍數日而殂。其妻以夫因盜而遇害，不敢聞於官，隗之過無復有知者，自以為得計。歴一歲，隗母病亡，經夕復生，語其子曰：「汝向來同史五謀柴氏牛，史死而汝脫，雖人間不敗露，而陰府須汝對證，汝不可免矣。」言畢奄然。又三日，隗死。

山陽癡僧
　　楚僧行欽，建炎中落髮於州之龍興寺。紹興兵亂，去而之他方。久乃復歸里閭，道俗舊嘗接識者十無一存，昧然如癡醉，逢人縱語，莫能曉其意。常負佛像一軸於背，每詣市，買熟肉飽食，留其餘滓，取佛出，掛於人家廁旁，以滓濼灑之。如是累年，□卷丹粉益鮮明，褾飾牢潔，人多疑其異，但無有識其所止。郡中喪葬，必持冥賻往獻。羣僧設法事亦預焉。眾吹螺擊鼓，梵唄喧闐，欽蒙首倚戶，鼻息雷鳴達旦，無一言徑趨出。主人邀挽就飯，勉食之。才退，卽攜米麪鹽醯椒菜之屬置其家，倉忙而去。辛巳之秋，顏亮將犯邊，先期不見。明年虜退，楚民漸還，欽已至。或詢其故，答辭殊妄誕不根。唯日日馳走街陌中，呼之不應，亦未嘗從人乞食，郡目為癡僧，不知所終。

晁氏蟇異
　　濟北晁生，寓居撫州五福寺。閑步寺後沼上，見一蝦蟇伏草中，大如盤，異而殺之。纔還舍，聞鵲噪簷間，繼而滿空如雷，移時不止。出視之，蓋無所賭，但盈耳之聲如初，亦未以為怪。是夜，其子讀書窗下，燈忽自滅，有物立於旁，子暗中擊以界尺，反為所奪，奔而出。晁始悟蟇為祟。遣就寢，睡未熟，覺牀微動，舉手捫之，已離地丈許，幾接屋桷。自是嘻笑於梁，歌舞於空，變幻百端，招師巫禳，卻無一驗，遂徙居他所，怪復然。於是旋(原作「施」，黃校改「旋」，疑「施」字不誤。)繪真武像，朝夕香火甚飭，過數月乃已。

朱諷得子
　　下邳朱諷，往京師赴省試。至宋城，逢日者占軌革影，邀而卜之，遇《益》之《姤》，其像畫一猴子，上有(葉本無「有」字。)望字，(上四字明鈔本作「上望竿」。)一人衣紫腰金，執笏若進揖狀，婦人以箕盛嬰兒於前。日者曰：「君此行必登科，他日仕宦亦顯，但捧箕饋子事為不可曉。」遂別去。到京入試之次日，二僕絜笥送至貢闈而反，行穿曲巷，聞兒在地上啼，視之，見故帛裹一初生嬰孩，因相謂曰：「是必人家非正所出。(此句葉本作「是必人家偏房所生，主母不容而棄之者」。)吾主公未有子，不妨(葉本作「若」。)收養之。」乃抱歸邸舍。適邸婦有乳，倩使哺育。迨暮朱來，僕迎以告，朱大喜，雇乳母，與之還家，詢所棄處，正名簸箕巷。朱果擢第，名此子曰省郎。朱終身無子，遂(葉本多一「以」字。)為嗣。

絳州骨堆泉
　　絳州骨堆有龍女祠，其下泉一泓，方數丈，可灌民田萬畝左右。農家恃以為命，歲時祭享甚謹，不敢微有媟汙。由是每經大旱，未嘗憂饑凶。女真人菩察為郡守，以絳地形穹崇，艱於水利，思欲導泉入圃。博議雖久，竟以高下勢殊，不能遂，乃敬謁祠下懇禱。其夕夢神告，使速浚渠。菩察寤，併力治役。渠成，水終不可致。又夢之曰：「吾有三子，今皆成人而未有血食，已敇令守渠運水，以成使君美意。」菩察許立祠，神喜謝而去。比曉，圃吏來白：「昨夜三更後，水從新渠入圃矣。」菩察卽率僚屬往祭其廟，以報神惠，為三子立祠，且奏請虜廷，爵之為伯。一郡遂賴其利。
