
夷堅丁志卷第五(十五事)

三士問相
　　政和[陸本作「政和初］建州貢士李弼、翁楶、黃崇三人偕入京師，游相國寺。時有術者工相人，平生禍福只(明鈔本作「質」。)斷以數語，其驗如神。共扣焉，曰：「李君卽成名，官至外郎。翁君須後一舉，官亦相次。(明鈔本作「似」。)黃君隔三舉乃可了，官亦與翁同。」既而弼、楶如其言，崇蹉跎恰(葉本無「恰」字。)九歲，方復(葉本無「復」字。)獲解。入京，相者猶在，見崇來大呼曰：「何為至此？」崇話疇昔事，且言李、翁二君已登科。相者曰：「往來如織，安能記省？姑以君今日論之，法當得陞朝官以上，柰何作不義事，謀財殺人？陰譴已重，速歸。非久當死，不必赴省試也。」又問幾子，曰：「三人。」曰：「行亦絶矣。」崇不樂而退，果下第，歸不一年而死。三子繼夭，妻改嫁，其嗣遂絶。初，崇母既亡，父年過六十，買妾有娠，臨就蓐，崇在郡學，父與崇弟謀：「晚年忽有此，吾甚愧。今將不舉乎，或與人乎？不然，姑養育，待其長，使出家，若何？」對曰：「此亦常理，唯大人所命。不若舉而生之，兄歸須有以處。」妾遂生男。弟遣信報崇，崇卽還，揖父於堂。父告以前事，命抱嬰兒出。時當秋半，閩中家家造酒，汲水滿數巨桶置廷內，以驗其滲漏。崇以手接兒，徑擲桶中溺殺之。父抆淚而已。蓋黃氏貲業微豐，(葉本無「豐」字。)崇畏兒長大必謀分析，故亡狀如此，宜其隕身絶祀也。李弼仕至朝奉郎宗子博士，翁楶至承議郎台州通判，相者可謂造妙矣。(上二句葉本作「相者之術亦玄妙矣」。)

陳通判女
　　興化陳子輝，紹興戊午，待南雄通判闕，居鄉里。當夏夜，家人聚飲，其妻顧長女使理樂，樂聲失節，怒而叱去之，女不復出。酒罷，問所在，得於後堂空室中，對燈把針，癡不省事，挾與還，臥床則已死。氣雖絶而心微溫，醫巫拯療不効，凡奄奄百二十日。聞泉州有道士善持法，招之而至。先以法印印遍體，乃召其魂，云為漳州大廟所録。後兩夕忽呻吟作聲，至旦，屈右足呼痛，視之，一指破流血。正晝，稍能開目。又明日，始言「外翁□我去」。女外家在漳州，元未嘗識，而說其舍宇不少差，且云：「外翁嫁我與大王作小妻，受聘財金釵兩雙，臂纏一雙，銀十笏，錢千貫，采帛不勝計，豬羊各二十口，酒數十缸。我入王宮，大王極相憐，每日食飲必三人共坐。又令訓諸小婢音樂，留甚久。外報家人來欲取我，他未欲歸，王亦使逐去。比兩日間，又報或持官文書督取甚峻，王發怒，遣兵扞拒之。使者將舉火焚宮，通我身皆火焰，王欲相近不復得。羣吏曳我以出，王索轎送我，轎卒恐懼奔竄。不得已獨行，山路險確，腰股俱疲。過嶺下，小石損我足，仆地移時，至今猶痛不堪忍。」自是神采如舊，但每至陰雨則小腹必痛，後以嫁迪功郎郭某，辛酉歲成昏於南雄州。

四眼狗
　　建陽黃德琬買一犬，純黑，而眉下兩點白如眼然，因呼為四眼。居三歲，田僕陳六來告曰：「宅主眾犬，屢齧殺羊。」驗之而信。家凡六犬，命悉擊殺之，勿令遺類以相教習。五犬死，獨四眼佚去。過兩夕，來夢於黃妻云：「官欲盡殺犬，我實無罪，平生不咬羊，只在後門夜守賊，願免一死。」妻言之於黃，明日再究詰，果不與同類混跡，心欲貸之，已復歸矣。自是真宿後牆下，又七年尚存。

師逸來生債
　　建陽醫僧師逸，好負債。嘗從縣吏劉和借錢十千，累取不肯償。劉憤曰：「放爾來生債。」自是絶口不言。後五歲，逸死。又二歲，劉之母夢其來，如平常，俯而言曰：「昔欠録公錢十貫，今日謹奉還。」遂去。母覺而告劉：「此何祥也？」拂旦，田僕來報：「昨夕三更，白牸生犢。」

張一償債
　　建陽鄉民張一，貸熊四郎錢兩千，子本倍之，經年不肯償。熊督索倦矣，好與言曰：「無復較息，但求本錢，可乎？」張愧謝，稍以與之，竟負元數八百，熊亦不復取。三年而張卒，卒之四年，熊夢張以八百錢來償，置地上，皆小錢。留與坐，啜茶乃去。覺而與妻説，方竟，一僕扣門曰：「牛生犢甚大，急欲酒作福。」熊喜甚。僅再旬，犢不疾輒死。鄰屠來就買，熊需(葉本作「索」。)兩千，屠笑曰：「是有何所直？剝而盡貨，豈不及此數！但有鬻牛之名，當先以酒及(葉本作「炙」。)杯羹啖里正，又以餉四鄰，乃取其贏。今唯有八百錢，幸見付，否則已耳。」解腰間囊擲於地，正張生夢中所償處，儼然小錢也。熊方悟前事，亟與之。

吳輝妻妾
　　紹興甲子五月，江浙閩所在大水，崇安縣黃亭鎮人百餘家，盡走登扣冰庵以避之，門廊堂殿皆滿。建陽人吳輝，娶黃亭藍氏，端午日妻歸寧，正值水禍，同一妾從父母棲於庵之鐘樓。睡覺，聞雞鳴，則身乃在山上松林中，莫知所以能至。迨旦觀之，蓋庵後山也。妾亦在旁，父母與家人皆不見。凡來庵中千口，其得生者十之一，悉若虛空中有人送出者。庵屋盡為水蕩去，地面亦無復存。

句容人
　　紹興二十一年十二月，知建康府王伸道(晌)遣駛卒往茅山元符宮，限回程甚速。還次中塗，值夜寒甚，望山腳下園屋內爇火，亟就之。至則村民七八輩圍守一屍，云：「是人自縊於此室，吾曹乃里正及鄰保，懼為蟲鼠所壞，故共守以須句容尉之來。」眾或坐或睡，駛卒不敢久留，獨出行。月色朦朧，方前趨，而屋內人有相踵者，與之語，亦相應答。可二里許，正逢一缺溝，駛躍而過。後者不能越，墜於溝中，其聲董然。駛回步扶掖，則死矣。奔詣道旁舍，扣戶告主人曰：「我欲還府，有山下守屍者相從，失足溝中，似不可救。幸為語諸人，使視之。」舍翁燭火以往，正見數輩驚遽馳走，言失卻死屍。聞其報，隨以前，果得之。復舁還室，舉置繩繯中。明日，尉熊若訥始至，蓋強魂附屍欲為厲，駛卒亦危哉。

荊山莊罋
　　秦氏當國時，金陵田業甚富。曰永寧莊者，保義郎劉穩主之。曰荊山莊者，陳某主之。紹興壬申，劉因事過陳舍，留宿。晚如廁，見羣豬環瓮飲米泔，瓮為豬所摩，微露黃色，扣之，則銅也。還訪於陳，曰：「頃以瓦甕或木槽飼豕，屢為所壞。前歲耕夫獲此於土中，吾以米五斗得之，質性堅重，庶其可久。」劉曰：「我欲買往句容，改鑄器玩，可乎？」陳曰：「細事耳。」劉償絹兩匹，命僕持歸，磨治瑩潔，光采粲然。是歲，齎租入詣秦府，試以獻相君。相君視之，乃真金也。蓋漢時生金所製，重二十四斤，卽奏諸御府，而厚以錢帛犒劉生。


員家犬
　　員琦為建康軍統領官日，部有四人善盜，晝解人衣，夜探雞犬，無虛日。琦諭隊將戒之，貸其前過，曰：「後勿復犯。」琦家養狗，黑身而白足，名為銀蹄，隨呼拜跪，甚可愛。忽失之，揭牓募贖，凡兩日餘，老兵來報：「四偷方殺狗亨食。」亟遣驗視，狗已熟，皮毛儼然。琦命虞候涖埋，又以灰印印地面，使不可竊取。窮究曲折，果四人同謀，二人用索鈎罥之於東門外城下。琦呼責將官，猶以已□(陸本作「微」。)物，使勿深治。將官取同謀者杖背五十，正盜者鞭滿百，旬日內受鞭者皆死。一夕，琦門內聞狗爬聲，絶似銀蹄，家人皆笑曰：「豈狗鬼乎？」呼之即應，及啓門，搖尾而入，銜人衣，且拜且躍，悅樂不勝名狀。明日驗瘞處，印如初，土亦不陷，但穴中空空。又疑向所殺者為他人家畜，復具載形色遍牓外間，許人識認，亦無尋訪者，始知其寃業所召雲。銀蹄再活十年方死。

威懷廟神
　　建陽縣二十里間蓋竹村有威懷廟，以靈應著。陳秀公(升之)少年時，家苦貧，朋友勉以應鄉舉，公雖行而心不樂，過廟入謁，祝盃筊曰：「某家貧，今非費數千不可動，亦無所從出，敢以決於靈侯。」舉三投之，皆陰也，意愈不樂。同塗者強挽以前，既入城，夢人白言，蓋竹威惠侯來相見。出延之，具賓主禮，神起謝曰：「公惠顧時，吾適赴庵山宴集，夫人不契勘，誤發三陰筊。公此舉卽登科，官至宰相矣。」公驚寤。他日，齋戒秘往禱，連得吉卜。如所占，果拔鄉薦，明年，登甲科，為熙寧相。

靈泉鬼魋
　　王田功撫幹，建陽人，居縣境之靈泉寺。寺前有田，田中有墩，墩上巨木十餘株，徑皆數尺，藤蘿繞絡，居民目為鬼魋，幽陰肅然，亦有歲時享祀者。王將伐為薪，呼田僕操斧，皆不敢往。王怒，欲撻之，不得已而行。纔施數斧，木中血流，僕懼乃止，還白焉。王撻其為首者二人，曰：「只是老樹皮汁出，安得血？」羣僕知不可免，共買紙錢焚之，被髮斫樹，每下一斧卽呼曰：「王撫幹使我斫。」竟空其林，得薪三千束，時紹興十三年也。經月，王疽發於背，自言見祟物。既死，祟猶不去。眾為別栽木其處以謝之，今蔚然成林，祟始息。

魚病豆瘡
　　溧水尉黃德琬巡警至高淳鎮，見漁人檥舟十數泊岸旁，不施罔罟，貌有愁色，問其故，對曰：「今歲黃顙魚遭疫，皆患豆瘡，數日以來無一魚可捕。」黃命取驗之，舉罔得數枚，熟視，果病瘡，正與人所苦無異。或遍身，或頭尾口眼間。雲踰月方平復，然居人畏有毒，不敢食也。

石臼湖螭龍
　　溧水縣石臼固陽湖中淺處有官圩，亙八十四里，為田千頃，名曰永豐圩，政和以來，曆賜蔡韓秦三將相家。紹興二十三年四月，為江水所壞，朝廷下江東發四郡民三萬修築。時秦氏當國，州縣用命，督工甚整。次年四月十二日正晝，忽有巨物浮宣江而下，蹙浪蔽川，昂首游其間，如蛟螭之類。而戴角村民，老弱夾岸呼噪，爭攜罔罟籃畚，循水旁捕魚。邑尉黃德琬適董役，見之，問其人，皆云：「螭龍也，或一年、或二年、或三五年必一出，其體涎沫甘腥，故羣魚逐而啖食。但掠岸時，漁人所獲無百斤以下者。」是日此物穿丹陽湖而去。至歲暮，石臼湖冰合，舟楫不通。月望夜，又一螭自湖中徙丹陽，聲如震霆，堅冰裂開一丈二尺餘，鼓浪亦高。冰破處，經兩日不合。乃知圩堤決潰，蓋是獸所為也。

陳才輔
　　建炎末，建賊范汝為、葉鐵、葉亮作亂。建陽士人陳才輔，集鄉兵殺葉鐵父母妻子，賊猖獗益甚。紹興元年，遂據郡城。朝廷命提舉詹時升、奉使謝嚮同(葉本多一「往」字。)招安。羣盜皆聽命，獨葉鐵不肯，曰：「必報陳才輔，乃可出。」詹為立重賞擒獲以畀之。鐵選(葉本作「以」。)二(葉本作「三」，陸本同。)十輩監守，人與錢一千，戒之甚至，曰：「失去則皆斬。」欲明日邀使者及諸酋(上二字葉本作首領。)高會而甘心焉。監者以巨索縛陳腳，倒垂(葉本作「懸」。)梁間，(葉本多一「以」字。)大竹篾拲其手，劍戟成林，(上二字葉本作「森列」。)相近尺許，臿一刀甚利。至二更，眾皆醉，陳默禱曰：「才輔本心忠孝，為國為民，老母在堂，豈當身受屠害？若神明有知，願使此曹熟睡，刀自近前，為破索出手，使得脫去。」良久，刀果自(上二字葉本作「忽近」。)前，如神物推擁。陳以掌就斷其篾，兩手既釋，稍(葉本多一「可」字。)扳援割截，繫縛盡斷，遂握刀趨門。一人睡中問：「誰開門？」(葉本無「開門」二字。)應曰：「我。」其人不知為陳也，曰：「不要失卻賊。」陳曰：「如此執縛，何足慮！」及出門，已三鼓，行穿後巷，約一里，聞彼處喧呼曰：「走了賊！」陳益窘，顧路旁坎下篁竹蒙翳，急藏其間。而千(葉本作「十」。)炬齊發，搜尋殆遍，坎中亦下槍刃百十，偶無所傷。諸人言：「必歸(葉本作「走」。)建陽，或向劍浦，宜分詣兩道把截。」陳不敢擇(葉本作「由」。)徑路，但屈曲穿林莽中。(葉本作「行」。)明日，抵福州古田境，賣所持刀，得錢買飯，直趨泉州，就其姊(明鈔本作「妹」。)壻黃秀才。踰八日而十卒持詹君帖至，復成擒。陳知不免，亟自碎鼻，以血汙身，佯若且死。十卒自相尤曰：「奈何使(陸本作「便」。)至此？」扛置邸中，真以為困悴，不復防閑。又三日，黃生來視，適茶商置酒招黃及十人者，(葉本多一「飲」字。)商家相去稍遠，(此句葉本作「商居稍遠」。)唯七人往赴，留三人護守。陳又默禱如曩時，三人皆飲所餉酒，亦醉。買菜作羹，一坐房前，一吹火竈間，一洗菜水畔。陳乘間攜棍棒揮擊，卽死。(上二句葉本作「陳乘間揮棍擊三人皆死」。)南走漳州，竟得脫。明年，韓蘄王平賊，陳用前功得官。

張琴童
　　張永年居京師時，值暮冬大雪，家人宴賞，遣小蒼頭曰琴童者，持糖蟹海錯餉三里間親戚家。小兒輕捷，不憚勞，雪中往復三四反，雙足受凍，色紫黑。其母居門首，見而念之，呼入與湯使淋洗。凍已極，不知痛，少頃，八指悉墮盆中。母視之，皮內血皆成冰，為湯所沃，故相激而斷。(此卷皆黃德琬説。)
