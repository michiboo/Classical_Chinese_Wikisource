
夷堅志補卷第三(十五事)

袁仲誠
　　袁仲誠，紹興十五年赴省試罷，還丹陽，夜夢人叩戶，袁叱之曰：「汝何人？安得(葉本無上二字，從明鈔本補。)夜半敲我門！」答曰：「來報省榜耳！」猶未信，自隙中窺之，乃一黃衣人持文書而立，欣然啓門，(葉本作「閲」，從明鈔本改。)取其書展讀，見己姓名在第二，自餘間三四名，或五六名，輒缺其一，復詰之曰：「汝所報若此，非全榜也！」曰：「不然，君知士人中第，非細事否，要須有陰德，然後得之。大抵祖先所積為上，己有德次之，此所缺姓名，蓋往東嶽會陰德閃未圓故爾。」既覺，歷歷記其語，甚異之。後奏名，果居亞列。

曾魯公
　　曾宣靖魯公，布衣時游京師，舍於市。夜聞鄰人泣聲甚悲，朝過而問焉，曰：「君家有喪乎？何悲泣如此！」曰：「非也。」其人甚悽慘，欲言有慚色。公曰：「憂憤感於心，至於泣下，亦良苦矣！第言之，或遇仁心者，可以救解。(上九字明鈔本作「或遇仁人動心」。)不然，徒泣繼以血，無益也。」其人左右盼(明鈔本作「顧」。)視，欷歔久之，曰：「僕不能諱，頃者因某事負官錢若干，吏督迫，(上二字明鈔本作「見督己急」。)不償且獲罪，環視吾家，無所從出。謀於妻，以筓女鬻(明鈔本多一「於」字。)商人，得錢四十萬，今行有日矣！與父母訣而不忍焉，是以悲耳！」公曰：「幸勿與商人。吾欲取之。商人轉徙不常，又無義，將若女浪遊江湖間，必無還理，一旦色衰愛弛，將視為賤婢。吾江西士人也，讀書知義，倘得君女，當撫之如己出，視棄與商人相萬矣，可熟計之。」其人跪謝曰：「某平生未嘗有一日之雅，不意厚貺若此，雖不得一錢，亦願奉君子。然已書券受直，奈何？」(上二字明鈔本作「不可追」。)公曰：「但還其直，索券而焚之。彼不可，則曰訴於官，彼畏，必見聽矣！」遂出白金以四十萬，置其家，曰：「吾且登舟矣，後三日中以女來，吾待於水門之外。」公去而商至，(葉本作「人」，從明鈔本改。)用前説卻之，商果不敢(葉本無「敢」字，從明鈔本補。)爭。及期，父母載女來訪所謂曾秀才者舟，不見，詢之旁舟人，言其已去三日矣！女後嫁為士人妻。公行狀碑銘，皆載此事。公至宰相，年八十，及見其子入樞府，其曾孫又至宰相，蓋遺德所致雲。

七星橋
　　衢人之俗，送死者皆火化於西溪沙洲上。道過一溝，溝上有橋，夏則為潦水所漂，冬則丐者竊板去，積歲為行者患苦。仵作蘇長，常與(明鈔本作「為」。)人(明鈔本多「負柩」二字。)經行，熟其故，因率諸子入山，擇堅石可踐踏者七片，布置於溝上，於是行者無滯。後數年，蘇得暴疾死，殮而未葬，三日復生，家人揭棺扶出卽活。言初被兩卒追去，約行百里，到官府，縲囚甚多，獄具盈塞，皆巨石刀劍之類，因(按「因」字，似當作「囚」。)被治呼叫，聲不忍聞。須臾，至吏舍，一吏亦郡人，見之喜曰：「蘇公，汝有陰德，合延壽，吾當為呈覆。」蘇曰：「身執役下里，平生衣食無盈餘，安能作陰德事！」吏取簿示之，題細字一行曰：「蘇長(明鈔本多一「於」字。)某年月日在本州城西造七星橋一座。」遂持以上，稟主者，批曰：「(明鈔本多「特異」二字。)延壽一紀。」卽令先兩卒送還，至中途，同聲賀曰：「追人到此，萬無一回，汝獨(明鈔本多一「得」字。)再生，當以利市及功德酬我。」蘇問其目，曰：「功德乃《金剛經》，利市則紙錢是也。」又曰：「我兩人豹皮禪已敝，(葉本作「故」，從明鈔本改。)併為我換之。」蘇曰：「家非獵徒，安得此！」曰：「以布帛畫之足矣！」又問：「今誦經當召何僧？」蘇曰：「欲請祥符寺圓闍梨。」曰：「寺有二圓師，汝所召者何人是？」曰：「在彌陀閣後者。」皆喜曰：「此僧甚至誠，真得人矣！」行到一池邊，荷花正開，卒喚蘇立觀，俄推墮水，乃寤。蘇時年六十，果七十二歲而亡。

雪香失釵
　　樂平東關民張五郎，淳熙七年，(明鈔本多一「有」字。)姻戚從假質物，付以一金釵，過期不反，張自出錢往贖，輸息未足，還家，遣婢雪香持所欠取之。既得釵，半途登廁，慮其墮也，插於壁間，溷畢而忘之。行百步始覺，亟回，適一弓兵往來其外，卽就索焉，拒曰未嘗見。婢泣告曰：「我娘子性嚴急，此度係陪錢取典，已自忿躁，更將元物失了，必謂我與人奸通，把釵與他，將痛打而致死地，未可知。與其受杖而死，不若先討個去處。」遂徑趨水濱。弓手望見，懼其赴水，遽呼曰：「我實獲釵，本喜為橫財，今乃令汝就死，我不忍也。」以還之。婢歸，言其故，張歎息，語其妻曰：「雪香服事三十年，無分毫罪過。若因此自盡，可謂至寃，不如分付與人，做一段好事。」妻以為然，併與釵以嫁十里外結竹渡邊民王二。婦懷弓手恩，恨不問姓名，尚能略記其形狀。經四年，因往溪頭挈水，渡船人已滿載，中一人絕類弓手者。近扣之，信也，邀還家。其人辭以文書有限，若遲一渡，便是阻了五里路，不可相從。婦力懇請，乃俱行。船卽離岸，婦及家告其夫，方相與啜茶，聞渡呼噪喧，出視之，船到中流而覆，溪正水漲，不容奔救，溺者凡三十六人，弓手獨免。一茶之頃，端為此故，陰德之報，豈不昭然。(楊仲淵説。)

黃汝楫
　　越人黃汝楫，家頗富。宣和中，聞方臘犯境，以素所積金銀緡錢，計值二萬貫，瘞於居室，而避地於深山。(上三字明鈔本作「深山間」。)忽有賊執白旗遊弈者來，且揖且拜，黃驚懼答拜，認其人，蓋舊僕也。且言：「吾主將拘掠士民女，閉之空室，從索(上二字明鈔本作「須持」。)金帛，取贖則放，否則殺之。」黃惻然曰：「所囚人幾何。」曰：「無慮千數。」黃曰：「我藏物於家，約值二萬緡，欲盡舉以贖千人之命，(此句明鈔本作「欲盡舉以獻而代千人贖命」。)可乎？」僕曰：「足矣！」令歸白之，明日當奉報，遂去。而旦至，如其請，乃悉發所瘞，輦輸其營，千人皆得歸。詣黃謝，為其念佛祈福，歡聲如雷。亂平後，夢金甲神人長丈許，從天而下，呼謂曰：「玉帝有敕，以汝活人甚多，賜五子登科。」至紹興中，黃為浦江令，(明鈔本多「其子」二字。)開、閣、閲同登乙科，次舉又二子中選，如神所告。

鄭庚賞牘
　　建炎中，鄭庚為吉州泰和丞，時虜寇曾無敵、易當世各聚眾擾郡邑。朱丞相為江西安撫大使，避李成兵，自九江移治廬陵，庚薦叛將楊勍可收用，使立功贖罪，丞相聽之。勍遂破賊奏凱，感庚之恩，縛男子二十輩，衣以緋巾，遣部詣庚所，使作親獲以邀賞。庚驗其皆平民也，解放之。時有他功可遷秩，既列上吏部，而審會留阻，經年未回。適六部大火，案牘皆空，庚轉丞蕭山，未知也。西興寨卒攜文書數幅來，言曰：「隔江望臨安火，有大風吹此文書墜沙上，聊取觀之，見公姓名在焉，敢以獻。」取而閲視，乃吏部甲庫案行遣賞典也。令此卒持以白縣，縣以白府，府為申送省部，遂獲進一階。人以為不殺二十男子之報也。

高南壽捕盜
　　高南壽，福州人。赴省試，道出衢州境，憩大木下，聞有人聲喀喀出於後，回首覘之，一男子方投繯，氣猶未絕，急(葉本無「急」字，從明鈔本補。)為解索，酌水灌救，移時而甦。云：「身(葉本無「身」字，從明鈔本補。)是開化弓手，尉逸一妾，遣跡捕盜，知其在豪子家，為他郡牙儈轉貼數十千，欲辦取贖，尚欠錢三萬，家素窮空，無由足(明鈔本作「滿」。)其數，而子姪婿皆充役，若徒步歸報，必遭譴怒，計無所出，寧以身就死，庶不貽家禍也。」高惻然，傾囊資三十千與之，遂行。是歲登科，適調開化尉。既到官，詢問所救之人，則亡已久矣(明鈔本多「久之」二字。)。邑有凶盜刼巨室，州督捕甚峻，至闔尉門不啓，期以必得。高大窘，獨步小亭上！(葉本無「上」字，從明鈔本補。)旋繞百匝，未有計。忽有拜於階下者，驚問何人，(明鈔本多一「對」字。)曰：「官人無怖，某乃昔年蒙(明鈔本作「受」。)恩再生者。今雖死，念無以報德，偶知寇所在，故來告。其人方醉臥神廟中，宜亟往擒之。」高卽集部曲出門，鬼導於前，至一大廟，羣盜正(葉本無「正」字，從明鈔本補。)祀神飲福，醺然醉寢，兩輩差不醉，方收拾器皿，遂悉縛之，不遺一人。高用賞格改京官。淳熙六年，知隆興奉新縣，卒於官。

林景度
　　淳熙初，王浚明(曉)為司農少卿。嘗以平旦出訪林景度給事，值其在省。林之妻，浚明姪女也，垂淚而訴之曰：「林氏滅矣！」驚問之，對曰：「天向(明鈔本作「將」。)曉，有朱衣人持天符來，言上帝有勅，林機論事害民，特令滅門。怖而寤，猶彷彿在目(明鈔本多一「前」字。)也。」浚明因不知何事，姑慰安之曰：「果如是，林家將獲譴，吾族何與焉！無為自戚戚也。」因留食。俟林歸，從容叩近日所論奏，林曰：「蜀郡以部內旱災，奏乞撥米十萬石賑贍，卽有旨如其請。機以為米數太多，蜀道不易得，當實審斟酌而後與，故封還勅黃。上諭宰相曰：『西川往返萬里，更復待報，於事無及，姑以半與之可也。』只此一事耳！」浚明顰蹙而去。未幾，林以病丐歸，到福州捐館。有二(明鈔本作「三」。)子，繼踵而亡。王氏求諸林族子以為嗣，亦輒不終，竟絕嗣。(季炎山説。)

閭丘十五
　　黃州村民閭丘十五者，富於田畝，(明鈔本作「疇」。)多積米穀，每幸凶年，卽閉廩騰價，細民苦之。既老且病，不復能飲食，獨嗜羊矢。家人憐痛，(明鈔本多一「為」字。)刻木為(明鈔本作「作」。)模，置粉餌如羊矢狀，使食之。(上二字明鈔本作「之食」，下句首多一「才」字。)入手卽投於地，須真矢乃肯咽之，如此(上九字明鈔本作「須真者乃下咽」。)數月方死。當未病之初，心常畏禍，唯一意佞佛，佈施廬山僧，無所愛，終不知自改也。

菊花仙
　　嘉州(明鈔本作「定」。)士人黃棠，能為文，謂取科名如拾地芥，肄業成都府學。學有神祠曰菊花仙，相傳為漢宮女，造生求名祈者，影響答之。(上六字明鈔本作「往祈影響，神必明告之」。)棠嘗夜讀，忽見美女立燈下，驚問曰：「汝何氏，(明鈔本作「人」。)輒至此？」女笑曰：「吾乃菊花仙，以君今舉當高(明鈔本作「擢」。)第，故來報喜。君初任為(葉本無「為」字，從明鈔本補。)郫縣主簿，宜勉之。」遂不見。是歲棠獲鄉薦，往赴類試，適秋旱，行至郫縣境，憩逆旅。有負水至者，棠酌飲之，又傾其餘以濯足，居者曰：「村疃乏水，汲處(明鈔本多一「在」字。)數里，(明鈔本多一「外」字。)得至此，飲尚不敷，忍用濯足。」(明鈔本作「忍以灌耶」。)棠怒語之曰：「候我為主簿，當治爾。」及試罷失利，復入學，逢所見女於廊下，誚其前言不驗，女曰：「汝不謹(「謹」字明鈔本作「能修」。)己，輕以告人，且欲逞私憾，天理(葉本無上二字，從明鈔本補。)豈汝容乎！必欲成名，須修德乃可。」棠自(明鈔本作「始」。)追悔，省咎克責，(此句明鈔本作「深自咎責」。)後一舉登科。

趙善弌夢警
　　宗室善弌，居池州，貧無置錐，以酤酒為生，亦復間椎牛供客饌。嘗夢被追到冥府，庭中兵衞甚肅，(明鈔本作「飭」。)過之凜然。主者端服踞幾，氣象艴然，呼善弌罵曰：「牛之為物，有大功於世，汝何忍屠剝不少貸？(上三字明鈔本作「覓小利」。)今令汝試嘗此苦！」舉手指獄卒，卽持巨釘尺餘，銛利可吹毛，釘其首，血流灑地，痛楚切骨，善弌仰呼乞命，請改過。主者色少霽，命去釘，曰：『審爾，則大善，吾陰相爾生理，使爾不睏乏。』方拜謝欲去間，有婦人著褐衫，挽嬰兒奔來，意緒窘怖，望殿上(明鈔本多一「連」字。)拜不已，主者曰：「吾正切戒之，勿憂也。」還退而覺，(上四字明鈔本作「遂俱退覺時」。)則雞唱矣！喘汗被體，(明鈔本多「未得語」三字。)，小婢報僕將殺牛，強(葉本作「可」，從明鈔本改。)起視之，一水□蒼色，腹有胎，恍然警悟，立命牽付僧寺，捨為長生牛。但啓酒壚，凡平日所為，跡涉(葉本無「涉」字，從明鈔本補。)不謹者，皆掃去，恂恂為善人。先是其家歲病疫，自爾無之，衣食稍豐裕。(上三字明鈔本作「亦沛然豐餘」。)後用量試恩補官。淳熙九年，為隆興府兵馬監押，嘗以其事勸人。予長子適監府倉，故傳之。

盛道者
　　盛章尹開封，以威黠著，徽宗賜以宮嬪，國色也。性亦嗜殺，大率(以下原缺，明鈔本無此條。）

虎丘鵲
　　平江城內憩橋巷民郁大，好養鷹鶻之屬，以捕鳥雀。一黃鷂尤鷙，每出，所遇無得免者。乾道初，嘗拉其友葉生等數輩擎鷂出郊，至虎丘道中，見羣鵲啄食陌上，潛解縧，(明鈔本多一「鏇」字。)將縱取之。鵲(明鈔本多一「忽」字。)作人言曰：「饒我！饒我！」眾愕然佇立之次，鵲飛起，自空中墮三卵於地，蓋驚怖之極，隕其胎也。郁本(明鈔本作「雖」。)無賴，亦為之痛自悔恨，亟還家盡放所畜，終身不復業。

餘三乙
　　鹽官縣黃天蕩民餘三乙，世以屠狗為業。因娶妻得資裝數十千。嘗取銀釵一隻，貨(明鈔本作「鬻」。)於市，就路旁人家買狗，議價二千五百餘。余只與二千三百，欠二百錢，他日當攜還，遂牽(明鈔本作「縻」。)以歸。到家，不解縛，置壁下，令妻燒湯，余急如廁。聞人喚三乙嫂，不知所從來，(葉本無「來」字，從明鈔本補。)聲至再，(明鈔本作「至於再。」)審聽之，乃狗也。問曰：「是汝言乎？」應曰：「是我，乃汝翁，但汝不識我。我在生時造業多，負累(上二字明鈔本作「且屢負」。)人錢物，已七死吾兒手中。今幸只欠二千五百，而有二百在，宜速償之，不然，更須再(葉本無「再」字，從明鈔本補。)來。汝勿語夫，恐聞此言，不肯見殺，則又不能脫離耳！」叮嚀諄切。言訖余至，妻云：「湯已熱，適鄰家請我吃茶，須略去。」及回，則狗已支解機上矣！妻顰蹙窘懼，餘不知也，攜肉出貨，歸而喜曰：「今日甚利市，得錢多，止餘一半。」割以(上二字明鈔本作「乃割數臠」。)啖妻，妻以食素辭。明日，攜餘肉出，既歸，復取所剩與妻，妻仍不食。余怒曰：「當時煮肉未熟，汝便取食，今若此，何也？」妻未答，不覺墮淚。力問之，始具以告。余驚痛失措，以口向(明鈔本作「控」。)地，出而哇之，良久就寢，三日方醒。妻泣曰：「事已如此，慮業報牽纏，相與行乞於市。」余曰：「得無貽笑鄰里？」妻曰：「我籠中猶有布數疋，可資以為生理。」余從之，徙居臨安外沙，撲賣頭□篦(上二字明鈔本作「繻編」。)掠，日誦阿彌陀佛萬聲，祈懺宿罪，至今尚存。

檀源唐屠
　　樂平縣檀源民唐富，本農家子，而亦時時與人屠宰。慶元元年三月，白晝在家，有持文引一紙來者，言是縣司公吏，拒之曰：「我小民，無罪過，又不曾與人搆訟，何緣追喚？」語未了，身已隨驅出門，回顧則身仰臥地上，妻兒環哭，始知是死。(葉本作「始是死矣」，從明鈔本改。)卽懇吏曰：「不審何事見攝，還可再生否？」略不答。泣告再三，方言照殺蟢子公事，富答云：「自念平生不妄踐踏蟲蟻，只記屠牛十三頭，豬二十口，若得放還，誓願改過。」吏云：「此非我可主張，到愛何橋，(明鈔本作「奈河橋頭」。)，汝自告判官乞檢簿。」遂偕進。至一河邊，再拜，(明鈔本無上二字。)高橋跨空，有緋衣官人執簿立，吏附耳語曰：「此判官也！」兩犬極獰惡，迎吠河津，不容人過。於是再拜致禱。緋衣為閲簿，(上二字葉本作「閣筆」，從明鈔本改。)曰：「幾乎錯了，殺蟢子者乃彭富，與汝不相干，兼汝壽數未盡，更當復生。」(明鈔本作「法當使還」。)富拜謝之次，牛豬如所屠之數，各啣一紙，浮河而來，緋衣叱之去，仍命數卒遮護，戒之云：「今再履入世，宜便改業，做善事，誦佛經，如不識字，但稱念佛名亦可。」遂合掌朗念阿彌陀佛，不覺被人推倒而寤，死已經夕矣！從此不復鼓刀，專治田業。(源居人楊彥明説。)
