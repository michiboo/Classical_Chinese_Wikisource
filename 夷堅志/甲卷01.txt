
　　孫九鼎，字國鎮，忻州人，政和癸巳居太學。七夕日，出訪鄉人段浚儀於竹柵巷，沿汴北(業本無「北」字)岸而行，忽有金紫人，騎從甚都，呼之於稠人中，遽下馬曰：「國鎮，久別安樂？」細視之，乃姊夫張兟也。指街北一酒肆曰：「可見邀於此，少從容。」孫曰：「公富人也，豈可令窮措大買酒？」曰：「我錢不中使。」遂坐肆中，飲啗自如。少頃，孫方悟其死，問之曰：「公死已久矣，何為在此？我見之得無不利乎？」曰：「不然，君福甚壯。」乃(葉本作「歷」)說死時及孫送葬之事，無不知者。且曰：「去年中秋，我過家，令姊輩飲酒自若，並不相顧。我憤恨，傾酒壺擊小女以出。」孫曰：「公今在何地？」曰：「見為皇城(葉本作「城隍」)司注祿判官。」孫喜，即詢前程。曰：「未也。此事每十年一下，尚未見姓名，多在三十歲以後，官職亦不卑下。」孫曰：「公平生酒色甚多，犯婦人者無月無之(以上四字葉本作「無數」)，焉得至此。曰：「此吾之跡也。凡事當察其心，苟心不昧，亦何所不可！」語未畢，(此下至《寶樓閣呪》條「始篤奉之」，宋本作二葉，嚴本於中縫均注「補」字。按：宋本每葉十八行，每行十八字。)有從者入報曰：「交直矣。」張乃起，偕行，指行人曰：「此我輩也，第世人不識之耳。」至麗春門下與孫別，曰：「公自此歸，切不得回顧，顧即死矣。公今已為陰氣所侵，來日當暴下，宜毋喫他藥，服(葉本無「服」字)平胃散足矣。」既別，孫始懼甚，到竹柵巷見段君。段訝其面色不佳，沃之以酒，至暮歸學。明日，大瀉三十餘行，服平胃散而愈。孫後連蹇無成，在金國十餘年始狀元及第，為秘書少監。舊與家君同為通類齋生，至北方屢相見，自說茲事。
　　蔣靜叔明，宜興人，為饒州安仁令。邑多淫祠，悉命毀撤，投諸江，且禁民庶祭享，凡屏三百區。唯柳將軍廟最靈，未欲輒廢，故隱然得存。廟庭有杉一株，柯幹極大，蔽陰甚廣，蔣意將伐之，日晝臥琴堂中，夢異人被甲乘馬，叩階而下。長揖言曰：「吾姓木卯氏，居此方久矣，幸司成賜庇，不敢忘德，後十五年當復來臨。」覺而知其為神，但不曉司成為何官，頗加歎訝。因置木不伐，仍繕修其堂宇。逮秩滿，詣廟告別，留詩壁間曰：「夢事雖非實，將軍默有靈。舊祠從此煥，古檜蔚然青。甲馬霄(嚴校：「宵誤霄」)中見，琴堂臥正冥。留詩非志怪，三五扣神扃。」今刻石尚存。後十五年，乃自中書舍人出鎮壽春、江寧，鈐轄江東安仁，實隸封部，入為大司成，至顯謨閣直學士而卒。
　　袁可久嘗教其弟昶以寶樓閣呪，昶不甚深信，然旦起必誦三五十遍，初未知其功効也。紹興三年夏。隸(嚴校：「肄」誤「隸」)業府學，方大軍之後，城邑荒殘。直齋卒汪成，每番宿室中，必夢魘，達旦方已，無一夕安寢，成殊以為苦。或詢其所見，云：「被人捽髮欲加箠，故呼叫拒之。」昶令徙於己房，猶不止。同舍生惡其妨睡，共議遣逐。昶試書呪語，貼於柱，此夜晏然。由是一齋妖祟絕跡。其呪語即所謂「唵摩尼達哩吽撥吒」八字，但世俗所傳訛謬，寫皆從口，而亦不得其音，要當取大藏中善本元初譯師言為證，自有大功。昶因悔昔慢，始篤奉之，(按：宋本以下為第四葉，嚴校與三葉不相連)秘其事。(二事皆孫九鼎言，孫亦有書紀此事甚多，皆近年事。)
　　張維，字正倫，燕山三河人。家君初出使至太原，維以陽曲主簿館伴。嘗言宣和乙巳歲，同邑有村民頗知書，以耕桑為業，年六十餘。一夕，驚魘而覺，戰慄不自持，謂其妻曰：「吾命止此矣。」妻驚詰其故。曰：「適夢行田間，見道上有七胡騎，內一白衣人，乘白馬，怒色謂我曰：『汝前身在唐為蔡州卒，吳元濟叛，我以王民治壍，為汝所殺，我銜恨久矣。今方得見，雖累世，猶當以命償我。』乃引弓射中(明鈔本無「中」字)吾心，因顛仆而寤。吾必不免，明日當遠竄以避此患。」妻云：「夜夢何足信！汝妄思所致耳。」老父(上二字葉本作「民」)益恐，未旦而起。其家甚貧，止令小孫攜被，欲往六十里外一親知(明鈔本校改「故」)家避之。行草徑三十餘里，方出官道，又二(明鈔本多一「十」字)里許，遇數人，與(明鈔本無「與」字)同行。忽有騎馳至，連叱眾令住，行者皆止。老父(上二字葉本作「此民」)回視，正見七騎內一白衣人，騎白馬，宛如夢中所睹。因大駭，絕道亟走。騎厲聲呵止之，不聽。白衣大怒曰，此灬(嚴本字形不全)交加人。」(上五字業本作「此［日煞］可惡人」)遂鞭馬逐之，至其前，引弓射，中心，應弦而斃。七人者，皆女真也。

　　蔚州城內浮圖中有鐵塔神，素著靈驗，郡人事之甚謹。契丹將亡，州民或見其神奔走於城外。亟詣寺視之，神像流汗被體，雖頗驚異，然莫測其故。至夜，神見夢於寺主講師曰：「吾奉天符，令拘刷，(葉本作「蔚」)城中合死人，連日奔馳，始克就緒。來日午時，女真兵至，破城，城中當死者一千三百有畸，而本寺僧四十餘，和尚亦在籍中。吾久處茲地，平日仰師戒德，輒為以它名易之，詰旦從此而逝，庶萬一可脫。」講師既寤，以語寺眾，皆笑其妄，遂獨挈囊登寺後山顛避之。行約五里，忽憶所遺白金盂，復下至寺。適有修供者，眾競挽留之，曰：「和尚聰明如此，顧乃信夢，今檀越在此，正欲和尚升堂演法。無故捨去。則此寺不可為矣。況邊上不聞有警，勉徇眾意，齋罷而行，亦何晚耶！」僧不得已，遂升堂。講畢，各就食，方半，有報：「女真自草地至，即圍城。」城素無備，不可守，頃刻而陷。僧蒼皇失措，不暇走，兵已大掠。城中人與寺僧死者如神告之數，講師亦不免。
　　張孝純有孫五歲不能行，或告之曰：「頃淮甸間一農夫，病腿足甚久，但日持觀世音名號不輟，遂感觀音示現，因留四句偈曰：『大智發於心，於心無所尋。成就一切義，無古亦無今。』農夫誦偈滿百日，故病頓愈。」於是孝純遂教其孫及乳母齋絜持誦，不兩月。孫步武如常兒。後患腿足者，誦之皆驗。又汀州白衣，定光行化偈亦云：「大智發於心，於心何處尋，成就一切義，無古亦無今。」凡人來問者，輒書與之，皆於後書「贈以之中」四字，無有不如意，了不可曉。
　　金國興中府有劉廂使者，漢兒也。與妻年俱四十餘，男女二人，奴婢數輩。一日，盡散其奴婢從良，竭家貲建孤老院。緣事未就，其妻施左目，以鐵杓剜出，去面二三寸許，方舉刀斷其筋脈，若有物翕然收睛入，其目儼然。如是者三，流血被體，眾人力勸而止。明日，舉杓間，目已失所在，不克剜。又明日，復如故。精神(陸本作「明」)異常，眾皆駭而憐之，爭施金帛，院宇遂成。時金國皇統元年，即紹興十年庚申也。
　　紹興丁巳歲，偽齊濟州通判黃塍死三日復蘇，言：「有數人追之往一公庭，見服緋綠人坐云：『差汝押僧五百人至五臺。』吾辭以家貧多幼累，不可行。左右吏前曰：『可差李主簿代之。』兼它非晚(此句疑誤)自有差使，復遣元追人送歸，故得活。」後兩日，本州山口縣報帥司差李主簿赴州點視錢糧，舍縣驛中，一夕落枕暴亡。塍心知其代己死，為盡送終之禮。居一歲，忽沐浴易衣，告妻子曰：「今當別汝，緣官中差我往天台取經，我平生得力者。緣看了《華嚴經》一遍。」語迄，瞑目而逝。
　　戊午夏五月，汴都太康縣一夕大雷雨，下冰龜，亙數十里。龜大小不等，首足卦文皆具。
　　阿保機嘗居西樓，夜宿氈帳中，晨起，見黑龍長十餘丈，蜿蜒其上。引弓射之，即騰空夭矯而逝，墜於黃龍府之西。相去已千五百里，才長數尺。其骸今見置金國內庫，蕃相陳王悟室長子源嘗見之。尾鬣支體皆具，雙角已為人截去，雲與吾家所藏董羽畫《出水龍》絕相似，謂其背上鬣不作魚鬣也。
　　冷山去燕山幾三千里，去金國所都五百里，皆不毛之地。紹興乙卯歲，有二龍，不辨名色，身高丈餘，相去數步而死。冷氣腥焰襲人，不可近。一已無角，如被截去；一額有竅，大如當三錢，類斧鑿痕。陳王悟室欲遣人截其角，或以為不祥，乃止。先君所居，亦曰冷山，又去此四百里。
　　戊午夏，熙州野外濼水有龍見三日。初於水面見蒼龍一條，良久即沒。次日，見金龍以爪托一嬰兒。兒雖為龍所戲弄，略無懼色。三日，金龍如故。見一帝者，乘白馬，紅衫玉帶，如少年中官狀，馬前有六蟾蜍，凡三時方沒。郡人競往觀之，相去甚近，而無風濤之害。熙州嘗以圖示劉齊，劉不悅。趙伯璘曾見之。
　　徽廟有飲酒玉駱駝，大四寸許，貯酒可容數升。香龜小如拳，類紫石而瑩，每焚香，以龜口承之，煙盡入其中。二器固以黃蠟，遇游幸必懷以往。去窒蠟，即駝出酒，龜吐香。禁中舊無之，或傳林靈素所獻也。
　　偽齊受冊之初，告天祝版，吏誤書年號為靖康，又純用趙野家廟器，識者以為不祥，卒為金人所廢。又作紙交子，自一貫至百貫，右語雲「過八年不在行用」，至其年被廢，其數已兆矣。
　　金國天會十四年四月中，京小雨，大雷震，羣犬數十爭赴土河而死，所可救者才一二耳。
　　京師民石氏開茶肆。令幼女行茶。嘗有丐者，病癲，垢污藍縷，直詣肆索飲。女敬而與之，不取錢，如是月餘，每旦，擇佳茗以待。其父見之，怒不(葉本無「不」字)逐去，笞女。女略不介意，供伺益謹。又數日，丐者復來，謂女曰：「汝能啜我殘茶否？」女頗嫌不潔，少覆於地，即聞異香，亟飲之，便覺神清體健。丐者曰：「我呂翁也。汝雖無緣盡食(葉本作「飲」)吾茶，亦可隨汝所願，或富貴或壽(葉本多一「考」字)皆可。女小家女，(葉本作「子」［按：陸本亦作「子」］)不識貴，止求長壽，財物不乏。既去，具白父母，驚而尋之，已無見矣。女既笄，嫁一管營指揮使，後為吳燕王孫女乳母，受邑號。所乳女嫁高遵約，封康國太夫人。石氏壽百二十歲。
　　元豐中，京師有富人王天常，高魯王家壻也。一(此下至卷末，宋本作三葉，嚴本於中縫均注「補」字)夕，夢二急足追至一處，令閉目露坐，無得竊窺人物。「吾檢會文字畢，當復來。」既行，天常回顧，見門闕甚偉，牓曰「三坤城」。庭下桎梏者頗眾，皆僧道尼，亦有獄吏衞守。復坐移時，急足至，令同行。趨入公府，主者朝服坐，眾吏侍立。問：「何處來？」答曰：「京師。」一吏稟曰：「誤矣。所追王天常，非京師人，當速令此人歸。」天常見他吏乃故友，死已十(陸本作「年」)餘□(陸本作「賫」)。抱一大冊，降堦相揖道舊曰：「公可亟去，此非世人所處之地。」問：「冊中何事？」曰：「記世間生死者。」天常再三欲視己事，吏辭不獲，遂開一葉。但見(嚴校：「見」字疑誤)「某年月日以一刀死」，急掩卷，令人送出。既寤，為親戚言之，恐罹非命，積憂成勞疾而終。後人思之，一刀，蓋勞字也。(右二事趙伯璘言)
　　汾陰后土祠，在汾水之南四十里，前臨洪河，連山為廟，蓋漢唐以來故址，宮闕壯麗，紹興間陷虜。女真統軍黑風大王者，領兵數萬，將窺梁益，館於祠下。腥羶污穢，盈積如阜，不加掃除。一夕，乘醉欲入寢閣，觀後真容，且有媟瀆之意。左右固諫，弗聽，率十餘奴僕徑往。未及舉目，火光勃鬱，雜煙霧而興，冷逼於人，立不能定。統軍懼，急趨出。殿門自閉，有數輩在後，足踁為關闑翦斷。統軍百拜禱謝，乞以翼旦移屯。至期，天宇清廓，杲日正中，片雲忽從祠上起，震電注雨，頃刻水深數尺，向之糞汙，蕩滌無纖埃。統軍齋潔致祭，捐錢五萬緡以贖過，士卒死者什二三。
　　紹興中，韓郡王既解樞柄，逍遙家居，常頂一字巾，跨駿騾，週遊湖山之間，纔以私童史四五人自隨。時李如晦晦叔自楚州幕官來改秩，而失一舉將，憂撓無計。當春日，同邸諸人相率往天竺，李辭以意緒無聊賴，皆曰：「正宜適野散悶可也。」強挽之行，各假僦鞍馬。過九里松，值暴雨，眾悉迸避。李奔至冷泉亭，衣袽沾濕，愁坐良(三志作「長」)歎。遇韓王亦來，相顧揖，矜其憔悴可憐之狀，作秦音發問曰：「官人有何事縈心，而悒怏若此？」李雖不識韓，但見姿貌魁異，頗起敬，乃告以實。韓曰：「所欠文字，不是職司否？」答曰：「常員也。」韓世忠卻有得一紙，明日當相贈。」命小史詳問姓名、階位，仍詢居止處。李巽謝感泣。明日，一吏持舉牘授之曰：「郡王送來，仍助以錢三百千。」李遂陞京秩，修牋詣韓府，欲展門生之禮，不復見。(按：此條目三志己卷第一)
