
夷堅丁志卷第九(十二事)

太原意娘
　　京師人楊從善陷虜在雲中，以幹如燕山，飲於酒樓。見壁間留題，自稱「太原意娘」，又有小詞，皆尋憶良人之語。認其姓名字畫，蓋表兄韓師厚妻王氏也。自亂離暌隔不復相聞。細驗所書，墨尚溼，問酒家人，曰：「恰數婦女來共飲，其中一人索筆而書，去猶未遠。」楊便起，追躡及之。數人同行，其一衣紫佩金馬盂，(嚴校：「盂」字疑誤。)以帛擁項，見楊愕然，不敢公招(陸本作「召」。)喚，時時舉目使相從。(陸本作「從」。)逮夜，眾散，引楊到大宅門外，立語曰：「頃與良人避地至淮泗，為虜所掠。其酋撒八太尉者欲相逼，我義不受辱，引刀自剄不殊。大酋之妻韓國夫人聞而憐我，亟命救療，且以自隨。蒼黃別良人，不知安往，似聞在江南為官，每念念不能釋。此韓國宅也，適與女伴出遊，因感而書壁，不謂叔見之。乘間願再訪我，儻得良人音息幸見報。」揚恐宅內人出，不敢久留連，悵然告別。雖眷眷於懷，未敢復往。它日，但之酒樓瞻玩墨蹟，忽睹別壁新題字並悼亡一詞，正所謂韓師厚也。驚扣此為誰，酒家曰：「南朝遣使通和在館，有四五人來買酒，此蓋其所書。」時法禁未立，奉使官屬尚得與外人相往來。楊急詣館，果見韓，把手悲喜，為言意娘所在。韓駭曰：「憶遭掠時，親見其自刎死，那得生？」楊固執前説，邀與俱至向一宅，則閴無人居，荒草如織。逢牆外打線媼，試告焉。媼曰：「意娘實在此，然非生者。昨韓國夫人閔其節義，為火骨以來，韓國亡，因隨葬此。」遂指示窆處。二人踰垣入，恍然見從廡下趣室中，皆驚懼。然業已至，卽隨之，乃韓國影堂，傍繪意娘像，衣貌悉曩所見。韓悲痛還館，具酒殽，作文祭酹，欲挈遺燼歸，拜而祝曰：「願往不願往，當以影響相告。」良久，出現曰：「勞君愛念，孤魂寓此，豈不願有歸？然從君而南，得常常善視我，庶慰冥漠；君如更娶妻，不復我顧，則不若不南之愈也。」韓感泣，誓不再娶。於是竊發冢，裹骨歸，至建康，備禮卜葬，每旬日輒往臨視。後數年，韓無以為家，竟有所娶，而於故妻墓稍益疎。夢其來，怨恚甚切，曰：「我在彼甚安，君強攜我。今正違誓言。不忍獨寂寞，須屈君同此況味。」韓愧怖得病，知不可免，不數日卒。

許道壽
　　許道壽者，本建康道士，後還為民，居臨安太廟前，以鬻香為業，倣廣州造龍涎諸香，雖沉麝箋檀，亦大半作偽。其母寡居久，忽如姙娠，一產二物，身成小兒形，而頭一為貓，一為鴉，惡而殺之。數日間母子皆死，時隆興元年。

滕明之
　　臨安人滕明之，初為諸司吏，坐事失職，無以養妻子，乃為人管幹官爵差遣，規取其贏。且好把持人語言短長，求取無度，識者畏而惡之。紹興丁卯之秋，告其妻曰：「吾適夢至望仙橋，入馬胎中，驚怛而寤，此何祥也？」卽得疾死。死之夕，家人皆聞馬嘶聲，妻後亦流為倡雲。

西池遊
　　宣和中，京師西池春遊，內酒庫吏周欽倚仙橋欄檻，投餅餌以飼魚。魚去來游泳，觀者雜沓，良久皆散。唯一婦人留，引周裾與言。視之，蓋舊鄰賣藥駱生妻也。自徙居後，聲跡不相聞。見之喜甚，問良人安在，顣頞曰：「向與子鄰時，彼謂我私子，子既徙去，猶屢箠辱我。我不能堪，與之決絶，今寓食阿姨家。聞子已喪偶，思欲遣媒妁□(陸本作「言」。)議而未及，不料獲相逢於此。」周愈喜，卽邀入酒肆，草草成約，納為妻。踰數月，因出城回，買飯於市，駱生適負藥笈過門，周以娶其出婦之故羞見之，掩面欲避。駱遽入相揖，周勉與語，且詢其室家。駱傷惋曰：「首春病疫死矣，吾如失左右手，悲念之不忘。」遂泣下。周寬譬使去，殊大驚。又疑駱諱前事而為之説，立詣舊居，訪鄰里。皆言駱妻死明白，曰：「吾屬皆送葬者也。」周益自失，懼不敢還家，又不知所為，縱飲酒壚，醉就睡，迨夜乃出，信步行，茫無所之。值當道臥者，絆而仆，沾溼滿身，復起行，財數十步，聞連呼「殺人」。邏卒躡尋，見周意狀蒼忙，而污血被體，共執送官。具説蹤跡如此，竟不能自明，掠死於獄。而真盜逸至京東，以他過敗獲，具言都城殺人事。移牒開封，則周既死矣，可謂奇禍也。其子子明，亦坐惡逆誅。

舒懋育鰍鱓(按：目祿作「舒懋鰍鱓異」。)
　　臨安浙江人舒懋，以賣魚飯為業，多育鰍鱓罋器中，旋殺旋烹。一日發罋，失所蓄，遍尋之，乃悉緣著屋壁，纍纍欲上，而無所屆，繚繞虯結可畏。懋甚懼，取投諸江，誓不復殺，而易為蔬饌。經數月，所入殊薄，不足以贍家，乃如其故。俄又失二物所在，因汲水，見□(葉本作「密」。)蟠井中，不暇顧(上二字葉本作「復悔」。)省，拾取而烹之。時乾道五年春也。及秋，疫作，盡室皆死，懋獨不然。但遍身生瘡，每瘡輒有鰍鱓頭喙突出，痛楚特甚，後一月乃死。

陳媳婦
　　宣和四年，京師鬻果小民子夜遇婦人，豔粧秀色，來與語。邀至一處，相與燕狎，頗得衣物之贈。自是夜夜見之，所獲益多。民服飾驟鮮華，而容日羸悴，醫巫不能愈。有禁衞典首劉某，持齋戒，不食，但啖乳香飲水，能制鬼物，都人謂之「喫香劉太保」。民父母偕往懇祈。劉呼視其子，曰：「此物乃為怪耶？吾久疑其必作孽，今果爾。」卽共造產科醫者陳媳婦家。陳之門刻木為婦人，飾以衣服冠珥，稍故暗則加采繪而更新其衣。自父祖以來有之，不記歲月矣。劉揭其首冪令民子視之，則宛然夜所見者。乃就其家設壇位，步［罡刂］作法，舉火四十九炬焚之，怪遂絶。

河東鄭屠
　　臨安宰豬，但一大屠為之長，每五鼓擊殺於作坊，須割裂既竟，然後眾屠兒分挈以去。獨河東人鄭六十者，自置肆殺之。嘗掛肉於案鉤上，用力頗鋭，鉤尖利甚，傷其掌，刃透手背，痛逾月方愈。又臨竈燖豬，恍若有物挽捽入大釜中，妻子急拯之，半身煮爛死矣。

張顏承節
　　宣和間，京師天漢橋有官人自脫冠巾引頭觸欄柱不巳。觀者環視，恍(上三字葉本作「環堵視之」。)莫測其由，不復可勸止，問亦不對。良久，血肉淋漓，冥仆於地。徼巡卒共守伺之。日晚小(葉本作「稍」。)蘇，呻吟悲劇，顧(上二字葉本作「泣」。)曰：「我張顏承節也，住某坊內，幸為僦人舁歸。」既至家，遂大委頓，頭顱腫潰如盎，呼醫傅藥，累旬方小愈。家人扣其端，(葉本作「故」。)全不自覺。瘡成痂而癢不可忍，勢須盡爬搔，則又腫潰。才愈復癢，如是三四反，踰年不差，殆於骨立。盡室憂其不起。嘗扶掖出門，適舊僕過前，驚問所以，告之故，僕曰：「都水監杜令史施惡瘡藥，絶神妙。然不可屈致，當勉詣彼，庶見證付藥，可立愈。」張仗僕為導，亟訪之。杜生屏(上二字葉本作「屏生」。)人曰：「頗憶前年中秋夜所在乎？」曰：「忘之矣。」杜曰：「吾能言之。君是年部江西米綱，以中秋夕至獨樹灣檥泊，月色正明，君杖策登岸百步許，得地平曠，方命酒賞月，俄而驟雨，令僕夫取雨具，怒其來緩，致衣履沾濕，拋所執拄斧，擲之中額。僕回舟謂妻曰：『我為主公所擊，已中破傷風，恐不得活。然無所赴愬，卽死，汝切勿以實言，但云痼疾發作。此去鄉遠，萬一不汝容，何以生存？宜懇白主公，乞許汝子母附舟入京，猶得從(葉本作「與」。)人浣濯以自給。』(上三字葉本作「度日」。)言終而亡。比曉，妻舉屍槀瘞於水濱，泣拜君曰：『夫不幸道死，願容附載。』君叱之曰：『舟中皆男子，豈宜著汝無夫婦人？』略不顧，促使解纜。妻拊膺大慟曰：『孤困異土，兼乏裹糧，進退無路，不如死。』抱幼子自投江中。僕既殞於非命，又痛妻兒之不終，訴諸幽府，許償此寃。去年君觸橋時，乃彼久尋君而得見也。」張震駭曰：「是皆然矣。某方欲丐藥，何為及此？且何以知之？」(上三句葉本作「某方欲丐藥耳公何自知之」。)杜曰：「吾晝執吏役，夜直冥司，職典寃獄，茲事正在吾手。屢為解釋，渠了不聽從。自今四十九日，當往與君決。至期，可掃灑靜室，張燈四十九盞，置高坐以待之，中夜當有所睹。幸而燈不滅，彼意尚善；若滅其半，則不可為矣。吾亦極力調護，但負命之寃，須待彼肯捨與否。有司固不可得而強，無用藥為也。」張泣謝而歸，如其教。張燈之夕，獨坐高榻，家人皆伺於幕內。近三鼓，陰風勁厲，四十九燈悉滅，其一復明。亡僕流血被面，妻子相隨，猶帶水瀝漉，從室隅出，拽張曰：「可還我命！」卽隕墜於下，(葉本作「地」。)頭縮入項間而死。

龍澤陳永年
　　乾道三年秋，臨安大雷震，軍器所作坊兵龍澤夫婦並小兒曰郭僧凡三人，震死於一室。初，澤父全既死，澤妹鐵師居白龜池為娼。其母但處女家，遇子受俸米，則來取三斗去。澤夫婦頗厭其至，屢出惡言。郭僧者亦相與罵侮，以乞婆目之，故獲此譴。同時有嚴州人陳永年同其兄開銀鋪於臨安市，狂遊不檢。母私儲金十數兩，規以送終，恐永年求取無度，不使知。一日開篋，永年適自外來，見之，遽攫而走。母恚悶仆絶，兄追及爭奪，僅得其半以歸母。母遂病臥。是夕，永年亦遭震厄。

錢塘潮
　　錢塘江潮，八月十八日最大，天下偉觀也。臨安民俗，太半出觀。紹興十年秋，前二夕，江上居民或聞空中語曰：「今年當死於橋者數百，皆凶淫不孝之人。其間有名而未至者，當分遣促之。不預此籍，則斥去。」又聞應者甚眾，民怪駭不敢言。次夜，跨浦橋畔人夢有來戒者云：「來日勿登橋，橋且折。」旦而告其鄰數家，所夢皆略同，相與危懼。比潮將至，橋上人已滿，得夢者從傍伺之，遇親識立於上者，密勸之使下。咸以為妖妄，不聽。須臾潮至，奔洶異常，驚濤激岸，橋震壞入水，凡壓溺而死數百人。既而死者家來，號泣收殮。道路指言：「其人盡平日不逞輩也。」乃知神明罰惡，假手致誅，非偶然爾。

陝西劉生
　　紹興初，河南為偽齊所據，樞密院遣使臣李忠往間諜。李本晉人，氣豪，好交結，人多識之。至京師，遇舊友田庠。庠，亡賴子也，知其南來，法當死，捕告之賞甚重，輒持之曰：「爾昔貸我錢三百貫，可見還。」李忿怒曰：「安有是？吾寧死耳。」陝西人劉生者聞其事，為李言：「極知庠不義，然君在此如落穽中，奈何可較曲直？身與貨孰多？且敗大事，盍隨宜餌之。」李猶疑其為庠遊説，然亦不得已，與其半。劉曰：「勿介意，會當復歸君。」李佯應曰：「幸甚。」庠得錢買物，將如晉絳，劉曰：「我亦欲到彼，偕行可乎？」卽同塗。(葉本作「行」。)過河中府，少憩於河灘，兩人各攜一擔僕共坐沙上，四顧無人，劉問庠鄉里年甲，具答之。劉曰：「然則汝乃中國民，嘗食宋朝水土矣。」庠曰：「固然。」劉曰：「我亦宋遺民，不幸淪沒偽土，常恨無以自効。朝廷每遣人探事，多采道聽塗説，不得實。幸有誠愨如李三者，吾曹當出力助成之，奈何反挾持以取(葉本多一「其」字。)貨？」庠諱曰：「是固(葉本作「嘗」。)負我。」劉曰：「吾素知此，且詢訪備至，甚得其詳。吾與汝無怨惡，但恐南方士大夫謂我北人皆似汝，敗傷我忠義之風耳。」遂運斤殺之。僕亦殺其僕，投屍於河，並其物復回京師，盡以付李，乃(明鈔本作「而」。)告之故。李欲奉半直以謝，劉笑曰：「我豈殺人以規利乎？」長揖而別。李南還説此，而失劉之名，為可惜也。

要二逆報
　　姑蘇村民要二，以漁為業，兇暴不孝。紹興二十三年，妻生男，方在乳，民母抱持之，老人手弱，誤墮於地，死焉。母畏子之暴，不知所為。民殊不以介意，他日白母曰：「久不到舅家，偶得大魚，欲往饋，能偕行否？」母慰喜過望，欣然從之。(上九字明鈔本作「母喜從之」，葉本作「母不敢違」。)襆被登舟，行數里，至寂無人處，則停棹持斧立母前，怒目(葉本無「怒目」二字。)罵曰：「母生我，既知愛惜，今我生子，那得不愛？奈何故墮地殺之？便當償子命。」母知不可脫，(明鈔本作「免」。)急引被蔽頭面曰：「聽汝所為。」民奮斧將及母，母分必死，久乃寂然，舉被視之，不見其子，而舟已在所居岸下。既反舍，婦泣言：「適青天無雲，大雷一聲，夫震死於野，遍身皆斧傷巨創，不知何以至此？」母始話其事。元不聞雷聲，亦不覺舟之動搖復還也。民之家遂絶。(此卷□忠翊郎馬□説。)
