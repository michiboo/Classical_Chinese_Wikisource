
夷堅丁志卷第二十(十五事)

郎巖妻(「郎」，目録作「郭」。)
　　臨川畫工黃生，旅遊如廣昌，至秩巴寨卒長郎巖館之。中夕，一婦人出燈下，頗可悅，乘醉挑之，欣然相就。詢其誰家人，曰：「主家婦也。」自是每夕至，黃或窘索，必竊資給之，留連半年，漸奄奄病悴。巖問之，不肯言。初，巖嘗與倡暱，妻不勝忿妬，自經死於房，雖葬，猶數為影響。虛其室，莫敢居，而黃居之。巖意其鬼也，告之故，始以實言。巖向空中唾駡之，徙黃出寓旅舍。是夕復來，黃方謀畏避，婦曰：「無用避我，我豈忍害子？子雖遁，我亦來。」黃不得已，留與宿。益久，黃終慮其害己，馳還鄉。中途憇泊，納涼桑下，婦又至，曰：「是賊太無情，相與好合許時，無一分顧戀意，忍棄我邪？宜速反。」黃不敢答，但冥心禱天地，默誦經。婦忽長吁曰：「此我過也，初不合迷謬，至逢今日。沒前程畜產何足慕？我獨不能別擇偶乎？」遂去，其怪始絶。

黃資深
　　黃資深秀才，廣昌人，館於鄉里王氏。去主家百步許，有婦人，自言主家女，來與亂。既久，遂病瘵，主人疑焉。子弟於薄暮見牝狗銜酒器人立而扣館門，匿跡窺之。黃啟戶延入，俄聞飲食語笑聲，亦未敢呼問。明日，密詢之，諱拒甚力。是日且晚，狗趨屋後山間，久不返。子弟隨觀其所為，乃入破冢中，戴髑髏而出。急逐之，棄而走。追擊以杖，殺而曳歸。剖其腹，似有孕，一物如皮毬，膜裏皆精液，疑結如乳。卽煮熟之，加鹽醯，託為野物以啗黃，婦人遂不至。黃他日始知其詳，大驚愧，然所患瘵疾亦愈。(廣昌黃襄説。)

蛇妖
　　蛇最能為妖，化形魅人，傳記多載，亦有真形親與婦女交會者。南城縣東五十里大竹村，建炎間，民家少婦因歸寧行兩山間，聞林中有聲，回顧，見大蛇在後，婦驚走。蛇昂首張口，疾追及，繞而淫之。婦宛轉不得脫，叫呼求救。見者奔告其家，鄰里皆來赴，莫能措手。盡夜至旦乃去。又壕(原本字形不全，從葉本補。)口寶慈觀側田家胡氏婦，年少白皙，春月餉田，去家數里，負擔行山麓，過叢薄中。蛇追之，婦棄擔走，未百步驚顫而仆，為所及。以身匝繞，舉尾褰裳，其捷如手。裳皆破裂，淫接甚久。其夫訝餉不至，歸就食，至則見之，憤恚不知所出，呼數十人持杖來救。蛇對眾舉首怒目，呀口吐氣，蓬勃如煙。眾股慄，莫敢前，但熟視遠伺而已。數日乃去，婦困臥不能起，形腫腹脹，津沫狼藉。舁歸，下五色汁斗餘，病逾年，色如蠟。宜黃縣富家居近山，女刺繡開窗，每見一蛇相顧，咽間有聲鳴其傍。伺左右無人，疾走入室，徑就女為淫，時時以吻接女口，又引首搭肩上，如並頭狀。女啼呼宛轉不忍聞。家人環視，欲殺蛇，恐並及女。交訖乃去。遂妊娠，十月，產蜿蜒數十。
南豐縣葉落坑，紹興丁丑歲，董氏婦夏日浴溪中，遇黑衣男子與野合。又同歸舍，坐臥房內。家人但見長黑蛇，亦不敢殺，七日而後去。婦蓋不知為異物也。此四女婦皆存。(士人傅合寶慈道士黃師肇説。)

二狗怪(按：目録無「怪」字。)
　　臨川縣曹舍村吳氏女，未嫁而孕，父母責之。女云：「每夕黃昏後，有黃衣人踰牆推戶入，強我與交，因遂感孕。」家人密伺之，果如女言。將入，迎摏以刃，卽死。取火照視，乃鄰家老黃狗也。以藥去其胎，得異雛焉。南城竹油村田家嘗失少婦，尋捕無跡，半月而後歸，云：「為烏衣官人迎入山，處大屋下，飲宴相歡，不知何人也。」自是常常去之，或至旬日。家人以為山鬼，率鄰里壯男子深入探逐，正見大石穴如屋，黑狗抱婦酣寢，不虞人至，無復能化形。遂擊殺之，以婦歸。

紅葉入懷
　　撫州金溪士人藍獻卿妻，頗有姿貌。與夫婦寧母家，肩輿行塗中，風雨暴作，空中飄紅葉，冉冉入懷，鮮紅可愛，撫翫不捨。至夜，恍惚間有人登床與接。及明告其夫，俄得狂疾，言語錯亂，被髮裸跣不可制。藍大以為撓，醫巫無所施其伎，了不知何物為妖也。(朱檉説。)

楊氏竈神
　　南城楊氏，家頗富。長子不肖，父逐之。天寒無所向，入所貯牛槀屋中，藉草而寢，霜重月明，寒不得寐。忽一虎躍而來，翼從數鬼，皆倀也，直趨屋所，取草鼓舞為戲。子不敢喘。俄黑雲勁風，咫尺翳暝，虎若被物逐，倉黃走，眾倀亦散。既，神人傳呼而至，命喚土地神。老叟出拜，神人責之曰：「汝受楊氏祭祀有年矣，公縱虎為暴，郎君幾為所食，致煩吾出神兵驅之，汝可謂不職矣！吾乃其家竈君司命也，汝識乎？」土地謝罪而退。明日起視，外有虎跡，草皆散擲地上。後其父怒解，子得歸，具言之，由是事竈益謹。(縣士羅大臨説。)

姚師文
　　姚師文，南城人。建炎初登第，得宜春尉以死。家之田園，先以歲饑速售，產去而稅存，妻弱子幼，莫知買者主名，閲十餘年，負官物(葉本作「租」。)至多。邑令李鼎，治逋峻，繫姚子於獄累月。會歲盡，鼎憐其實窮，使召保任，立期暫歸。子至家，除夜無以享，(葉本多一「祀」字。)獨持飯一器祀其父，告以久囚不能輸稅之故，哀號不已。屋上忽有人呼小名，驚視之，父衣公服立，索紙墨筆硯。子欲梯而上，止之曰：「幽明異塗，不宜相近，第置四物簷間可也。」子退，(上二字葉本作「子如言」。)忍淚屏息遙望之。(上三字葉本作「以聽」。)姚稍步及簷坐，就膝書滿紙，擲下。俯拾之際，父遂不見。新歲，持死父書至邑，邑宰讀所書：某田歸某家，稅當若干。遂逮(葉本多一「各」字。)人至，皆駭異承伏，子乃得免。子婦之父董，在臨川，素相善，亦往訪之。空中揖語，相勞如平生，且請具酒席(葉本作「食」。)敍款，(上二字原闕，從葉本補。)而不見形。董曰：「以何禮為席？」曰：「與生人等耳。」董如言，相對盡敬，不敢少慢。又語及教子，為出論題，説題意，主張有條理。罷酒始辭去，仍囑善護其子，自此寂然。

徐以清(此下宋本闕十一行。)

朱承議
　　南豐朱氏之祖軾，字器之，就館於村墅。嘗告歸邑居，中道如廁，見一農夫自縊而氣未絶，急呼傍近人共救解之。既得活，詢其故，曰：「負租坐繫，(葉本多一「貧」字。)不能輸，雖幸責任給限，竟無以自脫，至於就死。豈予所欲哉？」(葉本作「至就死地豈所欲哉」。)問所負幾何，曰：「得數千錢便了，特無所從出。」朱隨身齎挾，僅(葉本作「適」。)有此數，悉與之，不告姓名而行。歲夕，(明鈔本多一「至」字。)無以祭神，(上二字葉本作「供祭」，下無「亦」字。)亦不悔也。後以累舉恩至承議郎，生五子。京至國子司業，彥終待制，褒為郎官，襄至郡守，皆知名當世。朱公清健康寧，及見諸子達官，(上二字葉本作「顯達」。)享甘旨，年八十有餘乃卒。里中人至今能言之。

巴山蛇
　　崇仁縣農家子婦，頗少艾，因往屋後暴衣不還，求之鄰里及其父母家，皆不見，遂詣縣告。縣為下里正，揭賞搜捕，閲半月弗得。其家在巴山下十里，山絶高峻。樵者負薪歸，至半嶺，望絶壁嵓崖間若皂衣人擁抱婦人坐者，疑此是也，置薪於地，尋磴道攀援而上。稍近，兩人俱入穴中。穴深不可測。樵歸報厥夫，意為惡子竊負而逃者，時日已夕，不克往。至明，家人率樵至其處偵視，莫敢入。或云：「穴深且暗，非人能處，殆妖魅所為，宜委諸巫覡。」聞樂安詹生素善術，亟招致之。詹被髮銜刀，禹步作法，先擲布巾入。須臾，青氣一道如煙，吹巾出。又脫冠服擲下，亦為氣所卻，詹不得已，裸身持刀，躍而下。穴廣袲如數間屋，盤石如牀，婦人仰臥，大蛇纏其身，奮起欲鬬。詹揮刀排墮床下，挾婦人相繼躍出。婦色黃如梔，瞑目垂死。詹為毒氛熏觸，困臥久乃蘇，含水噀婦，婦卽活。歸之，明日始能言。云：「初暴衣時，為皂袍(原本字形不全，今據陸本補。)人隔籬相誘，不覺與俱行，亦不知登山履危，但在高堂華屋內與共寢處，飢則以物如餳與我食，食已卽飽，心常迷濛，殊不悟其為異類也。」鄉入共請詹盡蛇命，詹曰：「吾只能禁使勿出，不能殺也。」乃施符穴口鎮之，自是亦絶。

興國道人
　　劉大夫子昂為贛州興國宰，一子年十七八歲，嘗出書館中，見醉人酣寢於階下，令掖出，則常日在市貨藥道人也。明日復然，疑其異人，命扶入齋舍，揖使坐，焚香作禮。道人曰：「郎年少，拜我何為？且何所求也？」劉曰：「某觀先生必非尋常人，願求秘術爾。」道人笑探布囊，取文字三卷，緘其二，皆長二寸許，僅如指大，堅緊若木石，悉以授之。戒曰：「謹守護，勿遺失，勿泄於人。先取不封一卷敬行之，餘以次啓視，書盡則事成矣。」丁寧反復乃去。劉大喜，退發其書，皆符籙呪術也，依法稍行之，無不立驗。呪一棗置水缸中，試飲病者，無新故癃篤輒愈，請水者雲集。父聞之，大以為憂。詢小吏，得其實，索書欲觀。子不敢隱，取以示，卽命焚之。火畢，室有聲如雷，少頃，神將數輩如世所繪天下力士者，涕泣辭訣，謂子昂曰：「明府誤矣！賢子當積功行而得道，今乃如此，何不祥甚邪？豈惟不得道，將致禍，某年受大難，不可禳也。」言訖，隱不見。及期，子果死。

陳磨鏡
　　衡州陳道人以磨鏡為業，中年忽盲，但日憑妻肩行於市。嘗到衡州，覺有拊其背曰：「陳翁，明旦出郭相尋，無失約。」明將往，妻止之曰：「蠻寇方擾，安撫李尚書以重賞募級，或有殺平人以應令，汝設遭此，奈何？」遂已。明日復遇之，約如初，且責其失信。陳語其故，曰：「明日但出，無害也。」乃如之。至則一道人，攜陳手行官道上，詣粉牆後附耳語，俄傾別去，不知所言何事也。自是陳不復出，獨令妻自行磨鏡以取給，而閉戶端坐。過百日，雙目瞭然復明，顏色潤澤如少年時，頗能談人未來事。至今猶往來湖湘間。(右二事余翼説。)

烏山媼
　　新建烏山村，乾道辛卯歲，邑境饑疫。有田家十餘口盡死，唯老嫗與小孫在。未幾，嫗亦死。孫力疾出，哀祈鄰里，丐掩葬。皆畏病染，不肯往。越五日，嫗手足微動，俄體煖目開，遂復活。孫掖起坐，問之曰：「數日何所往？若外人肯相助，則入土矣。幸而不至，豈非天乎？」嫗曰：「我了不覺知，但見人喚我去，仍擔我破籠隨行。到橋邊，一人自橋而下，令留住行李，使行橋上。顧來者紛紛，在泥在水，舉足如陷。不暇問，前詣官府，朱扉洞開，門內朱紫衣冠，緇黃男女，被驅逐甚眾。路逢縣中舊識吏，問是何處，吏曰：『非汝所知，汝不合來此。皆是劫會中人，五百年當一小劫。吾掌綾絹紙三等簿，紙簿勾已盡，絹簿亦勾半。汝系簿內人，然未當至，宜急回。』使人引出，復過橋，守者舉手加額曰：『還爾籠。爾有善心，脫此劫會，吾為爾喜。今速歸，救爾屋宅。』遂失腳墮橋下，乃甦。」(齊徹説。）

陳巫女
　　南城士人於仲德，為子斵納婦陳氏。陳世為巫，女在家時，嘗許以事神，既嫁，神日日來惑蠱之。每至，必一犬踔躍前導，陳則盛飾入室以須。眾皆見犬不見人，踰時始去。于氏以為撓，召道士奏章告天。陳稍甦。自言：「比苦心志罔罔，不憶人事，唯覺在朱門洞戶宮室之中，服飾供帳，華麗煥好。一美男子如貴人，相與燕處。如是甚久，其母忽怒，呼謂子曰：『不合留婦人於此，今上天有命，汝將奈何？盍以平日所積錢為自脫計？』子亦甚懼，遽云：『急遣歸！』自爾復常。」于氏父子計，以婦本巫家，故為神所擾，不若及其無恙時善遣之。遂令歸父母家，竟復使為巫。(王三錫説。)


雪中鬼跡
　　紹興庚午歲十一月，建昌新城縣永安村風雪大作。半夜，村中聞數百千人行聲，或語或笑，或歌或哭，雜擾匆遽，不甚明瞭，莫不駭怪。而凝寒陰翳，咫尺莫辨。有膽者開門諦視，略無所睹。明旦，雪深尺餘，雪中跡如兵馬所經，人畜鳥獸之蹤相半，或流血污染，如此幾十許里，入深山乃絶。(自十八卷至此，除《路當可》一事外，皆建昌士人鄧植端若轉為予言。)
