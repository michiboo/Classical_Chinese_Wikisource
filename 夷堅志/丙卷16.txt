
夷堅丙志卷第十六(十六事)

陶彖子
　　嘉興令陶彖，有子得疾甚異，形色語笑非復平日。彖患之，聘謁巫祝，厭勝百方，終莫能治。會天竺辯才法師元淨適以事至秀，淨傳天台教，特善呪水，疾病者飲之輒愈，吳人尊事之。彖素聞其名，卽詣謁，具狀告曰：「兒始得疾時，一女子自外來，相調笑，久之俱去，稍行至水濱，遺詩曰：『生為木卯人，死作幽獨鬼。泉門長夜開，衾幃待君至。』自是屢來，且言曰：『仲冬之月，二七之間，月盈之夕，車馬來迎。』今去妖期逼矣，未知所處，願賜哀憐。」淨許諾，杖策從至其家，除地為壇，設觀世音菩薩像，取楊枝霑水灑而呪之，三繞壇而去。是夜，兒寢安然。明日，淨結跏趺坐，引兒問曰：「汝居何地而來至此？」答曰：「會稽之東，卞山之陽，是吾之宅，古木蒼蒼。」又問：「姓誰氏？」答曰：「吳王山上無人處，幾度臨風學舞腰。」淨曰：「汝柳氏乎？」囅然而笑。淨曰：「汝無始以來，迷巳逐物，為物所縛，溺於淫邪，流浪千劫，不自解脫，入魔趣中，橫生災害，延及亡辜。汝今當知，魔卽非魔，魔卽法界。我今為汝宣説首楞嚴秘密神呪，汝當諦聽，痛自悔恨，訟既往過愆，返本來清淨覺性。」於是號泣，不復有雲。是夜謂兒曰：「辯才之功，汝父之虔，無以加，吾將去矣。」後二日復來曰：「久與子游，情不能遽捨，願一舉觴為別。」因相對引滿。既罷，作詩曰：「仲冬二七是良時，江下無緣與子期。今日臨歧一杯酒，共君千里遠相離。」遂去不復見。(秦少游記此事。)

大清宮道人
　　毫州蓋老君鄉里，故立太清宮崇事之。嘗有道人賣藥者，敝衣貧窶，而意氣揚揚甚倨，攜藥爐詣殿下燒藥，大言自尊，指聖像曰：「此吾之弟子也，吾為老君師。」聚觀漸眾。須臾，火自爐出，灼其衣，焰發滿身，驚而走。左右以水沃之不滅。狂走庭中，火所經，他物不焚，獨焚厥身。已而北面像前若首伏者，遂斃，視其軀幹，皆灼爛矣。

王屋山
　　道士齊希莊，不知何許人，學養生，喜游名山。至王屋，樂之不忍去，架草堂，居於燕真人巖前。山多栗、黃精及諸果蔬可食者，以時收采給食。居三年，猴入其室，逐之不去，視人坐起百為從傍効之。希莊大怪，憶初入山時，客教以逐猴法，取猴糞懸而擊之。試用之，猴捨去。甫數日，別有大猴如五六歲兒，垂毛至地，熟視希莊，傚其動作如前。懼不敢復逐，意欲出山，未決。聞有呼之者，出戶，見丫髻童子，黃單衣緑帶，目有光，貌不全類人。問曰：「麻籠山自何往？」指示之。疾去如飛，直度嶺壑，望之不可及。自是舍傍百物皆夜有聲。一夕大雪，晨起，見門外人跡無數。希莊發悸，不能復居，走山下，得喑疾，數歲方愈。(右二事皆見《張文潛集》。)

王少保
　　王德少保葬於建康數十里間，紹興三十一年，其妻李夫人以寒食上冢。先一夕宿城外，五鼓而行，至村民家少憩，天尚未明。民知為少保家，言曰：「少保夜來方過此，今尚未遠。」夫人驚問其故，答曰：「昨夜過半，有馬軍數十過門，三貴人下馬叩戶，以錢五千買榖秣馬，良久乃去，意貌殊不款曲。密詢後騎曰：『何處官人？欲往何地？』騎曰：『韓郡王、張郡王、王少保。以番賊欲作過，急領兵過淮北扞禦也。』」夫人命取所留錢，乃楮鏹耳，傷感不勝情。祀畢還家，得疾而卒。是年四月，予在臨安，聞之於媒嫗劉氏，不敢與人言，但密為韓子溫道之。及秋來，虜果入寇。

餘杭三夜叉
　　乾道五年，餘杭縣人余主簿妻趙產子，青面毛身，兩肉角獰惡可怖，卽日殺之。未幾，同邑文氏婦生子，絶與前類，而兩面相向，大非凡所聞見比，亦殺之。而賂乳醫錢三十千，使勿言，然外人悉知之矣。已而一圃人妻復生一物，亦然。三家之怪，相去不兩年，所居只一二里內，豈非一氣所沴乎？(王三恕説。)

張常先
　　張常先者，嵇仲樞密第三子，凶愎不遜。秦丞相以其父故，超資用之。紹興二十五年，除江西轉運判官，其居在信州。將行，從郡守林景度(機)假吏卒別墓，怒不設銀香爐，捽州指使吳成忠杖之，林不敢校。赴官三月，為言者論罷。既又坐告訐張魏公生日詩事削籍，編管循州，刑部下信州差一使臣十卒護送。時常先方自豫章歸，未至信，信守遣人逆諸途。所謂吳成忠者偶當行，才被差，不復治裝，卽日行。遇於三十里間，叱下車，褫其巾，使步於馬前。未半舍，困苦不可忍，適逢所善皇甫世通，泣言其情，世通為祈吳生，賂以銀二百兩，乃得冠巾乘轎。且擕二妾俱西，每至宿店，吳生令十卒監常先，同處一房，鎖其戶，而自據二妾。凡兩月，乃至循。時疫癘大作，循民死者十四五。郡守張寧為治城外台隱堂舍之，常先已病因，居數日愈甚，不暇入城而死。吳生亦繼焉，蓋復惡已甚矣。

華陽觀詩
　　紹興二十五年春，秦丞相在位。其子熺謁告來建康焚黃，因游茅山華陽觀，題詩曰：「家山福地古雲魁，一日三峰秀氣回。會散寶珠何處去，碧嵒南洞白雲堆。」時宋(此下疑有脫字)為建康守，卽日鐫諸板，揭於梁間。到晚，秦往觀之，見牌側隱約有白字，命舉梯就視，則和章也。曰：「富貴而驕是罪魁，朱顏緑鬢幾時回？榮華富貴三春夢，顏色馨香一土堆。」讀之大不懌。方秦氏權震天下，是行也，郡縣迎候趨走唯恐不至，無由有人敢譏切之如此者。窮詰其所自，了不可得，宋與道流皆懼，不知所為。是歲冬，秦亡。

秦昌齡
　　秦昌齡寫真掛於書室，魚肉和尚見之，題曰：「動著萬丈懸崖，不動當處沉埋。彌勒八萬樓閣，擊著處處門開。會得紫羅帳裏事，不妨行處作徘徊。」時紹興二十三年也。至九月，昌齡調宣州簽判，歸，中塗感疾，至溧水，疾亟，寓於王季羔宗丞空宅中。忽覺寒甚，欲得夾帳，縣令薛某買紫羅製以遺之，遂死於其間。又是年春，在茅山觀前遇一人，目如鬼，著白布袍，擔草屨一雙，籠餅兩枚，(原本字形不全，今從陸本補。)歌而過曰：「四十三，四十三，一輪明月落清潭。」蓋昌齡正四十三歲也。(右二事皆太平州醫湯三益説。)

會稽儀曹廨
　　嚴陵江珪，紹興中權浙東安撫司屬官，居於會稽舊儀曹廨中。二子年皆十餘歲，早起至中堂小閤內，見婦人羅衫而粉裳，就其母裝梳處理髮，訝非本家人，走入房白父。珪亟起視之，尚見其背，入西舍一嫗榻旁而滅。呼嫗起語之，嫗曰：「今日天未明，婦人在窗外折桃花一枝，簪於冠，笑而入，恍惚間復睡，竟不知為何人。」珪以問守舍老閽卒，曰：「二十年前，柳儀曹居此時，其子婦以產厄終室中。今出見者，其人也。」世傳鬼畏桃花，其說戾矣。(江鳴玉説。)

王氏二妾
　　靖康二年春，都城不守，虜指取官吏軍民無虛日，宗室婦女倡優多不免。朝士王某家早啓關，二婦人坐於外，徑趨入中堂泣拜曰：「妾等已發至軍前，竄身得歸，今不敢還故居，願為公家婢以脫命。」二人皆美色，王納之。王無正室，嬖之甚至，與約不復娶。後為中書舍人出奉祠，忽起伉儷之議。一日食罷，二人盛飾出拜，驚問之，對曰：「向者以當死之身，蒙主君力以得更生，且有天日之約。不謂君賜不終，中饋將有所屬，妾誼不得生，行當永訣，故告辭。」王方慰而止之，又泣曰：「業已如是，然妾不忍獨死，早來湯餅中輒已置藥，恐毒發須臾，願勉處後事，妾今先導入泉塗矣。」再拜而出。王大駭，起視之，則徑相攜赴水死。王無以為計，呼家人語其故，急求藥解之，不及而卒。

王省元
　　臨江人王省元，失其名，居於村墅。未第時，家苦貧，入城就館，月得束脩二千。嘗有鄰人持其家信至，欲買市中物。時去俸日尚旬浹，(葉本作「浹旬」。)王君令學生白父母豫貸焉。生持錢出，值王暫出外，乃為置諸席間，而未之告也。是夕，王夢二蛇往來蟠舞一榻上，驚覺，不復能寐。明日，鄰人慾歸，王又以語學生，生具以告，乃悟昨夢，喟然歎曰：「二千之入，至微矣，(葉本作「二千之數至微」。)先旬日得之，至於蛇妖入夢。陶朱猗頓(上二字葉本作「公」。)果何人哉！寧躡屩還家，茹藜飯糗，以終此身爾。功名富貴非吾事也。」卽日棄館而行，不復有意於進取。科(葉本作「後」。)詔下，朋友交挽之，勉入舉場，遂薦送。明年，省闈中第一人，仕亦通顯。(伯兄在館中聞同舍説。)

廣州女
　　廣州番巷內民家女，父母甚愛之，納壻於家。女佷戾不孝，無日不悖其親。紹興二十五年七月，因晝飲過醉，復詈母，既又走出戶以右手指畫，肆言穢惡不可聞。鄰人不能堪，至欲相率告官者。忽片雲頭上起，雷隨大震，女擊死於道上，其身不仆，手猶舉指如初。予時在南海，卽聞之。

碓夢
　　靖康末，有達官(原註：不欲書姓名。)守郡於青齊間，以不幸死。後十餘年，其子夢行通逵中，夾道榆柳，寂無行人，聞大聲起於前，若數百鼓，隱隱然漸近，疑為大兵來，趨避諸路旁士室而密窺於牖間。既至，乃數百鬼，負大磨，旋轉不已。有人頭出磨上，流血滂沲，諦視之，蓋乃翁也。方驚痛，則復有聲如前，近而晲之，又其母夫人。不覺大哭，遂寤。懼冥祥可怖，亟詣嚴州，以錢數百千作黃籙醮，延宗室兵馬監押子舉主醮事。是夕，眾人皆見浴室外一人，衣紫袍金帶，長尺許，眉目宛然可識，立於幡腳，少焉入浴間。醮事訖，子舉為奏章請命，謂其子曰：「尊公事不忍宣言，當令君昆弟自觀之。」取一大合，布灰其內，周圍泥封，使經日而後發視。及發之，上有畫字如世間，書云：「某人蠹國害民，罪在不赦。」諸子慟哭而去。方達官在位，不聞有大過，既以非命死矣，而陰譴尚如是，豈非三世業乎？張晉彥(祁)適在彼，偶行壇下，遇男子作婦人泣曰：「我乃公親戚間女也，靖康中，從夫官河北，為寇所害，旅魄無所歸，賴今夕醮力以得至此。」歷問諸家姻眷甚悉。晉彥亦以諸親不存者詢之，相與酬答，幾至曉，不可脫。迨旦，又升壇，立於法師之後，日光盛乃隱。(王嘉叟説，聞之於晉彥。)

異人癰疽方
　　歙縣丞胡權，遇異人都下，授以治癰疽內托散方，曰：「吾此藥能令未成者速散，已成者速潰。敗膿自出，無用手擠。惡肉自去，不假刀砭。服之之後，痛苦頓減。」其法用人參、當歸、黃芪各二兩，芎窮、防風、厚朴、桔梗、白芷、甘草各半之，皆細末為粉，別入桂末一兩，令勻，每以三五錢投熱酒內服之，以多為妙。不能飲者，煎木香湯代之，然要不若酒力之奇妙。京師人苦背瘍七十餘頭，眾醫竭其技弗驗。權示以此方，相目而笑曰：「未聞治癰疽惡瘡而用藥如是。」權固爭之曰：「古人處方自有意義，觀此十種皆受性和平，大抵以通導血脈、補中益氣為本，縱未能已疾，必不至為害，何傷也？」乃親治藥與服，以熱酒半升，下□(陸本作「六」。)錢匕，少頃，痛減什七，數服之後，創大潰，膿血流迸，若有物托之於內，經月良愈。又一老人，瘇發於胸，毒氣浸淫上攻，如大瓠斜臿項右，不能動。□服藥一日瘇卽散，餘小瘤如栗(陸本作「栗」。)許。明日平妥如常。又一翁發腦，不肯信此方，殞命醫手。明年，其子亦得疾，與父之狀不異。懲前之失，縱酒飲藥焉，遂大醉竟日，展轉地上，酒醒而病已去。其它效驗甚多，真神仙濟世之寶也。選藥皆貴精去粗，取淨秤之。予兩兄以刻於新安當塗郡。

王氏石銘
　　邵武人危氏者，大觀二年，葬其親於郡西塔院下路傍。踰月雨過，視墳側隱然有痕，掘之，得銀酒杯二、銅水缶及鏡各一。又得埋銘石，其文曰：「琅邪王氏女，江南熙載妻，丙申閏七月，葬在石城□(陸本作「西」)。」諸器皆古，而制度精巧，非世工可及。

馮尚書
　　邵武士人黃豐、馮諤，一鄉佳士也。同謁本郡福□(陸本作「華」。)王廟求夢，夢有「黃三元、馮尚書」之語，皆喜自負。其後，豐以應武舉作解頭，又連魁文解，竟不第。所謂「三元」乃如此。諤試南省，名在第二，廷對中甲科，為臨安府教授，攝國子正。與同年林大鼐、梅卿厚善。林驟得位至吏部尚書，薦諤自代，未及用，卒於官。所謂「尚書」乃如此。
