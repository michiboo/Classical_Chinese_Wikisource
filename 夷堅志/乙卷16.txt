
　　方城縣境有花山，近麥陂市，市人率錢築道堂以處道女。村民劉姑者，棄家入道，處堂中。其女既嫁矣，一夕，夢見之，泣曰：「我昨與夫壻忿爭，相歐擊，誤仆戶限上，蹙損兩乳，已死矣。」姑驚怛而寤，卽下山詣女家詢之，果以昨日死，扣其曲折良是。欲執壻送縣，里人勸止之曰：「姑名為出家，而以一女自累，不可也。」乃止。裡胥亦幸無事，秘不言，女寃竟不獲伸。
　　政和七年秋，婺源縣雲溪王氏婦死，經日復生。邑人朱喬年(松)方讀書溪上，亟往，問所見。曰：「昨方入室，見二吏伺於戶外，遂率以去，步於沙莽中，天氣昏昏，不能辨早暮。俄頃入大城，廛市井邑甚盛，凡先亡之親戚鄰里皆在焉，相見各驚嗟，問所以來故。追吏引入官府，歷西廂下，拱立舍中，吏檢簿指示曰：「汝是歙州婺源縣俞氏女乎？」答曰：「然。」曰：「父祖名某，鄉里名某乎？」曰：「非也。」摘其耳曰：「誤矣。」叱追者使出。久之，復執一婦人至，身肉(陸本作「血」。)淋漓，數嬰兒牽捽衣裾，旋繞左右。吏又問其姓氏、家世、邑里，皆與簿合，命付獄。而顧我曰：「與汝同姓氏，故誤相逮至此。此人凡殺五子，子訴寃甚切，雖壽算未盡，冥司不得已先録之。汝今還陽間，宜以所見告世人，切勿妄殺子也。」別遣人送出，推墮河中，遂寤。喬年卽與其家人往詢所追者家，果以是日死。(喬年為文記之。)
　　趙丞相居朱崖時，桂林帥遣使臣往致酒米之饋，自雷州浮海而南。越三日，方張帆早行，風力甚勁，顧見洪濤間紅旗靡靡，相逐而下，極目不斷，遠望不可審，疑為海寇或外國兵甲，呼問舟人。舟人搖手令勿語，愁怖之色可掬。急入舟，被髮持刀，出蓬背立，割其舌，出血滴水中，戒使臣者，使閉目坐船內。凡經兩時頃，聞舟人相呼曰：「更生，更生。」乃言曰：「朝來所見，蓋巨鰌也，平生未嘗睹。所謂紅旗者，鱗鬣耳。世所傳吞舟魚何足道！使是鰌與吾舟相值在數十里之間，身一展轉，則已淪溺於鯨波中矣。吁！可畏哉！」是時舟南去而鰌北上，相望兩時，彼此各行數百里。計其身，當千里有餘，莊子鯤鵬之説，非寓言也。時外舅張淵道為帥雲。(張子思説，得之於使臣，外舅不知也。）
　　台州寧海縣東，涉海有島，曰「三山鎮」。鎮屯巡檢兵百人，凡兩潮乃可得至。先君為主簿時，曾以公事詣其處，與巡檢登山頂縱觀，四面皆大洋，山之陰水尤峭急。從高而望，水汨汨成渦，而中陷不滿者數十處雲，此所謂尾閭泄水者也。
　　饒州德興縣士人董穎，字仲達，平生作詩成癖，每屬思時，寢食盡廢，詩成，必徧以示人。嘗有警語云：「雲壑釀成千嶂雨，風蘋吹老一汀秋。」蒙韓子蒼激賞。徐師川為改「汀」字為「川」，汪彥章曰：「此一字大有利害。」目其文曰《霜傑集》。且製敍以表出之。然其窮至骨，他日入郡，為人作秦丞相生日詩，窮思過當，遂得狂疾，走出，欲投江水。或為遣人呼其子，買舟載以歸，歸數日而死。家貧子弱，葬不以禮，亦無錢能作佛事。歷十餘日，宗人董應夢者夢見之，曰：「穎死後，以家貧之故，不蒙佛力，尚未脫地獄苦。吾兄儻施宗誼，微為作齋七，以資冥路，併刻《霜傑集》傳於世，則瞑目九泉，別當報德矣。」應夢如其請，先飯僧作齋，又夢來謝曰：「荷兄追拔，已得解脫，《霜傑願》終惠也。」以詩一章為謝，記其一句曰：「日斜人度鬼門關。」(原註：餘句鄉人或能言之。)應夢家正開書肆。竟為刻集。
　　臨安萬松嶺上，多中貴人宅，陳內侍之居最高。紹興十五年，盛夏納涼，至四鼓未寢，道上人跡已絶。忽見獄卒，衣黃衣，領三人，自北而南。一衣金紫者行前，其次着紫衫，又其次着涼衫，到劉供奉門外，升階欲上。金紫者難之，獄卒曰：「彼中己承當，如何不去？時已晚，請速行。」乃俛首而入。(此下宋本闕兩葉。)
　　之正寢，扃鐍甚固。孫喚驛吏啟門，答曰：「此室為異鬼所居，凡數十年矣，無敢入者。」孫生年少，又為大府僚屬，擁從卒百人，恃勇使氣，竟發戶而入。至夜，明燭於前，取劍置几上。過二更後，獨坐心動，未能就枕。忽聞樑上有聲，仰視之，一青鬼長二尺許，正跨梁拊掌而笑。孫密呼戶外從者，皆熟寢不應。久之，鬼冉冉而下，立孫側，盤旋而舞。少焉，奪劍執之，舞不止。孫益懼，但端坐聽命。俄有婦人，頂冠出屏後，衣服甚整，笑曰：「小鬼莫惱官人，便歸去。」言畢，皆不見。牕紙已明，蓋擾擾達旦也。肇仕豫為吏部侍郎，出知棣州。因大旱，用番法祈雨，執肇坐於烈日中，汲水數十桶，更互澆其體，遂得病死。
　　濟州金鄉縣，城郭甚固，陷於北虜。紹興壬戌歲，有人中夜扣城門欲入，閽者不可，其人怒駡久之，曰：「必不啓關，吾自有計。」忽大風震天，城門破裂，吹閽者出城外。一縣室屋，皆飛舞而出。自令丞以下，身如御風而行，不復自製，到城外乃墜地。是歲州為河所淪，一城為魚，而金鄉獨全，遂為州治。(二事趙不庮説。)
　　韓郡王解樞柄，建第於臨安清湖之東。其女晚至後院，見婦人圓冠褐衫，背面立，以為姊妹也，呼之。婦人回首揕女胸，卽仆地，猶能言所見，遂短氣欲絶。王招方士宋安國視之，揭帳諦觀曰：「雖有祟，然無傷也。一女子年可十八九。」説其衣冠皆同。「又一老媼五十餘歲，皆在左右，今當遣去。」命取大竹一竿，掛紙錢其上，使小童執之。令病者噓氣，宋以口承之，吹入竹杪，如是者二，竹勢為之曲。宋曰：「邪氣盛如此，豈不為人害！」又汲水噀其竿，童力不能勝，與竹俱仆，女遂醒。先是，某人家室女為淫行，父母並其乳婢生投於井中，覆以大青石，且刻其罪於石陰，今所見，蓋此二鬼。鬼為宋言如是。宋字通甫，治祟不假符籙考召，其簡妙非他人比也。韓府今為左藏庫。
　　鎮江都統制王勝，獨行後圃，遙望山石後有人引首，近而視之，乃牛頭人，著朱衣，相對立。勝叱問曰：「誰？」牛頭亦曰：「汝為誰？」勝捫塼擊之，亦擲塼相報。勝懼，捨之而還。其妻初嫁軍小將，又嫁陳思恭，末乃嫁勝。嘗見二前夫同坐於堂，以語勝，勝曰：「復來，當急告我。」明日又至，勝出，其坐自如。亟逐二鬼，皆走至西廂，入磨齊中乃滅。勝以手擊磨，五指皆傷，是年死。(二事韓子溫説。）
　　延平人張撫幹有術使鬼神。鐘士顯(世明)病瘧，折簡求藥，張不與藥，不答簡，但書「押」字於簡板上，戒曰：「以舌舔之當愈。」果愈。鐘婦翁林氏，富人也，用千緡買美妾，林如福州，而妾病沉困不食，鐘邀張治之。張曰：「事急矣，度可延三日命，林君如期歸，則可見。」乃呵氣入妾口中，少頃，目開體動，索粥飲之，頗能語。信宿林歸，妾亦死。又與鄧秀才者同如福州，鄧羸劣不及事，張曰：「吾以一力假君何如？」鄧曰：「君自無僕，何戲我？」前過一神祠，指黃衣卒曰：「以此人奉借。」鄧特以為相戲侮，遂分道各行。至前溪渡頭，舟人檥船待曰：「君非鄧秀才乎？適有急腳過此，令具舟相載。」固已怪之矣，晚到村市，見旅舍貼片紙曰：「鄧秀才占。」問之，又此人也。自是三日皆然。至福唐，夢黃衣來曰：「從公數日，勞苦至矣，略無一錢相謝，何耶？我坐貪程行速，蹙損兩指，當亟為療治。」覺而異之，即焚楮繦數萬祝獻。歸途過祠下，視黃衣，足指果斷其二，自和泥補治之。
　　趙令族居京師泰山廟巷，僕人嘗入報，有髑髏在書窗外井旁，令族曰：「是必鴟鳶銜食墜下者，善屏棄之。」僕持箕帚去，此物殊不動，將及矣，遽躍入井中，其聲紞如。僕以事告，令族曰：「乃汝恐懼不自持，誤蹙之墜水，姑以石窒之，勿汲也。」明日又往，則復在石上，且前視之，逮相近，宛轉從旁揭石以入。僕益恐，令族猶不信，曰：「明日謹伺之，我將觀焉。」乃窺於窗隙中，所見與僕言同，亦懼。會元夕張燈，自登梯捲簾，未竟，忽悲哭而下。問之，不答，遂得心疾，厭厭如狂癡。其妻議徙居以避禍，既得宅於城西，遣其子子澈先往，妻與令族共乘一兜擔。子澈掃灑畢，回迎之，遇諸東角樓下，揭簾問安否，令族神色頓清，但時時探首東望，極目乃已。及至新居，則洒然醒悟，能説病時事，云：「憶初登梯時，見婦人被髮蒙面，從堂哭而出，聲絶哀。吾不勝悲，亦為之揮淚，自此不離左右，然未嘗見其貌也。今日相躡升轎，接膝坐，被髮如初。望東闕門，急趨而下，向東行，吾卽覺神觀稍復舊。覘其出通衢，雜稠人中，不可辨乃止。以今日之醒，念前日之迷，得不墮鬼計中，幸矣！」令族既免，續又有宗室五觀察來居之，不半年死，時宣和中。
　　秦棣知宣州，州之何村，有民家釀酒，遣巡檢捕之。領兵數十輩，用半夜圍其家。民，富族也，見夜有兵甲，意為凶盜，卽擊鼓集鄰里，合僕奴，持□(原本字形不全，葉本作「梃」，陸本作「械」。)迎擊之。巡檢初無他慮，恬不備，並其徒皆見執。民以獲全火盜為功，言諸縣。縣既知之矣，以事諉尉，尉度不可以力爭，乃輕騎往，好謂之曰：「吾聞汝家獲強盜，幸與我共之。」民固不疑也，則大喜，盡以所執付尉，而與其子及孫凡三人，同護以征，遂趨郡。棣釋巡檢以下，而執三人，取麻絙通纏其體，自肩至足，然後各杖之百，及解索，三人者皆死。棣兄方據相位，無人敢言。通判李季懼，卽丐致仕。明年，棣卒於郡。又明年，楊原仲(願)為守，白日見數人驅一囚，杻械琅璫至階下，一人前曰：「要何村公案照用。」楊初至官，固不知事緣由所起，方審之，已不見。呼吏告以故，吏曰：「此必秦待制時富民酒獄也。」抱成案來，楊閲實大駭，趣書史端楷(上二字葉本作「抄謄」。)録竟，買冥錢十萬同焚之。(趙不庮聞之李次仲。)
　　會稽姚宏買一妾，善女工庖廚，且有姿色，又慧黠謹飭，能承迎人，自主母以下皆愛之。居數月久，一夕，姚氏舉家覺寒氣滿室，切切偪人，巳而聞鬼哨一聲，從窗間出。家人驚怖稍定，方舉燭相存問，獨此妾不見，視其榻，衣裘皆在焉。窗紙上小竅如錢大，不知何怪也。(郭堂老説。)
