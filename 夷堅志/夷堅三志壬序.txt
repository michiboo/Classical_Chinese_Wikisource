
夷堅三志壬序
　　昌黎公《原鬼》一篇，備極幽明之故，首為三説，以證必然之理。謂鬼無聲與形，其嘯於梁而燭之無睹，立於堂而視之無見，觸吾躬而執之無得者，皆非也。世固有怪而與民物接者，蓋忤於天、違於民、爽於物、逆於倫而感於氣，是以或託於形憑於聲而應之，其論通徹高深，無所底礙。又引「祭如在」及「祭神如神在」之語，以申《墨子‧明鬼》之機，然則原始反終，灼見鬼神之情狀，斯盡之矣。《夷堅》諸志，所載鬼事，何啻五之一，千端萬態，不能出公所證之三非，竊自附於子墨子，不能避孟氏邪説淫辭之辨，其可笑哉！
時慶元四年月初六日序。
