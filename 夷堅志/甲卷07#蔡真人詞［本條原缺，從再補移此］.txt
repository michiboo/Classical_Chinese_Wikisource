
　　明州定海縣人大(葉本無「大」字)，蔣員外者，輕財重義，聞子侄不肖鬻田產者，必隨其價買之。既久，度其無以自給，復舉以還，不取錢。已而又賣，既買又還，至有數四者。嘗泛海欲趨郡，往柁樓便旋，為回風所擊，遂溺水。舟人挽其衣救之，不可制。(葉本作「得」)舟行如飛，方號呼次，遙見一人冉冉立水上，隨風赴舟所，視之，乃蔣也。急取之，問所以。曰：「方溺時，覺有一物如蓬藉吾足，適順風吹蓬相送，故得至。」人以為積善報雲。(李郁光祖說)
　　李少愚(回)參政，建康人，所居在秦淮畔。年二歲，因家人拜掃登舟，乳母懷抱間，失手墜水中。水急不可尋，舉舟號慟。至明日，有漁舟聞哭聲，問知其故，即舟中取一兒還之，乃少愚也。曰：「夜來遙望灘上，數人附火，就視之，但見一嬰兒臥地上，四面火環繞。意謂魍魎竊取，故抱得之。」(林亮功說)
　　紹興六年三月廿一日，平江虎丘山有常州(明鈔本多一「主」字)僧法道，因病入延壽堂，忽變形作餓鬼，頭目極大，頸窄咽青，口吐猛火。人以食與之，則呼曰：「鐵丸也，不可食。」如是七日。長洲(葉本作「老」)令為請道法師救之，謂曰︰「汝生前想有隱惡，急自言，佛法容人悔謝。我為汝誦呪解釋。」病僧久之方自言曰：「向時在廬山慧日寺作典座，盜常住菜，(明鈔本作「米」)日換酒一升。後作江州能仁副院，將寬剩米沽酒，有是二罪。」法師曰：「汝既知過，吾救汝。」即抉其口，灌呪水。僧昏然遂睡，天明方醒。已索湯粥，漸進食，數日愈。(宣僧日智說，時在虎丘寺見之)
　　紹興二年十月，宣僧日智至台州黃巖縣西鄉，寓宿山寺。次日，寺僧留齋，有村民張、陳二老，來請主僧施戒。張曰：「某女孫佛兒，年十五，昨夕暴死。至五更將殮，其祖母不忍，抱之以泣。女欻然開目呼曰：『我通身是水，手足皆痛。』問其故，曰：『夜有二使來，追縛我，押過叉嶺，(原註：與西鄉相去十餘里)辭不能行，遭鐵椎擊背兩下，極痛。嶺下有池，池中有橋，遂令我橋上立，別見人以黑被裹兩人入門內，此二使亦欲以花被裹我，曰：「汝欠他家錢千五百，今當償之。」我力懇曰：「容我歸從祖母請錢。」不許。旁緑衣人言曰：「此人曾聽說般若，可恕也。」二使不得已，擲我水中而去。池水甚淺，我踰岸得出，遂急歸。』某驚異其事，即往叉嶺驗之，果見陳氏者門有池，訪其主翁問曰：『翁家昨日生何物？』曰：『犬生三子，二黑一斑。斑者為犬母銜置池中，已死，獨二黑者在。』某具以孫女言告，仍以千五百金(「金」當作「錢」)償之。陳老曰：『元無錢在公女處。』不肯受。某自度不償此債，小(葉本作「子」)孫他日亦不免，遂率陳老來此。」主僧乃為施戒，而以其金［貝親］日智。問其聽般若之因，乃曾同母往縣中洪福寺，聽景詳師開堂說法。
　　平江城中草橋屠者張小二，紹興八年，往十五里外黃埭柳家買狗。狗見張屠有喜色，直前抱之。張提其耳以度輕重，用錢三千得之。狗不待束縛，徑隨張歸。至齊門外，懼其逸，方以索縶之。狗忽人言曰：「我乃爾父，又不欠爾債，不可殺我。」張醉且困，不省其言，遂以歸。令妻具飯，狗又告其妻曰：「新婦來，我乃阿翁也。七八年不見爾夫妻面，今幸得歸。只欠柳家錢三千，已償了，切不可殺我。爾夫壽甚短，只一二年，宜急改業，後世不可為人矣。我覺飢甚，可持飯來。」妻急以其夫飯分半與之，夫不知也。夫食畢復索，則已無，甚怒。妻曰：「分一半與阿翁食矣。」具以狗言白。夫始大懼，留飼養，不敢殺。三日後，出至蔣氏家齧人，為所殺。張屠遂改業，為賣油家作僕雲。
　　常州無錫縣村民陳承信，本以販豕為業，後極富。其母平生尤好豢豕，紹興四年死。死之七日，其家正作佛事，聞棺中有聲，意為再生，甚喜，遽取斧開棺，則已化一老牝豬矣。急復掩之。明日，請常州太平寺□□(葉本作「標搆」，嚴校：空虛是「標搆」二字，不可解，況「搆」是思陵諱，此書不宜犯也。○是「講」字之譌，講主者，講師也，標是其名，猶雲某禪師耳)主施戒，遂葬。時天色晴爽，喪車才出門，滂沱大雨，送者不可行，皆回。及墓坎，穴中水已滿，乃以石壓葬之。
　　陳東，靖康間嘗飲於京師酒樓，有倡打坐而歌者，東不顧。乃去倚欄獨立，歌《望江南》詞，音調清越，東不覺傾聽。視其衣服皆故弊，時以手揭衣爬搔，肌膚綽約如雪。乃復呼使前，再歌之。其詞曰：「闌干曲，紅颺繡簾旌，花嫩不禁纖手捻，被風吹去意還驚，眉黛蹙山青。鏗鐵板，閑引步虛聲。塵世無人知此曲，卻騎黃鶴上瑤京，風冷月華清。」東問何人製，曰：「上清蔡真人詞也。」歌罷，得數錢下樓。亟遣僕追之，已失矣。出《夷堅志》。(見《詩話總龜‧後集》卷之四十)

　　劉粲民，字光世，衢州人，丞相德初猶子。少時夢人告云：「君仕宦遇中則止。」凡十餘歲，又夢如是者三四。及年五十餘，官至朝議大夫，積年勞不敢求遷秩，常以語人。其妻數趣之曰：「中散大夫，世俗所謂十段錦，不隔郊祀任子，利害甚重，夢何足憑，勿信也。」劉不得已，竟自列。命將下，謂其所親葉黯晦叔曰：「中散將至矣，萬一如夢，奈何！」受命不兩月，詣祖塋拜掃，得疾，一日而卒，壽止五十九。
　　羅鞏者，南劍沙縣人。大觀中，在太學。學有祠，甚靈顯，鞏每以前程事，朝夕默禱。一夕，神見夢曰：「子已得罪陰閒，亟宜還鄉，前程不須問也。」鞏平生操守鮮有過，願(葉本「鮮有過」作「自謂鮮過」，「願」作「乞」)告以獲罪之由。神曰：「子無他過，惟父母久不葬之故(葉本無「之故」二字)耳。」鞏曰：「家有弟兄，(明鈔本作「兄弟」)罪獨歸鞏，何也？」神曰：「以子習禮義為儒者，故任其咎。諸子碌碌，不足責也。」鞏既誤悔，(葉本作「鞏寤追悔」)乃急(明鈔本無「急」字)束裝遽歸。鄉人同舍者問之，以夢告，行(明鈔本作「人」)未及家而卒。(曹績說，鞏乃曹祖姑壻也)
　　陳杲，字亨明，福州人。貢至京師，往二相公廟祈夢。夜夢神曰：「子父死不葬，科名未可期也。」杲(葉本作「寤」)猶疑未信。明年，果黜於禮闈，遂遣書告其家，亟庀襄事。後再試登第。(寧德人李舒長說)
　　李似之侍郎云：「艱難以來，士大夫禍福皆有定數。」建炎丁未，傅國華尚書(墨卿)為舒州守，聞武昌寇作，自武昌纔隔蘄黃即至舒，懼其侵軼，又嘗再使高麗，橐中裝甚厚，惜之，乃令其弟挈家避諸江寧。既至，泊江下，舟人曰：「外多草竊，不若入閘便。」時宇文仲達鎮江寧，與傅公善，家人即遣(葉本作「即遣家人」)白宇文假鑰啓閘，舟得入。自意安全無虞。是夜，卒周德為變，劫其舟，一家盡死，惟存一老婢，而舒城帖然。吳昉顧彥成為兩浙漕，杭卒陳通積怒於有官君子，將為亂。會顧君出巡吳興，通強抑眾不發，須其歸。凡一月而顧至，杭之官□(葉本作「吏」)及漕臺人皆出迎，是夜變□(葉本作「起」)。官吏盡死，而顧君乃與其家泊城外僧寺作佛事未入，聞亂，復走湖州，遂免。傅公有心於避禍而全家不免，杭卒一月待顧君而顧竟脫，皆非人所能為也。
　　泉州僧本偁說，其表兄為海賈，欲往三佛齊。法當南行三日而東，否則值焦上，船必糜碎。此人行時，偶(葉本作「過」)風迅，舩駛既二日半，意其當轉而東，即回柁，然已無及，遂落焦上，一舟盡溺。此人獨得一木，浮水三日，漂至一島畔。度其必死，捨木登岸。行數十步，得小逕，路甚光潔，若常有人行者。久之，有婦人至，舉體無片縷，言語啁啾。不可曉。見外人甚喜，攜手歸石室中，至夜與共寢。天明，舉大石窒其外，婦人獨出。至日晡時歸，必齎異果至，其味珍甚，皆世所無者。留稍久，始聽自便。如是七八年，生三子。一日，縱步至海際，適有舟抵岸，亦泉人，以風誤至者，乃舊相識，急登之。(婦人奔走號呼戀戀，度不可回，即歸取三子，對此人裂殺之。其島甚大，然但有此一婦人耳。○此上三十五字，係本條原文，據葉本補)時(此下至《搜山大王》條「果見一人乘」宋本作三葉，嚴本於中縫均注「補」字)婦人繼來，度不可及，呼其人罵之。極口悲啼，撲地，氣幾絕。其人從蓬底舉手謝之，亦為掩涕。此舟已張帆，乃得歸。(按：「時婦人繼來」以下云云，見支志甲卷第十《海王三》條末，蓋元人補版時，以其事相類，誤為聯綴也)
　　常德府查市富戶余翁家，歲收穀十萬石，而處心仁廉，常減價出糶。每糴一石，又以半升增給之。它所操持，大抵類此。慶元元年六月，在書室誦經，雷電當晝暴作，有樵夫避雨立門外。忽一道人，青巾布衣，引入余宅，扣書室見翁，謂之曰：「可令此村叟蹲伏經棹下，暫避雷聲。」道人遂就坐。少頃，雷火閃爍入室，旋繞數匝而息。及雨霽，一僕報言：「門楣上有新書朱字。」出視之，云：「樵夫董二，前世五逆，罪惡貫盈，上帝有勅罰之，被陳真人安於慈喜菩薩誦經棹下護之，諸神不敢近。」凡三十九字。讀畢，失道士所在。未幾，余翁坐亡。
　　乾道間，仁和縣一吏早衰病瘠，齒落不已。從貨藥道人求藥，得一單方，只碾生硫黃為細末，實於豬臟中，水煮臟爛，同研細，用宿蒸餅為丸，隨意服之。兩月後，飲啖倍常，步履輕捷，年過九十，略無老態，執役如初。因從邑宰出村，醉食牛血，遂洞下數十行，所泄如金水，自是尩悴，少日而死。李巨源得其事於臨安人［原作「入」，今改］內醫官管範，嘗與王樞使言之。王云：「但聞豬肪脂能制硫黃，茲用臟尤為有理，亦合服之，久當見功効也。
　　鄱陽主使周世亨，謝役之後，奉事觀世音甚謹。慶元初，發願手寫經二百卷，施人持誦。因循過期，遂感疾，乃禱菩薩祈救護。既小安，即以錢三千、米一石付造紙江匠，使抄經紙。江用所得別作紙入城販鬻，周見而責之。江以貧告，復增畀其直。及售紙於此，每幅皆斷為六七，懼而亟還家，悉力緝製，納於周。周倩一僧折成冊，齋戒繕寫，方及二十卷，正書握筆，羣鴉數十鳴噪屋上，逐之不退。起禱像前，迨出視，蓋一鴉中箭流血，眾鴉為拔之不能得，故至悲鬨。周連誦寶勝如來、救苦觀世音二佛，以筆指之，箭脫然自拔，鴉飛入空中。周贊嘆之際，箭從天井內擲落於佛龕。靈感如此。(按：此條見三志己卷第二)
　　溫州瑞安縣篔簹村民張七妻，久病，一夕正服藥，忽不見。急呼鄰里，燭火巡山尋之。至一洞，甚深，眾疑其在，譟而入。至極深處，見婦人面浮水上，取以歸。云：「數人邀我去，初在洞口，見火炬來，急牽我入。我衣領閒有鍍金釵，恐失之，常舉手捫索，鬼輒有畏色，以故面得不沉。」
　　溫州瑞安道士王居常，字安道，後還俗，居東山。因販海往山東，為偽齊所拘。脫身由陸路將歸，至開封，夜夢人告曰：「汝來日當死。如遇乘白馬著戎袍挾弓矢者，乃殺汝之人，宜急呼搜山大王乞命。若笑，則可生，怒，則死。緣汝曩世曾殺他人，故今受報。」居常次日行荒陂中，果見一人乘馬，宛如昨夢所言，即拜呼搜山大王乞命，其人笑而去，遂得脫。後歸鄉，繪其像事之。(右二事亦朱亨叟說)
　　瑞安士人曹瑴，字覺老，少出家為行者。其家累世病傳屍，主門戶者一旦盡死，無人以奉祭祀，瑴乃還儒冠。後數年亦病作，念無以為計，但晝夜誦熾盛光呪。一日，讀最多，至萬遍，覺三蟲自身出，二在項背，一在腹上，周匝急行，如走避之狀。瑴恐畏，不敢視，但益誦呪。忽頂上有光如電，蟲失所之，疾遂愈。(郡人戴宏中履道說)
　　漳州漳浦縣敦照鹽場在海旁，將官陳敏至其處，從漁師買沙魚作線。得一魚，長二丈餘，重數千斤。剖及腹，一人偃然橫其間，皮膚如生，蓋新為所吞也。又紹興十八年，有海鰌乘潮入港，潮落，不能去，臥港中。水深丈五尺，人以長梯架巨舟登其背，猶有丈餘。時歲饑，鄉人爭來剖(陸本作「割」)肉。［按：陸本作「剖肉」作「剖割」］是日所取，無慮數百擔，鰌元不動。次日，有剜其目者，方覺痛，轉側水中，旁舟皆覆，幸無所失亡。取約(嚴校：「約」字疑誤)旬日方盡，賴以濟者甚眾，其脊骨皆中米臼用。

嚴校：此卷中有補葉三，甲志自序已失，攷乙志有乾道二年序。此志定在乾道二年前。此卷所載多紹興中事，而補葉多載及慶元間，必非文敏元文，乃元人雜取戊志以後事攙入之耳。
