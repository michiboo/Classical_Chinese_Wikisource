
夷堅支甲卷第五(十五事)

唐四娘侍女
　　右從政郎楊仲弓，習行天心法，視人顏色，則知其有祟與否。乾道中為道州録事參軍，受代未去，因出行市里，逢小胥，呼問之曰：「汝必為邪鬼所惑，不治將喪身。」胥謝曰：「無有。」連日三遇之，皆不肯言。楊曰：「汝不怕死耶？告我何害。此祟非我不能治也。」胥聞其語，始悚懼曰：「實與鄰室女子私通耳，相從已久，雖不識其家，但舉措嗜好，一切與人不少異，無復可疑。官所云若此，豈其物乎？」楊曰：「是矣。汝秘之勿洩，宜預備長采線，串以針，今夕來時，密縫其衣裙，仍匿彼冠履一二種，若使是人，固足為戲笑。不然，便可推驗矣。」胥敬奉戒，女至，悉如之。雞鳴女起，而失翠冠及一履，意狀荒擾，尋索勿得。胥但佯寐，陰察其所為。天且明，怫然而去。胥視二者，乃揑泥所製，卽攜示楊。楊行法考訊，遣吏徧訪羣祠，葢城北唐四娘廟侍女也。胥往驗之，眞所偶者，頭上無冠，一足只着襪，采線出於像背。楊誦呪舉火焚厥軀，胥得無恙。唐四娘者，淫祀也。楊終於郴州理掾。營道尉史何(明鈔本作「可」。)信、九疑道士李道登皆見其事。(葉本多一「雲」字。)

舒嫩四
　　淳熙元年，通州寧遠縣民蕭淳禮與故吏歐陽暄等數人，共率邑里錢，就九疑觀建黃籙醮。仍約以餘貲作鐘樓壇屋，往往虛數乾沒，眾莫得稽考。後五歲間，主事者多死。小民舒嫩四被逮入冥所，見皆本邑人，其親戚先亡者亦或在。到一官府，一囚桎梏繫廊下，傍側積錢甚多。近視之，則淳禮也。問所坐何罪，嚬眉而答曰：「正治九疑醮事。」曰：「是役也，惟君用力最勤，於公家何預，反見拘執？」淳禮曰：「此陰府耳，吾實於斯有欺隱，故獲譴獨重。」舒方悟其已死，亦自悲愴。又遇舊識卜人蕭諄，相與揖語曰：「汝勿恐，當得還。」旋踵而甦，蓋已奄然三日矣。是時同邑黃中立亦會中人，臨病篤，言為黃衣卒來追，理對九疑醮亊，隨語而殂。

龔輿夢
　　潭州士人龔輿，乾道四年冬，與鄉里六七人偕赴省試。過宜春，謁仰山廟祈夢。輿夢至官府，見柱上掲帖紙一片，書「龔輿不得」四字，而不字上下稍不聨接。既覺，殊不樂，自意必下第。及春榜至，輿中選，餘人盡黜，始以語人，謂夢不驗。好事者曰：「不字斷續如此，乃一個也。神言龔輿一個得舉，豈不昭然？」

游節婦
　　建昌南城近郭南原村民寧六，素蠢樸，一意農圃。其弟婦游氏，在儕輩中稍腴澤，悍戾淫泆，與並舍少年姦。寧每側目唾駡，無如之何。游嘗攘鷄欲烹，寧知之，入其房捜索，得鷄以出。游遽以刃自傷手，走至鄰舍大呼曰：「伯以吾夫不在家，持隻鷄為餌，強脅污我。我不肯從，懷刀欲殺，幸而得免。」寧適無妻，鄰人以為然，執詣里正赴縣獄。獄吏審其情實，需錢十千，將為作道地。寧貧而嗇，且自恃理直，堅不許。吏傅會成案，上于軍守戴顗，不能察，且謂閭閻匹婦而能守義保身，不受陵偪，録事參軍趙師景又迎合顗意，鍛鍊成獄奏之。寧坐死，而賜游氏錢十萬，令長吏歲時存問，以旌其節，由是有節婦之稱。郡人盡知寧寃，而憤游氏之濫，竟以與比近林田寺僧通，為人所告，受杖，未幾抱疾，見寧為祟，遂死。時淳熙四年六月也。其後顗為提點刑獄延璽劾罷，趙贓敗去官，軍縣推吏，一死一黜，皆相去年歲間耳。

周三蛙
　　南城田夫周三，當農隙時，專以捕魚鼈鰍鱔為事，而殺蛙甚多，至老不輟。淳熙十年得疾，不能名其證狀，初覺腹中一物往來胸臆間，漸痛楚攻劇，食飲不復入口。家人引手摩拊之，隱隱若數蛙蠕動於內。久之登侵，(呂本作「益掃」，周本作「益擾」。)宛轉一榻上，跳擲簸頓，呻吟哀鳴，與蛙受苦時不異。凡一歲乃死。

妙智寺田
　　建昌新城縣妙智寺，有田皆上腴。會寺僧盡死，寓客呂郎中來郡城卜築，垂涎其產，囑諸邑宰張君，欲承佃。呂之女嫁軍守孔搢之弟，張畏其挾勢，遂給與之。寺以是廢，並屋室亦毀撤無遺。張臨受代，夢客通謁，自言為妙智寺土地，以田為請曰：「可令呂公見還，而別命僧主持香火，修理院舍。不然，且速禍。」凡三夕，連夢皆然。及罷去，復夢來謁而加懇切。張悔懼，具告呂，呂殊不顧省。張調湖北安撫幹官，未赴而卒。呂夢張服綠袍如平生，偕寺土地來，斥數其貪，仍警以咎譴，申言再三，呂竟不聽，其長子又從而羽翼之。未幾，除守蜀中郡，行至武昌而死。長子繼亡。

湯省元
　　瀏陽湯璹君寶，為士人時，游學於清江，每往來必過宜春。淳熙甲辰，謁仰山二王祈夢，是夕夢行通衢，遇兩士同塗，揖問姓字，其前人云姓王，其後人云歐陽。少頃，一吏如典謁者，邀赴公燕。到一處，崇閣華屋，二少年衣冠燁如，若貴遊子弟，與之坐，置酒髙會。席罷徑起，但一僧在傍相問訊，拉詣別館，見一鐘絶大，掛於架。湯拊摩之，謂僧曰：「試扣之如何？」僧曰：「鐘雖成，俟經洪爐陶鑄乃可擊。今未也。」又問其故，曰：「今擊之，其聲止聞一方。若得洪爐坯冶之力，然後鳴蒲牢以撞之，當播宣四方，非茲日比也。」遂驚寤。歲在丙午，潭州秋試，以第三名中選，舉首則王顏，次為歐陽問。丁未南省，湯魁多士，予實典貢舉，乃悟洪爐之兆，蓋默寓姓字，夢中二少年疑為王子，僧者小釋迦雲。湯作記刻石，茲僅傳大略耳。

雷州雷神
　　淳熙丙申，桂林連月不雨。秋冬之交，農圃告病，府守張欽夫栻遣駛卒持公牒詣雷州雷王廟，問何時當雨。既至，投牒畢，宿於祝官之家。是夜駛、祝同夢神令具報云：「明年上元前三日方有微雨。」仍以錢二千與來使，且命於牒中併言之。又諭駛曰：「錢須令左司見。」駛拜謝。旦往辭，得牒及錢於案上。歸途乏使，遂用所犒錢。至復命，張視牒，問錢何在，時纔餘百錢，探懷取呈，猶銅錢也，張顧左右轉接諦翫，則變為紙灰矣。至正月十二日，果得小雨，僅能灑塵，於沾丐殊無補。

劉畫生
　　建昌新城劉畫生，因往近村鶴源寺，歸次山崦間，值雨，趨避道側樹下。聞人咄咄語聲，顧見二婦女冒雨偕行，一老一少，遙謂劉曰：「我輩從汝索命，於今五十年，天涯海角，尋求且遍，元來乃在此。」劉曰：「我平生不曾殺害人，又年未三十，汝乃稱五十年相尋，眞是錯也。」二婦同辭云：「曩實為汝所殺，安有錯誤！今必不相捨。」劉甚懼，奔至旅店，具為主人言。方共嗟異，而已在傍，主人略無所賭，以為病獨，(呂本作「狂」。)引詣一室少憩。俄復出如廁，解衣帶欲自經，人急救之得免。左有廣祐王行廟，主人使拜禱祈福。二婦隨之不置，笑而語曰：「汝欲謁大神，而買香不費一錢，如何感應。」劉徑入懇請，才出門，卽仆地昏臥。移時醒(呂本作「灑」。)然，雲似夢非夢，見神緋袍象笏，據案治事，命吏檢簿，既而曰：「劉生持十關齋至誠，特與展一紀，立放還。」二婦拱候庭下，相視掩泣，若不從狀，神叱責乃止。遂平安如常，自是絶不茹葷。時淳熙初元，不知今存否也。

景徳寺酸餡
　　南城張遷善知縣家老僕姚卓，次子為景徳寺僧，一孫年十許歲，間至叔處。淳熙丁酉三月望夜，夢詣寺如常日，嬉遊到佛殿前，遇長身僧，與之一酸餡，納於袖中。睡覺，儼然在手，以告母，欲食之。母疑其異，轉語卓。卓頗駭，亟攜孫往質其事，乃昨夕張提刑來塔院設水陸供食也。他僧取所餘者比校，無少差。卓復懷歸，寘佛堂香盒內。次夜，孫又夢前僧來責曰：「我與汝酸餡，何故不喫？汝既無用，當以還告。」孫不能答。迨旦，視盒中，失之矣。

劉承議
　　劉旦，字徳遠，新城人。紹興十四年預鄉貢，得一夢，不以語人。至三十年登科，踰二紀始改京官，才至奉議郎，不考課。妻子催迫，姻朋勸勉曰：「若執志如此，安得延賞及後人乎？」於是勉自陳，遂轉承議。俄遇光堯慶壽，例賜磨勘，謂從此為員外，只旬月事，殊過望慰喜。未幾，自通判陳州代歸，卒於九江舟中。方無恙時，取所被敕誥緘封之，而書其上曰：「俟吾瞑目後可開。」及沒後，家人乃啓視之。葢述宿夢，言見一異人戒我曰：「君仕宦至承議郎卽止。」殆是神告，故向來深不願遷此秩。然賦分旣定，懼非人力所能轉移，子孫宜用為鑒。聞者以劉為知命，恨其不踐初心雲。

劉氏二妾
　　從事郎劉恕，吉州安福人，歴陽守子昻之子也。喪其妻，使二妾主家政，一既生子，又娶於髙氏，攜媵婢四人。淳熙初為通州判官，高氏妊娠，是時妾子年十一二(明鈔本作「十一二歲」。)矣。妾性悍狡，慮正室得雄，則異日將分析貲產，且己寵必衰，密以淫邪之説蠱惑之。而髙志操潔清，復不妬忌，無疵玷可指，謀不得施，但日夜教其子，伺乃父出外治事或對客，輙啼嘑奔叫。恕甚愛此子，每歸拊之，子無言，而於屏處訴云為母所箠，恕固已疑焉。一日，饋食，妾親手作羮，倩一媵持以與子。有針貫於菜莖中，子微為所刺，吐之，大呼曰：「人慾殺我！」恕驚問，見針，窮詰所來，二妾共證，謂媵承主母意規兒性命。恕以為然，盡執四婢，送獄訊鞫，不得情。郡守念閨門茫昧，難以置法，只撻杖而逐之。髙氏竟罹決絶，外間皆明知為誣，恐獨弗之悟，旋用他事罷去，(葉本多一「甫」。)還鄉而卒。

張調夢
　　張調，字和中，宣徽使堯佐之孫，以戚里補官。初筮仕，夢登三層閣。其髙層緣壁上下列漆牌數百，書人官職姓名，以雌黃塗飾。其一牌刻曰「右朝某郎通判某州張某」，凡「某」字處皆為煙霧隱蔽，不可辨識。是時文階寄録未帶左右字，竊異之，一人在傍言曰：「此乃元祐新制也。」嗟嘆而寤。又三年，左右之制始行。張後歷知撫州崇仁縣，官朝奉郎，繼通判南劍州，以母憂不赴，後調龍陽軍使，自是無宦情，凡十年不求陞轉。故人適為尚書省都事，徑為陳牒於吏部，再遷右朝請郎。思名位已溢，默默不樂，果終此官。崇仁鄧輈為張撰行狀，載其始末。

灌園吳六
　　臨川市民王明，居廛間販易，貲蓄微豐，買城西空地為菜圃，雇健僕吳六種植培灌，又以其餘者俾鬻之。受傭累歲，紹興辛亥，力辭去，留之不可，王殊恨恨。未幾，夢其至，趨役如平常，責之曰：「汝既告去，何為復來？」對曰：「自九月六日到此矣。」覺而疑焉，俄聞其已死。他日詣圃，見傭耕者，言數夜前犬生兩子，其一不存，王始悟得非吳僕乎。問何時，曰：「初六日也。」以夢告之，傭曰：「近鄰圃人妻，當夜亦夢如此。」因往視，新犬方開目，試呼吳六郎，呦呦若應然。王氏謂其生前貨蔬隱其直多，故受此報。

石叔獻
　　石叔獻，南城巨室也，娶濮王宮諸孫女得官。幹僕吳滎者，為之掌錢穀出納，積為欺弊，訴於單軍守趙不流子和，其婦近族也，窮治其罪，杖而編隸泉州。淳熙六年，叔獻卒於家，榮弗知之，嘗出行廛次，遇一白袍商客，宛然主翁也。趨前拱揖，問：「何日至此？」曰：「偶以事亟來，未暇與汝欵語。」遂分手去。榮詣旅舍訪之，遍城皆不見。因(按「因」字疑衍。)榮因赦恩還鄉，詣石氏，始聞其亡，方在泉相值時，去世已久矣。未幾，榮亦死。
