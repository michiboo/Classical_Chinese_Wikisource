夷堅乙誌
錢建文製作目錄頁
夷堅乙誌序
夷堅初誌成．士大夫或傳之．今鏤板於閩於蜀於婺於臨安．蓋家有其書．人以予好奇尚異也．每得一說．或千里寄聲．於是五年間．又得卷帙多寡與前編等．乃以乙誌名之．凡甲乙二書．合為六百事．天下之怪怪奇奇．盡萃於是矣．夫齊諧之志怪．莊周之談天．虛無幻茫．不可致詰．逮干寶之搜神．奇章公之玄怪．穀神子之博異．河東之記．宣室之志．稽神之錄．皆不能無寓言於其間．若予是書．遠不過一甲子．耳目相接．皆表表有據依者．謂予不信．其往見烏有先生而問之．乾道二年十二月十八日．番陽洪邁景盧敘．八年夏五月．以會稽本別刻於贛．去五事．易二事．其它亦頗有改定處．淳熙七年七月又刻於建安．
錢建文製作目錄頁
更生佛
仙井監蘭池鄉民鮮逑．因病誤服藥．病且亟．恍忽不知人．見三黃衣吏持檄來追．別有二白衣者．嘯於樑上．逑命其家焚紙錢祝之．曰．有子買藥未還．願延須臾．三人喜．載錢以出．至暮子歸．三人從以入．逑遂死．與二白衣同行．蓋亦就逮者．一曰蜍充．一曰稅中定．行久之．入大城．門闕三重．宮室甚壯．遇故人曹惟吉．先死數歲矣．問逑來故．逑曰．被追至此．不知何事也．曹賀曰．有鄉人在．可勿憂．曰．誰邪．曰．虞太博．今判更生道．明日為更生佛矣．宜速往．少焉吏引入殿下．王者旒冕坐其上．先呼中定及充．皆釋去．相去頗遠．不知所雲如何也．既而問逑．平生修何善．對曰．家貧無力．但嘗遊瓦屋山．瞻辟支佛．瑞色甚勝．及以一木施天翁堂耳．吏與紙筆．使錄所言．持以上．王書其後曰．放還．逑拜於庭．回數步間．有呼之者．王臨階語曰．為我報家人．令設更生道場．且誦更生佛名．語畢．白光騰上．室宇赫然．逑又拜而出．至大樓闕下．望題榜綠牌金字．曰大慈大悲更生如來．才出門即蘇．妻子正哭泣．具櫬將斂矣．時紹興十八年六月二十六日也．明日．奔詣虞氏述所見．適虞公小祥日雲．虞名祺．字齊年．平生不讀佛書．嘗為夔潼漕．方軍興時．諸道以聚斂為先務．惟虞所部．獨晏然不擾．最後在潼川．當紹興十七年．屬微疾．至六月二十七日．憑幾不語．忽睨坐客曰．古佛俱來．吾亦歸矣．子允文旁立泣下．又顧曰．身得為佛．有何不可．客異其言．已含笑而逝．及逑事傳．然後虞成佛之證益顯．更生佛名．見大涅槃經中．新寧丞桀璜作記．
臭鬼
開封人張儼．說政和末年清明日．太學士人某．與同舍生出郊縱飲．還緣汴堤而上．見白衣人在後．相去十數步．堂堂一丈夫也．但臭穢逆鼻．初猶意其偶相值．已而接踵入學．問同舍皆莫見．殊怪之．逮反室．則立左右．扣之不答．叱之則隱．倏忽復見．追隨不少置．臭日倍前．士人不勝其懼．或教之曰．恐君福淺．或為冤所劫．盍還家養親．無以功名為念．脫可免．乃如之．甫出京．其人日以遠．遂不見．士人家居累年．不能無壹鬱．二親復督使修業．心忘前怪矣．遂如京師參告．逾月因送客至舊飲酒處．復遇其人．厲聲曰．此度見汝不舍矣．相隨如初．而臭益甚．士人登時忱忽．遂臥病旬日卒．
莊君平
李伯紀丞相少弟季言綸雲．福州有道人．無他技．獨傳相神仙之術．曰．有道之士．所以異於人者．眼碧色也．嘗於市中見老叟．須發如雪．而兩臉紅潤．瞳子深碧．竊跡其所往．正在一客邸中．明日．徙就之．執弟子禮甚謹．同室而居．凡歲余．邈然無所契．一夕寒甚．叟起將便旋．為捧溺器以進．叟訝其暖．答曰．懼冷氣傷先生．置諸被中爾．叟大感異之．曰．吾不知子之有心如此．其可不以實告．吾乃漢莊君平也．行天下千歲矣．未見有如子者．探囊取一書授之．曰．讀此可得道．天明叟出．遂不歸．其書乃五言詩百篇．皆修身度世之說．季言頗能誦之．今但記其語雲．事業與功名．不直一杯水．又雲．獨立秋江水．三句而已．道人留閩．久之亦不見．
仙弈
南劍尤溪縣浮流村民林五．十六樵於山．見二人對弈．倚擔觀之．旁有兩鶴啄楊梅．墮二顆於地．弈者目林使拾之．俯取以食．遽失二人所在．林歸即辟穀不食．不知其所終．
蟹山
湖州醫者沙助教之母．嗜食蟹．每歲蟹盛時．曰市數十枚．置大甕中．與兒孫環視．欲食則擇付鼎鑊．紹興十七年死．其子設醮於天慶觀．家人皆往．有十歲孫．獨見媼立觀門外．遍體皆流血．媼語孫曰．我坐食蟹業．才死即驅入蟹山受報．蟹如山積．獄吏叉我立其上．群蟹爭以螯爪刺我．不得頃刻止．苦痛不可具道．適冥吏押我至此受供．而裏域司又不許入．孫具告乃父．泣禱於裏域神．頃之．媼至設位所．曰．痛豈復可忍．為我印九天生神章焚之．分給群蟹．令持以受生．庶得免．遂隱不見．其家即日鏤神章板．每夕焚百紙．終喪乃罷．徐說．
佐命功臣
李希亮．政和中為郎官．其鄰士甚貧．以教授為業．嘗借馬出城．歸而言曰．一月前夢金紫人．言吾汝六世祖也．國初為佐命功臣．墓在京城外十數里之某村．有祀享田．歲可得米二百斛．去世已久．不知子孫雕零如此．今田故在．但為掌墓者所擅．汝往料理．足以糊口矣．既覺．未敢遽往．昨夕復夢．頗見譙責．某謝曰．自少孤苦．不省先壟所在．與墓人亦不相識．且無契券．何以能取．祖曰．汝言大有理．此田嘗有碑具載．今為守者瘞於門外草中．第如吾言發視．必可得．某以再夢之驗．故以今日往．得大墓園良是．而荒穢殊甚．呼守者出．責以不治之罪．答曰．久無人拜掃．故至此．問田所在．謾雲無之．令取碑為證．曰．不知所在矣．命鍬鍤斸地．果於近門草間尺許得之．守者驚懼慚服．乃具說田處．亦頗有為豪右吞並者．今當訟於開封．乞正之．希亮大異其事．為贊於府官．盡得其田．居數月．復謂希亮曰．夜夢祖告雲．行得官矣．吾同時佐命有來為相者．以汝屬之．渠當不忘舊好也．未幾．鄭達夫拜相．首乞甄錄創業勛臣之裔．於是例得一官．王嘉叟記志士人姓名．
變古獄
大觀初．司勛郎官郭權．死而復生．言遍至陰府．多見近世貴人．其間一獄．囚系甚眾．問之．曰．此新所立變古獄也．陳方石說．
俠婦人
董國慶、字元卿．饒州德興人．宣和六年．登進士第．調萊州膠水縣主簿．會北邊動兵．留家於鄉．獨處官下．中原陷不得歸．棄官走村落．頗與逆旅主人相往來．憐其羈窮．為買一妾．不知何許人也．性慧解．有姿色．見董貧．則以治生為已任．罄家所有．買磨驢七八頭．麥數十斛．每得面．自騎驢入城鬻之．至晚負錢以歸．率數日一出．如是三年．獲利愈益多．有田宅矣．董與母妻隔闊滋久．消息杳不通．居閑戚戚．意緒終不聊賴．妾數問故．董嬖愛已甚．不復隱．為言我故南官也．一家皆處鄉里．身獨漂泊．茫無還期．每一深念．幾心折欲死．妾曰．如是何不早告我．我有兄．喜為人謀事．旦夕且至．請為君籌之．旬日．果有估客．長身而虬髯．騎大馬．驅車十餘乘過門．妾曰．吾兄也．出迎拜．使董相見．敘姻連．留飲至夜．妾始言前日事以屬客．是時虜下令宋官亡命許自言．匿不自言而被首者死．董業已漏泄．又疑兩人慾圖已．大悔懼．乃抵曰無之．客奮髯怒且笑．曰．以女弟托質數年．相與如骨肉．故冒禁慾致君南歸．而見疑若此．脫中道有變．且累我．當取君告身與我以為信．不然．天明縛君告官矣．董益懼．自分必死．探囊中文書．悉與之．終夕涕泣一聽客．客去．明日控一馬來．曰．行矣．董呼妾與俱．妾曰．適有故．須少留．明年當相尋．吾手制納袍以贈君．君謹服之．惟吾兄馬首所向．若反國．兄或舉數十萬錢為饋．宜勿取．如不可卻．則舉袍示之．彼嘗受我恩．今送君歸．未足以報德．當復護我去．萬一受其獻．則彼責塞．無復顧我矣．善守此袍．毋失去也．董愕然怪其語不倫．旦慮鄰裏覺．即揮涕上馬．疾馳到海上．有大舟臨解維．客麾董使登．揖而別．舟遽南行．略無資糧道路之備．茫不知所為．而舟中人奉視甚謹．具食食之．特不相問訊．才達南岸．客已先在水濱．邀詣旗亭上．相勞苦．出黃金二十兩．曰．以是為太夫人壽．董憶妾別時語．力拒之．客曰．赤手還國．欲與妻子餓死耶．強留金而出．董追及．示以袍．客駭笑曰．吾智果出彼下．吾事殊未了．明年當挈君麗人來．徑去不反顧．董至家．母妻與二子俱無恙．取袍示家人．俾縱綻處．黃色隱然．折視之．滿中皆箔金也．既詣闕自理．得添差宜興尉．逾年客果以妾至．秦丞相與董有同陷虜之舊．為追敘向來歲月．改京秩幹辦諸軍審計．才數月卒．秦令其母汪氏哀訴於朝．自宣教郎特贈朝奉郎．而官其子仲堪者．時紹興十年三月雲．範至能說．
食牛夢戒
周階、字升卿．泰州人．寓居湖州四安鎮．秦楚材守宣城．檄攝南陵尉．以病疫告歸．夢就逮至官府．緋袍人據案治囚．又有緋綠者數十人．以客禮見．環坐廳事．一吏引周問曰．何得酷嗜牛肉．叱令鞭背．數卒捽曳以去．周回顧乞命．且曰．自今日以往．不唯不敢食．當與闔門共戒．坐客皆起為謝罪．主者意解．乃得歸．夢覺．汗流浹體．疾頓愈．至今恪守此禁．時時為人言之．紹興三十年．周監鹽官倉．
羊冤
吳道夫說其妻族弟．為淮西一邑主簿．邑陋甚．無人屠羊．簿與令尉議共醵金．買諸旁郡字養之．非祭祀及大賓客與公家所當用．勿得以私意殺．約已定．久之．簿妻妹自遠來．相見喜甚．買酒款曲．倉卒無以具饌．輒烹一羊．酒罷．二婦人同宿．簿獨寢外舍．且五更聞羊鳴床下．其聲怒而哀．拊床驚之．不止．少選登床．以角觸簿．且嚙且罵．作人言曰．買羊待殺．爾之謀也．與眾為誓而首背之．我某日當祭社乃死．今遽殺我不義．必償我命乃可．簿曰．是我之罪．不敢逃死．姑容入室別妻子．且囑後事可乎．羊曰．當爾殺我．肯少貸邪．簿亟入扣寢門呼妻．妻方與妹酣寢．寂不應．簿曰．我以冤督死甚急．故欲與而別．忍不相應．我死矣．爾勿得嫁．否則當為厲以報爾．妻驚覺啟門．則其夫已臥血中死．直宿小史雲．但見簿說爭時事．無所睹也．妻尚少．父母欲嫁之．每媒氏至．必夢故夫責己．竟守志焉．
趙子顯夢
趙公稱、字子顯．舊居泉南．紹興二十八年．為贛州守．族人以窮來相依．舍之它館．日饋食之．每約飭使勿為過．嘗晝寢．夢故居門庭．毛血狼籍．命掃除之．隨即如故．旁舍人來告已屠牛若干矣．矍然而寤．護戎以邏事入白曰．宗室某子自泉州來．以舊識使君．屠數牛為市．考其數與夢合．子顯悟神告．逮捕窮治．抵其仆於罪．遣出境．遂嚴其禁．趙不庮說．
夢讀異書
沈浚、字道元．錢塘人．為人清修不妄語．居湖州仙潭村．郡中親表間．嘗以姻事邀致入城．宴飲稠疊．連日不得歸．意頗厭倦．夢謁友人陸維之．見堆案有書數十種．主人方束帶．沈信手披一編．其間章之多寡．大抵類真誥．擇一章最簡者讀之．其詞雲．人喜食桃李．桃李不可多食．食蟹大可笑．凡食蟹必殺．凡學道必以純陽得道殺陰也．如不得已．能食車中之鼠．混廁之蜣螂乃可．讀未盡數句．維之顧曰．文頗怪．子宜畢之．俱一笑乃覺．欲尋其致夢之由而不可得．久之始悟．半歲前有婺女僧懷政來．同寓慧通寺．政作東坡玉糝羹．約沉陸共之．陸至則羹盡矣．因戲政曰．恰沿河來．見舟中婦人．作洗手蟹．偶得一詩持贈子雲．紫髯霜蟹谷如紙．蒲萄作肉琥珀髓．主人揎腕研兩螯．點醋揉橙薦新醴．癡禪受生無此味．一箸菜根飽欲死．喚渠試與轑釜底．換取舌頭別參起．坐皆傳玩擊節．沉默有感．徐曰．詩則美矣．其如語大工何．維之驚謝．沈自是不食蟹．稍證夢中大可笑之說．又二年因餌蒼術．禁食桃李．方盡省一章語雲．沈自有文記此．
李三英詩
舊傳鄭獬榜進士周師厚者．策名居五甲末．才壓一人曰陳傳．師厚戲為語曰．舉首不堪看鄭獬．回頭猶喜見陳傳．紹興二十七年．永嘉王十朋、魁多士．同郡吳已正為殿．李三英以特奏名．得出身．列於吳下．吳效前語曰．舉頭不敢攀王十．伸腳猶能踏李三．其歇後體殆若天成雲．
小郗先生
李次仲季與小郗先生遊建康市．入茶肆．見丐者蹣跚行前．滿股瘡穢．李謂郗曰．此人惡疾如此．願先生救之．郗曰．不難也．正恐怪奇驚眾耳．李固請．乃索紙一幅．吐津塗其上．稠如膠餳．持以與丐者．令貼於股．移時問之曰．覺熱否．曰．始時甚痛．已而極癢．今正熱不可忍．郗揭紙．命李視之．新肉已滿．瘢痕悉平．市人爭來聚觀．郗於眾中逸去．李急追訪之．不及矣．湯與立說．
樹中甕
毗陵胡氏家．欲廣堂屋．以中庭樸樹為礙．伐去之．剖其中得陶甕．可受三斗米．而皮節宛然．即日山魈見怪．有行者善誦龍樹咒．召使治之．命童子觀焉．見人物皆長數寸．為龍樹所逐．入婦人榻上．遂憑以語．乃結壇考擊逐去．蓋擾擾半年乃定．
宜興民
宜興民．素以滑稽著．有山鬼入其室．自天窗垂一足徹地．黑毛毿毿．民戲謂之曰．若果神通．更下一足．鬼不能答．少頃收足去．自是不復至．蔣承相說．
蔣教授
永嘉人蔣教授．紹興二年登科．得處州縉雲主簿．再調信州教授．還鄉待次．未至家百里．行山中．聞嶺上二人．哭聲絕悲．至則一叟挾雙鬟女子欄道哭．蔣淒然．問其故．叟曰．從軍二十年．方得自便．不幸遇盜．挈我告身去．將往吏部料理．非五十萬錢不可辦．甚愛此女．今割愛鬻之．行有日矣．故哭不忍舍．蔣曰．以我囊中物與叟．少緩此計何如．即舉余裝贈之．才直十萬．叟曰．感君高義．然顧亡益也．蔣曰．叟果不見疑．當以女寄我歸．叟姑持此錢往臨安．事若不濟．還吾家取之．吾善視叟女．非敢以為姬妾．勿憂也．叟謝曰．諾．約明年暮春再相見．以女授蔣．拭淚而別．蔣下車載女．自策杖踵其後．將至家．置女外館．獨入見母妻．妻周氏迎謂曰．聞有隨車人．今安在．蔣以實告．妻曰．然則美事也．共成之何害．使人喚女歸．蔣母柯氏．愛之如己子．夜則與同寢處．女間至外舍與蔣戲．或相調謔．方初見時．猶尋常女子．至是顏色日艷．嫣然美好矣．一夕醉不自持．遂留與亂．而叟亦絕不至．臨赴官妻不肯往．曰．自有麗人．何用我．柯夫人亦曰．汝受人托子．而一旦若是．前程事可知矣．吾老當死鄉里．不能隨汝也．蔣力請不能得．竟獨與女之信州．居數月薄晚．呼女櫛發．女把櫛揮涕不止．問之不答．咄曰．憶汝父邪．欲去邪．女曰．身非有所悲．悲主君耳．人壽不可料．今數且盡．願急作書報君夫人．蔣怒．罵之曰．小兒女子安得為不祥語．女曰．事極矣．過頃刻便不可為．吾言不敢妄．顧廷下小史．令取筆劄．女倉卒收櫛．秉筆強蔣使書．蔣怒且笑曰．所書當云何．曰．但言得暴疾．以今日死．蔣不得已．寫十數字．復問曰．汝那得知．女忽變色厲聲曰．君知縉雲有英華者乎．我是也．拊掌而滅．蔣隨即仆地死．耳鼻口眼皆血流．小史見一狐．自室中穿牖．升屋而去．人皆謂蔣為義不終至此．或說蔣初赴縉雲．人語以英華事．蔣曰．必殺之．到官數日．行圃後隙地．得巨井．磻石覆之．意怪處其下．命發視．見大白蚓長丈餘．粗若柱．引錐刺其首．蚓即失去．及信州之死．疑是物雲．唐信道蔣子禮說．
陳氏女
無錫人陳彥亨．居南禪寺側．妻邊氏有身．夢女子紅衣素裳．掬水廷下．仰視曰．妾崑山縣陳提舉女也．來南禪赴水陸會．若功德圓就．當生夫人家為男子．如其不然．亦可為女也．邊氏視此女甚美．謝曰．為兒女非所敢望．幸來相過．肯啜茶足矣．女笑而去．既寤以告彥亨．使詢之．果有陳彥武提舉者．自崑山來．為十八歲亡女設水陸．明日．邊生一子．
張夢孫
毗陵張汝楫維濟．紹興十三年．知明州奉化縣．其子婦李氏．孕及期．維濟夢故人陳郁文卿來．曰．相別十六年矣．今欲與君為孫何如．維濟喜．明日語僧日智曰．文卿佳士也．吾必得賢孫．可賀我．已而李氏乃得女．遂名之曰夢孫．及數歲戲祖旁．偶見文卿生時書．則捧視曰．我所書也．文卿．無錫人．與維濟皆沈元用榜進士．為揚州司理參軍．建炎中．虜犯淮甸．死官下．
人化犬
姑蘇翟秀才家乳婢王氏．平生無一善．見人誦佛．則笑毀之．年四十歲時．贅生於尻．日以痛楚．用膏藥傅之．愈益大．至尺餘．則成狗尾矣．自是不能行．據兩手於地．匍匐移足乃可動．伺犬彘就糟．輒隨之食．夜與共寢．逾半歲乃死．又節級徐忠．因病亦生一尾．謂妻子曰．我坐拋飲食之過．夢入城隍廟．令詣曹供狀．自今勿得食人食．惟砥糠乃可．且和糠來．既至．蹲踞而食．與犬亡少異．其家為作浮屠供．悔謝旬日而死．時紹興三十年五月也．
張十妻
吳江縣民張十妻．嗜殺生．又事舅姑亡狀．年六十矣．紹興二十九年得疾．兩股皆生惡瘡．蛆盈其中．嚙骨及髓．宛轉呻痛．聲達鄰裏．久之．每遺糞．必自取食．並食薦席皆盡．期年乃死．四事日智說．
承天寺
滕愷、字南夫．婺源人．紹興五年登科．調信州司戶．既赴官．夢往它郡．遊僧舍．榜曰承天寺．室宇甚壯．了無借居．獨老頭陀出應客曰．此寺乃本師所建．既成．以緣事未了．舍之遊方．逾期不還．眾僧亦悉委去．惟某僅存．老病無力．不得供掃灑事也．去幾何時．曰．二十七年．何時當來．曰．今歲歸矣．愷時春秋二十七．既悟以為不祥．會是年秋試考校南康軍．至中塗．日薄晚．投宿民家．不肯容．指支徑小曲曰．是閑佛剎頗潔．士大夫來者多就館．盍過之．行數十步．果得野寺．視其額．則承天也．入門寂然．廊廡殿宇．凝塵如積．徘徊良久．但一人出．相與問答．全如夢中所言．愷戲登禪床．作長老說法．以為夢證已應．無他矣．既而導至上方．啟戶拂榻．凡室中之藏．器玩□戒．皆歷歷可識．始大惡之．不能留．強宿於旁舍．明晨去之．自爾以來．精爽常鬱鬱．既入試闈．晝減食．夜忘睡．與同院交際．無復笑語．訝而問之．始告之故．曰．吾恐死．安得有樂趣．同院更出言諭解．莫能得．畢事即還．抵樂平驛．有道士上謁曰．吾欲見戶曹君．小史入白．愷拒弗見．道士直入睨愷曰．急治行．後三日猶可與家人訣．緩則無及矣．不揖而出．愷愈懼．走信告其家．遂奄奄感疾．越三日至德興．急招邑令相見．曰．愷且鬼．不暇與君語．路逢狂道士．言當命盡今日．設如其言．以身後事累公．令曰．安有此．君當勞苦成疾．吾歸取酒飲君．同宿於是．勿懼也．令甫上車．愷果死．其兄純夫在鄉里．自得樂平書．已憂之．是日徙倚門間．望一僧頂暖帽策杖且來．謂為庵中人．迎與語．僧不答．以袂蒙面．徑造南夫書室．就視無人焉．純夫失聲泣．而德興奉愷喪至．以臥轎輿歸．首戴暖帽．則所見僧蓋愷也．程泰之說．
文三官人
王菲朝議．東州人．建炎初．避地吳興．寓居空相寺．其侄文老．薄暮行寺外．見人衣青道服．乘馬而過．甚類其所親文三兄者．隨而呼之．回顧曰．昨夕抵此．檥舟白蘋亭下．適有故須亟出城．明當奉謁．不然．君幸過我．遂馳出青塘門．文老與之別數年矣．詰旦訪得其舟．呼其仆曰．欲見三官人．仆曰．死逾月矣．文老曰．昨乘馬過吾門．與我語．安得有是．具道所見．仆驚報家人．皆大哭而出．其妻泣曰．夫死時羈困方甚．不能具冠帶．故以便服斂．君所見皆是也．文老歸．念青塘門外有慈感寺．徑詣之．問夜來何客至此．僧曰．無重客．但施主設水陸耳．方悟來赴冥集雲．徐淳立說．
莫小孺人
紹興十五年．許子中叔容．自丹陽還烏墩．舟至奔牛．與前廣州鄭通判柩舩．同泊堰下．日且暮．一紫衣吏自稱林提轄求見．曰．某鄭氏之隸也．主君嬖妾莫氏．本烏墩莫知錄庶女．嫡母不容．方在孕時逐其母．女生於外舍．既長遂為人妾．會正室虛位．實主家事．號小孺人．主君死於南方．一子絕幼不能歸．賴平江王侍郎喚有契好．使人致其柩．欲菆諸境內僧舍中．家貲絕豐．莫氏悉有之．將從此歸其父．聞君居烏墩．幸為達一書．使來相迎．許曰．諾行．數十里．明日復會．林曰．莫氏願一見君．祈為先致囊橐．許恐有他嫌．拒弗受．頃之又至．曰．書不暇作．但致此意於知錄君足矣．許至家．他日詣知錄君告其事．驚雲無有也．居數月．許與中表高公儒遇．語及之．高驚曰．吾幾墮其計中．乃話所見．初泊舟姑蘇館．亦值林生．其詞略同．末雲．莫氏欲歸其父．自念平生不相聞．且失身於人．必不見禮．欲嫁為人婦．士大夫有所不可．而閭閻市井．又非厥偶．思欲復入大家為姬侍．其人顏色絕美．隨身貲財．可直數千萬．使君頗有意乎．高入謀諸妻．妻慕其貨．許納焉．林曰．欲先見之否．高喜留飲酒．出立舷外以俟．少時婦人青衣紅裳步堤上．令童子以小青蓋障面．腰支綽約．客止閑暇．為之心醉．林笑曰．頗當君意否．然此良家子．難立券．君當稍致幣帛如聘禮乃可．即以彩一束授之．及暮而來．曰．約定矣．今悉舉橐中物置君舟．明日相見於某寺．然後成禮．話未訖．負十餘篋來．皆金珠犀象沉麝之屬．及期．林導高入寺．至一室戶外．望簾間數女子笑語．紅裳者在焉．顧見外人皆反走．林曰．君少止．吾當先告語之．入半日許．悄無復命．堂下誦經僧．訝高久立．來問故．具以所見言．僧曰．山寺冷落．安得有此．高猶以為妄．厲聲咄之．老僧自室中出．嘆曰．必此怪也．比頻有所睹．引入視．則藏院後列殯宮十餘所．皆出木牌書主名．有曰小孺人莫氏．最後曰提轄林承信．方震駭走出．僕人奔報舟且沒．繼一仆雲．舟幸無恙．而所寄之物皆非矣．遽視之．犀象香藥．盡白黑紙錢灰．所謂金珠器皿．蓋髑髏獸骨馬牛糞也．二人所遇如此．高僅得脫耳．太學生錢之望說．未質於許也．
吳圻夢
吳圻元翰．政和中．以太學錄習樂恩．得上舍及第．為鎮江府教授．代李伯紀．已入官舍．伯紀館書室未去．圻夢一鬼．紫袍金帶拜廷下．曰．後十五年當為樞密使．寤而甚喜．由此益自負．意執政可指期得．既而仕官殊不進．靖康元年．至定州獲鹿令以死．伯紀乃以是年知樞密院．折之侄億說．
趙士珖
徐擇之丞相．居睢陽．與南外宗正仲葩善．洎帥(此下原闕一葉)尊公名為何．曰巴．不能言仲葩字為何．沉吟移晷．曰與權．而其父乃字茂實．敦義正悔與鬼語．乘其誤．叱之曰．爾乃下鬼憑附．非真趙撫幹也．豈有為人子而不知父字者乎．命速輿出．吏拊式嘆曰．招我來不見禮．而相逐無故人意．如此令我羞見他人．既還家．敦義意殊未伏．復折簡詢其死後在何地．有何人拘錄．何以能來此．世閑所傳禍福報應事．果何似．吏曰．所問事多．容我緩為報．索紙方欲下筆．忽號呼數聲．大書曰．奉差我捉去見天齊仁聖帝．蹶然仆地．凡三日．吏乃蘇．蓋鬼留者幾半月．其去也．人□戟門神所劾．或恐泄陰閑事．故云．敦義自是不再歲亦亡．三徐同一紙書．而敦濟敦立獨不為所記錄．豈非壽祿未艾．黠鬼不能窺邪．士珖死時才三十七．敦立說．
蛙乞命
浙西兵馬都監康湑．居臨安寶連山．夏夜且睡．為蛙聲所聒．命小童捕之．湑熟寐．夢十三人乞命．湑曰、吾職雖兵官．非能擅生殺者．何以能貸汝死．曰、但公見許．無不可者．少焉魘寤．告其妻．妻曰、得非群蛙乎．呼童詰之．已置一瓶中．驗其數．正十三枚也．即釋之．時紹興二十九年．張才甫說．
舟人王貴
紹興三十一年．北方遣使者高景山．王全．來賀天申節．詔中貴人黃述．持扇帕．迎賜之．例用兩浙漕司舟．舟師王貴者．病死於楚州洪澤．有二子．其妻泣告述曰、夫死．舟當還官．則一家數口．且濱溝壑．儻得長子繼役．乃可續食矣．願丐一言於漕使．述許之．還至鎮江．與漕遇．伸其請．即日刺為兵以代貴．述至丹陽晚泊．貴桌小舟．遙望而拜．曰、舉家荷公恩惠．無以論報．呼之使前．謝曰、人鬼路殊．不敢登公舟也．始省其死．呼左右至．已無所見．
陳述古女詩
陳述古諸女．多能詩文．其一嫁婿曰李生．為晉寧軍判官．部使者知其妻於詩最工．以所藏小雁屏．從之求題品．婦自作黃魯直小楷．細書兩絕句．其一曰、蓼淡蘆欹曲水通．幾雙容與對西風．扁舟阻向江鄉去．卻喜相逢一枕中．其二曰、曲屏誰畫小瀟湘．雁落秋風蓼半黃．雲淡雨疏孤嶼遠．會令清夢到高唐．兩篇清絕灑落如是．不必真見畫也．
韓蘄王誅盜
韓蘄王宣撫淮東．獲凶盜數十輩．引至金山．陳刀劍於廷下．以次斬之．皆股戰就誅．獨一盜躍而出揖．指一刀最大者．曰、願從相公乞此刀吃．韓笑曰、甚好．時有中使來宣旨者．在坐．為言此人臨死不怯．似亦可用．韓曰．彼用計欲脫耳．竟殺之．
浦城道店蠅
浦城永豐境上村民作旅店．有嚴州客人賫絲絹一擔來．僦房安泊．留數日．主婦性淫蕩．挑與奸通．既而告其夫雲．此客所將貨物不少．而單獨出路．可圖也．夫即醉以酒．中夜持刃斫之．客大叫救人．聲徹於鄰．彼處居者甚少．僅有一鄰叟奔而至．婦走立於門．以右手遮拒使勿入．左手持客絲一把與之．叟喜而去．客遂死．夫婦共輿屍．埋於百步外山崦裏．倉卒荒怖．坎土殊淺．主人自意無由泄露．經數月．客之子訝父久役不返．向時固相隨作商．凡次舍道塗．悉所諳熟．於是逐程體訪．到此店跡絕．因駐物色．正晝悶坐．一蠅頗大．飛著於臂．揮之復來．至於五六．子念父心切．極疑焉．祝之曰、豈非神明使爾有所告乎．但引我行．遽飛起．此子從其後．蠅營營如語．徑飛至客窆處．群蠅無數．子伸首探之．屍儼然存．走報裏伍．捕凶人赴縣．鄰叟之過亦彰．遂為明證．店夫婦並伏誅．叟坐杖脊．官毀凶室為墟．鄭景實自莆田往臨安．道出其地．正見屋廬皆蕩析．遺趾一空．時淳熙十一二年間也．客冤得蠅而伸．殆與新昌鹿麑相類．蓋得鬼而誅雲．
張夫人婢
張稽仲叔夜樞密之夫人．宗室克敞女也．有小婢．常侍左右．每出必從．在海州時．因侍夫人夜如廁．將還．呼之不應．至於再三．他妾聞之．亟往視．乃俱歸．將笞責此婢．而是日以疾臥．元未嘗出．始知先攜燈者鬼物耳．夫人不淹旬遂病．逾月而卒．張才文說．
竇氏妾父
徐州人竇公邁．靖康中買一妾．滑人也．未幾虜犯河北．妾父母隔闊．不相聞．憂思之至．殆廢寢食．忽僵仆於地．若有物憑依．乃言曰、某、女之父也．遭兵亂．舉家碎於賊．羈魂無所歸．欲就此女丐食．而神不許．守竇氏之門歲余矣．土地憐我．今日始得入．竇氏曰、汝不幸死．夫復何言．吾令汝女作佛事．且具食祭汝．汝亟去．許諾．妾即蘇．竇氏如所約．陰與之戒．勿令妾知．又再歲．其父乃自鄉里來．初未嘗死也．前事蓋黠鬼所為．以竊食雲．
王夫人齋僧
宗室瓊王仲儡之子士周．娶王晉卿都尉孫女．少年時墮胎死．死二十有二年．當紹興丁丑．士周以復州防禦使奉朝請．居臨安糯米倉巷．歲五月十二日．天未曉．妾楊氏、夢人促使起曰、天竺和尚且至．既明．上竺僧中左來謁．曰、被命飯僧．敢請其意．出池紙貼子一．其辭雲．奉太尉臺旨．十五日就本院齋僧一堂．承受使臣陳興押．士周愕曰．初未嘗有此意．而使令中亦無陳興者．中左慚而退．出門遇中竺僧慶敷．靈隱僧了心．皆言以齋意來白．遂俱入．復謁士周．方拒其說未了．聞空中喧呼．入視之．乃其子不騫之婢來喜者．為物所憑．作王氏語．謂士周曰、無詰三僧．為此事者乃我也．我以平生洗頭洗足．分外用水．及費纏帛履襪之罪．陰府積穢水五大甕．令曰飲之．乳母亦代我飲．才盡三甕．又逐去．不使代我．我不堪其苦．欲求佛功德以自救．無由可得．聞瓊王主龍瑞宮．從者數百輩．平生姬侍．如萬恭人王恭人夏棋童輩．皆在左右．獨我以身汙穢不得前．近從它人假大衣特髻．方得入拜庭下．王憫我窮．以陳保義借我．故使散齋貼於三寺．我自爾請料錢三十千時為夫婦．今月俸十倍．忍不救我．又喚一乳媼曰．汝嘗見我．何不言．媼曰、前日實見夫人立太尉床前．恐太尉懼．不敢說．又責家人以其女嫁胡氏．資送太薄．至於典衣而不能贖．又囑使嫁孀妹．已而大慟．且勸家人力為善．勿殺生．其言切至．聞者皆悲泣．士周許為齋三寺僧．且於仙林寺設水陸．王氏頗喜．戲曰、為我典錢作功德．無誦言於後也．三僧言陳興者．貌甚黑．衣四皂衫．持舊青蓋．人與之語．輒退避．飲茶設食．但舉而嗅之．初疑其飽．與錢二百．苦辭其半．又從監寺僧取知委狀而去．且告以士周所居．雲如得錢分從者時．無須留待我．我今往平江矣．士周即以錢授三寺．後兩夕．來喜者復夢王氏雲．我今坐蓮花盆中．去不來矣．龍瑞宮在會稽山下．瓊王疑為其神雲．張掄才父．王婿也．嘗見所書齋貼．(以下原缺三字又十四行．)
興元鐘誌缺
內文缺
賀州道人缺
內文缺
陽大明
南安軍南康縣民陽大明．葬父於黃公坑山下．結廬墓側．所養白雞．為貍捕去．藏之石穴．次夕大雷震．石粉碎．貍死焉．人以為孝感．有道人至廬所見之．嘆其純孝．指架上道服曰．以是與我．當有以奉報．大明與之無靳色．道人解腰間小瓢．貯衣其中．瓢口甚窄．而衣人無礙．俄取案間小黑石．拊摩之．噓呵良久．則成紫金矣．又變藥末為圓劑．以授大明．明謝曰、身居貧約．且在父喪．不敢覬富壽也．道人益奇之．復探瓢取道服還之．曰、聊試君耳．題詩椽間曰．陽君真確士．孝行動穹壤．皇上憐其艱．七夕遣回往．逡巡藥頑石．遺子為饋享．子既不我受．吾亦不汝強．風埃難少留．願子誌勿爽．會當首鼠記．青雲看反掌．遂別去．鄉人聞者競觀之．題處去地幾丈許．始以淡墨書．既而墨色粲發．字體飛動．皆疑其人仙者雲．時紹興十三年也．里胥以事聞於縣．縣令李能一．白郡守．上諸朝．明年．詔賜帛十匹．令長吏以歲時存問之．其事具起居註．
劉若虛
錢塘人劉實、字若虛．老於場屋．紹興五年．赴省試．寓北山僧舍．其仆王高者．服勤累年矣．夜扣戶呼曰、適夢明日榜出．樊光遠為第一人．劉若虛次之．夢中瞭然．主公必高選．劉亦喜．如期揭榜．樊冠多士．而劉被黜．識者審其夢．雲若虛、劉字也．榜不言劉實．而言劉若虛．無名之兆耳．後七年．始以特奏名試大廷．又入五等為助教．納飭不拜．會顯仁皇后北歸．劉與同科沈亮功．皆獻頌．有旨許出官一任．調主吉州太和簿．族人有精五行者．謂劉無食祿相．逾年官期至．縣遣手力一人來迎．劉書生也．已大喜滿望．置酒呼族人．質之曰、平生言我不作官．今迓卒至矣．族人但引咎悔謝．酒罷還家．復布算推測．密告人曰．若虛茍得祿．吾不復談命．竟以登塗前一日死．淩季文說．
混沌燈
會稽陸農師左丞少子寶．居無錫縣．招老儒陳先生誨諸子．幼子甫六歲．敏慧夙成．才入學．即白先生乞為對偶．以兩字三字命之．笑曰、不足為也．益至五字乃可．試書曰、鷺宿沙頭月．應聲曰、鴉翻樹杪風．又令對濃霜雁陣寒．答曰、殘月雞聲曉．每出語輒驚人．而了不置思．父母皆喜．謂兒長大當可繼左丞．明年正月八日、令其仆買大竹作燈毬．漫以黑紙．掛於几案之側．人問何物．曰、此名渾沌燈．明日穴其一竅．如是凡七日．至十五日而七竅成．兒是夕亦卒．所謂日鑿一竅．七日而渾沌死．異哉．陳阜卿說．阜卿陳先生子也．
王通直祠
福州人王純、字良肱．以通直郎知建州崇安縣．方治事．食炊餅未終．急還家．即仆地死．死之二日．眾僧在堂梵唄．王家小婢．忽張目叱僧曰、皆出去．吾欲有所言．舉止語音．與良肱無異．遂據榻坐．遣小史招丞簿尉．丞簿尉至．錄事吏亦來．婢色震怒．命左右擒吏下．杖之百．語邑官曰．殺我者此人也．吾力可殺之．為其近怪．故以屬公等．吾未死前數日．得其一罪甚著．吾面數之曰．必窮治汝．其人忿且懼．遂賂庖人置毒．前日食餅半即覺之．蒼黃歸告．欲與妻子語．未及而絕．幸啟棺視之．可知也．丞以下皆泣．呼匠發之．舉體皆潰爛為黑汁．始詰問吏．吏頓首辭服．並庖人皆送府．府以其無主名．不欲正刑．密斃之於獄．邑中令為立廟．曰王通直祠雲．王嘉叟說．
夢登黑梯
俞舜凱．徽州人．紹興十八年赴省試．夢紅黑二梯倚檐閑．有使登紅梯者．俞顧梯級甚峻．辭以足弱不能躡．遂登黑梯．造其顛而寤．是歲中特奏名一人．楚贄說．亦徽人．
張文規
張文規、字正夫．高安人．以特奏名入官．再調英州司理參軍．真陽縣民張五數輩盜牛．里人胡達、朱圭、張運、張周孫等．率保伍追捕之．群盜散走．獨張五拒抗不去．達殺之而取其貲．盜不得志．反以被劫告於縣．縣令吳邈．欲邀功．盡取達圭以下十二人送獄．劾以強盜殺人．鍛煉備至．皆自誣服．圭運二人瘐死．既上府．事下司理院．文規察囚辭色．疑不實．一問得其情．又獲盜牛黨以證．獄具．胡達以手殺人杖脊．餘人但等第杖臀而已．圭運乃無罪．時元祐七年也．邈計不行．恚忿歸番禺．嘔血死．文規雪冤獄活十人．當得京秩．郡守方希覺．以其老生無援．不為剡奏．但用舉者遷臨川丞．紹聖四年之官．明年夏四月癸卯．以驗屍感疾遂困．勺飲不入口者一月．昏不知人．家人環泣待盡．越五月辛未．忽微作聲．索水飲．身漸能動．大言曰、速差人般取舩上行李．至夜半．神氣始定．乃言方病在床．聞一人呼雲．英州下文字．即出視之．有公吏三四輩曰、攝官人照證事．吾告以病篤．乏力不能行．又無公服．吏曰、彼中自有公服．已具舟岸下矣．不得已與俱往．頃刻閑至英．視井邑人物．歷歷如舊．唯市中酒樓不見．問左右．曰、焚之矣．吏止之．令俟取公案．須臾而回．問何等文書．曰、吳邈解胡達案也．吾念邈死已久．何為追我．方悟已死．稍行前．入大官府．門廡嚴峻．戈戟列衛甚整．同行者十餘人．將入門．一卒持衣冠至．服而入．或告曰、有持水漿來者．切勿飲．飲則不得還．又前至一門．衛兵愈盛．力士數十．皆執斧鉞．果有持水至者．同行皆飲．吾辭以不渴．又易茶以來．復辭之．其人怒曰．何為難伏事．復前行．追者先入門．出引眾俱進．殿宇樓觀．金碧相照．殿上垂簾．皆不敢仰視．潛問殿上為誰．曰、王也．俄傳呼驅同行者使前．旋即捽去．最後方及吾．聞簾內所問果吳邈事．一一以實對．王曰、吾亦詳知．然必須卿至結正者．貴審實爾．吾奏曰、臣自勘此獄．使十人將死得生．獨不蒙朝廷賞勞．敢問其說．王曰、臨川丞即酬賞也．吾曰、若準賞格．當改合入官．而今但用舉者循資耳．王曰、豈有舉主二人．而遽得丞大邑乎．蓋吾初得二薦章．既赴部．而廣東提刑王彭年者．已不可用．不謂冥間知之如此之的．遂奏曰、官職既有定分．願以微功少延壽數．即聞殿上索簿．吏抗聲雲、已蒙王判．則見文書自簾出．降付衛者．引吾至所司．遙見吳邈荷校於簾下．而朱圭、張運、立其傍．吾借書欲觀．衛者不可．曰、至司則見矣．指司吏曰、此濮州舉人也．行己正直．明法不第．故死得主判於此．至司揖吏．問所判．吏出示紙尾有添一紀三字．吾佯為不曉．以問吏．吏曰、子宿學老儒．豈不曉其義乎．一紀者、十二年也．子有雪活十人之功．故王以是報子．此人閑希有事也．適在王所．聞子應對．王甚喜．夫上帝好生而惡殺．經雲、與其殺不辜．寧失不經．又雲、好生之德．洽於民心．凡引此類數十端．不能盡記．吾從容謂之曰．公本貫濮州邪．吏愕曰、何以知之．吾笑曰、平生聞濮州大鐘果有之乎．京師人戲語．有濮州鐘．吏作色曰、此非戲所．勿輕言．復引出至殿下．叩簾奏訖．吏舉手令退．吾又前白曰、適蒙判增一紀．今六十七矣．計其所增．當至七十九．然先父壽止七十八．豈有人子而壽過其父乎．王曰、不然．人壽短長．系乎所修．父子雖親．不必同也．遂拜謝而出．廊下一大門．守衛嚴密．吏曰、都獄門也．其閑各有獄．凡貪淫、殺害、嚴刑酷法．譖讒忠良．毀敗善類．不問貴賤久近．俱受罪於此．欲入觀不可．望門內一僧持磐．吏曰、導冥和尚也．凡人魂魄．皆此僧導引．廊上有欄楯．如州縣所謂沙子者．其閑囚亦多．一女子年十七八．呼曰、聞官人得歸撫州．煩為白知州許朝散雲．十二娘至今未得生天．願營功果救拔我．朝散將來亦解保舉官人．吾默思許守今年舉狀已盡．安能及我．俄聞傳呼張文規與罪人通語言．驅至王所．王問焉．以實告．王曰、能為言之．理無所礙．彼此當有利益．吾遂行．恐忘女子之言．又至司就吏借筆．書十二字於臂．急趨出．見元追者引登舟．行至一城．乃南雄州也．有黃衣來報方提舉已死．追至此．蓋英守方希覺者．見提舉江西常平．吾猶意其在英時．不保奏鞫獄事．走卒妄言悅我以求利．詰其所在．曰、在某所．往求之不見．復登舟．即抵岸．送者推出舩．遂寤．視臂閑十二字隱隱若存．時病已經月．腰胯間肉壞見骨．善醫者以水銀粉傅之．肌肉立生．許朝散者．臨川守許中復也．十二娘者．乃其兄之女．聞其事為誦佛書．飯僧薦之．而方希覺者．以文規蘇後始死．蓋氣未絕時．精爽已逝矣．文規在告幾百日．漕司以為不勝任．檄郡守體量．將罷之．許守具事實保明．言病癒已堪厘務．乃悟女子所謂保舉．及王言彼此利益之說．後有客自英來．雲市樓果為火所毀．明年．文規以通直郎致仕．至大觀二年．年七十八．夢一羽衣來雲．向增壽一紀．今數足矣．陰君以公在英州嘗權司法．斷婦人曹氏斬罪．降作絞刑．又添半紀．文規寤而思之．曹氏者、本罪當斬．欲全其首領．故以處死定斷．既去官．刑部駁問以為失出．偶事在赦前．又曹氏已死．無所追正．但索印紙批書而已．至政和四年乃卒．年八十三．考其再生及夢．凡增一紀有半．當得十八年．而只十六年者．蓋自生還之歲．至得夢時首尾為一紀．又自夢歲至終年為半紀雲．臨川人吳可嘗作傳．文規之孫平傳之．
許顗夢賦詩
許顗、字彥周．拱州襄邑人．宣和己亥、訪所親鄭和叔於城北．因宿焉．夢行大路中．寒沙沒足．其旁皆丘壟荊棘．有婦人皂衣素裳行田間．曰、此中無沙易行．顗往從之．足弱不能登．婦人援其手以上．月正明．無樹木．彌望皆野田．麥芃芃然．婦人引顗藉草．□□□□□處有矮博臺．臺上有紙筆．顗題曰、閑花亂草春春有．邊鴻社燕年年歸．青天露下麥苗濕．古道月寒人跡稀．拍筆臺上．有聲驚覺．歷歷在目．疑其類墟墓間．事不祥也．是歲大病幾死．
掠剩相公奴
沈傳曜侍郎昭遠紹興戊辰．自江西移帥湖南．過袁州．逆旅人令蒼頭趨走於前．年十三四矣．容止安詳．殊無村野小兒態．喜而問之．答曰、嘗在一官人家為小童數年．近方辭歸．傳曜曰、肯從我乎．曰、幸甚．且請歸白父母．少選復至．遂隨以西．出入房闥間．極謹飭．凡所使令．皆能知人意．舉家愛之．至潭半歲．忽求去．傳曜曰、汝方習熟於此．姑留可也．曰、奴自有所職．但當事侍郎許時．期至當去耳．傳曜怪其語．問所職為何．對曰、見為掠剩相公．奴所掌者、人間鞋履也．人所著鞋．更新換舊．皆有簿歷．書之唯謹．如侍郎平日所服用．皆記錄無遺．因取袖間歷．並以舊屨數十緉出示．再拜而去．傳曜始驚異．知其非人．後數日而傳曜卒．張栻欽甫說．
廬州老兵
呂安老尚書祉既以淮西事不幸死．廬州人或雲見之．至今虛正廳不居．紹興二十六年．吳逵為守．當春時家人思欲出郊．城外有道觀．相承為踏青宴飲之地．逵宿戒騶從．遲明即出．方五鼓．直宿老兵起．望廳上已有燈燭．即屏間窺覘．乃安老據案治事．吏校列侍其旁．典謁者持賓客牌白曰．某官某官過廳．安老起迎．數客肅揖就坐．賓主之禮．與常日郡守見僚屬不殊．客退、安老回顧．見老兵．令呼出．曰、見我不致敬．敢竊窺邪敕五伯杖之二十．老兵拜謝起．了無所睹．旦視其創．乃真受杖也．療之數月乃愈．
張聿夢
張津、字子問、紹興戊辰．自常州錄事參軍歲滿．赴吏部磨勘．同鋪有張聿從政者、建康人．罷夔路屬官來．亦有舉將五員當改秩．而其一人嘗坐累．銓曹以薦章為疑．方上省待報．未決可否也．聿憂之．幾廢寢食．忽見津至．審其姓名．大喜．鋪吏問所以然．曰、昔年至蔣山謁寶公丐夢．夢神告曰、汝身畔有水．則改官．寤而訊諸占夢．皆莫能測．今與宗人遇．而其名曰津．聿字加水．津字也．神告之矣．此吾所以喜也．時秦丞相當國．以聿鄉里之故．為下其事．適以是日得報．二人遂同班引見．津次當第三．聿班在四．而軍頭司誤易之．及詣殿下．聿立於津上．正符身畔水之兆雲．子問說．
大孤龍
郭三益樞密、赴長沙．過大孤山下．天晴無風．江水清泚．舟至中流．屹不動．如有物維之者．舟人沒水周視．無所遇．忽於柁上見小兒．可長五寸．形體皆具．垂兩股．夾柁而坐．柁為之臬兀．仰視見人．不變色．遽以告郭．郭命衣冠焚香．瀝酒禱之．有頃化為長蛇．昂首入水中．舟即能去．
張績妻
張續彥偉．鄱陽人．妻王氏、孕十有二月．未產而績死．王氏哭泣．數日間胎失去．了無所知覺．盧亨說．
趙士藻
趙士藻、紹興中．權廣東東南道稅官．既罷．與同官劉令、孫尉．共買舟泛海如臨安．士藻挈妻子已下凡六人俱．初抵廣利王廟下．舟人言法當具牲酒奠謁．藻欲往．而令尉者持不可．是夕藻夢與二人入廟中．王震怒．責之曰、汝曹為士大夫．當知去就．大凡過一郡一邑．猶有地主之敬．今欲航巨浸而傲我不謁．豈禮也哉．藻言初心願展謁之意．王舍之．顧左右執二人斬首．少焉吏以銀柈盛二豬頭至前．血淋漓屬地．藻驚悟．視令尉則亦起坐．意甚恐怖．告以夢．夢協．而二人皆生於亥雲．明日三人同詣廟．拜謁謝罪．藻獨禱於神．問去留之計．杯珓曰、吉．乃歸舟．至夜．令尉同榻寢．有蛇如箸大．徑其腹以過．自三更幾達明乃絕．旦而視其下．一物蜿蜒蟠繞．如數百丈索．留半日、乃不見．皆大駭．然業已辦行．不暇止．是晚海中火光如電掣．舟人大懼．急入一浦中．巨浪隨至．須臾舟已溺．藻立近舷外．虞候挾之登腳船．取佩刀斷纜．僅得至岸．入一寺中．謂僧曰．它物無有惜．獨告身及妻妾淪沒．為可痛耳．有行者健甚．自雲能入水不濡．即許厚賞遣之．時舟雖沉．望桅檣猶可認．行者移兩時方出．已癡不知人．久乃能言曰．值大黑龍不見首尾．其身充滿於船中．無隙可入．震悸而出．幾為所吞．藻臨水號慟．明日浪止．於溺處得告敕囊及零陵香一席．遂復還郡中．初藻客遊得攝事．以竊賄成家．始娶婦買妾．及是儼然孤窮．與初不異．乃貨所余香．陸行歸浙．
樂清二士
溫州樂清縣分兩部．號邑西邑東．賈如愚秀才居邑東．赴鄉舉．夢解榜揭樓上．曰陳七．賈不能曉．以告鄉人謝權甫．謝曰、君必中選．邑東、陳字也．而君行第七．其為陳七昭昭矣．明日報至果然．王龜齡、紹興丙寅歲．同其弟補試太學．寓湖上九曲寺．得失之心頗切．忽夢揭榜有王二．既覺、以為其弟且中選．弟曰、王二者．兄當為第二人耳．既而亦然．又甲戌年赴省試．寂無夢兆．嘗獨行窗下．見故紙堆積．默禱求讖．乃信手揭之．得敗紙半幅．如占五行者．字皆滅矣．唯丁丑二字可辯．是年不利．至丁丑歲．遂魁天下雲．龜齡說．
殯宮餅
靖康元年春．京師受圍．監察御史姚舜明之子宏、欲歸越．出南薰門買舟．已得舟．欲復入城．適有旨不許諸門納入者．宏無可柰何．率所善士人兩輩．陸馳而東．循汴數日．晚至道側小寺．僧盡不在．僧房多殯宮．三子者不可前．姑留宿．令仆買酒於村店．並得豬肉以來．寺庖久不爨．什器皆闕．雖有肉不能饌．一士笑曰、吾自有計．取肉置一棺上．縷切之以為羹．讀棺前楬識．知其為婦人．士戲之曰、中夜空寂．不妨過我．三子既醉．寢過夜半．此士蹶起．嘔吐狼籍．意緒昏昏．待旦視之．所嘔皆餅餌．而昨夕未嘗食也．雲昨睡方熟．有好婦人來．相與飲．以餅啖我．遂往殰前物色之．蓋死者家陳餅以供．滿楪皆片裂矣．
司命真君
余嗣、字昭祖、福州羅源人．官朝散郎．紹興十八年．居鄉里．與福帥薛直老．有同年進士之好．丐部銀綱往行在．欲覬賞典．合年勞．遷兩秩．明年郊祀恩任子．九月五日．至郡中．館於所親林氏．十九日．往大中寺．飲於表弟韓知剛岊家．歸時已二鼓．倦甚就枕．月色甚明．似夢非夢．見一人排闥而入．道衣小冠．持旌幢．立於床前．呼曰、司命真君相召．嗣索所逮符檄．曰、面奉嚴旨．並無文書嗣即起．著紫窄衫．系帶而出．回視己身．臥榻如故．嘆曰、吾必死矣．逆旅中至此．為之柰何．追者前導．常遠數步．欲與之語．不可得．才出東門．覺非平日所行路．夾道高木．陰森蔽虧．日色晃曜．乃似辰巳間．經五六里許．不逢行人．心甚怖．俄見一城巍然．門旁兩人對立．軟巾束帶．如唐人衣冠．追者曰、真君門下引進使者．在此相候．可進矣．二使揖入門．門內有亭．供張甚盛．一人華冠螺髻．衣紅綃袈裟．嗣升亭．二使俱坐．不交一談．飲湯而退．復引入．度行三四里．所過金碧輝映．甃地皆琉璃．私喜知決非惡地．憂心稍釋．入轉一曲角．舍宇益雄麗．使者曰、此真官治事所也．嗣問曰、若至彼、用何禮以見．曰、公無朝服．只合肅揖．聞呼即登殿．入門．揭金書牌曰、司命真官之殿．如儀以謁．即引上．視真官冠服．與今朝服等．熟視之．蓋建炎間越州同官某也．嗣不欲言之．或雲張讀聖行也．笑謂嗣曰．此間今年考校．得二十人．見公姓名．特去相召．嗣皇恐謝曰、嗣官卑材下．無寸長可紀．安得預考校之列．真官厲聲曰、此間不問人貴賤．不問官尊卑．但看一念之間正不正爾．與公有舊．欲公知前程事．公官資盡有．而所享之壽．止七十四．若能辭榮納祿．可延一紀．自此以往．積功累行．又有乘除．所得之數．蓋不止此．公欲之乎．嗣曰、敢不聽命．真官曰、今日非奏過天曹主宰．亦召公不得．然不可過三時．宜速歸．顧二使令引出．遂退．由元路行．經一殿門．聞人聲嘈嘈．有呻吟號泣者．使者曰．司過真君殿也．方坐殿訊囚．嗣問曰．人世何事為重罪．曰、不孝為大．欺詐次之．殺生又次之．及外門．花冠者出．向嗣合爪曰、此官員不可思議．吾到此半年．見多少人入來．何嘗有出去者．此官員實是不可思議．復揖坐飲湯下階．使者曰、尋常只到此．以公與真官有分．且又慈仁．今特遠相送．既出．嗣問曰、適花冠者何人．曰、渠是三十三天上人．以微過謫監門．滿一年．即復歸矣．所飲何湯．曰、入時是醍醐．出時為甘露．嗣懇曰、今幸得歸．何以見教．曰、輒有厭禳之術．公到家曰．取門上桃符．親用利刃斫碎．以凈籃貯之．至夕二更．令人去家一里外．於東南方穴地三尺埋之．此人出．公即靜坐冥心咒曰、天皇地皇．三綱五常．急急如律令．俟其還乃止．又雲、公歸家．食當異席．寢當異被．食當祭先．寢當存息．皆修持之要．嗣曰、此行念無以報德．使者何所須．二人相視而笑．掉頭曰．此中無用．此中無用．固問之．曰、公平日誦金剛經．回向一兩卷足矣．往來酬答唯一人．其一默不語．又行一二里辭去．曰、此去無他歧徑．歸即至．嗣獨行．如及城東門．足跌而寤．已三更矣．儼如白晝出謁之狀．遂呼仆張燈．作辭綱劄子．遲明、詣薛白之．且言欲致仕．洎還家．取桃符．如所教以行．然不曉何理也．竟自列掛冠．明年拜命．始為人道其始末如此．且自作記．人謂嗣必享上壽．福未艾也．然是後七年而卒．殊與所夢不侔雲．
劉子昂
紹興三十二年．劉子昂為和州守．方淮上亂定．獨身之官．他日見好婦人．出入郡舍．意惑之．招與合．歷數月久．因詣天慶觀朝謁．有老道士請問．曰、使君不挈家．而神色枯悴黧黑．殆有妖氣如何．劉初諱不答．再三言之．乃以買妾對．道士曰、非人也．將不可治．今以二符相與．逮夜宜懸於戶外．渠當不敢入．劉以符歸．夜未半．婦人至．怒罵曰、相待如夫婦．何物道士乃爾．吾去即去．無憶我．劉不能割愛．亟起取符壞之．終不寤生人何以畏符．復綢繆如初．又數日、道士入府問訊．望見劉．驚惋曰、弗活矣．柰何柰何．然當令使君見之．命取水數十擔覆於堂．其一隅方五六尺許．水至即幹．掘之．但巨屍偃然於地．略無棺衾之屬．僵而不損．劉審視．蓋所偶婦人也．大惡之．不旬日而殂．王嘉叟說．得之於韓璡之子季明．
梓潼夢
梓潼神夢之靈．前誌已載矣．成都人羅彥國．累試不第．既四舉．齋戒乞夢．夢蔡魯公謂曰、已奏除公樞密直學士矣．次年省試又下．乃以累舉恩．得密州文學．犀浦人邵允蹈．紹興七年被鄉薦．亦乞夢於神．夢神告曰、已與卿安排甲門高第矣．及類試．果為第一．乃刻石紀於廟西廡．後罷眉州幕官．赴調臨安．舟行至閘口鎮．病死．始驗甲門之語．蓋閘字也．
張九罔人田
廣都人張九．典同姓人田宅．未幾、其人慾加質．囑官儈作斷骨契以罔之．明年、又來就賣．乃出先契示之．其人抑塞不得語．徐謂之曰、願爾子孫似我欲語言而不得．灑淚而去．是年秋．張有孫．語不出而死．至冬、其子病傷寒．失音亦死．又一年．身亦如之．
宋固殺人報
成都人宋固．為縣之文學．鄉耆長有病者．困臥境上．時大觀四年．朝廷方行安濟法．若有病者．則里正當任責．固憚於聞官．誘令過雙流縣牛飲橋．覺病者懷中有所挾．搜之得銀十餘兩．乃取之．而推墮其人橋下．戒其徒勿得言．居無何．復至前處．失腳墮水中死．其屍出下流五十里外沙磧中．與病者屍合．若相抱持者然．三事王時亨說．
張女對冥事
妻父張淵道、自兵部侍郎奉祠．寓居無錫縣南禪寺．次女已嫁梁元明．來歸寧．紹興己未正月七日、因遊惠山寺．食煎餅差冷．還家心痛．至夜遂劇．正睡落枕．元明扶之起坐．但淚下不語．指其口曰、說不得問．何所見．應曰、張渥在此．渥者、淵道叔也．死於兵間．後降靈其家．雲為泰山府直符走吏．意其為祟．呼洞虛觀道士視之．道士取紙焚香作法．請家人共視．皆曰彷彿見紙上有影．如人戴襆頭者．道士曰、然則正神．非祟也．是必陰府追對事耳．書符使吞之．天明稍蘇．猶心痛．忽忽如癡．晚乃能言．始病時有持符來床下．雲官追汝．女曰、我士大夫家女子．何得輒喚．曰、陽間如此．陰府不問也．便覺身隨此人去．至寺後墻門欲出．一人長丈許．推之入．責追者曰、張侍郎小娘子．爾何人而得呼之．追者不答．則身已在墻外．有兜檐甚飾．使登焉．兩人肩舁．約行數百里．又度錢塘江．久之入一大府．朱門明煥．上施上金釘．殿屋九間皆垂簾．其中三間簾卷．王者紅袍碧玉冠．坐其上．追者前白公事到．王竦身憑案立．問曰、張相公在陜西殺趙哲．汝父為參議官．預其事否．女欲言不知．恐累父．答雲、初不預謀．亦曾諫不見聽．王曰、諫而不聽．何不去．答曰、嘗求一郡．不得請．王顧左右．令詣司供狀．方對答時．望西廡一人．側聽而笑．東廡亦有一人．皆狀貌堂堂．既詣曹．曹吏指曰、笑者乃趙哲．其東則曲端也．吏以下皆長．一丈．戴鐵襆頭．著褐布袍．具筆劄．令女為狀．且曰、當追長子．以其不慧故免．蓋淵道長子通．自幼多病．不解事．俄持盤食來甚豐．或曰、不可食．食則不得歸矣．廡下各列門戶．或榜雲鑊湯地獄或榜雲剉碓地獄．其室甚多．皆扃鐍．不見人．遙見故姻家宋氏母．據案相望而笑．傍人云、見判善部．須臾供狀畢．王命放還．無復轎乘．獨隨追者行．及江頭．見貴人公服乘馬．導從甚盛．問人云、呂相公也．是時呂忠穆公已臥病．後一月始薨．蓋其魄兆先逝矣．
畫學生
成都郫縣人王道亨．七歲知丹青．用筆命意．已有過人處．政和中．肇置畫學．用太學法補試四方畫工．道亨首入試．試唐人詩兩句為題．曰、胡蝶夢中家萬里．子規枝上月三更．餘人大率淺下．獨道亨作蘇屬國牧羊北海上．被氊杖節而臥．雙蝶飛舞其上．沙漠風雪羈棲愁苦之容．種種相稱．別畫林木扶疏．上有子規．月正當午．木影在地．亭榭樓觀．皆隱隱可辯．曲盡一聯之景．遂中魁選．明日進呈．徽宗奇之．擢為畫學錄．又學中嘗以六月杖藜來石路．午陰多處聽潺湲為題．餘人皆畫高木臨清溪．一客對水坐．有一工獨為長林絕壑．亂石磴道．人立於樹陰深處傾耳以聽．而水在山下．目未嘗睹也．雅得聽潺湲之意．亦占優列．
建康伍伯
陳邦光、守金陵．將杖朱衣吏．當直伍伯從求錢百千．吏才許其半．伍伯怒．噀手嘻笑曰、我不打人多時也．將甘心焉．摩手墻間急．上下適有破磁片．正對手心．刺之．血流及肘．登時蠒痛．告假歸．逾月創始愈．
劉叉死後文
知保德軍王清臣．請紫姑神．既而作文數百言．自雲唐進士劉叉．其詞曰、余少為俠．遍走天下．史謂亡命、非也．退之贈余金百鎰．余辭而不受．史謂竊之、非也．洛陽惡少年．恃權強妾良家子．既而又族其室．余不忍吉民無訴．乘夜厥從聚淫．余奮劍斷其頸十數人．且膾其肝而餔之．日夕遊於市．人自不識．史謂殺平人竄山林．非也．余數世為人直信．棄己濟眾．設教化人．報不平之事．行無極之道．以是故用達仙．至於歌詩．皆末跡也．因子見契．聊為一啟．思史之謬詞．昔之異行．令余忸然感嘆．余終於終南．門人葬於山之陽．清溪之側．至今墳猶在．但人不知為余墓也．以余無勛庸於國．故史氏聽小人之言．書不知所終．設如子儀光弼輩．後世皆知其大功．然當時史詞褒飾甚多．蓋世之情如斯也．嗚呼．盡信史則不如無史．彼若不能摭實．但務華以媚天子．自可詢有知而書之．何必縱繆言誣介義之士於有過之地哉．使余當時聞之．必令此佞夫首足異處．余既為仙不復競．姑隱之．後世哲者共為我鑒諸．
豬足符
聶景言、居衡陽．有細民欲舉債．買豬蹄來獻．聶受之．付廚作羹．庖婢舉刀破爪間．見小紙書符在其內．亟出告．使呼其人還之．人曰、適從屠杌買來．方有求於君家．豈敢以符為厭咒．復持與屠者．責譙之．屠者曰、今旦方刲豕．安得有是．取元直畀民．而自攜歸煮食之．一家四人皆死．五事皆郟次南說．
廟神止奏章
段元肅、家居京師．鄰家有病者、為祟所撓．治之不效．欲請道士奏章訴於帝．段之祖夢人如神明者．告之曰、凡神祇有功於人者．歲滿必遷．吾主此地若干歲．今當及遷．而君鄰家之鬼．正在部內．方自往治之．聞其家將奏章．恐致相累．丐君一言．令罷之．病者自安矣．懇請至再三．段許諾．且問其所止．曰、亦與君家為鄰．明日思之．乃皮場廟也．如神言告其鄰．止不奏．病者即日愈．
榕樹鷺巢
福州儀門外夾植榕樹．每樹有白鷺千數．巢其上．鳴噪往來．穢汙盈路．過之者皆掩鼻．薛直老弼為守．嘗乘涼輿出．為糞汙衣．以為不祥．欲盡伐其樹而未言．是夜安撫司參議官曾悟．夢介冑者懇雲、某受命護府治．所部數百人．皆棲榕間．今府主欲伐去．吾無所歸矣．願為一言．悟既覺．以不聞伐樹事．不以為意．明夜復夢曰、乞即言之．不然無及矣．府主所惡．不過鷺穢耳．此甚易事．請期三日．悉去之．悟許諾．明日過府為言．薛驚曰、吾固欲伐之．然未嘗出諸口．而神已知．可敬也．至暮大雨．閱三日乃止．鷺群悉空．樹濯濯如新．
趙七使
宗室趙子舉、字升之．壯年時、喪其妻．心戀戀不已．於房中飾小室．事之如生．夜獨宿次．覺有從室中啟戶出者．恐而呼侍婢．婢既龑復寢．須臾間已至床前．牽帳低語曰、莫怕莫怕．我來也．時精爽頓昏．不知死生之隔．遂與共寢．歡如平生．自是日日至．每飲食必對案．仆妾輩從旁窺之．無所見．但器中物亦類有人殘余者．繾綣益久．意中憒憒．漸不喜食．行步言氣衰劣．然未嘗與人言．有道人乞食過門．適見之．嘆曰、君甘與鬼遊．獨不為性命計．吾能行天心王法．今以授君．努力為之．鬼不攻自退矣．子舉灑然悟．即再拜傳受．繪六甲六丁像．齋戒奉事唯謹．妻猶如故態．頗亦不樂．時時長籲．如不得志者．又半年．涕泣辭訣．曰、久留恐壞君法．吾去矣．遂絕不至．子舉從此奉法愈力．為人治病輒驗．建炎二年．予妻族張氏、避地自京師南下．寓居揚州龍興寺．先是有祖姑嫁趙氏．夫為絳州守．未赴．居太原．值虜騎圍城．姑隕於炮下．又有八叔者、為賊所得．臠食之．是歲妻祖母田氏病．彷彿見此兩人在窗外．子舉適同居寺中．外舅以事告之．子舉焚香禱請．久而言曰、是一男子．一婦人．皆以非命死．然是公家戚屬．不宜加罪．當以酒幣善遣之．如其言．病亦尋愈．
魅與法鬥
趙伯兀者、子舉之子．效其父習行天心法．未成．有饋鯉魚於家者．魚從盆中跳出高數尺．如舞躍然．時子舉出行．家人亟呼伯兀．兀杖劍誦咒．臨以正法．魚躍愈高．幾至丈許．兀亦恐遽趨避之．又嘗與群從飲於嚴州雙溪亭上．婢子臥欄竿側．忽放聲大哭．問焉不應．伯兀知為物所憑．亦行法與相競．自申至三更．不止．不勝倦苦．舍之去．伯兀從弟伯禔說．
蒙城觀道士
亳州蒙城縣莊子觀玉冊殿．扃鐍嚴謹．非時不許開．宣和中．道士張沖俊、掌觀事．夜聞其中杖直決遣聲．盡二十乃止．明旦、呼眾人啟鑰視之．蓋一道士常持天心法者．縛於梁間．足反居上．兩脊杖痕如碗大．已死矣．雙足虛抱於梁．初無繩縶也．郭沰說．時隨其父為丞．
畢令女
路時中．字當可．以符籙治鬼著名士大夫間．目曰路真官．常賫鬼公案自隨．建炎元年．自都城東下至靈壁縣．縣令畢造．已受代．檥舟未發．聞路君至．來謁曰、家有仲女．為鬼所禍．前後迎道人法師治之．翻為所辱罵．至或遭棰去者．今病益深．非真官不能救．願辱臨舟中一視之．路諾許．入舟坐定．病女徑起．著衣出拜．凝立於旁．略無病態．津津有喜色．曰、大姐得見真官．天與之幸．平生壹鬱不得吐．今見真官．敢一一陳之．大姐乃前來媽媽所生．二姐則今媽媽所生也．恃母鐘愛．每事相陵侮．頃居京師．有人來議婚事垂就．唯須金釵一雙．二姐執不與．竟不成昏．心鞅鞅以死．死後冥司以命未盡．不復拘錄．魂魄漂搖．無所歸．遇．九天玄女出遊．憐其枉．授以秘法．法欲成．又為二姐壞了．大姐不幸．生死為此妹所困．今須與之俱逝．以償至冤．且以謝九天玄女也．真官但當為人治祟．有冤欲報．勢不可已．願真官勿復言．路君沉思良久．曰、其詞強．顧畢令曰、君當自以善力禱謝之．法不可治也．女忽仆地．掖起之．復困惙如初．蓋出拜者乃二姐之身．而其言則大姐之言也．死已數年矣．明日、二姐殂．路君來吊．其父曰、昨日之事．曲折吾所不曉．而玄女授法．乃死後事．二姐何以得壞之．君家必有影響．幸無隱．在我法中．當洞知其本末．畢令曰、向固有一異事．今而思之．必此也．長女既亡．菆於京城外僧寺．當寒食掃祭．舉家盡往．菆室之側．有士人居焉．出而扃其戶．家人偶啟封．入房窺觀．仲女見案上銅鏡．呼曰、此大姐柩中物．何以在此．必劫也．吾以為物有相類．且京師貨此者甚多．仲女力爭曰、方買鏡時．姊妹各得其一．鞶結襯緣．皆出我手．所用紙．某官謁刺也視之信然．方嗟嘆而士人歸．怒曰、貧士寓舍．有何可觀．不告而入．何理也．仲女曰、汝發墓取物．奸贓具在．吾來擒盜耳．遂縛之．士人乃言半年前夜坐讀書．有女子扣戶．曰、為阿姑譴怒．逐使歸父母家．家在城中．無從可還．願見容一夕．泣訴甚切．不獲已納之．繾綣情通．自是每夕必至．或白晝亦來．一日方臨水掠鬢．女見而笑曰、無鏡耶．我適有之．遂取以相餉．即此物也．時時攜衣服去補治．獨不肯說為誰家人．昨日見語曰、明日我家與親賓聚會．須相周旋．不得到君所．後夜當復來．遂去．今晨獨處無悰．故散步野外以遣日．不虞君之涉吾地也．吾家聞之皆悲泣．獨仲女曰、此郎固妄言．必發驗乃可．走往殯所蹤跡之．其後有罅可容手．啟磚見棺．大釘皆拔起寸余．及撤蓋板．則長女正疊足坐．縫男子頭巾．自腰以下肉皆新生．膚理溫軟．腰以上猶是枯脂．始悔恨．復掩之．釋士人使去．自是及今．蓋三年余矣．所謂玄女之說．豈非道家所謂回骸起死．必得生人與久處便可復活邪．事既彰露．不可復續．而白髮其事．皆出仲女．所謂壞其法者豈此邪．路君亦為之驚咤．道出山陽．以語郭同升．升之子沰說．造字以道．
西內骨灰獄
政和四年、有旨修西內．命京西轉運司董其役．轉運使王某坐科擾．為河南尹蔡安持劾罷．起徽猷閣待制宋君於服中．以為都轉運使．免判常程文書．專以修宮室為職．宋銳於立事．數以語督同列曰、速成之．醲賞可立得也．轉運判官孫貺．獨以役大不可成．戲答曰、公聞狐婿虎之說乎．狐有女．擇婿得虎焉．成禮之夕．儐者祝之曰．願早生五男二女．狐拱立曰、五男二女非敢望．但早放卻臊命為幸耳．今日之事．正類此也．宋不樂．貺即引疾罷去．凡宮城廣袤十六里．創立禦廊四百四十間．殿宇丹漆之飾猥多．率以趣辦．需牛骨和灰．不能給．洛城外二十里．有千人冢數十丘．幹官韓生獻計曰、是皆無主朽骴．發而焚之．其骨不可勝用矣．自王漕時已用此．宋然之．管幹官成州刺史郭璉容．佐使臣彭玘．十餘人．皆幸集事．舉無異詞．宋以功除顯謨閣學士．召為殿中監而卒．宣和中．孫貺病死．至泰山府．外門榜曰清夷之門．獄吏捽以入．令供滅族狀．孫曰、我何罪．殿上厲聲曰、發洛陽古冢以幸賞．乃汝也．安得諱．孫請與諸人對．望兩囚荷鐵校立廡下．各有一卒持鐵扇障其面．時時揮之．扇上皆施釘．血流被體．引至前．乃宋王二君也．猶與相撐拄．孫歷舉狐虎之說．及所以去官狀．廷下人皆大笑．兩人屈服去．孫復蘇．他日韓生亦夢如孫所見者供狀畢．將引退．仰而言曰、某罪不勝誅．但先祖魏公有大勛勞於宗社．不應坐一孫而赤族．主者凝思良久曰、只供滅房．狀乃如之．自是數月死．不一歲妻子皆盡．今唯取同宗之子以繼雲．予聞此事於臨川人吳虎臣曾吳得之韓子蒼．予以國史院簡策參之．得其歲月官職如此．邵武李郁光祖雲、有朝士亦以是役進秩．後居鄧州．得異疾．疽生於臀．長寸許．中有骨焉．不可坐臥．醫以藥齕之．久而墜地．拳曲如小豬尾．數日又如故．復以前法治之．如是歲余．凡落三十六節．乃死．王日嚴雲、宋君初與官屬議．或以為不便．宋入宅思之．必欲行．自批一紙出付司．孔目官某．慮異時為人所訟．以所批黏入牘中．後數年．冥府攝對獄．見牛頭卒引一人從烈焰出．乃宋也．孔目訴曰、事皆由待制．手筆尚存．王者敕一卒往取．頃刻即至．以示宋．宋引伏．孔目者乃得歸．明日詣曹閱故牘．首尾千百番皆在．獨失宋批矣．遂以病自列．去吏歸．而棄家為苦行道者．
汀州山魈
汀州多山魈．其居郡治者為七姑子．倅廳後有皂莢樹極大．幹分為三．正蔽堂屋．亦有物居之．陳吉老為通判．女已嫁矣．與婿皆來．夜半女在床外睡．覺有撼其幾者．頗懼．移身入裏間．則如人登焉．席薦皆震動．夫妻連聲呼有賊．吉老遽起．與長子錄曹者偕往．無所見．詫曰、公廨守衛嚴．賊安得至．若鬼也．爭敢爾．老兵馬吉、方宿直．命詣廚溫酒．廚與堂接屋．馬吉方及門．失聲大叫．錄曹素有膽氣．自篝火視之．吉仆絕於地．涎液縱橫．灌以良藥．久之始能言．曰、一黑漢模糊長大．出屋直來壓已．不知所以然．吉老猶不信．錄曹見白衣人長七尺．自廚出趨堂．開門而出．真以為盜．急逐之．而堂門元閉自若也．啟之．又見其物開廳門去．復逐之．亦閉如故．洎至廳上．白衣徑奏東箱卒伍持更處．一卒即驚魘．眾救之已絕矣．後數年．趙子璋為倅攝郡．時屬邑寇作．江西大將程師回．自贛上來逐捕．將班師．小休倅廳．出所攜二妾與趙飲．正行酒．有小妾長才二尺許．褐衫素裙．緩步且前．程迎擊以杖．乃一貓躍出．衣服皆委地．子璋子伯禔．隨父之官．馬吉者猶在．聞其說如此．伯禔說．
黃蓮山伽藍
韶州樂昌縣黃蓮山寺．為一邑勝處．建炎二年冬．郡守延臨江靜師往主法席．寺伽藍神素著靈異．邑人祈賽．必殺牲釃酒．既則飲酒乃歸．師始至．與神約曰、神受佛囑付．守護伽藍．不應當此供．自今日以往．更具凈饌．神其聽之．由是人無敢以酒肉入山門者．明年十一月晦．有檀越營佛事畢．欲飲酒．三仆舁一缸由東廂過神祠前．一犬不知從何來．突出正與缸相值．應時破碎．無復余瀝．見者莫不嘆異．郟次南說．
寧都吏仆
贛州寧都縣吏李某、督租近村．以一仆自隨．仆乞錢於逋戶．不滿誌．縛諸桑上．灌以糞．得千錢．即日雲雷四起．斃仆於村中普安寺前．錢正在腰間．打四百文入肉中．皮蒙其上．紹興十四年三月也．縣是時曰虔化雲．寺僧祖一說．
杜三不孝
洪州崇真坊北有大井民杜三．汲水賣之．夏日則貨蚊藥以自給．與母及一弟同居．弟傭於餅家．唯兄以兩飯養母．然特酗酒．小不如意．至於辱詈加棰．鄰曲見者皆扼腕．導其母使訟．未及也．一旦大醉歸．復毆母．俄忽忽如狂．取所合蚊藥內砒霜硫黃掬服之．走入市．從其徒求水飲．市人以為醉．不知藥毒已發矣．頃刻而死．其不孝之報歟．
布張家
邢州富人張翁．本以接小商布貨為業．一夕閉茶肆訖．聞外有人呻痛聲．出視之．乃晝日市曹所杖殺死囚也．曰、氣絕復蘇．得水尚可活．恐為邏者所見．則復死矣．張即牽入門．徐解縛．扶置臥榻上．設薦席令睡．與其妻謹視之．飼以粥餌．雖子婦弗及知．經兩月．脅瘡皆平能行．張與路費．天未曉．親送之出城．亦未嘗問其鄉里姓名也．過十年久．有大客乘馬從徒．賫布五千疋入市．大駔爭迎之．客曰、張牙人在乎．吾欲令貨．眾嗤笑．為呼張來．張辭曰、家貲所有．不滿數萬錢．此大交易．願別擇豪長者．客曰、吾固欲煩翁．但訪好鋪戶賒與之．以契約授我．待我還鄉．復來索錢未晚．張勉如其言．居數日．客謂翁可具酒飲我．勿招他賓．既至．邀其妻共飲．酒酣起曰、翁識我否．乃十年前床下所養人也．平生為寇劫．往來十餘郡．未嘗敗．獨至邢．一出而獲．荷翁再生之恩．既出門．即指天自誓雲、今日以往．不復殺人．但得一主好錢．持報張翁．更不作賊．才上太行．便遇一人獨行．劫之正得千餘緡．遂作賈客販賣．今於晉絳間有田宅．專以此布來償翁媼恩．元約復授翁．可悉取錢營生產業．吾不復來矣．拜訣而去．張氏因此起富．貲至十千萬．邢人呼為布張家．三事亦得之郟次南．
何丞相
何文縝丞相在太學．與同舍生黃君、詣日者孫黯問命．黯袒衣踞坐．丞相先占．既布算．黯正襟揖曰、命極貴．不惟魁天下．且位極人臣．二人相視笑．曰、何相侮邪．黯慍曰、黯老矣．粗有生計．今諂一秀才．其獲幾何．柰何命實中格．丞相曰、然則何時作狀元．曰、乙未歲．何年為相．曰、不出一紀．但有一事絕異．君拜相後．當死於異國．尋常奉使絕域者．不過侍從官．何由有宰相入國者．此為不可曉耳．初丞相自仙井來．時過桐柏．於廟中上書乞夢．其夕夢人報霍侍郎來見何狀元．遂出相見．霍曰、將來殿策問道．及至京又求夢於二相公廟．夢人告如霍所言．既覺．試作策頭數百字．以示黃君．黃以為不佳．丞相時為鄧洵武樞相館客．又夢一人報霍侍郎來．既坐．霍曰、君昨擬道策甚謬．上所解道德經．更三日以賜二府．君當首見之．宜熟讀也．如期鄧公果拜賜．即錄本．晨夕誦讀．乙未歲廷試果問道．悉以經語對．遂為第一人．後十二年．至靖康丙午．拜少宰．從二帝北狩．死於虜．皆如黯言．霍公蓋先兩榜為龍首者．
天心法
李士美丞相長子衡老．初學天心正法時．飲食坐起．未嘗不持攝．寓居桂林．夜如廁．見燈盞出於外．心已怪之．復取置中間．俄又在外．已則登其上．既而益高．盞正覆而油不傾．旋轉滿室．將及頭上．衡老方踞廁．勢不可施法．怖懼大呼而出．自是不敢輕習行．或雲初行符籙．非鬼物所樂．故多設怪以恐試之爾．嘉叟說．
虞並甫奏章
虞並甫、侍其父漕潼川．以父病齋戒浹日．命道士劉泠然．奏章請命．劉素以精確著名．自子夜登壇伏．遲明方興．言曰、適之帝所．見幾上書章內兩句雲．乞減臣之年．增父之算．帝指示吾曰、虞允文至孝．可與執政．而不言從其請．已而父竟卒．後十有八年．並甫參大政．宇文仔說．
孫尚書仆
孫仲益尚書、居毗陵．遣兩仆往平江．一人暴卒於道．一人買葦席覆其屍．而歸報其家．經宿至．則死者復活矣．雲、方同行．下路左遺溲．遇黃衣卒持藤棒來驅曰、官喚汝牽舩．果有舩相銜．行運河中．獨押我挽之．舟行如飛．不知為何處．心以謂無縣文引在手．何得擅呼我．伺其小怠．擠諸河．急從故道歸．至則見身在葦席下．無計可入．仿徨不忍去．乃坐於上．天將曉．行人過見而叱曰、何為獨坐此．非鬼乎．竦然如失．不覺入身中乃寤．方知為死也．李耆俊說．
牛鬼
秉義郎高世令．居臺州黃巖．紹興四年．攝徵稅於溫州白沙鎮．二月十九夜．已就枕．聞窗外兩人呼曰、異物且來殺君．君謹避之．堅塞五竅勿與校．庶或可脫．審其聲．乃舊同寮明州都監李利見．臺州巡檢趙祿．皆死矣．大懼．即蒙被危坐以待．少頃聞有詬李趙者．曰、我殺高世令．幹君何事．別一人以杖拄地行．過床後若瞽者．細語雲、彼呼君時．切勿應．又聞詬者曰、盲畜生．汝亦復強預人事．李趙相與勸解曰、殺一高世令．於君何益．既而一蟲薨薨然自窗隙入帳中．繞被飛鳴．且十數匝．高窺見蟲色爛然如金．垂紅線於後．引手欲挽之．李趙又呼雲、禍事禍事．殺之冤害益重．乃縱之．來往盡夜．終不得逞而去．小史窺窗外．見少年與一嫗對立．少年曰、須與翁索命．嫗曰、宜然．天明啟門．則兩牛臥籬下．跡所從來．乃近鎮五里農家物也．鎮寨巡檢聞此怪．招高飲．開釋之．俄而求歸曰、老嫗少年．皆在卓下矣．高妻拏皆在黃巖．是夜見其妾雲、君來時我已有娠．今小蓐以死．昨嘗寄履襪達乎．方啜泣．李趙褰帷入．敘闊如平生．高度必死．竟夕秉燭．遍作書與親舊訣．得八十幅．語或雜偈頌．殆類有物憑之者．屢冠帶走出．將赴舍前江水．復聞空中語曰、勿與鞋．與即去矣．左右藏去之．凡不飲食．五日乃醒．家人來視之．所謂孕妾實妊身四月．食牛肉而墜．元不死也．高亦無恙．吳傳朋說．
歌漢宮春
紹興四年、蜀道類試進士．成都使臣某人禱於梓潼神．願知今歲類元姓字．夜夢至廟中．見二士人握手出．共歌漢宮春詞．問玉堂何似茅舍疏籬之句．神君指曰、此是也．明日復入廟．將驗昨夢．士人來者紛紛不絕．久之有兩人同出．攜手而歌．果夢中句也．省其狀貌皆是．即趨出揖之曰．二君中必有一人魁選者．具以夢告．皆大喜．已而更相辯質曰、自我發端．曰、我正唱此．一人者、仙井黃貢也．奮然曰、此吾家舊夢．何預君事邪．吾父初登科時．夢神君贈詩雲．玉堂消息近．金榜姓名高．覺而喜．自謂必為翰林學士．然但至成都教授而終．以今思之．端為我設．所謂玉堂消息者．正指詞中語耳．是歲貢果為第一．兩世共證一夢．雖一時笑歌．亦已素定於數十年之前．神君其靈矣哉．關壽卿說．
萬壽宮印
乾道二年、靜江臨桂令郭子應．夢人告曰、君新除提舉萬壽觀．郭方以邑事為苦．而驟得祠官．夢中喜甚．明日轉運判官朱．以諸州折米錢．檄郭涖納．令別關印用之．於辛字庫中得印一紐．後數日取視之．其文乃桂州玉清萬壽宮記．臨桂丞張寅說．
師立三異
饒州妙果長老師立．少年時．行腳至衡山福嚴寺．方夏四月晚．遊寺前兜率橋．見潭下峭壁間．異僧背負石而立．師立夙聞人言．此地有羅漢．隱見不常．且憶藏經所載持地菩薩入石壁事．竦然敬視．忽壁開尺許．僧入其中．復合無纖罅．又旬日放參畢．與同參二人．信步到寺後虎跑泉亭上．天風倏起．二僧欲歸．師立獨少留．二僧曰、久知亭下多異．師無庸留．立方壯不以為意．俄亭西南角有扣柱者．繼即伸手內向．漸進不止．肘幾過五尺．立戲之曰、復能縮否．應聲而退．少頃又聞扣柱聲．立曰、若聖者邪．當隱．若山鬼即見形．如食久一手復出．五指初大如椽．漸小如嬰兒初生指狀．立頗恐．即下山．時紹興十年也．又三歲還鄉．過廬山白雲庵．清夜禮佛．有物行牕外．類牛及虎．開戶視之．一黑牛絕大．裴回往來．立念日中無所見．豈鬼邪．明日至其處．乃巨青石偃臥．正昨夕牛行處雲．師立說．
吹燈鬼
妻族婿王氏子．居唐州方城縣麥陂團．與邑僧一人厚善．僧死數年矣．夢如平生來．語笑良久．且贈詩而去．既覺．能憶兩句曰、父母丘墳畢．兒孫嘆自緣．忘其末聯．復祝曰．若果有靈．勿惜再夢．遂復得之曰、青山無限好．歸去莫留連．明日味其語．疑為不祥．他日自縣歸舍．薄暮矣．被酒策馬獨行．仆在後未至．行二十里．望叢棘間七八人相聚附火．往就之．皆丐者也．環坐不語．細觀其形狀．略與人同．而或斷臂．或缺目．或駢項．無一具體．見王生躍而起．吹其所執燈．燈以豬胞為之．得不滅．震怖疾馳．鬼追之不置．又二十里乃到家．急扣門曰、鬼逐我．門中人鼓譟以出．始散去．遂得病死．
無頦鬼
吾鄉白石村民．為人織紗於十里外．負機軸夜歸．月正明．一人來曰、吾膽怯多畏．聞此地有鬼物夜出．願得俱行．民許之．其人曰、脫有所睹．何以為計．曰、我見之．當擊以軸．腰下插大鐮刀．亦可殺也．其人竦然．行稍後．又呼曰、人言鬼無頦．試視我面．民知其鬼也．舉刀回首欲揮之．頷與胸接．兩眼眈眈然．遂不見．
長人國
明州人泛海．值昏霧四塞．風大起．不知舟所向．天稍開．乃在一島下．兩人持刀登岸欲伐薪．望百步外有篠籬．入其中．見蔬茹成畦．意人居不遠．方蹲踞摘菜．忽聞拊掌聲．視之．乃一長人．高出三四丈．其行如飛．兩人急走歸．其一差緩．為所執．引指穴其肩成竅．穿以巨藤．縛諸高樹而去．俄頃間．首戴一鑊復來．此人從樹杪望見之．知其且烹己．大恐．始憶腰間有刀．取以斫藤．忍痛極力．僅得斷．遽登舟斫纜．離岸已遠．長人入海追之．如履平地．水才及腹．遂至前執舩．發勁弩射之不退．或持斧斫其手．斷三指落舩中．乃捨去．指粗如椽．徐兢明叔雲嘗見之．何德獻說．
秀州司錄廳
秀州司錄廳多怪．常有著青巾布袍．形短而廣．行步遲重者．又有婦人．每夜輒出．惑打更吏卒者．先公居官時．伯兄丞相方九歲．白晝如有所見．張目瞪視．連稱水水．移時方蘇．後兩日、公晚自郡歸．侍妾執公服在後．忽大呼仆地．公素聞鬼畏革帶．即取以縛妾．扶置床．久之乃言曰、此人素侮鬼神．適右手持一物．甚可畏．謂帶也．我不敢近．卻不知我從左邊來．方幸擒執．又為官人打鐘馗陣留我．我即去．願勿相苦．問汝何人．不肯言．至於再三．乃曰、我嘉興縣農人支九也．與鄉人水三者．兩家九口．皆以前年水災漂餓．方官賑濟活人時．獨已先死．今居於宅後大樹上．前日小官人所見．乃水三也．公曰、吾事真武甚靈．又有佛像及土地竈神之屬．汝安得輒至．曰、佛是善神．不管閑事．真聖每夜被髮杖劍．飛行屋上．我謹避之耳．宅后土地．不甚振職．唯宅前小廟．每見輒戒責．適入廚中．司命問何處去．答曰、閑行．叱曰、不得作過．曰、不敢．遂得至此．公曰、常時出者二物為何．曰、青巾者、石精也．稱為石大郎．正在書院牕外籬下．入地三尺許．婦人者、秦二娘．居此久矣．公曰、吾每月朔望．以紙錢供大土地．何為反容外鬼．汝為我往問．明日當毀其祠．曰、官豈不曉．雖有錢用．柰腹中饑餒何．我入人家有所得．必分以遺之．故相容至今默默．食頃復言曰．已如所戒．白之土地．怒我饒舌．以杖驅我出．公曰、曾見吾家廟祖先否．曰、每時節享祀．必往觀．聞飲食芬芬．欲食不得．列位中亦有虛席者．唯一黃衫夫人．見我必怒．又使往覘．俄氣喘色變．徐乃言曰、方及門．為夫人持杖追逐．急反走．僅得脫．所謂夫人者、曾祖母紀國也．公問所須．曰、鬼趣苦饑．願得一飽饌．好酒肥鵝．與眾人共之．無如常時以瘦雞相待也．語畢竦然傾耳．如有人呼之．遽曰、土地震怒．逐我兩家出．今暫止城頭．無所歸托．願急放我歸．自此不敢復來矣．乃解其帶．妾昏睡經日．乃醒．
無縫舩
紹興二十年七月、福州甘棠港．有舟從東南漂來．載三男子．一婦人．沉檀香數千斤．其一男子．本福州人也．家於南臺．向入海失舟．偶值一木浮行．得至大島上．素喜吹笛．常置腰間．島人引見其主．主夙好音樂．見笛大喜．留而飲食之．與屋以居．後又妻以女．在彼十三年．言語不相通．莫知何國．而島中人似知為中國人者．忽具舟約同行．經兩月．乃得達此岸．甘棠寨巡檢．以為透漏海舶．遣人護至閩縣．縣宰丘鐸文昭．招予往視之．其舟刳巨木所為．更無縫罅．獨開一竅出入．內有小倉闊三尺許．雲女所居也．二男子皆其兄．以布蔽形．一帶束發跣足．與之酒則跪坐．以手據地如拜者．一飲而盡．女子齒白如雪．眉目亦疏秀．但色差黑耳．予時以郡博士被檄考試臨漳．欲俟歸日細問之．既而縣以送泉州提舶司未反．予亦終更罷去．至今為恨雲．
詹林宗
鄉士詹林宗．紹興三十二年．讀書於成西妙果塔院．晨起．巾櫛有小蛇．正據巾上．移時方去．逮秋試中第五人．乾道元年．當科舉．往近村大塘湖僧庵肄業．默自禱曰、前三年靈瑞、已得第五．今舉或魁選．當感大蛇為兆．禱之明日．方獨坐作尚書義．有蛇不知從何來．蟠其坐側．伸首顧眄．驚之不動．久乃趨出．詹殊自喜．及揭榜果第一人．
葛師夔
葛師夔、為洪州武寧簿．入府白事．泊於上藍寺．欲以遲明上謁．時方六月．惡從吏同室撓睡．獨設一榻．扃戶而寢．但小吏在戶外．餘皆宿水陸堂．就枕未幾．聞蹋床上人鼾睡．叱之稍止．才欲寐．則聲復厲．葛伸手取溺器．正觸其身．甚怒．須天明治之．洎雞唱．外報可起．既下床．鼾者尚不動．葛出戶．呼小史以燈入．驗為何人．史駭叫曰、死漢也．奔出外．盡呼宿直者與主僧來觀．乃一男子．戴烏帽皂袍束帶．偃然其上．奄奄無喘息．僧識之．驚曰、是寺中素所往來者．死已五日．昨菆於寺後．何以能至此．急邀其子視窆處．棺空矣．他日．又至寺．憩方丈中．主僧相就夜語．葛偶及故人劉縣丞數歲無消息者．僧蓋與劉善．指臥榻曰．丞死於別室．其妻則終此榻也．葛初不知此．頗懼．然不克徙．既寢．展轉不寐．聞擊床屏者三．心矍然．強呼曰、若是故人．何惜明告．即連扣數聲．大呼葛字曰、鳴道安樂否、葛蒙被亟走出．明日遷居．紹興甲子．葛為余幹丞．與予言．今追書之．失劉丞姓字矣．
虔州城樓
紹興十七年夏、先公南遷．予與季弟從行．八月二日、至虔州．泊舟浮橋下．登城樓少休．郡守曾卿端伯慥來見．曰、此非館處．獨郁孤臺可爾．而周康州先居之．明當去矣．姑為一夕留可也．是夜奉先公正中設榻．予兄弟席於旁．丁夜．予起更衣．從北偏門出．一人正理發．發垂至地．時兩仆宿門內．曰汪三、程七．予謂是此兩人．呼之不應．復還視門內．蓋寢如初．固疑之矣．又出焉．運櫛尚未止．面對女墻．足太半垂在外．風吹其發蓬蓬然．心始動乃還榻．明日而先公言汝夜何所往．吾聞抱關老卒雲、樓故多怪．每夕必出．予因道昨所見者．是日徙於郁孤．竟夜不成寐．又聞周康州在館時．有人從房中開二重門走出．意以為盜．呼其子尾逐之．門蓋自若也．
小郗題詩
李謨、居無錫．正與客飲．有道人扣門曰、吾自青城上來．劉高尚先生、使我見公．欲有所言．閽人曰．寶文方飲酒．不敢白．再三請之．不可．道人不樂．曰、假筆來．吾欲記名字．閽人與之．即書戶上曰、日轉庭槐影漸移．重門復屋傳呼遲．不如拂袖穿雲去．說與落花流水知．題畢而去．曰、吾所謂小郗者也．謨聞之．悵恨自失者累日．李綸說．
胡氏子
舒州人胡永孚．說其叔父頃．為蜀中倅．至官數日．季子適後圃．見墻隅小屋．垂箔若神祠．有老兵出拜曰、前通判之女年十八歲．未適人而死．葬此下．今去而官於某矣．問容貌何似．曰、老兵無所識．聞諸倡言、自前後太守．以至余官諸家．所見婦人．未有如此女之美者．鬍子方弱冠．未授室．聞之心動．指幾上香火．曰、此亦太冷落．明日、取熏爐花壺往為供．私酌酒奠之．心搖搖然冀幸得一見．自是日日往．精誠之極．發於夢寐．凡兩月餘．他日又往焉．屋簾微動．若有人呼嘯聲．俄一女子袨服出．光麗動人．鬍子心知所謂．徑前就之．女曰、無用懼我．我乃室中人也．感子眷眷．是以一來．胡驚喜欲狂．即與偕入室．夜分乃去．自是日以為常．讀書盡廢．家人少見其面．亦不復窺園．唯精爽消鑠．飲食益損．父母竊憂之．密以扣宿直小兵．雲夜與人切切笑語．呼問子．子不敢諱．以實告．父母曰、此鬼也．當為汝治之．子曰、不然．相接以來．初頗為疑．今有日矣．察其起居上下．言語動息．無少分不與人同者．安得為鬼．父母曰、然則有何異．曰、但每設食時．未嘗下箸．只飲酒啖果實而已．父母曰、俟其復至．使之食．吾當自觀之．子反室而女至．命具食延之．至於再三、不可．曰、常時來往無所礙．今食此．則身有所著．欲歸不得矣．子又強之．不得已一舉箸．父母從外入．女矍起將避匿．而形不能隱．踧踖慚窘．泣拜謝罪．胡氏盡室環之．問其情狀．曰、亦自不能覺．向者意欲來則來．欲去則去．不謂今若此．又問曰、既不能去．今為人邪鬼邪．曰、身在也．留則為人矣．有如不信．請發瘞驗之．如其言破冢．見柩有隙可容指．中空空然．胡氏皆大喜．曰、冥數如此．是當為吾家婦．為改館於外．擇謹厚婢服事．走介告其家．且納幣焉．女父遣長子與家人來視．真吾女也．遂成禮而去．後生男女數人云．今尚存．女姓趙氏．李德遠說．忘其州名及胡氏子名．
欄街虎
趙清憲公父元卿．為東州某縣令．有婦人亡賴健訟．為一邑之患．稱曰欄街虎．視笞撻如爬搔．公雖知之．然未嘗有意治也．會其人以訟事至廷．詰問理屈．遂杖之．數至八而斃．即日見形為厲．行步坐臥．相追隨不置．雖飲食亦見於杯盤中．公殊以為苦．既罷官．過岱嶽入謁．女鬼隨之如初．暨登殿．焚香再拜．猶立其旁．公端笏禱曰、元卿受命治縣．以聽訟為職．此婦人自觸憲罔．法當決杖．數未訖而死．邂逅致然．非過為慘酷殺之也．而橫為淫厲．累年於茲．至於大神之前．了無忌憚．神聰明正直．願有以分明之．使曲在元卿．不敢逃譴．如其不然．則不應容其久見苦也．禱畢又拜而起．遂無所見．趙公之孫恬說．
李孝壽
政和二年．李孝壽為開封尹．以嚴猛居官．輦轂之下．無敢議其政者．有遊士寓汴河上逆旅中．暴得疾．惛不知人者累日．忽灑然醒．問人曰、大尹安否．曰、無恙．曰、是將死矣．因言病中憒憒．見壁間隱約如一門．久而愈明．金鋪朱戶．高明伉爽．不覺身在門側．排闥而入．庭廡宏麗．類好官府．而寂無一人．徘徊甚久．聞堂上樂作．其聲漸近．女妓數百人．自屏後出．各執樂具．服飾甚都．擁金紫貴人．乘涼輿．徑至廳事．絲管競作．喧轟動地．貴人就坐．女妓環列左右．忽拊掌一聲．悉變為牛頭阿旁之屬．奇形醜貌．可怖可愕．所坐之榻．化為大鐵床．向來金石絲竹．皆叉矛鉆鉆物也．百鬼爭進．剝其衣碎之．屠割焚炙．備極慘楚．號呼宛轉．不可忍視．如是移時．又悉拊掌．則鬼復為妓．床復為輿．叉矛復為金石絲竹．貴人盛服如初．奏樂以入．吾身進退無所向．獨往廡下小室宿焉．不復知昏旦．度如一日許．所見復然．如是者三．漸玩習不甚懼．稍從旁觀之．一鬼忽顧曰、汝為何人．輒至此．將累我．逐吾使出．且闔其戶．因得復生．所見貴人、乃尹也．時孝壽猶無恙．已而有疾．遂改提舉醴泉觀．才一月果死．方孝壽治京師．尤留意奸盜．有白馬甚駿．將入朝．為人竊去．散遣邏者伺諸城門．閱五日．或榜於門曰、白馬已染成烏馬．今行千里矣．蓋盜既得馬．黔其皮鬣．乘以出．故不可捕．明年．濮州諸李遣信致餉．發其篚．馬皮在焉．奸猾能玩人如此．
八段錦
政和七年．李似矩彌大為起居郎．有欲為親事官者．兩省員額素窄．不能容．卻之使去．其人曰、家自有生業．可活妻子．得為守闕在左右．無以俸為也．乃許之．早朝晏出．未嘗頃刻輒委去．雖休沐日亦然．朝晡飲膳．無人曾窺見其處者．似矩嘉其謹．呼勞之曰．臺省親事官．名為取送．每下馬歸宅．則散去不顧矣．況後省冷落．爾曹所棄．今獨如是何也．曰、性不喜遊嬉．且已為皂隸．於事當爾．似矩素於聲色簡薄．多獨止外舍．效方士熊經鳥申之術．得之甚喜．自是令席於床下．正睡熟時．呼之無不應．嘗以夜半時起坐．噓吸按摩．行所謂八段錦者．此人於屏後笑不止．怪之、詰其故．對曰、愚鈍村野．目所未見．不覺笑耳．非有他也．後夜復然．似矩謂為玩已．叱曰、我學長生安樂法．汝既不曉．胡為屢笑．此人但謝過．既而至於三．其笑如初．始疑之．下床正容而問曰、自爾之來．我固知其與眾異．今所以笑．必有說．願明以告我．對曰、愚人耳．何所解．固問之．踟躊良久乃言曰、吾非逐食庸庸者流．吾之師、嵩山王真人也．湣世俗學道趨真者益少．欲得淳樸端敬之士教誨之．使我至京洛求訪．三年於此矣．昨見舍人於馬上．風儀灑落．似有道骨可教．故託身為役．驗所營為．比觀夜中所行．蓋速死之道．而以為長生安樂法．豈不大可笑歟．似矩聽其言．面熱汗下．具衣冠向之再拜．事以師禮．此人立受不辭．坐定．似矩拱手問道．此人略授以大指．至要妙處．則曰、是事非吾所能及也．當為君歸報王先生．以半歲為期．復來矣．淩晨不告而去．明年五月．似矩出知光州．終身不再見．沈度公雅說．
金剛不壞身
醫師能太丞、居京師高頭街．藝術顯行．致家貲鉅萬．晚歲於城外買名園．畜姬妾十輩．全失衛生之理．但每日早起．誦金剛經數卷．既卒三歲．女真犯闕．發其墓．剔取金帶衣服．棄屍道旁．亂定．其子訥修理墳塋．見僵屍暴於墓左．頹然若生．略不少損．乃知金剛不壞身之說．非虛語也．訥精於產科．官至遙郡團練使．陷虜在陳王悟失家．為先君言．
黃士傑
南劍州將樂人黃士傑．母余氏、夢人持省試榜告曰、爾子得官．母曰、吾子不讀書．何由得．曰、天命已定．出示之．乃黃光弼也．母曰、吾長子士安已入道．少者名士傑．無此人．曰、改名而字元翰可也．母誌諸壁而不言．紹興四年．士傑欲應秋舉．母曰、若素不學．徒有往反費．不可．士傑以告叔父．叔為之言．母曰、必欲往須更名．名不改不可試．叔謂士傑曰、汝母所見若是．其可違．乃具紙筆往請．母即書黃光弼字元翰．果預薦．次年登科．士安後名大成．予嘗見之於嶺外．大成說．
二盜自死
族弟、爟．紹興十八年．為坑冶司檢踏官．自鄱陽如信州．與縣小胥某偕行．至余幹．族人為尉．以酒肴犒從者．小胥空腹飲數杯．醉不能起．爟先行．待之終日不至．越三日、遣一介還．緣道訪之不得．胥有端硯甚大．酷愛之．常置腰間．是日乘醉行．有兩人視其腰下．疑為白金也．殺之．探其物非是．乃束以菅薦．投諸江．略無一人知者．明年．二盜共在一處．白晝擾擾．如與人爭辯狀．自言曰．曩實誤殺汝．吾過矣．為傍人說去年事．歸及家皆死．
劉正彥
宣和初．陜西大將劉法．與西夏戰死．朝廷厚恤其家．賜宅於京師．其子正彥．既終喪．自河中徙家居之．宅屋百間．西偏一位素多鬼．每角門開．必見紫衣金章人．如唐巾幘．裴回其中．小童拱立於後．亦時時來宅堂．出沒為人害．正彥表兄某、平生尚膽氣．無所畏．獨欲窮其怪．乃書刺往謁．置於門外．少選門自開．紫衣端笏延客入．設茶相對．儀矩殊可觀．詢其何代人．何自居此．曰、居此三百年．在唐朝實為汴宋節度使．以臣節不終．闔宗三百口．並命此處．至今追思．雖悔無及也．客曰、歲月如許．胡為尚淪鬼錄．曰、負罪既重．受生實難．非得叛臣如吾者相代．未易可脫．客曰、為公僥福於釋氏．作水陸法拯拔．以資冥路若何．曰、無益也．然且試為之．客退語正彥．他日．呼闍梨僧建道場於廳事．甫入夜．紫衣者據胡床而觀．小童在傍幾．執事之人無不見．僧獨懼．振杵誦降鬼神咒．才出口．紫衣已覺．厲聲呼小童曰、索命去．童趨而前．僧即仆地．如為物搏擊．乃告曰、我實殺汝．焚其骨．以囊貯灰．掛寺浮圖三級下磚隙中．無一人知之．今不敢隱．願舍我．逾時乃醒．紫衣與童皆不見．問之元不知所言．此童蓋為僧所棰殺．死後乃從紫衣者．僧見之故懼．至建炎中．正彥卒以逆誅．
王敦仁
胡汝明待制舜陟帥廣西．與轉運使呂源．以職事相失．府吏徐竽者、獲罪於胡．杖而逐之．陰求胡過失以啖源．得其邕州買馬折閱事．劾奏於朝．故相秦檜入其言．紹興十三年．遣大理丞袁楠．燕仰之．為制使鞫治．是歲六月．捕胡下吏．凡一時左證皆就逮．竽亦對獄．才旬日．胡死獄中．二承懼．秘不使言．陽令府中召醫入．諭醫者王敦仁、使證為病篤．舁出外．竽亦得歸家．行未至．忽斂衣襟曲躬向空而揖．曰、待制在此．即時病．及家而死．後三年六月．敦仁以疽發背死．憑其家人言曰、我頃入獄視胡待制．時實已死．我畏寺丞之責．妄言疾勢八分．合服鐘乳．藥至已無所付．自飲之而出．致其冤不得直．今須我對於地下．呂源受代．居衡州．且死．戒子弟治身後事．指其棺曰、入此見胡待制．時大費分說在．竟亦不起．又胡公在獄時．得以一婢自隨．後嫁桂林．眾人白晝見胡從外入．曰、急須汝證吾冤．勉為吾行．婢曰、待制有命．敢不從．胡喜而出．婢具告其夫．將更衣索浴．未及而逝．
崔婆偈
東平梁氏乳媼崔婆．淄州人．為宣義郎元明乳母．平生茹素．性極愚．不能與同輩爭長短．主母晁夫人．留意禪學．崔朝夕在旁．但能誦阿彌紘佛．虔誠不少輟．不持數珠．莫知其幾千萬遍．紹興十八年．年七十有二．得疾洞泄不下床．然持念愈篤．忽若無事時．唱偈曰、西方一路好修行．上無條嶺下無坑．去時不用著鞋襪．腳踏蓮花步步生．諷詠不絕口．人問何人語．曰、我所作．婆婆何時可行．曰、申時去．果以其時死．十月五日也．用僧法焚之至盡．舌獨不化．如蓮華然．元明子友．
張銳醫
成州團練使張銳、字子剛．以醫知名．居鄭州．政和中．蔡魯公之孫婦有娠．及期而病．國醫皆以為陽證傷寒．懼胎之墮．不敢投涼劑．魯公密信邀銳來．銳曰、兒處胞十月、將生矣．何藥之能敗．如常法與藥．且使倍服．半日兒生．病亦失去．明日婦大泄不止．而喉痹不入食．眾醫交指其疵．且曰、二疾如冰炭．又產蓐甫爾．雖扁鵲復生．無活理也．銳曰、無庸憂．將使即日愈．取藥數十粒．使吞之．咽喉即平．泄亦止．逮滿月．魯公開宴．自諸子諸孫及女婦甥婿合六十人．請銳為客．公親酌酒為壽．曰、君之術通神．吾不敢知．敢問一藥而治兩疾、何也．銳曰、此於經無所載．特以意處之．向者所用．乃附子理中圓．裹以紫雪耳．方喉閉不通．非至寒藥不為用．既已下咽．則消釋無余．其得至腹中者．附子力也．故一服而兩疾愈．公大加嘆異．盡斂席上金匕箸遺之．慕容彥逢、為起居舍人時．母夫人病．亦召銳於鄭．至則死矣．時方暑．銳欲入視．慕容不忍．意其欲求錢．乃曰、道路之費．當悉奉償．不煩入也．銳曰、傷寒法、有死一晝夜復生者．何惜一視．不得已延入．銳揭面帛註視．呼仵匠語之曰、若嘗見夏月死者面色赤乎．曰、無．口開乎．曰、無．然則汗不出而蹶耳．不死也．無亟斂．趨出取藥．命以水二升煮其半．灌病者．戒曰、善守之．至夜半大瀉．則活矣．銳舍於外館．夜半時．守病者覺有聲勃勃然．遺矢已滿席．出穢惡物鬥余．一家盡喜．敲門呼銳．銳應曰、吾今日體困不能起．然亦不必起．明日方可進藥也．天且明．徑命駕歸鄭．慕容詣其室．但留平胄散一貼而已．母服之．數日良愈．蓋銳忿求錢之疑．故不告而去．紹興中入蜀．王秬叔堅問之曰、公之術古所謂十全者幾是歟．曰、未也．謹能七八耳．吾長子病．診察色．皆為熱極．命煮承氣湯．欲飲之．且飲復疑．至於再三．將遂飲．有如掣吾肘者．姑持杯以待．兒忽發顫悸．覆綿衾至四五．始稍定．汗下如洗．明日而脫然．使吾藥入口．則死矣．安得為造妙．世之庸醫．學方書未知萬一．自以為足．籲可懼哉．王櫃叔堅說．
餘杭宗女
唐信道、宣和五年．自會稽如錢塘．赴兩浙漕試．館於普濟寺．寺後空室有旅櫬．欲觀之．僧止之曰、是中乃一婦人．棺半開半闔．時時出與人往來．非數人同入視不可．唐曰、豈有秀才畏鬼者乎．竟獨往．棺上誌曰、某王宮幾縣主之柩．蓋距是時已四十年矣．一女子可二十許歲．粉黛鉛華．如新傅者．容色與生人無少異．驚嘆而出．還會稽．以語吳棫材老．材老曰、是烏足為異哉．吾居餘杭縣寺中．亦有宗女柩寄僧坊者．每夕與僧飲酒歌笑．旁若無人．通衽席之好．遲明就木．僧必送之以往．如是二年．事浸聞其父．父怒．謀舉而焚之．母夢女悲泣告曰、兒不幸死．而冥數當與僧合．自知淫穢．以貽父母羞．然腹已有孕．儻不得生子．則沉淪幽趣．長無脫期．願少緩三月．使畢此緣．然後就焚．無害也．母亦泣而寤．以告夫．夫愈怒．曰、兒已死．乃與庸僧遊．又欲為生子．吾不能受此辱．必焚之乃可．是夜母及一家人悉夢女來．如前訴之語而加苦切．申言至數四．明日合詞白其父．父堅忍人也．愈益怒．不俟所擇日至．立呼凶肆之人．輿薪厝火．斧棺而爇之．其腹皤然．少焉折裂．果有嬰兒．已成形矣．信道說．
金馬駒
京師人郭自明太尉．以事太宗藩邸．恩至濮州刺史．賜宅於炭坊巷．嘗夜半聞屋上甲馬奔驟聲．怪之．遣人出視．見一馬大如貓而差高．馳走不止．一卒以荻帚撲得之．取至地．乃黃色小馬．蓋生物也．收養於家．久而馴熟．出入無所畏．郭氏寶惜之．遇食時．婦女翦嫩草如絲縷．手日餵飼．呼為金馬駒．後為人誤擊其足．微有損處．然嘶鳴飲齕自若也．又一夕．有人扣門曰、還太尉馬錢．守者以告．遣視駒已死矣．及啟關．五百千宛然在地．郭氏取錢而瘞其駒．更數歲．發瘞而觀．則成一金馬．旋化為銅．所損足已落．至今猶在．其玄孫繪居鄭州新鄭者、實藏之．繪從弟沰說．
湖口龍
池州每歲發兵三千人．遣一將督戍江西．率以夏五月會於豫章．番休而歸．紹興二十五年．統制官趙、受代去．行兩日．泊舟順濟祠下．祭罷．攜妓入廟飲酒．以舟中苦熱．命設榻於西廂飲福廳．將翼日早發．廟祝知神不樂．不敢明言．但雲、龍王不在廟．出巡江矣．度一二日西歸．大軍若果行．懼或相值遇．不便也．素膽勇．且被酒．聞祝言．殊不信．叱曰、師行何所畏．如期打鼓發舩．行未至湖口縣三十里．遙望若有山橫前．舟人震恐．以為真山．竦身立觀之．少焉北風大作．白浪湧起如屋．見向所謂山者、乃大赤斑龍．無首無尾．其身長正與江闊等．擁水而南．猶命射之．百矢俱發．其來愈近．始懼．急回桌奔入小避之．矴纜方畢．龍直前而過．寒風肅然．當盛暑、皆有挾纊意．久之乃息．他舟覆者數十艘．沉士卒數十人．巨商同宗行者．亦多溺死．時外舅鎮江西．具列其事．獨諱廟中之過雲．
吳信叟
卿樞王恭簡公時亨．紹興丁卯歲、為明州節度推官．時吳信叟罷右史鄉居．與賓客罕還往．唯樞及簽判王某、鄞縣宰劉某、三人者．得陪杖屨．然信叟與樞厚甚．一日延之坐．問曰、君家祖塋相對．當有三峰峙立．水流其前．是否．樞驚曰、然．公何以知之．曰、吾非瞽史．但習靜滋久．中心泊然．或可以前知．豈特此也．君異時官職亦可言．從此十年．當為館職．歷著廷．嘗教王府．由柱下史至侍從．然後出為大帥．乃入秉樞極．劉宰固佳士．但壽算垂盡．得終此任幸矣．王簽判亦碌碌一兩政．皆非君比．樞雖素敬之．然亦疑信居半．且謂已第二人及第．一任回．便可覬入館．不應在十年後．既而劉卒於鄞．王簽判亦偃蹇．樞受代改官．才得洪州教授．待久次．丙子歲、乃之官．會信叟入為給事中．薦之．召拜校書郎．閱兩月除佐著作兼二王府教授．而信叟遷吏部侍郎．樞往賀．留與飲．情意戀戀．臨上馬謂曰、見君止此耳．樞訝其言不祥．已而為銓試考官．在貢院．聞信叟坐論事罷知毗陵．即去國．固已不及見．暨出院．遣使持書問訊．至蕭山．則信叟死於縣驛矣．樞果自右史登掖垣．出鎮蜀道．還朝同知密院而薨．考其所言．無毫釐不合．王公說．
王先生
濮州王老誌先生．以道術知名．濮有士人．饒口辯．欲以語窮之．往造焉．其居四面環以高墉．但開狗竇出入．士人匐匐就之．方談詞如雲．忽地下旋渦坼．俄已盈尺．中有鱗甲如鬥大．先生謂客曰、子亟歸．稍緩必致奇禍．士人遽出．行未五里．雷電雨雹倏起．馬踡跼不行．偶得一土室．入避之．望先生庵廬．百拜乞命．僅得脫．其他事多見於蔡絳國史後補．
義烏古甕
金華喻葆光、字如晦、義烏人也．紹興丙辰正月、命奴江陸、耕所居之南前郭園．耕未竟．土中洞然有聲．牛為之驚．陸意其下有藏窖．輟耕掘地．深二尺．得瓦缶．廣六寸．厚一寸．形模甚古．下覆一甕．甕正圓．可容三斗黍．四耳附口口徑四寸．視之其色蒼然．扣之其音鏗然．發缶窺之．枵然無有也．洗滌滓垢．置之几案間．莫有能別其為何代物者．遇客至、則以盛酒．葆光之子良能．嘗作古甕賦．至今存焉．
夢女屬對
喻叔奇良能紹興丁巳閏十月十三日、夜、宿於居之南齋．夢友人相攜至一處．雲窗霧合．幽閨繡戶．蕭灑可愛．如名妓家．一女子方笄歲．秀色靡曼．衣制嫻雅．床毾茵席．蘭麝之芬郁然．屏幾供張．皆華好相稱．坐良久．女子顧曰、妾有隔句．欲煩郎君屬對如何．叔奇唯唯．乃言曰、皇天生奚酎之人．見魚便摸．言畢．以紙授客使書．又改人字作才字．叔奇問酎字若何書．曰、從酉旁寸者是也．何謂奚酎．曰、人之風流者為奚酎．何謂見魚便摸．曰、猶言見哄便打耳．叔奇方事科舉．以功名為心．意不在色．即答之以他語曰、元氣鐘太阿之劍．逢虎須爭．女子熟視微笑．又欲令和詩．未及言而夢覺．雞既鳴矣．二事皆叔奇說．
閩清異境
福州閩清縣、近村有大溪．溪北有寺．溪南大山長谷．草樹延．父老相傳．自古以來．人跡所不到．到則遇奇怪．有三僧從他處來．皆好尋幽選勝．欣然欲往．相與裏糗糧．拏小舟．度彼岸．為三宿計．行未久．滿道蛇虺縱橫．踐之以過．異鳥形容可憎．鳴噪紛紛．觸目生怖．不半日．兩人願還．一僧獨奮曰、出家兒視死為等閑．況怖懼乎．我將獨往．乃並兩人所賫．草行露宿．愈益南去．二之日、蛇鳥漸少．稍有徑路可尋．三之日、亦覺倦苦．遙望山下木杪炊煙起．知有人居．復行前抵其處．得茅屋一間．寂不見人．僧就憩．取亂葉爇之．俄一人自外荷鋤至．架鋤於門上．趨近附火．視之、人也．不交一談．袖中出芋十枚．炮熟指其半與僧．自食其半．既暮、徑臥土榻上．僧亦同宿．終不相誰何．天將曉．人已去．僧亦從此歸．沿道處處記之．到寺具以所見語兩人．兩人悔前日空反．乃相約重尋之．歷三日、與曩所記無異．及大木下．則茅屋已焚．但斫木皮尺餘．題詩其間曰、偶與雲水合．不與雲水通．雲散水流去．杳然天地空．悵然而歸．後無有能去者．何德獻說．
巢先生
紹興八年、無錫縣有道人、曰眉山巢谷．年百十七歲．少時與東坡兄弟往來．狀雖甚老．然面不黧皺．瞳子碧光炯然．飲酒食肉皆過人．舅氏太學博士沈公體仁、居高村．距縣十餘里．谷每杖策至．輒留連信宿．自言三十歲時逢異人．謂已壽不長．至五十五歲數盡．因授以秘法．使記其歲月日時．俟時至．當即靜室步北斗．而被髮臥魁星下．必可免．自是每十五年．輒有大厄．須五如此．若滿百二十歲．則長生不死矣．始時在宿州天慶觀．以正月十六夜當死．如異人教．絕食一日．從道士借空房．托雲行氣．屏處其中．正晝已見鬼物紛紜．如有所追捕．夜且半．來者愈密．周旋室內．至踐髮膚以過．然身殊輕．不能壓．人皆咨嗟叱咤曰、必在此．何以不見．失今夕不取．吾曹罪在不赦．奈何．其夜擾擾幾達曉．寂無所聞．乃敢出．凡四度若此．所見皆同．今年又當爾．未知終可脫否．至十一月二十一日．遍告邑中所善者．乃還寓舍閉戶．過三日、人訝其不出．發戶視之．已死．鼻端一道正白．不知以何日終．豈非造化大限．竟不可逃乎．蘇黃門作巢公傳．已言其卒於嶺南．今此其人豈是乎．惜無有人以此問之者．舅氏說．
松毬
紹興戊午冬、予兄弟同奉先夫人之喪．居無錫大池塢外家墳庵．庵前後巨松二萬株．次年春、兩松各結一毬．松高四五丈．毬生其顛．四向翠葉圍繞．宛然天成．庵僧紹明曰、近村邊氏墓松．亦曾如此．其狀差小．而其孫安野秀才預薦．今數二而大．豈非沈氏有二子登科乎．是時內兄沈自強、自求、方應進士舉．既而皆不利．而予伯氏、仲氏、乃以壬戌年中博學宏辭．蓋習此科時．正在庵肄業．遂合二毬之瑞．
梁元明
予友婿梁元明．嘗夢入冥府．冥官令詣曹對狀．戒之曰、還家勿泄於人．雖父母妻子．亦不可言．若犯令當滅族．梁再拜受命．追者導之還．經地獄門．引入至鑊湯．見獄卒以長叉叉囚置鑊內．骨肉糜爛．腥臭逆鼻．正如人間瓠羹然．是夜夢覺．以告其妻．妻亦不敢問所供何事．梁自是不食瓠羹．雲聞其氣輒嘔逆．後三年．從桂林如衡山．道經零陵．逢他人喪柩．書銘旌曰漢陽軍簽判梁宣義．詢其鄉里．曰東平人．元明新調漢陽簽幕．鄉貫官氏皆同．深惡之．竟不及赴官而卒．時紹興十四年．
玉華侍郎
莆田人方朝散．失其名．政和初．為歙州婺源宰．病熱困臥．覺耳中鏘鏘天樂聲．少焉有女童二十四輩．各執旌纛幢幡至前．俄采雲從足起．掩苒飛騰．瞬息間到一城．城中大樓明奐高潔．金書其門曰、太華之宮．正中設榻使就坐．侍女列立．長髯道士乘雲至．碧冠霞衣．執玉簡．直前再拜．方驚起欲致答．道士拱手．言某於先生役隸也．願端坐受．敬拜畢．跽白曰、碧落洞玉華宮莫真君敬問先生．瑤臺一別．人間甲子周矣．嗣見有日．欽遲好音．方懵然不知所答．道士曰、下土混濁．能移人肺腸．先生應已忘前事．今當縷陳之．先生唐武后時人也．生於冀州．能屬文．而嗜酒不檢．浮沉里中．時河北大疫．死者如亂麻．先生書所得藥方．揭於通衢間．病者如方治之．即愈．由此相傳益廣．所活不可計．夢中有人告曰、子陰德上通於天．上帝嘉其功．當以仙班相召．先生素落魄．且自恃將為天人．愈益放誕．竟以狂醉墮井死．死後久之．乃用前功．得召見於白玉樓．蓋李長吉所作記處也．時有四人同召．當試文一首．帝自書大道無為賦為題．先生有警句曰、帝鑿竅而喪魄．蛇畫足而失杯．帝覽之大喜．擢列第一．拜為修文郎．專以文字為職．繼有玉華侍郎之命．同寮十八人．皆上清仙伯也．每侍帝左右．出則陪從金輿．嘗曉幸紫霞宮．宮人不知輦至．或晚起．才畫一眉．即趨出迎謁．帝顧之笑．命諸侍郎賦詩．先生卒章雲、曉妝不覺星輿至．只畫人間一壁眉．帝吟諷激賞．卒以恃才怙寵．為眾所嫉．下遷群玉外監．既陛辭．帝曰、群玉殿乃吾圖書之府．非卿文學出倫．未易居此．是後宴見稍疏．一日、帝與諸仙遊瑤圃．思先生之材．遣使來召．先生辭以疾．獨與侍女宋道華泛舟池上．執手眷眷．有人間夫婦之想．為使者所劾．帝批其奏曰、男為東家男．女為西家女．皆謫墮人世．道華生於蜀中．而先生乃為閩人．先生既登第．為邵武判官日．帝命召還．有不相樂者．奏雲．邵武分野．炎氣方重．須此人仙骨以靜之．乃止．近已有詔更一紀復故處．莫真君乃代先生為侍郎者．懼塵世易流．又有他過．則仙梯愈不可攀．故遣弟子來．鄭重達意．宋道華者、先已得歸正．持寶幢立於側．拜而言曰、人世紛綸真可厭苦．若得再入碧落洞中．望見金毛師子．千秋萬歲．永無閑思念也．方君聞兩人語．始瞿然如有所省．道士及眾女皆謝去．遍體汗流．遂寤．蓋已三日．即召會丞尉及子孫．歷道所見．遂申郡乞致仕．時年六十有二．後不知所終雲．先君頃於鄉人胡霖卿涓處得此事．亦有人作記甚詳．久而失去．詢諸胡氏子及婺源人．皆莫知．但能道其梗概如是．今追書之．復有遺忘處矣．
永平樓
饒州永平監樓．南臨番江．紹興三十二年．會稽陸瀛、毗陵張抑、居官舍．晚飲微醉．同登樓憑欄立．傍無侍史．方縱談呼笑．有婦人不知所從來．立於兩人中間．亦憑欄笑曰、爾兩人在此說甚事．未及答．已無所睹．皆大驚悸．急下樓．後不敢復往．郭□已說
唐氏蛇
唐信道、於會稽所居．治松棚畢．俯見短枝出地二寸許．以為松也．將拾棄之．其物蠢蠢有動態．拔之不出．呼童發土取之．則漸大．凡深數尺．蓋一異蛇也．尾細如箸．其身乃粗大與人臂等．至頭復甚小．與尾相稱．越人皆所不識．予前誌有融州蛇事．與此相反雲．唐說
鞏固治生
方城人鞏固者、以機數治生．其鄰周氏素富．一旦男子相繼死．但餘一老媼並十歲孫．固置酒延媼．以善言誘訹之．開以利害．曰、媼與孫介處．而挾田宅貨財自衛．是開門揖盜之說也．曷若及身強健時．盡貨於我．我當資給媼終老．育而孫使成人．若何．媼大喜．以賤價求售．其直不能什二．固才得之．即逐使離業．而盡室徙居之．徙之日．命數僧具道場慶謝．至夜半．大聲從井中出．旋繞滿宅．到曉乃止．固竟居之．甫一歲．虜人犯唐州．鞏氏數十口．皆死其處．無一得免者．
劉氏葬
劉延慶少保少孤．後喪其祖．卜葬於保安軍．有告之曰、君家所卜宅兆．山甚美而不值正穴．蓋墓師以為不利己．故隱而不言．若啟墳時．但取其所立處．則世世富貴矣．如其言．墓師汪然出涕曰、誰為君言之．業已爾．無可柰何．葬後不百日．吾當死．君善視我家．當更為君擇吉日良時以為報．某日可舁柩至此．俟見一驢騎人．即下窆．無問何時也．劉氏聞其說亦惻然．但疑驢騎人之說．及葬日．遷延至午．乃山下小民家驢生駒．毛色甚異．民負於背．將以示其主．遂以此時葬焉．越三月．墓師果死．延慶位至節度使．子光世、至太傅揚國公．劉堯仁山甫說．山甫揚公子也．
肇慶土偶
鄭安恭為肇慶守．有直更卒．每夜半．見城上亭中火光．往視之．乃十餘人及小兒數輩聚博．卒有膽不懼．戲伸手乞錢．諸人爭與之．幾得三千以還．明日驗之．真銅錢也．不以語人．次夕又如是．遂賂掌宿節級．求專直三更．所獲益富．逾兩月矣．會軍資庫失錢千餘緡．並銀數百兩、揭榜根捕．或告雲．此卒近多妄費．又衣服鮮明．可疑也．試擒之．詰其為盜之端．不能隱．具以實言．鄭意必土偶為奸．乃係卒使人部往．遍索諸廟．至城隍廟中有土偶．狀貌類所見者．碎之．腹中得銀一笏．盡剖之皆然．因發地．凡偶人下．各得數十千．合此卒用過之數．更無少差．即盡毀偶像．其怪遂絕．安恭說
韓信首級
席中丞晉仲旦政和中．為長安帥．因公使庫頹圮．命工改築．於地中得石函一．其狀類玉．蓋上刻韓信首級四字．乃篆文也．其中空無一物．即徙於高原．祭而掩之．朝奉郎鄭師孟說．鄭與席為姻家．
江東漕屬舍
江東轉運司、在建康府．三屬官廨舍處其中．其最北者．相傳有怪．前後居者多不寧．隆興二年．陳阜卿為守．湖州通判方釋之、送女嫁其子．館是舍．見東窗壁間．人影雜沓．謂墻外行人往來．不以為異．如是者終日．試往就視．則人物長不滿尺．騎從甚盛．如世之方伯威儀．馳走不絕．方君懼．即他徙．趙善仁獨不信．故往宿焉．中夜聞呼其姓名．晨起求巾幘衣服．皆不見．乃盡懸於樑上．皇恐而出．郡人言此地昔嘗為廟雲．釋之說
王晌惡讖
王晌神道．在京師時．從妙應大師問相．得兩句偈曰、姓名不過程家渡．出郭猶行十里村．紹興丙子歲、罷當塗守．在宜興縣．又從達真黃元道求詩、其末句曰、巽嶺直下梅家店．福祿難過醜年春．會江東提舉官呂忱中．發其在宣城時事．置獄廣德軍．所按無實狀．獄不成．移鞫徽州．出廣德南門．過一嶺．問其名．曰巽嶺．固已不樂．至渡頭客舍小憩．則梅家店也．矍然惡之．不覺墮淚．同行士人衛博寬釋之．少解．命仆具酒．老兵就戶限椎鹿脯．晌責其不潔．兵恚曰、此與建康府不同．何足校．晌忿其不遜．盛怒．酒杯落地．即得疾不起．時丁丑年正月九日也．渡曰程家渡．去廣德恰十里．孫璉說
秦昌時
秦昌時昌齡．皆太師檜從子．紹興二十三年．昌齡宮觀滿．將赴調．見達真黃元道．戒曰．君壽命不甚永．然最忌為宣州官．若得之．切不可受．受必死．既而添差寧國軍簽判．不欲往．具以事白其叔父．叔父誚責之．遂受命．以九月十八日至家．五日而死．竟不及赴官．昌時自浙東提刑來會葬．聞達真在溧陽．往見之．達真曰．今年葬簽判．明年葬提刑．吾將往會稽奉送．昌時怒且懼．明年十二月十二日、果訪之於會稽．取紙寫詩．有二五相逢路再迷之語．昌時曰、壽止二年或五年邪．曰、否．二月或五月邪．曰、否．然則但二日五日乎．曰、恐如是．時會稽守趙士粲檮．提舉常平高百之．皆在坐．密問曰、提刑方四十五歲．精爽如此．何為有是言．曰、去歲見之於溧陽．神已去幹．曾與約送葬．壽夭定數也．何足訝．今不過七日耳．是月十八日、昌時具飯．召百之及其婿馮某．達真在焉．昌時坐間．取永嘉黃柑．手自銓擇．達真隨輒食之．食數顆．又擘其餘．擲之地．昌時以情白日．叔父生朝不遠．欲持以為壽．願先生勿相苦．達真嘻笑曰、自家死日不管．卻管他人生日．左右見其語切．皆伸舌縮頸．昌時不樂．顧百之及馮婿招之出．自掩關作書．囑虞候曰、若黃先生尋我．但以睡告．虞候立戶外．忽聞筆墜地．入視之．已仆於胡床．涎塞咽中革革然．其家呼醫巫絡繹．妻詹氏泣拜達真求救．笑曰、吾曩歲固言之．今日專來送葬．命止於此．雖扁鵲何益．善視之．三更當去矣．至時果死．
成都鑷工
政和初．成都有鑷工．出行廛間．妻獨居．一髽髻道人來．求摘耏毛．先與錢二百．妻謝曰、工夫不多．只十金足矣．曰、但取之．為我耐煩可也．遂就坐．先剃其左．次及右．既畢．回面則左方毛已茁然．又去之．右邊復爾．如是至再三．日過午．妻不勝倦厭．還其錢．罷遣之．夫歸具以告．夫慍曰、此必鐘離先生也．何為拒之．正使盡今日至明日為摘鬄．亦何所憚．吾之不遇命也．即狂走於市．呼曰、先生舍我何處去．夜以繼日．饑渴寒暑皆不顧．如是三四年．遍歷外邑以至山間逢樵人弛檐．樵詰之曰、汝何為者．告以故．樵者曰、此神仙中人．彼來尋君則可．君今僕僕一生亦何益．吾雖至愚．然聞得道者．非積陰功至行．不可僥冀．吾有秘術授君．君假此輔道．摩以歲月．儻遂如願．戲拔茅一莖噓之．則成金釵．謂工曰、試用我法為之．當有濟．工曰、此皆幻術不足學．我所願則見先生耳．樵者曰、君未見其人．正遇之何以識．曰詢於吾妻得其貌．已圖而置諸袖中矣．樵者曰、然則君三拜我．我能令君見．工設拜拜起．樵問曰、視吾面何如．曰、猶適所睹耳．再拜又問、至於三．視之無復樵容．儼然與所圖無少異．曰、汝直至誠求道者．汝哀號數年．聲徹雲漢間．上帝亦深憐汝誌．故令吾委曲喚汝．汝從我去．遂與俱入山中．後二年還鄉．別其所知而去．至今不再出．
武夷道人
建州崇安縣武夷山．境像幽絕．中臨清溪．盤折九曲．遊者泛舟其下．仰望極目．道流但指言古跡所在．雲莫有登之者．紹興初、有道人至沖佑觀．獨欲入訪洞天．經數月．尋歷殆遍．無所遇．忽於山崦間得草庵．有道姑屏處．長眉紅頰．旁無侍女．問其來故．謂曰、洞天有名無形．相傳如是．吾處此久矣．不見也．道人曰、業欲一往．要當盡此身尋之．時天色陰翳．日已暮．姑邀宿庵中．道人謝曰、子婦人獨居．於義不可．曰、非有他也．茲地多虎狼．恐或傷君耳．竟不肯入．危坐於戶外．夜未久．果有虎咆哮來前．姑急開門呼之．答曰、寧死於虎．決不入少焉．又增一虎．嘷嘯愈甚．姑又語之曰、此兩黑虎性慈仁．餘皆搏人不遺力．君將為齏粉矣．道人守前說不為動．俄而五虎同集．銜其頭足以往．才十數步．擲於坡下而去．體無少損．遂堅坐達明．姑延入坐．嘉嘆曰．子有誌如此．非我所及．洞天蓋去此不遠．然尚隔深淵．淵闊十餘丈．驚湍怒流．但一竿竹橫其上．非身生羽翼不可過．亦時時有雙髻樵人往來．子試往．幸而相遇．當拜而問塗．不然無策也．既至．溪流洶湧崩騰．木石皆振．弱竹裊裊．不可著腳．適逢樵者出．乃前再拜．樵者矍然退避曰、山中野人．採薪以供家．安敢當此．具以所欲拱白之．樵始秘不言．既而曰、誰為君道此．曰、聞諸庵中女．樵怒曰、多口老婆．妄泄吾事．令道人閉目．挽其衣以行．覺如騰虛空．雲龍出沒．頃洞兩耳間．既履地．乃在平岡上．宮殿崔嵬．金鋪玉戶．一人碧冠朱履．顧左右曰、安得有凡氣．道人趨出稽首．碧冠叱曰．誰引汝來．以樵者告．即遣追至前．袒其背．以鐵拄杖鞭之三百六十．血肉分離．骨破髓出．道人亦戰懼．碧冠曰、洞天乃高仙所聚．汝何人．乃得輒至．貰汝罪．宜速回．積行累功．他時或可來．命取水一杓飲之．中有胡麻飯一顆．飲水畢嚼飯．咀咽移時．僅能食三之一．腹已大飽．碧冠笑曰、汝食吾飯一粒．尚不能盡．豈得居此．遂還．至崖下．見被杖者呻痛草間．曰、坐汝至此．吾方被謫墮．不知經幾百劫．乃得釋．汝去矣．歸塗不復見溪．安步長林．而足常去地寸許．回望高山深谷．窅非昨境．道姑與庵亦失其處．遂棲於巖石中、至今猶在．黃元道七八年前曾見之．雲山東人也．
龍泉張氏子
處州龍泉縣米鋪張氏之子．十五歲．嘗攜鮮魚一籃．就溪邊破之．魚撥剌不已．刀誤傷指．痛殊甚．停刀少憩．忽念曰、我傷一指．痛如是．而群魚刮鱗剔腮剖腹斷尾．其痛可知．特不能言耳．盡棄於溪．即日入深山中．依石竇以居．絕不飲食．父母怪兒不歸．意其墮水死．明年寒食．鄉人遊山者始見之．身如枯臘．朐瘠見骨．然面目猶可認．急報其父母來．欲呼以歸．掉頭不顧．曰、我非汝家人．無急我．父母泣而去．後十年復往視．則肌體已復故．顏色悅澤．人不知所以然．今居山二十餘歲矣．四事皆黃達真說
劉子文
劉總、字子文、紹興初．為忠州臨江．今秩滿寓居鄰邑墊江縣．有子曰侍老．六歲矣．子文忽見其乳嫗旁有小兒．長短與侍老相似．意其與外仆私通所生者．以咎其妻．妻李氏癡懦．不能治家．然知為妄也．應曰、無是事．子文怒．時已苦股痛．常策木瓜杖．即抶妻背使出．往白其母．母曰、兒誤聞之．安得有是言．子文嗟恚曰、吾母尚如此．復何望．歸舍以果誘侍老曰、爾乳母夜與何人寢．其兒為誰．侍老愕然不能對．子文遽前執其手．攫拏不置．左右急救之．猶敗面流血．遂呼嫗逐去之．曰、汝來我家數年．兒亦長矣．乃以奸穢自敗．以吾兒故．不忍治汝．汝好去．嫗泣拜出．子文目送之．笑語侍人曰、渠兒已相隨出門．醜跡俱露．而家人共蔽匿之．何也．眾知其將病．不旬時果被疾死．病中時自言我數與太守爭辯不得．汝非不知．何為相守不去．後其弟縡雲、子文為夔州士曹日．獄有一囚．在生死之間．郡守欲殺之．子文不強爭．囚竟死．則病中所見．疑其祟雲．子文、予外姑之兄也．
九華天仙
紹興九年．張淵道侍郎．家居無錫縣南禪寺．其女請大仙．忽書曰、九華天仙降．問為誰、曰、世人所謂巫山神女者是也．賦惜奴嬌大曲一篇．凡九闋．【其一曰】、瑤闕瓊宮．高枕巫山十二．睹瞿塘千載．灩灩雲濤沸．異景無窮．好閑吟滿酌金卮．憶前時楚襄王．曾來夢中相會．吾正鬢亂釵橫．斂霞衣雲縷．向前低揖．問我仙職．桃杏遍開．綠草萋萋鋪地．燕子來時．向巫山朝朝行雨暮行雲．有閑時．只恁畫堂高枕．【瑤臺景第二】繞繞雲梯．上徹青霄霞外．與諸仙同飲鎮長春醉．虎嘯猿吟．碧桃香異風飄細希奇．想人間難識這般滋味．姮娥奏樂簫韶．有仙音異品．自然清脆．遏住行雲不敢飛．空凝滯．好是波瀾澄湛．一溪香水．【蓬萊景第三】山染青螺．縹渺人間難陟．有珠珍光照．晝夜無休息．仙景無極．欲言時汝等何知．且修心．要觀遊亦非大段難易．下俯浮生．尚自爭名逐利．豈不省來歲擾擾兵戈起．天慘雲愁．念時衰如何是．使我輩終日蓬宮下淚．【勸人第四】再啟諸公．百歲還如電急．高名顯位．瞬息爾泛水輕漚．霎那間難久立．畫燭當風裏．安能久之．速往茅峰割愛休名避世．等功成須有上真相引．指放死求生施良藥．功無比．千萬記此個奇方第一．【王母宮食蟠桃第五】方結實累累．翠枝交映．蟠桃顆顆、仙味真香美．遂命雙成持靈刀割來耳．服一粒令我延年萬歲．堪笑東方．便起私心盜餌．使宮中仙伴．遞互相尤殢．無柰雙成向王母高陳之．遂指方偷了蟠桃是你．【玉清宮第六】紫雲絳靄．高擁瑤砌．曉光中無限剖列．肅整天仙隊．又有殊音．欲舉聲還止．朝罷時亦有清香飄世．玉駕才興．高上真仙盡退．有瓊花如雪．散漫飛空裏．玉女金童．捧丹文傳仙誨．撫諸仙早起．勞卿過耳．【扶桑宮第七】光陰奇扶橤宮裏．日月常晝．風物鮮明．可愛無陰晦．大帝頻鑒於瑤池朱欄外乘鳳飛．教主開顏命醉．寶樂齊吹．盡是瓊姿天妓．每三杯須用聖母親來揖．異果名花幾千般．香盈袂．意欲歸．卻乘鸞車鳳翼．【太清宮第八】顯煥明霞．萬丈祥雲高布．望仙官衣帶．曳曳臨香砌．玉獸齊焚．滿高穹盤龍勢．大帝起玉女金童遍侍．奉飭宣言．甚荷諸仙厚意．復回奏．感恩頓首皆躬袂．奏畢還宮．尚依然雲霞密奇更異．非我君何聞耳．【歸第九】吾歸矣．仙宮久離．洞戶無人管之．專俟吾歸．欲要開金燧．千萬頻修已．言訖無忘之．哩囉哩．此去無由再至．事冗難言．爾輩須能自會．汝之．言還．便是如吾意．大抵方寸平平無憂耳．雖改易之愁何畏詞成文不加點．又大書曰、吾且歸．遂去．明日別有一人自稱歌曲仙．曰、昨夕巫山神女見招．雲、在君家作詞．慮有不協律處．令吾潤色之．及閱視．但改數字而已．其第三篇所雲．來歲擾擾兵戈起．時虜人方歸河南．人以此說為不然．明年．淵道自祠官起提舉秦司茶馬．度淮而北．至酇陽．虜兵大至．蒼黃奔歸．盡室幾不免．河南復陷．考詞中之句．神其知之矣．
法慧燃目
紹興五年夏大旱．朝廷遍禱山川祠廟．不應．遣臨安守往上天竺迎靈感觀音．於法惠寺建道場．滿三七日．又弗應時．六月過半矣．苦行頭陀潘法慧者、默禱於佛．乞焚右目以施．即取鐵彈投諸火．煆令通紅．置眼中．然香其上．香焰才起．行雲滿空．大雨傾註．闔境沾足．法慧眼即枯．深中洞赤．望之可畏．然所願既諧．殊自喜也後三日．夢白衣女子來．欲借一隔珠．拒不許．二僧在傍曰、與伊不妨．伊自令六六送還．既覺．不曉所謂．至七月二十一日．又夢二僧來請赴六通齋．白衣女亦至．在前引導．法慧問何人．僧曰、我等施主也．慧曰、女人恐不識路．師何不相引同行．僧曰、他路自熟．稍前進．則山林蔚然．百果皆熟．紛紛而墜．慧就地拾果食之．覺心地清涼．非常日比．又俯首欲拾間．女子忽回面．擲一彈．正中所燃目．失聲大呼而寤．枯眶內已有物若鵝眼．瞻視如初．漸大復舊．數其再明之時．恰三十六日．始悟六六送還之兆．
蚌中觀音
溧水人俞集．宣和中．赴泰州興化尉．挈家舟行．淮上多蚌蛤．舟人日買以食．集見必輟買．放諸江．他日得一籃甚重．眾欲烹食．倍價償之．堅不可．遂置諸釜中．忽大聲從釜起．光焰相屬．舟人大恐．熟視之．一大蚌裂開．現觀世音像於殼間．傍有竹兩竿．挺挺如生．菩薩相好端嚴．冠衣瓔珞．及竹葉枝幹．皆細真珠綴成者．集令舟中人皆誦佛悔罪．而取其殼以歸．傳燈錄載唐文宗嗜蛤蜊．亦睹佛像之異．但此又有雙竹為奇耳．宋貺益謙說．
盱眙道人
紹興三十年、楊抑之抗為盱眙守．有道人不知所從來．能大言、談人禍福或中．楊敬之如神．館於郡治之東齋．每招寮屬與共飲．道人時時舉目旁視．類有所睹．春夜過半．楊之子恂．婦將就蓐．恂出外喚人呼乳醫．過東齋．聞道人在室內與客語．及還．又見其送客出．隱隱有黑影自南去．固已怪之．忽前揖曰、尊公已出廳．吾將往謁．恂曰、方熟睡未起也．咄曰、燈燭羅陳．賓客滿坐．君何以戲我．恂止之不可．遂還舍．明日白其父．父猶謂其與異人相過．戒勿輕言．後半月．宿直者早起．齋門已開．而道人不見．急尋之．乃在齋北叢竹間．以帶自絞死矣．始知前所見．皆鬼祟也．蔣德誠天祐時為通判．親見之．
牛觸倡
桂林之北二十里曰甘棠鋪．紹興十六年．方務德滋為廣西漕．桂府官吏皆出迎候．營妓亦集於鋪前．散詣民家憩息．一黃犢逸出欄．群倡奔避．牛徑於眾中觸一人．以角牴其腹於壁．腸胃皆出即死．牛發狂掣走入山．里正與士兵數十人．執弓弩槍杖逐之．凡兩日乃射死．倡之姓名曰甘美．自後風雨陰晦之夕．人皆聞其冤哭聲．歷數年方止．
嚴州乞兒
嚴州東門外有丐者、坐大樹下．身形垢汙．便穢滿前．行人過之皆掩鼻．李次仲季獨疑為異人．具衣冠往拜．丐者大罵極口．次仲拱立不敢去．忽笑曰、吾有一詩贈君．即唱曰、緣木求魚世所希．誰知木杪有魚飛．乘流遇坎眾人事．才三句復雲、你卻不次．仲懇求末句．又大罵．竟不成章．明年紹興甲子歲．嚴州大水．郡人連坊漂溺死者甚眾．而次仲家居最高．獨免其禍．始悟詩意及你卻不之語．次仲說．
食牛詩
秀州人盛肇、居青龍鎮超果寺．好食牛肉．與陳氏子友善．陳嘗遣仆來約．旦日會食．視其簡無有是言．獨於勻碧箋紙一幅內大書曰、萬物皆心化．唯牛最苦辛．君看橫死者．盡是食牛人．肇驚嗟久之．呼其仆已不見．旦而詢諸陳氏．元未嘗遣也．肇懼、自此不食牛．趙綱立振甫說．
海島大竹
明州有道人、行乞於市．持大竹一節．徑三尺許．血痕涴其中．自雲本山東商人．曾泛海遇風．漂墮島上．登岸縱目．望巨竹參天．翠色慾滴．嘆訝其異．方徘徊賞玩．俄有皂衣兩人來．雲尋汝正急．乃在此耶．答曰、適從舟中來．尚不知此為何處．何為覓我．皂衣不應．夾捽以前．滿路嶄峭．如棘針而甚大．刺足底絕痛．不可行．問其人曰、牛角也．益怪之．復前行．至一處．主者責曰、汝好食牛．當受苦報．始大恐．拜乞命．曰、請後不敢．主者曰、汝既悔過．今釋汝．可歸語世人．視此為戒．曰、有如不信．以何物為驗．主者顧左右令截竹．使持歸便見．兩人攜大鋸．趨人林中．少頃而竹至．鮮血盈管．下流汙衣．雲、方鋸解囚未了．聞呼即至．不暇滌鋸也．遂持竹回舟．既還家．即棄妻子．辭鄉里他適．而混跡丐中．趙振甫屢見之．
嵩山三異
劉居中、京師人．少時隱於嵩山．居山顛最深處．曰控鶴庵．初與兩人同處．率一兩月．輒下山覓糧．登陟極艱苦．往往躋攀葛藟．窮日力乃至．兩人不堪其憂．皆捨去．獨劉居之自若．凡二十年．遭亂南來．紹興間嘗召入宮．賜沖靜處士．今廬於豫章之東湖．每為人言昔日事．雲嵩山峻極處．有平地可為田者百畝．別有小山巖岫之屬．常時雲雨．只在半山間．大蜥蜴數百．皆長三四尺．人以食就手飼之．拊摩其體膩如脂．一日、聚繞水盎邊．各就取水．才入口．即吐出．已圓結如彈丸．積之於側．俄頃間累累滿地．忽震雷一聲起．彈丸皆失去．明日山下人來．言昨正午雨雹大作．乃知蜥蜴所為者此也．又聞石壁閑老人讀書．逼而聽之寂然．既退復爾．其後石壁摧．得異書甚多．陰陽方技修真黃白之學．無所不有．既下山．獨取其首尾全者數十篇．余悉焚之．又嘗聞異香滿室．經日乃散．不知所從來也．劉生於元豐七年甲子歲．
黃蘗龍
黃蘗寺在福州南六十里、山上有龍潭．從崖石間成一穴．直下無底．潭口闊可五尺．寺僧曰、此福德龍也．常時行雨歸．多聞音樂迎導之聲．或於雲霧中隱隱見盤花對引其前者．泉州僧慶老聞而悅之．與輩流數人．至潭畔．焚香默禱．且誦白傘蓋真言．願睹其狀．先取楮鏹投水中．即有物自下引之．倏然而沒．固已駭之矣．時方白晝．黑雲如扇起．頃之滿空．對面不相識．徐徐稍開．一物起潭中．類蓮華而莖柄皆赤色．繼有兩眼如日．輝采射人．突起其上．諸僧怖懼．急奔走下山．雷霆已隨其後．移時乃止．
慶老詩
慶老、字龜年、能為詩．初見李漢老參政．投贄有共看棲樹鴉之句．大奇之．以為得韋蘇州風味．所居北山下．山頂有橫石如舟．自稱舟峰．漢老更之曰石帆庵．為賦詩曰．鶉作衣裳鐵作肝．老將身事付寒巖．諸天香積猶多供．百鳥山花已罷口銜．定起水沉和月冷．詩成冰彩敵雲緘．山頭畫舸誰安楫．我欲看公使石帆．又嘗訪之不值．留詩曰、惠遠過溪應送陸．玉川入寺不逢曦．夕陽半嶺鴉棲樹．拄杖尋山步步遲．其後慶老死．漢老作文祭之．曰、今洪覺範．古湯惠休．亦嘗從佛日宗杲參禪．杲不印可．曰、正如水滴石．一點入不得．蓋以言語為之祟雲．泉州報恩寺慶書記．亦能詩．漢老稱賞其一聯雲．人從曉月殘邊去．路入雲山瘦處行．以為可入圖畫．
蔣山蛇
泉州都監王貴、說紹興初．張循王駐軍建康．裨校苗團練、至蔣山下踏營地．中塗無故馬驚．怪之．見大蛇在桑間．以身繞樹．樹為之傾．伸首入井中飲水．苗不敢復進．策馬欲還．循王之子十四機宜者．適領五十騎在後．苗呼曰、前有異物驚人．宜速還．機宜年少壯勇．且恃眾．加鞭獨前．問知其故．即引弓射之．不中．又射之．正中桑本．蛇回首著樹杪．張口向人．吐氣如黑霧．人馬皆辟易百餘步．面目無色．不三月間．苗張及從騎盡死．右四事王嘉叟說．
筍毒
鄉人聶邦用、嘗遊薦福寺．就竹林燒筍兩根食之．歸而腹中憒悶．遇痛作時．殆不可忍．如是五年．瘦悴骨立．但誦觀世音名以祈助．其弟惠璉．為僧在永寧寺．邦用所居曰麗池．去郡三十里．每入城．必宿於璉公房．夢人告曰、君明日出寺門．遇貨偏僻藥者．往問之．當能療君疾．疾若愈．明年當及第．然須彌勒下世乃可．邦用覺、以夢語璉．嘆異之．晝出寺門外．果遇賣藥者．見之即曰、君病甚異．當因食筍所致．蓋蛇方交合．遺精入筍中．君不察而食之．蛇胎入腹．今已孕矣．幸其未開目．可以取．儻更旬日．蛇目開．必食盡五藏乃出．雖我不能救也．乃取藥二錢匕．使以酒服之．藥入未幾．洞瀉穢惡鬥余．一蛇如指大．蟠結糞中．雙目尚閉不啟．邦用以疾平為喜．獨疑及第之說．時郡中以永寧為試闈．逮秋試．邦用列坐．正在彌勒院牌下．果登科．
劉蓑衣
何子應麒為江東提刑．隆興二年十月、行部至建康．入茅山謁張達道先生．聞劉蓑衣者、亦隱山中．常時不與士大夫接．望導從且至．則急上山椒避之．子應盡屏吏卒．但以虞候一人自隨．杖策訪焉．劉問為誰．以閑人對．劉呼與連坐．指其額曰、太平宰相張天覺．四海閑人呂洞賓．子應乃天覺外孫．驚其言．起曰、張丞相．麒外祖也．先生何以知之．劉曰、以君骨法頗類．偶言之耳．吾與丞相甚熟．君還至觀中．視向年留題可知也．子應請其術．笑曰、本無所解．然亦有甚難理會處．君也只曉此．又從扣養生之要．復曰、有甚難理會處．竟不肯明言．子應辭去．且問所需．曰、此中一物不闕．吾乃陜西人．好食麵．能為致此足矣．明年若無事時．幸再過我．子應去數步．回顧則已登山．其行如飛．迨反觀中．求張公題字．蓋紹聖間到山所書也．乃買面數斗．遣道仆送與之．子應還鄱陽為予言．次年春、復往建康．欲再訪之．及當塗而卒．所謂明年若無事者．豈非知其死乎．
浙東憲司雷
浙東提刑公廨．堂屋之南．隔舍五間．謝誠甫祖信居官時．其弟充甫處之．夏日暴雨．震霆洊至．如在窗幾間．充甫正衣危坐．靜以觀之．聞梁木砉然有聲．未及趨避．已折矣．籠篋之屬．元在東壁下．暨雷雨止．則已徙於西邊．位置高下．一無所改．方震時．蓋未嘗見室中有人也．何德獻說．
常州解元
紹興十年、常州秋試．有術士言今歲解元姓名．字中須帶草木口．聞者皆謂人名姓犯此三者固多．豈不或中．及榜出．乃李薦為首．薦字信可．姓中有木．名中有草．字中有口．餘人皆不盡然．
振濟勝佛事
湯致遠樞密、鎮江金壇人．為人剛褊．居官居鄉皆寡合．鄉人以故多憚與還往．其子廷直先卒．兩孫皆粹謹．能反乃祖所行．族黨翕然稱之．隆興二年．湯公薨．數月後、見夢幹長孫曰、我生時無大過．死後不落惡趣．不須營功果．但歲方苦饑．能發廩出穀以振民．遠勝作佛事．於吾亦有賴也．是夕里中人多夢湯至．其言皆同．長孫即持米五百斛．與金壇宰．使拯救餓者．且盡又以三百斛繼之．袁仲誠說．
王俊明
蜀人王俊明、洞知未來之數．雖瞽兩目．而能說天星災祥．宣和初在京師．謂人曰、汴都王氣盡矣．君夜以盆水直氐房下望之．皆無一星照臨汴分野者．更於宣德門外密掘地二尺．試取一塊土嗅之．躁枯索寞．非復有生氣．天星不照．地脈又絕．而為萬乘所都可乎．即投匭上書．乞移都洛陽．時中國無事．大臣交言其狂妄．有旨逐出府界．寓於鄭許間．靖康改元．頗思其言．命所在津遣．召入禁中詢之．猶理前說．曰、及今改圖．尚為不晚．仙井人虞齊年．時為太常博士．俊明告之曰、國事不堪說．唯蜀為福地．不受兵．君宜西歸．勿以家試禍．虞曰、先生當何如．曰、吾命盡今年．必死於此．但恨死時妻子皆不見耳．虞雅信其言．亟謁鄉相何文縝求去．得成都倅．京城將陷之日．有旨遣四衛士輿轎急召俊明．至宮門．聞胡人已登城．委之而去．匍匐下車．莫知其所往．疑擠於溝壑矣．其家行哭．尋之數日．竟不見．遂以去家之日為死日雲．虞並甫說．
南禪鐘神
紹興八年十一月、常州無錫縣南禪寺寓客馬氏．居鐘樓下．其婦產子焉．數日後一妾無故什地．起作神語．斥其褻汙．曰、速徙出．不爾且有大禍．前日爨下食器破．乃我為之．汝誤笞婢子矣．馬氏謂為妖厲．呼僧誦首楞嚴咒祛逐之．厲聲曰、我伽藍正神．主鐘者也．安得見迫．此鐘本陳氏女子所鑄．今百餘年．吾守護甚謹．凡寺以鐘聲為號令．每鳴時．天龍畢集．而今接官亦叩擊．吾以首代受之．不勝痛．盍為語寺僧．別造小鐘．遇上官至則擊之．脫不我信．當以未來三事為驗．自此信宿有倡女來設供．繼有商人劉順施剎竿又旬日宣州僧日智道者來．設大水陸三會．智公乃十地位中人．以大慈悲作布施事．宜加敬禮．語訖寂然．馬氏懼．即遷居．所謂三事者．皆如其說．縣人邊知常作記．
洪粹中
樂平士人洪斿．字粹中．為人俊爽秀發．然好以語言立譏議．嘗作山居賦．純用俗語綴緝．凡裏巷短長．無不備紀．曲盡一鄉之事．獨與族兄樸友善．政和八年登第．未得祿而卒．無子．凡喪葬之費．皆出於樸．後數年．樸與醫者葉君禮夜坐．葉先寢．樸忽起與人相揖．便延坐交語．家人竊聽之．粹中聲也．愀然曰、思君如昨．願一見道舊．謝送死之恩．而屢至門．皆為閽者所阻．今隨令兄七承事自周原來．七承事葬處也．故得入．念臨終時非吾兄高義．朽骨委溝壑矣．始死了不自覺．但見吏卒來雲、迎赴官．即隨以往．今在冥中判一局．絕優遊無事．特苦境界黑暗．冥漠愁人．雖為官百年．不若居人間一日也．冥吏與我言．生當為大官．正坐口業．妄說人過．故一切折除．今悔之無及矣．生時所為文一編．在十二郎處．煩兄明旦乘其未起往取之．秪在渠箱中替子上．樸恍忽問．不憶其已死．喚人點茶．遂不見．時燈火雖設．無復光焰．葉醫驚問之．始悟．明日往十二郎家．得其書．粹中夙與妻不睦．後再適葉氏．亦時時來附語．葉生詰之曰、平生聞洪粹中博學．若果是．可誦周禮．即應聲高讀．首尾不差一字．十二郎其侄也．
魚陂癘鬼
族人洪洋、自樂平還所居．日已暮．二仆荷轎．一仆負擔．必欲以中夜至家．邑之南二十里曰吳口市．又五里曰魚陂畈．到彼時已二更．微有月明．聞大聲發山問．如巨木數十本摧折者．其響漸近．洋謂為虎．而虎聲亦不至是．心知其異矣．亟下車．與仆謀所避處．將復還吳口．已不可．欲前行．則去人居尚遠．進退無策．望道左小澗無水．可以蔽匿．即趨而下．其物已在前立．身長可三丈．從頂至踵皆燈也．二轎仆震怖殆死．擔仆竄入轎中屏息．洋素持觀音大悲咒．急誦之．且數百遍．物植立不動．洋亦喪膽什地．然誦咒不輟．物稍退步．相去差遠．呼曰、我去矣．徑往畈下一里許．入小民家．遂不見．洋歸而病．一年乃愈．擔仆亦然．二轎仆皆死．後訪畈下民家．闔門五六口．咸死於疫．始知異物蓋癘鬼雲．
全師穢跡
樂平人許吉先．家於九墩市．後買大儈程氏宅以居．居數年．鬼瞰其室．或時形見．自言我黃三江一也．同為賈客販絲帛．皆終於是．今當與君共此屋．初亦未為怪．既而入其子房中．本夫婦夜臥如常時．至明則兩發相結．移置別舍矣．方食稻飯．忽變為麥．方食早穀飯．忽變為晚米．或賓客對席．且食且化．皆懼而捨去．吉先招迎術士作法祛逐．延道流醮謝祀神禱請．略不効．所居側鳳林寺僧全師者、能持穢跡咒．欲召之．時子婦已病．鬼告之曰．聞汝家將使全師治我．穢跡金剛．雖有千手千眼．但解於大齋供時多攫酸餡耳．安能害我．僧既受請．先於寺舍結壇誦咒七日夜．將畢．鬼又語婦曰、禿頭子果來．吾且謹避之．然不過數月．久當復來．何足畏．吾未嘗為汝家禍．茍知如是．悔不早作計也．僧至．命一童子立室中觀伺．謂之開光．見大神持戈戟幡旗．沓沓而入．一神捧巨纛．題其上曰穢跡神兵．周行百匝．鬼趨伏婦床下．神去乃出．其頭比先時倏大數倍．俄為人擒搦以行．僧曰、當更於病者床後見兩物．始真去耳．明日．床後大櫃旁．湧出牛角一雙．良久而沒．自是遂絕不至．凡為厲自春及秋乃歇．許氏為之蕭然．三事洪紱說．
結竹村鬼
弋陽縣結竹村吳慶長．遣仆夜守田中稻．有操鐮竊刈之者．持挺逐之不獲．明夜復然．旦而視其稻．蓋自若也．仆素有膽氣．自謀曰、挺短無及事．當以長槍為備．至夜果來．見人出則走．仆大步追擊．樁以槍．遂執之．秉火而視．乃故杉木一截．取臥於床下．明日將焚之．以語裏巫師．巫師曰、是能變化．全而焚之不可．即碎為片片．置小缶．和湯煮之．薪火方熾．臭不可忍．聞二缶中號叫哀泣曰、幸赦我．我不敢復擾君．茍為不然．必從巫師索命．仆為破缶擲諸原．果不復至．
新淦驛中詞
倪巨濟次子冶、為洪州新建尉．請告送其妻歸寧．還至新淦境．遣行前者占一驛．及至欲入．遙聞其中人語．逼而聽之．嘻笑自如．而外間略無仆從．將詢為何人而不得．入門窺之．聲在堂上．暨入堂上．則又在房中．冶疑懼亟走出．遍訪驛外居民．一人云、嘗遣小童來借筆硯去．未見其出也．乃與健仆排闥直入．見西房壁間題小詞雲、霜風摧蘭．銀屏生曉寒．淡掃眉山臉紅殷．瀟湘浦．芙蓉灣．相思數聲哀嘆．畫樓尊酒閑．墨色尚濕．筆硯在地．曾無人跡．倪氏不敢宿而去．二事椿年說．
趙清憲
趙清憲丞相挺之侍父官北京時．病利．逾月而死．沐浴更衣．將就木．忽有京師遞角至．發之無文書．但得侯家利藥一帖．以為神助．即扶口灌之．少頃復蘇．遽遣人入京．扣奏邸吏．蓋其家一子苦泄利．買藥欲服．誤以入郵筒中也．又嘗病黃疸．勢已殆．有嫗負小盝至門．家人問所貨何物．曰、善烙黃．呼使視之．發盝取鐵匕燒熱．上下熨烙數處．黃色應手退．翌日脫然．後為徐州通判．罷官將行．又以利疾委頓．素與梁道人相善．其日忽至．問所苦．曰、無傷也．命取水一杯．置案上．端坐咒之．須臾水躍起如沸湯．持以飲趙公．即時痛止．公心念無以報．但嘗接高麗使者、得銀盂一．欲以贈之．未及言．道人笑曰、高麗銀與銅何異．不須得．長揖而出．追之不復見．東坡集中有贈梁道人詩曰、采藥壺公處處過．笑看金狄手摩娑．老人大父識君久．造物小兒如子何．寒盡山中無歷日．雨斜江上一漁蓑．神仙護短多官府．未厭人間醉踏歌．即此翁也．
大名倉鬼
王履道左丞、政和初、監大名府崇寧倉門．官舍在大門之內．一夕守宿吏士數十人．同時叫呼．聲徹於外．左丞披衣驚起．一卒白雲．有怪物甚可怖．公勿出．乃伏屏間覘之．一大鬼跨倉門而坐．足垂至地．振膝自得．屋瓦皆動搖．少焉闊步跨出外．入李秀才家而滅．李生即時死．
邢大將
邢大將者、保州人．居近塞．以不仁起富．積微勞得軍大將．嘗以寒食日率家人上冢．祀畢飲酒．見小白鼠出入松柏間．相與逐之．鼠見人至．首帖地不動．遂取以歸．鼠身毛皆白．而眼足頳紅可愛．邢捧置馬上．及家即走不復見．即日百怪畢出．釜鬲兩兩相抱持而行．器皿易位．貓犬作人言．不可訶叱．邢寢榻旁壁土脫落寸許．突出小人．面如土木偶．又五日已長大．成一胡人頭．長鬣鬅鬙．殊可憎惡．語音與生人不少異．且索酒肉．邢不敢拒．隨所需即與之．稍緩輒怒．一家長少服事之唯謹．凡一歲邢死．諸怪皆不見．三事嘉叟說．
董染工
鄉里洪源董氏子．家本染工．獨好羅取飛禽．得而破其腦．串以竹．歸則焚稻稈叢茆．焫其毛羽凈盡．乃持貨之．平生所殺不可計．老而得奇疾．遍體生粗皮．鱗皴如樹．遇其苛癢時．非復爬搔可濟．但取茅稈以燎四體．則移時乃定．繼又苦頭痛．不服藥．每痛甚．輒令人以片竹擊腦數十下．始稍止．人以為殺生之報．如是三年．日一償此苦．然後死．
臨川巫
臨川有巫、所事神曰木平三郎．專為人逐捕鬼魅．靈驗章著．遠近趨向之．自以與鬼為仇敵．慮其能害己．日日戒家人云、如外人訪我．不以親疏長少．但悉以不在家先告之．然後白我．里中人方耕田．見兩客負戴行支徑中．褰裳局步．若有礙其前者．耕者曰、何為乃爾．曰、水深路滑．沮洳滿徑．急欲前進而不可．耕者笑曰、平地無水．安得有是言．兩客悟．謝曰、眼花昏妄．賴君指迷也．欣然直前．皆不留礙．徑至巫門．自稱建州某官人頃為祟所撓．得法師救護．今遣我賫新茶來致謝．家人喜．引之入、勞苦慰藉．始以告巫．巫問何在．曰、巳入矣．大驚曰、常戒汝云何．今無及矣．使出詢其人．無所見．巫知必死．正付囑後事．忽如人擊其背．即踣於地．涎凝喉中．頃之死．李德遠說．
上猶道人
鄉人董璞、宣和四年．為南安軍上猶丞．有道人從嶺外來．長六尺餘．雲將自此朝南嶽．且言有戲術．董為置酒召客．而使至前陳其伎．獨攜無底竹畚一枚．泥滿其中．庭下觀者數百．道人令自取泥如豆納口內．人人詢之．欲得作何物．或果實．或餚饌．或飴蜜．不以時節土地所應有．皆以其意言．道人仰空吸氣．呵入人口中．各隨所須而變．戒令勿嚼勿咽．可再易他物．於是方為肉者能成果．為果者能成肉．千變萬化．無有窮極．而一丸泥自若也．董氏子弟或不信．遣鄉仆胡滿出．戒之曰、汝亦說一物．正使誠然．姑應曰不是．試觀其何以處．仆含泥呼曰、欲櫻桃．道人呵問之．曰、非也．再三問皆然．笑曰、汝欲戲我耶．吾將苦汝．又呵氣入之．則為大蒜．辛臭達於外．仆猶執為未然．道人遍告眾曰、此人見侮已甚．當令諸君皆聞之．指其口曰、大糞出．應聲間穢氣充塞．徹於庭上．仆急吐出．取水濯漱．良久尚有餘臭．觀者大笑．益敬之．道人亦求去．與之錢不受．獨索酒．飲數升遂去．竟不知為何許人何姓氏也．董外孫洪應賢邦直從在官下．親睹其異．應賢說．
諸般染鋪
王錫文在京師．見一人推小車．車上有甕．其外為花門．立小榜曰諸般染鋪．架上掛雜色繒十數條．人窺其甕．但貯濁汁鬥許．或授以尺絹．曰欲染青．受而投之．少頃取出．則成青絹矣．又以尺紗欲染茜．亦投於中．及取出、成茜紗矣．他或黃或赤或黑或白．以丹為碧．以紫為絳．從所求索．應之如響．而鬥水未嘗竭．視所染色．皆明潔精好．如練肆經日所為者．竟無人能測其何術．
趙善廣
趙敦本不韋紹興二十九年、為臨安通判．其子善廣在侍傍．夢人持符追之．曰、府主喚．廣辭不肯行．曰、吾父與府公共事．吾知子弟職耳．何為喚我．持符者捽之以行．廣問當以何服見．曰、具公裳可也．既至公府．庭下侍衛峻整．威容凜凜可畏．主者據案怒色曰、趙善佐、汝前生何以敢殺孕婦．廣拜而對曰、某名善廣．非佐也．主者顧追吏曰、此豈小事而誤追人邪．命捽送獄．而釋廣．廣還至家．但見眼界正黑．不能得其身．自念平生誦法華經．今不見何邪．忽覺所誦經在手．光焰煥然．已身乃臥床上．投以入．遂寤．家人蓋不覺也．後七年為饒州司戶．乃卒．
宣城冤夢
李南金、客於宣州．與一倡善．紹興十八年．秦棣為郡守．合樂會客．李微服窺之．以手招所善倡與語．秦適望見大怒．械送於獄．將案致其罪．同獄有重囚四人．坐劫富民財拘系．吏受民賄．欲納諸大辟．鍛煉彌月．求其所以死而未能得．南金素善訟．為吏畫策．命取具案及條令．反覆尋索．且代吏作問目．以次推訊．四囚不得有所言．獄具．皆杖死．吏果得厚賂．即為南金作道地引贖出．後二年、南金歸樂平．與其叔師尹．往德興．謁經界官王昺．宿於香屯客邸．夜中驚魘．叔呼之不應．撼之數十．但喉中介介作聲．叔走出喚鄰室人．並力叫呼．良久乃醒．起坐謂叔曰、惡事真不可作．曩者救急為之．今不敢有隱．始盡說前事．雲、適夢身在宣城．逢四人於路．挽衣見苦曰、汝無狀．用計殺我．我本不負汝命．今當相償死．便取大鐵盆覆我．故不能出聲．非叔見救．真以魘死矣．又十年．竟遇蛇妖以卒．洪紱說．
馬妾冤
蜀婦人常氏者、先嫁潭州益陽楚椿卿．與嬖妾馬氏、以妒寵相嫉．乘楚生出．棰殺之．楚生仕至縣令死．常氏更嫁鄱陽程選．乾道二年二月．就蓐三日．而子不下．白晝見馬妾持杖鞭其腹．程呼天慶觀道士徐仲時咒治．且飲以法水．遂生一女．即不育而妾怪愈甚．常氏日夜呼謈．告其天曰、鬼以其死時杖杖我．我不勝痛．語之曰、我本不殺汝．乃某婢用杖過當．誤盡汝命耳．鬼曰、皆出主母意．尚何言．程又呼道士．道士敕神將追捕之．鬼謂神將吾負至冤以死．法師雖尊．柰我理直何．旁人皆見常氏在床．與人辯析良苦．道士念終不可致法．乃開以善言．許多誦經咒為冥助．鬼頷首即捨去．越五日復出．曰、經咒之力．但能資我受生．而殺人償命．固不可免．常氏曰、如是吾必死．雖悔之．無可柰何．然此妾亡時．有釵珥衣服．其直百千．今當悉酬之．免為他生之禍．呼問之曰、汝欲銅錢耶．紙錢邪．笑曰、我鬼非人．安用銅錢．乃買寓鏹百束．祝焚之．煙絕而常氏殂．時三月六日也．
水鬥
樂平縣何沖裏、皆程氏所居．其北有田一塢數十百頃．紹興十四年夏五月、積雨方霽．日正中無雲．田水如為物所卷．悉聚為一．直西行至杉木墩而止．其高三四丈．初無堤防．了不泛決．裏南程伯高家．相去可三百步．井水忽溢起．亦高數丈．夭矯如長虹．震響如霹靂．北行穿程聰家墻．又毀樓西北角而過．村民遙望有物．兩角似羊．踴躍其中．與青衣童數人．徑赴墩側．田水趨迎之相扡鬥．且前且郤．凡十刻乃解．北水各散歸田．與未鬥時不少減．南水亦循舊路入井中．是日滿村洶洶．疑有水災．既而無他事．伯高者、本以富雄其裏．自是浸衰．未幾遂死．今田疇皆為他人有．而聰亦與弟訟分財．數年始定．然則非吉祥也．
京師酒肆
廉布宣仲孫惔肖之、在太學．遇元夕．與同舍生三人．告假出遊．窮觀極覽．眼飽足倦．然心中拳拳．未嘗不在婦人也．夜四鼓．街上行人寥落．獨見一騎來．騶導數輩．近而覘之．美好女子也．遂隨以行．欲跡其所向．俄至曲巷酒肆．下馬入．買酒獨酌．時時與導者笑語．三子者、亦入相對．據案索酒．情不能自制．遙呼婦人曰．欲相伴坐如何．即應曰、可．皆欣然趨就之．且推肖之與接膝．意為名倡也．婦人以巾蒙首．不盡睹其貌．客戲發之．乃一大面惡鬼．殊可驚怖．合聲大呼曰、有鬼．酒家奴出視．則寂無一物．嗤其妄．具以所遇告．奴曰、但見三秀才入肆．安得有此．三子戰栗通昔．至曉乃敢歸．
桂真官
會稽人桂百祥．能役使六甲六丁．以持正法著名．稱為真官．先是吳松江長橋下．每潮來多損舟舩．相傳雲龍性惡所致．縣人共雇一傔．賫訴牒請於桂．桂曰、若用我法．當具章上奏．則此龍必死．事體至大．吾所不忍．姑為其易者．乃判狀授傔．戒曰、汝歸持往尋常覆舟處．語之曰、桂真官問江龍何為輒害人．宜速改過自新．脫或再犯．當飛章上天．捕治行法矣．此人持歸報父老．別募一漁者、使伺潮將至．從第四橋出白之．漁者迎投判牘．具告桂語．瞬息間、潮頭正及其處．即滔滔而返．自是不復為害．二事趙公懋元功說．
大孤山龍
陳晦叔輝為江西漕．出按部．舟行過吳城廟下．登岸謁禮不敬．至晚有風濤之變．雙桅皆折．百計救護．僅能達岸．明日發南康．舩人白當以豬賽廟．晦叔曰．觀昨日如此．敢愛一豕乎．使如其請以祀．而心殊不平．舩才離岸．則風引之回．開闔四五．自旦至日中乃能行．又明日抵大孤山．舩人復有請．晦叔怒曰、連日食吾豬．龍亦合飽．鼓桌北行不顧．才數里．天地鬥暗．雷電風雨總至．對面不辯色．白波連空．巨龍出水上．高與檣齊．其大塞江．口吐猛火．赫然照人．百靈秘怪．奇形異狀．環繞前後．不可勝數．舟中人知命在頃刻．各以衣帶相纏結．冀溺死後．屍易尋覓．殿前司揀兵將官牛信．從吏在別舫．最懼俯伏板上．見一人白髮不巾．當頂櫛小髻．謂曰無恐．不幹汝事．晦叔具衣冠拜伏請罪．多以佛經許之．龍稍稍相遠．遂沒不見．暝色亦開．篙工怖定再理楫．覺其處非是．蓋逆流而上．在大孤之南四十里矣．初未嘗覺也．南昌宰馮羲叔說．
皇甫自牧
皇甫自牧、罷融州通判赴調．由長沙泛江．六月劇暑．自牧在舟中．與同行者皆袒裼不冠屨．以象戲遣日．忽博局傾側．以為適然．對弈不輟．舟師之妻大呼曰、急焚香．龍入舩矣．驚顧見一物繳繞．超出水面．正當馬門壓焉．舟低七八尺．腥涎流液滿中．鱗大如盆．其光可鑒．自牧惶遽穿靴著衣．百拜禱請．舟且平沉．龍忽躍入水．其響如崩屋聲．激巨浪數四而波平．舟已遠矣．自牧至梧州守而卒．王更叟說．其姻家也．
程師回
燕人程師回、既歸國．為江西大將．紹興十二年．朝廷遣還北方．舟行過大孤山下．舟人白凡舟過此者、不得作樂及煎油．或犯之．菩薩必怒．師回曰、菩薩為誰．不肯言．逼之再三．乃以龍告．師回嘻笑曰、是何敢然．龍居水中．吾不能制其所為．吾在舟中．龍安能制我．命其徒擊鼓吹笛奏蕃樂．燒油炸魚．香達於外．自取胡床坐舩背．陳弓矢劍戟其旁．舟人皆相顧拊膺長嘆曰、吾曹為此胡所累．命盡今日矣．柰何．時天氣清明．風忽暴起．曀霧四合．震霆一聲．有物在煙波間．兩目如金盤．相去僅數十步．睨舩欲進．威容甚猛．師回曰、所謂菩薩者乃爾邪．引弓射之．正中一目．其物郤退．睢盱入水中．未幾風浪亦息．安流而去．人皆服其勇．江行人相傳以烹油為戒．雲蛟螭之屬．聞油香則出．多騰入舟．舟必覆．或至於穿決堤岸乃去．師回所射．蓋是物也．
徐偲病忘
婺州永康人徐偲、字彥思．素以能文為州裏推重．鄉人慾為父祖立銘碣．必往求之、平生無時頃輟讀書．後仕至建州通判歸．暮年忽病忘．世間百物、皆不能辯．與賓客故舊．對面不相識．甚至於妻孥在前．亦如路人．方食肉不知其為肉．飲酒不知其為酒．饑渴寒暑晝夜之變．一切盡然．手亦不能作一字．閱三年乃卒．蓋苦學精思．喪其良心雲．喻良能說．
劉姑女
方城縣境有花山．近麥陂市．市人率錢築道堂以處道女．村民劉姑者、棄家入道．處堂中．其女既嫁矣．一夕夢見之．泣曰、我昨與夫婿忿爭．相歐擊．誤什戶限上．蹙損兩乳．已死矣．姑驚怛而寤．即下山詣女家詢之．果以昨日死．扣其曲折良是．欲執婿送縣．里人勸止之．曰、姑名為出家．而以一女自累．不可也．乃止．里胥亦幸無事秘不言．女冤竟不獲伸．
雲溪王氏婦
政和七年秋、婺源縣雲溪王氏婦死．經日復生．邑人朱喬年松方讀書溪上．亟往問所見．曰、昨方入室．見二吏伺於戶外．遂率以去．步於沙莽中．天氣昏昏．不能辯蚤暮．俄頃入大城．廛市井邑甚盛．凡先亡之親戚鄰裏皆在焉．相見各驚嗟．問所以來故．追吏引入官府．歷西廂下．拱立舍中．吏檢簿指示曰、汝是歙州婺源縣俞氏女乎．答曰、然．曰、父祖名某．鄉里名某乎．曰、非也．摘其耳曰．誤矣．叱追者使出．久之復執一婦人至．身血淋漓．數嬰兒牽捽衣裙．旋繞左右．吏又問其姓氏家世邑裏．皆與簿合．命付獄．而顧我曰、與汝同姓氏．故誤相逮至此．此人凡殺五子．子訴冤甚切．雖壽算未盡．冥司不得已先錄之．汝今還陽間．宜以所見告世人．切勿妄殺子也．別遣人送出．推墮河中．遂寤．喬年即與其家人往詢所追者家．果以是日死．喬年為文記之
海中紅旗
趙丞相居朱崖時．桂林帥遣使臣往致酒米之饋．自雷州浮海而南．越三日、方張帆早行．風力甚勁．顧見洪濤間．紅旗靡靡．相逐而下．極目不斷．遠望不可審．疑為海寇或外國兵甲．呼問舟人．舟人搖手令勿語．愁怖之色可掬．急入舟．被髮持刀．出蓬背立．割其舌．出血滴水中．戒使臣者、使閉目坐舩內．凡經兩時頃．聞舟人相呼曰、更生更生．乃言曰、朝來所見．蓋巨鰍也．平生未嘗睹．所謂紅旗者鱗髟鼠耳．世所傳吞舟魚．何足道．使是鰍與吾舟相值．在十數里之間．身一展轉．則已淪溺於鯨波中矣．籲可畏哉．是時舟南去．而鰍北上．相望兩時．彼此各行數百里．計其身當千里有餘．莊子鯤鵬之說．非寓言也．時外舅張淵道為帥雲．張子思說得之於使臣．舅不知也．
三山尾閭
臺州寧海縣東．涉海有島．曰三山鎮．鎮屯巡檢兵百人．凡兩潮乃可得至．先君為主簿時．曾以公事詣其處．與巡檢登山頂．縱觀四面皆大洋．山之陰水尤峭急．從高而望．水汨汨成渦．而中陷不滿者數十處雲．此所謂尾閭泄水者也．
董穎霜傑集
饒州德興縣士人董穎．字仲達．平生作詩成癖．每屬思時．寢食盡廢．詩成必遍以示人．嘗有警語雲．雲壑釀成千嶂雨．風蘋吹老一汀秋．蒙韓子蒼激賞．徐師川為改汀字為川．汪彥章曰、此一字大有利害．目其文曰霜傑集．且制敘以表出之．然其窮至骨．他日入郡．為人作秦丞相生日詩．窮思過當．遂得狂疾．走出欲投江水．或為遣人呼其子．買舟載以歸．歸數日而死．家貧子弱．葬不以禮．亦無錢能作佛事．歷十餘日．宗人董應夢者夢見之．曰、穎死後以家貧之故．不蒙佛力．尚未脫地獄苦．吾兄儻施宗誼．微為作齋七．以資冥路．並刻霜傑集傳於世．則瞑目九泉．別當報德矣．應夢如其請．先飯僧作齋．又夢來謝曰、荷兄追拔．已得解脫．霜傑願終惠也．以詩一章為謝．記其一句曰、日斜人度鬼門關．余句鄉人或能言之．應夢家正開書肆．竟為刻集．
劉供奉犬
臨安萬松嶺上．多中貴人宅．陳內侍之居最高．紹興十五年、盛夏納涼．至四鼓未寢．道上人跡已絕．忽見獄卒衣黃衣．領三人自北而南．一衣金紫者行前．其次著紫衫．又其次著涼衫．到劉供奉門外．升階欲上．金紫者難之．獄卒曰、彼中己承當．如何不去．時已晚．請速行．乃俯首而入．□□□□□□□□□□□□(以下原闕兩葉)
之正寢．扃鐍甚固．孫喚驛吏啟門．答曰、此室為異鬼所居．凡數十年矣．無敢入者．孫生年少．又為大府僚屬．擁從卒百人．恃勇使氣．竟發戶而入．至夜、明燭於前．取劍置幾上．過二更後．獨坐心動．未能就枕．忽聞樑上有聲．仰視之．一青鬼長二尺許．正跨梁拊掌而笑．孫密呼戶外從者．皆熟寢不應．久之鬼冉冉而下．立孫側．盤旋而舞．少焉奪劍執之．舞不止．孫益懼．但端坐聽命．俄有婦人頂冠出屏後．衣服甚整．笑曰、小鬼莫惱官人．便歸去．言畢皆不見．牕紙已明．蓋擾擾達旦也．肇仕豫．為吏部侍郎．出知棣州．因大旱．用番法祈雨．執肇坐於烈日中．汲水數十桶．更互澆其體．遂得病死．
朱希真夢缺
內文缺
鄒平驛鬼缺
內文缺
金鄉大風
濟州金鄉縣、城郭甚固．陷於北虜．紹興壬戌歲、有人中夜扣城門欲入．閽者不可．其人怒罵．久之曰、必不啟關．吾自有計．忽大風震天．城門破裂．吹閽者出城外．一縣室屋．皆飛舞而出．自令丞以下．身如禦風而行．不復自製．到城外乃墜地．是歲州為河所淪．一城為魚．而金鄉獨全．遂為州治．二事趙不庮說．
馴鳩
鹽官縣慶善寺．明義大師了宣．退居邑人鄒氏庵．隆興元年春．晨起行徑中．見鳩雛墮地．攜以歸．躬自哺飼．兩月乃能飛．日縱所適．夜則投宿屏幾間．是歲十月．其徒惠月．復主慶善寺．迎致其師於丈室之西偏．逮暮鳩歸．則閴無人矣．旋室百匝．悲鳴不止．守舍者憐之．謂曰．吾送汝歸老師處．明日籠以授宣．自是不復出．馴狎左右．以手摩拊皆不動．他人近之．輒驚起．鳴呼．孰謂畜產無知乎．竇思永說
女鬼惑仇鐸
紫姑神類多假託．或能害人．予所聞見者屢矣．今紀近事一節．以為後生戒．天臺士人仇鐸者．本待制寓之族泒也．浮遊江淮．壯年未娶．乾道元年秋．數數延紫姑求詩詞．諷玩不去口．遂為所惑．晨夕繳繞之不舍．必欲見真形為夫婦．又將托於夢想．鐸雖已迷．然尚畏死．猶自力拒之．鬼相隨愈密．至把其手以作字．不煩運箕也．同行者知之．懼其不免．因出遊泰州市．徑與入城隍神祠．焚香代訴．始入廟．鐸兩齒相擊．已有恐栗之狀．暨還舍．即索紙為婦人對事．具述本末．辭殊褻冗．今刪取其大略雲．大宋國東京城內四聖觀前居住弟子紀三六郎名爽．妻張氏．三六娘．行年三十三歲．辛酉年三月十二日巳時降生．癸巳年三月十四日死．是年九月．見呂先生於箕口．得導養之術．自後周遊四海．於今年八月三日．過高郵軍．見臺州進士仇鐸．在延洪寺塔院內．請蓬萊大島真仙．為愛本人年少．遂降箕筆．詐稱我姊妹在蓬萊山．承子供養．今日降汝．汝宜至誠．不得妄想．我當長降於汝．又旬日．來往益熟．不合舉意寫媟語誘鐸．又說將來有宰相分．以此惑亂其心．十七日．到泰州．要與相見．不許．又要入夢．亦不許．遂告鐸雲．汝父恨汝不孝．焚章奏天．上天降旨．三日內有雷震汝．宜多設茶果香燭．稽首乞命．我當為汝祈天免禍．又索度人經萬卷．三年之後．要與汝為夫妻．意欲鐸恐懼從己．又偽稱呂翁在門．令來日未明．來東門外石墳側相見．鐸欲往赴．為眾人挽住．又寫雲房兩字．使鐸食乳香半兩．冀狂渴赴水死．至於引頭擊柱．用破磁敗面．皆不死．遂稱天神已降．將燒汝左臂．令鐸入薦中．伏於床下．作呂翁救解之言．曰．天神幸以呂巖故．赦此人．此人若死．巖不復為神仙．如是經兩時久．不能殺鐸．至晚．方與鐸言．我非蓬仙．是白犬精．今日代汝震死．永為下鬼．宜以杯酒敘別．明日又來．雲、我乃興化阿母山白蛇精．從前所殺三千七百餘人矣．眾人招法師來．欲見治．又降鐸曰．我只畏龍虎山張天師．餘人不畏也．緣三六娘本意．耽著仇鐸．迷而不返．須要纏繞本人．損其性命．今為鐸訴於本郡城隍．奏天治罪．伏蒙取責文狀．所供並是詣實．如後異同．甘伏重憲．其所書凡千五百字．即日錄焚之．鐸後三日始醒．蓋為所困幾一月．婦人自稱死於癸巳歲．至是時巳五十三年矣．鬼趣亦久矣哉．
張成憲
張成憲、字維永．監陳州糧料院．時宛丘尉謁告．暫攝其事．捕獲強盜兩種．合十有五人．送於縣．具獄未上．尉即出參告．白郡守．求合兩盜為一．冀人數滿品．可優得京官．郡守素與尉善．許諾．以諭張．張曰．尉欲賞無不可．若令竄易公牘．合二者為一．付有司鍛煉遷就．則成憲不敢為．郡守不能奪．尉殊忿恨．殆成仇怨．後十二年．張為江淮發運司從事．設醮茅山．夜宿玉宸觀．夢其叔告曰．陳州事可保無虞．但不可轉正郎．已而至殿庭．殿上王者問曰．陳州事尚能記憶否．對曰、歷歷皆不忘．但無案牘可證．王曰．此中文籍甚明．無用許．既出．見二直符使．各抱一錦繃與之．曰．以此相報．張素無子．是歲生男女各一人．又七年．轉大夫官．得直秘閣而終．邊維嶽說．
鬼化火光
韓郡王居故府時．有小妓二十輩．其子子溫．年十二歲．與妾寧兒者．晚戲東廂下．見一人行前．容止年狀．亦一小妓也．呼之不應．乃大步逐之．子溫行甚遽．其人雍容緩步．初不為急．然竟不可及．將至外戶．子溫大呼．忽已在庭下．化形如匹練．迸為火光．赫然入溝中而滅．問寧兒所見皆同．歸白其父．皆以為當有伏屍．或寶物．欲發地驗之．既而以功役甚大．乃止．
滄浪亭
姑蘇城中滄浪亭．本蘇子美宅．今為韓咸安所有．金人入寇時．民入後圃避匿．盡死於池中．以故處者多不寧．其後韓氏自居之．每月夜．必見數百人．出沒池上．或．僧或道士．或婦人．或商賈．歌呼雜沓．良久必哀嘆乃止．守宿老卒方寢．為數十人舁去臨入池．卒陜西人．素膽勇．知其鬼也．無懼意．正色謂之曰．汝等死於此．歲月已久．吾為汝言於主人翁．盡取骸骨．改葬於高原．而作佛事救汝．無為守此滯窟．為平人害何如．皆愧謝曰．幸甚．舍之而退．卒明日入白主人．即命牛車徙池水．掘汙泥．拾朽骨．盛以大竹槎．凡滿八器．共置大棺中．將瘞之．是夕．又有一男子．引老卒入竹叢間．曰．餘人盡去．我猶有兩臂在此．幸終惠我．又如其處取得之．乃葬諸城東．而設水陸齋於靈巖寺．自是宅怪遂絕．二事皆子溫說．
林酒仙
崇寧間．平江有狂僧．嗜酒亡賴．好作詩偈．沖口即成．郡人呼為林酒仙．多易而侮之．唯郭氏一家．敬待之甚厚．郭母病．僧與之藥一盞．曰．飲不盡即止．勿強進也．已而飲三分之二．僧取其餘棄於地．皆成黃金色．母病即愈．且留硃砂圓方．與其家．郭氏如方貨之．遂致富．蘇人有能傳其詩者．曰．門前綠柳無啼鳥．庭下蒼苔有落花．聊與東君論個事．十分春色屬誰家．秋至山寒水冷．春來柳綠花紅．一點洞庭萬變．江村煙雨濛濛．金斝又閑泛．玉仙還欲頹．莫教更漏促．取月明回．他皆類此．
蒸山羅漢
邊公式家祖塋．在平江之蒸山．宣和元年．公式為太學錄．得武洞清石木羅漢象十六．遣家僮致之墳庵前．一夕．行者劉普因．夢十餘僧持學錄書來求掛搭．以白主僧慧通．通難之．曰、庵中所得．鮮薄尋常．供僧行三兩人．猶不繼．安能容大眾哉．來者一人起．取筆題詩門左．曰、松蘿深處有神天．不憶其他語．明旦話此夢未竟．而石本至．公式足成一章曰．松蘿深處有神天．小剎何妨納大千．掛搭定知宜久住．歌吟何幸得流傳．袖中出簡聊應爾．門上題詩豈偶然．顧我未除煩腦習．與師同結未來緣．語雖非工．然皆紀實也．
沈十九
崑山民沈十九．能與人治書畫．而其家又以煮蟹自給．縣人錢五八新繪地藏菩薩象．倩沈示票飾之．其傍烹蟹．蓋不輟也．夜夢入冥府．所見獄吏．皆牛頭阿旁．左右列大鑊．舉叉置人煮之．將及沈．忽有僧振錫與錢生皆在側．諭獄吏曰、但令此人入鑊凈洗足矣．沈猶畏怖．吏命解衣而入．俄頃即出於沸鼎烈焰之中．眾囚冤呼不可聞．己獨無苦趣．清涼自如．正如澡浴．身意甚快．展轉而寤．遂戒前業．賣餳以活雲．時紹興十二年也．三事邊維嶽說．
十八婆
葉審言樞密．未第時．與衢州士人馬民彜善．民彜素清貧．後再娶峽山徐氏．以貲入．因此頗豐贍．稱其妻為十八婆．紹興三十二年．葉公自西府奉祠．歸壽昌縣故居曰社墈．時方冬日．有兩村夫荷轎．輿一老婦人．自通為馬先生妻來相見．葉公命其女延之中堂．視其容貌．昔肥今瘠．絕與十八婆不類．問其故．答曰．年老多事．形骸銷瘦．無足怪者．皆疑之．扣其仆．仆曰．但見從店中出．指令來此．不知所自也．葉氏客徐欽鄰．觀此嫗面色枯黑．覺其非人．又從行小奴．攜裝匣在手．皆紙所為．已故弊．乃送死明器耳．大呼而入．曰．此鬼也．逐出之．嫗猶作色曰．謂人為鬼．何無禮如是．既出門．轎不由正道．而旁入山崦間．遂不見．數日後民彜至．言其妻蓋未嘗出也．欽鄰說．
錢瑞反魂
乾道元年六月．秀州大疫．吏人錢瑞．亦病旬余．忽譫語切切．如有所見．自言被追至官府．仰視見大理正俞長吉．朝服坐殿上．瑞嘗為棘寺吏．識之．即趨拜拱立．俞曰．所以呼汝來．欲治一獄．左右引入直舍．驗視案牘．乃浙西提刑司公事也．掛者凡五六十人．瑞結正．賫呈甚喜．因懇乞歸．俞未許．瑞無計．退立廊左．見故人寧三囚首立．揖瑞言舊為漕司吏．曾誤斷一事．逮捕至此．向來文字在某廚青紗袋中．吾累夕歸取之．家人以為寇至．故不可得．煩君歸語吾兒．取而焚寄我．瑞許之．望長吉治事畢．復出瀝懇．始得歸．令人送還．才出門．命乘一大舟．舟乃在平地．瑞以為苦．夢中呼雲．把水灑地．正盡力叫號．舟已抵岸．遂驚覺．滿身黑汙如洗．時長吉知盱眙軍方死．瑞至今猶存．景裴弟說．
張淡道人
衢州人徐逢原．居郡之峽山．少年時好與方外人處．有張淡道人過之．留館其門．巾服蕭然．唯著青巾夾道衣．中無所有．雖盛冬不益也．每月夕．則攜鐵笛．入山間吹之．徹曉乃止．逢原學易．嘗閉戶揲大衍數．不得其法．張隔室呼之曰．一秀才此非君所解．明當語子．明日授以軌析算步之術．凡人生死日時．與什器草木禽畜成壞壽夭．皆可坐致．持以驗之不少差．最好飲酒．時時入市竟日．必酣醉乃返．而囊無一錢．人皆雲能燒銀以自給．逢原欲測其量．召善飲者四人．更疊與飲．自朝至暮．皆大醉．張元自如．夜入室中．外人望見其倒立壁下．以足掛壁．散發置瓦盆內．酒從發際滴瀝而出．逢原之祖德詮．年七十餘矣．張曰．十八翁明年五月有大厄．速用我法禳禬．可復延十歲．徐氏不信．以為道人善以言相恐．勿聽也．語才出口．張已知之．即捨去．入城中羅漢寺．時年五月．德詮病．逢原始往請之．不肯行．果死．其徒有頭紘一人．又秘藏紙畫牛一頭．每與客戲．則取圖掛壁．剉生草其旁．良久草或食盡．或齮齕過半．遺糞在地．可掃也．後以牛與頭紘．而令買火麻四十九斤．紐為大索．囑之曰、吾將死．死時勿棺斂．只以索從肩至足通纏之．掘寺後空地．為坎埋我．過七日．輒一發視．頭紘謹奉戒．既死七日．發其穴．面色如渥丹．至四十九日．凡七發．但余麻在．並敗履一雙．屍空空矣．逢原嘗贈之詩曰、鐵笛愛吹風月夜．夾衣能禦雪霜天．伊予試問行年看．笑指松筠未是堅．張以匹絹大書之．筆跡甚偉．又以匹絹書汞法授逢原．逢原死．鄉人多求所書法．其子夢良不欲泄．舉而焚之．軌析之術．徐氏子孫略知其大概而不精矣．逢原孫欽鄰說．
太學白金
任子諒在太學．夜過齋後．於叢竹間見銀百餘笏．月光照之．粲爛奪目．子諒默禱曰．天知諒清貧．陰有大賜．然晻昧之物．終不敢當．願歸諸神祇．他日明中拜賜．乃幸耳．遂委而去．及登廁復還．至其處．覺白物頗動搖屈伸．訝而註目．乃巨白蛇．其長丈餘．急反室．明日不復見．不知白金之精．蕩於異物耶．將蟒怪為孽．欲致人害之耶．二者不可曉也．子諒之子良臣說．
天寧行者
邵武光澤縣天寧寺多寄菆．行者六七人．前後皆得癡疾．積勞悴以死．唯一獨存．亦大病．自謂不免．已而平安．始告人曰．每為女子誘入密室中．幽牕邃合．床褥明麗．締夫婦之好．凡所著衣履．皆其手制．如是往來且一年久．一日．土地神出現．呼女子責曰．合寺行者．皆為汝輩所殺．豈不留一人．給伽藍掃灑事．自今無得復呼之．女拜而謝罪．流涕告辭．自此遂絕．始能飲食．漸以復常．念向來所遊處．歷歷可想．乃邑內民家女菆房．白其父母發視．蓋既死十年．顏色肌體皆如生．傍有一僧鞋已就．兩手又抱只履．運針未歇．枕畔烏紗巾存焉．父母泣而改殯．
趙不他
趙不他．為汀州員外稅官．留家邵武．而獨往寓城內開元寺．與官妓一人相往來．時時取入寺宿．一夕五鼓．方酣寢．姑父呼於外曰．判官誕日亟起賀．倉黃而出．趙心眷眷未已．妓復還．曰．我諭吾父持數百錢賂營將．不必往．遂復就枕．明旦將具食．趙之匿友馮八官者來．妓避之戶內．曰．是嘗過我．我以君故不忍納．方蓄憾未解．不欲出．馮君嗜石榴．已留兩顆在廚矣．及馮入．與趙飲酒啖榴．即去．妓出對食．迨晚索湯濯足．夜同臥．趙之侄適至問安否．妓令趙聳身外向．已伏千內．侄楫床下．不揭帳亦去．兩人綢繆笑語．趙忽睡．夢攜手出寺行市中．至下坊．妓指一曲曰．此吾家也．既過門．能為頃刻留否．趙心念身為見任．難以至妓館．力拒之．遂驚覺．流汗如洗．方知獨寢．呼其仆問妓安在．仆曰．某人未明歸去．至今不曾來．問對食及濯足事．曰．公令具兩人食．而無他客．黃昏時．又令燖湯盥濯．然未嘗用也．始悟其鬼．自是得大病．遍身皮皆脫落．一年乃愈．自雲幸不入其家．入則死矣．二事光吉叔說．
呂少霞
紹興二十年．徐昌言知江州．其侄琰．觀眾客下紫姑神．啟曰．敢問大仙姓名為誰．何代人也．書曰．唐朝呂少霞．琰曰．琰覬望改秩．仙能前知．可得聞歟．曰．天機不可泄．詩曰．但為書經史．或詩詞兩句．寓意其間．當自探索之．遂大書韋蘇州詩曰．書後欲題三百顆．洞庭須待滿林霜．坐客傳玩．莫能測其旨．後十五年．琰方得京官．調吳縣宰．乃悟詩意．洞庭正隸吳也．琰說．
龔濤前身
龔濤仲山．說其母方娠時在衢州．及期將就蓐．遣呼乳醫．時已夜半．醫居於郡治之南．過司法廳．見門外擾擾往來．雲官病亟．及至龔氏而濤生．繈葆畢復還．則司法已死．明日為龔氏言之．司法君姓周氏．為人潔清．好策杖著帽．每出．必呼小史．以二物自隨．濤三歲能言時．常呼人取帽及拄杖．其家乃知為周君後身也．
超化寺鬼
衢州超化寺．在郡城北隅．左右菱芡池數百畝．地勢幽閴．士大夫多寓居寺後．附城有雲山閣．閣下寢堂三間．多物怪．無敢至者．唯曾通判獨挈家處之．往往見影響．猶以為仆妾妄語．拒不信．幼子年二歲．方匍匐在地．乳母轉眄與人語．忽失之．舉家繞寺求索．且禱於佛僧．竟夕不見．明日聞篋中啼聲．啟鑰見兒．蓋熟睡方起也．即日徙出．至今空此室雲．長老說．
嘉陵江邊寺
奉中大夫王旦．字明仲．興州人．所居去郡數十里．前枕嘉陵江．嘗晚飲沾醉．獨行江邊．小憩磻石上．望道左松檜．森蔚成行．月影在地．顧而樂之．憶常時所未見也．乘興步其中．且二里．得一蕭寺．佛殿屹立．長明燈熒熒然．寂不見人．稍行至方丈．始有一僧迎揖．乃故人也．就坐良久．忽悟僧已死．問曰．師去世累歲矣．乃在此邪．僧曰．然．語笑如初．存問交遊．今皆安在．幾至夜半．倦欲寐．僧引入西偏小室．使就枕．戒之曰．此多惡趣．毋輒出．須天且明．吾來呼公起矣．遂去．旦裴回室中．覺境象荒閴．不能睡．俯窺牕外．竹影參差．心愈動．登床展轉．目不交睫．不暇俟其呼．徑起出戶．遙見僧堂燈燭甚盛．趨就焉．眾方列坐．數仆以杓行粥．缽內炎炎有光．逼而視之．蓋鎔銅汁也．熱腥逆鼻不可聞．而還．復見昨僧．咄曰．戒君勿出．無恐否．命行者秉炬送歸．中塗炬滅．旦蹶於地．驚而寤．則身元在石上．了未嘗出．殆如夢遊雲．黃仲秉說．
趙小哥
泉州通判李端彥．說紹興十六年．在秀州．識道人趙小哥者．字進道．嘗隸兵籍．不知名．自雲居咸平縣．狀兒短小．目視荒荒．有白膜蒙其上．尋常能以果實草木治人病．其所用物．蓋非方書所傳．或以冷水調燕支末療痔疾．或以狗尾草療沙石淋．皆隨手輒愈．喜飲酒．醉後略能談人禍福事．通判朱君．館之舟中．因熱疾沉困．發狂躍入水．偶落漁罔中．救出之．汗被體即蘇．後三年．來臨安上省吏孫敏修家．適臥病．不食七日．吐利垂死．有二走卒．持洪州趙都監書．來市民陶婆家．報趙道人死於洪．蓋平時皆與厚善者．陶曰．道人固無恙．正爾在孫中奉宅．遽同往問訊．趙既聞之．亟起出．若未嘗病者．二人大駭．拜之不己．趙但默誦真誥中語．殊不答其說．即往後市街常知班家．好事者爭焚香致敬．趙拱手凝目．時舉手上下．不措一詞．逮夜．外人散去．其家遣一子侍．直至曉．前後門悉開．巳不知所在．久之．復歸湖上．過李氏墳庵．與端彥相見．塵垢盈體．若遠涉萬里狀．問所往．不肯言．但雲前者為人所戹苦．且避之．今不敢再入城矣．半年又告去．曰．此地疫起．吾當治藥救人．去一年然後歸．端彥問曰．君為道人．亦畏疫癘乎．曰、天災豈可不避．自是還往浸闊．紹興三十年．又來臨安．館於馬軍王小將家．進奏官劉某．以風痹求醫．教以薄荷汁搜附子末服之．劉餌之過度．遂死．其子歸咎欲訟於有司．趙曰．不須爾．取所余藥盡服之．亦死．王氏為買棺．斂而瘞諸小堰門外．役者封坎畢．還憩門側粥肆中．見趙在前．呼揖曰．甚苦諸君見送．眾人異之．急返窆處啟其柩．空無一物矣．
休寧獵戶
休寧張村民張五．以弋獵為生．家道粗給．嘗逐一麂．麂將二子行．不能速．遂為所及．度不可免．顧田之下有浮土．乃引二子下．擁土培覆之．而自投於罔中．張之母遙望見．奔至罔所．具以告其子．即破罔出麂．並二雛皆得活．張氏母子相顧．悔前所為．悉取罝罘之屬焚棄之．自是不復獵．休寧多猴．喜暴人稼穡．民以計籠取之．至一檻數百．然後微開其板．才可容一猴．呼語之曰、放一枚出．則釋汝．群猴共執一小者推出之．民擊之以椎．即死檻中．猴望而號呼．至於墮淚．則又索其一．如是至盡乃止．土人云．麥禾方熟時．猴百十為群．執臂人立．為魚麗之陣．自東而西．跳踉數四．禾盡偃．乃攫取之．余者皆捽踏委去．丘中為空．故惡而殺之．然亦不仁矣．朱晞顏說．
魏陳二夢
史丞相直翁．代魏丞相南夫．為餘姚尉．方受代．魏夢與史同至一處．皆稱宰相．而己所服乃緋衣．覺以告史．殊不曉服章之說．後十五年．史公為右相．魏公以工部郎中輪對．宰相奏事退．即繼上殿．正著緋袍．恍憶所睹．殆與夢中無異．謂己應之矣．史去位三年．而魏拜右僕射．正踐其處、陳阜卿為吏部侍郎．夢與王德言為交代．德言仕至知樞密院．阜卿其所薦也．亦甚喜．謂且登政路．未幾．除建康留守．思德言所終之地．大惡之．既至．凡居室燕寢．皆避不敢往．才逾月而卒．二夢吉凶榮悴相反如此．
張山人詩
張山人，自山東入京師，以十七字作詩，著名於元祐、紹聖間，至今人能道之。其詞雖俚，然多穎脫、含譏諷，所至皆畏其口，爭以酒食錢帛遺之。年益老，頗猒倦，乃還鄉里。未至而死於道。道旁人亦舊識，憐其無子，為買葦席，束而葬諸原，揭木書其上，久之。一輕薄子至店側，聞有語及此者，奮然曰：「張翁平生豪於詩，今死矣，不可無紀述。」即命筆題於揭曰：「此是山人墳，過者應惆悵。兩片蘆席包，飭葬。」人以為口業報雲。吳傅朋說。
青童神君
龍大淵深父．始事潛邸時．得傷寒疾．越五日而汗不出．膝下冷氣徹骨．舌端生白膏．醫者束手．以為惡證．是夕灼艾罷昏寢．夢若至諸天閣下．四顧無人．獨仲子乳母在傍．方竚立、有騶導從東來．相續數百輩．身皆長大．著淡素寬袍．巾車垂簾．色盡白．杳杳望西北方去．行聲稍絕．又有繼其後者．侍衛皆青衣女童．各執芙蓉花．麾纛旗幢．夾列左右．一人乘輅如王者．戴卷雲玉冠．被青衣．兩綬自頂垂至腰．縹縹然．容貌清整．微有須．似十三四歲男子．深父望之．以手加額．輅既過．一女童招深父使前．顧曰．識車中尊神乎．曾施敬否．曰．車過速．僅得舉首瞻仰耳．曰．甚善甚善．此青童神君也．使子遇白輿中人．已成齏粉．然當再回．不可不避．以手中花予深父．顧其後武士．令導往對街雙闔門．曰．宜亟入．徐則及禍．趨至門．門內人問曰．用何物為驗．示以花．即引使入．乳嫗繼進．戶者止之．武士取花房下小蘤．置其手．亦得入遂登高樓．樓施楯檻．檻外飛閣繚繞．躡虛而成．四望極目．少選．白輿從西北轔轔復來．前後素衣紛紜．漸化為白氣一道．長數百丈．霹靂從中起．聲震太空．望東北而去．凡所經．室屋垣墻．山阜林木．不以巨細高卑．在坑在谷．皆為微塵．獨門內樓檻．屹立不動．深父悸不自定．俯瞰閣下．澄潭瑩澈．如大圓鏡．正窺水小立．有人擠之．墜潭中．蹶然而寤．汗流浹膚．鐘既鳴矣．急呼其子記神名．設香火位．詰朝益愈．方能言其事．道士雲．此東海青童君也．白車者．疑為蓐收曰白虎之屬．籲可畏哉．
賈成之
賈成之者．寶文閣學士讜之子．通判橫州．有吏材．負氣不肯處人下．太守鄱陽王翰．不與校．以郡事付之．得其歡心．凡同寮．四年．而後守趙持來．始至．即與賈立敵．盡捕通判群吏械於獄．必令列其官不法事．吏不勝笞掠．強誣服．雲．通判每納經制銀．率取耗什三以入己．持以告轉運判官朱．知其不然．移檄罷其獄．且召賈入莫府．持慮為己害．與所善鄧教授謀．遣軍校黃賜．采毒草於外．合為藥．而具酒延賈．中席更衣．呼其子．以藥授官奴阮玉．投酒中．捧以為壽．寧浦令劉儼．時在坐．酒入賈口．便覺腸胃掣痛．眼鼻血流．急命駕歸．及家已冥冥．妻子環坐哭．賈開目曰．勿哭．我落人先手．輸了性命．不用經有司．吾當下訴陰府．遠則五日．近以三日為期．先取趙持．次取鄧某．然後及儼玉輩．經夕而死．臨入棺．頭面皆坼裂．郡人見通判騎從如常日儀．趨詣府．閽者入白．持涔然如鬥水沃體．明日出視事．未至廳屏．有撒沙自上而下．每著身處．皆成火燃．典客立於傍．一沙濺之．亦遭灼．良久乃止．又明日坐堂上．小孫八九歲．方戲劇．驚曰．賈通判掣翁翁頭巾颺空去．持摸其首．則巾乃在地上．遂得病．時時拊膺曰．節級緩縳我．待教授來．我即去．越三日死．時乾道元年七月也．鄧教授考試象州．與監試簽判王粲然．試官盧覺參語．忽起與人揖．回顧曰、賈通判相守．勢須俱行．煩鄉人為我治後事．鄉人者、覺也．二人曰．白晝昭昭．焉有是事．君豈以心勞致恍忽邪．鄧指廡下曰．彼在此危立久矣．趨入室．仆床上．小吏喚之已絕．黃賜、阮玉．不數旬繼死．劉儼罷官如桂林．乘舟上灕水．見賈來壓其舟．遂病死．既而復蘇．如是者至於再．不知今為如何．持之子護喪至貴州．亦暴卒復生．然昏昏如狂醉矣．王翰說
馬識遠
馬識遠．字彥達．東州人．宣和六年．武舉進士第一．建炎三年．為壽春守．虜騎南侵．過城下．識遠以靖康時嘗奉使至．虜虜將知之．扣城呼曰．馬提刑與我相識．何不開門．壽春人籍籍言郡守與虜通者．識遠懼．不敢出．以印授通判．通判本有異志．即自為降書．啟城迎拜．虜亦不入城．但邀識遠至軍與俱行．通判又欲以虜退為己功．乃上章言郡守降虜．已獨保全一城．奏方去而識遠得回．才留北軍三日．通判窘懼．即為惡言動眾亡賴少年．相與取識遠殺之．家人子亦多死．朝廷嘉通判之功．擢為本郡守．大喜過望．受命之日．合樂享吏士．酒才三行．於坐上得疾．如有所見．叩頭雪泣．引罪自責曰．某實以城降．反冒以為功．而使公罹非命．某悔無及矣．即仆地死．至紹興十年．復河南地．觀文殿學士孟富文庾為西京留守．辟掾屬十人．每日會食．承議郎王尚功者．忽以病不至．公遣掌客邀之．良久不反命．復遣一人焉．至於四五．皆不來．滿坐怪之．既而數輩同至．面無人色．言曰．王制幹瞪坐於地．頭如栲栳．形容絕可怖．見之皆驚蹶氣絕．移時乃蘇．是以後期至．孟公率莫府步往視之．王猶能言．曰．乞與召嵩山道士．時道士適在府．即結壇召呼鬼神．俄有暴風肅然起於庭．風止．一人長可尺餘．紫袍金帶．眉目皆可睹．冉冉空際．詰道士曰．吾以冤訴於上帝得請而來．非祟也．師安得以法繩我．道士不敢對．孟公親焚香問之．始自言為馬識遠．曰．方守壽春時．王生為法曹．嘗夜相過．說以迎虜．識遠拒不可．遂與通判謀翻城．又矯為降文．宣言於下．以致殺身破家之禍．通判既攘郡印有之．王生亦用保境受賞．嗟乎冤哉．言訖泣下．歔欷曰．帝許我報有罪矣．瞥然而逝．王生明日死．前一說聞之馬氏子炎．一說聞之陳桷元承世所傳．或誤以為一事雲．
光祿寺
臨安光祿寺．在漾沙坑坡下．初為官舍．吳信叟嘗居之．其妻晝寢．有沙紛紛落面上．拂去復然．驚異自語曰．屋下安得此．則有自屋上應者曰．地名漾沙坑．又何怪也．吳氏懼．即徙出．蔣安禮為光祿丞．齋宿寺舍．因噴嚏．鼻涕墮卓上．皆成小木人．雕刻之工極精．攬取之則已失．頃之復爾．凡墮木人千百．蔣一病不起．杭人云．舊為偽福國公王宅．華屋朱門．積殺婢妾甚眾．皆埋宅中．是以多物怪．今無敢居之者．王嘉叟說
秦奴花精
劉縡．字穆仲．予外姑之弟也．少年時．從道士學法籙．後隨外舅守姑蘇．與家人俱遊靈巖寺．夜宿僧舍．遙聞山中呼劉二官人．久之聲漸近．舍中人亦睡覺．縡問曰．聞此聲否．皆笑曰．蒙天心正法力．宜如是．明日．縡為牒責土地神曰．吾至誠行法．未嘗有破戒犯禁事．山鬼安得輒侮我．是夕．夢神告曰．已戒從吏搜索．乃花精所為．非鬼也．行且治之矣．縡還家．夢其故妾秦奴者．來曰．寺後呼君者．蓋我耳．君若不相忘．無令伽藍神急我．縡又為牒．如世間繳狀．遣人投於祠．數日．又夢妾來別曰．君已投狀．我不敢復留．泣而去．秦奴者．京師人．死於臨安．至是時巳六年矣．
楊戩二怪
宣和中．內侍楊戩．方貴幸．其妻夜睡覺．見紅光自牖入．徹帳粲爛奪目．一道人長尺許．繞帳乘空而行．徐於腰間取一盂．髻中取小瓢．傾酒滿之．其香裂鼻．笑顧戩妻曰、能飲此否．妻疑懼不敢應．道人旋繞數匝．再三問之．終不應．道人曰．然則吾當自飲．一引而盡．倏然乘紅光復出．遂不見．其家聞酒香．經數日乃歇．戩新作書室．壯麗特甚．設一榻其中．外施緘鏁．他人皆不得至．嘗上直．小童入報有女子往來室中．妻遽出視之．韶顏麗態．目所未睹．回眸微笑．舉止自若．需戩歸．責之曰．買妾屏處．顧不使我知．戩自辯數．且相與至室外．望之信然．及啟鑰．女亟登榻．引被蒙首坐．戩夫婦率妾侍並力掣之．牢不可取．良久回面向壁．身稍偃．意其已困．復揭之．但見巨蟒正白．蟠屈十數重．其大如臂．僵伏不動．家人皆駭走．戩遣悍卒十輩．連榻舁出．棄諸城外草中．不敢回顧未幾時戩死．吳元美仲實說．前一事嘉叟說．
吳祖壽
吳開正仲．娶劉仲馮樞密女．生一子曰祖壽．建炎中．隨父責居韶州．夢有人著唐衣冠．如舊相識．來謁曰．吾相尋二百年．天涯地角．遊訪殆遍．不謂得見於此．祖壽曰．君為何人．有何事見尋．如是其切．其人曰．君當唐末為縣令．吾一家十口．皆以非罪死君手．歲月久矣．君忘之邪．因邀往一處．稍從容．祖壽問曰．君處地下久．當能測人未來事．吾欲知前程．壽夭通塞．盍為我言之．曰．君命只止此．官爵年壽．榮富福祿．皆如是而已．無一可言者．祖壽愀然不樂．夢中鞅鞅成氣疾．瘤生於肩．驚而寤．覺枕畔如有物．捫之．真有小瘤在肩上．明日而浸長．俄成大癭．高與頭等．痛楚徹骨不可臥．劉夫人迎醫召巫．延道士作章醮．萬方救療之．竟不起．正仲侍妾春鶯．後歸外舅．其說如此．
廬山僧鬼
僧聞修．姓陳氏．行腳至廬山．將往東林．值日暮．微雪作．不能前．乃入路側一小剎求宿．知客曰．略無閑房．唯僧堂頗潔．但往年有客僧．以非命死其下．時出為怪．過者多不敢入．聞修自度不可他適．又疑寺中不相容．設為此說．竟獨處焉．知客為張燈熾火．且告以僧名．慰勞而出．逮夜趺坐地爐上．衲帔蒙頭．默誦經咒．微睡未熟．隱約見一僧相對．亦蒙頭誦經．知其鬼也．厲聲詰之曰．同是空門兄弟．生死路殊．幸且好去．不答亦不起．聞修閉目合掌．誦大悲咒．亦梵聲相應和．聞修心動．稱其名．叱之曰．汝是某人耶．其人遽起．含唾噀聞修面滿所披紙衾上．皆鮮血．遂不見．知客聞叱咤聲．知有怪．亟來視之．紙衾蓋白如故．遂邀與歸同宿．天明即下山．聞修說．
二相公廟
京師二相公廟．在城西內城腳下．舉人入京者．必往謁祈夢．率以錢置左右童子手中．雲最有神靈．崇寧二年．毗陵霍端友．桐廬胡獻可．開封柴天因．三人求夢．皆得詩兩句．霍詩曰．已得新消息．臚傳占獨班．柴曰．一擲得花王．春風萬里香．胡曰．黃傘亭亭天仗近．紅綃隱隱鳳鞘鳴．既而霍魁多士．胡與柴皆登第．鄉人余國器應求崇寧五年赴省試．其父石月老人．攜往廟中．焚香作文禱之．夜夢一童子．年可十三四．走馬至所館門外．告曰、送省榜來．覺而榜出．果中選．其他靈驗甚多．不勝載．石月老人說．
望仙巖
廣西某州．隔江崖壁峭絕．有望仙巖．自來無人能至．對巖曰望仙鋪．鋪兵饒俊．老矣．唯嗜酒不檢．宣和末．有道人過之．已醉．從俊寓宿．至晚．吐穢淋漓．呼俊曰．爾且起．以所寢床借我．如其言．夜過半．又呼曰．饑甚．思一雞食．幸惠我．俊唯有所養長鳴雞．殺而與之食．至曉辭去．書一詩授俊曰．饒俊饒俊聽我語．仙鄉咫尺沒寒暑．與君說盡止如斯．莫戀浮生不肯去．轉眄間．道人騰至巖上．端坐含笑．俊望之．如在雲霄．大叫曰．先生何不帶我去．久之不應．即踴身投江．同輩驚號曰．饒上名落水．相率救之．俊乍見乍沒．入波愈深．且溺矣．道人忽如飛翔．徑到波面．攜俊髻以行．傍人見祥雲湧起．即時達巖畔．後還家與妻子別．告人云．此呂翁也．黃道人說．州名不真．
馬望兒母子
唐州倡馬望兒者．以能歌柳耆卿詞．著名籍中．方城人張二郎．遊狎其家累年．既而挈以歸．後虜騎犯京西．張氏避地入巴峽．望兒死於峽州宜都縣．時夜過半．未及斂．輿置空室中．明日．買棺至其處．獨衣服委地如蛻．不見屍矣．求之．乃在門掩間．倚壁立．自頂至踵．無寸縷著體．人謂其為娼時．少年來遊．或謝錢不如意．並衣冠皆剝取之．是以及此報．生一子曰運．居宜都田間．紹興二十七年六月．與其仆過江視胡麻．農人在田者數輩．天正熱．日光赫然．忽片雲從中起．正罩運身．頃之．陰翳如墨．對面不相識．傍人但聞運連呼曰．告菩薩如一．食頃天氣復清．運己仆於地．親身之衣皆焚灼．而汗衫碧裙無傷．氣歹歹未盡．眾共扶掖行數十步．入一民家．猶呻吟稱苦苦．數聲遂死．時年三十四．
沈傳見冥吏
鄱陽士人沈傳．早遊學校．鄉里稱善人．家居北關外五里堠之側．年四十餘歲．得傷寒疾．八九日未愈．方困頓伏枕．正黃昏時．一黃衣持藤棒．徑從外入．直至床前．全類郡府承局．端立不語．時時回顧寢門外．又一人黑幘而綠袍．捧文書在手．欲入未入．黃衣搖手謂曰．善善．綠袍於袖中取筆展簿．勾去一行．兩人遂繼踵而去．傳驚懾良久．問妻子皆無所睹．怖愈甚．即時汗出如洗．越一日乃瘳．後以壽終．
療蛇毒藥
臨州有人．以弄蛇貨藥為業．一日．方作場．為蝮所嚙．即時殞絕．一臂之大如股．少選．遍身皮脹作黃黑色．遂死．一道人方傍觀．出言曰．此人死矣．我有藥能療．但恐毒氣益深．或不可活．諸君能相與證明．方敢為出力．眾咸竦踴勸之．乃求錢二十文以往．才食頃．奔而至．命汲新水．解裹中藥調一升．以杖抉傷者口．灌入之．藥盡．覺腹中搰搰然．黃水自其口出．腥穢逆人．四體應手消縮．良久復故．已能起．與未傷時無異．遍拜觀者．且鄭重謝道人．道人曰．此藥不難得．亦甚易辦．吾不惜傳諸人．乃香白芷一物也．法當以麥門冬湯調服．適事急不暇．姑以水代之．吾今活一人．可行矣．拂袖而去．郭邵州雲得其方．鄱陽僥卒．夜直更舍．為蛇嚙腹．明旦．赤腫欲裂．以此飲之．即愈．潔己說
韓氏放鬼
江浙之俗信巫鬼．相傳人死．則其魄復還．以其日測之．某日當至．則盡室出避於外．名為避煞．命壯仆或僧守其廬．布灰於地．明日視其跡．雲受生為人為異物矣．鄱陽民韓氏嫗死．倩族人永寧寺僧宗達宿焉．達瞑目誦經．中夕．聞嫗房中有聲嗚嗚然．久之漸厲．若在甕盎間．蹴蹋四壁．略不少止．達心亦懼．但益誦首楞嚴咒．至數十過．天將曉．韓氏子亦來．猶聞物觸戶．聲不已．達告之故．偕執杖而入．見一物四尺．首戴一甕．直來觸人．達擊之．甕即破．乃一犬．呦然而出．蓋初閉門時．犬先在房中矣．甕有．伸首呧之．不能出．故戴而號呼耳．諺謂疑心生暗鬼．殆此類乎．宗達說
童銀匠
樂平桐林市童銀匠者．為德興張舍人宅打銀．每夕工作．有婦人年二十餘歲．容貌可觀．攜酒肴出共飲．飲罷則共寢．天將曉乃去．凡所持器皿．皆出主人翁家．疑為侍婢也．不敢卻．亦不敢言．往來月餘．他人知之者．謂曰．吾聞昔日王氏少婢．自縊於此．常為惑怪．爾所見得非此鬼乎．幸為性命計．童甚恐是夜復以酒至．即迎告之曰．人言汝是自縊鬼．果否．婦人驚對曰．誰道那．遽升梁間．吐舌長二尺．而滅．童不敢復留．明日辭去．
天寶石移
福州福清縣大平鄉修仁裏石竹山．俗曰蝦蟆山．去邑十五里．乾道二年三月三日夜半後．居民鄭周延等．咸聞山上有聲如震雷．移時方止．或見門外天星光明．跡其聲勢．在瑞雲院後石竹山上．明旦．相與視之．山頂之東南有大石．方可九丈．飛落半腰間．所過成蹊．闊皆四尺．而山之木石．略無所損．縣士李槐雲．山下舊有碑．刊囊山妙應師讖語．頃因大水碑失今復在縣橋下．其語曰．天寶石移．狀元來期．龍爪花紅．狀元西東．邑境有石陂．唐天寶中所築．目曰天寶陂．距石竹山財十里．是月集英廷試多士．永福人蕭國梁、魁天下．永福在福清西．閩人以為應讖矣．又三年．興化鄭□繼之．正在福清之東．狀元西東之語．無一不驗雲．
祖寺丞
趙公時霈侍郎．政和八年冬．為無為軍教授．通判祖翺者．濟南人．本法家．嘗歷大理丞．處身廉謹．以法律為己任．趙嘗夢遊一小寺．寺旁有池．方不逾尋丈．四周朱欄三重．內一重可高二尺．中高三尺．其外四尺許．趙身在重欄內．去水止三四步．視池中有一浮屍．惡之．方欲越欄出．舉足極艱．屍忽起逐人．趙蹴之於水．再欲出．又起如初．復蹴之．至於三．其行稍緩．其容戚戚然．若有所訴．詢之雲．昔日罪不至死．為通判祖寺丞枉殺．抱冤數年矣．趙曰．祖丞明習法律．於刑獄事尤詳敬．決不妄殺人．答曰．此事固非祖公意．然因其疑．遂送他所．竟以死罪定斷．故冤有所歸．渠壽命不得久．將死矣．聊欲君知之．言訖．即躍入水．趙睨重欄愈高．唯四角差低．甚易之．然卒不可逾越．屍自水中指雲．從高處過甚易．遂如其言．踉蹡一舉．已出平地．復賀曰．既過此欄．前程無留礙矣．覺而驚異之．時翺適出外邑．迨其歸．才五日．得內障目疾．日以益甚．至不能瞻視．乃丐宮祠．又月餘．目頓愈．忽中風淫．手足遂廢．及得請而歸．過梁山濼口．舟壞水入．篙師急救拯．僅能登岸．翺驚懼暴亡．距趙夢不數月．噫囹圄之事．深可畏哉．趙夢中不能問其姓名．及所坐何事．為可惜也．趙公自記此事
夢得二兔
龍深父．生於辛卯．年二十五歲時．夢入大宮殿．及門．武士門焉．旁列四兔．顧深父曰．以一與爾．俯而取之．得第一枚．褐身而紫脊．抱置於手．武士又呼其後一人．授以次兔．俄又呼深父．復與其一．腹白而毫紫者．負於肩以歸．乃寤．時妻方娠．即語之曰．我夢如此．當得子不疑．然必當孿生．汝勿恐．妻聞之懼．泣以告其姑．姑責深父曰．婦人未產子．而以此言恐之．柰何．後三月免身．但生一男子．時乙卯年也．已悟首兔之兆．其子名雱．亦以二十五歲得男子．又已卯年也．然則再得兔．蓋有孫之祥．三世皆生於卯．亦異矣．
龍世清夢
龍世清．建炎中．為處州鈐轄．暫攝州事．其後郡守梁頤吉至．以交承之故．凡倉帑事務．悉委之主領．又提舉公使庫．有過客至郡．梁餉以錢三十萬．吏白以謂故事未嘗有．龍為作道地．分為三番以與客．梁視事三月．坐寇至失守．罷去．繼之者有宿怨．劾其請供給錢過數．即州獄窮治．一郡官稍涉纖芥者．皆坐獄．龍亦收系．懼不得脫．夜夢入荒野間．登古冢．視其中杳然以深．暗黑可畏．手攀墓上草．欲墜未墜．一人不知從何來．持其髻擲於平地．顧而言曰．我高進也．遂驚覺．後兩日．溫州判官高敏信來．置院鞫勘．一見龍獄辭．曰．太守自以庫金與客．何預他人事．釋出之．乃知所謂高進者此也．及獄具．梁失官．同坐者皆以謫去．獨龍獲免．
徐三為冥卒
湖州烏程縣潯溪村民徐三者．紹興十五年七月中．暴死．四日而蘇．言追至冥府．主者據案．皂吏滿前．引問平生既畢．授以鐵棰．使為獄卒．立殿下．凡呼他囚姓名．即與同列驅而進．吏前數其過惡．令持棰笞擊．應手為血．以水噀之．乃復為人．如是者非一．良久事稍間．縱步廡下．過一室．榜曰判官院．陳列幃帳幾格．細視其人．蓋故主翁王蘊監稅也．詢所以來．備言始末．且力丐歸．蘊許諾．與俱過他府．令坐門外．須臾出呼曰．汝未當來此．今可復生．手書牒見付．使亟還．且雲．我在此極不惡．但乏錢及紙筆為用．汝歸語吾家．速焚錢百萬．紙二百張．筆二十枝．寄我．陽間焚錢不謹．多碎亂．此中無人能串治．當用時殊費力．宜以帕子包而焚之．勿忘也．又取首掠系左臂．曰．恐吾家人不汝信．此吾終時物．可持以為驗．即泣謝．踴躍而出．中路頻有鬼神呵阻．示以牒乃免．益疾走．登高山．跌而寤．未暇詣王氏．既而復死．明日．王氏遣信來責曰．昨夜夢監稅言向來事．何不早告我．自是三日始再蘇．言某神遮留．令作競渡戲．視左臂所系首掠猶存．封識宛然．徐後七年．至秀州魏塘．為方氏傭耕．又七年．以負租穀不能償．泛舟遁歸其鄉．過太湖．全家溺死．子弟景裴說方氏婿也
神霄宮商人
古象戴確者．京師人．年十二歲時．從父兄遊常州．入神霄宮．訪道士不遇．出至門．有商人語閽者．吾欲見知宮．時道教尊重．出入門皆有厲禁．閽者索姓名及剌謁．此人不與．紛爭良久．捽閽於地．歐之．徑入戶．諸戴恐其累己．皆捨去．此人既入．即不見．而於廚屋內遍壁上下．皆書呂洞賓至四字．知宮者聞之．拊膺太息曰．神仙過我而不得見．命也．明日．歡傳一州．後三日．戴氏諸人飯於僧寺．確起如廁．還就石槽盥手．傍一人俯首滌籌．一客相對與共語．確望客容貌．蓋神霄所見者．趨前再拜．其人驚問何故．曰．公乃呂先生也．具以前事告．其人笑命就甕取水一杯．自飲其半．以其半與確．確飲之．出白其父．奔至廁所訪之．無及矣．確既長．能為費孝先軌革卦影．名曰古象．後居臨安三橋為卜肆．有丐者結束為道人．藍縷憔悴．以淘渠取給．嘗為倡女舍後除穢．確心竊憐之．明日．延之坐．具食．謂曰．君名為道人．須有所奉事高真像貌．今日日從役汙渠中．所得幾何．況於入倡家．衣服手足．皆不潔清．得無反招罪咎．道人謝實有之．特牽於糊口不暇恤．確贈以錢二百．忽笑曰．頗相憶乎．確愕然不省．曰．方見君於此．不憶也．道人曰．五十年前．君遇呂翁於常州僧寺．時有據石滌籌者．識之乎．我是也．確驚謝．方欲詢姓名．長揖而去．自是不復見．確自飲殘水後．至七十餘歲．無一日病苦．趙立說
城隍門客
建康士人陳堯道．字德廣．死之三年．同舍郭九德．夢之如平生．郭曰．公已死．那得復來．陳雲．吾為城隍作門客．掌箋記．甚勞苦．今日主人赴陰山宴集．陰山廟在南門外十里始得暇．故來見君．因問其家父母兄弟．泣下久之．郭曰．公既為城隍客．當知吾鄉今歲秋舉與來春登科人姓名．曰．此非我所職．別有掌桂籍者．歸當扣之．居數日．又夢曰．君來春必及第．我與君雅素．故告君．他雖知之．不敢泄也．郭果以明年第進士．又有劉子固者．與堯道同里巷．其妹婿黃森．賢而有文．父為吏．負官錢．身死家破．森亦不得志以死．死數月．其妻在兄家．忽著森在時衣．與兄長揖．容止音聲如真．子固驚愴．呼其字曰．元功．君今安在．曰．森平生苦學．望一青衫不可得．比蒙陳德廣力．見薦於城隍為判官．有典掌．綠袍槐簡．絕勝在生時．恐吾妻相念．故來告之．子固問來春鄉人誰及第．曰．但有郭九德一人耳．有頃乃去．其言與前夢合．方德說
潞府鬼
潞州簽判廳．在府治西．相傳強鬼宅其中．無敢居者．但以為防城油藥庫．安陽王審言．為司法參軍．當春時．與同寮來之．邵綦亢．數人．攜妓載酒．往遊焉．且詣後園習射．射畢．酣飲於堂．忽聞屏後笑聲．如偉丈夫．一坐盡驚．客中有膽氣者．呼問曰．所笑何事．答曰．身居此久．壹鬱不自聊．知諸君春遊．羨人生之樂．不覺失聲耳．能飲乎．曰．甚善．客起酌巨杯．翻手置屏內．即有接者．又聞引滿稱快聲．俄擲空杯出．客又問曰．君為烈士．當精於弓矢．能一發乎．曰．敢不為君歡．然當小相避也．既以弓矢入．眾各負壁坐．少焉一矢破屏紙而出．捷疾中的不少偏．始敬異之．皆起曰．敢問君為何代人．姓名為何．何以終此地．曰．吾姓賀蘭．名鋈．語未竟．或唒其名不雅馴．怒曰．君何不學．豈不見詩小戎篇陰靷鋈續者乎．遂言曰．鋈生於唐大歷間．因至昭義．謁節度使李抱真．幹以平山東之策．為讒口所譖．見殺於此地．身首異處．骸骨雲廾不收．經數百年．逢人必申訴．往往以鬼物見待．怖而出．故沉淪至今．諸君俊人也．頗相哀否．坐客皆愀然．有問以休咎者．一一詢官氏．徐而語曰．來司戶位至侍從．然享壽之永．則不若王司法．時諸曹吏士及官奴．見如是皆奔歸．歡傳一州．太守馬玿中玉．獨不信．以為僚吏湎於酒．興妄言．盡械繫其從卒．且將論劾之．眾懼．各散去．明日．中玉自至其處．察視之．屏上穴紙固在．命發堂門鏁．鏁已開．門閉如初．呼健卒並力推扉．牢不可啟．巳而大聲起於梁間．叱曰．汝何敢爾．獨不記作星子尉時某事耶．中玉趨而出．自是無人復敢往．同戶乃來之．邵果為工部侍郎．審言以列大夫知萊州．壽七十五而卒．王公明說．萊州乃其伯祖也．余中口及第．括異志亦載此事甚略．誤以審言為王丕．它皆不同．
王祖德
成都人承信郎王祖德．紹興三十一年．來臨安．得監卬州作院．既之官矣．聞虞並甫以兵部尚書．宣諭陜西．即求四川制置司檄．以稟議為名．往秦州上謁．未及用．以歲六月客死於秦．虞公遣卒護其柩．且先以訊報其家．王氏即日發喪哭．設位於堂．既而柩至．蜀人風俗重中元節．率以前兩日祀先．列葷饌以供．及節日．則詣佛寺為盂蘭盆齋．唯王氏以有服．但用望日就几筵辦祭．正行禮未竟．一卒抱胡床從外入．汗流徹體．曰．作院受性太急．自秦州兼程歸．凡四晝夜抵此．將至矣．俄而六人荷一轎至．亦皆有悴色．轎中人徑升於堂．據東榻坐．乃祖德也．呼其妻語曰．欲歸甚久．為虞尚書苦留．近方得脫．行役不勝倦．傳聞人以我為死．欲壞我生計爾．當已信之．妻曰．向接虞公書．報君沒於秦．靈輀前日已至．何為爾．始笑曰．汝勿怖．吾實死矣．吾聞家中議賣宅．宅乃祖業也．安得貨．吾所寶黃筌郭熙山水李成寒林凡十軸．聞已持出議價．吾下世幾何時．未至窮乏．何忍遽如是．吾思家甚切．無由可歸．今日以中元節冥府給假．故得暫來．然亦不能久．又呼所愛婢子．恩意周盡．是時一家如癡．不能辯生死．忽青煙從地起．跬步不相識．煙止寂無所見．關壽卿耆孫館於夾街之居．見戶外擾擾．亟往視之．已滅矣．
蜀州女子
彭州人蘇彥質．為蜀州錄事參軍．有女年八九歲．因戲於床隅．視地上小穴通明．探之以管陷焉．走報其父．持長竿測之．其深至竿抄不能極．及取出．有敗絳帛掛於上．大異之．呼役夫斸其地．逾丈許．得枯骸一軀．首足皆備．即斂而葬諸原．明日．忽有好女子遊於室中．家人逼而問之．輒避入壁罅．終莫得致詰．是時郡有陳愈秀才者．從閬中來．善相人．且能以道術卻鬼魅．召使視之．俄一婦人至．曰．妾本漢州段家女．許適同郡唐氏．將嫁矣．而唐氏以吾家倏貧．竟負元約．既不得復嫁．遂賣身為此州費錄曹妾．不幸以顏色見寵於主人．為主母生瘞於地下．閱數年矣．非蘇公改葬．當為滯魄．但初出土時．役者不細謹．鋤妾脛骨欲斷．今不能行．不得已留此．非有他也．陳曰．欲去何難．吾為汝計．取紙翦成人形．曰．用以馱汝．乃笑謝而退．是夜彥質嫂．夢一僕夫背負此女來．再拜辭去．二事皆黃仲秉說
飲食忌
食黃顙魚不可服荊芥．食蜜不可食鮓．食河豚不可服風藥．皆信而有證．吳人魏幾道志在妻家啖黃魚羹罷．采荊芥和茶而飲．少焉足底奇庠．上徹心肺．跣走行沙中．馳宕如狂．足皮皆破欲裂．急求解毒藥餌之．幾兩日乃止．韶州月華寺側．民家設僧供．新蜜方熟．群僧飽食之．別院長老兩人．還至半道．遇村虛賣鮓．不能忍饞．買食盡半斤．是夕皆死．李怫郎中過常州．王子雲縉為郡．招之晨餐．辦河豚為饌．李以素不食．遣歸餉其妻．妻方平明服藥．不以為慮．啜之甚美．即時口鼻流血而絕．李未終席．訃音至矣．前一事魏幾道．中一事月華長老悟宗．後一事王日嚴說．
