
夷堅三志辛卷第十(十四事)

曾三失子
　　慶元四年六月二十八日，鄱陽懷仁鄉農民曾三來城下，問卜於術者胡九齡。卦成，胡曰：「兆象不佳，必有人口災殃並妖異不祥之應。」曾曰：「吾有男子名五哥，年十五歲矣，每日牧牛於野，就外吃飯。前十日之晚，只見牛歸，吾兒不至。窮人力訪尋，杳不可得，又無深林湖池，或致迷溺，問同牧諸童，皆言見其獨入一小廟，以謂如廁，不知何為不反，因遍索廟內，茫無人跡。他日，同牧者多睹其在廟遊行。昨日正午，鄉人擔大糞亦見之，然到今未能得其所在，為之奈何？」胡曰：「已落空亡，恐無由可見。」曾哭而歸。今經兩月，不能料終竟如何也。

鬼殺高二
　　饒州城內德化橋民高屠，世以售風藥為業，手執叉鉤，牽一黑漆木豬以自標記，故得屠之名。至高二者，好往雙港，彼處酒價賤，率以醉歸。紹熙五年歲除日，回塗差晚，［原作「曉」，改從周本。］及抵蠙洲門，夜近二更，扃鑰已竟，敲扉莫應，因就相對居人覓火。或聞外間有叫救人者，相率出視，見高仆地上，取湯扶灌，則氣絕矣。頭面股腹，一切青黑，蓋死於鬼手也。至三更，蠙門守卒聽坎下往來頗多，云：「只取高二一人。」守卒遽燭視，了無影跡，於是驗為鬼物不疑。高妻用元正舁屍以葬。

汪十四黿
　　鄱陽漁人汪十四，以慶元四年二月三日得一黿，甚巨，用大釣竿秤掛於戶柱。至深夜，汪與妻子王氏皆聞人聲哀叫云：「念我腹有子，放此一命得乎？」汪殊未之信，點火出照，知為黿語。小人貪數千之利，堅不肯聽，遂再就睡。王氏亦夢人來告云：「教丈夫放我，自別有報謝。苟為不然，七日內必取汝。」王寤，以告汪，又不許。王時懷孕臨月。明日竟解黿，其腹細卵百計，纏結充塞，卽擔負出市，售錢以歸。後三日，王誕一男，宛如黿狀。財滿七日，母子俱死。

李天祐
　　術士李天祐，饒州石門人。常時遊行他郡，不遠千里。淳熙十五年十月，到吉州，館於寮下劉公店樓上。每日一出，所得不能給旅費，夜起歎息。忽若耳畔叫李先生者，云：「此間不可住。前回九月內廬陵縣市心一客亦姓李，係辛酉生，只一宿於斯，便遭魘死。」天祐聞之戄然，夜已深，不遑移動，但應曰：「感君子(呂本無「子」字。)愛我，明當作謝。」為之燭燈終夕，坐而待旦，才盥洗畢，扣鄰房訪其人，乃下鎖不曾啟，初無人宿。徑下店面，招劉公喫茶，説所見，曰：「必定是鬼。」劉赧然有愧色曰：「不敢上昧，去年八月，福州卜者章彬在彼房病亡，適遇鄉人林三客作證，免得申官。」天祐卽負篋辭出，詢市心人，所謂辛酉李生者，果如其言。徙舍之後，占術盛行，一住三歲乃還家。

寧客陸青
　　淳熙十六年，贛州寧客商販往荊南，回經漢川，路到鄂渚，地名楊太萊店。前過葦林畔，一人從內持棒走出，痛毆之死，曳人葦叢，而掠其資貨。既去十數步，復反步，遂為寃魄所著。行兇之事已隔六年，其賊曰陸青，鄂州後軍寨兵也，主漢陽門下般運木值。忽變贛人語音，發狂亂與人鬬。久之乃曰：「我是小客寧三十，於漢川路上被陸青打殺，卻取隨身物去。一時受苦，認他不得。緣不會回頭，因得隨逐，今須先還我命，卻詣陰府照對。」部轄將校怪之，招郡下張道士用正法行持。又作陸青言詞，乞法師勸和寧客，候青無常到時，一徑索命。鬼聽許曰：「且將我歸爾家，早晚香火時節薦供，卻如汝所言。」是日青之妻子偕將校悉見之，青驀然仆地，熟睡良久，既寤，自狀其過，諸人戒使勿背鬼約，青謹從之。明年子病，翻賴鬼力來報，仍為宛轉禳卻，病遂以安。至今尚然，不得其終也。(右五事皆胡九齡説。)

池口鎮牛
　　池州池口鎮皆諸軍分屯列營，前軍寨據黃龍岡，作窯燒製磚瓦，豢牛兩頭，以供踏壞之用。淳熙十六年三月，一牛拽斷索狂走，守兵覺而逐之，其行甚疾，不容措手，遂穿中教場，出郭西門，經過擔負者盡遭撞倒，直至信德府後軍西寨，愈掣怒肆力。小將范武翼妻趙安人，偶出逢之，急奔道左樹下，閃避不徹，牛低頭奮角牴其腹，腸胃迸流，卽時死。牛齧草於屍側，凝立不動。守兵率數輩來，始能追躡。牽歸元處，將行痛捶，牛(呂本多一「大」字。)吼一聲，奄仆地死。見者以為宿業相值，無可奈何，軍帥但杖守兵而給錢付范將殮葬。

李三夫妻豬
　　臨安赤山居民李三，屠家也。紹熙元年，養一豬甚肥腯，與妻議，欲趁冬至前宰殺，克應人家時節使用，比之常日，可贏得千百錢。妻以為然。迨夜，各就睡，夢豬來作人言泣告曰：「謝主人餵飼一年，豈不知恩！身是畜獸，於刀幾屠割，正是本分，萬中無一可逃。知有殺之期，擬乞展向冬後三日，使了此生業債，便可託生。千萬垂意！」丁寧再三，乃拜而出。李驚覺，告其妻，妻曰：「春夢秋屁，何足為憑！不及時做一場經紀，更何所待！」語畢復寢，竟以其日烹鬻。人爭買肉，頃刻而盡。過節第一日，妻忽傷風頭痛，遽困臥於床，膳飲不能入口。其夜夢想前豬執狀來云：「我告汝夫妻，只要延三日命，了得我業報，堅不相從。已經閻羅王處押狀，直要取汝兩人入冥照對，如今便請行。」蹶然而寤，僅能説與夫，而沉綿愈甚。明日，李三亦病，同時而死。(右二事劉濱説。)

周子瑤池仙
　　安仁崇義鄉老儒周德材，以文學著聲里社，多為人師。嘗首冠鄉書，晚年就恩仕亦不遂。始有一子，甫十歲，穎脫強記，甚過絕人。一日，求觀《三國志》，父嗤其躐等，不肯與。翊日再請，乃取以付之。旬日卽以歸。父問：「小子頗能記省否？」子曰：「盡在兒腹中矣。」漫摘數語試之，琅然成誦，凡十餘通，不差一字。父始嗟異之。將使應童子科，授以諸經，不候訓迪，過目(原作「日」，改從周本。)輒覆本如流。經三歲，忽暴亡。其母慟哭拊床，於葦席下見其手書《樂府》半闋，僅憶末句云：「瑤池仙伴，應訝我歸來晚。」識者疑為謫仙。

蓬萊紫霞真人
　　餘干冕山士人陳氏子文叔，少習儒業，從里人許子推受迎致箕神之術，詼奇譎怪，殊駭聽聞。凡來求文詞者，落紙輒千言，筆不停綴，所談皆出人意表。淳熙戊戌，有曹延者乞詩，延賦性淳樸。立書二十八字云：「混然天性本天成，何必拘拘守意城。識破鳶飛魚躍事，自知萬物不離誠。」語脈暗合其旨，他所作盡然。神自稱蓬萊紫霞真人，是後靈驗日著，好事者為之大啟醮筵以奉之。且能驅邪治病，每書牒必須黃紙，章奏已焚者復能致其真，墨色視初略不少變。一夕，憑人言辭曰：「吾本漢謀臣子曲逆侯陳平，緣常用兵家奇計，謫墮世塵千年，今期限已滿，當還仙界，吾從此逝，明日不復來矣。諸君珍重。」愴然而別。自是聲滅跡絕。陳子仍為儒雲。

程慧新
　　樂平梅浦胡逢原，以淳熙十年於家廳建水陸大齋三日。臨罷之夕，有執事者果緣院行童程慧新，盜佛前供物，仍就用薦土地疏包裹，將以遣母。其家去胡氏一里許，是夜程母夢二鬼卒持鐵叉㓨厥子大鑊烹之，又二鼠銜其耳，遂驚覺。程正扣門，以齋饌至。母欲與説所夢，猶未忍。忽大叫仆地，兩齒墜落，竟爾不起。先是寫疏者已檢校神位，各置一通於座，初無漏缺。及收拾焚化之際，獨無土地疏，卽焚香禱曰謝過。人謂速報警自，一何昭昭如此。(右三事今模説［前後各卷均作「余模」］）。)

王節妻裴
　　龍游王節，自少學卜筮，長而盤游他方。淳熙十六年，到潭州益陽，適同邸彭生亦挾術至，妻裴氏偕行。六月，彭死，代主人張二哀裴之無歸，為平章嫁節。節時二十九歲，裴二十五歲，年時相當，甚為愜意，復漂轉售技。紹熙二年，抵袁州。四年，次郢州。兩處各生一子。還過洞庭湖，有巴陵人劉一郎者，能知人未來事，俗稱為活神道，見之云：「汝妻非人，乃三世之鬼。先在永州東關惑殺蔡氏兒，繼在桂府化為散樂，惑殺楊十二郎，其三則彭六也。既奪三人精氣，養屍成人，他日汝定喪命。」節不之信。裴已聞之，反責節無義，遂依然共處。明年，至蘄之邑河，(呂本作「明年之蘄邑河」。)值雲水道人，見裴曰：「此三世鬼精，何得在是！」節怒其言，搊拽欲行打。道人曰：「不須爾，吾今召天將使汝知之。」裴立於側拊掌大笑，騰空而滅。

湖口廟土地
　　鄱陽萸岡民黃廿七，作小商賈。紹熙元年，到景德鎮販陶器，過湖口，往岳廟燒香。遇老人白襴角帶，從中而出，黃驚顧揖之，認其狀貌，全類故父。時父亡已七年，前白曰：「翁翁得非吾父乎？」老人曰：「汝為誰？」對曰：「姓黃名興，行第廿七。」老人曰：「真我子也。」黃泣而跽請曰：「爹下世七載，何由在斯？」曰：「為我平日善緣頗多，遂乘功力，得做此間土地。汝宜速回，但行方便。」黃曰：「願捨棄浮財，休離骨肉，日夕陪侍爹所。」語未了，一黃衣力士長，叱之曰：「爾庸凡之流，詎可輒廁神列！」黃悚而下拜，拜訖仰視，土地力士，俱不見矣。

陳小八子債
　　湖州人陳小八，以商販縑帛致溫裕。只一子，不肖，常盜用錢，且悖害父母，父母亦惡之。乾道九年，年二十八歲，病傷寒困臥，二親不惟不悉力醫救，翻飼以合忌食物，竟死焉。五日後見形於室，責父曰：「我一命又被你算了，今兩次壞我矣，報怨會有日。」父雖怪之，不能曉所謂。葬訖，至其墓前，一老僧不知從何來，與之言：「汝子前生是一富人，被汝竊他財本至盡，故來為子以取之，未足而死，尚欠二千餘貫。今已在邵州徐家復作男子。」陳訝其語荒唐，固不之信。迨慶元三年正月，陳賣金銀往邵陽，買隔卜織，館於柯氏店。店內一僕曰徐四，見之喜甚，服事之勤，過於主人。陳亦與相親，問其年，曰：「二十五歲矣。」自是稔熟無間，令守宿房中。二月九日，陳夢向所亡子展拜，若辭訣狀，悸而寤。且起，不見僕，而床南一壁倒，試檢視行篋，失銀一笥，幾千兩，遂投柯生。柯曰：「夜來遭此僕毒手，無能捕緝。」陳默思其姓氏年紀，脗合老僧所云，始悟宿負，置不復言。因是空貧，不克北歸，至行乞於邵城。今尚存。

蕭大師
　　饒州南岸漁人周八，有一妻一子，漁釣於鄱江。紹熙二年二月八日，黃昏後泊舟，登岸同歸。到荻林，遇兩人叫云：「周八且住，大師請汝。」周曰：「何處大師？」曰：「蕭大師。」八曰：「我從來不識他。」其人曰：「莫問識與不識，但隨我去，當有所獲。」勉從之。進步到一衙庭，入其門，見一尼姑自內出，相揖云：「我兄弟待汝夫妻久，且澡浴換衣，別來相見。」須臾，兩青童各引入浴堂，香湯撲鼻。既畢，使周著皂袍，妻著紅大袖衫帔，小兒黃背子，導詣一室。廳上鋪設華筵，有勇士長七八尺，青巾黃衣，揖就坐，不交一言。三更後數女妓執樂持勸杯至，歌唱侑酒。周飲未竟，念平生未嘗得此，戰恐不自支，杯墜手卽破。勇士曰：「好勸汝酒，那敢如是！」連叱之，其聲如雷。仍推擁仆階下。少焉如睡醒，身元在荻林下，喚尋妻子，寂無所之。明日，徧告羣漁，共為訪覓，上下十數里間，竟不可見。七日後周患傷寒而死。(右四事徐謙説。)
