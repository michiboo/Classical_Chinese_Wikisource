
夷堅丙志卷第十三(十五事)

藍姐
　　紹興十二年，京東人王知軍者，寓居臨江新淦之青泥寺。寺去城邑遠，地迥多盜，而王以多貲聞。嘗與客飲，中夕乃散，夫婦皆醉眠，俄有盜人，幾三(葉本作「二」。)十輩，悉取諸子及羣婢縛之。婢呼曰：「主張家事獨藍姐一人，我輩何預也！」藍蓋王所嬖，卽從眾中出應曰：「主家(上二字葉本作「實然」。)凡物皆在我手，諸君欲之非敢惜。但主公(葉本作「父」。)主母方熟睡，願勿相驚恐。」秉席間大燭，引盜入西偏一室，指床上篋笥曰：「此為酒器，此為綵(葉本作「縑」。)帛，此為衣衾。」付以鑰，使稱意自取。盜拆被為大複，(上二字葉本作「包袱」。)取器皿蹴踏置於中。燭盡，又繼之，大喜過望，凡留十刻許乃去。去良久，王老亦醒，藍始告其故，且悉解眾縛。明旦訴於縣，縣達於郡。王老戚戚成疾，藍姐密白曰：「官(上二字葉本作「官人」。)何用憂？盜不難捕也。」王怒駡曰：「汝婦人何知！既盡以家貲與賊，乃言易捕，何邪？」對曰：「三(葉本作「二」。)十盜皆著白布袍，(上二字葉本作「衣」。)妾秉燭時，盡以炧(葉本作「燭」。)淚污其背，但以是驗之，其必敗。」王用其言以告逐捕者，不兩日，得七人於牛肆中，展轉求跡，不逸一人，所劫物皆在，初無所失。漢《張敞傳》所記偷長以赭汙羣偷裾而執之，此事與之暗合。婢妾忠於主人，正已不易得，至於遇難不慴怯，倉卒有奇智，雖編之《列女傳》不愧也。

長溪民
　　福州長溪民，為贅壻於海上人家，以漁為業。其母思而往見之，民殊不樂。母覺其意，明日即告歸，民不肯留，而其婦獨留之，(上二句葉本作「民已蓐食先出婦留之」。)曰：「阿姑少留，俟得魚作杯羹。」少頃，(上二字葉本作「以別」。)民還至門，聞母語聲，(上二字葉本作「未去」。)急藏魚於舍後，復誑其母，且告之(上七字明鈔本作「復由元徑來乃大言」。)曰：「今日風惡，不獲一鱗。」母遂去。既行，民責妻曰：「吾適所得皆鰻魚，既多且大，常日不曾有(葉本作「獲」。)此，汝何苦留此媼邪？」婦往視，則滿籃皆蛇也。驚走報民，民不信，自往(明鈔本多一「觀」字。)焉。果見羣蛇蟠結，一最大者昂首出，徑咋其喉，卽死。蛇亦不見。


福州異豬
　　政和元年正月，福州北門賣豆乳人家，豬夜生七子，但一為豬，餘皆人頭馬足，肌體悉類人，淨無一毛，初生時呱呱作兒啼。其家懼，亟瘞於廁後。鄰人聞啼聲，伺曉入視，猶及見其二，取以示里中，斯須聞(嚴校：「間」誤「聞」。)觀者如市。郡守知為不祥，命亟殺之。時方尚祥瑞，不敢以聞於朝。

福州屠家兒
　　福州城中羊屠家兒，年十六歲，性柔善，惟嬉遊市井間，不肯學父業。父母謂之曰：「汝已成長，當學世業為活，為養親之計，浪遊何益？」對曰：「逐日眼見已熟，要殺便能，可(嚴校：「何」誤「可」。)以學為！」父以羊一刀一付之，閉諸空屋，竊窺其所為。自旦至午，但對羊默坐，忽握刀而起，指羊曰：「與汝相為讎，豈復有窮極？」揮刀自斷其喉。父母急發壁救之，無及矣。

林翁要
　　福州南臺寺塑新佛像，而毀其舊，水上林翁要者，求得觀音歸事之。後數月，操舟入海，舟壞而溺，急呼觀音曰：「我嘗救汝，汝寧不救我？」語訖，身便自浮，得一板乘之。驚濤亙天，約行百餘里，隨流入小浦中，獲遺物一笥，頗有所資而歸。人以為佛助。(右四事皆福州太平寺僧蔣寶所傳。寶有一書曰《冥司報應》，記此事。)

郭端友
　　饒州民郭端友，精意事佛。紹興乙亥之冬，募眾紙筆緣，自出力以清旦淨念書《華嚴經》，期滿六部乃止。癸未之夏五，染時疾，忽兩目失光，翳膜障蔽，醫巫救療皆無功，自念惟佛力可救。次年四月晦，誓心一日三時禮拜觀音，願於夢中賜藥或方書。五月六日，夢皂衣人告曰：「汝要眼明，用獺掌散、熊膽圓則可。」明日，遣詣市訪二藥，但得獺掌散，點之不効。二十七夜，夢赴薦福寺飯，飯罷歸，及天慶觀前，聞其中佛事鐘磬聲，入觀之。及門，見婦女三十餘人，中一人長八尺，著皂春羅衣，兩耳垂肩，青頭綠鬢，戴木香花冠如五斗器大。郭心知其異，欲候回面瞻禮。俄紫衣道士執笏前揖曰：「我乃都正也，專為華嚴來迎，請歸舍啜茶。」郭隨以入，過西廊，兩殿垂長黃旛，一女跪爐禮觀音，簾外青布幕下，十六僧對鋪坐具而坐。道士下階取茶器，未及上，郭不告而退，徑趨法堂，似有所感遇，夜分乃覺。明日，告其妻黃氏云：「熊膽圓方，乃出道藏，可急往覓。」語未了，而甥朱彥明至，曰：「昨夜於觀中偶獲觀音治眼熊膽圓方。」舉室驚異，與夢脗合。卽依方市藥，旬日乃成，服之二十餘日，藥盡眼明，至是年十月，平服如初。卽日便書前藥方，靈應特異，增為十部乃止，今眸子瞭然。外人病目疾者，服其藥多愈。藥用十七品，而熊膽一分為主，黃連、密蒙花、羌活皆一兩半，防己二兩半，龍膽草、蛇蛻、地骨皮、大木賊、仙靈脂皆一兩，瞿麥、旋覆花、甘菊花皆半兩，蕤仁一錢半，麒麟竭一錢，蔓菁子一合，同為細末，以羯羊肝一具煑其半，焙乾，雜於藥中，取其半生者，去膜乳爛，入上藥，杵而圓之，如桐子大，飯後用米飲下三十粒。諸藥修治無別法，唯木賊去節，蕤仁用肉，蔓菁水淘，蛇蛻炙去(嚴校：「去」字疑誤。《名醫類案》作「雲」。）。郭生自記其本末，但所謂法堂感遇，不以語人。

洪州通判
　　鄉人李賓王(利用)，紹興二年知新淦縣，以宣撫使入境，躬至村墟督賦。其僕夢主人歸，劍檛傳呼曰：「洪州通判來！」且以告主母。李公至，妻言其事，李笑曰：「孤寒如是，方大軍絡繹過縣，幸不以乏興為罪，得供給糧餉足矣，別乘非所望也。」明年八月滿秩，果為洪州倅，卒如僕夢。

金君卿婦(按：目録「婦」作「妻」。)
　　荊南某太守之女，年十有八歲，既得婿，將擇日成禮，夢人告曰：「此非汝夫，汝之夫乃金君卿也。」既覺，不以語人，但於繡帶至每寸(上四字葉本作「榻上每繡」。)輒繡金君卿三字。母見而疑之，以告其父。父物色府中，至於胥史小吏，無有此人。詰其女，具以夢白。未幾，所議之(葉本無「之」字。)婿果死。後半歲，新峽州守入境，遣信至府，則金君卿也，始悟前事。至，別(葉本作「則」。)厚待之，留連累日，知其新失伉儷，以女夢告之。金曰：「君卿犬馬之齒四十有二矣，比於賢女，年長以倍，又加其六焉。且悼亡未久，義不忍也。」主人強之，且曰：「因緣定數，君安能辭？」不得已，竟成昏。後三十年，金乃卒。妻生數子。金官至度支郎中，番陽人也。(右二事皆李賓王説。)

鐵冠道士
　　鄭介夫(俠)，福州福清人。熙甯中，以直諫貶英州。元祐初，東坡公薦之復官。紹聖初，再謫英。時坡公貶惠州，始與相遇，一見如故交。政和戊戌，介夫在福清，夢客至，自通「鐵冠道士」，遺詩一章，視之，乃坡公也。坡在海上嘗自稱「鐵冠道人」，時下世十七年矣。其詩曰：「人間真實人，取次不離真。官為憂君失，家因好禮貧。門闌多杞菊，亭檻盡松筠。我友迂踈者，相從恨不頻。」又曰：「介夫不久須當來。」寤而歎曰：「吾將逝矣。」時年七十八。明年秋被疾，語其孫嘉正曰：「人之一身，四大合成，四者若散，此身何有！」口占一詩曰：「似此平生只藉天，還如過鳥在雲邊。如今身畔渾無物，贏得虛堂一枕眠。」數日而卒。

張鬼子
　　洪州州學正張某，天性刻薄，老而益甚，雖生徒告假，亦靳固不與。學官給五日，則改為三日，給三日，則改為二日，它皆稱是，眾憾之。有張鬼子者，以形容似鬼得名，眾使為(明鈔本作「偽」。)作陰府追吏以怖張老，鬼子欣然曰：「願奉命。然弄假須似真，要得一冥司牒乃可。」眾曰：「牒式當如何？」曰：「曾見人為之。」乃索紙以白礬細書，而自押字於後。是夜，詣州學，學門已扃，鬼子入於隙間，眾駭愕。張老見之，怒曰：「畜產何敢然？必諸人使爾夜怖我。」笑曰：「奉閻王牒追君。」張老索牒，讀未竟，鬼子露其巾，有兩角橫其首，張老驚號，卽死。鬼子出，立於庭，言曰：「吾真牛頭獄卒，昨奉命追此老，偶渡水失符，至今二十年，懼不敢歸。賴諸秀才力，得以反命，今弄假似(葉本作「成」。)真矣。」拜謝而逝。陳正敏《遯齋閑覽》記李安世在太學為同舍生戲以鬼符致死，與此頗同，然各一事也。

太平宰相
　　宣和中，艮嶽之觀游極其偉麗，既有絳霄樓、華胥殿諸離宮矣。其東偏接景龍門，巨竹千個，蔽虧翠密，京師他苑囿亦罕比。宮嬪出入其間如仙宸帝所。徽宗命建樓以臨之，既成而未有名，夢金紫人言曰：「艮岳新樓，宜名為『倚翠』，取唐杜甫詩所謂『天寒翠袖薄，日暮倚修竹』之句也。」夢中問：「汝何人？」對曰：「臣乃太平宰相。」寤而異之。明旦，翰林學士李邦彥入對，奏事畢，偶問曰：「近於苑中立小樓，下有修竹，當以何為名？」邦彥了不經思，卽以「倚翠」對。上驚喜，謂與夢協。時邦彥眷注已深，有意大用，自是數日間拜尚書右丞，遂為次相。

路當可得法(按：目録無「得法」二字。)
　　政和中，路君寶(瓘)知陳州商水縣，其子當可(時中)侍行，方十七歲，未授室，讀書於縣圃四照堂。時梁仲禮為主簿，二子俊彥、敏彥皆十餘歲，相與游處。一夕，圃吏告失時中所在，君寶遣卒遍索於邑中不可得。閲五日乃出，謂其逸遊，杖之，時中不敢自直，但常常吐鮮血，而私語梁主簿曰：「間者獨坐小室，有道人不知何許來，與某言久之，曰：『汝可教，吾付汝以符術，可制天下鬼神。然汝五藏間穢汙充積，非悉掃去不可。』初甚懼其説，笑曰：『無傷也。』命取生油、白蜜、生薑各一斤，合食之。遂與俱去，亦不知何地。凡數日，不思食，唯覺血液津津自口出，每夕以文書十餘策使誦讀，晝則無所見。臨別又言曰：『汝已位為真官，階品絶高，但如吾術行之足矣。』」自是遂以法籙著。後數月，謂梁子曰：「吾比書一符錯誤，獲譴不小，當削階數級，仍有癰疽之害。」未幾，疽發於背，如盌大，痛楚備極，凡四十九日乃痊。(右二事皆梁俊彥子正説。)

長樂海寇
　　紹興八年，丹陽蘇文瓘為福州長樂令，獲海寇二十六人。先是，廣州估客及部官綱者凡二十有八人，共僦一舟，舟中篙工、柁師人數略相敵，然皆勁悍不逞，見諸客所齎物厚，陰作意圖之。行七八日，相與飲酒，大醉，悉害客，反縛投海中，獨留兩僕使執爨。至長樂境上，雙櫓折，盜魁使二人往南臺市之，因泊浦中以待，時時登岸為盜，且掠居人婦女入船，無日不醉。兩僕逸其一，徑詣縣告焉。尉入村未返，文瓘發巡檢兵，自將以往。行九十里與盜遇，會其醉，盡縛之。還至半道，逢小舟雙櫓橫前，叱問之，不敢對，又執以行，無一人漏網者。時張子戩給事(致遠)為帥，命取舟檢索，覺柁尾百物縈繞，或入水視之，所殺羣屍並萃其下，僵而不腐，亦不為魚鼈所傷。張公歎異，亟為殮葬。盜所得物纔三日，元未之用也。(張庭實德輝説。)

蔡州禳災
　　呂安老尚書少時入蔡州學，同舍生七八人黃昏潛出遊，中夕乃還。忽驟雨傾注，而無雨具。是時學制崇嚴，又未嘗謁告，不敢外宿。旋於酒家假單布衾，以竹揭其四角，負之而趨。將及學牆東，望巡邏者持火炬傳呼而來，大恐，相距二十餘步，未敢前，邏卒忽反走，不復回顧，於是得踰牆而入。終昔惴惴，以為必彰露，且獲譴屏斥矣。明日，兵官申府云：「昨二更後，大雨正作，出巡至某處，忽異物從北來，其上四平如席，模糊不可辯，其下謖謖如人行，約有腳三二十隻，漸近學牆乃不見。」郡守以下莫能測為何物。邦人口相傳，皆以為巨怪。請於官，每坊各建禳災道場三晝夜，繪其狀祠而磔之。然則前史所謂席帽行籌之妖，殆此類也。(尚書之子虛己説。)

蟹治漆
　　乾道五年，襄陽有劫盜當死，特旨貸命黥配。州牧慮其復為人害，既受刑，又以生漆塗其兩眼。囚行至荊門，盲不見物，寄禁長林縣獄，以待傳送。時里正適以事在獄中，憐而語之曰：「汝去時，倩防送者往蒙泉側，尋石蟹，搗碎之，濾汁滴眼內，漆當隨汁流散，瘡亦愈矣。」明日，賂送卒，得一小蟹，用其法，經二日目晴如初，略無少損。予妹壻朱晞顏時以當陽尉攝邑令，親見之。
