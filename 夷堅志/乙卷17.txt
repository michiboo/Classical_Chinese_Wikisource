

　　京師人翟楫居湖州四安縣，年五十無子，繪觀世音像，懇禱甚至。其妻方娠，夢白衣婦人以槃擎(葉本作「送」。)一兒，甚韶秀。妻大喜，欲抱取之，一牛橫陳(葉本作「隔」。)其中，竟不可得。既而生男子，彌月不育，又禱請(葉本無「請」字。)如初。有聞其夢者，告楫曰：「子酷嗜牛肉，豈謂是歟？」楫竦然，卽誓闔家不復食，遂複夢前婦人送兒至，抱得之，妻遂生子為成人。(周階説。)
　　邊知白公式居平江，祖母汪氏臥病，更數醫不効。有客扣門，青巾烏袍，白皙而髯，言：「吾乃潤州范公橋織羅張八叔也。前巷袁二十五秀才令來切脈。」公式出見之，客曰：「不必診脈，吾已得尊夫人疾狀。」留一藥方曰「烏金散」，使卽飲之。邊氏家小黃犬，方生數日，背有黑綬帶文，客曰：「幸以與我，後三日復來取矣。」公式笑不答。後三日，犬忽死，汪氏病亦愈。乃詣袁秀才謝其意。袁殊大驚，坐側有畫圖，視之，乃呂洞賓象，宛然前所見者。畫本實得於張八叔家。(邊侄維嶽説。)
　　王訢字亨之，江陰人。紹興戊辰登科，待楊(嚴校：「楊」字疑誤。)州教授闕，未赴，以乙亥三月卒於家。冬十月，其田僕見一人跨馬，兩卒為馭，諦視之，教授君也，驚問何所適。曰：「吾欲到彭蒿因千二秀才家。」僕曰：「此去彭蒿十餘里，日勢已暮，恐不能達。」訢曰：「遠非所憚，為我前導，足矣。」乃與俱行。至初更，及因氏之門，訢下馬，留一紙裹與僕曰：「謝汝俱來。」倏從門隙中入。僕懼甚，亟歸視裹中物，得銅錢五十枚，不敢語人。明日又往問，乃因氏孫婦是夜得子。(嚴康朝説。)
　　臨江軍閤皂山下張氏者，以財雄鄉里。紹興十四年，家僕晨興啓戶，有人長丈餘，通身黑色，徑入坐廳上，詰之不應，曳之不動，急報主人。及呼眾僕至，擊之以杖，鏗然有聲；剌之以矛，不能入，刃皆拳曲如鉤；沃之以湯，了不沾濕，頑然自如，亦無怒態。江西鄉居多寇竊，人家往往蓄大鼓，遇有緩急，擊以集眾，至是，鼓不鳴。張氏念不可與力競，乃扣頭祈哀。又不顧，徐徐奮而起，循行堂中，井竈湢溷，無不至者。張室藏帑，悉以巨鏁扃鑰，鬼輕掣之卽開，所之既徧，復出坐。及暮，將明燭，火亦不然。一家惴懼，登山上王笥觀，設黃籙九幽醮，命道士奏章於天，七日，始不見。張氏自此衰替，今為窶人。(石田人汪介然説。)
　　乾道元年七月，婺源石田村汪氏僕王十五正耘於(葉本無「於」字。)田，忽僵仆。家人至，視之，死矣。舁歸舍，尚有微喘，不敢殮。凡八日復甦，云：「初在田中，望(葉本多一「見」字。)十餘人自西來，皆著道服，所齎有箱篋大扇。方注視，便為捽着地上，加歐擊，驅令荷擔行。至縣五侯廟，有一人具冠帶出，結束若今通引官，傳侯旨，問來何所須，答曰：『當於婺源行瘟。』冠帶者入，復出曰：『侯不可。』趣令急去。其人猶遷延，俄聞廟中傳呼曰：『不卽行，別有處分。』遂捨去。入嶽廟，復遭逐，乃從浙嶺適休寧縣，謁城隍及英濟王廟，所言如婺源，皆不許。遂至徽州，遍走三廟，亦不許。十人者(葉本作「皆」。)慘沮不樂，迤邐之宣州，入一大祠，才及門，數人已出迎，若先知其來者。相見大喜，入白神，神許諾，仍敕健步(葉本作「急足」。)徧報所屬土地，且假一鬼為導，自北門孟郎中家始。既至，以所齎物藏竈下，運大木立寨柵於外，若今營壘然。逮旦，各執其物巡行堂中。二子先出，椎其腦，卽仆地。次遇僕婢輩，或擊或扇，無不應手而隕。凡留兩□，(葉本作「日」。)其徒一人入報：『西南火光(葉本無「光」字。)起，恐救兵至。』亟相率登陴，望火所來，彍弩射之，卽滅。又二日，復報營外火光屬天，暨登陴，則已大熾，焚其柵立盡，不及措手，遂各潰散，獨我在，悟身已死，尋故道以歸，乃活。」里人汪賡新調廣德軍簽判，見其事。其妹壻余永觀適為宣城尉，卽遣書詢之。云：「孟生(葉本作「氏」。)乃醫者，七月間闔門大疫，自二子始，婢妾死者二人。招村巫治之，方作法，巫自得疾，歸而死。孟氏悉集一城師巫，併力禳禬，始愈。蓋所謂火焚其柵者，此也。」是歲浙西民疫禍不勝計，獨江東無事，歙之神可謂仁矣。(石田人汪拱説，王十三乃其家僕也。)
　　鹽官縣慶善寺明義大師了宣退居邑人鄒氏庵。隆興元年春，晨起行徑中見鳩雛墮地，攜以歸，躬自哺飼，兩月乃能飛，日縱所適，夜則投宿屏幾間。是歲十月，其徒惠月復主慶善寺，迎致其師於丈室之西偏。逮暮鳩歸，則閴無人矣，旋室百匝，悲鳴不止。守舍者憐之，謂曰：「吾送汝歸老師處。」明日，籠以授宣，自是不復出，馴狎左右，以手摩拊皆不動。他人近之輒驚起。鳴呼！孰謂畜產無知乎？(竇思永説。)
　　紫姑神類多假託，或能害人，予所聞見者屢矣。今紀近事一節，以為後生戒。天台士人仇鐸者，本待制(寓)之族派也，浮游江淮，壯年未娶，乾道元年秋，數數延紫姑求詩詞，諷翫不去口，遂為所惑。晨夕繳繞之不捨，必欲見真形為夫婦，又將託於夢想，鐸雖已迷，然尚畏死，猶自力拒之。鬼相隨愈密，至把其手以作字，不煩運箕也。同行者知之，懼其不免，因出遊泰州市，徑與入城隍神祠，焚香代訴。始入廟，鐸兩齒相擊，已有恐栗之狀。暨還舍，卽索紙為婦人對事，具述本末，辭殊褻冗，今刪取其大略云：「大宋國東京城內四聖觀前居住弟子紀三六郎名爽，妻張氏三六娘，行年三十三歲，辛酉年三月十二日巳時降生，癸巳年三月十四日死。是年九月見呂先生於箕口，得導養之術。自後周遊四海，於今年八月三日過高郵軍，見台州進士仇鐸在延洪寺塔院內請蓬萊大島真仙，為愛本人年少，遂降箕筆，詐稱：『我姊妹在蓬萊山，承子供養，今日降汝。汝宜至誠，不得妄想，我當長降於汝。』又旬日，來往益熟，不合舉意寫媟語誘鐸，又説將來有宰相分，以此惑亂其心。十七日到泰州，要與相見，不許，又要入夢，亦不許，遂告鐸云：『汝父恨汝不孝，焚章奏天上。天降旨，三日內有雷震汝。宜多設茶果香燭，稽首乞命，我當為汝祈天免禍。』又索《度人經》萬卷，『三年之後，要與汝為夫妻』。意欲鐸恐懼從己。又偽稱呂翁在門，令來日未明，來東門外石墳側相見。鐸欲往赴，為眾人挽住。又寫『雲房』兩字，使鐸食乳香半兩，冀狂渴赴水死。至於引頭擊柱，用破磁敗面，皆不死。遂稱天神已降，將燒汝左臂，令鐸入稾薦中，伏於牀下，作呂翁救解之言曰：『天神幸以呂巖故赦此人，此人若死，巖不復為神仙。』如是經兩時久，不能殺鐸。至晚，方與鐸言：『我非蓬(葉本多一「萊」字。)仙，是白犬精。今日代汝震死，(葉本作「代汝曹。」)永為下鬼，宜以杯酒敍別。』明日又來，云：『我乃興化阿母(葉本作「姥」。)山白蛇精，從前所殺三千七百餘人矣。』眾人招法師來，欲見治。又降鐸曰：『我只畏龍虎山張天師，餘人不畏也。』緣三六娘本意耽著(葉本作「戀」。)仇鐸，迷而不返，須要纏繞本人，損其性命。今為鐸訴於本郡城隍，奏天治罪，伏蒙取責文狀，所供並是詣(葉本作「的」。)實，如後異同，甘伏重憲。」其所書凡千五百字，卽日録焚之。鐸後三日始醒，蓋為所困幾一月。婦人自稱死於癸巳歲，至是時巳五十三年矣，鬼趣亦久矣哉。
　　張成憲，字維永，監陳州糧料院。時宛丘尉謁告，暫攝其事，捕獲強盜兩種，合十有五人，送於縣。具獄未上，尉即出參告，白郡守，求合兩盜為一，冀人數滿品，可優得京官。郡守素與尉善，許諾，以諭張。張曰：「尉欲賞，無不可，若令竄易公牘，合二者為一，付有司鍛鍊遷就，則成憲不敢為。」郡守不能奪，尉殊忿恨，殆成仇怨。後十二年，張為江淮發運司從事，設醮茅山，夜宿玉宸觀，夢其叔告曰：「陳州事可保無虞，但不可轉正郎。」已而至殿庭，殿上王者問曰：「陳州事尚能記憶否？」對曰：「歷歷皆不忘，但無案牘可證。」王曰：「此中文籍甚明，無用許。」既出，見二直符使各抱一錦綳與之，曰：「以此相報。」張素無子，是歲生男女各一人。又七年，轉大夫官，得直秘閣而終。(邊維嶽説。)
　　韓郡王居故府時，有小妓二十輩。其子子溫，年十二歲，與妾寧兒者晚戲東廂下，見一人行前，容止年狀，亦一小妓也，呼之不應，乃大步逐之。子溫行甚遽，其人雍容緩步，初不為急，然竟不可及。將至外戶，子溫大呼，忽已在庭下，化形如匹練，迸為火光，赫然入溝中而滅。問寧兒，所見皆同，歸白其父，皆以為當有伏屍或寶物，欲發地驗之，既而以功役甚大，乃止。
　　姑蘇城中滄浪亭，本蘇子美宅，今為韓咸安所有。金人入寇時，民入後圃避匿，盡死於池中，以故處者多不寧。其後韓氏自居之，每月夜，必見數百人出沒池上，或僧，或道士，或婦人，或商賈，歌呼雜遝，良久，必哀歎乃止。守宿老卒方寢，為數十人舁去，臨入池，卒陝西人，素膽勇，知其鬼也，無懼意，正色謂之曰：「汝等死於此，歲月已久，吾為汝言於主人翁，盡取骸骨，改葬於高原，而作佛事救汝，無為守此滯窟，為平人害，何如？」皆愧謝曰：「幸甚！」捨之而退。卒明日入白主人，卽命十車徙池水，掘污泥，拾朽骨，盛以大竹槎，凡滿八器，共置大棺中，將瘞之。是夕又有一男子，引老卒入竹叢間曰：「餘人盡去，我猶有兩臂在此，幸終惠我。」又如其處取得之，乃葬諸城東，而設水陸齋於靈巖寺，自是宅怪遂絶。(二事皆子溫説。)
　　崇寧間，平江有狂僧，嗜酒亡賴，好作詩偈，衝口卽成。郡人呼為「林酒仙」，多易而侮之，唯郭氏一家，敬待之甚厚。郭母病，僧與之藥一盞，曰：「飲不盡卽止，勿強進也。」已而飲三分之二，僧取其餘棄於地，皆成黃金色，母病即愈。且留《硃砂圓方》與其家，郭氏如方貨之，遂致富。蘇人有能傳其詩者曰：「門前綠柳無啼鳥，庭下蒼苔有落花。聊與東君論箇事，十分春色屬誰家？」「秋至山寒水冷，春來柳綠花紅。一點洞庭萬變，江村煙雨濛濛。」
「金斝又閑泛，玉仙(嚴校：「仙」字疑誤。)還欲頹。莫教更漏促，趁取月明迴。」他皆類此。
　　邊公式家祖塋在平江之蒸山。宣和元年，公式為太學録，得武洞清石本羅漢象十六，遣家僮致之墳庵。前一夕，行者劉普，因夢十餘僧持《學録書》來求掛搭，以白主僧慧通，通難之曰：「庵中所得，鮮薄尋常，供僧行三兩人，猶不繼，安能容大眾哉？」來者一人起，取筆題詩門左曰：「松蘿深處有神天。」不憶其他語。明旦，話此夢未竟，而石本至，公式足成一章曰：「松蘿深處有神天，小剎何妨納大千。掛搭定知宜久住，歌吟何幸得流傳。袖中出簡聊應爾，門上題詩豈偶然。顧我未除煩腦習，與師同結未來緣。」語雖非工，然皆紀實也。
　　崑山民沈十九，能與人裝治書畫，而其家又以煮蟹自給。縣人錢五八，新繪地藏菩薩象，倩沈褾飾之，其傍烹蟹，蓋不輟也。夜夢入冥府，所見獄吏，皆牛頭阿旁，左右列大鑊，舉叉置人煮之。將及沈，忽有僧振錫與錢生皆在側，諭獄吏曰：「但令此人入鑊淨洗足矣。」沈猶畏怖，吏命解衣而入，俄頃卽出。於沸鼎烈焰之中，眾囚寃呼不可聞，己獨無苦趣，清涼自如，正如澡浴，身意甚快。輾轉而寤，遂戒前業，賣餳以活雲，時紹興十二年也。(三事邊維嶽説。）
　　葉審言樞密未第時與衢州士人馬民彝善。民彝素清貧，後再娶峽山徐氏，以貲入，因此頗豐贍，稱其妻為十八婆。紹興三十二年，葉公自西府奉祠，歸壽昌縣故居曰社墈，時方冬日，有兩村夫荷轎，輿一老婦人，自通為馬先生妻來相見。葉公命其女延之中堂，視其容貌，昔肥今瘠，絶與十八婆不類，問其故。答曰：「年老多事，形骸銷瘦，無足怪者。」皆疑之，扣其僕，僕曰：「但見從店中出，指令來此，不知所自也。」葉氏客徐欽鄰，觀此嫗面色枯黑，覺其非人，又從行小奴，攜裝匣在手，皆紙所為，已故弊，乃送死明器耳，大呼而入曰：「此鬼也！」逐出之。嫗猶作色曰：「謂人為鬼，何無禮如是？」既出門，轎不由正道，而旁入山崦間，遂不見。數日後，民彝至，言其妻蓋未嘗出也。(欽鄰説。)
　　乾道元年六月，秀州大疫，吏人錢瑞亦病旬餘，忽譫語切切，如有所見。自言被追至官府，仰視見大理正俞長吉朝服坐殿上。瑞嘗為棘寺吏，識之，卽趨拜拱立。俞曰：「所以呼汝來，欲治一獄。」左右引入直舍，驗視案牘，乃浙西提刑司公事也。罥罣者凡五六十人，瑞結正齎呈，甚喜，因懇乞歸，俞未許。瑞無計，退立廊左，見故人寧三囚首立，揖瑞言：「舊為漕司吏，曾誤斷一事，逮捕至此。向來文字在某廚青紗袋中，吾累夕歸取之，家人以為寇至，故不可得。煩君歸語吾兒，取而焚寄我。」瑞許之。望長吉治事畢，復出瀝懇，始得歸。令人送還，才出門，命乘一大舟，舟乃在平地，瑞以為苦，夢中呼云：「把水灑地。」正盡力叫號，舟已抵岸，遂驚覺，滿身黑汙如洗。時長吉知盱眙軍方死。瑞至今猶存。(景裴弟説。)
