
夷堅支庚卷第九(十六事)

景德鎮婦人
　　景德鎮一巫，夢白皙婦人二十七輩，皆素衣，前拜曰：「願伏事君家。」自此歲一夢，或再夢，已而至於三四。竊怪之，不知何祥也。後開山為生穴，得一窖，中藏銀二十七鋌，皆漢裹蹄樣也。役人爭取之，巫與之競訟於官，檢式受庸者弗得，乃悉付之。予按漢武帝以太山出黃金，故鑄為趾裹蹄，初非白金也。

溧陽狂僧
　　溧陽有風癡狂僧，而語人禍福立應。一民家娶婦三日，僧往賀曰：「我來賀婚，當與我酒。」主人沃之巨盃。又欲見新婦，其就難之。婦亦不肯出。請不已，乃令一見。僧熟視良久，近前擁持，齧其咽。婦叫呼，眾奪以歸。僧歎曰：「得我齊咬斷卻也好。」再稱「難難」而去。無何，婦因與夫爭言，以雙股繩自經於房梁，其一股斷。方悟僧先所云「難難」者，不可免也。

鮑同及第
　　金陵府鮑府史，生三子，少時皆俊秀，讀書有聲。父夢道人，青巾白袍皂縧，抱墨桶置其庭階，如世所謂呂先生，顧其三子曰：「兄弟三人同及第。」故悉使更名，伯曰同，仲曰回，季曰冏。其後獨同登科。而回、冏不第。乃驗其語。

淵明瘞酒
　　世傳環九江境內有淵明瘞酒處，人或掘得之。鄉人鄒廣成云：「南康廬下多美田，山腰有巨石，可容二百人坐，耕農多登之會食。一農忽言：『石根太半危出山外，盍共鑿其下？若墜落山側，我輩免得上去喫飯，大段省力。』眾以為然，鑿之果墜，而於底得一石函，函中一銅器，有蓋，卽匾壺也。揭視之，盛酒滿中，旁刻十六字曰：『語上花，切莫開，待予春酒熟，煩更抱琴來。』眾疑酒非人家物，不敢飲，悉傾棄之。酒香在地，經月不滅。其器為縣尉取去。」予謂是必道術士所藏者。淵明得酒便醉，豈復留待後人哉！

郴圃鯽魚
　　郴州支邑村落中，有小民圃，蓋昔之達官故宅基。其畔有小池，水泓澄可愛。嘗見雙鯽出遊，比翼(按「翼」字疑誤。)而嬉，略不暫捨離。雖經二年三歲，亦無他鱗，而其大小隻如此。民懷貪意，投網欲取之，訖不可得。後因灌溉竭澤，於泥內獲一銅盆，中鑄兩魚，形狀與向者不異。滌淨持歸，把水注滿，魚撥刺(「刺」當作「刺」。)去來如前。事聞於縣，縣令將奪之。閲租籍，視其逋賦，擬加囚責。乃出以獻，酬之錢五千。復為郡守關吏部所有。

余吏部
　　德興石月老人余先生，有母弟，弱冠力學能文。里中王氏，約聘以女，資裝甚厚，然須登科乃親迎。余預鄉貢而黜於春闈，王女歸他人。余怏怏失志，因棲泊京師死焉。石月妻在鄉里，夢叔歸，乘白馬，張青蓋，以為拜官也，喜而出迎。叔下馬，投入嫂懷，遂覺。是月有娠，及期將就蓐，遲遲痛楚，瀕於危殆。適有兩雀鬬庭中，傷而死。石月懼，呼巫占之。卦成，巫起賀曰：「兩雀鬬偕隕者，主生貴子。」已而誕一男，名曰應求，字國器。少而頴異，七歲中童子科，未二十歲魁鄉舉，位至郎官御史。

石逢時
　　信州干二大山吳氏，盛族也。有子某，娶婦，伉儷甚篤。吳名宦不成而亡，妻悼慕不已，常夢見之。一夕，又夢在佛殿上堂，奔往就之，不得近。遙語曰：「我將託生，汝休眷戀，今往樂平石村石大秀才家為男子矣。」旦而告於兄伯，伯為訪之。時石大之妻方懷孕朞月。後又見夢曰：「某日我將生。」伯如期往，登石門，道其故。大秀才抱嬰兒出示，兒見伯一笑。伯懇於石，欲求為吳氏嗣，石不許。其兒後名逢時，長游太學，及進士第，然位則至一邑丞。吳妻猶守志，將俟其解官往見之，會卒而止。

揚州茅舍女子
　　揚州士人，失其姓名。建炎二年春，因天氣融和，縱步出城西隅，遙望百步間有虹暈燁然，如赤環自地吐出。其中圓影，瑩若水晶，老木槎枒，斜生暈裏，下有茅舍機杼之音。試徐行入觀，瀟灑佳勝，了非塵境。有機數張，皆經以素絲。白皙女子四五輩，綰烏雲丫髻，玉肌雪質，各衣輕綃，朱(呂本作「銖」。)衣揎腕，交梭組織白錦。轉眸一顧士人，正色端容，抽簆不息。逼而視之，錦紋重花交葉之內，有成字數行：第一行之首曰李易，稍空，次又一人姓名，復稍空，又一人焉，如此以十數。乃拱手問之曰：「織此何為？」一人(呂本作「女」。)毅然而對曰：「登科記也，到中秋時候當知之。」餘無一語。士人遍觀舍中，窗壁玲瓏，風露淒切。自念此身，真如腐鼠，而得造瑤林瓊圃，瞻近羣玉。既情致澹泊，不相答禮，揖而辭退。諸女皆目送之。迨出虹暈，回頭注目，蕩無所睹。乃躡故道歸。時過二更，郭門已閉，遂宿於旅邸。恍疑午境為夢，而歷歷分明可記。是歲之春，高宗車駕南巡，駐蹕揚都，四方貢士雲集。至八月，始唱名放榜，第一人曰李易，其下甲乙之(「乙之」原作「之一」，據周本改。)次無一差，易正揚人也。於是悟首春所屆，蓋蟾宮雲。

巡察都監
　　餘幹人李孟家賽三界燈願命，奉國院僧師文、師仁行持，頗極精恪。明日二僧往謝，及門，李出迎。忽見一官人如州都監者，徒御稍盛，亦入門，踞坐胡牀。師文前揖，官人遽問：「燈疏是誰寫？」師仁拱曰：「山僧寫。」官人曰：「天有天主，人有人主，如何輒書燈主？臣李孟，只是沙彌，安得稱主？自今不得復然。」又言：「既雲三界燈，卻不點天梯燈。」文懼曰：「村野僧徒，不知儀式。」卽索紙，以朱筆畫樣付之，狀似椸架而狹長，分三層，每層三燈，曰：「此燈上按九天，下按十八地獄。須如此方合式。」文受而揖謝。李延坐奉茶，連從者同曰：「不入不入。」升輿而去。最後一隸青衣，李問：「此何官？」疾對曰：「巡察都監。」遂霍然而沒。

陳逍遙
　　陳逍遙者，或稱陳黑子，不知何許人。紹興末來鄱陽，好遊樂平德興之間。身衣布絡，雖盛寒亦然，露臥霜雪。或就富家乞錢，須若干緡，人亦樂與，不違其數，而不見其所用處也。東尉弓手之妻寡居，以私酤為生。陳數從之賒飲，婦人奉之不倦。嘗遺溺盌中，持與之。婦卽舉飲不嫌，自是陽狂不食。唐立夫舍人守饒，陳醉入公宇，指而罵曰：「汝將病溫生角矣。」唐弗怒。後乃移知溫州，加直秘閣。人來問禍福，必毀罵，至遭笞擊。未幾，病死於鐘端明道堂，葬於漏澤園。唐公自永嘉遣一武官來訪之，聞已亡，為火其柩，煨燼中得勾連鎖骨一具。明年，一道人來德興，謁天門山下余秀才，攜一薴衫授之曰：「陳逍遙託將還，雲是君室人手製者。」視之信然。又有細民魯九者從之游。引之妙源觀丹井，酌水與飲，且與一棗使食。當冬月，涉水不栗，人沃以水，亦不怖，今尚存。

朱少卿家奴
　　朱少卿，寓居德興妙源觀。有僕樸直無過。知觀黃道士衣裘垢敝，僕哂之曰：「如此衣服，豈可朝真？何不換新潔者？」黃以貧未能辦為辭，曰：「計所用錢若干見告，我當任此責。」黃以為戲言，姑應曰：「謝汝。」又曰：「我但積每月顧直，便可就，非妄語也。」數月，持鶴氅道服襦袴各一道與之。未幾，易寫巾、白衫、棕履。顧少卿之子子壽曰：「小官人看一個則劇術子。」卽下庭跳擲。稍起，乘虛一二尺至五六尺，漸高，上衝雲霄而沒。張忠定公，邑人也，素識之。及鎮建康，忽來拜於庭下。公憶其貌，問之曰：「何為到此？」曰：「來赴三茅千道齋會。」公命於宅取杯酒與之。飲訖，辭出，徑從立處上昇，莫知所屆。公愕然，府僚吏卒皆賀，以為遇真仙雲。

無錫木匠
　　無錫張木匠，造盆器出貿於街。一日差晚，在茶肆前交易。一客來買數種，酬價已定，客曰：「偶不曾將錢來，願同往家中取直。」遂引行。穿一曲巷，夾路皆竹籬，到水濱巨宅，門外有櫃坐。張欲入，客曰：「不須入去，待我自取。」久之不出，張睡於櫃上。行人過者識之，正在枯草水傍大木下，呼之不醒。為報其家，厥子奔往扶叫，始得歸。視向之宅乃大木，竹籬乃枯草。白晝鬼迷人於邑市，異哉！

程老枕屏
　　鄉人程景陽夜臥，燈未滅，見二美女，綰烏雲髻，薄粧朱粉坐於旁，戲調備至，加以狎媟。程老年已高，略不答。二女各批一頰孥撼之，乃去。明日視之，傷痕存焉，兒曹不知何怪。久之，因碎所臥枕屏，方於故畫絹中得二女，蓋為妖者，亟焚之。又彭聖錫取所藏名畫示人，有宣城包(呂本多一「鼎」字。)虎帳未收，暫置榻內。其夕，夢大小四虎噬其支體，至血流。寤而疑其異，展帳驗視，與夢無差。舉而售於他人。

金山婦人
　　祝堯卿云：有士大夫自浙西赴官湖外，妻絕美。舟過揚子江，大風作於金山寺，(葉本多一「下」字。)所乘舟覆，妻孥盡溺。唯大夫賴小艇得脫，就寺哀慟累日然後去。三年秩滿東還，復屆故處，就寺設水陸供薦，禱於佛，乞使妻早受生，罷時已四更，少焉僮奴掃地，逢一婦人，滿身流液如瀺涎，裸跣抱柱，如醉如癡，喚之不應。黎明，僧眾聚觀，大夫亦至。細認之，乃其妻也，駭怖無以喻。命加熏燎，具湯藥守之；至食時，稍稍知人，自(明鈔本作「事」。)引手接湯。俄而復活，夫婦相持而泣。遂言其故曰：「我於(葉本作「初」。)沒時，如被人拖腳引下，喫數口水，入水底，為綠衣一官人攜入穴。穴高且深，置我土室中，(葉本多「以我為妻」四字。)每夜袖糕餅之屬飼我，未嘗茹葷。問其所從來，(上三字葉本作「安得此物。」)初猶笑不言；及既昵熟，方雲是水陸會中得來。因告之曰：『我囚悶已久，試帶我出瞻仰佛事，少快心意如何？』彼堅拒不肯。求之屢矣，一夕，導我攀險梯危，上寺中，望燈燭熒煌。(葉本多「花幡間列」四字。)及詣香案邊，聽讀疏，乃是君官位姓名追薦我者。我料君在此，盤旋繞寺，不肯返。綠衣苦見促，我故逗留。會罷，(葉本多「燭滅」二字。)強拽我行。我聞君咳聲，(葉本多「願見不得」四字。)緊抱廊柱不放，遭(葉本多一「他」字。)歐打極困。佗怕天曉，遂捨去。此身墮九泉下不知歲月，賴君再生，皆佛力廣大所致。」喜甚而哭，夫亦哭，遂為夫婦如初。滿寺之人，莫不驚異。綠衣官人者，蓋水府判官也。

新安道人
　　洪中孚尚書，新安人也。有道人常游其門，以茶酒待之不倦。忽告別它適，言曰：「願呈一術，以為公歡。」時當歲晚，洪指園中枯李曰：「可使開花結子乎？」曰：「能。」卽請青幙幕其上，白洪延客置酒以賞之。乃於腰間探藥一粒，納李根，封以土。少選揭視，李已著花。又覆其幕如初，及再揭，李已結實。於是三幕之，令遍行酒，遂去幙，則一樹全熟，青黃交枝，滿座摘食，香味勝於常種。但歎訝而不能識為異人者，(「者」字疑衍。)既去之後，方悟其神仙，欲見不可矣。

舒道人
　　餘干萬氏，嫁舒氏，平生好善緣，故有道人之目，中年而亡。其子傳朋夢母歸，不之本房而入女室。女之夫曰李松，縣尉，亦夢道人來，言：「欲為兒。」答曰：「母來女處托生為不順矣。」明日，各話所夢。已而女復夢黃衣人告曰：「舒道人將為汝子。」又紫衣僧之言亦同。女固辭，僧舉袖示之，現一圓光，道人在焉。曰：「業已如此，奈何？」時女懷妊且數月，及期，夢母至，只坐堂上。女邀入房，曰：「李郎在，故不入。」寤而子生。是日國忌，促夫出行香，少焉生男，容貌與道人相似。(以上三卷皆德興吳良吏之子秦傳其父書。)
