　　《夷堅》初志成，士大夫或傳之，今鏤板於閩，於蜀，於婺，於臨安，蓋家有其書。人以予好奇尚異也，每得一説，或千里寄聲，於是五年間又得卷帙多寡與前編等，乃以乙志名之。凡甲、乙二書，合為六百事，天下之怪怪奇奇盡萃於是矣。夫齊諧之志怪，莊周之談天，虛無幻茫，不可致詰。逮干寶之《搜神》，奇章公之《玄怪》，穀神子之《博異》，《河東》之記，《宣室》之志，《稽神》之録，皆不能無寓言於其間。若予是書，遠不過一甲子，耳目相接，皆表表有據依者。謂予不信，其往見烏有先生而問之。乾道二年十二月十八日，番陽洪邁景盧敍。
　　八年夏五月，以會稽本別刻於贛，去五事，易二事，其它亦頗有改定處。淳熙七年七月又刻於建安。
