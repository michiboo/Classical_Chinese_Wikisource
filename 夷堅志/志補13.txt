
夷堅志補卷第十三(十二事)

曹三香
　　元祐末，安豐縣娼女曹三香得惡疾，拯療不痊，貧甚，為客邸以自給。嘗有寒士來託(明鈔本作「寄」。)宿，欲得第一房，主事僕見其藍縷甚，(明鈔本無「甚」字。)拒之，三香曰：「貧富何擇焉！」便延入。少頃，士聞呻痛聲甚苦，問其故，僕以告，士曰：「我能治此症。」(明鈔本無「症」字。)三香大喜。士以箸(明鈔本校刪「以箸」二字。)鍼其股，曰：「回心，回心。」三香問先生高姓，亦曰：「回心、回心。」是時殊未曉。門外有皂莢樹甚大，久枯死，士以藥粒置樹竅中，(明鈔本多「命僕」二字。)以泥封之。俄失士所在。是夕樹生枝葉，旦而蔚然，三香疾頓愈，始悟回之為呂，遂棄家尋師。邑人於其地建呂真人祠。(明鈔本作「廟」。)紹興十四年，三香忽還鄉，顏貌韶秀，邑老人猶有識之者。武翼大夫於澤為郡守，召問之，不肯深言，後不知所之。(上二句明鈔本作「不肯深言去後事，未幾，不知所之」。)

劉女白鵝
　　汀州寧化縣攀龍鄉豪家劉安上之女，生不茹葷，性慧，喜文墨。年九歲，卽能隨(明鈔本作「陪」。)羽人談道，姿美而豔，其光可鑑，以不嫁自誓。及筓，父母奪其志，許嫁處州石城何氏子。卜吉成婚，辭不獲已，乃勉治奩合，首飾簪珥，悉務素潔，玉顏丹臉，不施朱粉。(上二字明鈔本作「鉛華脂澤」。)將行，聚族往送之門，導從越境，忽一白鵝從空而下，女出車乘之，飛昇而去。眾駭愕失措，父母痛哭悲悼，莫知所為。里以告縣白於州，州聞之朝，土人置祠於其地，詔賜祠名曰「蓬萊」。地據僻左，士大夫枉道訪求遺跡，題詠甚多。陳元輿侍郎詩云：「蓬萊觀下瑞煙飄，劉女曾從此地超。桃圃昔諧王母約，雲霄自赴玉皇朝。白鵝乘去人何在，青鳥飛來信已遙。若使何郎有仙骨，也應同引鳳凰簫。」其觀介於寧化、石城兩境之間。

台州蛇姑
　　台州和嶺，忻解元所居，山林深邃，人跡罕及。嘗有樵者，採薪到山巔，見小草庵，(明鈔本作「見草結小舍」。)一道姑坐其中，不知從何來，疑其為異物也，以告所主。忻卽策杖訪焉，佇立良久，俟出定開目，乃前作禮，問：「先生何處人？何年至此？」不答。又曰：「欲蓋小屋，與先生蔽風雨，可乎？」亦不答。忻自召匠，剪薙榛莽，就舊舍作屋三間，且築土臺，以供宴坐，並薪水之具(明鈔本作「屬」。)皆備。既流傳四遠，好事者瞻敬不絕。遂穴地為爐，儲宿火，擬為來者爇香之用。或持錢米布施，則置土臺前地窟內。庵畔常有一蛇蟠踞護守，善人至，蛇隱不出；不善人至，(葉本無「至」字，從明鈔本補。)必逐之。偷兒知有物，乘(葉本無「乘」字，從明鈔本補。)夜來盜，蛇纏糾至旦，幾死，姑為灑(明鈔本作「灌」。)水布氣，始甦。郡士張得一，年方弱冠，欲棄家學道，齋香拜謁，啓云：「得一妄意修真，未知前程，可以達道否？」欣然應之曰：「汝當逢至訣，宜速離此，吾授汝數語，能實持受行之，不可勝用矣！」語云：「心湛湛而無動，氣綿綿而徘徊。精涓涓而運轉，神混混而往來。開崑崙於七竅，散元氣於九垓。鑿破玉關，神光方顯，寂然圓廓，(明鈔本作「朗」。)一任去來。」張矍然有悟，歸告家人，捨去遠遊，不復還故里。道姑無姓字，土俗以蛇護之異，因目為「蛇姑」，後不知所終。(明鈔本多一「惟」字。)每歲八月，祥光見焉，亦間有仙鶴飛鳴，(明鈔本多「其上」二字。)遠近甚敬事雲。

鄭明之
　　鄭明之，字晦道，彭城人，修敏公僅之仲子。少時有神降於室，白晝接膝，相與如伉儷，笑語不避人。時元符季年，修敏為大府卿，懼其為妖所累，令其兄顧道侍郎切責之曰：「汝少年不自愛，以淫泆妄想，而迷惑天常之性，為鬼物所誘，豈唯性命是憂，使父母何所望！(明鈔本作「將若父母何」。)且汝所接者何人？」(明鈔本多一「也」字。)對曰：「世俗所謂紫姑仙也，但常人唯能箕召之來，而我則真見之。乃娟然一美女子，容儀端秀，衣碧霞之衣，綰堆雲之髻，貫白玉搔頭，光豔照人，殆不可正視，異類中安能有此！」又出李廷珪墨一餅，雲是所遺。顧道試使召，既至，戲云：「何故與吾弟綢繆，而某不得見！」卽書曰：「顧道是心硬人，不可入。」時宰相章申公欲去位，試問他日代者為誰，乃大書「布」字，已而曾子宣名布果相。又書曰：「更數日，天有大號令，可仰瞻之。」如期而星文示變。凡所詢休咎，無不奇驗。問大卿何似，曰：「貴人。」問顧道，曰：「貴而壽考。」明之數叩己所至，輒不答。後二十五年通判武州，北虜陷燕地，全家皆沒於賊。(顧道之子如宗説。)

新城縣賊
　　陳昌言為臨安新城尉，邑境惡上殺一人傷一人，逋逃未獲，保伍坐繫者十數。陳禱於縣松溪神，又訴於天曰：「某(明鈔本作「臣」。)平生不敢私禱，唯父母之疾，則或刲股，或灼臂，於請禱之私，無所不盡，捨是，雖自身及妻子事，亦未嘗敢凟神！今凶賊手刃兩人，一傷一死，累其鄉黨族姻，故為百里齊民請命，願上天鑑之。」未幾，弓手有因捕盜而死者，陳語妻曰：「弓兵死於路，吾其可(明鈔本多一「以」字。)安寢！」(明鈔本多「官舍耶」三字。)卽束裝出郊外，宿於野外道觀。觀有寓客，能召紫姑仙者。陳往，敬問叩曰：「在法，尉不獲大囚五人，止罰一月俸，無甚罪也。吾所以控請，為民故耳！」仙書曰：「在秀州海鹽縣澉浦鎮。」陳立遣壯兵行。旬日，又請問，仙曰：「已得原惡矣！但我輩力小，不能與公成事，不免轉告上神，今之獲賊，松溪之力也，近已拘至於富陽境中矣！」又書一「梓」字，且云：「公只以舟行，見差神兵監護，俟公至取之。」後數日，人從澉浦還報曰：「始到鎮日，賊已登海船，方嘆恨次，聞外間(明鈔本無「外間」二字。)人聲喧噪，言富陽縣東梓徐大夫，揭榜欲取賊，自緑渚一夜至彼，果得之。」他日，問囚所之，曰：「先在澉浦，知追吏到，亟欲航海，因思父母妻子，乃回東梓關，(明鈔本無「關」字。)入禹王廟，遂迷不能出，但見皂衣守門(明鈔本多一「者」字。)甚眾，次日卽成擒。」陳既歸，首白邑宰，盡釋諸系，而械囚上府。

鳳翔開元寺僧
　　蘇東坡為鳳翔僉判日，好往開元寺觀壁畫。有二老僧出，揖之曰：「小院在近，能一(明鈔本多「行相」二字。)訪否？」坡欣然過之。僧曰：「吾平生好藥術，得一奇方，以硃砂化淡金為精金，當傳人，而(明鈔本多一「患」字。)無可授者。知公可傳，故願奉。」(明鈔本作「故願一見」。)坡曰：「吾好此術，雖得之，恐(明鈔本作「將」。)不能為！」僧曰：「此方知而不可為，公若不為，正可傳也。」時陳希亮少卿守鳳翔，平生溺於黃白，屢從此僧求之，僧不與。坡曰：「陳公求而師不與，吾不求而得，何也？」僧曰：「正以陳公不能不為，故不與也。昔吾嘗以授人，有為之卽死者、有失官者、有遭喪者，以是不敢輕與以害人。」卽出一書曰：「此中皆名方，其一則化金者，知公不肯輕作，亦(明鈔本作「但」。)勿輕以傳，如陳卿尤不可也。」坡許諾。歸視其方，每淡金一兩，隨其分數，如不足一分，輒以丹砂一錢，益雜諸藥，入乾鍋中煆鎔，卽傾出金砂，俱不耗，但其色深淺斑斑相雜，當再烹之，須色勻乃止。坡後與陳語，偶及之，曰：「近已得其方矣。」陳驚扣所自，固請焉，不得已與之，試之良驗。坡悔曰：「軾非惜方，惜負僧耳，願公勿復為。」陳漫(明鈔本作「強」。)應曰：「諾。」未幾，坐受鄰郡酒罷去，旋捐館。後十五年，坡謫居黃州，見其子慥曰：「先人既失官居洛，無以買宅，遂大作此金，竟病指癰而歿。」乃知僧言不妄雲。

蔡司空遇道人
　　蔡元長以司空作相，一日大雪自省中歸，(明鈔本多「私第」二字。)道見丐者偃臥雪裏，氣出如蒸，(明鈔本作「炊」。)心竊奇之。遣侍吏賜以千錢，笑曰：「無用此，正欲一相見爾！」卽召至府中，從容訪問，(明鈔本作「道」。)遂及黃白之術，曰：「此何足言！」探囊出少藥，塗爐間鐵箸，持入火，須臾成銀，又塗藥其上，俄成黃金。飲酒至斗，索去，留之不可，顧謂蔡曰：「無多貪，(明鈔本作「談」。)享取十五年太師了去。」靖康初，胡騎犯闕退，蔡自雍州還都，欲陳禦戎策，為諫官御史所攻，謫官分司。隨行十餘舟，泊於瞻雲館下，悉為排岸司録奪，長物充牣，莫能主持。女妓尚百人，已各有父母輩伺於側，相呼徑去，頃刻(明鈔本多一「間」字。)各鳥飛獸散，蔡不能止。慕容夫人在城內，遣招之，以帝姬牽戀為解，左右惟六七老婢而已。京尹聶山促其行甚峻，從隸僮奴，十去八九，亦無車輿，僅顧一舊竹轎，載往城西。適膝繫中絕，仆於地，主僕相視慟哭，真釋氏所謂五衰相現者。使此老(葉本無「老」字，從明鈔本補。)早入鬼録一年，無此苦辱矣！蓋天實誅之。開封使臣申彥臣時護其貶，能言所見，為之惻然！

復州王道人
　　淳熙五六年間，有王道人者來復州，僦店賣卜。荒郡少售，每日所得不及百錢。纔十日半月，輒持麩金半錢或一錢鬻於肆，專(明鈔本作「得」。)以供酒炙之費。留止半年，鋪匠訝而扣之，對曰：「頃歲卜於西蜀中，定一貴人前程，以出相酬，今用之垂盡矣！」疑弗信，陰約儕輩，密覘其所為。郡城南有河，浮橋過之，又少西而南，卽往江陵大路。王生一日度橋，直西行十四五里，平常人跡罕至處，穿蘆林，坐岸滸，探懷取絳囊，可三指闊，類醫家貯屠蘇者，縛釣輪上，擲水中，若垂釣然。少焉舉綸，則碎金屑已粘囊外，遠望如星。旋以鵝翎掃置幅紙上，如是十餘返，乃歸。羣匠匿身叢薄，相視驚訝，(明鈔本作「羨」。)躡踵詣旅店，復問王，對如初。始以向所見告，於是微笑曰：「吾非挾此技，此蓋吸金藥也。大抵水非得金不能渟滀，故有水處必有金在，於五行子母生旺之理，誠不可誣，但患無術挹取之耳！世之燒煉藥金者，必仗水銀，先結砂子，爐火伏養，積月累歲，然後能成。既真方難值，又坐摩(按似「糜」字之誤。)日月，其摻製之法，以鐵銚或磁盞盛水銀，頓微火上，投刀圭藥末，頃刻卽成，固為神妙。然非伏火硫黃硃砂之屬，與神仙大丹，亦不能辦。如我孑孑一身，孤雲野鶴，窮無置錐，安得輕議如許事。唯此段簡而要，所獲雖不多，不啻足矣！然昔年際遇道侶，只以見成藥相付，不曾傳方，今篋中所餘猶數兩，明日清旦，當分遺諸君，但如我法試之，仍勿為婦人鷄犬所敗，則愈久愈佳也。」羣匠大喜，買酒共醉。拂明到門，闃其無人，店主曰：「道人五更起，算還(葉本無「還」字，從明鈔本補。)僦直，策杖去矣！」

燕道人
　　燕道人者，靜海縣人。幼入州城，被酒宿望仙橋下，恍若有遇，自是率意狂言，浪遊江淮，(上四字明鈔本作「浪跡江淮間，多好游池陽」。)麻衣樵髻，不事修飾。後歸故鄉，有好事者與之寸帛尺布，必(明鈔本作「悉」。)聯綴之，(明鈔本無「之」字。)衣上重疊鬅鬙，雖盛暑不易。一日，忽鮮潔若新浣濯然，市人怪而問之，答曰：「我前月去池州洗衣來也。」皆不之信。已而有客自彼至，見而驚曰：「此道人比在池州自濯衣，何以得遽來！」由是頗知其異。狼山之軍山，下臨曠野，彌望皆荻葦，蛇虎怪魅，略無人跡，獨燕往結庵。(明鈔本多一「廬」字。)久而還城南旅店，靜默不語。或與之錢，苟喜其人，雖少必受；所不喜，多亦不視。得錢，但買紙百番，箕坐地上，以次焚之，餘則貫於繩，常常持行。偶不攜以出，二少年戲就其室，將欲取之，未及啟戶，望燕凝然坐於床，大愧而返。居累歲，再如豫章，告同行者曰：「某日吾當去矣！」果不疾而逝。州人共為焚其柩，舁者覺漸輕，發之，惟存二草履，乃悟其屍解也。

皇城役卒
　　元豐中，大璫宋用臣監修皇城，有役卒犯令，戮之。俄於其所用斿竿柄(明鈔本多「見細」二字。)書四十字云：「百年前無我，百年後無我，生我(明鈔本作「我生」。)百年間，百年不可過。風寒暑濕殃，饑飽勞逸禍，我今金解去，人人始知我。」其字皆入木，削(明鈔本作「湔」。)之愈明，用臣悼悔無及，乃厚葬之。

高安趙生
　　高安丐者趙生，敝衣蓬鬢，未嘗沐浴。好飲酒，醉輒毆罵市人，斥其過惡，人皆謂之狂，不敢輒近。然其與人遇，雖未相識，皆能道其宿疾及平生善否，故或指為有道。元豐三年，蘇文定公謫官於筠時，見之於途，畏其狂，不敢與語。是歲歲暮，忽來見蘇，蘇曰：「生未嘗求人而見我，何也？」生曰：「吾意欲見爾，吾知君好道而不多其要，陽不降，陰不升，故肉多而浮，面赤而瘡，吾將教君用碗水灌溉百骸，經旬，諸疾可去，經歲不怠，雖度世可也。」蘇用其説，信然，而怠不能久。又嘗約會宿，既而不至，問其故，曰：「將與君出遊，度君不能無驚，驚則傷神，故不果(明鈔本作「故不敢」。)來。」蘇曰：「所遊何處？」曰：「吾嘗至泰山下，所見與世説地獄同，君若見之，歸當不願仕矣！」蘇問何故，曰：「彼多僧與官吏，僧踰分，吏壞物故耳。」蘇曰：「生能到彼，彼亦相敬乎！」曰：「不然，吾則見彼，彼不見我也。譬如鬼入人家，鬼能見人，人不見鬼爾！」因自嘆曰：「此亦邪術，非正法也！君能自養，使氣與性俱全，則出入之際，不學而能，然後為正。」蘇曰：「養氣如生説可矣！養性柰何？」生不答。他日，遽問曰：「君亦嘗夢乎？」曰：「然。」「嘗夢先公乎？」曰：「然。」「方其夢時，亦知(明鈔本作「有」。)存沒憂樂(明鈔本多「之知」二字。)乎？」曰：「是不可知(明鈔本作「常」。)也。」生笑曰：「嘗問我養性，今有夢覺之異，則性不全矣！」蘇矍異其言。生自言生於周甲寅，今百二十七歲，家本代州，名吉，少事五臺僧不終，棄之游四方，與楊州蔣生俱學，為蔣所忌，毒以藥，其目遂視不明。(此句明鈔本作「目遂翳視物不能明」。)然時能脫翳見瞳子碧色。自臍以上，骨如龜殼；自心以下，骨如鋒刀，兩骨植其間，不合如指。久之，從蘇求書，往黃州謁東坡，遂留之(明鈔本無「之」字。)不去。坡北歸，從行至興國軍，知軍楊元素遂(明鈔本作「邀」。)留之。生喜禽畜，常以一物自隨，與同寢食。至是畜一駿騾，為所踶而死。楊具棺葬諸野。元祐元年，二蘇公皆召還京師，蜀僧法震來見，言：「震至雲安酒家，逢一丐者，曰：『吾姓趙，頃在黃州，識蘇學士，為我寄聲。』」聞其狀良是。時興國守朱彥博之子在坐，歸告其父，亟發瘞視之，唯一杖及兩脛骨在，蓋屍解雲。見蘇文定《龍川略志》。

韓小五郎
　　韓小五郎，撫州市人也。淳熙十五年正月某日午間偃息於榻，至晚而亡。明年二月，有客從岳州來，附其書至家，妻捧玩怖泣，書中云：「聞家中失一銀瓶，不必寃(明鈔本多一「滯」。)他人，正在我處。至秋深，我自歸看妻子。」妻久以失瓶為念，乃啓瘞發棺，將火化，果得瓶，而中空無屍。及九月，忽還家，雲元不曾死，卽日起居如常。紹熙元年正月，又謀出外，妻勸使且寧居。至夜半潛起，於廳前自縊，復殮葬之。六月，又在荊南寄信，但言我今番帶去松文劍一口，其家以近怪，慮是妖妄附托，決計火其屍，迨啓棺，惟有劍存。
