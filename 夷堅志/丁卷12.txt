
夷堅丁志卷第十二(十六事)

龔丕顯
　　上饒龔丕顯，紹興十七年得鄉貢。明年省試後，夢入大官局，立廷下，與其徒數百人皆著白袍居西邊。王者坐於上，吏一一呼名訖，引居東。其宗人滂亦預選，丕顯隨呼且東矣。判官趨升殿，有所白，旋下，入東廊，抱文書(葉本多「一」一字。)巨沓而上，揭以示王。王繙(葉本作「審」。)閲移時，連頷首。判官復下，卻挽使西。慍而寤，憮然不樂。是年下第，滂獨登科。丕顯知夢已驗，但不曉坐何事嬰罰。自是無進取意，蹭蹬恰(葉本作「殆」。)一紀，用免舉到省，乃獲正奏名。既廷試，喜曰：「事畢矣。」尚以唱名係念。又夢適曠野，徘徊竚立，望神人冉冉由雲端下，顧己曰：「汝欲見及第勑乎？」出袖中小軸展示之，乃黃牒也。其前大書「龔丕顯」三字，又細書曰：「為不合爭論昏姻事，展十二年。」驚起，具語所親曰：「不善事不可為。頃時，鄉里有失行婦人與惡子通者，吾之甥聞而訐之。惡子懼，與婦人約，急(葉本作「乃」。)納幣結昏，吾甥亦強委禽焉。惡子不能平，訟於官。甥謁吾求援，吾與為道地，竟得妻。一時良以為得策，不謂陰譴分明乃如是，悔之何及也？」丕顯為餘干尉，竟不達而卒。

遜長老
　　李似之侍郎(彌遜)為臨川守，以父少師公忌日往疎山設僧供，與長老行滿共飯。滿年八十餘矣，飯且竟，熟睨李曰：「公乃遜老乎？」李不應，左右皆愕。俄又曰：「此老僧同門兄也，名上下二字皆與公同。自聞公出守，固已疑之。今日察公言笑動作、精采容貌，了不見少異，公其後身復何疑？」李扣其以何年終，則元祐戊辰，正李初生之歲也。李亦感異，還家，揭燕寢曰小雲堂，而賦詩曰：「老子何因一念差？肯將簪紱換袈裟。同參尚有滿兄在，異世猶將遜老誇。結習未忘能作舞，因緣那得見拈花？卻修淨業尋來路，澹泊如今居士家。」李初命名時固得於夢兆，甲志載之矣。

王寓判玉堂
　　九江人王寓，政和間為洪州進賢主簿。將受代(此下宋本闕一葉。下一葉嚴本於中縫注「補」字，文字與本條不相合，必係元人□板，誤以他條列入。)
　　福州人病目，兩瞼間赤溼流淚，或痛或癢，晝不能視物，夜不可近燈光，兀兀癡坐。其友趙(以上三十四字據《名醫類案》補。)子春語之曰：「是為爛緣血風，我有一藥正(原本空一格，據《類案》補。)治此，名曰二百味草花(《類案》作「花草」。)膏。」病者驚曰：「用藥品如是，世上方書所未有，豈易遽辦？君直相戲耳。」趙曰：「我適有見(上二字《類案》作「見有」。)藥，當以與君。」明日，攜一錢匕至，堅凝成膏，使以匙抄少許入口。一日淚止，二日腫消，三日痛定，豁然而愈。乃往謁趙致謝，且扣其名物，笑曰：「只是用一羯羊膽，去其皮(《類案》作「中」。)脂，而滿填好蜜，拌勻，勺(《類案》作「蒸」。)之候乾，則(《類案》作「卽」。)入鉢研細為膏。以蜂採百花，羊食百草，故隱其名以眩人云。」(《類案》作「耳」。)或雲亦有它方證載雲。

汀民呪詋(按：目録「詛」。)獄
　　汀州民聶氏與某氏為詛，久之，兩家數十口相繼死。唯聶氏子慶獨存，從長老法海住南巖寺。三年，海遷天寧，慶與之俱，中塗遇瘴疾，死而複甦，語海曰：「似夢中見五人來相逮甚遽，云：『追汝久矣。汝在南巖，吾不敢進，今須汝往圓案也。』」驅逐疾行。慶皇懼，念佛乞哀救。至麻潭渡遇白衣□主於道，五人俯伏屏息。巖主告之曰：「不必慶(此下闕。原本下接《溫大賣木》條「送死者唯此木爾」句，實係錯簡，陸本亦同。) 

溫大賣木
　　乾道九年，贛州瑞金縣市橋壞，邑宰孫紹發錢授狗腳寨巡檢翟珪買木繕治。縣民溫大家有杉木，其巨者一本，圍五尺。前二年其母伐以為終身之用，未暇鋸斵也。子無狀，不與母議，徑詣里正胡璋、劉宗伷售之。得錢萬三千，悉掩為己資。母悲泣曰：「吾年八十五，旦暮入地矣，百物無用，(以上據葉本補。)送死者唯此木爾。汝為我子，何忍見奪耶？」翟圭遣軍校張有部役夫(葉本作「張有部夫役往取」。)方欲牽挽，木從山自袞下，其末斷折丈許，(葉本多「不堪駕橋矣」。)見者異焉。四月初，溫在田蒔稻，忽大風雨作，雷擊仆於地。其身由鼻準中分，右畔如火所爇，煙色鬱鬱然，左畔半體仍舊而不死。今母子皆存。(翟圭説。)

陳十四父子
　　贛州興國縣村民陳十四，事母極不孝，嘗因鄰人忿爭，密與妻謀，牽其母使出鬬。母久病瞽，且老，不能堪，捽拽顛仆至於(上二字葉本作「而」。)死。遂告於(葉本無「於」字。)縣，誣云：「為鄰所毆殺。」里巷及其妹共證為不然。縣執陳繫獄，未及正刑而斃，時乾道六年也。後三年，陳妻度溪視女，遭震雷，擊死於水中。厥子聞之，奔至溪旁，采長藤入水纏母屍，挽而上之。(上二字葉本作「登」。)岸上(葉本無「上」字。)人勸以身負，(上二字葉本作「負歸」。)不肯聽。雷復震一聲，亦擊死，其家遂絶。(知縣穆准説。)

西津亭詞
　　葉少蘊左丞初登第，調潤州丹徒尉。郡守器重之，俾檢察徵稅之出入。務亭在西津上，葉嘗以休日往，與監官並欄干立，望江中有采舫，傃亭而南，滿載皆婦女，嬉笑自若。謂為貴富家人，方趍避之，舫已泊岸。十許輩袨服而登，徑詣亭上，問小史曰：「葉學士安在？幸為入白。」葉不得已出見之，皆再拜致詞曰：「學士雋聲滿江表，妾輩乃真州妓也，常願一侍尊俎，愜平生心，而身隸樂籍，儀真過客如雲，無時不開宴，望頃刻之適不可得。今日太守私忌，郡官皆不會集，故相約絶江此來，殆天與其幸也。」葉慰謝，命之坐。同官謀取酒與飲，則又起言：「不度鄙賤，輒草具殽醞自隨，敢以一杯為公壽。願得公妙語持歸，誇示淮人，為無窮光榮，志願足矣。」顧從奴挈榼而上，饌品皆精潔，迭起歌舞。酒數行，其魁捧花牋以請，葉命筆立成，不加點竄，卽今所傳《賀新郎》詞也。其詞曰：「睡起聞鶯語。點蒼苔、簾櫳晝掩，亂紅無數。吹盡殘花無人見，唯有垂楊自舞。漸暖靄、初回輕暑。寶扇重尋明月影，暗塵侵尚有乘鸞女。驚舊恨，鎮如許。江南夢斷橫江渚。浪黏天、蒲陶漲淥，半空煙雨。無限樓前滄波意，誰采蘋花寄取？但悵望、蘭舟容與。萬里雲帆何時到？送孤鴻目斷千山阻。重為我，唱金縷。」卒章蓋紀實也。此詞膾炙人口，配坡公《乳燕華屋》之作，而葉公自以為非其絶唱，人亦罕知其事雲。(葉晦叔説。)

吉撝之妻
　　岳州平江令吉撝之，唐州湖陽人。初娶王氏，樞密倫女弟也。既亡，復娶同郡張氏，居於長沙。張氏生女數日得危疾，醫不能治。其母深憂之，邀巫媼測視，云：「王氏立於前，作祟甚劇。」命設位禱解，許以醮懺，不肯去。巫語撝之曰：「必得長官効人間夫婦決絶寫離書與之，乃可脫。」撝之不忍從。張日加困篤。不得已，灑淚握筆，書以授巫。卽雜紙錢焚付之，巫曰：「婦人執書展讀竟，慟哭而出矣。」張果愈。生人休死妻，古未聞也。張與予室為同堂姊妹，今尚存。
　
胡生妻
　　尉氏縣富家子胡生，再娶張氏女，頗妬。胡嬖一尼，畜於外甚久。張知之，呼其夫歸，責怒捽挽，至欲以爐灰眯其目。胡脫手走，曰：「寧痛箠我，此豈得然？」張益忿，自投於廷，展轉咆擲。時有娠越八月矣，困劇間在地昏睡，夢胡之前妻來曰：「彼乃我夫，汝安得輒據？吾今殺汝兒。」卽舉拳築其腹。悸而寤。始道所見，扶痛入室，已不可堪。所居去縣四十裡，亟呼乳醫，醫未至，胞墮地而死。

謝眼妖術
　　謝眼者，贛州寧都人，一目眇，而有妙術。嘗與客坐村店，遙望數婦人著新衣出遊，戲謂客曰：「彼方袨服，吾必使之跣行。」袖手良久，諸人果裴回窘撓，皆脫履襪，牽衣而過。既至前，問其故，曰：「沮洳被徑，殊為妨人。」謝笑命反顧，則坦途自若也。一小兒負餅餌兩畚隨其母歸外家，謝就求之，兒不可。卽取青竹篾一條，密置後畚，兒覺擔頗重，行稍遲，母屢待之。俄而偏重不能舉，怪而發羃，但見小青蛇滿其中，大懼，悉棄之。又有民挈豬頭以過者，謝曰：「吾能得此以侑觴。」默誦呪數十言。民行至山下，訝血臭，視之，已變為人首矣，怖而走。謝徐取以歸，與客煮食。每入酒家飲，無敢不致敬。或待遇小不愜，則拋擲葦杖而出，便有蛇出地上，酒徒皆避席。由是鄉里畏事之。後年老病悴以死，其後亦絶。(陳熙説。)

薛士隆
　　薛士隆(季宣)家既遭九聖之異，其後稱神物降其居者尚連年不絶。乾道癸巳歲，自吳興守解印歸永嘉，得痔疾，為庸醫以毒藥攻之，遂熏烝至斃。死之數日，其子沄病中聞若有誦禪氏所謂偈者，其語云：「議著卽差，擬著卽錯。挑起杖頭，將錯就錯。魚鳥飛沉，各由至樂。要知樂處，無夢無覺。」吁，亦異矣。士隆學無所不通，見地尤高明淵粹，剛正而有識，方向用於時，年財四十而至此極。善類咸嗟惜焉。官止通直郎，待常州闕，不及赴。

洞庭走沙
　　謝巽與權，乾道七年十一月，自灃州守受代，與其孥陸行抵巴陵，舍於岳陽樓。凡輜重之屬悉置兩大舟，又空一舟，規以自載。涉重湖，後三日乃至岳。是日，岳守王習為具招之，宴郡齋。舟方西來，司法呂棐官舍在樓側，當冬至節假，乘間率妻妾登坡上，縱目遙望湖心，有黑物甚長，乍出乍沒，尾三舟而下。初以為龍，士人曰：「是名走沙，江湖中雖有之而不常見也。」良久抵岸，謝亦還，遂乘舟去。呂復觀焉，黑物隨之如初。既行三十里，至九龍浦，欲赴道人磯宿泊，沙忽猛漲成圍，漸束手及舡半。篙師大恐，入白謝，請急出避。遽呼家人，由沙上跳登岸。少頃，一巨黿升舟，其身長闊丈餘，以首並足盡力壓舟頂。重載者皆平沉入水，獨所乘輕者無恙。其生生之具並衾幬裘褐盡沒。暮寒方厲，遣信假衣衾於王守。王令道人磯巡檢募兵卒善沒者下拯之。水深不可測，檣竿高數丈猶不見表。知無可奈何，乃止。一家亦僅脫死，危矣哉！(呂棐説。)

淮陰人
　　紹興三十一年，浦城葉榮良貴為淮陰邑令。士人有死三日而活者，云：「被追入冥，至官府，追者引從東廂過，見儀仗列屋，皆萬乘所用。異之，不敢問。既立廷下，主者曰：『汝未合死，宜亟還。』遂由西廂出，所見如初。方扣其人：『此何用？』答曰：『府君將迎新天子，故排比乘輿法物耳。』及門而寤。」他日，以告葉，葉戒使勿敢言。明年，皇上登極，乃印其事。

淮陰民女
　　淮陰小民喪其女，經寒食節，欲作佛事薦嚴而無以為資。母截髮鬻之，得六百錢。出街，將尋僧，值五人過門，迎揖作禮告其故。皆轉相推避。良久，一僧始留，曰：「今日不攜經文行，能自往假借否？」婦人遍訪諸鄰，得《金光明經》一部以授僧。方展卷啓白，婦人涕淚如雨。僧惻然曰：「不謂汝悲痛若此，吾當就市澡浴以來，為汝盡心。」既至，潔(此下至卷末，宋本為一葉，嚴本於中縫注「補」字。)誠持誦，具疏回向畢，乃授錢歸。遇向同行四人者於茶肆，扣其所得，邀與共買酒。已就坐，未及舉杯，聞窗外女子呼聲，獨經僧起應之。泣曰：「我乃彼家亡女也，淪滯冥路久，適蒙師課經精專之功，遂得超脫。閻王已勑令受生，文符悉具，但未用印耳。師若飲酒破齋，則前功盡廢，實為可惜。能忍俟明日乎？」僧大感懼，以語眾，皆悚然而退。亦紹興末年事也。


李婦食醋
　　世人飲啄之物各有冥籍，傳記所載，及丙志所書材乂弟婦豬肉，皆是也。泉南為海錯崇觀之地，杯盤之間，非醋不可舉箸。李氏一婦獨不能飲涓滴，其弟因夢入冥對事，臨放還，過廊廡諸曹局，見門上榜曰：「食料案」，就視之，正得泉州一簿，白吏借檢視。於女兄之下，每日所食，纖細悉具，但無「醋」字，乃取筆書「醋半升」三字。及寤而病瘳。女兄自是日遂啖醋如常人。
