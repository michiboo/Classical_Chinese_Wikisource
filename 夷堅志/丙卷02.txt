
　　馮當可(時行)為萬州守，郡有舞陽侯樊噲廟，民俗奉之甚謹。馮以為噲從漢高祖入蜀漢，未久卽還定三秦，取項羽，未嘗復西，而萬州落南已深，與黔中接，非噲所得至也，是必夷祅之鬼假託附著以取血食爾，法不當祀，卽日撤其祠。未幾，出視事，見偉丈夫被甲持戟，儀狀甚武，坐於公庭上。馮知其怪也，叱之。掀髯怒曰：「吾乃漢舞陽侯，廟食於茲地千歲矣，何負於君，而見毀撤？吾無所歸，今當與君同處此。」馮以所疑質責之，其人自言為真噲不已。馮奮曰：「借使真樊噲，亦何足道！」歷詆其平生所為不少懾。神無以為計，奄奄而滅。自是雖不復形見，然日撓其家。馮之子年七八歲，屢執縛於大木之杪，如是數月。馮用公事去郡，然後已。
　　成都雙流縣宇文氏，大族也。卽僧寺為書堂，招廣都士人魏君誨其羣從子弟。它日，家有姻禮，張樂命伎，優伶之戲甚盛，諸生皆往觀。至暮，僮僕數輩亦委去。魏獨處室中，心頗動，上堂欲尋僧，而諸僧適出民家作佛事，闔寺悄然，乃反室張燈而坐。夏夜盛熱，窗牖穿漏，松竹淒戛，明月滿庭，一婦人數往來，知其鬼也。外戶猶未閉，不敢起，益添膏油，數挑燈，舉手顫掉，誤觸燈滅，不勝恐，急登床引帳自蔽。時時望庭下婦人，固自若也。既又觸帳，繩絶，帳隨墜，蕩然一榻，空無遮闌，愈益懼，不覺昏睡。及寤，婦人已在側。魏蒼黃無計，運枕擲之。婦人悵惋驚起，不復出外，但繞室徘徊，且笑且泣，雞初鳴，忽趨出。少焉僧盡歸，呼語其故。乃三日前民家菆一柩於此，今所見蓋其魄雲。
　　舊傳蜀州州治有所謂紅梅仙者。紹興中，王相之為守，延資中人李石為館客。石年少才雋，勇於見異，戲作兩小詩書屏間以挑之。明日，便題一章於後，若相酬答。他日，郡宴客，中夕方散。石已寢，見一女子背榻踞胡床而坐，問之，不對。疑司理遣官奴來相汙染為謔，或使君侍妾乘主父被酒而私出者，不然，則鬼也。自謀曰：「三者必居一於此矣。不如殺之，猶足以立清名於世。」取劍奮而前。女子起行，相去數步間，逐之出戶。俄躍升高木上，奄冉而滅。石始大恐，欲反室，足弱不能動。會持更卒振鈴至前，乃與俱還。次夕，又至，初覺暗中如小圓光，漸隱隱辨人物，已而成人形。雖不敢與語，然財合眼必見之。其友趙莊叔(逵)輩兩三人，同結科舉課，來共宿，石囑之曰：「必相與喚我，無令熟寐，以墮鬼計。」然自是不復可脫，後如成都，亦隨以至。或教之曰：「青城丈人觀，神仙窟宅也。君第往，彼必不敢來。」既而亦然。石追悔前戲，付之於無可奈何。久之，歸東川，過靈泉縣朱真人分棟山下，將入簡州境，始不見。蓋歲餘乃絶。石字知幾，乾道中為尚書郎。
　　漢州德陽人劉小五郎，已就寢，聞門外人爭閧。一卒入呼之，不覺隨以行，回顧，則身元在床上，審其死，意殊愴然。才及門，見老嫗攜一女子，氣貌悲忿。別有兩大神，自言城隍及里域主者，取大鏡照之，寒氣逼人，毛髮皆立，其中若人相殺傷狀。二神曰：「非也。此女自為南劍州劉五郎所殺，君乃漢州劉小五郎，了無相干。吾固知其誤，而早來必欲入君門，所以紛爭者，吾止之不聽故也。今但善還，無恐。」女子聞此言，泫然泣下，歎曰：「茫茫尋不得，漠漠歸長夜。」遂捨去，劉生卽蘇。
　　羅赤腳名晏，閬中人。少時遇異人擕以出，歸而有所悟解。宣和中，或言於朝，賜封「靜應處士」，張魏公宣撫陝、蜀，延致軍中。金虜攻饒風關，盡鋭迭出，大將吳玠禦之，殺傷相當，猶堅持不去，公以為憂。羅曰：「相公勿恐，明日虜遁矣。有如不然，晏當伏鈇質以受誤軍之罪。」明日，果引而歸。公始敬異之，連奏為太和沖夷先生。好游漢州，每至必館於王志行朝奉家，王氏傳三世見之矣。其事志行夫婦禮甚敬，曰：「吾前身父母也。」紹興丙辰歲，蜀大饑，志行買妾於流民中，姿貌甚麗。羅見而駭曰：「此人安得在公家？留之稍久，得禍將不細，當相為除之。」命煮水數斗，取竈下灰一籃，喚妾前，以巾蒙其首，而注湯於灰上，煙氣勃勃然，妾卽仆地，蓋枯骨一具也。羅曰：「渠來時經女儈否？今安在？」曰：「在某處。」亟呼之。伺且至，則又以巾蒙枯骨，復為人形，舉止姿態與初時不異，遂付於儈而取其直。志行從弟志舉登第歸，羅見之他所，授以書一卷，緘其外，戒曰：「還家逢不如意事則啓之。」及家三日，而聞母訃，試發書，乃畫一官人綠袍騎馬，前列賀客，最後輿一柩，凶服者隨之而哭。廣都龍華寺者，宇文氏功德院也。羅與主僧坐，忽起曰：「房令人來。」僧驚問何在，曰：「入祠堂矣。」僧謂其怪誕。明日，宇文時中信至，其妻房氏，正以前一日死。嘗往楊村鎮，館於陳氏，夜如廁，奔而還曰：「異事異事！適四白衣人踰垣入圃中。」陳氏皆懼。羅曰：「無預君事，明晨當知之。」及旦，圃人告羊生四子。紹興三十年，在鹽亭得疾，寓訊如溫江，求迎於李芝提刑家。李遣數僕來，羅病良愈，卽上道。戒其僕曰：「自此而左，唯金堂路近，且易行，然吾不欲往，願從廣漢或它塗以西，幸無誤。」僕應曰：「諾。」退而背其言。行抵古城鎮，羅悶然不怡曰：「汝諸人必置我死地，固語汝勿為此來，今無及矣。」是夕，病復作。古城者，金堂屬鎮也。又溫江而殂，蜀人以為年百七八十歲矣。士人往問科名得失，奇應如神，茲不載。
　　趙縮手者，不知其名，本普州士人也。少年時，父母與錢，令買書於成都，及半塗，有方外之遇，遂棄家出遊。至紹興末，蓋百餘歲矣。喜來彭漢間，行則縮兩手於胸次，以是得名。人延之食，不以多寡輒盡。飲之酒，自一盃至百盃，皆不辭。或終日不飲食，亦怡然自樂。嘗於醉中放言文潞公入蜀事，歷歷有本末。他日，復詢之，曰：「不知也。」黃仲秉(鈞)家寫其真事之。成都人房偉為贊云：「養氣近術，談道近禪，被褐懷玉，其樂也天。欲去卽去，欲住卽往，縮手袖間，孰測其故？」趙見而笑曰：「養氣安得謂之術？禪與道一也，安有二？我縮手於胸，非袖間也。」取筆續曰：「似驢無嘴，似牛無角，文殊、普賢，摸索不著。」又自贊曰：「紅塵中，白雲裏。好箇道人活計。無事東行西行，有時半醒半醉。相逢大笑高談，不是胡歌虜沸。除非同道方知，同道世間有幾？」綿竹人袁仲舉久病，起，遇趙過門，邀入，飲以酒，問曰：「吾疾狀如此，先生將奈何？」趙不答，但歌詞一闋曰：「我有屋三間，柱用八山，周回四壁海遮闌。萬象森羅為斗栱，瓦蓋青天，無漏得多年，結就因緣。修成功行滿三千，降得火龍伏得虎，陸地通仙。」云：「此呂洞賓所作也，吾亦有一篇。」又歌曰：「損屋一間兒，好與支持。休教風雨等閑欺，覓箇帶修安穩路，休遣人知。須是著便宜，運轉臨時。祅知險裏卻防危，透得玄關歸去路，方步雲梯。」歌罷，滿引數杯，無所言而去。仲秉正與偕行，徐問其故，曰：「觀吾詞意可見矣。」後旬日，袁果死。什邡縣風俗，每以正月作衞真人生日，道眾畢會。趙亦往，寓於居人謝氏，先一夕告之曰：「住君家不為便，假我此榻，吾將有所之。」拂旦，徑趨對門小寺，得一室，據榻趺坐。傍人怪其不言，就視，已卒矣。會者數千人，爭先來觀，以香火致敬。越三日火化，其骨鉤聯如鎖子云。
　　興州長道民以釣魚為業。家在嘉陵江北，每日必拏小舟過江南，垂綸於石上，至晡而返。老矣，尚自力不輟。一日，且暮，猶不歸，妻子遙望之，民宛然據石如常。時而呼之，不應，疑以為得疾。其子遽鼓棹往視，見蓑衣覆其體。是日未嘗雨，民元不持蓑笠行。既至，已死。但蚯蚓遍滿身中，咂齧不置，若披蓑茸茸然。蓋平生取魚用蚓為餌也。
　　漢州楊村鎮三聖寺長老守約，彭州人，元受業於州之白鹿山。既死，其弟子在山中者夢之曰：「吾已託身異類，只在山下某人家，宜來視我。」弟子覺而泣。明日，往訪焉，得一犬，四體純黑，唯腹下白毛一叢，儼然成「守約」兩字，乃贖取以歸。
　　成都民李氏，居郡城北。嘗有丐者至，容體垢汙可憎，與之錢，不肯去，叱逐之，入於門側，遂隱不見。李氏雖怪吒，然不測為何人。後三日，別一道士至，顧其家人言曰：「汝家光采頓異，殆有神仙過此者。」曰：「無之。」道士指左扉拱手曰：「此靈泉朱真人象也。」始諦視之，面目冠裳，歷歷可辨，道士曰：「真人來而君不識，豈非命乎？吾能以繪事加其上，當為君出力，使郡人瞻仰。」卽探囊中取丹粉之屬，隨手點綴，俄頃間而成。美髯長眉，容採光潤，宛然神仙中人。李氏驚喜，呼妻子稽首百拜。道士曰：「猶有一處未了，吾只在對街天慶觀，今姑歸，晚當復來。」不揖而出。過期，杳不至。就問之，蓋未嘗有此人也。李氏愈恨其不遇，揭扉施觀中。張忠定參政(燾)為府帥，為建小殿以奉焉。
　　儀州華亭人聶從志，良醫也。邑丞妻李氏，病垂死，治之得生。李氏美而淫，慕聶之貌，他日，丞往傍郡，李偽稱有疾，使邀之。伺其至，語之曰：「我幾入鬼録，賴君復生。顧世間物無足以報德，願以此身供枕席之奉。」聶驚懼，但巽詞謝。李垂涕固請，辭情愈哀。聶不敢答，趨而出，徑還家。再招不復往。迨夜，李盛飾冶容，扣門就之，持其手曰：「君必從我。」聶絶袖脫去，乃止，亦未嘗與人言。後歲餘，儀州推官黃靖國病，陰吏逮入冥證事，且還，一吏揖使少留，將有所睹。又行，至河邊，見獄吏捽一婦人，持刀剖其腹，擢其腸而滌之。傍有僧語曰：「此乃子同官某之妻也。欲與醫者聶生通，聶不許。見好色而不動心，可謂善士。其人壽止六十，以此陰德，遂延一紀，仍世世賜子孫一人官。婦人減算，如聶所增之數。所以蕩滌腸胃者，除其淫也。」靖國素與聶善，既甦，密往詢之。聶驚曰：「方私語時，無一人聞者，而奔來之夕，吾獨處室中，此唯婦人與吾知爾，君安所得聞？」靖國具以告，由是播於眾口。時熙寧初也。王敏仲《勸善録》書其事，他曲折甚詳，然頗有小異，又無聶君名及李氏姓。聶死後，一子登科。其孫曰圖南，紹興中為漢州雒縣丞，屬仙井喻迪孺(汝礪)作隱德詩數百言，以發潛德，其詞曰：「太虛八境初無二，中有道人常洞視。借問道人何等公？從志其名聶其氏。華亭春酣戰桃李，香氣入簾人破睡。淩波微步度勞塵，梔子同心傳密意。道人不動如澄水，看破新裝小年紀。回身向郎郎忍棄，愁眺月華空掩涕。含羞轉態春百媚，而我定心初不起。世人悠悠初未知，故有冥籍還見記。儀州判官臨潁生，良原田夜黃衣吏。手提淡墨但倉黃，門列陰兵更奇佹。昧爽堂皇勢呀豁，玉帶神君氣高厲。靖國再拜呼使前，案頭吏抱百葉紙。數行具書一善事，聶君夜卻淫奔李。由來胸中無濁見，前塵百暗心常止。一室超然方隱几，入眼狂花亂飄墜。定情豈復顧條脫，合歡未許同陽燧。坐令密行動幽祇，棘使華年增一紀。出門仍問紫衣翁，陰誅與世無差異。百葉部中分次第，忠孝棄捐神所劓。殺生之報定何如？朝生暮死蜉蝣爾。踏翠裁紅可憐妓，濯足瓊漿被鞭箠。房公湖邊秋色裏，阿孫圖南前拜跪。扣頭授我如上事，願謁英篇書所以。我聞南曹北曹尺有咫，天知地知元密邇。豈惟妙藥徹五藏，況復寶鑑懸千里。幽中諒有鬼能言，密處須防牆有耳。諸生舉止雖細微，動念觀心實幽邃。端知天上戊申録，記盡人間不平地。東鄰西舍總不知，卻有鬼神知子細。障礙為壁通為空，只有此心難掩蔽。云何是中有明暗，至行通神裁一理。道人兩眼無赤眚，揩定人間幾真偽。趙驊已矣馬元死，郡有隱德如君子。嗟我諸生苦流轉，奔色奔聲復奔味。其間貪魃尤陰詭，收索擕提入饞喙。都兒阿對共揶揄，笑殺官人常夢穢。雖雲幽暗巧規避，僮僕羞之那不愧？哀哉詭譎王冀公，未省胡顏向祁睿。我愛昔人尤簡貴，寡慾清真有高氣。曠然澹處但真獨，胸中豈復留塵累。生死幽明了不期，是心默與神明契。王忱繡被下庭堂，李約寶珠存含襚。九原可作吾與歸，斂膝容之想幽致。」喻公詩頗奇澀，或不可曉雲。(此卷皆黃仲秉雲。)
