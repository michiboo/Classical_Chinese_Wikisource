
　　金華范茂載(渭)，建炎二年以秀州通判權江淮發運司幹官，官舍在儀真。方劇賊張遇寇淮甸，民間正驩。(葉本作「民間正喧然」。)范泊家舟中，而日詣曹治事。其妻張夫人，平生躭信佛教，每游僧及門，目所見物，悉與之，不少吝。郡有僧，鳴鐃鈸行乞於岸，呼曰：「泗州有箇張和尚，緣化(葉本作「化緣」。)錢修外羅城。」張邀至舟所，僧於袖間出雕刻木人十許枚，指之曰：「此為僧伽大聖，此為木叉，此為善財，此為土地。」命之笑，則木人欣然啟齒，面有喜色。取一兒枕鼓而寢者以與張，曰：「此僧伽初生時像也。」又以藥一粒授張，戒使吞之。張施以紫紗皂絹各一匹，僧甫去。范君適從外來，次子以告，問何在，曰：「未遠。」遣人追及，將折困之，僧殊不動容，索紙書「十」字者二，(葉本作「三」。)又書「九」字及「徐」字於下，以付范，卽去。張氏取藥欲服，而其大如彈丸，不可吞，乃命婢磨碎，調以湯而飲之。明日，僧復至，問曰：「曾餌吾藥否？」以實對。僧歎咤曰：「何不竟吞之而碎吾藥，然亦無害也。」後兩日，賊船數百渡江而南，將犯京口，最後十餘船，獨回泊真州，殺人肆掠。是時岸下舟多不可計，舳艫相銜，跬步不得動。范氏之人無長少皆登津散走。張以積病不能行，與一女並妾宜奴者三人不去，但默誦救苦觀世音菩薩，時正月十四日也。一賊登舟，從蓬背揕矛入，當張坐處，所覆緜衾四重皆穿透，刃自腋下過，無所損。賊跳入(葉本多一「舟」字。)中，又舉矛刺之，出兩股之間，亦無傷焉。賊驚異，釋仗(明鈔本作「之」。)，問曰：「汝有何術至是？」曰：「我以產後得病，故待死於此，但誦佛耳，安得(明鈔本多一「有」字。)術哉？家藏金銀一小篋，持以相贈，幸捨我。」賊取之而留其衣服，曰：「以為買粥費。」去未久，又一賊來，持火藥罐發之，欲焚其舟，未及發，而器墜水中，亦捨去。俄頃，兩岸火大起，延及水中。范氏舟纜已爇斷，如有牽挽者，由千萬艘間，無人自行，出大江，茫不知東西，唯宜奴扶柁，夷猶任所向，及天明，則在揚州矣。范之弟茂直為司農丞，從車駕行在，即挈取之。是日，一家十四口，數處奔迸，並集於揚，不失一人，方悟碎藥無害之説。使如僧言吞之，當無驚散之苦矣。范歸鄉，因溺水被疾而殂，正年三十九。葬於婺，買山於徐家，盡與紙上字合。僧不復見，而所留木兒亦不能動。具後張夫人沉痾去體，壽七十乃終。其子元卿端臣説。
　　成都人章惠仲與其妹壻丘生，紹興二十六年，以四川類試中選，同赴廷試。未出峽，舟覆於江，丘生死焉，章僅得免。既賜第，調井研縣主簿。還至峽州，得家書報其弟病死，章茹哀在道，兼程而西，跨羸馬，倩一川兵挈囊以隨。過萬州，日勢薄晚，猶前行不已，遂墜崖下，去岸十餘丈，遍體皆傷，不可起。俄有虎至，奮而前，銜其髻，(明鈔本校增一「且」字。)欲食。章窘怖，呼而言曰：「汝虎有靈，幸聽我語。吾母年八十矣，生子二人，女一人。往年妹壻死於水，今年弟死於家，獨吾一身存，將以微祿充養，今汝食我，亦命也，無足惜，奈吾老母何？」虎自聞其言，已釋髻，低首為傾聽狀，語畢，卽捨去，盤旋其傍，若有所扞禦。夜過半，章痛稍定，睡石上，夢人告曰：「天欲曉，可行矣。」覺而已明，攀危木寸步而上。及登岸，馬猶立不動，遂乘以行，告敕皆在身，但囊橐為兵攜去。章赴官滿秩而母亡，未幾，章亦卒，乃知一念起孝，脫於死地，專為母故也。異類知義如此，與夫落陷穽不引手而擠之下石者遠矣，可以人而不如虎乎！
　　政和末，張魏公自漢州與鄉人吳鼎同入京省試。徒步出大散關，遇暴雨，而傘為僕先持去，無以障，共趨入粉壁屋內避之，敗宇穿漏，殆不容立。望道左新屋數間，急往造焉。老父出迎客，意色甚謹，縱觀客容貌舉止，目不暫置。二人同辭而問曰：「老父豈能相乎？」應曰：「唯唯。」魏公先指吳生扣之，笑曰：「大好大好。」而不肯明言。吳生指魏公曰：「張秀才前程如何？」起而答曰：「此公骨法，貴無與比。異日中原有變，是其奮發之秋，出將入相，為國柱石，非吾子可擬也。」二人皆不以為然，會雨止，卽捨之去。明年，魏公登科，吳下第，公送之出西郊，臨別謂曰：「君過散關時，幸復訪道傍老父。」吳雖不樂父言，然亦欲再謁休咎。及至昨處，唯粉壁故在，無所謂新居者。詢關下往來人，皆莫知。魏公既貴，為川陝宣撫處置使，吳猶布衣，以公恩得一官，竟不顯。(二事皆黃仲秉説。)
　　鄭安恭為肇慶守，有直更卒每夜半見城上亭中火光，往視之，乃十餘人及小兒數輩聚博。卒有膽，不懼，戲伸手乞錢，諸人爭與之，幾得三千以還。明日驗之，真銅錢也，不以語人。次夕又如是。遂賂掌宿節級，求專直三更，所獲益富。踰兩月矣。會軍資庫失錢千餘緡，並銀數百兩，揭牓根捕。或告雲，此卒近多妄費，又衣服鮮明，可疑也。試擒之，詰其為盜之端。不能隱，具以實言，鄭意必土偶為姦，乃繫卒使人部往，遍索諸廟。至城隍廟中，有土偶，狀貌類所見者。碎之，腹中得銀一笏，盡剖之皆然。因發地，凡偶人下，各得數十千，合此卒用過之數，更無少差。卽盡毀偶像，其怪遂絶。(安恭説。)
　　席中丞晉仲(旦)，政和中為長安帥，因公使庫頹圮，命工改築，於地中得石函一，其狀類玉，蓋上刻「韓信首級」四字，乃篆文也，其中空無一物。卽徙於高原，祭而掩之。朝奉郎鄭師孟説，鄭與席為姻家。
　　江東轉運司在建康府，三屬官廨舍處其中，其最北者，相傳有怪，前後居者多不寧。隆興二年，陳阜卿為守，湖州通判方釋之送女嫁其子，館是舍。見東窗壁間人影雜沓，(「沓」當作「沓」。)謂牆外行人往來，不以為異。如是者終日，試往就視，則人物長不滿尺，騎從甚盛，如世之方伯威儀，馳走不絶。方君懼，卽他徙。趙善仁獨不信，故往宿焉。中夜，聞呼其姓名，晨起，求巾幘衣服，皆不見，乃盡懸於樑上，皇恐而出。郡人言，此地昔嘗為廟雲。(釋之説。)
　　王晌神道在京師時，從妙應大師問相，得兩句偈曰：「姓名不過程家渡，出郭猶行十里村。」紹興丙子歲，罷當塗守。在宜興縣，又從達真黃元道求詩，其末句曰：「巽嶺直下梅家店，福祿難過丑年春。」會江東提舉官呂忱中發其在宣城時事，置獄廣德軍，所按無實狀，獄不成，移鞫徽州。出廣德南門，過一嶺，問其名，曰：「巽嶺。」固已不樂。至渡頭客舍小憩，則「梅家店」也。矍然惡之，不覺墮淚。同行士人衞博寬釋之，少解。命僕具酒，老兵就戶限椎鹿脯，晌責其不潔，兵恚曰：「此與建康府不同，何足校！」晌忿其不遜，盛怒，酒杯落地，卽得疾不起，時丁丑年正月九日也。渡曰「程家渡」，去廣德恰十里。(孫璉説。)
　　秦昌時、昌齡，皆太師檜從子。紹興二十三年，昌齡宮觀滿，將赴調，見達真黃元道，戒曰：「君壽命不甚永，然最忌為宣州官，若得之，切不可受，受必死。」既而添差寧國軍簽判，不欲往，具以事白其叔父。叔父誚責之，遂受命。以九月十八日至家，五日而死，竟不及赴官。昌時自浙東提刑來會葬，聞達真在溧陽，往見之。達真曰：「今年葬簽判，明年葬提刑，吾將往會稽奉送。」昌時怒且懼。明年十二月十二日，果訪之於會稽，取紙寫詩，有「二五相逢路再迷」之語。昌時曰：「壽止二年或五年邪？」曰：「否。」「二月或五月邪？」曰：「否。」「然則但二日五日乎？」曰：「恐如是。」時會稽守趙士<粲彡>、提舉常平高百之皆在坐，密問曰：「提刑方四十五歲，精爽如此，何為有是言？」曰：「去歲見之於溧陽，神已去幹，曾與約送葬。壽夭，定數也，何足訝？今不過七日耳。」是月十八日，昌時具飯，召百之及其壻馮某，達真在焉。昌時坐間取永嘉黃柑，手自銓擇。達真隨輙食之，食數顆，又擘其餘擲之地。昌時以情白日：「叔父生朝不遠，欲持以為壽，願先生勿相苦。」達真嘻笑曰：「自家死日不管，卻管他人生日。」左右見其語切，皆伸舌縮頸。昌時不樂，顧百之及馮壻，招之出，自掩關作書，囑虞候曰：「若黃先生尋我，但以睡告。」虞候立戶外，忽聞筆墜地，入視之，已仆於胡牀，涎塞咽中革革然。其家呼醫巫(明鈔本無「巫」字。)絡繹。妻詹氏泣拜達真求救，笑曰：「吾曩歲固言之，今日專來送葬。命止於此，雖扁鵲何益？善視之，三更當去矣。」至時果死。
　　政和初，成都有鑷工，出行廛間，妻獨居。一髽髻道人來，求摘耏毛，先與錢二百。妻謝曰：「工夫不多，只十金(葉本作「錢」。)足矣。」曰：「但取之，為我耐煩(葉本多一「鑷」字。)可也。」遂就坐。先剃其左，次及右，既畢，回面，則左方毛已茁然，又去之，右邊復爾，如是至再三。日過午，妻不勝倦厭，還其錢，罷遣之。夫歸，具以告，夫慍曰：「此必鐘離先生也，何為拒之！正使盡今日至(明鈔本無「至」字。)明日為摘鬄，亦何所憚！吾之不遇，命也。」卽狂走於市，呼曰：「先生捨我何處去？」夜以繼日，飢渴寒暑皆不顧，如是三四年，遍歷外邑，以至山間。逢樵人弛擔，樵詰之曰：「汝何為者？」告以故，樵者曰：「此神仙中人，彼來尋君則可，君今僕僕一生，亦何益？吾雖至愚，然聞得道者，非積陰功至行，不可僥冀。吾有秘術授君，君假此輔道，摩以歲月，儻遂如願。」戲拔茅一莖，噓之，則(葉本作「卽」。)成金釵，謂工曰：「試用我法為之，當有濟。」工曰：「此皆幻術，不足學，我所願，則見先生耳。」樵者曰：「君未見其人，正(葉本多一「使」字。)遇之，何以識？」(葉本作「亦豈能識」。)曰：「詢於吾妻，得其貌，已圖而置諸袖中矣。」樵者曰：「然則君三拜我，我能令君見。」(葉本多一「之」字。)工設拜。拜起，樵問曰：「視吾面何如？」曰：「猶適所睹耳。」再拜，又問，至於三，視之，無復樵容，儼然與所圖無少異。曰：「汝直(葉本作「真」。)至誠求道者，汝哀號數年，聲徹雲漢間，上帝亦深憐汝志，故令吾委曲喚汝，汝從我去。」遂與俱入山中。後二年還鄉，別其所知而去，至今不再出。
　　建州崇安縣武夷山，境像幽絶，中臨清溪，盤折九曲。游者泛舟其下，仰望極目，道流但指言古跡所在，雲莫有登之者。紹興初，有道人至沖佑觀，獨欲深入訪洞天，經數月，尋歷殆遍，無所遇。忽於山崦間得草庵，有道姑屏處，長眉紅頰，旁無侍女。問其來故，謂曰：「洞天有名無形，相傳如是，吾處此久矣，不見也。」道人曰：「業欲一往，要當盡此身尋之。」時天色陰翳，日已暮，姑邀宿庵中，道人謝曰：「子婦人獨居，於義不可。」曰：「非有他也。茲地多虎狼，恐或傷君耳。」竟不肯入，危坐於戶外。夜未久，果有虎咆哮來前。姑急開門呼之，答曰：「寧死於虎，決不入。」少焉又增一虎，嘷嘯愈甚。姑又語之曰：「此兩黑虎性慈仁，餘皆搏人不遺力，君將為虀粉矣。」道人守前説，不為動。俄而五虎同集，銜其頭足以往，纔十數步，擲於坡下而去。體無少損，遂堅坐達明。姑延入坐，嘉歎曰：「子有志如此，非我所及。洞天蓋去此不遠，然尚隔深淵，淵闊十餘丈，驚湍怒流，但一竿竹橫其上，非身生羽翼不可過，亦時時有雙髻樵人往來。子試往，幸而相遇，當拜而問塗，不然，無策也。」既至，溪流洶湧崩騰，木石皆振，弱竹裊裊，不可著腳。適逢樵者出，乃前再拜。樵者矍然退避曰：「山中野人，採薪以供家，安敢當此？」具以所欲拱白之。樵始秘不言，既而曰：「誰為君道此？」曰：「聞諸菴中女。」樵怒曰：「多口老婆。妄泄吾事。」令道人閉目，挽其衣以行。覺如騰虛空，雲龍出沒，澒洞兩耳間。既履地，乃在平岡上，宮殿崔嵬，金鋪玉戶。一人碧冠朱履，顧左右曰：「安得有凡氣？」道人趨出稽首，碧冠叱曰：「誰引汝來？」以樵者告。卽遣追至前，袒其背，以鐵拄杖鞭之三百六十，血肉分離，骨破髓出，道人亦戰懼。碧冠曰：「洞天乃高仙所聚，汝何人，乃得輒至？貰汝罪，宜速回，積行累功，他時或可來。」命取水一杓飲之，中有胡麻飯一顆，飲水畢，嚼飯，咀嚥移時，僅能食三之一，腹已大飽。碧冠笑曰：「汝食吾飯，一粒尚不能盡，豈得居此？」遂還。至崖下，見被杖者呻痛草間，曰：「坐汝至此。吾方被謫墮，不知經幾百刧乃得釋，汝去矣。」歸塗不復見溪，安步長林，而足常去地寸許。回望高山深谷，窅非昨境，道姑與庵亦失其處。遂棲於巖石中，至今猶在。黃元道七八年前曾見之，雲山東人也。
　　處州龍泉縣米鋪張氏之子，十五歲。嘗攜鮮魚一籃，就溪邊破之。魚撥剌(「刺」當作「刺」。)不已，刀誤傷指，痛殊甚，停刀少憩。忽念曰：「我傷一指，痛如是，而羣(葉本作「鮮」。)魚刮鱗剔腮，剖腹斷尾，其痛可知，特不能言耳。」盡棄於溪。卽日入深山中，依石竇以居，絶不飲食。父母怪兒不歸，意其墮水死。明年寒食，鄉人游山者始見之，身如枯臘，朐瘠見骨，然面目猶可認，急報其父母來，欲呼以歸。掉頭不顧，曰：「我非汝家人，無急(明鈔本作「念」。)我！」父母泣而去。後十年，復往視，則肌體已復故，顏色悅澤，人不知所以然。今居山二十餘歲矣。(四事皆黃達真説。)
