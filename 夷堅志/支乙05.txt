
夷堅支乙卷第五(十三事)

張小娘子
　　秀州外科張生，本郡中虞候。其妻遇神人，自稱皮場大王，授以《癰疽異方》一冊，且誨以手法大概，遂用醫著名，俗呼為張小娘子。又轉以教厥夫。吳人章縣丞祖母，章子厚侍妾也，年七十，疽發於背，邀治之。張先潰其瘡，而以盞貯所泄膿穢澄滓而視之，其凝處紅如丹砂，出謂丞曰：「此服丹藥毒發所致，勢難療也。」丞怒曰：「老人平生尚不喫一服暖藥，況於丹乎！何妄言如是。」母在房聞之，亟呼曰：「其説是已。我少在汝家時，每相公餌伏大丹，必使我輩伴服一粒，積久數多，故儲蓄毒根，今不可悔矣。」張謝去。章母旋以此終。婁夏卿之妾，項生一瘡甚惡，村醫為灼艾，俄努肉隆起如卷，頗類捲成花蕚，或誤為物觸，則痛徹心膂。張曰：「此名翻花腦痔，人世患者絶少。吾方書亦不載治法。」卽捨之而去。村醫復塗藥線繫扎，半日許，卷隨線墮，然轉手再結，至於四五，訖不痊。凡數旬，妾竟死。

張花項
　　建炎、紹興之交，江湖多盜，張花項、戚方尤兇虐。張破池州，駐軍於教場，所掠婦女無數，為官兵所逐，不忍棄之，乃料簡其不能行者得八百人，諭其徒曰：「各納腳子。」須臾間則八百女雙足刴疊於庭，然後去。刖者未卽死，則叫呼號泣，經日乃絶。戚在宣城廣徳，盡戕官吏不遺餘。張循王與之苦戰，二盜力不敵，始就擒。循王數其罪，戚曰：「主此眾者，張統制也。方係副將，奉其指揮耳。」循王置之。繼問花項，花項笑而對曰：「命運使得如此，今當以不倒獻相公。」循王怒其不屈，叱斬之，首斷而屍不仆。戚既獲免，竊位至節度使。暮年抱疾，困頓中唯與花項應荅，花項所言，亦只出於戚口，大要憤其賣己，戚曰：「自是統制一時對得錯了，以致隕命，方何預焉！」紛紛終日，竟不起。此事張幾仲為景裴説。

顧六耆
　　秀州之東三四十里，聚落曰泗涇。其傍有大聖寺，長以佛殿燈油付一行者，率月給若干斤。久之，輒不及期而告罄。主僧責其乾沒，屢遭鞭箠，殊以為苦。蓋初未嘗為欺也，然無由自明，但寅夜伺之惟謹。一夕，聞啓扉，遽入視，逢一偉人，脫所著金甲，正取油遍塗四體。驚問其故，答曰：「汝勿怨我，我乃近村顧六耆家方隅禁神，所謂金神七殺者。為此老恃富無義，廣營舍宇，穿掘井地，無時暫寧，觸我忌步甚多，使我舉身成瘡痏，非藉膏油滋潤，則痛楚不可言。亦知汝無辜受罰，今幸向愈，自此不復來，當陰佑汝，俾數數為人脩供得財，用以相報。」行者謝曰：「顧者既有犯於明神，(葉本作「神明」。)胡不加諸禍譴？」曰：「彼方享頑福，未可問也。」遂隱不見，其後果無失油之患。顧老為人獷悍，豪於里閭，且御諸子嚴甚，嘗呼語之曰：「吾聞人死之後，祭祀多不克享，盍及吾未暝目時，借行喪禮。汝輩各衰麻如儀，排比靈席，為吾朝晡哭拜設奠，竟百日而止。」其子不忍豫凶事，泣而諫請，叱怒弗聽，卒如其戒。又十餘年始死。

南陵蜂王
　　宣州南陵縣舊有蜂王祠，莫知所起，巫祝因以鼓眾，謂為至靈，里俗奉事甚謹。既立廟，又崇飾龕堂貯之，遇時節嬉遊，必迎以出。紹興初，臨安錢讜為縣宰，到官未久，因閔雨有祈，吏民啟曰：「此神可恃賴。」乃為具儀導入縣治，才升廳，錢焚香致敬，望其中無他像設，獨一蜂，大如拳，飛走自若。錢素習行天心正法，知為怪妄，於是大聲語之曰：「爾為蠢蠢小蟲，當安窟穴，那得憑托妖祟，受人血！食吾今與汝約，此日之事，理無兩全，爾實有靈，宜卽出螫我，雖死不憚。茍為不然，當焚爾作灰，以洗愚俗。」語畢，蜂如不聞。錢固已蓄幹荻，命積於庭下，緊閉龕戶，舁出加爇，蜂在內喧咆撞突，聲音哀怨，頃之煨燼無餘，遂並火其廟，邑人自是不敢復言。讜字允直，女嫁方子張。裴弟，方壻也，談其事。

楊戩館客
　　楊戩貴盛時，嘗往鄭州上冢，挈家而西，其姬妾留京師者猶數十輩，中門大門，悉加扄鎖，但壁隙裝輪盤傳致食物，監護牢甚。有館客在外舍，一妾慕其風標，置梯踰屋取以入，恣其歡昵。將曉，送之去。次夕，復施前計。同列浸聞之，遂展轉延納，迨七八晝夜，賂監院奴，使勿言。客不勝困憊，而報戩且致，亟升至(葉本無「至」字。)屋，兩股無力，不能復下。戩還宅望見，訝其非所處，殆為物所憑祟，遣扶下招道士噀治。因妄云：「為鬼迷惑，了不自覺。」經旬良愈。戩固深照其姦，故(葉本作「姑」。)置酒敍慶，極口慰撫，客謂已秘其事弗泄矣。一日，召與共食(葉本作「飲」。)竟，令憩密室，則有數壯士挽執縛於臥榻上，持刃剖其陰，剝出雙腎，痛極暈絶。戩命以常法灌傅藥，此數士者，蓋素所用閹工也。後十餘日，僅能起坐，喚湯沃面，但見墮鬚在盆無數，日以益多，已而儼然成一宦者。自是主人待之益厚，常延入內(呂本作「寢」。)閣，與妻女(葉本作「妾」。)同宴飲，蓋知其不必防閑，且以為玩具也。客素與方務徳相善，每休沐，輒出訪尋。是時半歲無聲跡，皆傳已死。偶出遊相國寺，遇之於大悲閣下，視形模容色，疑為鬼。客呼曰：「務徳，何恝然無故人意？」乃前揖之。客握手流涕，道遭變本末，深自咎悔，云：「何顏復與士友接，待貪戀餘生，未忍死耳。」後不知所終。

譚真人
　　衡州道士趙祖堅，初行天心法，時與鄉人治祟，既止復作，不勝怒，攝附體者責問之，對曰：「非敢擅來，乃法院神將受某賂，是故敢然。今去矣。」趙默自念：「吾所以生持正法降伏魑魅者，賴神為用也。茲乃公受賄託，吾將何所倚仗哉！」欲狀其罪申東岳。是夜夢一介冑武士，威容甚猛，拱手立於前曰：「弟子卽法師部下神將也，生時為兵，有膂力，眾呼曰陳鐵鞭。死得為神，得隸壇席，不能自謹，致納鬼賂，聞法師欲告岱嶽，則當墮北酆無間獄，永無脫期，願垂哀恕，請得洗心自新。」趙曰：「吾不忍言汝罪，只雲不願行此法，使汝自回耳。」其人拜謝而退，趙竟上章反術，議改習五雷，而無其師，但焚香於譚真人像前，冀獲警悟。越數年，復為人考召，方使童子照視，忽躍然而起，被髪跣足，仗劍厲聲曰：「吾卽譚真人也，憐汝精勤，故教汝法。汝曽有所得否？」對曰：「止得四符，乃真武傳於世者。」神曰：「吾五雷符當有七十二道，此才十八分之一，如何可以攝服邪妖！宜取百幅紙置几上，當為汝傳。」卽插劍於地曰：「仰五雷判官速傳七十二符，限只今畢。」初不見有所作為，僅一食頃，曰：「符已足。」命趙取之，揭示其紙，凡六十八幅，每幅畫一符，天篆粲然，非世間書也。趙驚喜，捧用拜起，童子亦悟，自是符驗通靈。《癸志》所書治衡廟一王者，卽此也。趙秘其事，不為外人説。其徒游淳濮道人者備言之。

傅選學法
　　傅選為江西副總管時，邀臨川王侍晨來豫章，從學雷法。王甚惡其人，然念凶徳可畏，不敢不與，但教以大略，在朋輩中已為髙妙。選藝成，將有所試，望僧剎一塔，嶄然髙出四鄰，卽焚符治之。少焉火從中起，爇為煙燼，而塔無所損。既而憤王傅術不盡，欲募刺客加害，王已先知之，怒曰：「彼為我弟子，而謀射羿，豈宜使滋蔓得志哉！」於是以法飛檄，悉追其所部靈官將吏，選所行法從此不復神。

趙不易妻
　　趙不易為江陰軍僉判，其妻得奇疾，煙火食不向口，惟啖生肉，服飾(明鈔本呂本均作「食」。)起居與平日無異，而與夫別室寢處。趙秩滿，調知桂陽監。妻疾愈甚，一婢供其使令，便覺瘦瘁短氣，面如蠟色，不半年輒死。又換一人往，亦然。凡死於彼者三。(葉本多一「人」字。)每老兵持肉來，或從戟門入，必怒曰：「何得經鼔角樓下過！」棄而不納。若自後圃入，則受之。其後趙君待知封州闕，寓居衡州常寧。洎到官，妻白晝化為虎，騰吼而出。錢允直與趙為江陰交代，聞其事甚詳，及守桂陽，吏輩尚能言。判官侯孝友者，亦居於常寧，雲趙妻乃中官家女，不知本何人，容貌姝美，未嘗妊娠，性好潔，夫每至其室，坐於椅上，才去卽命洗滌。三婢之亡，皆遭其乘夜吮血，故浸淫絶命。

東湖荷菱
　　鄱陽東湖，蓮藕菱芡甚盛，薦福寺賴以贍其徒。淳熙中，忽蔫然如悴，所產花實才得十之三。景裴弟游浮洲，與院僧法聰納涼栁下，扣其故，曰：「為一村巫所焚，是以若此。」裴怪其語不經，頗出言蚩責。聰曰：「向者某村有行法巫，術已成，而弟子從之學者必欲觀之，乃置一生魚，持祭所事神。啓白未竟，魚正撥剌，遽翻白以死。巫慍見於色曰：『溪之北有枯木，為精所憑，吾未暇祛逐，為徳已厚，而不顧正法之臨，故呈此悔。詎容不加誅！』卽寫符飛擲，俄頃間，遙望火起木中，從巔至末，悉焚燼，魚復活。弟子又求再詣他所，於是為此來寺中，人但覺微煙蓬勃，繚繞湖面，旋即煙止。明日往視，荷菱一切萎(黃校：「菱」字疑誤，按似當作「萎」。)倒，更不可救。其為人禍，亦云烈矣。天地神祇，照布在上，山川之靈固見之，了不致誅，何也？」

紫姑詠手
　　吉州人家邀紫姑，正作詩，適有美女子在其(明鈔本作「箕」。)傍，因請詠手，卽書曰：「笑折夭(黃本作「櫻」，《賓退録》同。)桃力不禁，時攀楊栁弄春陰。管弦曲裏傳(呂本作「歌」。)聲慢，星月樓前斂(呂本作「禮」。)拜深。繡幕偷回雙舞袖，緑衣(《賓退録》作「窗」，葉本同。)閑整小眉心。秋來幾度挑羅襪，為憶相思放卻針。」(葉本作「卻放針」。)信筆而成，殊不思索，頗有雅致也。

秀州棋僧
　　秀州兜率寺僧師豫，能醫術，而酷嗜奕棋，與人賭賽，品格甚低，然好之，窮日夕不厭。乾道九年染疫疾，死而復生，言：「被追至官府，立庭下，有大井當前，王者曰：『誤追汝。汝既是僧，能誦功徳經否？』對曰：『受性愚懵，不知有此經。』曰：『乃世間所謂《金剛經》者是矣。』對曰：『此則固能之。』主者顧左右取經，卽於井中汲出以相付。誦至數分，王者及一府人皆稽首作禮。既畢，命一吏送還，過廊下，吏語之云：『此亦有可觀覽處，宜相從一行。』遂到一室，案上列棋局，兩奩貯黒白子，而大小極不等。吏曰：『師能此乎？』應之曰：『甚愛之，正以太低為苦。』吏曰：『吾為爾作計，但吞一子，則進乎技矣。』吾欲取白而大者，吏不可，探一黒而小者，使吞焉，隨卽驚悟。」明日病癒，常時對奕者來視之，索局較藝，果頓増數等。

黃巢廟
　　柳州宜章縣黃沙峒，山勢嶮惡，盤紆百餘里，為溪峒十八所，皆剛夷惡獠根株窟穴之處。出峒口，地稍平，山上有黃巢廟，不知何時何人所立，其前一杉木合抱。山下人每聞廟內聲喏，若有數百人受令唯喏者，則峒民必嘯聚而叛。淳熙中，王宣子尚書為湖南帥，留意治冦。適有作亂者，命統制官楊欽領兵討平之，因發火箭焚其廟，且伐其樹。臨欲仆，有大黒蛇長丈許，頂上披髪，呀然躍出，為摶噬之狀，眾環以弓矢射殺之。(呂本多一「平」字。)治其地為寨，以屯戍卒，金鼓之音，朝暮響震，自是一方獲寧。將軍張某預是役，備説其異。(以上皆景裴説。)

一年好處
　　吳中士大夫園圃多種橙橘者，好采東坡詩「一年好處君須記，正是橙黃橘緑時」之語，名之曰好處。惟陳彥存損魏塘所居之前一圃，獨標曰「一年好處」，頗為新竒。時彥存自中書檢正官丏外為江東轉運副使，到任恰滿歲而卒，殆成讖雲。然韓退之詩曰：「天街小雨潤如酥，草色遙看近卻無。最是一年春好處，絶勝煙柳滿皇都。」則「好處」二字，難専以歸橙橘也。
