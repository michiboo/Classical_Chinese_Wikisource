
　　汪致道(叔詹)，徽州歙人，紹興十八年，以司農少卿總領湖北財賦。嘗赴大將田師中宴集，最後至。漕使鄂守先在，與田奕棋，道人木先生者亦坐於旁，見汪揖曰：「久別，健否？」汪愕曰：「相與昧平生，何言久別？」道人曰：「公已為貴人，忘之耶！獨不記宣州道店談牛奇章事乎？」汪矍然起謝。道人去，汪謂諸客曰：「崇寧五年初登第，得宣州教授，以冬月單車之官，投宿小村邸。唯有一室，一秀才已先居之。日甚暮，大雨，不可前。不得已推戶徑入，曰：『值暮至此，與公同此室，可乎？』秀才方踞火坐，顧曰：『唯唯。』良久，忽言曰：『公曾讀《唐書》否？』某慍曰：『某雖寡學，寧鄙陋至是！』又笑曰：『記得《牛僧孺傳》否？』某不答。秀才曰：『吾言無他，公乃僧孺後身，前生為武昌節度使，緣未盡，今生當再往。異時官祿多在彼土矣。』某異其語，疑為相師，問其姓字。徐對曰：『公知有雍孝聞者乎？吾是也。自崇甯之初，殿廷駮放，浪跡山林，偶有所遇爾。』扣之，不肯言，終夕相對論文而已。至曉而去，不復再見。適睹道人之貌，蓋雍君也。風採與四十年前不少異，真得道者也。」坐客莫不驚歎。汪再漕湖北，又守鄂州，為總領累年，皆在武昌。木生名廣莫，往來漢沔間，見人唯談文墨，殊不及他事，無有知其為異人者。沈道原(濬)亦識之，雲政和中以道士入説法，徽宗謂其得林靈素之半，故以木為姓。(汪説。)
　　紹興十二年，唐信道廷對畢，館於西湖靈芝寺。時已五月，二僕納涼湖邊，呼聲甚急，唐往視之。二僕共挽一僧，云：「僧走欲赴水，一足已溺，呼之不肯回，力挽其衣，猶不能制。」遂與歸室中。寺之人云：「頃寇犯臨安，兩僧死於湖，今其鬼耳。」問溺者所見，曰：「兩僧來告，孤山設浴甚盛，邀同舟以行。一足□(陸本作「已」。)登，而為人掣其後，故不得去，心殊恨恨也。」坐少定，復發笥取新衣著之，並易履襪，若有導之者，徑趨水濱，數僧急尾救之。既還，詆救者曰：「我適游處甚佳，爾輩何見疾，必強我歸？我終一去耳。」主僧遣三人護之於室而扃其外。唐所寓舍與之鄰，惟以葦席為限，聞為鬼所憑，作詩云雲。唐唯記其一句曰：「日日移牀趁下風。」蓋竊東坡語也。唐誚之曰：「汝生為出家子，視形骸如土木，雖不幸死，當超然脫去。乃甘留戀為遊魂滯魄，真可羞也。」答曰：「吾非為厲者，欲度此僧，故與之俱。且何預爾事！」唐曰：「吾視人垂死而不救，可乎？且汝既不能自脫，又枉以非命害一人，何益於汝？空令湖中增一鬼耳。」相往復至夜半，鬼益怒，叱曰：「只爾亦非了生死者。」唐嘻笑應之曰：「我當死卽死，必無幽滯，終不効汝，加非理於生人。」鬼似悟唐説，不復有語。久之，僧始昏睡。迨曉，問之，乃會稽人，主僧令送歸其家。唐後見之於鑑湖鷲臺寺，云：「只憶初赴水時事，餘皆不知也。」
　　馬擴子充謫融州，居天寧寺，營廁於竹間。嘗持矛奏溷，聞若有叱之者，周視之，則無人焉。復聞再叱聲，乃一蛇在屋角，開口吐舌，頭如斗大。馬摏之以矛，刃入於棟，亟出喚僕共視，蛇已死，但不見其體。注目尋索，僅如細繩，纏榱桷數十匝。取以視邦人，雖戴白之老，亦無有識其為何等蛇者。
　　紹興十七年，泉州有婦人貨藥於市，二女童隨之。凡數日，好事者竊跡其所止，乃入封崇寺之僧堂。堂空無人，獨三女者共處。旁人夜夜聞搗藥聲，旦則復出，初未嘗見其寢食處也。他日，寺僧密窺之，乃皆一足，失聲歎咤。婦人如已聞之，明日不復見。(三事王嘉叟説。)
　　王炳文(壁)，明州人。靖康元年，赴淮南試於楚州，寓龍興寺。寺大門內有人題曰：「東壁之光，下照鬥牛。今年王壁當魁薦。」問諸僧及閽者，皆不知何人所書。是歲王果為解頭。(三事皆唐信道説。)
　　孫點，字與之，鄭州人，溫靖公固諸孫也。建炎四年，知泉州晉江縣，居官以廉介自持。是歲七月，叛將楊勍自江西軼犯郡境，點出禦寇，歸而疽發於背。主簿入臥內省之，胥吏數人在旁。點顧戶外曰：「何人持書來？」皆莫見。少焉，點舉手左右，口中囁嚅，為發書疾讀之狀。主簿問：「何書？」曰：「檄召點為太山府君。」顧吏曰：「此有石倪及徐楷二人乎？」吏曰：「有石教授者，居別村。無徐楷，但有塗楷解元耳。」點曰：「何用措大為？」諸吏怪其語不倫，無敢問。後三日卒。石倪者，字德初，方待次鄉里，紹興三年，以官期未至，詣臨安欲有所易，得疾於抱劍邸中，以七月中死。塗楷字正甫，時為州學諭。同舍生每戲之曰：「君往太山，他日朋友游岱，藉君為地也。」楷聞倪死，頗不樂，從天寧寺長(此下宋本闕一葉，今從葉本補，但本條文字已完，而於原葉行數尚闕兩行，或葉本有所刪節歎？)老慧勝學禪。紹興六年七月，休日還家，沐髮罷，端坐而逝。三日之死，相去各三載，皆以七月，疑亦三年一受代雲。點當官時，杖一里胥死，聞其貧，卽召其子，俾代父。胥家不致憾於死者，而感點之録其子。點既亡，無以為殮，皂吏為合錢買棺葬之城外。里胥家至今歲時享祀之。
　　邵博，字公濟，康節先生之孫，紹興二十年為眉州守。郡有貴客，素以持郡縣長短通賕謝為業，二千石來者多委曲結奉。邵雖外盡禮，而凡以事來請，輙不答，客銜之。會轉運副使吳君從襄陽來，多以襄人自隨，分屬州取俸給，邵獨不與。客知吳已怒，乃誣邵過惡數十條以啗。吳大喜，立劾奏之。未得報，即逮邵繫獄成都獄。司理參軍韓抃懦不能事，吳擇深刻吏僉判楊均鞫之。時二十二年，眉州都監鄧安民以謹力得邵(以上原闕，據葉本補。)意，主倉庾之出入。首録置獄中，數日掠死，其家乞收葬，不許，裸其屍驗之。邵懼，每問卽承。如是十月許，凡眉之吏民，連繫者數百，而死者且十(葉本多一「餘」字。)輩。提點刑獄縉雲周彥約(綰)知其寃，亟自嘉州親詣疏決，邵乃得出。閲實其罪無有也，但得其以酒餽遊客，使用官紙札過數等事。方具獄，楊生(葉本作「均」。)卽死，獄吏數人繼亡。明年，命下，邵坐貶三官，歸犍為之西山。其秋，眉山士人史君，正燕處，(葉本多一「有」字。)人邀迎出門，從者百餘，皆繡衫花帽，馭卒鞚大馬甚神駿，上馬絶馳，目不容啓。到一甲第，朱門三重洞開，馬從中(葉本多一「道」字。)以入。史欲趨(上三字葉本作「吏欲邀」。)至客次，馭者不可，徑造廳事。坐上緋綠數十，皆揖史(葉本作「使」。)居東向，辭曰：「身是布衣，安得對尊客如此？」其一人曰：「今日之事公為政，何必辭之？」(葉本多一「吏」字)前白曰：「帝召公治鄧安民獄，今來也，俟公登科畢，卽奉迎矣。」史不獲已，就坐欠伸而寤。不為家人言，密書之。又明年，史赴廷試，過荊南，時吳君適帥荊，得疾，親見鬼物往來其前，避正室不敢居，無幾而死。史調官還至夔峽，小疾，語同舟者曰：「吾當死。君今報吾家，令取去秋所書主觀之，可知也。」是夕，果卒。又二年，所謂貴客者，暴亡於成都驛舍。又明年十一月，邵見安民露首持文書來白曰：「安民寃已得伸，陰獄已具，須公來證之，公無罪也。」指牘尾請書名。已而復進曰：「有名無押字不可用。」邵又花書之，始去。邵知不免，盛具延親賓樂飲，踰六日，正食間，覺腸中微痛，卻去醫藥，具衣冠待盡，中夜卒。(成都人周時字行可説。邵守眉日行可為青神令。)
　　紹興二十九年閏六月，鹽官縣雷震。先雷數日，上管場亭戶顧德謙妻張氏夢神人以宿生事責之曰：「明當死雷斧下。」覺而大恐，流淚悲噎。姑問之，不以實對。姑怒曰：「以我嘗貸汝某物未償故耶？何至是！」張始言之，姑殊不信。明日，暴風(明鈔本多一「疾」字。)起，天斗暗，張知必死，易服出屋外桑下立，默自念：「震死既不可免，姑老矣，柰驚怖何！」俄雷電晦冥，空中有人呼張氏曰：「汝實當死，以適(上二字明鈔本作「適以」。)一念起孝，天赦汝。」又曰：「汝歸益為善，(上七字明鈔本作「汝其益為善」。)以此(嚴校：疑有脫文，下四字據葉本、明鈔本補。)語世人也。」
　　靳師益，濟州人。父守中，官至尚書郎。紹興二十九年，靳為餘杭主簿，妻曹氏以六月病卒，已殮經夕，一足忽屈伸。靳驚視之，面衣沾濕，有泣涕處。靳號慟曰：「得無以後事未辦乎？他何所欲言？」拊其體，漸溫。已而歎曰：「我欲錢用。」靳命焚紙鏹數束。曰：「未也。」又焚之如初。久而稍甦，掖之起坐，流淚滂沱，言曰：「先姑喚耳。憶病昏之際，二婦人來，云：『恭人請。』卽俱出門，肩輿去甚速。至官府，戶內列四曹，只記其一曰『南步軍司』，方裴回無所之，遇阿舅生時所使老兵遮拜曰：『何得至此？』以姑命對。卽引入兩廡間，皆繫囚，呻吟之聲相屬。升自東階，舅金冠絳袍若今王者，與紫衣白衣人鼎足議事，且置酒。聞舅語云：『三官更代，有無未了事件？』頃之，送二客還。吾自屏間趨出拜。舅駭曰：『誰呼汝來？』亦以姑對。舅與俱入。姑冠帔坐堂上，若神祠夫人。侍兒持雉扇，環立甚眾。舅責曰：『渠家兒女多，何得招致？』姑曰：『以乏錢故也。』吾又趨拜，且問：『需錢何用？』姑曰：『吾長女以妬殺婢媵，久縶幽獄，獄吏邀賄，無所從得，不獲已，從汝求之。』又曰：『汝為吾轉輪藏已盡用了，更為誦梁武懺救吾女。』少時，舅促歸，命詢肩輿者食。(此下疑有脫字。)曰：『已食。』遂遣吾出，相戒曰：『勿泄此事，恐不利於汝。』送至車上。從者十餘人，皆黃衣金甲，其行如飛。既到家，黃衣求金，凡兩焚錢始去。」自此疾愈，然纔旬日復死。人謂其漏言不免雲。
　　郭三雅妻陸氏，秀州海鹽人，平時端靖有志操。紹興二十八年六月十五日，呼其子昭，戒之曰：「吾數日後當死，切無卽殮。」丁寧數四。昭憂之，亦未敢盡信。及期，無疾而逝，心猶微溫，奄奄有出入息，十日復生，曰：「姑蘇某龍王嬖一妾，遭夫人妬忌，以箠死，鞫訊天獄，累年不能決。上帝命我詰其情，一問而得之。奏牘已上，信宿當就刑，是時必(上六字原闕，今從葉本補。)暴風雨。」至七月五日，平江大風駕(葉本作「驚」)潮，漂溺數百里，田廬皆被其害。(三事竇思永説。)
　　建炎四年五月，叛卒楊勍寇南劍州道，出小當(葉本作「常」。)村，掠一民婦。欲與亂。婦人毅然，誓死不受污，逐(葉本作「遂」。)遇害，棄屍道旁。賊退，人為收瘞之。屍所枕藉處，跡宛然不滅，每雨則乾，晴則濕。往來者咸歎異焉。或削去之，隨卽復見。覆以他土，則跡愈明，至今猶存。又有順昌縣軍校范旺者，當范汝為亂時，邑中羣盜余勝等亦竊發。土軍陳望素喜禍，欲舉寨應之。旺叱眾曰：「吾等父母妻子皆取活於國，今力不能討賊，更助為□，(葉本作「虐」，陸本同。)豈不慚見(葉本作「負」。)天地！」凶黨忿其語切，亟殺之。一子曰佛勝，年二十，以勇聞。賊詐以父命召之，至則俱死。妻馬氏聞夫子皆死，哭於道，賊脅污之，不從，磔於木，節解之。後數月，賊平。旺死處甎上隱隱留屍跡，不少翳。邑人相與揭其甎，聚而祠之，已又圖象於城隍。(葉本多「廟中」二字。)紹興六年，建安人吳逵(葉本作「達」。)通判州事，以其事聞，詔贈承信郎，許立廟。順昌丞蘇灝領役，夢旺具簪笏進謁，具謝董督之意，且曰：「初被害時，為兇徒剔去左目。」引蘇視之，又別有一旺(明鈔本校刪「旺」字。)殭屍在地，著短布(葉本無「布」字。)白衫。復指廟之東南隅曰：「遺跡猶在是，已寓意於邑令矣，幸公念之。」蘇明日入廟中，問旺死時狀，皆曰(上二字明鈔本校作「眾人悉能言其故」。)然，而莫有知其剜目者。東南隅則甎祠故處也。於是訪得五甎，納諸廟。(上五字明鈔本校作「其妻子屍並葬之」。)縣令黃亮聞之，以語妻蔡氏。蔡驚曰：「昨夕亦夢紫衣人謁君於廷，君揖之升廳，及階，遜謝而去，其姓名則范旺也。豈丞所謂寓意者乎？」旺一卒以忠死，婦人以節死，沒而不朽，渠(葉本作「豈」。)不信雲。
　　王履道左丞葬於泉州之葵山，去城四十餘里。山多蛇，墓人張元者，養羊十餘頭，往往為所吞噬。元操刈鐮出跡捕，正見大蛇擒一羊，蟠束數匝，先齧膚吮血，已乃噴毒其中。羊漸縮小，軟若無骨，始吞之。元旁立伺隙，奮刃而前。蛇昂其首，高五尺許，搖舌鼓怒為搏人之勢。元投以刃，刃墜。元奔歸，呼其子，別攜刀往。蛇猶在故處未去，迎刺之，斷首而死。尾有兩歧，利如鉤。秤其肉，重六十斤。背皮至闊一尺五寸。守冢僧曰：「此特其小者耳。一窟于山者，身粗若瓮，每出時，大木皆振動雲。」
