
夷堅三志辛序
　　予固嘗立説，謂古今神奇之事，莫有同者。豈無頗相類？要其歸趣則殊，今乃悟為不廣。前志書蜀士孫斯文，因謁靈顯王廟，慕悅夫人塑像，夢人持鋸截其頭，別以一頭綴頸上，覺而大駭，呼妻燭視，妻驚怖卽死。予嘗識其面於臨安。比讀《太平御覽》所編《幽明録》云：河東賈弼，小名醫兒，為瑯琊府參軍。夜夢一人，面□皰甚多，大鼻瞷目，請之曰：「愛君之貌，願易頭可乎？」夢中許易之。明朝起，自不覺，而人悉驚走。琅邪王呼視，遙見，起還內。弼取鏡自照，方知怪異，因還家，婦女走藏。弼坐，自陳説。良久，遣人至府檢問方信，後能半面啼半面笑，兩手各捉一筆俱書。然則此兩事豈不甚同！謂之古所無則不可也。《幽明録》今無傳於世，故用以序志辛雲。
　　慶元四年六月八日序。
