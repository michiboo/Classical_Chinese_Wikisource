　　平江士人徐賡，習業僧寺，見室中殯宮有婦人畫像垂其上，悅之。纔反室，即夢婦人來與合。自是，夜以為常。未幾，遂死。家人有嘗聞其事者，至寺中蹤跡得之，其像以竹為軸，剖之，精滿其中。〈(魏志幾道説。)〉
　　王師道，字深之，綿州人。紹興二十八年，挈妻子自蜀赴調行在。明年正月晦，夢有人類三省大程〈(嚴校：「程」字疑誤。)〉官狀來曰：「公有新命。」出黃敕示之，乃除管某院云云。王不暇細視，曰：「我已通判資序，今且作郡守，何乃反充監當邪？」其人曰：「此官不易得，又上帝勅，豈可拒也？迎官且至，治所不遠，可卽往視事。」少頃，從者皆至，亟升車行。纔一二里，到大曹局，門戶洞開，視題額五字曰「恩穉所穉院」。吏曰：「所轄天下物命也。」其中皆禽鳥，種類不可名狀，而雀最多。周覽未竟而寤，以告家人，誓不復殺生。自恐不能永，頗料理後事，戒其子遍謁鄉人之在朝者。夢後半月除知達州，又十許日，出謁歸，得疾轎中，至舟而卒。時三月四日也。
　　張子韶侍郎謫居大庾，得目疾。後為永嘉守，中風，手足不能舉，目遂內翳。丐祠祿，還鹽官舊隱。紹興二十九年三月望夜，夢青衣人引至大寺，門金書牌八字，但記其二曰「開福」。一僧如禪剎知客，見張甚喜，延入坐。張問主僧為誰，曰：「沈元用給事也。」張曰：「吾與沈先生久不相見，亟欲謁之。」命取公服，隨語卽至。見沈再拜，沈答其半禮，勞苦如平生。且曰：「尊公在此。」命青衣導往方丈東小堂。其父母方對坐長嘯，張趨拜號泣。旁人叱曰：「此不是哭處。」復至法堂前，問曰：「何故無佛殿？」青衣曰：「此以十方法界為佛殿。」張曰：「吾病廢，又失明，未知他日有眼可見佛，有口可誦經否？」曰：「侍郎何嘗不見佛，何嘗不誦經？」又行及門側，有小池清泠，外設欄楯，青衣曰：「八功德水也。」酌一杯飲之，涼徹肌骨。西廡一室極潔，中掛畫像，視之，乃張寫真。大駭曰：「何以得此？」青衣曰：「異日當主此地，然待公見玉帶了卽來。」遂寤。遽召門人郎曄，使書其事，皆謂玉帶為吉證。若疾愈，且大拜。至六月二日，兩疾頓除，卽日出謁先墓，繼往所親家燕集，如是五日。偶與諸生讀江少虞所集《事實類苑》，至章聖東封丁晉公取玉帶事，怒曰：「丁謂真姦邪！雖人主物，亦以術取。」因不懌，廢卷而入。疾復作，不能言，翼日卒。人始悟玉帶之夢。張壽六十八雲。〈(竇思永説，時為鹽官簿。)〉
　　瀘州合江縣趙市村民毛烈，以不義起富。他人有善田宅，輒百計謀之，必得乃已。昌州人陳祈，與烈善。祈有弟三人，皆少，慮弟壯而析其產也，則悉舉田質於烈，累錢數千緡。其母死，但以見田分為四。於是載錢詣毛氏，贖所質。烈受錢，有乾沒心，約以他日取券，祈曰：「得一紙書為証，足矣。」烈曰：「君與我待是耶？」祈信之。後數日往，則烈避不出，祈訟於縣。縣吏受烈賄，曰：「官用文書耳，〈(上四字葉本作「要文券驗」。)〉安得交易錢數千緡而無券者？吾且言之令。」令決獄，〈(上二字葉本作「審讞」。)〉果如吏旨。祈以誣罔受杖，訴於州、於轉運使，皆不得直。乃具牲酒詛於社。夢與神遇，告之曰：「此非吾所能辦，盍往禱東獄行宮，當如汝請。」〈(上句葉本作「當得理明」，鈔本作「決當如請」。)〉既至殿上，於幡帷蔽映之中，屑然若有言曰：「夜間來。」祈急趨出，迨夜，復入拜謁，置狀於几上。又聞有語曰：「出去。」遂退。時紹興四年四月二十日也。如是三日，烈在門內，黃衣人直入，捽其胸毆之，奔迸得脫，至家死。又三日，牙儈一僧死，一奴為左者亦死。最後，祈亦死。少焉復蘇，謂家人曰：「吾往對毛張大事，〈(原註：即烈也。)〉善守我七日至十日，勿斂也。」祈入陰府，追者引烈及僧參對，烈猶以無償錢券為解。獄吏指其心曰：「所憑唯此耳，安用券？」取業鏡照之，睹烈夫婦並坐受祈錢狀。曰：「信矣。」〈(葉本作「乎」。)〉引入大庭下，兵衛甚盛。其上袞冕人，怒叱吏械烈。烈懼，乃首服。主者又曰：「縣令聽決不直，已黜官。若干吏受賕者，盡火其居，仍削壽之半。」烈遂赴獄，且行，〈(葉本作「行且」。)〉泣謂祈曰：「吾還無日，為語吾妻，多作佛果救我。君元券在某櫝中。又吾平生以詐得人田，凡十有三契，皆在室中錢積下，幸呼十三家人併償之，以減罪。」主者又命引僧前，僧曰：「但見初質田時事，他不預知也。」與祈俱得釋。既出，經聚落屋室，大抵皆囹圄。送者指曰：「此治〈(葉本作「乃」。)〉殺降者、不孝者、巫祝淫祠〈(葉本作「穢」。)〉者、逋誑佛事〈(上四字葉本作「誑瀆佛道」。)〉者，其類甚眾。自周秦以來，貴賤華夷悉治，不擇〈(葉本作「釋」。)〉也。」又謂祈曰：「子來七日矣，可急歸。」遂抵其〈(葉本無「其」字。)〉家而寤。遣子視縣吏，則其廬焚矣。視其僧，茶毗已三日。往毛氏述其事，其子如父言，取券還之。是夕，僧來擊毛氏門，罵曰：「我坐汝父之故被逮，得還，而身已焚。將何以處我？」毛氏曰：「業已至此，惟有□為作佛事耳。」僧曰：「我未合死，鬼録所不受，又不可為人，雖得冥福，無用也。俟此世數盡，方別受生，今只守爾門，不可去矣。」自是，每夕必至。久之，其聲漸遠，曰：「以爾作福，我稍退舍，然終無生理也。」後數年，毛氏衰替始已。〈(杜起莘説，時劉夷叔居瀘，為作傳。)〉
　　晏肅，字安恭，娶河南邢氏。居京師，邢生疽於頤，久之，頤頷連下齶及齒，脫落如截，自料即死，訪諸外醫。醫曰：「此易耳，與我錢百千，當可治。」問其方，曰：「得一生人頤與此等者，合之則可。」晏氏懼，謝去之。兒女婢僕輩相與密貨醫，使試其術。是夜，以帛包一物至，視之，乃婦人頤一具。肉色闊狹長短，勘之不少差，以藥綴而封之。但令灌粥飲，半月發封，瘡已愈。後避亂寓會稽，唐信道與之姻家，嘗往拜之。邢氏口角間有赤縷如線，隱隱連頤。凡二十餘年乃亡。
　　李成季〈(昭玘)〉少時得熱疾，數日不汗，煩躁不可耐。自念若脫枕席，庶入清涼之境，便覺騰上帳頂。又念此未為快，若出門，當更軒暢，卽隨想躍出。信步遊行，歷曠野，意殊自適。俄抵一大城郭，廛市邑屋，如人間州郡。李容與街中，有舊識販繒媼，死已久矣，遇李驚曰：「何為至此？此陰府也。」李懼，求救。媼曰：「我無能為也。幸常販繒，出入右判官家，試為扣之。」乃相隨至其門，止李於外，曰：「勿妄動，捨此一步，則真死矣。」媼入，移時喜而出曰：「事濟矣，但當更與左判官議乃可。」俄聞索馬之聲，暨出，乃綠衣少年。媼呼李尾其後，至所謂左判官之舍，緋衣人出迎，綠衣曰：「適有陽間人遊魂至此，須遣人送還。」緋衣曰：「誰令渠自來？既至矣，又非此間追呼，何必遣！」李側耳傾聽，益恐。綠衣曰：「試為檢籍，恐或有官祿。」再三言之。緋衣始持不可，不得已，命吏取籍至。吏讀曰：「李昭玘，位至起居舍人。」綠衣咤曰：「如何，如何？渠合有許大官職，擅留之得否？」緋衣頗慙，乃相與作符，共押之。用印畢，授一小鬼，使送李。李重謝媼，始行。有問者，即示以符。小鬼瘡瘍滿頭，膿血腥穢，歌呼不絶聲，每數十步，輒稱足痛而坐。哀祈之，乃行。前至曠野，曰：「我只當至此。還汝符。」擲之於地。李俯欲拾，蹶而寤，〈(明鈔本作「蘇」。)〉蓋昏然瞑臥經日矣。白是李氏春秋設媼位祠之，果終於右史。
　　漳泉間人，好持穢跡金剛法治病禳禬，神降則憑童子以言。紹興二十二年，僧若沖住泉之西山廣福院，中夜有僧求見，沖訝其非時。僧曰：「某貧甚，衣缽纔有銀數兩，為人盜去。適請一道者行法，神曰：『須長老來乃言。』幸和尚暫往。」沖與偕造其室，乃一村童按劍立椅［原作「倚」，今改。］上，見沖即揖曰：「和尚且坐，深夜不合相屈。」沖曰：「不知尊神降臨，失於焚香，所〈(陸本作「敢」。)〉問欲見若沖何也？」曰：「吾天之貴神，以寺中失物，須主人證明，此甚易知，但恐興爭訟，違吾本心。若果不告官，當為尋索。」沖再三謝曰：「謹奉戒。」神曰：「吾作法矣。」卽仗劍出，或躍或行，忽投身入大井，良久躍出，徑趨寺門外牛糞積邊，周匝跳擲，以劍三築之，瞥然仆地。踰時，童醒。問之，莫知。乃發糞下，見一磚臬兀不平，舉之，銀在其下，蓋竊者所匿雲。
　　趙清憲丞相〈(挺之)〉夫人郭氏之姪郭大，以盛夏往青社外邑，乘月以行。中路馬驚，鞭策不肯進。左顧瓜田中，一物高丈餘，形如蝙蝠，頭如驢，兩翅如席，一爪踞地，一爪握瓜食之，目光爛然。郭喪膽，回馬疾馳，數十步間反顧，猶未去。他日，入神祠，見壁畫飛天夜叉，蓋其物也。
　　趙清憲賜第在京師府司巷。長女適史氏，以暑月不寐，啓戶納涼，見月滿中庭如晝，方歎曰：「大好月色。」俄廷〈(葉本作「庭」。)〉下漸暗，月痕稍稍縮小，斯須光滅。仰視，星斗粲然。而是夕乃晦日，竟不曉為何物光也。〈(四事皆王秬嘉叟説。)〉
　　沈持要〈(樞)〉，湖州安吉人。紹興十四年，婦兄范彥煇監登聞鼓院，邀赴國子監秋試。既至，則有旨：唯同族親乃得試，異姓無預也。范氏親戚有欲藉助於沈者，欲令冒臨安戶籍為流寓，當召保官，其費二萬五千。沈不可，范氏挽留之，為共出錢以集事。約已定，沈殊不樂。而湖州當以八月十五日引試，時相去纔二日耳，雖欲還，亦無及。是日晚，忽見室中長人數十，皆如神祗，叱之曰：「此非爾所居，宜速去。不然，將殺汝。」沈驚怖得疾，急遣僕者買舟歸。行至河濱，見小舟，呼舟人平章之，曰：「我安吉人，販米至此，官方需船，不敢歸。若得一官人，當不取其僦直。然所欲載何人也？」曰：「沈秀才。」復詢其居，曰：「吾鄰也。雖病，不可不載。」卽率舟中人共舁以登。薄暮出門，疾已脫然如失。十六日早，抵吳興城下，見白袍紛紛往來，問之。云：「昨日已入舉場，而試卷遇暴雨多沾漬，須易之，移十七日矣。」沈遂得趁試。所親者來賀曰：「徙日之事，特為君設耳。」試罷，且揭牓，夢大雷震而覺，出庭中視之，月星粲然，心以為惑，欲決之蓍龜。遲明，有占軌革者過門，筮之，得震卦。畫一婦人，病臥牀上，一人趨而前，旁書「奔」字，其詞有龍化之語。占者曰：「公占文書甚吉，但家內當有陰人病，然無傷也。」卜者出，報榜人已至，姓名曰賁勝，音「奔」沈中魁選。及還家，妻果臥疾。明年赴省，以范為考官，避入別院。一之日，試經義，且出，有廂部邏者，守之不去。時挾書假手之禁甚嚴，沈頗訝其相物色，曰：「何為者？」曰：「見君篋中一二燭甚佳，非湖州者邪？若無用，幸見與。」沈悉以與之。次日，試詩賦，其人又來，曰：「適詣謄録所，見主司抄一試卷，至於五六，絶類君所書，必高捷。今夕勿遽畢，吾已設一次於戶外矣。」沈意其欲得燭，又以贈之。受而還其一，曰：「請君留此以自照，三年一來，不可不致詳也。」晚出中門，引手招就坐，設一幾，四顧無人，沈欲納卷出，挽使再讀，至家藏孝經詩，乃覺誤押兩方字，亟更焉。明日，入訪之，了不復見。始驗神人以其誤，委曲為地也。是年，遂擢第，蓋旅中所見鄰人拏舟，雨污試卷，軌革之卜，邏者之言，皆有默相之者。異哉！
　　溫叔皮〈(革)〉之女，嫁秀州陳氏子，既而仳離，居家學道。有楊道人者，亦士大夫家女子，與之同處。紹興二十四年，溫赴漳州守，過泉南，館於漕使行宇。女與楊及二婢在西房，夜半，忽大呼捕賊。溫杖劍往，見楊之婢高舉手向梁間，初無絆縳，而牢不可脫，其旁青衣童，年可十四五，腰下佩一物，類藥笈。溫叱之曰：「汝何人？敢中夜至此。」曰：「我京師人也。楊道人欠我藥錢百萬，今來取之。關君何事！」又連呼數聲。正爭辯間，倏已滅。溫遣招天慶觀道士鄭法詢治之。及至，婢縛既釋，無所施其術。時楊氏年未三十，江南所生。所謂京師藥錢之語，或以為宿世事雲。
　　潮州人陳王猷為梅州守。子婦死焉。葬之於郡北山之上，其魂每夕歸，與夫共寢。夫懼，宿於母榻。婦復來卽之，不可卻，雖家人相見無所避。一子數歲矣，韶秀可愛，每欲取以去，舉家爭而奪之。婦出入自若，陳氏甚懼，乃召道士醮設及禱於神，皆不能遣。時紹興庚午三月也。又三月，陳守卒於郡。
　　郝光嗣為廣州録事參軍，有魅撓其家，房闥庖湢，無不至也。嘗火作於衣笥，郝往救焚，手皆焦灼。告身一通，但存字及印，餘皆爇焉。朝服衣裘，悉穿穴不可著。一日，發印欲用，封鐍宛然，而中無有矣。始猶命巫考治，久而不效，則掃一室，嚴香火事之，凡失印二十許日，廣之官吏待稟俸者，需糧料，印未得，咸以為苦。忽聞如大石墜於所事室中，三擊幾而止，視之，印也。初，郝氏以幾不佳，蒙以白紙，蓋施三印於几上而去。自是七日，郝生死，其家徙出。魅隨之不置，迨北歸乃已。時紹興二十年。〈(三事皆謝芷茂公説。)〉
　　建康都統制王權，微時好射弩，矢不虛發。紹興初，從韓咸安〈(世忠)〉往建州征范汝為，嘗挾弩〈(明鈔本作「挾弓矢」。)〉往山間，望樹上有鵲巢，卽射之，不知其中與否也。聞有人在其〈(明鈔本無「其」字。)〉後言曰：「使汝眼為箭所中，當如何？」反顧，無所見。權悟其異，亟登木視之。一鵲中目，宛轉巢內，卽死，權驚悔，拔佩刀碎其弩。未幾，與賊戰，流矢集於鼻眥之間，去眼不能以寸，病金創久之乃愈。〈(韓王子彥直子溫説。)〉
