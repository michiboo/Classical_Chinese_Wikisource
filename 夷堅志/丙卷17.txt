
夷堅丙志卷第十七［十一事］

沈見鬼
　　越民沈氏，世居山陰道旁。郡人奉諸暨東嶽廟甚謹，每三月二十八日天齊帝生朝，合數郡伎術人畢集祠下，往來者必經沈生門。紹興乙亥歲，三道流歸天台，以是日至門，少憩。一人老矣，衣服藍縷，二人甚壯，頗整潔，隨身齎乾糒及馬杓之屬。坐久，沈出見之，三人長揖求湯沃飯，沈併遺以蔬菜濁酒，皆喜謝。畢飯，老者從容告曰：「子將有目疾。」解腰間小瓢，奉藥三粒，云：「疾作時，幸可用此。」沈唯唯。須臾辭去，復言曰：「中秋日當再過此，千萬候我於門，若不相遇，後不復會矣。」沈亦唯唯。置藥佛堂隱奧處，未嘗以語家人，亦莫之信也。夏六月，真苦赤目，腫痛特甚，寢食俱廢。凡可用之藥無不試，有加無瘳，始憶道人語，而忘藥所在。命遍索之，經日，得於佛堂塵埃中。取一粒，沃之以湯，銅箸點入眼，如冰雪冷徹腦間，痛卽止，腫亦漸退。是夜熟睡，明旦起，雙目如常。所居去城十五里，城外石橋曰跨湖，頃兵難時，多殺人於此。一日，騎驢入城，過午而歸，經此橋，見橋上下被髮流血者，斬首斷臂者，三兩相扶，莫知其極，奇形異狀，毫毛不能隱。驚而墜，迨起，復見之如故態。且驚且走，不敢開目，比至家，日已晡。暮出舍前，見田間水際亦如是，大怖而還。過數日，又入城，其歸差早，於前所見儼然。但正心澄念以待之，悸魄稍定。自是常有所睹，漸不加畏。鄉人頗知其事，多往訪焉。韓總管喪愛子，念之不忘，召問沈，沈云：「小人但見鬼物耳，若追召遣逐，不能也。」韓曰：「吾正不為此，但恐兒魂魄尚幽滯，煩君一觀之。」引詣昔所居。沈初不識，具言容貌舉止，所衣之服，與生時了不異，立於室中，韓舉室大慟。其後問者不可以縷數，大抵皆如韓氏事，遂呼為「沈見鬼」。五年之後漸無所睹雲。所謂道人中秋之約，竟忘之矣，好事者為惜之。(嚴校：宋本空一行，是元人修版時剜去者。)

仙巖三羊
　　建炎中，北方士大夫多寓南土。王顯道侍郎□(陸本作「喚」。)挈家來信州之貴溪，止於近郭仙巖下一山寺。里落相往還者，饋之生羊三。王氏素戒殺，亦不忍賣，放諸山間，無人牧視，任其棲止。羊逐食登高，遂至絕巘，既而不可下，留止巖穴，望之宛然，飲噍自若。凡三歲，王氏它徙，三羊尚存，後人遂目之為仙羊，過二十餘年乃不見。仙巖距龍虎山不遠，靈跡甚多，蓋神仙窟宅也。(張南仲説。)

靈顯真人
　　建炎四年，張魏公在蜀，方秦中失利，密有根本之憂，陰禱於閬州靈顯廟，夢神言曰：「吾昔膺受王爵，下應世緣，故吉凶成敗，職皆主掌。自大觀後，蒙改真人之封，名雖清崇而退處散地，其於人間萬事，未嘗過而問焉。血食至今，吾方自愧。國家大計，何庸可知？」張公寤而歎異，立請於朝，復舊封爵，且具禮祭告。自是靈響如初，俗謂二郎者是也。

興元夢
　　紹興二年，劉彥脩(子羽)知興元府，往謁靈顯王廟，欲知秋冬間邊事寧否。夜夢入廟中，神召升殿，劉如所欲言扣之。神曰：「方請於帝，吾亦未知。」臨出門，使婦人持一盤示之曰：「賀廢劉。」視其物，唯豬肺一具，石榴一顆。覺而竊喜，知劉豫且廢矣。又四歲，豫果滅。

閣山𤡔
　　乾道辛卯歲，饒州久不雨，江流皆澁。閣山漁者三人，空手入番江捕魚。二人先出，其一覺兩股忽冷如冰，微有涎沫，懼<犬梟>穴其下，故急出。獨一人不見，告其家守之，至暮而還。後二日，屍浮於五里外，左股下一穴如拳大，舉體皆白，蓋為𤡔所繞而吮其血也。𤡔狀全與鰻鱺魚同，長至八九尺，亦蛟類也。閣山民李十嘗捕得之。

安國寺神
　　鐃州安國寺長老新入院，夜率其徒繞廊誦大悲呪。明夜，夢五偉人，衣冠森整，同列而拜曰弟(此下宋本闕一葉。嚴校：此條下尚有《雜肉饅頭》、《畏龍眼》兩條，不止闕一葉也。)

王鐵面(此目據目録補。)
　　三衢人王廷，善相人，不妄許與，士大夫目為「王鐵面」。乾道三年至臨安，以六月三日來見予，予時以起居郎權中書舍人，又權直學士院。廷曰：「君額上色甚明潤，自此三十二日及四十九日，有為真之喜。」明日，予在漏舍，與從官言之，皆相託招致。予退以語廷，廷曰：「所言元未驗，遽見薦，使我何以藉口？俟君遷除了，它日復來，不失此約幸矣。」竟不肯詣。周元特權兵部侍郎，欲求去，邀之至局中，廷曰：「冬季當遷，異時典州未晚也。」戶部郎中莫子蒙、□金部郎中何希深(逢原)適在坐，廷曰：「更一月，莫郎中當帶職帥邊，何郎中當作監司。」元特曰：「吾方求退，固無至冬反遷之理；莫郎中縱補外，未應得職名；何郎中入蜀十年，持使者節多矣，還朝未半年，何由便去？」廷曰：「我信吾術爾，無柰公所言人事何也。」密謂元特曰：「何公明年祿盡，豈特一去邪！」廷留數日卽歸鄉。至七月六日，予忝掖垣之拜，二十二日直院落權字，與所指兩日不小差；子蒙以八月除直徽猷閣帥淮東，希深出為福建提刑，次年卒；元特以十一月拜吏部，又二年乃為太平州，皆如其言。此蓋親見者，而所傳數事尤奇崛可紀。徐吉卿(嚞)侍郎，紹興三十一年宮觀在衢，廷見之曰：「公從今六十日，當召用。」吉卿曰：「與汝鄉里，勿見戲。」廷曰：「廷平生不諛人，安得此？姑以二事驗之。一月後得五百里外骨肉間凶訃，繼有登高顛墜之厄，則吾言應矣。」已而吉卿長女嫁馬希言者卒於臨安。吉卿因省先塋，登山而跌，礙樹間不至損。會朝廷擇使出疆，趣召之，日月皆脗合。其見予之歲，嘗至鎮江，謂通判毛欽望曰：「君終任造朝，得一虛名郡守。」金山主僧方入院，廷曰：「卽日遊行二百里。」僧殊不信。甫二日，方務德自建康遣信招之，遂行，求決於廷，廷曰：「至彼且復來，來之日有小驚惱，然不關身也。」及歸，方弛擔，而西津火，寺之僦舍十餘家焚焉。欽望秩滿得全州，不及赴而致仕。又過姑蘇，見王俊(陸本作「浚」。)明□曰：「將罹伉儷之戚，自此賢閤雖小疾亦宜善為之防。」浚明不敢答。妻宋氏窺於屏間，聞之，擊屏風怒駡而入。未幾，果以腹痛臥疾，訖不起。范至能方閑居，謂之曰：「今年縱得官，皆不成，俟入新太歲，乃極佳耳。」吳人耿時舉以恩科得文學，形模舉止如素貴，蒙胡長文力為嶽廟。廷曰：「此人不得官，尚可活數年，食祿一日，死矣。」耿不旋踵而亡。至能除提舉浙東常平，命未出而寢，立春日差知處州，至郡數月，召還為侍從。廷約再見予，予遲其來而竟不來，予亦罷去，得非知其如是未有可以為予言者乎？凡徐吉卿事聞之胡長文，鎮江事聞之黃仲秉，姑蘇事聞之范至能雲。

苕溪龍
　　莫子蒙在吳興，挈家游苕溪，時六月上旬，荷華極目，飲酒嘯歌，盡清賞之致。日下昃，望數里外火煜煜起，少焉漸近，陰風掠面甚冷，舟人曰：「此龍神過也，宜急避之。」子蒙與家人皆登岸入小民家。坐猶未穩，大風拂溪水而過，震霆隨之，飛電赫然，其去如激箭，驟雨翻盆。僅兩刻許，晴雲烈日如初。視向來所游處，幾不可識，荷芰洗空無一存，舟陷入泥中不可卽取，所攜器皿皆壞。非舟人先知，殆落危境矣。(子蒙説。)

劉夷叔
　　紹興二十九年閨六月，校書郎任元理(質言)暴卒，其官奉議郎，不應延賞，於是秘書少監任信孺與同舍議為請於朝廷，以元理乃故諫官德翁之孫，乞特官其嗣，以勸忠義。予(嚴校：「予」字疑誤。)時諸公令予秉筆，正字劉夷叔(望之)摘予起言曰：「只如此意似不廣，宜增數語云：『亦使四方英俊知館閣養士，雖其不幸亦蒙哀恤如此。』」既如其言，然私訝之。任氏得一子官。相去僅月餘，夷叔因食冷淘破腹，一夕卒。其官亦奉議郎，遂符前志。同舍又請焉，湯丞相曰：「若更行此，遂成永例，恐議者不謂然。聞其生前多著書，若悉上送官，亦可持以為説。」虞丞相時為秘書丞，命其子盡祿父遺文，合數百卷上之，下兩省看詳已。［《建炎以來繫年要録》卷一百八十二載此事，末有「俄而思退去位事竟寢」九字，已非原文，未補。］卷終
　　嚴校：此卷第三第四兩番係修版時刊去者，《劉夷叔》一條，其文未全，「卷終」二字亦元人妄為之。
