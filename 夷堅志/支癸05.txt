
夷堅支癸卷第五(十一事)

陳泰寃夢
　　撫州民陳泰，以販布起家。每歲輒出捐本錢，貨崇仁、樂安、全溪諸債戶，達於吉之屬邑，各有駔主其事。至六月，自往斂索，率暮秋乃歸，如是久矣。淳熙五年，獨遲遲而來，盡十月不反。妻頗以為念，夜夢其披髮流血告曰：「我此行不幸，到樂安曾家，為所戕殺，盍亟為我雪此寃！」旦與人言，皆曰：「心疑生妄，勿信也。」次夕，夢如初，遂訴於郡太守王曉浚明。謂事干刑名，怪其憑夢申理，扶之出。還家啜泣，夜聞戶外剝剝彈指聲。祝之曰：「吾夫有靈，此聲當入室。」俄頃，撼床枕不已，妻悲怖。翌日，再詣公庭哀祈，(呂本作「訴」。)且拜且泣，守惻然，為下其事縣宰張公(呂本作「松」。)茂老，悉集諸駔驗究。有曾小六者在數中，白宰言：「舉室受陳氏恩，未可報，(呂本作「未知所報」。)那敢作此大惡？既以某日離某家去矣。」張無以詰。後五日，里正報：「嚴陁村道側有臥屍。」牒尉檢視，曾以甲首往會，曰：「非也。」又五日，或與曾素仇，告其實殺陳泰，埋於舍後竹林中。於是捕送獄，纔鞫問，卽承伏云：「初用渠錢五百千，為作屋停貨，今積布至數千匹。因其獨來，妄起不義之心，醉以酒，隨行只一僕，詐主人之命，使先歸語妻云：『掊索未就，尚須小淹。』僕去少時，遂斃之於山下。前所驗道側之屍是也。續乃縊陳而埋之。不敢復隱。」獄成，坐誅死。

連少連書生
　　饒州安仁書生連少連，其父仲舉下世，獨與母居，年甫冠，就館於近村富家。館相距半里，諸生暮歸，唯一童作伴。當春夜月明，燈下誦讀，忽聞簷間欬聲，舉目視之，見紫衣老媼，豐頤皤腹，已在側。出語通殷勤，問為誰？曰：「媒人也。東里蕭家有小娘子，姿色絕豔，如神仙中人。慕秀才容儀，請於父母，願為夫婦，使我來達意。其家快性，纔説便要成，幸勿遲緩。」生曰：「無乃太急乎？我談笑得一好妻，豈不大願？然要俟歸白母，雖正貧悴，須略備采問名之禮，始為允當。」媼曰：「秀才終歲辛苦，所獲幾何！今蕭女奩具萬計，及早成婚，卽日可化窮薄為豪富。但一諾，立諧矣。」生沉吟良久，許之。才頃刻，去而復來，攜兩小鬟先至，便有數黃衫卒，施供張，敷茵幾，金玉綺繡，雜然盈前。尚疑信未決，聆笙簫之音，鏘洋漸近，翠幢寶蓋，畫扇圍列，女子下花輿，席地步入，真國色也。生目眙心蕩，默自計曰：「姑與之結好，則奩中物皆吾有耳。」媒已知之，咄曰：「秀才何得遽起薄倖之念？」生諱謝曰：「無之。」就席，酒半，始合巹。覺女脣間有牛吻氣，乃託以地迥招盜，熟收斂器皿金帛置篋中，加扃鎖焉。一牛頭人自外持梃入，喝曰：「不得無禮。」俄冷風滅燭，眾一切奔散。月色依然，闃無所睹。隱約聞樂聲赴主人家祠堂內。小童熟睡，促之起，吹燈發籠，枵枵然並己之衣衾書策亦羽化。生惶惑，待早走告主翁，翁驚歎不已，云：「是吾家所事蕭家木下三神也。」生亟辭館而去。

北塔院女子
　　鄱陽吳溱伯秦，淳熙庚子歲，偕二三友結舉課於樂平西禪寺北塔院。童行姓詹者處鄰室，夜聞其與人飲酒語笑，穴壁窺之，見一紅衣女子，殊秀艾。意其挾外倡入，又念邑市無此人。每夕皆然，或夢魘呼叫。嘗詰其故，不敢諱，乃言：「此女夜夜攜酒漿殽蔌來共享，醉則留宿。只著乾紅衫，未嘗換，亦儼然無垢污。捧一水精合在手，會罷必藏於袖，就求之不肯，曰：『有父母在，脫或見問，何辭以對？不可。』」歷數月，詹尫羸骨立。度不能支梧，捨之而遁，竟死。其前一僧亦然。續有吳五戒者至，不久亦女，急徙居。人指以為凶室，莫敢至，遂摧仆為丘墟。後二年，有應寺丞之子到邑，頗聞其事。始言：「十餘歲前寓彼，一筓女暴亡，菆於廡下。吾隨牒入嶺表，茲方北還，正謀火化其遺骸耳。」啟棺之次，得水精合，紅衫尚存。乃證昔為鬼而害平人也。

瑞應尊者
　　恭州報恩寺有羅漢洞，塑為巖壑五百所，任務散處，其長大與生身等。唯瑞應尊者一像，乃天生石所成。其顏狀衣服，襞摺文縷悉具，了無斲削痕跡，莫知起於何代。紹興就，或失其首。寺僧告於州，申達制置司，徧下屬部尋訪弗獲。乾道中，一蜀商泊舟江陵沙頭，夜夢異僧來謁曰：「貧僧受業於渝川之報恩寺，今行腳西歸，擬附於舟尾。如辱賜許，當先奉候於白羊口。緣寄苞(按：「苞」字似「包」字之誤。)笠在彼，趁便道取之。」商曰：「諾。」寤而恍然。蜀客率能於亂石中識別璞玉碼碯，及至白羊，沙磧間得一圓石，高尺許，宛如人頭，眉目全備，而圓頂無髮。眾方聚觀，商認為夢中所遇，浴而收之。將至恭州作供，行次洞前，見一石像，方袍無首，默與心會。白方丈，辦香花，迎於江濱，置之項上，脗合無齟齬，遂復成全軀。是時朱師古少卿赴召造朝，挈家游洞。子婦求嗣者竊其只履而去，諸僧不覺也。十年後，朱還鄉過渝，夢僧稱在報恩寺掛搭久，乞施履舃。明日，為人語，訝其異。婦始自陳曩事，敬以歸之。

酆都觀事
　　忠州酆都縣五里外有酆都觀，其山曰盤龍山，之趾卽道家所稱北極地獄之所。舊傳王陰二真君自彼仙去，未嘗為兵戈踐暴，故多古跡。晉唐五代乾竺殿猶在，吳道子畫壁，丹青如新。丹井上二柏，狀如龍角，人言東漢時物。老子丹竈後柏，亦數百年，枯槁摧裂，而直幹堅如石。皇甫先生赴召，過之曰：「吾能使此柏再榮。」卽布氣呵手，拊摩盤根錯節處，自是數十枝復蒼翠如初生者。政和以來，有旨禁採捕，羣鹿至與人雜糅，養茸引子，臥廊廡，食廚蔬，居然相忘。淳熙十二年中元日，方作齋醮，鹿從丹井來，數百成羣。驤首霄漢間。五色氣自井出，散而成雲，中有笙笛鸞鶴之聲。至暮，知觀白道士無疾而逝，咸以為屍解雲。

趙邦材造宅
　　紹興中，餘干宗子趙邦材造第宅，飾臺榭，恃其屬籍，凡所需林木，不復誰何，肆意芟伐。自僧字(呂本作「社廟」。)神祠，民間墓樹，無得免焉。屋畢工而怪出，白晝昏暮，人不奠居。落成未幾，縣尉黃子強往致慶，傳觴行酒，皆臭不可近。趙知其所由來，叱駡罔兩而罷。次日，庖婢以昨夕籠餅供朝食，至前，滿盤化為穢物。遣視甑釜亦然。遂臥病。平生治僕妾輒以髮繫柱，箠楚無算。怒猶不釋，則沃以糞溺。至是苦肺熱，命家人取圊中汁以解之。其妻不忍，紿用地漿進。嫌弗快，必須此汁飲，竟瞑目而殂。黃尉傳其事於善類，使廣之，以警為惡者，俾知所懼雲。

白雲寺行童
　　淳熙三年夏，吳伯秦如安仁，未至三十里，投宿道上白雲寺，泊一室中。喜竹榻涼潔，方匹馬登頓頗倦，不解衣曲肱而臥。朦朧間見小行童，垂茁髮，着短褐衣，拱手側立，情態恭甚。云：「主僧遣邀飲茗。」語之曰：「容我睡少時便去見。」童不答，亦不退。俄然而隱，吳殊未以為疑。再合眼，復在側。又與之語，不答不退如初。乃急起訪僧。笑曰：「比有士大夫暫憩此榻，所睹亦然。蓋昔時行童某者，性好雅淨，自買此受用，而去年已亡。小兒(原無「兒」字，據周本補。)癡迷，故尚爾戀著，亦可念矣。」吳勸付諸火以絕之，其怪遂息。

神遊西湖
　　樂平新進鄉農民陳五，為翟氏田僕。每以暇時受他人庸雇，負擔遠適。紹興四年春，在家病疫死，胸臆尚暖，家未忍瘞。越三晝夜，奮而起，説：「初死時，覺魂魄從腦門出，見本身臥床上，妻兒叫哭。作聲相呼，更無應者。有一神人稱將軍，領去過別病家，歆享酒食。既醉，喚我前曰：『我聞得杭州西湖景致極好，常恨平生不曾到。今欲因巡歷，遊翫一遭，倩爾引導。候看了當放爾。』卽命監守者捉我置布袋中，攜以先行。沿路遇人家供獻，則掛袋於簷下，丁寧莫要喘氣。盡將食物收拾挈去，匆忙不少停，又詣一家。一日須十餘處。昏暮入廟宇，將酒肉分給人從，亦自就位飽食。如此五日，到臨安游(呂本作「西」。)湖。天竺靈隱，市肆園林，逐一行遍，只不敢入道觀。復從海岸抵福建，回建昌撫州，至白乾查家歇。憩坐未穩，一急腳走報曰：『速去速去。』俄霹靂電閃，震動天地。一道士戴星冠，仗劍，捧水誦咒，念到火發燒屋處，眾扶擁將軍以下奔出，更相踏踐。我依前在布袋內，不覺攧落地。元來卻只臥此間。」自是遂活。是日，洛陽康義(「義」，《永樂大典》卷二二六三作「羲」。)仲來翟氏莊，目擊其事。及秋末，康與翟同往疎山，經白乾，專謁查家訪動靜，云：「今春舉室染時疾，得道士行五雷雨法祛之而愈。」正合陳五所言。

石頭鎮民
　　慶元元年冬，石頭鎮胡大夫家修設水陸齋。會市民龔三者，日持蒸芋來鬻。至判斛之夜，歸差晚，行到燈火盡處，若為人所排，仆地悶絕，妻子訝其不至，秉荻炬迎照得之，舁以還舍，舉體冰冷。燃薪溫其手足，稍有蘇意。漸那言曰：「恰逢着鄭十五與孫山東幼兒，問其去何處，答云：『胡知府宅水陸齋會，故往趁赴。我尋年多時不曾見，今且得值遇於此。』便搦倒我，恣意拳踢毆打。須要牽捽去，我盡力扞拒不肯行。他怕天曉，方始相捨。」是時鄭十五已死十三四年，孫氏兒亡未久，莫知何寃。龔言訖。涎涌於喉間，飲之以湯，亦不能納。奄然長往。

劉居晦醮設
　　樂平南原人劉居晦，慶元三年春就家設醮。既訖事，其小子明哥忽發狂言，如物憑附，云：「玉皇敕北方真武神君降我家諭旨，今日醮筵章奏，全不虔誠，更須擇日舉家齋潔，別建一百二十分，多獻金錢，謝過祈福。有如不然，定貽大禍。」劉氏懼，以為黃冠褻慢所致，痛譙責之。眾相謂曰：「吾曹安敢不盡誠敬？但上天高明，豈肯用禍福嚇誘下民，需索供享？是必木石怪魅，假託為之。」推其徒王師行正法考召。童子見光中攝到土地社令，詰之，對曰：「非祀典之神三人，詐偽為此。」卽逐之境外，仍刈伐近處林木，一大木根下竅穴通透，舉烈火薰灼之，三巨蟒迸出而死。劉以其木與興福寺僧。是日有崇仙觀道士謝時亨在醮壇，而出外買食犬肉。明哥又言：「帝知謝時亨輒啖厭物，來日午時必殛之。」語竟，狂子卽安。及期，時亨殂。劉益懼，遂更置醮席。而纔至四月上旬，以微疾亡。蓋大數且盡，故鬼得而侮之耳。

新喻張屠
　　臨江軍新喻縣屠者張氏，居於僧寺之旁，每宰豬，必以曉鐘時起。紹興某年，寺主僧於半夜後，夢男子婦人凡五輩，皆著烏衣，羅拜於前，同聲懇言：「告和尚，乞慈旨，説與道者，免來撞早鐘。」覺而又夢，且云：「性命所係，危在須臾，只得一語便可活，願慈悲哀救。」僧寤而異，急呼直鐘道者諭之。道者已攝衣將往，聞僧所戒，猶云：「此所以警旦，寺院法律當然，豈宜廢不講？」僧曰：「一段因緣，續當説年，勉聽吾語。」乃止。天明，道者出，過屠沒，張問不擊鐘之故，以僧語告。張曰：「賺我失曉，誤一日經紀。然當死之母豬，遂生五豚，亦為吾利。」道者還白方丈。僧特造張店，開以因果之理，曰：「人生百技，何必造業如此？儻肯謀別生，吾當衣鉢所餘助爾。」張卽奉命。僧與之錢百千，使改市它貨。張素無子，已而得男，讀書擢高科，致位華顯，不欲書其名。(此卷皆吳溱伯秦所傳。)
