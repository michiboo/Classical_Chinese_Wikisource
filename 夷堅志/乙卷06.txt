　　紹興初，南劍州將樂尉藺敭，因捕盜至山村，見農人掘地得石棺，無罅，呼匠者鑿開。視之，一婦人，長三尺餘，瞑目裸體，形色紅潤如生。兩手各握一劍，口銜一劍。敭卽以油傘裹瘞之，不知何物也。
　　向待制子長〈(久中)〉，元符中為袁州司理。考試南安軍，與新昌令黃某並別州鄭判官三人俱，畢事且還。鄭君有女弟，嫁為宜春郡官妻，欲與向同如袁。而黃令者，前三年實為袁理官，以故二人邀與偕往。黃不可，鄭強之，且笑曰：「公遽能忘情於煙花中人乎？」黃不得已，亦同塗，然意中殊不樂。逮至，又欲止城外，向力挽入官舍。坐定，向將入省二親，揖之就便室。黃如不聞，卽其側〈(葉本作「前」。)〉呼之，瞪目不答。俄指向所用銅槃，曰：「其價幾何？可輟買否？」向得其發言，頗喜。顧小史令持往所館，問之曰：「此常物爾，何遽為？〈(葉本作「何遽言價」。)〉」曰：「將置吾棺中。」向始疑懼，引其手，使少憩，亦不動。亟招鄭君同視之，掖以就榻。少頃，發聲大呼，若痛不可忍〈(葉本多一「者」字。)〉，遂洞泄血利，穢滿一室，登榻復下，號叫通夕不少止。向與鄭同辭告曰：「君疾勢殊不佳，盍有以見屬？」黃頷首曰：「願見母妻。」向卽日為書，走駛步如新昌告其家。又語之曰：「君本不欲來，徒以吾二人故。今病如是，尊夫人脫未能來，而君或不起，是吾二人殺君也，何以自明？願君力疾告我所以不欲來及危惙如此之狀。」黃開目傾聽，忍痛言曰：「吾官於此時，宜春尉遣弓手三人買雞豚於村墅，閲四十日不歸。三人之妻訴於郡，郡守與尉有舊好，令尉自為計。尉紿白府曰：『部內有盜起，已得其根株窟穴所在。遣三人者往偵，恐其徒泄此謀，姑以買物為名。久而不還，是殆斃於賊手，願合諸邑求盜吏卒共捕之。』守然其言。尉自將以往，留山間兩月，無以覆命。適村民四輩耕於野，貌蠢甚，使從吏持錢二萬，招之與語，曰：『三弓手為盜所殺，尉來逐捕，久不獲，不得歸。倩汝四人詐為盜以應命，他日案成，名為處斬，實不過受杖十數，即釋汝。汝曹貧若此，今各得五千錢以與妻孥，且無性命之憂，何不可者？汝若至有司，如問汝殺人，但應曰有之，則飽食坐獄，計日脫歸矣。』四人許之，遂執縛詣縣。會縣令闕，司戶攝其事。劾囚，服實如尉言。送府，吾適主治之，無異詞，乃具獄上憲台。得報皆斬，既擇日赴市矣。吾視四人者皆無凶狀，意其或否，屏獄吏以情詰之，皆曰不寃。吾又摘語之曰：『汝等果爾，明日當斬首。身首一分，不可復續矣。』囚相顧泣下，曰：『初以為死且復生，歸家得錢用，不知果死也。』始具言其故。吾大驚，悉挺〈(葉本作「去」。)〉其縛。尉已伺知之，密白守曰：『獄掾受囚賂，導之上(葉本作「生」變。』明日吾入府白事，守盛怒，叱使下曰：『君治獄已竟，上諸外台閱實矣。乃受賄賂，妄欲改變邪？』吾曰：『既得其寃，安敢不為辨？』守無可〈(明鈔本無「可」字。)〉奈何，移獄於録曹，又移於縣，不能決。法當復申憲台，則置獄。守曰：『如是，則一郡失入之罪眾〈(葉本作「成」。)〉矣。安有已論決而復變者？』悉取移獄辭焚之。但以付理院，使如初款。〈(明鈔本作「擬」。)〉吾引義固爭，累十數日不得直，遂謁告。郡守令司戶嘗攝邑者代吾事。臨欲殺囚，守復悔曰：『若黃司理不書獄〈(葉本作「判」。)〉，異時必訟我於朝矣。』令同官相鐫〈(葉本作「勸」。)〉諭曰：『囚必死，君雖固執，亦無益。今強為書名於牘尾，人人知事出郡將〈(葉本作「守」。)〉，君何罪焉？』吾黽俛書押，四人遂死。越二日，黃衣人持梃押二縣吏來追院中二吏，曰：『急取案。』吏方云云，黃衣以梃擊之，四吏俱入舍不出。吾自往視，舍門元未啟，望其中，案牘橫陳，逡巡四吏皆暴卒。又數日，攝令死。尉用他賞改秩，已去官，亦死。而郡守中風不起，相去才四十日。吾一日退食，見四囚拜於下曰：『某等枉死，訴於上帝，得請矣。欲逮公，吾〈(疑有脫誤。)〉懇曰：「所以知此寃而獲吐者，黃司理力也。今七人已死，足償微命，乞勿追竟。」帝曰：「使此人不書押，則汝四人不死。汝四人死，本於一押字。原情定罪，此人其首也。」某等哭拜天廷，凡四十九日，始許展三年。卽揎〈(上二字葉本作「卻捲」。)〉袴露膝，流血穿漏〈(葉本作「破」。)〉，日拜不已，至於此。』又曰：『大限若滿，當來此地相尋。』又拜而去。吾適入門，四囚已先在，雲候伺已久，恐過期，且令亟取母妻與訣別，吾所以不欲來〈(明鈔本多一「此」字。)〉者，以此故爾。今復何言？」向曰：『鬼安在？』黃指曰：『皆拱立於此。』向與鄭設席焚香，具衣冠拜禱曰：『爾四人明靈若此，黃君將死，勢無脫理。既許其與母妻訣，何必加以重疾，令痛苦若此哉？』禱畢，黃喜曰：『鬼聽公矣！』痛即止，利不復作，然厭厭無生意。又旬日，告向曰：『吾母已來，幸為我辦肩輿出迎。』向曰：『所遣卒猶未還，安得遽至？』曰：『四人者已來告。』遂出，果相遇於院門之外，褰簾一揖而絶。〈(向樂平人，其子元伯侍郎説。)〉
　　宣和五年，向元伯為開封令。蔡魯公已致仕，嘗設醮於城外凝祥宮。嚮往謁之，蔡留宿。明旦，見其子攸、孫衡等十餘人來問安，皆腰金施狨，且多張蓋者。向退省其舅何志同尚書，歎詫其盛。坐客有京畿轉運使曾徽言，與蔡不合，以言鄙薄，旣而悔之。何曰：「毋多談，齊先生適在此，太師所敬也，可見之。」乃邀與同席。齊生曰：「吾素受蔡公異顧，今館於後圃，待我甚至，不當談其短。偶聞運使之語，是將然矣。」徽言諱前說，齊生曰：「無傷也。蔡公與我語，不問其身，但詢其子孫。吾應之曰：『好。』然常以妄言自愧也。諸公見其高門華屋上幹霄漢，三年之後，無一瓦蓋頭矣。金勒狨鞍，赫弈照市，三年之後，雖蹇驢亦無有矣。人言秋風落葉，此真是也。哀哉！」時諸蔡方盛，皆不敢出聲。三歲而蔡氏敗。齊先生，淄州人。〈(元伯説。)〉
　　宣和七年，戶部侍郎蔡居厚罷，知青州，以病不赴，歸金陵。疽發於背，命道士設醮，倩所親王生作青詞，不日而蔡卒。未幾，王生暴亡。三日復蘇，連呼曰：「請侍郎夫人來。」夫人至，王乃云：「初如夢中，有人相追逮，拒不肯往，其人就牀見執。回顧，身元在牀臥，自意已死，遂俱行。天色如濃陰大霧中，足常離地三尺許，約十數里，至公庭。主者問：『何以詭作青詞誑上蒼？』某方知所謂，拱對曰：『皆是蔡侍郎命意，某行文而已。』主者怒稍霽，押令退立。俄西邊小門開，獄卒護一囚，杻械聯貫立庭下。別有二人舁桶血，自頭澆之。囚大叫，頓掣苦痛，如不堪忍者。細視之，乃侍郎也。主者退。復押入小門，回望某云：『汝今歸，便與吾妻說，速營功果救我，今秪是理會鄆州事。』」夫人慟哭曰：『侍郎去年帥鄆時，有梁山濼賊五百人受降，既而悉誅之，吾屢諫不聽也。今日及此，痛哉！』乃招路時中作黃籙醮，為謝罪請命。
　　贛州光孝首坐僧普瑞說：嘗附江州通判船過池州，泊村岸，聞岸上人相呼參祖燒香者，瑞往隨之。見百千人憧憧往來，有屋可三間，堂內飾小室，如人家供佛處。翁媼二人，各長三尺，禿髮，腦後一髻絕小，以緜衣衾擁下體，唯露頭面，兀然如土木。但眼能動，有笑容，人持香燈酌酒以供。瑞還，具語通判君，即盡室往謁。享以錢燭茶酒，撮緜作小包，蘸酒置二老口，亦伸舌舐之。或引手摸其胸乳，皮皆傅骨，不知幾百歲。其人云，一村皆姓杳，此二老為村祖雲。
　　陳邦光守金陵，將杖朱衣吏。當直伍伯從求錢百千，吏才許其半，伍伯怒，噀手嘻笑曰：「我不打人多時也，將甘心焉。」摩手牆間急上下，適有破磁片正對手心，刺之，血流及肘，登時瘇痛，告假歸。踰月，創始愈。
　　知保德軍王清臣請紫姑神，既而作文數百言，自雲唐進士劉叉。其詞曰：「余少為俠，徧走天下，史謂亡命，非也。退之贈余金百鎰，餘辭而不受，史謂竊之，非也。洛陽惡少年恃權強妾〈(葉本作「娶」。)〉良家子，既而又族其室。余不忍吉民無訴，乘夜厥從〈(葉本作「徒」。)〉聚淫，余奮劍斷其頸〈(明鈔本作「頭」。)〉十數人，且膾其肝而餔之。日夕游於市，人自不識，史謂殺平人竄山林〈(葉本作「澤」。)〉，非也。余數世為人直信，棄己濟眾，設教化人，報不平之事〈(葉本作「寃」。)〉，行無極之道，以是故用達仙。至於歌詩，皆末跡也。因數見契，聊為一啟。思史之謬詞，昔之異行，令余忸然感歎。余終於終南，門人葬于山之陽清溪之側，至今墳猶在，但人不知為余墓也。以余無勳庸於國，故史氏聽小人之言，書『不知所終』。設如子儀、光弼輩，後世皆知其大功，然當時史詞褒飾甚多，蓋世之情如斯也。嗚呼！盡信史則不如無史。彼若不能摭實，但務華以媚天子，自可詢有〈(上四字葉本作「不若因可」。)〉知而書之，何必縱繆言誣介義之士於有過之地哉？使余當時聞之，必令此佞夫首足異處。余既為仙，不復競，姑隱之。後世哲者共為我鑒諸。」
　　聶景言居衡陽，有細民欲舉債，買豬蹄來獻，聶受之，付廚作羹。庖婢舉刀，破爪間，見小紙書符在其內，亟出告。使呼其人還之。人曰：「適從屠杌買來，方有求於君家，豈敢以符為厭咒？」復持與屠者，責譙之。屠者曰：「今旦方刲豕，安得有是？」取元直畀民，而自攜歸煮食之，一家四人皆死。〈(五事皆郟次南説。)〉
　　段元肅家居京師，鄰家有病者為祟所撓，治之不效，欲請道士奏章訴於帝。段之祖夢人如神明者告之曰：「凡神祇有功於人者，歲滿必遷。吾主此地若干歲，今當及遷，而君鄰家之鬼正在部內，方自往治之，聞其家將奏章，恐致相累，丐君一言，令罷之，病者自安矣。」懇請至再三，段許諾，且問其所止，曰：「亦與君家為鄰。」明日思之，乃皮場廟也。如神言告其鄰，止不奏，病者即日愈。
　　福州儀門外夾植榕樹，每樹有白鷺千數巢其上，鳴噪往來，穢汙盈路〈(此句葉本作「狼藉穢汙。」)〉，過之〈(葉本無「之」字。)〉者皆掩鼻。薛直老〈(弼)〉為守，嘗乘涼輿出，為糞汙衣，以為不祥，欲盡伐其樹而未言。是夜，安撫司參議官曾悟夢介冑者懇云：「某受命護府治，所部數百人皆棲榕〈(葉本多一「樹」字。)〉間。今府主欲伐去，吾無所歸矣，願為一言。」悟既覺，以不聞伐樹事〈(此句葉本作「不聞有伐樹議。」)〉，不以為意。明夜復夢曰：「乞卽〈(葉本作「亟」。)〉言之，不然，無及矣。府主所惡不過鷺穢耳，此甚易事，請期三日，悉去之。」悟許諾。明日，過府為言。薛驚曰：「吾固欲伐之，然未嘗出諸口而神已知〈(上十五字葉本作「吾欲伐樹，言未出口而神先知。」)〉，可敬也！」至暮大雨，閲三日乃止。鷺群悉空，樹濯濯如新。
　　宗室趙子舉，字升之，壯年時喪其妻，心戀戀不已，於房中飾小室，事之如生。夜獨宿次，覺有從室中啟戶出者，恐而呼侍婢，婢既譍復寢，須臾間，已至床前，牽帳低語曰：「莫怕莫怕，我來也。」時精爽頓昏，不知死生之隔，遂與共寢，歡如平生。自是日日至，每飲食必對案。僕妾輩從旁窺之，無所見，但器中物亦類有人殘餘者。繾綣益久，意中憒憒，漸不喜食，行步言氣衰劣，然未嘗與人言。有道人乞食過門，適見之，歎曰：「君甘與鬼遊，獨不為性命計！吾能行天心王法，今以授君，努力為之，鬼不攻自退矣。」子舉灑然悟，即再拜傳受。繪六甲六丁像，齋戒奉事唯謹。妻猶如故態，頗亦不樂，時時長吁，如不得志者。又半年，涕泣辭訣，曰：「久留，恐壞君法，吾去矣。」遂絶不至。子舉從此奉法愈力，為人治病輒驗。建炎二年，予妻族張氏，避地自京師南下，寓居揚州龍興寺。先是，有祖姑嫁趙氏，夫為絳州守，未赴，居太原。值虜騎圍城，姑隕於炮下。又有八叔者，為賊所得，臠食之。是歲，妻祖母田氏病，彷彿見此兩人在窗外。子舉適同居寺中，外舅以事告之，子舉焚香禱請，久而言曰：「是一男子、一婦人，皆以非命死，然是公家戚屬，不宜加罪，當以酒幣善遣之。」如其言，病亦尋愈。
　　趙伯兀者，子舉之子，效其父習行天心法，未成。有饋鯉魚於家者，魚從盆中跳出，高數尺，如舞躍然。時子舉出行，家人亟呼伯兀。兀杖劍誦呪，臨以正法，魚躍愈高，幾至丈許，兀亦恐，遽趨避之。又嘗與群從飲於嚴州雙溪亭上，婢子臥欄竿側，忽放聲大哭，問焉不應。伯兀知為物所憑，亦行法與相競，自申至三更不止，不勝倦苦，捨之去。〈(伯兀從弟伯禔説。)〉
　　亳州蒙城縣莊子觀玉冊殿，扃鐍嚴謹，非時不許開。宣和中，道士張沖俊掌觀事，夜聞其中杖直決遣聲，盡二十乃止。明旦，呼眾人啟鑰視之，蓋一道士常持天心法者，縛於梁間，足反居上，兩脊杖痕如盌大，已死矣。雙足虛抱於梁，初無繩縶也。〈(郭沰説，時隨其父為丞。)〉
