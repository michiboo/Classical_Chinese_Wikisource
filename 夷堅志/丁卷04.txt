
夷堅丁志卷第四(十四事)

孫五哥
　　鄭人孫愈，王氏甥也，年十八九歲時到外家，與舅女真真者憑闌相視，有嘉耦之約。歸而念之，會有來議婚對者，母扣其意，云：「如真真足矣。」母愛之甚，亟為訪於兄，兄言：「吾數壻皆官人，而甥獨未仕。若能取鄉薦，當嫁以女。」愈本好讀書，由此益自勤苦。凡再試姑蘇，輒不利。女亦長大，勢不可復留，乃許嫁少保趙密之子。愈省兄愬於臨安，因赴飲舅氏，真真乘隙垂淚謂曰：「身已屬他人，與子事不諧矣。」愈不復留，卽還崑山故居。遇姪革於道，邀同舟，問之曰：「世俗所言相思病，有之否？我比日厭厭不聊賴，腸皆掣痛如寸截，必以此死。」革宛轉尉解，且誚之曰：「叔少年有慈親，而無端戀著如此，豈不為姻黨所笑？」既至家，館革於外舍，愈宿母榻。半夜走出，呼革起曰：「恰寢未熟，聞人呼五哥，(原註：愈第五。)視之，則真真也。急下牀，茫無所睹，此何祥哉？」革留旬日，過臨安，適真真成禮於趙氏。次日合宴，恍然見人立其旁，驚曰：「五哥何以在此？」便得疾，踰月乃瘳。是時愈已病，羸瘠骨立，與母謁醫蘇城，及門，為母言：「此病最忌噦逆及嘔血，若證候一見，定不可活。」語畢，忽作惡，吐鮮血數塊而死。方女有所見之夕，愈尚無恙，豈非魂魄已逝乎？後生妄想，不識好惡，此為尤甚，故書以戒雲。女今猶存。

司命府丞
　　王筌，字子真，鳳翔陽平人。其父登科，兄弟皆為進士。筌獨閑居樂道。一日郊行，憩瓜圃間，野婦從乞瓜，乳齊於腹。筌知非常人，問其姓，曰：「吾蕭三娘也。」筌取瓜置諸橐以遺之。婦就食，輟其餘，曰：「爾可嘗乎？」筌接取而食，無難色。婦曰：「可教矣！神仙海蟾子今居此，當度後學，吾明日挾汝往見。」及見，海蟾曰：「汝以夙契得遇我。」命長跪傳至道，授丹訣，戒以積功累行。遂還家白母，遣妻歸，週遊名山。一時大臣薦其賢，賜封「沖熙處士」。元符三年，再游茅山。先是，中峰石洞忽開，《真誥》所謂華陽洞天便門者也，一閉千歲矣。又甘露□降，道士劉混康曰：「必有異。」既而筌乃來受上清籙。是夕，仙樂聞於空浮之上。留踰歲，晝夢二天人與黃衣從者數百乘，擁白虎來迎。跨虎而行，登危躡險，由中峰入石洞向所開便門，顧視左右，金庭玉室。兩青衣童入通，見茅君，再拜謁。君問勞甚厚，曰：「帝已勑汝華陽洞天司命府丞。」因賜金尺以還。及寤，別混康曰：「吾數將盡，且有所授，從此逝矣。」下投道人葛沖曰：「敢以死累公。」預言八月十七日當解化，及期，具衣冠端坐而卒。時建中靖國歲，春秋財六十一。

劉士彥
　　劉士彥自睦州通判替歸京師，檥舟宿泗間，遇乞人，可十七八，目瑩脣朱，光采可鑑。異而問之，對曰：「吾賣豆，每粒千二百錢。」劉曰：「吾適乏錢，只有所衣綿襖以奉償，如何？」曰：「固可也，容取豆。」以紙一幅於兩乳間擦摩之，輒有黑豆數粒出，取一與劉，擲其餘汴水中。劉欲吞之，曰：「未也。」又擦胸掖間，復有菜豆數粒出，亦取一與劉而擲其餘。劉併吞二豆畢，與所許衣，笑而不取。劉始病蠱不能食，卽日食如初而益多，後面色如丹，但每歲一發渴必飲水數斗，覺二豆在腹中如棗大。乞人又約某年相見於淮西，不知如何也。(右二事見《浮休集》。)

蔣濟馬
　　乾道七年秋，大饑，江西湖南尤甚，民多餒死。八年春，邵州遣吏蔣濟往衡山嶽市買朴硝等物造甲。乘馬以行，緣道踐人麥田，或以米飼馬。二月二十七日，至衡山境內櫟岡，忽天色斗暗，不辨人物，雷聲大震。良久開晴，濟與馬皆仆地死矣。邵州以事申轉運司，轉運判官陳從古牓揭一路以示戒。

皁衣髽婦
　　婺源士人汪生，乾道六年春過常州宜興，為周參政館客。季冬之夕，有婦人自外來，通身皆皁衣，頂為兩髻，貌絶美，手捧漆盤，盤中盛果饌，別用一銀盂貯酒，徐步至前曰：「夫人以天寒夜長，念先生孤坐，令妾進酒。」汪且喜且疑，謂夫人不應深夜遣美妾獨出，豈非宅內好事者欲試我歟？然服飾太古，似非時世裝，二者皆可疑，不敢舉首，亦不飲。婦人曰：「此酒正為先生設，何所嫌？」言之再三，汪遂飲。猶未半，婦人自取果恣食，又謔浪嬉笑，通綢繆之意。汪始愧恐，放酒走出。良久，復入焉，一無所見。明夜，其來如初，至於三。汪不得已，悉所見白周公。公曰：「家問(「問」當作「間」。)尋銀盂無處所，方以責婢僕，得非怪邪？」命遍索幽隱，至酒室，見古鐺甚朴，盤盂皆在內，周曰：「必此物也。」舉其腹視之，乃唐乾封年造，卽碎之。自此無所睹。(汪説。）

沅州秀才
　　沅州某邑村寺中，僧行者十數輩。寺側某秀才，善妖術，能制其命。凡僧出入必往告，得<貝親>施必中分，不然且受禍，雖雞犬亦不可容。紹興三十年，客僧旦過，方解包，會鄰村有死者，急喚僧誦經入殮。時寺眾盡出，唯此客(葉本多一「僧」字。)獨往，得錢七百以還。既而眾歸，知是事，相顧嗟愕，至暮悉捨去，客固不悟也。飢甚，入廚取食，畢，自閉三門，升佛殿，坐佛腳下，以袈裟蒙頭，誦楞嚴呪。夜過半，迅雷一聲起，霹靂繼之，而窗櫺間月色如晝。俄聞鈴鐸音，若數壯夫負巨□(葉本作「木」。)，欲上復下，如是三四反，又若失腳而墮，遂悄無所聞。天明出視，得四紙人於階下，旁一棺，亦紙為之，漫摺於懷中。少頃眾至，見之驚，爭問夜所睹，具以本末告之，且云：「彼人習邪法，既不能害人，當自被其害。」試共往扣，則秀才果已斃，四體如刀裂。寺以告縣，遣巡檢索忠者體究其事雲。(王充老説。)

德清樹妖
　　宋安國為浙西都監，駐湖州，其行天心法猶不廢。德清民家為祟擾，邀宋至其居，治不効，更為鬼挫辱。宋忿怒，詣近村道觀，齋戒七日，書符誦呪，極其精專，乃仗劍被髮，入民居後大樹下，禹步旋繞。忽震雷從空起，樹高數丈，大十圍，從頂至根析為兩，又震數聲，枝榦無巨細皆劈裂如算籌，堆積蔽地。怪遂掃跡。

郭簽判女
　　湖州德清縣寶覺寺，頃有郭簽判，菆女柩於僧房，出與人相接，大為妖害。後既徙葬，而物怪如初。寺中扃此屋三間，不敢居。久之，侍衛步軍遣將卒來近郊牧馬，宗室子趙大詣寺假屋沽酒，僧云：「無閑舍，獨彼三間，及鬼故不為人所欲，然非所以處君也。」趙曰：「得之足矣，吾自有以待之。」卽日啓門，通三室為一，正中設榻，枕劍而臥。夜漏方上，女已颯然出，豔籹鮮服立於前，趙曰：「汝何人？何為至此？」笑而不言。問之再三，皆不對。趙遽起抱之，頗窘畏，為欲去之狀。俄頃間如煙霧而散，懷中了無物。自是帖然，趙居之十餘年，不復有所睹。


鎮江酒庫
　　歐陽嘗世為鎮江總領所酒官，以酒庫摧陋，買民屋數區，卽其處撤而新之。時長沙王先生赴召過鎮江，其人精治案魑魅，不假符水呪祓，蓋自能默睹。歐陽遇之於府舍，卽往謁，邀至新居，具食以待，扣之曰：「此地有鬼物乎？」曰：「有二鬼，一以焚死，一以縊死，然皆畏君，不敢出。但一大蛇枉死，不知其故，當令君見其形。」左右聞者毛悚。飯罷，王語主人：「可視壁間。」視之，蛇影大如椽，長袤丈，自東而西。乃具詢主吏，對曰：「一酒匠因烝酒墮火中，一庫典以盜官錢自盡。」而不能記蛇事雲。(右三事皆歐陽儁説，此其父也。)

胡教授母
　　處州胡教授母，年九十而終。前兩日，何(按：何字疑誤。)人來與語，使之告世人云：「大鼓不鳴，深水不流。六月降霜，蘆沉石浮。間隔寒泉，高山一丘。」且言冥司處處令人報世間，公直為上，勿攘田土錢物，見專治此等事。更有數語，傳者以為不可載。時乾道八年。(何德揚説。)

戴世榮
　　武翼郎戴世榮，建昌新城富室也，所居甚壯麗。紹興三十二年，家忽生變怪，每啓房門，常見杯盤殽饌羅列地上，羣犬拱立於傍，篋中時時火作，燒衣物過半而篋不壞。妻趙氏在寢，覺牀側如人擊破瓦缶數枚者，一室振動，塵霧滃然，尋即臥病。或擲甎石器物從空而下，門闥窗柱敲擊不暫停，其音亦錚淙可愛。驗擊處皆如繭栗痕，歷歷可數。醫者黃通理持藥至，奪而覆之，倉黃卻走，飛石搏其腦，立死。巫者湯法先跳躍作法，為二圓石中其踝，匍匐而出。僧志通持穢跡呪，結壇作禮，未竟，遭濕沙數斗壅其頭項，幾至不免。親戚來問疾者，慮有所傷敗，皆面壁而行。百種禳禬無少效。趙氏以所受張天師法籙鋪帳頂，裂而擲之地，竟不起。世榮足患小疽，遭怪尤甚，乃取魚網，離地數尺，徧布室中，以避投石之害。猶擲於網之下不已。相近三二十里人家，盌楪陶器無一存者，皆不知所以失，蓋其日夜所擊之物也。世榮疾篤，見異物立廷下，馬首赤鬣，長丈餘，須臾，首漸低，大吼一聲，拏空而去。不數日疽潰而死，家遂衰替。世榮雖富室子，然鄉里稱善人，殊不測所以致怪也。(趙氏兄善宰説。)

京西田中蛇
　　河中府老兵胡德，壯年往京西捕盜，晝過村野，遇大蛇於麥壠中昂首疾行，麥為之靡。數卒挾槍刺殺之，其長丈許，分為十餘臠，各挈提以去。德取其頭掛於槍，行未遠，村婦人望見，博膺迎哭曰：「誰令兒輕出以速死？」率家人共挽德至所居哀訴，且買蛇頭瘞之。又一客以端午日入農民家乞漿，值其盡出刈麥，方小立，聞屋側喀喀作聲，趨而視，則有蛇踞屋上，垂頭簷間，滴血於盆中。客知必毒人者，默自念：「吾當為人除害。」乃悉取血置其家韲甕內，詣鄰邸以須。良久，彼家長幼負麥歸，皆渴困，爭赴廚飲虀汁。客飯畢，復過其門，則舉室死矣。外舅為河中教授日，胡德為閽者說此事。

建昌井中魚
　　大觀戊子年七月五日，建昌軍驛前大井水連日腥不可飲。居民浚治之，得一魚，可三指大，類鯽，而眼上赤紋色如金，頭有兩角，細而堅硬。民貯以巨桶，並買楮鏹，送於江。至暮，大風急雨，吹折大木無數，皆疑以為龍類雲。

王立熝鴨
　　中散大夫史忞自建康通判滿秩，還臨安鹽橋故居，獨留虞候一人，嘗與俱出市，值賣熝鴨者，甚類舊庖卒王立，虞候亦云無小異。(上三字葉本作「良是」。)時立死一年，史在官日，猶給錢與之葬矣。(上七字葉本作「嘗給錢葬之矣」。)恍忽間已拜於前，曰：「倉卒逢使主，不暇書謁。」遂隨以歸，且獻盤中所餘一鴨。史曰：「汝既非人，安得白晝行帝城中乎？」對曰：「自離本府卽來此。今臨安城中人，以十分言之，三分皆我輩也。或官員、或僧、或道士、或商販、或倡女，色色有之。與人交關往還不殊，略不為人害，人自不能別耳。」(此句葉本作「人亦不知」。)史曰：「鴨豈真物乎？」(此句葉本作「鴨何自來」。)曰：「亦買之於市，日五雙，天未明，齎詣大作坊，就釜竈燖治成熟，而償主人柴料之費，凡同販者亦如此。一日所贏自足以糊口，但至夜則不堪説，既無屋可居，多伏於屠肆肉案下，往往為犬所驚逐，良以為苦，而無可奈何。鴨乃人間物，可食也。」史與錢兩千遣去，明日復以四鴨至，自是時時一來。史竊歎曰：「吾，人也，而日與鬼語，吾其不久於世乎！」立已知之，前白曰：「公無用疑我，獨不見公家大養娘乎？」袖出白石兩小顆，授史曰：「乞以淬火中，當知立言不妄。」此媼蓋史長子乳母，居家三十年矣。史入戲之曰：「外人說汝是鬼，如何？」媼曰：「六十歲老婢，真合作鬼。」雖極忿慍，而了無懼容。適小妾熨帛(葉本多「有火」二字。)在旁，史試投石於斗中，少頃焰起，媼顏色卽索然，漸益淡淺如水墨中影，忽寂無所見。王立亦不復來。予於丙志載李吉事，固已笑鬼技之相似，此又稍異雲。(朱椿年説，聞之於史倅。)
