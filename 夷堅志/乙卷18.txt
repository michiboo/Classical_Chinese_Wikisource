

　　衢州人徐逢原，居郡之峽山，少年時好與方外人處。有張淡道人過之，留館其門，巾服蕭然，唯著青巾夾道衣，中無所有，雖盛冬不益也。每月夕，則攜鐵笛入山間吹之，徹曉乃止。逢原學《易》，嘗閉戶揲大衍數，不得其法。張隔室呼之曰：「一秀才，此非君所解，明當語子。」明日，授以軌析算步之術，凡人生死日時與什器、草木、禽畜、成壞、壽夭，皆可坐致。持以驗之，不少差。最好飲酒，時時入市竟日，必酣醉乃返，而囊無一錢。人皆云：「能燒銀以自給。」逢原欲測其量，召善飲者四人，更迭與飲，自朝至暮，皆大醉，張元自如。夜入室中，外人望見其倒立壁下，以足掛壁，散髮置瓦盆內，酒從髮際滴瀝而出。逢原之祖德詮，年七十餘矣，張曰：「十八翁明年五月有大厄，速用我法禳禬，可複延十歲。」徐氏不信，以為道人善以言相恐，勿聽也。語纔出口，張已知之，卽捨去，入城中羅漢寺，時年五月。德詮病，逢原始往請之，不肯行，果死。其徒有頭陁一人，又秘藏紙畫牛一頭，每與客戲，則取圖掛壁，剉生草其旁，良久，草或食盡，或齮齕過半，遺糞在地可掃也。後以牛與頭陁，而令買火麻四十九斤，紐為大索，囑之曰：「吾將死，死時勿棺殮，只以索從肩至足通纏之，掘寺後空地為坎埋我，過七日輒一發視。」頭陁謹奉戒。既死七日，發其穴，面色如渥丹，至四十九日，凡七發，但餘麻絙在，並敗履一雙，屍空空矣。逢原嘗贈之詩曰：「鐵笛愛吹風月夜，夾衣能禦雪霜天。伊予試問行年看，笑指松筠未是堅。」張以匹絹大書之，筆蹟甚偉。又以匹絹書汞法授逢原，逢原死，鄉人多求所書法，其子夢良不欲泄，舉而焚之。軌析之術，徐氏子孫略知其大概，而不精矣。(逢原孫欽鄰説。）
　　任子諒在太學，夜過齋後，於叢竹間見銀百餘笏，月光照之，粲爛奪目。子諒默禱曰：「天知諒清貧，陰有大賜，然晻昧之物，終不敢當，願歸諸神祇，他日明中拜賜乃幸耳。」遂委而去。及登廁，復還至其處，覺白物頗動搖屈伸，訝而注目，乃巨白蛇，其長丈餘。急反室，明日不復見。不知白金之精，蕩於異物耶？將蟒怪為孽，欲致人害之耶？二者不可曉也。(子諒之子良臣説。)
　　邵武光澤縣天寧寺多寄菆，行者六七人，前後皆得癡疾，積勞悴以死。唯一獨存，亦大病，自謂不免，已而平安，始告人曰：「每為女子誘入密室中，幽牕邃閤，牀褥明麗，締夫婦之好。凡所著衣履，皆其手製，如是往來，且一年久。一日土地神出現，呼女子責曰：『合寺行者皆為汝輩所殺，豈不留一人給伽藍掃灑事？自今無得復呼之。』女拜而謝罪，流涕告辭，自此遂絶。」始能飲食，漸以復常，念向來所遊處，歷歷可想，乃邑內民家女菆房，白其父母發視，蓋既死十年，顏色肌體皆如生。傍有一僧鞋，已就，兩手又抱隻履，運鍼未歇，枕畔烏紗巾存焉。父母泣而改殯。
　　趙不他為汀州員外稅官，留家邵武而獨往，寓城內開元寺，與官妓一人相往來，時時取入寺宿。一夕五鼓，方酣寢，妓父呼於外曰：「判官誕日亟起賀。」倉黃而出，趙心眷眷未已。妓復還曰：「我諭吾父，持數百錢賂營將，不必往。」遂復就枕。明旦，將具食，趙之暱友馮八官者來，妓避之戶內曰：「是嘗過我，我以君故不忍納。方蓄憾未解，不欲出。馮君嗜石榴，已留兩顆在廚矣。」及馮入，與趙飲酒啖榴，卽去。妓出對食，迨晚，索湯濯足，夜同臥。趙之姪適至，問安否，妓令趙聳身外向，己伏於內。姪楫牀下，不揭帳，亦去。兩人綢繆笑語。趙忽睡，夢攜手出寺，行市中，至下坊，妓指一曲曰：「此吾家也，既過門，能為頃刻留否？」趙心念身為見任，難以至妓館，力拒之，遂驚覺，流汗如洗，方知獨寢。呼其僕，問妓安在，僕曰：「某人未明歸去，至今不曾來。」問對食及濯足事，曰：「公令具兩人食而無他客。黃昏時又令燖湯盥濯，然未嘗用也。」始悟其鬼。自是得大病，遍身皮皆脫落，一年乃愈。自云：「幸不入其家，入則死矣。」(二事光吉叔説。)
　　紹興二十年，徐昌言知江州。其姪琰觀眾客下紫姑神，啓曰：「敢問大仙姓名為誰？何代人也？」書曰「唐朝呂少霞」。琰曰：「琰覬望改秩，仙能前知，可得聞歟？」曰：「天機不可泄。」琰曰：「但為書經史，或詩詞兩句，寓意其間，當自探索之。」遂大書韋蘇州詩曰：「書後欲題三百顆，洞庭須待滿林霜。」坐客傳翫，莫能測其旨。後十五年，琰方得京官，調吳縣宰，乃悟詩意，洞庭正隸吳也。(琰説。)
　　龔濤仲山説，其母方娠時在衢州，及期，將就蓐，遣呼乳醫，時已夜半。醫居於郡治之南，過司法廳，見門外擾擾往來，云：「官病亟。」及至龔氏而濤生，襁褓畢，復還，則司法已死。明日，為龔氏言之。司法君姓周氏，為人潔清，好策杖著帽，每出，必呼小史以二物自隨。濤三歲能言，時常呼人取帽及拄杖，其家乃知為周君後身也。
　　衢州超化寺，在郡城北隅，左右菱芡池數百畝，地勢幽閴，士大夫多寓居。寺後附城有雲山閣，閣下寢堂三間，多物怪，無敢至者。唯曾通判獨挈家處之，往往見影響，猶以為僕妾妄語，拒不信。幼子年二歲，方匍匐在地，乳母轉眄與人語，忽失之。舉家繞寺求索，且禱於佛僧，竟夕不見。明日，聞篋中啼聲，啓鑰見兒，蓋熟睡方起也。卽日徙出，至今空此室雲。(長老説。)
　　中奉大夫王旦，字明仲，興州人。所居去郡數十里，前枕嘉陵江。嘗晚飲霑醉，獨行江邊，小憩磻石上，望道左松檜，森蔚成行，月影在地，顧而樂之，憶常時所未見也。乘興步其中，且二里，得一蕭寺，佛殿屹立，長明燈熒熒然，寂不見人。稍行，至方丈，始有一僧迎揖，乃故人也。就坐良久，忽悟僧已死，問曰：「師去世累歲矣，乃在此邪？」僧曰：「然。」語笑如初。存問交遊，今皆安在。幾至夜半，倦欲寐，僧引入西偏小室，使就枕，戒之曰：「此多惡趣，毋輒出。須天且明，吾來呼公起矣。」遂去。旦裴回室中，覺境象荒閴，不能睡，俯窺牕外，竹影參差，心愈動，登牀展轉，目不交睫。不暇俟其呼，徑起出戶，遙見僧堂燈燭甚盛，趨就焉。眾方列坐，數僕以杓行粥，鉢內炎炎有光，逼而視之，蓋鎔銅汁也，熱腥逆鼻，不可聞。犇而還，復見昨僧，咄曰：「戒君勿出，無恐否！」命行者秉炬送歸，中塗炬滅，旦蹶於地，驚而寤，則身元在石上，了未嘗出，殆如夢游雲。(黃仲秉説。)
　　泉州通判李端彥説，紹興十六年，在秀州，識道人趙小哥者，字進道，嘗隸兵籍，不知名，自雲居咸平縣。狀貌短小，目視荒荒，有白膜蒙其上，尋常能以果實草木治人病，其所用物，蓋非方書所傳。或以冷水調燕支末療痔疾，或以狗尾草療沙石淋，皆隨手輒愈。喜飲酒，醉後略能談人禍福事。通判朱君館之舟中，因熱疾沉困發狂，躍入水，偶落漁罔中，救出之，汗被體，卽蘇。後三年來臨安上省吏孫敏脩家，適臥病，不食七日，吐利垂死。有二走卒持洪州趙都監書來市民陶婆家，報趙道人死於洪，蓋平時皆與厚善者。陶曰：「道人固無恙，正爾在孫中奉宅。」遽同往問訊。趙既聞之，亟起出，若未嘗病者。二人大駭，拜之不己。趙但默誦真誥中語，殊不答其説，卽往後市街常知班家。好事者爭焚香致敬，趙拱手凝目，時舉手上下，不措一詞。逮夜，外人散去，其家遣一子侍，直至曉，前後門悉開，巳不知所在。久之，復歸湖上，過李氏墳庵，與端彥相見，塵垢盈體，若遠涉萬里狀。問所往，不肯言，但云：「前者為人所戹苦，且避之，今不敢再入城矣。」半年又告去，曰：「此地疫起，吾當治藥救人去，一年然後歸。」端彥問曰：「君為道人，亦畏疫癘乎？」曰：「天災豈可不避！」自是還往浸闊。紹興三十年，又來臨安，館於馬軍王小將家。進奏官劉某以風痺求醫，教以薄荷汁搜附子末服之。劉餌之過度，遂死。其子歸咎，欲訟於有司，趙曰：「不須爾。」取所餘藥盡服之，亦死。王氏為買棺，殮而瘞諸小堰門外，役者封坎畢，還憩門側粥肆中，見趙在前，呼揖曰：「甚苦諸君見送。」眾人異之，急返窆處，啓其柩，空無一物矣。
　　休甯張村民張五，以弋獵為生，家道粗給。嘗逐一麂，麂將二子行，不能速，遂為所及，度不可免，顧田之下有浮土，乃引二子下，擁土培覆之，而自投於罔中。張之母遙望見，奔至罔所，具以告。其子卽破罔出麂，並二雛皆得活。張氏母子相顧，悔前所為，悉取罝罘之屬焚棄之，自是不復獵。休甯多猴，喜暴人稼穡，民以計，籠取之，至一檻數百，然後微開其板，才可容一猴，呼語之曰：「放一枚出，則釋汝。」羣猴共執一小者推出之，民擊之以椎，卽死。檻中猴望而號呼，至於墮淚。則又索其一，如是至盡，乃止。土人云：「麥禾方熟時，猴百十為羣，執臂人立，為魚麗之陣，自東而西，跳踉數四，禾盡偃，乃攫取之，餘者皆捽踏委去。丘中為空，故惡而殺之。」然亦不仁矣。(朱晞顏説。）
　　史丞相直翁代魏丞相南夫為餘姚尉，方受代，魏夢與史同至一處，皆稱宰相，而己所服乃緋衣，覺以告史，殊不曉服章之説。後十五年，史公為右相，魏公以工部郎中輪對，宰相奏事退，卽繼上殿，正著緋袍，恍憶所睹，殆與夢中無異，謂已應之矣。史去位三年，而魏拜右僕射，正踐其處。陳阜卿為吏部侍郎，夢與王德言為交代，德言仕至知樞密院，阜卿其所薦也，亦甚喜，謂且登政路。未幾，除建康留守，思德言所終之地，大惡之。既至，凡居室燕寢，皆避不敢往，纔踰月而卒。二夢吉凶榮悴，相反如此。
　　張山人自山東入京師，以十七字作詩，著名於元祐、紹聖間，至今人能道之。其詞雖俚，然多穎脫，含譏諷，所至皆畏其口，爭以酒食錢帛遺之。年益老，頗厭倦，乃還鄉里，未至而死於道。道旁人亦舊識，憐其無子，為買葦席，束而葬諸原，楬木書其上。久之，一輕薄子至店側，聞有語及此者，奮然曰：「張翁平生豪於詩，今死矣，不可無紀述。」卽命筆題於楬曰：「此是山人墳，過者應惆悵。兩片蘆席包，勑葬。」人以為口業報雲。(吳傅朋説。)
　　龍大淵深父，始事潛邸時，得傷寒疾，越五日而汗不出，膝下冷氣徹骨，舌端生白膏，醫者束手，以為惡證。是夕，灼艾罷，昏寢，夢若至諸天閣下，四顧無人，獨仲子乳母在傍。方竚立，有騶導從東來，相續數百輩，身皆長大，著淡素寬袍。中(陸本作「巾」。)車垂簾，色盡白，杳杳望西北方去。行聲稍絶，又有繼其後者，侍衞皆青衣女童，各執芙蓉花，麾纛旂幢，夾列左右。一人乘輅如王者，戴捲雲玉冠，被青衣，兩綬自頂垂至腰，縹縹然，容貌清整，微有鬚，似十三四歲男子。深父望之，以手加額，輅既過，一女童招深父使前，顧曰：「識車中尊神乎？曾施敬否？」曰：「車過速，僅得舉首瞻仰耳。」曰：「甚善甚善！此青童神君也，使子遇白輿中人，已成虀粉，然當再回，不可不避。」以手中花予深父，顧其後武士，令導往對街雙闔門，曰：「宜亟入，徐則及禍。」趨至門，門內人問曰：「用何物為驗？」示以花，卽引使入。乳嫗繼進，戶者止之，武士取花房下小蘤置其手，亦得入，遂登高樓。樓施楯檻，檻外飛閣繚繞，躡虛而成，四望極目。少選，白輿從西北轔轔復來，前後素衣紛紜，漸化為白氣一道，長數百丈，霹靂從中起，聲震太空，望東北而去。凡所經亙。室屋垣牆，山阜林木，不以巨細高卑，在坑在谷，皆為微塵，獨門內樓檻，屹立不動。深父悸不自定，俯瞰閣下，澄潭瑩澈如大圓鏡。正窺水小立，有人擠之，墜潭中，蹶然而寤，汗流浹膚，鐘既鳴矣。急呼其子，記神名，設香火位，詰朝益愈，方能言其事。道士云：「此東海青童君也。白車者，疑為蓐收曰白虎之屬。」吁！可畏哉。
