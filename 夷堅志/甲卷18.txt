
　　臨安人楊靖者，始以衙校部花石至京師，得事童貫，積官武功大夫，為州都監。將滿秩，造螺鈿火鐀三合，窮極精巧。買土人陳六舟，令其子十一郎賷入京，以一供禁中，一獻老蔡，一與貫，以營再(葉本作「轉」。)任。子但以一進御，而貨其二於相國寺，得錢數百千，為遊冶費，愆期不歸。靖望之久，乃解官北上，遇諸宿泗間。子畏父責己，乃曰：「所獻物皆為陳六所賣，兒幾不得免。」(葉本作「歸」。)靖信之。至京，呼陳六詰問。陳答語不遜，靖杖之。方三下，陳呼萬歲，得釋。還至舟，謂其妻曰：「楊大夫不能訓厥子，翻以其言罪我。我不能堪。」遂赴汴水死。靖得州鈐轄以歸，都轉運使王復領應奉局，辟靖兼乾官，常留使院中，時宣和七年也。是歲四月某日，靖在簽廳，有綱船挽卒醉相歐，破鼻出血，突入漕臺。紛紛(葉本作「喧」。)間，靖矍然如有所睹，急趨入屏後，遂仆地。舁歸家，卽臥病，語言無緒，(上二字葉本作「譫妄」。)不食。時臨平鎮有僧，能以穢跡法治鬼，與靖善，遣招之。至則見鬼曰：「我稍(「稍」當作「梢」。)工陳六也。頃年以非罪為楊大夫所殺，赴愬於東嶽，嶽帝命自持牒追逮，經年不得近，復還白，帝怒，立遣再來，云：『楊靖不至，汝無庸歸。』今又歲餘矣。公門多神明，久見壅遏，前日數人被血入，土地輩皆驚避，乘間而進，乃得至此。」僧諭之曰：「汝他生與是人有寃，今世故殺汝。汝又復取償，翻覆無窮，何時可已？吾令楊氏飯萬僧，營大水陸齋薦謝汝，汝捨之何如？」鬼拜而對曰：「疇昔之來，苟聞和尚此語，欣然去矣。今已貽怒主者，懼□(葉本作「不」。)反命，則冥冥之中，長無脫期，非得楊公不可也。」僧無策可出，視靖項下有鎖，曰：「事已爾，姑為啟鑰，使之飽食，且理家事，可乎？」(葉本多一「鬼」字。)許諾。前拔鎖，靖卽起，如平常。然與僧纔異處，則復昏困，數日死。富陽人吳興舉舊為吾家(上二字葉本作「楊」。)僕，親見靖病及其死雲。
　　楊公全(朴)，資州人。其父以政和癸巳卒，未葬。明年春，夢父歸家，公全問何年當得貢。曰：「有冥司主簿，正掌文籍，乃吾故舊，嘗取簿閲之，汝三舍中無名，至科舉始可了耳。」又云：「汝知朝廷已行五禮否？」對曰：「不知。」又雜詢家事甚悉，語畢，其去如飛。是年八月，始頒五禮新儀，士人父母未葬者，不許入學。公全悟父言，是冬襄事，至丁酉歲升貢，謂夢不驗，既而無所成。宣和辛丑，罷舍法，復行科舉，乃以甲辰登科。
　　資州城外三十里赤土培之側有洞穴，相傳深不可測。普州人梁子英，煮榮州鹽井，數經從洞口，嘗率同輩數人，具三日糗糧，持樺炬入焉。始入，路絶暗，皆狐糞。蝙蝠縱橫。過百餘步，地淨如掃，石上鍾乳下垂如珠纓狀。度半日許，聞水碓聲出於上，蓋嘉陵江也。懼而亟出，終不能窮其源雲。
　　王龍光，字天寵，資州人。入京赴上舍試，過劍州梓潼縣七曲山，謁英顯武烈王廟。(原註：俗呼為張相公廟。)夢一人持牓，正面無姓名，紙背乃有之。又有持席帽蒙其首者。覺而喜，謂士人登第則戴席帽。是歲免省不逮，但補升內舍。次舉當政和八年方登科，已悟紙背之説。時方禁以龍、天、君、玉、王、主等為名字，唱第之日，面賜名寵光，頭上加帽，蓋謂是雲。
　　林孝雍，字天和，明州人。政和七年，貢入辟廱學，將試上舍。林少時嘗預薦書，應免解。或勸其先以免舉試，如不利，則留今貢以待來年，林不聽。同舍生楊公全扣其故，林曰：「吾年甫二十蒙鄉舉，夢對策大廷，坐於西南隅。將出，有小黃門從吾求硯，心頗自負，以為必擢第。訊諸筮人，筮人曰：『君年四十八乃得官，今未也。』吾意殊不平。訖黜於春官，自是連蹇，幾三十年。今春秋四十七矣，當可覬倖，不為再戰地也。」是歲果中選。廷試出，又告公全曰：「試日正坐西南隅，小黃門乞硯，皆如夢中所睹。」三十年前夢，與卜者所言，無毫釐差。
　　宣和六年，諸道進士赴省試者幾萬人。以六侍從典貢舉，其下參詳點檢官又六十員。有旨令過試院外戶，則親書姓名，以防偽入者。既合籍，凡六十一人。主司疑之，悉招考官會坐，一一數之。又審於監門曰：「每一人至，必下馬自書，何容有兩名理！」及取歷閲視，果多其一，曰「宋應辰」。驗諸銓曹，雲中外無有此姓名，始知神物所為。於是主司遍論羣公曰：「宋者，國號，而名為應辰，必造化之中主張是者，考校之際，不可不謹也。」是歲，登第者八百五人，為一代最盛之舉。楊公全居前列，聞之於知舉官王唐翁(綯)雲。
　　資中衙校何氏，有弟好弋射，日持弩挾彈往山中，目之所見，無得免者。嘗蔭大木下，望其顛紅鶴巢甚大，數雛啾啾然。已而其母歸，方憩枝上，銜食向巢立，何生彍弩射之，中其腹。勢且墜，猶忍死引頸吐哺飼其子，乃墜地。何雖無賴，亦為之惻然，卽折棄弓矢，不復射。(六事皆楊公全説。)
　　興仁府乘氏縣豪家傅氏子，歲販羅綺於棣州，因與一倡狎。累年矣，嫗獨不樂，禁止之。倡忿怨自絞死，傅子不知也。一旦，遇之於乘氏曰：「我為養母所虐，不可活，訟於官，得為良人，脫身來相就，君能納我乎？」傅子喜，慮妻妬不容，為築室於外。明年，復往棣州，詢舊游息耗，聞其死，甚駭。然牽於愛，溺於色，迷不省。口語籍籍，妻始得知之，懼其夫以鬼死也。傅有弟頗壯勇，與嫂謀，刻日欲殺之。先具酒殽，使夜飲而伺於外。傅坐室中東偏，婦人居西，坐已定，弟挾刃徑趨西邊，且至，手誤觸燈滅，暗中剚刃而出。暨燭至，則傅子流血洞腋死矣，婦人無所見。縣捕兩人下獄，劾以殺夫及兄，且鞫姦狀，期年不得情。任信孺(古)與諸傅往來，親見其事。府以為疑獄，上諸朝，時宣和七年矣。會京師多故，不暇報，竟不知為如何也。(任信孺説。)
　　邵昱，徐州沛人，從其婦翁任信孺居衢州。紹興丁卯，張巨山舍人(嵲)為郡，端午日競渡，舟舫甚盛，郡人爭往浮石寺前浮橋上觀。昱先與數友入寺，既而獨還，行至橋半道，鐵纜中斷，船皆漂流，橋板片片分拆，在前者數百人盡溺。昱已墜水，覺有物承其足，故項以上不沉。眼界恍惚，見同溺人乍出乍沒，其形已變，或蟹首人身，或人首魚身，或如江豚龜鱉狀。橋柱下數大神，皆長可三丈，執鉞立。又兩大神，從雲端下，其一亦蟹首，一如鬼。神空中語曰：「三百人逐一點過。」顧昱曰：「汝是姓邵人，不合死。」掖而擲之破船上，僅得達岸。既歸，不敢語人。明年，同任公如明州，過餘姚之象亭待潮，乃東登亭上觀題壁。有從後呼者曰：「君不易過得去年水厄，非素積陰德，何以致此！」昱回顧，乃一道人，甚頎偉，著白薴衫，色漆黑。昱曰：「先生豈非同脫此厄乎？何以知我？」其人不答，乃曰：「歲在癸酉，君當有重災，宜百事謹畏。或再相見，可免也。」昱識其異人，卽下拜，纔起，道人已在平地，其行如飛，長髯縹縹，下拂腰股間，遂不見。昱常懼不得免，兢兢自持。至癸酉歲，夢數卒荷轎至，邀入府，如張巨山平生時。行約十數里，天氣陰陰如欲雪。至一大城，有市井，遂舁之入。昱覺非衢州，又憶巨山已謝世，自意其死，甚慘沮。行至廷下，殿上垂簾，聞二人相對語。追者與俱至廊下，一吏持簿書入白，聞主者責怒曰：「何得妄追人！」一人曰：「韓君已得旨了。」吏復下，捧杯水欲噀昱面。傍人止之曰：「不可。如是，將出手不得。」吏無計，遂遣追者送昱回。轎行至深岸，前者足跌。驚寤，已雞唱矣。道人不復再見，昱亦無他。(後九年，昱以任公守宣州差，捧表賀登極補官，改名侃。予親扣其詳如此。)
　　福州寧德人李舒長，字季長。政和初，偕鄉里五人補試京師，共雇一僕曰陳四。僕願而朴，多遲鈍不及事。四人者日日訶責，惟李不然，且時與酒錢慰恤之。既至京，四人皆中春選，李獨遭黜。及秋，始入學，而僕謝去。又二年，李謁告至保康門內，聞有再呼李十一秘校者，回顧，則陳四也。邀李詣食肆，食畢，李亟欲去，陳問故，李曰：「比日窘索，謀鬻少物耳。」陳遺以銀一笏，曰：「姑用之，不必外求也。」越數日，又遇於馬行市中，邀飲於莊樓，告李曰：「觀郎之分不應登第，若學道，當有所得。」李曰：「我不遠數千里游學，須得一官，歸為父母榮，何謂學道？且汝僕隸也，何從知之？」陳曰：「自前歲別後，隨一道人給薪水，道人攜我入崆峒山，授以要法，且使我物色求人。我告以公平生所為，頗有意。今能同一往否？」因口授養生旨訣，皆簡易徑妙。然李卒不肯從。復出銀一笏與之，遂去，絕不再睹。李自是亦無意於世，以表兄余承相(深)恩補官，隱居不仕。嘗游縣之支提山，謁天冠千佛，行深山中，奏溷無水盥手，方折草捼莎，一人在傍，持銅盤盛水以奉之，又執布巾以進。見其手青色，面亦然，不覺顧之笑。青面者亦笑，已而隱不見，蓋山靈所為也。
　　福州余丞相貴盛時，家藏金多，率以銀百鋌為一窖，以土堅覆之，塼蒙其上。余公死，其子待制日章將買田，發其一窖，塼甓甃閉，了無少動，而白金烏有矣。郡有巫，居進酒嶺，能通神，往扣焉。巫曰：「公銀本不失，但以徙土地祠宇，貽神之怒，故藏去耳。若能具牲酒謝過，且設醮作水陸，當可得。然須吾先往講解之，許施銀為香爐及幣帛之屬，後三日宜復來詢可否也。」余氏如期往。巫曰：「神許我矣，可歸取之，然勿負約也。」既歸，復掘地，則所窖宛然具在。始大歎息，卽日賽神，如巫言云。(李季長目睹。)
　　王櫰者，邵武人。赴調京師，過天津橋，遇丐者為人毆擊甚苦。王問之，曰：「負錢五百，久不償我。」王惻然，為以囊中錢代償而去。他日，復至橋上，丐者探懷取一餅餉之，王惡其衣服垢膩，鼻涕垂頤，謝不取。他日又見，拉王訪其家。家乃委巷窮閻，敗席障門，亦具酒果為禮，王復不食。既得官南還，行汴堤上，大風雨作，跬步不可前。望道間小旗亭，亟下車少駐。主人出迎，審其貌，則向丐者也。相見良悅，酌杯酒以進。王念曩日穢污，終不肯飲。其人曰：「天氣苦寒，非酒無以禦，公強為我釂此。」再三持勸，訖不濡吻。其人殊怏怏，乃包果實數種為贈曰：「姑以是別。」王不忍重違，勉受之。上車數步，欲授其僕，覺甚重，啟視之，桃、李、石榴，皆黃金也。方悟為異人，大痛恨，以手搗雙目而哭。丐者又至曰：「此自官人無仙骨耳。去此二十年，當再訪公，勿恨也。」指顧間，酒家與人皆不見。後二十年，以餌丹砂，疽發背死。(三事皆朱漢章説。王嘗為會稽倅，親以事語朱公。)
　　趙良臣者，縉雲人。紹興十五年，與同志肄業於巾子山之僧舍，去城十五里。薄晚還郡中，道間遇婦人，青衣而紅裳，哭甚哀。問其故，曰：「不容於後母，日夕箠楚，不能堪，求死未忍，故哭。」趙曰：「若是，可與我歸乎？」婦人收淚許諾。卽相隨至家，謂其妻曰：「適過田間，見一女無所歸，偶與偕來。吾家正乏使，可以婢妾畜也。」妻亦柔順，無妬志，使呼以入。趙氏素貧，室惟一榻，乃三人共寢。明日，復同盤以食。趙妻謂之曰：「我夜捫汝體，殊冷峭，何也？」婦人不答，而意象慚恚，舍匕箸徑出。趙責妻言之失，起自呼之。妻停食過晝，開戶而視，不見其夫矣。乃告鄰里，相與求索，三日始得之於門外溪傍，半體在水中，半處沙際，已死。同舍生共以其屍歸，竟不曉何怪。或以為魚蛟之精雲。(朱熙載舜咨説。)
　　紹興二十四年正月，沈太虛(虛中)以吏部郎中為省試參詳官。丁夜如廁，既還，書吏篝火先行，至直舍，忽驚仆地，燈即滅。沈大恐，疾聲叫呼。院中人皆已寢，悉起相視，則守舍小胥已縊於梁間，足去地五六尺，蓋非人力可至。有儀鸞老兵曰：「此鬼所為也，幸無遽。」取數卓疊起，徐徐解縛，抉其口，以湯灌之。久而能言曰：「郎中讀程文，夜過半，某與書吏假寐，有自外入青巾布袍如道人狀者，語某曰：『何為在此？』以首門(嚴校：「門」內筆畫不明。)兩旁而去。已而此吏從郎中出戶，某獨坐，其人復來曰：『外間大有好處，無用兀坐也。』攜手偕行，見門外燈燭晶熒，車馬雜沓，與鬨市不異。試探首隙中窺之，但覺門漸窄，眼漸暗，遂冥無所知耳。」明日，默默如癡。沈遣出，經月始復常。(劉共甫親見。)
　　泉州士人陳方石，與知東庭觀道士善。陳嘗檢校村墅，夢至官府，見廷下閲囚訴。有吏大聲曰：「追到泉州道士某。」視之，乃東庭黃冠也。又一吏從旁授以文牘一卷，使讀之。陳不曉其語，獨聞一事云：「某年月日，取常住穀若干斛釀酒。」頃之，讀徹。吏問曰：「是乎？」道士辭服。就取所讀文書包裹之，自頂至踵皆遍，推仆地，一再展轉，化為大水牛。陳驚寤，遽訪道士，正以是夕死。(陳字季野，□進裔孫也。)(嚴校：「野」下一字模糊。)
　　黃汝能，徽州黟人，紹興十七年為臨安北廂官。少子年十七矣，生平不能詩。忽如有物憑依，作詩十數篇，飄飄然有神仙之志，多喜道巫山神女事。汝能羣從中，嘗有一少年子，亦如是以死，心以為慮。密諭之曰：「汝得非於居民家有染著，致妄思若此乎？吾官於斯，苟有一事，則累我矣。」子謝曰：「無之。」它日，與父母對食，徑往籬畔，引首凝睇，若望焉而未至者。母追之還，堅扣其故。答曰：「適有所念耳，無它也。」自是神觀如癡，日甚一日。汝能欲令其甥挈以還鄉，而甥待試成，均未遽去。乃閉之一室，戒數僕晝夜環視之。連夕稍怠，守者微假寐，已失其處。則跪膝於窗下，以衣帶自絞死矣。(程泰之説。)
