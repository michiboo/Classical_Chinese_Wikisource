
夷堅丙志卷第十(十一事)

方氏女
　　婺州浦江方氏女，未適人，為魅所惑。每日過午，則盛飾插花就枕，移兩時乃寤，必酒色著面，喜氣津津然。女兄問其故，曰：「不可言，人世無此樂也。」道士百法治之，反遭困辱，或發其隱慝曰：「汝與某家婦人往來，道行如此，安得敢治我？」或為批頰抵冠，狼狽而出。近縣巫術聞之，皆莫敢至。其家掃室焚香，具為訴牒，遣僕如貴溪，告於龍虎山張天師。僕至彼之日，女在堂上，見兩黃衣卒來追己，初猶不肯行，卒曰：「娘子無所苦，纔對事畢卽歸矣。」遂隨以去。凡所經途，皆平日所識，俄至東嶽行祠，引入小殿下，殿正北向。主者命呼女升殿，女竊視其服，紫袍紅鞓帶佩魚，全如今侍從之服。戒之曰：「汝為山魈繳繞，曲折吾已盡知，但當直述，將釋汝。」初，女被祟時，實其亡叔為媒妁，是日先在庭下，瞬目招女，使勿言。女竟隱其事，但説魅情狀及所與飲狎者。主者判云：「元惡及其黨十人皆杖脊遠配，永不放還而不刺面。餘五六十人亦杖臀編管。」傳囚決遣，與世間不少異。又敕兩卒送女還。時家人見女僕地，踰兩時，口眼皆閉，抉齒灌藥，施鍼灼艾，俱不省，但四體不冷，知其非死也。僕歸云：「既投狀，天師判送東嶽，限一時內結絶，故神速如此。」自是女平安如常。踰年而嫁，則猶處子云。

高教授
　　鄉人高遹，字廣聲，為秦昌時壻，居於會稽外邑，與詹道子(亢宗)友善。紹興辛已，淮上受兵，遹入城，舍於詹氏，與館客陳確日同處，相得甚歡。隆興二年，遹為太學録，確夫婦同夢遹來，而身絶短小。確語妻曰：「不見高廣聲才數月，一何短如此？」俄相隨入臥內，妻慍曰：「高教授當識道理，何為至吾牀闥間？」逐之，不見，遂驚寤。明日以告道子，時遹已病困，道子方以為憂，聞其事，良不懌，是夕而訃至。明年，確妻復夢人舁柩入門，問之，曰：「高官人也。」覺而語確，確心知遹之來為己子，□(陸本作「預」。)戒產具，卽日得一男。(右二事皆詹道子説。)

掠剩大夫
　　揚州節度推官沈君，(原註：失其名及鄉里。)居官頗強直，通判饒惠卿尤知之。惠卿受代歸臨川，一府僚屬出祖於瓜洲。前一夕，沈聞書窗外人語曰：「君明日祿盡馬絶。」為妻子言，愀然不樂。明日，將上馬，厥子牽衣止之，沈曰：「饒通判相與甚厚，方為千里別，安得不送？」策馬徑行。所乘馬蓋借於軍中者，惡甚。始出城，奔而墜，足絓［革豋］間，不可脫，馳四十里，及瓜洲方止。馭吏追及之，則面目俱敗，血肉模糊，不可辨識。舁歸舍，氣息殜殜，經一日而絶。惠卿憐其以已死，賻錢二十萬。郡遣夫力十餘輩護柩歸，諸人在道相顧，如體挾冰霜，或時稍怠，則頭輒痛，類有物擊之。兩旁行者皆見一緑袍官人坐柩上，執梃而左右顧，至家乃已。後歲餘，其妻閻氏白晝見旗幟奄冉行空中，一人跨白馬跕躞而下，至則沈也，相慰拊良久。又徧呼諸子，誨以讀書耕稼之務，曰：「吾今為掠剩大夫，□(葉本作「職」。)業雄盛，無憶我。」翩然而去，自是不復來。閻氏之弟榕傳其事。

生肉勸酒
　　南豐曾氏為臨川李氏壻，初親迎時，舅母張氏送之，逼歲求歸，李氏置酒餞別。張歸而慍曰：「我在李家十數日，蒙渠主禮不為薄，但臨行時，忽以生肉勸酒，使我心惡不可堪。」人問其狀，曰：「羊一槃，豬一槃，鴨、雞各一槃，凡四品槃，各四巨楪，皆生物也。飣餖雖豐，豈復可食？」家人亦皆咄咄曰：「不謂李官人家野陋乃如此。」村婦鄧八嫂，實從張為客，私語人曰：「安得是事，縣君豈別有所睹乎？」張之夫先為光化軍司理，不挈家行。久之，得訃雲死矣。後其子歸，乃言以去臘未盡三日死，死之日，同僚隨土俗具祭，用生物四大槃，其器皿名物，悉與張所見同。蓋張從李氏歸時，司理君始死受奠。千里影響，符契若是，異哉！異哉！(右二事皆李德遠説。)

黃法師醮
　　魏道弼參政夫人趙氏，紹興二十一年十月十六日以病亡。至四七日，女壻胡長文(元質)延洞真法師黃在中設九幽醮，影響所接，報應殊偉，魏公敬異之。及五七日，復命主黃籙醮。先三日，招魂入浴。幼子叔介，年十二歲，以念母之切，願自入室持幡伺視。既入，慟哭，云：「母自白幡下，坐椅上，垂足入浴盆，左右掛所著衣。正舉首相顧，忽焉不見，所以哀泣。」已而迎魂至東偏靈位。黃師見夫人在坐，叔介至前，卽仆地曰：「媽媽在此，家婢小奴先因病腫死，亦從而至。」語言甚久。黃慮鬼氣傷兒神，乃布氣吹其面，取湯一杯令飲。卽醒，云：「適往市門下看迎仙女，見數十人衣金錦袍，擁一轎，四角皆金鳳，口銜金絲毬，二仙童行前，捧金香爐唾壺。到吾家門，仙女出轎，見先生再拜請符。才得符，收置袖間，卻乘金毛羚羊，二童導而去，遂覺。」蓋所見者，乃是夕壇上所供神虎堂追召魂魄者也。時已五鼓，方就睡，又夢入大門，將軍長丈許，金甲青鞾，引而行。殿上人服青服，戴青冠，執青圭，坐龍椅上，雲太一救苦天尊也，聞呼第二曹請九天司命第□(葉本作「一」。)主者同坐。俄空中青雲起，玉女數百，捧紅(葉本作「黃」。)幡幢，迎上清宮第六位至，共食仙果。叔介前觀之，為異鬼如師子形者逼逐令去，將軍叱曰：「救苦天尊請來對罪，安得輒逐！」命獄卒碎(葉本無「碎」字。)斫之。左右天仙無數，嬉戲自如。或戴碎玉花冠，動搖有聲，雲是狼茫冠，上天真宰下降檢察地獄。將軍曰：「三界各有體，天界逍遙自在，故多快樂；人世務禮法，故尚恭敬謙遜；地府治人罪，故尚威猛。正自不同。」又聞呼都案判官追在獄囚列廷下，約萬人，皆荷鐵校。傳呼引第十人，直符使乘雲持牒下取，牒闊可二尺，長袤丈，徑至地，挾此人同上雲去。其餘火輪銅柱、銅狗鐵蛇，鍛治於前，楚毒備極。三人著公服在其中，將軍曰：「一為臨政酷虐，二為事父不孝，三為作監官不廉。監官乃吾弟，曾任潭州稅官，盜用公家錢而逃，至今在獄。而酷虐者獲罪尤重。」叔介問：「如何可救？」曰：「除是轉九天生神章一萬遍，卽可救拔。」又引至鑊湯、碚石、矞律等獄縱觀諸囚。叔介言：「敢問將軍何姓？」曰：「舊在人間姓王，此問無姓。每見世人設水陸，請地府諸司，稱崔判官、李判官之類，皆不肯赴，不若只稱第幾司、第幾案判官便了。」又曰：「吾得一幕次甚窄，身卻不在彼，常在壇上聽指揮，不敢離一步，便一兩字亦從吾手中過，然後奏上。吾一看三清，二看法師至誠，便是喫一盞白湯，也奏去。只為排得幕次不是，左右多有穢觸。又黃衣人炷香，衣服不潔，負水人身體腥穢，一青衫小兒抱嬰孩來天尊位前戲狎，天尊怒，皆追來枷了。青詞甚好，宣開地獄，赦亦至誠，特以判官聲雄，道字不真，有一字讀作『潭』字，數人猜不出，天尊、主者皆怒。已而辨之，乃『濤』字也。主者白：『請放六人。』判官密言赦文不明白，再墮其四，只赦兩人，其一則趙氏也。」將軍曰：「汝父常誚汝懶惰不讀書，我教汝聰明。」呪云：「無礙無遮廣聰明，矞律莎訶無緊揭。」又聰明偈云：「大廣天地無礙遮，三界遲奇比江海。一磨二磨轉不覺，才管一覺無礙空。」戒令勿泄，每遇節序，焚香默誦百過。且謂人心如鏡，須管常磨，勿令塵染汙，自然聰明。又言：「吾一身五職：第一，三天門下引進主者；第二，黃先生主掌文字；第三，自然山主；第四，監灰河主；第五，職事微，不可説。」遂引叔介至灰河。無罪者過橋，業重者解其下服，著度河褌，由河中過。岸上大枯木數株，鬼卒以所脫衣掛於上，續以車載從橋行，衣上各書姓名，窺其一標雲「屠氏十娘」。叔介臨欲歸，拜將軍曰：「自到冥間，荷將軍慈顧。」答曰：「汝何所謝，吾實當謝汝。憶昔嘗與汝同官，曾緣公累，賴汝調護得免，至今不忘。今歸時，凡此中所見所説，盡為人道之，使知省戒，無得隱情。」揖別而行，望其家已近，母在一室塗澤畢，令引至壇，對曰：「黃先生不許孝子登壇。」母乃獨登(上二字葉本作「強」。)之，徧禮列位，詣黃君幕前，焚香拜曰：「謝救苦黃法師。」便冉冉翔空，回首言：「宿世寃家皆得解脫，汝勿復悲惱。」令從者取盂水噀叔介面，仍叱之，遂寤。天方明，自寢至覺僅數刻，而所經歷聞見連日言之不能盡。魏公以其事物色之，蓋醮筵置龍虎堂於四廂，偪近外庖，往來暄雜，炷香者乃老卒，而汲水一兵患疥癆，圃中兒每敖戲聖位前，皆符其語。乃告白龍虎神，徙位於靜處，而易執事者，禁兒勿得至。又考所謂「潭」字之誤，蓋詞文舊語內云：「或死於水濤之中。」道童書「濤」為「淘」，以唾潤指，揩作「濤」字，不甚明了，故讀者誤焉。魏公自作記五千言，今摭取其大要如此。

朱新仲夢
　　朱新仲待制(翌)，紹興二十八年守嚴州，夢至大山下，左右指云：「崑山也。」未幾，徙宣州。宣城獻地圖，有鄉名「崑山」者，謂前夢已應。又一嵗，徙平江，崑山正其屬縣。在平江日，夢典謁報洪內翰來，亟出迎，則予仲兄也，時自翰林學士奉祠居鄉里。既坐，乃居東道，覺而異之。不兩月，新仲罷□，(陸本作「去」。)仲兄實踵其後雲。

常熟圬者
　　中大夫吳溫彥，德州人，累為郡守，後居平江之常熟縣。建第方成，每夕必夢七人，衣白衣，自屋脊而下。以告家人，莫曉何祥也。未幾，得疾不起。其子欲驗物怪，命役夫升屋，撤瓦遍觀，得紙人七枚於其中，乃圬者以傭直不滿志，故為厭勝之術，以禍主人。時王顯道(喚)為郡守，聞之，盡捕羣匠送獄，皆杖脊配遠州。吳人之俗，每覆瓦時，雖盛暑，亦遣子弟親登其上臨視，蓋懼此也。吳君北人，不知此，故墮其邪計。

茶肆民子
　　乾道五年六月，平江茶肆民家失其十嵗兒，父母連日出求訪，但留幼女守舍。一黃衣卒來啜茶，告云：「爾家幾郎使我寄語，早晚當附木栰還家。」女喜，祈客少駐，以俟父母歸，堅不可，臨去又云：「明日幾郎自別寄信來。」遂去。迨暮，父母歸，女具道其故，莫測所以然，而憂其非吉語也。明旦，外傳有浮屍在昇平橋河岸木栰側，奔往視之，乃所失子。傍人言，頃年一急足溺於此，則民女所見，殆其鬼乎！


樂橋妖
　　平江樂橋民家女，既嫁，每夕為妖物所擾，母念之切，乃與同榻臥，將伺察之。財日暮，則一人從地踴起，垂兩髻於背，紅繻弈然，大聲如疾雷，地亦隨合，凡數夕如是。以告其夫，夫穿地覔之，僅二尺許，得一銅鈴，以紅帶繫其鼻。始憶數年前朝廷申嚴銅禁，故瘞鈴土中，久而忘之矣。卽擊碎棄之，女疾遂愈。(右四事皆朱似叔召説。)

劉景文
　　承議郎任隨成，劉景文(季孫)甥也。言景文知忻州時，每數日輒一謁晉文公祠，至必與神偶語移時乃出。神亦時時入郡，郡吏見景文閉閤與客語，則神至也。他日，於廣坐中謂一曹掾曰：「天帝當來召君，君卽去，吾且繼往。」坐客相視失色。未幾，掾果無疾而逝，景文亦相繼亡。經夕，蹶然復甦，索筆作三詩，詩成，語家人曰：「吾今掌事雷部中，不復為世間人矣。」瞑目竟死。其一章云：「中宮在天半，其上乃吾家。紛紛鸞鳳舞，往往芝朮華。揮手謝世人，竦身入雲霞。公暇詠天海，我非世人譁。」二章云：「仙都非世間，天神繞樓殿。
高低霞霧勻，左右虯龍徧。雲車山嶽聳，風顰天地擅。(原本字形不全，今從陸本補。)從茲得舊渥，萬動毫端變。」其三云：「從來英傑□(葉本作「自」。)消磨，好笑人□事更多。艮上巽中為進發，□(陸本作「一」。)車安穩渡銀河。」
其語皆不可曉。予案《東坡集》，景文為隰州守以沒，此雲忻州，恐非。何薳《春渚記聞》云：「景文夢為文公之代而卒。」其説不同。坡公稱景文詩句云：「四海共知霜鬢滿，重陽曾插菊花無。」其清警如此。今三詩乃爾，生死之隔，一至是乎？

雍熙婦人詞
　　姑蘇雍熙寺，每月夜向半，常有婦人往來廊廡間，歌小詞，且笑且歎，聞者就之，輒不見。其詞云：「滿目江山憶舊游，汀洲花草弄春柔，長亭檥住木蘭舟。好夢易隨流水去，芳心空逐曉雲愁，行人莫上望京樓。」好事者往往録藏之。士子慕容嵓卿見而驚曰：「此予亡妻所為，外人無知者，君何從得之？」客告之故，嵓卿悲歎。此寺蓋其旅櫬所在也。(右二事皆見周紫芝少隱《竹坡詩話》。)
