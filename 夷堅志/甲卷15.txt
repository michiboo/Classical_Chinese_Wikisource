
　　薛度，紹興初為夔路提刑司檢法官，官舍在恭州。其妻病，召醫者劉太初療之，不效以死。移時復開目，問醫姓名鄉里甚詳，已而竟死。後數年，劉徙居荊南，白晝有緋衣婦人蒙首入門，雲有疾求治。劉不在家，家人以實告。婦人徑入，及中堂端坐以待。或發其首幕，逎一髑髏，驚呼間遂不見。劉自是醫道浸衰，家日貧悴。時薛君為潭之衡山宰，聞其事，泣曰：「吾妻也。」
　　邕州守臣兼經略都監，每歲至橫山寨與交人互市。紹興二十三年，趙願為守，至寨市馬。蠻千餘人，往來憧憧為過，二民行省地中為所殺，掠同行一婦人以去，願不能捕詰。明日，天無雲，雷震一聲，隕二蠻於地，屍一仰一俯，正如二民死時狀。蠻酋恐懼，訪知其事，即送婦人還邕。(劉襄子思説。)
　　果州馬仙姑者，以女子得道。嘗為一亡賴道人醉以藥酒而淫之，後忽忽如狂。靖康元年閏十一月二十五日，衣衰麻杖絰，哭於市曰：「今日天帝死，吾為行服。」市人皆唾罵逐之。後聞京師以是日失守。(楊朴公全説，時為工曹掾。)
　　閬州僧陳尊者，居常落拓如狂，而言事多先見，人莫能測。紹興元年四月十四日，忽衣衰麻，望譙門大哭。或曰：「此州治也，何得爾！」曰：「今日佛下世，故哭。」聞者皆以為誕。逾月而奉隆祐遺誥。其哭之日，乃上仙日也。(外舅説。)
　　賈思誠，字彥孚，紹興十七年為夔州帥。夢受命責官，廄卒挾馬來迎，臨欲攬轡，細視馬有十三足，歎異而覺。明日，背疽發，十三日死。賈生於庚午，近馬禍雲。(張達説。)
　　衡山縣西北淨居巖，有蛟窟於中。僧宗譽初至，樂其幽閴。謀結庵，為婦人數出擾，不敢留，避諸嶽寺。紹興十一年，僧善同來居之，纔草屋數間。游僧妙印在他舍，婦人來與合，自腰以下即冷如冰，數日死。行者祖淵采木於山後，迷不還，凡五日，求得於老虎巖中，云：「一婦人令住此，今出求果餌以飼我。」巖口甚窄，僅容人身，而其中頗廣，蓋蛟所穴也。祖淵歸亦病，是年四月幾望，風雨暴至，遍山皆黑，電雷掣旋屋外。善同素不睡，宴坐龕中。夜且半，起明燈，聞聲出龕下，如鼓鞴然，視之，乃巨蟒蟠結數匝，尾猶在戶外，善同呼眾僧以杖擊去，既去復回，又擊之，始趨入石罅，未及而震死。山水大至，衝室屋太半，已而月星粲然。明旦，視死蟒，長二丈許，圍數尺，體皆黑方花紋。祖淵即日發狂，嗟惜數月，亦死。前後僧僕為所殺者凡八人。向時每夜山輒昏昧，雖月出亦然。自蟒死，夜色始明。今有屋數十間，僧十輩雲。(善同説。)
　　張虞卿者，文定公齊賢裔孫。居西京伊陽縣小水鎮，得古瓦瓶於土中，色甚黑，頗愛之，置書室養花。方冬極寒，一夕忘去水，意為凍裂。明日視(上六字原闕，從葉本補。)之，凡他物有水者皆凍，獨此瓶不然，異之。試注(上二字原闕，從葉本補。)以湯，終日不冷。張或與客出郊，置瓶於篋，傾水瀹茗，皆如新沸者。自是始知秘惜。後為醉僕觸碎，視其中，與常陶器等，但夾底厚幾二寸，有鬼執火以燎，刻畫甚精，無人能識其為何時物也。
　　鄧州晁氏，大族也。相傳云：自漢以來居南陽，劉先主嘗從貸錢數萬緡，諸葛孔明作保立券，(明鈔本多「今券」二字。)猶存其家。建炎二年，鄧民(明鈔本作「邑」。)殘於胡兵，或俘或死。晁氏男女數百人，皆囚以北，至汾州青灰山，為紅巾邵伯邀擊，(明鈔本多一「胡」字。)盡失所掠而去。晁安宅之妻某氏，並其女及乳母，皆為邵之黨王生所得。張丞相宣撫陜蜀，邵舉軍來降，王生為右軍小將，與晁婦同處於閬中。閬有靈顯王廟，婦與乳嫗以月二日往焚香。嫗視道上一丐者病，(葉本多一「目」字。)以敝紙自蔽，形容甚悴。諦觀之，以告婦曰：「有丐者，絕類吾十一郎。」遣詢其鄉里姓行，(明鈔本作「名」。)果安宅也。婦色不動，令嫗持金釵與之，約十六日復會，且戒無易服。及期相見，又與金二兩，曰：「以其半詣宣撫司投牒，其半買舟置某所以待我。」安宅既通訴，宣撫下軍吏逮王生。會王出獵，婦攜已所有直數千緡，與嫗及女赴安宅舟，順流而下。王生家貲巨萬，一錢不取也。王晚歸不見其妻，而追牒又至，視室中之藏皆在，喟然曰：「素聞渠為晁家婦，今往從其夫，理之常也。」了不以介(明鈔本作「為」。)意。晁氏夫婦離而復合如初。婦人不忘故夫於丐中，求之古烈女可也，惜逸其姓氏。王雖武夫，蓋亦知義理可喜者。
　　唐州方城縣典吏張三之妻，本倡也，凶暴殘虐。婢使小過，輒以錢縋其髮，使相觸有聲。稍怠，則杖之。或以針籤爪，使爬土。或置諸布囊，以錐刺之。凡殺數妾，夫畏之，不敢言。後殺其子婦，婦家詣縣訴，縣檄尉檢屍。小婢出呼曰：「牀下又有死者，可併驗也。」獄具，以倡非正堂，與平人相殺等，屍於唐州市。張自是亦病，左支皆廢，涕淚出不禁，以首就桉始得食，三年而死。既葬，為野犬齧墓，揭棺銜首，擲之縣門外而去。(三事皆妻叔張宗一貫道説。)
　　方城民王三，善捕蛇。每至人門，則能知其家蛇多少，見在某處。有為害者，取食之，人目為蛇王三。方城令得一蛇，召之使食，為爪所傷，抉二齒。近村民苦毒蟒出沒為害，醵金十萬，命王作法以捕。王畫地為三溝，語人曰：「若是常蛇，越一溝即死，極不過(明鈔本多一「踰」字。)二。如能歷三溝，則我反為所噬矣。」既而蛇徑前，無所畏，欲就王。王甚窘，亟脫袴中裂之。蛇分為兩，死焉。嘗適麥陂村，謂富室曰：「君家有巨黑蛇，方旺財，不宜取。」富室欲驗其言，強使取之。王書片紙，命其人投於廚後牆左角小穴，呼曰「蛇王三喚汝」。即急走，勿反顧，恐傷汝。其人不信，投紙畢，少留(上二字葉本作「徘徊」。)觀之，則巨黑蛇已出。其人驚仆。蛇從旁徑出至王所，王袖之而行。其家自是果破。(上二字葉本作「漸敗」。)予婦家居麥陂，數呼之。至建炎盜起，不知所終。或以為蛇精雲。
　　永州通判廳軍員毛景，得奇疾，每語，喉中輒有物作聲相應。有道人教令學誦本草藥名，至「藍」而默然。遂取藍捩汁飲之。少頃，嘔出肉塊，長二寸餘，人形悉具。劉襄子思為永倅，景正被疾，踰年親見其愈。予記前書載應聲蟲因服雷丸而止，與此相類。
　　辛企李(次膺)，紹興八年，自右正言出為湖南提刑。舟到武昌，大將岳飛來江亭通謁，辛以道上不見賓客為解，(葉本作「辭」。)岳不肯去。良久，不獲已，見之。即欲以明日具食，意殊懇切，不得辭。既宴，酒三行，延辛入小閤，盡出平生所被宸翰，凡數百紙，具言眷遇之渥。執辛手曰：「前夕夢為棘寺逮對獄，獄吏曰：『辛中丞被旨推勘。』驚寤，遍體流汗。方疑懼不敢以告人，而津吏報公至。公自諫官補外，他日必為獨坐，飛或不幸下獄，願公救護之。」辛悚然不知所對。纔罷酒，即解維。後數年，飛罷副樞奉朝請，故部將王貴迎時相意，告其謀叛，繫大理獄，命新除御史中丞何伯壽(鑄)治其事。方悟昨夢，乃新中丞也。何公後辭避不就，乃以付万俟丞相雲。(二事劉襄子思説。)
　　紹興十年春，樂平人馬元益赴大理寺監門，與婢意奴俱行，至上饒道中，同謁一神祠丐福。是歲六月，婢夢與馬至所謁祠下，有親事官數輩傳呼曰：「大卿請。」指前高樓云：「大卿在彼宰豬為慶，會召寮屬。」明日，馬以語寺卿周三畏，意建亥之月，當有遷(葉本作「陞」。)陟。明年冬，寺中作制院鞫岳飛，遇夜，周卿往往間行至鞫所。一夕月微明，見古木下一物，似豕而角，周疑駭卻步。此物徐行，往(葉本作「入」。)獄旁小祠而隱。經數夕，復往，月甚明，又見前怪。首上有片紙書「發」字。周謂獄成當有恩渥，既而聞岳之門僧惠清言：「岳微時居相臺，為市游徼，有舒翁者善相人，見岳必烹茶設饌，嘗密謂之曰：『君乃豬精也。精靈在人間，必有異事，它日當為朝廷握十萬之師，建功立業，位至三公。然豬之為物，未有善終，必為人屠宰。君如得志，宜早退步也。』岳笑，不以為然。至是方驗。」(元益説。)
　　紹聖中，有僧游天台，迷失道，入越州新昌縣沃焦山上，遇大佛剎，寂無人聲，頗歎叢林之整肅如此。既登堂，望(葉本多「見有」二字。)官吏治事甚嚴，疑深山中不應爾，徐入法堂，過屋兩重，始見長老數人，相對默坐。僧前欲問訊，搖手止之，不敢問，卻下僧堂，側立以視。有頃，聞：「請第一員長老升堂。」其人號泣就坐。紫衣金章者立於前。瞬息間，火從坐者體中起，延燒其身，並及金紫者，不留遺燼。次第升堂，周而復始。僧問吏何為？吏言：「平生無戒業，妄作住持人，謗佛正法，故受此報。金紫者，請主也。」僧懼，亟出。至山腰，逢數卒驅一老婦人，髣髴認(明鈔本無「認」字。)其母，回首留顧。老婦呼曰：「以汝平日妄談般若，累我至是。」其行甚遽，不得復(葉本作「敘」。)語。僧下山覓路，問居人：「此山何寺？」曰：「路絕人行，(明鈔本作「稀」。)安得有寺？」指別路示之云：「此去天台道也。」問其日，則已三宿矣。不復東遊，徑還家，母已死。時播傳此事，長老退居者數人。關子東、強幼安皆作文以記。
　　藍喬，字子升，循州龍川人。母陳氏無子，禱羅浮山而孕。及期，夢仙鶴集其居，是夕生喬，室有異光。年十二已能為詩文。有相者謂陳曰：「爾子有奇骨，仕宦當至將相，學道必為神仙。」喬曰：「將相不足為，乃所願則輕舉耳。」自是求道書讀之，患獨學無師友，因辭母，之江淮，抵京師。七年而歸，語母曰：「兒本漂然江湖，所以復反者，念母故也。」瓢中出丹一粒餽焉，曰：「服之可長年無疾。」留歲餘，復有所往，以黃金數斤遺母曰：「是真氣噓冶所成。母寶用之，兒不歸矣。」潮人吳子野遇之於京師，方大暑，同登汴橋買瓜。喬曰：「塵埃汙吾瓜，當於水中噉耳。」自擲於河。吳注目以視，時時有瓜皮浮出水面，齕跡儼然。至夜不出。吳往候其邸，則已酣寢，鼻間氣如雷。徐開目云：「波中待子食瓜，久之不至，何也？」吳始知喬已得道，再拜愧謝，遂與執爨。後游洛陽，布衣百結，每入酒肆，輒飲數斗，常置紙百番於足下，令人片片拽之，無一破者，蓋身輕乃爾。語人曰：「吾羅浮仙人也，由此升天矣。」一日，貨藥郊外，復置紙足底，令觀者取之。紙盡足浮。風雲翛翛，躡而上征。仙鶴成羣，自南來迎，望之隱然。歷歷聞空中笙簫音，猶長吟李太白詩云：「下窺夫子不可及，矯首相思空斷腸。」母壽九十七而終，葬之日，樵枚者聞墟墓間哭聲，識者知其來歸雲。(英州人鄭總作傳。)
　　衢州江山縣士人毛璿，當舍法時，在學校，以不能治生，家事堙替，議鬻居屋，未及售。晨起，見亡祖父母、父母四人列坐廳上，衣冠容貌，不殊生人。璿驚拜問曰：「去世已久，安得至此？」皆不答。惟父曰：「見汝無好情況。」因仰視屋太息曰：「汝前程尚遠，可寬心。」璿問：「地獄如何？」父曰：「有罪始入耳。吾無罪，當受生，但資次未到。」曰：「既未有所歸，還只在墳墓否？」曰：「不然。日間東來西去閑遊，惟夜間不可説。近日汝預葉氏墦間祭，我亦在彼。」指門外五通神曰：「神力甚大，閑野之鬼不可入。」又指所事真武曰：「謹事之，死後不入獄，便詣北斗下為弟子。」璿曰：「大人且在是，當呼大兄來。」父止之曰：「我腳頭緊，便去矣。」令璿入門，數人皆下庭中，向空飛去，如鳥鵲然，直上不見。璿方悵望，而一僕自外至。蓋不欲與生人接，所以亟去也。
　　方典，字大常，莆田人。累舉進士不第，術者多言其無祿。同縣人劉仲敏為泉州同安宰，典之兄與為丞。劉謂與曰：「賢弟不應得官，若罷舉，庶可延數年之命。」與不信也。紹興十五年，典試南宮，劉又諫其勿行，典不聽，是歲擢第。牓至同安，與持往誚劉，劉曰：「一第未足喜，恐不能得祿耳。」典調晉江尉，歸待次之。明年，莆中春試，諸生例以寄居同教官考校，郡以命典。既入院，日獲□□(陸本作「餐錢」。)千餘，旬日間，所得盈萬錢，暴卒於院。(陳應求説。)
