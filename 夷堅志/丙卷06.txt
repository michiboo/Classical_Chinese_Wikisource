
夷堅丙志卷第六(十四事)

范子珉
　　處州道士范子珉，嗜酒落魄。初自雁蕩游天台，至會稽，中道得異石，寶之，賞玩不去手。後為同行道士竊去，遂若有所失，語多不倫，談人意外事，時時奇中。獨善畫，為人作煙江寒林，深入妙品，而牛最工，浙東人以故呼為「范牛」。但好弄溷穢，或匊於手，或濡以衣，或置冠髻間，或以污神祠道佛象，或染指作字書人家牕壁，然不覺有穢氣。從人乞錢米，先以若干語之，如數卽受，或多或少皆棄去不取，其所得亦多投廁中。青田縣吏留光死，家貧未能葬，槀殯於城隍祠前。次年，冢為雨所壞，露棺一角。范過其旁，取瓦礫敲之曰：「勿悲惱，更三日有親人伴汝矣！」時光弟矩亦為吏，果以後三日暴死。諸子幼，羣胥為葬於光冢之側雲。遂昌葉道士，結菴山間，范謁之，中塗失路。遇葉之僕，問津焉。僕畏其擾也，紿曰：「左。」左乃山窮絶處，非人所行。范知之，舉手指僕曰：「汝卻從此去。」乃由他路詣菴中。葉欲具食，而俟僕不至，范告之故，葉自往尋。僕正危坐大石上，神氣如癡，呼問之始醒，言曰：「適不合欺范先生。先生指令從此去，卽覺有物牽引以行，茫如醉夢。非尊師見呼，不可還矣。」葉亦懼，令僕謝罪焉。後至婺州赤松觀，見觀中人無所不狎侮。每飲必斗餘，買牛肉就道室煮食，醉飽卽臥，已則遺糞滿地，徐徐起，引手匊弄，以十指印壁上，一室皆滿。房內人悉捨去，無敢與校，但伺其出，汲水凈滌之而已。唯陳樂天惡之，時對眾咄罵。范笑且怒曰：「汝乃敢毀我。」趨詣三清殿下再拜，呫囁有禱，拂衣出。過兩日，樂天無疾死。以是黃冠益謹事之。觀前橫小溪，往來病涉。道士姓施者，與弟子一人捐橐中錢為石橋。工役已具，范曰：「勿為此橋，君將不利。」施君曰：「吾以私錢為濟眾事，何不可之有？」卒為之。范亦不強止，笑謂之曰：「如此亦大好。我恰有紅合子兩箇，將持贈君，以助費。」施敬謝曰：「諾。」不知何物也。他日復至，無所攜，施以為請，曰：「吾既許子矣，必不妄言。」後三月，橋成，二道士繼死，匠師輿兩紅棺以殮雲。太尉成閔責居婺，范嘗往謁。外報潘承宣來，閔將出迎，范曰：「勿見此人，恐公家不免。」閔有子娶秦國大長公主女，潘之妹也。以昏姻之故，竟延入坐。范曰：「禍作矣！禍作矣！急買紙錢，取公夫婦衣來，我為爾解祟。」既具，范焚香誦呪，並衣與紙同焚之。居亡何，秦國薨，閔與夫人往弔，俱得疾。夫人在素幃裹風涎暴作(此句疑有誤字。)冥不知人。閔泄利交下，殊困怠，強舁以歸，未幾平安。而夫人經年僅小愈。乃知元索衣時，侍婢但以閔兩袴往，非夫人者也。乾道二年，錢竽為縉雲守，范自衢往訪之，曰：「負公畫四軸，故來相償，畢則行矣。」畫成，儼然就逝。將殮，得片紙於席間，書曰：「庚申日天地詔范子珉。」蓋其亡日也。(陳天與説。)

紅奴兒
　　池州青陽主簿斛世將，官滿還臨安。縣人劉祿事者，亦赴調，寓於它館。斛過之共飯，飯才罷，又欲同詣肆啜湯餅，劉曰：「食方下咽，勢不能卽飢，(陸本作「飲」。)君盍還邸小憩，吾徐往相就矣。」斛去移時，劉往訪之，已病臥牀上，望見劉，悲淚如雨，良久言曰：「吾死期至矣。適從君所歸，穿抱劍營街，未畢，逢一婦人，呼語曰：『君向與我約，如何始以不娶欺我，既而背之？我病，君略不相視，天地間豈有忍人如君比者？今事已爾，我亦不復雲。但君亦且得病，病狀殊類我。我雖在此，必不往視君，君勉之。』遂別去。吾行數步，思之，蓋昔時所與游倡女紅奴兒者，其死三年矣。吾心惘然，迨反舍，意緒良不佳。疾勢已然，當不能起，奈何？奈何？」劉為作粥煮藥，至暮乃歸邸。後七日果死。其黨能談其往事者，雲曲折病狀，皆與鬼言合。蓋索買湯餅之時，魂已去幹矣。時乾道二年。(韓彥端説。)

孫拱家猴
　　秀州魏塘鎮孫拱家養一猴，數年矣。拱妻顧氏嘗晚步門外橋上，呼小童牽至前，猴趨挽顧衣，為欲淫之狀。顧怒，命僕痛箠之數十，遂歸。迨夜，聞室內牕櫺動搖有聲，謂盜至，起覘之。忽兩毛手自牖執其臂，驚悸大叫，隨卽仆絶。家人聞之盡起，張燈出視，正見猴踞於外，猶堅持臂不肯釋，擊以杖乃退。顧昏然不知人，抉齒灌藥，扶救竟夕，乃甦。方事急時，不暇縛猴，猴得脫走，登木跳踉不可奈。孫氏集其鄰，繞村追躡，射殺之，凡三日乃定。

桃源圖
　　縉雲人劉甫通判成都日，遇異人揖於道左，攜一籃，中貯二板，堅勁如鐵。言：「能刻桃源景物，恨未有所屬也。吾視君可受其一。」甫喜，延入官舍。異人求一室獨居，索斗酒，引滿入室。須臾，出板示甫，圖已成，樓閣人物，細如絲髮，儼然可睹。女仙七十二，各執樂具。知音者案之，乃霓裳法曲全部也。其押案節奏，舞蹈行綴，皆中音會。一漁翁檥舟岸傍。位置規模，雕刻之精，雖世間工畫善巧者所不能到。同時為倅者，亦欲得其一，初不閉拒，卽詣之，所需如前。刻纔半，板忽碎裂，遂失其人所在。時天聖中也。劉氏世傳寶之，建炎之亂，逸於民間，今為毗陵胡氏所有。郡士孫希記之云：「淵明所志桃源事，止言桃花夾岸，中無雜木。種作男女衣著，悉如外人。黃髮垂髫，怡然自樂。今是圖乃有臺殿，如仙宮佛國，又無桃林，與記頗異。疑異人所見，與世所傳不同。或神仙方外之事，不可以常理度也。」予嘗見墨本，悉如上説，豈非仙家境界，別有所謂桃源者乎！

李秀才
　　李綸居福州，好與方外人處。嵩山李秀才者，不知從何來，一見合意，卽留館門下。且數月，其人尚氣不檢，嘗歐人折齒，捕録送府。綸為言於府帥薛公弼，得免。他日，又歐人。綸責數之甚至，自是不復出。一日，天正寒，李生素不擁爐，忽索火，邀綸共坐，謂綸曰：「君好尚爐鼎，亦有得乎？」顧其僕，取烝餅來。餅至，則細嚼，吐其滓為四，以擦鐵箸，投火中。少焉紅焰騰上，挾而擲之地，箸中斷，既成白金矣。綸驚愕，因言：「頃嘗得小郗先生所呵石烝餅。」生笑曰：「此不足為也，吾當以黃者贈君。」綸大喜，而未敢言。子詵之，甫數歲，家人教之拜，使求戲術。生脫詵之銀扼臂，塗以津，亦置火中。及取出，其一純為黃金，一變其半。廷下黃菊已槁，詵之折一枝，請為戲。噓呵少頃，亦成金花。後數日，綸請所謂黃餅者，生曰：「君貪心如許，何由能成道？姑以紅者示君。」取一餅，持刀中分之，噓其半邊，裹以紙。良久出視，已成丹砂，牆壁稜稜，光明可監。又索水銀兩器，飲其一，竦身距躍，珠星從毛竅間踴出，的礫滿地，堅凝可掃。復以一器漱齒，隨卽吐之，皆成銀，如丸墨之狀。綸益敬異焉。會綸將調官臨安，生緘水四壺授之，曰：「以是餞行。」是夕反舍，遂不見。綸行至中途，發水，悉為美醖，於冪紙上大書「麻姑酒」三字。凡所化物，今皆在詵之處，其銀著斷處化為金雲。(范元卿説。)

徐侍郎
　　衢州人徐生為新喻丞，被憲司檄，鞫獄於廬陵。行未至吉水三十里，值暮，將宿客邸。大姓徐叟者力邀迎止其家，烹羊置酒，主禮(上二字葉本作「奉事」。)勤甚。丞意以謂叟特以宗盟故耳。至夜，密告曰：「老人居此，未嘗與士大夫接。昨夕夢大官行李過門，先牌題雲徐侍郎，而今日(葉本多一「使」字。)君至，君(葉本無「君」字。)必且貴不(葉本作「無」。)疑，願以子孫為託。」丞少年登科，自待良不薄，聞其語欣然，且約還日復過之，遂去。抵郡踰月而訖事，東歸，徑謁叟。叟館犒如初，然禮敬頗衰矣。臨別，愀然曰：「丞公是行，得無有欺方寸乎？疇昔之夜，夢神人告我，謂君受人錢(上二字葉本作「賄」。)五百千，鞫獄故(葉本無「故」字。)不以實，官爵當削除，而年壽亦不遠。(葉本作「永」。)君何不自重，負吾所期？」丞驚愧不能答。既還家，會薦員滿品，詣臨安改秩。甫受告，卽得疾，死逆旅中。其父本米儈也，隨子之官，日夜導以不義。廬陵之役，本富民歐殺人，丞納民賂，抑民僕使承，僕坐死，故陰譴及之。既亡而父猶在，凡所獲亦隨手散去，其貧如初。(劉敏士文伯説。)

十字經
　　吳人周舉，建炎元年自京師歸鄉里，時中國受兵，所在寇盜如織。舉遇星冠羽服人謂曰：「子明日當死於兵刃，能誦十字經，不唯免死，亦能解寃延壽。」舉跪以請，云：「九天應元雷聲普化天尊十字是也。」拜而受之。明日，果遇盜，逼逐至林間，窘懼次，猛憶昨語，亟誦一聲。猶未絶口，雷聲大震，羣盜驚走，遂得脫。(趙學老説。)

長人島
　　密州板橋鎮人航海往廣州，遭大風霧，迷不知東西，任帆所向。歷十許日，所齎水告竭，人畏渴死，望一島嶼漸近，急奔赴之。登其上，汲泉甘甚，乃悉輦瓶罌之屬，運水入舟。彌望皆棗林，朱實下垂，又以竿撲取，得數斛，欲儲以為糧。大喜過望，眷眷未忍還，共入一石嵓中憩息。俄有巨人四輩至，身皆長二丈餘，被髮裸體，唯以木葉蔽形。見人亦驚顧，相與耳語，三人徑去，行如奔馬。嵓下大石，度非百人不可舉，其留者獨挈之，以塞竇口，亦去。然兩旁小竅，尚可容出入，諸人相續奔入船，趣解維。一人來追，跳入水，以手捉船。船上人盡力撐篙，不能去。急取搭鉤鉤止之，奮利斧斷其一臂，始得脫。臂長過五尺，舟中人浥之以鹽，攜歸示人。高思道時居板橋，曾見之。沈公雅為予説。予《甲志》書昌國人及島上婦人，《乙志》書長人國，皆此類也。海於天地間為物最鉅，無所不有，可畏哉。

溫州風災
　　紹興三十二年七月十三日，溫州大風震地，居人屋廬及沿江舟楫，吹蕩漂溺，不勝計。凈居尼寺三殿屹立，其二壓焉。天慶觀鐘樓亦仆，唯江心寺在水中央，山顛二塔甚高峻，獨無所損。先是兩日，有巨商檥舟寺下，夢神告曰：「後日大風雨，為害不細，可亟以舟中之物它徙。吾今夕赴麻行水陸會，會罷卽來寺後守塔矣。」商人如其戒。麻行者，村中地名也。繼往偵問，果有設水陸於茲夕者。初，郡有婦人，年可四十許，無所居，每乞食於市，語言不常，夜則寄宿於凈居金剛之下。諸尼皆憐之，不忍逐。風作之前日，指泥像語人曰：「身軀空許大，只恐明日倒了。」去弗宿。已而果然。

諸天靈應
　　永嘉許及之深甫之父，事諸天甚著靈應。盜嘗夜入門，家未之覺。許老夢寇至，為巨人持長槍逐之，驚寤。遽起視，外戶已開，略無所失。明旦，見一槍於大門之外，不知從何來，及入諸天室焚香，則神手所持槍失之矣，始悟昨夢。

福州大悲巫
　　福州有巫，能持穢跡呪行法，為人治祟蠱甚驗，俗呼為大悲。里民家處女，忽懷孕，父母詰其故，初不知所以然，召巫考治之。才至，卽有小兒盤辟入門，舞躍良久，徑投舍前池中。此兒乃比鄰富家子也。迨暮，不復出。明日，別一兒又如是。兩家之父相聚詬擊巫，欲執以送官。巫曰：「少緩我，容我盡術，汝子自出矣，無傷也。」觀者踵至，四繞池邊以待。移時，聞若千萬人聲起於池，眾皆辟易。兩兒自水中出，一以繩縛大鯉，一從後箠之。曳登岸，鯉已死。兩兒揚揚如平常，略無所知覺。巫命累瓶甓於女腹上，舉杖悉碎之。已而暴下，孕即失去，乃驗鯉為祟雲。

張八削香像
　　溫州市人張八，居家，客持檀香觀音像來貨，張恐其作偽，欲試之，而遍體皆采繪，不可毀，乃以小刀刮足底香屑爇之。既而左足大痛，如疽毒攻其內者。藥不能施，足遂爛。至今扶杖乃能行。(右四事皆木蘊之説。)

汪子毀神指
　　饒州雙店民汪渙，世事善神，龕其像於室中。幼子五歲，戲折其中指。渙夢金甲神訴曰：「吾衞護翁家有年矣，未嘗令翁家有小不祥事，奈何容嬰兒毀吾指？」渙驚謝。旦而視之，信然，亟命工補治。此子卽日病，中指間瘡絶痛，既愈，遂拳縮不可展。
