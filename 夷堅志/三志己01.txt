
夷堅三志己卷第一(七事)

石六山美女
　　寧越靈山縣外，六山相連，故名曰石六山。巖谷奇偉，山容秀絕。舊為墟市，居民益廣。商旅交會，至於成邑。郡胥寧賞，主藏於驛中。嘗曉起盥櫛，俄一女子至，荷筠筒候門，徘徊羞怯，將汲井。賞凝睇久之，蓋美色也。所著布縗，淨白無垢污，訝為異物，執而訊之。對曰：「我只山下村家，喪夫半歲矣。姑舅嚴急，每天明必使負水，少遲則遭撻不計其數，臀脊常流血，不如無生。」因汪汪泣下。賞已羨其色，又悅其語音儇利，欲加以非義，拒不肯。賞奮怒，令驛卒繫之柱間，殊不懾怖。至曉，始悲告求釋。賞再詰之，收淚而言曰：「碧嵓之前，緑水之濱，喬木之上，白雲之間，君幸勿相苛窘，他日當自知。」賞命解縛遣之，與俱出門，倏爾不見，惟筠筒在焉。賞料必靈山之精，邀朋輩好事者，挈壺酒往遊，冀有值遇，略無所睹。日將暮，雲陰四合，於林杪，一白獼猴引手垂足，且往且來，擲一木葉墮前，其大如扇，書二十字於上，墨猶未乾。其詞曰：「桃花洞口開，香蕊落莓苔。佳景雖堪翫，蕭郎尚未來。」眾傳觀驚嘆，卽隨失之。賞慮其為妖孽，亟率眾奔歸，消息遂絕。後十年，縣市一少年，狂醉繼日，因過嵓畔，逢女子，秀色奪目，留盼不能進步。女亦注視，含笑而迎曰：「慕君之能舊(呂本作「心舊」，疑均誤。)矣，能過我乎？」少年喜甚，便握手相從。入石室，但見瓊樓瑤砌，碧玉階梯，中鋪寶帳，名香芬馥，奇葩仙卉，不可殫述。遂留飲同寢，各各愜適。居數日，女於席上歌曰：「洞府深沉春日長，山花無主自芬芳。憑欄寂寂看明月，欲種桃花待阮郎。」少年不思歸，女曰：「與君邂逅合歡，恨不得偕老。君之家人失君久，曉夕叫呼，尋訪於絕崦孤寂之墟，行且抵此，恐請不便，君宜遽歸。」猶眷戀弗忍，不獲已而行。及家，已三更，妻孥言失之兩月矣。後亦無恙。

孝感寺石魚
　　廣陵陳生，往孝感寺謁僧，逼暮，趨回山莊，遇樵人謂之曰：「早上砍柴之樹，得石魚一枚，形狀可愛，我村野農夫，無用此物，以與君。」陳袖之而歸。是夕月白風清，階前元置石盆，因納其中，掬水沃之為戲。因取酒同妻孥飲。盆水忽汎溢，涓聲漸高，久而不止，一家為之驚異。秉燭臨視，水已空竭，而魚身略無涓(原作「消」，據周本改。)滴。生嘆曰：「妖由人興，禍不自作，古賢之語，豈虛乎哉！設或留蓄，將必為患。」遂持頑石就擊之，其鳴如雷，破成四片，腹內白蟻數百，飛走而出。莫能名為何怪也。

秦忠印背
　　龍州人秦忠，好獵，所殺鹿豕，前後以千數。嘗因醉射一豚，中其足，逐之入一嵓，行五十餘步失蹤。徘徊至暮，無復得路。聞巖內人言：「此人久射神豚，何不報王？」又聞言：「奉山王指揮，令付獄償死。」俄二吏引至一殿，仰窺緋衣神正中坐。良久，送下黃紙一幅，云：「秦生罪與赦。」緑衣吏前讀案，記其四語曰：「福不可作，禍安敢為？赦汝之罪，須用印之。」忠得免甚喜，再拜而出，但不曉用印之義。徐送達於外，東方大明，冷汗浹背，回視昨嵓，已不見。是日到家，家人驚云：「汝去且一月，不知何往？」乃具道其事。自後惟覺背痛，令人視之，皮上有赤印四處，若世間篆文，經月始沒。忠遂棲心道門，盡毀獵具。有一書名曰《説異》，自序雲羅漢寺僧舍歸虛子述，凡兩卷，纔十事。以其不傳於世，擇取其三。

吳女盈盈
　　魏人王山，能為詩，標韻清卓。因省試下第，薄遊東海，值吳女盈盈者來，年才十六，善歌舞，尤工彈箏。容貌甚冶，詞翰情思，翹翹出羣。少年子爭登其門，不惜金帛。盈遴簡嘉耦，乃許一笑。府守田龍圖召使侍宴，山預賓列，相得於樽俎之間，從之驩處累月。山辭歸，盈垂泣悲啼，不能自止。明年，寄《傷春曲》示山，其詞云：「芳菲時節，花壓枝折。蜂蝶撩亂，闌檻光發。一旦碎花魂，葬花骨，蜂兮蝶兮何不來？空使雕闌對寒月。」山作長歌答之曰：「東風豔豔桃李鬆，花圍春入屠酥濃。龍腦透縷鮫綃紅，鴛鴦十二羅芙蓉。盈盈初見十五六，眉試青膏鬢垂緑。道字不正嬌滿懷，學得襄陽大隄曲。阿母偏憐掌上看，自此風流雖管束。鶯啄含桃未嚥時，便會吟詩風動竹。日高一丈羅窗晚，啼鳥壓花新睡短。膩雲纖指攏還偏，半被可憐留翠暖。淡黃衫袖仙衣輕，紅玉闌干粧粉淺。酒痕落腮梅忍寒，春羞入眼橫波豔。一縷未消山枕紅，斜睇整衣移步懶。才如韓壽潘安亞，擲果竊香心暗嫁。小花靜院酒闌珊，別有私言銀燭下。簾聲流皺金泥額，六尺牙床羅帳窄。釵橫啼笑兩不分，歷盡風期腰一搦。若教飛上九天歌，一聲自可頃人國。嬌多必是春工與，有能動人情幾許。前年按舞使君筵，睡起忍羞頭不舉。鳳凰簫冷曲成遲，凝醉桃花過風雨。阿盈阿盈聽我語，勸君休向陽臺住。一生縱得楚王憐，宋玉才多誰解賦。洛陽無限青樓女，袖攏紅牙金鳳縷。春衫粉面誰家郎，只把黃金買歌舞。就中薄倖五陵兒，一日冷心(呂本作「憐新」。)玉如土。雲零雨落止堪悲，空入他人夢來去。浣花溪上海棠灣，薛濤朱戶皆金鐶。韋皐筆逸玳瑁落，張祐盞滑琉璃乾。壓倒念奴價百倍，興來奇怪生毫端。醉眸覷紙聊一掃，落花飛雪聲漫漫。夢得見之為改觀，樂天更敢尋常看。花間不肯下翠幕，竟日烜赫羅雕鞍。掃眉塗粉迨七十，老大始頂菖蒲冠。（原註：濤七十始頂菖蒲冠，學謝自然上升之術。）至今愁人錦江口，秋蛩露草孤墳寒。盈盈大雅真可惜，爾身此後不可得。滿天風月獨倚闌，醉岸濃雲呼佚墨。久之不見予心憶，高城去天無幾尺。斜陽衡(按：「衡」字似「銜」字之誤。)山雲半紅，遠水無風天一碧。望眼空遙沉翠翼，銀河易闊天南北。瘦盡休文帶眼移，忍向小樓清淚滴。」又明年，山適淄川，遇王通判於邸舍，出盈盈簡，欲偕遊東山。紙尾一詞云：「枝上差差緑，林間簌簌紅。已嘆芳菲盡，安能樽俎空？君不見，銅駝茂草長安東，金玉鑣勒雪花驄。二十年前是俠少，纍纍昨日成衰翁。幾時滿飲流霞鍾，共君倒載夕陽中。」時方初夏，山以病不克赴其約。秋中再如山東，盈已死。王通判謂山曰：「子去後，盈若平居醉寢，夢紅裳美人手執一紙書告曰：『玉女命汝掌奏牘。』及覺，泣以白母云：『兒不復久居人間矣。異日當訪我於東山。』遂嗚咽流涕，其夕竟卒。」王命山作詩弔之，山立賦三章。其一云：「燭花紅死睡初醒，一枕孤懷病客情。海上有山應大夢，人間無路可長生。乾坤意入憑欄闊，風月人歸似舊情。(按：上三字疑誤。)漢殿香銷春寂寂，夕陽無語下西城。其二云：「弦絕秦箏鏡任(按：「任」字疑誤。)塵，細腰休舞鳳凰茵。一枝濃豔埋香土，萬顆珍珠濕袖巾。行雨不歸魂夢斷，落花難伴綺羅春。漢皇甲帳當年意，縱有芳魂不似真。」其三云：「小巷朱橋花又春，洞房何事不歸雲。二年前過曾攜手，今日重來忽見墳。香魄已飛天上去，鳳簫猶似月中聞，縱然卻入襄王夢，會向陽臺憶使君。」後五年，山遊奉符，與同志登岱嶽。至絕頂玉女池，追思疇(原作「儔」，今改。)昔盈盈之夢，徘徊池側，心憶神會，因題於石曰：「浮世繁華一夢休，登臨因憶昔年遊。人歸依舊野花笑，玉冷幾經墳樹秋。風月過情須感慨，江山多恨卽遲留。如今縱擬誇才思，事往情多特地愁。」又曰：「柳條黃盡杏梢新，山翠無非昔日春。花色笑風春似醉，寂寥惟少賞花人。憶昔閑粧淡紵衣，一枝紅拂牡丹徽。(呂本作「微」。)無端不入襄王夢，為雨為雲到處飛。」山歸就次，遂夢遊日觀峰北，見石上大字筆跡類盈書，一詩曰：「絳闕琳宮鎖亂霞，長生未曉棄繁華。斷無方朔人間信，遠阻麻姑洞裏家。歷刧易翻滄海水，濃春難謝碧桃花。紫臺樹穩瑤池闊，鳳懶龍嬌日又斜。」讀畢忽寤。是夕昏醉惘惘，有女奴來，召至一溪洞門，碧衣短鬟出，迎入宮殿。一女子玉冠黃帔，衣絳綃，長身晬容。山趨拜，女遽起止之，揖升階。少選，盈與一女偕至，微笑曰：「為雨為雲到處飛，何乃尤人如此也？」命進酒，各有賦詠。夜既深，二女曰：「盈盈雅故，使(「使」當作「便」。)可就寢。」聞雞聲起，復置酒，珍重語別。山辭訣，怳然出洞。但蒼崖古木，非向所歷，感愴而反。(山有《筆奩録》詳記所遇。)

長安李妹
　　李妹者，長安女倡也。家甚貧，年未笄，母以售於宗室四王宮，為同州節度之妾，纔得錢十萬。王寵嬖專房。漸長，益美，善歌舞，能祗事王意。一日忤旨，命車載之戚裡龍州刺史張侯別第。張嘗於宴席見其人，心動不能忍，乃私願得之，雖竭死無憚。繼而獲焉，以為籠中物，喜駭交抱，罄所蓄妓樂，張筵五六日不息。妹事之曲有禮節，大率如在王宮時。然每至調謔誘狎，輒莊色斂袵。餌以奇玩珍異，卻而弗顧。張固狂淫者，必欲力制之。乘其理髮簷下，直前擁致之。妹大呼啜泣，走取其佩刀，將自刎，婢媵奪救得止。由是浸不合張意。張恥且怒，披酒挺刃，突入室逼之，妹猶自若，謂之曰：「婦人以容德事人，職主中饋。妹不幸幼出賤污，鬻身宮邸，委質妾御，不獲託久要於良家，罪實滋大。幸蒙同州憐愛，許侍巾履。同州性嚴忌，雖親子弟猶不得見妹之面。偶因微譴，暫託於君侯，則所以相待愈於愛子矣。不圖君侯乃欲持貨利見蠱，而又憑酒仗劍，威脅以死。欺天罔人，暴媟女子，此誠烈誼丈夫所不忍聞。妹寧以頸血污侯刀，願速斬妹頭送同州，雖死不憾。」遂膝行而前，拱手就刃。張羞愧流汗，掖之使起，曰：「我安敢如是？而今而後，有何面目復見同州哉？」自是不復與戲言。妹竟縊死。它日，張晝寢，見妹披髮而立曰：「為妹報同州，已辨於地下矣。」張大懼，悒悶不食，數日而卒。初時張嘗為王山談其節，故山為做傳。(亦見《筆奩録》。)

京師貧士相
　　王珩彥楚，自明州入京師赴省試。揭榜前一日，獨在邸舍，時年方二十，以貧甚，不出遊。俄有貧士前揖，謂為丐者，略不顧視。士忽發問曰：「秀才待榜乎？」王曰：「然。君豈善相人耶？珩今舉可得否？」士曰：「秀才能從吾飲，當言之。」王曰：「我正乏旅費，囊無酒資。」士傾袖中錢數百，曰：「用此足矣。」王頗異焉。卽相與詣旗亭，酌數杯罷，復叩之曰：「明日榜出，幸為決得失。」士曰：「後日方榜出，明日未也。」王曰：「恰已見宣押臺官入貢院拆封，何由留連信宿？」士曰：「我但知如是耳。秀才猝未登第，直到五十八歲乃可。」王曰：「倘如所言，前程當不能遠大。」曰：「卻有些好處，才了當便任京局，不三年超遷卿監，連典大郡作監司，壽登八十。」王意色不懌，捨之去。頃之，遇太學齋僕過門，問以放榜事。僕曰：「奏諫錯誤，展作後日。」王始驚嘆。已而不第。尋訪貧士，更無識之者。後悉如其説。王以大觀己丑成名，建炎初為京西轉運使。甲志嘗載其夢中詩云。

韓郡王薦士
　　紹興中，韓郡王既解樞柄，逍遙家居。常頂一字巾，跨駿騾，週遊湖山之間，纔以私童吏五六人自隨。時李如晦叔自楚北幕官來改秩，而失一舉將，憂撓無計。當春日，同邸諸人相率往天竺，李辭以意緒無聊賴，皆曰：「正宜適野散悶可也。」強挽之行。各假僦鞍馬，過九里松，值暴雨，眾悉迸避。李奔至冷泉亭，衣袽沾濕，愁坐長歎。遇韓王亦來，相顧揖。矜其憔悴可憐之狀，作秦音發問曰：「官人有何事縈心，而悒怏若此？」李雖不識韓，但見姿貌魁異，頗起敬，乃告以實。韓曰：「所欠文字不是職司否？」答曰：「常員也。」「韓世忠卻有得一紙，明日當相贈。」命小吏詳問姓名階位，仍詢居止處，李遜謝感泣。明日，一吏持舉牘授之曰：「郡王送來，仍助以錢三百千。」李遂升京秩。修牋詣韓府，欲展門生之禮，不復見。(右二事李子求説。)
