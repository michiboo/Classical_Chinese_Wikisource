
夷堅丁志卷第十八(十二事)

路當可
　　丙志載梁子正説路當可事，云：「其父為商水主簿，路之父君寶為令，故見其得法甚的。」滕彥智云：「當可乃其舅氏，蓋得法於蜀，而君寶是其叔祖，子正之説不然。」滕言嘗與中外兄弟白舅氏，丐一常行小術可以護身者。舅曰：「談何容易？吾平生持身莊敬，不敢斯須興慢心，猶三遇厄，當為汝輩道之。其一事雲，頃經嚴州村落間，過舊友方氏家，留飲款洽，日且暮，里豪葉氏介主人來言：『笄女未嫁而為魅所惑撓，凡以法至者輒沮敗以去，敢敬請於公。』吾雖被酒，固不妨行法，卽如葉氏，喚女出。既出，端麗絶人，默驚羨，以為向所未睹。女忽奮而前，若為人所驅擁。吾惘然變色，急趨避於佛堂中。女追逐，至門乃反。吾以鬼見困，從其家求閴靜處，將具奏於天。主人引吾至西邊小圃一堂，前後皆巨竹，與所居相□，云：『此最絜清。』吾取篋笥朱丹符筆之屬置几上，未暇舉筆，俄蒙然無所知。閉目審聽，覺身在虛空，坐處搖兀不小定，蓋已見縻於竹抄。(按：「抄」字疑誤。)食頃，還故處，則几案窗戶皆糞穢狼藉不可□。(陸本作「處」。)度未能與敵，急喚僕肩輿出外。行十許里，適得道觀，遂託宿。精神稍寧，始趨庭中，望斗下焚香，百拜謝過，退而焚奏章。留兩宿，微似有影響，遣一道流詣葉氏物色之。歸云：『火昨從圃中堂起，盡焫叢竹，延及山後高林，門前屋數十區並土地小廟皆煨燼。』吾知訟已直，自還扣之，一家長少正相賀云：『女經年冥冥不知人，今日如醉醒，説去歲在房內見一老翁來為媒妁，出入數四，又數日，以金珠幣帛數合來，已而迎一少年入，與我為夫婦，明日挾我歸謁翁姑，其它稱伯叔者又十餘人。翁甚老，呼謂眾曰：「吾家受葉氏香火幾世矣，汝等後生肆為不義，禍必及我，何不取諸他處乎？」少年曰：「此憑媒納幣而取之，昏禮明白，何所懼？」後數聞術士至，必相與合力敵之，往往告捷。及路真官來，翁又呼謂眾曰：「吾聞路真官法力通神，非常人比，必不免。」眾亦頗懼。俄有喚□(陸本作「我」。)言：「真官叫汝。」我遂行，眾皆從於後，將至書院，忽呼笑曰：「真官誇汝好，盍往就之？」遂擁我以前。既退，翁問所以，歎曰：「事已至此，果能殺之則大善，今禍猶在也。」適方會食，門內火遽起，煙炎亙天，翁拊膺慟哭曰：「禍至矣！」以手推我出曰：「為汝滅吾家！」我纔得歸。』火乃稍息，常時所見室宇臺觀，一切無孑遺。所謂行媒者，土地也。此事本末，可畏如此，吾幾受其害，豈汝輩所當學哉？」彥智舉此時，尚有兩事，未及言而卒。


饒廷直
　　饒廷直，字朝弼，建昌南城人。第進士，豪俊有氣節。紹興七年，以事過武昌，有所遇，自是不邇妻妾，翛然端居，如林下道人。自作詩紀其事云：「丁巳秋夜半，偶遊黃鶴樓，忽遇異人授以秘訣，所恨尚牽世故，未能從事於斯也，因作詩以識之。」其詞曰：「黃鶴樓前秋月寒，樓前江闊煙漫漫。夜深人散萬籟息，獨對清影憑欄干。一聲長嘯肅天宇，知是飧霞御風侶。多生曾結香火緣，邂逅相逢竟相語。翛然洗盡朝市忙，直疑身在無何鄉。回看往事一磁甑，下視舉世俱亡羊。嗟予侷促猶軒冕，知是盧敖遊未遠。他年有約願追隨，共看蓬萊水清淺。」後三年，歲在庚申，朝廷復河南，以為鄧州通判。金人叛盟，鄧城陷，縊而死。載其柩還鄉，舁者覺甚輕，然無敢發驗者。或疑其屍解仙去雲。東坡公作《黃鶴樓》詩，紀馮當世所言老卒遇異人事，王定國亦載之於書，疑此亦其流也。

史翁女
　　南城人饒邠，大觀間預貢西上，遂留近京，館於士人胡質夫家。胡亦貢士也。他日同入京，暮投道店，見老媼以黃羅帕髮，執青蓋過門外，類莊家人。別有少女絶姝美，相逐而去，且行且眄，光豔動人。胡生惑之，率邠躡其後。甫食頃，恍迷所如，益前進，可六七里，至一豪民居。登其門，老翁垂白負杖出，自言為為史氏，見客極喜，迎肅殊有禮節。廳事上掛觀世音像，香花奉事甚嚴，畫繪光彩，非人間筆。既夕留宿，休僕馬於外。二子請入拜其媼，許之，則逆旅所見者。詢其故，笑曰：「早攜孫女訪姻戚，薄暮歸，不知二君在彼，失於趨避，深負愧怍。」頃又呼孫女出，真國色也，言談晤黠，(陸本作「默」。)姿態橫生，二子恍然心醉。須臾，引入中堂，供張華楚，治具豐潔，賓主酬酢歡甚。半酣，胡試挑其女，女欣然就之。邠起便旋，翁使乳婢秉燭從，姿色亦可悅。邠出，盥手，沃以水為戲，皆大笑。酒罷，女侍胡寢，婢侍邠寢，皆熟寐。及覺，寒風襲人，披衣起視，東方已白，回顧無復華屋洞戶，乃在楓林古木間。二子相視歎怖，羣僕亦莫知所以然。□怳歸邸，竟不測為何物妖魅也。

紫姑藍粥詩
　　臨州(陸本作「川」。)謝氏，家城西，築圃蓺花，子姪聚學其中，暇日迎紫姑神，作歌詩雜文。友生江楠過焉，意後生偽為之而託以惑眾，弗信也。一日再至，見執箕者皆童奴，而詞語高妙，頗生信心。於是默禱求詩，箕徐動(葉本作「書」。)曰：「德林素不見信，曷乎索詩？」漫贈絕句(上二字葉本作「一絶」。)云：「末豆應急用，屑榆豈充欲？嗜好肖趙張，蒼皇救文叔。
　　眾不曉所謂，復禱□(陸本作「求」，葉本作「曰」，下無「神」字。)神，願明以告我。又徐書云：「第一句見《晉書‧石崇傳》，第二句見《唐書‧陽城傳》，第三句見《史記‧倉公傳》，第四句見《後漢‧馮異傳》。」檢視之，皆粥事也。蓋是時，官妓藍氏者，家世賣粥，人以「藍粥」呼之。楠前夕方宿其館，神因以此戲之雲。德林，楠字也。

劉狗□
　　南城人劉生，別業在城南三十裡，地名鯉湖。時往其所檢視錢穀，至則必留旬日，徘徊不忍捨。嘗赴鄰家飲，中夜未歸，守舍僕倦甚，就臥主榻。少頃，見婦人衣二紅衫，自外徑入，登牀熟視，番非劉生，罵曰：「爾何人，輒睡於此？」僕應聲推之，脫手亟去，翻身踰垣。時月色正明，隨逐之，化為花狗走出。僕因是始疑主公留連不去之意，蓋為所惑也。明日告鄰人，則其家所畜者殺之，剖腹中已有異，方知其怪變如此。後鄉人目之為劉狗□。(右四事南城人饒居中説。)

張珍奴
　　張珍奴者，不知其所自來，或雲吳興官妓，而未審也。雖落風塵中，而性頗淡素，每夕盥濯，更衣燒香，扣天祈脫去甚切。某士人過其家，珍出迎，見其風神秀異，敬待之，置酒盡歡而去。明日又至，凡往來幾月，然終不及亂。珍訝而問曰：「荷君見顧，不為不久，獨不肯少留一昔，以盡相□□歡，豈非以下妾猥陋，不足以娛侍君子耶？」□曰：「不然。人情相得不在是，所貴心相知爾。」他日酒半，客詢珍曰：「汝居常更何所為？」對曰：「失身於此，又將何為？但每夕告天，祈竟此債爾。」客曰：「然則何不學道？」曰：「迫於口體之奉，何暇為此？且何從得師乎？」客曰：「吾為汝師何如？」曰：「果爾，則幸也。」起，更衣炷香，拜之為師。既去，數日不至。珍方獨處，漫自書云：「逢師許多時，不說些兒個，及至如今悶損我。」援毫之際，客忽來，見所書，笑曰：「何為者？」珍不答而匿之。客曰：「示我何害？」示之，卽續其後云：「別無巧妙，與你方兒一箇：子後午前定息坐，夾脊雙門崑崙過，恁時得氣力思量我。」珍大喜，再三致謝，自是豁然若有悟。亦密有所傳授，第不以告人，然未知其為何人也。累月告去，珍開宴餞之，臨歧，出文字一封曰：「我去後開閲之。」及啓緘，乃小詞一首，皆言修煉之事，云：「坎離乾兌分子午，但認取自家宗祖。(原註：此下失一句。)煉甲庚更降龍虎。地雷震動山頭雨，要澆灌黃芽出土。有人若問是誰傳？但說道先生姓呂。」始悟其洞賓也。遂齋戒謝賓客，繪其象，嚴奉事，脩其説。行之踰年，屍解而去。

袁從政(按：目録作「袁孝顯」。)
　　袁從政，宜春人。紹興庚辰登第，調郴縣尉。先是，筠州上高陳氏女新寡來歸，以妻袁，夫婦相歡，嘗有「彼此勿相忘，一死則生者不得嫁娶」之約。既之官，未滿秩，陳亡。不能挈柩歸，但殯道旁僧舍之山下。再調桂陽軍平陽丞，遂負前誓，更娶奉新塗氏女，相與赴平陽。道由是寺，同年有官於彼者為具召之。才就坐，見故妻從外來，戟手罵云：「平生之誓云何，今反負約邪？不捨汝矣！」袁但向空咄咄，如與人言。又呼從史令回城隍牒，史駭愕，漫應云：「已回牒了。」袁終席不復顧主人，不告而起，歸與塗氏説其詳，中夜發狂出走。塗追照以燭，袁吹滅之，竟赴井死。

賣詩秀才
　　張季直，中原人。待湖北漕幕缺，寓居豫章龍興寺。嘗晝寢，恍惚間聞人拊掌笑曰：「休休得也□，(陸本作「岡」。)雲深處高臥斜陽。」驚起視之，無見也。再就枕，復聞之。張不敢寐，走出，訪寺僧。僧曰：「昔年有秀才以賣詩為生，病終此室，豈其鬼乎？」張悚然，立丐休官，不半年亦死。及葬西山，其地名「得也岡」雲。(右三事李叔達説。)

齊安百詠
　　黃州赤壁、竹樓、雪堂諸勝境，以周公瑾、王元之、蘇公遺蹟之故，名聞四海。紹興戊午，郡守韓之美、通判時衍之，各賦齊安百詠，欲刊之郡齋。韓夢兩君子，自言為杜牧之及元之，云：「二君所賦多是蘇子瞻故實，如吾昔臨郡時，可紀固不少，何為不得預？幸取吾二集觀之，採集中所傳，廣為篇詠，則盡善矣。」韓夢覺，且愧且恐，方欲取《樊川》、《小畜》二集，益為二百詠，會將受代不暇作，遂並前百詠皆不敢刊。


東坡雪堂
　　黃人何琥，東坡門人何頡斯舉之子也。兵革後寓居鄂渚，每歲寒食必一歸。紹興戊午，黃守韓之美重建雪堂，理坡公舊路，時當中春，琥適來游，夢坡公告之曰：「雪堂基址比吾頃年差一百二十步，小橋細柳皆非元所，汝宜正之。」夢中歷歷憶所指，不少忘。明日，往白韓。韓如其言，悉改定。他日，有故老唐德明者，八十七歲矣，自黃陂來觀，歎曰：「此處真蘇學士故基也。」(右二事韓守説。)

李茇遇仙
　　濟南李茇，字定國，寓臨安軍營中，以聚學自給，暇則縱游湖山。嘗欲詣淨慈寺，過長橋，於竹徑迷路，見青衣道人林下斸筍，茇揖之。道人問所往，曰：「將往淨慈，瞻禮五百羅漢。」道人曰：「未須去，且來同食燒筍。」食之甚美。俄風雨晦冥，失道人所在。茇皇懼，伏林間。少頃雨止，尋徑而出，至寺門下，覺身輕神逸，行步如飛。洎歸舍，不復飲食。其從兄大猷(莫)為諸王宮教授，將之任，遣僕致書。見其顏如桃紅，且能辟穀，以語大猷。及大猷至，卽已去，雲遊茅山矣。後又聞入蜀，隱青城山。大猷為梓路提刑，使人至眉訪所在，眉守復書報：「數年前已輕舉乘雲而去，今唯繪像存。」

唐蕭氏女
　　殿前司遊弈軍卒李立，以貧隸兵籍，日為主將刈馬芻。嘗至湖山深僻無人處，遇女子，秀麗姝少，類仕宦家人，自邀與合，仍以衣服遺之。自是日會其地，且時致錢帛給用度，立賴是少蘇。其徒積訝之，意必盜也，共白主將。密使察之，無他故，始疑其必有異遇，因善術者宋安國試扣焉。宋使呼立，立至，作法召女子亦來，曰：「妾非今世人，蓋唐時蕭家女。立宿生前乃白侍郎子，相許結昏，未嫁而妾不幸為洛中神物所録，遂弗克諧。立福力淺薄，展轉墮為馬曹，然妾一念故未嘗捨也。近者與神緣盡，得自由，遍求白氏子後身，到此乃知為李立，遂與償夙契。憐其苦貧，是以賙給之爾。」宋曰：「汝所與物，得非竊取乎？」曰：「非也，皆取諸豪貴家有餘者。」宋曰：「汝可速去，勿復顧戀，恐詒後患。吾當移文東嶽，令汝受生。」女唯唯拜謝而退，後果不復見。立貧如初。(右二事皆童敏德藻之説。)
