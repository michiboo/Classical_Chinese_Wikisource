
夷堅支甲卷第七(十四事)

蔡箏娘
　　陳道光，字不矜，南城人。自桂林罷官歸，過洞庭，夢綵衣童子，自言是洞中龍子，奉命告君：「勿食蒜韮及犬，後三年當有所遇。」及期六月，在河中幕府，沿檄如商州，道經藍田，宿於藍橋驛，夢向所見童子執節而來曰：「仙子候君至。」遂導以行，到一處，峻崖峭壁。童以節叩石壁，聞鎗然掣鎖聲。俄入洞戶，棟宇華煥，金璧絢赫，佳花美木，世所未賭。稍進，抵中堂，望一麗女方笄歲，姿態縹緲，宛若神仙中人，正隱几寫佛書，顧客至甚喜，延相對席，談詞如雲。陳乘間調之曰：「獨居悶乎？」笑曰：「神聖無悶。」既而置酒同飲，累十觴，引生於室。室中皆錦綺文繡之飾，燒蠟炬大如椽。女子曰：「人間方三伏，此處則無暑氣。」陳但覺清涼如深秋。從容言：「吾蔡真人女。今住吉邑，以塵緣未盡，當與人會。我之氏族見於《春秋》，名嬄，字婧娘，小名次心。幼時善秦箏，父母以其與彭氏女名嫌，更字曰箏娘。得與君接，幸矣。君仙材也，但世故膠膠，不容久居此。」又言：「司命不欲與君大官，恐復墮落爾。」因出白玉牌授之，請曰：「君既游物外，不可無紀。」陳操筆立成十絶句，其一曰：「玉貌青童洞裏回，洞中仙子有書催。書詞問我何多事，何不驂鸞早早來？」其二曰：「長恐凡材不合仙，喜逢神女報因緣。雲中隱隱開金鎖，路入麻姑小有天。」其三：「海石榴花映綺窗，碧芙蓉朶亞銀塘。青鸞不舞蒼糺臥，滿院春風白日長。」其四：「沉沉香霧映房櫳，剪剪簷頭盡日風。汗雨頓稀塵慮息，始知身在蘂珠宮。」其五：「老聃西逝卽浮屠，莫怪窗間貝葉書。長哂楊妃仙格劣，卻教鸚鵡誦真如。」其六：「常怪樂天《長恨詞》，釵鈿寄語太傷悲。於今始信蓬山上，肯憶人間有問時。」其七：「一到仙宮白玉堂，氛氳薌澤滿衣裳。非龍非麝非沉水，疑是諸天異國香。」其八：「玉女倚天多喜笑，素娥如月與精神。假饒不許長年住，猶勝人間不遇人。」其九：「瓊漿飲罷日西沉，瞬息歡游直萬金。塵累滿懷那住得，鳯簫休作別離音。」其十：「玉水本流三島上，蟠桃生在五雲間。若非此處皆凡猥，劉阮迷昏錯往還。」冩畢復飲，女命侍兒以簫度《離鳯之曲》，曲終而寤，簫聲故在耳。復兩夕，復夢童攜詩牌白曰：「仙子謝君：『玉女』卽天女也，素蛾月精以見況，甚無謂。劉、阮、太真，列仙也，常相往還，君何訾詆之甚？老子為九天最尊，奈何輒斥其名？今為易『老聃』二字為『道家』，『仙格劣』三字為『苦輕肆』，『皆凡猥』三字為『那真實』」陳悉依其語，童遂去，且行且言曰：「人間文士輕薄，好譏毀人。」回頭微笑而去，自是不復再逢。陳自作文記其事。女與陳飲款終宵，曾不及亂，非唐稗説所記諸仙比。其真玉妃輩乎？

章澄娶妻
　　臨川士人黃則，字宗徳，乾道五年登科，調監衡州安仁縣酒稅，待次鄉居。同郡黃祖清秀才，夢其友章澄娶則妻朱氏，明日以語澄，澄笑且慍曰：「黃宗徳方盛年，而吾婦固無恙，烏有是事，毋戲我。」未幾，則赴官，踰歲而卒。已而澄亦喪偶，其後竟聘則妻為繼室。

姚迪功
　　建昌新城姚叟，政和三舍法行時為軍學生。嘗謁夢於神以卜窮達，夢已著公服設香案於所居門外謝恩，覺而不曉其旨。或雲老生當受恩科而不及赴者，例門賜敕牒以為諸州助教。於是憮然自念曰：「豈吾旦夕預貢選而蹉跎不第，至於特奏名乎？」已而累舉不登籍，遂束書歸，絶意榮路。紹興己卯，皇太后慶八十，霈澤錫類，姚以孫思賢獲鄉薦，得迪功郎。實祇命於家，距昔者之夢恰五十年方驗。

趙善秲
　　宗室善秲，居建昌城南之麻洲，與其子汝泰皆嘗取應薦名，該遇己酉覃霈，當補右列。父子俱詣闕料理，留滯旅舍，行囊將竭，捨而西歸，倩鄉人傅庸候告命。既還舍，父夢子吿至而已未也。寤而疑惑，謂塗中或有失墜之患。越數日，又夢往所居二里間林田寺，四顧無人，獨子婦鄭氏同在，夢中亦以為嫌，局脊不安。旦起語其家，皆嬉笑。後兩日，忽苦咽間痺痛，粥藥湯飲皆不能進，信宿而卒。及吿至，則已亡，不獲拜命。俄而鄭婦繼死，雙柩並寄攅於林田雲。

鄧興詩
　　建昌鄧希坦，娶朝奉郎李景適女，生二男一女。女嫁承議郎徐宗振長子大防。次男名興詩，於女為兄，好學有雋譽。夢為人召至一處，高閎華宇，三美男子坐庭上，置酒張樂，侍姬十數輩，皆頂特髻，衣紅寛袍，如州郡官妓，分列左右，或歌舞。興詩諦視不捨，久之始認妓中一人乃厥妹也。妹亦頻屬目流盼。須臾，一男子呼興詩來前，命擊戲鼓，辭以素為書生，略不諳此藝，其人強之曰：「但隨汝意撾擊，雖不合音調，無害也。」覺而惡之，以語父母兄妹，不謀而同，蓋皆感此夢也，相與嗟異。未幾，宗振赴行在惠民藥局，鄧女隨夫侍行，卒於臨安。興詩繼沒於鄉里。三少年者，所謂木下三郎者也，建昌多其祠宇。希坦所居，尤與一廟相近，故被其孽。

童漢臣
　　衞城童漢臣，士人也，生二十年而夭。厥後故友蔡掞夢其來，問訊交際，宛如平日。已而連夕或間一夕必見之。掞頗懼，乃徙寢它室，夢之亦然，且泣曰：「自古皆有死，吾獨寃屈不可言。」掞曰：「君不幸正盛壯下世，但以善而死，何得雲爾？」曰：「君試視我形相如何。」視之，乃成大蜈蚣，累身赤足，長尺餘，延緣壁間。掞驚而寤，自是不復夢。

建昌王福
　　建昌郡兵王福，乾道中輪宿後圃巡警。半夜後，逢女子於宅堂之北便門外，年少姝美，笑謂福曰：「我乃知軍宅婆婆之女，慕爾已久，故乘夜竊出，欲陪爾寢。」福驚喜過望，卽挾之至鋪所，雞鳴始去。自是眷戀不釋，雖當下直，亦代人守宿。歷數月，羸瘠如鬼，正晝熟睡，父母憂之。父隨其所往，雜居眾中伺察，見女來就福，綢繆歡聚。明日，呼扣之，且問其病，不肯言，但云元未嘗有疾。父怒，欲施杖責，方以實吿。父為謁假，使在家治療，又宻詢郡舍老兵，果有嬭婆一女，訝其安得常常出外，且信且疑。它夕，因福再上直，復詣彼審視，女又來。父持燈逐捕，女狼狽起走，入天王祠而沒。拂旦驗之，蓋捧裝奩侍女也。引福至前，低首不語。於是擊碎其像，福掩面嗟惜墮淚，踰旬而死。

徐防禦
　　吉州吉水人羅欽若、楊主簿與眼醫徐遠同游邑野外，遇一客，注目熟視不已。三人同詢之曰：「汝豈能説相乎？」曰：「然。」因試扣之，謂羅曰：「君異日可至大夫。」謂楊曰：「君命祿粗爾，卻當以子貴，如能早致仕，可生封員郎。」末乃謂徐曰：「君真貴人也。」三人相視錯愕，雖童奴亦皆哂其妄。或誚之曰：「羅楊皆是及第官人，徐生只一醫者，負笈盤術，日得百錢，他無資身之策，如何能貴？」客曰：「非爾所知。日近清光者始名貴人，此公行將遭遇矣。」眾一笑而散。其後羅、楊爵秩如其説，徐旅泊臨安，棲棲不得志。適顯仁太后患目疾，訪草澤醫，遂獲展效，補官與宅，錫賚不勝計，稱為徐防禦。有子登科。

黃左之
　　黃左之，福州人，為太學生，預淳熙七年薦書。是歲冬，池陽士人王生亦赴省試，其家甚富，以錢百千與黃，招之結課。王生事某神極靈驗，黃致禱。夢神吿曰：「君來春必及第。」指一女子示之曰：「此君之婦也。」黃視女狀貌不甚長，簮羅帛花於髻，恍惚間以爪搯黃手。既覺，手猶微痺，自念：「若牓下娶妻，豈無珠翠之飾，顧簮羅帛花乎！」王與黃游處頗久，相得益歡，遂約曰：「君若登科，當以息女奉箕箒。」明年，果中選，遂為王壻，得奩具五百萬。成禮之夕，儼是夢中所見者，簮花亦然。黃初調南城尉，為人道此。

青童送筆
　　上饒余禹疇，待次全州教授。淳熙己酉科舉時，玉溪門外李篙師夢青衣小童持筆五枝授之曰：「煩汝送去余教授處。」李接視，但三枝有筆頭，其二只空管耳。明日往告，余不能曉也。洎貢闈揭榜，余氏子弟三預薦，二中待補選。次年，姪鑄登科。

徐達可
　　承節郎徐達可，臨安人，監行在榷貨務門，以淳熙五年卒。其兄百祿，素友愛，哀念之甚切，招臨江閣皂山道士譚師一至家，建設黃籙醮。中夜後，達可憑□小兒索紙筆，就燈下書三紙，其一云：「達可平生耽酒迷戀，荷兄同骨肉開戒，乘此功徳，還家瞻仰。聖恩深重，不可思議。」其二云：「得荷天恩。」其三云：「達可平生無不了心願。」道眾共觀其揮毫，百祿與家人捧以泣，視字畫全與生時書札等。為之鏤版，傳示於人，使知章醮感格如此。

鍾世若
　　紹興二十六年，宜春郡士鍾世若謁仰山乞夢，以占秋試得失。是夜夢自廟外門進抵庭下，顧見廊廡間背縛一人於柱，回望鍾，欣然有喜色，且笑且語。因驚寤。為朋友言，不能曉其指意。迨入試，出《反身而誠樂莫大焉賦》為題，始默悟昨夢：背縛者，反身之義；顧笑者，樂也。神既告以題，必可中選，乃精思運賾。第五韻押「焉」字，欲用《孟子》「有三樂，而王天下不與存焉」及「仰不愧於天，俯不怍於人」等語，慮無他經句堪對，不覺伏几假寐，髣髴見黃衣一吏叱之曰：「場屋日晷有限，豈汝晝寢時耶！」鍾曰：「正為尋索故事作對未得。」吏問其故，具以告。吏曰：「胡不用孔子『不怨天，不尤人』，與『飯蔬食飲水，樂亦在其中』為對乎？」鍾洒然而起，遂綴緝成隔聯云：「孔不怨尤，飯疏食在其中矣；孟無愧怍，王天下不與存焉。」書畢自喜，為得神助，持卷而出。考官閲讀，批其榜云：「隔對渾成，可以冠場。」置之首選。洎揭榜，經義為都魁，鍾居其次。

黃達真詩
　　乾道元年乙酉，黃達真過建昌，士大夫多往謁，必與之詩。又修職郎鄧珪詩云：「柳縁桃紅春晝長，家僮喫起睡中忙。偶然日下音書至，回首江城又夕陽。」珪既得詩，又問享壽之數，達真瞪視久之曰：「五十七。」珪時年四十四矣，以來日無多，且嫌「夕陽」之語，但以「日下音書」之説，恐或有中都薦召。後四年，乙(按：「乙」字應作「己」。)丑夏五月十七日，夙興，盥櫛如常。時近午，覺體中微不快，就榻偃息，呼小奴奚童拊摩，俄頃間遍身皆冷，手足亦僵。童撼，不之應，急報家人出視，則已死，纔得壽四十八，去達真所許尚九年。蓋所謂五十七者，指其卒之月日耳。珪居宅在城下，入斂時日正曛，乃「江城夕陽」之謂也。

羅維藩
　　羅維藩字價卿，吉水人。乾道五年省試罷，夢其父吿曰：「爾在舉場，不可與福唐杜申爭，緣爾家校杜申虧了三十八年陰徳也。」兩人皆以治詩有聲。暨榜出，杜為經魁，羅同奏籍，而在杜之下二十八名。殿廷唱第，杜居第二甲，羅第四甲，相去甚逺。(右三卷皆建昌鄧真清説。)
