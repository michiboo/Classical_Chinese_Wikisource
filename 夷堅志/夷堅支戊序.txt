
夷堅支戊序
　　《夷堅》諸志記夢，亡慮百餘事，其為憰恑朕驗至矣，然未有若《呂覽》所載之可怪者，其言曰：齊莊公時，有士曰賓卑聚，夢有壯子，白縞之冠，丹繢之□，東布之衣，新素屨，墨劍室。從而叱之，唾其面。惕然而寤，終夜坐不自快。明日，召其友而告之曰：「吾少好勇，年六十而無所挫辱。今為是人夜辱，吾將索其形。期得之則可，不得則死之。」於是每期與其友俱立於衢，三日不可得，退而自歿。予謂古今人志趣雖若不同，其直情徑行者，蓋有之矣。若此一事，決非人情所宜有，疑呂氏假設以為詞。不然，烏有夢為人所凌，旦而求諸衢，至於以身死焉而不悔。所謂其友，亦一癡物耳。略無片言以開其惑，可不謂至愚乎！予每讀其書，必為失笑。支戊適成，漫戲表於首，以發好事君子捧腹。慶元二年七月初五日序。
