夷堅支丁卷第八(十四事)

趙三翁
　　趙三翁者，名進，字從先，中牟縣白沙鎮人。本黃河掃兵，避役亡命，遇孫思邈於棗林，授以道要。久之，孫捨去，令只居縣境淳澤村，曰：「切勿離此，非天子詔不可往。俟再我來，與汝同歸。」宣和壬寅歲，年一百八矣，果被召見，館於葆真宮。頃之告(呂本作「丐」。)歸，詔問所欲，對曰：「臣本隸兵籍，未有放停公憑。願得給賜，它無所欲也。」卽日有旨，開封尹盛章給與之。遂放浪自如。於技術無所不通。能役使鬼神，知未來事。為人噓呵按摩，疾痛立愈。保義郎頓公孺苦冷疾二年，至於骨立。一日正灼艾，而翁來，乃詢其病源。頓以實告，翁悉令撤去。時方盛暑，俾就屋開三天窗，放日光下射，使頓仰臥，揉艾遍鋪腹上，約十數斤，乘日光炙之。移時，熱透臍腹，不可忍；俄腹中如雷鳴，下泄，口鼻間皆濃艾氣，乃止。明日復為之。如是一月，疾良已。仍令滿百二十日。自是宿疴如洗，壯健似少年時。翁曰：「此孫真人秘訣也。世人但知灼艾，而不知點穴，又不審虛實，楚痛耗損氣力。日者太陽真火，艾既遍腹，且又徐徐照射，入腹之功極大。但五六七月為上，若秋冬間，當以厚艾鋪腹，蒙以綿衣，熨斗盛炭火，慢熨之，以聞濃艾氣為度，亦其次也。」其術出奇而中理，皆類此。密縣墮門山道友席洞雲，因往獨紇嶺瀑水潭側登翫，慕其清峭高爽，卽築室以居。卽而百怪畢見，未及一年，禍變相踵。席謁翁，告以故。翁曰：「得無居五箭之地乎？」席曰：「地理之説多矣，獨不聞五箭者，敢問何謂也？」翁曰：「峯巔嶺脊，陵首隴背，土囊之口，直風當門，急如激矢者，名曰風箭。峻灘急流，懸泉瀉瀑，衝石走沙，聲如雷動，晝夜不息者，名曰水箭。堅剛礫燥，斥岸砂磧，不生草木，不澤水泉，硬鐵腥錫，蟲(呂本作「蠱」。)毒蟻聚，散若壞壌者，名曰土箭。層崖疊巘，峻壁巉巖，鋭峰峭岫，拔刀攢鍔，聳齒露骨，狀如浮圖者，名曰石箭。長林古木，茂越叢薄，翳天蔽日，垂蘿蔓藤，陰森肅冽，如墟墓間者，名曰木箭。五箭之地，射傷居人，皆不(呂本多一「可」字。)用。要在回環紆抱，氣象明邃，形勢寛閑，壌肥土沃，泉甘石清，乃為上地。固不必一一泥天星地卦也。子歸，依我言，去凶就吉，當自無恙。」席敬受其教，居止遂寧。翁亦不知所終。嵩山張壽昌朋父為作記，郭彖伯象得其文，載於《暌車志》末。予欲廣其傳，復志於此。

建昌士人
　　建昌士人，(原註：失其姓名。)往臨安赴省試，夢入一神祠，值判官捧大簿欲登殿。案上有瓶貯水，誤觸之落地，其聲鏗然。卽驚覺，謂為非佳兆，意絶不懌。既而春牓預選，登髙科，注樂平主簿，乃悟捧簿及瓶落之旨。(順伯説。)

潭州都監
　　潭州兵馬都監某，出於天武禁衞，離兵籍得官。既滿秩，府帥使押米萬石至鄂渚，因挈家行。道過青草洞庭湖，泊舟龍王廟下，當具牲牢禮謁。其人素強倔，且憚費，薦供菲薄。祝史白曰：「神靈意頗不懌，宜毎事加謹。」某殊不謂然。夏夜月明，坐於船艎上，望大金沙堆，光如撒(案：「撤」當作「撒」。)星，煜煜聚散，稍成五色，炫轉滿川。問於舟人，曰：「此諸神皆出嬉遊也。」其人笑曰：「是乃鬼火耳，何神之為！」取彈弓射之，蓋夙精此技，百發百中。才一彈落，光采霍然而滅。舟人竊以為憂。明旦詣廟審視，則風神土偶，捨故處偏側而立，體有折裂紋。昨夕彈圓，正在袋中。以告都監，使謝過，亦但再拜而退。至暮，風敗其一舟，失米數百斛。罄二年俸餘，僅能償值。慢神獲咎如此。全家雖震怖，幸不葬魚腹。大抵鬼神多驚，故尤畏彈也。景裴聞其説於錢不孤，而忘都監姓名。

范斗南妾
　　范斗南，字一卿，甌寧人。淳熙二年登第，待次某州教授。買一妾，寵之，而內子游氏不容，乃詐語之曰：「明年我將赴官，道塗行李之費，貧無以給。今浦城趙氏遣僕持書來，欲月與錢三十千而邀我作館客，不可失也。」於是挈妾行。既抵彼邑境，得村居山寺一僧房，稍葺以為寓舍。臨遷居，妾至戶外，彷徨不肯進。扣其何所見，曰：「房中有人，我不敢入。」范曰：「此空房爾，何曾有人？汝得非眼花妄發耶！」強之入，未幾，妾既(呂本作「竟」。)抱疾亡。迨撤去床帳，其後壁盡已古暗，隱隱見青帳中一婦人，覆錦纈衾而臥者，正與妾寢同。乃審向來所賭，蓋此也。范鬱鞅不樂，遂為痰嘔所苦，勢且危急。友人賈正同來問疾，言曰：「此去三里，前村有漁翁，蓄藥，能起死。但慮未必可得，須禱之於神天可也。」於是為焚香祈祝曰：「若范斗南前程未艾，願獲漁翁之藥。如其不然，則天數有限，非人力所能延，敢不委命。」遂往訪之，適遇此翁。告以故，翁曰：「藥甚難合，不常有。今早笥中尚存一粒，為人取其半。」卽以所餘者授之，使亟服。賈攜歸，煎湯餌範，痰去如掃，次日愈。賈生能文，慷慨佳士也，故為朋友篤於義如此。鄱陽張玘、董南一，與范為同年進士也，乃雲親見范告急，言挾妾在旅，而妻從鄉里來。其事不同。

陳堯咨夢
　　建寧城東梨岳廟所事神，唐刺史李頻也，靈異昭格。毎當科舉歲，士人禱祈，赴之如織。至留宿於廟中以求夢，無不驗者。浦城縣去府三百里，邑士陳堯咨，苦貧憚費，不能應詔，乃言曰：「惟至誠可以動天地，感鬼神，此中自有護學祠，吾今但齎香紙謁之，當獲丕應。」是夕，宿於齋，夢一獨腳鬼，跳躍數四，且行且歌曰：「有官便有妻，有妻便有錢，有錢便有田。」堯咨既覺，遍告朋友，決意入城。其事喧播於鄉里，或傳以為戲笑。秋闈揭榜，果預選，一舉登科。

龍溪縣祟
　　翁徳廣，字眾實，建安人。乾道二年進士甲科，後知漳州龍溪縣。官舍素多祟。翁至之明年，次女方攬鏡間，見黃衣婦人立於側。恍惚如夢，認為父侍妾。呼之至三，弗應。俄而又有一婦入，久而不出。女未知為異也。翁從外歸，喚家妾，了不見，但聞喧呶聲在室內。遽往視之，女已嘔血而仆，耳鼻皆為泥所窒。力挽之使起，竟不救。

宋提舉侍姬
　　宋少卿，提舉福建茶事，治所在建寧。一侍姬臥房中，見一女子，衣乾紅衫，捧一杯羮與之。細視之，乃其所產之血，唾去不受。如此連日來，陳詞懇切。姬度不可，勉接而食之，不數日而卒。(右事，盈之姪為閩茶幹官日所聞，姪孫伷録以相示。)

劉監丞
　　劉大臨以紹熙五年自將作丞出補外，得添差通判建康府。以贅員無官舍，假楊和王宅以居。未幾，為祟孽所撓，雖無鬼物現形，而室內八籠，一日正晝出行於堂，如人所挾持者。劉知其怪，白於府，徙寓它處。既而妻亡。次年，又坐秋闈監試，為同寮王萬樞二子所累，罷官歸。

王甑工虱異
　　處州松楊民王六八，以箍縛盤甑為業。因至縉雲，為周氏葺甑。方施工，而腰間甚癢，捫得一虱。戲鑚甑成竅，納虱於中，剡木塞之而去。經一歲，又如縉雲，周氏復使理故甑。忽憶前所戲，開竅視之，虱不死，蠕蠕而動。王匠怪之，拈置掌內，祝之曰：「爾忍餓多時，如今與爾一飽。」遽嚙掌心，血微出，癢不可奈，抓之成癰。久而攻透手背，無藥能療，遂至於死。

王七六僧伽
　　麗水商人王七六，毎以布帛販貨於衢婺間。紹熙四年至衢州，詣市駔趙十三家，所齎直三百千，趙盡侵用之。王久留索價不可得，時時忿罵。趙但巽詞遷延。一夕，醉以酒，與妻扼其喉殺之，納屍於大篰內。王常日奉事僧伽大聖甚謹，雖出行，亦以畫像自隨，旦暮香火瞻敬。趙恐遺物招累，捲像軸並淨瓶香爐，併置篰內。俟半夜人定，欲投諸深淵。將出戶，有僧數人繼踵來。懼其見也，為之少止。良久再出，則遇僧如初。凡五六返，且天明。不暇顧，徑舁至江濱。鄰居屠者姜六一，訝其荒擾，執趙手欲就視。不(呂本多一「能」字。)隱，乃告以實，賂以五楮券。姜不聽，曰：「我當訴爾於官。」趙夫婦哀祈，復增十券。姜喜，乃捨去。是日不買豬，卽歸而持券易錢。其妻疑之曰：「汝無事早歸，不做經紀，何緣得有錢？定是作賊！」姜語之故，妻曰：「事幹人命，萬一敗露，打一場官司不小。汝若入獄，我一家如何存活？合經官告首。」姜遲回未應，妻厲聲叫呼，於是往報津邏，摝王屍於於中。其像卷傍題字曰「處州麗水縣奉佛弟子王某捨錢畫」。西安縣遣牒質會得實，趙伏辜。始驗諸僧示現，皆僧伽靈變所格，然不若救其死也。

西湖判官
　　侍衞步司右軍第三將狄訓練，以紹熙三年二月六日部諸寨兵五更入受俸。至前湖門外，坐胡床以俟啓關。覺有堅物觸其足，取燭照視，則一巨蟹，長三尺，形模怪醜。命從卒執縛送於家，復坐假寐，夢一人，長鬚，顏貌古惡，著淡緑袍，軟幘黑鞾，繫烏犀帶，持手板揖曰：「某乃西湖判官，因出戲於緑野，蒙君虐執，慮必遭鼎烹之害。願急馳一使往告，俾全餘生，當謀厚報。脫或不免，在微命固不足惜，正恐為門下之禍，非細事也。」狄寤而門已啓，眾以次入城，未暇問及。事畢，奔馬歸舍，諸子已烹蟹分食，詫其甘鮮。獨妻未下箸。狄話所夢，使勿食。未幾，五子相繼病死，唯狄與妻存。

周氏買花(「氏」目録作「女」)
　　臨安豐樂橋側，開機坊周五家，有女頗美姿容。嘗聞市外賣花聲，出戶視之，花鮮妍豔麗，非常時所見者比。乃多與直，悉買之，遍插於房櫳間，往來諦翫，目不暫釋。自是若有所迷，晝眠則終日不寤，夜坐則達旦忘寢。每到晚，必洗粧再飾，更衣一新。中夜昵昵，如與人語。父母以為憂，密邀行法者至，女略不動色，殊無懼意。有鬻麫人羽老者，居候潮門外。周邂逅相遇，羽問之曰：「或言君家有祟不可治，信乎？」周曰：「然。吾甚苦之，無以禦也。」因具告其故。羽曰：「此貓魈也，明日當奉為行誅。」至期，周備酒殽香楮延致，羽布氣步罡。少時女已振恐，羽運法，劍斬其首，女不覺而入房，熟睡數刻起，神宇豁然。問其向者所見，女曰：「纔黃昏後，一少年，狀貌奇偉，著裘乘馬而來。兩絳蠟導前，笙簫隨後，凡飲食所須，應聲卽辦。謳吟笑語，與人不殊。今絶矣。」經數旬，女感疾若妊娠者。復召羽，書符使吞之。自是一切復常。

陶太尉廟
　　南康陶太尉廟，葢晉大將軍侃也，夙著靈威，土人事之甚謹。自紹興以來，頗不及前，香火浸以衰落，棟宇頹仆。行客過者，未嘗展敬，牲酒幾於絶跡。淳熙初，村民童八八者，素豪虣橫肆，遂毀廟以廣其居，而於屋之隅立小堂，聊復寓祀。俄而妻病，詣巫者卜之，巫曰：「犯陶太尉之子小將軍，所以致禍。」童生曰：「陶太尉之神歇矣，況其子乎！」巫曰：「陶公罹三紀空亡，故寂寂如此。今猶有半紀之年，過是當復興。汝無以家致禍。」童乃止。其後靈應果倍昔時。

仇邦俊家
　　紹熙五年六月二十六日，鄱陽城隍王誕辰，士女多集廟下奠獻。命道士設醮，推客將仇邦俊主其事。仇妻在家，因如廁遇婦人，麗容盛飾，從後戶踰藩而入。駭為怪，奔歸房。婦人躡踵亦來，紉袂對坐。妻已昏迷，猶能遣厥子促夫歸。仇以祀事未訖，抵暮乃至，指空詬逐，遂寂無所見。明日，仇詣府，婦復出，又有僕妾三人從於後，叫譟跳躍，取堂中什器，拋擲碎毀。妻自此感疾，恍惚譫語，如鬼物附著之狀，越三日而死。既葬，怪異如初，仇病暴作，與妻無異，數日而死。(右六事朱從龍説。)
