
夷堅支癸卷第八(十二事)

黃德昭事太宗
　　淳熙十三年，福州科舉進士黃德昭，經營就牒赴兩浙轉運司試。行次建寧，驟得疾，四體發熱，昏昏不知人。於醒夢間見一長人，介冑當前，叱起之曰：「汝當服事唐太宗，安得在此？宜速歸。」言之至再，遂不見。德昭私念：「今距唐朝五六百年，吾為生人，如何能服事古帝？且業已至此，名為避親，(二字黃校疑誤。)詎可卻回，將何詞以告朋舊？」會薄晚小間，復登塗，宿於前店，疾益甚。又睹長人立於側，罵曰：「汝不信吾言，必死此地。」始大懼。明日，遽南轅，才行二三里，神思頓清。又明日，洒然如平常。既抵鄉里，旋投納試卷。向者以《毛氏詩》應舉，慮取人數窄，而素於詞賦留意，乃用賦求售。試日，出「太宗功被九歌」為題，不勝踴躍，以為神告者此也。他人多隻敷敍功業，惟德昭乙太宗比大禹為説。主司讀之激賞，謂為冠場之作，列於高等。然次年下第，竟終於布衣。

游伯虎
　　福州城西居民游氏，家素貧，僅能啟小茶肆，食常不足，夫婦每相與愁嘆。淳熙甲辰歲，一道人行乞到門，就坐啜茶，適聞其語，笑而謂之曰：「不須過憂，已有好兒子，尚何足慮！只一件事理會不得，既做秀才，發解過省，及第了，便着紫公服，繫金腰帶，卻手中不把牙笏，此何理也哉？」俄見柱間倚一黑圓杖，指之曰：「此是其所執也。」游翁以所談無根蒂，不之答。只一子伯虎，能讀書作文，且習弓矢騎射。詞場薦不利，遂應武舉。慶元三年，中絕倫第三人。例賜塗金束帶，除沿海制置水軍計議官，正持杖以謁制帥，盡符前説，相去正一紀。初，伯虎入都待試，夢已化為虎，與他虎鬬不勝，遭壓焉。及是牓唱名，永嘉周虎為魁首，又與夢協。

雪峰宗一
　　雪峰長老宗一，以淳熙九年來住持。駐錫兩歲，於寺建毗廬閣，安貯藏經，規範雄偉，它所營立皆稱是。而機緣行解，為衲子依投，席下屢滿，屢欲謝退，輒不諧。紹熙五年，忽命擊鼓集眾，升座演法。既而言曰：「四方名山大剎，如雪峰者能幾處？老僧作主五六院，多不過三兩載，今乃濫居此地，不覺十三年。無德無能，雖以久占禪席，便當引去，以避賢路。」迨反室，其徒意為打包潛竄，有欲束裝從行者。已乃奄然坐亡，時俗壽七十八矣。福府迎致長蘆元聰代之。至方丈數月，夢一公來謂曰：「茲我所處，汝那得擅據？」聰曰：「和尚何為出此言也？世緣既竟，歸於大空，故吾得承乏。正是吾曹平生著意處，焉用問？」曰：「吾非常常戀著者，比知弟誘掖後輩，振揚宗風，故特來助喜。然弟於此山緣薄，行且之它。」遂告別。聰寤，攜香詣其塔祝謝。二年後，茲果膺敕命，徙徑山。(右二事偃孫説。)

徐謙山人
　　永寧寺羅漢院，萃眾童行本錢，啓質庫，儲其息以買度牒，謂之長生庫。鄱陽並諸邑，無問禪律悉為之，院僧行政擇其徒智禧主掌出入。慶元三年四月二十九日，將結月簿，點檢架物，失去一金釵。遍索廚櫃，不可得。禧窘甚，聞寺外徐謙山人者，占術頗驗，往卜之。卦成，曰：「物已傳出外，而盜身不動。元非他人，乃常所使小奴耳。急向北方察訪，尚可得。苟或稽緩，將化為烏有。」禧因用其説，散行采緝。然無策能致敗露，坐不安席。再扣之，徐再消詳，曰：「此去五日，定有信。」所謂小奴者，每至鄰家與民婦狎，指頭上銀釵曰：「何不買金來打造？」婦笑曰：「汝真是不曉事，我如何有錢辦此？」奴曰：「我拾有一隻，若用得時，減價售與汝。」傍有彭氏子竊聆其語，明日戲之曰：「如果欲貨金釵，我酬汝直。」奴諱曰：「已分付(呂本作「與」。)吾兄了。」既涉歷兩三處，事遂大彰。僧卽加執縛，且杖之十數，猶隱不言。鞭打益急，始服罪。立取釵至，於是痛撻而逐之。(行政説。)

楊道珍醫
　　饒州黥卒楊道珍，本係建康兵籍，以罪配隸，因徙家定居，且稱道人。素善醫，而尤工鍼灸。市民余百三，苦鼻衄沉篤，更十數醫弗效，最後招楊視之。知其家啟肆販繒帛，近年以來，資力頗贍，楊深有所邀需。余妻上官氏，許以三十千，方為領略。令病者臥於門扇上，按兩肩井間，齊插兩鍼，才一呼吸罷，衄立止，舉體頓輕。余氏不勝喜，如所約以酬，又別致謝。王溫州季先，於丁已之春亦感此疾，綿延歲月。親朋競致善方，莫能愈。或導楊往治，隨鍼卽差。一官人寵妾，懷姙八閲月，朝夕懨懨，困臥乏力，飲食不下咽，自不能言其痛撓處。楊為診脈，而曰：「此非好孕，正恐是鬼胎耳。」其家皆譁怒不平，出語呵責。楊曰：「何必爾，他日當知之。吾今不敢用藥，但且如常時服安胎藥，壯脾圓散可也。」自此稍能餐粥，後兩月就蓐。其腹自受孕卽皤然與常異，及是乃產一物，小如拳，狀類水蛙。始信為鬼胎不疑。(少陸説。)

趙十七總幹
　　唐宋令文有神力，以一手挾太學講堂柱，持同房生衣壓於下，須其重設，乃出之。又或夢吞水牯不盡四足者，此事今亦時有。東武趙恬季和之子十七總幹，壯歲夢吞一牛，自是膂力過人百倍。居福州城中，與一僧善。每從喚索酒饌，所啖肉非數斤、酒非斗許，不能醉飽。僧雖勉為供設，久而頗厭。趙戲懷其袈裟，置於廊廡間大柱下，已而捨去。僧窘愧，經日無由可揭取，亟治具延謝。乃談笑舉柱，就還之。嘗暫寓泊西禪寺，出外夜歸，閽僕拒不納。呼叫稍久，怒擊其扉者再，且排撞門頰。少焉雙扉及□楔悉墮地，其聲如雷，寺人皆驚起。又赴調入都，自衢僦小舟，攜兩僕俱。舟人偶非良善，妄意篋中之藏，輒萌戕害計，到一村步，四無居人，謂趙曰：「少住片時，當買酒來。」蓋欲飲之至醉。趙覺其詐，思所以待之。望其去稍遠，見一席倚倉板上，纏絆甚緊。解視之，正貯一尖刀，鋒芒銛利。其人有一子，趙戒僕曰：「聽我高聲叫，則投之水中。」俄而提酒至，趙升岸迎就之。乃示以刃曰：「汝欲用此殺我乎？」奮拳痛毆之數十。攀大竹一根，執縛於杪，而縱竹使起，去地已數尺。惡子既溺，趙乃令僕捨舟陸行。予與季和為朋舊，識諸子於丱角時。未聞夢異，亦不記其姓名也。(其弟謙説。)

李大哥
　　饒州天慶觀後居民李小一，以製造通草花朵為業。慶元三年三月十七日病亡，經夕即埋瘞。至二十三日，術士徐謙盤卜於市，過土井巷西間十數步外，有人相呼，審聽，乃李也。既作揖，跣而奔趨。謙素與相善，雖瞽目冥行，認其已死，駭曰：「李大哥，汝下世多日了，何故在此？且又怱遽。」應曰：「我今雖非世人，偶有一事，急要幹當，不得已出來，鞋子也着不及。」輒問何事？曰：「第二箇女兒得疾甚困，須着多方救之，不容少遲。」且行且語，遂不見。又四日，謙專詣李氏，告其長女曰：「爾父壽終之後，我卻曾撞着他，說道家有病者，果否？」女曰：「妹子實然，當二十二日正危之次，髣髴見父在床前拊之曰：『二姐你莫煩惱，我與你催促醫人下藥，管取安好。』妹久昏眩不醒，是夜頓蘇，今十成無事，但未敢出風耳。」其言與謙之説同，於是一家皆悲哭。幽明異路，猶拳拳於兒女間如此。(徐謙説。)

魯四公
　　饒州市販細民魯四公，煮豬羊血為羹售人，以養妻子。日所得不能過二百錢，然安貧守分，未嘗與鄰里有一語致爭。慶元元年二月，正負擔於德化橋上，買者頗集。一村獠如師巫之狀，從其求金。魯曰：「方分羹冗坌，少須當與汝。」巫譆笑捨去。俄頃，釜中熱汁皆冷如堅冰，買者置箸不食而散。魯蓋素能作法，且又精至，深悟其所以然。對眾微嘆，卽滅火而歸。旋摶泥十塊，置於竈口，解衣就睡。巫它處丐索滿志，還旅邸。忽腹內若熾炭，跳擲忍痛，固知早來之非，以實告主人。主人曰：「魯公尊法，一城推重，安得輕犯之？」巫懼，倩小兒引往其門，設拜十數，自通姓第為週三，魯不答。周痛益甚。觀者悉云：「且恕它得否？」魯頷首，反室，盡去竈下物，周立愈，沽酒謝罪。明日，復攜隻雞斗酒來，願為弟子，傳其學，魯不許。至今本業如故。

閣山排軍
　　饒民朱三者，市井惡少輩也，能庖治素臟，亦僅自給。臂股胸背皆刺文繡，每歲郡人迎諸神，必攘袂於七聖祆隊中為上首。淳熙己酉歲，將往閣山糴油麻，其妻曰：「我聞彼處不清潔，況汝所習此般伎倆，如何去得？」朱曰：「我以法護身，自有措置，無奈我何。」所善多勸止之。又詢於卜者，其兆亦然。皆不聽，持千錢以行。過一淫祠，叱其像曰：「俟我回來，與汝理會。」及事畢，欲還城，復至祠前，便覺黑氣繳繞，急施法解戰，略無驗白。他人聞暗中怒聲言：「與汝非寃，何故罵我？」交鬬近暮，仆於棒下而死。明日，父母方知之。慮為同輩譏笑，就行火屍。其夕，託夢訴其死本末，且又告母曰：「可多買草鞋焚化，今已拘充排軍了，自此無復敢歸。」嗚咽而訣，時方二十六歲。

麗池魚箔
　　鄱陽麗池村，無田疇，諸聶累世居之。采木於山，捕魚於湖，以為生業。邑境多有淫巫，每游歷人門，謁覓錢穀酒肉，須隨其所匄，斟酌應之，不可但已，否則能為害祟。其當得陂池利(呂本多一「入」字。)者，處秋冬之交，水淺源涸，必遍施棧箔，遮闌界內。俟歲杪則四環網罟，率竭澤取之。紹熙二年，聶氏子弟百三郎者主其柄，不甚待外巫。巫乃密至陂所，步訣呪禁。迨舉網，空無一魚。聶子訪知所以然，屢邀它巫解釋，殊勿効，惋嘆莫測。一夕，月下聞巨魚跳擲，急視之，乃一隻頭小鯉，隨波舞涌。絕以為怪。方擬擊之，俄復躍入。或言此蓋彼所投木符幻變相戲弄，非真魚也。後數日，岸上人咸見異物，狀如蛟螭衝棧箔盡破，徑望彭蠡而去。魚以萬計，接續從之出。雖漁者並肩而立，付之無可奈何而退。

李小五官人
　　李耆俊子壽，淳熙二年為兩浙轉運使主管官。其弟耆碩子大，自嵊縣解官來，館於公宇。送還小吏劉廣立於司前橋上，遇一官人坐轎中，轎之製作極草草。兩卒負籠篋，先牌題雲「李從事」，問廣曰：「那處是李主管廳？」廣指示之，且奔告子大。從事者，又其弟耆壽也。喜而出迎，乃略無所睹。尋常諸李族人入都，多泊舟於河下沈氏客邸及吳山上扁鵲堂。散遣訪審，皆不見。子大甚駭，率子壽諸郎，步往沙河塘，試加物色。俄一家僕從會稽連夜疾行喘汗而至，報言：「小五官人因醉飽而得病，昨日已殂。」所謂從事者也。廣蓋見其遺魂雲。(呂德卿説。)

吳師顏
　　太史局令吳師顏，在京師時，已世為日官。及渡江，掌其職者猶二十年，居於臨安眾安橋下。紹興壬戌秋，以旬休不入局。或詣其家邀之長，就相近茶肆款話，若素所厚善者。從容久之，客先起，吳忽仆於地，衣裳有血污濕。主人視之，死矣。一匕首插於腹間。走報其子澤，奔趨而至。遭傷處洞貫腸胃，莫識刺客為誰。但執主人，告官坐獄。數月，鞫不成。府尹以為不應白晝於都市中敢行殺害，憐其無辜久繫，猶受杖乃得釋。澤繼代父任，令(當為「今」字。)為春官大夫，判太史局。予嘗質以此事，雲殆是宿生寃業耳。
