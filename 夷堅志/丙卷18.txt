
夷堅丙志卷第十八(十二事)

張風子
　　張風子者，不知何許人。紹興中來鄱陽，止於申氏客邸，每旦出賣相，晚輒醉歸。與人言，初若可曉，忽墮莽眇中。不可復問。養一雞一畫眉，冬之夜，熾炭滿爐，自坐牀上，而置二蟲於兩旁，火將盡，必言曰：「向火已暖，可睡矣。」最善呼鼠，申媼以為請，張散飯於地，誦偈數句，少頃，眾鼠累累而至，或緣隙鑽穴，蓋以百數，聚於前，攫飯而食。食罷，張曰：「好去，勿得齧衣服損器皿，羣鳴跳踉。在東歸東，在西歸西，勿得亂行。苟犯令，必殺汝。」鼠默默引去，不敢出聲。或請除之，則用誦呪而遣往官倉中，云：「法不許殺也。」目光紺碧如鏡，旋溺時直濺丈許乃墮。好歌《滿庭芳》詞曰：「咄哉牛兒，心壯力壯，幾人能可牽繫。為愛原上，嬌嫩草萋萋。只管侵青逐翠，奔走後、豈顧羣迷？爭知道，山遙水遠，回首到家遲。牧童、能有智，長繩牢把，短稍高攜。任從它入泥，入水無為。我自心調步穩，青松下、橫笛長吹。當歸處，人牛不見，正是月明時。」皆雲其所作也，留歲餘乃去。

豬耳鐶
　　將仕郎宋衞自蜀道出峽，至雲安關，殺豬賽廟。洗牲時，見耳下一方鐶，墨色猶明潤，蓋必前身為人而犯盜者也。

韓太尉
　　韓公裔太尉，紹興中以觀察使奉朝請，暴得疾。太上皇帝念藩邸舊人，遺御醫王繼先診之，曰：「疾不可為也。」時氣息已絶，舉家發聲哭。(上二字葉本作「哀」。)繼先回奏，命以銀絹各三百賜其家。臨就木，適草澤醫過門，呼曰：「有偏僻病者道來。」韓氏諸子試延人，醫視色切脈，鍼其四體，至再三，鼻息拂拂，微(上三字葉本作「微續」。)能呻吟，遂命進藥，逗(葉本作「迨」。)晚頓蘇。明日，具奏歸所賻，復賜為藥餌費。宗室中善謔者至相戲曰：「吾家貧如許，若如韓太尉死得一番，亦大妙。」後韓至節度使，又三十年乃卒。


契丹誦詩
　　契丹小兒，初讀書，先以俗語顛倒其文句而習之，至有一字用兩三字者。頃奉使金國時，接伴副使秘書少監王補每為予言以為笑。如「鳥宿池中樹，僧敲月下門」兩句，其讀時則曰：「月明裏和尚門子打，水底裏樹上老鴉坐」，大率如此。補錦州人，亦一契丹也。

星宮金鑰
　　甲志載建昌某氏紫姑神事，同縣李氏亦奉之甚謹。一子未娶，每見美女子往來家間，遂與狎昵，時對席飲酒，烹羊擊鮮，莫知所從致。父母知而禁之，不可，乃閉諸空室。女子猶能來，經旬日，謂曰：「在此非樂處，盍一往吾家乎？」卽攜手出外，高馬文輿，導從已具。(上二字葉本作「甚都」。)促登車，障以帷幔，略無所睹。不移時，到一大城，瑤宮珤砌，(葉本作「瑤臺玉砌」。)佳麗列屋，氣候和淑，不能分晝夜。時時縱游它所，見珠毬甚多，(上二字業本作「錯雜」。)粲絢五色，掛於椽間，問其名，曰：「此汝常時望見謂為星者也。」留久之。一日，憑闌立，女曰：「今日世間正旦也。」生豁然省悟，私自悼曰：「我在此甚(葉本作「固」。)樂。當新歲節，不於父母前再拜上壽，得無詒親念乎！」女已知其意，悵然曰：「汝有思親之心，吾不可復留。汝宜亟還，亦宿緣止此爾。」命酌酒語別，取小襆納其懷，戒之曰：「但閉目斂手，任足所向。道上逢奇獸異鬼百靈秘怪從汝覓物，可探懷中者以一與之，切不得過此數，過則無繼矣。俟足踏地，則到人間，然後為還家計。」生泣而訣。既行，覺耳旁如崩崖飛湍，響振河漢，天風吹衣，冷透肌骨。巨獸張口銜其袪，生憶女所戒，(上二字葉本作「教」。)與物卽去。俄又一物來，如是者殆百數。摸索所攜，只餘其一。忽聞市聲嘈嘈，足亦(葉本作「已」。)履地，開目問人，乃泗州也。空孑一身，茫不知為計。啓襆視之，正存(上二字葉本作「唯」。)金鑰匙一箇，貨於市，得錢二十千。會網舟南下，隨(葉本作「附」。)以歸。家人相見悲喜，曰(上三字葉本作「悲喜交集」。)失之數月矣。(李紹祖奉世説其族人也。)

閬州道人
　　閬州故多蚊，廛市間寢者，終夜不交睫。某道人舍於客邸，主家遇之頗厚，時時召與小飲，雖僦直或虧，弗校也。留數月而去，臨去，別(上五字葉本作「別去」。)主人，愧謝再三，□(明鈔本作「揖」。)起至井旁，言曰：「吾在此久，君獨能見知，無以報德，當令君家永絶蚊蚋之患。」卽取瓢中藥一粒投井中，戒曰：「謹覆之，過三日乃可汲。」遂去。果如其言，每暑夕，蚊雷羣鳴於簷間而不能入室。張魏公宣撫川陝時，開府於閬，士人估客往來無算，駢集此邸，至於散宿戶外。計所獲，視它邸蓋數倍焉。

煠蝦翁
　　建炎中，謝亮大卿使夏國，道漢江。晚泊，見岸上蟻子以千數，爭入水，視之已化為蝦，如是累累不絶。謝卿登岸，跡其所從來，乃自小冢間出。詢諸居者，云：「向一翁居此三十年，以煠蝦為業，死數月矣，此其葬處也。」始驗其骸為蟻所食而復墮蝦類雲。

徐大夫
　　紹興初，韓叔夏(璜)以監察御史宣諭湖南歸，有旨令詣都堂白宰相。時朝廷草創，官府儀範尚疎略。兩浙副漕徐大夫者，素以簡倨稱，先在客次，視韓緑袍居下坐，殊不顧省，久之，乃問曰：「君從甚處至此？」韓曰：「湖外來。」徐曰：「今日差遣不易得，縱見得廟堂，亦何所濟？」少焉朝退，省吏從廡下過，徐見之，拱而揖曰：「前日指揮某事，已卽奉所戒。」吏方愧謝，望見韓，驚而去。徐固不悟，繼復一人至，其語如前，俄亦趨避。而丞相下馬，直省官抗聲言「請察院」，徐大駭，急起欲謝過。燎爐在前，袖拂湯缾仆，衝灰蔽室，而不暇致一語。是日韓除右司諫，卽具所見奏劾之，以為身任使者，媚事胥徒，遂放罷。後數年，起知婺州。時劉立道(大中)為禮部尚書，旦夕且秉政，其父不樂在臨安，來攝法曹於婺，因白事遲緩，徐責之曰：「老耄如此，胡不歸？」劉曰：「兒子不見容，所以在此。」徐瞠曰：「賢郎為誰？」曰：「大中也。」遽易嗔為笑曰：「君精采逼人，雖老而健，法掾非所處，教官虛席，勉為諸生一臨之。」卽以權州學教授。

桂生大丹
　　貴溪桂縝家兩事已載甲志，縝又言其叔祖(原註：失其名)好道尤篤，常欲吐納煙霞，黃冶變化，為長生輕舉之計。有客過之，自雲能合九轉大丹，信之不疑，盡禮延納，傾身竭家聽其所取，費不可勝計。踰年丹成，客舉置淨室，封以朱泥，外畫八卦、列宿、十日十二辰，極其嚴閟，而謂桂生曰：「吾今欲游二神山訪吾侶，三年而後還，及是時藥乃可服，毋背吾言。」遂去。桂日詣丹室，焚香設拜。歲餘，忽念曰：「仙家多試人，正使丹可服，或靳固不吾與，將柰何？」竊啓其藏，則全丹儼然其中矣。不勝喜，不與妻子謀，汲水徑服之。藥方下咽，外報客至。才入門，望見桂生，驚而走。桂遣僕追挽之，客曰：「吾藥雖成，而日月未滿，初未嘗告服餌法也，顧不聽吾戒，且吾豈真游三山乎？元未始離此也。今若是，旦夕必死矣。吾方從神仙久視之學，豈當與行屍共處耶！」竟去。是日暮，桂覺五藏間有如火灼。明日，不可忍，跳入門外沼中，不數刻，沼水皆沸，荷花盡萎。屋角樹高數丈，能騰立其杪，俄而復下，奔馳叫號。越三晝夜，七竅血流而死。

林靈素
　　林靈素傳役使五雷神之術。京師嘗苦熱，彌月不雨，詔使施法焉。對曰：「天意未欲雨，四海百川水源皆已封錮，非有上帝命，不許取。獨黃河弗禁而不可用也。」上曰：「人方在焚灼中，但得甘澤一洗之，雖濁何害！」林奉命，卽往上清宮，勑翰林學士宇文粹中涖其事。林取水一盂，仗劍禹步，誦呪數通，謂宇文曰：「內翰可去，稍緩或窘雨。」宇文出門上馬，有雲如扇大起空中，頃之如蓋，震聲從地起。馬驚而馳，僅及家，雨大至，迅雷犇霆，踰兩時乃止。人家瓦溝皆泥滿其中，水積於地尺餘，黃濁不可飲，於禾稼殊無所益也。(洪慶善説。)

國香詩
　　建中靖國元年，山谷先生自黔中還，少留荊南，見里巷間一女子，以謂幽閑姝麗，目所未睹，惜其已適人，因作《水仙花》詩以寓意曰：「淤泥解出白蓮藕，糞壤能開黃玉花。可惜國香天不管，隨緣流落小民家。」命其客高子勉(荷)屬和。後數年，山谷下世。女在民家生二子，荊楚歲饑，貧不能自存，其夫鬻之於田氏為侍兒。一日召客飲，子勉在焉。妾出侑觴，掩抑困悴，無復故態。坐間話昔日事，相與感歎。為請於主人，采詩中語名之曰「國香」，以成山谷之志。政和三年，子勉客京師，與表弟汝陰王性之(銍［原作「鈺」，今改。)會，語及之。性之拊髀歎息曰：「可流諸篇詠，為異時一段奇事。」子勉遂作長句，甚奇偉，其詞曰：「南溪太史還朝晚，息駕江陵頗從款。才毫曾詠水仙花，可惜國香天不管。將花托意為羅敷，十七未有十五餘。宋玉門牆迂貴從，藍橋庭戶怪貧居。十年目色遙成處，公更不來天上去。已嫁鄰姬窈窕姿，空傳墨客殷勤句。聞道離鸞別鶴悲，藁砧亡賴鬻蛾眉。桃花結子風吹後，巫峽行雲夢足時。田郎好事知渠久，酬贈明珠同石友。憔悴猶疑洛浦妃，風流固可章臺柳。寶髻犀梳金鳳翹，樽前初識董嬌饒。來遲杜牧應須恨，愁殺蘇州也合銷。卻把水仙花説似，猛省西家黃學士。乃能知妾妾當時，悔不書空作黃字。王子初聞話此詳，索詩裁與漫淒涼。只今驅豆無方法，徒使田郎號國香。」性之用其韻，尤悲抑頓挫，曰：「百花零落悲春晚，不復園林門可款。待花結實春始歸，到頭只有東風管。楚宮女子春華敷，為雨為雲皆有餘。親逢一顧傾國色，不解迎入專城居。目成未到投梭處，後會難憑人已去。可憐天壤擅詩聲，不如崔護桃花句。坐令永抱埋玉悲，遊子那知京兆眉？難堪別鶴分飛後，猶是驚鴻初見時。新懽密愛應長久，暫向華筵賞賓友。舞盡春風力不禁，困裏腰支一渦柳。坐上何人贈翠翹，蜀州風調尤情饒。歡濃酒暈上玉頰，香暖紅酥疑欲銷。佳人薄命古相似，先後乃逢天下士。但惜盈盈一水時，當年不寄相思字。宜州遺恨君能詳，瘴雲萬里空悲涼。無限風流等閑別　幾人鑒賞得黃香。」

張拱遇仙
　　汴人張拱，舉進士不第。家甚貧，母黨龔氏世為醫，故拱亦能方術。置藥肆於宜春門後坊，仍不售。嘗晨起，披衣櫛髮，未洗頮，有道士迎日而來，目光冏然，射日不瞬，徑造肆中，顧而不揖，振衣上坐。拱頗忿其倨，作色問所來，答曰：「汝無詰吾所從來，正欲見汝耳。」拱意此妄人，京師固多其比，擲一錢與之，麾使去。笑曰：「吾無求於人，以汝有道質，故來誨汝。何賜拒之深？」拱悟起，冠巾而出。與之語及出家事，理致精微，聞所未聞。於是始愧悔曰：「拱鄙人，眼凡心惑，仙君幸見臨，願終教之。」道士曰：「汝何求？」曰：「家貧，飦粥不繼，儻使不食可飽，則上願也。」俄而鬻烝棗者來，道士取先所擲一錢買之，得七枚，顧謂拱曰：「神仙以辟榖為下，然□粒則無滓濁，無滓濁則不漏，由此亦可以入道。張子房諸人乃以丹藥療飢，固已迃矣，汝欲得此道，自此不淫可乎？人不能淫，俗念自息，俗念既息，則仙才也。」乃取七棗熟視而噓之曰：「汝啗此，可終身不食。人或強使食，亦無禁。復欲不食則如初。但汝有老母妻子，未可相從。然既啗七棗，當應七夢，豫為汝言。汝事親既終，昏嫁既畢，已能不食復又何求？宜脫身詣名山，於懸絶處尋石穴深廣有容者，自累石塞其門。一念不起，坐臥行立於其間，自有佳趣。僅及半紀，則汝之身如蟬出殼，逍遙乎六合之外矣。過此，非今日可以語汝也。」言竟，攝衣而起。拱固留之不可，起出門，無所見。拱乃知其非常人，悵然有所失者累月。聞飲食氣輒嘔，遂不食。踰二年，糞溺俱絶，神氣明爽，步趨輕利。每自試其力，從旦至暮，緣京城外郛可帀者五反，蓋數百里也。前後得七夢，如道士言，不小差。母病痔二十年，眾藥不驗，漫以七棗餘核進之，一夕而愈。拱既不御內，視其妻如路人。妻郭氏性剛果，忿恚而卒。家人益憂疑之，逼而餽之食，食兼數人，爾後或食或不食。朋友疑其詐者，扃諸室試之，不以為苦。人成召毉，則攜藥而往，至則登病者之席，坐於旁，雖逾旬涉月，杯水粒粟無所須。喜飲酒，好作詩，行年六十而顏色如壯者。後其母沒，不知所終。(李方叔作傳。)
