
夷堅支戊卷第三(凡十三事)

成俊治蛇
　　武功大夫成俊，建康屯駐中軍偏校也，善禁呪之術，尤工治蛇。紹興二十三年，本軍於南門外四望亭晚教，(黃校：疑誤。呂本作「眺」。)有蛇自竹叢出，其長三尺，而大如杵，生四足，遍身有毛，作聲如豬，行趨甚疾，為逐人吞噬之勢。眾皆驚擾，不知所為，適有馬槽在側，急取覆之。而白統制官，遣呼俊。俊至，已能言其狀，且名是豬豚蛇，齧人立死。卽步罡布氣禁之。少頃，令啓槽，則已殭縮不能動。再覆之，仰吸日光，三吹槽上。及啓視，化為凝血矣。又排彎山有異蟒，色深青，長可二丈，積為人害。居民共邀俊施術。俊曰：「在吾法，不宜率爾，盍具狀以來！」既得狀，書章奏天。詰旦，詣穴口為壇，被髮跣足，衣道士服，向空叱神將曰：「速！」斯須蛇不出，繼遣兩將。如是者三四反。蛇猛從穴內奮迅奔壇，若將欲鬬者。俊大聲訶之曰：「業畜那得無禮！」取所著汗衫，中分裂其裾，蛇擘析為兩，此患遂絶。民家小兒，因行草際，遭螫，痛徹心腑，幾於不救。俊往療之，問兒曰：「汝誤踏踐之以致囓耶，將自行其傍而然耶？」曰：「初未嘗觸之，不覺咬我。」俊曰：「我亦久知之，此無故傷人，命不可恕。」乃除地丈許，插小竹片為劍，作法呼蛇，至者如積。令之曰：「作過者留劍下，否則退。」羣蛇以次引去，各失所在。獨一小者，色如土，伏劍傍。俊召判官檢法，曰：「蛇無故傷人，當得何罪？」兒家聚觀者皆莫見。久之，又曰：「依法，蛇自以首觸劍死焉。」俊之技如此，而無所求於人。醫士劉大用欲學其術，俊曰：「此非所靳，但慮持之不謹，或干法犯律，將至貽禍。」乃止。景陳弟云：「鄉里亦曾有豬豚蛇，以身腯而短，不能蜿蜒，故惟直前衝人。遭之者無活理。」蓋虺蝮類也。

池州白衣男子
　　李妙者，池州娼女也。淳熙六年，有白衣男子詣其家，飲酒託宿，相得甚歡。踰三月久，妙以母之旨，從之求物。男子曰：「諾，我今還家取之，明日持與汝。」妙使其僕雍吉隨以往，男子拒之，曰：「吾來此多日，家間弗知，弗欲道所向。若雍吉偕行，恐事泄，於我不便。」妙母子意其設辭，竟令尾其後。迤邐出郭西門，至木下三廊(按：「廊」似「郎」字之誤。)廟前，謂雍曰：「可回頭，有親家叫汝。」雍反顧，則無人焉。復前視之，但見大白蛇，望茅岡疾趨(呂本多「而去雍」三字。)駭顫欲仆，歸以告妙。妙與雍皆大病，期年乃愈。而妙顏色萎悴，不復類曩時。郡為落籍，許自便。後鬻(呂本作「嫁」。)於染肆為妾。

陳氏鬼疰
　　韶州南七十里曰古田，有富家婦人陳氏抱異疾。常日無他苦，每遇微風吹拂，則股間一點奇癢，爬搔不停手。已而舉體皆然，逮於發厥，凡三日乃醒。及就坐，有聲如欬，其身乍前乍後，若搖兀之狀，率以百數，甫小定。又經日，始困臥，不知人。累夕而愈，至不敢出戶。更十醫弗效。醫劉大用視之曰：「吾已得其證矣。」先與藥一服，命取數珠一串來。病家莫知為何用也。當婦人正搖兀時，(呂本多一「記」字。)其疏數之節，已覺微減。然後云：「是名鬼疰。因入神廟觀玩，遂為邪鬼所慿，以致精采蕩越。法當用死人枕煎湯飲之。」既飲，卽大瀉數行，宿痾脫然如失。大用云：「枕用畢當送還元處。如輒遲留，則使人顛狂。」蓋但借其氣耳。予記《南史》中載：徐嗣伯精於醫術，有一嫗患滯泠，診之曰：「此屍疰也。」張景腹脹面黃，曰：「此石蚘耳。」沈僧翼眼痛，見鬼物，曰：「邪氣入肝。」皆令煮死人枕服之，竟，埋於故處。王晏問之曰：「三病不同，而療之俱差，何也？」具以答之。晏深嘆其神妙。蓋此類也。

衛承務子
　　寧國人衞承務者，家素富。惟一子年少，好狎游。忽得疾，羸瘦如削，眾醫以為瘵。治療三年，愈甚無益。適劉大用過縣，邀使視之。切其脈，亦謂瘵證。凡下藥月餘，略不效。問其致疾之因，久乃肯言曰：「嘗以六月間飲娼家，與娼喧爭，迨醉，不復登榻，獨困臥黒桌上。少醒而渴，求水不可得。其前有菖蒲盆，水極清潔，舉而飲之，自是疾作。」劉默喜，密遣僕掘田澗淤泥，以水沃濯，取清汁兩盞，置几上，令隨意而飲。衞子素厭苦其疾，不以穢為嫌，一飲而盡。俄腸胃間攻轉攪入，(呂本作「刺」。)久之始定。續投以宣藥百粒，隨卽洞泄，下水蛭六十餘枚，便覺胸抱豁然。劉曰：「此蓋盆中所誤吞也。蛭入人腹，藉膏血滋養，蓄育種類。每粘著五藏，牢不可脫。然久去汙渠，思所嗜，非以此物致之，不能集也。」衞子雖去其疾，然尫劣無力，別施藥補理，至八十日乃平復。予頃記張鋭治吳少師事，絶相似雲。(右四事皆劉大用説。)

蔡主簿治寸白
　　蔡定夫戡之子康積，苦寸白蟲為櫱。醫者使之碾檳榔細末，取石榴根東引者煎湯調服之。先炙肥豬肉一大臠，置口內，嚥咀其津膏而勿食，云：「此蟲惟月三日以前，其頭向上，可用藥攻打。餘日則頭向下，縱有藥皆無益。蟲聞肉香，起咂啖之意，故空羣爭赴之。覺胸間如萬箭攻鑚，是其候也。然後飲前藥。」蔡悉如其戒。不兩刻，腹中鳴雷，(原作「當」，據周本改。)急奏廁，蟲下如傾。命僕以杖挑撥，皆連綿成串，幾長數丈，尚蠕蠕能動。舉而拋於溪流，宿患頓愈。此方亦載楊氏集驗中。蔡游臨安，為錢仲本説，欲廣其傳，以濟後人云。

鐵掃箒
　　臨安術士，失其姓名，常著道服，標榜曰鐵掃箒。設肆於執政府牆下，從而卜筮者多市廛造力。(呂本作「皂隸」。)雖所言有驗，然不為士大夫所稱。淳熙甲辰冬季，一細民來問命，告之曰：「君星數甚惡，最忌明年初春，恐蹈刑戮之禍。若能一月不出，勿與人接，庶可或免。」民雖不懌，而以所戒深切，於是如其言。至晦日，不能忍閑，徑往責之曰：「汝道我正月大災，今已到三十日，又不曾分毫越法，何由觸禍？」術士曰：「我一時間説了，亦自忘記，容再為推測。」及布局纔成，復云：「今日尚是正月，猶可慮也。必須打殺人。」民忿恚，詆其誕妄，相與爭詈不已，不勝忿曰：「我只打殺汝，以驗汝術。」奮身起箠之，不覺踢其脅，立死。遂受擒，而得減死黥配。此等事傳記中或有之。

張子智毀廟
　　張子智(貴謨)知常州。慶元乙卯春夏間，疫氣大作，民疾者十室而九。張多治善藥，分諸坊曲散給，而求者絶少，頗以為疑。詢於郡士，皆云：「此邦東岳行宮後有一殿，士人奉祀瘟神，四巫執其柄。凡有疾者，必使來致禱，戒令不得服藥，故雖府中給施而不敢請。」張心殊不平。他日，至岳祠奠謁，戶庭悄悄，香火寥落。問瘟廟所在，從吏謂必加瞻敬，命炷香設褥，張悉徹去。時老弱婦女，祈賽闐咽，見使君來，爭叢繞環視。張指其中像袞冕者，問為何神，巫對曰：「太歲靈君也。」又指左右數軀：或擎足，或怒目，或戟手，曰：「此何佛？」(呂本作「物」。)曰：「瘟司神也。」張曰：「人神一也，貴賤髙卑，當有禮度。今既以太歲為尊，冠冕正坐，而侍其側者，顧失禮如此，於義安在？」卽拘四巫還府，而選二十健卒，飲以酒，使往撃碎諸像，以供器分諸剎。時薦福寺被焚之後，未有佛殿，乃拆屋付僧，使營之。掃空其處，杖巫而出諸境。蚩蚩之民，意張且貽奇譴，然民病益瘳，習俗稍革。未終更，召入為吏部郎中。

錢林宗
　　錢仰之林宗，寓居於華亭之北庵淨居院，為人頗耿耿。一日，有蛇百數出室宇間，屏帳之內，亦蜿蜒糾結，甚至甑釡蒸炊中亦然。錢不以為異，但命僕驅逐之。因步至僧堂，見一新置神像一軀，乃俗所事施菩薩者，其前正塑一蛇。時邑人敬奉此妖，至不敢斥其姓，迨左畔方字亦謹避焉。院僧欲乘勢立祠，誘民禱供，以牟利入錢。悟家怪所起，立取斧椎破，擲於水中。是夜僧挈囊而遁，錢氏自此寧居。北庵日以蕭條，幾無人跡，惟錢子孫猶處之。施之為厲久矣，此歲稍息。庚志亦書一事。

金山廟巫
　　華亭金山廟瀕海，乃漢霍將軍祠。相傳云：當錢武肅霸吳越時，常以陰兵致助，故崇建靈宮。淳熙末，縣人因時節競集，一巫方焚香啓祝，唱説福沴，錢寺正家幹沈暉者，獨不生信心，語謔玩侮。所善交相勸止，恐其掇禍。巫宣言詈責甚苦。暉正與爭辨，俄踉蹡仆地，涎流於外，若厥暈然。從僕奔告其家。妻子來視，拜巫乞命。巫曰：「悔謝不早，神已盛怒，既執録精魄付北酆，死在頃刻，不可救矣。」妻子彷徨無計，但拊屍泣守。暉忽奮身起。傍人驚散，謂為強魂所驅。沈笑曰：「我故戲諸人耳，初無所賭也。」巫悚然潛出，闔廟之人亦捨去。

錢伸之瘖
　　紹興庚辰歲，錢大任(堪)自成都漕使下世。其子伸之，年三十餘，忽瘖不能言。而起居食飲，一切與平時無異。愁悶不聊，侵尋八年久。因一妾觸怒，持杖箠之。妾佚去，斥之為「啞畜生」。伸之愈憤悒，大呼曰：「且看啞畜生打人！」咄咄不已。家人聞其出聲，驚喜來觀。自是言語如故。伸之以其疾因妾而愈，置其怒而賞之。後赴銓中選，調江陰尉，未及赴而卒。(右六事皆錢伸之説。)

李巷小宅
　　饒州城內北邊李郎中巷有小宅，素為鬼物雄據，居者不能安。每召會親賓，肆筵設席，客未至，已見奇形異狀者，分坐飲啄。紹興中，歷梁氏、管氏兩家，最後董儀判官居之。董亡，厥子售於東鄰王季光使君。季光為人膽(呂本多「量雄」二字。)勇，不畏妖厲。得屋之初，遣一僕守宿，遭其惱亂，終夕不得寢。明夜，易以兩兵，亦復然。王猶弗深信，親往驗之，大聲咄之曰：「吾聞此地多鬼，若果有之，宜卽露形。」少頃，颯颯如持箒壁(呂本作「持掃壁」，亦不可通。按此句似當作「持帚掃壁」。)上塵土，王不為動。俄又驟馬馳逐之聲。王曰：「汝造妖只爾，何足怕，更須呈身向我。」便隱隱從栁陰下出，竚立不移步。王起，卽而語之曰：「汝若是橫死伏屍者，今已歲久，難於尋覓，何不自營受生處？如要從我求酒饌(呂本多一「祭」字。)酹福願薦拔，亦無閑錢可辦。茍冥頑不去，當令師巫盡法解汝於東岳酆都，是時勿悔。」其物隨言而沒，宅自是平寧。

獨腳蓮
　　鄱陽山間生一種草，始萌芽時，便似蓮房，俗呼為獨腳蓮。移植於居宅隙地及園囿中，蛇虺不敢過其下。王季光宅後榛莽叢裏，有穴藏蛇，常出為人害。乃種此草數本於穴外，自是其患不作。至暑月，聞穴內臭甚，使園丁掘土訪求，得死蛇十數，蓋為草氣所薫漬也。又一小蛇從別處來，適到草傍，立化為水。其效驗如是。(右三事王季光説。)

李興都監
　　禁衞人員大(上二字黃校：疑誤。)李興，以年勞解軍伍補官，調泉州都監。臨赴任，遣妻子出陸自臨安先行；興收拾併疊差晚，乘馬追路。至龍山下，為小民十百壅遏，僅得穿過。乃是日誅一海刼，既臠咼梟首矣。興謂觀者曰：「此乃凶賊，為良民害，斬決萬段，猶未足以償其惡。爾曹何為注視之？」因舉足蹴踏遺骸，且加唾駡，血污履弗顧。眾亦稍散。興忽迷罔，茫然不知東西，殆若喪心而為鬼所附著。上馬復還城內，投宿小邸。一僕慮家人望信，欲往報之，不聽。自此狂態日甚，逢人輒奮擊。人見其身軀偉壯，又膂力異常時，避不與校。至裸膊蓬首，扣內前沙子門雲，欲謁官家叫屈。守者知其病，且念向來同輩，但扶曳出之。故交有居於觀巷者，強引興歸。閉諸一室，而穴壁傳致飯食，不以多少皆無餘。或經日忘設，亦自若。叫噪勃跳，殊為所撓。凡十餘夕，竟自經而死。其家幾達閩，始得信，蒼黃奔歸。蓋刼鬼為之孽也。子產曰：「匹夫匹婦強死，其魂魄猶能馮依於人，以為淫厲。」正謂此雲。(饒信都巡檢許經文夫説。)
