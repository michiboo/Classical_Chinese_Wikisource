
夷堅支景卷第一(十三事)

陽臺虎精
　　自鄂渚至襄陽七百里，經亂離之後，長塗莽莽，杳無居民。唯屯駐諸軍每二十里置流星馬鋪，轉達文書，七八十里間則治驛舍，以為兵帥往來宿頓處，士大夫過之者亦寓託焉。乾道六年，江同祖為湖廣總領所幹官，自鄂如襄，由漢川抵陽臺驛，夜為蚊所撓，不得寢，戒従卒雞初鳴卽起。驛吏白曰：「此地最荒寂，多猛虎，而虎精者素為人害，比有武官乘馬未曉行，並馬皆遭啖食，今須辨色上道為佳耳。」江如其言。歸塗過郢州，復當投宿於彼，與皂隸共三騎及兩卒前行，起差早，覺人馬辟易，遙望一黃物馳草間，中心絶怖。漸近，蓋巨鹿，其大如牯牛，固已悚然。行半程，忽見一婦人在馬前，年可四五十，綰獨角髻，面色微青，不施朱粉，雙目絶赤，殊眈眈可畏，著褐衫，繫青裙，曳草履，抱小狸貓，乍後乍前，相隨逐不置。將弛擔，乃不見。江心念豈非所謂虎精者乎？秘不語人。拂旦欲東，鋪卒云：「昨於道左見二虎雛，尚未能動步，吾官欲之否？願以獻。」江笑曰：「吾豈應養虎自遺患？」卻弗取。又信宿，従漢陽濟江，同載數人，彼婦在焉，容貌衣服，一切如初。江謂女子獨行而能及奔馬，益懼，坐轎中，下簾閉沓，(「沓」字疑誤。)不敢正視。還舍且一月，聞門外金鼔叫躁聲，士庶環集者幾千數，若補押凶盜然。出視之，則又彼婦也。問其故，皆言南市人家連夕失豬並小兒甚多，物色姦竊，無有也，獨小客店內此婦人單身僦止，三經旬矣，而未嘗煙爨，囊無一錢，但謹育一貓，望其吻，時有毛血沾污，疑必怪物，是以訟於官。令戎邏執送府，婦人氣概洋洋，(呂本多一「殊」字。)無怖色。既入郡，郡守李壽卿侍郎使至僉廳供狀，婦自能把筆作字，云：「姓屠氏，是士大夫家女，父嘗任遠安縣知縣，嫁夫不稱意，亦已死，無嗣續，孤孑一身，客游茍活，市上惡少年交相侮困，翻抵為異類，寃苦情極，願侍郎做主。」壽卿不忍窮治，姑令責戒勒狀押出境。遂入咸寧茶山，與採茶寮戶雜處。久之，又因搏食畜犬，為人所見，箠而逐之。後不知所在。

京山鹿寨
　　江同祖過郢州京山，晩抵村驛，人言鹿在前結寨，卽出觀之，彌望可數里，巨鹿無數，四環成圍，以角外向，凡數十重，而(呂本作「兩」。)麑麀處中，勃跳嬉戲，民田相近者悉遭蹂踐，禾苗為之一空。獵戶雜沓其傍，雲不可近，近輒觗觸，遭之者多死。明旦引去，獵人操弓矢戈矛追隨之，伺巨者行前稍遠，乃敢捕射其稚弱，亦各有所獲而還。

王宣樂工
　　紹興初，岳少保制閫於荊襄。是時墟落尤蕭條，虎狼肆暴，雖軍行結隊伍，亦為所虐。有士人言猛獸畏樂聲，若簫鼔振作，當自退避，由是頗采其説。乾道中，王宣子為副都統制，自襄陽往鄂渚，途次荊郢間，従馬直以百數。日猶啣山，眾樂競奏，候吏報一篳篥部(呂本多一「頭」字。)為虎於眾中馬上忽銜去，正驚怖未已，又報笛部頭一人亦然。其處距宿驛幸不遠，爭策馬赴之。解鞍良久，篳篥者奔喘而至，顏無人色，少定始能言：「初為虎所搏，置之穴中，復往取笛工，至則啖食，度已飽，故未見傷害，但與二雛繞弄作戲。忽憶得腰間有所執器，急取出大聲噴吹之，巨虎駭震，不暇挾其子，踉蹌遽走，不反顧。望之極目，乃敢歸，幾不免虎口也。」時呂彥升守襄。

餘干縣樓牌
　　餘干縣治之南有二樓，前曰鼔樓，後曰敕書樓。後樓牌縣宰杜師旦所書。乾道初，「敕」字左畔有黃蜂結窠頗髙，邑人言：「此吉兆也，吾邑當出貴人，或士子巍掇科第者。」是時趙子直家居縣市，赴省試，已而大廷唱名為第一。後三十年，紹熙甲寅，復見一窠綴於「力」字之上，人又益喜，趙公遂拜相。次年春，窠忽為人觸墮，不踰月，趙罷歸。是三者豈皆偶然耶？其異如此。

朱忠靖公墓
　　朱忠靖公，蔡人也。渡江之後，卜居於湖州，薨而葬於妙喜山下。既數年矣，術者過而歎曰：「山勢甚吉，恨去水太遠，秀氣不集，子孫雖蕃昌，恐不能以科名自奮。」朱公諸子皆知之，固不暇徙，而後死者復以昭穆次第祔窆。乾道中，公次子侍郎夏卿亡，子翌用治命，捨祖塋而別訪地，唯以水為主。羣從諫止之，不納，竟如其志。得一穴，前臨清溪。既葬二十年，侍郎幼子翇及翌之子儕遂擢丁未進士第，已而儕弟偃及甲繼之，殊袞袞未艾也。

江陵村儈
　　江陵民某氏，世以圈豕為業。有村儈居五十里外，每為鉤販往來，積有年矣。民長子嘗攜銀券，其直百千，並一僕，出鄉間貿易，經宿不歸，浸淫至累月。荊土市廛子弟，多因挾貲在手，飲博浪遊，耗折父錢，無以反命，不敢歸，或迤□適他境者，民蓋用此疑厥子，不深以為憂。村儈者以冬月農事畢，牽豬過其門。留少憇。別一僕視其挽索，驚曰：「此我家大郎所自搓者五尺，安得在汝手？」五尺者，土人稱挽畜產繩繂之名也。儈色變，抵云：「昨於某處大路上拾得之，誰人無此物，何為誤認？」僕以告主人，強拉儈偕往昨處。方舉手指畫，聞林莽間屍臭異常，掩鼻就視，則厥子與僕兩屍跧仆敗溝內，雖暴露過盛夏，而枯骸不損，畧不為狼狐齧啖，的的可識。遂執儈以還。始言因見其有所齎，乃醉以酒而殺之。歷日已久，意謂無由發覺，豈料用一索之故，自投寃網，今無所逃矣。竟伏刑於市。

峽州泰山廟
　　峽州城東有泰山廟，蓋以他處東岳行宮者，頹敝歲久，土人謀改作。峽境雖饒於林木，而多去江遠，正有力可買，猝難挽致。紹興癸丑之冬，一夕大風雨，五十里外深塢中如發洪水，(呂本作「狀」。)浮出巨材千數，皆串貫成排(呂本作「簰」。)筏，順流而下，至門郭(按：「門郭」二字似誤。)外，無所闌礙而止。民共告於郡，咸謂神明所賜，請以為新廟。緣門擊鉦，集眾牽繂，置之寛閑處。梓匠審視，大自棟樑，小至榱桷，一切備具。凡可為梁者，本末著地，而當中隆起；可為柱者，充滿端直，或長或短，各應所用，又已剝削木皮，於工力甚省。見者嗟異，證冥冥賜佑，無敢小為欺隱。卽日命役，踰數月廟成，一區耽耽，遂為夷陵壯觀。仲子時僉書郡幕，實見之。(二事仲子説。)

員一郎馬
　　荊門軍長林縣民蹇大，居郭北七八十里間。有一女，納同里鄒亞劉為贅壻。鄒愚陋不解事，薄有貲業，且常為人傭，跋涉遠道，在家之日少。蹇據其屋，耕其田，又將致諸死地而掩取其產。少年李三者，數至蹇氏，浸浸與女通。蹇常諷之曰：「茍能殺鄒郎，以女嫁汝。」李欣然承命，特未得間。紹熙四年秋，城人員一販牛往襄陽，鄒輔行。畢事南還，蹇遙見員生跨馬，鄒負擔在其後，急呼語李，使持刃出迎之。纔相値，奮斫員背，墜馬死。繼又戕鄒，亟舁置道側。是時適無人行。里正稍稍集會，倉卒之際，莫知凶變所起。員之姻家為義勇部將，所居距彼數里。員馬既失主，徑趨其門，與廄駒相踶齧。部將出視，驚曰：「此是員一郎馬，吾恰見其騎而歸，安得到此？必有故。」卽詣前塗訪測，見二屍，認其一為員，其一屍眾識為鄒。固已略聞陰計，徑往嚇蹇曰：「汝何得白晝殺人？」蹇面赤聲嘶，不能答，李正在焉，遂皆受捕。明年春，獄成，蹇、李以謀殺，女因與人姦致夫於死，皆當伏誅，以殺時無證具奏。予姪孫伋僉書判官，見其故。已而去職奔母喪，至七月，覃赦下，此三人正典刑及漏網皆不及知。原是事因馬而覺，天理昭昭，當不但已也。(此句疑有脫誤。)

張十萬女
　　郢州京山境，地名辦頓，豪民張祥，雄於鄉里，名田蔵鏹，金銀布帛，皆以億計，故里俗目之為十萬。紹熙初，巨盜桑仲橫行漢、沔間，所過赤地。張聞其且至，以貲財孥累之眾不能遠避，於是整頓舍館，烹牛屠豬，多釀酒，先路邀迎之。桑甚喜，為之駐留。至於累月兇徒相隨，日夕醉飽，仍各有縑銀之贈。桑約飭丁寧，秋毫不犯。張有筓女，従簾下窺覘，桑見其少艾，欲得之，張不許，桑怒曰：「吾業為不義，殺人如踐螻蟻。今全爾一家，可謂恩恵，而眷惜一女子耶！」張懼，亟以嫁之。留既久，哨聚數萬眾，無物可食，遂盡戕其家，猶以妻故，收拾其骸，瘞於堂中，作大冢。掩畢而去，獨挈妻俱行。別一女，奔出外得脫，存亡消息，無復與人相聞。既四五十年，鄉人樵採山下者猶或見之於巖穴中，容貌只如二十歲者。亦間至故居，隱隱有哭聲，到今猶然。為鬼為妖，或雲遇仙得道，皆不可知也。張屋基址尚存，有奇石髙丈餘，嶽壑穿穴，宛然天成。宣和時，花石綱欲取以入京，重不可移，亦會兵亂而止。今士大夫過，見之未有不瞻翫咨嗟者。堂記石刻猶存，范謙叔所作。(呂本作「又」。)有《蘭軒記》，朱子發所作。故屋唯門樓在，彼人徙以為東岳行宮小殿，其大可知矣。(二事姪孫伋子中説。)

贛州雷
　　慶元元年三月二十七日，贛州大雷雨。贛丞張履信既受代，［原作「代受」，據周本改。］赴同僚餞席於縣治靜暉堂。日晡時，廷中忽有火毬十數，旋轉上下，其勢可怖。坐者皆起曰：「迅雷風烈必變，此非吾曹所應髙會也。」相與散歸。至暮開霽，聞郡市一書鋪史林三者震死，左脅下有朱篆「三」字。是時憲司大吏劉昭在家晚飯，亦見火球滾踔於堂，徑入弟房內。弟亦小胥也，正登床視漏處。其妹在房，見朱衣神十餘輩，皆長丈許，睢盱往來。妹喪膽，盡力大叫救人，一神捽其髻以出曰：「不干汝事。」則已相去二丈矣。雷斧從屋脊碎椽瓦而下，搦弟至門外首門限，然後擊破其腦。俄一婢亦隕於庖下。葢同死者三人云。

章簽判妻
　　婺人章濤，徳文侍郎之子，娶永嘉盧氏，生一男。數歲之後，忽不飲食，初意其有所嫌惡，或小疾為梗，而起居笑語固自若。明日復然。章問之，不肯言。姑鄭夫人，出語譙詰，但斂袂唯唯。於是疑為祟魅，遍扣婢妾，乃知近嘗往後院游觀，謂侍妾曰：「桃枝上有一顆如盆(呂本作「盃」。)大，必甜美可食，為我摘取。」妾望之，滿樹纍纍皆常品，無所謂絶大者。盧氏自以竹打作叉，夾取入手而為啖食之狀，女伴有同游者皆訝之。自是日遂不食，猶時時飲酒涓滴及果實之屬，雖幹理家務如初，而與夫異寢。歷十五年後，並酒果不入口，唯飲冷水。又七年亦已。紹熙五年，章簽書贛州判官，妻偕來，其弟越適為江西副都監，官舍在贛。越嘗病，更數醫弗愈，盧氏問疾，坐其榻，為按摩所患苦處。次日，宿痾如洗，(呂本多一「始」字。)驗其感遇雲。張履信因邀同僚室家宴集，獨盧氏不肯來，時年七十矣。

玉環書經
　　章濤從外祖鄭亨仲資政入蜀，過京西道間，入一僧寺，舍宇極蕪陋。其傍有一堂，奉觀音龕像，左右列《華嚴經》數函，多散亂不全整。龕下有小抽替，試啓之，得小軸，乃朱書《金剛經》也。卷軸差不甚損，然已故暗，字畫勁楷可觀。展視其末，則雲「玉環刺血為皇帝書」。蓋楊太真遺跡，血色儼然，非朱書也。鄭之子取而寳藏之。

信豐巨樟
　　贛州信豐縣水南有瑞蔭亭，前兩巨樟，相去百餘步，其髙拂雲，枝幹扶疎類煙霄中物，亭以故得名。紹熙癸丑之秋，贛境大水，至浸淫於縣鼓樓、兩樟之間，為所淘洗，露出一連理枝，自東徂西，長四十五丈，枝下去地丈許。蓋其生已多歷年所，因水暴乃表見，遂為一邑奇觀。(右四事思順説。)
