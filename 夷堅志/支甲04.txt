
夷堅支甲卷第四(十六事)

共相公
　　南康都昌縣盧衝民劉四秀才，紹興四年十一月暴卒，為兩吏領至幽冥中，入閻王殿庭下。仰望陛基，可髙一丈許，王憑几坐其上，其前立巨牌，碧字標雲「共相公至此」。劉默念：「世間安得有此姓。」初未嘗發言，王顧語左右，似有生人氣。吏質劉曰：「汝適所説何事？」劉不敢答，辭曰：「未曾啓此齒。」再三逼之，乃道所念。吏叱曰：「不得洩漏！此是饒州洪右相，今作閻羅王。」少頃，王命吏押回。劉歸，經歷數獄，見罪囚苦楚，驚悸之極。吏舉袖掩其面，遂蒙無所賭，行三十餘里始釋手。別又有一殿巍然，僧合掌升髙坐，前有黑光，桌鋪白紙一張，紙上數蟲蠕動。僧下坐，執隨求法環，搖撼作響，問劉曰：「汝在生修何善業？」對曰：「無可紀者，僅能持《髙王觀世音經》耳。」僧曰：「只此是也，放汝去。汝來已經三日，恐汝妻子壞了宅舍，宜亟還。」吏卽引行，過澗水兩重，躍而寤。次年二月，劉生鄰人葉百一至憲臺投牒，館於逆旅黃氏，與人説此，予不暇親審也，因記文惠公頃遊廣府，府帥方務徳滋，因留攝幕屬，與其弟稚川同官。稚川名洪，胥吏倡優避其名，呼公為共通判。而洪氏所出本共工氏之後，故《左傳》有晉共華、魯共劉，皆讀曰恭，至漢乃於左方增水雲。

張鎮撫幹
　　鄱陽張鎮者，忠定參政之孫，為湖北安撫司幹辦公事。紹興四年十一月，參議官張廣滿秩，鎮送之於沙頭，留飲至二更乃還城。方就寢而府市火作，鎮起，從主帥樞密出視，歸已夜分。天未明，忽連聲稱「救，救」，妻秦氏呼問之，瞑目不語，頃之而絶。先是十日前，遣一黥持信罨至德興，半途覺肩重，自是日日頓增，殆不可負。嘗擲之於地曰：「莫是裏面盛着死人頭，如何更擔不起。」過江山渡，以語舟人，舟人試舉之，亦云未嘗有遠路信物如此重者。既到張氏宅，黥納書於鎮父通州使君埏。啓罨，但鹿脯耳。才出外，便為物所擊，為鎮音聲責之曰：「汝在路如何得罵我！」黥謝不敢。俄直入至父母處，泣而言曰：「死生定數，無所復恨。鎮未有子，新婦難以守寡，畢喪後乞遣歸其家。大姊嫠居歲久，雖有一兒，亦非久遠計，願別為謀終身之託。」黥旋仆地，移時乃蘇。通州愕然憂疑，鎭正其室范氏所生，尤以為戚。又兩日，凶問至。然則黥西來時，鎮之神識已憑之矣。悲哉！死時方三十五歲。秦氏，堪之女也。

雙頭蓮
　　鄱陽髙嵲，就館於邑宰，以無訟堂為學舍。池中蓮生花雙頭，丞賈□見之曰：「此嘉祥也。先君大觀二年在吳興鄉校肄業，直廬後產此花，守兵白教授，率諸生來觀之，折取諦翫，葉間隱隱有金書先君姓名三字，諸人共致慶語，勉令力學，以來歲大魁相期。輕薄子翕然笑曰：『賈癩子作狀元，是天下無士人也。』時正病瘡遍體，故云。至秋獲薦送，廷對為第一。」賈名安宅。

華延年
　　處州士人華延年，字慶長，入太學，肄業禔身齋。嘗與同舎聚坐爐亭上，齋僕報處州陳官人參齋，華奮躍而起，喜色可掬。眾異而扣之，曰：「往歲過三衢，詣老劉卦肆求占，得詩曰：『邲鑑總龜如往學，未見才名能廣博。希點若來參學時，同年從此不須疑。』今陳君者正名希點。蓋比歲葛、鄭、蘇三先生為學官，吾三試南宮皆不利，而陳亦阻憂患，不得到省，茲其有同年之兆乎？」果以淳熙辛醜同登第。希點字子與，為第四人。

項明妻
　　餘干洪崖鄉嵻□山民項明，取倡女胡氏為妻，十有餘歲，生一女而死。隆興二年，有巫從他鄉來，言能致亡者魂魄。項令召其妻，隨命卽至，項無所賭，女已十二歲，獨見之，真其母也。遂留止不去，夜與夫同榻異衾，而與女共處。凡所需索，悉憑女以告。兩月後，忽雲父母來，仍攜僕從，欲飲食，項卽辦供具。初同席鋪設，妻曰：「主僕不當均禮。」乃別置焉。繼言：「吾父室廬損敝，擬造新居，求錢助費。」亟焚紙鏹數百束。又云：「錢甚多，無人輦送。」乃喚畫工作兩力人，既成，嫌其矬弱，復易之。俄告去，曰：「欲偕二親治屋，經月餘再來。」所親李媼訪其夫，失不瞻問，女云：「已被阿娘於腰間打一杵。」媼歸，腰大痛，不能行。卜者占胡氏為祟，禱之始愈。相處一年，漸縮小，其竟也殆如嬰兒，遂不見。(右三事高峽景山説。)

嚴桶匠妻
　　饒州民嚴翁，為桶匠，居城外和眾坊。妻生三子，皆娶婦。嚴死累歲，妻以淳熙庚子四月亦亡。三子有孝心，停柩於家。七日，方作齋會，婣戚咸集。一蝮蛇俗稱鱉鼻者，長五六尺，忽從柩下出，蜿蜿蜒蜒，了無害人意，見者異而視之。蛇昂首向子點首者三四，眼中流淚，若欲悲訴者，或擬舉杖加箠，子遮止之。鄰媼乃問之曰：「爾是嚴婆耶？」點其首。又問：「何處是汝靈坐？」卽直赴其所，良久復出。又問：「三婦房何在？」皆隨聲而往。問三子亦然。既罷，徐徐入戶限內，不知所之。

劉十二
　　劉十二，鄱陽城民也。居槐花巷東，以傭書自給，為性倔強。當夏夜，與妻子露坐於小庭下，見一物從外門而入，狀類人而頭如斛大，無肢體手足，雙眸睥睨，睛光閃爍，竦耳侈口，勃窣造庭際。劉氏大小駭走，旋失所在。明夜復然。自是數來，家人慣見之，稍不怯畏，隨伺其何往，乃至屋後大木下入地而滅。淩晨，命鍤掘其處，於三四尺底得古石礱，齒多缺落，獨兩眼存。取斧椎碎之，戢戢流清血。舉而擲諸江中，怪不復至。

張待制
　　鄱陽市民李十五，買屋一區於他巷。移居未久，每朝暮常賭室中變怪，或星光勃鬱，若撤沙之狀，霍辣有聲。李家人畏有竒禍，別僦舍徙焉，而以其居轉鬻於人。張南仲待制以百千得之，自往督夫力葺治，見中堂大石清徹溫潤，遣僕舉之，獲白金器數百兩，或雲二十錠。咸謂地寶自有所係，(葉本作「屬」。)非李所能(葉本作「當」。)享納也。

李柔
　　衢州倡女李柔，以慧黠善歌舞為士大夫往來者所稱賞。年才二十餘，遇疾而死。郡駛卒王先與之同里居，時被命詣錢塘，回至壽昌縣，相值於道，訝其獨行，詢之曰：「今欲何所往？」曰：「欲到臨安看郊祀。」卒曰：「何以不攜婢僕，又不乘轎，但一婦女單孑遠途，豈得為便？」柔笑而不答。既分手，柔曰：「君到吾家，為寄聲父母，言我在路平安。」卒許之。及還，首訪李氏，乃知所見者鬼也。


詹燁兄弟
　　臨川士人詹燁，淳熙丙午春，夢人告云：「汝欲獲鄉貢，須遇當世之賢者乃可。」燁寤而思之，列郡秋闈考官，不過州縣一命之吏，渠知孰為當世賢者。遍以語人，弟燮戲對曰：「試官若考中吾之程文，則可謂賢矣。」相與大笑。迨入試，乃《文帝敬賢如大賓賦》，燁悟向來(葉本作「者」。)之夢，儻用以破題，既為的當，且不陳腐，不雷同，遂於第一韻頷聨云：「凡當世之賢者，如大賓而禮之。」及揭榜，燁為賦魁，燮亦與薦送。是歲以賦求舉三千人，惟二詹兩句擅場，夢信非偶然者。

蘄守妻妾
　　蘄春太守(原註：不欲記姓名。)妻晁氏，性酷妬，遇妾侍如束溼。嘗有忤意者，旣加痛箠，復用鐵鉗箝出其舌，以剪刀斷之。妾刮席忍痛，不能語言飲食，踰月始死。後其家設水陸齋會，僧方召孤魂，晁窺屏間，正見故妾手持刀鉗二物，流血滿身，就位享供饌。怖而奔歸，為傍人言，深有悔懼意。尋得疾，呻吟之際，但云：「妾督寃責償，勢必不免。」蘄守許以佛經及多焚楮鏹釋其怨，晁云：「切不可。」數日而卒。

南城驛
　　孟必先子開為建昌教授，淳熙十年，將受代，暫假南城驛寓居。侍妾張燈於臥室，課其子讀書。孟之房才隔一窗，子忽見一物，如貓而有毛，潔白如雪，自室突走出外。報其母，共持燈跡探所向。孟聞紛紜，亦疾趨往視之，甫下廊廡，兩室皆摧壓，器皿椅桌，當其下者悉糜碎。非白貓示變，孟氏一家且併命。嘻，其危哉！孟今除桂陽守。此驛素多怪，前後處者皆不寧，茲乃能為人福，可洗積愆矣。

錢塘老僧
　　錢塘民沈全、施永，皆以捕蛙為業。政和六年，往本邑靈芝鄉，投里民李安家寓止。彼處固多蛙，前此無人采捕。沈、施既至，窮日力取之，令兒曹挈入城販鬻，所獲視常時十倍。一日，施先歸李館，逢老僧扣門謂曰：「吾鄉羣蛙之受釣，發端自汝。今污瀦所產，萬計皆空，暴殄天物如此，將招業報，速從此改業，尚堪贖過。不然，非吾所知。」申戒再三，施了無悛意。僧去而沈來，具以告。沈曰：「野和尚如何敢預我經紀事，使我見，當與痛打一頓，你卻縱使去，何也？」施言尚可追及，乃相率逐之。行一里許，無所值，責其妄語紿已，咄咄嫚罵。施不能堪，與爭鬩。沈益怒，就取常用剝蛙刀刺之，中脅卽死。保正擒送縣，東平鞏庭筠時為邑宰，鞫其獄。眾證既孚，物色逮老僧，杳不可得。沈竟坐殺人，屍於市。

九里松鰍魚
　　鞏廷筠為錢塘宰，與杭州士曹張顯正、縣尉錢紹彭同游天竺。過九里松，見流水中小鰍魚相銜逐隊而嬉，才長二寸許，戢戢可愛。從者以器攬取，鞏邀二客下馬步觀之。行百餘步，到水際，得一穴，穴中水湓溢，羣鰍迸出如雲，其多不可計。傍側有酒廬，試訪其故，答云：「向有陳翁者，專為貨鰍主人，凡自餘杭門入者悉經其手乃敢售。晚年遷居此地，自賣炙鰍。夫妻近日併亡，無男女治後事，里巷為掩瘞於一穴。比以積水所漬，冢土傾摧，每見鰍從中出。常時未省有之，不知何為也。」鞏與客憮然驚嘆，正此翁媼墮鰍類以償業債，卽命里正取其骸付漏澤園，送鰍於西湖。予所記煠鰍翁亦爾。(右二事見鞏庭筠《慈仁志》。)

鄧如川
　　將仕郎鄧增，字如川，建昌諸鄧也。以父武岡太守昌國恩得官。為人疎雋少檢，頗工制小詞，作大字。娶宗室朝議大夫子洤季女，絶有色，未及從宦而亡。家素貧，趙無以守志，才服闋，攜其二兒適南豐富室黃氏子。甫一月，黃夢鄧至，誚之曰：「汝何人！乃敢娶吾妻。吾今受命為瘟部判官，汝宜速罷婚。不爾，將行疫癘於汝家，至時勿悔也。」黃驚寤而懼，雖甚戀慕趙，不得已亟與決絶。踰年後，趙益窮匱，或日髙無炊煙，又嫁南城童久中。越數月，亦夢鄧來責數，且云：「當以我臨終之疾移汝身。」童方溺愛，不以為然。果得風勞之疾，如鄧所感時，二年竟死。

黃文明
　　崇仁士子黃文明、吳如松二人相與友善，皆獲鄉薦。紹熙辛亥，黃居家臥病，與往別業就醫。歴數月，不覺勝常，夢與吳同抵一處，遇黃衣走卒持官文書來追逮。取視之，其上有黃文明、吳如松姓名，相顧慍怒，謂州縣不應無故呼舉人，又斥誨如此。始猶力拒，俄已隨之行。到大第宅，壯麗如官府，闚其戶，寂無一人，走卒亦不見。進至中堂，入一室中，望其間設榻，兩人共被而寢。近而觀之，皆犬首人身，怖汗奔出。轉而之他，遇一道人，與之揖，問此為何地，曰：「此往生之所也。」未及再語而寤，以告父及告妻子，深訝朕兆之異。已而病甚，遂卒。如松亦繼亡。里中論者以為黃、吳儒生，操持無顯過，而身後疑墮異類，若雲隱慝，則非外間所知也。
