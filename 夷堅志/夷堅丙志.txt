始予萃夷堅二書．顓以鳩異崇怪．本無意於纂述人事．及稱人之惡也．然得於容易．或急於滿卷秩成編．故頗違初心．如《甲志》中人為飛禽．《乙志》中建昌黃氏冤馮當可江毛心事．皆大不然．其究乃至於誣善．又董氏俠婦人事．亦不盡如所說．蓋以告者過．或予聽焉不審．為竦然以慚．既刪削是正．而冗部所儲．可為第三書者．又已襞積．懲前之過．止不欲為．然習氣所溺．欲罷不能．而好事君子復縱臾之．輒私自恕曰．但談鬼神之事足矣．毋庸及其它．於是取為《丙志》．亦二十卷．凡二百六十七事云．乾道七年五月十八日．洪邁景盧敘．

九聖奇鬼
永嘉薛季宣、字士隆、左司郎中徽言之子也．隆興二年秋、比鄰沈氏母病．宣遣子沄、與何氏二甥問之．其家方命巫沈安之．治鬼．沄與二甥皆見神將著戎服．長數寸．見於茶托上．飲食言語．與人不殊．得沈氏亡妾．挾與偕去．追沈母之魂．頃刻而至．形如生．身化為流光．入母頂．疾為稍間．沄歸．誇語薛族．神其事．時從女之夫家．苦魈怪．女積抱心恙．邀安之視之．執二魈焉．狀類猴而手足不具．神將曰．其三遠遁．請得追跡．俄甲士數百．建旗來前．旗章畫三辰八卦．舒光燁然．器械悉具．弩梁施八龍首．機藏柄中．觸一機則八龍張吻受箭．激而發之．躍如也．無何縛三魈至．又執二人．一青巾．一髽髻．皆木葉被體．命置獄考竟．地獄百毒．湯鑊剉碓．隨索隨見．鬼形糜碎．死而復蘇屢矣．訖不承．安之呼別將藍面跨馬者訊治．叱左右考鞫．親折鬼四支．投於空而承以槊．大抵不能過前酷．而鬼屈服受辭．具言乃宅旁樹．刳其腹得一卷書．曰、此女魂也．投之於口．亦入其頂中．是夕小愈．明日、神將言魈黨三輩．挾大力．不肯就逮．方以兵見拒．請擊之．遽發卒數萬．且召會城隍五嶽兵．偵候絡繹．既而告敗．或有為所劓刖．竄而歸者．曰、通郡郭為戰場．我軍巷鬥．皆不利．又遣鐵幘將率十倍之眾以往．亦敗．安之色不怡．燒符追玉笥三雷院兵為援．會日暮不決．後二日、始有執旗來獻捷者．如世間捷旗．而後加謹報二字．得一酋．冕服而朱纓械之．大青鬼稱為雷部．憑空立．雲氣復冒其體．鼓於雲間．霆聲再震．金蛇長數丈．乘電光入幽圄中．沄及何甥謂與常雷電亡異．而餘人不覺．其夜神將曰、聞遠方神物為諸鬼地．且將劫吾獄．命檻車錮囚於內．羅甲卒衛守．安之焚楮鏹數萬以犒士．既焚、則已班給．人才得七錢．數日、女疾如故．安之復領神將來曰、女魂又為鬼所奪矣．於是解發禹步．仗劍呵祝．每俘獲必囚之．何甥自是無所睹．沄見神將形漸長大如人．揖季宣就席．與論鬼神之事．曰、非是真有．原皆起於人心．人心存而有之．無無有有．蓋無所致詰．又語沄問學．曰、當讀睿智顯謨兩先生文集．告以世無此書．曰、書已為秦政焚滅矣．承烈先生者、顯謨先生子也．其意蓋指帝堯及文王武王．又曰．人無信不立．果知自信．則先王之道、可由學而致．宣外甥久病瘧．女兄睹此事敬異之．神即傍顧曰、聞親戚間有鬼瘧．可並案也．安之不許．明日、女兄來假室治甥病．神降者三人．其一類左司公．呼宣小字曰、虎兒．吾汝父也．今為天上明威王．位在岳飛右．吾兄吏部嘉言待制弼姻家孫秘丞端朝分將五雷兵．亦為三明．當與孫公過汝．宜治具以待．凡捕得七鬼．悉系獄．迨夜下漏．呼囚大略如人世．明日、神將來甚眾．自此不復離堂戶．或稱南北斗真武嶽帝．灌口神君、成湯、高宗、伊尹、周公、陳摶、司馬溫公者．又言堯舜在天為左右相．文王典樞密．孔子居翰苑．其語多野鄙可笑．閻羅王續至．望神將再拜謁．飭陰吏索薛氏先亡者．得男女十有六人．宣父母及外舅孫公咸在．皆公服帔裳．一家婢僕悉見．席罷．曰、獄事未竟．明當再來．今日饌具殊薄惡．後必加豐．令足以成禮．遂去．獨留兩偏將僥巡．沄出、見吏士塞途．所經祠廟．主者迎謁．一走卒還白曰、上天以下元考功．吾王轉飛天大神．王以元帥董督五院矣．五院者、安之所行法也．宣兄寧仲竊怪之．誦言曰、此奇鬼附托．不足復祀．宣曰、鬼神固難知．既稱吾先人．安得不祭．神將稍不懌．為奏誣寧仲等不孝．請於帝減其算．旋得詔報可．意欲以懼宣．明夜十六人復集．自設供張．變堂奧為廣庭．幄帟皆錦繡．器用皆金玉．男子貂蟬冕服．婦人褘衣．侍女珠翠．金石備樂．如塤篪柷敔之屬．沄所未嘗見．酒既酣．奏妓為潑寒胡曼延龍爵之戲．千詭萬態．聽其音調．若因風自遠而至．伶官致語．多讖未來事．或誚不已．信者皆粗俗．持兩端．自相繆戾．頗覺人議已．左司者哭而言曰、汝謂死而無知可乎．殆有相熒惑者．非汝之過．可繪我與孫公像．並所事神將祠於室．宣曰、大人死為天神．甚善．子孫當蒙福．不宜見怪．以邀非正之享．今其絕影響．勿復來．應曰、諾．詰旦、久未起．妻淑者、秘丞女也．亦疑以為不可復祀．宣未對．所謂左司秘丞者、已泣於床隅．曰、真絕我乎．淑曰、阿舅阿父幸見臨．何為造兒女子床下．皆大慚．曰、汝言是也．吾即去．遂跨虎以出．淑謂長姒吾翁吾父皆正人．必不為此．殆是假其名而竊食者．語竟、即有驅先二人來．曰、此等皆妄也．真飛天王使我捕之．宣叱曰、汝輩魑魅亡狀．又欲以真飛天誑我．拔劍擊之．則復其本質．少焉盡室皆魈．移時乃沒．明日、沄誦書堂上．又有啟戶者曰、二魈已伏誅．吾來報子．宣以劍拂其處．血光赫然．它奇形異狀者踵至．皆計窮捨去．其一槃辟於廷．曰、晝日吾無可柰何．夜能苦子耳．及夜徑來逼沄．宣抱之於懷．魈將以物置沄口．宣掩之．沄於手中得藥．投諸地．有聲墮宣指間．瘡即隱起．已又投食器中．淑取食之．無傷也．夜半不去．沄困急悶悶不自持．默誦周易乾卦．似小定．既而復然．淑取真武象掛於傍．沄覺如人噀水入身中．冷若冰雪．魈化為光氣．穿牖而滅．精神始寧．薛氏議呼道士行正法．魈歷指其短．惟不及張．彥華偶隨請而至．魈詐稱舊仆陳德華．叱令吐實．曰、我西廟五通九聖也．沈安之所事．皆吾魈屬．此郡人事我謹．唯薛氏不然．故因沈巫以紿之．欲害其子．今手足俱露．請從此別．華去之明日．妖復作．攻沄益甚．華始命考召．沄見神人散發飛空．乘鐵火輪．魅以藥瓢迎拒之．人輪皆喪．九聖者、自稱神將．著紗帽赭服．與道士並．步(禈止)噀水．略無忌憚．華歸焚章上奏．掃室為獄．置灰焉．明旦閱灰跡．一鬼一婦人就系．獄吏朱衣在傍立．空中鬼反呼正神為賊將．言曰、勿得以戈摏我．我為王邦佐．鐵心石腸人也．汝何能為．趣修我廟乃已．宣不復問．領仆毀其廟．悉斷土偶首．初沄夢為群猴舁入穴．青色鬼牽虎齗齗然．於是□其像．廟既壞．邦佐方引咎．請於沄．宣還家．續□七人至．其一自名蕭邦貢．沄呼曰、神將胡不擒此．即有大星出中庭．雲烝其下．三魈扶搖而上．旋致於灰室．其四脫走．火輪石斧．交湧雲際．凡俘鬼二十一．皆斬首．其十五屍．印火文於背．曰山魈不道．天命誅之．其六屍印文．稱古埋伏屍不著墳墓．害及十人者．竿梟其首以徇．是夕啟獄．灰跡從橫淩亂．而縶者才五輩．將上送北酆．金甲神持黃紙符飭示沄．上為列星九．中畫黑殺符．下雲大小鬼神邪道者並誅之．沄錄示華．華喜曰、上帝有命矣．質明詣獄問吏．吏白制飭已定．行刑可也．首惡非王邦佐．實蕭文佐．蕭忠彥、李不逮．余不可勝計．姓名不足問也．甲卒以木驢石砭火印木丸之屬．列廷下．吏具成案律書盈幾．呼軍正案法．一吏捧策書至．曰、已有特旨．無庸以律令從事．先列罪於漆板．易以朱榜．金填之．立大旗．書太清天樞院．下揭牌曰、奉飭某神將行刑．吏以引示沄曰、有飭諸魈並其所偶．一切案誅之．五雷判官者進．曰、元惡斃以陰雷．皆三生三死．次十五人支解．余陰雷擊之．引三魈震於前．酌水灌頂．旋復活．如是三擊乃死．以籃盛屍去．三朱榜標其後．曰九聖、曰山魈、曰五通．罪皆有狀．使徇於廟．相次以驢床釘二男四女及六魈．劊者朱帕首．虎文衣．亦各書其罪．一人乃舊婢華奴．以震死而為厲者．一人非命而為木魅者．男強死而行疫者．魈正神而邪行者．詐稱九聖者．竊正神之廟食者．生不守正．死為邪鬼．殺人誤國．無所不至．而蹤跡詭秘如某人者．皆先啖以食．吞以木丸而後臠之．其斃於雷火者．又二十二人．竟刑皆失所在．武吏持天樞院牒致宣曰、山魈之戮．非本院敢違天律．為據臣僚奏請．專飭施行．牒請照會．初郡人事九聖淫祠．久為民患．及是光響訖熄．自沈巫治從女病．以十月七日、迨二十八日乃畢事．首尾逾再旬．彥華所降天人．與沈巫之怪．無以異．弟語音如鐘磬金玉．細若嬰兒．而怪聲則重濁類人云．宣恨其始以輕信召禍．自為文曰、誌過．紀本末尤詳．予採取其大概．著諸此．沄時方十四五歲．
陳舜民
晉江主簿陳舜民、被檄詣福州、未至三驛．已就館．從者皆出外．獨坐於堂．有婦人自東偏房出．著淡黃．衫靚裝甚濟．徘徊堂上．歌新水詞兩闋．舜民知其鬼物．默誦天蓬咒．殊不顧．緩步低唱．其容如初．舜民益疾誦咒．聲漸厲．婦人頩然怒曰．何必如此．趨入房．乃不見．梁叔子參政說．
貢院鬼
臨安貢院．故多怪物．吏卒往往見之．乾道元年秋試．黃仲秉（鈞）、胡長文（元質）、芮國瑞（輝）、昌禹功（永）為考試官．國子監胥長柳榮．獨處一室．病痁晝臥．一男子．一婦人．攜手而入．招榮曰、門外極可觀．君柰何獨塊處此．榮不應．就榻強挽之．榮起坐．澄念誦天蓬咒．才數句．兩人即趨出．禹功之仆．取湯於中堂．覺如人疾步相躡者．心頗動．望堂上燈光．方敢回顧．乃白鵝一群．叱之即沒．長文之小史．從堂後中間過．遇婦人高髻盛服．憑闌坐．不見其足．稍前視之．已失矣．持更者言．每夕必見此鬼往來雲．
東橋土地
李允升者、以進士登第．用樞密使汪明遠薦．得上元令．歸宜興待闕．夢縣之東橋土地遣人來迎．雲當作交代．允升辭以當赴官．不願為此職．土偶甚怒．曰、汝且去上元滿一任．允升到官二年．以事去．竟用贓罪．徙嶺南．
閻羅王
林衡、字平甫．平生仕宦．以剛猛疾惡自任．嘗知秀州．年過八十．乃以薦被召．除直敷文閣．既而言者以為不當得罷歸．歸而病．病且革．見吏抱案牘來．紙尾大書閻羅王林．請衡花書名．衡覺以語其家．前此二十年．蓋嘗夢當為此職．秘不敢言．今其不免矣．家人憂之．少日遂卒．卒之夕．秀州精嚴寺僧十餘人．同夢出南門迎閻羅王．車中坐者、儼然林君也．衡居於秀之南門外．時乾道二年．二事方務德說．
文氏女
乾道三年四月、永州文氏女及笄．已定昏將嫁．前兩夕．夢黃衣人領至官曹．判官綠袍戴幘．迎謂曰、且得汝來．此間錯了公事．起大獄十五六年．累人不少．汝且歸．明日復來．遂覺．以白父母．殊不曉其言．次夕．又夢至殿下．王者據案坐．判官抱文牘以上．王判雲、改正．即有人持湯一杯．於廷下飲之．極腥惡．出門而寤．則化為男子矣．父母驚遣報婿．婿家以為本非女子．特以詐紿人．投牒訟於州．案驗得實．乃已．其語音態度．猶與女不異．但改衣男服爾．婿家復欲妻之以女雲．
神乞簾
永州譙門相對有小廟．廟神見夢於錄事參軍何生．曰、吾一方土地神耳．非王侯也．郡守每出入．必徑祠下．我輒趨避之．殊不自安．就君乞一簾蔽我．如其言．明日夢來謝．化州守何休說．錄事之子也．
南嶽判官
李摭、字德粹、濟南人．建炎初、度江寓居縉雲．調臺州教授．單車赴官．與州鈐轄趙士垚善．以官捨去學遠．請於趙．願易其處．趙許之．既徙家往居．摭稍葺鈐轄廨．且謁告歸迎妻子．未還．教授廨內有小樓．趙氏之人至其上．聞馳馬呼噪聲．恐而下．則歌吹間作．如大合樂．遽以告趙．即日反故宅．摭還亦但處元廨中．久之從容謂趙曰、吾前生為天曹錄事．坐有過謫居人間．而吾平生操心復不善．故所享殊弗永．去此半月．當發惡瘡死．敢以後事累君．趙噩然曰、必無是理．勿妄言．才旬日．疽生於腦．信宿侵淫見骨．果死．死數日、家方飯僧．庖婢在房．舉止驟與常異．自稱教授來．遣仆急邀趙．趙至．婢泣而言曰、摭死矣．以在生隱惡．受譴至重．可令吾家用今夕設醮．謝罪於天．趙即呼道士如其請．婢著青袍執簡戴幘．雍容出拜．外間聞之．爭入觀．婢炷香跪爐．與官人無少異．醮竟、又謂趙曰、已蒙道力．得脫苦趣．猶當為異類．只在郡城某橋下．過三日、幸一視我．三日往焉．見巨黑蟒蟠屈土中．半露其脊．趙酹之以酒．他日、婢復作摭來．又邀趙謂曰、蟒禍已免．今為南嶽判官．威權況味．非陽官可及．得請於上天．許般家矣．遺骸滿室．唯君是托焉．趙責之曰、君為士人．豈不知書不孝有三無後為大．君既不幸早世．而令一家共入鬼錄可乎．婢不復答．少頃即蘇．未幾摭妻繼亡．三子皆幼．凡其送終之事．趙悉辦之．摭從兄德升尚書擢後居天臺．始收恤其孤雲．趙之子不拙說．
舞陽侯廟
馮當可時行為萬州守．郡有舞陽侯樊噲廟．民俗奉之甚謹．馮以為噲從漢高祖入蜀漢．未久即還定三秦．取項羽．未嘗復西．而萬州落南已深．與黔中接．非噲所得至也．是必夷祅之鬼．假託附著．以取血食爾．法不當祀．即日撤其祠．未幾出視事．見偉丈夫被甲持戟．儀狀甚武．坐於公庭上．馮知其怪也．叱之．掀髯怒曰、吾乃漢舞陽侯．廟食於茲地千歲矣．何負於君．而見毀撤．吾無所歸．今當與君同處此．馮以所疑質責之．其人自言為真噲不已．馮奮曰、借使真樊噲．亦何足道．歷詆其平生所為．不少懾．神無以為計．奄奄而滅．自是雖不復形見．然日撓其家．馮之子年七八歲．屢執縛於大木之杪．如是數月．馮用公事去郡．然後已．
魏秀才
成都雙流縣宇文氏、大族也．即僧寺為書堂極廣．延士人魏君．誨其群從子弟．它日家有姻禮．張樂命伎．優伶之戲甚盛．諸生皆往觀．至暮、僮僕數輩亦委去．魏獨處室中．心頗動．上堂欲尋僧．而諸僧適出民家作佛事．闔寺悄然．乃反室張燈而坐．夏夜盛熱．牕牖穿漏．松竹淒戛．明月滿庭．一婦人數往來．知其鬼也．外戶猶未閉．不敢起．益添膏油．數挑燈．舉手顫掉．誤觸燈滅．不勝恐．急登床．引帳自蔽．時時望庭下婦人．固自若也．既又觸帳繩絕．帳隨墜．蕩然一榻．空無遮闌．愈益懼．不覺昏睡．及寤．婦人已在側．魏蒼黃無計．運枕擲之．婦人悵惋驚起不復出外．但繞室徘徊．且笑且泣．雞初鳴．忽趨出．少焉僧盡歸．呼語其故．乃三日前民家菆一柩於此．今所見蓋其自鬼雲．
蜀州紅梅仙
舊傳蜀州州治．有所謂紅梅仙者．紹興中．王相之為守．延資中人李石為館客．石年少才雋．勇於見異．戲作兩小詩．書屏間以挑之．明日便題一章於後．若相酬答．他日郡宴客．中夕方散．石已寢．見一女子．背榻踞胡床而坐．問之不對．疑司理遣官奴來相汙染為謔．或使君侍妾．乘主父被酒而私出者．不然．則鬼也．自謀曰、三者必居一於此矣．不如殺之．猶足以立清名於世．取劍奮而前．女子起行．相去數步間．逐之出戶．俄躍升高木上．奄冉而滅．石始大恐．欲反室．足弱不能動．會持更卒振鈴至前．乃與俱還．次夕又至．初覺暗中如小圓光．漸隱隱辯人物．已而成人形．雖不敢與語．然財合眼．必見之．其友趙莊叔逵輩兩三人．同結科舉課．來共宿．石囑之曰、必相與喚我．無令熟寐．以墮鬼計．然自是不復可脫．後如成都．亦隨以至．或教之曰、青城丈人觀．神仙窟宅也．君第往．彼必不敢來．既而亦然．石追悔前戲．付之於無可柰何．久之歸東川．過靈泉縣朱真人分棟山下．將入簡州境．始不見．蓋歲余乃絕．石字知幾．乾道中為尚書郎．
劉小五郎
漢州德陽人劉小五郎．已就寢．聞門外人爭哄．一卒入呼之．不覺隨以行．回顧則身元在床上．審其死．意殊愴然．才及門．見老嫗攜一女子．氣貌悲忿．別有兩大神．自言城隍及裏域主者．取大鏡照之．寒氣逼人．毛發皆立．其中若人相殺傷狀．二神曰、非也．此女自為南劍州劉五郎所殺．君乃漢州劉小五郎．了無相干．吾固知其誤而早來．必欲入君門．所以紛爭者．吾止之不聽故也．今但善還無恐．女子聞此言．泫然泣下．嘆曰、茫茫尋不得．漠漠歸長夜．遂捨去．劉生即蘇．
羅赤腳
羅赤腳、名晏．閬中人．少時遇異人攜以出．歸而有所悟解．宣和中．或言於朝．賜封靜應處士．張魏公宣撫陜蜀．延致軍中．金虜攻饒風關．盡銳疊出．大將吳玠禦之．殺傷相當．猶堅持不去．公以為憂．羅曰、相公勿恐．明日虜遁矣．有如不然．晏當伏鈇質．以受誤軍之罪．明日果引而歸．公始敬異之．連奏為太和沖夷先生．好遊漢州．每至必館於王誌行朝奉家．王氏傳三世見之矣．其事誌行夫婦．禮甚敬．曰、吾前身父母也．紹興丙辰歲．蜀大饑．誌行買妾於流民中．姿貌甚麗．羅見而駭曰、此人安得在公家．留之稍久．得禍將不細．當相為除之．命煮水數斗．取竈下灰一籃．喚妾前．以巾蒙其首．而註湯於灰上．煙氣勃勃然．妾即仆地．蓋枯骨一具也．羅曰、渠來時經女僧否．今安在．曰、在某處．亟呼之．伺且至．則又以巾蒙枯骨．復為人形．舉止姿態．與初時不異．遂付於僧．而取其直．誌行從弟誌舉．登第歸．羅見之他所．授以書一卷．緘其外．戒曰、還家逢不如意事．則啟之．及家三日而聞母訃．試發書．乃畫一官人綠袍騎馬．前列賀客．最後輿一柩．凶服者隨之而哭．廣都龍華寺者．宇文氏功德院也．羅與主僧坐．忽起曰、房令人來．僧驚問何在．曰、入祠堂矣．僧謂其怪誕．明日．宇文時中信至．其妻房氏．正以前一日死．嘗往楊村鎮．館於陳氏．夜如廁．奔而還．曰、異事異事．適四白衣人逾垣入圃中．陳氏皆懼．羅曰、無預君事．明晨當知之．及旦、圃人告羊生四子．紹興三十年．在鹽亭得疾．寓訊如溫江．求迎於李芝提刑家．李遣數仆來．羅病良愈．即上道．戒其仆曰、自此而左．唯金堂路近．且易行．然吾不欲往．願從廣漢．或它塗以西．幸無誤．仆應曰、諾．退而背其言．行抵古城鎮．羅悶然不怡．曰、汝諸人必置我死地．固語汝勿為此來．今無及矣．是夕病復作．古城者、金堂屬鎮也．又溫江而殂．蜀人以為年百七八十歲矣．士人往問科名得失．奇應如神．茲不載．
趙縮手
趙縮手者、不知其名．本普州士人也．少年時．父母與錢令買書於成都．及半塗．有方外之遇．遂棄家出遊．至紹興末．蓋百餘歲矣．喜來彭漢間．行則縮兩手於胸次．以是得名．人延之食．不以多寡輒盡．飲之酒．自一杯至百杯皆不辭．或終日不飲食．亦怡然自樂．嘗於醉中放言文潞公入蜀事．歷歷有本末．他日復詢之．曰、不知也．蕭仲秉鈞家寫其真事之．成都人房偉為贊雲、養氣近術．談道近禪．被褐懷玉．其樂也天．欲去即去．欲住即往．縮手袖間．孰測其故．趙見而笑曰、養氣安得謂之術．禪與道一也．安有二．我縮手於胸．非袖間也．取筆續曰．似驢無觜．似牛無角．文殊普賢．摸索不著．又自贊曰、紅塵中白雲裏．好個道人活計．無事東行西行．有時半醒半醉．相逢大笑高談．不是胡歌虜沸．除非同道方知．同道世間有幾．綿竹人袁仲舉．久病起．遇趙過門．邀入飲以酒．問曰、吾疾狀如此．先生將柰何．趙不答．但歌詞一闋．曰、我有屋三間．柱用八山．周回四壁海遮闌．萬象森羅為鬥栱．瓦蓋青天無漏．得多年結就因緣．修成功行滿三年．降得火龍伏得虎．陸地通仙．雲此呂洞賓所作也．吾亦有一篇．又歌曰、損屋一間兒．好與支持．休教風雨等閑欺．覓個帶修安穩路．休遣人知．須是著便宜．運轉臨時．祅知險裏卻防危．透得玄關歸去路．方步雲梯．歌罷、滿引數杯．無所言而去．仲秉正與偕行．徐問其故．曰、觀吾詞意可見矣．後旬日、袁果死．什邡縣風俗．每以正月作衛真人生日．道眾畢會．趙亦往．寓於居人謝氏．先一夕告之曰．住君家不為便．假我此榻．吾將有所之．拂旦徑趨對門小寺．得一室．據榻趺坐．傍人怪其不言．就視已卒矣．會者數千人．爭先來觀．以香火致敬．越三日火化．其骨鉤聯如鎖子雲．
長道漁翁
興州長道民．以釣魚為業．家在嘉陵江北．每日必拏小舟過江南．垂綸於石上．至晡而返．老矣尚自力不輟．一日且暮．猶不歸．妻子遙望之．民宛然據石如常時．而呼之不應．疑以為得疾．其子遽鼓桌往視．見蓑衣覆其體．是日未嘗雨．民元不持蓑笠行．既至已死．但蚯蚓遍滿身中．咂嚙不置．若披蓑茸茸然．蓋平生取魚用蚓為餌也．
守約長老
漢州楊村鎮三聖寺．長老守約．彭州人．元受業於州之白鹿山．既死．其弟子在山中者夢之．曰、吾已託身異類．只在山下某人家．宜來眡我．弟子覺而泣．明日往訪焉．得一犬．四體純黑．唯腹下白毛一叢．儼然成守約兩字．乃贖取以歸．
朱真人
成都民李氏、居郡城北．嘗有丐者至．容體垢汙可憎．與之錢不肯去．叱逐之．入於門側．遂隱不見．李氏雖怪咤．然不測為何人．後三日、別一道士至．顧其家人言曰、汝家光采頓異．殆有神仙過此者．曰．無之．道士指左扉拱手曰、此靈泉朱真人象也．始諦視之．面目冠裳．歷歷可辯．道士曰、真人來而君不識．豈非命乎．吾能以繪事加其上．當為君出力．使郡人瞻仰．即探囊中取丹粉之屬．隨手點綴．俄頃間而成．美髯長眉．容採光潤．宛然神仙中人．李氏驚喜．呼妻子稽首百拜．道士曰、猶有一處未了．吾只在對街天慶觀．今姑歸．晚當復來．不揖而出．過期杳不至．就問之．蓋未嘗有此人也．李氏愈恨其不遇．揭扉施觀中．張忠定參政燾為府帥．為建小殿以奉焉．
聶從誌
儀州華亭人聶從誌．良醫也．邑丞妻李氏．病垂死．治之得生．李氏美而淫．慕聶之貌．他日丞往傍郡．李偽稱有疾．使邀之．伺其至．語之曰、我幾入鬼錄．賴君復生．顧世間物無足以報德．願以此身供枕席之奉．聶驚懼．但巽詞謝．李垂涕固請．辭情愈哀．聶不敢答．趨而出．徑還家．再招不復往．迨夜、李盛飾冶容．扣門就之．持其手曰．君必從我．聶絕袖脫去．乃止．亦未嘗與人言．後歲余．儀州推官黃靖國病．陰吏逮入冥證事．且還．一吏揖使少留．將有所睹．又行至河邊．見獄吏捽一婦人．持刀剖其腹擢其腸而滌之．傍有僧語曰、此乃子同官某之妻也．欲與醫者聶生通．聶不許．見好色而不動心．可謂善士．其人壽止六十．以此陰德．遂延一紀、仍世世賜子孫一人官．婦人減算、如聶所增之數．所以蕩滌腸胃者．除其淫也．靖國素與聶善．既蘇．密往詢之．聶驚曰、方私語時．無一人聞者．而奔來之夕．吾獨處室中．此唯婦人與吾知爾．君安所得聞靖國具以告．由是播於眾口．時熙寧初也．王敏仲勸善錄．書其事．他曲折甚詳．然頗有小異．又無聶君名及李氏姓．聶死後．一子登科．其孫曰圖南．紹興中．為漢州雒縣丞．屬仙井喻迪孑(甫)汝礪作隱德詩數百言．以發潛德．其詞曰、太虛八境初無二．中有道人常洞視．借問道人何等公．從誌其名聶其氏．華亭春酣戰桃李．香氣入簾人破睡．淩波微步度勞塵．梔子同心傳密意．道人不動如澄水．看破新裝小年紀．回身向郎郎忍棄．愁眺月華空掩涕．含羞轉態春百媚．而我定心初不起．世人悠悠初未知．故有冥籍還見記．儀州判官臨潁生．良原田夜黃衣吏．手提淡墨但倉黃．門列陰兵更奇佹．昧爽堂皇勢呀豁．玉帶神君氣高厲．靖國再拜呼使前．案頭吏抱百葉紙．數行具書一善事．聶君夜卻淫奔李．由來胸中無濁見．前塵百暗心常止．一室超然方隱幾．入眼狂花亂飄墜．定情豈復顧條脫．合歡未許同陽燧．坐令密行動幽只．棘使華年增一紀．出門仍問紫衣翁．陰誅與世無差異．百葉部中分次第．忠孝棄捐神所劓．殺生之報定何如．朝生暮死蜉蝣爾．踏翠裁紅可憐妓．擢足瓊漿被鞭棰．房公湖邊秋色裏．阿孫圖南前拜跪．扣頭授我如上事．願謁英篇書所以．我聞南曹北曹尺有咫．天知地知元密邇．豈惟妙藥徹五藏．況復寶鑒懸千里．幽中諒有鬼能言．密處須防墻有耳．諸生舉止雖細微．動念觀心實幽邃．端知天上戊申錄．記盡人間不平地．東鄰西舍總不知．卻有鬼神知子細．障礙為壁通為空．只有此心難掩蔽．云何是中有明暗．至行通神裁一理．道人兩眼無赤眚．揩定人間幾真偽．趙驊已矣馬元死．郡有隱德如君子．嗟我諸生苦流轉．奔色奔聲復奔味．其間貪魃尤陰詭．收索攜提入饞喙．都兒阿對共揶揄．笑殺官人常夢穢．雖雲幽暗巧規避．僮僕羞之那不愧．哀哉詭譎王冀公．未省胡顏向祁睿．我愛昔人尤簡貴．寡慾清真有高氣．曠然淡處但真獨．胸中豈復留塵累．生死幽明了不期．是心默與神明契．王忱繡被下庭堂．李約寶珠存含襚．九原可作吾與歸．斂膝容之想幽致．喻公詩頗奇澀．或不可曉雲．此卷皆黃仲秉雲．
黃花倀鬼
成都人楊起、字成翁．政和中．與鄉人任臯．同入京．赴省試．出散關下．行黃花右界中．此地素多寇．不敢緩轡．馬瘏仆痡．正暑倦困．入道旁僧舍少憩．長廊閴寂．不逢一僧．兩客即堂上假寐．楊睡未熟．一青衣童．長二尺．面色蒼黑．自外來．持白紙一幅．直至於傍．欲以覆其面．相去尺許．若人掣其肘．不能前．童卻立咨嗟．久之掩泣而去．楊以為不祥．灑淚自悼．亦不敢語人．是夕泊村店中．方就枕．童亦至．徑造臯側．以所攜紙蒙之．退而舞躍．為得志洋洋之態．臯不覺也．明日、行三十里間．逢清溪流水．二人往濯足．畢事．楊先登．臯方以滌蕩為愜．未忍去．忽大聲疾呼．楊回首視之．已為虎銜去矣．始知所見蓋悵鬼雲．楊是年登科．
諾距那尊者
眉州青神縣中巖山、諾距那尊者道場也．山下三石筍．峭拔鼎立．遊人齋戒往宿．多獲見華幢豪光之瑞．臨卬宋似孫過其地．逢一僧在前．酣醉跌宕．掛新筍三枝於杖頭．時方午暑．殊可憎．然未嘗語也．僧回首咄曰、我不飲酒．君何得以犯戒謗我．宋怒不對．猶以其醉．強忍不與校．僧又曰、知君是依政宋官人．薄有凈緣．故得至此．宋忽悟其人負三筍．豈非尊者示現乎．下車欲致敬．無所睹矣．
李弼違
李弼違者、東州人．建炎間入蜀．後為蜀州江原宰．與邑人胡生遊．胡生妾、四川都轉運使之女．女嘗陷虜．後乃嫁胡．弼違每戲侮之．至作小詩以資嘲誚．胡積不能堪．採摭其公過．肆溢惡之言．售於都漕．所善張君．適為幹官．證以為然．下其事於眉州．州令錄事參軍閻忞典治．逮捕邑胥十餘人下獄．必欲求其入已贓．弼違當官清白．無過可指．但得嘗買鐵湯瓶．為價錢七百五十．指為虧直．忞以為非辜．難即追攝．郡守畏使者、不從忞言．立遣吏逮之．弼違不勝忿．自刎死．死財一月．眉之獄吏與郡守相繼亡．都漕與胡生亦卒．忞官罷赴調成都．過雙流縣．就郭外民家宿．夜且半．聞扣寢門者．問為誰．曰、弼違也．又問之．答曰、弼違姓李．君豈不憶乎．君雖不開關．吾自能穿隙以過．語畢、已在床前立．忞甚懼．回面向壁臥．弼違曰、君不欲見我．當以項下不潔之故．吾今自掩之．即解腰間帛匝其頸．忞不獲已起坐．弼違曰、吾前冤已白．無所憾．然連坐者眾．非君來證之不可．君固知我者．今祿命垂盡．故敢奉煩一行．尚有未到人甚多．天符在是．可一閱也．取手中文書示忞．如黃紙微淺碧．其上皆人姓名．而墨色濃淡不齊．弼違指曰、此卷中皆將死．墨極濃者期甚近．最淡者亦不出十年．所以泄天機者．欲君傳於人間．知幽有鬼神．可信不疑如此．揖別而去．忞略能記所書．它日、其人病．豫告其家．此必不起．已而果然．蓋以所見驗之也．忞少時亦卒．
費道樞
費樞、字道樞．廣都人．宣和庚子歲入京師．將至長安．舍於燕脂坡下旅館．解擔時日已銜山．主家婦嫣然倚戶．顧客微笑．發勞苦之語．中夜、獨身來前．曰、竊慕上客風致．願奉頃刻之歡可乎．費愕然曰、汝何為者．何以得至此．曰、我父京師販繒主人也．家在某裏．以我嫁此店子．夫今亡．貧無以歸．不能忍獨宿．冒恥就子．費曰．吾不欲犯非禮．汝之情吾實知之．當往訪汝父．令遣人迎汝．汝勿怨．婦人羞愧不樂去．費至京．他日過某裏．得所謂販繒者家．通名欲相見．主人曰、客何人．安得與我有故．答曰、吾蜀人費樞也．比經長安．邂逅翁女．有所託．是以來．翁躡履出迎．曰、疇昔之夜．夢神告吾女將失身於人．非遇費秀才殆矣．君姓字真是也．願聞其說．具以告．翁流涕拱謝曰．神言君且為貴人．當不妄．退而計其夢．果所見女之時．即日遣長子取女歸而更嫁之．明年．費登科．官至大夫．為巴東守．
楊希仲
楊希仲、字季達、蜀州新津人．未第時．為成都某氏館客．主人小婦．少而蕩．詣學舍調客．欲與綢繆．希仲正色拒之．遂去．其妻在鄉里．是夕夢人告曰、汝夫獨處他鄉．能自操持．不欺暗室．神明舉知之．當令魁多士以為報．妻覺、不知何事也．歲暮夫歸．始言其故．明年、全蜀類試．希仲為第一人．
張四郎
卬州南十裏白鶴山張四郎祠．蓋神仙者流．山下碑甚古．字畫不可識．郡人云、四郎所立以禦魑魅．救疾疫．後人能辯其字者．則可學仙．青城唐耜為卬守．好遊其地．冀有所遇．每立碑下摩挲讀之．忽能認一字．曰、豈非某字乎．傍有人應曰、然．耜惡其儳言．叱使去．既而悔之．不見其人矣．又嘗出遊．逢道人立路左．作戲呼曰、使君奉贈一土鏡．命從吏取之．乃頑塊也．怒以為侮己．將執以歸．細視其塊．果耿耿有光采．始疑為異人．俄亦不知所在．唐氏至今寶此土．耜、字益大．仕至秘閣修撰．
常羅漢
嘉州僧常羅漢者、異人也．好勸人設羅漢齋會．故得此名．楊氏媼、嗜食雞．平生所殺．不知幾千百數．既死．家人作六七齋．具黃籙醮．道士方拜章．僧忽至、告其子曰．吾為汝懺悔．楊家甚喜．設坐延入．僧顧其仆去東第幾家買花雌雞一隻來．如言得之．命殺以具饌．楊氏子泣請曰、尊者見臨．非有所愛惜．今日正啟醮筵．舉家內外久絕葷饌．乞以付鄰家．僧不可．必欲就煮食．既熟．就廳踞坐．析肉滿柈．分置上真九位．乃食其餘．齋罷．不揖而去．是夕賣雞家及楊氏悉夢媼至．謝曰、坐生時罪業．見責為雞．賴常羅漢悔謝之賜．今解脫矣．自是郡人作佛事薦亡．幸其來．以為冥塗得助．紹興末卒．今肉身猶存．
道人留笠
永康青城山、每歲二月十五日為道會．四遠畢至．巨室張氏唐氏輪主之．會者既集．則閉觀門．須齋罷乃啟．一日方齋．有道人扣門欲入．閽者止之．呼罵不已．閽往告張氏子．張慮其撓眾．堅不許．其人不樂．乃往山下賣茶家少駐．索筆題壁間．脫所頂笠掛其上．祝主人曰、為我視此．徐當復來．去未久．笠如轉輪、旋繞於壁上．見者驚異．走報觀中人．共揭笠觀之．得詩一首．其語曰、偶乘青帝出蓬萊．劍戟崢嶸遍九垓．綠履黃冠俱不識．為留一笠不沉埋．眾但相視悔恨．然無及矣．
楊抽馬
楊望才、字希呂、蜀州江原人．自為兒童．所見已異．嘗從同學生借錢．預言其笥中所攜數．啟之而信．既長．遂以術聞．蜀人目為楊抽馬．謂與人抽檢祿馬也．容狀醜怪．雙目如鬼．所言事絕奇．其居舍南大木蔽芾數丈．忽書楬於門曰、明日午未間．行人不可過此．過則遇奇禍．縣人皆相戒．勿敢往．如期、木自拔仆地．盈塞街中．而兩旁屋瓦略不損．然所為初乃類妖誕．每持縑帛賣於肆．若三丈若四丈．主人審度之．償錢使去．既而驗之．財三四尺爾．或跨騾訪人．而託故暫出．系騾其庭．行久不反．騾亦無聲．視之、翦紙所為也．或詣郡告其妖．雲每祠祀時．設為位六．虛其東偏二位．而楊夫婦與相對．又一僧一道士坐共下．左道惑眾．在法當死．坐是執送獄．獄吏素畏信之．不敢加械杻．又慮逸去．楊知其意．謂曰、無懼我．我當再被刑責．數已定．吾含笑受之．吾前日為某事某事．法所不舍．蓋魔業使然．度此兩厄．則成道矣．司理楊忱．夜定獄．楊言曰、賢叔某有信來乎．殊可惜．忱不答．暨出戶而成都人來．正報叔訃．他日又謂忱曰、明年君家有喜．名連望字者、四人及第．忱一女年十六七歲．暴得疾．更數醫不効．則又告之曰、公女久病．醫陳生用某藥．李生用某藥．皆非是．此獨後庭樸樹內蛇祟爾．急屏去藥．須我受杖了．為以符治之．女當平安．勿憂也．忱歸語其妻．且疑且信．蓋常見小蛇延緣樹間．而所說易醫用藥．皆不妄．後楊受杖歸．書符遺忱．使掛於樹．女即灑然．明年．忱群從兄弟類試．果四人中選．曰從望．民望、松望、泰望．先是楊取倡女為妻．一日、招兩杖直至其居．與錢三萬．令用官大杖撻己及妻．各二十下．兩人驚問故．曰、吾夫婦當罹比禍．今先禳之．皆不敢從而去．及獄成．與妻皆得杖．如所欲禳之數．而持杖者、正其所招兩人．晚來成都．其門如市．士人問命．應時即答．或作賦一首．詩數十韻．長歌序引．信筆輒成．每類試必先為一詩示人．語秘不可曉．迨揭榜．則魁者姓名．必委曲見於詩．或全榜百餘人．豫書而緘之．多空缺偏傍．不成全字．等級高下．無有不合．四川制置司．求三十年前案牘不得．以告楊．楊曰、在某室某匱第幾沓中．如言而獲．眉山師琛．造其家．鄉人在坐．新得一馬．黑體而白鼻．楊曰、以此馬與我．君將不利．客恚曰、先生恃有術．欲奪吾馬．吾用錢百千．未能旬日．而可脅取乎．楊曰、欲為君救此厄．而不吾信．命也．明年五月二十日．冤當督報．謹誌之．勿視其芻秣．善護左肋．過此日．或可再相見．客愈怒．固不聽．亦忘其語．明年是日．親飼馬．馬忽跑躍．踶其左肋下．即死．關壽卿耆孫為果州教授．致書為同僚詢休咎．仆未至．楊在室告其妻．令以飯犒關教授仆．飯已具．仆方及門．又迎問之曰、不問已事而為他人來．何也．仆驚拜．殊不知所以然．與華陽富家某氏子．遊甚匿．嘗貸錢二十千．富子靳不與．夜處外室．聞扣門聲．曰、我乃東家女．夫婿使酒見逐．夜不可遠去．幸見容．富子欣然延納．與共寢．慮父母覺．未曉呼使起．杳不應．但聞血腥滿帳．挑燈照之．女身首斷為三．鮮血橫流、如方被刑者．駭悸幾絕．自念奇禍作．非楊君無以救．奔詣其家．排闥入告急．楊曰、與君遊久．緩急當同之．前日相從假貸．拒不我與．今急而求我何故．富子哀泣引咎．楊笑曰、此易爾．無庸憂．持吾符歸．置室中．亟閉戶．切勿語人．富子謝曰、果蒙君力．當奉百萬以報．曰、何用許．但當與我所需二萬錢．遂以符歸．惴惴竟夜．遲明潛入室．不見屍．一榻皎然．若未嘗有漬汙者．不勝喜．即日攜謝錢．且攜酒肴過楊所．楊曰、吾家冗隘不可飲．盍相與出郊乎．遂行訪酒家．命席對酌．視當壚婦絕似前夕所偶者．唯顏色萎黃為不類．婦亦頻屬目．類有所疑．呼問之．對曰、兩日前夢人召至一處．少年郎留連竟夕暨睡醒．體中殊不佳．血下如註幾二斗乃止．今猶奄奄短氣．平生未嘗感此疾也．始悟所致蓋其魂雲．虞丞相自荊襄召還．子公亮遣書扣所向．楊答曰、得蘇不得蘇．半月去作同簽書．虞公以謂簽書不帶同字已久．既而守蘇臺．到官十五日．召為同簽書樞密院事．時錢處和先為簽書．故加同字．如此類甚多．不勝載．
王孔目
成都孔目吏王生、住大安門外．每五鼓趨府．必誦大隨求咒一通．將及門．率值婦人行汲．如是久之．一旦有惑誌．誦咒稍輟．婦人忽至前曰、我每旦將過此．吾主公必夙興．如有所敬者．故我汲水不敢緩．今日獨否．君豈有所慢乎．王生竦然而去．固不曉其語．晚歸過江瀆廟心動．亟入瞻謁．見壁畫一婦人．手持汲器．蓋平生所見者．
唐八郎
唐八郎者、本青城趙氏子．父曰趙老．居山下．喜接道流．唐年十許歲．似有所遇．家人失之．逾兩月、得於山後磐石上．取以歸．自是率意狂言．嘗升木杪．大呼曰、青城市中水且至．明日、縣乃大火．又嘗摩拊一巨木．咨嗟其傍．或問之．曰、是將為吾父柩．居亡何．趙老果死．久之告人曰、張天師在仙井．我將從之遊．棄家而行至仙井．每夜臥室中．白氣被其體如月．外間皆見．邑人員彥材、老矣．自謂行運與何文縝丞相同．必繼魁多士．紹興庚午．赴廷試．既行．唐訪其家．悉取器皿之屬．倒置於地．曰、秀才出去狀元歸．可賀也．一家皆喜．彥材既入試．誤有所識於白襴上．為內侍所發．當罷歸．以有升甲恩．特旨列於五甲末．乃悟倒置之意．士子十數輩將應舉．來謁唐．唐雲、君輩皆非虞任之比．任之者、虞育也．是年育免舉．眾士俱不利．員顯道與宗家以肉菹作餅．食而余其四．其日晚．唐至索食．顯道曰．適無一物．可以為先生供．唐笑曰、肉餅尚有四枚．何靳也．凡所見皆類此．隆興初、成都村民挽車入市．逢道人、遺交子二千．授以書曰、倩汝送與仙井唐八郎．民接書即行．同輩稍黠者咤曰、吾聞八郎異人也．書中得非有奇藥方書乎．發視之．白紙也．急復緘封之．才至仙井．唐迎罵曰、何不還吾書．民再拜謝罪．唐執書再三讀．嘆曰、又遲了我二十四年．不樂而去．至今猶存．此卷皆員興宗顯道說．
餅店道人
青城道會時．會者萬計．縣民往往旋結屋山下．以鬻茶果．有賣餅家得一店．初啟肆之日．一客被酒造其居．醉語無度．袒臥門左．餅師殊苦之．與之錢不受．飼以餅不納．先是有風折大木．居民析為二橙．正臨門側．以待過者．店去江頗遠．方汲水二器．未及用．客忽起．縛茆帚蘸水．洗木搰搰．逾兩時．又臥其上．往來望見者皆惡之．及門即返．餅終日不得泄．客亦捨去．謝主人曰、毋怒我．我明日攜錢償汝直．當倍售矣．遂行．或詣橙旁欲坐．見光采爛然．乃濃墨大書呂先生來四字．取刀削之．愈削愈明．深透木底．上下若一．觀者如堵．自此餅果大售．時紹興三十二年二月．關壽卿親見其洗木時．雲一清瘦道人也．
麻姑洞婦人
青城山相去三十里．有麻姑洞．相傳雲亦姑修真處也．丈人觀道士寇子隆．獨往瞻謁．至中塗．遇村婦數輩．自山中擔蘿蔔中出．弛擔牽裳．就道上清泉．跣足洗菜．見子隆至．問尊師何往．曰、將謁麻姑．一婦笑曰、姑今日不在山．無用去．取蘿蔔一顆授子隆．曰、可食此．食之遂行．竊自念曰、彼皆村野愚婦．豈識麻姑為何人．得非戲我歟．忽焉如悟．回首視之．無所見矣．自是神清氣全．老無疾病．每為人章醮．自稱火部尚書．壽過百歲．隆興中乃卒．
青城老澤
青城縣外八十里老人村．土人謂之老澤．東坡集中所載不食鹽酪年過百歲者蓋此也．平時無人至其處．關壽卿與同志七八人．以春暮作意往遊．未到二十里．日勢薄晚．鳥鳴猿悲．境界淒厲．同行相顧．塵埃之念如掃．策杖徐進．久之山月稍出．花香撲鼻．諦視之．滿山皆牡丹也．幾二更．乃得一民家．老人猶未睡．見客至．欣然延入．布葦席而坐．諸客謝曰、中夜為不速之客．庖仆尚遠．無所得食．願從翁賒一餐．明當償直矣．翁曰、幸不以糲食見鄙．敢論直乎．少頃、設麥飯一缽．菜羹一盆．當席間環以碗．揖客共食．翁獨據榻正中坐．俄烝一物如小兒狀．置於前．眾莫敢下箸．獨壽卿擘食少許．翁曰、吾儲此味六十年．規以待老．今遇重客不敢愛．而皆不顧．何也．取而盡食之曰、此松根下人參也．明日、導往傍舍．亦皆喜．爭相延飲饌．曰、茲地無稅租．吾斸山為壟．僅可播種．以贍伏臘．縣吏不到門．或經年無人跡．諸賢何為臨肯之．留三日．始送出山．凡在彼所見數百人．其少者亦尨眉白髮．略無小兒女曹．後不暇再往．右三事皆關壽卿說．
孫鬼腦
眉山人孫斯文、文懿公抃曾孫也．生而美風姿．嘗謁成都靈顯王廟．視夫人塑象端麗．心慕之．私自言曰、得妻如是．樂哉．是夕還舍．夢人持鋸截其頭．別以一頭綴項上．覺而摸索其貌大駭．取燭自照．呼妻視之．妻驚怖即死．紹興二十八年．斯文至臨安．予屢見之於景靈行香處．醜狀駭人．面絕大．深目倨鼻．厚唇廣舌．鬢髮鬅鬙如蠆．每啖物時．伸舌卷取．咀嚼如風雨聲．赫然一土偶判官也．畫工圖其形．鬻於市廛以為笑．斯文深諱前事．人問者輒曰、道與之貌也．楊公全識其未換首時．曰、與今不類．蜀人目之為孫鬼腦雲．
閬州通判子
閬州通判之子．數遣小兵貨物於市．嘗持象笏至富民家．民詰之曰．此吾家來．汝從何得之．兵以實告．民入索篋中．果不見．證其為盜．執而訟於官．時同郡數家被盜．所失財物甚眾．立賞跡捕莫能得．及聞是事．皆詣府投牒．吏就鞫問．其對如初．郡守韓君以語倅．倅心疑其子．潛入書室．見所陳衣服器皿玩好．皆非己所有．大駭呼問之．以竊對．父震怒曰、吾不幸生子．而以穿窬為罪．世間之辱．何以過此．命擒縛送府．子殊無懼色．守以美言誘之曰、吾與汝父同寮．當為汝地．但還諸人原失物．必不窮竟也．遣兵官監詣其室．盡取所藏．子具言某物某家者．某物某家者．乃各以付失主．但余皮襪一雙．無主名．子再拜豤請曰、願以見賜．守問何所用．對曰、頃登子城．見此物在城下．試取著之．便履空如平地．自是入人家．白晝亦不能覺．守益不信．還其襪．且驗焉．子欣然．才著畢．騰升屋端．了無滯礙．其去如飛．竟失所往．予婦侄張寅、為臨桂丞．聞之於靈川尉王琨．琨雲此近年事．不欲顯其姓名．特未審也．
廬州詩
廬州自酈瓊之難．死者或出為厲．帥守相繼病死．歷陽張晉彥祁作詩千言．諷邦人立廟祀之．廬人如其戒．郡治始寧．其詩曰、平湖阻城南．長淮帶城西．壯哉金鬥勢．吳人築合肥．曹瞞狼顧地．符秦又顛擠．六飛駐吳會．重兵鎮邊陲．紹興丁巳歲．書生綰戎機．酈瓊劫眾叛．度河從偽齊．蒼黃驅迫際．白刃加扶持．在職諸君子．臨難節不虧．尚書徇國事．既以身死之．罵賊語悲壯．摏喉聲喔咿．嗚呼趙使君．忠血濺路歧．趙康國知廬州．喬張實大將．橫戶枕階基．至今遺部曲．言之皆涕洟．統制官喬仲福．張璟以不從亂．被害於州治．法當為請謚．史策垂清規．法當為立廟．血食安淮圻．柰何後之人．邈然弗吾思．官居潭潭府．神不芘茅茨．冤氣與精魄．皇皇何所依．所以州宅內．鬼物多怪奇．月明廷廡下．彷彿若有窺．謦欬聞動息．衣冠儷容儀．士民日雕瘵．嶽牧嬰禍罹．一紀八除帥．五喪三哭妻．張節度宗顏．夫婦俱喪．陳閣學規．李舍人誼．韓大夫沃．鮑左司琚皆死．杜觀察琳．吳徽猷坰．皆喪妻張侯及內子．遍體生瘡痍．爬搔疼徹骨．脫衣痛粘皮．狂氓據聽事．夫人憑指揮．玉勒要烏馬．雲鬟追小姬．同殂頃刻許．異事今古稀．張宗顏妻既死．一日有村民狂走．登聽事據坐．作妻附語．怨詈家事．又言欲取烏馬與小婢．俄皆死．磊落陳閣學．文章李紫微．築城誌不遂．起廢止於斯．杜侯在官日．夜寢鬼來笞．拔劍起驅逐．反顧出戶幃．曰杜二汝福．即有鼓盆悲．杜琳夜為喬張笞擊拔劍擊之．乃顧曰．杜二汝有福．德章罷郡去．厭厭若行屍．還家席未暖．凶問忽四馳．鮑字德章．安道移嘉禾．病骨何尪羸．於時秋暑熾．絮帽裹頷頤．余齡亦何有．幹在神已睽．王安道帥廬．病亟請於朝．移嘉禾死．師說達吏治．通材長拊綏．東來期月政．簡靜民甚宜．傳聞蓋棺日．邑裏皆號啼．韓沃字師說．近者吳徽閣．魚軒發靈輀．營卒仆公宇．砆毀駟裹敝帷．行路聞若駭．舉家驚欲癡．吳坰之妻喪車臨啟．有茶酒卒．與一馬同斃．昔有鄴中守．迥諱姓尉遲．後周死國難．英忠未立祠．及唐開元日．刺史多艱危．居官屢謫死．未至先歔欷．仁矣張嘉祐．下車知端倪．廟貌嚴祀典．滿考遷京畿．兄弟列三戟．金吾有光輝．吳競繼為政．神則加冕衣．自此守無患．史書信可推．伯有執鄭政．汰侈荒於嬉．出奔復為亂．羊肆死猖披．強魂作淫厲．殺人如取攜．其後立良止．祭祀在宗枝．罪戮彼自取．禍福尚能移．族大所馮厚．子產豈吾欺．寒溫五種瘧．踸踔一足夔．或能為病祟．祈禱烹伏雌．況我義烈士．品秩非賤卑．凜凜有生氣．為神復何疑．勺水不酹地．敢望壺與蹄．片瓦不覆頂．敢望題與榱．邦君寄民社．此責將任誰．既往不足咎．來者猶可追．儻依包孝肅．或依皇地祇．經營數楹屋．豐儉隨公私．城中有后土廢祠．孝肅公故第．皆爽塏可附為宇．丹青羅像設．香火奉歲時．尚書名位重．正寢或可施．呂姬徇夫葬．義婦嚴中閨．有得呂尚書括發之帛歸吳中者、夫人吳氏持之自盡以殉葬．清賢列兩廡．後先分等衰．當時同難士．物色不可遺．張陳李鮑韓．勢必相追隨．德章病而去．去取更臨時．尊罍陳儼雅．劍佩光陸離．匠事落成日．醮祭蠲州治．青詞奏上帝．冊祝告神知．若曰物異趣．人鬼安同棲．茲焉卜新宅．再拜迎將歸．悲笳響蕭瑟．風馭行差池．穹旻亦異色．道路皆慘淒．巍瓘文武廟．千載無傾欹．使君享安穩．高堂樂融怡．豈弟布惠政．吉祥介繁禧．遂紆紫泥詔．入侍白玉墀．斯民獲後福．年穀得禳祈．坎坎夜伐鼓．欣欣朝薦犧．人神所依賴．時平物不疵．中興天子聖．群公方倚毗．明德格幽顯．和風被華夷．典章粲文治．昭然日星垂．臣工靡不報．秩祀當緝熙．四聰無壅塞．百揆欽疇咨．咨爾淮西吏．不請奚俟為．露章畫中旨．施行敢稽遲．太常定廟額．金榜華標題．特書旌死節．大字刻豐碑．碑陰有堅石．鐫我廬州詩．
趙和尚
僧宗印、本陜西士人．姓趙氏．棄俗為僧．靖康時在長安．住大剎．好談世間事．詞鋒如雲．方金寇犯闕．範謙叔致虛左丞．帥京兆．節制五路軍．一見大喜．邀使反儒服．即往謁華山廟．自言以身濟世之意．遂從范公．範以便宜命之官．艱難中頗有功．積遷至直龍圖閣．已而隸川陜宣撫司．亦領兵數千人．對客輒大言．常雲吾留意釋氏．得大辯才．在古佛中．當與凈明維摩等．至於貫穿今古．精練吏事．於天下文官實為第一．料敵應變．決機兩陳之間．於天下武官亦為第一．若四方多壘．煙塵未清．則為盜賊第一人．不敢多遜．坐客畏其言．無敢答者．其評議人物．凶險好罵．蓋出天資．既得志．前後度僧五百．皆名曰宗印．使之代己．時已年六十餘矣．不復娶．唯買妾二十人．後解兵閑居．數歲而得疾．藏府洞泄無時．群妾棄去不視．趙自取其糞食之．有見而怪之者．答曰、汝安得知此味．經旬乃死．識者以為口業之報．席大光守河中日．嘗蒙共力．適帥湖南．為飯千僧以資福．趙雖通顯．人猶呼為趙和尚雲．
景家宅
達州江外、民景氏宅甚大．其側古冢屹然．時時鬼物出見．處者不寧．徙入城避之．予婦家入蜀僦以居．外舅之弟宗正．夏夜露宿．過三更．見大毛物．睢盱而前．引手拍其項．宗正矍起．厲聲叱之曰、汝豈不見北斗在上乎．乃敢爾．其物應聲退．安寢至明．
蜀州紫氣
崇寧三年、成都人淩戡．詣闕告言蜀州新津縣瑞應鄉民程遇本名犯光堯嫌名．家葬父母．其墳山上常有火光紫氣．詔下本郡．令速徙它處．仍命掘其穴成池．環山三里內．自今不許為墓域．郡每以季月差邑官檢視．明年．詔以其地屢有光景動人．宜為奉真植福之所．乃建道觀．名曰寅威．賜田十頃．歲度童行二人．後二年．光堯太上皇帝誕降．實始封蜀國公．竟以潛藩升為崇慶軍節度．遂應火光紫氣之符．而程氏子名適與帝嫌名同．天命昭灼如此．
查氏餅異
荊南查氏、世居沙頭．有女自幼好食餅．每食時、但取其中有糖及麻者咀之．而棄其圈．亦小兒常態也．乾道二年．女十四歲矣．因步中庭．雨忽作．有物挾以騰空．震雷擊之．墮地死．天雨餅棬者．移時乃止．群犬攫食．與真者不異．朱之淵說．
小溪縣令妾
蜀士某、部綱東下．出成都．泊舟江瀆廟．天未明．入祠拜謁．望正殿內一婦人已先在．疑其鬼也．甚懼．稍定倚戶窺之．婦人焚香亟拜．泣而禱曰、妾本京師人．早失父．隨母西入川．嫁成都人某氏．今七年．生男女二人．良人去年赴敘州小溪令．不挈家行．亦無書信來．近聞負約別娶矣．妾窮獨難久處．四顧孑孑．更無親戚可依．曉夕思之．惟有一死．願大王監此心．即以剃刀自刎．登時仆地．士人驚怪．且恐暗昧累己．亟登舟解維過小溪．所謂縣令者、乃鄉人也．出迎於江亭．從容及其家事．令曰、向買一妾留家間．久未暇取．士人略道其形容蹤跡．令驚曰、皆是也．君何由知之．乃話所見．令瞿然俯首不語．俄告去．喚湯至．已不能執杯．曰、君所言才畢．此人即在傍．吾不免矣．遂升車回．及縣治而死．此乾道元年事也．亦黃仲秉說．雲某部綱者．欲再訪其詳未得也．
郢人捕黿
郢州江中、積苦老黿出沒．為堤岸及舟船之害．郡設百千賞募人殺之．有漁者出應募．問所須．但求一渡船．兩人操楫．大甕一枚．豬肝一具．及鐵鉤環索之屬．至日登舟．穴甕底．以鉤絓肝置其內．順流以行．移時黿出食肝並吞鉤．首不能縮．怒甚．引頸出於甕．欲犯船而身礙甕間．進退不可．漁者以棰擊其首．紞然而沒．則放索隨之．任其所往．度已困．復舉索引鉤．又擊之．至於三四．黿死、始桌舟犧岸．邦人觀者如堵．喜其去害．爭出錢與之．蓋黿性嗜豬肝．漁者知之．又得操縱之術．故為力甚易．仲秉說．
桃源石文
建炎三年四月、鼎州桃源洞大水．巨石隨流而下．石問有文似天書．而字畫皎然．可識凡三十二字．雲、無為大道．天知人情．無為窈冥．神見人形．心言意語．鬼聞人聲．犯禁滿盈．地收人魂．其言雖簡．而有警於人世．
韭黃雞子
張魏公居京師．赴客飯．以韭黃雞子為饌．公不欲食．主人強之．不得已為食三顆．而意亦作惡．不終席而歸．夜中忽足痛不可忍．秉燭照之．乃三雞啄其足．一牡二牝．金甲大神立於旁．扣公曰、發願否．公曰、願盡此生不食雞子．神曰、願輕．公又曰、某此生不犯戒．則母氏延無量之壽．犯此者為不孝．神人頷之．倏忽間與雞皆不見．迨曉．視啄處赤腫猶寸余．自是不復食雞卵．
李明微
李明微法師．福州人．道戒孤高．為人拜章伏詞．報應甚著．紹興五年．建州通判袁復一．使與天慶觀葉道士．同拜醮．既罷．謂葉曰．適拜章時．到三天門下．見此郡張道士．亦為人奏青詞．函封極草率．又已破碎．天師雲．此不可進禦．擲去之矣．葉曰．張乃觀中道侶也．但不知今夕在誰人家．明日、張自外歸．葉扣其所往．曰．昨在二十里外葉家作醮．村民家生疏．青詞紙絕不佳．及焚奏之際．架復傾側．詞墜於地．吾急施手板承之．賴以不甚損．然鶴氅遂遭爇．葉為話明微所見．張甚懼．即日自具一醮謝罪雲．
虢州驛舍
宣和中．虢州路分都監新到官．以代者未去．寓家於驛．日未晡．會食堂上．白氣從廷下井中出．勃勃如霧．須臾青衣女子出於井．歷階而上．遍視坐人．丫髻森如．目光可鑒．已而入西邊小室．沿壁而升．遂失所在．舉室皆悚．至夕不敢寐．二鼓後．門窗無故自辟．由外入者紛紛．亦未疑為怪．就視之．面目衣冠．盡與一家人不異．而家人所見．又皆類都監．憧憧往來．莫知孰為人．孰為鬼．雖有刀劍．懼誤傷人．不敢擊．達旦方止．老幼驚怖如癡．即日徙出．後月餘．縉雲人陳汝錫．來通判州事．方葺官舍．亦暫泊驛中．都監者具以前事告．陳不謂然．過三日．群婢悉夢魘．有見人物極大而無言者．有遭鬼物自床舁至地者．亦至曉乃止．然別無它．
葉議秀才
紹興二年．處州青田人潘紱．閭丘觀．俱為蕭山尉．同處一寺．鄉人葉議秀才．以家貧母老．來相依．日飯尉家．夜則寢僧舍．時三衢柴生．能相手紋．談禍福．視葉手．驚曰．君色殊不佳．法當殺人．否則為人所殺．近三日事爾．切勿妄出．正恐不得免焉．葉素怯懦．且方僑寄為客．與人未款曲．度必無如是事．姑應曰．諾．越三日薄暮．二尉留與飲．中夕醉歸．同室僧已寢．一盜在外．尾其後以入．發篋有聲．僧覺之．潛起．將取杖擊盜．正與盜遇．盜以刃傷僧．僧絕叫而走．葉熟睡．聞呼聲．蹶然起．盜適當前．葉急持其袂．盜慮不得脫．掣其肘曰．放我．不然．將殺汝．葉醉甚．持之愈急．盜恐眾至．乃剚刃而去．葉即死．二尉聞之．懼以是坐罪．跡捕未獲．見葉從廡下掩腹入僧房．左右無一睹者．邑有女巫．能通鬼神事．遣詢之．方及門．巫舉止言語如葉平生．大慟曰．為我謝二尉．我以宿業不幸死．今已得凶人．更數日就擒．無所憾．獨念母老且貧．吾囊中所貯．可及百千．望為火吾骸．收遺骨及余貲與母．則存沒受賜矣．尉悉如所戒．後五日．果得盜．盜言殺業之次日．即見諸百步外．已而漸近．昨乃與同臥起．自知必敗雲．
小令村民
青田小令村民家婦．年二十餘．愚而醜．為祟所憑．能與人言．唯婦見其形．用大紙滿書其上．不能成字．貼婦房內壁．仍設一卓置香爐．如人家供神佛者．每日焚香十餘度．或沉、或檀、或柏子和香之屬．莫知所從來．富人徐勉．素木強．聞其事．特往驗之．方及門．空中語曰．好客且來．可設茶．勉已愕然．既坐．問民曰．聞汝家有鬼．胡不令出見我．語未竟．一物墜背閑甚重．遂墮地．視之．則茶磨上扇也．背亦不覺痛．勉怖而出．祟以糞逐而灑之．有行者善誦穢跡咒．能祛斥鬼物．勉邀至民家．未及施術．一刈草大鐮刀．從空飛舞而下．揮霍眩轉．如人執持刃．垂及衣裾．急竄去僅免．後頗盜微物．以益其家．山間牧童．嘗窺見之．似十二三歲兒．遍體皆黃毛．疑為猴玃之屬．至今尚存．
青田小胥
建炎中．青田小胥陳某者．嘗上直．同輩三人皆竊出．陳素謹畏．獨臥吏舍．明旦．門不啟．主吏扣戶連呼之．不應．以告縣令陳彥才．破壁以入．衣衾巾履皆在．獨不見人．而窗壁整密如常時．莫能測．陳父日夕悲泣．山椒水涯．尋訪略遍．適路時中．過永嘉．道出青田．蔣存誠祭酒．方鄉居．憐其父老而失子．為以情禱之．時中命具狀．訴於驅邪院．而判其後雲．當所土地裏域真官．仰來日辰時．要見陳某下落．如系邪祟枉害生人．亦仰拘赴所屬根治．余依清律施行．仍畫玉女於後．令焚於城隍祠．明日．去縣五里曰下浦．漁者方收網．忽潭水沸騰．聲如雷震．急檥舟岸側以避．俄頃．一物躍出．高丈餘復墜．水亦平帖．徐而觀之．乃陳胥之屍．時秋尚熱．死已旬日．而面色如生．竟不測為何祟．其身何以能出戶也．
長生牛
紹興元年．車駕在會稽．時庶事草創．有旨禁私屠牛甚嚴．而衛卒往往犯禁．有水牛頂臿刃．由禹廟側．突入城．見者辟易．廂卒慮其蹂躪．欲闌執之．為所觸幾死．時府治寓大善寺．牛迤邐入三門．過西廊．一馬系廊下．見牛至．奮蹄蹴之．牛怒觸其腹．腹裂．腸掛於角．怒愈甚．逢人則逐．徑詣廷中．郡守陳汝錫方治事．牛望見乃緩行．引首悲鳴．遂臥階下．陳令健卒為去刃傅藥．兀然不動．且告以立賞捕屠者．命牽付圓通寺作長生牛．即就紲而去．與常牛無以異．後數年方死．
鱉逐人
大理司直陳棣．幼嗜鱉．所居青田山邑．艱得之．隨得則食．初未嘗起念．紹興壬戌歲．夢適通衢．見鱉二十餘出水中．行甚遽．且將嚙已．急走還．及門．鱉亦踵至．復趨堂上．相逐愈急．窘甚．跳登食床．鱉競緣四腳而上．棣大怖．謂曰．我元無食汝意．何為迫我．叱之而寤．明旦啟門．有村仆持所親劉元中書．致一竹畚．餉鱉二十八頭．發視之．絕類昨夢所睹．時元中新得仆．善捕鱉．赤手行水際．察沙石間．則知鱉所隱．日獲數十枚．以故親黨亦蒙惠．棣舉所餉放諸溪．自是不復食．
縉雲鱠飛
縉雲縣溪澗淺澀．尋常無大魚．漁者嘗獲巨鯉．異而獻於縣．縣令方從政．倍償其直．付庖人斫鱠．招邑官開宴共享．酒數行．絲竹在列．鱠至未及食．忽氛霧晝冥．雷雨驟至．柈中鱠縷．舞躍而出．大風徹屋脊．瓦落勢如崩．盛夏淒寒．坐客毛發皆立．火毬如五斗栲栳大．飛集筵間．客趨避書合中．火亦隨入．電光中巨人疊往來．逾數刻雨止．屋內猶黑．秉燭視令．則與兩妓已仆地．良久乃蘇．客及從吏衣裾多焦灼．川流湓溢．逾旬始平．識者以為龍螭之類也．
西洋廟
永嘉胡漢臣．世居西洋．忽為祟所撓．始則揚沙擊石．石之所擊．自門廊洞達臥內．皆鏗然有聲．而壁戶略無小損．既久則空中與人語．時置糞汙於飲食器皿中．雖買熟物亦皆然．其家良以為苦．幼女始分雙髻．見白衣丈夫．持剪刀來前．呼曰．小娘子與我頭上角．兒女驚啼閑．已失一髻．漢臣從外至．抱女膝上．方泣訴．又呼曰．彼人復來剪我髻矣．急護其首．則又失其一．命道士巫覡．百計禳治．皆不驗．謀徙居避之．家具什物．悉膠著於地．雖至輕者．亦極力不可舉．弗克去．如是幾二年．因飲親戚家．大醉歸．及所居巷口．望見小廟．疑其為祟．乘醉就鄰家假巨斧．碎土偶．並香案諸物．鎖鐍其門．自是怪不作．
徐秉鈞女
永嘉徐秉鈞縣丞．有女曰十七娘．慧解過人．將笄而死．母馮氏．悼念不能釋．忽夢女坐庭中．弄博具．記其已死．呼謂之曰．自汝死後．我無頃刻不念汝．汝何得在此．女曰．不須見憶．兒已復生為男子矣．取骰子示母．曰．此葉子格也．博徒以骰子兩采相向為葉子蓋是我受生處．他曰至黃土山前米鋪之鄰訪我．彼家亦且作官人．言訖而覺．以語徐．徐所居在安溪村．不知黃土山為何地．或曰．乃南郭外一虛市．去城財五里．即往尋跡．正得一米肆．其鄰若士人居．詢之．雲葉子羽秀才宅．驗與夢相符．投刺入謁．從容及其子弟．葉曰．數日前誕一男子．較其日．乃馮氏所夢之夜．具以告之．且求見其子．眉目宛與女相類．顧徐有喜笑色．子羽名之儀．明年果登科．兒十餘歲時．猶間至徐氏．常稱馮為安溪媽媽．
江安世
江安世．蘭溪人．好道士說．受籙於龍虎山張靜應天師．受法於南嶽黃必美先生．所居曰元潭村．於堂側建小室．為奉事之所．一日．雨初霽．砌下五色光十數道．直出檐間．或大如椽．或小如竹．莫知其所起．疑有伏寶．命仆斸之．過丈餘．無所睹．復填甃之．光出如故．治之以法．又不効．黃先生至其家．為作黃籙醮．埋金龍於甃下．光始絕．嘗清旦．入道室焚香．見一石當香案前．周匝皆青苔．石體尚濕．蓋方自溪澗出者．江君常時唯用二小童掃灑．他人莫得入．意童為戲．然石甚重．非二人所能舉也．不復問．但令舁著門外塘水中．明日如初．又徙置三里外大潭．而扃此室．明日親啟戶．石又在焉．默禱於神．書符其上．投之溪流．又明日乃不見．江甚喜．以為蒙符力．殃怪不敢至矣．正對客飯．有物擊堂屋上瓦．犖犖有聲．墜於廷．驗之．蓋元所見石．昨符尚存．題其旁雲．此符有未是處．反視其背．別一符存焉．與江所書小異．江自度無可奈．乃納諸室中．久之．得朱書小紙於案．曰．公既無如我何．盍圖我昆弟之形．我當助公行法．江祝曰．汝為何神．昆弟有幾．作何形相．果能助我行法．當明告我．復有片紙曰．我三靈官也．悉以狀貌衣冠告之．江不得已．為圖象置壇側．其家亦時時遇之．由是生計頓替．二年江亡．怪亦絕．
蘭溪獄
蘭溪祝氏．大家也．所居去縣三十里．一子甫冠．頗知書．宅之側鑿大塘數十畝．秋冬之交水涸．得枯骸一具．於岸邊樹下．莫知所從來．鄰不敢隱．聞之里正．先是有道人．行丐至祝氏．需索無厭．祝怒．驅使出．語不遜．祝歐之．道人佯死．祝蒼黃欲告官．迫夜未果．道人知不可欺．遂謝罪去．里正夙與祝氏訟田有隙．遂稱祝昔嘗棰人至死．今屍正在其塘內．以白縣．縣宰信以為然．逮下獄．凡證佐胥史訟其冤者．宰悉以為受賕托．愈加繩治．笞掠無虛日．祝素富室．且業儒．未嘗知官府事．不勝慘毒．自誣服．其母慮不得免．迎枯骨之魂歸家．焚香致禱．日夕號泣．且揭榜立賞．募人捕真盜．縣獄具．將上之郡矣．前所謂行丐者．在鄂嶽間．欲過湘．南陟衡嶽．夢人告曰．子未可遽行．翌日將有來追者．寤而異之．及明．別與一道流相遇．市酒共飲．問其從何來．有何新事．曰．吾從婺州來．到蘭溪時．聞市人籍籍談祝家冤事．因具語之．丐者矍然曰．詐之者我也．我坐此罪．固已得譴於幽冥．今彼縶囹圄．死在旦暮．我不往直之．則真緣我以死．冤債何時竟乎．乃強後來者與俱東．兼程抵婺．自列於縣．縣宰猶謂其不然．疑未決．已而它邑獲盜．訊鞫間．自言本屠者．嘗賒買客牛．客督直甚急．計未能償．潛害客．乘夜置屍祝氏塘中雲．祝於是始得釋．
桐川酒
紹興二十五年．沉德和介為廣德守．檄司理□棣兼公使庫．時□煮酒畢．已疊成棧．一日．庫吏出酒．走告雲．第二棧亡酒數百尊．棣入視之信然．疑小人為欺．但責其蹤跡奸盜．又旬日．所亡滋多．上層宛然不動．皆自下失去．周視墻坦牕壁鎖鑰．無纖介疏漏．殊怪之．特未遽信為鬼物也．郡兵行子城上．得一壺於兩竹間．驗之．則桐川印記．莫能究其所以然．又數日．與同官沈文司戶偕往觀．所失蓋不可勝計．沈恐地有陷處．秉燭照之．地平如掌．一層之下．空空無余．方議以事聞於郡．吏卒相謂庫舊有神祠．前官輒去之．得非其為孽乎．密市牲醪．羅拜禱請．許以再立廟．明日眾至．則亡酒皆如故．其後給散．校元數唯欠一尊．蓋竹間者也．乃為立祠．此卷皆縉雲陳棣說．
範子瑉
處州道士範子瑉．嗜酒落魄．初自雁蕩遊天臺．至會稽中道．得異石寶之．賞玩不去手．後為同行道士竊去．遂若有所失．語多不倫．談人意外事．時時奇中．獨善畫．為人作煙江寒林．深入妙品．而牛最工．浙東人以故呼為範牛．但好弄混穢．或匊於手．或濡以衣．或置冠髻間．或以汙神祠道佛象．或染指作字．書人家牕壁．然不覺有穢氣．從人乞錢米．先以若干語之．如數即受．或多或少．皆棄去不取．其所得亦多投廁中．青田縣吏留光死．家貧未能葬．殯於城隍祠前．次年．冢為雨所壞．露棺一角．範過其旁．取瓦礫敲之曰．勿悲惱．更三日有親人伴汝矣．時光弟矩亦為吏．果以後三日暴死．諸子幼．群胥為葬於光冢之側雲．遂昌葉道士．結庵山間．範謁之．中塗失路．遇葉之仆．問津焉．仆畏其擾也．紿曰．左．左乃山窮絕處．非人所行．範知之．舉手指仆曰．汝卻從此去．乃由他路詣庵中．葉欲具食．而俟仆不至．範告之故．葉自往尋．仆正危坐大石上．神氣如癡．呼問之．始醒．言曰．適不合欺範先生．先生指令從此去．即覺有物牽引以行．茫如醉夢．非尊師見呼．不可還矣．葉亦懼．令仆謝罪焉．後至婺州赤松觀．見觀中人．無所不狎侮．每飲必鬥余．買牛肉．就道室煮食．醉飽即臥．已則遺糞滿地、徐徐起．引手匊弄．以十指印壁上．一室皆滿．房內人悉捨去．無敢與校．但伺其出．汲水凈滌之而已．唯陳樂天惡之．時對眾咄罵．範笑且怒曰．汝乃敢毀我．趨詣三清殿下再拜．呫囁有禱．拂衣出．過兩日．樂天無疾死．以是黃冠益謹事之．觀前橫小溪．往來病涉．道士姓施者．與弟子一人．捐橐中錢為石橋．工役已具．範曰．勿為此橋．君將不利．施君曰．吾以私錢為濟眾事．何不可之有．卒為之．範亦不強止．笑謂之曰．如此亦大好．我恰有紅合子兩個．將持贈君．以助費施．敬謝曰．諾．不知何物也．他日復至．無所攜．施以為請．曰．吾既許子矣．必不妄言．後三月．橋成．二道士繼死．匠師輿兩紅棺以斂雲．太尉成閔．責居婺．範嘗往謁．外報潘承宣來．閔將出迎．範曰．勿見此人．恐公家不免．閔有子娶秦國大長公主女．潘之妹也．以昏姻之故．竟延入坐．範曰．禍作矣．禍作矣．急買紙錢．取公夫婦衣來．我為爾解祟．既具．範焚香誦咒．並衣與紙同焚之．居亡何．秦國薨．閔與夫人往吊．俱得疾．夫人在素幃裹．風涎暴作．冥不知人．閔泄利交下．殊困怠．強舁以歸．未幾平安．而夫人經年僅小愈．乃知元索衣時．侍婢但以閔兩袴往．非夫人者也．乾道二年．錢竽為縉雲守．範自衢往訪之．曰．負公畫四軸．故來相償．畢則行矣．畫成．儼然就逝．將斂．得片紙於席間．書曰．庚申日天地詔範子瑉．蓋其亡日也．陳天與說．
紅奴兒
池州青陽主簿斛世將．官滿還臨安．縣人劉錄事者．亦赴調．寓於它館．斛過之共飯．飯才罷．又欲同詣肆啜湯餅．劉曰．食方下咽．勢不能即飲．君盍還邸小憩．吾徐往相就矣．斛去移時．劉往訪之．已病臥床上．望見劉．悲淚如雨．良久言曰．吾死期至矣．適從君所歸．穿抱劍營街未畢．逢一婦人．呼語曰．君向與我約如何．始以不娶欺我．既而背之．我病．君略不相視．天地間豈有忍人如君比者．今事已爾．我亦不復雲．但君亦且得病．病狀殊類我．我雖在此．必不往視君．君勉之．遂別去．吾行數步思之．蓋昔時所與遊倡女紅奴兒者．其死三年矣．吾心惘然．迨反舍．意緒良不佳．疾勢已然．當不能起．奈何奈何．劉為作粥煮藥．至暮乃歸邸．後七日果死．其黨能談其往事者．雲曲折病狀．皆與鬼言合．蓋索買湯餅之時．魂已去幹矣．時乾道二年．韓彥端說．
汪子毀神指
饒州雙店民汪渙．世事善神．龕其像於室中．幼子五歲．戲折其中指．渙夢金甲神訴曰．吾衛護翁家有年矣．未嘗令翁家有小不祥事．奈何容嬰兒毀吾指．渙驚謝．旦而視之．信然．亟命工補治．此子即日病．中指間瘡絕痛．既愈．遂拳縮不可展．
大儀古驛
右侍禁姜迪．蔡州新息人．為天長縣大儀鎮巡檢．寨去縣六十里．迪嘗趨縣回．遇雨．弛擔道上古驛．遣從者具食．迪被酒如廁．見婦人高髻長裙．類唐時裝束．持朱柄銅戟來．直前刺迪．迪盡力拒之．且大叫．從吏繼集始捨去．索室中無所見．是夕不克行．但徙於西序小合．而戒數卒守門．迪欲寢．婦人已先在．曰．適相戲爾．何至是．挽使就枕．迪不得已．與同衾．問其姓名．不答．未曉．趨去．及迪起行．又執戟前導．至寨前乃反．自是每詣驛．必出共寢．其出也．輒導至邑門外．及還．又送之．而左右無一見者．迪浸惑焉．率以旬日間．假職事一往來．同僚稍聞其異．迪亦無所隱．一夕方寢．又有二小手扼其喉甚急．迪驚呼．外人至．已失矣．即撤帳明燭．環以仆從．少頃．皆睡熟．燭亦滅．婦人復來．曰．曩亦妹子相戲爾．便有小婦一人．尤美色．參寢榻上．明日歸寨．兩婦皆戟而前．如是歲余．氣力枯悴．漸不能食．會供奉官孫古者．來攝天長稅官．古嘗受上清籙．持天心法甚驗．迪家人邀治之．設壇考召．佩以靈符．迪明日出．雙戟不至．行數十步．始見於道旁．大婦怒曰．吾姊妹於君無負．豈有心害君．乃以法遣我耶．憤邑之氣．形於顏色．幼者從旁解之曰．此人無情若木石．然離合皆定數．何必戚戚於此．遂瞥然而逝．古戒之曰．百日內勿再經是驛．迪以疾故．亦解官還鄉．沉累月．乃得脫．王翰之時為天長宰日嚴內翰伯父也．
安氏冤
京師安氏女．嫁李維能觀察之子．為祟所憑．呼道士治之．乃白馬大王廟中小鬼也．用驅邪院法．結正斬其首．安氏遂蘇．越旬日復作．又治之．崇憑附語曰．前人罪不至殊死．法師太不恕．須臾考問．亦廟鬼也．復斬之．後半月．病勢愈熾．道士至．安氏作鬼語曰．前兩祟乃鬼爾．法師可以誅．吾為正神．非師所得治．且師既用極刑損二鬼矣．吾何畏之有．今將與師較勝負．道士度力不能勝．潛遁去．李訪諸姻舊．擇善法者拯之．才至．安氏曰．師勿治我．我所訴者隔世冤也．我本蜀人．以商賈為業．安氏．吾妻也．乘吾之出．與外人宣淫．伺吾歸．陰以計見殺．冤魄棲棲．行求四方．二十有五年不獲．近詣白馬廟．始見二鬼．言其詳．知前妻乃在此．今得命相償．則可去．師無見苦也．道士曰．汝既有冤．吾不汝治．但曩事歲月已久．冤冤相報．寧有窮期．吾今令李宅作善緣薦汝．俾汝盡釋前憤．以得生天．如何．安氏自床趨下．作蜀音聲喏．為男子拜以謝．李公即命載錢二百千．送天慶觀．為設九幽醮．安氏又再拜謝．欻然而蘇．李舉家齋素．將以某日醮．前一夕．又病如初．李大怒．自詣其室譙責之．拱而言曰．諸事蒙盡力．冥塗豈不知感．但明日醮指．當與何州何人．安氏前生為何姓．前日失於稟白．今如不言．則功德失所付矣．李大驚異．悉令道所以然．又曰．有舍弟某．亦同行乞．並賜薦拔．庶幾皆得往生．李從其請．安氏遂無恙．安氏之姊嫁趙伯儀．伯儀居湖州武康．為王昐說．
揚州雷鬼
上官彥衡侍郎．家居揚州．夫人楊氏．白晝在堂中．與兒女聚坐．忽雷雨大作．奇鬼從空隕於地．長僅三尺許．面及肉色皆青．首上加幘．如世間襆頭．乃肉為之．與額相連．顧見人掩面如笑．既而觀者漸眾．笑亦不止．頃之．大霆激於屋表．雲霾晦冥．不辯人物．倏爾乘空而去．
新城桐郎
練師中為臨安新城丞．丞廨有樓．樓外古桐一株．其大合抱．蔽蔭甚廣．師中女及笄．嘗登樓外顧．忽若與人語笑者．自是日事塗澤．而處樓上．雖風雨寒暑不輟．師中頗怪之．呼巫訪藥治之．不少衰．家人但見其對桐笑語．疑其為祟．命伐之．女驚嗟號慟．連呼桐郎數聲．怪乃絕．女後亦無恙．詢其前事．蓋恍然無所覺也．
壽昌縣君
朝散大夫池州通判丁餗．妻壽昌縣君施氏．病卒於官舍．越十四日．子愉．夢母如存．且曰．我將往生於淮南．然猶為女人．壽復不永．所以然者．以宿負未償也．汝與汝父言．亟營勝事．使我得轉為男子．愉覺以告父．後數日．孫百朋．又夢經官府．衛卒羅陳．方趨而過．或呼於後曰．縣君在此．安得不省謁．遽回入府門．至東廡簾下．果見之．言曰．吾於此蕭然無親舊．而旦暮有趨府之勞．幸以命婦．得乘車．不然．則徒行．嬰拘縶之苦矣．語未畢．簾外吏曰．可疾去．判司知之．不可也．施氏亦曰．可去矣．既出門．又有呼者曰．判司召．乃由西廡進．見綠衣人據案．熟視之．則故潭州通判李綱承議也．百朋憶其與乃祖同年進士．升堂再拜曰．公與祖父同年．世契不薄．願毋答拜．綱受之．既坐．詢大夫安否甚悉．少頃．吏引施氏就訊．百朋離席．綱曰．施縣君與子親歟．曰．新亡祖母．綱曰．天屬也．百朋曰．如聞已有往生之緣．而未脫女身．信否．曰．然．昨日符已至．百朋泣曰．祖父昔從公遊．今祖母生緣．在公謦欬．茍得轉為男．存沒被厚德矣．綱曰．奈事已定何．百朋哀祈數四．綱曰．子少俟．當試為圖之．於是綱出．循廡而上．迤邐升殿中．若無影響．須臾復下．則左右翼扶．步武詳緩．笑曰．已遂所請．然須歸誦佛說月上女經．及不增不減經．以助度生．可也．百朋拜謝而退．視祖母猶立階下．大言曰．二經多致之．勿忘也．遂寤．盡記其說．餗且驚且疑．曰．二經之名．所未嘗聞．使訪諸乾明院．果得之．乃月上女以辯才聞道．如來授記．轉女身為男．及慧命舍利弗．問佛以三界輪回．有無增減之義．餗始嘆異．擇僧之賢．及令家人女子．皆齋潔持誦．數至千卷．設冥陽水陸齋以侑之．迨百日．餗夢妻來曰．佛功德不可思議．蒙君追薦恩．今生於廬州霍家為子矣．謝訣而去．
利國圩工
政和中．太平州修利國圩．工徒甚眾．忽有鴉千數．噪集於別埂之傍．主役者異之．使人驗視．乃一役夫已斃．而鴉銜土以覆之．蔽瘞幾半．又令啟土．於死者胸臆間．得小卷軸．乃金剛經也．眾莫不敬嘆．為徙諸高原．斂而葬之．舊事多有此比者．
錢大夫妻
錢令望大夫之妻陳氏．天性殘忍．婢妾雖微過．必棰之．數有死於杖下者．其後臥疾．有發語於冥暗中．自言為亡妾某人．具道欲殺陳之意．錢君具衣冠．焚香拜之．且許誦佛飯僧助其超生以贖妻過．妾答曰．妾賤隸爾．何敢當．官人之拜．但已訴於陰官．必得縣君一往乃可．功德雖多．無益也．陳竟死．
蔡十九郎
紹興二十一年．秀州當湖人魯王樐．赴省試．第一場出．憶賦中第七韻．忘押官韻．顧無術可取．次日．仿徨於案間．惘然如失．皂衣吏問知其故．言曰．我能為君盜此卷．然吾家甚貧．當有以報我．丁寧至三四．王樐許謝錢二百千．乃去．猶疑其不然．未幾．果取至．即塗乙以付之．詢其姓氏．曰．某為蔡十九郎．居於暗門裏某巷第幾家．差在貢院．未能出．且以批字倩王樐達其家．王樐試罷．持所許錢及書．訪其家．妻見之．泣曰．吾夫亡於院中．今兩舉矣．尚能念家貧邪．是年王樐登第．復厚恤之．仍攜其子以為奴．二十六年．考試湖州．以此奴行．因為人言之．此事與唐人所載郭承嘏事相類．而近年士大夫所傳．或小誤雲．
子夏蹴酒
湖州學．每歲四仲月．堂試諸生．三場謄錄封彌．與常試等．其中選首者．郡餉酒五尊．第二第三人三尊．第四第五人兩尊．紹興二十一年．唐嘉猷堯封為教授．既試將揭榜．遊學進士福州人陳炎．夢登大成殿．夫子賜之酒五尊．子夏怒形於色．舉足蹴其二．覺而異之．以語同舍生．及榜出．名在第二．嘉猷告之曰．君本居魁選．坐誤引子夏事．故少貶．始驗所夢．
周莊仲
周莊仲．建炎二年登科．夢至殿廷下．一人持文字令書押．視其文若世間願狀．雲當作閻羅王．辭以母老．初入仕．不肯從．使者強之再三．令押字．不得已從之．覺而殊不樂．明日．遂改花書．至夜．夢昨夕人復來雲．汝已書押．豈可更改．但事猶在二十年後．紹興十七年．為司農寺主簿．又夢人持黃牒來．請受閻王敕．更二年當復來．愈惡之．秘不語人．逮十九年七月．恰及二年．方為戶部郎官．自謂必無事．始為家人話前夢．其夜夢門神土地之屬來拜辭．若有金鼓騎從．相送迎者．翌日．在部中欲飯．覺頭昏不清．急歸．不及治藥而卒．
陰司判官
紹興二十三年七月．湖州教授趙失其名夜夢人投刺來謁．曰莫仔．既入坐．起而言曰．仔．城南人．適聞天符下．除教授為陰司判官．仔副之．方有聯事之幸．不敢不修謁．趙大駭．扣其何人．答曰．仔郡之富民也．行第七十一．嘗以入粟得助教．趙覺而惡之．明日詣學．具以所見語諸生．諸生言果有此人．名族排行皆不妄．然已墮鬼籍二年矣．趙意色愴然．退即感疾．不藥而死．
沈押錄
紹興二十七年冬．湖州長興縣沈押錄．因公事追赴郡獄．系兩月．乃得釋．時已逼冬至．沈晚出門．欲通夕步歸．雖天氣昏暝．不暇止．行四十餘里．夜過半．逢一民居．駐立戶外．須臾女童開門．問何人．告之故．女曰．村落近多盜．緩急或生事．不若入門內宿．沈亦念不可前進．乃從之．女又曰．娘子今夜獨宿後房．君試入．當有好事．沈不答．又言之．沈曰．恰打官方了來．那敢作此罪過．女曰．無妨也．強邀至數四．沈求湯洗足．女童即入．以大盆盛湯付沈．沈洗足已．取腰間小書刀削爪．刀才出鞘．宅與人及盆皆不見．身正坐一冢上．急捨去．乃免．
馬述尹
馬述尹．年十八．隨父肅夫．調官京師．抱疾而終．有姊嫁常州稅官秉義郎李樞．母留姊家．不知子之亡．李氏婢忽如狂．作男子聲曰．我即馬述尹也．某月某日以疾死．今幾月矣．欲一見吾母與大姊．故附舟來．欲丐佛果．以助超生．母與姊始聞之悲駭．扣之而信．遂許其請．婢乃不言．即召太平寺僧誦經．具饌寫疏以薦．明日．婢復語雲．荷吾母與姊姊如此．但某僧看經至某處止．某僧至某處止．功德不圓．為可惜爾．其母未深信．試呼僧責之．皆慚謝而退．亟更誦焉．
馬先覺
馬肅夫次子先覺．嘗與其友遊神祠．見壁間所繪執樂妓女．中姝麗者心悅之．戲指曰．得此人為室家．素願足矣．是夕婦人見於夢寐．耽溺既久．視以為常．始猶畏人知．秘不敢言．後亦無復忌憚．每切切然私語於室中．外人或入遇之．則曰．家人在此．蓋荒惑之甚．不悟其為非也．父母以為憂．百方禳治．弗少衰．竟至不起．
雷火爍金
姑蘇人徐簡叔之祖．居鄉里日．震雷發於房宇間．煙火蔽塞．移時始散．棟柱破裂．龍跡存焉．其後啟木鐀．欲取白金器皿．乃類多穿蝕．皆成珠顆．流散於下．鐀之扃鐍元不動．而內自融液．蓋神龍之火．尤工於敗金石也．
大瀆尤生
長洲人尤二十三者．富民也．居於大瀆村．紹興三年．感疾死．初無它異．既而鄰邑崑山之東．農家牛生白犢．脅下黑毛成七字．曰尤廿三曾作牢子．蓋尤始貧時．曾為縣獄吏．有隱惡雲．尤氏子欲贖以二萬錢．其家不許．
蠅虎報
秉義郎李樞妻之乳媼．好以消夜圖為博戲．每於彩繪時．多捕蠅虎取血．和筆塗之．蓋俗厭勝術．欲使已多勝也．習以為常．後老疾將終．語人曰．無數蠅虎兒咬殺我．為我捕去．而旁人略無所見．知其不永．久之乃死．此卷皆王日嚴所傳．日嚴多得於其弟者．
無足婦人
關子東．說其兄博士演．在京師．見婦人丐於市．衣敝體垢．無兩足．但以手行．而容貌絕冶．有朝士見而悅之．駐馬問曰．汝有父母乎．曰．無．有姻戚乎．曰．無．能縫衽乎．曰．頗亦能之．朝士曰．與其行乞棲棲．孰若為人妾．斂眉嘆曰．形骸若此．不能自料理．若為婢子．則役於人者也．安能使人為己役乎．且誰肯用之．士歸語其妻．妻亦惻然．取致其家．為之沐浴更衣．調視其飲食．授以針指、敏捷工致．一家憐愛焉．士亦稍與之昵．居一年許．出遊相國寺．遇道人．駭曰．子妖氣甚盛．奈何．士以為誑已．怒不應．異日再見曰．祟急矣．子其實語我．我無求於子也．家豈有古器若折足鐺鼎之屬乎．曰．無之．問不已．士不能掩．始以妾告．曰．是矣是矣．亟避之．明日宜馳往百里外．藉使不能及．姑隨日力所至托宿．深關固拒．中夜聞扣戶者．無得開．或可以免．舍是無策也．士始怖．不謀於家．假良馬．盡日極行．逼暮舍於逆旅．歇未定．道上塵起．旗幟前驅．一偉丈夫乘黑馬亦詣焉．長揖而坐．指一房相對宿．略不交談．士愈懼．閉戶不敢寢．夜艾．外間疾呼曰．君家忽值喪禍．令我持書來．時燈火尚存．自隙窺覘．乃無足婦人．負兩肉翼．翼色正青．士駭汗如雨．偉人遽撤關出．揮劍擊之．婦人長嘯而去．明旦．士起見偉人．拜而謝之．曰．微尊官．吾不知死所矣．敢問公為誰．曰．子識我乎．乃相國寺道人也．曩固告子矣．我即子之本命神．以子平生虔心奉我．故來救護．言訖與車馬皆不見．
胡秀才
姜補之師仲在太學．與胡秀才同舍．胡指上病贅疣．欲灼艾去之．或告曰．今日人神在指．當俟他日．胡不以為信．遂灸焉．七日而創發．皮剝去一重．見人面在中．如鏡所照．惡之．亟覆以膏．又七日稍愈．癢甚．因爬搔皮起．人面如故．歷四十餘日．創益大且痛．竟不起．
趙士遏
武功大夫合門宣贊舍人黃某．為江東兵馬鈐轄．紹興二十二年正月．秩滿．將歸弋陽．過池州．值雪小留．郡守假以教授廨舍．遇舊同官趙士遏．趙訝其顏色青黑．而欬不已．語言動作．非復如疇昔時．從容問所苦．黃愀然久之．曰．吾家不幸祖傳瘵疾．緣是殞命者．世世有之．自半年來．此證已萌芽．吾次子沅亦然．殆將死矣．遂悲傷出涕．趙曰．每聞此疾可畏．間亦有愈者．而不能絕其本根．吾能以太上法籙治之．但慮人不知道．因循喪軀．公果生信心．試為公驗．於是焚香書符．以授黃及沅．使吞之．未久．遍手指內外皆生黃毛．長寸余．趙曰．疾深矣．稍復遷延．當生黑毛．則不能救療．今猶可為也．於是擇日．別書符．牒城隍．申東嶽．奏上帝訖．令黃君汛掃寓舍之西偏小室．紙糊其中．置石灰於壁下．設大油鼎一枚．父子著白衣．閉門對床坐．吞符訖．命數童男秉燭註視．有頃．兩人身中飛出黑花蟬蛾四五．壁間別有蟲．作聲．而出．或如蜣螂．如蜘蛛．大小凡三十六．悉投沸鼎中．臭不可聞．啾啾猶未止．繼一蟲細如絲發．蜿蜓而行．入於童袖間．急捕得．亦投鼎中．便覺四體泰然．了無患苦．黃氏舉室歡異．知其靈驗．默禱於天．願為先世因此疾致死者．作九幽大醮救度之．未醮數日．黃之妻夢先亡十餘人．內有衣皂小團花衫者．持素黃籙．白簡來拜謝曰．汝救我．則我救汝妻．覺以告夫．黃泣曰．衣小花衫者．吾父也．吾父死於兵戈中．衣服不備．但得一衫以斂．夢中所見者．真是矣．遂以二月朔．設醮於天慶觀．是夕陰雲四垂．雨意欲作．中夜隱隱聞雷聲．所供聖位茶．皆白如乳．道眾恐雨作．不能焚詞．既而至五鼓．醮事畢．雨乃大至．黃氏歷世惡疾．自此而絕．士遏．字進臣．時右朝請大夫魏彥良．通判池州．為作記．
謝七[女更]
信州玉山縣．塘南七里店．民謝七妻．不孝於姑．每飯以麥．又不得飽．而自食白秔飯．紹興三十年七月七日．婦與夫皆出．獨留姑守舍．遊僧過門．從姑乞食．笑曰．我自不曾飽．安得有餘．僧指盆中秔飯．曰．以此施我．姑搖手曰．白飯是七[女更]者．我不敢動．歸來必遭罵辱．僧堅求不已．終不敢與．俄而婦來．僧徑就求飯．婦大怒．且毀叱之．僧哀求愈切．婦咄曰．脫爾身上袈裟來．乃可換．僧即脫衣授之．婦反復細視．戲披於身．僧忽不見．袈裟變為牛皮．牢不可脫．胸間先生毛一片．漸遍四體．頭面半成牛．其夫走報婦家．父母遽至．則儼然全牛矣．今不知存亡．右四事亦得於王日嚴．
白石大王
福州人陳祖安之父．待兗州通判闕．夢黃衣吏持符至．曰．帝命公為白石大王．問所在．曰．今未也．俟公見巨石玷一角．乃當去．及期．復來迎矣．覺而大惡之．後赴官兩月．謁泰山．宿山下一寺．適見庭下大石．其一角正缺．悵然不樂．還郡未久．而黃衣至．遂以其日卒．
莫東得官
吳興莫伯甄．為奉議郎時．三子皆未官．嘗夢以恩澤補第二孫東．寤而喜曰．東於子孫數為第五．吾得以延賞恩及之．足矣．至紹興三十二年．以朝請郎為潼川轉運判官．遇登極．恩．當遣子弟奉表入賀．時長子澄．已登科．仲季以母服不可往．乃命吏持函．空其名．令至吳興以授澄．使自處之．澄長子果．次子東．果讀書頗有聲．謂必能繼取名第．乃以官與東．伯甄聞之．念前夢．憮然不樂．是年以覃恩及磨勘．進秩朝散大夫．不及拜而卒．生前所蒙．但一孫得官爾．右二事文舉說．
黃十翁
黃十翁者．名大言．浦城人．寓居廣德軍．紹興二十七年十一月四日．因病久心悸．為黃衣童呼出門．行大衢路．兩旁植垂柳．池水清澈可愛．荷花如盛夏時．經十餘里．更無居民．望樓觀嵯瓘．金碧相照．童引入門．罪人萬數立廷下．殿上四人．冠通天冠．衣縷金袍．分席而坐．一吏喚黃．大言雲．汝數未盡．誤追汝來．命青衣童引出東門．回顧餘人．已驅之北去．東門外如陽間市肆．往來闐闐．行未遠．別見宮闕甚麗．內外多牛頭阿旁．王者旒冕秉圭坐．威嚴肅然．紫衣吏問曰．汝住世作何因果．對曰．頃歲兵亂時．曾為二寇掠財物．徐就擒捕．保伍欲戮之．大言湣焉．以錢二十千贖其死．及平生戒殺持經造像數十事．俄持巨鏡下照．了無冤業．即令詣總管司照對．總管司之長稱舍之．其副乃廣德出攝吏王珣．與大言素厚．謂之曰．汝當再還人世．若見世人．但勸修善．敬畏天地．孝養父母．歸向三寶．行平等心．莫殺生命．莫愛非己財物．莫貪女色．莫懷疾妒．莫謗良善．莫損他人．造惡在身．一朝數盡．墮大地獄．永無出期．受業報竟．方得生於餓鬼畜生道中．佛經百種勸戒．的非虛語．又囑曰．為吾口達信於我家．我在公門．豈能無過．但曾出死罪三十一人．有此陰德．故得為神．可造衣服一襲．多誦經文．化錢萬七千貫．具疏奏城隍司．以達我要贖余過．且言世人以功德薦亡．須憑城隍證明．方得獲福．若歲時殺物命祭祀．亦祖先不享．此二事不可不知．後二日．陰府會善男女於無憂閣下．隨其善行．俾證道果．至於地獄囚人．亦驅至彼．如州郡囚聽赦罪．輕者亦脫苦受生．宜往觀之．至則睹所謂無憂閣者．眾所成．高出雲表．祥光徹天．男女皆在其下．其善者衣服盛麗．持香花經巷．徜徉采雲之間．玉砌金階之上．而地獄之眾．皆鎖梏囚執．尪劣憔悴．跪伏門外．喜懼相半．方顧視感嘆．忽蕩無所睹．王總管雲．已憑今日佛蔭．脫地獄苦然皆失人身矣．回至總管司．見對事者亦眾．其相識者．托為囑子孫．丐功德．所付之語．皆生平閨門隱秘．非外人所得知．事畢．童導之歸．望一鐵山．烈火熾然．燒灸群囚．號叫不絕．又一山．有樹無葉垂植刀劍．囚攀援而上．受剸割之苦．積屍無數．大言合掌誦觀世音地藏二菩．忽震雷一聲．二山皆不見．前行過一巖洞．臭河不可近．童子雲．世人棄殘飲食酒茗於溝渠．皆為地神收貯於此．俟其命終．則令食之．又行數里．再至王所．王敕雲．汝還世五年．傳吾語於人間．作善者即生人世．受安樂福．作惡者萬劫不回．受無間苦．令聞此者口口相傳．遂別命一青衣童．引出長春門．有花如初．過橋失足而寤．已初八日矣．黃翁時年八十五、崇仁縣主簿秦絳為作記．
衡山民
乾道初．元衡山民．以社日祀神．飲酒大醉．至暮獨歸．跌於田坎水中．恍忽如狂．急緣田塍行．至其家．已閉門矣．扣之不應．身自從隙中能入．妻在床績麻．二子戲於前．妻時時咄罵其夫暮夜不還舍．民叫曰．我在此．妻殊不聞．繼以怒罵．亦不答．民驚曰．得非已死乎．遽趨出．經家先香火位過．望父祖列坐其所．泣拜以告．父曰．勿恐．吾為汝豤土地．即起．俄土地神至．布衫草屨．全如田夫狀．具問所以．顧小童令隨民去．童禿發赤腳．類牧牛兒．相從出門．尋元路．復至坎下．教民自抱其身．大呼數聲．蹶然而寤．時妻以夫深夜在外．倩鄰人持火炬求索之．適至其處．遂與俱歸．子婦侄張寅說．
頂山回客
平江常熟縣僧慈悅．結庵於縣北頂山絕巘．白龍廟之傍．凡三十餘年．以至誠事龍．得其歡心．有禱必應．邑人甚重之．紹興三十二年．年七十八矣．忽得蠱病．水浮膚革間．累月不瘳．朝夕呻吟．殆無生意．棺衾皆治辦．待盡而已．一客不知從何來．戴碧紗方頂巾．著白薴袍．眉宇軒昂．與常人異．自山下至龍祠禮謁．因歷僧舍．見慈悅病．間之曰．病幾何時矣．此乃水腫．吾有藥能療．悅欣然請其術．命解衣正臥．以爪甲畫其腹並臍下．應手水流．溢於榻下．宿腫即消．又探藥一餅如彈丸大．色正黑．戒曰．宜取商陸根與菉豆．同水十碗．煮至沸．去其滓．任意飲之．藥盡則病癒矣．兼師壽可至八十五歲．悅愧謝數四．且詢其姓氏鄉里．曰．我回客也．臨安人、又曰．和尚．如今世上人識假不識真．語訖．揖而去．悅如言飲藥．味殊甘美．越兩日乃盡．病如失去．亦不復知客為何人．後兩月．別一客言來從都下．因觀補陀山觀音至此．出一卷畫贈悅曰．此我所為者．即去．既而展視之．乃畫薜荔纏結中覆呂真人象．始知所謂回客者此雲．縣主簿趙彥清為作記．
粉縣主
宗室郇康孝王仲禦孫女．曰粉縣主者．年十四五時．與家人會飲於堂．忽大風從庭起．雷雨繼至．火光如毬．縱橫飛掣．煙霧四合．對面不相睹．男子號哭乞命．婦人掩耳仆卓上．或有墮地者．移時方止．天晴如初．點檢坐中人．獨不見縣主．久之．但得雙目睛於庭砌下．屍失所在矣．縣主之父曰士驪．
耿愚侍婢
大觀中．京師醫官耿愚．買一侍婢．麗而黠．逾年矣．嘗立於門外．小兒過焉．認以為母．眷戀不忍去．婢亦拊憐之．兒歸告其父曰．吾母乃在某家．時其母死既祥矣．父未以為信．試往殯所視之．似為盜所發．不見屍．還家攜兒．謁耿氏之鄰．密訪婢姓氏．真厥妻也．即佯為販鬻者．徘徊道上．伺其出而見之．妻呼使前．與敘別意．繼以泣．語人曰．此為吾夫．小者吾子也．耿聞之怒．詬責之曰．去年買汝時．汝本無夫．有契約牙儈可驗．何敢爾．夫訴諸開封．跡所從來．婢昏然不省憶．但雲．因行至一橋．迷失路．為牙媼引去．迫於饑餒．故自鬻．牙媼亦言實遇之於廣備橋．求歸就食．遂鬻以償欠．京尹不暇究始末．命夫以余直償耿氏．而取其妻．耿氏不伏．夫又訴於御史臺．整會未竟．復失婦人．訟乃已．不一年．耿愚死．家亦衰替．
江氏白鶉
江遐舉邈宣和中．為虹縣令．長子自嚴州奉其母往官下．有白鶉白雀各一．皆瑩潔可觀．共一籠置諸舟背．入汴數十里．過靈惠二郎祠．舟人入白曰．神素愛此等物．願收秘之．即攜入臥處．一婢從庖所來至籠畔．無故失足．觸籠墜．視之鶉死矣．鳴玉說．
上竺觀音
紹興二年．兩浙進士類試於臨安．湖州談誼．與鄉友七人．謁上天竺觀音祈夢．誼夢人以二楪貯六茄為饋．惡之．惟徐揚夢食巨蟹甚美．迨旦．同舍聚坐一客．語及海物黃甲者．揚問其狀．曰．視蝤蛑差小．而比螃蟹為大．揚竊喜．乃以夢告．人以為必中黃甲之兆．洎榜出．六人皆不利．揚獨登科．後二年．誼復與周元特操赴漕司舉．又同詣寺．前一夕．周夢與諸人同登殿．誼先抽簽．三反而三不吉．余以次請禱．周立於後曰．所以求．唯欲求夢爾．何以簽為．眾強之．方詣簽下．遇婦人披發如新沐者．從佛背趨出．謂其貴家人．急避之．遂寤．明晨入寺．誼所啟三簽．果不吉．余或吉或否．周但焚香再拜．願得夢．是夜夢鄉人徐廣之持省榜至．凡列三等．已為中等第一人．已而賀客四集．有道士在焉．明年七月．省試罷．□□與待榜．他日閱市．聞呼於後曰．元特□□奉賀．回顧乃徐廣之也．雲．適過郡門．見□□□司榜內一人．與君姓名同．聊相戲耳．周方譙責之．則又有言曰．省榜自南門入矣．遂相與散．周及家而報至．次日．數客來賀．一道士儼然其中．周曰．與君不相識．何以辱顧我．道士笑曰．君豈忘之邪．去年君過我卜．我推君五行．知．今年必及第．今而實然．故來賀以印吾術．非有所求也．遽辭去．沉思其人．乃開元寺賣卜者．始驗昨夢．無少不合．周果居中等．雖非首選．而於吳興為第一人．夫廣之之戲談．黃冠之旅賀．皆偶然細事也．而夢寐魄兆．已先見於旬月之前．人生萬事不素定乎．元特說．
酆都宮使
林乂．字材臣．姑蘇人．剛正尚誼．鄉里目為林無差．以其名近叉字也．晚以貢士特奏名得官．調嘉興主簿．任滿還家．夢吏士來迎入官府．升堂正坐．掾屬數十輩．或衣金紫銀章．列拜廷下．出文牘．摘紙尾使書．視官階．乃印銜．闊徑三寸．不可辯．但識其下文五字．曰酆都宮使林．如是幾數紙．乂平生讀道書．頗慕神仙事．顧謂吏曰．學道之人．皆當為仙官．此乃冥司主掌．非以罪譴謫者不至．且吾聞居此職者．率二百四十年始一遷．非美官也．不願拜．吏曰．此上帝命也．安得拒．恐得罪於天．將降充下列．雖此官不復可得矣．乂不得已．乃書名．遂寤．知其命不得長．以告所善道士呂山友．乂弟乂之婦虞氏．尚書策女也．不食豬肉．乂誚之曰．吾家寒素．非汝家比．安得常有羊肉．盍隨家豐儉勉食之．婦謝曰．何敢爾．但新婦自少小時．聞燒豬氣．輒頭痛不可忍．今見則畏之．非有所擇也．乂曰．我若真為酆都官．必使汝食．婦笑曰．幸蒙伯力為增此食料．新婦大願也．久之．乂調官京師．還及泗上．卒於舟中．初乂父挈家過泗．謁普照王寺．其母生乂於舟中．及其死也亦然．訃未至吳．家人臛豬為面．弟婦問曰．何物盛饌．芬香如此．家人曰．豬肉也．婦曰．試以與我．取食之．立盡一器．自是遂能食．時乂卒已半月雲．自山□□□宅編作記．□一□不甚詳．又□□以乂為毅．
二郎廟
政和七年．京師市中一小兒．騎獵犬．揚言於眾曰．哥哥遣我來．昨日申時．灌口廟為火所焚．欲於此地建立．兒方七歲．問其鄉里及姓名．皆不答．至晚．神降於都門．憑人以言．如兒所欲者．有司以聞．遂為修神保觀．都人素畏事之．自春及夏．傾城男女．負土助役．名曰獻土．至飾為鬼使巡門．催納土者．往來憧憧．或榜於通衢曰．某人獻土．識者以為不祥．旋有旨禁絕．既而蜀中奏永康神廟火．其日正同．此兒後養於廟祝家．頑然常質也．
宣和龍
宣和元年五月．京師大雨連日．及霽．開封縣前茶肆家．未明．起拂拭案榻．見若犬蹲其旁．至旦視之．龍也．有聲如牛．驚而仆．茶肆與軍器作坊鄰．諸卒適赴役．見之殺而分其肉．街吏懼不敢奏．都人圖玩其形．長六七尺．鱗色蒼黑．首如牛．兩頰如魚頭．色正綠．頂有角．坐極長．於其際始分兩歧．與世間所繪龍相類．後十餘日．忽大水犯都城．高出十丈．自西北牟駝岡．至萬勝門外馬監．民居盡沒．時以為大河決溢．然水色清澄．河又未嘗決．終莫知所從來．居數日．水已入汴渠．逮曉將溢．朝廷募人乘風水之勢．決其下流．乃由城北入五丈河．下註梁山濼．首尾幾月乃已．故俗傳為龍復仇雲．見蔡絳後史補．
溫州賃宅
溫州城中一宅．素凶怪．先是仲監稅居之．一家盡死．後數年．呂監稅者自福州黃崎鎮罷官來．亦居之．常見仲君露首禿發．往來西舍間．女子年十二三．最惱人．伺客至．輒映壁窺之而笑．翻弄什器．塗涴窗幾不可搏逐．唯一嫗頗恭謹．每女子出．必叱去．呂妻病數日不愈．嫗教之曰．縣君無它疾．但煎五苓散．下半硫丸足矣．呂以其言有理．亟從之．一服而愈．然人鬼雜處．家之百物．震動無時．或空轎自行於廳上．舉室殊以為憂．他日．嫗又告．曰我輩相與共議．欲迎君作主．約用後月某日．此計若成．君必不免．宜急徙以避禍．呂以告胡季臯．襄季臯為福州幹官．時識之．亦勸使去．去之日．西舍男女數十輩．駢肩出觀．相顧嗟惜．似恨謀之不早也．後無復有敢僦舍者．經一月未畢．邑胥挈家來．或告其故．胥笑曰．我乃人中鬼也．彼□□爾．何足畏．處之不疑．群鬼亦掃跡．
應夢石人
席大元帥蜀．丁母朱夫人憂．將葬於青城山．議已定．夢兩人入謁．行步重遲．遍體瘡痍可憎．告曰．太夫人葬地．蓋在溫州．地名徐家上奧．庚山甲向者是也．公必往求之．異時畢事．幸為我療吾瘡．席公嘗寓居永嘉．心亦欲還．顧憚遠未決．覺而異之．書其事於策．即具舟東下．並奉其父中丞柩歸於溫．窆日已迫．而宅兆殊未定．招蕭山人張藻卜之．偕止山寺中．其侄七郎．適買□□田舍主人翁間所往．告之故．翁曰．去此一里許．名徐家上奧．有一穴庚山甲向者．人多以為吉地．用善價求之者甚眾．徐氏皆不許．君試往觀之．會日暮．不克往．歸而言之．語未竟．席曰．得非庚山甲向者乎．取所書夢驗焉．無少異．明日．親訪其處．一媼出言曰．吾徐翁妻也．昔吾夫嘗欲用此地以葬父．夢金甲大神持梃見逐．指蘆席上坐者一人．曰．此席相公家地．汝安得輒爾．自是以來四十年．今以與公．不取錢．吾兒方為里正．得為白邑大夫．免其役足矣．席大喜過望．但不曉夢中所見為何人．既葬二親．又自為壽塋於左次．役夫斸土．有聲丁丁然．視之．乃兩石人臥其下．埋沒既久．身皆穿穴．席祭之以酒．舁出外．命和泥補治而為立祠．榜曰應夢石人云．張大猷說．
老僧入夢
乾道三年．武經郎王瓘．幹辦蔣參政府．其弟琮．以冬至日遊天竺．先一日．從瓘假馬．瓘令砆殷卒以省院大黑馬紿之．是夜琮夢老僧來謁．前致辭曰．老去乏筋力．或得從君．願少寬鞭棰之罰．琮驚謝而寤．明日馬至．即乘之以行．既出都門．踡跼不肯進．方舉鞭擊之．忽悟曰．疇昔之夢．豈非此乎．亟以付馭者歸．而步入寺．蔣府聞之．亦不復留．命反諸故處．瓘說．
聶賁遠詩
聶賁遠昌靖康元年冬．以同知樞密院．為和議使．割河東之地．以賂北虜．閨十一月十二日．至絳州．州門已閉．郡人登諸城上．抉其目而臠之．時其父用之尚無恙．紹興十一年．張銖自北方南歸．過絳驛．見壁間有染血書詩一章．絳人言聶之靈所作也．其詞曰．星流一箭五心摧．電徹雙眸兩脅開．車馬踐時頭似粉．烏鳶啄處骨如灰．父兄有感空垂念．子弟無知不舉哀．回首臨川歸不得．冥中虛築望鄉臺．銖錄之以示其子昂．載於行狀．
沈先生
沈先生者．和州道士也．不知始所以得道．常時默默．不深與人往來．值其從容時．肆意談說未來休咎事．無不中的．然不可問也．人與之食．受之不辭．居無事．或至經月不食．宣和間．有言其名於朝者．召入禁中．偃蹇不下拜．扣其所學．亦泛然無言．不合旨．猶以為正素大夫．遣歸故郡．建炎元年秋．忽著衰麻立於譙門外．拊膺大哭．良久回首．望門內而笑．三日乃止．末幾劇賊張遇攻破城．郡守率州兵保子城．賊不能下．遂去．凡居民在外者皆被害．後二年．遍詣廛市．與人相別．且告之曰．有米莫做粥．有錢莫做屋．人不能領其意．自是不知所如往．是歲虜犯淮西．和州受禍最酷雲．
李吉爊雞
範寅賓自長沙調官於臨安．與客買酒升陽樓上．有賣爊雞者．向範再拜．盡以所攜為獻．視其人．蓋舊仆李吉也．死數年矣．驚問之．曰．汝非李吉乎．曰．然．汝既死為鬼．安得復在．笑曰．世間如吉輩不少．但人不能識．指樓上坐者某人．及道間往來者．曰．此皆我輩也．與人雜處商販傭作．而未嘗為害．豈特此有之．公家所常使浣濯婦人趙婆者．亦鬼耳．公歸試問之．渠必諱拒．乃探腰間二小石以授範．曰．示以此物．當令渠本形立見．範曰．汝所烹雞可食否．曰．使不可食．豈敢以獻乎．良久乃去．範藏其石還家．以告其妻韓氏．韓曰．趙婆出入吾家二十年矣．柰何以鬼待之．他日趙至．範戲語之曰．吾聞汝乃鬼果否．趙慍曰．與公家周旋久．無相戲．範曰．李吉告我如此．示以石．趙色變．忽一聲如裂帛．遂不見．此事與小說中所載者多同．蓋鬼技等耳．右二事皆唐少劉說．
吳江九幽醮
吳松江石塘．西連太湖．舟楫去來．多風濤之虞．或致覆溺．乾道三年．趙伯虍旦為吳江宰．念幽冥間滯魂．無所訴．集道士設九幽醮於縣治．以拔度之．汴人薛山為館客．因以故友黃升司理並其子溺水之由白之．就設二位以祀．既罷三日．伯虍旦被提舉常平．符按所部營田．與山共載．絕湖抵九里寺．夜過半．夢黃君來訪如平生．斂襟肅容．若特有所謂者．山猶意其赴官而告別也．徐問之．則曰向自吳門分袂．狼狽於此久矣．比蒙縣尹大賜．周旋其行．方從是脫去．山曰．何不一謁之．以謝此意．曰．固屢往矣．而門庭甚峻．非復可入．敢以諉吾故人．既而告退．就階登馬．廷下立者數百人．山戲之曰．車騎一何都邪．黃曰．不然．此皆平時留滯．同荷趙君恩而去者也．已別．山驚寤．以語伯虍旦．乃知昨朝所絕湖．正黃父子沒處也．
鄭氏犬
福州人奉議郎鄭某．宣和中知樂平縣．自鄉里攜一犬來．常時馴擾不噬人．邑有販婦．以賣花粉之屬為業．出入縣舍．鄭氏甚重之．嘗白晝入堂．犬迎嚙其乳．仆地幾死．鄭叱家童縛犬．念其遠至．不忍殺．持以與報本寺僧．是夜鄭被盜．後半月捕得鞫之．乃此婦為囊橐導賊至．始悟犬之靈識．復呼以歸．僧德滔說．
后土祠夢
撫州后土祠．靈響昭著．宜黃士人鄒極．未第時．致禱求夢．夢入廟詹敬畢．轉眄東壁．有大書一詩．睨而讀之．既覺．歷歷可記．詩曰．天道本無成．明從公下生．溫黃前後並．黑闇裏頭行．大十口止各．常常啼哭聲．兩個齊六十．只此是前程．鄒玩其語多不佳．懼或死於疫．後以治平三年鄉薦．賦題曰．天道無為而物成．次年省試．賦題曰公生明．列坐之次．溫州人居前．黃州人居後．時亮陰罷廷對．始驗前詩二聯之意．鄒仕終江西提刑．蓋大十口止各．本路字也．常常啼哭聲．刑獄象也．與其妻並年六十五而卒．夫四十字之微．而場屋二題．坐次先後．朝家之變故．官壽之終極．與妻室之年．靡不先見．籲其異矣．
泰山府君
臨川雷度．字世則．性剛介．好讀書．雖登名鄉貢．而不肯赴省試．其甥蔡直夫為永康軍通判．既之官．是年九月晦．蔡妻徐氏．夢人持尺書．類漕臺檄．徐讀之竟．迨寤．但憶紙尾大書雲．泰山府君雷度押．畏其不祥．且未知度之安否．不旬日蔡卒．妻孥護柩以歸．明年．至鄉里．始知度以故歲八月卒矣．泰山之夢．其然乎．右二事皆臨川吳必說．
方氏女
婺州浦江方氏女．未適人．為魅所惑．每日過午．則盛飾插花就枕．移兩時乃寤．必酒色著面．喜氣津津然．女兄問其故．曰．不可言．人世無此樂也．道士百法治之．反遭困辱．或發其隱慝．曰．汝與某家婦人往來．道行如此．安得敢治我．或為批頰抵冠．狼狽而出．近縣巫術聞之．皆莫敢至其家．掃室焚香．具為訴牒．遣仆如貴溪．告於龍虎山張天師．仆至彼之日．女在堂上．見兩黃衣卒來追已．初猶不肯行．卒曰．娘子無所苦．才對事畢即歸矣．遂隨以去．凡所經途．皆平日所識．俄至東嶽行祠．引入小殿下．殿正北向．主者命呼女升殿．女竊視其服．紫袍紅鞓帶佩魚．全如今侍從之服．戒之曰．汝為山魈．繳繞曲折．吾已盡知．但當直述．將釋汝．初女被祟時．實其亡叔為媒妁．是日先在廷下．瞬目招女．使勿言．女竟隱其事．但說魅情狀及所與飲狎者．主者判雲．元惡及其黨十人．皆杖脊遠配．永不放還．而不刺面．餘五六十人．亦杖臀編管．傳囚決遣．與世間不少異．又敕兩卒送女還．時家人見女僕地．逾兩時．口眼皆閉．抉齒灌藥．施針灼艾．俱不省．但四體不冷．知其非死也．仆歸雲．既投狀．天師判送東嶽．限一時內結絕．故神速如此．自是女平安如常．逾年而嫁．則猶處子雲．
高教授
鄉人高遹．字廣聲．為秦昌時婿．居於會稽外邑．與詹道子亢宗友善．紹興辛已．淮上受兵．遹入城．舍於詹氏．與館客陳確日同處．相得甚歡．隆興二年．遹為太學錄．確夫婦同夢遹來．而身絕短小．確語妻曰．不見高廣聲才數月．一何短如此．俄相隨入臥內．妻慍曰．高教授當識道理．何為至吾床闥間．逐之不見．遂驚寤．明日以告道子．時遹已病困．道子方以為憂．聞其事良不懌．是夕而訃至．明年．確妻復夢人舁柩入門．問之．曰．高官人也．覺而語確．確心知遹之來為己子．預戒產具．即日得一男．右二事皆詹道子說．
掠剩大夫
揚州節度推官沈君．失其名及鄉里．居官頗強直．通判饒惠卿尤知之．惠卿受代歸臨川．一府僚屬．出祖於瓜洲．前一夕．沈聞書窗外人語曰．君明日祿盡馬絕．為妻子言．愀然不樂．明日．將上馬．厥子牽衣止之．沈曰．饒通判相與甚厚．方為千里別．安得不送．策馬徑行．所乘馬蓋借於軍中者．惡甚．始出城．奔而墜．足絓鞈間．不可脫．馳四十里．及瓜洲方止．馭吏追及之．則面目俱敗．血肉模糊．不可辯識．舁歸舍．氣息奄奄．經一日而絕．惠卿憐其以已死．賻錢二十萬．郡遣夫力十餘輩護柩歸．諸人在道相顧．如體挾冰霜．或時稍怠．則頭輒痛．類有物擊之．兩旁行者．皆見一綠袍官人．坐柩上．執梃而左右顧．至家乃已．後歲余．其妻閻氏．白晝見．旗幟奄冉行空中．一人跨白馬．跕躞而下．至則沈也．相慰拊良久．又遍呼諸子．誨以讀書耕稼之務．曰．吾今為掠剩大夫．勛業雄盛．無憶我．翩然而去．自是不復來．閻氏之弟榕傳其事．
生肉勸酒
南豐曾氏．為臨川李氏婿．初親迎時．舅母張氏送之．逼歲求歸．李氏置酒餞別．張歸而慍曰．我在李家十數日．蒙渠主禮不為薄．但臨行時忽以生肉勸酒．使我心惡不可堪．人問其狀．曰．羊一槃．豬一槃．鴨雞各一槃．凡四品．槃各四巨楪．皆生物也．飣餖雖豐．豈復可食．家人亦皆咄咄曰．不謂李官人家野陋乃如此．村婦鄧八[女更]．實從張為客．私語人曰．安得是事．縣君豈別有所睹乎．張之夫先為光化軍司理．不挈家行．久之得赴雲死矣．後其子歸．乃言以去臘未盡三日死．死之日．同僚隨土俗具祭．用生物四大槃．其器皿名物．悉與張所見同．蓋張從李氏歸時．司理君始死受奠．千里影響．符契若是．異哉異哉．右二事皆李德遠說．
黃法師醮
魏道弼參政．夫人趙氏．紹興二十一年十月十六日．以病亡．至四七日．女婿胡長文元質延洞真法師黃在中．設九幽醮．影響所接．報應殊偉．魏公敬異之．及五七日．復命主黃籙醮．先三日．招魂入浴．幼子叔介．年十二歲．以念母之切．願自入室持幡伺視．既入慟哭雲．母自白幡下坐椅上．垂足入浴．盆左右掛所著衣．正舉首相顧．忽焉不見．所以哀泣．已而迎魂至東偏靈位．黃師見夫人在坐．叔介至前即仆地．曰．媽媽在此．家婢小奴．先因病腫死．亦從而至．語言甚久．黃慮鬼氣傷兒．神．乃布氣吹其面．取湯一杯．令飲即醒．雲適往市門下看迎仙女．見數十人衣金錦袍．擁一轎．四角皆金鳳．口銜金絲毬．二仙童行前．捧金香爐唾壺．到吾家門．仙女出轎．見先生再拜請符．才得符．收置袖間．卻乘金毛羚羊．二童導而去．遂覺．蓋所見者．乃是夕壇上所供神虎堂追召魂魄者也．時已五鼓．方就睡．又夢入大門．將軍長丈許．金甲青鞾．引而行．殿上人服青服．戴青冠．執青圭．坐龍椅上雲太一救苦天尊也．聞呼第二曹請九天司命第□主者同坐．俄空中青雲起．玉女數百．捧紅幡幢．迎上清宮第六位至．共食仙果．叔介前觀之．為異鬼如師子形者．逼逐令去．將軍叱曰．救苦天尊請來對罪．安得輒逐．命獄卒碎斫之．左右天仙無數．嬉戲自如．或戴碎玉花冠．動搖有聲．雲是狼茫冠．上天真宰．下降檢察地獄．將軍曰．三界各有體．天界逍遙自在．故多快樂．人世務禮法．故尚恭敬謙遜．地府治人罪．故尚威猛．正自不同．又聞呼都案判官．追在獄囚．列廷下約萬人．皆荷鐵校．傳呼引第十人．直符使乘雲持牒下取．牒闊可二尺．長袤丈．徑至地．挾此人同上雲去．其餘火輪銅柱．銅狗鐵蛇．鍛治於前．楚毒備極．三人著公服在其中．將軍曰．一為臨政酷虐．二為事父不孝．三為作監官不廉．監官乃吾弟．曾任潭州稅官．盜用公家錢而逃．至今在獄．而酷虐者獲罪尤重．叔介問如何可救．曰．除是轉九天生神章一萬遍．即可救拔．又引至鑊湯碚石矞律等獄．縱觀諸囚．叔介言敢問將軍何姓．曰．舊在人間姓王．此問無姓．每見世人設水陸請地府諸司．稱崔判官李判官之類皆不肯赴．不若只稱第幾司第几案判官便了．又曰．吾得一幙次甚窄．身卻不在彼．常在壇上聽指揮．不敢離一步．便一兩字亦從吾手中過．然後奏上．吾一看三清．二看法師至誠．便是吃一盞白湯．也奏去．只為排得幙次不是．左右多有穢觸．又黃衣人炷香衣服不潔．負水人身體腥穢．一青衫小兒抱嬰孩來天尊位前戲狎．天尊怒．皆追來枷了．青詞甚好．宣開地獄．赦亦至誠．特以判官聲雄．道字不真．有一字讀作潭字．數人清不出．天尊主者皆怒．已而辯之．乃濤字也．主者白請放六人．判官密言赦文不明白．再墮其四．只赦兩人．其一則趙氏也．將軍曰．汝父常誚汝懶惰不讀書．我教汝聰明咒雲．無礙無遮廣聰明．矞律莎訶無緊揭．又聰明偈雲．大廣天地無礙遮．一界遲奇比江海．一磨二磨轉不覺．才管一覺無礙空．戒令勿泄．每遇節序．焚香默誦百過．且謂人心如鏡．須管常磨．勿令塵染汙．自然聰明．又言吾一身五職．第一三天門下引進主者．第二黃先生主掌文字．第三自然山主．第四監灰河主．第五職事微．不可說．遂引叔介至灰河．無罪者過橋．業重者解其下服．著度河褌．由河中過．岸上大枯木數株．鬼卒以所脫衣掛於上．續以車載從橋行．衣上各書姓名．窺其一標雲．屠氏十娘．叔介臨欲歸．拜將軍曰．自到冥間．荷將軍慈顧．答曰．汝何所謝．吾實當謝汝．憶昔嘗與汝同官．曾緣公累．賴汝調護得免．至今不忘．今歸時凡此中所見所說．盡為人道之．使知省戒．無得隱情．揖別而行．望其家已近．母在一室塗澤畢．令引至壇．對曰．黃先生不許孝子登壇．母乃獨登之．遍禮列位．詣黃君幙前．焚香拜曰．謝救苦．黃法師便冉冉翔空．回首言宿世冤家．皆得解脫．汝勿復悲惱．令從者取盂水噀叔介面．仍叱之．遂寤．天方明．自寢至覺僅數刻．而所經歷聞見．連日言之不能盡．魏公以其事物色之．蓋醮筵置龍虎堂．於四廂逼近外庖．往來喧雜．炷香者乃老卒．而汲水一兵患疥癆．圃中兒每敖戲聖位前．皆符其語．乃告白龍虎神．徙位於靜處．而易執事者．禁兒勿得至．又考所謂潭字之誤．蓋詞文舊語內雲．或死於水濤之中．道童書濤為淘．以唾潤指．揩作濤字．不甚明了．故讀者誤焉、魏公自作記五千言．今摭取其大要如此．
朱新仲夢
朱新仲待制翌紹興二十八年守嚴州．夢至大山下．左右指雲崑山也．未幾徙宣州．宣城獻地圖．有鄉名崑山者．謂前夢已應．又一歲徙平江．崑山正其屬縣．在平江日．夢典謁報洪內翰來．亟出迎．則予仲兄也．時自翰林學士奉祠居鄉里．既坐．乃居東道．覺而異之．不兩月新仲罷去．仲兄實踵其後雲．
常熟圬者
中大夫吳溫彥．德州人．累為郡守．後居平江之常熟縣．建第方成．每夕必夢七人衣白衣．自屋脊而下．以告家人．莫曉何祥也．未幾得疾不起．其子欲驗物怪．命役夫升屋．撤瓦遍觀．得紙人七枚於其中．乃圬者以傭直不滿誌．故為厭勝之術．以禍主人．時王顯道奐為郡守．聞之．盡捕群匠送獄．皆杖脊配遠州．吳人之俗．每覆瓦時、雖盛暑．亦遣子弟親登其上臨視．蓋懼此也．吳君北入不知此．故墮其邪計．
茶肆民子
乾道五年六月．平江茶肆民家．失其十歲兒．父母連日出求訪．但留幼女守舍．一黃衣卒來啜茶．告雲．爾家幾郎使我寄語．早晚當附木筏還家．女喜祈客少駐．以俟父母歸．堅不可．臨去又雲．明日幾郎自別寄信來．遂去．迨暮．父母歸．女具道其故．莫測所以然．而憂其非吉語也．明旦．外傳有浮屍在昇平橋河岸木筏側．奔往視之、乃所失子．傍人言頃年一急足溺於此．則民女所見．殆其鬼乎．
樂橋妖
平江樂橋民家女．既嫁．每夕為妖物所擾、母念之切．乃與同榻臥．將伺察之．財日暮．則一人從地踴起．垂兩髻於背．紅繻弈然．大聲如疾雷．地亦隨合．凡數夕如是．以告其夫．夫穿地覓之．僅二尺許．得一銅鈴．以紅帶系其鼻．始憶數年前朝廷申嚴銅禁．故瘞鈴土中．久而忘之矣．即擊碎棄之．女疾遂愈．右四事皆朱似叔召說．
劉景文
承議郎任隨成．劉景文季孫甥也．言景文知忻州時．每數日輒一謁晉文公祠．至必與神偶語．移時乃出．神亦時時入郡．郡吏見景文閉合與客語．則神至也．他日於廣坐中．謂一曹掾曰．天帝當來召君．君即去．吾且繼往．坐客相視失色．未幾．掾果無疾而逝．景文亦相繼亡．經夕．蹶然復蘇．索筆作三詩．詩成語家人曰．吾今掌事雷部中．不復為世間人矣．瞑目竟死．其一章雲．中宮在天半．其上乃吾家．紛紛鸞鳳舞．往往芝術華．揮手謝世人．竦身入雲霞．公暇詠天海．我非世人嘩．二章雲．仙都非世間．天神繞樓殿．高低霞霧勻．左右虬龍遍．雲車山嶽聳．風顰天地擅．從茲得舊渥．萬動毫端變．其三雲．從來英傑自消磨．好笑人□事更多．艮上巽中為進發．一車安穩渡銀河．其語皆不可曉．予案東坡集．景文為隰州守以沒．此雲忻州恐非．何薳春渚記聞雲．景文夢為文公之代而卒．其說不同．坡公稱景文詩句雲、四海共知霜鬢滿．重陽曾插菊花無．其清警如此．今三詩乃爾．生死之隔．一至是乎．
雍熙婦人詞
姑蘇雍熙寺．每月夜向半．常有婦人往來廊廡間．歌小詞．且笑且嘆．聞者就之．輒不見．其詞雲．滿目江山憶舊遊．汀洲花草弄春柔．長亭檥住木蘭舟．好夢易隨流水去．芳心空逐曉雲愁．行人莫上望京樓．好事者往往錄藏之．士子慕容嵓卿．見而驚曰．此予亡妻所為．外人無知者．君何從得之．客告之故．嵓卿悲嘆．此寺蓋其旅櫬所在也．右二事皆見周紫芝少隱竹坡詩話．
李鐵笛
饒州道士曹與善．政和中．以道學上舍．貢於京師．與河北李陶真道人相識．李好吹鐵笛．蓋放浪不羈之士也．曹後歸鄉里．宣和三年．為神霄宮副．李從京師來見之．有一馬、置於四十里店民家．時以薦福寺為宮．每吹笛宮門．則馬不煩仆禦而自至．往來月餘．一旦告別．會曹入城．李來不相值．仿徨良久．顧道童周永真．索筆硯．題詩壁間雲、一別仙標歷四春．神霄今復又相親．爐中氣候丹初熟．匣裏光芒劍有神．未駕鸞輿朝碧落．且將蹤跡傲紅塵．乘風暫過羌廬去．異日相期拜紫宸．書其後曰、潛真散．人瀟湘訪曹副宮不遇留題．方擲筆．曹適歸．永真以告．而李已不知所在矣．明年．一客白袍皂絳．甚古．入曹之室．視壁間字．問誰所書．永真言李陶真先生也．客笑曰、九百漢．亦索筆書對壁．自稱道人李抱一．雲、一粒金丹續命基．算來由我更由誰．神龜移入雲端去．彩鳳摶歸地母騎．溟涬浪中求白雪．崑崙山裏采瓊枝．只消千日工夫足．養個長棱八角兒．書畢即去．後三年．又有姓崔者來．讀二詩大笑．時永真亦在傍．崔瞪眡移時．咄曰、汝師曾食肉乎．曰、然．曰、非汝買與之耶．安得如是．連捽其耳．復摑之仆地．徑趨出．初永真性蒙鈍．及是覺聰明頗開．後易名彥昭為道士．二李之詩、嘗刻石於宮．靖康中．神霄廢復為薦福．石為僧所毀．曹與善至八十五歲．乾道四年方卒．周說
朱氏乳媼
鄉人朱漢臣．宣和中為太學官．其乳母死．殯於僧庵．及還鄉里．不暇焚其骨．朱妻弟李元崇景山．入京舍客館．夢老婦人仿徨室中．明夜又夢．且泣訴曰．我朱家乳母也．不幸客死．今寄某坊某庵中．甚不便．願舅挈我歸．李白、庵中菆柩不少．何以為誌．曰、在庵之西偏．冢上植竹兩竿．南者長而北者短．柩上所題字尚存．索之當可得．李既覺．不復寢．急取紙筆書之．遲明往訪．尋至其處．如所言．以告守僧．出柩而焚之．裹遺燼付一仆．僧因言此中瘞者以百數．初來時．每夜聞歌叫嘻謔聲．終則多嘆泣．至明、所供器或東西易位．月夕尤甚．殆不安寢．今久矣．亦不復畏也．李歸番陽．未至之三日．朱氏夢嫗來．有喜色．曰、久處異鄉殊寂寞．賴李二舅挾我歸．將至矣．一家皆為哀嘆．遣人迎諸塗．盛僧具以葬焉．
華嚴井鬼
劉彥適、登第歸．與其弟設水陸齋於永寧寺泗州院．會散、宿院中．闍黎僧繼登、督其徒收拾供具．見客戶不閉．責問僮奴．皆雲二劉掩關寢久矣．秉燭巡視．室空無人．衾裯亦不見．疑為它往．而三門又已扃鑰．登咤曰、必華嚴鬼也．亟命取鈴杵往訪焉．先是西廊華嚴院一行者、合縊於院後井旁栗樹上．時出為物怪．繼登過西邊．得遺被．及華嚴墻畔．又得一履．院僧熟睡．排闥而入．徑趨井所．二劉果對坐井上．互舉手推挹．為遜讓之狀．即扶以歸．既醒．扣其故．曰、終夕倦局．恰登床欲寢．而行者來傳闍梨之意．雲夜尚早．正煎湯相待．幸可款語．遂隨以行．了不知墻壁之留礙．俄聞婦人歌笑聲．朱門華屋．赫然煥耀．或導使入門．念兄弟同行．義難先後．方相撝避忽冥然無所睹．非師見救．皆墮井死矣．彥適、字立道．
施三[女更]
州民張元中．所居通逵．與董梧州宅相對．董氏設水陸．張夢女儈施三[女更]來．曰、久不到君家．今日蒙董知郡招喚．以眾客未集．願假館為須臾留．張記其已死．不肯答．又曰、曩與君買婢．君約謝我錢五千．至今未得．我懷之久矣．非時不得至此．幸見償．張寤而惡之．明日買紙錢一束．焚於淡津湖橋下．夜復夢曰、所負五千而償不用百．儻弗吾與．將投牒訟君．是時勿悔也．張不得已．如其所須之數．舉以付寺僧．使誦經．既而嘆曰．數與鬼語．更督無名之債．吾豈不久於世乎．然其後八年乃死．
張二子
番陽城中民張二、以賣粥為業．有子十九歲矣．嗜酒亡賴．每醉時．雖父母亦遭咄罵．鄰裏皆惡之．乾道七年二月．寢於乃祖榻上．夜半忽驚蹶．介介不能出聲．救療逾十刻方醒．久之能言曰、為黃衫人呼去．逼入浴室中．四向皆烰火．熱不可向．啼叫展轉．覺有人在外相援．而身不得出．如是移時．欻然而寤．謂為夢魘．然境界歷歷可想也．俄頃雞唱．父詣廚作粥．牝貓適產五子於竈中．其一死矣．疑是兒所墮處雲．自是始知悔懼．設誓不飲酒．盡改故態．此卷皆吾州事
舒州刻工
紹興十六年．淮南轉運司．刊太平聖惠方板．分其半於舒州．州募匠數十輩．置局於學．日飲喧嘩．士人以為苦．教授林君．以告郡守汪希旦．徙諸城南癸門樓上．命懷寧令甄倚、監督之．七月十七日．門傍小佛塔、高丈五尺．無故傾摧．明旦、天色廓清．至午、黑雲倏起西邊．罩覆樓上．迅風暴雨隨之．時群匠及市民賣物者百餘人．震雷一擊．其八十人隨聲而仆．余亦驚懾失魄．良久樓下飛灰四起．地上火珠迸流．皆有硫黃氣．經一時頃．仆者復蘇．作頭胡天祐白於甄．令入按眡．內五匠、曰蘄州周亮、建州葉浚、楊通、福州鄭英、廬州李勝．同聲大叫踣而死．遍體傷破．尋詢其罪．蓋此五人尤耆酒懶惰．急於板成．將字書點畫多及藥味分兩．隨意更改以誤人．故受此譴．
紫竹園女
隆興二年、舒州懷寧縣主簿章裕之官．仆顧超、夜宿書軒．見一女子．著綠衣裳．訴雲、為母叱逐．無所歸．知爾獨處．故來相就．問所居．曰、在城南紫竹園．遂共寢．才數夕．超恍惚如癡．貌瘦力乏．裕怪而詰之．以實告．裕曰．必妖物也．將害汝．俟今夜至此．宜執之而大呼．吾當往眡．及至．超持其袖．呼有鬼．女奮身絕袖而竄．舉燈照之．乃巴蕉葉也．先是軒外紫竹滿園中．巴蕉一叢甚大．曩亦嘗為怪．裕命芟除之．血津津然．並竹亦伐去．且逐超歸．超自此厭厭不樂．竟抱疾死．
吳旺訴冤
紹興十五年．陳祖安為吳縣宰．甥女陸氏病困．為鬼物所憑．陳欲邀道士禁治．鬼雲、無用治我．我抱冤恨於幽冥間．幾二十年不獲伸．是以欲展愬．問其故．雲、我姓名曰吳旺．南京人．遭兵火南渡．家於府子城下．以貨絳自給．嘗與鄉人蔡生飲．沿河夜歸．蔡醉甚．誤溺水死．邏卒適見之．疑我擠之於河．執送府．下獄訊治．不勝痛．自引伏．有司處法．杖死於雍熙寺前石塔下．銜冤久矣．今日聊為公言之．陳曰、當時之事誰主此、答曰、獄官亦無心．其事盡出獄吏．蓋吏憚於推鞫．姑欲速成．不容辯析．而獄官不明．便以為是．竟抵極法．因歷道推吏獄卒及行刑人姓名．陳曰、審如是．何為獨愬於我．曰、寺與縣為鄰．乃本府禱祈之所．平時公入寺．我必見之．故熟識公．今事已久．不能復直．弟欲世人一知之耳．陳曰、汝骨安在．吾為汝尋瘞．使安於土可乎．曰、遺骸零落．所存僅十一二．葬之亦無益．公幸哀我．願丐水陸一會．以資受生．陳曰、此費侈．吾貧不能辦．曰、然則但於水陸會中入一名．使人至石塔前密呼吳旺．俾知之．亦沾功德．可以托生矣．陳曰、何處最佳．曰、皆有功德．而楓橋者尤為殊勝．幸就彼為之．陳許諾．鬼巽謝．陳問病者可痊否．曰、陸氏數盡．恐不能逃．醫藥祈禳．皆無所用也．後數日、女果死．明年．王葆彥光往楓橋作齋．陳以俸錢．為旺設位．
舒州雨米
乾道四年春．舒州大雨．城內外皆下黑米．其硬如鐵．嚼碎米粒．通心亦黑．人疑向來米綱舟、覆於江．因龍取水行雨而卷至也．
朱二殺鬼
平江常熟民朱二．夜宿田塍守稻．有女子從外來．連三四夕寢昵．體冷如冰．知其非人．遍村落測之．了無蹤跡．密以布被縫作袋．欲貯之於中．女已知之．是夜至舍外悲泣．朱問故．曰、汝設意不善．我不復來矣．朱曰、恐此間風冷病汝．故欲與同臥其間．無他意也．乃入宿袋中．過夜半．朱詐言內逼．遂起．負袋於肩以行．女號呼求出．朱不應．始時甚重．俄漸輕．到家舉火眡之．已化為杉板．取斧碎之．流血不止．明夜扣門索命．久乃已．右五事皆
河北道士
宣和七年正月望夜、京師太一宮張燈．觀者塞道．二人墜於池．宮卒急拯之．不肯上．肆言如狂．道眾施符敕百端．皆弗効．事聞禁中．詔寶籙宮主者往治．主者懼不勝．躬詣道堂．遍揖曰、吾黨有高術者．願相與出力．不然、將為教門之累．堂中數百人．皆不敢答．某道士從河北來．獨奮身起．誚之曰、平時不肯力學．緩急乃殢人．即仗劍以往．至池畔．二溺人皆拱手．某道士語眾曰、此強鬼也．非先拔其骨不可．眾固不曉為何法．某道士繞池禹步．誦咒良久．遣健卒入水掖溺者．已身軟如．洎至岸．則凝然塊肉也．叱問所自來．同辭對曰、某等亦道士也．生時善法籙．坐罪受譴．雖幽明殊塗．而平生所習固在．度非都下同儕所能敵．不意神師一臨．茫無所措．今過惡昭著．執而囚諸無間獄．亦唯命．以為敕韭粉．亦唯命．儻慈悲不殺．導以生路．使得免於下鬼．師之惠也．許之．復默存食頃．悉起立如常．其家人扶以去．兩觀黃冠．合詞喜謝．扣其故曰、此鬼不易制．若與之角力．雖千人不能勝．吾嘗學拔鬼筋法．故一施之．筋骨既盡．無能為矣．皆嘆曰、非所及也．撫州民宋善長、為人傭．入京得事此道士．宋狡而慧．頗窺見所營為．又嘗竊發其笥．習讀要訣．私為閭閻治小祟．輒驗．師亦喜之．將傳授秘旨．而宋詭譎無行．且懶惰．不肯竟其學．會靖康之變西歸．後為道士．居州之祥符觀．其治鬼魅亦如神．凡病瘧及疫者．以指畫其面中間．須臾左熱如火．而右冷如冰．隨其冷熱呼吸之．應手而愈．門人數十．皆得其緒余．一人嘗至村民家．民家大小皆以疫臥．治之不愈．詣郡邀宋行．宋入道室．取神將前茅鞭．三擊地．又取供餅裂其半．授之．曰、無庸我去．汝持此與食．自能起矣．門人還至民家．病者皆已起．言曰、賴宋法師三聲雷救我．蓋其所習者五雷法也．
饒氏婦
撫州述陂去城二十里．遍村皆甘林．大姓饒氏居之．家人嘗出遊林間．見仆柳中空．函水可鑒．子婦戲窺之．應時得疾．歸家即癡臥．不復知人．遂有物語於空中．與人酬酢往來．聞人歌聲輒能和．宛轉抑揚．韻有餘態．音律小誤．必蚩笑指摘．論文談詩．率亦中理．相去咫尺．而莫見其形貌．妾有過．則對主人顯言．雖數十里外田疇出納為欺．亦即日舉白．無一諱隱．上下積以厭苦．祓禳禱禬．百術備至．終無所益．凡數年．饒氏焚香拜禱曰、荷尊神惠顧．為日已久．人神異路．願不至媟慢．以為神羞．欲立新廟於山間．香火像設．與眾祗事．願神徙居之．各安其分．不亦善乎．許諾．自是寂無影響．饒氏自喜其得計．營一廟甚華麗．日迎以祠．越五日復至．言謔如初．饒翁責之曰、既廟食矣．又為吾祟何也．笑曰、吾豈癡漢耶．如許高堂大屋．舍之而去．乃顧一小廟哉．饒氏愈益沮畏．訖子婦死．鬼始謝去．一家為之衰替雲．
徐世英兄弟
徐世英、撫州人．登進士第．為建昌軍司戶．官舍後有淫祠．欲去之未果．忽得惑疾．兀兀如白癡．飲食言笑．皆與人異趣．兄世傑聞其故．自鄉里往眡之．既至．未及語．英迎唾其面．傑愕不知所為．便覺恍惚．而英灑然如平常．傑抱疾以歸．喑不能言．日用所須．每書字以告．性嗜杜詩．雖屏棄人事．惟求觀此詩不輟．其後浸劇．每出必裸袒．家人閉在一室中．僅二十年乃死．英仕至廣州教授．亦卒．兄弟皆以文學推於臨川．而不幸如是．為可怪也．
蛇犬斃
林廷彥為臨川守．之任未幾被疾．廷中人正晝見人坐於廳事椅上．以為使君、病間、能出矣．或前眡之．乃州宅犬母焉．又二蛇蟠於側．取杖欲擊之．蛇去不見．但斃犬貨於屠肆．是年林卒．又宜黃縣塗千里者．夏日與賓友坐於所居之燕堂．犬銜蛇徑至前．嚙殺之．委於地而去．客以為此楊震鸛雀銜鱣之瑞．千里愀然曰、吾生於乙巳．今行巳運．而有蛇禍．吾殆不免乎．不一歲果卒．
奉闍梨
宜黃縣疏山寺僧奉闍梨者．善加持水陸．及工誦咒偈．年益老．患舉音不能清．每當入道場．輒飲雞汁數杯．雲可以助聲氣．或得酬謝不滿意．輒肆言詈辱．暮年得疾．舌左右歧出．與元舌為三．飲食語言皆不可．醫者為傅藥．割去之．楚痛不堪忍．才旬日復然．則又施前術．凡至五六竟不止．最後困劇．其徒於白晝見青面大鬼．自窗入．捽之而去．就眡死矣．
紅蜥蜴
豫章新建縣治．乾道四年七月．夜半大雷震．令廳屋瓦皆鳴．家人共聚一室．聞風聲洶洶．窗欞戛然．疑即有覆壓之患．五鼓乃定．及明眡之．圃後拔出巨柳．其長三丈．大十圍．寸斷如截．遍滿丞主簿舍中．一蜥蜴色如渥丹．長僅尺．僵死地上．人疑以為異物雲．右六事皆臨川劉名世說
僧法恩
紹興十年．明州僧法恩．坐不軌誅．恩初以持穢跡咒著驗．郡人頗神之．不逞之徒．冀因是幸富貴．約某月某日奉以為主．舉兵盡戕官吏及巨室．然後掃眾趨臨安．不得志則逃入海．時郡守仇待制悆已去．通判高世定攝事．群凶謂事必成．至聚飲酒家．舉杯勸酬．相呼為太尉．未發一日．其黨書恩甲子．詣卜者包大常、問休咎．方退．又一人來．迨午未間．至者益眾．而所問皆同．且曰、欲圖一事．可成否．包疑焉．紿最後者曰、此非君五行．在吾術中有不可言之貴．眡君狀貌．不足以當之．其人安在．我當自與言．不敢泄諸人也．問者喜走白恩．與俱至包肆．包下帷對之再拜．曰、賤術何所取．而天賜之福．今乃遇非常之慶．家有息女．不至醜陋．願得備姬嬪之列．即延入室．導妻子出拜．置酒歌舞．使女勸之飲．包敬立．良久托為買餚饌．亟出告之世定．趣呼兵官．即日悉擒獲．獄成．恩及元惡臠於市．余黨死者數十人．陳屍道上．是夜路都監出僥巡．見一人展轉於眾屍中．乃杖死而復蘇者．掖起詢之．雲、初入市就刑．但知怖懼．不復記省．方杖脅一下．神從頂間出．坐屋檐上．觀此身受杖畢．乃冥冥如夢．不知今所以活也．都監曰、汝既合死．那得活．舉足蹴其傷．復死．世定用是得直秘閣．包生亦拜官．郡人合錢百萬與之．
青城丈人
相州人作千道齋薦亡．僧道乞匄皆預．凡坐中人各隨意誦經一卷．有道人但誦太乙尋聲救苦天尊一聲．遂就食．鄰坐僧戲之曰、只誦一聲．莫舌幹否．道人曰．茍有益死者．奚用多為．齋罷徑出．漆碗楪內、皆有朱書字如刻．曰青城丈人．以刀削之．愈見．
李主簿
武昌李主簿．夢就逮冥司．主者問汝前身為張氏子時．安得推妻墮水．李夢中忽憶其事．對曰、妻自失足墮水死．非推也．主者遣追本處山川之神供證．與李言同．遂放還．他日在旅舍．遇婦人自言為前生妻．相守不肯舍．綢繆如生．姻黨皆知之．數年乃謝去．李亦不娶．終身雖無它苦．但常病腰痛．以木為兩椎．刳其中．每日扣擊數百下．痛則少解．蓋鬼氣染漬所致雲．
吳德充
吳公才、字德充、弋陽人．入太學．年至五十．無所成．欲罷舉歸．決夢於二相公廟．夢童子告曰、君明年甚佳．自此泰矣．吳信之．勉為留計．明年上舍中選．自顧年益高．復起歸思．又夢曰、即登科矣．無庸歸．明年果於嘉王榜擢第．既調官．臨出京．又夢前人來曰．君仕官不可作郡守．蓋以前生為郡．治獄不明．誤斷一事．雖出於無心．然陰譴不薄．已令君損一目矣．切勿再居此官以招禍．覺而思之曰、吾五十二歲．僅得一官．勢不能至二千石．且吾雙目瞭然．安有眇理．不以為信．後三歲．因病赤目．果偏失明．而仕於州縣．不甚待次．自虔州雩都罷、歷通判衡州永州建康府．紹興十二年．至臨安．又求倅貳．時王慶曾次翁參知政事．與吳有同舍契．謂之曰、君三任通判．資歷已高．當作州何疑．薦於時相．以為宜春守．吳不樂．才至家而卒．
藍姐
紹興十二年．京東人王知軍者．寓居臨江新淦之青泥寺．寺去城邑遠．地迥多盜．而王以多貲聞．嘗與客飲．中夕乃散．夫婦皆醉眠．俄有盜入幾三十輩．悉取諸子及群婢縛之．婢呼曰、主張家事．獨藍姐一人．我輩何預也．藍蓋王所嬖．即從眾中出．應曰、主家凡物皆在我手．諸君欲之．非敢惜．但主公主母方熟睡．願勿相驚恐．秉席間大燭．引盜入西偏一室．指床上篋笥曰、此為酒器．此為彩帛．此為衣衾．付以鑰．使稱意自取．盜拆被為大復．取器皿蹴踏置於中．燭盡又繼之．大喜過望．凡留十刻許乃去．去良久．王老亦醒．藍始告其故．且悉解眾縛．明旦訴於縣．縣達於郡．王老戚戚成疾．藍姐密白曰、官何用憂．盜不難捕也．王怒罵曰、汝婦人何知．既盡以家貲與賊．乃言易捕何邪．對曰、三十盜皆著白布袍．妾秉燭時．盡以灺淚汙其背．但以是驗之．其必敗．王用其言、以告逐捕者．不兩日．得七人於牛肆中．展轉求跡．不逸一人．所劫物皆在．初無所失．漢張敞傳所記、偷長以赭汙群偷裾而執之．此事與之暗合．婢妾忠於主人．正已不易得．至於遇難不懾怯．倉卒有奇智．雖編之列女傳不愧也．
長溪民
福州長溪民、為贅婿於海上人家．以漁為業．其母思而往見之．民殊不樂．母覺其意．明日即告歸．民不肯留．而其婦獨留之曰、阿姑少留．候得魚作杯羹．少頃民還．至門聞母語聲．急藏魚於舍後．復誑其母．且告之曰、今日風惡．不獲一鱗．母遂去．既行．民責妻曰、吾適所得皆鰻魚．既多且大．常日不曾有此．汝何苦留此間耶．婦往眡．則滿籃皆蛇也．驚走報民．民不信．自往焉．果見群蛇蟠結．一最大者昂首出．徑咋其喉即死．蛇亦不見．
福州異豬
政和元年正月、福州北門賣豆乳人家．豬夜生七子．但一為豬．餘皆人頭馬足．肌體悉類人．凈無一毛．初生時．呱呱作兒啼．其家懼．亟瘞於廁後．鄰人聞啼聲．伺曉入眡．猶及見其二．取以示里中．斯須間、觀者如市．郡守知為不祥．命亟殺之．時方上祥瑞．不敢以聞於朝．
福州屠家兒
福州城中羊屠家兒．年十六歲．性柔善．惟嬉遊市井間．不肯學父業．父母謂之曰、汝已成長．當學世業為活．為養親之計．浪遊何益．對曰、逐日眼見已熟．要殺便能．何以學為．父以羊一刀一付之．閉諸空屋．竊窺其所為．自旦至午．但對羊默坐．忽握刀而起．指羊曰、與汝相為仇．豈復有窮極．揮刀自斷其喉．父母急發壁救之．無及矣．
林翁要
福州南臺寺、塑新佛像．而毀其舊．水上林翁要者．求得觀音．歸事之．後數月、操舟入海．舟壞而溺．急呼觀音曰、我嘗救汝．汝寧不救我．語訖、身便自浮．得一板乘之．驚濤亙天．約行百餘里．隨流入小浦中．獲遺物一笥．頗有所資而歸．人以為佛助．右四事皆福州太平寺僧蔣寶所傳．寶有一書．曰冥司報應．記此事．
郭端友
饒州民郭端友．精意事佛．紹興乙亥之冬．募眾紙筆緣．自出力以清旦凈念書．華嚴經．期滿六部乃止．癸未之夏五、染時疾．忽兩目失光．翳膜障蔽．醫巫救療皆無功．自念惟佛力可救．次年四月晦、誓心一日三時．禮拜觀音．願於夢中賜藥或方書．五月六日、夢皂衣人告曰、汝要眼明．用獺掌散熊膽圓則可．明日遣詣市訪二藥．但得獺掌散．點之不効．二十七夜．夢赴薦福寺飯．飯罷歸．及天慶觀前．聞其中佛事鐘磬聲．入觀之．及門、見婦女三十餘人．中一人長八尺．著皂春羅衣．兩耳垂肩．青頭綠鬢．戴木香花．冠如五斗器大．郭心知其異．欲候回面瞻禮．俄紫衣道士、執笏前揖曰、我乃都正也．專為華嚴來迎．請歸舍啜茶．郭隨以入．過西廊．兩殿垂長黃幡．一女跪爐禮觀音．簾外青布幙下．十六僧對鋪坐具而坐．道士下階取茶器．未及上．郭不告而退．徑趨法堂．似有所感．遇夜分乃覺．明日告其妻黃氏雲、熊膽圓方．乃出道藏．可急往覓．語未了．而甥朱彥明至．曰、昨夜於觀中偶獲觀音治眼熊膽圓方．舉室驚異．與夢吻合．即依方市藥．旬日乃成．服之二十餘日、藥盡眼明．至是年十月．平服如初．即日便書前藥方靈應特異．增為十部乃止．今眸子瞭然．外人病目疾者、服其藥．多愈．藥用十七品、而熊膽一分為主．黃連密蒙花活皆一兩半．防已二兩半．草龍膽蛇蛻地骨皮大木賊仙靈脂皆一兩、瞿麥旋覆花甘菊花皆半兩．蕤仁一錢半．麒麟竭一錢．蔓青子一合．同為細末．以羯羊肝一具．煮其半焙幹．雜於藥中．取其半生者．去膜乳爛．入上藥．杵而圓之．如桐子大．飯後用米飲下三十粒．諸藥修治無別法．唯木賊去節．蕤仁用肉．蔓菁水淘．蛇蛻炙去．郭生自記其本末．但所謂法堂感遇．不以語人．
洪州通判
鄉人李賓王利用紹興二年、知新淦縣．以宣撫使入境．躬至村墟督賦．其仆夢主人歸．劍檛傳呼曰、洪州通判來．且以告主母．李公至．妻言其事．李笑曰、孤寒如是．方大軍絡繹過縣．幸不以乏興為罪．得供給糧餉足矣．別乘非所望也．明年八月滿秩．果為洪州倅．卒如仆夢．
金君卿婦
荊南某太守之女、年十有八歲．既得婿．將擇日成禮．夢人告曰、此非汝夫．汝之夫乃金君卿也．既覺不以語人．但於繡帶至．每寸輒繡金君卿三字．母見而疑之．以告其父．父物色府中．至於胥史小吏．無有此人．詰其女．具以夢白．未幾所議之婿果死．後半歲．新峽州守入境．遣信至府．則金君卿也．始悟前事．至別厚待之．留連累日．知其新失伉儷．以女夢告之．金曰、君卿犬馬之齒．四十有二矣．比於賢女．年長以倍．又加其六焉．且悼亡未久．義不忍也．主人強之．且曰、因緣定數．君安能辭．不得已竟成昏．後三十年．金乃卒．妻生數子．金官至度支郎中．番陽人也．右二事皆李賓王說
鐵冠道士
鄭介夫俠．福州福清人．熙寧中、以直諫貶英州．元祐初、東坡公薦之復官．紹聖初、再謫英．時坡公貶惠州始與相遇．一見如故交．政和戊戌．介夫在福清．夢客至．自通鐵冠道士．遺詩一章．視之、乃坡公也．坡在海上．嘗自稱鐵冠道人．時下世十七年矣．其詩曰、人間真實人．取次不離真．官為憂君失．家因好禮貧．門闌多杞菊．亭檻盡松筠．我友杇疏者．相從恨不頻．又曰、介夫不久須當來．寤而嘆曰、吾將逝矣．時年七十八．明年秋被疾．語其孫嘉正曰、人之一身．四大合或．四者若散．此身何有．口占一詩曰、似此平生只藉天．還如過鳥在雲邊．如今身畔渾無物．贏得虛堂一枕眠．數日而卒．
張鬼子
洪州州學正張某、天性刻薄．老而益甚．雖生徒告假．亦靳固不與．學官給五日則改為三日．給三日則改為二日．它皆稱是．眾憾之．有張鬼子者．以形容似鬼得名．眾使為作陰府追吏．以怖張老．鬼子欣然曰、願奉命．然弄假須似真．要得一冥司牒乃可．眾曰、牒式當如何．曰、曾見人為之．乃索紙以白礬細書．而自押字於後．是夜詣州學．學門已扃．鬼子入於隙間．眾駭愕．張老見之．怒曰、畜產何敢然．必諸人使爾夜怖我．笑曰、奉閻王牒追君．張老索牒．讀未竟．鬼子露其巾．有兩角橫其首．張老驚號即死．鬼子出立於庭．言曰、吾真牛頭獄卒．昨奉命追此老．偶渡水失符．至今二十年．懼不敢歸．賴諸秀才力．得以反命．今弄假似真矣．拜謝而逝．陳正敏遁齋閑覽、記李安世在太學．為同舍生戲以鬼符致死．與此頗同．然各一事也．
太平宰相
宣和中、艮嶽之觀遊．極其偉麗．既有絳霄樓華胥殿諸離宮矣．其東偏接景龍門．巨竹千個．蔽虧翠密．京師他苑囿亦罕比．宮嬪出入其間．如仙宸帝所．徽宗命建樓以臨之．既成而未有名．夢金紫人言曰、艮嶽新樓．宜名為倚翠．取唐杜甫詩所謂天寒翠袖薄日暮倚修竹之句也．夢中問汝何人．對曰、臣乃太平宰相．寤而異之．明旦、翰林學士李邦彥入對．奏事畢．偶問曰、近於苑中立小樓．下有修竹．當以何為名．邦彥了不經思．即以倚翠對．上驚喜．謂與夢協．時邦彥眷註已深．有意大用．自是數日間拜尚書右丞．遂為次相．
路當可得法
政和中路君寶瓘知陳州商水縣．其子當可時中侍行．方十七歲．未授室．讀書於縣圃四照堂．時梁仲禮為主簿．二子俊彥、敏彥、皆十餘歲．相與遊處．一夕．圃吏告失時中所在．君寶遣卒遍索於邑中．不可得．閱五日乃出．謂其逸遊．杖之．時中不敢自直．但常常吐鮮血．而私語梁主簿曰、問者獨坐小室．有道人不知何許．來與某言．久之曰、汝可教．吾付汝以符術．可制天下鬼神．然汝五藏間穢汙充積．非悉掃去不可．初甚懼其說．笑曰、無傷也．命取生油白蜜生薑各一斤．合食之．遂與俱去．亦不知何地．凡數日不思食．唯覺血液津津自口出．每夕以文書十餘策．使誦讀．晝則無所見．臨別又言曰、汝已位為真官．階品絕高．但如吾術行之足矣．自是遂以法籙著．後數月、謂梁子曰．吾此書一符錯誤．獲譴不小．當削階數級．仍有廱疽之害．未幾疽發於背．如碗大．痛楚備極．凡四十九日乃痊．右二事皆梁俊彥子正說
長樂海寇
紹興八年．丹陽蘇文瓘、為福州長樂令．獲海寇二十六人．先是廣州估客及部官綱者、凡二十有八人．共僦一舟．舟中篙工柁師、人數略相敵．然皆勁悍不逞．見諸客所賫物厚．陰作意圖之．行七八日、相與飲酒大醉．悉害客．反縛投海中．獨留兩僕使執爨．至長樂境上．雙櫓折．盜魁使二人往南臺市之．因泊浦中以待．時時登岸為盜．且掠居人婦女入船．無日不醉．兩仆逸其一．徑詣縣告焉．尉入村未返．文瓘發巡檢兵．自將以往．行九十里．與盜遇．會其醉．盡縛之．還至半道．逢小舟雙櫓橫前．叱問之不敢對．又執以行．無一人漏網者．時張子戩給事致遠為帥．命取舟檢索．覺柁尾百物縈繞．或入水視之．所殺群屍．並萃其下．僵而不腐．亦不為魚鱉所傷．張公嘆異．亟為斂葬．盜所得物才三日．元未之用也．張庭實德輝說
蔡州禳災
呂安老尚書、少時入蔡州學、同舍生七八人．黃昏潛出遊．中夕乃還．忽驟雨傾註．而無雨具．是時學制崇嚴．又未嘗謁告．不敢外宿．旋於酒家假單布衾．以竹揭其四角．負之而趨．將及學墻．東望巡邏者．持火炬傳呼而來．大恐．相距二十餘步．未敢前．邏卒忽反走．不復回顧．於是得逾墻而入．終昔惴惴．以為必彰露．且獲譴屏斥矣．明日兵官申府雲、昨二更後大雨正作．出巡至某處．忽異物從北來．其上四平如席．模糊不可辯．其下謖謖如人行．約有腳三二十隻．漸近學墻乃不見．郡守以下．莫能測為何物．邦人口相傳．皆以為巨怪．講於官．每坊各建禳災道場三晝夜．繪其狀．祠而磔之．然則前史所謂席帽行籌之妖．也殆此類也．尚書之子虛己說
蟹治漆
乾道五年．襄陽有劫盜當死．特旨貸命黥配．州牧慮其復為人害．既受刑．又以生漆塗其兩眼．囚行至荊門．盲不見物．寄禁長林縣獄．以待傳送．時里正適以事在獄中．憐而語之曰、汝去時倩防送者往蒙泉側．尋石蟹搗碎之．濾汁滴眼內．漆當隨汁流散．瘡亦愈矣．明日、賂送卒得一小蟹．用其法．經二日．目晴如初．略無少損．予妹婿朱晞顏、時以當陽尉．攝邑令．親見之．
張五姑
外舅女弟五姑．名宗淑．自幼明慧知書．既笄．嫁襄陽人董二十八秀才．董懦而無立．淑性高亢．庸奴其夫．鬱鬱不滿．至於病瘵．靖康之冬．郭京潰卒犯襄鄧．董死於漢江．明年．淑從其母田夫人至南陽．飲酒笑嬉．了不悲戚．宿痾亦浸瘳．方自欣慶．一旦無故嘔血鬥余不止．心疑懼．使呼□□□□□□□語曰、和中不可再嫁．嫁當殺汝．和中蓋淑字．雖家人皆不知之．淑識其聲為故夫．叱曰．我平生為汝累．今死矣．尚復繳繞我．使我再歸它人．何預汝事．巫無語而蘇．淑固自若．會外舅來南．挈與偕行．至揚州謀婿．將以嫁王趯．淑曰．一生坐文官所困．不願再見之．得一武弁足矣．遂適合門宣贊舍人席某．時二年五月、董氏喪制猶未終．其冬、席生又死於盜．淑隨母兄度江．寓溧陽．三年三月晦、夢席生自牖捽其頭．覺而項痛．丹瘤生左頰．臥病逾月．昏昏不能知人．二[女更]往視之．笑曰、姑夫恰在此．聞妗妗至去矣．問為誰．曰、二十八郎也．自是但與董交語．以至於亡．明年、其母在達州．夢淑與人聚博於樓上．猶如在生時．母責之曰、賭博從曉連夕．豈是女子所為事．淑忿怒化為旋風．逐母至床．母驚號曰、鬼掣我．子婦急起視．則身已半墮地．明日不能起．兩月而卒．
宜都宋仙
宣和中、外舅為峽州宜都令．盛夏不雨．遍禱諸祀．無所應．邑人云、某山宋仙祠．極著靈響．乃具饌謁其廟．財下山．片雪已起於山腹．方烈日如焚．忽大雷雨．百里沾足．邑人戴神之賜．相與出錢葺其廟．而莫知仙之為男為女．考諸圖誌．問於父老．皆無所適從．外舅晝寢．夢大輿自外來．幡蓋麾眊．儀物頗盛．巍然高出於屋．私念言縣門卑陋．安能容此．轉眄間已至廷中．跂而窺之．則婦人晬容襐飾坐其內．驚起欲致敬．倏然而寤．乃命塑為女仙象．未及請廟額．而移官去雲．
劉媼故夫
唐州人張文吉．下世十餘年．妻劉氏、年且八十．白晝逢故夫．挽其衣使行．曰、相與歸去．無為久住此．相持不解．劉遂仆地．其季子至前．掖張翁使去．曰、困吾母如是何也．又扶嫗起立．然後去．嫗長子及婦孫輩、見老人乍仆乍起．趨視之．歷歷聞其言．時季子亦死久矣．咸憂懼知為不祥．未幾嫗死．
錫盆冰花
外舅清河公、紹興六年．以中書門下省檢正官．兼都督府咨議軍事．往淮西撫諭張少保軍．留家於建康．十二月十五日生辰．家人取常用大錫盆洗滌．傾濁水未盡．盆內凝結成冰．如雕鏤者．細視之．一壽星坐磐石上．長松覆之．一龜一鶴分立左右．宛如世所圖畫然．外姑劉夫人、命呼畫工寫其狀．工所居遠．比其至、已消釋矣．自是無日不融結．佳花美木．長林遠景．千情萬態．雖善巧者用意為之．莫及也．迨春暄乃止．而外舅有兵部侍郎之命．春渚記聞．有葛□之一事甚相似．
王八郎
唐州比陽富人王八郎．歲至江淮為大賈．因與一倡綢繆．每歸家．必憎惡其妻．銳欲逐之．妻、智人也．生四女．已嫁三人．幼者甫數歲．度未可去．則巽辭答曰．與爾為婦二十餘歲．女嫁有孫矣．今逐我安歸．王生又出行．遂攜倡來．寓近巷客館．妻在家稍質賣器物．悉所有藏篋中．屋內空空如窶人．王復歸見之．愈怒．曰、吾與汝不可復合．今日當決之．妻始奮然曰、果如是．非告於官不可．即執夫袂走詣縣．縣聽仳離．而中分其貲產．王欲取幼女．妻訴曰、夫無狀．棄婦嬖倡．此女若隨之．必流落矣．縣宰義之．遂得女而出居於別村．買瓶罌之屬．列門首．若販鬻者．故夫它日過門．猶以舊恩意．與之語曰、此物獲利幾何．胡不改圖．妻叱逐之．曰、既已決絕．便如路人．安得預我家事．自是不復相聞．女年及笄．以嫁方城田氏．時所蓄積已盈十萬緡．田氏盡得之．王生但與倡處．既而客死於淮南．後數年．妻亦死．既殯將改葬．女念其父之未歸骨．遣人迎喪．欲與母合祔．各洗滌衣斂．共臥一榻上．守視者稍怠．則兩骸已東西相背矣．以為偶然爾．泣而移置元處．少頃又如前．乃知夫婦之情．死生契闊．猶為怨偶如此．然竟同穴焉．
楊宣贊
唐州相公河楊氏子．聚於戚裏陳氏．得官至宣贊舍人．平生喜食雞．所殺不勝計．晚年瘡發鬢間．未能為甚害．家所養雞、忽中夜長鳴．大惡之．明日殺而炙之．復以充饌．未下咽．瘡毒大作．蠒滿一面．久之稍愈．而潰汁流至喉下．嚙肌成穴．殊與雞受刃處等．鮮血沾滴無休時．竟死．右六事皆聞於妻族
忠孝節義判官
楊緯、字文叔、濟州任城人．為廣州觀察推官．死官下．喪未還．其侄洵、在鄉里．一日晡時、昏然如醉．欻見緯乘馬從徒而來．洵遽迎拜．既坐．神色翛然如平生．洵跪問曰．叔父今何之．曰、吾今為忠孝節義判官．所主人問忠臣孝子義夫節婦事也．從容竟夜．旁人但見洵拜且言．皆怪之．將行．二紫衣留語曰、府君好範山下石臺．何不就彼立祠．洵忽寤．告家人曰、適廣州叔父至云云如此．眾悲駭．因呼工造像．工技素拙．及像成．與緯不少異．始知其神．然以官不顯．又無跡狀．故州縣不肯上其事．祠竟不克立．緯生為善人．所居官．專務以孝弟教民．正直好義．故沒而為神．考諸傳記．蓋未嘗有此陰官也．見晁無咎集
龍可前知
東平龍可、字仲堪．邃於歷學．能逆知未來事．宣和末、趙九齡見之於京師．趙以父病急歸．遇可於門．可曰、京師將有大變．吾亦從此去矣．扣之．曰、火龍其日．飛雪滿天．明年．金虜犯都城．以丙辰日不守．時大雪連．皆符其語．
水月大師符
紹興二十一年、襄陽夏大雨．十日不止．漢江且溢．吏民以為憂．襄陽知縣閻君謂同寮曰、事急矣．吾有策、可令立止．雖近巫怪．然不敢避此名也．遂命駕出城．至江上．探懷中符投之．酌酒三祭而歸．是夜雨止．明日水平如故．一郡敬而神之．臨川李德遠、時為觀察推官．就扣其說．閻具以教之．曰、但如我法．人人可為之．無他巧也．其法以方三寸紙．朱書一圈．而外繞九重．末如一字．書水月大師四字於其上．凡水旱疾疫刀兵鬼神山林木石之怪．無所不治．遇凶宅妖穴．書而揭之．皆有奇効．德遠歸臨川．其侄婦每至晡時．輒為物所憑．新妝易衣．坐於榻以伺．少頃、則與人嬉笑謔浪．竟夜乃息．德遠密書符貼戶限內．婦不知也．明日在床上．見偉男子冠帶如常時而來．及房外．若有所礙．戟手罵曰、賤女子．忍遽忘我乎．婦應曰．我未嘗有此心．何為發是語．男子舉足欲入．終不能前．遂去．婦灑然如醉而醒．始為人言之．蓋罔罔累旬．了不知身之所寄也．自是遂安．予為禮部郎日．德遠為太常主簿．同行事齋宮．為予書之．然未之用也．
賈縣丞
李德遠、紹興二十七年．調官臨安．館於白壁營．與福州姚知縣同邸．時方盛夏．每夕納涼於後軒．姚之舊友賈縣丞、來料理．雲失告身事．所居相去百步．早出暮還．必過姚話夜．李因得識之．賈丞長安人、談驪山宮闕故都井邑之盛．袞袞可聽．又嘗為縉雲丞．說鬼仙英華事跡．尤有據依．姚李更買酒設果．與之款接．凡兩月．始各捨去、又二年．李為敕令所刪定官．局中從容與同僚唐信道、語及怪神．唐具述英華之故．李應答如響．唐曰、君何以知之．以所聞告．唐駭曰、得非長身多髯者乎．曰、然．陜西人乎．曰、然．曰、是人自縉雲罷即死．其兄葬之於某處．吾送之窆乃反於今十年矣．安得如君所雲者乎．李方追懼．毛發為灑淅．徐思之、相從如是久．而未嘗白晝一來．雖同飲啄語笑．然其坐常去燈遠．元不熟審其面目．今知乃鬼爾．姚生別後歲余而殂．
鄭道士
建昌王文卿、既以道術著名．其徒鄭道士、得其五雷法．往來筠撫諸州．為人請雨治祟．召呼雷霆．若響若答．紹興初來臨川．數客往謁．欲求見所謂雷神者．拒之不克．乃如常時誦咒書符．仗劍叱咤．良久陰風肅然．煙霧虧蔽．一神人峨冠持斧．立於前．請曰、弟子雷神也．蒙法師招喚．願聞其指．鄭曰．以諸人慾奉觀．故遣相召．無它事也．神恚曰、弟子每奉命．必奉上天乃敢至．迨事畢而歸．又具以白．今乃以資戲玩．將何辭反命於天．此斧不容虛行．法師宜當之．即舉斧擊其首．坐者皆失聲驚仆．移時方蘇．鄭已死矣．右三事皆李德遠說
黃烏喬
邵武黃敦立、少時遊學校．讀書不成．但以勇膽戲笑．優遊閭里間．邑人以其色黑而狡譎．目之曰烏喬．所居十里外有大廟．鄉民事之謹．施物甚多．皆門外祝者掌之．黃欲取其縑帛以嫁女．祝知難以詞卻．姑語之曰、君盍以杯珓卜．若神許君．無不可者．黃再拜禱曰、積帛廟中．頗為無用．移此以惠人．神所樂也．而庸祝不解神意．尚復云云．大王果見賜．願示以聖珓．或得陰珓．則夫人垂憐．尤為上願．若得陽珓．則闔廟明神．皆相許矣．祝不敢言．竟負帛以歸．它日、與里人會．或戲之曰、君名有膽．今能持百錢詣廟．每偶人手中置一錢．然後歸．當醵酒肉以犒君．黃奮衣即行．二少年輕勇者、陰跡其後．間道先入廟．雜於土偶間．窺其所為．有頃黃至．拜而入．曰、黃敦立來施錢．大王請知．遂摸索偶像．各置其一．或手不可執．則置諸肩上．俄至少年所立處．突前執其臂．黃以為鬼也．大呼曰、大王不能鈐勒部曲．吾來俵錢．而小鬼無禮如是．又行如初．略無怯意．既畢事．扃廟門而出．其黨始嘆服之．溪北舊有異物．好以夜至水濱．見徒涉者必負之而南．或問其故．答曰、吾發願如此．非有求也．黃疑其必為人害．詐為它故．連夕往．是物如常態．負而南．後三日、黃謂之曰．禮尚往來．吾煩子多矣．願施微力以報．物謝不可．黃強舉而抱之．先已戒家僕、束草然巨石．財達岸．即擲於石上．其物哀鳴丐命．及燭至．化為青面大玃矣．歐殺投火中．環數里皆聞其臭．怪自此絕．徐搏說
綦叔厚
綦叔厚尚書崇禮登第後．僦馬出謁．道過一坊曲．適與賣藥翁相值．藥架甚華楚．上列白陶缶數十．陳熟藥其中．蓋新潔飾而出者．馬驚觸之．翁仆地．缶碎者幾半．綦下馬愧謝．翁市井人也．輕而倨．不問所從來．捽其裾．數而責之曰、君在此．嘗見太師出入乎．從者唱呼以百數．街卒持杖前訶．兩岸坐者皆起立．行人望塵斂避．亦嘗見大尹出乎．武士獄卒．傳呼相銜．吾曹見其節．奔走不暇．今君獨跨敝馬．孑孑而來．使我何由相避．凡侮誚數百言．惡少觀者如堵．綦素有諧辯．不為動色．徐徐對之曰、翁翁責我甚當．我罪多矣．為馬所累．顧無可柰何．然人生富貴自有時．我豈不願為宰相．豈不願為大尹．但方得一官．何敢覬望．翁不見井子劉家藥肆乎．高門赫然．正面大屋七間．吾雖不善騎．必不至單馬撞入．誤觸器物也．惡少皆大笑稱善．翁亦羞沮．以俚語謂綦曰、也得也得．遂釋之．井子者、劉氏所居京師大藥肆也．故綦用以為答．趙恬季和說
黃師憲禱梨山
紹興戊午、黃師憲自莆田赴省試．與里中陳應求、約同行．以事未辦．後數日、乃登途．過建安．詣梨嶽李侯廟謁夢．夢神告曰、不必吾言、只見陳俊卿已說者是已．黃至臨安．方與陳會．詢其得失．陳蓋未嘗至彼廟也．辭以不能知．黃逼之不已．陳怒．大聲咄曰、師憲做第一人．俊卿居其次足矣．黃喜其與夢合．乃以告之．暨揭榜、如其說．
周昌時孝行
臨江軍富人周十三郎、名昌時．事母鄭氏甚孝．鄭病腰足五年余．行步絕費力．招數醫治藥．略無小効．紹熙二年中秋夜、周與妻侍母飲酒賞月．見母坐立艱辛．不覺墮淚．洎罷就寢．抽身潛起．妻謂其登廁耳．乃懷小刀下庭．向空朝北斗禱雲、老母染疾久．百藥並試．有加無減．今發願剖腹取肝啖母．以報產育乳養之恩．望上真慈悲．俾獲感應．焚香訖、將施刃．忽聞有聲自後叱喝．且以杖擊其背．驚而回顧．寂不見人．但有封貼在地．取視之．中有紙．書雲、周昌時供奉母病．累歲孝行．此藥三粒．賜鄭氏八娘．周捧泣拜謝．俟明旦以進母．積痾頓瘳．方具所見告妻子．
虞孟文妾
衢州龍遊人虞孟文．以錢十四萬買妾．頗有姿伎．蒙專房之愛．無何孟文死．其從弟仲文、忍人也．強以元直畀[女更]氏．領妾以歸．僅數月．妾夢故主君來．責之曰、汝在此處睡、莫未便．寤而懼．以告仲文．仲文向曰、彼已死．烏能畏我．雞鳴起奏廁．方過堂下．兄持梃坐堂上．起逐之．擊之至再．走而免．遂得病亡．
魚肉道人
黃元道、本成都小家子．生於大觀丁亥．得風搐病．兩手攣縮不可展．膝上拄頤．面掣向後又喑不能啼．父母欲其死．置於室一隅．饑凍交切．然竟不死．獨祖母哀憐之．時時灌以粥飲．活至七歲．遇道人過門．從其母求施物．母愧謝曰、家極貧．安得有餘力．道人曰、然則與我一兒亦可．母以病者告．曰、得此足矣．以布囊盛之．負而出．乃父跡其所往．則至野外．取兒置地上．掬白水洗濯．脫所披紙被蒙其體．□□□□一粒納兒口．旋繞行五六十里．步(原缺九行又十字)
魚一頭、使生食．又溺於□□□□染指嘗之．甘芳如醴．捧缽盡飲．有聲入腹錚錚然．忽若推墮崖下．所見猶元牧之處．牛在旁齕草．無少異．覺四體不佳．跳入山澗中坐．水深及肩．展轉酣暢．越一夜乃出．則神氣灑落．方寸豁如．非復前日事．不知幾何時矣．牽牛還王家．主人訝曰、小兒何所往、許久不歸．自此日遊廛市．能說人肺腑隱匿．或罵某人曰、汝行負神明．且入鬼錄．又罵某人曰、汝欺罔平民．將有官事．已而果然、市人畏其發伏．相戒謹避之．王翁縛而閉諸室．尋縱去．入瓘眉山累年．會張魏公為宣撫使．奉母夫人來遊山．見之．攜以出．後隨公出蜀．甫下峽．不辭而去．過武當山．孫旭先生告之曰、羅浮山黃野人．王代時□惠州刺史．棄官學道．今仙品已高．宜往敬拜．以求延年度世之術．欣然而行．至羅浮崇真觀問津．觀主曰、山有三石樓．高處殆無路可上．須攀藤蘿．援枯木．如猿猱以登．不幸隕墜．必糜碎於不測之淵．君不為性命計．則可往．黃曰、若顧戀性命．安肯來此．乃告以其處．杖策徑行．而下石樓．始自崖而升．僅可容足．將及中樓．風雨驟至．急趨一石穴避之．迫暮留宿．夜聞林莽戛戛聲．大蚺蛇入穴．繼之者源源不已．蟠繞於旁．黃暝目坐．達日．群蛇以次去．復前行．崖路中絕．獨巨藤枝下垂．援之以上．時時得小徑．然財數十步．即途窮．俯瞰江水．相望極目．但隨蔓勢高下以進．日力垂盡．始到上樓．一穴圓明通中．匍匐過之．達嵓畔．望野人綠毛被體．踞石坐．蕭容設拜．拱而立．其人殊不視．黃不敢喘息．久之忽問曰、汝為誰．何自來此．亦何用見我．具以對．曰、料汝且饑且渴．自起揭所坐石．石下泉一泓極清．指曰、此可飲．黃以槲葉杓酌之．可二升許．腹大痛．亟出大泄．二十餘行始定．復入侍．方命之坐．始言曰、浮世榮華富貴．疑若可樂．至人達觀．直與腐鼠等耳．人能處此地．與居富貴等．雖盡今生至來生不厭倦．儻一毫帶芥．頃刻不可留．汝觀此間別有佳處否．對曰、遊先生之庭．尚不敢左右眄．焉知其他．野人曰、汝試觀吾受用處．引手捫石壁．劃然洞開．相與入其中．其上正平．光采如鏡．其下清泉巧石．奇花異卉．從橫布列．兩池相對．謂黃曰、汝留此為我治花國．東池水可供飲．西池以溉灌．勿誤也．遂先出．閉壁門．黃奉所教．地方七八丈．而無所不有．牡丹五色．花皆徑尺．室中常明．不能辯晝夜．居之甚久．花葉常如春．一日、野人啟門入．甚喜曰、汝果能留意於此．真可教．汝姑去此．吾之學長生久視法也．與寂滅之道不同．當盡世間緣乃可．兼汝服珍泉．滌穢已盡．宜別有所食．於缽中取魚肉如故山所得者與之．指石窟宿溺使盡飲．遣下山．曰、汝歸逢人與魚肉．任意啖之．直俟不欲食時．復來見我．黃再拜辭去．從此能啖生肉至十斤．後稍減少．紹興二十八年、召入宮．賜名元道、封達真先生、戒令勿食魚．御製贊賜之．曰、不火而食．太古之民．不思而書．莫測甚神．外示樸野．內含至真．白雲無跡．紫府常春．周參政葵舊與之善．閑居宜興．黃過之．書明月雙溪水清風八詠樓十字以獻．後二年．黃以口過逐居婺．周公適自當塗移守．所書始驗．凡此諸說．多得之於周．乾道二年、予見之鄱陽．食肉二斤．而飲水猶一斗．證其得道始末．與周說不差．故采著其大略．又一年．在九江．為郡守林栗黃中所劾治．杖而編隸之．
房梁公父墓
呂忠穆丞相．政和初、葬其父於濟南之歷城．穿墉二丈．得石槨．墓兆儼然．中空無所有．但存一石．曰隨司隸刺史房彥謙之．墓．與呂氏所卜地．窆穴無分寸不同．遂葬其處．彥謙、即唐宰相梁公玄齡之父也．梁公為太平賢相．而忠穆亦為中興名宰相．去五百年而休證冥合如是．異哉．趙不庮說
種茴香道人
政和末．林靈素開講於寶籙官．道俗會者數千人．皆擎跽致敬．獨一道人、怒目在前立．林訝其不拜．叱曰、汝有何能．敢如是．曰、無所能．林曰、既無所能．何以在此．道人曰、先生無所不能．亦何以在此．徽宗時在幙中聽．竊異之．宣問實有何能．拱而對曰．臣能生養萬物．即命下道院取可以布種者．得茴香一匊以付之．俾二衛卒監視種於艮嶽之趾．仍護宿於院中．及三鼓失所在．明日視茴香．已蔚然成叢矣．
朱僕射
豫章豐城縣江邊寶氣亭．建炎三年．居民連數夕．聞呼朱僕射．而不見其人．已而新虔州守馮季周詢修撰、赴官．泊舟亭下．從行仆朱秀者溺死．八月四日也．右二事皆吳虎臣說
燕子樓
潭州府舍後燕子樓．去宅堂頗遠．家人不能至．守帥某卿、好遊其上．卿晚得良家女為妾．名之曰酥酥兒．嬖寵殊甚．一日亦登樓．問其所以來．答曰、願見主翁．心不憚遠．卿益喜．留連經時．使之去．薄晚卿還．酥迎於堂．卿顧曰、適歸無它否．妾愕然曰、今日在房中．足跡未嘗出外．安有是耶．卿怒曰、汝來燕子樓視我．我與汝語．良久乃去．何諱之有．酥面發赤曰、素不識樓上路．何由敢獨行．公特戲我．傍人盡證其不然．卿惘惘不樂．入燕寢徑臥．疑向者所見．定鬼物也．少時酥入室．拊其背．掖之使起坐．曰、我真至公所．恐他人知之．故匿不言．亦因以惱公爾．何以戚戚為．卿意方自解．又與嬉笑．忽曰、今以實告公．我非酥酥也．請細視我．視之、則一大青黑面．極可憎怖．卿拊床大叫．外人疾趨至．無所睹．即抱病遂卒．王嘉叟說．聞之張敬甫．
阮郴州婦
戶部員外郎阮閱．江州人．宣和末、為郴州守．子婦以病卒．權殯於天寧寺．阮將受代．語其子曰、吾老矣．幸得解印還鄉．老人多忌諱．不暇挈婦喪以東．汝善囑寺僧守視．他日來取之可也．子不敢違．是夜阮夢婦至．拜泣曰、妾寄殯寺中．是為客鬼．為伽藍神所拘．雖時得一還家．每晨昏鐘鳴．必奔往聽命．極為悲苦．今不獲同歸．則永無脫理．恐以櫬木為累．乞就焚而以骨行．得早窆山丘．無所復恨．阮寤而感動．命其子先護柩還江州營葬．是夜夢子婦來謝雲．
嶽侍郎換骨
紹興十一年歲除之夕．嶽少保以非命亡．其子商卿霖並弟震同妻女、皆羈管惠州郡．拘置兵馬都監廳之後僧寺墻角土室內．兄弟對榻．僅足容身．飲食出入．唯都監是聽．秦檜死、朝廷伸嶽公之冤．且詔存訪其家．還諸子與差遣．商卿未拜命．間一夕．聞寺鐘鳴．恍惚如夢．見青袍一卒、類親從快行．系兩袖於腰．手挈竹籃．貯刀劍椎鑿之屬．鋒毛吹刃．頓於榻上．長揖一聲．大喝雲、奉上帝敕旨．為官人換仙骨．語畢升榻．商卿怖汗如雨．謹聽所為．遂以所賫器具．恣加割剔．然殊不覺痛．須臾訖事．收器而下．復唱雲、換骨訖．揖而告去．商卿揭帳視之．髑髏一軀．自首至足臥於地．遂驚覺．日已亭午．震在傍言聞兄伸吟聲甚苦．呼撼之不應．念無策可為．但堅坐守護．至今猶未盥櫛．商卿具道所睹事．才絕□□□□轎來邀致．仍傳慶語．乃告命已至．□□□□□之意．淳熙間、持湖北漕節．鄱陽胡璟德、□監分司糧料院．與之談此．青袍傳旨時以大官職稱之．不欲自言．後擢工部侍郎廣東經略而卒．
朱氏蠶異
湖州村落朱家頓民朱佛大者．遞年以蠶桑為業．常日事佛甚謹．故以得名．紹熙五年．所育蠶至三眠將老．其一忽變異．體如人．面如佛．其色如金．眉目皆具．朱取置小合．敬奉於香火堂中．鄰裏悉往觀．李巨源在彼．亦借歸瞻視．誠與佛像無少異．經數日．因開合．已化為蛾．即飛去．
金山設冥
太學博士莊安常子上、宜興人．因妻亡．為於金山設水陸冥會資薦．深夜事畢．暫寄榻上．夢妻來．冠服新潔有喜色．脫所著鞋在地．襪而登虛．漸騰入雲表始沒．驚覺以白於僧及它人．皆雲是生天象也．
陶彖子
嘉興令陶彖有子．得疾甚異．形色語笑．非復平日．彖患之．聘謁巫祝．厭勝百方．終莫能治．會天竺辯才法師元凈．適以事至秀．凈傳天臺教．特善咒水．疾病者飲之輒愈．吳人尊事之．彖素聞其名．即詣謁．具狀告曰、兒始得疾時．一女子自外來相調笑．久之俱去．稍行至水濱．遺詩曰、生為木卯人．死作幽獨鬼．泉門長夜開．衾幃待君至．自是屢來．且言曰、仲冬之月．二七之間．月盈之夕．車馬來迎．今去妖期逼矣．未知所處．願賜哀憐．凈許諾．杖策從至其家．除地為壇．設觀世音菩薩像．取楊枝沾水．灑而咒之．三繞壇而去．是夜兒寢安然．明日、凈結跏趺坐．引兒問曰、汝居何地而來至此．答曰、會稽之東．卞山之陽．是吾之宅．古木蒼蒼．又問姓誰氏．答曰、吳王山上無人處．幾度臨風學舞腰．凈曰、汝柳氏乎．輾然而笑．凈曰、汝無始以來．迷巳逐物．為物所縛．溺於淫邪．流浪千劫．不自解脫．入魔趣中．橫生災害．延及亡辜．汝今當知魔即非魔．魔即法界．我今為汝宣說首楞嚴秘密神咒．汝當諦聽．痛自悔恨．訟既往過愆．返本來清凈覺性．於是號泣不復有雲．是夜謂兒曰、辯才之功．汝父之虔無以加．吾將去矣．後二日復來曰、久與子遊．情不能遽舍．願一舉觴為別．因相對引滿．既罷．作詩曰．仲冬二七是良時．江下無緣與子期．今日臨歧一杯酒．共君千里遠相離．遂去不復見．秦少遊記此事
大清宮道人
毫州蓋老君鄉里．故立太清宮．崇事之．嘗有道人賣藥者、敝衣貧窶．而意氣揚揚甚倨．攜藥爐詣殿下燒藥．大言自尊．指聖像曰、此吾之弟子也．吾為老君師聚觀漸眾．須臾．火自爐出．灼其衣．焰發滿身．驚而走．左右以水沃之．不滅．狂走廷中．火所經．他物不焚．獨焚厥身．已而北面像前．若首伏者．遂斃．視其軀幹．皆灼爛矣．
王屋山
道士齊希莊、不知何許人．學養生．喜遊名山．至王屋．樂之．不忍去．架草堂．居於燕真人巖前．山多栗、黃精、及諸果蔬可食者．以時收采給食．居三年．猴入其室．逐之不去．視人坐起百為．從傍効之．希莊大怪．憶初入山時．客教以逐猴法．取猴糞懸而擊之．試用之．猴捨去．甫數日、別有大猴．如五六歲兒．垂毛至地．熟視希莊．效其動作如前．懼不敢復逐．意欲出山未決．聞有呼之者．出戶．見ㄚ髻童子．黃單衣綠帶．目有光．貌不全類人．問曰、麻籠山自何往．指示之．疾去如飛．直度嶺壑．望之不可及．自是舍傍百物、皆夜有聲．一夕大雪．晨起．見門外人跡無數．希莊發悸．不能復居．走山下得喑疾．數歲方愈．右二事皆見張文潛集
陶彖子
嘉興令陶彖有子．得疾甚異．形色語笑．非復平日．彖患之．聘謁巫祝．厭勝百方．終莫能治．會天竺辯才法師元凈．適以事至秀．凈傳天臺教．特善咒水．疾病者飲之輒愈．吳人尊事之．彖素聞其名．即詣謁．具狀告曰、兒始得疾時．一女子自外來相調笑．久之俱去．稍行至水濱．遺詩曰、生為木卯人．死作幽獨鬼．泉門長夜開．衾幃待君至．自是屢來．且言曰、仲冬之月．二七之間．月盈之夕．車馬來迎．今去妖期逼矣．未知所處．願賜哀憐．凈許諾．杖策從至其家．除地為壇．設觀世音菩薩像．取楊枝沾水．灑而咒之．三繞壇而去．是夜兒寢安然．明日、凈結跏趺坐．引兒問曰、汝居何地而來至此．答曰、會稽之東．卞山之陽．是吾之宅．古木蒼蒼．又問姓誰氏．答曰、吳王山上無人處．幾度臨風學舞腰．凈曰、汝柳氏乎．輾然而笑．凈曰、汝無始以來．迷巳逐物．為物所縛．溺於淫邪．流浪千劫．不自解脫．入魔趣中．橫生災害．延及亡辜．汝今當知魔即非魔．魔即法界．我今為汝宣說首楞嚴秘密神咒．汝當諦聽．痛自悔恨．訟既往過愆．返本來清凈覺性．於是號泣不復有雲．是夜謂兒曰、辯才之功．汝父之虔無以加．吾將去矣．後二日復來曰、久與子遊．情不能遽舍．願一舉觴為別．因相對引滿．既罷．作詩曰．仲冬二七是良時．江下無緣與子期．今日臨歧一杯酒．共君千里遠相離．遂去不復見．秦少遊記此事
大清宮道人
毫州蓋老君鄉里．故立太清宮．崇事之．嘗有道人賣藥者、敝衣貧窶．而意氣揚揚甚倨．攜藥爐詣殿下燒藥．大言自尊．指聖像曰、此吾之弟子也．吾為老君師聚觀漸眾．須臾．火自爐出．灼其衣．焰發滿身．驚而走．左右以水沃之．不滅．狂走廷中．火所經．他物不焚．獨焚厥身．已而北面像前．若首伏者．遂斃．視其軀幹．皆灼爛矣．
王屋山
道士齊希莊、不知何許人．學養生．喜遊名山．至王屋．樂之．不忍去．架草堂．居於燕真人巖前．山多栗、黃精、及諸果蔬可食者．以時收采給食．居三年．猴入其室．逐之不去．視人坐起百為．從傍効之．希莊大怪．憶初入山時．客教以逐猴法．取猴糞懸而擊之．試用之．猴捨去．甫數日、別有大猴．如五六歲兒．垂毛至地．熟視希莊．效其動作如前．懼不敢復逐．意欲出山未決．聞有呼之者．出戶．見ㄚ髻童子．黃單衣綠帶．目有光．貌不全類人．問曰、麻籠山自何往．指示之．疾去如飛．直度嶺壑．望之不可及．自是舍傍百物、皆夜有聲．一夕大雪．晨起．見門外人跡無數．希莊發悸．不能復居．走山下得喑疾．數歲方愈．右二事皆見張文潛集
王少保
王德少保．葬於建康數十里間．紹興三十一年．其妻李夫人以寒食上冢．先一夕宿城外．五鼓而行．至村民家．少憩．天尚未明．民知為少保家．言曰、少保夜來方過此．今尚未遠．夫人驚問其故．答曰、昨夜過半．有馬軍數十過門．三貴人下馬叩戶．以錢五千．買谷秣馬．良久乃去．意殊不款曲．密詢後騎．曰、何處官人慾往何地．騎曰、韓郡王、張郡王、王少保．以番賊欲作過急．領兵過淮北捍禦也．夫人命取所留錢．乃楮鏹耳．傷感不勝情．祀畢還家．得疾而卒．是年四月．予在臨安．聞之於媒嫗劉氏．不敢與人言．但密為韓子溫道之．及秋來．虜果入寇．
餘杭三夜叉
乾道五年．餘杭縣人余主簿妻趙產子．青面毛身．兩肉角獰惡可怖．即日殺之．未幾同邑文氏婦生子．絕與前類．而兩面相向．大非凡所聞見比．亦殺之．而賂乳醫錢三十千．使勿言．然外人悉知之矣．已而一圃人妻．復生一物亦然．三家之怪．相去不兩年．所居只一二里內．豈非一氣所沴乎．王三恕說
張常先
張常先者、嵇仲樞密第三子．凶愎不遜．秦丞相以其父故．超資用之．紹興二十五年．除江西轉運判官．其居在信州．將行．從郡守林景度機假吏卒別墓．怒不設銀香爐．捽州指使吳成忠、杖之．林不敢校．赴官三月．為言者論罷．既又坐告訐張魏公生日詩事．削籍編管循州．刑部下信州差一使臣十卒護送．時常先方自豫章歸．未至信．信守遣人逆諸途．所謂吳成忠者、偶當行．才被差．不復治裝．即日行．遇於三十里間．叱下車．褫其巾．使步於馬前．未半舍．困苦不可忍．適逢所善皇甫世通、泣言其情．世通為祈吳生、賂以銀二百兩．乃得冠巾乘轎．且攜二妾俱西．每至宿店．吳生令十卒監常先．同處一房．鎖其戶．而自據二妾．凡兩月．乃至循．時疫癘大作．循民死者十四五．郡守張寧、為治城外臺隱堂舍之．常先已病因．居數日愈甚．不暇入城而死．吳生亦繼焉．蓋復惡已甚矣．
華陽觀詩
紹興二十五年春、秦丞相在位．其子熺、謁告來建康焚黃．因遊茅山華陽觀．題詩曰、家山福地古雲魁．一日三峰秀氣回．會散寶珠何處去．碧嵓南洞白雲堆．時宋為建康守．即日鐫諸板．揚於梁間．至晚．秦往觀之．見牌側隱約有白字．命舉梯就視．則和章也．曰、富貴而驕是罪魁．朱顏綠鬢幾時回．榮華富貴三春夢．顏色馨香一土堆．讀之大不懌．方秦氏權震天下．是行也、郡縣迎候趨走．唯恐不至．無由有人敢譏切之如此者．窮詰其所自．了不可得．宋與道流皆懼．不知所為．是歲冬．秦亡．
秦昌齡
秦昌齡寫真．掛於書室．魚肉和尚見之．題曰、動著萬丈懸崖．不動當處沉埋．彌勒八萬樓閣．擊著處處門開．會得紫羅帳裏事．不妨行處作徘徊．時紹興二十三年也．至九月、昌齡調宣州簽判歸．中塗感疾．至溧水疾亟．寓於王季羔宗丞空宅中．忽覺寒甚．欲得夾帳．縣令薛某買紫羅、制以遺之．遂死於其間．又是年春、在茅山觀前．遇一人．目如鬼．著白布袍．擔草履一雙．籠餅兩枚．歌而過曰、四十三．四十三．一輪明月落清潭．蓋昌齡正四十三歲也．右二事皆太平州醫湯三益說
會稽儀曹廨
嚴陵江圭、紹興中．權浙東安撫司屬官．居於會稽舊儀曹廨中．二子年皆十餘歲．早起、至中堂小合內．見婦人羅衫而粉裳．就其母裝梳處理發．訝非本家人．走入房白父．圭亟起視之．尚見其背．入西舍一嫗榻旁而滅．呼嫗起．語之．嫗曰、今日天未明．婦人在窗外折桃花一枝．簪於冠．笑而入．恍惚間復睡．竟不知為何人．圭以問守舍老閽卒．曰、二十年前柳儀曹居此．時其子婦以產厄終室中．今出見者人也．世傳鬼畏桃花．其說戾矣．江鳴玉說
王氏二妾
靖康二年春．都城不守．虜指取官吏軍民無虛日．宗室婦女倡優多不免．朝士王某家早啟關．二婦人坐於外．徑趨入中堂．泣拜曰、妾等已發至軍前．竄身得歸．今不敢還故居．願為公家婢以脫命．二人皆美色．王納之．王無正室．嬖之甚至．與約不復娶．後為中書舍人出奉祠．忽起伉儷之議．一日食罷．二人盛飾出拜．驚問之．對曰、向者以當死之身．蒙主君力．以得更生．旦有天日之約．不謂君賜不終．中饋將有所屬．妾誼不得生．行當永訣．故告辭．王方慰而止之．又泣曰．業已如是．然妾不忍獨死．早來湯餅中．輒已置藥．恐毒發須臾．願勉處後事．妾今先導入泉塗矣．再拜而出．王大駭．起視之．則徑相攜赴水死．王無以為計．呼家人語其故．急求藥解之．不及而卒．
王省元
臨江人王省元、失其名．居於村墅．未第時家苦貧．入城就館．月得束修二千．嘗有鄰人持其家信至．欲買市中物．時去俸日尚旬浹．王君令學生白父母豫貸焉．生持錢出．值王暫出外．乃為置諸席間．而未之告也．是夕、王夢二蛇往來蟠舞一榻上．驚覺不復能寐．明日鄰人慾歸．王又以語學生．生具以告．乃悟昨夢．喟然嘆曰．二千之入至微矣．先旬日得之．至於蛇妖入夢．陶朱猗頓．果何人哉．寧躡屩還家．茹藜飯糗．以終此身爾．功名富貴．非吾事也．即日棄館而行．不復有意於進取．科詔下．朋友交挽之．勉入舉場．遂薦送．明年省闈中第一人．仕亦通顯．伯兄在館中聞同舍說
廣州女
廣州番巷內民家女．父母甚愛之．納婿於家．女佷戾不孝．無日不悖其親．紹興二十五年七月、因晝飲過醉．復詈母．既又走出戶．以右手指畫．肆言穢惡不可聞．鄰人不能堪．至欲相率告官者．忽片雲頭上起．雷隨大震．女擊死於道上．其身不仆．手猶舉指如初．予時在南海．即聞之．
碓夢
靖康末、有達官不欲書姓名守郡於青齊間．以不幸死．後十餘年．其子夢行通逵中．夾道榆柳．寂無行人．聞大聲起於前．若數百鼓隱隱然．漸近疑為大兵來．趨避諸路旁士室．而密窺於牖間．既至．乃數百鬼負大磨．旋轉不已．有人頭出磨上．流血滂．諦視之、蓋乃翁也．方驚痛．則復有聲如前．近而晲之．又其母夫人．不覺大哭．遂寤．懼冥祥可怖．亟詣嚴州．以錢數百千作黃籙醮．延宗室兵馬監押子舉主醮事．是夕．眾人皆見浴室外．一人衣紫袍金帶長尺許．眉目宛然可識．立於幡腳．少焉入浴間．醮事訖．子舉為奏章請命．謂其子曰、尊公事不忍宣言．當令君昆弟自觀之．取一大合．布灰其內．周圍泥封．使經日而後發視．及發之．上有畫字如世間書雲、某人蠹國害民．罪在不赦．諸子慟哭而去．方達官在位．不聞有大過．既以非命死矣．而陰譴尚如是．豈非三世業乎．張晉彥祁適在彼．偶行壇下．遇男子作婦人泣曰、我乃公親戚間女也．靖康中．從夫官河北．為寇所害．旅魄無所歸．賴今夕醮力．以得至此．歷問諸家姻眷甚悉．晉彥亦以諸親不存者詢之．相與酬答．幾至曉不可脫．迨旦又升壇．立於法師之後．日光盛乃隱．王嘉叟說聞之於晉彥
異人疽方
歙縣丞胡權．遇異人都下．授以治疽內托散方．曰、吾此藥能令未成者速散．已成者速潰、敗膿自出．無用手擠．惡肉自去．不假刀砭．服之之後．痛苦頓減．其法用人參當歸黃芪各二兩．芎窮防風厚仆桔梗白芷甘草各半之．皆細末為粉．別入桂末一兩令勻．每以三五錢投熱酒內服之．以多為妙．不能飲者．煎木香湯代之．然要不若酒力之奇妙．京師人苦背瘍七十餘頭．眾醫竭其技弗驗．權示以此方．相目而笑曰、未聞治疽惡瘡．而用藥如是．權固爭之．曰、古人處方自有意義．觀此十種．皆受性和平．大抵以通導血補中益氣為本．縱未能已疾．必不至為害．何傷也．乃親治藥與服．以熱酒半升．下六錢匕．少頃痛減什七．數服之後．創大潰．膿血流迸．若有物托之於內．經月良愈．又一老人蠒發於胸．毒氣浸淫上攻．如大瓠斜臿．項石不能動．與服藥一日．蠒即散．余小瘤如栗許．明日平妥如常．又一翁發腦．不肯信此方．殞命醫手．明年其子亦得疾．與父之狀不異．懲前之失．縱酒飲藥焉．遂大醉竟日．展轉地上．酒醒而病已去．其它効驗甚多．真神仙濟世之寶也．選藥皆貴精去粗．取凈秤之．予兩兄以刻於新安當塗郡．
王氏石銘
邵武人危氏者、大觀二年．葬其親於郡西塔院下路傍．逾月雨過．視墳側隱然有痕．掘之．得銀酒杯二．銅水缶及鏡各一．又得埋銘石．其文曰、瑯邪王氏女．江南熙載妻．丙申閏七月．葬在石城西．諸器皆古．而制度精巧．非世工可及．
馮尚書
邵武士人黃豐、馮諤、一鄉佳士也．同謁本郡福華王廟求夢．夢有黃三元馮尚書之語．皆喜自負．其後豐以應武舉作解頭．又連魁文解．竟不第．所謂三元乃如此．諤試南省．名在第二．廷對中甲科．為臨安府教授．攝國子正．與同年林大鼐梅卿厚善．林驟得位至吏部尚書．薦諤自代．未及用．卒於官．所謂尚書乃如此．
沈見鬼
越民沈氏、世居山陰道旁．郡人奉諸暨東嶽廟甚謹．每三月二十八日．天齊帝生朝．合數郡伎術人．畢集祠下．往來者必經沉生門．紹興乙亥歲．三道流歸天臺．以是日至門少憩．一人老矣．衣服藍縷．二人甚壯．頗整潔．隨身賫幹糒及馬杓之屬．坐久．沈出見之．三人長揖．求湯沃飯．沈並遺以蔬菜濁酒．皆喜謝．畢飯．老者從容告曰、子將有目疾．解腰間小瓢．奉藥三粒．雲疾作時幸可用此．沈唯唯．須臾辭去．復言曰、中秋日當再過此．千萬候我於門．若不相遇．後不復會矣．沈亦唯唯．置藥佛堂隱奧處．未嘗以語家人．亦莫之信也．夏六月、真苦赤目．腫痛特甚．寢食俱廢．凡可用之藥無不試．有加無瘳．始憶道人語．而忘藥所在．命遍索之．經日得於佛堂塵埃中．取一粒．沃之以湯．銅箸點入眼．如冰雪冷徹腦間．痛即止．腫亦漸退．是夜熟睡．明旦起．雙目如常．所居去城十五里．城外石橋曰跨湖．頃兵難時．多殺人於此．一日、騎驢入城．過午而歸．經此橋．見橋上下被髮流血者．斬首斷臂者．三兩相扶．莫知其極．奇形異狀．毫毛不能隱．驚而墜．迨起．復見之如故態．且驚且走．不敢開目．比至家．日已晡．暮出舍前．見田間水際亦如是．大怖而還．過數日．又入城．其歸差早於前．所見儼然．但正心澄念以待之．悸魄稍定．自是常有所睹．漸不加畏．鄉人頗知其事．多往訪焉．韓總管喪愛子．念之不忘．召問沈．沈雲、小人但見鬼物耳．若追召遣逐不能也．韓曰、吾正不為此．但恐兒魂魄尚幽滯．煩君一觀之．引詣昔所居．沈初不識．具言容貌舉止所衣之服．與生時了不異．立於室中．韓舉室大慟．其後問者不可以縷數．大抵皆如韓氏事．遂呼為沈見鬼．五年之後．漸無所睹雲．所謂道人中秋之約．竟忘之矣．好事者為惜之．
仙巖三羊
建炎中．北方士大夫．多寓南土．王顯道侍郎奐挈家來信州之貴溪．止於近郭仙巖下一山寺．裏落相往還者．饋之生羊三．王氏素戒殺．亦不忍賣．放諸山間．無人牧視．任其棲止．羊逐食登高．遂至絕巘．既而不可下．留止巖穴．望之宛然．飲噍自若．凡三歲．三氏它徙．三羊尚存．後人遂目之為仙羊．過二十餘年．乃不見．仙巖距龍虎山不遠．靈跡甚多．蓋神仙窟宅也．張南仲說．
靈顯真人
建炎四年．張魏公在蜀．方秦中失利．密有根本之憂．陰禱於閬州靈顯廟．夢神言曰、吾昔膺受王爵．下應世緣．故吉凶成敗．職皆主掌．自大觀後蒙改真人之封．名雖清崇．而退處散地．其於人間萬事．未嘗過而問焉．血食至今．吾方自愧．國家大計．何庸可知．張公寤而嘆異．立請於期．復舊封爵．且具禮祭告．自是靈響如初．俗謂二郎者是也．
興元夢
紹興三年、劉彥修子羽知興元府．往謁靈顯王廟．欲知秋冬間邊事寧否．夜夢入廟中．神召升殿．劉如所欲言扣之．神曰、方請於帝．吾亦未知．臨出門．使婦人持一柈示之．曰、賀廢劉．視其物．唯豬肺一具．石榴一顆．覺而竊喜．知劉豫且廢矣．又四歲．豫果滅．
閣山梟
乾道辛卯歲．饒州久不雨．江流皆澀．閣山漁者三人．空手入番江捕魚．二人先出．其一覺兩股忽冷加冰．微有涎沬．懼梟穴其下．故急出．獨一人不見．告其家守之．至暮而還．後二日、屍浮於五里外．左股下一穴如拳大．舉體皆白．蓋為梟所繞而吮其血也．梟狀全與鰻鱺魚同．長至八九尺．亦蛟類也．閣山民李十嘗捕得之．
安國寺神
鐃州安國寺長老新入院．夜率其徒繞廊誦大悲咒．明夜、夢五偉人衣冠森整．同列而拜曰、弟(原闕一葉)
雜肉饅頭缺
內文缺
畏龍眼缺
內文缺
王鐵面
三衢人王廷．善相人．不妄許與．士大夫目為王鐵面．乾道三年至臨安．以六月三日來見予．予時以起居郎權中書舍人．又權直學士院．廷曰、君額上色甚明潤．自此三十二日及四十九日、有為真之喜．明日、予在漏舍．與從官言之．皆相托招致．予退以語廷．廷曰、所言元未驗．遽見薦．使我何以藉口、俟君遷除了．它日復來．不失此約幸矣．竟不肯詣．周元特權兵部侍郎．欲求去．邀之至局中．廷曰、冬季當遷．異時典州未晚也．戶部郎中莫子蒙．□金部郎中何希深逢原適在坐．廷曰、更一月、莫郎中當帶職帥邊．何郎中當作監司．元特曰、吾方求退．固無至冬遷之理．莫郎中縱補外．未應得職名．何郎中入蜀十年．持使者節多矣．還朝未半年．何由便去．廷曰、我信吾術爾．無柰公所言人事何也．密謂元特曰、何公明年祿盡．豈特一去邪．廷留數日．即歸鄉．至七月六日、予忝掖垣之拜．二十二日、直院落權字．與所指兩日不少差．子蒙以八月除直徽猷閣帥淮東．希深出為福建提刑．次年卒．元特以十一月拜吏部．又二年乃為太平州．皆如其言．此蓋親見者．而所傳數事．尤奇崛可紀．徐吉卿嚞侍郎．紹興三十一年．宮觀在衢．廷見之曰、公從今六十日當召用．吉卿曰、與汝鄉里．勿見戲．廷曰、廷平生不諛人．安得此．姑以二事驗之．一月後得五百里外骨肉間凶訃．繼有登高顛墜之厄．則吾言應矣．已而吉卿長女嫁馬希言者．卒於臨安．吉卿因省先塋．登山而跌．礙樹間不至損．會朝廷擇使出疆．趣召之．日月皆吻合．其見予之歲．嘗至鎮江．謂通判毛欽望曰、君終任造朝．得一虛名郡守．金山主僧方入院．廷曰、即日遊行二百里．僧殊不信．甫二日．方務德自建康遣信招之．遂行．求決於廷．廷曰、至彼且復來．來之日有小驚惱．然不關身也．及歸．方弛擔．而西津火．寺之僦舍十餘家焚焉．欽望秩滿得全州．不及赴而致仕．又過姑蘇．見王浚明□曰、將罹伉儷之戚．自此賢合雖小疾．亦宜善為之防．浚明不敢答．妻宋氏、窺於屏間．聞之．擊屏風怒罵而入．未幾、果以腹痛臥疾．訖不起．範至能．方閑居．謂之曰、今年縱得官．皆不成．俟入新太歲．乃極佳耳．吳人耿時舉．以恩科得文學．形模舉止如素貴．蒙胡長文力為嶽廟．廷曰、此人不得官．尚可活數年．食祿一日死矣．耿不旋踵而亡．至能除提舉浙東常平．命未出而寢．立春日、差知處州．至郡數月．召還為侍從．廷約再見予．予遲其來而竟不來．予亦罷去．得非知其如是．未有可以為予言者乎．凡徐吉卿事聞之胡長文．鎮江事聞之黃仲秉．姑蘇事聞之範至能雲．
苕溪龍
莫子蒙在吳興．挈家遊苕溪．時六月上旬．荷華極目．飲酒嘯歌．盡清賞之致．日下昃．望數里外火煜煜起．少焉漸近．陰風掠面甚冷．舟人曰、此龍神過也．宜急避之．子蒙與家人皆登岸．入小民家．坐猶未穩．大風拂溪水而過．震霆隨之．飛電赫然．其去如激箭．驟雨翻盆．僅兩刻許．晴雲烈日如初．視向來所遊處．幾不可識．荷芰洗空無一存．舟陷入泥中．不可即取．所攜器皿皆壞．非舟人先知．殆落危境矣．子蒙說．
劉夷叔
紹興二十九年閨六月、校書郎任元理質言暴卒．其官奉議郎．不應延賞．於是秘書少監任信孺．與同舍議．為請於朝廷．以元理乃故諫官德翁之孫．乞特官其嗣．以勸忠義．於時於公令予秉筆．正字劉夷叔望之摘予起言曰、只如此意似不廣．宜增數語雲、亦使四方英俊．知館閣養士．雖其不幸．亦蒙哀恤如此．既如其言．然私訝之．任氏得一子官．相去僅月餘．夷叔因食冷淘破腹．一夕卒．其官亦奉議郎．遂符前誌．同舍又請焉．湯丞相曰、若更行此．遂成永例．恐議者不謂然．聞其生前多著書．若悉上送官．亦可持以為說．虞丞相時為秘書丞．命其子盡錄父遺文合數百卷上之．下兩省看詳已．
張風子
張風子者、不知何許人．紹興中來鄱陽．止於甲氏客邸．每旦出賣相．晚輒醉歸．與人言初若可曉．忽墮莽中．不可復問．養一雞一畫眉．冬之夜．熾炭滿爐．自坐床上．而置二蟲於兩旁．火將盡．必言曰、向火已暖．可睡矣．最善呼鼠．申媼以為請．張散飯於地．誦偈數句．少頃．眾鼠累累而至．或緣隙鉆穴．蓋以百數．聚於前．攫飯而食．食罷．張曰、好去．勿得嚙衣服．損器血．群鳴跳踉．在東歸東．在西歸西．勿得亂行．茍犯令必殺汝．鼠默默引去．不敢出聲．或請除之．則用誦咒而遣往官倉中．雲法不許殺也．目光紺碧如鏡．旋溺時．直濺丈許乃墮．好歌滿庭芳詞．曰、咄哉牛兒．心壯力壯．幾人能可牽系．為愛原上嬌．嫩草萋萋．只管侵青逐翠．奔走後豈顧群迷．爭知道山遙水遠．回首到家遲．牧童能有智．長繩牢把．短稍高攜．任從它入泥入水．無為我自心調．步穩青松下．橫笛長吹．當歸處．人牛不見．正是月明時．皆雲其所作也．留歲余乃去．
豬耳環
將仕郎宋衛．自蜀道出峽至雲安關．殺豬賽廟．洗牲時．見耳下一方鐶．墨色猶明潤．蓋必前身為人而犯盜者也．
韓太尉
韓公裔太尉．紹興中．以觀察使奉朝請．暴得疾．太上皇帝念藩邸舊人．遺禦醫王繼先診之．曰、疾不可為也．時氣息已絕．舉家發聲哭．繼先回奏．命以銀絹各三百賜其家．臨就木．適草澤醫過門．呼曰、有偏僻病者道來．韓氏諸子試延人．醫眡色切．針其四體至再三．鼻息拂拂．微能呻吟．遂命進藥．逗晚頓蘇．明日具奏．歸所賻．復賜為藥餌費．宗室中善謔者．至相戲曰、吾家貧如許．若如韓太尉死得一番．亦大妙．後韓至節度使．又三十年乃卒．
契丹誦詩
契丹小兒初讀書．光以俗語顛倒其文句而習之．至有一字用兩三字者．頃奉使金國時．接伴副使秘書少監王補．每為予言以為笑．如鳥宿池中樹僧敲月下門兩句．其讀時則曰．月明裏和尚門子打．水底裏樹上老鴉坐．大率如此．補錦州、人．亦一契丹也．
星宮金鑰
甲誌載建昌某氏紫姑神事．同縣李氏亦奉之甚謹．一子未聚．每見美女子往來家間．遂與狎昵．時對席飲酒．烹羊擊鮮．莫知所從致．父母知而禁之．不可．乃閉諸空室．女子猶能來．經旬日．謂曰、在此非樂處．盍一往吾家乎．即攜手出外．高馬文輿．導從已具．促登車．障以帷幔．略無所睹．不移時．到一大城．瑤宮砌．佳麗列屋．氣候和淑．不能分晝夜．時時縱遊它所．見珠毬甚多．粲絢五色．掛於椽間．問其名．曰、此汝常時望見謂為星者也．留久之．一日憑闌立．女曰、今日世間正旦也．生豁然省悟．私自悼曰、我在此甚樂．當新歲節．不於父母前再拜上壽．得無詒親念乎．女已知其意．悵然曰、汝有思親之心．吾不可復留．汝宜亟還．亦宿緣止此爾．命酌酒語別．取小襆納其懷．戒之曰、但閉目斂手．任足所向．道上逢奇獸異鬼．百靈秘怪．從汝覓物．可探懷中者．以一與之．切不得過此數．過則無繼矣．俟足踏地．則到人間．然後為還家計．生泣而訣．既行．覺耳旁如崩崖飛湍．響振河漢．天風吹衣．冷透肌骨．巨獸張口銜其袪．生憶女所戒．與物即去．俄又一物來．如是者殆百數．摸索所攜．只余其一．忽聞市聲嘈嘈．足亦履地．開目問人．乃泗州也．空子一身．茫不知為計．啟襆視之．正存金鑰匙一個．貨於市．得錢二十千．會網舟南下．隨以歸．家人相見悲喜．曰失之數月矣．李紹祖奉世說．其族人也．
閬州道人
閬州故多蚊．廛市問寢者．終夜不交睫．某道人舍於客邸．主家遇之頗垕．時時召與小飲．雖僦直或虧．弗校也．留數月而去．臨去別主人．愧謝再三而起．至井旁言曰．吾在此久．君獨能見知．無以報德．當今君家永絕蚊蚋之患．即取瓢中藥一粒投井中．戒曰、謹覆之．過三日乃可汲．遂去．果如其言．每暑夕．蚊雷群鳴於檐間．而不能入室．張魏公宣撫川陜時．開府於閬．士人估客．往來無算．駢集此邸．至於散宿戶外．計所獲．眡它邸蓋數倍焉．
炸蝦翁
建炎中．謝亮大卿使夏國．道漢江晚泊．見岸上蟻子以千數．爭入水．眡之已化為蝦．如是累累不絕．謝卿登岸．跡其所從來．乃自小冢間出．詢諸居者雲、向一翁居此三十年．以炸蝦為業．死數月矣．此其葬處也．始驗其骸為蟻所食．而復墮蝦類雲．
徐大夫
紹興初、韓叔夏璜以監察御史宣諭湖南歸．有旨令詣都堂白宰相．時朝廷草創．官府儀範尚疏略．兩浙副漕徐大夫者、素以簡倨稱．先在客次．眡韓綠袍居下坐．殊不顧省．久之．乃問曰、君從甚處至此．韓曰、湖外來．徐曰、今日差遣不易得．縱見得廟堂．亦何所濟．少焉朝退．省吏從廡下過．徐見之．拱而揖曰、前日指揮某事．已即奉所戒．吏方愧謝．望見韓驚而去．徐固不悟．繼復一人至．其語如前．俄亦趨避．而丞相下馬．直省官抗聲言請察院徐大駭．急起欲謝過．燎爐在前．袖拂湯瓶什．沖灰蔽室．而不暇致一語．是日韓除右司諫．即具所見奏劾之．以為身任使者．媚事胥徒．遂放罷．後數年起知婺州．時劉立道大中為禮部尚書．旦夕且秉政．其父不樂在臨安．來攝法曹於婺．因白事遲緩．徐責之曰、老耄如此．胡不歸．劉曰、兒子不見容．所以在此．徐瞠曰、賢郎為誰．曰、大中也．遽易嗔為笑曰、君精采逼人．雖老而健．法掾非所處．教官虛席．勉為諸生一臨之．即以權州學教授．
桂生大丹
貴溪桂縝家兩事．已載甲誌．縝又言其叔祖失其名．好道尤篤．常欲吐納煙霞．黃冶變化．為長生輕舉之計．有客過之．自雲能合九轉大丹．信之不疑．盡禮延納．傾身竭家．聽其所取．費不可勝計．逾年．丹成．客舉置凈室．封以朱泥．外畫八卦列宿十日十二辰．極其嚴閟．而謂桂生曰、吾今欲遊二神山．訪吾侶．三年而後還．及是時藥乃可服．毋背吾言．遂去．桂曰詣丹室．焚香設拜．歲余忽念曰、仙家多試人．正使丹可服．或靳居不吾與．將柰何．竊啟其藏．則全丹儼然其中矣．不勝喜．不與妻子謀．汲水徑服之．藥方下咽．外報客至．才入門．望見桂生．驚而走．桂遣仆追挽之．客曰、吾藥雖成．而日月未滿．初未嘗告服餌法也．顧不聽吾戒．且吾豈真遊三山乎．元未始離此也．今若是．旦夕必死矣．吾方從神仙久視之學．豈當與行屍共處耶．竟去．是日暮．桂覺五藏間有如火灼．明日不可忍．跳入門外沼中．不數刻．沼水皆沸．荷花盡萎．屋角樹高數丈．能騰立其杪．俄而復下．奔馳叫號．越三晝夜．七竅血流而死．
林靈素
林靈素、傳役使五雷神之術．京師嘗苦熱．彌月不雨．詔使施法焉．對曰、天意未欲雨．四海百川水源．皆已封錮．非有上帝命．不許取．獨黃河弗禁而不可用也．上曰、人方在焚灼中．但得甘澤一洗之．雖濁何害．林奉命即往上清宮．飭翰林學士宇文粹中涖其事．林取水一盂．仗劍禹步．誦咒數通．謂宇文曰、內翰可去．稍緩或窘雨．宇文出門上馬．有雲如扇大．起空中．頃之如蓋．震聲從地起．馬驚而馳．僅及家．雨大至．迅雷霆．逾兩時乃止．人家瓦溝．皆泥滿其中．水積於地尺餘．黃濁不可飲．於禾稼殊無所益也．洪慶善說．
國香詩
建中靖國元年、山谷先生自黔中還．少留荊南．見裏巷閭一女子．以謂幽閑姝麗．目所朱睹．惜其已適人．因作水仙花詩以寓意．曰、淤泥解出白蓮藕．糞壤能開黃玉花．可惜國香天不管．隨緣流落小民家．命其客高子勉荷屬和．後數年．山谷下世．女在民家生二子．荊楚歲饑．貧不能自存．其夫鬻之於田氏為侍兒．一日召客飲．子勉在焉．妾出侑觴．掩抑困悴．無復故態．坐間話昔日事．相與感嘆．為請於主人．采詩中語．名之曰國香．以成山谷之志．政和三年．子勉客京師．與表弟汝陰王性之鈺會語及之．性之拊髀嘆息曰、可流諸篇詠．為異時一段奇事．子勉遂作長句．甚奇偉．其詞曰．南溪太史還朝晚．息駕江陵頗從款．才毫曾詠水仙花．可惜國香天不管．將花托意為羅敷．十七未有十五餘．宋玉門墻迂貴從．藍橋庭戶怪貧居．十年目色遙成處．公更不來天上去．已嫁鄰姬窈窕姿．空傳墨客殷勤句．聞道離鸞別鶴悲．槁砧亡賴鬻蛾眉．桃花結子風吹後．巫峽行雲夢足時．田郎好事知渠久．酬贈明珠同石友．憔悴猶疑洛浦妃．風流固可章臺柳．寶髻犀梳金鳳翹．樽前初識董嬌饒．來遲杜牧應須恨．愁殺蘇州也合銷．卻把水仙花說似．猛省西家黃學士．乃能知妾妾當時．悔不書空作黃字．王子初聞話此詳．索詩裁與漫淒涼．只今驅豆無方法．徒使田郎號國香．性之用其韻．尤悲抑頓挫．曰、百花零落悲春晚．不復園林門可款．待花結實春始歸．到頭只有東風管．楚宮女子春華敷．為雨為雲皆有餘．親逢一顧傾國色．不解迎入專城居．目成未到投梭處．後會難憑人已去．可憐天壤擅詩聲．不如崔護桃花句．坐令永抱埋玉悲．遊子那知京兆眉．難堪別鶴分飛後．猶是驚鴻初見時．親歡密愛應長久．暫向華筵賞賓友．舞盡春風力不禁．困裏腰支一渦柳．坐上何人贈翠翹．蜀州風調尤情饒．歡濃酒暈上玉頰．香暖紅酥疑欲銷．佳人薄命古相似．先後乃逢天下士．但惜盈盈一水時．當年不寄相思字．宜州遺恨君能詳．瘴雲萬里空悲涼．無限風流等閑別．幾人鑒賞得黃香．
張拱遇仙
汴人張拱、舉進士不第．家甚貧．母黨龔氏世為醫．故拱亦能方術．置藥肆於宜春門後坊．仍不售．嘗晨起披衣櫛發．未洗頮．有道士迎日而來．目光冏然．射日不瞬．徑造肆中．顧而不揖．振衣上坐．拱頗忿其倨．作色問所來．答曰、汝無詰吾所從來．正欲見汝耳．拱意此妄人．京師固多其比．擲一錢與之．麾使去．笑曰、吾無求於人．以汝有道質．故來誨．汝何賜拒之深．拱悟．起冠巾而出．與之語．及出家事．理致精微．聞所未聞．於是始愧悔曰、拱鄙人眼凡心惑．仙君幸見臨．願終教之．道士曰、汝何來．曰、家貧飦粥不繼．儻使不食可飽．則上願也．俄而鬻烝棗者來．道士取先所擲一錢買之得七枚．顧謂拱曰、神仙以辟穀為下．然卻粒則無滓濁．無滓濁則不漏．由此亦可以入道．張子房諸人．乃以丹藥療饑．固已迃矣．汝欲得此道．自此不淫可乎．人不能淫．俗念自息．俗念既息．則仙才也．乃取七棗熟視而噓之．曰、汝啖此．可終身不食．人或強使食亦無禁．復欲不食則如初．但汝有老母妻子．未可相從．然既啖七棗．當應七夢．豫為汝言．汝事親既終．昏嫁既畢．已能不食．復又何求．宜脫身詣名山．於懸絕處尋石穴深廣有容者．自累石塞其門．一念不起．坐臥行立於其間．自有佳趣．僅及半紀．則汝之身如蟬出殼．消遙乎六合之外矣．過此非今日可以語汝也．言竟攝衣而起．拱固留之．不可．起出門．無所見．拱乃知其非常人．悵然有所失者．累月．聞飲食氣輒嘔．遂不食．逾二年．糞溺俱絕．神氣明爽．步趨輕利．每自試其力．從旦至暮．緣京城外郛可幣者五反．蓋數百里也．前後得七夢．如道士言．不小差．母病痔二十年．眾藥不驗．漫以七棗余核進之．一夕而愈．拱既不禦內．視其妻如路人．妻郭氏、性剛果．忿恚而卒．家人益憂疑之．逼而饋之食．食兼數人．爾後或食或不食．朋友疑其詐者．扃諸室試之．不以為苦人．成召鑒則攜藥而往．至則登病者之席．坐於旁．雖逾旬涉月．杯水粒粟無所須．喜飲酒．好作詩．行年六十．而顏色如壯者、後其母沒．不知所終．李方叔作傳．
宋氏葬地
宋文安公白開封人．葬於鄭州再世矣．方士過其處．指墓側澗水．曰、此在五行書極佳．它日當出天子．宋氏聞之懼．命役徒悉力閉塞之．遂為平陸．自是宦緒下進．亦不復有人登科．崇寧初、大水泛溢．沖舊澗成小渠．僅闊尺許．明年．曾孫渙擢第．距文安之沒正百年．又六年．兄榘繼之．然渙仕財至郡守．榘得博士以沒．其後終不顯．榘與予婦翁同門婿也．
餅家小紅
張外舅寓無錫．買隙地數畝．營邸舍．方役士工．老兵劉溫、戲拈塊紿眾．曰、我正獲黃金一塊．眾爭觀之．非也．笑而擲之．乃真得金玦一雙於碎土中．賣得錢數千．即日感疾．半年乃愈．時張氏居南禪寺．鬼降於紫姑箕上．書灰曰、我乃公家所營邸處士中人也．名曰小紅．居於西門．姊妹二人．吾父為餅師．不幸後母無狀．虐遇我．我二人不能堪．皆自經死．今我重不幸．朽骨為公隸人所壞．壙中物可直萬錢．劉老翁悉取之．我無所歸．今只在牕外胡桃樹下．依公家以居不可復去矣．人曰、汝坐後母以死．胡不求報耶．曰、己訴於天．既報之矣．許以佛經不肯受．人曰、大仙方至、汝安得久此．答曰．如是且歸樹下．續當復來．張氏多賂以佛事．及焚錢設饌祭之．乃絕．
棠陰角鷹
番陽棠陰寨．西枕□□．常有角鷹巢於近山上．每掠湖面．捕鳧鶩食之．一日用勢過當．雙爪搦鳧脊．陷骨中．不可出．鳧抱痛．猛入水．鷹盡力不能脫．少頃．二物皆浮死水上．人謂鷹之力豈遽不能勝一鳧．蓋亦業報也．
薛秀才
王荊公居金陵半山．又建書堂於蔣山道上．多寢處其間．客至必留宿．寒士則假以衾裯．其去也．舉以遺之．臨安薛昂秀才來謁．公與之夜坐．遣取被於家．吳夫人厭其不時之須．應曰、被盡矣．公不懌．俄而曰、吾自有計．先有狨坐掛梁間．自持叉取之．以授薛．明日又留飯．與弈棋．約負者作梅花詩一章．公先輸一絕句．已而薛敗．不能如約．公口占代之雲、野水荒山寂寞濱．芳條弄色最關春．欲將明艷淩霜雪．未怕青腰玉女嗔．薛後登第．貴顯為門下侍郎．至祀公於家．言話動作．率以為法．每著和御製詩．亦用字說．其子入太學．誇語同舍曰、家君對禦作詩．固不偶然．頃在學時．舉學以暇日出遊．獨閉門晝臥．夢金甲神人破屋而降．呼曰、君可學吟詩．它日與聖人唱和去．今而果驗．客李驥者．素滑稽．應聲蹙頞連言曰、果不偶然．果不偶然．薛子詰之再三．驥曰、天使是時已為尊公煩惱了．蓋以薛不能詩．故戲之也．韓子蒼為著作郎．人或譖之薛雲、韓改王智興詩譏侮公．其詞曰、三十年前一乞兒．荊公曾為替梅詩．如今輸了無人替．莫向金陵更下棋．薛泣訴於榻前．韓坐罷知分寧縣．其實非韓作．吳傅朋說．金甲事得之吳虎臣．
朱通判
紹興九年、邕州通判朱履秩滿．攜孥還家．裝貲甚富．又部官銀綱．直可二十萬緡．舟行出廣西．朱有棋癖．每與客對局．寢食皆廢．嘗願得高僧逸士．能此蓻者．與之終身焉．及中塗．典謁吏通某道士求見．自言棋品甚高．朱大喜．亟延入．其人長身美須．談詞如雲．命席置局．薄暮不少倦．遂下榻留宿．從容言欲與同行之意．道士曰、某客遊於此．常扣人門而乞食．得許陪後乘．平生幸願也．朱益喜．及解維．置諸船尾．無日不同食．別一秀才作伴．皆能痛飲高歌．頗出小戲術．娛其子弟．上下皆悅之．相從兩旬．行至重湖．會大風雨不能進．泊於別浦．飲奕如初．二鼓後．舩忽欹側．壯夫十餘輩突門入．舉臼刃嘯呼．朱氏小兒爭抱道士衣求救．道士拱手曰、荷公家顧遇之極．不得已至此．豈宜以刃相向．命以次收縛．投諸湖．明旦、分挈財貨以去．縣聞之．遣官驗視．但浮屍狼籍．莫知主名．而於岸側得小歷一卷．乃群盜常日所用口食歷．姓第具在．凡十有七人．以告於郡．事至朝廷有旨．命諸路跡捕．得一賊者．白身為承信郎．賞錢二百萬．建昌縣弓手數輩．善捕寇．因蹤跡盜．海客任齊乳香者．請於尉李鏞．願應募．西至長沙．見人賣廣藥於肆．試以姓第呼之．輒回首．走報戎邏執之．與俱詣旅邸．一室施青紗廚．列器皿甚濟．訪其人則從後戶遁矣．蓋偽道士者也．獄鞫於臨江．囚自通為王小哥．乃同殺朱通判者．其徒就獲它處者十人．道士曰裴三．秀才曰汪先．皆亡命為可恨．鏞用賞升從事郎．調饒州司法．與予言．
咸恩院主
婺源縣山寺曰咸恩院者．僧俱會主之．惟酒肉錢財是務．晨香夜燈．略不經意．屋廬老壞不葺毗．沙門天王殿圮．即其柱為牛欄．恣肆自若．凡四十餘年．雖老不革．乾道元年．神降於法堂．呼俱會名．訶叱數其罪．一小童見巨人大面努目．朱衣長身．震怒作色．余但聞其聲而已．自是凡僧所有衣衾飲食錢物器具．無不取去．棄擲山林間．村人或拾得之．庖刀至從廚下冉冉空行而出．箱篋匱櫝之屬不可提挈者．時時見煙出其中．急發視．悉煨燼矣．僧不勝窘憤．盡裒所余．散寄檀施家．神夜詈其主雲、汝乃蔽罪人．禍且並及汝．其人懼不敢寢．待旦持還之．狼籍殆盡乃已．寺後巨竹數百挺．常時非三二百錢不能售一竿．悉中斷之．小童忽不見．越二百乃歸．雲為神攝至所居．室屋雄偉華麗．侍衛滿前．大人小兒．皆青紫朱衣．亦有賓客往來．使我服事左右．次日晚．一婦人云．久留此童亡益也．揮我使去．恍惚如夢．乃得還．他日、又降法堂．呼僧出告曰、汝罪上通於天．宜速去此．以弟子智圓繼主之．不爾我將降大罰於汝．僧涕泣唯唯．徙寓近村客舍．不數月死．
汪大郎馬
崇寧中、婺源縣市人汪大郎．得良馬．毛骨精神．翹然出類．使一童禦之．童又善調制．以時起居．馬益肥好．它郡塑工來．邑人率錢將使塑五侯廟門下馬．或戲謂曰、能肖汪大郎馬．則為名手．致謝當加厚．工正欲售其技．銳往訪此童．啖以果實．稍與之狎．日即其牧所睥睨之．又時飲以酒．引至山崦．伺其醉睡．以線度馬之低昂大小．至於耳目口鼻鬃鬣微芒．無不曲盡．並童亦然．已悉得其真．始詣祠下為之．既成、宛然汪氏馬與仆也．擇日點目睛．才畢手．汪馬忽狂逸．童追躡乘之．徑赴城南杉木潭．皆溺水死．自後馬每夜出西湖飲水．或往近村食禾稼．次日湖畔與田間．必即馬跡．而浮萍猶黏著泥馬唇吻間．禾穟零落道上．童亦有靈響．人詣祠祈禱者．多托夢以報．至宣和初．方臘來寇．廟遭爇．馬乃滅跡．今老人尚能言之．右二事皆李繪說．
濰州豬
宣和六年．強休父知濰州．屠者以豬皮一片來呈．上有六字如指大．雲、三年不孝父母．朱書赭然．表裏相透．郡中爭傳觀之．屠者亦即日改業．宗子趙不設侍父為儀曹．及見之．
婺州雷
紹興六年六月．趙不設在婺州．與數人登保寧軍樓納涼．黑雲欻起天末．頃之彌空．雷電．激烈．雨聲如翻江．滾火毬六七入於樓．不設輩悸懾．臥伏樓板上．以手掩面．但聞腥穢不可忍．稍定竊視之．見三四人長七八尺．面醜黑．短發血赤色．蓬首不巾．執檛如骨朵狀．或曰在．或曰不在．或曰只這裏只這裏．言訖．始聞霹靂聲．良久雲散雨霽．起驗視．乃樓門大柱震裂．踵至頂一路直如線．傍有龍爪跡雲．
雷鬼墜巾
紹興二年四月．婺州義烏縣驟雨．大雷電中．墜一青布頭巾於村落間．非復人世頂制．惟四直縫之．持以冒三斗水甕．正可相稱．帶長三四尺．闊如掌．村民不敢留．以置神祠中．數日因雷雨．復失去．右三事皆得之李繒．雲趙不設所說．
天帝召段王樐
段王樐、字德瑱．袁州萬載人．略知書．天性淳謹．未嘗忤物．然遇不平事．則奮臂而前．建炎間．寇盜充斥．段氏族屬數十口．皆為所剽．王樐挺身持金帛往贖．賊嘆重其義．皆付之使歸．紹興五年．東南處處大旱．斗米過千錢．王樐盡發宿藏．止取常直．又為粥以食餓者．賴以活者不可計．後忽厭人事．結庵於嚴田之山中．壁間多書坦蕩二字．一旦召會親舊．與敘訣曰、不久天帝召我．人不以為然．經數日．升□□□□□□□□去．鄉人走視所居．惟敝衣履存．□□□□□上於朝．而邑官有不樂者．沮止之．遂已．
無町畦道人
馮觀國、邵武人．幼敏悟．讀書既冠．意若有所厭．即棄鄉里遊方外．遇異人．得導引內丹之法．凡天文地理性命禍福之妙．不學而精．自稱無町畦道人．寓宜春二年．挾術自養．所言人吉凶．及陰陽變化盡驗．或有誚其醉飲狂怪者．觀國不與校．以詩謝之雲．踏遍紅塵四百州．幾多風月是良儔．朝來應笑酡顏叟．道不相侔風馬牛．又述懷詩雲．落魄塵寰觸處然．深藏妙用散神仙．筆端間作龍蛇走．壺裏常挑日月懸．漫假人倫來混世．只將酒盞度流年．潛修功行歸何處．笑指瀛洲返洞天．余詩尚多．皆脫塵世離俗罔等語．人亦莫能曉也．紹興三十二年三月．遍辭知舊．且寄詩言別．至十四日．端坐作偈而逝．儀真李觀民．為郡守．聞而敬之．命塑其身於城東治平宮．右二事得之□宗說．
屈師放鯉
番城西南數里一聚落．曰元生村．居民百餘家．皆以漁釣江湖間自給．有屈師者．撲買他處魚塘．至冬築小堰於外．盡放塘水．欲竭澤取魚．見兩大黑鯉．越出堰外．復乘水跳入．如是者至再三．竊異焉．跡其所為．乃新育小鯉數百尾．聚一窟中．不能出．故雌雄往來．且銜且徙．寧其身之蹈死地而不恤也．屈生慨然嘆息．為以箕悉運出之．棄役而歸．後數年．病死入冥．陰官語之曰、汝漁者以罔罟為業．而有好生之心．其用意又非它人比．延汝壽一紀．歸語世人．勿殘害天物也．蓋死一夕而復生．
青城監稅子
蜀人楊迪功．宣和中遊太學．不成名．晚以恩得官監青城縣稅．有子□□□□敏延老儒寋先生誨之學．邑人關壽卿過楊．楊留共飯．與俱至書館．其子忽稱父字．長揖而言曰、頗亦記上庠同舍之款乎．吾浙西人姓(原闕五字)某自離亂出京．不復(原闕八字)數十人．獨吾與君為知心友．(原闕六字)父子雖形容隔生．非復可識．然方(原闕五字)嘗間斷也．遂道舊所習經．及誦所為文．瀾翻出口．元不經意．時寋老方自作萬物皆備於我論．試問之．曰、此論當作何主張．應聲曰、天生萬物．唯人最靈．大而為天地．高而為山嶽．流形動植．品匯散殊．而六尺之軀．厥理悉備．此其貴蓋與天地等．蚩蠻泯泯．自賤厥身．真可嘆也．寋老愕然．復詳扣其說．笑曰、待汝一口吸盡西江水．向汝道．蓋蜀人相傳秦時為西江害者．乃寋角龍也．故舉此語以為戲．楊君追憶舊事．與之言無一不合．隆興元年．壽卿詣闕．此子年十有三矣．不知其後何如也．壽卿說．今記姓名不能審．
虜亮死兆
紹興三十一年．(原闕八字)於楊州．予從事樞密行．府在(原闕七字)有客詣府上書雲以．太一局(原闕八字)當以冬至前有蕭墻之變．(原闕九字)八日冬至．天重陰．提舉(原闕七字)能為天文告．予曰、昨夕四鼓．(原闕六字)而東北忽穿漏．一大星墜焉．(原闕八字)而報至．果符兩人之言．是時虜將戕其主．欲遣使報我．訪得瓜州所俘成忠郎張真．使持牒請和．真到家．妻子凶服而出．謂其已戰沒．方命僧作四七道場．既相見．悲喜交集．真取靈幾自焚之雲．
青墩竅蛇
番陽蓮河村楊氏子．買永和鎮青墩四．甚愛之．置小室窗外．首春微暄．啟牕坐其上．覺如人肘其衣．回顧無有也．少焉又觸其股稍痛．起視之．見有物宛轉於竅內．所觸處己蠒赤成創．急呼家人出．破墩以驗．蓋(原闕八字)動．沃之以湯．皆死走．(原闕十字)越三日而亡．
九華山偉人
紹興三十一年．虜寇迫淮上池州．青陽人相率至九華山搜索隱邃．(原闕四字)避地處．某秀才者．深入高崦中．見泓(原闕十字)練置斧(原闕十五字)左臂臿斧(原闕十四字)蓋丈餘矣．(原闕十四字)蛇也．戰(原闕十五字)奔還不(下原闕)
施聞詩夢
吳興施德(原闕十四字)公廟夢(原闕十五字)角合一個言曰．相(原闕十一字)乃骰子六枚．皆成四采．揭□□至第三板見施姓者．湖州長興人．而缺其名．疑問之曰、此是矣．明日以語同舍．皆賀吉夢、曰．子及第必居高甲．且為博士．骰子者．博具也．別一人往來牕外應聲曰．夢非今日事．其應尚遠．施頗不樂．出外視之．無人焉．已而京城亂．歸故鄉．家間多故．不復就舉．後三十年而德初登科．以掌團司箋表刊名．正在第三板．時官年恰二十四．當紹興二十四年．始盡悟骰子六(原闕十字)未生．
劉希範
長興劉(原闕十五字)夜不能(原闕三行又十五字)中劉(原闕十四字)恩數視執政此□□存
荊南妖巫
荊南有妖巫．挾幻術．為人禍福．橫於里中．居郡縣者莫敢問．吳興高某．為江陵宰．積不能堪．捕欲杖之．大吏泣諫．請勿治．且掇奇禍．高愈怒．捽吏下與巫對．杖之二十．巫不謝．嘻笑而出．才食頃．高覺面微腫．攬鏡而視．已格格浮滿．僅存兩眼如線大．遽呼吏詢巫所居．約與偕往．吏以為必拜謁謝過．乃告其處．徑馳馬出門．行三十餘里．薄暮始至．蕭然一敗屋也．巫出迎．高叱從卒縛諸柱．命以隨行杖亂棰．凡神像經文等悉發之．巫偃然自若．後入其室．獲小笥．破鐍觀之．茵蓐包裹數十重．得木人焉．又碎之．始有懼色．然歐掠無完膚矣．高面平復如初．執以還．明旦入府．白曰、妖人無狀．某不惜一身為邦人除害．懼語泄必遁去．故不暇先言．今治之垂死．敢以告．府帥壯其決．諭使盡其命．而投之江．
