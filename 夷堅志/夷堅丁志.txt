夷堅丁志序
凡甲丁四書．為千一百有五十事．亡慮三十萬言．有觀而笑者曰、詩書易春秋．通不贏十萬言．司馬氏史記．上下數千載．多才八十萬言．子不能玩心聖經．啟瞷門戶．顧以三十年之久．勞勤心口耳目．瑣瑣從事於神奇荒怪．索墨費紙．殆半太史公書．曼澶支離．連犿叢釀．聖人所不語．楊子雲所不讀．有是書不能為益毫毛．無是書於世何所欠．既已大可笑．而又稽以為驗．非必出於當世賢卿大夫．蓋寒人野僧山客道士瞽巫俚婦下隸走卒．凡以異聞至．亦欣欣然受之．不致詰．人何用考信．茲非益可笑與．予亦笑曰、六經經聖人手．議論安敢到．若太史公之說．吾請即子之言而印焉．彼記秦穆公．趙簡子．不神奇乎．長陵神君．圮下黃石．不荒怪乎．書荊軻事．證侍醫夏無且．書留侯容貌．證畫工．侍醫畫工．與前所謂寒人巫隸何以異．善學太史公．宜未有如吾者．子持此舌歸．姑閟其笑．他日戊誌成(原闕一葉)
聖像暴露．取所餘三門．屋蔽之．而覆以茅．未幾又摧敗．路人至買箬笠．系於像頂．以遮雨日．堯卿忽得病．凡半年．四體臭腐．血液交流．痛苦萬狀．親朋問訊者．莫敢窺其戶．且死．見黃衣人來追．明言理會拆觀事．李守及象求之彰．亦相繼亡．獨堯卿受禍最酷．李蓋為所誤雲．村墟民睹咎證如此．共率錢粟．作屋三間．移像事之如故．時紹興二十七年也．後五年．予聞之於知軍向仲德士俊雲．
夷堅丁志卷第．
此葉不知何處錯簡．姑仍舊本．附列於此．心源識．
王浪仙
溫州隱者某、居於瑞安之陶山．所處深寂．以耕稼種植自供．易筮如神．每歲一下山賣卦．卦直千錢．率十卦即止．盡買歲中所用之物以歸．好事者或賫金帛．經月邀伺．然出未十里．卦已滿數．不復肯更占．郡人王浪仙．本書生．讀書不成．決意往從學．值其出．再拜於塗．便追隨入山．為執奴僕之役．稍稍白所求．隱者亦為說大概．又舉是歲所占十卦．使演其義．王疲精竭慮．似若有得．彼殊不以為能．曰、汝天分止此．不可強進也．遣出山．然王之學固已絕人矣．有以墓域訟者求決焉．其卦遇賁．曰、為墳欠土．此不勝之兆．後逾月．前人復來．又筮之遇蒙．曰、兆非先卦比．冢上有草．當即日得直．既而盡然．西遊錢塘．時杭守喜方技．至者必厚待之．然久而乖戾．輒置諸罰．不少貸．王書刺曰、術士王浪仙．守延入．迎問曰、君名有術．曾聽五更城上鼓角聲乎．曰、聞之．其驗如何．曰、內外皆平寧．但今夕二鼓後．法當有婦人告急者．王還客舍．廂卒數人已先在．曰、君何苦來此．前後流配者．不知幾人矣．今我輩相臨．何由得脫．翌日未明．守招與言曰、昨語甚神．夜適二鼓．通判之婦就蓐．扣門來求藥．真所謂婦人告急也．自此館遇加禮．遂詢休咎．對曰、今年某月某日午時．召命下．守固篤信者．屈指以須．至期、延幕僚會飯．王生預席．守曰、王先生謂今日忝召節．諸君試共證之．食罷及午．寂無好音．坐客皆悚．既過四刻許．促問至再．王趨立廷下．觀日影．賀曰、且至矣．須臾郵筒到．發封見書．果召赴闕．守謝以錢百萬．約與偕入京．王曰、遠郡鄙人．願一識都邑．僥幸發身．但家貧特甚．俟送公上道．暫還鄉．持所賜與妻子．然後兼程而北．未為晚．守許之．既行．或問其故．曰、使君雖被召．而前程不見好處．殆難面君也．守未至國門．乃別除郡．逾年而卒．王生不知所終．
僧如勝
永嘉僧如勝．與鄉僧行腳至臨安．憩道店．見小兒鬻卦影者．勝筮之．兆雲、有玉在土中．至九月十六日當出土．兒曰、吉卦也．鄉僧得兆．畫官人挽弓射一僧．兩矢不中．後一矢貫其足．下有龍蟠．兒不能曉．僧自推之．曰、我必將以薦作長老．至三乃効耳．又龍者君象．我且遊京師．庶或幸遇．未幾鎮江太守具帖疏備禮．延如勝住甘露寺．正以九月十六日．鄉僧亦喜．謂且繼此得志．數年無所成．會杭卒陳通作亂．僧避入南山．嘗出至山腰．蔽樹視下．賊黨數輩行峽中．仰高亂射．以搜伏兵．連發三矢．最後正中僧足．別一僧坐於傍．曰、隆上坐．乃始驗卦中象．無一不應雲．
左都監
修武郎左良．紹興二十八年．為婺州兵馬都監．赴幕官王作德日休晚集．歸家已夜．兩人隨之而入．至中堂乃覺．良怒曰、汝何為者．敢至此．執其一．痛棰之．首有兩角屹然．良知其陰吏也．猶不肯釋．其一從後捽良腰仆坐．遂冥冥長往．將曉乃蘇．言被追到冥府．二使方白其拒抗之罪．主者審姓名．對曰、婺州都監左良．主者曰、吾命逮左瑯．何關此人事．即放還．良行十餘步．回顧則二使者已對縶於廡間矣．明日、同官來問良疾．具說其故良嘗在張魏公府為帳下．氣幹甚偉．自再生之後．神觀索然蓋人與鬼鬥為所傷雲
許提刑
靖康冬、金人再渡河．河北提刑許亢．坐棄洛口奔潰．竄吉陽．會中原亂．不之貶所．與二子及從卒十餘人．間關至南康．不欲與州郡相聞．但入廬山一小寺棲止．仆因摘園蔬．與僧爭哄．僧密詣郡告雲、遭潰兵行劫．實繁有徒．郡守李定信之．即調兵授甲．圍其寺．盡縛亢父子．並從卒送獄．亢至廷下．大呼稱枉．且具言平生資歷．定曰、豈有曾為監司．所至不出謁而避匿者乎．諭獄吏研鞫不得情．乃遣孔目吏入囚室．陽與好言探跡．具酒同飲．了無盜劫之狀．亢倉黃南來．妻妾淪落．告敕不一存．無以自明．定疑不可解．亢長子善占夢．亢語之曰、吾夢父子持傘行雨中．已而大風起．吹三傘皆半裂飛去．是何祥邪．子泣曰、夢殊不吉．此父子離散為三之象也．是夕孔目又來．攜酒肴甚盛．與三許劇飲．且滿酌屬亢曰、提刑勉一醉．少頃徙兩令郎他舍矣．會罷各分囚之．過夜半．悉以鐵椎擊死．定上奏自言有除盜之功．未報而卒．凡豫其事者．一月內繼死．唯孔目獨存．鄢陵人周西瑞琥嘗知南康軍．與定先後隔政．其子瑴聞之於孔目雲．亢以武舉得官．
夏氏骰子
夏僅、字幾道．衛州汲縣人．崇寧大觀間．居太學甚久．未成名．家故貧．至無一錢．同舍生或相聚博戲．則袖手旁觀．時從勝者覓錙銖．俗謂之乞頭是也．一夕．束帶焚香．對局設拜．曰、僅聞博具有靈．敢以身事敬卜．今年或中選．願於十擲內賜之渾化．不然．將束書歸耕．無復進矣．祝罷．即挼莎擲焉．六子皆亦．夏愕喜．不敢自信．又祝曰、僅至誠齋心．以平生為禱．恐適者偶然．願更以告．復再投之．三采皆同．乃再拜謝神貺．是歲果於莫儔榜登科．後官至中大夫．川陜宣撫司參議官．其家藏所卜骰子．奉之甚肅．右一事周瑴說．
治挑生法
莆田人陳可大、知肇慶府．肋下忽蠒起．如生癤狀．頃刻間大如碗．識者雲、此中挑生毒也．俟五更以菉豆嚼試．若香甘則是．已果然．使搗川升麻為細末．取冷熟水調二大錢．連服之．遂洞下．瀉出生蔥數莖．根須皆具．蠒即消．續煎平胃散調補．且食白粥．經旬復常．雷州民康財妻．為蠻巫林公榮．用雞肉挑生．值商人楊一者．善醫療．與藥服之．食頃．吐積肉一塊．剖開筋膜中有生肉存．已成雞形．頭尾觜翅悉肖．似康訴於州．州捕林置獄．而呼楊生、令具疾證及所用藥．其略雲、凡吃魚肉瓜果湯茶．皆可挑．初中毒．覺胸腹稍痛．明日漸加攪剌．滿十日．則物生能動．騰上則胸痛．沉下則腹痛．積以瘦悴．此其候也．在上鬲則取之．其法用熱茶一甌．投膽礬半錢於中．候礬化盡．通口呷服．良久以雞翎探喉中．即吐出毒物．在下鬲則瀉之．以米飲下鬱金末二錢．毒即瀉下．乃碾人參白術末各半兩．同無灰酒半升．納瓶內．慢火熬半日許．度酒熟．取出溫服之．日一杯．五日乃止．然後飲食如其故．
挑氣法
從事郎陳遹．為德慶府理官．鞫一巫師獄．巫善挑氣．其始與人有讎隙．欲加害．則中夜扣門呼之．俟其在內應答．語言相聞．乃以氣挑過．是人腹肚漸脹．日久腹皮薄如紙．窺見心肺．呼吸喘息．病根牢結．藥不可治．獄未成而死．江璆鳴三作守．以事涉誕怪．不敢置於典憲．但杖脊配海南．此妖術蓋有數種．或咒人使腹中生鱉者．或削樹皮咒之．候樹復生．皮合而死者．然不得所以治法．右二事陳遹說．
南豐知縣
紹興初．某縣知縣趙某．季子二十歲．未授室．與館客處於東軒．及暮客歸．子獨宿書院．聞窗外窸窣有聲．自牖窺之．一婦人徘徊月明下．方駭噩間．已傍窗相揖．驚問雲、汝何人．竊至此．曰、我東鄰女也．慕君讀書．逾墻相從．肯容我一聽乎．欣然延入．留不使去．自是曉往夕來．子神情日昏悴．飲食頓削．父母疑而扣焉．不以告．密訊左右者．曰、但聞每夜切切如私語．又時嬉笑．久欲白而未敢．父母知為鬼所惑．徙歸同榻寢．即寂然．逾月．顏色膳飲稍復舊．一日、獨處房中．忽大呼求救．似為人捽髻而出．驅行甚速．舉家不知所為．婢僕共牽挽．而力不可制．迤邐由書院東趨後園．才出門．去愈速．將至八角大井邊．欻仆地不醒．家人共扶舁歸．移時乃能言．雲、實與婦人往還久．及徙室．不復來．今旦父母在堂上．忽見從外入．忿怒特甚．戟手肆罵曰、許時覓汝不得．原來只在此．便向前捽我髻．盡力不能脫．直造井傍．以手招井內．即有無數小鬼出．皆長三二尺．交拽我．勢且入井．俄一白須翁．坐小涼轎．仆從三十輩．自園角奔而至．傳呼雲．不得不得．群鬼悉斂手．翁叱曰、著棒打．仆從舉梃亂擊．皆還井中．翁責婦人曰、我戒汝不得出．那敢如是．婦低首斂衽．無一言．又曰、原有大石鎮井上．今何在．仆曰、宅內人輿將搗衣矣．咄曰、不合動著．鞭婦人數十．罵之曰．汝安得妄出．為生人害．況郎君自有前程耶．逐入井．命別扛巨石窒於上．告我曰、吾乃土地也．來救郎君．郎君性命幾為此鬼壞了．歸語家中人．此石不可動也．語罷後．升轎去．此子後得官．仕至南豐宰．
金陵邸
紹興初．朝士赴調臨安．過金陵．投宿官舍．從仆解擔散去．獨坐堂上．良久東邊房門自開．一奴蓬首出．青衫白袴．瞠目視之．舉手指胸曰、胸中有玉環．問君知不知．瞥然復入．士駭怖不能支．幾欲墮地．驚魄小定．方攝衣正席．西邊房門又開．一婦人衫裙俱青．抱嬰兒以出．亦瞠目而視．指其兒曰、官人殃殺我．語訖遽入房．士肝膽皆震．欲走而足不能步．欲呼而聲不能出．移時仆自外至．急徙於客邸．迷罔者終日．
鄒家犬
筠州新昌縣民鄒氏．豢犬極馴．每主翁自外歸．無問遠近．必搖尾跳躍迎於前．鄒生嘗負租系獄．逾旬得釋．比還家．日已晚．犬喜異常時．爪誤盩主衣．衣為之裂．鄒以為不祥．語妻曰、我恰出獄．犬乃爾．遼山寺方作屋．吾欲犒匠．可殺犬烹之．副以面五斗往．妻如其言．明日鄒詣寺．命童負一合自隨．至則僧待於門．迎白曰、勿啟合．得非以犬與面來乎．鄒愕然．問所以．僧曰、檀越入坐堂上．茲事言之則不忍．不言則負所託．昨夜夢檀越之父．曰、我以貪戀故．不能超脫．托生為本家犬．故見吾兒歸．必出迎．適以其釋囚系而還．喜甚．誤敗其衣．兒遂與婦謀而殺我充饋．雖然就死．亦幸舍畜身．若得免刲臠之苦．師恩厚矣．生時有銀若干．密埋於竈外．恐為人盜取．常睡臥其上．煩戒吾兒發取之．為作佛事．以資冥福．持所余尚足營生也．鄒聞言悲慟．且雲犬日夜實寢於彼．遂瘞之寺後．歸發其藏．果得銀如數．乃設水陸於寺中．
張敦夢醫
廬陵人張敦．精於醫術．浪跡嶺外．嘗僑寓潮州．夢人邀去．大屋沉沉如王居．立俟門左．吏導之使入．及廷下．望其上帟幕赫然．主人冠服正坐．一少年著淺色衣．紅勒巾．引敦上診脈．敦雲、腎藏風虛．恐耳鳴為害．冠服者曰、連日正苦耳痛．看得極好．且覓藥．顧少年可與錢二十千．敦未暇予藥．驚而寤．不省為何處．疑必神祠也．明日遍訪．末至南海行廟．盡憶所歷．引而上者．蓋東廡小殿王子也．登正殿．瞻視神像．左耳黃蜂巢焉．即謹剔去．焚香再拜而退．又明日、郡之稅官折簡來雲、客船過務敗稅．抵言是君家物果否．敦念初無此．亟往證其妄．見舟人已系梁閑．遙呼曰、某乃劉提舉姻家蔡秀才田客．知君與提舉厚．又與監稅遊．故托以為詞爾．敦為營解縱去．既而蔡來謝．且餉布帛之屬．正直二十千．提舉者劉景也．
管樞密
縉雲管樞密師仁為士人時．正旦夙興出門．遇大鬼數輩．形貌獰惡．叱問之．對曰、我等疫鬼也．歲首之日．當行病於人間．管曰、吾家有之乎．曰、無之．曰、何以得免．曰、或三世積德．或門戶將興．或不食牛肉．三者有一焉．則我不能入．家無疫患．遂不見．
小孤廟
呂願中．赴湖北轉運．舟行過小孤山．入謁廟．見案上古銅洗甚奇．有款識．愛之．白於神．以所用銅盆易去．置諸行李舟中．揚帆而上．薄晚系纜．獨此舟不來．明日、先行達九江．商人繼至．言後一舟沉溺．方呼岸上人漉取輜重．呂亟遣往視果也．篙師雲、離廟下未遠．便若有物縶柁底．百計取之不能動．初無風濤．正爾覆溺．點檢所載．雖濕壞皆不失．獨銅洗不知所如矣．他日有客至廟中．蓋宛然在故處．
富池廟
興國江口富池廟．吳將軍甘寧祠也．靈應章著．舟行不敢不敬謁．牲牢之奠無虛日．建炎閑、巨寇馬進．自蘄黃度江．至廟下求杯珓．欲屠興國．神不許．至於再三．進怒曰、得勝珓亦屠城．得陽珓亦屠城．得陰珓則舁廟爇焉．復手自擲之．一墮地．一不見．俄附著於門頰上．去地數尺．屹立不墜．進驚懼．拜謝而出．迄今龕護於故處．過者必瞻禮．殿內高壁上亦有二大珓．虛綴楣間．相傳以為黃巢所擲也．
濟南王生
濟南王生．參政慶曾宗人也．登第出京．行數十里閑．憩道旁舍．主人亦士子．留飲之酒．望舍後橫屋數楹．簾幙華楚．問為誰．曰、某提舉赴官閩中．單車先行．留家於此．以俟迎吏．今累月矣．遙窺其內．隱隱見女子往來．甚少艾．註目不能去．抵暮留宿．主人夜與語．因及鄉里門閥．審其未娶．為言提舉家一女．極韶媚．方相托議親．子有意否．生欣然唯恐不得當也．主人為平章．翌日約定．女之母邀相見．曰、吾夫遠宦．鐘愛息女．謀擇對甚久．不意邂逅得佳婿．彼此在旅．不能具六禮．盍相與略之．乃草草備聘財．擇日成婚．且許生挈女歸濟南．須至閩遣信來迎．既別不復相聞．生不以為疑．女固自若．歷四五年．生二子．起居嗜好．與常人不殊．但僮僕汲水時．只用前桶．而棄其後．以為不潔．自攜一婢來．凡調飪紉縫．非出其手不可．夜則令臥床下．忽告生雲、我體中不佳．略就枕．切勿入房驚我．生然之．俄頃．震雷飛電．大雨滂沛．火光煜然．盡室危怖．移時始定．女與婢皆失所在矣．初生之入京．道經某處龍母祠．因入謁．睹龍女塑容端麗．心為之動．默念他年娶妻如此．足慰人心．及出門．有巨蛇蟠馬鞍上．驅之弗去．始大恐．復詣祠拜而謝過．洎出乃不見．後遇茲異．識者疑其龍所為雲．
海鹽道人
王觀復待制本崇寧初．為海鹽令．當春月、啟縣囿賣酒．遊人沓至．王長子鉞．字秉義．年十餘歲．亦縱目焉．逢一野道人．舉手前揖．呼為供奉．談笑久之．乃去．鉞惡其官稱．歸以白父．莫測所謂也．後十年．政和官制行．改西頭供奉官為秉義郎．始悟道人之言．乃更名鈇．而字承可．
二鱉哦詩
王承可侍郎．建炎末．居分寧田舍．夢黑衣男女僅三十輩．兩人如夫婦立於前．餘皆列於後．泣拜乞命．夢中似許之．明日、縱步門外．逢村民負鱉來．傾置地上．二大者居前．餘二十六枚在後．恍憶昨夕事．盡買之．放諸溪流．是夜夢二黑衣來謝．且哦詩兩句雲．放浪江湖外．全勝沮洳時．超然有自得之貌．喜色可匊．蓋向者處陂澤之間．而為人所取也．
張通判
乾道六年、縉雲人張某．為韶州通判．隨行仆與婢通．事敗．擒付獄．陰諭錄參吳君．使斃之．吳以白郡守周濟美．舜元周以為不可．使正法具獄．杖脊配隸嶺北．張意不滿．擇本廳軍校使護送．戒雲、殺之而歸．當厚賞．校奉命就道．越二日．拉殺之於南雄境上．是夜周夢仆泣訴曰、某有罪．賴使君全活之恩．今竟為通判所殺．幸使君哀之．明日、窮治其事．軍校者已歸．趣治之．亦坐決配．張在書室．見仆立於前．方以未押行為怒、忽無所睹．即仆地．遂得疾暴下．逾旬而卒．
孫士道
福州海口巡檢孫士道．嘗遇異人．授符法治病．甚簡易．神應響答．提刑王某之弟婦得疾．為物馮焉．斥王君姓名．呼罵不絕口．如是逾年．禳祀禱逐．無不極其至．不少痊．聞孫名．遣招之．孫請盡室齋戒七日．然後冠帶焚香．親具狀投天樞院．弟婦已知之．雲、孫巡檢但能治邪鬼爾．如我負冤何．及孫至．邀婦人使出．王曰、病態若此．呼者必遭咄罵．豈有出理．孫曰、試言之．婦欣然應曰、諾．少須盥洗即出矣．良久整衣斂容如平時．見孫曰、我一家四人．皆無罪．而死於非命．既得請上天．必索償乃已．法師幸勿多言．且披其胸示之．雲、被酷如此．冤安得釋．孫但開曉勸解．使勿為厲．即再三拜謝而入．孫密告王曰、公憶南劍州事乎．王不能省．孫先已書四人姓名於掌內．展示之．王頷首不語．意殊悔懼．蓋昔通判南劍日、以盜發屬邑．往督捕．得民為盜囊橐者．禽其夫婦戮之．其女嫁近村．聞父母被害．亟來．哭悲號忿詈．王怒．又執而戮之．女方有娠．實四人並命也．孫曰、此冤於吾法不可治．特可暫寧爾．它日疾再作．勿見喚也、自是婦稍定．越兩月復然．訖王死．婦乃安．
潮州孕婦
乾道三年．潮州城西婦人孕過期．及產兒．才如手指大．五體皆具．幾百枚蠕蠕能動．以籃滿載投於江．婦人亦無恙、古今無此異也．
張註夢
邵武人張汪．紹興丁卯秋試．夢人以箸插於髻．曰、子欲高薦．當如此乃可．既寤熟思之．曰、吾名汪．若首加點則為註．乃更名註．是年果薦送．將試春官．又夢綠衣小兒自褓中曳其衣．曰、勿遽往．可待我也．既而不利．至乾道己丑．始以免舉再行．而同里丁朝佐．亦預計偕．二人同登科．朝佐正生於丁卯．始悟前夢．戲謂丁曰、為爾小子．遲我二十一年．相與大笑而已．
劉道昌
劉道昌者、本豫章兵子．略識字．嗜酒亡賴．橫市肆間．嘗以罪受杖於府．羞見儕輩．不敢歸．徑登滕王閣假寐．夢道士持一卷書．置其袖．曰、謹秘此．行之可濟人．雖父兄勿示也．戒飭甚至．既寤．書在袖間．頓覺神思灑落．視其文．蓋符咒之術．還家即繪事真武象．為人治病行醮．所書之符．與尋常道家篆法絕異．凡所療治．或服符水．或掬香爐灰．或咒棗．殊為簡易．且告人曰、夜必有報應．無不如意．以治牛疫．亦皆愈．郡人久而知敬．共作真武堂居之．初將鑿池取水施病．盡．忽有泉湧於庭．極甘冽．及加浚治．正得一古井．今其術盛行．而道書不可得見．但以符十許道刻石雲．
李家遇仙丹
豫章丐者李全．舊隸建康兵籍．紹興辛巳之戰．傷目折足．汰為民．而病廢不能治生．乃乞於市．掖二拐以行．目視荒荒．索塗甚苦．每過王侍郎宅門．必與數錢．忽連日不至．謂必死矣．經半月復來．則雙目瞭然．行步輕捷．自說逢道人授藥方．且戒我服之有効．當貨以濟人．勿冒沒圖利．日得七百錢便足．問其姓不肯言．我積所丐金便成藥．服之十日．眼已見七分．而腳力如舊矣．即用其方賣藥．持大扇書李家遇仙丹．揭二旗於竿．服者皆驗．然所得未嘗過七百錢．一日多至兩千．遂臥病不能出．錢盡乃安．時乾道己丑歲也．
劉三娘
豫章狂婦劉三娘．病心疾．每持二木棰相敲擊．終日奔走於市．衣服藍縷垢汙．好辱罵人．夜或宿祠廟中．雖有子為兵．然視之泊如也．宋鎮□樞密樸獨識為異人．張如瑩尚書澄作守．常呼入府舍．留三兩夕．與飲食．或棄廷下．或遺矢被中．久之忽告常所往來者．曰、某日吾當死．已而果然．其子瘞諸野．後半年．郡駛往長沙見之．擊棰如故．駛驚問曰、三娘爾死矣．那得在此．笑曰、寄語吾兒．在此甚安．再三問不對．亦不復再見．歸語其子．發視窆處空空然．
興國獄卒
興國軍司理院．有囚抵法．當陵遲．獄卒李鎮行刑．囚告之曰、死不可辭．幸勿斷我手．將不利於爾家．鎮不聽．至市先斷其二手．曰、看汝將柰我何．越二日、鎮妻生子．兩腕之下如截．時王澬稚川為通判．親見之．
丘氏豕禍
乾道六年．南雄州攝助教丘悅家病疫．其家大豬育數子．或人頭雞頭豹首馬首．儼如塑繪瘟鬼狀．遂殺豬祭而禳之．其禍愈甚．悅與妻皆死．長子如岡□魁鄉薦．亦夫婦並亡．凡八九喪．百計禱禬．久之乃定．此近豕禍也．
宣城死婦
宣城經戚方之亂．郡守劉龍圖被害．郡人為立祠．城中蹀血之餘．往往多丘墟．民家婦任娠．未產而死．瘞廟後．廟旁人家．或夜見草間燈火．及聞兒啼．久之．近街餅店．常有婦人抱嬰兒來買餅．無日不然．不知何人也．頗疑焉．嘗伺其去．躡以行．至廟左而沒．他日再至．留與語．密施紅線綴其裙．復隨而往．婦覺有追者．遺其子而隱．獨紅線在草間冢上．因收此兒歸．訪得其夫家．告之故．共發冢驗視．婦人容體如生．孕已空矣．舉而火化之．自育其子．聞至今猶存．荊山編亦有一事小異．
白沙驛鬼
南劍州東界白沙驛．素多物怪．行客仆廝．單寡莫敢宿．紹興甲戌．方務德侍郎滋帥閩．幕府七八人來迎．皆宿是驛．時當初暑．並設榻堂上．夜久方就枕．主管機宜王曉．忽驚魘嘂呼．眾起燭火視之．尚為紛拏抵鬥之狀．良久乃醒．雲、適睡猶未熟．有白衣婦人來．就床見逼．驅逐不去．且挽吾衣不置．諸君起．方相舍耳．眾視曉衵服碎如懸鶉．為之通夕秉燭．不敢寐．
李元禮
福州福清人李元禮．紹興二十六年．為漳州龍溪主簿．攝尉事．獲強盜六人．在法七人則應改京秩．李命弓手冥搜一民以充數．皆以贓滿論死．李得承務郎．財受告．便見冤死者立於前．悒悒不樂．方調官臨安．同邸者扣其故．頗自言如此．亟註泉州同安縣以歸．束擔出城．鬼隨之不置．僅行十里．宿龍山邸中．是夜暴卒．此卷皆王稚川說．
武師亮
撫州金溪主簿武師亮．秩滿泊家於近村龍首院．夜有擲瓦擊窗者．疑寺僧所為．旦而詰之．僧不敢對．徐言曰、此邑三郎神．響跡昭著．得非有所犯乎．武未信．明日行廊廡間．瓦礫從空而下．紛紛不絕．時方雪作．而擲者皆幹．殆若古墓中物．武始懼．召僧誦經禱謝．怪亦然．至飛石滿磬．其父取一磚題誌．擲而祝曰、果觸犯三聖．願復以來．頃之再至．題處宛然．不得已自東廂遷於西．以避其怒．行李未定．擾擾如初．乃盡室入邑中．寓妙音道觀．怪益甚．呼道士設醮致敬．略不為止．武怒．呼神名詬之．曰、汝為神．當聰明正直．何暴我如是．吾之待汝亦至矣．曾不少悛．恣具邪佷．自今以往．吾不復畏汝矣．語訖．音響寂然．先是家之箱篋．雖無鎖鑰者．亦如為物所據．牢不可啟．是日開闔如常．石害遂息．
王通判仆妻
撫州王通判．家居疏山寺．其仆之妻少而美．寓士周舜臣．深屬意焉．而不可致會．王遣人篝火扣門．邀周夜話．及開門．乃仆妻也．顧周笑．吹燈滅．相隨以入．曰、非通判招君．我作意來此爾．周不勝愜適．遂留宿．明日再相逢．漠然如不識面．頗怪之．又疑與疇昔之夜所合者．肥瘠不類．至夜復來．不敢納．堅不肯去．天未明．忽不見．周密扣寺僧．蓋鄰室有婦人菆柩．旋得病．月餘乃愈．蔡子思教授者、聞之．特詣其室．焚香致禱．求一見．欲詢鄉里姓氏為誰．將為訪其家．寂無所睹．
雲林山
臨川徐彥長．居金溪雲林山下．妻黨倪氏訪之．宿於外室．時天雨晦冥．夜半後．有物推門．門即開．徑入踞爐．吹火明而坐．倪從帳間窺之．似羊有髯．遍體皆濕．下床叱之．物躍起．仆於倪身．倪大叫．走出得脫．不知何怪也．
孫光祿
鄭人贈光祿大夫孫俁卒．其家卜地以葬．長子恪．夢與弟河東尉悚．侍父及客張彥和者．同遊山寺．光祿令煮麵．恪辭以飽．彥和亦不食而起．獨悚與對食．食罷．光祿曰、此去小梅山只四五里耳．彥和曰、幾有十里．光祿曰、然．蓋楊妃村只四五里也．夢後十日．河中報悚訃音至．亦相從卜葬．正與光祿同日．既過墳寺．寺僧饌面．以供兩靈幾．宛然夢中事也．墓在小梅山南．相去十里．又四里有楊家莊雲．
江致平
江致平與能相老翁善．翁忽告之曰．君何為作損陰德事．不一年死矣．江、吉人也．應曰、吾安得有此．翁曰、試思之．江曰、自省無他惡．但昔年為試官時．置一親舊在高等．其實有私焉．獨此事耳．翁曰、是也．君以一己好惡．而私天爵以授人．其不免矣．未幾而卒．嗚呼．世人之過倍江公萬萬者比肩立．可不懼哉．
嵩山竹林寺
西京嵩山法王寺．相近皆大竹林．彌望不極．每當僧齋時．鐘聲隱隱出林表．因目為竹林寺或雲五百大羅漢靈境也．有僧從陜右來禮達磨．道逢一僧．言吾竹林之徒也．一書欲達於典座．但扣寺傍大木．當有出應者．僧受書而行．到其處．深林茂竹．無人可問．試扣木焉．一小行者出．引以入．行數百步．得石橋．度橋百步．大剎金碧奪目．知客來迎．示以所持書．知客曰、渠適往梵天赴齋．少頃歸矣．坐良久．望空中僧百餘．駕飛鶴．乘師子．或龍或鳳．冉冉而下．僧擎書授之．且乞掛搭．堅不許．復命前人引出．尋舊路以還．至石橋．指支徑令獨去．才數步．反顧則峻壁千尋．喬木參天．了不知寺所在．
陸仲舉
大觀中、太學生陸仲舉．因上書論事屏出學．後復遊京師．夢神告雲．汝當發跡．何不上書．明夜再夢．陸以嘗坐此謫．殊不信．乃遷舍避之．是夜又夢．猶未謂然．走謁故人高伸尚書．丐歸資．相見甚喜．留之宿．翌旦朝回．謂曰、天覺極惱人．欲作政典．令吾為校證官．陸曰、此乃周官六典中一事耳．何不便作六典．而獨舉其一耶．伸曰、君好作一書言其事．陸始思神言．亟草書論之．伸命楷書吏．立謄寫以入．遂得迪功郎．時張天覺為相．
洛中怪獸
宣和七年．西洛市中忽有黑獸．彷彿如犬．或如驢．夜出晝隱．民間訛言能抓人肌膚成瘡痏．一民夜坐檐下．正見獸入其家．揮杖痛擊之．聲絕而仆．取燭視之．乃幼女臥於地已死．如是者不一．明年而為金虜所陷．
翁起予
翁起予商友．家於建安郭外．去郡可十里．上元之夕．約鄰家二少年．入城觀燈．步月松徑．行未及半．遇村夫荷鋤而歌．二少年悸甚．不能前．但欲宿道傍民舍．翁扣其故．一人曰、適見青面鬼持刀來．一人曰、非也．我見朱髟鼠豹褌持木骨朵耳．翁為證其不然．明旦方入城．其說青面者不疾而卒．朱髟鼠者得疾還死於家．翁獨無恙．
胡大夫
常州人胡大夫．為信州守．方交印．廳事大梁迮迮有聲．呼匠升屋相視．將加整葺．梁折廳摧．壓死者數人．不越數日．胡疽發於背．堂中湯爐內灰火．無故飛揚．遍滿一室．巨蛇垂頭樑上．呱呱作兒啼．胡病三日而卒．右十事皆鄭人孫申元翰所錄．
窗欞小婦
常州宜興僧妙湍．掌僧司文籍．與其輩二人．以歲暮持簿書．赴縣審核．宿於廡下空室．三僧同榻．二仆在門外．已滅燭就枕．湍善鼓琴．暗中搏拊不止．二僧亦未交睫．聞有敲窗者．問之不對．以為小吏故作戲耳．少焉一聲劃窗甚響．僧起再明燈．即升榻．望窗紙破處．有婦人小面正可欞間．良久入卓上立．形體悉具．僅高尺餘．僧喚仆不應．密相與計．此亦無足畏．俟其至前．則兩人執之．一人啟門呼仆入．五男子當一女鬼．便可成擒也．婦人稍下據倚坐．已與常人等．遂揭帳而登．僧始聳然如體挾冰霜．不暇施前策．婦人忽趨而下．自為掩帳．取缽便溺．其勢如傾鬥水．退至火邊．大聲吼．雷從地起．物與燈皆不見．湍琴猶在膝．驚魄定．方復起．共坐達旦．明日告邑胥．皆莫知何怪．其室今為吏舍雲．
韶州東驛
王行中、與兄克中．自撫州金溪．攜仆卒十餘人．往廣州省其父．過韶州東境．將入驛．驛卒白．此有所謂七聖者．多為往來之害．不若詣旅邸．安靜無事．行中以謂卒憚於供承．故妄言恐我．且吾一行不為少．正有物怪．豈不能禦．竟宿焉．眾仆處外．三仆在堂．夜且半．內外諸門忽同時洞開．燈燭陳列．行中又疑為盜．杖劍膝上．須其入而殺之．克中但蒙被坐．誦楞嚴咒．良久聞堂上兵刃戛擊．其呼噪應和之聲．全與世間惡少年所習技等．行中窺於門．見七男子被髮袒裼．各持兩刀．跳擲作戲．始大懼．徑登床．伏於兄後．眾鬼入室．盡挈箱篋出．並帳亦掣去．取行庖食物啖嚼．又竊窺之．已斷三仆首．並手足肝肺．分掛四壁．益駭怖．不敢復開目．漸亦昏睡．俄鄰雞再唱．寂不聞聲．心稍定．天明而起．則籠帳之屬元不移故處．三仆悉無恙．略述所見頗同．但不深記屠割時事．其宿於外十輩．亦有被此害者．雖皆不死．而神氣頓癡．顏色枯悴．蓋血液已失故也．克中仕至肇慶通判．行中為廣西幹官而卒．
海門鹽場
通州海門縣監鹽場劉某．生一男．夜睡驚啼．父母往視．見兒頭上有泥撚饅頭兩枚．揮去之．兒即愈．它日復然．自是常置坐側．或與乳嫗介處．則怪復至．劉知祟所為．責之曰、汝能為怪．胡不施吾夫婦間．但困嬰孩何也．是夜故出宿外舍以驗之．明旦起．枕席及蹋床上．凡列泥饅頭三十餘．大小各異．又衣服器皿之類．多無故而失．訪之無蹤．婢妾良以為苦．一日守門者語老僕曰、兩尼童入宅甚久．可以遣出．仆入白之．元無有也．少頃門者見其出．即隨逐之．過墻角小廟而隱．劉具香酒．詣其處禱曰、自居官以來．於事神之禮無所曠．何乃造妖如此．今與神約．能悉改前事．當召僧誦經．辦水陸供．以資冥福．不然、投偶像於海中．焚祠伐樹．二者唯所擇．再拜而退．才還家．前後積失衣皿六十種．宛然具存．兒疾亦不作．劉滿秩善去．代者到郡．郡守田世卿．招飯．席間話此事．至暮更衣久不返．遣官奴就視．已仆地氣絕．呼醫拯療．中夕始蘇．既之官．兩子並夭．世卿聞彼大樹起孽．命卒伐為薪．劉氏免其禍．而代者當之．為可憐也．
揚州醉人
建炎二年、鄭人孫宣仲甫侍父大夫君恪如揚州．舍於旅邸．周官人者亦寓焉．一客醉且狂．從外來．踞肆邸內．出穢惡語．周指孫居室謂曰、此官員性猛厲．將執汝．盍去之．客愈喧勃．不可禁．良久大夫君出謁．宣仲獨守舍．客徑入室．解索縛宣仲於案．時群仆悉出．無救解者．周生亦閉戶．客忽自捨去．登高橋．語行人曰、我適詣某店．遭孫大夫父子困辱．無面目見人．遂取腰間小佩刀．刺喉下立死．邏卒以告兵官．亟逮捕孫周諸人至．且將驗視死者．俄而復蘇能言．自索紙對狀雲、實以醉後狂言．原未嘗為孫氏所辱．橋上云云、亦不能記．皆身之所為．他人無預也．於是盡得釋．其人旋踵竟死．非生前一狀．孫幾為所累雲．
海門主簿
通州海門縣主簿攝尉事．入海巡警．為巨潮所驚．得心疾．謂其妻曰、汝年少又子弱．柰歸計何．妻訝其不祥．簿曰、有婦人立我傍求緋背子．宜即與．妻縫緋紙製造焚之．明日又言渠甚感激．但云大一裾耳．妻詣昨焚處檢視．得於灰中未化也．復為制一衣．簿時時說見人從竈突中下．而居室相去遠．目力不能到．凡月餘．預以死日告妻．奄忽而隕．官舍寓尼寺．妻不勝懼．倩兩尼伴宿．才過靈幃前．一尼遽升幾坐．作亡者語．且命邀邑宰孫愬．孫來與問答甚悉．又數小吏某人之過．乞棰之．孫如其戒．而諭以理曰、君誠不幸死．亦命也．眷眷如是．何得超脫．為邀僧惠瑜說佛法．經一日、尼乃醒．及喪歸．又對眾附語．令其妻欲嫁則嫁．切不可作羞汙門戶事．吾不恕汝．人或疑小吏之故云．
南豐主簿
閩人王某不欲名．為南豐主簿．惑官奴龍瑩．遣妻子還鄉．獨與瑩處．知縣孫愨諫止之．不肯聽．終竊負以逃．繼調湖南教授．瑩隨之官．飲食菜茹．皆資於外庖．一日．瑩攜粥來．勤渠異常時．王未暇食．忽有煤塵落碗內．命撤之．瑩曰、但去其汙處足矣．何必棄．強王必使食．王怒曰、既不以為嫌．汝自啖之．瑩亦不可．王愈忿．適一犬自前過．乃翻粥地上．縱使食．須臾間犬吐黑血．宛轉而死．王詰其事．瑩曰、粥自外入．非知其然也．命呼庖者．庖者曰、每日實供粥．旦獨卻．回雲宅內己自辦之．原粥尚在．可具驗也．遂窮搜室中．得所煮缽．瑩始色變．執送府訊鞫．服與候兵通．欲置藥毒主翁．然後罄家貲以嫁．及議罪．以未成減等．杖脊而已．此可為後生之戒．非落塵賜祐．王其不免．
謝花六
吉州太和民謝六以盜成家．舉體雕青．故人目為花六．自稱曰青師子．凡為盜數十發．未嘗敗．官司名捕者踵接．然施施自如．巡檢邑尉數負累．共集近舍窮素之．其黨康花七者．家已豐余．欲洗心自新．佯為出探官軍．密以告尉．尉孫革又激諭使必得．遂斷其足來．乃遣吏護致．扣其平生．自言精星禽遁甲．每日演所得禽名．視以藏匿．如值畢月烏．則以月夜隱於烏巢之下．值房日兔．則當晝訪兔蹊．往來若與本禽遇．則必敗．家居大屋．而多棲止高樹上．是時與康七同行劫．事既彰露．課得觜火猴．乃往水濱猴玃所常遊處．忽一猴過焉．甚惡之．明日復得前課．又明日亦如之．而猴無足．知必無脫理．見康七來疑之．欲引避．為甘言所啖．又念相與為盜十年．不應遽賣我．才相近．右足遂遭斫．尚能跳行數十步．得一草藥解止血定痛．拔以裹斷處．又行百步．痛極乃仆．今無所逃死也．是年會赦．亦以一支折得放歸．今猶存．雖不復出．但為群盜之師．鄉里苦之．右七事孫革說．
孫五哥
鄭人孫愈．王氏甥也．年十八九歲時．到外家．與舅女真真者．憑闌相視．有嘉耦之約．歸而念之．會有來議婚對者．母扣其意．雲如真真足矣．母愛之甚．亟為訪於兄．兄言吾數婿皆官人．而甥獨未仕．若能取鄉薦．當嫁以女．愈本好讀書．由此益自勤苦．凡再試姑蘇．輒不利．女亦長大．勢不可復留．乃許嫁少保趙密之子．愈省兄愬於臨安．因赴飲舅氏．真真乘隙垂淚謂曰、身已屬他人．與子事不諧矣．愈不復留．即還崑山故居．遇侄革於道．邀同舟．問之曰、世俗所言相思病．有之否．我比日厭厭不聊賴．腸皆掣痛如寸截．必以此死．革宛轉尉解．且誚之曰、叔少年有慈親．而無端戀著如此．豈不為姻黨所笑．既至家．館革於外舍．愈宿母榻．半夜走出．呼革起．曰、恰寢未熟．聞人呼五哥．愈第五．視之．則真真也．急下床．茫無所睹．此何祥哉．革留旬日過臨安．適真真成禮於趙氏．次日合宴．恍然見人立其旁．驚曰、五哥何以在此．便得疾．逾月乃瘳．是時愈已病．羸瘠骨立．與母謁醫蘇城．及門為母言．此病最忌噦逆及嘔血．若證候一見．定不可活．語畢、忽作惡．吐鮮血數塊而死．方女有所見之夕．愈尚無恙．豈非魂魄已逝乎．後生妄想．不識好惡．此為尤甚．故書以戒雲．女今猶存．
司命府丞
王筌．字子真．鳳翔陽平人．其父登科．兄弟皆為進士．筌獨閑居樂道．一日郊行．憩瓜圃間．野婦從乞瓜．乳齊於腹．筌知非常人．問其姓．曰、吾蕭三娘也．筌取瓜置諸橐以遺之．婦就食．輟其餘．曰、爾可嘗乎．筌接取而食．無難色．婦曰、可教矣．神仙海蟾子．今居此．當度後學．吾明日挾汝往見．及見海蟾曰、汝以夙契得遇我．命長跪傳至道．授丹訣．戒以積功累行．遂還家白母．遣妻歸．周遊名山．一時大臣薦其賢．賜封沖熙處士．元符三年．再遊茅山．先是中峰石洞忽開．真誥所謂華陽洞天便門者也．一閉千歲矣．又甘露□降．道士劉混康曰、必有異．既而筌乃來受上清籙．是夕仙樂聞於空浮之上．留逾歲．晝夢二天人與黃衣從者數百乘．擁白虎來迎．跨虎而行．登危躡險．由中峰入石洞．向所開便門．顧視左右．金庭玉室．兩青衣童入通．見茅君再拜謁．君問勞甚厚．曰、帝已飭汝華陽洞天司命府丞．因賜金尺以還．及寤．別混康曰、吾數將盡．且有所授．從此逝矣．下投道人葛沖曰、敢以死累公．預言八月十七日當解化．及期、具衣冠端坐而卒．時建中靖國歲．春秋財六十一．
劉士彥
劉士彥、自睦州通判替歸京師．檥舟宿泗間．遇乞人．年可十七八．目瑩唇朱．光采可鑒．異而問之．對曰、吾賣豆每粒千二百錢．劉曰、吾適乏錢．只有所衣綿襖以奉償如何．曰、固可也．容取豆．以紙一幅於兩乳間擦摩之．輒有黑豆數粒出．取一與劉．擲其餘汴水中．劉欲吞之．曰、未也．又探胸掖間．復有菜豆數粒出．亦取一與劉而擲其餘．劉並吞二豆畢．與所許衣．笑而不取．劉始病蠱．不能食．即日食如初而益多．後面色如丹．但每歲一發．渴必飲水數斗．覺二豆在腹中如棗大．乞人又約某年相見於淮西．不知如何也．右二事見浮休集．
蔣濟馬
乾道七年秋、大饑．江西湖南尤甚．民多餒死．八年春．邵州遣吏蔣濟．往衡山嶽市．買樸硝等物．造甲乘馬以行．緣道踐人麥田．或以米飼馬．二月二十七日．至衡山境內櫟岡．忽天色鬥暗．不辯人物．雷聲大震．良久開晴．濟與馬皆仆地死矣．邵州以事申轉運司．轉運判官陳從古．揭榜一路以示戒．
皂衣髽婦
婺源士人汪生、乾道六年春．過常州宜興．為周參政館客．季冬之夕．有婦人自外來．通身皆皂衣．頂為兩髻．貌絕美．手捧漆柈．柈中盛果饌．別用一銀杅貯酒．徐步至前曰、夫人以天寒夜長．念先生孤坐．令妾進酒．汪且喜且疑．謂夫人不應深夜遣美妾獨出．豈非宅內好事者欲試我歟．然服飾太古．似非時世裝．二者皆可疑．不敢舉首．亦不飲．婦人曰、此酒正為先生設．何所嫌．言之再三．汪遂飲猶未半．婦人自取果恣食．又謔浪嬉笑．通綢繆之意．汪始愧恐．放酒走出．良久復入焉．一無所見．明夜．其來如初至於三．汪不得已．悉所見白周公．公曰．家間尋銀杅無處所．方以責婢僕．得非怪邪．命遍索幽隱．至酒室．見古鐺甚樸．木牛杅皆在內．周曰、必此物也．舉其腹視之．乃唐幹封年造．即碎之．自此無所睹．汪說．
沅州秀才
沅州某邑村寺中．僧行者十數輩．寺側某秀才善妖術．能制其命．凡僧出入．必往告．得貝親施必中分．不然．且受禍．雖雞犬亦不可容．紹興三十年．客僧旦過．方解包．會鄰村有死者、急喚僧誦經入殮．時寺眾盡出．唯此客獨往．得錢七百以還．既而眾歸知是事．相顧嗟愕．至暮悉捨去．客固不悟也．饑甚．入廚取食畢．自閉三門．升佛殿坐佛腳下．以袈裟蒙頭．誦楞嚴咒．夜過半．迅雷一聲起．霹靂繼之．而窗欞間月色如晝．俄聞鈴鐸音．若數壯夫負巨木．欲上復下．如是三四反．又若失腳而墮．遂悄無所聞．天明出視．得四紙人於階下．旁一棺亦紙為之．漫折於懷中．少頃眾至．見之驚．爭問夜所睹．具以本末告之．且雲、彼人習邪法．既不能害人．當自被其害．試共往扣．則秀才果已斃．四體如刀裂．寺以告縣．遣巡檢索忠者體究其事雲．王充老說．
德清樹妖
宋安國、為浙西都監．駐湖州．其行天心法猶不廢．德清民家為祟擾．邀宋至其居．治不效．更為鬼挫辱．宋忿怒．詣近村道觀．齋戒七日．書符誦咒．極其精專．乃仗劍被髮．入民居後大樹下．禹步旋繞．忽震雷從空起．樹高數丈．大十圍．從頂至根析為兩．又震數聲．枝幹無巨細．皆劈裂如算籌．堆積蔽地．怪遂掃跡．
郭簽判女
湖州德清縣寶覺寺．頃有郭簽判．菆女柩於僧房．出與人相接．大為妖害．後既徙葬．而物怪如初．寺中扃此屋三間．不敢居．久之．侍衛步軍遣將卒來近郊牧馬．宗室子趙大．詣寺假屋沽酒．僧雲、無閑舍．獨彼三間．以鬼故．不為人所欲．然非所以處君也．趙曰得之足矣．吾自有以待之．即日啟門．通三室為一．正中設榻．枕劍而臥．夜漏方上．女已颯然出．艷籹鮮服立於前．趙曰、汝何人．何為至此．笑而不言．問之再三．皆不對．趙遽起抱之．頗窘畏．為欲去之狀．俄頃間如煙霧而散．懷中了無物．自是帖然．趙居之十餘年．不復有所睹．
鎮江酒庫
歐陽嘗世為鎮江總領所酒官．以酒庫摧陋．買民屋數區．即其處撤而新之．時長沙王先生赴召．過鎮江．其人精治案魑魅．不假符水咒祓．蓋自能默睹．歐陽遇之於府舍．即往謁．邀至新居．具食以待．扣之曰．此地有鬼物乎．曰、有二鬼．一以焚死．一以縊死．然皆畏君不敢出．但一大蛇枉死．不知其故．當令君見其形．左右聞者毛悚．飯罷．王語主人．可視壁間．視之．蛇影大如椽．長袤丈．自東而西．乃具詢主吏．對曰、一酒匠因烝酒墮火中．一庫典以盜官錢自盡．而不能記蛇事雲．右三事皆歐陽雋說．此其父也．
胡教授母
處州胡教授母．年九十而終前兩日、何人來與語．使之告世人云．大鼓不鳴．深水不流．六月降霜．蘆沉石浮．間隔寒泉．高山一丘．且言冥司處處令人報世間．公直為上．勿攘田土錢物．見專治此等事．更有數語．傳者以為不可載．時乾道八年．何德楊說．
戴世榮
武翼郎戴世榮．建昌新城富室也．所居甚壯麗．紹興三十二年．家忽生變怪．每啟房門．常見杯柈餚饌．羅列地上．群犬拱立於傍．篋中時時火作．燒衣物過半而篋不壞．妻趙氏在寢．覺床側如人擊破瓦缶數枚者．一室振動．塵霧滃然．尋即臥病．或擲磚石器物．從空而下．門闥窗柱．敲擊不暫停．其音亦錚淙可愛．驗擊處皆如繭栗痕．歷歷可數．醫者黃通理．持藥至．奪而覆之．倉黃卻走．飛石搏其腦．立死．巫者湯法先．跳躍作法．為二圓石中其踝．匍匐而出．僧誌通．持穢跡咒．結壇作禮未竟．遭濕沙數斗．壅其頭項．幾至不免．親戚來問疾者．慮有所傷敗．皆面壁而行．百種禳禬無少效．趙氏以所受張天師法籙．鋪帳頂．裂而擲之地．竟不起．世榮足患小疽．遭怪尤甚．乃取魚網離地數尺．遍布室中．以避投石之害．猶擲於網之下不已．相近三二十里人家．碗楪陶器．無一存者．皆不知所以失．蓋其日夜所擊之物也．世榮疾篤．見異物立廷下．馬首赤髟鼠．長丈餘．須臾首漸低．大吼一聲．拏空而去．不數日．疽潰而死．家遂衰替．世榮雖富室子．然鄉里稱善人．殊不測所以致怪也．趙氏兄善宰說．
京西田中蛇
河中府老兵胡德．壯年往京西捕盜．晝過村野．遇大蛇於麥壟中．昂首疾行．麥為之靡．數卒挾槍刺殺之．其長丈許．分為十餘臠．各挈提以去．德取其頭掛於槍．行未遠．村婦人望見．博膺迎哭曰、誰令兒輕出以速死．率家人共挽德．至所居哀訴．且買蛇頭瘞之．又一客以端午日入農民家乞漿．值其盡出刈麥．方小立．聞屋側喀喀作聲．趍而視．則有蛇踞屋上．垂頭檐間．滴血於盆中．客知必毒人者．默自念吾當為人除害．乃悉取血置其家齏甕內．詣鄰邸以須．良久彼家長幼負麥歸．皆渴困．爭赴廚飲齏汁．客飯畢．復過其門．則舉室死矣．外舅為河中教授日．胡德為閽者．說此事．
員家犬
員琦．為建康軍統領官日．部有四人善盜．晝解人衣．夜探雞犬．無虛日．琦諭隊將戒之．貸其前過．曰．後勿復犯．琦家養狗黑身而白足．名為銀蹄．隨呼拜跪．甚可愛．忽失之．揭榜募贖．凡兩日余．老兵來報四偷方殺狗亨食．亟遣驗視．狗已熟．皮毛儼然．琦命虞候涖埋．又以灰印印地面．使不可竊取．窮究曲折．果四人同謀．二人用索鉤罥之於東門外城下．琦呼責將官．猶以已微物．使勿深治．將官取同謀者杖背五十．正盜者鞭滿百．旬日內受鞭者皆死．一夕．琦門內聞狗爬聲．絕似銀蹄．家人皆笑曰．豈狗鬼乎．呼之即應．及啟門．搖尾而入．銜人衣．且拜且躍．悅樂不勝名狀．明日．驗瘞處．印如初．土亦不陷．但穴中空空．又疑向所殺者．為他人家畜．復具載形色．遍榜外間．許人識認．亦無尋訪者．始知其冤業所召雲．銀蹄再活十年方死．
威懷廟神
建陽縣二十里間蓋竹村有威懷廟．以靈應著．陳秀公升之少年時．家苦貧．朋友勉以應鄉舉．公雖行而心不樂．過廟入謁．祝杯筊曰．某家貧．今非費數千不可動．亦無所從出．敢以決於靈侯．舉三投之．皆陰也．意愈不樂．同塗者強挽以前．既入城．夢人白言蓋竹威惠侯來相見．出延之．具賓主禮．神起謝曰．公惠顧時．吾適赴庵山宴集．夫人不契勘．誤發三陰筊．公此舉即登科．官至宰相矣．公驚寤．他日齋戒秘往禱．連得吉卜如所占．果拔鄉薦．明年登甲科．為熙寧相．
靈泉鬼魋
王田功．撫幹建陽人．居縣境之靈泉寺．寺前有田．田中有墩．墩上巨木十餘株．徑皆數尺．藤蘿繞絡．居民目為鬼魋．幽陰肅然．亦有歲時享祀者．王將伐為薪．呼田仆操斧．皆不敢往．王怒．欲撻之．不得已而行．才施數斧．木中血流．仆懼乃止．還白焉．王撻其為首者二人．曰．只是老樹皮汁出．安得血．群仆知不可免．共買紙錢焚之．被髮斫樹．每下一斧．即呼曰．王撫幹使我斫．竟空其林．得薪三千束．時紹興十三年也．經月．王疽發於背．自言見祟物．既死．祟猶不去．眾為別栽木其處以謝之．今蔚然成林．祟始息．
魚病豆瘡
溧水尉黃德琬．巡警至高淳鎮．見漁人檥舟十數．泊岸旁．不施罔罟．貌有愁色．問其故．對曰．今歲黃顙魚遭疫．皆患豆瘡．數日以來．無一魚可捕．黃命取驗之．舉罔得數枚．熟兒果病瘡．正與人所苦無異．或遍身或頭尾口眼閑雲．逾旬方平復．然居人畏有毒．不敢食也．
石臼湖螭龍
溧水縣石臼固陽湖中．淺處有官圩．亙八十四里．為田千頃．名曰永豐圩．政和以來．歷賜蔡韓秦三將相家．紹興二十三年四月．為江水所壞．朝廷下江東發四郡民三萬修築．時秦氏當國．州縣用命督工甚整．次年四月十二日正晝．忽有巨物．浮宣江而下．蹙浪蔽川．昂首遊其閑．如蛟螭之類而戴角．村民老弱．夾岸呼噪．爭攜罔罟籃畚．循水旁捕魚．邑尉黃德琬．適董役見之．問其人．皆雲螭龍也．或一年．或二年．或三五年．必一出．其體涎沫甘腥．故群魚逐而啖食．但掠岸時．漁人所獲無百斤以下者．是日此物穿丹陽湖而去．至歲暮．石臼湖水合．舟楫不通．月望夜．又一螭自湖中徙丹陽．聲如震霆．堅冰裂開一丈二尺餘．鼓浪亦高．冰破處經兩日不合、乃知圩堤決潰．蓋是獸所為也．
陳才輔
建炎末．建賊範汝為、葉鐵、葉亮作亂．建陽士人陳才輔．集鄉兵．殺葉鐵父母妻子．賊猖獗益甚．紹興元年．遂據郡城．朝廷命提舉詹時升．奉使謝向．同招安．群盜皆聽命．獨葉鐵不肯．曰．必報陳才輔．乃可出．詹為立重賞．擒獲以畀之．鐵選三十輩監守人．與錢一千．戒之甚至．曰．失去則皆斬．欲明日邀使者．及諸酋．高會而甘心焉．監者以巨索縛陳腳．倒垂梁閑．大竹篾拲其手．劍戟成林．相近尺許．臿一刀甚利．至二更．眾皆醉．陳默禱曰．才輔本心忠孝．為國為民．老母在堂．豈當身受屠害．若神明有知．願使此曹熟睡．刀自近前．為破索出手．使得脫去．良久．刀果自前．如神物推擁．陳以掌就斷其篾．兩手既釋．稍扳援割截．系縛盡斷．遂握刀趍門．一人睡中問誰開門．應曰．我．其人不知為陳也．曰．不要失卻賊．陳曰．如此執縛何足慮．及出門．已三鼓．行穿後巷約一里．聞彼處喧呼曰．走了賊．陳益窘．顧路旁坎下．篁竹蒙翳．急藏其間．而千炬齊發．搜尋殆遍．坎中亦下槍刃百十．偶無所傷．諸人言必歸建陽．或向劍浦．宜分詣兩道把截．陳不敢擇徑路．但屈曲穿林莽中．明日．抵福州古田境．賣所持刀．得錢買飯．直趍泉州．就其姊婿黃秀才．逾八日．而十卒持詹君帖至．復成擒．陳知不免．亟自碎鼻．以血汙身．佯若且死．十卒自相尤曰．柰何便至此．扛置邸中．真以為困悴．不復防閑．又三日．黃生來視．適茶商置酒．招黃及十人者．商家相去稍遠．唯七人往赴．留三人護守．陳又默禱如曩時．三人皆飲所餉酒亦醉．買菜作羹．一坐房前．一吹火竈間．一洗菜水畔．陳乘間攜棍棒揮擊即死．南走漳州．竟得脫．明年．韓蘄王平賊．陳用前功得官．
張琴童
張永年居京師．時值暮冬大雪．家人宴賞．遣小蒼頭曰琴童者．持糖蟹海錯．餉三里間親戚家．小兒輕捷不憚勞．雪中往復三四反．雙足受凍．色紫黑．其母居門首．見而念之．呼入與湯使淋洗．凍已極不知痛．少頃八指悉墮盆中．母視之．皮內血皆成冰．為湯所沃．故相激而斷．此卷皆黃德琬說．
和州毛人
宣和中．和州一老婦人攜兩男．大者二十六歲．小者二十歲．雲在孕皆二十四月乃生．遍體長黑毛有光采．眼睛如點漆．白處如碧雲．唇朱如丹．皆善相術．嘗召赴京師．嬰金帛．遣歸州．通判黃達如邀問相．大者曰．可至大夫與州．生六子．其半得官．黃呼長子出見．問有官否．搖其首．問壽幾何．曰．將錢來．數至四十四錢．顧其弟曰．是麼．弟曰．是．即與之．又相長女．問有封邑否．不對．問壽得五十三錢．相次女得二十七錢．凡閱數人．率如是而已．初無多言．是後二十餘年．黃仕歷御史郎．官至朝請大夫．知徽州而卒．六子．三入官．長子長女享年．如所得錢之數．次女以紹興甲子歲．從其夫祝生赴衡山尉．溺死於江．恰二十七歲．
王文卿相
建昌道士王文卿．在政和宣和間．不但以道術顯．其相人亦妙入神．蔡京嘗延至家．使子孫盡出見．王皆唯唯而已．獨呼一小兒．謂曰．異日能興崇道教者．必爾也．京最愛幼子．再詢之．王拊所呼兒背．曰．俟此兒橫金著紫．當賴其力．可復官．京大不樂．小兒者．陳桷元承也．母馮氏．蔡之甥．故因以出入蔡府．紹興間．諸蔡廢絕．陳佐韓蘄王幕府主．徽猷閣待制知池州．歲在辛酉．蔡京子孫見存者特敘官．向所謂幼子者．適來池陽料理．陳為之保奏．陳行天心法食素．真一黃冠耳．
奢侈報
紹興二十三年．鎮江一酒官．愚騃成性．無日不會客．飲食極於精腆．同官家雖盛具招延．亦不下箸．必取諸其家．誇多鬥靡．務以豪侈勝人．嘗令匠者造十卓．嫌漆色小不佳．持斧擊碎更造焉．啖羊肉唯嚼汁．悉吐其滓．他皆類此．統領官員琦．從軍於彼．每苦日諫之．反遭訕辱．後八年．琦從太尉劉錡信叔來臨安．謁貴人於漾沙坑．琦坐茶肆．向來酒官者直入相揖．裹碎補烏巾．著破布裘．裘半為泥所汙．跣足行．形容不可辯．久乃憶之問其故．泣而對曰．頃從京口任滿．到都下求官．累歲無成．孥累猥眾．素不解生理．囊槖為之一空．告命亦典質．妻子衣不蔽體．每日求丐得百錢．僅能菜粥度日．琦曰．何至沾汙如是．曰．得錢糴米而無菜資．但就食店拾所棄敗葉．又無以盛貯．惟納諸袖中．所以至是．琦惻然曰．亦記昔時相勸乎．曰．天實折磨．何所追悔．琦邀至所寓．餉以羊酒．又與錢數十千．使贖告身．後不復見．又有郭信者．京師人．父為內諸司官．獨此一子．愛之甚篤．遣從臨安蔡元忠先生學．信自僦一齋．好潔其衣服．左顧右眄．小不整．即呼匠治之．以練羅吳綾為鞋襪．微汙便棄去．浣濯者不復著．黃德琬以紹興已卯赴調．適與之鄰．每勸之曰．君後生未知世務．錢財不易得．君家雖富．亦不宜枉費．日復一日．後來恐不易相繼耳．信殊不謂然．隆興甲申冬．黃再入都．因訪親戚陳晟．見信在焉．為晟教幼子．衣冠藍縷．身寒欲顫．月得千錢．自言父已死．尚有田三百畝．家資數千緡．盡為後母所擅．一夕徑去．不知所往．素不識田疇所在．無由尋索也．黃與數百錢．捧謝而退．
陳元輿
陳元輿軒侍郎．建陽人．原名某．未第前．夢經兩高門．各有金書額．若寺觀然．一曰左丞陳軒．一曰右丞黃履．既覺．即改名．以嘉祐八年第二人登科．履真至右丞．而陳但龍圖閣直學士．暮年謂諸子曰．吾白屋起家．平生不作欺心事．今位不副夢．嘗思其由．昔年守杭州日．寄居達官盛怒一老兵．執送府．欲杖之．而此兵年餘七十．法不應杖．吾既聽贖．而達官折簡來相誚．不獲已復呼入．其家人羅拜泣請曰．若杖必死．吾不聽．亟命行決．果死於杖下．輿屍而出．至今二十年．吾未嘗不追以自咎也．違法徇情．殺人招譴．宜其不登大位．汝等宜戒之．方陳夢時．左右丞乃寄祿官．其後始以為執政．蓋幽冥中已知之矣．
高氏饑蟲
從政郎陳樸．建陽人．母高氏．年六十餘．得饑疾．每作時如蟲嚙心．即急索食．食罷乃解．如是三四年．畜一貓甚大．極愛之．常置於旁．貓嬌呼．則取魚肉和飯以飼．建炎三年夏夜．露坐納涼．貓適叫．命取鹿脯自嚼而啖貓．至於再．覺一物上觸喉間．引手探得之．如拇指大．墜於地．喚燭照其物凝然．頭尖匾類塌沙魚．身如蝦．殼長八寸．漸大侔兩指．其中盈實．刮之．腸肚亦與魚同．有八子．胎生蠕蠕若小鰍．人皆莫能識為何物．蓋聞脯香而出也．高氏疾即愈．
翁吉師
崇安縣有巫翁吉師者．事神著驗．村民趍向籍籍．紹興辛巳九月旦．正為人祈禱．忽作神言曰．吾當遠出．無得輒與人問事治病．翁家豤訴曰．累世持神力為生．香火敬事．不敢怠．不知何以見舍．再三致叩．乃雲．番賊南來．上天遍命天下城隍社廟．各將所部兵馬防江．吾故當往．曰．幾時可歸．曰．未可期．恐在冬至前後．自是影響絕息．嘗有富室病．力邀翁．嚴潔祭禱．擲珓百通．訖不下．至十二月旦．復附語曰．已殺卻番王．諸路神祗盡放遣矣．即日靈響如初．
陳墓杉木
建陽民陳普．祖墓傍杉一株甚大．紹興壬申歲．陳族十二房．共以鬻於里人王一．評價十三千．約次日祠墓伐木．是夜普夢白須翁數人云．主此木三百八十年．當與黃察院作槨．安得便伐．普曰．誰為黃察院．曰．招賢裏黃知府也．普曰．渠今居信州．豈必來此．翁曰．汝若不信．必生官災．況我輩守護歷載．雖欲賣必不成．普覺而語其妻．妻曰．只為此樹．常遭孫侄怒罵．切勿妄言．明日．王一攜錢酒及鵝鴨來祀冢罷．與眾聚飲於普家．飲畢．人分錢千有八十．尚餘四十錢．普取之．曰．當以償我薪直．一侄素凶佷．奪而撒於地．普怒毆之．至折其足．王一猶未去．懼必興訟．不復買木．但從諸人索錢．四人不肯還．又相毆．遂詣邑列訴．初諸陳各有田三二十畝．因是蕩焉．或竄徙它縣．後五年．黃察院卒於信州．其子德琬買槨未得．訪求於故里．有以陳杉來言．雲願鬻已久．因校四十歲．數房蕩析．恐不能遽合爾．試遣營之．則三日之前．在外者適還．是時已成十六家．各與千錢．皆喜而來就．竟仆以為槨．普方話昔年夢．琬細視木理．恰三百八十餘暈雲．察院名達如．
永寧莊牛
秦氏建康永寧莊．有牧童桀橫．常騎巨牛．縱食人禾麥．民泣請不悛．但時舉手扣額．訴於天地．紹興二十四年三月中．正食麥苗．風雨雷電總至．牛及童俱震死．同牧兒望見空中七八長人．通身著青布衣．於烈焰中提童去．又一人挈牛升虛．鑿其腦後一竅．闊寸許．舌出一尺．火燎其毛無遺．監莊劉穩．命舁牛棄諸江．民竊攬取剝食之．劉詣尉訴．尉諭勸之乃止．
犬嚙綠袍人
崇安人彭盈．納粟得將仕郎．既受命．詣妻家致謝．其家養七八犬．甚大且惡．居深山間．素無官人登門．彭服綠袍．拜妻母未竟．群犬不吠．同時而出．一犬先嚙襆頭．眾犬環搏之．麵皮耳鼻皆破．滾轉於地．家人驚迫．以巨棒痛擊方退．彭已困臥血中．惛不能知人．兩日而死．犬吠所怪．蓋真有之．鐘士顯侍郎．只一子．蔭補入官．往妻族講禮．斃於犬．其事正同．
葉德孚
建安人葉德孚．幼失二親．唯祖母鞠育拊視．又竭力治生．嘗語葉雲．術士言汝當得官．吾欲求宗女為汝婦．建炎三年．因避寇徙居州城．而城為寇所陷．時葉二十一歲矣．祖母年七十．不能行．盡以所蓄金五十兩．銀三十鋌．付之．使與二奴婢先出城．戒曰．復回挾我出．勿得棄我．我雖死．必愬汝於地下．葉果不復入．祖母遂死寇手．及亂定．已不可尋訪．葉用其物買田販茶．生理日富．紹興八年．假手獲鄉薦．結婚宗室．得將仕郎．明年參選．以七月二日．謁蜀人韓慥問命．韓曰．必作官人．不讀書亦可．若詢前程．俟過二十二日立秋．別相訪．當細為君說．葉大怒．幾欲棰辱之．同坐黃德琬勸使去．後十六日葉得病．即嘔血．始以為憂．同行鄉僧來貨茶．與之同歲．乃令具兩命．復詣韓．韓曰．記得此月初曾看前一命．但過不得立秋．此日不死．吾不談命．僧歸不敢言．葉病中時時哀嗚曰．告婆婆．當以錢奉還．願乞命歸鄉．勿陵遲我．竟以立秋日死．葉不孝不義．鬼神當殛之．客死非不幸也．韓之術一何神哉．
茅山道人
丙誌所紀秦昌齡咎證事．不甚詳的．今得其始末．復載於此．紹興癸酉三月．秦同其侄焞．詣茅山觀鶴會．邀溧水尉黃德琬．訪劉蓑衣於黑虎洞林間．席地飲酒．遣小史呼能唱詞道人．俄二十輩來．迨夜步月行歌．至清真觀路口道堂．眾坐諸人．各呈其伎．忽空中如人歌四句．黃尉能記其二雲．四十三．四十三．一輪明月落清潭．秦正四十三歲矣．大不樂．歷扣二十人．此誰所言．皆曰．元未嘗發口．乃罷酒而還．九月果卒．前一年．達真黃元道．謂秦曰．君有冤對．切忌四三．秦豤求解釋之術．時幼兒弄磁瓢為戲．黃取其一．呵祝以授秦．秦接之手內如火．不覺撲於地．黃復拾取．嘆息曰．了不得．回顧醫者湯三益曰．君宜藏此物．遇有急．則傾倒之．得青丸．則不可服．紅丸則可服．後三年．湯病傷寒甚篤．試傾其瓢．得紅藥一顆．服之即瘳．至今猶在．
泉州楊客
泉州楊客．為海賈十餘年．致貲二萬萬．每遭風濤之厄．必叫呼神明．指天日立誓．許以飾塔廟設水陸為謝．然才達岸．則遺忘不省．亦不復紀錄．紹興十年泊海洋．夢諸神來責償．楊曰．今方往臨安．俟還家時．當一一賽答．不敢負．神曰．汝那得有此福．皆我力．爾心願不必酬．只以物見還．楊甚恐．以七月某日至錢塘江下．幸無事．不勝喜．悉輦物貨．置抱劍街主人唐翁家．身居柴垛橋西客館．唐開宴延佇．楊自述前夢．且曰．度今有四十萬緡．姑以十之一酬神願．余攜歸泉南．置生業．不復出矣．舉所賫沉香龍腦珠琲珍異．納於土庫中．他香布蘇木不減十餘萬緡．皆委之庫外．是夕大醉．次日聞外間火作．驚起走登吳山．望火起處尚遠．俄頃間已及唐翁屋．楊顧語其仆．不過燒得粗重．亦無害．良久．見土庫黑煙直上．屋即摧塌．烈焰亙天．稍定還視．皆為煨燼矣．遂自經於庫墻上．暴屍經夕．仆告官驗實．乃得𧦬葬雲．
僧化犬賦
陳茂秀才．建陽人．工為文．聚徒數十人於開福寺地藏院．院僧德輔．能誦孔雀經．主持水陸戒律頗嚴．陳之徒擾之已甚．稍不副其欲．浸潤於陳．陳遂撰德輔白晝化犬賦．播於外．其隔聯雲．饑噬米糠．幾度尋思於藥食．冷眠苕帚．這回拋棄於禪床．闔邑士民．驚而來問．四遠傳者．皆以為然．輔不勝忿．具疏告天地．旦旦登鐘樓以額扣鐘．一扣一拜．日百拜乃止．已而陳得疾．瘡穢遍體．不復能聚徒．困悴以死．眾謂口業招譴．然僧之用心報復．亦為已甚矣．
張翁殺蠶
乾道八年．信州桑葉驟貴．斤直百錢．沙溪民張六翁．有葉千斤．育蠶再眠矣．忽起牟利之意．告其妻與子婦曰．吾家見葉之飼蠶．尚欠其半．若如今價．安得百千以買．脫或不熟．為將柰何．今宜悉舉箔投於江．而采葉出售．不唯百千錢可立得．且徑快省事．翁素伉暴．妻不敢違．陰與婦謀．恐一旦殺蠶．明年難得種．乃留兩箕．藏婦床下．是夕適有竊桑者．翁忿怒．半夜持矛往伺之．正見一人立樹間．仰椿以矛．洞其腹．立墜地死．歸語家人曰．已刺殺一賊矣．彼夜入為盜．雖殺之無罪．妻矍然疑必其子．趍視之果也．即解裙自經於樹．翁訝妻久不還．又往視．復自經死．獨余婦一身．燭火尋其夫．乃見三屍．大呼告鄰里．里正至．將執婦送官．婦急脫走．至桑林．亦縊死．一家無遺．元未得一錢用也．天報速哉．此卷亦黃得琬說．
戴樓門宅
顯謨閣直學士林邵．年二十歲時．赴省試．入京師．僦居戴樓．門內所處極荒僻．人多言彼宅凶怪．以其僦直廉．不問也．數日後．聞堂屋兩山小兒語聲．喚仆登屋視之．無所見．次夕三鼓宿房內．有盜至．盡揭蓋覆衣衾去．而門窗如初．須臾一仆舉所臥薦席．其下若新坎穴．衣衾在焉．又次夕．陰晦中一物墜地．聲甚大．至曉．乃花紋石段四五．各長數尺．裏巷來觀．有識者雲．此州橋花石也．時方修橋．往驗之信然．遂徙出．
林氏婿婢
林顯謨長女．初嫁一武官．夫婦對飲．遣婢往堂後小圃摘菜．少頃．婿忽大叫仆地．如中風狀．至曉始蘇．婢亦方還．蓬頭垢面．衣服皆沾汙．疑其乘隙有他過．詰之．雲．初入圃．放燈籠於側．以小刀掘菜根．方舉一窠．有小兒長尺許．自地踴出．揮刀斫之．應手成四五兒．愈斫愈多．牽衣而上．遂為所壓墜．昏不醒．及覺日已出．度其見怪時．正婿得疾之際．婿自是感心疾死．林女後適中大夫任廱．
王厚蘿蔔
王厚．韶之長子．位至節度使．為邊帥．晚年歸京師．一日家集．菜楪內蘿蔔數十莖．忽起立．須臾行於案上．眾皆愕然．厚怒形於色．悉撮食之．登時嘔吐．明日死．幼弟采．字輔道．宣和初．為兵部侍郎．坐天神降其家．被極刑．人以為韶用兵多殺之報．
天臺玉蟾蜍
蔡州城西軍營中．有廟曰天臺山廟．不知其義．廟中有石．高三尺．石眼有水．雖旱歲不涸．嘗為人發地測之．愈深愈大．不可窮極．又有小白蟾蜍．雪色而朱目．常在水中．或至人家．則為吉兆．朱魯公丞相勝非郡人也．崇寧四年春．得之於所居堂戶限下．以凈器覆之．周圍封誌甚密．祝之曰．若果通靈．當自歸廟．至暮舉器無見矣．徑往廟訪視．乃在水中．是歲朱公登第．
濟州逆馬
政和初．濟州村民家馬生駒．七日大與母等．額上一目．中有二晴．鼻吻如龍．吻邊與蹄上斑文如虎．色正赤．兩膊皆起肉焰．一夕食其母．皮骨無遺．逸出田間．民慮其為患．集數十人追殺之近邸．畫工圖其形以示人．蓋獸中梟獍也．
南京龜蛇
靖康元年閏月．北虜犯南京．合圍方急．有穹龜見城中．大如車輪．高三尺．骨尾九條．甲色黃如蠟．每甲刻一字．可辯者八．雲郭負放生．千秋萬歲．余不可讀．目光射人．頸鱗如錢．顧視殊不凡．留守朱魯公．命置於城隍廟．郡人爭往觀．公畏其惑眾．乃言龜不食．豈思水耶．投之南湖．不復出．繼又雷萬春廟有大赤蛇．蟠香爐中．累日不動．但時或舉首．人莫敢近．公作文祭焉．且言賊犯城．不施陰助．乃出異物以怖人．何也．即日蛇亡．凡受敵逾半年．竟不能陷．
秉國大夫
張邦昌為中書舍人．使高麗．至明州．謁東海廟．夜夢神告曰．他日至中書侍郎．但不可為秉國大夫．後數年．當宣和末．果有鳳池之拜．靖康元年正月九日．圍城中拜少宰．出質於虜營．挾以歸燕山．明年．都城失守．虜脅立為楚帝．遂坐誅．
朱勝私印
朱丞相留守南京．虜寇來攻．方修守備．夜巡城至南門．見壕外光照地．冏然如燭．遣人視之．無物也．謹識其處．旦而掘之．得一銅方印．大徑寸．古篆四字．曰朱勝私印．銅色深綠．製作甚精．朱公名勝非．而印．曰朱勝私．亦異矣．右八事皆見朱丞相秀水間居錄．
乾道八年．予仲兄留守建康．亦發土得印．徑寸七分．其文十二字．曰西道行營水陸諸軍都虞候印．欲考其何時而未暇也．
大渾王
聞人興祖．字余慶．秀州人．博學有文采．魁伉豪梗．不拘小節．居於近郊．自稱東郊耕民．為州學錄．與學諭婁虡友善．紹興丁卯夏．虡以疾卒．秋九月．興祖夢一客來訪其居．緋袍跨馬．導從甚盛．諦視乃虡也．謂興祖曰．幸當與君聯事．呼後騎使升．曰．此馬頃刻千里．俯仰間身已據鞍．遂交轡而行．夾道列炬如晝．行數里．火光浸微．至大官府．中有殿南向垂簾．簾內燈燭明滅．廷下吏卒．或坐或臥．見二騎至．不為起．二人轉而東．復少北．有聽事對設兩榻．執事者鞠躬聲喏．虡揖就坐．曰．此君治所也．俄一小兒自屏間出．挽其衣虡曰．令嗣先在此矣．蓋數年前所失稚子也．虡曰．君且歸．徐當相迎．興祖方攬轡．蹶然而寤．明日．遍告常所來往者．疑為不祥．未幾因出謁．過婁氏之門．毛骨凜然俱竦．即得疾．扶歸家．信宿而卒．卒後其表弟陳振．夢見之．與語如平生．振曰．聞兄為冥吏．信否．興祖唯唯．振又曰．人持杯珓來卜者．兄能告以吉凶乎．曰．大渾王雅不喜此．振曰．然則兄為大渾王官屬邪．興祖遽曰．吾失言．吾失言．號慟而去．振驚寤．尚依約聞其哭聲雲．
張氏獄
政和初．宗室郇王仲禦．判宗正．其第四女．嫁楊侍郎之孫．楊早失父．其母張氏．性暴猛．數與婦爭詈．楊故元祐黨籍中人．門戶不得志．婦尤鬱鬱．張嘗曰．汝以吾為元祐家．故相陵若此．時節會須改變．吾家豈應終困．婦以其語告郇王．王次子士驪妻吳氏．王荊公妻族也．每出入宰相蔡京家．遂展轉達於京．京以為奇貨．即捕張置開封獄．府尹劾以誹謗乘輿．言語切害．罪至陵遲處斬．二法吏得其事．曰．婦人尚無故殺法．安得有大逆罪．尹怒．並杖之．二人皆以瘡潰死．張竟抵法．行刑之日．郇王矍然不謂至此．驪與兩弟入市觀．未幾．輒相繼死．驪見婦人被血．蹲屏帳間．又作鬼語曰．我本不欲校．無柰二法吏不肯．蔡京後感疾．命道士奏章．道士神遊天門．見一物如堆肉．而血滿其上．旁人言上帝正臨軒決公事．頃之．一人出．問道士何以來．告之故．其人指堆肉曰．蔡京致是婦人於極典．來訴於天．方此震怒．汝安得為上章．對曰．身為道士．而奉宰相之命．豈敢拒之．曰．後不得復爾．又曰．適已有符遣京送潭州安置矣．汝可亟還．道士寤．密以告所善者．又十年．京乃死於長沙．然郇王女及吳氏．俱至八十．
湯史二相
縉雲湯丞相．四明史丞相．紹興十五年乙丑．俱在臨安．湯公以政和令赴詞科．史公以進士赴省試．同詣韓慥問命．慥時方葺所居．僅留一席地．每客來立談即逝．及二公至各言甲子．慥呼小女設倚．延坐置茶．咨嘆良久．拱手曰．二公皆宰相．即日亨奮矣．皆不敢自謂然．是年並擢第．湯公由館閣翰苑登樞府．以丁丑歲拜相．史公方為太學博士．常語人曰．韓慥言湯公．信神驗．何獨至於我而失之．今之相望．真天冠地屨也．庚辰之冬．湯公自左揆免歸．史公正直講建邸．用攀附恩亟遷．癸未春拜相．
荊山客邸
韓洙者．洺州人．流離南來．寓家信州弋陽縣大郴村．獨往縣東二十里．地名荊山．開酒肆及客邸．乾道七年季冬．南方舉人赴省試．來往甚盛．瓊州黎秀才宿其邸．旦而行．遺小布囊於房．店仆持白洙．洙曰．謹守之．俟來取時．審細分付．黎生行至丫頭巖．既一驛矣．始覺．亟回韓店．徑趍臥室內．翻揭席薦．無所見而出．面色如墨．目瞠口哆．不能復言．洙曰．豈非有遺忘物乎．愀然曰．家在海外．相去五千里．僅有少物．以給道費．一夕失之．必死於道路．不歸骨矣．洙笑曰．為君收得．不必憂．命仆取以還．封記如初．解視之．凡為銀四十四兩．金五兩．又金釵一雙．黎奉銀五兩致謝．拒不受．黎感泣而去．明年．遊士範萬頃．詢知其事．題詩壁間曰．囊金遺失正茫然．逆旅仁心盡付還．從此弋陽添故事．不教陰德擅燕山．又跋雲．世間嗜利．為小人之行者．比比皆是．聞韓子之風．得無愧乎．洙今見存．
夏二娘
京師婦人夏二娘．死經年．見夢其子杜生曰．我在生時．欠某坊王家錢十二貫．某坊陳家錢三十四貫．坐謫為王氏驢．而鬻於陳．王氏所得價錢償已足．而陳未也．日與之負麥．然一往反．才直三十八錢許．今日以外．尚欠十八千．非兩年不可了．吾昔日瘞銀百餘兩於堂內戶限下．可發取以贖我．其子曰．即往尋訪．以何為記．曰．明早從南薰門入．一騾最先行．別又一驢．次則我．汝來時．我自舉頭視汝．杜生寤．掘地得銀．徑詣南薰待之．果遇麥馱聯翩來．第三者仰頭相視．杜雨泣．欲牽以歸．陳氏之役曰．此吾主家物．汝何為者．杜曰．吾母也．當還原價以贖．其人不許．相與忿爭．廂官錄送府．府尹扣其說．命引驢至前．謂曰．果識汝子．可銜其裾．應聲而然．尹異之．時劉豫盜京師．尹具以白豫．呼入殿廷．復謂之曰．能舉前兩足搭於肩上．則信矣．應聲亦然．豫嗟異良久．欲官為給錢．杜拜曰．若爾恐母債不得釋．願自出錢而丐驢歸．豫許焉．杜掃一室．謹事之．又二年乃死．買棺加衣衾以葬．後朝廷得河南．杜氏子來歸．居贛州．為人話其事如此．
華陰小廳子
宣和間．陜西某郡守赴官．食於道上驛舍．一道人從外直入．閽者諭使去．不肯聽．家人望見亦怒．爭遣逐之．獨郡守延問其故．但云．尊官過華陰時．若見小廳子．幸留意．他無所言也．語畢徑出．守欲扣其曲折．使追之．不可及．洎入關．浮舟溯渭晚泊矣．從吏白有小史持刺．稱華陰小廳子欲參謁．拒以非時．則曰．有一事將語使君．然吾祗役於邑中．來日朔旦．不可脫身．故乘休假馳至此．此去邑尚百里也．守憶道人語．命呼登舟．則又曰．所言絕秘．不願傍近聞之．必移泊北岸乃可．守又從之．舟人謂系纜已定．無故而北．豈非奸盜設計乎．北又非安穩處．不得已而行．迨至北岸．其人杳不來．盡室怨悔．業已爾．無可奈何．夜未半．大風忽起．如山頹泉決之聲．魚龍悲吟．波浪濺激．搖兀不得寐．兢憂達曉．望南岸既崩摧數仞．客舟同憩宿者．淪溺無余．及到縣訪求此吏．蓋未嘗有也．一家免葬魚腹．異哉．
武昌州宅
劉亞夫．為武昌守．始入州宅．望堂上若有人．及升堂．正見婦人在門扇內立．垂雙足於外．親往視之．蓋新被刖者．履襪皆鮮潔．不見上體．立而不仆．劉疑以為奸人所為．陰察中外．寂無聲跡．凡停留兩日．乃命埋藏之．竟不測其異．孫革說．
大庾疑訟
大庾縣吏黃節妻李四娘．素與人淫通．乘節出外．挈三歲兒奔之．與俱逃．行未久．兒啼不可止．乃棄草間．縣手力李三者．適以事到彼．見兒宛轉地上．心不忍．抱之歸．家人皆喜．節還舍．失妻子．求訪備至．李三居數里間．正挾兒為戲．而節來．即告其鄰共捕執送縣．窮鞫甚苦．李誣服雲．家無子．故殺黃之妻．沉屍於江．而竊兒以歸．今既成擒．甘就死不悔．獄成且詣郡．正械立廷下陰雲忽興．雷電皆至．李杻械自解脫．兀兀如癡．稍定．則推吏巳死．背有朱書字．似言獄冤．諸吏二十輩．皆失巾．邑令亦怖懾．良久呼問李所見．但云．眼界漆黑．不知所以然．獨長官坐青紗帳中耳．令恐悔．亟釋之．而四娘與淫夫終不獲．時紹興十九年八月二十九日也．黃節李三並此兒．至今無恙．
華陽洞門
李大川．撫州人．以星禽術遊江淮．政和間．至和州．值歲暮．不盤術．俚語謂坐肆賣術為鉤司．遊市為盤術．正旦日．逆旅主人拉往近郊．見懸泉如簾．下入洞穴．甚可愛．因相攜登隴．觀水所註．其地少人行．陰苔滑足．李不覺隕墜．似兩食頃．乃坐於草壤上．肌膚不小損．睨穴中．正黑如夜．攀緣不能施力．分必死．試舉右手．空無所著．舉左手．即觸石壁．循而下．似有微徑可步．稍進漸明．右邊石池．荷花方爛熳．雖饑渴交攻．而花與水皆不可及．已而明甚．前遇雙石洞門．欲從右入．恐益遠．乃由左戶而過．如是者三．則在大洞中．花水亦絕．了不通天日．而晃曜勝人間．中有石棋局．聞誦經聲．不見人．遠望若有坐而理發者．近則無所睹．俄抵一大林．陰森慘淡．淒神寒骨．怖悸疾走．已出曠野間．舉頭見日．自喜再生．始緩行．逢道傍僧寺．憩於門．僧出問故．皆大驚．爭究其說．李曰．與我一杯水．徐當言之．便延入寺具飯．悉道所歷．僧嘆曰．相傳茲山有洞．是華陽洞後門．然素無至者．李問此何處．曰．滁州境．今日是何朝．曰．人日也．李曰．吾已墜七日．財如一晝耳．僧率眾挾兵刃．邀李尋故蹊．但怪惡種種．不容復進．李還和州．訪舊館．到已暮夜扣戶．主人問為誰．以姓名對．舉室唾罵曰．不祥不祥．李大聲呼曰．我非鬼也．何得爾．遂啟戶．留數日而歸．每為人話其事．或誚之曰．爾亦愚人．正旦荷花發．詎非仙境乎．且雙石洞門．安知右之遠而左可出也．李曰．方以死為慮．豈暇念此．後雖悔之何益．李有子．今在臨川．陳鍔說．聞之大川．
雷擊王四
臨川縣後溪民王四．事父不孝．常加毆擊．父欲訴於官．每為族人勸止．乾道六年六月．又如是．父不勝忿．走詣縣自列．王四者持二百錢．遮道與之．曰．以是為投狀費．蓋言其無所畏憚也．父行未半里．大雷雨忽作．急避於旁舍．雨止而出．聞惡子已震死．趍視之．二百錢乃在其脅下皮內．與血肉相連．父探懷中所攜．已失矣．
南豐雷媼
南豐縣押錄黃伸家．因大雨．墮雷媼於廷．擾擾東西．蒼黃失措．發茁然赤色甚短．兩足但三指．大略皆如人形．良久雲氣鬥暗．震電閃爍．遂去不見．
泥中人跡
撫州村落間．一夕雷雨．居民聞空中數百人．同時大笑．明旦．大木一本．連根皆拔出．其旁泥內．印巨人跡絕偉．腰臂痕入地尺餘．足長二尺．闊稱之．疑神物盡力拔樹．遇滑而蹶．故眾共笑之雲．
宜黃人相船
宜黃人多能相船．但父子相傳眼訣．而無所謂占書之類．乾道五年．縣民莫寅．造大艦成．以大錢邀善術者視之．曰．此為雌船．而體得雄．一板如矛．嶄焉居中．其相既成．在法當凶．官事且起．災於主翁．寅欲改更之．曰．禍福已定．不可為也．寅持錢三百萬．將買鹽淮東．適州需船載上供錢．拘以往．至大孤山下．桅檣為風所折．倉卒無可買．伐岸傍杉為之．人或言此神樹．不暇恤．是夕．滿船聞奇響震厲．莫測所以然．既過丹陽．盜夜入船．諦觀之．若甲士數十輩往來者．寅家藏古刀累世矣．近年遇夜後光采發見．訝其異．取以自隨．乃攜此刀徑趍前．間值一人熟睡．手橫腹上．奮刀連斫之．斷其右臂．救至得不死．蓋部綱官劉尉也．初．劉生以寅解事有膽．故處其舟中．元未嘗有纖介之隙．寅殊不知．覺遂就擒．鞠於鎮江獄．府官欲論以死．而劉尉持不肯．曰．固他生宿冤耳．非今世事．吾倖存餘生．何必處以極典．遂用疑獄奏讞．得減死．黥隸邵武軍．
頰瘤巨虱
臨川人有瘤生頰間．癢不復可忍．每以火烘炙．則差止．已而復然．極以患苦．醫者告之曰．此真虱瘤也．當剖而出之．取油紙圍項上．然後施砭．瘤才破．小虱湧出無數．最後一白一黑兩大虱．皆如豆．殼中空空無血．乃與頰了不相干．略無癜痕．但瘤所障處正白爾．
胡道士
胡五者．宜黃細民．每鄉社聚戲．作砑鼓時．則為道士．故目為胡道士．以煮螺螄為業．必先揭其甲．然後烹之．及臥病．自舉右手一指．曰．一螺在此．遂以針剔去其爪．流血被掌．呼叫稱痛．少焉又剔其次者．至並足甲皆盡．乃死．
趙監廟
建昌寄居趙監廟．素有羸疾．或教之曰．服鹿血則愈．趙買鹿三四頭．日取一枚．以長鐵管插入其肉間．少頃．血凝滿管中．乃服．鹿日受此苦．血盡而死．趙果膚革充盛．健飲啖而所服既多矣．晚得疾．遍體生異瘡．陷肉成竅．癢無以喻．必以竹管立瘡中．註沸湯灌之．癢方息．終日不暫寧．兩月而卒．
亂漢道人
乙誌所載陽大明遇人呵石成紫金事．予於起居註得之．今又得南康尉陳世材所記．微有不同而甚詳．故復書於此．大明者．南康縣程龍裏士人．父喪廬墓次．其明年歲在壬戌．乙誌作癸亥．七月七日．晨興．有道人從山下來．陽時與學童三四人處．一仆執炊．荒山寂寞．左右前後十里間．絕無人居．扳緣蘿蔓．乃得到．正無可與語．見客來．喜而迎之坐．客曰．子八月當有厄．服吾藥可免．取腰間小瓢出藥一粒．令以水吞．且曰．吾有求於子．其許我乎．曰．何求．客指架上布衫．曰．以此見與．陽欲許而頗疑其偽．未即與．請至再．不得已付之．客卷納瓢中．瓢口僅容指．陽雖怪咤．然默念豈幻我歟．既而言吾豈真欲衫．聊相試耳．便能見贈．為可嘉也．探瓢出還之．索碗水置藥末一撮．撥旋久之．成紅丸如彈．揖陽曰．能服此否．陽曰．身幸無病．不願服．客即自吞之．徐徐語曰．子久此．當窘用．吾有遺於子．呼學童掬塊土．大如拳．握而噓之者三．顧陽曰．意吾手中何物．曰．不知也．置諸幾．則爛然金一塊．歷歷有五指痕．曰．可收此以助晨昏之費．蓋陽母尚存．陽方知為異人．尚疑其以財利嘗試我．拒弗受．客笑擲之地．引腳蹴之．遂成頑石．起辭去．留與飲．不可．漫指壁間詩．謂曰．此皆諸公見寄者．願得先生一篇如何．客曰．子欲詩可矣．取案上禿筆．就地拂數四．蘸碗水中．大書於壁．略無丹墨之跡．殊不可辯．既送之下山．回視已若淡紫色．其詩云．陽君真確士．孝行洞穹壤．皇上憐其艱．七夕遣回往．逡巡樂頑石．遺子為饋享．子既不我受．吾亦不汝強．風埃難少留．願子誌勿爽．會當首鼠記．青雲看反掌．前題亂漢道人四字．字徑四寸許．俄又加赤色．正如赤土所書．明日．遍詢村民．皆莫見所謂道人者．鄉之士共以告縣．縣告郡．郡聞於朝．賜束帛．後五年．世材自福州來為尉．親見陽談始末如此．訪程龍之廬．草屋摧頹．他詩悉剝落．獨道人者灑然如新．詩中雲遣回往．疑必呂洞賓雲．陽廬父墓終喪．母繼亡．亦(原闕十二行)
和旨樓缺
內文缺
吳僧伽
吳僧伽．贛州信豐縣僧文祐．本姓吳．落發出遊．結庵於贛縣嶺．久而去之．客雲都凈寺之僧伽院中．遂主院事．故因目為吳僧伽．佯狂市廛．人莫能測．每日必詣松林以扣之．曰．趙家天子趙家王．不曉其意．逢善人於塗．輒拱楫致敬．貪暴不仁者．率抵以狗彘．不少屈．惡少年不樂．至群輩噪逐之．嘗走避於某家園竹中．疾呼求救．且拊其竹曰．大大竹林成掃帚．不旬浹．萬竹悉枯．此家固一凶族．自是衰替．寺後竹叢．一竿最巨．忽夜至．造其下．考擊而歌．聲徹四遠．連夕如是．他僧為之廢寢．怒而伐之．既而紫芝徑尺生上．邑民曾德泰．老無子．與妻議飯吳以祈．未及召．旦而排闥來．曾大驚．謹饋之食．將去．曰．當何為報．唯有二珠而已．果連生二子．縣市舊集於南洲．而縣治外但曠野．吳過門必言曰．錢將平腰矣．及洲沒於水．市遂徙於邑門之陽．嘗求菜於民婦．戒使多為具．婦許諾．夫歸怒其妄費．吳至乞醯．生啖之．若欲輟而噎食者再三．婦曰．食飽則已．何必盡．曰．欲免汝夫婦責言耳．民駭謝．學佛者孫德俊．往汀州武平．謁慶巖定應師．師曰．雨於川自有佛．禮我何為．孫曰．佛為誰．曰、吾法弟僧伽也．為吾持一扇寄之．舟檥岸．吳已至．曰．我師寄扇何在．孫以汀扇數十雜示之．徑取本物而去．由是狂名日減．多稱為生佛．一夕．遍詣同寺諸剎門．鋪坐具作禮．曰．珍重珍重．皆寂無應者．中夕．趺坐而逝．時大中祥符己酉六月六日也．是日．邑大商在蜀．遇之於河梁．問吳僧何往．痀僂急趍曰．少幹少幹．商歸．乃知其亡．其亡也．異香滿室．數日不變．僉議勿火化．而堊其全體事之．元豐乙丑冬．一僧來郡城．訪桂安雅家．求木作龕．桂曰．師為何人．曰．雨於都妙凈寺明覺院吳僧也．桂許之．送之逾閾．遂不見．後乃審其故云．明覺即僧伽也．真身至今存．
何丞相
何文縝丞相．初自仙井來京師．過梓潼．欲謁張王廟而忘之．行十里始覺．亟下馬．還望默禱再拜．是夕夢入廟廷．神坐簾中．投文書一軸於外．發視之．全類世間告命．亦有詞語．覺而記其三句雲．朕臨軒策士．得十人者．今汝然為舉首．後結銜具所授官．何公思之．廷試所取．無慮五百．而言十人．殆以是戲我也．及唱第果魁多士．第一甲元放九人．既而傅崧卿以省元升甲．遂足十數．蓋夢中指言第一甲也．所得官正同．葉石林書此．
鼎州汲婦
鼎州開元寺．多寓客．數客同坐寺門．見婦人汲水．一客善幻術．戲惱之．即挈水不動．不知彼婦蓋自能幻也．顧而言曰．諸君勿相戲．客不對．有頃曰．若是．須校法乃可．擲其擔化為小蛇．客探懷取塊粉．急畫地作二十餘圈．而立其中．蛇至不能入．婦人含水噀之．稍大於前．又豤言官人莫相戲．客固自若．蛇突入直抵十五圈中．再噀水叱之．遂大如椽．徑躐中圈．將向客．婦又相喻止．客猶不聽．蛇即從其足纏繞至項．不可解．路人聚觀且數百．同寺者欲走訴於官．婦笑曰．無傷也．引手取蛇投之地．依然一擔耳．笑謂客曰．汝術未盡善．何敢然．若值他人．汝必死．客再拜悔謝．因隨詣其家為弟子云．
瑞雲雀
邵武軍泰寧瑞雲院．主僧顯用之師普聞．乾道六年十一月一十八日．巡堂殿焚香．至羅漢像前．方瞻禮次．一雀飛鳴盤旋．斂翼立爐上．歷一時久．凝駐不動．視之已化矣．鄉人接跡來觀．了不傾側．正與像相對．顯用具白縣．縣宰趙善扛．書偈於紙尾．曰．日日飛鳴宣妙旨．幻華起滅復何疑．可憐多少風塵客．去去來來只自欺．寺僧圖其狀刻石．今經數年．雀羽毛不摧落．儼然如生．遠近起敬者不絕．予甲誌所載鼠壞經事．亦此寺也．紹興初．宗本住泰寧之丹霞．亦有雀化之異．顯用持刻本來．
太原意娘
京師人楊從善、陷虜在雲中．以幹如□山．飲於酒樓．見壁間留題．自稱太原意娘．又有小詞．皆尋憶良人之語．認其姓名字畫．蓋表兄韓師厚妻王氏也．自亂離暌隔．不復相聞．細驗所書．墨尚濕．問酒家人．曰、恰數婦女來共飲．其中一人索筆而書．去猶未遠．楊便起追躡及之．數人同行．其一衣紫佩金馬盂．以帛擁項．見楊愕然．不敢公召喚．時時舉目使相從．逮夜眾散．引楊到大宅門外．立語曰、頃與良人避地至淮泗．為虜所掠．其酋撒八太尉者、欲相逼．我義不受辱．引刀自剄不殊．大酋之妻韓國夫人、聞而憐我．亟命救療．且以自隨．蒼黃別．良人不知安往．似聞在江南為官．每念念不能釋．此韓國宅也．適與女伴出遊．因感而書壁．不謂叔見之．乘間願再訪我．儻得良人音息．幸見報揚．恐宅內人出．不敢久留連．悵然告別．雖眷眷於懷．未敢復往．它日、但之酒樓．瞻玩墨跡．忽睹別壁新題字．並悼亡一詞．正所謂韓師厚也．驚扣此為誰．酒家曰、南朝遣使通和．在館有四五人．來買酒．此蓋其所書．時法禁未立．奉使官屬．尚得與外人相往來．楊急詣館．果見韓把手悲喜．為言意娘所在．韓駭曰、憶遭掠時．親見其自刎死．那得生．楊固執前說．邀與俱至．向一宅則闃無人居．荒草如織．逢墻外打線媼．試告焉．媼曰、意娘實在此．然非生者．昨韓國夫人閔其節義．為火骨以來．韓國亡．因隨葬此．遂指示窆處．二人逾垣入．恍然見從廡下趣室中．皆驚懼．然業已至．即隨之．乃韓國影堂．傍繪意娘像．衣貌悉曩所見．韓悲痛還館．具酒肴作文祭酹．欲挈遺燼歸．拜而祝曰、願往不願往．當以影響相告．良久出現．曰、勞君愛念．孤魂寓此．豈不願有歸．然從君而南．得常常善視我．庶慰冥漠．君如更娶妻．不復我顧．則不若不南之愈也．韓感泣．誓不再娶．於是竊發冢裹骨歸．至建康．備禮卜葬．每旬日輒往臨視．後數年．韓無以為家．竟有所娶．而於故妻墓稍益疏．夢其來．怨恚甚切．曰、我在彼甚安．君強攜我．今正違誓言．不忍獨寂寞．須屈君同此況味．韓愧怖得病．知不可免、不數日卒．
許道壽
許道壽者、本建康道士．後還為民．居臨安太廟前．以鬻香為業．仿廣州造龍涎諸香．雖沉麝箋檀．亦大半作偽．其母寡居久．忽如妊娠．一產二物．身成小兒形．而頭一為貓．一為鴉．惡而殺之．數日間母子皆死．時隆興元年．
滕明之
臨安人滕明之、初為諸司吏．坐事失職．無以養妻子．乃為人管幹官爵差遣．規取其贏．且好把持人語言短長．求取無度．識者畏而惡之．紹興丁卯之秋．告其妻曰、吾適夢至望仙橋．入馬胎中．驚怛而寤．此何祥也．即得疾死．死之夕．家人皆聞馬嘶聲．妻後亦流為倡雲．
西池遊
宣和中．京師西池春遊內酒庫吏周欽．倚仙橋欄檻．投餅餌以飼魚．魚去來遊泳．觀者雜沓．良久皆散．唯一婦人留．引周裾與言．視之、蓋舊鄰賣藥駱生妻也、自徙居後、聲跡不相聞．見之喜甚．問良人安在．顣頞曰、向與子鄰時．彼謂我私子．子既徙去．猶屢棰辱我．我不能堪．與之決絕．今寓食阿姨家．聞子已喪偶．思欲遣媒妁言議而未及．不料獲相逢於此、周愈喜．即邀入酒肆．草草成約．納為妻．逾數月．因出城回．買飯於市．駱生適負藥笈過門．周以娶其出婦之故．羞見之．掩面欲避．駱遽入相揖．周勉與語．且詢其室家．駱傷惋曰、首春病疫死矣．吾如失左右手．悲念之不忘．遂泣下．周寬譬使去．殊大驚．又疑駱諱前事而為之說．立詣舊居．訪鄰里．皆言駱妻死．明白曰、吾屬皆送葬者也．周益自失．懼不敢還家．又不知所為．縱飲酒壚醉．就睡．迨夜乃出．信步行．茫無所之．值當道臥者絆而仆．沾濕滿身．復起行．財數十步．聞連呼殺人．邏卒躡尋．見周意狀蒼忙．而汙血被體．共執送官．具說蹤跡如此．竟不能自明．掠死於獄．而真盜逸至京東．以他過敗獲．具言都城殺人事．移牒開封．則周既死矣．可謂奇禍也．其子子明、亦坐惡逆誅．
舒懋育鰍鱓
臨安浙江人舒懋、以賣魚飯為業．多育鰍鱓甕器中．旋殺旋烹．一日發甕失所蓄．遍尋之．乃悉緣著屋壁．累累欲上．而無所屆．繚繞虬結可畏．懋甚懼．取投諸江．誓不復殺．而易為蔬饌．經數月．所入殊薄．不足以贍家．乃如其故．俄又失二物所在．因汲水見密蟠井中．不暇顧省．拾取而烹之．時乾道五年春也．及秋疫作．盡室皆死．懋獨不然．但遍身生瘡．每瘡輒有鰍鱓頭喙突出．痛楚特甚．後一月乃死．
陳媳婦
宣和四年．京師鬻果小民子．夜遇婦人．艷妝秀色．來與語．邀至一處．相與燕狎．頗得衣物之贈．自是夜夜見之．所獲益多．民服飾驟鮮華．而容日羸悴．醫巫不能愈．有禁衛典首劉某．持齋戒不食．但啖乳香飲水．能制鬼物．都人謂之吃香劉太保．民父母偕往豤祈．劉呼視其子曰、此物乃為怪耶．吾久疑其必作孽．今果爾．即共造產科醫者陳媳婦家．陳之門刻木為婦人．飾以衣服冠珥．稍故暗則加采繪．而更新其衣．自父祖以來有之．不記歲月矣．劉揭其首冪．令民子視之．則宛然夜所見者．乃就其家設壇位．步禈(正)作法．舉火四十九炬焚之．怪遂絕．
河東鄭屠
臨安宰豬．但一大屠為之長．每五鼓擊殺於作坊．須割裂既竟．然後眾屠兒分挈以去．獨河東人鄭六十者．自置肆殺之．嘗掛肉於案鉤上．用力頗銳．鉤尖利甚．傷其掌．刃透手背．痛逾月方愈．又臨竈燖豬．恍若有物挽捽入大釜中．妻子急拯之．半身煮爛死矣．
張顏承節
宣和間、京師天漢橋．有官人自脫冠巾．引頭觸欄柱不巳．觀者環視．恍莫測其由．不復可勸止．問亦不對．良久血肉淋漓．冥仆於地．僥巡卒共守伺之．日晚小蘇．呻吟悲劇．顧曰、我張顏承節也．住某坊內．幸為僦人舁歸．既至家．遂大委頓．頭顱腫潰如盎．呼醫傅藥．累旬方小愈．家人扣其端．全不自覺．瘡成痂而癢不可忍．勢須盡爬搔則又腫潰．才愈復癢．如是三四反．逾年不差．殆於骨立．盡室憂其不起．嘗扶掖出門．適舊仆過前．驚問所以．告之故．仆曰、都水監杜令史、施惡瘡藥絕神妙．然不可屈致．當勉詣彼．庶見證付藥．可立愈．張仗仆為導．亟訪之．杜生屏人曰、頗憶前年中秋夜所在乎．曰、忘之矣．杜曰、吾能言之．君是年部江西米綱．以中秋夕至獨樹灣檥泊．月色正明．君杖策登岸．百步許得地平曠．方命酒賞月．俄而驟雨．令僕夫取雨具．怒其來緩．致衣履沾濕．拋所執拄斧擲之中額．仆回舟謂妻曰、我為主公所擊．已中破傷風．恐不得活．然無所赴愬．即死．汝切勿以實言．但雲痼疾發作．此去鄉遠．萬一不汝容．何以生存．宜豤白主公．乞許汝子母．附舟入京．猶得從人浣濯以自給．言終而亡．比曉、妻舉屍𧦬瘞於水濱．泣拜君曰、夫不幸道死．願容附載．君叱之曰、舟中皆男子．豈宜著汝無夫婦人．略不顧．促使解纜．妻拊膺大慟曰、孤困異土．兼乏裹糧．進退無路．不如死．抱幼子自投江中．仆既殞於非命．又痛妻兒之不終．訴諸幽府．許償此冤．去年君觸橋時．乃彼久尋君而得見也．張震駭曰、是皆然矣．某方欲丐藥．何為及此．且何以知之．杜曰、吾晝執吏役．夜直冥司．職典冤獄．茲事正在吾手．屢為解釋．渠了不聽從．自今四十九日．當往與君決．至期、可掃灑靜室．張燈四十九盞．置高坐以待之．中夜當有所睹．幸而燈不滅．彼意尚善．若滅其半．則不可為矣．吾亦極力調護．但負命之冤．須待彼肯舍與否．有司固不可得而強．無用藥為也．張泣謝而歸．如其教．張燈之夕．獨坐高榻．家人皆伺於幕內．近三鼓．陰風勁厲．四十九燈悉滅．其一復明．亡仆流血被面．妻子相隨．猶帶水瀝漉．從室隅出．拽張曰、可還我命．即隕墜於下．頭縮入項間而死．
天門授事
贛州寧都縣胡太公廟．其神名雄．邑民也．生有異相．顧自見其耳．死而著靈響．能禍福人．里中因為立祠．崇寧初、邑士孫勰誌康、夢白須翁邀至其家．問曰、如何可得封爵．孫意其神也．告曰、宜行陰功．無專禍人．翁曰、吾豈禍人者．吾為天門授事．日掌此邦人禍福．必左右竊聞之．托吾所云．妄出擾惑爾．孫曰、歲時水旱．最民所急．若能極力拯濟．則縣令郡守．必以上於朝．封爵可立致也．覺而審其為太公．五年丙戌、縣大火．禱於祠．俄頃風雲怒起．如有物驅逐之．火即滅．縣以事白府．奏賜博濟廟．明年．遂封靈著侯．噫神既受職於天．猶規規然慕世之榮名．唯恐不得．乃知封爵之加．固非細事．孫公夢中能曉神如是．可謂正士矣．黎珣作記
大洪山跛虎
隨州大洪山寺、有別墅曰落湖莊．紹興十一年．莊僧遣信報長老凈嚴遂師雲、當路有跛虎．出頗害人．往來者今不敢登山．殊懼送供之不繼也．凈嚴即命肩輿而下．至虎所過處．下輿焚紙錢．遙見其來．麾從仆及侍僧、皆退避．獨踞胡床以待．少焉虎造前．蹲伏於旁．弭耳若聽命．時棗陽隨兩縣巡檢張騰、適被郡檄．就寺納二鄉稅租．亦同往．且升高木．諦觀之．不知嚴所說何語也．虎俄趍而去．自是絕跡不復出．見漢東誌
張臺卿詞
國朝故事、翰林學士草宰相制．或次補執政．謂之帶入．大觀三年六月八日、何清源執中登庸．四年六月八日、張無盡商英登庸．皆張臺卿閣草麻．竟無遷寵．時蔡京責太子少保．張當制．詆之甚切．為搢紳所傳誦．京銜之．會復相．即出張知杭州．明年六月八日、宴客中和堂．忽思前兩歲宿直命相、正與是日同．乃作長短句紀其事．曰、長天霞散．遠浦潮平．危欄駐目江臯．長記年年榮遇．同是今朝．金鸞兩回命相．對清光頻許揮毫．雍容久正．茶杯初賜．香袖時飄．歸去玉堂深夜．泥封罷．金蓮一寸才燒．帝語丁寧．曾被華袞親褒．如今漫勞夢想．嘆塵蹤杳隔仙鰲．無聊意、強當歌對酒怎消．觀者美其詞而訝其卒章失意．未幾以故物召還．遽卒於官．壽止四十．臺卿、河陽人．吳傳朋說
新建獄
豫章新建村民、夏夜群輩納涼．有自他所疾走來．以手掩腹叫號曰、某人殺我．奔趍及其家．即死．家訴於縣．縣捕某人訊之．自言此夕在某處為客．與死者略無干涉．鞫不成．悉逮納涼者二十輩．分囚之．使各道所見．皆曰、實聞其言如是．他非所知也．縣令必欲得其情．棰掠不可忍．乃共為證辭以實之．引某人參對．不能勝眾．誣強服．仰天而呼曰、某果殺人．不敢逃戮．若冤也．願天令證人死於獄以為驗．不旬日、獄疫暴起．凡十人相繼殂．縣令知其然．又畏凶身不獲．竟不釋此人．終亦死．
潮州象
乾道七年．縉雲陳由義．自閩入廣．省其父提舶司．過潮陽．見土人言比歲惠州太守挈家從福州赴官．道出於此．此地多野象．數百為群．方秋成之際．鄉民畏其蹂食禾稻．張設陷穽於田間．使不可犯．象不得食．甚忿怒．遂舉群合圍惠守於中．閱半日不解．惠之迓卒一二百人．相視無所施力．太守家人窘懼．至有驚死者．保伍悟象意．亟率眾負稻穀．積於四旁．象望見猶不顧．俟所積滿欲．始解圍往食之．其禍乃脫．蓋象以計取食．故攻其所必救．尨然異類．有智如此．然為潮之害．端不在鱷魚下也．由義說
劉左武
劉左武者、河北人．南來江西一邑．三十年而亡．數歲間、妻及男女數人繼死．但餘子婦並幼子存．家貲本不豐．悉為一仆幹沒．至於五喪在殯不能葬．其侄宗奭、邑人塗氏甥也．內弟伯牛．以奭故．助之錢□千．且相率詣其家奠酹．奭頃隨父為靖安宰．攜小史來．是日從行．忽升堂據幾．為劉君揖客狀．呼其仆罵曰、吾一家五人．未能入土．此為何時．汝忍破蕩吾生計．使至此極．非塗親惠賜於我．當柰何．拱手起就伯牛．欲致謝．牛避不與之接．遂罵子婦曰、坐汝不解事．以及此．今復何言．又罵仆曰、汝乃愚人無足問．吾亦不訴於陰司．所以責汝者．聊欲使汝知幽明雖異路．不可欺也．仆但俯首不敢答．奭惡其久留．屢叱逐之．且高誦天蓬諸咒．即瞠目曰、我少頃自退何用作此．凡五六刻乃去．小史蹶然而起．無所覺．伯牛說
田道人
田道人者、河北人．避亂南度．居京口．每歲三月．茅山鶴會．欲與其徒偕往．必有故而輟．絕興壬午之春．始獲一遊．因留連月餘．將歸．足疾驟作．不可行．既止即愈．欲行復作．如是者屢矣．意其緣在此山．禱於神．乞為終焉之計．自爾不復病．夢神告曰、此非汝居也．汝自有庵在山中．其址東向者是．宜亟訪之．固以為想念所兆．未深信．越數夕．夢如初．猶未決．又念身赤立於此．縱得其基．雖草廬豈易能辦．是夕夢神怒曰、旬日不遷．必死茲地矣．晨興訪同類．且托尋跡之．杳不可得．或曰、吾聞大茅君藏丹之處．名丹沙泓．地勢正東．但知名耳．不識其所在．盍詢之耆老間乎．亦竟莫有知者．旬日之期既迫．皇皇不敢怠．獨徘徊兔徑．忽有村夫搦其胸．方恐懼．其人乃問曰、汝非尋丹沙泓庵地者乎．我知之．引至崦中．以足頓地．曰、此是也．田四顧山林翔抱．正可為東向居．喜甚．犒以百錢．笑曰．我豈求此者．將安用之．不顧而去．田沿路標誌而反．明日往．芟剃荊棘．以籧篨作屋宿焉．中夜大虎來．倚臥於外．曉乃退．嵓石下有蛇．微露脊膂．大如柱．皆不傷人．又明日、僦工攜畚臿平治．於積葉三四尺下．得磐石．嶙峋嵌空．縱廣數尺．若爪所攫拏而穿者．發之、得石蓮華盆．有水浸丹沙一塊．重可二十兩．取而藏之．蓋前日村夫頓足處．是後蛇虎皆不見．疑為衛丹之鎮雲．隆興甲申乙酉歲．近境疾疫起．田以丹末刀圭揉成丸救之．服者皆活．所濟數千人．共以木石錢粟．為營一庵於泓中．去玉晨觀不遠．為人布氣治疾．亦多驗．乾道己丑、藍師稷為江東提刑．過茅山．親見田說．及分得丹三錢．辛卯歲．以庵與楊和王之孫．奮衣出山．不言所向．
瓶中桃花
孟處義去非．知楚州．元夕享客．以通草作梅花．綴桃枝上．插兩銅壺中．末嘗貯水也．中春後、桃枝忽結花甚盛．數日方落．孟殊以自喜．至秋乃有閨門之戚．明年而為淮漕．
豐城孝婦
乾道三年．江西大水．瀕江之民．多就食他處．豐城有農夫．挈母妻並二子．欲往臨川．道間過小溪．夫密告妻曰、方谷貴艱食．吾家五口．難以偕生．我今負二兒先渡．汝可繼來．母已七十．老病無用．徒累人．但置之於此．渠必不能渡水．減得一口．亦幸事．遂絕溪而北．妻湣姑老、不忍棄．掖之以行．陷於淖．俯而取履．有石礙其手．撥去之．乃銀一笏也．婦人大喜．語姑曰．本以貧困故．轉徙他鄉．不謂天幸賜此．不惟足食．亦可作小生計．便當卻還．何用去．復掖姑登岸．獨過溪報其夫．至則見兒戲沙上．問其父所在．曰、恰到此．為黃黑斑牛銜入林矣．遽奔林間訪視．蓋為虎所食．流血汙地．但余骨發存焉．不孝之誅．其速如此．是時藍叔成為臨川守．寓客黃虨彪父自豐城來．雲得之彼溪旁民．財數日事也．右三事皆藍叔成說
李衛公廟
溫州城東有唐李衛公廟．州人每精禱祈夢．無不應者．紹興三十二年．郡士木待問蘊之、得漕薦．謁廟扣得失．夢著紫衫獨立於田間．士子數千輩．擁一棺馳去．皆回首視蘊之．明旦、以語同舍生潘檉．檉解曰、君當魁天下．棺之字從木從官．君得官無疑．數千輩舁之．明皆出君下也．果如其言．時同郡木子正、亦夢神告曰、明年本州再出狀元．其姓名曰木棐．子正以為神報已．必繼王十朋之後．遂更名棐．既而棐試下．蘊之登科．子正始悟木之身乃十字．移旁兩筆、合棐之上為朋字．其下復一木焉．則十朋之後．踵之者姓木而非棐也．
天隨子
乾道六年．木蘊之待洪府通判缺．居鄉里．火焚其廬．生事垂罄．作忍貧詩曰、忍貧如忍灸．痛定疾良已．餘子愛一飽．美疹不知死．步兵哭窮途．文公謝五鬼．百世賢哲心．可復置憂喜．通經作饑面．偉哉天隨子．九原信可作．我合耕甫裏．逾年．夢一翁衣冠甚偉．來言曰、若識我乎．我則天隨子也．以君好讀予文．又大書予杞菊賦於壁間．頃作詩用忍饑事．又適契予意．故飄就見．為君一言．予昔有田四頃．歲常足食．惟遇潦則浸沒不得獲．忍饑誦經．蓋此時也．今子有回祿之禍．而窮悴踵之．是水為我災而火為子厄也．然予田尚在獨為蠅蚋所集不可耕．無有能為予驅除者．不免慁子耳．既寤、殊不曉其言．晨起、偶整比夜所閱書．而笠澤叢書一策．適啟置按上．視之．乃甫裏先生傳．前日固未嘗取讀也．篇中有雲、先生有田十萬步．吳田一畝二百五十步有牛減四十蹄．耕夫百餘指．而田汙下．暑雨一晝夜．一與江通色．無別己田他田也．先生由是苦饑困．倉無斗升畜積．正與夢中語合．而一田字上有二死蠅粘綴．嗟嘆甚異．為拂拭去之．
鄭僑登雲梯
莆田鄭僑惠叔、乾道己丑春．省試中選．未廷對．夢空中一梯、雲氣圍繞．竊自念曰、世所謂雲梯者．茲其是歟．俄身至雲梯側．遂登之．及高層仰望．則有大石蒼然如鏡面．正懼壓己、忽冉冉升騰．立於石上．驚覺自喜．但不曉登石之義．既而為天下第一．其次曰溫陵石起宗．先是考官用分數編排．石君當居上．臨唱名、始易之雲．右三事皆木蘊之說
金溪渡讖
泉州南安縣金溪渡．去縣數里．闊百許丈．湍險深浚．不可以為梁．舊相傳讖語雲、金溪通人行．狀元方始生．郡人皆欲副其讖．姓金者多更名通行．姓方者更名始生．然莫有應者．江給事常、自京師丁母夫人憂．歸泉南．建炎丁未．卜墓地於渡之南岸．工役者日有履險之勞．南安宰事江公謹甚．命暫聯竹筏為小橋．僅可輕單往來．未幾復為水所壞．是年實生梁丞相．所謂通人行之語．其應如是．
南安黃龍溪
中州南安縣學前、有溪名黃龍．乾道四年．邑令天臺鹿何、趍府歸．過學門．聞路人喧呼．轎卒皆駐足驚顧．怪問之．曰、黃龍溪上龍見．鹿停車熟視．波瀾洶湧中．一物高數丈．嶄然頭角．出沒其間．須臾雷聲大震．煙霧蔽蒙．騰空而上．人多有見其尾者．鹿為之駭愕．知此地必有嘉祥．因賦詩勉諸生．得句雲、雞渡已苻當日讖．龍溪仍見此時祥．士大夫多屬和．明年、大廷策士．縣人石起宗、初為榜首矣．既而列在第二．龍之為靈、其非偶然．父老謂頃曾魯公擢第時．溪龍亦見．公廷試第一．以一足微跛．降第二人．兩事甚相類雲．右二事鹿伯可說．予案曾魯公父會乃第二人．而魯公在宋郊榜為第五．
蔡河秀才
鄉人董昌朝、在京師．同江東兩秀才．自外學晚出遊．方三月．開溝亂石欄道．至坊曲轉街處．其一人迷路相失．兩人者、元未嘗謁宿假．不敢躡尋．遂歸．經日始告於學官．訪之於所失處．無見也．乃移文開封府．府以付賊曹竇鑒．鑒到學詢此士姓名．曰孫行中．字強甫．束帶著帽而出．鑒呼其隸．使以物色究索．眾謂江東士人、多好遊蔡河岸妓家．則仿其結束．分往宿．月旦之夕．一隸在某妓館．妓用五更起、赴衙參約．客使待己．妓去．客不復寐．見床內小板庋上．烏紗帽存．取視之．金書強甫兩字宛然．客託故出門．遍告儕輩．伏於外．須妓歸．並嫗取縛送府．始自言向夕有孫秀才．獨來買酒款曲．以其衣裘華潔．而舉止生梗．又無伴侶．輒造意殺之．投屍於河．斥賣其物皆盡．只余此帽．不虞題誌之明白．以速禍敗．冤魄彰露．何所逃死．遂母子同伏誅．昌朝說
桂林庫溝
靜江府軍資庫、溝積為物所窒．水不行．而金帛數失去．蹤跡其原．殊不測所以來處．主藏吏疊以倍償為苦．庫官白府帥．撤而修之．當溝之中道．有兩屍．以首相值．仰臥其間．既槁矣．旁有束絹存．亦斷壞不可拾．甚後聞他偷兒言．向來每穿窬皆由溝外以入．竇甚窄．僅能容身．必以頭先之而足作勢．乃可進．此蓋一人出未竟．別一人不知而入之．邂逅相遇．進退皆不可．故卒於死雲．時外舅張公為帥．
王從事妻
紹興初、四方盜寇未定．汴人王從事、挈妻妾來臨安調官．止抱劍營邸中．顧左右皆娼家．不為便．乃出外僦民居．歸語妻曰、我已得某巷某家．甚寬潔．明當先護籠篋行．卻倚轎取汝．明日遂行．移時而轎至．妻亦往．久之．王復回舊邸訪覓．邸翁曰、君去不數刻．遣車來．君夫人登時去．妾隨之矣．得非失路耶．王驚痛而反．竟失妻不復可尋．後五年．為衢州教授．赴西安宰宴集．羞鱉甚美．坐客皆大嚼．王食一臠．停箸悲涕．宰問故．曰、憶亡妻在時．最能饌此．每治鱉．裙去黑皮必盡．切臠必方正．今一何似也．所以泣．因具言始末．宰亦悵然．托更衣入宅．既出即罷酒．曰、一人向隅而泣．滿堂為之不樂．教授既爾．吾曹何心樂飲哉．客皆去．宰揖王入堂上．喚一婦人出．乃其妻也．相顧大慟欲絕．蓋昔年將徙舍之夕．奸人竊聞之．遂詐輿至女儈家．而貨於宰．得錢三十萬．宰以為側室．尋常初不使治庖廚．是日偶然耳．便呼車送諸王氏．王拜而謝．願盡償元直．宰曰、以同官妻為妾．不能審詳．其過大矣．幸無男女於此．尚敢言錢乎．卒歸之．予頃聞錢塘俞倞話此．能道其姓名鄉里．今皆忘之．如西安宰之賢．不傳於世．尤可惜也．
沈仲墜崖
予叔父家養羊數百頭．放諸山上．多為狼所食．嘗遣表侄沈仲跡尋之．值夜未畢事．方獨行．忽逢家所使劉行者在前．戲呼其姓名．仲雖怒、而暗中喜得侶．即相應答．劉曰、此路甚險惡．宜隨我來．乃踵以前．才數十步．遂墜落崖中．臂幾折．忍痛大叫．屠牛者居山下．識其聲．急張燈攜梯掖之以上．扶還家．左臂穿穴透骨．猶能道所見．而劉行蓋未嘗出．始知鬼也．
沈緯甫
沈緯甫、溫州瑞安人．久遊太學不成名．罷歸鄉里．頗以交結邑官顧貲謝為業．然遇科詔下．亦赴試．每不利．必仰而詬人曰、緯甫潦倒無成．為鄉曲笑．五內分裂．天亦知我乎．乾道六年．邑尉黃君遭民訟．使者遣官按究．得實矣．尉甚恐．載酒食訪沈．日夜謀所以脫免計．一百挾兩妓拏舟邀沈泛湖．將近其所居．使妓奉杯夾之．曰、可唱平地一聲雷之詞．為沈學士壽．沈謝曰、得如此．五內不分裂矣．即跪受之．飲未釂．雲霧鬥合．風雨驟至．舟力挽不可前．時二月八日、雷始發聲．俄有霹靂震沈氏之堂．一柱飛揚如屑．屋脊穿透無全瓦．寢室文書盡焚．帷帳碎折．屏榻若受萬斧．而四隅略無纖隙．莫知雷所自來．明日、邑人相率焚香告語曰、惡事不可為．沈氏之雷．其得不監．彼好言五內分裂．斯其應乎．堂門有天篆數行．外人莫得見．黃尉驚悸得心疾．兩月小愈．出詣沈．沈猶舉手加額曰、先生所謂一聲雷也．了不省悟．黃後三年亦亡．瑞安主簿陳處俊說
霍將軍
吳興士子六人、入京師、赴省試．共買紗一百匹、一仆負之．晚行汴堤上．逢黥卒蓬首黧面．宛宛然出於榛中．見眾至．有喜色．左顧而嘯．俄數人相繼出、挾槊持刀．氣貌兇悍．皆知其賊也．雖懼而不可脫．同行霍秀才者、長大勇健．能角牴技擊．鄉里目為霍將軍．與諸人約勿走．使列立於後．獨操所策短棒．奮而前．群賊輕笑．視如幾上肉．霍連奮擊．輒中其膝．皆迎杖仆地不能興．然後得去．前行十餘里．過巡檢營．入告之．巡檢大喜曰、此輩出沒近地．殺人至多．官立賞名捕不可獲．何意一旦成擒．邀諸客小駐．自率眾馳而東．儼然在地．宛轉反側．凡七八輩．盡執縛以歸．護送府而厚謝客．五士謂霍非與君偕來．已落賊手矣．霍曰、吾若獨行．亦必不免．諸君雖不施力．然立衛吾後．無反顧憂．此所以能勝也．嚴惠朝說
龔丕顯
上饒龔丕顯．紹興十七年．得鄉貢．明年省試後．夢入大官局．立廷下．與其徒數百人．皆著白袍居西邊．王者坐於上．吏一一呼名訖．引居東．其宗人滂亦預選．丕顯隨呼且東矣．判官趍升殿．有所白．旋下．入東廊．抱文書巨沓而上．揭以示王．王翻閱移時．連頷首．判官復下．卻挽使西．慍而寤．憮然不樂．是年下第．滂獨登科．丕顯知夢已驗．但不曉坐何事嬰罰．自是無進取意．蹭蹬恰一紀．用免舉到省．乃獲正奏名．既廷試．喜曰、事畢矣．尚以唱名繫念．又夢適曠野．徘徊竚立．望神人冉冉由雲端下．顧己曰、汝欲見及第飭乎．出袖中小軸．展示之．乃黃牒也．其前大書龔丕顯三字．又細書曰、為不合爭論昏姻事．展十二年．驚起．具語所親曰、不善事不可為．頃時鄉里有失行婦人與惡子通者．吾之甥聞而訐之．惡子懼．與婦人約．急納幣結昏．吾甥亦強委禽焉．惡子不能平．訟於官．甥謁吾求援．吾與為道地．竟得妻．一時良以為得策．不謂陰譴分明乃如是．悔之何及也．丕顯為余幹尉．竟不達而卒．
遜長老
李似之侍郎彌遜為臨川守．以父少師公忌日．往疏山設僧供．與長老行滿共飯．滿年八十餘矣．飯且竟．熟睨李曰、公乃遜老乎．李不應．左右皆愕．俄又曰、此老僧同門兄也．名上下二字．皆與公同．自聞公出守．固已疑之．今日察公言笑動作精采容貌．了不見少異．公其後身．復何疑．李扣其以何年終．則元祐戊辰．正李初生之歲也．李亦感異．還家揭燕寢．曰小雲堂．而賦詩曰、老子何因一念差．肯將簪紱換袈裟．同參尚有滿兄在．異世猶將遜老誇．結習未忘能作舞．因緣那得見拈花．卻修凈業尋來路．淡泊如今居士家．李初命名時．固得於夢兆．甲誌載之矣．
王寓判玉堂
九江人王寓．政和間．為洪州進賢主簿．將受代．(原闕一葉)□□□子春語之曰、是為爛緣血風．我有一藥可治此．名曰二百味草花膏．病者驚曰、用藥品如是．世上方書所未有．豈易遽辦．君直相戲耳．趙曰、我適有見藥．當以與君．明日攜一錢匕至．堅凝成膏．使以匙抄少許入口．一日淚止．二日腫消．三日痛定．豁然而愈．乃往謁趙致謝．且扣其名物．笑曰、只是用一羯羊膽．去其皮脂．而滿填好蜜拌勻．勺之候幹．則入缽研細為膏．以蜂采百花．羊食百草．故隱其名以眩人云．或雲亦有它方證載雲、
汀民咒詛獄
汀州民聶氏、與某氏為詛．久之兩家數十口相繼死．唯聶氏子慶獨存．從長老法海、住南巖寺．三年．海遷天寧．慶與之俱．中塗遇瘴疾．死而復蘇．語海曰、似夢中見五人來．相逮甚遽．雲追汝久矣．汝在南巖．吾不敢進．今須汝往圓案也．驅逐疾行．慶皇懼念佛乞哀救．至麻潭渡．遇白衣巖主於道．五人俯伏屏息．巖主告之曰、不必慶．送死者唯此木耳．汝為我子．何忍見奪耶．翟圭遣軍校張有部役夫方欲遣挽．木從山自滾下．其末斷折丈許．見者異焉．四月初、溫在田蒔稻．忽大風雨作．雷擊仆於地．其身由鼻準中分．右畔如火所爇．煙色鬱鬱然．左畔半體仍舊、而不死．今母子皆存．翟圭說
鄭安子孫缺
內文缺
溫大賣木缺
內文缺
陳十四父子
贛州興國縣村民陳十四．事母極不孝．嘗因鄰人忿爭．密與妻謀．牽其母使出鬥．母久病瞽且老不能堪．捽拽顛仆．至於死．遂告於縣．誣雲為鄰所毆殺．裏巷及其妹共證為不然．縣執陳系獄．未及正刑而斃．時乾道六年也．後三年．陳妻度溪視女．遭震雷擊死於水中．厥子聞之．奔至溪旁．采長藤入水纏母屍．挽而上之．岸上人勸以身負．不肯聽．雷復震一聲．亦擊死．其家遂絕．知縣穆準說
西津亭詞
葉少蘊左丞、初登第．調潤州丹徒尉．郡守器重之．俾檢察徵稅之出入．務亭在西津上．葉嘗以休日往．與監官並欄幹立．望江中有采舫．傃亭而南．滿載皆婦女．嬉笑自若．謂為貴富家人．方趍避之．舫已泊岸．十許輩袨服而登．徑詣亭上．問小史曰、葉學士安在．幸為入白．葉不得已出見之．皆再拜致詞曰、學士雋聲滿江表．妾輩乃真州妓也．常願一侍尊俎．愜平生心．而身隸樂籍．儀真過客如雲．無時不開宴．望頃刻之適不可得．今日太守私忌．郡官皆不會集．故相約絕江此來．殆天與其幸也．葉慰謝．命之坐．同官謀取酒與飲．則又起言．不度鄙賤．輒草具餚醞自隨．敢以一杯為公壽．願得公妙語持歸、誇示淮人．為無窮光榮．誌願足矣．顧從奴挈榼而上．饌品皆精潔．疊起歌舞．酒數行．其魁奉花箋以請．葉命筆立成．不加點竄．即今所傳賀新郎詞也．其詞曰、睡起聞鶯語．點蒼苔簾櫳晝掩．亂紅無數．吹盡殘花無人見．唯有垂楊自舞．漸暖靄初回輕暑．寶扇重尋明月影．暗塵侵尚有乘鸞女．驚舊恨．鎮如許．江南夢斷橫江渚．浪黏天蒲陶漲淥．半空煙雨．無限樓前滄波意．誰采蘋花寄取．但悵望蘭舟容與．萬里雲帆何時到．送孤鴻目斷千山阻．重為我．唱金縷．卒章蓋紀實也．此詞膾炙人口．配坡公乳燕華屋之作．而葉公自以為非其絕唱．人亦罕知其事雲．葉晦叔說
吉撝之妻
岳州平江令吉撝之、唐州湖陽人．初娶王氏．樞密倫女第也．既亡．復娶同郡張氏．居於長沙．張氏生女數日．得危疾．醫不能治．其母深憂之．邀巫媼測視．雲王氏立於前．作祟甚劇．命設位禱解．許以醮懺．不肯去．巫語撝之．曰、必得長官効人間夫婦決絕寫離書與之．乃可脫．撝之不忍從．張日加困篤．不得已灑淚握筆．書以授巫．即雜紙錢焚付之．巫曰、婦人執書展讀竟．慟哭而出矣．張果愈．生人休死妻．古未聞也．張與予室為同堂姊妹．今尚存．
胡生妻
尉氏縣富家子胡生、再娶張氏女．頗姊．胡嬖一尼．畜於外甚久．張知之．呼其夫歸．責怒捽挽．至欲以爐灰瞇其目．胡脫手走．曰、寧痛棰我．此豈得然．張益怒．自投於廷．展轉咆擲．時有娠越八月矣．困劇間在地昏睡．夢胡之前妻來．曰、彼乃我夫．汝安得輒據．吾今殺汝兒．即舉拳築其腹．悸而寤．始道所見．扶痛入室．已不可堪．所居去縣四十里．亟呼乳醫．醫未至．胞墮地而死．
謝眼妖術
謝眼者、贛州寧都人．一目眇而有妙術．嘗與客坐村店．遙望數婦人．著新衣出遊戲．謂客曰、彼方袨服．吾必使之跣行．袖手良久．諸人果裴回窘撓．皆脫履襪．牽衣而過．既至前．問其故．曰、沮洳被徑．殊為妨人．謝笑命反顧．則坦途自若也．一小兒負餅餌兩畚．隨其母歸外家．謝就求之．兒不可．即取青竹篾一條．密置後畚．兒覺擔頗重．行稍遲．母屢待之．俄而偏重不能舉．怪而發冪．但見小青蛇滿其中．大懼悉棄之．又有民挈豬頭以過者．謝曰、吾能得此以侑觴．默誦咒數十言．民行至山下．訝血臭．視之．已變為人首矣．怖而走．謝徐取以歸．與客煮食．每入酒家飲．無敢不致敬．或待遇小不愜．則拋擲葦杖而出．便有蛇出地上．酒徒皆避席．由是鄉里畏事之．後年老病悴以死．其後亦絕．陳熙說
薛士隆
薛士隆季宣家．既遭九聖之異．其後稱神物降其居者．尚連年不絕．乾道癸巳歲、自吳興守解印歸永嘉．得痔疾．為庸醫以毒藥攻之．遂熏烝至斃．死之數日．其子沄、病中．聞若有誦禪氏所謂偈者．其語雲、議著即差．擬著即錯．挑起杖頭．將錯就錯．魚鳥飛沉．各由至樂．要知樂處．無夢無覺．籲亦異矣．士隆學無所不通．見地尤高明淵粹剛正而有識．方向用於時．年財四十而至此極．善類咸嗟惜焉．官止通直郎．待常州闕．不及赴．
洞庭走沙
謝巽與權、乾道七年十一月、自灃州守受代．與其孥陸行．抵巴陵．舍余岳陽樓．凡輜重之屬悉置兩大舟．又空一舟．規以自載．涉重湖．後三日乃至嶽．是日嶽守王習、為具．招之宴郡齋．舟方西來．司法呂棐、官舍在樓側．當冬至節假．乘間率妻妾登坡上．縱目遙望湖心．有黑物甚長．乍出乍沒．尾三舟而下．初以為龍．士人曰、是名走沙．江湖中雖有之．而不常見也．良久抵岸．謝亦還．遂乘舟去．呂復觀焉．黑物隨之如初．既行三十里、至九龍浦．欲赴道人磯宿．泊沙忽猛漲成圍．漸東及舡半．篙師大恐．入白謝．請急出避．遽呼家人、由沙上跳登岸．少頃．一巨黿升舟．其身長闊丈餘．以首並足．盡力壓舟頂．重載者皆平沉入水．獨所乘輕者無恙．其生生之具．並衾幬裘褐盡沒．暮寒方厲．遣信假衣衾於王守．王令道人磯巡檢、募兵卒善沒者下拯之．水深不可測．檣竿高數丈．猶不見表．知無可奈何乃止．一家亦僅脫死．危矣哉．呂棐說
淮陰人
紹興三十一年、浦城葉榮良貴、為淮陰邑令．士人有死三日而活者．雲被追入冥至官府．追者引從東廂過．見儀仗列屋．皆萬乘所用．異之．不敢問．既立廷下．主者曰、汝未合死．宜亟還．遂由西廂出．所見如初．方扣其人此何用．答曰、府君將迎新天子．故排比乘輿法物耳．及門而寤．他日以告葉．葉戒使勿敢言．明年．皇上登極．乃印其事．
淮陰民女
淮陰小民喪其女．經寒食節．欲作佛事薦嚴．而無以為資．母截發鬻之、得六百錢．出街將尋僧．值五人過門．迎揖作禮．告其故．皆轉相推避．良久一僧始留．曰、今日不攜經文行．能自往假借否．婦人遍訪諸鄰．得金光明經一部以授僧．方展卷啟白．婦人涕淚如雨．僧惻然曰、不謂汝悲痛若此．吾當就市澡浴以來．為汝盡心．既至、潔誠持誦．具疏回向畢．乃授錢歸．遇向同行四人者於茶肆．扣其所得．邀與共買酒．已就坐．未及舉杯．聞窗外女子呼聲．獨經僧起應之．泣曰、我乃彼家亡女也．淪滯冥路久．適蒙師課經精專之功．遂得超脫．閻王已飭令受生．文符悉具但未用印耳．師若飲酒破齋．則前功盡廢．實為可惜．能忍俟明日乎．僧大感懼．以語眾．皆悚然而退．亦紹興末年事也．
李婦食醋
世人飲啄之物．各有冥籍．傳記所載．及丙誌所書材乂弟婦豬肉．皆是也．泉南為海錯崇觀之地．杯盤之間．非醋不可舉箸．李氏一婦．獨不能飲涓滴．其弟因夢入冥對事．臨放還．過廊廡諸曹局．見門上榜曰、食料案．就視之．正得泉州一簿．白吏借檢視．於女兄之下．每日所食．纖細悉具．但無醋字．乃取筆書醋半升三字．及寤而病瘳．女兄自是日遂啖醋如常人．
邢舜舉
邢舜舉者．大觀間．由武舉入官．為虢州巡檢．平生耽好道術．凡以一技至．必與之友．嘗獨行郊外．逢婦人竹冠道服．前揖曰、君非邢良輔乎．曰、然．一生何所好．曰、好修養術．然學之頗久．了未睹其妙．曰、君雖酷好．奈俗情未斷何．吾與君一藥．用新水服之．非唯延齡．又能斷眾疾．亦修真之一端也．邢喜謝曰、幸甚．固未暇即服．又探袖中取一方．目日還少丹．授之曰、餌此當有益．稍疑其異人．試問休咎．曰、前程難立談．君中年將困戹．晚始見佳處耳．復扣其姓氏居止．笑曰、與君相從久．何問為．獨不憶壁間畫卷乎．乃我也．今日故告君．必敬必戒．毋忘斯言．忽不見．邢亟還舍審厥象．蓋所事何仙姑道貌．與適婦人無少異．怏怏自失．取水吞藥．且如方治丹．謹服之．覺精力益壯．顏色潤好．暨南渡出入嶽少保之門．歷福建路鈐轄．坐嶽事貶竄．不數年．並失一子．家道淪替．幾二十年．方得隨州鈐轄知郢州．後致仕．居襄陽．逮乾道癸巳．春秋八十九矣．略無病苦．目光如童兒．發不白．猶能上馬馳騁．人指為還丹之驗．後三年病．病起三月．又大瀉．腹中出一物如升．堅滑有光．無穢氣．邢慘然語旁人曰、藥丹既下．吾無生理矣．明日而卒．予弟景裴官襄陽．及見之．
高縣君
紹興二十四年、保義郎李琦．監和州東關鎮稅家頗豐贍．有高指使者．赴官舒州．與其妻來謁．願貸錢五萬為行裝．約終任償倍息．李如其數假之．高既滿任．欲如約．妻曰、百千不易辦．幸相去遠．彼未必來索．姑俟他日可也．高然其計．歸塗過和州．不見李．後三年．李為黃州巡轄官．方晝倦臥．見高妻披騾皮來．拜堂上雲、負公家錢久．今來奉償．未及答．徑趍馬．李驚覺．卒報馬生牝騾．往視之．正臥母旁．未能動．李咨嘆良久．與語曰、高大夫借錢．我固不介意．那至此．若果縣君也．盍起行．應聲跳躍行數步．李大驚異．遺書扣高生．其妻正用是日死．李飼養此騾不忍乘．外人或欲見．則徐徐牽以出．但呼為高縣君雲．
李遇與鬼鬥
無為君指使李遇．迎新郡守於城西．既行十餘里．聞尚遠．遂還家．忽百許小兒從路旁出．皆始四五歲．大呼而前．合圍擊之．李初不懼．與相歐．每奮拳必十數輩仆地．然才仆即起．已散復合．如是數四．有躍而登肩取巾搊發者．李益窘．走不可脫．且擊且前．一老叟布袍草屨．不知自何來．厲聲咄曰、此官人常持法華經．若損他．豈不累我．叱令退．小兒遂散．老人亦不見．李回及門不能行．門卒扶以歸．至家惛不醒．諸子揭衣視．但青痕遍體．即就其處招魂．呼僧誦經．涉半年余．始策杖能出．老人疑為土地神雲．時紹興二十八年也．
潘秀才
漢陽學士潘秀才．晚醉出學前．臨荷池．欲采蓮而不可得．見婦人從水濱來．行甚急．問潘曰、日已暮．何為立此．潘曰、汝為誰．曰、東家張氏女也．今夕父母並出．心相慕甚久．良時難失．故來就君．潘大喜．攜手同入．自是旦去暮來．未兩月積以羸悴．同舍生扣其由．秘不肯答．學正張盥苦詰之．乃具以告．張曰、子將死矣．彼果良家女．焉得每夜可出．又入宿學中．此非鬼即妖．若欲存性命．當為驗治．潘懼而求教．張取針串紅線付之．使密施諸衣裾上．是夕用其策．明日一學人分道．遍訪僧坊祠室．或於桃花廟壁上．見繪捧香柈仙女．紅線綴裙間．即以刀刮去．且碎其壁．怪遂不復至．
周三郎
潁昌舞陽縣石柱村．去縣十餘里．路中素有怪．村民李順者、入縣酣醉．抵暮跨驢歸．出門未遠、或自後呼其姓名．曰、我乃汝比鄰周三郎．適往縣市幹事回．腳氣忽發．步履絕艱苦．汝能與我共載還家．當作主人以報．順雖醉．尚亦知此地物怪．不敢應．亦不反顧．其人怒曰、相與鄰里．無人情如此．吾必與汝同此驢．語畢、已坐於鞍橋後．順甚窘．密解所服絳．轉手並系之．加鞭亟行．漸近家．遽連聲欲下．曰、須奏廁．順復不對．又曰、汝且回頭看我．言至再三．順佯若不聞．到家寂寂無聲．呼其子就視．乃朽棺板也．斧而焚之．路怪由是遂絕．
漢陽石榴
紹興初、漢陽軍有寡婦．事姑甚謹．姑無疾而卒．鄰家誣婦置毒．訴於官．婦不勝考掠．服其辜．臨出獄．獄卒以石榴花一枝簪其髻．行及市曹．顧行刑者曰、為我取此花插坡上石縫中．既而祝曰、我實不殺姑．天若監之．願使花成樹．我若有罪．則花即日萎死．聞者皆憐之．乃就刑．明日花已生新葉．遂成樹．高三尺許．至今每歲結實．
昭惠齋
武昌村民共設昭惠齋．一牧童得饅頭二隻．以木葉包其一．置腰間魚挈中．將還家．天忽冥晦．雷電以風．童僕地．少頃復起行．見者問其故．童曰、初不聞雷聲．但見神人數百疾驅至．頗相逼．有老人握我手．曰、汝何敢以齋食置魚挈中．我答曰、欲歸遺母．老人喜．即揮眾使退．
孔勞蟲
孔思文、長沙人．居鄂州．少時曾遇張天師授法．並能治傳屍病．故人呼為孔勞蟲．荊南劉五客者．往來江湖．妻頓氏、與二子．在家夜坐．聞窗外人問劉五郎在否．頓氏左右顧．不見人．甚懼．不敢應．復言曰、歸時倩為我傳語．我去也．劉歸．妻道其事．議欲徙居．忽又有言曰、五郎在路不易．劉叱曰、何物怪鬼．頻來我家．我元不畏汝．笑曰、吾即五通神．非怪也．今將有求於君．茍能祀我．當使君畢世鉅富．無用長年賈販．汨沒風波間．獲利幾何．而蹈性命不可測之際．二者君宜詳思．可否在君．何必怒．遂去不復交談．劉固天資嗜利．頗然其說．遽於屋側建小祠．即有高車駟馬．傳呼而來．曰、郎君奉謁．劉出迎．客黃衫烏帽．容狀華楚．才入座．盤飧酒漿．絡繹精腆．自是日一來．無間朝暮．博奕嬉笑．四鄰莫測何人．金銀錢帛．贈餉不知數．如是一年．劉絕意客遊．家人大以為無望之福．他夕因奕棋爭先．忿劉不假借．推局而起．明日劉訪篋中所畜．無一存．不勝悔怒．謀召道士治之．適孔生在焉．具以告．孔遣劉先還．繼詣祠所．炷香白曰．吾聞此家有祟豈汝乎．空中大笑曰、然．知劉五命君治我．君欲何為．不過効書符小技．吾正神也．何懼硃砂為．孔曰、聞神至靈．故修敬審實．何治之雲．問答良久．孔誚之曰．吾來見神．是客也．獨不能設茶相待耶．指顧間．茶已在桌上．孔曰、果不與劉宅作祟．盍供狀授我．初頗作難．既而言供與不妨．少頃、滿卓皆細字．如炭煤所書．不甚明了．孔謝去．慰以好語曰、今日定知為正神．劉五妄訴．勿恤也．適過相觸突．敢請罪．既退以語劉．料其夕當至．作法隱身．仗劍伏門左．夜未半．黃衣過來．冠服如初．徑入戶．孔舉劍揮之．大叫而沒．但見血中墮黃鼠半體．旦而跡諸祠．正得上體於偶人下．蓋一大鼠也．毀廟碎像．怪訖息．
梁統制
鄂州選鋒軍統制梁興．嘗以廳前水斛竭．呼舍中卒訶問．卒謝罪．已而復然．梁大怒．欲加棰．卒曰、每日滿貯水．其敢慢．有如公弗信．願至晚一臨視可知矣．乃釋之．但命輦水滿斛．然後退．明日復空．頗訝其異．戒使謹伺之．才二更．一大蟒從屋背垂首下飲．頃刻而盡．遽入曰．梁遣小校跡其所往．歷歷見過江至大別山下．直入深窟中．居人咸言此物穴居有年．未嘗為人害．人亦莫敢近也．明旦、梁呼帳下趙諄．領數十壯卒．操勁弓．傅毒矢．渡江．又令一人登山吹笛．少焉蟒出．立射殺之．數夕後．梁夢婦人來．作色言曰、我何罪於君．枉見殺．今相從索命．趍而前欲搏梁．梁大窘．即與之鬥．婦人不勝．曰、姑以大郎君為代．未幾長子果卒．諸兵死者數輩．余亦大病．趙諄懼．晝夜焚香禱謝．僅得免．越四歲梁亡．漢陽人謂蟒為山神．故能報仇如是．然生不能庇其軀．舍江水不飲．而遠戀斛中．以自取禍何也．
李氏虎首
乾道五年八月．衡湘間寓居趙生妻李氏．苦頭風．痛不可忍．呻呼十餘日．婢妾侍疾．忽聞咆哮聲甚厲．驚視之．首已化為虎．急報趙至．問其由．已不能言．兒女圍繞拊之．但含淚捫幼子．若憐惜狀．與飲食．略不經目．與生肉．則攫取而食．六七日後．稍搦在旁兒女．如欲啖食．自是人莫敢近．趙舁置空室．扃其戶．日飼以生肉數斤．邀其友樊三官來．告之故欲除之．樊曰不可．李為人無狀．眾所共知．上天以此示警．若輒去之．殃咎必至．盍與之焚章告天．使得業盡而死．亦善事也．趙如其言．命道士作靈寶度人醮數筵．李方絕命．生時凶戾很妒．不孝翁姑．暴其親鄰．趙生不敢校．及是無人憐之者．右十事皆梅師忠說．
張尚書兒
張克公尚書夫人劉氏．生三子．皆不育．其狀甚異．一無舌．一陰囊有腎十枚．張公竟無子．劉夫人禦婢妾少恩．每嗔恚．輒閉諸空室不與食．晚年不能飲啖．十日共食米一升．銷瘦骨立．乃卒．人以為業報雲．劉氏、予外姑之姊也．
閰四老
方城縣鄉民閻四老．得疾已亟．忽語其子曰、我且為驢．試視我打馬展．即翹足仰身．翻覆作勢．其狀真與驢等．又曰、可剉細草和烝豆來．我欲飽食而死．家人泣而進之．據盆大嚼．略無遺余．食畢復臥．少頃氣絕．閰平生蓋在鄉里作牙儈者．
葉克己
壽昌葉克己、年十歲．時從其父大夫將居揚州．病赤目．繼以血利．久之大小便皆結塞．遇一僧曰、是服藥茹毒．元藏已壞．今當取而下之．即出外．旋剉治藥十兩許．攜入漬以酒使服．預戒其家．具浴盆以俟．少焉腸胃痛徹．亟踞盆．有物墜於內．乃腐腸也．長丈許．如是者再．氣息僅屬．父兄謂必死．至晚忽呻呼索粥．旦而履地．一家驚異之．俄大疸發於陰．尻間穿七竅．糞溺自其中出．臭汙不堪聞．僧曰、此非俗人家所能供視．當隨吾以歸．既而不勝其煩．復以還葉氏．蓋又十年．從其兄行已．寓蘭溪．有道人過而語之曰、汝抱疾甚異．吾能識之．但飲我酒．明日為汝治．一錢不汝索也．即取酒二升與飲．喜曰、良醞也．所釀幾何．曰、五斗．戒使悉留之．乃去．明日果來．燒通赤火箸．剚入尾閭六七寸．晏然如不覺．繼以冷箸塗藥．隨傅．之數反．又燒鐵譬烙疽上．皮皆焦落．然後摻藥．填六竅而存其一．曰、不可窒．此窒則死．兄在旁不忍視．掩袂而起．財兩夕．瘡痂盡脫．所烙處肉已平．六竅皆盈實．腹內別生木腸．自是與常人亡異．飲啖倍於他日．而所下糞全似雞．遂娶妻生子．年過五十．疽復發於臍下．洞腹乃死．凡無腸而活者四十二年．世間無此病也．二醫疑皆異人云．
臨安民
臨安民因病傷寒．而舌出過寸．無能治者．但以筆管通粥飲入口．每日坐於門．某道人見之．咨笑曰、吾能療此．頃刻間事耳．奈藥材不可得何．民家人聞而請曰、茍有錢可得．當竭力訪之．不肯告而去．明日又言之．會中貴人罷直歸．下馬觀病者．道人適至．其言如初．中貴固問所須．乃梅花片腦也．笑曰、此不難致．即遣仆馳取以付之．道人屑為末．摻舌上．隨手而縮．凡用二錢．病立愈．右二事葉行己孝恭說．
雞頭人
徐吉卿侍郎嚞居衢州之北三十里．乾道六年間．白晝有物．立於墻下．人身雞頭．長可一丈．侍妾出見之．驚仆即死．健仆或持瓦石揮擊．若無所覺．良久乃沒．徐之次子官於秀州．數日後聞其訃．正此怪見之日．而徐公壽考康寧固未艾．怪不能為之祟也．徐公宗人說
武真人
武真人名元照．會稽蕭山民女也．方在孩抱．母或茹葷．輒終日不乳．及菜食則如初．母甚異之．年稍長．議以妻邑之富人．既受幣．照鞅鞅不樂．訓以女工．坐而假寐．母笞怒之．謝曰、非敢怠也．昨夢金甲神告以后土見召．與之偕往．入雲霄間廣殿下．見高真坐殿上．玉女列侍．招我升殿．戒曰、汝本玉女．頃坐累暫謫塵境．三紀復來．汝歸休．遂棄人間事．及覺欲不食．而母見強．又夢神怒曰、命汝勿食．違吾戒何也．剖腹取腸胃．滌諸玉盆．復納於腹而緘之．因授靈寶大洞法及大洞大法師回風混合真人印．俾度世之有疾者．母聞言驚悟曰、兒異人也．予為兒絕姻事．俾遂乃誌．自是獨居凈室間．以符水療人疾．遠近奔奏求符．或邀過家視病．則命二仆肩輿以行．不裹糧．至中塗．從者餒．但市桃兩顆．呵氣授之．人食一桃．往數十里不饑．侍御史陳某．居錢塘．以天心法治人疾．舍旁別圃建層樓．圃人告有騎而行其上者．陳叱去曰、焉有是．薄暮攜劍印．宿於下．亦聞馬聲．未幾、家人扣門趣之歸．曰、幼女系空中．如物羈縻狀．視之信然．女昏不知人．累日、陳詣樓設醮厭之．火起壁間．食卒奔下．火亦止．又召道士攝治．及門亡其巾．家人益恐．致書招元照．照衣冠造之．陳女起．迎門笑語．若初無疾者．照攜之宿樓上．越三晝夜無所睹．女亦泰然．韓子扆太尉裔官輦下．嘗自書章．擬奏於天．述遭遇太上興運事．人無知者．邀照奏之．俯伏良久乃起．誦章中語．無一非是．且曰、上帝嘉公恬靖無覬幸．批答雲、謹守千二日辯曹賞厥功．後皆應如照言．韓自幼患足疾．每作至不得屈申．照為按摩．覺腰間如火熱．又摩其髀亦熱．拂拂有氣從足指中出．登時履地．厥疾遂瘳．韓仆宿於廬側隘舍．夜夢鬼物壓其身．叫呼而出．值照至．不告之．故與縱步至其處．照及戶而返．曰、室有自縊者．蓬首出舌．見吾求度．即書符．命仆焚之．夜夢人謝過曰、吾得真官符超生．不復來矣．啟關而出．韓氏設榻留照寢．不聞喘息．徐見青雲起鼻端．一嬰兒長三寸許．色如碧流離．光射一榻．盤旋腹上．頃之不見．張循王家婢有娠．過期不產．請照往．諸婢雜立．照獨視孕者．咨嗟曰、爾宿生為樵夫．嘗擊殺大蛇．今故仇汝．在腹食爾五藏盡．乃已．急白王出之．書二符授婢．婢如戒焚符．以水飲訖．產一大蛇．王聞之大駭．敬禮之．欲贈以金繒．不受．復如韓氏．留歲余．欲歸．止之不可．涕泣而別．言予不再至矣．眾疑其將羽化也．旦日、拏舟歸蕭山．至家無疾而卒．先是邑中十餘家．俱見照衣道服．各詣其家聚話．移時乃去．數日、或詣照家訪之．家人云死矣．邑子數輩先後至者．同曰、昨方至吾家．何遽爾．驗其訪諸人日．乃屍解日雲．時紹興十一年也．韓俁廷碩說．
存心齋
趙善璉、與其弟居衢州．肄業城內一寺．榜小室曰亦樂齋．是歲獲解．而絀於春官．或為言樂與落同音．士子所深諱．而以名其居．宜不利矣．乃改為居易齋．久之．夢老翁高冠雪髯．來相訪．指而言曰、子所以易此者．正以樂字為不美．獨不思居易者．唐白樂天之名乎．白樂之稱．尤為未韙．璉謝曰、然則何為而可．曰、當命為存心齋可矣．覺而更之．遂以乾道五年登第．調章貢幙官．為予言
明州老翁
明州城外五十里小溪村．有富家翁造巨宅．凡門廊廳級．皆如大官舍．或諫其為非民居所宜．怒不聽．財成而翁死．其子不能守．先是魏南夫丞相寓城中．無宅可居．及罷相來歸空橐中得千萬買之．家人時時見老翁往來咨嘆．如有恨者．共以白丞相．為立小室．塑以為土地．自是不復出．徐閌說．
千雞夢
新安郡士人．夢雞數百千隻．飛翔廷中．時方應舉．疑非沖騰之物．以告所善者．或曰、世謂雞為五德．今若是其多者．千得萬得也．可為君賀．果登科．羅頡說．
武唐公
武唐公者．本閬州僧官．嗜酒亡賴．嘗夜半出．扣酒家求沽．怒酒仆啟戶遲．奮拳揕其胸．立死．逾城亡命．迤邐至臺州國清寺．自稱武道人．素精醫技．凡所拯療．用藥皆非常法．又必痛飲鬥余．大醉跌宕．方肯診視．然疾者輒愈．後浪遊衢州江山縣．豪族顏忠訓之妻毛氏．孕二十四月未育．武乘醉欲入視．顏曰、道人醉矣．須明旦可乎．武曰、吾自醉爾．病人不醉也．遂入．又呼酒數升．乃言曰、賢室非妊娠．所感甚異．幸其物未出．設更半月殆矣．吾請言其證．平生好食雞．每食必遣婢縛生雞於前．徐觀其死．天明一飽食．終日不復再飯．審如是乎．顏生驚曰、誠然．武與約索錢至二十萬．始留藥一服．戒家人預備巨缽及利刃曰．即餌藥．中夕腹痛．當喚我．如期果大痛．急邀之入．入則毛氏正產一物．武持刃斷為兩覆以缽．命婢掖孕者起．繞房行．明旦．啟缽視之．蓋大鱉也．首足皆成全形．目亦開．特為膜所絡．動轉未快．故不能殺人．顏生敬謝．欲償元約．且以所主酒坊與之．皆笑不取．曰、吾特戲君耳．建炎中．卒於國清、年八十餘歲．國清僧道益．從其學醫．話此事．
孔都
饒州獄卒孔都．素與酒家婦人遊．一日過其門．用他故爭鬩．郡牙校夏生適見之．明晨．婦人訴於郡．夏生頗左右之．孔受杖．心銜其事．後數日、出至冰平監之東．欲買酒．而夏生又先在彼．望見孔入．從後戶佚去．孔徑回抵贍軍庫．以私醞告官．官乃追賣酒人並比鄰送獄．獄成．釀者坐徒刑．且籍產拆屋．四鄰皆均賞錢．夏生亦被罪．釀者當出賞百餘千．無以償．至於鬻其女．不勝怨．率鄰人共詣東嶽行宮．具訴孔夏私隙．遷怒破其家．祈神為主．是日孔在家．忽震恐不自持．呼妻子及里人聚坐．過夜半．乃言遭十餘人見捕．賴此間黨盛．今捨去矣．天未曉．索衫著．出曰、當往獄官廳．是晚不還家．歷五日．或言有溺死於淡津湖者．孔妻驚疑必其夫．及廂官澇出屍果也．蓋孔挾一時之忿．致諸家撓壞如此．故神殛之雲．淳熙元年四月也．
白崖神
梓潼射洪縣白崖陸使君祠．舊傳雲姓陸．名弼．終於梁瀘州刺史．今廟食益盛．政和八年十月七日．蜀人迪功郎郭畤．自昌州歸臨卬．過宿瀨川驛．夢為二吏所召．行數里至官府．極宏麗．廳事對設二錦茵．廷下侍衛肅然．頃之、朱紫吏十輩．擁一神人．紫袍金帶．引畤對立．眙未及言．神顧曰、且易服．乃退如西廡．吏雲、王自言與君有同年家契．當受君拜．曷為不言．王甚不樂．畤曰．王為誰．曰、射洪顯惠廟神．昔年瀘南安撫使英州刺史王公也．其子雲．今為簡州守．畤始悟與雲實同年進士．甚懼．曰、然則欲謝不敏．且致拜可乎．吏曰、可．再揖至茵次．通敘委曲．因再拜．神喜跪受．勞問如世間禮．遂就坐．神曰、吾入蜀逾二紀矣．曩過陸使君廟．留詩曰、瀘洲刺史非遷謫．合是龍歸舊洞來．一時傳誦．指為警策．暨以言事得罪．棄官謝世．獲居於此．獨恨王氏族人無知者．藉子之簡州告吾兒．畤敬諾．寤後六日．至簡池．謁太守弗獲．不得告．明年過資州．復夢神召見．責其食言．畤愧謝．神曰、是行必為我言之．吾近數有功於民．不久亦稍增秩禮命矣．畤既覺．兼程至簡．以手書達所夢．太守感泣．訪手澤於家而得其詩．王公名獻可．字補之．自文階易武．仕至諸司使英州刺史知瀘南而卒．豈非代陸公為白崖神乎．龍歸洞之事．見於廟記．宣和六年．宇文虛中與雲同在河北宣撫幕府．為作記雲．
慈感蚌珠
大觀中．湖州人邵宗益．買蚌於市．烹而剖之．其一有珠．宛然羅漢像．偏袒右肩．短首左顧．衣紋畢具．觀者敬駭．遂奉以歸慈感寺．寺僧櫝藏．客至必出示．葉少蘊作詩雲．九淵幽怪舞垂涎．遊戲那知我獨尊．應跡不辭從異類．藏身何意戀窮源．歸來自說龍宮化．久住方驚鷲嶺存．此話須逢老摩詰．圓通無礙本無門．一時名流屬和甚眾．曾公袞紆雲、不知一殼幾由旬．能納須彌不動尊．疑是吳興清霅水．直通方廣古靈源．月沉濁水圓明在．蓮出汙泥寶性存．隱現去來初一致．莫將虛幻點空門．此寺臨溪流．建炎間．兩浙提刑楊應誠．與客傳玩．不覺越檻．躍入水中．四坐失色．亟禱佛．求之於煙波杳茫之間．一索而獲．葛常之立方說
新廣祐王
邵武軍北大幹山廣祐王廟．考圖記乃唐末歐陽使君之神．距縣二十里．對路立屋數楹．以館祠客．有王道人者．居其旁．躬灑掃事．頗謹樸戇直．乾道四年秋．夢車騎滿野．羽儀輿蓋．如迎方伯連率．而又過之．皆自廟中出．趍問何所往．一吏曰、遠接新廣祐王．曰、敢問王何人．今居何地．曰、在浦城縣．故臨江丞陳公也．覺而記其語、明日、徑走其處詢訪之．果有陳丞以進士登第．平生廉正．為鄉里所稱．死方五日．道人驗夢可信．喜而歸．稍以告人．今猶處祠側．
詹小哥
撫州南門黃柏路居民詹六、詹七．以接鬻縑帛為生．其季曰小哥．嘗賭博負錢．畏兄棰責．徑竄逸他處．久而不反．母思之益切．而夢寐占卜皆不祥．直以為死矣．會中元盂蘭盆齋．前一夕．詹氏羅紙錢以待享．薄暮、若有幽嘆於外者．母曰、小哥真亡矣．今來告我．取一紉錢．祝曰、果為吾兒．能掣此錢出．則信可驗．當求冥助於汝．少焉陰風肅肅．類人探而出之．母兄失聲哭．亟呼僧誦經拔度．無復望其歸．後數月、忽從外來．伯兄曰、鬼也．取刀將逐之．仲遽抱止曰、未可．稍前諦視．問其死生．弟曰、本懼杖而竄．故詣宜黃受傭．未嘗死也．乃知前事為鬼所詐雲．
晁端揆
晁端揆居京師．悅里中少婦．流眄寄情．未能諧偶．婦忽乘夜來．挽衣求共被．晁大喜．未明索去．留之不可．曰、如是得無畏家人知乎．既去．蓐褥間余血涴跡．亦莫知所以然．越三日過其間．聞哭聲．扣鄰人曰、少婦因產而死．今三日矣．晁掩涕而歸．
水上婦人
政和間．京西路提點刑獄周君．失其名．以威風直震郡縣．嘗乘舟按部還．遙見水上若婦人長尺餘．衣袂蹁躚．迎舟而下．泊相近．容色淒慘．類有所愬．及相去咫尺．迷不知所在．疑為偶然也．次日．所見復如之．其色益悲．周謂必冤魄伸吐．遂停桌．即近縣追一倡．須語言稍警惠者．眾莫測何為．既至．衣冠焚香祝之．曰、汝果抱冤．當憑此倡以言．吾為汝直．須臾倡凜凜改容．哀且泣．音聲如他州人．雲、妾某州某縣某氏．為某人謀財見殺．事不聞於官．無由自白．敢以遺恨告．周隨錄其語．密檄下彼郡．捕得凶民．一問具伏．遂置諸法．周表卿尚書為宜黃丞時．為疏山長老了如說而忘其名．或雲即茂振樞密麟之父也．
張圭復生
江吳之俗、指傷寒疾為疫癘．病者氣才絕．即斂而寄諸四郊．不敢時刻留．臨川民張圭死．置柩於城西廣澤庵．庵僧了燾．夜聞撲索有聲．起而伺則張柩中也．既不敢發視之．隔城數里．無由得言．但拱手而已．良久聲息．遲明奔告其家．亦不問．至秋將火葬．剖柩見屍．乃側臥掩面．衣服盡碎裂．蓋曩夕復蘇而不獲伸也．籲可傷哉．番陽亦有小民．以六月拜嶽帝祠．觸熱悶絕．亟棺厝於普通塔．其事正同．
張客奇遇
余幹鄉民張客．因行販入邑．寓旅舍．夢婦人鮮衣華飾．求薦寢．迨夢覺．宛然在旁．到明始辭去．次夕方闔戶．燈猶未滅．又立於前．復共臥．自述所從來．曰、我鄰家子也．無多言．經旬日．張意頗忽忽．主人疑焉．告曰．此地昔有縊死者．得非為所惑否．張秘不肯言．須其來．具以問之．略無羞諱色．曰、是也．張與之狎．弗畏懼．委曲扣其實．曰、我故倡女．與客楊生素厚．楊取我貲貨二百千．約以禮昏我．而三年不如盟．我悒悒成瘵疾．求生不能．家人漸見厭．不勝憤．投繯而死．家持所居售人．今為邸店．此室實吾故棲．尚眷戀不忍舍．楊客與爾同鄉人．亦識之否．張曰、識之．聞移饒州市門．娶妻開邸．生事絕如意．婦人嗟喟良久．曰、我當以始終托子．憶埋白金五十兩於床下．人莫之知．可取以助費．張發地得金．如言不誣．婦人自是正晝亦出．他日低語曰、久留此無益．幸能挈我歸乎．張曰、諾．令書一牌曰、廿二娘位．緘於篋．遇所至．啟緘微呼．便出相見．張悉從之．結束告去．邸人謂張鬼氣已深．必殞於道路．張殊不以為疑．日日經行．無不共處．既到家．徐於壁間開位牌．妻謂其所事神．方瞻仰次．婦人遂出．妻詰夫曰、彼何人斯．勿盜良家子累我．張盡以實對．妻貪所得．亦不問．同室凡五日．又求往州中督債．張許之．達城南正度江．婦人出曰、甚愧謝爾．柰相從不久何．張泣下．莫曉所雲．入城門亦如常．及就店．呼之再三．不可見．乃亟訪楊客居．則荒擾殊甚．鄰人曰、楊元無疾．適七竅流血而死．張駭怖遽歸．竟無復遇．臨川吳彥周舊就館於張鄉里．能談其異．但未暇質究也．
吳二孝感
臨川水東小民吳二．事五通神甚靈．凡財貨之出入虧贏．必先陰告．忽來見夢曰、汝明日午時當為雷擊死．二乞救護．神曰、此受命於天．不可免也．吳雖下俚人．而養母至孝．淩晨具饌以進．白雲將他適．請暫詣姊家．母不許．俄黑雲起．日中天地冥暗．雷聲填然．吳益慮驚母．趣使閉戶．自出坐野田．以待其罰．頃之．雲氣廓開．吳倖免禍．亟歸拊其母．猶疑神言不必實．未敢以告．是夜復夢曰、汝至孝感天．已宥宿惡．宜加敬事也．母子至今如初．
杜默謁項王
和州士人杜默．累歲不成名．性英儻不羈．因過烏江．入謁項王廟．時正被酒沾醉．才炷香拜訖．徑升偶坐據神頸拊其首而慟．大聲語曰、大王有相虧者．英雄如大王．而不能得天下．文章如杜默．而進取不得官．好虧我．語畢、又慟．淚如雨．廟祝畏其必獲罪．強扶掖下．掖之出．猶回首長嘆．不能自釋．祝秉燭入．檢視神像．亦垂淚尚未已．
龜鶴小石
王仲禮因作屋．就隙地取土．遂成窪池．得黑石小塊．才廣二寸許．汲水滌之．上有白龜白鶴．形模宛然．鶴之尾龜之背．則純黑．初謂前人染成者．稍刮磨之實然．於是盛以磁器．置之書案．猶未覺其異．他日夕陽透窗．正照鼎上．二物皆浮起於水中．取出諦視．元在故處．復置諸水．則亦如先所見．始加珍秘．時紹熙甲子歲也．至於乙亥恰一紀．忽焉失之．
胡飛英夢
淳熙二年．鄉士張颺赴省試．詣吳山廟．□□□試罷．具酒炙約同往．(原闕十字)攜紙錢致謁．願(原闕十四字)何不(原闕六行又十六字)公訓(原闕十四字)其後門人呂川．作(原闕十一字)湖湘旱．府帥張安國．(原闕十字)邦人或曰．東明石像觀音．夙著顯應．(原闕四字)說禱之果雨．於是議飾殿宇．以備他日祈謁之地．蔡適在殿後．乃語其孫衛．使徙之．衛喜於乘時得安厝．即卜地命役．及啟棺改斂．皮肉消枯已盡．獨心骨上隱起一卍字．高一分許．如鐫刻所就．聞者異焉．王師愈齊賢說．
蔡相骨字缺
內文缺
鄭生夫婦
鄭毅夫內翰侄孫爟．為林才中大卿婿．成親四年．生一男一女．伉儷甚睦．鄭因入京．遇上元節．先一日、將遊上清宮．偶故人留飯．食牛脯甚美．暮方至宮．才觀燈殿上．忽覺神恩敝網．亟歸．已發狂妄語．手指其前．若有所見．曰、(原闕五字)殺此人．當時有男子在旁．見用藥．(原闕五字)旁人乃令妻也．呼問林氏．亦約略能記憶中毒者．責罵之頗峻．林氏曰、本非同舉意．何為及我．其人曰、因何不言．自是鄭生常如病風．數歐詈厥妻．無復平時歡意．不能一朝居．林卿命女仳離歸家．冤隨之不釋．遂為尼．鄭訖為廢人．後出家著僧服．死於無錫縣寺．
黃安道
番陽士人黃安道、治詩．累試不第．議欲罷舉為商．往來京洛關陜間．小有所贏．逐利之心遂固．方自京賫貨且西．適科詔下．卿人在都者．交責之曰、君養親忍不自克而為賈客乎．不得已同寓一寺．夜夢人者道服仙衣．據案坐．前有簿書．呼語之曰、此先輩榜．黃意其神也．再拜哀禱．求知姓名．仙問汝誰氏子何許人．具以對．乃啟簿累葉．指一黃戛示之．曰、君也．對曰、姓是名非．恐必不然．仙曰、是矣．至於再三．黃始沉思曰、然則當易名應之耳．謝而且退．仙又曰、典謨訓誥．是汝及第時．黃寤與鄉人語．疑所治經復不同．或勸使並改經．遂名戛．而以書應舉．即預薦．到南省．第二道義題．問典謨訓誥誓命之文．果登第．
吳民放鱓
吳中甲乙兩細民．同以鬻鱓為業．日贏三百錢．甲嘗得鱓未賣．夢人哀鳴曰、念我有子．言至再四．驚而覺．無所睹．燃火照尋．聲在桶內．一鱓仰頭噞喁．審聽之．口中如雲念我有子者．甲遽悟曰、賣爾求利．本非善圖．即默發願改業．明日．又以常所贏錢與乙．而並買其所負者．放諸江．鱓迎水引首隨之．久而不去．甲祝曰、我坐貧故．不念罪福．今既放爾．而相逐不舍．豈非尚有怨乎．應聲而沒．既空歸．其妻以失累日所得．詬之曰、必以供飲博費．窮詰不已．始具告之．殊弗信．是夜別夢數十人．言汝欲圖錢作經紀．盍往某路二十里間當可得．既寤．憶所指非人常行處．試往焉．約二十里．草蔓邃密中．似有物．視之．得舊開元通寶錢二萬．如宿藏者．欣然拜受．負以還．用為本業．家遂小康．
仙舟上天
馬忠玉、隨其父為金陵幕官．七月中．家一女一婦．同登舍後小樓．天色約未申間．仰空寓目．見一舟淩虛直上．數道士環坐笑語．須臾抵天表．天為之開．色正赤．舟徑由開處入．天即合無際．而開處尚赩赩如霞．忠玉聞而往觀．但猶見一道赤色耳．
雷丹
吳智甫、知撫州崇仁縣．當七月下旬晚．坐廳治事．風雨忽作．雷電總至．霹靂相繼數十聲．庭中火塊迸走．有飛光大如燕．自敕書樓過而南．須臾稍息．外報縣南村中民饒相家．貯谷倉遭爇．倉在田間．故寺基上火．至此而燃．月餘方止．倉及谷皆燒變如狀．後數十日．有商客類道人過其處．以石擊所燒倉．倉中敗谷堅如石．成五色．或如蜂蝶蚓蟻龜魚蠶蛾之類．或猶是谷穗．客取數品藏去．焚香拜於前．及取碎末於碗內研細．酌溪水調服之．人問其故．曰、此雷丹也．凡有禍有病者．此悉能治．遂去．邑人聞之．持以療病祟．輒愈．取之幾半．饒氏方知愛惜．設杙遮闌．眾乃不至．而自外至中心．皆成佛象、侍衛羅漢儼然．徙歸居室供事．智甫遣吏往求．但於裂罅中得類物形者少許而已．饒相官為率府率．
酒蟲
齊州士曹席進孺．招所親張彬秀才為館客．彬嗜酒．每夜必置數升於床隅．遇其興發．暗中一引而盡．無此物則不能聊生．一夕忘設焉．夜半大渴．求之不可得．忿悶呼噪．俄頃嘔逆．吐一物於地．既乏燈可照．倦極就枕．安眠達旦．諸生畢□□彬未起．往視之．見床下塊肉如肝．而黃上□□□猶微動．諸生曰、先生不夙興索飲．而困(原闕六字)出此蟲乎．取酒沃之．唧唧有聲．(原闕七字)彬起視試之亦然．始悟平生(原闕二行又十四字)跪膝若有(原闕十二字)食血筒處忽水(原闕七字)而圓．小大不等．張甚驚．尚疑(原闕六字)食及烹肉就貨乃不能切．皆有□□□石滿其中．皮肉胃藏盡然．始知舍利也．□□□罷業裒從來所棄牛骨並舍利．作一塔□之．
牛舍利塔缺
內文缺
雞子夢
東平董瑛堅老之父．知澤州淩川縣．縣素荒寂．市中唯有賣胡餅一家．每以飲饌蕭索為苦．會將嫁妹．郡官寄餉幹寥牙雞子三十枚．大以為珍味．食其七而留其餘．掛於堂內樑上、已而妹婿至．庖妾請以供晨餐、董夜夢二十三小兒自梁而下．同詞乞命．中一女著帔而跛足．旦起頮面．妾持叉取所掛物．得二十三枚．方憶昨夢．乃舍之．遍求牝雞於同官家．分抱焉．皆一一成雞．唯一雌病腳．董自是不殺生．右八事皆董堅老相授．雲其先君少保所記也．故皆遠年事．
浙西提舉
司馬漢章倬紹興二十七年．自浙西提舉常平罷．其幹官張某．夢人告曰、司馬復得舊物矣．旁又一人．言乃其弟季思伋也．張馳以白漢章．且賀其擢序不久．繼邸報至．除國子監朱丞填闕．名字正同．已嘆其驗．朱公即福州相君也．陛辭日．留為右正言．而謝景思得之．與季思名同．鬼神善戲人如此．
胡邦寧
宜春人胡邦寧．為江西劇盜．出沒吉州之西□山．官兵追捕不能獲．積為民間巨害．累歲乃就擒．既磔死於豫章本郡．發夷其父冢．屍已稿．未盡壞．當心有白蟻穴．宛然如一劍．但未脫鞘耳．其子盜弄潢池兵．宜伏斧鉞．異哉．二事漢章說．
祝鑰二刀
縉雲祝鑰．乾道壬辰春就銓．夢人來報已中第三等．又有持二刀授之者．既榜出中選如夢．迨註官．射隆興之新建尉．建昌之廣昌、南劍之劍浦．主簿凡三闕．竟得劍浦．乃悟二刀之兆．
國子監夢
汪安行、徽州績溪人．既改官．調知廬州舒城縣．闕到而代者再任．汪欲走都下．別謀之．到郡．見教授林文潛．同年生也．勸之曰、二年缺正自不易得．何以易為．汪即有歸誌．夜夢人促其行雲．已得國子監差遣矣．寤而喜．語其仆．復決行．訃至都數日．乃被敕差充國子監別試所謄錄對讀官．給本監講堂印一紐．所謂差遣者乃如此．孰謂小事非前定乎．
龍華三會
汪安行．為蘄州教授．乾道辛卯秋．校試廬州．得一卷．文理甚優．可居前列．而誤用一夔□□□黃州教授時．俠堅謂當(原闕九字)未有以(原闕六行又十五字)三會也．(原闕十五字)旁僧解之曰、此微事．與(原闕九字)二方勉為書庭謝去遂覺乃驗．
葉芮江舟
葉嶽、字子中．信州玉山人．自會稽渡錢塘．至江岸．同待渡二百人．其七十人立墩上．餘皆趑趄水濱．值潮勢甚大．水濱之人急回就岸．已為濤所溺．潮將至墩．眾惶惑相視．無所逃命．俄一船從西來．有出舷邊促篙工．急救墩上官人者．嶽即登其舟．隨而登者三十輩．皆獲免．半濟．嶽謝問姓名．乃芮國器祭酒之子．(原闕七字)何為得得見救．芮雲、眾(原闕九字)後數年．嶽侍兄(原闕十二字)大江先已渡(原闕十三字)亂危(原闕十六字)來(原闕十七字)人皆倉卒(原闕十四字)事皆祝養直說．
玉真道人
高子勉荷世居荊渚．多貲而喜客．嘗損錢數十萬．買美妾．置諸別圃．作竹樓居之．居曰玉真道人．日遊其間．有佳客至．則呼之侑席．無事．輒終日閉關．未嘗時節出嬉．歷數歲．當寒食拜掃．子勉邀與家人同出．辭不肯．強之至再三．則曰、主公有命．豈得終違．我此出必凶．是亦命也．子勉怪其言．但疑其不欲與妻相見．竟使偕行．玉真乘轎雜於眾人間．甫出郊．上冢者紛紛．適有獵師過前．真戰栗之聲．已聞於外．少頃．雙鷹往來掠簾外．雙犬即轎中曳出之．嚙其喉立死．子勉奔救已無及．容質儼然如生．將舉屍歸．始見尾垂地．蓋野狐雲．此事絕類唐鄭生也．王齊賢說．
臨邛李生
邛州李大夫之孫．元夕觀燈．惑一遊女．隨其後不暫舍．女時時回首微笑．若招令出郭．及門外．又一男子同途．適素所善者．以為得侶．竊自喜．徐行至江邊．男子忽捨去．女不從橋過．而下臨水濱．李心猶瞭然．頗怪訝．亟往呼之．女從水面掩冉而返．逼李之身．環繞數四．遂迷不顧省．乃攜手淩波而度．徑入山寺中．趍廊下曲室．屋甚窄．幾壓其背．不勝悶．極聲大呼．寺僧固知所謂．秉炬來訪．蓋誰家婦菆堂．李踞臥於上．如欲入而未獲者．僧識之曰．此李中孚使君家人也．急扶掖詣方丈．灌以藥．到明稍蘇．送之歸．凡病彌月始愈．司馬漢章雲、乃其妻鮮于夫人之外弟也．
吳氏迎婦
樂平吳璞女．嫁德興余寧一．有子．聚婺原張氏女為婦．餘生死．吳繼改嫁．後十年亦亡．余家老婢晝夢人來．謂已曰、吳夫人具采舟在江中．遣我迎婦及汝．婢夢中固拒．不肯往．婦獨命車．隨其使登舟．未數月．婦小病．遽不起．時淳熙元年也．婢至今存．
甘棠失目
番陽鄉民甘棠、病失一目十年矣．淳熙三年六月一日、夜夢僧持數珠誦經．珠色瑩黑．光耀可愛．試求之．得一珠而覺．後四日、以事入郡．出城東．於永平橋眾中見道人．頎而長．著黃布袍．顧棠來．徑前攬其衣．曰、與我偕去．棠疑且懼．卻之．曰、素昧平生．適未嘗相犯．何遽爾．道人笑曰、但來當示汝好事．既弗可脫．不得已隨行．百步至江岸．岸先檥巨舟．即挽使登．鷁首掛金書牌刻敕賜職醫字．左右侍女數人．美容麗服．向所未睹．道人云、汝失明久．今夙緣相值．當為汝醫．棠謝曰、眼壞十年．瞳子已枯．雖醫何益．道人不聽．強令仰臥．使四女分執其手足．取銅箸搜攪眶間．痛不堪忍．泣而言感君恩意．吾尚存一眼．實不願醫．乃掖之起坐．一女傾瓶中湯半杯與飲．頗覺甘美．正念少憩．復拉臥如初．棠知無可柰何．委命而已．箸再入眶．覺腦後如鉤出一物．徐以片紙掩其上．有頃去之．持鏡使照．則雙目瞭然．了無痛楚．棠驚喜起拜謝．請暫還．既至邸為人言所逢．無不駭異．好事者十餘輩亟隨之．及舟處略無見矣．棠時年三十八．其所居為崇德鄉．自初得疾．家人日誦觀世音菩薩名．香火供事甚謹．茲殆佛力雲．
琉璃瓶
徽宗嘗以紫流離膽瓶十付小璫．使命匠範金托其裏．璫持示苑匠．皆束手．曰、置金於中．當用鐵葭熨烙之乃妥貼．而是器頸窄不能．又脆薄不堪手觸．必治之．且破碎．寧獲罪．不敢為也．璫知不可強．漫貯篋中．他日行廛間．見錫工扣陶器精甚．試以一授之．曰、為我托裏．工不復擬議．但約明旦來取．至則已畢．璫曰、吾觀汝伎能．絕出禁苑諸人右．顧屈居此．得非以貧累乎．因以實諗之．答曰、易事耳．璫即與俱入而奏其事．上亦欲親閱視．為之幸後苑．悉呼眾金工列庭下．一一詢之．皆如昨說．錫工者獨前．取金鍛治．薄如紙．舉而裹瓶外．眾咄曰、若然誰不能．固知汝俗工．何足辦此．其人笑不應．俄剝所裹者．押於銀箸上插瓶中．稍稍實以汞．掩瓶口．左右澒挏之．良久金附著滿中．了無罅隙．徐以爪甲勻其上而已．眾始愕眙相視．其人奏言琉璃為器．豈復容堅物振觸．獨水銀柔而重．徐入而不傷．雖其性必蝕金．然非目所睹處無害也．上大喜．厚賫賜遣之．子又記元祐間、中官宋用臣、謫舒州、郡作大樂．鼓甚華．飾以金采．既登架．旁鐶忽斷．欲剖之．重惜工費．宋命別為大環．歧其股為鎖須狀．以鐵固鼓腹之竁．即敲環入竁中．才入而須張．遂不復脫．是皆巧思得之於心．出人意表者．前事劉子思說
袁仲誠
丹陽袁仲誠孚自右正言外補．已而為江東提刑．夢人告曰、真而不倨．曲而不屈．其義如何．夢中不能答．明日、以語館客範存誠．存誠曰、下文蓋雲命世亞聖之大才．真吉夢也．未旬日．袁得風疾．卒於官．識者始解之曰、二句之上雲、有風人之託物．二雅之正言．袁所歷官、及所得疾．皆見於是矣．何物黠鬼司夢．能戲弄人如此．時乾道三年．
閻羅城
襄陽南漳人張腆、居縣之雁汊．世工醫．紹興十八年夏、夜夢自所居東行二里許．過固城鋪北上．久之入大城．出北門．登溪上高橋．橋上水中人往來如織．見其妻鄭氏亦涉水登岸．欲前同途．轉眄間已相失．俄別至一城．同行者莫知其數．腆已入門．回問戶者此何郡縣．曰、閻羅城也．腆知身已死．甚悲懼．仿徨無計．不覺又前進．至階北．見大門三楹．與眾俱入．過百許步．復至一門．五楹金碧照耀．頃之、又過一門．塗飾益華．兩廡下對列司局．正殿極高大．垂黃簾．腆且行且觀．至東廡吏舍門內．顧舍中人悉冠帶．或朱或紫．前揖之．了不相應．獨一緋衣者微作答．腆立移時．緋衣頗相憫．以足撥一磚．雲可坐此．坐未定．妻忽立於門外．相顧皆漠然．頃之、一人自殿簾出．著黃背子背．拱手仰視屋桷．移步甚緩．若有所思．久而復入．腆問何官．緋衣搖手低語曰、此閻羅天子也．腆曰、適觀狀貌．與人間所畫不同．卻與清元真君甚相似．言未既．殿上卷簾呼押文字．群吏奔而往．下列囚甚眾．或送獄．或枷訊．或即放去．度兩時許．人去且盡．腆在吏舍．遙見其妻．亦決杖二十．但驚痛垂涕而已．須臾簾復垂．吏還舍解衣．半坐半臥．緋衣指腆謂同列曰、此人無過．何不令還．眾皆默然．又言之．乃曰、公欲遣去．何必相問．其中一人云、渠雖欲去．三重門如何過得．緋衣戒腆曰、外面如有人相問．但雲司裏令喚獄子．腆遜謝而出．每及一門．必有問者．如其言即免．復尋舊路急行．將近屋東橋下．跌水中而寤．雞既鳴矣．呼其妻．亦矍然驚覺．語所夢無不同者．妻罵曰、我方受杖時．君在旁．略不顧我．情如路人．豈可復為夫婦．遂各寢處．才數日、鄭氏腰下忽微蠒．繼生巨瘡．痛不堪忍．凡十日膿始潰．又十日方愈．腆慨然棄家．詣均州武當山．從孫先生者訪道．越十七年乃亡．谷城醫者王思明、與腆相好．景裴弟官襄幕．得於思明雲．
王稹不飲
嚴州觀察判官王稹、京東人．每與人燕會．酒不濡唇．同官皆疑為挾詐．雲得非陰伺吾曹醉中過失．售諸長官．以資進身計乎．益久稍以獨醒侵之．稹長嘆移時．愀然曰、久欲秘此事．諸君既相疑．敢不盡言．即袒衣示之背．兩瘢相對．如嘗受徒刑者．徐而言曰、三年前疽發於背甚惡．一日瘡劇．冥冥不知人．或呼使出外．到官府．中有據案．見詰曰、汝曾為某州幕職乎．對曰、然．曰、某時某時．某人不應坐某罪．汝何得輒斷之．對曰、此郡守之意．稹持之連日．嘗入議狀爭辯．至遭叱怒．訖不能回．公牘始末具存．恨無由取至爾．主者命左右云云、一卒趍而出．俄頃已持文案來．主者反覆閱視．喜曰、汝果無罪．幾誤殺汝．今遣汝歸．呼元追吏護送．吏頗賢．沿路款語．力戒曰、回世間切勿飲酒．問其故、不肯言．及寤、腥血交流．瘡已潰．即日遂愈．性本好飲．思冥吏之戒．不忍再速死也．聞者皆慘懼自悔雲．
淳安民
嚴州淳安縣富家翁．誤歐一村民至死．其家不能訴．民有弟．為大姓方氏仆．方激之曰、汝兄為人所殺．而不能訴．何以名為人．弟即具牒將詣縣．方君固與富翁善．諷使來祈．已而答曰、此我家僕．何敢然．當諭使止之．彼不過薄有所覬耳．為喚仆面責．且導以利．仆敬聽謝不敢．翁歸以錢百千與仆．別致三百千為方君謝才數月．仆復宣言．翁又詣方．方曰、仆自得錢後．無日不飲博．今既索然．所以如是．當執送邑懲治之．翁懼泄．乞但用前策．又如昔者之數以與仆．方君曰、適得中都一知舊訊．倩市漆二百斤．倉卒不辦買．翁幸為我市．當輦錢以償直．翁曰、蒙君力如許．茲細事．吾家故有之．何用言價．即如數送漆．明年．仆又欲終訟．翁嘆曰、我過誤殺人．法不至死．所以不欲至有司者．畏獄吏求貨無藝．將蕩覆吾家．今私所費將百萬．而其謀未厭．吾老矣．有死而已．乃距戶自經．逾三年．方君為鄂州浦圻宰．白晝恍恍．於廳事對群吏震悸言曰固知翁必來．我屢取翁錢．而竟速翁於死．翁宜此來．亟還舍．不及與妻子一語．仆地卒．吏以所見白．始知其冥報雲．
薛賀州
鄭人薛銳仲藏、為賀州守．晚治事且退．意緒忽昏昏不佳．枕胡床假寐．或揖其前請行．身隨以出．到某處．他吏來言曰、官人傳語使君．使君大期甚不遠．若自此不出仕．前程猶未艾也．薛寓會稽久．生理從容．宦情素薄．聞之即應曰、願自此不復仕．吏即去．俄復來曰、官人慾得一文書為證．薛索紙筆書授之．吏顧曰、既已形於文牘．不可復悔矣．遂去．已而又來曰、官人甚喜．使君可歸．薛惘然如夢覺．即日上章乞祠官還越．時淳熙三年、官為朝請郎．為人言少須至大夫．經郊恩任子．當掛冠矣．後二年薛致仕
三鴉鎮
三鴉鎮在河北孤迥處．汝州魯山縣亦有三鴉鎮鎮官一員．俸入不能給妻孥．官況蕭條．地多塘濼．舍蒲藕魚鱉之外．市井絕無可買．前後監司未嘗至．有運使行部．從吏導之過焉．入其治．則官吏已悉委去．無簿書可尋詰．徘徊堂上．顧紙屏間題字尚濕．試閱之．乃小詩曰、二年憔悴在三鴉．無米無錢怎養家．每日兩餐唯是藕．看看口裏出蓮花．運使默笑而去．好事者傳誦焉．蒙城高公泗師魯、紹興末、監平江市征．吳中羊價絕高．肉一斤．為錢九百．時郡守去官浙漕．林安宅居仁、攝府事．其人介而嗇．意郡僚買羊肉食者必貪．將索買物歷驗之．通判沈度公雅、以告師魯曰、君北人、必不免食此．盍取歷竄改．毋為府公所困．師魯笑謝．為沈話前說．且曰、亦嘗仿其體．作一絕句雲、平江九百一斤羊．俸薄如何敢買嘗．只把魚蝦充兩膳．肚皮今作小池塘．聞者皆大笑．林公微聞之．索歷之事亦已．右四事皆高師魯說
劉堯舉
紹興十七年．京師人劉觀、為秀州許市巡檢．其子堯舉、買舟趨郡．就流寓試．悅舟人女美．日夕肆微言以蠱之．女亦似有意．翁媼覺焉．防察不少懈．及到郡．猶憩舟中．翁每出則媼止．媼每出則翁止．生束手不能施．試之日．出垂拱而天下治賦．秋風生桂枝詩．皆所素為者．但賦韻不同．須加修潤．迨昏乃出．次日、試論復然．既無所點竄．運筆一揮．未午而歸舟．舟人固以為如昨日也．翁媼皆入市．獨女在．生徑造其所．遂合焉．是夕．生之父母同夢人持榜來．報秀才為榜首．傍一人曰、非也．郎君所為事不義．天敕殿一舉矣．覺而相語皆驚異．生還家．父母責訊之．諱不語．已而乃以雜犯見榜．後舟人來．其事始露．又三年．從官淮西．果魁薦．然竟不第以死．
路當可
丙誌載梁子正說路當可事．雲其父為商水主簿．路之父君寶為令．故見其得法甚的．滕彥智雲、當可乃其舅氏．蓋得法於蜀．而君寶是其叔祖．子正之說不然．滕言嘗與中外兄弟白舅氏．丐一常行小術．可以護身者．舅曰、談何容易．吾平生持身莊敬．不敢斯須興慢心．猶三遇厄．當為汝輩道之．其一事雲、頃經嚴州村落間．過舊友方氏家．留飲款洽．日且暮、裏豪葉氏．介主人來．言笄女未嫁、而為魅所惑撓．凡以法至者、輒沮敗以去．敢敬請於公．吾雖被酒．固不妨行法．即如葉氏、喚女出．既出、端麗絕人．默驚羨以為向所未睹．女忽奮而前．若為人所驅擁．吾惘然變色．急趨避於佛堂中．女追逐至門．乃反．吾以鬼見困．從其家求閴靜處．將具奏於天．主人引吾至西邊小圃．一堂前後皆巨竹．與所居相□．雲、此最潔清．吾取篋笥朱丹符筆之屬．置幾上．未暇舉筆、俄蒙然無所知．閉目審聽．覺身在虛空．坐處搖兀不小定．蓋已見縻於竹抄．食頃還故處．則凡案牕戶．皆糞穢狼藉不可處．度未能與敵．急喚仆肩輿出外．行十許裏．適得道觀．遂托宿．精神稍寧．始趨庭中．望鬥下．焚香百拜謝過．退而焚奏章．留兩宿．微似有影響．遣一道流詣葉氏物色之．歸雲、火昨從圃中堂起．盡焫叢竹．延及山後高林．門前屋數十區．並土地小廟．皆煨燼．吾知訟已直．自還扣之．一家長少正相賀．雲女經年冥冥不知人．今日如醉醒．說去歲在房內．見一老翁．來為媒妁．出入數四．又數日、以金珠幣帛數合來．已而迎一少年入．與我為夫婦．明日．挾我歸．謁翁姑．其他稱伯叔者、又十餘人．翁甚老．呼謂眾曰、吾家受葉氏香火幾世矣．汝等後生．肆為不義．禍必及我．何不取諸他處乎．少年曰、此憑媒納幣而取之．昏禮明白．何所懼．後數聞術士至．必相與合力敵之．往往告捷．及路真官來．翁又呼謂眾曰、吾聞路真官法力通神．非常人比．必不免．眾亦頗懼．□有喚我言真官叫汝．我遂行．眾皆從於後．將至書院．忽呼笑曰、真官誇汝好．盍往就之．遂擁我以前．既退．翁問所以．嘆曰、事已至此．果能殺之．則大善．今禍猶在也．適方會食．門內火遽起．煙炎亙天．翁拊膺慟哭曰、禍至矣．以手推我出．曰、為汝滅吾家．我才得歸．火乃稍息．常所見室宇臺觀．一切無孑遺．所謂行媒者土地也．此事本末可畏如此．吾幾受其害．豈汝輩所當學哉．彥智舉此時．尚有兩事．未及言而卒．
饒廷直
饒廷直、字朝弼．建昌南城人．第進士．豪傑有氣節．紹興七年、以事過武昌．有所遇．自是不邇妻妾．翛然端居．如林下道人．自作詩紀其事．雲、丁巳中秋夜半．偶遊黃鶴樓．忽遇異人．授以秘訣、所恨尚牽世故．未能從事於斯也．因作詩以識之．其詞曰、黃鶴樓前秋月寒．樓前江闊煙漫漫．夜深人散萬籟息．獨對清影憑欄幹．一聲長嘯肅天宇．知是餐霞禦風侶．多生曾結香火緣。邂逅相逢竟相語．翛然洗盡朝市忙．直疑身在無何鄉．回看往事一磁甑．下視舉世俱亡羊．嗟予侷促猶軒冕．知是盧敖遊未遠．他年有約願追隨．共看蓬萊水清淺．後三年．歲在庚申．朝廷復河南．以為鄧州通判．金人叛盟．鄧城陷．縊而死．載其柩還鄉．舁者覺甚輕．然無敢發驗者．或疑其屍解仙去雲．東坡公作黃鶴樓詩．紀馮當世所言老卒遇異人事．王定國亦載之於書．疑此亦其流也．
史翁女
南城人饒邠．大觀間、預貢西上．遂留近京．館於士人胡賈大家．胡亦貢士也．他日、同入京．暮投道店．見老媼、以黃羅帕發．執青蓋過門外．類莊家人．別有少女．絕姝美．相逐而去．且行且眄．光艷動人．胡生惑之．率邠躡其後．甫食頃、恍迷所如．益前進．可六七里、至一豪民居．登其門．老翁垂白負杖出．自言為為史氏．見客極喜．迎肅殊有禮、廳事上掛觀世音像．香花奉事甚嚴．畫繪光彩．非人間筆．既夕留宿．休仆馬於外．二子請入拜其媼．許之．則逆旅所見者．詢其故．笑曰、早攜孫女訪姻戚．薄暮歸．不知二君在彼．失於趨避．深負愧怍．頃又呼孫女出．真國色也．言談晤默．姿態橫生．二子恍然心醉．須臾引入中堂．供張華楚．治具豐潔．賓主酬酢歡甚．半酣．胡試佻其女．女欣然就之．邠起便旋．翁使乳婢秉燭從．姿色亦可悅．邠出盥手．沃以水為戲．皆大笑．酒罷．女侍胡寢．婢侍邠寢．皆熟寐．及覺．寒風襲人．披衣起視．東方已白．回顧無復華屋洞戶．乃在楓林古木間．二子相視嘆怖．群仆亦莫知所以然．悵恍歸邸竟不測為何物妖魅也．
紫姑藍粥詩
臨川謝氏、家城西．築圃蓺花．子侄聚學其中．暇日迎紫姑神．作歌詩雜文．友生江楠過焉．意後生偽為之．而托以惑眾．弗信也．一日再至．見執箕者皆童奴．而詞語高妙．頗生信心．於是默禱求詩．箕徐動曰、德林素不見信．曷乎索詩．漫賦絕句雲、末豆應急用．屑榆豈充欲．嗜好肖趙張．蒼皇救文叔．眾不曉所謂．復禱求神願明．以告我．又徐書雲、第一句見晉書石崇傳．第二句見唐書陽城傳．第三句見史記倉公傳．第四句見後漢馮異傳．檢視之．皆粥事也．蓋是是官妓藍氏者．家世賣粥．人以藍粥呼之．楠前夕方宿其館．神因以此戲之雲．德林、楠字也．
劉狗嫲
南城人劉生、別業在城南三十里．地名鯉湖．時往其所．檢視錢穀．至則必留旬日．徘徊不忍舍．嘗赴鄰家飲．中夜未歸．守舍仆倦甚．就臥主榻．少頃、見婦人衣二紅衫．自外徑入．登床熟視．番非劉生．罵曰、爾何人．輒睡於此．仆應聲推之．脫手亟去．翻身逾垣．時月色正明．隨逐之．化為花狗走出．仆因是始疑主公留連不去之意．蓋為所惑也．明日告鄰人．則其家所畜者．殺之．剖腹中已有異．方知其怪變如此．後鄉人目之為劉狗嫲．右四事南城人饒居中說
張珍奴
張珍奴者、不知其所自來．或雲吳興官妓．而未審也．雖落風塵中．而性頗淡素．每夕盥濯更衣．燒香扣天．祈脫去甚切．某士人過其家．珍出迎．見其風神秀異．敬待之．置酒盡歡而去．明日又至．凡往來幾月．然終不及亂．珍訝而問曰、荷君見顧．不為不久．獨不肯少留一昔．以盡相□□歡．豈非以下妾猥陋．不足以娛侍君子耶．士曰、不然．人情相得不在是．所貴心相知爾．他日酒半．客詢珍曰、汝居常更何所為．對曰、失身於此．又將何為．但每夕告天．祈竟此債爾．客曰、然則何不學道．曰、迫於口體之奉．何暇為此．且何從得師乎．客曰、吾為汝師何如．曰、果爾則幸也．起更衣炷香．拜之為師．既去．數日不至．珍女獨處．漫自書雲、逢師許多時．不說些兒個．及至如今悶損我．援毫之際．客忽來．見所書．笑曰、何為者．珍不答而匿之．客曰、示我何害．示之、即續其後雲、別無巧妙．與你方兒一個．子後午前定息坐．夾脊雙門崑崙過．恁時得氣力思量我．珍大喜．再三致謝．自是豁然若有悟．亦密有所傳授．第不以告人．然未知其為何人也．累月告去．珍開宴餞之．臨歧出文字一封．曰、我去後開閱之．及啟緘．乃小詞一首．皆言修煉之事．雲、坎離幹兌分子午．但認取自家宗祖．此下失一句煉甲庚更降龍虎．地雷震動山頭雨．要澆灌黃芽出土．有人若問是誰傳．但說道先生姓呂．始悟其洞賓也．遂齋戒謝賓客．繪其象嚴奉事．修其說行之．逾年屍解而去．
袁從政
袁從政、宜春人．紹興庚辰登第．調郴縣尉．先是筠州上高陳氏女新寡．來歸以妻袁．夫婦相歡．嘗有彼此勿相忘．一死則生者不得嫁娶之約．既之官．未滿秩．陳亡．不能挈柩歸．但殯道旁僧舍之山下．再調桂陽軍平陽丞．遂負前誓．更娶奉新塗氏女．相與赴平陽．道由是寺．同年有官於彼者、為具召之．才就坐．見故妻從外來．戟手罵雲、平生之誓云何．今反負約邪．不舍汝矣．袁但向空咄咄．如與人言．又呼從史令回城隍牒．史駭愕漫應雲、已回牒了．袁終席不復顧主人．不告而起．歸與塗氏說其詳．中夜發狂出走．塗追照以燭．袁吹滅之．竟赴井死．
賣詩秀才
張季直、中原人．待湖北漕幕缺．寓居豫章龍興寺．嘗晝寢恍惚間．聞人拊掌笑曰、休休得也岡．雲深處高臥斜陽．驚起視之．無見也．再就枕．復聞之．張不敢寐．走出訪寺僧．僧曰、昔年有秀才．以賣詩為生．病終此室．豈其鬼乎．張悚然立丏休官．不半年亦死．及葬西山．其地名得也岡雲．右三事李叔達說
齊安百詠
黃州赤壁竹樓雪堂諸勝境．以周公瑾王元之蘇公遺跡之故．名聞四海．紹興戊午．郡守韓之美、通判時衍之、各賦齊安百詠．欲刊之郡齋．韓夢兩君子．自言為杜牧之及元之．雲二君所賦．多是蘇子瞻故實．如吾昔臨郡時．可紀固不少．何為不得預．幸取吾二集觀之．採集中所傳．廣為篇詠．則盡善矣．韓夢覺．且愧且恐．方欲取樊川小畜二集．益為二百詠．會將受代．不暇作．遂並前百詠．皆不敢刊．
東坡雪堂
黃人何琥．東坡門人何頡斯舉之子也．兵革後．寓居鄂渚．每歲寒食必一歸．紹興戊午．黃守韓之美、重建雪堂．理坡公舊路．時當中春．琥適來遊．夢坡公告之曰、雪堂基址．比吾頃年差一百二十步．小橋細柳．皆非元所．汝宜正之．夢中歷歷憶所指．不少忘．明日往白韓．韓如其言．悉改定．他日有故老唐德明者、八十七歲矣．自黃陂來觀．嘆曰、此處真蘇學士故基也．右二事韓守說
李茇遇仙
濟南李茇、字定國．寓臨安軍營．以聚學自給．暇則縱遊湖山．嘗欲詣凈慈寺．過長橋．於竹徑迷路．見青衣道人、林下斸筍．茇揖之．道人問所往．曰、將往凈慈．瞻禮五百羅漢．道人曰、未須去．且來同食燒筍．食之甚美．俄風雨晦冥．失道人所在．茇皇懼．伏林間．少頃雨止．尋徑而出．至寺門下．覺身輕神逸．行步如飛．洎歸舍、不復飲食．其從兄大猷莫為諸王宮教授．將之任．遣仆致書．見其顏如桃紅．且能辟穀．以語大猷．及大猷至．則已去．雲遊茅山矣．後又聞入蜀、隱青城山．大猷為梓路提刑．使人至眉訪所在．眉守復書報數年前已輕舉乘雲而去．今唯繪象存．
唐蕭氏女
殿前司遊奕軍卒李立．以貧隸兵籍．日為主將刈馬芻．嘗至湖山深僻無人處．遇女子．秀麗姝少．類仕宦家人．自邀與合．仍以衣服遺之．自是日會其地．且時致錢帛．給用度．立賴是少蘇．其徒積訝之．意必盜也．共白主將．密使察之．無他故．始疑其必有異遇．因善術者宋安國、試扣焉．宋使呼立．立至．作法召女子亦來．曰、妾非今世人．蓋唐時蕭家女．立宿生前．乃白侍郎子．相許結昏．未嫁而妾不幸為洛中神物所錄．遂弗克諧．立福力淺薄．展轉墮為馬曹．然妾一念故未嘗舍也．近者與神緣盡．得自由．遍求白氏子後身．到此乃知為李立．遂與償夙契．憐其苦貧．是以賙給之爾．宋曰、汝所與物．得非竊取乎．曰、非也．皆取諸豪貴家有餘者．宋曰、汝可速去．勿復顧戀．恐詒後患．吾當移文東嶽．令汝受生．女唯唯、拜謝而退．後果不復見．立貧如初．右二事皆童敏德藻之說
留怙香囊
衢人留怙彥強、年二十餘．進士及第．調官歸鄉．常獨處一室．其地濱水．水次皆芰荷．景趣奇迥．忽若有所遇．家人莫得而知也．第怪其入室即扃戶．非溫凊與賓客至．輒不出．人竊疑之而不可問．後因易衣浣濯．家人得珠囊於帶間．皆北珠結成．而極圓瑩粲潔．非世能有．所串銀線．柔軟光好．不可名狀．囊中香氣又特異．持以叩所自來．不肯言．伺間密聽之．時聞弈棋下子聲．遂作計啟關．掩其不備．乃一美婦人對局．見外人至．急趨入屏後．就視之、無所睹．父兄意其鬼鬼檮．深以為憂．呼方士巫者、治禜百方．終不驗．而怙顏濬充壯．了不類困於異物者．及將赴官．始絕不至．所存珠佩．其父遣擲棄海中．怙生平康寧無疾．至老嗜欲不衰．年八十餘．尚有少妾十輩．官至中大夫．年幾九十．晚年、人問昔所遇．曰、水仙也．當時失不詢名氏．無得而傳．蓋得養生之術於彼雲．其曾孫清卿說
英華詩詞
縉雲英華事、前誌屢書．然未嘗聞其能詩詞也．今得兩篇．其詩雲、夜雨連空歇曉晴．前山重染一回青．林梢日暖禽聲滑．苦動春心不忍聽．其惜春詞雲、東風忽起黃昏雨．紅紫飄殘香滿路．憑闌空有惜春心．濃綠滿枝無處訴．春光背我堂堂去．縱有黃金難買住．欲將春去問殘花．花亦不言春已暮．殊有情致．故或者又以為神雲．公安尉蔡聰發說
黃州野人
黃州麻城縣境有泰陂山．邵武人黃誌從居之．其地多茂林絕麓．黃常自種蓺其間．百果粟豆成實．每苦為物所竊食．密伺之．見如人而毛者．搏之則逝．追之不及．百計羅絡．因結繩置壟間而獲焉．初不甚了了．養之數日．始能言．乃實人也．雲、我某村陳氏子．年四十餘．靖康之難．全家死於兵．身獨得脫．竄伏山間．山有高嵓．可扳援藤蘿而上．上有草如毯可覆．饑餐草實木葉．渴匊澗泉飲之．久而慣習．遍體生毛．亦無疾痛．忘其去家而居深山也．且敏捷如猿猱．黃與之食．又強使受室．久之膚毛皆脫．不復輕趫．人皆以為若復縱之還山．或可不死．使之飲食耆欲為可惜．黃不從．時童邦直為郡守．外孫王仲共垂侍行．見其事．為作野人記、並詩雲．
史言命術
王垂仲共、南城人．紹興乙丑赴省試．聞術士史言方有聲．往謁之．史問知鄉里．曰、旦者仙郡李鼎、周楠、余去病、石仲堪、四先輩來問命．言獨不取石君．餘皆當高過．又詢所業經．曰、習易、史曰、適南劍鄧暐先輩．亦云治易．此人今年當擢第．語罷．始推王五行．曰、毋諱吾說．君非但今茲不利．後舉亦不得鄉薦．歲在庚午當再舉．辛未必成就也．王不樂而退．已而六人得失皆驗．所談王後來事．的的不差．既廷對．又與同年鄉人江秉鈞往謁．史已不憶前事．獨雲、二君復何問．豈非欲知高下耶．然科級皆不高．王君尚可居黃甲．更有一說．江君生乙巳．帶格角殺．必過房義養者．二人相顧嘆異．蓋江本甘氏子．來為江翁後雲．暨唱名．王第四甲．江末等．史生之精妙如此．右一事皆王仲共說
玉女喜神術
邵武人黃通判．自太平州秩滿．寓居句容縣僧寺．寺與茅山接．一女未出適．輒有孕．父母疑與人為奸．然女常日不出．亦無男子往來其家者．密詰之．女泣曰、兒實非有遇．但每睡時．似夢非夢．必為一道士迎置靜室中．邀與飲宴．且行房室之事．以至有身．久負羞恨而不敢言也．父意茅山方士所為．乃託故具齋．悉集十里內道流．使女自帷中窺之．果某觀中道士．頎然秀整．類有道者．擒問之具伏．遂縛致於縣．縣令考其跡狀．曰、某所行蓋玉女喜神術也．命加械杻．囚諸獄．道士高吟數語．未絕聲．黑霧四塞．對面不相睹．少頃霧散．唯五木狼藉於地．道士不見矣．饒文□□
盱江丁僧
紹興初、盱江城北十五里間．黃氏客邸．有僧過其家．體貌軒昂．雲俗姓丁．留數日．白主人日入城中行乞．夜即還．凡數月．所得錢物．亦分以與黃．黃異待之．相處益久．出入無所疑．間遂挑其妻．妻年尚少．有容質．既喜僧姿相．又以數得財故．心許而佯拒之．迨闇排僧闥而入．房內無燈．而自然光明．僧衣金欄袈裟．坐壁間青蓮華上．類世所畫佛菩薩然．妻驚慕作禮．僧遽躍下．語之曰、吾非世人．將度汝．汝勿泄．即留與亂．自是每夫出必往．浸久．黃知而詰之．不敢隱．盡以直告．黃怒．設計將捕治．託故出宿密反．人定後．妻又詣僧．摘語之曰．我夫欲捉汝．為之奈何．僧曰、汝無憂．闔戶就寢．黃伏戶外側聽．愈怒．欲入而不可．但呼罵之．初亦相應答．己則其聲漸遠．俄寂然無聞．壞壁入．爇火照之．室已虛矣．四壁枵如．僧與妻及器物了不一存．而牕壁牖戶．無少損處．呼集鄰里．追尋到明．窅無音跡．竟莫知所向．建昌崇真隱士黃彥中說
江南木客
大江以南地多山．而俗禨鬼．其神怪甚佹異．多依巖石樹木為叢祠．村村有之．二浙江東曰五通．江西閩中曰木下三郎．又曰木客．一足者曰獨腳五通．名雖不同．其實則一．考之傳記．所謂林石之怪夔罔兩及山[犭巢]是也．李善註東京賦雲、野仲遊光．兄弟八人．常在人間作怪害．皆是物雲．變幻妖惑．大抵與北方狐魅相似．或能使人乍富．故小人好之．致奉事以祈無妄之福．若微忤其意．則又移奪而之他．遇盛夏、多販易材木於江湖間．隱見不常．人絕畏懼．至不敢斥言．祀賽惟謹．尤喜淫．或為士大夫美男子．或隨人心所喜慕而化形．或止見本形．至者如猴猱、如尨．如蝦蟆．體相不一．皆趫捷勁健．冷若冰鐵．陽道壯偉．婦女遭之者．率厭苦不堪．羸悴無色．精神奄然．有轉而為巫者．人指以為仙．謂逢忤而病者為仙病．又有三五日至旬月．僵臥不起．如死而復蘇者．自言身在華屋洞戶．與貴人歡狎．亦有攝藏挾去、累日方出者．亦有相遇．即發狂易、性理乖亂、不可療者．所淫據者、非皆好女子．神言宿契當爾．不然．不得近也．交際訖事．遺精如墨水．多感孕成胎．怪媚百端．今紀十餘事於此．建昌軍城西北隅兵馬監押廨．本吏人曹氏居室．籍入於官．屋後有小祠．來者多為所擾．趙宥之之女已嫁．與夫侍父行．為所迷．至白晝出與接．不見其形．但聞女悲泣呻吟．手足撓亂．叫言人來逼己．去而視之．遺瀝正黑．浹液衣被中．女竟死．趙不訥妾、年可三十許．有姿態．嘗奏混欲起．髻忽為橫木所串．閣於屋樑上．絕叫求救．人為解免．便得病．才數日死．南城尉耿弁妻吳．有祟孕．臨蓐痛不可忍．呼僧誦孔雀咒．吞符乃下鬼雛．遍體皆毛．陳氏女未嫁而孕．既嫁．產肉塊如紫帛包裹衣物者．畏而瘞之．女亦死．龔氏妻生子．形如人而絕醜惡．洎長不畏寒暑．霜天能溪浴．翁一八郎妻虞年少．乾道癸巳、遇男子每夕來同宿．夫元不知．雖在房常擲置地上．或戶外．初亦罔覺．但睡醒則不在床．虞孕三年．至淳熙乙未秋．產塊如鬥大．棄之溪流．尋亦死．饒氏婦王、在家為女時．已有感．既嫁亦來．遂見形．顏色秀麗如婦人．鮮衣華飾．與人語笑．外客至、則相與飣餖蔬果．若家人然．少拂之．即擲沙礫．作風火．置人矢牛糞於飲食中．莫不懾畏．後遣歸其父母家．禍乃息．王不知所終．李一妻黃、劉十八妻周．生子如豬豚．毛甚長．墮地能跳躑．一死．一失所在．黃氏妻是夜遇物如蟆而長大．逼與交孕．過期乃生．得一青物類其父．胡氏妻黃孕不產．占之．巫雲、已在雲頭上受喜．神欲迎之．不可為也．果死．新城縣中田村民李氏妾生子．軀幹矬小．面目睢盱如猴．手足指僅寸．不類人．三弟皆然．今五六十歲．南豐縣京源村民丘氏妻孕十年．兒時時腹中作聲．母欲出門．胎必騰踏．痛至徹心．不出方止．後產一赤猴．色如血．棄之野．母幸獨存．宜黃縣下潦村民袁氏女．汲水門外井中．為大蛇繳繞仆地．遂與接．束之困急．女號啼宛轉．家人驚擾召巫．巫雲、是木客所為．不可殺．久當自去．薄暮乃解．舁女歸．色萎如蠟．病逾月乃瘳．顏狀終不復舊．成癡人矣．
鬼卒渡溪
紹興癸□新城縣村渡．月明中．漁人繫舟將歸．聞隔岸人喚船欲渡．就之．則皆文身荷兵刃者二十餘輩．意其寨卒也．不暇問而載之．既濟．探囊予錢．登岸謝別而去．平時兵卒經過．未嘗有也．漁人既喜且訝．明日視其錢．皆紙也．始悟其鬼．鄧慥說
龍門山
南城縣東百餘里龍門山．山顛有寺．幽僻孤寂．人跡罕至．獨一僧居焉．客僧過之．留宿他室．與主僧房相去差遠．既寢．聞戶外人呼聲驚怪．不敢起．須臾門軋然自開．客悸甚．不敢喘息．急下床欲走．門已為巨石所塞矣．大呼移時．主僧始應．甫問答間．石忽不見．而門開如初．客不復能寐．往即主僧宿焉．且詢其怪．曰、山鬼所為也．前後見此事甚眾．但不能相犯雲．邑士鄧慥說
郴卒唐顛
南城鄧某、宣和五年．為郴州戶曹掾．時牢卒唐勝．出處詭異．語默不常．若病風狂者．人目之為唐顛．有母無妻子．嘗以過逃去．久乃從蘇仙山白鹿洞中出．言洞中大有佳境．山川邑屋．別一人間也．或問爾何不遂留．曰、老母在．安可不歸．異時去未為晚．細扣之、則不答．喜飲酒．常以馬通及蛇置於懷．詣人索酒．若呼與之酒．雖副以糞穢．亦不拒．嘗攜毒虺來掾廳．掾呼至庭下．酌大白飲之．唐欣然一吸而盡．取虺嚙食．留其半．曰、姑藏之以俟晚飲．每醉後．輒坦其腹．使人以鐵椎撞之．如擊木石．顏色略不變．後不知所終．掾之孫植說
姚師文
姚師文、南城人．建炎初登第．得宜春尉以死．家之田園．先以歲饑速售．產去而稅存．妻弱子幼．莫知買者主名．閱十餘年．負官物至多．邑令李鼎治逋峻．系姚子於獄累月．會歲盡．鼎憐其實窮．使召保任．立期暫歸．子至家．除夜無以享．獨持飯一器祀其父．告以久囚不能輸稅之故．哀號不已．屋上忽有人呼小名．驚視之．父衣公服立．索紙墨筆硯．子欲梯而上．止之曰、幽明異塗．不宜相近．第置四物檐間可也．子退．忍淚屏息遙望之．姚稍步及檐坐．就膝書滿紙擲下．俯拾之際．父遂不見．新歲持死父書至邑．邑宰讀所書．某田歸某家．稅當若干．逮逋人至．皆駭異承伏．子乃得免．子婦之父董在臨川．素相善．亦往訪之．空中揖語．相勞如平生．且請具酒席．□□而不見形．董曰、以何禮為席．曰、與生人等耳．董如言．相對盡敬．不敢少慢．又語及教子．為出論題．說題意主張有條理．罷酒．始辭去．仍囑善護其子．自此寂然．(原闕十二行)
徐以清缺
內文缺
朱承議
南豐朱氏之祖軾、字器之．就館於村墅．嘗告歸邑居．中道如廁．見一農夫自縊．而氣未絕．急呼傍近人．共救解之．既得活．詢其故．曰、負租坐系負不能輸．雖幸責任給限．竟無以自脫．至於就死．豈他所欲哉．問所負幾何．曰、得數千錢便了．特無所從出．朱隨身賫挾．謹有此數．悉與之．不告姓名而行．歲夕無以祭神．亦不悔也．後以累舉恩．至承議郎．生五子．京至國子司業．彥終待制．褒為郎官．襄至郡守．皆知名當世．朱公清健康寧．及見諸子達官．享甘旨．年八十有餘乃卒．里中人至今能言之．
巴山蛇
崇仁縣農家子婦頗少艾．因往屋後暴衣不還．求之鄰里、及其父母家．皆不見．遂詣縣告．縣為下里正．揭賞搜捕．閱半月弗得．其家在巴山下十里．山絕高峻．樵者負薪掃．至半嶺．望絕壁嵓崖間若皂衣人擁抱婦人坐者疑此是也．置薪於地．尋磴道攀援而上稍近．兩人俱入穴中．穴深不可測．樵歸報厥夫．意為惡子竊負而逃者．時日已夕．不克往．至明、家人率樵至其處．偵視莫敢入．或雲、穴深且暗、非人能處．殆妖魅所為．宜委諸巫覡．聞樂安詹生、素善術．亟招致之．詹被髮銜刀．禹步作法．先擲布巾入．須臾青氣一道如煙．吹巾出．又脫冠服擲下．亦為氣所卻．詹不得已．裸身持刀．躍而下．穴廣袲如數間屋．盤石如床．婦人仰臥．大蛇纏其身．奮起欲鬥．詹揮刀排墮床下．挾婦人相繼躍出．婦色黃如梔．瞑目垂死．詹為毒氛熏觸．困臥久乃蘇．含水噀婦．婦即活．歸之明日．始能言．雲、初暴衣時．為皂袍人隔籬相誘．不覺與俱行．亦不知登山履危．但在高堂華屋內．與共寢處．饑則不物如餳與我食．食已即飽．心常迷濛．殊不悟其為異類也．鄉入共請詹盡蛇命．詹曰、吾只能禁使勿出．不能殺也．乃施符穴口鎮之．自是亦絕．
興國道人
劉大夫子昂．為贛州興國宰．一子年十七八歲．嘗出書館中．見醉人酣寢於階下．令掖出、則常日在市貨藥道人也．明日復然．疑其異人．命扶入齋舍．揖使坐．焚香作禮．道人曰、郎年少．拜我何為．且何所求也．劉曰、某觀先生必非尋常人．願求秘術爾．道人笑探布囊．取文字三卷．緘其二．皆長二寸許．僅如指大．堅緊若木石．悉以授之．戒曰、謹守護．勿遺失．勿泄於人．先取不封一卷敬行之．余以次啟視．書盡則事成矣．丁寧反復．乃去．劉大喜．退發其書．皆符籙咒術也．依法稍行之．無不立驗．咒一棗置水缸中．試飲病者．無新故癃篤輒愈．請水者雲集．父聞之．大以為憂．詢小吏得其實．索書欲觀．子不敢隱．取以示．即命焚之．火畢．室有聲如雷．少頃神將數輩．如世所繪六丁力士者．涕泣辭訣．謂子昂曰、明府誤矣．賢子當積功行而得道．今乃如此．何不祥甚邪．豈惟不得道．將致禍．某年受大難．不可禳也．言訖、隱不見．及期、子果死．
陳磨鏡
衡州陳道人．以磨鏡為業．中年忽盲．但日憑妻肩．行於市．嘗到衡山．覺有拊其背．曰、陳翁明旦出郭相尋．無失約．明將往．妻止之．曰、蠻寇方擾．安撫李尚書、以重賞募級．或有殺平人以應令．汝設遭此．奈何．遂已．明日、復遇之．約如初．且責其失信．陳語其故．曰、明日但出．無害也．乃如之．至則一道人．攜陳手行官道上．詣粉墻後．附耳語．俄傾別去．不知所言何事也．自是陳不復出．獨令妻自行磨鏡以取給．而閉戶端坐．過百日．雙目瞭然．復明．顏色潤澤如少年時．頗能談人未來事．至今猶往來湖湘間．右二事余翼說
烏山媼
新建烏山村、乾道辛卯歲．邑境饑疫．有田家十餘口盡死．唯老嫗與小孫在．未幾、嫗亦死．孫力疾出．哀祈鄰里．丐掩葬．皆畏病染．不肯往．越五日、嫗手足微動．俄體暖目開、遂復活．孫掖起坐．問之．曰、數日何所往．若外人肯相助．則入土矣．幸而不至．豈非天乎．嫗曰、我了不覺知．但見人喚我去．仍擔我破籠．隨行到橋邊．一人自橋而下．令留住行李．使行橋上．顧來者紛紛．在泥在水．舉足如陷．不暇問．前詣官府．朱扉洞開．門內朱紫衣冠．緇黃男女．被驅逐甚眾．路逢縣中舊識吏．問是何處．吏曰、非汝所知．汝不合來．此皆是劫會中人．五百年當一小劫．吾掌綾絹紙三等簿．紙簿勾已盡．絹簿亦勾半．汝系簿內人．然未當至．宜急回．使人引出復過橋．守者舉手加額曰、還爾籠．爾有善心．脫此劫會．吾為爾喜．今速歸救爾屋宅．遂失腳墮橋下．乃蘇．齊徹說
陳巫女
南城士人於仲德．為子斫納歸陳氏．陳世為巫．女在家時．嘗許以事神．既嫁．神日日來惑蠱之．每至．必一犬踔躍前導．陳則盛飾入室以須．眾皆見犬不見人．逾時始去．於氏以為撓．召道士奏章告天．陳稍蘇．自言比苦心志罔罔．不憶人事．唯覺在朱門洞戶宮室之中．服飾供帳．華麗煥好．一美男子如貴人．相與燕處．如是甚久．其母忽怒．呼謂子曰、不合留婦人於此．今上天有命．汝將奈何．盍以平日所積錢．為自脫計．子亦甚懼．遽雲急遣歸．自爾復常．於氏父子計以婦本巫家．故為神所擾．不若及其無恙時．善遣之．遂令歸父母家．竟復使為巫．王三錫說
雪中鬼跡
紹興庚午歲十一月．建昌新城縣永安村．風雪大作．半夜、村中聞數百千人行聲．或語或笑．或歌或哭．雜擾匆遽．不甚明了．莫不駭怪．而凝寒陰翳．咫尺莫辯．有膽者開門諦視．略無所睹．明旦雪深尺餘．雪中跡如兵馬所經．人畜鳥獸之蹤相半．或流血汙染．如此幾十許裏．入深山乃絕．自十八卷至此．除路當可一事外．皆建昌士人鄧植端若轉為予言．
