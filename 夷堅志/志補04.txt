
夷堅志補卷第四(二十事)

村叟夢鼈
　　崑山縣東近海村中一老叟，夢門前河內泊一大舟，舟中罪人充滿，皆繩索纏縛。(「縛」字明鈔本作「絆其身」。)見叟來，各哀呼求救。繼而舟師攜錢詣門糴米，寤而怪焉。迨旦啟戶，岸下果有一舟，舟子市米，與所夢合。亟趨視，滿艙皆鼈也，垛疊縲縛，莫知其數！詢其所之，曰：「將(葉本無「將」字，從明鈔本補。)販往臨安鬻之。」(上二字明鈔本作「貨鬻」。)叟悚悟此夢，問所直若干，為錢三萬，叟家頗富贍，如數買(明鈔本作「償」。)之，盡解縛放諸水。是夜，夢數百人被甲，於門外唱連珠喏，驚視之，相率列拜，謝再生之恩，且云：(明鈔本多一「當」字。)「令君家五世大富，一生無疾，壽終生天。」(明鈔本多「受諸快樂」四字。)自是叟日康寧，生計日益。乾道中事也，方(明鈔本作「萬」。)可從説。

湯七娘
　　紹興初，建州甌寧縣婦人湯七娘，本屠家女，亦善宰牛，平生所害以百數。嘗買一牛於野外，相去稍遠，乃跨之以歸，擬至家屠殺。將(葉本無「將」字，從明鈔本補。)下，忽臀髀牢縶，不可動，蓋已聯於牛背，與皮合為一體，竟不能脫。經數日死。未死前，其家猶牽往野中，與(明鈔本作「使」。)人遍視，(明鈔本作「觀」。)冀得滅罪。子孫自是改業。

程立禽報
　　饒州効勇營兵程立，人物懦怯，專好彈射飛禽以供食啖。目之所值，必思得之而後已。雖棲於簷間，巢於林木，亦升梯攫拏，並雛卵悉取之，弩矢彈丸，未嘗停手。儕輩皆惡少，(葉本作「之」，從明鈔本改。)然睹其暴殄已甚，每勸止之，恬弗為改。慶元初春，病赤目，濛濛無所見，厥身如坐湯火中，白晝居家，覺羣鳥無數，飛鳴於前，繚繞交啄，楚痛悲嘶，頃刻不堪忍，呼家人驅逐，皆雲無之。臨死踰月，朝夕受苦，飲膳不能入口，形骸贏削，全如禽鳥已燖剝之狀。瘡孔遍體，轉側艱難，呻吟之聲，四鄰亦為撓聒。至秋乃死。

程氏諸孫
　　德興縣上鄉新建村居民程氏，累世以弋獵為業，家業(明鈔本作「貲」。)頗豐。因輸租入郡，適逢廛市有搖小鼓而售戲面具者，買六枚以歸，分與諸小孫。諸孫喜，(明鈔本多一「甚」字。)正各戴之，羣戲堂下。程畜猛犬十數，皆常日放獵所用者，望見之，吠聲狺狺，爭趨前搏噬，杖(明鈔本作「叱」。)之不退，孫卽死者六人。犬吠所怪，蓋其理也，亦世獵膺(明鈔本作「廳」。)報雲。

李氏父子登科
　　李田者，台州仙居人。其子某，夢人推一車過門，滿載皆書卷，問何等文書，曰：「他年南省及第人姓名也。」揖而求借觀，許之，徧閲無己名，獨有李遂夫者。車人指曰：「是爾姓名乎？」漫應曰：「然。」其人曰：「此一鄉皆食牛，而爾家三世獨不食，當父子皆登科。」既覺，亟更名遂夫，果與父相繼擢第。

顧待問
　　隆興癸未，禮部試進士，葛楚輔在場屋，並案有江陰顧待問者，硯壓其姓之左，但見右旁，葛意其顏氏也，凡三日，皆呼為顏丈。試後旬餘，葛寢未起，有客持刺字求見，僕者辭之。顧曰：「我卽與汝主公場中鄰坐，誤呼為顏丈者也。適得一好夢，故急來言。」僕入報，葛披衣起延接。顧曰：「吾見春榜矣！」葛驚問故，曰：「昨夕夢到仙府，正見放榜，末甲有顧待問字，而墨塗去之，扣所以，一真官曰：『以汝愛食牛肉，姑示罰耳！』方窘撓無以為計，友人曰：『盍禱之。』卽謝過曰：『自今已後，不(葉本有「復」字，從明鈔本刪。)敢再食。』真官者又曰：『汝果自此不食邪！』應曰：『然。』遂取筆復注姓名。因借榜細觀，見親朋中選，歷歷能記者三十二名。覺而忘去，獨能記君名，蓋又處吾下也。」洎揭榜，果然。顧自是不食牛，後為邵武軍教授，缺薦牘一，葛時以中書舍人兼禮部侍郎，乃援昔夢為辭，致(明鈔本作「裁」。)書以請葛。葛薦之，得改京秩。

麻家鸚鵡
　　荊南居客麻成忠，淳熙十五年四月，有外寺長老壽普來相見，良久，麻入書(明鈔本無「書」字。)室取《圓覺經》，一鸚鵡在雕籠中，忽鳴曰：「告禪師，望賜慈悲救拔。」普曰：「爾有何事？」曰：「囚閉樊籬三年，無緣解脫。」普曰：「小(明鈔本作「業」。)畜，誰教爾能言！」鸚鵡頓悟，自後不復作聲，類為物所梗者。若是數月，麻嫌其不語，放使自如。徑走赴普老坐傍，啾啁致謝，普戒之曰：「宜高飛深林，免再墮羅網之厄。」又求指教，普令誦阿彌陀佛，少頃卽去。經八年餘，慶元二年十一月，普遊行至桃源縣，為王家住庵，夢一小兒來謝，問為誰，曰：「昔是麻成忠鸚鵡，荷師方便，遂得為人，今在西巷蕭二家作男子矣！」曰：「以何為驗，我往視汝！」曰：「弟子左脇下尚有翅毫存。」明日，普訪蕭氏審訂，盡符其説。

李姥告虎
　　婺州根溪李姥，年六十，有數子，相繼疫死。諸婦悉更嫁，但餘一孫，七八歲。姥為人家紡績，使兒守舍，至暮歸，裹飯哺之，相與為命。方春時，姥與兒偕里中數人擷茶，一虎躍出林間，眾懼駭，登木沉溪以避。虎徑搏兒，舉足簸弄，宛轉未食，姥挺身直前，拊虎大慟，具述平生孤苦之狀，且曰：「不如食我，則兒猶可以生，為香火主。兒死，則我嗣絕矣！虎如有知，乞垂慈憫！」虎聞言，瞑目弭耳，若慚悔然，疾走去。兩人皆得免。

楊一公犬
　　鄱陽縣北二十里席坊，陶甓者所聚，處勢迥僻。居民楊一公，欲買犬防盜，因入城。遇客攜一籃，中貯五稚犬，其一稍大，而狀貌甚俊，楊方酬價，為傍人所先，殊不樂，漫評其次，未竟，前人復來曰：「我才抱行數步，便咬我手指血流，小尚如此，大必傷人。慮為所害，今不願買，宜以元錢見歸。」楊喜其符己所欲得，卽以二百錢買去。甫半載，高大勝於羣畜，每出外，必搏雞鴨以還。妻極不自安，曰：「是且為吾家起爭鬧，不若轉與人。」楊不可，但呼至前，責諭戒飭，自是不復虐鄰里。唯登岡原，獵逐狐兔，一日或獲十。後因去家遠，幾為虎噬，乃縻以套索，善飼啖之，不放出。遇外人至，尚奮吼欲齧，如姻戚賓友，不以識與未識，輒掉尾乞憐。家有猝客相過，無肉食可恃，則語之故，解縛，縱上山，良久，必啣一物畀主，復就縛。歷五六年，楊謂人曰：「此犬已屬他人，而無事遭齧。自入吾家，略計所致，須二三百千，豈宿世負債相償乎！」好事者欲以馬易之，楊不忍也。

李大夫庵犬
　　無錫李大夫家墳庵，名曰華麗，邀惠山僧法暠主之。暠為人柔和，好接納，凡布衣緇黃至，必待以粥飯，其與同堂，雖或過時，亦特為具饌，了不慳嗇，如是三十年，往來稱誦。已嘗盛冬苦寒，而一客游謁，暠延之入坐，日已下，是客指腹告餒，云：「自旦到今未得食。」暠憐之。適庖人及僕使數輩俱不在，乃自取米淘澤，作糜滿器。客食畢，雪忽作，暠語之曰：「天色甚惡，秀才宜少駐。」卽啓西房，使宿一榻上，並授以布衾。迨昏暮，暠閉門，入東室擁爐，視客冷臥，喚之附火。逾時客起，取衾烘炙，將就寢，忽萌惡念，謂此僧住庵，必當富有衣缽，今旁無一人，若乘勢戕殺，席捲其囊以行，誰能禦我。是時暠方暖，(按此句疑有脫誤。)因遂舉衾蒙其頭，拆爐側大甎，打數十下，仆地未絕，繼傾瓶內沸湯沃注，暠叫呼久之乃死。於是執燈發篋，皆敝衣敗絮，僅得一銀香爐，重二兩許。客悔恨欲去，而雪深夜永，道黑不可行，復返宿舍，坐而須明，從後牆越遁。庵中一犬，隨而悲吠，至三四里，過山嶺，猶獰怒弗舍。遇兩村民從山北來，犬鳴聲益悲，伸前足伏地，如控訴狀。民疑焉，謂客曰：「此李大夫庵犬也，凌晨雪逐汝而來，兼山間窄徑，(葉本無上二字，從明鈔本補。)非通(葉本無「通」字，從明鈔本補。)行大路，尋常不曾有人及早經過者。觀犬聲殊哀憤，吾曹當相與詣彼察其故，幸而無他，則奉送出山，無傷也。」客強為辯説，不欲還，而度不可免，遂偕返。及庵外，門尚扃，民亟集近居者入驗，僧屍正在地爐邊，流血凝注。客無可辯，自吐實本末，受執詣縣，竟服大刑。是日非義犬報恩復讐，必里保僮奴之累矣！

顏氏義犬
　　湖州烏程鎮義車溪居民顏氏，畜一犬，警而馴。顏氏夫婦業傭，留小女守舍。並舍有瀦池，女戲其側，跌而溺，父母不知也。忽見犬至前，鳴吠異於他日，行且顧，若將有所導者，顏怪之。又其首脊皆苔萍纏繞，憂疑心動，乃長而還家，則女子在地，奄奄僅存餘息。叩之四鄰，無應者。攜歸灌救，半日始醒，問所以然，曰：「頗記初墮時，犬從岸跳躑，既淪溺就死，不能復知其何以得免也！」視其足踝有齒痕，隱而不傷，於是知為犬所拯雲。時紹興十九年六月也。

龜山孝犬
　　龜山村民趙五家，犬生數子，兩月後皆為人求去。獨存其一，方欲隨母行，而母忽為虎所食，趙呼邀鄰里，數壯者持矛逐之，虎舉步捷馳不可及。稚犬悲鳴，往趨虎後，啣其尾，左右旋轉。虎回頭(明鈔本作「顧」。)搏噬，不能傷，帶之以走。犬為棘刺掛罥，皮毛殆盡。流血灑(明鈔本作「污」。)地，終不肯脫口。虎由此亦係累，奔逸稍遲，已遭追及，死於刃下。

孫犬
　　長老知策，住持山陰能仁，寺畜一猴甚馴，名之曰孫犬。嘗以遺總管夏侯恪，置諸馬廄。策每訪恪，孫犬認轎乘僮奴，則跳躑掣頓不已，恪憐之，復以歸策。策住山六年，辭去不得，一日拂早而遁，時淳熙十一年八月中秋日也。孫犬覺境象不類常時，卽泣下絕食，未午而死。剡人唐大，時寓寺中，親見其事，嗟異之。

李氏貓
　　大庾嶺民李氏，畜二牝貓，各產四子，更出迭入，交相為哺。家人始怪之，久以為常。旬日後一牝為犬所噬，起一啣死者之子置己窠，與其子合。死者(明鈔本多一「之」字。)子貓(明鈔本作「猶」。)含怒作聲，有不相安之意，貓母遍舐環拊，繾綣先後，若欲安而全之，不忍捨也。久之，乳力不能周，日以贏瘠，而奔走遮護如初時，終其離哺能自食乃已。

李大夫莊牛
　　李彥威大夫買田上饒，春務正急，莊農來告，所得牛喜觝觸而不肯耕，請鬻之，別市堪使者。乃售於沙溪屠家，既成券，約三(明鈔本作「翌」。)日來取。於是痛加鞭撻，極力驅以耕。及屠人至，方解縻欲分付間，牛弭耳斜睨，若忿恨然，伺便奮力觸農腹，挑其腸於角上，低首就執也。

張氏燕
　　張子韶南安所居堂東廡短簷下，二燕各營巢，其一羣雛皆長，已飛去；一巢數子待哺，終日而母不來，蓋為物所搏也。張公憐其悲鳴，為徙置空巢，意其同類認為己子而飼之。已而一燕至，徘徊不入，去之。須臾，復啣一物如乳哺者，孤雛爭接食，張望見頗喜。後二日至其所，則巢中寂然，視地上，皆折翅挺足，張口閉目，偃仆不動，細視之，皆有棘刺梗其喉舌，張嘆息久之。《玉堂閑話》中亦有一事相類。

廣府大蛇
　　南海地多蛇，而廣府治尤甚。建炎中，某侍郎為帥，聞雄黃能禁此毒，乃買數百兩，分貯絹囊，掛於寢室四隅。經月餘日，臥榻外常有黑汁，從上滴下，臭且臊，久而不可響邇。使人穿承塵窺之，則巨蟒蛇橫其上死，腐矣！於是盡令撤去障蔽。死者長丈許，大如柱，旁又得十數條，皆蟠糾成窠穴。他屋內所驅放者合數百，或奇形異狀，自是官舍為清。鄉人徐叔義時為轉運使，親見之。

趙乳醫
　　資州去城五十里曰三山村，地產茅香絕佳，草木參天，豺虎縱橫，人莫敢近。乳醫趙十五嫂者，所居相距三十里。一夕黃昏後，聞人扣門請收生，遽從以行。趙步稍遲，其人負之而去，語曰：「只閉眼，聽我所之，切勿問。」登高涉險，奔馳如風，趙不勝驚顫。至石崖下，謂趙曰：「吾乃虎也，汝不須怖。吾平生不傷人，遇神仙，授以至法，在山修持，已三百年，今能變化不測。緣吾妻臨蓐危困，叫號累日，知媼善此伎，所以相邀。儻能保全母子，當以黃金五兩謝。」便引入洞中，具酒食，見牝虎委頓，且跪，趙慰勉之。於洞外摘嫩藥數葉，揉碎窒其鼻，牝噴嚏數聲，旋產三子。其夫卽負趙歸。明夜，戶外有人云：「謝你救我妻，出此一里，他虎傷一僧，便袋內有金五兩，可往取之。」黎明而往，如言得金。

九頭鳥
　　九頭鳥，謂之鬼車，人多聞其聲而鮮睹形狀，戊志所書明州海上出者，只雲如大蘆席耳。淳熙初年，李壽翁守長沙，此禽時以中夜鳴噪，深惡之。揭榜募能捕者，每獲一，與錢十千。飛虎營兵用手弩射之，中其腹而墜，持詣府，身圓如箕，十脰環簇，其九有頭，其一獨缺，而鮮血點滴，如世所傳。一脰各生兩翅，當飛時，十八翼霍霍而動，亦有所向不同，更相爭拗，用力競進而翅翮傷折者，其異如是。姪婦吳氏，乃李公外孫女也，幼時亦見之。唐陸長源《辯疑志》云：「應洛間，春三二月寒食之際，夜陰微雨，天色晦冥，卽有鳥聲軋軋然。度於庭下，家人更相惶怖，呼為九頭鳥載鬼過。兼以此鳥曾經閉門碾斷一頭，至今血滴，若落人家，皆為災咎，遞擁門作犬吠以恐之，責其速過。有水北張岸者，家事弋獵，常聞此鳥過聲，去堂不遠，遂以竹竿於屋上三五丈張羅以伺之。一枚為所得，把火照之，類野狐而黑，嘴長，洛中呼為渠逸鳥。」蓋述其大略爾。

荊南虎
　　唐小説多載虎將食人，而皮為人所奪，不能去，或作道士僧與言語。南城鄧秉，見故山陰宰李巨源説一事，大與古類，而微有不同者。建炎間，荊南虎暴甚，白晝搏人，城外民家，多遷入以避。張四者，徙居甫畢，未及閉門，而虎突然遽至，急登梁喘伏，虎未之見也。升堂脫其皮，變為男子，長吁而呼曰：「吾奉天符取汝，汝安所逃死邪！」遍歷室內及居側林莽間尋之。張度其已遠，乃下取所留皮，縛置樑上。日暮虎還，視皮，失之矣！意緒窘擾，大叱曰：「汝既避匿，又竊我皮，吾奉取十七人，今已得十有六，獨汝未耳。儻不信吾，看我懷中丹書。」遂探出，陳於地，曰：「此天符也，十六人姓名已勾了，正餘汝在，善還我皮，當捨汝，能指示我筆墨處乎？」張念久不使去，患將益生，應之曰：「還皮易耳，汝卽食我，奈何？」曰：「我雖異類，不忍負信，豈有相誤理！」張指示之，則徑往拈筆，勾其名，張乃擲皮下。虎蒙於體，復故形，哮吼奮迅，幾及於梁。張戰栗膽落，欲墜(明鈔本作「墮」。)再三，虎忽跳出，不反顧。明日，聞六十里外耆長報縣，言昨日夜大雷，震死一虎。
