
夷堅支癸卷第四(十二事)

祖圓接待庵
　　二浙僧俗，多建接待庵，以供往來緇徒投宿，大抵若禪剎然。其託而為姦利者，固不少也。淳熙初，越僧祖圓者，倒空鉢囊，作舍於天台境上。寢室既成，命工僕翦薙荊棘，拓廣基址，擬營它屋。值暮，風雨暴作，飄落木葉，充塞四邊溝渠，役者悉捨去。明旦將屏疊，而鉏钁遺於草壤中，圓自往取之。草遭雨淋漬，氣烝如焚，舉手撥尋，乃得一銀钁，卽默收藏之，仍誌其所。曰：「是必此草能化鐵為金也。」就掇拾盈掬而還。試洗滌小釜，煎煮以驗，凡湯所及處，爛然成銀。圓驚喜，亟築牆圍護草地，託雲防寇竊。自後相繼煮鐵，一切為上色白金。積貯益富，遂別作大院。仍買蓄田疇，養僧行六七十輩。遊僧始至之日，具齋食三品，且襯以錢六十文。是時錢參政、曹太尉皆居台州，各有庵舍，適相附近。禪客更相謂：「不若向曹庵落腳。」蓋圓經理之初，乞地於曹宅，故因得名。尋常諸庵，容客不過再宿，惟此處則雖累月亦不厭，以是人樂遊趨。庚子歲，蜀僧了祥到彼，閲其齋供簿，已滿八十帙，計無慮二萬員。揆校資費，固不勝算。圓自為祥説端本，(按：「本」字似「末」字之誤。)但不言草名狀，祥亦不問也。自至今又十七八年，圓未嘗妄用分毫，專以濟眾，故天相之不已。使貪者得之，必招禍咎，前者屢有之矣。了祥今住持鄱陽安國寺。(了祥說。)

醴陵店主人
　　吉水縣人張誠，以乾道元年八月往潭州省親故，次醴陵界，投宿村墟，客店主人一見如素交，延接加禮，夜具酒殽對席。張謂無由而得此，疑有它意，辭以不能飲。且長途倦困，遂就寢。良久，堂上燈燭照耀，起而窺。竊見主人具衣冠設茶酒，拜禱於畫像前。聽其詞，屢言張生，知其必以己祭鬼，不敢復睡。主人既退，望神像，一神眼睛如盞大。張料已墮惡境，而無由可脫。嘗聞大悲呪能辟邪，平時誦習，於是發心持念。及數過。睹大眼者自軸而下，盤旋几上。須臾，有聲剝剝，迸作小眼無數，其狀可畏。乃閉目坐於床，誦呪愈力。時聞敲戶擊搏，欲入不能，已而鴉噪，天且明。張亟走出，不暇取囊篋。但聆店家聚哭，無追逐者。行二里少歇，聞途中來人則云：「彼店主翁，中夜暴卒。」徐扣其實，蓋因三世事妖鬼，歲以一人祭之。往過遭害，不可勝舉。其法若無外人，則禍及家長，斯其驗也。湘中風俗，大抵皆然。管榮之表叔莫主簿者，寓居吉水，與張為鄰，親見説茲事。張從此不復出。(榮之説。)

羅漢污池木
　　饒州城內永寧寺東廊，羅漢泗洲兩院相鄰。其外有污池，方闊三四丈，深不能三尺。枯木一截，僅丈許，浮於中，歷歲甚久，人不記其所來。院僧朝夕見之，略不動轉，意必朽爛，且不潔，故未嘗漉取。乾道初，因雷雨震暴，下罩池面。木忽勝躍為龍，爪角儼然，拏雲而去，行人在外者猶見其尾。所謂應龍潛於潢污，失所處矣。其不遭焚折者，幸也。(院僧説。)

鄭百三妻
　　饒州市民張霖，居德化橋下，販易陶器，積以成家。生三女，次者嫁小鹽商鄭大郎第三子，奩具亦二千緡，居稅務巷。慶元二年冬，父子同往通州取鹽。鄭大未有嗣息時，求一外姓兒養之。其後，妻生仲與季。仲娶屠者劉翁女，別僦舍於北街。三年二月，鄭嫗欲挈以歸，先就本屋內治房室，其所善巫師言：「今年九梁煞在門，切不可移門換戶。大忌百二十日，小忌六十日，未易過得。若衝犯，必有年命衰謝之人當之。幸勿忽。」嫗笑曰：「果有一切方隅禁忌，我自抵當。」於是縱意修營，略不顧避，擇以二十一日乙丑天明，延仲子並劉氏婦入。纔及日暮，張氏忽引手拊心胸叫稱極痛，遣童報父母，亟招醫，已而益甚。母朝夕守視，更三四醫，服藥輒嘔。將兩月，脈證遂殆。外姻沈三來省問，女起坐曰：「姑夫知否？我只怕第九個。」沈歷道諸親排行，皆無第九者。再扣之，不肯言，但云：「説時便害我性命。」明旦，醫黃裳視之，呀然曰：「他少間到此，是煞也。」旋踵而殂。是日乃四月二十一日乙丑，正滿一甲子云。鄭仲子一房還母居，而少婦遭禍，豈其命歟？楚俗趨邪，使淫巫得以藉口，皆此類也。(黃裳説。)

琴高先生
　　林錞學士，福州人。紹興十八年登科，調授某縣尉。夢到一宮室，見道人衣冠高古，風采(呂本作「丰儀」。)遒潔，如神仙中人。延與客禮相對，從容告之曰：「君異日任官處，宜好生存心。(呂本作「宜以好生惡殺存心」。)苟能於談笑間全活數萬性命，陰功不淺也。」林曰：「敢不承教。」寤而莫知所以然，但想憶其貌，常若在左右。至乾道末，為寧國府涇縣宰，因檢按水潦，遍行鄉疃。入小廟，望居中神像，與昔年所夢道人略無少異，仰視牌額，則為琴高先生廟。前有清溪，高臺臨其上。臺下小魚千萬計，所謂琴高魚者。漁人網取，漬以鹽，邑官須索無藝，用為苞苴土宜。林追念二十年所戒，白府牧魏王罷此品。及林之去，復如初。(順伯説。)

畫眉上土地
　　侯官縣市井小民楊文昌，以造扇為業，為人樸直安分。每售扇皆有定價，雖村人及過往收市，未嘗妄有增加。稍積餘錢，則專用養母，自奉甚薄，閭井頗推重之，一日出街，欻閃仆於地，若氣厥者。少頃復蘇，語路人曰：「適間逢黃衣人，持文牒在手。外題云：『拜呈交代。』接而啟視之，云：『楊文昌可作畫眉山土地，替鄭大良。』(呂本作「郎」。)我應之曰：『諾。』遂豁然而寤，此必不佳，吾甚以為憂。」有與之善者，掖以還家。明日，別母與妻子，沐浴而逝。時慶元元年春也。歲晚，(呂本多一「蜀」。)客至閩，楊之子因其來買扇，從容話及前事。客言：「畫眉山者，正在西川嘉州。郡人盡談今年二月內，多夢新土地上任。今比之昔時，頓覺靈顯，一邦奉事甚謹。」楊子乃知父為神雲。福州醫李翼説親睹其事。

楊大方
　　楊大方者，岳州人。性耿介，有操持，好使氣，(此句明鈔本作「好學負氣」。)見稱鄉里。紹熙三年，赴漕臺試，於江陵道中過一廟，望其相(上二字呂本作「見像」。)貌頗雄，整衣冠入謁。焚香致禱，因擲案間盃珓，咨決得失。凡三擲，皆得陰珓，以為神不賜許，時已被酒，遂發怒，取珓毀之。神之側塑兩判官，所謂善惡二部者。楊控惡者鬚，仍(葉本無「仍」字。)批其頰，大聲叱之曰：「教汝作判官，略無靈驗，虛受香火享奠，可謂失職，何不請我做？我一生留意文章，十分準擬科第，何為不報我耶？」語罷，引足蹴仆之，乃去。纔出門，行十數步，酒微醒，覺渴悶，令擔僕汲水，未及而蹷，撼呼弗應。僕掖往近處村邸，就榻少憩。移時矍起，謂僕曰：「酒之累人如此。吾適入彼廟，實為無禮，干觸威怒，遭二卒追詣廷下，神王(葉本無「王」字。)詬責甚峻，將痛加囚治，賴善判官力為分解，曰：『此子是岳州一箇好秀才，志行不凡，前程僅未可量。只為一醉所誤，別無罪愆。若置之重罰，卻為太猛，不如就令充惡部，使晨夜在此祗承，庶使知過，(上二句明鈔本作「使晨夜祗役於王前，庶得謝過」。)不為已甚可也。』王首肯再三，顧二卒曰：『暫押回。』度(自「此子是岳州」至此凡七十六字，原本闕，從葉本、呂本參補。)事勢，我定不免。」急索紙作書與妻，詞義悲哽，封題授僕，投筆而逝。

千福藏寶珠
　　福州閩清縣白雲寺，西廊有大輪藏，名曰千福，王氏據閩日所建也。淳熙中，寺僧以殿柱朱漆暗淡，命工莊嚴，選行者監視。其故所用漆，略與木不同，粘綴隱隱有紋，遂引手剝之。見寶珠一顆在柱上，中現入定觀音聖像，相貌端嚴，極為明了。至今觀瞻者無不稽首敬禮。蓋(呂本作「益」。)信大士之靈通與人依怙也。

洞口先生
　　淳熙間，信州漁人楊六者，以網釣為業，孤孑一身，生涯惟葉舟而已。日所得錢，悉為酒肉之資，不買布帛，盛冬霜雪，亦單衣自如。酒酣，輒往來煙波間，鳴棹(「棹」周本作「榔」。)高歌，類有道者。一日，有道人獨棹小艇，從之賒魚，楊隨所須付之，初不語直。自是數數來，楊亦與魚，無倦色。道人愧謝曰：「我視汝，誠輕財重義一君子人也。可喜可喜。」一夕，風月清潔，波平如席。楊正低頭舉網，睹一舟從天際冉冉造前，細視之，蓋向者道人也。微笑相呼，於坐處盡取所負魚直，約兩三千，併償之。楊固卻不受，曰：「我飄然蓑笠，底能用得幾許錢？先生直留助雲水費，只乞著我同處船中。」道人曰：「我相試已久，恰來將錢還償，仍更試汝，汝之志堅固如是，真可教也。」卽挽之共載，但一小童操槳，其行如飛。迤邐窮河源，登石岸，到山巖中，奇花珍果，芬香錯落，全不似塵世。楊心意灑豁，雖蠢爾下愚，頓覺超然悟解，便欲依止。道人曰：「此非汝可久居之地，宜暫還，後五年復(呂本多一「相」字。)會。」出一卷書與之。臨別，扣其姓字，曰：「我洞口先生也。」就命童送歸元所釣處，回顧已失童。楊不識字，以其書示人，乃金丹秘訣，因悉具告曩事，且從習學。性識開明，隨口能誦，而取魚如初。五年之期至，躡空而升，邑里俱見之。識者驗洞口之字為呂翁無疑雲。

鄭四妻子
　　福州懷安縣津浦坊民鄭四，以鬻羊為生。年六十餘，唯一妻，而年方及半。嘗告其夫曰：「汝老而無子，脫有病，若做經紀不得時，何所賴？今東家兒十七八歲，上無父母，我欲求之為義男，汝意何如？」鄭頗知妻與此子相染著，初未然其請。他日再告，度終不可輟，且虞其狠悍肆虐，勉從之。既同居，公為姦通，視夫如路人。鄭不能堪，又畏鄰里恥笑，自縊以死。眾為之不平，共告於縣。逮繫兩姦置獄中，久而弗決。妻見夫至罵曰：「汝不義背我，使就死地，合還我命。」妻恍惚驚怖，不知所答，但連叫救人。獄卒趨走而來，無所睹，時慶元二年，偶值皇子誕生德音，皆從宥放。妻還家，稔惡尤甚。每夜見夫喪命，至扼其咽而毆(原作「嘔」，今改。)其背。壓(按「壓」字似「魘」
字之誤。)而寤，以語厥子。覺問(原校：疑誤。按：似當作「悶」。)極不佳，旋嘔血而死。

張知縣婢祟
　　侯官張德隆知縣家，有婢五人。其一為祟所憑擾，雖不為大害，然觸事可憎，舉室厭苦。招里巫文法師視之。文生開酒壚，既至，婢掩面而笑曰：「一身帶糟酵氣，如何奈得我。」文慙而退。又招林特起，林乃張之婦兄，蓋嘗為祛逐一怪矣，事載支壬中。林背微僂，婢復言：「一片芭蕉葉耳，我不怕它。」(呂本多「林亦去」三字。)於是祟愈橫肆。張邀商日宣法師同梁緄治之。梁先行，詰問曰：「汝曾在誰人家作過？」謝曰：「固有之，只是過公宅門不得，有穢跡神兵一千萬數，羅列遮護，豈敢正眼覷著？」蓋梁氏素事此神甚嚴敬也。梁叱之曰：「汝是什麼精魅？分明告我。若不直説，當拘縶北酆無間獄中。」良久始云：「是南門外石獅子，願慈悲恕罪，自當屏跡。」梁亦與商共議，具狀其故，移牒東嶽收管，婢卽時頓醒。石獅者，不記何年所立，形模獰惡，兩目睜睜然，近臨官路。是夜其處風雷欻起，明旦遂失之，不知所在。商日宣者，頃為任道元考照，亦載支戊中。(右六事皆傪說。)

臨淄石佛
　　青州臨淄縣二十里外，有古佛一軀，高丈餘，在田野間。宣和五年春，忽自動搖，晝夜不少止。邑民遠邇競來祈拜，日不減萬人。又防其覆壓，不敢輒近。邑宰吳直奉議，健決吏也，惡其妖異惑眾，集裡保丁壯擊碎之，亦無兆祥。明年，縣遂為羣盜所破。識者謂石乃艮止之物，動則變生矣。《述異志》載邕州事，蓋此類也。(德卿説。)
