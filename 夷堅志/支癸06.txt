
夷堅支癸卷第六(十三事)

尹大將仕
　　秀州廣平橋尹大郎將仕，其家本微，致力治生，雖無田莊，而浮財頗裕，唯每以無子為不足。已而妻得男，憐育備至。迨長成，下劣不肖，破蕩錢帛。父母愛鍾於心，亦不復較。俄以病沒，尹悲悼之切，不如無生。或教齋戒擇日禱於福山嶽(呂本多一「神」字。)祠。遂具舟楫，與妻偕往。及抵岸，尹謂妻：「我先詣廟下排比牲醪，明日清(呂本作「侵」。)曉，共焚香供獻。」既去，移時不反。妻自步行咨訊，至憩亭，則見亡子用兩手執其父。駭而問之，答云：「不乾娘事。我前生為某縣尉，僱船渡江，尹大作梢工，利我財物，擠我溺於中流，今當索報。」母泣曰：「爺娘養年二十年，竭盡心力。家計任汝費耗，豈不念此。」曰：「負財已了，只是欠命。」母度不可解，又泣曰：「既宿世寃債，所不容免，但乞放還舟中。」堅不從，斯須而斃。

野和尚
　　襄陽南關寺僧寶樞，姓野氏，本泰州人，來駐錫時方二十歲。能談誦《孔雀經》，聲音清亮，人家多邀請。富有衣鉢，俗呼為野和尚。淳熙甲午，赴近村經課飲酒回，耳畔聞嬰兒啼聲，如是不一，甚異之。左右前後，並無人家，寺中又無寄寓者，不敢與人説。寺前臨江，其北有人煙市井。僧嘗渡北岸，憩於張氏客邸，從其妻談未了，一優伶攜女子入邸，僦室以居。僧見之心頗動。未幾，厥優病，僧每日必到彼為治粥藥，因與女接杯酒之歡。既而優死，又捐錢殯瘞。女感其德，遂陪之款昵。僧猶未快意，育髮出外，取之為妻，連歲產三男，生計益進。凡十餘年，妻病亡，復用故度牒披剃，三子以次繼為僧。徙居南漳雙池寺，而彈(按：「彈」字似「談」字之誤。)《孔雀經》如初。紹熙甲寅，季祖忠訓作邑宰尉，猶識之。

譙氏柿木
　　青州譙氏，大家也。其所居堂後有大柿樹，圍三丈許，蓋百餘年之物。崇寧二年冬，雪寒太甚，木凍裂至根。中有奇石，長袤丈，紋理瑩然，碧色可愛。聞者爭來觀，郡僚亦至，莫能測其兆應，多以為吉祥。然自此家道凌替，售宅於它人，居之復不寧。洎宜和末，不及三十年，屢易主矣。

張七省幹
　　張守中者，本會稽人。隸役高門，得右列一職。買田揚州江都，稱為七省幹。淳熙二年，詣臨安，攝內諸司冗局。其母與議宗室女為妻，言定矣。張過市，覘銀樓秦氏女美色，遽憑媒禮娶，秘不告母。後兩歲，母方知之，自越來，見秦婦元不甚美，然已生產二子，不可逐還母家。厚餉卑詞，謝絕趙氏。趙女以結約既久，無故遭斥，羞愧悒怏而死。張之子繼夭折，生事亦退。酷嗜酒，田園蕩為飲費。一日，登酒樓，遇道人，清眉秀目，先踞坐獨飲，引袖長揖而笑曰：「君不是張持正名守中者乎？」張曰：「是已，但與先生素無一面，何以知守中詳悉如此？」道人曰：「君合有三子二女，官職隨分粗得。近見姓氏，乃注在死籍，不知作何隱惡，以致於是？其事亦不久，吁！可惜哉。」張大駭，不能措辭，道人趨下樓，跡之不見。歸為秦氏説，亟修設醮席祈哀，踰歲而卒。(右四事德卿説。)

鄂幹官舍女子
　　湖北轉運司在鄂州，其幹官廳事常有鬼物出沒，道人多晝見之。宜黃劉巖叟滿罷，代者胡承議已入宅，以初到，遍謁諸使及郡守，率用五更三點出。一子未娶，每其父夙興，必起侍湯粥，送之升轎，乃復寢。嘗值美女子，相顧而笑。方注目，又不見，自是屢有所睹。自言：「只是鄰近鋪籍小民女，瞻慕丰采，乘間竊來。」鬍子浸有惑志，但念官舍嚴密，豈外間婦女可得到？以扣小吏，吏曰：「此決非人，俟其再至，試執而視之，當驗其實。」明早，承議出謁。女徑造子室，子以言誘之曰：「汝既雲慕我，當少圖從容，快滿平生志願。今倐來倐去，甚無謂也。」女躍喜，卽有相就意。鬍子直前擁之，復奔迸求脫。把持愈急，覺懷抱間漸縮小，呼燈至，則木板一片在手，蓋舊屋翼剝風板也。取斧析而焚之，怪遂絕跡。是時淳熙中秉義郎賈伯洪駐惡，(呂本作「此」。按：似當作「鄂」。)見其異。

淮陰民失子
　　楚州淮陰民為保正，遣其子赴縣輪租，子不肖，盡以供飲博費。徒手不敢歸，信步野外，彷徨無所之。忽有兩人從山中出，為憐撫之狀，招使隨行。至彼處，大屋深廣如富室，而寂無餘人。子告餒，持炙魚燒肉各一楪與之，曰：「飯適已盡，未暇別炊。」子啗魚肉訖，殊不飽。兩人率之，暮入農家，竊庖廚餘飯，並飲饌分食。當晝則捕禽鳥，漉生魚，炰煮飫餐，間盜酒共酌。此子冥迷，不復知朝暮日(呂本多一「數」字。)山下諸家，積以夜失物，知必鬼魅變怪，邀巫治之。巫罡步布網，戒居者伏伺竈側。夜半，三黑物髣髴人形，越窗隙而入，翻盆攬甑，睢盱尋索。於是突起呼譟，相與逐之。蒼忙奔遁，其捷如矢。眾秉炬追趕，僅執其一，束縛以歸，謂為魈怪，聽其辭，乃此子也。走告厥父。父至，問：「同行者為誰？」不能言。尚記窟穴所在，引眾偕往。空無屋廬，惟亂石嶄巖，墮薪殘蓧，煤灺堆積，鱗羽毛血，狼藉滿地。共驗為出山鬼，不復窮覓。父挾子而去。(右二事皆賈伯洪説。)

大孤山船
　　鄱陽民黃一，受庸於鹽商，為操舟往淮南，還至大孤山，乘順風張帆，健疾如飛。當白晝，與同輩十許人坐立舷外，中一人反顧，見空舟甚大，亦有十許人，主持銜舳而進。慮其或相撞觸，呼眾視之。同聲叫後使引避，唯黃一杳無所睹。方與眾爭辨，且詆其妄。轉盼間鹽舟平沉，旋卽覆翻，所載悉淪洪濤，人盡溺死。舟忽躍起，黃隨而騰出，遂獨免。乃知向之值過，蓋鬼神之作祟者雲。慶元三年三月也。(趙希詵説。)

大浪灘神祠
　　嚴州大浪灘，在州北十五里，介於兩山之間，深不過八尺，而湍流峻駛，瀠回曲折，稍遭風色，則激為巨浪，由是得名。往來者多苦濡滯。紹熙四年，鄱陽周貴章赴省試，與鄉人羅正臣、李顯祖、康師尹相值於常山，買舟同下。逮至彼灘，見它郡貢士船三十餘艘，鱗次岸滸，皆阻東風，久者幾七八日。更相愁歎，不敢解纜。或強驅童奴，盡力挽縴。纔少進，復猛退。有忿鬱而束擔陸行者。且慮失試期，曉夕隕獲。餘干董經負膽略，出語眾曰：「聞坡上一廟，乃威惠王行祠，盍往致禱。脫蒙垂祐，便可去矣。」皆合詞曰：「然。」時已昏暮，卽籠炬造謁，焚香列拜，董拱而啟曰：「神王聰明正直，受國爵封，又享血食於此。今朝廷三年大比，網羅賢俊，公卿將相，悉由此塗。禮闈較藝，程限迫促。顧留泊此地，欲往不能。願一施威靈，訶禁山川，(呂本作「風伯」。)使灘上諸舟，前進旡壅。豈惟寒士蒙賴，亦所以報國也。」禱罷，焚獻紙錢，稽首徑出。到夜狂風尚厲，漸以帖息。天將旦，波平如席，三十艘順流相銜，略無礙滯。始悔乞靈之不早雲。(周少陸説。）


彭居士
　　鄱陽安國寺在城內，有田去城昌(「昌」字疑誤。)百里，名全保莊。始時主僧惟直，苦志戒行，為道俗崇仰。嘗詣莊檢校，夢童子報言：「彭居士求見。」延之入坐。戴短簷帽，着青道服，後一虎自隨。既坐，視直曰：「吾久隱茲山，未嘗輕與世接，慕師名德之重，是以一來。顧室廬摧敝已甚，冀蒙師力一新之。」直許諾。覺而思之曰：「此地實名彭岡，客所稱姓與合契，得非山之神乎？」明日詢訪，則父老皆云：「不聞有彭居士者，獨古松下一小廟，相傳為彭大郎，必其人也。」卽訪之。茅茨蕭然，上漏下濕，香火亦缺不講。直為之慨然，命工整葺，立成華宇。繪畫像貌，儀衛儼赫，由是彭岡神祠，遠近供事。它夕，夢來謝曰：「百年寥落，一旦頓獲新居，沾受血食，老稚安堵，皆禪師慈悲所致。恨無以報德，(呂本多一「輒」字。)有所獻。」乃邀至高坡上，指示其下曰：「此可以辟良田百畝，願置力焉。」是夜聞彼處履聲雜沓，如數萬兵經營鉏治。旦起視之，乃向荊榛沙礫，坦平如掌。自繫虎原西，盡為膏腴。至今常住，實賴神力。廟中有黑漆連椅一座，初擬更塑神像，未暇致功。行者法堅以為徒設弗用，且障蔽畫壁，取置長生庫中，掩為己有。遽夢神詈責，亟負以還之。寺僧圖其形，並畫虎於坐右。每出化供，必奉之以行。將謁某家，未至，必聞猛獸哮吼聲。相謂曰：「安國化主來矣。」已而果然，故無不樂施。若次旅店，則商賈增集，皆徯其來。距莊三十里，有小墟市，通江西路，多富居民，頗苦寇攘之患，惟全保晏然。蓋嘗有至者，皆值虎遮道，不敢進。其為盜者皆黥卒，間有敗獲，自言如是。此寺曾感五神顯跡，已載之丙志。彭岡祠室正與之同，予舊傳其事，不詳審。周少陸得此於了祥長老，故備記之。

城隍廟探雀
　　饒州城隍廟，每歲春夏之交，多有雀巢於屋翼內孕育雛卵。黥卒錦先、楊成、魏贇皆從他郡配隸，已三十餘年，一為憲臺司閽，一為泉府庫典，一為軍頭，所居與廟近。慶元三年四月，三家之子各十五六歲，相率入其中，欲探取乳雀，而高不可升。乃踏神像夫人之肩，攀緣而上，得十數枚。像泥遭踐踏剝落地。至晚，三子同感疾，昏熱如炙，(原作「炙」，據周本改。)不能出語。夜半劇，其母固莫知其事。有他兒戲時亦在彼見之者，為言所致。明日，攜香楮詣廟禱謝，不獲命。既而三黥以次病臥，證狀全相似，醫療弗愈。才五日，皆不起。其子浸浸困篤，未必可生。觸犯大神，誠可譴，乃禍延厥父，豈其偶然邪？義方之訓，非所以責之也。

舒七不償酒
　　鄱陽每歲迎神之會，習俗已成，有加而無減，逐廟各一兵或一民主之。至於酒漿沃犒其徒，又自隨人致力，謂之心願。大抵心識不正，以是為禍譴驚動者，間有之焉。紹熙三年春，縣前居民舒七者，開酒肆，其家與縣城隍祠相近，預欲以酒飲轎卒及一行諸人。既而負約，眾憤怨，往往出言詛之。至七月晦日暮，從外還舍，少頃就睡。逮三更，醒寤轉側，覺臥處甚冷，伸手摸索，一物大如臂，粗濕且滑。駭而呼妻，妻熟睡弗應。擬下床，為物纏身，緊痛不能作聲。猛奮擲大呼，母在鄰壁云：「待我來。」持燈往照，乃一蛇，呀然張口，似欲吞噬。家人盡起，無敢造前。母忖知其故，急詣廟，招祝史買黃錢置箱內，扶請蛇去。舒遂疾悸不食，以八月四日死。是夜見夢於母，言已入幽境。目今受罪，告速追償前願，庶得脫免。母如所囑。越數日，又夢云：「幸得從輕，母勿過悲。」拜訣而退。舒之過不至死地，受罰亦酷矣。

廣祐王生辰
　　饒民以八月十五日為威惠廣祐王生辰，致供三晝夜。及罷散之際，每處各備酒果飲福，伺人靜則集會。慶元元年，第三日事畢將就坐，而排列果食多不見，是時無閑雜小兒，皆疑其何以失。明日，再往收拾，聞殿上酒香，且有遺下殽核之屬。方怪之，見泥塑獻花童子倒地如睡，酒氣自其口出。共扶起，立於元處。自後遇夜，巫祝或逢其遊戲相驅逐，久而乃定。(廟祝洪興祖説。)

許僕家豕怪
　　樂平廣衝人許光仲之僕，畜一牝豕。凡歷歲，每生豚必以十數，滿三月則出鬻，累積二百不啻，獲利已多。慶元初，忽產數異：一為馬頭，一為人首，一羊首，一雞首四足，各有他狀。僕絕以為懼。既而曰：「是必造業年深，還債了足，欲就屠宰以託化，故現此怪耳！」盡擊殺之，投於溪流，而貨其母於屠肆。自後不復豢養。
