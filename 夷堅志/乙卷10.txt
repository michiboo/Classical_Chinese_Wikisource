　　成州團練使張鋭，字子剛，以醫知名，居鄭州。政和中，蔡魯公之孫婦有娠，及期而病，國醫皆以為陽證傷寒，懼胎之墮，不敢投涼劑。魯公密信邀鋭來，鋭曰：「兒處胞十月，將生矣，何藥之能敗！」如常法與藥，且使倍服，半日兒生，病亦失去。明日，婦大泄不止，而喉痹〈(《名醫類案》作「閉」。)〉不入食。眾醫交指其疵，且曰：「二疾如冰炭，又產蓐甫爾〈(《名醫類案》作「近」。)〉，雖扁鵲復生，無活理也。」鋭曰：「無庸憂，將使卽日愈。」取藥數十粒，使吞之，咽喉卽平〈(《名醫類案》作「通」。)〉，泄亦止。逮滿月，魯公開宴，自諸子諸孫及女婦甥壻合六十人，請鋭為客。公親酌酒為壽曰：「君之術通神，吾不敢知。敢問一藥而治兩疾，何也？」鋭曰：「此於經無所載，特以意處之。向者所用乃附子理中圓，裹以紫雪耳。方喉閉不通，非至寒藥不為用，既已下咽，則消釋無餘。其得至腹中者，附子力也，故一服而兩疾愈。」公大加歎異，盡斂席上金匕箸遺之。慕容彥逢為起居舍人時，母夫人病，亦召鋭於鄭，至則死矣。時方暑，鋭欲入視，慕容不忍，意其欲求錢，乃曰：「道路之費，當悉奉償，不煩入也。」鋭曰：「傷寒法，有死一晝夜復生者，何惜一視？」不得已延入，鋭揭面帛注視，呼仵匠語之曰：「若嘗見夏月死者面色赤乎？」曰：「無。」「口開乎？」曰：「無。」「然則汗不出而蹶耳，不死也，無亟殮。」趨出取藥，命以水二升煮其半，灌病者，戒曰：「善守之。」至夜半大瀉，則活矣。鋭舍於外館，夜半時，守病者覺有聲勃勃然，遺矢已滿席，出穢惡物斗餘，一家盡喜。敲門呼鋭，鋭應曰：「吾今日體困，不能起，然亦不必起，明日方可進藥也。」天且明，徑命駕歸鄭。慕容詣其室，但留平胃散一貼而已。母服之，數日良愈。蓋鋭忿求錢之疑，故不告而去。紹興中入蜀，王秬叔堅問之曰：「公之術，古所謂十全者幾是歟？」曰：「未也，謹能七八耳。吾長子病，診脈察色，皆為熱極，命煮承氣湯，欲飲之。且飲復疑，至於再三。將遂飲，有如掣吾肘者，姑持盃以待。兒忽發顫悸，覆綿衾至四五始稍定，汗下如洗，明日而脫然。使吾藥入口，則死矣，安得為造妙。世之庸醫，學方書未知萬一，自以為足，吁！可懼哉。」〈（王秬叔堅説。）〉
　　唐信道，宣和五年自會稽如錢塘，赴兩浙漕試，館於普濟寺。寺後空室有旅櫬，欲觀之，僧止之曰：「是中乃一婦人，棺半開半闔，時時出，與人往來，非數人同入視不可。」唐曰：「豈有秀才畏鬼者乎？」竟獨往。棺上誌曰某王宮幾縣主之柩，蓋距是時已四十年矣。一女子可二十許歲，粉黛鉛華，如新傅者，容色與生人無少異，驚歎而出。還會稽，以語吳棫材老。材老曰：「是烏足為異哉！吾居餘杭縣寺中，亦有宗女柩寄僧坊者，每夕與僧飲酒歌笑，旁若無人，通衽席之好。遲明就木，僧必送之以往。如是二年，事浸聞其父，父怒，謀舉而焚之。母夢女悲泣告曰：「兒不幸死，而冥數當與僧合。自知淫穢以貽父母羞，然腹已有孕，儻不得生子，則沉淪幽趣，長無脫期。願少緩三月，使畢此緣，然後就焚，無害也。」母亦泣而寤，以告夫，夫愈怒，曰：「兒已死，乃與庸僧遊，又欲為生子，吾不能受此辱。」必焚之乃可。是夜，母及一家人悉夢女來，如前訴之語而加苦切，申言至數四。明日，合詞白其父。父堅忍人也，愈益怒，不俟所擇日至，立呼凶肆之人，輿薪厝火，斧棺而爇之。其腹皤然，少焉折裂，果有嬰兒，已成形矣。〈(信道説。)〉
　　京師人郭自明太尉，以事太宗藩邸恩至濮州刺史，賜宅於炭坊巷。嘗夜半，聞屋上甲馬奔驟聲，怪之。遣人出視，見一馬大如貓而差高，馳走不止。一卒以荻帚撲得之，取至地，乃黃色小馬，蓋生物也。收養於家，久而馴熟，出入無所畏，郭氏寶惜之。遇食時，婦女翦嫩草如絲縷，手日餵飼，呼為「金馬駒」。後為人誤擊其足，微有損處，然嘶鳴飲齕自若也。又一夕，有人扣門曰：「還太尉馬錢。」守者以告，遣視駒，已死矣。及啓關，五百千宛然在地。郭氏取錢而瘞其駒。更數歲，發瘞而觀，則成一金馬，旋化為銅，所損足已落，至今猶在。其玄孫繪居鄭州新鄭者實藏之，繪從弟沰説。
　　池州每歲發兵三千人，遣一將督戍江西，率以夏五月會於豫章，番休而歸。紹興二十五年，統制官趙玘受代去，行兩日，泊舟順濟祠下。祭罷，攜妓入廟飲酒，以舟中苦熱，命設榻於西廂飲福廳，將翼日早發。廟祝知神不樂，不敢明言，但云龍王不在廟，出巡江矣，度一二日西歸。大軍若果行，懼或相值遇，不便也。玘素膽勇，且被酒，聞祝言，殊不信，叱曰：「師行何所畏？」如期打鼓發船。行未至湖口縣三十里，遙望若有山橫前，舟人震恐。玘以為真山，竦身立觀之。少焉，北風大作，白浪湧起如屋，見向所謂山者，乃大赤斑龍，無首無尾，其身長正與江闊等，擁水而南。玘猶命射之。百矢俱發，其來愈近。玘始懼，急回棹，奔入小𤃩避之。矴纜方畢，龍直前而過，寒風肅然，當盛暑，皆有挾纊意，久之乃息。他舟覆者數十艘，沉士卒數十人，巨商同宗行者，亦多溺死。時外舅鎮江西，玘具列其事，獨諱廟中之過雲。
　　卿樞王恭簡公時亨，紹興丁卯歲為明州節度推官。時吳信叟罷右史鄉居，與賓客罕還往，唯樞及簽判王某、鄞縣宰劉某三人者得陪杖屨，然信叟與樞厚甚。一日，延之坐，問曰：「君家祖塋相對，當有三峰峙立，水流其前，是否？」樞驚曰：「然。公何以知之？」曰：「吾非瞽史，但習靜滋久，中心泊然，或可以前知，豈特此也？君異時官職亦可言，從此十年，當為館職，歷著廷，嘗教王府，由柱下史至侍從，然後出為大帥，迺入秉樞極。劉宰固佳士，但壽算垂盡，得終此任幸矣。王簽判亦碌碌一兩政，皆非君比。」樞雖素敬之，然亦疑信居半，且謂已第二人及第，一任回，便可覬入館，不應在十年後。既而劉卒於鄞，王簽判亦偃蹇。樞受代改官，纔得洪州教授，待久次，丙子歲乃之官。會信叟入為給事中，薦之，召拜校書郎。閲兩月，除佐著作兼二王府教授，而信叟遷吏部侍郎。樞往賀，留與飲，情意戀戀。臨上馬，謂曰：「見君止此耳。」樞訝其言不祥。已而為銓試考官，在貢院聞信叟坐論事罷知毗陵，卽去國，固已不及見。暨出院，遣使持書問訊，至蕭山，則信叟死於縣驛矣。樞果自右史登掖垣，出鎮蜀道，還朝，同知密院而薨。考其所言，無毫釐不合。〈(王公説。)〉
　　濮州王老志先生以道術知名。濮有士人，饒口辯，欲以語窮之，往造焉。其居四面環以高墉，但開狗竇出入。士人匐〈(嚴校：「匐」字疑誤。)〉匐就之，方談詞如雲，忽地下旋渦坼，俄已盈尺，中有鱗甲如斗大。先生謂客曰：「子亟歸，稍緩必致奇禍。」士人遽出，行未五里，雷電雨雹倏起，馬踡跼不行。偶得一土室，入避之，望先生庵廬百拜乞命，僅得脫。其他事多見於蔡絛《國史後補》。
　　金華喻葆光，字如晦，義烏人也。紹興丙辰正月，命奴江陸耕所居之南前郭園。耕未竟，土中洞然有聲，牛為之驚。陸意其下有藏窖，輟耕掘地，深二尺，得瓦缶，廣六寸，厚一寸，形模甚古。下覆一甕，甕正圓，可容三斗黍，四耳附口，口徑四寸，視之，其色蒼然；扣之，其音鏗然。發缶窺之，枵然無有也。洗滌滓垢，置之几案間，莫有能別其為何代物者。遇客至，則以盛酒。葆光之子良能，嘗作《古甕賦》。至今存焉。
　　喻叔奇〈(良能)〉，紹興丁巳閏十月十三日夜，宿於居之南齋，夢友人相攜至一處，雲窗霧閤，幽閨繡戶，蕭灑可愛，如名妓家。一女子方笄歲，秀色靡曼，衣製嫻雅，牀毾茵席，蘭麝之芬郁然，屏幾供張，皆華好相稱。坐良久，女子顧曰：「妾有隔句，欲煩郎君屬對，如何？」叔奇唯唯。乃言曰：「皇天生奚誘之人，見魚便摸。」言畢，以紙授客使書，又改「人」字作「才」字。叔奇問：「『酎』字若何書？」曰：「從酉旁寸者是也。」「何謂奚酎？」曰：「人之風流者為奚酎。」「何謂見魚便摸？」曰：「猶言見閧便打耳。」叔奇方事科舉，以功名為心，意不在色，卽答之以他語曰：「元氣鐘太阿之劍，逢虎須爭。」女子熟視微笑，又欲令和詩，未及言而夢覺。雞既鳴矣。〈(二事皆叔奇説。)〉
　　福州閩清縣近村有大溪，溪北有寺，溪南大山長谷，草樹緜延。父老相傳，自古以來，人跡所不到，到則遇奇怪。有三僧從他處來，皆好尋幽選勝，欣然欲往，相與裹糗糧，拏小舟，度彼岸為三宿計。行未久，滿道蛇虺縱橫，踐之以過。異鳥形容可憎，鳴噪紛紛，觸目生怖。不半日，兩人願還，一僧獨奮曰：「出家兒視死為等閑，況怖懼乎？我將獨往。」乃並兩人所齎，草行露宿，愈益南去。二之日，蛇鳥漸少，稍有徑路可尋。三之日，亦覺勌苦，遙望山下木杪炊煙起，知有人居，復行，前抵其處，得茅屋一間，寂不見人。僧就憩，取亂葉爇之。俄一人自外荷鉏至，架鉏於門上，趨近附火，視之，人也。不交一談，袖中出芋十枚，炮熟，指其半與僧，自食其半。既暮，徑臥土榻上，僧亦同宿，終不相誰何。天將曉，人已去，僧亦從此歸，沿道處處記之。到寺，具以所見語兩人，兩人悔前日空反，乃相約重尋之。歷三日，與曩所記無異，及大木下，則茅屋已焚，但斫木皮尺餘，題詩其間曰：「偶與雲水合，不與雲水通。雲散水流去，杳然天地空。」悵然而歸。後無有能去者。〈(何德獻説。)〉
　　紹興八年，無錫縣有道人曰眉山巢谷，年百十七歲，少時與東坡兄弟往來。狀貌雖甚老，然面不黧皺，瞳子碧光炯然，飲酒食肉皆過人。舅氏太學博士沈公體仁，居高村，距縣十餘里，谷每杖策至，輒留連信宿。自言三十歲時逢異人，謂己壽不長，至五十五歲數盡，因授以秘法，使記其歲月日時，俟時至，當卽靜室步北斗，而被髮臥魁星下，必可免。自是每十五年輒有大厄，須五如此。若滿百二十歲，則長生不死矣。始時在宿州天慶觀，以正月十六夜當死，如異人教，絶食一日，從道士借空房，託雲行氣，屏處其中。正晝已見鬼物紛紜，如有所追捕。夜且半，來者愈密，周旋室內，至踐髮膚以過。然身殊輕，不能壓人，皆咨嗟叱吒曰：「必在此，何以不見？失今夕不取，吾曹罪在不赦，奈何？」其夜擾擾，幾達曉，寂無所聞，乃敢出。凡四度若此，所見皆同。今年又當爾，未知終可脫否？至十一月二十一日，徧告邑中所善者，乃還寓舍，閉戶。過三日，人訝其不出，發戶視之，已死。鼻端一道正白，不知以何日終。豈非造化大限竟不可逃乎？蘇黃門作《巢公傳》已言其卒於嶺南，今此其人豈是乎？惜無有人以此問之者。〈(舅氏説。)〉
　　紹興戊午冬，予兄弟同奉先夫人之喪，居無錫大池塢外家墳庵。庵前後巨松二萬株，次年春，兩松各結一毬。松高四五丈，毬生其顛，四向翠葉圍繞，宛然天成。庵僧紹明曰：「近村邊氏墓松亦曾如此，其狀差小，而其孫安野秀才預薦。今數二而大，豈非沈氏有二子登科乎？」是時內兄沈自強、自求方應進士舉，既而皆不利。而予伯氏、仲氏乃以壬戌年中博學宏辭。蓋習此科時，正在庵肄業，遂合二毬之瑞。
　　予友壻梁元明嘗夢入冥府，冥官令詣曹對狀，戒之曰：「還家勿泄於人，雖父母妻子亦不可言。若犯令，當滅族。」梁再拜受命。追者導之還，經地獄門，引入。至鑊湯，見獄卒以長叉叉囚置鑊內，骨肉糜爛，腥臭逆鼻，正如人間瓠羹然。是夜夢覺，以告其妻，妻亦不敢問所供何事。梁自是不食瓠羹，云：「聞其氣輒嘔逆。」後三年，從桂林如衡山，道經零陵，逢他人喪柩，書銘旌曰「漢陽軍簽判梁宣義」。詢其鄉里，曰：「東平人。」元明新調漢陽簽幕，鄉貫、官氏皆同，深惡之，竟不及赴官而卒。時［原無「時」字，據陸本補。］紹興十四年。
