
　　樂平桐林市童銀匠者，為德興張舍人宅打銀。每夕工作，有婦人年二十餘歲，容貌可觀，擕酒殽出共飲，飲罷則共寢，天將曉乃去。凡所持器皿，皆出主人翁家，疑為侍婢也，不敢卻，亦不敢言。往來月餘，他人知之者，謂曰：「吾聞昔日王氏少婢，自縊於此，常為惑怪，爾所見，得非此鬼乎？幸為性命計。」童甚恐。是夜，復以酒至，卽迎告之曰：「人言汝是自縊鬼，果否？」婦人驚對曰：「誰道那？」遽升梁間，吐舌長二尺而滅。童不敢復留，明日辭去。
　　福州福清縣大平鄉修仁里石竹山，俗曰蝦蟆山，去邑十五里。乾道二年三月三日夜半後，居民鄭周延等咸聞山上有聲如震雷，移時方止，或見門外天星光明，跡其聲勢，在瑞雲院後石竹山上。明旦，相與視之，山頂之東南有大石，方可九丈，飛落半腰間，所過成蹊，闊皆四尺，而山之木石，略無所損。縣士李槐云：「山下舊有碑，刊囊山妙應師讖語，頃因大水，碑失，今復在縣橋下，其語曰：『天寶石移，狀元來期。龍爪花紅，狀元西東。』」邑境有石陂，唐天寶中所築，目曰天寶陂，距石竹山財十里。是月，集英廷試多士，永福人蕭國梁魁天下。永福在福清西，閩人以為應讖矣。又三年，興化鄭□繼之，正在福清之東。狀元西東之語，無一不驗雲。
　　趙公時(霈)侍郎，政和八年冬為無為軍教授。通判祖翱者，濟南人，本法家，嘗歷大理丞，處身廉謹，以法律為己任。趙嘗夢游一小寺，寺旁有池，方不踰尋丈，四周朱欄三重，內一重可高二尺，中高三尺，其外四尺許。趙身在重欄內，去水止三四步，視池中有一浮屍，惡之。方欲越欄出，舉足極艱，屍忽起逐人，趙蹴之於水。再欲出，又起如初，復蹴之。至於三，其行稍緩，其容戚戚然若有所訴，詢之，云：「昔日罪不至死，為通判祖寺丞枉殺，抱寃數年矣。」趙曰：「祖丞明習法律，於刑獄事尤詳敬，決不妄殺人。」答曰：「此事固非祖公意，然因其疑，遂送他所，竟以死罪定斷。故寃有所歸，渠壽命不得久，將死矣，聊欲君知之。」言訖，卽躍入水。趙睨重欄愈高，唯四角差低，甚易之，然卒不可踰越。屍自水中指云：「從高處過甚易。」遂如其言，踉蹡一舉，已出平地。復賀曰：「既過此欄，前程無留礙矣。」覺而驚異之。時翱適出外邑，迨其歸，纔五日，得內障目疾，日以益甚，至不能瞻視，乃丐宮祠。又月餘，目頓愈，忽中風淫，手足遂廢。及得請而歸，過梁山濼口，舟壞水入，篙師急救拯，僅能登岸，翱驚懼暴亡，距趙夢不數月。噫！囹圄之事，深可畏哉！趙夢中不能問其姓名及所坐何事，為可惜也。(趙公自記此事。)
　　龍深父，生於辛卯。年二十五歲時，夢入大宮殿，及門，武士門焉，旁列四兔。顧深父曰：「以一與爾。」俯而取之，得第一枚，褐身而紫脊，抱置於手。武士又呼其後一人，授以次兔。俄又呼深父，復與其一，腹白而毫紫者。負於肩以歸，乃寤。時妻方娠，卽語之曰：「我夢如此，當得子不疑。然必當孿生，汝勿恐！」妻聞之懼泣，以告其姑。姑責深父曰：「婦人未產子，而以此言恐之，奈何？」後三月，免身，但生一男子，時乙卯年也。已悟首兔之兆。其子名雱，亦以二十五歲得男子，又已卯年也。然則再得兔，蓋有孫之祥。三世皆生於卯，亦異矣。
　　龍世清，建炎中為處州鈐轄，暫攝州事。其後郡守梁頤吉至，以交承之故，凡倉帑事務，悉委之主領，又提舉公使庫。有過客至郡，梁餉以錢三十萬，吏白以謂故事未嘗有，龍為作道地，分為三番以與客。梁視事三月，坐寇至失守，罷去。繼之者有宿怨，劾其請供給錢過數，卽州獄窮治，一郡官稍涉纖芥者，皆坐獄。龍亦收繫，懼不得脫，夜夢入荒野間，登古冢，視其中杳然以深，暗黑可畏，手攀墓上草，欲墜未墜。一人不知從何來，持其髻擲於平地，顧而言曰：「我高進也。」遂驚覺。後兩日，溫州判官高敏信來，置院鞫勘，一見龍獄辭，曰：「太守自以庫金與客，何預他人事？」釋出之，乃知所謂高進者此也。及獄具，梁失官，同坐者皆以謫去，獨龍獲免。
　　湖州烏程縣潯溪村民徐三者，紹興十五年七月中暴死，四日而蘇，言：「追至冥府，主者據案，皂吏滿前，引問平生，既畢，授以鐵箠，使為獄卒，立殿下。凡呼他囚姓名，卽與同列驅而進，吏前數其過惡，令持箠笞擊，應手為血，以水噀之，乃復為人，如是者非一。良久，事稍間，縱步廡下，過一室，牓曰『判官院』，陳列幃帳幾格，細視其人，蓋故主翁王蘊監稅也。詢所以來，備言始末，且力丐歸，蘊許諾，與俱過他府，令坐門外。須臾，出呼曰：『汝未當來此，今可復生。』手書牒見付，使亟還，且云：『我在此極不惡，但乏錢及紙筆為用。汝歸語吾家，速焚錢百萬，紙二百張，筆二十枝寄我。陽間焚錢不謹，多碎亂，此中無人能串治，當用時殊費力，宜以帕子包而焚之，勿忘也。』又取首掠繫左臂，曰：『恐吾家人不汝信，此吾終時物，可持以為驗。』卽泣謝，踴躍而出。中路頻有鬼神呵阻，示以牒，乃免。益疾走，登高山，跌而寤。」未暇詣王氏，既而復死。明日，王氏遣信來責曰：「昨夜夢監稅言向來事，何不早告我？」自是三日，始再蘇，言某神遮留，令作競渡戲。視左臂所繫首掠猶存，封識宛然。徐後七年至秀州魏塘，為方氏傭耕。又七年，以負租穀不能償，泛舟遁歸其鄉，過太湖，全家溺死。(子弟景裴説，方氏壻也。）
　　古象戴確者，京師人。年十二歲時，從父兄游常州，入神霄宮，訪道士不遇。出至門，有商人語閽者：「吾欲見知宮。」時道教尊重，出入門皆有厲禁，閽者索姓名及㓨謁，此人不與，紛爭良久，捽閽於地，歐之，徑入戶。諸戴恐其累己，皆捨去。此人既入，卽不見，而於廚屋內遍壁上下，皆書「呂洞賓至」四字。知宮者聞之，拊膺太息曰：「神仙過我而不得見，命也。」明日，讙傳一州。後三日，戴氏諸人飯於僧寺，確起如廁，還就石槽盥手。傍一人俛首滌籌，一客相對與共語，確望客容貌，蓋神霄所見者，趨前再拜。其人驚問何故，曰：「公乃呂先生也。」具以前事告。其人笑命就甕取水一盃，自飲其半，以其半與確。確飲之，出白其父，奔至廁所訪之，無及矣。確既長，能為費孝先軌革卦影，名曰「古象」，後居臨安三橋為卜肆。有丐者，結束為道人，藍縷憔悴，以淘渠取給。嘗為倡女舍後除穢，確心竊憐之。明日，延之坐，具食謂曰：「君名為道人，須有所奉事高真像貌。今日日從役污渠中，所得幾何？況於入倡家，衣服手足，皆不潔清，得無反招罪咎。」道人謝：「實有之，特牽於餬口，不暇恤。」確贈以錢二百，忽笑曰：「頗相憶乎？」確愕然不省，曰：「方見君於此，不憶也。」道人曰：「五十年前，君遇呂翁於常州僧寺，時有據石滌籌者，識之乎？我是也。」確驚謝，方欲詢姓名，長揖而去，自是不復見。確自飲殘水後，至七十餘歲，無一日病苦。(趙綱立説。）
　　建康士人陳堯道，字德廣，死之三年，同舍郭九德夢之如平生。郭曰：「公已死，那得復來？」陳云：「吾為城隍作門客，掌牋記，甚勞苦。今日主人赴陰山宴集，(原註：陰山廟在南門外十里。)始得暇，故來見君。」因問其家父母兄弟，泣下久之。郭曰：「公既為城隍客，當知吾鄉今歲秋舉與來春登科人姓名。」曰：「此非我所職，別有掌桂籍者，歸當扣之。」居數日，又夢曰：「君來春必及第，我與君雅素，故告君。他雖知之，不敢泄也。」郭果以明年第進士。又有劉子固者，與堯道同里巷。其妹壻黃森賢而有文，父為吏，負官錢，身死家破，森亦不得志以死。死數月，其妻在兄家，忽著森在時衣，與兄長揖，容止音聲如真。子固驚愴，呼其字曰：「元功，君今安在？」曰：「森平生苦學，望一青衫不可得。比蒙陳德廣力，見薦於城隍為判官，有典掌，綠袍槐簡，絶勝在生時。恐吾妻相念，故來告之。」子固問：「來春鄉人誰及第？」曰：「但有郭九德一人耳。」有頃乃去，其言與前夢合。(方務德説。)
　　潞州簽判廳在府治西，相傳彊鬼宅其中，無敢居者，但以為防城油藥庫。安陽王審言為司法參軍，當春時，與同寮來之邵、綦亢數人擕妓載酒往游焉，且詣後園習射，射畢，酣飲於堂。忽聞屏後笑聲如偉丈夫，一坐盡驚。客中有膽氣者呼問曰：「所笑何事？」答曰：「身居此久，壹鬱不自聊，知諸君春遊，羨人生之樂，不覺失聲耳。」「能飲乎？」曰：「甚善！」客起酌巨杯，翻手置屏內，卽有接者，又聞引滿稱快聲，俄擲空杯出。客又問曰：「君為烈士，當精於弓矢，能一發乎？」曰：「敢不為君歡，然當小相避也。」既以弓矢入，眾各負壁坐。少焉，一矢破屏紙而出，捷疾中的不少偏，始敬異之，皆起曰：「敢問君為何代人？姓名為何？何以終此地？」曰：「吾姓賀蘭，名鋈。」語未竟，或唒其名不雅馴，怒曰：「君何不學，豈不見《詩‧小戎》篇『陰靷鋈續』者乎？」遂言曰：「鋈生於唐大歷間，因至昭義，謁節度使李抱真，干以平山東之策，為讒口所譖，見殺於此地，身首異處，骸骨棄不收。經數百年，逢人必申訴，往往以鬼物見待，怖而出，故沉淪至今。諸君俊人也，頗相哀否？」坐客皆愀然。有問以休咎者，一一詢官氏，徐而語曰：「來司戶位至侍從，然享壽之永，則不若王司法。」時諸曹吏士及官奴見如是，皆奔歸，讙傳一州。太守馬玿中玉獨不信，以為僚吏湎於酒，興妄言，盡械繫其從卒，且將論劾之。眾懼，各散去。明日，中玉自至其處察視之，屏上穴紙固在。命發堂門鏁，鏁已開，門閉如初。呼健卒併力推扉，牢不可啟。巳而大聲起於梁間，叱曰：「汝何敢爾，獨不記作星子尉時某事耶？」中玉趨而出，自是無人復敢往。司戶乃來之邵，果為工部侍郎，審言以列大夫知萊州，壽七十五而卒。(王公明説，萊州乃其伯祖也，余中牓及第。《括異志》亦載此事，甚略，誤以審言為王丕，它皆不同。)
　　成都人承信郎王祖德，紹興三十一年來臨安，得監卭州作院。既之官矣，聞虞並甫以兵部尚書宣諭陝西，卽求四川制置司檄，以稟議為名，往秦州上謁。未及用，以歲六月客死於秦。虞公遣卒護其柩，且先以訊報其家。王氏卽日發喪哭，設位於堂，既而柩至。蜀人風俗重中元節，率以前兩日祀先，列葷饌以供，及節日，則詣佛寺為盂蘭盆齋。唯王氏以有服，但用望日就几筵辦祭，正行禮未竟，一卒抱胡牀從外入，汗流徹體，曰：「作院受性太急，自秦州兼程歸，凡四晝夜抵此，將至矣。」俄而六人荷一轎至，亦皆有悴色。轎中人徑升於堂，據東榻坐，乃祖德也。呼其妻語曰：「欲歸甚久，為虞尚書苦留，近方得脫，行役不勝倦。傳聞人以我為死，欲壞我生計，爾當已信之。」妻曰：「向接虞公書，報君沒於秦，靈輀前日已至，何為爾？」始笑曰：「汝勿怖，吾實死矣。吾聞家中議賣宅，宅乃祖業也，安得貨？吾所寶黃筌、郭熙山水、李成寒林，凡十軸，聞已持出議價，吾下世幾何時，未至窮乏，何忍遽如是？吾思家甚切，無由可歸，今日以中元節，冥府給假，故得暫來，然亦不能久。」又呼所愛婢子，恩意周盡。是時一家如癡，不能辨生死。忽青煙從地起，跬步不相識，煙止，寂無所見。關壽卿(耆孫)館於夾街之居，見戶外擾擾，亟往視之，已滅矣。
　　彭州人蘇彥質為蜀州録事參軍，有女年八九歲，因戲於床隅，視地上小穴通明，探之以管，陷焉。走報其父，持長竿測之，其深至竿杪，不能極。及取出，有敗絳帛掛於上，大異之，呼役夫斸其地，踰丈許，得枯骸一軀，首足皆備，卽殮而葬諸原。明日，忽有好女子游於室中，家人逼而問之，輒避入壁罅，終莫得致詰。是時郡有陳愈秀才者，從閬中來，善相人，且能以道術卻鬼魅，召使視之。俄一婦人至，曰：「妾本漢州段家女，許適同郡唐氏。將嫁矣，而唐氏以吾家倏貧，竟負元約。既不得復嫁，遂賣身為此州費録曹妾。不幸以顏色見寵於主人，為主母生瘞於地下，閲數年矣，非蘇公改葬，當為滯魄。但初出土時，役者不細謹，鉏妾脛骨欲斷，今不能行，不得已留此，非有他也。」陳曰：「欲去何難？吾為汝計。」取紙翦成人形，曰：「用以馱汝。」乃笑謝而退。是夜，彥質嫂夢一僕夫背負此女來，再拜辭去。(二事皆黃仲秉説。)
　　食黃顙魚不可服荊芥，食蜜不可食鮓，食河豚不可服風藥，皆信而有證。吳人魏幾道(志)在妻家啖黃魚羹罷，采荊芥和茶而飲，少焉足底奇癢，上徹心肺，跣走行沙中，馳宕如狂，足皮皆破欲裂。急求解毒藥餌之，幾兩日乃止。韶州月華寺側民家設僧供，新蜜方熟，羣僧飽食之。別院長老兩人，還至半道，遇村虛賣鮓，不能忍饞，買食，盡半斤，是夕皆死。李□郎中過常州，王子雲(縉)為郡，招之晨餐，辦河豚為饌。李以素不食，遣(原本字形不全，今從陸本補。)歸餉其妻，妻方平明服藥，不以為慮，啜之甚美，卽時口鼻流血而絶。李未終席，訃音至矣。(前一事魏幾道、中一事月華長老悟宗、後一事王日嚴説。)
