
　　狄武襄之孫偁，得費孝先分定書，賣卜於都市。薌林向伯共(子諲)，自致仕起貳版曹，偁為寫卦影，作乘巨舟泛澄江，舟中載歌舞婦女，上列旗幟，導從之屬甚盛。岸側一長竿，竿首幡腳獵獵從風靡。詩云：「水畔幡竿險，分符得異恩。潮迴波似鏡，聊以寄君身。」向讀之甚喜，自以必復得謝，浮家泛宅而歸，(葉本多「之兆」二字。)但未盡曉。一日，上殿占對頗久，中書舍人潘子賤(良貴)攝記注侍立，前呼曰：「日晏，恐勤聖聽。」向子諲退，而天語未終，向不為止，潘還就班。少焉，復出其言如前，向乃趨下。明日各待罪，上兩平之，已而各丐外。尚章再上，以學士知平江府，到官三月餘，力請謝事，優詔進秩以歸，始盡悟卦意：「水畔幡竿」，指潘公也。而出守輔郡，上眷益厚，所謂「分符得異恩」也。「潮迴」者，言自朝廷還。「波似鏡」者，平江也。「聊以寄君身」，謂姑寓郡齋，終當歸休耳。(郟次南説。)
　　紹興戊午，呂丞相居天台。族壻李修武寓會稽虞氏館，方與妻對食，一走卒以丞相書至，李接書展讀。其人曰：「本府某提轄已在大善寺，使邀修武。」李諾之。須更，起更衣，久不出。妻往尋之，乃見在圃內池水上，身沒至腹矣。急呼童僕共拯之，得不死。徐問所見，曰：「適與某提轄飲梅花酒，樂作正歡，而爾輩挾我出，不能終席，殊敗人意也。」池四面有桃梅數十本，遣視走卒，已失所在。後半月，有自天台來，言提轄者死幾月矣。走卒乃丞相所遣至李氏者，道死於嵊縣。縣人檢屍得其券帖，獨不見丞相書。是日，蓋李得書日也。死卒能致生人書，亦異矣。(傅世修説。)
　　傅世修，會稽人。鄉舉不利，夢入省闈，試《德隆則晷星賦》。次夜，又夢如初。試卷內畫巨鉤，鉤下有髯龍用爪覆李伯時馬五六紙。傅以夢稍異，因志之。後三年鄉貢，明年省試《天子以德為車賦》，默念車有軌，軌者，晷也。當□□巳而不利。又三年，復赴省，試《天地之大德曰生賦》，策問馬政，遂中第。乃悟昨夢，自解曰：「德隆者，大德也。星者，曰生也。卷中畫馬，馬政也。」而不了髯龍之義。既奏名，謁謝坐主。見勾龍庭實校書，言傅所試卷，在其房中。勾龍狀貌甚偉而富髯須，乃盡曉畫中意。時紹興十二年。
　　衢人樊國均説：建炎庚戌歲，其父察調宣州通判，代鄉人徐昌言，明年八月當赴官。是歲十二月七日，樊夜夢是月二十五日，宣卒攜書來迎，抱一小兒拜廷下，訝其無儀從之物。答曰：「途間盜梗，不敢以器皿來，只有青蓋及數轎耳。」問所以抱子狀，曰：「家無妻室，唯此一子，愛之，故以自隨。」次日，以白父。父曰：「心思之官，故夢如是。」是時樊妻柴氏孕，當以正月免身，歲未盡五日，忽苦腹痛，將就蓐。宣卒張德以徐通判書來，雲已得祠祿歸鄉，就攜迓兵來。樊視其人，絕類所夢者，但不抱子。而詢所賫物，其答與夢中言無異。至暮，柴誕一子，既閱月，俱往宣城。張德者來謁告，曰：「向被差時，一子纔六歲，以無母，留姑氏拊養之。今歸，則死矣。」問其曰，乃與柴氏誕子時同，則夢中之祥，蓋當為樊氏子也。
　　楊大同，懷州人。未第時，隨兄官下。嘗與兄之小兒肩輿為戲，兒已下轎，楊揭簾，見婦人抱幼女坐轎中，大驚異，即以兄子歸，急出外舍，思所以挑招之策。旋踵間，婦已在臥內，笑曰：「在此待子。」遂與之狎。問其故，曰：「我某家婦，夫行役不歸累年，以子獨居，故逸而從子。子勿泄勿娶，我雖久此，外人不能知。」自是與同寢食。歷數月，楊顏色日枯悴，兄家疑之。亦嘗聞夜榻人聲，意有淫厲，呼道士以天心六丁符籙治之。婦忽變形，作可畏相，欲殺楊。楊哀鳴懇拜曰：「請後不敢。」遂如初。少時，自垂泣辭去曰：「我乃爾三生前妻。此女，爾女也。爾為商往他州，顧戀倡女，不知還，我貧困不能自存，攜此女赴井死。訴之帝，帝令天獄□法曰：『爾逐利忘家，致妻子死於非命，雖有別善業當登科，然終不能享，自此十年間將受報。』我以前緣未斷，來尋盟，今數盡當去，亦從此受生矣。」出門，即不見。紹興五年，楊登科，再仕為廣西帥屬，以事至柳州，過靈文廟。廟祝請入謁，楊不可。祝曰：「不然，神且譴怒。」楊叱之，徑謁太守。飲湯未畢，盞落手而仆，即死。皆雲柳侯所怒，不知其向來事也。相距正十年雲。(傅世修説。)
　　饒州樂平縣白石村民董白額者，以儈牛為業，所殺不勝紀。紹興二十三年秋，得疾。每發時，須人以繩繫其首及手足於柱間，以杖痛捶之，方欣然忘其病之在體，如是七日方死。董平生殺牛正用此法，其死也，與牛死無少異雲。
　　徽州婺源縣，紹興二十三年七月三日大雷雨。邑中有老樹，蟠結數十圍，震為數截。中藏蛇卵十餘斛，或取碎之，每殼中必一物詰曲其間，如鱓然。雞豬食之輒死，小民食死豬肉者亦死。卵大小如彈丸，如小橘。去縣十五里，有巨蟒同時震裂，皆疑其為蛇母雲。予族人邦直，時為邑尉，嘗取其卵碎之，實然。
　　婺州武義縣鄭亨仲資政，族中三女，從姊妹也，皆未適人。長者十八歲，次十四歲，次十二歲。紹興二十四年二月六日，族有姻會，三女往觀之。會罷，親族相聚博戲，忽大雨震電，三女皆捨去，自便道小戶欲還家，未至而火滅，共憩一小亭上。族人遣婢明燈視之，則皆仆地。其一已震死，裸臥雨中，衣服粘着柱間。其一體半焦，衣皆破碎。其一無所傷，扶歸，明日方甦。問之，曰：「方行次，忽滿眼黑暗，無所睹，遂驚蹶如睡，他皆莫知也。」身焦者數日方能言，亦不死。(劉邦翰於宣説。)
　　衢人鄭升之，宣和間為樞密院醫官，後居湖州累年。嘗往臨安，於轎中遇急足持文書來，視之，乃追牒也。上列官爵姓名二十餘人，鄭在其末。讀畢，即恍惚如醉。還家而病。前使亦至，呼之，遂隨以行。路半明半暗，如月食夜。到冥府，使者先入。鄭窺窗間，見兩廊皆囚，而以泥泥其首。少頃，呼入。主者問曰：「汝當死，有陰德否？」曰：「無。」「嘗從軍乎？」曰：「然。」曰：「汝昔宣和中隨諸將往燕山，有二卒得罪於將，欲斬之，以汝諫獲免。又汝在京師時，好以藥施人。有之否？」鄭曰：「頗憶有之。」主者曰：「有此二美，當令汝還。」取元牒判云：「特與展年放還。」鄭拜謝。既出門，詢向使者曰：「吾復活幾何年？」應曰：「不知也。」將行，使者曰：「汝平生好飲，餘瀝沾几案間，積已數斗，須飲訖乃可去。」即舉一甕，甚臭，強鄭令飲。飲至斗許，不能進。失手墜甕，乃醒。又病一月方愈。自以陰限不明書年數，常恐死。乃別所知者，自還鄉治冢地。明年，其所知者邢懷正(孝肅)為衢簽，見鄭之子，則鄭已死矣。計其復生僅旬月雲。(邢懷正説。)
　　福州候官縣黃秀才女十一娘，立簾下觀人往來。一急足直入曰：「官追汝。」女還房，即苦心痛死。經日復生，曰：「追者與我俱行數十里，忽有恐色，曰：『吾所追乃王十一娘，誤喚汝。今見大王，但稱是王氏，若實言，當捶殺汝。』我強應之。至官府，見三人鼎足而坐。中坐者乃我父也，望我來，即憑軒問曰：『汝何為來此？』曰：『正在簾內，為人追至。及中途，則言當追王十一娘而誤追我，戒我不得言。』父還坐，謂東向者曰：『所追王氏，今誤矣。』曰：『公何以知之？』曰：『此吾女也。』東向者即命吏閱簿，顧曰：『果誤矣。』(又《榕陰新檢》作「因」。)笑曰：『王法無親，今日卻有親。』皆大笑，乃放我還。」(鄭彥和知剛説。)
　　徐人竇思永，居洪州。妻鄭氏方娠。紹興二十三年閏十二月一日，思永夢洪州監稅秉義郎謝希旦來，拜不已。思永不敢受，夢中愧謝。睡覺至亥時，妻生一子。旋聞寺擊鐘，問之，則謝生正以是時死矣。思永名其子曰「宜哥」。謝氏後知之云：「希旦小字實曰『宜哥』。」則竇氏子為希旦後身昭昭矣。希旦，邵武人，亦知書。思永登二十四年進士，與予妻族有連，聞其説。
　　盧熊，邵武人，校書郎(奎)之子。紹興二十一年，赴試南宮。母樊氏夢數人舁棺木至中堂，曰：「此夫人母也。」號泣而寤。以告奎曰：「人言夢棺得官。若三郎者，(原註：熊行第三。)恐有登科之兆。如君者，或有遷官之喜。今乃吾亡母，此何祥也？」奎未能遽曉。質明，出視事。既歸，有喜色，遙呼其室曰：「吾為爾釋昨夢矣，爾母何姓？」樊氏矍然悟，蓋其母乃熊氏也。於是知熊必擢第，已而果然。(熊説。)
　　張淵道，紹興五年為右司郎官。兵士范友居於門側，其妻以九月二十四日死，已殮而未蓋棺。翌日五鼓，張六參入朝，方傳呼，范妻忽自棺中舉手撼其夫。夫驚問之，曰：「適有數鬼來此，一判官緑袍，滿面皆豬毛逆生，問我蹤跡。答云：『夫范友，本黃河埽岸兵士，因張郎中入西川，差為水手。後從至行在，今為院子。』判官頷之。方徘徊間，忽聞人呼「右司來」。諸鬼皆奔散，獨判官歎恨曰：『收氣不盡矣。』方出門去，猶未遠也。」妻復起，能飲食，又十日竟死。
　　鄭公肅右丞(雍)姪某，家於拱州。時京東饑，流民日過門。有婦人塵土其容，而貌頗可取。鄭欲留為妾。婦人曰：「我在此飢困不能行，必死於是，得為婢子，幸矣。」乃召女儈立券，盡以其當得錢為市脂澤衣服，婦人慧而麗，鄭嬖之，凡數月。一夕，大雷雨，聞寢門外人呼曰：「以向者婦人見還，此是餓死數，不當活。」鄭初猶與問答，已而悟其怪，拒不應。旦而念之，欲遣去，又戀戀不忍，計未決。他夜，扣門者復至。鄭罵曰：「何物怪鬼敢然！任百計為之，我終不遣。」相持累夕，婦人忽苦齒痛，通昔呻吟。天明視之，已生齒三重，極聱牙可畏。鄭氏皆懼，即日遣出。形狀既異，無復有敢取之者，竟死於丐中。會稽唐信道，鄭出也。雲少時聞母言云然，而失其舅名。
　　秦州人馬簡，本農家子，因刈粟田間，有婦人竊取其遺穗，為所毆，至折足而死，里胥執赴府。簡長六尺餘，軀幹偉然。府帥奇其人，曰：「汝肯為兵，吾宥汝。」簡從命，遂黥為卒。後童貫擇健兒好身手者為勝捷軍，簡隸焉。兵罷後，從張淵道侍郎為僕。張公為桂林守，嘗令曝畫於簷間，簡取三足木床登之，纔一級，失足而墜，旁觀者以為無傷。簡起坐，大聲呻痛曰：「損我腳矣。」拔所佩小刀欲自刺。人急視之，則［骨廉］骨已出，傷處流血如注。簡曰：「方登梯時，覺眼界昏然，如人自空推我下，故跌。」乃自言舊事曰：「必此寃為之。」數日死。
　　邵武威果卒陳昇，嗜酒，嘗大醉，感其身世微賤，歎曰：「何日脫此厄？」少頃，如夢非夢，有人告曰：「明日為官人，何歎也！」昇明旦醒，能憶其語，曰：「鬼神戲我如此，我何從得官！」其日薄暮，欲至軍校之舍，聞一卒與軍校耳語。卒既出，昇隨其後，與俱至酒家飲，又與之錢。稍醉，問之曰：「爾適告管營何事？」卒具以語之曰：「營中某人等謀亂，欲以夜半燒譙門，伺太守出救火，即殺之為變。」昇亟與之同謁軍校，三人偕列名走告於郡。郡守亟召兵官，密將他營兵，如狀中人數捕之，皆獲。獄具，悉斬之。告者皆得官，昇為承信郎。時紹興十三年。
　　吉州隆慶長老了達言：嘗寓袁州仰山寺，與同參數人，約往他郡行腳。取笠欲治裝，見笠內有鼠窠，實以碎絹紙，新生鼠未開目者五枚，啾啾然。達欲去之，恐其死，乃謝同行者，託以他故不往。又數日，五鼠能行，達以粥食飼之。每夕宿笠中，旬餘始不見，其中潔然無滓穢。得淨笠衣及茶一角，達意其竊以來，懸之僧堂，三日無取者。於是白主者告於眾，以其茶為供而行。自是所至不蓄貓，鼠亦不為害。
　　井度為成都漕，出行部，至蜀州新津，買魚於江，其重數斤，命庖人鱠之。方操刀間，魚躍入水中。庖懼得罪，有漁舟過其下，乃鄭重囑之，許以千錢，約必得如前魚巨細相若者。漁人問向所買處，曰：「去此一里許，得之江潭窟中。」漁人即鼓棹往所指處。一舉網，獲長魚以還。庖視之，乃適所墜者也。蓋方春時，魚產子葦間，其母日往來(陸本作「顧」。)之，至成魚乃去，或母獲則子不能育，故漁者以是候之雲。(杜莘老起莘説。)
