
夷堅丁志卷第七(十六事)

戴樓門宅
　　顯謨閣直學士林邵，年二十歲時赴省試，入京師僦居戴樓門內。所處極荒僻，人多言彼宅凶怪，以其僦直廉，不問也。數日後，聞堂屋兩山小兒語聲，喚僕登屋視之，無所見。次夕三鼓，宿房內有盜至，盡揭蓋覆衣衾去，而門窗如初。須臾，一僕舉所臥薦席，其下若新坎穴，衣衾在焉。又次夕，陰晦中一物墜地，聲甚大，至曉，乃花紋石叚四五，各長數尺。里巷來觀，有識者云：「此州橋花石也。」時方修橋，往驗之，信然，遂徙出。

林氏壻婢
　　林顯謨長女，初嫁一武官，夫婦對飲，遣婢往堂後小圃摘菜。少頃，壻忽大叫仆地，如中風狀，至曉始蘇。婢亦方還，蓬頭垢面，衣服皆沾污。疑其乘隙有他過，詰之，云：「初入圃，放燈籠於側，以小刀掘菜根。方舉一窠，有小兒長尺許，自地踴出。揮刀斫之，應手成四五兒，愈斫愈多，牽衣而上，遂為所壓墜，昏不醒。及覺，日已出。」度其見怪時，正壻得疾之際。壻自是感心疾死，林女後適中大夫任廱。

王厚蘿蔔
　　王厚，韶之長子，位至節度使，為邊帥，晚年歸京師。一日家集，菜楪內蘿蔔數十莖忽起立，須臾行於案上，眾皆愕然。厚怒形於色，悉撮食之，登時嘔吐，明日死。幼弟宷，字輔道，宣和初為兵部侍郎，坐天神降其家，被極刑，人以為韶用兵多殺之報。

天台玉蟾蜍
　　蔡州城西軍營中有廟曰天台山廟，不知其義。廟中有石，高三尺，石眼有水，雖旱歲不涸。嘗為人發地測之，愈深愈大，不可窮極。又有小白蟾蜍，雪色而朱目，常在水中，或至人家則為吉兆。朱魯公丞相(勝非)，郡人也，崇寧四年春，得之於所居堂戶限下，以淨器覆之，周圍封誌甚密，祝之曰：「若果通靈，當自歸廟。」至暮舉器，無見矣。徑往廟訪視，乃在水中。是歲朱公登第。

濟州逆馬
　　政和初，濟州村民家馬生駒，七日，大與母等，額上一目，中有二晴，鼻吻如龍，吻邊與蹄上斑文如虎，色正赤，兩膊皆起肉焰。一夕，食其母，皮骨無遺，逸出田間。民慮其為患，集數十人追殺之。近邸畫工圖其形以示人，蓋獸中梟獍也。

南京龜蛇
　　靖康元年閏月，北虜南［陸本無「南」字］犯南京。合圍方急，有穹龜見城中，大如車輪，高三尺，骨(葉本作「分」。)尾九條，甲色黃如蠟。每甲刻一字，可辨者八，雲「郭負放生千秋萬歲」，餘不可讀。(葉本多「但見有」三字，明鈔本作「烜晃猶日光射人」。)目光射人，頸鱗如錢，顧視殊不凡。留守朱魯公命置於城隍廟，郡人爭往觀。公畏其惑眾，乃言：「龜不食，豈思水耶？」投之南湖，不復出。繼又雷萬春廟有大赤蛇蟠香爐中，累日不動，但時或舉首，人莫敢近。公作文祭焉，且言：「賊犯城，不施陰助，乃出異物以怖人，何也？」卽日蛇亡。凡受敵踰半年，竟不能陷。

秉國大夫
　　張邦昌為中書舍人使高麗，至明州謁東海廟，夜夢神告曰：「他日至中書侍郎，但不可為秉國大夫。」後數年，當宣和末，果有鳳池之拜。靖康元年正月九日，圍城中拜少宰，出質於虜營，挾以歸燕山。明年，都城失守，虜脅立為楚帝，遂坐誅。

朱勝私印
　　朱丞相留守南京，虜寇來攻，方修守備。夜巡城至南門，見壕外光照地，冏然如燭。遣人視之，無物也，謹識其處。旦而掘之，得一銅方印，大徑寸，古篆四字，曰「朱勝私印」，銅色深緑，製作甚精。朱公名勝非，而印曰朱勝私，亦異矣。(右八事皆見朱丞相《秀水閒居録》。)
　　乾道八年，予仲兄留守建康，亦發土得印，徑寸七分，其文十二字，曰「西道行營水陸諸軍都虞候印」，欲考其何時而未暇也。

大渾王
　　聞人興祖，字餘慶，秀州人。博學有文采，魁伉豪放，不拘小節，居於近郊，自稱「東郊耕民」。為州學録，與學諭婁虡友善。紹興丁卯夏，虡以疾卒。秋九月，興祖夢一客來訪其居，緋袍跨馬，導從甚盛，諦視，乃虡也。謂興祖曰：「幸當與君聯事。」呼後騎使升，曰：「此馬頃刻千里。」俛仰間身已據鞍，遂交轡而行。夾道列炬如晝，行數里，火光浸微。至大官府，中有殿，南向垂簾，簾內燈燭明滅。廷下吏卒或坐或臥，見二騎至，不為起。二人轉而東，復少北，有聽事，對設兩榻，執事者鞠躬聲喏，虡揖就坐，曰：「此君治所也。」俄一小兒自屏間出，挽其衣。虡曰：「令嗣先在此矣。」蓋數年前所失稚子也。虡曰：「君且歸，徐當相迎。」興祖方攬轡，蹶然而寤。明日，徧告常所來往者，疑為不祥。未幾，因出謁，過婁氏之門，毛骨凜然俱竦，卽得疾。扶歸家，信宿而卒。卒後，其表弟陳振夢見之，與語如平生。振曰：「聞兄為冥吏，信否？」興祖唯唯。振又曰：「人持盃珓來卜者，兄能告以吉凶乎？」曰：「大渾王雅不喜此。」振曰：「然則兄為大渾王官屬邪？」興祖遽曰：「吾失言，吾失言。」號慟而去。振驚寤，尚依約聞其哭聲雲。

張氏獄
　　政和初，宗室郇王仲御判宗正，其第四女嫁楊侍郎之孫。楊早失(葉本作「喪」。)父，其母張氏性暴猛，數與婦爭詈。楊故元祐黨籍中人，門戶不得志，婦尤鬱鬱。張嘗曰：「汝以吾為元祐家，故相陵若此。時節會須改變，吾家豈應終困？」婦以其語告郇王。王次子士驪妻吳氏，王荊公妻族也，每出入宰相蔡京家，遂展轉達於京。京以為奇貨，即捕張置開封獄。府尹劾以誹謗乘輿，言語切害，(此句葉本作「言涉不道。」)罪至陵遲處斬。(明鈔本作「死」。)二法吏得(葉本作「持」。)其事，曰：「婦人尚無故殺，法安得有大逆罪？」尹怒，並杖之，二人皆以瘡潰死。張竟抵法。行刑之日，郇王矍然，不謂至此。驪與兩弟入市觀，未幾輒相繼死。驪見婦人被血蹲屏帳間，又作鬼語曰：「我本不欲校，無奈二法吏不肯。」蔡京後感疾，命道士奏章。道士神遊天門，見一物如堆肉而血滿其上。旁人言：「上帝正臨軒決公事。」頃之，一人出，問道士何以來，告之故。其人指堆肉曰：「蔡京致是婦人於極典，來訴於天。方此(葉本無「此」字。)震怒，汝安得為上章？」對曰：「身為道士，而奉宰相之命，豈敢拒之？」曰：「後不得復爾。」又曰：「適已有符遣京送潭州安置矣，汝可亟還。」道士寤，密以告所善者。又十年，京乃死於長沙，然郇王女及吳氏俱至八十。(葉本「八十」下有「卒」字。)

湯史二相
　　縉雲湯丞相、四明史丞相，紹興十五年乙丑俱在臨安。湯公以政和(嚴校：政和二年模糊，元本潤寫成之。)令赴詞科，史公以進士赴省試，同詣韓慥問命。慥時方葺所居，僅留一席地，每客來，立談卽逝。及二公至，各言甲子，慥呼小女設倚，［原作「椅」，今改。］延坐置茶，咨歎良久，拱手曰：「二公皆宰相，卽日亨奮矣。」皆不敢自謂然。是年並擢第，湯公由館閣翰苑登樞府，以丁丑歲拜相。史公方為太學博士，常語人曰：「韓慥言湯公信神驗，何獨至於我而失之？今之相望，真天冠地屨也。」庚辰之冬，湯公自左揆免歸。史公正直講建邸，用攀附恩亟遷，癸未春拜相。

荊山客邸
　　韓洙者，洺州人，流離南來，寓家信州弋陽縣大郴村。獨往縣東二十里，地名荊山，開酒肆及客邸。乾道七年季冬，南方舉人赴省試，來往甚盛。瓊州黎秀才宿其邸，旦而行，遺小布囊於房。店僕持白洙，洙曰：「謹守之，俟來取時，審細分付。」黎生行至丫頭巖，既一驛矣，始覺。亟回韓店，徑趨臥室內，翻揭席薦，無所見而出，面色如墨，目瞠口哆，不復能言。洙曰：「豈非有遺忘物乎？」愀然曰：「家在海外，相去五千里，僅有少物以給道費，一夕失之，必死於道路，不歸骨矣。」洙笑曰：「為君收得，不必憂。」命僕取以還，封記如初。解視之，凡為銀四十四兩、金五兩、又金釵一雙。黎奉銀五兩致謝，拒不受。黎感泣而去。明年，游士范萬頃詢知其事，題詩壁間曰：「囊金遺失正茫然，逆旅仁心盡付還。從此弋陽添故事，不教陰德擅燕山。」又跋云：「世間嗜利為小人之行者，比比皆是，聞韓子之風得無愧乎？」洙今見存。

夏二娘
　　京師婦人夏二娘，死經年，見夢其子杜生曰：「我在生時欠某坊王家錢十二貫，某坊陳家錢三十四貫，坐謫為王氏驢而鬻於陳。王氏所得價錢償已足，而陳未也。日與之負麥，然一往反纔直三十八錢許，(明鈔本作「計」。)今日以外，尚欠十八千，非兩年不可了。吾昔日瘞銀百餘兩於堂內戶限下，可發取以贖我。」其子曰：「卽往尋訪，以何為記？」曰：「明早從南薰門入，一騾最先行，別又一驢，次則我。汝來時，我自舉頭視汝。」杜生寤，掘地得銀，徑詣南薰待之，果遇麥馱聯翩來，第三者仰頭相視。杜雨泣，欲牽以歸，陳氏之役曰：「此吾主家物，汝何為者？」杜曰：「吾母也，當還元價以贖。」其人不許，相與忿爭。廂官録送府，府尹扣其説，命引驢至前，謂曰：「果識汝子，可銜其裾。」應聲而然。尹異之。時劉豫盜京師，尹具以白，豫呼入殿廷，復謂之曰：「能舉前兩足搭子肩上，則信矣。」應聲亦然。豫嗟異良久，欲官為給錢。杜拜曰：「若爾，恐母債不得釋，願自出錢而丐驢歸。」豫許焉。杜掃一室謹事之，又二年乃死，買棺加衣衾以葬。後朝廷得河南，杜氏子來歸，居贛州，為人話其事如此。

華陰小廳子
　　宣和間，陝西某郡守赴官，食於道上驛舍。一道人從外直入，閽者諭使去，不肯聽。家人望見亦怒，爭遣逐之。獨郡守延問其故，但云：「尊官過華陰時，若見小廳子，幸留意，他無所言也。」語畢徑出，守欲扣其曲折，使追之，不可及。洎入關，浮舟泝渭，晚泊矣。從吏白：「有小史持刺，稱華陰小廳子，欲參謁。拒以非時，則曰：『有一事將語使君，然吾祗役於邑中，來日朔旦不可脫身，故乘休假馳至此。』」此去邑尚百里也。守憶道人語，命呼登舟。則又曰：「所言絶秘，不願傍近聞之，必移泊北岸乃可。」守又從之。舟人謂「繫纜已定，無故而北，豈非姦盜設計乎？北又非安穩處。」不得已而行。迨至北岸，其人杳不來，盡室怨悔，業已爾，無可奈何。夜未半，大風忽起，如山頹泉決之聲，魚龍悲吟，波浪濺激，搖兀不得寐。兢憂達曉，望南岸，既崩摧數仞，客舟元同憩宿者淪溺無餘。及到縣訪求此吏，蓋未嘗有也。一家免葬魚腹，異哉！

武昌州宅
　　劉亞夫為武昌守，始入州宅，望堂上若有人。及升堂，正見婦人在門扇內立，垂雙足於外。親往視之，蓋新被刖者，履襪皆鮮潔，不見上體，立而不仆。劉疑以為姦人所為，陰察中外，寂無聲跡。凡停留兩日，乃命埋藏之，竟不測其異。(孫革説。)

大庾疑訟
　　大庾縣吏黃節妻李四娘，素與人淫通。乘節出外，挈三歲兒奔之，與俱逃。行未久，兒啼不可止，乃棄(葉本多一「之」字。)草間。縣手力李三者適以事到彼，見兒宛轉地上，心不忍，抱之歸，家人皆喜。節還舍，失妻子，求訪備至。李三居數里間，正挾兒為戲而節來，(葉本多「見之」二字。)卽告其鄰，共捕執送縣，窮鞫甚苦。李誣服云：「家無子，故殺黃之妻，沉屍於江，而竊兒以歸。今既成擒，甘就死不悔。」(葉本作「辭」。)獄成，且詣郡，正械立廷下，陰雲忽興，雷電皆至。李杻械自解脫，兀兀如癡。稍定，則推吏巳死，背有朱書字，似言獄寃。諸吏二十輩皆失巾，邑令亦怖慴。良久，呼問李所見，但云：「眼界漆黑，不知所以然，獨長官坐青紗帳中耳。」令恐悔，亟釋之。而四娘與淫夫終不獲。時紹興十九年八月二十九日也。黃節、李三並此兒至今無恙。
