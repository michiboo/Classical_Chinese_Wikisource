
夷堅支乙卷第二(十二事)

大梵隱語
　　常熟縣寓客曽尚書，下世已久。有四子。淳熙元年春，夢告其長縣丞曰：「我被天符為福山嶽廟土地，方交承之始，闔府官僚當有私覿，禮不可廢。吾東書院黒廚內藏佳紙數千張，可盡付外染黃，印造大梵隱語，敬焚之，毋忽吾戒。」丞既覺，未以為然。又見夢於仲子，仲以扣所知鄭道士曰：「大梵隱語，是為何經文？吾不識也。」鄭曰：「此乃《度人經》之末章。」取示之。仲笑曰：「無甚緊要，顧何足為冥塗助。」亦不肯用父言。已而叔、季同夕感夢，二子嗜酒荒怠，略不經意。邑有陳秀才，素游曽公門，夢尚書至，怒駡諸子以不孝，欲愬於上帝痛治之。陳不待旦，趣往告，猶且信且疑。至三月二十六日，邑人羣詣廟下。曽之季子與三四少年縱觀，行經西廂，遇一婦人，絶美，注目諦視，乃尚書也，凝立庭下，顧兩鬼捽仆地，剝其衣，叱曰：「不孝子，尚敢來此！」四傍往來人皆見季呻呼楚痛，若不可堪。主廟吏炷香為致禱，命左右送以歸。迨反室，昏無所知。舍中百物皆無故自相觸擊，必碎乃止。明日，縣丞邀法師陳國潛至家，使施法禁禦逐。陳召集將吏測問，曰：「非祟也，乃尚書公以四子違命，請於天而罰之。」陳令排備酒饌，設席堂上，祝而祭焉。家人悉見亡靈出現，與陳對席，陳懇祈數四，於是得釋。季良久而寤，流汗遍體，盡以所見為三兄及陳言之。卽日印此經五百本，焚獻謝過。

茶僕崔三
　　黃州市民李十六，開茶肆於觀風橋下。淳熙八年春夜，已扄戶，其僕崔三未寢，聞外人扣門，問為誰，曰：「我也。」崔意為主公，急啓關，乃一少年女子，容質甚美，駭曰：「娘子何自來？此是李家茶店耳，豈非錯認乎？」曰：「我是只左側孫家新婦，因取怒阿姑，被逐出，終(呂本作「中」。)夜無所歸，願寄一宵。」崔曰：「我受傭於人，安敢自擅。」女以死哀請，泣不肯去。崔不得已引至肆傍一隅，授以席，使之寢。久之，起就崔榻，密語曰：「我不慣孤眠，汝有意否？」崔喜出望外，卽留共宿，雞鳴而去。繼此時時一來。崔以人奴獲好婦，愜適所願，不復詢究本末。一夕，女曰：「汝月得顧直不過千錢，當(呂本作「常」。)不足給用。」袖出官券十千與之。其後屢致薄助，崔又益喜。兄崔二者，素習弋獵，常出遊他州，忽詣弟處相問訊，寄寓旬餘，女不至。崔思戀篤切，殆見夢寐，乃吐情實告兄。兄曰：「此地多鬼魅，慮害汝命，宜速為之圖。」崔曰：「弟與之相從半年，且賴渠拯恤，義均伉儷，難誣以鬼也。」兄曰：「然知我至則斂跡，何邪？」崔曰：「正以兄弟妨嫌，於禮不可。」兄曰：「彼每至從何處出入？」曰：「入自外門，由樓梯而下。」兄是晩捨去，取獵具捲網數枚散布之。抵暮，乃俯伏於隱所。三更後。戛然有聲，急篝火照視，得一斑狸，長三尺，死焉。兄曰：「是物蓋惑吾弟者也。」為剝其皮而烹其肉。崔慘沮悽淚，不能勝情。異日獨處室中，覺異香馥烈，女已立燈下，大罵曰：「吾與汝恩意如此，兼數濟汝窘乏，何為輕信狂兄之言！幸吾是時未離家，僅殺了一婢，壊衫子一領而已。」崔遜謝，女笑曰：「固知非汝所為，吾不恨汝。」遂駐留如初，至今猶在。(右二事朱從龍説。)

羅春伯
　　羅春伯，撫州崇仁人。淳熙甲午，僦館於邑人吳徳秀家，受業者數輩。吳夢館之西偏，有物類狗，起於芭蕉叢下，已而兩角嶷然，奮身飛躍，歴舍東，升於天，光采粲然，照耀遠邇，遺鱗脫甲，委墮滿地，方審為龍也。覺而喜，徧以告人，不知為誰祥應。比秋試，獨羅中選，其所居正在邑西。未試前，與一友同行占響卜，約以首語為友證，次者為羅證。約方定，聞路人回顧曰：「來不得。」友卽失色。又有相謂曰：「桂枝香。」蓋用四平語呼其侶共歸也。是歲友黜，羅次年廷策為第二人。初名維岳，字伯髙，肄業於郡城西南之別墅，夢報榜者至，名乃點也，遂更之，以乾道戊子獲鄉薦。又夢到官府閲金書扁榜，中有「兩舉登科，四遭薦達」八字，竟兩到省闈，幾魁多士。春秋四十五，超佐樞庭，然未兩月，終於位。所謂四達之兆，茲未能曉。

楊証知命
　　臨川楊漢卿，幼年習童子舉，無所成名。侵尋弱冠，夢人自門呼曰：「楊証也做官。」覺而自喜。適淳熙庚子秋試，遂書同音數字，信手拈其一，得「証」字，卽更名，而字諫，(呂本作「字子諫」。)是科果中貢籍，明年擢第。証數能談命，所見出他術士意表。是時東赴省，數與同塗樂紹先言曰：「吾必登第，正恐死不久，脫或下第，庶可少延。」然為功名之心所驅，卒入試。試罷還家，夢促裝復東，恚曰：「吾跋涉千里，息肩未幾，而又行役，其何以堪！」母釋之曰：「吾為汝辦轎乘以往，勿憂也。」俄而捷音至。証文思如傾河，日能作萬言，廷對前忽困目赤痛，僅得成章而出。鄉人之善者相為惜之。迨唱名，墮於末甲，才壓一名，待銓竟調潭州善化主簿須次。及到官，數月而卒。


黃若訥
　　黃若訥，字敏仲，邵武人，寓居臨川。淳熙十三年冬，入都赴省試，中塗貪程，暮到旅邸，行商走卒，充滿其間，無可棲泊之地。黃謂主店者曰：「昏暗如此，欲前進不得，茍不見容納，將使我安之邪？」主者不得辭，旅空一室與之處。室距主翁家不逺，翁夜夢黃龍從外至，以爪抉門入，蟠踞中堂，光焰赫奕。驚而寤，疑必有貴客在邸，未黎明而起訪焉。歴視十數客，皆不足當，獨黃君為士子，意其兆應是也。又問知姓黃，益自信，戒僕俟盥櫛畢，茶湯詣之，為話宵夢，乞誌之於壁。黃固心喜，然亦不敢率爾，力拒卻弗聽。翁退，復遣二兒來，皆儒衣冠，度不可已，乃勉書數語而去。暨來春揭榜，則遭黜。或人云：「龍雖貴證，尚爾沉鬱，蓋未卽日騰趠飛天也。」黃失意留連，舍於張定叟侍郎之館，時有南舉先生者，道命術多中，往扣之，卦成，南曰：「好命，只是事遲好，更三年後卻做官。但有一慮，尊府君恐有不測，宜急歸。」是時黃老父在家，適得信報其抱疾，聞南語，瞿瞿不自安，卽日西還。至仲冬，父果卒。黃當勉舉可應之庚戌試，而正月在禫制中，計無由可及。會有旨，以首春雪寒，恐逺方布衣來者愆期，特展鎖院半月。於是兼程而往，於大院期已不及，鄉人為委曲作道地，以門客避嫌，試別所，遂登科。黃龍之祥，未知驗於何日也。

吳虎臣夢卜
　　吳虎臣(曽)博聞強識，知名江西。為舉子日，謁夢於仰山，欲知科第遲速。其夜，夢紅袖女子執板而歌，覺而不能省憶，但記一句曰：「尋春不是探花郎。」是後竟不第，而以獻書得官。吳奉紫姑神甚謹，每言事多驗。邑人吳仲權(鎰)將調官，請扣所向，箕箸既具，但畫龍與羊各數四。虎臣曰：「龍者，君象；羊者，仕塗祿料也。子必面君登朝矣。」仲權曰：「鎰乃一選人，名位甚卑，安得有此望。」虎臣曰：「曽以布衣，猶被召對，況於已在簪裳之列乎！神言有證，當不謬矣。」仲權私謂辰未年或可奮發，及赴部，乃注龍陽丞。

黃五官人
　　紹興辛亥歲，豐城縣農夫夢一道人持龍錢一文付之曰：「倩汝送與黃五官人。」農對曰：「本鄉秀才姓黃第五者非一，不知將與誰。」道人曰：「某里某巷居者是已。」既覺，茫然不曉其旨，亦不為人言。翌日，採薪於山，果得錢，蓋俗工所鑄符篆相屬者。猛憶夜夢，雖異之而未暇持送。次年壬子，將逼秋試期，復夢前人告曰：「吾向時托汝送龍錢與黃五官人，何得遺亡？當卽送之。若不如吾戒，必加禍於汝。」農驚懼而寤，四體洒淅，若被疾然。悟此錢為祟，立往彼處。所謂黃生者，名竑，捧接甚喜，謂青錢中選而神龍變化也。未幾，赴府請解。竑習《春秋》，已為考官所黜，同院建昌教授包履常得其論卷，愛之，欲置諸待補小榜，令釣前後兩場草卷參讀。見首場經義批抹數十條，不可復收，乃攜謂(呂本作「謁」。)本考官，共議將令再謄録。其人閲所黜義，大悔前失，而當在薦級者已定。包曰：「舉人燈窗勤苦，一戰殊弗易，亦可深惜。」其人曰：「前以所見一時繆誤致爾，非君見臨，幾失一士。過不憚改，遑恤其他。」遂取已入等者摘其疵病，置於待補之冠，而以竑居第三。竟登癸丑第。

邵武試院
　　淳熙十三年秋八月，邵武解試。十五夜謄録院遺火，舉子文卷亦多被焚爇。明日，入試者相率共治羣胥，簾內亦令捕捉，皆奔跡隱處。或跧伏樑上，至夜不敢喘。俄見一黒物從空而下，狀貌如鬼，攜當三錢二十餘，遍歷試案，時有喜色，輒置一錢於案頭而去。既畢，持杖繞廊下擊諸坐人之不得錢者，或身仆，或筆墜，而舉子了不覺。吏自念：「豈非得錢者預薦，而遭擊者當黜乎？」因默志其平日知識十數人以為驗。迨揭榜，果與所料同。然則名場得失，當下筆作文之時，固有神物司之於冥冥之中，無得以考校工拙也。

塗文伯
　　宜黃塗四友，字文伯，幼喪母，其父光不再娶，與四友及長子四岳皆清居，陋巷茅簷，蕭然自足。紹興庚午之春，四友晝寢，夢婦人姿容靚麗，引右手示之，乃金字題詩兩句曰：「秋舉君須中，危科子必登。」又引左手示之，亦金書六字曰「文伯之妻杜氏」。既寤，以白父兄。是歲，秋闈榜出，果中選。郡人杜學諭遣媒妁來，議欲妻以女，資裝殊不豐，悟夢告先兆，(葉本作「悟先夢已兆」。)卽就其約。遂登辛未科，仕栁州守，與杜氏偕老焉。

王茂升
　　王益，字茂升，崇仁士人也。紹興庚申，與其兄茂謙(盈)祈夢於仰山廟，夢人語之曰：「君姓名不在張九成下。」覺而甚喜，謂異時科第巍峨，當如張公。既獲薦，以壬戌春赴省。(呂本多一「試」字。)是時貢闈在下天竺寺，暨入試，其設案處有前人題名「張九成」三大字，適當坐右，意必符昔夢，愈益喜。然是歲乃不利，蓋神所告但指坐次雲。初，茂升父國光(尚賓)嘗夢空中掛巨榜，一人從旁言曰：「此君家子孫及第時賦題也。」杳茫髣髴，不可盡賭，僅識其末一「美」字，乃諭子弟，凡「美」字可作題目者皆當牢籠。又作《適堯舜文王為正道論》，意若未愜，更易者數四。茂升蹭蹬，至丙子歲旦［原作「且」，今改。］得開元一錢於道中，光潔可愛，私念曰：「吾今年當免舉，而以元日得錢，豈省場策問及此邪？」於是精考錢幣本末，廣為之備。丁丑到省試，其賦曰《兼聽盡天下之美論》，題正昔日所作，策首篇問泉貨，遂登科。國光茂謙，前此擢第矣。父子繼踵，為儒家所歆豔，惜其宦塗不大也。

周氏三世科薦
　　撫州懷仁，小邑也，士人獲鄉薦者前後惟三人，而皆出周氏，曰召字彥保，其子曰龍章字冠卿，孫曰孝若(呂本多一「字」字。)君舉。孝若初名某，淳熙丙午春，夢報榜者至，以杖荷席囊，聲喏拱立於右階之所。既揭榜，乃不在選中。友人袁公輔，夢有送解帖兩道至，其一為袁世成，一為周孝若，且託袁致之於周所。袁以語周，己酉秋闈，皆易名入試，遂俱薦送。而持榜惡少，衣裝舉止與所立處，儼同昔夢，無小差。

黃溥夢名
　　崇仁黃溥，初名某，久游場屋。淳熙九年秋七月夜，夢報榜人至，亟出視之，惟著燕服，不類走卒狀，而二兄皆白袍列立，黃詢仲兄曰：「得者為誰？」曰：「汝也。」「名為何？」曰：「溥。」夢中不曾問若何書字，旦而識諸壁，念同音非一，莫知所從，擬欲用「普」(呂本作「簿」。)字而未決。冬十月，宜黃李元功來訪之，喜而語曰：「疇昔之夜，夢人持解榜報予長子預薦書，崇仁惟得一人，黃姓而名從水。」黃私自賀曰：「李君之夢，其造物慾贊吾『溥』字之疑耶！」次年更此名，請舉，遂中選。李之長子果同升雲。(右十事臨川劉君所記《夢兆祿》。)
