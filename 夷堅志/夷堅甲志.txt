夷堅甲誌
孫九鼎
孫九鼎．字國鎮．忻州人．政和癸巳居太學．七夕日．出訪鄉人段浚儀於竹柵巷．沿汴北岸而行．忽有金紫人騎從甚都．呼之於稠人中．遽下馬曰．國鎮久別安樂．細視之．乃姊夫張兟也．指街北一酒肆．曰．可見邀於此少從容．孫曰．公富人也．豈可令窮措大買酒．曰．我錢不中使．遂坐肆中．飲自如．少頃．孫方悟其死．問之曰．公死已久矣．何為在此．我見之．得無不利乎．曰．不然．君福甚壯．乃說死時及孫送葬之事．無不知者．且曰．去年中秋我過家．令姊輩飲酒自若．並不相顧．我憤恨傾酒壺擊小女以出．孫曰．公今在何地．曰．見為皇城司註祿判官．孫喜即詣前程．曰．未也．此事每十年一下．尚未見姓名．多在三十歲以後．官職亦不卑下．孫曰．公平生酒色甚多．犯婦人者無月無之．焉得至此．曰．此吾之跡也．凡事當察其心．茍心不昧．亦何所不可．語未畢．有從者入報曰．交直矣．張乃起偕行．指行人曰．此我輩也．第世人不識之耳．至麗春門下與孫別．曰．公自此歸．切不得回顧．顧即死矣．公今已為陰氣所侵．來日當暴下．宜毋吃他藥．服平胃散足矣．既別．孫始懼甚．到竹柵巷見段君．段訝其面色不佳．沃之以酒．至暮歸學．明日大瀉三十餘行．服平胃散而愈．孫後連蹇無成．在金國十餘年．始狀元及第．為秘書少監．舊與家君同為通類齋生．至北方．屢相見．自說茲事．
夷堅誌
柳將軍
蔣靜叔明．宜興人．為饒州安仁令．邑多淫祠．悉命毀撤．投諸江．且禁民庶祭享．凡屏三百區．唯柳將軍廟最靈．未欲輒廢．故隱然得存．廟庭有杉一株．柯幹極大．蔽陰甚廣．蔣意將伐之．日晝臥琴堂中．夢異人被甲乘馬．叩階而下．長揖言曰．吾姓木卯氏．居此方久矣．幸司成賜庇．不敢忘德．後十五年當復來臨．覺而知其為神．但不曉司成為何官．頗加嘆訝．因置木不伐．仍繕修其堂宇．逮秩滿．詣廟告別．留詩壁間．曰．夢事雖非實．將軍默有靈．舊祠從此煥．古檜蔚然青．甲馬霄中見．琴堂臥正冥．留詩非誌怪．三五扣神扃．今刻石尚存．後十五年．乃自中書舍人出鎮壽春江寧．鈐轄江東安仁．實隸封部．入為大司成．至顯謨閣直學士而卒．
寶樓閣咒
袁可久．嘗教其弟昶．以寶樓閣咒．昶不甚深信．然旦起必誦三五十遍．初未知其功效也．紹興三年夏．肄業府學．方大軍之後．城邑荒殘．直齋卒汪成．每番宿室中．必夢魘．達旦方已．無一夕安寢．成殊以為苦．或詢其所見．雲．被人捽發欲加棰．故呼叫拒之．昶令徙於己房．猶不止．同舍生惡其妨睡．共議遣逐．昶試書咒語貼子柱．此夜晏然．由是一齋妖祟絕跡．其咒語即所謂唵摩尼達哩吽撥咤八字．但世俗所傳訛謬．寫皆從口．而亦不得其音．要當取大藏中善本元初譯師言為證．自有大功．昶因悔昔慢．始篤奉之．秘其事．三事皆孫九鼎言．孫亦有書紀此事甚多．皆近年事．
三河村人
張維．字正倫．燕山三河人．家君初出使至太原．維以陽曲主簿館伴．嘗言宣和乙巳歲．同邑有村民．頗知書．以耕桑為業．年六十餘．一夕驚魘而覺．戰栗不自持．謂其妻曰．吾命止此矣．妻驚詰其故．曰．適夢行田間．見道上有七胡騎．內一白衣人乘白馬．怒色謂我曰．汝前身在唐為蔡州卒．吳元濟叛．我以王民治．為汝所殺．我銜恨久矣．今方得見．雖累世猶當以命償我．乃引弓射中吾心．因顛仆而寤．吾必不免．明日當遠竄以避此患．妻雲．夜夢何足信．汝妄思所致耳．老父益恐．未旦而起．其家甚貧．止令小孫攜被．欲往六十里外一親知家避之．行草徑三十餘里．方出官道．又二里許．遇數人．與同行．忽有騎馳至．連叱眾令住．行者皆止．老父回視．正見七騎．內一白衣人騎白馬．宛如夢中所睹．因大駭．絕道亟走．騎厲聲呵止之．不聽．白衣大怒曰．此□交加人．遂鞭馬逐之．至其前．引弓射中心．應弦而斃．七人者．皆女真也．
鐵塔神
蔚州城內浮圖中有鐵塔神．素著靈驗．郡人事之甚謹．契丹將亡．州民或見其神奔走於城外．亟詣寺視之．神像流汗被體．雖頗驚異．然莫測其故．至夜神見夢於寺主講師．曰．吾奉天符．令拘刷城中合死人．連日奔馳．始克就緒．來日午時．女真兵至破城．城中當死者．一千三百有畸．而本寺僧四十餘．和尚亦在籍中．吾久處茲地．平日仰師戒德．輒為以它名易之．詰旦從此而逝．庶萬一可脫．講師既寤．以語寺眾．皆笑其妄．遂獨挈囊登寺後山顛避之．行約五里．忽憶所遺白金盂．復下至寺．適有修供者．眾競挽留之曰．和尚聰明如此．顧乃信夢．今檀越在此．正欲和尚升堂演法．無故捨去．則此寺不可為矣．況邊上不聞有警．勉徇眾意．齋罷而行．亦何晚耶．僧不得已．遂升堂講畢．各就食．方半．有報女真自草地至．即圍城．城素無備．不可守．頃刻而陷．僧蒼皇失措．不暇走．兵已大掠城中．人與寺僧死者．如神告之數．講師亦不免．
觀音偈
張孝純有孫．五歲不能行．或告之曰．頃淮甸間一農夫．病腿足甚久．但日持觀世音名號不輟．遂感觀音示現．因留四句偈曰．大智發於心．於心無所尋．成就一切義．無古亦無今．農夫誦偈滿百日．故病頓愈．於是孝純遂教其孫及乳母齋潔持誦．不兩月．孫步武如常兒．後患腿足者誦之皆驗．又汀州白衣定光行化偈亦云．大智發於心．於心何處尋．成就一切義．無古亦無今．凡人來問者．輒書與之．皆於後書贈以之中四字．無有不如意．了不可曉．
劉廂使妻
金國興中．府有劉廂使者．漢兒也．與妻年俱四十餘．男女二人．奴婢數輩．一日盡散其奴婢從良．竭家貲建孤老院．緣事未就．其妻施左目．以鐵杓剜出．去面二三寸許．方舉刀斷其筋．若有物翕然收睛入．其目儼然．如是者三．流血被體．眾人力勸而止．明日舉杓間．目已失所在．不克剜．又明日復如故．精明異常．眾皆駭而憐之．爭施金帛院宇遂成．時金國皇統元年．即紹興十年庚申也．
天臺取經
紹興丁巳歲．偽齊濟州通判黃塍．死三日復蘇．言有數人追之．往一公庭．見服緋綠人坐雲．差汝押僧五百人至五臺．吾辭以家貧多幼累．不可行．左右吏前曰．可差李主簿代之．兼它非晚自有差使．復遣元追人送歸．故得活．後兩日．本州山口縣報帥司差李主簿赴州點視錢糧．舍縣驛中．一夕落枕暴亡．塍心知其代己死．為盡送終之禮．居一歲．忽沐浴易衣．告妻子曰．今當別汝．緣官中差我往天臺取經．我平生得力者．緣看了華嚴經一遍．語迄．瞑目而逝．
冰龜
戊午夏五月．汴都太康縣．一夕大雷雨．下冰龜亙數十里．龜大小不等．首足卦文皆具．
阿保機射龍
阿保機嘗居西樓．夜宿氊帳中．晨起見黑龍長千餘丈．蜿蜒其上．引弓射之．即騰空夭矯而逝．墜於黃龍府之西．相去已千五百里．才長數尺．其骸今見置金國內庫．蕃相陳王悟室長子源嘗見之．尾鬣支體．皆具雙角．已為人截去．雲與吾家所藏董羽畫出水龍絕相似．謂其背上鬣不作魚鬣也．
冷山龍
冷山去燕山幾三千里．去金國所都五百里．皆不毛之地．紹興乙卯歲．有二龍不辯名色．身高丈餘．相去數步而死．冷氣腥焰襲人．不可近．一已無角．如被截去．一額有竅．大如當三錢．類斧鑿痕．陳王悟室欲遣人截其角．或以為不祥．乃止．先君所居．亦曰冷山．又去此四百里．
熙州龍
戊午夏．熙州野外濼水．有龍見三日．初於水面見蒼龍一條．良久即沒．次日見金龍以爪托一嬰兒．兒雖為龍所戲弄．略無懼色．三日金龍如故．見一帝者乘白馬．紅衫玉帶．如少年中官狀．馬前有六蟾蜍．凡三時方沒．郡人競往觀之．相去甚近．而無風濤之害．熙州嘗以圖示劉齊．劉不悅．趙伯璘曾見之．
酒香龜
徽廟有飲酒玉駱．大四寸．計貯酒可容數升．香龜小如拳．類紫石而瑩．每焚香以龜口承之．煙盡入其中．二器固以黃蠟．遇遊幸必懷以往．去窒蠟．即出酒．龜吐香．禁中舊無之．或傳林靈素所獻也．
偽齊咎證
偽齊受冊之初．告天祝版．吏誤書年號為靖康．又純用趙野家廟器．識者以為不祥．卒為金人所廢．又作紙交子．自一貫至百貫．右語雲．過八年不在行用．至其年被廢．其數已兆矣．
犬異
金國天會十四年四月．中京小雨．大雷震．群犬數十．爭赴土河而死．所可救者才一二耳．
石氏女
京師民石氏．開茶肆．令幼女行茶．嘗有丐者病癲．垢汙藍縷．直詣肆索飲．女敬而與之．不取錢．如是月餘．每旦擇佳茗以待．其父見之．怒不逐去．笞女．女略不介意．供伺益謹．又數日．丐者復來．謂女曰．汝能啜我殘茶否．女頗嫌不潔．少覆於地．即聞異香．亟飲之．便覺神清體健．丐者曰．我呂翁也．汝雖無緣．盡食吾茶．亦可隨汝所願．或富貴或壽皆可．女小家子不識貴．止求長壽．財物不乏．既去．具白父母．驚而尋之．已無見矣．女既笄．嫁一管營指揮使．後為吳燕王孫女乳母．受邑號．所乳女嫁高遵約．封康國太夫人．石氏壽百二十歲．
王天常
元豐中．京師有富人王天常．高魯王家婿也．一夕夢二急足追至一處．令閉目露坐．無得竊窺人物．吾檢會文字畢．當復來．既行．天常回顧．見門闕甚偉．榜曰三坤城．庭下桎梏者頗眾．皆僧道尼．亦有獄吏衛守．復坐移時．急足至．令同行．趨入公府．主者朝服坐．眾吏侍立．問何處來．答曰．京師．一吏稟曰．誤矣．所追王天常．非京師人．當速令此人歸．天常見他吏乃故友．死已年余．賫抱一大冊．降階相揖道舊．曰．公可亟去．此非世人所處之地．問冊中何事．曰．記世間生死者．天常再三欲視己事．吏辭不獲．遂開一葉．但見某年月日以一刀死．急掩卷．令人送出．既寤．為親戚言之．恐罹非命．積憂成勞疾而終．後人思之．一刀蓋勞字也右二事趙伯璘言
黑風大王
汾陰后土祠．在汾水之南四十里．前臨洪河．連山為廟．蓋漢唐以來故址．宮闕壯麗．紹興間陷虜．女真統軍黑風大王者．領兵數萬．將窺梁益．館於祠下．腥膻汙穢．盈積如阜．不加掃除．一夕乘醉欲入寢閣．觀後真容．且有媟瀆之意．左右固諫．弗聽．率十餘奴僕徑往．未及舉目．火光勃鬱．雜煙霧而興．冷逼於人．立不能定．統軍懼．急趨出．殿門自閉．有數輩在後．足為關闑翦斷．統軍百拜禱謝．乞以翼旦移屯．至期天宇清廓．杲日正中．片雲忽從祠上起．震電註雨．頃刻水深數尺．向之糞汙．蕩滌無纖埃．統軍齋潔致祭．捐錢五萬緡以贖過．士卒死者什二三．
韓郡王薦士
紹興中．韓郡王既解樞柄．逍遙家居．常頂一字巾．跨駿騾．周遊湖山之間．才以私童史四五人自隨．時李如晦晦叔．自楚州幕官來改秩．而失一舉將．憂撓無計．當春日．同邸諸人．相率往天竺．李辭以意緒無聊賴．皆曰．正宜適野．散悶可也．強挽之行．各假僦鞍馬．過九里松．值暴雨．眾悉迸避．李奔至冷泉亭．衣袽沾濕．愁坐良嘆．遇韓王亦來．相顧揖．矜其憔悴可憐之狀．作秦音發問曰．官人有何事縈心．而悒怏若此．李雖不識韓．但見姿貌魁異．頗起敬．乃告以實．韓曰．所欠文字．不是職司否．答曰．常員也．韓世忠卻有得一紙．明日當相贈．命小史詳問姓名階位．仍詢居止處．李巽謝感泣．明日一吏持舉牘授之．曰．郡王送來．仍助以錢三百千．李遂升京秩．修箋詣韓府．欲展門生之禮．不復見．
張夫人
張子能夫人鄭氏．美而艷．張為太常博士．鄭以疾殂．臨終與張訣曰．君必別娶．不復念我矣．張泣曰．何忍為此．鄭曰．人言那可憑．盍指天為誓．曰．吾茍負約．當化為閹．仍不得善終．鄭曰．我死當有變相可怖畏．宜置屍空室中．勿令一人守視．經日然後斂也．言之至再三．少焉氣絕．張不忍從．猶遣一老嫗設榻其旁至夜半．屍忽長嘆．自揭面帛．蹶然而坐．俄起立．嫗懼以被蒙頭．覺其屍行步踸踔．密窺之．呀然一夜叉也．嫗既不可出．震慄喪謄．大聲叫號．家人穴壁觀之．盡呼直宿數卒．持杖環坐於戶外．夜叉行百匝乃止．復至寢所．舉被自覆而臥．久之．家人乃敢發戶入視．則依然故形矣．後三年．張為大司成．鄧洵仁右丞．欲嫁以女．張力辭．鄧公方有寵．取中旨令合婚．成禮之夕．賜真珠復帳．其直五十萬緡．然自是多鬱鬱不樂．嘗晝寢．見鄭氏自窗而下．罵曰．舊約如何．而忍負之．我幸有二女．縱無子．胡不買妾．必欲娶何也．禍將作矣．遽登榻以手拊其陰．張覺痛．疾呼家人至．無所睹．自是若閹然．卒蹈奇變．
宗立本小兒
宗立本．登州黃縣人．世世為行商．年長未有子．紹興戊寅盛夏．與妻販縑帛．抵濰州．將往昌樂．遇夜駕車於外．就宿一古廟．數仆擊柝持仗守衛．明旦．蓐食訖登塗．值小兒可六七歲．遮拜於前．語言獧利可喜．問其誰家人．自那處來．對曰．我昌邑縣公吏之子也．亡父姓名是王忠彥．與母氏俱化去．鞠養於他人．將帶到此．潛舍我而去．茲無所歸．必死於狼虎魑魅矣．立本拊之曰．肯從我乎．又再拜感泣．遂收而育之．命名曰神授．兒性質警敏．每覽讀文書．一過輒憶．又能把巨筆作一丈闊字．篆隸草不學而成．見名賢古帖墨跡．稍加摹臨．必曲盡其妙．立本蓋市井小民耳．遽棄舊業而攜此兒行遊．使習路岐賤態．藉以自給．後二年之春．至濟南章丘．逢一胡僧．神貌朅傑．指兒謂立本曰．爾在何處拾得來．立本瞠曰．吾妻實生之．奚乃輕妄發問．僧笑曰．是吾五臺山五百小龍之一也．失之三歲矣．方尋訪見之爾．久留定掇大禍．吾已密施法禁．彼亦無所復肆其虐．於是索水噴噀．立化為小朱蛇．盤旋於地．僧執凈瓶呼神授名．蛇即躍入其中．僧頂笠不告而去．立本夫婦思念．久而不忘．淮東鈐轄王易之．親睹厥異．
齊宜哥救母
江陰齊三妻歐氏．產乳多艱．幾於死乃得免．一子宜哥．年六歲．警悟解事．不忍母困苦．咨於老人．問何術可脫此厄．老人雲．唯道家九天生神章．釋教佛頂心陀羅尼為上．即求二經．從一史道者學．持誦三日．悉能暗憶．於是每以清旦．各誦十過．焚香仰天．輸寫誠懇．凡越兩歲．紹熙元年．歐有孕．更無疾惱．至十月將就蓐．宜哥焚誦之次．見神人十輩．立侍於旁．異光照室．少焉生(以下原空一葉凡十八行行十八字)臥遊到處總傷神．今集中亦無．
陳苗二守
陳、字中玉．鄭州人、文惠公諸孫也．政和中．為蔡州守．始視事．謁裴晉公廟．讀平淮西碑．乃段文昌所制者．怪而問邦人．曰．自韓文公碑刻石．後為李愬卒所訴．以為不述愬功．而專美晉公．憲宗詔文昌別撰．事已久矣．忿然不平．即日磨去舊碑．別諉能書者．寫韓文刻之．苗仲先者．字子野．通州人．為徐州守．徐舊有東坡黃樓碑．方崇寧黨禁時當毀．徐人惜之．置諸泗淺水中．政和末．禁稍弛．乃鉤出．復立之舊處．打碑者紛然．敲杵之聲不絕．樓與郡治相連．仲先惡其煩聒．令拽之深淵．遂不可復出．二事相反如此．朱新仲說．
鱉報
承節郎懷景元．錢塘人．宣和初．於秀州多寶寺．為蔡攸置局應奉．性嗜鱉．一卒善庖．將烹時．先以刀斷頸瀝血．雲味全而美．後患瘰癧．首大不可舉．行必引首．既久蔓延不已．膚肉腐爛．首墜而死．宛若受刃之狀．景元自是不敢食鱉．
玉津三道士
大觀中．宿州士人錢君．兄弟遊上庠．方春月待試．因休暇出遊玉津園．遇道士三輩來揖談．眉宇修聳．語論清婉可聽．頃之辭去．曰．某有少名醞．欲飲二公．日雲莫矣．明日正午．復會於茲．尚可款．稍緩恐相失．錢許諾．獨小道士笑曰．公若愆期．可掘地覓我．皆以為戲．大笑而別．翌日．錢以他故滯留．至晚方抵所會處．則餚核狼藉．不復見人．悵然久之．弟曰．得非仙乎．試假畚鍤鑿地．才尺許．得石函．啟之．乃三道士象．冠巾儼然．如昨所見者．外有方書言鍛水銀為白金事．弟曰．兄取其書．弟願得道象．歸奉香火．兄欣然許之．既試．弟中選．兄復歸宿．驗其方．無一不酬．不數年．買田數萬畝．為富人居．一日坐廡下．外報三道士來謁．既見．一人起致詞曰．昔年玉津之會．君憶之否．君得吾仙方．不以賑恤貧乏．而貪冒無厭．祿過其分．天命折君算．今日即自改．尚延三歲．如其不然．旦暮死矣．吾以泄天機謫為人．當來主之矣．既去．錢君始大悔．即焚方毀竈．闔質戶不復啟．明日．小道士復至．未及坐．聞侍妾免乳．亟入視之．生一男．出陪客無所見．問諸仆隸皆莫知．錢不三年而殂．
陸氏負約
衢州人鄭某．幼曠達能文．娶會稽陸氏女．亦姿媚明爽．伉儷綢繆．鄭嘗於枕席間語陸氏曰．吾二人相歡至矣．如我不幸死．汝無復嫁．汝死我亦如之．對曰．要當百年偕老．何不祥如是．凡十年．生二男女．而鄭生疾病．對父母復申言之．陸氏但俯首悲泣．鄭竟死．未數月而媒妁來．陸氏與相周旋．舅姑責之．不聽．才釋服．盡攜其資．適蘇州曾工曹．成婚才七日．曾生奉漕檄．考試它郡．行信宿．陸氏晚步廳屏間．有急足拜於庭．稱鄭官人有書．命婢取之．外題示陸氏三字．筆劄宛然前夫手澤也．急足已不見．啟緘讀之．其辭雲．十年結髮夫妻．一生祭祀之主．朝連暮以同歡．俸有餘而共聚．忽大幻以長往．慕何人而輟許．遺棄我之田疇．移資財而別戶．不恤我之有子．不念我之有父．義不足以為人之婦．慈不足以為人之母．吾已訴諸上蒼．行理對乎幽府．陸氏嘆恨．不意三日而亡．其書為鄭從弟甸所得．嘗出示胡翛然．
張彥澤遁甲
紹興四年．李參政少愚回為江西帥．遣總管楊惟忠討賊．以四月壬申日寅時．出師鄱陽．胡翛然送之渡江．回謁道友陳生．有道士張彥澤者．洛陽人．頃事徐神翁．多居西山好道之家．偶來會語．問何人選日時．翛然曰．穆茂才也．彥澤曰．何其繆邪．幸而非寅時則可．若然．賊雖自擒．主將將不利．以正午卜之．茍無大雨則善．時天色清霽．已有微暑．三人食已．散步僧舍．俄陰雲四合．雨下如註．溝壑皆盈．彥澤拊掌曰．必寅時也．楊公其危哉．時賊眾萬二千．官軍才三之二．先鋒將傅選悉五軍旗幟．行以壯軍聲．賊諜知之．曰．先鋒尚如此．若全師而來．何可當也．遂遣使迎降．次日．楊公所乘青驄馬忽斃．楊亦得疾．即反豫章．翌日而卒．
謝與權醫
楊惟忠．病時面發赤如火．群醫不能療．子婿陳槱憂之．以問胡翛然．有蘄人謝與權．世為儒醫．翛然引之視疾．既入．不診．曰證候已可見．楊公夫人滕氏．令與眾議藥餌．朱張二醫曰．已下正陽丹．白澤圓．加鐘乳附子矣．謝曰．此伏暑證也．宜用大黃黃檗等物．因疏一方．議不合．時楊公年六十餘．新納妾嬖甚．夫人意其以是得疾．不用謝言．謝退謂翛然曰．公往聽諸人所議．才及門．眾極口詆謝曰．此乃千金中一治暑方．用藥七品．渠只記其五．乃欲療貴人疾邪．翛然以告謝．謝曰．五藥本以治暑．慮其太過．故加二物制之．今楊公病深矣．當專聽五物之為．不容復制．若果服前兩藥．明日午當躁渴．未時必死．吾來助諸公哭吊也．翛然語陳槱．槱不敢泄．明日楊卒．皆如謝言．四事皆胡翛然說．
趙表之子報
趙令衿、字表之．宣和五年．赴南康司錄．過蘄州．遊五祖山．冒風雨獨履絕頂．至白蓮池亭．憩磐石上．若夢寐間．見一老僧倚杖而言．曰．公此去廬阜無苦．但至晉州．當有哭子之戚．以昔守晉州．因事系民母．遂失所生子．今報也．言訖不見．表之審非夢所．又思慮未嘗及．而晉在河東．意他時當官於彼．歸為家人說．嗟異之．自祖山至黃梅縣．翌日、以雨不行．幼子善郎．忽感疾．縣令吳宇至．偶言邑之因革．曰．唐時嘗為南晉州．鮮有知者．表之驚嘆．知僧言有證．疑其子必不久．乃許祝髮為浮屠．越四日．竟死於白湖驛．去邑才三十餘里．表之親記其事．
神告方
建昌人黃襲雲．有鄉人為賈．泊舟潯陽．月下彷彿見二人對語．曰．昨夕金山修供甚盛．吾往赴之．飲食皆血腥．不可近．吾怒庖者不謹．漬其手鼎中．今已潰爛矣．其一曰．彼固有罪．責之亦太過．曰．吾比悔之．顧無所及．其一曰．何難之有．吾有藥可治．但搗生大黃．調以美醋．傅瘡上．非唯愈痛．亦且滅瘢．茲方甚良．第無由使聞之耳．賈人適欲之金山．聞其語．意冥冥之中．假手以告．後詣寺詢之．乃是夜設水陸．庖人揮刀誤傷指．血落食中．恍惚之際．手若為人所掣入鑊內．痛楚徹骨．號呼欲死．賈人依神言療之．兩日而愈．
詩謎
元祐間．士大夫好事者．取達官姓名為詩謎．如雪天晴色見虹霓．千里江山遇帝畿．天子手中朝白玉．秀才不肯著麻衣．謂韓公絳．馮公京．王公圭．曾公布也．又取古人名而傅以今事．如人人皆戴子瞻帽．君實新來轉一官．門狀送還王介甫．潞公身上不曾寒．謂仲長統、司馬遷、謝安石、溫彥博也．
武承規
武承規．字子正．長安人．政和七年．監臺州寧海縣縣渚鎮酒稅．好延道流．日食於門者常數輩．家君時為主簿．戒之曰．吾、官卑俸薄．而冗食若此．何以給邪．曰．吾無美酒大肉與之．但隨緣而已．遇有酒則醉．有海魚則一飽．他無所費．其無能者旬日自去．安知吾不遇至人哉．他日復勸之不聽．一日氣貌洋洋．若有得色．曰．公笑有接道人．近有授我內交法者．每日子午時．運虎龍氣相摩．移時美暢．不減房室之樂．而無所損．雖未可度世．亦安樂奇術也．家君曰．公妻甚少．又未有子．奈何．曰．亦得一術仿此者授之．渠亦自得其樂．舍弟多男．兄弟之子猶子也．夫人有後足矣．家君欲聞其略．曰．公方効官．又有父母妻子．與承規異．六十歲以後．儻再相遇．是時方可．旬日復來．曰．承規欲往閩中訪先生．旦夕遣妻孥歸侍下．才有可配．即嫁之．其父掞時為越州將領．家君曰．既託身於公．何忍如此．已絕欲事．異室而居可也．何必遣．曰．畢竟為累．無此人則吾身輕．要行則行矣．曰．胡不一歸與親別．曰．骨肉之情．見面必留．卒未可脫．及再見．曰．妻已行矣．承規替期已及．官課皆不虧．而代者未至．願為白州郡．遣牙校交界．如其言．郡吏方至．其室虛矣．
崔祖武
崔祖武．河東威勝軍人．政和癸巳．與家君同處太學通類齋．自言少好色．無日不狎遊．年二十六歲．成瘵疾．將死．有牛道人來．曰．茍能絕欲．吾救汝．父母曰．是兒將死．儻能生之．有何不可．遂授以藥．及教以練氣術．令與妻異處．其病良已．三年方同房．而欲心不復萌．在學時年三十五六．肌幹豐碩．儀狀秀偉．亦與人和．率之遊狹邪．不固拒．但不作色想耳．飲食不肯醉飽．曰．大醉大飽．最為傷氣．須六十日修持．始復初．後歸鄉里．不知其所終．
萬歲丹
徽州婺源縣懷金鄉民程彬．邀險牟利．儲藥害人．多殺蛇埋地中．覆之以苫．以水沃灌．久則蒸出菌蕈．采而曝幹．復入它藥．始生者以食人即死．恐為累不敢用．多取其次者．先以飼蛙．視其躍多寡以為度．美其名為萬歲丹．愚民有欲死其仇者．以數千金密市之．嘗有客至欲置毒．誤中婦翁．翁歸而悟．已不可救．彬有弟曰正道．雅以為非．不敢諫．至徙家避諸數十里外．彬既老．始悔不復作．稍用偽物代之．藥既不驗．遂無售者．既死貧甚．唯一子．丐食道亡．其後遂絕．嘗有里胥督租．以語侵彬．彬怒毒而飲之．胥行未幾．腦痛嘔血．亟反臥其門．大呼乞命．彬汲水飲之即愈．蓋有物以解其毒也．縣人董猷說．
李辛償冤
宣和末．饒州庾人李辛．為吏凶橫．郡人仄目．因大雪入府治．一人遇諸塗．辛被酒恃力．奮拳擊死之．觀者如堵．恐累己．絕不言．辛捨去．街卒以為暴亡．呼其家人葬之．辛益自肆．所居在城外．夜多逾垣歸．經三歲．忽遇死者曰．吾尋汝久．乃在此邪．辛歸語其妻甚懼．明日死．辛家養數鹿．每以竹擊柱．則應聲而至．戶曹白生．以七月勒令市鹿．不可得．為之呼所養者．才擊竹．一最大鹿至．乃殺之．取肉以應命．召所知洪端．共食其餘．經日辛死．咸以為中毒．不知為冤鬼所殺也．洪端說．
陳氏負前夫
陳德應橐侍郎之女．為會稽石氏婦．生一男而石生病．將終．執妻手與訣．曰．我與若相歡．非尋常夫婦比．汝善視吾子．必不嫁以報我．陳氏遲疑未應．石怒曰．好事新夫．無思故主．遂卒．陳氏哭泣悲哀．思慕瘠甚．未幾．其父帥廣東．挈以俱往．憐其盛年為擇婿．得莆田吳璲．陳氏辭不免．遂受幣．既嫁歲余．忽見其前夫至．罵曰．汝待我若是．豈可以事它人．先取我子．次及汝．至暮而子夭．逾旬．陳氏病亡．陳歡世明說．陳與吳璲善．
李尚仁
王承可鈇紹興辛酉歲．提舉浙東茶鹽．公廨在會稽子城東．蓋古龍興寺．承可第三子洧．嘗夢一丈夫衣紫袍來．言曰．我朽骨埋桃樹下．幽魂無所歸．君幸哀我．使得徙葬．洧覺．白其父．視舍旁有巨桃一本．因下穿求骨弗獲．明年八月晦．又夢有通謁右曰．朝請大夫李尚仁．既進．乃向所夢者．俯首慘蹙．以舊懇申言．袖詩一紙以贈洧．曰．桃林隱伏厭清芬．去歲幽魂得見君．八十壽齡人未有．一堂風采世無聞．濟時革弊忠為主．救物哀亡德作恩．白骨可憐埋近地．願公舉手報無垠．洧覺．急燭火筆於簡．會承可將代還．以李君精爽不可負．亟集吏卒．盡西廡之桃下大索．數日無所見．承可躬督畚鍤．復穿尺許．乃得之．有小象梳二已朽．烏巾才余方寸．骨旁存大釘四．乃遷葬於禹廟後三喬松下．具酒食祭之．吳興莫壽朋儔洛陽朱希真敦儒皆記其事．意以夢中詩為吉祥．後十四年．洧以事謫廣東．而廣東自有寓客曰李尚仁雲．
段宰妾
段宰者居婺州浦江縣僧舍．其妻嘗觀於門．有婦人行丐．年甚壯．詢其姓氏始末．自雲無夫．亦無姻戚．段妻雲．既如是．胡不為人妾而乞食．肯從我乎．曰．非不欲也．但人以其貧賤．不肯納耳．若得供執爨之役．實為大幸．遂呼入．令沐浴與更衣．遣庖者教以飲膳．旬日而能．繼以樂府訓之．不逾月皆盡善．調習既久．容色殊可．觀段名之曰鶯鶯．以為側室．凡五六年．唯恐其去．一夕已夜分．段氏皆就寢．有自門外呼閽者曰．我鶯鶯夫也．仆曰．鶯鶯不聞有夫．縱如爾言．俟天明來未晚．何必中夜為．其人頗怒．曰．若不啟門．我當從隙中入．仆大恐．即叩堂門．以其事語段．鶯鶯聞之．若有喜色．曰．他來也．亟走出．段疑其竄．自篝火追至廳廂．但聞有聲極響．燈即滅．妻遣婢出視．段已死．七竅皆血流．外戶扃鐍如故．竟不知何怪．浦江人何叔達說．予得之程資忠．
竇道人
桂縝、字彥栗．信州貴溪人．所居至龍虎山才三十里．道流日過門．桂氏必與錢．縝素病疝．每作皆濱死．醫者教以從方士受服氣訣．故尤屬意．紹興庚申六月二十有三日．晚浴畢．散步小徑．有老道人來．年八九十矣．鬢須皤然．曲僂豐下．縝揖與語曰．請至弊廬．取湯茗之資．曰．日已暮．不可至君家．君茍有意．能延我旬日否．縝不應．遂行．復回首．呼縝使前．入林間．坐古松根上．自雲姓竇氏．聲音如山東人．劇談良久．語頗侵縝．縝見其老．雖貌敬而心不平．細視其目．清聳入鬢．著青幅巾．暑行不汗．未忍遽去．復詢以氣術．道人曰．吾行氣二百年．治病差易耳．為誦所習書千餘言．天文、地理、兵法、道要．錯綜其間．略不可曉．縝曰．先生幸教我．此非我所能．盍言其粗者．道人曰．汝似可教．吾有一編書．藏衡山中．今往取之．又三十三年．當以授汝．縝曰．得非般運導引訣邪．曰．未也．姑以方書濟眾．稍儲陰功．縝曰．萬一及期．尋先生何所．曰．非汝所知．吾當來訪汝．遂邀縝欲偕逝．縝以親年高及孥累為解．道人不懌間忽不見．縝且駭且懼．急歸不敢語人．後數日．一道者及門問曰．八十三承事何在．縝之父家人辭以出．呼者怒曰．吾非有所求．先生使來授公書耳．胡為不出．擲卷於階而去．取視之．乃呂洞賓傳也．縝始悔之．至壬戌年．擢第調鄱陽尉．歸至嚴衢間．疾大作．不可有．輿行數里．必下．投逆旅中．傍外戶而臥．有商人過．倚擔問曰．官人有疾邪．曰．然．曰．始發時行坐立臥皆不可．某處最痛．祈死不能．證候若是否．曰．然．爾何以知之．客曰．某豫章人也．少亦病此．今日負百斤而不害．蓋有藥以療之耳．遂解囊如有所索．得一裹如細剉桑葉者．教以酒三升浸服之．縝素不飲．未敢服．以千金謝客而行．及家疾益甚．遍服它藥皆弗驗．姑如客言．以藥投酒中．甫酌一杯．其甘若飴蜜．隨渴隨飲．至曉而酒盡．病瘳什八．信宿脫然．後不復作．細思商人．乃昔所遇竇君也．
祝大伯
桂縝祖安時．自少慕道．年二十有四．即委妻子．挈金帛之名山．十載而歸．遇方士過門．必延入．日飯堂上者數十輩．家貲枵然．盡室尤之．而安時執意愈篤．野仆祝大伯．服薪水之勞．愚鈍而謹飭．一日自外至．舉措異常．曰．適遇道人與我藥．服之能不食矣．驗之信然．詰其方無有也．或盛夏暴烈日中．冬覆冰上．皆不寒暑．而隸役如故．桂氏之人皆敬事之．呼為祝仙人．欲延以客禮．辭曰．吾合在人間為僕使．歲滿自當去．如是三年．告安時曰．白花巖有人見招．願主翁同往．乃俱行．未至巖下．絲竹之聲．泠泠盈耳．彩雲郁然．蔽覆山谷．安時嘆異未已．祝君遽聲喏辭．遂不見．安時自是不意以至捐館．時大觀二年也．白花巖去桂氏所居十里．
鄭氏得子
李處仁者．亦貴溪人．妻鄭氏．嘗夢至高山下．有綠衣小兒戲於顛．急抱取得之．遂寤．已而有娠生男．命之曰嵩老．稍長．極雋敏．父命習進士業．即名嵩．字夢符．年十八歲．紹興十五年．一舉擢第．後五年．為建州建陽尉．盜入其邑．重親皆死焉．鄭夢亦非吉也．三事桂縝說．
邵南神術
邵南者．嚴州人．頗涉書記．好讀天文五行志．邃於遁甲．占筮如神．然使酒尚氣．好面折人．人皆謂之狂．宣和四年．遊臨安．胡尚書少汲直孺以秘閣修撰為兩浙轉運使．聞其名．召使筮之．曰．六十日內仍舊職作大漕．替姓陳人．時郭太尉仲荀．為路鈐轄．欲仿三路式．與部使者序官．蔡尚書文饒嶷帥杭．常抑之．須日日揖階下．乃得坐．不勝忿．奏乞致仕．亦召南決之．南曰．候胡修撰除發運．更四十日．太尉亦得郡北方．銜內帶安撫字．但非帥耳．郭曰．某已丐休致矣．豈有是事．才五十七日．發運使陳亨伯被召．少汲代焉．郭具飯延南．復扣之．對曰．兆與前卦同．無閑退象．前言必不妄．既飭下．郭守本官致仕．復問南．南對如初．郭怒取飭牒示之．南意不自得．曰若爾．則某亦不能曉．會譚稹與郭善薦之．未旬日．以舊官起知代州．兼沿邊安撫司公事．翁中丞端朝彥國守金陵．過杭訪少汲．南適在坐．少汲因言其奇中事．翁問錢塘如何．南大書卓上．曰火．翁曰．近已熱矣．曰．禍未息也．不出三日當驗．中丞須見之．它日卻來鎮此．翁不敢泄．時十二月五日也．明日．蔡帥生朝．大張樂置酒．會京畿戍卒代歸．當得犒絹．蔡榜於市．不許買官．以賤直取之．皆大怒．至夜數處舉火．欲蔡出救而殺之．蔡已醉．知事勢洶洶．逾垣入巡檢寨．家人皆趨中和堂避之．於是州治皆煨燼．端朝未行．見蔡曰．兩日前見邵先生言此事．未敢信．果然．蔡素不喜卜筮．試呼詢之．對曰．十五日內當移官別京．蔡曰．得非分司乎．何遽也．居二日．適為言者論擊．罷為提舉南京鴻慶宮．未幾．又落龍圖閣直學士．如期拜命．而徙端朝鎮杭提舉常平．許子大之侄調官上都．久不歸．侄婦白子大．令詣南卜．南批曰．令侄已出京．遇親舅邀往西洛差遣．見托兩火人受得官．之州當從水邊．必濱州也．非縣官曹官而又兼獄．必士曹掾也．子大曰．邵生言多中．然此亦太誕．月餘侄書來．曰．已出水門．逢舅氏力邀往洛差遣．只托書鋪家耳．已驚其驗．俄得報．果擬濱州士曹掾兼左推院．乃其叔炎所受也．南與衢人鄭甸為酒侶．甸好博．然勝敗不過數千．南曰．子小勝無所濟．可辦進十萬．召博徒能相敵者．吾為子擇一日．與之戰．甸曰．吾囊中空空．豈能辦．曰．我當以物假子．及期．聚博於靈隱山前冷泉亭上．南入僧寮偃臥．忽出門呼甸曰．子有可止．已溢數矣．急視之．正百千餘八百也．南昔至通州．郎官範之才．以言巢湖有鼎非是被責．來問休咎．南曰．更十年當於婺女相見．範曰．量移邪．曰．作郡守也．後範罪抆拭．果得婺．聞南在杭．使召之．時相去九年矣．南不肯往．復書曰．昔年雖有約．然吾自筮二人入城而不出．若往必死．範連遣使賫酒醴．請意益勤．既度歲遂行．過嚴州．嚴守周格非．問吾此去官何地．曰．旦夕為假龍．再任仍與範婺州同命．曰．後當如何．曰．更一官而死．周大怒．速湯遣去．至婺範喜甚．南曰．公當與周嚴州皆為假龍．一日又至．曰．某昨通夕不寐．細推之．公來日當拜命．然某適當死．使巳時至．猶及旅賀公．遷延可至午．緩則無及矣．範曰．先生何遽至此．來日復謁範．屏人語曰．告命且至．偶使人未到城二十里．為石踠足．願選一健步者往取之．範曰．某備位郡守．無故為此舉．豈不為邦人所笑．兼邸報尚未聞．不應如是之速．曰．某忍死相待．何惜此．範即命一卒曰．去城二十里外．遇持文字者．急攜來．遂解帶款語．令具食．移時所遣卒流汗而至．拜庭下．大呼曰．賀龍圖．取而觀之．乃除直龍圖閣告也．時王黼為相．促告命付婺州回兵．仍令兼程而進．故外不及知．少頃．南促饌遂食．食已．範入謝親．南趨至客次．使下簾．戒曰．諸人敢至此者．當白龍圖撻治．範家人喜抃．爭捧觴為壽．良久方出．急召南．已坐逝矣．南在杭與家君善．嘗欲以其書傳授．家君不領．南無子．既死．其學遂絕雲．
鄭鄰再生
紹興十四年三月四日．江東憲司騶卒鄭鄰．久疾．夢二使追之．曰．大王召．行數十里．樓觀巍然．使引之登階．入朱門．庭下列男女僧道雞犬牛羊．殿前掛大鏡．照人心腑．歷歷可見．頃之王出．二使擁鄰聲喏．稱追到鄭鄰．王問甚處人．何事到此．鄰俯首答曰．本貫信州．被追來．不知何故．王命將到頭事祖來．以筆點一字．顧吏曰．又卻是此鄰字．莫誤否．判官攜簿前白雲．合追處州松陽鄭林．王曰．若爾．則不幹此人事．教回復命．檢勾生死簿．稱鄰壽尚有一紀．半途呼鄰前曰．看汝是一善人．在生曾誦經否．鄰曰．默念高王經．看本念觀世音經．王曰．汝視此閑凶不作善事．鄰舉首觀殿下鐵柱．系者甚眾．五木被體．羸瘠裸立．絕無人狀．柱上立粉牌誌其罪．某人咒咀．某人殺生．某人鬥殺．獄戶施金釘．圖大海．獸張口銜之．兩廡皆鞫獄官．內有戴牛耳襆頭者．周覽而旋．王曰．汝已見了．還生時依舊積善．若見戮人．只念阿彌紘觀世音佛名．令渠受生．汝得消災介福．鄰曰．領聖旨．遂退行數步．回首已無所睹．唯一叟白衣拄杖．鄰問去饒州路．叟以杖指雲．由此而左．得路宜亟行．稍緩有豺虎蟲虺之毒．鄰憂撓奔回遂寤．遍體流汗．乃初六夜矣．
吳小員外
趙應之．南京宗室也．偕弟茂之在京師．與富人吳家小員外．日日縱遊．春時至金明池上．行小徑．得酒肆．花竹扶疏．器用羅陳．極蕭灑可愛．寂無人聲．當壚女年甚艾．三人駐留買酒．應之指女謂吳生曰．呼此侑觴如何．吳大喜．以言挑之．欣然而應．遂就坐．方舉杯．女望父母自外歸．亟起．三人興既闌．皆捨去．時春已盡．不復再遊．但思慕之心．形於夢寐．明年．相率尋舊遊．至其處．則門戶蕭然．當壚人已不見．復少憩索酒．詢其家．曰．去年過此．見一女子．今何在．翁媼顰蹙曰．正吾女也．去歲舉家上冢．是女獨留．吾未歸時．有輕薄三少年從之飲．吾薄責以未嫁而為此態．何以適人．遂悒怏不數日而死．今屋之側有小丘．即其冢也．三人不敢復問．促飲畢言旋．沿道傷惋．日已暮．將及門．遇婦人冪首搖搖而前．呼曰．我即去歲池上相見人也．員外得非往吾家訪我乎．我父母欲君絕望．詐言我死．設虛冢相紿．我亦一春尋君．幸而相值．今徙居城中委巷．一樓極寬潔．可同往否．三人喜．下馬偕行．既至則共飲．吳生留宿．往來逾三月．顏色益憔悴．其父責二趙曰．汝向誘吾子何往．今病如是．萬一不起．當訴於有司．兄弟相顧悚汗．心亦疑之．聞皇甫法師善治鬼．走謁之．邀同視吳生．皇甫才望見大驚．曰．鬼氣甚盛．祟深矣．宜急避諸西方三百里外．儻滿百二十日．必為所死．不可治矣．三人即命駕往西洛．每當食處．女必在房內．夜則據榻．到洛未幾．適滿十二旬．會訣酒樓．且愁且懼．會皇甫跨驢過其下．拜揖祈哀．皇甫為結壇行法．以劍授吳曰．子當死．今歸試緊閉戶．黃昏時有擊者．無問何人．即刃之．幸而中鬼．庶幾可活．不幸誤殺人．即償命．均為一死．猶有脫理耳．如其言．及昏．果有擊戶者．投之以劍．應手仆地．命燭視之．乃女也．流血滂沱．為街卒所錄．並二趙皇甫師皆縶囹圄．鞫不成．府遣吏審池上之家．父母告雲已死．發冢驗視．但衣服如蛻．無復形體．遂得脫．江續之說
鼠報
紹興丙寅．夏秋間．嶺南州縣多不雨．廣之清遠．韶之翁源．英之真陽．三邑苦鼠害．雖魚鳥蛇皆化為鼠．數十成群．禾稼為之一空．真陽報恩寺耕夫．獲一鼠．臆猶蛇紋．漁父有夜設網．旦得數百鱗者．取而視之．悉成鼠矣．逾數月始息．以是米價翔貴．次年秋始平．僧希賜說
李乙再生
李乙、字申叔．京師人．元名象先．政和中通判池州．為梅山寺主僧可久言．前二年因病亟．夢人(下缺一葉)二十六日也．余因說
宋叔海夢缺
內文缺
蔣保亡母
鄉人馬叔靜之仆蔣保．嘗夜歸．逢一白衣人．偕行至水濱．邀同浴．保已解衣．將入水．忽聞有呼其姓名者．聲甚遠．稍近聽之．乃亡母也．大聲疾言曰．同行者非好人．切不可與浴．已而母至．即負保．急涉水至岸．值一民居．乃擲於竹間．居人聞外有響．出視之．獨見保在．其母及白衣皆去矣．叔靜弟登說
俞一公
俞一公、字彥輔．徽州婺源人．使氣陵鑠鄉里．小民畏法．不敢與之競者．必以術吞其貲．年益老．不改悔．紹興壬戌歲大病．時作馬嘶．一日．家人皆不在側．彥輔忽起闔戶．外人聞咆擲聲．亟入視．則彥輔手足．皆成馬蹄．身首未及化．腰脊已軟．數起數仆．不能言．其家畏惡聲彰露．舁入棺而瘞之．
方客遇盜
方客者．婺源人．為鹽商．至蕪湖遇盜．先縛其仆．以刃剚腹．投江中．次至方．方拜泣乞命．盜曰．既殺君仆．不可相舍．方曰．願一言而死．問其故．曰．某自幼好焚香．今篋中猶有水沉數兩．容發篋取之．焚謝天地神祇．就死未晚．許之．移時香盡．盜曰．以爾可湣．奉免一刀．只縛手足．縋以大石．投諸水．時方出行已數月．其家訝不聞耗．一日忽歸．妻責之曰．爾既歸．何不先遣信．曰．汝勿恐．我某日至蕪湖．為賊所殺．屍見在某處．賊乃某人．今在某處．汝急以告官．妻失聲號泣．遂不見．具以事訴於太平州．如其言擒盜．二事皆縣人李鏞說
水府判官
齊琚、字仲玉．饒州德興人．溫厚好學．家苦貧．教生徒以自給．紹興丁卯．就館於同邑董時敏家．約已定．過期不至．董遣書促之．才及門．聞哭聲．則琚死兩日矣．琚所善汪堯臣．言琚以去年季冬得疾．夢人持文書至．曰．某王請秀才為水府判官．發書視之．中雲．不得顧父母．不得戀妻子．琚與約正月十三日當去．既覺．語家人曰．我明年正月十三日死．自是謝醫卻藥．食飲盡廢．時時自言曰．彼中大有好處．那能久住此．家人初竊憂之．至期．雖無它．然自此遂困殆不復語．又八日．乃不起．堯臣說．
陳五鰍報
秀州人好以鰍為幹．謂於水族中性最暖．雖孕婦病者皆可食．陳五者．所貨最佳．人競往市．其徒多端伺其術．不肯言．後得疾．躑躅床上．才著席．即呼謈．掖之使起．痛愈甚．旬日死．遍體潰爛．其妻方言夫存時．每得鰍置器內．如常法用灰鹽．外復多拾陶器屑．滿其中．鰍為鹽所蜇．不勝痛．宛轉奔突．皮為屑所傷．鹽味徐徐入之．故特美．今其疾宛然如鰍死時雲．
侯元功詞
侯中書元功蒙密州人．自少遊場屋．年三十有一．始得鄉貢．人以其年長侻．不加敬．有輕薄子畫其形於紙鳶上．引線放之．蒙見而大笑．作臨江仙詞題其上曰．未遇行藏誰肯信．如今方表名蹤．無端良匠畫形容．當風輕借力．一舉入高空．才得吹噓身漸穩．只疑遠赴蟾宮．雨余時候夕陽紅．幾人平地上．看我碧霄中．蒙一舉登第．年五十餘．遂為執政．
驛舍怪
侯元功自密州與三鄉人．偕赴元豐八年省試．止道旁驛舍．室中四隅各有榻．四人行路甚疲．分憩其上．皆熟寢．二仆附火坐．聞西北角悉率有聲．燈忽暗．一物毛而四足如豬狀．直登榻．嗅士人之面至足．其人驚魘．頃之方定．物既下．別登一榻如前．其人亦驚呼．最後至元功臥榻．未暇嗅．如有逐之者．蒼黃而下．急竄去．復由西北角而滅．元功亦覺．呼三人者起食．皆言夢中有怪獸壓吾體．不知何物也．仆始道所見．元功心獨喜自負．既入京．元功擢第．而三人者遭黜．俱客死京師雲．高思道說
孫巨源官職
孫洙、字巨源．年十四．隨父錫．官京東．嘗至登州．謁東海廟．密禱於神．欲知它日科第及爵位所至．夜夢有告之者曰．汝當一舉成名．位在雜學士上．既覺頗喜．然年尚幼．未識雜學士何等官．問諸人．人曰．吉夢也．子必且為龍圖閣學士．後擢第入朝．歷清近．眷註隆．異數以夢語人．元豐二年．拜翰林學士．賓客皆賀．孫愀然曰．曩固相告矣．翰苑班冠雜學士．吾其止是乎．今日之命．宜吊不宜慶也．才閱月．省故人城外．於坐上得疾．神宗連遣太醫診視．幸其愈．且以為執政．後果愈．上喜．使謂曰．何日可入朝．即大用矣．省吏聞之．絡繹展謁．冠蓋填門不絕．孫私語家人．我指日至二府神言何欺我哉．臨當朝．顧左右曰．我病久．恐不堪跪起．為我設茵褥．且肄習之．方再拜．疾復作．不能興．遽扶視之．已絕矣．孫公在時．嘗一日鎖院．宣召者至其家．則已出．數十輩蹤跡之．得於李端願太尉家．時李新納妾．能琵琶．孫飲不肯去．而迫於宣命．不敢留遂入院．草三制罷．復作長短句．寄恨恨之意．遲明遣示李．其詞曰．樓頭尚有三通鼓．何須抵死催人去．上馬苦匆匆．琵琶曲未終．回頭凝望處．那更廉纖雨．漫道玉為堂．玉堂今夜長．或以為孫將亡時所作．非也．李益謙相之說．相之孫．公曾外孫也．
胡克己夢
胡克己、字叔平．溫州人．紹興庚申應鄉舉．語其妻曰．吾夢棘闈晨啟．它人未暇進．獨先入坐堂上．今茲必首選．妻曰．不然．君不憶論語乎．先進者第十一也．暨揭榜．果如妻言．
項宋英
項宋英．溫州人．宣和中．浪遊婺女．鄉人蕭德起振為儀曹．館之書室．與語至夜．留酒一壺．曰．我且歸．不妨獨酌．項方弛擔疲甚．即就枕．俄有婦人至．與之言．酌巨觥以勸．意其蕭公侍兒．不敢狎．不得已少飲．婦人強之使盡．項疑且恐．乃大呼．蕭公之弟擴．聞之亟至．扣戶問所以．婦人始去．擴入見衾席間．皆為酒沾漬．驗之．則向所留酒也．明日問諸人．乃某官昔年嘗殯亡女於此．項即徙室．自是不復遇．紹興八年．試南京．館於臨安逆旅．一夕在室中．終夜如與人對語．同邸者詢之．項曰．婺女所見之人．今復來矣．然亦亡它．又十年方卒．
江心寺震
紹興丙寅歲．溫州小民數十．詣江心寺．赴誦佛會．或自外入．言江水極清．非復常色．競出門觀之．眾僧方坐禪．顧廊廡間有煙焰．懼不敢起．頃之．黑霧內合．對面不能辯．雷電震耀．兩刻而止．觀者五人死泥中．餘皆不覺．有行者方在廚滌器．一神身絕長大可畏．引其手以出．將及門．復有一神至．曰．莫錯莫錯．即舍之．復入廚引一人出．亦隕於外．凡死者六人．三事皆林熙載宏昭說
宗回長老
僧宗回者．累建法席．最後住南劍之西巖．道行素高．寺多種茶．回令人芟除繁枝．欲異時益茂盛．實無它心．有僧不得志於寺．詣劍浦縣訴雲．回慮經界法行．茶稅或增故爾．縣知其妄．撻逐之．僧復告於郡．郡守亦素聞回名．不然其言．復撻之．僧不勝忿．詣漕臺言所訴皆實．而為郡縣抑屈如此．乞移考它郡．漕使下其事於建州．州遣吏逮回．吏至促其行．回曰．幸寬我一夕．必厚報．吏許為留．回謂其徒曰．是僧已再受杖．吾若往自直．則彼復得罪．豈忍為此．吾不自言．則罪及吾．吾亦不能甘．不如去此．僧徒意其欲遁．或有束裝擬俱去者．明旦．回命擊鼓升座．慰謝大眾畢．即唱偈曰．使命來追不暫停．不如長往事分明．從來一個無生曲．且喜今朝調得成．瞑目而化．時紹興十九年．
葉若谷
承信郎葉若谷．洪州人．為鑄錢司催綱官．廨舍在虔州．葉不挈家．獨處泉司簽廳．紹興甲子歲正月十六日未晡時．有女子款扉而入．意態閑麗．前與葉語．初意其因觀燈誤至．未敢酬．恍惚閑不覺就睡．女亦至則並寢．以言挑之．陽為羞避之狀．已而遂合．凝然一處子耳．良久歡甚．一老嫗自外至．手持錢篋．據胡床．箕踞而坐．傍若無人．徑趨床揭帳．以兩手拊席曰．你兩個好也．葉疑女家人．懼甚．女搖手掩葉口．令勿語．嫗遂退．女迨夜分方去．自是連日或隔日一至．至必少留．葉猶以為旁舍女子．往來幾兩月．漸覺羸悴．繼得疾惙甚．徙居就醫．乃絕不至．方初見時．著粉青衫水紅袴襦．既久未嘗易衣．然常如新．亦其異也．若谷說．
劉氏冤報
高君贄．福州人．登進士第．為檀氏臠婿．生一子．既長．納同郡劉氏女為婦．生二男一女而子死．君贄仕至朝散郎．亦亡．長孫不慧．次孫幼．唯檀氏與劉共處．劉年尚壯．失婦道．與一僧宣淫於家．姑見而責之．劉恚且懼．會姑病不侍藥．幸其死．置蠱以毒姑之二婢．未及絕．強斂而焚之．後數月．劉得疾．日日呼所殺婢名．曰．我頤極痛．勿搊我發．又曰．棰我已多．幸少寬我．其家問之．曰．阿姑與二婢守笞我．旬日而死．其子以祖致仕恩得官．亦不立．今家道蕭然．君贄從子介卿說．
江陰民
林敡明甫言紹興六年．寓居江陰．時淮上桑葉價翔踴．有村民居江之洲中．去泰州如臯縣絕近．育蠶數十箔．與妻子謀曰．吾比歲事蠶費至多．計所得不足取償．且坐耗日力．不若盡去之．載見葉貨之如臯．役不過三日．而享厚利．且無害．妻子以為然．乃以湯沃蠶．蠶盡死．瘞諸桑下．悉取葉桌舟以北．行半道．有鯉躍入．民取之．刳腹實以鹽．俄達岸．津吏登舟視稅物．發其葉．見有死者．民就視之．乃厥子也．驚且哭．吏以為殺人．拘系之．鞫同舟者．皆莫知．問其所以來．民具道本末．縣遣吏至江陰物色之．至其家．門已閉．壞壁以入．寂無一人．試啟蠶瘞驗之．又其妻也．體已腐敗矣．益證為殺妻子而逃．無以自明．吏亦不敢斷．竟斃於獄．此事與三水小牘載王公直事相類．
蛇報犬
世傳犬能禁蛇．每見必周旋鳴躍．類巫覡禹步者．人誤逐之．則反為蛇所嚙．林明甫家犬夜吠．燭火視之．見一蛇屈蟠．犬繞而吠．凡十數匝．蛇死．其體元無所傷．蓋有術以禁之也．林宏昭言溫州平陽縣道源山資福寺．有犬名花子．善制蛇．蛇無巨細．遇之必死．前後所殺以百數．一日．大蟒見於香積廚．見者奔避僧急呼花子．令噬之．未及有所施．蛇遽前迎．嚙其頷．犬鳴號宛轉．須臾死於階下．蛇亦不見．豈非其鬼所為乎．物類報復蓋如此．
蔣寧祖
蔣寧祖者．待制瑎之子．年四十．官至朝請郎．當遷大夫．不肯就．父母強之．不得已自列．既受命即丐致仕．自是不禦朝衣．常著木朿布道服．請於(此下原闕一葉又五行)
李氏乳母缺
內文缺
趙善文
撫州金溪縣．有神廟甚靈顯．所請者施金帛．無虛日．積錢至二千緡．宗室善文過廟．心資其利．焚香禱曰．損有餘．補不足．人神一也．善文至貧．願神以二十萬見假．不然．將白於官．悉籍所有而焚廟．神雖怒．若我何．既禱即呼廟祝取錢．祝無辭以卻．但曰．神許則可．善文取杯珓擲之．連得吉卜．再拜謝．運鏹以出．如是十年．夢神來謂曰．曩日所貸．今可償矣．夢中窘甚．約以緡錢還之．神不可．曰．此特虛名耳．又欲倍其數．亦不可．善文計窮．以情告曰．一時失計為人．今實無可償．願神哀釋．神沉思良久．曰．必無錢見歸．但誦金剛經．每卷可折一千．他無以為也．既覺而懼．遂遽齋戒．取經諷讀．凡三日得二百過．默禱以謝之．後不復夢．陳寅伯明說．
林縣尉
紹興初．莆田人林迪功．為江西尉．秩滿用捕盜賞．改京官．未得調．時臨安多火．士大夫寓邸中者．每出必挾敕告之屬自隨．林性尤謹畏．納告袖中．時時視之．初未嘗失墜．然每歸輒不見．則懸賞三十千求之．不經日必有得而歸之者．如是數四．林亦不能測．獨宿室中．外間常聞人共語者．怪之．不敢問．一夕辯論喧甚．久之寂然．明旦門不啟．店媼集同邸者發壁以入．已仆於榻上．旁有翦刀股存．蓋用此以自刺也．林初獲賊時．兩人頗疑似．林欲就其賞．鍛煉死之．是以獲此報．
史丞相夢賜器
史丞相登科時．年恰四十矣．未策名之時．清貧特甚．嘗當歲除之夕．隨力享先．既罷就寢．夢若在都城．二中貴人乘馬來．宣喚甚急．遂隨入大殿下．王者正坐．左右金紫侍立．容衛華盛．中貴引趨謁．稽首拜舞．類人閑朝儀．殿庭兩傍．各設一案．金銀器皿．羅陳其上．晶熒奪目．未幾．殿上人傳呼．奉聖旨．賜史某金器若干．銀器若干．凡四百七十件．史倥傯駭異．莫之敢承．兩青衣掖之使拜．乃跪謝而出．中貴復導之還．過巨川高橋．方陟數板．失足墜水．悸而寤．正旦日．以語貝夫人．夫人笑曰．昨夜大年節．民俗所重．我家尚無杯酒臠肉．虛度歲華．安得有金銀如是之富．真是奸鬼相戲侮耳．史亦為之解顏．已而擢紹興乙丑第．逾一紀．始充太學官．至己卯歲．自秘書郎除司封郎．為建王直講．財三歲．際遇飛龍在天之恩．遂躋位輔相．窮富極貴．三十餘年．計前後錫賫．正與夢中四百七十之數同．一時所蒙．夐絕倫輩．決非偶然．神明其知之矣
俞一郎放生
俞一郎者．荊南人．雖為市井小民．而專好放生．及裝塑神佛像．紹熙三年五月．被病危困．為二鬼卒拽出．行荒野閑．遂至一河．見來者甚眾．皆涉水以度．獨得從橋到彼岸．別有鬼使引飛禽走獸萬計．盡來迎接．稍抵前路．又遇千餘僧．及一門樓．使者導入．望殿上十人列坐．著王者之服．問為何所．曰．地府十王也．判官兩人．持文簿侍側．俄押往殿下．檢生前所為．王者問有何善業．可以放還．判官雲．此人天年尚餘一紀．並有贖放物命．已受生人身者三千餘．合增壽二紀．王遂判俞一本壽只六十三歲．今來既增二紀．日下差童子押回．俄兩青衣童引行青草路．至一缺墻．推其背使過．不覺復活．左手掌內有朱字數行．不可認．蓋批判語也．
李似之
李子約撰生六子．長彌性．次彌倫、彌大．皆預鄉貢未第．子約議更其名．以須申禮部．乃得易．先改第四子彌遠曰正路．正路年十六．入太學．夢人告曰．李秀才．君已及第．出片紙闊二寸許．上有彌遜二字以示之．李曰．我舊名彌遠．今為正路．是非我．其人曰．此真郎君也．何疑之有．辯論久之方寤．頗喜．憚其父嚴毅．未敢白．以告母柳夫人．夫人為言之．遂令名彌遜．而以似之為字．後數年．兄似矩尚書主曹州冤句簿．子約罷兗簽就養．似之試上舍畢．亦歸侍．旁報榜者一人先至．曰已魁多士．索其榜無有．但探懷出片紙．上書李彌遜三字．方疑未信．似之雲．五年前所夢．豈非今日事乎．紙上廣狹．字之大小．無不同．但夢中不著姓耳．必可信．已而果然．時大觀戊子也．亦蘇粹中說．
鬍子文
蘇州常熟縣福山東嶽行宮．廟貌甚嚴．士人鬍子文乘醉入廟．望善惡二判官相對．戲掣其惡者筆．同行者以為不可．乃還之．歸至舟次．俄一使來曰．被判官命收君．子文已醒．憶醉時事甚懼．沿道默誦金剛經．既至廟．兩人相向坐．西向者怒甚．叱曰．汝為士人．當識去就．何得侮我．對曰．為狂藥所迷．了不自覺．願丐微命以歸．不應．子文但密誦經至第三分．二人皆起．又二章．則舉手加額．東向者解之．曰．此子一時酒失．原其情似可恕．怒者曰．正以同官太寬．使人敢爾．子文扣頭曰．某能誦金剛經．若蒙賜之更生．當日誦七卷以報．怒者曰．若爾亦宜小懲．以所執筆點其背．曰去．覺遍身如冰．遂寤．所點處生一疽．痛不可忍．百日方愈．自是日持經七遍．雖劇冗不敢輟．葉平甫說．
宗演去猴妖
福州永福縣能仁寺護山林神．乃生縛獼猴．以泥裹塑．謂之猴王．歲月滋久．遂為居民妖祟．寺當福泉南劍興化四郡界．村俗怖聞其名．遭之者初作大寒熱．漸病狂不食．緣籬升木．自投於地．往往致死．小兒被害尤甚．於是祠者益眾．祭血未嘗一日幹也．祭之不痊．則召巫覡乘夜至寺前．鳴鑼吹角．目曰取攝．寺眾聞之．亦撞鐘擊鼓與相應．言助神戰．邪習日甚．莫之或改．長老宗演聞而嘆曰．汝可謂至苦．其殺汝者既受報．而汝橫淫及平人．積業轉深．何時可脫．為誦梵語大悲咒資度之．是夜獨坐．見婦人人身猴足．血汙左腋．下旁一小猴．腰閑鐵索縶兩手．抱女再拜於前．曰．弟子猴王也．久抱沉冤之痛．今賴法力．得解脫生天．故來致謝．復乞解小猴索．演從之．且說偈曰．猴王久受幽沉苦．法力冥資得上天．須信自心元是佛．靈光洞耀沒中邊．聽偈已．又拜而穩．明日啟其堂．施鎖三重．蓋頃年曾為巫者射中左腋．以是常深閉．猴負小女如所睹．乃碎之．並部從三十餘軀．亦皆烏鳶梟鴟之類所為也．投之溪流．其怪遂絕．
福州兩院燈
福州左右司理院．每歲上元．必空獄設醮．因大張燈．以華靡相角．為一郡最盛處．舊皆取辦僧寺．紹興庚午．侍郎張公淵道作守．命毋擾僧徒．獄吏計無所出．恥不及曩歲．相率強為之．前一夕．左司理陳爟．夢朱衣吏著平上幘揖庭下．曰．設醮錢已符右院關取．明旦．有負萬錢持書至．取而視．乃閩清令以助右院者．方送還次．群吏曰．今夕醮事．正苦乏使．留之何害．陳亦悟昨夢．乃自答令書．而取其金．醮筵之外．其費無余．是雖出於一時之誤．然冥冥之中．蓋先定矣．爟說．
絳縣老人
周公才、字子美．溫州人．政和初．為絳州絳縣尉．沿檄晉州．過姑射山．進謁真人祠．方下山．一人草衣丫髻坐道左．睨周曰．尊官大好．然須過六十方快．周時年三十餘．又與絳守同姓．守為經營薦書數章．自意後任當改秩．聞其言頗怒．而言不已．益忿忿．取劍欲擊之．忽騰上樹杪．復躍下入木根穴中．周舉劍擊樹．其人呼曰．我乃青羊也．與公誠言．何相苦如此．周捨去．會日將暮．即止山下邸中．有道人先在．以一鶴及仆鐵鬼自隨．揖周曰．天氣差寒．能飲一杯乎．酒至冷不可飲．道人畫案作火字．置杯其上．俄項即熱．飲畢．含余瀝噀壁閑．復噀周面．曰．為君祓除不祥．君今日必見異物．具以前事告．曰．是矣是矣．然亦不足怪．君知之乎．此正昔所遇呂洞賓老樹精輩也．又取鯉鮓共食．時落日斜．照柈上鮓．皆作五色．笑曰．略見張華手段．迨夜各就寢．拂旦行．道人已起．曰．欲與君款語．而行李甚遽．柰何．是日入邑境．薄晚不值驛舍．就民家假室．鐵鬼忽至．曰．先生以昨日不成款．今當相就．令我先攜酒果來．周曰．先生安在．曰．至矣．周出迎．遙望道人跨鶴．去地數尺而行．既至．民帥妻子以下羅拜．道人亦慰接之．曰．爾家皆無恙否．民跪白曰．縣尉至．方患無伴．而先生偶來．某家有麥面．適又得驢肉．欲作不託為供何如．道人頷之．民揖坐東向．而周為客．食罷．步至墻下共飲．周連引滿頗醉．不覺坐睡．及醒．但鐵鬼在傍．曰．先生不能待．已去矣．獻一桃甚大．曰．先生令君食此．當終身無病．後八十年相．會於羅浮山．周遜謝．且贈錢二百．大笑曰．我何所用．長揖而別．指顧閑已不見．民曰．是古絳縣老人也．今為地仙．時一遊人閑．識之者皆過百歲．某自少獲見之．今亦八十矣．周始悔恨．果連蹇二十餘年．甫得京秩．後監進奏院．紹興十六年．以正旦朝謁感疾．召鄉人林亮功飯．具言平生所履．乃及此事．又三日而亡．壽止六十八．所謂羅浮再會之語不可曉雲．林君說．
黃子方
黃琮、字子方．莆田人．宣和初．為福州閩清令．平日多蔬食．但日市肉四兩供母．為人方嚴．不畏強禦．時方興道藏．郡守黃冕仲尚書裳使十二縣持疏斂之民．琮獨不應命．既聞他縣皆數百萬．乃自詣郡．以己俸四月輸之．冕仲雖不平．然以直在彼．莫敢詰．內臣為廉訪使者．數幹以私．皆拒不答．常切齒思報．會奏事京師．每見朝士必以溢惡之言詆琮．嘗入侍徽廟．問汝在閩時．知屬縣有賢令否．其人出不意．錯愕失對．唯憶琮一人姓名．極口稱贊之．即日有旨改京官通判漳州．使者既出．始大愧悔．乃知吉人之報．轉禍為福如此．劉圖南說．
張謙中篆
張有、字謙中．吳興道士也．以篆名天下．為人退靜好古．非古文所有字．輒闕不書．宣和中．年已七十餘．中書侍郎林彥振攄喪其母魏國夫人．歸葬於湖．將刻埋銘．請篆額．書魏字為魏下山．彥振以為不類今字．命去之．不從．彥振雖不樂．然度能書者無出其右．則召所親委曲鐫說之．且許厚謝．張不可．曰．世俗魏字．我法所無．林公不肯用．宜以見還．決不易也．彥振知不可強．遂止．自是人益賢之．余伯舅沈祖仁．為歸安丞．與張善．憚其人不敢求字．一日被酒．亟造門索絹一端．作大字數十．尤高古可愛．至今寶藏之．有所著復古編．行於世．
鳳池山
福州閩縣東十五里鳳池山．其上有池．冬夏不涸．俗傳唐末有樵者．嘗見五色雀群浴於彼．以故得名．其南鼓山．山之半有湧泉寺．鳳池隸焉．熙寧中．元章簡公絳出守．訪之鼓山寺．僧憚其數至為擾．嫁其名於北山報慈院．主僧頗黠．逢元公之意．刻木作鳳．立之小沼上．以喙吐水．公至大喜．為賦詩．數年閑參大政．鳳池之事．遂成先兆．後溫左丞益出守．亦喜為此遊．且和元公詩．未幾亦至兩地．然實非真鳳池山也．而休證如此．豈偶然邪．
古田倡
陳築、字夢和．莆田人．崇寧初登第．為福州古田尉．惑邑倡周氏．周能詩．贈築絕句曰．夢和殘月到樓西．月過樓西夢已迷．喚起一聲腸斷處．落花枝上鷓鴣啼．首句蓋寓築字也．又春晴詩曰．瞥然飛過誰家燕．驀地香來甚處花．深院日長無個事．一瓶春水自煎茶．後與築作合歡紅綬帶．自經於南山極樂院．從者知之．共排闥救解．二人皆活．已而事敗．築失官去．周至紹興初猶在．既老且醜．門戶遂冷落雲．
猾吏為奸
福州老胥夏鏵者．自治平時為吏．政和中．以年勞得官．首尾四紀．嘗言閱郡將多矣．無不為其黨所欺．不能欺者．惟得二人焉．其一程公辟．師孟其一羅儔老．畸羅公初精明．人莫敢犯．後亦有罅可入．雲羅好學．每讀書．必研究意義．茍有得．則怡然長嘯．或未會意．則搔首踟躊．吏伺其長嘯．即抱牘以入．雖包藏機械．略不問．或遇其搔首．雖小奸欺．無不發摘．以故得而欺之．鏵曰．彼好讀書．尚見欺於吾曹．況於他哉．右三事．皆郡士鄭東卿說．
周史卿
周史卿．建州浦城人．元祐初．如京師赴省試．中途遇道者云云．即歸與妻子入由果山煉丹．聲價籍籍．士大夫經山下．無不往見．呂吉甫自建安移宣州．苦足疾不能行．來謁周．周請呂伸足直前為布氣．令人以扇扇之．少頃足底火熱．炙上徹心．良久痛遂已．凡在山二十年．丹垂成．一夕風雷大作．霹靂甚震．曉視藥爐．丹已失矣．周不意．遂出神求之．謂妻曰．我當略往．七日且復回．未死也．切勿焚我．妻如其言．周平生與一僧善．僧亦在他山結廬．聞周死來吊．力勸其妻曰．學道之人．視形骸如糞土．既去矣．安足惜．妻信僧言．泣而焚之．明日而周回．則已無形體可生矣．空中咄咄．責其妻而去．異日僧復來．妻以前事告之．僧曰．吾適方聞訃故來．前日未嘗至．乃悟魔所化也．其家後置周影像於僧舍．日輪一行者奉香火．必於地得四錢．又留醋一甕．至今不敗．往往為人取去．然未嘗竭．縣人劉翔雲．由果山甚淺隘．氣象索然．非神仙所居也翔說．
蔣員外
明州定海縣人大蔣員外者．輕財重義．聞子侄不肖鬻田產者．必隨其價買之．既久．度其無以自給．復舉以還．不取錢．已而又賣．既買又還．至有數四者．嘗泛海欲趨郡．往柁樓便旋．為回風所擊．遂溺水．舟人挽其衣救之．不可制．舟行如飛．方號呼次．遙見一人冉冉立水上．隨風赴舟所．視之乃蔣也．急取之．問所以．曰、方溺時覺有一物如蓬．藉吾足．適順風吹蓬相送．故得至．人以為積善報雲．李郁光祖說．
李少愚
李少愚回參政．建康人．所居在秦淮畔．年二歲．因家人拜掃登舟．乳母懷抱閑．失手墜水中．水急不可尋．舉舟號慟．至明日．有漁舟聞哭聲．問知其故．即舟中取一兒還之．乃少愚也．曰、夜來遙望灘上數人附火．就視之．但見一嬰兒臥地上．四面火環繞．意謂罔兩竊取．故抱得之．林亮功說．
法道變餓鬼
紹興六年三月廿一日．平江虎丘山有常州僧法道．因病入延壽堂．忽變形作餓鬼．頭目極大．頸窄咽青．口吐猛火．人以食與之．則呼曰．鐵丸也．不可食．如是七日．長洲令為請道法師救之．謂曰、汝生前想有隱惡．急自言．佛法容人悔謝．我為汝誦咒解釋．病僧久之方自言曰、向時在廬山慧日寺作典座．盜常住菜．日換酒一升．後作江州能仁副院．將寬剩米沽酒．有是二罪．法師曰．汝既知過．吾救汝．即抉其口灌咒水．僧婚然遂睡．天明方醒．已索湯粥．漸進食．數日愈．宣僧日智說．時在虎丘寺見之．
張佛兒
紹興二年十月．宣僧日智至臺州黃巖縣西鄉．寓宿山寺．次日、寺僧留齋．有村民張陳二老．來請主僧施戒．張曰、某女孫佛兒．年十五．昨夕暴死．至五更將斂．其祖母不忍．抱之以泣．女欻然開目．呼曰．我通身是水．手足皆痛．問其故．曰、夜有二使來追縛我．押過叉嶺．與西鄉相去十餘里辭不能行．遭鐵椎擊背兩下極痛．嶺下有池．池中有橋．遂令我橋上立．別見人以黑被裹兩人入門內．此二使亦欲以花被裹我．曰、汝欠他家錢千五百．今當償之．我力懇曰．容我歸從祖母請錢．不許．旁綠衣人言曰．此人曾聽說般若．可恕也．二使不得已．擲我水中而去．池水甚淺．我逾岸得出．遂急歸．某驚異其事．即往叉嶺驗之．果見陳氏者、門有池．訪其主翁．問曰、翁家昨日生何物．曰、犬生三子．二黑一斑．斑者為犬母銜置池中已死．獨二黑者在．某具以孫女言告．仍以千五百金償之．陳老曰．元無錢在公女處．不肯受．某自度不償此債．小孫他日亦不免．遂率陳老來此．主僧乃為施戒．而以其金貝親．日智問其聽般若之因．乃曾同母往縣中洪福寺．聽景詳師開堂說法．
張屠父
平江城中草橋屠者張小二．紹興八年．往十五里外黃埭柳家買狗．狗見張屠、有喜色．直前拖之．張提其耳．以度輕重．用錢三千得之．狗不待束縛．徑隨張歸．至齊門外．懼其逸．方以索縶之．狗忽人言曰．我乃爾父．又不欠爾債．不可殺我．張醉且困．不省其言．遂以歸．令妻具飯．狗又告其妻曰、新婦來．我乃阿翁也．七八年不見爾夫妻面．今幸得歸．只欠柳家錢三千．已償了．切不可殺我．爾夫壽甚短．只一二年．宜急改業．後世不可為人矣．我覺饑甚．可持飯來．妻急以其夫飯分半與之．夫不知也．夫食畢復索．則已無．甚怒．妻曰．分一半與阿翁食矣．具以狗言白夫．始大懼．留飼養．不敢殺．三日後出至蔣氏家嚙人．為所殺．張屠遂改業為賣油家作仆雲．
陳承信母
常州無錫縣村民陳承信．本以販豕為業．後極富．其母平生尤好豢豕．紹興四年死．死之七日．其家正作佛事聞棺中有聲．意為再生．甚喜．遽取斧開棺．則已化一老牝豬矣．急復掩之．明日、請常州太平寺摽構主施戒遂葬．時天色晴爽．喪車才出門．滂沱大雨．送者不可行．皆回．及墓．坎穴中水已滿．乃以石壓葬之．(此下原闕二十五行)
龍翔行者缺
內文缺
蔡真人詞缺
內文缺
劉粲民官缺
內文缺
羅鞏陰譴
羅鞏者．南劍沙縣人．大觀中在太學．學有祠甚靈顯．鞏每以前程事．朝夕默禱．一夕神見夢曰．子已得罪陰閑．亟宜還鄉．前程不須問也．鞏平生操守鮮有過．願告以獲罪之由．神曰．子無他過．惟父母久不葬之故耳．鞏曰．家有弟兄．罪獨歸鞏．何也．神曰．以子習禮義為儒者．故任其咎．諸子碌碌．不足責也．鞏既誤悔．乃急束裝遽歸．鄉人同舍者問之．以夢告．行未及家而卒．曹績說．鞏乃曹祖姑婿也．
不葬父落第
陳杲、字亨明．福州人．貢至京師．往二相公廟祈夢．夜夢神曰．子父死不葬．科名未可期也．杲猶疑未信．明年果黜於禮闈．遂遣書告其家．亟庀襄事．後再試登第．寧德人李舒長說．
禍福不可避
李似之侍郎雲．艱難以來．士大夫禍福．皆有定數．建炎丁未．傅國華尚書墨卿為舒州守．聞武昌寇作．自武昌才隔蘄黃即至舒．懼其侵軼．又嘗再使高麗．橐中裝甚厚．惜之．乃令其弟挈家避諸江寧．既至泊江下．舟人白外多草竊．不若入閘便．時宇文仲達鎮江寧．與傅公善．家人即遣白宇文．假鑰啟閘．舟得入．自意安全無虞．是夜卒周德為變．劫其舟．一家盡死．惟存一老婢．而舒城帖然．吳昉、顧彥成、為兩浙漕．杭卒陳通、積怒於有官君子．將為亂．會顧君出巡吳興．通強抑眾不發．須其歸．凡一月而顧至．杭之官吏及漕臺．人皆出迎．是夜變作．官吏盡死．而顧君乃與其家泊城外僧寺作佛事．未入聞亂．復走湖州．遂免．傅公有心於避禍．而全家不免．杭卒一月待顧君．而顧竟脫．皆非人所能為也．
島上婦人
泉州僧本偁說其表兄為海賈．欲往三佛齊．法當南行三日而東．否則值焦上．舩必糜碎．此人行時偶風迅．舩駛既二日半．意其當轉而東．即回柁．然已無及．遂落焦上．一舟盡溺．此人獨得一木．浮水三日．漂至一島畔．度其必死．舍木登岸．行數十步．得小逕．路甚光潔．若常有人行者．久之．有婦人至．舉體無片縷．言語啁口紮．不可曉．見外人甚喜．攜手歸石室中．至夜與共寢．天明舉大石窒其外．婦人獨出．至日晡時歸．必賫異果至．其味珍甚．皆世所無者．留稍久．始聽自便．如是七八年．生三子．一日縱步至海際．適有舟抵岸．亦泉人以風誤至者．乃舊相識．急登之．時婦人繼來．度不可及．呼其人罵之．極口悲啼．撲地氣幾絕．其人從蓬底舉手謝之．亦為掩涕．此舟已張帆．乃得歸．
查市道人
常德府查市富戶余翁．家歲收谷十萬石．而處心仁廉．常減價出糶．每糴一石．又以半升增給之．它所操持大抵類此．慶元元年六月．在書室誦經．雷電當晝暴作．有樵夫避雨立門外．忽一道人青巾布衣．引入余宅．扣書室見翁．謂之曰．可令此村叟蹲伏經桌下．暫避雷聲．道人遂就坐．少頃雷火閃爍入室．旋繞數匝而息．及雨霽．一仆報言門楣上有新書朱字．出視之．雲樵夫董二．前世五逆．罪惡貫盈．上帝有敕罰之．被陳真人安於慈喜菩薩誦經桌下護之．諸神不敢近．凡三十九字．讀畢．失道士所在．未幾．余翁坐亡．
仁和縣吏
乾道閑．仁和縣一吏．早衰病瘠．齒落不已．從貨藥道人求藥．得一單方．只碾生硫黃為細末．實於豬臟中．水煮臟爛．同研細．用宿蒸餅為丸．隨意服之．兩月後飲啖倍常．步履輕捷．年過九十．略無老態．執役如初．因從邑宰出村．醉食牛血．遂洞下數十行．所泄如金水．自是尪悴．少日而死．李巨源得其事於臨安入內醫官管範．嘗與王樞使言之．王雲．但聞豬肪脂能制硫黃．茲用臟尤為有理．亦合服之久．當見功効也．
周世亨寫經
鄱陽主使周世亨謝役之後．奉事觀世音甚謹．慶元初、發願手寫經二百卷．施人持誦．因循過期．遂感疾．乃禱菩薩祈救護．既小安．即以錢三千米一石．付造紙江匠使抄經紙．江用所得別作紙．入城販鬻．周見而責之．江以貧告．復增畀其直．及售紙於此．每幅皆斷為六七．懼而亟還家．悉力緝制納於周．周倩一僧折成冊．齋戒繕寫．方及二十卷．正書握筆．群鴉數十鳴噪屋上．逐之不退．起禱像前．迨出視．蓋一鴉中箭流血．眾鴉為拔之不能得．故至悲哄．周連誦寶勝如來救苦觀世音二佛．以筆指之．箭脫然自拔．鴉飛入空中．周贊嘆之際．箭從天井內擲落於佛龕．靈感如此．
金釵辟鬼
溫州瑞安縣篔簹村民張七妻久病．一夕正服藥．忽不見．急呼鄰裏燭火巡山尋之．至一洞甚深．眾疑其在．噪而入．至極深處．見婦人面浮水上．取以歸．雲數人邀我去．初在洞口．見火炬來．急牽我入．我衣領閑有鍍金釵．恐失之．常舉手捫索．鬼輒有畏色．以故面得不沉．
搜山大王
溫州瑞安道士王居常．字安道．後還俗居東山．因販海往山東．為偽齊所拘．脫身由陸路將歸．至開封．夜夢人告曰．汝來日當死．如遇乘白馬著戎袍挾弓矢者．乃殺汝之人．宜急呼搜山大王乞命．若笑則可生．怒則死．緣汝曩世曾殺他人．故今受報．居常次日行荒陂中．果見一人乘馬宛如昨夢所言．即拜呼搜山大王乞命．其人笑而去．遂得脫．後歸鄉．繪其像事之．右二事亦朱亨叟說．
熾盛光咒
瑞安士人曹瑴．字覺老．少出家為行者．其家累世病傳屍．主門戶者一旦盡死．無人以奉祭祀．瑴乃還儒冠．後數年亦病作．念無以為計．但晝夜誦熾盛光咒．一日讀最多至萬遍．覺三蟲自身出．二在項背．一在腹上．周匝急行．如走避之狀．瑴恐畏不敢視．但益誦咒．忽頂上有光如電．蟲失所之．疾遂愈．郡人戴宏中履道說．
海大魚
漳州漳浦縣敦照鹽場．在海旁．將官陳敏．至其處．從漁師買沙魚作線．得一魚．長二丈餘．重數千斤．剖及腹．一人偃然橫其閑．皮膚如生．蓋新為所吞也．又紹興十八年．有海鰍乘潮入港．潮落不能去．臥港中．水深丈五尺．人以長梯架巨舟．登其背．猶有丈餘．時歲饑．鄉人爭來剖割．是日所取無慮數百擔．鰍兀不動．次日有剜其目者．方覺痛．轉側水中．旁舟皆覆．幸無所失亡．取約旬日方盡．賴以濟者甚眾．其脊骨皆中米臼用．
吳公誠
興化人吳公誠、字君與．年七十．以大夫致仕．夢人告曰．公猶有俸金七百千在官．既覺．取券歷會之．凡積留未請者．正如其數．乃謂諸子曰．我所得止此．且置勿請．庶稍延我壽．子如戒緘封．不復言．後一年而卒．計掛冠後所入半俸．適滿七百千．乃非昔日所積者．既服除．其子與郡守有舊．悉以向所當得者復給之．
金四執鬼
福州城南禊遊堂下．有公蓮池數十畝．民金四榷其利．其居在南臺．去池七里．慮有盜．每夕輒往巡邏．嘗遇一人行支徑中．詰之．曰、我以事它適．偶夜歸耳．時已二鼓．金素有膽．視其舉措不類人．又非人所常行路．乃好謂之曰．我家在江南．偶飲酒多覺醉．不可歸．欲與汝相負．汝先自此負我至合沙門．去城二里我乃負汝至馬鋪．去城四里汝復負我過浮橋．其人欣然如所約而去．至馬鋪欲下．金執之甚急．連聲呼家人燭火來視．已化為一老鷂．乃縛而焚之．
佛救宿冤
臨安民張公子者．嘗至一寺．見敗屋內古佛無手足．取歸莊嚴供事之．歲余即有靈響．其家吉凶事．輒先告之．凡二三十年．建炎間．金人犯臨安．張竄伏眢井．似夢非夢．見所事佛來與之別．曰、汝有難當死．吾無策可救．緣前世在黃巢亂中．曾殺一人．其人今為丁小大．明日當至此．殺汝以報．不可免矣．張怖懼．明日果有人攜矛臨井．叱張令出．既出即欲刃之．張呼曰．公非丁小大乎．其人駭問曰．何以知我名氏．具告佛語．其人憮然擲刃於地．曰、冤可解不可結．汝昔殺我．我今殺汝．汝後世又當殺我．何時可了．今釋汝以解之．然汝留此．必為後騎所戕．且與我偕行．遂令相從數日．度其脫也．乃遣去．丁生蓋河北民．為金人簽軍者．三事皆陳季若說．
京師異婦人
宣和中．京師士人元夕出遊．至美美樓下．觀者闐咽不可前．少駐步．見美婦人舉措張皇．若有所失．問之．曰、我逐隊觀燈．適遇人極隘．遂迷失侶．今無所歸矣．以言誘之．欣然曰、我在此稍久．必為他人掠賣．不若與子歸．士人喜．即攜手還舍．如是半年．嬖寵殊甚．亦無有人蹤跡之者．一日、召所善友與飲．命婦人侍酒甚款．後數日．友復來．曰、前夕所見之人．安從得之．曰、吾以金買得之．友曰、不然．子宜實告我．前夕飲酒時．見每過燭後．色必變．意非人類．不可不察．士人曰．相處累月．焉有是事．友不能強．乃曰、葆真宮王文卿法師．善符籙．試與子謁之．若有祟．渠必能言．不然．亦無傷也．遂往．王師一見驚曰、妖氣極濃．將不可治．此祟異絕．非尋常鬼魅比也．歷指坐上它客曰．異日皆當為左證．坐者盡恐．士人已先聞友言．不敢復隱．備告之．王師曰．此物平時有何嗜好．曰、一錢篋極精巧．常佩於腰間．不以示人．王即朱書二符授之．曰、公歸俟其寢．以一置其首．一置篋中．士人歸．婦人已大罵曰、託身於君許久．不能見信．乃令道士書符．以鬼待我何故．初尚設辭諱．婦人曰、某仆為我言．一符欲置吾首．一置篋中．何諱也．士人不能辯．密訪仆．仆初不言．始疑之．迨夜伺其睡．則張燈製衣．將旦不息．士人愈窘．復走謁王師．師喜曰、渠不過能忍一夕．今夕必寢．第從吾戒．是夜果熟睡．如教施符．天明無所見．意謂已去．越二日．開封遣獄吏逮王師下獄．曰、某家婦人瘵疾三年．臨病革．忽大呼曰．葆真宮王法師殺我．遂死．家人為之沐浴．見首上及腰間篋中皆有符．乃詣府投牒．雲王以妖術取其女．王具述所以．即追士人．並向日坐上諸客．證之皆同．始得免．王師建昌人．林亮功說．林與士人之友同齋．
永福村院犬
福州永福縣有村律院．伯仲二僧同房．伯僧愛一犬．每食必呼使前．仲甚惡之．見必叱逐．或繼以鞭棰．如是累歲．伯嘗出外旬日．歸不見犬．責仲曰、汝常日仇犬特甚．乘我之出．必殺食之矣．仲力辯．不得已乃言因其竊食．誤擊殺之．埋諸後圃．非食也．伯殊不信．潛往瘞所發視．急歸語仲曰．犬雖異類．心與人同．汝與結冤非一日．適吾視其體．頭已為蛇．會當報汝．汝不宜往．可倩所知者再觀之．洎別一人往視．則蛇頭愈長．始大恐．問所以解冤之策．伯教以盡鬻衣缽．對佛懺謝．遂入懺堂．晝夜不息．凡數年．一夕焚紙鏹．覺盆中有物．意其鼠．撥灰視之．蛇也．乘仲張口．急奔入喉中．遂死．本縣般若長老惟學說．
金剛靈驗
青州人柴註．為壽春府司理．因鞫劫盜獄．一囚言離城三十里間開旅邸．每遇客攜囊橐獨宿．多殺之．投屍於白沙河下．前後不知若干人．惟謀一老嫗不得．註問其故．囚曰、頃年老嫗獨寄宿．某與兄弟言．今夜好個經紀．至更深．遣長子推戶．久乃還．雲若有人抵戶而立．不可啟．某不信．提刀自行．及門穴壁窺之．見紅光中一大神．房與上下等．背門而立．氣象甚怒．某驚懼失聲．幾於顛仆．天將曉．門方開．嫗正起理發．誦經不已．問何經．曰、金剛經也．乃知昨夜神人蓋金剛雲．
南陽驛婦人詩
靖康元年．鄧州南陽縣驛．有女子留題一詩曰、流落南來自可嗟．避人不敢禦鉛華．卻憐當日鶯鶯事．獨立春風霧鬢斜．字畫柔弱．真婦人之書．次韻者滿壁．
王彥楚夢中詩
王彥楚□□□州人．少年時．夢作詩曰．舂罷雞□□□行犬吠籬．溪深水馬健．霜重橘奴肥．建□初．將漕京西．遇寇至．彥楚月(榼山)間中刃．奔走墟落．聞農家舂聲．正如昔年夢中作詩景象雲．三事黃說．
劉氏子
劉敏求、字好古．居開封郊外．生一子．兩歲而病．將死不忍視．徙置比舍民家．須其絕而斂之．乳媼方抱以泣．有道人過見之．曰、兒未死也．取藥一餅餌之．遂蘇．復索紙書十數字．緘封以授媼．祝令謹藏去．勿得發視．視則兒死．媼先密窺之．能認十九兩字．余不識也．自此兒浸安．母意其十九歲當不免．至是年為食素祝延之．既而無恙．及紹興十九年．敏求官建康．子四十三歲矣．得疾以三月二十六日不起．媼猶在．始起所緘書．乃大書九字．其文曰、十九年三月二十六日．梁竑夫說．
潘璟醫
潘璟、字溫叟、名醫也．虞部員外郎張咸妻．孕五歲．南陵尉富昌齡妻．孕二歲．團練使劉彜孫妾．孕十有四月．皆未育．璟視之．曰、疾也．凡醫妄以為有娠耳．於是作大劑飲之．虞部妻墮肉塊百餘．有眉目狀．昌齡妻夢二童子．色漆黑．倉卒怖悸．疾走而去．彜孫妾墮大蛇．猶蜿蜒不死．三婦人皆平安．貴江令王霽．夜夢與婦人歌謳飲酒．晝不能食．如是三歲．璟治之．疾益平．則婦人色益沮．飲酒易怠．歌謳不樂．久之遂無所見．溫叟曰、病雖衰．然未也．如夢男子青巾而白衣．則愈矣．後果夢即能食．北湖吳則禮載其事．
黃山人
贈太師葉助．縉雲人．為睦州建德尉．年壯無子．問命於日者黃某．黃雲．公嗣息甚貴．位至節度使．然當在三十歲以後．若速得之．亦非令器也．天祐不樂．後官拱州．黃又至．令以周易筮之．得賁卦．黃曰．今日辰居土．土加賁為墳字．君當生子．但必有悼亡之戚．果生男數歲而晁夫人卒．其子即少蘊也．既擢第．為淮東提刑周穜婿．周嘗延一黃山人少蘊．命之筮．遇晉卦．黃曰、三年後當孿生二女．晉之卦坤下離上．二陰也．晉之字從兩口．爻辭曰．晝日三接．三年之象也．俟此事驗．當以前程奉告．少蘊深惡其說．已而果然．自維揚歸吳興．復見之．少蘊曰．君昔日所言果中．異時休咎．盍以告我．黃曰、公貴人也．自此當遍儀清要．登政府．終於節度使．宜善自愛．少蘊異之．以白乃父．父曰、憶三十年前有客亦姓黃．為吾言得汝之期．且謂當建節鉞．豈非此人乎．試使召之．真昔所見者．父子相視而笑．待黃生如神．建炎中．少蘊為尚書左丞．紹興十六年．年七十．上章告老．自觀文殿學士除崇慶軍節度使致仕．二年而薨．竟如黃言．黃說得之左丞．
饒州官廨
饒州譙門之南一官廨．素有怪．紹興十一年．常平主管官韓參居之．延樂平士人胡價為館客．郡守程進道．亦遣其子從學．會程受代．價納官奴韓秀賂．白程為落籍．程許之．韓倡乘夜攜酒肴．竊入價書室與飲．且堅囑之．遂得自便．他夕倡復攜具至．既飲．又遍以余尊犒從者．自是數至．一夕過三鼓．西鄰推官廳會客散．望價書室燈尚明．呼之猶與相應答．及天明．則價臥榻上死矣．主人詰問侍童及外宿直者．皆雲每夜有婦人．自宅堂取酒炙以出．意宅中人不敢言．及旦則去．昨宵已雞唱．聞先生大呼．疑其夢魘．不謂遽死．蓋鬼詐為倡以惑價．而價不悟．後三年．通判任良臣居之．其女十餘歲．常見二人相攜以行．因大病．急徙出．後以為驛舍雲．
閉糴震死
饒州余幹縣桐口社民段二十八．紹興乙卯歲為雷所擊．挈屍至雲外．有朱衣人云．錯也．復撲於平地．段如夢中．移時方蘇．項上並脅下．皆有斧跡．出青黑汁數升．同村港西亦有段二十六者．即時震死．此人元儲谷二倉．歲饑閉不肯出．故天誅之．既死．谷皆為火焚．而桐口之段．至今猶在．
不孝震死
鄱陽孝誠鄉民王三一者．初其父母自買香木棺二具以備死．王易以信州之杉．已而又貨之．別易株板．及母死．則又欲留株板自用．但市松棺斂母．既葬旬日．為雷擊死．側植其屍．或走報厥子．子急往哭．且扶屍仆地．正日中．震雷起．忽挈子往佗處．約相去五里許．洎復回．父已復倒立矣．凡兩瘞之．皆震出．遂斫棺一竅．表以竹而掩之．始得寧．
梅三犬
饒州東湖傍居民梅三者．紹興二十年除夕．縛一牝犬欲殺．已刺血煮食．恍惚間不見．夜夢犬言曰．我犬也．被殺不辭．但欠君家犬子數未足．幸少寬我．梅許諾．明日自外歸．恬然無所傷．乃復育之．
安昌期
安昌期．昭州恭城人．少舉進士．皇祐中．朝廷平儂智高．推恩二廣．凡進士曾試禮部者．皆特試於廷．昌期因是得橫州永定尉．以事去官．遂不復仕．獨與小童遊廣東．放浪山水間．同年曲江胡浚、為惠州海豐令．昌期往過之．留甚久．杯酒間多為嬉戲小技．娛悅坐人．嘗結紙數紐．覆而咒之．良久器遂動．徐徐啟之．皆為鼠矣．咀嚼舉動如真．復覆之、則依然結紙也．時采山藥嚼而吐之以示人．津著藥上．皆如膠飴．或通夕不寐．指其童曰．勿輕此童．它日與吾偕隱．治平二年．遊清遠峽山寺．謂僧曰．久聞山中有和光洞．故來遊．遂與童俱往．數日不返．僧疑為虎所食．遍求之．無所見．於洞前石壁上得詩曰．蕙帳將辭去．猿猱不忍啼．琴書自為樂．朋友孰相攜．丹竈非無藥．青雲別有梯．峽山余暫隱．人莫擬夷齊．後題雲．前橫州永定縣尉安昌期筆．山僧說．
海馬
紹興八年．廣州西海壖地名上弓彎．月夜有海獸．狀如馬．蹄髟鼠皆丹．入近村民家．民聚眾殺之．將曉如萬兵行空中．其聲洶洶．皆稱尋馬．客有識者慮其異．急徙去．次日海水溢．環村百餘家．盡溺死．
鄒益夢
鄒益者．饒州樂平人．為進士．初興三舍時．乞夢於州城隍廟．夜夢往官府．見壁間詩一聯雲．鄒益若為饒解首．朱元天下第三人．既覺大喜．謂必冠鄉舉．時舍法初行．挾書假手之法甚嚴．益首犯．□朱元者、徽州人．蔡京改茶法．元為茶商．坐私販抵罪．正第三人云．
蔡振悟死三
蔡振、字子玉．閩縣人．年甫冠．從鄉先生鄭東卿學易．忽悟死生之理．其家在鼓山下．紹興十七年．聞莆田鄭樵．入山從老僧問禪．振作書抵樵．論儒釋之學．樵見其年少而論高．疑假手於人．親扣之．益奇怪．乃見東卿．問振所學．東卿曰．不知也．十九年四月、振來謁東卿．問尚書禹貢．得疾歸家遂篤．叱出其妻．呼弟掄告以死．令掄把筆．口占一詩．曰、俟同舍生來吊．可出示之．其語雲．生也非贅．死兮何缺．與時俱行．別是一般風月．詩畢而逝．
許氏詩讖
許太尉將未第時．居福州罾浦巷．夜有虎自東山逾破城．入其園．傷圈豕而去．及旦、舉室慮其復至．太尉不以為異．且高吟曰．昨夜虎入我園．明年我作狀元．叔母戲續其下雲．顛狗不要亂吠．且在屋裏低蹲．鄰裏傳以為笑．明年．太尉魁天下士．後登政府．叔母之子特以恩得官至大夫．謂之許工部．舊所居室．太尉悉以與之．後工部得心疾．家人閉不使出．所謂顛狗低蹲之語．乃其母詩實先讖也．三事鄭東卿說．
桐城何翁
舒州桐城縣何翁者．以貲豪於鄉．嗜酒及色．年五十．得風疾．手足奇右不能舉．輿之同郡良醫李百全幾道家．治療月餘．而病良已．將去．幾道飲之酒．酒半問之曰．死與生孰美．翁愕然曰、公醫也．以救人為業．豈不知死不如生．何用問．幾道曰．吾以君為不畏死耳．若能知死之可惡甚善．君今從死中得生．宜永斷房室．若不知悔．則必死矣．不復再相見也．翁聞言大悟．才歸即於山顛結草庵屏處．卻妻妾不得見．悉以家事付諸子．如有二年．勇健如三十許人．徒步入城．一日行百二十里．幾道見之曰．君果能用吾言．如持之不懈．雖未至神仙．必為有道之士．翁自是愈力．但多釀酒．每客至．與奕棋飲酒．清談窮日夜．凡二十有五年．建炎初．江淮盜起．李成犯淮西．翁度其且至．語諸子曰．急竄尚可全．諸子或顧戀妻孥金帛．又方治裝．未能即去．翁即杖策．腰數千錢．獨行至江邊．賊尚遠．猶有舩可度．徑隱當塗山寺中．諸子未暇走．而賊至．皆委鋒刃．翁在寺．與鄰室行者善．一日呼與語曰．吾欲買一棺．煩君同往取之可乎．曰、何用此．笑不應．遂買棺歸．置室內．數自拂拭．又謂行者曰．吾終慁公矣．吾屋後儲所市薪．明日幸以焚我柩．恐有吾家人來．但以告之．行者且疑且信．密察其所為．至暮臥棺中．自托蓋掩其上．明日就視死矣．時年七十九．後歲余．翁有侄亦脫賊中．訪翁蹤跡．至是寺方聞其死．翁與中書舍人朱新仲翌．有中外之好．朱公嘗記其事以授予雲．
龐安常針
朱新仲．祖居桐城．時親識間一婦人妊娠將產．七日而子不下．藥餌符水．無所不用．待死而已．名醫李幾道．偶在朱公舍．朱邀視之．李曰、此百藥無可施．惟有針法．然吾藝未至此．不敢措手也．遂還．而幾道之師龐安常．適過門．遂同謁朱．朱告之故．曰、其家不敢屈先生．然人命至重．能不惜一行救之否．安常許諾．相與同往．才見孕者．即連呼曰．不死．令家人以湯溫其腰腹間．安常以手上下拊摩之．孕者覺腸胃微痛．呻吟間生一男子．母子皆無恙．其家驚喜拜謝．敬之如神．而不知其所以然．安常曰．兒已出胞．而一手誤執母腸胃．不復能脫．故雖投藥而無益．適吾隔腹捫兒手所在．針其虎口．兒既痛即縮手．所以遽生．無他術也．令取兒視之．右手虎口針痕存焉．其妙至此．新仲說．
紅象卦影
紹興二年．廬陵董良史廷試罷．詣紅象道人作封影．欲知其低昂．卦成．有詩曰．黑猴挽長弓．走向天邊立．系子獨高飛．中人嗟莫及．良史不能曉．占者曰．事應乃可解．及唱名．張子韶九成為榜首．張生於壬申．所謂黑猴者也．長弓、張字也．良史在三甲．其上孫雄飛．所謂系子高飛也．其下仲並、所謂中人莫及也．良史說．
譚氏節操
英州真陽縣曲江村人吳琦．略知書．其妻譚氏．紹興五年閏二月．本邑觀音山盜起．攻剽鄉落．琪竄去．譚氏與其女被執．並鄰社村婦數人偕行．譚在眾中頗潔白．盜欲妻之．詬曰、爾輩賊也．官軍旦夕且至．將為齏粉．我良家女．何肯為汝婦．強之不已．至於捶擊．愈極口肆罵．竟斃於毒手．後盜平．鄰婦同執者皆還．曰、使吳秀才妻不罵賊．今日亦歸矣．因備言其死狀．吳生始知之．聞者高其節．予嘗為之傳雲．
草藥不可服
紹興十九年三月．英州僧希賜．往州南三十里洸口掃塔．有客船自番禺至．舟中士人之仆腳弱不能行．舟師憫之．曰、吾有一藥．治此病如神．餌之而差者．不可勝計．當以相與．既賽廟畢．飲胙頗醉．入山求得藥漬酒授病者．令天未明服之．如其言．藥入口．即呻呼雲．腸胃極痛．如刀割截．遲明而死．士人以咎舟師．舟師恚曰．何有此．即取昨夕所余藥．自漬酒服之．不逾時亦死．蓋山多斷腸草．人食之輒死．而舟師所取藥．為根蔓所纏結．醉不暇擇．徑投酒中．是以及於禍．則知草藥不可妄服也．
南山寺
鄭良、字少張．英州人．宣和中．仕至右文殿修撰廣南東西路轉運使．累貲為嶺錶冠．既奉使兩路．遂於英築大第．堊以丹碧．窮工極麗．南州未之有也．靖康元年．或訴其過於朝．朝廷遣直龍圖閣陳述為漕．俾鞫之．述至英．良居家．初不知其故．盛具延述．述亦推心與飲．締同官之好．至廣州．始遣使逮良下獄．窮治其贓．榜笞不可計．奏案上．方得出獄．出之一日而良死．比斷敕至．止於停官編隸．已無及矣．家人未能葬．權厝於英之南山寺．所追錄寶貨甚多．述遂攝帥事．建炎二年代還．以它事復為轉運使許君所劾．下廷尉．削籍編置英州．太守置之南山．時良已遷葬數日．殯宮空．欲述居之．或告以實．述曰、吾前治其獄．王事也．今已死．何足畏．即居之．才三四日．白晝見良．驚曰．鄭良何敢來．即感疾死．時建炎二年也．良之宅今三分為天慶觀州學驛舍．其家徙江西雲．三事英僧希賜言．
賀氏釋證
賀氏者．吉州水新人．嫁同鄉士人江安行．有二子．自夫死不茹葷．日誦圓覺經．釋服不輟．或勸更誦他經．賀氏曰．要知真性．本圓本覺．不覺不圓．是為凡夫．我不誦經．要遮眼耳．長子楹．登進士第．紹興六年．為賀州簽判．迎母至官．賀氏從容語其婦曰．吾誦經以來．了無夢想．比年夜艾．常見瑞光中有猊坐．欲升之未果．今白日閉目亦見佛相．是歲五月甲戌．沐浴易衣．明日食罷．盥漱如常．忽收足端坐．兩中指結印．瞑目而逝．家人倉黃召醫．已無及矣．郡守範直清帥其屬瞻禮．嘆曰．大丈夫不能如此．命畫工寫其像．像成．惟目睛未點．乃禱曰．精神全在阿堵中．願賜開示．俄兩目炯然．子孫扶視．皆謂再生．點睛訖復瞑．時年七十七．傅雩彥濟言．
昌國商人
宣和間．明州昌國人有為海商．至巨島泊舟．數人登岸伐薪．為島人所覺遽歸．一人方混不及下．遭執以往．縛以鐵綆．令耕田．後一二年稍熟．乃不復縶．始至時．島人具酒會其鄰裏．呼此人當筵燒鐵箸灼其股．每頓足號呼．則烘堂大笑．親戚間聞之．才有宴集．必假此人往．用以為戲．後方悟其意．遭灼時忍痛嚙齒不作聲．坐上皆不樂．自是始免其苦．凡留三年．得便舟脫歸．兩股皆如龜卜．張昭時為縣令．為大人言．
盤谷碑厄
孟州濟源縣．韓文公送李願歸盤谷序碑．唐元和中．縣令崔浹所立．歲月既久．湮沒為民井甃．政和三年．縣尉宋鞏巡警至其地．洗濯視之．曰、此至寶也．村民愚以為真有寶．伺宋去．碎之．無所獲．棄於道上．高密人孟溫舒、為令．聞之舁歸縣．龕於出治堂中．出治堂者、元祐中宰傅君愈所建．秦少遊作記．且書之刻石．崇寧時為觀望者去．溫舒得舊本於民間．再刊之．但隱其姓名．亦好事君子也．
孟溫舒
孟溫舒．為濮州雷澤令．吏不敢欺．嘗有喑者投空牒訴事．左右皆愕．溫舒械之．曰、彼恃廢疾來侮我．命二吏隨扶以出．肆諸通衢．復潛遣謹厚者物色其旁．曰、有所聞即告．果有語者曰．是人傭於某家．累年負其直不償．故詣令訴．特口不能言耳．今乃獲罪．安用令．吏以白溫舒．遣執語者訊之．遂得直．一縣稱為神明．郭樞密三益作溫舒墓誌．書此事．
盜敬東坡
紹興二年．虔寇謝達陷惠州．民居官舍．焚蕩無遺．獨留東坡白鶴故居．並率其徒葺治六如亭．烹羊致奠而去．次年．海寇黎盛犯潮州．悉毀城堞．且縱火．至吳子野近居．盛登開元寺塔見之．問左右曰．是非蘇內翰藏圖書處否．麾兵救之．復料理吳氏歲寒堂．民屋附近者．賴以不熱甚眾．兩人皆劇賊．而知尊敬蘇公如此．彼慾火其書者．可不有愧乎．
鬼呼學士
範鏜、字宏甫．建州浦城人．布衣時．至日中無炊．里人未之奇也．一夕寒甚．自村墅回邑．假寐溪橋．中夜聞人聲從橋出．若有詢之者．應曰、學士寢於是．鏜不疑其鬼．徐徐聽之．皆涉水而濟．黎明鏜還浦城．人目教授生童者為學士．意所稱謂此．未幾鏜登第．終龍圖閣學士．蓋宿橋之夕．相去五里許．一家設水陸．呼學士者乃鬼也．
惠兵喏聲
黃薦可、字宋翰．福州長溪人．紹興中除惠州守．迓兵已至．有日者過門．聞從吏聲喏．告其人曰．吏聲無土．公必不赴．未行果罷．三事黃文譽說．
廖用中詩戲
廖尚書用中剛崇寧初．以士人為辟雍錄．已而擢第．宣和中．復以命士為錄於太學．時蔡魯公方盛．用中嘗戲作詩寄所善者．曰、二十年前錄辟雍．而今官職儼然同．何當三萬六千歲．趕上齊陽魯國公．好事者傳以為口實．鄭樵說．
觀音醫臂
湖州有村媼．患臂久不愈．夜夢白衣女子來謁曰．我亦苦此．爾能醫我臂．我亦醫爾臂．媼曰、娘子居何地．曰、我寄崇寧寺西廊．媼既寤．即入城至崇寧寺．以所夢白西舍僧忠道者．道者思之曰、必觀音也．吾室有白衣像．因葺舍．誤傷其臂．引至室中瞻禮．果一臂損．媼遂命工修之．佛臂既全．媼病隨愈．湖人吳價說．
李八得藥
政和七年．秀州魏塘鎮李八叔者．患大風三年．百藥不驗．忽有遊僧來與藥一粒令服．李漫留之．語家人曰、我三年間化主留藥多矣．何嘗有效．不肯服．初李生未病時．誦大悲觀音菩薩滿三藏．是夜夢所惠藥僧告之曰．汝尚肯三藏價誦我．卻不肯服我藥．既寤．即取服之．凡七日．遍身皮如脫去．須眉皆再生．邊公式說
佛還釵
平江民徐叔文妻．遇金人破城．獨脫身賊手．出郭於水中行．惟誦觀音佛名．首插金釵恐為累．擲置水中．半途迷所向．有白衣老媼在岸．呼之令上．指示其路．曰、遇僧即止．又雲、恐汝無裹足．贈汝金釵．視之蓋向所棄者．至一林中．見寺遂止．乃薦福也．次日、其婿蔣世永適相值．乃攜以歸．
佛救翻胃
平江僧惠恭．病翻胃．不能飲食．夜夢一貍貓自項背入腹中．從此日甚．每過市見魚．深起嗜想．遂發意誦觀音菩薩百萬聲．日持大悲咒百八遍．復夢至山中遇道人．相慰問曰．吾與汝藥．俄青衣童籠一雞至．前貓自僧口出．徑入籠擒雞．因驚覺．病頓愈．
歐十一
湖州民歐十一．坐誤殺人．配廣中．其妻在家齋素．日誦觀音．歐在配所．見一僧．呼曰、汝家妻孥極念．汝欲歸否．曰、固所願．遂出藥．擦其腕．初無痛楚．腕已墮地．血流不止．僧曰、可持以告官．當得歸．收汝斷手．勿失也．歐如言得放還．及中途．復見僧曰．汝斷手在否．曰在．取而續之．吻合如初．三事皆李檉與幾說．
梅先遇人
予宗人慶善郎中興祖紹興十二年．為江東提刑．治所在鄱陽．王元量尚書鼎從假二卒往夔峽．既回拜於廷．其一梅先者．獨著道服．拜至十數不已．慶善訝之．答曰、伺郎中治事退．當請間以白．少頃慶善坐書室．梅復至曰、初至夔州數日．有道者歷問所從來．令某隨之去．某應曰、諾．道者曰、汝當有妻孥．安能舍而從我．某曰、惟一妻一子．今得從先生．視彼如涕唾耳．道者甚喜．曰、汝能若此．良可教．吾將試汝．即於糞壤中拾人所棄敗履令食．初極臭穢．強嚙不能進．道者笑自亟啖之．曰、如我法以食．歷數日．覺不復臭而味益甘軟．又問所以來此為何事．答曰、奉主公命為王尚書取租入．曰、如是當歸畢之．此公家錢如未了．不可從我．他日未晚也．某曰、家在江東．相距數千里．豈能再來．曰、汝思我．我即至矣．又授藥方三道．曰、若乏用時．可合此藥貨．視一日所用留之．有餘棄諸道上．以惠貧窶．或無食．則茹草履．人與酒食．但享之．特不可作意．大抵無心乃得道耳．某拜之數十．又與某道服．曰、汝歸見主公時．拜之如拜我．但作此衣．勿易也．慶善曰．果如此．勿復為走卒．命直書合以自近．嘗召使坐取草履試之．梅展足據地坐．凈滌履而食．每數日即飲水少許．久之吐其滓．瑩滑如碧玉．以示慶善．慶善復還之．梅徑取投口中．食履盡乃已．時方二十四歲．即與妻異榻．曰、人世只爾．殊可厭惡．汝盍同我學道．不然．隨汝所之．妻始猶勉從．不一年．竟改嫁．慶善後予告．令往丹陽茅山．預三月鶴會．山有洞．常人慾入．須秉燭．然極不過數十步即止．梅索手而入．無所礙．聞石壁中若人叩齒行持者．至最深處得一澗．澗中水數尺．細視有書數軸．取得之．才沾漬其半．乃元祐中劉法師所受法籙也．後送慶善還丹陽．慶善有外兄病．每食輒吐．梅曰、瓢中藥正爾治此．取數粒與服．一日即思食．旬時病盡失．去慶善寓．訊代者為除兵籍．既得文書．遂辭去．後數年．曾一歸鄉里．今不知所之．
食蟹報
洪慶善從叔母．好食蟹．率以糟治之．一日正食．見杌上生蟹散走．大恐．呼婢撤去．婢無知．復取食．為一螯鈐其頰．盡力不可取．頰為之穿．自是不敢食蟹．
瓦隴夢
洪慶善妻丁氏．溫州人．雖居海濱．而性不嗜殺．後至江陰．有惠瓦隴百餘枚．不忍食．置之盆中．將以明日放諸江．夜夢丐者甚眾．裸體臞瘠．前後各以一瓦自蔽．皆有喜色．別有十餘人愀然曰．爾輩甚樂．我一何苦也．丁氏寤而思之．以瓦蔽影．必瓦隴也．夢中能密記其數．取視之．已為一妾竊食十餘枚．乃愀然者也．得活者與夢中數同．
促織怪
洪慶善為湖州教授日．當秋晚．宴坐堂上．聞庭下促織聲極清．詣其所聽之．則聲如在房外．復往房外．則又在庭下．甚怪之．別令一人往聽．則移在床下．又詣床下．則乃在其女床側．竟不能測．是年妻丁氏捐館．次年女亡．
大錄為犬
秀州華亭縣吏陳生者．為錄事．冒賄稔惡．常帶一便袋凡所謀事皆書納其中．既死．夢於家人曰．我已在湖州顯山寺為犬矣．家人驚慘．奔詣寺省問．一犬聞客至．急避伏眾寮僧榻下．連呼不出．意若羞赧．其家不得已遂還．既去．僧語之曰．陳大錄宅中人去矣．方振尾而出．此犬腹下垂一物正方．宛如便袋狀．皮帶周匝系其腹．猶隱隱可辯．洪慶善嘗與葛常之侍郎至寺見之．詢諸僧雲然．
蔡衡食鱠
蔡攸之子衡．為保和殿學士．將入朝．家人呼之不醒．意其熟睡．乃為謁告．至辰巳之交方覺．謂家人曰．我非睡．乃入冥耳．初寢時．有人云．某官召．隨以行．至官府．其人入報曰．追蔡衡至．既入．獄吏問曰．近日殺生何也．答曰、某舉家戒殺．無有是事．吏曰、此間不容抵諱．吾徐思之．近往池上得鮮鯉．因鱠食之．但此一罪耳．吏曰、是也．即取鐵鉤貫頦掛樹間．數武士臠肉．頃刻而盡．約食頃．體已復故．主者延升廳事．抗禮拱手問曰、保和相識否．吾乃太師門人沈某也．太師今安否．答曰、適方受刑．痛楚未定．少憩當言之．主者命飲以湯．即不痛．徐問諸兄弟及它事甚詳．將退．吾禱之曰．衡作惡如許．不知何以自贖．曰、盡舍平生服用庶可救．可悉取所衣朝服金帶鞍馬之屬．施慧林寺．且飯僧數百．為吾謝過．是日洪慶善適遊寺．見主僧言之．雲可以為戒．未幾時．復以六百千贖所施物去．竟以是年死．六事皆慶善說．
李邦直夢
孫巨源、李邦直．少時同習制科．熙寧中．孫守海州．李為通判．倅廳與郡圃接．孫季女常遊圃中．李望見目送之．後每出．聞其聲．輒下車便旋．邦直妻韓夫人．於牖中窺見屢矣．詰其故．李以實告．一夕夢至圃．見孫女．踵之不可．及亟追之．躡其鞋．且以花插其首．不覺驚寤．以語韓夫人．韓大慟曰．簪花者言定之象．鞋者諧也．君將娶孫氏．吾死無日矣．李曰、思慮之極．故入於夢．寧有是．未幾韓果卒．李徐令媒者請於孫公．孫怒曰、吾與李同硯席交．年相若．豈吾季女偶邪李不敢復言．已而孫還朝為翰林學士．得疾將死．客見之．孫以女未出適為言．客曰、今日士大夫之賢．無出李邦直．何不以歸之．曰、柰年不相匹．客曰、但得所歸．安暇它問．未及綢繆而孫亡．其家竟以女嫁之．後封魯郡夫人．邦直作巨源墓誌曰．三女．長適李公彥．二在室．蓋作誌時未為婿也．邦直行狀．晁無咎所作．實再娶孫氏雲．強行父幼安說．
趙敦臨夢
明州趙敦臨．為太學生．政和戊戌年．詣二相公廟乞夢．夢雲．狀元今歲方生．紹興乙卯．敦臨始登第．狀元乃汪聖錫．生於戊戌．時年十八矣．果符昨夢．
張太守女
南安軍城東嘉祐寺．紹興初．有太守張朝議女．因其夫往嶺外不還．怏怏而夭蒿葬於方丈．遇夜即出．人多見之．既久寺僧亦不以為怪．過客至．必與之合．有所得錢若絹．反遺僧．嘗有二武弁．自廣東解官歸．議投宿是寺．一人知之．不欲往．一人性頗木強．不謂然．獨抵寺．方弛擔．女子已出曰．尊官遠來不易．客大恐誘之使去．即馳入城．解潛謫居而卒．有孫營葬．憩寺中．為所荏苒．得疾幾死．紹興二十年．郡守都聖與潔率大庾令遷之於五里外山間．今猶時出與村落居人接．予嘗至寺．老僧言之．猶及見其死時事雲．
大庾震吏
紹興二十一年二月晦．大庾令連潛．正午治事．書吏抱文書環立．忽黑氣自庭入．須臾一廳盡暗．雷電大震．吏悉仆地．令悸甚．手足俱弱．亦撲於案下．少頃即散．眾掖令起．吏死者四人．二錄事二治獄者．蓋昔皆為經界吏雲．連令說．
張端愨亡友
張端愨．處州人．嘗為道士．平生好丹竈爐火．初與一鄉友同泛海如泉州．舟人意欲逃徵稅．乘風絕海．至番禺乃泊舟．二人不得已少留．鄉友者得疾死．張為殯斂．寄柩僧寺．一夕寢未熟．而友至．呼其字曰．正父公酷好爐鼎．何為也．張悟其死．應曰、吾自好之．何預君事．即閉目默誦大悲咒．才數句．友已知曰．偶來相過．何為爾也．即去．久之復夢曰．我與君相從久．今當遠別．不復再見．幸偕我行數步相送．張諾之．與俱行數步．至一紅橋．友先行．語張曰．君且止．此非君所宜過．揮淚而別．既覺不能曉．後數日．廣帥王承可侍郎．令諸剎凡寄殯悉出焚．張念其故人．命僧具威儀火之城下．收其骨．至一橋擲水中．乃夢中所至處也．時紹興十八年．張生說．
六鯉乞命
汪丞相廷俊．宣和中．為將作少監．鄭深道資之為同寮．一日坐局．汪得六鮮鯉．將鱠之．鄭不知也．方假寐．夢六人立階下．自贊雲．李秀才．乞公一言幹少監乞命．鄭曰、不知君等何罪．俱曰、只在公一言．鄭許諾．既寤達之汪公．汪曰、適得六鯉．將設鱠．豈為是邪．遂放之．鄭自是不食魚．深道說．
五郎鬼
錢塘有女巫曰四娘者．鬼憑之．目為五郎．有問休咎者．鬼作人語酬之．或問先世．驗其真偽．雖千里外酬對如響．莫不諧合．故咸安王韓公兄世良尤信匿．導王令召之．巫至韓府．而五郎者不至．巫踧踖不自安．乃出．後數日．偶至靈隱寺．鬼輒呼之．巫詰其曩日不應命．曰、門神御我於外．不能達也．
東坡書金剛經
東坡先生居黃州時．手抄金剛經．筆力最為得意．然止第十五分．遂移臨汝．已而入玉堂．不能終卷．旋亦散逸．其後謫惠州．思前經不可復尋．即取十六分以後續書之．置於李氏潛珍閣．李少愚參政．得其前經．惜不能全．所在輒訪之．冀復合．紹興初．避地羅浮．見李氏子輝．輝以家所有坡書悉示之．而秘金剛殘帙．少愚不知也．異日偶及之．遂兩出相視．其字畫大小高下．黑色深淺．不差毫髮．如成於一旦．相顧驚異．輝以歸少愚．遂為全經雲．黃文譽說．
何丞相
縉云何丞相執中在布衣時貧甚．預鄉貢．將入京師．無以為資．往謁大姓假貸．閽人不為通．捧刺危坐．俟命．主人晝寢．夢黑龍蟠戶外．驚寤出視．則何公在焉．問之曰．五秀何為至此．何第五．五秀者．其人呼秀才雲．以所欲告．主人舉萬錢贈之．且曰、君異日言歸．無問得失．必過我．何試竟．復造其家．館於外廡．迨日暮．執卷徙倚楹間．主人彷彿又見黑龍蜿蜒而下．攀繞庭柱．就視之．則又何公也．心異之．密告何曰．君且大貴．毋相忘．已而何擢第．調臺州判官．有術者能聽物聲知吉凶．聞譙門鼓角聲．曰、是中有貴人．誰其當之．或意郡守貳．視之不然．凡閱數日．不可意．一日何乘轎出．術者見之．曰、此真貴人．角聲之祥．不吾欺也．何後以徽宗皇帝藩邸恩．至宰相．終於太傅．贈清源郡王．
潘君龍異
縉雲富人潘君．少貧．嘗貿易城中．天且暮．值大雨．急避止道傍人家．不能歸．因丐宿焉．不知其倡居也．倡夜夢黑龍繞門左．旦起視之．正見潘臥檐下．心以為異．延入厚禮之．欲與之寢．潘自顧貧甚．力辭至再三．強之不可．一日醉以酒合焉．自是傾家貲濟之．不問其出入．潘藉以為商．所至大獲．積財逾數十百萬．因娉倡以歸．生子擢進士第．至郡守．其家至今為富室雲．
橫山火頭
常州橫山觀火頭．暑月汲井．得冰一片．有蛙立其上．方以手執冰．蛙躍去．乃食其冰．遂絕谷不食．初不知書．自此曉然．後不知所之．宣和中也．李彌正似表說．
松江鯉
平江王子簡．以四月八日至松江．市魚蝦放生．得巨鯉以為鱠．庖人取魚斷尾去鱗．惟頭腹未殊．忽躍入江中．頃之索鱠．庖人以告．子簡不加責．然意其魚死矣．明年復以是日遊松江．如前市魚之鯉．鱗尾殲焉．庖人視之．蓋昨歲魚也．竟食之．
林積陰德
林積．南劍人．少時入京師．至蔡州．息旅邸．覺床笫間物逆其背．揭席視之．見一布囊中有錦囊．又其中則錦囊．實以北珠數百顆．明日詢主人曰．前夕何人宿此．主人以告．乃巨商也．林語之曰．此吾故人．脫復至．幸令來上庠相訪．又揭其名於室．曰某年某月日劍浦林積假館．遂行．商人至京師．取珠欲貨．則無有．急沿故道．處處物色之．至蔡邸見榜．即還訪林於上庠．林具以告曰．元珠具在．然不可但取．可投牒府中．當悉以歸．商如教．林詣府．盡以珠授商．府尹使中分之．商曰．固所願．林不受．曰、使積欲之．前日已為己有矣．秋毫無所取．商不能強．以數百千就佛寺作大齋．為林君祈福．林後登科至中大夫．生子又字德新．為吏部侍郎．
林氏富證
姑蘇人殿中丞吳感初．造宅圬墁既畢．明日墻壁間遍印鶴爪．彷彿若林字．居數月．頗有怪異．往往至夜分．則白衣數人泣而出．吳君卒．其家他徙．同郡林茂先大卿售得之．卜居才一日．見庭前小兒數十皆白衣．行至屋角不見．即命斸其地．未數尺．得銀孩兒數十枚．下皆刻林字．悉貨之．自此巨富．
雷震石保義
紹興十六年夏．鎮江大雨雷電．發屋撤木．火毬數十袞於地．長人不可數．皆丈餘．朱衣青袖．持巨斧．入一屠家．屠者死之．又入數家．詢巡轄遞鋪石保義所在．至軍營中得其居．石生正抱子．長人揮去之．死斧下．焦山湛老說．
食鱔戒
紹興戊辰三月．平江小民醉中食鱔魚．誤吞其鉤．線猶在口旁．急以手牽之．線中斷．鉤不可出．痛楚之甚．幾不救．旬日始能食．
縉雲鬼仙
處州縉雲鬼仙．名英華．姿色絕艷．肌膚綽約．如神仙中人．居主簿廨中．建炎間．主簿王傳表弟齊生者．與之相好．交歡如夫婦．簿家亦時見之．以詰齊．齊笑不答．一日與英偶坐而簿至．英急入帳中．簿求見甚力．英曰．吾容色迥出世人．若見我必有惑誌．子有室家．恐嫌隙遂成．非令弟比．決不可得見也．居無何．簿妻病心痛瀕死．更數醫莫能療．英以藥一劑授齊生．雲以飲爾嫂．當有瘳．世間百藥不能起其疾．若不吾信．則死矣．齊先以白簿．簿曰、人有疾而服鬼藥．何邪．妻雖病困．然微聞其言．亟攘藥服之．少頃即蘇．明日而履地．舉室大感異之．逾年齊辭歸．英送至臨安城外．曰．帝城多神明．不可入．將告別．英泣曰、相從之久．不忍語離．觀子異日必死於兵．吾授子一炷香．願謹藏去．脫有難焚之．吾聞香煙．即來救子．但天數已定．恐不可免爾．既別而齊生從張王俊軍淮上．與李成戰．竟死．久之他盜犯縉雲．吏民奔竄．及盜去．堂吏某中奉者．據主簿官舍．簿乃居山間．英至山間間簿妻何以未反邑．具以告．英曰、吾能去之．盛飾造中奉宅．因稱主簿侍兒．厲聲譙責．忽不見．中奉大恐急徙出．嘗有部使者至邑．威嚴凜然．官吏重足正坐廳事．一婦人緩行廡下．歷階戺而升．訝之．以詢從吏．皆不敢對．會邑官白事．語之曰．諸君婢媵不為堤防．乃令得至此．眾以英為解．懼甚．即日治行．後轉之丞廳．丞為所染．沿檄案行經界．英亦同塗．丞未幾死．邑令趙道之欲去其害．齋戒數日．將奏章上帝．英已知之．語令曰．吾非下鬼比也．若我何．俄齋室振動．令家大小皆病．遂不敢奏．至今猶存．閭丘寧孫叔永說．
宣和宮人
宣和中．有宮人得病譫語．持刃縱橫不可制．詔寶籙宮法師治之不効．盡訪京城道術者．皆莫能措手．於是閉之空室．不給食．如是數年．有程道士者．從龍虎山來．或以其名聞．命召之．上曰、切未可啟戶．彼挾刃將傷人．道士請以禁衛數百．執兵仗．圍其室三匝．隔門與之語．且投符使服．宮人笑曰．吾服符多矣．其如予何．遂吞之．已而稍定．曰、此符也．得．道士遂啟門．宮人譊譊不已．然既為符所制．不能出．道士以刀劃地為獄．四角書火字．叱之曰．汝為何鬼所憑．盡以告我．不然．舉輪火焚汝矣．不肯言．取火就四角延燒．始大叫曰、幸少寬我．將吐實．道士為滅去兩角火．乃言曰、吾亦龍火山道士．死而為鬼．凡丹咒法籙．皆素所習．故能解之．不意仙師有真符．今不敢留．願假數日而去．道士怒曰．宮禁中豈宜久此．必速去．即入奏曰．此鬼若不誅殛．必貽禍他處．非臣不可治．遂縛草為人．書牒奏天訖．斬之．宮人即蘇．
京師道流
京師有道流．居城外．夢一神將告之曰．帝遣我等五百輩．日侍左右．從師行持．自是法大振．嘗騎驢入城．見一村民．急下驢語之曰．有妖鬼隨汝．不可不除．命俱至茶肆．市人千百聚觀．道流遣神將杖之．民號呼不已．杖畢．飲之以符．即如平常．有惡少年語眾曰．第能杖有鬼者．不能杖我．道士大怒．又叱神將杖之二百．惡少年受杖．號呼如前人．且謝罪．乃釋之．未幾復夢神人來告曰．帝以師妄笞平民．令吾特牒盡索神將．既寤．法不復行．得大病幾死．二事強幼安說．
倉卒有智
秀州士大夫家一小兒．才五歲．因戲劇．以首入搗藥鐵臼中．不能出．舉室無計．或教之使執兒兩足．以新汲水急澆之．兒驚啼體縮．遂得出．又有一兒觀打稻．取谷芒置口中．黏著喉舌間．不可脫．或令以鵝涎灌之即下．蓋鵝涎能化谷也．二者皆一時甚急．非倉卒有智．未易脫也．聞人茂德說．
汪彥章跋啟
錢塘關景仁子開為稅官．為其下告訐．郡守械之獄．子開弟子東註往會稽．告急於兵部侍郎汪彥章．汪為馳書屬杭守．事遂釋．子開具啟謝汪．未達而死．子東為致之．汪書其後曰．解晏子之驂．昔曾伸於賢者．掛徐君之劍．今有感於斯文．
六合縣學
真州六合縣．自兵戈後．學舍焚燎無遺．諸生相與築茅屋十數間以居．久之議欲遷徙．初邑有廢寺．當群盜既息．一僧出力丐錢經營之．嘗取石郊外．得兩大石頗平．移置諸殿前之溝上若橋然．凡累年寺略成而主僧死．無有繼者．縣因即其宮為學．方聚工葺治．揭溝石去之．其陰大刻縣學兩字．莫知何歲月也．則此寺當為學校．疑若冥數雲．縣人崔嵓叔詹說．
高俊入冥
昔東坡先生居儋耳．有處女病死．已而復蘇．雲追至地獄．其系者率儋耳人也．近夔州戍兵高俊事大類此．豈非所謂地獄者．一方各有之事．托人以傳．用為世戒歟．俊家睢陽．世為卒．隸雄威軍．紹興二十二年正月辛亥、登夔之高山．逢一人披發執杖．出符示俊．曰、受命追汝．俊恐怖亟歸．彼人隨之不置．俊至家．舉食器擲之．彼人怒扼其喉．俊立仆地．即覺從而西．且行且出其符．凡大書數行．後有押字．俊不識也．行久之．路正黑．俄豁然明．見城郭嚴峻．四隅鐵扉甚高．四顧廛市列肆．如一郡邑．其中若大府．兩廡囚系幾滿．一女子懸足於桁．吏曰．前生妄費膏油以塗發．故懸以瀝之．又一女反縛．以鉗鉗其舌．吏曰、生前好搖唇鼓舌者．後所識寧江都將．荷鐵校．曳鐵鎖．獄卒割剔其股文．血肉淋漓．形容枯瘠不類人．左右破腦者．折脛者．折肱者．穴胸者．百十人環守之．吏曰、生前賊殺無辜者也．一部將亦同系．棰掠無全膚．次則市之鬻面者．曰冉二．死已數年矣．前烈一大甕．畜腐水敗泔．其七已空．吏曰、是嘗棄面與水漿．今積於此．日使盡三柸．又有鬻餳者黃小二．為獄卒．勞問俊曰．汝何時來耶．與俊同曹追者凡三百餘人．奉節令趙洪．先一夕死．亦仿徨庭下．堂上黃綬主者呼俊曰．汝以何年月日時生乎．俊曰、俊年二十五歲．六月二十四日辰時生．主者披籍曰．吾所追乃生於己時者．使俊止以俟命．其它一一問如前．有即荷校驅而東去者．亦有閉諸廡者．庭中壯士金甲持斧立．俊進揖曰．主者留俊．而未有以命．奈何．曰、吾為汝入白．頃之出．曰、可去也．戒一童曰、速與偕行．或埋瘞則無及矣．童導俊由始來之路．其正黑者既窮．即失此童．惟望西而行．殆數里登山．下有河流．溺者不可計．官曹坐岸上．使卒徒擁行人入於河．入者為魚龍所啖食．能涉而得岸者．百不一二也．益大恐．奔及重嶺．乃東行至平川．二徑交午．不知所適．憩川上．伺過者將問津．有犬來牽俊衣．趨左徑．凡七里許．復失犬．獨進逾前岡．抵大溪．甫過橋而橋壞．後一騎來．迫壞橋呼曰．急治橋．尋有四五人負大木橫其溪．騎者不克度．俊俞益疾步．逾時達夔之東津．視其體則裸也．或詬之．歐其背．遂驚寤．蓋死二日．家方謀瘞之雲．晁公遡作說．
鼠壞經報
邵武泰寧瑞雲院僧有貴．持律甚嚴．嘗坐方丈．有新生鼠三四繼墮於前．諦視悉無足．命取梯探其穴．乃鼠母用金剛經碎以為窠．是以獲此報．董文譽說．
誦天尊止怖
陳季若言平生多夢．怖不能獨寢．每寢熟必驚魘．甚患之．夢有教者曰．但持元始天尊靈寶護命天尊號．每日晨興．焚香誦二號．各三十過．久當有益．如其言．不一歲．怖心不萌．或夜獨臥古驛中亦無苦．至今不少懈．
僧為人女
僧善旻者．長沙人．住持洪州觀音院．已而退居光孝之西堂．紹興二十三年秋得疾．鄱陽董述為司戶參軍．攝新建尉．居寺側．憐其病．日具粥餌供之．旻每食必再三致謝．光孝主僧祖璇誚之曰．汝為方外人．而受俗人養視如此．惓惓有欲報之意．以我法觀之．他生必為董氏子矣．旻雖感其言．終不能自克．時董妻汪氏方娠．璇陰以為慮．而董旦暮供食．情與親骨肉等．旻病益篤．以十月二日巳時死．寺中方撞鐘誦佛．外人入者雲．司戶妻免身得女矣．較其生時．旻適死雲．女數月而夭．祖璇說．
向氏家廟
欽聖憲肅皇后侄向子騫妻周氏．賢婦人也．初歸向氏．自以不及舅姑之養．乃盡孝家廟．行定省如事生．未嘗一日廢．歲時節臘．於烹飪滌濯．必躬必親．政和間．隨夫居開封裏第．得疾．於夢中了了見五六人．若世間神廟所畫鬼物．內一人取所佩篋櫝．出紙小幅．滿書其上．字不宜識．既而斷裂作丸．如所服藥狀．取案上湯飲．勸周曰、服此即安．周取服不疑．既覺．即苦咽中介介噎塞．飲食不能下．疾勢且殆．周自念此非醫所能為．而世間禳禬事．又素所不信．但默禱家廟求祐．數日後因服藥大吐．始能進粥．且肉食．既有間．夢仙官乘羽蓋車．冉冉從空下．儀從甚盛．升堂坐．取前五六鬼棰撲於廷．如鞫問狀．諸鬼取醫所治藥與所余粥肉之屬．各執以進．曰、所見惟此耳．內一鬼乃書紙作丸者．獨戰栗戄懼．於唾壺中探取丸書．展之復成小幅．文字歷歷如故．上之仙官坐間．命行文書械諸鬼付獄．徐整駕而去．周渙然寤．即履地復常．後享壽七十．仙官蓋家廟神靈也．周仲子汸說．
狄偁卦影
狄武襄之孫偁．得費孝先分定書．賣卜於都市．薌林向伯共子諲自致仕起貳版曹．偁為寫卦影．作乘巨舟泛澄江．舟中載歌舞婦女．上列旗幟導從之屬甚盛．岸側一長竿．竿首幡腳．獵獵從風靡．詩雲、水畔幡竿險．分符得異恩．潮回波似鏡．聊以寄君身．向讀之甚喜．自以必復得謝．浮家泛宅而歸．但未盡曉．一日上殿占對頗久．中書舍人潘子賤良貴攝記註侍立．前呼曰．日晏恐勤聖聽．向子諲退．而天語未終．向不為止．潘還就班．少焉復出．其言如前．向乃趨下．明日各待罪．上兩平之．已而各丐外．尚章再上．以學士知平江府．封官三月餘．力請謝事．優詔進秩以歸．始盡悟卦意．水畔幡竿．指潘公也．而出守輔郡．上眷益厚．所謂分符得異恩也．潮回者．言自朝廷還．波似鏡者．平江也．聊以寄君身．謂姑寓郡齋．終當歸休耳．郟次南說．
死卒致書
紹興戊午．呂丞相居天臺．族婿李修武．寓會稽虞氏館．方與妻對食．一走卒以丞相書至．李接書展讀．其人曰．本府某提轄．已在大善寺．使邀修武．李諾之．須更起更衣．久不出．妻往尋之．乃見在圃內池水．上身沒至腹矣．急呼童僕共拯之．得不死．徐問所見．曰、適與某提轄飲梅花酒．樂作正歡．而爾輩挾我出．不能終席．殊敗人意也．池四面有桃梅數十本．遣視走卒．已失所在．後半月．有自天臺來．言提轄者死幾月矣．走卒乃丞相所遣至李氏者．道死於嵊縣．縣人檢屍得其券帖．獨不見丞相書．是日蓋李得書日也．死卒能致生人書．亦異矣．傅世修說．
傅世修夢
傅世修．會稽人．鄉舉不利．夢入省闈．試德隆則晷星賦．次夜又夢如初．試卷內畫巨鉤．鉤下有髯龍．用爪覆李伯時馬五六紙．傅以夢稍異．因誌之．後三年鄉貢．明年省試天子以德為車賦．默念車有軌．軌者晷也．當□□□而不利．又三年．復赴省試天地之大德曰生賦．策問馬政．遂中第．乃悟昨夢．自解曰．德隆者．大德也．星者曰生也．卷中畫馬．馬政也．而不了髯龍之義．既奏名．謁謝坐主．見勾龍庭實校書．言傅所試卷在其旁中．勾龍狀貌甚偉而富髯須．乃盡曉畫中意．時紹興十二年．
樊氏生子夢
衢人樊國均說建炎庚戌歲．其父察．調宣州通判．代鄉人徐昌言．明年八月當赴官．是歲十二月七日．樊夜夢是月二十五日宣卒攜書來迎．抱一小兒拜廷下．訝其無儀從之物．答曰、途間盜梗．不敢以器皿來．只有青蓋及數轎耳．問所以抱子狀．曰、家無妻室．唯此一子．愛之故以自隨．次日以白父．父曰、心思之官．故夢如是．是時樊妻柴氏孕．當以正月免身．歲未盡五日．忽苦腹痛．將就蓐．宣卒張德以徐通判書來．雲已得祠祿歸鄉就攜迓．兵來樊視其人．絕類所夢者．但不抱子．而詢所賫物．其答與夢中言無異．至暮．柴誕一子．既閱月．俱往宣城．張德者來謁告曰．向被差時．一子才六歲．以無母留姑氏拊養之．今歸則死矣．問其曰．乃與柴氏誕子時同．則夢中之祥．蓋當為樊氏子也．
楊大同
楊大同．懷州人．未第時．隨兄官下．嘗與兄之小兒肩輿為戲．兒已下轎．楊揭簾．見婦人抱幼女坐轎中．大驚異．即以兄子歸．急出外舍．思所以挑招之策．旋踵間婦已在臥內．笑曰、在此待子．遂與之狎．問其故．曰、我某家婦．夫行役不歸．累年．以子獨居．故逸而從子．子勿泄勿娶．我雖久此．外人不能知．自是與同寢食．歷數月．楊顏色日枯悴．兄家疑之．亦嘗聞夜榻人聲．意有淫厲．呼道士以天心六丁符籙治之．婦忽變形作可畏相．欲殺楊．楊哀鳴懇拜．曰、請後不敢．遂如初．少時自垂泣辭去．曰、我乃爾三生前妻．此女爾女也．爾為商往他州．顧戀倡女不知還．我貧困不能自存．攜此女赴井死．訴之帝．帝令天獄□法曰．爾逐利忘家．致妻子死於非命．雖有別善業．當登科．然終不能享．自此十年間將受報．我以前緣未斷．來尋盟．今數盡當去．亦從此受生矣．出門即不見．紹興五年．楊登科．再仕為廣西帥屬．以事至柳州．過靈文廟．廟祝請入謁．楊不可．祝曰、不然．神且譴怒．楊叱之．徑謁太守．飲湯未畢．盞落手而仆．即死．皆雲柳侯所怒．不知其向來事也．相距正十年雲．傅世修說．
了達活鼠
吉州隆慶長老了達．言嘗寓袁州仰山寺．與同參數人．約往他郡行腳．取笠欲治裝．見笠內有鼠窠．實以碎絹紙．新生鼠未開目者五枚．啾啾然．達欲去之．恐其死．乃謝同行者．托以他故不往．又數日．五鼠能行．達以粥食飼之．每夕宿笠中．旬余始不見．其中潔然無滓穢．得凈笠衣及茶一角．達意其竊以來．懸之僧堂．三日無取者．於是白主者告於眾．以其茶為供而行．自是所至不蓄貓．鼠亦不為害．
魚顧子
井度為成都漕．出行部．至蜀州新津．買魚於江．其重數斤．命庖人鱠之．方操刀間．魚躍入水中．庖懼得罪．有漁舟過其下．乃鄭重囑之．許以千錢．約必得如前魚巨細相若者．漁人問向所買處．曰、去此一里許．得之江潭窟中．漁人即鼓桌往所指處．一舉網．獲長魚以還．庖視之．乃適所墜者也．蓋方春時．魚產子葦間．其母日往來顧之．至成魚乃去．或母獲則子不能育．故漁者以是候之雲．杜莘老起莘說．
開源宮主
劉允、字厚中．潮州海陽人．登紹興四年進士第．宣和甲辰、除知循州．命下遽乞致仕．會朝廷以復燕雲肆赦．雖已告老．並許復從宦．劉獨不起．而出入閭里．飲食起居．了無衰相．親舊交口勸勉．確然不回．明年春、丁母憂．感疾．正晝忽起．呼其子昉曰、有詔授我奎文殿學士．昉聽未審．復質之．劉挽其手．書奎文二字．曰、須為作劄子辭．不獲命．則具謝表．又數日．復言天官已除他人．吾免矣．家人喜相賀．遂浸安．然絕不茹葷．至四月一日．又曰、吾比得開源宮主．蓋仙官之最清要者．吾甚樂之．家人曰、豈其夢邪．曰、非也．適有人報甚明．非久去矣．即索紙筆疏數事．大抵以喪葬過度為戒．又三日、整衣起坐．呼二子昉、景．告以從治命．中夜而卒．前數夕．鄉人李正甫、夢謁劉．見吏卒盈門．雲來迎新君．其鄰許氏婦、亦夢所居巷陌間．幡幢寶蓋．飛揚雜沓．頃之、劉冉冉從導者而去．既卒數日．肌體柔滑如生．四支皆可伸屈．時方烝暑．而色不少變．劉少時．當元祐丙寅中秋之夕．夢遊一洞府．見塑像道裝．青娥在旁指曰、此公前身也．既寤作八詩以紀之．至是頗應雲．其詩曰、銀築層臺玉砌成．五雲深映百花明．獸環響徹重門啟．無限青娥喜笑迎．一青鬟前引度回廓．簾卷雲間舊院堂．松桂滿庭龜鶴在．儼然豐觀道家裝．二徐入東堂百步余．虛堂猶記舊來居．牕紗掩映瓊簽軸．盡是當時讀遍書．三曈曨瑞日照觚稜．溶曳祥煙遠棟甍．松檜雅知人趣尚．風來偏作步虛聲．四側金壇畔虬松老．甃玉池邊綬鷊長．吟折紫芝香滿手．數聲鳴鳳在修篁．五獸爐煙和百花香．玉葉瓊枝倚兩旁．一曲雲和鸞鶴舞．勸人爭捧九霞觴．六雲母屏間看舊題．醉吟阿母碧桃枝．群仙指點未題處．更乞淩虛白鶴詞．七步出朱宮日漸移．青鬟羅拜問歸期．塵緣若斷人間世．看取蟠桃正熟時．八潮人陳安國嘗敘其事．昉後更名旦．仕至太常少卿．紹興庚午．終於直龍圖閣知潭州．景嘗知臺州．
漳民娶山鬼
建州人範周翰、為漳州司理參軍．郡近村民有以負薪為業而無妻者．久之得一婦人．遂與歸．以二籠自隨．其家皆喜．唯民妹獨見婦一足．不敢言．至夜同寢．日高不啟門．父母壞壁以入．但白骨在床．發其篋．皆瓦石及紙錢耳．蓋山魈類也．
王刊試卷
梁山軍人王刊、字夢錫．初名某．嘗夢至大官府．見巨牌揭於壁間．有王刊二字．遂更今名．已而預貢．崇寧五年赴省白晝遇黃衣卒於通衢．持試卷三通與之．刊愧謝．但有三百錢以勞之．曰、我若及第．當厚報汝．其人唯唯而去．遂以所得卷子入試．其年登科．竟不知為何人也．刊官至朝奉待．
楊暉入陰府
紹興二十二年．虔卒齊述叛．未撲滅間．吉州吉水縣民楊暉．夢追入陰府．見數百人身披三木系庭下．主者責暉曰、汝何敢與齊述為亂．暉曰、暉乃吉水村民．與述了無干涉．主者曰、然則誤矣．即遣還．
吳仲弓
鄭州人吳仲弓．建炎末．知桂陽監．時湖湘多盜．仲弓一切繩以重法．入獄者多死．及得疾．繞項皆生癰疽．久之瘡潰．喉管皆見．如受斬刑者．一日命家人作烝鴨欲食．未及而死．死之二日．司理院推吏忽自語曰．官追我證吳知郡公事．即死．時衡州人劉式為司理．親見之．
芭蕉上鬼
紹興初．連南夫帥廣東．曹紳以宣義郎攝機宜．連公前後所殺海寇不可計．或同日誅一二百人．曹皆手處其事．不暇細問也．以是論功．遷官至朝奉大夫．後為廣倅．公宇在凈慧寺．到官未幾而病．每吏卒衙時．其家婢使咸聞寺後芭蕉林間有人聲．或見人坐葉上．見群婢亦不驚．婢問何人．曰、來從通判索命．我輩二十六人．分四道尋覓．今我六人先至此．曹聞之懼．力禱之．許以水陸醮設．皆不應．曰、但相從去乃可．曹竟死．未死前．一妾生子．遍體皆長毛．瘞之山下．經三日發視．猶不死．甚怪其事．蓋冤鬼所託雲．五事皆張可久說．
董氏禱羅漢
鄉人董爟彥明．三十餘歲未有子．與其妻自番陽偕詣廬山圓通寺．以茶拱羅漢．且許施羅帽五百頂以求嗣．董躬攜瓶瀹茶．至第一百二十四尊者．茶方點罷．盞已空．董禱曰．豈尊者有意應緣乎．當以真珠莊嚴一帽以獻．既歸經旬月．妻手自裁帽．命族人董道士持以往．道士回．董有侍妾先見之．迎問曰．道士歸邪．是月妾有身．未誕之前．家人數夢一僧頂帽．往來室中．凡十有二月而生一子．才逾月．間聞人誦經聲．雖正啼哭必止．董為日誦金剛經一卷．已而每聞經必欲前．如傾聽之狀．既過百啐．董偶問之曰、汝酷愛此．豈前世曾誦乎．兒急張目．作老人聲曰、我曾念來．董驚愕．再問之．遂不答．自是不甚食乳．既而有疾．將死．兩目數開闔．如不忍去者．董拊之曰．汝既方外人．去留皆任意自在．要行即行．何須爾．即閉目．捫其體已冷矣．其生正一百二十四日雲．董說．
王夫人
獻穆大主之孫李振妻王夫人．嫁十餘年無子．嘗晚步家園．彷彿見一黃鳥．飛舞樹間．戲逐之．即沒於地．疑其異．亟呼童斸土視之．得黃金一塊如鬥大．王祝曰．此天賜妾也．雖然．暗昧之物．妾不敢當．但願得一子耳．遂歸．明日試再發之．已空矣．是月有孕．生子曰景直．崇寧末．仕至工部侍郎．景直從弟景遹說．
舒民殺四虎
紹興二十五年．吳傅朋說除守安豐軍．自番陽遣一卒往呼吏士．行至舒州境．見村民穰穰．十百相聚．因弛擔觀之．其人曰．吾村有婦人．為虎銜去．其夫不勝憤．獨攜刀往探虎穴．移時不反．今謀往救也．久之民負死妻歸．雲初尋跡至穴．虎牝牡皆不在．有二子戲巖竇下．即殺之．而隱其中以俟．少頃望牝者銜一人至．倒身入穴．不知人藏其中也．吾急持尾．斷其一足．虎棄所銜人．踉蹡而竄．徐出視之．果吾妻也．死矣．虎曳足行數十步．墮澗中．吾復入竇伺牡者．俄咆躍而至．亦以尾先入．又如前法殺之．妻冤已報．無憾矣．乃邀鄰裏往視．輿四虎以歸．分烹之．
妙靖煉師
妙靖煉師陳氏．名瓊玉．婺州金華人．年十有七．一日邀兄遊四明海中．兄乘舟、而妙靖行水上．閱數日．衣裳不濡．既還．語人曰．我水中遇婺女星君．相導往蓬萊．始知元是第十三洞主．遂省悟．從此絕食．便能詩詞．及知人間禍福．公卿士庶．日往叩之．戶外屨滿．政和七年．郡守劉安、上部使者盧天驥．王汝明等．聞於朝．召至京師賜對．妙靖煉師對訖．即乞還山．師所居、前面葛仙峰．後枕仙姑壇．獨處一室．邑宰柯庭堅．贈詩曰．絕粒棲神知幾年．閉關終日更翛然．高風默與麻姑契．妙法親從嬰女傳．功行素超三界外．姓名清徹九重天．憑誰與問西王母．師是金華第幾仙．贈詩者多．師獨喜此篇．師作詩前後無慮數千首．弟昭嘗曰．詩詞所言．其應如響．何從而知．師曰．聲其裏系．即仙官持簿來．五百年過去未來皆知．恐泄天機．姑以風花雪月為詠．而吉凶寓其中．非茍知之．又且掌之．昨權無常縣尉．管人間生死．後權陰典．管人間六犯事．謂逍官錢王逆不孝奸盜逾濫故殺也．世人冒犯．故多夭厲．不犯者三世中出神仙．近又管月臺仙籍．凡士大夫聰明者．皆上籍．若有功行．可作月臺仙．大抵勉人以忠孝誠信．至八九十歲．容貌不衰．
張十三公缺
內文缺
蕪湖儲尉
建炎間．太平州寇陸德叛．燒劫居民．殺害官吏．蕪湖尉儲生．竄避不及．為賊黨縛去．德自臨斬之．已脫衣搦坐．德見其頂有毫光三道出現．乃釋之．且令主邑事．付以倉庫．後盜平用此策勛改京官．宣城僧祖勝雲．儲尉每日誦圓覺經一部．觀世音菩薩千聲．率以為常．以故獲果報．得免橫逆．
鸛坑虎
羅源鸛坑村有一嶺．不甚高．上有平巔．居民稱為簥上．田家一婦嘗歸寧．父母過其處．見一虎蹲踞草中．懼不得免．立而呼之曰．班哥．我今省侍耶娘．與爾無冤讎．且速去．虎弭耳竦聽．遽曳尾趨險而行．婦得脫．世謂虎為靈物．不妄傷人．然此婦見鷙獸不怖悸．乃能諭之以理．亦難能也．
蔡主簿治寸白
蔡定夫戡之子康．積苦寸白蟲為孽．醫者使之碾檳榔細末．取石榴根東引者．煎湯調服之．先炙肥豬肉一大臠．置口內．咽咀其津膏．而勿食．雲此蟲惟月三日以前．其頭向上．可用藥攻打．余日則頭向下．縱有藥皆無益．蟲聞肉香．起咂啖之意．故空群爭赴之．覺胸間如萬箭攻鉆．是其候也．然後飲前藥．蔡悉如其戒．不兩刻．腹中鳴雷．急奏廁．蟲下如傾．命仆以竿挑撥．皆聯成串．幾長數丈．尚蠕蠕能動．舉而拋於溪流．宿患頓愈．此方亦載楊氏集驗中．蔡遊臨安．為錢仲本說．欲廣其傳以濟後人云．
許客還債
許元惠卿．樂平士人也．其父夢有烏衣客來．語曰．吾昨貸君錢三百．今以奉還．未及問為何人及何時所負而覺．明日思之．殊不能曉．平常蓄十餘鴨．是日歸．於數外見一黑色者．小童以為他人家物．約出之．鴨盤旋憩於傍．墮一卵乃去．自是歷一月．每日皆然．凡誕三十卵．遂不至．竟不知為誰氏者．計其直恰三百錢．
黃主簿畫眉
黃祝紹先．為鄱陽主簿．慶元二年四月．有偷兒入室．收拾衣衾．分置兩囊．臨欲去．黃氏育畫眉頗馴．解人語．是夜一家熟睡．禽忽躑躅籠中．鳴呼不輟．聞者以為遭貓搏噬．遽起視之盜驚懼．急走．遺一囊．黃亦覺．遣仆追躡．已失之．一禽之微．懷哺養之恩．而知所報如此．人蓋有愧焉．
潮部鬼
明州兵士沈富．父溺錢塘江死．時富方五六歲．其母保養之．數被疾祟．訪諸巫．皆雲父為厲．母瀝酒禱之．曰、爾死唯一子．吾恃以為命．何數數禍之．有所須．當夢告我．是夕見夢曰．我死為江神所錄．為潮部鬼．每日職推潮．勞苦痛至．須草履並杉板甚急．宜多焚以濟用．年滿方求代脫去矣．母如其言．焚二物與之富自是不復病矣．
建德妖鬼
祈門汪氏子．自番陽如池州．欲宿建德縣．未至一舍間．過親故居．留與飲．行李已先發．飲罷．獨乘馬行．遂迷失道．與從者不復相值．深入支徑榛莽中．日且昏黑．數人突出執之．行十里許．至深山古廟中．反縛於柱．數人皆焚香酌酒．拜神像前．有自得之色．禱曰．請大王自取．乃扃廟門而去．汪始知其殺人祭鬼．悲懼不自勝．平時習大悲咒．至是但默誦乞靈而已．中夜大風雨．林木振動．聲如雷吼．門軋然豁開．有物從外入．目光如炬．照映廊廡．視之．大蟒也．奮迅張口．欲趨就汪．汪戰栗．誦咒愈苦．蛇相去丈餘．若有礙其前．退而復進者三．弭首徑出．天欲曉．外人鼓簫以來．欲飲神胙．見汪依然．大駭問故．具以事語之．相顧曰．此官人有福．我輩不當得獻也．解縛謝之．送出官道．戒勿敢言．汪既脫．竟不能窮其盜．王嘉叟說．
薛檢法妻
薛度．紹興初為夔路提刑司檢法官．官舍在恭州．其妻病．召醫者劉太初療之．不效以死．移時復開目．問醫姓名鄉里甚詳．已而竟死．後數年．劉徙居荊南．白晝有緋衣婦人．蒙首入門．雲有疾求治．劉不在家．家人以實告．婦人徑入．及中堂．端坐以待．或發其首幕．乃一髑髏．驚呼間．遂不見．劉自是醫道浸衰．家日貧悴．時薛君為潭之衡山宰．聞其事．泣曰．吾妻也．
雷震二蠻
邕州守臣兼經略都監．每歲至橫山寨．與交人互市．紹興二十三年．趙願為守．至寨市馬．蠻千餘人．往來憧憧．為過二民行省地中．為所殺．掠同行一婦人以去．願不能捕詰．明日．天無雲．雷震一聲．隕二蠻於地．屍一仰一俯．正如二民死時狀．蠻酋恐懼．訪知其事．即送婦人還邕．劉襄子思說．
馬仙姑
果州馬仙姑者．以女子得道．嘗為一亡賴道人．醉以藥酒而淫之．後忽忽如狂．靖康元年閏十一月二十五日．衣衰麻杖絰哭於市．曰、今日天帝死．吾為行服．市人皆唾罵逐之．後聞京師以是日失守．楊樸公全說．時為工曹掾．
陳尊者
閬州僧陳尊者．居常落拓如狂．而言事多先見．人莫能測．紹興元年四月十四日．忽衣衰麻．望譙門大哭．或曰．此州治也．何得爾．曰、今日佛下世故哭．聞者皆以為誕．逾月而奉隆祐遺誥．其哭之日．乃上仙日也．外舅說．
賈思誠馬夢
賈思誠、字彥孚．紹興十七年．為夔州帥．夢受命責官．卒挾馬來迎．臨欲攬轡．細視馬有十三足．嘆異而覺．明日背疽發．十三日死．賈生於庚午．近馬禍雲．張達說．
凈居巖蛟
衡山縣西北凈居巖．有蛟窟於中．僧宗譽初至．樂其幽閴．謀結庵．為婦人數出擾．不敢留．避諸嶽寺．紹興十一年．僧善同來居之．才草屋數間．遊僧妙印．在他舍．婦人來與合．自腰以下．即冷如冰．數日死．行者祖淵．采木於山．後迷不還．凡五日．求得於老虎巖中．雲一婦人令住此．今出求果餌以飼我．巖口甚窄．僅容人身．而其中頗廣．蓋蛟所穴也．祖淵歸亦病．是年四月幾望．風雨暴至．遍山皆黑．電雷掣旋屋外．善同素不睡．宴坐龕中．夜且半．起明燈．聞聲出龕下．如鼓韝然．視之．乃巨蟒蟠結數匝．尾猶在戶外．善同呼眾僧．以杖擊去．既去復回．又擊之．始趨入石罅．未及而震死．山水大至．沖室屋太半．已而月星粲然．明旦．視死蟒長二丈許．圍數尺．體皆黑方花紋．祖淵即日發狂．嗟惜數月亦死．前後僧仆為所殺者凡八人．向時每夜．山輒昏昧．雖月出亦然．自蟒死．夜色始明．今有屋數十間．僧十輩雲．善同說．
伊陽古瓶
張虞卿者．文定公齊賢裔孫．居西京伊陽縣小水鎮．得古瓦瓶於土中．色甚黑．頗愛之．置書室養花．方冬極寒．一夕忘去水．意□□□□□□之．凡他物有水者皆凍．獨此瓶不然．異之．□□以湯．終日不冷．張或與客出郊．置瓶於篋．傾水瀹茗．皆如新沸者．自是始知秘惜．後為醉仆觸碎．視其中與常陶器等．但夾底厚幾二寸．有鬼執火以燎．刻畫甚精．無人能識其為何時物也．
晁安宅妻
鄧州晁氏．大族也．相傳雲自漢以來居南陽．劉先主嘗從貸錢數萬．諸葛孔明作保．立券猶存其家．建炎二年．鄧民殘於胡兵．或俘或死．晁氏男女數百人．皆囚以北．至汾州青灰山．為紅巾邵伯邀擊．盡失所掠而去．晁安宅之妻某氏．並其女及乳母．皆為邵之黨王生所得．張丞相宣撫陜蜀．邵舉軍來降．王生為右軍小將．與晁婦同處於閬中．閬有靈顯王廟．婦與乳嫗以月二日往焚香．嫗視道上一丐者．病以敝紙自蔽．形容甚悴．諦觀之．以告婦．曰、有丐者絕類吾十一郎．遣詢其鄉里姓行．果安宅也．婦色不動．令嫗持金釵與之．約十六日復會．且戒無易服．及期相見．又與金二兩．曰、以其半詣宣撫司投牒．其半買舟置某所以待我．安宅既通訴宣撫．下軍吏逮王生．會王出獵．婦攜已所有直數千婚．與嫗及女赴安宅舟．順流而下．王生家貲巨萬．一錢不取也．王晚歸．不見其妻．而追牒又至．視室中之藏皆在．喟然曰．素聞渠為晁家婦．今往從其夫．理之常也．了不以介意．晁氏夫婦離而復合如初．婦人不忘故夫．於丐中．求之．古烈女可也．惜逸其姓氏．王雖武夫．蓋亦知義理可喜者．
犬嚙張三首
唐州方城縣典吏張三之妻．本倡也．凶暴殘虐．婢使小過．輒以錢縋其發．使相觸有聲．稍怠則杖之．或以針韱爪使爬土．或置諸布囊．以錐刺之．凡殺數妾．夫畏之不敢言．後殺其子婦．婦家詣縣訴．縣檄尉檢屍．小婢出呼曰．床下又有死者．可並驗也．獄具．以倡非正堂．與平人相殺等．屍於唐州市．張自是亦病．左支皆廢．涕淚出不禁．以首就案．始得食．三年而死．既葬．為野犬嚙墓．揭棺銜首．擲之縣門外而去．三事皆妻叔張宗一貫道說．
蛇王三
方城民王三．善捕蛇．每至人門．則能知其家地多少．見在某處．有為害者取食之．人目為蛇王三．方城令得一蛇．召之使食．為爪所傷．抉二齒．近村民苦毒蟒出沒為害．醵金十萬．命王作法以捕．王畫地為三溝．語人曰．若是常蛇．越一溝即死．極不過二．如能歷三溝．則我反為所噬矣．既而蛇徑前無所畏．欲就王．王甚窘．亟脫袴中裂之．蛇分為兩死焉．嘗適麥陂村．謂富室曰．君家有巨黑蛇．方旺財不宜取．富室欲驗其言．強使取之．王書片紙．命其人投於廚後墻左角水穴．呼曰．蛇王三喚汝．即急走．勿反顧．恐傷汝．其人不信．投紙畢．少留觀之．則巨黑蛇已出．其人驚仆．蛇從旁徑出至王所．王袖之而行．其家自是果破．予婦家居麥陂．數呼之至．建炎盜起．不知所終．或以為蛇精雲．
應聲蟲
永州通判廳軍員毛景、得奇疾．每語喉中輒有物作聲相應．有道人教令學誦本草藥名．至藍而默然．遂取藍捩汁飲之．少頃．嘔出肉塊長二寸余．人形悉具．劉襄子思為永倅．景正被疾逾年．親見其愈．予記前書載應聲蟲．因服雷丸而止．與此相類．
辛中丞
辛企李次膺紹興八年．自右正言出為湖南提刑．舟到武昌．大將岳飛來江亭通謁．辛以道上不見賓客為解．嶽不肯去．良久不獲已見之．即欲以明日具食．意殊懇切．不得辭．既宴．酒三行．延辛入小合．盡出平生所被宸翰．凡數百紙．具言眷遇之渥．執辛手曰．前夕夢為棘寺逮對獄．獄吏曰．辛中丞被旨推勘．驚寤．遍體流汗．方疑懼．不敢以告人．而津吏報公至．公自諫官補外．他日必為獨坐．飛或不幸下獄．願公救護之．辛悚然不知所對．才罷酒．即解維．後數年．飛罷副樞奉朝請．故部將王貴迎時相意．告其謀叛．系大理獄．命新除御史中丞何伯壽鑄治其事．方悟昨夢乃新中丞也．何公後辭避不就．乃以付万俟丞相雲．二事劉襄子思說．
豬精
紹興十年春．樂平人馬元益．赴大理寺監門．與婢意奴俱行．至上饒道中．同謁一神祠丐福．是歲六月．婢夢與馬至所謁祠下．有親事官數輩傳呼曰．大卿請．指前高樓雲．大卿在彼宰豬．為慶會召寮屬．明日、馬以語寺卿周三畏．意建亥之月．當有遷陟．明年冬．寺中作制院鞫岳飛．遇夜周卿往往間行至鞫所．一夕月微明．見古木下一物．似豕而角．周疑駭卻步．此物徐行．往獄旁小祠而隱．經數夕復往．月甚明．又見前怪．首上有片紙書發字．周謂獄成當有恩渥．既而聞嶽之門僧惠清．言嶽微時居相臺．為市遊僥．有舒翁者．善相人．見嶽必烹茶設饌．嘗密謂之曰．君乃豬精也．精靈在人間．必有異事．它日當為朝廷握十萬之師．建功立業．位至三公．然豬之為物．未有善終．必為人屠宰．君如得志．宜早退步也．嶽笑不以為然．至是方驗．元益說．
沃焦山寺
紹聖中．有僧遊天臺．迷失道．入越州新昌縣沃焦山上．遇大佛剎．寂無人聲．頗嘆叢林之整肅如此．既登堂．望官吏治事甚嚴．疑深山中不應爾．徐入法堂．過屋兩重．始見長老數人．相對默坐．僧前欲問訊．搖手止之．不敢問．卻下僧堂．側立以視．有頃．聞請第一員長老升堂．其人號泣就坐．紫衣金章者立於前．瞬息間．火從坐者體中起．延燒其身．並及金紫者．不留遺燼．次第升堂．周而復始．僧問吏何為．吏言平生無戒業．妄作住持人．謗佛正法．故受此報．金紫者請主也．僧懼亟出．至山腰．逢數卒驅一老婦人．彷彿認其母．回首留顧．老婦呼曰．以汝平日妄談般若．累我至是．其行甚遽．不得復語．僧下山覓路．問居人此山何寺．曰、路絕人行．安得有寺．指別路示之．雲此去天臺道也．問其日．則已三宿矣．不復東遊．徑還家．母已死．時播傳此事．長老退居者數人．關子東、強幼安、皆作文以記．
羅浮仙人
藍喬、字子升．循州龍川人．母陳氏無子．禱羅浮山而孕．及期．夢仙鶴集其居．是夕生喬．室有異光．年十二．已能為詩文．有相者謂陳曰．爾子有奇骨．仕官當至將相．學道必為神仙．喬曰．將相不足為．乃所願則輕舉耳．自是求道書讀之．患獨學無師友．因辭母之江淮．抵京師．七年而歸．語母曰．兒本漂然江湖．所以復反者．念母故也．瓢中出丹一粒饋焉．曰、服之可長年無疾．留歲余．復有所往．以黃金數斤遺母．曰、是真氣噓冶所成．母寶用之．兒不歸矣．潮人吳子野．遇之於京師．方大暑．同登汴橋買瓜．喬曰、塵埃汙吾瓜．當於水中啖耳．自擲於河．吳註目以視．時時有瓜皮浮出水面．齕亦儼然．至夜不出．吳往候其邸．則已酣寢．鼻間氣如雷．徐開目雲．波中待子食瓜．久之不至．何也．吳始知喬已得道．再拜愧謝．遂與執爨．後遊洛陽．布衣百結．每入酒肆．輒飲數斗．常置紙百番於足下．令人片片拽之．無一破者．蓋身輕乃爾．語人曰．吾羅浮仙人也．由此升天矣．一日．貨藥郊外．復置紙足底．令觀者取之．紙盡足浮．風雲翛翛．躡而上征．仙鶴成群．自南來迎．望之隱然．歷歷聞空中笙簫音．猶長吟李太白詩雲．下窺夫子不可及．矯首相思空斷腸．母壽九十七而終．葬之日．樵枚者聞墟墓間哭聲．識者知其來歸雲．英州人鄭總作傳．
毛氏父祖
衢州江山縣士人毛璇．當舍法時在學校．以不能治生．家事堙替．議鬻居屋．未及售．晨起見亡祖父母父母四人．列坐廳上．衣冠容貌．不殊生人．璇驚拜問曰．去世已久．安得至此．皆不答．惟父曰．見汝無好情況．因仰視屋太息曰．汝前程尚遠．可寬心．璇問地獄如何．父曰．有罪始入耳．吾無罪當受生．但資次未到．曰、既未有所歸．還只在墳墓否．曰、不然．日間東來西去閑遊．惟夜間不可說．近日汝預葉氏墦間祭．我亦在彼．指門外五通神．曰、神力甚大．閑野之鬼不可入．又指所事真武．曰、謹事之．死後不入獄．便詣北斗下為弟子．璇曰．大人且在是．當呼大兄來．父止之．曰、我腳頭緊．便去矣．令璇入門．數人皆下庭中．向空飛去．如鳥鵲然．直上不見．璇方悵望．而一仆自外至．蓋不欲與生人接．所以亟去也．
方典薄命
方典、字大常．莆田人．累舉進士不第．術者多言其無祿．同縣人劉仲敏．為泉州同安宰．典之兄與為丞．劉謂與曰．賢弟不應得官．若罷舉．庶可延數年之命．與不信也．紹興十五年．典試南宮．劉又諫其勿行．典不聽．是歲擢第．榜至同安．與持往誚劉．劉曰．一第未足喜．恐不能得祿耳．典調晉江尉．歸待次之明年．莆中春試．諸生例以寄居同教官考校．郡以命典．既入院．日復餐錢千餘．旬日間所得盈萬錢．暴卒於院．陳應求說．
衛達可再生
衛仲達、字達可．秀州華亭人．為官職時．因病入冥府．俟命庭下．四人坐其上．西向少年者呼曰．與它檢一檢．三人難之．少年曰．若不檢如何行遣．三人曰．渠已是合還．何必檢．恐出手不得爾．少年意不可．回呼朱衣吏諭意．吏捧牙盤而上．中置紅黑牌二．紅者金書善字．黑者白書惡字．少年指黃牌．吏持以去．少焉數人捧簿書盈庭．一秤橫前．兩首皆有柈．吏舉簿置東柈．柈重壓至地．地為動搖．衛立不能安．三人皆失色．曰、向固雲不可檢．今果爾奈何．少年亦慘沮有悔意．須臾曰．更與檢善看．吏又持紅牌去．忽西北隅微明如落照狀．一朱衣道士．捧玉盤出．四人皆起立．道士至．居中而坐．望玉盤中文書僅如筯大．吏持下置西柈．柈亦壓地．而東柈高舉向空．大風欻起．卷其紙蔽天．如烏鳶亂飛．無一存者．四人起相賀．命席延衛坐．衛拱手曰．仲達年未四十．平生不敢為過惡．何有簿書充塞如此．少年曰．心善者惡輕．心惡者惡重．舉念不正．此即書之．何必真犯．然已灰滅無余矣．衛謝曰．是則然矣．敢問善狀何事也．少年曰．朝廷興一工修三山石橋．君曾上書諫．此乃奏也．衛曰．雖曾上疏．朝廷不從．何益於事．曰、事之在君盡矣．君言得用．豈只活數萬人命．君當位極人臣．奈惡簿頗多．猶不失八坐．勉之．遂遣人導歸．衛後至吏部尚書．徐專說聞之於衛仲子臧．
郁老侵地
鎮江金壇縣吳幹村．張郁二家鄰居．後為火焚．皆散而之它．所存惟空址焉．同邑湯氏子．病熱疾死．至有司雲．當復生．令出門．需送者．至門外．見市廛邸列．與人世不異．遂坐茶肆．時郁氏之老．死已十餘年矣．相見如平生．喜曰．數日聞公當來．故候於此．今知得還．將奉托以事．吾家故宅．頗憶之乎．曰、然．郁曰．生時與張氏比鄰．吾屋柱址．已盡吾境．而檐溜所滴者．張地也．吾陰利其處．巧訟於官而奪之．凡侵地三尺許．張翁死．訴於地下．吾既伏前愆．約使宅人反之．然二居皆已煨燼．張既轉徙．吾兒又流落建昌．為南豐符氏婿．幽明路殊．此意無從可達．公幸哀我．煩一介諭吾兒．使亟以歸張氏．作券焚之．吾得此則事釋．復受生矣．湯許之．少焉送者到．即告別．既蘇．呼張氏子語之故．答曰．昔日實爭之．今已徙居．無用也．湯以郁所囑．不忍負訖．遣報其子．取券授張．而書其副焚之．它日夢來致謝．湯乃致遠長子．
車四道人
蔡元長初登第．為錢塘尉．巡捕至湯村．薄晚休舍．有道人狀貌甚偉．求見．蔡平日喜接方士．亟延與語．飲之酒而去．明日宿它所．復見之．又明日泊近村．道人復至．飲酒盡數斗．懇曰．夜不能歸．願托宿可乎．蔡始猶不可．其請至再．不得已許之．且同榻．命蔡居外．已處其內．戒曰．中夜有相尋覓者．告勿言．蔡意其奸盜亡命．將有捕者．身為尉．顧匿之不便也．然無可奈何．展轉至三更．目不交睫．聞舍外人聲．俄頃漸眾．遂排戶入．曰、車四元在此．何由可耐．欲就床擒之．或曰．恐並損床外人．帝必怒．吾屬且獲罪．蔡大恐．起坐呼從吏．無一應者．道人安寢自如．撼之不動．外人云．又被渠嚲了六十年．可怪可怪．咨嗟良久．聞室內如揭竹紙數萬番之聲．雞鳴乃寂．呼從者始應．問所見皆不知．道人矍然興．謝曰．某乃車四也．賴公脫此大厄．又可活一甲子．已度世第三次矣．自此無所患．公當貴窮人爵．吾是以得免．如其不然．與公皆死矣．念無以為報．吾有藥能化紙為鐵．鐵為銅．銅為銀．銀又為金．公欲之乎．蔡拒不受．強語幹汞之術．曰．它日有急．當用之．天且明別去．後不復見．蔡唯以其說傳中子翛．蔡死．翛家竄廣西．賴是以濟．蔡之客陳丙．嘗為象郡守雲然．
女子穿溺珠
湖州人王概．紹興十六年八月．赴邵武建寧丞．宿信州玉山驛．便溺已．且就寢．見美女在旁．探手虎子中．拾碧粒如珠者三四顆．串以紅縷．掛頸上．概驚問汝何人．已不見．自是每溺．其旁輒地裂．女子盛服出．或器內．或混廁．必得珠乃沒．概日以困悴．醫巫束手莫能療．幾二年久．女所穿累累．繞頸至腹數十匝．其後珠益減．至才一二顆．而色漸白．女慘容謝曰．得君之賜厚．吾事濟矣．但恨傷君之生．無以報．當亦徐圖之．再拜而去．概是夕不復溺．翌日大汗而卒．三事亦徐搏說．
李知命
李知命．建昌人．紹興二十四年八月．宿豫章村落．就枕未睡．月色皎然．見窗外人往來．少焉回首與窗對．如一男子緇巾汗衫而立．恍忽間已入室．李疑其盜也．熟伺所為．俄至前．繞床而行．床之東北皆距壁．而其人行通無所礙．方和鬼也．如是十餘匝．徑揭帳執李項．李有膽力．舉手承之．復以左手來．又與相拒．欲大叫．而喉中介介如咽．良久方能呼．兩仆同應曰、喏．李曰．常夕叫汝．數聲不一應．今何謹如此．既不寐．胡不早覺我．皆曰．見一男子至主公之前．相撐拄甚力．欲起則足不可動．欲叱則氣不得出．適聞主公之聲．男子始去．某等方得能言耳．
光州墓怪
光州士人孔元舉．居城外數里間．每入城．輒經亂葬壟．常日詣州學．晨往暮歸．必過之．一夕歸差晚．日猶銜山．聞有人高誦維葉萋萋黃鳥於飛之句．至於再三．審其聲當所行道上．少頃差近．則聞聲在墓間．回首視之．一物如蹲鴟．毛毿毿覆體．赤目豬喙．瞠視孔生．厲聲曰．維葉萋萋．孔大駭．亟步歸．即病．旬日死．
碧瀾堂
南康建昌縣民家．事紫姑神甚靈．每告以先事之利．或雲下江茶貴可販．或雲某處乏米．可載以往．必如其言．獲厚利．一日書來曰．來日貴客至．宜善待之．其家夙戒子弟奴僕數輩候門．盡日無來者．將闔門．而一丐者至．即延以入．為具沐浴更衣．丐者雖喜過望．而懼其家或事神殺己．懇請曰．雖乞丐至賤．亦惜微命．幸貸其死．主人告以昨日之故．丐者曰．若然．幸復致禱．將得自詢之．始焚香而神至．書九字於紙上曰．籲．君忘碧瀾堂之事乎．丐者觀之則悶絕．久之方蘇．泣而言少年時本富家子．與一倡有終身之約．憚父母不容．遂挾以竄．已而窘窮日甚．又慮事敗．因至吳興．遊碧瀾堂．乘醉推倡入水．遂亡命行丐．今公家所致．蓋其冤也．言已復泣．其家贈以數百金遣去．自是不復事神雲．三事李紹祖說．
戴氏宅
常州無錫戴氏．富家也．十三郎者．於邑中營大第．備極精巧．至鑄鐵為範．度椽其中．稍不合必易之．又曳往來．無少留礙則止．歲余將落成．夢士人東向坐堂上．顧戴曰．吾李謨秀才也．既寤．絕惡之．又數年．邑子李謨登科．戴嫁之以女．戴且死．囑其二子曰．汝曹素不立．必不能善守遺緒．此屋當貨於汝手．與其歸他人．不若歸李郎也．後如父言．以宅予李氏．建炎紹興間亂．盜數取道．邑屋多經焚毀．唯李宅巋然獨存．至今居之．謨、字茂嘉．嘗帥浙西．官至中大夫直寶文閣．外舅說．
二兔索命
予婦叔張宗正．家方城之麥陂．性好弋獵．其父祖塋側．長林巨麓．禽獸成聚．日與其徒從事．罘網彌山．號曰漫天網．一網所獲．亡慮數百計．不暇拾取．唯惡少年數輩．馳逐其上．壓死之．各分挈以去．雖風雪不止也．遭亂度江．紹興九年．隨兄侍郎居無錫．亦時時彈射自娛．嘗於明陽觀旁得一兔甚小．耳有缺．如攫傷痕．未幾感疾如狂．自取獵具焚棄．築道室獨處．忽見二兔作人言．其一曰．我為兔三百年矣．往在張氏東墳．張氏墳在方城者曰西墳．惟其父別葬曰東墳．為爾所殺．其一曰．我百八十歲矣．隱於明陽觀側．與樵人俱出入．嘗為鷹所搦．力竄得脫．傷吾耳焉．凡鷹犬罔罟．吾悉能避．不虞君之用弩矢也．今當以命見償．張遜辭求解．旁人悉聞之．病數月小愈．然猒猒如癡人．後十年乃死．
蒲大韶墨
閬中人蒲大韶．得墨法於山谷．所制精甚．東南士大夫喜用之．嘗有中貴人持以進禦．上方留意翰墨．視題字曰錦屏蒲舜美．問何人．中貴人答曰．蜀墨工蒲大韶之字也．即擲於地．曰．一墨工而敢妄作名字．可罪也．遂不復用．其薄命如此．自是印識只言姓名雲．大韶死．子知微傳其法．與同郡史威皆著名．夔帥韓球．令造數千斤．愆期不能就．遣人逮之．舟覆江中．二工皆死．今所售者．皆其役所作．竊大韶名以自貴雲．杜起莘說．
昇平坊官舍
洪州昇平坊．一官舍多怪．紹興二十一年．空無人居．有鬻冠珥者．過後門．二婦人呼之入．遍閱所貨物．買二冠．先償半直．令自大門取余金．鬻者信之．至前候伺．守舍老兵扣其故．具以告．兵曰．此空室耳．安得有所謂婦人者．率與俱入．堂宇凝塵如積．二冠高掛壁間．始悟為鬼．出視所償錢．亦無有矣．又一年．予族弟爟為江西漕屬居之．其侄城．夜被酒如廁．見桃樹下人白髮鬅鬙．身甚大．箕踞而坐．城方醉不問．及從廁還．尚如故．漸近漸小．僅高數寸．叱之乃滅．爟說．
晏氏媼
晏元獻家老乳媼燕氏．在晏氏數十年．一家頗加禮．既死．猶以時節祭之．嘗見夢曰．冥間甚樂．但衰老須人挾持．苦乏使耳．其家為畫二婦人焚之．復夢曰．賜我多矣．奈軟弱不中用何．其家感異．囑匠者厚以紙為骨．且繪二美婢．它日來謝曰．新婢絕可人意．今不寂寞矣．明年寒食．家人上冢歸．復夢曰．向所得婢．今又舍我去．曰、何得爾．曰、初不欲言．以少年淫蕩．皆為燕三誘去．家人曰、燕三、人也．安得取媼侍女曰．亦已來矣．曰、然則當為辦之．不難也．明日相語皆大笑．燕三者．媼侄也．素不檢．自媼死．不復聞其在亡．遣詢之．果已死．遂復畫二老者與之．又來致謝．蓋前後五夢．而得二老婢雲．
鄭畯妻
鄭畯、字敏叔．福州人．寶文閣待制閎中之子也．先娶王氏．生一女泰娘．王氏且死．執夫手．囑之曰．切勿再娶．善為我視泰娘．既卒．鄭買妾以居．久之．京師有滕氏女．將適人．鄭聞其美．乃背約納幣．一日將趨朝．尚未起．見王氏入其室．自取兀子坐床畔．以手掛帳．拊鄭與語死生契闊．且問再娶之故．鄭曰、家事付一妾．殊不理．不免為是．王曰．既已成約．吾復何言．若能撫養泰娘．如我在時．亦何害．吾不復措意矣．又語過去它事甚悉．忽曰．盛寵已來呼君．當上馬矣．遂去．鄭急問之曰．何時當再會．曰、更十年於江上舟中相見．鄭明日與其弟語．悲嘆不樂．然卒婚滕氏．建炎初．自提舉湖南茶鹽罷官．買巨杉數千枚．如維揚．時方營行在官府．木價踴貴．獲息十倍．未幾．金虜犯揚州．人多竄徙．鄭以錢為累．戀戀不肯去．乃謀買舟泛江而下．而江中舟如織．不得前．又聞寇已至．急復入城．買金百餘兩．才出門．胡騎已在後．鄭乘馬馳去．一騎自後射之．鄭回顧曰．我鄭提舉也．不可害我．騎知其官人．追及之．投以刀即墜馬．騎取金而返．鄭創甚．困臥草間．仆走視之．已不可救．兩日死．鄭無子．去王氏所言正十年．二事尚定國說．
化成寺
沈持要．為江州彭澤丞．紹興二十四年六月．被檄往臨江．過湖口縣六十里．宿於化成寺．已就客館．至夜訪主僧．僧留止丈室別榻．方談客館之怪．曰、舊有旅櫬在房中．去年一客投宿．望棺中有光．頗駭起坐．凝思諦觀．覺光中如人動作狀．愈恐．所居鄰佛殿．客度且急．則當開門．徑趨殿上．方啟帳伸首次．棺中之鬼．亦揭棺伸首．客下一足．鬼亦下一足．客復收足．鬼亦然．如是數四．客惶駭．知不可留．急走出．鬼起逐之．客入殿環走．且大呼乞救．群僧共赴之．未至．客氣乏仆地．幾為所及．鬼忽與殿柱相值．有聲鏗然．遂寂無所聞．僧至．扶客起．就視其物．則枯骨縱橫．碎於地矣．它日死者之家來．疑寺中人發其柩．訟於官．數月乃得解．
吳公路
吳逵、字公路．建州人．政和間．自太學謁歸．過錢塘．夢吏卒迎入大府．金章貴人在焉．揖吳坐上坐．吳辭曰、逵布衣也．今遽爾．恐涉冒仕之嫌．必不敢．貴人捨去．吳踞床正面．吏抱案牘盈幾上．以手摘讀．吳意郡縣間胥吏．乘已初視事．以此困我．未有以決．望廷下已驅數囚．皆美男子婦人荷械立．大抵所按盡奸事也．吳大書曰．檢法呈．別一吏捧巨冊至．視其詞雲．奸人妻者．以絕嗣報．奸人室女者．以子孫淫泆報．吳判曰．準法．吏相顧駭伏其敏．曰、事畢矣．遂寤．吳還京師．為同舍金彥行安節言之．金侍郎說．
土偶胎
仙井監超覺寺．九子母堂．在山顛．一行者姓黃．主給香火．顧土偶中乳婢．乳垂於外．悅之．每至必摩拊咨惜．一旦．偶人目動．遂起行．攜手入屏後狎昵．自是日以為常．累月矣．積以臥病．猶自力登山不已．主僧陰伺之．至半山．即有婦人迎笑．明日尾其後．婦人復至．以拄杖擊之．鏗然仆地．於碎土中得一兒胎．如數月孕者．令行者取歸．暴為屑．和藥以食．遂愈．
永康倡女
永康軍有倡女．謁靈顯王廟．見門外馬卒．頎然而長．容狀偉碩．兩股文繡飛動．諦觀慕之．眷戀不能去．至暮．家人強挽以歸．如有所失．意忽忽不樂．過一夕．有客至求宿．其儀觀與所慕丈夫等．倡喜不勝情．自以為得客晚．其人遲明即去．黃昏復來．留連數宿．忽泣曰．我實非人．乃廟中卒也．以爾悅我．故犯禁相就．屢不赴夜直．為主者所糾得罪．明日當杖脊流配．至時過爾家門．幸多買紙錢贈我．倡亦泣許之．如期．此卒荷鐵校．血流滿體．刺面曰．配某處．二健卒隨之．過辭倡家．倡設奠焚錢．哭而送之．他日詣廟．偶人仆地矣．
人死為牛
永康軍導江縣人王某者．以刻核疆鷙處官．紹興五年．為四川都轉運司．幹辦公事．被檄榷鹽於潼川路．躬詣井所．召民強與約．率令倍差認課．當得五千斤者．輒取萬斤．來歲所輸不滿額者．籍其貲．王心知其不能如約．規欲沒入之．使官自監煎．既復命．計使以鹽額倍增．薦諸宣撫使．得利州路轉運判官．未幾死．眉州彭山人楊師錫．以合州守待次田間．夢王來謁．公服後穿出牛一尾．方驚怛．侍婢亦魘寤．言見王運使來．衣後有牛尾．相語未了．外報一犢生．遽取火視之．犢仰首淚下．事既著聞．有資中人馬某者．亦為都漕司幹官．每出郡邑督錢．惟以多為貴．不問額之虛實贏縮．必得為期．且以此自負．蜀人以其虐於刷錢．目曰馬刷．或以王君事警之．馬曰．正使見世生兩尾．亦何必問．已而疽發於背之左．瘡稍愈．復發於右．兩疽相對．宛如杖瘡．其深數寸．隔膜洞見肺腑．臭滿一室．同僚往問病．馬生但雲當以某為戒．某悔無及也．死時與王相距才一年．
倪輝方技
成都人倪輝．妙於數術．靖康丁未之春．王室不靖．蜀去朝廷遠．音驛斷絕．識者以為憂．成都倅虞齊年祺竇審度卞同謁．輝詢之曰．國勢如此．先生當知之．輝曰．此正古人所謂三月無君之時．歷家以閏月為天縱．去年置閏在十一月．北方愈盛．火至此衰歇．京城茍不守．必以是月．使日官有先見之明．移閏在五月．以助火德．猶有可扶之理．今無及矣．然吾以數推之．國家歷數．至丙午才餘一算．今年五月一日．算當復生．其數無窮．然去今尚兩月．未知能及此日否．因請虞竇各布課．虞之占得申酉戌．竇之占得戌酉申．卦成．喜曰、無憂矣．二課初傳極艱棘．中傳而定．末傳極佳．宋祚當從是愈永．然課中赦書神動．不出百日．當有大霈．可驗也．二公且喜且懼．既而聞京師果以閏月陷．五月一日．上即位於南京．赦書至成都．與輝筮日相去蓋九十五日．紹興二年冬．虞之子並甫允文過輝．輝曰、與君相見無日矣．明年吾入惡限．名曰父子不相見．欲遣小兒往它郡禳之．顧已無及．吾必死．至立春日果死．
解三娘
興州後軍統領趙豐．紹興二十七年春．以帥檄按兵諸郡．次果州．館於南充驛．命吏置榻中堂．驛人前白曰．是堂有怪．夜必聞哭聲．常時賓客至此．多避不敢就．但舍於廳之西合．豐笑曰．吾豈畏鬼者耶．竟寢堂上．至夜間哭聲從外來．若有物直赴寢所．豐曰．汝豈有冤．欲言者乎．言之．吾為汝直．否則亟去．果去．頃之又來．群從者皆聞履聲趾趾然．明日以語太守王中孚弗．王以為妄也．是夕赴郡宴夜歸．方酒酣未得寐．倚胡床以憩．一女子散發在前立．曰、妾乃解通判女三娘者也．名蓮奴．本中原人．遭亂入蜀．失身於秦司茶馬季忞戶部．家實居此館．李有女嫁郡守馬大夫之子紹京．以妾為媵．不幸以姿貌見私於馬君．李氏告其父．杖妾至死．氣猶未絕．即命掘大窖．倒下妾屍瘞之．今三十年矣．幸將軍哀我．使得受生．豐曰．汝死許久．士大夫日日過此．何不早自直．曰、遺骸思葬．未嘗須臾忘．是間有神司守．不許數出．十年前妾夜哭出訴．地神告曰．後有趙將軍來此．是汝冤獲伸之時．日夜望將軍至．故敢以請．豐曰、果如是．吾當念之．女謝去．遣人隨視之．至堂．外墻下．沒不見．明日．召僧為誦佛書作薦事．遂行．晚至潼川之東關縣．止縣驛．女子復在前．已束發為高髻．豐曰、吾既為汝作佛事．何為相逐．曰、將軍之賜．固已大矣．但白骨尚在堂外墻下．非將軍誰為出之．豐曰．吾為客．又已去彼．豈能為汝出力．胡不訴於郡守王郎中．曰、非不知也．戟門有神明．距容輒入．然妾之冤．非王郎中不能理．非將軍為地．何以達於王郎中乎．妾骨不出．則妾不得生．使妾骨獲出而得生．在將軍一言宛轉間耳．豐又許之．再具其事走介白王守．王乃訪昔時李戶部所使從卒．獨有譚詠一人在．委詠訪其骨．詠率十數兵來墻下發土求之．凡兩日．迷不得所在．詠致一巫母問之．巫自稱聖婆．口作鬼語．呼詠責曰．汝當時手埋我．豈真忘所在耶．今發土處即是．但尚淺耳．當時倒下我．蓋以木床．木今尚在．若得木．骨即隨之．頂骨最在下．千萬為我必取．我不得頂骨．不可生．詠驚怖伏狀．又明日．果得屍．郡為徙葬於高原．時紹京為渠州鄰水尉．未幾．就調普州推官．見解氏來．說當日事．紹京繼踵亦卒．關壽卿耆孫初赴教官．適館於此．嘗為作記．虞並甫為渠州守．紹京正作尉雲．
夢藥方
虞並甫．紹興二十八年．自渠州守被召至臨安．憩北郭外接待院．因道中冒暑得疾．泄痢連月．重九日．夢至一處．類神仙居．一人被服如仙官．延之坐．視壁間有韻語藥方一紙．讀之數過．其詞曰．暑毒在脾．濕氣連腳．不泄則痢．不痢則瘧．獨煉雄黃．烝面和藥．甘草作湯．服之安樂．別作治療．醫家大錯．夢回尚能記．即錄之．蓋治暑泄方也．如方服之．遂愈．
孟蜀宮人
陳甲、字元父．仙井仁壽人．為成都守李西美璆館客．舍於治事堂東偏之雙竹齋．紹興二十一年四月．西美浣花回得疾．旬日間甲已寢．聞堂上婦人語笑聲．即起映門窺觀．有女子十餘．皆韶艾好容色．而衣服結束．頗與世俗異．或坐或立．或步庭中．甲猶疑其為帥家人．以主人翁病輒出．但怪其多也．頃之．一人曰．中夜無以為樂．盍賦詩乎．即口占曰．晚雨廉纖梅子黃．晚雲卷雨月侵廊．樹陰把酒不成飲．識著無情更斷腸．一人應聲答之曰．舊時衣服盡雲霞．不到迎仙不是家．今日樓臺渾不識．秪因古木記宣華．餘人方綴思．甲味其詩語不類人．方悟為鬼物．忽寂無所見．後以語蜀郡父老．皆雲王氏有國時．嘗造宣華殿於摩訶池上．名見於五代史．孟氏因之．今郡堂乃其故址．賦詩之鬼．蓋宮妾雲．西美病遂不起．舊蜀郡日晡不擊鼓．擊之則聞婦人哭聲數十為群者．相傳孟氏嘗用晡時殺宮人．以鼓聲為節．故鬼聞之輒哭．承宣使孫渥．以鈴轄攝帥事．為文祭之．命擊鼓如儀．哭亦止．後復罷雲．甲以紹興三十年登乙科．
席帽覆首
王龍光、字天寵．資州人．入京赴上舍試．過劍州梓潼縣七曲山．謁英顯武烈王廟．俗呼為張相公廟夢一人持榜．正面無姓名．紙背乃有之．又有持席帽蒙其首者．覺而喜．謂士人登第則戴席帽．是歲免省不逮．但補升內舍．次舉當政和八年方登科．已悟紙背之說．時方禁以龍天君玉王主等為名字．唱第之日．面賜名寵光．頭上加帽．蓋謂是雲．
林孝雍夢
林孝雍、字天和．明州人．政和七年．貢入辟廱學．將試上舍．林少時嘗預薦書．應免解．或勸其先以免舉試．如不利．則留今貢．以待來年．林不聽．同舍生楊公全．扣其故．林曰．吾年甫二十．蒙鄉舉．夢對策大廷．坐於西南隅．將出．有小黃門從吾求硯．心頗自負．以為必擢第．訊諸筮人．筮人曰．君年四十八乃得官．今未也．吾意殊不平．訖黜於春官．自是連蹇幾三十年．今春秋四十七矣．當可覬幸．不為再戰地也．是歲果中選．廷試出．又告公全曰．試日正坐西南隅．小黃門乞硯．皆如夢中所睹．三十年前夢．與卜者所言．無毫釐差．
宋應辰
宣和六年．諸道進士赴省試者幾萬人．以六侍從典貢舉．其下參詳點檢官．又六十員．有旨令過試院外戶．則親書姓名．以防偽入者．既合籍．凡六十一人．主司疑之．悉招考官會坐．一一數之．又審於監門曰．每一人至．必下馬自書．何容有兩名理．及取歷閱視．果多其一．曰宋應辰．驗諸銓曹雲．中外無有此姓名．始知神物所為．於是主司遍論群公曰．宋者國號．而名為應辰．必造化之中主張是者．考校之際．不可不謹也．是歲登第者八百五人．為一代最盛之舉．楊公全居前列．聞之於知舉官王唐翁綯雲．
資州鶴
資中衙校何氏．有弟好弋射．曰持弩挾彈往山中．目之所見．無得免者．嘗蔭大木下．望其顛．紅鶴巢甚大．數雛啾啾然．已而其母歸．方憩枝上．銜食向巢立．何生彍弩射之．中其腹．勢且墜．猶忍死引頸．吐哺飼其子．乃墜地．何雖無賴．亦為之惻然．即折棄弓矢．不復射．六事皆楊公全說．
乘氏疑獄
興仁府乘氏縣豪家傅氏子．歲販羅綺於棣州．因與一倡狎．累年矣．嫗獨不樂．禁止之．倡忿怨自絞死．傅子不知也．一旦遇之於乘氏．曰．我為養母所虐．不可活．訟於官．得為良人．脫身來相就．君能納我乎．傅子喜．慮妻妒不容．為築室於外．明年復往棣州．詢舊遊息耗．聞其死甚駭．然牽於愛．溺於色．迷不省．口語籍籍．妻始得知之．懼其夫以鬼死也．傅有弟頗壯勇．與嫂謀．刻日欲殺之．先具酒肴使夜飲．而伺於外．傅坐室中東偏．婦人居西．坐已定．弟挾刃徑趨西邊．且至．手誤觸燈滅．暗中剚刃而出．暨燭至．則傅子流血洞腋死矣．婦人無所見．縣捕兩人下獄．劾以殺夫及兄．且鞫奸狀．期年不得情．任信孺古與諸傅往來．親見其事．府以為疑獄．上諸朝．時宣和七年矣．會京師多故．不暇報．竟不知為如何也．任信孺說．
邵昱水厄
邵昱．徐州沛人．從其婦翁任信孺．居衢州．紹興丁卯．張巨山舍人嵲為郡．端午日競渡．舟舫甚盛．郡人爭往浮石寺前浮橋上觀．昱先與數友入寺．既而獨還．行至橋半道．鐵纜中斷．舩皆漂流．橋板片片分拆．在前者數百人盡溺．昱已墜水．覺有物承其足．故項以上不沉．眼界恍惚見同溺人乍出乍沒．其形已變．或蟹首人身．或人首魚身．或如江豚龜鱉狀．橋柱下數大神．皆長可三丈．執鉞立．又兩大神從雲端下．其一亦蟹首．一如鬼神．空中語曰．三百人逐一點過．顧昱曰．汝是姓邵人．不合死．掖而擲之破舩上．僅得達岸．既歸．不敢語人．明年．同任公如明州．過餘姚之象亭．待潮乃東．登亭上觀題壁．有從後呼者曰．君不易過得去年水厄．非素積陰德．何以致此．昱回顧．乃一道人．甚頎偉．著白薴衫．色漆黑．昱曰．先生豈非同脫此厄乎．何以知我．其人不答．乃曰．歲在癸酉．君當有重災．宜百事謹畏．或再相見．可免也．昱識其異人．即下拜．才起．道人已在平地．其行如飛．長髯縹縹．下拂腰股間．遂不見．昱常懼不得免．兢兢自持．至癸酉歲．夢數卒荷轎至．邀入府．如張巨山平生時．行約十數里．天氣陰陰如欲雪．至一大城．有市井．遂舁之入．昱覺非衢州．又憶巨山已謝世．自意其死．甚慘沮．行至廷下．殿上垂簾．聞二人相對語．追者與俱至廊下．一吏持簿書入白．聞主者責怒曰．何得妄追人．一人曰．韓君已得旨了．吏復下．捧杯水．欲噀昱面．傍人止之．曰．不可如是．將出手不得．吏無計．遂遣追者送昱回．轎行至深岸．前者足跌驚寤．已雞唱矣．道人不復再見．昱亦無他．後九年．昱以任公守宣州差．捧表賀登極補官．改名侃．予親扣其詳如此．
李舒長仆
福州寧德人李舒長、字季長．政和初．偕鄉里五人．補試京師．共雇一仆．曰陳四．仆願而樸．多遲鈍不及事．四人者日日訶責．惟李不然．且時與酒錢慰恤之．既至京．四人皆中春選．李獨遭黜．及秋始入學．而仆謝去．又二年．李謁告至、保康．門內聞有再呼李十一秘校者．回顧則陳四也．邀李詣食肆．食畢．李亟欲去．陳問故．李曰．比日窘索．謀鬻少物耳．陳遺以銀一笏．曰．姑用之．不必外求也．越數日．又遇於馬行市中．邀飲於莊樓．告李曰．觀郎之分．不應登第．若學道．當有所得．李曰．我不遠數千里遊學．須得一官．歸為父母榮．何謂學道．且汝仆隸也．何從知之．陳曰．自前歲別後．隨一道人給薪水．道人攜我入崆峒山．授以要法．且使我物色求人．我告以公平生所為．頗有意．今能同一往否．因口授養生旨訣．皆簡易徑妙．然李卒不肯從．復出銀一笏與之．遂去．絕不再睹．李自是亦無意於世．以表兄余承相深恩補官．隱居不仕．嘗遊縣之支提山．謁天冠千佛．行深山中奏混．無水盥手．方折草捼莎．一人在傍持銅槃盛水以奉之．又執布巾以進．見其手青色．面亦然．不覺顧之笑．青面者亦笑．已而隱不見．蓋山靈所為也．
余待制
福州余丞相．貴盛時．家藏金多．率以銀百鋌為一窖．以土堅覆之．磚蒙其上．余公死．其子待制日章．將買田．發其一窖．磚甓甃閉．了無少動．而白金烏有矣．郡有巫、居進酒嶺．能通神．往扣焉．巫曰．公銀本不失．但以徙土地祠宇．貽神之怒．故藏去耳．若能具牲酒謝過．且設醮作水陸．當可得．然須吾先往講解之．許施銀為香爐．及幣帛之屬．後三日宜復來詢可否也．余氏如期往．巫曰．神許我矣．可歸取之．然勿負約也．既歸復掘地．則所窖宛然具在．始大嘆異．即日賽神如巫言雲．李季長目睹．
天津丐者
王櫰者．邵武人．赴調京師．過天津橋．遇丐者為人毆擊甚苦．王問之．曰．負錢五百久不償我．王惻然．為以囊中錢代償而去．他日復至橋上．丐者探懷取一餅餉之．王惡其衣服垢膩．鼻涕垂頤．謝不取．他日又見．拉王訪其家．家乃委巷窮閻．敗席障門．亦具酒果為禮．王復不食．既得官南還．行汴堤上．大風雨作．跬步不可前．望道間小旗亭．亟下車少駐．主人出迎．審其貌．則向丐者也．相見良悅．酌杯酒以進．王念曩曰穢汙．終不肯飲．其人曰．天氣苦寒．非酒無以禦．公強為我釂此．再三持勸．訖不濡吻．其人殊怏怏．乃包果實數種為贈．曰．姑以是別．王不忍重違．勉受之．上車數步．欲授其仆．覺甚重．啟視之．桃李石榴．皆黃金也．方悟為異人．大痛恨．以手搗雙目而哭．丐者又至．曰．此自官人無仙骨耳．去此二十年．當再訪公．勿恨也．指顧間．酒家與人皆不見．後二十年．以餌丹砂疽發背死．三事皆朱漢章說．王嘗為會稽倅．親以事語朱公．
趙良臣
趙良臣者．縉雲人．紹興十五年．與同志肄業於巾子山之僧舍．去城十五里．薄晚還郡中．道間遇婦人．青衣而紅裳．哭甚哀．問其故．曰．不容於後母．日夕棰楚不能堪．求死未忍．故哭．趙曰．若是可與我歸乎．婦人收淚許諾．即相隨至家．謂其妻曰．適過田間見一女．無所歸．偶與偕來．吾家正乏使．可以婢妾畜也．妻亦柔順無妒誌．使呼以入．趙氏素貧．室惟一榻．乃三人共寢．明日．復同盤以食．趙妻謂之曰．我夜捫汝體殊冷峭何也．婦人不答．而意象慚恚．舍匕箸徑出．趙責妻言之失．起自呼之．妻停食過晝．開戶而視．不見其夫矣．乃告鄰裏．相與求索．三日始得之於門外溪傍．半體在水中．半處沙際已死．同舍生共以其屍歸．竟不曉何怪．或以為魚蛟之精雲．朱熙載舜咨說．
貢院小胥
紹興二十四年正月．沈太虛虛中以吏部郎中為省試參詳官．丁夜如廁．既還．書吏篝火先行．至直舍．忽驚仆地．燈即滅．沈大恐．疾聲叫呼．院中人皆已寢．悉起相視．則守舍小胥．已縊於梁間．足去地五六尺．蓋非人力可至．有儀鸞老兵曰．此鬼所為也．幸無遽．取數卓疊起．徐徐解縛．抉其口．以湯灌之．久而能言．曰．郎中讀程文．夜過半．某與書吏假寐．有自外入．青巾布袍．如道人狀者．語某曰．何為在此．以首□兩旁而去．已而此吏從郎中出戶．某獨坐．其人復來．曰．外間大有好處．無用兀坐也．攜手偕行．見門外燈燭晶熒．車馬雜沓．與哄市不異．試探首隙中窺之．但覺門漸窄．眼漸暗．遂冥無所知耳．明日．默默如癡．沈遣出．經月始復常．劉共叔親見．
東庭道士
泉州士人陳方石．與知東庭觀道士善．陳嘗檢校村墅．夢至官府．見廷下閱囚訴．有吏大聲曰．追到泉州道士某．視之．乃東庭黃冠也．又一吏從旁授以文牘一卷．使讀之．陳不曉其語．獨聞一事雲．某年月日取常住谷若干斛釀酒．頃之讀徹．吏問曰．是乎．道士辭服．就取所讀文書包裹之．自頂至踵皆遍．推仆地．一再展轉．化為大水牛．陳驚寤．遽訪道士．正以是夕死．陳字季野．進裔孫也．
黃氏少子
黃汝能．徽州黟人．紹興十七年．為臨安北廂官．少子年十七矣．生平不能詩．忽如有物憑依．作詩十數篇．飄飄然有神仙之志．多喜道巫山神女事．汝能群從中．嘗有一少年子．亦如是以死．心以為慮．密諭之曰．汝得非於居民家有染著．致妄思若此乎．吾官於斯．茍有一事．則累我矣．子謝曰．無之．它日與父母對食．徑往籬畔．引首凝睇．若望焉而未至者．母追之還．堅扣其故．答曰．適有所念耳．無它也．自是神觀如癡．日甚一日．汝能欲令其甥挈以還鄉．而甥待試成均．未遽去．乃閉之一室．戒數仆晝夜環視之．連夕稍怠．守者微假寐．已失其處．則跪膝於窗下．以衣帶自絞死矣．程泰之說．
僧寺畫像
平江士人徐賡、習業僧寺．見室中殯宮．有婦人畫像垂其上．悅之．才反室．即夢婦人來與合．自是夜以為常．未幾遂死．家人有嘗聞其事者．至寺中蹤跡得之．其像以竹為軸．剖之．精滿其中．□誌幾□說．
恩稚所稚院
王師道、字深之．綿州人．紹興二十八年．挈妻子自蜀赴調行在．明年正月晦．夢有人類三省大程官狀．來曰．公有新命．出黃敕示之．乃除管某院云云．王不暇細視．曰．我已通判資序．今且作郡守．何乃反充監當邪．其人曰．此官不易得．又上帝飭．豈可拒也．迎官且至．治所不遠．可即往視事．少頃從者皆至．亟升車．行才一二里．到大曹局．門戶洞開．視題額五字．曰恩稚所稚院．吏曰．所轄天下物命也．其中皆禽鳥種類．不可名狀．而雀最多．周覽未竟而寤．以告家人．誓不復殺生．自恐不能永．頗料理後事．戒其子遍謁鄉人之在朝者．夢後半月．除知達州．又十許日出謁歸．得疾轎中．至舟而卒．時三月四日也．
玉帶夢
張子韶侍郎．謫居大庾．得目疾．後為永嘉守．中風手足不能舉．目遂內翳．丐祠祿還鹽官舊隱．紹興二十九年三月望夜．夢青衣人引至大寺．門金書牌八字．但記其二．曰開福．一僧如禪剎知客．見張甚喜．延入坐．張問主僧為誰．曰．沈元用給事也．張曰．吾與沈先生久不相見．亟欲謁之．命取公服．隨語即至．見沈再拜．沈答其半禮．勞苦如平生．且曰．尊公在此．命青衣導往方丈東小堂．其父母方對坐長嘯．張趨拜號泣．旁人叱曰．此不是哭處．復至法堂前問曰．何故無佛殿．青衣曰．此以十方法界為佛殿．張曰．吾病廢又失明．未知他日有眼可見佛．有口可誦經否．曰．侍郎何嘗不見佛．何嘗不誦經．又行及門側．有小池清泠．外設欄楯．青衣曰．入功德水也．酌一杯飲之．涼徹肌骨．西廡一室極潔．中掛畫像．視之．乃張寫真．大駭曰．何以得此．青衣曰．異日當主此地．然待公見玉帶了．即來．遂寤．遽召門人郎曄．使書其事．皆謂玉帶為吉證．若疾愈．且大拜．至六月二日．兩疾頓除．即日出謁先墓．繼往所親家燕集．如是五日．偶與諸生讀江少虞所集事實類苑．至章聖東封．丁晉公取玉帶事．怒曰．丁謂真奸邪．雖人主物．亦以術取．因不懌．廢卷而入．疾復作．不能言．翼日卒．人始悟玉帶之夢．張壽六十八雲．竇思永說．時為鹽官簿．
毛烈陰獄
瀘州合江縣趙市村民毛烈．以不義起富．他人有善田宅．輒百計謀之．必得乃已．昌州人陳祈．與烈善．祈有弟三人皆少．慮弟壯而析其產也．則悉舉田質於烈．累錢數千緡．其母死．但以見田分為四．於是載錢詣毛氏贖所質．烈受錢有幹沒心．約以他日取券．祈曰．得一紙書為證足矣．烈曰．君與我待是耶．祈信之．後數日往．則烈避不出．祈訟於縣．縣吏受烈賄．曰、官用文書耳．安得交易錢數千緡而無券者．吾且言之令．令決獄果如吏旨．祈以誣罔受杖．訴於州．於轉運使．皆不得直．乃具牲酒詛於社．夢與神遇．告之曰．此非吾所能辦．盍往禱東嶽行宮．當如汝請．既至殿上．於幡帷蔽映之中．屑然若有言曰．夜間來．祈急趨出．迨夜復入拜謁．置狀於幾上．又聞有語曰．出去．遂退．時紹興四年四月二十日也．如是三日．烈在門內．黃衣人直入捽其胸毆之．奔迸得脫．至家死．又三日牙儈一僧死．一奴為左者亦死．最後祈亦死．少焉復蘇．謂家人曰．吾往對毛張大事．即烈也．善守我七日至十日．勿斂也．祈入陰府．追者引烈及僧參對．烈猶以無償錢券為解．獄吏指其心曰．所憑唯此耳．安用券．取業鏡照之．睹烈夫婦並坐受祈錢狀．曰．信矣．引入大庭下．兵衛甚盛．其上袞冕人怒叱吏械烈．烈懼乃首服．主者又曰．縣令聽決不直．已黜官若干．吏受賕者盡火其居．仍削壽之半．烈遂赴獄．且行泣謂祈曰．吾還無日．為語吾妻．多作佛果救我．君元券在某櫝中．又吾平生以詐得得人田．凡十有三．契皆在室中錢積下．幸呼十三家人．並償之以減罪．王者又命引僧前．僧曰．但見初質田時事．他不預知也．與祈俱得釋．既出．經聚落屋室．大抵皆囹圄．送者指曰．此治殺降者．不孝者．巫祝淫祠者．逋誑佛事者．其類甚眾．自周秦以來．貴賤華夷悉治．不擇也．又謂祈曰．子來七日矣．可急歸．遂抵其家而寤．遣子視縣吏．則其廬焚矣．視其僧．茶毗已三日．往毛氏述其事．其子如父言．取券還之．是夕僧來擊毛氏門．罵曰．我坐汝父之故．被逮得還．而身已焚．將何以處我．毛氏曰．業已至此．惟有□為作佛事耳．僧曰．我未合死．鬼錄所不受．又不可為人．雖得冥福無用也．俟此世數盡．方別受生．今只守爾門．不可去矣．自是每夕必至．久之其聲漸遠．曰．以爾作福．我稍退舍．然終無生理也．後數年．毛氏衰替始已．杜起莘說．時劉夷叔居瀘為作傳．
邢氏補頤
晏肅、字安恭．娶河南邢氏．居京師．邢生疽於頤．久之．頤頷連下齶及齒．脫落如截．自料即死．訪諸外醫．醫曰．此易耳．與我錢百千．當可治．問其方．曰．得一生人頤與此等者．合之則可．宴氏懼．謝去之．兒女婢僕輩相與密貨醫．使試其術．是夜以帛包一物至．視之．乃婦人頤一具．肉色闊狹長短．勘之不少差．以藥綴而封之．但令灌粥飲．半月發封．瘡已愈．後避亂寓會稽．唐信道與之姻家．嘗往拜之．邢氏口角間有赤縷如線．隱隱連頤．凡二十餘年乃亡．
誤入陰府
李成季昭玘少時得熱疾．數日不汗．煩躁不可耐．自念若脫枕席．庶入清涼之境．便覺騰上帳頂．又念此未為快．若出門當更軒暢．即隨想躍出．信步遊行．歷曠野．意殊自適．俄抵一大城郭．廛市邑屋．如人間州郡．李容與街中．有舊識販繒媼．死已久矣．遇李驚曰．何為至此．此陰府也．李懼求救．媼曰．我無能為也．幸常販繒出入右判官家．試為扣之．乃相隨至其門．止李於外．曰．勿妄動．舍此一步．則真死矣．媼入移時喜而出曰．事濟矣．但當更與左判官議乃可．俄聞索馬之聲．暨出．乃綠衣少年．媼呼李尾其後．至所謂左判官之舍．緋衣人出迎．綠衣曰．適有陽間人遊魂至此．須遣人送還．緋衣曰．誰令渠自來．既至矣．又非此間追呼．何必遣．李側耳傾聽益恐．綠衣曰．試為檢籍．恐或有官祿．再三言之．緋衣始持不可．不得已命吏取籍至．吏讀曰．李昭玘位至起居舍人．綠衣咤曰．如何如何．渠合有許大官職．擅留之得否．緋衣頗慚．乃相與作符共押之．用印畢．授一小鬼．使送李．李重謝媼始行．有問者即示以符．小鬼瘡瘍滿頭．膿血腥穢．歌呼不絕聲．每數十步．輒稱足痛而坐．哀祈之．乃行前．至曠野．曰．我只當至此．還汝符．擲之於地．李俯欲拾．蹶而寤．蓋昏然瞑臥經日矣．白是李氏春秋設媼位祠之．果終於右史．
穢跡金剛
漳泉間人好持穢跡金剛法．治病禳禬．神降則憑童子以言．紹興二十二年．僧若沖住泉之西山廣福院中．夜有僧求見．沖訝其非時．僧曰．某貧甚．衣缽才有銀數兩．為人盜去．適請一道者行法．神曰．須長老來乃言．幸和尚暫往．沖與偕造其室．乃一村童按劍立椅上．見沖即揖曰．和尚且坐．深夜不合相屈．沖曰．不知尊神降臨．失於焚香．敢問欲見若沖何也．曰．吾天之貴神．以寺中失物．須主人證明．此甚易知．但恐興爭訟．違吾本心．若果不告官．當為尋索．沖再三謝曰．謹奉戒．神曰．吾作法矣．即仗劍出．或躍或行．忽投身入大井．良久躍出．徑趨寺門外牛糞積邊．周匝跳擲．以劍三築之．瞥然仆地．逾時童醒．問之莫知．乃發糞下．見一磚臬兀不平．舉之銀在其下．蓋竊者所匿雲．
飛天夜叉
趙清憲丞相挺之夫人郭氏之侄郭大．以盛夏往青社外邑．乘月以行．中路馬驚．鞭策不肯進．左顧瓜田中一物高丈餘．形如蝙蝠．頭如驢．兩翅如席．一爪踞地．一爪握瓜食之．目光爛然．郭喪膽．回馬疾馳．數十步間．反顧猶未去．他日入神祠．見壁畫飛天夜叉．蓋其物也．
晦日月光
趙清憲賜第在京師府司巷．長女適史氏．以暑月不寐．啟戶納涼．見月滿中庭如晝．方嘆曰．大好月色．俄廷下漸暗．月痕稍稍縮小．斯須光滅．仰視星鬥粲然．而是夕乃晦日．竟不曉為何物光也．四事皆王秬嘉叟說．
沈持要登科
沈持要樞湖州安吉人．紹興十四年．婦兄範彥輝監登聞鼓院．邀赴國子監秋試．既至．則有旨唯同族親乃得試．異姓無預也．范氏親戚有欲藉助於沈者．欲令冒臨安戶籍為流寓．當召保官．其費二萬五千．沈不可．范氏挽留之．為共出錢以集事．約已定．沈殊不樂．而湖州當以八月十五日引試．時相去才二日耳．雖欲還亦無及．是日晚．忽見室中長人數十．皆如神祗．叱之曰．此非爾所居．宜速去．不然．將殺汝．沈驚怖得疾．急遣仆者買舟歸．行至河濱．見小舟．呼舟人平章之．曰．我安吉人．販米至此．官方需船．不敢歸．若得一官人．當不取其僦直．然所欲載何人也．曰．沉秀才．復詢其居．曰．吾鄰也．雖病不可不載．即率舟中人共舁以登．薄暮出門．疾已脫然如失．十六日早．抵吳興城下．見白袍紛紛往來．問之．雲昨日已入舉場．而試卷遇暴雨多沾漬．須易之．移十七日矣．沈遂得試．所親者來賀曰．徙日之事．特為君設耳．試罷且揭榜．夢大雷震而覺．出庭中視之．月星粲然．心以為惑．欲決之蓍龜．遲明有占軌革者過門．筮之得震卦．畫一婦人病臥床上．一人趨而前．旁書奔字．其詞有龍化之語．占者曰．公占文書甚吉．但家內當有陰人病．然無傷也．卜者出．報榜人已至．姓名曰賁勝．音奔沈中魁選．及還家．妻果臥疾．明年赴省．以範為考官．避入別院．一之日試經義．且出．有廂部邏者．守之不去．時挾書假手之禁甚嚴．沈頗訝其相物色．曰．何為者．曰．見君篋中一二燭甚佳．非湖州者邪．若無用．幸見與．沈悉以與之．次日．試詩賦．其人又來．曰．適詣謄錄所．見主司抄一試卷．至於五六．絕類君所書．必高捷．今夕勿遽畢．吾已設一次於戶外矣．沈意其欲得燭．又以贈之．受而還其一．曰．請君留此以自照．三年一來．不可不致詳也．晚出中門．引手招就坐．設一幾．四顧無人．沈欲納卷出．挽使再讀．至家藏孝經詩．乃覺誤押兩方字．亟更焉．明日入訪之．了不復見．始驗神人以其誤．委曲為地也．是年遂擢第．蓋旅中所見．鄰人拏舟．雨汙試卷．軌革之卜．邏者之言．皆有默相之者．異哉．
楊道人
溫叔皮革之女．嫁秀州陳氏子．既而仳離．居家學道．有楊道人者．亦士大夫家女子．與之同處．紹興二十四年．溫赴漳州守．過泉南．館於漕使行宇．女與楊及二婢在西房．夜半忽大呼捕賊．溫杖劍往．見楊之婢高舉手向梁間．初無絆縳．而牢不可脫．其旁青衣童．年可十四五．腰下佩一物．類藥笈．溫叱之曰．汝何人．敢中夜至此．曰．我京師人也．楊道人欠我藥錢百萬．今來取之．關君何事．又連呼數聲．正爭辯間．倏已滅．溫遣招天慶觀道士鄭法詢治之．及至．婢縛既釋．無所施其術．時楊氏年未三十．江南所生．所謂京師藥錢之語．或以為宿世事雲．
陳王猷子婦
潮州人陳王猷．為梅州守．子婦死焉．葬之於郡北山之上．其魂每夕歸．與夫共寢．夫懼宿於母榻．婦復來即之．不可卻．雖家人相見．無所避．一子數歲矣．韶秀可愛．每欲取以去．舉家爭而奪之．婦出入自若．陳氏甚懼．乃召道士醮設及禱於神．皆不能遣．時紹興庚午三月也．又三月．陳守卒於郡．
郝氏魅
郝光嗣為廣州錄事參軍．有魅撓其家．房闥庖湢．無不至也．嘗火作於衣笥．郝往救焚．手皆焦灼．告身一通．但存字及印．餘皆爇焉．朝服衣裘．悉穿穴不可著．一日發印欲用．封鐍宛然．而中無有矣．始猶命巫考治．久而不效．則掃一室．嚴香火事之．凡失印二十許日．廣之官吏待稟俸者需糧料．印未得．咸以為苦．忽聞如大石墜於所事室中．三擊幾而止．視之印也．初郝氏以幾不佳．蒙以白紙．蓋施三印於幾上而去．自是七日郝生死．其家徙出．魅隨之不置．迨北歸乃已．時紹興二十年．三事皆謝芷茂公說．
王權射鵲
建康都統制王權．微時好射．弩矢不虛發．紹興初．從韓咸安世忠往建州征範汝為．嘗挾弩往山間．望樹上有鵲巢．即射之．不知其中與否也．聞有人在其後言曰．使汝眼為箭所中．當如何．反顧無所見．權悟其異．亟登木視之．一鵲中目．宛轉巢內即死．權驚悔．拔佩刀碎其弩．未幾與賊戰．流矢集於鼻眥之間．去眼不能以寸．病金創．久之乃愈．韓王子彥直子溫說．
木先生
汪致道叔詹徽州歙人．紹興十八年．以司農少卿總領湖北財賦．嘗赴大將田師中宴集．最後至．漕使鄂守先在．與田奕棋．道人木先生者．亦坐於旁．見汪揖曰．久別健否．汪愕曰．相與昧平生．何言久別．道人曰．公已為貴人．忘之耶．獨不記宣州道店談牛奇章事乎．汪矍然起謝．道人去．汪謂諸客曰．崇寧五年初登第．得宣州教授．以冬月單車之官．投宿小村邸．唯有一室．一秀才已先居之．日甚暮．大雨不可前．不得已推戶徑入．曰．值暮至此．與公同此室可乎．秀才方踞火坐．顧曰．唯唯．良久忽言曰．公曾讀唐書否．某慍曰．某雖寡學．寧鄙陋至是．又笑曰．記得牛僧孺傳否．某不答．秀才曰．吾言無他．公乃僧孺後身．前生為武昌節度使．緣未盡．今生當再往．異時官祿多在彼土矣．某異其語．疑為相師．問其姓字．徐對曰．公知有雍孝聞者乎．吾是也．自崇寧之初．殿廷駁放．浪跡山林．偶有所遇爾．扣之不肯言．終夕相對．論文而已．至曉而去．不復再見．適睹道人之貌．蓋雍君也．風采與四十年前不少異．真得道者也．坐客莫不驚嘆．汪再漕湖北．又守鄂州．為總領．累年皆在武昌．木生名廣莫．往來漢沔間．見人唯談文墨．殊不及他事．無有知其為異人者．沈道原浚亦識之雲．政和中．以道士入說法．徽宗謂其得林靈素之半．故以木為姓．汪說．
靈芝寺
紹興十二年．唐信道廷對畢．館於西湖靈芝寺．時已五月．二仆納涼湖邊．呼聲甚急．唐往視之．二仆共挽一僧．雲．僧走欲赴水．一足已溺．呼之不肯回．力挽其衣．猶不能制．遂與歸室中．寺之人云．頃寇犯臨安．兩僧死於湖．今其鬼耳．問溺者所見．曰、兩僧來告．孤山設浴甚盛．邀同舟以行．一足已登．而為人掣其後．故不得去．心殊恨恨也．坐少定．復發笥取新衣著之．並易履襪．若有導之者．徑趨水濱．數僧急尾救之．既還．詆救者曰．我適遊處甚佳．爾輩何見疾．必強我歸．我終一去耳．主僧遣三人護之於室．而扃其外．唐所寓舍與之鄰．惟以葦席為限．聞為鬼所憑．作詩云雲．唐唯記其一句曰．日日移床下風．蓋竊東坡語也．唐誚之曰．汝生為出家子．視形骸如土木．雖不幸死．當超然脫去．乃甘留戀為遊魂滯魄．真可羞也．答曰．吾非為厲者．欲度此僧．故與之俱．且何預爾事．唐曰．吾視人垂死而不救可乎．且汝既不能自脫．又枉以非命害一人．何益於汝．空令湖中增一鬼耳．相往復至夜半．鬼益怒．叱曰．只爾亦非了生死者．唐嘻笑應之曰．我當死即死．必無幽滯．終不効汝加非理於生人．鬼似悟唐說．不復有語．久之．僧始昏睡．迨曉問之．乃會稽人．主僧令送歸其家．唐後見之於鑒湖鷲臺寺．雲只憶初赴水時事．餘皆不知也．
王壁魁薦
王炳文壁明州人．靖康元年．赴淮南試於楚州．寓龍興寺．寺大門內有人題曰．東壁之光．下照鬥牛．今年王壁當魁薦．問諸僧及閽者．皆不知何人所書．是歲王果為解頭．三事皆唐信道說．
太山府君
孫點、字與之鄭州人．溫靖公固諸孫也建炎四年．知泉州晉江縣．居官以廉介自持．是歲七月．叛將楊勍．自江西軼犯郡境．點出禦寇．歸而疽發於背．主簿入臥內省之．胥吏數人在旁點顧戶外曰．何人持書來．皆莫見．少焉點舉手左右．口中囁嚅．為發書疾讀之狀．主簿問何書．曰．檄召點為太山府君．顧吏曰．此有石倪及徐楷二人乎．吏曰．有石教授者．居別村．無徐楷．但有塗楷解元耳．點曰．何用措大為．諸吏怪其語不倫．無敢問．後三日卒．石倪者、字德初．方待次鄉里．紹興三年．以官期未至．詣臨安．欲有所易．得疾於抱劍邸中．以七月中死．塗楷．字正甫．時為州學諭．同舍生每戲之曰．君往太山．他日朋友遊岱．藉君為地也．楷聞倪死．頗不樂．從天寧寺長(下缺一葉)意主倉庾之出入．首錄置獄中．數日掠死．其家乞收葬．不許．裸其屍驗之．邵懼．每問即承．如是十月許．凡眉之吏民．連系者數百．而死者且十輩．提點刑獄縉雲周彥約綰知其冤．亟自嘉州親詣獄疏決．邵乃得出．閱實其罪無有也．但得其以酒饋遊客．及用官紙劄過數等事．方具獄．楊生即死．獄吏數人繼亡．明年命下．邵坐貶三官．歸犍為之西山．其秋眉山士人史君正燕處．人邀迎出門．從者百餘．皆繡衫花帽．馭卒鞚大馬．甚神駿．上馬絕馳．目不容啟．到一甲第．朱門三重洞開．馬從中以入．史欲趨至客次．馭者不可徑造廳事．坐上緋綠人數十．皆揖史居東向．辭曰．身是布衣．安得對尊客如此．其一人曰．今日之事公為政．何必辭之．前白曰．帝召公治鄧安民獄．今未也．俟公登科畢．即奉迎矣．史不獲已就坐．欠伸而寤．不為家人言．密書之．又明年．史赴廷試．過荊南．時吳君適帥荊．得疾．親見鬼物往來其前．避正堂不敢居．無幾而死．史調官還．至夔峽小疾．語同舟者曰．吾當死．君今報吾家．令取去秋所書者觀之．可知也．是夕果卒．又二年．所謂貴客者．暴亡於成都驛舍．又明年十一月．邵見安民露首持文書來白曰．安民冤已得伸．陰獄已具．須公來證之．公無罪也．指牘尾請書名．已而復進曰．有名無押字．不可用．邵又花書之．始去．邵知不免．盛具延親賓樂飲．逾六日．正食間．覺腸中微痛．卻去醫藥．具衣冠待盡．中夜卒．成都人周時字行可說．邵守眉日．行可為青神令．
鄧安民獄缺
內文缺
鹽官孝婦
紹興二十九年閏六月．鹽官縣雷震．先雷數日．上管場亭戶顧德謙妻張氏．夢神人以宿生事責之曰．明當死雷斧下．覺而大恐．流淚悲噎．姑問之．不以實對．姑怒曰．以我嘗貸汝某物未償故耶．何至是．張始言之．姑殊不信．明日暴風起．天鬥暗．張知必死．易服出屋外桑下立．默自念震死既不可免．姑老矣．柰驚怖何．俄雷電晦冥．空中有人呼張氏曰．汝實當死．以適一念起孝．天赦汝．又曰．汝歸益為善．以此下缺
曹氏入冥
靳師益．濟州人．父守中．官至尚書郎．紹興二十九年．靳為餘杭主簿．妻曹氏．以六月病卒．已斂經夕．一足忽屈伸．靳驚視之．面衣沾濕有泣涕處．靳號慟曰．得無以後事未辦乎．他何所欲言．拊其體漸溫．已而嘆曰．我欲錢用．靳命焚紙鏹數束．曰．未也．又焚之如初．久而稍蘇．掖之起坐．流淚滂言曰．先姑喚耳．憶病昏之際．二婦人來雲．恭人請．即俱出門．肩輿去甚速．至官府．戶內列四曹．只記其一．曰南步軍司．方裴回無所之．遇阿舅生時所使老兵．遮拜曰．何得至此．以姑命對．即引入．兩廡間皆繫囚．呻吟之聲相屬．升自東階．舅金冠絳袍．若今王者．與紫衣白衣人鼎足議事．且置酒．聞舅語雲．三官更代．有無未了事件．頃之送二客還．吾自屏間趨出拜．舅駭曰．誰呼汝來．亦以姑對．舅與俱入．姑冠帔坐堂上．若神祠夫人．侍兒持雉扇環立甚眾．舅責曰．渠家兒女多．何得招致．姑曰．以乏錢故也．吾又趨拜．且問需錢何用．姑曰．吾長女以妒殺婢媵．久縶幽獄．獄吏邀賄．無所從得．不獲已從汝求之．又曰．於汝為吾轉輪藏．已盡用了．更為誦梁武懺．救吾女．少時舅促歸．命詢肩輿者食．曰已食．遂遣吾出．相戒曰．勿泄此事．恐不利於汝．送至車上．從者十餘人．皆黃衣金甲．其行如飛．既到家．黃衣求金．凡兩焚錢始去．自此疾愈．然才旬日復死．人謂其漏言不免雲．
斷妒龍獄
郭三雅妻陸氏．秀州海鹽人．平時端靖有誌操．紹興二十八年六月十五日．呼其子昭戒之曰．吾數日後當死．切無即斂．丁寧數四．昭憂之．亦未敢盡信．及期無疾而逝．心猶微溫．奄奄有出入息．十日復生．曰．姑蘇某龍王嬖一妾．遭夫人妒忌．以棰死．鞫訊天獄．累年不能決．上帝命我詰其情．一問而得之．奏牘已上．信宿當就刑．是時必暴風雨．至七月五日．平江大風駕潮．漂溺數百里．田廬皆被其害．三事竇思永說．
義夫節婦
建炎四年五月．叛卒楊勍寇南劍州．道出小當村．掠一民婦．欲與亂．婦人毅然誓死不受汙．遂遇害．棄屍道旁．賊退．人為收瘞之．屍所枕藉處．跡宛然不滅．每雨則幹．晴則濕．往來者咸嘆異焉．或削去之．隨即復見．覆以他土．則跡愈明．至今猶存．又有順昌縣軍校範旺者．當範汝為亂時．邑中群盜余勝等．亦竊發．土軍陳望．素喜禍．欲舉寨應之．旺叱眾曰．吾等父母妻子．皆取活於國．今力不能討賊．更助為虐．豈不慚見天地．凶黨忿其語切．亟殺之．一子曰佛勝．年二十．以勇聞．賊詐以父命召之．至則俱死．妻馬氏．聞夫子皆死．哭於道．賊脅汙之．不從．磔於木．節解之．後數月賊平．旺死處磚上．隱隱留屍跡．不少翳．邑人相與揭其磚．聚而祠之．已又圖象於城隍．紹興六年．建安人吳逵．通判州事．以其事聞．詔贈承信郎．許立廟．順昌丞蘇灝領役．夢旺具簪笏進謁．具謝董督之意．且曰．初被害時．為兇徒剔去左目．引蘇視之．又別有一旺僵屍在地．著短布白衫．復指廟之東南隅．曰．遺跡猶在是．已寓意於邑令矣．幸公念之．蘇明日入廟中．問旺死時狀．皆曰然．而莫有知其剜目者．東南隅則磚祠故處也．於是訪得五磚納諸廟．縣令黃亮聞之．以語妻蔡氏．蔡驚曰．昨夕亦夢紫衣人謁君於廷．君揖之．升廳及階．遜謝而去．其姓名則範旺也．豈丞所謂寓意者乎．旺一卒以忠死．婦人以節死．沒而不朽．渠不信雲．
葵山大蛇
王履道左丞．葬於泉州之葵山．去城四十餘里．山多蛇．墓人張元者．養羊十餘頭．往往為所吞噬．元操刈鐮出跡捕．正見大蛇擒一羊．蟠束數匝．先嚙膚吮血已．乃噴毒其中．羊漸縮小．軟若無骨．始吞之．元旁立伺隙．奮刃而前．蛇昂其首．高五尺許．搖舌鼓怒．為搏人之勢．元投以刃．刃墜．元奔歸．呼其子．別攜刀往．蛇猶在故處未去．迎刺之．斷首而死．尾有兩歧．利如鉤．秤其肉．重六十斤．背皮至闊一尺五寸．守冢僧曰．此特其小者耳．一窟於山者．身粗若甕．每出時．大木皆振動雲．
融州異蛇
馬擴子充．謫融州．居天寧寺．營廁於竹間．嘗持矛奏混．聞若有叱之者．周視之．則無人焉．復聞再叱聲．乃一蛇在屋角．開口吐舌．頭如鬥大．馬摏之以矛．刃入於棟．亟出喚仆共視．蛇已死．但不見其體．註目尋索．僅如細繩．纏榱桷數十匝．取以視邦人．雖戴白之老．亦無有識其為何等蛇者．
一足婦人
紹興十七年．泉州有婦人．貨藥於市．二女童隨之．凡數日．好事者竊跡其所止．乃入封崇寺之僧堂．堂空無人．獨三女者共處．旁人夜夜聞搗藥聲．旦則復出．初未嘗見其寢食處也．他日．寺僧密窺之．乃皆一足．失聲嘆咤．婦人如已聞之．明日不復見．三事王嘉叟說．
