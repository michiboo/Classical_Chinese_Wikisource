
夷堅三志己序
　　一話一首，入耳輒録，當如捧漏甕沃焦釜，則纘詞記事，無所遺忘，此手之志然也。而固有因循寬緩而失之者。滕彥智守吾州，從容間道其伯舅路當可得法，而幾為方氏女所敗。一輔語曰：「更有兩事，它日當告君。」未及而雲亡。黃雍父在之(「之」字疑誤。)館時，説東陽郭氏館客紫姑之異，不曾卽下筆，後亦守吾州，又使治鑄，申攄舊聞，雲已訪索，姓字歲月殊粲然，只有小不合處，茲遺詢之矣。日復一日，亦蹈前悔，至今往來襟抱不釋也。三志已編成，因遣書之，以渫餘恨，且念二君子之不可復作雲。慶元四年四月一日序。
