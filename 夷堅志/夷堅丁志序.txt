
　　凡甲丁四書，為千一百有五十事，亡慮三十萬言。有觀而笑者曰：「《詩》、《書》、《易》、《春秋》，通不贏十萬言，司馬氏《史記》上下數千載，多纔八十萬言。子不能玩心聖經，啟瞷門戶，顧以三十年之久，勞勤心口耳目，瑣瑣從事於神奇荒怪，索墨費紙，殆半太史公書。曼澶支離，連犿叢釀，聖人所不語，楊子雲所不讀。有是書不能為益毫毛，無是書於世何所欠？既已大可笑，而又稽以為驗，非必出於當世賢卿大夫，蓋寒人、野僧、山客、道士、瞽巫、俚婦、下隸、走卒，凡以異聞至，亦欣欣然受之，不致詰。人何用考信，茲非益可笑與？」予亦笑曰：「六經經聖人手，議論安敢到？若太史公之説，吾請卽子之言而印焉。彼記秦穆公、趙簡子，不神奇乎？長陵神君、圮下黃石，不荒怪乎？書荊軻事證侍醫夏無且，書留侯容貌證畫工；侍醫、畫工，與前所謂寒人、巫隸何以異？善學太史公，宜未有如吾者。子持此舌歸，姑閟其笑。」他日，戊志成。
　　嚴校：此序未全。元本取丁志中一卷尾頁補之，可笑。今空白一紙。又按：此序似是戊志之序，未詳其故。
