
　　徽州婺源縣懷金鄉民程彬，邀險牟利，儲藥害人。多殺蛇埋地中，覆之以苫，以水沃灌，久則蒸出菌蕈，采而曝乾，復入它藥。始生者，以食，人即死。恐為累，不敢用，多取其次者。先以飼蛙，視其躍多寡以為度，美其名為「萬歲丹」。愚民有欲死其仇者，以數千金密市之。嘗有客至，欲置毒，誤中婦翁。翁歸而悟，已不可救。彬有弟曰正道，雅以為非，不敢諫，至徙家避諸數十里外。彬既老始悔，不復作，稍用偽物代之。藥既不驗，遂無售者。既死，貧甚，唯一子，丐食道亡，其後遂絕。嘗有里胥督租，以語侵彬，彬怒，毒而飲之。胥行未幾，腦痛嘔血，亟反臥其門，大呼乞命。彬汲水飲之即愈，蓋有物以解其毒也。(縣人董猷說)
　　宣和末，饒州庾人李辛，為吏凶橫，郡人仄目。因大雪入府治，一人遇諸塗，辛被酒恃力，奮拳擊死之。觀者如堵，恐累己，絕不言。辛捨去，街卒以為暴亡，呼其家人葬之。辛益自肆，所居在城外，夜多踰垣歸。經三歲，忽遇死者曰：「吾尋汝久，乃在此邪！」辛歸，語其妻，甚懼，明日死。辛家養數鹿，每以竹擊柱，則應聲而至。戶曹白生以七月勒令市鹿，不可得。為之呼所養者，纔擊竹，一最大鹿至，乃殺之。取肉以應命，召所知洪端共食其餘，經日辛死。咸以為中毒，不知為寃鬼所殺也。(洪端說)
　　陳德應(橐)侍郎之女，為會稽石氏婦，生一男而石生病。將終，執妻手與訣曰：「我與若相歡，非尋常夫婦比，汝善視吾子。必不嫁，(上三字葉本作「當勿嫁」)以報我。」陳氏遲疑未應。石怒曰：「好事新夫，無思故主。」遂卒。陳氏哭泣悲哀，思慕瘠甚。(葉本作「悴」)未幾，其父帥廣東，挈以俱往，憐其盛年，為擇壻，得莆田吳璲。陳氏辭不免，遂受幣。既嫁歲餘，忽見其前夫至，罵曰：「汝待我若是，豈可以事它人？先取我子，次及汝。」至暮而子夭，踰旬陳氏病亡。(陳爟世明說，陳與吳璲善)
　　王承可(鈇)，紹興辛酉歲提舉浙東茶鹽，公廨在會稽子城東，蓋古龍興寺。承可第三子洧，嘗夢一丈夫，衣紫袍，來言曰：「我朽骨埋桃樹下，幽魂無所歸，君幸哀我，使得徙葬。」洧覺，白其父。視舍旁有巨桃一本，因下穿求骨，弗獲。明年八月晦，又夢有通謁者曰：「朝請大夫李尚仁。」既進，乃向所夢者，頫首慘蹙，以舊懇申言，袖詩一紙以贈洧曰：「桃林隱伏厭清芬，去歲幽魂得見君，八十壽齡人未有，一堂風采世無聞。濟時革弊忠為主，救物哀亡德作恩。白骨可憐埋近地，願公舉手報無垠。」洧覺，急燭火筆於簡。會承可將代還，以李君精爽不可負，亟集吏卒盡西廡之桃下，大索數日，無所見。承可躬督畚鍤，復穿尺許，乃得之。有小象梳二，已朽，烏巾財餘方寸，骨旁存大釘四，乃遷葬於禹廟後三喬松下，具酒食祭之。吳興莫壽朋(儔)、洛陽朱希真(敦儒)皆記其事，意以夢中詩為吉祥。後十四年，洧以事謫廣東，而廣東自有寓客曰「李尚仁」雲。
　　段宰者，居婺州浦江縣僧舍。其妻嘗觀於門，有婦人行丐，年甚壯。詢其姓氏始末。自雲無夫，亦無姻戚。段妻云：「既如是，胡不為人妾而乞食？肯從我乎？」曰：「非不欲也，但人以其貧賤，不肯納耳。若得供執爨之役，實為天幸。」遂呼入，令沐浴，與更衣，遣庖者教以飲膳，旬日而能。繼以樂府訓之，不踰月皆盡善。調習既久，容色殊可觀。段名之曰「鶯鶯」，以為側室。凡五六年，唯恐其去。一夕，已夜分，段氏皆就寢，有自門外呼閽者曰：「我鶯鶯夫也。」僕曰：「鶯鶯不聞有夫，縱如爾言，俟天明來未晚，何必中夜為？」其人頗怒曰：「若不啓門，我當從隙中入。」僕大恐，即叩堂門，以其事語段。鶯鶯聞之，若有喜色，曰：「他來也。」亟走出。段疑其竄，自篝火追至廳廂，但聞有聲極響，燈即滅。妻遣婢出視，段已死，七竅皆血流。外戶扃鐍如故，竟不知何怪。浦江人何叔達說，予得之程資忠。
　　桂縝，字彥慄，信州貴溪人。所居至龍虎山纔三十里，道流日過門，桂氏必與錢。縝素病疝，每作皆濱死。醫者教以從方士受服氣訣，故尤屬意。紹興庚申六月二十有三日晚，浴畢散步小徑，有老道人來，年八九十矣，鬢須皤然，曲僂豐下。縝揖與語曰：「請至弊廬，取湯茗之資。」曰：「日已暮，不可至君家，君苟有意，能延我旬日否？」縝不應，遂行。復回首呼縝使前，入林間，坐古松根上。自雲姓竇氏，聲音如山東人，劇談良久，語頗侵縝。縝見其老，雖貌敬而心不平。細視其目，清聳入鬢，著青幅巾，暑行不汗，未忍遽去。復詢以氣術，道人曰：「吾行氣二百年，治病差易耳。」為誦所習書千餘言，天文地理、兵法道要錯綜其間，略不可曉。縝曰：「先生幸教我，此非我所能，盍言其粗者。」道人曰：「汝似可教。吾有一編書，藏衡山中，今往取之。又三十三年，當以授汝。」縝曰：「得非般運導引訣邪？」曰：「未也。姑以方書濟眾，稍儲陰功。」縝曰：「萬一及期，尋先生何所？」曰：「非汝所知，吾當來訪汝。」遂邀縝欲偕逝，縝以親年高及孥累為解。道人不懌，間忽不見。縝且駭且懼，急歸，不敢語人。後數日，一道者及門問曰：「八十三承事何在？」(原註：縝之父)家人辭以出。呼者怒曰：「吾非有所求，先生使來授公書耳。胡為不出？」擲卷於堦而去。取視之，乃《呂洞賓傳》也，縝始悔之。至壬戌年擢第，調鄱陽尉。歸至嚴衢間，疾大作，不可□，(原本字形不全，陸本作「有」)輿行數里必下，投逆旅中，傍外戶而臥。有商人過，倚擔問曰：「官人有疾邪？」曰：「然。」曰：「始發時行坐立臥皆不可，某處最痛，祈死不能。證候若是否？」曰：「然。爾何以知之？」客曰：「某豫章人也，少亦病此，今日負百斤而不害，蓋有藥以療之耳。」遂解囊，如有所索，得一裹如細剉桑葉者，教以酒三升浸服之。縝素不飲，未敢服，以千金謝客而行。及家，疾益甚，遍服它藥，皆弗驗。姑如客言，以藥投酒中，甫酌一杯，其甘若飴蜜，隨渴隨飲，至曉而酒盡，病瘳什八，信宿脫然，後不復作。細思商人乃昔所遇竇君也。
　　桂縝祖安時，自少慕道。年二十有四，即委妻子，挈金帛之名山，十載而歸。遇方士過門，必延入，日飯堂上者數十輩，家貲枵然，盡室尤之，而安時執意愈篤。野僕祝大伯，服薪水之勞，愚鈍而謹勅，一日自外至，舉措異常，曰：「適遇道人，與我藥服之，能不食矣。」驗之信然。詰其方，無有也。或盛夏暴烈日中，冬覆冰上，皆不寒暑，而隸役如故。桂氏之人皆敬事之，呼為祝仙人。欲延以客禮，辭曰：「吾合在人間為僕使，歲滿自當去。」如是三年，告安時曰：「白花巖有人見招，願主翁同往。」乃俱行。未至巖下，絲竹之聲泠泠盈耳，綵雲郁然，蔽覆山谷。安時歎異未已，祝君遽聲喏辭，遂不見。安時自是不意，以至捐館，時大觀二年也。白花巖去桂氏所居十里。
　　李處仁者，亦貴溪人。妻鄭氏嘗夢至高山下，有緑衣小兒戲於顛，急抱取得之，遂寤。已而有娠，生男，命之曰「嵩老」。稍長，極雋敏。父命習進士業，即名嵩，字夢符。年十八歲，紹興十五年，一舉擢第。後五年為建州建陽尉。盜入其邑，重親皆死焉，鄭夢亦非吉也。(三事桂縝說)
　　邵南者，嚴州人，頗涉書記，好讀《天文》、《五行志》。邃於遁甲，占筮如神。然使酒尚氣，好面折人，人皆謂之狂。宣和四年，遊臨安，胡尚書少汲(直孺)以秘閣修撰為兩浙轉運使，聞其名，召使筮之。曰：「六十日內仍舊職作大漕，替姓陳人。」時郭太尉仲荀為路鈐轄，欲仿三路式與部使者序官，蔡尚書文饒(嶷)帥杭，常抑之，須日日揖階下，乃得坐。不勝忿，奏乞致仕，亦召南決之。南曰：「候胡修撰除發運更四十日，太尉亦得郡北方，銜內帶安撫字，但非帥耳。」郭曰：「某已丐休致矣，豈有是事！」才五十七日，發運使陳亨伯被召，少汲代焉。郭具飯延南，復扣之。對曰：「兆與前卦同，無閑退象，前言必不妄。」既勅下，郭守本官致仕，復問南，南對如初。郭怒，取勅牒示之，南意不自得，曰：「若爾，則某亦不能曉。」會譚稹與郭善，薦之，未旬日，以舊官起知代州兼沿邊安撫司公事。翁中丞端朝(彥國)守金陵，過杭訪少汲，南適在坐，少汲因言其奇中事。翁問錢塘如何，南大書卓上曰：「火。」翁曰：「近已爇矣。」曰：「禍未息也，不出三日當驗。中丞須見之，它日卻來鎮此。」翁不敢泄，時十二月五日也。明日，蔡帥生朝，大張樂置酒。會京畿戍卒代歸，當得犒絹，蔡榜於市，不許買，官以賤直取之，皆大怒。至夜，數處舉火，欲蔡出救而殺之。蔡已醉，知事勢洶洶，踰垣入巡檢寨，家人皆趨中和堂避之，於是州治皆煨燼。端朝未行，見蔡曰：「兩日前見邵先生言此事，未敢信，果然。」蔡素不喜卜筮，試呼詢之，對曰：「十五日內，當移官別京。」蔡曰：「得非分司乎？何遽也。」居二日，適為言者論擊，罷為提舉南京鴻慶宮。未幾，又落龍圖閣直學士，如期拜命而徙。端朝鎮杭，提舉常平許子大之侄調官上都，久不歸，侄婦白子大，令詣南卜。南批曰：「令侄已出京，遇親舅邀往西洛差遣，見託兩火人受得官之州，當從水邊，必濱州也。非縣官曹官而又兼獄，必士曹掾也。」子大曰：「邵生言多中，然此亦太誕。」月餘，侄書來曰：「已出水門，逢舅氏力邀往洛差遣，只託書鋪家耳。」已驚其驗。俄得報，果擬濱州士曹掾，兼左推院，乃其叔炎所受也。南與衢人鄭甸為酒侶，甸好博，然勝敗不過數千。南曰：「子小勝，無所濟。可辦進十萬，召博徒能相敵者，吾為子擇一日與之戰。」甸曰：「吾囊中空空，豈能辦？」曰：「我當以物假子。」及期，聚博於靈隱山前冷泉亭上。南入僧寮偃臥，忽出門呼甸曰：「子有可止，已溢數矣。」急視之，正百千餘八百也。南昔至通州，郎官范之才以言巢湖有鼎非是被責，來問休咎，南曰：「更十年當於婺女相見。」范曰：「量移邪？」曰：「作郡守也。」後范罪抆拭，果得婺。聞南在杭，使召之，時相去九年矣。南不肯往，復書曰：「昔年雖有約，然吾自筮，□(陸本作「二」)人出(陸本作「入」)城而不出，若往必死。」范連遣使齎酒醴，請意益勤。既度歲，遂行。過嚴州，嚴守周格非問：「吾此去官何地？」曰：「旦夕為假龍，再任仍與范婺州同命。」曰：「復(陸本作「後」)當如何？」曰：「更一官而死。」周大怒，速湯遣去。至婺，范喜甚，南曰：「公當與周嚴州皆為假龍。」一日，又至曰：「某昨通夕不寐，細推之，公來日當拜命，然某適當死，使巳時至，猶及旅賀公，遷延可至午，緩則無及矣。」范曰：「先生何遽至此？」來日復謁范，屏人語曰：「告命且至，偶使人未到城二十里，為石踠足，願選一健步者往取之。」范曰：「某備位郡守，無故為此舉，豈不為邦人所笑！兼邸報尚未聞，不應如是之速。」曰：「某忍死相待，何惜此！」范即命一卒曰：「去城二十里外，遇持文字者，急攜來。」遂解帶款語，令具食。移時，所遣卒流汗而至，拜庭下，大呼曰：「賀龍圖。」取而觀之，乃除直龍圖閣告也。時王黼為相，促告命付婺州回兵，仍令兼程而進，故外不及知。少頃，南促饌，遂食。食已，范入謝親，(「親」字疑誤)南趨至客次，使下簾，戒曰：「諸人敢至此者，當白龍圖撻治。」范家人喜抃，爭捧觴為壽。良久方出，急召南，已坐逝矣。南在杭，與家君善，嘗欲以其書傳授，家君不領。南無子，既死，其學遂絕雲。
