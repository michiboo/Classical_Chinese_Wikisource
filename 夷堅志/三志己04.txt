
夷堅三志己卷第四(十三事)

張馬姐
　　虜大定八年，蓋中國乾道戊子歲也。海州守曰牙哥，信用忠義人侍其旺，使出入門下。面前張馬姐，亦胡人，面前者客將也。言旺必叛，不可留，牙不信。未幾，旺果結楚州朱其謀南歸。中夜斬關入城，欲殺牙，牙走登高樓以避其鋭。張在傍呼曰：「不聽鄙言，致有今日。」比曉，旺以眾少引去。其麾下張雄飛，墜樓傷足，為馬姐所擒。至於牙前，雄飛心怨焉，妄云：「張馬姐實招我。」牙已悔向者不採張言，畏或漏露，己必獲罪，陰謀欲害之。聞此語，正投機會，遂並斬兩人。事定，牙晝坐於郡齋，聞有擊窗戶者，疑其鬼物，叱之曰：「是何鬼祟，而敢來此？」空中應曰：「我是故面前張馬姐，昔日屢獻忠言，不見納。後來事應，當受重賞，而反以為戮。既訴諸陰府矣。」牙曰：「我命正旺，可若何？」自是張形見於屏後，二鬼隨之，曰：「使君雖祿位尚旺，我亦不離左右，姑少待也。」牙頗懼，屢醮謝之不退，至於死乃隱，相去三年。

暨彥頴女子
　　章丘暨彥頴，以乾道庚寅秋虜大定十年省親臨濟回。天色未晡，而陰昧冥晦。謂為日暮，求託宿之所，得一邸店而居。方倦憩房內，一女子推戶欲入。問為誰，搖手不答，且揜其口。暨在羈旅，深悅慕其貌，又密問之，對曰：「我卽南鄰京氏處女也。知爾至此，故竊相就。」暨大喜，留與共宿。未曉，促啓程，因隨歸里，情好轉篤，眠之曰京娘。經歲餘，同一家出遊野外，見墓祭者擘裂紙錢，忽大慟曰：「未知我父母曾為我添墳上土否？」眾駭而扣之，不肯言。晚歸舍亦默，中宵長嘆，執暨手曰：「我實非人，死去已久，但精識不泯，得以周旋世間。與君有夙契，得諧伉儷之歡，茲暫請別。明年今日，當再會面於郊矣。」遂趨出不見。及期，果遇之。泣敍暌闊，暨挽與歸，辭不可，曰：「會合有時，非由我也。我便去，只遣一僕相從，君不宜往。」乃如之。僕躡步可三里，抵茂林，女入其中，有數侶伴出迎，載以驢而逝。暨憶念成疾，竟致淪喪。臨終，猶眷眷稱京娘不已。

蕭縣陶匠
　　鄒氏，世為兗人。至於師孟，徙居徐州蕭縣之北白土鎮，為白器窰戶總首。凡三十餘窰，陶匠數百。有匠曰阮十六，稟性靈巧，每製作規範，過絕於人。來買其器者價值加倍。又祗事廉且謹，師孟益愛之，遂妻以幼女。歷數歲，生男女三人。既皆長大，而阮之年貌儼不少衰，眾頗疑其異，謂非人類，雖師孟亦惑焉。唯妻溺於愛，無所覺。阮或出外，不持寸鐵，登山陡巘，渡水穿林，未嘗恐怖蛇虎。蕭沛土俗，多以上已節羣集郊野，傾油於溪水不流之處，用占一歲休咎，目曰油花卜。阮嘗同家人此日出遊，抵張不來山，(上五字呂本作「沿水往來」。)見鹿鳴呦呦，意氣踴躍。及暮還舍，語妻曰：「我欲歸鄉省父母，暫與汝別。如要見我時，只來州城下寶寧寺羅漢洞伏虎禪師旁求我。」妻固留之，翩然而去。後二年，師孟攜家詣寶寧，設水陸齋。幼女憶阮，同母入洞，瞻伏虎像旁一土偶，以手加虎額，容色體態，悉阮生也。始知其前時幻變雲。

於允升寃鬼
　　於允升者，楚州山陽人，居郡南鶴河之側。乾道五年，從徐之寅奉使為屯田總轄官，涖屯於二十里外畢溝東寨。有惡子傅乙，雖出官門，而自少不學，流落淮浙，專持人短長。屢訐允升之過，升恨之而未有以報也。乾道九年六月，傅詣屯莊修謁，升待之厚，而竊甘心焉。飲以未熟之酒，啖以半生之麪。洞泄連夕，求醫於升。升生納坐松棺，舁至西寨三叉口當道瘞之。朱從龍都轄力田知其事，未暇治舉。自是升常見傅子在前，相歡語如平日。志所欲成，必陰為啓導。升私喜，以為得鬼神之助。明年春從龍坐事去。升於恍惚之間，若有人告之嘉謀者，意功名可立致。遂結集徒侶，度淮攻宿豫，掠臨沂王家金珠。楚守畏邊隙，遣劉光遠以閣門祗候誘之。升猶持疑，夢中聞人言云：「歸必大貴。」乃南還。提點刑獄以狀奏陳，韶斬於盱眙水濱。臨刑猶見傅守左右。(右四事亦朱從龍傳。)

齊宜哥救母
　　江陰齊三妻歐氏，產乳多艱，幾於死，乃得免。一子宜哥，年六歲，警悟解事，不忍母困苦，咨於老人，問何術可脫此厄。老人云：「唯道家九天生神章，釋教佛頂心陀羅尼為上。」卽求二經，從一史道者學持誦，三日悉能暗憶。於是每以清旦，各誦十遍。仰天焚香，輸寫誠懇，凡越兩歲。紹興元年，歐有孕，更無疾惱，至十月，將就蓐，宜哥焚誦之次，見神人十輩，立侍於傍，異光照室。少焉生一男，其患遂絕。

俞一郎放生
　　俞一郎者，荊南人。雖為市井小民，而專好放生及裝塑神佛像。紹興三年五月，被病困危，為二鬼卒拽出，行荒野間，遂至一河。見來者甚眾，皆涉水以渡，獨得從橋到彼岸。別有鬼使，引飛禽走獸萬計，盡來迎接。稍抵前路，又遇千餘僧。及一門樓，使者導入，望殿上十人列坐，著王者之服。問為何所，曰：「地府十王也。」判官兩人持文簿侍側，俄押往殿下，檢生前所為。王者問：「有何善業可以放還？」判官云：「此人天年尚餘一紀，並有贖放物命，已受生人身者二十餘，(呂本作「三千餘」。)合增壽二紀。」王遂判：「俞一本壽只六十三歲，今來既增二紀，目下差童子押回。」俄兩青衣童子，引行青草路，至一缺牆，推其背使過，不覺復活。左手掌內有朱字數行，不可認，蓋批判語也。

沈六寄書
　　桐廬民沈六，家富，招接四方客旅，而嗜酒好博。淳熙末，因敗數百千，酒後狂躁，自刃死，其弟殮而葬之。至慶元元年三月，隔七歲矣。福州吳客者，往蔡州榷場，遇之於路，向時固與之相善，延詣酒肆，飲數盃，問以前事。沈曰：「莫聽人妄説，我實曾自傷。當時值良醫封合瘡口，未及卽安。若不逢他，也是費力。緣此羞見諸親，且將些錢遠出作商，粗可度日。此去我鄉里難得好便，今日逢故人，殆是天幸。上客如歸鄉，望為帶一信與弟七哥，卽約明日復會。」遂各分手。明日，吳再往，沈果來。卻邀吳飲酒，出家書，寄番羅白綾各一疋，人參二斤，託以付妻。揖別而去。及八月，吳還，過桐廬，出書信授沈七。驚曰：「家兄死於非命，故冬方焚化，嫂已別嫁人了，只在近處。」乃偕往訪之，所書真其兄字書。又一小封與妻，寄以綾羅，而人參寄弟。凡敍説生前細瑣，一一皆然。妻改嫁後夫姓名並日月，無不知者。書云：「我本欲一二年後歸，汝既不守志，不復南矣。」妻捧讀悲恨之極。無由再達音耗，但修佛果薦之。

傅九林小姐
　　傅七郎者，蔪春人。其第二子曰傅九，年二十九歲，好狎遊，常為倡家營辦生業，遂與散樂林小姐綢繆，約竊負而逃。林母防其女嚴緊，志不能遂。淳熙十六年九月，因夜宿，用幔帶兩條接連，共縊於室內。明日，母告官，驗實收葬。紹興三年春，吉州蘇客逢兩人於泰州酒肆，為主家李氏當壚供役。蘇頃嘗識傅，問其去鄉之因，笑而不答。蘇買酒飲散。明日，再往尋之，主人言：「傅九郎夫婦在此相伴兩載，甚是諧和。昨晚偶一客來，似説其宿過，羞愧不食，到夜同竄去。今不復可詢所在也。」

楊五郎鬼
　　鄱陽和風鄉楊五郎家，自慶元二年十月以後，每到夜分，必有扣戶不已者。及令僕妾出應，則無人焉。凡經數月許。三年二月，楊習慣其聲，不甚畏，窺之於門隙，乃一物著布衫，長五尺餘。卽率僕眾，攜柴杖，啓關叫逐，物急走如飛。明夕復然。又明夕，楊先伏壯丁十輩於門外籬下，遮以葦席，又置人於中，伺之不懈。如期而來，眾人合力夾擊，遂執之。物騰躍作勢，身長一丈，黑毛遍體，兩臂之大如股。並投刃殺之，全無血汁。及剖其腹，亦無腸胃。視面上，鼎生三眼。守之至旦，沸油煎其肉，化為墨水流去。

燕僕曹一
　　舒州民燕五，在市煎貨糍餌。淳熙十六年四月，一男子自通為曹一，求備舂粉使令之役，衣飯外不請工錢，燕留之為僕。小心祗恪，頤指如意。雖令幹置它事，悉皆盡力。凡四年，曉夕如一。郡人皆以為未嘗見店鋪眾僕廝若是其謹者。一夜已寢，外有十數人敲門，稱來就曹一索命：「我輩根尋他四年於此矣。今日須將命還我。」曹當時顫懼，亟告主人云：「其實府差罪過，不敢有隱。昨經過連州，見有十二商客，所齎頗厚，因詐作提茶人，就山岡上傾茶與喫，而和藥於中，皆困倒不醒，卽殺之。而揀取金銀北還。今埋在本州宿松石橋下。若蒙相救，當盡以答謝。」燕五大駭曰：「十二人同行，尚被汝壞了，何況我家只六口，又多幼小！早知汝行止如此，那敢相留。既寃債臨門，豈能奉救。」俄聞門外言：「燕五哥此説極是。」已而門自開，眾鬼捽曹一去。

寧氏求子
　　湖口人詹林，以妻寧氏無子，夫婦常焚夜香禱北斗求嗣，經十餘年不驗。紹熙之初，忽起怨心，至啓告云：「詹林自省，平昔不曾作惡事，今年四十四歲，妻四十二歲，焚禱十年，並無感應，不知有天地上真否？」方咨白未了，見一老人咄之曰：「詹林專好食魚子，及淹藏雞鴨卵不令生抱，故造物磨折，永無後嗣。汝不思己過，反敢怨天，豈得為便。」言訖而沒。林悚然追悔，齋潔謝愆，乞自今以後，不復更食魚子及藏雞鴨卵。於是每過春時，買魚苗及子放生；而奉鬥益謹。慶元元年遂生男。(右七事皆徐謙言。)

周十翁墓
　　弋陽周尚書高祖十翁，居邑之杉山。因妻亡，招術士訪葬地未獲，夢妻告云：「地不須他求，但用明日去茅岡上，亂揮竹杖驚趕，若過野雞飛起處，便是穴。」覺而如其言，往反且十里，無所得，以為不足憑信，令術士別卜。又夢其妻云：「我夜來所説非虛語，只在屋前後數里內。仍須絕早起，於日未出時著意尋討，如更遲兩日，雞不復在故處，則失之矣。其地非尋常比，興旺甚速。或得之治窆，切不可深。他日定出狀元宰相，富貴綿遠。倘下穴過深，其發必遲，種種不及矣。」翁念兩夢之異，遂率子弟宗黨，協力營求，才行數里，果一雉從茅中高翔而逸。急立標志之，土氣溫煖，迥與岡上他土不同，乃治為雙墓。術士自知無功，酬謝必薄，妄以禍福開曉，竟鑿過一丈。翁沒後，子孫皆為民。至百餘年，曾孫庭俊始生子表卿，登科第二人，位至吏部尚書。十翁葬處，左右前後唯產茅茨。獨對穴有古松一株，指為案山。而松稍向東者極孤(呂本作「偏」。)側不正，故尚書頭稍偏。諸子諸孫，亦多如此。

葉通判錄囚
　　淳熙初，衡州有公吏三人，坐枉法罪至死。憲司檄衡山丞貴溪葉璟録問，皆承伏，遂受誅。葉回縣，便得心疾，遂以尋醫解官歸鄉。自是朝夕呫囁，若與人辨對狀。遇飲食杯酒，必令家人辦具四分。迨宿臥，亦設四榻。否則被箠擊索命債。藥或稍醒，則責之曰：「汝輩既稱寃枉，當我録問時何不翻異？況自有勘官，何預我事？」雖不能答，然終不捨去。如是二年，一家不勝愁苦。一日頓蘇，呼妻子告之曰：「三囚已尋著原勘官，知道無預我事，要辭去。只覔盤纏三十貫，可使燒之。」妻子卽如戒，仍備酒肉發遣。葉豁然無恙。後參選，改京秩，知清江縣，繼通判郢州。紹熙二年初故。(右二事張思順説。)
