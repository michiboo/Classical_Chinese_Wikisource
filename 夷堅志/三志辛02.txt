
夷堅三志辛卷第二(十二事)

洞天真人殿
　　鄞縣人連生，嗜酒不檢束，每飲酒，必插花滿頭，繞街狂歌，明人多惡之，因目為蓮花子。嘗過近村人家，其側有古屋一區，敗壁欹危，相傳以為藏怪，莫敢居。連生詣其中，見小道人踞地坐，與之揖，遂共談神仙飛昇事。道人笑之，(呂本無「之」字。)指壁間，欻然豁開，乃大殿一所，樓閣參差，殆非凡世可比。引之入視，碧瓦參差，玉階鱗甃，層樓對峙，清池澄澈。寶殿正中出金書牌，標曰「洞天真人之殿」。兩旁四殿，皆立小牌，曰北極真人、曰西天真人、曰東界神君、曰南洞神君。一人著王者服坐其上，金紫侍立，玉女對舞霓裳羽衣曲，仙袂飄颻，眾樂競奏，響透雲表。連欲攝級而登，道人不許。出至門外，回望來處，敗屋如初。道人謂曰：「汝明日可再來，當奏之真人。」言畢，跳入壁中不見。明日復往，則一切類前所睹。又有張高蓋乘大馬傳呼而至，前後旌幢簇列，細窺之，似史太師。道人云：「此紫府真官來見真人也。」與一小青瓜使食，瓜已朽爛，不得已接食，味甚甘香。道人旋導之出，約更五日相會，自是率以為常，時紹興末年也。慶元戊午，連已六十餘歲，絕煙火，顏色如嬰兒，能言人禍福，其應如響。

古步仙童
　　餘干古步民陳青，為里中王氏童奴。一日晨起至門，逢一女子當前立，容貌娟秀，風儀華楚。陳雖處身僕隸，覺其非常人，問為誰，曰：「我乃汝前生妻室，夙緣未斷，故特來相問。」陳未及再發語，已隱不見。至夜繼來，扣其寢所，與通袵席之好，達旦始去，次夕復然。經月餘日，女謂陳曰：「汝可以用仙童術遊行鄉閭，我當纖悉報汝。」陳遂捨主家，自稱仙童，凡遇人邀請致祝，香煙才起，輒降言於樑上，吉凶應驗，盡如親履其間。及就寢，女陪侍自若。旬日後，陳堅坐不出，而四遠傳聞，疊跡踵至，皆適其所禱而退。俄一旦招之不應，迨夜問之，曰：「今日遇入地府理對一事甚急，故不獲來，以是誤汝。」期年，女懷孕誕子，僅如瓜大，體冰若冷雪，至夏月亦爾，未晬而夭。凡往來通(呂本作「兩」。)歲，忽盛飾，攜一妾置酒饌，從容言：「我以生前曾誦佛母咒百萬遍，上帝命往生西方，茲來敍別。」詢吳(按：「吳」字似「其」字之誤。)託生何地，不肯説，曰：「天機祕密，輕泄之且受災譴。」乃盡醉竟夕，泣別而去。雖夜寢絕跡，而副仙童之約如初。陳緣此多受賂謝(上三字周本作
「賂謝致」。)致富，到今尚存。紹熙初，赴同村李氏請，李素持天蓬咒，默誦於室中，陳焚香啟白，而久不降，李為輒(呂本作「綴」。按：似「輟」字之誤。)誦，始唧唧形言曰：「我聞呼卽至，而此家有甲兵無數，蔽空環繞，金剛大神長十餘丈，執斧而立，無路可進。伺其稍退，方得前耳。」它所嚮答甚多，仙童之為術最名幻妄，獨是事彰灼如此。

張八道人犬
　　樂平八間橋農民張八公，壯年亡賴，不事生理。一日，忽自悔悟，積善存心，自稱道人，唯賒放米穀，取其贏息以贍家。每歲置一簿，遇貸則書之，已償則勾去。近村程七借大麥二斗五升，為錢五百，秋成不曾償，至於累歲，張亦不復索。程死後，張育一犬甚俊，歷九年，老而不食。程七之子百三為屠，過其門，張以鬻犬為言，需值五百，程曰：「此犬老瘦，能有肉幾何？」只還其半，張令牽去。而將至橋，犬盤旋不肯行，遂作人語呼百三曰：「來，我是汝爺，以紹興二年二月某日賒了張小八公大麥，失於還錢，今責罰作犬，陪填宿債。雖在它家有吠守之勞，然日食糟糠之費積之不少，汝當盡還元錢，使我託化。」子且信且疑，繫之橋柱，反詢張公，乞假紹興故簿檢視，果如所言。遽奉上半直，以犬歸，餵飼加謹，未幾而斃。子殮以棺衾，埋諸野，仍為設僧供資度之。

許寶文女
　　樂平湖口許與權寶文，宅前臨大溪，築樓創圃，家人以春日游宴，盡暮而歸。幼女忽得疾，全如癡迷，但時自歌笑。許知為祟所惑，羣巫不能治，聞相近白石村僧董侁師持三壇法著驗，亟召之。侁曰：「此為水怪，易治也。但俗人屋舍不清潔，須當宅畔一寺加持乃可。」於是就助國院齋戒，設壇誦呪，呼三童子考照，然後置供席迎神。童隨臥地，頃之乃起，趨入坐廳上曰：「還有器刃否？如有之，宜以借我。」許宅固有防盜之具，畏其傷物，誆曰：「無。」卽徑造一室，扃鐍自開，各執一刀出，躍投溪中。侁竭誠臨水，呪禁不息，經兩夕寂然。三童父母訴於許，侁曰：「此神將憑藉耳，固無害。」別關三童遽趨溪，少焉其一出告曰：「邪魔已落吾手，可便煎麻油三十斤以矣。」語訖復入。油鍋既沸，六童共拽一黿，大如席，重百餘斤，童競施刃刳剖，納油煮熟，棄之深山。女疾立減，再旬而安。侁有徒弟效其術，不葷不娶，亦頗為人驅邪，然修身不能久，悉破戒，少時而死。侁至淳熙末亦壽終。

佑聖觀夢
　　趙粹中為吏部侍郎，夢出至廳上，大門豁開，吏報客通謁，其長七尺，著道士羽服，形容端嚴，視其刺字曰「北方鎮天真武靈真君」。趙奉神素謹，肅然起敬，趨下迎揖，不敢以主禮自居。神固請趙東向坐，曰：「侍郎是主人，今日之事公為政，毋用謙辭。」遂就席，局脊而寤。是時孝宗於潛邸王宮創建佑聖觀，以答在藩禱祈感驗之貺，明日降旨，差趙為奉安聖像使，乃悟夢語。

永寧寺街女子
　　慶元四年五月十日，夜已四鼓，鄱城卜士有未寢者，在所居小樓上為人推演命歷。聞慶善橋畔一人獨行，且叫且喝，由永寧寺前街向西去。約過十許家，逢一女子立於門首，相呼問訊云：「阿姊深夜抵此，當是急幹？」女曰：「莫要問我。」遽望東而行，才數十步，又與別男子語。男扣其所往，女曰：「記得四月內，小市下王嫂出到市上看道場，王嫂抱三歲小兒極可憐愛，我隨逐頗遠，欲撮取之，被師人趕逐，我只在彼不退。兒覺如中惡，昨日遂遭法師兩次用符攝治，遣我出外，無緣再入，今須旦歸。」男子曰：「適間向西去者似可惱害，三娘同一往可乎？」女曰：「我一處已受辱，豈宜至再！兼其人精神極旺，難親近他。」男子曰：「三娘直如此識人，試一行亦不妨。」女曰：「七哥必要撓它，莫是曾相犯否？」曰：「恰在慶善橋上為它噀唾喝我，故欲報之。」女曰：「既不曾相犯，何如且休。」遂寂寂而散。始知前人呼喝者此也。

鬼迎斛盤
　　鄱陽坊俗，每歲設禳災道場，不常厥處。慶元四年四月，復就永寧寺大殿，於第四夜命僧建水陸齋供，加持斛盤。寺前居人多聞外間若男女相呼喚，或稱兄弟姊妹姑姑嫂嫂，請同去迎接斛食，輕衣錢財，及齋施已竟，眾僧鳴鐃擊鼓，奉斛出三門，其語頓息。迨過慶善橋，則嘈嘈雜雜，初皆喜悅讙譟，隨至城外江邊拋散訖，乃寂然。

江絡匠
　　饒民江廿三，居永寧寺東街，為結絡匠。慶元四年五月病死，十日後未黃昏時，其僕夏二在室中打屏，恍然見之，與語云：「我藏小兒手鐲一雙，婦人金耳環一對，金牌一枚，用小瓦罐子盛埋於門內東壁下，可説與我妻掘取，將做功德追修。」言訖卽沒。夏僕告其妻，發地，果得之。

彭師鬼孽
　　鄱陽之俗，師巫能事鬼者，謂之行頭梁。彭師者，以慶元元年病疫死，所居在中棚巷。後二年，其妻招民楊二共居，而盡以故夫常用螺鼓牛角，售與女覡郝娘。已而郝偶徙室為鄰，常召集鬼神之際，彭聞鼓聲輒出，至公然現形，敺逐下樑者。郝懼，持所得器物僦之瓦市作場，彭妻亦捨得去。獨楊二猶處之，每夫婦夜寢時，必為彭扯拽下地，責駡言：「汝那得起離我老幼，占我房宇！」晝日亦出，拋擊盤盂桌凳，楊遂遷居。自遇夜則徧敲眾鄰門戶，稱：「東鄰西舍，全不念故舊，既使郝娘奪我行頭，又接我門徒知識。」至今撓害未已。彭生為人時，傳習妖詐，死而自墮業網中，真可笑也。

槐娘添藥
　　饒州使院吏陳忠顯居槐花巷，慶元四年五月晚從府歸，令妻於房內取百勞散煮溫酒調服，適有外醫所貽滑肌散在桌上，妻誤用之。陳服竟，至夜吐泄不止，方悟毒發，五更後遣一僕往市肆買菉荳救療。未回，聞外間擊戶，妻使婢問為誰，曰：「來尋陳都院。」婢覺有異，應之曰：「已去州衙了。」其人言：「只教小娘一出來，有一段話要説。」婢又問：「爾是何人？」曰：「我卽鄰側槐娘也。」婢曰：「娘子一夜擾擾，恰方得睡，不可喚起，有話但與我説。」其人言：「知小一郎錯喫了藥被毒，我欲別為添藥。」陳在房悉聆往復語話，密起，使婢窺於門隙，見一人身披白服，四體顫掉如戽水之聲。婢懼，以擔緊撐門，門外又有人云：「切不可開。」少頃僕至，白服者竄入槐樹中，遂不見。此槐精屢書於策矣。

劉和尚犬
　　鄱陽石陂村庵僧法希，養一黃犬，性極馴，晝不傷人，而夜吠甚警，不食葷穢。僧日以米一升作粥，盛以瓦盆，用竹篦子分畫為二，戒之曰：「以供爾早晚兩頓喫。」犬奉約甚謹，更不敢過，累歲如一。慶元元年七月，忽因早餐誤侵一角，僧拈柴杖擊之，且罵責不置，犬舍之而走，到夜不歸。石陂池畔居者陳婆，夢婦人著黃衫來相見，問為誰，曰：「我是庵內劉和尚之母，為生前有罪，受罰入畜類。兒子將百五十錢買我，侍養十年，偶昨朝食粥過多，被兒打詈，思之悶絕，無處理訴，已自投溺於池。特來説過，煩老人明日報兒子使他知。」陳婆駭怖而覺，旦以告僧。卽領僕詣池撈漉，果得犬屍而收殮，誦經備禮，埋於故母墓側。

宣城客
　　襄陽宣城劉三客，本富室，知書，以慶元三年八月往西蜀作商。所齎財貨數千緡，抵關下五里間，喜其山林秀粹，疑為神仙洞府，雖身作賈客，而好尚清虛之意甚切，欲深入游眺，置橐裝於外，挾五僕皆往。約行十里，前望似有石牌，視之，但刻二十字曰：「十口尚無聲，莫下土非輕。反犬肩瓜走，那知米畔青。」其指意明白易曉，正惶惑間，逢樵夫執斧負薪，謳歌而至，異而揖之。樵曰：「彼中非善地，不可久駐。」劉曰：「何謂也？」樵曰：「曾讀碑記乎？緣向來鬼魅縱橫，慮傷人性命，遂立石示人，以暗包四字，合成『古墓狐精』，君當瞭然，何不速反！吾見之多矣，不暇謂談説君。」(呂本作「不暇謂君説」。)言畢不見。劉恍若迷濛，猶不肯信。又進數里許，與十七八歲女子遇，服布素之衣，顏容嫺雅，誦一絕句，音聲悲切云：「昨宵虛過了，俄爾是今朝。空有青春貌，誰能伴阿嬌？」劉默念，此女必亡夫壻，在彼醮祭，怨詞可傷，從而問故。至於再三，皆不答。劉曰：「料必良人家女子，既能吟詠，想深通文墨。」隨和一詩挑之云：「夜夜棲寒枕，朝朝拂冷衾。眼前風景好，誰肯話同心？」女郎大笑，問曰：「上客高姓？」答以姓劉名輝字子昭。女曰：「是我個中人也。」遂邀轉山背，得大宅。梁棟宏偉，簾幙華潔，婢妾佳麗成行，置酒對飲。命引五僕於別舍，饌具亦腆盛。數酌之後，天色斂昏，女曰：「鴛衾久寂，鳳枕長虛，今宵得侍劉郎，真為天幸，請締一夕夫婦之好可乎？」劉謝曰：「正所願。」於是攜手入室，驩合極意。酒醒遲明，乃臥一墓上草叢內，僕跧伏石畔小穴中，方知正墮狐祟，賴性命不遭傷害耳。(右七事徐謙説。)
