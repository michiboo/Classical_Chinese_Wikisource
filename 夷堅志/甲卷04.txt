
　　紹興十四年三月四日，江東憲司騶卒鄭鄰久疾，夢二使追之，曰「大王召」。行數十里，樓觀巍然。使引之登階，入朱門，庭下列男女僧道、雞犬牛羊，殿前掛大鏡，照人心腑，歷歷可見。頃之，王出，二使擁鄰聲喏，稱追到鄭鄰。王問：「甚處人，何事到此？」鄰俯首答曰：「本貫信州，被追來，不知何故。」王命將到頭事祖來，以筆點一字，顧吏曰：「又卻是此(明鈔本無「此」字)鄰字，莫誤否？」判官攜簿前白云：「合追處州松陽鄭林。」王曰：「若爾，則不干此人事，教回。」復命檢勾生死簿，稱鄰壽尚有一紀半，遂呼鄰前曰：「看汝是一善人。在生曾誦(明鈔本作「看」)經否？」鄰曰：「默念《高王經》，看本念《觀世音經》。王曰：「汝視此閒囚不作善事。」鄰舉首觀殿下鐵柱，繫者甚眾，五木被體，羸瘠裸立，絕無人狀。柱上立粉牌誌其罪，某人呪咀，某人殺生，某人鬪殺。獄戶施金釘，圖大海獸張口銜之。兩廡皆鞫獄官，內有戴牛耳襆頭者，周覽而旋。王曰：「汝已見了，還生時依舊積善。若見戮人，只念阿彌豆觀世音佛名，令渠受生，汝得消災介福。」鄰曰：「領聖旨。」遂退。行數步，回首已無所睹，唯一叟白衣拄杖。鄰問去饒州路，叟以杖指云：「由此而左，得路宜亟行，稍緩有豺虎蟲虺之毒。」鄰憂撓奔迴，遂寤，遍體流汗。乃初六夜矣。
　　趙應之，南京宗室也。偕弟茂之在京師，與富人吳家小員外日日縱游。春時至金明池上，行小徑，得酒肆，花竹扶疏，器用羅陳，極蕭灑可愛，寂無人聲。當壚女年甚艾。三人駐留買酒，應之指女謂吳生曰：「呼此侑觴如何？」吳大喜，以言挑之，欣然而應，遂就坐。方舉杯，女望父母自外歸，亟起。三人興(明鈔本作「酒」)既闌，皆捨去。時春已盡，不復再游，但思慕之心，形於夢寐。明年，相率尋舊游，至其處，則門戶蕭然，當壚人已不見。復少憩索酒，詢其家曰：「去年過此，見一女子，今何在？」翁媼顰蹙曰：「正吾女也。去歲舉家上冡，是女獨留。吾未歸時，有輕薄三少年從之飲，吾薄責以未嫁而為此態，何以適人，遂悒怏不數日而死。今屋之側有小丘，即其冡也。」三人不敢復問，促飲畢，言旋，沿道傷惋。日已暮，將及門，遇婦人冪首搖搖而前，呼曰：「我即去歲池上相見人也。員外得非往吾家訪我乎？我父母欲君絕望，詐言我死，設虛塚相紿。我亦一春尋君，幸而相值。今徙居城中委巷，一樓極寬潔，可同往否？」三人喜，下馬偕行。既至，則共飲。吳生留宿，往來逾三月，顏色益憔悴。其父責二趙曰：「汝向誘吾子何往？今病如是，萬一不起，當訴於有司。」兄弟相顧悚汗，心亦疑之。聞皇甫法師善治鬼，走謁之，邀同視吳生。皇甫纔望見，大驚曰：「鬼氣甚盛，祟深矣。宜急避諸西方三百里外，儻滿百二十日，必為所死，不可治矣。」三人即命駕往西洛。每當食處，女必在房內，夜則據榻。到洛未幾，適滿十二旬，會訣(葉本作「談」)酒樓，且愁且懼。會皇甫跨驢過其下，拜揖祈哀。皇甫為結壇行法，以劍授吳曰：「子當死，今歸，試緊閉戶，黃昏時有擊者，無問何人？即刃之。幸而中鬼，庶幾可活；不幸誤殺人，即償命。均為一死，猶有脫理耳。」(葉本作「吳」)如其言。及昏，果有擊戶者，投之以劍，應手仆地。命燭視之，乃女也。流血滂沱，為街卒所録，並二趙、皇甫師，皆縶囹圄。鞫不成，府遣吏審池上之家，父母告雲已死。發冢驗視，但衣服如蛻，無復形體。遂得脫。(江續之說)
　　紹興丙寅夏秋間，嶺南州縣多不雨。廣之清遠，韶之翁源，英之貞陽，三邑苦鼠害，雖魚鳥蛇，皆化為鼠，數十成羣，禾稼為之一空。貞陽報恩寺耕夫獲一鼠，臆猶蛇紋。漁父有夜設網，旦得數百鱗者，取而視之，悉成鼠矣。踰數月始息，以是米價翔貴。次年秋始平。(僧希賜說)
　　李乙，字申叔，京師人，元名象先。政和中，通判池州，為梅山寺主僧可久言，前二年因病亟，夢人(此下宋本闕一葉)二十六日也。(余因說)
　　鄉人馬叔靜之僕蔣保，嘗夜歸，逢一白衣人，偕行至水濱，邀同浴。保已解衣，將入水，忽聞有呼其姓名者，聲甚遠。稍近聽之，乃亡母也。大聲疾言曰：「同行者非好人，切不可與浴。」已而母至，即負保急涉水至岸。值一民居，乃擲於竹間。居人聞外有響，出視之，獨見保在，其母及白衣皆去矣。(叔靜弟登說)
　　俞一公，字彥輔，徽州婺源人。使氣陵鑠鄉里，小民畏法不敢與之競者，必以術吞其貲，年益老，不改悔。紹興壬戌歲，大病，時作馬嘶。一日，家人皆不在側，彥輔忽起闔戶，外人聞咆擲聲，亟入視，則彥輔手足皆成馬蹄，身首未及化，腰脊已軟，數起數仆，不能言。其家畏惡聲彰露，舁入棺而瘞之。
　　方客者，婺源人。為鹽商，至蕪湖遇盜。先縛其僕，以刃剚腹投江中。次至方，方拜泣乞命。盜曰：「既殺君僕，不可相捨。」方曰：「願一言而死。」問其故，曰：「某自幼好焚香，今篋中猶有水沉數兩，容發篋取之，焚謝天地神祇，就死未晚。」許之。移時，香盡。盜曰：「以爾可愍，奉免一刀。」只縛手足，縋以大石，投諸水。時方出行已數月，其家訝不聞耗。一日，忽歸。妻責之曰：「爾既歸，何不先遣信？」曰：「汝勿恐。我某日至蕪湖，為賊所殺，屍見在某處。賊乃某人，今在某處，汝急以告官。」妻失聲號泣，遂不見。具以事訴於太平州，如其言擒盜。(二事皆縣人李鏞說)
　　齊琚，字仲玉，饒州德興人。溫厚好學，家苦貧，教生徒以自給。紹興丁卯，就館於同邑董時敏家。約已定，過期不至，董遣書促之。纔及門，聞哭聲，則琚死兩日矣。琚所善汪堯臣言：「琚以去年季冬得疾，夢人持文書至，曰：『某王請秀才為水府判官。』發書視之，中云：『不得顧父母，不得戀妻子。』琚與約正月十三日當去。既覺，語家人曰：『我明年正月十三日死。』自是謝醫卻藥，食飲盡廢，時時自言曰：『彼中大有好處，那能久住此！』家人初竊憂之，至期雖無它，然自此遂困殆，不復語。又八日，乃不起。」(堯臣說)
　　秀州人好以鰍為乾，謂於水族中性最暖，雖孕婦病者皆可食。陳五者，所貨最佳，人競往市，其徒多端伺其術，不肯言。後得疾，躑躅牀上，纔著席，即呼謈，掖之使起，痛愈甚。旬日死，遍體潰爛，其妻方言：夫存時，每得鰍，置器內，如常法用灰鹽外，復多拾陶器屑滿其中，鰍為鹽所蜇，不勝痛，宛轉奔突。皮為屑所傷，鹽味徐徐入之，故特美。今其疾宛然如鰍死時雲。
　　侯中書元功(蒙)，密州人。自少游場屋，年三十有一，始得鄉貢。人以其年長貌侻，(《苕溪漁隱叢話》作「寢」)不加敬。有輕薄子畫其形於紙鳶上，引線放之。蒙見而大笑，作《臨江仙》詞題其上曰：「未遇行藏誰肯信，如今方表名蹤。無端良匠畫形容，當風輕借力，一舉入高空。纔得吹噓身漸穩，只疑遠赴蟾宮。雨餘時候夕陽紅，幾人平地上，看我碧霄中。」蒙一舉登第，年五十餘，遂為執政。
　　侯元功自密州與三鄉人偕赴元豐八年省試，止道旁驛舍室中。四隅各有榻，四人行路甚疲，分憩其上，皆熟寢。二僕附火坐，聞西北角悉窣有聲，燈忽暗。一物毛而四足，如豬狀，直登榻嗅士人之面至足，其人驚魘。頃之，方定。物既下，別登一榻，如前，其人亦驚呼。最後至元功臥榻，未暇嗅，如有逐之者，蒼黃而下，急竄去，復由西北角而滅。元功亦覺，呼三人者起食，皆言夢中有怪獸壓吾體，不知何物也。僕始道所見，元功心獨喜自負。既入京，元功擢第，而三人者遭黜，俱客死京師雲。(高思道說)
　　孫洙，字巨源，年十四，隨父錫官京東。嘗至登州謁東海(葉本多一「神」字)廟，密禱於神，欲知它日科第及爵位所至，夜夢有告之者曰：「汝當一舉成名，位在雜學士上。」既覺，頗喜。然年尚幼，未識雜學士何等官，問諸人，人曰：「吉夢也。子必且為龍圖閣學士。」後擢第入朝，歷清近，眷注隆異，數以夢語人。元豐二年，拜翰林學士，賓客皆賀。孫愀然曰：「曩固相告矣，翰苑班冠雜學士，吾其止是乎？今日之命，宜弔不宜慶也。」纔閲月，省故人城外，於坐上得疾。神宗連遣太醫診視，幸其愈，且以為執政，後果愈。上喜，使謂曰：「何日可入朝？即大用矣。」省吏聞之，絡繹展謁，冠蓋填門不絕。孫私語家人：(葉本多一「曰」字)「我指日至二府，神言何欺我哉！」臨當朝，顧左右曰：「我病久，恐不堪跪起，為我設茵褥，且肄習之。」方再拜，疾復作，不能興，遽扶視(葉本作「掖」)之，已絕矣。孫公在時，嘗一日鎖院，宣召者至其家，則已出。數十輩蹤跡之，得於李端願太尉家。時李新納妾，能琵琶。孫飲不肯去，而迫於宣命，不敢留。遂入院，草三制罷，復作長短句，寄恨恨之意。(葉本作「寄恨意」)遲明，遣示李，其詞曰：「樓頭尚有三通鼓，何須抵死催人去。上馬苦恖恖，琵琶曲未終。回頭凝望處，那更廉纖雨。漫道玉為堂，玉堂今夜長。」或以為孫將亡時所作，非也。(李益謙相之說。相之，孫公曾外孫也。)
　　胡克己，字叔平，溫州人。紹興庚申應鄉舉，語其妻曰：「吾夢棘闈晨啓，它人未暇進，獨先入坐堂上，今茲必首選。」妻曰：「不然。君不憶《論語》乎？先進者，第十一也。」暨揭榜，果如妻言。
　　項宋英，溫州人。宣和中，浪遊婺女，鄉人蕭德起振為儀曹，館之書室，與語至夜，留酒一壺曰：「我且歸，不妨獨酌。」項方弛擔疲甚，即就枕。俄有婦人至，與之言，酌巨觥以勸。意其蕭公侍兒，不敢狎，不得已少飲，婦人強之使盡。項疑且恐，乃大呼。蕭公之弟擴聞之，亟至，扣戶問所以，婦人始去。擴入見衾席間皆為酒沾漬，驗之，則向所留酒也。明日問諸人，乃某官昔年嘗殯亡女於此。項即徙室，自是不復遇。紹興八年試南京，館於臨安逆旅。一夕，在室中終夜如與人對語，同邸者詢之，項曰：「婺女所見之人，今復來矣。」然亦亡它，又十年方卒。
　　紹興丙寅歲，溫州小民數十，詣江心寺赴誦佛會。或自外入，言江水極清，非復常色，競出門觀之。眾僧方坐禪，顧廊廡間有煙燄，懼不敢起。頃之，黑霧內合，對面不能辨，雷電震耀，兩刻而止。觀者五人死泥中，餘皆不覺。有行者方在廚滌器，一神身絕長大可畏，引其手以出。將及門，復有一神至，曰：「莫錯，莫錯。」即舍之。復入廚，引一人出，亦隕於外。凡死者六人。(三事皆林熙載宏昭說)
