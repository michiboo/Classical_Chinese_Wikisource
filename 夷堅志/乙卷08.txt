
　　秉義郎高世令，居台州黃巖。紹興四年，攝徵稅於溫州白沙鎮。二月十九夜，已就枕，聞窗外兩人呼曰：「異物且來殺君，君謹避之。堅塞五竅，勿與校，庶或可脫。」審其聲，乃舊同寮明州都監李利見、台州巡檢趙録，皆死矣。大懼，卽蒙被危坐以待。少頃，聞有詬李、趙者，曰：「我殺高世令，干君何事？」別一人以杖拄地，行過牀後，若瞽者細語云：「彼呼君時切勿應。」又聞詬者曰：「盲畜生，汝亦復強預人事。」李、趙相與勸解曰：「殺一高世令，於君何益？」既而一蟲薨薨然自窗隙入帳中，繞被飛鳴，且十數匝。高窺見蟲色爛然如金，垂紅線於後，引手欲挽之。李、趙又呼云：「禍事，禍事，殺之寃害益重。」乃縱之。來往盡夜，終不得逞而去。小史窺窗外，見少年與一嫗對立。少年曰：「須與翁索命。」嫗曰：「宜然。」天明啓門，則兩牛臥籬下，跡所從來，乃近鎮五里農家物也。鎮寨巡檢聞此怪，招高飲，開釋之。俄而求歸，曰：「老嫗、少年，皆在卓下矣。」高妻拏皆在黃巖，是夜，見其妾云：「君來時我已有娠，今小蓐以死。昨嘗寄履襪，達乎？」方啜泣，李、趙褰帷入，敍闊如平生。高度必死，竟夕秉燭，遍作書與親舊訣，得八十幅。語或雜偈頌，殆類有物憑之者。屢冠帶走出，將赴舍前江水，復聞空中語曰：「勿與鞋，與卽去矣。」左右藏去之。凡不飲食五日，乃醒。家人來視之，所謂孕妾，實姙身四月，食牛肉而墜，元不死也。高亦無恙。(吳傅［丙志十九《薛秀才》條「傳」作「傅」］朋説。)
　　紹興四年，蜀道類試進士。成都使臣某人禱於梓潼神，願知今歲類元姓字。夜夢至廟中，見二士人握手出，共歌《漢宮春詞》「問玉堂何似茅舍疎籬」之句。神君指曰：「此是也。」明日復入廟，將驗昨夢。士人來者紛紛不絶，久之，有兩人同出，攜手而歌，果夢中句也。省其狀貌皆是，卽趨出揖之曰：「二君中必有一人魁選者。」具以夢告，皆大喜。已而更相辯質，曰：「自我發端。」曰：「我正唱此。」一人者，仙井黃貢也，奮然曰：「此吾家舊夢，何預君事邪？吾父初登科時，夢神君贈詩云：『玉堂消息近，金牓姓名高。』覺而喜，自謂必為翰林學士，然但至成都教授而終。以今思之，端為我設。所謂『玉堂消息』者，正指詞中語耳。」是歲貢果為第一。兩世共證一夢，雖一時笑歌，亦已素定於數十年之前，神君其靈矣哉。(關壽卿説。）
　　乾道二年，靜江臨桂令郭子應夢人告曰：「君新除提舉萬壽觀。」郭方以邑事為苦，而驟得祠官，夢中喜甚。明日，轉運判官朱玘以諸州折米錢檄郭涖納，令別關印用之，於辛字庫中得印一紐。後數日取視之，其文乃桂州玉清萬壽宮記。(臨桂丞張寅説。）
　　饒州妙果長老師立，少年時行腳至衡山福嚴寺，方夏四月，晚遊寺前兜率橋，見潭下峭壁間，異僧背負石而立。師立夙聞人言，此地有羅漢，隱見不常。且憶《藏經》所載持地菩薩入石壁事，竦然敬視。忽壁開尺許，僧入其中，復合無纖罅。又旬日，放參畢，與同參二人信步到寺後虎跑泉亭上。天風倏起，二僧欲歸，師立獨少留。二僧曰：「久知亭下多異，師無庸留。」立方壯，不以為意。俄亭西南角有扣柱者，繼卽伸手內向，漸進不止，肘幾過五尺。立戲之曰：「復能縮否？」應聲而退。少頃，又聞扣柱聲，立曰：「若聖者邪，當隱。若山鬼，卽見形。」如食久，一手復出，五指初大如椽，漸小如嬰兒初生指狀。立頗恐，卽下山，時紹興十年也。又三歲還鄉，過廬山白雲庵，清夜禮佛，有物行窗外，類牛及虎。開戶視之，一黑牛絕大，裴回往來。立念日中無所見，豈鬼邪？明日，至其處，乃巨青石偃臥，正昨夕牛行處雲。(師立説。)
　　妻族壻王氏子，居唐州方城縣麥陂團，與邑僧一人厚善。僧死數年矣，夢如平生來，語笑良久，且贈詩而去。既覺，能憶兩句曰：「父母丘墳畢，兒孫歎自緣。」忘其末聯，復祝曰：「若果有靈，勿惜再夢。」遂復得之曰：「青山無限好，歸去莫留連。」明日，味其語，疑為不祥。他日，自縣歸舍，薄暮矣，被酒策馬獨行，僕在後未至。行二十里，望叢棘間七八人相聚附火，往就之，皆丐者也，環坐不語。細觀其形狀，略與人同，而或斷臂，或缺目，或駢項，無一具體。見王生，躍而起，吹其所執燈。燈以豬胞為之，得不滅。震怖疾馳，鬼追之不置。又二十里，乃到家，急扣門曰：「鬼逐我！」門中人鼓譟以出，始散去，遂得病死。
　　吾鄉白石村民，為人織紗於十里外，負機軸夜歸。月正明，一人來曰：「吾膽怯多畏，聞此地有鬼物夜出，願得俱行。」民許之。其人曰：「脫有所睹，何以為計？」曰：「我見之，當擊以軸。腰下插大鐮刀，亦可殺也。」其人竦然，行稍後。又呼曰：「人言鬼無頦，試視我面。」民知其鬼也，舉刀回首欲揮之，頷與胸接，兩眼眈眈然，遂不見。
　　明州人泛海，值昏霧四塞，風大起，不知舟所向。天稍開，乃在一島下。兩人持刀登岸，欲伐薪，望百步外有篠籬，入其中，見蔬茹成畦，意人居不遠。方蹲踞摘菜，忽聞拊掌聲，視之，乃一長人，高出三四丈，其行如飛。兩人急走歸，其一差緩，為所執，引指穴其肩成竅，穿以巨藤，縛諸高樹而去。俄頃間，首戴一鑊復來。此人從樹杪望見之，知其且烹己，大恐，始憶腰間有刀，取以斫藤，忍痛極力，僅得斷，遽登舟斫纜，離岸已遠。長人入海追之，如履平地，水才及腹，遂至前執船。發勁弩射之，不退。或持斧斫其手，斷三指，落船中，乃捨去。指粗如椽，徐兢明叔雲雲見之。(何德獻説。）
　　秀州司録廳多怪，常有著青巾布袍，形短而(葉本作「面」。)廣，行步遲重者。又有婦人，每夜輒出，惑打更吏卒者。(葉本無「者」字。)先公居官時，伯兄丞相方九歲，白晝如有所見，張目瞪視，稱「水水」(上二字明鈔本作「水三」。)，移時方蘇。後兩日，公晚自郡歸，侍妾執公服在後，忽大呼仆地。公素聞鬼畏革帶，卽取以縛妾，扶置牀。久之，乃言曰：「此人素侮鬼神，適右手持一物，甚可畏，(原註：謂帶也)我不敢近。卻不知我從左邊來，方幸擒執，又為官人打鍾馗陣留我。我卽去，願勿相苦。」問：「汝何人？」不肯言。至於再三，乃曰：「我嘉興縣農人支九也。與鄉人水三者兩家九口，皆以前年水災漂餓，方官賑濟活人時，獨已(葉本作「皆已」。)先死。今居於宅後大樹上，前日小官人所見，乃水三也。」公曰：「吾事真武甚靈，又有佛像及土地竈神之屬，汝安得輒至？」(此句葉本作「汝不畏乎」。)曰：「佛是善神，不管閑事。真聖每夜被髮杖劍，飛行屋上，我謹避之耳。宅後土地，不甚振職。唯宅前小廟，每見輒戒責。適入廚中，司命問何處去？答曰：『閑行。』叱曰：『不得作過。』曰：『不敢。』遂得至此。」公曰：「常時出者二物為何？」曰：「青巾者，石精也，稱為石大郎，正在書院窗外籬下，入地三尺許。婦人者，秦二娘，居此久矣。」公［「公」字原無，據陸本增。］曰：「吾每月朔望，以紙錢供大(葉本作「獻」。)土地，何為反容外鬼？汝為我往問，明日當毀其祠。」曰：「官豈不曉？雖有錢用，奈腹中飢餒何？我入人家，有所得，必分以遺之，故相容至今。」默默(上四字葉本作「如此」。)食頃，復言曰：「已如所戒，白之土地，怒我饒舌，以杖驅我出。」公曰：「曾見吾家廟祖先否？」曰：「每時節享祀，必往觀，聞飲食芬芬，欲食不得。列位中亦有虛席者，唯一黃衫夫人，見我必怒。」又使往覘，俄氣喘色變，徐乃言曰：「方及門，為夫人持杖追逐，急反走，僅得脫。」所謂夫人者，曾祖母紀國也。公問所須，曰：「鬼趣(葉本作「輒」。)苦飢，願得一飽饌，好酒肥鵝，與眾人共之，無(葉本作「毋」。)如常時以瘦雞相待也。」語畢，竦然傾耳，如有人呼之，遽曰：「土地震怒，逐我兩家出。今(葉本作「令」。)暫止城頭，無所歸託，願急放我歸(此句葉本作「急放我」。)，自此不敢復來矣。」乃解其帶，妾昏睡經日乃醒。
　　紹興二十年七月，福州甘棠港有舟從東南漂來，載三男子、一婦人，沉檀香數千斤。其一男子，本福州人也，家於南臺。向入海，失舟，偶值一木浮行，得至大島上。素喜吹笛，常置腰間。島人引見其主。主夙好音樂，見笛大喜，留而飲食之，與屋以居，後又妻以女。在彼十三年，言語不相通，莫知何國。而島中人似知為中國人者，忽具舟約同行，經兩月，乃得達此岸。甘棠寨巡檢以為透漏海舶，遣人護至閩縣。縣宰丘鐸文昭招予往視之。其舟刳巨木所為，更無縫罅，獨開一竅出入。內有小倉，闊三尺許，雲女所居也。二男子皆其兄，以布蔽形，一帶束髮，跣足。與之酒，則跪坐，以手據地如拜者，一飲而盡。女子齒白如雪，眉目亦疎秀，但色差黑耳。予時以郡博士被檄考試臨漳，欲俟歸日細問之。既而縣以送泉州提舶司未反，予亦終更(明鈔本作「吏」。)罷去，至今為恨雲。
　　鄉士詹林宗，紹興三十二年讀書於成西妙果塔院。晨起，巾櫛有小蛇，正據巾上，移時方去。逮秋試，中第五人。乾道元年當科舉，往近村大塘湖僧庵肄業，默自禱曰：「前三年靈瑞已得第五，今舉或魁選，當感大蛇為兆。」禱之明日，方獨坐作《尚書義》，有蛇不知從何來，蟠其坐側，伸首顧眄，驚之不動，久乃趨出。詹殊自喜，及揭牓，果第一人。
　　葛師夔為洪州武寧簿，入府白事，泊於上藍寺，欲以遲明上謁。時方六月，惡從吏同室撓睡，獨設一榻，扃戶而寢，但小吏在戶外，餘皆宿水陸堂。就枕未幾，聞蹋牀上人鼾睡，叱之稍止。纔欲寐，則聲復厲。葛伸手取溺器，正觸其身。甚怒，須天明治之。洎雞唱，外報可起，既下床，鼾者尚不動。葛出戶，呼小史以燈入，驗為何人。史駭叫曰：「死漢也！」奔出外，盡呼宿直者與主僧來觀，乃一男子，戴烏帽，皁袍束帶，偃然其上，奄奄無喘息。僧識之，驚曰：「是寺中素所往來者，死已五日。昨菆於寺後，何以能至此？」急邀其子視窆處，棺空矣。他日，又至寺，憩方丈中。主僧相就夜語，葛偶及故人劉縣丞數歲無消息者，僧蓋與劉善，指臥榻曰：「丞死於別室，其妻則終此榻也。」葛初不知此，頗懼，然不克徙。既寢，展轉不寐，聞擊牀屏者三，心矍然，強呼曰：「若是故人，何惜明告？」卽連扣數聲，大呼葛字曰：「鳴道，安樂否？」葛蒙被亟走出，明日遷居。紹興甲子，葛為餘干丞，與予言。今追書之，失劉丞姓(嚴校：「姓」字疑誤。)字矣。
　　紹興十七年夏，先公南遷，予與季弟從行。八月二日至虔州，泊舟浮橋下，登城樓少休。郡守曾卿端伯(慥)來見，曰：「此非館處，獨鬱孤臺可爾，而周康州先居之，明當去矣。姑為一夕留可也。」是夜，奉先公正中設榻，予兄弟席於旁。丁夜，予起更衣，從北偏門出。一人正理髮，髮垂至地。時兩僕宿門內，曰汪三、程七，予謂是此兩人，呼之不應。復還視門內，蓋寢如初。固疑之矣，又出焉。運櫛尚未止，面對女牆，足太半垂在外，風吹其髮蓬蓬然。心始動，乃還榻。明日而先公言：「汝夜何所往？吾聞抱關老卒雲，樓故多怪，每夕必出。」予因道昨所見者。是日徙於鬱孤，竟夜不成寐。又聞周康州在館時，有人從房中開三重門走出，意以為盜，呼其子尾逐之，門蓋自若也。
　　李謨居無錫，正與客飲，有道人扣門曰：「吾自青城上來，劉高尚先生使我見公，欲有所言。」閽人曰：「寶文方飲酒，不敢白。」再三請之，不可。道人不樂，曰：「假筆來，吾欲記名字。」閽人與之，卽書戶上曰：「日轉庭槐影漸移，重門複屋傳呼遲。不如拂袖穿雲去，說與落花流水知。」題畢而去，曰：「吾所謂小郗者也。」謨聞之，悵恨自失者累日。(李綸説。）
