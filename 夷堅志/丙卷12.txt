
夷堅丙志卷第十二(十五事)

舒州刻工
　　紹興十六年，淮南轉運司刊《太平聖惠方》板，分其半於舒州。州募匠數十輩置局於學，日飲喧譁，士人以為苦。教授林君以告郡守汪希旦，徙諸城南癸門樓上，命懷寧令甄倚監督之。七月十七日，門傍小佛塔，高丈五尺，無故傾摧。明旦，天色廓清，至午，黑雲倐起西邊，罩覆樓上，迅風暴雨隨之。時羣匠及市民賣物者百餘人，震雷一擊，其八十人隨聲而仆，餘亦驚慴失魄。良久，樓下飛灰四起，地上火珠迸流，皆有硫黃氣。經一時頃，仆者復甦。作頭胡天祐白於甄令，入按視，內五匠曰蘄州周亮，建州葉濬、楊通，福州鄭英，廬州李勝，同聲大叫，踣而死，遍體傷破。尋詢其罪，蓋此五人尤耆酒懶惰，急於板成，將字書點畫多及藥味分兩隨意更改以誤人，故受此譴。

紫竹園女
　　隆興二年，舒州懷寧縣主簿章裕之官。僕顧超夜宿書軒，見一女子著緑衣裳，訴云：「為母叱逐，無所歸，知爾獨處，故來相就。」問所居，曰：「在城南紫竹園。」遂共寢。才數夕，超恍惚如癡，貌瘦力乏。裕怪而詰之，以實告。裕曰：「必妖物也，將害汝。俟今夜至此，宜執之而大呼，吾當往視。」及至，超持其袖，呼有鬼，女奮身絶袖而竄。舉燈照之，乃巴蕉葉也。先是，軒外紫竹滿園中，巴蕉一叢甚大，曩亦嘗為怪。裕命芟除之，血津津然，並竹亦伐去，且逐超歸。超自此厭厭不樂，竟抱疾死。

吳旺訴寃
　　紹興十五年，陳祖安為吳縣宰，甥女陸氏病困，(明鈔本作「因」。)為鬼物所憑。陳欲邀道士禁治，鬼云：「無用治我，我抱寃恨於幽冥間，幾二十年不獲伸，是以欲展愬。」問其故，云：「我姓名曰吳旺，南京人，遭兵火南渡，家於府子城下，以貨絛自給。嘗與鄉人蔡生飲，沿河夜歸，蔡醉甚，誤溺水死。邏卒適見之，疑我擠之於河，執送府。下獄訊治，不勝痛，自引伏，有司處法，杖死於雍熙寺前石塔下。銜寃久矣，今日聊為公言之。」陳曰：「當時之事，誰主此？」答曰：「獄官亦無心，其事盡出獄吏。蓋吏憚於推鞫，姑欲速成，不容辯析，而獄官不明，便以為是，竟抵極法。」因歷道推吏、獄卒及行刑人姓名。陳曰：「審如是，何為獨愬於我？」曰：「寺與縣為鄰，乃本府禱祈之所，平時公入寺我必見之，故熟識公。今事已久，不能復直，弟欲世人一知之耳。」陳曰：「汝骨安在？吾為汝尋瘞，使安於土，可乎？」曰：「遺骸零落，所存僅十一二，葬之亦無益。公幸哀我，願丐水陸一會，以資受生。」陳曰：「此費侈，吾貧不能辦。」曰：「然則但於水陸會中入一名，使人至石塔前密呼吳旺；俾知之，亦沾功德，可以託生矣。」陳曰：「何處最佳？」曰：「皆有功德，而楓橋者尤為殊勝，幸就彼為之。」陳許諾，鬼巽謝。陳問：「病者可痊否？」曰：「陸氏數盡，恐不能逃，醫藥祈禳皆無所用也。」(上十三字葉本作「無生理，醫藥祈禱無益也。」)後數日，女果死。明年，王葆彥光往楓橋作齋，陳以俸錢為旺設位。

舒州雨米
　　乾道四年春，舒州大雨，城內外皆下黑米，其硬如鐵，嚼碎米粒，通心亦黑。人疑向來米綱舟覆於江，因龍取水行雨而捲至也。

朱二殺鬼
　　平江常熟民朱二，夜宿田塍守稻，有女子從外來，連三四夕寢昵，體冷如冰。知其非人，徧村落測之，了無蹤跡，密以布被縫作袋，欲貯之於中。女已知之，是夜至舍外悲泣。朱問故曰：「汝設意不善，我不復來矣。」朱曰：「恐此間風冷病汝，故欲與同臥其間，無他意也。」乃入宿袋中。過夜半，朱詐言內逼，遂起，負袋於肩以行。女號呼求出，朱不應。始時甚重，俄漸輕，到家舉火視之，已化為杉板。取斧碎之，流血不止。明夜，扣門索命，久乃已。(右五事皆新安胡倜説。)

河北道士
　　宣和七年正月望夜，京師太一宮張燈，觀者塞道。二人墜於池，宮卒急拯之，不肯上，肆言如狂。道眾施符勅百端，皆弗効。事聞禁中，詔寶籙宮主者往治，主者懼不勝，躬詣道堂，徧揖曰：「吾黨有高術者，願相與出力，不然，將為教門之累。」堂中數百人皆不敢答。某道士從河北來，獨奮身起，誚之曰：「平時不肯力學，緩急乃殢人。」卽仗劍以往。至池畔，二溺人皆拱手。某道士語眾曰：「此強鬼也，非先拔其骨不可。」眾固不曉為何法。某道士繞池禹步誦咒良久，遣健卒入水掖溺者，已身軟如緜，洎至岸，則凝然塊肉也。叱問所自來，同辭對曰：「某等亦道士也，生時善法籙，坐罪受譴，雖幽明殊塗，而平生所習固在，度非都下同儕所能敵。不意神師一臨，茫無所措。今過惡昭著，執而囚諸無間獄亦唯命，以為齏粉亦唯命。儻慈悲不殺，導以生路，使得免於下鬼，師之惠也。」許之。復默存食頃，悉起立如常，其家人扶以去。兩觀黃冠，合詞喜謝，扣其故，曰：「此鬼不易制，若與之角力，雖千人不能勝。吾嘗學拔鬼筋法，故一施之，筋骨既盡，無能為矣。」皆歎曰：「非所及也。」撫州民宋善長，為人傭，入京，得事此道士。宋狡而慧，頗窺見所營為，又嘗竊發其笥，習讀要訣，私為閭閻治小祟，輒驗。師亦喜之，將傳授秘旨，而宋詭譎無行，且懶惰，不肯竟其學。會靖康之變，西歸，後為道士，居州之祥符觀。其治鬼魅亦如神，凡病瘧及疫者，以指畫其面中間，須臾，左熱如火而右冷如冰，隨其冷熱呼吸之，應手而愈。門人數十，皆得其緒餘。一人嘗至村民家，民家大小皆以疫臥，治之不愈，詣郡邀宋行。宋入道室，取神將前茅鞭三擊地，又取供餅裂其半授之，曰：「無庸我去，汝持此與食，自能起矣。」門人還至民家，病者皆已起，言曰：「賴宋法師三聲雷救我。」蓋其所習者五雷法也。

饒氏婦
　　撫州述陂，去城二十里，遍村皆甘林，大姓饒氏居之。家人嘗出遊林間，見仆柳中空，函水可鑒。子婦戲窺之，應時得疾，歸家卽癡臥，不復知人。遂有物語於空中，與人酬酢往來，聞人歌聲輒能和，宛轉抑揚，韻有餘態，音律小誤，必蚩笑指摘，論文談詩，率亦中理，相去咫尺而莫見其形貌。妾有過，則對主人顯言，雖數十里外田疇出納為欺亦卽日舉白，無一諱隱。上下積以厭苦，跋(嚴校：「祓」誤「跋」。)禳禱禬，百術備至，終無所益。凡數年，饒氏焚香拜禱曰：「荷尊神惠顧，為日已久，人神異路，願不至媟慢以為神羞。欲立新廟於山間，香火像設，與眾祗事，願神徙居之，各安其分，不亦善乎？」許諾，自是寂無影響。饒氏自喜其得計，營一廟，甚華麗，日迎以祠。越五日復至，言謔如初，饒翁責之曰：「既廟食矣，又為吾祟，何也？」笑曰：「吾豈癡漢耶？如許高堂大屋捨之而去，乃顧一小廟哉！」饒氏愈益沮畏。訖子婦死，鬼始謝去，一家為之衰替雲。

徐世英兄弟
　　徐世英，撫州人，登進士第，為建昌軍司戶。官舍後有淫祠，欲去之，未果。忽得惑疾，兀兀如白癡，飲食言笑皆與人異趣。兄世傑聞其故，自鄉里往視之。既至，未及語，英迎唾其面，傑愕不知所為，便覺恍惚，而英灑然如平常。傑抱疾以歸，喑不能言，日用所須，每書字以告。性嗜杜詩，雖屏棄人事，惟求觀此詩不輟。其後浸劇，每出必裸袒。家人閉在一室中，僅二十年，乃死。英仕至廣州教授，亦卒。(嚴校：「卒」誤「幸」。)兄弟皆以文學推於臨川，而不幸如是，為可怪也。

蛇犬斃(按：目録「斃」作「妖」。)
　　林廷彥為臨川守，之任未幾被疾。廷中人正晝見人坐於廳事椅上，以為使君病間能出矣。或前視之，乃州宅犬母焉，又二蛇蟠於側。取杖欲擊之，蛇去不見，但斃犬，貨於屠肆。是年林卒。又宜黃縣塗千里者，夏日與賓友坐於所居之燕堂，犬銜蛇徑至前，齧殺之，委於地而去。客以為此楊震鸛雀銜鱣之瑞，千里愀然曰：「吾生於乙巳，今行巳運而有蛇禍，吾殆不免乎！」不一歲，果卒。

奉闍梨
　　宜黃縣疎山寺僧奉闍梨者，善加持水陸及工誦呪偈。年益老，患舉音不能清，每當入道場，輒飲雞汁數杯，雲可以助聲氣。或得酬謝不滿意，輒肆言詈辱。暮年得疾，舌左右歧出，與元舌為三，飲食語言皆不可。醫者為傅藥割去之，楚痛不堪忍。纔旬日復然，則又施前術，凡至五六，竟不止，最後困劇。其徒於白晝見青面大鬼自窗入，捽之而去，就視死矣。

紅蜥蜴
　　豫章新建縣治，乾道四年七月，夜半大雷震，合廳屋瓦皆鳴。家人共聚一室，聞風聲洶洶，窗櫺戛然，疑卽有覆壓之患。五鼓乃定，及明視之，圃後拔出巨柳，其長三丈，大十圍，寸斷如截，徧滿丞主簿舍中。一蜥蜴，色如渥丹，長僅尺，僵死地上。人疑以為異物雲。(右六事皆臨川劉名世説。)

僧法恩
　　紹興十年，明州僧法恩坐不軌誅。恩初以持穢跡咒著驗，郡人頗神之。不逞之徒冀因是幸富貴，約某月某日奉以為主，舉兵盡戕官吏及巨室，然後掃眾趨臨安，不得志則逃入海。時郡守仇待制(悆)已去，通判高世定攝事。羣凶謂事必成，至聚飲酒家，舉杯勸酬，相呼為太尉。未發一日，其黨書恩甲子，詣卜者包大常問休咎。方退，又一人來，迨午未間，至者益眾，而所問皆同，且曰：「欲圖一事，可成否？」包疑焉，紿最後者曰：「此非君五行，在吾術中有不可言之貴，視君狀貌不足以當之，其人安在？我當自與言，(上三字葉本作「親告」。)不敢泄諸人也。」問者喜，走白恩，與俱至包肆。包下帷對之再拜曰：「賤術何所取，而天賜之福，今乃遇非常之慶。(上二字葉本作「貴人」。)家有息女，不至醜陋，願得備姬嬪之列。」卽延入室，導妻子出拜，置酒歌舞，使女勸之飲。包敬(葉本作「拱」。)立良久，託為買殽饌，亟出告之。世定趣呼兵官，卽日悉擒獲。獄成，恩及元惡臠於市，餘黨死者數十人，陳屍道上。是夜，路都監出徼巡，見一人展轉於眾屍中，乃杖死而復甦者，掖起詢之，云：「初入市就刑，但知怖懼，不復記省。方杖脅一下，神從頂間出，坐屋簷上，觀此身受杖畢，乃冥冥如夢，不知今所以活也。」都監曰：「汝既合死，那得活？」舉足蹴其傷，復死。世定用是得直秘閣，包生亦拜官，郡人合錢百萬與之。

青城丈人
　　相州人作千道齋薦亡，僧道乞匄皆預。凡坐中人各隨意誦經一卷，有道人但誦「太乙尋聲救苦天尊」一聲，遂就食。鄰坐僧戲之曰：「只誦一聲，莫舌乾否？」道人曰：「苟有益死者，奚用多為？」齋罷徑出。漆盌楪內皆有朱書字如刻，曰「青城丈人」，以刀削之愈見。

李主簿
　　武昌李主簿，夢就逮冥司。主者問：「汝前身為張氏子時，安得推妻墮水？」李夢中忽憶其事，對曰：「妻自失足墮水死，非推也。」主者遣追本處山川之神供證，與李言同，遂放還。他日，在旅舍遇婦人，自言為前生妻，相守不肯捨，綢繆如生，姻黨皆知之。數年乃謝去，李亦不娶。終身雖無它苦，但常病腰痛，以木為兩椎，刳其中，每日扣擊數百下，痛則少解，蓋鬼氣染漬所致雲。

吳德充
　　吳公才，字德充，弋陽人。入太學，年至五十無所成。欲罷舉歸，決夢於二相公廟，夢童子告曰：「君明年甚佳，自此泰矣。」吳信之，勉為留計。明年，上舍中選，自顧年益高，復起歸思。又夢曰：「卽登科矣，無庸歸。」明年，果於嘉王牓擢第。既調官，臨出京，又夢前人來曰：「君仕宦不可作郡守，蓋以前生為郡，治獄不明，誤斷一事，雖出於無心，然陰譴不薄，已令君損一目矣。切勿再居此官以招禍。」覺而思之曰：「吾五十二歲僅得一官，勢不能至二千石。且吾雙目瞭然，安有眇理？」不以為信。後三歲，因病赤目，果偏失明。而仕於州縣，不甚待次，自虔州雩都罷，歷通判衡州、永州、建康府，紹興十二年至臨安，又求倅貳。時王慶曾(次翁)參知政事，與吳有同舍契，謂之曰：「君三任通判，資歷已高，當作州何疑？」薦於時相，以為宜春守。吳不樂，纔至家而卒。
