
　　路時中，字當可，以符籙治鬼著名，士大夫間目曰「路真官」，常齎鬼公案自隨。建炎元年，自都城東下，至靈壁縣。縣令畢造已受代，檥舟未發，聞路君至，來謁曰：「家有仲女，為鬼所禍，前後迎道人法師治之，翻為所辱駡，至或遭箠去者。今病益深，非真官不能救，願辱臨舟中一視之。」路諾許，入舟坐定。病女徑起，著衣出拜，凝(明鈔本作「迎」。)立於旁，略無病態，津津有喜色，曰：「大姐得見真官，天與之幸。平生壹鬱不得吐，今見真官，敢一一陳之：大姐乃前來媽媽所生，二姐則今媽媽所生也。恃母鍾愛，每事相陵侮。頃居京師，有人來議婚事，垂就，唯須金釵一雙，二姐執不與，竟不成昏，心鞅鞅以死。死後冥司以命未盡，不復拘録，魂魄漂搖無所歸。遇九天玄女出遊，憐其枉，授以秘法。法欲成，又為二姐壞了。大姐不幸，生死為此妹(葉本作「婢」。)所困。今須與之俱逝，以償至(葉本作「我」。)寃，且以謝九天玄女也。真官但當為人治祟，有寃欲報，勢不可已，願真官勿復言。」路君沉思良久，曰：「其詞強。」(葉本多一「正」字。)顧畢令曰：「君當自以善力禱謝之，法不可治也。」女忽僕地，掖起之，復困惙如初。蓋出拜者乃二姐之身，而其言則大姐之言(葉本作「而其言則大姐聲也」。)也。死已數年矣。明日，二姐殂，路君來弔(明鈔本作「謂」。)，謂其父曰：「昨日之事，曲折吾所不曉。而玄女授法，乃死後事，二姐何以得壞之？君家必有影響，幸無隱，在我法中，當洞知其本末。」畢令曰：「向固有一異事，今而思之，必此也。長女既亡，菆於京城外僧寺，當寒食掃祭，舉家盡往。菆室之側，有士人居焉，出而扃其戶。家人偶啟封，入房窺觀，仲女見案上銅鏡，呼曰：『此大姐柩中物，何以在此？必刧也！』吾以為物有相類，且京師貨此者甚多，仲女力爭曰：『方買鏡時，姊妹各得其一，鞶結襯緣，皆出我手。所用紙，某官謁刺也。』視之信然。方嗟歎而士人歸，怒曰：『貧士寓舍，有何可觀？不告而入，何理也？』仲女曰：『汝發墓(葉本作「棺」。)取物，姦(葉本作「真」)贓具在，吾來擒盜耳。』遂縛之。士人乃言：『半年前夜坐讀書，有女子扣戶曰：「為阿姑譴怒，逐使歸父母家。家在城中，無從可還，願見容一夕。」泣訴甚切，不獲已納之，繾綣情密。(葉本作「密」。)自是每夕必至，或白晝亦來。一日，方臨水掠鬢，女見而笑曰：「無鏡耶？我適有之。」遂取以相餉，卽此物也。時時攜衣服去補治，獨不肯說為誰家人。昨日見語曰：「明日我家與親賓聚會，須相周旋，不得到君所，後夜當復來，」遂去。今晨獨處無悰(葉本作「聊」。)，故散步野外以遣日，不虞君之涉吾地也。』吾家聞之皆悲泣，獨仲女曰：『此郎固妄言，必發驗乃可。』走往殯所蹤跡之，其後有罅可容手，啓甎見棺，大釘皆拔起寸餘。及撤蓋板，則長女正疊足坐，縫男子頭巾，自腰以下，肉皆新生，膚理溫軟，腰以上猶是枯脂。始悔恨，復掩之，釋士人使去。自是及今，蓋三年餘矣。所謂玄女之說，豈非道家所謂回骸起死，必得生人與久處，便可復活邪？事既彰露，不可復續，而白髮其事，皆出仲女，所謂壞其法者，豈此邪？」路君亦為之驚咤。道出山陽，以語郭同升。升之子沰説。(造字以[明鈔本作「子
」]道。)
　　政和四年，有旨修西內，命京西轉運司董其役。轉運使王某坐科擾，為河南尹蔡安持劾罷，起徽猷閣待制宋君於服中，以為都轉運使，免判常程文書，專以修宮室為職。宋鋭於立事，數以語督同列曰：「速成之，醲賞可立得也。」轉運判官孫貺獨以役大不可成，戲答曰：「公聞狐婿虎之說乎？狐有女，擇婿，得虎焉。成禮之夕，儐者祝之曰：『願早生五男二女。』狐拱立曰：『五男二女非敢望，但早放卻臊命為幸耳。』今日之事，正類此也。」宋不樂，貺即引疾罷去。凡宮城廣袤十六裡，創立御廊四百四十間，殿宇丹漆之飾猥多，率以趣辦，需牛骨和灰，不能給。洛城外二十裡，有千人塚數十丘，幹官韓生獻計曰：「是皆無主朽骴，發而焚之，其骨不可勝用矣，自王漕時已用此。」宋然之。管幹官成州刺史郭璉容、佐使臣彭玘十餘人，皆幸集事，舉無異詞。宋以功除顯謨閣學士，召為殿中監而卒。宣和中，孫貺病死，至泰山府，外門榜曰「清夷之門」，獄吏捽以入，令供滅族狀。孫曰：「我何罪？」殿上厲聲曰：「發洛陽古塚以幸賞，乃汝也，安得諱？」孫請與諸人對，望兩囚荷鐵校立廡下，各有一卒持鐵扇障其面，時時揮之。扇上皆施釘，血流被體，引至前，乃宋、王二君也。猶與相撐拄，孫歷舉狐虎之說，及所以去官狀，廷下人皆大笑。兩人屈服去，孫復甦。他日，韓生亦夢如孫所見者，供狀畢，將引退，仰而言曰：「某罪不勝誅，但先祖魏公有大勳勞於宗社，不應坐一孫而赤族。」主者凝思良久曰：「只供滅房狀。」乃如之。自是，數月死。不一歲妻子皆盡，今唯取同宗之子以繼雲。予聞此事於臨川人吳虎臣(曾)，吳得之韓子蒼。予以國史院簡策參之，得其歲月官職如此。邵武李郁光祖云：「有朝士亦以是役進秩，後居鄧州，得異疾，疽生於臀，長寸許，中有骨焉，不可坐臥。醫以藥齕之，久而墜地，拳曲如小豬尾。數日，又如故，復以前法治之。如是歲餘，凡落三十六節，乃死。」王日嚴云：「宋君初與官屬議，或以為不便。宋入宅思之，必欲行，自批一紙出付司，孔目官某慮異時為人所訟，以所批黏入牘中。後數年，冥府攝對獄，見牛頭卒引一人從烈焰出，乃宋也。孔目訴曰：『事皆由待制，手筆尚存。』王者敕一卒往取，頃刻即至，以示宋，宋引伏，孔目者乃得歸。明日，詣曹閱故牘，首尾千百番皆在，獨失宋批矣，遂以病自列去吏歸。而棄家，為苦行道者。」
　　汀州多山魈，其居郡治者為七姑子。倅廳後有皂莢樹極大，幹分為三，正蔽堂屋，亦有物居之。陳吉老為通判，女已嫁矣，與婿皆來。夜半，女在床外睡，覺有撼其幾者，頗懼，移身入里間，則如人登焉，席薦皆震動，夫妻連聲呼「有賊」。吉老遽起，與長子録曹者偕往，無所見，詫曰：「公廨守衛嚴，賊安得至？若鬼也，爭敢爾？」老兵馬吉方宿直，命詣廚溫酒。廚與堂接屋，馬吉方及門，失聲大叫。錄曹素有膽氣，自篝火視之，吉僕絕於地，涎液縱橫，灌以良藥，久之，始能言，曰：「一黑漢模糊長大，出屋直來壓己，不知所以然。」吉老猶不信。錄曹見白衣人，長七尺，自廚出趨堂，開門而出，真以為盜，急逐之，而堂門元閉自若也。啓之，又見其物開廳門去，復逐之，亦閉如故。洎至廳上，白衣徑奏東箱卒伍持更處，一卒即驚魘，眾救之，已絶矣。後數年，趙子璋為倅攝郡，時屬邑寇作，江西大將程師回自贛上來逐捕，將班師，小休倅廳，出所攜二妾與趙飲。正行酒，有小妾長才二尺許，褐衫素裙，緩步且前。程迎擊以杖，乃一貓躍出，衣服皆委地。子璋子伯禔，隨父之官，馬吉者猶在，聞其説如此。(伯禔説。)
　　韶州樂昌縣黃蓮山寺，為一邑勝處。建炎二年冬，郡守延臨江靜師往主法席。寺伽藍神素著靈異，邑人祈賽，必殺牲釃酒，既則飲酒乃歸。師始至，與神約曰：「神受佛囑付，守護伽藍，不應當此供。自今日以往，更具淨饌，神其聽之。」由是人無敢以酒肉入山門者。明年十一月晦，有檀越營佛事畢，欲飲酒。三僕舁一缸，由東廂過神祠前，一犬不知從何來，突出，正與缸相值，應時破碎，無復餘瀝，見者莫不歎異。(郟次南説。)
　　贛州甯都縣吏李某，督租近村，以一僕自隨。僕乞錢於逋戶，不滿志，縛諸桑上，灌以糞，得千錢，卽日雲雷四起，斃僕於村中普安寺前。錢正在腰間，打四百文入肉中，皮蒙其上。紹興十四年三月也，縣是時曰虔化雲。(寺僧祖一説。)
　　洪州崇真坊北有大井，民杜三汲水賣之，夏日則貨蚊藥以自給，與母及一弟同居。弟傭於餅家，唯兄以兩飯養母，然特酗酒，小不如意，至於辱詈加箠。鄰曲見者皆扼腕，導其母使訟，未及也。一旦，大醉歸，復毆母。俄忽忽如狂，取所合蚊藥內砒霜硫黃掬服之，走入市，從其徒求水飲。市人以為醉，不知藥毒已發矣，頃刻而死。其不孝之報歟？
　　邢州富人張翁，本以接小商布貨為業。一夕，閉茶肆訖，聞外有人呻痛聲，出視之，乃晝日市曹所杖殺死囚也。曰：「氣絕復蘇，得水尚可活。恐為邏者所見，則復死矣。」張即牽入門，徐解縛，扶置臥榻上，設薦席令睡，與其妻謹視之，飼以粥餌，雖子婦弗及知。經兩月，脅瘡皆平，能行。張與路費，天未曉，親送之出城，亦未嘗問其鄉里姓名也。過十年久，有大客，乘馬從徒，齎布五千疋入市，大駔爭迎之，客曰：「張牙人在乎？吾欲令貨。」眾嗤笑，為呼張來，張辭曰：「家貲所有，不滿數萬錢。此大交易，願別擇豪長者。」客曰：「吾固欲煩翁，但訪好鋪戶賒與之，以契約授我，待我還鄉，復來索錢未晚。」張勉如其言。居數日，客謂翁：「可具酒飲我，勿招他賓。」既至，邀其妻共飲，酒酣，起曰：「翁識我否？乃十年前牀下所養人也。平生為寇刦，往來十餘郡，未嘗敗。獨至邢，一出而獲。荷翁再生之恩，旣出門，即指天自誓云：『今日以往，不復殺人，但得一主好錢，持報張翁，更不作賊。』才上太行，便遇一人獨行，刦之，正得千餘緡，遂作賈客販賣。今於晉絳間有田宅，專以此布來償翁媼恩。元約復授翁，可悉取錢營生產業，吾不復來矣。」拜訣而去。張氏因此起富，貲至十千萬，邢人呼為「布張家」。（三事亦得之郟次南。）
　　何文縝丞相在太學，與同舍生黃君詣日者孫黯問命。黯袒衣踞坐，丞相先占，既布算，黯正襟揖曰：「命極貴，不惟魁天下，且位極人臣。」二人相視笑曰：「何相侮邪？」黯慍曰：「黯老矣，粗有生計，今諂一秀才，其獲幾何？柰何命實中格。」丞相曰：「然則何時作狀元？」曰：「乙未歲。」「何年為相？」曰：「不出一紀。但有一事絕異，君拜相後，當死於異國。尋常奉使絕域者不過侍從官，何由有宰相入國者？(此句葉本作「何由宰相出使」。)此為不可曉耳。」初，丞相自仙井來時，過桐柏，於廟中上書乞夢。其夕，夢人報：「霍侍郎來見何狀元。」遂出相見。霍曰：「將來殿策問道。」及至京，又求夢於二相公廟，夢人告如霍所言。既覺，試作策頭數百字以示黃君，黃以為不佳。丞相時為鄧洵武樞相館客，又夢一人報霍侍郎來，既坐，霍曰：「君昨擬道策甚謬，上所解《道德經》，更三日以賜二府，君當首見之，宜熟讀也。」如期，鄧公果拜賜，即録本，晨夕誦讀。乙未歲廷試，果問道，悉以經語對，遂為第一人。後十二年，至靖康丙午，拜少宰，從二帝北狩，死於虜，皆如黯言。霍公蓋先兩榜為龍首者。
　　李士美丞相長子衡老，初學天心正法時，飲食坐起，未嘗不持攝。寓居桂林，夜如廁，見燈盞出於外，心已怪之。復取置中間，俄又在外，己則登其上，既而益高。盞正覆而油不傾，旋轉滿室，將及頭上。衡老方踞廁，勢不可施法，怖懼大呼而出，自是不敢輕習行。或雲，初行符籙，非鬼物所樂，故多設怪以恐試之爾。（嘉叟説。）
　　虞並甫侍其父漕潼川，以父病，齋戒浹日，命道士劉泠然奏章請命。劉素以精確著名，自子夜登壇伏，遲明方興，言曰：「適之帝所，見幾上書章內兩句云：『乞減臣之年，增父之算。』帝指示吾曰：『虞允文至孝，可與執政。』而不言從其請。」已而父竟卒。後十有八年，並甫參大政，（宇文仔説。）
　　孫仲益尚書居毗陵，遣兩僕往平江。一人暴卒於道，一人買葦席覆其屍，而歸報其家。經宿至，則死者復活矣，云：「方同行，下路左遺溲，遇黃衣卒持藤棒來驅曰：『官喚汝牽船。』果有船相銜，行運河中，獨押我挽之。舟行如飛，不知為何處。心以謂無縣文引在手，何得擅呼我？伺其小怠，擠諸河，急從故道歸。至則見身在葦席下，無計可入，彷徨不忍去，乃坐於上。天將曉，行人過，見而叱曰：『何為獨坐此？非鬼乎？』竦然如失，不覺入身中，乃寤。方知為死也。」(李耆俊説。)
