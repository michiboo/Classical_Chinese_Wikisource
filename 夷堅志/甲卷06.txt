
　　史丞相登科時，年恰四十矣。未策名之時，清貧特甚。嘗當歲除之夕，隨力享先，既罷，就寢，夢若在都城，二中貴人乘馬來，宣喚甚急，遂隨入大殿下。王者正坐，左右金紫侍立，容衞華盛。中貴引趨謁，稽首拜舞，類人間朝儀。殿庭兩傍，各設一案，金銀器皿，羅陳其上，晶熒奪目。未幾，殿上人傳呼，奉聖旨賜史某金器若干、銀器若干，凡四百七十件。史倥傯駭異，莫之敢承。兩青衣掖之使拜，乃跪謝而出。中貴復導之還，過巨川高橋，方陟數板，失足墜水，悸而寤。正旦日，以語其夫人。夫人笑曰：「昨夜大年節，民俗所重，我家尚無杯酒臠肉，虛度歲華，安得有金銀如是之富？真是姦鬼相戲侮耳！」史亦為之解顏。已而擢紹興乙丑第。踰一紀，始充太學官。至己卯歲，自秘書郎除司封郎，為建王直講。財三歲，際遇飛龍在天之恩，遂躋位輔相，窮富極貴三十餘年。計前後錫賚，正與夢中四百七十之數同。一時所蒙，夐絕倫輩，決非偶然，神明其知之矣。
　　俞一郎者，荊南人。雖為市井小民，而專好放生及裝塑神佛像。紹熙三年五月，被病危困，為二鬼卒拽出，行荒野間。遂至一河，見來者甚眾，皆涉水以度，獨得從橋到彼岸。別有鬼使，引飛禽走獸萬計，盡來迎接。稍抵前路，又遇千餘僧。及一門樓，使者導入，望殿上十人列坐，著王者之服。問為何所，曰：「地府十王也。」判官兩人持文簿侍側。俄押往殿下，檢生前所為，王者問：「有何善業，可以放還？」判官云：「此人天年，尚餘一紀，並有贖放物命已受生人身者三千餘，合增壽二紀。」王遂判：「俞一本壽只六十三歲，今來既增二紀，日下(三志己此條重見作「目下」)差童子押回。」俄兩青衣童引行青草路，至一缺牆，推其背使過，不覺復活。左手掌內有朱字數行，不可認，蓋批判語也。
　　李子約(撰)生六子，長彌性，次彌倫、彌大，皆預鄉貢未第。子約議更其名，以須申禮部乃得易，先改第四子彌遠曰正路。正路年十六，入太學，夢人告曰：「李秀才，君已及第。」出片紙，闊二寸許，上有「彌遜」二字以示之。李曰：「我舊名彌遠，今為正路，是非我。」其人曰：「此真郎君也，何疑之有？」辨論久之，方寤，頗喜。憚其父嚴毅，未敢白。以告母柳夫人，夫人為言之，遂令名彌遜，而以似之為字。後數年，兄似矩尚書主曹州寃句簿，子約罷兗簽就養。似之試上舍畢，亦歸侍旁。報牓者一人先至曰：「已魁多士。」索其牓，無有。但探懷出片紙，上書「李彌遜」三字，方疑未信，似之云：「五年前所夢豈非今日事乎？紙上廣狹，字之大小，無不同，但夢中不著姓耳。必可信！」已而果然。時大觀戊子也。(亦蘇粹中說)
　　蘇州常熟縣福山東嶽行宮，廟貌甚嚴。士人胡子文乘醉入廟，望善惡二判官相對，戲掣其惡者筆。同行者以為不可，乃還之。歸至舟次，俄一使來曰：「被判官命收君。」(此句葉本作「判官拘君」)子文已醒，憶醉時事，甚懼，沿道默誦《金剛經》。既至廟，兩人相向(明鈔本作「對」)坐，西向者怒甚，叱曰：「汝為士人，當識去就，(上二句葉本作「當自重，何侮神」)何得侮我！」對曰：「為狂藥所迷，了不自覺，願丐微命以歸。」(此句葉本作「乞赦罪」)不應。子文但密誦經，至第三分，二人皆起。又二章，則舉手加額。東向者解之曰：「此子一時酒失，原其情似可恕。」怒者曰：「正以同官太寬，使人敢爾。」子文扣頭曰：「某能誦《金剛經》，若蒙賜之更生，當日誦七卷以報。」怒者曰：「若爾，亦宜小懲。」以所執筆點其背曰：「去。」覺遍身如冰，遂寤。所點處生一疽，痛不可忍，百日方愈。自是日持經七遍，雖劇冗不敢輟。(葉平甫說)
　　福州永福縣能仁寺護山林(《榕陰新檢》作「寺」)神，乃生縛獼猴，以泥裹塑，謂之猴王。歲月滋久，遂為居民妖祟。寺當福泉南劍興化四郡界，村俗怖聞其名。遭之者初作大寒熱，漸病狂不食，緣籬升木，自投於地，往往致死，小兒被害尤甚。於是祠者益眾，祭血未嘗一日乾也。祭之不痊，則召巫覡，乘夜至寺前，鳴鑼吹角，目曰取攝。寺眾聞之，亦撞鐘擊鼓與相應，言助神戰，邪習日甚，莫之或改。長老宗演聞而歎曰：「汝可謂至苦。其殺汝者，既受報，而汝橫淫及平人，積業轉深，何時可脫！」為誦梵語大悲呪資度之。是夜獨坐，見婦人人身猴足，血污左腋，下旁一小猴，腰閒鐵索縶兩手，抱稚女再拜於前曰：「弟子猴王也，久抱沉寃之痛，今賴法力，得解脫生天，故來致謝。」復乞解小猴索，演從之，且說偈曰：「猴王久受幽沉苦，法力冥資得上天。須信自心元是佛，靈光洞耀沒中邊。」聽偈已，又拜而穩。明日，啟其堂，施鎖三重，蓋頃年曾為巫者射中左腋，以是常深閉。猴負小女如所睹，乃碎之。並部從三十餘軀，亦皆烏鳶梟鴟之類所為也。投之溪流，其怪遂絶。
　　福州左右司理院，每歲上元，必空獄設醮。因大張燈，以華靡相角，為一郡最盛處，舊皆取辦僧寺。紹興庚午，侍郎張公淵道作守，命毋擾僧徒。獄吏計無所出，恥不及曩歲，相率強為之。前一夕，左司理陳爟，夢朱衣吏著平上幘揖庭下曰：「設醮錢已符右院關取。」明旦，有負萬錢持書至，取而視，乃閩清令以助右院者。方送還次，羣吏曰：「今夕醮事，正苦乏使，留之何害！」陳亦悟昨夢，乃自答令書而取其金。醮筵之外，其費無餘。是雖出於一時之誤，然冥冥之中，蓋先定矣。(爟說)
　　周公才，字子美，溫州人。政和初為絳州絳縣尉，沿檄晉州，過姑射山，進謁真人祠。方下山，一人草衣丫髻，坐道左，睨周曰：「尊官大好，然須過六十方快。」周時年三十餘，又與絳守同姓，守為經營薦書數章，自意後任當改秩。聞其言，頗怒，而言不已，益忿忿，取劍欲擊之。忽騰上樹杪，復躍下，入木根穴中。周舉劍擊樹，其人呼曰：「我乃青羊也，與公誠言，何相苦如此！」周捨去，會日將暮，即止山下邸中。有道人先在，以一鶴及僕鐵鬼自隨，揖周曰：「天氣差寒，能飲一杯乎？」酒至冷，不可飲。道人畫桉作「火」字，置杯其上，俄項即熱。飲畢，含餘瀝噀壁閒，復噀周面曰：「為君祓除不祥。君今日必見異物。」具以前事告。曰：「是矣，是矣，然亦不足怪。君知之乎？此正昔所遇呂洞賓老樹精輩也。」又取鯉鮓共食。時落日斜照盤上，鮓皆作五色。笑曰：「略見張華手段。」迨夜，各就寢。拂旦行，道人已起，曰：「欲與君款語，而行李甚遽，柰何！」是日入邑境，薄晚，不值驛舍，就民家假室。鐵鬼忽至曰：「先生以昨日不成款，今當相就，令我先攜酒果來。」周曰：「先生安在？」曰：「至矣。」周出迎，遙望道人跨鶴，去地數尺而行。既至，民帥妻子以下羅拜，道人亦慰接之曰：「爾家皆無恙否？」民跪白曰：「縣尉至，方患無伴，而先生偶來。某家有麥麫，適又得驢肉，欲作不託為供，何如？」道人頷之。民揖坐東向，而周為客，食罷，步至牆下共飲，周連引滿，頗醉，不覺坐睡。及醒，但鐵鬼在傍，曰：「先生不能待，已去矣。」獻一桃甚大，曰：「先生令君食此，當終身無病。後八十年相會於羅浮山。」周遜謝，且贈錢二百。大笑曰：「我何所用！」長揖而別，指顧間已不見。民曰：「是古絳縣老人也，今為地仙，時一遊人間，識之者皆過百歲。某自少獲見之，今亦八十矣。」周始悔恨，果連蹇二十餘年甫得京秩，後監進奏院。紹興十六年，以正旦朝謁，感疾，召鄉人林亮功飯，具言平生所履，乃及此事。又三日而亡，壽止六十八。所謂羅浮再會之語不可曉雲。(林君說)
　　黃琮，字子方，莆田人。宣和初為福州閩清令。平日多蔬食，但日市肉四兩供母。為人方嚴，不畏強禦。時方興道藏，(葉本作「教」)郡守黃冕仲尚書(裳)使十二縣持疏斂之民，琮獨不應命。既聞他縣皆數百萬，乃自詣郡，以己俸四月輸之。冕仲雖不平，然以直在彼，莫敢詰。內臣為廉訪使者，數干以私，皆拒不答，常切齒思報。會奏事京師，每見朝士，必以溢惡之言詆琮。嘗入侍，徽廟問：「汝在閩時知屬縣有賢令否？」其人出不意，錯愕失對，唯憶琮一人姓名，極口稱贊之。即日有旨，改京官通判漳州。使者既出，始大愧悔，乃知吉人之報，轉禍為福如此。(劉圖南說)
　　張有，字謙中，吳興道士也。以篆名天下。為人退靜好古，非古文所有字，輒闕不書。宣和中，年已七十餘，中書侍郎林彥振(攄)喪其母魏國夫人，歸葬於湖。將刻埋銘，請篆額，書魏字為魏下山。彥振以為不類今字，命去之，不從。彥振雖不樂，然度能書者無出其右，則召所親委曲鐫說之，且許厚謝。張不可，曰：「世俗魏字，我法所無。林公不肯用，宜以見還，決不易也。」彥振知不可強，遂止。自是人益賢之。余伯舅沈祖仁為歸安丞，與張善，憚其人，不敢求字。一日，被酒，亟造門索絹一端，作大字數十，尤高古可愛，至今寶藏之。有所著《復古編》，行於世。
　　福州閩縣東十五里鳳池山，其上有池，冬夏不涸。俗傳唐末有樵者，嘗見五色雀羣浴於彼，以故得名。其南鼓山，山之半有湧泉寺，鳳池隸焉。熙寧中，元章簡公(絳)出守，訪之。鼓山寺僧憚其數至為擾，嫁其名於北山報慈院。主僧頗黠，逢元公之意，刻木作鳳，立之小沼上，以喙吐水。公至，大喜，為賦詩。數年閒參大政，鳳池之事，遂成先兆。後溫左丞(益)出守，亦喜為此游，且和元公詩。未幾，亦至兩地，然實非真鳳池山也，而休證如此，豈偶然邪！
　　陳築，字夢和，莆田人。崇寧初登第，為福州古田尉，惑邑倡周氏。周能詩，贈築絕句曰：「夢和殘月到樓西，月過樓西夢已迷。喚起一聲腸斷處，落花枝上鷓鴣啼。」首句蓋寓築字也。又《春晴》詩曰：「瞥然飛過誰家燕，驀地香來甚處花。深院日長無個事，一瓶春水自煎茶。」後與築作合歡紅綬帶，自經於南山極樂院，從者知之，共排闥救解，二人皆活。已而事敗，築失官去。周至紹興初猶在，既老且醜，門戶遂冷落雲。
　　福州老胥夏鏵(葉本作「鐸」，下同)者，自治平時為吏。政和中，以年勞得官，首尾四紀。嘗言閲郡將多矣，無不為其黨所欺，不能欺者，惟得二人焉，其一程公闢(師孟)，其一羅儔老(畸)羅(葉本作「程」)公初精明，人莫敢犯，後亦有罅可入雲。羅好學，每讀書必研究意義，苟有得，則怡然長嘯。或未會意，則搔首踟躊。吏伺(《榕陰新檢》作「乘」)其長嘯，即抱牘以入，雖包藏機械，略不(葉本多一「加」字)問。或遇其搔首，雖小姦欺，無不發摘。以故得而欺之。鏵曰：「彼好讀書，尚見欺於吾曹，況於他哉！」(右三事皆郡士鄭東卿說)
　　周史卿，建州浦城人。元祐初，如京師赴省試，中途遇道者云云，即歸與妻子入由果山煉丹，聲價籍籍。士大夫經山下，無不往見。呂吉甫自建安移宣州，苦足疾，不能行，來謁周。周請呂伸足直前為布氣，令人以扇扇之。少頃，足底火熱，炎上徹心，良久，痛遂已。凡在山二十年，丹垂成。一夕，風雷大作，霹靂甚震，曉視藥爐，丹已失矣。周不意，遂出神求之，謂妻曰：「我當略往七日，且復回，未死也。切勿焚我。」妻如其言。周平生與一僧善，僧亦在他山結廬，聞周死來弔，力勸其妻曰：「學道之人，視形骸如糞土。既去矣，安足惜！」妻信僧言，泣而焚之。明日而周回，則已無形體可生矣。空中咄咄責其妻而去。異日，僧復來，妻以前事告之。僧曰：「吾適方聞訃故來，前日未嘗至。」乃悟魔所化也。其家後置周影像於僧舍，日輪一行者奉香火，必於地得四錢。又留醋一罋，至今不敗，往往為人取去，然未嘗竭。縣人劉翔云：「由果山甚淺隘，氣象索然，非神仙所居也。」(翔說)
