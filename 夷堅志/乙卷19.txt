
　　賈成之者，寶文閣學士讜之子，通判橫州，有吏材，負氣不肯處人下。太守鄱陽王翰不與校，以郡事付之，得其歡心，凡同寮四年。而後守趙持來，始至，即與賈立敵，盡捕通判羣吏械於獄，必令列其官不法事。吏不勝笞掠，強誣服，云：「通判每納經制銀，率取耗什三以入己。」持以告轉運判官朱玘，玘知其不然，移檄罷其獄，且召賈入莫府。持慮為己害，與所善鄧教授謀，遣軍校黃賜采毒草於外，合為藥，而具酒延賈。中席更衣，呼其子以藥授官奴阮玉，投酒中，捧以為壽，寧浦令劉儼時在坐。酒入賈口，便覺腸胃掣痛，眼鼻血流，急命駕歸，及家，已冥冥。妻子環坐哭，賈開目曰：「勿哭，我落人先手，輸了性命。不用經有司，吾當下訴陰府，遠則五日，近以三日為期，先取趙持，次取鄧某，然後及儼、玉輩。」經夕而死，臨入棺，頭面皆坼裂。郡人見通判騎從如常日儀，趨詣府，閽者入白，持涔然如斗水沃體。明日，出視事，未至廳屏，有撒沙自上而下，每著身處，皆成火燃，典客立於傍，一沙濺之，亦遭灼，良久乃止。又明日，坐堂上，小孫八九歲，方戲劇，驚曰：「賈通判掣翁翁頭巾颺空去。」持摸其首，則巾乃在地上，遂得病。時時拊膺曰：「節級緩縳我，待教授來，我卽去。」越三日死，時乾道元年七月也。鄧教授考試象州，與監試簽判王粲然、試官盧覺參語，忽起，與人揖，回顧曰：「賈通判相守，勢須俱行，煩鄉人為我治後事。」鄉人者，覺也。二人曰：「白晝昭昭，焉有是事？君豈以心勞致恍忽邪？」鄧指廡下曰：「彼在此危立久矣。」趨入室，仆牀上，小吏喚之，已絶。黃賜、阮玉不數旬繼死。劉儼罷官，如桂林，乘舟上灕水，見賈來壓其舟，遂病，死。既而復蘇，如是者至於再，不知今為如何。持之子護喪至貴州，亦暴卒復生，然昏昏如狂醉矣。(王翰説。)
　　馬識遠，字彥達，東州人，宣和六年武舉進士第一。建炎三年為壽春守，虜騎南侵，過城下。識遠以靖康時嘗奉使至虜，虜將知之，扣城呼曰：「馬提刑與我相識，何不開門？」壽春人籍籍言，郡守與虜通者。(葉本無「者」字。)識遠懼，不敢出，以印授通判。通判本有異志，卽自為降書，啓城迎拜。虜亦不入城，但邀識遠至軍，與俱行。通判又欲以虜退為己功，乃上章言郡守降虜，己獨保全一城。奏方去而識遠得回，纔留北軍三日。通判窘懼，卽為惡言動眾，亡賴少年相與取識遠殺之，家人子亦(明鈔本作「弟」。)多死。朝廷嘉通判之功，擢為本郡守。大喜過望，受命之日，合樂享吏士，酒纔三行，於坐上得疾，如有所見，叩頭雪(葉本作「悲」。)泣，引罪自責曰：「某實以城降，乃冒以為功，而使公罹非命，某悔無及矣。」卽仆地死。至紹興十年，復河南地，觀文殿學士孟富文(庾)為西京留守，辟掾屬十人，每日會食。承議郎王尚功者，忽以病不至，公遣掌客邀(葉本作「速」。)之，良久不反命。復遣一人焉，至於四五，皆不來，滿坐怪之。既而數輩同至，(葉本多一「皆」字。)面無人色，言曰：「王制幹瞪坐於地，頭如栲栳，形容絶可怖，見之皆驚蹷，(葉本作「仆」。)氣絶移時乃蘇，是以後期至。」孟公率莫(葉本作「幕」。)府步往視之，王猶能言，曰：「乞與召嵩山道士。」時道士適在府，卽結壇召呼鬼神。俄有暴風肅然起於庭，風止，一人長可尺餘，(上二字，葉本作「丈許」。)紫袍金帶，眉目皆可睹，冉冉空際，(上二字，葉本作「降階」。)詰道士曰：「吾以寃訴於上帝，得請而來，非祟也。師安得以法繩我？」道士不敢對。孟公親焚香問之，始自言為馬識遠，曰：「方守壽春時，王生為法曹，嘗夜相過，說以迎虜，識遠拒不可，遂與通判謀翻城，又矯為降文，宣言於下，以致(葉本多一「吾」字。)殺身破家之禍。通判既攘郡印有之，王生亦用保境受賞，嗟乎寃哉！」言訖泣下，歔欷曰：「帝許我報有罪矣。」瞥然而逝。王生明日死。(前一說聞之馬氏子，炎(葉本作「後」)一説聞之陳桷(葉本作「解」)元承世所傳或誤以為一事雲。)
　　臨安光祿寺在漾沙坑坡下，初為官舍，吳信叟嘗居之。其妻晝寢，有沙紛紛落面上，拂去復然，驚異自語曰：「屋下安得此？」則有自屋上應者曰：「地名漾沙坑，又何怪也？」吳氏懼，卽徙出。蔣安禮為光祿丞，齋宿寺舍，因噴嚏，鼻涕墮卓上，皆成小木人，雕刻之工極精，攬取之，則已失。頃之復爾，凡墮木人千百，蔣一病不起。杭人云：「舊為偽福國公王宅，華屋朱門，積殺婢妾甚眾，皆埋宅中，是以多物怪。」今無敢居之者。(王嘉叟説。)
　　劉縡，字穆仲，予外姑之弟也。少年時從道士學法籙，後隨外舅守姑蘇，與家人俱游靈巖寺。夜宿僧舍，遙聞山中呼劉二官人，久之，聲漸近。舍中人亦睡覺，縡問曰：「聞此聲否？」皆笑曰：「蒙天心正法力，宜如是。」明日，縡為牒責土地神曰：「吾至誠行法，未嘗有破戒犯禁事，山鬼安得輒侮我？」是夕，夢神告曰：「已戒從吏搜索，乃花精所為，非鬼也，行且治之矣。」縡還家，夢其故妾秦奴者來曰：「寺後呼君者，蓋我耳。君若不相忘，無令伽藍神急我。」縡又為牒，如世間繳狀，遣人投於祠。數日，又夢妾來別曰：「君已投狀，我不敢復留。」泣而去。秦奴者，京師人，死於臨安，至是時巳六年矣。
　　宣和中，內侍楊戩方貴幸。其妻夜睡覺，見紅光自牖入，徹帳粲爛奪目，一道人長尺許，繞帳乘空而行，徐於腰間取一盂，髻中取小瓢，傾酒滿之，其香裂鼻。笑顧戩妻曰：「能飲此否？」妻疑懼，不敢應。道人旋繞數匝，再三問之，終不應。道人曰：「然則吾當自飲。」一引而盡，倏然乘紅光復出，遂不見。其家聞酒香，經數日乃歇。戩新作書室，壯麗特甚，設一榻其中，外施緘鏁，他人皆不得至。嘗上直，小童入報有女子往來室中，妻遽出視之，韶顏麗態，目所未睹，回眸微笑，舉止自若。需戩歸，責之曰：「買妾屏處，顧不使我知。」戩自辯數，且相與至室外，望之，信然。及啓鑰，女亟登榻，引被蒙首坐。戩夫婦率妾侍並力掣之，牢不可取。良久，回面向壁，身稍偃，意其已困，復揭之。但見巨蟒正白，蟠屈十數重，其大如臂，僵伏不動，家人皆駭走。戩遣悍卒十輩，連榻舁出，棄諸城外草中，不敢回顧。未幾時，戩死。(吳元美仲實説。前一事嘉叟説。）
　　吳幵正仲娶劉仲馮樞密女，生一子，曰祖壽。建炎中，隨父責居韶州，夢有人著唐衣冠，如舊相識，來謁曰：「吾相尋二百年，天涯地角，游訪殆遍，不謂得見於此。」祖壽曰：「君為何人？有何事見尋如是其切？」其人曰：「君當唐末為縣令，吾一家十口，皆以非罪死君手，歲月久矣，君忘之邪？」因邀往一處，稍從容，祖壽問曰：「君處地下久，當能測人未來事，吾欲知前程壽夭通塞，盍為我言之。」曰：「君命只止此。官爵年壽，榮富福祿，皆如是而已，無一可言者。」祖壽愀然不樂，夢中鞅鞅成氣疾，瘤生於肩，驚而寤，覺枕畔如有物，捫之，真有小瘤在肩上，明日而浸長，俄成大癭，高與頭等，痛楚徹骨，不可臥。劉夫人迎醫召巫，延道士作章醮，萬方救療之，竟不起。(正仲侍妾春鶯後歸外舅，其説如此。)
　　僧聞修，姓陳氏，行腳至廬山，將往東林。值日暮，微雪作，不能前，乃入路側一小剎求宿。知客曰：「略無閑房，唯僧堂頗潔，但往年有客僧以非命死其下，時出為怪，過者多不敢入。」聞修自度不可他適，又疑寺中不相容，設為此説，竟獨處焉。知客為張燈熾火，且告以僧名，慰勞而出。逮夜，趺坐地爐上，衲帔蒙頭，默誦經呪。微睡未熟，隱約見一僧相對，亦蒙頭誦經，知其鬼也，厲聲詰之曰：「同是空門兄弟，生死路殊，幸且好去。」不答，亦不起。聞修閉目合掌，誦大悲呪，亦梵聲相應和，聞修心動，稱其名叱之曰：「汝是某人耶？」其人遽起，含□(陸本作「唾」。)噀聞修面，滿所披紙衾上，皆鮮血，遂不見。知客聞叱咤聲，知有怪，亟來視之，紙衾蓋白如故，遂邀與歸同宿。天明卽下山。(聞修説。)
　　京師二相公廟在城西內城腳下，舉人入京者，必往謁祈夢，率以錢置左右童子手中，雲最有神靈。崇寧二年，毗陵霍端友、桐廬胡獻可、開封柴天因三人求夢，皆得詩兩句。霍詩曰：「已得新消息，臚傳占獨班。」柴曰：「一擲得花王，春風萬里香。」胡曰：「黃傘亭亭天仗近，紅綃隱隱鳳鞘鳴。」既而霍魁多士，胡與柴皆登第。鄉人余國器(應求)崇寧五年赴省試，其父石月老人攜往廟中焚香，作文禱之。夜夢一童子，年可十三四，走馬至所館門外，告曰：「送省牓來。」覺而牓出，果中選。其他靈驗甚多，不勝載。(石月老人説。)
　　廣西某州，隔江崖壁峭絶，有望仙巖，自來無人能至。對巖曰望仙鋪，鋪兵饒俊，老矣，唯嗜酒不檢。宣和末，有道人過之，已醉，從俊寓宿。至晚，吐穢淋漓，呼俊曰：「爾且起，以所寢牀借我。」如其言。夜過半，又呼曰：「飢甚，思一雞食，幸惠我。」俊唯有所養長鳴雞，殺而與之食。至曉辭去，書一詩授俊曰：「饒俊饒俊聽我語，仙鄉咫尺沒寒暑。與君説盡止如斯，莫戀浮生不肯去。」轉眄間，道人騰至巖上，端坐含笑。俊望之，如在雲霄，大叫曰：「先生何不帶我去？」久之不應，即踴身投江。同輩驚號曰：「饒上名落水。」相率救之。俊乍見乍沒，入波愈深，且溺矣。道人忽如飛翔，徑到波面，攜俊髻以行。傍人見祥雲湧起，即時達巖畔。後還家，與妻子別，告人云：「此呂翁也。」(黃道人説，州名不真。)
　　唐州倡馬望兒者，以能歌柳耆卿詞著名籍中。方城人張二郎遊狎其家累年，既而挈以歸。後虜騎犯京西，張氏避地入巴峽，望兒死於峽州宜都縣，時夜過半，未及殮，輿置空室中。明日，買棺至其處，獨衣服委地如蛻，不見屍矣。求之，乃在門掩間倚壁立，自頂至踵，無寸縷著體，人謂其為娼時，少年來遊，或謝錢不如意，並衣冠皆剝取之，是以及此報。生一子曰運，居宜都田間。紹興二十七年六月，與其僕過江視胡麻，農人在田者數輩，天正熱，日光赫然，忽片雲從中起，正罩運身。頃之，陰翳如墨，對面不相識，傍人但聞運連呼曰：「告菩薩。」如一食頃，天氣復清，運已仆於地，親身之衣皆焚灼，而汗衫碧裙無傷，氣殜殜未盡。眾共扶掖行數十步，入一民家，猶呻吟稱苦苦數聲，遂死，時年三十四。
　　鄱陽士人沈傳，早游學校，鄉里稱善人，家居北關外五里堠之側。年四十餘歲，得傷寒疾，八九日未愈，方困頓伏枕。正黃昏時，一黃衣持藤棒徑從外入，直至牀前，全類郡府承局，端立不語，時時回顧寢門外。又一人黑幘而綠袍，捧文書在手，欲入未入。黃衣搖手謂曰：「善善。」綠袍於袖中取筆展簿，勾去一行，兩人遂繼踵而去。傳驚慴良久，問妻子，皆無所睹，怖愈甚，卽時汗出如洗，越一日乃瘳。後以壽終。
　　臨州有人以弄蛇貨藥為業。一日，方作場，為蝮所齧，卽時殞絕，一臂之大如股，少選，徧身皮脹作黃黑色，遂死。一道人方傍觀，出言曰：「此人死矣，我有藥能療，但恐毒氣益深，或不可活，諸君能相與證明，方敢為出力。」眾咸竦踴勸之，乃求錢二十文以往。纔食頃，奔而至，命汲新水，解裹中藥，調一升，以杖抉傷者口，灌入之。藥盡，覺腹中搰搰然，黃水自其口出，腥穢逆人，四體應手消縮，良久復故，已能起，與未傷時無異，遍拜觀者，且鄭重謝道人。道人曰：「此藥不難得，亦甚易辦，吾不惜傳諸人，乃香白芷一物也。法當以麥門冬湯調服，適事急不暇，姑以水代之。吾今活一人，可行矣。」拂袖而去。郭邵州傳〔陸本作「雲」〕得其方，鄱陽徼卒夜直更舍，為蛇齧腹，明旦，赤腫欲裂，以此飲之，卽愈。(郭絜己説。)
　　江浙之俗信巫鬼，相傳人死則其魄復還，以其日測之，某日當至，則盡室出避於外，名為避放。(陸本作「煞」。)命壯僕或僧守其廬，布灰於地，明日，視其跡，雲受生為人為異物矣。鄱陽民韓氏嫗死，倩族人永寧寺僧宗達宿焉。達瞑目誦經，中夕，聞嫗房中有聲嗚嗚然，久之漸厲，若在甕盎間，蹴蹋四壁，略不少止，達心亦懼，但益誦首楞嚴呪，至數十過。天將曉，韓氏子亦來，猶聞物觸戶聲不已，達告之故，偕執杖而入。見一物四尺，首戴一甕，直來觸人。達擊之，甕即破，乃一犬呦然而出。蓋初閉門時，犬先在房中矣，甕有穅，伸首呧之，不能出，故戴而號呼耳。諺謂「疑心生暗鬼」，殆此類乎。(宗達説。)
