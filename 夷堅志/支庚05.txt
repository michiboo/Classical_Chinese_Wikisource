
夷堅支庚卷第五(十六事)

明僖寺鯉魚
　　泰州如皐縣明僖禪寺，鐘樓傾欹。主僧以傾覆為慮，命工匠繕理。其旁有深塹，於中治泥。後因雨降，積水盈尺。秋冬水漸涸，見鯉魚長六七寸者數百，跧聚困蹙，莫測所從來。老僧寶初者云：「記得十餘年前蓋造此樓時，一過客買巨鯉，令僕庖治。破其腹，棄子於中。不謂許久，乃得生活。」佛書十年不壞之説，於是可信。況又不止於此，到今益以蕃息，數倍前時。

真如院藏神
　　台州臨海縣上亭保，有小剎曰真如院。東廡置輪藏，其神一軀，素著靈驗。海商去來，祈禱供施無虛日。紹興中，童行金法靜主香火之事甚敬，為寺參頭，因令剃工繳鼻，為僧智全從傍過，誤觸其首。刀中斷，牢不可取，出血至數升，悶仆不醒。恍惚間見藏神至，舉手拔之，便覺痛少止。刀墜於側，旬日瘡愈。自是遠近傳説，檀信益眾。宇文子英尚書表弟李生，亦繳耳被觸，刀刃在中。因臥之際，夢土地神為出之。二事正同。況前輩有言，以方寸利刃旋舞於面目間，是使刺客白晝持匕首為戲，其禍近於席間舞劍也，真可為戒。

鑊□蕈
　　臨海縣承恩鄉富室毛三五助教生三子：長曰惟脩，入太學。次惟彰，娶宗室女，得官。俱死於靖康圍城中。助教在鄉里憂悼，亦亡。幼曰惟謹，讀書不成，家貲日以衰削，遂買撲酒坊。紹興二十一年，其僕徐九樵薪於近山，得大菌於高木，俗謂之鑊□蕈者，重數十斤，束縛持歸，獻其主。惟謹喜甚，令徐僕烹飪以薦朝餐，呼二子共食，才放箸，皆死。妻以前一日適母家，獨免。毛氏為富累世，助教以寬厚稱長者，深得鄉譽。至是一門殄絕，無不嗟惜之。

陳瑀不殺
　　承節郎陳瑀，權監章安鎮，平日不殺生。有饋巨蝦三十枚者，不忍付鼎鑊，姑以實大桶內，貯水育之。夜夢三十人，皆著淺碧衣，目光閃鑠，列立於前。一最大者致詞曰：「某等無罪無(呂本無上二字。)辜，將罹性命之厄，非明公不能免其死，願少留意。」陳起，應之曰：「我以一賤官，又暫攝事，安能任活人之責？」皆曰：「恐公不肯為出，談笑間可辦也。」再四申懇。覺而悟其故，亟取蝦縱之海。舉羣悉昂首反顧，如感戀之狀，久而乃沒。

石城溪童
　　乾道三年，姜廷言侍郎之子處厚知贛州石城縣。當暑雨初過，乘轎行溪上新隄。見南岸有青衣三童，長二尺許，跣足跳躍，見人不驚。久之，乃乘雲去。

白朮苗
　　淳熙中，台州天台縣樵夫入山。見小木堅直，伐以為擔，其芳香異常，樵不識也。負薪出市，買者識之，曰：「此白朮苗也，安得如許大？殆必神物，可更往取之。」樵夫復尋原處，茫不可得。信步失腳，墜一穴中。遙望竅隙，光如當三錢大。隨之以行，了無窒礙。約一日久，聞頭上有鳴櫓聲；又一日許，乃從黃巖縣委羽洞出焉。蓋冥幾三晝夜，殊不覺飢渴，其為神仙境界可知矣。

過椿年
　　浙西提舉茶鹽司孔目官過椿年，既補都吏，赴紹熙四年十月二十二日會慶節錫宴，坐中得疾歸，十二月死。明年初春，鄰人潘十六娘，夢其自挈衣笥，語曰：「煩報我妻兒，我已差去秀州。」後數日，其家火柩於盤門外。送者王媼，仆地不甦，而作椿年聲音云：「我於正月間倩潘娘寄信息，想已知之。自今以後，不須更作佛果。我託在秀州南塘上蔣六郎家為男子，止注得六十年壽。」王媼即蘇，以告其子瞱。瞱徑往尋訪，果得之。蔣氏云：「旬日前育子時，先夢一皂衣人來，言是平江府人，來汝家寄住。已而生男。」瞱求入房視之，垂涕而出。椿年為吏頗公正，故死未久，卽復為人。

郁大為神
　　吳江范上鄉石里村農民郁大，門前有高楊，垂陰蔽屋。乾道二年夏日，無故恍惚延緣升木杪橫臥。家人望之駭汗。其子登長梯取之，不下。越三日，恍如有覺，徐徐歸舍。自是能知人生死。至六十七歲，謂妻曰：「我命數已盡，可具籹。」(按「籹」字似「粧」字之誤。)浴畢，置酒邀姻鄰敍訣，問云：「午時未？」妻言：「尚早。」郁曰：「俟我死後，有腰背上柱杖痕，是我與神鬪法所致也。」日正午，遂奄然。視其背，果有傷痕。既葬，鄉人常見其出入如生，而羣鬼從行。人或有疾，託巫者邀請，必至。命童子附體決休咎，或使服某藥，或使設齋醮，無不立應。得以平安者甚眾，至今猶然。

西館橋塑龍
　　紹熙三年六月，平江境內大旱，東西舟船不通。西館橋鬻生果主人，出力抄題眾鋪錢，得二十餘千。命工塑龍於橋上，創造洞穴，繪畫雲氣，作飛龍取水之狀。士庶來觀，焚香請禱，絡繹不斷。府守沈虞卿侍郎適餞送過客，回車見之，亦下而瞻敬。迨還府治，又遣致酒果香燭，連夕供事，極為精專。沈夢龍告以明日有雨。如期果沛然作霖，高下霑足。乃展具禮容，僧道耆老，音樂梵唄，送龍於石湖。

李淑人
　　臨川王宜之文林，德全少卿之子也，居於吳門寶華山。乾道八年六月，其妻陳氏夢外間傳呼云：「李淑人來，肩輿就廳事而下。」陳出迎之，乃方務德侍郎之妻也。延入中堂坐定，起言曰：「我家與宅上累世親姻，適有薄幹至此，願假我東邊一小室暫泊。更數日當挈囊橐來，幸勿見阻。」陳謝曰：「淑人肯見臨，何不可之有？」遂辭去，復乘車而出。時陳已懷妊及月矣，未(此下遺漏「幾」字。)生男。旋聞李下世。男幼而俊秀，長而好學，有才藝。兩家往還，到今甚密。李表弟俞正臣説此。(右十事亦呂德卿傳。)

浮梁縣宅
　　浮梁縣治皆古屋，頻有怪祟。慶元二年，知縣信安鄭伯膺長子婦，正晝抱嬰兒在房，有自後捫其乳者。回顧乃一偉男子，皂衫烏帽，長七尺餘。婦駭叫，逡巡而滅。長子心志素怯弱多畏，每夜未睡時，須五六人相伴，始不驚怖。嘗臥病於榻，其前一竹籠貯故絮，忽聞其中窸窣然，謂為鼠也。少焉一人伸首出，面目絕大，俄高屬屋椽。適無人在側，鄭子拊床大呼，急翻身向內。其物亦沒。鄱陽主簿何公極往縣督錢，見鄭説。

華嚴寺僧
　　平江華嚴寺後有民陳氏居，夢寺僧至其家請曰：「今來君宅託生，顧見容。」乃脫袈裟，掛於堂梁之上，徑趨入磨牛房中。陳驚覺，知其必墮畜類。才天明，往作坊驗之，牛已產犢。視樑上凝塵盈滿，唯僧元所掛衣處如拭。(王友文推官説。)

武女異疾
　　鄂州富商武邦寧，啓大肆，貨縑帛，交易豪盛，為一郡之甲。其次子康民，讀書為士人。使長子幹蠱。長子有女，勤於組紝，常至深夜始寢。乾道七年，得奇疾。方與母同飯啜羹，忽投箸稱痛，宛轉不堪忍。俄又稱機癢。母問其處，不能指言。歷數月，求巫醫數十，極治悉不效。次年春，一客結束如道人狀，入肆飲茶，聞其聲，謂武生曰：「彼何人？」曰：「吾女也。」問：「尋常呻吟時更作何聲？」曰：「似雲丁當者。」客曰：「吾談笑間可治，須一入視之。」武生疑其有所覬，姑謝之曰：「日已暮，明旦可矣。」客訝其緩，武別設詞以對。旦而復來，武曰：「女子夜來卻定疊，俟其疾病作，當煩先生。敢問所止。」曰：「我只在亨頭，可令一童相隨去。」亨頭者，南市邸店也。遂揖而起。才出門，女大叫，蓋因食燒豬而痛作。遽延客入，望見卽言：「面色正青，我知之矣！」俯就地拾物一小塊，如土如石，使磨屑調與飲，又於腰間袋內取藥兩錢七，使挼擦左股痛處。藥未盡，一鐵針隔皮跳出，頭末皆禿鋭。女神志頓清，乃道所苦之因，曰：「向來燈下縫裳失針，尋覓不見，便覺股內有物鑽攻，流轉四體。纔吃飲食滋味稍濃者，輒大痛，攪刺上下，到股卽止。想是當時著針去處。今既取了，已恬然無事。」卽日平安。武氏厚謝客，但肯受十之一二。康民者，與張壽朋善；其年秋，壽朋赴竟陵守，過鄂渚，聞其説。

新安尤和尚
　　浮梁西鄉新安寺僧允機，姓尤氏，其名已見支丁中。生於宣和己亥，年十八九卽為僧。天資警慧，又絕葷酒，其師工醫，一意從事於此伎，聲喧縣邑。與同里張一大夫及其子復州使君壽朋善。大夫亡後，憑夢告之曰：「師既出家，又能齋素，願常堅此志。俟甲子一周，則我復來。」自是誠心愈確。凡所得賂謝襯施，悉以供脩繕公費，殿宇藏院，為之一新。淳熙戊戌，年六十矣。正旦日，鄉人更相慶賀，土俗例具酒殽延客。機亦辦置於方丈走，客至卽留，遂飲酒食肉。弟子海灜在傍，驚白曰：「和尚持戒四十年，何故一旦破禁？」笑曰：「汝不記我頃時所夢張一翁之語乎！今甲子周矣。」灜不敢言。山下民凌生，妄與寺爭訟隙地，不得直，愧而憤，懷斧於腰，欲戕機。機方焚香伽藍堂，逢其人，叫呼求救。凌蒼黃之際，拔斧不出。眾至，挾機歸。遂悒悒如病，聰明日衰。辛丑歲，壽朋下世，機夢之曰：「從此去四年，與我相會於某處。」至乙已之春，壽朋之子子理入臨安，夢其來曰：「知府喚我。」子理猶訶之曰：「顛顛癡癡，莫要浪説。」旬日後，接家信云：「機死矣。」距前夢四年。(右三事子理説。)

金沙灘舟人
　　成忠郎王佐，自竟陵挈家赴官沅州，乘客船泛湖，在道午泊。佐妻呼舟師之婦，出所攜鍮石杯，酌酒與之，而誇語之曰：「汝尋常固有好酒喫，想不曾得在金杯中。」舟婦謝曰：「小家不過瓦甌甆盞，何嘗見金器乎！」退以告夫，且言所用盆缾之屬無非金者。夫卽懷姦心，與妻謀曰：「我終年勞苦筋骨，受盡寒賤，何曾好得一飽！不如做此一場經紀。」妻以為然，乃謀於篙工，工言不可，遂止。(呂本多一「後」字。)二日，到金沙灘。佐妻取器物，令僕就岸掬沙洗□。光耀粲然，凡數十種，布列於地。舟師又語篙工曰：「至寶落我手，更何所待。」篙工亦心動。其夜，殲佐家人而沉其屍，徑趨武陵，持盃貨於市。鋪傭知其盜，窮所從來，密呼廂邏捕至府。及獄具，械三人赴金沙元犯處，臠而梟首，掛於水濱竿上。縉雲朱藻部潭綱往荊，過而見之，巡檢為談其事。大抵行旅遠役而挾黃白衒逞者，多招意外之禍，而江湖尤甚。建炎中，荊部多難。一郴陽令浮湘江如郴，其弟以小金盂付篙人挹水，驚語其長曰：「金盂也。」長咨嗟有羨色。縣令警捷通練，知其不便。偶過一灘，再用之，陽失手墜水。篙人慾沒而取之，令曰：「水迅急，若暫停駐，將留滯矣。此是鍮石，直三四百錢，汝村獠得無認作真金耶！」乃命駕舟而上。明日到郴，擒其羣送獄，皆凶盜累年為惡者。以白都府，悉誅之。彼以真金而獲免，佐以偽夸而覆族，異哉。

辰州監押
　　辰州監押任滿，顧舟下五溪，將歸玉沙沔陽鎮。有硃沙數百兩，過五陵，遣弟由陸路先攜行。兄約十餘日可到家，而踰月弗至。乃沿元道還訪之。迨抵武陵，則兄所乘舟猶艤岸。疑其有故，潛身伺察，見舟人持縑出市。遙認之，蓋兄之物也。徑告於官，發卒執縛，盡捕惡黨。既就鞠，始盡供吐本末，云：「曾以不謹，為監押笞辱，固已銜怒。及涉白湖，又爭言往復。湖彌漫萬頃，四無他船，遂悖罵之曰：『常德府是官人世界，這裏是我世界。』卽摏以篙，隕於水。其妻驚出，亦隕之。並二女三婢皆死。一時失計，自觸刑誅，今已成擒，無所尤悔。」遂就戳。湘中多有此惡，其人汎汎洪波中，寄命舟楫，而與之為怨，取死宜矣。(右二事子中説。)
