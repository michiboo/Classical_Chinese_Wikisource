
夷堅支乙卷第七(十五事)

岳陽呂翁
　　淳熈十六年，章騆為丘陽守，聞城南老松之側有呂公祠宇，因往瞻拜賭其塑像，袍色黤黮不鮮，命工整治，未暇扣其訖工與否也。一夕，家人夢一道流，衣新黃袍，遮道立於郡圃。趨而避之他所，則又相遇，問其姓名，曰：「我仙者也。」家人曰：「若是仙者，何不游天上而反行地下乎？」曰：「我地仙也。」翌日以語章，章出視事，吏前白云：「向者奉命易真人袍，今繪已(呂本作「繪事已全」。)畢。」章深異之，且念一潤色其衣服，而形於夢寐若影響。乃以故所藏《呂公金丹秘訣》刻於郡齋，冀廣其傳。其書呂自為序，稱紫微洞天純陽真人，曰：「嵓幼習儒教，長好玄門，志慕清虛，心游雲外。(原本作「雲外水」，黃刪「水」字，呂本作「雲水」。)尋師訪友，往來無憚於馳驅；切問近思，終始不生乎懈怠。陰陽升降，取法於二儀；性命根基，歸源於一氣。無形無象，來時止一婦一夫；有姓有名，去後存三男三女。九宮臺畔，金童探得黃芽；十二樓前，玉女收成白雪。水中起火，當分八卦之才；陰內煉陽，自別九州之氣。三花和會，化火光直出昏衢；千日功成，驂鶴駕先遊蓬島。天機深逺，不敢輕言；道體淵微，難為直説。今以平日建功之法，尊師已驗之術，集成口訣十八首，宻示後進。凡金丹小成法七訣：天童不老法第一，聚火煮海法第二，匹配陰陽法第三，聚火還元法第四，散火煉形法第五，龍虎金丹法第六，周天火候法第七；金丹中成法六訣：河車肘後法第一，肘後飛金晶法第二，玉液還丹法第三，玉液鍊形法第四，金液還丹法第五，金液煉形法第六；
金丹大成法五訣：集成朝元法第一，煉炁成形法第二，內觀交換法第三，神仙出入法第四，分形超脫法第五。」其書合三千言，每訣四句，句四字，明白易曉，實修真妙旨也。

張二大夫
　　張二大夫者，京師醫家，後徙臨安。官至翰林醫痊(黃校：「痊」字疑誤。)免退，居吉州，啓藥肆，技能不甚高，而一意牟利，累資數萬緡。屋後小圃，廣袤不能十丈，日往縱步，忽垣牆頹仆，正壓右足，踠折骨破，痛不堪忍。市民范接骨以外科著名，亟招之。范視其骨脛中，但黃膜存，歎曰：「凡人上自頭，下至足，皆以髓為主，故能恃以久長。方盛壯之時，或有毀折，茍精髓充盈，則可施板夾掖傷處，乃用外藥塗傅，隨其輕重淺深，刻日復舊。今大夫髓枯矣，無復可接，是病非吾所能及也。」卽捨去。張宛轉榻上，呻呼幾半年而死。(羅正臣説。)

彭氏池魚
　　鄱陽彭仲光，有魚湖在郡三十里外。當秋暮水落，與仲子大辦往其處，觀漁人設網罟，終日不得一鱗，甚訝之。留宿岸傍村舍，大辦夢黃衣卒數輩持杖驅罪囚數千人，皆麇(呂本作「束」。)縛駢聫，男女相雜，羸形悴態，以次入水，悉拊膺大哭，若不得已而墮。辦驚覺，以告父。明日舉網，魚充滿其中。仲光感之，為之不忍食。

姚將仕
　　文惠公總領淮東日，攜幼弟迅在官，其所生母病，療治無良醫，乃載詣常州。時從兄景高為晉陵宰，畏其疾傳染，使往節級范安家。招醫巫診治，竟不起，殯於僧舍。明年正月望夜，高兄之子<木彝>，年十歲矣，與親識兩人觀燈於東嶽行廟，范安之居在廟外，邀啜茶果，歸而被疾，信口妄語，不省人事。郡人姚將仕者，納粟買官，能行五雷天心法，命視之。先敕神將呼土地詰問，有降神小童見，至咄咄自語：「官府嚴整，如何得有邪祟？恐是他家婢妾之屬所為，那可責我！實無鬼可捕。」姚謝去，自於其家飛符噀水，凡十餘日，攝出一女子，蓋迅母也，不肯言所以來，姚牒城隍寄收。他日再呼問，始云：「因小官人來范家，故隨入縣舍。」於是以酒饌香楮遣之，而申泰山府乞注生具，焚其柩，<木彝>卽愈。

澧州判官
　　故郭郡州沰之子林，字伯宗，紹熙二年自鄱陽赴澧州判官。涖事數月，直宿兵卒見本衙土地廟判官踞坐廳上，或以告林，林意諸卒相戲侮，不以為怪。次夜復然。陰察之，了無跡，但杖閽者，而親往閉廟門，且選一謹信者宿其側。此人懼譴。終夕不敢寢。將五更，見一人身軀頗偉，髭髯如戟，從外來，踐履其衾席而過。至旦，則儼然據主位偃蹇。林亟驗封鑰，門開［「開」疑「閉」字之誤。］如故，始大駭訝曰：「得非奉事不肅，招致此異！」乃具牲酒拜禱謝過。俄報手詔至，林乘馬出郭郊迎，中塗墜鞭，若中風狀，馭者拾鞭復進，已頹仆馬背，扶掖以下，僅能拜詔，甫歸家卽死。廳吏方雲數日前夢本官與廟判官為代。林本雅素吉人，而邂逅至此，雖沒而為神，亦眇末矣。(澧州巡檢馬燧説。)

臨江二異
　　臨江軍相傳有二怪：其一，軍治內野貓，雙目如丹，出則以前足抱頭而睢盱人立。其一，省倉內白犬，不知其幾何時，凡見之者必有災咎。紹興二年，予壻錢□(黃校：「□」字疑誤。)為守，嘗見貓，繼而老兵報已生六子，而不得其處，俄銜其二往通判廳囓食。是時景韋兄在職。未幾，而錢以人言章、韋為漕使所劾，同日罷。從姪櫸為清江尉，暫攝録曹，入倉支馬穀、羣卒忽向敖(黃校：「敖」字疑誤。按：似當作「廒」。)叩稽連拜，驚問之，曰：「白犬正在穀堆上望外而立。」出視之，果然，亦為致敬。櫸數月卒於官。

朱司法妾
　　朱琮司法者，處州麗水人，以祖大卿恩得官。紹興戊午，再調臨江軍法掾。有一侍妾，其妻王氏不能容，日夜楚毒淩虐。至於自刎。朱君坐臥食息，無時不見之，頗懷憂畏。招閣皂山道士行法禳遂，(當作「逐」。)牒付城隍廟拘縻，仍戒云：「尊官從今日以後不可往岳殿。」自是不復賭。他日，郡寮偕出禱，(呂本多一「晴」字。)中塗值雨作，適到岱廟之前，眾轎悉入避，朱亦隨之。少焉雨止出外，忽逢故妾來前，略無恭敬之禮，忿恚溢面。朱語之曰：「自汝之死，我哀憐到今，汝當亦知，非干我事。」妾曰：「若不做官人侍婢時，安得致此！」朱還舍，以告妻。未幾，遇疾卒。王氏旋踵併亡。凡生三男子，大者纔六歲，無人主喪，族姻有從官鄰邦者聞之，亟沿檄(上二字黃校疑誤。)來，為料理後事。亦嘗招道流考召，見朱着袍執簡立，二女囚荷枷拷訊。(此句呂本作「妻因荷枷被訊」。)迨棺柩出門，鄰家室女見兩棺後一婦人蓬頭敝衣，拊掌大笑相續去。女驚異，為父母説，卽時病喑，竟不復能語。朱里人黃祥主簿説。予謂一妾之死而主君主母償其命，岳廟之嚴而不能攝制一鬼，使之出入自若，小女子話其異卽病喑，是皆可疑也。

弋陽女子
　　弋陽陳秀才與其友以元夕觀燈於市，有人家女子，年十三四歲，坐僕肩右，墜髻花一枝，正落陳巾上。陳甚喜，攜歸示妻，妻疑其游娼館所得，奪而擲於地。陳邀其友證所以，妻愀然不樂曰：「果若汝言，當是異事兆祥，我死不久矣。」後數月竟卒。陳鰥居十年始別娶，復因燈夕遊觀，戲舉前事，蓋墜花者也。

勸善大師
　　饒州東岳行宮遭火蕩盡，後來草創修理，僅有屋一二十間。紹熙五年十二月，判官孟滋同妻往謁，至外舍小室，見一僧，像貌彩飾皆剝落，問何神，祝吏曰：「勸善大師也。」滋顧其妻有整治之意，而未嘗出言。是夕，夢一長(呂本多一「身」字。)僧來丐衣服禦(呂本多一「冬」字。)寒，且云：「不過費君家錢三千耳。」覺而驚異。明日，卽令工往，裝繪一新，正用楮幣三千。

荊南猴鼠
　　淳熙某年，荊南官道上十五里間，忽有鼠以千萬計，蔽塞通逵。其色或黒，或白，或黃，或青，其狀或如鷄，如烏，人行其間，略不知避，遭車馬踐踏而死者不可勝數，凡兩三月乃息。復有一猴，高二尺許，隱於高木之上，乘間為人害。是時正暑天，婦女露坐者多為戲侮，不敢輒出。居民膽勇者百方取之，久而墮一網中，民納之布囊，將負往八渠山，投於江流。未明登塗，到城西，遇一老叟，髯鬚如雪，笑問之曰：「囊中物豈非猢猻耶？」民曰：「然。」曰：「彼實有罪，願貸其死。吾適有官會三十道謝汝，使獲脫去，不復敢更來。吾二人同詣八渠，放之深林足矣。」卽於袖間取楮幣付民，民以無望之獲，喜而從之。自是猴果絶跡弗至此。叟豈猴之翁祖耶？

陸荊門
　　紹熙三年，姪孫伋為荊門簽書判官，臨川陸九淵子靜作守，攜貴溪醫士周禮者同行。是年十一月，夢伋著毛衫坐於便齋，左右侍直皆呼為知軍。且以告伋，旬餘又夢，且聞人言：「不久當交印。」歲未盡十日，子靜感疾不起，伋正著毛背子，在書室中暫領印符，旋被帥檄攝軍事。先是，子靜閲《荊門志》，見王瞻叔紹熙庚午十月所作《惠泉亭記》云：「庶幾九淵之靈有所慿依，以惠澤斯民。」甚惡其語，亟掩卷。未幾而卒。(伋説。)

桂巖鷙獸
　　族弟仲堪居洪源，往祖居桂巖赴從兄飯，歸已中夜。一僕持炬火行前，覺有物追隨在後，凡三四里。將到家，家間人又持炬出，乃見一豪豬，蓋乘火光而至者。兩下以矛交刺之，豬從坡下跳登岸，正值眢井，墜焉，為眾撃殺。通身皆帶箭，箭如小玳瑁筒，其表尖鋭，可以治頭癢，尋常與人遇，則竦而激之，中輒成創，或著要害處，亦久久方愈。杓(黃校：「杓」字疑誤。按：似當作「村」。)民程卞八者，能射虎，里人稱為程大蟲。其法惟煮草烏頭汁以淬箭鏃，拖窩機，伺於虎出入道上。嘗有一虎，為箭所傷，不能行，倚樹蹲立。程曰：「虎死不倒地，此已死，無足懼。」徑前欲取之，虎尚未絶，忍痛哮吼，舉兩足搏程，奮臂拒撐，力且竭。其徒望見，爭奔救，僅得脫，腦後及背皮皆遭爪攫拏，臥病幾月乃起。

潘璋家僧
　　樂平醫士潘璋居於縣市，有商客詣門曰：「早上遇一僧買我紫羅兩疋，酬(葉本作「議」。)價已定，置諸袖間，使我相隨取錢。到君宅徑入，今移時矣，願為一言促之。」璋曰：「吾家欲縑帛，何必仗僧為市？且未嘗有此徒來往。(此句葉本作「且吾未嘗與僧來往」。)汝亟去。」客不肯去，力言之，仍(葉本作「具」。)述其形貌及衲衣穿敝之狀，璋始悟，亟往所事(上四字葉本作「是本家所奉」。)泗州菩薩堂驗視，則(上三字葉本作「往視之」。)兩縑正在坐側。蓋常時崇奉甚敬，被以真服，祈禱獲(葉本作「靈」。)應。歷年多，積為塵坌鼠齧，未暇更新。是日為之瞿然，盡室焚香謝過，以錢償客，而喚匠治衣易之。

喻氏招醫
　　鄱陽士人汪櫄，居於郭外數十里間。妻喻氏，以紹熙五年初秋感疾，伏枕兩旬，更數醫治療弗效，其家議欲招劉昶。昶者世為醫，用叔蔭補右列，嘗為江東提刑司緝捕官，因寓處城中。是夜，櫄夢一異人，授以金刀，光彩粲然，長徑尺。覺而默喜，自念：「金刀者，劉也。當付於昶，無所疑。」夙興，命僕且行，方啓門，而其友宋震適至問疾，云：「昨晩人從郡中來，言新駐泊醫官劉舜臣，其技甚高，盍使視之。」櫄始悟己夢驗為神告，卽易書遣僕焉(呂本無「焉」字，疑「馬」字之誤。)邀致。到時日將暮，喻氏已困篤，舜臣投以兩藥，及旦灑然頓蘇，信宿而愈。至後再無染患之事矣。

王牙儈
　　乾道七年，鄱陽鄉民鄭小五合宅染疫癘，貧甚，飦粥不能給。欲召醫巫買藥，空無所有，但得一氈笠，倩牙儈王三鬻之，可值千錢。王乃(呂本作「輒」。)隱其半，才還家，卽得病，昏不知人。六七日，鄰里以為必不起，忽大聲疾呼，如受杖痛苦之狀。妻扣之，能言所見，云：「恰被黃衫承局追出，到近理胡家步下，見巨船艤岸，大官正坐，左右擁侍皆朱紫，儀衞光赫，全如官府。承局領吾臨岸，大官問：『爾何敢匿留鄭小五錢？』吾不敢諱，遂遭皮鞭一百，擲置草中，痛不可忍。大官令急以涼藥與吾。旋移船過下岸，左右教我就水內取兩甕，使飲一盞，乃悸而覺，便得汗有瘳，臀痛愈劇。」妻視之，生赤丁瘡約滿百。困臥幾月，始復初。既而下岸大疫，蓋所賭者瘟部雲。(右三事周貴章説。)
