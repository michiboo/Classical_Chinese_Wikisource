
夷堅三志辛卷第六(十五事)

玉山陳和尚
　　信州玉山縣務林鄉下巖寺童行陳生，年十三四時，因出縣市，還至中途小橋少憩。先有道人坐其上，雖風骨軒昂，而身負瘡垢。陳雖庸下無所知，然一見心異之，卽加禮。道人若素相識者，笑謂曰：「汝行路多少？」曰：「三四十里矣。」曰：「如是當饑餒，已儲一物相待。」探懷取油糍兩枚與之，陳接食其一，頗喜，至其次，粘二炙靨其腥，陳不以為嫌，略加洗滌，亦食之。俄便別去，便覺步趨輕捷，心神頓清，自是遂能言未來事。遠近有請，無不敬信，共買牒為削髮，稱為陳和尚。凡境內水旱疾疫，命之禱，輒應。鄉人當三伏問雨期，曰某日某時，不差晷刻，至有陳佛之稱。乾道九年七月間，縣大旱，士民投詞於丁邑宰，乞招之祈雨，丁迫於民情，勉從之，而終不信也。齋場既辦，請之曰：「師能知何日有雨？」曰：「明日申時，但須至誠齋潔，方獲感應。」已而不然。丁咄其惑眾，將置於理，陳笑曰：「闔縣之人盡知齋戒，仰望膏澤以蘇苗稼，長官獨茹葷自若，為民父母如此，顧歸咎於我哉！」丁曰：「何以知我葷饌？」曰：「今已食鹹鴨卵，尚餘其半，庖僕亦不敢喫，見在廚內罩子裏。吾言(「言」字疑衍。)不妄言。」丁悵然自悔：「願容洗心懺謝，重建三日道場，不知可致雨否？」陳曰：「試看三日外如何。」及會散僧退，暑氣正炎，忽片雲起西北，雷震一聲，登時傾注，週一晝夜方晴。

王一妻
　　建康農民王一，以慶元三年四月往近郊種禾，其妻持午飯饁之。去田所不遠，忽為大雷雨迫逐，不可逃避，飲食器用一時漂散。少焉開霽，王望見，就視之，妻自腰以下陷於土窖中，牢不可起，急呼在田者並力鉏掘，而四旁浮土隨卽擁合，無計可施。或教使用蘆席草縛一合蔽其上，又為旋風捲去。妻面黑如漆，扣之不能言，與之膳飯不能進，但嗷嗷呼痛而已。後一月，樂平商人過彼，正見之。後不知所終。辛志載地陷不孝子，王一妻之惡，從可知雲。

五色雞卵
　　信州五通樓前王氏，專售荷包煿肉，調芼勝於它鋪。乾道六年正旦日，報曉鷄忽誕青卵五枚如彈，舉家驚異，以五色線為袋盛貯，置所事神像前，益嚴香火之奉，自此家業小康。

胡婆現夢
　　樂平市民胡百一，夢亡祖母在堂上如生時，呼與言曰：「我前面有幾人在生積善，到地府不受苦辛，自有持香花接引，送好處安歇者。逐日根問，並無分毫公案。若積惡者，到便打縛送獄，與縣道不異，那裏大段怕人。你爺煞有説話，如何了得，我次第恰有去著，只是要錢使，可分明説向爺道。」語畢騰空而去。百一之父仲仁，以接攬輸納為生，無善譽，百一不敢談所夢，時慶元三年十月初十日夜也。後五日，仲仁無疾而死。

蔣山長老師
　　建康犀皮塘杜屠妻，以淳熙五年懷孕數月，於左脇下生一癤，積日漸大，不癢不痛。杜生屠沽小輩，亦不求醫，凡十月而潰，生一男，皮肉卽合，腹孕卽消。兒晝夕啻叫不止。蔣山長老夢其本師來云：「我已在犀皮塘杜殺豬家出世，汝何不來看我？」長老次日率眾往，乃聞脇生之異，知非常兒也，令抱出觀之。一見便笑，不復作啼聲。長老云：「如果是吾師，當受我拜，不然，便拜殺你。」遂展仲具，對之稽首作禮而退。兒笑睨而已。後半歲，其母與夫訣，攜此兒入山家乳養。今二十歲，復為僧，形相全類布袋和尚，不暇問其法名也。(右五事樂平游士孫千里説。)

胡廿四父子
　　樂平永豐鄉民胡廿四，開旅店於大梅嶺。乾道元年冬，弋陽某客子獨攜包複來宿，至夜，買酒邀胡同飲，詢問麻價，胡亦添酒報之。客既醉，出白金兩小瓜授之云：「明日煩主人分付糴麻打油，歸鄉轉售。」胡甚喜曰：「此甚易，一朝可辦，且飲酒。」起語其長子曾一曰：「好個經紀，汝便殺一隻雞，討好酒來，更吃兩三盃，我佯醉先退，汝且陪伴他，直候他爛醉了卻做計較。」客雖怪其數起，又父子昵昵耳語無期度，極用為疑，慮有見謀之意，然無由可竄免。未幾，客酣醉不能支持。胡先於後圃傍樹根掘深窖，續入房，以巾縛客口，倒曳置窖中，生埋之，築土平其上，略無知者。自是來宿者多驚魘不安。至七年春，胡全家染疫，里巫拯救不效。胡父子疾勢轉篤，夜與鬼語。巫覺其有寃對，俟曾一小間，請扣之曰：「汝父子必是曾做昧心事，既到此，如何諱得！但隨實説向我，當為汝作一道理消禳。」胡始備列曩愆，且言：「惡事實不可做。方未病前，夢鄉人迎神過門，此客哀哭出訴，仍引土地為證，神大怒，命收下我父子魂魄，候申奏施行，今萬無可脫之理。願法師勸世人以我為戒，縱使人不知，虛空豈無神道！」遂不復語，才三日，相繼亡。(鄒元明説。)

張時鴨洪勝雞
　　婺源張村民張時，所居臨溪，育雌鴨數十頭，日放溪中，自棹小舟看守，歲收卵四五千顆。慶元三年春，忽得哽噎之疾，不可復出，命其子代之。數日間，一鴨羽毛聲音旋改，俄變為雄，家眾以為不祥，擊殺之。刳其腹，所儲卵猶有細者，累累不絕。張時亦亡。同村人洪勝，是年春，牝鷄誕十一雛，內一黑者稍大，仍生三足，旬日間能鳴，自啄不隨羣隊。外人來求者紛紛，其家不與，月餘，碩大過母，一日，翔空而去。

程法師
　　張村程法師，行茅少正法，治病驅邪。附近民俗，多詣壇叩請，無不致効。旁村新定人詹聰，暴感疾，招使拯之，隨卽平復。時已昏暮，程欲歸，聰父子力挽留待旦，不從而行。一更盡，到孫家嶺，月色微明，值黑物如鐘，從林間直出正前，圓轉有聲，若與為敵，急誦呪步罡。略無所憚，漸漸逼身，程知為石精，遂持那吒火毬咒結印叱喝云：「神將輒容罔兩敢當吾前，可速疾打退。」俄而見火毬自身後出，與黑塊相擊，久之，鏗然響迸而滅。火毬繞身數匝，亦不見。時山下住人項通，舉家聞山上金鼓喧轟，如千百人戰聲，與其子姪遙望，唯見程兀立持誦，寂無燈燭。就呼之，乃覺，即拉之歸宿，心志方定，自是不敢夜行。

王發豬
　　石黃坑吳漆匠義子王發家，豬生十二子，身皆虎斑文，或三足，或兩足，或一足，或無足，略無全體。其家惡之，縛而沉諸深淵而貨其母。猶憂災禍忽作，後亦無他事。

牛頭王
　　婺源畢村皆一姓所居，有畢應者，專意屠牛，每與人夸説，所殺至千頭矣，死後須得做牛頭王。漸老，不能操刃，而聞他處宰剝，必往觀之，喜見顏色，蓋其天性嗜殺致然。一日，歸自廬嶺，為羣牛所逐，登木轉避，牛爭奮角牴觸，木幾斷折，哀呼乞救。眾牧童奔趨鞭退，方得解厄。到家卽臥病，覺寒不可支，命其子生火起炙。繼又發渴，索酒，子自提瓶出沽，傍無陪侍，疫困已甚，倒身火際，誤伸左手置焰中，元不自知。子從外來，連聲撼叫始醒，初不言痛，至夜乃云：「有金甲神人來與我説曰：『欠一斤，還一斤；欠一兩，還一兩。殺物命，成業障。當初擬做牛頭王，而今果報自身上。』」自是不復語，但時時拈瘡上肉虛空與人，肉盡見骨，又月餘方死。

宋毅見亡父
　　婺源宋毅之父，沒已數年。一日，往曹溪視田，還抵從安橋，有親戚邀飲酒，出時夜半，行次梨木嶺，忽睹父從嶺下至，與之言云：「項十在前面帶一鬼來同打汝，可自著便宜，急將所拄杖去做準備，我卻尋討棒手項超共救汝。」父隨語而隱。洎嶺後見兩鬼持棒來，心其畏之，遂輪柱杖，彼此相擊。未覺勝負間，父領項超到，併力痛打，良久奔去。父與超送毅歸，及門乃不見。毅病六七日方愈。(右五事皆張行父説。)

張士僴
　　延平張維左司前妻羅氏，生二子，曰士佺、士僴。繼室宗氏亦二子，曰士儼、士信，更迭幹蠱。宗氏有憎愛之心，歲終鈎校，必於佺、僴推索毫毛。淳熙三年冬，僴補官，宗愈不平，會得其虧折數十緡事，大怒杖之，並及婦曹氏。二人恚憤，左司被召命，挈家行，僴一房獨留。遂與曹詣岳祠禱訴。後赴婺州此較務，八年春，招宴同僚，會散，坐書院中，命僕熾炭，累至五十斤，猶不愜意。家人疑其異常。俄若有所睹，發狂大呼父姓名云：「士僴本心孝義。」連聲弗已，又泣拜其僕求救，將自投於火。妻子驚駭控持，走出報，同官畢集，解釋弗省。憑高則擬自墜，逢器刃則擬自刎，百計守護，窮日之力，不敢暫捨。同官扣其妻，乃知禱詛二親之事，使白於左司，貽書婺守蕭侍郎，俾尋醫去。未達家數里，聞左司病卒，曹氏同一男一女相繼而亡。僴一切如常人，服除，調常州庫官，到任而卒。

操執中
　　建康城外二十里，鄉豪民操執中，貲業本不豐，而善諧結府縣胥徒，以為嚚訟地，里人望而畏之。所居近處有田百畝，皆已為己有，唯甲氏一丘介其間，頗為妨礙，屢欲得之而未獲。一日，告家人曰：「我有計矣。俟栽禾苗之際，先命數健僕掘開田塍，盡插挾(按「挾」字似誤。)稻，合而為一。甲氏必來責問，但加打逐，須它經官理訴可也。」既成訟，縣委官驗視，吏納賂，甲受其曲。甲曰：「我亦不復爭，只願天開眼。」經數日後，操往瞻顧，有德色。俄烈日中黑雲四集，震霆大作，僕一切驚仆，移時方甦。操既死於田坎，遍體焦灼，急報其子來。見所掘塍盡用物標誌，皆操所執涼傘骨也。或試拔搖，極力不能動。子卽時運土增築，以還甲氏，然後仰空哭請，乞賜父屍歸葬。此徐允恭所説。樂平梅浦胡氏，侵兄田遭震，亦以傘骨分界。見於三乙。

朱聾三八
　　嚴前嶺上民朱聾三八者，本姓名曰洪亨時，專宰牛。慶元四年春，病頭痛死。半月後，僕張廿三自田間困歸，夢與鄰民吳廿一到洪季韶門，見鬼卒用麻索縛朱過，渾身生毛成牛，止留面目可認，口鼻流涎，據地汗喘，猶顧張吳相揖曰：「亨時緣生前造業，今日果報，當受屠割，已有去募人買肉矣。」(此句疑有脫誤。)方交語，見一長人從嶺頭來，朱指示二人曰：「此便是分肉者。」雖當時不見其臠斫之狀，然攜肉去者紛紛。一媼言是白石人，亦買一斤許，三嗅之，擲於案，高聲叫云：「既是人肉，又且臭穢，如何喫得！」張遂驚寤。季韶云：「吾今所居，乃亨時舊屋，元有大桑木一株，亨父四十翁存日，殺牛千頭，皆繫之木上，久已枯倒矣。」

金客隔織
　　樂平人白承節，淳熙初監蘄州蘄口鎮。市客金生抱販束帛，每出入鎮宅甚熟。一日，酬量既畢，束縛物貨頓几上，閒談市井中事，問答頗久，出酒炙飲食之。所坐處靜僻，白竊取其邵陽隔織兩匹，藏篋中。胡妹壻自外至，適見之，謂與為戲耳。客饌罷，徑肩所齎行，次日點閲，不見，亦但疑它人故相惱，不深介意。至暮，乃以為請，乞為詢究。白怒曰：「我固早貧，正是本鎮官，如何擅誣做賊？我只有一子，實惜如命，若果取汝匹帛，須是與他裝死。」客翻遜謝，收淚去，還家。數年後，其子夭逝，母石氏痛之極，空篋中以為殮，兩隔在焉。胡妹婿來弔，見而歎息。未幾，白亦卒。(此卷皆彝之傳。)
