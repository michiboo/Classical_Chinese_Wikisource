
夷堅支乙卷第三(十五事)

安國寺僧
　　饒州安國寺據莊園地池之入，資用饒洽，勝於他剎，名為禪林，而所畜僧行皆土人相承，以牟利自潤。僧妙辨者，尤習為不善，於持戒參學，略無分毫可稱，衣鉢差厚，寶護之如頭目。紹興甲寅五月，以病死。臨命之際，喉中介介，若貪戀不忍捨之狀。寺眾在傍觀之，知其昏於篋櫝精神混亂所致。既絶就殮，行者法珍守其柩。未及舉焚，六月旦日將黃昏，法珍方爇燭炷香，覺左右前後履聲窸窣，四顧無所賭，頗疑懼焉。且二鼓，寐未熟，見妙辨從壁畔徐徐而來，貌如生時，手拍供案，彈指長吁，又往發遺篋，周視所貯，復闔之，繼徹闗啓戶，旋亦闔之，作怒推壁，兩堵砉然而摧。珍大駭呼救，乃滅。由是感疾，幾死。主僧命厥侶奉柩出城焚之，而悉斥賣其物，為修薦畢，怪變始息。

劉氏僦居
　　忠順官王成為饒州指使而卒，其妻劉［原作「白」，據標目改。］氏，自故居城隍廟西巷徙於牌樓南，僦鍾氏邸舍。先是，郡吏李生寓焉，病瘵癘，不勝煩燥，赴井死，鬼數出空屋為怪，鄱民多知之。劉氏以賃直少，且不審前事，既徙入，便聞剝啄嗟吁之聲，始訪得其故。於是取《北斗經》置井蓋上，舉家盡夕不寐，明燈待之。二鼓後，見井蓋自舉起，一人從中伸兩手攀闌裸出，拈經戱弄，大笑曰：「縱使是《北斗經》，將如我何！」復反諸元處，緩步往前門，咳嗽數聲而還。劉家人怖懼，相抱而坐。良久，隔窗扯人衣裾，彈指長歎，盤旋過夜半，乃奄由(黃校：二字疑誤。)趨井中。次夕復然。劉亟捨去，自是無人敢卜居。

景徳鎮鬼鬬
　　淳熙元年初夏，浮梁景徳鎮漁者設網於鄱江，天色亭午，景物清和，水波不興。正往來投餌，俄頃迅風大作，冷氣(葉本無「氣」字。)如深秋。漁急拏舟趨伏岸滸，忽見偉男子百餘輩，皆文身椎髻，容貌魁昻，盤旋於沙渚。一巨人青巾綠袍，褐鞾玉帶，持金瓜，坐繩床，指呼羣眾分為東西兩朋，各執矛戟刀仗，互前鬬擊，(此句葉本作「往來格鬬」。)其勇如虎，格格有聲。久之，東朋獲勝，退立少息。西朋負敗而走，悉化為牛，浮鼻渡水。東隊(葉本作「朋」。)鼓譟追襲，振揺太空。牛既得(葉本無「得」字。)渡，縱橫散佚，不知其所如。是歲近境疫癘，從縣鎮以西比屋抱疾，而東村帖然，始悟漁者所見向日(葉本無「向日」二字。)爭鬬而勝者，里社之神，其奔敗化牛者，瘟鬼也。
(右三事朱從龍説。)

峱十一郎
　　淳熙庚子秋，余鏞仲庸赴饒州鄉舉還家。貢闈未啓之前，其僕程信夢報榜數人懷小帖云：「至余知府宅。」才入門，又出曰：「錯了，錯了，自是峱十一郎耳。」明日以語鏞，鏞不樂。十一郎者，其族子知權，雖能作程文，然學藝出鏞下。峱者，里俗戲相標謔憨癡之類也。及九月十日榜至，果先訪鏞家，徐以為誤，而識知權處，得酒一壺，飲竟，而持正榜者來，乃鏞薦送。蓋造榜之際，偵人例以小紙疏舉士姓名，匆匆探賾，或預選，則蕝搯(黃校：二字疑誤。呂本無「蕝」字。)為證，以故妄謬者多。有頃，知權來賀，鏞慰拊之，而償其所犒酒。

余榮古
　　樂平余榮古，乾道中，以歲饑流泊淮上，偶得五雷法，稍習行之。時村落耕牛多病疫，往治輒愈，頗獲酬謝，可以糊口，因定居焉。淳熙乙巳，暫還鄉。其族姪知權妻詹氏者，父母適如淮地，知權與妻送之，妻還舍感疾，妄言譫語，如狂如癡，不復省人事，乃招榮古視其狀。及行法考召，蓋詹之先亡也。榮古顧曰：「可縳起。」病者時臥房內，便舉手前向，宛若受縳，繼使鞭訊，則又叫呼服罪，徐諭之曰：「汝是詹家祖先，自合隨子孫住處受香火，如何敢擅入人門庭，且作殃禍！吾念汝係姻親，未欲致法，宜速去。」卽謝過請釋放，許之。俄頃間病者平安如常。

余尉二婦人
　　樂平余嘉績，再娶徐氏，攜故夫程氏子來，為娶婦。徐氏性嚴急，日夜詈責苛峻，婦不能堪，遂自縊死。又一婢，因為小兒烘鞋，火誤爇幇帛，遭痛杖，亦縊死。後數歲，當紹興五年六月，嘉績將赴峽州逺安尉，庖妾於屋末置梯覆醬缶，甫登一級，失足墜，卽不作聲，但兩手執梯，舉頭掛梯齒。老媼見而呼之，弗應，就視之，面色或青或赤，痰喘如曳鋸，屹然不動。扶以歸，與(呂本作「灌以」。)湯飲，到曉略不寤。余族子泰亨，頗能行符法，使之驗治，喘雖稍定，而瞢騰如昔。泰亨曰：「是為鬼所祟，非我所能驅禳也。去此二十里有彭法師者，精習三壇正法，宜急呼之。」於是走僕竟夜邀致。彭篆符噀水，步罡誦呪，移時乃蘇，言：「記得纔上梯時，見兩個婦女來，便搦我咽喉，捽頓於地，覺神志迷罔，冥冥隨之去。抵大宅，庭宇髙煥，堂上鋪設筵席，酒器羅列，盡金銀也。引我入廚，貯鍋內菜羹與我。聞賓客飲笑聲甚歡，如經一晝夜。俄外人奔入呼曰：『天師喚。』乃得歸。」始悟二鬼，蓋故婦及婢也。

董縡兄弟
　　余鎰伯益之女嫁餘干董縡。縡赴鄉舉，泊舟東湖，嘗謁余娣壻徐大聲。徐往報之，董僕辭以出，徐望縡故在船上，偃然自若，以為皆余氏壻，已為尊屬，而無禮如是，怒駡極口，其人儼若不聞。徐還至城門，則與縡遇，相迎揖敍致，徐猶懷憤不已，但訝其適方坐船上，何以能遽來。朋輩為言，縡兄弟相生顏狀如一，偃然者乃兄耳，始愧而大笑。此與前志所書豫章道人、婺源行者事，甚相似也。

周狗師
　　岳州崇陽縣村巫周狗師者，能行禁禱小術，而嗜食狗肉，以是得名。最工於致雨，其法以紙錢十數束，豬頭雞鴨之供，乘昏夜詣湫洞有水源處，而用大竹插紙錢入水，謂之刺泉。凡以旱來請者，命列姓名及田疇［原作「禱」，今改。］畝步，具於疏內，不移日，雨必降，惟名在禱疏者得雨，他或隔一塍越一塹，雖本出泉處，其旱自若。村民方有求時，先持錢粟為餉，未能者至牽牛為質，及應感，則齎錢贖取之。周所獲不鮮，然但以買酒肉飲啖，所居則茅屋一區而已。其所刺泉穴，或源水卽時乾竭，懼為彼民所抑，故必夜往。邑宰常苦旱，並走羣祠，了不響荅，呼周使禱。周曰：「請知縣與佐官皆詣某所，須攜雨具以行，恐倉卒沾濡，無以自蔽。」宰勉從之。施法甫畢，雨大至。臨川眼醫鄭宗説嘗遊行到岳，識其人，悔不捐橐裝傳其術也。刺泉之法，方策不載，他處亦未之有。

妙浄道姑
　　余仲庸初病目，招臨川醫鄭宗説刮障翳，出次於舍傍徐氏庵廬，蓋法當避囂塵以護損處。時十一月中，憩泊甫定，立於門，遇一道姑，負月琴，貿貿然來，僅能辨衢路，向前揖不去，問為何人，何自而至，對曰：「妙浄，只是餘幹人。尋常多往大家求化，不幸有眼疾。見鄉里傳說官人迎良醫到此，是以願見之。但妙浄行丐茍活，囊無一錢，乞為結一段因緣，使得再見天日。」余惻然，命僧童引入竈下，留之宿。時已昏暮，將俟旦拯視。童見之甚喜，燒湯與濯足，時時以微言挑謔。迫夜，置榻偕宿。明日，呼之出，鄭曰：「此名倒睫毛入眶，所以不能覷物，治之絶易，然亦須數日乃可了。」余語之曰：「汝是女子，住此有嫌。汝不過有服食之慮，吾令汝往田僕家暫歇，以飯飼汝。」其人笑曰：「妙浄乃男子，非女也。」余察行步容止語言氣味，為男子不疑，不欲逆詐，竟喚僕導之彼舍。徐徐訪之，果一男子耳。平日自稱道姑，徧詣富室，或留連十餘夕，其為奸妄，不一而足。至是方有知之者。

龍旋窩
　　樂平縣西三十五里，地名龍漩窩。相傳以為昔有龍從地出，陷為污池，不知其何歲年也。紹熙甲寅七月十八日，天大雷雨，白晝晦暝，人對坐不相覿，皆謂昏暮。已而廓然開霽，日腳啣山，視官道傍桑園中一穴，氣蓬勃如煙霧。少頃，有從二里外至者雲，正見此處一大龍，夭矯幾百丈，騰空而升，觀者頸縮，驚懼累日始定。以繩數十丈矴石墜入穴內，不得所止。是歲十一月，余仲庸過焉，聞父老言，卽詣其所，穴口徑可二尺許，涵水極清澈，愈下愈廣，猶有白氣出於外，距舊渦才百步。此地去江湖逺，而神龍居之，不可曉也。(右七事余仲庸説。)

小隱蛇
　　文安公小隱園在妙果寺南，其西偏地勢夐僻，久不平治，蔓莽極目。紹熙五年七月二日，圃人徐三以正午酌水於甕，見二犬共擒一蛇，大如柱，其長五六尺。蛇回頭反齧其領，一犬徑啣蛇頭吞嚼，喉間滯凝，不能伸縮，復為蛇齧舌，遽吐之。俄頃犬死，其一遭毒。不踰時，三者俱斃。蛇體黒花、方紋間之，遍身生毛茸茸然，名為鐵甲五步，蓋蝮也。

朱五十秀才
　　朱仲山者，鄱陽人，本憲臺小吏，後謝役讀書為士，稱五十秀才，居於上巷。紹熙五年八月四日晩風雨，電光雷聲，繞其室甚久。一更後，聞空中語曰：「往田頭收禾了。」又有問曰：「在甚處？」應曰：「章田也。」語畢，倐然黒氣如曳帛，穿西北去，光響浸息。家人旦起，見屋瓦皆破碎。是時朱乃在莊數日，監刈稻。妻慮必致天譴，邀天慶道士張在一往禳謝，張曰：「是天威也，吾不敢行。」午後一僕來言：「秀才昨夜遭雷震死矣。」朱平生臨財慳吝，不與人為周旋，然未聞顯惡，既罹禍酷，或疑為胥時必有隱慝雲。其胥(「胥」當作「壻」。)陶生在城中聞之，奔往視，還家兩日亦死。朱將葬之日，送喪者行田塍畔，忽遭雷怖，皆捨而竄伏，至十月六日，雷復震出其柩。妻命僧誦經作懴哀祈，輒有變異，久而未息。

諸湖僧
　　鄱陽諸湖寺僧，夜夢人告曰：「須用三盌水煮過。」言之至再，寤而不能曉。明日，一童持白蕈來，大如桶，曰：「得於後山樹下。」僧喜，即命煮之。初用水一升許，踰時皆乾，蕈偃然如生。又益以水，至於三，不熟。僧忽憶昨夢，疑其異物，喚童負鋤就劚所生處，才二尺，見一菜花蛇蟠穴內，已死腐，而口中猶出氣，正蒸薄於上，遂成蕈。傍有小枿甚多，村民採食之，一日間死者三人。寺僧盡脫此厄，夢之靈如此。

洪季立
　　洪烜季立生於元符己卯，至紹興丙子歲，五十八矣。六月某日，蚤起，招館客從姪喬語之曰：「吾夜得佳夢，宜賀我。昨夕正熟睡間，見神人拊背而笑曰：『爾壽數本止於六十八歲，緣近有陰徳，幽冥所重，遂増十年。』未暇扣其何事，瞿然而寤。然則吾春秋幾至八十，自今以往，猶有二十年優游田地，可謂無望之福矣。」喬相與誦歎，方擬召親黨，置酒為慶，是夕雞鳴時，忽得疾暴下，迨明日午不起，視神告之數，乃減十年。惡鬼侮人如此。(喬説。)

彭婦棺
　　從姪孫佋之婦彭氏，紹熙五年八月下旬生子不成而死。彭婦得病危甚，佋之父以事留金陵，陸伯父蒙之為買棺，且預漆飾，凡為錢百千。經旬，病少間。蒙念凶具留家不祥，議轉鬻之，以供藥餌費，既有王三郎者酬直矣。九月七日正午，蒙假寐，夢老叟長七尺，自外策杖來謂曰：「此器便欲用，切勿妄動，爾何情急若此，萬一不如意，倉卒間如何尋覓。」蒙覺而駭之，急遣童問訊，則病者勢已變，後三日而亡。(蒙之説。)
