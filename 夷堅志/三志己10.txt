
夷堅三志己卷第十(此卷原本全闕，今從呂本補十二條，尚闕三條。)

石門珠巖
　　鄱陽石門鎮外二十里，一山阜高峻深杳，名曰珠巖。士人七八十歲者，能言承平時曾有波斯客經過，徘徊凝望，留連再宿，語逆旅主人云：「茲氣象奇秀，當孕珍寶，其兆已露見，特里俗不能別識耳。我須復來營之。」遂去。後二年復至，以所攜破山刀，剖嶺骨成蹊，得大珠數十顆。藉以毯蓐，置之笥中。其圓多徑寸，小者猶如櫻桃。野山無主，但略犒傍近居民而行。今取珠之穴尚存，當剖開處，兩下各有跡，至或四五十栲栳者。(按：此句似有脫誤。)天產至寶於是，果何為哉？

應天山玉樹
　　貴溪應天山，當龍虎福地之右，雲氣鴻濛，上與天接，仰不見頂。穹窿崷崒，拱挹於下，若培塿然。唐時為馬祖道場，原有小寺，良田數百畝，皆在其顛。無旱乾水溢之虞，歲收甚富。淳熙中，臨川陸九淵子靜到彼游觀，喜其山水佳勝，寺無一僧，遂據以為書院，聚徒幾三百人。凡佛像仙翁，創新堂宇，專以伊洛道學垂訓。嘗與高弟彭世昌輩縱步登覽，至深谷，見小樹數株，方結花，扶疎光曜，色雪白可愛，微清香，根莖上下如玉，絕無塵垢。詢之鄉老，皆莫能識。陸曰：「是所謂玉樹也。」悉徙種於書齋前。高者可六七尺，低者三四尺。經年後，遂稍憔悴，而葉全不落。陸移書所善，夸美其事。居山歷歲久，生員亦多所成就。張南仲侍郎故宅正在山下，族子從陸先生遊者甚眾。侍郎之孫思順，屢聞所云，欲求一本，助野處寶玩，未得也。今寺屋及田，盡為彭氏之掩取有也。(此句疑有脫誤。)

蚵蚾蛻化
　　饒醫黃裳，以淳熙己亥歲九月訪推官黃焯。見一蚵蚾跳入瓦堆中，坐客臧主簿曰：「是變且化。」俄瓦堆為物頂起，有鵪鶉飛出，直從屋檐翔空而去。三人同就其處觀之，但是蚵蚾蛻皮存，其薄如紙。臧因言：「頃日嘗觀此異。」然則萬物化形，固常理也。

周沅州神藥
　　德興五顯廟，本其神發跡處。故赫靈示化，異於他方。淳熙三年，弋陽周關須沅州郡守闕未赴，臥病困篤。適上饒人汪保，躬自負香案，將至其所居衫山抄題供施。庵蹇僧役吳行成欲為請藥於神而未果。其夜，夢黃衣人來謂曰：「知汝欲請藥，今大郎四郎在此，何不遂行。」吳郎隨往一所，登重樓之上，見衣冠者一人、雲巾鶴氅者一人並坐。二童傍立治藥，侍衞甚盛，肅整無譁。吳再拜致詞，衣冠者曰：「何不早來？」顧鶴氅者曰：「四哥可給藥與之。」吳謝而寤。於是，用翌日詣謁，且以夢禱。才擲一珓，卽得藥。如香灰中棗，歸告於周。於是八月朔日，遣介迎像至萬居，(此句疑有脫誤。)將建佛事為報。神又賜以藥，是日便能加飡飯。凡里社賴以愈疾者數百人。周一妾絕食八十日，族人子病驚風，皆獲安。方氏女因痘疹壞目，失明數歲，復見物。俗言第四位神顯靈。昭濟廣順公素好道，齋戒專務石藥，以積陰功，故效驗章章如此。周自作記述其事。

林劉舉登科夢
　　福州長溪人林劉舉在國學，淳熙四年，將赴解省，禱於錢塘門外九西五聖行祠。夢成大殿，見五人正坐，著王者服，贊科如禮。聞殿上唱云：「五飛雲翔，坐吸湖光。子今變化，因遡吾鄉。」覺而不能曉。是秋獲薦，來春於姚穎榜登科黃甲，注德興尉。既交印，奠謁五顯廟，知為祖祠，始驗夢中之語。

廟神出遊　(原闕)

神作上樑文　(原闕)
雲居聖父　(原闕)

吳呈俊
　　德興以五顯公事狀申江東運司，在法須遣他州官覈實，然後剡奏。上饒丞儒林郎吳呈俊奉檄而至，甫謁廟下，恍然有省。因憶少年時夢入大祠，見神王五位，皆冕服正坐，光焰烜赫。良久，一吏宣詞，若有所告。既寤，能紀髣髴，久而忘之矣。及是，儼如夢境所睹。乃詳其感異本末，復於漕臺。且留一詩，備紀其事。其詞有「檄來此日言明載，夢裏當年事已通」之句。於是五神得加封。吳君，縉雲人也。

余氏夢松竹
　　鄱陽任大亨，娶德興余氏女。慶元三年，余得疾，既夢與夫行到一處，四松植列於前，其傍皆茂竹，境趣靜雅。駐立諦觀，而夫去不顧。覺以語其子之奇云：「我夢如是，恐非佳祥。」之奇對曰：「吾母久病，茲以獲愈。松竹青青，乃壽考無疆之兆，真可喜也。」余氏終疑不釋。次年病，竟以正月八日不起，享年五十五。其家葬之於城西二十里外曰青山，與舅姑塋相近，墓下松竹，宛如所云。乃知死生分定，非所能免也。

葉氏七狐
　　德興縣外五里，一邨落名朱家閧，葉氏聚居之。曰子長者已長，以恩科仕至縣令而終。其第四子七七秀才，當慶元三年正月正晝，方讀書次，有七狐為羣，相御而入，穿繞堂戶，急呼婢僕擊逐。而發於倉卒，旋索尋器仗，及得之，皆已奔佚。復過比隣朝奉宅，此家素畜數獵狗，甚獰惡，見狐至，迎搏其二殺之。餘者皆竄不知所入。七七秀才收貯雞卵二個，欲令孳抱。一小妾偷之，煮於釜，未暇食，為主人所覺。逼使引手入湯內取之。卽時肉爛，至暮而死。里正告於官，檢屍驗實，不曾加箠，無他痕傷，得免於罪。但已費蕩百餘千，蓋禍也。

李氏宅金龜
　　真州昔時有李氏宅，高門壯屋，相傳甚凶，草本擁蔽前後，氣象幽密無倫。處之稍久，必暴病至死，以故無人敢居。十五年，有鄭端者，素負膽勇，視鬼神蔑如，徑挈家眾，不擇日而入，卽據正堂。所親或勸曰：「古語有云：『如何萬金子，而與惡物爭。』一郡宅第多矣。何必此？」端然而不答。住止愈適，寂無所睹，自以為己力足用取勝。忽廊下見一龜，徧體金色，不以為異，遣童送於十里外野塘中。是夜就寢，聞牀下有聲，但稱八八，莫知何物。曉而視之，又前龜也，始怪焉。掇之以足，遽然不見。至晚，一瘡生左足上，漸似龜形。浸覺痛苦，招外科醫士輩砭治。凡藥方可用者悉歷試之，略不効驗。家人因議遷寓僧坊，沉固不蘇，越六十四日而卒。正合八八之數。

桐江二貓
　　桐江民豢二貓，愛之甚，坐臥自隨，但日觀其食飢飽，暮夜必藉而寢，或持置懷抱間，摩手拊惜，出則戒婢謹視之。一日，鼠竊瓮中粟，隨(按：「隨」字似「墮」字之誤。)不能出。婢走告主人，主人喜，攜一貓投於瓮。鼠跳躑上下，呼聲甚厲。貓熟視不動，意伺其便也。久之，乃躍而出，主人笑，又取其次。方投瓮，亦躍而出。庭有雛雞方戲，反遭搏而死。婢怒言：「吾待二貓甚力，今見鼠不捕，顧殘我雞，復何用？」主人慚不答，而使借隣室貓。至，窺瓮，爪婢衣，不肯下，至破袖傷臂。鼠揚揚在中飽食粟，不避人。至於明日，婢不勝憤，將梃就擊。梃才入，鼠卽緣之而上。婢驚棄梃，遂脫。以三貓一婢而不能取一鼠，俾之得志而去，亦可謂黠矣。

桐廬犢求母
　　桐廬人畜兩牛，一□一犢，同日鬻之。農者取其犢而屠□□□其□，並驅出門。屠引□度溪，入於家。犢立溪外，引首長鳴。農鞭之不動，逼使行，每數步，必回顧。越複嶺，穿支徑，至田間，農置之閤中。屠夜具湯鑊，且將烹□，聞戶外牛鳴甚急，□應之亦急。屠私自念：「夜已三更天黑，四傍無人居，安得有牛到此？」促點火視，則彼農向所買犢也。排戶而入，跳躑母傍，□亦連舔其頸。屠雖悍忍，惕然動心，反湯滅火而寢。農失犢所在，求之數日，遇屠，具言其事，相與嘆息。並以元直贖其□而去，遂為母子如初。農家至屠舍十五里，道屈曲非尋常往來處，犢固未嘗至，乃能知之，異類天性如此，蓋必有神物為之助。人之不孝於親者，殆非此犢比也。屠能臨利向善，亦可嘉矣。

界田義學
　　李仲永侍郎居浮梁之界田，晚年退閑，於所居之東三里間，自立義學，且建孔子廟，塑像嚴事，工製精華，至用沉香為舌。以春秋致祀，招延師儒，召聚宗黨，凡預受業者踰三十人，捐良田二百畝以贍其用。每日暇時，躬往講説《周易》。族中子弟有荒於嬉者，翻以習誦縈絆為苦，乘其夜歸，故撐拄所過野橋板，使之顛墜。李不為止。紹興庚辰下世，子孫益微，不能紹先志，學漸蓁蕪，師生掃軌。或拆其屋廬，或取其木石，或據其地為居舍，沉香亦遭竊貨。曾孫有烈，遂築室於其基。慶元丁已，暴得熱疾，醫療禳禱，越月弗息，一切無效。有道士能考楨祟禍，呼視之。命小童立桌上，遙望之次，見一戴冕旒人，容貌高古，又十輩供從於後，云：「吾乃文宣王，從我者十哲也。」道士問：「何以至此？」曰：「吾受李氏香火，極為勤潔。自侍郎身沒，諸孫不復關心，既毀我廟，又仆我像，今四十年間，蕩然無纖毫之跡。吾將稱顯威靈，以為之戒。」顧一人，使召李侍郎，卻責其不能訓後。俄頃，還白雲：「見為鄂州城隍，今日有職冗，不及從命。」乃謂家眾曰：「便再復舊貫，吾當福汝。」眾曰：「敬諾。」童卽醒，有烈之疾頓瘳。然不暇如約。予謂神祗廟室所在，固有神靈為主，若此段者，其怪誕尤可見，一何侮瀆吾先聖也。輒志於三己之末，庸警惑者雲。
