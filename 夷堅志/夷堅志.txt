（並請在校對之後從條目的源代碼中刪除本模版：{{簡轉繁}} ）
宋洪邁撰。邁所著《容齋隨筆》已著錄。是書所記，皆神怪之說，故以《列子》夷堅事爲名。考《列子》謂大禹行而見之，伯益知而名之，夷堅聞而志之，正謂珍禽異獸，如《山海經》之類。邁雜錄仙鬼諸事，而名取於斯，非其本義。然唐華原尉張愼素已有《夷堅錄》之名，則邁亦有所本也。陳振孫《書錄解題》稱《夷堅志》甲至癸二百卷，支甲至支癸一百卷，三甲至三癸一百卷，四甲四乙二十卷，共四百二十卷。趙與峕《賓退錄》亦載《夷堅志》三十二編，凡三十一序，不相重複，各節錄其序之大略，頗爲詳備。此本僅存自甲至戊五十卷，標題但曰《夷堅志》，以其序文校與峕之所載，乃支甲至支戊，非其正集，惟與峕記「支丙」作「支景」，謂避其曾祖之嫌名，而此仍作丙，殆傳寫者所改歟？胡應麟《筆叢》謂所藏之本有百卷，核其卷目次第，乃支甲至三甲共十一帙，此殆胡氏之本又佚其半也。朱國楨《湧幢小品》不知爲志中之一集，乃雲《夷堅志》本四百二十卷，今行者五十一卷，蓋病其繁蕪刪之，則誤之甚矣。陳振孫譏邁爲謬用其心，其說頗正。陳櫟《勤有堂隨錄》則謂邁欲修國史，藉此練習其筆，似乎曲爲之詞。然其中詩詞之類，往往可資採錄，而遺聞瑣事，亦多足爲勸戒，非盡無益於人心者。小說一家，歷來著錄，亦何必拘於方隅，獨爲邁書責歟。
　　《夷堅志》乃番陽洪公邁之所編也。公廣覽博聞，好奇尚異，遊宦四方，採摭眾事，集成此編。分甲、乙、丙、丁四志，每志有二十卷，每卷十一二事或十三四事，譬諸小道，亦有可觀。載考其序，乃知此志鏤板不一，有蜀本，有婺本，有閩本，而古杭亦有本，公隨所寓鋟梓。今蜀、浙之板不存，獨幸閩板猶存於建學。然點檢諸卷。遺缺甚多。本路張府判紹先提調學事，勉予訪尋舊本補之，奈閩板久缺，誠難再得其全。幸友人周宏翁，於文房中尚存此書，是乃洪公所刊於古杭之本也。然其本雖分甲乙至壬癸為十志，似與今本閩本詳略不同，而所載之事，亦大同小異。愚固摭浙本之所有，以補閩本之所無。茲遇廉使相公陳先生居濟分司來此，益加勉勵，遂即命工鏤板，四十有三，始完其編，庶不失洪公編葺之初意。由是《夷堅志》之傳於天下後世，可為全書矣。〈(此下原闕十五字。)〉掾古杭一齋沈天佑序。

　　《夷堅志》甲至癸二百卷，支甲至支癸一百卷，三甲至三癸一百卷，四甲四乙各十卷，總四百二十卷。見陳振孫《書錄解題》。明以後流傳甚罕。胡應麟博極羣書，祗據王景文《夷堅別志序》。知其義例而已。《四庫》所收支甲至支戊五十卷。民間頗不易得。所通行者，有明仿宋刊分類《夷堅志》五十卷，蓋宋人摘錄之本。坊刻二十卷本，雖從原書摘出，又出分類本下。是不但全書不存，即正集二百卷，若存若亡者亦數百年。阮文達得宋刻甲至丁八十卷，影寫進呈。阮氏得之吾郡嚴久能，後歸吳門黃蕘圃，蕘圃歸於汪閬原，閬原歸於胡心耘。余從胡氏得之，中有玉蘭堂印，衡山文氏舊藏也。《列子》曰：「大禹行而見之，伯益知而名之，夷堅聞而志之。」夷堅之名，蓋取諸此。自來志怪之書。莫古於《山海經》。按之理勢，率多荒唐。沿其流者，王嘉之《拾遺》，干寶之《搜神》，敬叔之《異苑》，徐鉉之《稽神》，成式之《雜俎》，最行於時。然多者不過數百事，少者或僅十餘事，未有卷帙浩汗如此書之多者也。雖其所載，頗與傳記相似，飾說剽竊，借為談助。支甲序已自言之。至於文思雋永，層出不窮，實非後人所及。自甲志至四甲，凡三十一序，各出新意，不相複重，趙與峕《賓退錄》節錄其文，推挹甚至。信乎文人之能事，小說之淵海也。琴希洪君，搜刻先世遺書，不遺餘力，聞余得是書，寓書慫恿梓行，因付手民，以塞洪君之意雲。光緒五年，歲在屠維單閼陽月，歸安陸心源撰。

　　《夷堅》之名，昉於《莊子》，其言大鵬寥闊而無當，故託徵於夷堅之志。所謂寓言十九者，此其首也。有宋洪公景廬，仍其名而為之志，雜采古今陰騭冥報可喜可愕之事，為四百二十卷。史氏稱其博極載籍，而稗官《虞初》靡不涉獵，信哉！今行於世者五十一卷，蓋後人病其繁複而加擇焉，分門別類，非全帙也。或謂神怪之事，孔子不語，而勒之琬琰，不亦謬乎其用心乎！予則謂宇宙之大，事之出於億料之外者，往往有之，若姜嫄之孕，傅巖之夢，獨非大神大怪者哉！而垂之六經，非漫誣以資談謔者，固仲尼之所存筆也。然則不語者，非不語也，不雅語以駭人也。苟殃可以懲凶人，祥可以恿吉士，則雖神且怪，又何廢於語焉！何也？蓋治亂之軸，不握於人，則握於天。天有常運，人有常經。天亂其運則善惡倒植，人亂其經則賞罰無章。天亂則人治之，於是乎爵於朝，戮於市，播於大誥，而鑄於刑書；人亂則天治之，於是乎翼於無形，呵於無聲，錫奪其貲基，而延縮其壽夭。是惟天人交輔，以持世故，彝倫所以常存，而乾坤賴以不毀也。人之為治也，顯而易見；天之為治也，幽而難明。略其易見而表其難明，此《夷堅志》之所由作也。夫人分量有限，而嗜望無涯。苦海愛河，比比沉汩。不𢥠之以天刑，而喻之以夙賦，則覬覦者何觀焉！故知忠孝節義之有報，則人倫篤矣；知殺生之有報，則暴殄弭矣；知冤對之有報，則世讎解矣；知貪謀之有報，則併吞者惕矣；知功名之前定，則奔競者息矣；知婚姻之前定，則踰牆相從者恧矣。其他賑饑拯溺，扶顛擁孺，與夫醫卜小技，仙釋傍流，凡所登錄，皆可以懲凶人而獎吉士，世教不無補焉，未可置為冗籍也。景盧以文學世家，而其父皓，伏節使虜，不辱其身。三子述之，伯仲競朗，咸歷清貫，名震一時。史氏以為忠義之報。則《夷堅》所志，豈種種矯誣者哉！洪君子美者，景廬之遙胄也，為太保襄惠公之元孫，秀雅而文。刻是書而傳之，庶幾乎不墮手澤之遺者。後昆繩繩，則洪氏之食報猶未艾也。嘉靖二十五年正月。

　　耳目之聞見有限，而書冊之記載無窮，《山海》搜奇，《齊諧》志怪，非不索隱鈎元，窮極幼眇，然欲其事不涉荒唐，而其文足資採覽者，則莫若《夷堅》一書。是書也，或謂夷姓堅名，實創此志，宋番陽洪邁，特踵而增之。或謂洪氏所自作，而借《夷堅》以名其書。皆不具論。第觀其書，滉瀁恣縱，瓌奇絕特，可喜可愕，可信可徵，有足擴耳目聞見之所不及，而供學士文人之搜尋摭拾者，又寧可與稗官野乘同日語哉！余嘗購得善本，欲以付剞劂，未之逮也。而周君有同志焉，晨窗午夜，讎勘矻矻不倦，訂疑刊誤，釐然秩然。視原刻之魚魯雜糅，荒穢彌目，不啻撥雲見青，理解冰釋，斯豈非洪氏之功臣，而藝林之快舉也哉！書成示余，余曰：「祖先雖先我著鞭，余固樂賭是書之成也。」因為攝其大凡，述其勤敏，以公當世之同好雲。乾隆戊戌六月中澣，仁和沈屺瞻序。

　　昔之志怪異者，昉於《齊諧》一書，其後則吳均之《續紀》、干寶之《搜神》、張師正之《述異》、錢希白之《洞微》，皆此類也。然其見聞所及，隨得卽書，莫洪文敏《夷堅志》若矣。按《文獻通考》是書卷編十干，為卷四百二十，又《賓退録》謂其積三十二篇，凡三十一序，各出新意，不相重複。其一篇為文敏絶筆之作，不及序，故缺焉。夫以神奇荒怪之事，委巷叢談之語，蓋儒者所不道。然觀古經傳之所稱，後世史書之所録，並莫得而廢焉，亦惟是善善惡惡之心而已矣。且史載文敏使金，金欲用舊禮，文敏執不可，千載之下，其忠毅令人可想。則夫片言隻字，猶當視為拱璧而珍惜之。陳氏振孫謂其猥褻鄙俚，豈篤論哉！間嘗考《太平廣記》，李昉諸臣且奉敕編纂矣，矧是編非盡如《廣記》之浮誕不經，僅取悅人耳目而已也。惜乎歷年久遠，散佚既多，周君信傳，承先世之清芬，憫昔賢之墮緒，既刻《七修類稿》成，復取是書，重加釐正，仍以十干編之。是則雖非舊本，亦猶愈於陶九成之《説郛》存十一於千百耳。異日捉塵者借為談助，操觚者於焉取材，則周君之功，有足多矣。乾隆戊戌立秋後十日，何琪書於小山居。

　　洪文敏《夷堅志》，以十干為次，為卷二百。支志、三志亦以十干為次，為卷各百。四志止於乙，為卷二十，共西百有念卷。古來小説家言未有如是之多者也。全書久已散佚，《四庫全書》所鈔支志自甲至戊五十卷，亦不可得見。徐氏《優是樓宋元版書目》載有八十卷，乾隆壬子，見於蘇州山塘錢氏萃古齋，以錢萬四千得之。自甲至丁八十卷，冊端有玉蘭堂，辛夷館諸印，知出自長洲文氏。又有季滄葦印記，季氏書籍後悉歸徐氏，則此雖無健庵印記，知卽徐目所載者，無可疑也。此條宋時閩木，元人以浙本修補，見卷首元人一齋沈天佑序。序中紀年一行，則已為俗子剜去矣。書內尚有奪葉，其所補有以宋版補者，有元人所棄補者。凡宋版所補，皆其原文；元人所補，多取支志、三志之文竄入之。如甲志所載無紹興以後事，而所補乃及於慶元，此其證也。陸務觀有詩推重此書，而陳直齋則極譏之，要之論以直齋為正。其間有可以裨風雅資考鏡者，當別擇之。此書每集，文敏自為序，序各一意，趙與峕嘗撮其大旨，載於《賓退録》。今甲志序己失，乙、丙、丁志序尚存。文敏遺文散佚，此三序者，甚可寶也。此本非今世所刊行者，世人莫得睹，因重録此，以為之副。行款字畫，補版奪葉，一遵原文。自去年初秋始，至今年上已後乃畢功。此八九月中，以抱疴輟者月餘，以憂思輟者又月餘。計無事以嬰吾衷，而從事於硯削間，曾無多日，追惟往事，撫卷興嘆，而況乎宵寒鐙青，有相依於鴉呼鬼嘯之中之一人乎！後之君子，見此書者，其將謂予何！嘉慶九年歲次閼逢困敦春王三月六日，歸安嚴元照書於芳茮堂。
　謄寫時有錯謬，卽隨筆改正，鈔畢復以朱筆校勘一過。宋本字畫漫滅，有可以揣得者補之。其絕無筆畫可見者，勿敢率爾也。其漫滅處，往往為本學者潤飾而誤，予已悉糾正之。予此本，視宋刻固應勝之。嚴元照修能氏書。
　　嘉慶十年之夏，豆麥為積雨所壞，蠶事不及十分之一。正難枝梧，又與族孽搆訟，不無虛糜錢帛。至六月中，已無一文看囊錢矣。錢唐何夢華過我，取此書原本以示阮芸臺侍郎，遂以銀錢五十餅易去。中郎既往，虎賁猶存，不得不倍加珍惜。夢華亦影鈔一部，予又託夢華借鈔文瀾閣所藏支志，未知可得否？閏六月初五日，蕙櫋生書。時大風一晝夜餘未止，寒甚。
　　《夷堅志》甲、乙、丙、丁四集，宋刻本由萃古齋售於石家嚴久能，今又為何夢華買出，其歸宿未知在何處。余所藏宋刻，有《夷堅》支甲一至三三卷，七八兩卷，皆小字棉紙者。《夷堅》支壬三至十共八卷，《夷堅》支癸一至八共八卷，皆竹紙大字者。近又得《夷堅志》乙一至三三卷，此本係舊鈔。支甲至支戊五十卷，支庚、支癸二十卷，又三志己十卷，三志辛十卷，三志壬十卷，取兩集以配全，而其□俱不全本也。每見近時坊刻稱《夷堅志》者，大都發源於是，而面目又改矣。天壤甚大，未識洪公所著《夷堅》各種，其宋刻能一一完全否！癡心妄想，其有固未可必，其無亦安敢必邪！嘉慶丁卯正月六日，復翁丕烈識。
　　《夷堅》甲志二十卷、乙志二十卷、丙志二十卷、丁志二十卷。宋刊元印本，前有古杭一齋沈天祐序，每葉十八行，每行十八字，版心有刊工姓名。《夷堅志》四百二十卷，或刊於蜀，或刊於婺，或刊於杭。此八十卷，則刊於建甯學者。至元而蜀、浙之版已亡，惟建版尚存，缺四十三版。張紹先為福建提學，命天祐尋訪舊本，因從周宏羽借得浙本，補刊完全。此則元修後印本也，《四庫》未收。阮文達始從嚴久能借録進呈，卷中有季振宜藏書朱文長印，芳椒堂印白文方印、竹塢二字朱文長印、玉蘭堂白文方印、辛夷館印朱文方印、元照之印白文方印、嚴氏久能朱文方印、張氏秋月字香修一字幼憐朱文方印、香修二字朱文方印、梅溪精舍白文方印、阮元之印白文方印、阮元伯元朱文方印、錢塘嚴傑借閲白文方印、何元錫借觀記白文方印，江左二字朱文長印、厚氏二字朱文方印、元照私印朱文方印、嚴氏修能朱文方印、陸師道手録《賓退録》一條於目後及卷一末，小楷極精。案：竹塢、辛夷館、玉蘭堂，皆文衡山印。江左，季振宜印。芳椒堂，嚴久能印。香修張氏，久能姬人之印也。
　　新編分類《夷堅志》，甲集五卷、乙集五卷、丙集五卷、丁集五卷、戊集五卷、己集五卷、庚集五卷、辛集五卷、壬集五卷、癸集五卷。題曰鄱陽洪邁景廬紀述，建安葉氏祖榮類編。明刊，板心有清平山堂四字。葉祖榮仕履無攷，當是南宋末人，各家書録皆未著録。甲集分忠臣、孝子、節義三門。乙集分陰德、陰譴、禽獸三門。丙集分寃對報應、幽明二獄、欠債、妬忌四門。丁集分貪謀、詐謀、騙局、姦淫、雜附妖怪五門。戊集分前定宴婚、嗣息、夫妻三門。己集分神仙、釋教、淫祀三門。庚集分神道、鬼怪二門。辛集分醫術、雜藝、妖巫、卜相、夢幻五門。壬集分奇異、精佈、墳墓三門。癸集分設醮、冥官、善惡、僧道惡報、入冥五門。每門又各為子目。朱國楨《湧幢小品》云：《夷堅志》本四百二十卷，今行者五十一卷，蓋病其煩蕪刪之。當卽指此本也。原書四百二十卷，今惟存甲至丁八十卷，宋刊為禺所得，已經刊入十萬卷樓叢書。支甲至支戊五十卷，為四庫所收，民間絕少傳本。坊刊巾箱本掇拾叢殘為之，缺略尤甚。此本猶宋人所輯，當見四百二十卷全書。其所甄録，出於今存八十卷及支志巾箱本之外者甚多。不但全書崖略，可以考見，卽宋人遺聞佚事，亦往往賴此以存，未可以刪削薄之也。
　　洪文敏著《夷堅志》，據陳振孫《書録解題》，甲至癸二百卷，支甲至支癸一百卷，三甲至三癸一百卷，四甲四乙二十卷，大凡四百二十卷。《宋史‧藝文志》儘録甲、乙、丙六十卷，丁、戊、己、庚八十卷者，蓋未見全書也。卷帙繁多，積久散逸。元陳櫟《勤有堂隨録》謂坊中所刊廑四五卷。明楊士奇《文淵閣書目》雖有四部，然均注殘闕。胡應麟《少室山房類稿》則稱今止存武林雕本五十卷，暨王參戎之鈔本百卷，其他均不可得。惟陳第《世善堂書目》有全書四百二十卷，為自宋迄今官私藏目所僅見，然是書前後流傳之端緒無可考見，殊未敢信。朱國楨《湧幢小品》又稱今行者儘五十一卷，且謂病其煩蕪而芟之，分門別類，非全帙云云，是卽建安葉祖榮之《新編夷堅志》，與胡氏所見之武林雕本，蓋同為一書。有明嘉靖清平山堂刊本亦極罕見，其書雜取諸志，融洽為一，《四庫全書提要》指為志中之一集，蓋亦未睹其書也。《四庫》著録，亦僅原書之支甲至支戊。惟徐乾學《傳是樓宋元版書目》有《夷堅志》八十卷，後為嚴元照所得，為甲、乙、丙、丁四志，版刻於宋，中有元人刊補之葉，竄入支志、三志之文。按沈天佑序，謂洪公刊於古杭之本分甲乙至壬癸為十志，又謂杭本與閩本詳略不同，所載之事亦大同小異。又謂摭浙本所有，補閩本所無，是或杭本彙輯諸志，並無支志、三志之別，沈氏遂任取若干以補其缺，亦未可知。要之，沈氏所見祇甲、乙、丙、丁四志，又與此四志大同小異之十志，其餘固均已無存矣。嚴氏之書後以歸阮文達，而自留所録副本。阮氏影寫進呈，其刊本展轉歸於陸心源。心源刊之，此四志始復行於世。乾嘉之際，吳縣黃丕烈藏書最夥，先後得宋本支甲、支壬、支癸若干卷，又舊鈔支甲至支戊五十卷，支庚、支癸二十卷，三志己辛壬各十卷。宋本不知散落何處，而舊鈔百卷暨嚴氏所録副本八十卷，均歸吾友湘潭袁伯夔。洪氏所著四百二十卷，今存於天壤者僅此矣。涵芬樓所藏凡四本：一明姚江呂胤昌本，無刊版年月；一清周信傳本，刊於乾隆四十三年；一明建安葉祖榮分類本，刊於嘉靖二十五年；一明鈔本，無年月。呂、周二本均以甲乙編次，分為十集，惟呂本稱《新刻夷堅志》，集各一卷。周本稱《夷堅志》，分一集為上下而不分卷。呂本多於周本者凡二十四事，而周本所獨有者亦十八事。然所分十集，甲乙次第，與黃氏所藏之支志、三志並同，亦與胡應麟所得四甲中之一周，支志亡其三，三志亡其七者相合。黃氏謂取兩集以配全，而其□俱不全本，不知明人先已為之。黃氏舊鈔與呂、周二本互有增損，是必當時傳鈔之訛。明人刻書，大都以意改竄，此蓋欲泯其殘闕之跡，故並支志、三志之名而削之。今《四庫全書》僅存支甲至支戊，使非賭黃氏舊鈔，又誰知支庚、支癸及三志己、辛、壬之尚在人間乎！建安葉氏本與明鈔本同出一源，詞句略殊，門類悉合。雖於原書篇第盡已變更，而所輯各事見於今存各卷中者，頗有異同，足資攷訂。江陰繆小山前輩嘗取黃氏舊鈔校正呂、周二本，慫恿印行。餘思文敏遺著，冠冕説部，飄零墮失，讀者憾焉，因有輯印全書之意。伯夔既以所藏嚴、黃二本假余，乃盡發涵芬樓所藏，參互校讎。陸氏所刊初志固多是正，而黃氏支志、三志之訛文奪葉，藉各本以補正者，亦自不少。建安葉氏分類本所輯，不見於今存百八十卷中者，尚有二百七十七則，因輯為二十五卷，名曰《志補》。此為洪氏原書，後人分類編次，雖仍甲乙之稱，已非舊貫，固不能辨其出於何志矣。見聞所及，如趙與峕之《賓退録》，阮閲之《詩話總龜》，周密之《志雅堂雜鈔》，岳珂之《桯史》，唐順之之《荊川稗編》，焦竑之《焦氏筆乘》，江瓘之《名醫類案》，徐勃之《榕陰新檢》，王沂之《稗史彙編》，陳廷桂之《歷陽典録》均有采輯。又續得三十四事，輯為一卷，名曰《再補》。此則諸書徵引，標所從出，故亦知為文敏原書也。(惟原書所引，並無標題，此係依事仿擬，非文敏原文。)古人著述及收藏書目涉及是書者，咸加採録，並彙輯諸本序跋，附列於後。統計全書存者，為初志甲、乙、丙、丁，支志甲、乙、丙、丁、戊、庚、癸，三志己、辛、壬，益以蒐補之二十六卷，儘逮原書之半。今者世不經見之書日出不窮，安知此已佚之本，異日不復見於世！卽不然，掇拾叢殘，賡續有得，亦可輯為三補四補，以饜讀者之望。此則區區之願，有待於海內賢哲之助者已。庚申臘月，海鹽張元濟跋。
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
【已佚】
