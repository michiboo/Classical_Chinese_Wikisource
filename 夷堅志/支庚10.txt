
夷堅支庚卷第十(十三事)

嘉魚龍珠
　　建炎元年，鄂州嘉魚縣農夫乘春天雨耕田，於陰雲蔽野中，見一火毬在空，欲上復下，竟墮地，光焰赫然，須臾漸息。牧童以篛笠覆之，一爇而盡。老人或稍有識者曰：「我聞驪龍有珠，是必因鬬而墜，須持厭服掩取乃可。」農釋耒，解犢鼻裩罩於上，火焰如沃，果一大寶珠。包以歸，獻於主人田二翁。翁與千錢，置諸佛室。至夜，祥光四發，高出屋外。遠處望之，謂田氏遭火，及赴救，則不然。喧傳達於邑令。令欲得之，而慮其閉拒，乃摭他事囚翁於獄，使吏諷之。翁曰：「此亦何用？願以獻。」令大喜，遽命取之。而前一夕濃霧罩翁居，對面不相認，迨開霽，已失珠所在。其家來報，令不以為然，謂其靳誕，橫施械梏。翁不能自脫，竟死獄中。(施師俞説。)

徐千一
　　樂平民徐廿一，居邑下秋洲灣。其長子千一，治生有方，家業頗振。父忽如覺如夢，見其子在禾場上，而空中刀劍紛紛自下，皆將擊之。父百方遮救，僅得脫。寤而懼甚。自是子獨處，則受此撓。於是每夕命數僕陪之寢宿，而夢中復多悸。乃議徙避之，旋於二十里間築室。千一之弟千二，方詣塘運水和泥，兄在新屋內，忽大叫稱痛，聲徹於外。弟奔視之，已死。其身遍體皆遭刃斧痕，至闊三寸許。此子庸常一民，不聞顯惡，殆宿寃業所致也。

葉妾廿八
　　葉正則庖婢事，載於支乙。陸子靜知其甚詳，云：「葉之父朝奉君買侍妾，仍其在家排行，只稱為廿八。來累月矣。一夕，聞窗外有呼廿八者，認其聲不審，未應。忽曰：『汝不應，我自入來。』俄一美丈夫至。妾惑之，遂共寢。自是乘間必至，已而有孕。十月免身，乃生泥子二，真土偶也。又生車螯鯽魚各二枚，皆活。葉老不勝駭，亟投諸江中。此怪往來猶如初，迨正則罷官東歸，將及京口，始絕跡。」子靜言之於王順伯、黃雍父，云：「此乃正則作平江幕官時事。所生兒入地縫中，遣兵持鉏掘之，聞其下曰：『爾何人，要來尋我？』乃止。」雍父審其事於正則，曰：「然。」

楊可人
　　湖妓楊韻可人者，紹興十年以後，用色藝敏黠著名。海陵仲彌性並通判州事，為所惑，嘗約一鐫秩一受杖，無所辭。及仲以章罷，韻貨醫詐為有孕。二年後，竟為王亨道所撻。仲寓居常州，一夕夢之曰：「我抱病甚亟，且死矣。平生誦《妙法蓮花經》，以故可免墮落，得作男子。只在湖州城外方二弓手家託生。君若不忘故情，幸急來視我。正恐已無及，尚可周旋後事。方家極貧，不能育我，望加意賙給。我生三日後，煩君來，當以一笑為證。」仲寤，遽登舟，到卽詣其室。韻困血疾暴作，連夕不知人。又訪得方二弓手家。韻死，方妻生男。仲既悉如前戒，經三日復往。方氏使抱兒出見，(「見」原作「現」，改從周本。)望見已驚笑。自此仲數存拊之。仲為蘄春守，張壽朋為倅，親聞其言。

胡氏異兒
　　徽州清化鎮胡廷輝，長婦李氏，以淳熙戊申歲生男子。才出胎，上下齶已各有一牙，試以乳就之，而骨軟不能吮。父母駭其異，欲殺之。羣族共勸言：「爾無它子。此兒既不吮乳，且無別狀。不若留育之，俟其長成可也。」及三歲，諸牙皆出，與舊二者無以異。

江四女
　　婺源嚴田民江四，家世為農，頗饒足。而行跡無賴，與鄰豪代名充里役。妻初產得女，怒，投之盆水中，逾時不死。江痛掐其兩耳，皆落，如刀割然，遂斃。次年，又生女，兩耳缺斷，全類向者掐痕。里巷以為業報，謂苟再殺之，必有殃禍，勉其存育，乃留之。

白石大王
　　李智仲鄉居時，一姪在書室，忽癡瞪不能語。正遣奴持酒與飲，見而歸告。智仲出視，乃書桌上云：「有駛卒持文牒，稱泰山府君令與白石大王為代。辭以母老，且未娶，無人侍養，乞免行。駛怒曰：『府君之命，烏可辭？』再三致禱，始許來早復報。適所賜酒，不敢飲，卽以犒之。叔出時尚立門側，今去矣。」明日，又書曰：「駛足再來，已許辭免。」猶不語。智仲曰：「汝一旦如此，何時是了？」又書曰：「叔無過慮，但以炭火煅定椀二隻，俟通紅，款款取出，投於前溪。明午自能語話。」如其説，及期，一切復常。扣所見，冥然不知。李宅前臨大溪雲。（右四事子理説。）

韓世旺弓矢
　　臨川王椿者，平甫之孫，待制游之子。紹興初為臨安幕官，能弧矢。將官韓世旺，蘄王兄也，家本西州，故諳此技，而不以自名。為王所輕，每對客侮之，韓不與較。呂丞相都督江淮，辟王為僚。王收拾貲裝，貯一簏，逢韓於教場。適諸將置宴席，因留之。韓忽言：「今當與君別，能以弓矢角勝負賭簏中物乎？」王恃其技，卽應曰：「諾。」且指坐間數客為證。各分箭一把，王引弓先發，其四中的，其八皆在垛內，無一不中。王意欣然自得，坐客無不歛袵稱贊。韓逡巡起應曰：「我軍旅中人，若以十二箭爭勝負則為不武，願止以兩箭決之。」眾咸不曉其語。韓使虞侯持筵上金錢立垛前，一發中錢孔心，再發破筈。滿坐呼噪。開簏取物，得金六百兩。王慚悔氣，不終席而歸。橐中枵空，莫知所出。次日，謁韓所厚善者，托往解謝，丐還元金。韓笑曰：「我本不須彼物。正以文官口強，常時受他侮薄不少，故聊窘挫之。他必能做啓事，但以一篇謝過，便悉返之。更須直説，不要逞文章，恐其見罵。」王如戒立作啓，大略云：「幸自識得三兩箇難字，何須射(呂本作「挽」。)他伍六斗軟弓？不識便宜，搦人賭賽。拋毬打論，雖是有輸有贏，破白傷財，其奈著腸著肚。」他皆類此。韓讀之大嘉，卽日歸其所獲。(王外孫劉模説。)

姚時可
　　張邦昌既坐竊位死，其族弟嘗為郡，居會稽。府捕其家良賤六十口置於獄，具奏待報。張自料身為逆人親族，當死不疑，與其明正刑書，不若預為之所。乃囑推吏姚時可曰：「吾自分必死，敢有請於君。」姚問其故，曰：「吾藏金百兩在某室篋中，君往取之。煩為密營毒藥十數服。俟誅命下，卽與子弟輩共引決，以後事累君。」姚曰：「事未可知，朝廷仁政尚寬，何必至是？當為公出探消耗。果不可免，用此計未晚。」(明鈔本多「無為先就死地也」七字。)張再三瀝懇，訖不可。及奏上，高宗諭輔臣曰：「邦昌之逆，出於迫脅，正也可哀。其弟相去三千里，本非同謀，豈宜加罪！」卽命盡釋之，一家按堵如故。張詣姚舍，謝其全護之恩，以所説百金為餉，拒不肯受。至損十之九，亦然。是時姚未有子，後連生八男。迨長立，皆好學馳譽。廷袞登紹興三十年進士第一，謙者淳熙十一年繼之，廷昂一夔及其它子悉為名士。越人(上二字葉本作「時」。)以為陰德之報雲。(順伯説。)

吳淑姬嚴蕊
　　湖州吳秀才女，慧而能詩詞，貌美家貧，為富民子所據。或投郡訴其姦淫。王龜齡為太守，逮係司理獄。既伏罪，且受徒刑。郡僚相與詣理院觀之。仍具酒，引使至席，風格傾一坐。遂命脫枷侍飲，諭之曰：「知汝能長短句，宜以一章自詠，當宛轉白待制為汝解脫。不然危矣。」女卽請題。時冬末雪消，春日且至，命道此景作《長相思》令。捉筆立成，曰：「煙霏霏，雨霏霏。雪向梅花枝上堆，春從何處回？醉眼開，睡眼開。疎影橫斜安在哉？從教塞管催。」諸客賞歎，為之盡歡。明日，以告王公，言其寃。王淳直不疑人欺，亟使釋放。其後無人肯禮娶。周介卿石之子買以為妾，名曰淑姬。王三恕時為司戶攝理，正治此獄，小詞藏其處。又台州官奴嚴蕊，尤有才思，而通書究達今古。唐與正為守，頗屬目。朱元晦提舉浙東，按部發其事，捕蕊下獄。杖其背，猶以為伍伯行杖輕，復押至會稽，再論決。蕊墮酷刑，而係樂籍如故。岳商卿霖提點刑獄，因疎決至台，蕊陳狀乞自便。岳令作詞，應聲口占云：「不是愛風塵，似被前身誤。花落花開自有時，總是東君主。去也終須去，往也如何往。若得山花插滿頭，莫問奴歸處。」岳卽判從良。(景裴説。)

天慶觀道人
　　饒州天慶觀道士陳元齡，素有爐火癖好，無日不從事於斯。僅能得點茅一二小技，至於治煉黃金，莫能測涯涘也。嘗在室內踞爐治藥，一道人揚揚而來，直入傲揖，跌宕已醉，延坐與語，酒氣觸人。卒然問曰：「師黃冠羽服，擺脫塵凡，頗有以助道否？」陳曰：「甚好丹竈，奈骨相窮薄，不能有所值遇。擬乾汞為銀，十作十敗。先生曾留意乎？」道人笑而勿言。陳飲以酒，復扣之。曰：「此豈是一朝一夕、單詞半句可了？吾不惜少駐，為君圖之。」陳以為異人，不敢固請，但日與詣永平監沽肆劇飲。因循三月，不告而去。陳望望然若有失。經旬復來，曰：「向者所言，今姑小試。此有水銀否？」陳曰：「有之。」卽以一斤至。曰：「那用許？」只留四兩，貯於墨盞中，置湯瓶上。解腰間所掛火瓢，取藥一刀圭，投而攪之。復以陶楪，袖手而俟。少焉，錚然有聲，曰：「就矣。」揭楪視之，既成白金。秤之，分銖不耗折。陳正衣冠設拜，願執弟子禮。是夜同宿，越三夕，因大醉，陳起貪志，竊其瓢。道人睡覺，愴然曰：「不謂君無義若此，然亦幾何？分量可謂淺窄。」遂拂衣去。陳夸語於眾曰：「從今一生快活，更復何求？」如其法治汞，無不立成，凡得銀數百兩。及天慶遭庚子之災，陳所有囊笥多不接，至今尚存。(張思順説。)

夢監補試題(目録「試」作「賦」)
　　王景伊赴國子監補試，夢宣押考試官三員乘馬而來。其前一人姓黃，中一人姓孫，後一人忘其姓。繼卽若人監闈，出《詩止乎禮義賦》。操筆成文，頗得意。既覺，猶歷記數聯。已而又夢云云，則不憶一語矣。明日，三考官入院，蓋黃堂(雍父)、孫逢吉(從之)、毛崇甫(辯)也。洎就試，題未出，已喧傳所夢賦題。俄聞簾內嘈嘈如爭辯之狀。良久，乃《以古為鑑賦》。是歲，景伊不利。後見施德遠之子聞毛崇甫言：「孫初欲出《詩止乎禮義賦》，黃欲更以為《六德教胄子》。孫曰：『試者皆朝士子弟，卽不挾書，恐難尋索六德體字。』議未決，崇甫曰：『自來國子賦題，只是四字。』遂定用後題。」景伊一夢明白如此，而不獲預選者，豈以不符其所見故邪！(景伊説。)

劉職醫藥誤
　　私鑄銅器，法制(葉本作「禁」。)甚嚴。信州永豐縣民犯禁，為人詣縣告，逮赴獄。罪狀已白，典吏毛遂、周永受賕釋之。告者經坑冶司訴理，械二吏送饒州州院，俄而(上四字葉本作「至州兩吏」。)皆病寒疾。直獄劉、舒二醫同診視，云：「周永當汗。」隨證下藥而愈。劉欲以大茈胡湯與毛生，舒曰：「渠是陽(葉本作「陰」。)證傷寒，(葉本無「傷寒」二字。)此藥入口，死矣。」劉堅執前説，舒力爭不勝，竟與服。卽時痛徹心腑，旋復洞下，糞結如脂膏。又強使服，至於再，須臾，髓竭而亡。吏呼二醫視之，已無可言，共議作節次申郡，而令出錢買棺，候檢畢就殮。正舁屍束置牆角，(上十二字葉本作「相檢舁至牆下屍」。)忽張目舒氣，獄級走二人還，(上二句葉本作「獄卒走報二醫往視」。)已宛然再活。問曰：「晝時(上二字葉本作昨日。)兩服藥，是那箇郎中主張？」劉方喜，以為己功，應曰：「是我所下。」(上二字葉本作「之藥」。)正揶揄舒生，(葉本無此句。)毛曰：「今後且須仔細。我一家長幼十餘口，仰我以生，所坐(上二字葉本作「我疾」。)本不至死。而汝以一服藥見投，使我五臟如刀割，膏液盡為臭穢。我既知之，而獄級又勒使再進。腸胃已腐，安得復生？今只在鬼門關相候。」復顧舒曰：「且得知治(葉本作「下」。)藥人姓名分曉。」語終而亡。(上二字葉本作「復斃」。)劉未幾卽死。舒懼，(葉本多「陳詞」二字。)謝去醫職，而學三壇法，以符水治祟，亦能自給。
