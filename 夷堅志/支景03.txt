
夷堅支景卷第三(十九事)

王嘉賓夢子
　　吳人王彥光(葉本作「禮」。)御史之子嘉賓，頃隨侍入蜀，在漢川夢至一處，樓閣臺觀，上侵雲霄。(葉本作「表」。)中垂珠簾，有三四人相對，盛服玉帶，風格清奇。訪其(葉本作「諸」。)左右：「此皆何人？」曰：「帝王子孫也。」又至一大宅，垂楊夾道，朱紫秉笏者三十輩，列坐聽事。曰：「此公侯貴人家也。」行過曠野，見小兒可數千萬計，一吏曰：「此貧弱之(葉本無「弱之」二字。)民子孫也，汝可於此中隨意抱(上二字葉本作「取」。)一兒歸。」嘉賓正以未有嗣息繫念，(上六字葉本作「未有子嗣」。)聞言甚喜，遽取(葉本作「抱」。)其一。及寤，甚異之。次年，生一子。既長，愚魯不解事，蓋來處寒陋也。嘉賓字仲賢，淳熙十二年監左藏封樁庫，為同官説此。

永日亭鬼
　　乾道二年，呂彥升知鎮江府，所親李伯魚來訪之，授館於府治錦波堂西偏。當四月初暑，開窗夜坐，時永日亭兩邉櫻桃正熟，於月明中望見有竊食之者，意以為直更諸卒耳，叱問之，乃二白物從木杪而下，皆長丈(呂本作「尺」。)許，蓋鬼也。呼眾起，譟而追逐之，向西南十餘步而沒。旦以告呂，呂命法籙道士王洞先書鐵符埋於所沒處，自是怪不復出。

武康二叟
　　湖州武康山谷中有二野叟，一人姓楊，一人姓徐，皆年八九十歲，狀貌偉碩，蒼鬚白髮，步履如飛。結廬於山之絶頂，占上下巖，居相去可百步，疊石為垣，繚繞半谷，松竹四面干霄，小軒古壇上各植瑞香一本。二月十一日花盛開，呂義卿自嘉禾至邑中，適當生朝，一客素不相識，自通為沈道人，訪之旅舍，青巾布袍，人物修整，目光奕奕如神仙中人，語笑殊不凡。因劇談叟廬之勝，卽相引往謁。到花下，見平闊皆丈餘，吳中固多此品，然亦未嘗睹也。道人曰：「君欲之乎？可致敬二叟以求之。」叟漠然有難色，云：「吾此花久為神物所護，培養成就，未省令俗士輒見，豈容浪求。雖高官顯貴，齎持錢帛，吾亦弗與也。」既而從容延顧，頗相親洽。道人為言：「呂官人賢者，非奔趨勢利之流，與之何害！」二叟相視幡然，有和悅色，徐云：「與君似有宿契，若花得所託，吾何惜哉！但恐到人間，栽蓄不以道，將貽吾憂耳。君善自愛重。」卽喚集僮奴樵丁，移置竹畚，自山顛舁而下，至村市，不交一談，委之而去。沈道人亦長揖告別，不費一錢。於是買舟載歸，花益以鬱茂，柯蘂倍於他種。義卿自為記，疑彼三士者皆異人云。時淳熙三年也。

吳江鄭媼
　　淳熙元年，吳江長橋側居民鄭氏媼，年八十餘歲，獨處茅簷之下，日丐於市，頗為人所憐，敝衣糲食之外，蓄其賸錢於藏瓶，欲以畫觀音像。夏四月，鄰火延燒，所積一空。明日，泣理故處，於燼中得故瓶，略無壞缺，而錢(呂本多一「自」字。)鎔成寶像，髙一尺許，冠衣瓔珞楊枝淨瓶皆(以上十九字原闕，從呂本補。)具，工製妙巧，塑匠驚嘆，以為不能及。巨室王氏取去，營一室嚴奉，留媼事香火，壽過百歲，紹熙中猶存。頃吳斗南書明州民媼一事，全相似，已載《庚志》中。佛力不可思議，普欲示化，不嫌於同也。

何百九
　　贛州石城縣豐義里小民何百九，強悍亡賴，以屠牛為業。嘗坐事編隸南安，遇大赦得歸，不改舊態。紹熙四年春，主簿鄭綰因審究公事到彼里，適見何鼔刀解牛，有粗皮小片僅三寸，割而擲之。其子五孜適從旁過，正著其右目上，揭之不落，卽時生合，不可脫，黒毛森然，才為指誤觸則痛楚異常。此子葢與父同惡者，人以為業報。

水精環
　　《邵氏聞見録》載：洛陽楚氏所寶水精枕，其間有半開杏花一枝，自北方攜之來南。建炎中，胡騎犯淮甸，委於山澤，今不知所在。錢塘關子東博士家於秀州，其孫出乃祖所藏水精絛環，表裏瑩徹，中有生竹葉一片。二者皆異物也。

應夢寶塔
　　呂大年徳卿欲訪《法華經》善本，久而未得。乾道九年初秋夜納涼於中庭，如睡醒間，夢白衣少年奉一金塔，高三尺，光采照人，置其前方，顧盼咨嗟，塔與人俱不見。失聲而寤。明旦飯竟，有攜是經求售者，其人與夢中所見無小異。試拈一卷揭一板視之，則《寶塔品》也，始悟前異，用倍價得之。經乃寫本，字法端勁，夏文莊公作序，金填標目，仍貯以黒廚。呂置於佛堂，奉之甚謹。

大錢村
　　湖州城外十八里曰大錢村，乾道十年春，農民朱七為人傭耕，一日，天氣陰晦，見一青物自東北乘風飛過，狀若籧篨，墜下散錢如雨，俯拾之，得七百餘枚。俗所謂錢龍者，疑此是也。

呂氏畫扇
　　呂椿年夏日晝寢，夢到大宮府，日色正午，見千葉白蓮兩盆在砌下，傍植木樨十餘株。廳上屏風有草書數行，不可讀，小妾秉燭引一少婦從內出，容貌嫺麗。方注目諦觀，忽聞堂前翻棋局聲，驚而覺，不曉所謂，自以為神遊仙境也。轉盼間枕畔得一畫扇，視其上，皆夢中所睹者。為家人言，乃稚女置扇於彼，呂元弗知。

邵武酒家女
　　謝用光源明，邵武人。所居在城內，嘗以夏夜獨步其門首，見鄰家門外燈燭熒煌，賓從雜沓，擁一輿而進。疑此家微下，不應有眾(呂本作「重」。)客來，趨前視之，無有也，乃審為鬼物，遽還舍。迨旦，聞鄰婦正以此時生女焉。後十二年一夕，所見復爾，但肩輿卻從其中出。謝緩行踵其後，過十四五家，徑入一舍而寂，認彼處，蓋酒家也。明日詢之，則鄰女昨夕已死，而酒家誕一女雲。

緋袍官人
　　紹熙癸丑，呂椿年夢四皂衣吏踰牆而入，自稱鄉司。驚而寤，猶髣髴在目也。三鼓後，又夢一緋袍官人秉笏稱通判，直前設拜，呂遜謝，將致答，傍若有贊者曰：「君是他主人，宜端受。」堅握其臂，不容屈膝，遂四拜而退。覺而異焉，念之悚惻，達旦不能寐。天甫明，守園人來告，五更時後圃犬生五子，扣其毛，四皂一赤，悉與夢契，為之憮［原作「撫」，據周本改。］然者終日。

三山陸蒼
　　傅敞，字次張，濰州人。為士子時，以紹興二十年過吳江，縦步塔院，見僧房竹軒雅潔，至彼小憩。其東室有殯宮，問為誰，僧云：「數歲前知縣館客身故，聞其家在福建，無力歸窆，因權厝於此。」敞惻然憐之。既還舟次，是夜夢儒冠人持名紙來見，曰三山陸蒼，自敘蹤跡，與僧言同。將退，拱白曰：「旅魂棲泊無依，君其念我。」明旦，敞以告邑宰，亦有舊學院小吏知其事者，遂遷葬於官地上，仍修佛果資助之。至七月，敞赴轉運司試，寓西湖小剎，復夢陸生來，再三致謝，且云：「舉場三日題目，蒼悉知之，謹奉告，切宜勿泄。若泄之，彼此當有禍。」敞寤而精思屬槁，泊應試，盡如其素，於是高擢薦名。

王武功妻
　　京師人王武功，居韈柪(葉本作「慟」。)巷，妻有美色。緣化僧過門，見而悅之，陰設挑致之策而未得便。會王生將赴官淮上，與妻坐簾內，一外僕頂合置前云：「聰大師傳語縣君，相別有日，無以表意，漫奉此送路。」語訖卽去。王夫婦亟起(葉本作「啓」。)合，乃玉(葉本作「肉」。)璽百枚。剖其一，中藏小金牌，(葉本多一「餅」字。)重一錢，以為誤也，復剖其他盡然。王作色叱妻曰：「我疑此髠朝夕往來於門，必有異，(葉本作「故」。)今果爾。」卽訴於府縣。僧元無名字及所居處，已竄伏不可捕，獨王妻坐獄受訊，但泣涕呼天，不能答一語。王棄之而單車之任。妻囚繫累月，府尹以曖昧不可竟，命録付外舍，窮無衣食。僧聞而潛歸，宻遣針婦説之曰：「汝今將何為？且餓死矣，我引汝往某寺為大眾縫絍度日，以俟武功回心轉意，若之何？」王妻勉從其言，既往，正入前僧之室，藏於地穽，姦污自如。久而稍聽其出入，遂伺隙告邏卒，執僧到官，伏其辜。妻亦悵恨以死。

西湖庵尼
　　臨安某官，土人也。妻為少年所慕，日日坐於對門茶肆，睥睨延頸，如癡如狂。嘗見一尼從其家出，徑隨以行，尼至西湖上，入庵寮，卽求見啜茶。自是數往。少年固多貲，用修建殿宇為名，捐施錢帛，其數至千緡。尼訝其無因而前，扣其故，乃以情愫語之，尼欣然領略，約後三日來。於是作一齋目，列大官女婦封稱二十餘人，而詣某官宅邀其妻曰：「以殿宇鼎新，宜有勝會，諸客皆已在庵，請便升轎。」卽盛飾易服珥，攜兩婢偕行。迨至彼，元無一客。(上二字明鈔本作「人」。)尼持錢犒轎僕，遣歸，設酒連飲兩婢，婦人亦醉，引憩曲室就枕。移時始醒，則一男子臥於傍，駭問為誰，既死矣。蓋所謂悅己少年者，先伏此地中，一旦如願，喜極暴卒。婦人不暇俟肩輿，呼婢徒歩而返，良人適在外，不敢與言。兩婢不能忍口，頗泄一二。尼畏事宣露，瘞死者於榻下。越旬日，少年家宛轉訪其蹤，訴於錢塘。尼及婦人皆桎梏拷掠，婢僕童行牽連十餘輩。凡一年，鞫得其實，尼受徒刑，婦人乃獲免。

建陽驛小兒
　　王崧壽茂與弟嶠季夷，紹興十五年入閩，經建陽道中驛舍投宿。四更後，見十數小兒入，従窗隙跳躍，鼔舞於前後，呵叱不退，為之驚擾不得寐。一僕寢戶下，持帚向前擊之，始相率奔出。拂旦審測所來，蓋驛之東有小廟，睹泥孩子排列於神像前，不成行綴，宛是昨夕為怪者。不忍毀擲，但歎異而去。

觀音二贊
　　臨川王瓘瑩夫，和甫左丞曾孫也。平生不以仕宦屑意，於文筆甚髙。晚學禪釋，洒然有所悟解，嘗作《入定》、《水月》、《觀音》三贊，《入定贊》云：「大士法身，猶如虛空，寧有動靜，可以形容。隨眾生心，應所知量，袈裟蒙頭，現此定相。定上人者，三昧密圓，毫端所向，奇觀炯然。我贊一言，如風過水，二俱無情，偶然成理。」《水月贊》云：「一月當空，影涵眾水，至人應物，亦復如此。億萬維生，其欲不同，我毋汝心，感而遂通。其感伊何，元汝精明，不湛不搖，所能皆成。汝陰髙人，得大自在，毫端髙明，普周妙(呂本作「沙」。)界。百千妙義，不假言宣，稽首十方，妙相現前。」皆為人士所傳諷，年至六十，晏無病苦，趺足而化。時居於越之諸暨。


莫氏庵蟻
　　湖州月河莫氏，衣冠大族也。祖塋在卞峰之西南，曰齊山，古木千章，巨竹萬挺，一郡形勝，無與比論。乾道二年正月，僧庵中堂忽有大蟻聚焉，往來營營，不見其止，未覺為有異也。明旦視之，甃磚上蛀成大樹一株，根幹壯實，枝葉扶疏，觀者靡不嗟賞，謂圖畫之工有所不逮。僧飾以朱欄，護惜甚謹。到今三十年，聞尚存也。

瓦上冰花
　　《筆談》及《夷堅景志》皆有冰花事，今亦間見之。濟南呂援彥龍，居秀州西門之內，淳熙初除知和州，未上。其廳側元置瓦數百，為雪所壓。迨雪消冰澌，皆結成樓觀、欄檻、車馬、人物，並蔕芙蓉、重臺牡丹、長春萱草及萬歲藤之類，妙華精巧，經日不融。彥龍令其子述卿施墨搨印十餘本，以為傳翫。

海中真武
　　婺士葉昉，登乾道己丑進士第。因往明州訪親故，為航海之役。方升舟，見一物漂漂隨流赴舟所，試勾取視之，乃故紙一幅，畫真武仗劍坐石上，一神將甚雄猛，持斧拱立於傍，後書「道子」兩字，疑為吳生筆也。紙略不沾濕，若初未嘗著水者。葉徙居嘉禾，此像為其姪宜之所得，供事於神堂，極有靈驗。葉再調舒州懷寧令，終於官。(此卷皆呂德卿説。)
