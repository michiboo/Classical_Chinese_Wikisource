
夷堅支景卷第八(十五事)

諸暨陸生妻
　　諸暨縣治有湖四，饒民陸生者，居縣後湖堘上，以打鑿紙錢為業。一旦黃昏，方畢事，倦而就寢。妻懷娠過期兩月，夫未睡時覺腹痛，因臥其傍。有頃，陸睡覺，不見妻，而房門元未曾開，知墮怪境，急籠燈出外呼索，且邀鄰居人窮訪之。半夜後，聞湖內人應聲，月正明，望之，乃妻也，率一少年共往取之。妻執少年衣袂曰：「將孩兒還我。」既登岸，陸挾以歸，胎已失去，始能言云：「見數人來房內，喚出到一處，引入小室，排設薦褥如產閣然，不覺免身。既洗滌加襁褓，觀者滿前曰：『男兒也，真可喜。』我未及就觀，驀無所賭。今思之，殆與死為鄰，亦幸而存耳。」明日，起居泰然，一無患苦。湖雖不廣，而外與江連，疑婦人向來受胎之時，必夢蛟螭輩來與交接而不肯言。時慶元元年中元後也。

茅山道士
　　揚州名醫楊吉老，其術甚著。其郡一士人，狀若有疾，厭厭不聊賴，莫能名其何等病苦，往謁之，楊曰：「君熱證已極，氣血消爍且盡，自此三年，當以背疽死，不可為矣。」士人不樂而退。聞親識間説茅山觀中一道士於醫術通神，但不肯以技自名，未必為人致力，士人心計交切，乃衣僮隸之服，詣山拜之，願得執薪水之役於席下。道士喜，留置弟子中，誨以讀經，晝夕祗事左右，頤指如意。歴兩月久，覺其與常隸別，呼扣所従來，始再拜謝過，以實白之。道士笑曰：「世間那有醫不得病，汝試以脈示我。」纔診視，又笑曰：「汝便可下山，吾亦無藥與汝，但日日買好梨一顆，如生梨已盡，則取乾者泡湯飲之，仍食其滓，此疾當自平。」士人歸，謹如其戒。經一歲，復往揚州，楊醫見之，驚其顏貌腴澤，脈息和平，謂之曰：「君必遇異人，不然，豈有安痊之理。」士人以告，楊立具衣冠，焚香往茅山設拜，葢自咎其學之未至也。《北夢瑣言》載醫者趙鄂云：一朝士疾危，只有一法，請剩吃消梨，不限多少，如咀齕不及，捩汁而飲，或希萬一。用其言遂愈。此意正同。

黃顏兄弟
　　吳郡黃顏兄弟，従事科舉。顏元名某，其父夢人告曰：「汝子若以『顏』為名，必遂意。」卽従之。是歲獲鄉薦，來春擢第。至次舉，叔季將試，父又夢人使二子亦名「顏」，覺而相與語，以為安有兄弟三人同名之理。後再入夢，於是析「顏」字為二，叔名彥而季名頁，與同榜登第。王順伯、李仲詩皆與顏之孫姻舊。

平陽王夔
　　永嘉士人，或夢至大山下，見嵓穴豁開，祠廟赫然。一神正中坐，而緑袍判官持文書前白曰：「呈今年舉人解榜。」士人逼而觀之，僅見「王夔」二字。判官指之曰：「此平陽王廷用也。」士人固與廷用善，答：「彼不名夔。」判官曰：「須用改名乃可。」夢者覺而喜，以書告之，使更名，廷用曰：「士子得失，葢自有命存，豈應信他人一夢。」不肯改。旬日，夢複如初，又以告，其意確然不移，遂至於三。判官頗怒曰：「王秀才執志頑悍如此，我必要他改了。」夢者以屢遭沮卻，不復言。會秋闈不遠，舉人各納試卷，連粘家狀，廷用手寫十紙，皆錯誤不堪用，瞿然而悟，卽書為「夔」，一上中選，繼登第於丁丑王十朋牓中。(右四事王順伯説。)

陽春縣
　　嶺南大抵皆瘴毒，而春州最甚。自唐以來，北客謫徙者罕得生還。本朝廢為陽春縣，以隸南恩州。蓋既為一邑，則士大夫竄逐，罪囚黥配，皆獲免至彼，亦建議者持心近厚雲。凡調注縣令，如滿三年，許不用舉主由選階改京秩，去者莫得歸，然貪嗜榮進，率冒昧以往。惟淳熙中莆田葉元卞獨終，更與妻室無恙，而家人子盡死。一婢正病臥於別室，夜聞其呻吟聲，俄如喉間痰涎喘擁之狀。迨旦視之，乃自縊於梁，梁去床猶丈許，無階梯可升。葢従前不善終者從而為厲，非専以瘴而隕命也。余千鍾宏為恵州歸善巡檢時，正暏其事。葉名子昻丞相之姪也。(「子昂」上疑有缺字。)

汪氏庵僧
　　徽州城外三里，汪朝議家祖父墳庵在焉。紹興間，招僧恵洪住持。僧但飽食安坐，未嘗誦經課念，於供事香火亦極簡略，僅能循循自守，不為他過，主家上下皆安之。凡歷歲二十，乾道二年病終，汪氏葬之於近山。元有大楮樹，鬱茂扶疏，數月後頓以枯死，經雨生菌，汪僕牧羊過之，見其肥白光粲，采而獻之主人。用常法煠治，味殊香甘，殆勝於肉。今夕摘盡，明旦復然，源源不窮，至於三秋。浸浸聞於外，或持錢來求輟買，悉拒弗與。又畏人盜取，乃設短牆闌護之。鄰人嫉憤，夜半踰牆入，將空(呂本作「斧」。)其根枿，楮忽作人言曰：「此非爾所得食，強取之必受殃災。我卽昔時庵主也，坐虛受供施，不知慚愧，身歿之後，冥司罰為菌蕈以償。所以肥美者，吾精血所化也。今謫數已足，從此去矣。」鄰人駭而退，以告汪。汪猶不信，自往驗之，不復有菌，遂伐以為薪。(資福院僧顯章說。)

希韓大正
　　梁起道知虔州，有王宗愈者，由大理丞坐事送吏部，注雩都知縣。初到，詣郡參謁，既畢，當趨下循廊而出，梁以其方為朝士，且與之有舊，留使升車。王辭避不敢，梁呼其字曰：「希韓，不須如此。」言之再三，客將謂其為官稱，卽傳聲曰：「請希韓上轎。」客主皆解顏。梁雖賦性嚴毅，而察其愚野，不之問。李正之提點坑冶，巡歷廣西，過長沙，郡僚具迎牘，稱曰「提點大正」，蓋不知其名，而亦誤以為官稱若寺正之類者。李怒，移文潭府治諸曹書吏。時張欽夫居於潭，其緘亦如是，府主劉共甫笑曰：「他人容或不曉，君何為爾？」張愧笑。及李至，引咎謝不敏焉。

小樓燭花詞
　　紹興十五年三月十五日，予在臨安試詞科第三場畢出院，時尚早，同試者何作善伯明、徐搏升甫相率游市。時族叔邦直應賢、鄉人許良佐舜舉省試罷，相與同行。因至抱劍街，伯明素與名倡孫小九來往，遂拉訪其家，置酒於小樓。夜月如晝，臨欄凡□(上二字呂本作「望月」。)兩燭結花燦然若連珠，孫娼固黠慧解事，乃白坐中曰：「今夕桂魄皎潔，燭花呈祥，五君皆較藝蘭省，其為登名髙第，可證不疑。願各賦一詞紀實，且為他日一段佳話。」遂取吳牋五幅置於桌上。升甫、應賢、舜舉皆謝不能，伯明俊爽敏捷，卽操筆作《浣溪沙》一闋曰：「草草杯盤訪玉人，燈花呈喜坐添春，邀郎覓句要奇新。黛淺波嬌情脈脈，雲輕柳弱意真真，従今風月屬閑人。」眾傳觀歎賞，獨恨其末句失意。予續成《臨江仙》曰：「綺席留歡歡正洽，髙樓佳氣重重。釵頭小篆燭花紅。直須將喜事，來報主人公。桂月十分春正半，廣寒宮殿蔥蔥。姮娥相對曲欄東。雲梯知不逺，平步揖東風。」孫滿酌一觥相勸曰：「學士必髙中，此瑞殆為君設也。」已而予果奏名賜第，餘四人皆不偶。

南康戲語
　　汪仲嘉謫南康，寓處僧舍。嘗招郡僚宴集，官娼咸在，有姓楊及李者，於羣輩中藝色差可采。理掾主李，戶掾主楊，席間時時相與嘲戲，理掾顧謂戶曰：「『爾愛其羊，我愛其禮。』固載之《魯論》，無用相笑也。」坐客哂之，而求所以為對者。教授麋糜周卿正與汪公對奕，糜爭劫思行，星子沈令從傍呫囁，汪曰：「我已有對矣：『傍觀者審，當局者迷。』」眾擊節嗟賞，以為名對，各為之滿飲一觴。一時戲語，遂為風流清話。

泗州邸怪
　　安定郡王趙德麟，建炎初自京師挈家東下，抵泗州北城，於驛邸憩宿。薄晚呼索熟水，卽有妾應聲捧杯以進，而用紫蓋頭覆其首。趙曰：「汝軰既在室中，何必如是。」自為揭之，乃枯骨耳。趙略無怖容，連批其頰曰：「我家不是無人使，要爾怪鬼何用！」叱使去，掩冉而滅。趙不以語家人，留駐竟夕，天明始登塗。

汀州通判
　　紹興中宗室，忘其名，當范汝為亂後，添差汀州通判，無官舍可居，暫寓推官廳。吏士多言有怪，偶正員缺，因暫寓其處。此廳正自有七姑子之擾。方冬初薄寒，獨坐火閣內，忽一吏捧十餘刺納謁，視其官位姓名，皆稱前任通判汀州軍州事。趙生心知為厲，扣吏曰：「此諸客何為悉集於此？」對曰：「並是累年以前做通判者，各終於任所，故魂魄無歸，棲泊度日，聞尊官來，相率求見。」趙又曰：「汝復何人？」曰：「亦故客將，今已死矣。」趙(原作「起」，據周本改。)曰：「客既多，若一番相見，無緣欵曲，汝自以先後之序，逐一為吾延請。」吏拱手曰：「諾。」於是引一客至。趙接以賓禮，歷詢其鄉里井所歷官，今眷屬安在，客如言對答，殊不他談，頃刻告退。再一客，如前語之。盡十人，乃遍謝曰：「日晚茶酒兵不在，不得具茶湯，且無由報謁，幸勿責笑。」皆唯唯揖別，已而寂然。人謂趙以一生人而對十鬼，其膽勇可敬，祿位當未艾也，然自後汀五年，僅得某州通判卒。(右二事王季光説。)

張三娘
　　徳興醫者葉吉甫妻張氏，行第三，乾道中暴得熱疾卒。未殮，復甦，云：「被一公皂追去，行郊野間，杳杳冥冥，莫知處所，久而到一官府，趨赴庭下立。一貴人正中坐，皂通呈文書，貴人振怒，命捽皂於地，一獄卒以荊杖訊其足，叱曰：『我本令汝追樂平縣金山鄉許門張氏三娘，今乃差誤，何也？此婦人合更有一紀壽，生兩男，豈得遽引來。』卽別遣人送我還，遂寤。」吉甫喜其再生，而不暇詢許門之事。後張氏果誕兩男，恰十二年乃亡。吉甫今尚在。

樂平民
　　樂平縣押録梁傑有罪，為刑獄使者逮送州院，死於獄。一市民為證左者，相繼亦以疫殞。既而兩經檢驗，箱卒用葦席束屍，埋諸芝山寺亂冢之側。越三日，寺僧到彼處，見所瘞土露一手，白於眾，命僕啟之，則已活。扶出外，與之湯粥，民濛濛然略不能説所見，但云若夢中。雖然(呂本作「然雖」。)復得為人，而面色全如梔蠟，殊無血液滋潤，四體皆黒。洎還家，其妻已為他人所據，不復肯歸原夫。此民棲棲行乞，至今猶存。

眉壽庵僕妻
　　樂平何衝程國老，自作生塋，築庵舍，名之曰眉壽，延(原作「寺」，據周本改。)僧主之。其後僧去，只令一僕挈家居中。僕出田間，歸時已黃昏，不見厥妻，呼外人遍往尋訪，山巖榛莽，無處不至，倦極而反。悶睡未熟，聞攛厫內似有人轉動啾唧之聲，審聴之，則妻也。急燭火登梯，發壁取之，正臥於笪上，四傍無隙縫，雖雀鼠不可入。扣妻所見，蚩蚩不能言。後亦無他。(右三事余景度説。)

上官醫
　　醫者上官彥成，本郡武人，自稱北京駐泊，雲宣和中在京師試針灸，得翰林醫學，轉至副使，皆妄也。乾道初來鄱陽，其技亦平平，而能大言。宗室公頤頗滑稽善謔，因坐羣客次，有言某人病勢可慮，一客云：「可招上官駐泊。」公頥慼然曰：「上官來則下官去矣。」坐皆笑倒。蓋州郡每日申時兵校交番，其當直軍員必大聲曰：「上番來。」當下者繼之曰：「下番去。」故用此以為戲。彥成聞而甚病其語，聲譽日削焉。
