
夷堅支庚卷第七(十七事)

向生驢
　　樂平人向生，有陸圃在懷義鄉，戒其佃僕曰：「此地正好種菉豆。」僕以為不然，改植山禾。(呂本作「茱」。)一日，向乘驢至彼按視，怒之，悉加芟蕩。僕方冀其收成而弗獲，大失望，卽入室取利斧出，剚刃已及向。急跨驢而走，因傷墮地。驢舉兩足觗僕，又人立齧之，且逐行數十步。僕既逸，乃還護向。人或過其前，輒蹄觸之，無敢近者。復啣草覆向體。迨暮，芻秣者至，始嘶鳴往迎，引以視向。遂得脫。(葉本多一「歸」字。)

蓮湖土地
　　鄱陽蓮湖寺僧惠臻，出近村赴齋供，經日始還。而盜穴其室，囊鉢一空。臻顧戀嗟嘆，作小詩書土地堂外壁上。前兩句云：「禍來患至不由人，土地伽藍固弗靈。」其夕，夢一老翁卑詞而請曰：「吾職護山門，乃有不能覺盜竊之失，何所逃罪？然所書之句在壁，觀者見必讀之。吾之羞辱，不啻撻於市朝。願師為去之。自此苟有穿窬之過，雖輦棄此軀，不敢愛也。」臻覺而感其異，且卽刮除之。

雙港富民子
　　鄱陽近郭數十里多陂湖，富家分主之。至冬日，命漁師竭澤而取。旋作苫廬於岸，使子弟守宿，以防盜竊。紹興辛酉，雙港一富子守舍。短日向暮，凍雨蕭騷，擁爐塊坐。俄有推戶者，狀如倡女，服飾華麗，而遍體沾濕。攜一複來曰：「我乃路岐(原作「妓」，今改。)散樂子弟也，知市上李希聖宅親禮請客，要去打窠地。家眾既往，我獨避雨，趕趁不上。願容我寄宿。」富子曰：「舍中甚窄，只著得一小床。若留汝過夜，我爺娘性嚴，必定嗔責。李宅去此不遠，早去尚可及。」女懇祈再三，雜以笑謔，進步稍前，子毅然不聽。徐言：「既不肯教我宿，只暫就火烘衣，俟乾而行可乎？」許之。子登床，女坐其下，半卸紅裙，(呂本作「袖」。)露其腕，白如酥。復背身挽羅裙，不覺裙裏一尾出。子引手拈杖擊之，成一狐而走。衣裳如蛻，皆汙泥敗葉也。

史家塘
　　餘干之北官道傍有史家塘，其一穴綠水泓澄，過客多賞戀弗忍去。一官人攜妻孥來，留止甚久，有姬妾數輩。時當炎暑，其一妾為人輕浮，卽脫履襪，徑下濯足，為物從水內挽以入。主公不知所為，望之不見，旋就農家假水車，倩夫力捲涸，不得蹤跡。為駐宿一夕，愴然而去。

盛珪都院
　　饒州吏人盛珪，因盜用官庫錢事發，挈妻子避地餘干之金步，寄跡於市民萬廿四家，聚小童讀書以自給。建炎庚戌，妖賊王念經嘯聚旁邑，狂僭稱尊。步市之人皆竄伏山谷。萬生投賊中，受其官職。珪窮悴飢摧，值其擁眾遊徼，自謂故舊可托，出而迎拜。萬叱而擒之，斷其首，揭於竿上，持示賊。詐雲殺獲官軍諜者。及賊平，黨與多誅，萬獨漏網。紹興辛亥上元日，里中豪者王德璋倡率社甲為佛會，禳除凶災，且薦拔遭兵而死者。萬預焉。事畢還家，中途大叫，言盛都院領人共打我。所親走報其母妻，且扶掖以歸。在室跳浪，若格鬬狀，呻吟甚苦，仍不絕聲。母妻視之，則無他人，意為醉耳，扃其戶而出。夜半其聲始息。明日入視，死矣。遍身青痕，蓋寃鬼報仇雲。

應氏書院奴
　　德興吳良史，紹興十六年，就館第於店石應氏新宅書院。奴子戴先，因負水灌蔬，跌而傷足。久之乃能起，歎曰：「我幾夜做怪夢，元是有此厄。」吳及諸生詰之，逡巡始道其故，曰：「自四月以來，有人夜入所寢室，著揉藍花纈，妝澤明媚，丫鬟綽約，相視而笑。便為自獻之態，共榻至曉而去。問其姓氏居止處，曰：『只是下頭人。』從此每夜必來，漸覺情密。但令脫衣服，則堅然不肯；欲捫其胸，亦固拒。或時拊弄其髻，則曰：『布髮也，所以多硬。』經十餘日，解頭編於(呂本作「與」。)我綰同心髻，許嫁焉，而云：『我有母在，元未知此一段因緣，明當邀他來，汝自告懇。』天將曉，把手出房，忽笑云：『與你上樹戲。』遂同登一枝而立。枝折而墜，身乃在床，恍惚直如夢裏。」吳疑為妖魅所作，投牒驅邪院。其弟明甫，習行正法，為結壇於室，布灰滿之。夜聞兵馬喧沸，搦一物，其聲可駭。視壇上，得兩狐印跡，一小一大，所謂母子之驗雲。時五月二十有八日也。

馬大夫
　　樂平夏陽馬之奇大夫，為嶺南太守。解組還鄉，憩道間郵亭。縱步花榭，遇道人，挈酒一壺，又一籃貯燒豬肝一具，不知所從來。相見歡如故交，曰：「大夫能同飲此酒乎？」馬曰：「幸甚。」卽就闌干曲對酌，且食肝，肝味極美。馬意甚適，方欲延入款接，忽騰空而去。馬自以為遇仙。思肝之珍，命庖人臑治百端，莫能及。未及幾日，得疾而亡。則所遇非佳士也。

邵資深詩
　　鄉人邵資深，晚得官，調光澤尉。夢一人如鬼，謂之曰：「吾有絕句為君獻。」卽高吟曰：「滄浪白髮老相催，故圃西風又到來。諸事生涯常束手，一年此處一啣盃。」覺而語子弟，以其詞意非佳，愴然不樂。甫到官，中風疾，丐歸。處於桑圃茅齋中，未幾不起。

周氏子
　　鄱城周氏子，未娶，獨寢處門下一室讀書，抗志勤苦。一夕，夜過半，有隱士著道服，杖策窺戶。稱姓名修謁，其狀奇古，美鬚髯，對坐相褒賞，良久乃去。如是踰月，不以風雨輒來。忽挾一女子至，容色蒨麗，衣履華好，立侍於側。隱士笑曰：「吾嘉君少年而力學若此，前程未可量，故攜小女來奉伴。」於是三人鼎足坐，隱士旋引去。女令周吹燈，解衣登榻。隱士絕跡，而女夜夜來。嘗持一物饋周曰：「是熊膽也，服之最能明目，可夜觀書。」周受而食之。出入期年，形體消瘦。父疑而詰之。始諱不肯言，加以怒駡，乃備述底蘊。父卽日挈之徙舍，招醫拯治。云：「元氣耗矣，更月十日，將不可為。」遂進以丹補煖之藥，(此句疑有脫誤。)歷時乃安。是歲紹興辛酉也。

招慶寺水
　　紹興甲子歲，江浙大水。衢州常山門外招慶寺，於五月十八日早雨作，山林震搖。士大夫家居其中者，相率望空焚香拜禱，諸僧就佛殿課經厭禳。主僧自曉出赴齋，俄聞雲煙中語曰：「欠山主與徐保義及馬在。」時山漸摧壓塞路。有頃，山主歸，徐跨馬亦至。諸峰同時倒，廊殿陷沒反居上。唯魏邦達侍郎一位獨脫。先一日，有老道者晨起，見數僧打包而出，若行腳者，顧曰：「此將有難，唯藏下可免。」是夜，魏之壻趙叔溫覺有異，豫挈橐囊置山腰亭上，使兩婢守之。至明日，水從山頂推一大石著亭背，而分兩道流下。老道者在藏院，呼叔溫曰：「官人可來此處。」甫到而山頹。經界法初行，於寺置局，以積雨皆徙去。先一夜，邑人俱聞傳命曰：「知縣約束應經界文字，侵曉盡要來寺中整頓。」於是悉壓死。其後邑眾斂錢，命工發土出屍，欲行埋葬。凡僧俗婦女，一切裸身。禍罰之酷如此。

華陰舉子
　　華山既摧之後二十年，華陰舉子赴省院。離家未幾，不覺迷路，盡失僕從行李所在。就近村保訪居人，其人曰：「知秀才上京，我有一書，煩為寄與五嶽觀某道士。仍煩與之言：『這箇畜生，往來壞山，損了生靈無數，後來又去西京作孽。今卻敢復回在此，已行枷錮了。』吾引秀才一看。」乃偕行。才數步，所失僕從行李咸在，而居人境界寂然。舉人異焉。到京師，未弛擔，亟詣五嶽觀，欲投書。問道士房在何處？觀主云：「見在園中鉏草。」舉子走視，授以書，道士植鉏而接。舉子正於(「於」字疑誤。［按：周本作「欲」］下拜，仰頭不見矣。

明州學堂小龜
　　明州大家子弟，聚一學舍。或買得小龜，才闊寸許，而背甲長出覆首，異於常龜。一士最好奇，取育於家。經宿，其妻頓荒忽失度。每夢追逐男子，項有裝飾，不同世人。夢中相接笑語，同室聞之。醒時則云：「是我丈夫也，攜之共飲。」士無如之何。邵(「邵」，似當作「郡」。)有宗室子，行天心法，與此士善，許為攝治。方施法禁，龜從盆內霍霍奔走，徑趨壇上。宗室意其作祟者，譴問之。低首若服罪。乃赦之，送于海。士妻遂寧。

胡彥才女
　　衢人胡彥才，有女及筓，容色姝(呂本作「殊」。)美，擇壻未諧。嘗戲堂上，忽見三錢墮梁間，漫拾之。歸將納於廚，方啓扉，乃得紅牋同心結數百。自是敞罔不常，或唧唧私與人語，或似與人笑。父母憂駭，坐守其側，不能戢也。郡士徐具瞻，習行大洞法，招使治之。爇一符於竈，置一符於口，而坐室內伺視。女望一美丈夫來，入房，為青衣人斥去，云：「正要捉汝。」女迷惑眷戀，隨而觀之。見甲士數十人，捽拽以出，而餘人無所睹。女猶話其事，而豁然矣。

村民殺胡騎
　　建炎庚戌，胡騎犯江西。郡縣村落之民，望而畏之，多束手(呂本多一「就」字。)斃。間有奮不顧身者，則往往得志焉，雖婦女亦勇為之。其過豐城劍池也，鐵騎行正道，通宵不絕，蓋使我眾聞其聲而不測多寡耳。一騎挾兩女子，獨穿林間。女指謂避者言「可擊」，於是眾舉挺摏之而墜，旋碎其腦。馬嘶鳴不已，似尋其主，眾逐而委之井，遂脫。又胡掠一婦，使汲井。婦素富家子，辭不能。胡呶呶怒駡，奪瓶器低頭取水。婦推其背，失足入於井中。餘干民艾公子全家遭刼虜，兩胡然火，將焚厥居。艾默念：「若蕩為丘墟，萬一獲脫，將無翁歸。」乃呼其子，齊奮梃縱擊，垂困，取胡腰刀截其首。一家遂全。

李源會
　　李源會，京師人。所居坊曲頗寂靜，其外書室窗外有隙地以種花卉。兄自毫州教授罷歸，姻戚畢集，具酒。婦女所乘竹輿，皆置花陰之下。日將暮，聞一輿內有兒曹聲，李遽往視，無所見，已而復然。竊怪之，唾駡詬責，杳無應者。懼而入中堂，經廳側，逢一妙麗，笑抱李腰而語，其音如簧，曰：「不得道，不得道。」李惑而秘焉，乃握手入室，交歡而散。李意為坐上客，歷驗皆非也。客去後，此女遂出相就，若夫妻然。時李猶未娶。母畏其染著，徙榻於中堂，每夜亦至。迨胡寇犯闕，來依所親趙師古南來。紹興中，官於饒州樂平，女始絕跡。李脅下生一氣塊，挼之不痛，藥之不損，三十餘年而卒。

薛和夫
　　汴京毗婆寺前一宅，常僦與人充官舍。薛和夫者，奉母與兄處之。每日昃，必見一婦，衣碧衫，仙袂飄然，相去不過二三尺。雖知其異，不敢略采顧，而心絕怖恐。白母兄，亟徙居。兄後為河北通判，凡兩任，解官還都，復訪僦宇。和夫行巷陌，過舊處，扃閉寂然，因躡足而入。偶念昔日所見，不知在否，漫以津唾點窗紙破窺之，碧衣者正背身而坐。和夫毛髮森竦，急趨出。時相去七八年矣。

金步岳翁
　　金步市民岳翁，年八十二歲時，臀後忽生一尾，長五六寸。甚惡之，自以剃刀割去，置於火中焚之。烈焰沸油，一爆而失。爾後每歲一生，只長寸餘而脫。其姪師禹問之，亦不諱，曰：「休説休説，前身定是畜生。」至八十五乃死。
