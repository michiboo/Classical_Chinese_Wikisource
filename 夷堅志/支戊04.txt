
夷堅支戊卷第四(凡十四事)

吳雲郎
　　吳江縣二十里外因(黃校：疑誤。)瀆村富人吳澤將仕，生一子，小字雲郎。自少卽向學，嘗應進士，預待補籍。紹興五年八月，以疾亡。父母追念痛割。明年冬，澤之弟助教滋，往洞庭東山婦家沈氏。未至數里，暴風打船，暫泊於福善王廟下。登岸縱行，望廟門半掩，見雲郎著皂綈背子，緩步而出。滋大駭，就語之曰：「汝父母曉夜思念汝，欲一會面不可得，何為在此？」對曰：「兒為一事拘繋，留連對證，説來極苦。告叔為道此意於二親，若要相見，須親自來乃可。」嘆息而去。滋亟還舍，白兄嫂，皆相持悲哭。三人者共乘元舟，復抵廟步。雲郎已立津次，奔至父母前，下拜泣訴，具述幽冥辛苦之狀。語未竟，忽怒目奮捽父衣，大呼曰：「汝陷我性命，盜我金帛，使我銜寃茹痛四五十年，今日決不相舍。」遂互相擊搏，滾入水中。滋與僕從及舟人涉水救，澤始得脫登岸，因乏垂死。傍人初無所睹，但見澤舉手揮爭，至暮乃定。滋不知澤有隱慝，試問之，嚬蹙而言：「昔虜騎破城，一少年子相投寄宿，所齎囊金頗厚。吾心利其貲，至(按：「至」字疑誤。)之數月，(呂本多「乘醉」二字。)殺而取之。自念寃債在身，從壯至老，未嘗不戚戚。此兒(呂本多一「生」字。)於壬午，今日之報，豈非此乎？」自是憂悶不食，涉旬而死。魏南夫丞相之子羔如表弟李生，吳氏婿也，為魏説此。

徳化鷙獸
　　慶元元年五月二十四日，九江大雨五晝夜，江流暴溢。鷄犬畜產，悉皆漂蕩。有賣果小民黃二，正在徳化縣村田間，遇鷙獸緣道而來，遽升高木避之。別有婦人，攜兩小兒過其傍，游戲自若，獸亦不動。黃恐怖下視，甚異之。忽有官軍十餘人，嗚鉦鼓且至，乃持叉矛來欲驅逐者，獸始去，渡水而西。黃乃敢下地。到城門外，婦人已先在彼，值鬻米粽者，取錢買十枚飼兩兒，挾之而走，其行甚疾，兩目眈眈然殊可憎惡，牽裾涉川，如履平地，後不知所往。人疑為虎精，如前所書陽臺者是也。

善鑑為僧
　　淳熙四年，張子正待制知泰州，以妻病，焚香禱佛，願剃度一僧。已而妻愈。乃榜示諸剎，凡在籍童行，令悉趁四月十五結夏日集於報恩光孝寺。秀州行者善鑑，頗欲巡禮叢林，自江陰濟江，過石荘投宿明禧禪院，兩腳忽重膇如石，不能前，彼蓋不知邦君有施也。寺僧與之言，時已初十日矣。心雖欲之，而足力不可強。夜夢伽藍趣其去，淩晨粥罷，僶勉由如臯縣而北。臨十四夜，始至郡城，投報恩，股痛益甚，臥於選僧寮。明日，張與妻至，羣僚畢預齋供，觀諸人探餉，時會者五百餘輩，序立堂上。張問綱維：「猶有未到者否？」以善鑑對，且言其道路損腳，目今困臥。張必欲其來。鑑不獲已策杖往，隨眾拈一小紙卷，及開視，獨鑑得之。卽日落髮，張氏製三衣與之，同類皆起登仙之歎。方旬日，南禪缺住持，張又作疏邀開堂主法席，遂連處三大剎，為淮地所重。

張氏煮蟹
　　平江細民張氏，以煮蟹出售自給，所殺不可億計。紹熙五年七月，買兩篰置室中，凡數百枚。夜聞鴨聲嘈嘈，父子秉炬尋索，無所睹。迨復寢，其聲又作。審聽之，正在篰內，乃起坐咄之。蟹作人言曰：「只是死了住。」夜半後，又覺有人著屐遊行，以為盜也，走報鄰里，欲拘執，寂無影嚮。其女五七娘，驚而病臥於床三日，聞外人喚云：「五七可同去。」應曰：「待我來。」至晚而死。後九日，張妻亦病，見女坐床下，呼之使上。已而張父子及妻相繼亡，但存一小女曰阿感，無人養育。所親周二為取致其家，便見父母來就喚，亦死。張門遂絶。

黃池牛
　　黃池鎮隸太平州，其東卽為宣城縣境，十里間有聚落，皆亡賴惡子及不逞宗室嘯集。屠牛殺狗，釀私酒，鑄毛錢，造楮幣，凡違禁害人之事，靡所不有。王元卿叔端與表兄盛杲子東，淳熙十三年六月同往寧國府，過其處，見野園內繫水牛五頭，杲指第二牛曰：「此明日當死。」王曰：「何以知之？」曰：「其四皆食草，惟是牛眼中淚下，且獨不食。」因詢茶肆人：「此誰家者？」曰：「乃趙三使所買，欲待旦屠宰。」已而果然。遂再往視之，其第四牛亦有昨日之態，望兩人來，拱雙蹄跪地，如拜訴狀。復詢肆人，曰：「一客今早至此，頓買三頭，惟餘其一。旦夕殺之矣。」杲勸王使買之，置於近莊，以賒其死。王卽訪主人，優償厥值，牽以歸。至今猶存。


蔡通判
　　淳熙元年，嘉興蔡攄承議赴蘄州黃梅知縣，泛舟大江，過蘄口宿。是夜大風拔木，舟碎於巨浪，惟底板存。蔡適在其上，抱持浮漾，意以為家人盡溺死矣。迨旦，風小定，視之，則皆跧聚板上，不失一人。囊篋僕從悉沒，一小篋貯出身勅告，獨得全。旋喚漁人，載來南岸。居人見其至，爭來慰勞，云：「昨夜風雷黑暗中，聞神人言：『且救取蔡通判一家。』官人豈非蔡公乎？」蔡為人質重亷恪，鄉里稱其賢，故遭罹大難，而蒙神力以免。其後秩滿，果調泰州通判。

閩僧如本
　　如臯縣石莊鎮明禧禪院僧如本者，福州人，遊方至彼，遂留不去。紹興辛巳，胡騎暴淮甸，本收瘞遺骸三百，得官給僧牒。紹興(案：「紹興」疑是「隆興」或「紹熙」之誤。)元年為監寺，偕眾僧往黃華港石總首家脩設供佛，(上二字呂本作「齋供」。)惟留一老者守舍。亭午，火作於延壽堂，次及僧堂，悉為灰燼。眾聞報，狼狽奔還。常時諸僧戒帖度牒，鎖置禪床上龕櫃內，皆焚滅無餘。獨如本者掛於梁間，既墮地，有一大瓦，正覆護之，略無所損。本戒行甚堅，質樸好義，日夕持誦經呪不息，是以獲善報。

太陽步王氏婦
　　紹興庚戌六月，鄱陽境內太陽步王氏婦病卒。以父往別村，且肉猶未冷，家人不忍殮。走僕喚其父，再宿始歸，半醉間拊屍大哭。未幾，逝者復蘇。是日，招蓮花院僧誦經，卽扣所見。婦起坐言曰：「到冥司橋畔，見故母云：『汝何故在這裏？此是死路，不可久留。』遂買紙倩人寫狀。偕度橋，天氣昏昧，如深冬欲雪時。經大官府，吏兵甚盛，兩廊枷係罪囚無數。紫袍官人據案決事，乃持所書狀投之。紫袍批曰：『本人奉事翁姑孝謹，兼冥數未盡，宜放還。』卽再從橋上過。覚餒不可耐，遇鬻胡餅者，欲買之。母曰：『此豈可食！』少憩，逢過者紛然，全不見有回者。問母陰司事，母曰：『不孝最重，殺生罪次之。』倐睹一水閣，滿池紅白蓮花相間，縱觀之次，若有人自後見擠墮水，遂寤。」


辰州通判
　　辰州通判項某，信州貴溪人。自雲其父未有子，常齋戒禱請於上帝。後夢黃衣吏持大盒來，啓之，見盤內貯一貴人，金章紫綬，母遂有娠。七月七日生已，至二十五歲登科，歷州縣五任。赴辰陽時，年未五十，每自負必貴。提點刑獄司檄往鄰路襄陽置獄，鞫通判被命和糴米隱瞞官錢數萬貫之罪，項受賂三百萬，為人潤略。戡事未竟，得疾亟歸。夜中神物縱橫，有彈指者，有嘆息者，云：「可惜，可惜。」家人往往見之，項聞而不悟，疾勢轉甚。馬院在州治後圃，相去隔兩門百餘步。鬼物夜運馬糞滿榻，除去復然。正以七夕日卒，官止承議郎，不霑遺澤。

房州保正
　　房州房陵人李政為保正，頑猾健訟，侵入田園，奪人牛馬，官司莫能治。淳熙十四年暴亡。其家水牛當日產一犢，腹下白黑毛相間，成「保正李政」四字，字如崇寧當三錢，了了可識。每妻子到傍，輒淚下。甫半年，為虎所食，血骨(上二字葉本作「骨肉」。)皆盡。惟四字連皮，宛然如初。監本州酒稅忠訓郎王嗣宗親見其事。人死為牛多矣，諸志中屢書之，茲又獨異也。

辰州地主
　　王仲寅(寅祖)，紹興戊辰歲為湖北提刑司指使，從其使馬居中巡歷屬城。至辰州，馬館於郡汝燕堂，王寢於設廳之東角。三更後，夢老翁白袍烏帽，通名上謁，徑趨賓階。王意其土地神，屢揖使東向，翁謝曰：「明公異日當來此，(呂本多一「作」字。)地主那敢居上？」固辭不可。王覺，取筆記之，又誌於三里外長田張氏書院之壁。後三十年，自淮東鈐轄造朝，趙魏公為相，與之有舊，擢守辰陽。初未嘗敢萌五馬之念也，得之若驚，思前夢可證，以淳熙辛丑正月赴官。過長田，視張氏壁，所題字畫，宛如昔日。其家既籠以碧紗矣。王後知永州，提點廣西、福建兩路刑獄而終。

張拱之銀
　　江陵人張拱之，世以富雄州里。政和中，夢白衣人二十餘輩拜揖(葉本無「揖」字。)於床下。問其何人，(上四字葉本作「問之」。)皆不荅，旋沒於地。心雖怪之，亦不以為絶異。已而每夕皆然。於是命僕掘所沒處，才深三尺，得大銀二十枚，(葉本作「錠」。)各重五十兩，様製甚古，料為千歲前物，一一花書之而藏於篋笥，不為子弟言，亦未嘗非時閲視也。他日，又夢來別云：「欲往長沙，助趙官人宅造屋。(上三字葉本作「造宅」。)恨不得久從君游，然終當復來。」張疑焉，旦而發笥，空無所見(上二字葉本作「有」)矣，始大駭。欲窮其驗，専詣長沙訪之，果於善化縣傍有趙宅，方興工創大第，治廳事。張老納謁，(此句葉本作「張乃謁之」。)趙宿聞其名，亟出迎。坐少定，張起白曰：「君家治第，曾於土中獲何物？」趙不復隱，告以得白金千兩。張曰：「乃我家故所蓄，每錠有花書。」取視之，信然。張乃話前夢，願以他銀換易。趙欣然許之，張攜(葉本多一「歸」字。)喚銀(葉本無「銀」字，呂本作「鍛」。)匠鎔為一巨毬，當中穿竅，用鐵索維縶，置於床腳，使不可復動。入夜常聞泣聲。後經兵盜，不知所在矣。俗雲張循王在日，家多銀，每以千兩鎔(葉本作「鑄」。)一毬，目為沒奈何，正此類也。

豫章神廟(「章」，目録作「卅」。)
　　魏道弼參政，紹興壬午年為洪府帥守。宅堂後有小土地廟，其門與溷廁相連，以為穢濁，命徙於城隍廟廊下。工力既具，通判林君，夢神人自通為府宅土地，曰：「吾血食此地，多歷年所。雖隣於溷舍，無害也。若一旦徙去，則盡室老稚，將無所依，又寄託大神之宇，出入動息，皆不遑安。願賜一言達帥主，且仍舊貫，幸也。」林曰：「神既能靈化，何不自告之？」曰：「魏公乃紫氣星君，今位崇輔弼，豈得容易輒近？」明日，林具以白魏，乃輟其役。但移門它向，併葺飾像設而祭之。是夜，林又夢來謝。

五臺文殊
　　宣和六年，江遐舉邈為隆徳府教授，求學司檄搜遺書，與家人及長子珪詣五臺山，宿於文殊院。明日齋罷，拜禱佛象前，乞現聖相。至明時，涼風微動，西邊淡黃雲起。少焉，聞羅漢天眾客(「客」疑當作「各」。)執幡幢香華，以次引導，戈甲旌旗，陸續不絶。傍與日光相映。最後菩薩乘獅子法座，四夷君長氈裘狼帽謹隨之，無量無邊，各隨其類。異香芬郁，鼻觀為清，經數刻久乃沒。天將歛昏，又見燈燭數百炬陳列，金紫貴人執手鑪行前，菩薩緩步，足跡所留，蓮花隨生，一黃犬搖尾在後。珪時年十三歲，披僧衣，亦現象側。仙女吹簫笙，隱隱可聞，江一家並僧僕，無不瞻睹。靖康之末，報胡馬飲湖，棄官赴京師，除太學博士，居竹枏巷。未幾，夢菩薩告以急請外，卽挈家東下。出水門，値泗上便舟艤汴岸，遂迤邐還嚴陵，闔門安堵。時京師已受敵矣。間關亂離，不受怖恐。珪生於政和癸巳，至慶元丙辰，八十有四歲，猶強健不衰。
