
夷堅志補卷第九(十三事)

苦竹郎君
　　潭州善化縣苦竹村，所事神曰「苦竹郎君」。里中餘生妻唐氏，微有姿色，乾道二年，邀鄰婦郊行，至小溪茅店飲酒，店傍則廟也。酒罷，眾婦人皆入觀，唐氏素淫冶，見土偶素衣美容，悅慕之，瞻視(業本作「翫」，從明鈔本改。)不能已，眾已出，猶戀戀遲留。還家數日，思念不少置，因如廁，望一好少年，張青蓋而來，絕類廟中像，徑相就語，卽與歸房共寢，久乃去。自是數日一至，家人無知者。遂有娠，過期不產，夫怪之，召巫祝治禳弗效。唐氏浸苦腹漲，楚痛不(葉本有「可」字，從明鈔本刪。)堪忍。始自述其本末，疾益困，腹裂而死，出黃水數斗。

奉先寺
　　京師城南奉先寺，宮人葬處也。嘗因寒食祠事，庖人夜切肉，或自幕外引入手，攫食大臠者，舉刀砍之，卽疾走，踰垣而去。取火燭視，瀝血滿道，驚告同輩，相率白太官令章生云：「去歲亦以此時為物攘祭肉，至密買以償，今又復然。以為人耶，其去甚輕疾；以為鬼耶，乃有血，深可怪，請物色追訪之。」乃盡呼集吏卒，秉炬尋血蹤以行，去寺後，入叢塚荒草中，一徑甚微，略有人跡，內一穴極蕪穢，至此絕跡。遂止，記識而返。明日祀畢，竟往究其實，鉏穴三四尺，則漸廣如窟室，旁穿地道，有裸而據案者，肌理粗惡，若異物然。細視乃婦人，正食庖中之肉，臂上傷痕猶濕。初疑鬼，未敢近，少定，知其無他，牽以出。室中列床幾衣被，皆破敗無一堅好。詢其為誰，曰：「我人也，姓某氏，家去寺遠。未嫁時，僧誘我至此室，夜由地道過其房，與僧共寢，曉則復還。凡十餘年，(明鈔本多一「矣」字。)僧忽絕不來，地道又塞，我念以(按「以」字似當作「已」。)離家，且不識路，無從可歸。既久，自能穴土而出，遍往比(葉本作「此」，從明鈔本改。)近人家竊食餬口，浸昏昧不省身世，夜則不覺身之去來，隨意便到；晝則伏藏，不復知如(明鈔本無「如」字。)幾何歲月也！」章以所言諭廂吏，求得其家，父母皆在，雲失女二十年，定無存理，不欲來。家人彊之至，則相視慟哭，與之入寺時姦僧死已久，房為其徒居，尚可憶。女家亦不復質究雲。(章族孫椿説。)


童蘄州
　　童蒙，(明鈔本作「學」。)字敏求，南城人。未第時，居城北郭外曰塔步，貧甚，聚小兒學以自給。童壯年偉貌，鄰室處女素慕之，久不能自抑。一夕，排闥來奔，徑前抱持之，語曰：(葉本無「曰」字，從明鈔本補。)「我某家女，慕君久矣！常恨不得近，今夕父母俱出，故潛來就君，必勿棄我。」卽引手強挽，使就寢。童力拒之曰：「汝尚未適人，若我如此，則壞汝處子之身，誰肯娶汝！若終與為夫婦，則貧窶無以相活，脫或彰敗，彼此獲罪，深不可使也。宜速歸！我亦不語，仍不可令他人得知。」女不肯去，曰：「苟不見容，當死於此耳！」童大以為撓，百方譬解，終不及亂。女度事不諧，始嘆惋涕泣而退。童堅坐待旦，不復居其地，託故徙焉。雖未嘗自言，尋人稍亦聞之。童後登政和五年進士第，官至承議郎知蘄州事。(葉本無「事」字，從明鈔本補。)識者謂童不欺暗室，當置古人中，天報施矣！(廖鼎説。)

饑民食子
　　自古凶年饑歲，兵革亂離之時，易子而食者有之矣！予所聞二事，抑又甚焉。滕彥智居宋都，聞其父兄言，近郭朱氏，有男女五人，長子曰陳僧，年十六七，能強力耕桑，最為父母所愛。值宣和旱歉，麻菽粟麥皆不登，無所謀食，盡鬻四子，而易他人子食之。獨陳僧在，每為人言：「此兒(葉本作「人」，從明鈔本改。)有勞於家，恃以為命，不可滅。」他日，諸滕過之，但二翁媼存，不見所謂陳僧者，詢所在，翁泣曰：「饑困不可忍，乃與某家約，紿此子使往問訊，既至，執而烹之矣！」建炎中，荊襄寇盜充斥，荊南小民居城中，一妻一子，家在村野，頗贍足。常載錢米餉給，偶失期不繼，民欲食其子，使妻結繩為繯，誘兒入室，置首其中，送繩出壁隙，而己從外掣絞。兒方數歲，妻知不可止，強聽之，自引首入繯，而報夫雲已竟，夫力掣繩，覺氣絕，來視，則死者乃妻也。是日餉車至，已無及，兒倖存矣！

建昌賑濟
　　紹興五(明鈔本作「某」。)年，建昌軍旱饑，曹掾柳約、王迪，俱掌賑給事，同夢至一所，見(明鈔本無「見」字。)巨碑屹立，刻雲「建昌軍賑濟碑」，而其陰云：「柳約、王迪，設心不廣，賑濟不多，各決臀杖二十。」卽有吏卒數輩來，捽拽決罰而去。二人覺，捫其尻，真同受杖者，痛不可忍，趦趄連月乃愈。柳自以語諸暨郭謙朝請，郭後見迪問之，其言同。二人不隱其事，蓋欲因以申警戒，亦賢矣哉！

董助教
　　黃州董助教亦富，大觀己丑(葉本作「己巳」，按大觀三年為己丑，從明鈔本改。)歲旱荒，為飯以飼饑者，又設餅餈與小兒。正羅列俵散，人來如牆不可遏，至擁仆於地，頗遭毆踏。一家怨咎，欲罷議，董略不介懷。翌日復為之，但施闌楯以節進退，然或紛紛，訖百餘日無倦色。後至九十歲，康寧而終。

寺僧治猴
　　徽州休寧縣西四十里外有小溪流水甚淺，正鄱江發源之處。溪之北有寺，其南大山，林木蔚然。予嘗從其處登舟還鄉，因與僧語，僧云：「山澗舊多猴，蓋以千數，每成羣涉水，白晝相暴，炊飯纔熟，輒連臂入廚，舁甑著地攫食之，且拋棄蹂踐，必盡乃止。寺眾不勝厭苦，至堅閉門，攜盌盛貯，藏諸袖中，歸房內，良久，然後敢食。後一遊僧來，見其害，謂眾曰：『吾有一計，當使永斷蹤跡，今夕試為之！』乃設罥網於廚，而置棗栗。俄頃，二猴罥中(明鈔本作「墮中」，按似當作「墮罥中」。)不能出。別磨墨煙斗許，拌以水漿灌沃之，自頭至足，通身成墨獸，始縱之。猴自視毛色浸異，急奔窠穴尋其類，其類望見，良以為他惡物也，悉力竄走，不敢回顧。墨者逐之愈切，羣猴去益遠，不三日，滿山皆空。」予記舊小説亦有一事，又讀《列子》，楊朱之弟布，素衣而出，天雨，解素衣，衣緇而返。其狗迎而吠之，布怒，將撲之，朱曰：「子無撲矣！使狗白而往，黑而歸，豈能無怪哉！此理殊相似也。」

胡乞買
　　燕北人胡乞買，為北壽州下蔡令，以能政稱。有村民來訴其家瓜園五畝，瓜且成熟，昨夜被人(葉本無「人」字，從明鈔本補。)鋤壞根藤，遂不可鬻。胡詢所居去縣遠近，曰二十里，卽索馬親往，凡胥吏僮奴，皆騎從於後。既至，盡喚左右居民七八家，亦種瓜者也，命各攜常用鍬鍤來。一一舔鐵，獨一鍬味苦，又顧從吏使舔之，亦然，呼謂其人曰：「此是汝所壞，那得爾！」叩頭伏罪曰：「某與彼為同業，而彼瓜(明鈔本多一「獨」字。)先五日熟，乘新入市，必獲上價，心實(葉本有「獨」字，從明鈔本刪。)憤之，是以為此。」胡使兩家卽日對換其地，而此人之園財三畝，念翻為其利，乃與約，姑只換易今年，瓜時畢則還本處。對眾鞭之一百，不復立案牘，亦無文書，卽反邑。

宜州溪洞長人
　　德興士人李扶，字助國，以恩科得官，調宜州司理參軍。慶元初，滿秩還鄉，雲宜州溪洞，近歲產一怪物，狀如人，長一丈許，遍體生鱗甲，但以布帛纏絞，獨據野廟寢處，莫測所由來。初惟搏食畜獸，浸浸及人，皆從頭至足生啖之。洞丁不勝困苦，屢聚黨數百往攻鬬，怪望人至，輒遁升山巔，運巨石而下擊，眾走避不暇，雖操強弩傅藥箭，四面亂射之，莫能入。姑聞(按「聞」字似當作「閉」。)其所居，且設穽於往來之處，而為惡益甚。洞丁出入，須什什五五，持矛鳴鑼，以自防衞。不與相值則已，儻人徒稍弱，必遭追逐，步既闊而行又捷，或遲鈍在後，立為所獲。壯有膽者，敵以利刃，如刺堅石，殊不能傷。在田疇耕獲，少失瞻顧，定有性命之虞。闔洞千口，罹戕賊者殆半，不聊厥生，悉徙避城郭，赴訴於郡，丐發兵圍捕之。聞其不畏鋒鏑，更無策可治。獄有重囚曰馬超巡檢者，武鷙悍勇，坐殺人久繫囚，自獻其技曰：「願取此怪以贖罪，只得一大鐵椎，重三十斤，當獨往。」官守欲聽之，或疑其設詭計求脫，乃質其妻子，旋鍛銅鐵大椎遣之，別選五十兵助詣洞。迨至，杳無形影，信步到一寺，(明鈔本多一「內」字。)見微徑髣髴似有大足跡，知必在彼。將入門，厲聲叱呼(明鈔本作「喝」。)示威，且警使出，復寂然。直進次方丈，睨傍室野獸毛骨，縱橫塞路，無床榻幾席，惟編蓬上堆疊敗絮碎帛，全如犬窠，蓋其宿臥處也。馬潛伏室內以候，料晚歸必由三門，於是側身出，掩諸扉，獨留一扇，施拐撐拄之，傾兒審聽。俄聞山下砉然有聲，乃此物負雙鹿穿林而來。馬亟起發扉，陷其一足，痛箠以椎，仆於地。舉頭見人，搖牙憤憤欲作敵，而為鹿所壓，不能與，猶翻手搦馬生腳，撮其股肉一大片。馬連運椎摏其腦，遂死之，披劍斷頸，流血數斗。呼集隨行，(葉本空一格。)舁屍獻於郡。洞蠻踴躍歡謝，各返故棲。郡以事上諸朝，詔貸馬罪，還元官。李掾及見怪屍，言之尚怖栗。馬超之勇而有智，蓋暗合唐韋自東殺二夜叉之法也。(李司理説。)

徐汪二僕
　　王時亨嘗言，其外祖父徐公，被薦入京師，有客過邸中，留共飯。徐好食東華門外魏氏所造豝鮓，將往買，而所使舊僕出，別一僕生梗而狠，又罕入市，漫問云：「汝識魏家鮓鋪否？」厲聲言：「東華門外誰人不識！」乃遣去。僕蓋耳聞之，元未嘗識也，賓主停酌以須，久而不至。既食，始蒼忙而還，有慍色。方誚責次，忽叫怒曰：「秀才如此不聰明，敢望要該做，豈有一個人家如許大門樓，卻剛道他買鮓！」徐命舊僕跡其事，乃此僕徑趨東華，為衞士訶止，卽探懷取錢曰：「饒州徐官人，使我來買鮓。」士怒，欲執之，其一人笑曰：「必外方赴省試秀才村僕耳，何足治，杖其背而縱之！」汪仲嘉雲，族人之僕出幹，抵暮趦趄呻吟而來，問何為，曰：「恰在市橋上，有保正引繩縛二十人過，亦執我入其中，我號呼不伏，則以錢五千置我肩上曰：『以是倩汝替我吃縣棒。』我度不可免，又念經年傭直，不曾頓得五千錢，不可失此，遂勉從之。到(明鈔本多一「鄞」字，《賓退録》同。)縣，與同縛者皆決杖，乃得脫。」汪曰：「所得錢何在？」曰：「以謝公吏及杖直之屬，僅能給用，向使無此，將更受楚毒，豈能便出哉！」汪笑曰：「憨畜產，可謂癡人！」僕猶慍曰：「官人是何言，同行二十人，豈皆癡耶！」竟不悟。(此節亦見《賓退録》注見《戊志》。)

衢州郡廳疑冢
　　衢州廳事下，土勢隆起，篠木叢生，相傳以為古冢。舊有碑，其文云：「五百年刺史，為吾守墓，前後相承，莫敢慢視。」紹聖元年，齊安孫賁公素為守，問於左右，以是對，命毀焉。闔府官吏大恐，叩頭諫止。孫曰：「藉令土中有賢者骨，亦當以禮法遷之。」乃自為文以祭，而喚卒剗除，斸(明鈔本多一「深」字。)丈餘，了無他異，但二石峰，長五六尺，假瘦紺潤，大木根盤踞其下，羣疑渙釋，石上刻云：「乾符五年五月安於此，押衙徐諷龍山起砦處得二石。刺史李其(明鈔本作「季」某。)題。」又刻云：「開寶七年十月二日，重疊峨眉山於廳事前郡齋文會閤，(《墨莊漫録》作「閣」。)移李(明鈔本作「季」。)公之石安置於此。刺史慎知禮題。」孫徙石置南園清泠堂下。蓋自李(明鈔本作「季」。)公得石，至慎公之移石，凡九十七年；自慎公至孫公之出石，又百二十有一年，不知冒稱古冢自何年也！孫咄嗟為之，以破無窮之惑。張芸叟賦詩曰：「芝蘭雖好忌當門，何況庭前惡土墩！畚鍤纔(葉本作「絕」，從《墨莊漫録》改。)興雙劍出，狐狸盡去老松蹲。百年守冢真堪笑，一日開軒亦可尊。安得擲從天外去，城都石筍至今存。」

徐喆
　　大學生徐喆，性昏鈍，尤嗜晝寢。每早飯畢，必解衣就被，逼暮乃覺，未少時，已復困臥。同舍伺其熟寢，更合計撓(明鈔本作「攘」。)之，喆殊以為苦。一日，正晝臥，眾就其床前設亡者靈幾，陳列觴豆，取其衣袍(明鈔本作「包」。)紙錢，大書姓名，共結白襴為素幕，聚立而哭。喆睡中聞哭聲，驚覺，(葉本無「覺」字，從明鈔本補。)倏起，欲扣眾人，眾不領略，哭如故，喆亦長號曰：「吾真死耶！」複臥不動。眾笑而呼之，死矣！其後家人訟於官，一齋人皆坐獄，而情狀止此，無以為罪名，但行學規屏出而已。

錢真卿
　　江陰簽判廳，舊嘗有童奴病瘵，死後時時嘯引他妖出為祟魅。錢元直黨(明鈔本作「讜」。)居官，其姪真卿自臨安往省，留處外舍。一夕，醉臥而醒，似為物纏繞四體，不容伸縮。視之，則所掛帳也，帳外嘈雜有聲。錢素負膽氣，知其鬼物，略不為動，但以言語笑而諭之曰：「我只是一個客，住三朝兩日便去，共爾(明鈔本作「你」。)們不相干，何消得無些巴鼻，故相惱弄！」(葉本無「弄」字，從明鈔本補。)羣鬼殊不止，俄舁床赴庭下，又復入室。錢怒曰：「既不聽我言語，一任作怪，我自睡。」遂就枕鼾臥，輿者往復至於四五，竟不能施其奸。捨床叢立，約二十餘輩，同聲一喏，(葉本作「諾」，從明鈔本改。)羞縮而退。錢安寢達旦，凡住旬餘，不復有所睹。錢享壽八十，其子博聞以吏職得官。景裴説。
