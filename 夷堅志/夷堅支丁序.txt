夷堅支丁序
　　稗官小説家言不必信，固也。信以傳信，疑以傳疑，自《春秋》三傳，則有之矣，又況乎列禦寇、惠施、莊周、庚桑楚諸子汪洋寓言者哉！《夷堅》諸志，皆得之傳聞，苟以其説至，斯受之而已矣，聱牙畔奐，矛蓋自知之。支丁既成，姑摭其數端以證異，如合(原作「何」，據支丁卷二《吳庚登科》條改。)州吳庚擢紹興丁丑科，襄陽劉過擢淳熙乙未科，考之登科記，則非也。永嘉張願得海山一巨竹，而蕃商與錢五千緡；上饒朱氏得一水精石，而苑匠與錢九千緡，明州王生證果寺所遇，乃與嵊縣山庵事相類。蜀僧智則代趙安化之死，世安有死而可代者，蘄州四祖塔石碣為郭景純所誌，而景純亡於東晉之初，距是時二百餘歲矣。凡此諸事，實為可議。予既悉書之，而約略表其説於下，愛奇之過，一至於斯。讀者曲而暢之，勿以辭害意可也。慶元二年三月十九日序。
