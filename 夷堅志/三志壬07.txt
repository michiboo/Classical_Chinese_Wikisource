
夷堅三志壬卷第七(十三事)

張翼(黃校：改「益」。)德廟(目録「翼」作「益」)
　　蜀車騎將軍張翼德廟，元在遂寧之涪江。元豐三年，邑人任慶長始(呂本多一「侈」字。)大之。後五十歲，當建炎三年，榱棟仆落，榛棘蒙翳，任氏之孫乃揆復一新之。又三年，當紹興初元，北虜震搖關輔，張魏公宣撫處置秦蜀，移屯閬中。秋八月，死卒有更生者，轉(呂本無「轉」字。)傳神戒語，欲助順誅逆。已而虜酋兀朮婁室連犯漢中，皆折角而退。魏公卽神安國乞齋爵，(按：此句疑有脫誤，呂本作「魏公卽神安國公禱爵」，亦不可解。)用便宜進封為忠顯王，而又有廟在長江縣長灘鎮大峰山之下，邦人張氏創為之，至獻可者，老而無子，詣涪州樂溫謁王別廟，再拜以禱。是夕夢神告曰：「汝實吾裔，當有名司子(「司子」當為「嗣」之誤。)」明日，與婦飲，見五色光氣如線投婦杯中，飲散而孕。明年，生男曰述，於是獻可捨己田以為廟，移樂溫之楓兩萌櫱以歸，植於門東西偏，示不忘本，且志異也。述長而擢進士第。終職方員外郎。其亡也，外人皆見車馬鼓吹，坌入廟中，聲達遠邇，祝史起視，無所睹。踰旬日訃至，考其時日當符合。其後旱乾、霖溢、螟蝗、疾癘，有請輒應。兩楓至高十餘丈，其大合抱，蔭芘數畝。及職務方之孫義方，又增大廊宇，跨門為樓，而屬王灼晦叔為之記，此皆采記中語也。予憶王景文《夷堅志別序》云：雲安夢張翼德其信，(按：此句疑有脫誤，「其信」二字，呂本作「甚白」，亦不可解。)然則王之威神，經千載之後，猶昭揭如此，人那得不加敬乎！

王道成先生
　　王道成先生者，蘷州人，舊射利江湖間為賈客。政和六年，忽遇異人三傳內丹之妙，遂破家從王鼎學道，浮游東西二蜀。鼎亦時見荊南市中，不與人交一談，無能識其誰何者。身長七尺，廣目美須髯，狀貌如四十許人。荊南父老自兒童時蓋已見之。一日，與道成飲，自通姓名曰：「吾洛陽人，唐武德初事秦王為御者，奔走兵間，後得仙法，隱華岳山中，以至於今。」酒酣別去，不知所往。道成本愚民，不能從其詢訪大業武德中事，且驗其是否。紹興六年，道成見王晦叔於金川，講宗盟之好，為作《古風》一篇與之曰：「龍(《頤堂集》作「有」。)種健兒須如棘，幼事秦府持鞭靮。戰塵撲面心已灰，徑上山(《頤堂集》作「三」。)峰弄泉石。乾坤變化五百年，人間未識地行仙。布裘落魄荊州市，丹經祕法為君傳。散盡千金何所用，(《頤堂集》作「有」。)腹中氣作蛟龍吼。功成直欲投紫霄，(上三字《頤堂集》作「凌紫虛」。)尚愛岷峩山下酒。年來我亦厭樊籠，乞取微言為指蹤。君不見葉縣雙鳧緱嶺鶴，古來度世多吾宗。」此篇見《頤堂集》中，不終言道成之究竟也。

郫縣銅馬
　　成都郫縣村民鑿古墓，遂(《頤堂集》作「隧」。)得一銅馬，高三尺餘，製作精妙。前簡池守景季淵取以歸，中宵風雨，輒聞嘶聲，怪而不敢留，移送佛寺。紹熙二十六年，王晦叔自小溪至成都，士人黃伯淵請作《銅馬歌》，其詞曰：「君不見武皇逸志役(《頤堂集》作「凌」。)九垓，追風躡影思龍媒。魯班門外立銅馬，天廄萬匹皆塵埃！又不見伏波將軍破交賊，歸來殿前獻馬式。據鞍習氣殊未衰，想見老子真矍鑠。兩京翻覆知幾秋，只有山河供客愁。孤煙落日蠶叢國，慣出(上二字《頤堂集》作「出此」。)神物與(《頤堂集》作「於」。)荒丘。千年黃壤誰作主，猶把歸心泣風雨。只恐一朝去無蹤，有似豐城寶劍化雙龍。」王此歌甚工，不知此馬今安在也。

長生蝸
　　開封宋柱光老家藏一物，類初生蝸殼，曰，此長生蝸也。其祖在元祐間得於相國寺道人處，常置諸篋笥，往往終歲一發視，亦無它異，但其性若喜酸，徙之醯中則旋轉而行。王晦叔驗而怪之，以為身走四方，水陸之產，要不盡識，亦得其七八，若此蝸者，實未嘗見也，戲為作贊云：「小蟲介族，自託倀倀，傚彼醯鷄，甕牖彷徉。豈不能飲醇而漱甘，奈鼻觀之或妨。問塗微生高之鄰，集百酸於中腸。幸陋質之收斂，稅駕於不死之鄉。時無張茂先之多識，郭景純之窮搜。沒世無聞，亦可傷哉！」此蝸牛留於宋氏且百年，而不知其前之歲月，矻矻腐殼中。物理不可曉測者如此。(原註：疑只今之相思子云。)

王彥齡舒氏詞
　　舊傳一官士在官，愛唱《望江南》詞，而為上官所責者，不得其姓名。今知為王齊叟字彥齡，元祐樞密彥霖之弟也，任俠有聲。初官太原，作此詞數十曲嘲郡縣僚佐，遂併及府帥，帥怒甚，因羣吏入謁，面數折之云：「君今恃爾兄，謂吾不能治爾邪！」彥齡斂板頓首謝，且請其過。帥告之，復趨進倚聲微吟白曰：「居下位，只恐被人讒。昨日但吟《青玉案》，幾時曾作《望江南》？」下句不屬，回顧適見兵官，乃曰：「請問馬都監。」帥不覺失笑，眾亦匿笑而退。今世所傳《別素質》一闋云：「此事憑誰知證，有樓前明月，窗外花影」者，其所作也。嘗鼎一臠，恨不多見。娶舒氏女，亦工篇翰。而婦翁出武列，事之素不謹，常醉酒嫚罵，翁不能堪，取女歸，竟至離絕。而夫婦之好元無乖張，女在父家，一日行池上，懷其夫而作《點絳唇》曲云：「獨自臨流，興來時把闌干憑。舊愁新恨，耗卻來時興。鷺散魚潛，煙斂風初定。波心靜，照人如鏡，少個年時影。」後更適他族，彥齡訖浮沉不顯。

惠宗師盤石
　　遂寧縣鷄鳴山福勝寺，有唐惠宗禪師盤石，其姓氏鄉里皆不著。山有查公遺記，言近山之麓，盤石廣丈餘，四面鑿穴為庵，師習定之所也。本傳存焉，傳今亡矣，寂寞數百載。紹興三十二年春，延陵吳光庭率二三友生肆業於寺上方，閏二月庚午夜，夢一僧紫服，長揖共語。辛未，吳討閲寺碑，覽其所事，問石所在，人無知者。偕長老行端搜北琅竹園，得之叢棘中，丈餘鑿穴，與查公言合。癸酉，郡士王晦叔偶遇焉，光庭以夢告，導之觀石讀碑，且求紀述。丁丑夜，夢如初。戊寅，寺眾始知狀，主事道生曰：「吾固不謂此地為師庵基也。」後七日，將取以新右殿砌，光庭嘆曰：「前之夢，師其以囑我乎！」庚辰，往剪蕪穢，立表園門，命精巧石工鐫師像。癸已，創亭於庵東十步，為奉安地，仍使繪工於像上設色。丙申夜，又夢如初，徐曰：「磨衲金絞領，繪事過矣，當從吾紫。」於是光庭來督文，晦叔念師之靈異，至三見夢變，以護片石，欲人兀坐進修，推本所自，乃作碑銘七八百字，其文載於《頤堂集》中。

清平樂六詞
　　劉原甫於《清平樂》作詞詠木樨，其後陳去非、蘇養直、向伯共、朱希真、韓叔夏亦續賦一闋，王晦叔並紀於《碧鷄漫志》。原甫云：「小山叢桂，最有人留意。拂葉攀花無限思，雨濕濃香滿袂。別來過了秋光，翠簾昨夜新霜。多少月宮閑地，常娥借與微芳。」去非云：「黃衫相倚，翠帽層層底。八月江南風日美，弄影山腰水尾。楚人未識孤山，離騷遺恨千年。無住庵中新事，一枝喚起幽禪。」養直云：「斷崖流水，香度青林底。光配騷人蘭與芷，不數春風桃李。淮南叢桂小山，詩翁合得躋攀。身到十洲三島，心遊萬壑千巖。」伯共(原作「供」，今改。)云：「吳頭楚尾，踏破芒鞋底。萬壑千巖秋色裏，不奈惱人風味。如今老我薌(原作「鄉」，今改。)林，世間百不關心。獨喜愛香韓壽，能來同醉花陰。」希真云：「人間花少，菊小芙蓉老。冷淡仙人偏得道，買定西風一笑。前身元是江梅，黃姑點破冰肌。只有暗香猶在，飽參清似南枝。」叔夏云：「秋光如水，釀作鵝黃蟻。散入千巖佳樹裏，惟許修門人醉。輕鈿重上風簾，不禁月冷霜寒。步障深沉歸去，依然愁滿江山。」晦叔謂貼一花一曲，賦者六人，必有第其高下者，予以為皆佳句雲。

紫姑白薴
　　《白薴詞》傳者至少，其正宮一闋，世以為紫姑神所作也。方寫至「追昔，燕然畫角，寶輪(呂本作「寶鑰」。)珊瑚。是時丞相，虛作銀城換得。」或問出何書史，答曰：「天上文字，汝那得知！」末句云：「東君暗遣花神，先到南國。昨夜江梅，漏泄春消息。」殊為騷雅。蜀人郝完父以春初邀請，既降，自稱蓬萊仙人玉英，書《浪淘沙》詞云：「塞上早春時，煖律猶微。柳舒金線拂回堤。料得江鄉應更好，開盡梅溪。晝漏漸遲遲，愁損仙(呂本作「香」。)肌，幾回無語斂雙眉。憑徧闌幹十二曲，日下樓西。」亦沖澹有思致。

周美成楚雲詞
　　周美成頃在姑蘇，其營妓岳七楚雲者，追遊甚久。後從京師歸，過蘇省訪之，則已從人數年矣。明日，飲於太守蔡巒子高坐上，因見其妹，作《點絳唇》詞寄之云：「遼鶴西歸，故人多少傷心事。短書不寄，魚浪空千里。憑仗桃根，説與相思意。愁何際，舊時衣袂，猶有東風淚。」楚雲覽之，為之累日感泣。

惠柔侍兒
　　何文縝丞相初登科，在館閣，飲於宗戚一貴人家，侍兒惠柔者，麗黠人也，慕公風標，密解手帕子為贈，且約牡丹開時再集。何亦甚關抱，既歸，賦《虞美人》一曲，隱其小名，以寓惓惓結戀之意云：「分香帕子揉藍膩，欲去殷勤惠。重來直待牡丹時，只恐花枝知後故開遲。別來看盡閑桃李，日日闌干倚。催花無計問東風，夢作一雙蝴蝶繞芳叢。」何自書此詞示蜀人趙詠道，言其張本如此。

莫少虛詞
　　舊時《水調歌》一曲，其首章云：「瑤草一何碧，春入武陵溪。溪上桃花無數，花上有黃鸝。」以為黃公魯所作。蜀人石耆(原作「青」，今改。)翁言，此莫將少虛壯年詞也，能道其詳。少虛又有《浣溪沙》一闋云：「寶釧緗裙上玉梯，雲重應恨翠樓低，愁同芳草雨萋萋。」一詞云：「歸夢悠揚見未真，繡衾恰有暗香薰，五更分得楚臺春。」皆造語工新，但晚歲心醉富貴，不復事文筆。今人鮮有知其所作者。(右十一事皆見王晦叔《頤堂集》。)

李氏二銘文
　　鄉人李氏文中之子安行，登第為江州德化主簿，迎親之官，以紹熙四年正月卒於彼邑。安行正奏名時，予典貢舉，因介此來求銘，既為之製撰。安行之從父康時，見之咨嗟嘆息，謂其子中行曰：「吾他日身後，還復見此否！」後二年二月，康時亦亡。中行與兄應行，念前言，復來求銘，予未敢卽辭。應行妻吳氏晝寢，夢文中、康時同坐堂上，踴躍歡笑相語曰：「今俱得內相之文矣。」吳氏睡覺，則外僕入報，內翰遣人送文字到了。慶元四年正月，中行入郡，為黃裳言之，且自書其事以相示。

當塗朱道人
　　朱道人者，本當塗縣弓手。乾道初，因捕盜夜行，至青山市近一里許，望市心火起，急赴之。既至，則無所睹，但月下一貧士，布素百結，而顏貌清古，坐於店亭之外。少頃，里保十輩奔而至，亦言救火，恍然而退。朱疑此貧者必有道之士，否則未遇貴人，從旁稽首致敬而問：「先生緣何宿此？」答云：「店舍嫌我是乞兒，不肯著我歇，故不免露坐。」朱以夜久，揖而捨去。才曉，復來視之，邀入酒肆，益加禮，飲大杯。臨別，解腰破袋內藥一粒與朱，使之便服。朱頗嫌不潔，姑藏於懷。其人去，試探取之，但一青禽飛去，騰空而逝。朱方嘆其不遇，忘寢與食，狀如狂癡，歸家不認妻子，策杖浪遊，往來襄漢二十餘載。至淳熙丁未，乃還故鄉，有識者見其狂，無不侮辱，意若不堪，折之曰：「我坐於是，我死於是，鄉人何得見淩！」人或問：「汝何時死？」曰：「近也。」或又曰：「若果爾，當來大街中心，如在背處，也只亂道。」朱點頭而過。一日，於街心掃地一片，人又云：「莫要坐化否？」復點頭。人云：「然則須當留頌。」卽索紙筆書曰：「我是殺心漢，從來無侶伴。塵土不沾身，坐地教人看。」書訖，瞑目長逝。邦人始信其異，裒錢火化於東門。
