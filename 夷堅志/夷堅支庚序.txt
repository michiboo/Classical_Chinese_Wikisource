
　　起良月庚午，至臘癸丑，越四十四日，而《夷堅》支庚之書成，凡百三十有五事。稚子捧玩，躍如以喜，雖予亦自駭其敏也。蓋每聞客語，登輒紀録，或在酒間不暇，則以翼旦追書之，乃亟示其人，必使始末無差戾乃止。既所聞不失亡，而信可傳。又從呂德卿得二十説，鄉士吳潦伯秦出其迺公時軒居士昔年所著筆記，剽取三之一為三卷，以足此篇，故能捷疾如此。聊表篇首，以自詫雲。慶元二年十二月八日序。
