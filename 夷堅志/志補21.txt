
夷堅志補卷第二十一(十四事)

鬼國母
　　建康巨商楊二郎，本以牙儈起家，數販南海，往來十有餘年，累貲千萬。淳熙中，遇盜於鯨波中，一行盡遭害。楊偶先墜水得免，逢一木，抱之沉(明鈔本作「汎」。)浮，自分必死，經兩日，漂至一島，捨而登岸，信腳行。俄入一洞，其中男女雜沓，爭來聚觀，大抵多裸形，而聲音可辨認。一婦人若最尊者，稱為鬼國母，侍衞頗眾，駭曰：「此間似有生人氣。」遣小鴉鬟出探，則見楊，遽(明鈔本作「還」。)走報。母令引當前，問之曰：「汝願住此否？」楊自念無計可脫，姑委命逃生，應曰：「願住。」母卽分付鬟為治一室，而使為夫婦。約僅二年久，飲食起居與世間不(明鈔本作「無」。)異。嘗有駛卒持書至，曰：「真仙邀迎國母，請赴瓊室。」卽命駕(葉本無「駕」字，從明鈔本補。)而出。自此旬日或一月必往，其眾悉從。楊獨處洞中，他日言於母：「乞侍行。」母曰：「汝是凡人，欲去不得。」如是者累累致懇，忽許之。飄然履虛，如躡煙雲，至一館宇，優樂盤殽，極為豐潔。至(葉本作「主」，從明鈔本改。)者占位而坐，鬼母導楊伏於桌幃，戒以屏息勿動。移時宴罷，難焚燒楮鏹，漸次聞人哭聲，審聽之，蓋其妻子與姻戚也。楊從桌下出，喚家人名，皆以為鬼物，交口唾駡。唯妻泣曰：「汝沒於大海，杳無消息，當時發喪行服，招魂卜葬。今夕除靈，故設水陸做道場追(明鈔本作「資」。)薦，何得在此？莫是別(明鈔本無「別」字。)有強附託邪！」楊鴨：「我真是人，元不曾死。」具道所值遇曲折，方信為然。公母在外招喚，繼以怒駡，然不能相近。少頃寂然。楊氏呼醫用(明鈔本無「用」字。)藥調補幾歲，顏狀始復故，乃知佛力廣大，委曲為之地。楊至紹熙中猶存。

猩猩八郎
　　猩猩之名見於《爾雅》、《禮記》、《荀子》、《呂氏春秋》、《淮南子》，又唐小說載焦封孫夫人事。建炎中，李捧太尉獲一牝，自海島攜歸為妾，生子，不復有遇之者。金陵商客富小二，以紹興間泛海，至大洋，覺暴風且起，喚舟人下矴整帆檣以為備，未訖而舟溺。富生方立蓬頂，與之俱墜，急持之，漂蕩抵絕岸。行數十步，滿目皆山巒，全無居室，饑困之甚，值一林，桃李纍纍垂實，亟採食之。俄有披髮而人形者，接踵而至，遍身生毛，略以木葉自蔽。逢人皆喜，挾以歸，言語極啁啾，亦可曉解。每日不火食，唯啖生果。環島百千穴，悉一種類，雖在岩谷，亦秩秩有倫，各為匹偶，不相揉雜。眾共擇一少艾女子以配富，旋誕一男。富夙聞諸舶上老人，知為猩猩國，生兒(上二字明鈔本作「男兒」。)全肖父，但微有長毫如毛。時慮富竄伏，才出輒運巨石窒其竇，或倩它人守視。既誕此男，乃聽其自如。時時偕往深山，摘採果實。自料此生無由返故鄉，而妻以韶秀，(按此句疑有脫誤。)頗安之，凡三肆。因攜男獨縱步，望林杪高桅，趨而下，為主人道其故，請得附行，許之，卽抱男(明鈔本作「見」。)以登。無來追者，遂得歸。男既長大，父啓茶肆於市，使之主持，賦性極馴，傍(明鈔本作「飭」。)人目之為猩猩八郎，至今經紀稱遂。(葉本作「遂稱」，從明鈔本改。)小二至慶元時尚存，安國長老了祥識之。

利路知縣女
　　淳熙五六年間，有官人赴利州路縣宰，自房陵金州西上，到洋川界，地名石玉子。一女墜轎，墮於棧道崖中，知不復可救，舉家拊膺頓足，慟哭而去，諧傍近隔塘寺招魂追修。後一日，僧早入佛殿，見仙花一瓶在几上，念無所從來，尚未深訝。明日復然，旋着意窺覘，乃筓年女子也。素非檀信，又孑孑獨來，(明鈔本多一「極」字。)疑之，遍詢左右數十百家，皆無此女，因隨其所之，抵棧崖而隱。證以為鬼，而旦旦(葉本只一「旦」字，從明鈔本增。)供花之勤，未嘗少輟。後三年，厥父官滿，還次其處，寺僧以告。宰垂泣言：「如何使我得一見！」僧曰：「明日伺(明鈔本作「俟」。)於佛殿，恐可值遇。」如期，女果來，置花畢，(葉本無「畢」字，從明鈔本補。)徑出，其行如飛。宰急步逐之，望其下崖，不可得語。(明鈔本作「女」。)於是留信宿，雇漁人布網崖口，遂得之。父母抱拊悲痛，未敢喜，徐扣其生死，曰：「初墮落時，不在石，不在水，適處藤盤上，略無所傷，攀緣下草中睡。每日但食花草，數旬以往，不覺寒饑，衣裳漸斷(明鈔本無「斷」字。)壞，唯聯木葉自蔽，而身體絕(明鈔本作「漸」。)輕，可飄飄(明鈔本「飄」字不重。)然升崖上。睹仙花滿棧谷，因采以供佛。今再履人世，蓋冥祐也。」父母與之歸鄉里，及嫁，如常人。

海外怪洋
　　大觀中，廣南有海賈使帆，風逆，飄至一所。舟中一客，老於海道，起，(明鈔本多一「望」字。)四顧變色，語眾曰：「此海外怪洋，我昔年飄泛至此，百怪出沒，幾喪厥生。今不幸再來，性命未可知也！」至日沒，天水皆黃濁，有獨山峙水中央，山巔大石崩，巨聲振厲，激水高丈餘，黑雲亙山，橫起雲中。兩朱塔，隱隱然有光。老者趣移舟，曰：「是龍怪也。」令眾人持弓矢滿引，鳴鉦鼓，叫譟而行。巨人長丈餘，出水面，持金剛杵，稍逼舟次。眾齊聲誦觀音救苦(葉本上二字作「投」字，從明鈔本改。)經文，乃沒。老者曰：「此不宜夜泊，盍入怪港。」指示篙師，水迅急，轉盼卽到。夜深，矴泊港心，風止月明，老者令摶飯數百塊，以待需索。或問之，曰：「第為備，勿問也。」二更時，(葉本無「時」字，從明鈔本補。)有大舟峨然來，欲相並，亟擲飯與之，且唾且罵。彼人爭奪而食。頃刻舟益多，或出或沒，擲飯如前時。約四更，始散去。老者曰：「是皆覆舟鬼也，視舟行月中無影。若無以充其饑，害吾人必矣。」天將曉，張帆盲進，水氣腥穢，大蟒千百，出沒波間。又漂至一高岸，隆然如山，多荊棘。少壯三數人登岸問途，行四五里，見長城橫亙，不知藝極，高可(葉本無「可」字，從明鈔本補。)百尺。(明鈔本作「丈」。)到一門，兩巨人坐門下，各以一手持眾髻，掛於大木杪，入門攜火盆出，取一人投火中，炙至焦黑，分食之。既攜盆復入，眾悉畏駭，共議曰：「若再來，(葉本無「來」字，從明鈔本補。)吾屬無噍類矣。」斷髮沿水疾馳至舟中，急解維，雖老者亦不知為何處。幸風便，猶數月到家。

二十夜月圓
　　慶元二年十月二十夜，三更後，月初出，時臨安嘉興兩邦(按：「邦」字疑誤。)人未寢者，皆見其團圓如望夕。太史奏是為上瑞，其(明鈔本作「吳」。)地當十歲大稔。其冬不雪，明春無雨，民極以為憂，下詔惻怛懇祈，中夏雨足，繼此必有望也。(婁彥發説。)

鬼太保
　　京師省吏侯都事一妾懷姙，未及產而死，葬於城外二年。旁近居人，數見一婦人往來，每歸必攜一餅，久而共疑其事，蹤跡所由，知為侯氏妾，往告侯生。侯從省中歸，適與相遇，妾闊步而走，侯逐之，相去十餘步，不能及。出城訪瘞所，略無隙罅，惘惘然，因為守冢僧言之。僧曰：「此為業翳牽纏，未能解脫，當舉焚其骨，使得受生。」會寒食拜掃，遂啟其藏，見白骨已朽，一嬰兒坐於足上食餅。眾大駭，視此兒蓋真生人，眉目可愛，姨媼輩抱出撫翫，便能呼父母為爹爹媽媽。侯無子，以為神貺，鞠養之甚至。年二十時，遭建炎亂離，隨(明鈔本作「從」。)駕南渡，與親故相失，不復可歸。入省隸兵籍，於御廚為庖者，後以隨龍恩，得祗事德壽宮。識之者目為鬼太保。淳熙五年方卒。

童貫咎證
　　童貫將敗之一年，庖人方治膳，忽鼎釜磔磔有聲。頃之，所烹肉悉化為蝴蝶，殆且萬數，飛舞自如，直至堂中。貫心怪之，命僮使執撲，皆莫能得。俄兩犬著婦人衣持梃，人立而語曰：「此易治耳。」各揮梃縱擊，蝶紛紛墮地，盡成鮮血，犬亦不見。已而貫伏誅。

鄱陽六臂兒
　　鄱陽南鄉民妻，淳熙十年生男子，從頂至足皆與人無異，而兩肘各有三臂，軒軒可畏，母惡其怪，卽漬諸水盆中。俄翻身起坐，又搨入水，加一木櫈壓之。復推櫈而起。祖母在旁，惻然曰：「此恐是神部中來，且試養育，看長大後如何。」遂沐浴施繈褓，日以益壯，及八九歲時，放牛於野，他家童稚或與爭忿，則六臂齊舉奮擊，莫能抗敵。今十五歲矣。

玉獅子
　　呂彥升少卿擢生於戊子，以鼠為相屬，故不畜貓。乾道三年為鎮江總領，當晝坐偶(葉本作「隅」，從明鈔本改。)坌壤狼藉，掃去又然，累數日。家人言使素畜一貓，鼠害必不至是。呂亦為信，(明鈔本作「苦」。)親督役夫鋤治焉。糞土既盡，一穴甚大，其中冏然若有物。探取之，(葉本無「之」字，從明鈔本補。)乃白玉雙獅子，高二寸許，共抱一毬，小臺承之，製作精巧，色雪如也。始悟羣鼠為報呂卿寶藏也。

石中龜
　　桂陽軍書吏溫恭為小吏時，受差詣潭府，因暫抵役於轉運主管廳。一日數客來，主人留與飲，話及奇物，自入室發笥取之，既出示，乃一青石，高六七寸，廣半之，清潤光瑩，如試金石。眾爭傳觀，未睹其異也。旋命注水滿一盆，置石於中，俄有小龜從石腹緩行而上，時時嬌首顧盼。主人戒客勿逼近，恐為人氣所襲。教授獨不信，趨而前，龜卽隱伏不見。覆水尋覓，石原無穴罅，莫意所以然。主管者忘其姓名，亦不言得於(明鈔本作「之」。)何處也。何子楚《春渚紀聞》載：丁晉公屬端守求佳硯，硯工見有飛鷺翅注潭心，意非立鷺之所，因令沒水視之。下有圓石，大如米斛，塊處潭中，疑有異，卽白守，集漁戶維舟出之。石登岸轉側，有涵水聲，叢手攻剖，果得一石於泓中。又云：徐州護戎陳臯，於田間得瑪瑙硯盂，以貯水注硯，因間視之，中有一鯽，長三(明鈔本無「三」字。)寸許，游泳可愛，意謂偶汲池水得之，不為異也。後取置缶中，盡出餘水驗之，魚不復見。後酌水滿中，須臾，一魚泛然而起，及取之，終無形體可拘，不知為何寶也。二者與石龜正同。

鐵鼎甑
　　乾道三年，北人東路總管李邦也遣間僕持異物數種至楚州，託統領陳涉貨易，一鐵鼎，容一斗，口廣七寸，狀甚粗拙，一鐵甑，形類瓦鼎，(葉本作「器」，從明鈔本改。)其底廣與鼎等，口廣一尺七寸。二物之高皆尺有五寸，甑底有竅，以透濕氣。需錢五千緡。涉問其所以異，曰：「三伏內炊物於中，經一月不餿腐。」命蒸飯二斗試之，信然，莫知為何代物。然於用不甚急，無肯售者，復攜歸。(朱從龍説。)

鳳翔道上石
　　趙頒之朝散，自京師挈家赴鳳翔通判，子弟皆乘馬，女妾皆(明鈔本無「皆」字。)乘車，獨一婦以姙身，用四兵荷轎。秦卒不慣此役，(明鈔本多「臨入境」三字。)前者為石所蹙失肩，轎仆地。婦墜於外。有乳媼跨驢而從，急下扶掖，就石拊摩，少焉稍定。四兵懇拜，乞勿言。婦適愛此石，欲攜去為擣衣砧，則諭之曰：「能為(明鈔本多一「我」字。)我負此，當捨汝。」欣然聽命，共雇兩村民，舁以行。趙還京日始見之，亦以石體細膩，取置書室。它日，玉工來售絛環，偶見之，諦翫不釋手。石之闊一尺，厚寸餘，長尺有半。工曰：「是可解為兩屏，能以一見與則可。」許之。喚匠攜鉅，攻治幾月，中分焉。玉質瑩潔，卓然可寶也。雲林泉石，飛鴉翅鷺，漁翁披簑棹舟，境象天成，絕類王右丞、李將軍畫山水妙處。工取一歸，又陰析為二，先持外邊者示貴璫。璫包裹入獻徽宗，大喜，命闞為硯屏，答賜甚厚。工復言所從來，詔索之於趙，趙不敢隱，亦獻之。兩屏相對，列於便殿燕几，他珍器百種皆避席。居數月，工徐出其所秘，詣璫曰：「向兩者固盡美矣，奈不過各得一偏，若反覆施之，則為不類。今吾此物面背如一，略無鑱削點注之功，非歸之天上不可也。」璫具奏所以，賞賚巨萬，而頒之用此得提舉常平官。(趙調裔真長説。)

蟻穴小亭
　　淳熙元年，浙江石岸頹圮數百丈，壞民居甚多。韶殿前步軍轉運司臨安府修築，工役迫急，畚臿不停朝暮。殿司偏校湯公輔取土於擂馬嶺，正搬運之際，土忽陷，其下正空，有蟻穴焉，廣幾半畝，聚蟻數斛，(明鈔本作「斗」。)皆赤腰，與常異。一最大者可數寸，中間宮室樓閣，花木池臺，行列可愛。又有小橋長二三尺，兩旁細草蔚然。公輔取數亭獻於轉運司(明鈔本無「司」字。)判官呂搢，細視之，皆疊土摶成，其椽瓦窗牖如斵削然，卽命掩覆之，而徙工徒於他處。亭至今藏呂家。乃知唐人記南柯太守事，雖為寓言，亦固有之也。

藍氏雙梅
　　藍公佐良輔，紹興二十年奉祠居平江。所居圃中梅一本，結實皆雙，謂為嘉祥。未幾，妻王夫人生鬚數莖，長寸許，又以為壽證，然是歲兩人皆亡，相去纔七十日。予姻家臧德材(明鈔本作「林」，下同。)愷之為徽州祁門宰，紹興二十七年初夏，縣圃有桃，著(葉本作「實」，從明鈔本改。)子矣，一巨枝忽粲然再花，德材嘉之，(上二字明鈔本作「喜」字。)繪畫刻石，邀往來文士作詩紀之。三子未有孫，採桃花之瑞，預為立名。然至次年，乃以非罪為部民所訟，下憲臺驗治，不能堪，怏怏而卒。地反物為妖，茲可信矣。
