
夷堅志補卷第五(十二事)

王大夫莊僕
　　紹興初，有王大夫者，寓居楊州邵伯埭。嘗自城中還，令田僕王大前行。中途值夜，月色微明，僕忽紛拏踉蹡，欲仆復起。問其故不答，強進十餘步，又復然。王意為被酒，亟馳歸喚其婦，令扶夫臥牛屋中。迨旦，已奄奄就盡，抉口灌藥，兩時頃方甦。王扣之，但長吁俯首，久乃云：「曩歲此地兵亂，實以私憾殺兩人，瘞於穴，今所臥正其處也。昨晚在馬前逢之，相持不捨，便昏昏如夢。與俱至官府，望緋衣人坐正位，(上三字，明鈔本作「據正位坐」。)兩緑衣坐其側，兩人捽某至前，曰：『寃對在此！』緋衣顧吏檢案，案至，覽閲再三，謂兩人曰：『汝前世曾共殺王大，今之殺汝，適足相償。汝猶欠渠十千錢在，尚何訴為！』悉遣出，用是得生。」王大夫諭之曰：「汝宿寃既釋，盍葬其骸骨，資(資字明鈔本作「且助」。)以浮屠冥福，不為他生累也。」僕卽日發瘞取屍，尚有價在腰下，售為葬資薦費外，餘十千。

趙興宿寃
　　信州小兵趙興，紹興初為民家贅壻，纔入門拜妻之母，卽忿形於色。日月既久，觸事生怨，彼家不知所由。一夕被酒，遂挾刃殺之，端坐俟捕。訊之，(上二字明鈔本作「州訊鞫」。)但以本心要見為詞以對，服辜論死。經兩歲，數示變怪，妻曉夜哀禱，不少衰止，忽無疾暴亡。以肌體尚溫，家未忍殮。越五日復生，説正坐房中把針，被兩個公人將文批勾追，到官司，見故夫荷鐵枷鎖縛手腳，母亦帶小枷旁立，謂我曰：「兒來與娘索命！」便領向一處，眾吏據案，問曰：「汝丈夫當來如何行兇？」我依實供對，凡三次換文字，乃得放還。後半夜，再被追去，數刻卽醒。云：「已審問結録，緣我母前世為男子，故夫卻是妻，為母殺了。故夫今生翻作男子，母為女身，使為眷屬，以償寃債。陽間地府，皆已斷遣，各隨緣托化了。」冥吏言：「汝不須更來。」從此怪厲斷絕。

婺州富家犬
　　婺州富人(原註：失其姓名。)居金華義烏之間。有散樂倡女來，方入謁下拜，其家一馴犬至前，主人叱之不退，遽扼主而齧其喉，次齧倡，皆卽死。家人起於不料，驚痛束手。有老婢自廚出，行步舉措，絕類主人，作其聲音與妻子言曰：「汝勿怨嘆，此生前寃業也！我前世在湖州為男子，嘗買一妾，不為妻所容，不得已蓄於別舍，一僕往來受使令。久而妻聞之，屢肆爭閧，我以為漏泄，痛箠之，諱不肯伏。我益怒，加箠百數，殞於杖下。當時畏彰露，(明鈔本多一「夜」字。)拽赴湖岸，縋以石，投水中，自謂獲免矣。今我復為人，而此倡卽妻也。(此句明鈔本作「而妾卽為此倡」。)僕以無他善緣，故墮異類，展轉為犬。渠本性已昏迷，不復省記。會此倡至，遂驀憶宿寃。幽冥定數，畢竟難脫，命之所遭，尚何可悔！」垂泣而別，婢僕地卽甦，其家遂殺犬而後治喪。

張客浮漚
　　鄂岳之間居民張客，以步販紗絹為業。其僕李二者，勤謹習事，且賦性忠朴。張年五十，而少妻不登其半，美而且蕩，李健壯，每與私通。淳熙中，主僕行商，過巴陵之西湖灣，壤地荒寂，旅邸絕少。正當曠野長岡，白晝急雨，望路左有叢祠，趨入少憩。李四顧無人，遽生凶念，持大磚擊張首，卽悶仆，連呼乞命，視檐溜處，浮漚起滅，自料不可活，因言：「我被僕害命，只靠你它時做主，為我伸寃。」李失笑，張遂死。李歸紿厥妻曰：「使主病(明鈔本作「使主猝抱病」。)死於村廟中，臨終遺囑，教你嫁我。」妻亦以遂己願，從之。凡三年，生二子，伉儷之情甚篤。嘗同食，值雨下，見水漚而笑，妻問之：「何笑也？」曰：「張公甚癡，被我打殺，卻指浮漚作證，不亦可笑乎！」(上五字明鈔本作「不知如何解與人報寃」。)妻聞愕然，陽若不介意，伺李出，奔告裡保，捕赴官。訪尋埋骸，驗得實，不復敢拒。但云鬼擘我口，使自説出。竟伏重刑。

蓮花櫟
　　邵武軍村僧，因箠殺行童，官府雖不知，而其心甚懼。屢見死童立其旁，於是盡捐貲橐，潔身入懺室，修持自悔，日月浸久，鬼亦稍稍退步，只處門外。凡三年，相去幾百步，遙拱手曰：「且辭和尚去，它時於蓮花櫟上相見。」僧默喜，以為蒙懺力得解脫，所謂相見者，得非龍華會上乎！遂杖錫(上二字明鈔本作「打包」。)遊方。經十年之久，過淮北穎毫間，買飯到店，適一茶商被酒，憩於鄰坐，置砧於外，切羊肝作膾。僧謝曰：「貧僧久不食肉，為葷腥所觸，則發(明鈔本作「欲」。)嘔吐，乞少徙他處可乎？」商卽怒駡曰：「十字街頭客店，如何(上二字葉本原闕，從明鈔本補。)不許我喫肉？老禿奴無道理！」僧初猶不校，商愈罵不已，鼓刀自若，僧取錫杖擊其背，商踉蹡仆庭下，立死。店人報里正，共執僧，僧曰：「少寬(明鈔本作「俟」。)之，此宿生寃債，法無所逃，只當令自盡，不煩見執。」因備述曩事。店主驚曰：「此地名正是蓮花櫟也。」僧卽閉戶自縊。主者方具狀詣尉曹，請驗兩屍。商(明鈔本多一「忽」字。)矍然起，體初無傷，問其故，曰：「適醉中遭跌，不覺昏睡，但見一行者穰穰往來耳。」亦不記爭時事也。僧長逝矣！予頃在無錫外氏庵居時見僧明説，亦邵武人。

王運使僕
　　廬江王運使之僕，因入市，逢富家少年正醉騁馬，為所觸仆地，呼痛怨罵。富子與王氏往還，識此僕，怒其罵辱，舉鞭連擊之，遂死鞭下。始皇怖，亟走謁王公，以情告，曰：「非欲故傷之，偶相值致命，願辦棺殮之具，並賙給其家，以贖過誤之罪，唯公調護之。」王乃招僕妻語之曰：「汝夫非命，死於不幸，(上三字明鈔本作「蓋出不幸」。)若果聞於官，便當露屍檢視，愈為亡者羞苦。彼既無殺心，度必不至償命，今勉從其請，汝夫得早入土，一家獲小富，似亦為便。」妻垂泣曰：「主公之旨豈敢違？但恐親里以為夫死不訴，受財私和，(上四字明鈔本作「而受仇人財交相責言」。)反難解免耳。」王見其意堅，不敢強。妻歸，卽欲陳牒，會日暮，哭而須明。夢其夫來言：「我為王家僕二三十年，今以死故，而使主人失懽於富室，於義不可！汝宜從其命葬我，我自於幽冥伸寃。」妻於是往白王公，諭富子如約。後二年，子復乘馬到曩處，覺神思迷謬，背若負芒，幸而無他苦，乃戒御者，它日切勿再經此路。又歲餘過市，值郡官聯騎出，勢須引避，偶趨入其地，卽墜馬死。(孫正之鼎臣説。)

聞人邦華
　　信州貴溪聞人氏有二子，長曰邦榮，次(明鈔本作「季」。)曰邦華。父在時預為區處生理，於縣啓茶肆以與邦華，於州啓藥肆以與邦榮。及父歿數歲間，華縱遊蕩(明鈔本作「妄」。)費，破壞(明鈔本作「蕩」。)幾盡；而榮獨能立身節用，衣食豐餘。母愛季子，密助之，且導使興訟，以為母在堂，不應分析。榮不服，訴於有司。臺府官僚，定奪至五六，最後監贍軍庫張振之子理承其事。時厥母已亡，張議令悉籍遣貲中分，各受若干，其先為華所壞者，理為所得之數，華不伏，至於獄治。(明鈔本多一「治」字。)華使所善買生砒霜置羹中，賂門卒傳與榮，榮接食，下嚥卽嘔吐，遍身腫赤。吏以告理官，遣還家，半日(明鈔本作「夜」。)死。其子廉夫，雖知父被毒，而無證佐可發其寃，隱忍殯葬。事經歲，華入理院對狀，廉夫一僕獻計，請仍用前策，別攜一人，偕詣食店，買麵四碗，各食其一，而賫其一送華，細切砒於中，華食不盡而止。有大辟囚在旁，餕其餘，覆汁地上，犬舐之。俄頃，囚犬皆嘔，華遂得疾，宛如兄狀，明旦死。司理參軍王昌祖深疑焉，曰：「昨者一健漢原無病，何故遽至是？」將行究詰。使獄卒物色鬻麵處，言有三人來，一著皂背子，兩白衣，亟遣呼逮，已竄矣！所謂皂衣者，(葉本無「者」字，從明鈔本補。)乃廉夫，兩白衣者，僕也。言於郡，發卒追之，得於貴溪之西十里。既至獄，一問卽承，郡請於朝，首謀之僕坐死，廉夫但決配，命未下而亡。此事首尾三年，邦榮以紹興辛亥，邦華以壬子，廉夫以癸丑，同是六月八日凶終，可謂異矣！砒固有毒，然服之者何必盡死！聞人氏之禍，實(葉本無「實」字，從明鈔本補。)寃業致然！人或不幸而值死者，唯飲生油，以吐為度，則毒自消，不為害也。

雙流壯丁
　　淳熙九年五月未盡之二日，一老媼獨行雙流縣田間，挈青囊，攜竹杖，龍鍾不克行，困坐道側。行人問之，答曰：「老婆是關西人，年七十矣！欲往蛾眉山禮普賢，不幸抱病。」有少年為壯丁，慮其死，於其地有累，逼之使去。媼曰：「我亦無大病，只心神苦煩燥，若得水一盞飲之，便可行。」少年不可，牽其臂疾趨，投諸橋下。見走甚眾，皆慘惻不忍而莫敢言。六月一日，天大雷雨，江水怒漲，斷木順流而下，彌望極目。少年善泅浮，且負其勇，解衣赴水，視木可為薪者，拽以登岸。已又再往，至於三四，旁觀咨羨，以為不可及。移時，湍濤益暴，少年力竭不支，遂沉而死。水退，家人求其屍，乃(葉本作「及」，從明鈔本改。)與向所投媼屍合而為一，竹杖青囊，尚在其手。(明鈔本多一「眾」字。)始説三日前殺媼之事，與前成都宋固事，若合符節，且同出一縣，豈(明鈔本多一「非」字。)傳聞異辭，或自是一段因緣乎！吾將大警世之惡子，不嫌屢書雲。

西江渡子
　　路當可來江西，過宜春渡，舟子先見其僕，知其為真官，拱手泣拜。問其故，對曰：「小人老矣，有二子同操舟，恃以為命。比日相繼不以正死，豈壽止此邪？抑邪祟所邪？願真官考校其實，少舒寃痛。」路憫之，為少駐。施作牒叩之東嶽司，焚燼纔息，已有一申狀在案，印硃猶濕，回文云：「往日過往一秀才登其舟，此老次子臥板上，稱頭痛不可忍，秀才曰：『吾行李有藥可治。』(上二句明鈔本作「不須慮吾隨行有藥可服」。)乃發篋取之，其內貯銀一錠，是時父子生心，泊岸登舟，陰隨以行，次荒榛間，四顧無人，揜其口而殺諸林中。繼縋石投之江，盡取囊篋歸。頃者上訴聖帝，判令先取二子，獨留此老，未即加誅。更五年使之雙瞽，孤窮凍餓，備受人間之苦。又五年始盡命，然後治之於地下爾。」路宣以示之，俯首無言，拊膺痛恨而已。

楚將亡金
　　隆興元年，鎮江軍將吳超守楚州。魏勝在東海，方與虜抗，遣統領官盛彥來索資貨。它將袁彥忠者，主押金帛，從丹陽來，盛謁之，見舟內白金盈載，語袁曰：「銀置屢(按「屢」字似「簍」字之誤。)中甚易負，吾今夕當攜壯士共取之，可乎？」袁笑曰：「無傷也。」是夕有二十盜，挾刀登舟刼縛袁，掠銀四百錠以去。明日，袁詣府泣告吳，備道盛語。吳捕盛及其親校訊治，不勝慘酷，皆自誣。追贓無所有，妄云：「卽時付一姻舊，賫往湖湘販魚米矣。」吳不俟獄成，將先誅盛。前一日，市人王林者，素亡賴，其妻冶容年少，當壚於肆，與鄰惡子通。適爭言相詈，林妻持杖擊其七歲兒，兒曰：「爾家昨日拆竈修治，必是偷官銀埋窖耳！」邏卒聞之，相議曰：「小兒忽有此言，出於無意，而王生固穿窬之雄也，盍往察之！」乃率五六輩，往肆沽酒，且乞魚肉，妻曰無有。羣卒佯醉毆，突入廚，推竈磚落，妻大罵，卒謝曰：「此細事，當為整之。」妻遽遮止，卒故毀之，見白鋌滿中，卽執王及妻赴府，並儔黨皆棄市。盛彥幾死而得生矣！

湖州薑客
　　湖州小客，貨薑於永嘉，富人王生，酬直未定，強秤之。客語侵生，生怒，毆其背，僕戶限死。生大窘，禱祈拯救，良久復蘇。飲以酒，仍具食，謝前過，取絹一疋遺之。還次渡口，舟子問何處得絹，具道所以，且曰：「使我一跌不起，今作他鄉鬼矣！」時數里間有流屍，無主名，舟子因生心，從客買其絹，併丐筠籃。客既去，卽運篙撐屍至其居，脫衫袴衣之，走叩王生門，倉皇告曰：「午後有湖州客人過渡，云為君家捶擊垂死，雲有父母妻子在鄉里，凂我告官，呼骨肉直其寃，留絹與籃為證，不旋踵氣絕。絹今在是，不敢不奉報。」王生震怖，盡室泣告，賂以錢二百千，舟子若不得已者，勉從其請，相與瘞屍深林中，翌日徙居，不知何所屆。黠僕聞其故，數數干求，與者倦矣，而求者未厭，竟詣縣訴生。下獄，不勝拷掠，以病死。明年，薑客又至，訪其家，以為鬼也，罵之曰：「向者汝邂逅仆絕，繼而無他，卻使我家主死於非命，今尚來作祟邪！」客引袖怪嘆曰：「我去歲幾死，賴君家救活，蒙賜絹，賣與渡子，徑歸矣。今方齎少土儀，以報大德，何謂我死為鬼乎！」王子哀慟，留客止泊，而執故僕訴寃，索捕舟子，得於天台窮壑中，遂皆斃於獄矣！乃吳子南説。


張允蹈二獄
　　張允蹈為信州永豐令，嘗治夏稅籍，命主吏拘鄉胥二十輩於縣舍，整對文書。吏察録過嚴，自曉徹暮，不少息。一胥夜走廁，小史籠燈隨之，胥使先還，曰：「我卽返，那用爾候！」既而久弗至，吏以為逃雲。(按「雲」字似「去」之誤。)迨旦白張，張適聽訟，望見白衣婦人，執素紙涕泣立眾前，呼問之，曰：「夫為鄉胥，累日不還家，今早開門，有人報雲，浮橋柱上掛衣巾履襪及繫書一紙，云為押録苦督，不容展轉，生不如死，已投江中。急往驗，皆夫物也。」張詰主吏。吏出袖中糾牒呈，亟集津丁里保，撈屍弗得，念其事可疑，緩不卽治。胥妻訴於台，臺符移甚峻。歷三月久，客從長沙來，見此胥在彼，為攬納人書抄。主吏捐家貲，雇健步持檄往捕之，遂擒以歸。胥坐逋逃受杖。張後復宰它邑，一鄉胥亦為拘係，越牆掛衣於河梁而赴水。妻來訟，張怒責之曰：「猾胥玩侮人，所在如此，吾固知之矣！」立撻其妻。明日，三十里外里正言，灘邊有死屍，張矍然遣視之，則胥果死。張自興軍從武陵守(按：此句疑有脫誤。)不赴，寓居吉州，每為賓客話此事，以為斷獄聽訟，不可執一端雲。
