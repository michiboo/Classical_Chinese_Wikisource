
　　浙西兵馬都監康湑，居臨安寶連山，夏夜且睡，為蛙聲所聒，命小童捕之。湑熟寐，夢十三人乞命。湑曰：「吾職雖兵官，非能擅生殺者，何以能貸汝死？」曰：「但公見許，無不可者。」少焉魘寤，告其妻。妻曰：「得非羣蛙乎？」呼童詰之，已置一瓶中，驗其數，正十三枚也，卽釋之。時紹興二十九年。(張才甫説。)
　　紹興三十一年，北方遣使者高景山、王全來賀天申節。詔中貴人黃述持扇帕迎賜之，例用兩浙漕司舟。舟師王貴者，病死於楚州洪澤，有二子。其妻泣告述曰：「夫死，舟當還官，則一家數口且濱溝壑，儻得長子繼役，乃可續食矣，願丐一言於漕使。」述許之。還至鎮江，與漕遇，伸其請，卽日刺為兵以代貴。述至丹陽，晚泊。貴棹小舟，搖望而拜曰：「舉家荷公恩惠，無以論報。」呼之使前。謝曰：「人鬼路殊，不敢登公舟也。」始省其死。呼左(此下至《竇氏妾父》條「又再歲其父」止，宋本作三葉，嚴本於中縫均注「補」字。)右至，已無所見。
　　陳述古諸女多能詩文，其一嫁壻曰李生，為晉寧軍判官。部使者知其妻於詩最工，(上四字，《榕陰新檢》作「工詩」。)以所藏小鴈屏從之求題品。婦自作黃魯直小楷細書兩絕句，其一曰：「蓼淡蘆欹曲水通，幾雙容與對西風。扁舟阻向江鄉去，卻喜相逢一枕中。」其二曰：「曲屏誰畫小瀟湘，鴈落秋風蓼半黃。雲澹雨疎孤嶼遠，會令清夢到高唐。」兩篇清絶灑落如是，不必真見畫也。
　　韓蘄王宣撫淮東，獲凶盜數十輩，引至金山，陳刀劍於廷下，以次斬之，皆股戰就誅。獨一盜躍而出揖，指一刀最大者曰：「願從相公乞此刀喫。」韓笑曰：「甚好。」時有中使來宣旨者在坐，為言此人臨死不怯，似亦可用。韓曰：「彼用計欲脫耳。」竟殺之。
　　浦城永豐境上村民作旅店，有嚴州客人齎絲絹一擔來僦房安泊。留數日，主婦性淫蕩，挑與姦通。既而告其夫云：「此客所將貨物不少，而單獨出路，可圖也。」夫卽醉以酒，中夜持刃斫之。客大叫救人，聲徹於鄰。彼處居者甚少，僅有一鄰叟奔而至。婦走立於門，以右手遮拒使勿入，左手持客絲一把與之，叟喜而去，客遂死。夫婦共輿屍埋於百步外山崦裏，倉卒荒怖，坎土殊淺，主人自意無由泄露。經數月，客之子訝父久役不返，向時固相隨作商，凡次舍道塗，悉所諳熟，於是逐程體訪。到此店跡絶，因駐物色。正晝悶坐，一蠅頗大，飛著於臂，揮之復來，至於五六。子念父心切，極疑焉，祝之曰：「豈非神明使爾有所告乎？但引我行。」遽飛起，此子從其後。蠅營營如語，徑飛至客窆處。羣蠅無數，子伸首探之，屍儼然存。走報里伍，捕凶人赴縣。鄰叟之過亦彰，遂為明證。店夫婦並伏誅，叟坐杖脊，官毀凶室為墟。鄭景實自莆田往臨安，道出其地，正見屋廬皆蕩析，遺趾一空。時淳熙十一二年間也。(嚴校：此志序乃乾道二年譔，而此所補者則淳熙年間事，知是元人取他志之文以入之也。)客寃得蠅而伸，殆與新昌鹿麑相類，蓋得鬼而誅雲。
　　張稽仲(叔夜)樞密之夫人，宗室克敞女也。有小婢常侍左右，每出必從。在海州時，因侍夫人夜如廁，將還，呼之不應，至於再三。他妾聞之，亟往視，乃俱歸，將笞責此婢。而是日以疾臥，元未嘗出，始知先攜燈者鬼物耳。夫人不淹旬遂病，踰月而卒。(張才文説。）
　　徐州人竇公邁，靖康中買一妾，滑人也。未幾，虜犯河北，妾父母隔闊不相聞，憂思之至，殆廢寢食。忽僵仆於地，若有物憑依。(葉本作「若為物所憑附。」)乃言曰：「某，女之父也。遭兵亂，舉家碎(葉本作「戕」。)於賊，羈魂無所歸。欲就此女丐食，而神不許，(上二字葉本作「不容人」。)守竇氏之門歲餘矣。土地憐我，今日始得入。」竇氏曰：「汝不幸死，夫復何言？吾令汝女作佛事，且具食祭汝，汝亟去。」許諾，妾即蘇。竇氏如所約，陰與之戒，勿令妾知。(葉本作「戒內外勿語妾知之。」)又再嵅，其父乃自鄉里來，初未嘗死也。前事蓋黠鬼所為以竊食雲。
　　宗室瓊王仲儡之子士周，娶王晉卿都尉孫女，少年時墮胎死。死二十有二年，當紹興丁丑，士周以復州防禦使奉朝請，居臨安糯米倉巷。歲五月十二日，天未曉，妾楊氏夢人促使起曰：「天竺和尚且至。」既明，上竺僧中左來謁曰：「被命飯僧，敢請其(葉本作「具」。)意。」出池(葉本無「池」字。)紙貼子一，其辭云：「奉太尉台旨，十五日就本院齋僧一堂，承受使臣陳興押。」士周愕曰：「初未嘗有此意，而使令中亦無陳興者。」中左慙而退。出門，遇中竺僧慶敷、靈隱僧了心，皆言以齋意來白，遂俱入，復謁。士周方拒其説未了，聞 空(葉本作「室」。)中喧呼，入視之，乃其子不騫之婢來喜者為物所憑，作王氏語(葉本多一「音」字。)謂士周曰：「無詰三僧，為此事者乃我也。我以平生洗頭洗足分外用水及費纏帛履襪之罪，陰府積穢水五大罋，令曰飲之。乳母亦代我飲，纔盡三甕，又逐去，不使代我。我不堪其苦，欲求佛功德以自救，無由可得。聞瓊王主龍瑞宮，從者數百輩，平生姬侍，如萬恭人、王恭人、夏棋童輩皆在左右，獨我以身污穢不得前。近從它人假大衣特髻，方得入拜庭下。王憫我窮，以陳保義借我，故使散齋貼於三寺。我自爾請料錢三十千。時為夫婦，今月俸十倍，忍不救我？」又喚一乳媼曰：「汝嘗見我，何不言？」媼曰：「前日實見夫人立太尉牀前，恐太尉懼，不敢説。」又責家人，以其女嫁胡氏，資送太薄，至於典衣而不能贖。又囑使嫁孀妹。已而大慟，且勸家人力為善，勿殺生。其言切至，聞者皆悲泣。士周許為齋三寺僧，且於仙林寺設水陸。王氏頗喜，戲(葉本無「戲」字。)曰：「為我典錢作功德，無誦言於後也。」三僧言陳興者，貌甚黑，衣四<衤癸>皂衫，持舊青蓋。人與之語，輒退避。飲(葉本作「供」。)茶設食，但舉而嗅之。初疑其飽，與錢二百，苦辭其半。又從監寺僧取知委狀而去，且告以士周所居。云：「如得錢分從者時，無須留待我，我今往平江矣。」士周卽以錢授三寺。後兩月(葉本作「夕」，陸本同。)來喜者復夢王氏云：「我今坐蓮花盆中，去不來矣。」龍瑞宮在會稽山下，瓊王疑為其神雲。張掄才父，王壻也，嘗見所書齋貼。

興元鐘誌(此下宋本闕十四行又一葉。)
　　顏博文，字持約，建炎中謫居賀州。平生好延方士，雖窮約不少倦。有客敞(明鈔本作敞。)衣大冠，善飲酒，數過顏(明鈔本疊「顏」字。)，輒出酒飲之。他日，邀顏出，行城外十里許，入深山，同坐石上，謂顏曰：「偶獲名酒，幸公同一醉。」袖出一瓢，取兩杯共酌。顏亦嗜酒，度各飲十四五杯，顧其瓢纔堪受升餘，而終日傾不竭，始異之(明鈔本多一「矍」字。)，起再拜。道人曰：「子真可教，然子方居遷謫中，當有以給朝夕之費。」卽取書一編，授顏(明鈔本疊「顏」字。)，顏閲之，乃唐圭峰長老宗密所注《周易參同契》也。中有化汞為銀之法，暇日試之而信。後居廣州，每月旦望二七日，必詣海山樓，視漁舟所過，悉買魚蝦放諸海，或至費數千。朱丞相漢章時為監司幹官，謂顏曰：「公未脫散地，俸入殊不多，何以繼此？」曰：「吾嘗得一鍛汞法，今數為之。道流有過者，我(上二字明鈔本作「我者」。)館之，或經年，須其自去乃已。餘悉為放生之具，此外一錢不敢妄用。」丞相求觀。顏令宿齋戒，逮旦而往。顏索水銀十兩，置釜中，取夾袋內紅粉末刀圭糝其上，以炭五斤燃之。少焉汞汁躍出，高數寸，乃復下，如是再三，則四面施炭，鼓韛扇之。俄青焰上騰。曰：「可矣。」鉗出，擲下地，俟冷而稱之，得銀十兩，無少耗焉。(朱丞相説。)
　　南安軍南康縣民陽大明葬父於黃公坑山下，結廬墓側。所養白雞為狸捕去，藏之石穴。次夕，大雷震，石粉碎，狸死焉，人以為孝感。有道人至廬所見之，歎其純孝，指架上道服(明鈔本校增一「謂」字。)曰：「以是與我，當有以奉報。」大明與之，無靳色。道人解腰間小瓢，貯衣其中。瓢口甚窄而衣入無礙。俄取桉間小黑石拊摩之，噓呵良久，則成紫金矣。又變藥末為圓劑以授大明，明謝曰：「身居貧約，且在父喪，不敢覬富壽也。」道人益奇之，復探瓢取道服還之，曰：「聊試君耳。」題詩椽間曰：「陽君真確士，孝行動穹壤。皇上憐其艱，七夕遣回往。逡巡藥頑石，遺子為饋享。子既不我受，吾亦不汝強。風埃難少留，願子志勿爽。會當首鼠記，青雲看反掌。」遂別去。鄉人聞者競觀之。題處去地幾丈許，始以淡墨書，既而墨色粲發，字體飛動，皆疑其人仙者雲。時紹興十三年也。里胥以事聞於縣，縣令李能一白郡守上諸朝。明年，詔賜帛十匹，令長吏以歲時存問之。其事具《起居注》。
　　錢塘人劉實，字若虛，老於場屋。紹興五年赴省試，寓北山僧舍。其僕王高者服勤累年矣，夜扣戶呼曰：「適夢明日牓出，樊光遠為第一人，劉若虛次之。夢中瞭然，主公必高選。」劉亦喜。如期揭牓，樊冠多士，而劉被黜。識者審其夢云：「若虛，劉字也。牓不言劉實而言劉若虛，無名之兆耳。」後七年，始以特奏名試大廷，又入五等為助教，納敕不拜。會顯仁皇后北歸，劉與同科沈亮功皆獻頌，有旨許出官一任，調主吉州太和簿。族人有精五行者，謂劉無食祿相。踰年，官期至，縣遣手力一人來迎。劉，書生也，已大喜滿望，置酒，呼族人質之曰：「平生言我不作官，今迓卒至矣。」族人但引咎悔謝。酒罷還家，復布算推測，密告人曰：「若虛苟得祿，吾不復談命。」竟以登塗前一日死。(淩季文説。)
　　會稽陸農師左丞少子寶，居無錫縣，招老儒陳先生誨諸子。幼子甫六歲，敏慧夙成，纔入學，卽白先生，乞為對偶。以兩字、三字命之，笑曰：「不足為也。」益至五字，乃可。試書曰：「鷺宿沙頭月」，應聲曰：「鴉翻樹杪風。」又令對「濃霜雁陣寒」，答曰：「殘月雞聲曉。」每出語輒驚人，而了不置思。父母皆喜，謂兒長大當可繼左丞。明年正月八日，令其僕買大竹作燈毬，漫以黑紙，掛於幾桉之側。人問何物？曰：「此名渾沌燈。」明日，穴其一竅。如是凡七日，至十五日而七竅成。兒是夕亦卒。所謂「日鑿一竅，七日而渾沌死」。異哉！(陳阜卿説。阜卿，陳先生子也。)
　　福州人王純，字良肱(《榕陰新檢》多「紹興二十六年」六字。)，以通直郎知建州崇安縣。(《榕陰新檢》多「摘奸發伏如神，吏憚其嚴。 一日」十二字。)方治事，食炊餅未終，急還家(此句《榕陰新檢》作「亟入宅堂」。)，卽仆地死。死之二日，眾僧在堂梵唄，王家小婢忽張目叱僧曰：「皆出去，吾欲有所言。」舉止語音與良肱無異。遂據榻坐，遣小史招丞簿尉。丞簿尉至，録事吏亦來。婢色震怒，命左右擒吏下，杖之百。語邑官曰：「殺我者，此人也。吾力可殺之，為其近怪，故以屬公等。吾未死前數日，得其一罪甚著，吾面數之曰：『必窮治汝！』其人忿且懼，遂賂庖人置毒。前日食餅半卽覺之，蒼黃歸舍，欲與妻子語，未及而絶。幸啓棺視之，可知也。」丞以下皆泣(葉本作「驚」。)，呼匠發之，舉體皆潰瀾(「瀾」當作「爛」。)為黑汁。始詰問吏，吏頓首辭(葉本作「輪」。)服，並庖人皆送府。府以其無主名，不欲正刑，密斃之於獄。邑中令為立廟，曰王通直祠雲。(王嘉叟説。)
