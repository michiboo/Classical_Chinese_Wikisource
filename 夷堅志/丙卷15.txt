
夷堅丙志卷第十五(十五事)［按：實祇十二事。］自此至《魚肉道人》條「母愧謝曰家□」，宋本兩葉、嚴本於中縫均注「補」字。

黃師憲禱梨山
　　紹興戊午，黃師憲自莆田赴省試，與里中陳應求約同行，以事未辦，後數日乃登途。過建安，詣梨嶽李侯廟謁夢，夢神告曰：「不必吾言，只見陳俊卿已説者是已。」黃至臨安，方與陳會，詢其得失。陳蓋未嘗至彼廟也，辭以不能知。黃逼之不已，陳怒，大聲咄曰：「師憲做第一人，俊卿居其次，足矣。」黃喜其與夢合，乃以告之。暨揭榜，如其説。(此條見支志戊卷第六。)

周昌時孝行
　　臨江軍富人周十三郎，名昌時，事母鄭氏甚孝。鄭病腰足五年餘，行步絶費力，招數醫治藥，略無小效。紹熙二年中秋夜，周與妻侍母飲酒賞月，見母坐立艱辛，不覺墮淚。洎罷就寢，抽身潛起，妻謂其登廁耳。乃懷小刀下庭，向空朝北斗禱云：「老母染疾久，百藥並試，有加無減，今發願□(陸本作「剖」。)腹取肝啖母，以報產育乳養之恩，望上真慈□，□(陸本作「悲俾」。)獲感應。」焚香訖，將施刃，忽聞有聲自後叱喝，且以杖擊其背。驚而回顧，寂不見人。□□□(陸本作「但有封」。)貼在地，取視之，中有紙書云：「周昌時供奉母□，(陸本作「病」。)累歲孝行，此藥三粒，賜鄭氏八娘。」周捧泣拜謝。俟明旦，以進母，積痾頓瘳，方具所見告妻子。

虞孟文妾
　　衢州龍遊人虞孟文，以錢十四萬買妾，頗有姿伎，蒙專房之愛。無何，孟文死。其從弟仲文，忍人也，強以元直畀嫂氏，領妾以歸。僅數月，妾夢故主君來責之曰：「汝在此處睡，莫未便。」寤而懼，以告仲文，仲文向曰：「彼已死，烏能畏我？」雞鳴起奏廁，方過堂下，兄持梃坐堂上，起逐之，擊之至再，走而免，遂得病亡。

魚肉道人
　　黃元道，本成都小家子，生於大觀□(陸本作「丁」。)亥，得風搐病，兩手攣縮不可展，膝上拄頤，面掣向後，又瘄不能啼。父母欲其死，置於室一隅，飢凍交切，然竟不死。獨祖母哀憐之，時時灌以粥飲。活至七歲，遇道人過門，從其母求施物，母愧謝曰：「家□(陸本作「極」。此下原本錯入卷二十《時適及第》條後，今依陸本改正。)貧，安得有餘力？」道人曰：「然則與我一兒亦可。」母以病者告。曰：「得此足矣。」以布囊盛之，負而出。乃父跡其所往，則至野外取兒置地上，掬白水洗濯，脫所披紙被蒙其體，□□□□一粒納兒口，旋繞行五六□□□。(陸本作「十里步」。此下原本闕九行又十字。)魚一頭，使生食，又溺□(陸本作「於」。)□□□□染指嘗之，甘芳如醴，捧缽盡飲。有聲入腹錚錚然，忽若推墮崖下，所見猶元牧之處，牛在旁齕草，無少異。覺四體不佳，跳入山澗中坐，水深及肩，展轉酣暢。□(原本字形不全。陸本作「越」。)一夜乃出，則神氣灑落，方寸豁如，非復前日事，不知幾何時矣。牽牛還王家，主人訝曰：「小兒何所往，許久不歸？」自此日游廛市，能説□(陸本作「人」。)肺腑隱匿，或罵某人曰：「汝行負神明，且入鬼録。」又罵某人曰：「汝欺罔平民，將有官事。」已而果然。市人畏其發伏，相戒謹避之。王翁縛而閉諸室，尋縱去，入峩眉山累年。會張魏公為宣撫使，奉母夫人來游山，見之，攜以出。後隨公出蜀，甫下峽，不辭而去。過武當山，孫旭先生告之曰：「羅浮山黃野人，王代時□惠州刺史，棄官學道，今仙品已高，宜往敬拜，以求延年度世之術。」欣然而行，至羅浮崇真觀問津，觀主曰：「山有三石樓，高處殆無路可上，須扳藤蘿援枯木，如猿猴以登。不幸隕墜，必糜碎於不測之淵，君不為性命計，則可往。」黃曰：「若顧戀性命，安肯來此？」乃告以其處，杖策徑行，而下石樓始自崖而升，僅可容足，將及□(陸本作「中」。)樓，風雨驟至，急趨一石穴避之。迫暮留宿，夜聞林莽戛戛聲，大蚺蛇入穴，繼之者源源不已，蟠繞於旁。黃暝目坐達旦，羣蛇以次去。復前行，崖路中絶，獨巨藤枝下垂，援之以上，時時得小徑，然財數十步卽途窮，俯瞰江水，相望極目，但隨蔓勢高下以進。日力垂盡，始到上樓。一穴圓明通中，匍匐過之，達巖畔，望野人緑毛被體，踞石坐。肅容設拜，拱而立，其人殊不視。黃不敢喘息。久之，忽問曰：「汝為誰？何自來此？亦何用見我？」具以對。曰：「料汝且飢且渴。」自起，揭所坐石，石下泉一泓，極清，指曰：「此可飲。」黃以檞葉杓酌之，可二升許。腹大痛，亟出，大泄二十餘行，始定。復入侍，方命之坐，始言曰：「浮世榮華富貴，疑若可樂，至人達觀，直與腐鼠等耳。人能處此地，與居富貴等，雖盡今生至來生不厭倦，儻一毫蔕芥，頃刻不可留。汝觀此間，別有佳處否？」對曰：「游先生之庭，尚不敢左右眄，焉知其他？」野人曰：「汝試觀吾受用處。」引手捫石壁，劃然洞開，相與入其中。其上正平，光采如鏡，其下清泉巧石、奇花異卉，從橫布列，兩池相對。謂黃曰：「汝留此為我治花圃，東池水可供飲，西池以溉灌，勿誤也。」遂先出，閉壁門。黃奉所教。地方七八丈而無所不有，牡丹五色，花皆徑尺，室中常明，不能辨晝夜，居之甚久，花葉常如春。一日，野人啟門入，甚喜，曰：「汝果能留意於此，真可教。汝姑去此，吾之學長生久視法也，與寂滅之道不同，當盡世間緣乃可。兼汝服珍泉，滌穢已盡，宜別有所食。」於鉢中取魚肉如故山所得者與之，指石窟宿溺使盡飲，遣下山，曰：「汝歸逢人與魚肉，任意噉之，直俟不欲食時，復來見我。」黃再拜辭去，從此能啖生肉至十斤，後稍減少。紹興二十八年，召入宮，賜名元道，封「達真先生」，戒令勿食魚。御製贊賜之曰：「不火而食，太古之民。不思而書，莫測甚神。外示樸野，內含至真。白雲無跡，紫府常春。」周參政(葵)舊與之善，閑居宜興，黃過之，書「明月雙溪水，清風八詠樓」十字以獻。後二年，黃以口過逐居婺，周公適自當塗移守，所書始驗。凡此諸説，多得之於周。乾道二年，予見之鄱陽，食肉二斤，而飲水猶一斗。證其得道始末，與周説不差，故采著其大略。又一年，在九江為郡守林栗黃中所劾治，杖而編隸之。

房梁公父墓
　　呂忠穆丞相，政和初葬其父於濟南之歷城，穿墉二丈得石槨，墓兆儼然，中空無所有，但存一石，曰「隨司隸刺史房彥謙之墓」，與呂氏所卜地窆穴無分寸不同，遂葬其處。彥謙卽唐宰相梁公玄齡之父也。梁公為太平賢相，而忠穆亦為中興名宰，相去五百年而休證冥合如是，異哉。(趙不庮說。)

種茴香道人
　　政和末，林靈素開講於寶籙宮，道俗會者數千人皆擎跽致敬，獨一道人怒目在前立。林訝其不拜，叱曰：「汝有何能，敢如是？」曰：「無所能。」「何以在此？」道人曰：「先生無所不能，亦何以在此？」徽宗時在幕中聽，竊異之，宣問實有何能，拱而對曰：「臣能生養萬物。」卽命下道院，取可以布種者，得茴香一匊以付之，俾二衞卒監視，種於艮嶽之趾，仍護宿於院中。及三鼓，失所在，明日視茴香，已蔚然成叢矣。

朱僕射
　　豫章豐城縣江邊寶氣亭，建炎三年，居民連數夕聞呼「朱僕射」，而不見其人。已而新□(陸本作「虔」。)州守馮季周(詢)修撰赴官，泊舟亭下，從行僕朱秀者溺死，八月四日也。(右二事皆吳虎臣説。)

燕子樓
　　潭州府舍後燕子樓，去宅堂頗遠，家人不能至。守帥某卿好游其上。卿晚得良家女為妾，名之曰酥酥兒，嬖寵殊甚，一日亦登樓。問其所以來，答曰：「願見主翁，心不憚遠。」卿益喜，留連經時，使之去。薄晚，卿還，酥迎於堂。卿顧曰：「適歸無它否？」□□(陸本作「妾愕」。)然曰：「今日在房中，足跡未嘗出外，安有是耶？」卿怒曰：「汝來燕子樓視我，我與汝語，良久乃去，何諱之有？」酥面發赤曰：「素不識樓上路，何由敢獨行？公特戲我。」傍人盡證其不然，卿惘惘不樂，入燕寢徑臥，疑向者所見定鬼物也。少時，酥入室，拊其背，掖之使起坐，曰：「我真至公所，恐他人知之，故匿不言。亦因以惱公爾，何以戚戚為？」卿意方自解。又與嬉笑，忽曰：「今以實告公，我非酥酥也，請細視我。」視之，則一大青黑面，極可憎怖。卿拊牀大叫，外人疾趨至，無所睹。卽抱病，遂卒。(王嘉叟説，聞之張敬甫。)

阮郴州婦
　　戶部員外郎阮閲，江州人，宣和末為郴州守。子婦以病卒，權殯於天寧寺。阮將受代，語其子曰：「吾老矣，幸得解印還。老人多忌諱，不暇挈婦喪以東，汝善囑寺僧守視，他日來取之可也。」子不敢違。是夜，阮夢婦至，拜泣曰：「妾寄殯寺中，是為客鬼，為伽藍神所拘。雖時得一還家，每晨昏鐘鳴必奔往聽命，極為悲苦。今不獲同歸，則永無脫理。恐以櫬木為累，乞就焚而以骨行，得早窆山丘，無所復恨。」阮寤而感動，命其子先護柩，(此下至《金山設冥》條「是生天象也」，宋本一葉又十七行，嚴本於中縫均注「補」字。)□(陸本作「還」。)江州營葬。是夜，夢子婦來謝雲。

岳侍郎換骨
　　紹興十一年歲除之夕，岳少保以非命亡。其子商卿(霖)並弟震同妻女皆羈管惠州，郡拘置兵馬都監廳之後僧寺牆角土室內。兄弟對榻，僅足容身，飲食出入，唯都監是聽。秦檜死，朝廷伸岳公之寃，且詔存訪其家，還諸子與差遣。商卿未拜命間，一夕，聞寺鐘鳴，恍惚如夢，見青袍一卒，類親從快行，繫兩袖於腰，手挈竹籃，貯刀劍椎鑿之屬，鋒毛吹刃，頓於榻上，長揖一聲，大喝云：「奉上帝勅旨，為官人換仙骨。」語畢升榻，商卿怖汗如雨，謹聽所為。遂以所齎器具恣加割剔，然殊不覺痛。須臾訖事，收器而下，復唱云：「換骨訖。」揖而告去。商卿揭帳視之，髑髏一軀，自首至足臥於地，遂驚覺。日已亭午，震在傍言：「聞兄呻吟聲甚苦，呼撼之不應，念無策可為，但堅坐守護，至今猶未盥櫛。」商卿具道所睹事，才絶□□□□轎來邀致，仍傳慶語，乃告命已至□□□□□之意。淳熙間，持湖北漕節，鄱陽胡璟德藻監分司糧料院，與之談此。青袍傳旨時，以大官職稱之，不欲自言。後擢工部侍郎廣東經略而卒。

朱氏蠶異
　　湖州村落朱家頓民朱佛大者，遞年以蠶桑為業，常日事佛甚謹，故以得名。紹熙五年，所育蠶至三眠，將老，其一忽變異，體如人，面如佛，其色如金，眉目皆具。朱取置小合，敬奉於香火堂中，鄰里悉往觀。李巨源在彼，亦借歸瞻視，誠與佛像無少異。經數日，因開合，已化為蛾，卽飛去。

金山設冥
　　太學博士莊安常子上，宜興人。因妻亡，為於金山設水陸冥會資薦。深夜事畢，暫寄榻上，夢妻來，冠服新潔，有喜色，脫所著鞋在地，襪而登虛，漸騰入雲表，始沒。驚覺，以白於僧及它人，皆雲是生天象也。
