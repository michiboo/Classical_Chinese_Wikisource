
夷堅三志己卷第二(十二事)

徐五秀才
　　鄱陽槐花巷，以大槐得名。其本虯枝老榦，由來久矣。慶元四年正月，浮梁人徐五秀才入城輸租，值積雨妨悶，縱遊塵市，經過巷中，到樹下，拊摩而嘆曰：「此木根本朽蠹，但存枯皮，而柯葉尚能蔚茂，不知閲歲幾何，得非世俗所謂老樹精之類乎？不然，何以若是之異？」復再三拊嘆而去。獨行歸邸，掩關，明燭酌酒。至更闌，將就寢，聞剝啄叩戶者，啓而視之，一青衣丫鬟，音韻楚楚。徐謂必倡家人，見我旅宿，故來相就。邀入坐，未欲遽媟狎，姑問之曰：「汝為何人之女，乃中夜過我乎？」答曰：「妾乃槐花巷內大槐之精也。晝日間辱郎君惠顧，惻然興憐，感恩義殊常，是用致謝。家有尊屬，不敢久留，離合有時，更俟它日。君善自珍愛。」斂袂而起，忽忽不見。徐懷想迨旦，目不交睫。為友人言，不復再詣彼處。三志甲所書方三遇女子，正此雲。

東鄉僧園女
　　慶元三年，浮梁東鄉寺僧法淨，以暮冬草枯之際，令童行挈稻糠入茶園培壅根株。見林深處，一美女未及笄歲，長裙大髻，衣服光赫。兩丫鬟從於後，色貌妍麗，嘻怡含笑，斂袖前揖曰：「和尚萬福。」法淨應諾。既而思之曰：「此間四向無居人，山前谷畔縱有兩三家，其婦女皆農樵醜惡，豈得如是綽約華姿者？茲為鬼魅何疑！不可領略，以招蠱媚。」遂袖手掐印，誦楞嚴呪，大聲咄叱以威之。女嗚嗚大笑，斥法淨名曰：「和尚，你也好笑，縱然念得楞嚴神呪數百千遍，又且如何？我不是鬼，怕甚神呪。」淨曰：「汝是何妖孽，入吾園中，以容色作妖怪？我身為僧，披如來三事之衣，日持佛書，齋戒修潔，雖鬼神魔幻，安可害我？汝速去！」女曰：「兒實良人家，因隨眾出郭，迷蹤到此。願和尚慈悲，指示歸路，兒之幸也。何事以鬼物相待？」淨使從左方出。女子(呂本作「又」。)謝曰：「所謂誤入桃源，更容閑有時霎。」(呂本作「更容閑看時霎」，周本同，但「時霎」作「霎時」。)乃穿踐叢薄中，不避荊棘。良久，三人俱化為狐，噑聲可怖。淨駭懼，執童行手，大呼而奔。徑還舍喘臥，心不寧者累日。

姜七家豬
　　壽春民姜七，居於府市，邀接商旅作牙儈。慶元三年七月，常聞後園有悲泣之聲，開戶審視，則無所睹。又兩月，五客負販南藥至，一姓陶，一姓祝，一姓何，一姓吳，一姓董，同宿房中。其夜，聞泣聲切切，於門隙窺之，乃圈中牝豬也。五客偕出，呼問之曰：「爾已墮畜類，故應受業，何得示此變怪？」豬應答如人言：「我是姜七之祖婆。緣在生之日，專養母豬，多育豚子，貿(呂本作「貨」。)易與人，一歲之間，動以百數。用此成立家計，遂受罰償填，追悔無及。」明日，眾以告姜，勸其如法飼養。薑怫然曰：「畜生之言，何足為信，我已數月來知之矣。見怪不怪，其怪自壞。設若真個是祖母，又且如何？不可聽他，一任自在。」眾皆不復語。祝客者，建昌人，申戒尤力。姜發怒責之。纔兩日得疾，恨豬為祟，喚王屠執縛去，宰殺取錢。閲三日，姜手足盡生黑毛，化為四腳，呻叫痛苦，若就刃時。到晚而絕。妻正懷孕，滿十月生女，頭面兩手是人形，惟兩豬足，而徧體黑毛，母抱棄於水中。

姜店女鬼
　　姜七家對面有空屋一所，相傳鬼魅占處，無人敢居。姜賃為客房，以停貯車乘器仗。常見一女子，曉夕循繞往來，客浸米在盆，則為淘洗；炊火造飯，則為置薪。飯畢，又為滌器收拾。問其何人，不肯言，終日未嘗發聲。一客乘醉，悅其盛年白皙，欲擁抱之。微笑而不答。值夜，亦前後行遊，或推戶入客舍，及出，則掩之。未嘗與人作禍。程三客者，古田人，平昔食素，持穢跡呪有功。目睹其事，謂他人曰：「安有鬼物公然出現而得寧貼者？我當去之。」乃潛結法印誦呪。女斂袂侍立，聽至百遍，拊掌大笑而退。父老云：「此女祟出沒今二三十年，屢經術士法師攝治，只是大笑暫隱，不過百日，依然如初雲。」

顏氏店鵝
　　慶元三年十月，姜七家五客起離榷場到淮岸，候北界放客過淮，以十一月往顏氏店泊。顏語妻云：「明日宰雄鵝一隻待眾客。」是夜，皆聞柵中羣鵝如人悲泣哭，或相弔語。及旦，顏往取之，羣鵝競前啄其衣，遮繞不退。顏攜杖擊散，竟殺一雄。眾舉翅拍地自攧，一雌二雛卽死。餘皆七日不飲水食穀。(右三事祝客説。)

程喜真非人
　　新淦人王生，雖為閭閻庶人。而稍知書。最喜觀《靈怪集》、《青瑣高議》、《神異志》等書。紹熙二年三月，出郊遊春，忽起妄念，謂：「往古以來，有多少奇怪靈異之事，我未之見也。今此處孤村迥野，豈得無之？誠願一睹。」正思慕間，一美女信步至前，斂容道萬福。王問其姓氏，答曰：「我是城中程虔婆家女，小名喜真，被媽媽嚴切，每日定要錢五千。如不及數，必遭箠打。喫受不過，不免將身逃竄，未有歸著。幸遇郎君，不知可能收留歸宅作婢妾使喚否？」王生方二十六歲，雅愜所望。但以父母在堂，不敢帶入。語之曰：「吾欲權寄汝在守墳僕家數日，卻營辦道路盤費，相攜去外方穩便團聚，汝意如何？」女曰：「諾。」乃挾與偕行。置於所親張官人冢舍。竊取父錢百千，買小舟，載女東下，而駐於豫章。隨宜商販，濟度時日，久而消折殆盡。女素善針指，自繡領茵之屬出售。至三年八月，在市店閑坐，有雲遊馬道人過而顧之，謂王曰：「此女子非人，懼為君不利。今君之身，妖氣充滿，禍至無日，不可不慮。吾能行五雷法，畫符救人，當為任此責。」卽研朱作符一道付之曰：「還邸時，爇與司命。」王奉其戒，納符於竈中。女色變股慄。俄雷火燁燁從竈出，徑入房室，霹靂一聲起，女大叫，王走視之，寂無人矣。(鑄錢司押網人劉信説。)

璩小十家怪
　　南劍州尤溪縣人璩小十，於縣外十里啓酒坊，沽道頗振。只駐宿於彼，惟留妻李氏及四男女兩婢在市居。每經旬日，則一還舍，然逼暮必反。紹熙四年八月，夜且二更，璩擊戶而入，攜酒一罇。李問之：「爾既歸來，何必衝夜？豈不防路次蛇虎不測乎？」璩曰：「我既薄醉思汝，又念家間乏人看覷。坊內僕使自足用，故抽身且來宿臥，不曉便行矣。」洎就枕，歡洽異於常時。自是，輒用此際來，門不關扃以待之。至十二月，李懷妊。明年三月，璩歸，訝妻腹大，謂之曰：「我經歲不曾共汝同衾枕，何由有孕？汝實與誰淫姦？速言之！」李曰：「從去年八月，汝夜夜將酒來共飲，兒女共慶奴各得一盞。酒盡然後登牀，天未明卽去。有如不信，請逐一問之。」眾言並同。璩不能質究。呼坊僕王八，使李詢夫行止。王云：「十郎未嘗離本坊。」李曰：「然則酒餅是誰將到？」王云：「今夜若復來，但留下餅，卻俟來日審實。」已而又至。璩別命僕韓二同王八再驗之。適見主翁與主母對酌，認其衣裳形貌，言笑舉動，真無少異。二僕唱諾罷，急走詣酒坊。璩十正彷徨燈下，以須音耗。僕告之。璩曰：「一段精怪，我也理會不得。」卽磨淬利刃，秉炬而趨。語二僕曰：「隨我去，如誤殺了人，我自承當，不以累爾。」及家時，已三更後，令王八先剝啄。李氏飲席猶未竟，隔扉問何為，曰：「十郎教我送牛肉來。」既得入，璩揮刃刺著男子，殺之。化作白猿，凡重七十斤。李免身，生一小猱，搦死之，棄於荒野。

許家女郎
　　尤溪民濮六，亡賴狂蕩，數盜父母器皿衣物典質。父濮五，遣詣市鋪，從財主為役，亦復侵盜妄用。慶元三年二月，為父所逐，又竊母一金釵，不敢歸，欲駐跡坊港，慮遭執縛，乃遁於蓁野間。困睡過中夜，月色正明，見好女郎獨坐大樹下，問之曰：「地夐夜深，人家小娘子安得來此？」女曰：「我非人，是鬼耳。」濮曰：「姐姐若是鬼，如何月下有影，且作人説話，聲音清亮，故來相戲也。」女曰：「與你方相見，何由嚇汝？我是縣市許七郎室女，因月經正行，為隣里炒鬧隔住，遂成大病，以致身亡，葬於此地。緣生前未聘事，(呂本無「事」字。)兼是枉死，魂魄更無歸著，漫出閑遊。尋常但聞鬼詐為人，迷惑生者，豈有肯自稱是鬼？茲可無疑。敢問哥哥姓第？」曰：「濮六。」娜曰：「六哥速歸，這裏不是六哥來處。」濮曰：「為不合使過父母錢物，趕逐在外，無可奈何。」女令少住，遽於十數步間，取尅絲花綾木錦各一匹，與之曰：「用此變轉，可以陪得。幸便回程。」濮捧接感謝。擬行挑狎，女忽不見。濮始懼，乘月還邑。明日，攜三縑出，適逢許七者評價欲買，而認為女棺內所將，家拉鄰里收執，謂其刼墓。濮述昨夕事，眾皆弗信。呼集都保，詣彼實驗，略無損動之跡。破棺視之，屍已不存，殮時十縑，其七仍在。許哀慟而反。(右二事尤溪坑戶吳太説。)

余觀音
　　泉州商客七人：曰陳、曰劉、曰吳、曰張、曰李、曰余、曰蔡，紹熙元年六月，同乘一舟浮海。余客者，常時持誦救苦觀音菩薩，飲食坐臥，聲不絕口，人稱為余觀音。然是行也，才離岸三日而得疾，旋卽困忌。(按：「忌」字疑誤。)海舶中最忌有病死者。眾就山岸縛茅舍一間，置米菜燈燭並藥餌，扶餘入處，相與訣別曰：「苟得平安，船回至此，不妨同載。」余悲泣無奈，遙望普陀山，連聲念菩薩不已。眾盡聞菩薩於空中説法，漸覺在近。見一僧左手持錫杖，右手執淨瓶，徑到茅舍，以瓶內水付余飲之。病豁然脫體，遂復還舟。

福僧法信
　　僧法信，福州人。方在胎時，父母皆夢西隱寺長老壽正來云：「欲託化。」已而法信生，孩抱卽不嗅葷味，十五歲出家落髮，每歲必一往明州阿育山寺禮塔。至紹熙五年十月，詣泉州海岸體觀世音，正瞻拜次，忽收足坐逝，時年四十七矣。三日茶毗，五色舍利飛布，四遠大至。頃間眾僧見白光從中起，穿入雲霞，儼成一僧，望西方而去。

周世亨寫經
　　鄱陽主吏周世亨，謝役之後，奉事觀世音甚謹。慶元初，發願手寫經二百卷，施於人持誦。因循過期，遂感疾，乃禱菩薩祈救護。既小安，卽以錢二千、米一石，付造紙江匠，使抄經紙。江用所得，別作紙入肆販鬻，周見而責之。江以貧告，復增畀其直。及售紙於肆，每幅皆斷為六七。懼而急還家，悉力緝製，納於周，周請一僧摺成冊，齋戒繕寫。方及三十卷，正晝握筆，羣鴉數千，鳴噪屋上，逐之不退。起禱於像前，迨出視，蓋一鴉中箭流血，眾鴉為拔之不能得，故至悲閧。周連誦寶勝如來救苦觀世音二佛，以筆指之，箭脫然自拔，鴉飛入空中。周讚嘆之際，箭從天井內擲落於佛龕側，靈感如此。

天慶黃籙
　　慶元四年二月十六日，饒州天慶觀設黃籙大醮，募人薦亡，每一位為錢千二百，預會者千人。將畢事，市儈傅三，見近所亡母，著生前衣服，上下皆濕，自遠而來，入供筵中。傅瞻視悲痛不堪處，垂泣遽還。母冉冉隨至家，語話問訊，一如常時。且云：「荷汝追修之力。」聲音全與生前不異。傅欲審叩其所以然，奄忽而沒。眼醫魏生之女，嫁週四，以正月產乳而殂，亦預斯席。及法眾攝召之際，周睹其在茫味中，通身白衣，跣行水內，聞戽水聲。迨至前，兩足猶濕。周惕然起怖念，急捨歸。妻亦疾步相逐。周登廁，妻入廚。周視其顏貌如生，益懼。奔赴房，趣解衣寢。妻臥於其側，比曉始去。(此卷皆徐謙説。)
