
　　劉允，字厚中，潮州海陽人，登紹興(按：下句為「宣和甲辰」，「紹興」當作「紹聖」。)四年進士第。宣和甲辰，除知循州。命下，遽乞致仕。會朝廷以復燕雲肆赦，雖已告老，並許復從宦。劉獨不起，而出入閭里，飲食起居，了無衰相。親舊交口勸勉，確然不回。明年春，丁母憂感疾，正晝忽起，呼其子昉曰：「有詔授我奎文殿學士。」昉聽未審，復質之。劉挽其手，書「奎文」二字曰：「須為作箚子，辭不獲命，則具謝表。」又數日，復言：「天官已除他人，吾免矣。」家人喜相賀。遂浸安，然絕不茹葷。至四月一日，又曰：「吾比得開源宮主，蓋仙官之最清要者，吾甚樂之。」家人曰：「豈其夢邪！」曰：「非也。適有人報甚明，非久去矣。」即索紙筆疏數事，大抵以喪葬過度為戒。又三日，整衣起坐，呼二子昉、景，告以從治命，中夜而卒。前數夕，鄉人李正甫夢謁劉，見吏卒盈門，云：「來迎新君。」其鄰許氏婦，亦夢所居巷陌間，旛幢寶蓋，飛揚雜沓。頃之，劉冉冉從導者而去。既卒數日，肌體柔滑如生，四支皆可伸屈，時方烝暑，而色不少變。劉少時，當元祐甲寅中秋之夕，夢遊一洞府，見塑像道裝，青娥在旁指曰：「此公前身也。」既寤，作八詩以紀之。至是頗應雲。其詩曰：「銀築層臺玉砌成，五雲深映百花明。獸環響徹重門啟，無限青娥喜笑迎(一)。青鬟前引度回廓，簾卷雲間舊院堂。松桂滿庭龜鶴在，儼然豐觀道家裝(二)。徐入東堂百步餘，虛堂猶記舊來居。窗紗掩映瓊籤軸，盡是當時讀遍書(三)。曈曨瑞日照觚稜，溶曳祥煙遠棟甍。松檜雅知人趣尚，風來偏作步虛聲(四)。側金壇畔虬松老，甃玉池邊綬虉長。吟折紫芝香滿手，數聲鳴鳳在脩篁(五)。獸爐煙和百花香，玉葉瓊枝倚(二字字形不全，今據陸本補。)兩旁。一曲雲和鸞鶴舞，勸人爭捧九霞觴(六)。雲母屏間看舊題，醉吟阿母碧桃枝。羣仙指點未(「未」字疑誤。)題處，更乞凌虛白鶴詞(七)。步出朱宮日漸移，青鬟羅拜問歸期。塵緣若斷人間世，看取蟠桃正熟時(八)。」潮人陳安國嘗敍其事。昉後更名旦，仕至太常少卿，紹興庚午，終於直龍圖閣知潭州。景嘗知台州。
　　建州人范周翰為漳州司理參軍。郡近村民有以負薪為業而無妻者，久之，得一婦人，遂與歸。以二籠自隨，其家皆喜。唯民妹獨見婦一足，不敢言。至夜同寢，日高不啟門。父母壞壁以入，但白骨在床，發其篋，皆瓦石及紙錢耳。蓋山魈類也。
　　梁山軍人王刊，字夢錫，初名某。嘗夢至大官府，見巨牌揭於壁間，有「王刊」二字，遂更今名。已而預貢，崇寧五年赴省。白晝遇黃衣卒於通衢，持試卷三通與之，刊愧謝，但有三百錢以勞之，曰：「我若及第，當厚報汝。」其人唯唯而去。遂以所得卷子入試，其年登科。竟不知為何人也。刊官至朝奉郎。
　　紹興二十二年，虔卒齊述叛。未撲滅間，吉州吉水縣民楊暉，夢追入陰府，見數百人身披五(陸本作「三」。)木，繫庭下。主者責暉曰：「汝何敢與齊述為亂！」暉曰：「暉乃吉水村民，與述了無干涉。」主者曰：「然則誤矣。」即遣還。
　　鄭州人吳仲弓，建炎末知桂陽監。時湖湘多盜，仲弓一切繩以重法，入獄者多死。及得疾，繞項皆生癰疽，久之，瘡潰，喉管皆見，如受斬刑者。一日，命家人作烝鴨，欲食未及而死。死之二日，司理院推吏忽自語曰：「官追我證吳知郡公事。」即死。時衡州人劉式為司理，親見之。
　　紹興初，連南夫帥廣東，曹紳以宣義郎攝機宜。連公前後所殺海寇不可計，或同日誅一二百人，曹皆手處其事，不暇細問也。以是論功，遷官至朝奉大夫，後為廣倅。公宇在淨慧寺，到官未幾而病。每吏卒衙時，其家婢使咸聞寺後芭蕉林間有人聲，或見人坐葉上，見羣婢亦不驚。婢問：「何人？」曰：「來從通判索命。我輩二十六人，分四道尋覓，今我六人先至此。」曹聞之懼，力禱之，許以水陸醮設，皆不應。曰：「但相從去乃可。」曹竟死。未死前，一妾生子，遍體皆長毛，瘞之山下，經三日發視，猶不死，甚怪其事。蓋寃鬼所託雲。(五事皆張可久説。)
　　鄉人董爟彥明，三十餘歲未有子，與其妻自番陽偕詣廬山圓通寺，以茶拱羅漢，且許施羅帽五百頂以求嗣。董躬攜瓶瀹茶，至第一百二十四尊者，茶方點罷，盞已空。董禱曰：「豈尊者有意應緣乎？當以真珠莊嚴一帽以獻。」既歸，經旬月，妻手自裁帽，命族人董道士持以往。道士回，董有侍妾先見之，迎問曰：「道士歸邪？」是月，妾有身。未誕之前，家人數夢一僧頂帽往來室中。凡十有二月而生一子，纔逾月間，聞人誦經聲，雖正啼哭，必止。董為日誦《金剛經》一卷。已而每聞經，必欲前，如傾聽之狀。既過百啐，董偶問之曰：「汝酷愛此，豈前世曾誦乎？」兒急張目作老人聲曰：「我曾念來。」董驚愕，再問之，遂不答。自是不甚食乳，既而有疾，將死，兩目數開闔，如不忍去者。董拊之曰：「汝既方外人，去留皆任意自在，要行即行，何須爾！」即閉目。捫其體，已冷矣。其生正一百二十四日雲。(董説。)
　　獻穆大主之孫李振妻王夫人，嫁十餘年無子。嘗晚步家園，彷彿見一黃鳥飛舞樹間，戲逐之，即沒於地。疑其異，亟呼童斸土視之，得黃金一塊，如斗大。王祝曰：「此天賜妾也。雖然，暗昧之物，妾不敢當，但願得一子耳。」遂歸。明日，試再發之，已空矣。是月有孕，生子曰景直，崇寧末仕至工部侍郎。(景直從弟景遹説。)
　　紹興二十五年，吳傅朋(説)除守安豐軍，自番陽遣一卒往呼吏士。行至舒州境，見村民穰穰，十百相聚，因弛擔觀之。其人曰：「吾村有婦人為虎銜去，其夫不勝憤，獨攜刀往探虎穴，移時不反。今謀往救也。」久之，民負死妻歸，云：「初尋跡至穴，虎牝牡皆不在，有二子戲巖竇下，即殺之，而隱其中以俟。少頃，望牝者銜一人至，倒身入穴，不知人藏其中也。吾急持尾，斷其一足，虎棄所銜人，踉蹡而竄。徐出視之，果吾妻也，死矣。虎曳足行數十步，墮澗中。吾復入竇伺牡者，俄咆躍而至，亦以尾先入，又如前法殺之。妻寃已報，無憾矣。」乃邀鄰里往視，輿四虎以歸，分烹之。
　　妙靖鍊師陳氏，名瓊玉，婺州金華人，年十有七。一日，邀兄遊四明海中。兄乘舟，而妙靖行水上，閱數日，衣裳不濡。既還，語人曰：「我水中遇婺女星君，相導往蓬萊，始知元是第十三洞主。」遂省悟，從此絕食，便能詩詞，及知人間禍福。公卿士庶日往叩之，戶外屨滿。政和七年，郡守劉安上部使者盧天驥、王汝明等聞於朝，召至京師賜對，妙靖煉師對訖，即乞還山。師所居，前面葛仙峰，後枕仙姑壇，獨處一室。邑宰柯庭堅贈詩曰：「(此下至《建德妖鬼》條「悲懼不自勝平時習」止，宋本作四葉，嚴本於中縫均注「補」字。)絶粒棲神知幾年，閉關終日更翛然。高風默與麻姑契，妙法親從嬰女傳。功行素超三界外，姓名清徹九重天。憑誰與問西王母，師是金華第幾仙？」贈詩者多，師獨喜此篇。師作詩前後無慮數千首，弟昭嘗曰：「詩詞所言，其應如響，何從而知？」師曰：「聲其里系，即仙官持簿來，五百年過去未來皆知。恐泄天機，姑以風花雪月為詠，而言(嚴校：「言」當作「吉」。)凶寓其中。非茍知之，又且掌之。昨權無常縣尉，管人間生死。後權陰典，管人間六犯事，謂逍(嚴校：「逍」當作「逋」。)官錢、王(嚴校：「王」當作「五」。)逆、不孝、姦盜、踰(嚴校：「踰」當作「偷」。)濫、故殺也。世人冒犯，故多夭厲。不犯者，三世中出神仙。近又管月臺仙籍，凡士大夫聰明者皆上籍，若有功行，可作月臺仙。大抵勉人以忠孝誠信。」至八九十歲容貌不衰。(按：目録此下有《張十三公》一條，今闕。)
　　建炎間，太平州寇陸德叛，燒刼居民，殺害官吏。蕪湖尉儲生竄避不及，為賊黨縛去，德自臨斬之。已脫衣搦坐，德見其頂有毫光三道出現，乃釋之，且令主邑事，付以倉庫。後盜平，用此策勛(嚴校：「動」當作「勳」。)改京官。宣城僧祖勝云：「儲尉每日誦《圓覺經》一部，觀世音菩薩千聲，率以為常，以故獲果報，得免橫逆。」(按：此條見支志庚卷第八。)
　　羅源鸛坑村有一嶺，不甚高，上有平巔，居民稱為簥上田家。一婦嘗歸寧父母，過其處，見一虎蹲踞草中，懼不得免，立而呼之曰：「斑哥，我今省侍耶娘，與爾無寃讎，且速去。」虎弭耳竦聽，遽曳尾趨險而行，婦得脫。世謂虎為靈物，不妄傷人。然此婦見鷙獸不怖悸，乃能諭之以理，亦難能也。(按：此條見支志戊卷第一)
　　蔡定夫(戡)之子康積，苦寸白蟲為孽。醫者使之碾檳榔細末，取石榴根東引者煎湯調服之。先炙肥豬肉一大臠，置口內，嚥咀其津膏而勿食。云：「此蟲惟月三日以前，其頭向上，可用藥攻打，餘日則頭向下，縱有藥，皆無益。蟲聞肉香，起咂啖之意，故空羣爭赴之。覺胸間如萬箭攻鑽，是其候也，然後飲前藥。」蔡悉如其戒，不兩刻，腹中鳴雷，急奏廁，蟲下如傾。命僕以僕(嚴校：「僕」字疑誤，陸本作「竿」。)挑撥，皆聯緜成串，幾長數丈，尚蠕蠕能動。舉而拋於溪流，宿患頓愈。此方亦載楊氏集驗中。蔡游臨安，為錢仲本説，欲廣其傳以濟後人云。(按：此條見支志戊卷第三。)
　　許元惠卿，樂平士人也。其父夢有烏衣客來語曰：「吾昨貸君錢三百，今以奉還。」未及問為何人及何時所負而覺。明日思之，殊不能曉。平常蓄十餘鴨，是日歸，於數外見一黑色者，小童以為他人家物，約出之。鴨盤旋憇於傍，墮一卵乃去。自是歷一月，每日皆然。凡誕三十卵，遂不至。竟不知為誰氏者，計其直，恰三百錢。(按：此條見支志戊卷第八。)
　　黃(「黃」字前葉本多「黟縣」二字。)祝紹先為鄱陽主簿，慶元二年四月，有偷兒入室，收拾衣衾，分置兩囊。臨欲去，黃氏育畫眉頗馴，(葉本多一「黠」字。)解人語。是夜，一家熟睡。禽忽躑躅(葉本多一「雕」字。)籠中，鳴呼不輟。聞者以為遭貓搏噬，遽(葉本無「遽」字。)起視之。盜(葉本多「望見」二字。)驚懼急走，(葉本多一「出」字。)遺(葉本多一「其」字。)一囊。黃亦覺，遣僕追躡，已失之。(葉本多一「矣」字。)一禽之微，懷哺養之恩而知所報如此，人蓋有愧焉。(按：此條見支志戊卷第六。)
　　明州兵士沈富，父溺錢塘江死，時富方五六歲，其母保養之。數被疾祟，訪諸巫，皆云：「父為厲。」母瀝酒禱之曰：「爾死唯一子，吾恃以為命，何數數禍之！有所須，當夢告我。」是夕，見夢曰：「我死為江神所録，為潮部鬼，每日職推潮，勞苦痛(嚴校：「痛」字疑誤，葉本作「備」。)至，須草履並杉板甚急，宜多焚以濟用，年滿方(葉本作「當」。)求代脫去矣。」母如其言，焚二物與之，富自是不復病矣。(明鈔本無「矣」字。)
　　祈門汪氏子，自番陽如池州，欲宿(葉本作「往」。)建德縣。未至一舍間，過親故居，留與飲。行李已先發，飲罷，獨乘馬行，遂迷失道，與從者不復相值。深入支徑榛莽中，日且曛黑，(上四字葉本作「月且朧暗」。)數人突出執之。行十里許，至深山古廟中，反縛於柱。數人皆焚香酌酒，拜神像前，有自得之色，禱曰：「請大王自取。」乃扃廟門而去。汪始知其殺人祭鬼，悲懼不自勝。平時習大悲呪，至是但默誦乞靈而已。中夜大風雨，林木振動，聲如雷吼，門軋然豁開，有物從外入，目光如炬，照映廊廡。視之，大蟒也，奮迅張口，欲趨就汪。汪戰栗誦呪愈苦。蛇相去丈餘，(葉本作「許」。)若有礙其前，退而復進者三，弭首徑出。天欲曉，外人鼓簫以來，欲飲神胙，見汪依然，大駭。問故，具以事語之。相顧曰：「此官人有福，我輩不當得獻也。」解縛謝之，送出官道，戒勿敢言。汪既脫，竟不能窮其盜。(王嘉叟説。)
