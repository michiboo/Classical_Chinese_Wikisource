
　　興化人吳公誠，字君與，年七十，以大夫致仕。夢人告曰：「公猶有俸金七百千在官。」既覺，取券歷會之。凡積留未請者正如其數，乃謂諸子曰：「我所得止此，且置勿請，庶稍延我壽。」子如戒緘封，不復言。後一年而卒。計掛冠後所入半俸。適滿七百千。乃非昔日所積者。既服除，其子與郡守有舊，悉以向所當得者復給之。
　　福州城南禊遊堂下有公蓮池數十畝，民金四榷其利。其居在南臺，去池七里，慮有盜，每夕輒往巡邏。嘗遇一人行支徑中，詰之，曰：「我以事它適，偶夜歸耳。」時已三鼓，金素有膽，視其舉措不類人，又非人所常行路，乃好謂之曰：「我家在江南，偶飲酒多，覺醉不可歸，欲與汝(《榕陰新檢》多一「互」字。)相負。汝先自此負我至合沙門，(原註：去城二里。)我乃負汝至馬鋪，(原註：去城四里，葉本作「又四里」。)汝復負我過浮橋。」其人欣然如所約而去。至馬鋪欲下，金執之甚急，連聲呼家人燭火來視，已化為一老鷂，乃縛(葉本作「搏」)而焚之。
　　臨安民張公子者，嘗至一寺，見敗屋內古佛無手足，取歸，莊嚴供事之。歲餘，即有靈響，其家吉凶事輒先告之，凡二三十年。(葉本作「二十三」年。)建炎間，金人犯臨安，張竄伏眢井，似夢非夢，見所事佛來與之別曰：「汝有難當死，吾無策可救，緣前世在黃巢亂中曾殺一人，其人今為丁小大，明日當至此，殺汝以報，不可免矣。」張怖懼。明日，果有人攜矛□(葉本作「臨」，陸本同。)井，叱張令出。既出，即欲刃之。張呼曰：「公非丁小大乎？」其人駭問曰：「何以知我名氏？」具告佛語。其人憮然擲刃於地曰：「冤可解不可結。汝昔殺我，我今殺汝，汝後世又當殺我，何時可了！今釋汝以解之。然汝留此必為後騎所戕，且與我偕行。」遂令相從數日，度其脫也，乃遣去。丁生蓋河北民為金人簽軍者。(三事皆陳季若説。)
　　宣和中，京師士人元夕出遊，至美美樓(嚴校：疑誤，葉本作「二美樓」。)下，觀者闐咽不可前。少駐步，見美婦人，舉措張皇，若有所失。問之，曰：「我逐隊觀燈，適遇人極隘，(上四字葉本作「被人挨阻」。)遂迷失侶，今無所歸矣。」(葉本作「士」。)以言誘之，欣然曰：「我在此稍久，(上四字葉本作「不能歸」。)必為他人掠賣，不若與子歸。」(上五字葉本作「幸君子憐之」。)士人喜，即攜手還舍。如是半年，嬖寵殊甚，亦無有人蹤跡之者。一日，召所善友與飲，命婦人侍酒，甚款。後數日。友復來曰：「前夕所見之人，(葉本作「婦」。)安從得之？」曰：「吾以金買得之。」友曰：「不然，子宜實告我。前夕飲酒時，見每過燭後，色必變，意非人類，不可不察。」士人曰：「相處累月。焉有是事！」友不能強，乃曰：「葆真宮王文卿法師善符籙，試與子謁之。若有祟，渠必能言。不然，亦無傷也。」遂往。(葉本作「遂同往謁」。)王師一見，驚曰：「妖氣極濃，將不可治。(葉本作「勢將難治」。)此祟異絕，(葉本作「絕異」。)非尋常鬼魅比也。」歷指坐上它客曰：「異日皆當為左證。」坐者盡恐。士人已先聞友言，不敢復隱，備告之。王師曰：「此物平時有何嗜好？」曰：「一錢篋極精巧，常佩於腰間，不以示人。」王即朱書二符授之曰：「公歸，俟其寢，以一置其首，一置篋中。」士人歸，婦人已(上三字作「其婦」。)大罵曰：「託身於君許久，不能見信，乃令道士書符，以鬼待我，何故？」(上二字葉本作「士」。)初尚設辭諱，婦人曰：「某僕為我言，一符欲置吾首，一置篋中，何諱也？」士人不能辯，密訪僕，僕初不言，始(葉本作「益」。)疑之。迨夜伺其睡，則(葉本作「婦」。)張燈製衣，將(葉本作「達」。)旦不息。士人愈窘，復走謁王師，師喜曰：「渠不過能忍一夕，今夕必寢，第從吾戒。」是夜，果熟睡，(葉本多一「乃」字。)如教施符。天明，無所見，意謂已去。越二日，開封遣獄吏逮王師下獄曰：「某家婦人瘵疾三年，臨病革，忽大呼曰：『葆真宮王法師殺我。』遂死。家人為之沐浴，見首上及腰間篋中皆有符，乃詣府投牒，雲王以妖術取(明鈔本作「殺」。)其女。王具述所以，即追士人並向日坐上諸客，證之皆同，始得免。」王師，建昌人。(林亮功説，林與士人之友同齋。)
　　福州永福縣有村律院，伯仲二僧同房。伯僧愛一犬，每食必呼使前。仲甚惡之，見必叱逐，或繼以鞭箠，如是累歲。伯嘗出外旬日，歸不見犬，責仲曰：「汝常日(明鈔本無「日」字。)讎犬特甚，乘我之出，必殺食之矣。」仲力辯，不得已，乃言：「因其竊食，誤擊殺之，埋諸後圃，非食(葉本多一「之」字。)也。」伯殊不信，潛往瘞所發視，急(葉本無「急」字。)歸語仲曰：「犬雖異類，心與人同。汝與結寃非一日。適吾視其體，頭已為蛇，會當報汝。汝不宜往，可倩所知者再觀之。」洎別一人往視，則蛇頭愈長。始大恐，問所以解寃之策。伯教以盡鬻衣缽，對佛懺謝。遂入懺堂，晝夜不息，凡數年。一夕，焚紙鏹，覺盆中有物，意其鼠，撥灰視之，蛇也。乘仲張口，急奔入喉中，遂死。(本縣般若長老惟學説。)
　　青州人柴注，為壽春府司理。因鞫劫盜獄，一囚言：「離城三十里間，開旅邸，每遇客攜囊橐獨宿，多殺之，投屍於白沙河下，前後不知若干人，惟謀一老嫗不得。」注問其故，囚曰：「頃年老嫗獨寄宿，某與兄弟言：『今夜好個經紀。』至更深，遣長子推戶，久乃還云：『若有人抵戶而立，不可啓。』某不信，提刀自行，及門，穴壁窺之，見紅光中一大神，與房上下等，背門而立，氣象甚怒。某驚懼失聲，幾於顛仆。天將曉，門方開。嫗正起理髮，誦經不已。問何經，曰：『《金剛經》也。』乃知昨夜神人蓋金剛雲。」
　　靖康元年，鄧州南陽縣驛有女子留題一詩曰：「流落南來自可嗟，避人不敢御鉛華。卻憐當日鶯鶯事，獨立春風霧鬢斜。」字畫柔弱，真婦人之書，次韻者滿壁。
　　王彥楚，□□□州人。少年時，夢作詩曰：「舂罷雞□□，□行犬吠籬。溪深水馬健，霜重橘奴肥。」建炎初，將漕京西，遇寇至，彥楚腦間中刃，奔走墟落，聞農家舂聲，正如昔年夢中作詩景象雲。(三事黃□說。)
　　劉敏求，字好古，居開封郊外。生一子，兩歲而病，將死，不忍視，徙置比舍民家，須其絕而殮之。乳媼方抱以泣，有道人過，見之曰：「兒未死也。」取藥一餅餌之，遂蘇。復索紙書十數字，緘封以授媼，祝令謹藏去，(嚴校：「去」古「弆」字，見《漢書》。)勿得發視，視則兒死。媼先密窺之，能認「十九」兩字，餘不識也。自此兒浸安，母意其十九歲當不免。至是年，為食素祝延之，既而無恙。及紹興十九年，敏求官建康，子四十三歲矣，得疾，以三月二十六日不起，媼猶在。始啓所緘書，乃大書九字，其文曰：「十九年三月二十六日。」梁竑夫説。
　　潘璟，字溫叟，名醫也。虞部員外郎張咸妻孕五歲，南陵尉富昌齡妻孕二歲，團練使劉彝孫妾孕十有四月，皆未育。璟視之曰：「疾也，凡醫妄以為有娠耳。」於是作大劑飲之。虞部妻墮肉塊百餘，有眉目狀。昌齡妻夢二童子色漆黑，倉卒怖悸，疾走而去。彝孫妾墮大蛇，猶蜿蜒不死。三婦人皆平安。貴江令王霽，夜夢與婦人歌謳飲酒，晝不能食，如是三歲。璟治之，疾益平，則婦人色益沮，飲酒易怠，歌謳不樂。久之，遂無所見。溫叟曰：「病雖衰，然未也。如夢男子青巾而白衣則愈矣。」後果夢，即能食。(北湖吳則禮載其事。)
　　贈太師葉助，(葉本多「天祐」二字。)縉雲人，為睦州建德尉。年壯無子，問命於日者黃某。黃云：「公嗣息甚貴，位至節度使，然當在三十歲以後。若速得之，亦非令器也。」天祐不樂。後官拱州，黃又至，令以《周易》筮之，得《賁卦》。黃曰：「今日辰居土，土加賁為墳字，君當生子，但必有悼亡之戚。」果生男。數歲而晁夫人卒。其子即少蘊也，既擢第，為淮東提刑周穜壻。周嘗延一黃山人，少蘊命之筮，遇《晉卦》。黃曰：「三年後當孿生二女。晉之卦，坤下離上，二陰也。晉之字，從兩口，爻辭曰：『晝日三接，三年之象也。』俟此事驗，當以前程奉告。」少蘊深惡其説。已而果然。自維揚歸吳興，復見之。少蘊曰：「君昔日所言果中，異時休咎，盍以告我。」黃曰：「公貴人也，自此當遍儀(葉本作「歷」)清要，登政府，終於節度使。宜善自愛。」少蘊異之，以白乃父。父曰：「憶三十年前，有客亦姓黃，為吾言得汝之期，且謂當建節鉞，豈非此人乎？」試使召之，真昔所見者。父子相視而笑，待黃生如神。建炎中，少蘊為尚書左丞。紹興十六年，年七十，上章告老，自觀文殿學士除崇慶軍節度使，致仕二年而薨，竟如黃言。(黃說得之左丞。)
　　饒州譙門之南一官廨，素有怪。紹興十一年，常平主管官韓參居之，延樂平士人胡價為館客，郡守程進道亦遣其子從學。會程受代，價納官奴韓秀賂，白程為落籍，程許之。韓倡乘夜攜酒肴竊入價書室，與飲，且堅囑之，遂得自便。他夕，倡復攜具至，既飲，又遍以餘尊犒從者，自是數至。一夕，過三鼓，西鄰推官廳會客散，望價書室燈尚明，呼之，猶與相應答。及天明，則價臥榻上死矣。主人詰問侍童及外宿直者，皆云：「每夜有婦人自宅堂取酒炙以出，意宅中人，不敢言，及旦則去。昨宵已雞唱，聞先生大呼，疑其夢魘，不謂遽死。」蓋鬼詐為倡以惑價，而價不悟。後三年，通判任良臣居之，其女十餘歲，常見二人相攜以行，因大病，急徙出。後以為驛舍雲。
　　饒州餘干縣桐(葉本作「洞」，下同。)口社民段二十八，紹興乙卯歲為雷所擊，挈屍至雲外，有朱衣人云：「錯也。」復撲於平地，段如夢中，移時方甦，項上並脇下皆有斧跡，出青黑汁數升。同村港西亦有段二十六者，即時震死。此人元儲穀二倉，歲饑，閉不肯出，故天誅之。既死，穀皆為火焚，而桐口之段至今猶在。
　　鄱陽孝誠鄉民王三十者，初，其父母自買(明鈔本作「置」。)香木棺二具，以備死。王易以信州之杉，已而又貨之，別易株板。及母死，則又欲留株板自用，但市松棺殮母。既葬旬日，為雷擊死，側植其屍。或走報厥子，子急往哭，且扶屍仆(葉本作「臥」。)地。正日中，震雷起，忽挈子往他處，(上二句明鈔本作「震雷忽起，挈往他處。」)約相去五里許。洎復回，父已復倒立(葉本作「植」)矣。凡兩瘞之，皆震出。遂斲棺一竅，表以竹而掩之，始得寧。
　　饒州東湖傍居民梅三者，紹興二十年除夕，縛一牝犬，欲殺已刺血煮食，恍惚間不見。夜夢犬言曰：「我犬也，被殺不辭，但欠君家犬子數未足，幸少寬我。」梅許諾。明日，自外歸，恬然無所傷，乃復育之。
　　安昌期，昭州恭城人，少舉進士。皇祐中，朝廷平儂智高，推恩二廣，凡進士曾試禮部者，皆特試於廷，昌期因是得橫州永定尉。以事去官，遂不復仕，獨與小童游廣東，放浪山水間。同年曲江胡濬為惠州海豐令，昌期往過之，留甚久。杯酒間多為嬉戲小技，娛悅坐人。嘗結紙數紐，覆而呪之，良久，器遂動，徐徐啓之，皆為鼠矣，咀嚼舉動如真。復覆之，則依然結紙也。時采山藥，嚼而吐之，以示人，津著藥上，皆如膠飴。或通夕不寐，指其童曰：「勿輕此童，它日與吾偕隱。」治平二年，游清遠峽山寺，謂僧曰：「久聞山中有和光洞，故來遊。」遂與童俱往，數日不返。僧疑為虎所食，遍求之，無所見。於洞前石壁上得詩曰：「蕙帳將辭去，猿猱不忍啼。琴書自為樂，朋友孰相攜。丹竈非無藥，青雲別有梯。峽山余暫隱，人莫擬夷齊。」後題云：「前橫州永定縣尉安昌期筆。」(山僧説。)
　　紹興八年，廣州西海壖，地名上弓彎，月夜，有海獸狀如馬，蹄鬣皆丹，入近村民家，民聚眾殺之。將曉，如萬兵行空中，其聲洶洶，皆稱尋馬。客有識者，慮其異，急徙去。次日，海水溢，環村百餘家盡溺死。
