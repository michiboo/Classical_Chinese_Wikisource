
夷堅三志辛卷第四(十五事)

伊憲文命術
　　宣和中，熙州永洛城寨卒吳祈，因數與夏羌戰，立功至指揮使，坐所部兵不戰，為寨主撻治。祈天性寬仁，御眾不尚威罰，或有過失，多全護之。既反遭杖責，頗羞憤。值術士經由到門，漫訪以年命，亦姑欲陶寫抑鬱，初無榮望也。卦成，術士曰：「君此去當發，然所謂白骨封侯，身後方貴。」祈笑而不信。士問(原作「問士」，據周本改。)曰：「有子乎？」曰：「有兩個兒子，頗習武藝。」遂出長子庚甲示之，驚曰：「貴不可言，成治國功名，異日當享王爵。」至看次子，又曰：「此尤勝前者，生當封王。」祈愈不信，送之去。回首言：「我姓伊，名憲文，河中府人，隱居首陽山下。今海內將亂，吾不可久此，善記吾言，無忘忠孝。」祈竟以戰歿。二子延恩得官，長卽玠，官至使相，死贈益王。次卽璘，至太傅新安郡王，死追封信王。祈累贈至太師極品。

巴陵血光
　　建炎四年五月，武陵陳莘叔尹自巴陵舟過洞庭，夜泊青草湖金沙堆岸。是時兵戈震擾，羣盜如蝟。一更後鄰船換話間，遙望東北方火光亙天，照耀湖心，上下一色，皆謂岳州又遭賊爇。既而此光迤邐轉東南去。明日，商客從城內來，言天上昨夜血光見，方金虜犯湘沔北還，而鐘相、孔彥舟、曹火星、劉超、彭筠各擁眾數萬，徧行寇毒，一道生靈，縻滅殆盡。鐘相者，邵陽人，善咒水治病，好作神語，人呼為鐘顛，又稱鐘老爺。(呂本作「老佛」。)時已昏耄，特為其徒愚弄，遂據士大夫家伊氏女為妻，未幾，為彥舟所敗，執其父母妻子。彥舟詭言效順，檻送長沙，以明己功，揭榜文曰：「天大聖楚王鐘相，偽皇后伊氏，偽太子昂，並凌遲處斬於攸縣。」餘黨楊太，於兄弟最幼，湖口人目為么子，據龍陽瀕湖作過，至紹興六年，岳武(「愍」當作「穆」。)公討平之。妖沴之氣，上干星象，涉七年乃息。

孫致思
　　江陵孫致思得之，龍圖閣學士義叟之子也。宣和中為鴻臚丞，在京得風疾，兩足俱廢，既歸鄉里。當建炎擾亂，潰兵李忠孝聚羣盜刼掠城市，孫氏所蓄金帛已為先至者盡取，繼至者無以給其求，舉刃欲斫之。其一盜忽從中出救護曰：「此我舊主人也，不可殺。」遂皆捨去。致思顧救己者謝之，且言：「恨抱病拜不得，不知將軍為誰？何處相識？而一旦施仁恩如此！」其人敍陳本初，乃龍圖通判衞州日虞候也。又扶之下牀曰：「後隊至將放火，定燒此屋，須急避之。」引從後門出。致思危怖，不覺起行，數年沉痾，不藥而失。旋赴吏部參選施果二州通判而終。

李昌言貪
　　隨州大洪山崇寧保壽禪院，以奉玉泉祠之故，受四遠供獻，寺帑之富，過於一州。紹興二十年，郡守李昌言資貪，凡百須所仰，盡取辦焉，僧不堪命。有靈濟菩薩道場者，開山祖師也，士民莫不施敬，李獨慢侮之，竟以罪罷歸荊上之松滋。會江水暴漲，家人奔徙以避，李輜重頗多，戀惜不能去。縣官見水勢泛溢，具舟往救。李伏於屋樑上自言曰：「吾平昔所儲蓄者在是，勑誥亦在是，寧隨流而沒，決不可捨。」俄有一籠，浮出波面，李顧舟人曰：「此吾勑誥也，天實畀我。」急取之。既登舟，猶癡冀他篋盡出。水忽從後衝斷恰所據屋，悉遭漂蕩。李雖全家免葬魚腹，而橐中空空然，數年間仕亦不遂而卒。

武陵布龍帳
　　西北士大夫遭靖康之難，多挈家南寓武陵。建炎三年，郡豪相率連籙大醮以祈福，就天慶觀道堂設位。父老鄭圓持水龍布帳展掛於堂，此帳本富人方十四郎家所藏，有百餘年矣，其後生理凌替，田業財貨，悉已蕩然，於是典帳，莫肯酬其直。有蔣三郎者，夜夢龍繞庭柱，驚起不寐，旦而方生至門，歎為神異，以錢五百千質之。鄭圓藉以供事，香火未施，堂上陰風震動，燈燭俱滅，坐立者毛髮寒聳，舉體森顫，亟命捲還之。帳不知為何人所畫，其神如此。倘用之請雨，當可立致。今不知在否也。

鼎州寺藏心木
　　鼎州民葉氏，祖墳在城東，其傍崇寧寺謀建大華嚴藏，工費鉅萬。既已辦集，唯患乏堅良之木以為藏心，而葉氏莊院之前大桐樹，其高七八丈，堪應其須。葉壻陳秀才，因過沙頭市，寺長老來訪，燒香點茶，起白之曰：「老僧之來，他無所求，願得此木以濟用。」陳許之，但云：「方栽插秧苗之時，斫伐挽曳，必將大損，俟(原作「矣」，從周本。)收穫畢功，敢不聽命！」長老曰：「既蒙尊諾，自無所慮。」卽展搭坐具，向空作禮，祝曰：「大風吹一樹，萬木不同枝。」遂揖別而退。至夜半，顛風忽起，桐連根拔出，仆於閒地，苗禾曾不少傷。於是斷中幹為藏心，餘枝柯為神像。木色正赤，有汗如血，其後亦罹煨燼。今報恩光孝禪寺，卽此剎也，樹撥之後，穉桐徧滿山谷，老莊僕陳四翁言，皆向來削木柹所生者。

宜都鐵冠
　　峽州宜都縣弓手向宥，少年時為清江渡子，遇一道人，戴鐵冠，容貌奇偉，宥敬而揖之。卽問曰：「汝欲何如(呂本作「如何」。)變身名？」宥愚下無所識知，但日見其伍長為可慕，答之曰：「願做一個頭目公人耳。」鐵冠咨嗟嘆息，久乃曰：「汝作公人到頭。」並與縱言未來事，其後歷歷皆驗。既而能信口成小詩，言談夐與昔別，作尉及令者更數十員，無一人能稍加異顧。老而罷役。題詩於荊山鄉明月洞曰：「誤了先生三十春，卻來明月洞中尋。如今卻見先生面，改了當初一片心。」是時蓋已悟矣。好事者題其事於縣驛廳壁上。

觀音寺道人
　　衡州栢坊渡觀音寺，紹興末年有黃行者，用五更時登樓聲鐘，見兩道人於板上對弈，暗中無所睹，而爭戰甚酣，意其異人，叩頭求藥。其一視之而笑，授以一棋子，使吞之，驀然不見。黃素不習此技，自此高手無敵。部使者兩臺臨治於衡，聞而迎置公廨，從而學焉，竟歲不能得其妙，然比諸朋儕，固已超絕。及遣歸，送以詩曰：「自有棋來不計年，古今唯是説爭先。個中一著如教會，殺盡三千與大千。」既還寺，遂徉狂嗜酒，年過八十乃終，亦無他異。

邛州僧
　　成都醫者劉翁來夷陵，推官陳莘與之從容，因言邛州一僧事，云為亡賴士人脅持，誣以不軌，僧下獄受鞫，隨問卽招承。獄官測其非本情，開以翻變之指，訖無異詞。聞者譁訟其寃，獨郡守不察，及赴刑入市，殊無懼色，謂監刑兵官曰：「我聞僧人死必有偈頌，少寬頃刻之期斯可乎？」監者曰：「云何？」僧曰：「我舉揚，(按：「揚」字似「偈」字之誤。)倩官人寫。」乃口占云：「宿業因緣人不知，如今啐啄與同時。今生歡喜償他了，來世分明不欠伊。夢幻色身從敗壞，閑田虛樹已生枝。休休休也歸家去，石女懷胎產一兒。」雲是宣和間事也。

岳陽穉松
　　岳州城南有呂仙翁詩，所謂「獨自行兮獨自坐，無限世人不識我。惟有城南老樹精，分明知道神仙過。」至建炎中，松猶存。紹興二十三年，大風拔樹無數，此松遂枯。有道人過之，折已仆一枝插於傍，咒曰：「彼處難安身，移來這裏活。」自是日以暢茂，卽今穉松也。道人者，蓋呂仙翁雲。

白馬洞天
　　鼎州緣羅市漁者張翁，因往故里買船篷，還至白馬渡，煙浪晦翳，孤舟滅跡，兩岸人多識之，驚呼云：「張翁落水死了！」且報其家。妻子奔視，以為溺死。明日，發哀招魂，經四十九日，命僧修設斷七道場。翁忽自外歸，顏色如平時，喜笑自得。妻問之，答云：「初舉棹抵渡口，恍然迷津，茫不知為何處，唯隱約見二釣舟前行，隨之以進，其一人謂我曰：『汝得無飢否耶？』取小紙裹內若粟一撮者置釜中，挹水滿注，拾燒殘斷薪，一吹卽燃，頃刻湯沸，香氣異常，招我使食。又曰：『豈不欲歸乎？』曰：『正所願。』因指諭曰：『從此去，到前面白浪處，才聞水聲，緊閉眼，切不可回顧，便可抵家矣。』如其言得歸，始知誤入白馬洞天也。」知桃源觀道士朱洞真説。

李主簿及第
　　灃州士人李蒙，紹興十七年，與辰沅靖州舉子會試於武陵，未引保間，夢省榜到，省元曰李用之。又有人從傍言曰：「只候奉使回。」明日急取家保狀，改名用之。先是，蒙已兩請文解，其友謂之曰：「彥發已是得解舉人，若更今名，則遽捨前來舉數，似為可惜。」蒙斷然不疑，及秋闈揭榜，用之預薦，來春省試，邊知白侍郎方奉使金國歸，遂知貢舉，盡如其夢。有種道人者善相，留詩四句與之云：「道成元未是，再至卻須成。但看西行日，歸來一餉榮。」是歲於王佐榜登乙科，調潭州善化主簿，之官三月而卒。一餉榮之兆，其亦淺矣。


管先生祠
　　魏管輅，本平原人，今鼎州永壽鄉周家市細草岡雙堰下，有大古松柏，(呂本無「柏」字。)相傳為輅之墓。其側坡嶺上有祠堂，榜曰管先生祠。神位下一碑，石文斷缺，正敍譚縣尉夢事，雲譚長沙人，在布衣時，夢一大丈夫來訪，曰：「吾姓管名輅，所居在武陵，為婦女當道，妨礙出入，君異日策名，當仕於彼，願為去之。」覺而異焉，謹書於冊。已而登第，果注武陵尉。既到邑，未暇詢其所在，因村民訴堰水不平，縣請往定驗，中道憩一祠宇，見神像悚然，蓋昔所見，乃以其事審於里胥。胥曰：「城下寄居朱推官，葬女在此廟前，相去極近。」於是為朱言之，朱亦念其女魂靈必不安處，遂徙於別地，今不知幾何年也。

屈老娘
　　武陵城東宋氏婦女產蓐所用乳醫曰屈老娘，年已八十餘，嘗以滿月洗兒，宋氏姻眷咸在，屈抱兒就榻盤足坐，凝然不動，面色漸變，視之已殂矣。兒周晬後，遍發風疹，終夜常啼哭。卜者，市有骷髏卜者，以二十錢往問之，向香煙上默禱來意，卽取幅紙，書一詩曰：「課見時中有禍殃，小兒紅點不成瘡。欲知為祟何名字，便是當年屈老娘。」亦可笑也。

孟廣威獼猴
　　政和八年，詔諸路各置武提刑一員，孟廣威者使湖北，官舍在武陵芙蓉館。孟生陝人，好養馬，常蓄獼猴於外廄，俗雲與馬性相宜。其一最大，類十歲壯兒。陳莘推官祖宅切相鄰近，家人當暑月納涼堂後庭下，此猴項曳鐵索，隔屏牆勃跳，望陳氏婦女，昂其陰，嘈囋作聲，有攫搏之意。欲擊之，慮或有傷，必詒譴怒，不敢禦捍，但一家皆驚走。自是無問晝夜，嚙斷索，徧歷居人屋上往來，瓦多破碎，極用為苦。孟未有子，忽生男，求乳媼甚急，責訊牙儈，且須姿質堪采盼者，諸儈併力募，方(呂本作「訪」。)得一人。至之兩月，嬰兒熟臥，眾婢出宅後洗熨衣裳，乳媼聞之亦捨去，獨置兒於榻。少選歸，至房則兒項下流血死矣。走告主母，孟以為媼方盛年，志在為姬侍，不屑哺乳，故殺兒，卽縛送司理獄。荷鞫慘楚，不容自明，竟引伏。臨赴市，顧推吏鄧生言：「當向陰府與爾索命。」遂受斬刑。有老儒楊先生者，時親見其事，雲兒項下有爪甲痕，故指為乳母掐殺。憲廳老兵是時見一巨貓長房跳出，而畏相勾牽，不敢言，思之，乃是此猴耳。未幾，孟亦死，武陵秋積陰久雨，禾稻生芽朽爛，首尾三年，人謂寃魂所致。案此媼捨襁褓嬰兒而出，至於夭喪，不為無罪，杖之足矣。處以殊死，實為淫刑。(右十三事皆武陵陳莘叔尹《松溪居士徑行録》所載，陳以恩科［原作「柯恩」］入仕至峽州推官，與上官不合，拂衣歸。)
