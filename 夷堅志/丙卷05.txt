
夷堅丙志卷第五(十三事)

李明微
　　李明微法師，福州人，道戒孤高，為人拜章伏詞，報應甚著。紹興五年，建州通判袁復一使與天慶觀葉道士同拜醮，既罷，謂葉曰：「適拜章時，到三天門下，見此郡張道士亦為人奏青詞，函封極草率，又已破碎。天師云：『此不可進御。』擲去之矣。」葉曰：「張乃觀中道侶也，但不知今夕在誰人家。」明日，張自外歸，葉扣其所往，曰：「昨在二十里外葉家作醮。村民家生疎，青詞紙絶不佳，及焚奏之際，架復傾側，詞墜於地。吾急施手板承之，賴以不甚損，然鶴氅遂遭爇。」葉為話明微所見，張甚懼，卽日自具一醮謝罪雲。

虢州驛舍
　　宣和中，虢州路分都監新到官以代者未去，寓家於驛。日未晡，會食堂上。白氣從廷下井中出，勃勃如霧。須臾，青衣女子出於井，歷階而上，遍視坐人，丫髻森如，目光可鑒。已而入西邊小室，沿壁而升，遂失所在。舉室皆悚，至夕不敢寐。二鼓後，門窗無故自闢，由外入者紛紛，亦未疑為怪，就視之，面目衣冠，盡與一家人不異。而家人所見，又皆類都監。憧憧往來，莫知孰為人，孰為鬼，雖有刀劍，懼誤傷人，不敢擊。達旦方止。老幼驚怖如癡，卽日徙出。後月餘，縉雲人陳汝錫來通判州事，方葺官舍，亦暫泊驛中。都監者具以前事告，陳不謂然。過三日，羣婢悉夢魘，有見人物極大而無言者，有遭鬼物自牀舁至地者，亦至曉乃止，然別無它。

葉議秀才
　　紹興二年，處州青田人潘紱、閭丘觀俱為蕭山尉，同處一寺。鄉人葉議秀才以家貧母老來相依，日飯尉家，夜則寢僧舍。時三衢柴生能相手紋談禍福，視葉手，驚曰：「君色殊不佳，法當殺人，否則為人所殺。近三日事爾，切勿妄出，正恐不得免焉。」葉素怯懦，且方僑寄為客，與人未款曲，度必無如是事，姑應曰：「諾。」越三日，薄暮，二尉留與飲，中夕醉歸。同室僧已寢，一盜在外，尾其後以入。發篋有聲，僧覺之，潛起，將取杖擊盜，正與盜遇，盜以刃傷僧，僧絶叫而走。葉熟睡，聞呼聲，蹶然起。盜適當前，葉急持其袂，盜慮不得脫，掣其肘曰：「放我！不然，將殺汝！」葉醉甚，持之愈急，盜恐眾至，乃剚刃而去。葉卽死。二尉聞之，懼以是坐罪，跡捕未獲，見葉從廡下掩腹入僧房，左右無一睹者。邑有女巫，能通鬼神事，遣詢之。方及門，巫舉止言語如葉平生，大慟曰：「為我謝二尉。我以宿業，不幸死，今已得凶人，更數日就擒，無所憾，獨念母老且貧。吾囊中所貯，可及百千，望為火吾骸，收遺骨及餘貲與母，則存沒受賜矣。」尉悉如所戒。後五日，果得盜。盜言殺葉［原作「業」，今改。］之次日，卽見諸百步外，已而漸近，昨乃與同臥起，自知必敗雲。

小令村民
　　青田小令村民家婦，年二十餘，愚而醜，為祟所憑，能與人言。唯婦見其形，用大紙滿書其上，不能成字。貼婦房內壁，仍設一卓，置香爐，如人家供神佛者。每日焚香十餘度，或沉，或檀，或柏子和香之屬，莫知所從來。富人徐勉，素木強，聞其事，特往驗之。方及門，空中語曰：「好客且來，可設茶。」勉已愕然，既坐，問民曰：「聞汝家有鬼，胡不令出見我？」語未竟，一物墜背間，甚重，遂墮地。視之，則茶磨上扇也，背亦不覺痛。勉怖而出，祟以糞逐而灑之。有行者善誦穢跡呪，能祛斥鬼物，勉邀至民家。未及施術，一刈草大鐮刀從空飛舞而下，揮霍眩轉，如人執持，刃垂及衣裾，急竄去，僅免。後頗盜微物以益其家，山間牧童嘗窺見之，似十二三歲兒，遍體皆黃毛，疑為猴玃之屬。至今尚存。

青田小胥
　　建炎中，青田小胥陳某者，嘗上直，同輩三人皆竊出，陳素謹畏，獨臥吏舍。明旦，門不啟，主吏扣戶連呼之，不應。以告縣令陳彥才，破壁以入，衣衾巾履皆在，獨不見人，而窗壁整密如常時，莫能測。陳父日夕悲泣，山椒水涯，尋訪略遍。適路時中過永嘉，道出青田，蔣存誠祭酒方鄉居，憐其父老而失子，為以情禱之。時中命具狀訴於驅邪院，而判其後云：「當所土地里域真官，仰來日辰時，要見陳某下落。如係邪祟枉害生人，亦仰拘赴所屬根治，餘依清律施行。」仍畫玉女於後，令焚於城隍祠。明日，去縣五里曰下浦，漁者方收網，忽潭水沸騰，聲如雷震，急檥舟岸側以避。俄頃，一物躍出，高丈餘，復墜，水亦平帖。徐而觀之，乃陳胥之屍。時秋尚熱，死已旬日，而面色如生，竟不測為何祟，其身何以能出戶也。


長生牛
　　紹興元年，車駕在會稽，時庶事草創，有旨禁私屠牛甚嚴，而衞卒往往犯禁。有水牛，頂臿刃，由禹廟側突入城，見者辟易。廂卒慮其蹂躪，欲闌執之，為所觸，幾死。時府治寓大善寺，牛迤邐入三門，過西廊。一馬繫廊下，見牛至，奮蹄蹴之。牛怒，觸其腹，腹裂，腸掛於角。怒愈甚，逢人則逐，徑詣廷中。郡守陳汝錫方治事，牛望見，乃緩行，引首悲鳴，遂臥階下。陳令健卒為去刃傅藥，兀然不動。且告以立賞捕屠者，命牽付圓通寺作長生牛，卽就紲而去，與常牛無以異。後數年方死。

鼈逐人
　　大理司直陳棣，幼嗜鼈，所居青田山邑，艱得之，隨得則食，初未嘗起念。紹興壬戌歲，夢適通衢，見鼈二十餘出水中，行甚遽，且將齧己，急走還。及門，鼈亦踵至。復趨堂上，相逐愈急。窘甚，跳登食牀，鼈競緣四腳而上。棣大怖，謂曰：「我元無食汝意，何為迫我？」叱之而寤。明旦，啟門，有村僕持所親劉元中書致一竹畚，(葉本作「簍」。)餉鼈二十八頭。發視之，絶類昨夢所睹。時元中新得僕，善捕鼈，赤手行水際，察沙石間，則知鼈所隱，日獲數十枚，以故親黨亦蒙惠。棣舉所餉放諸溪，自是不復食。

縉雲鱠飛
　　縉雲縣溪澗淺澀，尋常無大魚。漁者嘗獲巨鯉，異而獻於縣。縣令方從政倍償其直，付庖人斫鱠，招邑官開宴共享。酒數行，絲竹在列，鱠至。未及食，忽雰霧晝冥，雷雨驟至。盤中鱠縷，舞躍而出。大風徹屋脊，瓦落勢如崩。盛夏淒寒，坐客毛髮皆立。火毬如五斗栲栳大，飛集筵間。客趨避書閤中，火亦隨入。電光中巨人迭往來。踰數刻，雨止，屋內猶黑，秉燭視令，則與(葉本作「有」。)兩妓已仆地，良久乃蘇。客及從吏衣裾多焦灼，川流湓溢，踰旬始平。識者以為龍螭之類也。

西洋廟
　　永嘉胡漢臣，世居西洋。忽為祟所撓，始則揚沙擊石，石之所擊，自門廊洞達臥內，皆鏗然有聲，而壁戶略無小損。既久，則空中與人語。時置糞汙於飲食器皿中，雖買熟物亦皆然。其家良以為苦。幼女始分雙髻，見白衣丈夫持剪刀來前，呼曰：「小娘子與我頭上角。」兒女驚啼間，已失一髻。漢臣從外生，(嚴校：「至」誤「生」。)抱女膝上，方泣訴，又呼曰：「彼人復來剪我髻矣！」急護其首，則又失其一。命道士巫覡百計禳治，皆不驗。謀徙居避之，家具什物悉膠著於地，雖至輕者，亦極力不可舉，弗克去。如是幾二年，因飲親戚家，大醉歸。及所居巷口，望見小廟，疑其為祟，乘醉就鄰家假巨斧，碎土偶並香案諸物，鎖鐍其門。自是怪不作。

徐秉鈞女
　　永嘉徐秉鈞縣丞有女曰十七娘，慧解過人，將笄而死。母馮氏悼念不能釋。忽夢女坐庭中，弄博具，記其已死，呼謂之曰：「自汝死後，我無頃刻不念汝，汝何得在此？」女曰：「不須見憶，兒已復生為男子矣。」取骰子示母曰：「此葉子格也，(原註：博徒以骰子兩采相向為葉子。)蓋是我受生處。他日至黃土山前米鋪之鄰訪我，彼家亦且作官人。」言訖而覺，以語徐。徐所居在安溪村，不知黃土山為何地。或曰：「乃南郭外一虛市，去城財五里。」卽往尋跡，正得一米肆，其鄰若士人居。詢之，云：「葉子羽秀才宅。」驗與夢相符。投刺入謁，從容及其子弟。葉曰：「數日前誕一男子。」較其日，乃馮氏所夢之夜。具以告之，且求見其子。眉目宛與女相類，顧徐有喜笑色。子羽名之儀，明年果登科。兒十餘歲時，猶間至徐氏，常稱馮為安溪媽媽。

江安世
　　江安世，蘭溪人。好道士説，受籙於龍虎山張靜應天師，受法於南嶽黃必美先生。所居曰元潭村，於堂側建小室，為奉事之所。一日，雨初霽，砌下五色光十數道直出簷間，或大如椽，或小如竹，莫知其所起。疑有伏寶，命僕劚之。過丈餘，無所睹，復填甃之，光出如故。治之以法，又不效。黃先生至其家，為作黃籙醮，埋金龍於甃下，光始絶。嘗清旦入道室焚香，見一石當香案前，周匝皆青苔。石體尚濕，蓋方自溪澗出者。江君常時唯用二小童掃灑，他人莫得入，意童為戲。然石甚重，非二人所能舉也。不復問，但令舁著門外塘水中。明日如初，又徙置三里外大潭，而扃此室。明日，親啓戶，石又在焉。默禱於神，書符其上，投之溪流。又明日，乃不見。江甚喜，以為蒙符力，殃怪不敢至矣。正對客飯，有物擊堂屋上瓦，犖犖有聲，墜於廷，驗之，蓋元所見石。昨符尚存，題其旁云：「此符有未是處。」反視其背，別一符存焉，與江所書小異。江自度無可奈，乃納諸室中。久之，得朱書小紙於案，曰：「公既無如我何，盍圖我昆弟之形，我當助公行法。」江祝曰：「汝為何神，昆弟有幾，作何形相？果能助我行法，當明告我。」復有片紙曰：「我三靈官也。」悉以狀貌衣冠告之。江不得已，為圖像置壇側，其家亦時時遇之。由是生計頓替，二年，江亡，怪亦絶。

蘭溪獄
　　蘭溪祝氏，大家也，所居去縣三十里。一子甫冠，頗知書。宅之側鑿大塘數十畝，秋冬之交水涸，得枯骸一具於岸邊樹下，莫知所從來。鄰不敢隱，聞之里正。先是有道人行丐至祝氏，需索無厭，祝怒驅使出。(上二字葉本作「逐」。)語不遜，祝歐之。道人佯死，祝蒼黃欲告官，迫夜未果。道人知不可欺，遂謝罪去。里正夙與祝氏訟田有隙，遂稱祝昔嘗箠人至死，今屍正在其塘內，以白縣。縣宰信以為然，逮下獄。凡證左胥史(葉本作「吏」。)訟其寃者，宰悉以為受賕託，愈加繩治，笞掠無虛日。祝素富室，且業儒，未嘗知官府事，(上四字葉本作「受官刑」。)不勝慘毒，自誣服。其母慮不得免，迎枯骨之魂歸家，焚香致禱，日夕號泣。且揭牓立賞，募人捕真盜。縣獄具，將上之郡矣，前所謂行丐者在鄂岳間，欲過湘，南陟衡嶽，夢人告曰：「子未可遽行，翌日將有來追者。」寤而異之。及明，別與一道流相遇，市酒共飲。問其從何來，有何新事，(葉本作「聞」。)曰：「吾從婺州來，到蘭溪時，聞市人籍籍談祝家寃事。」因具語之。丐者矍然曰：「詐之者我也。我坐此罪，固已得譴於幽冥。今彼縶囹圄，死在旦暮，我不往直之，則真緣我以死，寃債何時竟乎？」乃強後來者與俱東，兼程抵婺，自列於(上二字葉本作「詣」。)縣。縣宰猶謂其不然，疑未決。已而它邑獲盜，訊鞫間，自言本屠者，嘗賒買客牛，客督直甚急，計未能償，潛害客，乘夜置尸祝氏塘中雲。祝於是始得釋。

桐川酒
　　紹興二十五年，沈德和(介)為廣德守，檄司理陳棣兼公使庫。時□煮酒畢，已疊成棧。一日，庫吏出酒，走告云：「第二棧亡酒數百尊。」棣入視之，信然。疑小人為欺，但責其蹤跡姦盜。又旬日，所亡滋多，上層宛然不動，皆自下失去。周視牆垣，牕壁鎖鑰，無纖介疎漏，殊怪之，特未遽信為鬼物也。郡兵行子城上，得一壺於兩竹間，驗之，則桐川印記，莫能究其所以然。又數日，與同官沈文司戶偕往觀，所失蓋不可勝計。沈恐地有陷處，秉燭照之，地平如掌，一層之下，空空無餘。方議以事聞於郡，吏卒相謂：「庫舊有神祠，前官輒去之，得非其為孽乎？」密市牲醪，羅拜禱請，許以再立廟。明日，眾至，則亡酒皆如故。其後給散，校元數唯欠一尊，蓋竹間者也。乃為立祠。(此卷皆縉雲陳棣説。)
