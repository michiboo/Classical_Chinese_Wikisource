
夷堅丁志卷第十五(十六事)

譚李二醫(此下宋本闕二十七行。)

夢龜告方
　　冀州士人徐蟠，因墜馬傷折手足，痛甚，命醫者治之。其方用一活龜，既得之矣，夜夢龜言曰：「吾惟整痛，不能整骨，有奇方奉告，幸勿相害也。」蟠扣之，云：「取生地黃一斤，生薑四兩，搗研細，入糟一斤，同炒勻，乘熱以布裹罨傷處，冷卽易之。先能止痛，後整骨，大有神効。」蟠用其法，果驗。

田三姑
　　淄州人田瑴女，嫁攸縣劉郎中之子。劉下世數年，田氏病，遣僕至衡山招表姪張敏中，欲託以後事，未克往而田不起。初，田有兄娶衡山廖氏女。女死，又取其妹。兄亦亡，獨後嫂在，乃與敏中同往弔，寓於張故居沒(嚴校：「沒字恐譌。」)山閣，時隆興甲申冬也。是夕，廖嫂暴心痛，醫療小愈，過夜半，欻起坐，語言不倫。張往省候，則其姊憑焉，咄咄責妹曰：「何處無昏姻，必欲與我共一壻？死又不設位祀我，使我歲時無所依。非相率同歸不可！」張諫曉之曰：「此自田叔所為，非今嬸過。既一家姊妹，寧忍如此？」少頃，勿拱手曰：「叔翁萬福。」又曰：「慶孫，汝可上床坐。」叔翁者，田三之季父瑴，慶孫者，其稚子也，皆亡矣。蓋羣鬼滿室，左右盡悚。俄開目變貌，作田氏音聲，顧張曰：「知縣其為姑來，姑生前有欲言者，今當具以告。」邀使稍前，歷道始死時，夫兄侵牟及婢妾竊攘事，主名物色，的的不差。且囑立所養次子為劉氏後，復切切屏語，似不欲他人預聞。良久，灑淚曰：「我無大罪惡，不墮地獄道中，但受生有程，未能便超脫耳。」嗚咽而去。方附著時，廖氏眼頰笑渦，及十指纖長，全如田姑在生容貌。如是繼日來，訖於廖歸。明年春，將祔於劉塋，張與廖送葬，宿其冢次。方寒雨淒零，松風答響，皆起怖悸意。廖復為所憑，張譙之曰：「必山鬼野怪假託，若真田三姑，何為容色不與去冬等？」隨聲而變，宛然不少異，申言曩事，丁寧委曲然後已。迨廖氏還家，又來倩有禱於張，旁人曰：「張知縣居不遠，盍徑往白之。」曰：「宅龍遮我，雖欲入，不見容，我不免為是。」後一年，廖卒，始絶。鬼附生人多矣，獨能使形狀如之，為可怪也。

汪澄憑語
　　番陽人汪澄，家頗富，獨好以漁弋罣罦為樂。年財三十，以乾道九年五月死。其妻，里中余氏女也，稍取其敖戲之具與人，或毀棄之。明年，七月旦初夜，妻在床未睡，覺四體悚淅，驚惴呼告其乳媼，媼亦然。俄頃，作澄語罵其妻曰：「賤人來！吾死能幾時，汝已萌改適他人意。二子皆十許歲，家貲殊不薄，豈不能守以終喪？吾甚愛鸚鸝、彫籠及雙角弓，何得便與三十五舅？」三十五舅者，妻之兄仲滔也，所居正比鄰，密覘壁間。澄厲聲曰：「何不入視我而顧竊聽？」滔懼，卽捨去。又使招其仲兄，辭以疾。則歎息曰：「生時不相睦，固知其不肯來。吾父可得見否？」父老且病，扶杖哭而入。澄拱手而揖，為恭敬聽命之狀。父曰：「兒既不幸早世，得不墮惡趣，寬吾悲心。無為見怪於家，怖妻子也。」澄亦泣曰：「大人有言，澄當去。」媼遂厥然而默。如兩食頃，復附語呼其子曰：「我將出，而土地見阻，汝宜辦小祭，善為我辭。」子遽殺雞取酒，詣祠禱解，媼乃蘇。(□氏□客□□説。)

聶進食厭物
　　北京人聶進，家世奉道，不茹犬雁鼈蒜之屬，唯進獨喜食。父常戒之，輒曰：「將止矣。」他日又如初。年二十二歲時，病傷寒，困頓，見青衣人來喚，遂隨以行。踰山涉水，乃抵大城門。門吏問：「此何人？」青衣曰：「聶進也。」吏曰：「來矣，可速行。」已而到一宮闕門下，復有吏，衣裾甚偉，亦抗聲問曰：「何人？」青衣復曰：「聶進也。」吏亦曰：「來矣，官人相候久，可速入。」進殊驚悸。引立廡下，或呼令升階。進密舉首，見三人皆王者服，據案坐，諭進曰：「汝嗜食厭物，雖父兄戒飭不敬聽，是何理耶？此等物亦有何好？」進伏地告曰：「茲蒙嚴旨，自此決當斷食。」王曰：「果能爾，當放還。」進曰：「苟復念此，罪死不赦。」王命吏送歸。冥行不知所之，及家，望孥累聚泣。吏推之，身投榻上，血汙從鼻出，約兩斗許，移時漸甦。進後由北方歸正得官，淳熙元年，年四十九矣，為秉義郎，添監撫州酒稅，自言其事。

新廣祐王
　　邵武軍北大幹山廣祐王廟，攷圖記，乃唐末歐陽使君之神。距縣二十里，對路立屋數楹，以館祠客。有王道人者居其旁，躬灑掃事，頗謹樸戇直。乾道四年秋，夢車騎滿野，羽儀輿蓋如迎方伯連率而又過之，皆自廟中出。趨問何所往，一吏曰：「遠接新廣祐王。」曰：「敢問王何人？今居何地？」曰：「在浦城縣，故臨江丞陳公也。」覺而記其語。明日，徑走其處詢訪之，果有陳丞，以進士登第，平生廉正，為鄉里所稱，死方五日。道人驗夢可信，喜而歸，稍以告人，今猶處祠側。

詹小哥
　　撫州南門黃桓(葉本作「柏」。)路居民詹六、詹七，以接鬻縑帛為生，其季曰小哥，嘗賭博負錢，畏兄箠責，徑竄逸他處，久而不反。母思之益切，而夢寐占卜皆不祥，直以為死矣。會中元盂蘭盆齋前一夕，詹氏羅紙錢以待享。(葉本多一「祀」字。)薄暮，若有幽歎於外者，母曰：「小哥真亡矣，今來告我。」(葉本多一「乃」字。)取一紉錢(上四字葉本作「一陌紙錢」。)祝曰：「果為吾兒，能掣此錢出，則信可(葉本作「可信」。)驗，當求冥助於汝。」少焉，陰風肅肅，類人探而出之。母兄失聲哭，亟呼僧誦經拔度，無復望其歸。後數月，忽從外來，伯兄曰：「鬼也！」取刀將逐之。仲遽抱止曰：「未可。」稍前諦視，問其死生，弟曰：「本懼杖而竄，故詣宜黃受傭，未嘗死也。」乃知前事為鬼所詐雲。

晁端揆
　　晁端揆居京師，悅里中少婦，流眄寄情，未能諧偶。婦忽乘夜來，挽衣求共被。晁大喜。未明索去，留之不可，曰：「如是，得無畏家人知乎？」既去，蓐褥間餘血涴跡，亦莫知所以然。越三日，過其間，聞哭聲，扣鄰人，曰：「少婦因產而死，今三日矣。」晁掩涕而歸。

水上婦人
　　政和間，京西路提點刑獄周君(原註：失其名。)以威風陗直(葉本多一「聲」字。)震郡縣。嘗乘舟按部還，遙見水上若婦人，長尺餘，衣袂蹁躚，迎舟而下。泊相近，容色悽慘，類有所愬。及相去只尺，迷不知所在，疑為偶然也。次日所見復如之，其色益悲。周謂必寃魄伸吐，遂停棹，卽近縣追一倡，須語言稍警惠(葉本作「慧」。)者。眾莫測何為。既至，衣冠焚香，祝之曰：「汝果抱寃，當憑此倡以言，吾為汝直。」須臾，倡凜凜改容，哀且泣，音聲如他州人，云：「妾某州某縣某氏，為某人謀財見殺，事不聞於官，無由自白，敢以遺恨告。」周隨録其語，密檄下彼郡捕得凶民，一問(葉本作「鞫」。)具伏，遂置諸法。周表卿尚書為宜黃丞時，為疎山長老了如説，而忘其名，或雲卽茂振樞密(麟之)父也。

張珪復生
　　江吳之俗，指傷寒疾為疫癘，病者氣才絶，卽殮而寄諸四郊，不敢時刻留。臨川民張珪死，置柩於城西廣澤庵。庵僧了燾夜聞撲索有聲，起而伺，則張柩中也。既不敢發視之，隔城數里，無由得言，但拱手而已。良久聲息，遲明奔告，其家亦不問。至秋，將火葬，剖柩見屍，乃側臥掩面，衣服盡碎裂，蓋曩夕復蘇而不獲伸也。吁，可傷哉！番陽亦有小民，以六月拜嶽帝祠，觸熱悶絶，亟棺厝於普通塔，其事正同。

張客奇遇
　　餘干鄉民張客，因行販入邑，寓旅舍，夢婦人鮮衣華飾求薦寢。迨夢覺，宛然在旁，到明始辭去。次夕方闔戶，燈猶未滅，又立於前，復共臥，自述所從來曰：「我鄰家子(葉本作「女」。)也，無多言。」經旬日，張意頗忽忽。主人疑焉，告曰：「此地昔有縊死者，(「者」字，葉本作「婦人」。)得非為所惑否？」張秘不肯言。須其來，具以問之，略無羞諱色，曰：「是也。」張與之狎，弗畏懼，委曲扣其實，曰：「我故倡女，與客楊生素厚。楊取我貲貨二百千，約以禮昏我，而三年不如盟。我悒悒成瘵疾，求生不能，家人漸見厭，不勝憤，投繯而死。家持所居售人，今為邸店，此室實吾故棲，尚眷戀不忍捨。楊客與爾同鄉人，亦識之否？」張曰：「識之。聞移饒州市門，娶妻開邸，生事絶如意。」婦人嗟喟良久，曰：「我當以始終託子，憶埋(葉本作「有」。)白金五十兩於(葉本作「埋」。)床下，人莫之知，可取以助費。」(葉本作「君」。)張發地得金，如言不誣。婦人自是正晝亦出，他日，低語曰：「久留此無益，幸能挈我歸乎？」張曰：「諾。」令書一牌，曰「廿二娘位」，緘於篋，遇所至，啟緘微呼，便出相見。張悉從之，結束告去。邸人謂張鬼氣已深，必殞於道路，張殊不以為疑。日日經行，無不共處，既到家，徐於壁間開(葉本作「設」。)位牌，妻謂其所事神，方瞻仰次，婦人遂出。妻詰夫曰：「彼何人斯？勿盜(葉本多一「掠」字。)良家子累我。」張盡以實對。妻貪所得，亦不問。同室凡五日，又求往州中督債，張許之。達城南，正度江，婦人出曰：「甚愧謝爾，奈相從不久何？」張泣下，莫曉所云。入城門，亦如常，及就店，(明鈔本無「店」字。)呼之再三不可見。乃亟訪楊客居，則荒擾殊甚。鄰人曰：「楊元無疾，適七竅流血而死。」張駭怖遽歸，竟無復遇。臨川吳彥周舊就館於張鄉里，能談其異，但未暇質究也。

吳二孝感
　　臨川水東小民吳二，事五通神甚靈，凡財貨之出入虧贏必先陰告。忽來(「來」字，葉本作「一夕」。)見夢曰：「汝明日午時當為雷擊死。」吳乞救護，神曰：「此受命於天，不可免也。」吳雖下俚人，(葉本無「人」字。)而養母至孝，淩晨具饌以進，白云：「將他適，請暫詣姊家。」母不許。俄黑雲起日中，天地冥暗，雷聲填然。吳益慮驚母，趣使閉戶，自出坐野田以待其罰。頃之，雲氣廓開，吳倖免禍，亟歸拊其母，猶疑神言不必實，未敢以告。是夜復夢曰：「汝至孝感天，已宥宿惡，宜加敬事也。」母子至今如初。

杜默謁項王(此下至卷末，宋本作一葉，嚴本於中縫注「補」字。)
　　和州士人杜默，累歲不成名，性英儻不羈，因過烏江，入謁項王廟，時正被酒霑醉，才炷香拜訖，徑升偶坐，據神頸拊其首而慟，大聲語曰：「大王，有相虧者！英雄如大王，而不能得天下；文章如杜默，而進取不得官，好虧我。」語畢又慟，淚如雨。廟祝畏其必獲罪，強扶掖下，掖之出，猶回首長歎，不能自釋。祝秉燭入，檢視神像，亦垂淚尚(嚴校：「向」字疑誤。)未已。(接此條見三志辛卷第八。)

龜鶴小石
　　王仲禮因作屋就隙地取土，遂成窪池。得黑石小塊，才廣二寸許，汲水滌之，上有白龜白鶴，形模宛然。鶴之尾、龜之背，則純黑，初謂前人染成者，稍刮磨之，實然，於是盛以磁器，置之書案，猶未覺其異。他日，夕陽透窗，正照鼎上，二物皆浮起於水中。取出諦視，元在故處，復置諸水，則亦如先所見，始加珍秘。時紹熙甲子歲也。至於乙亥，恰一紀，忽焉失之。(嚴校：此案亦元妄人補，非元文。)
