夷堅支丁卷第九(十一事)

戚彥廣女
　　戚彥廣者，本羈州寨兵家子，至彥廣，粗讀書，尤邃法律。捨父祖故步，務農殖榖，(呂本作「殖貨」。)居於文安之東野。嘗省所親於濱州蒲臺丁河上，留頗久。其長女蘇娘，小疾在家。廣忽見數人，捧掖一姝入戶，拜於前，乃蘇娘也。問其何以來，曰：「得爺書，説抱病困重，母憂惱不可言，諸兄弟都不肯來，使我省視。」廣曰：「我原不病，何曾發書歸？」女探懷取示，果手筆也。廣絶以為異，置女房內，別設榻。迨旦，榻空無人。廣益驚慴，即日兼程還舍，女正懨懨臥未起。扣以曩事，則了未知。自是門中多怪，女若為妖物所憑，或盛服艷裝，或髙談闊論，或狂吟嘯歌。廣呼里巫范道欽備酒饌禳謝。女欣然而出，與范對席，笑語自如。范度非己所能治，請設筵以禱。道士至，方執爐行道，青詞簡籙，皆遭竊去。眾慙懼而散，荏苒歲餘。廣為人頗剛直，置不問。一日，女復塗澤易衣，坐堂上，召廣告之曰：「君識我乎？我本海神侍妾，獲罪玉(呂本作「王」。)妃，屢遭鞭撻，所以隱身於君家。比間妃怒已息，命我來歸。溷君家許時，從此話別，他日當致微報矣！」言訖，一揖如房。女恍如夢覺，故疾亦愈。後數年，廣因事到海濱，遇婦人稱神之妾，以銀百兩為贈。

陳靖寶
　　紹興甲子歲，河南邳徐間多有妖民，以左道惑眾，而陳靖寶者為之魁傑。虜立賞格捕之甚峻。下邳樵夫蔡五采薪於野，勞悴飢困，衣食不能自給，嘗歎喟於道曰：「使我捉得陳靖寶，有官有錢，便做一箇快活漢。如今存濟不得，奈何？」念念弗已。逢一白衣人，荷擔，上繫葦席，從後呼曰：「蔡五，汝識彼人否？」答曰：「不識。」白衣曰：「汝不識，如何捉得他？我卻識之，又知在一處，恨獨力不能勝耳。」蔡大喜，釋擔以問。白衣取葦席鋪於破垣之側，促坐共議所以躡捕之策。斯須起，便旋路東，回顧蔡，厲聲一喝。蔡為席載起，騰入雲霄，遡空而飛，直去八百里，墮於益都府庭下。府帥震駭，謂為巨妖，命武士執縛，荷械獄犴。窮訊所由，蔡不知置辭，但言正在下邳村下，欲砍柴，不覺身已忽然飛來，實是枉苦。府移文下邳，卽其居訪逮鄰左，驗為平民，始獲免。而靖寶竟亡命，疑白衣者是其人云。

鹽城周氏女
　　鹽城民周六，居射陽湖之陰，地名朦朧。左右前後皆沮洳藪澤，無田可耕。且為人闒茸，不自振拔，唯芟刈蘆葦，織席以(呂本作「為」。)生。一女年十七八，略不識針鈕之事，但能助父編葦而已。以神堰漁者劉五為其子娶之，不能縫裳，逐之歸。父母俱亡，無以餬口，遂行丐於市。朱從龍寓居堰側，時時呼入其家，供薪水之役，久而欲為擇配。楚士吳公佐，本富家子，放肆落魄，棄父而出遊，至寄跡僧寺為行者。後還鄉里，親族皆加厭疾。郡庠諸生容之齋舍，因相與戲謀，使迎周女為婦。假衣襦，具酒炙，共僦茅舍一間，擇日聘取，儕輩悉集，姑以成一笑。意吳生知為丐者，必將棄之。已而相得甚驩。偶(按：「偶」字疑誤。)鈐轄葛玥之子，富於貲財，拉吳博。吳僅有千錢，連擲獲勝，通宵贏得百緡，葛不能堪。明日復戰，浹辰之間，所得又十倍。吳自是啓質肆，稱貸軍卒，不數年，利以萬計。其父呼還家，讀書益勤，兩預貢籍。周女開敏慧解，婦功不學而能，肌理豐麗，頓然美好。初，里有嚴老翁，吻士也。善講解《孝經》，又能説相。見周於丐中，語人曰：「此女骨頭裏貴。」果如其言。向使在劉堰家時已如是，則饑寒畢世矣。

單志遠
　　單志遠，河州人，居會通關之南，世守農業，家稍優贍。志遠淳古恬淡，(呂本作「淡」。)獨好長生之術。每道流至，無問善否，一切延納。虜亮正隆中，有丘德彰者，自雲春秋過七十，本江南人，而容儀抗爽，幾如三四十歲許。善談玄理，行吐納之法。單得之，大喜過望，遂以師禮敬事之，有言必信。一夕，從容語曰：「人孰無道心，大抵為嗜欲所敗。今將求延生久視之理，茍不先絶此段，鮮有克終者。」單焚香再拜，力請其要，連宵靳固。乃授以篋中丹藥，使齋沐澄慮，擇吉日服之。僅月余，單精采摧憊，陰嚢蓄縮，全若閹宦，慾想未斷，已無所能為。單以為適我願，崇信愈確。丘又戒使靜處一室，無與外間相聞，終日危坐，非便溺不窺戶。丘出入自如，浸浸用房中戰勝之技，悅其妻妾，皆與淫通。鄰里悉知之，單殊弗悟。既而挑妻妾奔遁。鄰人以告單，單久不歷家舍，猶未信。然告者至三，於是始行追躡，得於別村，執詣郡，杖殺之。妻妾亦受刑。單棄之而為山林之游，莫知所屆。

清風橋婦人
　　王耕，字樂道，宿預桃園人。讀書不成，流而為駔儈，諳練世故，且長於謀畫。鄉人或有所款，則就而取法，頗著信閭里間。紹興之季，去虜從化，僑居於山陽。甲申秋，虜再犯邊，避地丹陽北固山之後。時淮民渡江者，官司賑贍之，耕裒里中人姓名，具陳於府。暮冬既望，雪月交輝，耕聞雞鳴，以為天將曉，急起，著衣冠而出。一僕徐徐未至，耕先行。由利涉門東，循河而出，欲從清風橋去。甫及百步，遇婦人攜青衣問曰：「天將曉乎？」曰：「然。」婦人曰：「我與妯娌分析事，投狀詣府，不知自甚路入城。」耕曰：「吾恰欲入城，偕行可也。」同塗未幾，復遇數人，中一人服飾華楚，餘秉火炬，盡其僕也。見耕與婦俱來，罵曰：「汝是何等人，半夜三更，扇誘他家女子。」耕自辨訴，其人益怒，叱諸僕執縛而鞭之百數。哀鳴乞命，不肯捨。正喧拏爭競，耕僕始至，連聲呼秀才。耕應之。羣怪皆不見，繩索自解。不復能趨府，還舍惘然，尚懷怖懼。遭擊之處，痛毒叵忍，踰月乃復常。

淮陰張生妻
　　楚民張生，居於淮陰磨盤之彎，家啓酒肆，頗為贍足。紹興辛巳冬，虜騎南下，淮人率奔京口。張素病足，不能行，漂(葉本作泊。)駐揚州。已而顏亮至，張妻卓氏為夷酋所掠，卽與之配。(明鈔本作「昵」。)卓告之曰：「我之夫在城中，蓄銀五鋌，必落他人手，不若同往取之。」酋喜，偕詣張處，逼奪之。張戟手恨罵。酋益喜，以為卓氏慕己，凡是行鹵獲金珠，盡委之，相與如真夫婦。俄亮死軍回。卓痛飲酋酒，醉臥之次，拔刃刺其喉，悉嚢其物，(葉本作「席捲財物」。)鞭馬復訪張。張話前事，責數，欲行決絶。卓出所攜附之曰：「當時不設此計，渠必不肯信付我。今日之獲，乃張本於逼銀耳。」於是聞者交稱焉。磨盤(明鈔本多一「灣」字。)在縣北，據淮泗之衝，形如磨之圓轉，因是得名。漢韓信故墟也，代生英豪，雖婦人女子，亦多剛清(葉本作「勁」。)立節。《徐中車集》載淮陰一婦之夫，隕命盜手，而婦弗知。其後盜憑媒納幣，聘為室，居三年，生二子矣。因乘舟過夫死處，盜以為相從久，又有子，必不恨我，乃笑而告(明鈔本多一「之」字。)故。婦勃然走投保正，(此句葉本作「遂投牒保伍告其事」。)擒盜赴官。大慟語人曰：「妾少年嫁良人，為盜死，幸早聞之，定不與俱生。(呂本作「妾少年嫁良人，為盜所殺，又不幸失身為此盜之妻，其何以謝我良人」。)兩雛皆賊種，不可留於人世。」俱擲諸洪波。俟盜伏辜，亦自沉而死。此二女志義相望於百年間雲。(葉本無「雲」字，多「可嘉也已」四字。)

王直夫
　　兗州萊蕪人王直夫，雖出於田家，而賦性剛介，不媚鬼神。每妻子疾病，但盡力醫療，凡招神禬禳之事，皆所不為也。黨友或勉之，則曰：「死生有命，富貴在天。吾平生立志，不可易也。」虜正隆元年之春杪，變怪驟興，正晝鬼見形於中庭，窺戶嘯梁，移床徙釡，(葉本作「幾」。)歌笑馳走，百端千態，舉室怖駭，寢食不安。直夫毅然不動，呼長幼戒之曰：「無以異物置疑而畏之。吾曹人也，肖天地真形，稟陰陽正氣。彼陰鬼耳，烏能幹陽？汝輩宜安之，勿過憂怯。」家人意少定。一日，端坐堂上，見巨魅身長七尺，髙冠大帶，深衣朱履，拱立於前。直夫了不動色。魅斂袂言：「王翁真今日(上二字葉本作「金石」。)正人，某等固已敬服，猶謂色厲內荏，故示怪以相撼。而翁若不見不聞。自是無敢循舊態矣。」(明鈔本多「王頷而遣之」五字。)，竦揖而沒。

竇致遠
　　竇致遠者，蔡州伏羌縣人。所居曰甘谷堡，以聚生童自給。為人放曠，不拘小節。嘗從村墅還家，行過古寺基下，聞其上有人笑談。升高以望，見十餘輩，衣冠形貌，若古之王侯，傳觴縱食。竇失聲大呼，俱亡所在。遺杯盤數器，皆白角所作，因取以歸。併得古文書一冊，沿塗展視，蓋左道之術。竇究心學之，食息不置，久之盡驗。能呼雲召雨，意之所欲，立致於前。又素善卜筮。虜正隆四年六月亢旱，里人扣雨期，應曰：「翌日當滂沛矣。」至日，火雲鑠空，淨無陰翳。父老交徧詰之，竇曰：「諸君速歸，須臾雨必至。」眾既去，竇詣後圃井傍，取稱繩浸於水，叩齒拋擲，俄化為龍，雷聲震轟，甘霖傾瀉，周匝二十里，田苗勃興。有惡子窺見其擲繩之幻，告於官，縛入郡治。郡守使釋縛，以好語問之。對曰：「致遠，窮書生也，何能為？所學者則劇術耳。」守命面呈一技，乃解腰間勒帛置地上，一喝卽卓立，奮登其顛，歌舞而下。又解皂縧布地，叱之，砑然成烏蟒。庭下人怖畏奔走，竇曰：「無傷也。」蟒盤旋之際，已生鱗甲鬐鬛，霹靂暴起，化為飛龍，遽乘之而去。自是無復可制。但未嘗挾以害人，故安居自若。

楚州癡僧後紀
　　楚州癡僧行欽者，支甲載其事，雲不知所終。浮梁人計晉道説：數年前，武鋒軍陳訓練結黨謀叛，日與眾聚首於閲武亭下，楚人皆莫知其(疑有脫字。)忽癡僧一見之，忿怒切齒，伺其獨在彼，拔其腰間劍殺之，而持劍出市，呼曰：「我今日殺了大賊。」街吏執之，繫訊司理院。不答一詞，唯鼻息如雷而已。獄吏無如之何，緊閉之空室，不與食。經累日，引出，揚揚自如。郡守命一府胥兵，各買一蒸餬與食，盡三百枚不飽。市人聞者，爭持麵飼之，悉捧食不遺餘。自稍寬其械。囚拘且一月，軍中告變，推究元惡，乃陳訓練也。陳既死，故事不成。郡守呼僧慰謝，釋遣之，亦無一言。行過市，觀者如織。忽就臥於地，視之，死矣。

張二姐
　　下邳朱邦禮，家於宿預，買少婢曰張二姐。雖無要疾，而形體枯悴，肌膚皴散，絕可憎惡。姑使執庖爨舂汲之役，凡六七年。有游士劉逸民扣謁。喜其高談雄辨，留以教諸子。在館下歷歲，未嘗輒出外戶，朱極賢重之。每會親友，稱讚其靜操。乃命二姐為供給洗靧，蓋以其醜陋無所致疑。久之，顧限已滿，告辭而去。朱亦不問所往。俄而劉亦謝退。後十餘歲，朱赴省試回，因詣市肆，聞有人呼聲，回頭顧之，元不識面。其人乃邀至所居，具公服再拜。敍致曩契，乃逸民也，既登科第，得京秩矣。方歎羨，又一婦人者，著幘髻拜於廷，如家人初見尊長之禮。朱側身斂避。劉挽之坐曰：「故主翁也，何辭焉！」細詢其由，則二姐也。且言曰：「自違離之始，無人負笈。偶值此婦，遂與之偕行。念其道塗勤謹，存於家間，而溫良惠解，實同甘苦，故就以為妻。恩出高門，不敢忘也。」延朱置酒，罷，而以五百千贈之。時政和末也。

潘謙叔
　　南康士人潘謙叔，世居西湖釣魚臺下，為人剛介。利(按「利」字似「初」字之誤。)頻涉獵書傳，亦常入官府，與人料理公事。淳熙中，因酒醉，逢羣不逞於道，爭較是非，為眾毆擊，碎其腦，還家未幾而死。妻懦子弱，不能訴。紹熙元年仲夏之末，日晡時，漁舟十數集臺下。舟(「舟」下似有脫字。)登岸飲酒，見數百鬼附火坐，取小魚炙於火上，爭奪食之。鬼或無頭足，在傍者以熟魚納其頸內，一鬼以手掩面而食魚。呼舟人之名，審聽之，則謙叔也。皆懼而走，羣鬼亦呼譟散去。(此卷皆朱從龍説。)
