
夷堅丁志卷第一(十二事)[按：實祇九事。]

王浪仙
　　溫州隱者某，居於瑞安之陶山，所處深寂，以耕稼種植自供。易筮如神，每歲一下山賣卦，卦直千錢，率十卦卽止，盡買歲中所用之物以歸。好事者或齎金帛，經月邀伺，然出未十里，卦已滿數，不復肯更占。郡人王浪仙，本書生，讀書不成，決意往從學。值其出，再拜於塗，便追隨入山，為執奴僕之役。稍稍白所求，隱者亦為説大概，又舉是嵗所占十卦，使演其義。王疲精竭慮，似若有得，彼殊不以為能，曰：「汝天分止此，不可彊進也。」遣出山。然王之學，固已絶人矣。有以墓域訟者求決焉，其卦遇賁，曰：「為墳欠土，此不勝之兆。」後踰月，前人復來，又筮之，遇蒙，曰：「兆非先卦比，冢上有草，當卽日得直。」既而盡然。西遊錢塘，時杭守喜方技，至者必厚待之，然久而乖戾，輒置諸罰，不少貸。王書刺曰「術士王浪仙」，守延入，迎問曰：「君名有術，曾聽五更城上鼓角聲乎？」曰：「聞之。」「其驗如何？」曰：「內外皆平寧，但今夕二鼓後，法當有婦人告急者。」王還客舍，廂卒數人已先在，曰：「君何苦來此？前後流配者不知幾人矣，今我輩相臨，何由得脫？」翌日未明，守招與言曰：「昨語甚神，夜適二鼓，通判之婦就蓐，扣門來求藥，真所謂婦人告急也。」自此館遇加禮，遂詢休咎，對曰：「今年某月某日午時，召命下。」守固篤信者，屈指以須。至期，延幕僚會飯，王生預席，守曰：「王先生謂吾今日忝召節，諸君試共證之。」食罷，及午，寂無好音，坐客皆悚。既過四刻許，促問至再，王趨立廷下觀日影，賀曰：「且至矣。」須臾，郵筒到，發封見書，果召赴闕。守謝以錢百萬，約與偕入京，王曰：「遠郡鄙人，願一識都邑，僥倖發身。但家貧特甚，俟送公上道，暫還鄉，持所賜與妻子，然後兼程而北未為晚。」守許之。既行，或問其故，曰：「使君雖被召，而前程不見好處，殆難面君也。」守未至國門乃別除郡，踰年而卒。王生不知所終。

僧如勝
　　永嘉僧如勝，與鄉僧行腳至臨安，憩道店，見小兒鬻卦影者，勝筮之，兆云：「有玉在土中，至九月十六日當出土。」兒曰：「吉卦也。」鄉僧得兆，畫官人挽弓射一僧，兩矢不中，後一矢貫其足，下有龍蟠。兒不能曉。僧自推之曰：「我必將以薦作長老，至三乃效耳。又龍者君象，我且游京師，庶或幸遇。」未幾，鎮江太守具帖疏備禮，延如勝住甘露寺，正以九月十六日。鄉僧亦喜，謂且繼此得志。數年無所成，會杭卒陳通作亂，僧避入南山。嘗出至山腰，蔽樹視下，賊黨數輩行陿中，仰高亂射以搜伏兵，連發三矢，最後正中僧足。別一僧坐於傍曰隆上坐。乃始驗卦中象無一不應雲。

左都監
　　修武郎左良，紹興二十八年為婺州兵馬都監，赴幕官王作德(日休)晚集，歸家已夜。兩人隨之而入，至中堂乃覺。良怒曰：「汝何為者，敢至此。」執其一痛棰之。首有兩角屹然，良知其陰吏也，猶不肯釋。其一從後捽良腰，仆坐，遂冥冥長往，將曉乃甦。言被追到冥府，二使方白其拒抗之罪。主者審姓名，對曰：「婺州都監左良。」主者曰：「吾命逮左琅，何關此人事？」卽放還。良行十餘步回顧，則二使者已對縶於廡間矣。明日，同官來問良疾，具說其故。良嘗在張魏公府為帳下，氣幹甚偉，自再生之後神觀索然，蓋人與鬼鬪，為所傷雲。

許提刑
　　靖康冬，金人再渡河，河北提刑許亢，坐棄洛口奔潰竄吉陽。會中原亂，不之貶所，與二子及從卒十餘人間關至南康，不欲與州郡相聞，但入廬山一小寺棲止。僕因摘園蔬與僧爭閧，僧密詣郡告云：「遭潰兵行刦，實繁有徒。」郡守李定信之，卽調兵授甲，圍其寺，盡縛亢父子並從卒送獄。亢至廷下大呼稱枉，且具言平生資歷。定曰：「豈有曾為監司，所至不出謁而避匿者乎？」諭獄吏研鞫，不得情，乃遣孔目吏入囚室，陽與好言探跡。具酒同飲，了無盜刼之狀。亢倉黃南來，妻妾淪落，告敕不一存，無以自明，定疑不可解。亢長子善占夢，亢語之曰：「吾夢父子持繖行雨中，已而大風起，吹三繖皆半裂飛去，是何祥邪？」子泣曰：「夢殊不吉，此父子離散為三之象也。」是夕，孔目又來，擕酒殽甚盛，與三許劇飲，且滿飲(陸本作「酌」。)屬亢曰：「提刑勉一醉，少頃徙兩令郎它舍矣。」會罷，各分囚之，過夜半，悉以鐵椎擊死。定上奏，自言有除盜之功，未報而卒。凡豫其事者，一月內繼死，唯孔目獨存。鄢陵人周西瑞(琥)嘗知南康軍，與定先後隔政，其子瑴聞之於孔目雲。亢以武舉得官。

夏氏骰子
　　夏廑，字幾道，衛州汲縣人。崇寧大觀間，居太學甚久，未成名。家故貧，至無一錢。同舍生或相聚博戲，則袖手旁觀，時從勝者覓錙銖，俗謂之乞頭是也。一夕，束帶焚香，對局設拜曰：「廑聞博具有靈，敢以身事敬卜。今年或中選，願於十擲內賜之渾花，(葉本作「花」。)不然，將束書歸耕，無復進(葉本多一「計」字。)矣。」祝罷，卽挼莎擲焉，六子皆亦。夏愕喜不敢自信，又祝曰：「廑至誠齋心，以平生為禱，恐適者偶然，願更以告。」復再投之，三采皆同，乃再拜謝神貺。是歲果於莫儔牓登科，後官至中大夫川陝宣撫司參議官。其家藏所卜骰子，奉之甚肅。(右二事周瑴説。)

治挑生法
　　莆田人陳可大知肇慶府，肋下忽瘇起，如生癕癤狀，頃刻間大如盌。識者云：「此中挑生毒也，俟五更以菉豆嚼試，若香甘則是已。」果然。使搗川升麻為細末，取冷熟水調二大錢連(葉本作「速」。)服之，遂洞下，瀉出生蔥數莖，根鬚皆具，瘇卽消。續煎平胃散調補，且食白粥，經旬復常。雷州民康財妻，為蠻巫林公榮用雞肉挑生，值商人楊一者善醫療，與藥服之，食頃，吐積肉一塊，剖開，筋膜中有生肉存，已成雞形，頭尾嘴翅悉肖似。康訴於州，州捕林置獄，而呼楊生令具疾證及所用藥。其略云：「凡喫魚肉、瓜果、湯茶，皆可挑。初中毒，覺胸腹稍痛，明日漸加攪剌，滿十日則物生能動，騰上則胸痛，沉下則腹痛，積以瘦悴，此其候也。在上鬲，則取之，其法用熱茶一甌，投膽礬半錢於中，候礬化盡，通口呷服，良久，以雞翎探喉中，卽吐出毒物。在下鬲，則瀉之，以米飲下鬱金末二錢，毒卽瀉下，乃碾人參、白朮末各半兩，同無灰酒半升納瓶內，慢火熬半日許，度酒熟取出，溫服之，日一杯，五日乃止，然後飲食如其故。」

挑氣法
　　從事郎陳遹為德慶府理官，鞫一巫師獄。巫善挑氣，其始與人有讎隙，欲加害，則中夜扣門呼之，俟其在內應答，語言相聞，乃以氣挑過。是人腹肚漸脹，日久，腹皮薄如紙，窺見心肺，呼吸喘息，病根牢結，藥不可治。獄未成而死。江璆鳴三作守，以事涉誕怪，不敢置於典憲，但杖脊配海南。此妖術蓋有數種，或呪人使腹中生鼈者，或削樹皮呪之，候樹復生皮合而死者，然不得所以治法。(右二事陳遹説。)

南豐知縣
　　紹興初，某縣知縣趙某，季子二十歲，未授室，與館客處於東軒。及暮客歸，子獨宿書院，聞窗外窸窣有聲，自牖窺之，一婦人徘徊月明下。方駭噩間，已傍窗相揖。驚問云：「汝何人，竊至此？」曰：「我東鄰女也，慕君讀書，踰牆相從，肯容我一聽乎？」欣然延入，留不使去。自是曉往夕來，子神情日昏悴，飲食頓削。父母疑而扣焉，不以告。密訊左右者，曰：「但聞每夜切切如私語，又時嬉笑，久欲白而未敢。」父母知為鬼所惑，徙歸，同榻寢，卽寂然。踰月，顏色膳飲稍復舊。一日獨處房中，忽大呼求救，似為人捽髻而出，驅行甚速，舉家不知所為。婢僕共牽挽，而力不可制。迤邐由書院東趨後園，纔出門，去愈速，將至八角大井邊，欻仆地不醒。家人共扶舁歸，移時乃能言，云：「實與婦人往還欠，及徙室，不復來。今旦父母在堂上，忽見從外入，忿怒特甚，戟手肆罵曰：『許時覓汝不得，元來只在此！』便向前捽我髻，盡力不能脫，直造井傍，以手招井內，卽有無數小鬼出，皆長三二尺，交拽我，勢且入井。俄一白須翁坐小涼轎，僕從三十輩，自園角奔而至，傳呼云：『不得，不得！』羣鬼悉斂手。翁叱曰：『著棒打！』僕從舉梃亂擊，皆還井中。翁責婦人曰：『我戒汝不得出，那敢如是？』婦低首斂衽無一言。又曰：『元有大石鎮井上，今何在？』僕曰：『宅內人輿將擣衣矣。』咄曰：『不合動。』著鞭婦人數十，罵之曰：『汝安得妄出為生人害？況郎君自有前程耶！』逐入井，命別扛巨石窒於上，告我曰：『吾乃土地也，來救郎君。郎君性命幾為此鬼壞了。歸語家中人，此石不可動也。』語罷後，升轎去。」此子後得官，仕至南豐宰。

金陵邸
　　紹興初，朝士赴調臨安，過金陵，投宿官舍，從僕解擔散去，獨坐堂上。良久，東邊房門自開，一奴蓬首出，青衫白袴，瞠目視之，舉手指胸曰：「胸中有玉環，問君知不知？」瞥然復入。士駭怖不能支，幾欲墮地。驚魄小定，方攝衣正席，西邊房門又開，一婦人衫裙俱青，抱嬰兒以出，亦瞠目而視，指其兒曰：「官人殃殺我。」語訖，遽入房。士肝膽皆震，欲走而足不能步，欲呼而聲不能出。移時，僕自外至，急徙於客邸，迷罔者終日。
　　嚴校：此卷為元人修版時芟去兩三則，卷尾八字亦元人補刻，故獨與各卷不同。
