　　始予萃《夷堅》一書，顓以鳩異崇怪，本無意於纂述人事及稱人之惡也。然得於容易，或急於滿卷秩成編，故頗違初心。如甲志中人為飛禽，乙志中建昌黃氏寃、馮當可、江毛心事，皆大不然，其究乃至於誣善。又董氏俠婦人事，亦不盡如所説。蓋以告者過，或予聽焉不審，為竦然以慚。既刪削是正，而冗部所儲，可為第三書者，又已襞積。懲前之過，止不欲為，然習氣所溺，欲罷不能，而好事君子，復縱臾之，輒私自恕曰：「但談鬼神之事足矣，毋庸及其它。」於是取為丙志，亦二十卷，凡二百六十七事雲。乾道七年五月十八日，洪邁景盧敍。
