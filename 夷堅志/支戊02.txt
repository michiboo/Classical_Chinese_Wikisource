
夷堅支戊卷第二(凡十四事)

海船猴
　　廣州海山樓下客商舶船，養一猴甚馴，育之既久，與人無間。商婦生嬰兒，已三四歲。猴每抱持之，習以為常。家人亦視之不問。一日，商登岸，婦在寢。猴輒挾兒直升桅檣之顛，其高數丈。滿船人皆驚慴，而猝不可取，但鋪設帆席帷幕，四環於下，以防墜水。遣篙師扳援而上，將至矣，猴遽放手，兒遂墜板上，碎首死。商殺猴，沉諸海中，然痛恨無及矣。相州人張正叔，時避地在彼，親見之。予亦記小説中有猴效人浴兒而舉置湯鑊內者。既雲異類，自不應狎之如人也。

胡仲徽兩薦
　　胡仲徽以紹興中兩請鄉解，毛山人之相，鰲頭先生之卜，皆已書於庚志，而猶有遺者。癸酉之秋，將入試，寓館於城隍廟巷人家。樓上有富家翁，送其子應舉，欲胡為助，許以錢三百千。胡謝之曰：「吾固甚貧，然學業有限，所謂自照一身猶未光者，何暇推餘波及他人乎？」翁去，胡念厚餌可戀，貯懷抱間未決。夜夢黃衣卒登樓稱報榜，胡問己得失，曰：「正為姓名在榜，所以來報。」胡甚喜。卒既下，復還，白曰：「秀才解名雖定，更須莫要管閑事乃可。」胡矍然而寤。思晝日富翁之囑，力卻之，果預薦。已卯之秋，以兼經就試郡學。士子或夢人云：「今年垂字賦作都魁。」覺以告親朋，莫曉所謂。是歲，賦題出《天子與日月並明》，以天子無私明並日月為韻，滿場第一韻押明字者十人而九，胡獨押私字，前兩句曰：「聖徳髙拱，天光下垂。」考官擊節嘉嘆，遂置首選。乃知片言隻字，罔不素定，又豈可復容私意哉！

王彥謨妻
　　紹興癸亥，梁企道侍郎寓居鄱陽妙果寺。隨行王彥謨提轄者，攜妻子處僧堂後，以典質取息自給。生四子，曰晉卿、舜卿、楚卿、月卿。妻極狠悍，有兩婢，役使甚酷，晝夜不得少休。每見其困睡，必挼皂角滓蜇其目，至經日不能視。或勸之曰：「婢妾有過，當箠之；不可恕，則逐之。不應損其眸子，壞他終世。」殊不為止。後彥謨死，浮財積踰萬緡，四子分往娼家，荒費無度。久之，晉、楚、月三卿相繼亡。悍妻因病目，遂雙瞽，宛轉床蓆間，呻吟怨悔，飲膳不能以時得。凡十年，乃絶命。其為報應章顯如此。(右三事，張子溫説。)

孫知縣妻
　　丹陽縣外十里間，土人孫知縣，娶同邑某氏女。女兄弟三人，孫妻居少。其顏色絶豔，性好梅粧，不分寒暑(按此句似有脫誤。)著素衣衫，紅直繫，(黃校：上三字疑誤。)容儀意態，全如圖畫中人。但每澡浴時，必施重幃蔽障，不許婢妾輒至，雖揩背亦不假手。孫數扣其故，笑而不答。歷十年，年且三十矣，孫一日因微醉，伺其入浴，戲鑚隙窺之。正見大白蛇堆盤於盆內，轉盼可怖。急奔詣書室中，別設床睡，自是與之異處。妻蓋已知覺，才出浴，卽往就之，謂曰：「我固不是，汝亦錯了。切勿生他疑。今夜歸房共寢，無傷也。」孫雖甚懼，而無辭可卻，竟復與同衾，綢繆燕昵如初。然中心疑憚，若負芒刺，展轉不能安席。怏怏成疾，未踰歲而亡，時淳熙丁未歲也。張思順監鎮江江口鎮，府命攝邑事，實聞之。此婦至慶元二年，年恰四十，猶存。

章茂憲(「憲」當作「獻」。下同。)夢
　　章茂憲穎，臨江新喻人。淳熙乙未歲，赴省試畢歸郷，因過近郊一僧寺，意中小不適，頭目昏困，遂託宿。初(原本此下闕，據呂本補。)更時，夢為人迎入官府，堂上設几案，胥吏滿前，各抱文牘，白章書判。既而曰：「更須候有雨乃可。」遂引立廷中。少頃，雨大作，每一著點(「著點」當乙轉。)身，變如血色，隨覺清涼，頭涔涔然如生角之狀，復導升堂。羣吏以次進：或持獄訟公案，使之決遣，凡數百項。有腦上戴樹枝及草葉者，各隨所掌咨稟，又以樹葉一二百片請花押。或列竹籌如算元，其多無數，亦一一押字，不勝倦苦。迨五更乃醒。明日報榜人至，奏名為第一。邑子丁居易從章游學，後登科，為贛縣主簿。張思順作丞，聞其説。

鄭主簿夢
　　莆田鄭景寔(□)，淳熙庚子年從鄉相陳魏公於建康。其子爚，始六歲，已嶄然見頭角。公招入府，觀其人果俊爽，解讀書，識非凡器，謂乃父曰：「他日當為吾門壻。」鄭巽謝而已。至戊申年，鄭官襄帥幕府，子侍行，忽告人言：「我夜夢到陳相公府，供帳華赫。婦妾引一女出，簮珥盛服，儐者掖我使拜。須臾而寤。此乃何祥也？」女兄笑之曰：「莫要閑思量，汝但専精學業，若及第得官，便可做他家女壻矣。」又三年，鄭幹辦行在審計司，魏公少子語鄭云：「欲從先公治命，以一妹一姪庚甲來合婚。訪諸卜者，而姪女吉。正媒妁擬議未竟。」癸丑，爚一舉登科，方十九歲，調建安主簿，遂諧所志。女(原本此上闕，據呂本補。)之父，工部郎中守也。

葉丞相祖宅
　　葉子昻丞相祖宅在興化仙遊縣。葉氏族派百餘家，皆居一村。此宅據其要會，羣山環峙，如屏如障。紹興中，術士羅正甫者，因行地至焉，謂宅人曰：「論此岡形勢，當出宰相。但常經發洪之害，須生氣積久復故，始合相法。以是遲了百年。」發洪者，俗指言洪水從山逆(呂本作「迸」。)出衝破成竅也。是時子昻為上虞宰，後十五年，拜左僕射，蓋距發洪時恰百年。正甫以所言驗效，士大夫聞者爭延致之，然無復甚應也。

陳魏公父墓
　　陳魏公父墓在莆田境中南寺之側，本一富民葬處也。葬後二十年間，若子若孫，皆病目，甚者至於盲障。有術人語之曰：「此害由墓而起，當急徙之。以其地售與他人則可，不然，日甚一日，歲甚一歲，禍將益深，殆不可救矣。」富子大懼，卽別卜改窆，而故穴為魏公家所得。富民病者愈，而魏公正位宰相，官至少師。然則宅兆之吉，蓋有所係，無徳以承之，不惟不得福，乃受其殃，不容妄僥冀也。

鄭秀才夢
　　興化鄭秀才棠赴浙漕試，寓客邸。其弟景實在學中，每夕謁告從之宿。兄嘗呼之曰：「適夢數報榜人，憧憧走趨，雲尋一個鄭大成不知去處。此何為者？」明日，臨安解試揭榜，果有大成在焉。數夜後，又夢到一處，見揭巨牌，其上皆人姓名但記有李楠者以金填之。是夜漕榜出，楠為第一人，鄭君乃不中選。此二夢於身了無所預，冥冥之中，何所係而先告若此。

方翥招紫姑
　　莆田方翥次雲，紹興丁巳秋，將赴鄉舉。常日能邀致紫姑神，於是以題目為問。神不肯告，曰：「天機不可泄。」又炷香酌酒，禱請數四，乃書「中和」二字。翥時方十八歲，習詞賦，遂遍行捜索，如「天子建中和之極」、「致中和天地位」、「以禮樂教中和」、「中和在哲民情」，如此之類，凡可作題者，悉預為之。是歲以舉子多，分為兩場。其賦前題曰《中興日月可冀》，後題曰《和戎國之福》，始悟所告。翥試前賦，中魁選。予少時猶傳誦之，其警聯曰：「八紘地闢，符一馬之渡江；六合天開，光五龍之夾日。佇觀僚屬，復光司隸之儀；忍死須臾，咸泣山東之淚。」翥次年登科，然蹭蹬三十年，才為秘書省正字而止。

阮秀才酒錢
　　莆田士人王育卿，嘗預鄉薦。夢若入冥司，三人冠服坐於上，其一呼王臨階問之曰：「頗相憶否？向曾與君同筆硯。」王不能識也。又云：「君大期殊不遠，故欲奉告耳。」俄皆起入屏後。王望几案上有文書一冊，就視之，皆細書人姓名，而詳具所為善惡功過。其一曰：「阮某不合賴人酒錢，減壽半紀。」未暇它閲，三人出，謂王曰：「過三年當再相見。」出行廊下，見里巷張生，枷繋受訊，欲往問勞之，送吏不許。覺而不樂。試遣子詣張氏，則昨夕中風疾矣。經二年，自料不久於人世，乃扣謁阮秀才，從容言曰：「吾子常日曾與人有訟事否？」曰：「素不好訟。」固問之，乃言：「但昔常開酒肆，有負我錢十五千而游販他鄉不歸者，因誣為其兄所欠，訴於縣，逮治之，遂如數相償。」王愀然曰：「如是則冥司有證，吾必不免。」徐告阮以所見，阮亦悔之。王至期果死。(右六事皆鄭景實説。)

孫大小娘子
　　吳興孫提舉，家居臨安，既沒之後，其妻與二子五女，孤弱同處。女皆美色，長者先亡，第四女為同宗養女，第五女流落於永陽郡王後院。乾道元年，浙西大疫，孫二子並婦及第二第三女死焉。妻慮禍未艾，以為長女墓不吉所致，遣所親少年魏二官人往新市，舉焚其柩。魏既至，以告守庵老尼姑，尼勸止曰：「今年天行熾毒，誰家不壞人口？大小娘子入王(「王」當作「土」。)數載，幸自寧帖，豈忍無故殘暴其朽骨，以起泉下之寃憤哉？」魏曰：「吾亦何心！但奉宜人命為此，詎容空回！」尼閉拒再三，不能遏，乃曰：「待與它説，明旦來可也。」魏莫能曉所言，姑應曰：「諾。」遂去。此女蓋自葬之後，常夜出至尼房，問訊酬答，聽其誦經，迨三四更始退。是夜亦至。尼告之曰：「有一因緣不廝當，頗知(呂本多一「之」字。)否？」女曰：「吾固知之。煩師説與魏二，吾門災咎無(呂本作「於」。)數當然，非我丘墓所作。望令歸白吾母，為罷此役。如不動瘞穴，卻自保護兩妹，教他安寧。」尼許之。明日，具以語魏。魏笑而不信，曰：「烏有此事，汝妄撰造嚇我耳。」立喚工僕，將致力，尼又請申一夕之期。才入夜，女已至，曰：「魏二不聽我語，但任渠所為。」魏竟詣彼處掘塚，斧其棺，手掲蓋板。女奮身起坐，顏貌如生，注目視魏，發聲大笑。魏駭慄而仆，良久稍蘇，急焚香謝罪，復掩之。孫氏之病者亦愈。饒池州巡轄遞鋪官元善與，所居正與孫鄰，故得本末詳實如此。猶恨老尼與女周旋歷歲，略不扣其所以然及幽冥間見聞，自此後曾再出與否也。

黃惠州
　　朝請大夫黃民瞻，贛州信豐人也。登第之後，多從官嶺南，歷潮陽宰、循州通判、知髙州，以母憂去，復知惠州。紹熙元年閏二月，正與妻在堂上，忽發怒叱庭下曰：「去！」妻驚問之，曰：「一個黃衣承局，徑敢入宅堂，手中持文字一紙欲呈我，故喝使去，猶恨不曾教人捉下。爾如何不見？」妻不敢言，然絶以為憂。是月二十九日也，抵暮得疾。三月旦稍愈，能起行索食。後數日，呼老兵云：「廳下官錢好好排垜，我今自出監收。」聞者愕然，宻相與語：「知府在假，原無人將錢物來。」又不敢辨，但云：「錢不多，庫官已自納了。」由是疾復作。至九日，忽又顧外大喝，起身怒立，若有所搏執之狀。人問之，則曰：「前次承局又來，依舊把文書，且催我早去，直是尀耐！」妻知其所見不祥，召醫巫療拯，證候益變。歷兩月竟死。初，黃自高州護母柩還鄉，過贛州，江舟觸石拆裂，柩沒於水。黃只一子，奔投急流救之，亦遭溺。其屍與亡者柩皆尋索不得。禍酷駭人至於是，孤孫才六歲雲。

淡水漁人
　　元善與嘗監惠州淡水鹽場。場在海濵，左近居民數百戶，皆漁人也。見其捕取海物至艱苦，雲鰒魚只有一邊殻以自蔽，漁者孥舟至其所產處，以麻繩繋腰，縛一頭於舵尾，然後沒水。或至深入五六十丈，如出其不覺，皆可拾取。或知人且至，則黏著石上，牢不可拔；雖椎撃至碎亦然。按《後漢書‧伏隆傳》：「張步獻鰒魚。」郭璞注《三蒼》曰：「鰒似蛤，偏著石。」《廣志》曰：「鰒有殻，一面附石，細孔雜雜，或七或九。」與此説同。若江瑤淡菜之屬，取之甚易，迨欲出水，則循繩扳緣，足躡以升。或久而不出，而有泡沫堆突起於水面者。妻子在舟中見其狀，皆撫胸慟哭，蓋已為大魚銜去矣。遭此者常常有之。(右三事皆元善與説。)
