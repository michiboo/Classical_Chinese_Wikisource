
夷堅志補卷第二十二(八事)

侯將軍
　　天台市吳醫有女，年及筓方擇壻。忽於中庭見故嫂，恍惚間忘其死，與敍間闊。嫂曰：「當春光澹蕩，鶯花可人，景物如此，姑獨無念乎？」女不答。又曰：「必待媒妁之言，不過得一書生，或一小吏，或富商，(葉本作「室」，從明鈔本改。)或豪子，如是極矣。有侯將軍者，富貴名族，仕御馬院，蒙天子眷寵得大官，風標態度，魁梧磊落，過餘子百倍。如苟有意，吾當為平章。」女曰：「唯父母命，我安得專！」嫂曰：「汝謂之可卽可爾，何庸待二親！」言畢而沒。女自是精爽迷罔，頓如癡人，正晝昏睡，暮則華裝靚飾，伺夜若有所之，殆一年許，形悴質(葉本有「消」字，從明鈔本刪。)變。其家莫之測，巫師禳解萬端不效。忽語曰：「我將軍明日當至，宜(明鈔本多一「具」字。)延接，不然，將降大禍。」父母不敢拒，強為設盛饌，呼倡樂，羅陳於堂。至期，聞外傳呼甚雄，已而高牙大纛，騶從戈戟，絳燭前列，後騎歌吹，軒蓋陸續而來。十餘輩衣巾各殊，或被戎服，或絳綃而冠，或赭黃而帽，大抵皆美丈夫也。吳叟拜之，皆答拜。揖遜就席，觴行酬勸，謔浪盡歡，敬酒，(按此句疑有脫誤。)與女同載而出。繼此時一來，吳氏不勝擾費。郡人言：「此地(葉本無「地」字，從明鈔本補。)有寧先生，道法通神，盍往告！」吳卽日持牒奔謁。寧書符籙，使置於門首。妖見之曰：「吾非鬼，何畏此哉！」笑而出。寧聞之，大怒，亟訪吳。建壇置獄，皆見騰龍驟虎，神物亂雜，環繞其居。妖正(明鈔本無「正」字。)在女室，頗窘懼，欲趨小樓而上，既出復入者數四。明日，寧謂吳氏(明鈔本無「正」字。)曰：「但見物如飛鳥者，急擊勿失。」吳伏(明鈔本作「使」。)壯僕持梃候門。夜有黃雀入，急捻之，應手化為鶯，再擊之，已如鷹，少選大如車輪，見者怖走。寧敕神將擒撲，始仆地死，乃巨猴也，兩翅如蝙蝠。凡三夕，獲三穩，其一首若熊。復畫地為牢，命力士搜捕妖黨，得狐狸、蛇虺、木石、鳥獸之怪，不可計，皆輦致鐵臼內，杵碎之。詰其嫂導誘之狀，卽引伏，以親故不治。焚猴屍，揚灰江上，竄其魄於海陬，女遂如初，寧辭去，凡賂謝錢帛，分毫不受。女益蘇，白父母曰：「向者明知為妖類，方肆虐時，正欲上訴於天，亦不可得。蓋其徒千百成羣，往來太空間，縱有章奏，必為所邀奪，雖城隍里域之神，尚不能制，況於人乎！」寧先生名全真，字立之，京師人。紹興二十一年七月也，赤城趙彥成親見其事，作《飛猴傳》記之。


懶堂女子
　　舒信道中丞宅在明州，負城瀕湖，繞屋皆古木茂竹，蕭森如山麓間。其中便坐曰「懶堂」，背有大池，子弟羣處講習，外客不得至。方盛秋佳月，一舒(明鈔本作「生」。)呼燈讀，忽見女子揭簾入，素衣淡裝，舉動嫵媚，而微有悲(葉本有「泣」字，從明鈔本刪。)涕容，緩步而前曰：「竊慕君子少年高致，(葉本作「志」，從明鈔本改。)欲冥行相奔，願容駐片時，使奉歌曲。」舒(明鈔本作「生」。)迷濛恍恍，不疑為異物，卽與語，扣(明鈔本作「詰」。)其姓氏所居，曰：(葉本無「曰」字，從明鈔本補。)「妾本丘氏，父作商賈，死於湖南，但與繼母居茅茨小屋，(明鈔本作「室」。)相去只一二里。母殘忍猛暴，不能見存，又不使媒妁議婚姻，無故捶擊，以刀相嚇，急走逃命，勢難復歸，倘得留(業本作「蓄」，從明鈔本改。)為婢子，固所大願。」舒(明鈔本作「生」。)甚喜曰：「留汝固吾所樂，或事泄奈何？」女曰：「姑置此慮，續為之圖。」俄一青衣攜酒殽來，卽促膝共飲，三行，女斂袂起，致辭曰：「奴雖小家女，頗能綴詞。」輒作一闋，敍茲夕邂逅相遇之意。顧青衣舉手代拍而歌曰：「緑淨湖光，淺寒先到芙蓉島。謝池幽夢屬才郎，幾度生春草。塵世多情易老，更那堪秋風嫋嫋。晚來羞對，香(明鈔本作「白」。)芷汀洲，枯荷池沼。恨鎖橫波，遠山淺黛無心掃。湘江人去歎無依，此意從誰表！喜趁良宵月皎，況難逢人間兩好。莫辭沉醉，醉入屏山，只愁天曉。」蓋寓聲燭影搖紅也。舒(明鈔本作「生」。)愈愛惑。女令青衣歸，遂留共寢，宛然處子爾。將顯別去，間一夕復來，珍果異饌，亦時時致前，(明鈔本無「前」字。)及懷縑帛之屬，親為舒(明鈔本作「生」。)造衣，工製敏妙。相從月餘(疑有脫字。)日，守宿僮隸聞其與人語，謂必俠倡優淫昵，它時且累己，密以告老姨媼。展轉漏泄，家人悉知之，掩其不備，遣弟妹乘夜佯為問訊，排戶直前。女奔忙斜竄，投室傍空轎中。乘燭索之，轉入它轎，垂手於外，潔白如玉，度事急，穿竹躍赴池，(葉本無「池」字，從明鈔本補。)紞然而沒。舒(明鈔本作「生」。)悵然掩泣，謂無復有再會期。眾散門扃，女蓬首喘顫，舉體淋漓，足無履襪，奄至室中。言墮處得孤嶼，且水不甚深，踐濘而出，免葬魚腹，亦云天幸。舒(明鈔本作「生」。)憐而拊之，自為燃湯洗濯，夜分始就枕，自是情好愈密。而意緒常恍忽如癡，或對食不舉箸，家人驗其妖怪，潛具狀請符於小溪朱彥誠法師，朱讀狀大駭曰：「是鱗介之精邪，毒入肝脾裏，病深矣，非符水可療，當躬往治之。」朱未及門，女慘戚嗟喟，為惘惘可憐之色。舒(明鈔本作「生」。)問之，不對，久乃云：「朱法師明日來，壞我好事矣。因緣竟止於是乎！」嗚咽告去，力挽不肯留。旦而朱至，舒(明鈔本作「生」。)父母再拜炷香，祈救子命。朱曰：「請假僧寺一巨鑊，煎油二十斤，吾當施法攝其祟，令君闔族見之。」乃卽池邊，焚符檄數通召將吏，彈訣噀水，叱曰：「速驅來。」俄頃，水面濆湧一物。露背突兀如簑衣，浮游中央，闖首四顧，乃大白鼈也。若為物所鉤致，跂曳至庭下，頓足呀口，猶若向人作乞命態。鑊油正沸，自匍匐投其中，糜潰而死。觀者駭懼流汗。舒子(上二字明鈔本作「生」。)獨號呼追惜曰：「烹我麗人。」朱戒其家，俟油冷，以斧破鼈，剖骨並肉暴日中，須極乾，入人參、茯苓、龍骨末成丸，託為補藥，命病者晨夕餌之，勿使知，知(葉本只一「知」字，從明鈔本增補。)之將不肯服。如其言，丸盡病癒。後遇陰雨，於沮洳聞哭聲云：「殺了我大姐，苦事苦事！」蓋尚遺種類雲。

姜五郎二女子
　　建昌新城縣人姜五，居邑五里外。淳熙四年中秋夜，在書室翫月軋蓁，(疑是「箏」字。)遙聞婦人悲泣，穴窗窺之，素衣女挈衣包，正扣其戶。姜問何人，曰：「我只是鄆(葉本作「軍」，從明鈔本改。)城董二娘，隨夫作商他處，不幸夫死，又無父母兄弟可依，今將還鄉乞食，趕路不上，望許寄(明鈔本無「寄」字。)留一宿。」姜納之，使別榻而臥。明日，不肯去，願充妾御，姜復從之，遂荏苒兩月。方夜謳室中，又有女子至，雲縣市典庫戶趙家婢進奴，為主公見私，被娘子箠打，信步逃竄，亦乞少留。其人容貌端秀，自言善彈琴弈棋，及(葉本作「仍」，從明鈔本改。)能畫。姜甚喜。兩女同處如一家，相與無間。姜氏嗜食雞，進奴密告姜云：「彼乃野狐精，積久非便。他説喪夫事，盡虛偽也。」姜深以為疑。姜婦加覺，慍曰：「五郎今日陡頓不喜歡，莫是聽進奴妄談否？我知渠是蛇妖，切勿墮其計。」姜曰：「何以驗其真相？」曰：「但買雄黃、香白芷各一兩，搗成末，兼用九塌草、神離草各一把，生大蜈蚣一條，共修治為餅，以半作丸與服，並焚於書院，渠必頭痛，更將半藥置鼻上，立可見矣。」家有大雄雞報曉者，董欲烹之，進奴使姜紿稱出外，潛於暗壁守視，果見董變狐身，攫雞而食，急取刀(明鈔本作「刃」。)刺殺。是夕，進奴服藥，竟亦死，屍化蛇矣。

王千一姐
　　隆興府樵舍鎮富人周生，頗能捐貲財以歌酒自娛樂。紹興四年六月，有經過路歧老父，自言為王七公，挾一女曰千一姐來展謁。女容色美(明鈔本作「姝」。)麗，善鼓琴弈棋，書(葉本無「書」字，從明鈔本補。)大字，畫梅竹。命之歌詞，妙合音律。周悅其貌，且兼負技藝過絕人。謂其老(「老」下似脫「父」字。)父云：「我自有妻室，能降意為側室乎？」對曰：「女子年二十二歲，更無他眷屬，如君家欲得備使令，老身之幸也。」周謝其聽許，議酬以官券千緡，老父曰：「本不較此，但得吾女有所歸，足矣！」呼牙儈立契約，卽留女而受券去，明日告別。女為妾踰歲，五年八月，有行客如道人狀，過門言曰：(明鈔本作「造門而言」。)「是家怪氣露現，吾當為去之。」閽僕入報，周遽(明鈔本作「遂」。)出，將百錢與之，不肯接，與之酒，亦不飲，問曰：「君家有若干人口？無論老少男女，盡教來堂前，(上五字明鈔本作「盡數來前，當」。)為相何人合貴。」周一門二十七口，悉至廳上，道人熟視一女，只引手掐訣，吹氣喝曰：「速疾！」俄雷火從袖出，霹靂震響，煙氛蔽面，頃之豁然。千一姐化為白麵狐狸，已仆地而隕。道人不見矣。

錢炎書生
　　錢炎者，廣州書生也。居城南薦福寺，好學苦志，每夜分始就寢。一夕，有美女絳裙翠袖，自外秉燭而入，笑揖曰：「我本生於貴戚，不幸流落風塵中，慕君久矣，故作意相就。」炎窮單獨處，乍睹佳麗，以為無授神與，卽留共宿，且有伉儷之約。迨旦乃去，不敢從以出，莫能知其所如。女雅善謳歌，娛悅性靈，惟日不足，自是炎宿業殆廢，若病心(葉本有「多」字，從明鈔本刪。)失惑。然歲月頗久，女懷孕。郡日者周子中，與炎善，過門見之，訝其尫贏，問所以，炎語之故。子中曰：「以理度之，必妖祟耳。正一宮法師劉守真，奉行太上天心雷正法，扶危濟厄，功驗彰著，吾挾子往謁求符水，以全此生，不然，死在朝夕，將不可悔。」炎悚然，不暇復坐，亟詣劉室。劉急索盆水，施符術照之，一巨蟒盤旋於內，似若畏縮者。劉研朱書符付炎曰：「俟其物至則示之。」炎歸，至二更方睡，而女來情態如初。炎曰：「汝原是蛇精，我知之矣。」示以符。女默默不語，俄化為二蛇，一甚大，一尚小，逡巡而出。炎惶怖，俟曉走白劉，仍卜寓徙舍，怪亦絕跡。

武當劉先生
　　均州武當山王道士，行五雷法，效驗彰著。其師劉先生，道業頗高。一日昏暮間，雲霧擁門，幢幡旌節，相望踵至，一仙童持上天詔，召劉上昇。劉大喜，王道士白言：「常聞升天者多在白晝，今已曛黑，正恐陰魔作奇祟，(葉本空一字，今從明鈔本補。)切宜審諦。」劉不聽，叱之使去，曰：「吾平生積功累行，時節因緣至此而集，無多言！」乃沐浴更衣，趺坐磻石上，與眾訣別，將卽騰太空，王密反室，敕呼雷部神將。忽霹靂一(明鈔本無「一」字。)聲震起，仙童與幡節(明鈔本作「幢」。)俱不見。俄頃再震，有黑氣一道，長數十百丈，直下岩谷中，道眾遂散。明旦出視，一路血跡斑斑，窮其所之，有巨蟒死(明鈔本多一「於」字。)岩下。

紫極街怪
　　饒州紫極觀外街，嗆東南為天寧寺後園，其西北為華、趙兩家園，地勢荒寂，稍陰晦或日將晏則無人敢獨行。紹興元年三月，趙監廟者遣僕元成添茅蓋牆，至晡時，見一男子，背倚牆而坐，一人負空籃，從効勇營外相遇，交互毆擊，皆不作聲。元成顧其爭鬬差(明鈔本作「良」。)久，趨下勸解，男子捨去，負籃者困臥不能語。成掖起之，其口耳鼻悉為爛泥窒塞，扶至觀前人家，覓湯與飲，問所爭何事，再求湯一杯，飲畢始蘇，曰：「我是汪有三，居在雙巷，早間擔瓷器出市變賣，(葉本作「轉」，從明鈔本改。)還穿軍營欲歸，買得油酥雪糕，準擬與娘喫，被男子不相識，須要強討，嗔我不肯，便打我一頓，摶泥塞口，以故做聲不得。」成視其籃，二物俱不見。汪知為鬼，致謝而歸。明日，成復理茅，偶望路邊大皂角樹突出(葉本作「兀」，從明鈔本改。)一瘤癤，頗似鬼面，有面有眉目，口中猶含糕酥，悟為昨怪，持刀斫之四五，損處汁流清(明鈔本作「青」。)血。暮抵家，昏昏感疾。越三日，妻出行卜，曰：「西北方邪神作揖，宜禱求之。」但令買五鐵釘，起詣故處，至樹下，以釘貫其節，血迸如傾，成卽愈。樹至今猶存。

鳴鶴山
　　明州慈谿縣鳴鶴村一山寺，既結夏，有老人以年七八十矣，來寓食，貨藥頗能愈病，有(明鈔本作「得」。)錢不計多寡，必盡買酒，醉狂則歌舞終日，頗類有道者。與新戒一僧遊甚密，朝出暮歸，莫知所由。同房老宿訝之，屢詰，僧乃曰：「兄非厚善我，我不告。此老神仙也，我有他生契，常招我訪其師。師隱處巖穴間，旦夕偕羽化矣。」同房益訝焉，戲言曰：「能許我同遊乎？」曰：「須同語老人，若無仙分，固不可也。」明旦，備禮扣請，老人曰：「只汝兩人可耳，更勿廣引人，明當同往，至期呼喚。」(按：「換」字似當作「喚」。)僧襖短衣製，行深山，隨峭壁捫蘿而上，足躡飛鳥，目眩神怖，幾不可登。半日許，升碧崖，崖頂大松十餘株，偃蹇如龍蛇。僧曰：「仙師所居近矣。」老人先至松下，持片石扣崖扉，琤然如振金鐵，同房望松杪，見兩大鸛雀，長丈餘，掀舞直下，至崖間，則成羽衣道士形。風動林葉，乍離乍合，老人亦為鸛雀，久之復故。心驚而不敢言。有頃，傳呼曰：「先生召進。」抵崖扉前，有巨石屹立，二道士坐石上，鬚眉皓然。老人目二僧致敬訖，乃命坐，注視移時，曰：「皆可為仙人，便當來服丹砂，且命暫歸寺沐浴，毋令人知也。」二僧稽謝而還，老人與同途，到寺已暮。同房欲驗情狀，乃邀坐寮中，置酒並席，潛起取匕首揕老人胸，曰：「汝精怪也，吾向觀汝輩在山中皆露真形為羽族，而反以上仙見紿，謂吾不識邪！」老人驚悸，(明鈔本作「愕」。)不能對，遂被數刃，號呼仆地死，果大鸛雀也。新戒僧猶哀號曰：「毋傷老先生！」久而方悟，眾聚觀嗟異。明日，率壯健者遍上訪覓故處，蹤跡宛然，但不復見二道士。
