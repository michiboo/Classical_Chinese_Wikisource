
夷堅丙志卷第十一(十六事)

李鐵笛
　　饒州道士曹與善，政和中以道學上舍貢於京師，與河北李陶真道人相識。李好吹鐵笛，蓋放浪不羈之士也。曹後歸鄉里，宣和三年為神霄宮副，李從京師來見之，有一馬置於四十里店民家，時以薦福寺為宮，每吹笛宮門，則馬不煩僕御而自至。往來月餘，一旦告別，會曹入城。李來不相值，彷徨良久，顧道童周永真索筆硯，題詩壁間云：「一別仙標歷四春，神霄今復又相親。爐中氣候丹初熟，匣裏光芒劍有神。未駕鸞輿朝碧落，且將蹤跡傲紅塵。乘風暫過羌廬去，異日相期拜紫宸。」書其後曰：「潛真散人瀟湘訪曹副宮不遇留題。」方擲筆，曹適歸，永真以告，而李已不知所在矣。明年，一客白袍皂絛，貌甚古，入曹之室，視壁間字，問誰所書，永真言：「李陶真先生也。」客笑曰：「九百漢。」亦索筆書對壁，自稱「道人李抱一」，云：「一粒金丹續命基，算來由我更由誰。神龜移入雲端去，彩鳳摶歸地母騎。溟涬浪中求白雪，崑崙山裏采瓊枝。只消千日工夫足，養個長棱八角兒。」書畢卽去。後三年，又有姓崔者來，讀二詩大笑。時永真亦在傍。崔瞪視移時，咄曰：「汝師曾食肉乎？」曰：「然。」曰：「非汝買與之耶，安得如是？」連捽其耳，復摑之仆地，徑趨出。初，永真性蒙鈍，及是覺聰明頗開，後易名彥昭，為道士。二李之詩嘗刻石於宮。靖康中，神霄廢，復為薦福，石為僧所毀。曹與善至八十五歲，乾道四年方卒。(周説。)

朱氏乳媼
　　鄉人朱漢臣，宣和中為太學官。其乳母死，槀殯於僧菴，及還鄉里，不暇焚其骨。朱妻弟李元崇景山，入京舍客館，夢老婦人彷徨室中，明夜又夢，且泣訴曰：「我朱家乳母也，不幸客死，今寄某坊某菴中，甚不便，願舅挈我歸。」李曰：「菴中菆柩不少，何以為誌？」曰：「在菴之西偏，冢上植竹兩竿，南者長而北者短，柩上所題字尚存，索之當可得。」李既覺，不復寢，急取紙筆書之。遲明往訪，尋至其處，如所言。以告守僧，出柩而焚之，裹遺燼付一僕。僧因言：「此中瘞者以百數，初來時，每夜聞歌叫嘻謔聲，終則多歎泣，至明，所供器或東西易位，月夕尤甚，殆不安寢。今久矣，亦不復畏也。」李歸番陽，未至之三日，朱氏夢嫗來，有喜色，曰：「久處異鄉，殊寂寞，賴李二舅挾我歸，將至矣。」一家皆為哀歎，遣人迎諸塗，盛僧具以葬焉。

華嚴井鬼
　　劉彥適登第歸，與其弟設水陸齋於永寧寺泗州院，會散，宿院中。闍黎僧繼登督其徒收拾供具，見客戶不閉，責問僮奴，皆雲二劉掩關寢久矣。秉燭巡視，室空無人，衾裯亦不見，疑為它往，而三門又已扃鑰。登咤曰：「必華嚴鬼也。」□(陸本作「亟」。)命取鈴杵往訪焉。先是西廊華嚴院一行者合縊於院後井旁栗樹上，時出為物怪。繼登過西邊得遺被，及華嚴牆畔又得一履。院僧熟睡，排闥而入，徑趨井所，二劉果對坐井上，互舉手推挹為遜讓之狀，卽扶以歸。既醒，扣其故，曰：「終夕倦局，恰登床欲寢，而行者來傳闍黎之意，雲夜尚早，正煎湯相待，幸可欵語。遂隨以行，了不知牆壁之留礙。俄聞婦人歌笑聲，朱門華屋，赫然煥耀。或導使入門，念兄弟同行，義難先後，方相撝避，忽冥然無所睹。非師見救，皆墮井死矣。」彥適，字立道。

施三嫂
　　州民張元中所居通逵，與董梧州宅相對。董氏設水陸，張夢女儈施三嫂來，曰：「久不到君家，今日蒙董知郡招喚，以眾客未集，願假館為須臾留。」張記其已死，不肯答。又曰：「曩與君買婢，君約謝我錢五千，至今未得。我懷之久矣，非時不得至此，幸見償。」張寤而惡之。明日，買紙錢一束，焚於澹津湖橋下。夜復夢曰：「所負五千而償不□［陸本作「用」。］百，儻弗吾與，將投牒訟君，是時勿悔也。」張不得已，如其所須之數，舉以付寺僧使誦經。既而歎曰：「數與鬼語，更督無名之債，吾豈不久於世乎！」然其後八年乃死。

胡匠賽神
　　番陽民俗，殺牲以事神，貧不能辦全體者，買豬頭及四蹄享之，謂之頭足願。木工胡六病，其妻用歲除日具禱賽，置五物釜中俟巫者。會節序多祀事，巫至昏乃來，妻遣女取饌。奔而還，告母曰：「母自往取之，兒欲視吾父。」色殊怖沮。母至廚發冪舉肉，亡其一蹄矣。倉黃不暇究，但別買肉以補之。既罷，女始言：「適欲入廚，見黑物貿貿，徹屋上下，了不能辨其狀，故驚而出。」後數日，胡匠死。


趙哲得解
　　鄱陽縣吏李某，乾道四年七月，夢出城過東嶽行宮，道上見故同列抱文牘從中出，告曰：「此本州今秋解試牓，來書(按：「書」字疑誤。)嶽帝。」李問：「吾所親及鄉里何人預薦？」曰：「但有君巷內趙哲一人耳。」夢中思之，無此子，以為疑。其人曰：「趙醫秉德之子也。」李曰：「此吾近鄉，熟識之。渠名中興，非哲也。」曰：「吾言不妄，君當自知之。」送(「送」字疑誤。)去。時此吏死數年矣。李異之，出詣趙，欲話其事。遇諸塗，趙曰：「吾已納保狀。夜夢人相勸云：『朝廷方崇太平之業，而予尚名中興，又與國姓同，不可，能易之乃佳。』吾甚惑此夢，今將謀之朋友。」李大笑，具道所見，使改名哲，且曰：「子若薦送，吾以女嫁子。」是歲，哲果登名於春官，李遂納為壻。

白衣婦人
　　宣和中，鄉人董秀才在州學，因如廁，見白衣婦人徘徊於前，問其故，曰：「我菜圃中人也，良人已沒，藐然無所歸。」董留與語，且告以齋舍所在。至夜遂來並寢。未幾得疾，同舍生或知之，以白教授。教授造其室責之曰：「士人而為異類所馮，何至此！」扣其所有，曰：「但嘗遺一衵服。」取視之，穢而無縫；命投諸火，遣諸生蹤跡焉。一老圃曰：「向者小兒牧羊，一牝羊墜西廊井中，不可取。今白衣而出，豈其鬼歟？」呼道士行法，呪黑豆投於井，怪乃絶不至，然董亦死。

錦香囊
　　德興縣石田人汪蹈，紹興十六年，延上饒龔滂為館客。書室元設兩榻，龔處其東，虛其西以待外客之至者。秋夜，龔已寢，燈未滅，覺西榻窸窣聲，俄有婦人揭帳出，寶冠珠翹，瑤環玉珥，奇衣袨服，儀狀瓌麗，圖畫中所未睹，徑前相就。龔喜懼交懷，肅容問之曰：「君何人，何自至此？」曰：「中丞不須問。」龔曰：「吾布衣也，安得蒙此稱？」曰：「君明年登名鄉書，卽擢第，前程定矣。」遂留宿。雞初鳴，灑泣求去，解所佩錦香囊為別，曰：「謹秘此物，無得妄示人，苟一人見，卽不復香矣。過四十年，當復來取之。」戀戀良久，攜手出戶，仰視天漢，指一大星曰：「此我也。」方諦觀次，有物如白練自星中起，下垂至地，婦人卽登之。既去丈餘，回顧曰：「郎亟反室，脫有問者，勿得應；違吾言，將致大禍。」遂冉冉上騰而滅。龔凝竚詹慕，不忍去，忽思向所戒，急歸閉關。未一息，聞人擊戶，拒不答，怒駡而去。至明，視所遺囊，文錦爛然，非世間物。中貯一合如玳瑁，以香實之，芳氣酷烈，不可名狀。具以語汪翁。汪壻王慶老，屢求觀不得，乘醉發笥偷翫，香自此歇矣。龔果自此登科，所謂中丞之祥，未知信否。予族人紱代龔為館，見汪翁道此。

牛疫鬼
　　紹興六年，餘干村民張氏家已寢，牧童在牛圈，聞有扣門者，急起視之。見壯夫數百輩，皆被五花甲，著紅兜鍪，突而入，既而隱不見。及明，圈中牛五十頭盡死。蓋疫鬼雲。

牛媼夢
　　樂平縣杭橋市染工程氏，夢老媼來曰：「負君家錢若干，除已償還外猶欠若干，幸餘一屋可以充數，今別君去矣。」再拜而辭。既寤，聞一牝牛死於空屋中，剝貨得錢，如夢告之數。

程佛子
　　德興縣新建村居民程氏屋後二百步有溪，程翁每旦必攜漁具往，踞磻石而坐，施罔罟焉。年三十時，正月望夜，夢人告曰：「明日亟去釣所，當獲吞舟魚。」覺而異之。雞鳴便往，久無所睹，自念：「夢其欺我歟！」忽光從水面起，照石皆明，掬水濯面。澄心諦觀，但有大卵石，白如雪，光耀粲爛，一舉網卽得之。持以歸，婦子皆驚曰：「爾遍身安得火光？」取置佛卓上，一室如晝。妻窺之，乃如乾紅色，頃刻化為帶，長三尺，無復石體，益驚異。炷香欲爇間，大已如楹，其長稱是。懼而出，率家人列拜。俄聞屋中腷膊聲，穴隙而望，如人拋擲散錢者。妻持竹畚入，漫貯十餘錢，方持行，已滿畚矣。小兒女用它器物拾取，莫不然。良久，遍其所居。或擲諸小塘，未移時亦滿。其物在室中連日，翁拜而禱曰：「貧賤如此，天賜之金已過所望，願神明亟還，無為驚動鄉閭，使召大禍。」至暮，不復見，而柱下踴一牛頭，搖耳動目，儼然如生，明日乃寂然。程氏由此富贍，每歲必以正月十六日設齋飯緇黃，名曰龍會齋。翁頗能振施貧乏，里人目為程佛子。紹興二十九年，壽八十三歲而卒，其孫亦讀書應舉。


芝山鬼
　　芝山在城北一里左右，前後皆墓域，僧寺兩廡菆柩相望，風雪陰雨輒聞啾啾之聲，蓋鬼區也。紹興十六年，通判任良臣伯顯喪子，入寺設水陸。夜未半，闔寺聞山下人戲笑往來，交相問勞。程祠部守墓僕自支徑黃泥路口歸，逢三人同行，厲聲曰：「吾輩以寺中會集，見召而往。汝何為者，而敢至此？」追逐欲毆之。僕奔竄，適有篝火從寺出者，乃得脫。

葉伯益
　　浮梁程士廓(宏遠)，乾道三年自秘書丞罷歸。妻有娠臨月。其弟宏父如景德鎮，十二月十五夜，夢葉伯益(謙亨)舍人訪其居，求一室寄跡。宏父曰：「兄弟宴居處不甚潔，獨士廓新治書齋為勝，君試觀之。」相隨而入，見供張華潔如宿辦者，喜曰：「此中便可久留，吾得之足矣。」共坐索飯，且求火肉。火肉，鄉饌也，伯益生時固嗜此。索之諸房，又得於士廓位。既具饌，客飽食就枕。宏父夢覺，明日還家，道遇僕至，報士廓妻得子，因名之曰亨孫。時伯益物故恰三年矣。

李生虱瘤
　　浮梁李生得背癢疾，隱起如覆盂，無所痛苦，唯奇癢不可忍，飲食日以削，無能識其為何病。醫者秦德立見之曰：「此虱瘤也，吾能治之。」取藥傅其上，又塗一綿帶繞其圍，經夕瘤破，(葉本多一「涌」字。)出虱斗許，皆蠢蠕能行動。卽日體輕，但一小竅如箸端不合，時時虱湧出，不勝計，竟死。予記唐小説載賈魏公鎮滑臺日，州民病此，魏公云：「世間無藥可療，唯千年木梳燒灰及黃龍浴水乃能治爾。」正與此同。

錢為鼠鳴
　　吾鄉里昔有小民，樸鈍無它技，唯與人傭力(葉本作「工」。)受直。族祖家日以三十錢顧之舂穀，凡歲餘得錢十四千。置於牀隅，戒妻子不得輒用；每旦起詹翫(二字葉本作「輒取玩弄」。)摩拊乃出。一夕，寢不寐，羣鼠鳴於旁，拊牀逐之不止，吹燈照索，無物(葉本作「有」。)也。燈滅復然，(葉本作「鳴」。)擾擾通夕。蚤起，意間(葉本作「緒」。)殊不樂。信步門外，正遇兩人相毆鬥，折齒流血，四旁無人，遂指以為證。里胥捕送縣，皆入獄。民固愚，莫知其爭端，不能答一辭，受杖而歸。凡道途與胥史之費，積鏹如洗矣。

張二子
　　番陽城中民張二以賣粥為業，有子十九歲矣，嗜酒亡賴，每醉時，雖父母亦遭咄罵，鄰里皆惡之。乾道七年二月，寢於乃祖榻上，夜半忽驚蹶，介介不能出聲，救療踰十刻方醒。久之能言，曰：「為黃衫人呼去，逼入浴室中，四向皆烰火，熱不可向，啼叫展轉，覺有人在外相援，而身不得出。如是移時，欻然而寤。」謂為夢魘，然境界歷歷可想也。俄頃雞唱，父詣廚作粥，牝貓適產五子於竇中，其一死矣，疑是兒所墮處雲。自是始知悔懼，設誓不飲酒，盡改故態。(此卷皆吾州事。)
