
夷堅支甲卷第九(十二事)

宋道人
　　豫章楊秀才，家稍豐贍，有丹竈黃白之癖，凡以此術至，必行接納，(此句葉本作「必款納」。)久而無所成，則聽自去，由是方士輻湊。一日，小童報有客，稱曰：「燒金宋道人慾入謁。」楊喜，束帶迎之。其人清瘦長黑，微有髭，兩耳引前如帽，着黃練單袍，(上七字葉本作「方帽黃單袍」。)容儀灑落。卽延款(葉本作「入」。)書室，朝夕供處，(上二字葉本作「款待」。)稍稍試小方輒驗，然未嘗暫出嬉遊。楊乗間叩以要法，歷旬始肯傳，(葉本作「言」。)當用藥三十餘品，悉傳(葉本作「條」。)疏所闕，買之於市。楊請與偕行，不可，曰：「吾習靜惡囂，豈應卻投鬧處？君宜獨往。」楊且行，又曰：「君出後，小兒曹必來惱人，幸為扃戶，使得憩息。」楊如其言。訪數藥肆買諸物，最後到一肆，望其中有默坐者，衣製(葉本作「冠」。)顏狀全與宋生等，頗驚。(葉本多一「訝」字。)正擬問訊，坐者揺手止之。楊遽歸，室戶扃鐍不動，(上二字葉本作「如故」。)啓而視之，則宋瞑目燕坐，凝然如初。(上二字葉本作「不動」。)楊幾欲(上二字葉本作「卽」。)下拜，以為雖薊子訓、左元放分身隱現，神遊變幻，不能過也。自是益加禮遇，隨所需卽應。未幾，不告而去。取所貿藥以治鉛汞，不能就分(葉本分「錙」。)銖，計供億餽謝及藥值不啻千緡，自謂親逢神(上三字葉本作「遇」。)仙，不少悔。又徽州婺源武口王生者，富甲鄉里，為人頡恨可憎，眾目為王蜇齒，俗語指惱害邑落之稱也。性吝嗇，尤惡僧輩，行化至，必罵斥，不與一錢。有頭陀茁髮獰醜，伺其居內，直造門，鳴鐃唱佛，厥聲震響。王聞之怒，持杖擊走之。甫自外還，前頭陀故在廊下，鳴唱如昨。王愧怖，敬為羅漢聖僧，搏頰悔過，立取白金二十兩與之，猶悚然盡日。兩州人説，宋生與頭陀皆兄弟雙生甚相似，故各售其詐，以欺楊、王二人耳。

益都滿屠
　　益都屠兒滿義，賦性獰烈，力能扛鼎，絶不畏鬼神，醉經叢祠，輒指畫嫚罵，習以為常。巫祝袁彥隆者，詐人也，密與其黨最厚者謀曰：「清元真君廟摧敝歲久，吾主其香火，將一新之，而邑人莫肯相應和。滿屠兇猛不信向，眾耳目所共知，倘因之以假靈，必可成也。」於是邀義飲於家，酒酣，謂之曰：「我欲擇某日致禮於清元廟下，至期當有觀者，子能乘酒力呼噪而來，揮斥眾人，登堂正坐，以神自居，空(呂本作「飲」。)其酒，食其肉，且大詈其神，使萬目傾駭，可乎？」義曰：「此正我所願為者，又何難哉！」袁遂以其日收合數百少年，旛旂旌幢，夾列道上，饌具牲幣，種種豐腆，鼓震樂作。義直趨祠所，毅然踞坐，自言：「吾神也。」取牢醴悉啗之，而詈神。梗口良久，義忽狂作，口鼻耳目皆流血，仆地而死。皆謂義觸神之怒而致禍，怖畏靈威，爭捐金錢入廟，祠宇大興。數歲而後，袁之徒因分賄不平，詣府縣吿其事，盡捕鞫而刑之。

從四妻袁氏(呂本作「元氏」。下同。)
　　符離人從四，居濉上，家素肥饒，好事口腹，多釀酒沽賣，炰鱉膾鯉，朝暮飫食。妻袁氏，解逢迎其意，每親執刀刃，所戕物命，不復可殫記。袁因產死，從四念之不忘。里人春月朝岱嶽，從欲薦拔厥妻，持供具往獻。既至泰安，三日未登廟，縱步市中，白晝與袁遇，數人隨之，恍惚問且悲且喜，交敍睽闊。袁哽咽而言：「我以臠割魚鱉之故，積業極深，日受楚毒，爾倘見憐，宜思所以救拔之。」從泣下曰：「吾所為不善，致汝如此，吾生亦不如死耳。至於道佛修嚴，雖罄蕩家貲，固所不惜。」袁曰：「無用多言，明日申酉之際，可獨至廟中，詣西廊之北一處看我，當可信也。」從遂還寓舍，齋戒。如期而往，見袁荷械加桎梏，帶簾(按：「簾」字疑誤。)曳索，羣鬼驅以前，脫械去衣，束以薦，用鐮刀剉截如縷，流血塗地。須臾，一鬼持盃水，呼其名而噀之，卽還故形。俄又復然，凡六七反，然後施械擁去。從悲怖出門，晝夜不寐。又明日再遇，袁曰：「信乎？」曰：「信矣。」曰：「所禱勿負約也。」大慟而別。從歸後極力營善果，終其身不復殺生。

史省斡
　　史省斡者，本山東人，後寓居廣徳軍興教寺。寺側有空宅，頗寛廣，而前後居者率為鬼物惱亂，不能安處。宅主欲售於人，亦無敢輒議。史貪其價賤，獨買焉，姻友交勸之，不聽。乃擇日命匠緝葺，自往監視。方坐堂上，一叟烏幘白衣，揖於庭。史素不之識，趨下謝之曰：「翁為何人？何事至此？」對曰：「予乃住宅土地神也。今聞足下治第舍，願貢誠言。」史曰：「敢問何謂也？」曰：「此屋實為怪魅所據，其類甚繁，然豈亦能與人競，但向來處者皆非正直有徳之士，故不能勝邪。君既正人，居之何害，特當徙房於東南隅，而以故房為庖廚，必可奠枕。」語畢不見。史悉從其戒，且一新土地廟宇，其後帖然。

關王襆頭
　　潼州關雲長廟，在州治西北隅，土人事之甚謹。偶像數十軀，其一黃衣急足，面怒而多髯，執令旗，容狀可畏。成都駛卒王雲至府，巫祝喻天祐見之，以為與廟中黃衣絶相似，乃招至其家，飲之酒，賂以銀，行(呂本作「盃」。)且付錢五千，幷大襆頭範様，語之曰：「市上耿遷開此鋪，倩爾為我與錢，使製造一頂，須寛與數日期，冀得精巧。」雲不解其意，以意外有獲，卽從其戒，至耿氏之肆。耿默念安得有人頭圍如是之大者，亦利五千之入，約為施工。而雲持公家符帖，不得久駐，捨之而歸，竟不以喻生所囑告。耿候其來取而杳不至，後數月，因出郊，入關王祠，見黃衣塑像，大駭曰：「此蓋是去年以錢五千令造大襆頭者也。」陰以小索量其首廣長，還家校視，不差分寸，悚然謂為神，立捧獻之。事寖淫傳，一府爭先瞻敬。天祐正為廟史，藉此鼓唱，抄注民俗錢帛以新室宇，富人皆樂施，凡得萬緡，天祐隱沒幾半。歴十年，雲復來潼，人見者多指點笑語，怪而問其故，或以告之。雲曰：「此喻祝設計造詐，借我以欺神人。吾往謁之，當得厚謝。」於是走詣之。天祐恐昔謀彰敗，了不接識。雲恨怒，訴於官。天祐坐黥竄，盡籍其貲。朱從龍以為潼州乃北方致(按：「致」字疑誤。)同州所立名者，恐無因可通成都使，(按：「使」字似「便」字之誤。)當質之蜀客。

尹二家火
　　楚州山陽縣漁者尹二，家於北神堰新河之東，累世網捕，稍能足衣食。有室廬，一旦遭火焚蕩，又營之，復罹煨燼，頻年至於三，無力可為，但結攬蘆葦束縛，以泥補葺，徒蔽風雨而已。每至中夜，聞外閒行人窸間之聲，慮為寇害，出視之，見十餘輩着白衣，皆執火炬。尹大呼奔逐，閴然而散，略無影響。良久復然，尹氏懼，暫投駐親舊之室，禍至如初。嘗正寢在戶，望六七人往來空際，以線繫紅炭置屋上，亟行撲救，俄相繼起焰於側。如是半年，尹生業盡廢，妻子愁悴染病，怪猶弗已。邑人畏回祿移災，就其地作福禳謝。後雖帖息，而其家人十死其八矣。

蔡乙凶報
　　陳州人蔡乙者，家素貧，父母俱亡，受僱於獄級陳三之門，遂習其業。稟性既凶忍，而目之所見又皆不善事也，久而為惡徒所推，凡囚入其手，雖負罪至微，亦遭毒虐。容貌絶可憎，郡中目為取命鬼。年至四十餘，一夕，守囚於獄，夜過半，眾聞若有呼蔡乙聲甚振，起視之，已倒掛於壁問，儔侶多疾其為人，方快之，佯睡弗問。明旦，則見四體九竅，浥浥流血，始掖以歸。是夜復然，呻吟悲哀，如受鞭笞，或闊步撐掛，全類緝縛。祈死不能，痛苦經歲。臨命作牛鳴，嘔血數斗，然後大叫而絶。

張卨義僕
　　楚州東漸民張卨，家巨富，好施與，務濟民貧，不責人之報。年方壯，遭亂流離，骨肉散落，獨與一僕羇棲於射陽湖中，乞食以活。為賊所掠，求貨不得，縛於大木之下，將生啖之。已刲股數臠，僕竄既脫矣，見之，慟哭而出，舉身遮護而拜賊曰：「此是我主，雖本富豪，今赤身逃難，尚無飯喫，豈得更挾財貨。如欲飽其肉，則又瘦瘠，願膾我以代之。」賊雖嗜殺人，亦為義所激，聞言嘆異，亟解卨縛，幷僕釋去，且遺以錢帛。迨紹興中，淮上安定，卨歸里，事(呂本作「故」。)業貲產尚贏百萬。僕亦存，卨以弟待之，張氏子弟皆事之如諸父。

梁小二
　　解州安儀(葉本作「邑」。)池西鄉民梁小二，家世微賤，然皆耕農朴實，至梁獨狠戾，其母寡居，事之尤悖。妻王氏，性恬靜，所以奉姑至謹。北虜皇統之中，河東荒飢，疫癘薦臻，(上二字葉本作「尤甚」。)流徙滿道路。梁挾母(葉本多一「與」字，呂本同。)妻幷稚子四人，偕行至孤山之東陵，就野人乞食以哺其子。王氏念姑久不食，減半以(葉本無「以」字。)與之。梁見之怒甚，詐使妻抱子前行，自與母在後，相望百步許，卽仆母在地，(葉本作「卽推母仆地」。)曳入道側，掬泥沙塞其喉，然後去。稍進遇妻，妻問姑安在，曰：「老人舉足遲，但先到大家丐餐以須其到可也。」久而杳然，妻疑為夫所害，還訪之，(上二句葉本作「妻疑夫害之，乃還訪」。)見屍已僵，拊膺悲泣，急取水扶灌，氣竟絶不蘇。乃奔告裡保，執梁送於縣。才及中途，風雨暴作，霾曀不辨人，迅雷震耀，鬼神飛焰，雜遝出沒。眾懼散，亦不暇顧梁所之。少還澄霽，梁乃(上二字葉本作「見梁」。)臥土窟，頭目皆為天火燒爛，惟腦骨僅全，儼成髑髏，肢體如故，目睛暗淡無光而不死，能別識人物，(上十四字葉本作「眼目無光，不能視別人物」。)飲食語言皆無妨，常謂人云：「有三鬼守我，每得食，必先祭之而後敢食。」官愍其妻子，給粟養之。染經數年尚存。

魯晉卿
　　徐人朱彪赴官宿遷之崔鎮，到任累月，有客魯晉卿來見，丰姿灑落可愛，因留止外館，異待之。每逢人輒出小戲劇資歡笑，而略無所求，見之者無不悅喜。彪會族友飲於後圃，酒方行，晉卿至。彪曰：「今日無以為樂，先生能效古人化鮮鯉作膾與眾享之，可乎？」笑曰：「此甚易事，但雖得魚鱗一片為媒則可。」彪命僕取數片授之。乃索巨甕，滿貯水，投鱗於中，幕以青巾，時時一揭視。良久舉巾，數鱗騰出，一座大驚。庖人受魚治膾，鮮腴非買於市者可比。猶以為幻術所致，不深信也。會郡治一新，移文鎮吏，令製鐵鈎鈕珓具之屬，合數百斤，期限峻迫，倉卒未能辦。彪意緒窘撓，晉卿問故，彪訴之，笑曰：「何不早告我，是何足言：且飲我酒。」酒至，連酌六七觥，遣人輦黃土汲水，拌和為泥，揑諸物成坯，暴日中，預熾炭以待。稍乾，悉置爐中，呼鍛工扇以韝。經時鉗出之，皆如精鐵所就，不假磨錯，無一不堅好。工相顧駭嘆，彪始敬服，乘醉丐其法，晉卿無言。翌旦，失所在。

董小七
　　董小七，臨川人，因避荒流落淮右，為海陵陳氏操舟。嘗獨宿其中，天氣盛寒，董糊窒鏬隙，置熅火，飲村醪一杯而就寢。熱盛，氣不宣洩，遂悶絶，傍無知者，乃見夢於陳曰：「將悶死於船倉，急救尚可活。」陳覺以語妻，妻曰：「彼既雲未死，如何解託夢，不足信也。」於是復睡，夢如前而加苦切曰：「主人若來遲，定應不救。如肯來，乞勿張皇，仍勿用燈燭照見，魂魄遇之，必逝去不還，更須先屏燈火，俟某少醒，徐扶起則可。」陳驚寤，亟出，喚僕與之。俱登舟，(上五字呂本作「與之俱登舟」。)董如魘死之狀，口鼻氣息僅如綫不斷，乃依其説，果復生。董以生人能入夢以脫性命，亦異矣。世言夜呼被魘者不得執燈，若誤用之必死，其説誠然。

夏義成
　　樂平北村人夏義成，生計給足，一意好善，不與閭校短長，未嘗以爭訟到官府。有四子，作兩宅分處之。優游就養，至八十八歲，康寧無疾。飲啖僅取適口，唯日飲酒三二升，悠然獨酌，有自得之趣。紹熙四年盛夏，微有不愜，語家人具殽饌，盡集子孫甥姪共席。酒三行，赴浴，令一子揩背，甚以舒暢為樂。浴罷更衣，踞胡床，拱手端坐遂亡。時正隆熱，未歛前二日，手足皆柔軟，隨人屈伸，口鼻氣雖絶，無一點腐穢。道俗來觀，以為大善知識所不能然，蓋吉徳之報。
