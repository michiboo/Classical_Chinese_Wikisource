
夷堅三志辛卷第八(十六事)

星月之異
　　紹興壬申夏夜，饒士王賁之、朱仲宣因出市過坑冶司前，忽見近屋數尺有物如火星，又如琉璃胡蘆，若小若大，累累不絕，更相連絡，其色淡青而稍昏，緩飛入豐泰門上，高而復低，墮於省倉之背，不能窮其源。有識者曰：「此應在千里之外，當兆兵沴之禍。」一至七月而贛兵不軌。乾道丁亥八月十五夜，天陰月昏，郡人劉、程二生，適主威惠廟燈燭之役，來就賁之同觀，還次雙牌羣小家，方醵會，一客留，二客俟於橋上。仰頭而視，一輪如半月闊，散而為細星，百千萬顆，霄漢間翠碧霞采，光燦逼人，不可形容。留者朵頤失聲，不得一語。頃之，雲復環合，晦昧如初。

王氏四足蛇
　　王賁之家因役羣僕負薪過後園柴柵，見積薪下一蛇已死，四足宛然。蛇足之説多矣，或雲燒地令極熱，而置活蛇其上，則足自出，皆悠悠(呂本作「悠繆」。)之談，人固未嘗試也。賁之往視，則蛇足翹然突出腹底，大異之，揮杖挑起細觀，乃吞蟇未化，其腹方脹，蟇氣猶未絕，故盡力以踏蛇腹，冀或得出耳。可傷也。

社壇犬
　　乾道三年八月，饒學釋奠，諸生家在城內者，多以當夜日四更往赴禮。王賁之至朝天門，早，雙闔尚扃。閽卒言：「已請鑰匙於府中，便當到，小駐頃刻可也。」遂留坐。俄一白衣男子行相近，王慮暗中不別識，預咳嗽警之，欲使聞有人在彼。白衣乃變成一犬，轉社壇巷而不見。將去，以詢閽卒，卒曰：「渠無夕不出，每來逼人，及遭逐，則奔竄，其怪久矣。」王嗟異而行。

韓德高犬
　　朔漢(疑是「朔漠」之誤。)人下班祗應韓德高來鄱陽，養一黃牡犬，高三尺餘，目之為黃兒。每食則置飼於前，睡則使臥於床下。主人從外歸，犬迎門，以手挽其頭，且嗅其喙，無穢氣則已，稍或犯之，則罰不與食。凡坐起飲食，與人無間。一日忽失之，至晚，但聞床下如人作聲，夫婦趣往視，犬從床下躍出，似將言，長鳴數聲，拱雙足，抱頸而死。

馬保義文談
　　饒州北工馬保義，善治弓箭，因出入軍中。王秬叔堅寓居，與之論兵相厚。馬生未嘗讀書，僅耳剽《論語》句以為談助。嘗詣王宅，趦趄門外，望王出廳，倉黃趨入。馬望見卽謝曰：「孰不知禮！」意謂他人情稔熟而失禮雲。又問之曰：「近日曾做得好弓否？」對曰：「述而不作。」言不曾用工也。王云：「此後結果了，欲回一兩張。」對曰：「做得中使，便當納來，何敢望回！」王笑而遣之去。(右五事王賁之説。)

書廿七
　　閩中士人王克己居華亭，以教學為生。淳熙初，有宗室趙通判在烏程，約之為館客，久未得往。因閑步一岳廟，遇一婦人緩行，綽約明媚。一女僕持小青籃，仍挈徧詣列位，再拜焚香，畢事而出。是日適無他人遊玩，王生隨以行，可數十步，婦人回視曰：「先輩高姓？」王驚喜答曰：「克己姓王。」徐問：「娘子為誰氏？」笑而不應。俾視所持扇，上有書廿七三字，王疑非良家，且人無姓書者，未及詳語。婦人又取香合付之曰：「欲此物否？」曰：「幸甚！」既得之。婦徑前進，度一里所，入小寺，人跡稠雜，遂失所在。婦容色端重，雖與客反覆酬報，略無蕩心。而王迷念頗切，殊往來於方寸不置。後數日，趙方遣僕馬持書來迎，牘背批「廿七日」，始大嗟異。旋至書館，每捧愛香合，常置幾間。家婢送食(呂本作「茶」。)至生童處，訝其物全似主母殮時柩中者，歸言之。趙取驗視，信然，亟詣王扣所從得。初猶諱匿，逮於再四，乃盡述曩日所睹。問其服飾狀貌，乃其亡妻。小寺者，菆塗處也。悲惋啜泣，趣議舉葬，啓殯之次，棺側一小竅，僅容指雲。(陳子榮説，《睽車志》亦載之。)

傅子淵虎夢
　　建昌傅夢泉，字子淵，陸象山子靜高弟也。登科為衡教授，將終任，夢與象山同張欽夫參坐講學，忽有自外呼曰：「傅子淵，汝見大蟲也無？」傅不答。其人又曰：「汝見一個大蟲，嚇殺你，死了一個女。」言之至於四。傅以其語不根，怒不自禁，奮起欲搏之，乃覺。明日，以告諸生，有諂黠者進曰：「此殆吉夢。風從虎，非先生將際遇明主，道其興乎？女子者陰類，凡四言其死，陰沴其消亡乎！」傅曰：「夢泉之意，亦謂是也。」未幾，有閩客弄虎者至，傅使呈戲於學中。俄虎病，不能竟其技，十日而斃。又半月，傅盡室苦痢疾，四女相繼死，悉如所云。衡山士人周模，時在石鼓書院中，親見之。予前亦書其賞海棠一事矣。

馬訓練
　　建康武官馬訓練，離軍就居，遇正旦日，鷄鳴而起，先謁影位，退坐堂上，以須家人展慶。忽一客突如自外來，意其輩流，再拜致賀，不識何人也。馬命取酒為之壽，客曰：「吾家新遷此巷，相去甚不遠，恰得少佳酒，可以奉屈臨顧，同享一巵可乎？公之家釀留之以相候，未晚也。」馬喜其開心見誠，卽隨之出門。俄復一客至，馬欲還，其人不可，挽手與俱，莫知所適。馬氏訝主人不見，訪諸西鄰叟，叟云：「絕早見與駱撥發、崔訓練同行，徑由東街去矣。」馬子尋逐出東城，值亂葬岡，方怪非好處，且聞駱與崔死已久，卽抵駱窆旁，則馬臥土堆上，昏然沉醉，酒氣逼人。掖之以歸，明日問之，但云：「駱撥發邀我劇飲，更不肯住，今不能記其所。兩鬼皆舊在軍門聯職，故不忘平生之分，不忍置我死地也。」馬以歲首入鬼穴，憂之不釋，乃安然無他。(祁陽許明仲縣尉説。)

杜默謁項王
　　和州士人杜默，累舉不成名，性英儻不羈。因過烏江，入謁項王廟。時正被酒霑醉，才炷香拜訖，徑升偶坐，據神頸拊其首而慟，大聲語曰：「大王，有相虧者！英雄如大王，而不能得天下；文章如杜默，而進取不得官，好虧我。」語畢，又大慟，淚如迸泉。廟祝畏其必獲罪，強扶以下，掖之而出，猶回首長歎，不能自釋。祝秉燭檢視，神像垂淚亦未已。(和州人周盛之説。)

申師孟銀
　　棗陽申師孟，以善商販著幹聲於江湖間。富室裴氏訪求得之，相與驩甚，付以本錢十萬緡，聽其所為。居三年，獲息一倍，往輸之主家，又益三十萬緡。凡數歲，老裴死，歸臨安弔哭，仍還其貲。裴子以十分之三與之，得銀二萬兩，買舟西上。其姊嫁衡州常甯宰文廷世，將依之。正汎洞庭，風濤掀空，舟楫摧敗，值漁艇在傍，乘載者僅脫死厄。風小定，募善泅者二人入水探索，獲一銀篋，重不可舉，乃賷數笏出。後取之，驚怖而起，言異物憑據其所，若三數白牛，目光射人，不容輒近。申意為欺我，豈非待我去，擬自掩之邪！更二人以往，所見如前。於是諸人不以多寡，能致者中分之。羣漁聞而爭赴，不啻數百輩，卽之空空，牛亦無見矣。申歎曰：「吾命分如是，未復奚雲！」但攜見存者至衡，留數年，耗費略盡，漂轉桂林，老病交攻，至於行乞。蓋方行商時，必有獲譴於幽明之中者。

橫州婆婆廟
　　橫州城外有叢祠，目為婆婆廟，不知何神也，土人頗嚴奉之。淳熙初，鄰郡雷州太守舟過城下，羣妓迎謁，小憩廟中，以須其至，縱步廊廡間。一妓輕浮者，指一土偶謂同列曰：「爾可嫁他。」此妓復指一卒云：「爾卻嫁彼。」妓拍手嬉笑曰：「有何不可？正恐無媒人耳。」樂營將在旁曰：「我為作媒。」眾大笑而出。不兩月，七妓相繼病瘴死，營將亦然，橫之花籍，於是一空。(王仲隨參議説。)

臨安雷聲
　　淳熙辛丑春，平江黃景祥來臨安赴特恩試，寓於天井街，與其子子由同處一樓上。子由既預貢闈正奏名矣。二月既望，雷聲軋然起，震動樓居，景祥呼僕起，使移置籠篋於隱處，防雨且至。僕曰：「未雨先雷，不須起也。」祥不謂然，仰視簷前，星斗明煥，而雷怒不已。祥語子由曰：「雷威氣燄，可畏如此，豈非欲擊樓中之人乎？吾自揣父子平生無他過惡，天必洞鑒。」遂掩戶而坐。天去曉，下樓揖主人，邸眾皆駭怖，問曰：「樓頭昨夕無事乎？」曰：「無之。」眾曰：「然則雷聲何為環樓而不去也？」是夕復爾，邸客多有徙避他舍，凡五夜乃息。未幾，子由廷對為第一人。始悟其魁兆先見者。景祥得官，調永州祁陽主簿。

湘潭雷祖
　　慶元二年，湖湘粒米翔貴，郊郭間無不艱食。湘潭境內有昌山，周回四十里，中多篠蕩，環而居者千室，尋常於竹取給焉。或搗為紙，或售其骨，或作簟，或造鞋，其品不一，而不留意耕稼。先是乙卯歲，連山之竹皆開花，花謝而結實，如麥粒而長，人以長篙擊竹杪，取米治之，如稻穀，每石可得米五斗或四斗。其炊法，和以粳米十之一，沃以湯，其香全與粳等。民賴以濟，至販糶於縣市，遠近百里，皆競取之，穀價為平。有負米而歸者云：「昌山元有廟曰雷祖，欲得米者先謁神，盡敬則可不勞而厚獲，徒加慢戲者正得亦不多。」父老言：「家藏建隆二年上世祖關分析田產，其中云：其處莊竹米八十石，每分當四十石，則知昔日固有之矣。」進士黃中具其事上臺府，求賜雷祖廟額，不報。(右七事皆得之衡山周漢卿説。)

易官人及第
　　淳熙五年，道州得解免舉士人偕赴省試，同寓臨安一邸。試罷，以路遠不可卽歸，悉留舊舍，以待得失。逆旅主人夜夢報榜人至云：「此店有易官人及第。」明日以告羣士，長沙及旁郡故多易姓者，而是時獨無。舂陵義太初，歷數諸人，用《易》經應詔者惟己一人耳，私切自喜，果登科。義字沖遠，仕歷衡山宰，今通判循州，善為文詞，有聲於湘桂間。此姓他處未之見，豈義帝後乎！(張榮之説。)

詹氏雷硯
　　鄱城詹氏食肆，淳熙未年遭雷火取秤之異，壬志書之矣。是時已再經此惱，茲又得第三事。自折秤之後三日，震響復集其家。詹媼見一神，著朱衣，騎鯉魚，進自窗隙，厲聲呼詹婆數四。媼震恐，縮顫幾不能立，僅應之曰：「在此。」神人云：「我向來遣下雷硯一隻，可將還我。」媼略不曉所戒，漫曰：「好。」仍再三丁寧言：「候尋得，千萬見還，不要忘卻。」媼聽之甚審，其語音只如平常。而家人十輩，皆莫之聞。於是復跨鯉魚從元處出。(原作「出處」，改從周本。)媼未敢啟言。明旦，詹叟啟門，見戶限內有紫石一小塊，光瑩可愛，拈以示媼，媼方說昨夕事，而秘索硯一節，曰：「然則非世間物，當謹藏之，不宜褻污。」密懷石並買紙錢之屬，欲往訪有雷部神像處，茫不知其方。或導之至永寧寺戒壇院，正睹厥像，有朱衣跨鯉者，儼然是焉。遂置石於案，拜而爇楮，香煙未收，石已失所在，乃知所謂硯者此也。鯉為龍類，疑其所乘蓋龍雲。神明去人不遠，其信矣哉！(雍大明説。)

岳州湖泊(呂本作「湖泊」。)
　　岳州西南枕洞庭巨浸，而並城十里間，別派湖泊(呂本作「湖泊」。)甚眾。宗室子某，撲買大半，而擅其利，魚鮪之入不貲。慶元二年冬，一子因臨督之次，墜水中死。與趙善者勸之曰：「君家俸入不薄，且自有田疇，而歲歲暴殄天物，與漁人爭利，茲豈非神祇示警，欲君止其業乎？」趙雖悲痛苦切，然殊不悛改。三年冬，正施網罟，忽得一屍，尚未全腐敗，眉目可識，乃認為亡子，於是撫膺大慟，收拾殮葬。遂懺罷其役，不欲傳名字雲。(畢姪説。)
