
夷堅丙志卷第十四(十三事)

張五姑
　　外舅女弟五姑，名宗淑，自幼明慧知書，既笄，嫁襄陽人董二十八秀才。董懦而無立，淑性高亢，庸奴其夫，鬱鬱不滿，至於病瘵。靖康之冬，郭京潰卒犯襄鄧，董死於漢江。明年，淑從其母田夫人至南陽，飲酒笑嬉，了不悲戚。宿痾亦浸瘳。方自欣慶，一旦，無故嘔血，斗餘不止，心疑懼，使呼□□□□□□□語曰：「和中不可再嫁，嫁當殺汝。」和中，蓋淑字，雖家人皆不知之。淑識其聲為故夫，叱曰：「我平生為汝累，今死矣，尚復繳繞我。使我再歸它人，何預汝事？」巫無語而甦，淑固自若。會外舅來南，挈與偕行，至揚州，謀壻，將以嫁王趯。淑曰：「一生坐文官所困，不願再見之，得一武弁足矣。」遂適閤門宣贊舍人席某。時二年五月，董氏喪制猶未終。其冬，席生又死於盜。淑隨母兄度江，寓溧陽。三年三月晦，夢席生自牖捽其頭，覺而項痛，丹瘤生左頰，臥病踰月，昏昏不能知人。二嫂往視之，笑曰：「姑夫恰在此，聞妗妗至，去矣。」問為誰？曰：「二十八郎也。」自是但與董交語，以至於亡。明年，其母在達州，夢淑與人聚博於樓上，猶如在生時。母責之曰：「賭博從曉連夕，豈是女子所為事？」淑忿怒，化為旋風，逐母至牀，母驚號曰：「鬼掣我！」子婦急起視，則身已半墮地，明日不能起，兩月而卒。

宜都宋仙
　　宣和中，外舅為峽州宜都令，盛夏不雨，徧禱諸祀無所應。邑人云：「某山宋仙祠極著靈響。」乃具饌謁其廟。財下山，片雪已起於山腹。方烈日如焚，忽大雷雨，百里霑足。邑人戴神之賜，相與出錢葺其廟，而莫知仙之為男為女，攷諸圖志，問於父老，皆無所適從。外舅晝寢，夢大輿自外來，旛蓋麾旄，儀物頗盛，巍然高出於屋。私念言：「縣門卑陋，安能容此？」轉眄間已至庭中。跂而窺之，則婦人晬容襐飾坐其內，驚起欲致敬，倐然而寤。乃命塑為女仙像，未及請廟額而移官去雲。

劉媼故夫
　　唐州人張文吉，下世十餘年。妻劉氏，年且八十，白晝逢故夫，挽其衣使行，曰：「相與歸去，無為久住此。」相持不解，劉遂仆地。其季子至前，掖張翁使去，曰：「困吾母如是，何也？」又扶嫗起立，然後去。嫗長子及婦孫輩，見老人乍仆乍起，趨視之，歷歷聞其言。時季子亦死久矣，咸憂懼，知其為不祥。未幾，嫗死。

錫盆冰花
　　外舅清河公，紹興六年，以中書門下省檢正官兼都督府諮議軍事往淮西撫諭張少保軍，留家於建康。十二月十五日生辰，家人取常用大錫盆洗滌，傾濁水未盡，盆內凝結成冰，如雕鏤者。細視之，一壽星坐磐石上，長松覆之，一龜一鶴分立左右，宛如世所圖畫然。外姑劉夫人命呼畫工寫其狀，工所居遠，比其至，已消釋矣。自是無日不融結，佳花美木，長林遠景，千情萬態，雖善巧者用意為之，莫及也。迨春暄乃止，而外舅有兵部侍郎之命。(《春渚紀聞》有葛□之［按：《春渚紀聞》卷二作「萬延之」］一事，甚相似。)

王八郎
　　唐州比陽富人王八郎，歲至江淮為大賈，因與一倡綢繆，每歸家必憎惡(上二字葉本作「不悅」。)其妻，鋭欲逐之。妻，智人也，生四女，已嫁三人，幼者甫數歲，度未可去，則巽辭答曰：「與爾為婦二十餘歲。女嫁，有孫矣，今逐我安歸？」王生又出行，遂攜倡來，寓近巷客館。妻在家稍質賣器物，悉所有藏篋中，屋內空空如窶人。王復歸見之，愈怒曰：「吾與汝不可復合，今日當決之。」妻始奮然曰：「果如是，非告於官不可。」即執夫袂，走詣縣，縣聽仳離而中分其貲產。王欲取幼女，妻訴曰：「夫無狀，棄婦嬖倡，此女若隨之，必流落矣。」縣宰義之，遂得女而出居於別村，買缾罌之屬列門首，若販鬻者。故夫它日過門，猶以舊恩意與之語曰：「此物獲利幾何？胡不改圖？」妻叱逐之曰：「既已決絶，便如路人，安得預我家事？」自是不復相聞。女年及笄，以嫁方城田氏，時所蓄積已盈十萬緡，田氏盡得之。王生但與倡處，既而客死於淮南。後數年，妻亦死。既殯，將改葬，女念其父之未歸骨，(上三字葉本作「骨未歸」。)遣人迎喪，欲與母合祔。各洗滌衣斂，共臥一榻上，守視者稍怠，則兩骸已東西相背矣。以為偶然爾，泣而移置元處，少頃又如前。乃知夫婦之情，死生契闊，猶為怨偶如此。然竟同穴焉。

楊宣贊
　　唐州相公河楊氏子，聚於戚里陳氏，得官至宣贊舍人。平生喜食雞，所殺不勝計。晚年瘡發鬢間，未能為甚害。家所養雞忽中夜長鳴，大惡之，明日殺而炙之，復以充饌。未下咽，瘡毒大作，瘇滿一面，久之稍愈，而潰汁流至喉下，齧肌成穴，殊與雞受刃處等，鮮血沾滴無休時，竟死。(右六事皆聞於妻族。)

忠孝節義判官
　　楊緯，字文叔，濟州任城人，為廣州觀察推官，死官下，喪未還。其姪洵在鄉里，一日晡時，昏然如醉，欻見緯乘馬從徒而來，洵遽迎拜，既坐，神色翛然如平生。洵跪問曰：「叔父今何之？」曰：「吾今為忠孝節義判官，所主人間忠臣、孝子、義夫、節婦事也。」從容竟夜。旁人但見洵拜且言，皆怪之。將行，二紫衣留語曰：「府君好范山下石臺，何不就彼立祠？」洵忽寤，告家人曰：適廣州叔父至云云如此。眾悲駭。因呼工造像。工技素拙，及像成，與緯不少異，始知其神。然以官不顯，又無蹟狀，故州縣不肯上其事，祠竟不克立。緯生為善人，所居官專務以孝弟教民，正直好義，故沒而為神。考諸傳記，蓋未嘗有此陰官也。(見《晁無咎集》。)

龍可前知
　　東平龍可，字仲堪，邃於曆學，能逆知未來事。宣和末，趙九齡見之於京師。趙以父病急歸，遇可於門，可曰：「京師將有大變，吾亦從此去矣。」扣之，曰：「火龍其日，飛雪滿天。」明年，金虜犯都城，以丙辰日不守。時大雪連緜，皆符其語。

水月大師符
　　紹興二十一年，襄陽夏大雨，十日不止，漢江且溢，吏民以為憂。襄陽知縣閻君謂同僚曰：「事急矣，吾有策可令立止，雖近巫怪，然不敢避此名也。」遂命駕出城，至江上，探懷中符投之，酌酒三祭而歸。是夜雨止，明日水平如故，一郡敬而神之。臨川李德遠時為觀察推官，就扣其説，閻具以教之曰：「但如我法，人人可為之，無他巧也。其法以方三寸紙，朱書一圈，而外繞九重，末如一字，書『水月大師』四字於其上。凡水旱、疾疫、刀兵、鬼神、山林、木石之怪，無所不治。遇凶宅妖穴，書而揭之，皆有奇效。」德遠歸臨川，其姪婦每至晡時，輒為物所憑，新粧易衣，坐於榻以伺，少頃，則與人嬉笑謔浪，竟夜乃息。德遠密書符貼戶限內，婦不知也。明日，在牀上見偉男子冠帶如常時而來，及房外若有所礙，戟手罵曰：「賤女子，忍遽忘我乎！」婦應曰：「我未嘗有此心，何為發是語？」男子舉足欲入，終不能前，遂去。婦洒然如醉而醒，始為人言之，蓋罔罔累旬，了不知身之所寄也。自是遂安。予為禮部郎日，德遠為太常主簿，同行事齋宮，為予書之，然未之用也。

賈縣丞
　　李德遠，紹興二十七年調官臨安，館於白壁營，與福州姚知縣同邸。時方盛夏，每夕納涼於後軒。姚之舊友賈縣丞，來料理去(陸本作「雲」。)失告身事，所居相去百步，早出暮還，必過姚話夜，李因得識之。賈丞，長安人，談驪山宮闕、故都井邑之盛，袞袞可聽。又嘗為縉雲丞，説鬼仙英華事跡，尤有據依。姚李更買酒設果，與之接款，凡兩月，始各捨去。又二年，李為勅令所刪定官，局中從容與同僚唐信道語及怪神，唐具述英華之故，李應答如響。唐曰：「君何以知之？」以所聞告。唐駭曰：「得非長身多髯者乎？」曰：「然。」「陝西人乎？」曰：「然。」曰：「是人自縉雲罷卽死，其兄葬之於某處，吾送之窆乃反，於今十年矣，安得如君所云者乎？」李方追懼，毛髮為洒淅。徐思之，相從如是久，而未嘗白晝一來，雖同飲啄語笑，然其坐常去燈遠，元不熟審其面目，今知乃鬼爾。姚生別後歲餘而殂。

鄭道士
　　建昌王文卿既以道術著名，其徒鄭道士得其五雷法，往來筠、撫諸州，為人請雨治祟，召呼雷霆，若響若答。紹興初來臨川，數客往謁，欲求見所謂雷神者，拒之不克，乃如常時誦咒書符，仗劍叱咤。良久，陰風肅然，煙霧虧蔽，一神人峩冠持斧立於前，請曰：「弟子雷神也，蒙法師招喚，願聞其指。」鄭曰：「以諸人慾奉觀，故遣相召，無它事也。」神恚曰：「弟子每奉命，必奉上天乃敢至，迨事畢而歸，又具以白。今乃以資戲玩，將何辭反命於天？此斧不容虛行，法師宜當之。」卽舉斧擊其首，坐者皆失聲驚仆，移時方甦，鄭已死矣。(右三事皆李德遠説。)

黃烏喬
　　邵武黃敦立少時游學校，讀書不成，但以勇膽戲笑優游閭里間。邑人以其色黑而狡譎，目之曰「烏喬」。所居十里外有大廟，鄉民事之謹，施物甚多，皆門外祝者掌之。黃欲取其縑帛以嫁女，祝知難以詞卻，姑語之曰：「君盍以盃珓卜，若神許君，無不可者。」黃再拜禱曰：「積帛廟中，頗為無用，移此以惠人，神所樂也，而庸祝不解神意，尚復云云。大王果見賜，願示以聖珓。或得陰珓，則夫人垂憐，尤為上願。若得陽珓，則闔廟明神皆相許矣。」祝不敢言，竟負帛以歸。它日與里人會，或戲之曰：「君名有膽，今能持百錢詣廟，每偶人手中置一錢，然後歸，當醵酒肉以犒君。」黃奮衣卽行。二少年輕勇者陰跡其後，間道先入廟，雜於土偶間，窺其所為。有頃，黃至，拜而入曰：「黃敦立來施錢，大王請知。」遂摸索偶像，各置其一，或手不可執，則置諸肩上。俄至少年所立處，突前執其臂，黃以為鬼也，大呼曰：「大王不能鈐勒部曲，吾來俵(葉本作「捨」。)錢，而小鬼無禮如是。」又行如初，略無怯意，既畢事，扃廟門而出，其黨始歎服之。溪北舊有異物，好以夜至水濱，見徒涉者，必負之而南，或問其故，答曰：「吾發願如此，非有求也。」黃疑其必為人害，詐為它故，連夕往，是物如常態負而南。後三日，黃謂之曰：「禮尚往來，吾煩子多矣，願施微力以報。」物謝不可，黃強舉而抱之。先已戒家僕，束草然巨石，(此句疑有誤字。)財達岸，卽擲於石上。其物哀鳴丐命，及燭至，化為青面大玃矣。毆殺投火中，環數里皆聞其臭，怪自此絶。(徐槫説。)

綦叔厚
　　綦叔厚尚書(崈禮)登第後，僦馬出謁，道過一坊曲，適與賣藥翁相值。藥架甚華楚，上列白陶缶數十，陳熟藥其中，蓋新潔飾而出者。馬驚觸之，翁仆地，缶碎者幾半。綦下馬愧謝。翁，市井人也，輕而倨，不問所從來，捽其裾，數而責之曰：「君在此嘗見太師出入乎？從者唱呼以百數，街卒持杖前訶，兩岸坐者皆起立，行人望塵斂避。亦嘗見大尹出乎？武士獄卒，傳呼相銜，吾曹見其節，奔走不暇。今君獨跨敝馬，孑孑而來，使我何由相避？」凡侮誚數百言，惡少觀者如堵。綦素有諧辨，不為動色，徐徐對之曰：「翁翁責我甚當，我罪多矣。為馬所累，顧無可柰何。然人生富貴自有時，我豈不願為宰相？豈不願為大尹？但方得一官，何敢覬望？翁不見井子劉家藥肆乎？高門赫然，正面大屋七間，吾雖不善騎，必不至單馬撞入，誤觸器物也。」惡少皆大笑稱善，翁亦羞沮，以俚語謂綦曰：「也得，也得。」遂釋之。井子者，劉氏所居，京師大藥肆也，故綦用以為答。(趙恬季和説。)
