
夷堅丁志卷第十四(十二事)

武真人
　　武真人，名元照，會稽蕭山民女也。方在孩抱，母或茹葷，輒終日不乳，及菜食，則如初。母甚異之。年稍長，議以妻邑之富人，既受幣，照鞅鞅不樂。訓以女工，坐而假寐。母笞怒(葉本作「怒笞」。)之，謝曰：「非敢怠也。昨夢金甲神告以后土(葉本多「夫人」二字。)見召，與之偕往，入雲霄間廣殿下，見高真坐殿上，玉女列侍，招我升殿，戒曰：『汝本玉女，頃坐累暫謫塵境，三紀復來，汝歸休糧，遂(葉本無「遂」字。)棄人間事。』及覺，欲不食，而母見強。又夢神怒曰：『命汝勿食，違吾戒何也？』剖腹取腸胃滌諸玉盆，復納於腹而緘之，因授靈寶大洞法及大洞大法師回風(葉本無以上八字。)混合真人印，俾度世之有疾者。」母聞言驚悟曰：「兒，異人也，予為兒絶姻事，俾遂迺志。」自是獨居淨室，間以符水療人疾，遠近奔奏(明鈔本作「湊」。)求符。或邀過家視病，則命二僕肩輿以行，不裹糧。至中塗，從者餒，但市桃兩顆，呵氣授之，人食一桃往數十里不飢。侍御史陳某居錢塘，以天心法治人疾。舍旁別圃建層樓，圃人告，有騎而行其上者，陳叱去曰：「焉有是？」薄暮，攜劍印宿於下，亦聞(葉本多一「人」字。)馬聲。未幾，家人扣門趣之歸，曰：「幼女係空中，如物羈縻狀。」視之信然。女昏不知人累日。陳詣樓設醮厭(葉本多一「禳」字。)之，火起壁間，食卒奔下，火亦止。又召道士攝治，及門，亡其巾。家人益恐，致書招元照。照衣冠造之，陳女起迎門，笑語若初無疾者。照擕之宿樓上，越三晝夜無所睹，女亦泰然。韓子扆太尉(公裔)官輦下，嘗自書章，擬奏於天，述遭遇太上興運事，人無知者。邀照奏之，俯伏良久乃起。誦章中語，無一非是，且曰：「上帝嘉公恬靖，無覬幸。(葉本多一「意」字。)批答云：『謹守千二日辨曹賞厥功。』」後皆應如照言。韓自幼患足疾，每作，至不得屈申。照為按摩，覺腰間如火熱，又摩其髀亦熱，拂拂有氣從足指中出，登時履地，厥疾遂瘳。韓僕宿於廬側隘舍，夜夢鬼物壓其身，叫呼而出。值照至，不告之故，與(葉本無「與」字。)縱步至其處。照及戶而返，曰：「室有自縊者，蓬首出舌，見吾求度。」卽書符，命僕焚之。夜夢人謝過曰：「吾得真官符超生，不復來矣。」啓關而出。韓氏設榻留照寢，不聞喘息，徐見青雲起鼻端，一嬰兒長三寸許，色如碧流離，光射一榻，盤旋腹上，頃之不見。張循王家婢(葉本作「妾」。)有娠，過期不產，請照往。諸婢(葉本作「妾」。)雜立，照獨視孕者，咨嗟曰：「爾宿生為樵夫，嘗擊殺大蛇，今故讎汝，在腹食爾五藏，盡乃已。」急白王出之，書二符授婢。婢(上二字葉本均作「妾」。)如戒焚符，以水飲訖，產一大蛇。王聞之大駭，敬禮之，欲贈以金繒，不受。復如韓氏，留歲餘欲歸，止之不可，涕泣而別，言：「予不再至矣。」眾疑其將羽化也。旦日，拏舟歸蕭山，至家無疾而卒。(葉本作「端作而逝」。)先是，邑中十餘家俱見照衣道服各詣其家聚話，移時乃去。數日，或詣照家訪之，家人云：「死矣。」邑子數輩先後至者，同曰：「昨方至吾家，何遽爾？」驗其訪諸人日，乃屍解日雲。時紹興十一年也。（韓俁廷碩説。）

存心齋
　　趙善璉與其弟居衢州，肄業城內一寺，牓小室曰「亦樂齋」。是歲獲解，而絀於春官。或為言：「樂」與「落」同音，士子所深諱，而以名其居，宜不利矣，乃改為「居易齋」。久之，夢老翁高冠雪□來相訪，指而言曰：「子所以易此者，正以樂字為不美，獨不思居易者，唐白樂天之名乎？白樂之稱，尤為未韙。」璉謝曰：「然則何為而可？」曰：「當命為存心齋可矣。」覺而更之，遂以乾道五年登第，調章貢幕官為予言。

明州老翁
　　明州城外五十里小溪村有富家翁造巨宅，凡門廊廳級皆如大官舍。或諫其為非民居所宜，怒不聽。財成而翁死，其子不能守。先是，魏南夫丞相寓城中，無宅可居，及罷相來歸，空橐中得千萬買之。家人時時見老翁往來咨歎，如有恨者，共以白丞相。為立小室，塑以為土地，自是不復出。(徐閌説。)

千雞夢
　　新安郡士人，夢雞數百千隻飛翔庭中。時方應舉，疑非沖騰之物，以告所善者。或曰：「世謂雞為五德，今若是其多者，千得萬得也，可為君賀。」果登科。(羅頡説。)

武唐公
　　武唐公者，本閬州僧官，嗜酒亡賴。嘗夜半出扣酒家求沽，怒酒僕啓戶遲，奮拳揕其胸，立死。踰城亡命，迤邐至台州國清寺，自稱武道人。素精醫技，凡所拯療用藥皆非常法，又必痛飲斗餘，大醉跌宕，方肯診視，然疾者輒瘉。後浪遊衢州江山縣，豪族顏忠訓之妻毛氏，孕二十四月未育。武乘醉欲入視，顏曰：「道人醉矣，須明旦可乎？」武曰：「吾自醉爾，病人不醉也。」遂入，又呼酒數升，乃言曰：「賢室非妊娠，所感甚異，幸其物未出，設更半月，殆矣。吾請言其證：平生好食雞，每食必遣婢縛生雞於前，徐觀其死，天明一飽食，終日不復再飯。審如是乎？」顏生驚曰：「誠然。」武與約，索錢至二十萬，始留藥一服，戒家人預備巨缽及利刃，曰：「卽餌藥，中夕腹痛，當喚我。」如期，果大痛，急邀之入。入則毛氏正產一物，武持刃斷為兩，覆以鉢，命婢掖孕者起，繞房行。明旦，啓鉢視之，蓋大鼈也。首足皆成全形，目亦開，特為膜所絡，動轉未快，故不能殺人。顏生敬謝，欲償元約，且以所主酒坊與之。皆笑不取，曰：「吾特戲君耳。」建炎中卒於國清，年八十餘歲。國清僧道益從其學醫，話此事。

孔都
　　饒州獄卒孔都，素與酒家婦人游。一日過其門，用他故爭鬩，郡牙校夏生適見之。明晨，婦人訴於郡，夏生頗左右之。孔受杖，心銜其事。後數日出，至永平監之東，欲買酒，而夏生又先在彼，望見孔入，從後戶佚去。孔徑回，抵贍軍庫，以私醖告官。官亟追賣酒人，並比鄰送獄。獄成，釀者坐徒刑，且籍產拆屋，四鄰皆均賞錢。夏生亦被罪。釀者當出賞百餘千，無以償，至於鬻其女。不勝怨，率鄰人共詣東嶽行宮，具訴孔夏私隙遷怒破其家，祈神為主。是日，孔在家，忽震恐不自持，呼妻子及里人聚坐，過夜半，乃言：「遭十餘人見捕，賴此間黨盛，今捨去矣。」天未曉，索衫著出，曰：「當往獄官廳。」是晚不還家。歷五日，或言有溺死於澹津湖者，孔妻驚疑必其夫，及廂官澇出屍，果也。蓋孔挾一時之忿，致諸家撓壞如此，故神殛之雲。淳熙元年四月也。

白崖神
　　梓潼射洪縣白崖陸使君祠，舊傳雲姓陸名弼，終於梁瀘州刺史，今廟食益盛。政和八年十月七日，蜀人迪功郎郭畤自昌州歸臨卬，過宿瀨川驛，夢為二吏所召。行數里，至官府，極宏麗，廳事對設二錦茵，庭下侍衞肅然。頃之，朱紫吏十輩擁一神人，紫袍金帶，引畤對立。畤齶眙未及言，神顧曰：「且易服。」乃退如西廡。吏云：「王自言與君有同年家契，當受君拜，曷為不言？王甚不樂。」畤曰：「王為誰？」曰：「射洪顯惠廟神，昔年瀘南安撫使英州刺史王公也。其子雲，今為簡州守。」畤始悟與雲實同年進士，甚懼，曰：「然則欲謝不敏，且致拜，可乎？」吏曰：「可。」再揖至茵次，通敍委曲，因再拜。神喜，跪受勞問，如世間禮，遂就坐。神曰：「吾入蜀踰二紀矣，曩過陸使君廟，留詩曰：『瀘洲刺史非遷謫，合是龍歸舊洞來。』一時傳誦，指為警策。暨以言事得罪，棄官謝世，獲居於此，獨恨王氏族人無知者。藉子之簡州，告吾兒。」畤敬諾，寤後六日，至簡池，(原本字形不全，今從陸本補。)謁太守弗獲，不得告。明年，過資州，復夢神召見，責其食言，畤愧謝，神曰：「是行必為我言之，吾近數有功於民，不久亦稍增秩禮命矣。」畤既覺，兼程至簡，以手書達所夢。太守感泣，訪手澤於家而得其詩。王公名獻可，字補之，自文階易武，仕至諸司使英州刺史知瀘南而卒。豈非代陸公為白崖神乎？龍歸洞之事，見於廟記。宣和六年，宇文虛中與雲同在河北宣撫幕府，為作記雲。

慈感蚌珠
　　大觀中，湖州人邵宗益買蚌於市，烹而剖之。其一有珠，宛然成羅漢像，偏袒右肩，矯首左顧，衣紋畢具。觀者敬駭，遂奉以歸慈感寺。寺僧櫝藏，客至必出示。葉少蘊作詩云：「九淵幽怪舞垂涎，遊戲那知我獨尊？應跡不辭從異類，藏身何意戀窮源。歸來自說龍宮化，久住方驚鷲嶺存。此話須逢老摩詰，圓通無礙本無門。」一時名流屬和甚眾。曾公袞(紆)云：「不知一殼幾由旬？能納須彌不動尊。疑是吳興清霅水，直通方廣古靈源。月沉濁水圓明在，蓮出汙泥寶性存。隱現去來初一致，莫將虛幻點空門。」此寺臨溪流，建炎間，兩浙提刑楊應誠與客傳玩，不覺越檻躍入水中。四坐失色，亟禱佛，求之於煙波杳茫之間，一索而獲。(葛常之立方説。)

蔡郝妻妾
　　蔡待制之子某，建炎間自金州□陽令解官，避地入蜀。久之，得監大寧監鹽井，挈家之任。妻生男五歲，女三歲矣，同處一舟。而蔡私挾外舍婦人，別乘一小艇，日往焉。常相距數里，至暮或相失，妻密知之。平旦，遣童持合至蔡所，曰：「孺人送點心來。」啓之，則二兒首也。蔡驚痛如癡，止棹以須其至，至已自刎矣。蔡竟與嬖人之官，持身復不謹，為郡守王君所按。其家多貲，悉傾倒以獻，僅得免，未幾亦卒。郝師莊者，嘗為忠州墊江令，後寓夔府僧寺。妻先亡，一妾有子，專家政。郝生招同寺人飲酒，或指牆而笑曰：「此處獨無瓦，又光潔，得非僧徒夜踰垣至君內乎？」郝信以為然，日夕訶責其妾，疑忌百端，雖小故不捨。妾不勝寃忿，伺郝曉出，卽刃厥子，且藏刀衣下。郝聞變走還，及門欲入，適別婢擁篲在前，瞬目使去。凶妾知不可柰，亦自戕。婦人天資鷙忍，故殺子隕身而不憚，傳記中所載或有之。


郭提刑妾
　　政和末，陝西提刑郭允迪招提舉木筏葉大夫飲酒，出家伎侑席。一姬失寵於主人，解逢迎客意。葉乘醉謔之曰：「吾從主公求汝，必可得。當卜日遣車相迎。」姬大喜滿望，信為誠説，窮日夜望之，眠食盡廢，遂綿綿得疾不能興。傍人往視病，輒曰：「葉提舉車馬來未？」明年元夕，忽自力新粧易衣，告人曰：「向正約今日，而肩輿果來，我卽去。」才舉步，奄然而隕。蓋葉君酒間戲言，旋踵不記憶，此姬乃用迷著以致死。二司皆在河中府，時外舅為學官雲。

劉十九郎
　　樂平耕民植稻歸，為人呼出，見數輩在外，形貌怪惡，叱令負擔。經由數村疃，歷洪源、石村、何衝諸里。每一村必先詣社神所，言欲行疫，皆拒卻不聽。怪黨自云：「然則獨有劉村劉十九郎家可往爾。」遂往，徑入趨廡下客房宿，略無飲食枕席之具。明旦，劉氏子出，怪魁告其徒曰：「擊此人右足。」杖纔下，子卽仆地。繼老嫗過之，令擊左足，嫗仆如前，連害三人矣。然但守一房，不浪出。有偵者密白：「一虎從前躍而來，甚可畏。」魁色不動，遣兩鬼持杖待之，曰：「至則雙擊其兩足。」俄報虎斃於杖下。經兩日，偵者急報北方火作。斯須間焰勢已及房，山水又大至。怪相視窘慴，不暇取行李，單身亟奔。怒耕民不致力，推墮田坎中。蹶然起，則身乃在牀臥，妻子環哭已三日。鄉人訪其事於劉氏，云：「二子一婢，同時疫困。」呼巫治之，及門而死。復邀致他巫，巫懲前事，欲掩鬼不備，乃從後門施法，持刀吹角，誦水火輪呪而入，病者卽日皆安。予於乙志書石田王十五為瘟鬼驅至宣城事，頗相類。

雷震犬
　　淳熙元年六月十五日，饒州大雷雨。市店有客擕獵犬來數日矣，是日正午，臥於茶桌下，忽濃雲蔽屋，店中漸暗。客妻出呼犬，為一青面長人掣其手使去。少頃開晴，犬已死，毛皆焦灼直上，屋瓦碎者甚多。犬之罪無由可知，然雷威亦褻矣。
