
　　予宗人慶善郎中(興祖)，紹興十二年為江東提刑，治所在鄱陽。王元量尚書鼎從，假二卒往夔峽，既回，拜於廷。其一梅先者，獨着道服，拜至十數不已。慶善訝之，答曰：「伺郎中治事退，當請間以白。」少頃，慶善坐書室，梅復至，曰：「初至夔州數日，有道者歷問所從來，令某隨之去。某應曰：『諾。』道者曰：『汝當有妻孥，安能捨而從我？』某曰：『惟一妻一子，今得從先生，視彼如涕唾耳。』道者甚喜，曰：『汝能若此，良可教。吾將試汝。』即於糞壤中拾人所棄敗履令食。初極臭穢，強齧，不能進。道者笑，自取啖之，曰：『如我法以食。』歷數日，覺不復臭，而味益甘軟。又問：『所以來此為何事？』答曰：『奉主公命，為王尚書取租入。』曰：『如是，當歸畢之。此公家錢，如未了，不可從我，他日未晚也。』某曰：『家在江東，相距數千里，豈能再來？』曰：『汝思我，我即至矣。』又授藥方三道，曰：『若乏用時，可合此藥貨，視一日所用留之，有餘，棄諸道上，以惠貧窶。或無食，則茹草履。人與酒食，但享之，特不可作意，大抵無心乃得道耳。』某拜之數十。又與某道服，曰：『汝歸見主公時，拜之如拜我，但著此衣，勿易也。』慶善曰：「果如此，勿復為走卒。」命直書閤以自近。嘗召使坐，取草履試之，梅展足據地坐，淨滌履而食。每數口，即飲水少許，久之，吐其滓，瑩滑如碧玉。以示慶善，慶善復還之。梅徑取投口中，食履盡乃已。時方二十四歲，即與妻異榻，曰：「人世只爾，殊可厭惡，汝盍同我學道，不然，隨汝所之。」妻始猶勉從，不一年，竟改嫁。慶善後予告，令往丹陽茅山預三月鶴會。山有洞，常人慾入須秉燭，然極不過數十步即止。梅索手而入，無所礙，聞石壁中若人叩齒行持者。至最深處，得一澗，澗中水數尺，細視有書數軸，取得之，才霑漬其半，乃元祐中劉法師所受法籙也。後送慶善還丹陽。慶善有外兄病，每食輒吐。梅曰：「瓢中藥正爾治此。」取數粒與服，一日即思食，旬時，病盡失去。
慶善寓訊代者，為除兵籍，既得文書，遂辭去。後數年，曾一歸鄉里，今不知所之。
　　洪慶善從叔母好食蠏，率以糟治之。一日正食，見機上生蠏散走，大恐，呼婢撤去。婢無知，復取食，為一螯鈐其頰，盡力不可取，頰為之穿，自是不敢食蠏。
　　洪慶善妻丁氏，溫州人。雖居海濱，而性不嗜殺。後至江陰，有(明鈔本作「或」。)惠瓦隴百餘枚，不忍食，置之盆中，將以明日放諸江。夜夢丐者甚眾，裸體臞瘠，前後各以一瓦自蔽，皆有喜色。別有十餘人愀然曰：「爾輩甚樂，我一(明鈔本作「抑」。)何苦也。」丁氏寤而思之，以瓦蔽影，必瓦隴也。夢中能密記其數，取視之，已為一妾竊食十餘枚，乃愀然者也。得活者與夢中數同。
　　洪慶善為湖州教授日，當秋晚，宴坐堂上，聞庭下促織聲極清，詣其所聽之，則聲如在房外，復往房外，則又在庭下，甚怪之。別令一人往聽，則移在床下。又詣床下，則乃在其女床側，竟不能測。是年，妻丁氏捐館。次年，女亡。
　　秀州華亭縣吏陳生者為録事，冒賄稔惡，常帶一便袋，凡所謀事，皆書納其中。既死，夢於家人曰：「我已在湖州顯山寺為犬矣。」家人驚慘，奔詣寺省問。一犬聞客至，急避伏眾寮僧榻下，連呼不出，意若羞赧，其家(葉本多一「人」字。)不得已遂還。既去，僧語之曰：「陳大録宅中人去矣。」方振尾而出。此犬腹下垂一物，正方，宛如便袋狀，皮帶周匝繫其腹，猶隱隱可辨。洪慶善嘗與葛常之侍郎至寺見之，詢諸僧云然。
　　蔡攸之子衡，為保和殿學士。將入朝，家人呼之不醒，意其熟睡，乃為謁告。至辰巳之交方覺，謂家人曰：「我非睡，乃入冥耳。初寢時，有人云：『某官召。』隨以行。至官府，其人入報曰：『追蔡衡至。』既入獄，吏問曰：『近日殺生何也？』答曰：『某舉家戒殺，無有是事。』吏曰：『此間不容抵諱。』吾徐思之，近往池上得鮮鯉，因鱠食之，但此一罪耳。吏曰：『是也。』即取鐵鉤貫頦掛樹間，數武士臠肉，頃刻而盡。約食頃，體已復故。主者延升廳事，抗禮拱手問曰：『保和相識否？吾乃太師門人沈某也。太師今安否？』答曰：『適方受刑，痛楚未定，少憩當言之。』主者命飲以湯，即不痛。徐問諸兄弟及它事甚詳。將退，吾禱之曰：『衡作惡如許，不知何以自贖？』曰：『盡舍平生服用，庶可救。可悉取所衣朝服金帶鞍馬之屬，施慧林寺。且飯僧數百，為吾謝過。』是日，洪慶善適遊寺，見主僧言之，云：「可以為戒。」未幾時，復以六百千贖所施物去，竟以是年死。(六事皆慶善説。)
　　孫巨源、李邦直少時同習制科。熙寧中，孫守海州，李為通判。倅廳與郡圃接，孫季女常遊圃中，李望見，目送之。後每出，聞其聲，輒下車便旋。邦直妻韓夫人，於牖中窺見屢矣，詰其故，李以實告。一夕，夢至圃，見孫女，踵之不可及，亟追之，躡其鞋，且以花插其首，不覺驚寤。以語韓夫人，韓大慟曰：「簪花者，言定(上二字葉本作「定約」。)之象。鞋者，諧也。君將娶孫氏，吾死無日矣。」(葉本作「吾其死矣」。)李曰：「思慮之極，故入於夢，寧有是。」未幾，韓果卒。李徐令媒者請於孫公，孫怒曰：「吾與李同硯席交，年相若，豈吾季女偶邪！」李不敢復言。已而孫還朝，為翰林學士，得疾將死。客見之，孫以女未出適為言，客曰：「今日士大夫之賢無出李邦直，何不以歸之？」曰：「柰年不相匹。」客曰：「但得所歸，安暇它問。」未及綢繆而孫亡。其家竟以女嫁之，後封魯郡夫人。邦直作巨源墓誌曰：「三女：長適李公彥；二在室。」蓋作誌時未為壻也。邦直行狀，晁無咎所作，實再娶孫氏雲。(強行父幼安説。)
　　明州趙敦臨為太學生，政和戊戌年，詣二相公廟乞夢。夢云：「狀元今歲方生。」紹興乙卯，敦臨始登第。狀元乃汪聖錫，生於戊戌，時年十八矣。果符昨夢。
　　南安軍城東嘉祐寺，紹興初，有太守張朝議女，因其夫往嶺外不還，怏怏而夭，槀葬於方丈，遇夜即出，人多見之。既久，寺僧亦不以為怪。過客至，必與之合，有所得錢若絹，反遺僧。嘗有二武弁，自廣東解官歸，議投宿是寺。一人知之，不欲往。一人性頗木強，不謂然，獨抵寺。方弛擔，女子已出，曰：「尊官遠來不易。」客大恐，誘之使去，即馳入城。解潛謫居而卒，有孫營葬憩寺中，為所荏苒，得疾幾死。紹興二十年，郡守都聖與潔率大庾令遷之於五里外山間，今猶時出，與村落居人接。予嘗至寺，老僧言之，猶及見其死時事雲。
　　紹興二十一年二月晦，大庾令連潛，正午治事，書吏抱文書環立。忽黑氣自庭入，須臾，一廳盡暗，雷電大震，吏悉仆地。令悸甚，手足俱弱，亦仆於案下。少頃即散。眾掖令起，吏死者四人：二録事，二治獄者。蓋昔皆為經界吏雲。(連令説。)
　　張端愨，處州人。嘗為道士，平生好丹竈爐火。初與一鄉友同泛海，如泉州。舟人意欲逃徵稅，乘風絶海，至番禺乃泊舟，二人不得已少留。鄉友者得疾死，張為殯殮，寄柩僧寺。一夕，寢未熟，而友至，呼其字曰：「正父，公酷好爐鼎，何為也？」張悟其死，應曰：「吾自好之，何預君事！」即閉目默誦大悲呪。纔數句，友已知，曰：「偶來相過，何為爾也！」即去。久之，復夢曰：「我與君相從久，今當遠別，不復再見，幸偕我行數步相送。」張諾之。與俱行數步，至一紅橋，友先行，語張曰：「君且止，此非君所宜過。」揮淚而別。既覺，不能曉。後數日，廣帥王承可侍郎令諸剎，凡寄殯悉出焚。張念其故人，命僧具威儀，火之城下，收其骨。至一橋，擲水中，乃夢中所至處也。時紹興十八年。(張生説。)
　　汪丞相廷俊，宣和中為將作少監。鄭深道資之為同寮。一日，坐局，汪得六鮮鯉，將鱠之，鄭不知也，方假寐，夢六人立階下，自贊云：「李秀才乞公一言，干少監乞命。」鄭曰：「不知君等何罪？」俱曰：「只在公一言。」鄭許諾。既寤，達之汪公。汪曰：「適得六鯉，將設鱠，豈為是邪？」遂放之，鄭自是不食魚。(深道説。)
　　錢塘有女巫曰四娘者，鬼憑之，目為五郎。有問休咎者，鬼作人語酬之。或問先世，驗其真偽，雖千里外，酬對如響，莫不諧合。故咸安王韓公兄世良尤信暱，導王令召之。巫至韓府，而五郎者不至。巫踧踖不自安，乃出。後數日，偶至靈隱寺，鬼輒呼之。巫詰其曩日不應命，曰：「門神禦我於外，不能達也。」
　　東坡先生居黃州時，手抄《金剛經》，筆力最為得意，然止第十五分，遂移臨汝。已而入玉堂，不能終卷，旋亦散逸。其後謫惠州，思前經不可復尋，即取十六分以後續書之，置於李氏潛珍閣。李少愚參政得其前經，惜不能全，所在輒訪之，冀復合。紹興初，避地羅浮，見李氏子輝，輝以家所有坡書悉示之，而秘金剛殘帙，少愚不知也。異日，偶及之，遂兩出相視，其字畫大小高下，黑(「黑」當作「墨」。)色深淺，不差毫髮，如成於一旦，相顧驚異。輝以歸少愚，遂為全經雲。(黃文暮説。)
　　縉雲何丞相(執中)在布衣時貧甚，預鄉貢，將入京師，無以為資，往謁大姓假貸，閽人不為通，捧刺危坐俟命。主人晝寢，夢黑龍蟠戶外，驚寤出視，則何公在焉。問之曰：「五秀何為至此？」(原註：何第五，五秀者，鄉人呼秀才雲。)以所欲告，主人舉萬錢贈之，且曰：「君異日言歸，無問得失，必過我。」何試竟，復造其家，館於外廡。迨日暮，執卷徙倚楹間，主人髣髴又見黑龍蜿蜒而下，攀繞庭柱。就視之，則又何公也。心異之，密告何曰：「君且大貴，毋相忘。」已而何擢第，調台州判官。有術者能聽物聲知吉凶，聞譙門鼓角聲曰：「是中有貴人，誰其當之！」或意郡守貳，視之不然。凡閱數日，不可意。一日，何乘轎出，術者見之曰：「此真貴人。角聲之祥，不吾欺也。」何後以徽宗皇帝藩邸恩至宰相，終於太傅，贈清源郡王。
　　縉雲富人潘君少貧，嘗貿易城中。天且暮，值大雨，急避止道傍人家，不能歸，因丐宿焉，不知其倡居也。倡夜夢黑龍繞門左，旦起視之，正見潘臥簷下，心以為異，延入，厚禮之。欲與之寢，潘自顧貧甚，力辭至再三，強之不可。一日，醉以酒，合焉。自是傾家貲濟之，不問其出入。潘藉以為商，所至大獲，積財踰數十百萬，因娉倡以歸。生子擢進士第，至郡守，其家至今為富室雲。
　　常州橫山觀火頭，暑月汲井，得冰一片，有蛙立其上。方以手執冰，蛙躍去，乃食其冰，遂絶穀不食。初不知書，自此曉然。後不知所之。宣和中也。(李彌正似表説。)
　  平江王子簡，以四月八日至松江，市魚蝦放生，得巨鯉以為鱠。庖人取魚，斷尾去鱗，惟頭腹未殊，忽躍入江中。頃之索鱠，庖人以告。子簡不加責，然意其魚死矣。明年，復以是日游松江，如前市魚，一鯉鱗尾殲焉。庖人視之，蓋昨歲魚也，竟食之。
