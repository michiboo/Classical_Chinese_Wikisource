
夷堅支癸卷第十(十二事)

硬腳道人
　　慶元二年夏秋間，饒市一丐者，自稱硬腳道人，士大夫僧民頗談其異。予凡三遇之：其一，在判官廳門外街石臺上，置兩股酣睡，而上體虛無所著。其一，在慶善橋北石欄柱表，承日光端立，鋪一紙於地，曰緣化四十九錢。忽躍下，則已滿數，振衣而歸。其一，仍立石表上，而拳起一足，或至三時始下。今不知所終。

淳化殿榜
　　均州武當道士鄧若拙，有道術，能出神遊天庭，或閲十數刻乃反。淳化二年癸已冬，嘗至一洞府，見兩仙官對坐共談。其一曰：「來春進士牓有三箇宰相，所限一人極低，將如之何？」其一曰：「高下已定，不可易也。獨科甲尚堪致力，不土以第二甲為第一甲。」若拙既覺，與其徒言之，但不曉其何以致力。明年，大廷唱名時，宮禁適有誕彌之喜，天顏悅懌，顧侍臣曰：「第一甲可多放幾人，教止卽止。」遂以次臚傳，上意亦怱怱忘之。過三百名，方悟，遽曰：「止。」是歲孫何為狀頭，凡放三百十三人，而居一甲者三百有二，餘皆為第二甲。丁晉公謂為第四人，王冀公欽若第十一，張鄧公士遜乃在二百六十，所謂極低者也。國朝以來，臨軒賜科第，未有鼎甲若是其多者。鄧公三入相，致仕後常一還其鄉光化，因游武當，若拙弟子備道其事焉。永卿為浙川令，聞之鄖鄉士人劉可雲。

蔡確執政夢
　　蔡忠懷公確少年日，夢當為執政。仍有人告之曰：「候汝父作狀元時，斯其證也。」覺而失笑，謂人曰：「鬼物乃相戲乎？吾父老矣，方致仕自佚，豈復有作狀元之理？」確以元豐二年五月自御史中丞拜參知政事，時其父久已沒。五年三月，確侍殿上，聽唱進士舉人名，南劍州黃裳居首選，確不覺大驚，蓋父名黃裳也。黃裳本泉州人，清正恬退，仕至鎮安軍節度推官而告老。得右贊善大夫，遂徙居於陳。

古塔主
　　南康建昌縣雲居山，大禪剎也。所祀五通甚靈異，名為安樂神，居於塔上。嘗出與監寺僧語言，無見其形，其聲全如五六歲兒。紹聖元年，忽謂僧云：「古塔主得知江州，今日出都門了。」時佛印師了元為長老。明日，僧具以告。元笑曰：「説與那鬼子，莫要亂道。」僧回以語神，神曰：「塔主昨已到泗州，遣急腳某人齎書來與堂頭矣！」僧復往白之，師不答。後半月，又云：「日午書當至。」如期，果有黃衣卒以新知江州彭待制書至。方悟彭器資尚書乃古塔主後身也。初，范文正公守鄱陽，以母忌，預請芝山寺僧誦《金剛經》。夜夢母云：「得古佛經半卷，已超升矣。」明日入山，有暫到僧曰古塔主，扣之，果如夢中語。戲云：「何不看畢？」曰：「好物不須多。」會薦福缺住持，卽自草疏，請古往。於是始出世。每禪子問話，輒應曰：「莫。」至於再三。今牓法堂曰「莫莫」，此故也。時彭公猶未生。彭治就江數月而卒，壽纔五十四，其為人清修淡薄，真有自來。(右三事見馬永卿《懶真子》録，古塔主頗未盡，予以所聞止此也。)

項彥吹笛
　　饒兵項彥，好吹笛。遇休暇無事，常獨往芝山，登五老峰，賞傲風月。當其得意，至於忘歸。紹興四年十月，約儔侶數輩同游。彥方二十二歲，最先行。已而諸人不至。笛聲正喧，忽聞左(呂本作「在」。)側語音，起望之，一婦人也。青衣黃裙，以絹帛包新嫩芽茶四五葉在手。彥頗懼，欲下山。婦云：「哥哥且穩便，我自尋吳九。」問：「為誰？」曰：「我家地客，遣就近處修屋，慮其不謹，故來視之，更十餘日未得了。」與彥茶兩葉，食之甚美。臨去，又囑曰：「早晚得工夫時，更來吹笛。」彥曰：「諾。」遂歸。自是不間陰晴，持賂禱請於卒長，飯罷輒至。婦已先在彼，綢繆款接。其父深以為疑，試隨於後。婦匿不肯出。彥回顧見父，慍曰：「知道壞我事，故障礙我。」遂如喪心，到家，擊破物件什器，不容訶止。若出城遨蕩，則意態歡愜。今隸役鑄錢使者衙，每歲十月皆然。唯過中冬則稍妥帖，一笛不暫離腰間。父累邀行法人攝治，未睹厥効也。

王資道及第
　　天台王居敬，字簡卿。淳熙十三年，以布衣經過衢州，謁劉樞幹問命。劉元不知其名，卽書云：「此命當貴，但名下一字係舊廟所諱。今雖已祧遷，終不可達天聽。」王大駭。既退，亟改為居安，而字資道。再詣劉肆，劉喜而迎曰：「今名甚利，幾於魁天下。而居官乃在水邊，須待闕十年以上。」王默嗤笑其妄曰：「烏有在魁甲而需久次之理？」來春省試第二人奏名，未廷對間，在太學舊齋宿泊。鑷工季松詣之，再拜曰：「來賀狀元。」王謂相戲侮，咄之。松曰：「那敢爾！夜得一夢，亟審上舍必做第三名狀元。」王方詢扣其説，曰：「夢如常時入學，逢一老翁立門左，語曰：『今年太學出狀元。』松請姓名，翁遲遲不出口。久而言：『作殿試第三人者，卽省試第二人。』以是知為君不疑也。」迨唱名，果符所説。季松求賞，乃以為期集所上名親事官。在局月餘，得餐錢數十千。王調徽州推官，已而連遭家難，留滯恰十年，始幹辦江東刑獄公事，盡合劉占書。

林秀才雞
　　福州城內士人林生，居於府倉側。淳熙己酉八月，將入舉場，令家人殺所育鬬雞以充饌。方呼僕執縛，雞奮飛出外，徑投大中寺法堂，屏伏禪坐下。距林氏蓋三百步而遠。長老偶在一室讀語錄，聞其勃跳窘怖之聲，出視之，正見林秀才追逐而至，便擬摶取。曰：「是我家物也。」僧曰：「既已遁脫來此，豈非命未當盡！願施與茲寺，充長生報曉可乎？」林曰：「貴剎自有行者打鐘供此職矣，何假此禽？」僧曰：「非是之謂也。」因為演揚緣法相報復之義勸警之，林卽順聽。乃付之庫下，日飼以穀一升。後七年，當景辰之冬，予大兒攜家寓居，以俟解印，雞尚存，其高二尺餘，雄俊之狀，殊非它比。

劉自虛斬鬼
　　福州紫極宮道士劉自虛，以正法為人治邪祟。雖頗有效驗，然賦性誕妄，留意財賄，且好大言自衒鬻。每對客稱：「我前月中在西門某家考治，手斬三鬼，血滿劍鍔；數日前在東郭某家，亦斬其二，皆流血赫然。大率一月之內，無慮斬誅數十鬼也。」梁緄大仲夙能行法，深嫉其欺妄，欲摧沮之。因訪所親款曲，偶及劉驅制妖魅之妙，咨嘆不已。梁笑曰：「劉本無術，但架空嚇人耳！君可詐雲家有祟，召使來，我當暴其姦，以獻一笑。」卽遣邀之，劉至，梁告之曰：「吾與是家雅故，目睹憂窘，合為致力。然度非一人所可了。我請先，不克，則子繼之。」劉曰：「諾。」梁曰：「我本信步到此，不曾攜劍來，幸見借。」劉取付之。又曰：「吾法印卻隨行，只在小僕處，今出外取入。」良久而還，執印誦呪訣，禹步數匝，置劍袖中。俄叱曰：「神將速擲之地。」流血津津，顧劉而笑曰：「幸不辱命。」劉俯首羞怍，不敢答，密遁去。所親之家，捧腹大噱。自是聲光日削，浸革故態。梁告人云：「此是戲術，須摘一草藥淬劍，卻頓鞘內，纔見風則赤如血。復點滴霑灑，全如刃傷。渠所用以欺世者吾亦能之。聊發其宿愆，俾知省愧。予二孫偃傪嘗聞(按：「聞」字似「問」字之誤。)之云：「不應輒誦呪訣，媟翫心靈。」曰：「那敢爾？但默念修真秘要。不緊切處，姑以藉口副急。」偃後見道人林無無云：「此草名為紫背天渠，與虎耳相類。其色上青下紫，更濟以他藥，可煅炒砒硫黃之屬。究其功用，非止血劍鋒而止也。」

雷州病道士
　　雷州天慶觀道士，病心恙累歲，遇發作時，冥冥無所覺，雖赴蹈湯火，亦不自知。童奴困於防護，或小間，則兀如癡兒，不語笑。而胸腑掣痛，呻吟竟夕。淳熙間，一夜過三鼓，據幾危坐，忽有客敲門。問何人？厲聲應曰：「我！」似有怒意。道士曰：「夜漏甚深，觀門又閉，如何旋入得來？汝定是鬼？」曰：「若不啟戶，我自有道理。」俄雙扉軋然，已在前立。鬚髯拂腰，身絕長大，全如禁衞。行間，且罵且笑曰：「吾聞汝抱奇疾，特特相救。乃反行閉拒，仍以我為異物邪？」道士懼其箠擊，拱手巽謝。客怒色少霽，顧童子，取水一盂。水至，起刮壁土置地上，擦身中垢膩，併以水摶和，捏為一小丸，授道士，道士嫌其不潔，未遽領。又怒曰：「喫了便安樂無事。而不吾信，是只要速死耳！」道士勉接取，以餘水吞之。卽覺滿腹精液流轉，頓異常日。但痛處愈甚，不敢言。少頃，客揮手告去。明旦，同侶來問訊，訝其神采迥別，扣所以然。或回顧壁上，於刮土處畫一呂真人像，左手撚鬚，右手垂下，丰儀飄放，奕奕神仙之容，不可贊述。仍題七言絕句於傍，病者卽健彊若未嘗被疾。福州士人林士華傳其事，獨忘其詩及道士姓名。

相太學道人
　　紹興十二年，臨安始建太學於眾安橋北。基址已定，兩道人不知名，過門注視。其一與人言：「好一箇去處，將來士子雲集，必出大魁，卿佐貴人，比肩接踵。只恐不出宰相。」其一人笑曰：「汝眼力不見盡，若向東一處，卻大勝此。狀元宰相皆有之。」語聞於朝。時營創且成，不容別改作，於是用所指者立貢院。興學以來，到今五十五年，自乙丑至丙辰，凡十八牓，英俊輩出。游庠序擢第者幾二千人，侍從執政，不可勝數，而未有真相。其膺此選者，悉由鄉舉策名，馴至極品。如福唐黃德潤(洽)，天台陳叔晉(騤)，莆田鄭惠叔(僑)，乃自學起家，皆位元樞。臨當大拜而並出典藩，頗符道人之言。料它日必有破天荒者。

安國寺觀音
　　饒州安國寺方丈中，有觀音塑像一龕。民俗祈請，多有神應。慶元二年七月，寓士許洄妻孫氏，懷姙臨產，乳醫守視，自夜半至平旦，乃泰然如常。又兩月，復擬就蓐，將產之際，危痛萬狀。孫默禱觀音，乞垂哀護。令其子持淨油一盞，點照像前。家素貧，不能廣施願力。所居邇丈室，長老了祥，日夕聞其呻吟之聲，深為不忍。因其油至，命童行滅宿燈而然所施者。自為焚香啓白曰：「許洄妻孫氏，感孕以來，閲十三箇月，未得免身。彼家四壁空空，二膳不足，燈油微矣，而出於誠心，望菩薩慈悲，賜其子母團圓平善，亦使鄰近老僧，得以安寢。」祝罷，許子還。孫正困臥榻蹬上，恍惚如夢間，見白氅婦人，往來其前，凡三返。矍然興念，是必觀音菩薩來救我也。最後抱一金色木龍，呼而與之。孫氏接受，驚寤。纔頃刻，生男，遂采夢兆名之曰「龍孫」。此兒蓋辰生屬龍雲。(洄説。)

溫慥遇異人
　　乾道八年冬，司馬季思侍郎鎮廣州。下班祇應溫慥在帳下，本淮北人，謹畏純恪，盡領府治諸局，最蒙獎顧。淳熙元年，司馬召還，慥送之詣闕，緣道陪其諸子談論，多涉奇怪。自雲嘗遇異人，而不肯言所以。他日，司馬到一郡，泊驛舍，呼喚語移時，大相契合，益以稱賞。後三年，將赴泉州，少駐會稽，慥來參謁。命館於書院，設榻延之。每就枕，撤去衾席，伸足指空而熟睡，鼻息鳴雷。迨告去，留頌為別，自此間有聲問，雖外題為狀申某官，及發視之，但書頌一首。或四句，或八句，皆意奧未易遽曉。然徐味其詞，往往如卦讖，觸事多驗。旋祇役江西，府帥張幾仲徙臨越，俾送還。時司馬奉祠里居，見之驩甚，復留憩累日，辭歸。汪然長涕曰：「今日與侍郎別，勢無由再瞻望。」出戶回首者再三。又七年，司馬卒。慥亦不知安往。(司馬之子遡説。)
