
　　舒州桐城縣何翁者，以貲豪於鄉，嗜酒及色。年五十得風疾，手足奇右不能舉。輿之同郡良醫李百全幾道家治療月餘，而病良已。將去，幾道飲之酒，酒半，問之曰：「死與生孰美？」翁愕然曰：「公醫也，以救人為業，豈不知死不如生，何用問？」幾道曰：「吾以君為不畏死耳。若能知死之可惡，甚善。君今從死中得生，宜永斷房室，若不知悔，則必死矣，不復再相見也。」翁聞言大悟。才歸，即於山顛結草庵屏處，卻妻妾不得見，悉以家事付諸子。如是二年，勇健如三十許人。徒步入城，一日行百二十里。幾道見之曰：「君果能用吾言，如持之不懈，雖未至神仙，必為有道之士。」翁自是愈力，但多釀酒，每客至，與奕碁飲酒，清談窮日夜，凡二十有五年。建炎初，江淮盜起，李成犯淮西，翁度其且至，語諸子曰：「急竄尚可全。」諸子或顧戀妻孥金帛，又方治裝，未能即去。翁即杖策，腰數千錢，獨行至江邊。賊尚遠，猶有船可度，徑隱當塗山寺中。諸子未暇走而賊至，皆委鋒刃。翁在寺，與鄰室行者善，一日，呼與語曰：「吾欲買一棺，煩君同往取之，可乎？」曰：「何用此？」笑不應。遂買棺歸，置室內，數自拂拭。又謂行者曰：「吾終慁公矣。吾屋後儲所市薪，明日幸以焚我柩，恐有吾家人來，但以告之。」行者且疑且信，密察其所為。至暮，臥棺中，自托蓋掩其上。明日就視，死矣。時年七十九。後歲餘，翁有姪亦脫賊中，訪翁蹤跡，至是寺，方聞其死。翁與中書舍人朱新仲翌有中外之好，朱公嘗記其事以授予雲。
　　朱新仲祖居桐城時，親識間一婦人妊娠將產，七日而子不下，藥餌符水，無所不用，待死而已。名醫李幾道偶在朱公舍，朱邀視之。李曰：「此百藥無可施，惟有鍼法，(葉本作「耳」。)然吾藝未至此，不敢措手也。」遂還。而幾道之師龐安常適過門，遂同謁朱。朱告之故，曰：「其家不敢屈先生。然人命至重，能不惜一行救之否？」安常許諾，相與同往。纔見孕者，即連呼曰：「不死。」令家人以湯溫其腰腹間。安常以手上下拊摩之。孕者覺腸胃(葉本作「中」，明鈔本作「間」。)微痛，呻吟間(明鈔本作「次」。)生□(葉本作「一」，陸本同。)男子，母子皆無恙。其家驚喜拜謝，敬之如神。而不知其所以然。安常曰：「兒已出胞，而一手誤執母腸胃，(葉本無「胃」字。)不復能脫，故雖投藥而無益。適吾隔腹捫兒手所在，鍼其虎口，兒既痛，即縮手，所以遽生，(上二字葉本作「得脫」。)無他術也。」令取兒視之，右手虎口鍼痕存焉。其妙至此。(新仲説。)
　　紹興二年，廬陵董良史廷試罷，詣紅象道人作卦影，欲知其低昂。卦成，有詩曰：「黑猴挽長弓，走向天邊立，系子獨高飛，中人嗟莫及。」良史不能曉。占者曰：「事應乃可解。」及唱名，張子韶(九成)為牓首，張生於壬申，所謂黑猴者也。長弓、張字也。良史在三甲，其上孫雄飛，所謂系子高飛也，其下仲並，所謂中人莫及也。(良史説。)
　　英州真陽縣曲江村人吳琦，(陸本作「琦」。)略知書，其妻譚氏。紹興五年閏二月，本邑觀音山盜起，攻剽鄉(葉本作「村」。)落，琪竄去。譚氏與其女被執，並鄰社村婦數人偕行。譚在眾中頗潔白，盜欲妻之。詬曰：「爾輩賊也。官軍旦夕且至，將為齏粉。我良家女，何肯為汝婦！」強之不已，至於捶擊。愈極口肆罵，竟斃於毒手。後盜平，鄰婦同執者皆還，曰：「使吳秀才妻不罵賊，今日亦歸矣。」因備言其死狀，吳生始知之。聞者高其節，予嘗為之傳雲。
　　紹興十九年三月，英州僧希賜，往州南三十里洸口掃塔。有客船自番禺至，舟中士人之僕，腳弱不能行，舟師憫之曰：「吾有一藥，治此病如神，餌之而差者不可勝計，當以相與。」既賽廟畢，飲胙頗醉，入山求得藥，漬酒授病者，令天未明服之。如其言，藥入口即呻呼云：「腸胃極痛，如刀割截。」遲明而死。士人以咎舟師，舟師恚曰：「何有此！」即取昨夕所餘藥自漬酒服之，不踰時亦死。蓋山多斷腸草，人食之輒死，而舟師所取藥，為根蔓所纏結，醉不暇擇，徑投酒中，是以及於禍，則知草藥不可妄服也。
　　鄭良，字少張，英州人。宣和中，仕至右文殿修撰、廣南東西路轉運使，累貲(「貲」當作「資」。)為嶺錶冠。既奉使兩路，遂於英築大第，堊以丹碧，窮工極麗，南州未之有也。靖康元年，或訴其過於朝，朝廷遣直龍圖閣陳述為漕，俾鞫之。述至英。良居家，初不知其故，盛具延述，述亦推心與飲，締同官之好。至廣州，始遣使逮良下獄，窮治其贓，榜笞不可計。奏案上，方得出獄，出之一日而良死。比斷勅至，止於停官編隸，已無及矣。家人未能葬，權厝於英之南山寺。所追録寶貨甚多，述遂攝帥事。建炎二年代還，以它事復為轉運使許君所劾，下廷尉，削籍，編置英州。太守置之南山，時良已遷葬數日，殯宮空，欲述居之。或告以實，述曰：「吾前治其獄，王事也。今已死，何足畏？」即居之。纔三四日，白晝見良，驚曰：「鄭良何敢來！」即感疾死，時建炎二年也。良之宅，今三分為天慶觀、州學、驛舍，其家徙江西雲。(三事英僧希賜言。)
　　賀氏者，吉州水(嚴校：疑「永」字，葉本作「永」。)新人，嫁同鄉士人江安行，有二子。自夫死不茹葷，日誦《圓覺經》，釋服不輟。或勸更誦他經，賀氏曰：「要知真性，本圓本覺，不覺不圓，是名凡夫，我不誦經，要遮眼耳。」長子楹，登進士第，紹興六年，為賀州簽判，迎母至官。賀氏從容語其婦曰：「吾誦經以來，了無夢想，比年夜艾，常見瑞光中有猊坐，欲升之未果。今白日閉目，亦見佛相。」是歲五月甲戌，沐浴易衣，明日，食罷，盥漱如常，忽收足端坐，兩中指結印，瞑目而逝。家人倉黃召醫，已無及矣。郡守范直清帥其屬瞻禮，嘆曰：「大丈夫不能如此。」命畫工寫其像。像成，惟目睛未點，乃禱曰：「精神全在阿堵中，願賜開示。」俄兩目燁然，子孫扶視，皆謂再生。(上二字葉本作「未死」。)點睛訖，復瞑。時年七十七。(傅雩彥濟言。)
　　宣和間，明州昌國人有為海商，至巨島泊舟，數人登岸伐薪，為島人所覺，遽歸。一人方溷，不及下，遭執以往，縛以鐵綆，令耕田。後一二年，稍熟。乃不復縶。始至時，島人具酒會其鄰里，呼此人當筵，燒鐵箸灼其股，每頓足號呼，則哄堂大笑。親戚間聞之，才有宴集，必假此人往，用以為戲。後方悟其意，遭灼時，忍痛齧齒不作聲，坐上皆不樂，自是始免其苦。凡留三年，得便舟脫歸，兩股皆如龜卜。(張昭時為縣令，為大人言。)
　　孟州濟源縣韓文公送李願歸盤谷序碑，唐元和中縣令崔浹所立。歲月既久，湮沒為民井甃。政和三年，縣尉宋鞏巡警至其地，洗濯視之，曰：「此至寶也。」村民愚，以為真有寶，伺宋去，碎之。無所獲，棄於道上。高密人孟溫舒為令，聞之，舁歸縣，龕於出治堂中。出治堂者，元祐中宰傅君愈所建，秦少游作記，且書之刻石。崇寧時，為觀望者礲去，溫舒得舊本於民間，再刊之，但隱其姓名。亦好事君子也。
　　孟溫舒為濮州雷澤令，吏不敢欺。嘗有瘖者，投空牒訴事，左右皆愕。溫舒械之曰：「彼恃廢疾來侮我。」命二吏隨扶以出，肆諸通衢，復潛遣謹厚者物色其旁，曰：「有所聞即告。」果有語者曰：「是人傭於某家，累年負其直不償，故詣令訴，特口不能言耳。今乃獲罪，安用令？」吏以白，溫舒遣執語者訊之，遂得直，一縣稱為神明。(郭樞密三益作《溫舒墓誌》書此事。)
　　紹興二年，虔寇謝達陷惠州，民居官舍，焚蕩無遺。獨留東坡白鶴故居，並率其徒，葺治六如亭，烹羊致奠而去。次年，海寇黎盛犯潮州，悉毀城堞，且縱火。至吳子野近居，盛登開元寺塔見之，問左右曰：「是非蘇內翰藏圖書處否？」麾兵救之，復料理(《苕溪漁隱叢話》無「理」字。)吳氏歲寒堂，民屋附近者賴以不爇甚眾。兩人(上二字《叢話》作「是」。)皆劇賊，而知尊敬蘇公如此。彼慾火其書者，可不有(《叢話》作「是」。)愧乎。
　　范鏜，字宏甫，建州浦城人。布衣時，至日中無炊，里人未之奇也。一夕，寒甚，自村墅回邑，假寐溪橋中，夜聞人聲從橋出，若有詢之者。應曰：「學士寢於是。」鏜不疑其鬼，徐徐聽之，皆涉水而濟。黎明，鏜還。浦城人目教授生童者為學士，意所稱謂此。未幾，鏜登第，終龍圖閣學士。蓋宿橋之夕，相去五里許一家設水陸，呼學士者乃鬼也。
　　黃薦可，字宋翰，福州長溪人。紹興中除惠州守，迓兵已至，有日者過門，聞從吏聲喏，告其人曰：「吏聲無土，公必不赴。」未行果罷。(三事黃文暮說。)
　　廖尚書用中(剛)，崇寧初，以士人為辟雍録，已而擢第。宣和中，復以命士為録於太學。時蔡魯公方盛，用中嘗戲作詩寄所善者曰：「二十年前録辟雍，而今官職儼然同。何當三萬六千歲，趕上齊陽魯國公。」好事者傳以為口實。(鄭樵説。)
　　湖州有村媼，患臂久不愈，夜夢白衣女子來謁曰：「我亦苦此，爾能醫我臂，我亦醫爾臂。」媼曰：「娘子居何地？」曰：「我寄崇寧寺西廊。」媼既寤，即入城，至崇寧寺，以所夢白西舍僧忠道者。道者思之曰：「必觀音也。吾室有白衣像，因葺舍誤傷其臂。」引至室中瞻禮，果一臂損。媼遂命工修之。佛臂既全，媼病隨愈。(湖人吳價說。)
　　政和七年,秀州魏塘鎮李八叔者，患大風三年，百藥不驗。忽有遊僧來，與藥一粒令服。李漫留之，語家人曰：「我三年間，化主留藥多矣，何嘗有効！」不肯服。初，李生未病時，誦大悲觀音菩薩滿三藏，是夜，夢所惠藥僧告之曰：「汝尚肯三藏價誦我，卻不肯服我藥。」既寤，即取服之。凡七日，遍身皮如脫去，須眉皆再生。(邊公式說)
　　平江民徐叔文妻，遇金人破城，獨脫身賊手。出郭，於水中行，惟誦觀音佛名。首插金釵，恐為累，擲置水中。半途，迷所向，有白衣老媼在岸，呼之令上，指示其路曰：「遇僧即止。」又云：「恐汝無裹足，贈汝金釵。」視之，蓋向所棄者。至一林中，見寺遂止，乃薦福也。次日，其壻蔣世永適相值，乃攜以歸。
　　平江僧惠恭病翻胃，不能飲食。夜夢一貍貓自項背入腹中，從此日甚。每過市見魚，深起嗜想，遂發意誦觀音菩薩百萬聲，日持大悲呪百八遍。復夢至山中，遇道人相慰問曰：「吾與汝藥。」俄青衣童籠一雞至前，貓自僧口出，徑入籠擒雞，因驚覺，病頓愈。
　　湖州民歐十一，坐誤殺人配廣中，其妻在家齋素，日誦觀音。歐在配所，見一僧呼曰：「汝家妻孥極念汝，欲歸否？」曰：「固所願。」遂出藥擦其腕，初無痛楚，腕已墮地，血流不止。僧曰：「可持以告官，當得歸。收汝斷手，勿失也。」歐如言，得放還。及中途，復見僧曰：「汝斷手在否？」曰：「在。」取而續之，脗合如初。(三事皆李檉與幾説。)
