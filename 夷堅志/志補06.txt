
夷堅志補卷第六(九事)

細類輕故獄
　　許顏，字彥回，弟顗，字彥周，襄邑人，皆登科。紹興初，顏知汀州上杭縣，到官歲餘，遣書入浙西招顗。時調官未遂，仍以所在多盜賊，憚不欲行，顏屢促之曰：「汝若不來，吾骨無人收矣！」顗惻然，殊不曉其旨，徒步而南。既至見顏，則氣宇悅澤，精神開朗，且喜且疑。數月(明鈔本作「日」。)後，從容詢趣來之故，顏慘怛俯首，乃言曰：「數月前得夢惡甚，度處世不能久，故煩弟來。」顗曰：「夢何足憑！」顏曰：「所夢絕異，初見兩黃衣相招，約行百餘步，(明鈔本作「里」。)過深山大谷，風沙空曠，抵一城，居民閭巷，寂寂無聲。到王者宮府，從側戶進，立墀下，黃衣入報。頃之，喚升殿，見廡間一人，偃息斑竹榻上，兄再拜起，熟視之，乃先君也，不覺墮淚，白曰：『此豈非冥司乎？』曰：『然。』且加慰勞。予(明鈔本作「兄」，下「予」字皆同。)曰：『顏死不敢辭，(明鈔本作「怨」。)但念遠宦於茲，一子年纔弱冠，未能成立，不無抱恨耳。』曰：『汝數亦未盡，無恐。吾為冥司主者，今召汝來，欲語汝前程數事。』予因以地獄有無為問，曰：『有之，汝欲見乎？』卽顧侍者云：『令兩吏同知縣往觀。』遂行。經長廊數十間，遙望一獄，數卒守門，獰惡怪狀，問何人，吏曰：『奉大王命，使來看獄。』須臾門開，既入，陰風悽楚，無所睹視，唯熾炭烈焰，有物如羊者，環而食之。箱籠在架，所盛皆僧衣，而衣冠數十襲，毀裂擲地，意怖欲還。二吏邀往第二獄，門卒悍猛尤甚，露刃怒立，予凜然若兵臨頸，大悔其來。所見皆列行馬鐵網，數重覆罩，禽鳥飛鳴。予顧二吏曰：『吾不欲觀矣！』吏曰：『大王之命不可違。』須臾，至第三獄，不得已復進。未至，鬼卒彎弓奮劍，欲相擒捽，吏叱曰：『此大王之親，令觀獄。』一緋袍人諭羣鬼使審實，自導而前。甫啟門，黑氣衝突，陰闇如夜，緋袍命持火來照，中皆列柵，灰厚數寸，蜈蚣蛇虺之屬，互相搏噬，火光熒熒如螢，閃爍眩目，予急趨出。緋袍追送而別，頗似戀戀。吏尚請他之，予(明鈔本無「予」字。)力拒，乃返。先君問：『汝盡觀諸獄乎？』具言怖畏，止於三所，先君曰：『第一第二，名為輕故獄，第三為細類獄。緋袍者，吾故人彭汝礪也，周旋渠久，必能致勤拳。此公在世剛介廉直，但性太刻，故罰主此五百刼，汝將與為代矣！』兄愈不樂，曰：『顏生於世，初不敢為惡，何以致是？』先君曰：『憶汝作深州教官時事否？何得用張某充學職？』予對曰：『采其程文。』先君命取案牘至，曰：『張固試中，奈受通判之囑，為有私意，此人後盜用官錢，幾致累汝。幸汝不受賂，聊薄謫為陰官。我亦無罪，只緣轉(葉本無「轉」字，從明鈔本補。)運江東日，怒執蓋卒誤拂襆頭，杖其背，遂罰此二十刼。雖獲免受罪，但與鬼神均苦饑，若子孫歲時享祀精潔，則可一飽，否則不得食，如僧道齋醮亦然。倘修設志誠，主持不苟簡，不唯得旬月飽，又罪業隨輕重減省，(明鈔本「省」作「貸」。)幽冥職掌，亦皆轉遷。近報沂州王長者家設黃籙大齋，其人平昔積善，福利當及三界，汝來值此，亦可沾餘波。』語未竟，空中二鶴啣幡飛舞，殿下具香案，傳呼赦至，先君被冠服，如王者儀，下迎拜。一使持文書，附耳語，繼兩人亦然。先君率鬼神再拜稱謝，登殿，顧予曰：『汝悉見(明鈔本多一「之」字。)否？王長者一家虔誠，而主醮道士乃曾斬解池龍者，行持精專，道眾嚴肅，仍不受乳藥之贈，功德無邊，天敕普赦諸受苦罪。三使乃天、地、水府三官所遺傳上帝命，一應鬼神，並與陞轉，吾將脫此，汝亦免主細類，而遷輕故一等，此兩級相望校五百刼。大赦雖時有，惟不忠不孝之人不沾恩宥，如朱溫輩尚在第十七獄中。』予問：『世人受罪，何等最多？』曰：『吏舞文、僧破戒為多。』又問：『公裳擲地而僧衣在架，何也？』(上二字明鈔本作「之異」。)曰：『僧衣乃如來衣，鬼道所敬，僧雖獲譴，不敢輕也。汝且還世，汝子當先亡，其月有盜入縣境，汝徙治村寺，旋得疾終矣！可(明鈔本多一「豫」字。)呼顗來，使收汝骨。』予泣謝而別，遂寤。憶夢境的的如是，焉得不預防乎！」顗亦泣，未幾，果如所言。顗葬之訖，始歸吳。顏之父名安石。顗之子執中傳其事，輕故細類之名，佛經及傳記皆未之有。

金源洞
　　青溪寇未作前一歲，歙州生麟死。後十日，州人葉世寧夢乘麟登山，山東北有洞，捨麟而入。二武士執問之，以實對，且言：「幸得放還，當有重報。」一士笑曰：「吾卽災橋賣紙朱慶也，頗識君面，此洞有三堂四室，試觀之。」遂引而前。中堂垂簾，曰：「此堂是(《墨莊漫録》作「待」。)陳公文，帳帷堆壅，不敢登。」左堂簾捲其半，慶曰：「天符已差羅浮天王居此，諸司往迓矣！」右堂無簾，有人衣冠(葉本空一格，《墨莊漫録》作「有人衣紫袍」。)曳杖行，世寧熟視，蓋尚書彭公汝礪也，遽拜之。公曰：「近到饒州否？」曰：「去年曾一往，公宅無恙。敢問公何以在此？」曰：「吾位高，不當治獄，以最知本末，故受命至此。汝何能來？」對曰：「乘洞前石馬。」公曰：「獸今(葉本空一格，據《墨莊漫録》補。)安在？」二武士趨出曰：「介獸誤取至。」公曰：「杖之百。」朱慶者唯而出。一士領世寧欲回，世寧請曰：「願一觀四室，不敢泄於人。」公逡巡首肯。一吏持鑰下，引往開東室，見十餘人露首愁坐，竹器數十，封鑰甚固，旁堆金帶千(明鈔本作「十」。)條。次開一室，戶楹間架大木，宦者九人，亦露首蹲踞其上，見人皆泣下，持鑰者不少竚。世寧請入西室，(《墨莊漫録》多「持鑰者曰」四字。)彼有貴臣巨閹，及前唐後唐未具獄囚，不可輒近。言未既，有聲如震雷，大蛇自屋東垂頭下，火舌電目，口鼻氣出如煙，世寧懼而走。持(葉本無「持」字，從明鈔本補。)鑰者曰：「是將入西室矣，此類甚多，豈可近邪！」問何以至是，曰：「吁！吾姓嚴氏，為前唐宦者，親見當時吾徒勢盛，士大夫知有北司，不知有朝廷。吾私切笑而薄之，聞近代亦然，皆業力所招也。」世寧不能盡記，復還謝彭公，堂已虛矣！不敢問，覺心動，求出，嚴生曰：「吾生前無過，下世後，凡三領江淮要職，此事竟，則為地下主者。汝到人間，為吾誦《金光明經》，具疏燒與嚴直事，吾能報汝。」世寧拜辭出洞，見朱慶騎麟自山頂上來，下揖世寧，寧拊麟，乃石也。慶曰：「山高不可升，循河甚徑，煩語吾家人，宜徙居蘄黃間。鄉中當大亂，余亦自以夢報於家，(《墨莊漫録》多「得子言當」。)信而不疑。」一武士曰：「《金光明經》亦望垂賜，得免追取之勞，幸矣！」世寧曰：「吾當為二君設醮及水陸齋。」(明鈔本無「齋」字。)皆以手加額。世寧問洞名，慶曰：「金源洞也。」司名某，凡是四字，不復記。(明鈔本作「不能曉」，《墨莊漫録》作「世寧不曉」。)復問之，失足墜河而寤，汗流浹背，病瘖三日始愈。

安仁佚獄
　　紹興八年，臨川王大夫瑊為饒州安仁宰。一吏老而解事，因受差治獄，因乘間白云：「獄訟實公家要務，蓋有不辜蒙寃者，有罪戾幸脫者。某昔少年不謹，親手殺人，幸用詐得免，既經兩三次覃恩，言之無傷。某舊與一巨室女淫通，久而外間藉藉，女父母痛加箠責，遂斷往還。嘗竊往訪，逆相拒絕，當時不勝忿，戕之而歸。故父在縣作押録，要某言：『汝姦狀著聞，豈應逃竄，貽二親之禍！且密藏汝刀，吾執汝告官，但隨問便伏，切勿抵諱，空招楚辱，無益也。』乃共埋刀於床下。某既坐獄，父求長假出外，謂家人云：『我不(明鈔本多一「忍」字。)見此子受刑，今浪跡他郡，須已論決始還耳。』卽日登途，到南康軍，適司理勘一大辟，其事將結正。父詢推司所居及平日嗜好，都(明鈔本作「鄰」。)人言：『夫婦皆愛賭博，每患無對手。』父使同行一客，委曲達意，以多貲善戲誘之。喜而延入室，自昏達旦，主人敗二百千，先償其半，約明日取餘。及期索逋，無以應，父笑曰：『本欲博塞為歡，錢何足校！』悉返昨所得。推司感悅致謝。俄反餽以百千，不知所為，疑未敢受。父曰：『有一事凂君，吾一子不殺人，而橫罹囹圄，緣凶身不獲，無由自明。聞此獄有囚當死，願以此項加之，是於囚罪無所增，而吾兒受再生之恩，為賜不淺。』推曰：『此易事耳，如其教。』某初困訊鞫時，供刀所在，而索之不見，不知父已徙瘞於社壇下，由是獄不可成。已而南康移文會本縣，縣具以報，某遂得釋以出。今將四十年，追咎往愆，殊用震竦。以是觀之，可以照他獄之枉濫不一而足也。」

周翁父子
　　南康船師陳太，慶元二年從建康來，雲近者知府張尚書處置一公事，極為奇異。初，本府絲帛主人周翁，長子不孝，常常酗酒凶悖，每操刀宣言，會須殺死老畜生，父不勝憂懼。鄰里慮事或成，不惟玷辱鄉風，且將貽累，相(「相
」字明鈔本作「數人」。)結約共訴於府。張引問其悉，遣喚周，初不告以何事。周至叩之，對曰：「誠然。」卽使偕諸鄰詣案供狀，末乃呼悖子，子至，先以好言問其居家委曲，對曰：「父年老，身供子職。」張以狀(明鈔本作「張出諸狀」。)示之，懼而亟拜曰：「實為狂藥所使，不覺忘形，惡言遽發耳。」張釋它人，獨下子於獄，而敕推吏勿猛施桎梏。自命駕謁城隍祠，焚香(明鈔本多一「白」字。)曰：「部內百姓，至於子謀殺父，非天理所容，郡守固不逃失教之愆，神亦何顏安享廟食，坐視弗聞(明鈔本作「問」。)乎！」禱畢還府。是夕夢神至，曰：「尚書責誚如此，吾豈不知？彼家父子，原非天性骨肉，蓋宿寃取債爾！其子本外州商賈，三十年前挾貲到周家，周見少年獨行，心利其財，因與泛江出郭，陽為舟覆，溺殺之，而隱沒所齎。故生計日進，更無人知。少年前詣(上二字明鈔本作「訴諸」。)冥司，乞注生為子，見世索報，尚書宜鑑此因緣也。」遂退。明日，張呼周至，(「至」字明鈔本作「就屏處」。)語之曰：「汝自揣一生曾做何等不義事？」始拒言：「雖為細民，粗守行止，未嘗與人有一詞紊煩官府，初不省作小惡。」張曰：「記得三十年前殺某客於江中(明鈔本多「之事」二字。)乎！今已經大赦，無人作對，無屍可驗，言之何傷？」周流汗至足，叩頭謝過。張曰：「我不復推究前事，汝之子，乃客後身也。」周計其生年正合，愈益駭怖。張曰：「我欲為汝究竟此段惡事，汝能捐錢千貫，買度牒一道，使之出家為僧，永絕寃業，汝意如何？」又謝曰：「民尚有二子，正所願，但恐渠不從爾！」張曰：「汝且去，我自諭曉之。」旋謂子曰：「據汝所犯，便當伏刑市曹，緣不是一府美事，已與汝父約，使汝為僧，汝意云何？」子欣然曰：「某幸未娶，得棲身空門，亦所幸願！」乃命周卽日持錢，買官庫祠部牒，當廳削子髮，別給道費，使出遊四方。張子溫為南康戶曹，識陳船師，聞其説。


王蘭玉童
　　某州商人王蘭，以賈販起家，積資頗厚。其居去城數十里，性靳嗇多疑，只收蓄金珠，出則自隨。酷好冶遊，每入郡，不攜親僕，畏起泄語於妻也。雖館逆旅，亦不報所在。因至村店留駐，遣負擔人去，忽苦暴下，一夕竟卒。主人見篋中之物甚富，與妻議，欲報官而輸之。妻初以為然，既而言曰：「官府未必公道，萬一翻謂有隱匿，以我為謀，必受刑責。且此人更無骨肉(明鈔本多「可以」二字。)證明，(明鈔本多一「或」字。)置我於獄，何時得出？今此孤身，神鬼不知，殆天賜我也！盍若隱之，可免禍。」(上二十字明鈔本作「今神不知鬼不覺，殆天賜我爾。不得已而為負心事，亦所以免禍也」。)遂舁屍埋山壑中。掩有所齎，徐徐斥賣，買田置產，(上二字明鈔本作「築室」。)而粗衣糲食如初。初未有子，明年，生一男，長而俊慧，容如琢玉，名曰玉童。生十七年，一意放蕩，嘯集輕薄少年，吹笙擊毬，鬬鷄走馬，為閑遊公子之態，竟死於酒色。時其父所得不義之財，已耗太半。既沒之後，悲痛不勝，罄力以奉僧道，無日不設齋醮。及修百日供，際(葉本作「祭」，從明鈔本改。)午，有一僧求食於五里外小民家，一女出曰：「我家無飯可施，西去(上八字明鈔本作「我家人口少，造飯有數，今無餘可施，自此而西。」)有長者家，正設齋醮，和尚宜往彼乞食。」僧曰：「娘子何以知之？」曰：「我前身是姓王名蘭，將財本數萬貫，到他店，不幸病亡。他家拋棄我屍，掩我財物。我訴陰司，冥官以不曾害我性命，未可追攝。我乞做他兒子以取之，又分一身在此。今彼費蕩已盡，尚有紅羅十疋，可指數求之。」僧如言，至長者門。主人謝曰：「午齋已過，不能復辦。」僧丐錢買衣，曰：「亦無矣！」僧曰：「十疋紅羅尚在，豈不可捨？」主人大駭，詢其所來，僧以女子告之，亟奔往問，女子生纔十七歲矣！其夫婦以不忍厥子之故，相繼而死，其家遂絕。予記《逸史》所載盧叔倫女，《續玄怪録》黨氏女事，大略相似，但同時生於兩處，一為男，一為女，乃未之前聞。明州人王夷説此，不能記其鄉里與何年事也。

徐輝仲
　　永嘉徐輝仲，往丹陽，詣大駔貸錢千緡。未及償而駔死，既無契券，徐不告其家而歸。後生一子，極俊敏，八歲而病，父母憂之，召醫市藥，所費不可勝計。病子忽語其所親尼溫師曰：「我欲歸去！」尼怪問之曰：「父母憐汝如此，汝復何歸？」曰：「我乃丹陽人，昔徐公貸我錢百萬，幸我死不償，故自來取之。今已償足，我當歸矣！」言畢而逝。輝仲孫女為朱亨甫子婦言之。

張本頭
　　金虜據中原，每胡人臨州縣，必擇黠民通知土俗能譯語者為主，大目曰本頭，一府之權，皆於此乎出。壽州下蔡縣，並准置榷場，大駔吳五郎主之，幹南北行商之貨，所得不貲，而受制於本頭張政，屢被貪虐，吳抱恨雖切，無所赴愬。既而政病死，死之二年，其女嫁郭秀才，夢父來言：「我以宿業之故，墮落畜身，昨夜生於吳五郎家為騾馬，汝急往懇贖，無惜厚價，必可得。」女覺而悲痛，卽奔詣吳氏，吳已出榷場。廄下適生一駒。其妻問曰：「小娘子如許早來，有何事？」女以夢告，妻延入，留飯以俟。至暮吳歸，女未及言，妻先為道所以，吳勃然曰：「若他人如是，吾便以送與之，不取一錢。唯張本頭則不可，我為渠故，前後受鞭杖(明鈔本多一「困」字。)枷杻，不可勝説。今受生吾家為畜類，是天使我甘心焉，豈可釋！」女泣拜不已，竟不從。豢養踰歲，加以啣勒，每出必乘之，稍緩，則加鞭策不少貸。歷五年，因行淮邊，失足溺而斃，吳剝其皮而投諸水中。

人鷄墓
　　紹興初，河南之地陷，虜以封劉豫，州郡猶為朝廷固守。會稽馮長寧知陳州，豫攻之不能下，遣招山東劇賊王瓜角，起宿毫之民，併力進攻。踰年，城中糧盡而降，瓜角建三幟於通逵，下令二州之民：欲從軍者立赤幟，欲為官立黃幟，欲還鄉者立黑幟。民畏死，盡趨赤幟下。獨毫人王、魏兩翁，自顧年老，不能官，從軍必死，而立黑幟則拂其意，均之一死，乃相與詣黑幟下。眾皆愕然。(明鈔本作「貽」。)瓜角重失信，謝遣之，於是得歸。王翁入陳城，取瘞埋物，不復來，聲跡亦絕。魏以十年後營產日盛，遂為大家。素畜二鷄，皆充腯。一日，邑尉出別村，過其里，捕雌者烹食之。它日尉還，又欲殺其雄。雄已覺，竄伏黍地，擲之以竿，始就獲。魏嘻笑曰：「爾善走如此，胡不沖天！」鷄忽作人言，仰首太息曰：「噫！何毒害至此，略無故舊情邪！」魏駭曰：「爾為誰？」曰：「我王翁也，豈不記宛丘從軍時事乎？」魏曰：「爾前捨我去，竟何之？且死於何所？」曰：「我向者結伴時，實利君之財貨，別貯蓄以待事平後來，入城索得之，負以兩布囊，是夜宿道次野店，燈下開囊，算計數目，不料為主人所窺。明日見留，飲我以酒，既醉，遭殺焉！掩有裝金，孤魂無依，念鄉里親戚不一存，獨君在耳，故決意相從。及到君家，殊不相領攝，更成大悶。適鄰人賈四娘子亦來，值君家鷄乳，共投胎為鷄。前日所戕一雌，則賈家娘子也。茲復害我，一何忍心如是！」尉悉聆其説，深悔昨非，立釋之。歸白於郡守，守命呼魏翁，與鷄俱至，民從以入，庭戶駢肩如織。鷄對守不怖，誦言如初，已而曰：「我禽畜輒泄陰事，當死。」引頸插在翅下，卽僵縮而斃。守嗟異移時，使葬之於老子廟後，揭之曰「人鷄之墓」。原王之在生設謀本極不善，倘見魏，必起不肖之心，死而作鷄於其家，冥報昭矣，可不畏哉！

葉司法妻
　　台州司法葉薦妻，天性殘妒，婢妾稍似人者，必痛撻之，或至於死，葉莫能制。嘗以誠告之曰：「吾年且六十，豈復求聲色之奉，但老而無子，只欲買一妾為嗣續計，可乎？」妻曰：「更以數年為期，恐吾自有子。」至期，不得已勉徇其請。然常生嫉恨，與之約曰：「為我別築室，我將修道。」葉喜，卽於山後創一室，使處焉。家人輩曉夕問訊，間致酒食，葉以為無復故態，使新妾往省之。抵暮不返，乃策杖自詣其處，見門戶扃鑰甚固，若無人居。命僕發關，則妻已化(明鈔本作「則其妻已死」。)為虎，食妾(明鈔本無「妾」字。)心腹皆盡，僅餘頭足。急走山下，率眾秉炬視之，無所睹。時紹興十(明鈔本無「十」字。)九年。
