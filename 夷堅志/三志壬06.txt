
夷堅三志壬卷第六(十五事)

　　信陽軍羅山縣，荒殘小邑也。有沈媼者，啓雜店於市，然亦甚微。三月三日，有道人扣門覓飯，媼曰：「別無好蔬菜伴食，少俟碾麪可乎？」卽入就坐，麪飯畢，道人謝曰：「本非舊知聞，荷媼垂顧，無以為報，惟有治酒一方，當以相付，如媼家有識字者，可令隨我尋藥。」媼曰：「女壻王甲舍居，卻識幾個字。」喚出相見，卽偕適野，大抵所采如蒼耳、馬藜、青蒿之類，凡十二種，皆至賤易得。既還，使王生書其方，仍命綴一布囊貯之，戒曰：「善藏此方，雖他的親人亦不可傳，傳之則不靈矣！今年此日采藥，可終歲供用。明年三月三日，再換新者，遇酒或酸澀欲敗，以藥投之，則無有不美。以此終沈婆一世，表吾所以報也。」其後皆驗。武官劉舍人家春釀數十甕，色味已壞，或言王甲善醫酒，遣招致之，引入視，王暗糝刀圭於甕中，劉不知也。復出坐，佯(「佯」原作「伴」，據周本改。)若料理作法，少頃云：「請舍人看。」劉亟走其處，悉變為香清滑辣矣！劉大喜，以半直謝之。媼家常幹儲此藥，遇乏酒之時，沽諸鄰里，不校好惡，有最薄者，得藥少許，皆化為醇醪。媼死，壻繼亡，方書不傳。

　　光州七里外村媼家，植棗二株於門外，秋日棗熟，一道人過而求之，嫗曰：「兒子出田間，無人打撲，任先生隨意啖食，我不較也。」道士摘食十餘枚，將所佩一胡蘆繫於木杪。臨去，顧語曰：「謝婆婆厚意，明年當生此樣棗，既是新品，可以三倍得錢。」遂去。後如其言。今光州尚有茲種，人懷核植於它處，則不然。

　　信陽軍百姓孫青，久為凶盜，事敗伏法，時當淳熙五六年間。至慶元二年上元夜，法司吏鄧思齊妻過其受戮處，頓覺迷罔，歸到家，若有物憑附。家人焚香禱之曰：「不知是何尊神降臨？」妻口作丈夫聲應曰：「我非神，乃十五年前死囚孫青耳。今欲見行刑人項興，幸為一呼之。」及興至前，喜曰：「項節級來矣，向日感荷照顧，雖死不忘。」興問所欲得，將轉輪藏及薦金銀紙錢與之，皆不許，曰：「無益也，願請道士多轉生神章，燒黑紙錢送我，我便去。」興如其請。頃之，吏妻乃臥不言，病三日而愈。

　　黃州黃陂縣太公村民李氏，門外有大栗木一本。初夏之日，其家男婦女子皆出蒔稻，惟一二少女守舍供饁。日正午，聞外有叫呼聲，曰：「宜哥在否？」不覺應之曰：「也在田所。」宜哥者，李氏十二歲兒也。出視之，見二美婦人在栗枝上，通身穿紅衣裳，知為異類，乃拋柴杖瓦石擊之。婦從高跳下，入近池中。女走報父兄，共行追逐，婦脫所著衣，用黑蓋頭掩形，浮水適彼岸，捷登山，化作水狐而去。此上四事，鄉人程濂游黃陂得於士人程思。

　　樂平杭橋程進夫，紹熙三年，館於縣舒氏之迎薰堂。將投藝秋闈，既納家牒。父彭壽在鄉里，七月二十夜，夢過池上彎曲處，柳陰四垂，中數少兒用竹籃共舁一人，問何為，曰今年新解元。又問是誰，曰應武也。及寤，念上庠有台州應武。淳熙丁未榜以《周禮》過省，唱名入三甲矣，而其子習經偶同，疑若神明示以魄兆，但命名固可更，若何改姓？良久，欣然曰：「當雲應鄉貢進士舉程武，上取一字，下取一字，以答佳夢。」亟走介詣縣，囑進夫更名。暨九月揭榜，果占經魁。省試不利，明年之冬疾死。彭壽哭而對客曰：「向以為吉祥，今思之，所謂今年新解有，及小兒擡舁，皆不久之兆耳。」

　　樂平劉純仁，初為弋陽東山人，後方徙籍。其幼子曰植。劉夢在齋居宅，坐一林上，或來報曰：「賢子得官矣！」劉曰：「誠然，當先有牌，可舉以示我。」俄卽捧至，視其題字曰「園州小原縣尉」。劉訝但有袁州，卻作園，何也？諾之，植已服紫衣在傍立矣。時植留村墟新陂，夢後六日還家。明年大病。又明年而死，葬於岑林黃椑園，乃悟惡夢。植字立之，頗俊爽，病中夢到一處，高堂邃宇，闃無人聲，因步入中堂，見婦人豔妝華飾，鋪席於地，席上列金玉酒器，光矅眩目。植舉以翫看，遲久乃出，婦人躡而逐之曰：「毋將此去也。」回頭應曰：「無。」經兩月，不起。

　　馬登遂良，居樂平夏陽，早著雋聲，氣吞餘子，而從事場屋，輒不利。中年罷舉，倘佯家庭，以詩酒自遣。作一堂，取王荊公「愛山直待老山間」之急句，揭之曰「老山」。慶元三年秋，喪其長子，不勝悲愴，欲出門數步消憂，下階傷足。明年初春，方小甦，然不獲(呂本作「復」。)親筆硯。二月五日，忽呼語諸孫曰：「我此生只有二日在世，不久矣！」口占詩數篇授之。其《今日》云：「戴記編為令，今朝是暮春。燕飛高鴈塞，魚躍過龍門。雨大添泥濘，風清減波痕。鳥啼花濕濕，江日未勝輪。」雖句法尚存，而(「而」原作「知」，據周本改。)謂二月為暮春，不祥語也。後二日，果終於寢。(右七事邑士程濓説。)

　　紹興庚午辛未之間，南北和好堅定，虜亮未萌搏噬之意，邊關機密去來，不甚苛急。有代班人衞校尉者，從襄漢來，時楊和王為殿前帥，曩在行伍中，與結義為兄弟，首往投謁。楊一見，歡如平生，仍事以兄禮，隨令夫人出拜，常招飲於堂，款曲殷勤，而不問其所向。兩月後，忽浸疎之，來則見於外室，不復話舊，僅得錢數百千。衞雅意以楊方得路，志在一官，故百舍間關赴之，至是大失望。棲泊過半年，疑為人所嫉譖，乃告辭，又不得通。或教使伺其入朝回，遮道陳狀，楊亦略不與語言，判狀尾云：「執就常州，於本府某莊內支錢一百貫。」衞愈不樂，念已無可奈何，儻得錢，尚可治歸裝，而一身從北來，何由訪識楊莊所在。正彷徨旅邸，適一客自雲是程副將，謂之曰：「無庸憂，吾將往常潤，當陪君往，奉為取之。」既得錢，相從累日，情好無間，遂密語之曰：「吾實欲游中原，君能扶我偕往(呂本作「北」。)否？」衞欣然許之，迤邐抵長安，入河東，以至代郡。倩衞買田，曰：「我欲作一窟於此。」衞使牙儈為尋置，無何，得膏腴千畝。衞治具待程，程亦報席，久之，乃言曰：「吾本無意於斯，此行盡出楊相公處分，初慮公貪小利，輕捨鄉里。當今兵革不用，非展奮功名之秋，故遣我相追隨，為辦生計。所買良田，已悉作衞氏名，敬以相付。」於是悉取契券與之，厥直萬緡，黯然而別。(呂本作「一笑而別」。)予頃聞此説於李次山，其事甚類蘇秦舍人之資給張儀也。

　　鄱陽少年稍有慧性者，好相結誦經持懺，作僧家事業，率十人為一社，遇人家吉凶福願，則偕往建道場，齋戒焚唄，鳴鐃擊鼓。起初夜，盡四更乃散，一切如僧儀，各務精誠，又無捐匄施與之費，雖非同社，而投書邀請者亦赴之。一邦之內，實繁有徒，多著皂衫，乃名為白衣會。市居百姓蔣二，蓋其尤者，尋常裝造印香販售以贍生。淳熙十六年九月，往上巷汪氏應像歸，時值大雨，手自撐傘，行次錦標坊澹津湖北岸洪丞相府前，逢一人，隨踵相就，亦自有傘，近而卽之，體冷硬如冰雪。正爾疑之，俄別有呼己者曰：「今歲是閏年否？」蔣察其非人之談，答之曰：「汝莫是鬼乎！」應聲大呼而滅。

　　饒州市民隗十三名伯山者，淳熙初年，來蠙州門(呂本多一「裏」字。)王小三家作入舍女婿。為人無智慮，癡守坐食，王家不能容，常逼逐出外，不使與妻相見。卑詞瀝懇於其父母，不肯聽，竟成休離。隗計窮無以自處，十二年冬月，自刃於婦氏(呂本多一「之」字。)門。小三兄子小七，正為郡吏，殊以切齒，唆啓其叔陳詞，乞行檢覆，以杜後日惡子脅持之患。自是隗屬(按「屬」字疑誤。)晝夜出撓，一門老稚，皆不敢過其所，出入懷懼。又三年正旦日，小七病宿酒，使妻詣廚內作菜羹解醉醒，將還房，望厥夫在床上拍席喝叫，吐唾噀被，卽時絕命。妻至，救之無及矣！料必為隗所禍也。

　　饒州細民蕭七，居於雙碑下，能批炙豬肉片脯行賈，以取分毫之利，贍育妻子。慶元三年十月十九日晚市罷，工家吃飯，洗足而寢。至三更，忽厲聲叫喝，初無病疾，俄頃長逝。妻拊胸痛哭，不知所為。後三日，鄰巷黃婆夢白髮老人曰：「蕭七因不合突犯殤神，致掇死禍。」黃婆曰：「然則今當如何？」老人曰：「教他妻去柴主簿宅借《佛頂心經》，讀僧懺解乃可。」黃寤，次日拂曉，走告其妻。詢柴宅，只在城隍廟背，素有此經板，求而得之，顧工印造千本，請兩僧看讀。又三日，蕭妻夢夫交話，歷歷如存，雲已沾功果，將遂超生，悲訣而去。(右三事皆胡九齡説。)

　　賈讜從義，紹興中為歙縣王於寨(原作「塞」，據周本改。)巡檢，官廨在嶺下，眾卒所居據其上。到任半年，卒妻有入宅者，與讜妻及女言：「今早有一怪物，長二尺，渾身皆黃毛，諦觀之，乃人也，逐之不懼，但持手中杖，指四向而去，甚可駭！」是夜寨內火起，到屋一空，延及官舍。讜僅救得出身以來誥劄而已，所焚失甚多。讜女嫁王仲弓次子，談其事。

　　鄱陽市民許二，與弟許三居於行春橋北，多釀酒沽，而日輪官課，稍致富足，遂買馬乘騎。慶元四年八月一日，許三往四十里，已到市尾，一僕在後，覺許若有所睹，持控不牢，四體戰悼，馬亦蓄縮不進，無故前足踏石蹶，遂墜。初亦不甚重，適刈馬草鐮刀先繫於當胸皮帶上，及其墜也，正與刀相值，右股皮裂血出，冥迷負痛，不獲(呂本作「復」。)與人言。問其所見，亦不能説。僕急雇兩力輿轎，扶之歸，呻吟徹旦，鄰里皆不得睡。外科黃裳與之拯療，雖被創處小差，而筋垂數寸於外，不可入。才起坐卽仆，但臥一榻上，展轉費力。裳乘其扶立，急於腰眼上施一針，驚而呼，如翻覆手間，筋已入矣！然後用藥，接補皮外，越旬始平。

　　新安汪義和會之，生於紹興辛酉，至於己卯，十有九歲矣。歙士赴舉者二千人，而解額才十二，制勝為難，而會之得預計偕。族老來賀其祖彥及樞密曰：「幾郎必踐世科，吾夜夢省試別院報榜，雲已榮中。」樞密答其意，而中心不懌。已而省闈失利，始以告之曰：「我自聞彼夢，固知事在他年，蓋今春無親可避也。」後蹉跎五薦，至淳熙辛丑，復到選，而弟義端充之為文院點檢試卷官，牒詣別頭，乃奏名，以黃由榜登第。

　　南昌章江門外，正臨川流，有小剎四五聯處其下，水陸院最富。一僧跨江建水閣三數重，邦人士女，遊遨無虛時，實為姦淫翔集之便。慶元四年七月二十六日夜，細民家失火，延識其處，俄頃，煙火不可向邇，一院片瓦不存。滕王閣外廡遂罹鬱攸之害。趙不迂晉臣以漕使兼府事，出次城頭，遙望西山，焚香禱於旌陽真君。西風方熾，忽焉反東，火隨以息。常年八月十五日，所至以真君生朝，自旦日卽率詣玉隆宮，四遠畢集，未嘗不東風，蓋欲使獻送者舟船利達。凡半月，歲歲如是。靈仙威神，如在其上，其為人作敬，宜矣。大孫赴試漕臺，正見其事。
