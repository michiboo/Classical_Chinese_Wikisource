
夷堅支甲卷第一(十二事)

張相公夫人
　　錢履道，字嘉貞，京兆咸陽人。北虜皇統中，遊學商、虢。過鄠縣，貪程不止。獨一僕相隨。天曛黑，不復辨路，信馬行。到一大宅，扣門將託宿，遇小妾從內出，驚語之曰：「此地近山，多狼虎，豈宜夜涉？」錢曰：「適不意迷途，敢求棲寓一夕之地，但不知為何大官第宅？」妾曰：「是河中府尹張相公之居。相公薨後，唯夫人在，須稟命乃可。」遂入白之。少頃，延客相見。髙堂峻屋，明燭盈前，已羅列盃盤。夫人容色端妍，冠服華盛，便與同宴。侍兒歌舞之妙，目所未睹，自謂竒逢，若遊仙都，情思蕩搖，莫知身世之所屆。拱手敬坐，不輕交一談。諸人以為野戇，相視笑侮。罷席就枕，俄而燭至，夫人者復又來，眾擁之登床，錢趨下辭避。強之再三，於是共寢。明旦，留之飯。錢本漂泊旅人，旣稱愜懷抱，累日不言去。一夕，正歡飲間，聞戶外傳呼呵導之聲云：「相公且至矣。」夫人遽起，諸妾皆奔忙而散。錢竄伏暗室，不敢喘怖，［當作「怖不敢喘」］因假寐久之。狐嘷鴉噪，東方既明，人屋俱亡，但己身臥於棘叢古塚耳。狼狽而出，逢耕夫，始得官道。衣上餘香芬馥，經月乃歇。

樓煩道中婦人［目録作「樓煩道上婦人」］
　　嵐州宜芳縣飛鴦保村民難言，往樓煩縣，中道少憩，逢婦人，素衣髙髻，年二十許。揖而問曰：「我自樓煩來，欲往嵐州，獨行迷路，不知從何為便。」言指示之。將分手，婦人長吁一聲，遂仆地。掖視之，死矣。言就邸舍求湯飲灌救，竟不起。傍人過者見婦死不明，畏為己累，執以告保伍。遭繫縣獄訊治。雖自誣雲殺而取其貲，然殭屍無痕傷，又不能供所掠何物。郡遣曹掾明生者審究，呼問言曰：「汝實殺人耶？」對曰：「難言也。」明生不悟其姓名，再問之，復然。以為疑，乃曰：「然則所謂難言者非汝耶？」又對曰：「然。」明還郡，具白太守。別選吏啓壙驗之，但得朽木一片於柩中。無從鞫勘，因縱釋使去。言在家事父極孝謹，為鄉社所重，至是蓋獲天佑雲。

普光寺僧
　　武城之東普光寺行童元暉，近村王大(葉本作「氏」。)子。既作僧，為街坊化士，嗜酒不檢，一意狎遊。年二十五歲，得疾甚惡。還其家，困臥閲一寒暑，忽昏不知人，舉室環泣。少頃，仰首長鳴，頓仆於下。(葉本作「地」。)問其所苦，稍能言曰：「腰脊之下尾骨痛不可忍。」呼瘍醫孔彥璋視之，乃短驢尾自皮膚間崛出。父畏醜狀宣播，急掩其衣，痛愈切，復裸以示人然後止。明日，長尺許。又明日，遍體生毛，首面已肖驢形。數日後，蹄鬛俱備，兩耳翹翹然，哮吼悲鳴，四肢據地卓立，儼成真驢。家人議欲殺之，寺僧云：「不可，此天所以示戒，彰其惡報，以懲後來。如殺之，是逆天背理，將為君家不利。」於是畜於廄中而弗施轡勒。驢嘶噉(葉本作「鳴」。)不已，且亂齧人。試舉鞍置前，則聳耳以待，若有喜意。負重致遠，能日行二百里。凡十年方死。

劉將軍
　　金虜據齊、魯之地，改奉符縣為泰安軍。其皇統二年，累月不雨。漢兒劉將軍為守，禱於岱嶽，不應，繼致祭龍潭，赫日滋熾。劉怒，命丁夫運石負土，欲填潭使平。夜夢神告曰：「天久無雨，非吾之罪。方今四海之內，凡一勺之水，則有神主之，吾弗得預，又豈敢上違天律，輙將膏澤耶！幸使君察之也。」劉寤而愈怒。黎明，率千餘卒，益輦土石，投寘潭內，比暮，遂平。然到曉復如故。劉了不警悟，但竭人力而為之。當晝隆熱，寒風倐起，而雷電從潭中出，山阜皆震，吏民懼甚，劉猶督役不已。數日間，暴卒，雨乃沛然。

淑明殿馬
　　顏亮正隆中，泰安守不室里始到郡，款謁東嶽廟，遍禮羣祠。至淑明寢殿，地有流血，大驚，躬率從吏周行檢視，見後塑像一指折，血淋漉弗止，而首飾臂釧及供床黃白器皆亡失。卽捕典掌者繫獄訊治，雖加以峻刑，終不得其實。後因月旦再詣廟，備牲幣奠享，炷香敬禱曰：「後宮嚴閟深固，詎容穿窬可入。今獄久不決，必累無辜，惟神至聰極明，願顯示誅殛，以快民意。」祝罷回車。明日晚，閽卒走報云：「殿西廊素壁間舊繪馬四匹，早忽不見，山下人盡聞馬足響而不賭其形。久之，各銜一人至：一僧、一童行、兩胡奴。」不室里急策馬往，先謝神威，然後驗問。四囚絣械廡下，如有物執持者。是時有女眞千戶曰阿失打，虐斂所部，誅求貨賄。其二人無以應命，與竹林寺僧同謀，自殿屋山翼鑚瓦斷椽，經旬日始靳得達，故外人莫知。藏其物於僧所，童行與聞之。於是具奏虜廷。亮令杖殺千戶，兩奴放為良(呂本作「民」。)黔，竄僧童於遠裔。


生王二
　　生王二，隴州人。其居在黑松林跑谷，世以畋獵射生為業，用是得名。因與眾逐鹿至深崖，迷失道。正彷徨次，遇女子渡水來，年少貌美，而身無衣袽，視王而笑。王平生山行野宿，習見物怪，雖知為非人，殊無懼色，咄之曰：「汝鬼耶？怪耶？」女又笑而不答。良久，乃問王曰：「爾何人？」王始稍敬異，揖而言：「本山下獵徒，今日逐虎失蹤，致墮茲處。生死之分，只在須頃，願娘子哀之。」女曰：「隨我來，當示爾歸路。」遂從以行。登絶髙巉巖之峯，涉回環過膝之水，塗徑犖确，足力不能給。女不穿屨，步武如飛。到一洞，有大石室，境趣邃寂，如幽人居，不聞煙火氣，寢室尤潔雅。王顧傍無他人，戲言挑之，欣然相就。夜則共榻，晝則出採果實以啖之。居月餘，王念母乏供養，以情泣告女曰：「我欲暫歸，徐當復相尋。」女許諾，送出官道乃別。王感其意愛，他日再訪焉，試與之語，邀同歸，略不謙(呂本作「嫌」。)拒，攜手抵家。王妻趙氏，旣育三男女矣。此女又生兩子，與趙共處，甚雍睦。逢外客至，必驚訝斂避。或獨走入山，經月不返。終不火食。王亦任其去留，後二十年猶存。

河中西巖龍
　　虜皇統中，河中府大旱，太守李金吾祈禱未效。聞巖西寺僧慈惠戒律精髙，為緇徒所仰，乃往請之。僧曰：「老身無以動天地，但每日說法之時，必有一老叟來聽講，莫知所從來，疑為龍也，當試扣之。須金吾明旦至此，潔誠以待。」李曰：「諾。」如期叟至，李正從僧語，望其入寺，即焚香設席，命左右掖之，再拜致詞。叟驚，止之曰：「使君屈膝于山翁，敢問何以？」李曰：「亢陽為災，五種(呂本作「穀」。)不入，(呂本作「熟」。)萬民將無以生，願龍君慈仁，亟下甘澤。當肇建祠宇，歲時奉祀，以彰顯大神之威靈。惟神念之。」叟無言，頃顰蹙而歎曰：「噫！泄吾天機者師也，吾死無日矣。」遂告李曰：「使君勿憂，誓以死報。」又顧僧曰：「吾今以師故獲罪上穹，立(呂本作「定」。)降誅罰，吾卽死，屍墜於地，然不出此境中，乞為作證明，使合郡民為行壇七晝夜，庶幾藉此功徳可獲超昇。」僧許之而去。於是一雨三日。外邑虞鄉報有死龍墮山下，李盡率士庶召浮屠千人詣其處，築壇場，延慈惠演法。事畢，龍見於空，作人言謝曰：「吾雖蒙天誅，而賴法力救助，乘無上妙因，得為菩薩龍矣。」李為建廟，請額於朝，且名其地為「蒼龍谷」。唐小說載釋玄照講《法華經》於嵩山，有三叟日來諦聽，自言是黑龍。照以天旱，令降雨，叟曰：「雨禁絶重，儻不奉命擅行，詬責非細，唯孫處士能脫弟子之禍。」照為謁孫思邈致懇，是夜千里雨足。三叟化為獺，匿於孫所居後沼，遭使者捕執，孫使解而釋之。事頗相類。

燕王遷都
　　虜天徳二年五月，以燕山城隘而人眾，欲廣之。其東南隅曰通州門，西南曰西京門，各有髙丘，俗呼為燕王塚，不能知其為何代何王也。及是立標埒，定基址，東墓正妨礙，議欲削其北面，以増雉堞。工役未施之數日，都民於中夜時聞人聲云：「燕王遷都。」皆出而觀之，見鑾輅儀衞，前後雜遝，燈燭熒煌，香風襲人，羅列十里，從東丘至西冢遂滅。明夕復然。民以白府留守張君，為請於朝廷，乃迂枉其壘以避之。

五郎君
　　河中市人劉庠，娶鄭氏女，以色稱。庠不能治生，貧悴落魄，唯日從其侶飲酒。鄭饑寒寂寞，日夕咨怨，忽病肌熱，昏冥不知人，後雖少愈，但獨處一室，黙坐不語，遇庠輙切齒折辱。庠鬱鬱不聊，委而遠去。鄭掩關潔身，而常常若與人私語。家眾穴隙潛窺，無所睹。久之，庠歸舍，入房見金帛錢綺盈室，問所從得，鄭曰：「數月以來，每至更深，必有一少年來，自稱五郎君，與我寢處，諸物皆其所與，(呂本作「貺」。)不敢隱也。」庠意雖憤憤，然久困於窮，冀以小康，亦不之責。一日，白晝此客至，值庠在焉，翻戒庠無得與妻共處。庠懼，徙於外館，一聽所為，且鑄金為其像，晨夕瞻事。俄為庠別娶婦。庠無子，禱客求之，遂竊西元帥第九子與為嗣。元帥賞募尋索。鄰人胡生之妻因到庠家，見錦綳嬰兒，疑非市井間所育者，具以告，帥捕庠及鄭，械繫訊掠，而籍其貲。獄未決，神召會鬼物，辟重門，直入獄劫取，凡同時諸囚悉逸去。帥大怒，明日復執庠夫婦，箠楚苛酷。是夜神又奪以歸，而縱火焚府治樓觀草場一空，瓦礫磚石如雨而下，救火者無一人能前。帥無可奈何，許敬祀神，不復治兩人罪，五郎君竟據鄭氏焉。

宋中正
　　魏人王員外以納粟得州助教，家富而性狠戾自暴。出過神祠，未嘗加敬，或指而詈侮。虜亮正隆初，有士人通謁，曰宋中正。既延見，為縱陳禍福，其言似涉譏戒。王不悅，答之曰：「天生徳於予，禍福其如予何！」客曰：「君恃力愎諫，匪朝伊夕，熒惑眞君將不日臨君家，速禳之，尚可免戾。」王曰：「使禍可禳而去，則福亦可禱而來，子勿以不根之辭誑惑於我。」客咄咄不已，王叱遣之。經旬，又一客，緋衣，亦稱姓宋，與王語如中正之辭。王曰：「旬日前有一宋秀才相訪，意欲相恐脅，吾固拒不聽，君豈其黨耶？吾平生直心，於鬼神之事無所畏敬，君衣朱衣而姓宋，得非熒惑之精乎？」復叱之。其人出外，仰天大呼，卽有塊火從空飛下，眾爭赴救。王猶鴟張大言曰：「不足救也，此不過能爇廬舍耳。」俄頃火焰旋轉，散為數十炬，王屋邸無遠近，一切蕩然。金堅玉白，俱成煨燼。其居之側，故有火星廟，略無所損。

七娘子
　　大河之流，截大行而東注，峻灘數十，水勢湍悍，魚鼈不能停居。其一曰七娘子灘，山巔有龍女廟，山下民千家。當夏潦稽天，歲有隄防之勞，淪墊之慮，父老雜議，將徙聚落於他所。士人韓元翁者，老成博雅，為黨里所信，乃往謀焉。元翁曰：「吾曹世世居此，墳墓廬舍，其傳已久，一旦委去，於心終不安。試瀝懇於龍祠，視其從違，乃隨事為計，亦未晚也。」於是醵錢具牲牢酒醴，擇日詣廟，求遷其祠於河濱，擲盃珓以請，得吉卜，眾拜而歸。方撰財慮費，是夜雷風大作，聲如頹山，暴雨傾河，狐嘯鬼哭，山下人盡起，皆以為貽神怒。比曉，霽色融怡，一廟儼在平地，尺椽片瓦，無有壞墮。至於壁泥塑像，一切妥貼，面勢平正，基宇堅牢，絶勝於其舊。自是淫漲抵廟岸卽止，民無復憂。

護國大將軍
　　紹興二十六年，淮、宋之地將秋收，粟稼如雲，而蝗蟲大起，翾飛蔽天，所遇田畝，一掃而盡。未幾，有水鳥名曰鶖，形如野鶩而髙且大，脰有長嗉，可貯數斗物，千百為羣，更相呼應，共啄蝗，盈其嗉，不食而吐之，旣吐復啄。連城數十邑皆若是。才旬日，蝗無孑遺，歲以大熟。徐、泗上其事於虜庭，下制封鶖為護國大將軍。
