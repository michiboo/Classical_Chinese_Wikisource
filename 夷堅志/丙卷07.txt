　　右侍禁姜迪，蔡州新息人，為天長縣大儀鎮巡檢。寨去縣六十里，迪嘗趨縣回，遇雨，弛擔道上古驛，遣從者具食。迪被酒如廁，見婦人高髻長裙，類唐時裝束，持朱柄銅戟來，直前刺迪，迪盡力拒之，且大叫。從吏繼集，始捨去。索室中，無所見，是夕不克行，但徙於西序小閤，而戒數卒守門。迪欲寢，婦人已先在，曰：「適相戲爾，何至是？」挽使就枕，迪不得已與同衾。問其姓名，不答。未曉，趨去。及迪起行，又執戟前導，至寨前乃反。自是每詣驛，必出共寢。其出也，輒導至邑門外，及還，又送之，而左右無一見者。迪浸惑焉，率以旬日間假職事一往來。同僚稍聞其異，迪亦無所隱。一夕方寢，又有二小手扼其喉甚急，迪驚呼，外人至，已失矣。卽撤帳明燭，環以僕從。少頃，皆睡熟，燭亦滅，婦人復來曰：「曩亦妹子相戲爾。」便有小婦一人，尤美色，參寢榻上。明日歸寨，兩婦皆戟而前。如是歲餘，氣力枯悴，漸不能食。會供奉官孫古者來攝天長稅官，古嘗受上清籙，持天心法甚驗，迪家人邀治之。設壇考召，佩以靈符。迪明日出，雙戟不至，行數十步，始見於道旁。大婦怒曰：「吾姊妹於君無負，豈有心害君，乃以法遣我耶？」憤邑之氣，形於顏色。幼者從旁解之曰：「此人無情若木石然，離合皆定數，何必戚戚於此？」遂瞥然而逝。古戒之曰：「百日內勿再經是驛。」迪以疾故，亦解官還鄉，沉緜累月，乃得脫。〈(王翰之時為天長宰，日嚴內翰伯父也。)〉
　　京師安氏女，嫁李維能觀察之子，為祟所憑，呼道士治之，乃白馬大王廟中小鬼也。用驅邪院法結正斬其首，安氏遂甦。越旬日復作，又治之。崇憑附語曰：「前人罪不至殊〈(葉本作「誅」。)〉死，法師太不恕。」〈(上三字明鈔本作「大怒」。)〉須臾考問，亦廟鬼也，復斬之。後半月，病勢愈熾。道士至，安氏作鬼語曰：「前兩祟乃鬼爾，法師可以誅。吾為正神，非師所得治。且師既用極刑損〈(葉本作「殞」。)〉二鬼矣，吾何畏之有？今將與師較勝負。」道士度力不能勝，潛遁去。李訪諸姻舊，擇善法者拯之。纔至，安氏曰：「勿治我，我所訴者，隔世寃也。我本蜀人，以商賈為業。安氏，吾妻也。乘吾之出，與外人宣淫，伺吾歸，陰以計見殺。寃魄棲棲，行求四方，二十有五年不獲。近詣白馬廟，始見二鬼，言其詳，知前妻乃在此。今得命相償，則可去，師無見苦也。」道士曰：「汝既有寃，吾不汝治。但曩事歲月已久，寃寃相報，寧有窮期？吾今令李宅作善緣薦汝，俾汝盡釋前憤，以得生天，〈(上十二字葉本作「拔薦與汝解釋，得生人天。」)〉如何？」安氏自牀趨下，作蜀音聲喏，為男子拜以謝。李公卽命載錢二百千，送天慶觀，為設九幽醮。安氏又再拜謝，欻然而蘇。李舉家齋素，將以某日〈(葉本多一「設」字。)〉醮。前一夕，又病如初。李大怒，自詣其室譙責之。拱而言曰：「諸事蒙盡力，冥塗豈不知感？但明日醮指，當與何州何人，安氏前生為何姓，〈(葉本多一「名」字。)〉前日失於稟白，今如不言，則功德失所付矣。」李大驚異，悉令道所以然。〈(上四字葉本作「具言」。)〉又曰：「有舍弟某，亦同行，乞併賜薦拔，庶幾皆得往生。」李從其請，安氏遂無恙。安氏之姊嫁趙伯儀，伯儀居湖州武康，為王昐説。
　　上官彥衡侍郎，家居揚州。夫人楊氏白晝在堂中與兒女聚坐，忽雷雨大作，奇鬼從空隕於地，長僅三尺許，面及肉色皆青，首上加幘，如世間襆頭，乃肉為之，與額相連。顧見人，掩面如笑。既而觀者漸眾，笑亦不止。頃之，大霆激於屋表，雲霾晦冥，不辨人物，倏爾乘空而去。
　　練師中為臨安新城丞，丞廨有樓，樓外古桐一株，其大合抱，蔽蔭甚廣。師中女及笄，嘗登樓外顧，忽若與人語笑者。自是日事塗澤而處樓上，雖風雨寒暑不輟。師中頗怪之，呼巫訪藥治之，不少衰。家人但見其對桐笑語，疑其為祟，命伐之。女驚嗟號慟，連呼「桐郎」數聲，怪乃絶，女後亦無恙。詢其前事，蓋恍然無所覺也。
　　朝散大夫池州通判丁餗妻壽昌縣君施氏病卒於官舍。越十四日，子愉夢母如存，且曰：「我將往生於淮南，然猶為女人，壽復不永，所以然者，以宿負未償也。汝與汝父言，亟營勝事，使我得轉為男子。」愉覺，以告父。後數日，孫百朋又夢經官府，衞卒羅陳，方趨而過，或呼於後曰：「縣君在此，安得不省謁？」遽回，入府門，至東廡簾下，果見之。言曰：「吾於此蕭然無親舊，而旦暮有趨府之勞，幸以命婦得乘車，不然，則徒行嬰拘縶之苦矣。」語未畢，簾外〈(明鈔本多一「二」字。)〉吏曰：「可疾去，判司知之，不可也。」施氏亦曰：「可去矣。」既出門，又有呼者曰：「判司召。」乃由西廡進，見綠衣人據案，熟視之，則故潭州通判李綱承議也。百朋憶其與乃祖同年進士，升堂再拜曰：「公與祖父同年，世契不薄，願毋答拜。」綱受之。既坐，詢大夫安否甚悉。少頃，吏引施氏就訊，百朋離席。綱曰：「施縣君與子親歟？」曰：「新亡祖母。」綱曰：「天屬也。」百朋曰：「如聞已有往生之緣，而未脫女身，信否？」曰：「然。昨日符已至。」百朋泣曰：「祖父昔從公游，今祖母生緣在公謦欬，苟得轉為男，存沒被厚德矣。」綱曰：「奈事已定何？」百朋哀祈數四，綱曰：「子少俟，當試為圖之。」於是綱出，循廡而上，迤邐升殿中，若無影響。須臾復下，則左右翼扶，步武詳緩。笑曰：「已遂所請，然須歸誦佛說《月上女經》及《不增不減經》，以助度〈(葉本作「往」。)〉生，可也。」百朋拜謝而退，視祖母，猶立階下，大言曰：「二經多致之，勿忘也。」遂寤，盡記其説。餗且驚且疑曰：「二經之名，所未嘗聞。」使訪諸乾明院，果得之。乃月上女以辨才聞道，如來授記，轉女身為男，及慧命舍利弗問佛以三界輪迴，有無增減之義，餗始歎異。擇僧之賢，〈(上三字葉本作「戒行僧」。)〉及令家人女子皆齋絜〈(上二字葉可作「齋戒潔淨」。)〉持誦，數至千〈(上二字葉可作「千百」。)〉卷，設冥陽水陸齋以侑之。迨百日，餗夢妻來曰：「佛〈(葉本多一「經」字。)〉功德不可思議，蒙君追薦恩，今生於廬州霍家為〈(葉本多一「男」字。)〉子矣。」謝訣而去。
　　政和中，太平州修利國圩，工徒甚眾。忽有鴉千數，噪集於別埂之傍。主役者異之，使人驗視，乃一役夫已斃，而鴉銜土以覆之，蔽瘞幾半。又令啓土，於死者胸臆間得小卷軸，乃《金剛經》也。眾莫不敬歎，為徙諸高原，殮而葬之。舊事多有此比者。
　　錢令望大夫之妻陳氏，天性殘忍，婢妾雖微過，必箠之，數有死於杖下者。其後臥疾，有發語於冥暗中，自言為亡妾某人，具道欲殺陳之意。錢君具衣冠，焚香拜之，且許誦佛飯僧，助其超生，以贖妻過。妾答曰：「妾賤隸爾，何敢當官人之拜？但已訴於陰官，必得縣君一往乃可。功德雖多，無益也。」陳竟死。
　　紹興二十一年，秀州當湖人魯𤩰赴省試。第一場出，憶賦中第七韻忘押官韻，顧無術可取。〈(葉本作「改」。)〉次日，彷徨於案間，惘然如失。〈(葉本多「忽見」二字。)〉皁衣吏問知其故，言曰：「我能為君盜此卷。然吾家甚貧，當有以報我。」丁寧至三四，𤩰許謝錢二百千，乃去。猶疑其不然。〈(上二字葉本作「無益」。)〉未幾，果取至，卽塗乙〈(葉本作「改」。)〉以付之。詢其姓氏，曰：「某為蔡十九郎，居於暗門裏某巷第幾家。差在貢院，未能出。」且以批字倩𤩰達其家。𤩰試罷，持所許錢及書〈(葉本作「字」。)〉訪其家。妻見之，泣曰：「吾夫亡於院中，今兩舉矣，尚能念家貧邪？」是年𤩰登第，復厚恤之，仍攜其子以為奴。二十六年考試湖州，以此奴行，因為人言之。此事與唐人所載郭承嘏事相類，而近年士大夫所傳或小誤雲。
　　湖州學，每歲四仲月，堂試諸生，三場謄録封彌，與常試等。其中選首者，郡餉酒五尊，第二、第三人三尊，第四、第五人兩尊。紹興二十一年，唐嘉猷〈(堯封)〉為教授，既試，將揭榜，游學進士福州人陳炎夢登大成殿，夫子賜之酒五尊。子夏怒形於色，舉足蹴其二。覺而異之，以語同舍生。及榜出，名在第二。嘉猷告之曰：「君本居魁選，坐誤引子夏事，故少貶。」始驗所夢。
　　周莊仲，建炎二年登科。夢至殿廷下，一人持文字令書押，視其文，若世間願狀，云：「當作閻羅王。」辭以母老，初入仕，不肯從。使者強之，再三令押字，不得已從之，覺而殊不樂。明日，遂改花書。至夜，夢昨夕人復來云：「汝已書押，豈可更改？但事猶在二十年後。」紹興十七年，為司農寺主簿，又夢人持黃牒來，請受閻王敕：「更二年當復來。」愈惡之，秘不語人。逮十九年七月，恰及二年，方為戶部郎官，自謂必無事，始為家人話前夢。其夜，夢門神土地之屬來拜辭，若有金鼓騎從相送迎者。翌日，在部中欲飯，覺頭昏不清，急歸，不及治藥而卒。
　　紹興二十三年七月，湖州教授趙〈(原註：失其名)〉，夜夢人投刺來謁，曰莫仔。既入坐，起而言曰：「仔，城南人。適聞天符下，除教授為陰司判官，仔副之。方有聯事之幸，不敢不修謁。」趙大駭，扣其何人，答曰：「仔，郡之富民也，行第七十一，嘗以入粟得助教。」趙覺而惡之。明日詣學，具以所見語諸生。諸生言，果有此人，名族排行皆不妄，然已墮鬼籍二年矣。趙意色愴然，退卽感疾，不藥而死。
　　紹興二十七年冬，湖州長興縣沈押録，因公事追赴郡獄，繫兩月乃得釋。時已逼冬至，沈晚出門，欲通夕步歸，雖天氣昏暝不暇止。行四十餘里，夜過半，逢一民居，駐立戶外。須臾，女童開門，問何人，告之故。女曰：「村落近多盜，緩急或生事，不若入門內宿。」沈亦念不可前進，乃從之。女又曰：「娘子今夜獨宿後房，君試入，當有好事。」沈不答，又言之。沈曰：「恰打官方了來，那敢作此罪過？」女曰：「無妨也。」強邀至數四。沈求湯洗足，女童卽入，以大盆盛湯付沈。沈洗足已，取腰間小書刀削爪，刀纔出鞘，宅與人及盆皆不見，身正坐一冢上。急捨去，乃免。
　　馬述尹年十八，隨父肅夫調官京師，抱疾而終。有姊嫁常州稅官秉義郎李樞，母留姊家，不知子之亡。李氏婢忽如狂，作男子聲曰：「我卽馬述尹也，某月某日以疾死，今幾月矣。欲一見吾母與大姊，故附舟來，欲丐佛果，以助超生。」母與姊始聞之，悲駭，扣之而信，遂許其請。婢乃不言。卽召太平寺僧誦經具饌，寫疏以薦。明日，婢復語云：「荷吾母與姊姊如此，但某僧看經至某處止，某僧至某處止，功德不圓，為可惜爾。」其母未深信，試呼僧責之，皆慚謝而退，亟更誦焉。
　　馬肅夫次子先覺，嘗與其友游神祠，見壁間所繪執樂妓女中姝麗者，心悅之，戲指曰：「得此人為室家，素願足矣。」是夕，婦人見於夢寐，耽溺既久，視以為常。始猶畏人知，秘不敢言，後亦無復忌憚，每切切然私語於室中。外人或入，遇之，則曰：「家人在此。」蓋荒惑之甚，不悟其為非也。父母以為憂，百方禳治，弗少衰，竟至不起。
　　姑蘇人徐簡叔之祖，居鄉里日，震雷發於房宇間，煙火蔽塞，移時始散，棟柱破裂，龍跡存焉。其後，啓木鐀欲取白金器皿，乃類多穿蝕，皆成珠顆，流散於下。鐀之扃鐍元不動，而內自融液，蓋神龍之火，尤工於敗金石也。
　　長洲人尤二十三者，富民也，居於大瀆村。紹興三年，感疾死。初無它異，既而鄰邑崑山之東，農家牛生白犢，脅下黑毛成七字，曰「尤廿三曾作牢子」，蓋尤始貧時，曾為縣獄吏，有隱惡雲。尤氏子欲贖以二萬錢，其家不許。
　　秉義郎李樞妻之乳媼，好以消夜圖為博戲。每於彩繪時，多捕蠅虎，取血和筆塗之，蓋俗厭勝術，欲使己多勝也，習以為常。後老疾將終，語人曰：「無數蠅虎兒咬殺我，為我捕去！」而旁人略無所見，知其不永，久之乃死。〈(此卷皆王日嚴所傳，日嚴多得於其弟昐。)〉
