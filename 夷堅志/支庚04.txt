
夷堅支庚卷第四(十五事)

霍和卿
　　霍箎，字和卿，鎮江人。五歲生惡瘡遍體，遇苛癢時，盡力爬搔，或流血見骨，若大風病癩者，俗名為霸王瘡，百藥並用，才愈復作。其父絕以為憂，遇道人於門，入覘之，出謂父曰：「吾能療此。」解囊取藥二十貼與之，曰：「須得無灰酒調服。如稍有灰，則藥力盡敗。市中官醖，不堪用也。」父留之坐，卽糴糯三斗蒸炊，拌麯入甕。道人曰：「俟明日將遣一個相識來治之，但其人頗怪，切勿生驚疑。若如是，當立愈矣。」明日，寂無它客，而酒室內有紅光一道，穿窗隙直射於甕中。逮酒熟，覆視之，糟滓皆突起盈溢，過倍其初，而香味郁烈。及摝取入醡，乃一大烏蛇蟠其下，已糜腐剖析。霍父曰：「所謂怪者此邪？向之紅光，定其物也。彼必不我欺。」但去蛇骨，以肉併投醡袋中，取其酒調藥，藥盡酒空，和卿不知其故。未幾，積年所苦如洗，肌理雪白。是歲獲鄉舉，登隆興癸未科，後監左藏西庫。呂德卿嘗與同僚，聞其所親説。

石城民眼贅
　　紹熙中，呂德卿知贛州石城縣，冬月給散飢貧細民官米。望一民頰上有物，穹然而長，下垂過頸。呼前視之，蓋左眼生一贅，從圈內突起幾二尺。初用紗帛蔽束，揭而注觀，則眸子乃在其表，眨□有光，閃爍可畏。呂惡而遣出，不復扣其何以致此。人肖形天地，稟五行之靈，而惡疾若是，豈其宿業歟？

石城尉官舍
　　石城縣尉廳，久以兵壞，寓治於僧寺。寺之屋分隔大溪，溪上有橋。尉舍在西，每出入必從橋。後橋遭漲水漂蕩，常乘小船往反，多窘風濤，乃徒於東邊，而故室為宗子所占，仍治隙地為菜圃，其處舊有南安巖主祠堂。紹熙中，福唐人曾悆為主尉，夢巖主訴曰：「吾之居，苦於種菜用糞穢之惱，使不能安跡。君盍仍舊貫，向來不過慮風憂，自此不復有矣。」曾謝曰：「敢不敬聽命。」他日，又來曰：「宜以今日去，稍遲留，定貽幡竿入水之撓。雖不至深害，亦費詞説。」曾覺而沉思，不曉其所謂，取官曆檢視，又曰「不吉」，乃議以翌旦遷。邑人陳元功太尉之子孝家者，居寺門外，攜富民潘生置酒餞別。曾西遷未幾，市頑有不相樂者，訐其與部民趣膝歡飲，興訟於州，擾擾數月乃定。始悟幡竿入水為潘字。使當時卽日西遷，無此玷矣。

花月新聞
　　已志書姜秀才劍仙事，以為舒人。(葉本多「少孤，奉母寓河北，嘗與同輩謁龍女廟，睹侍女捧鏡奩者」二十二字。)今得淄川姜子簡廉夫手抄《花月新聞》一編，紀此段甚的，故復書之。貴於志異審實，不嫌復重，然(葉本無以上二十字。)大概本末略同也。廉夫之祖寺丞未第時，肆業鄉校，嘗偕同舍生出遊。入神祠，睹捧印女子，塑(原作「愬」，改從周本。)容端麗，有惑志焉。戲解手帕繫其臂為定，才歸卽被疾。同舍生謂其獲罪於神，使備牲酒往謝，於是力疾以行。奠享禮畢，諸人馳馬(葉本無「馳馬」二字。)先還，姜在後失道。日且暮，恍惚見白氣亙空，常當馬首。天將曉，始到家。妻孥相視，問訊勞苦。方就枕，(葉本多一「忽」字。)聞外間有呵殿聲，一女子絕色，自轎出，上堂拜薑母，啟云：「妾與郎君有嘉約，願得一至臥內。」(上四字葉本作「一見」。)姜欣然而起。妻將引避，女請曰：「吾久棄人間事，不可以我故間汝夫婦之情。」妻亦相拊接，驩如姊妹。女事姑甚謹。值端午節，一夕製綵絲百副，盡餉族黨。其人物花草，字畫點綴，歷歷可數。自是皆以仙婦呼之。居無何，白其姑，言新婦且(葉本作「當」。)有大厄，乞暫許它適避災。再拜而別，出門遂不見。姜氏盡室驚憂。少頃，一道士來，問姜曰：「君面色不祥，奇禍立至，何為而然？」具以曲折告。道士令於淨室設榻，明日復來，使姜徑就榻堅臥，戒家人須正午開關。久之，寒氣逼人，刀劍戛擊之聲不絕，忽若一物墜榻下。日午啟鑰，道士已至，姜出迎。笑曰：「無慮矣。」令視所墜物，一髑髏如五斗大。出篋中藥一刀圭糝之，悉化為水。姜問其怪，道士曰：「吾與女子皆劍仙。女先與一人綢繆，遽捨而從汝，以懷忿欲殺汝二人。吾亦相與有宿契，特出力救汝。今事幸獲濟，吾亦去矣。」才去，女卽來，遂同室如初。罹薑母之喪，哀哭嘔血。姜妻繼亡，撫育其子如己出。靖康之變，不知所終。廉夫後寓鄱陽而卒。厥孫曰好古，至今為饒人。(此句葉本作「今在饒」。)

王氏婢
　　司農王丞族弟，淳熙中買一妾，立券時，父母先約不可令近水火。久之，主母夜如廁，傍無他人，使攜燭以行。溷未畢，妾忽叫云：「這回休也。」俄而火從身起，頃刻間悉成灰燼。

碧石骰盆
　　致知先生薑潛，兗之奉符人，居縣中。其讀書處相去百里，每欲歸省其父，隨意卽登塗，不問朝暮。一日夜半，乘馬行，佩弓矢於腰。一童前導，睹林薄間燈燭熒煌，悚怖不敢進。姜曰：「不過是鬼耳，何足畏哉！」駛馬迫視，乃十數人被髮席地賭錢。卽引弓一發，旋卽驚散，不測所之。見疊錢凡數百貫在地，知其紙鏹也，揮鞭劃之，碎為灰地地。(「地」字疑衍。［按周本做
「灺」］。)獨碧石大骰盆瑩潔可愛，遂取之。姜好學，有隱操，崇寧間，郡以其名聞於朝。降召命再三，竟不肯起，乃賜先生之稱。

金陵黥卒
　　金陵近年有黥卒，已脫軍籍，置卜肆於通衢間，占驗若神。一道人高冠侈袂，風儀甚整，來問卜。黥案式稍詳，起挽其衣曰：「我於卦中算得君是神仙，願垂救度。」道人頗窘，欲去不得，乃約同往旗亭買酒，黥挽衣如初。並坐片時，杯方行，道人含酒噀其面。黥驚而放手，遽失所在。將拭面，覺光澤異常。酒家明(葉本無「明」字。)視之，黥文滅矣。

李萬隊將
　　紹興三十一年，劉武忠公都統鎮江諸軍，以十月五日發中軍前軍渡江，是夜宿揚州。員琦提舉一行事務。其素善一娼，為隊將李萬所據，心不平。託它事杖之二十，又慮其泄，明日白劉公云：「李萬宿於妓館，已薄施罰責。」劉震怒曰：「我一身抱病，不敢將婢妾供侍，萬何人，乃輒如此？」諭軍將擒入教場，且令安排劊子。繼到彼，問之曰：「汝安得亂我軍政？」未及對，卽斬之。又問萬屬何軍？琦對曰：「係中軍第十隊將。」時本軍統制王明在側，呼謂曰：「這一刀是汝兩箇合喫，且寄在汝處。」明趨下拜謝。十二月，劉公解兵柄，臥病甚篤。見李來窗下，聲若歎息，左右悉見之。劉叱曰：「汝自干犯軍法，以國事行誅，實汝自取，尚何敢作祟？」殊不之顧，隨卽帖然。聞者壯劉之膽決。

吳山新宅
　　王仲衡(希呂)，淳熙二年為起居舍人，臨(呂本「臨」作「林」。)安為僦吳山一新宅，方徙居，次日，未曉，將赴朝。其婢詣廚欲煮湯，才啓廚門，見異物如人在竈下，若搖而扇之狀。呼問訶叱皆弗應，婢恐而出告於王。王未以為然，復遣老兵張進攜燈往驗，物凝立不動，燈亦滅。進還報。王淮北人，有膽勇。暗中拔劍徑趨之，物猶自若。旋覺有人至，疾走赴後門，穿狗竇出。未半，王揮劍斷其身為二。取火照視，乃白鹿也，灑血滿地。王退朝，剝其肉分餉侍從。鹿之白者，世所鮮有。初疑為不祥，後一月，乃除淮西帥。

海門虎
　　淳熙二年八月，通州海門縣下沙忽有虎暴，民家牛羊豬狗，遭食者多。居人畏其來，至暮輒出避。陳老翁村舍窗戶籬壁，皆為觸倒。陳語妻子曰：「虎吃人自係定數。我一家人八口，恐須有合受禍者，我今出外自當之。」妻子挽勸不聽。卽開門，見虎肋間帶一箭，手為之拔取。虎騰身哮吼，為感悅之狀而去。次夜，擲一野彘以報，自此絕跡。

李成忠子
　　沅靖州巡轄遞鋪官成忠郎李侁，滿罷後赴調，留家於沅。一子年十歲，從郡士覃先生學，相去一里，朝出歸。每月飯食果殽，專遣僕蔡宣傳送。蔡好博，多倩市人汪二持往。凡數日久，(按：此句疑有脫誤。)覃視汪已稔熟，或來處(按：「處」字疑誤。)此子還舍，則亦付之，浸以無間。嘗與子在半途遇一人，言蔡僕射不得功夫，使我請小郎君。汪不問為誰，令抱去。是夜，侁妻望子不至，以扣蔡宣，蔡急詣學訪之，覃云：「汪二取歸久矣。」蔡慌窘，繞城叫尋竟夕。遲明，出城外物色。到五里僻處，林木蓊蔚，烏鳶噪聚。試穿小徑入觀，見兒橫屍地上，腹以(按「以」字似「已」字之誤。)遭剖，肺肝皆空，而實以米餌，蓋為惡徒殺以祭鬼也。奔告侁妻，視之而信，慟哭隕絕。訴於州，州牧係覃先生、蔡、汪三人，而立賞捕賊，竟不可得。汪二遂死獄中，時淳熙七年春也。

吳江二井
　　淳熙七年夏秋之交，浙西不雨，苦旱。吳江塔院大古井，其水穢黑，不堪汲飲。僧命匠王大者浚之。日亭午，外間居人見烈焰從井中出，蓬勃丈許。匠被爇，皮膚皆灼破，急出卽死。一賣果實小民過其傍，亦損面，又焚井亭。自是水清冷可鑑。同時有菜戶孫氏亦浚井，匠入鑿土，聞其下人聲。良久，一衣綠者坐胡床，一黃衫卒捧文書，一童侍立。匠望其處如官府然，廳堂整峻。黃衣叱之出，急引索而登，僅獲免。識者疑為龍神所據，無復敢窺，此井遂廢。

奔城湖女子
　　紹熙五年六月七日，常熟縣奔城湖有村民艤船水際，見一姝麗女子從二蒼頭來，言欲借船過湖，到東蒿塘看親，遂解纜。屆中流，民稍黠，念如此美女，乃徒行，又無父母隨之，殆非人類。大聲語之曰：「今年乾旱，小娘子莫是龍女邪？」女不答，亦不改容。蒼頭獨怒目四顧，轉盼間失女所在。蒼頭登彼岸，不知所向。俄有龍自北水柵過，大風發屋。蒿塘民談大公有子三人，分室以居，皆力耕賣酒，頗豐贍。是日，臨安茶商沈八，偕伴侶三十輩，負擔到其門少憩。頃之，黑雲四合，數神人著錦衫，持斧鉞，長大獰惡，以次而至。其一云：「我在談家幹事，汝等速去。」已而風雨大作，沈八諸人並茶仗，悉移至塘北。洞庭絹客寓彼，亦被驅出。三談室宇、器物、米穀、金帛，席捲無孑遺。唯一常用秤插地上，力拔不起，一斗貯於糖甕。屋後竹園一空，一榆木極大，蔭蔽數畝，根反居上，枝葉在下。禽巢以十數，在石礎上，略不撼損。門外二客舟，飄落二十里田中。而三家男女，悉無傷害。

王氏白金器
　　淳熙十六年五月，平江城內蛾眉橋下王三秀才家居臨河，因隄岸摧坍，僱工緝整，盡發故磚石，將一新之。取土二尺餘，得大石板，覆一瓦缶，其中皆白金器皿，王認為己有。鄰人不平其獨擅，白於府。府遣兵官護取之，視器底皆鐫字，曰：「某年月日太原記，並王之祖花押存。」秀才持昔年分書文簿，校驗並同。府命盡還給付。家久寒窶，自是豐腴。

伏虎司徒廟
　　平江人江仲謀，於府內飲馬橋南啓熟藥鋪。紹熙五年，又執一肆於常熟梅里鎮，擇七月十二日開張。前一夕，夢黃衣人聲喏，持文字一軸云：「相公令投下文字。」江問：「何等文書？」曰：「是鎮中人戶所居名次，望官人題上簿。」江許之，視黃衣一臂損爛出血。明日以語人，其鄰叟云：「相近錢知監宅東有一廟，鎮人爭往焚香，豈其神乎？」江卽攜香酒致謁，見土偶駛卒，臂泥脫落，宛然昨夢所覩，蓋伏虎司徒廟也。立喚匠補治。旋夢來謝，且祝江勿用偽品藥雜於劑中，誤人服食，因而可積陰功。江感其説，收市良材，不惜價直，而所貨日增。(此卷皆呂德卿所傳。)
