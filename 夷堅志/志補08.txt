
夷堅志補卷第八(八事)

吳約知縣
　　士大夫旅遊都城，為女色所惑，率墮姦惡計中。宣教郎吳約，字叔惠，道州人。以父左朝奉郎民瞻遺澤補官，再仕廣右，自韶州録曹赴吏部磨勘。家故饒財，(葉本作「則」，從明鈔本改。)且久在南方，多蓄珠翠香象奇貨，駿馬及鞍勒，可直千緡，悉攜以自隨。待引見留滯，數出遨嬉，服御麗好，又與鄰近寓館諸客相習熟。有宗室趙監廟，挈家居百步間，志同道合，數以酒饌果蔬來致餉，吳亦答以南中珍異。趙邀至居舍，情均骨肉，時取其衣衾洗濯縫紉，細意熨帖，曲盡精緻。周旋益久，令妻衞氏出相見，美色妙年，吳為之心醉，遂同飲席，酒酣以往，笑狎謔浪，目成雲雨，忘形無間。趙殊不動容，唯恐賓之不我顧，如是者屢矣。一日，趙從吳假僕馬，欲往婺，吳立遣之。衞密使蒼頭持簡來，約未申前後詣彼，雲機不可失！吳欣然而行，至，延入邃閣，張筵偶坐，極其歡適。衞(葉本無「衞」字，從明鈔本補。)善謳，且慧黠，唱酬應和，出入意表。及暮，遂留宿。將就枕，忽聞扣扉甚急，乃趙生歸。衞悚汗變色，命侍妾收撤觴豆，掃除殽核。方畢，趙從外來，吳欲竄去，而不得其門，衞目之，俾趨伏床下。衞見趙，問何以遽還，曰：「大風激浪如山，渡江不得，暫歸，拂曉卽東矣！」索湯濯足，置盆於前，且洗且澆，須臾間，水流滿地。吳衣裳濟楚，慮為所污，數展轉移避，窸窣有聲，趙秉燭照見之，叱使出，曰：「與君本非親舊，但念羈旅中，故相暖熟，今交遊累月，何意所為若是？吾妻係宗婦，豈得輒犯？明當執以告官。此釁由淫婦始，且先痛箠，然後斷之以法。」吳頓首謝愆。遂與衞併施束縛，坐於地上，鞭衞背數十。趙取酒獨酌，且飲且罵，以賤畜醜詆，衞不敢對，但悲泣咽，趙撫劍疾視，如將揮擊。夜過半，方熟睡，衞語吳曰：「今日之事，故我誤官人，亦是官人先有意向我，不謂隨手事敗！我前者用宗蔭，刑責所不加，儻坐奸論，只同常人。我委身受杖，不足道，將來猶可嫁與市井細民妻，(疑有脫誤。)奈官人何？」吳曰：「汝夫利吾財耳！」衞曰：「實然。」趙睡起，訶詈愈切，吳請輸金贖罪，嘻笑曰：「我忝為天胄，顧(葉本無「顧」字，從明鈔本補。)以妻子易賄邪？」吳乞憐不已，願納百萬，弗應。增至三倍，仍並鞍馬服玩盡賂之，始肯解縛。使自狀其過，乃放歸。於是(葉本無上二字，從明鈔本補。)壯夫數輩，盡掇資裝去，同邸多為不平。或謂曰：「彼豈真宗婦哉！蓋猾惡之徒，結娼女誘餌君，而君不悟也！」吳大悁悒，擬訟諸府縣。往視昨處，空無一跡，怨恨欲死，囊中枵然，幾無餬口之費。迨改秩，再任(業本作「往」，從明鈔本改。)連州陽山縣歸，所喪既多，心志罔罔，而且貽里社姻友譏議，常如醉夢中，遂感疾沉綿，未赴官而卒。

李將仕
　　李生將仕者，吉州人。入粟得官，赴調臨安，舍於清河坊旅館。其相對小宅，有婦人常立簾下閲市，每聞其語音，見其雙足，着意窺觀，特未嘗一覿面貌。婦好歌「柳絲只解風前舞，誚繫惹那人不住」之詞，生擊節賞詠，以為妙絕。會有持永嘉黃柑過門者，生呼而撲之，輸萬錢，慍形於色，曰：「壞了十千，而一(葉本無「一」字，從明鈔本補。)柑不得到口。」正嗟恨不釋，青衣童從外捧小盒至，雲趙縣君奉獻。啓之，則黃柑也。生曰：「素不相識，何為如是，且縣君何人？」曰：「卽街南所居趙大夫妻，適在簾間，聞官人有(葉本多一「所」字，從明鈔本刪。)不得柑之嘆，偶藏此數顆，故以見意，愧不能多矣！」因扣趙君所在，曰：「往建康謁親舊，兩月未還。」生不覺情動，返室發篋，取色綵兩端致答。辭不受，至於再，始勉留之。由是數以佳饌為餽，生輒倍酬土宜，且數飲此童，聲跡益洽。密賄童，欲一見，童曰：「是非所得專，當歸白之。」既而返命，約只於廳上相見。生欣躍而前，繼此造其居者四五。婦人姿態既佳，而持身甚正，了無一語及於鄙媟。生注戀不捨旦暮，向雖游娼家，亦止不往。一夕，童來告：「明日吾主母生朝，若致香幣為壽，則於人情尤美。」生固非所惜，亟買縑帛果實，官壺遣送。及旦往賀，乃升堂會飲，晡時席罷，然於心終不愜。後日薄晚，童忽來邀致，前此所未得也，承命卽行，似有繾綣之興。少頃登床，未安席，驀聞門外馬嘶，從者雜沓，一妾奔入曰：「官人歸也！」婦失色惴惴，引生匿於內室。趙君已入房，詬罵曰：「我去能幾時，汝夜辱門戶如此！」揮鞭箠其妾。妾指示李生處，擒出縛之，而具牒將押赴廂。生泣告曰：「儻到公府，定為一官累，荏苒雖久，幸不及亂，願納錢五百千自贖。」趙陽怒不可，又增至千緡。妻在傍立，勸曰：「此過自我，不敢飾辭，今此子就逮，必追我對鞫，我將不免，且重貽君羞，幸寬我！」諸僕皆受生餌，亦羅拜為言。卒捐二千緡，乃解縛，使手書謝拜，而押回邸取賂，然後呼逆旅主人付之。生得脫自喜，獨酌數杯就睡，明望其店，空無人矣！予邑子徐正封亦參選，與生鄰室，目擊其事，所齎既罄，亟亟垂翅西歸。

臨安武將
　　向巨源為大理正，其子士肅，因出謁，呼寺隸兩人相隨，俗所謂院長者也，到軍將橋，遇婦人，蓬髮垂泣而來，一武士着青紵絲袍，如將官狀，執劍牽(業本作「率」，從明鈔本改。)驢衞其後，唾駡切齒，時以鞭痛擊，怒色不可犯。又有健卒十輩，負挈(葉本作「繫」，從明鈔本改。)箱篋，行路爭駐足以觀。士肅訝其事，院長曰：「只是做一場經紀耳！」肅殊不曉，使蹤跡其由，徐而來言：「浙西一後生官人，赴銓試，寓於三橋黃家客店樓上。每出入下樓，常見小房青簾下婦人往來，姿態頗美，心慕之，詢茶僕曰：『彼何人？』僕蹙額對曰：『一店中為此婦所苦三年矣！』問何為，曰：『頃歲某將官攜妻居此房十許日，雲欲往近郡，留妻守舍，初約不過旬時，既乃杳無信。婦無以食，主人不免供其二膳，久而不能供，然又率在邸者輪供焉，未知何日可了此業債也！』生喜曰：『可得一見乎？』曰：『彼乃良人妻，夫又出外，豈宜如是！』曰：『然則少致飲饌為禮，可乎？』曰：『若此則可。』於是買合食送之。明日，婦人卻以勸酒一盤答謝生，生愈注意，信宿復致餉，婦亦如前以報。生買酒自酌，使茶僕捧一杯下為壽，饋至於三，彊僕必盡力邀請，婦固辭不獲，勉(明鈔本作「兔」。)登樓一釂，亟趨下。生覺可動，厚賂此僕，使遊説。他日再至，遂留坐從容，久而不復自匿，浸淫及亂。相從兩月許，婦人與生曰：『我日日自下而升，十目所視，終為人所疑。君若從而相就，似兩便也。』生滿意過望，立攜橐囊，下置鄰室，而身與婦人(明鈔本無「人」字。)處。甫兩夕，平旦，未櫛洗，望見偉(葉本作「常」，從明鈔本改。)丈夫，長六尺餘，自外至，婦變色顫悸曰：『吾夫也！』生遽走避，彼丈夫直入室叱詈，捽妻髮亂箠，生委身從後門竄，凡所賷皆遭席捲。方戀迷(明鈔本作「迷戀」。)時，足跡不出戶庭，元未嘗赴試，蓋少年多資，且不解事，故為惡子所誘陷。」(士肅説。)

鄭主簿
　　浙西人鄭主簿赴調，館於清河(明鈔本作「湖」。)旅舍。繼有前衡州通判孫朝請者，宣城人，來同邸，鄭居樓上，孫居下，晨夕數相會。孫君容狀灑秀，攜秀(按：上二字疑誤，明鈔本同。)送還，數兵皆謹飭，遍投五府呼召劄，數日間，皆得見，不旋踵。大程官持省中貼子來，詢索闕次，孫先具名郡，換易至三，遂除建昌軍，既受命，頓日陞對。嘗以黃昏時邀鄭小飲，語之曰：「此來欲買兩妾，正以干扣小累，未敢輒為。今雖以冒除書，然自度出入里陌亦不便。恰聞吳知閤宅同出三人，只在近處牙儈家，欲乘夜往觀之，吾友能同此行否？」鄭欣然承命，卽俱出到儈處，其一少艾有樂藝，而價才八十千，其二差不及，而為錢皆四五十萬，扣其故，曰：「少者受僱垂滿，但可補半年，故價值不多。彼二人則在吳宅未久，當立三年券，今須評品議直耳。」孫於是以六百千併買之。鄭以八十千不多，且又美色，姑欲如其説。候相處及期，別與為市。探囊取楮幣付儈，而懷吳氏券與妾歸。孫以萬錢為定，候明成約，竟得之，皆喜其圓就之速，更置酒款昵，繼如姻舊。經三日，鄭詣部前書鋪家，囑孫君為蒞察房舍，到晚還邸，登樓不見妾，(葉本無「妾」字，從明鈔本補。)遽趨下欲與孫言，其室空無人，不勝駭窘。檢視行篋，篋內貯白金及楮帛甚富，悉無一存。元置牀上，乃從壁背一房，穴破其後而取之，是以倉卒不能覺。旋訪元儈家，其曩昔買妾處，蓋一酒肆耳！洎訪孫君蹤跡，所謂官稱及省吏堂帖之屬，皆惡子共為之。彼知鄭生厚藏，故設謀宛轉如此。橰姪時在臨安，親見之，淳熙末年事也，但孫、鄭小名鄉里未審。

王朝議
　　宣和中，吳人沈將仕調官京師。方壯年，攜金千萬，肆意歡適。近邸鄭、李二生與之游，一飲一食，三子者必參會，周旋且半年，歌樓酒場，所之既倦，頗思逍遙野外。一日，約偕行，過一池，見數圉人浴馬，望三子之來，迎喏頗肅，沈驚異，以為非所應得。鄭、李曰：「此吾故人王朝議使君之隸也。」去之而行，又數百步，李謂沈曰：「與其信步浪遊，棲棲然無所歸宿，曷若跨王公之馬就謁之乎！翁常為大郡，家資絕(明鈔本作「甚」。)豐，多姬侍，喜賓客，今老而抱疾，諸姬悉有離心，而防禁苛密，幸吾曹至，必傾倒承迎，一夕之懽可立得，君有意否乎？」鄭又侈言動之，沈大喜，卽回池邊。李、鄭喚馬，圉人謹奉令，既乘，請所往，曰：「到汝使君宅。」遂聯鑣鞍轡，轉兩坊曲，得車門，門內宅宇華邃，李先入報，出曰：「主人聞有客，喜甚，但久病倦懶，不能具冠帶，願許便服相延。」已而翁出，容止固如士大夫，而衰態堪掬，揖坐東軒，命設席，杯柈果饌，咄嗟而辦，雖不腆飫，皆雅潔適口。小童酌酒過三行，翁嗽且喘，喉間痰聲如曳鋸，不可枝梧，起謝曰：「體中不佳，而上客倉卒惠顧，不獲盡主禮，奈何！」顧鄭生代居東道，曰：「幸隨意劇飲，僕姑小歇，煮藥併服，少定復出矣。」沈大失望，興緒亦闌珊，散步於外，將捨去，又未忍。忽聞堂中歡笑擲骰子聲，穴屏隙窺之，明燭高張，中置巨按，美女七八人，環立聚博。李徑入攘袂。眾女曰：「李秀才，汝又來廝攪！」遂廁其間，且擲且笑。沈神志(明鈔本作「魂」。)搖盪，頓足曰：「真神仙境界也，何由使我預此勝會乎？」鄭曰：「諸人皆王翁侍兒，翁方在寢，恐雖與接對，非若我曹與之無間也。」沈禱曰：「吾隨身篋中，適有茶券子，善為吾辭，倘得一餉樂，願畢矣！」鄭逡巡乃入，睢盱偵伺良久，介沈至局前，眾女咄曰：「何處兒郎，突然到此！」鄭曰：「吾友也，知今宵良會，故願拭目。」女曰：「汝得無與松子良誘我乎！」一姬取酒，滿酌與(葉本作「為」，從明鈔本改。)沈，飲釂無餘，姬詫曰：「俊人也。」戒小鬟伺朝議睡覺亟報，乃共博。沈志得意逞，每采輒勝，須臾得千緡，諸姬釵珥首飾，為之一空。鄭引其肘曰：「可止矣！」沈心不在賄，索酒無算，有姬最少艾，敗最多，慍而起，挾空樽至前曰：「只作孤注一決，此主人物也，幸而勝，固善，脫有不如意，明日當遭鞭箠，勢不得不然。」同席爭勸止，或責之，皆不聽。沈撚一擲，敗焉，傾樽倒物，蓋實以金釵珠琲，評其直三千緡。沈反其所贏，又去探腰間券，盡償之，尚有餘鏹。方擬再角勝負，(葉本無「負」字，從明鈔本補。)俄聞朝議大嗽，索唾壺急，眾女推客出，奔入房。三人趨詣元飲處，翁使人追謝，約後數日復相過。沈歸邸，臥不交睫，雞鳴而起，欲尋盟。拂旦，遣召二子，雲已出，候至午，杳不至。遽走王氏宅審之，屋空無人，詢旁側居者，雲素無王朝議。疇昔之夜，但惡少年數輩，偕平康諸妓飲博於此耳！始悟墮奸計，是時囊裝垂罄，鄭、李不復再見雲。

鮑八承務
　　紹興十年，鄱陽程汝楫與同郡徐、高、潘、李四人偕入都，每夕舍館定，必計膳飲僕馬之費，相與博賽，使負者輸之，(明鈔本作「使輸者承之」。)因以遣日。在道逾半月，不逞子聞之者，意以為皆富家兒，密跡其後。將次龍山下，日猶未晡，潘生有舊所歡在白壁營，欲往游，強眾留止，乃弛擔。歇未定，一健丁持黑漆牌掛於對房，題曰「鮑朝請宅八承務占。」少選，一少年下車至，迭相過，室內列(明鈔本作「則」。)行(明鈔本作「竹」。)榻紗廚，象盤棋局，藥奩茶甌，胡床湯鼎，種種雅潔，其人白皙美髯，善謔笑。五子退就食竟，復取博具曰：「明日離郡，不復如此戲，宜各盡萬錢。」戰方酣，鮑、徐來立觀，連稱好則劇，遽反室，繫金釵於(葉本作「手」，從明鈔本改。)帕，擲几上曰：「我素嗜此戲，願容預盟。」遂同席，於伎故為不長，卽敗十之九。潘屢邀程出，程識鮑非佳子，摘語諸人曰：「可以止則止，不宜已甚。」三子者猶與之周旋。程與潘飲至夜半，歘起曰：「三君必墮鮑生計，當急往援之。」暨還邸，閉戶甚堅，方馮陵大叫，程厲聲扣戶，乃得入。鮑已勝徐生三十五萬，正賽徐采，隨呼衄焉，失四萬，笑謂程曰：「約以五百千為率，因君一呼，敗乃公事。」徐有鹽直寄霸頭大駔家，鮑固已知之，遂使書券付己而散。明旦入城，程館於叔父諸軍糧料官舍。又二日，臨安吏持符逮赴府，了不知所犯，吏引立於廷，所謂鮑八承務及其朋儔，並徐、高、潘、李皆集。蓋鮑與惡子迭為主僕，以詐欺(葉本無「欺」字，從明鈔本補。)立計，既得錢，而分張不平，自相毆擊，詣廂鋪，故其事彰顯。方聚博時，天正熱，眾皆袒裼，獨鮑生不脫衲衣，曰：「平生不畏暑。」是日始知其嘗犯徒刑，慮人窺見背瘢故也。於是受杖，而沒所得錢入官。

真珠族姬
　　宣和六年正月望日，京師宣德門張燈，貴近家皆設幄於門外，兩廡觀者億萬。一宗王家在東偏，有姻族居西，遣青衣邀其女真珠族姬者，曰：「若肯來，當遣兜轎至。」女年十七八歲，未適人，顏色明豔，服御麗好，聞呼喜甚，請母欲行，時日猶未暮。少頃，轎從西幄來，舁以去。又食頃，青衣復與一簥至，王家人語之曰：「族姬已去矣！」青衣駭曰：「方來相迎，安得有先我者。」於是知為奸黠所欺，亟告於開封，散遣賊曹跡捕，其家立賞揭二百萬求訪，杳不可得。明年三月，都人春遊，見破轎在野，有女子哭聲，無人肩輿，扣窗詢之，乃真珠也。走報其家，取以歸，霧鬢鬅鬙，不施朱粉，望父母，擲身大哭，久乃能言：「初上車(按「車」字疑誤。)時不復由正路，其行如飛。俄入一狹徑，漸進漸暗，車(按「車」字疑誤。)止而出，乃是古神堂。鬼卒十餘輩，執兵杖夾立，坐者髯如戟，面闊尺餘，目光如炬，我懼而泣拜，而卽叱曰：『汝何人？敢奸吾靈宇！』便使(明鈔本作「令」。)人捽拽裸衣，用大杖撻二十，杖畢，痛不可忍，昏昏不知人。稍甦，乃在密室內，一媼拊我甚勤，為洗瘡敷藥，將護一(明鈔本作「三」。)月，甫能起。先遭姦污，然後售於某家為之妾，主人以色見寵。同列皆妬嫉，因同浴窺見瘢痕，語主人云，我為女時，嘗與人奸受杖矣。主人元知我行止，至是乃曰：『若果近上宗室女，何由犯官刑！』遂相棄，還付元牙儈家，猶念舊愛，不督餘雇直。儈家既先得金多，且畏終敗露，不敢再鬻，故乘未晚送於野，亦幸不死耳。」乃知向來神堂所見，皆(葉本無「皆」字，從明鈔本補。)羣賊詐為之，前後為惡如是者多矣。(趙德莊説。)

京師浴堂
　　宣和初，有官人參選，將詣吏部陳狀，而起時太早，道上行人尚希，省門未開，姑往茶邸少憩。邸之中則浴堂也，廝役兩三人，見其來失期，度其(葉本有「謂」字，從明鈔本刪。)必村野官員乍游京華者。時方冬月，此客着褐裘，容體肥腯，遂設計圖之。密擲皮條套其項，曳之入簾裏，頓於地，氣息垂絕，羣惡誇(葉本無「誇」字，從明鈔本補。)指曰：「休論衣服，只這身肉，直幾文錢。」以去曉尚遙，未卽殺。少定，客以皮縛稍緩頓蘇，欲竄，恐致(明鈔本無「致」字。)迷路，遲疑間，忽聞大尹傳呼，乃急趨而出，連稱殺人。」羣惡出不意，殊荒窘，然猶矯情自若，曰：「官人害心風耶！」俄而大尹至，訴於馬前，立遣賊曹收執，且悉發浴室之板驗視，得三屍，猶未冷，蓋昨夕所戕者。於是盡捕一家置於法，其膾人之肉，皆惡少年買去雲。(宣公説，明鈔本作先公。)
