　　欽定四庫全書　　　　經部一
　　周易窺餘　　　　　　易𩔖
　　提要
　　〈臣〉等謹案周易窺餘十五卷宋鄭剛中撰剛中字亨仲金華人紹興二年進士及第官至禮部侍郎出為川陜宣撫副使謫居桂陽軍又責授濠州團練副使復州安置再徙封州卒後追復原官謚忠愍事跡具宋史本𫝊王應麟困學紀聞稱鄭剛中有周禮解義考王與義周禮訂義首列諸家姓氏有三山鄭鍔字剛中淳熙中進周禮全解蓋別自一人字與剛中名偶同或混而一之非也剛中所著易解十五卷見於陳振孫書録解題宋史藝文志者卷目並合惟乾坤二卦及繫辭以下原缺不解振孫以為或於乾坤之際有所避然其自序有雲自屯𫎇而往以象求爻因爻識卦萬一見其髣髴則沿流尋源乾坤之㣲可得而探據此則振孫之言非也自序有雲伊川易傳漢上易傳二書頗彌縫於象義之間但易道廣大有可窺之餘吾則窺之窺餘之名蓋取諸此明初文淵閣書目葉盛菉竹堂書目尚著於録其後傳本始絶朱𢑴尊經義考亦以為未見惟永樂大典內尚存其文今採掇裒輯依經編次其七卦為原本所闕者則但録經文或其說別見他書者亦蒐録補入依仿原目仍定為十五卷自唐人以王弼註定為正義於是學者專言名理惟李鼎祚集解不主弼義博為搜羅以為刋輔嗣之野文補康成之逸象而當時經生不能盡從其學宋儒若胡瑗程子其言理精粹自非晉唐諸儒所可及然於象亦多有缺畧剛中是書始兼取漢學凡荀爽虞翻干寳蜀才九家及同時朱震之說皆參互考稽不主一家其解義間異先儒而亦往往有當於理如訟之九二以不克訟歸為句而逋其邑人三百戶為句以為聖人所以必使逋其邑人三百戶者恐其恃衆憑險以成亂所以謹上下之分也比之初六終來有它吉朱子謂不可曉剛中以為相比之道以信為先積之既久昔之未比者皆自外至故曰有它吉皆能自出新意不為成說所拘至於解泰之九二大有之大象議論尤正大精切通於治體雖其始因秦檜以進身依附和議捐棄舊疆頗不見滿於公論其闡發經義則具有理解要為説易家所不廢也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　周易窺餘自序
　　窺餘窺竊易家餘意綴緝而成也老來心志凋落健忘自覺所學漸次遺失恐他時兒童輩有問寖就荒唐無以對故取平時所誦今昔易學與意會者輒次第編録時自省覽此窺餘之所為作所為名序之所為縷縷也伏羲氏畫八卦古無異論至重卦則指名不一鄭康成輩謂神農孫盛謂大禹史遷揚雄謂文王攻謂神農之說者曰耒耨之利日中之市固已取諸益取諸噬嗑豈應後來方重卦神農之說破則盛以下自當無語矣孔穎達王弼又謂伏羲氏始用蓍十有八變而成卦觀變之數則用蓍猶在六爻之後造契以代結繩之治而書契之作取諸夬重卦者非伏羲乎伏羲氏既畫卦又為重卦文王為卦下之辭又分上下經孔子為十翼周公為爻辭此易緯所謂三聖人而周公不與者周公本文考之志而為之舉文王則知用公之聖也穎達既堅守弼論不移後之立異相可否者猶未已要是指擿相勝無明白證據當以王孔為允復有疑者曰爻辭亦文王所作非周公也此蓋不考明夷爾文王在羑里無自謂文王之理亦不得先謂箕子為明夷韓宣子適魯見易𧰼雲吾乃知周公之德則公作爻辭何疑馬融陸績皆知此意也繫辭曰知者觀辭則思過半又曰聖人設卦觀𧰼繫辭焉而明吉凶遂又疑夫子不應自賛如此繫必文王所為也曽不知卦下之辭乃文王所繫其所繫辭亦可謂之夫子於上下繫特賛序之與夫子所為繫自不相礙范諤昌誤疑乾與文言重而謂文王為者亦此𩔖也至於十翼之目亦復紛紛以象繫辭三者各分上下而與文言序卦說卦雜卦三篇號爲十者穎達主之彖也大小𧰼也上下繫辭也乾坤文言也而與序卦說卦雜卦三篇號爲十者胡旦主之以𧰼分大小而不以彖分上下旦說為勝以文言分乾坤似未安去古逺矣學者要當以意所安者爲是故兩存之以俟來哲通乎此然後可以讀易或問曰子為書始屯𫎇何也曰予於乾坤不敢談也易者天地萬物之奧乾坤則又易之奧聖人妙易書之神而藏之乾坤其所示人者猶委曲載之文言孰謂學者可以一言定乎尊乾坤而不敢論自屯𫎇而往以𧰼求爻因爻識卦萬有一見其髣髴則隨子索母流尋源乾坤之微或可得而探也今固未敢妄有窺焉又問易自商瞿子木親受業夫子下抵漢魏專門名家者不勝計雖互有得失之論大槩不過象義二者就其意趣不合最甚者惟李鼎祚王弼其專用𧰼變三十餘家而不及義者鼎祚也盡掃𧰼變不用古注而專以意訓者弼也子為書為𧰼乎為義乎曰有𧰼則有義以義訓者不可以遺𧰼也義不由象出是猶終日論影而不知形之所在偏於一而廢其一學者所以難了窺餘所不然也近世程頤正叔嘗為易傳朱震子發又為集傳二書頗相彌縫於𧰼義之間其於發古今之奧為有功焉但易之道廣大變通諸家不能以一辭盡有可窺之餘吾則兼而取之杜預春秋經傳集解後序載晉太康元年汲縣發舊冢大得古書皆科斗文字不可訓知獨周易及紀年最為分了周易上下篇與今正同而無彖𧰼文言繫辭預疑於時仲尼造之於魯尚未播之逺國而漢藝文志易經十二篇謂上下經及十翼也以是考之漢之易已十二篇但經與十翼自為篇帙非若今易之各附卦爻先儒謂費直專以彖象文言參解易爻謂王輔嗣𧰼本釋經欲相附近故辭與𧰼各附於當爻要之取古本輒相分合二子不容無過然於聖人之㫖未大悖也併見於序之末紹興壬申正月旦觀如居士山齋書






　　原序
　　六經載道而易其原最深逺者也始惟有畫以盡三才萬物之理後乃有辭以盡其畫之所𧰼最後吾夫子為之十翼易其無餘蘊矣後世諸儒各以臆見為之訓詁無慮數百家然弗合弗並互有失得非博雅君子學通繫𧰼之表識達變通之㣲未能探討而折衷也故資正殿學士東陽鄭公少以文行為鄉先生於書無所不通而尤䆳於易其論議慷慨操履端亮入登禁橐出撫邊陲壯猷逺略皆自其學發之晚歳謫居封川乃為易解名之曰窺餘則兼而取之歲在戊午禮部試進士公參掌文衡予偶得中因登門拜公一見知其為天下偉人特未見其書及乙未之春予再守長樂公子之良嗣持憲節於此邦因得是書觀之研味累日不能廢手雖參取諸家之長而斷自已意文與義貫理與象互讀之使人渙然冰釋其於易道誠非小補予淺陋荒唐安足以知之公諱剛中字亨仲嘗為禮部侍郎以樞宻都承㫖宣撫四川其遺愛在蜀其事業炳炳在人耳目其出處載之國史今其子又有學問能世其家收拾遺稿為十五卷將鋟版傳諸學者請序以冠其首予逡巡退避其請益勤因為之言淳熈乙未十一月一日莆陽陳俊卿序
　　易更三聖世厯三古秦火以卜筮不焚漢興隨立學官在六經最古最為完書此天也非知道者於辭象變占俱通未易與言而唐孔穎達正義顓主王弼解弼用費氏本劉向校中秘書謂費本與古文同而班史不敘所從受田何之學出於孔子授商瞿瞿之傳具有次第今世有子夏易亦謂孔子所授乃用鄭𤣥取彖𧰼連經文王弼取文言附乾坤二卦後本蓋偽書也若費氏長於卜筮惟以彖象繫辭文言解說上下經弼用費本於卜筮略不及而習尚清談出入老莊苐知以言者尚其辭一端耳穎達因𧰼數難通廼一切屏棄商瞿而下諸家雖鄭𤣥註且弗取自是說易者不過假藉以馳驅其文章粉藻其意見於易何預哉五星聚奎斯文興起濓溪周子康節邵子皆得三聖之秘周尚理邵兼數然不可異觀也伊川程氏師周友邵晚爲易傳用辭明理漢上朱氏徧考自漢以來羣儒訓釋旁引曲暢而以周程邵之說會通之學者得以知易有聖人之道四焉矣北山先生資正鄭公紹興中宣撫全蜀取忌秦檜斥居封川閉門讀易筆為窺餘後百餘年元孫足老攜手澤三大編相示桂伏讀竟始悟其合伊川漢上二解而一之者其時程學尚多異議朱所進書未行於世而公知兼取所長其識見豈顓門曲學可及耶昔陸宣公貶忠州録集騐方朱紫陽議其豈無聖經賢傳可以玩索唐子西謫恵州名居室曰易庵其記援陶隱居雲註易誤猶不致殺人註本草誤則有不得其死者子西謂註本草一物之誤猶不及其餘道術一誤則無復孑遺矣公不録醫方專志易學此暗合於子西之㣲㫖而非止於宣公之全身逺害也繫辭曰易窮則變變則通昔公在宣和靖康時窮甚矣繼以進士上第躋顯仕可謂變且通矣而竟厄於檜既通而窮故在封川將玩諸易以圖其不終窮而公終於窮豈窮者其果不能變則通乎嗚呼安得起公於九原而與論易道窮變通往來上下之故哉後學潘桂百拜謹識










