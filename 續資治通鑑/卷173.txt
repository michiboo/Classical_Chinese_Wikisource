
春，正月，辛未，詔：「刑部及大理寺奏報罪案，各守條限，申嚴諸路憲司，凡獄訟無得淹留，致連年拘系；台諫覺察以聞。」
蒙古以李楨為襄陽軍馬萬戶。先是楨言於定宗曰：「襄陽乃吳、蜀之要衝，宋之喉襟，得之則可為它日取宋之基本。」定宗嘉其言，至是有此授，從定宗遺意也。
二月，甲辰，帝諭鄭清之曰：「邱迪嘉今早登對，朕以廣寇詢之，其言皆有始未。峒寇既平，當加優擢。向來寇作之初，或者張皇以甚其事；及其平定，又言多殺以妒其功。若以浮議抑之，它日何以使人！宜以正卿處之。」
乙巳，都省言銅錢洩漏，偽會充斥，奸民無所懲畏。詔：「沿江州縣，山隩、海島，結為保甲，互相糾察，如有犯者及停藏家，許告推賞，不告者連坐。」
言者論趙葵非由科目進，且曰：「宰相須用讀書人。」葵因力辭。癸未。詔曰：「趙葵懇辭相位，始終弗渝。使命趣召，亦既屢矣，奏陳確苦，殆逾一期，朕眷倚雖切，而不能強其從也。姑畀內祠，以便諮訪。」戊子，趙葵罷右丞相兼樞密使，特授觀文殿大學士、醴泉觀使兼侍讀，奉朝請。
庚寅，以賈似道為端明殿學士、兩淮制置大使、淮東安撫使、知揚州；余玠為龍圖閣學士，職任依舊；李曾伯為徽猷閣學士、京湖安撫制置使、知江陵府。
是春，創新寺於西湖之積慶山，內司分遣吏卒市木於州縣，旁緣為奸，望青采斫，鞭笞追逐，雞犬為之不寧。三年始落成，後賜為閻貴妃功德院，糜費無算。
夏，四月，辛丑，右司諫陳垓言：「改官班引之人，先令赴都堂或御史臺各試書判，合理法者許集注；如不通，且令為丞，再試中，方與人。」從之。
癸卯，朝獻景靈宮，次幸龍翔宮。
五月，丙寅朔，以善珊嗣濮王。
詔：「吳淵久曆從班，屢更事任，慈領江閫，備竭忠勤，山寨耕屯，俱就規畫。除資政殿學士，依舊職任，與執政恩數。」
六月，丁酉，龍翔宮奉安感生帝及從祀聖像，仍備祭器，比附太一宮禮例祈祝。
命輔臣申嚴百司用例廢法。
秋，七月，癸酉，左司諫陳垓言：「祖宗治贓吏之法，具在國史。今州縣官吏贓敗，或營求脫免。請下諸路制、總、監司遵守，仍許台臣覺察。」從之。
丙子，帝諭輔臣曰：「在法，詞訴須經次第官司。其台部受詞，所當參酌兩造，豈宜遽憑單詞部決，致使所屬觀望，曲直倒置！可令御史臺、戶、刑部遵。」
庚辰，詔殿試改用八月十五日。
戊子，詔：「兩淮極邊作邑人，照川、廣例，令監司引試書判。」
八月，甲午朔，詔：「戶部嚴革諸路州縣增收多量苗米之弊。」
甲寅，帝諭輔臣曰：「和糴本非朝廷之得已，若官司奉行無擾，則人戶自樂與官為市。訪聞近年所在和糴，未得朝廷拋數，預行多敷；富室大家，臨期率以賂免，而中產、下戶反被均敷之害，以致散錢則吏胥減克，納米則鬥面取贏，專計誅求，費用尤夥。是致民間所得糴本，每石幾耗其半，其何以堪！可申嚴約束。」
台州大水。
九月，甲子朔，賈似道兼淮西安撫使。
己巳，賜進士方夢魁等五百一十三人及第、出身，改錫夢魁名逢辰。
戊寅，詔：「去歲嚴州水患，田租其悉蠲之。」
冬，十月，丁酉，詔：「方聞郡邑間有水患，細民流移，恐致所失。可令逐處出義倉米，量輕重多寡賑之，務在實惠均及。」
丙午，詔曰：「國家以儒立國，士習ＣＥ３Ａ惡，世道所關。端平初，增諸郡解額，寢漕闈牒試，正欲四方之士，安鄉井，修孝悌，以厚風俗，比歲殊失初意。可公逐州於每舉待補人數內分額之半，先就郡庠校以課試，取分數及格者，同待補生給據赴上庠補試。其天府一體施行。」
辛酉，詔戒兩淮都統司主兵官：「今後行法，不許輕用脊棍以傷人命。」
壬申，詔趙葵以觀文殿大學士、判潭州、湖南安撫大使。
詔：「給度牒千道，下臨安府易民間兩界破會。」
癸酉，詔：「淮酉疆場，延袤八百餘里，近令沿江制司團結耕屯，漸已就緒。但制閫置司江南，相去差遠，可令淮西提舉李士達就司空山創司，提舉本路山寨。」
甲戌，鄭清之再乞歸裡，慰留之。
辛巳，日南至。詔：「余玠任四蜀，安危之寄已著，八年經理之功，敵不近邊，歲則大稔。既浸還於舊觀，將益懋於遠圖。疇其忠勤，足以褒勉，可進官二等。」
壬午，雷。
癸未，詔：「避殿，減膳。令諸路漕臣、守臣體訪民間疾苦，當議優恤。」
丁亥，參知政事謝方叔、吳潛，簽書樞密院事徐清叟，並乞解機政，不許。
先是蒙古太宗愛皇侄莽賚扣，養以為子，命皇后撫育之。一日行幸，天大風，入帳殿，命莽賚扣坐膝下，撫其首曰：「是可以君天下。」它日，用牜字按豹，皇孫實勒們曰：「牜字按豹，則犢將安所養？」太宗以為有仁心，又曰：「是可君天下。」莽賚扣既長，命歸籓邸，從征伐，屢立奇功。定宗既殂，久未立君，中外洶洶，皆屬意於莽賚扣，而覬覦者眾，議未決。至是諸王巴圖、穆格、大將烏蘭哈達會於阿喇托圖喇克之地，穆格首建議推戴。時定宗皇后所遣使者巴喇在坐，曰：「昔太宗命以皇孫實勒們為嗣，諸王百官皆與聞之。今實勒們故在，而議欲它屬，將置之何地耶？」穆格曰：「太宗有命，誰敢違之！然前議立定宗，由皇后與汝輩為之，是則違太宗之命者汝等也，今尚誰咎耶？」巴喇語塞。烏蘭哈達曰：「莽賚扣聰明睿智，人所共知，巴圖之議良是。」孟克薩爾曰：「立莽賚扣，亦太宗遺言也。異議者請斬之！」穆格即申令於眾，眾悉應之，議遂定。烏蘭哈達，蘇布特子也。
十二月，壬辰朔，鄭清之乞去，詔不許。
春，正月，丁卯，皇侄益國公孟啟，改賜名孜，進封建安郡王。
丁亥，詔：「江、浙沿流郡縣，刷具流民口數，於朝廷樁管錢米內賑濟，仍許於寺觀及空閒官舍居止。」
己丑，程元鳳上言：「陛下以神聖之資，接帝王之統，思祖宗侍托之重，為社稷久長之圖。元正謹始，宸筆渙頒，懋嘉宗英之賢，誕舉錫名之典，爰即公社，用進王封，於以隆萬世之基，於以系四海之望，溥天率士，雷動歡聲，甚盛舉也。然資善有堂，講讀有官，所願博迭端方純謹之士，增置輔導贊翊之員，下至給使服役之人，皆有重厚篤實之行，使之出入起居，無有不正，動靜語默，無有不善，此實千萬世無疆之休。」從之。
詔：「經筵進講《周易》終篇，講讀、修注官各進一秩，餘補轉、賞犒有差。」
二月，壬辰，賜李埴諡文肅。
乙未，左丞相鄭清之等上光宗、甯宗《寶訓》、《皇帝玉牒》、《日錄》、《會要》。丁酉，清之等進秩有差。
三月，壬申，詔：「諸道制、總、監司、州郡不得以堂除、部注之闕攙越申辟；縱元系辟闕，若現任有人，亦不許預辟下次，仰常切遵守。」
戊寅，以謝方叔知樞密院、參知政事，吳潛參知政事，徐清叟同知樞密院事。潛言：「國家之不能無弊，猶人之不能無病。今日之病，不但倉、扁望之而驚，庸醫亦望而驚矣。願陛下篤念元老，以為醫師，博採眾益，以為醫工，使臣輩得收牛溲馬勃之助。」
夏，四月，壬辰，賜殿前司十七界會子十萬貫，絹千匹，步軍司五萬，絹五百匹，令樁留濟給貧乏累重官兵。
己亥，以潭州林符，三世孝行，一門義居，福州陳氏，笄年守志，壽逾九邪，詔旌門閭。
鄭清之等上敕令所《淳祐條法事類》。
帝諭輔臣曰：「昨鑒京湖報程璡盧氏縣之捷，差強人意。朕以寡昧，服祖宗之令緒，兢業不敢荒寧，適值十六七年應酬不暇。」鄭清之曰：「自古事業，專在立志。」謝方叔曰：「今日實有機會。」吳潛曰：「今日事體，漢中為四蜀之首，襄陽為京湖之首，浮光為兩淮之首，此當在陛下運量中。」徐清叟曰：「 願陛下益厲自強之志。」帝曰：「內修之事，又當結人心。貪污官吏為民害者，不可不嚴加懲戢。」
壬寅，帝諭輔臣曰：「邊事它無聞否？遷避之民，已復業否？」謝方叔曰；「近來三邊幸無它警，淮民之遷避者，皆已歸耕，其貧甚者，聞制司亦少資給之矣。」
乙巳，帝諭輔臣曰：「積雨於二麥無害否？」鄭清之曰：「目前雖不為過，然得晴則佳。」謝方叔曰：「二麥似無害。蠶事惡寒，恐少減分數。帝曰：「淮上諸城，惟合肥壕塹差淺，可諭許堪令其開浚。」
戊申，帝諭輔臣曰：「近日內引承相，朕因及祖宗家法之懿者數條，如敬天，愛民，克己，節儉，不罪言者，皆漢、唐所不及。朕謂不必遠稽前代，只近法祖宗足矣。」
庚戌，樞密都承旨兼權吏部侍郎陳昉言：「尚書省、樞密院應答刂子非降旨者，必先繳進奏請而後施行，可謂盡善。然樞密院之法與尚書省不同，或邊或正急，或盜賊急熾，機變倏聞，酬應宜速，小有需俟，關係匪輕。請令樞密院，自今邊防及盜賊急務，且奏且行，勿拘常程。」從之。
五月，癸酉，以久雨，蠲大理寺、三衙、臨安府屬縣見臨贓賞錢。
辛巳，出封樁庫十八界會子十萬貫給諸軍。
壬午，詔決中外繫囚，杖以下釋之，復蠲贓賞錢。
六月，甲午，詔：「餘玠整頓蜀閫，守禦飭備，農戰修舉，蓄力俟時，期於恢拓。茲以便宜自為調度，親率諸將行邊搗壘，捷奏之來，深用嘉歎。勉規雋功，以遂初志，圖上全蜀，以歸職方，嗣膺殊徽，式副隆倚。立功一行將士，速與具奏推賞。」
乙卯，詔求遺書。
是月，蒙古諸王大臣，共推莽賚扣即位於庫騰敖拉之地，追尊其考為帝，廟號睿宗。實勒們及諸弟，心不能平，蒙古主因察諸王有異同者，並羈縻之，取主謀者誅之。遂頒便宜事於國中，罷不急之役，凡諸王大臣濫發牌印，詔旨宣命，盡收之，政始歸一。
秋，七月，甲戌，帝諭輔臣曰：「近聞外間多有關節之說，關係風俗不小，若不禁戢，蠱壞世道。令御史臺覺察，仍下帥漕兩司訪緝，究治如律。」
壬午，太白晝見，經天。
癸未，帝謂輔臣曰：「去歲罷京學類申，欲令四方之士，各歸鄉校，以課試理校定，稍復鄉舉裡選之意。近覽土著士人投匭之書，謂猶有未還鄉井者。科舉在近，可令臨安守臣曉諭士子，早還本鄉。所有土著人，自依此制行歲校之法；其遊士出學年久，不能赴鄉舉者，與赴浙漕試，令行考校，仍取待補以示優恤。 」
丙戌，帝諭輔臣曰：「諸州間多水、旱，皆由人事未盡，如省刑罰，薄稅斂，蠲逋負，禁科抑，懲官吏之奸，察民情之枉。可令諸路監司下之郡邑，有關涉六事者，日下遵行。」
攸縣富民陳衡老，以家丁糧食資強賊，劫殺平民。湖廣提點刑獄高斯得至，有訴其事者，首吏受賕左右之，斯得發其奸，械首吏下獄，於是發其狀，黥配之。具白朝省，追毀衡老官資，簿尋其家。會諸邑水災，衡老願出米五萬石賑濟以贖罪。衡老婿吳自性，謀中傷斯得，誣其盜拆官櫝。斯得白於朝，且出一篋書，具得自性等交通省部吏胥狀。乃置獄，黥配自性及省吏高鑄等。初，自性厚賂宦者，言於帝曰：「斯得以緡錢百萬進，願易近地。」帝曰：「高斯得硬漢，安有此？」斯得力求去，鄭清之以書留之。
蒙古主既立，察諸弟長而賢者惟呼必賚，命以皇弟總治漢南，凡軍民在漢南者皆總之，開府於金蓮川。皇弟宴群下，罷酒，將出，遣人止姚樞，問曰：「頃者群臣皆賀，汝獨默然，何耶？」樞對曰：「今天下土地之廣，人民之殷，財賦之阜，有如漢地者乎？王若盡有之，則天子何為！異時必悔而見奪。不若但持兵權，凡事付之有司，則勢順理安。」皇弟曰：「慮所不及。」乃以聞，蒙古主從之。
蒙古主更新庶政，姚樞、張文廉、僧子聰，每擇時務所急者白於皇弟呼必賚，因得入告。
子聰為書以進皇弟，其略曰：「昔武王，兄也；周公，弟也。周公思天下善事，夜以繼日，坐以待旦，周八百餘年，周公之力也。君上，兄也；大王，弟也。思周公之故事而行之，千載一時，在乎今日。
「天下之大，非一人之可及；萬事之細，非一心之可察。當擇開國功臣之子孫，分為京府、州郡監守，督責舊官以遵王法，仍差按察官守，定其升黜。從前官無定次，清潔者無以遷，汙濫者無以降。可比附古例，定百官爵祿儀仗，使家足身貴，有犯於民，設科定罪。威福者，君之權；奉命者，臣之職。今百官自行威福，進退生殺，惟意之從，宜從禁治。
「天子以天下為家，兆民為子，國不足，取於民，民不足，取於國，相須如魚水。有國家者，置府庫，設倉廩，亦以助民；民有身家，營產業，闢田野，亦以資國用也。今地廣民微，賦斂繁重，加以軍馬調發，使臣煩擾，官吏乞取，民不能堪，以致逃竄。宜比舊減半或三分去一，就見在之民以定差稅。關西、河南，地廣土沃，宜設官招撫，不數年，民歸土辟，以資軍馬之用。官民所欠債負，宜依太宗皇帝聖旨，一本一利，官司歸還。凡賠償無名，虛契所負及還過元本者，並行赦免。納糧宜輸近倉，當驛路州城，飲食祗待，宜計所費以准差發。使臣到州郡，宜設館舍，不得居官衙、民家。倉庫加耗甚重，宜令量度，均為一法，使錙銖、圭撮、尺寸皆平，以存信去詐。伊喇中丞拘榷鹽鐵諸產，商賈、酒醋、貨殖諸事，以定宣課，已不為輕；溫都爾哈瑪爾奏請於舊額加倍榷之，往往科取民間；科榷並行，民無所措手足。宜從舊制辦榷，更或減輕，罷繁碎，止科征，無使獻利之徒削民害國。今言利者眾，非圖以利國害民，實欲殘民以自利也。
「天下之民，未聞教化，見在囚人，宜從赦免，明施教令，使之知畏，則犯者自少。教令既設，則不宜繁，因我朝舊例，增益民間所宜設者十餘條足矣。教令既施，罪不至死者，皆提察然後決，犯死刑者，覆奏然後聽斷。笞箠之制，宜會古酌今，均為一法，無得私置牢獄。嚴禁鞭背之刑，以彰好生之德。
「古者庠序學校未嘗廢，今郡縣即有學，並非官置。宜從舊制，修建三學，設教授，開選擇才，以經義為上，詞賦、論策次之。兼科舉之設，已奉太宗皇帝聖旨，因而言之，易行也。開設學校，宜擇開國功臣子孫受教，選達材任用之。孔子為百王師，立萬世法，今廟堂雖廢，存者尚多，宜令州縣祭祀釋奠如舊儀。
「近代禮樂器具靡敝，宜令刷會，征太常舊人，教引後學，使器備人存，漸以修之，實太平之基，王道之本。今天下廣遠，雖太祖皇帝威福之致，亦天地神明陰所祐也。宜訪名儒，循舊禮，尊祭上下神祇，和天地之氣，順時序之行，使神享民依，德極於幽明，天下賴一人之慶。
「見行遼曆，日月交食頗差。聞司天臺改成新曆，未見施行。宜因新君即位，頒曆改元。令京府、州郡置更漏，使民知時。
「國滅史存，古之常制。宜撰修《金史》，令一代君臣事業不墜於後世。
「明君用人，如大匠用材，隨其巨細長短以施規矩繩墨。君子不以言廢人，不以人廢言，大開言路，所以成天下，安兆民也。當選左右諫臣，使諷諭於未形，忖畫於至密。
「君子之心，一於理義；小人之心，一於利慾。君子得位，能容小人；小人得志，必排君子。明君在上，不可不察。孔子曰：『遠佞人』，又曰：『惡利口之覆邦家者』，此之謂也。」
皇弟納其言，顧一時不能盡行。
九月，丙寅，詔：「昭慈、永祐、永思、永阜、永崇、水永六陵，並成穆、成恭、慈懿、恭淑四攢宮，遇有修奉告遷神御合行事務，令檢察宮陵所關太常寺，請降香表，擇日依例排辦。」
己巳，朝獻景靈宮。庚午，朝饗太廟。辛未，大饗於明堂，大赦。
己卯，觀文殿大學士游侶，五疏乞歸，不許。鄭清之辭扶掖，凡五奏，詔從之。
是秋，蒙古都元帥察罕入見，命兼領尚書省事。
冬，十月，壬子，謝方叔累乞解罷機政，不許。
閏月，丁巳朔，侍御史陳垓言：「朱熹近世大儒，有功斯道。曾任浙東常平使者，適值旱歉，講荒政，立義倉，流風善政，逮今未泯。帥臣馬天驥，規創書堂，請廣其未備，招延名儒，以重教育。」從之。
自鄭清之再相，程公許屏居湖州，四年後乃差知婺州，未上。帝欲召為文字官，清之奏已令守婺，帝曰：「朕欲其來。」召令權刑部尚書。
時罷京學類申，散遣生徒。公許奏：「京學養士，其法本與三學不侔。往者立類申之法，重輕得宜，人情便安，一旦忽以鄉庠散選而更張之。令行之始，臣方還朝，未敢強聒以撓既出之令。今士子擾擾道途，經營朝夕，即未能盡復舊數，莫若權宜以五百為額，仍用類申之法，使遠方遊學者得以肄習其間。京邑四方之極，而庠序一空，弦誦寂寥，遂使逢掖皇皇市廛，敢怨而不敢議，非所以作成士氣也。」清之益不樂，授稿陳垓，使劾公許，吳潛奏留之。帝夜半遣小黃門取垓疏入，徐清叟上疏論垓。尋授公許寶章閣學士，出知隆興府，而公許已死矣。
十一月，丙申，京湖制置使李曾伯言：「調遣都統高達、晉德入襄、樊措置經理，漢江南北並已肅清，積年委棄，一旦收復。」詔：「立功將士官兵各進官給賞，曾伯除寶謨閣學士、京湖制置大使，兼職依舊。」
壬寅，以隆冬凝寒，出封樁庫十八界官會子二十萬貫賑都民。
癸卯，蠲大理寺、三衙、臨安府屬縣見監贓賞錢。
丁未，決中外繫囚，杖以下釋之。
乙酉，詔：「江東、西、湖南、北、福建、二廣，有災傷瘴癘去處，雖已賑恤，猶慮州縣奉行不虔，可令監司、守臣體認德意，多方拯救。」
庚戌，鄭清之薨。史彌遠擅廢立，清之預其謀，帝以其舊學，優禮之，妻孥納賄，屢致人言，而眷不衰。贈尚書令，追封魏國公，諡忠定。
辛亥，召牟子才還朝，旋命兼崇政殿說書。時並召黃師雍，未幾，師雍卒。
甲寅，以謝方叔為左丞相，吳潛為右丞相，並兼樞密使。時史嵩之夤緣復用，帝初欲相嵩之，中夜忽悟，召學士改相二人。
乙卯，以徐清叟為參知政事兼同知樞密院事，新知福州董槐為端明殿學士、簽書樞密院事。
蒙古皇弟呼必賚入見，以趙璧從。蒙古主問璧曰：「天下何如而治？」對曰：「請先誅近侍之尤不善者。」蒙古主不悅。璧退，皇弟曰：「秀才，汝渾身是膽耶？吾亦為汝握兩手汗也！」
先是皇弟使近侍托克托治邪州，有能名，既而驕恣不恤民，凋弊日甚。僧子聰言於皇弟曰：「邢，吾分地也。受封之初，民萬餘戶。今日減月削，才五七百戶耳。得良牧守如真定張耕、浼水劉肅者治之，猶可完復。」皇弟奏請以耕為邢州安撫使，肅為副使。由是流民復業。升邢州為順德府。
蒙古號僧納摩為國師。納摩，西域竺乾國人，與兄鄂多齊俱學浮屠。定宗常命鄂多齊佩金符，奉使，省民瘼，至是復尊禮納摩，令總天下釋，鄂多齊亦貴用事。
蒙古主召西夏人高智耀入見。智耀言：「儒者所學，堯、舜、禹、湯、文、武之道。自古有國家者，用之則治，不用則否。養成其材，將以資其用也，宜蠲免徭役以教育之。」蒙古主問：「儒家何如巫、醫？」智耀對曰：「儒以綱常治天下，豈方技所得比？」蒙古主曰：「善！前此未有以是告朕者。」詔復海內儒士徭役，無有所與。
十二月，丙辰朔，謝方叔等入謝。帝降手詔曰：「昨來並命，往往各分朋黨，互持己見，交相捭闔，陰肆傾排，是以猜忌成風，眾弊膠轕。繼自今，勿牽人情，勿徇私意，以玄齡、如晦為法，以趙鼎、張浚為戒，務為正大之規，以副倚畀之意。」
丙寅，詔：「吏部四選以下，刷具應幹淹滯名件，並要了絕，違當重懲。」
詔：「游侶依舊觀文殿大學士，進官二等，致仕。」
戊辰，詔：「殿、步軍兵應歿故累重之家，許以子弟填刺。」
辛未，詔：「襄、蜀、兩淮極邊並新復州郡縣及二廣惡弱去處，或遇闕官，許令斟酌辟上。」
壬申，詔：「諸路監司、帥守，但幹攤賴、支蔓、罥墨之人，並日下釋之。」
癸酉，帝諭輔臣曰：「邊事未息，武備當嚴；五兵所先，莫如孤矢。昔種世衡守清澗，日教習射，羌人畏之；其法可以推行。」詔：「諸路帥閫、守臣，講明區畫，詳議激勵，使各自衛鄉井；弓弩箭只，聽從其便。」
乙卯，詔：「兩淮、沿江、京湖制司，於江北地分及淮西山寨管內，應有官屯、民田耕種去處，並令團結隊伍，隨其聚落，就中擇眾所服者充甲長，任責結保，有警，率其所部，務從便宜；或有疏虞，先懲頭目。人有能勵率強壯，精習武藝者，先與獎勵，將來能出力鏖戰，以真命旌賞。」
庚辰，遊侶薨，輟視朝二日。
是歲，蒙古東平行省嚴忠濟入覲，以張晉亨從。時包銀制行，朝議戶賦銀六兩。諸道長吏有請試行於民者，晉亨面責之曰：「諸君職在親民，民之利病，且不知乎？今天顏咫尺，知而不言，罪也。承命而歸，事不克濟，罪當何如？且五方土產各異，隨其產而賦，則民便而易足。必責輸銀，雖破民之產，有不能辦者。」大臣以聞。蒙古主召見，如所言以對。蒙古主是之，乃得蠲戶額三之一，仍聽民輸它物，遂為定製。蒙古主欲賜晉亨金虎符，辭曰：「虎符，國之名器，長一道者所佩。臣隸忠濟麾下，復佩虎符，非制也，臣不敢受。」蒙古主益喜，改賜璽書金符，恩州管民萬戶。
春，正月，丙戌朔，帝戒群臣曰：「自今毋養蠹，毋惠奸，毋以姑息市私恩，毋容僥倖廢公法。」
詔：「諸路官司違禁罔利害民事，悉罷之。」
甲午，宰執內幄奏事，帝曰：「救楮事不可緩，吳潛可專此責。」
丙申，詔諸路監司、帥守：「事有關人命連逮者，官欠攤涉者，偽會枝蔓者，詞人渣系者，咸釋之。仍嚴估平民之禁。」
蒙古斷事官伊囉斡齊及珠格爾等總天下財賦於燕，視事一日，殺二十八人。其一人盜馬者，已杖而釋之，偶有獻壞刀者，遂追還所杖者，手試刀殺之。皇弟呼必賚聞而責之曰：「凡死罪，必詳讞而後行刑。今一日殺二十八人，必多非辜。既杖復斬，此何刑也？」珠格爾不能對。伊囉斡齊旋持其印請於蒙古主曰：「 此先朝賜臣印也。陛下即位，將仍用此印耶，抑易以新者耶？」時趙璧旁侍，折之曰：「用汝與否，取自聖裁，汝乃敢以印為請耶？」奪其印，置蒙古主前。蒙古主默然久之，既而曰：「朕亦不能為此也。」自是伊囉斡齊不復用。
庚子，詔：「二廣、福建、江西、湖南，去歲疫癘，州縣戶絕者，監司、守臣稽其財產，即其族命繼給之；遠官身歿，家不能歸者，官為津遣。」
戊申，帝諭輔臣曰：「淮東邊報不一，可於江上整娖萬兵以備緩急。江面雖已分定三流，更須擇將分兵巡徼。」
蒙古置經略司於汴，分兵屯田。自庫端取漢上諸郡，因留軍戍境上。繼而襄、樊、壽、泗復降，而壽、泗之民盡為軍官分有，由是降附路絕。雖歲侵淮、蜀，軍將惟利剽殺，城無居民，野皆榛莽。至是皇弟呼必賚從姚樞之言，請於蒙古主，置經略司於汴，以孟克、史天澤、楊淮中、趙璧為使，俾屯田唐、鄧等州，授之兵牛，敵至則戰，退則耕屯，西起穰、鄧，東連清口、桃源，列障守之。
庚戌，詔宰執曰：「近聞北騎之來，往往儲糗糧，立寨柵，以為因利乘便之計。守臣邊將，欲攖城退守，則有老師費財之患；欲開關接戰，又有兵連禍結之憂。今朕欲於兩淮、沿江各令立一項遊擊軍，以備不時調遣。設若緩急，隨宜應援，使大軍偏師搗虛，此正李廣縱部曲，逐水草，號『飛將軍』之遺意也。又聞邊疆之外，皆平原曠野，北騎奔突，邊臣每有迅雷不及掩耳之患。今朕欲令極邊州郡開浚水道，去城百里之間，三里一溝，五里一洫，使北騎不得長驅而入，邊民亦可為耕鑿之計，此正古者立方田，開溝澮，以限戎馬之遺意也。邊防二事，久注朕懷，茲與卿等共籌之。」
癸丑，帝諭輔臣：「方田事，且令近城為之。遊擊軍當招水步各半。」謝方叔等曰：「容講行之。」
蒙古張德輝等見皇弟呼必賚於金蓮川，請皇弟為儒教大宗師，皇弟悅而受之。因啟累朝有旨蠲儒戶兵賦，宜令有司遵行。從之，仍令德輝提調真定學校。
二月，乙卯朔，日有食之。
丙辰，詔增資善堂講官一員。丁巳，帝諭輔臣：「資善訓導之官，正要擇人。」謝方叔對曰：「進善不特教以章句，凡事皆當訓導，使知孝悌，知世務。」帝曰；「習慣如自然。」
壬戌，詔曰：「朕惟明目張膽，當言即言，其責在台諫；斟酌劑量，可行即行，其權在人主。數年以來，惟知風憲之必行，不俟上章之報可，嘗有用之於執政大臣者，有施之於端人正士者。如此，則人主之所欲用者，台諫皆得去之，台諫所欲去者，人主不得而留之，不幾於威權浸移，太阿倒持乎？自今後，台諫毋循積弊，有失國體。奏疏必俟得旨付出，方許報行。」
廢江灣、梅裡、顧逕、魏村、古浦五酒庫，以都司言帥司為餉軍創五庫，官吏並緣漁獵故也。
己巳，詔諸路提刑按部決囚徒。
丙子，置池州遊擊軍。
戊寅，帝諭輸臣：「賈似道已有淮甸肅清之報，不知田疇尚及種否？」謝方叔曰：「兵退在芒種前，猶可及也。」
辛巳，監察御史劉元龍，言楮幣積輕，宜因各路時直，令州縣折納純用楮；從之。後公私交病，明年，仍用錢、會中半。
蒙古兵復攻隨、郢、安、復，京西馬步軍副總管馬榮率將士連日拒戰，卻之。
三月，蒙古主命東平萬戶嚴忠濟立局，制冠冕、法服、鐘磬、籞佺儀物肄習。
丁亥，馬榮復與蒙古兵戰於大脊山。詔：「榮兵不滿千，能禦大難，賞官兩轉，進州鈐、帶行閤門祗候。」
丁未，三汊口守將焚蒙古屯積，斷其浮梁。
蒙古城沔州。
夏，四月，蒙古主駐蹕和林。以諸王嘗欲立實勒們，乃徙太宗皇后於庫端所居地之西，分遷諸王於各邊，以太宗皇妃家資分賜諸王。定宗皇后及實勒們母，以厭禳並賜死，禁錮實勒們於摩多齊之地。
詔：「襄、郢新復，州郡耕屯為急，以緡錢百萬，命京閫措置，給民牛種。」
丙子，置池州遊擊水軍。
五月，甲申朔，禱雨。乙酉，諭輔臣曰：「禱祈未應，可求之人事。」徐清叟言土木之役宜省，帝然之。甲午，以禱雨，出封樁庫十八界楮二十萬給散諸軍有差。乙未，雨。
蒙古主召太常禮樂人赴日月山。
乙巳，盜起玉山。
庚戌，罷諸郡經界，從台臣蕭泰來奏也。初，鄭清之奏行經界於六郡，會玉山饑民嘯聚，言者歸咎焉。
六月，癸酉朔，盜逼衢州境，命孫子秀知衢州。子秀謂捕賊之責雖在有司，亦必習土俗之人，乃能翦其憑依，截其奔突。乃立保伍，選用土豪，疏奏常山縣令陳謙亨、寓士周還淳等捍禦之勞，人心競勸。未幾，擒賊四十八人，玉山盜平。
癸亥，賑衢、信饑。
戊辰，帝諭輔臣曰：「邇年科舉取士，鮮得實學。士風人才，關係氣數，何策以救之？」吳潛請於省試額中輟一二十名，令有司公舉海內行義文學之士，庶尚存鄉舉裡選微意。曩時朱熹、真德秀亦有此請。
癸酉，帝曰：「近日學校之士，本起於至微，不謂其相激乃爾。若紛紛不已，恐非美證。」先是三學諸生扣閽言臨安尹餘晦，相率出學，帝令學官勉入齋，故因輔臣奏事復及之。晦為天錫從子，以天錫舊恩見擢用。
丙子，大理正尹桂，請置小學於禁庭：「非特父子之情浹洽，亦所以為事制曲防之慮。」
戊寅，詔賜史彌遠墓碑。
己卯，帝諭侍臣曰：「衢、嚴水災，江東亦苦雨，此陰盛之應」徐清叟曰：「漢關中大水，翼奉以為後舅之故。今宜稍抑宦官、戚畹，以回天意。」
蒙古皇弟呼必賚人覲，蒙古主命帥師征雲南。
秋，七月，甲申，諭輔臣曰：「嚴州水勢可駭，移撥之米，當賑濟，不當賑糶。」謝方叔言衢、婺廬舍亦多漂蕩，宜一體救恤。戊子，帝問信州水災，謝方叔曰：「建甯、南劍、括蒼亦然，救恤宜急。」
權左司郎中高斯得上言曰：「願陛下立罷新寺土木，速反迕旨諸臣，遏絕邪說，主張善良，謹重刑辟，愛惜士類，則天意可回，和氣可召矣。」
庚寅，以諸路水災，遣使分郡賑恤諸軍，計院師輿往建甯、南劍，國子監簿葉隆禮往嚴、衢、信，登聞檢院胡大昌往婺、處，合告敕凡一百道，分遣有差。
牟子才言：「今日納私謁，溺近習，勞土木，庇小人，失人心，五者皆蹈宣和之失。苟不恐懼修省，臣恐宣和京城之水將至矣。燮理陰陽，大臣之事，宜諭大臣，息乖爭以召和氣，除壅蔽以通下情。今遣使訪問水災，德至渥也，願出內帑賑之。」
辛丑，帝間輔臣三使行日，徐清叟言建甯、南劍水尤甚，師輿所將僅百萬，恐賑恤有限，帝曰：「可增五十萬。」
乙巳，帝曰：「聞福建水，傷人頗多。」徐清叟曰：「水退之後貧民無以為生，亦有自經溝瀆者。聞帥臣陳昉發楮三十萬，漕臣饒虎臣發楮五十萬、米五千石以賑之，請與除豁。」帝從之。其後蠲九郡苗米凡二十二萬石有奇。
右司郎中徐霖疏言諫議大夫葉大有陰柔奸黠，為群憸魁，不宜久長台諫，並追論趙與B170聚斂，帝不悅。己酉，帝諭輔臣曰：「徐霖以庶官論台諫、京尹，要朕之必行，殊傷事體，已批除職予郡。」吳潛等請更賜優容。
徐霖出知撫州。帝慮給事中趙汝騰廷諍，徙為翰林學士，汝騰即去國。高斯得言：「汝騰一世之望，宗老之重，飄然引去，陛下遂亦棄之，有如弁髦，中外驚怪。將見賢者力爭不勝而去，小人踴躍爭氣而來。陛下改紀僅數月，初意遽變，臣竊惜之！」
八月，癸丑朔，令戶部下諸路申嚴州郡苛取斛面之禁。
己未，詔明年省試仍用二月一日，以四月殿試，先是淳祐九年，台臣陳垓奏省試用三月，殿試八月，遠方之士留滯逆旅，至是復舊。
謝方叔、吳潛乞解機政，疏四上，不許。
蒙古學士魏祥卿、徐世隆、郎中姚樞等，以樂工李明昌、許政等五十餘人見蒙古主於行宮。蒙古主問製作禮樂之始，世隆對曰：「堯、舜之世，禮樂興焉。」時明昌等各執鐘、磬、笛、簫、篪、堝、巢笙於御前奏之，曲終，復合奏之，凡三終。
庚申，蒙古主始以冕服拜天於日月山。
癸亥，蒙古主從孔元措言，合祭昊天、后土、始大合樂，作牌位，以太祖，睿宗配。
蒙古方圖征雲南，皇弟呼必賚問於徐世隆，對曰：「孟子有言：『不嗜殺人者能一之。』君人不嗜殺人，天下可定，況蕞爾之西南夷乎？」皇弟曰：「誠如卿言，吾事濟矣。」
甲子，申嚴文武官改正敘復之令。
己巳，出封樁庫十八界楮四十萬賑行在軍民。
丁丑，太史奏將新曆成，詔賜名《會天曆》，行之。
戊寅，再決中外繫囚，以陰雨未已，詔行寬恤刑獄。
是月，蒙古皇弟呼必賚次臨洮，請城利州以為取蜀之計。
九月，壬午，詔改明年為寶祐元年。
丁亥，詔建西太乙宮於延祥觀左。
嗣沂王貴謙薨。
庚戌，帝諭輔臣：「近來早朝，多奏臣下辭免等細事，而事體大者反從繳進，甚非臨朝聽政之章。自今宜就早朝面奏。」
葉大有疏劾趙汝騰，以其右徐霖也。牟子才上疏辨汝騰之誣及大有之欺；未幾，大有罷言職。
蒙古皇弟呼必賚將征雲南，軍中夜宴。姚樞陳宋太祖遣曹彬下江南，不殺一人，市不易肆。明日，皇弟據鞍呼曰：「汝昨言曹彬不殺人事，吾能為之。」樞馬上賀曰：「王能如此，生民之幸，有國之福也。」既而師左次。
冬，十月，壬子朔，詔：「諸路守臣，依舊制，到任半年，條便民五事及四方利病來上。」
癸丑，以徐清叟除參知政事，董槐同知樞密院事。
嗣濮王善珊薨。
甲寅，都省言既復襄、樊，宜措置屯田，修曲堰。詔守臣高達任責，仍令前德安守臣程大元督役。
壬辰，詔舉將材。
蒙古楊惟中、趙璧至河南，加意振飭。總管劉福貪酷，虐害遺民將二十載；惟中召福聽約束，福以數十人護衛而至，惟中握大梃擊殺之，百姓稱快。又有劉萬戶者，貪淫暴戾，郡中婚嫁，必先賂之，得所請而行。其黨董王簿尤虐，強取民女三十餘人；璧至，按其罪，立斬之，盡還民女。劉大驚，時天大雪，詣璧，酌酒賀曰：「下車鋤強，雪為瑞應。」璧曰：「如董主簿者盡誅之，瑞應將至矣！」劉歸即病卒，時人以為驚死。
蒙古汪德臣將兵掠成都，薄嘉定，四川大震，余玠率諸將俞興、元用等夜開關力戰，乃解去。
監察御史蕭泰來劾高斯得、徐霖，俱罷職。霖在撫州，寬租賦，賑饑窮，誅悍將，建營寨，凡一月而政舉。及去，士民遮道，幾不得行。
十一月，辛巳朔，右司郎中李伯玉劾蕭秦來附謝方叔傷殘善類，帝令伯玉具都司劾御史故事以聞。伯玉引張商英故事，且歷數泰來之過。詔曰：「國家設御史，所以糾正百官，置宰相，所以襄贊機務。御史用天子耳目之臣，而省掾不過一大有司，未聞有以庶僚而糾劾御史者。近者徐霖以都司而按大有，今李伯玉又以都司而按泰來，陰懷朋比之私，蔑視紀綱之地，是非輕台諫，乃所以輕朝廷也。李伯玉乃復援張商英等事以文其過，若都司可以按御史，則御史反將聽命於都司，朝綱不幾於紊亂乎？伯玉可降兩官，放罷。」
牟子才上言：「陛下更化，召用諸賢。今趙汝騰、高斯得、徐霖相繼劾去，李伯玉又重獲罪，善人盡矣。」
庚寅，吳潛罷，以蕭泰來論其奸詐十罪如王安石而又過之也。
丙申夜，臨安大火；丁酉夜，乃熄。戊戌，避殿，減膳。
壬寅，詔求直言。
國史實錄院校勘湯漢上封事曰：「往者陛下上畏天戒，下恤人言，內則拘制於權臣，外則恐怯於強敵，敬心既不敢盡弛，私意亦未得盡行。比年以來，天戒人言，既已玩熟，而貪濁柄國，黷貨無厭，彼既將恣行其私，則不得不縱陛下之所欲為，於是前日之敬畏盡忘，而一念之私始四出而不可禦矣。姑以近事蹟之：定策之碑，忽從中出，鄉未欲親其文也；貴戚子弟，參錯中外，鄉不如是之放也；土木之禍，展轉流毒，訟牒細故，胥吏賤人，皆得籍群璫之勢，徹清都之邃，鄉不如是之熾也；御筆之出，上則廢朝令，下則侵有司，鄉不如是之多也；賄賂之通，書致之操，鄉不如是其章也。所以水火之災，捷出於數月之內，陛下尚可復以常日玩易之心處之乎？」
以隆寒，出封樁庫十八界會子二十萬賑三衙諸軍，其出戍宮兵之家倍之。
戎州帥欲舉統制姚世安為代，餘玠素欲革軍中舉代之弊，以三千騎至雲頂山下，遣都統金某往代世安，世安閉關不納。世安素結謝方叔子侄，至是求援於方叔，方叔遂倡言玠失利州士卒之心，又陰嗾世安密求玠之短，陳於帝前，帝惑之。於是世安乃與玠抗，玠鬱鬱不樂。
十二月，乙卯，以吳潛為觀文殿大學士、提舉興國宮。
戊午，蒙古大赦。徙諸匠五百戶修行宮。
己未，詔：「追錄彭大雅創築渝城功，復元秩，仍官其子。」
癸亥，以海神為大祀。
丁丑，立春，雷。時言路壅塞，太學生楊文仲率同舍生叩閽極言時事，有曰：「天本不怒，人激之使怒；人本無言，雷激之使言。」一時傳誦之。
是歲，蒙古籍漢地民戶。
金故御史張特立以言事罷歸田裡，金亡，不仕，以《易》教授諸生。蒙古皇弟呼必賚聞其名，嘗遣趙璧傳諭，稱其養素丘園，易代如一，賜號：「中庸先生」。至是復貽書曰：「白首窮經，誨人不倦，無過不及，學者宗之。昔已賜嘉名，今復諭意。」未幾，特立卒。

