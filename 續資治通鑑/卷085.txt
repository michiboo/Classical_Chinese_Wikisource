
春，正月，丙戌朔，班內外學制。
丁亥，遼主如春水。
庚寅，以阿裡骨子轄戩襲河西軍節度使邈川首領。轄戩，即溪邦彪籛也。
甲午，涇原路鈐轄王文振敗夏人於沒煙峽。
壬寅，遼烏庫節度使耶律慎嘉努以功加尚書右僕射。
癸卯，遼主駐雙山。
丙午，詔：「應紹聖二年十二月十五日類定姓名責降人子孫弟侄，各不得住本州；其鄰州內從孫，仍並與次遠路分合入差遣，已授未赴並見任人並罷。」
庚戌，李清臣罷知河南府。帝幸楚王似第，有狂婦人遮道叫呼，告清臣謀反，乃清臣姑子田氏外婦也。清臣不能引去，御史劾免之。
二月，丙辰朔，遼南京水，遣使賑之。
丙午，准布部長請舊地，貢方物，遼主許之。
丁巳，資政殿學士、提舉崇禧觀王存，表乞致仕，詔許之，薄其廕補恩例，言者指存元祐之初論事附會故也。
己未，三省言：「司馬光、呂公著詆毀先帝，變更法度，罪惡至深，及當時同惡相濟、首尾附會之人，偶緣身死，不及明正典刑，而亡沒之後，尚且優以恩數及其子孫親屬，與見存者罪罰未稱，輕重不倫。至於告老之人，雖已謝事，亦宜少示懲沮。」於是下制，追貶呂公著為建武軍節度副使，司馬光為清海軍節度副使，王岩叟為雷州別駕，奪趙瞻、傅堯俞贈官，追韓維子孫親屬所得廕補恩例，孫固、範百祿、胡宗愈各與恩例兩人，餘悉追奪。
初，議再貶光、公著等，曾布謂章惇、蔡卞曰：「追奪恩澤，此例不可啟。異時奸人施於仇怨，則吾輩子孫皆為人所害矣。」惇曰：「彼已死，雖鞭屍何益，追削何補！不若奪其恩例乃實事。」布又曰：「不若止治其渠魁為便。」惇曰：「范百祿、胡宗愈之徒，亦無顯惡，姑置之。」布曰：「韓維在政府不久，又與眾不合而去，恐亦無它。」惇曰：「與光倡和者，正此人也。」布反復甚久，卞曰：「亦有可議。」唯許將默無一言，布疑將以元祐為嫌，故爾。
壬戌，罷夔州路提舉常平張競辰，以御史蔡蹈言其謅事呂大防、蘇軾故也。競辰，蜀人，王安國女婿，與曾布有連，其得提舉官，布實薦之章惇。而蔡卞以競辰嘗忤其妻，最惡競辰，亟罷之。
丙寅，夏人寇綏德城。
己卯，復元豐榷茶法。
庚辰，追奪趙瞻、傅堯俞諡告。
詔罷《春秋》科。
三省言：「近降指揮，以司馬光等各加追貶，其首尾附會之人，亦稍奪其所得恩數。謹按呂大防、劉摯、蘇轍、梁燾等，為臣不忠，罪與光等無異，頃者朝廷雖嘗懲責，而罰不稱愆；內范純仁又自因別過落職，於本罪未嘗略正典刑。輕重失當，生死異罰，無以垂示臣子萬世之戒。其餘同惡相濟、倖免失刑者尚多，亦當量罪示懲。」癸未，制：「呂大防責授舒州團練副使，循州安置；劉摯責授鼎州團練副使，新州安置；蘇轍責授化州別駕，雷州安置；梁燾責授雷州別駕，化州安置；范純仁責授武安軍節度副使，永州安置。劉奉世、韓維、王覿、韓川、孫升、呂陶、范純禮、趙君錫、馬默、顧臨、范純粹、孔武仲、王汾、王欽臣、張耒、呂希哲、呂希純、呂希績、姚勔、吳安詩、晁補之、賈易、程頤、錢勰、楊畏、朱光庭、孫覺、趙昪、李之純、杜純、李周等三十一人，或貶官奪恩，或居住安置，輕重有差。其彬州編管秦觀，移送橫州。」大防等責詞，皆葉濤所草也。
甲申，太師、致仕文彥博，特降授太子少保、致仕。
閏月，丙戌朔，詔文彥博諸子並令解官侍養，司馬康追奪贈官。
帝以張天說所進書，立意狂妄，詆訕先帝，送開封府取勘。開封府言天說上書詆訕，情不可恕，詔特處死。
觀文殿學士、知定州韓忠彥，降充資政殿學士，以中書舍人蹇序辰論其忘恩附奸，毀訾先帝故也。
詔：「上清儲祥宮御篆碑文，蘇軾所撰，已令毀棄，宜使蔡京撰文並書。」
壬辰，詔：「通州居住王覿，改送袁州；孔文仲、鮮于侁、吳處厚，亦各追貶。」
鄭雍落資政殿學士，安燾落觀文殿學士，差遣如故，用蹇序辰之言也。
壬寅，以曾布知樞密院事，許將為中書侍郎，蔡卞為尚書左丞，吏部尚書黃履為尚書右丞，翰林學士林希同知樞密院事。
章惇之初拜相也，曾布在翰林，草惇制詞，極其稱美，望惇用為同省執政；惇忌之，止拜同知樞密院。故事，樞密日得獨對。惇疑布，更引林希同知樞密院，使察之。希尋為布所誘，亦背惇。布與惇益不合，卒傾惇，居其位。
癸卯，大雨雹，自辰至申。
甲辰，詔：「寧遠軍節度副使、惠州安置蘇軾，責授瓊州別駕，移送昌化軍安置；賀州安置范祖禹，移送賓州；英州安置劉安世，移送高州。」昌化，故儋耳地。軾初至，僦官屋以居，有司猶謂不可，軾遂買地築室，儋人運甓畚土以助之。獨與幼子過處，著書為樂，若將終身焉。
三月，辛酉，遼以燕國王延禧生子，遷妃父之官，仍賜官屬錢。
壬戌，夏人犯麟州神堂堡，出兵討之。進築胡山砦。
癸亥，賜禮部奏名進士新淦何昌言等及諸科及第、出身共六百九人。
是日，未啟封，讀程文至第四人，才讀數百字，曾布、蔡卞俱云：「文字顯不如第三，恐不須讀。」啟封，乃章惇之子持也。至第五人，帝宣諭曰：「 對策言先朝法度當損益，恐無可降之理。使先帝在位至今，亦當隨宜損益。」承旨蔡京進曰：「先帝則當損益，陛下方紹述先志，不當損益。」布曰：「恐無此理。 」帝顧卞曰：「如何？」卞曰：「不知欲何如損益？」京曰：「但言事當損益者，不可不損益。」布曰：「如此乃是。」卞亦默然。帝曰：「更不須降。」然卒降為第七。及啟封，則李元膺，乃察之子也。
後五日，布同林希言：「前侍集英，放進士，因言及損益先朝法度事，未敢極陳。時變有所不同，人情有所不便，豈得不損益！如此，則是膠柱而鼓瑟也。況即今行保甲，如先朝團教事，皆未敢行。三省行八路差官法，累經修改，未如舊法。凡此之類，豈非損益？」帝曰：「但不失大意可矣。」布曰：「今在朝之人，設此網罟以為中傷羅織之術，凡有人言及政事，便以為非毀先朝，因此斥逐者不一，願陛下更加審察。」希所陳略如布指，帝頗欣納。布又言：「第二人方天若程文中，言元祐大臣當一切誅殺，子弟當禁錮，資產當籍沒，此奸人附會之言，不足取。」帝曰：「只是敢言。」布曰：「此有所憑恃，非敢言也。天若乃蔡京門客，故為此言。」帝頷之。天若，興化人也。
丁卯，詔瀘南安撫司、南平軍毋擅誘楊光榮獻納播州疆土。
庚午，夏人大至葭蘆城下，知石州張構等擊走之。
甲戌，幸金明池。
丙子，克胡山新砦成，賜名平羌砦。
辛巳，西上閤門使折克行破夏人於長波川，斬首二千餘級，獲牛馬倍之。
壬午，中書舍人、同修國史蹇序辰言：「前日追正司馬光等罪惡，實狀具明，乞選官將奸臣所言所行事狀，並取會編類，人為一本，分置三省、樞密院，以示天下後世之大戒。」從之。章惇、蔡卞請命序辰及直學士院徐鐸主其事。由是搢紳之禍，無一得脫者。
是春，高麗王昱殂。
夏，四月，乙未，以校書郎陳瓘通判滄州。
曾布、林希言瓘登高科，不宜補外，帝曰：「章惇亦云瓘當作館閣。但議論乖僻，故止。」布曰：「瓘不見其乖僻，但議論詆訾蔡卞爾，它無所聞。」 希曰：「瓘嘗為越州簽判，與下論事不合，遂拂衣去。然人材實不可得。」布曰：「主張士類，正在陛下，願少留聖意。」帝欣然納之。初，瓘為太常博士，時薛昂、林自乞毀《資治通鑒》；瓘因策士，題引神宗所制序文以問，二人議沮，遂得不毀。
熙河築金城關。
丁酉，進編臣僚章疏一百四十三帙。
己亥，舒州團練副使、循州安置呂大防卒。大防赴循，至虔州信豐而病，語其子景山曰：「吾不復南矣。吾死，汝歸，呂氏尚有遺種。」遂卒，年七十一。其兄大忠請歸葬，許之。
大防身長七尺，聲音如鐘。自少持重，無嗜好，過市不左右游目，燕居如對賓客。每朝會，威儀翼如，神宗常目送之。與大忠及弟大臨同居，論道考禮，冠昏喪祭，一本於古，關中言禮樂者推呂氏。
庚子，知保安軍李沂伐夏國，破洪州。
辛丑，追貶呂公著昌化軍司戶參軍，司馬光朱崖軍司戶參軍。
先是刑恕為章惇言：「元豐八年，神宗晏駕，三月二十七日，范祖禹自西京赴召，司馬光送別，謂祖禹曰：『方今主少國疑，宣訓事不可不慮。』」宣訓者，北齊武明婁太后宮名也。婁太后廢其孫少主殷，立其子常山王演。恕誣宣仁有廢立意，又偽造光此言以信己讒。然祖禹以七年冬末赴召，雖惇亦知其妄，故不復窮究，但藉此以罪光耳。惇嘗稱司馬光村夫子，無能為；呂公著素有家風，凡變改法度，皆公著教之，故亦累加追貶。
壬寅，詔：「范純仁元祐四年罷相恩例不追奪，並給還。王岩叟依例追奪。」又詔：「趙昪歷任職名及贈官，亦行追奪。更有似此者，依此施行。」因吏部、刑部有請也。
環慶鈐轄張存入鹽州，俘戮甚眾。及還，夏人追襲人，復多失亡。
知渭州章楶，以夏人猖獗，上言城葫蘆河川，據形勝以逼夏，朝廷許之。遂合熙河、秦鳳、環慶、鄜延四部之師，陽繕理它砦數十所以示怯，而陰具版築守戰之備，出葫蘆河川，築二砦於石門峽江口好水川之陰。夏人聞之，帥眾來襲，楶追擊，敗之。二旬有二日，城成，甲辰，賜名曰平夏城、靈平砦。章惇因請絕夏人歲賜，而命沿邊諸路相繼築城守要害，以進拓境土，凡五十餘所。
詔成都府路產茶州軍復行禁榷。
丁未，三省言：「元豐八年二月二十九日，御史中丞黃履言：『訪聞兩府大臣嘗議奏請皇子就傅、建儲事，王珪輒語李清臣雲，彼家事，外庭不當與知，蔡確、章惇聞之，對眾窮其所立。珪不得已，方雲上自有子，確、惇乃宣言於眾，其議遂定。臣又聞珪陰交高遵裕，嘗招其子士充傳達語言。臣伏思陛下以槐位處珪，以鼎餗養珪，凡十有六年。今聖躬偶感微疹，而珪已懷二心，何以懲勸天下！』至三月初，履又言：『臣論王珪議儲之事，果合於義，珪不可以無罪；不然，則臣亦當有責，伏望早賜指揮。』又，紹聖二年十一月，右正言劉拯言：『王珪持二心為奸，其卒也，恩禮甚厚；蔡確定策受顧命，輔翼陛下，而擠死投竄之地。功罪不明，孰大於此？伏望究珪之罪，錄確之功。』又今年二月，西京副將高士京進狀稱：『先臣遵裕，當先帝服藥危疑之際，有故宰相王珪召臣親弟承議郎士充密議，取決於先臣，欲知皇太后意所欲立。先臣大怒曰：「國家自有正統，何決於我！」因叱駡士充曰：「敢再往，即杖汝死！」有此忠義，不獲伸訴，乞詳酌優賜褒贈。』又，給事中葉祖洽言：『當先帝違豫，臣適在朝廷，親聞士論籍籍罪珪。』伏乞特下有司，正珪之罪。」於是詔：「珪遺表恩例並行追奪，所賜宅拘收入官，追貶珪萬安軍司戶參軍。」
帝之嗣位，邢恕與蔡確陰有異意，確死貶所，恕亦斥不用，日夜圖報復。黃履舊與恕相得，恕誣謗宣仁，履與其謀。元豐八年二月三日章疏，乃追為之，非當日所奏也。高士京者，遵裕假子，嘗與恕同官。士京庸暗，恕一日置酒，從容謂士京曰：「公知元祐間獨不與先公推恩否？」士京曰：「不知。」又問：「 有兄弟否？」士京曰：「有兄士充，已死。」恕曰：「此乃傳王珪語言者也。當是時，王珪為相，欲立徐王，遣公兄士充傳道語言於禁中，知否？」士京曰：「不知。」因誘士京以官爵，曰：「公不可言不知，當為公作此事，第勿語人。」因令所親信王棫為士京作奏上之，珪由是得罪。
己酉，復文德殿侍從轉對。
遼南府宰相趙廷睦出知興中府；參知政事牛溫舒兼同知樞密院事。
五月，丁巳，太子少保致仕潞國公文彥博卒，年九十二。
彥博逮事四朝，任將相五十年，名聞四夷。元祐間，契丹使耶律永昌、劉霄來聘，蘇軾館客，與使入覲，望見彥博於殿門外，卻立改容曰：「此潞公邪？」問其年，曰：「何壯也！」軾曰：「使者見其容，未聞其語。其綜理庶務，雖精練少年有不如；貫穿古今，雖專門名家有不逮。」使者拱手曰：「天下異人也！」
辛酉，以皇太妃服藥及亢旱，決四京囚。
壬戌，詔陝西添置蕃落馬軍十指揮。
癸亥，遼西北路招討使額特勒討准布，破之。
己巳，遼主駐薩裡納。
辛未，詔榜示朝堂曰：「朕獲承先構，永惟休烈盛美，欲以昭示萬世。而頃遭群奸逞憾，力肆詆排，政事人材，廢毀殆盡，思與卿士大夫共承厥志。念今在廷之臣，乃陰懷私恩，顯廢公議，以奸臣所斥逐為當罪，所變更為得宜，以先帝所建立為不然，所褒擢為非當，借譽餘黨，幸復甄收，扇為是非不定之論，欲開善否更用之端。朕察言觀事，灼見邪心，欲正典刑，當申儆戒，其或怙終，必罰無赦！」
元祐初，章惇爭論役法劄子，有云：「役法可以緩改，非如京東鐵馬、福建茶鹽，不改一日則有一日之害也。」及蔡卞與蹇序辰謀共作詔榜，慮惇不從，乃持惇元祐劄子以脅之曰：「若謂吳居厚京東所行非是，則先帝褒詔亦非是矣。」惇噤不能語，於是從序辰所請降詔榜雲。
太子少保致仕韓縝卒，贈司空，諡莊敏。縝出入將相，寂無功烈，厚自奉養，世以比晉何曾。
丁丑，三省言：「韓維朋附司馬光，最為盡力。」詔維責授崇信軍節度副使，筠州居住。時年八十一，諸子乞盡納己官，聽父裡居，且告章惇云：「父執政，與光議論多不合。」故得旨免行。
六月，癸未朔，日有食之。
甲申，遼主命罷諸路馳驛貢新。
丙戌，遼主命每冬駐蹕之所，宰相以下構宅，毋役其民。
戊子，嗣濮王宗楚卒，以其弟宗祐嗣。
丙申，詔：「翰林學士、吏部尚書各舉監察御史二人。」
丁酉，環慶路安疆砦成。
甲辰，熙河進築青石峽，工畢，詔賜人役及防拓軍兵緡錢有差，尋賜名西平。
乙巳，保寧軍觀察留後宗漢為開府儀同三司，徙封安康郡王。
己酉，太原地震。
庚戌，遼以契丹行宮都部署耶律鄂嘉為南院大王。
秋，七月，壬子朔，太白晝見。
遼主獵於黑嶺。
八月，乙酉，封世開為安定郡王。世開，燕懿王德昭曾孫也。
丙戌，鄜延將王湣復宥州。
丁酉，詔以蔡確無辜貶死，弟除名勒停；又，前朝奉郎碩，特與敘換內殿崇班。
確子少府監主簿渭奏：「臣叔父碩，曩於邢恕處見文及甫元祐中所寄恕書，具述奸臣大逆不道之謀。及甫乃彥博愛子，必知當時奸狀。」詔翰林學士承旨蔡京、權吏部侍郎安惇即同文館究問。初，及甫與恕同為館職，相善，其與恕書，自謂「畢禫當求外，入朝之計未可必，聞已逆為機阱以榛梗其塗。」又謂「司馬昭之心，路人所知，濟之以粉昆，朋類錯立，欲以眇躬為甘心快意之地。」及甫嘗語蔡碩雲，司馬昭指劉摯，粉昆指韓忠彥，眇躬及甫自謂。蓋俗謂駙馬都尉曰粉侯，而韓嘉彥尚主，故指其兄忠彥為粉昆。朋類錯立，謂王岩叟、梁燾也。及甫除都司，為摯論列；又摯嘗論彥博不可除三省長官，故止為平章事。彥博致仕，及甫以修撰守郡。母喪除，及甫與恕書請補外，肆為詆毀之辭。恕以此書與渭，使訴其事。及置對，及甫為京、惇所脅，即妄自解釋，唯以昭比摯如舊，而眇躬乃以為指上，粉昆指王岩叟、梁燾。岩叟面如傅粉，故曰粉；燾字況之，以況為兄，故曰昆也。又言「父彥博臨終，屏左右，獨告以摯等將謀廢立，故亟欲彥博罷平章重事。 」問其證驗，則俱無有。確母明氏，常有狀訴邢恕，雲梁燾嘗對懷州致仕人李洵言，若不誅確，則於徐邸安得穩便／廷封其狀，不為施行。至是渭以告章惇，惇遂檢明氏狀進呈，並付京，惇追問。洵］依違以答，亦無證驗。
戊戌，築威戎城。
己酉，彗出西方。九月，壬子，以星變，避殿，減膳，罷秋宴，詔求直言。
乙卯，赦天下。出元豐庫緡錢四百萬，付陝西廣糴。
丙寅，詔蹇序辰及入內內侍省使臣一員同審問文及甫事，從蔡京請也。
戊辰，彗滅。
壬申，遼主駐藕絲澱。
丙子，御殿，復膳。
丁丑，遼以武定軍節度使梁援為漢人行宮都部署。
戊寅，遼招討使額特勒奏討默埒濟之捷。
己卯，封婉儀劉氏為賢妃。
五國部長貢於遼。
冬，十月，乙酉，詔：「鄭雍依呂大防等指揮，永不得引用期數及赦恩敘復。」從三省言也。
壬寅，以權吏部尚書兼侍讀邢恕為御史中丞。
庚戌，遼以西北路招討使額特勒為南府宰相。
十一月，乙卯，富勒摩多部貢於遼。
戊午，遼以安車召醫巫閭山僧志達。
遼主好佛法，能自誦其書，每夏季輒令諸京僧徒及其群臣執經親講，所在修蓋寺院，度僧甚眾。僧徒縱恣，放債營利，侵奪小民，民甚苦之。
己未，遼以中京留守韓資讓知樞密院事，以同知樞密院事藥師努知右伊勒希巴。
丁卯，詔：「諫議大夫以上各舉監察御史一人。」
癸酉，詔：「中大夫、彬州安置劉奉世，責授隰州團練副使，弟知常州當時，差監南嶽廟。」以邢恕言其陰合劉摯傾害蔡確故也。
丁丑，詔：「程頤涪州編管。」坐與司馬光同惡相濟也。李清臣尹洛，即日迫遣之。
先是帝與輔臣語及元祐事，曰：「程頤妄自尊大，至欲於延和講說，令太母同聽。在經筵多不遜。雖已放歸田裡，可與編管。」遂有涪州之命。
頤編管蓋林希力，希意邢恕必救頤，則因以傾恕。恕與希曰：「便斬頤萬段，恕亦不救。」聞者笑之。
是日，雷州別駕、化州安置梁燾卒。
燾自立朝，一以拔引人物為意，在鄂作《薦士錄》，具載姓名。客或見其書曰：「公所植桃李，乘時而發，但不向人開耳。」燾笑曰：「燾出入侍從，位至執政，八年之間所薦，用之不盡，負愧多矣！」
十二月，癸未，鼎州團練副使、新州安置劉摯卒。
先是蔡京、安惇共治文及甫事，將大有所誅戮。會星變，帝諭曰：「朕遵祖宗遺志，未嘗誅殺大臣，劉摯等可釋勿治。」然京、惇極力鍛煉不少置，而燾先卒；後七日，摯亦卒。眾皆疑兩人不得其死。
摯教子弟，先行實而後文藝，每曰：「士當以器識為先，一號為文人，無足觀矣。」
乙酉，侍御史董敦逸，坐奏事不實，貶秩，知興國軍。
乙未，詔：「鄭佑、李仲各遷一官。」賞回河功也。又詔：「首建言及主議回河者，郭知章、李偉、王孝先各遷一官，王令圖贈左中散大夫。」
丁酉，詔秘閣校理劉唐老落職，監桂陽監稅務。以唐老元祐奸黨，故有是命。
甲辰，涪州安置黃庭堅移戎州，避部使者親嫌也。
是歲，兩浙旱饑，詔行荒政，移粟賑貸。
播州夷楊光榮等內附。
春，正月，壬子，遼主如魚兒濼。
戊午，以右諫議大夫安惇權國子祭酒。
丙寅，咸陽縣民段義於河南鄉劉銀村修舍，得古玉印，有光照室，其文曰「受命於天，既壽永昌」，上之。
己巳，遼徙准布貧民於山前。
甲戌，幸瑞聖園，觀北郊齋宮。
二月，丙戌，白虹貫日。
壬辰，復罷翰林侍讀、侍講學士。
丙申，詔：「河北路轉動副使呂升卿，提舉荊湖南路常平等事董必，並為廣南東、西路察訪。」
蔡京等究治同文館獄，卒不得其要領，乃更遣二人嶺外，謀盡殺元祐流人。時朝廷猶未知劉摯、梁燾之死；已而知之，二人並罷。
丁酉，嗣濮王宗祐卒，以其弟宗漢嗣。
戊申，知蘭州王舜臣討夏人於塞外。
築興平城。
三月，壬子，命三省、樞密院三歲一試刑法。
內辰，米脂砦成。
丁巳，五王外第成，賜名懿親宅。
戊午，三省言究治前皇城使張士良辭服。
士良以禦藥院官給事宣仁聖烈皇后，與陳衍更直宮中，掌文書，其所從違某事，皆衍輒自予奪頒降，未嘗以聞。間有臣僚奏請東朝還政者，衍匿其奏，置櫃中，不以聞東朝，亦不以聞於帝。於是蔡京、安惇言：「司馬光、劉摯、呂大防等，交通中人張茂則、梁惟簡、陳衍之徒，獵取高位，盡變先帝成法。深懼陛下一日親政，則必有欺君罔上之刑，乃回顧卻慮，密為傾搖之計。於是疏隔兩宮，及隨龍內侍十人悉行放罷，以去陛下之腹心；廢受遺顧命元臣，置以必死之地，先帝任事之臣，無一存者，以翦陛下之羽翼。大逆不道，死有餘責。陳衍罪在不赦，亦乞更賜審問，正以國法。」詔誅衍於崖州，徙士良羈管白州。
初，章惇、蔡卞恐元祐舊臣一旦復起，日夜與邢恕謀所以排陷之者。既再追貶呂公著、司馬光，又責呂大防、劉摯、梁燾、范祖禹、劉安世等過嶺，意猶未慊，仍用黃履疏高士英狀，追貶王珪，皆誣以圖危上躬。其言浸及宣仁皇后，帝頗惑之。最後起同文獄，將悉誅元祐大臣；內結宦者郝隨為助，專媒櫱垂簾時事。建言欲追廢宣仁，自皇太后、太妃皆力爭之，帝感悟，焚其奏。隨覘知之。密語惇、卞。明日，惇、卞再有言，帝怒曰：「卿等不欲朕入英宗廟乎！」惇、卞乃已。
張士良者，前竄雷州，惇、卞逮赴詔獄，欲使證宣仁廢立。及士良至，以舊禦藥告，並列鼎鑊刀鋸置前，謂之曰：「言有即還舊官，言無則死。」士良仰天哭曰；「太皇太后不可誣，天地神祇何可欺也！乞就戮。」京、惇無如之何，但以陳衍罪狀塞詔。宣仁廢立之議，由是得息。
乙丑，詔蔡京等辨驗段義所獻玉印，京目為秦璽，遂名曰「天授傳國受命寶。」
戊辰，吏部郎中方澤等坐私謁後族宴聚，罰金補外。
庚午，遼主如春州。
帝幸申王府。辛未，幸端王府。甲戌，進封咸甯郡王俁為莘王，普甯郡王似為簡王，祁國公偲為永甯郡王。
丙子，築熙河通會關。
夏，四月，庚辰，安定郡王世開卒。
甲申，幸睿成宮及莘王、簡王府。
丙戌，章惇等進《神宗帝紀》。
詔：「梁燾不許歸葬，家屬令昭州居住。」
壬辰，同知樞密院事林希罷知亳州，御史中丞邢恕罷知汝州。希既叛章惇，至是恕論希罪，惇因並去之。
丙申，建顯謨閣，藏《神宗御集》。
丁酉，詔權禮部尚書蹇序辰兼侍讀。
庚子，幸睿成宮。
辛丑，遼主以雨罷獵。
壬寅，學士院上《寶璽靈光翔鶴樂章》。
癸卯，詔學官增習兩經。
五月，戊申朔，御大慶殿，受「天授傳國受命寶」，行朝會禮。
己酉，班德音於天下，減囚罪一等，杖以下釋之。
蔡京治同文獄畢，言劉摯等有司馬昭之心，為同時之人所發，乞正典刑以及其子孫。三省進呈。辛亥，詔：「劉摯、梁燾，據文及甫等所供語言，偶逐人皆亡，不及考驗，明正典刑。摯、燾諸子並勒停，永不收敘，仍各令於元指定處居住。」
以給事中徐鐸為吏部侍郎。
癸丑，以受寶恭謝景靈宮。
庚申，詔獻寶人段義為右班殿直，賜絹二百匹。
癸酉，遼烏爾古德勒部統軍使諾延奏北邊之捷。諾延為統軍，邊境以寧。其後部民乞留，遼主許再任。
甲戌，遼主駐薩裡納。
六月，戊寅朔，詔改元。
夏遣使求援於遼。
丙戌，遣官分詣鄜延、涇原、河東、熙河按驗所築城砦。
丁亥，遼以遼興軍節度使尼哩為特裡袞，以前知特裡袞事耶律廓沙為南京統軍使。
甲午，翰林學士承旨蔡京等上《常平、免役敕令格式》。
遼以參知政事牛溫舒攝中京留守；既而部民詣闕請真授，從之。
壬寅，詔蹇序辰、安惇看詳元祐訴理所陳述語言於先朝不順者職位姓名，別具以聞。序辰初有是請，帝亦厭之。蔡卞勸章惇力使必行，故有是詔。自後緣訴理被禍者凡七八百人，序辰及惇實啟之。
秋，七月，庚午，詔：「范祖禹移化州安置，劉安世梅州安置，王岩叟、朱光庭諸子並勒停，永不收敘。」
遼主如黑嶺。
壬申，京師地震。
時有請以王安石《三經義》發題試舉人者，右正言晉陵鄒浩言：「《三經義》者，所以訓經，而其書非經也。以經造士，而以非經之題試之，甚非先帝專任經術之義。」乃止。
八月，丙子朔，熙河蘭岷路復為熙河蘭會路。□□□□□□□□□□。
丁亥，詔：「侍從中書舍人以上各舉所知二人，權侍郎以上舉一人，仍指言所堪職任。」
九月，丁未，以霖雨罷秋宴。
己酉，吏部尚書葉祖洽言：「王珪罪惡，比劉摯等最為暴著，今罪罰輕重不侔，何以慰天下公議！」詔：「珪諸子並勒停，永不收敘。」
庚戌，橫州編管秦觀，特除名，永不收敘，移送雷州。
丙辰，朝奉大夫充秘閣校理孔平仲，特落職，送吏部與合入差遣，坐黨附元祐用事者非毀先朝所建立也。
丁巳，蹇序辰、安惇以訴理事入對。曾布言：「此事株連者眾，恐失人心。昨朝廷指揮，令言有不順者具名聞奏，中外皆以為平允，然恐議論者更有所加，願聖意裁察。臣嘗謂訴理之人，本無可罪。今刑部左右兩曹，一主斷獄，一主敘雪。蓋自祖宗以來，凡得罪經斷訴雪者，比比而有。但元祐用事之人，特置一司以張大其事，信為可罪，其訴雪者似不足深責。昔真宗踐阼，有建議欲放天下欠負者，真宗云：『先帝何以不放？』大臣言：『先帝留此以遺陛下，以固結天下人心。』真宗欣然從之。蓋人心不可失也。」帝深納其言，而序辰及惇所陳已紛紛矣。
右正言鄒浩言：「初旨但分兩等，謂語及先帝並語言過差而已。而今所施行，混然莫辨，以其近似難分之跡，而典刑輕重，隨以上下，是乃陛下之威福操柄下移於近臣，願加省察，以為來事之鑒。」
壬戌，看詳訴理所言：「鄭俠上書謗訕朝政並王安國非毀安石等罪名，元祐初除雪不當。又，王A080、王斿進狀內言父安國冤抑未除。」詔：「鄭俠除名勒停，依舊送英州編管，永不量移。王A080罷京東轉運判官，差監衡州鹽酒稅，王斿監江寧府糧料院。」
冬，十月，乙亥朔，遼主駐藕絲澱。
己卯，遼以南府宰相額特勒兼契丹行宮都部署，以傅導燕國王延禧。
先是南府有訟，各州府得就按之，其後非奉樞密檄，不得鞫問，以故訟者稽留。額特勒奏請如舊制，遼主從之。
甲午，昭州別駕、化州安置范祖禹卒。
祖禹平居恂恂，口不言人過；至遇事，別白是非，不少借隱。在邇英，獻納尤多。嘗進《唐鑒》十二卷，深明唐三百年治亂，學者尊之，目為「唐鑒公」雲。
乙未，詔武官試換文資。
丁酉，以河北、京東河溢，遣官賑恤。
己亥，詔：「朝散郎汪衍，瀛州防禦推官餘爽，並除官勒停，永不收敘；衍送昭州，爽送封州編管。」
先是蔡京薦爽，章惇惡之，具言：「元豐末，爽及衍各上書詆誣先朝；爽又元祐中曾上書乞宣仁歸政，險詐反覆。」故有是命。
夏人寇平夏城，知渭州章楶禦之，獲其勇將威明阿密、西壽監軍莫爾塔布，斬俘甚眾。捷至，帝為御紫宸殿受賀。
楶在涇原久，時夏人肆暴，邊吏畏忄耎，楶上言：「夏人嗜利畏威，不有懲艾，邊不得休息。宜稍取其土疆，如古削地之制，以固吾圉；然後諸路出兵，據其要害，不一再舉，勢將自蹙。」章惇與楶同宗，言多見采，由是創州一，城砦九，屢敗夏人，而諸路亦多建城砦以逼夏。及平夏之敗，夏人遂不復振。
庚子，中書省言：「元祐初，起居舍人邢恕上書言：『王安石、呂惠卿用事，臣時得召對，先帝詢及二人，臣具道發石之短、惠卿之奸，卒見排嫉。』 又言：『太皇太后躬親聽斷，並用忠良，全去弊蠹，臣於此時首蒙擢右司員外郎職，為宰相屬官，與聞政事，臣以謂千載之一時。』又言：『韓維端諒名德，乃與司馬光、呂公著一等。』」詔：「邢恕特降授承議郎、知南安軍。」
恕始罷中丞，以本官知汝州，居五月，改知應天府。章惇恐恕復用，乃檢出恕所上書白帝曰；「邢恕除蔡確一事外，無事不同元祐。」故特責之。
癸卯，駙馬都尉張敦禮，坐元祐初上疏譽司馬光，奪留後，授環衛官。
詔：「秘閣校理、權知潞州歐陽棐，落職，送吏部與合入差遣。」坐朋附元祐權臣，每希進用也。
十一月，癸丑，三省言：「王鞏、張保源，累上書議論朝政，表裡奸臣，欲盡變先朝法度。」詔：「鞏除名勒停，全州編管；保源特勒停，峽州居住。」
辛酉，夏復遣使求援於遼。
甲子，祀昊天上帝於圜丘，大赦，除元祐餘黨及特旨行遣者，並與量移。
十二月，丙子，知淮陽軍葉濤，改管句崇禧觀，以給事中范鏜言其訴理之狀，辭情不遜，侵黷先朝故也。
丁丑，以江、淮、荊、浙等路發運副使張商英為集賢殿修撰、江、淮、荊、浙等路發運使。
壬辰，遼為燕國王延禧行再生禮，曲赦三百里囚。
遼國舅詳袞蕭文知易州兼西南面安撫使。
高陽土沃民富，吏其邑者每黷於貨。文始至，悉去舊弊，務農桑，崇禮教。屬縣有蝗，方議捕除，文曰：「蝗，天災，捕之何益！」但反躬自責，蝗盡飛去，遺者亦不食苗，散在草莽，為烏鵲所食。時議以文可大用，遷唐古部節度使。高陽勒石頌之。

