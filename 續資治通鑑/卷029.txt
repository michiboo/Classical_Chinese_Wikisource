
五月，己卯朔，遼主如中京。
丙戌，安定郡王惟吉薨。魏王德昭之子，好學善屬文，嫻草、隸、飛白。性至孝，初，太祖命孝章皇后撫養之，及後薨，哀過所生，每誦《詩》至「生我劬勞」句，涕泗交下，宗室中稱其賢。諡康孝。
甲午，詔獎知益州任中正，轉運使言吏民列狀願留之也。中正及并州劉綜皆以善政聞，帝謂輔臣曰：「籓方重地，切在得人。自今須曆方面，始可擢為大官，卿等悉之。」
辛丑，京師大雨，平地數尺，壞廬舍，民有壓死者，賜布帛。
先是，高麗國王王治之妃皇甫氏，有外族金致陽，出入宮掖，人言其有私，王治杖致陽，配遠地。王治薨，子誦嗣位，年十八矣。皇甫妃攝政，召致陽，授閤門通事舍人，不數年，貴寵無比。皇甫妃生子，即私於致陽所生也，謀立為王後。王誦有從弟徇，號大良院君，皇甫妃忌之，強令為僧，復遣人潛害，賴寺僧匿之獲免。
王誦有疾，密召給事中蔡忠順，諭以輔立詢，勿令國屬異姓。忠順議遣人迎詢，而召西北面巡檢使康肇入衛。肇聞召，行至洞州，其幕下主書魏從、掌書記崔昌素怨王誦，謀為亂，給肇曰：「王疾篤，命在頃刻，宜徐行觀變。」肇猶豫不行。皇甫妃聞肇且至，惡之，遣內侍守岊領以遏之。肇父在王京，知釁隙已開，乃為書納竹杖中，令奴除發為僧，報肇曰：「王已逝，群凶用事，可亟舉兵來！」奴晝夜急走至肇所，氣竭而斃。肇探仗得書，信為然，即率甲騎五千，聲言入靖國難，至平州，始知王誦未薨，喪氣垂頭良久。其黨曰：「業已來，不可止也。」肇意遂決，廢王誦為讓國公，殺致陽，遷皇甫妃於黃州，流其親黨於海島；遣兵迎詢，立為王。詢以肇為西京留守。肇旋弒王誦於積城縣。
遼主謂群臣曰：「康肇弒其君誦而立詢，因而相之，大逆也，宜發兵問其罪。」群臣皆曰：「可。」國舅詳袞蕭迪裡諫曰：「國家連年征討，士卒抏敝。況陛下在諒陰，年穀不登，創痍未復。高麗小國，城壘完固，勝不為武，萬一失利，恐貽後悔。不如遣一介之使，告問其故，彼若伏罪則已，不然，興師未晚。」遼主狃於南伐之勝，不聽，丙午，詔諸道繕甲兵以備東征。
六月，庚戌，遼遣使告糴，詔雄州糴粟二萬石，賤價賑之。
知河中府楊舉正言本府父老僧道千二百九十人狀請車駕親祀后土，詔不許。
丙辰，頒諸州《釋奠玄聖文宣王廟》並《祭器圖》。
詔：「前歲陝西饑民有鬻子者，官為贖還其家。」
翰林侍讀學士、禮部尚書郭贄卒。帝以舊學故，親往哭之，輟朝三日，贈左僕射，諡文懿。贄喜延譽後進，宋白、趙昌言，皆其所薦也。
翰林侍讀學士、禮部尚書邢昺，被病請告。壬戌，帝親臨問，賜藥一奩。故事，非宗戚將相，無省疾臨喪之禮，惟郭贄與昺以恩舊特用之。及卒，輟朝二日，贈左僕射。洪湛之得罪也，昺力居多，王欽若德之，昺被寵倖，亦欽若左右之。
秋，七月，丙申，戶部尚書溫仲舒卒，贈左僕射，諡恭肅。仲舒少與呂蒙正契厚，又同登第。仲舒黜廢累年，蒙正居中書，極力援引；及被任用，反攻蒙正，士論薄之。
己亥，詔：「南宮、北宅大將軍已下各赴書院講經史。諸子十歲以上並須入學，每日授經書，至午後乃罷；仍委侍教教授、伴讀官誘勸，無令廢惰。」
辛丑，文武官、將校、耆艾、道釋三萬餘人詣闕請祀汾陰后土，不允。表三上，八月，丁未朔，詔以來年春有事於汾陰。
戊申，以知樞密院事陳堯叟為祀汾陰經度制置使，翰林學士李宗諤副之。
河北轉運使李士衡獻錢帛三十萬以佐用度，詔褒之。
己酉，發陝西、河東兵五千人赴汾陰給役，置急腳遞鋪，出廄馬，增驛傳遞鋪卒至八千餘人。
庚戌，命翰林學士晁迥、楊億等與太常禮院詳定祀汾陰儀注。
詔：「汾陰路禁弋獵，不得侵佔民田，如東封之制。」
壬子，升、洪、潤州屢火，遣使存撫，祀境內山川。
甲寅，召近臣觀書龍圖閣，帝閱《元和國計簿》，三司使丁謂進曰：「唐江淮歲運米四十萬至長安，今乃五百餘萬，府庫充仞，倉廩盈衍。」帝曰：「民俗康阜，誠賴天地宗廟降祥，而國儲有備，亦自計臣宣力也。」謂再拜謝。
丁巳，詔：「寶鼎縣不得笞箠人，有罪並送府驅遣。」
庚申，解州言池鹽不種自生，其味特嘉；取其精明尤異者上進。詔遣使祭池廟。
賜大理評事蘇耆進士及第。耆，易簡子，宰相王旦女婿也。耆先舉進士，及唱第，格在諸科，知樞密院陳堯叟為帝具言之，帝顧問旦，旦卻立不對。耆曰：「願縣修學。」既出，堯叟謂旦曰：「公一言，則耆及第矣。」旦笑曰：「上親臨軒試天下士，示至公也。旦為宰相，自薦親屬于冕旒之前，士子盈庭，得無失禮？」堯叟愧謝曰：「乃知宰相真自有體。」至是耆獻所為文，召試學士院，而有是命。旦長女婿殿中丞雍丘韓億，亦嘗獻所為文，帝亟欲召試，旦力辭之。億例當守遠郡，帝特召見，改太常博士，知洋州。旦私語其女曰：「韓郎入川，汝第歸吾家，勿憂也。吾若有求於上，它日使人指韓郎緣婦翁奏免遠適，則其為損不細矣。」億聞之，喜曰：「公待我厚也。」
丙寅，遼主謁顯陵、乾陵。
丁卯，群臣五表請上尊號；不許。
遼主自將伐高麗，以皇弟楚王隆祐留守京師，北府宰相、駙馬都尉蕭巴雅爾為都統，北面林牙蕭僧努為都監。
辛未，命曹利用祭汾河。
有司定祀后土儀，度廟庭，擇地為坎，其玉冊、玉匱、石匱、石感、印寶，悉如社首之制；從之。
乙亥，河中府父老千七百人詣闕迎駕，帝勞問之，賜以緡帛。
九月，戊寅，詔：「西路行營，宜令儀鸞司止用油幕為屋，以備宿衛，不須覆以蘆竹。」
辛巳，河東轉運使、兵部郎中陳若拙請以所部緡錢芻粟十萬轉輸河中以助經費，許之。
癸未，陳堯叟言：「築壇於脽上，如方丘之制。廟北古雙柏旁起堆阜，即就用其地焉。」
乙酉，遼使冊西平王李德明為夏國王。旋遺樞密直學士高正、引進使韓杞宣問高麗王詢。
丁亥，帝作《宗室座右銘》並注，賜甯王元亻屋而下，從判宗正等趙湘請也。
知華州崔端言父老二千餘人慾詣闕請幸西嶽，詔答之。
癸巳，杖殺入內高品江守恩於鄭，坐擅取民田麥穗及私役軍士故也。論者謂朝廷行罰不私，中外莫不悚慶。
初，有司議：「祀宇之旁難行覲禮，欲俟還至河中，朝會，肆赦。」於是陳堯叟等言：「寶鼎行宮之前，可以設壇遺，如東封之制。」詔如堯叟等奏。
甲辰，內出綏撫十六條，頒江、淮南安撫使。
冬，十月，庚戌，陳堯叟言解州父老欲詣闕奉迎車駕，詔堯叟諭止之。
戊午，命三司使丁謂赴汾陰路計度糧草。
庚申，丁謂等上《大中祥符封禪記》五十卷，帝制序，藏祕閣。
是月，女真進良馬萬匹於遼，乞從征高麗，遼主許之。高麗王王詢遣使奉表於遼，乞罷師，不許。
十一月，庚辰，司天臺韓顯符所造銅渾儀，徙置於龍圖閣，召輔臣同觀。詔顯符擇監官或子孫可教者授其法。
李允則以遼人舉兵伐高麗事上聞，帝謂王旦等曰：「契丹伐高麗，萬一高麗窮蹙，或歸於我，或來乞師，何以處之？」旦曰：「當顧其大者。契丹方固盟好，高麗貢奉累歲不一至。」帝曰：「然。可諭登州侍其旭，如高麗有使來乞師，即語以累年貢奉不入，不敢達於朝廷；如有歸投者，第存恤之，不須以聞。」
遼主自將步騎四十萬，號義軍，乙酉，渡鴨綠江。康肇率師禦之，戰敗，退保銅州。遼主封書於箭，諭高麗曰：「朕以前王誦服事朝廷久矣，今逆臣康肇，弒君立幼，故親率精兵，已臨國境。汝等能縛送康肇，即可班師。」丙戌，肇分兵為三，隔水而陣，一營於州西，據三水之會，肇居其中，一營於近州之山，一附城而營。肇以劍車排陣，遼師進攻之，屢卻。肇遂有輕敵之心，與人彈棋。丙戌，遼先鋒耶律敏諾率詳袞耶律達魯擊破三水砦，擒斬肇及副將李立，追亡數十里，獲所棄糧餉、鎧仗不可勝計。會遼主軍至，斬首三萬餘級。戊子，銅、霍、貴、寧等州皆降。都統蕭巴雅爾復大破高麗於努古達嶺。
辛卯，王詢遣使上表請朝，遼主命群臣議，皆謂宜納。積慶宮使耶律瑤珠獨曰：「詢始一戰而敗，遽求納款，此詐耳，納之恐墮其計。待其勢窮力屈，納之未晚。」遼主亟於成功，許其朝，遂禁軍士俘掠，以政事舍人馬保佑為開京留守，安州團練使昂克巴為副留守，遺太子太師伊蘭將騎兵一千送保佑等赴京，又遣右僕射高正率兵往迓王詢。
先是詢遣中郎將智蔡文援西京，而遼令盧顗、劉經入西京諭降。其守將已繕降表矣，蔡文至，焚其表，殺顗、經。城中疑貳，蔡文出屯城南。會東北界都巡檢使卓思正率兵至，與蔡文合兵入城守。遼又使韓杞等往諭，思正出驍騎突殺杞等。思正以蔡文為先鋒出拒，保佑、伊蘭等敗走。又圍高正使館，正與麾下壯士突圍出，餘卒多死。遼主怒，復遣伊蘭擊之，蔡文累戰皆敗。越五日，遼主進駐城西，城中恟懼，思政佯言出戰，夜開門循，蔡文奔還。
高麗諸臣欲降，薑邯寶曰：「當避其鋒，徐圖興復耳。」王詢乃夜攜後宮及吏部侍郎蔡忠順等遁去。巴雅爾、敏諾等破開京，焚宮廟民居皆盡，追至清江而還。
庚子，陝州言寶鼎縣黃河清。十二月，丙午，寶鼎縣黃河再清。集賢校理晏殊獻《河清頌》。
壬子，大宴含光殿。軍校營在新城外者，並令終宴，至夕，遣內侍持鑰往諸門，俟盡出，闔扉入鑰。遂為定製。
乙卯，告太廟，奉天書，如東封之制。
丙辰，以資政殿大學士向敏中權東京留守；三司使丁謂為行在三司使，鹽鐵副使林特副之。
丁巳，翰林學士李宗諤等上《新修諸道圖經》千五百六十六卷，詔獎之。
禁扈從諸色人燔爇道路草木。
知雜御史趙湘，請依《周禮》置土訓、誦訓，纂錄所經山川古跡風俗，以資宸覽；詔錢易、陳越、劉筠、宋綬掌其事，每頓進一卷。
龍圖閣待制孫奭，由經術進，守道自處，即有所言，未嘗阿附取悅。帝嘗問以天書，奭對曰：「臣愚所聞：『天何言戰！』豈有書也！」帝知奭樸忠，每優容之。是歲，特命向敏中諭奭，令陳朝廷得失。奭上納諫、恕直、輕徭、薄賦四事，頗施用其言。及將有汾陰之役，會歲旱，京師近郡穀價翔貴，奭遂奏疏曰：「先王卜征五年，歲習其祥，祥習則行，不習則增修德而改卜。陛下始畢東封，更議西幸，則非先王卜征五年慎重之意，其不可一也。夫汾陰后土，事不經見。昔漢武帝將行封禪大禮，欲優遊其事，故先封中嶽，祀汾陰，始巡幸郡縣，浸尋於泰山。今陛下既已登封，復欲行此，其不可二也。《周禮》，圜丘、方澤，所以郊祀天地，今南北郊是也。漢初承秦，唯立五畤以祀天，而后土無祀，故武帝立祠於汾陰。自元、成以來，從公卿之議，徙汾陰后土於北郊，後之王者多不祀汾陰。今陛下乃欲舍北郊而祀汾陰，其不可三也。西漢都雍，去汾陰至近。今陛下經重關，越險阻，輕棄京師根本，其不可四也。河東者，唐王業所起之地，唐又都雍，故明皇間幸河東，因祀后土，與聖朝事異。今陛下無故欲祠汾陰，其不可五也。夫遇災而懼，周宣所以中興。比年以來，水旱相繼，陛下宜側身修德以答天譴，豈宜下徇奸回，遠勞民庶，忘社稷之大計，慕簫鼓之盤遊！其不可六也。夫雷以二月出，八月入，失時則為異；今震雷在冬，為異尤甚。天戒丁甯，陛下未悟，其不可七也。先王先成民而後致力於神，今國家土木之功，累年未息，水旱作沴，饑饉居多；乃欲勞民事神，神其享之乎！其不可八也。陛下欲行此禮，不過如漢武帝、唐明皇刻石頌功而已，此皆虛名也。陛下欽明睿哲，當追蹤二帝、三王之事，豈止效此虛名！其不可九也。唐明皇嬖寵害政，奸佞當塗，身播國屯，兵纏魏闕，今議者引開元故事以為盛烈，乃欲宣導陛下而為之，其不可十也。臣猶懼言不逮意，願少賜清問，以畢其說。」
帝遣內侍皇甫繼明諭以具條再上，於是奭又上疏曰：「陛下將幸汾陰，而京師民心弗甯，江、淮之眾，困於調發，理須鎮安而矜存之。且土木之功未息而攘奪之盜必行，契丹治兵不遠邊境，雖馳單使，寧保其心！昔黃巢出自凶饑，陳勝起於徭戍。隋煬帝緣勤遠略，唐高祖由是開基；晉少主智昧邊防，耶律德光因之入汴。今陛下俯從奸佞，遠棄京師，罔念民疲，不虞邊患，涉仍歲薦饑之地，修違經久廢之祠，又安知饑民之中無黃巢之劇賊乎？役徒之內無陳勝之大志乎？肘腋之下無英雄之窺伺乎？燕薊之間無敵人之觀釁乎？陛下方祠后土，駐蹕河中，若敵騎敗盟，忽及澶淵，陛下知魏咸信能堅據河橋乎？周瑩居中山能摧鋒卻敵乎？又或渠魁俠帥，嘯聚原野，劫掠州縣，侵軼郊畿，行在遠聞，得不驚駭？陛下雖前席問計，群臣欲借箸出奇，以臣料之，恐無及也。又，竊見今之奸臣，以先帝寅畏天災，詔停封禪，故贊陛下力行東封，以為繼成先志也。先帝欲北平幽朔，西取繼遷，大勳未集，用付陛下，則群臣未嘗獻一謀、畫一策，以佐陛下繼先帝之志。而乃卑辭重幣，求和於契丹，蹙國縻爵，姑息於保吉；謂主辱臣死為空言，以誣下罔上為己任。撰造祥瑞，假託鬼神，才畢東封，便議西幸，輕勞聖駕，虐害饑民，冀其無事往還，謂已大成勳績。是陛下以祖宗艱難之業，為佞邪僥倖之資，臣所以長歎痛哭也！」
時群臣數奏祥瑞，奭又上疏言：「五載巡狩，《虞書》常典；觀民設教，羲《易》明文。何須紫氣黃雲，始能封嶽；嘉禾異草，然後省方！今野雕山鹿，並形奏簡，秋旱冬雷，率皆稱賀。將以欺上天，則上天不可欺；將以愚下民，則下民不可愚；將以欺後世，則後世必不信；腹非竊笑，有識盡然，上玷聖明，不為細也！」疏入，不報。
春，正月，乙亥朔，遼主自高麗班師，所降諸城復叛。至貴州南峻嶺谷，大雨連日，馬駝皆疲，甲仗多遺棄，霽，乃得渡。
陝西提點刑獄官言邠、寧、環、慶副都部署陳興縱所部禁兵劫盜，詔釋不誅，辛巳，徙知永興軍王嗣宗代之。
邠州城東有靈應公廟，傍有山穴，群狐處焉，妖巫挾之為人禍福，凡水旱疾疫悉禱之。及嗣宗至，毀其廟，熏其穴，得數十狐，盡殺之，淫祀遂息。
詔：「執事汾陰懈怠者，罪勿原。」
癸未，代州言粟鬥十餘錢。
乙酉，親習祀后土儀於崇德殿。
丁亥，謁啟聖院太宗神御殿、普安院元德皇后聖容，告將行也。
己丑，遼主次鴨綠江。庚寅，皇后及皇弟楚王隆祐迎於來遠城。
丁酉，車駕奏天書發京師。群臣言日上有黃氣如匹素，五色雲如蓋。是夕，次中牟縣。
戊戌，次鄭州。命陳彭年、王曙同詳定邀駕詞狀。
庚子，次鞏縣。判河陽張齊賢見於汜水頓，侍食畢，即還任。
辛丑，過訾邨，設幄殿，奉置山陵神坐，帝靴袍拜哭奠獻。是日，有白霧起陵上，俄覆神幄，群臣以為帝哀慘所感。夕，次偃師縣。
壬寅，至西京。
甲辰，發西京，至慈澗頓，大官始進素膳。夕，次新安縣。
二月，乙巳朔，次澠池縣。
戊申，東京言獄空。
壬子，出潼關，渡渭河，次嚴信倉，遣近臣祀西嶽。
丙辰，次永安鎮，遣近臣祀河瀆。
丁巳，發永安鎮，群臣言有黃雲隨天書輦。法駕入寶鼎縣奉祇宮。
戊午，致齋。召近臣登延慶亭，南望仙掌，北瞰龍門，自宮至脽，列植嘉樹，六師環宿，行闕旌旗帟幕照耀效次，眺覽久之。
己未，寶鼎縣守臣言氵糞泉湧，有光如燭。庚申，群官宿祀所。
辛酉，具法駕詣脽壇，夾路燎火，其光如晝，甬道盤屈，周以黃麾仗。至壇次，服袞冕，登壇，祀后土地祇，備三獻，奉天書於神坐之左，以太祖、太宗並配，悉如封禪禮。司天奏言黃氣繞壇，月重輪，眾星不見，惟大角光明。少頃，改服通天冠、絳紗袍，乘輦詣廟，登歌奠獻，省封石匱，遣官分奠諸神。登鄈丘亭，視汾河，望梁山，顧左右曰：「此漢武帝泛樓船處也。」即日，還奉祇宮。詔以奉祇宮為太甯宮，增葺殿室，設后土聖母像，又遣官祭告河瀆。
壬戌，禦朝覲壇，受群臣朝賀。大赦天下，恩賜如東封例。建寶鼎縣為慶成軍，給復二年，賜天下酺三日。大宴穆清殿，賜父老酒食衣帛。帝作《汾陰二聖配饗銘》、《河瀆》、《西海》等贊。
癸亥，發慶成軍，觀氵糞泉。夕，次永安鎮。
甲子，次河中府，幸舜廟，賜舜井名廣孝泉。度河橋，觀鐵牛。又幸河瀆廟，登後亭，見民有操舟而漁，秉耒而耕者，帝曰：「百姓作業其樂乎！使吏無侵憂，則日用而不知矣。」
召草澤李瀆、劉巽；瀆以疾辭，授巽大理評事，致仕。瀆，瑩子，淳澹好古，王旦、李宗諤與之世舊，每勸其仕，瀆皆不答。於是直史館孫冕言其隱操，陳堯叟復薦之。既辭疾不至，遣內侍勞問，令長吏歲時存問。
乙丑，御宣恩樓觀酺。
加號西嶽金天王曰順聖金天王，遣鴻臚少卿裴莊祭告。又詔葺夷、齊廟。
丙寅，賜親王、輔臣、百官酺宴於行在尚書省，凡二日。
戊辰，發河中府。己巳，次華陰縣，幸雲台觀觀陳摶畫像，除其觀田租。庚午，謁順聖金天王廟，群臣陪位，遣官分奠廟內諸神。又幸巨靈真君觀，並除其田租，宴從官父老於行宮之宣澤樓。召見華山隱士鄭隱、敷水隱士李甯，賜隱號曰貞晦先生。
辛未，次閿鄉縣，召承天觀道士柴通玄，賜坐，問以無為之要，除其觀田租。通玄年百餘歲，善服氣，語無文飾，多以修身謹行為說雲。
壬申，次湖城縣，宴虢州父老於行宮門。
三月，甲戌朔，次陝州，召草澤魏野，辭疾不至。野居州之東郊，不求聞達，趙昌言、寇準來守是州，皆賓禮焉。野分詩精苦有唐人風，遼使者嘗言本國得其《草堂集》上帙，願求全部，詔與之。至是帝巡幸之暇，回望林嶺間，亭檻幽絕，意非民俗所居，時野方教鶴舞，俄報有中使至，抱琴逾坦而走。帝乃遣使圖上其所居，令長吏常加存撫。
乙亥，幸順正王廟，宴從官父老於霈澤惠民樓。又登北樓，望大河，賜運河卒時服。是日，雨，石普請駐蹕城中，勿涉泥濘，因令扈從至西京。
戊寅，次新安縣。帝之還也，以道遠，閔衛士肩輿執蓋之勞，多乘車馬，禦烏藤帽。翼日，入西京，以知河南府薛映有治狀，賜詩嘉獎。癸未，張齊賢來河陽來朝，召之也。
甲申，幸太子太師呂蒙正第，慰撫之，賜賚有加。問蒙正：「諸子孰可用？」對曰：「臣之子豚犬耳；臣侄夷簡，宰相才也。」
陳堯叟、李宗諤自河中府來朝，言初經度祀事至禮畢，凡土木工三百九十萬餘，止役軍士輦送糧草，供應頓遞亦未嘗差擾編民，帝稱善。
戊子，丁謂言有鶴二百餘翔天書殿上，又有五百餘飛集太清殿。
乙丑，御五鳳樓觀酺。
車駕將朝陵，甲午，發西京。
乙未，帝素服乘馬至永安縣，齋於行宮。丙申，謁安陵、永昌、永熙、元德皇太后陵。帝奠獻悲泣，感動左右。又遍詣諸後陵、諸王墳致奠。命中使遍祭皇親諸墳及詣汝州祭秦王墳。
丁酉，次鞏縣，張齊賢辭歸河陽，賜衣帶、器幣如侍祀例。
戊戌，至汜水縣。虎牢關路險，命執炬火以警行者。河陽結采為樓，備樂奏，帝乙太宗忌辰甫近，亟止之。夕，至滎陽縣。改虎牢關為行慶關。
己亥，次鄭州。庚子，召從官宴於回鑾慶賜樓，宴父老於樓下，不作樂。
癸卯，次瓊林苑，賜部署鈐轄羊酒，犒設將士。
遼大丞相晉國王耶律隆運，從征高麗還，得疾，遼主與後親臨視藥，是月卒，年七十一。贈尚書令，諡文忠，官給葬懼，建廟乾陵側。
遼以北院大王耶律實嚕為北院樞密使，封韓王。自耶律隆運知北院，職多曠廢，實嚕拜命之日，朝野相慶。
隆運之病也，遼主問：「孰可代卿者？」隆運曰：「北院郎君耶律世良可任也。」實嚕復就問北府之選，，隆運曰：「無出世良右。」世良才敏給，練達典故，遼主嘗識之，遂代實嚕為北院大王。
夏，四月，甲辰朔，駕至自汾陰。
己酉，謁太廟，又謁元德太后廟。
庚戌，詔以時漸炎燠，京師賜酺宜至今秋。
癸丑，遣近臣祭謝後士、西嶽、西海、西瀆，又遣官分詣諸陵致祭。
己未，詔恭上汾陰后土廟額曰太守。
以河中府進士薛南為試將作監主簿，首詣闕請祀汾陰者也。
乙丑，葺尚書省，三月而畢。
丁卯，許國公呂蒙正卒，贈中書令，諡文穆。蒙正有器量，居政府不喜更張。初參知政事，入朝，有朝士指之曰：「此子亦參政邪？」蒙正陽不聞。同列不能平，令詰其姓名，蒙正遽止之曰：「一知姓名，終身不能忘，不如弗知也。」嘗問諸子曰：「我為相，外議如何？」諸子云：「甚善。但人言無能為，事權多為同列所爭。」蒙正曰：「我誠無能，但善用人耳。」朝士有藏古鏡者，自言能照二百里，欲獻蒙正以求知。蒙正笑曰：「吾面不過碟子大，安用照二百里哉！」聞者嘆服。
五月，甲戌朔，遼主詔已奏之事，送所司附日曆。又詔帳族有罪，黥墨依諸部人例。
刑部郎中王濟卒。臨終自草遺表，大率以進賢退諛佞，罷土木不急之費為言，餘不及私。
癸巳，詔州城置孔子廟。
乙未，詔加上五嶽帝號，以向敏中等為五嶽奉冊使，往致祭，奉冊袞冕焉。
遼以參知政事劉慎行為南院樞密使，南府宰相邢抱質知南院樞密使事。慎行，景之子；抱質，抱朴之弟也。
六月，丙午，太白晝見。
乙卯，遼北院樞密使韓王實嚕卒。丙辰，以南院大王華格為北院樞密使。
先是遼西北路招討使蕭托雲自肅州還，詔尚金鄉公主，拜駙馬都尉，加同政事門下平章事。托雲言於遼主曰：「准布宜各分部，治以節度使。」丁巳，置准布諸部節度使。自後節度使往往非材，部民多怨。
兩浙、福建、荊湖、廣南諸州，循偽制輸丁身錢，歲凡四十五萬四百貫。民有子者。或棄不養，或賣為僮僕，或度為釋、老。秋，七月，壬申朔，詔悉除之。
國史院進所修《太祖紀》，帝錄紀中義例未當者二十餘條，謂王旦、王欽若等曰：「如以鐘鼓樓為漏室，窯務為甄官，豈若直指其名也？悉宜改正！」欽若曰：「此晁迥、楊億所修。」帝曰：「卿嘗參之邪？旦曰：「朝廷撰集大典，並當悉心，務令廣備，初無彼此之別也。」因詔：「每卷自今先奏草本，編修官及同修史官，其初修或再詳看，皆具載其名，如有改正增益事件字數，亦各於名下題出，以考勤惰。」
壬午，鎮、眉、昌等州地震。
甲午，馮拯罷為刑部尚書，知河南府。
八月，帝謂宰相曰：「朝廷宜守經制，儻務更張，則攀擾者眾。乃知命令之出，不可不謹。今言某事有利，輕為釐革，始則皆以為當，久乃翻成有害，須加裁正，是朝令夕改也。又蒞官之人，不必過為寬恕，以致弛慢；或探求罪惡，不顧煩擾，抑又甚至。」王旦曰：「古人有言，法出而弊作，令下而奸生。寬則民慢，陷法者多；猛則民殘，無所措手足；正為此也。」
甲辰，兗州言虸蚄生，有蟲青色，隨齧之，化為水，時謂「旁不肯蟲」。帝謂宰相曰：「昨遣人潛視東畿苗稼，大率所傷不過三四分。」王旦曰：「陛下憂民之切，上天固當垂祐；矧連歲豐稔，今茲小損，亦未至失所。」
右諫議大夫知廣州楊覃，勤於吏事，所至以幹局稱。南海有番舶之利，前後牧守或致謗議，覃循謹清介，遠人宜之。及卒，父老有灑泣者。
三司使丁謂言：「東封及汾陰賞賜億萬，加以蠲復諸路租賦，除免口算，恩澤寬大，恐有司經費不給。」帝曰：「國家所務，正在澤及下民。但敦本抑末，節用謹度，自當富足！」
乙巳，太白晝見。
乙丑，刻御製《大中祥符頌》於左承天祥符門。
河決通利軍。
九月，癸巳，御乾元樓觀酺，凡五日。
是秋，遼主獵於平地松林。
冬，十月，庚子朔，遼主駐廣平澱。
丁巳，帝以江南、淮南接壤，而鹽酒之價不等，令三司與江淮制置發動使李溥規定以聞。有司言慮失歲課，帝曰：「苟便於民，何顧歲入邪！」
殿中侍御史薛奎，性剛，不苟合，遇事敢言。帝時數宴大臣，至有沾醉者，奎諫曰：「陛下嗣位之初，勤心萬務而簡於宴幸。今天下誠無事，而歡樂無度，又大臣數被酒無威儀，非所以尊朝儀。」帝善其言。
十一月，庚午朔，遼主如顯州。
丙子，帝御崇政殿親試進士，賜張師德等及第、出身有差。師德，去華子也。
壬午，知河南府馮拯，請贈給官市芻粟之直，陳堯叟曰：「增直以市，不若徙馬它所。京師馬舊留二萬，今留七千，有餘悉付外監，仍欲於七千之中更以四千付淳澤監，歲可省芻粟三百餘萬。若有給賜，朝取夕至矣。」從之。帝又曰：「馬及十萬當且止。」王旦曰：「聽民間畜養，官中緩急，以本直市之，猶外廄耳。且聽費芻粟，皆出兩稅，少損馬食，用資軍儲，亦當世之切務。」馬知節曰：「馬多不精，雖十萬匹，選可用者當得四五萬耳。多蓄駑弱，其費愈甚。」帝然之。
工部侍郎種放，屢至闕下，俄復還山。人有貽書嘲其出處之跡，且勸以棄位居岩穀，放不答。放晚節頗飾輿服，於長安廣置良田，歲利甚博，亦有強市者，遂致爭訟，門人族屬依倚恣橫。王嗣宗之出守長安，始甚敬放，放被酒稍倨。互相議誚。嗣宗怒，因上疏言所部兼併之家凡十餘族，而放為之首，且述放弟侄無賴，奪編氓厚利，願賜放終南田百畝，徙放嵩山。疏辭極其醜詆，目放為魑魅，且屢遣人責放不法。帝方待放厚，詔工部郎中施護推究，會赦而止。於是放自乞徙居嵩山，詔遣內侍起第賜之。然猶往來終南，案視田畝，每行必給驛乘，時議浸薄焉。
戊戌，詔加上五嶽諸後之號，仍遣官祭告。
是月，詔遣使臣一人管句故太師趙普家事；普妻和氏卒，因其家自請而從之。
十二月，庚子朔，遼主復如廣平澱。
戊申，太常博士江嗣宗言：「陛下躬臨庶政，十有五年，殿庭間事，一取聖斷，有勞宸慮。今請禮樂征伐大事出於一人，自餘細務委任大臣百司。」帝曰：「此頗識大體。」乃詔褒嗣宗，從其所請。
癸丑，遼以知南院樞密使邢抱質年老，詔乘小車入朝。
是月，遼置歸、寧二州。
是歲，遼御試進士，放高承顏等二人。
