
秋，七月，甲辰，遼主獵於赤山，以敦睦宮太保陳昭袞兼掌圍場事。遼主射虎，以馬馳太驟，矢不及發，虎怒奮，勢將犯蹕；左右辟易，昭袞舍馬，捉虎兩耳騎之，馬駭且逸。遼主命衛士追殺，昭袞大呼止之。虎雖軼山，昭袞終不墮地，伺便拔佩刀殺之，輦至遼主前。慰勞良久，即日設燕，悉以席上金銀器賜之，加節鉞，遷圍場都太師，賜國姓，命張儉、呂德懋賦以美之。
辛亥，飛蝗過京城，帝詣玉清昭應宮、開寶寺、靈感塔焚香祈禱，禁宮城音樂五日。先是帝出死蝗以示大臣曰：「朕遣人遍於郊野視蝗，多自死者。」翼日，執政有袖死蝗以講者曰：「蝗實死矣，請示於朝。」率百官賀。王旦曰：「蝗出為災，災弭，幸也，又何賀焉？」眾力請，旦固稱不可，乃止。於是二府方奏事，飛蝗蔽天，有墮於殿廷間者。帝顧謂旦曰：「使百官方賀而蝗若此，豈不為天下笑邪！」
甲寅，詔：「前降德音賜酺，宜俟來春。」
乙卯，分命內臣與轉運使、諸州通判、職官案視蝗傷苗稼，仍許即時改種，悉除其租。申禁宮城音樂十日。
癸亥，上封者言蝗旱由大臣子弟恣橫所致。詔曰：「近以蝗蝝傷於苗稼，考前書之所記，由部吏之侵漁。屬者郡縣之官，冒法不檢，子弟之輩，怙勢肆求，民實怨嗟，氣用堙鬱，俛從輕典，恐長弊風。自今士大夫各務敦修，更思教勖，姑念保家之美，勿貽敗類之羞，苟掇顯尤，難從末減。仍令所在官司謹察視之！」
甲子，詔：「禁京城音樂盡此月。」
丙寅，詔：「自今群官職田並須遵守元制，無得侵擾客戶，遇災沴即蠲省之。」先是殿中侍御史王奇，請籍納職田以助賑貸，帝曰：「朕以此田均濟官吏，本欲人各足用，責其清謹耳，奇未曉給田之理。然朕每覽法寺奏款，在外官屬所占職田，多逾往制，不能自備牛種，或水旱之際，又不蠲省，致民無告。」遂罷奇奏，降詔申敕焉。
八月，丙子，令江淮發運使歲留上供米五十萬，以備饑年賑濟。
遼主如懷州，有事於諸陵。戊寅，還上京。
己卯，中使張文昱等言分路檢視，蝗傷民田約十之一二，帝命所定蠲稅分數，更加優厚。
丙戌，帝親制玉皇聖號冊文，召輔臣同觀，自禁中具儀仗迎導赴大安殿，摹寫刻玉。
樞密使、同平章事陳堯叟罷為右僕射。堯叟以久疾求領外任，從之，尋命判河陽，月給實俸，歲賜公使錢百萬。堯叟入辭，別賚錢二百萬，又作詩餞其行。堯叟奏對明辨，久典機密，軍馬之籍，悉能周記雲。
丁亥，以向敏中使回，宴近臣於長春殿；不舉樂，閔雨也。
壬辰，群臣請受尊號冊寶，表五上，從之。
九月，癸卯，遼主弟秦晉國王隆慶朝遼主於上京，遼主親出迎勞，至實德山，因同獵於松山。未幾，封隆慶長子劄拉為中山郡王，次子遂格為樂安郡王。
甲辰，兵部尚書、參知政事丁謂罷為平江節度使。謂上章請外任，即授本鎮旄鉞以寵其行。尋命謂知昇州，謂請歸拜墓，許之。
丙午，以翰林學士陳彭年為刑部侍郎，王曾為左諫議大夫，權御史中丞張知白為給事中，並參知政事。樞密直學士任中正為工部侍郎、樞密副使。
曾、知白、彭年等與王旦同在中書，嘗乘間謂旦曰：「曾等拔擢至此，公力也，願有所裨補。」旦曰：「願聞之。」曾曰：「每見奏事，其間有不經上覽者，公批旨行下，恐人言之以為不可。」旦遜謝而已。一日，曾等以前說聞於帝，帝曰：「所行公否？」皆曰：「公。」帝曰：「王旦事朕，多歷年所，朕察之無毫髮私。自東封後，朕諭以小事專行，卿等當謹奉之。」曾等退，謝於旦曰：「上之委遇，非曾等所知也。」旦曰：「向蒙諭及，不可自言先得上旨，今後更賴諸公規益。」略不介意。
右諫議大夫淩策，自成都代還，帝將擢任之，謂王旦曰：「策有才用，治蜀，敏而能斷。」旦曰：「策性質淳和，臨蒞強濟。」帝曰：「然。」於是命為給事中、權御史中丞。
丁未，曹瑋言：「嘉勒斯賚、宗哥等率蕃部兵三萬餘人寇至伏羌寨三都穀，即領軍擊敗之，逐北二十餘里，斬首千餘級，生擒七人，官軍被傷者百六十人，陳歿者六七十人。」詔賜瑋及駐泊鈐轄高繼忠、都監王懷信錦袍、金帶、器幣，將校立功者第遷一資，仍賜金帛，陣歿者恤其家。
先是翰林學士李迪，召對龍圖閣，命草詔書，徐謂迪曰：「曹瑋在秦州屢請益兵，未及遣，遽辭州事，誰可代瑋者？」對曰：「瑋知嘉勒斯賚欲入寇，且窺關中，故請益兵為備，非怯也。且瑋有謀略，諸將皆非其比，何可代？陛下重發兵，豈非將上玉皇聖號，惡兵出宜秋門邪？今關右兵多，可分以赴瑋。」帝因問：「關右幾何？」對曰：「臣向在陝西，以方寸小冊書兵糧數備調發，今猶置佩囊中。」帝令自探取，目內侍取紙筆，具疏某處當留兵若干，餘悉赴塞下。帝顧曰：「真所謂頗、牧在禁中。」未幾，嘉勒斯賚果犯邊，秦州方出兵，復召問曰：「瑋戰克乎？」對曰：「必克。」及瑋捷書至，帝謂迪曰：「卿何料之審也？」迪曰：「嘉勒斯賚大舉入寇，使諜者聲言以某日下秦州會食，以激怒瑋，瑋勒兵不動，坐待其至，是則以逸待勞，臣用此知其決勝也。」
庚戌，以不雨，罷重陽宴。
甲寅，令諸路轉運使督民捕蝗。帝以久旱，憂形於色，減膳撤樂，遍走群望。及是霑沛，帝作《甘雨應祈詩》，近臣畢和。
丁巳，詔：「諸州蝗旱，今始得雨，方在勸農，罷諸營造。」
己未，詔：「諸州縣七月以後訴災傷者，准格例不許；今歲蝗旱，特聽受其牒訴。」
戊辰，青州言飛蝗投海死。
己巳，詔聞益州頻雨穀貴，令發官廩糶濟之；所修玉局觀、上清宮悉罷。
詔：「災傷州軍，有以私廩賑貧民者，二千石與攝助教，三千石與大郡助教，五千石至八千石第授本州文學、司馬、長史、別駕。」
庚午，內出《北面榆柳圖》示輔臣，數逾三百萬。帝曰：「此可代鹿角也。雄州李允則頗用心於此，朕嘗詢其累任勞課書曆否，對曰：『設官本要蒞事，但當竭力，何得更謀課最！」此言亦可嘉也。」
先是京畿、京東、西、河北路蝗生，彌覆郊野；七月，過京師，延至江、淮，及霜寒始盡。飛蝗之過京城也，帝方坐便殿，左右以告，帝起，臨軒仰視，則蝗勢連雲障日，莫見其際。帝默然還坐，意甚不懌，乃命撤膳；自是體遂不豫。
冬，十月，壬申朔，詔以來年正月二日詣景靈宮奉上聖祖徽號。禮儀院言：「正月天書降，用上元日朝拜玉清昭應宮。十月聖祖降，請以下元日朝拜景靈宮。著為定式。」
己卯，王欽若表上《翊聖保德真君傳》三卷，帝制序。
初，祠部員外郎呂夷簡提點兩浙路刑獄，時京師大建宮觀，伐材木於南方，有司責期令峻急，工徒至有死者，誣以亡命，收系妻子；夷簡疏請緩役，從之。又言：「盛冬挽運艱難，宜須河流漸通，以兵卒番送。」及代歸，帝曰：「卿所奏有為國愛民之心。」擢刑部員外郎兼侍御史知雜事。歲蝗旱，夷簡請責躬修政，嚴飭輔相，思所以恭順天意，及奏彈李溥專利罔上。
寇準判永興，黥有罪者，徙湖南，道由京師，上准變事。夷簡曰：「准治下急，是欲中傷准耳，宜勿問，益徙之遠方。」帝從之。
先是丁謂力庇李溥，主行新法，言不便者雖眾，謂持之益堅。及謂罷政，群議復起。帝謂王旦等曰：「茶鹽之利，要使國用贍足，民心和悅，卿等宜熟思之。」旦等曰：「此屬邦計，欲選官與三司再行定奪，臣等參詳可否奏裁。」帝曰：「卿等宜即具詔，明述恤民之意。」丁酉，遂下詔言：「茶鹽等亦依常例，更不別生名目，致有疑誤虧損。」
十一月，辛丑朔，遼以參知政事馬保忠同知樞密院事、監修國史。
甲辰，三司言諸司欠商賈飛錢，欲罷來年官市繒絹償之，詔發內藏錢二十萬緡以給其費。
河西節度使、知許州石普，上言九月下旬，日食者三。又言：「商賈自秦州來，言嘉勒斯賚欲陰報曹瑋，請以臣嘗所獻陣圖付瑋，可使必勝。」先是帝方崇符瑞，而普請罷天下醮設，歲可省緡錢七十餘萬以贍國用，遂忤帝意，於是帝益怪普言逾分。而樞密使王欽若，因言普欲以邊事動朝廷，帝怒，欲遣使就劾；宰相王旦請先召還，命知雜御史呂夷簡推鞫。獄具，集百官參驗。九月下旬，日不食，普坐私藏天文，罪應死，詔除名，配賀州，遣使縶赴流所。帝謂輔臣曰：「普出微賤，性輕躁，干求不已。既懵文藝，而假手撰述以揣摩時事。朕以先朝故，每容忍之，而普言益肆，錄其微效，俾貸極典。聞普在流所思幼子輒泣下，流人有例攜家否？」王旦等曰：「律無禁止之文。」詔許挈族以行。尋命房州安置，增屯兵百人守護之。普倜儻有膽略，凡預討伐，聞敵所在，即馳赴之。兩平蜀盜，大小數十戰，摧鋒與賊角，眾伏其勇。
壬子，以知秦州曹瑋為秦州都部署，依前兼涇、原、儀、渭州、鎮戎軍緣邊安撫使；以禮部郎中李及為太常少卿、知秦州。時瑋數上章求解州事，帝問王旦：「誰當代瑋者？」旦薦及可任，帝即命之。
眾議皆謂及非守邊才，祕書監楊億以告旦，旦不答。及至秦州，將吏亦心輕之。會有屯駐禁軍白晝掣婦人金釵於市中，吏執以聞。及方坐觀書，召之使前，略加詰問，其人服罪。及不復下吏，亟命斬之，復觀書如故，將吏皆驚服。不日，聲譽達京師。億見旦，具道其知人之明，旦笑曰：「禁軍戍邊，白晝為盜於市，此固當斬，烏足為異！旦之用及者，其意非在此也。夫以曹瑋知秦州，戎羌讋服，邊境之事，瑋處之已盡其宜。使它人往，必矜其聰明，多所變置，敗壞瑋之成績。旦所以用及者，但以及厚重，必能謹守瑋之規而已。」
遼秦晉國王隆慶自上京還，至北安，浴於溫泉，得疾，十二月，乙酉，卒。遼主哀慟，輟朝，追贈皇太弟。
乙卯，詔改來年元曰天禧。
戊戌，奉天書置天安殿，玉皇寶冊、袞服、二聖絳紗袍於文德殿。己亥，奉天書及玉皇寶冊、袞服赴玉清昭應宮，聖祖寶冊、仙衣赴景靈宮。
是歲，遼放進士孫傑等四十八人。
春，正月，辛丑朔，改元。奉天書升太初殿，行薦獻禮，上玉清皇大天帝寶冊、袞服；又詣二聖殿，奉上絳紗袍，奉幣進酒；諸路分設羅天大醮。壬寅，奉上聖祖寶冊仙衣於天興殿，禮畢，車駕還內。群臣入賀於崇德殿。
丙午，詔以是月十五日行宣讀天書之禮。
庚戌，親享六室。辛亥，奉天書合祭天地，以太祖、太宗並配。還，御正陽門，大赦天下，賞賜如東封例。免災傷州軍見欠田租及和糴，減荊湖南路鹽價，蠲天下逋欠，雖盜用經三十年者亦蠲之。遂御天安殿，受尊號寶冊。
乙卯，帝與群臣讀天書於天安殿。
壬戌，詔以四月一日為天祺節，其制度悉如天貺。
丙寅，命宰相王旦為兗州太極觀奉上冊寶使。
己巳，給事中孫僅卒。帝曰：「僅篤於儒學，性端愨，中立無競，深可惜也！」命遷其子官。
是月，遼主如錐子河。
二月，庚午朔，詔賑災，發州郡常平倉。
辛未，三司假內藏庫錢五十萬貫。
壬申，御正陽門觀酺，凡五日。
甲戌，遼駙馬蕭托雲削同平章事，以公主殺無罪婢，托雲不能齊家也。公主降為縣主。
丁丑，詔：「別置諫官、御史各六員，增其月俸，不兼它職。每月須一員奏事，或有急務，聽非時入時；及三年，則黜其不勝任者。」
戊寅，內外官並加恩。
發常平倉粟出糶以濟貧民，京師物貴故也。
丁亥，設元天大聖後版位於文德殿，帝親酌獻，拜授冊寶於王旦，仙衣於趙安仁。旦等跪奉以升輅，具鹵簿儀衛。所過禁屠宰二日，官吏迎拜；至兗州，遣官三十員袴褶前導。奉冊日，帝不視朝。
庚寅，進封李公蘊為南平郡王。
辛卯，召太子中允、直龍圖閣馮元講《易》於宣和門之北閤，待制查道、李虛己、李行簡預焉。自是聽政之暇，率以為常。帝因數訪大臣能否。行簡無所怨昵，必稱道其長，人推其長者。
初，有日者上書言宮禁事，坐誅，籍其家，得朝士所與往還占問吉凶簡尺，帝怒，欲盡付卿史案罪。王旦具請以歸，翼日，白帝曰：「此人之常情，且語不及朝廷，不足究治。」因自取舊所占問者進曰：「臣少賤時，不免為此。必以為罪，願並臣下獄。」帝曰：「此事已發，何可免？」旦曰：「臣為宰相，執國法，豈可自為之幸於不發，而以罪人？」帝意解。旦至中書，悉焚所得書。既而大臣有欲因是以擠己所不快者，力請究治；帝令就旦取書，旦曰：「臣己焚之矣。」由是獲免者眾。
己亥，刑部侍郎、參知政事陳彭年卒。帝聞之，即幸其第，涕泗良久；贈右僕射，諡文僖，錄其子孫甥侄。彭年敏給強記，尤好儀制沿革、刑名之學，自升內閣，即以翰墨為己任。及李宗諤卒，楊億病退，彭年專其任，事務益繁，愈勤職以固寵，手披簡策，口對賓客，及胥吏白事滿前，或密答詔問，曉夕若是，形神皆耗。然彭年素奸諂，時號「九尾野狐」。在翰林日，嘗詣中書謁宰相，王旦辭不見；翌日復至，旦令見向敏中。它日，敏中命吏取彭年所留文字示旦，旦暝目索紙封之，曰：「不過興建符瑞，圖進取耳。」始，彭年仕未達，求為大理寺詳斷官。張齊賢時當國，一見，輒不可。人問其故，齊賢曰：「此人在朝，必亂國政。」或疑齊賢過甚，後乃服其知人。
三月，戊午，以樞密使王欽若為會靈觀使。會靈初置使，命執政兼領，於是王曾次當為之，欽若方挾符瑞固恩寵，意欲得此，曾因懇辭焉。帝頗不懌，謂曾曰：「大臣宜傅會國事，何遽自異邪？」曾頓首謝曰：「君從諫為明，臣盡忠為義。陛下不以臣駑病，使待罪政府，臣知義而已，不知異也。」
庚申，免潮州逋鹽三百七十餘萬斤。
辛酉，江南提點刑獄范應辰言：「伏睹辛亥制書，常赦不原者咸除之。謹按《呂刑》云：『五刑之疑有赦，五罰之疑有赦。』今奸凶之輩，密料赦期，肆其殘酷，方合正典刑而遽逢霈澤，配為卒伍，皆給衣糧，又何異賞人為盜邪！較諸疑則赦之，諒有殊矣。望自今凡有知赦在近而故為罪戾者，死罪以下，遞減一等斷之。」帝曰：「先帝因郊禮議赦，有朝士秦再思上書，引諸葛亮佐劉備數十年不赦事，先帝頗疑之，時趙普入對，言曰：『聖朝定製，每三年郊祀即覃肆眚，所謂其仁如天，堯、舜之道也。劉備偏據一方，何足法哉？』自是赦宥之文遂定。應辰發論，頗見盡心；然全無赦宥，亦恐難行。」張知白曰：「古人所謂數則不可，無之實難，斯為確論也。」
是春，京畿旱。
夏，四月，庚午，王旦至自兗州，言：「曹、濟、徐、鄆州、廣濟、淮陽軍每年船運上供斛斗三十七萬石。去歲蝗旱，望免夏稅一科支移。」詔可。
乙亥出聖祖神化金寶牌分給京城寺觀及天下名山。牌長三寸許，廣寸餘，面文曰「玉清昭應宮成天尊萬壽金寶」，背文曰「永鎮福地」，其周郭皆隱起蛇龍華葩之狀，封以絳囊漆匣，帝親題署之。
壬午，賜進士楊偉及第，賈昌朝同出身。大禮之初，貢舉人獻頌者甚眾，惟偉及昌朝可采，故召試學士院而命之。
甲申，命龍圖閣待制查道知虢州。將行，帝御龍圖閣飲餞之。時虢州蝗災，道既至，不俟報，出官廩米設糜粥賑饑者，發州麥四千斛給農民種，所全活萬餘人。
乙酉，以著作郎劉煜為右正言。時准別詔置諫官，煜首預其選。帝曰：「諫官、御史當識朝廷大體，乃為稱職。」煜，溫叟之子也。嘗知龍門縣，群盜殺人，煜捕得之，將械送府，恐道亡去，皆斬之，眾伏其果。
通判益州，召還，時王曙沼蜀，或言其政苛暴，因對，帝問曙治狀與淩策孰愈，煜曰：「策在蜀，歲豐事簡，故得以寬假民。比歲小歉，盜賊間發，非誅殺不能禁。然曙所行，亦未嘗出法外也。」帝善之。曙峻法以繩盜賊，贓無輕重，一切戮之，眾股慄。居數月，盜賊屏竄，蜀民外戶不閉。嘗有卒夜告其軍謀亂者，曙立辨其偽，斬之。民安其政，以比張詠，號「前張後王」。
辛卯，遼封秦晉國王隆慶少子色嘉努為長沙郡王。
以漆水郡王耶律制心權知諸行宮都部署事。制心，隆運之侄也，以皇后外弟，恩遇日隆。時蕭哈綽方用事，制心奏哈綽寡識無行檢，遼主默然。
自南北通好，邊境承平，遼主數與南北院諸臣宴飲，或連晝夕。遼主於音律特所精徹，中席或自歌，命宮人彈琵琶侑酒。詳袞蕭柳好滑稽，雖君臣燕飲，詼諧無所忌，時人比之俳優。制心遇內宴歡洽，輒引避，皇后怪而詰之曰：「汝不樂邪？」制心曰：「寵貴鮮能長保，以是為憂耳。」
壬辰，遼禁命婦再醮。
五月，戊戌朔，遼以樞密使蕭哈綽為都統，以漢人行宮都部署王繼忠副之，殿前都點檢蕭庫哩為都監，以伐高麗。
庚子，太保、平章事王旦以疾求退。旦柄用凡十八年，為相一紀，素羸多疾，又憂名位太重，不自安，自東魯覆命，連章求解；帝優詔褒答，繼以面諭。戊申，制授太尉兼侍中，聽五日一赴起居，因入中書，遇軍國重事，不限時日，入預參決。旦聞命愈恐，家居不出，手疏懇請去位，具言：「私門百口，屬疾將遍，欲退身以息災咎；今加此峻秩，則是愈增罪釁。」辭意堅苦。又遣其子詣向敏中附奏。乃詔止加封邑，其餘優禮悉如前制。
庚戌，詔以仍歲蝗旱，遣使分路安撫。
乙卯，以高郵軍民荀懷玉為本軍助教，以其出米麥三千斛濟饑民故也；仍許自今為例。
甲寅，遼以南京統軍使蕭惠為右伊勒希巴。惠嘗從其伯父巴雅爾伐高麗，力戰，破阻險之師，及攻開京，以軍律嚴整聞，故有是命。
丙辰，開封府及京東、陝西、江、淮、兩浙、荊湖路百三十州軍，並言二月後蝗蝻食苗；詔遣使臣與本縣官吏焚捕，每三五州命內臣一人提舉之。
西京應天禪院太祖皇帝神御殿成，為屋凡九百九十一區。己未，命宰相向敏中為奉安聖容禮儀使，入內都知張景宗管句迎奉，左諫議大失戚綸告永昌陵。
以秘書丞譙人魯宗道為右正言，用新詔也。
殿中侍御史張廓言：「奉詔京東安撫，民有儲蓄糧斛者，欲誘勸舉放以濟貧民，俟秋成依向例償之，如有欠負，官為受理。」從之。
乙丑，遼主駐九層台。
六月，戊辰朔，遼德妃蕭氏賜死，葬兔兒山西，後數日，大風起塚上，晝暝，大雷電而雨，不止者逾月。
丙子，右正言魯宗道言：「親民之官，政事最切。漢宣帝凡拜刺史、守相，必親見之，考察其言，觀其能否。今或未然。凡除知州、通判，京朝官知縣，候滿三五人，宜令大臣延之中書，察其應對，考其臧否。縣令則擇台閣有風鑒聞望臣僚主遣之。能否之間，各知其狀，恐於聖政稍得其宜。又，審官之任，本宰相之職，宜妙選英哲以委之，庶激濁揚清，漸得良牧、賢宰，則斯民之大幸也。」
庚辰，發運使言：「真州等處轉般倉及江、浙上供米二百二十餘萬斛，欲留逐處以濟闕乏。」從之。
盜發後漢高祖陵，論如律，並劾守土官吏。遣內侍王克讓以禮治葬，知制誥劉筠祭告。因詔州縣申前代帝王陵寢憔采之禁。
甲申，以武昌節度副使邊肅知光州，用辛亥赦書也。時刑部奏其元犯，帝曰：「肅在邢州日，方契丹侵擾，屢詔令棄城入保。肅能因守，頗著成效；雖冒賄賂，亦累該赦宥矣，故特授以郡。」
詔：「金部員外郎、提點中書制敕院五房公事劉明恕，自今遇慶節大禮，許依樞密副都承旨例進奉上壽，仍赴宴會。」始更舊制也。
是月，遼南京諸縣蝗。
秋，七月，辛丑，以蝗蝻再生，遣官分禱京城宮觀、寺廟，仍令諸州公署設祭壇。
遼主如秋山。遣禮部尚書劉京、翰林學士吳淑達等分路按察刑獄。
己酉，右正言劉燁、魯宗道等言：「每有章疏，例於閤門投進，事頗非便。欲於通進、銀台司進入。」從之。又言：「章疏例須手寫，伏緣筆劄不精，慮瀆聖覽。」詔並令親書。
王旦以病堅求罷相，甲寅，召對滋福殿，左右掖扶而升。帝睹其瘦瘁，閔然曰：「朕方欲以大事托卿，而卿疾如此，奈何？」因命皇子出拜，旦皇恐走避，皇子隨而拜之。旦言：「皇子盛德，必任陛下事。」因薦可為大臣者十餘人，其後不踐兩府者，獨淩策、李及。旦退，復上疏請去位，帝乃許之。丁巳，以旦為太尉，仍領玉清昭應宮使，特給宰相俸料之半，令禮官草儀，赴上尚書省。
旦為宰相，務遵法守度，重改作，善於論奏，言簡理順。其用人，不以名譽，必求其實。居家賓客滿座，必察其可言及素知名者，別召與語，詢訪四方利病，或使疏其言而獻之，密籍其名以薦，人未嘗知。
諫議大夫張師德，兩詣旦門不得見，意為人所毀，以告向敏中。敏中乘間言之，旦曰：「旦處安得有毀人者！」及議知制誥，旦曰：「惜哉張師德！」敏中問之，旦曰：「師德名家子，有士行，不意兩及吾門！狀元及第，榮進素定，當靜以待之；若復奔競，彼無階而入者，當如何也？」
遼人常於歲給外別假錢幣，旦請以歲給三十萬內各借三萬，仍諭次年額內除之。遼人得之，大慚。次年，復下有司，契丹所借金幣六萬，事屬微末，令仍依常數與之，後不為比。
當是時，兵革不用，海內富實，天下稱為賢相。
辛酉，三司請依常歲於開封府界均買草千餘萬圍。帝以螟蝗為害，慮煩民力，令中書、樞密院議其可否。向敏中曰：「國家監牧馬數，比先朝倍多，廣費芻粟。若令群牧司度數出賣，散於民間，緩急取之，猶外廄耳。」王欽若曰：「敏中之論，實為便利，臣請別具條奏。」帝可之。
八月，庚午，以樞密使、同平章事王欽若為左僕射、平章事。先是帝欲想欽若，王旦曰：「欽若遭逢陛下，恩禮已隆，乞令在樞密院，兩府任用亦均。臣風祖宗朝未嘗使南人當國，雖古稱立賢無方，然必賢士方可。」帝遂止。及旦罷，卒相欽若。欽若嘗語人曰：「為王子明，遲我十年作宰相！」
辛未，禮儀院奏詳定太尉王旦赴上儀注。舊時，三公不兼宰相，無赴上之禮；帝優寵大臣，特有是命，然旦終以不赴。
帝以先所遣按撫諸路使者，方屬西成，或妨農事，乃悉召赴闕；所在百姓，委長吏倍加安撫，無輒騷擾。
壬申，加向敏中尚書右僕射。宣命之日，帝使人覘之，敏中方謝客，門闌悄然。帝笑曰：「敏中大耐官職！」
丙子，詔：「京城禁圍草地聽民耕牧。」
丙戌，以都官員外郎、判三司都磨勘司浦城黃震為江、淮、兩浙、荊湖制置發運使，賜金紫。
先是李溥出自三司小吏，為發運使十餘年，奸贓狼籍，丁謂黨之，無敢言者。震將行，上書自陳，詞頗憤激；帝知其意在溥也，諭之曰：「卿當與人和。」震對曰：「廉正公忠，不負陛下任使者，臣敢不與之和？」既至，發溥奸贓數十事，詔遣御史、閤門祗候各一人案劾之。
震嘗通判遂州，會有詔特給兩川軍士緡錢，詔至西川，而東川獨不及，軍士謀為變。震白守曰：「朝廷豈忘東川？殆詔書稽留耳！」即開庫給錢如西川，眾乃定。明日而詔至。
丁亥，詔：「伎術人雖任京朝官，審宮院不在磨勘之例。」
九月，戊戌，帝與宰相議省吏員。向敏中曰：「太祖、太宗朝，閤門祗候不過三五員，宣導贊謁而已。今逾數百而除授未已，祿廩至厚，地望亦優，其間不無濫被升擢者，願賜裁損。」帝曰：「此蓋相承為例，當漸減省之。」
庚子，遼主還上京。以皇子屬思生，大赦。
癸卯，給事中、參知政事王曾罷為禮部侍郎。曾以會靈觀使讓王欽若，帝意不懌。及欽若為相，因欲排異己者，數譖之。會曾市賀皇后家舊第，其家未遷，而曾令人舁土門外，賀氏入訴禁中。明日，帝以語欽若，遂罷曾政事。曾既罷，往謁王旦，旦疾甚，辭弗見。既而語其家人曰：「王君它日勳業甚大。昨讓會靈觀使，雖拂上旨，而詞直氣和，了無所懾。且始被進用，已能若是。我自任政事，幾二十年，每進對，稍忤上意，即蹙縮不能自容，以是知其偉度矣。」
以翰林學士、右諫議大夫李迪為給事中、參知政事，依前會靈觀副使。
先是迪嘗獨對內東門，帝出三司使馬元方所上歲出入財用數以示迪。時仍歲旱蝗，帝憂不給，問何以濟，迪曰：「祖宗初置內藏庫，欲辦收復西北故土，且以備凶荒；今邊無它費，陛下用此以佐國用，則賦斂寬，民不勞矣。」帝曰：「朕欲用李士衡代元方，俟其至，當出金帛數百萬借三司。」迪曰：「天子於財無內外，願詔賜三司以顯示德澤，何必曰借？」帝悅。迪又言：「陛下東封時，敕所過無伐木除道，即驛舍或州治為行宮，才令加塗塈而已。及幸汾、亳，土木之役過往時百倍。今旱蝗之災，殆天意所以儆陛下也。」帝深然之。
以馬知節知樞密院事，曹利用、任中正、周起同知院事。
戊申，以蝗罷秋宴。
己酉，太尉、玉清昭應宮使大旦卒。前數日，駕幸其第，帝手自和藥並薯蕷粥賜之，復賜白金五千兩。旦命家人還獻，作奏畢，自益四句云：「已懼多藏，況無所用，見欲散施，以息咎殃。」亟令舁至內闥。有詔不許，還至門，旦已卒。旦與楊億素厚善，病革，延至臥內，請撰遺表，且言：「忝為宰相，不可以將盡之言為宗親求官，止敘生平遭遇，願帝日親庶政，進用賢士，少減焦勞之意。」仍戒之弟勿為厚葬。時年六十一。帝遽臨哭之，廢朝三日，優詔贈太師、尚書令、魏國公，諡文正，錄其子、弟、侄、外孫、門人、故吏，授官十數人。及諸子服除，又詔各進一官。
旦性沖澹寡慾，所居甚陋，帝欲為治之，旦以先人舊廬懇辭。每有賜予，見家人列置庭下，輒歎曰：「生民膏血，安用許多！」被服質素，家人服飾稍過，即暝目不視。有貨玉帶者，子弟以為佳，呈旦，旦命系之，曰：「還見佳否？」曰：「系之，安得自見？」旦曰：「自負重而使觀者稱好，無乃勞乎？亟還之。」生平不置田宅，曰：「子孫當念自立，何必田宅，徒使爭財為不義耳！」兄子睦，頗好學，嘗獻書求舉進士，旦曰：「我嘗以大盛為懼，豈可復與寒士爭進？」至其歿也，子素猶未官。
咸平初，旦聞李沆之言，猶未深信，及見王欽若、丁謂等所為，欲諫則業已同之，欲去則帝遇之厚，乃歎曰：「李文靖真聖人也！」祥符間，每有大禮，輒奉天書以行，嘗悒悒不樂。臨終，語其子曰：「我別無過，惟不諫天書一節，為過莫贖。我死之後，當削髮披緇以斂。」諸子欲奉遺令，楊億以為不可，乃止。
遼蕭哈綽之伐高麗也，遼主賜以劍，俾得專殺，故副都統王繼忠不也復言其短。哈綽至高麗，攻興化城，九日不克。高麗將堅一、洪光、高義出戰，攻獲甚眾，遼師敗績。乙卯，哈綽自高麗還，遼主始以繼忠為知人，然於哈綽不罪也。時求進者多附哈綽，然其服食、僕馬不加於舊，遼主以為廉，以族屬女妻其子，詔許親友饋獻，由是豪貴奔趨於門。
甲寅，詔：「自今特旨詔試者，並問時務策一道，仍別試賦、論或雜文一首。」
癸亥，上封者言：「國子監所鬻書，其真甚輕，望令增定。」帝曰：「此固非為利，正欲文籍流布耳。」不許。
右正言魯宗道言：「進士所試詩賦，不近治道，諸科對義，但以念誦為工，罔究大義。」帝謂輔臣曰：「前已降詔，進士兼取策論，諸科有能明經者，別與考校。可申明之。」
冬，十月，丁卯，遼以南京饑，挽雲、應等州粟以賑之。
辛未，遼主獵於鏵子河。
壬申，諭諸州非時災沴不以聞者論罪。
庚寅，遼主駐達離山。
十一月，辛亥，翰林學士李維等上新修《大中祥符降聖記》五十卷，《迎奉聖象記》二十卷，《奉祀記》五十卷，詔賜器帛有差。
乙卯，幸太一宮，大雪盈尺。帝謂宰相曰：「茲固豐稔之兆，但慮民力未充，失於播稼，卿等其設法賑勸，勿遺地利！」
十二月，丁卯，遼主輕騎還上京。
丁丑，知制誥盛度等言奉詔蠲放逋欠凡九百四十三萬，所釋萬五千五百人。
庚寅，玉清昭應宮判官、禮部郎中、知制誥夏竦，責授職方員外郎、知黃州。竦娶楊氏，頗工筆劄，有鉤距。竦浸顯，多內寵，與楊不睦。楊與弟媦疏竦陰事，竊出訟之，又，竦母與楊氏母相詬言，皆詣開封府以聞；下御史臺置劾，仍令與楊離異。
壬辰，遣使緣汴河收瘞流屍，從淮南轉運使薛奎請也。
是歲，諸路民飢。
