

　　　　【宋紀五十六】　起柔兆涒灘正月，盡強圉作噩七月，凡一年有奇。
　　　　 ○仁宗體天法道極功全德神文聖武睿哲明孝皇帝嘉祐元年〈（遼清寧二年。丙申，一零五六年）〉
　　春，正月，甲寅朔，帝御大慶殿受朝。前一夕，大雪，帝在禁庭，跣足禱天，及旦而霽。百官就列，帝暴感風眩，冠冕欹側，左右或以指抉帝口出涎，乃小愈，趣行禮而罷。
　　丙辰，遼主命諸郡長吏如諸部例，與僚屬同決罪囚，無令瘐死獄中。詔曰：「先時諸路死刑，皆待決於朝，故獄訟留滯；自今凡強盜得實者，聽即決之。」
　　戊午，宴遼使於紫宸殿，宰相文彥博奉觴詣御榻上壽。帝顧曰：「不樂邪？」彥博知帝有疾，錯愕無以對；然尚能終宴。己未，遼使入辭，置酒紫宸殿，使者入至庭中，帝疾作，扶入禁中。彥博以上旨諭遼使，遣大臣就驛賜宴，仍授國書。彥博與兩府俟於殿閣，久之，召入內副都知史志聰等問帝起居狀，志聰等對以禁中事不敢泄，彥博怒叱之曰：「上暴疾，惟汝曹得入禁闥，不令宰相知天子起居，欲何為邪？自今疾勢小有增損必白。」仍命引至中書取軍令狀，志聰等皆聽命。及夕，皇城諸門白當下鎖，志聰曰：「汝白宰相，我不任受其軍令。」由是禁中事，宰相無不知者。庚申，詣內東門小殿問起居，帝自禁中大呼而出。宮人扶侍者皆隨出，謂彥博等曰：「相公且肆赦消災。」彥博等退，始議降赦。
　　帝既不省事，兩府但相與議定，稱詔行之。兩府欲留宿禁中而無名，辛酉，彥博與富弼建議，設醮祈福於大慶殿，兩府監之，晝夜焚香，設幄宿於殿西廡。志聰等白故事兩府無留宿殿中者，彥博曰：「此豈論故事時邪！」遣近臣禱於在京寺觀，天下長吏禱於岳瀆諸祠。
　　壬戌，帝疾小間，暫御崇政殿以安眾心。
　　癸亥，兩府求詣寢殿見帝，史志聰難之。富弼責之曰：「宰相安可一日不見天子！」志聰等不敢違。是日，兩府始入福寧殿臥內奏事，兩制近臣日詣內東門問起居，百官五日一入。
　　甲子，大赦，蠲被災田租及倚閣稅。
　　戊辰，罷上元張燈。自是帝神思漸清，然不能語，輔臣奏事，大抵首肯而已。
　　己巳，命輔臣禱天地、宗廟、社稷。
　　壬申，罷醮，兩府始分番歸第，不歸者各宿於其府。
　　知開封府王素嘗夜叩宮門，求見執政白事。彥博曰：「此際宮門何可夜開！」詰旦，素入白，有禁卒告都虞候欲為變者，欲收捕治狀，彥博曰：「如此則張皇矣。」乃召殿前都指揮使許懷德，問都虞候某者何如人，懷德稱其良謹可保。彥博曰：「此卒有怨，誣之耳，當亟誅以靖眾。」眾以為然。時富弼以疾謁告，彥博請劉沆判狀尾，斬於軍門。彥博初欲自判，王堯臣捏其膝，彥博悟，因請沆判之。及帝疾愈，沆譖彥博曰：「陛下違豫時，彥博斬告反者。」彥博以沆判呈帝，帝意乃解。
　　壬午，大雨雪，木冰。
　　遼主如魚兒濼。
　　二月，乙酉，遼以左伊勒希巴蕭瑪嚕知西南面招討都監事。
　　甲午，詔兩制以上問候於內東門，餘皆罷之。
　　甲辰，帝疾愈，御延和殿。丙午，宰臣率百官拜表稱賀。
　　三月，丁巳，詔禮部貢舉。
　　遼以應聖節曲赦百里內囚。
　　辛未，司天監言，自至和元年五月，客星晨出東方，守天關，至是沒。
　　己卯，遼主制《放鷹賦》賜群臣，示委任臣僚之意。先是興宗以耶律伊遜為護衛太保。伊遜，本窶人子，嘗牧羊，自言夢中食月啖日，方半而寤，頗以自負。比長，美風儀，外和內狡。初為文班吏，掌太保印，陪從入宮，仁懿皇后見其詳雅如素宦，令補筆硯吏；興宗亦愛之。遼主即位，以伊遜先朝所任，使同知點檢司事，常召決疑議。伊遜被委任自此始。
　　閏月，癸未朔，以樞密副使王堯臣為戶部侍郎、參知政事，參知政事程戡為戶部侍郎、樞密副使，以戡與文彥博姻家故也。
　　詔閤門，自今前後殿間日視事。
　　辛卯，以翰林學士王洙為翰林侍讀學士兼侍講學士，出知制誥劉敞知揚州。敞，王堯臣姑子；洙，堯臣從父。堯臣執政，兩人皆避親也。
　　知諫院范鎮言：「洙在太常，壞陛下禮樂，為學士時，進不由道，資性奸回，恐終累堯臣。」章六上，卒不報。
　　鎮安節度使、同平章事程琳既歸本鎮，上書言：「臣雖老，尚能為國守邊。」未報，得疾，遽卒。丁酉，贈中書令，諡文簡。
　　遼自聖宗時鑄太平錢，新舊互用，由是錢法演迤域中。開泰中，每歲春秋以官錢宴享將士，錢不勝多。己亥，始行東京所鑄錢。
　　乙巳，遼南京獄空，進留守以下官。
　　夏，四月，壬子朔，六塔河複決。
　　丙辰，召知鄭州曾公亮為翰林學士兼侍讀學士。公亮治郡有能名，盜賊悉竄它境，至外戶不閉，民呼為「曾開門」。
　　甲子，遼主詔曰：「方夏長養鳥獸孳育之時，不得縱火於郊。」
　　己卯，以右司諫、知制誥賈黯知陳州，以父疾自請也；尋改許州。
　　五月，甲申，詔以九月於大慶殿行恭謝禮。
　　初，左千牛衛大將軍宗實，幼養於宮中，帝及皇后鞠視如子。既出，還第，問勞賞賜不絕。及帝得疾，不視朝，中外憂恐。宰相文彥博、劉沆、富弼勸早立嗣，帝可之。參知政事王堯臣之弟純臣為王府官，數與堯臣言宗實之賢，堯臣以告彥博等。彥博等亦知宗實帝意所屬，乃定議，乞立宗實為嗣；既具稿，未及進，而帝疾有瘳，其事中輟。
　　知諫院范鎮疏曰：「昔太祖舍其子而立太宗，天下之大公也。真宗以周王薨，養宗子於宮中，天下之大慮也。願陛下以太祖之心行真宗故事，拔近族之尤賢者，優其禮秩，置之左右，與圖天下事，以系億兆人心。」疏奏，文彥博使提點開封府界諸縣公事蔡挺問鎮何所言，鎮以實對。明日，挺謂鎮曰：「言如是事，何不與執政謀？」鎮曰：「鎮自分必死，乃敢言；若謀之執政，或以為不可，豈得中輟乎？」
　　戊戌，遼主謁慶陵；甲辰，有事於興宗廟。
　　丙午，以龍圖閣直學士夏安期知延州。州東北阻山，無城，敵騎嘗乘之。安期至，即命大築城。方暑，諸將白士卒有怨言，安期益廣計數百步，令其下曰：「敢有一言動眾者斬！」躬自督役，不逾月而就，袤延六里。
　　六月，辛亥朔，詔雙日不御殿，伏終如舊。
　　丁巳，遼命宰相舉才能之士。
　　戊午，遼命有司籍軍補邊戍。
　　己未，殿中侍御史趙抃疏曰：「今上有謫見之文，下有妖言之俗，天其或者以皇嗣未立，人心未有所系，丁寧警戒，欲陛下深思遠圖，亟有所為而然也。願陛下擇用宗室賢善子弟，或教育宮闈，或封建任使，左右以良士，輔導以正人，磐石維城，根本深固，惟陛下以至公而裁擇焉。」
　　辛酉，准布部長朝於遼，貢方物。
　　癸亥，中丞張昪等言：「臣等累次奏乞許台諫官依例上殿，聞已降付中書；至今逾月，未蒙施行，乃是執政大臣不欲臣等進對，故為沮遏。伏望陛下指揮中書，許令台諫官上殿，臣等必不敢以瑣細事務上煩聖聽。」尋有詔，許中丞上殿。
　　丁卯，高麗遣使貢於遼。
　　庚午，集賢校理、通判并州司馬光上疏曰：「儲貳者，天下之根本，根本未定則眾心未安。夫細民之家，有百金之寶，猶擇親戚可信任者，使謹守之，況天下之大乎？今陛下未有皇嗣，人心憂危。伏望斷自聖志，遴選宗室之中聰明、剛正、孝友、仁慈者，使攝儲貳之位，以俟皇嗣之生，退居籓服。倘未欲然，且使之輔政，或典宿衛，或尹京邑，亦足以鎮安天下之心。」帝在位久，國嗣未立，及不豫，天下寒心，而莫敢言。惟諫官范鎮首發其議，光繼之，又與鎮書言：「此大事，不言則已，言一出豈可復反顧！願公以死爭之。」於是鎮言益力。
　　遼舊制，史官得與聞朝議；辛未，遼主命罷之，俾史官問宰相而後書。
　　時京師自五月大雨不止，水冒安上門，門關折，壞官私廬舍數萬區，城中系伐渡人，命輔臣分行諸門。而諸路亦奏江河決溢，河北尤甚，民多流亡，令所有賑救之。水始發，馬軍都指揮使范恪受詔障朱雀門，知開封府王素違詔止之，曰：「方上不豫，軍民廬舍多覆壓，奈何障門以惑眾，且使後來者不入邪！」
　　知諫院范鎮言：「臣伏見諸路州郡俱奏水災，京師積雨，社稷壇遺輒壞，其為災變，可謂大矣。伏乞陛下問大臣災變所起之因及所謂消伏之術，仍詔兩制、台閣常參官極言得失，躬親裁擇，以塞天變。」
　　乙亥，遼南京蝗蝻為災。
　　丁丑，遼以南院樞密使趙王扎拉為上京留寧、同知南京留守事，吳王耶律仁先為南院樞密使，秦王蕭孝友為北府宰相。遼主親制誥詞，褒賜孝友。
　　己卯，詔群臣實封言時政闕失。范鎮又言：「《傳》曰：『簡宗廟，不禱祀，廢祭祀，逆天時，則水不潤下。』陛下恭事天地神祇，肅祀祖宗，山川之祠，罔不秩舉；至於號令，必順天時。然而上天出此變者，蓋曉諭陛下以簡宗廟也。宗廟以承祧為重，故古先帝王，即位之始，必有副貳，以重宗廟也。陛下即位以來，虛副貳之位三十五年矣。臣近奏，擇宗子賢者，優其禮數，試之以政，俟有聖嗣，復遣還邸，及今兩月餘而不決，此天變所以發也。伏惟陛下深念宗廟之重，以臣前一章降付執政大臣，速為裁定。」
　　秋，七月，辛巳朔，詔三司、開封府、台諫官、審刑院復上殿奏事，仍日引一班。自帝不豫，惟兩府得奏事，至是始引對群臣。
　　乙酉，詔京東、西、荊湖北路轉運使、提點刑獄公事，分行賑貸水災州軍，若漂蕩廬舍，聽於寺院及官屋寓止；仍遣官體量放今年稅，其已倚閣者勿複檢覆。
　　遼遣使分道平賦稅，繕戎器，勸農桑，禁盜賊。
　　丙戌，賜河北路諸州軍因水災而徙它處者米，一人五斗。其壓溺死者，父、母、妻賜錢三千，餘二千。
　　文彥博、富弼等之共議建儲，未嘗與兩府謀也，樞密使王德用聞之，合掌加額。於是翰林學士歐陽修上疏曰：「陛下臨御三十餘年，而儲副未立，臣僚多以此事為言，大臣亦嘗進議，聖意久而未決，而庸臣愚士，遂生嫌疑之論，此不思之甚也。《禮》曰：『一人元良，萬國以正。』蓋謂定天下之根本，上承宗廟之重，亦所以絕臣下之邪謀。伏望擇宗室之賢者，依古禮文，且以為子，既可徐察其賢否，亦可俟皇子之生。臣又見樞密使狄青，出自行伍，遂掌樞密，三四年間，雖未見過失，而不幸有得軍情之名。武臣掌國機密而得軍情，豈是國家之利？欲乞且罷青樞務，任以一州，既以保全之，亦為國家消未萌之患。」疏凡再上，留中不出。
　　知制誥吳奎言：「王者以社稷為本，宗廟為重。社稷必有奉，宗廟必有主。《禮》：大宗無嗣，則擇支子之賢者。以昭穆言之，則太祖、太宗之曾孫，陛下所宜建立，用以系四海之心者也。況陛下春秋猶盛，俟有皇子，則退所為後者，頗優其禮數，使不與它宗室等，亦何為而不可？」
　　殿中侍御史呂景初亦言：「商、周之盛，並建同姓，國朝二宗，相繼尹京，是欲本支盛強，有磐石之安，而天下有所系望矣。願擇宗子之賢者，使得問安侍膳於宮中，以消奸萌，或尹京典郡，為夾輔之勢。」
　　景初又數詣中書白執政，請出狄青。文彥博以青素忠謹，外言不足置意，景初曰：「青雖忠，如眾心何？大臣為朝廷慮，毋牽閭里恩也！」
　　己丑，出內藏庫銀絹三十萬賑貸河北。
　　辛丑，三司使、戶部侍郎楊察卒，贈禮部尚書，諡宣懿。察勤於吏職，癰方作，猶入對，商榷財利，歸而大頓，人以為用神太竭雲。
　　癸卯，以武康節度使、知相州韓琦為工部尚書、三司使。唐制，節度使納節，不降麻。本朝丁謂自節度使為參知政事，止舍人院命詞。今除琦三司使降麻，非故事也。
　　乙巳，貸被水災民麥種。
　　是月，彗出紫微垣，歷七星，其色白，長丈餘。
　　八月，庚戌朔，日有食之。
　　司馬光又上疏請早擇宗室之賢，使攝居儲位，不報。
　　癸丑，復知池州包拯為刑部郎中、知江寧府，江南東路轉運使唐介為戶部員外郎。時侍御史里行吳中復乞包拯、唐介還朝，宰臣文彥博因言：「介頃為御史，言事多中臣病，其間雖有風聞之誤，然當時責之太深，請如中復所奏用之。」故有是命。
　　詔：「大臣自今無得乞子弟及親舊賜進士出身。」
　　知諫院范鎮言：「近日彗出東方，孛於七星，其色正白。七星主急兵，色白亦主兵。陛下宜與大臣相敕警以求消復之術。」且曰：「陛下以臣言為然，乞以臣前所上章與大臣速定大議；以臣言為不然，乞加臣萬死之罪。」甲寅，鎮復與執政書，言：「古之人三諫而不從則去，今鎮已六諫矣。願諸公攜鎮之書言於上前，速定大計；如其不然，即賜鎮歸田，若解鎮之職而置之散外，皆諸公之賜。」鎮又兩個疏言早定大計。庚申，以鎮為戶部員外郎兼侍御史知雜事，鎮固辭不受。
　　癸亥，樞密使、護國節度使狄青，罷樞密使，加同平章事、判陳州。青在西府四年，京城小民推其材武，青每出入，輒聚觀，至壅路不得行。帝自正月不豫，青益為都人所指目。又，青家犬生角，數有光怪。知制誥劉敞請出青以保全之，未聽；敞出知揚州，又言及之。及京師大水，青避水，徙家於相國寺，行止殿上，都下喧然；執政聞之始懼，以熟狀出青判陳州。
　　以三司使、工部尚書韓琦為樞密使，召端明殿學士、知益州張方平為三司使。自西鄙用兵，兩蜀多所調發。方平還自益州，奏免橫賦四十萬貫匹，及減興、嘉、邛州鑄錢十餘萬，蜀人便之。
　　始，方平主計京師，有三年糧，而馬粟倍之，至是馬粟僅足一歲，而糧亦減半，因建言：「今之京師，古所謂陳留，天下四沖八達之地，非如雍、洛有山河形勢足恃也，特依重兵以立國耳。兵恃食，食恃漕運，汴河控引江、淮，利盡南海，天聖以前，歲發民浚之，故河行地中。有張君平者，以疏導京東積水，始輟用汴夫，其後淺妄者爭以裁減費役為功，河日以湮塞。今仰而望河，非祖宗之舊也。」遂畫漕運十四策。宰相富弼讀方平奏帝前，晝漏盡十刻，侍御皆跛倚；帝太息稱善。弼曰：「此國計之大本，非常奏也。」悉如所欲施行。其後未期年，京師有五年之蓄。
　　先是樞密直學士、權知開封府王素，數與歐陽修稱譽富弼於帝前，弼入相，素頗有力焉，意弼引己登兩府，既不如志，因求外官，於是改龍圖閣學士、知定州。
　　是夕，彗星滅。
　　翰林學士胡宿知審刑院，詳議官闕，判院者當擇人薦於帝，宿與同列得二人。一人者監稅河北，以水災虧課，同列曰：「小失不足以白上。」宿至帝前，悉白之，且曰：「此人小累，才足惜。」帝曰：「果得才，小累何恤乎！」遂除詳議官。同列退，誚曰：「詳議欲得人，公固欲白上，倘緣是不用，奈何？」宿曰：「彼得與不得，不過一詳議官耳。宿以誠事主，今白首矣，不忍絲髮欺君，喪平生節；為之開陳，聽主上自擇耳。」
　　初，李照斥王朴樂音高，乃作新樂，下其聲。太常歌工病其太濁，歌不成聲，私賂鑄工使減銅齊，而聲稍清，歌乃協，然照卒莫之辨。又，朴所制編鐘皆側垂，照及胡璦皆非之。及照將鑄鐘，給銅於鑄釒寫務，得古編鐘一，工不敢毀，乃藏於太常。鐘不知何代所作，其銘云：「粵朕皇祖寶和鍾，粵斯萬年子子孫孫永寶用。」叩其聲，與朴鍾夷則清聲合，而其形側垂。瑗後改鑄，正其鈕使下垂，叩之，弇郁而不揚。其釒博鍾又長角而震掉，聲不和。著作佐郎劉羲叟謂人曰：「 此與周景王無射鍾無異，上將有眩惑之疾。」已而果然。
　　於是范鎮言：「國家自用新樂，日食，星變，冬雷，秋電，大雨不時，寒暑不節，不和之氣，莫甚此者。去年十二月晦，大雨雪，大風，宮架輒壞；元日大朝會，樂作而陛下疾作。臣恐天意以為陛下不應變祖宗舊樂而輕用新樂也。乞下執政大臣參議，且用祖宗舊樂，以俟異時別加製作。」
　　丁丑，詔太常恭謝，用舊樂。
　　戊寅，詔招撫彭仕羲。
　　是月，遼主如秋山，後從行，至殺虎林，命後賦詩，後應聲而成；遼主大喜，出示群臣。次日，行獵，有虎突出，遼主一發殪之，謂群臣曰：「力能伏虎，不愧皇后詩矣。」
　　遼魏國王蕭惠卒，年七十四，後之父也。遺命家人薄葬。訃聞，遼主戩三日。
　　九月，壬午，司馬光又上疏曰：「自古帝王，即位則立太子，此不易之道，其或捴謙未暇，則有司為請之，所以尊社稷，重宗廟，未聞人主以為諱也。及唐中葉，人主始有惡聞立嗣者，群臣莫敢發言，言則刑戮隨之，是以禍患相尋，不可復振。不知本強則茂，基壯則安。今日公卿至庶人，皆知當今之務，無此為大，而莫敢進言。向以水災親下明詔，勤求得失，臣安敢舍此大節，隱而不言！其餘瑣碎，豈足道哉？」時范鎮亦屢奏辭所除官，且乞因恭謝大禮決定大議。
　　庚寅，命宰臣富弼攝事於太廟，樞密副使田況於皇后廟，程戡於奉慈廟。辛卯，恭謝天地於大慶殿，大赦，改元。丁酉，加恩百官。
　　庚子，遼主如中京，祭聖宗、興宗於會安殿。
　　癸卯，以侍御史范師道知常州，殿中侍御史趙抃知睦州。先是宰相劉沆進不以道，深疾言事官，因舉行御史遷次之格，滿三歲者與知州。師道及抃嘗攻沆之短，至是抃等又乞避范鎮，各請補外，沆遂引格出之。中丞張昪等言沆挾私出御史，請留抃及師道，不報。
　　甲辰，詔三司置司編祿令，以知制誥吳奎、右司諫馬遵、殿中侍御史呂景初為編定官，從樞密使韓琦言也。
　　冬，十月，丁卯，出內藏庫銀十萬兩，絹二十萬匹，錢十萬貫，下河北市糴軍儲。
　　辛未，以草澤雙流宋堂為國子四門助教。堂著書頗究時務，數為近臣所薦；至是翰林學士趙概又言其所著書，特錄之。
　　丙子，遼主如中會川。
　　十一月，辛巳，王德用罷為山南東道節度使兼侍中，以判大名府賈昌朝為樞密使。翰林學士歐陽修言：「昌朝稟性回邪，頗知經術，能緣飾奸言，善為陰謀以陷害良士，小人朋附者眾，皆樂為其用。臣願速罷昌朝，還其舊任，天下幸甚！」
　　是日，范鎮入對垂拱殿。鎮前後上章凡十九次，待罪幾百日，鬚髮為白，至是泣以請。帝亦泣曰：「朕知卿言是也，當更俟三二年。」鎮由是卒辭言職，朝廷不能奪也。己丑，鎮復為起居舍人、充集賢殿修撰。
　　庚寅，錄潭州進士楊謂為郊社齋郎。先是蠻猺數寇邊，史館檢討張芻責監潭州稅；及天章閣待制劉元瑜知潭州，芻遂以說干元瑜，使謂入梅山招諭，其酋長四百餘人，皆出聽命，因厚犒之，籍以為民，凡千一百戶，故朝廷特錄為功。通梅山蓋自此始。
　　癸巳，以草澤建安黃晞為大學助教，致仕。晞少通經，著《聱隅書》十卷。慶曆中，聘召不至。至是樞密使韓琦表薦之，受命一夕而卒。
　　戊戌，遼以知左伊勒希巴事耶律囉勒為伊勒希巴，以北院大王耶律仙通知黃龍府事。都監耶律哈里齊，先以使宋失辭免官，至是起為懷化軍節度使。
　　遼主之為燕趙國王也，興宗以左中丞蕭惟信資性沉毅，篤志好學，徙為燕趙王傅，諭之曰：「燕趙左右多面諛，不聞忠言。汝當以道規誨，使知君臣之義，有不處王邸者，以名聞。」惟信輔導以禮，後遷北院樞密副使，坐事免官，至是復為樞密副使。
　　甲辰，遼群臣上遼主尊號曰天祐皇帝，後曰懿德皇后。大赦。乙巳，遼主以皇太叔重元為天下兵馬大元帥，徙封趙國王扎拉為魏國王，吳王尼嚕古進封楚國王，百官進遷有差。
　　遼主謂南府宰相杜防曰：「朕以卿年老嗜酒，不欲煩以劇務，朝廷之事，總綱而已。」頃之，拜右丞相，加尚父。防旋卒，遼主嘆悼，賵贈加等，官給葬具，贈中書令，諡元肅。
　　帝之得疾也，賈昌朝陰結右班副都知武繼隆，令司天官二人於大慶殿庭兩府聚處，執狀抗言：「國家不當穿河於北方，致上休不安。」文彥博知其意，顧未有以制。數日，二人又上請皇后同聽政，亦繼隆所教也。史志聰等以狀白執政，彥博召二人詰之曰：「天之變異，汝職所當言也，何得輒預國家大事！汝罪當族！」二人懼，色變，彥博曰：「觀汝，真狂愚耳，未忍治妝罪，自今無得復爾！」及議遣司天宮定六塔於京師方位，彥博復遣二人往。繼隆請留之，彥博曰：「彼何敢妄言，有人教之耳。」繼隆不敢對。二人至六塔，恐治前罪，乃更言：「六塔在東北，非正北，無害也。」
　　十二月，戊申朔，右司諫呂景初言：「伏睹詔書，今後雖遇辰牌，當留一班，令台官上殿，慾望諫官同此。」從之。
　　遼以韓王蕭阿喇為北院樞密使，徙王陳，與蕭革同掌國政。革謅諛不法，阿喇爭之不得，遽告歸，遼主由是惡之；旋除東京留守。
　　壬子，兵部侍郎、平章事劉沆，罷為工部尚書、觀文殿大學士、知應天府。
　　范師道、趙抃既出，御史中丞張昪言：「天子耳目之官，用舍進退，必由陛下，奈何以宰相怒斥之！」又請與其屬俱出。吳中復指沆治溫成喪，天下謂之「劉彎」，俗謂鬻棺者為彎，則沆素行可知；沆亦極詆台官朋黨。先是狄青以御史言罷柩密使，沆因奏：「御史削陛下爪牙，將有不測之憂。」而昪等亦辨論不已，凡上十七章。沆知不勝，乃自請以本官兼一學士，守南京。尋詔沆遇大朝會，綴中書班。
　　昪為中丞，彈劾無所避，帝謂昪曰：「卿孤立，乃能如是！」昪曰：「臣樸學愚忠，仰托聖主，是為不孤。今陛下之臣，持祿養交者多，忠心謀國者少，竊以為陛下乃孤立耳。」帝為之感動。
　　以翰林學士、權知開封府曾公亮為給事中、參知政事，龍圖閣學士、知江寧府包拯為右司郎中，權知開封府。
　　拯立朝剛嚴，聞者皆憚之，至於童稚婦女亦知其名，貴戚、宦官為之斂手。舊制，凡訟訴，不得徑造庭下，府吏坐門，先收狀牒，謂之牌司。拯開正門，徑使至庭自言曲直，吏不敢欺。時京師大水，因言中官。勢族築園榭多跨惠民河，故河塞不通，乃悉毀去。或持地券自言，有偽增步數者，皆審驗，劾奏之。
　　甲寅，遼上太后尊號曰慈懿仁和文惠孝敬廣愛宗天皇太后。
　　乙卯，以太子中允、天章閣侍講胡瑗管句太學。始，璦以保寧節度推官教授湖州，科條纖悉備具，以身先之，雖盛暑必公服坐堂上。嚴師弟子之禮，視諸生如其子弟，諸生亦親愛如其父兄，從游者常數百人。慶曆中，興太學，下湖州取其法，著為令。璦既為學官，其徒益眾，太學至不能容。璦教人，隨材高下，衣服容止有度，人遇之，雖不識，皆知其為璦弟子也。於是擢為經筵，治太學如故。
　　甲子，夏國主諒祚遣使來告其母密藏氏卒。初，密藏氏通於李守貴，又通吃多已。守貴憤怒，於是殺吃多已及密藏氏。諒祚母族鄂特彭乃族殺守貴，保養諒祚，以其女妻焉，時諒祚生九歲矣。
　　乙丑，輟視朝，以諒祚母喪故也。
　　　　 ○仁宗體天法道極功全德神文聖武睿哲明孝皇帝嘉祐二年〈（遼清寧三年）〉
　　春，正月，庚辰，遼主如鴨子河。
　　癸未，翰林學士歐陽修權知貢舉。時士子尚為險怪奇澀之文，號太學體，修痛排抑之。榜出，囂薄之士，候修晨朝，群聚詆斥，或為祭文投其家。然文體自是遂變。
　　丙戌，遼置倒塌嶺節度使。
　　乙未，五國部長貢方物於遼。
　　己亥，天章閣待制兼侍讀孫甫卒，特贈右諫議大夫。甫善持論，著《唐史記》，每言唐人行事以推見當時治亂，若身履其間。詔藏其書秘閣。
　　二月，己酉，梓夔路三里邨夷人寇淯井監。
　　庚戌，遣使錄三京輔郡繫囚。
　　己未，遼主如大魚濼。
　　壬戌，太子太師致仕杜衍卒。衍退寓南京凡十年，性不植產，第室卑漏，才數十楹，居之裕如也。出入從者十許人，烏帽皁履，衤弟袍革帶。親故或言宜為居士服，衍曰：「老而謝事，尚可竊高士名乎！」王洙謁告歸應天府，有詔撫問。及病，帝中使賜藥，挾醫往視，不及，卒，年八十，贈司徒兼侍中，諡正獻。衍臨終戒其子薄葬，自作遺疏，其略曰：「無以久安而忽邊防，無以既富而輕財用，宜早建儲副以安人心。」語不及私。
　　澧州羅城洞蠻內寇，發兵擊走之。
　　癸酉，山南東道節度使兼侍中王德用卒。德用，將家子，習知軍中情偽，以恩撫下，故多得士心，名聞外國，雖閭閻婦女小兒亦呼為黑王相公雲。
　　是月，雄、霸州地震。
　　三月，辛巳，遼以楚國王尼嚕古為武定軍節度使。
　　丁亥，賜進士建安章衡等及第、出身、同出身。是歲，進士與殿試者始皆不落。己丑，賜諸科及第，又賜特奏名進士諸科同出身，補諸州長史、文學。
　　乙未，遼遣林牙耶律防等來請御容。戊戌，以御史中丞張昪為回謝使，單州防禦使劉永年副之。初，遼興宗致其畫像及聖宗畫像凡二軸，請易真宗及帝御容，既許之，會興宗晏駕，遂寢。至是遣使再請，故命昪等傳命，令更持新主畫像來即予之。翰林學士胡宿草國書，奏曰：「陛下先已許之，今不與，則傷信矣。 」不從。昪等至遼，遼主欲先得聖容。昪曰：「昔興宗弟也，弟先面兄，於理為順。況今南朝乃伯父之尊，當先致恭。」遼人不能對。
　　庚子，判陳州、護國節度使、同平章事狄青卒。帝發哀苑中，贈中書令，諡武襄。
　　青為人，謹密寡言，計事必審中機會而後發。師行，先正部伍，明賞罰，與士卒同甘苦，雖敵卒犯之，無一人敢先後者，故其出常有功。尤喜推其功以與將佐，始與孫沔破賊，謀一出青，賊已平，經制餘事悉以委沔，退然如不用意者。沔始服其勇，既又服其為人，自以為莫及也。尹洙以貶死，青悉力周其家事。嘗有持狄梁公畫像及告身詣青，以為青遠祖；青謝曰：「一時遭際，安敢自附梁公！」厚贈其人而遣之。
　　夏，四月，丙辰，遼主清暑永安山。
　　丁巳，徙知常州、侍御史范師道為廣南東路轉運使。舊補攝官皆委吏胥，無先後遠近之差，師道始置籍次第之。
　　己巳，以殿中侍御史里行吳中復為殿中侍御史、充言事御史，從中丞張昪言也。
　　辛未，通判黃州趙至忠上《遼地圖》及《雜記》十卷。
　　癸酉，以彭仕羲未降，遣官安撫湖北。
　　甲戌，司天監言：「據《崇天曆》，己亥年日當食正月朔，乞定戊戌年十二月為閏以避之。」詔不許。
　　火峒蠻儂宗旦聚眾人寇。宗旦者，智高之族也。知邕州蕭注欲大發峒丁擊之，知桂州蕭固獨請以敕招降。轉運使王罕以為宗旦保山溪篁竹間，苟設伏要我軍，未可必勝，徒滋邊患，乃獨領兵次境上，使人招宗旦子日新，謂曰：「汝父內為交趾所仇，外為邊臣希賞之餌。歸報汝父，可擇利而行。」於是宗旦父子皆降，南事遂定。以宗旦為忠武將軍，日新為三班奉職。
　　五月，庚辰，並代鈐轄、管句麟府軍馬開封郭恩與夏人戰於斷道塢，死之。走馬承受黃道元、府州寧府寨監押劉慶被執，死傷數百人，亡失器甲馬匹甚眾。詔贈恩同州觀察使，封其妻，官其子弟有差，給舊俸三年。
　　癸未，賜國子博士寇諲銀絹五十兩匹，諲上其祖准所著文集也。
　　甲申，改築禖壇於圜丘東南。
　　己亥，遼主如慶陵，獻酎於金殿、同天殿。
　　六月，壬子，以汝州龍山孔日攵為校書郎，致仕，絳州稷山韓退為安逸處士，翰林學士承旨孫抃等薦二人有行義故也。
　　自趙彥若制策不入等，閱四年，遂無應科者。帝曰：「豈朕待之不至邪？」丁巳，詔：「朝廷設制科以取天下美異之士，嘗以推恩過厚而難其選，所取不過三二人，甚非所以廣詳延之路也。其令兩制以上同議之！」既而孫抃等言：「太常博士以下至選人、草澤人應制科者，並聽待制以上奏舉，無得自陳，內草澤人亦許本路轉運使奏舉。其行不如所學，並坐舉者。其進用差次，不得引舊例超擢。」從之。
　　戊午，夏國主諒祚遣人來謝弔祭。
　　戊辰，以淑妃苗氏為貴妃，兗國公主之母也。公主將出降，故有是命。舊時公主受封降制，有冊命之文，不行禮，只以綸告進內。於是翰林學士胡宿疏論之，不從。
　　辛未，遼以魏國王扎拉為特里袞、同知樞密院事。
　　秋，七月，辛巳，詔河北諸道部署，分遣兵官教閱所部軍。
　　甲申，遼南京地震，赦其境內。
　　乙酉，遼主如秋山。
　　辛卯，令翰林學士承旨孫抃、御史中丞張昪磨勘轉運使及提點刑獄課績。初，知諫院張旭，言朝廷有意天下之治，宜自轉運使始，因上選用、責任、考課三法，故以命昪等，然卒亦無所進退焉。
　　壬辰，知麟州武戡，除名，江州編管，坐與夏人戰斷道塢而棄軍先入城也。

