
春，正月，丁巳，遼主如鴨子河。
壬申，以翰林學士、知制誥范鎮為翰林侍讀學士、知陳州。初，鎮草韓琦遷官制，稱引周公、霍光，諫官呂誨駁之；於是琦表求去位，鎮批答曰：「周公不之魯，欲天下之一乎周。」帝以鎮不當引聖人比宰相。其意謂琦去位，則謳歌訟獄不歸京師，欲罷鎮內職。執政因諭鎮令自請外，而有是命。
帝於制誥多親閱，有不中理，必使改之，嘗謂執政曰：「此人君謨訓，豈可褒貶失實也！」
先是知制誥韓維奏事便殿，嘗言：「人君好惡，當明見賞刑以示天下，使人知所避就，則風俗可移。」又言：「思慮不能全無過差，假如陛下誤有處分，改之則足以彰納善從諫之美。」及鎮補外，維言：「鎮誠有罪，自可明正典刑。若其所失止在文字，當含容以全近臣體貌。陛下前黜錢公輔，中外以為太重。今又黜鎮而眾莫知其所謂，臣恐自此各懷疑懼，莫敢為陛下盡忠者矣。」
癸酉，契丹改國號曰大遼。
乙亥，宣征南院使、武安節度使程戡卒。戡守延州凡六年，安重習事，治不近名，然不為言者所與。初，延州夾河為兩城，雉堞卑薄，嘗為夏賊攻圍，登九州台，下瞰城中。戡調兵大，大增築之，後以為利。橫山猷豪怨諒祚，欲以屬叛，取靈、夏，來求兵為援，戡言：「豺虎非其相搏，則未易取也。癰疽非其自潰，則未易攻也。諒祚久悖慢，當乘此聽許，以蠻夷攻蠻夷，中國之利也。」會帝不豫，大臣重生事，遂寢不報。自以年過七十，告老，章凡十數上，終弗聽。遣中使齎手詔問勞，賜茶、藥、黃金，乃再上章曰：「臣老疾劇矣，高奴屯勁兵，為要地，豈養病所邪！」還，至澄城，卒；贈太尉，諡康穆。
辛巳，以端明殿學士、知徐州張方平為翰林學士承旨。初，帝謂執政，學士獨王珪能為詔，餘多不稱職，因問：「方平文學如何？」歐陽修對曰：「方平亦有文學，但挾邪不直。」曾公亮以為不聞其挾邪，趙概又以為無跡，故卒命之。帝嘗問治道體要，方平以「簡易誠明」為對，帝不覺前席曰：「朕昔奉朝請，望侍從大臣以謂皆天下選人，今多不然。聞學士之言，始知有人矣。」
命翰林學幹馮京修撰《仁宗實錄》。
壬午，罷三司推勘官。初，詔三司舉京朝官一人，專領推勘事，至是三司奏以為不便，罷之，然議者不以罷之為便也。
癸未，遼主如山榆澱。
先是工部員外郎兼侍御史知雜事呂海與侍御史范純仁、監察御史裡行呂大防合奏曰：「伏見參知政事歐陽修，首開邪儀，以枉道悅人主，以近利負先帝，將陷陛下於過舉之譏。」龍圖閣直學士司馬光，亦上疏請罷追崇之儀，皆不報。誨等論列不已，而中書亦以劄子自辯。帝意向中書，然未即下詔也。執政乃相與密議，欲令皇太后下手書，尊濮安懿王為皇，夫人為後，皇帝稱親，又令帝下詔謙讓，不受尊號，但稱親，即園立廟，以示非帝意，且欲為異日推崇之漸。
丙子，中書奏事垂拱殿，時韓琦以祠祭致齋，特遣中使召與共議。既退，外間言濮王已議定稱皇，歐陽修手為詔草二通，一納上前。日中，太后果遣中使齎實封文書至中書，執政相視而笑。誨等聞之，即納繳御史告敕，居家待罪，乞早賜黜責，帝以御寶封告敕，遣內侍趣誨等令赴台供職。誨等以所言不用，雖受告敕，猶居家待罪。
丁丑，中書奉事，帝又遣中使召韓琦同議，即降敕稱：「准皇太后手書，濮安懿王、譙國太夫人王氏、襄國太夫人韓氏、仙遊縣君任氏，可令皇帝稱親，仍尊濮安懿王為濮安懿皇，譙國、襄國、仙遊並稱後。」又降敕，稱帝手詔：「朕面奉皇太后慈旨，已降手書如前。朕以方承大統，懼德不勝，稱親之禮，謹尊慈訓；追崇之典，豈易克當！且欲以塋為園，即園立廟，俾王子孫主奉祠事。皇太后諒茲誠懇，即賜允從。」又詔：「濮安懿王子瀛州防禦使岐國公宗樸，候服闋除節度觀察留後，改封濮國公，主奉濮王祀事。」
庚辰，呂誨等又奉：「臣等本以歐陽修首啟邪議，詿誤聖心，韓琦等依違附會不早辨，累具彈奏，乞行朝典。近睹皇太后手書，追崇之典，並用哀、桓衰世故事，乃與政府元議相符。中外之論，皆以為韓琦密與中官蘇利涉、高居簡往來交結，上惑母后，有此指揮，蓋欲歸過至尊，自掩其惡，欺君負國，乃致如此，首議之臣，安得不誅！臣等待罪於家，屢蒙詔旨促令供職，而踧踖未敢承命，以此故也。若必使臣等就職，則當合班庭爭以救朝廷之失，雖陛下容納直言，為天下所聞，而臣等不能早悟明主之罪，益深重矣，豈可復居言路，為耳目之官哉！」帝令中書降劄子，趣使赴台供職，而誨等繳還劄子並後所奏九狀，申中書堅辭台職。
是日，詔避濮安懿王名下一字，置濮安懿王園令一人，以大使臣為之；募兵二百人，以奉園為額；又令河南置柏子戶五十人，命帶禦器械王世甯、權發遣戶部判官張徵度濮安懿王園廟地圖上；皆從中書所請也。
壬午，詔罷尚書省集議濮安懿王典禮。中書進呈呂誨等所申奏狀，帝問執政當如何，韓琦對曰：「臣等忠邪，陛下所知。」歐陽修曰：「御史以為理難並立，若以臣等為有罪，即當留御史；若以臣等為無罪，則取聖旨。」帝猶豫久之，乃令出御史；既而曰：「不宜責之太重。」於是誨罷侍御史知雜事，以工部員外郎知蘄州；范純仁以侍御史通判安州；呂大防落監察御史裡行，乙太常博士知休甯縣。故事，知雜御史解官皆有誥詞，時知制誥韓維當直，又兼領通進銀台司上下封駁事，執政恐維繳詞不肯草制及封駁敕命，遂徑以敕送呂誨等家，仍以累不遵稟聖旨赴台供職為誨等罪。維言：「罷黜御史，事關政體，而不使有司預聞，紀綱之失，無甚於此。宜追還誨等敕命由銀台司，使臣得申議論以正官法。」又言：「誨等能審論守職，國之忠臣，計其用心，不過欲陛下盡如先王之法而止耳。士大夫貪固寵利，厚賞嚴罰，猶恐此風不變；而復內牽邪說，貶斥正人，自此陛下耳目益壅蔽矣。」又求對，極論其失，請追還前敕，令百官詳議以盡人情，復召誨等還任舊職以全政體，皆不從。是日，詔翰林學士、知制誥、御史中丞、知雜各舉御史兩人，以起居舍人、同知諫院傅堯俞兼侍御史知雜事。
司馬光言：「竊聞呂誨、范純仁、呂大防，因言濮王典禮事盡被責降，中外聞之，無不駭愕。臣觀此三人，忠亮剛正，憂公忘家，求諸群臣，罕見其比。今一旦以言事太切，盡從竄斥，臣竊為朝廷惜之！臣聞人君所以安榮者，莫大於得人心。今陛下徇政府一二人之情，違舉朝公議，尊崇濮王，過於禮制。天下之人，已知陛下為仁宗後，志意不專，悵然失望，今又取言事之臣群輩逐之，臣恐累於聖德，所損不細，閭里之間，腹非竊歎者多矣。伏望聖慈，亟令誨等還台供職，不則且為之別改近地一官，亦可以少慰外人之心也。」
呂公著言：「呂誨等以論事過當，並從責降，聞命之始，物論騰沸，皆雲陛下自即位以來，納善從諫之風，未形於天下；今誨等又全台被黜，竊恐義士鉗口，忠臣解體。且自古人君，納諫則興，拒諫則亡，興亡之機，不可不審。願陛下以天地之量，包荒含垢，特追誨等敕命，令依舊供職，則天下幸甚！」
二月，乙酉朔，白虹貫日。
命殿中丞蘇軾直史館。帝在籓邸，聞軾名，欲以唐故事召人翰林，知制誥，韓琦曰：「蘇軾，遠大之器也，它日自當為天下用，要在朝廷培養。久而用之，則人無異辭，今驟用之，恐天下未必皆以為然，適足累之也。」帝曰：「與修起居注，可乎？」琦曰：「記注與制誥為鄰，未可遽授；不若於館閣中擇近上貼職與之，且請召試。」帝曰：「未知其能否，故試；如蘇軾，有不能邪？」琦言不可，乃試而命之。它日，歐陽修具以告軾，軾曰：「韓公可謂愛人以德矣。」
甲午，遼驛召武定軍節度使姚景行入見。遼主問以治道，奏對稱旨，復拜南院樞密使。又召入內殿，出御書及太子書示之。遼主嘗有意南伐，問景行曰：「宋人好生邊事，如何？」景行曰：「自聖宗與宋人和好，迨今幾六十年，若以細故用兵，恐違先帝成約。」遼主以為然，遂止。
乙巳，潁王府翊善邵亢奏：「皇子潁王，天質早茂，姻媾及期。方陛下即位之初，而元嗣克家之日，推之於禮，莫重於斯。臣伏見國朝親王聘納，雖《開寶通禮》具有舊儀，而因循未嘗施行。欲乞下太常禮院博採舊典，修撰潁王聘納儀範，其故事非禮者悉罷之。」詔禮院詳定。禮院奏：「《開寶通禮》，親王納妃，有納采、問名、納吉、納成、請期、親迎、同牢之禮，國朝未嘗用。今檢《國朝會要》皇親婚會禮，物數請如《會要》故事。」從之。
三月，丁巳，賜群臣御筵於諸園苑。
己未，彗星晨見於壁，長七尺許。
辛酉，起居舍人、同知諫院傅堯俞、侍御史趙鼎、趙瞻自使遼歸，以嘗與呂誨言濮王事，家居待罪。而堯俞辭新除侍御史知雜事告牒不受，稽首帝前曰：「臣初建言在誨前，今誨等逐而臣獨進，不敢就職。」帝數諭留堯俞等，堯俞等終求去，乃以堯俞知和州，鼎通判淄州，瞻通判汾州。
司馬光言：「比蒙聖恩，宣諭濮王稱親事，雲『此事朕不欲稱，假使只稱濮王與仙遊縣君，有何不可！』臣乃知陛下至公，初無過厚於私親之意，直為政府所誤，以致外議紛紛。必謂旦夕下詔罷去親名，其已出臺官當別有除改，見任台官亦優加撫諭，使之就職。今忽聞傅堯俞等三人相繼皆出，此政府欲閉塞來者，使皆不敢言，然後得專秉大權，逞其胸臆耳。伏望特發宸斷，召還堯俞等，下詔更不稱親。如此，則可以立使天下憤懣之氣化為歡欣，誹謗之語更為謳歌矣。」不過。光遂奏請與堯俞同責，因家居待罪。又奏：「陛下即位之年，臣已曾上疏預戒追尊之事；及過仁宗大祥，臣即與堯俞詣政府，白以為人後者不得顧私親之義；當兩制、禮官共詳時，臣又獨為眾人手撰奏草。若治其罪，臣當為首。其呂誨等系後來論列，既蒙遣逐，如臣者豈宜容恕！縱陛下至仁，特加保庇，臣能不愧於心乎！」又奏乞早賜降黜，凡四奏，卒不從。
壬戌，以屯田員外郎、簽書江甯節度判官事孫昌齡為殿中侍御史，太常博士、監永豐倉廓源明為監察御史裡行。源明，勸子也。
甲子，以都官員外郎黃炤為侍御史，太常博士蔣之奇為監察御史裡行。
初，命王珪等舉官，已除孫昌齡及郭源明，而尚闕兩員，中書以珪等前所舉都官員外郎孔宗翰等七名進，而炤中選。帝又特批「之奇與御史」。歐陽修素厚之奇，前舉制科不久等，嘗詣修，盛言追崇濮王為是，深非範百祿所對，修因力薦之，即與炤並命。之奇入對，帝面諭曰：「朕向覽卿所對策，甚善，而有司誤遺，故親有是除。」之奇，宜興人，堂從子。宗翰，道輔子也。
是日，納故宰相向敏中孫女為皇子潁王婦，封安國夫人。先是禁中遺使泛至諸臣家為王擇配，記室韓維奏：「宜選勳望之家，精揀淑媛，考古納采、問名之義，以禮成之，不宜苟取華色而已。」帝嘉納之。
戊辰，帝親錄囚。
庚午，以彗出，避正殿，減常膳。帝對樞臣，以彗為憂。胡宿請備邊。呂公弼曰：「彗非小變，不可不懼。陛下宜側身修德以祇天戒，臣恐患不在邊也。」
新除監察御史裡行郭源明奏免除命，乞追還呂誨等。詔聽源明免，以告牒納中書。
辛未，手詔曰：「朕近奉皇太后慈旨，濮王令朕稱親，仍有追崇之命。朕惟漢史，宣帝本生父稱曰親，又諡曰悼，裁置奉邑，皆應經義。既有典故，遂遵慈訓，而不敢當追崇之典。又以上承仁考廟社之重，義不得兼奉私親，故但即園立廟，俾王子孫世襲濮國，自主祭祀，遠嫌有別，蓋欲為萬世法，豈皆權宜之舉哉！而台官呂誨等，始者專執合稱皇伯、追封大國之義，朕以本生之親，改稱皇伯，歷考前世，並無典據，追封大國，則又禮無加爵之道。自罷議之後，誨等奏促不已，忿其未行，乃引漢哀帝去恭皇定陶之號、立廟京師、幹亂正統之事，皆朝廷未嘗議及者，歷加誣詆，自比師丹，意欲搖動人情，眩惑眾聽。以致封還誥敕，擅不赴台，明繳留中之奏於中書，錄傳訕上之文於都下。暨手詔之出，誨等則以稱親立廟皆為不當。朕覽誨等前疏，亦去『生育之恩，禮宜追厚，俟祥禫既畢，然後講求典禮，褒崇本親。』今乃反以稱親為非，前後之言，自相牴牾。傅堯俞等不顧義禮，更相倡和，既撓權而示眾，復歸過以取名。朕姑務含容，止命各以本官補外，尚慮搢紳士民，不詳本末，但惑傳聞，欲釋群疑，理當申諭。宜令中書門下俾御史臺出榜朝堂及進奏院遍牒告示，庶知朕意。」
命左諫儀大夫、天章閣待制兼侍講李受赴諫院供職。
癸酉，詔曰：「去秋以來，雨潦為沴，今星躔生變；咎證昭灼，故避殿撤膳，夙夜惕厲。永惟四海之內，獄訟煩冤，調役頻冗，與鰥寡孤獨死亡貧苦，甚可傷也！轉運使、提點刑獄，分行省察而矜恤之，利病大者悉以聞，庶仁恩家至，副朕寅畏之心焉。」
辛巳，彗星見於昴，如太白，長丈五尺；千午，孛於畢，如月。
夏，四月，甲申朔，觀文殿學士、戶部侍郎孫沔自環慶改帥鄜延；未至，卒於道，贈兵部尚書，諡威敏。沔居官以才力聞，然喜燕遊，好色，故中間坐廢。
丙戌，禮院言：「濮安懿王建廟，當行祭告，而宗樸喪服未除，請權以本宮諸弟攝事，其祝文令教授為之。」
初，命翰林學士馮京撰祝文，京言本院未有體式，乞下禮院議。禮院議稱「皇帝某謹遣官恭告於親濮安懿王」。既而以前詔俾王子孫奉祠事，乃更定此議。
帝嘗以稱親之議質於天章閣待制兼侍講王獵，獵以為不可。帝曰：「王相待素厚，亦持此說邪？」獵對曰：「臣被王恩厚，故不敢以非禮名號加於王，所以為報也。」
命密州觀察使宗旦同知大宗正司事。宗旦居所生母喪，以孝聞。始請別擇地以葬，歲時奠祀，後著為法。
己丑，賜工部侍郎致仕皇甫泌帛一百匹。泌獻所著《周易精義》等書，故有是賜。
賜真定府僧懷丙紫衣。初，河中府浮梁，用鐵牛八維之，一牛且數萬斤。後水暴漲絕梁，牛沒於河，募能出之者。懷丙以二大舟實土，夾牛維之，用大木為權衡狀鉤牛，徐去其土，舟浮牛出。轉運使張燾以聞，而有是賜。
以工部郎中、天章閣待制陸詵為兵部郎中、鄜延路都總管、經略安撫使，兼知延州。
贈皇后弟內殿崇班高士林德州刺史。士林，將家子，獨喜學，帝嘗以「謹守法律」四字誨之，曰：「能如此，則為良吏矣。」每欲進擢，後屢辭。既卒，始追贈焉。明年，又贈節度使。
乙未，潁王府翊善、同修起居注邵亢，以知制誥、知諫院兼判司農寺。於是帝謂潁王曰：「翊善端直樸厚，已擢為諫官矣。」王頓首謝。
以金部員外郎、天章閣侍講傅卞為起居舍人、同知諫院。卞議濮王典禮，與執政意合，故驟進。
以度支郎中王稷臣直集賢院，充潁王府翊善，令於皇子兩位供職。
辛丑，命龍圖閣直學士兼侍講司馬光編歷代君臣事蹟。於是光奏曰：「臣自少以來，略涉群史。竊見紀傳之體，文字繁多，雖以衡門專學之士，往往讀之不能周浹，況於帝王日有萬幾，必欲遍知前世得失，誠為未易。竊不自揆，常欲上自戰國，下至五代，正史之外，旁采它書，凡關國家之盛衰，系生民之休戚，善可為法，惡可為戒，帝王所宜知者，略依《左氏春秋傳》體，為編年一書，名曰《通志》，其餘浮冗之文，悉刪去不載，庶幾聽覽不勞而聞見甚博。私家區區力不能辦，徒有其志而無所成。頃臣曾以戰國時八卷上進，幸蒙賜覽。今所奉詔旨，未審令臣續成此書，或別有編集。若續此書，乞亦以《通志》為名。其書上下貫串千餘載，固非愚臣所能獨修。伏見翁源縣令、廣南西路經略安撫司句當公事劉恕，將作監主簿趙君錫，皆以史學為眾所推，慾望特差二人與臣同修，庶使得早成書，不至疏略。」詔從之，而令接所進八卷編集，俟書成，取旨賜名。其後君錫以父喪不赴，命太常博士、國子監直講劉分攵代之。恕，筠州人；君錫，良規之子；分攵，敞弟也。
司空致仕鄭國公宋庠卒。帝方以災異避正殿，有司誤奏毋臨喪，乃為挽辭二篇賜之，贈太尉兼侍中，諡元憲。帝為篆其墓碑曰「忠規德範之碑」。
庠與弟祁，以文學名擅天下，儉約，不好聲色，讀書至老不倦。尤畏法，在揚州，使工甓堂塗，取卮酒與之，後知誤取公使，立償之，而取予者皆被罰。自初執政，遇事輒分別是非可否，用是斥退；及再登用，遂浮沉自安。然天資忠厚，嘗曰：「逆作悖明，殘人矜才，吾終身弗為也。」沈邈嘗為京東轉運使，數以事侵庠；及庠在洛陽，邈子為府屬所惡，欲治之以法，庠獨不肯，曰：「是安足罪也！」人以此益稱其長者。
戊申，以河東轉運使吳充為鹽鐵副使。帝雅知充，數問充所在。會充入覲，帝諭以教授時事，嘉勞之。居河東才半歲，即召入。
樞密副使、禮部侍郎胡宿，屢乞致仁；庚戌，罷為吏部侍郎、觀文殿學士、知杭州。
以殿前都虞候、容州觀察使郭逵遷檢校太保、同簽書樞密院事。同簽書樞密院事自逵始。
於是知制誥邵必當制，草詞以進，言逵武力之士，不可置廟堂，望留誥敕與執政熟議；弗聽。逵既入西府，眾多不服，或以咎韓琦，琦曰：「吾非不知逵望輕也。故事，西府當用一武臣，上欲命李端願，吾知端願傾邪，故以逵當之。」知諫院邵亢、御史吳申、呂景交章論：「祖宗朝，樞府參用武臣，如曹彬父子、馬知節、王德用、狄青，勳勞為天下所稱則可，逵黠佞小才，豈堪大用！」不報。
壬子，司天監奏彗星浸微，群臣詣閤門拜表，乞御正殿，復常膳，不許；三表，乃許之。
是月，遼境霖雨。
五月，乙丑，詔：「河北戰兵三十萬，陝西戰兵四十五萬並義勇，令本路都總管常加訓練，毋得占役。」時邊臣或奏請增兵，朝廷以為兵數不少，故降是詔。
是日，彗行至張而沒。
戊辰，帝謂宰臣曰：「朕日與公等相見，每欲從容講論治道，但患進呈文字頗繁，多不暇及。中書常務有可付有司者，悉以付之。」自是中書細務止進熟狀，及事有定製者歸有司，中書降敕而已。
庚午，詔中書、樞密，自今朔望會於南廳。
吏部流內銓進編修《銓曹格敕》十四卷。
右武衛在將軍、果州刺史叔褒領文州團練使。
初制，宗室入學，十五以上通兩經者，大宗正以聞，命官試論及大義，中者度高下賜出身或遷官。至是叔褒試所學中格，故有是命。叔褒，德恭曾孫也。
乙亥，遼主駐特古裡。
丁丑，以屯田員外郎王克臣子孝莊為右屯衛將軍、駙馬都尉，賜名師約，以尚德甯公主故也。初，帝數稱唐公主多下嫁名人，及選得師約，其父子皆業進士，令至宰相第，試以詩，並其所業賦一編進禦。召見清居殿，又諭以毋廢學，後又出經籍及紙筆墨硯賜之。
辛巳，遼以戶部使劉詵為樞密副使。詵為戶部使，歲入羨餘錢三十萬緡，故有是擢。
六月，乙酉，以駕部郎中、知磁州李田監淄州鹽酒稅務。嘉祐六年，始置考課法。至是考課院言田再考在劣等，故有是命。坐考劣降等自由始。
丙戌，回鶻貢於遼。
丁亥，免陸詵正衙令，入見，帝勞問之曰：卿嶺外處畫，無不當者，鄜延最當邊境，故選用卿。今將何先？」詵曰：「邊事難以遙度，抑未審陛下意在安靜，或欲示威也？」帝曰：「大抵邊陲宜以安靜為務。昨王索為朕言：『朝廷與帥臣常欲無事，自餘將校，無不生事要功者。』卿謂此言如何？」詵曰：「素言是也。陛下能責任將帥，令疆埸無事，即天下幸甚。」
辛卯，乙太常博士劉庠為監察御史裡行。庠私議濮王事與執政意合，故命以言職。
壬辰，贈故霸州文安縣主簿、太常禮院編纂禮書蘇洵光祿寺丞。所修書方奏，未報而洵卒，賜其家銀絹各百兩匹。其子軾辭所賜，求贈官，既從之，又特敕有司具舟載其喪歸蜀。
嘉祐初，王安石名始盛，歐陽修亦善之，勸洵與安石游，而安石亦願交於洵，洵曰：「吾知其人矣。」安石母死，士大夫皆吊，洵獨不往。
甲辰，准布貢於遼。
己酉，御崇政殿，疏決在京繫囚。
壬子，改清居殿曰欽明，召直集賢院王廣淵書《洪範》於屏，謂廣淵曰：「先帝臨御四十年，天下承平，得以無為。朕方屬多事，豈敢言自逸！故改此殿名。」因訪廣淵先儒論《洪範》得失，廣淵對以張景所得最深，遂進景論七篇。明日，復召對延和殿，謂廣淵曰：「景所說過先儒遠矣，以三德為馭臣之柄，尤為善論。朕遇臣下常失之柔，是以特書此言，置之坐右，以為觀省，非特開元《無逸圖》也。」
秋，七月，癸丑朔，遼以西北路招討使蕭珠澤為北府宰相，以左伊勒希巴蕭惟信為南院樞密使，以同知南院樞密事耶律白為特裡袞。
甲寅，以屯田員外郎吳申為殿中侍御史。初，劉庠舉申自代，帝曰：「朕固知申。」遂擢用焉。庠，申門人也。自傅卞議濮王事稱旨，庠及申私論與卞協，故相繼並居言職。
丙辰，遼南院樞密使姚景行致仁。庚申，遼錄囚。辛酉，景行復為南院樞密使。
乙丑，以奉國留後虢國公宗諤為保靜節度使。於是濮王子孫及魯王孫各遷官一等，遷者凡二十人。帝之為皇子，辭疾不肯入宮，詔本位長屬敦促，宗諤最長，於是勸行。及帝即位，宗諤上十餘章論功，帝不得已，特遷奉國留後。中書召知制誥韓維命辭，再三屬之曰：「語勿太深也。」宗諤在籓，素嫉帝。宗諤有皰夫，善羊膾，帝使之為膾兩盤，宗諤見，問之，對曰：「十三使之膾也。」宗諤怒，毀器覆肉，笞其庖夫。宗諤性陰狡，所惡婢妾，往往鴆殺之。
丁卯，遼主如藕絲澱。以歲旱，遣使賑山後貧民。
八月，己亥，以龍圖閣直學士兼侍講呂公著知蔡州。公著嘗言濮安懿王不當稱親，及頒諱於天下，又請追還呂誨等。皆不從，即稱疾求補外官。帝曰：「學士朕所重，豈得輕去朝廷！」公著家居者百餘日，遣內侍楊安道即家敦諭，且戒安道曰：「公著勁直，宜徐徐開曉，語勿太迫也。」又數令其兄公弼勸之。公著起就職，才數月，數上章請出，故有是命。
九月，壬子朔，日有食之。
癸丑，以知制誥、史館修撰蔡抗為龍圖閣直學士、知定州。帝謂抗曰：「第行，且召卿矣。」郡兵番戍，室家留營多不謹，夫歸輒首原；抗下令，悉按以法，戍兵感之。
乙卯，命知制誥宋敏求題濮安懿王及三夫人廟主於園。
丙辰，幸天章、寶文閣，命兩府觀翰林學士王珪所書仁宗御書詩石刻。
初，仁宗立帝為皇子，珪請對而後草詔，後有間珪者。是日，御蕊珠殿召珪，設紫花墩賜坐，勞問久之，召中書授珪兼端明殿學士，且諭曰：「執政員闕，即命卿矣。」翼日，又賜盤龍金盆一，珪惶恐以謝。帝謂曰：「朕知卿忠純有守，曩者有讒語，朕今釋然無疑矣。」珪頓首曰：「非陛下保全，臣何以至此！」
癸亥，詔：「自今待制已上，自遷官後六歲無過，則復遷之，有過亦展年，至諫議大夫止。京朝官四歲磨勘，至前行郎中止。少卿監仍以七十員為定員，有闕即檢勘前行郎中遷及四歲以上，校日月之久者次補之。少卿監以上，遷官聽旨。如別有勞績，或因要重任使，特旨推恩者，即不在此例。」
乙丑，乙太常博士、監察御史裡行馬默守本官、通判懷州。初，默彈奏濟州防禦使李珣犯銷金，並匠人送開封府，官吏不能正其罪。又言宗惠女使當如法錄問；且請自今外人罪連宗室，大辟皆錄問然後斷；又言國子監直講劉分攵輕薄無行，多結交富資舉人，不可為開封試官；又言趙及所壞倉米十八萬石，當治米所以濕惡；並劾提點倉場李希逸以不覺察，而及等實由希逸舉發。默除御史時，分攵有戲言，默用此怒，故妄彈奏分攵。默又屢言濮王不宜稱親，帝以為疏繆，故黜之。御史留庠奏乞留默，弗聽。
皇城司嘗捕銷金衣送開封府，推官竇卞上殿請其獄。會有以內庭為言者，帝疑之，卞曰：「真宗禁銷金自掖庭始；今不正以法，無以示天下，且非祖宗立法意。」詔如卞請。
庚辰，知諫院傅卞言：「風聞貴戚奏薦恩澤，未經減定，或托以親戚，濫及高資商販之徒。」詔：「自今妃嬪、公主以下，非有服親若有服親之夫，無得奏薦。」
是月，夏國主諒祚舉兵寇大順城，入寇柔遠寨。燒屈乞等三村，柵段木嶺。
初，環慶經略安撫使蔡挺，知諒祚將入寇，即遣諸將分屯要害。以大順城堅，雖被攻不可破，不益兵；柔遠城惡，命副使總管張玉將重兵守之。敕近邊熟戶入保清野，戒諸寨無得逆戰。諒祚將步騎數萬攻圍大順三日，蕃官趙明與官兵合擊之。諒祚銀甲氈帽以督戰，挺先選強弩八列於壕外，注矢下射，重甲洞貫，諒祚中流失，遁去。復寇柔遠，張玉募膽勇三千人，夜出擾賊營，賊遂驚潰。遣中使賜挺手詔慰勞。諒祚退屯金湯，聲言益發步騎，且出嫚辭，須已得歲賜，復攻圍大順城。鄜延經略安撫使陸詵言：「朝廷積習姑息，故賊敢狂悖；不稍加詰責，則國威不立。」即止其歲賜銀、帛，牒宥州問故。帝喜曰：「固知此人可倚也。」詔詵得宥州報具聞。而諒祚果大沮，盤桓塞下，取糧而反，卒不敢入寇。又歲儉貧，願得賜物，乃報言：「邊吏擅興兵，行且誅之矣。」
冬，十月，壬午朔，以仙遊縣君任氏墳域為園，從禮院所奏也。
癸未，遣西京左藏庫副使何次公齎詔賜夏國主諒祚。問所以入寇之故，仍止歲賜銀帛。陸詵言：「西戎頗順矣，不若且賜時服，因以詔問之，彼必感懼。今特遣次公，彼多奸詐，或疑朝廷畏己，則未遽服也。」不從。
甲申，以戶部判官、直集賢院王廣淵直龍圖閣兼侍讀，集賢殿修撰周孟陽兼侍講。
帝不豫，廣淵憂思忘食寢，帝自為詔以慰安之曰：「朕疾少間矣。」乙酉，詔兩日一禦邇英講讀。時帝已不豫，然近臣尚未知也。於是皇子潁王等引仁宗故事以請，從之。
丁亥，詔令禮部三歲一貢舉。天下解額，於未行間歲之法已前，率四分取三分。禮部奏名進士，以三百人為額，明經諸科，不得過進士之數。
以同簽書樞密院郭逵為陝西四路沿邊宣撫使兼權判渭州。逵懇辭簽書，帝曰：「初欲授卿宣徵使，慮外人以為罷政，第領樞職往以重使權。」
甲午，詔宰臣、參知政事舉才行士可試館職者各五人。
先是帝謂中書曰：「水潦為災，言事者多雲不進賢，何也？」歐陽修曰：「近年進賢之路太狹，誠當今所患。」帝曰：「何謂進賢路狹？中書常所進擬者，其人皆如何？」修曰：「自富弼、韓琦當國以來，十數年間，外自監司，內則省府，選擢甚精，時亦得人，然皆是錢穀、刑名強幹之吏。此所謂用才。臣言進賢路狹，乃館職也。」帝曰：「如何？」修曰：「朝廷用人之法，自兩制選居兩府，自三館選居兩制。然則三館者，輔相養材之地也。往時入三館有三路，今塞其二矣，此臣所謂太狹也。」帝曰：「何謂三路？」修曰：「進士高科，一路也；大臣薦舉，一路也；因差遣例除，一路也。往時進士五人以上及第者，皆得試館職；第一人及第，不下十年，有至輔相者。今第一人及第，兩任凡十年，方得試館職，而第二人以下無復得試，是高科一路塞矣。往時大臣薦舉，隨即召試，今止令上簿，候館閣闕人乃試。而館閣人初無員數，無有闕時，則上簿者永無試期，是薦舉一路又塞矣。唯有因差遣例除者，半是年勞老病之人，此臣之所謂進賢路太狹也。新格置編校官八人，皆用選人，歷七年，乃自校勘除校理，此外示嘗有所擢用。臣謂此八員者宜仍舊，它員或闕，即令中書擇人進擬，庶無遺賢。」故有是詔。因謂輔臣曰：「館閣養才之地，比欲選數人出使，無可者，公等其各為朕搜腸，雖執政親戚、世家勿避。朕當親閱可否。」
於是韓琦、曾公亮、歐陽修、趙概等所舉蔡延慶、夏倚、王汾、葉均、劉分攵、章惇、胡宗愈、王存、李常、張公裕、王介、蘇梲、安燾、蒲宗孟、陳侗、陳睦、李清臣、朱初平、黃履、劉摯，凡二十人，皆令召試。琦等以人多難之，帝曰：「既委公等舉之，苟賢，豈患多也？」乃令先召權提點陝西刑獄、度支員外郎蔡延慶等十人，餘須後試。延慶，齊子也。
丙午，群臣以來歲元會，表上尊號曰體乾應曆文武聖孝皇帝，詔不許，五表，乃許之。
十一月，甲寅，以慶州蕃官都巡檢使趙明領順州刺史，以擊夏人於大順城有功也。於是將士及蕃官有功者，隨輕重賞之。
戊午，帝不豫。
己巳，歸徐國公主於王氏，皇后及皇子潁王、東陽郡王送至第，詔皇后翼日乃歸。
司馬光奏曰：「今歲彗星彰見，連月乃滅，飛蝗害稼，日有食之。加之陝西、河東夏秋乏雨，禾既不收，麥仍未種；西戎內侮，邊鄙未安。而朝廷晏然曾不為意，或以為自有常數，非關人事；或以為景星嘉瑞，更當有福。今者又有佞臣建議，請上尊號；其為欺蔽上天，誣罔海內，孰甚於此！伏望止群臣聽上章表，卻尊號而弗受，更下詔書，深自咎責，廣開言路，求所以事天養民、轉災為福之道。俟聖體康復，天時豐穰，然後推崇徽號，何晚之有！臣承乏侍從，誠見近日群臣皆以言為諱，入則拜手稽首，請加鴻名，出則錯立族談，腹非竊笑，終無一人為陛下正言其不可者，是敢妄進狂瞽，唯聖明采察。」不從。
初，夏人寇大順，帝問兩府：「策將安出？」宰相韓琦請留止歲賜，遣使齎詔往問；樞密使文彥博等曰：「如此，則邊釁大矣。」因引寶元、康定之喪師以動帝意。琦曰：「兵家須料彼此。今日禦戎之備，大過昔時，且諒祚狂童，豈可比元昊也？詰之必服。」帝競從琦議，遣何次公往使。朝退，二府以所論不同，各相私語。彥博謂其黨曰：「渠自言料敵，且觀渠所料。」逾月，次公還，以諒祚表進。帝已臥疾，輔臣因入問起居畢，琦扣御榻曰：「諒祚服罪否？」帝利疾顧琦曰：「一如所料。」諒祚所上表，雖雲「受賜累朝，敢渝先誓」。然尚多遊辭，歸罪於其邊吏。乃復賜詔詰之，令專遣使別貢誓表，具言：「今後嚴戎邊上酋長，各守封疆，不得點集人馬，輒相侵犯。其鄜延、環慶、涇原、秦鳳等路一帶，久系漢界熟戶，並順漢西蕃，不得更行劫擄，及逼脅歸投。所有漢界不逞叛亡之人，亦不得更有招納。苟渝此約，是為絕好。餘則遵依先降誓詔，朝廷恩禮，自當一切如舊。」
先是帝久服藥，監察御史裡行劉庠奏請立皇太子，帝不懌，封其奏。一日，宰相韓琦等問起居退，潁王出寢門，憂形於色，顧琦曰：「奈何？」琦曰：「願大王朝夕勿離左右。」王曰：「此乃人子之職。」琦曰：「非為此也。」王感悟去。帝自得疾，不能語，凡處分事皆筆於紙。
十二月，壬午，遼以知樞密院事楊績為南院樞密使，以樞密副使劉詵參知政事。丁酉，以西京留守哈珠為南院大王，旋出蕭珠澤為武定軍節度使。
遼主以楊績舊臣，特詔燕見，論古今治亂，人臣邪正。遼主曰：「方今群臣忠直，耶律玦、劉詵而已。然詵不及玦之剛介。」績拜賀曰：「何代無賢，世亂則獨善其身，主聖則兼善天下。陛下區分邪正，陟黜分明，天下幸甚！」遼主又嘗諭詵曰：「卿勿憚宰相。」時北院樞密使耶律伊遜勢焰方熾，詵奏曰：「臣於伊遜尚不畏，何宰相之畏！」伊遜銜之，相與排詆。未幾，出詵為保靜軍節度使。
辛丑，帝疾增劇，輔臣問起居罷，琦復奏曰：「陛下久不視朝，中外憂惶，宜早立皇太子以安眾心。」帝頷之。琦請帝親筆指揮，帝乃書曰：「立大王為皇太子。」琦曰：「必潁王也，煩聖躬更親書之。」帝又批於後曰：「潁王頊。」琦曰：「欲乞即今晚宣學士降麻。」帝復頷之。琦召內侍高居簡，授以御劄，命翰林學士草制。學士承旨張方平至榻前稟命，退而草制。壬寅，立皇子潁王頊為皇太子。帝既用輔臣議立皇太子，因泫然下淚，文彥博退謂韓琦曰：「見上顏色否？人生至此，雖父子亦不能無動也。」琦曰：「國事當如此，可奈何？」皇子始聞命，辭於榻前者久之。
癸卯，大赦，賜文武官子為父後者勳一轉。
乙巳，詔以來年正月十九日冊皇太子，翰林學士承旨張方平為禮儀使，翰林學士王珪撰冊文，錢明逸書冊，知制誥宋敏求書寶。
是年，遼放進士張臻等百一人。

