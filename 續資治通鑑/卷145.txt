
春，正月，甲寅，以常州旱，寬其逋負之半。賑淮東饑，仍命貸貧民種。金亦以是日免去年被水旱路分租稅。
甲子，金詔：「宗屬未附玉牒者，並與編次。」
丙寅，金主與親王宰執論古今興廢事，曰：「經籍之興，其來久矣，垂教後世，無不盡善。今之學者，既能誦之，必須行之，然知而不能行者多矣。女直舊風，最為純直，雖不知書，然其祭天地，敬親戚，尊耆老，接賓客，信朋友，禮義款曲，皆出自然，其善與古書所載無異。汝輩學習學之，舊風不可忘也。」
戊辰，金宮中火。
二月，辛巳，帝閱兩浙、福建士兵。帝曰：「軍士皆好身手，教閱甫三數月，事藝已精熟，弓弩手自可比殿司之數。」因諭輔臣曰：「向來烏珠南下，陳思恭邀截於平江，官軍乃用長槍不能及，烏珠遂以輕舸遁。韓世忠江上之戰亦然。今次州郡起發禁軍、土軍極整肅，茲及時遣歸，更加激犒，它時調發，必易集也。」
甲申，賜韓世忠諡忠武。
庚寅，金沈王妃圖克坦氏，以奸伏誅。妃，平章政事克寧之女也。克寧坐是罷。
端明殿學士汪應辰卒。
應辰接物溫遜，而遇事特立不回，流落嶺嶠十七年，秦檜死，始還朝，正直敢言。
三月，丙午朔，日有食之。是日為金萬春節，改明日朝賀。
戊申，金臨潢雨土。
辛亥，進《上皇日曆》。
戊午，金主御廣仁殿，太子、親王皆侍。金主從容訓之曰：「大凡資用，當務節省，如其有餘，以周親戚，勿妄費也。」因舉所御服曰：「此服已三年未嘗更換，尚爾完好。汝等宜識之。」
夏，四月，戊寅，四川總領所請再借四路職田租課十年，充揀汰人請給。帝曰：「昨借諸路職田，尋已給還。四川自當一體，豈可再借！」龔茂良、李彥穎曰：「圭田所以養廉，誠不當借。」帝曰：「卿等可契勘別撥，其職田便與給還。」
龔茂良等繳進令侍從、台諫、兩省官薦舉監司、郡守指揮。帝曰：「薦舉本欲得人，又恐干求請托，卻長奔走之風。」茂良等言：「天下事未有無弊，雖三代良法，久亦不免於弊。今陛下既欲精選監司、郡守，非薦舉何由知之！」帝曰：「若令雜舉，則須眾論僉允，庶幾近公。況又經中書考察而後除授，亦足見朕於人材，博採遴選，非苟然也。」乃詔：「侍從、台諫、兩省官，參照資格，不以內外，雜舉監司、郡守，歲各五人。」
辛巳，兩浙運判吳淵請諸路州郡輸納秋苗，加耗不得過三分。龔茂良等言近年州縣納苗，加耗太重，甚者兩石以上方可納一石，帝曰：「如此則民力安得不困！吳淵既為漕臣，自當覺察奏劾，重作行遣。」
靖州猺寇邊，遣兵討捕之。
丙戌，金京府設學養士，及定宗室、宰相子程試等第。
戊子，金制：「商賈舟車不得用馬。」
金以東京留守崇尹為樞密副使。
己丑，葉衡責居郴州，以言者追論其沈湎於酒，徇私背公也。
壬寅，金主如金蓮川。
初，湯邦彥敢為大言，虞允文深器之。允文出為四川宣撫也，辟邦彥以行。允文歿，邦彥還朝，上亦喜其敢言，既，以薦充申議使使金，求陵寢地。邦彥至金，金人拒不納，既旬餘，乃命引見，夾道皆控弦露刃之士，邦彥大怖，不能措一詞而出。及還，帝大怒，詔流新州。帝諭宰臣曰：「敵人既不受本朝禮幣，邦彥乃受敵人所賜。辭受之際，理亦易曉，乃不顧名節，辱命如此！」邦彥既斥不復用，自是河南之議始息，不復遣泛使矣。
己亥，詔諸路提刑，歲五月理囚。
五月，戊申，權知隆興府呂企中上言：「本路鈐轄錢卓，初到官，權借印記，慍怒形於公移。」龔茂良等言：「祖宗朝，分道置帥以任一面之寄，事權至重。平時分守嚴，則緩急號令得行。一路兵官，于帥臣自有階級，豈容如此！」帝曰：「祖宗立法，具有深意。」卓降一官。
金南京宮殿火，留守、轉運兩司官皆抵罪。
癸亥，王淮言步軍司宜相度牧馬，帝曰：「前日朕戒牧馬官，以牧馬當如愛身，饑飽勞佚，各隨時調節。若身所不能堪者，馬亦不能堪，但馬不能言耳。」龔茂良曰：「陛下曲盡物情，仁不可勝用矣。」
帝以張默為秀王夫人之親，欲與一添差監當。龔茂良言：「近制，惟宗室、戚裡及歸正人方得添差。」帝曰：「朕正不欲先自廢法，可勿行。」遂除國子監書庫官。
金翰林學士圖克坦子溫進所譯《史記》、《西漢書》、《貞觀政要》、《白氏策林》，金主命頒行之。遂選諸路學生三十餘人，令編修溫特赫吉達教以古書，習作詩、策。
癸丑，合利州東、西路為一。
安南國王李天祚卒。子龍A147嗣。
是月，以柴瑾為殿中侍御史。瑾入對，帝曰：「惟卿不求進，所以有些除。」
六月，乙酉，四川制置使范成大奏：「四川酒課，折沽虛額錢四十七萬餘緡，請自淳熙三年為始減放。」詔以湖廣總領所上供錢內撥還。
甲午，龔茂良言：「近奉詔獎用廉退之士，朱熹操行耿介，屢召不起，宜蒙錄用。」詔除秘書郎。熹以改官之命，正以嘉其廉退，乃蒙進擢，力辭。會有言虛名之士不可用者，再辭。即命主管沖祐觀。
帝謂執政曰：「魏掞之安在？」龔茂良等言已物故。帝曰：「其人直諫，方欲稍加擢用，不謂已死。朝廷不可無直諒之士，近有鄭鑒，議論亦甚切直，觀其所言，似出肝膽，非矯偽為之者。因看鄭鑒劄子，頗思魏掞之。」時鑒為太學正，遂命召試。又曰：「掞之雖死，宜少加旌別，可贈宣教郎、直秘閣。」
除呂祖謙秘書郎、國史院編修官，以修撰李燾薦重修《徽宗實錄》也。
是月，金山東兩路蝗。
秋，七月，壬子，金夏津縣令伊喇珊珠，坐贓伏誅。
乙丑，禁浙西圍田。
是月，以鄭鑒為校書郎。帝語執政曰：「鑒試館職，議論切直可取，除校書郎以賞其盡言。」因曰：「策中所言，或是或非，大率剴切不易。」
詔獎劉珙。珙時知建康府，以江東荒歉，賑濟有方也。
八月，乙亥，以王淮同知樞密院事，禮部尚書趙雄簽書樞密院事。
庚辰，立貴妃謝氏為皇后，後，丹陽人，幼孤，鞠於翟氏，冒其姓。及長，選入宮，侍太上皇后，後以賜帝，累位貴妃。夏後崩，中宮虛位，妃侍帝過德壽宮，太上諭帝立之，遂復姓。
先是詔御史臺六察，許隨事彈奏，至是詔：「近日糾察各揚乃職，台綱益振，各進二官。」
戊戌，靖州猺寇平。
九月，乙巳，金主還都。
己酉，金主謂赫舍哩良弼曰：「西邊自來不備儲蓄，其令所在和糴，以為緩急之備。」癸丑，又諭之曰：「海陵非理殺戮臣下，甚可哀憫，其遺骸仰逐處訪求，官為收葬。」
癸丑，侍讀周必大進讀《三朝寶訓》，至真宗嘗擇廣南轉運使，因謂左右曰：「交、廣去朝廷遠，當選操心平允，能安遠人者任之。」帝曰：「於所不聞之處，尤當留意。」
是月，召宰執，宣示中宮褘衣，帝云：「珠玉之屬，乃就用禁中舊物，所費不及五萬緡。」龔茂良等曰：「不因宣諭，無由得知支用之儉。」帝曰：「 朕安肯妄有所費！」因問：「近來風俗奢移如何？」對曰：「輦轂下似稍侈，皆由貴近之家仿效宮禁，以故流傳民間。彼若知聖意崇樸，亦必觀感而化。」帝曰：「 革弊當自宮禁始。」茂良等復言：「仁宗嘗以南海沒入大珠賜溫成皇后，後時為貴妃，以充首飾，戚裡靡然效之，京城珠價至數十倍。仁宗禁中內宴，望見貴妃首飾，不復回顧，曰：『滿頭白紛紛，豈無忌諱！』貴妃惶恐易去。仁宗大喜，命剪牡丹遍賜妃嬪。不數日間，京城珠價頓減。」帝聞之，甚喜。
提舉玉隆萬壽觀李浩卒。浩忠憤激烈，言切時弊，以此取忌於眾；帝察其衷，始終全之。為大郡，廉潔，奉養如布衣時。嘗論風俗不美者八事，其略曰：「陛下求規諫而臣下專務迎合，貴執守而臣下專務順從，惜名器而僥倖之路未塞，重廉恥而趨附之門尚開，儒術可行而有險詖之徒，下情當盡而有壅蔽之患，期以氣節而偷惰者得以苟容，責以實效而誕慢者得以自售。」帝嘉其直諫雲。
初，錢良臣以太府少卿為淮東總領，龔茂良聞戶部歲撥有浮額，總領悉充饋遺，奏遣戶部員外郎馬大同、著作佐郎何萬、軍器少監耿延年，分往升、潤、鄂三總司驅磨錢物。會良臣以歲用不足請於朝廷，茂良請並令萬等驅磨。而近習恐賕賂事覺，極力救之，茂良不顧。既而萬奏總所侵盜大軍錢糧累數十萬，茂良以聞，其事中止。俄中旨召良臣赴闕，漸見柄用，其後茂良之貶，良臣與有力焉。延年亦言湖廣總所有別庫，別曆所收，已行改正，故延年、萬並遷官，卒坐茂良黨罷去；大同獨無所舉，後得補外。蓋三總司苞苴賄賂，根株盤結，一時不能改雲。
是秋，彭州奏：「本州三縣，詔減課額，民間作佛會以報上恩，請以功德疏隨會慶節表疏同進。」帝勿許，令守臣諭以國家裕民之意，並諭執政曰：「 前日蠲減蜀中折估錢，人情歡感已如此。若異時兵革偃息，數十年來額外橫賦，盡蠲除之，民間喜可知也。」龔茂良言：「陛下躬行節儉，所不獲已者，養兵之費，勢未能去爾。」帝曰：「自渡江後所增稅賦，比舊如何？」茂良曰：「如茶、鹽、榷酤，皆數倍元額。其最可念者，折帛、月樁等錢，為江、浙數路之害。陛下念念不忘，若一旦恢復舊疆，則輕徭薄賦，且有日矣。」帝曰：「然。」
台、婺等州水。
冬，十月，丙子，御文德殿，冊皇后。
帝嘗與侍臣言及中宮辭合得恩數，平居常服浣濯之衣，宰執聞之，進言：「中官儉德，見陛下齊家之效。」帝曰：「本朝家法，遠過漢、唐，獨用兵不及。」龔茂良對曰：「國家自藝祖開基，首以文德化天下，列聖相承，深仁厚澤，有以固結天下之心。蓋治體似成周，雖似失之弱，然國祚綿遠，亦由於此。漢、唐之亂，或以母后專制，或以權臣擅命，或以諸侯強大，籓鎮跋扈，本朝皆無之，可見祖宗家法，足以維持萬世。」帝曰：「然。大抵治體不可有所偏，正如四時，春生秋殺，乃可以成歲功，若一於肅殺，則物有受其害者。亦猶治天下者，文武並用，則為長久之術，不可專於一也。」
乙酉，令臨安守臣禁逾侈。帝曰：「今日習為奢侈者，在民間絕少，多是戚裡、中官之家。指揮內須添入『有官者違犯，取旨重作施行』。」
庚寅，罷鬻爵之令。詔曰：「鬻爵，非古制也。夫理財有道，均節出入足矣，安用輕官爵以益貨財！朕甚不取。自今除歉歲，民願入粟賑饑，有裕於眾，聽取旨補官，其餘一切住罷。」
丁酉，吳淵言秀州十年收支，錢數多寡不同，帝曰：「此繫纍政守臣任內事，不欲深究，今後痛加撙節。大抵州郡用度不節，必至掊斂，惟先能節用，即年例違法妄取之數，可以蠲減，少寬民力。」
庚子，帝謂宰臣曰：「出令不可不審。《書》云：『屢省乃成事。』至於屢省，何患不成！凡天下事，朕與卿等立談之間，豈能周盡事情，須是再三詳熟思慮，方為盡善。前此正緣不審，故出令多反汗，無以取信於天下，比來甚悔也。」
十一月，壬寅朔，金參知政事王蔚罷。
癸丑，合祀天地於圜丘，大赦。
建康都統制郭剛言車船多壞損，合依海船樣造多槳飛江船，帝曰：「車船，古之艨沖，辛巳用以取勝，豈用改造！可令郭綱約束沿流諸軍，遇有損壞，隨即修葺，不得擅有更易。其多槳船，止許逐軍自行創造，不得充新管車船數。」
庚申，金以吏部尚書張汝弼為參知政事。汝弼，元妃之弟也。
十二月，壬申朔，金詔：「諸科人出身，四十年方注縣令，年歲太遠。今後仕及三十二年，別無負犯贓染追奪，便與縣令。」
丙子，金詔：「諸流移人老病者，官與養濟。」
金主諭宰臣曰：「凡經奏斷事有未當，卿等勿謂已行，不為奏聞改正。朕以萬幾之煩，豈無一失！卿等但言之，朕當更改，不可吝也。」
乙酉，龔茂良等言：「昨者中宮奏，檢照皇后親屬恩澤，裁減外尚餘一十八人，更請裁減八人。臣等檢紹興三年指揮，皇后受冊，親屬與恩澤三十人，十三年與二十五人。近制減作十八人，比舊例幾鐫其半，皇后仍謙沖辭免。以中宮之貴而猶務節約，則為臣下者當如何！望陛下明詔有司，申嚴法禁，凡僥倖冒濫者，必務革去；又詔侍從近臣，各思所以清入仕之源。」從之。
己丑，黎州蠻寇邊。官軍失利，蠻亦遁去。
是月，以袁樞所編《通鑒紀事》賜東宮，令與《陸贄奏議》熟讀，曰：「治道盡於此矣。」
禁監司交遺及因行部輒受諸郡折送，計所受悉以贓論。
是冬，旌蘄州黃梅縣方甫門閭，以三世同居，本路漕臣以其事來上也。
減徽州稅絹額。
春，正月，丙午，金有司奏高麗所進玉帶，乃石似玉者，金主曰：「小國無能辨識者，誤以為玉耳。且人不易物，惟德其物，若卻之，豈禮體耶？」
戊申，詔自今內外諸軍歲一閱試。
金於衍慶宮西建世祖神御殿，東建太宗、睿宗神御殿。
金主欲徙斡罕遺黨，散置之遼東，赫舍哩良弼曰：「此輩已經赦宥，徙之恐生怨望。」金主曰：「此目前利害，朕為子孫後世慮耳。」遂徙之。
庚申，詔：「沿江諸軍，歲再習水戰。」
壬戌，金主以海陵時大臣無辜被戮，家屬籍沒者，並釋為良。遼豫王、宋天水郡王被害子孫，各葬於廣甯、河南舊塋。其後復詔：「天水郡王親屬於都北安葬外，感平所寄骨殖，官為葬於本處。遼豫王親屬未入本塋者，亦遷祔之。」
丁卯，行《淳熙曆》。秘書省言：「昨為《紀元》、《統元》、《乾道》三曆交食不密，令太史局別造新曆。今來測驗，新曆稍密。」帝曰：「自古以來，歷未有不差者；況近世此學不傳，士大夫元習之者，訪求草澤，又難得其人。新曆比舊，所謂彼善於此。其以淳熙為名。」
戶部侍郎韓彥古言：「今日國家大政，如兩稅之入，民間合輸一石，不止兩石，納一匹，不止兩匹，自正數之外，大率增倍，然則是欺而取之也。謂宜取州縣大都所入，稍仿唐制，分為三等，視其用度多寡而為之制。自上供為始，上供所餘，則均之留州，留州所餘，則均之送使，送使所餘，則派分遞減，悉蠲於民，朝廷不利其贏焉，然則自朝廷至於郡縣，取於民者皆有成數。整齊天下之帳目，外而責在轉運使，內而責在戶部，量入以為出，歲考能否而為之殿最，州縣不得多取於民，朝廷亦不多取於州縣。上下相恤，有無相通，無廢事，無傷財，貢籍之成，太平之基立矣。」帝曰：「彥古所陳，周知民隱，可擇一才力通敏者，先施行一郡，俟已就緒，當頒降諸路，仿而行之。」尋令吏部郎官薛元鼎前赴秀州，依此將錢絹、米斛等數具帳聞奏。
其後元鼎奏：「驅磨本州財賦，惟憑赤曆，難以稽考。望委戶部行下本州，將州縣應幹倉庫場務，每處止置都曆一道，應有收到錢物，並條具上供、州用實數，各立項目抄轉。仍從戶部，每歲委轉運司差官，遇半年一次，索曆檢照，如有虛支妄用，本司按劾。其它州郡。亦乞依此施行。」從之。
二月，帝將幸太學，臣寮言祖宗朝幸學，皆命儒臣講經，帝曰：「《易》、《詩》、《書》，累朝皆曾講。如《禮記·中庸篇》言『凡為天下國家有九經』，最關治道，前此卻不曾講。」龔茂良等曰：「此於治道包括無遺，聖學高明，深得其要。」
大宗正丞劉溥，言近年諸郡違法預催夏稅，民間苦之。龔茂良、李彥穎曰：「往年諫官曾論其事，方施行間，戶部長貳執奏不行。今年春，言者又及此，版曹復申前說，拘回錄黃，其說謂『遞年四月、五月合到行在及折帛錢共六十一萬貫，指擬支遣，若不預催，恐至期闕誤。』」帝曰：「既違法病民，朝廷須別法處置，安可置而不問！」茂良等因言：「戶部每年八月於南庫借六十萬緡應付支遣，次年正月至三月措還。今若移此六十萬緡於四月、五月支借，則戶部自無闕用，可以禁止預催之弊。」帝曰：「知此措置，不過移後就前，卻得民力稍寬，於公私俱便。」於是詔：「諸路轉運司行下所部州縣，今後須管依條限催理，如有違例，監司覺察按劾。」
甲申，臣僚言：「今日之郡守為民害者，掊克慘酷是也。賦稅有定製，而掊克之吏專意聚斂。下車之初，未問民事，先令所屬知縣均認財賦，且多為之數，督責峻急。國家法令之設，所以與天下公共者也，而慘酷之吏，非理用刑，或殘人之肢體，或壞人之手足，或因微罪而隕其性命，或罹非辜而破其家業。請招甯臣丁寧戒飭，其取民有定製，毋得掊克以竭人之力；犯法者自有常刑，毋得慘酷以殘民之生。」從之。
乙亥，幸太學，釋菜於先聖，命國子祭酒林光朝講經，賜光朝三品服。
遂幸武學，著作郎傅伯壽上言：「武成之廟，所從祀者出於唐開元間，一時銓次，失於太雜。太祖皇帝嘗見白起之像，惡其詐殺已降，以杖畫而去之，神武不殺之仁，垂訓深矣。太上紹興間，亦以議者之請，黜韓信而升趙充國，黜李勣而升李晟，去取之間，皆所以示臣子之大節也。然王翦佐秦，聘狙詐之兵，蓋無異白起；而彭越之臣節不終，亦同韓信。至於王僧辯雖能平侯景，然反連和於齊；吳明徹雖能因北齊之亂以取淮南，然敗於呂梁，為周所俘，不能死節；韋孝寬拒尉遲之義兵；楊素開隋室之禍敗；慕容恪、長孫嵩、慕容紹宗、宇文憲、王猛、斛律光、於謹，或本生邊陲之裔，或屈節僭偽之邦，縱其有功，豈足多錄！若尹吉甫之伐玁狁，召虎之平淮夷，豈有周中興之名將；陳湯之斬單于，傅介子之刺樓蘭，馮奉世之平莎車，班超之定西域，皆為有漢之雋功；在晉則有祖逖、謝安，在唐則王忠嗣、張巡，忠義謀略，卓然冠於一時，垂於後代。闕而不錄，似有所遺，宜並詔有司，討論歷代諸將，為之去取，然後以本朝名將繪於殿廡，使天下士皆曉然知朝廷激義勇而尚忠烈。」起居郎錢良臣亦請取建隆、建炎以來功烈顯著者，參陪廟祀。
幸秘書省，賜省官宴。
己卯，詔：「諸軍毋以未補官人任軍職。」
己丑，知臨安府趙潘老進兩學修造圖，於西北隅建閣安頓太上御書《石經》。帝曰：「碑石可置之閣下，其上奉安墨本，以『光堯御書石經之閣』為名。朕當親寫。」龔茂良等曰：「自古帝王，未有親書諸經及傳至數千萬言者。不惟宸章奎畫照耀萬世，其所以崇儒重道，可謂至矣。」
壬辰，太常少卿顏度言：「籍田合得千畝。自紹興十五年給到五百七十餘畝，以備親耕，續因玉津園等題占撥目，即只二百餘畝。今又踏逐御路，將來或舉行典禮，委是窄狹。」帝曰：「御路止是時暫經由，可將見管步畝專充籍因，它司不得親占。」其後，籍田令趙監言御路系在二百一十畝之內，請依舊令人佃種，從之。
癸巳，知福州陳俊卿乞宮觀，帝曰：「前宰執治郡，往往不以職事為念。如俊卿在福州，劉珙在建康，於職事極留意，治狀著聞，未可換易，可令學士院降詔不允。」
戊戌，以新知荊南府胡元質為四川安撫制置使兼知成都府。
四川總領所乞降度牒措置備邊，龔茂良言：「四川降牒，自乾道四年至淳熙元年，降過萬餘，不惟失丁口，為異時患；官賣不行，必至押配與折估之害。名異實同，請不須更降。」
召史浩於明州。三月，乙巳，以為少保、觀文殿大學士、醴泉觀使，兼侍讀。時龔茂良以參知政事行宰相事，因求去，帝曰：「朕以經筵召浩，卿不須疑。」
丙午，范成大奏關外麥熟，倍於常年，緣朝廷免和糴一年，民力稍舒，得從事於耕作。帝曰：「免和糴一年，民間已如此，乃知民力不可以重困也。」王淮曰：「去歲止免關外，今從李蘩之請，盡免蜀中和糴一年，為惠尤廣。」
己酉，龔茂良等上《仁宗玉牒》、《徽宗實錄》、《皇帝玉牒》。
編修官呂祖謙上言曰：「陛下以大臣不勝任而兼行其事，大臣亦皆親細事務而行有司之事，外至監司守令職任，率為其上所侵而不能令其下，故豪猾玩官府，郡縣忽省部，掾屬淩長吏，賤人輕柄臣。平居未見其患，一旦有急，誰也指揮而伸縮之耶？陛下於左右苟玩而弗慮，則聲勢浸長，趨附浸多，過咎浸積，內則懼為陛下所譴而益思壅蔽，外則懼為公議所疾而益肆詆誹。願陛下虛心以求天下之士，執要以總萬事之機，勿以圖任或誤而謂人多可疑，勿以聰明獨高而謂智足偏察，勿詳於小而忘遠大之計，勿忽於近而忘壅蔽之萌。」旋遷著作郎，即以疾請祠歸。
辛亥，金免河北七路去年旱蝗租稅，賑東京三路。金主謂赫舍哩良弼曰：「堯有九年之水，湯有七年之旱，而民不病饑。今三年不登而人民乏食，何也？」良弼對曰：「古者地廣民淳，崇尚節儉，而又惟農事是務，故蓄積多而無饑饉之患。今地狹民眾，又多棄本逐末，耕之者少，食之者眾，故一遇凶歲而民已病矣。」金主深然之，命有司懲戒荒縱不務生業者。
壬子，貸隨、郢二州饑民米。
甲寅，修韶州城。
辛酉，楚州捕賊賞內，隨從捕獲者請支錢三十貫，帝曰：「與五十貫如何？」王淮曰：「凡支折資錢，每一資折三十貫。今若隨從者支五十貫，亦不足惜，但喜者不過被賞數厚，而不平者千萬人也。」帝曰：「此論甚善。亦如朝廷與人官爵，盡歸至公，人誰敢怨！若徇私輕與，得者固喜而怨者必多。惟至公可以無怨，朕與卿等交修，當謹守此法。密院事少，三省事多，卿等見三省，宜以此意宣諭。」
乙丑，金尚書省奏三路之粟不能周給，金主曰：「朕嘗語卿等，遇豐年即廣糴以備凶歉，卿等皆言天下倉廩盈溢，今欲賑濟，乃雲不給。自古帝王，皆以蓄積為國家長計，朕之積粟，豈欲獨用之耶！既不給，可於鄰道取之以濟。自今當預備以為常。」
司諫蕭燧請節浮費。戊辰，戶部具歲用經常及用度之數，龔茂良言其間有合節省進，欲仿寶元、慶曆故事，命台諫同戶部詳定，帝曰：「今日用度，多費於養兵。朕常覽戶部所具支費，可裁節者不過數千緡，無使台諫論議。果有節省件目，卿等可自奏陳。」
是春，閤門舍人應材言：「台諫之官，在言天下之大利害，不在於捃遮細故，區區止於言人之短長也。大奸大惡，固不可不為天下國家誅鋤之，若夫有用之才，豈可以細故而輕壞之！一陷譏議，遂為廢人，急緩之際，欲人為用，無復有矣。神宗以程顥為御史，顥曰：『使臣拾遺補闕，裨贊朝廷則可，使臣掇臣下短長以沽直名則不能。』神宗歎賞，以為得御史體。劉安世嘗言祖宗之時於人才，長養成就之甚勤也，故其在台諫，未嘗以細故而輕壞人材。乞令刻之御史臺、諫院，永為台諫官之戒。」帝深然之。
夏，四月，戊寅，金主諭宰臣曰：「郡縣之官，雖以罪解，一二歲後，亦須再用。明安、穆昆，當太祖創業之際，皆勤勞有功，其世襲之官，不宜以小罪奪免。」
曾覿用事，欲以文資錄其孫，龔茂良以文武官各隨本色廕補格繳進。茂良入堂，覿令直省官賈光祖等當道不避，街司叱之，光祖曰：「參政能幾時！」 茂良上言：「臣固不足道，所惜者朝廷大體。」帝諭覿往謝，茂良正色曰：「參知政事者，朝廷參知政事也。」覿慚退。帝諭茂良先遣人於覿，沖替而後施行，茂良批旨，取光祖輩下臨安府撻之。詔宣問施行太遽，茂良待罪，帝遣使諭復位。
五月，癸卯，利州提刑、權金州史俁奏：「金州都統司，例私販茶鹽，月科與軍人每名三斤，高立價直，於請糧處克除。」帝曰：「蜀中軍人貧甚，豈宜更有克剝！可令契勘。」
金主如姚村澱，閱七品以下官及宗室諸局承應人射柳，賞有差。
己酉，宗正少卿程叔達請宣示《敬天圖》，帝顧左右取圖至，叔達進觀，帝亦相與誦讀，每至前代王者或不能敬畏修省，則曰：「此圖美惡並著，亦欲以為儆戒。」又至《無逸》篇，則曰：「《無逸》一篇，言人君所以享國長久，皆由嚴恭畏敬所致，尤當以為法。」叔達曰：「此聖德所由日新也。」
甲子，盱眙軍報淮北多蝗，淮南卻仍歲豐稔。帝曰：「近世士大夫多恥言農事。農事乃國之根本，士大夫好為高論而不務實，卻恥言之。」王淮等曰：「士大夫好高，豈能過孟子！孟子之論，必曰『五畝之宅，植之以桑；百畝之田，勿奪其時』。」帝曰：「今士大夫微有西晉風，豈知《周禮》與《易》言理財，周公、孔子未嘗不以理財為務。且不獨此，士大夫諱言恢復。不知其家有田百畝，內五十畝為人所據，亦投牒理索否？士大夫於家事則知之，至於國事則諱言之，何哉！」
戶部員外郎謝廓然，賜出身，除殿中侍御史。廓然，曾覿之黨也。命自中出，中書舍人林光朝不書黃。光朝尋改權工部侍郎，力求去，除知婺州。
六月，丁丑，龔茂良罷。
謝郭然甫入台，即劾茂良矯傳敕旨，斷遣曾覿直省官。而林光朝與茂良同里，光朝既去，茂良引疾求罷，帝曰：「朕不忘卿，俟議恢復，卿當再來。」 因出知建康府，即令內殿奏事。茂良手疏六事，曰天意，曰人事，曰賦財，曰將帥；而所以用之者，曰謀，曰時。帝曰：「卿五年不說恢復，何故今日及此？」退朝，甚怒，曰：「福建子不可信如此！」
己卯，以王淮參知政事。
謝廓然言：「自龔茂良擅權植黨，故朝廷朋比之習未革。望敕臣下合謀輔治，毋黨同以求異，毋阿比以害公，使忠良蹇諤之士盡言而不疑，奸險傾巧之徒知退而有懼。」從之。
金主謂宰臣曰：「朕年老矣，恐因一時喜怒，處置或不當，卿等當執奏，毋為面從，成朕之失。」
癸未，升蜀州為崇慶府。
甲申，詔：「三省、樞密院所得之旨，朝退即具奏審，再承畫降，方可施行。」猶以龔茂良為矯旨也。自是每奏用人，復以黃紙貼簽封入，或有改易，遂為故事。
是夏，東宮官請增讀范祖禹《唐鑒》，從之。
秋，七月，庚子，右正言葛邲，請令二廣帥臣、監司，將見任郡守每歲精加考察，守倅見闕去處，元系堂除或部闕，亦請早賜差注，或人所不願，就令廣南諸司公共辟差一次，其已差未到者，催促之任。帝曰：「郡守不得其人，則千里被害。可令二廣帥臣、監司，限兩月體訪所部守臣臧否以聞。」
己酉，詔：「文宣王從祀，去王雱畫像。武成王廟，升李晟於堂上，降李勣於李晟位次，仍以曹彬從祀。」
時內批屢出，以閤門舍人黃夷行與郡守，趙雄等言其資歷尚淺，帝曰：「須用資歷，庶免人言。」辛亥，內批：「添差浙西準備將王守忠，任滿日特與再任。」雄曰：「守忠系潛邸祗應，即非隨龍，依指揮不應添差。」帝曰：「如此則難行。」雄曰：「聖意欲與之，特令依隨龍人例可也。」帝曰：「不若且已。」 雄曰：「潛邸舊恩，不肯假以添差，臣下何敢用私。」帝曰：「不如此則法不行。」
壬子，金尚書省奏歲以羊三萬賜西北路戍兵，金主問如何運致，宰臣不能對。金主曰：「朕每退朝，留心政務，不遑安寧。卿等勿謂細務非帝王所宜問，以卿等於國家之事未嘗用心，故問之耳。」
謝廓然復論龔茂良四罪，言：「茂良行宰相事首尾三年，臣僚奏對，有及邊防利害，必遭譏罵；陛辭之日，方有所論，凡數百言，此其可誅一也。陛下孝誠篤至，兩宮上壽與冊立中宮，駕幸二學，皆斷自聖心，茂良乃自謂出其建明，誕謾如此，可誅二也。以己所言，駕為天語，掠聖訓為己言，可誅三也。其薦察官以妻黨林虙為首，擬除後省則用鄉人林光朝，可誅四也。」癸丑，茂良責寧遠軍節度副使，英州安置，父子卒於貶所，皆曾覿所使也。覿前雖預事，未敢肆，至是竄逐大臣，士多側目重足矣。
甲寅，郭剛申權統領陳鏜，乞落權字。趙雄言：「在外諸軍統領，卻無密院審察，法須從統領揀選，則統制何憂不得人？」帝曰：「善。」雄又曰：「 昨聞王友直言，須從訓練官不輕授，則準備將至統制官方皆得人。臣答之云：惟將帥體國者乃肯如此，使人人似殿帥之言，則軍中何患無人？」帝曰：「此方是澄其源，然非體國者不能也。」
乙卯，吏部言內侍李裕文合轉歸吏部，帝曰：「昨與在京宮觀，元不曾降轉歸吏部指揮。」趙雄曰：「從來內侍寄資官罷內侍差遣，須轉歸吏部。」帝然之。
戊午，趙雄言蜀中五月得雨。帝曰：「世以鳳凰、芝草、甘露、醴泉為佳瑞，是皆虛文，不若使年穀屢豐，公私給足，此真瑞也。」
吏部郎閻蒼舒言：「馬政之弊，不可悉數。今欲大去其弊，獨有貴茶。蓋敵人不可一日無茶以生，祖宗時，一馱茶易一上駟。陝西諸州，歲市馬二萬匹，故於名山歲運二萬馱。今陝西未歸版圖，西和一郡，歲市馬三千匹爾，而並用陝西諸郡二萬馱之茶，其價已十倍，又不足而以銀絹及紙幣附益之。茶既多，則人遂賤茶而貴銀絹，而茶司之權遂行於它司。今宕昌四尺四寸下駟一匹，其價率用十馱茶；若其上駟，則非銀絹不可得。祖宗時，禁邊地賣茶極嚴，自張松大弛永康茶之禁，因此諸蕃盡食永康之茶，而宕昌之茶賤如泥土。且茶愈賤，則得馬愈少，而並令洮、岷、疊、宕之土蕃，逐利深入吾腹心內郡，此路一開，其憂無窮。今後欲必支精好茶而漸損其數，又嚴入蕃茶之禁，則馬政漸舉，而邊境亦漸安矣。」詔令朱佺嚴行禁止。
金赫舍哩良弼以疾辭相位，不許。告滿百日，屢使中使問疾。良弼在告既久，省多滯事，金主以問宰相，參知政事張汝弼對曰：「無之。」金主曰：「豈曰無之！自今疑事久不能決者，當奏以聞。」
是月，金大雨，河決。
八月，辛未，詔：「今後職事、厘務官，並見闕方許差除。」
壬申，樞密院言：「前令諸州軍，有御前頓駐或分屯軍馬去處，將見教閱禁軍，差官部轄，附大軍一就教閱，所有不系駐答刂並分屯軍馬州軍，其禁軍自合逐州教閱，或恐因而廢弛，理宜申飭。」詔：「委兵官將見管禁軍精加教閱。倘差官前試，如有武藝退惰，具當職官姓名按劾。」
金以監察御史體察東北路官吏輒受訟牒為不稱職，笞之五十。金主旋謂御史中丞赫舍哩邈曰：「台臣糾察吏治之能否，務去其擾民，且冀得其實也。今所至輒受訟牒，聽其妄告，使為政者如何則可也！」
庚辰，金主謂宰臣曰：「今之在官者，同僚所見，事雖當理，亦以為非，意謂從之則恐人謂政非己出。如此者，朕甚惡之。今觀大理所斷，雖制有正條，理不能行者，別具情見，朕惟取其所長。夫人能取它人之善者而從之，斯可謂善矣。」又曰：「今下僚豈無人材！但在上者不為汲引，惡其材勝己故耳。」
九月，丁酉朔，日有食之。
己亥，命修海塘。
辛丑，金封皇子永德為薛王。
戊申，金主秋獵。
己酉，御經筵，侍讀史浩讀《三朝寶訓》，進曰：「聖人之言遠如天，賢人之言近如地。觀真宗與王旦之言，可以見聖賢之遠近也。王旦為相，欲坐繆舉者之罪，此賢人之言也。真宗以為拔十得五，縱使徇私，然朝廷由此得人亦不少矣，此聖人之言也，其言包含廣大，豈不如天之遠耶！」帝曰：「孟子之言最切近，其視孔子之言，則氣象尤大不相侔，此賢聖之分也。」
戊午，閱球於選德殿。
甲子，金主還都，改東京留守圖克坦克甯為南京留守兼河南統軍使，遣使諭之曰：「統軍使未嘗以留守兼之，此朕意也。可過京師入見。」金主將復相之，故有此諭。

