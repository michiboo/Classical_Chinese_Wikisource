
春，正月，癸亥朔，帝在平江，詔曰：「朕獲奉丕圖，行將一統，每念多故，惕然於心。將乘春律，往臨大江，駐蹕建康，以察天意。播告遐邇，俾迪朕懷。」
置御前軍器局於建康府，歲造裝甲五千，矢百萬，以中侍大夫、岷州觀察使、行營中護軍忠勇軍統制楊忠閔充提點，仍隸樞密院及工部。
金主朝太皇太后於明德宮。初用《大明曆》。
甲子，命巡幸隨軍都轉運使梁汝嘉先往建康，趣繕行宮及按視程頓。
丙寅，帝諭大臣曰：「昨日張浚呈馬，因為區別良否、優劣及所產之地，皆不差。」張浚曰：「臣聞陛下聞馬足聲而能知其良否。」帝曰：「然。聞步驟之聲，雖隔牆垣可辨也。凡物苟得其要，亦不難辨。」浚曰：「物具形色，猶或易辨，惟知人為難。」帝曰：「人誠難知。」浚因奏：「人材雖難知，但議論剛正，面目嚴冷，則其人必不肯為非；阿諛便佞，固寵患失，則其人必不可用。」帝以為然。
己巳，詔江東宣撫使張俊，特賜御筵。時俊自軍中來奏事，復還泗州。
癸酉，翰林學士兼侍讀朱震，引疾乞在外宮觀，不許。
先是董B070免官，震乃白張浚求去。徽猷閣待制胡安國聞之，以書遺其子徽猷閣待制寅曰：「子發求去，未免晚矣。當公輔之說才上，若據正論力爭，則進退之義明。今不發一言，默然而去，平生讀《易》何為也！」於是安國自上奏曰：「士以孔、孟為師，不易之至論。然孔、孟子道不傳久矣，自程頤始發明之，而後其道可學而至。今使學者師孔、孟，而禁不得從頤之學，是入室而不由戶也。夫頤之文，於諸經、《語》、《孟》則發其微旨，而知求仁之方，入德之序；鄙言怪語，豈其文哉！頤之行，則孝弟顯於家，忠誠動於鄉，非其道義，一介不以取予；高視闊步，豈其行哉！自嘉祐以來，頤與兄顥及邵雍、張載，皆以道德名世，如司馬光、呂大防，莫不薦之。頤有《易》、《春秋傳》，雍有《經世》書，載有《正蒙》書，惟顥未及著書。望下禮官，討論故事，加此四人封爵，載在祀典，比於荀、揚之列。仍詔館閣裒其遺書以羽翼《六經》，使邪說不得作而道術定矣。」
戊寅，吏部尚書孫近兼史館修撰，尋又兼侍讀。
開州團練使、帶禦器械、權提舉宿衛親兵劉錡權主管馬軍司並殿前、步軍司公事。
辛巳，韓世忠奏已還軍楚州。
帝因諭：「淮陽取之不難，但未易守。」張守曰：「必淮陽未可進，故世忠退師。」張浚曰：「昔西伯戡黎，祖伊恐，奔告於受，以要害之地不可失也。淮陽，今劉豫要害之地，故守之必堅。」帝曰：「取天下須論形勢，若先據形勢，則餘不勞力而自定矣。正如弈棋，佈置大勢既當，自有必勝之理。」
癸未，翰林學士兼侍講陳與義參知政事，資政殿學士、新除提舉醴泉觀兼侍讀沈與求同知樞密院事。
乙酉，詔：「宥密本兵之地，事權宜重，可依祖宗故事，置樞密使、副，宰相仍兼樞密使，其知院以下如舊。」自元豐改官制，而密院不置使名。宣、政間，鄧洵武以少保知樞密院，其後童貫以太師，蔡攸以太保，鄭居中以少師，皆領院事，中興因之。至是張浚將引秦檜共政，以其舊弼，不可復除執政官，於是浚自兼知樞密院事改兼樞密使。
丙戌，詔以知州軍、諸郡通判各六十一闕歸吏部，用左右司奏也。於是堂除郡守之闕一百九，通判之闕八十。
丁亥，閤門祗候充問安使何蘚，承節郎、都督行府帳前準備差使范寧之至自金，得右副元帥宗弼書，報道君皇帝、甯德皇后繼逝。張浚等入見於內殿之後廡，帝號慟擗踴，終日不食。浚奏：「天子之孝與士庶不同，必也仰思所以承宗廟奉社稷者。今梓宮未返，天下塗炭，至仇深恥，亙古所無，陛下揮涕而起，斂發而趨，一怒以安天下之民，臣猶以為晚也！」帝猶不聽。浚伏地固請，乃進少粥。是日，百官詣行宮西廊發喪。故事，沿邊不舉哀，特詔宣撫使至副將以上即軍中成服，將校哭於本營，三日止。時事出非常，禮部長貳俱闕，而新除太常少卿吳表臣未至，一時禮儀皆秘書省正字、權禮部郎官孫道夫草定。
觀文殿學士、醴泉觀使兼侍讀秦檜為樞密使，一應恩數，並依見任宰相條例施行。
命內侍梁邦彥提舉欽奉几筵。
戊子，為太上皇帝、甯德皇后立重。
己丑，帝成服於几筵殿，仿景靈宮分前後設幄，宗室各以其服服之，三日除。
詔：「降諸路流以下囚一等，內鬥殺情輕者降配，釋杖以下。」
辛卯，詔百官禁樂二十七日，庶人三日，行在七日，宗室三日，外間禁嫁娶，用太常請也。
二月，癸已朔，百官上表請遵易月之制。詔：「外朝勉從所請，其三年之喪，人子所以自盡者，朕悉於宮中行之。」
丙申夜，太平州火。丁酉，鎮江府火。
先是偽齊劉豫遣奸細縱火於淮甸及沿江諸州，於是山陽、儀真、廣陵、京口、當塗皆被其害。淮西宣撫使劉光世軍於當塗郡治，其府被焚，軍需帑藏，一夕而盡。太平州錄事參軍呂應中，當塗丞李致虛，悉以燔死。致虛時攝縣事，後求得其屍，尚握縣印。事聞，詔鎮江府、太平州各給米二千石，賑民之貧乏者。應中、致虛，皆官其家一人。
己亥，小祥，百官五拜表請聽政，許之。
庚子，帝始御几筵殿西廡之素幄，召輔臣奏事。張浚見帝，深陳國家禍難，涕泣不能興，因乞降詔諭中外。詔曰：「朕以不敏不明，托於士民之上，勉求治道，思濟多艱。而上帝降罰，禍延於我有家，天地崩裂，諱問遠至。朕負終身不戚，懷無窮之恨，凡我臣庶，尚忍聞之乎！今朕所賴以宏濟大業，在兵與民，惟爾大小文武之臣，早夜孜孜，思所以治。」
詔幸建康，令有司擇日進發。
右文殿修撰、主管亳州崇道觀王倫為徽猷閣待制，充奉使大金國迎奉梓宮使，武節郎、閤門宣贊舍人高公繪為武經大夫、達州刺史，副之。賜裝錢如前數，仍加賜銀帛各二百兩匹。
起復湖北、京西宣撫副使岳飛，以親兵赴行在。翼日，內殿引對，飛密奏請正建國公皇子之位，人無知者。及對，帝諭曰：「卿言雖忠，然握重兵於外，此事非卿所當預也。」飛退，參謀官薛弼繼進，帝語之故，且曰：「飛意似不悅，卿自以意開諭之。」
辛丑，詔以太陽有異，氛氣四合，令中外侍從各舉能直言極諫之士一人。自復賢良方正科，久未有應者，至是張浚乞因災異降詔，上從之。
賜修武郎朱弁家湖州田五頃。弁初副王倫北使，十年未歸，倫為之請。
於是詔諸郡存恤奉使未還魏行可、郭元邁、洪晧、龔璹、崔縱、郭元、杜時亮、宋汝為、張邵、楊憲、孫悟、卜世臣家屬，各賜錢三百緡。
壬寅，行宮太常寺言：「仲春薦獻諸陵，乞依乾興故事權易吉服；內祀、祭天地及諸大祀，亦乞依時日排辦。」從之。先是有旨，未祔廟前，停宗廟祭享及中小祀，故禮官以為請。
丙午，詔：「內中祖宗神御殿，俟權制畢，遇節序等酌獻如舊。」
庚戌，吏部尚書孫近等請諡大行太上皇帝曰聖文仁德顯孝，廟號徽宗。於是監察御史已上，先集議而後讀諡於南郊，用翰林學士朱震、給事中直學士院胡世將請也。自是遂為故事。
辛亥，大祥。詔：「俟至建康日，奉安太廟神主於天慶觀，天章閣神御於法寶寺。」
癸丑，禫祭。先是几筵朝夕上食各五十品。自是減為三十。
甲寅，改諡甯德皇后曰顯肅。
乙卯，百官三上表請御殿聽政，許之。
直徽猷閣、湖北、京西宣撫副使司參謀官薛弼，請褒建康以來盡節死難之臣，詔州郡於通衢建立廟廷，揭以褒忠之名，朔望致酒脯之奠，春秋修典禮之祀，使忠義之節，血食無窮。詔樞密院、三省賞功房，開具自靖康元年以來，不以大小、文武吏士應緣忠義、死節之人姓名取旨。
丙辰，帝始御便殿。素杖在庭，上服淺黃袍、黑銀帶，望之若純素，群臣莫不感動。
丁巳，起復檢校少保、武勝、定國軍節度使、湖北、京西宣撫副使岳飛為太尉，賞商、虢之功也；翼日，升宣撫使。
飛威名日著，淮西宣撫使張俊益忌之。參謀官薛弼每勸飛調護，而幕中之輕者復教飛勿苦降意，於是飛與俊隙始深矣。飛時留行在未去，遂衛帝如建康。
己未，帝發平江府，以舟載徽宗皇帝，顯肅皇后几筵而行。將發，召守臣章誼升舟奏事。上每旦乘輦詣几筵前焚香，宿頓亦如之。
庚申，帝次常州。
淮西宣撫使劉光世乞在外宮觀。
先是議者謂光世昨退保當塗，幾誤大事，後雖有功，可以贖過，不宜仍握兵柄；又言其軍律不整，士卒恣橫。張浚自淮上歸，亦言光世沈酣酒色，不恤國事，語以恢復，意氣怫然，請賜罷斥以儆將帥，帝然之。光世聞之，乃引疾乞祠。帝曰：「光世軍皆驍銳，但主將不勤，月費錢米不資，皆出民之膏血，而不能訓練，使之赴功，甚可惜也。不抵將帥不可驕惰，若日沈迷於酒色之中，何以率三軍之士！」後三日，親筆答光世曰：「卿忠貫神明，功存社稷，朕方倚賴，以濟多艱。俟至建康，召卿奏事，其餘曲折，並俟面言。」
時上賜諸將詔書，往往命浚擬進，未嘗易一字。
辛酉，帝發常州；壬戌，次呂城閘。
三月，癸亥朔，帝次丹陽縣。京東宣撫處置使韓世忠以親兵赴行在，遂衛帝如建康。
甲子，帝次鎮江府。權主管殿前司公事楊沂中以所部赴行在，詔沂中總領彈壓車駕巡幸一行事務。
拱衛大夫、和州防禦使、湖北、京西宣撫司都統制王貴落階官，為棣州防禦使、龍神衛四廂都指揮使，賞功也。統制官、中侍大夫、武泰軍承宣使牛皋亦落階官，為建州觀察使。
乙丑，詔：「駐蹕及經由州縣，見欠紹興五年以前稅賦，並與除放。」
丁卯，尚書吏部侍郎呂祉試兵部尚書，升兼都督府參謀軍事；顯謨閣直學士梁汝嘉試戶部侍郎，仍兼巡幸都轉運使。
權戶部侍郎劉甯止權吏部侍郎。
己巳，帝發鎮江府，乘馬而行，晚，次下蜀鎮。
庚午，帝發道中，望几筵轝輦在前，恐趣行頓撼，駐馬久之。晚，宿東陽鎮。
辛未，帝次建康府，賜百司休沐三日。
時行宮皆因張浚所修之舊，寢殿之後，庖圊皆無。上既駐蹕，加葺小屋數間，為宴居及宮人寢處之地。地無磚面，室無丹雘。
壬申，詔：「軍旅方興，庶務日繁，若悉從相臣省決，即於軍事相妨。可除中書、門下省依舊外，其尚書省常陳事權從參知政事分治，合行事令張浚條具取旨。」浚奏：「欲張守治吏、禮、兵房，陳與義治戶、刑、工房。如已得旨合出告命敕劄，與合關內外官司及緊切批狀堂劄，臣依舊書押外，餘令參知政事通書。」從之。
癸酉，秘閣修撰、知建康府葉宗諤，率在府文武官入見。輔臣奏事畢，率百官詣几筵殿焚香。手詔降建康府流罪已下囚及鬥殺情輕者，釋杖已下。建康府、太平、宣州紹興五年以前稅賦及五等戶今年身丁錢並放。又免建康府五等戶科敷一年，太平、宣州半年。
時中原遺民有自汴京來者，言劉豫自猊、麟敗後，意沮氣喪，其黨與攜貳，金人謂豫必不能立國，而民心日望王師之來。朝廷因是遂謀北伐。
岳飛謂豫不足平，要當以十萬眾橫截金境，使敵不能援，勢孤自敗，則中原可復；張浚不以為然。會劉光世乞奉祠，飛乃見帝，請由商、虢取關陝、欲並統淮右之兵，帝問：「何時可畢？」飛曰：「期以三年。」帝曰：「朕駐蹕於此，以淮甸為屏蔽。若輟淮甸之兵，便能平定中原，朕亦何惜？第恐中原未復而淮甸失守，則行朝未得奠枕而臥也。」
丙子，召徽猷閣待制、提舉江州太平觀胡安國赴行在。
時安國上所纂《春秋傳》。翰林學士朱震乞降詔嘉獎，帝曰：「安國明於《春秋》之學，向來偶緣留程瑀而出，可召之。」張浚曰：「若安國，乃君子之過於厚耳；小人必須觀望求合，豈肯咈旨！」帝曰：「安國豈得為小人？俟其來，當置之講筵。」故有是命，仍用金字遞行。
賜都督府摧鋒軍統制韓京金束帶、戰袍、銀笴槍。
先是虔寇劉宣犯梅州，京引所部解圍，遂至惠州之河源，討軍賊曾袞，袞挺身出降，故有是賜。
丁丑，宰臣率文武百僚遙拜淵聖皇帝畢，詣常御殿門進名奉慰。自是未祔廟皆如之。
同知樞密院事沈與求進知院事。
己卯，尊宣和皇后為皇太后。
先是帝諭輔臣曰：「宣和皇后春秋已高，朕朝夕思之，不遑安處。」翰林學士朱震，乃奏引唐建中故事，乞遙上寶冊，且言：「陛下雖從權宜，而退朝有高世之行，謂宜供張別殿，遣三公奉冊，以伸臣子之志。冊藏有司，恭俟來歸。」詔禮官條具。太常少卿吳表臣請依嘉祐、治平故事，俟三年禮畢，檢舉施行。乃先降御劄，播告中外焉。
起復龍神衛四廂都指揮使、降授雄州防禦使、行營前護副軍都統制王彥復洪州觀察使、知邵州。解潛既罷，彥亦不自安，因乞持餘服，故有是命。
彥入辭，帝撫勞甚厚，曰：「以卿能牧民，故付卿便郡，行即召矣。」將行，又錫以金帶。詔彥軍並隸權主管馬軍司公事劉錡，於是錡始能成軍。
辛巳，鎮南軍節度使、開府儀同三司、新兩浙西路安撫制置大使兼知臨安府呂頤浩為少保兼行宮留守。
頤浩比至臨安，處事甚有緒，豪右莫敢犯禁。時已命百司漸赴行在，所謂留守司，名存而已。
召觀文殿學士、提舉萬壽觀兼侍讀、行宮留守孟庾赴行在。
甲申，少保、護國、鎮安、保靜軍節度使、淮南西路兼太平州宣撫使劉光世為少保，仍三鎮舊節，充萬壽觀使、奉朝請，封榮國公。
時光世入見，再乞罷軍，且以所管金谷百萬獻於朝，乃以其兵屬都督府而有是命。張浚因分光世所部為六軍，令聽本府參謀軍事呂祉節制。
丁亥，通侍大夫、武康軍承宣使、行營左護軍前軍統制王德落階官，為相州觀察使。
劉光世既罷軍，都督府以德提舉訓練諸將軍馬，故優擢焉。
乙丑，禮部太常寺言：「今歲當行大禮，而郊天法物未備。國朝故事，仁宗皇祐五年南郊。嘉祐元年恭謝，四年祫祭，七年明堂，蓋嘗逾九年而不再郊。將來大禮，請合祭天地於明堂，祖宗並配，兼祀百神，於禮為便。」詔行明堂大禮，令有司條具以聞。
是春，金右監軍完顏昌居祁州，都監宗弼自黎陽歸燕山，完顏杲居雲中。尚書左丞高慶裔，以贓下大理寺。
夏，四月，壬辰朔，詔築太廟於建康，以臨安府太廟充本府聖祖殿。
甲午，少師、萬壽觀使劉光世，特許任便居住，從所請也。光世遂居溫州。
丙申，權主管侍衛馬軍司劉錡，奏以前護副軍及馬軍司，見在通為前、後、左、右、中軍及游奕，凡六軍，每軍千人，共為十二將，從之。前護副軍，即八字軍。
丁酉，徽猷閣待制王倫、右朝請郎高公繪入辭。
倫自平江至建康，凡四召對。帝使倫謂金右副元帥魯國王昌曰：「河南之地，上國既不有，與其付劉豫，曷若見歸！」倫奉詔而去。帝因倫行，附進皇太后、淵聖皇帝黃金各二百兩。
中書言：「宇文虛中、朱弁奉使日久，宜有支賜以慰忠勤。」詔賜虛中黃金五十兩，綾、絹各五十匹，龍鳳茶十斤；弁黃金綾帛各三十兩匹，茶六斤。樞密使秦檜言：「孫傅、張叔夜家屬在金中甚貧，願因倫行有所賑給。」詔賜金如虛中之數。
壬寅，大常少卿吳表臣權尚書禮部侍郎。
丁未，太尉、湖北、京西宣撫使岳飛，乞解官持餘服。
張浚嘗與飛論淮西事，浚曰：「王德，淮西軍所服，今欲以為都統制，而命呂祉為督府參議領之，何如？」飛曰；「德與瓊素不相下，一旦揠之在上，勢所必爭。呂尚書雖通才，然書生不習軍事，恐不足以服之。」浚曰：「張宣撫何如？」飛曰：「暴而寡謀，且瓊素所不服。」浚曰：「然則楊沂中耳。」飛曰：「 沂中視德等耳，豈能馭之！」浚艴然曰：「固知非太尉不可。」飛曰：「都督以正問飛，飛不敢不盡其愚，豈以得兵為念哉！」即日乞解兵柄歸廬墓，帝不許。
庚戌，命兵部侍郎張宗元權湖北、京西宣撫判官，往鄂州監岳飛軍。
壬子，張浚辭往太平州、淮西視師。
浚因論劉光世以八千金為回易，沈與求曰：「臣聞光世之去，嘗語人以陶朱公自比，是誠可以致富矣。」浚等論范蠡之賢，人所難及，帝曰：「蠡固賢，朕謂於君臣之義猶未盡也。」
先是左司諫陳公輔請對，上因語及岳飛所奏，公輔退，上書言：「昨親奉聖語，說及岳飛前事，采諸人言，皆謂飛忠義可用。然飛本粗人，凡事終少委曲。臣度其心，往往謂大將或以兵為樂，坐延歲月，我必勝之。又以劉豫不足平，要當以十萬橫截金境，使金不能援，勢孤自敗，則中原必得。此亦是一說。陛下且當示以不疑，與之反復詰難，俟其無辭，然後令之曰：『朝廷但欲先取河南，今淮東、淮西已有措置，而京西一面，緩急賴卿。』飛豈敢拒命！前此朝綱不振，諸將皆有易心，如劉光世雖罷，而更寵以少師，坐享富貴，諸將皆謂朝廷賞罰不明。臣乞俟張浚自淮西歸，若見得光世怯懦不法，當明著其罪，使天下知之，亦可以警諸將也。」
詔：「群臣俟祔廟畢，純吉服。卒哭曰，建康、臨安府禁屠宰三日。大、小祥，諸路州縣禁樂七日、屠宰三日。」
初，禮官奏百官卒哭日純吉服，左司諫陳公輔請令且服黑帶以俟梓宮之還，如梓宮未還，須小祥後；又乞百姓禁樂三年。帝曰：「禁樂固當，但念細民以樂為業者，無以衣食耳。」事下禮官討論，至是條上。禮官言卒哭禁屠、樂無故事，然卒行之二都，蓋帝指也。
癸丑，贈直秘閣楊邦乂，加贈徽猷閣待制，增賜田三頃。
於是樞密院奏邦乂忠節顯著，宜極褒崇，帝曰：「邦乂忠烈如此。顏真卿異代忠臣，朕昨已官其子孫；邦乂為朕死節，不可不厚褒以為忠義之勸。」故有是命。
五月，乙丑，帝與輔臣論淮西事，因曰：「兵無不可用，在主將得人耳。趙奢用趙兵大破秦軍，而趙括將之則大敗；樂毅用燕兵破齊，而騎劫代之則為田單所敗。豈不在主將得人乎？」秦檜曰：「陛下論兵，可謂得其要矣。」
初，劉光世之罷也，以其兵隸都督府，而檜與知樞密院事沈與求，意以握兵為督府之嫌，乞置武帥，台諫觀望，繼亦有請，乃以相州觀察使、行營左護軍前軍統制王德為都統制。德，光世愛將，故就用之。
丙寅，詔四川制置大使席益趣遣所募西兵。
初，命益於團集人內選三路少壯人二千，兼家赴行在，專充扈衛。益言已遣統押管顏漸部兵千人出峽，故命趣之。
壬申，詔禮官條具舉行文宣、武成王、熒惑、壽星、岳、瀆、海、鎮、農、蠶、風、雷、雨師之祀，用太常博士黃積厚請也。文宣王以春秋二仲，並從祀凡九十八，武成王及從祀凡六十三，皆用兩少牢。熒惑以立夏，其禮與文宣王皆如感生帝。壽星用秋分，嶽、瀆、鎮、海用四立日及夏季之土旺，先農以孟春，先蠶以季春之巳日，風師以立春後醜日，雷師以立夏後申日；自壽星以下，皆用酒脯。
甲戌，殿中侍御史石公揆言：「今以詞賦、經義取士，而考校者患不能兼通，升黜安能得實！今歲科場，望令諸路轉運司取詞賦、經義兩等，各差考官。」從之。
己卯，廣西進出格馬，帝曰：「此幾似代北所生。廣西亦有此馬，則馬之良者不必西北可知。」帝因論：「春秋列國不相通，所用之馬，皆取於國中而已。申公巫臣使吳，與其射禦教吳乘車，則是吳亦自有馬。今必於產馬之地求之，則馬政不修故也。」
詔禮部討論大火之祀。先是行在多火災，言者論：「國家實感炎德，用宋建號。康定間，因古商丘作為壇兆，以閼伯配大火之祭。多事以來，地在敵境。望詔有司即行在所，每建辰戌出納之月，設位望祭。」從之，用酒脯。
己丑，名徽宗皇帝神御殿曰承元。
詔：「殿前司行營右護軍、後護軍並許置都、副統制。」
庚寅，尚書右僕射張浚言：「和靖處士尹焞，緣叛臣劉豫父子迫以偽命，焞經涉大河，投身山谷，自長安徒步趨蜀。臣常延請至司，與之晉接，觀其所學所養，誠有大過人者。今陛下博採群議，召置經筵，而焞辭免新命，未聞就道。伏望聖慈特降睿旨，令江州守臣疾速津遣。」初，焞行至九江，會諫臣陳公輔請禁伊川學，焞復辭，曰：「學程氏者焞也。」浚乃顯言其學行，請趣召之，焞猶不至。
是月，偽齊陷隨州。
六月，辛卯朔，改諡惠恭皇后日顯恭。
癸巳，右司諫陳公輔入對，面奏興復之策。因言眾論謂南兵不可用，帝慨然曰：「赤壁之役，曹操敗於周瑜，淝水之戰，苻堅敗於謝玄，北人豈常勝哉！越王勾踐卒敗吳王，兵強諸國，亦豈北方士馬邪！」
乙巳，知樞密院事沈與求卒，特輟視朝二日，贈七官為右銀青光祿大夫，即湖州賜田十頃，上將臨奠，其家辭而止。與求再執政僅數月，未及有所建明。後諡忠敏。
戊申，兵部尚書兼都督府參謀軍事呂祉，往灘西撫慰諸軍。
祉初在建康，每有平敵之志，張浚大喜之。浚以劉光世持不戰之論，欲罷之，參知政事張守以為不可，浚不從。守曰：「必欲改圖，須得有紀律、聞望素高、能服諸兵官之心者一人乃可。」浚曰：「正為有其人，故欲易之也。」時祉亦自謂：「若專總一軍，當生擒劉豫父子，然後盡復故疆。」及光世罷，乃命祉先往淮西。
直秘閣詹至聞之，遣浚書曰：「呂尚書之賢，固一時選，然於此軍恩威曲折，卵翼成就，恐不得比前人。兼此軍今已付王德，德雖有功，而與酈瓊輩故等夷，恐其下有不能平者。願更擇偏裨素為軍中所親附者，使為德副，以通下情。」會祉還朝，而瓊與其下八人列狀訟德於都督府，且乞迴避；都督府謂德為直，寢不行。瓊等又訟於御史臺，德亦言瓊之過。乃詔德還建康，以所部一軍隸都督府，覆命祉往廬州節制之。祉將行，賜以鞍馬、犀帶、象笏，撫諭甚寵，皆非從官故事。
中書舍人張燾，見浚言：「祉書生，不更軍旅，何得輕付！」浚不從。祉又辟都督府準備差遣陳克自隨，資政殿學士葉夢得與克厚，謂之曰：「呂安老非馭將之才，子高詩人，非國士也。淮西諸軍方互有紛紛之論，是行也，危矣哉！」亦弗聽。祉、克皆留其家，以單騎從軍。安老，祉字；子高，克字也。
庚戌，金尚書左丞高慶裔，轉運使劉思，有罪伏誅。
乙卯，左司諫陳公輔權尚書禮部侍郎。
己未，給事中兼直學士院胡世將權尚書禮部侍郎。
秋，七月，丁卯，起復太尉、湖北、京西宣撫使岳飛，遣屬官王敏求末奏事。
初，飛請解官，未報，乃以本軍事務官張憲攝軍事。憲在告，而權宣撫判官張宗元命下，軍中籍籍曰：「張侍郎來，我公不復還矣。」直寶文閣、新知襄陽府薛弼在武昌，未上，請憲強出臨軍，憲諭群校曰：「張侍郎來，由我公請也。公解軍政未久，汝輩乃如此，公聞之且不樂。今朝廷已遣敕使起復我公矣，張非久留者。」眾遂安。
帝命參議官李若虛、統制官王貴詣江州，敦請飛依舊管軍，如違並行軍法。若虛等至東林寺見飛，具道朝廷之意，飛乃受詔赴行在。
張浚見飛，具道上之眷遇，且責其不俟報棄軍而廬墓。飛具表待罪，帝慰遣之。將行，帝謂飛曰：「卿前日奏陳輕率，朕實不怒卿；若怒卿，則必有行遣，太祖所謂『犯吾法者，惟有劍耳』。所以復令卿典軍，任卿以恢復之事者，可以知朕無怒卿之意也。」飛得帝語，意乃安。至是遣敏求來奏事，委曲感恩，云：「非官家保全，何以有今日！」翼日，帝以其語諭輔臣，秦檜不悅。
壬申，張浚以旱乞率從官禱雨，又乞弛役、慮囚等數事，因奏：「如浙西諸郡及宣州、廣德軍地形未覺旱，如鎮江、建康地形高，最覺闕雨。」上曰：「朕患不知四方水旱之實，宮中種兩區稻，其一地下，其一地高。昨日親閱之，地高者，其苗有槁意矣。須精加祈求，庶幾數日間得雨也。」
時方盛暑，浚一日坐東閣，參知政事張守突入，執浚手曰：「守向言秦舊德有聲，今與同列，徐考其人，似與昔異，晚節不免有患失心，是將為天下深憂。」蓋指樞密使秦檜也。浚以為然。
辛巳，張浚等奏禱雨備至，未獲休應，帝曰：「應天須以實，如恤刑、弛役之類，當更有實惠可及民者。朕曉夜思之，如積欠一事，為民之害甚大，比因移蹕，所過州郡，下蠲除之令，民間極喜。可將紹興五年以前稅賦積欠及其它逋負，議蠲之，庶幾少蘇民力。」浚等退而條具，悉施行焉。
金大保、領三省事晉國王宗翰薨。宗翰決策制勝，有古名將風，薨年五十八。
甲申，蠲諸路民戶紹興五年以前欠租；其坊場淨利，五年正月以前所負，亦除之。建康府居民，貧病者畀之藥，死者助其葬。
乙酉，權戶部侍郎王俁請就建康權正社稷之位，詔從之。
丙戌，夜，金京師地震。
封皇叔宗雋、宗固、叔祖暈皆為王。
丁亥，金汰兵興濫爵。
戊子，詔：「諸路州縣逃亡民戶未開墾田畝，通限八年輸全稅。」

