
春，正月，陳友諒遣其黨王奉國，率兵號二十萬，寇信州路，江東廉訪副使巴延布哈德濟自衢引兵援信，遇奉國於城東，力戰，破走之，鎮南王子大聖努、樞密院判官席閏等迎巴延布哈德濟入城共守。後數日，賊復來攻，巴延布哈德濟大享士卒，出城奮擊，又大敗之。
乙巳，吳國公以寧越既定，欲遂取浙東未下諸郡，集諸將諭之曰：「克城雖以武，而定民必以仁。吾師此入建康，秋毫無犯，故一舉而遂定。今新克婺州，正當撫恤，使民樂於歸附，則彼未下郡縣，亦必聞風而歸，吾每聞爾等下一城，得一郡，不妄殺人，輒喜不自勝。蓋為將者能以不殺為心，非惟國家所利，即身及子孫亦蒙其福。爾等從吾言，則眾心豫附，大功可成矣。」
丙午，遼陽行省陷，懿州路總管呂震死之，贈河南行省左丞，追封東平郡公。
戊申，吳將邵榮破張士誠兵於餘杭。
上都之初陷也，廣甯路總管郭嘉聞之，躬率義兵出禦。既而遼陽陷，嘉將眾巡邏，去城十五里，遇青號隊伍百餘人，給言官軍，喜疑其詐，俄果脫青衣變紅。嘉出馬射賊，分兵兩隊夾攻之，殺獲甚多。嘉見賊勢日熾，孤城無援，乃竭家所有衣服、財物、犒義士以勵其勇敢，且曰：「自我祖父有勳王室，今之盡忠，吾分內事也。況身守此土，當死生以之，餘不中恤矣。」
頃之，賊至，圍城，亙數十里，有大呼者曰：「遼陽我得矣，何不出降！」嘉挽弓射其呼者，中左頰，墮馬死。賊稍引退，嘉遂開西門逐之，賊大至，力戰以死。事聞，贈河南江北行省左丞，追封太原郡公，諡忠烈。嘉之守廣寧也，招集義兵數千，教以坐作進退，號令齊一，賞罰明信，故東方諸郡，糧富兵精，稱嘉為最。
察罕特穆爾命樞密院判官陳秉直、班布爾實將兵二萬守冀寧。
乙卯，方國珍遣使奉書獻金帶於吳。
先是吳國公遣典簽劉辰招諭國珍，國珍與其下謀曰：「方今元運將終，豪傑並起，惟江左號令嚴明，所向無敵。今又東下婺州，恐不能與抗。況與我為敵者，西有張士誠，南有陳友諒，莫若姑示順從，藉為聲援，以觀其變。」遂遣使奉書隨辰來獻金綺，於是復遣使報之。然國珍雖納款，其實陰持兩端也。
戊午，吳雄鋒翼元帥王遇成、孫茂先率兵攻臨安縣，張士誠遣其右丞李伯升來援，茂先擊敗之，伯升斂兵退守，茂先攻之不下，引兵還。僉院故大海攻諸暨，守將戰敗宵遁，萬戶沈勝以眾降，遂改諸暨州為諸全州。嵊縣萬戶郝原，請降於吳。
二月，甲子朔，張士誠復攻江陰，戰艦蔽江而下。吳守將吳良禦之，戒諸將勿輕動。頃之，士誠兵陣於江濱，良命弟禎率一軍出北門與戰，鋒才交，復遣元帥王子明率壯士出南門合擊之。士誠不能支，遂敗，溺死甚眾。
癸酉，吳將邵榮攻湖州，屢敗張士誠兵，其將李伯升斂兵退守，攻之，弗克，乃還屯臨安。
辛巳，樞密副使多爾濟以賊犯順甯，命張立將精銳由紫荊關出討，鴉鶻由北口出迎敵。
甲申，叛將梁炳攻辰州，守將和尚擊敗之。以和尚為湖廣行省參知政事。
賊由飛狐、靈丘犯蔚州。
庚寅，御史臺言：「先是召募義兵，用鈔銀一百四十萬錠，多近侍、權幸冒名關支，率為虛數。請命軍士，凡已領官錢者，立限出征。」詔從之，已而不果行。
是月，詔博囉特穆爾移兵鎮大同，以為京師捍蔽。
置大都督兵農司，仍置公司十道，專督屯種，以博囉特穆爾領之。所在侵奪民田，不勝其擾。
台哈布哈之潰兵數萬掠山西，察罕特穆爾遣陳秉直分兵駐榆次招撫之，其首領悉送河南屯種。
三月，癸己朔，陳友諒遣兵由信州略衢州，復遣兵陷襄陽路。
甲午，吳下令宥獄囚。
辛丑，京城北兵馬司指揮周哈喇岱與林智和等謀叛，事覺，伏誅。
丁巳，張士誠兵攻建德，吳將朱文忠禦之於東門，使別將潛出小北門，間道過鮑婆嶺，由碧雞塢繞出其陣後夾擊，大破之。
方國珍遣郎中張本仁以溫、台、慶元三路獻於吳，且以其次子關為質。吳國公曰：「古者慮人不從，則為盟誓，明誓不信，變而為質子。此衰世之事，豈可蹈之！凡人之盟誓、交質者，皆由未能相信故也。今既誠心來歸，便當推誠相與，如青天白日，何自懷疑而以質子為哉！」乃厚賜關而遣之。關後改名明完。
陳友諒遣部將趙普勝寇甯國太平縣，江南總制胡惟賢，命萬戶陳允同、義士江炳叔率鄉兵五千擊敗之。普勝復寇陵陽、石埭等縣，僉院張德勝與戰於柵江口，復破走之。
壬戌，詔定科舉流寓人名額，蒙古、色目、南人各十五名，漢人二十名。
夏，四月，癸亥朔，汾水暴漲。
賊陷金、復等州，司徒、知樞密院事佛嘉努調兵平之。
甲子，毛貴為趙君用所殺。
帝以天下多故，詔卻天壽節朝賀。皇太子及群臣屢請舉行如故，帝不聽，曰：「俟天下安寧，行之未晚。卿等無復言。」
癸酉，吳兵復池州。
初，趙普勝既陷池州，令別將守之，而自據樅陽水寨，數往來寇掠境上。元帥徐達患其侵軼，遣院判俞通海等擊敗之，俘其將趙牛兒等，普勝棄舟走陸。又擒其部將洪鈞等，並獲艨艟數百艘，遂復池州。
吳僉院胡大海率元帥王玉等攻紹興，軍至蔣家渡，遇張士誠兵，擊敗之，獲戰艦五十餘。又連戰於三山、斗門、白塔寺，皆捷，擒士誠卒五十餘人，恐其叛，悉斬於雙溪之上。
張士誠復攻建德，駐兵大浪灘，吳將朱文忠遣兵由烏龍嶺循胥口而上，擊破之。
庚辰，吳叛將陳保二寇宜興，守臣楊國拒戰，擒保二，檻送寧越，伏誅。
張士誠復遣兵爭建德，據分水嶺；朱文忠遣元帥何世明擊破其營。
丁亥，張士誠兵擊常州，守將湯和擊敗之。
己丑，賊陷寧夏路，遂略靈武等處。
張士誠將李伯升攻婺源，吳將孫茂先擊敗之。
五月，壬辰朔，以陝西行台御史大夫鄂勒哲特穆爾為陝西行台左丞相，便宜行事。
丁酉，皇太子奏請巡北邊以撫綏軍民，御史臺臣上疏固留，詔從之。
先是中書左丞成遵言：「宋自景祐以來百五十年，雖無兵禍，常設寓試名額以待四方遊士。今淮南、河南、山東、四川、遼陽及江南各省所屬州縣避兵士民，會集京師，如依前代故事，別設流寓鄉試之科，令避兵士民就試，添差試官別為考校，依各處元額，選合格者充之，則無遺賢之患矣。」禮部議寓試解額依元額減半。既而福建鄉試取江西流寓者十五人，察罕特穆爾又請河南舉人及避兵儒士，不拘籍貫，依河南元額就陝州應試，從之。
辛亥，吳國公將還建康，召胡大海於紹興，既至，諭之曰：「寧越為浙東重地，必得其人守之。吾以爾為才，故特命爾守，其衢、處、紹興進取之宜，悉以付爾。宋巴延布哈在衢州，其人多智術；舒穆嚕伊遜守處州，善用士；紹興為張士誠將呂珍所據；數郡與寧越密邇，爾宜與常遇春同心協力，伺間取之。此三人皆勍敵，不可忽也。」仍命左右司員外侯原善、都事王愷、管句欒鳳綜理錢糧軍務事。
未幾，有三人稱趙宋子孫，請再命大海攻紹興，願為內應，吳國公知其詐，命法司拷問，乃張士誠使為間，並其家屬誅之。
山東、河東、河南及關中等處飛蝗蔽天，人馬不能行，所落溝塹盡平，民大饑。
察罕特穆爾圖復汴梁，是月，以大軍次虎牢。先發游騎，南道出汴南，略歸、亳、陳、蔡；北道出汴東，戰船浮於河，水陸並下，略曹南，據黃陵渡。乃大發秦兵出函關，過虎牢，晉兵出太行，逾黃河，俱會汴城下，首奪其外城。察罕特穆爾自將鐵騎屯杏花營，諸將環城而壘。
劉福通屢出戰，戰輒敗，遂嬰城以守。察罕特穆爾乃夜伏兵城南，旦日，遣苗軍跳梁者略城而東，福通傾城出追，伏兵鼓譟起，邀擊，敗之。又令弱卒立柵外城以餌敵，敵出爭之，弱卒佯走；薄城西，因縱鐵騎突擊，悉擒其眾。福通自是不敢出。
先是陳友諒弟友德營於信州城東，繞城植木柵，急攻之。巴延布哈德濟日夜與賊鏖戰，糧竭矢盡而氣不少衰。有大呼於城下者曰：「有詔！」參謀該裡丹臨城問何來，曰：「江西來。」該裡丹曰：「如此，乃賊耳。吾大元臣子，豈受爾偽詔！汝不聞張睢陽事乎！」偽使者不應而去。時軍民唯食草苗、荼紙，既盡，括靴底煮食之，又盡，羅掘鼠雀及殺老弱以食，然猶出兵大破賊。
六月，王奉國來攻城，晝夜不息者逾旬。巴延布哈德濟登城麾兵拒之。已而士卒力疲不能支，萬戶顧馬兒以城叛，城遂陷。席閏出降，大聖努、該裡丹皆死之。巴延布哈德濟力戰不勝，遂自刎。部將蔡誠，盡殺妻子，與蔣廣奮力巷戰，誠遇害，廣為奉國所執。愛廣勇敢，使之降，廣曰：「我寧為忠死，不為降生。汝等草中一盜爾，吾豈屈汝乎？」奉國怒，磔廣於竿，廣大罵而絕。時義兵陳受戰敗，為賊所擒，亦痛駡不屈，賊焚之。
先是巴延布哈德濟之援信州也，嘗南望泣下曰：「我為天子司憲，視彼城之危急，忍坐視乎！吾所念者，太夫人耳。」即入拜其母鮮于氏曰：「兒今不得事母矣！」母曰：「爾為忠臣，吾即死，何憾！」巴延布哈德濟因命子額森布哈奉其母間道入福建，以江東廉訪司印送行台御史，遂力守孤城而死，諡曰桓毅。
甲子，張士誠將呂珍圍諸全州，胡大海自寧越率兵救之。珍堰水以灌城，大海奪堰，反以灌珍。珍勢蹙，乃於馬上折箭求解兵，大海許之。王愷謂大海曰：「彼猾賊難信，不如因而擊之，可大勝也。」大海曰：「吾已許人而背之，不信，縱其去而擊之，不武。」遂引兵還。
是月，吳僉院俞通海攻趙普勝，不克而還。諸將患之，吳國公曰：「普勝勇而無謀，陳友諒挾主以令眾。上下之間，心懷疑貳，用計以離之，一夫之力耳。」時普勝有門客，頗通術數，常為普勝畫策，普勝倚為謀主。乃使人陽與客交而陰間之，又致書與客，故誤達普勝，普勝果疑客，客懼，不能安，遂來歸。於是厚待客，客喜過望，傾吐其實，盡得普勝生平所為，乃重以金幣資客，潛往說友諒所親以間普勝。普勝不知，見友諒使者，輒自言其功，悻悻有德色，友諒由是忌之。
秋，七月，壬辰朔，以遼陽賊勢張甚，起前中書右丞相綽斯戩為遼陽行省左丞相，便宜行事。
乙巳，吳同僉樞密院常遇春攻衢州，建奉天旗，樹柵，圍其六門，造呂公車、仙人橋、長木梯、懶龍爪，擁至城下，高與城齊，欲階之以登；又於大西門、大南門城下穴地道攻之。守臣廉訪使宋巴延布哈等悉力備禦，以束葦灌油燒呂公車，架千斤稱鉤懶龍爪，用長斧以砍木梯，築夾城以防穴道。遇春政之弗克，乃以奇兵出其不意，突入南門甕城，毀其所架砲，督將士攻圍益急。
戊申，命國王囊嘉特、中書平章政事佛嘉努、額森布哈、知樞密院事赫嚕等統領特默齊軍進征遼陽。
趙君用既殺毛貴，貴黨續繼祖自遼陽入益都；丙辰，殺趙君用，遂與其所部自相仇敵，彭早住不知其所終。
是月，以張士信為江浙行省平章政事。
八月，辛酉朔，倪文俊餘黨陷歸州。
庚午，吳將朱文遜、秦友諒攻無為州，取之。
察罕特穆爾諜知汴梁城中食且盡，乃與諸將閻思孝、李克彝、虎林赤等議分門而攻。戊寅夜，將士鼓勇登城，斬關而入，遂拔之。劉福通奉其主小明王從數百騎出東門遁走，仍據安豐。獲偽後及賊妻子數萬，偽官五千，符璽、印章、寶貨無算。全居民二十萬，軍無所私，市不易肆，不旬日，河南悉定。獻捷京師，以功拜河南行省平章政事兼知河南行樞密院事、陝西行台御史中丞，仍便宜行事。詔告天下。
察罕特穆爾既定河南，乃以兵分鎮關陝、荊襄、河洛、江淮，而重兵屯太行，營壘旌旗，相望數千里。乃日修車船，繕兵甲，務農積穀，訓練士卒，謀大舉以復山東。
乙卯，蝗自河北飛渡汴梁，食田禾盡。
九月，癸巳，以中書平章政事特哩特穆爾為陝西行省左丞相，便宜行事。
吳奉國上將軍徐達，僉院張德勝，率兵自無為州登陸，夜至浮山寨，敗趙普勝別將於青山。追至潛山，陳友諒遣參政郭泰渡沙河逆戰，德勝復大破之，斬郭泰，遂克潛山，命將守之。
乙未，陳友諒殺其將趙普勝。
初，友諒既忌普勝，又有言普勝欲歸吳者。及是憤潛山之敗，友諒益欲殺普勝，乃詐以會軍為期，自至安慶圖之。普勝不虞友諒之圖己，聞其至，且燒羊出迎，於雁氵義登舟見友諒，友諒遂執而殺之，並其軍。
乙巳，以湖南北、浙東西四道廉訪司之地皆陷，詔任其所便之地置司。
丙午夜，白虹貫天。
丁未，吳取衢州路。
時常遇春圍城兩月餘，攻擊無虛日。樞密院判張斌度不能守，密遣其下約降，是夕，斌潛出小西門，迎吳軍入城。宋巴延布哈不知其降，猶督兵拒戰。俄而城中火起，遇春等入城，眾遂潰。總管馮浩赴水死，宋巴延布哈及院判都尼等被執。改衢州路為龍遊府，進遇春僉樞密院。
甲寅，吳遣博士夏煜授方國珍福建行省平章，其弟國瑛參政，國瑉僉樞密分院事，各給符印，仍以所部兵馬城守，候命征討。煜至慶元，國珍欲不受，業已降；欲受之，又恐見制；乃詐稱疾，但受平章印，告老，不任職，遇使者亦頗倨。惟國瑉開院署事。
自中原喪亂，江南漕久不通，至是河南始平，乃遣兵部尚書巴延特穆爾、戶部尚書曹履享，以禦酒、龍衣賜張士誠，征海運糧。巴延等至杭州，傳詔令方國珍具舟以運，而達實特穆爾總督其事。既而士誠慮國珍載粟不入京，國珍又恐士誠掣其舟，乘虛襲己，互相猜疑。巴延往來開諭，二人乃奉詔。
冬，十月，庚申朔，詔京師十一門皆築甕城，造吊橋。
以方國珍為江浙行省平章政事。
壬申，吳元帥俞廷玉率兵攻安慶，不克，卒於軍。廷玉，僉院通海之父也。
張士誠兵攻江陰，吳守將吳良遣萬戶聶貴、蔡顯率眾間道出無錫三山絕其後，士誠兵遁去。
張士信大發浙西諸郡民築杭州城，分為三番，以一月更代，皆裹糧遠役，而督事長吏復藉之酷斂，鞭撲棰楚，死者相望。自七月興工，至是月始畢，僚屬為立碑以紀功。
初，嘉興通判繆思恭，當張士信來攻，楊鄂勒哲命典火攻，官軍大捷。及是城杭州，士信檄思恭統所屬工徒就役，欲乘此僇辱之，俾治西北面數十百丈。思恭每作則先人，止則後眾，勞來督罰，殊得眾心，視他所築倍堅好，士信亦無奈何。一日，巡工至其所，日已暮，而工猶未輟，士信曰：「日入而息，何獨勞民如此？」思恭曰：「平章禮絕百司，猶日夕敬共王事，況小民，敢偷餘晷！」士信曰：「此人口利如錐，何怪杉青閘畔，烈烈逼人！」思恭曰：「今幸太尉革面，國家藉此得成獎順之典。若念杉青之役，猶恨不力，縱逸平章耳！」士信曰：「別駕好將息，言及杉青，猶使人肉跳不止。」
十一月，壬寅，吳兵取處州路。
初，經略使李國鳳至浙東，承制拜舒穆嚕伊遜為江浙行省參知政事，以守處州。吳國公既定寧越，即命耿再成駐兵縉雲之黃龍山，謀取處州。至是僉院胡大海帥師入境，伊遜遣元帥葉琛屯桃花嶺，參謀林彬祖屯葛渡，鎮撫陳仲賢、照磨陳安屯樊嶺，元帥胡深守龍泉，以拒敵。久之，右司郎中劉基棄官而歸，伊遜無可與謀者，將士怠弛，皆無鬥志。大海乃出軍抵樊嶺，與再成合攻之，連拔桃花嶺、葛渡二寨，進薄城下。伊遜戰敗，棄城走，將士皆潰散。遂克處州。
胡大海部將繆美，分兵略定諸縣，得葉琛，使諭胡深曰：「吾王，天授也，士之欲立功名者，不以此時自附，將誰與僇力！且去年爾之眾戰而大敗，今年我之師不戰而勝，則天意亦可見矣。與其險阻偷生旦夕，何如改圖，可以保富貴也！」深然之，乃出降。龍泉、慶元皆平。
戊申，陳友諒兵陷杉關。
十二月，甲子，張士誠以分水之敗，復遣其將據新城三溪結寨，數出寇掠，吳元帥何世明擊破之，斬其將，分水兵潰去。自是士誠不敢窺嚴、婺。
戊辰，吳國公命僉院常遇春帥師攻杭州。
杭民尚奢侈，無蓄積，城門既閉，米旋盡，糟糠與米價等。既而糟糠亦盡，以油車糠餅搗屑啖之，餓死者十六七。
知樞密院事烏蘭哈達領台哈布哈軍，其所部方托克托與弟方巴特穆爾時保遼州，烏蘭哈達屯孟州。是月，與察罕特穆爾部將班布爾實等交兵，已而烏蘭哈達獨引達勒達軍還京師，方托克托等乃從博囉特穆爾。
先是陳友諒破龍興，其偽主徐壽輝欲徙居之。友諒恐其來不利於己，遣人尼其行，壽輝不得已而止。至是壽輝復欲往，友諒仍遣人止之，壽輝不聽，引兵發漢陽。行次江州，友諒陽遣使出迎，而陰伏兵於城西門外，壽輝既入，門閉，伏發，盡殺其部屬。以江州為都，奉壽輝居之，友諒自稱漢王，立王府於城西隅，置官屬。自此事權一歸於友諒，壽輝但擁虛位而已。
上都宮闕既廢，是歲以後，帝不復時巡。
帝在位久，而皇太子春秋日盛，軍國之事，皆其所臨決。皇后奇氏乃謀內禪，遣資政院使保布哈諭意於丞相泰費音，泰費音不答，皇后又召泰費音至宮中，舉酒申前意，泰費音終依違而已。太子欲去之，知樞密院事努都爾噶聞而歎曰：「善人，國之紀也。苟去之，國將何賴乎！」數於帝前左右之，故太子之志不得逞。
會努都爾噶卒，太子遂決意去泰費音，以中書左丞成遵及參知政事趙中，皆泰費音所用，兩人去則泰費音之黨孤。於是監察御史邁珠、僧格實哩承望風旨，嗾寶坻縣尹鄧守禮、弟子初等誣告遵、中與參議蕭庸等六人皆受贓，太子命御史臺、大宗正府等官雜問之，鍛煉使成獄，遵等皆杖死，中外冤之。泰費音知勢不可留，數以疾辭位。後數年，御史臺臣辯明遵等誣枉，詔給還所授宣敕。
初，江南行台御史大夫納琳赴召，由海道入朝，抵黑水洋，阻風而還。至是復由海道趨直沽，山東俞寶率戰艦斷糧道，納琳命其子安安及同舟人拒之，破其眾於海口，遂抵京師。帝遣使勞以上尊，皇太子亦饋酒脯。而納琳感疾日亟，卒於通州，年七十有九。
京師有鴟鴞百群，夜鳴至曉，連月乃止。居庸關子規啼。
錢清場鹽司會稽楊維楨遷江西儒學提舉，未上，值兵亂，避地杭州。張士誠聞其名，欲見之，維楨謝不往，復書斥其所用之人。
其略曰：「閣下乘亂起兵，首倡大順，以獎王室。淮、吳之人，萬口一辭，以閣下之所為，有今日不可及者四：兵不嗜殺，一也；聞善言則拜，二也；儉於自奉，三也；厚給吏祿而奸貪必誅，四也。此東南豪傑望閣下之可與有為者也。然賢人失職，四民失業者尚不少也。吾惟閣下有可畏者又不止是：動民力以搖邦本，用吏術以括田租，銓放私人不承制，出納國廩不上輸，受降人不疑，任忠臣而復貳也。六者之中，有其一二，可以喪邦，閣下不可以不省也。
「況為閣下之將帥者，有生之心，無死之志矣；為閣下之守令者，有奉上之道，無恤下之政矣；為閣下之親族姻黨省，無祿養之法，有行位之權矣。有假佞以為忠者，有托詐以為直者，有飾貪虐以為廉良者。閣下信佞為忠，則靳尚用矣；信詐為直，則趙高用矣；信貪虐為廉良，則蹠、喬者進，隨、夷者退矣。又有某繡使拜寇而乞生，某太守望敵而先退，閣下禮之為好人，養之為大老，則死節之人少，賣國之人眾矣。是非一謬，黑白俱紊，天下何自而治乎！及觀閣下左右參議贊密者，未見其砭切政柄，規進閣下於遠大之域者，使閣下有可為之時，有可乘之勢，而訖無有成之效，其故何也？為閣下計者少而為身謀者多也。
「閣下身犯六畏，釁隙多端，不有內變，必有外禍，不待智者而後知也。閣下狃於小安而無長慮，東南豪傑又何望乎！僕既老且病，爵祿不幹於閣下，惟以東南切望於閣下，幸采而行之，毋蹈群小誤人之域，則小伯可以為錢鏐，大伯可以為晉重耳、齊小白也。否則麋鹿復上姑蘇台，始憶維楨之言，於乎晚唉！」眾惡其切直，目為狂生。
時四境日蹙，朝廷方倚達實特穆爾為保障，而納賄不已，維楨上書諷之，由是不合。久之，乃徙居松江。
春，正月，己丑朔，察罕特穆爾請以鞏縣改立軍州萬戶府，招民屯種，從之。
御史大夫魯達實、中丞耀珠奏：「今後各處從宜行事官員，毋得陰挾私仇，明為舉索，輒將風憲官吏擅自遷除，侵擾行事，沮壞台綱。」從之。
己亥，夏煜自慶元還建康，言方國珍奸詐狀，非兵威無以服之。吳國公曰：「吾方致力姑蘇，未暇與校。」乃遣都事楊憲、傅仲章往諭之曰：「及今能滌心改過，不負初心，則三郡之地，庶幾可保。不然，吾恐汝兄弟敗亡，妻子為修，徒為人所指笑也。」國珍不省。
癸卯，大寧路陷。
乙卯，會試舉人，知貢舉平章政事巴特瑪實哩、同知貢舉翰林學士承旨李好文、禮部尚書許從宗、考試官國子祭酒張翥等言：「舊例，各處鄉試舉人，三年一次，取三百名，會試取一百名。今歲鄉試所取，比前數少，止有八十八名，會試三分內取一分，合取三十名，請於三十名外添取五名。」從之。
是月，張士誠破濠州，遣其將李濟據之，尋又破泗、徐、邳等州。
二月，戊午朔，中書左丞相泰費音罷為太保，俾養疾於家。御史臺言：「時事艱危，正賴賢材弘濟，泰費音以師保兼相職為宜。」帝不能從。
會陽翟王勒呼木特穆爾倡亂，騷動北邊，勢逼上都，皇太子乃言於帝，命泰費音留守上都，實欲置之死地。泰費音遂往，有同知太常院事托歡者，泰費音子額森呼圖克故將也，聞陽翟王將至，乃引兵縛王至軍前，泰費音不受，令生致闕下，北邊遂寧。
初，努都爾噶臥病，謂人曰：「我疾固不起，而泰費音亦不能久於位，可歎也！」至是其言乃驗。
庚申，福建行省參政袁天祿，遣古田縣尹林文廣以書納款於吳。
時義兵萬戶賽甫鼎、阿裡密鼎據泉州，陳友諒兵入杉關，攻邵武、汀州、延平諸郡縣，群盜乘勢竊發，閩地騷動。天祿知國勢不振，故遣文廣由海道來納款，而福清州同知張希伯亦遣人請降，吳國公皆厚賞之，遣還招諭。
是月，吳將徐達克高郵，尋復失之。
三月，戊子朔，田豐陷保定路。
彗見東方。
吳改淮海翼為江南等處分樞密院，以繆大亨同僉院事，總制軍民。大亨有治才，寬厚不撓，多惠愛及人，至於禁戢暴強，剖折獄訟，皆當其情，民皆悅之。
甲午，廷試進士三十五人，賜邁珠、魏元禮等及第、出身有差。
乙巳，冀甯路陷。
壬子，復拜遼陽行省左丞相綽斯戩為中書右丞相。
時帝益厭政，而宦者保布哈乘間用事，為奸利，綽斯戩因與結構相表裡，四方警報及將臣功狀，皆壅不上聞。
是月，吳征青田劉基、龍泉章溢、麗水葉琛、金華宋濂至建康。
初，吳國公至婺州，召見濂，及克處州，胡大海薦基等四人，即遣使以書幣征之。時總制孫炎先奉命聘基，使者再往反，不起，炎為書數千言，陳天命以諭基，基乃與三人者同至。入見，吳國公甚喜，賜坐，勞之曰：「我為天下屈四先生，今天下紛爭，何時定乎？」溢對曰：「天道無常，惟德是輔，不嗜殺人者能一之。」公稱善。基陳時務十八事，且言：「明公因天下之亂，崛起草昧間，尺土一民，無所憑藉，名號甚光明，行事甚順應，此王師也。我有兩敵，陳友諒居西，張士誠居東。友諒包饒、信，跨荊、襄，幾天下半，而士誠僅有邊海地，南不過會稽，北不過淮揚，首鼠竄伏，陰欲背元，陽則附之，此守虜耳，無能為也。友諒劫君而脅其下，下皆乖怨；性剽悍輕死，不難以其國嘗人之鋒，然實數戰民疲；下乖則不歡，民疲則不傅，故漢易取也。夫攫獸先猛，擒賊先強，今日之計，莫若先伐漢。漢地廣大，得漢，天下之形成矣。」吳國公大悅曰：「先生有至計，毋惜盡言。」於是設禮賢館以處基等，寵禮甚至。
吳國公嘗問郎中陶安曰：「此四人者，於汝何如？」安曰：「臣謀略不如基，學問不如濂，治民之才不如溢、琛。」公然之，復多其能讓。
吳國公召常遇春於杭州。
遇春之出師也。吳國公戒之曰：「克敵在勇，全勝在謀。昔關羽號萬人敵，為呂蒙所破，為無謀也，爾宜深戒之。」及攻杭州，戰數不利，故召還。
夏，四月，庚申，命大司農司都事樂元臣招諭田豐，至其軍，為豐所害。
辛未，僉行樞密院事張居敬復興中州。
五月，丁亥朔，日有食之，雨雹。
乙未，陳友諒將羅忠顯陷辰州。
是月，張士誠海運糧十一萬石至京師，由是方面之權悉歸士誠，丞相達實特穆爾屍位而已。
陳友諒兵攻池州，吳將徐達等擊敗之。
初，友諒既殺趙普勝，即有窺池州之意。吳國公察知之，遣使謂達與常遇春曰：「友諒兵旦暮且至，爾當以五千入守城，遣萬人伏九華山下，俟彼兵臨城，城上揚旗鳴鼓，發伏兵往絕其後，破之必矣。」至是友諒兵果至，其鋒甚銳，直造城下。城上揚旗鳴鼓，伏兵悉起，緣山而出，循江而不，絕其歸路；城中出兵夾擊，大破之，斬首萬餘級，生擒三千餘人。遇春曰：「此皆勍敵，不殺，為後患。」達不可，以狀聞。吳國公遣使諭諸將釋之，而遇春先以夜坑殺之，止存三百人，吳國公聞之不懌，命悉放還。
閏月，丙辰朔，陳友諒率舟師攻太平，守將樞密院判花雲與朱文遜等以兵三千拒戰，文遜死之。友諒攻城三日，不得入，乃引巨舟迫城西南，士卒緣舟尾攀堞而登，城遂陷。雲被執，縛急，怒駡曰：「賊奴，爾縛吾，吾主必滅爾，斫爾為膾也！」遂奮躍，大呼而起，縛皆絕，奪守者刀，連斫五六人。賊怒，縛雲於舟檣，叢射之，雲至死罵賊不絕口。院判王鼎，知府許瑗，俱為友諒所執，亦抗罵不屈，皆死之。
雲自濠州隸麾下，每戰輒立奇功。因命宿衛，常在左右。至是出守太平，遂死於難，年三十九。妻郜氏，一子煒，生始三歲。戰方急，郜氏會家人，抱兒拜家廟，泣謂家人曰：「城且破，吾夫必死，夫死，吾寧獨生！然花氏惟此一兒，為我善護之。」雲被執，郜氏赴水死。
文遜，吳國公養子也。瑗，饒州樂平人。鼎初為院判儀真趙忠養子，襲忠職，守太平，尋復姓王氏，至是與雲並死於難。
戊午，陳友諒殺其主徐壽輝而自立。
友諒之攻太平也，挾壽輝以行。及太平既陷，急謀僭竊，乃於採石舟中使人詣壽輝前，佯為白事，令壯士持鐵錘自後擊之，碎其首。壽輝死，友諒遂以採石五通廟為行殿，稱皇帝，國號漢，改元大義，仍以鄒普勝為太師，張必先為丞相，張定邊為太尉。群下立江岸，草次行禮，直大雨至，冠服皆濡濕，略無儀節。
庚申，陳友諒遣人約張士誠同侵建康，士誠未報，友諒自採石引舟師東下，建康大震。
獻計者或謀以城降，或以鐘山有王氣，欲奔據之，或言決死一戰，戰不勝，走未晚也，獨劉基張目不言。吳國公心非諸將議，召基入內問計，基曰：「先斬主降及奔鐘山者。」公曰：「先生計安出？」基曰：「天道後舉者勝。吾以逸待勞，何患不克！明公若傾府庫以開士怒，至誠以固人心，伏兵伺隙擊之，取威制勝，以成王業，在此舉也。」公意益決。
或議先復太平以牽制之，公曰：「不可，太平吾新築壘，濠塹深固，陸攻必不破，彼以巨艦乘城，故陷。今彼據上游，舟師十倍於我，猝難復也。」
或勸自將迎擊，公曰：「不可，敵知我出，以偏師綴我，而以舟師順流趨建康，半日可達，吾步騎亟引還，已窮日矣。百里趨戰，兵法所忌，非良策也。」乃馳諭胡大海以兵搗信州以牽其後，而召指揮康茂才諭之曰；「有事命汝，能之乎？」茂才曰：「惟命。」公曰：「汝舊與友諒游，今友諒入寇，吾欲速其來，非汝不可。汝今作書偽降，約為內應，且招之速來，給告以虛實，使分兵三道以弱其勢。」茂才曰：「諾。家有老閽，舊嘗事友諒，使齎書往，必信。」公以語李善長，善長曰：「方憂寇來，何更速之？」公曰：「二寇合，吾何以支？惟速其來而先破之，則士誠膽落矣。」
閽者至友諒軍，友諒得書，甚喜，問：「康公今何在？」閽者曰：「見守江東橋。」又問：「橋何如？」曰：「木橋也。」乃與酒食遣還，謂曰：「歸語康公，吾即至，至則呼老康為驗。」閽者諾，歸，具以告。公喜曰：「賊入吾彀中矣。」乃命善長夜撤江東橋，易以鐵石。比旦，橋成。
有富民自友諒軍中逸歸者，言友諒問新河口道路，即令張德勝跨新河，築虎口城以守之，命馮國勝、常遇春率帳前五翼軍三萬人伏石灰山側，徐達等陳兵南門外，楊璟駐兵大勝港，張德勝、朱虎率舟師出龍江關外。公總大軍屯盧龍山，令持幟者偃黃幟于山之左，偃赤幟於山之右，戒曰：「寇至則舉赤幟，舉黃幟則伏兵皆起。」各嚴師以待。
乙丑，友諒舟師至大勝港，楊璟整兵禦之。港狹，僅容二舟入，友諒以舟不得並進，遽引退，出大江，徑沖江東橋，見橋皆鐵石，乃驚疑，連呼老康，無應者，知見始，即與其弟友仁率舟千餘向龍灣，先遣萬人登岸立柵，勢甚銳。時酷暑，公衣紫茸甲，張蓋督兵，見士卒流汗，命去蓋。眾欲戰，公曰：「天將雨，諸軍且就食，當乘雨擊之。」時天無雲，人莫之信。忽雲起東北，須臾，雨大注。赤幟舉，下令拔柵，諸軍競前拔柵，友諒麾其軍來爭。戰方合而雨止，命發鼓，鼓大震，黃幟舉，國勝、遇春伏兵起，達兵亦至，德勝、虎舟師並集，內外合擊，友諒軍披靡，不能支，遂大潰。兵走登舟，值潮退，舟膠淺，猝不能動，殺溺死無算，俘其卒二萬餘，其將張志雄、梁鉉、喻興、劉世衍等皆降，獲巨艦百餘艘。友諒乘別舸脫走，得茂才書於其所棄舟臥席下，公笑曰：「彼愚至此，可嗤也。」
志雄本趙普勝部將，善戰，號長張，嘗怨友諒殺普勝，故龍灣之戰無鬥志。及降，言於公曰：「友諒之東下，盡撤安慶兵以從。今之降卒，皆安慶之兵，友諒既敗走，安慶無守禦者。」公乃遣達、國勝、德勝等追友諒，又命元帥余某等取安慶。德勝追及友諒於慈湖，縱火焚其舟。至採石，復戰，德勝死。國勝以五翼軍蹴之，友諒與張定邊出皁旗軍迎戰，又敗之。友諒晝夜不得息，遂棄太平遁去，達追至池州而還。餘某遂取安慶，守之。友諒還至江州，據以為都。德勝，廬州梁縣人也。
戊寅，吳兵取信州路。
初，吳國公命胡大海搗信州，大海遣元帥葛俊率兵往。道過衢州，都事王愷止俊，乘驛至金華謂大海曰：「廣信為友諒門戶，彼既傾國入寇，寧不以重兵為守！非大將統全軍以臨之不可。今偏師嘗敵，設若挫衄，非獨廣信不可下，吾衢先驛騷矣。」大海然之，乃親率兵攻信州。至靈溪，城中步騎數千出迎戰，大海擊敗之。督兵攻城，守者不能禦，從潰，遂克之。先是招安郡縣，將士皆征糧於民，名之曰：「寨糧」，民甚病焉，大海以聞，公亟命罷之。
吳置儒學提舉司，以宋濂為提舉，吳國公命長子標從受經學。
濂首以文學受知，恆侍公左右，嘗命講《春秋左氏傳》，濂進曰：「《春秋》乃孔子褒善貶惡之書，苟能遵行，則賞罰適中，天下可定也。」
六月，己丑，命博囉特穆爾部將方托克托守禦嵐、興、保德等州。又詔：「今後察罕特穆爾與博囉特穆爾部將，毋得互相越境，侵犯所守地，因而仇殺，方托克托不得出嵐、興界，察罕特穆爾亦不得侵其地。」
辛亥，吳更築太平城。
初，太平城俯瞰姑溪，故陳友諒舟師得緣尾攀堞而登，至是常遇春復太平，乃移城去姑溪二十餘步，增置樓堞，守禦遂固。
婺州之失也，舒穆嚕伊遜之母為吳將所獲，令其弟以書招伊遜，伊遜不至。及破處州，伊遜將數十騎出走，至建寧，聚兵欲圖恢復，而所至人心已散，知事不可為，歎曰：「處州，吾所守也，今吾勢窮，無所往，不如還處州，死亦為處州鬼耳！」遂以兵攻慶元，耿再成擊敗之。伊遜眾潰，走竹口，欲還福建，道經桃花坑，為鄉兵所邀擊，伊遜力戰死，其部將李文彥收葬其屍。孫炎以聞，吳國公嘉其盡忠死事，遣使祭之，復處州民所立生祠。
張士誠遣其將呂珍率舟師自太湖入陳瀆港，分兵三路攻長興。吳守將耿炳文親率精兵擊敗之，獲甲仗船艦甚眾。

