
春，正月，丁巳朔，召輔臣至內殿朝拜天書。自是歲以為常。
御史中丞王嗣宗言：「翰林學士楊億、知制誥錢惟演、秘閣校理劉筠唱和《宣曲》詩，述前代掖庭事，詞涉浮靡。」帝曰：「詞臣學者宗師，安可不戒其流宕！」乃下詔風厲學者：「自今有屬詞浮靡、不遵典式者，當加嚴譴。其雕印文集，令轉運司擇部內官看詳，以可者錄奏。」
帝自東封還，群臣獻賀功德，舉國若狂。惟進士孫籍獻書言：「封禪，帝王盛事，然願陛下謹於盈成，不可遂自滿假。」帝善其言，即召試中書；庚午，賜同進士出身。時知制誥周起亦上言：「天下之勢，常患恬於逸安而忽於兢畏，願毋以盈成為恃。」帝深納之。
去冬，詔京師賜酺五日，以二月五日為始。於是久旱，右僕射張齊賢言：「宴樂，陽事也。甫經上元，又將酺飲，恐非所以答天意。請俟雨足，乃如詔旨。」從之。
以殿中丞孔勖知曲阜縣兼檢校先聖廟，賜緋魚。勖請就先聖廟創立學舍及於齋廳講說，皆許之。
乙酉，命戶部尚書溫仲舒、右丞向敏中與吏部流內銓注擬選人。先是帝謂輔臣曰：「吏部銓引對群吏，或經旬不入，何也？」陳堯叟曰：「選人甚多，極聞稽滯。」因言舊有鎖銓之制。帝曰：「今員多闕少，四時計選猶慮壅塞，況鎖銓乎！」堯叟又請取舊省員，復置如六曹官，凡百州，乃得六百員。王旦曰：「今選集待闕者二千餘人，縱增二三百員，亦無益也。」乃詔仲舒等同領選事以督之。
是月，以美人劉氏為修儀，才人楊氏為婕妤。
遼主獵於瑞鹿原。
二月，令陝西發廩振糶，旱故也。
辛丑，分遣使臣出常平倉粟麥，於京城四面開八場，減價糶之，以平物價。
己酉，雨。詔賜酺，以三月十六日為始。
庚戌，布衣林虎伐登聞鼓上言：「國家遣官祈雨，車駕遍指宮寺，雖再雨而未足。願去邪佞屍素之臣，明賞罰黜陟之令，則天自雨。」帝曰：「所言邪佞屍素，當斥其名；賞罰黜陟，悉陳非當，朕豈吝於采拔！然姓林名虎，尚怪者也。」命中書召問，虎無以對，罷之。
以盧多遜子復州司士參軍察付吏部銓注簿、尉。察，景德二年舉進士，禮部奏名在高等。或言多遜子不當與科第，故特命為州掾，及是乃授親民官。明年，察奉多遜喪歸葬襄陽，又詔本州賜察錢三十萬。
應天府民曹誠，以資募工就戚同文所居造舍百五十間，聚書千餘卷，博延生徒，講習甚盛。府奏其事，詔賜額曰應天府書院，命奉禮郎戚舜賓主之，仍令本府幕職官提舉，又署誠府助教。舜賓，同文孫，綸子也。
癸丑，太常博士知溫州李邈言：「准詔，禁金銀箔糸泉裝飾服用之物。伏見兩浙僧求丐金銀珠玉，錯末和泥以塑塔像，有高袤丈者。毀碎珍寶，浸以成俗。望嚴行禁絕，違者重罪。」從之。
封太常博士陳從易祖母詹氏為河間縣太君。從易以東封恩，例當封母妻，請回妻封以及祖母故也。
三月，丙辰朔，日有食之。
辛未，帝御乾元樓觀酺，自是凡五日。
夏，四月，丙戌朔，遼主如中京營建宮室，擇良工於燕薊，董役二載，郛郭、宮掖、樓閣、府庫、市肆、廛廡，悉擬京師之制。既成，設祖廟、景宗及太后御容殿。宮中有武功殿，遼主居之；文化殿，後居之。池城湫濕，多穿井以泄之，居民稱便。又設大同驛以待宋使，朝天館以待新羅使，來賓館以待夏使。
戊子，昇州大火。遣御史訪民疾苦，蠲被火屋稅。
武勝節度使、駙馬都尉吳元扆，純謹謙遜，在籓鎮，有憂民之心，待賓佐以禮，處事畏敬，所至能檢下，未嘗逾矩，奉身簡素，鮮聲色狗馬之好，所得祿賜皆分給親族之孤貧者。於是受詔知徐州，請對，言：「臣族屬至多，其堪任祿仕者皆已奏薦，不任者悉均奉贍之。公主有乳媼，得入參宮禁，慮臣去後，托以幹祈，望陛下不納。」帝深歎其賢。
分定天書及大駕儀仗，別飾玉輅以奉天書，題榜曰：「天書玉輅。」
壬辰，江淮發運使李溥言：「糧綱卒隨行有少貨物，經歷州縣，悉收稅算，望與蠲免。」從之。
給事中、判集賢院種放，得告歸終南山，是日，召見，宴餞於龍圖閣，帝作詩賜放，命群臣皆賦，且制序。杜鎬辭以素不屬文，詔令引名臣歸山故事，鎬誦《北山移文》，其意蓋譏放也。
丙申，入內供奉官鄭志誠自茅山使還，言：「至昇州，見黃雀群飛敝日，往往從空墜，而又聞空中若水聲。」帝曰：「是皆異常，而州不以言，何也？」因出占書示王旦等曰：「此皆民勞之兆，若守臣知人疾苦，能防於未然，則可免禍。今張詠在彼，吾無慮矣。」先是城中多火，詠廉得不逞之民潛肆燔爇者，折其足而斬之，由是遂絕。
己亥，以三司使丁謂為修昭應宮使。初議作宮，命謂經度，謂欲殫國財用，規模宏大，近臣多言其不可；殿前都虞侯張旻，亦言土木之侈，不足以承天意。帝召問謂，謂曰：「陛下富有天下，建一宮崇奉上帝，何所不可？且今未有皇嗣，建宮於宮城之乾地，正可以祈福。群臣不知陛下此意，或妄有沮止，願以此諭之。」既而王旦又密疏諫帝，帝諭之如謂所對，旦遂不敢復言。於是特建使名，令謂專總其事。
詔：「自今諸路轉運使、副、提點刑獄所舉官，如進改後，五年無過有勞幹者，並舉主持加酬獎。」先是帝謂宰臣曰：「舉官犯贓則連坐，而得人者賞弗之及，非所以勸也。」故有是詔。
庚戌，遼廢霸州處置使。
甲寅，詔：「禁中外群臣，非休暇無得群飲廢職。」
五月，乙卯朔，詔追封孔子弟子兗公顏回為國公，費侯閔損等九人為郡公，成伯曾參等六十二人為列侯，冥相群官分撰贊。
韶州獻頻婆果，後以道遠罷之。
壬戌，詔兗州長吏，以天書降泰山日詣天貺殿建道場設醮，以其日為天貺節，令諸州皆設醮，從知并州劉綜請也。
丙寅，召宰相至龍圖閣觀道像，又觀崇和殿瑞物凡四百餘種，王旦等稱賀。是日，以昭應宮興工，宴丁謂以下，仍賜役卒緡錢。
祠部員外郎、直集賢院錢塘楊侃，請令諸州屬縣無遺胥吏下鄉追事。從之。
代州地震。
六月，丁酉，詔：「修昭應宮役夫，三伏日執土作者，悉罷之。」時丁謂欲速成，請三伏不賜休暇，王旦言當順時令，乃降是詔。
先是瑞應遝至，知制誥王曾奏曰：「此誠國家承平所致，然願推而弗居，異日或有災沴，則免輿議。」及帝既受符命，大建玉清昭應宮，復上疏曰：「國家受殊祥，膺秘籙，就嚴城之北隅，啟列真之秘宇。經始以來，庀街斯廣，功極彌年，費將巨萬。國家尊奉靈文之意，不為不厚矣。然臣以為今之興作，有不便之事五焉：創立之宮，規制宏大，凡用材木，莫非楩楠，搬運赴宮，尤傷人力，雖雲只役軍匠，甯免煩擾平民？況復軍人亦是黎庶，此未便之事一也。方畢封崇，復茲興造，內帑傾積代之蓄藏，百物盡生民之膏血，散之孔易，斂之惟艱，此未便之事二也。禍起隱微，危生安逸，今雙闕之下，萬眾畢臻，所役諸雜兵士，多是不逞小民，其或鼠竄郊廛，狗偷都市，有一於此，足貽聖憂，此未便之事三也。王者舉動，必遵於時令，臣謹按孟夏無發大眾，無起土工，無伐大樹。今肇基卜築，沖冒鬱蒸，俶擾坤厚，乖違前訓，矧復旱卒癢，比屋罹災，得非失承天地之明效歟！此未便之事四也。臣竊聆符命，亦言清淨育民。乃過興剞劂之功，廣務雕餿之巧，屢殫物力，未協天心，此未便之事五也。伏望思祖宗之大猷，察聖賢之深戒，止敦樸素，無取瑰奇，俾海內知陛下重愛民力之意，豈不美歟！方今疆場甫定，民俗苟完，關輔之地，流亡素多，近甸之氓，農桑失望，雖令有司安慰，亦恐未復田廬，秋冬之間，饑歉是懼。願陛下留神垂聽，無忽臣言，則天下幸甚！」
帝自景德四年以來，不復出獵，壬寅，詔：「五方鷹鶻量留十數，以備諸王從時展禮，餘悉縱之。」
庚戌，帝御崇政殿親試進士、諸科，賜進士梁固等及第、出身有差。固，顥之子也，初以顥遺廕賜進士出身。服除，詣登聞，讓前命，願赴鄉舉，許之。
昭應宮初相地，止盡內殿直班院。丁謂等復請增衍之，多黑土疏惡；乃於東京城北取良土易之，自三尺至一丈有六等，日役工數萬。上以道里稍遠，憫其負擔之勞，壬戌，詔三司以空船給昭應宮運土，仍浚治管道。
秋，七月，甲寅朔，遼境霖雨，潢河諸水皆溢，漂沒民舍。
丁巳，置糾察在京刑獄司，以知制誥周起、侍御史趙湘領之。
三司請出內藏綾萬匹以助經費，從之。
復以萬安宮為滋福殿。
先是有詔減鄜延路駐泊兵九指揮歸營。乙丑，鈴轄李繼昌等言邊防備豫，望許如舊，帝以西邊安靜，冀省轉輸之勞，不許。
辛未，以昭應宮為玉清昭應宮。
戊寅，詔封玄聖文宣王廟配享先儒魯史左丘明等十九人爵為伯，贈蘭亭侯王肅司空，當陽侯杜預司徒，命近臣各撰贊。
庚辰，侍御史趙湘、判三司都催欠司彭惟節等，條上封禪赦前天下逋負總千二百六十萬七千，悉除之。
八月，帝欲擇官知審刑院，謂宰臣曰：「當須詳悉法令之人。」王旦曰：「今司法有人，知院者但能曉達事理，詳究物情，不必熟法令者。」帝然之。
秘書丞董溫其上言：「漢以霍山為南嶽。望令壽州長吏春秋致祭。」詔禮官與崇文院檢討詳定。上奏言：「奉祀已久，難以改制。其霍山如有祈請及別敕致祭，即委州縣奉行。」從之。
後宮杜氏，昭憲皇后侄女也。帝禁銷金甚嚴，還自東封，杜氏乃服以迎車駕，帝見之，怒，遂令出家洞真宮為道士。由是天下無敢犯禁者。
知雜御史趙湘言：「臣聞朝延之儀，進止有度。伏見常參文武官每日趨朝，並早赴待漏院，侯開內門齊入。今以辰漏上始放朝，故多後時乃入。望許令知班驅使官二人常在正衙門視之，有入晚者，具名申奏。又，風雨寒署稍甚，即多稱疾請假。望委御史臺酌度聞奏，遣官診視，如顯有誑妄，即具彈劾。」從之。
九月，壬子朔，入內供奉官王承勳言：「准詔，於洺州塞漳河水口，本州差權推官祖百世監督兵夫，頗見勤勉，望即授正任。」帝曰：「州縣官除幕職，皆自特恩，內臣豈當論請！」即令吏部銓擬官代之。
先是命供備庫使謝德權決金水河為渠，自天波門並皇城至乾元門，歷天街，東轉繚太廟，皆甃以礲甓，樹之芳木，車馬所度，又累石為梁。間作方井，宮寺民舍皆得汲用。復東引，由城下水竇入於濠。京師便之。丁卯，德權奏功畢，詔宗正告廟室，賜役卒緡錢。
司天言：「太陰當食之既，巽日，皇帝本命，請禱祀之。」帝曰：「經躔已定，何可祈也！」不許。既而侯之不虧，宰臣表賀。
壬申，邵州防禦使廣平公德彝，言女適殿直郭中和，家族頗眾，欲別置一第。帝曰：「中和有父母，從其請，則婦事舅姑之禮闕矣。」不許。
乙亥，無為軍言大風拔木，壞城門營壘民舍，厭溺千餘人。詔內臣恤視，蠲來年租，收瘞死者，家賜米一斛。
先是帝謂王旦等曰：「朕在東京講《尚書》凡七遍，《論語》、《孝經》亦皆數四。今宗室諸王所習，惟在經籍，昨奏講《尚書》第五卷，此甚可喜。」於是召甯王元偓等赴龍圖閣觀書目，帝諭之曰：「宮中嘗聽書習射，最勝它事。」元偓曰：「臣請侍講張穎說《尚書》，閑日不廢弓矢，因陳典謨之義。」帝喜，乃詔每講日賜食，命入內副都知張繼能主其事。尚慮元偓等輕待專經之士，又加訓督焉。
是秋，京西、河東、陝西、江淮、荊湖路、鎮、定、益、梓、邛、密等州言豐稔，京師粟鬥錢三十。
冬，十月，癸未，雄州奏遼改築新城。帝謂輔臣曰：「景德誓書有無創修城池之約，今此何也？」陳堯叟曰：「彼先違誓修城，亦此之利也。」帝曰：「豈若遺利而敦信乎？宜令邊臣詰其違約，止之。」
濠州民齊睿，坐惡逆逃亡，會東封首露，州用赦原之。知定遠縣王仲微言：「通判、度支員外郎趙況，受睿錢三百千，不以上聞，請重置其罪。」詔特斬睿，論況枉法，除名為民。
御史中丞王嗣宗，言許州積水害民田，蓋惠民河不謹堤防，每歲決壞，即詔閤門祗候錢昭厚經度之。昭厚請開小潁河分導水勢，帝曰：「泄其上源，無乃移患於下流乎？」昭厚不能對。判陳州石保吉，復言此河浸廣，則郡當水沖，為害甚大。乃命白陂發運判官史瑩視之。瑩請修頓固雙斗門於減水河口，為束水鹿港以均節壅溢，奏可。因詔三班選幹局習事者巡護堤岸，殿最如黃、汴法。自是吏謹其職，水災稍息。
甲午，詔天下並建天慶觀。時罕習道教，惟江西、劍南人素崇重，及是天下始遍有道像矣。殿中侍御史張士遜上言：「今營造競起，遠遠不勝其擾，願因諸舊觀為之。」詔從其請。
御史中丞、權判吏部銓王嗣宗輕險好進，深底馮拯之短，而結王旦弟旭，使達意於旦以為助。旦疾其醜行，因力庇拯，嗣宗大恚。會久不雨，嗣宗請對，因摭拾知制誥王曾從妹夫孔冕被曾誣構，及侯德昭授赦敘緋，李永錫坐贓除名，復引充舊職等事，欲以頌旦。帝曰：「止此乃致旱邪？」嗣宗理屈，復以它辭侵旦；旦不之抗，乃已。是月，嗣宗請對，言：「刑政有失，致成災沴。」因復言：「孔冕冤枉，播在人口，而王曾尚居近班，願示退黜，臣請露章以聞。」帝謂王旦等曰：「曾實無罪；若嗣宗上章，亦須裁處」旦曰：「冕不善之跡甚眾，但以宣聖後不欲窮究，謂其冤枉傷和氣，恐未近理。」翼日，嗣宗復對，且謝前言之失，帝優容之。
十一月，壬子朔，知鄧州張知白言：「陝西流民相續入境，有欲還本貫而無路糧者。臣誘勸豪民出粟數千斛，計口給之，以半月為准，凡就路總二千三百家，萬二百餘口，其支貸有餘者，悉給貧老。」詔獎之。
衛尉卿、權判刑部慎從吉言：「准淳化三年敕，諸州所奏獄空，須是司理院、州司、倚郭縣俱無繫囚；又准後敕，諸路自今獄空更不降詔獎諭。臣伏見提點刑獄司所奏獄空，多不應舊敕，外州妄覬獎飾，沽市虛名。近邠、滄二州勘鞫大辟囚，於詿誤數人，裁一夕即斬決。前代京師決獄尚五覆奏，蓋欲謹重大辟，豈宜一日之內便決死刑！恐有冤濫，但務獄空。慾望依准前詔，不行獎諭。」從之。
丙辰，帝作文武七條戒官吏，謂宰相曰：「漢制，剌史以六條問事，諸葛亮有武臣七戒，朕今參求要道以儆勵群臣。又思先朝以《儒行篇》賜近臣，今可並賜一軸。」
甲子，詔：「諸路官吏有蠢政害民，辯鞫得實，本路轉運使、提點刑獄司不能舉察者，論其罪。」先是知秦州齊化基、知鄜州何士宗皆坐贓抵法，監司初不以聞，故申敕之。
帝謂宰相曰：「聞隴州推宮陳漸，不能謹潔，轉運使以堯叟諸侄，不能案舉，昨因違越被劾，堯叟特為請令罷任。自今倘如此，必正其罪。」
十二月，乙酉，遼太后不豫。戊子，肆赦。辛卯，遼太后殂，年五十七。
太后明習政事，能用善謀。素嫻軍旅，澶淵之役，親禦戎車，指麾三軍，賞罰信明，將士用命。教遼主以嚴，遼主初即位，或府庫中需一物，必詰其所用，賜及文武臣僚者與之，不然不與。遼主既不預朝政，縱心弋獵，左右有與遼主諧謔者，太后知之，必杖責其人，遼主亦不免詬問。御服御馬，皆太后檢校焉。歸政未幾而殂，遼主哀毀骨立，哭必歐血。
辛丑，三司使丁謂等上《泰山封禪朝覲祥瑞圖》百五十，昭宣使劉承珪上《天書儀仗圖》，召近臣觀於滋福殿，俄又示百官於朝堂。
遼天平節度使耶律信甯，以太后之喪，馳騎來告，涿州先牒雄州，雄州以聞。甲辰，詔廢朝七日，令禮官詳定服制，覆命太常博士王隨為祭奠使，太常博士王曙等為弔慰使，賻以衣五襲、綾羅布帛萬匹。乙巳，遼賀正使耶律特嚕古入見，既還館，令客省使曹利用以涿州牒示之。戊申，告哀使耶律信寧至，閤門使受書進內，詔特嚕古等就開寶寺設位奠哭，百官至都亭驛吊之。己酉，帝於內東門制服發哀，群臣進名奉慰。
趙德明帥所部出侵回鶻，長星晝見，德明懼而還。
是歲，遼始御前引試進士，放劉三宜等三人。
春，正月，種放歸終南山。帝謂宰相言：「放隱居力學，嘗言古今殊時，不當背時效古，此最近於理。」乃詔放赴闕。放表乞賜告，帝許之，又作歌以賜，並齎衣服、器幣，令京兆府每季遣幕職就山存問。放為弟汶求官，即授秘書省正字。
知天雄軍寇準言：「振武勇士接送遼使過境，臣已各給裝錢。」帝謂輔臣曰：「寇準好收入情以求虛譽，卿等今見之矣。」乃詔諭准，不當擅有給賜，命備錢償官。
二月，遼主如長濼。
乙酉，丁謂請承天節禁屠宰刑罰，從之。
癸巳，昇州民以知州張詠秩滿，願借留；即授工部尚書，令再任，仍賜詔獎焉。
交州黎至忠苛虐，國人不附，大校李公蘊為至忠親任，乃逐至忠出城而殺之。其二弟明提、明昶爭立，公蘊又殺之，自稱留後，遣使奉貢。帝曰：「黎桓不義而得之，公蘊又效尤焉，甚可惡也。然蠻俗何足責戰！其用桓故事，授以官爵。」
右僕射、判都省張齊賢，言玉清昭應宮繢畫符瑞，有損謙德及違奉天之意，又屢請罷土木之役，不聽。辛丑，齊賢出判孟州。
閏月，甲寅，冬官正韓顯符造銅候儀成，並上所著經十卷，其制則本唐李淳風及一行之遺法雲。
己未，河北轉運使李士衡言：「本路諸軍歲給帛七十萬。當春時民多匱乏，常假貸於豪右，方納租稅，又償逋欠，以故工機之利愈薄。請官預給帛錢，俾及期輸送；民既獲利，官亦足用。」詔從之，仍令優與其直。後遂推其法於天下。
甲戌，增葺射堂為繼照堂，設帟張樂，許士民遊觀三日。
三月，壬辰，以權靜海軍留後李公蘊為靜海軍節度，封交趾郡王，賜衣帶、器幣。
丁酉，帝謂王旦等曰：「自北鄙修好，疆埸不聳，朕居安慮危，罔敢暇逸，嘗著文自警，置之座右。」乃出《貴廩》、《食珍》、《田夫吟》、《念農歌》、《自戒箴》以示旦等。
癸卯，遼上太后諡為聖神宣憲皇后。
帝作《念邊詩》，賜近臣和。
帝謂輔臣曰：「將帥才難。今雖天下無事，然兵不可去，戰不可忘，古之道也。」馬知節曰：「將帥之才，非可坐而知之，顧臨事機變如何耳。咸平中，將帥才略無聞，措置未便，不能禦寇，蓋以未得其人故也。」帝曰：「知節久任邊防，何策為善？」知節曰：「邊防之地，橫亙雖長，然據要以扼其來路，惟順安軍至西山不過二百里。若列陣於此，多設應兵，使其久莫能進，眾將疲弊，時以奇兵輕騎逼而擾之，如敢來犯，即命將深入力戰，彼必顛覆不暇。今諸將喜用騎兵，以多為勝；且騎兵之多者佈滿川穀，而用之有限，苟牆進而前，小有不利，則莫之能止，非所謂節制之師也。臣嘗謂善用騎兵者不以多為貴，但能設伏，觀寇兵之多少，度地形之險易，寇少而逼而擊之，眾則聚而攻之，常依城邑以為旋師之所，無不捷矣。」
時遼人已盟，大臣方言符瑞，知節每不然之，嘗言天下雖安，不可忘戰，因自陳：「年齒未暮，五七年間尚可驅策，如邊方有警，願預其行，但得副部署名目及良馬數匹、輕甲一聯足矣。」帝以為然，乃命制鋼鐵鎖子甲賜之。
夏，四月，鎮安節度使、同平章事、駙馬都尉石保吉卒於京師。帝廢朝三日，贈中書令，諡莊武。屬孟夏享太廟，未即臨喪，遣使諭其家，禮畢，乃臨哭之。
保吉累世將相，家富於財，性驕倨，歷籓鎮，待屬吏不以禮。帥大名時，葉齊、查道皆知名士，悉命械頸以督糧運。帝嘗賜密詔戒之。
先是曹瑋及張崇貴上涇原、環慶兩路州軍山川城寨圖。己未，帝出以示王欽若等曰：「處置鹹得其宜，至於儲備亦極詳悉，宜令別畫二圖，用樞密印，一付本路，一留樞密院，案圖以計事。」
辛酉，賜泰山隱居秦辨號貞素先生，放還山。辨自言百三十歲，帝召至京，與語，多言五代事，亦無它奇，但能服食至長年耳。
癸亥，詔：「幕職、州縣官，除廣南、福建路令預借俸錢外，江浙、荊湖遠地，麟、府等州，河北、河東緣邊州軍，自今並許預借兩月俸，餘近地一月。」
是日，後宮李氏生子，知開封府周起方奏事，帝謂起曰：「知朕有喜乎？」起曰：「臣不知也。」帝曰：「朕始生子。」即入禁中，懷金錢出，探以賜起。李氏，杭州人，初入宮，侍劉修儀，莊重寡言，帝命為司寢。既有娠，從帝臨砌台，玉釵墜，心惡之。帝私卜，釵完當生男子；左右取釵以進，殊不毀，帝喜甚。已而果生子，是為仁宗。後封李氏為崇陽縣君。
甲子，遼葬太后於乾陵，賜大丞相耶律德昌名曰隆運。庚午，賜宅及陪葬地。
遼群臣上言：「山陵已畢，宜改元。」遼主曰：「改元，吉禮也。居喪行吉禮，不孝也。」群臣曰：「前代帝王以日易月，宜法舊制。」遼主曰：「寧違舊制，不為不孝之人。」
太常博士石待問上時務策十數條，大率言：「北鄙凶變，非與中國渝盟，即遭其弟篡奪。乞選將練兵，為之預備。」又言：「先朝多任中人陵轢將帥，故罕成功。」帝曰：「人臣指陳時政，有關朕躬過失，雖不近理，亦當優容之。待問乃以祖宗制度所無之事，恣為矯誣，是不可恕也！」即令翰林學士李宗諤詰之，待問辭窮，已而責授滁州團練副使，不得僉署州事。
乙亥，出內庫錢五百萬贖故宰相呂端居第，賜其子蕃。先是帝謂王旦等曰：「端諸子皆幼，長子蕃病足，家事不理，舊第已質於人，兄弟不同處，昨令中使視之，蕃扶杖附表，求賜差遣。朕思之，不若出內庫錢贖還舊第，令其聚居。又，僦舍日得千錢，可以贍養。然蕃頗懦，當諭旨，凡有支用，置簿，歲上內侍省。」後六年，蕃為弟蔚娶妻，又表獻居第，求加賜予，且言負人息錢甚多。旦曰：「陛下恤孤念往以勸人臣，而蕃重煩聖念，不可聽。」帝曰：「宜別出內庫金帛賜之，俾償宿負。蕃弟荀，仍與西京差遣，令蕃同往，自今無得借使它財，命有司為掌僦課給其家，復詔樞密院察其妄費。」旦曰：「陛下推恩終始極矣，唐元和中，還魏徵舊第，止降一詔，何嘗委曲如是邪？」
是月，知雄州兼河北安撫使李允則，言久戍邊，乞給假暫乘傳赴闕，詔許之。
