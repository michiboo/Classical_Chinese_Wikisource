
春，正月，己酉，金群臣上其主尊號曰聖文神武皇帝。
金主自上年九月廢朝，常數月不出，有急奏，召左右司郎中省於臥內。庚戌，始視朝。
辛亥，尚書禮部侍郎兼侍講王瑉、權吏部侍郎徐仿罷。
時瑉等使北未還，而殿中侍御史湯鵬舉，論二人皆以諂事秦檜故驟為台諫，無一言彈擊奸邪，無一事裨補時政，不修人臣之禮，不識事君之義，故有是命。
癸丑，翰林學士陳誠之兼侍讀，尚書吏部侍郎張綱兼侍進，起居舍人王綸兼崇政殿說書。
甲子，故責搖清遠軍節度副使趙鼎，追復觀文殿大學士。責授左朝散郎、秘書少監、分司南京、贛州居住孫近，責授濠州團練副使鄭剛中，並追復資政殿學士。故左大中大夫、提舉江州太平興國宮、永州居住汪藻，追復顯謨閣學士。
乙丑，金主觀角牴戲。
罷中書、門下省，以太師溫都思忠為尚書令，以太尉、樞密使昂為太保，右丞相布薩師恭為太尉。
丙寅，以令衿為明州觀察使、安定郡王。
直秘閣周葵權尚書禮部侍郎。
左奉議郎、知泰州海陵縣馮舜韶為監察御史。
帝監秦檜擅權之弊，遂增置言事官。時何溥、王珪、沈大廉與舜韶並為察官，而湯鵬舉、周方崇、淩哲為台諫。
己巳，詔：「昨降指揮，已得差遣人，限五日出門；其已有差遣及在貶謫者，不得輒入國門。」
庚午，左朝奉郎、通判肇慶府黃公度引見，帝曰：「卿官肇慶，嶺外有何弊事？」公度曰：「廣東西路有數小郡，如貴、新、南恩之類，有至十年不除守臣者。權官苟且，郡政廢馳，或不半年而去，監司又復差人，公私疲於迎送，民受其弊。」帝曰：「何不除人？」公度曰：「蓋緣其闕在堂，欲者不與，與者不欲。」帝曰：「若撥歸部，當無此弊。」遂以公度為考功員外郎。
辛未，左承議郎、新知黎州唐秬入辭。秬言：「臣所治黎州，控制雲南極邊，在唐為患尤甚。自太祖皇帝即位之初，指輿地圖，棄越巂不毛之地，畫大渡河為界，邊民不識兵革，垂二百年。昨蒙遣鐘世明裕民川蜀，蠲減虛額，人受其賜，更請降招撫諭，庶幾蜀民扶老攜幼，共聞德音。」秬，重子之也。
二月，癸酉朔，金主改元正隆，大赦。
甲戌，左朝議大夫劉才邵權尚書工部侍郎。
己卯，龍神衛四廂都指揮使、武當軍承宣使、池州駐答刂御前諸軍都統制李耕卒。昭慶軍承宣使、殿前司右軍統制岳超為龍神衛四廂都指揮使，充池州駐答刂御前諸軍都統制。
庚辰，金主御宣華門觀迎拂，賜諸寺僧絹五百匹，彩五十段，銀五百兩。
辛巳，金改定內外諸司印記。
辛卯，參知政事魏良臣罷，為資政殿學士、知紹興府。
先是侍御史湯鵬舉言：「良臣人品凡下，天資凶險，率意任情，浮躁淺陋。通判以下差遣，已得旨令吏部差注，必留堂除以市私恩。台諫之論列人才，良臣引用私親趙公智，必欲庇之，是恨台諫不與之為支黨也。廷尉之禁勘公事，良臣改正富人胡邁奏補，必欲從之，是使獄官與之容私也。議論於同寅之間，則愚而好自用；奏對於君父之間，則賤而好自專。跡其所為，稍若假以歲月，授以權柄，殆有甚於秦檜。」於是良臣亦抗章求去，乃有是命。
乙未，左朝請大夫、新知漢州陳康伯試尚書吏部侍郎。
金司徒張通古致仕。
庚子，金主謁山陵；辛丑，還都。
三月，壬寅朔，金始定職事朝參等格，仍罷兵衛。
甲寅，詔：「比緣軍興，令宰相兼樞密院使，典掌機務；今邊事已定，可依祖宗故事，宰相更不兼領。」
戊午，權刑部尚書韓仲通守戶部尚書，仍兼權知臨安府；敷文閣待制、新知信州周三畏試刑部尚書。
己未，資政殿學士、提舉萬壽觀兼侍讀万俟禼參知政事。
癸亥，太尉、奉國軍節度使、御前諸軍都統制、知興州吳璘開府儀同三司。
丙寅，詔曰：「朕惟偃兵息民，帝王之盛德；講信修睦，古今之大利；是以斷自朕志，決講和之策。故相秦檜，但能贊朕而已，豈以其存亡而有渝定議耶！近者無知之輩，遂以為盡出於檜，不知悉由朕衷，乃鼓唱浮言以惑眾聽，至有偽造詔命，召用舊臣，獻章公車，妄議邊事，朕實駭之。仰惟章聖皇帝子育黎元，兼愛南北，肇修鄰好，二百餘年，戴白之老，不識兵革。朕奉祖宗之明謨，守信睦之長策，自講好以來，聘使往來，邊郵綏靜，嘉與宇內共底和寧。內外大小之臣，其咸體朕意，恪遵成績，以永治安；如敢妄議，當置重典！」
自秦檜死，金人頗疑前盟不堅；會荊、鄂間有妄傳召張浚者，敵情益疑。於是參知政事沈該言：「向講和息民，悉出宸衷，遠方未必究知，謂本大臣之議，懼復用兵，宜特降詔書，具宣此意，遠人聞之，當自安矣。」時參知政事万俟禼，簽書樞密院事湯思退，言皆與該合，乃下是詔。
夏，四月，甲申，刑部開具自去歲郊祀後監司、郡守嘗被台劾之人：直龍圖閣趙士粲彡，直徽猷閣龔鋈，直秘閣鄭僑年、鄭震、鄭靄、高百之、張永年、王晌、孫汝翼，直敷文閣方滋，共十人。詔並奪職。
先是殿中侍御史周方崇言：「延閣寓直，所以待英俊而寵勞能，請將去歲郊祀後臣僚論列放罷監司、郡守等人並鐫落職名，非徒奸惡有所警懼，而委任責成見帶貼職之人，實為榮耀。」故有是命。
庚寅，翰林學士兼侍讀陳誠之假資政殿大學士、醴泉觀使兼侍讀，充賀大金上尊號使；吉州刺史、知閤門事蘇華假崇信軍節度使、領閤門事，副之。誠之三至北庭，頗見信，後有往聘者，必問其安否雲。
癸巳，詔：「武學生以八十人為額，上舍十五人，內舍二十五人，外舍四十人，置博士、學諭各一員。」末幾，詔：「學生百員為額。」
甲午，詔：「諸路州軍自今不得奏祥瑞。」
帝嘗曰：「前大理寺獄空，不許上表稱賀，甚為得體。比年四方奏祥瑞，皆飾空文，取悅一時。如信州林機奏秦檜父祠堂生芝草，其佞尤甚。蓮子雙頭，處處有之，亦何為瑞！麟、鳳，瑞之大者，然非上有明君，下有賢臣，麟、鳳之生，亦何所取！朕以為年豐穀登，可以為瑞。若漢武作《芝房》、《寶鼎》之歌，奏之郊廟，非為不美，然何益於事？」
戊戌，置六科以舉士：一曰文章典雅，可備制誥；二曰節操公正，可備台諫；三曰法理皆通，可備刑讞；四曰節用愛民，可備理財；五曰剛方豈弟，勞績著聞，可備監司、郡守；六曰知機識變，知勇絕倫，可備將帥。令侍從歲舉之，如元祐中司馬光所請。
慶遠軍承宣使、提舉佑神觀吳蓋為甯武軍節度使。
五月，壬寅，參知政事沈該為尚書左僕射，万俟禼為右僕射，並同中書門下平章事。
甲辰，端明殿學士、簽書樞密院汽思退知樞密院事。
甲午，太常少卿賀允中權尚書禮部侍郎。
丁未，侍御史湯鵬舉試御史中丞。
戊申，詔：「故追復觀文殿學士趙鼎，特與致仕恩澤四名；故追復資政殿學士孫近，與致仕恩澤三名；故追復顯謨閣學士汪藻，與致仕恩澤二名；故左中大夫劉大中、李若谷、段拂，並追復資政殿學士，與恩澤二名；故左朝散大夫程昌，追復徽猷閣待制，與致仕恩澤二名；故左大中大夫范仲，追復龍圖閣直學士；故左中奉大夫王居正，右文殿修撰趙開，並追復微猷閣待制，與恩澤一名；故左朝請郎李朝正，左朝散郎致仕高閌，左朝奉郎游操、呂本中，並特與恩澤一名。 」
詔：「李顯忠昨緣歸朝，全家被害，理宜優恤，除已給恩澤外，更特與五資。」
己未，金主使宣奉大夫、左宣徽使敬嗣暉，定遠大將軍、尚書兵部郎中蕭中立，來賀天申節。
己巳，前特進張浚，度金人必渝盟，上疏曰：「今日事勢極矣，陛下將拱手而聽其自然乎，抑將外存其名而博謀密計以為久長計歟？臣誠恐自此數年之後，民力益竭，財用益乏，士卒益老，人心益離，忠烈之士淪亡殆盡，內憂外患相仍而起，陛下將何以為策？今天下譬如中人之家，盜踞其堂，安眠飽食其間而陰伺其隙，一日之間，其舍我乎？」書奏，執政不省。
是月，金頒行正隆官制。
六月，丁丑，端明殿學士、新知湖州程克俊參知政事。
庚辰，金天水郡公趙桓薨。
壬午，詔：「故追復資政殿學士鄭剛中，特與致仁恩澤二名。」
左奉議郎孫覿復左朝奉郎。覿既敘官，當秦檜秉政，畏禍深居者二十餘年。及是上書自訴，乃復舊秩。
丙戌，金以尚書右丞蔡松年為左丞，以樞密副使耶律安禮為右丞。
丁亥，作皇帝本命殿於萬壽觀，依在京以純福為名。
流星晝隕。
秋，七月，甲辰，三佛齊國遣使入貢。
丁未，彗星出井宿間。
戊申，詔曰：「太史言彗出東方，朕甚懼之，已避殿減膳，側身省愆。尚慮朝政有闕失，民間有疾苦，刑獄有冤濫，官吏有貪殘，致傷和氣，上天垂象。可令士庶實封陳言，詣登聞檢院投進；仍令諸路監司、郡守，條具便民、寬恤合行事件聞奏；提點刑獄官躬詣屬州縣，詳慮決遣，將枝蔓干連之人，日下疏放，務使施實惠以盡應天之實。」
己酉，金主命太保昂如上京，奉遷始祖以下梓宮。
壬子，詔：「故贈右諫議大夫陳瑰，賜諡忠肅。」先是帝謂輔臣曰：「近覽瓘所著《尊堯集》，無非明君臣之大分，深有足嘉。」
丙辰夜，彗星沒。
辛酉夜，天雨水銀。
八月，丁丑，金主如大房山行視山陵。
庚寅，南平王李天祚，遣太平州刺史李國以右武大夫李義、武翼郎郭應五來賀昇平，獻黃金器千一百三十六兩，明珠百，沈香千斤，翠羽五百隻，雜色綾絹五千匹，馬十，象九。詔尚書左司郎中汪應辰燕國於玉津園。遷國為太平州團練使，義左武大夫，應五武經郎，加賜襲衣、金帶、器、幣有差。
辛卯，參知政事陳克俊罷，為資政殿學士、提舉臨安府洞霄宮，以疾自請也。克俊再執政才七十五日。甲午，尚書吏部侍郎兼侍講兼權吏部尚書張綱參知政事。
乙未，靜海軍節度使、檢校太尉、南平王李天祚為檢校太師，功號加「歸仁」二字，賜襲衣、金帶、鞍馬、器、幣。
中書舍人吳秉信試尚書吏部侍郎。
九月，庚子朔，奉國軍節度使、開府儀同三司、御前諸軍都統制、知興州吳璘領御前諸軍都統制職事，判興州。自建炎以來，未嘗有使相為都統制者，故改命之。
璘嘗自著書，號《兵要大略》，謂：「金人有四長，我有四短，當反我之短以制彼之長。蓋彼之所長，曰騎兵，曰堅忍，曰甲重，曰弓矢。吾當集蕃、漢所長而用之，故以分隊制其騎兵，以番休迭戰制其堅忍，制其甲重以勁弓強弩，制其弓矢則以遠克近，以強制弱。」其說甚備。至於陳法，有圖而無書焉。
辛丑，沈該等言安南人慾買撚金線緞，此服華侈，非所以示四方，帝曰：「華侈之服，如銷金之類，不可不禁。近時金絕少，由小人貪利，銷而為泥，甚可惜。天下產金處極難得，計其所出不足以供毀之費。雖屢降指揮，而奢侈之風終未能絕，須申嚴行之。」
乙巳，翰林學士陳誠之兼侍讀、同知樞密院事。
癸丑，御史中丞湯鵬舉兼侍讀、權尚書兵部侍郎。
甲子，湯鵬舉言：「西清次對，超躐禁從，所以褒有德而顯有功也。敷文閣直學士秦塤，敷文閣待制秦堪，敷文閣待制吳益，皆以庸瑣之才，恃親昵之勢，可謂無功無德者也，其可直西清而充次對乎？請鐫褫職名，示天下以至公之道。」詔：「鵬舉所論，甚協公議。然朕以秦檜輔佐之久，又臨奠之日，面諭檜妻，許保全其家。今若遽奪諸孫與婿職名，不惟使朕食言，而於功臣傷恩甚矣！可令中外知朕此意，今後不得更有論列。」
冬，十月，己巳朔，右朝議大夫、知明州王俁試尚書戶部侍郎。
丙子，拱衛大夫、忠州防禦使、兩浙西路兵馬鈐轄邵宏淵為殿前司前軍統制。
乙酉，金葬始祖以下十帝於大房山。
丁酉，詔：「前特進張浚，依舊永州居住，俟服闋取旨。」
先是浚奉母喪歸葬於蜀，行至江陵，會以星變求直言。浚慮金數年間決求釁用兵，而吾方溺於宴安，謂金可信，蕩然莫之為備；沈該、万俟禼居相位，尤不厭天下望，朝廷益輕，雖在苫塊，不得不為帝終言之。乃復奏曰：「向者講和之事，陛下以太母為重爾。幸而徽宗梓宮亟還，此和之權也。不幸用事之臣，肆意利慾，乃欲翦除忠良，以聽命於敵而陰蓄其邪心，故身死之日，天下相慶，蓋惡之如此。方奸雄之人，拳於富貴，分別黨與，布在要郡，聚斂珍貨，獨厚私室，皆為身謀而不為陛下謀也。坐失事機二十餘年，有識痛心。失賢才不用，政事不修，形勢不立，而專欲受命於敵，適足啟輕侮之心而正墜其計中。臣願陛下深思大計，復人心，張國勢，立政事，以觀機會，未絕其和，而遣一介之使與之分別曲直逆順之理，事必有成。」
万俟禼、湯思退見之，大怒，以為金未有釁，而浚所奏乃若禍在年歲間者。湯鵬舉即奏：「浚身在草上，名系罪籍，要譽而論邊事，不恭而違詔書，取腐儒無用之常談，沮今日已行之信誓，豈復能為國家長慮！徒以閒居日久，以冀復用。議者以為前此權臣嘗被其薦，故雖致人言，猶竄近地。況浚近得旨歸葬於蜀，尚堅異議，以唱率遠方之人，慮或生患。望屏之遠方，以為臣下不忠之戒。」故有是命。
閏十月，己亥朔，湯思退言昨日張浚行遣極當，帝曰：「浚用兵，不獨朕知，天下皆知之。如富平之敗，淮西之師，其效可見。今復論兵，極為生事。且太祖以神武定天下，亦與契丹議和。」陳誠之曰：「浚論事頗有不當，如石晉因契丹之力以自立，其勢不得不與之和，此桑維翰之功也。及景延廣用事，遽以翁孫之禮待之，契丹遣使問曲直，延廣對使者云：『晉有橫磨劍十萬口，翁欲戰則來。』石晉之禍自此始。浚不罪延廣而謂維翰不當與契丹和好，甚無謂。」帝曰：「耶律德光入汴，首以此言數延廣罪。」誠之曰：「浚永州之命，甚塞眾議。」帝曰：「不如此，議論不定。」
庚子，秘閣修撰、知婺州辛次膺權尚書禮部侍郎。
辛丑，宗正少卿李琳為賀大金正旦使，秉義郎、侍衛馬軍司幹辦公事宋均副之；尚書左司郎中葛立方為賀生辰使，閤門宣贊舍人梁份副之。
丙午，詔：「廉州歲貢珠，雖祖宗舊制，聞取之頗艱，或傷人命。自今可罷貢，幸丁縱其自便。」帝謂宰執曰：「朕嘗讀太祖《實錄》，見劉鋹進珠子馬鞍，太祖知劉鋹所採珠子甚多，日役幸丁數千人，死者不少。朕以為珠子非急用之物，既是難得，且傷人命，故特令罷貢，以為一方無窮之利。」
龍神衛四廂都指揮使、建武軍承宣使、新江南西路馬步軍副都總管董先卒於鄂州。
徽猷閣直學士致仕胡寅卒於衡州。
十一月，丙子，左從事郎、主管禮兵部架閣文字杜莘老充敕令所刪定官。
先是詔以星變求言，莘老上書論：「彗，戾氣所生，歷考史牒，多為兵兆。國家為息民通和，而將驕卒惰，軍政不肅。今因天戒以修人事，思患預防，莫大於此。」因陳時弊十事。
丙戌，知盱眙軍吳說奏請禁止采咸。帝曰：「暴殄天物，誠為可禁。第貧民以此為生，一旦禁止，恐致失業。古之聖人，先仁民而後愛物，今但令官司不得買咸，民間從其便也。。」
十二月，戊戌逆，臘饗太廟。是日也，罷朔祭，以禮官援淳化故事有請也。
辛丑，知樞密院事湯思退同知樞密院事。
壬戌，三佛齊國進奉使蒲晉等入見。癸亥，封其國首領為王，蒲晉等賜秩有差。
甲子，金賀正旦使中奉大夫、秘書監、右諫議大夫梁銶、副使定遠大將軍、充馬軍副都指揮使耶律諶入見。
帝嘗制宣聖及七十子像贊，親書之。是月，始命刻石。
春，正月，戊子，右通直郎、監登聞檢鼓王述，以貧乞補外。帝曰：「王倫頃年奉使金國，金欲留之，許以官爵，倫不從，乃冠帶南向，再拜求死。此事亦人所難，宜恤其後，可特添差通判平江府。」
庚寅，金以工部侍郎韓錫同知宣徽院事。錫不謝，杖百二十，奪所授官。
二月，丁酉朔，詔：「自今國學及科舉取士，並令兼習經義、詩賦，內第一場大小經各一道，永為定製。」
庚子，太尉、武當軍節度使、御前諸軍都統制、充利州東路安撫使兼知興元府楊政薨，年六十。政守漢中凡十八年，特贈開府儀同三司，後諡襄毅。
辛丑，金初定太廟時享牲牢禮儀。
癸卯，金改定親王以下封爵等第，命置局，追取存亡誥身，存者二品以上，死者一品，參酌削降。公私文書但有王爵字者，皆立限毀抹，雖墳墓碑誌，亦發而毀之。
戊午，御史中丞兼侍讀湯鵬舉參知政事。
鵬舉為台官凡一年半，所論皆秦檜餘黨，它未嘗及之。
己未，敷文閣待制、知刑南府王師心試尚書戶部侍郎。庚申，尚書吏部侍郎陳康伯兼侍讀，權禮部侍郎。賀允中兼侍講。
是月，金主坐武德殿，召吏部尚書李通，刑部尚書胡勵，翰林直學士蕭廉，語以「朕夜夢至上帝所，殿中人如嬰兒。少頃，有青衣特宣授朕天策上將，命征某國。朕受命出，上馬，見鬼兵無數，朕發一矢射之，眾皆喏而應。既覺，聲猶在耳，即遣人至廄中視所乘馬，其汗如水，取箭數之，亦亡其一。此異夢也，豈非天假手於朕，令取江南乎？」通等皆賀。金主戒無泄於外。
三月，丙戌，帝御射殿，引正奏名進士唱名。
先是湯鵬舉以御史中丞知貢舉，上合格進士博羅張宋卿等，帝親策試。既而以手詔宣示考試官曰：「對策中有鯁亮切直者，並置上列，以稱朕取士之意。」
時樂清王十朋，首以法天、攬權為對，其略曰：「臣勸陛下攬權者，非欲陛下衡石量書如秦皇帝，而謂之攬權也；又非欲陛下傳飧聽政如隋文帝，而謂之攬權也；又非欲其以強明自任、親治細事、不任宰相如唐德宗，而謂之攬權也；又非欲其精於吏治、以察為明、無復仁恩加唐宣宗，而謂之攬權也。蓋欲陛下懲其既往，戒其未然，操持把握，使威福之柄一歸於上，不至於下移而已。」又曰：「朝廷往嘗屢有禁鋪翠之令矣，而婦人以翠羽為首飾者，今猶自若也。是豈法令之不可禁乎？豈宮中服浣濯之化，衣不曳地之風，未形於外乎？夫法之至公者，莫如取士，名器之至重者，莫如科第，往歲權臣子孫、門客，省闈、殿試，類皆竊巍科，有司以國家名器為媚權臣之具，而欲得人，可乎？」又曰：「臣願陛下以正身為攬權之本，而又任賢以為攬權之助，廣收兼聽，以盡攬權之美，則所求無不得，所欲皆如意，雖社稷之大計，天下之大事，皆可以不動聲色而為之矣。」
晉原閻安中策言：「太子天下根本，自昔人君嗣政之後，必建立元子，授之匕鬯，所以系隆社稷，基固邦本，示奕世無窮之休。臣觀漢、唐史，東海王彊之於顯宗，宋王憲之於明皇帝，既皆為太子矣；暨天命定於後，莫不優加職秩，大封殊禮，退就宮邸，當時無閑言，後世無異議。孝成帝即位二十五年，立弟之子定陶王為子。今陛下之心，祖宗之心也，聖慮經遠，神機先物，嘗修祖宗故事，累年於茲矣。日就月將，緝熙光明之學，其曆試周知，不為不久也。而儲位未正，嫡長未辨，臣深恐左右近習之臣，浸生窺伺，漸起黨與，間隙一開，有誤宗社大計，此進退安危之機也。臣願陛下斷自宸衷，早正儲位，以系中外之望。」
帝謂大臣曰：「今次舉人程文，議論純正，仍多切直，似此人才，極有可用。」翼日，又謂大臣曰：「昨覽進士試卷，其間極有切直者。如論理財，則欲省修造。朕雖無崇台榭之事，然喜其言直。至論鋪金、鋪翠，朕累年禁止，尚未盡革，自此當立法必禁之。」湯思退曰：「太宗朝有雍邱尉武程，上疏願減後宮嬪嬙。太宗謂宰相曰：『程疏遠，未悉朕意，縱欲敗度，朕所不為。內廷執掌，有不可缺者。』李昉欲斥程以戒妄言，太宗曰：『朕何嘗以言罪人，但念程不知耳。』 士人論事，不究虛實，陛下能容之，實千載之遇。」帝曰：「正不消與辨。」陳誠之曰：「天下自有公論。陛下此舉，大足以感動天下。願陛下自此益崇儉約，以節浮費。」
時帝臨御久，主器未定，大臣無敢啟其端者，安中對策，獨以儲貳為請。帝感其言，於是賜十朋等四百二十六人及第、出身，而擢安中第二。或曰：「安中與舉人黃成孫同縣相友善，成孫父源，嘗為書言儲貳事，安中得其說以對，帝大賞之。」
始。蜀人之未集也。帝數有展日之命。沈該奏：「天時向暄，恐陛下臨軒，不無少勞。請一面引試，後有至者，臣等策之，中書定其高下。」帝不許，曰：「三年取士，朕豈憚一時之勞耶！」及唱名至安中，又至第三人雙流梁介，帝連舉首謂該曰：「如何？」該大慚悚。
丁亥，特奏名進士李三英等三百九十二人，武舉進士趙應熊等十五人，特奏名一人，授官有差。
應熊武藝絕倫，且試南首為第一人。帝謂大臣曰：「徽宗時，如馬擴、馬識遠俱以武舉擢用，或銜命出疆。今次魁選文武皆得人，應熊弓馬甚精，文字亦可采。朕樂於得士，雖終日臨軒，不覺倦也。」遂以應熊為閤門祗候、江東安撫司準備將。
左宣奉大夫、守尚書右僕射、同中書門下平章事万俟禼卒；壬辰，拜特進、觀文殿大學士、致仕、贈少師。命入內內侍省都知衛茂實護喪，拜其子右承奉郎夷中、右迪功郎致中並直秘閣，它子侄九人各進一官。
夏，四月，丙申朔，清遠軍承宣使、知金州、節制屯駐御前軍馬姚仲為龍神衛四廂都指揮使、御前諸軍都統制、利州東路安撫使，兼知興元府。保甯軍承宣使、御前前部統制、知階州王彥為金、房、開、達州安撫使、節制屯駐御前軍馬，兼知金州。
辛亥，保甯軍節度使、萬壽觀使、提舉秘書省信安郡王孟忠厚薨，贈太保，擢其子右朝請郎充、右宣義郎嵩、右承事郎雍皆直秘閣，它子孫六人皆進一官。
詔以提舉秘書省印納禮部，自是不復除。
辛酉，尚書吏部侍郎兼侍讀陳康伯遷吏部尚書。
壬戌，尚書戶部侍郎王俁權工部尚書，太府少卿林覺權戶都侍郎。
是月，加封徐偃王曰靈惠仁慈王。
金降景宣帝為遼王。
五月，丁丑，詔：「孟庾追復端明殿學士、左宣奉大夫；路允迪追復龍圖閣學士、左通議大夫。」庾既得歸，廢為民而死，或言允迪在汴不食卒，故皆復之。
癸未，金國賀生辰使、正議大夫、守禮部尚書耶律守素、中靖大夫、太常少卿許竑，見於紫宸殿。
辛卯，禮部、太常寺言：「每歲大祀三十六，除天地、宗廟、社稷、感生帝、九宮貴神、高禖、文宣王等已行外，其餘並請寓祠齋宮。立春祀青帝，朝日，出火東階，權於東門外長生院；赤帝、黃帝，權於南門外淨明寺；白帝，夕月，納火西階，權於西門外惠照院；黑帝，權於北門外精進寺；皆用少牢，備樂舞。而神州地祇以精進地狹，祀熒惑以與赤帝同日，皆權於惠照院行之。」神州當用犢，而亦用少牢，蓋權禮也。自紹興以來，大祀所行二十三而已，至是侍御史周方崇以為言，乃悉復之。
六月，戊申，知樞密院事湯思退守尚書右僕射、同中書門下平章事。
庚戌，詔：「故追復中大夫黃潛善，再復觀文殿大學士、左光祿大夫，官一子。」
甲寅，中書舍人兼侍講、權直學士院王綸試尚書工部侍郎，太府少卿徐林權尚書刑部侍郎。乙卯，尚書左司員外郎葛立方權吏部侍郎。
戊午，初命太廟冬饗祭功臣，蠟饗祭七祀，祫饗兼之。
辛酉，故責授昭化軍節度副使周望，追復龍圖閣學士、左中大夫，官其家二人。
自秦檜死，左司諫淩哲請追復大臣死於貶所者。朝論初指趙鼎、王庶等數人；沈該、湯思退為相，遂並取先得罪於國者而追復之，哲復爭，以為不可，乃止。
秋，七月，乙丑，秘書省校書郎陳俊卿言：「人之才性，各有所長，禹、稷、皋陶、垂、益、伯夷，在唐、虞之際，各守一官，至終身不易。此數君子者，苟使之更來迭去，易地而居，未必能盡善，況其餘乎！今也監司、帥臣鮮有終其任者，遠者一年，近者數月，輒已遷徙；州縣百姓送往迎來之不暇，其為勞費，不可殫舉。以至內而朝廷百執事之官，亦無肯安其職業，為三數年計者，往往數日待遷，視所居之官，有如傳舍。雖有勤恪之人，宣力公家，於人情稍通，綱條稍舉，已舍而它去。來者皆未能盡識吏人之面，知職業之所主，則又遷矣。因循歲月，積弊已久，是以胥吏得以囊橐為奸，賄賂公行而莫之誰何，如此而望職業之舉，難矣。夫爵祿名器，人所奔趨，必待積勞而後遷，則人各安分，不敢躁求。若開驟進之門，使有僥倖之望，則人人懷苟且之心，無守公之節，其自為謀則得矣，朝廷何賴焉！臣嘗讀《國史》，見太祖朝任魏丕掌作坊十年，劉溫叟為台丞十有二年，太宗朝劉蒙正掌內藏二十餘年，陳恕在三司亦十餘年，此祖宗用人之法也。望與執政大臣參酌，立為定論。其監司、帥守，有政術優異者，或增秩賜金，必待終秩而後遷擢。至於朝廷百執事之官，亦當少須歲月，俾久於其職，然後察其勤惰而升黜之。庶幾人安其分，盡瘁於國，無有過望，而萬事舉矣。」詔三省行下。遂以俊卿為著作佐郎。
庚午，戶部侍郎林覺言：「國朝慶曆以來，歲鑄錢一百八十餘萬緡，其後亦不下百萬，如前年猶得十四萬緡，去年猶得二十二萬緡。而典司官吏，徒糜祿廩，朝廷罷之，殊快人意，但付之漕司，日久亦未有涯。議者以為諸路物料有無不等，運司不相統轄，無以通融鼓鑄。宜出戶部錢八萬緡為饒、贛、韶三州鑄本，委各州通判主管，漕臣往來措置，今歲權以二十三萬緡為額，即不復以舊錢得代發。」從之。
甲戌，直秘閣、知臨安府榮嶷權尚書戶部侍郎。
八月，甲午朔，帝諭宰執曰：「昨日卿等繳到宋奐所上徽宗賜奐手詔，朕已恭覽。蓋徽宗內禪之美，遠過堯、舜，而一時小人，外庭如唐恪、聶昌、耿南仲，內侍如邵成章、張藻、王孝竭輩、輒為妄言以惑淵聖之聽，父子之間，幾於疑貳。至宋奐、李綱奉迎徽宗還京，綱先歸，具言徽宗之意，而後淵聖感悟，兩宮釋然。今觀手詔，並得綱題識，皆朕昔所親見者。朕朝徽宗於龍德宮，嘗聞親諭云：『朕平生慕道，天下知之。今倦於萬機，以神器授嗣聖，方築甬道於兩宮間，以便朝夕相見。且欲高居養道，抱子弄孫，優遊自樂，不復以事物攖懷。而小人希進，妄生猜間，不知朕心如此。嗣聖在春宮二十年，朕未嘗有纖芥之嫌，今豈復有所疑耶？』此皆當時玉音，外庭往往不知。」沈該等曰：「昨日臣等既得竊觀徽宗詔墨，今又親聞陛下宣諭，此實堯、舜盛德之事，因以知李綱題識，蓋實錄也。」翼日，該等又請宣付實錄院，帝曰：「朕為人子，何可不暴白其事，使天下後世知之！」既而又親筆書於詔後，宣示宰執。
乙未，參知政事湯鵬舉知樞密院事。
壬寅，清遠軍承宣使兼知興元府姚仲為保甯軍節度使。
癸卯，金始置登聞院。
甲寅，金罷上京留守司。
己未，右奉議郎宋汝為卒。
汝為棄妻子亡去，至是十年，卒於青城縣開先觀，年六十。汝為未病，以後事托其友人監永康茶稅王槐孫，後月餘乃死，槐孫為葬之青城山中。
是月，金主試進士於廣樂園。
九月，戊辰，故房州觀察使王燮追復建武軍承宣使。
戊寅，吏部尚書兼侍讀陳康伯參知政事。
辛巳，給事中兼侍讀王師心權吏部尚書。
癸未，敷文閣待制王俁卒。
丙戌，侍御史周方崇試尚書禮部侍郎。
冬，十月，庚申，左司諫淩哲權尚書禮部侍郎。
先是台諫官皆湯鵬舉所薦，至是哲與方崇皆內徙，而以朱倬、葉義問代之，自是鵬舉始不安矣。
十一月，乙丑，太常少卿充賀金國正旦使孫道夫、閤門宣贊舍人充副使鄭朋辭行。
先時左從政郎左蹕為書狀官，死於涿州驛舍，不暇為棺具，但坎地葬之，及道夫至北庭，乃焚其骨以歸。後特官一子。
丁卯，工部侍郎兼侍講王綸等言：「興化軍進士鄭樵，耽嗜墳籍，杜門著書，嘗以所著書獻之朝廷，降付東觀。比聞撰述益多，當必有補治道，終老韋布，可謂遺才。望賜召對，驗其所學，果有所取，即乞依王蘋、鄧名世例施用，庶學者有所激勸。」乃命樵赴行在。
殿中侍御史葉義問論知樞密院事湯鵬舉，以為：「人臣不忠之罪，莫大於掠美以欺君，植黨以擅權；有一於此，法當竄殛，況兼而有之！鵬舉初罷平江，適逢陛下欲去權臣黨與之弊，起廢匿瑕，付以風憲。凡所彈擊，發蹤指示，皆出陛下之英斷，初非鵬舉可得而竊。況鵬舉本非正直敢言之士，嘗除廣帥，憚於遠行，因秦檜之嬖人丁禩獻佞於檜，遂移平江。及秦檜還建康焚黃，鵬舉棄去郡事，連日奔走吳江，望塵雅拜，比它郡守最為諛佞，自非陛下收拭用之，則鵬舉實秦檜黨中之奸猾耳。至處言路，乃妄自尊大，竊弄威權，使陛下去邪之英斷，反為鵬舉賣直之虛名，此臣所謂掠美以欺君者也。鵬舉自居要途，引用非類，凡平日之所忌者，雖賢德忠良，必極力擠之，平日之所喜者，雖輕猥邪佞，必極力援之。坐是劉天民、范成象、留觀德之徒，爭為鷹犬，同惡相濟，牢不可解。逮居樞府，積忌尤甚，凡己所惡，必遣天民輩先諭台諫，有議論不同者，即怫然作色曰：『此人我所薦拔，何相負如是！』夫台諫者，陛下之台諫，非鵬舉之私人也。而鵬舉自違詔旨，敗壞成法，略無忌憚之心，復蹈前車之轍，此臣所謂植黨以擅權者也。況鵬舉位居宥密，執權甚重，若不急去，其害有甚於秦檜。望將鵬舉明正典刑，竄之遠方，以為不忠罔上之戒。」
辛巳，左正言何溥請特詔大臣勿數易郡守，帝謂宰執曰：「此論切中時病。近亦有因事移易者，今非甚不得已，且令成資。」湯思退曰：「豈惟郡守！監司亦然。欲於卿、監、郎官中擇資淺者，令中外更代，皆至成資而罷。」帝曰：「如此，不惟免迎送之擾，亦可革內重外輕之弊矣。」
丁亥，知樞密院事湯鵬舉罷，為資政殿學士、提舉在外宮觀，免辭謝。
十二月，乙未，重見尚書六部成。
己酉，以徐林為刑部侍郎。
戊午，金主遣驃騎上將軍、侍衛親軍馬步軍副都指揮使高思廉，昭毅大將軍、行尚書兵部郎中阿勒根彥忠，來賀明年正旦。
是歲，金以張仲軻為諫議大夫，修起居注，但食諫議俸，不得言事。
金主恃累世強盛，欲用兵以一天下，吏部尚書李通揣知其意，遂與仲柯及右補闕馬欽等，盛談江南富庶，子女玉帛之多，以逢其意。宦者梁珫因極稱宋劉妃絕色傾國，金主大喜，命縣君高蘇庫爾貯衾褥之新潔者，俟得劉貴妃用之。
欽為人輕脫，不識大體，金主每召見與語，欽出，輒以語人曰：「上與我論某事，將行之矣。」其視金主如僚友然。累遷國子司業。

