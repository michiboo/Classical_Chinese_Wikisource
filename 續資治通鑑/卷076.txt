
春，正月，乙未，命步軍都虞候林廣經制瀘夷。
時韓存寶討瀘蠻乞第，逗撓不進，以廣代之。廣至，閱兵合將，蒐人材勇怯，三分之，日夕肄習，間椎牛享犒，士心皆奮。遣使開曉乞弟，仍索所亡卒，乞弟歸卒七人，奏書降而身不至。乃決策深入，陳師瀘水，率將吏東向再拜，誓之曰：「今孤軍遠略，久駐賊境，退則為戮。冒死一戰，勝負未可知，縱死，猶有賞，愈於退而死也。與汝等戮力而進，可乎？」眾皆踴躍。
庚子，詔試進士加律義。
戊申，五國部長貢於遼。
辛亥，于闐來貢。
馮京罷知河陽。孫固知樞密院，龍圖閣直學士韓縝同知樞密院事。
前征安南，建順州，其地瘴癘不堪守，固請棄之，內徙者二萬戶。
甲寅，女真貢良馬於遼。
二月，甲子，遼主如魚兒濼。
己巳，知制誥王存言：「遼人覘中朝事頗詳，而邊臣刺遼事殊疏，此邊臣任間不精也。臣觀知雄州劉舜卿，議論方略，宜可任此，當少假以金帛，聽用間於繩墨之外。」詔舜卿具所資用以聞。舜卿乞銀千兩，金百兩，詔三司給之。舜卿初至雄州，有告以巡馬大至，請甲以俟；舜卿不為變，卒以無事。遼妄捕系州民，檄取，不聽。會有使者至，因捕其徒一人，請償焉，待釋乃遣。遼遣諜盜西城門鎖，舜卿密令易去舊鐍而大之。數日，以鎖來歸，舜卿曰：「吾未嘗亡鎖也。」 引視納之，不能受，乃慚去。諜者因得罪。
辛未，置秦州鑄錢監。
己卯，分東南團結諸路為十三將。
三月，癸卯，章惇罷，知蔡州。
甲辰，以翰林學士張璪參知政事。
乙巳，命官閱九軍營陣法於京城南。
戊申，大閱。
丙辰，棟戩遣使來貢。
隨州言知州、正議大夫薛向卒。輟視朝，遣中使護其喪歸葬。
夏，四月，癸亥，御延和殿閱試保甲。
己巳，詔：「罷南郊合祭天地。自今親祀北郊如南郊儀，有故不行，則以上公攝事。」
壬申，御崇政殿疏決繫囚。
乙酉，河決澶州，小吳埽復大決，自澶注入御河。
五月，戊申，封晉程嬰為成信侯，公孫杵臼為忠智侯，立廟於絳州。
壬子，遼主如嶺西。
癸丑，遼永清、武清、固安三縣蝗。
甲寅，遼以北府宰相蕭托卜嘉兼殿前都點檢，以駙馬都尉蕭酬斡為漢人行宮都部署兼知樞密院事。
六月，戊午，河北諸郡蝗生。
甲子，遼詔月祭觀德愉；歲寒食，諸帝在時生辰及忌日，詣景宗御容殿致奠。
丙寅，准布貢於遼。
丁卯，遼以翰林學士王言敷參知政事，封北院宣徽使石篤為漆水郡王。
戊辰，詔：「聞河北飛蝗極盛，漸已南來，速令開封府界提舉司、京東、西路轉運司遣官督捕；仍告諭州縣，收穫先熟禾稼。」
己巳，入內東頭供奉官、句當禦藥院竇仕宣言：「小吳決口，下至乾甯軍樸樁口。相視今河自乾甯軍樸樁口以下，流行未成河道，又緣河東北流，自下吳向下，與御河、胡蘆、滹沱三河合流，深恐漲水之際，堤防難限。乞令都水監定三河合黃河如何作堤防限隔；或不合黃河，其三河於何所歸納。」詔送李立之相度。後立之言：「三河別無回河歸納處，須當合黃河流。」從之。
己卯，洪州言知州、觀文殿學士王韶卒。輟視朝，贈金紫光祿大夫，諡襄敏，官其子六人。韶用兵頗有方略，每召諸將授指，不復更問，所至輒捷。嘗夜臥軍帳中，前部遇敵，矢石交下，呼聲振山谷，侍旁者往往股慄，而韶鼾息自若。然熙河所奏多欺誕，殺蕃部老弱不可勝數。軍以首級為功，韶交親皆楚人，多依韶以求仕，韶分屬諸將；諸將畜降羌老弱，或殺其首以應命。至是疽發背而卒。
壬午，詔：「陝西路緣邊諸路，累報夏國大集兵至，須廣為之備。以東上閤門使、文州刺史種諤為鄜延路經略安撫副使，應本司事與經略安撫使沈括從長處置。」
先是令諤與括密議點集，諤乃言：「疾雷不及掩耳。今已籍籍，輕兵不可用勢，當成軍進討。」於是入對，大言曰：「夏國無人，秉常孺子，臣往提其臂而來耳！」帝壯之，乃決意西征，命諤副括，賜以金帶，別賜銀萬兩為招納之用，本路及麟府事悉聽諤節制。招宣使、果州團練使、入內副都知王中正同簽書涇原路經略總管司公事，如遇出界，令王中正及涇原路總管兼本路第一將劉昌祚同往。發開封府界、京東、西諸將軍馬分與鄜延、環慶兩路。以東上閤門使、英州刺史姚麟權環慶路總管，遇出界，令知慶州高遵裕與姚麟同往。其鄜延、環慶、涇原招納蕃部等費用，許支封樁錢。涇原路令王中正候編排本路軍馬畢赴闕，於在京七百料錢以下，選募馬步軍萬五千人，開封府界及本路兵選募義勇保甲萬人。如涇原路五千人不足，於秦鳳路選募。
交趾郡王李乾德上表言：「昨遣使臣陶宗元等朝貢，為廣州禁制窒塞，綱運不同向時。今遣禮賓副使梁用津、著作郎阮文倍等水路入貢，乞降朝旨，依舊進奉。」詔廣州悉准舊例，無得邀阻。差入內使臣一員押伴，仍先降詔諭之。
癸未，命提點開封府界諸縣鎮公事楊景略、提舉開封府界常平等事王得臣督諸縣捕蝗。
帝初議西討，知樞密院孫固曰：「舉兵易，解禍難。」前後論之甚切。帝意既決，固曰：「必不得已，請聲其罪薄伐之，分裂其地，使其酋長自守。」 帝笑曰：「此真酈生之說。」時執政有請直渡河者，帝意益堅。固曰：「然則孰為陛下任此者？」帝曰：「吾以屬李憲。」固曰：「伐國大事，而使宦官為之，士大夫孰肯為用？」上不悅。固請去，不許。它日，又對曰：「今舉重兵五路並進，而無大帥，就使成功，兵必為亂。」固數以大帥為言，帝諭以無其人，同知樞密院呂公著進曰：「既無其人，不若且已。」固曰：「公著言是也。」
秋，七月，戊子，遼主如秋山。
己丑，太白晝見。
壬辰，前河北轉運判官呂大忠言：「天下二稅，有司檢放災傷，執守謬例，每歲僥倖而免者，無慮三二百萬，其餘水旱蠲閣，類多失實。民披訴災傷狀，多不依公式令。諸縣不點檢所差官，不依編敕起離月日程限，託故辭避，乞詳定立法。」中書房言：「熙寧編敕，約束詳盡，欲申明行下。」從之。
甲午，鄜延、涇原、環慶、熙河、麟府路各賜金銀帶、綿襖、銀器、鞍轡、象笏。
丙申，遼主謁慶陵。
戊戌，詔：「自今汴河水漲及一丈四尺以上，即令於向上兩堤，相視地形低下可以納水處決之。」
甲辰，韓存寶坐逗遛無功，伏誅；韓永式、魏璋、董鉞罪謫有差。
先是存寶經制瀘州蠻賊無功，而永式照管軍馬，實同其事。朝廷遣侍御史知雜事何正臣鞫存寶等，與乞弟戰，以累敗怯避，乃止令裨將禦敵，致賊酋走逸，反招諭乞弟投降，冀以回軍；而宴州蠻人叛，以急欲回軍故不討；及疑底蓬褒、上、下底行等村蠻為寇，因其句點不齊，乃起兵討蕩，欲藉此以蓋前過，並不依朝旨立城寨；餘罪上言不實，魏璋為從。案既具，於是刑部奏：「存寶逗遛不克，請行軍法。」知諫院蔡卞亦言：「乞正存寶軍法，並置永式典刑。」而正臣又言：「董鉞隨軍，親見存寶等舉事乖謬，罔上不忠。又，鉞賀表稱存寶功效，誣罔尤甚，望特行竄斥。」朝廷懲安南無功，時方大舉伐夏，故誅存寶以令諸將。隨軍主簿鮮于溱、第二將呂真求合存寶意，虛作申報，詔提點刑獄司劾之。
戎州錄事參軍孫敏行，素為鉞所厚，先令敏行草賀表，敏行正色止之曰：「彼既罔上，公又從而實之，公亦隨受禍矣。」鉞不聽，卒命它官草表。敏行，眉山人也。
丙午，涇原路經略司言：「近准朝旨修渭州城置砲台已畢。防城戰具，止有大小合蟬床子等弩。按《武經總要》，有三弓八牛床子弩，射及二百餘步，用一槍三劍箭，最為利器，攻守皆可用。乞下軍器監給弩箭各三副，赴本路依樣造，以備急用。」軍器監言弩每座重十餘斤，難運致，乞圖其樣付本路作院；從之。
丁未，大軍進攻米脂寨。
戊申，命集賢院學士蘇頌同詳定官制。
己酉，詔曾鞏充史館修撰，專典史事。
己酉，泰州言：「七月甲午，海風夜起，繼以大雨，浸州城，壞公私屋數千間。」詔淮南轉運副使李琮按視以聞。
癸丑，詔內外官司舉官悉罷。令大理卿崔台符同尚書吏部、審官東、西、三班院議選格。
于闐遣蕃部阿辛上表，赴闕朝見，館遇甚厚；回日，並賜敕書諭之。
八月，乙卯朔，罷中書堂選，悉歸有司。
丙辰，詔：「自南北通和以來，國信文字，差集賢院學士蘇頌編類。」頌因進對，帝曰：「朝廷與契丹通好歲久，故事、儀式，遺散者多，每使人生事，無以折正。朕欲集國朝以來至昨代州定地界文案，以類編次為書，使後來得以稽據，非卿不可成。」因令置局於樞密後廳，仍辟官檢閱文字。
丁巳，帝批：「諸路戰騎，所系甚大，況今軍興，尤為要急，可督提舉陝西買馬監牧郭茂恂速措置招買，往來諸場督趣。」又詔：「熙、秦、鳳買馬場，以馬價畫一付景青宜、黨支等，令使回人蕃告諭。
辛酉，夏人寇臨州堡，詔櫃戩會兵伐之。
以金州刺史燕達為武康軍節度使。
壬戌，種諤遣諸將出界，遇賊，破之，斬首千級。
丙寅，涇原路經略司言：「應副軍行戰守等事，乞權許便宜指揮。」詔：「本路措置事稍大奏候朝旨，如小事礙常法，許一面施行。鄜延、環慶、河東路經略司、熙河路都大經制司、措置麟府路兵馬司依此。」先是詔遣宿衛七將之師戍鄜延，已再頒賜矣，而鎮兵未嘗有所賚。沈括以為禁兵雖重，而為國守邊，無歲不戰者，鎮兵也，賞賚不均，此召亂之道，乃矯詔賜鎮兵錢數萬緡，而封藏詔書以驛聞。不數日，有急遞詔括曰：「樞密院漏行頒書，賴卿察事機，不然，幾擾軍政。」自此事不獲聞者得以專制，蕃、漢將卒，自皇城使以降，皆得承制補受。
丁卯，遼主射鹿赤山，加圍場使尼嚕為靜江軍節度使。
己巳，復置滑州。
庚午，廣西經略司言：「交踐入貢百五十六人，比舊制增五十六人。」帝令據今已到人數赴闕，後准此。
丁丑，熙河經制李憲敗夏人於西市新城，獲酋首三人，首領二十餘人。庚辰，又襲破於女遮穀，斬獲甚眾。
辛巳，司馬光、趙彥若上所修《百官公卿年表》十卷、《宗室世表》三卷。
壬午，詔升南京、青、登、鄧、鄆、曹、齊、洺、濮州有馬軍教閱廂軍及真定府北寨勁勇、環州下蕃落未排定指揮，並為禁軍。
佛泥國遣使入貢。佛泥不入貢者九百餘年矣。
九月，乙酉，棟戩遣使來貢，且言已遣首領將兵三萬會擊夏國。
李憲復蘭州古城。時五路出師討夏國，憲領熙、秦軍至西市新城，復蘭州，城之，請建為帥府。
戊子，蘭州新順首領巴令謁等三族率所部兵攻夏人撒逋宗城，敗之。
遼主次懷州，命皇后謁懷陵；辛卯，次祖州，皇后謁祖陵。
丙申，熙河路都大經制司言：「蘭州古城，東西約六百餘步，南北約三百餘步。大兵自西市新城約百五十餘里，將至金城，有天澗五六重，僅通人馬。自夏賊敗衄之後，所至部族皆降附。今招納已多，若不築城，無以固降羌之心。見築蘭州城及通過堡，已遣前軍副將苗履、中軍副將王文郁都大管句修築，前軍將李浩專提舉。其李浩以次須佐事之人，亦即軍前權選委句當。」
乙亥，王珪上《國朝會要》。
種諤乞計置濟渡橋筏椽木，令轉運司發步乘運入西界。詔：「凡出兵深入賊境，其濟渡之備，軍中血有過索、渾脫之類，未聞千里運木隨軍。今諤計置材木萬數不少，如何令轉運司應副步乘？縱使可以應副，亦先自困。令種諤如將及河造筏，賊界屋並可毀拆，或斬林木相兼用之。如更不足，以至槍排皆可濟渡。」 帝坐制兵間，利害細微，皆得其要，諸將奉行惟恐不及也。
壬寅，閱河北保甲於崇政殿，官其優者三十六人。
甲辰，詳定郊廟奉祀禮儀。中書言：「前奏禘祫年數差互。昨元豐三年四月已行禘禮，今欲通計年數，皆三十月而一祭，當至五年冬祫。」詔依前行典禮。又言禘祫不當廢時祭，從之。
乙巳，遼主駐藕絲澱。
丙午，詔諭夏主左右並嵬名部族諸部首領，並許自歸。
是日，王中正發麟州，禡祭祝辭云：「臣中正代皇帝親征。」兵六萬人，民夫亦六萬餘人。行數里，至白草平，即奏已入夏界，留屯九日不進，遣士卒往來就芻糧於麟州。高遵裕發慶州蕃、漢步騎凡八萬七千人，民夫九萬五千人，種諤以鄜延兵五萬四千，畿內七將兵三萬九千，分為七軍，方陣而進，自綏德城出塞。丁未，攻圍米脂寨。
己酉，河北都轉運使王居卿，乞自王供埽上添修南岸，於小吳口北創修遙堤，候將來礬山水下，決王供埽，使河直注東北，於滄州界或南或北，從故道入海。
庚戌，熙河路都大經制司言：「蘭州西市城川原，地極肥美，兼據邊面，須多選募強壯以備戍守。熙河民兵，惟西關最得力，又地接皋蘭，歲入特厚，芻粟充衍，人馬驍勇。今既復蘭州，遂可廣行選募。欲乞除留置官莊地，並募弓箭手，人給二頃。緣置州城。難得耕牛器用，若募新人，必種植不時。乞依熙河舊例，許涇原、秦鳳、環慶及熙河路弓箭手投換，仍帶舊戶田土耕種，二年即收入官，別招弓箭手。」從之。
夏兵救米脂寨，鄜延經略副使種諤率眾擊破之。辛亥，種諤又敗夏人於無定川。
冬，十月，乙卯，集賢校理蔡卞為崇政殿說書。
樞密院言定州牒報北界事，帝曰：「朝廷作事，但取實利，不當徇虛名。如慶曆中，輔臣欲禁元昊稱烏珠，費歲賜二十萬，此乃爭虛名而失實利。富弼與契丹再議盟好，自矜國書中入『南朝白溝所管』六字，增歲賜二十萬，其後白溝亦不盡屬我也。昔周世宗不矜功名，惟以實志取天下，如李璟欲稱帝，世宗許之；蓋已盡取其淮南地，不系其稱帝與否也。」
丁巳，米脂寨降。種諤下令：「入城，敢殺人及盜者斬！」乃降之，收城中老小萬四百二十一口，給以衣巾，仍命訛遇等各統所部以禦賊。
戊午，種諤破米脂援軍捷書至，帝喜動顏色，群臣稱賀。遣中使諭諤曰：「昨以卿急於滅賊，恐或妄進，為一方憂，故俾聽王中正節制。今乃能首挫賊鋒，功先諸路，朕甚嘉之。中正節制指揮，更不施行。其戰勝兵員並與特支錢，將官等各傳宣撫問。」
己未，拂菻國來貢。
詳定禮文所請祭地祇以五行之神從，以五人神配，用血祭；又言祭社稷請以埋血為始；從之。又言：「宗廟之有祼鬯爇蕭，則與祭天燔柴、祭地瘞血同意。近代有上香之制，頗為不經。案《隋志》云：『天監初，何佟之議，鬱鬯蕭光，所以達神，與用香其義一也。上古禮樸，未有此制。今請南郊明堂用沉香，北郊用上和香。』臣等考之，殊無依據。今崇祀郊廟明堂，器服牲幣，一用古典，至於上香，乃襲佟之議。如曰上香亦祼鬯爇蕭之比，則今既上香而又祼爇，求之古義已重復，況《開元、開寶禮》亦不用乎！」又請戶部陳歲之所貢以充庭實，仍以龜為前列，金次之，玉帛又次之，餘為後，從之。
庚申，熙河兵至女遮谷，與夏人遇，戰敗之。
癸亥，種諤至石州，賊棄積年文案、簿書、枷械，舉眾遁走，移軍據之。
甲子，詳定禮文所言：「謹按《周禮》大宗伯以禋祀祀昊天上帝，以實柴祀日、月、星辰，以棲燎祀司中、司命、風師、雨師。近世惟親昊天下帝燔柏柴外，其餘天神之祀，惟燔祝板，實為闕禮。伏請天神之祀皆燔牲首，所有五帝、日、月、司中、司命、風師、雨師、靈星、壽星，並請以柏為升煙，以為歆神之始。」從之，又言：「春秋祈報大社、大稷，宜於羊豕之外加以角握牛二。」又言：「南郊、太廟、明堂，祭前一日，請以禮部尚書、侍郎省牲，光祿卿奉牲，告充告備，禮部尚書省鑊；祭之日，禮部侍郎視腥熟之節。」並從之。
乙丑，涇原兵至磨臍隘，遇夏兵，與戰，敗之。先是詔涇原兵聽高遵裕節制，仍令環慶與涇原合兵，擇便路進討。夏人之諜者以為環慶阻衡山，必從涇原取胡盧河大川出塞，故悉河南之力以支涇原。既而環慶兵不至，劉昌祚與姚麟率本路蕃、漢兵五萬獨出，離夏界堪哥平十五里，遇夏人三萬餘眾扼磨臍隘口，不得進。諸將欲舍而東，出韋州與環慶合，昌祚曰：「遇賊不擊，枉道自全，是謂無次。且為客，利速戰，古今所聞。公等去此，自度能免乎？」乃謀分軍度胡盧河奪隘，牌手當前，神臂弓次之，弩又次之，選鋒馬在後。諭眾以立功者三倍熙河之賞，眾歡甚，響震山谷。昌祚既挾兩牌先登，弓弩繼前，與夏統軍國母弟梁大王戰，自午至申，夏人小卻；大軍乘之，夏人遂大敗。追奔二十里，斬獲大首領十五級，小首領二百十九級，擒首領統軍侄吃多理等二十二人，斬二千四百六十級，獲偽銅印一。自是大軍通行無所礙。
戊辰，知夏州索九思遁去，種諤入夏州。
朝議既不用林廣所奏，促廣進軍。廣發瀘州，越四日，江安以所招降夷人渠帥及其質子皆隨軍；復令其次諸酋各占所居地防援餉道，故人生界免寇抄之患。
己巳，種諤入銀州。
庚午，環慶行營經略高遵裕復通遠軍。
種諤遣曲珍等領兵通黑水安定堡路，遇夏人，與戰，破之。
是日，王中正至夏州。時夏州已降種諤，諤尋引去。中正軍於城東，城中居民數十家。先是朝旨禁入賊境抄掠，夏人亦棄城邑，皆走河北。士卒無所得，皆憤悒思戰，謂中正曰：「鄜延軍先行，獲功甚多；我軍出界近二旬，所獲才三十餘級，何以覆命！且食盡矣，請襲取宥州，聊以藉口。」中正從之。
癸酉，王中正至宥州，城中居民五百餘家，遂屠之，斬首百餘級，降者十數人，獲馬牛百六十，羊千九百。軍於城東二日，殺所得馬牛羊以充食。
高遵裕至韋州，監軍司令將士勿毀官寺民居，以示招懷。
乙亥，李憲敗夏人於屈吳山。
丙子，鄜延路鈐轄曲珍破夏人於蒲桃山。
高遵裕次旱海。先是李察請以驢代夫運糧，驢塞路，饋不繼，師病之。
戊寅，林廣軍次土城山，自發江安，距今才十日。始，軍有二道可進：自納溪夷牢口至江門，近而險；自甯遠至樂共壩，回遠而平。賊意必出江門，盛兵距隘，而廣實趨樂共。賊不能支，皆逃遁。
乙卯，種諤言：「效順人已刺『歸漢』二字，恐諸路在臣後者，一例殺戮，乞賜約束。」詔：「種諤所過招納效順人，令王中正如行營經過，指揮諸將，更加存撫。」
庚辰，詔：「自今除授職事官，並以寄祿官品高下為法。凡高一品以上為行，下一品者為守，下二品以下者為試；品同者不用行、守、試。」
辛巳，涇原節制王中正入宥州。
涇原兵既破磨臍隘，行次賞移口，有二道：一北出黛黛嶺，一西北出鳴沙川。鳴沙少迂，諸將欲之黛黛，劉昌祚曰：「離漢時，運司備糧一月，今已十八日，未到靈州，倘有不繼，勢將若何？吾聞鳴沙有積粟，夏人謂之禦倉，可取而食之，靈州雖久，不足憂也。」既至，得窖藏米百萬，為留信宿，重載而趨靈州。壬午，師次城下。是時環慶軍未至，城門未闔，先鋒奪門幾入。高遵裕遣李臨、安鼎齎答刂子，且曰：「已使王永昌入城招安，可勿殺。」少間，門闔，城守，斬首級四百五十，得戰馬牛羊千餘。昌祚曰：「城不足下，獨嫌於環慶爾，朝廷在遠，必謂兩道爭功。」遂按甲。
廢瀘州大硐寨。
十一月，癸未朔，日有食之。
高遵裕言以環慶兵趨靈州，是日，次南平州。距城三十里，遇夏人接戰。轉運副使李察、判官范純粹夜以手書間道促涇原兵來援，劉昌祚即委姚麟留屯，自將選鋒數千人赴之，未至而賊已退。
先是昌祚言軍事不稱旨，帝賜遵裕手劄云：「昌祚所言迂闊，必若不堪其任者，宜擇人代之。」遵裕由是輕昌祚。既而昌祚先至靈州城下，或傳昌祚已克靈州，遵裕未至靈州百里，聞之，亟具表稱「臣遣昌祚進攻，拔靈州城」；尋知所傳皆虛，乃斬諜者以徇。於是昌祚詣遵裕，遵裕訝其來晚，坐帳外移時不見。既見，問：「靈州何如？」昌祚曰：「疇昔即欲取之，以幕府在後，故止，城不足拔也。前日磨臍之戰，餘眾皆保東關鎮。東關在城東三十里，旁直興州渡口，平時自是要害，今復保聚。若乘此急擊之，外援既殲，孤城當自下。」遵裕怒未解，且方欲攻城，謂昌祚曰：「吾夜以萬人負土平疊，黎明入之矣。」因檄昌祚以涇原兵付姚麟；麟不敢當，遵裕亦已。
甲申，詔：「降《五路對境圖》付王中正、種諤，據所分地招討，俟略定河南，如可乘勢渡河，方得前進，蕩覆賊巢。緣環慶、涇原行營已至靈州界，其鄜延、河東兵馬路尚遠，不須必赴會合，但能平靜所分一道，將來議賞不在克定興、靈之下。其措置麟府路兵馬司，可自西界並邊取便路速往，及令趙禼應副糧草。如未到，本路即鄜延路借給，委路昌衡照會。其趙咸、莊公嶽，元無朝旨令就鄜延糧草通融支用，既以饋運不繼，乃妄奏陳及走失人夫萬數不少；委趙禼遣官押送，就近裡州軍械繫，令沈括選官鞫之。」後公嶽、咸自訴深入賊境，暴露得疾，乞免械繫，御批令在外承勘。
初，王中正在河東，奴視轉運司官，凡有須索，不行文書，但遣人口傳指揮，轉運司不敢違。公嶽等以口語無所憑，從容白中正云：「太尉所指揮事多，恐將命者有所忘誤，乞記之於紙筆。」自後始以片紙書之。
公岳等白中正：「軍出境，應備幾日糧？」中正以為鄜延受我節制，前與鄜延軍遇，彼糧皆我有也。乃書片紙云：「可備半月糧。」公岳等恐中道乏絕，陰更備八日糧。及種諤既得詔，不受中正節制，鄜延糧不可復得，人馬漸乏。
中正不習軍事，自入夏境，望空而行，無鄉導斥候。性畏怯，所至逗遛，恐夏人知其營柵之處，每夜二更，輒令軍中滅火。後軍飯尚未熟，士卒食之多病。又禁軍中驢鳴。及食盡，士卒憤怒，流言「當先殺王昭宣及莊、趙二漕乃潰歸」。中正頗聞之，陽於眾中大言：「必竭力前進，死而後已。」陰令走馬承受全安石奏：「轉運司糧運不繼，故不能進軍，今且於順寧寨境上就食。」公嶽等亦奏：「本期得鄜延糧，因朝延罷中正節制，故糧乏。」帝怒，故令禼置獄，劾公嶽等。公嶽等急，乃奏：「臣等在麟府，本具四十日糧。王中正令臣止備半月糧，片紙為驗。臣等復陰備八日糧。今出塞二十餘日，始至宥州，糧不得不乏。」帝徐悟非公嶽等過。時即隰州置獄，中正恐公嶽等復有所言，甚懼。及還朝，過隰州，謂公嶽等曰：「二君勿憂，保無它。」既而公嶽等各降一官，職事皆如故。
權鄜延路轉運使李稷言：「糧道阻節，見開路折運，乞朝廷指揮，討除後患。」帝從之，令種諤速移軍近塞，並力討除。諤初被詔，當以兵會靈州，而諤枉道不進；既發夏州，即饋餉乏絕。諤駐兵麻家，士卒饑困，皆無人色。諤欲歸罪漕臣，誅稷以自解；或私告稷，稷請身督折運，乃免。民夫苦折運，多散走，稷不能禁，使士卒斬其足筋，宛轉山谷間，數日乃死者數千人。
乙酉，遼主命歲出官錢以賑諸宮分及邊戍之貧戶。
丙戌，王中正奉詔引軍還延州，士卒死亡者幾二萬。
丁亥，遼主幸駙馬都尉蕭酬斡第。方飲，宰相梁潁諫曰：「天子不可飲於人臣之家。」遼主即還宮。
諸軍合攻靈州，種諤敗夏人於黑水。
戊子，高遵裕始自以環慶兵攻靈州城。時軍中皆無攻具，亦無知其法者。遵裕旋令采木為之，皆細小不可用。又欲以軍法斬劉昌祚，眾共救解之；昌祚憂恚成疾，涇原兵皆憤怒。轉運判官范純粹謂遵裕曰：「兩軍不協，恐生它變。」力勸遵裕詣昌祚營問疾以和解之。遵裕又使呼城上人曰：「汝何不速降？」其人曰：「我未嘗叛，亦未嘗戰，何謂降也？」
己丑，李憲敗夏人於囉逋川。
增制五輅：玉輅，建太常；金輅，建大旆；象輅，建大赤；革輅，建大白；木輅，建大麾；從詳定禮文所奏也。
辛卯，天章閣待制、知開封府、權管句河東都轉運司、措置麟府軍馬事趙禼知相州。禼初領河東漕，時潞州已再籍夫，械繫坊郭民王概等，責無錢六萬三千餘緡，號訴於禼。禼諭之曰：「朝廷用兵非獲已，軍興期會，豈可緩也！雖然，吾當以身為汝等。」即以官錢二餘緡代之，為釋械，寬期使償。
李稷奏：「種諤以河東兵食少，方討宥州，欲取糧於保安，於是令禼領空夫赴之，就借芻糧轉給。禼言中正不更事，為諤所欺，輕信妄舉，師出逾月，略無功緒。訾虎一軍，夫足糧備，委之麟州。度其本謀，必非持久。既不敢直趨巢穴，而乃旁指鄜延，恥於空還，姑以糧盡為解，令稷奏請，窺測朝廷。況隨軍空夫，可使折運；路昌衡在鄜延饋餉，足以應副。方河東興夫第三番，往往思變，群聚剽劫，已散復集，必難如期。太原距保安逾十五程，阻阪阻隘，艱於倍道。臣竊計士久暴露，水落草枯，人馬瘏勩，未可以前。況賊素悍，今伏而屢抄，必懷狡謀，不可不慮。」朝廷再議入界，兼措置麟府軍馬，禼即奏：「諸路昨大舉，方士氣精勇，橫裂四出，勢如壓卵，既閱月矣，雖捷獲不補失亡。今鋒銳稍軟，民力凋耗，若復深入，恐速它變。或謂秉常囚拘，慮為鄰敵所有。然自興師，未聞北虜以一騎窺西夏者。如決圖開拓，即且城宥州，分裂堡障，與夏州相接，建綏、宥、銀、夏別為一道，修復安遠、塞門三十六寨，須仲春出師，乃困賊之策也。」於是坐不赴鄜延，故有相州之責。
種諤降橫河平人戶，破石堡城，斬獲甚眾。
辛丑，師還涇原，總兵侍禁魯福、彭孫護饋餉至鳴沙川，與夏人三戰，敗績。初，夏人聞宋大舉，梁太后問策於延，諸將少者盡請戰，一老將獨曰：「不須拒之，但堅壁清野，縱其深入，聚勁兵於靈、夏，而遣輕騎抄絕其饋運，大兵無食，可不戰而困也。」梁後從之，宋師卒無功。
癸卯，種諤至夏州索家平，兵眾三萬人，以無食而潰。
左班殿直劉歸仁率眾南奔，相繼而潰。入塞者三萬人，塵坌四起，居人駭散。或請閉六戍拒之，或議以河東十二將之師討除，沈括以為不然，曰：「此皆五州之精甲也，討之未必能勝，而自斃死士以驕虜勢，非術也。」時日南至，大張樂，勞河東之師。得叛卒數十人，括問之曰：「副都總管使汝歸取糧，主帥為何人？」答曰，「在後。」括各令歸屯，日暮，自歸者八百人，旬日，叛者皆歸。後復治師西討，括出按軍，劉歸仁至，括問：「汝歸取糧，何以不持軍符？」歸仁無以對，乃斬以徇。
甲辰，樞密院置知院、同知院，餘悉罷。於是大改官制，議者欲廢樞密院歸兵部，帝曰：「祖宗不欲兵權歸有司，故專命官統之，互相維制，何可廢也！」
丙午，高遵裕以師還，夏人來追，遂潰。
辛亥，置延州塞門、浮屠二寨。
遼除絹帛尺度狹短之令。
是月，廢編修院入史館。
內府都知李憲自出界討賊，收復土地，皆有功捷，賜銀、絹各二千，降敕獎諭，別聽恩命。
先是知樞密院孫固乞罷西師，既而出師無功，帝諭固曰：「若用卿言，必不至此。」於是固又言：「兵法，期而後至者斬。始議五路入討，會於靈州，李憲獨不赴，乃自開蘭、會，欲以弭責，要不可赦，乞誅之。」不從。
十二月，丁卯，遼武定軍節度使耶律仁傑坐私販廣濟鹽及擅改詔旨，削爵，貶安肅州為民。後數年，放歸，旋死於鄉。時以仁傑未正典刑，謂遼主有逸罰雲。
林廣師次納江，乞弟遣叔父阿汝約降，求退舍，又約不解甲。廣策其有詐，除阜為壇，距中軍五十步，且設伏。辛未，乞弟擁千人出降，匿弩士氈裘，猶豫不前謝恩。廣發伏擊之，蠻奔潰，斬大酋二十八人。乞弟以所乘馬授弟阿字，大將王光祖追斬之，軍中爭其屍，乞弟得從江橋下脫走。
遼知興中府事耶律伊遜坐以禁物鬻入外國，下有司議。法當死，伊遜之黨耶律延格獨奏當入八議，得減死，擊以鐵骨朵，幽於萊州。
遼南院樞密使耶律仲禧卒。仲禧素黨於伊遜，至是以失勢而卒。遼主不悟，賜諡欽惠。
乙亥，慈聖光獻皇后禫祭。宰臣王珪等上表請聽樂，不許；自是五表，乃從之。
壬午，置延州義合寨。
是冬，判河南府文彥博奏疏言：「臣聞昨來西師出界，中輟而還，將下師徒，頗有饑凍潰散，以礙人眾，不行軍法。今便欲再舉，何以勵眾？又，運浪遠涉，頗被邀截，官吏民夫，甚有陷沒。伏望聖慈深察王師之舉，必有邊將謀臣首開端緒以誤大計，若不深責，無以勵後。」又言：「近聞西師已還，中外但知時暫歇泊，而未有分屯解甲之旨，人情憂疑，皆慮王師必有再舉之計。臣竊觀陛下臨御以來，選拔將校，訓齊師徒，修治器械，儲峙糗糧，皆眾智所不及。夏人昏亂，自致天討，陛下赫然命將出師，以伐有罪。師行以來，捷音屢上，雖未能覆其巢穴，系其君長，而所遇輒克，戰功之多，近世未有。然而數路進軍，彌曆累月，饋挽不資，民疲供給，將士沖寒冒苦，備極勤勞。臣以為國威既已震矣，將士之力亦已殫矣，百姓供饋亦已竭矣，今日正當勞徠將士，安撫百姓，案甲養威，以全前日之勝，此宗社無疆之休也。若師徒暫還而復出，士氣已衰而再鼓，民力已困而調發復興，諸路深入而轉餉益遠，如此，則師之勝敗恐未可知，而前功或喪，此天下之深憂也。」
張方平上書言：「臣聞好兵猶好色也，傷生之事非一，而好色者必死；賊民之事非一，而好兵者必亡。夫惟聖人之兵皆出於不得已，故其勝也享安全之福，其不勝也必無意外之患。後世用兵，皆得已而不已，故其勝也則變遲而禍大，其不勝也變速而禍小。是以聖人不計勝負之功而深戒用兵之禍。何者？興師十萬，日費千金，內外騷動，殆於道路者七十萬家。內則府庫空虛。外則百姓窮匱。饑寒逼迫，其後必有盜賊之憂；死傷愁怨，其終必致水旱之報。上則將帥擁眾，有跋扈之心；下則士眾久役，有潰叛之志。變故百出，皆由用兵。至於興事首議之人，冥謫尤重。蓋以平民無故緣兵而死，怨氣充積，必有任其咎者。是以聖人畏之重之，非不得已，不敢用也。
「昔仁宗皇帝覆育天下，無意於兵，元昊乘間竊發，延安、麟府、涇原之間，敗者三四，所喪動以萬計而海內宴然，兵休事已而民無怨言。何者？天下臣庶知其無好兵之心，天地鬼神諒其有不得已之實故也。陛下即位以來，繕甲治兵，伺候領國，群臣察見此指，多言用兵。其始也，弼臣執國命者，無憂深思遠之心；樞臣當國論者，無慮害持難之識；在台諫之職者，無獻替納忠之議。從微至著，遂成厲階。既而薛向為橫山之謀，韓絳效深入之計，陳升之、呂公弼等陰與協力。師徒喪敗，財用耗屈，較之寶元、慶曆之敗，不及十一。然而天怒人怨，邊兵叛背，京師騷然，陛下為之旰食者累月。何則？用兵之端，陛下作之，是以吏士無怒敵之意而不直陛下也。尚賴祖宗積累之厚，皇天保佑之深，故使兵出無功，感悟聖意。然淺見之士，方且以敗為恥，力欲求勝。於是王韶作禍於熙河，章惇造釁於梅山，熊本發難於渝、瀘。然此等皆殘殺已降，俘累老弱，困弊腹心，而取空虛無用之地以為武功，使陛下受此虛名而忽於實禍，勉強砥礪，奮於功名。故沈起、劉彝復發於安南，使十餘萬人暴露瘴毒，死者十五，而六路之人斃於輸送資糧器械，不見敵而盡。以為用兵之意必且少衰，而李憲之師復出於洮州矣。
「數年以來，公私窘乏，內府累世之積，掃地無餘，州縣徵稅之儲，上供殆盡，百官廩俸，僅而能繼，南郊賞給，久而未辦，以此舉動，雖有智者，無以善其後矣。且饑疫之後，所在盜賊蜂起，京東、河北，尤不可言。若軍事一興，橫斂隨作，民窮而無告，其勢不為大盜，無以自全。邊事方深，內患復起，則勝、廣之形，將在於此！此老臣所以終夜不寐，臨食而歎，至於慟哭而不能自已也！
「臣聞凡舉大事必順天心，今自近歲，日食、星變，地震、山崩，水旱、疫癘，連年不解，天心之所向背，可以見矣。而陛下方且斷然不顧，興事不已。譬如人子得過於父母，惟有恭順靜默，引咎自責，庶幾可解。今乃紛然詰責奴婢，恣行箠楚，以此事親，未有見赦於父母者。
「然而人臣進說於君，因其既厭而止之，則易為力；迎其方稅而折之，則難為功。今陛下盛意於用兵，勢不可回，臣非不知，而獻言不已者，誠見陛下聖德寬大，聽納不疑，故不敢以眾人好勝之常心望於陛下，且意陛下它日親見用兵之害，必將哀痛悔恨而追咎左右大臣未嘗一言。臣亦將老且死，見先帝於地下，亦有以藉口矣。惟陛下哀而察之！」其詞蓋蘇軾所為也。帝頗為感動，迄不能從。至永樂敗，果如其言。

