
夏，四月，己巳朔，封曩霄子諒祚為夏國主，以祠部員外郎任顓等為冊禮使。
諒祚生甫三月，諸將未和，議者謂可因此時，皆以節度使命諸將，使各統所部，分弱其勢，冀絕後患。判延州程琳言：「幸人之喪，非所以示德，不如因而撫之。」知慶州孫沔亦言代喪非中國體，帝納其言，遂趣有司行冊禮。然議者頗惜其失機會。
參加政事丁度數請罷，御史何郯又言：「度列在三事，於茲累年，上無所益國體，下不能服人心，伏乞斷在不疑，退之以禮。」辛未，度罷為紫宸殿學士兼輸林侍讀學士。以端明殿學士、權三司使明鎬參知政事。文顏博自貝州入相，數推鎬功，故度罷而鎬代之。
甲戌，以知永興軍葉清臣為翰林學士、權三司使。
丙子，詔：「科場舊條皆先朝所定，宜一切無易。」時禮部貢院言：「四年，宋祁等定貢舉新制，會明年詔下，且聽須後舉施行。今秋試有期，緣新制諸州軍發解，但令本處官屬保明行實，其封彌、譽錄，一切罷之。竊見外州解送舉人，自未彌封、譽錄以前，多采虛譽，即試官別無請托，亦止取本州曾經薦送舊人，其新人百不取一。彌封以後，考官不見姓名，須實考文藝，稍合至公。又，新制，進士先試策三道，次試論，次試詩賦；先考策論定去留，然後與詩賦通定高下。然舉人每至尚書省，不下五七千人，及臨軒覆較，止及數百人，蓋詩賦以聲病雜犯，易為去留，若專取策論，必難升黜。蓋詩賦雖名小巧，且須指題命事，若記問該當，則辭理自精。策論雖有問題，其間敷對，多挾它說，若對不及五通盡黜之，即與元定解額不敷，若精粗畢收，則濫進殊廣。所以自祖宗以來，未能猝更其制。兼聞舉人舉經史疑義可以出策論題目，凡數千條，謂之《經史質疑》。至於時務，亦鈔撮其要，浮偽滋甚，難為考較。又舊制以詞賦聲病偶切之類，立為考試，今特許仿唐人賦體，及賦不限聯數，不限字數。古今文章，務先體要，古未必悉是，今未必悉非。嘗觀唐人程試詩賦，與本朝所取名人詞藝，實亦工拙相半。俗儒是古非今，不為通論。自二年以來，國子監生，詩賦即以汗漫無體為高，策論即以激訐肆意為工。非惟漸誤後學，實恐將來省試，其合格能幾何人！伏惟祖宗以來，得人不少，考較文藝，固有規程，不須變更，以長浮薄，請並如舊制。」故降是詔。初，詔外州發解到省，差官覆考。尋罷之，蓋慮因此或致抑退寒士故也。
遼復以武定軍節度使杜防為南府宰相。
丙子，高麗貢於遼。
辛卯，置河北四路安撫使。初，賈昌朝判大名，已兼河北安撫使。至是以資政殿學士、給事中韓琦知定州，禮部侍郎王拱辰知瀛州，右諫議大夫魚周詢知成德軍，並兼本路安撫使。
御史何郯言紫宸不可為官稱。五月，乙巳，詔改舊眨恩殿為觀文殿，仍改紫宸殿學士為觀文殿學士，班次如舊制。
乙卯，知諫院宋禧出為江南東路轉運使；己未，改荊湖北路。禧雖罷諫職，猶得為監司，議者非之。
御史何郯言：「樞密使、平章事夏辣，學非而博，行偽而堅；有纖人善柔之質，無大臣鯁直之望；聚斂貨殖以逞貪婪，比周權幸以圖進取。近者衛兵為亂，突入宮掖，凡在職守，失於防察，宜置大戮，而竦只緣管皇城司內臣楊懷敏素與交通，曲為掩藏，但欲私相為恩，未嘗公議其罪。千百具僚，皆謂懷敏失察賊亂，只緣官責，其罪小；夏竦多懷顧慕，不奮臣節，其罪大。今懷敏黜而竦獨留，中外之心，無不憤激。伏望與眾永棄，示人不私。」辛酉，竦罷樞密使，判河南府。
言者既數論竦奸邪，會京師同日無雲而震者五，帝方坐便殿，趣召翰林學士。俄頃，張方平至，帝謂曰：「夏竦奸邪，以致天變如此，亟草制出之！」方平請撰駁辭，帝意遽解，曰：「且以均勞逸命之。」
郯又言：「聞竦乞一殿學士職名，不顧廉恥，冒有陳請，陛下豈宜許其自便，留在朝廷！乞不改前命，仍指揮催促赴任。」從之。
是日，參知政事宋庠加檢校太傅，充樞密使。壬戌，以樞密副使龐籍參知政事。
六月，戊辰朔，詔近臣舉文武材堪將帥者。
癸酉，河決澶州商胡埽。
庚辰，准布獻馬駝二萬於遼。
壬午，太子太師致仕徐國公張耆卒，贈太師兼侍中，諡榮僖。耆為人重密有智數，太后預政，寵遇最厚，安佚富盛，逾四十年；所曆籓鎮，人若其擾。
癸已，參知政事明鎬疽發背，帝親臨視。甲午，卒，贈禮部尚書，諡文烈。鎬端挺寡言，所至安靜有體，而遇事能斷，為世所推重。
乙未，詔：「館閣官須親民一任，方許入省府及轉運、提點刑獄差遣。」
丙申，司空致仕章得象卒。故事，致仕官乘輿不臨奠，帝特往奠之。贈太尉兼侍中，諡文憲。
民間盜鑄者眾，錢文大亂，物價翔湧，公私患之。於是河東都轉運使張奎奏：「晉、澤、石三州及威勝軍日鑄小鐵錢，獨留用河東。」鐵錢既行，而盜鑄者獲利十之六，錢輕貨重，言者皆以為不便。知并州鄭戩請河東鐵錢且以二當銅錢一，行一年，以三當一或以五當一；罷官爐日鑄，但行舊錢。知澤州李昭遘亦言：「河東民燒石炭，家有橐冶之具，盜鑄者莫可詰。而契丹亦能鑄鐵錢，以易並邊銅錢而去，所害尤大。」
是月，翰林學士張方平、宋祁、御史中丞楊察與三司使葉清臣先上陝西錢議，請以小鐵錢三當銅錢一，既而又請河東小鐵錢亦如之，且罷官所置爐，朝廷皆施用其言。自是奸人稍無利，猶未能絕濫錢也。其後詔商州罷鑄清黃銅錢，又令陝西大銅錢、大鐵錢皆一當二，盜鑄乃止。然令數變，兵民耗於資用，類多諮怨，久之始定。
秋，七月，戊戌，以河北水，令州縣募饑民為軍。
甲寅，遼錄囚，減雜犯死罪。
八月，丁丑，右諫議大夫、權御史中丞楊察、兵部員外郎兼侍御史知雜事張昪並落職，察知信州，昪知瀛州。察為御史中丞，論事無所避。會詔舉御史，建言：「臺屬供奉殿中，巡糾不法，必得通古今治亂良直之臣。今舉格太密，坐細故諧置不取，恐英偉之士或有所遺。」何郯以論事不得實，中書問狀，察又言：「御史，故事許風聞，今以疑似之間，遽被詰問，臣恐台諫官畏罪緘默，非所以廣言路也。」察數以言事忤宰相陳執中，故坐與昪俱黜。
其後監察御史建陽陳旭數言昪宜在朝廷，帝曰：「吾非不知昪賢，然言詞不擇輕重。」旭請其事，帝曰：「頃論張堯佐事，雲『陛下勤身克己，欲致太平，奈何以一婦人壞之！』」旭日：「此乃忠直之言，人臣所難也。」帝曰：「昪又論楊懷敏云：「懷敏苟得志，所為不減劉季述。』何至於此？」旭曰：「昪志在去惡，言之不激，則聖意不回，亦不可深罪也。」
知陝州吳育上言：「近傳三司判官楊儀下獄，自御史臺移劾都亭驛，械縛過市，萬目驚駭。及聞案具，乃止坐請求常事，非有枉法贓賄。又傳所斷罪名，法不至此，而出朝廷特旨，恐非恩歸主上、法在有司之意也。且儀身預朝行，職居館閣，任事省府，使有大罪，雖加誅斬，自有憲章。苟不然者，一旦至此，使士大夫不勝其辱，下民輕視其上，非所以養廉恥、示敦厚也。儀罪未斷，臣不敢言。今事已往，且無救解之嫌，止祈聖神此後詳審庶事，毋輕置詔獄。具案之上，自非情涉巨蠹，且從有司論讞，不必法外重行。如此，足以安人心，靜風俗，養廉恥，召和平，天下之幸也。」
丙戌，遼復南京貧戶租稅。戊子，遼以殿前都點檢耶律義先為行軍都部署，以中順軍節度使夏行美副之，伐富努裡。
己丑，以河北、京東、西水災，罷秋宴。
甲午，御邇英閣，讀《政要》。
是月，殿中侍御中何郯言：「臣昨於六月內贈具奏論，今歲災異，為害甚大，陳執中首居相位，實任其責，因舉漢時以災異冊免三公故事，乞因執中求退，從而罷免，以答天意，未蒙施行。今霖雨連晝夜不止，百姓憂愁，豈非大臣專恣，務為壅蔽，陰盛侵陽所致？況執中所舉事，多不副天下人心，怨諮盈耳。如向傳式不才，累被人言，不可任以要劇，而執中以私恩用傳式至三司副使。呂昌齡曲事執中，執中寵嬖之，兄弟至為三司判官。此皆聖意所明知，所以傳式、昌齡並罷要職；而執中則釋而不問，竊所未安。兼風聞執中以舊識寬減前京東轉運使張鑄，不案告孔宜溫謀反人狀罪犯，及以私憤降開封府界提點李肅之差遣，挾情高下，豈是至公？其它專權恣縱，不可盡數。伏望罷免執中，以慰天下之望。」
九月，戊午，詔三司以今年江、淮所運米二百萬斛轉給河北州軍。
己未，殿中侍御史何郯言：「近年大臣罷兩府任，便陳乞子弟召試，充館職或出身，用為恩例。望自今後，館閣不許臣僚陳乞子弟外，其陳乞及奏舉召試出身，候有科場與免取解及南省試，令赴御前與舉人同試，以塞私幸。」詔：「今後臣僚奏子孫弟侄等乞出身及館職，如有合該恩例者，類聚一處，候及三五人，送學士院試詩、賦、論三題，仍封彌、譽錄考試。其試官，令中書具學士姓名進呈點定，仍精加考試，候點到等第，臨時取旨。」
癸亥，三司言韶州天興場銅歲采二十五萬斤，請置監鑄錢，詔以為永通監。
冬，十月，壬午，進美人張氏為貴妃，仍令所司擇日備禮冊命。先是夏竦倡議欲尊異美人，起居舍人、同知諫院王贄，因言賊根本起皇后閤前，請究其事，冀動搖中宮而陰為美人地。御史何郯入見，帝以贄所言諭郯，郯曰：「此奸人之謀，不可不察。」帝悟，乃止。然美人卒用扈蹕功進妃位。
甲申，遼南院大王耶律罕班卒，年五十五。罕班平居不屑細務，喜怒不形。嘗失所乘馬，家僮以同色者代之，數月不覺。死之日，筐無舊儲，椸無新衣。遼主聞之悼惜，遣使祭弔，給葬具。
丁亥，以屯田員外郎邠州范祥提點陝西路刑獄兼制置解鹽。先是祥請變兩池鹽法，詔祥乘傳陝西，與都轉運使程戩共議。而戩與祥議不合，祥尋亦遭喪去。及是祥復申前議，故有是命，使推行之。
其法，舊禁鹽地一切通商，鹽入蜀者，亦恣不問。罷九州軍入中芻粟，令入實錢，以鹽償之，視入錢州軍遠近及所指東西南鹽，第優其直。東南鹽又聽入錢永興、鳳翔、河中，歲課入錢總為鹽三十七萬五千大席。授以要券，即池驗券，案數而出，盡弛兵民輦運之役。又以延、慶、環、渭、原、保安、鎮戎、德順地近烏白池，奸人私以青白鹽入塞，侵利亂法，乃募人入中池鹽，予券，優其直，還以池鹽償之，以所入鹽，官自出鬻，禁人私售。峻青白鹽之禁，並邊舊令入中鐵炭瓦木之類，皆重為法以絕之。其先以虛估受券及已受鹽未鬻者，悉計直使輸虧官錢。又令三京及河中、河陽、陝、虢、解、晉、絳、濮、慶成、廣濟，官仍鬻鹽。須商賈流通乃止，以所入緡錢市並邊九州軍芻粟，悉留榷貨務錢幣以實中都。行之數年，猾商貪賈無所僥倖，關內之民得安其業，公私以為便雲。
庚寅，翰林學士、知制誥宋祁落職知許州。
故事，命妃皆發冊，妃辭，則罷冊禮；然告在有司，必俟旨而後進。又，凡制詞既授閤門宣讀，學士院受而書之，送中書，結三省銜，官先院用印，然後進內。張美人進號貴妃，祁適當制，不俟旨，寫告不送中書，徑取官告院印用之，亟封以進。妃方愛幸，冀行冊禮，得告，大怒，擲地不肯受，祁坐是黜。初，祁疑進告為非，謂李淑明於典故，因問之，淑心知其誤，謂祁曰：「第進，何所疑邪！」祁果得罪去。議者益惡淑傾險雲。
甲午，遼主駐獨盧金。
十一月，乙未朔，遼遣使括馬，以將伐夏故也。
遼主將城西邊，命東路統軍使耶律多珍相地及造戰艦。多珍因成樓船百三十艘，上置兵，下立馬，規制堅壯，遼主嘉之。
戊戌，景福殿使、入內都知王守忠領武信留後。尋詔守忠如正任班，它無得援例。守忠遂移閤門，欲綴本品坐宴閤門，從之。
侍御史何郯言：「祖宗典法，未嘗有內臣殿上預宴之事，此弊一開，所損不細。伏望指揮下閤門速行改正，一遵舊制。」初，西上閤門使錢晦亦言：「天子大朝會，令宦官齒士大夫坐殿上，必為四夷所笑。」然竟為奏定坐圖。及郯又言，守忠自知未允，宴日，辭而不赴。
己亥，作皇帝欽崇國祀之寶。真宗嘗為昭受乾符之寶，凡齋醮表章用焉。及大內火，寶焚，止用御前之寶。於是下學士院定其文，命宰相陳執中書付有司別刻之。
乙卯，以起居舍人、直史館、知諫院王贄為天章閣待制。
張貴妃既得立，甚德贄，密賜贄金幣以巨萬計。嘗謂人曰：「我家諫官也。」及將受冊禮，欲得贄捧冊，中書言攝侍中，故事必用待制以上，於是驟進贄職。
以殿中侍殿史何郯為禮部員外郎兼侍御史知雜事。初，台知雜闕，執政欲進其黨，帝特用郯，且諭郯曰：「卿不阿權勢，故越次用卿。」
詔：「河北水災，民流離道路，男女不能自存者，聽人收養之，後毋得復取；其傭雇者，自從私券。」
丁巳，李用和兼侍中。
遼封皇子和囉噶為越王，阿倫為許王。賜太弟重元金券。重元子尼嚕古，由安定郡王進封楚王。遼主嘗與重元宴酣，許以千秋萬歲後傳位，重元甚喜，驕縱不法。又因雙陸賭居民城邑，遼主屢不競，前後已償數城。重元恃寵多過，朝臣無敢言者。一曰，復博，伶人羅衣輕指其局曰：「雙陸休癡，和你都輸去也。」遼主始悟，不復戲。
壬戌，以畿內物價翔貴，於新城外置十二場，官出來，裁其價以濟貧民。
癸亥，賜王貽水、李用和笏頭金帶。故事，非二府大臣不賜，惟張耆在樞密院兼侍中嘗賜之。
時雨潦害稼，壞堤防，兩河間尤甚。十二月，乙丑朔，頒德音，改明年元曰皇祐，降天下囚罪一等，徒以下釋之。
出內藏錢帛賜三司貿粟，以賑河北流民，所過，官為舍止之，所齎物無收算。
丁卯，貴妃張氏行冊禮，群臣表賀。
丙子，詔三司：「河北沿邊州軍客人入中糧草，改作四說之法，每以一百貫為率，在京支錢三十貫，香藥、象牙十五貫，在外支鹽十貫，茶四十貫。」用權發遣鹽鐵判官董沔請復行三說之言，而加以末鹽為四說也。
庚辰，判大名府賈昌朝言：「自九河盡滅，獨存漯川，而歷代徙決不常，然不越鄆、濮之北，魏、博之東，即今澶、滑大河曆北京朝城，由莆台入海者也。國朝以來，開封、大名、懷、滑、澶、鄆、濮、棣、齊之境，河屢決，天禧三年至四年夏連決，天臺山旁尤甚，凡九載，乃塞之。天聖六年，又敗王楚。景祐初，潰於橫壟，出至平原，分金、赤、淤三河，經棣、濱之北入海。近歲海口壅閼，淖不可浚，是以去年河敗德、博間者凡二十一。今夏潰於商胡，經北都之東，至於武城，遂貫御河，歷冀、贏二州之城，抵乾甯軍南，達於海。今橫壟故水，尚存三分，金、赤、淤河，皆已堙塞，惟出雍京口以東，大決民田，乃至於海。自古河決為害，莫甚於此。朝廷以朔方根本之地，禦備契丹，取材用以饋軍師者，惟滄、棣、濱、齊最厚。自橫壟決，財利耗半，商胡之敗，十失其八九。況國家恃此大河，內固京師，外限戎馬，祖宗以來，留意河防，條禁嚴切者以此。今乃帝流散出，甚至有可涉之處。欲救其弊，草若東復故道，盡塞諸口。案橫壟以東至鄆、濮間，堤埽具在，宜加完葺。其堙淺之處，可以時發近縣夫，開道至鄆州東界。謹繪漯川、橫壟、商胡三河為一圖上進，惟陛下留省。」詔翰林學士郭勸、入內內侍省都知藍元用與河北、京東轉運使再行相度修復黃河故道利害以聞。
遼主姊秦晉國長公主，始嫁蕭特布，改適蕭哈裡，又適蕭呼敦，俱以不諧離婚；是年，乃適韓國王蕭惠。
春，正月，甲午朔，日有食之。
遼將伐夏，留其賀正使不遣。己亥，遣使以伐夏來告。
辛丑，命翰林學士虞城趙概權知貢舉。
丙午，遼主如鴛鴦濼。
戊申，以河北水災，罷上元張燈，停作樂。
庚戌，太傅致仕鄧國公張士遜卒。車駕臨奠，翼日，謂輔臣曰：「昨有言庚戌是聯本命，不宜臨喪；朕以師臣之舊，故不避。」文彥博曰：「唐太宗辰日哭張公謹，陛下過之遠矣。」贈上遜太師、中書令，諡文懿，御篆其墓碑曰「舊德之碑」。
丙辰，遼主獵於霸特山。行軍都部署耶律義先遣人奏富努裡之捷。
己未，詔以緡錢二十萬市穀種，分給河北貧民。
辛酉，詔曰：「自古為治，必戒苛察，近歲風俗，爭事傾危，獄犴滋多，上下睽急，傷累和氣，朕甚悼焉！自今言事者，非朝廷得失，民間利病，毋得以風聞彈奏，違者坐之。」殿中侍御史餘杭張祹，言不當禁御史、諫官風聞言事，不報。
癸亥，鑄「皇祐元寶」錢。
二月，丁卯，彗出虛，晨見東方，西南指，歷紫微至婁，凡一百一十四日而沒。詔：「自今月五日不御正殿，其尚食所供常膳，亦宜減省，中外臣僚，極言當世切務。」
以前刑部員外郎張友直為史館修撰，用其父士遜遺奏也。御史何郯言：「史館修撰，故事皆試知制誥；友直素元學術，不當得。」乃改集英殿修撰。
戊辱，以河北疫，遣使頒藥。
己已，以龍圖閣直學士崇安劉夔為樞密直學士、知鄆州兼京東西路安撫使。
時民流京東，盜賊多起，帝將益兵為備，問誰可守鄆者，宰相以夔對，遂擢用之。夔至鄆，發廩賑饑民，賴全活者甚眾，盜賊衰止，賜書褒諭。
辛未，以知青州、資政殿學士富弼為禮部侍郎。
初，河北大水，流民入京東者不可勝數。弼擇所部豐稔者五州，勸民出粟，得十五萬斛，益以官廩，隨所在貯之。擇公私廬舍十餘萬區，散處其人，以便薪水。官吏自前資待闕寄居者，皆給其祿，使即民所聚，選老弱瘠病者廩之。山林陂澤之利，有可取以為生者，聽流民取之，其主不得禁。官吏皆書其勞，約為奏請，使它日得以次受賞於朝；率五日遣入以酒肉飯糗勞之，人人為盡力。流民死者，為大家葬之，謂之叢塚，自為文祭之。及流民將復其業，又各以遠近受糧歸。凡活五十餘萬人，募而為兵者又萬餘人。帝聞之，遣使慰勞，就遷其秩。弼曰：「救災，守臣職也。」辭不受。前此救災者，皆聚民城郭中，煮粥食之，饑民聚為疾疫及相蹈籍死，或待哺數日，不得粥而僕，名為救而實殺之。弼所立法，簡便周至，天下傳以為式。
詔發京師禁軍十指揮赴京東西路駐泊，以備盜賊，京東西路鈐轄並兼本路安撫都監。京東安撫使富弼，言本路遽增屯禁軍，慮搖人心，欲量增一兩指揮。詔：「兵已就道，俟將來歲豐，令還京師。」
宣徽北院使、武昌節度使、判延州程琳請代，己卯，加同平章事，再判延州。
琳嘗獲戎奠，不殺，戒遣之，夏人亦相告毋捕漢民。久之，詐以五百戶驅牛羊叩邊請降，言遼兵至衙鬥矣，國中亂，願自歸。琳曰：「遼至彼帳下，當舉國取之，豈容有來降者？吾聞夏人方捕叛者，此其是邪？不然，誘我也。」拒不受。已而賊果將騎三萬臨境上，以捕降者為辭。琳行諜知之，閉壁倒旗，戒諸將勿動。賊以為有備，遂引去。
遼耶律義先之討富努裡也，多所招降，乙酉，俘其猷長陶德勒以歸。遼主手詔褒獎，以功封武昌郡王，改南京統軍使。旋請統軍司錢營息以贍貧民，未及期而軍器完整，民得休息。
自遼人以伐夏來告，邊候稍警，帝御便殿，訪近臣以備禦之策。權三司使葉清臣對曰：「陛下臨馭天下二十八年，未嘗一日自暇逸，而西北二邊，頻歲為患，豈非將相太臣不得其人，不能為陛下張威德以致此乎？慶曆初。劉六符來，執政不能折衝樽俎，只煩一介之使，坐致二十萬物。匱膏血以奉外敵，此有識之士所為長太息也。今詔問北使詣闕，以西戎為名，即有邀求，何以答之。臣聞誓書所載，彼此無求，況元昊叛邊，累年致討，遼人豈有毫髮之助！今彼國出師，輒求我助，幹盟違約，不亦甚乎！若使辯捷之人判其曲直，我直彼曲，豈不憚服！苟肆侵淩，方河朔災傷之餘，野無廬舍，我堅壁自守，縱令深入，其能久居？即無所因糧，則亟當遁去。然後選擇驍勇，遏絕歸師，設伏出奇，邀擊首尾，若不就禽，亦且大敗矣。」
淯井蠻寇邊。
三月，庚子，御延和殿，召輔臣觀新造渾儀木樣，時命日官舒易簡、於淵、周琮等參用梁令瓚、李淳風舊制改鑄渾儀也。
辛丑，命戶部副使包拯往河北提舉計置糧草。
乙巳，高昌國貢於遼。
先是燕趙國王洪基有疾，遼主親詣其帳視之。壬子，以洪基疾愈，赦雜犯死罪以下。
癸丑，賜進士江夏馮京等一百七十四人及第、一百六十人出身、二百九人同出身於崇政殿。甲寅，賜諸科及第並出身五百五十人於觀文殿。
詔徙河北闕糧處士兵及戍兵近南州軍，候經置邊儲有備，復令還屯，從包拯言也。廣平二臨馬牧共占邢、浼、趙三州民田萬五千頃，前已廢其一，然漳河沃壤，民猶不得耕，拯請悉以賦民，從之。
丁巳，烏庫遣使送款於遼，五國節度使耶律珊圖所招徠也。
庚申，以遼人告伐夏，遣權知開封府錢明逸等報聘，且致贐禮。
夏，四月，甲子，御崇政殿，閱知澶州宋守信所獻沖陳無敵流量弩等器八種。
庚午，命包拯與河北四路安撫使、轉運司議省冗官及汰軍士之不任役者以聞。
癸酉，遼以南府宰相杲錫為南京統軍使。
癸未，梓州轉運司言淯井監夷人平。
丁亥，右司諫錢彥遠上勸農疏曰；「本朝轉運使、提點刑獄、知州、通判，皆帶勸農之職，徒有虛文，無勸導之實。謂宜置勸農司，以知州為長官，通判為佐官，舉清強幕職、州縣官為判官，先以墾田頃畝及戶口數、陂塘、山澤、溝洫、桑柘著之於籍，然後委勸農官設法勸課，除害興利，俟歲終農隙，轉運司考較而賞罰之。」帝嘉納焉。
五月，丁酉，以祠部員外郎任顓為河東轉運使。帝以河北嘗賜內庫金帛，今亦以五十萬濟河東闕乏。顓辭曰：「朝廷始命使，委以經制財用，而遽乞金帛以往，不可。」帝善之。
甲辰，五國猷長名率所部附於遼。
丙午，幸後苑寶岐殿，觀劉麥，顧謂輔臣曰：「朕新作此殿，不欲植花卉而歲以種麥，庶知穡事之不易也。」
執政龐籍言殿中丞、館閣校勘范鎮有異材，不汲汲於進取。丁巳，特遷直祕閣。
戊午，遼五國節度使耶律珊圖授左監門衛上將軍。
六月，壬戌朔，遼以韓國王蕭惠為河南道行軍都統，趙王蕭孝友、漢王特布副之。時遼師分三道，惠等所將者為南道，其北道則行軍都統耶律達和克將之，中道則遼主自將，尚未發也。
甲子，蠲河北民復業者租賦二年。
乙丑，以太子右清道率府率叔韶為右領軍衛將軍，仍賜進士及第，尋加文州刺史。叔韶嘗獻所著文，召試學士院，入優等，特遷之。入謝，命坐賜茶，謂曰：「宗子好學無幾，爾獨以文章得進士第，前此蓋未有也。」又出《九經》賜之。後以圖書賜正刺史已上，叔韶不當得，獨賜及之。叔韶，德恭之曾孫也。宗室召試自叔韶始。
遼錄囚。
丙寅，遼行十二神纛禮。
甲戌，以賈昌朝為觀文殿大學士、判都省，朝會班中書、門下，視其儀物。觀文殿置大學士自此始，仍詔自今非嘗為宰相毋得除。
戊寅，詔中書、樞密非聚議，毋通賓客。
庚辰，准布貢馬駝珍玩於遼。
辛巳，夏貢於遼，遼人留其使不遣。
壬午，改命同刊修《唐書》、翰林侍讀學士宋祁為刊修官。
乙酉，同知諫院臨潁李兌、侍御史知雜事何郯、監察御史陳旭等言：「比歲臣僚有繳奏交親往還簡尺者，朝廷必推究其事而行之，遂使聖時成告訐之俗。自今非情涉不順，毋得繳簡尺以聞；其官司請求非法，自論如律。」從之。
丁亥，監察御史陳旭言：「三館職事，文儒之高選；近時用人益輕，遂為貴遊進取之津要。慶曆中嘗有詔旨，今後見任、前任兩省及兩大省以上官，不得陳乞子弟、親戚入館閣職事。然撓於橫恩，復寢不用。望申明前敕，嚴為科禁，濺汰濫進，必清其選，使在位者皆得文行充實之人。然後舉用故事，特因閑燕，延備訪問，於治體不為無益。」詔：「今後近上臣僚，援例奏乞子孫得試者，如試中，只與轉官或出身，更不除館閣。」
遼主行再生禮。
戊子，太子少傅致仕李若穀卒。詔以子淑在近侍，優贈太子太傅，後毋得為例。
詔：「轉運使、提點刑獄所補官吏受髒，失覺察者降黜。」
秋，七月，丙申，定州雨。初，知定州韓琦言：「河朔久不雨，請祈無所應。若出自聖懷，禱於天地山川，宜獲嘉澤。」尋遣祕閣校理張子思持密詞禱於北嶽。至是以雨足聞。
丁酉，詔臣僚毋得保薦要近內臣。
翰林侍讀學士、右諫議大夫張錫，講書禁中，帝歎其博學，飛白書「博學」二字賜之，因問治道，錫對曰：「節嗜欲者，治身之本；審刑罰者，治國之本。」時貴妃方寵倖，故錫以此諷。帝改容曰：「卿言甚嘉，恨用卿晚。」
戊戌，遼主親帥師伐夏，乙太弟重元、北院大王耶律仁先為前鋒。
辛丑，翰林侍讀學士、右諫議大夫張錫卒，以白金三百兩賻其家，贈工部侍郎。
戊申，以集賢校理李中師為提點開封府界諸縣鎮公事。中師，開封人，宰相陳執中所薦也。
八月，辛酉朔，遼師渡河，不見敵而還。
遼主所禦戰艦，即耶律多珍所造之樓船也，遼主喜甚。其後嘗親賜卮酒，問其所欲，多珍曰：「臣幸被聖恩，得效駑力，萬死不能報國，又將何求！」遼主益喜，手書多珍衣裾曰：「勤國忠君，舉世無雙。」
壬戌，工部侍郎、平章事陳執中罷為兵部尚書、知陳州。先是河決民流，災異數見，執中無所建明，但延接卜相術士。言者屢攻之，因論執中越次用李中師為府界提點及呂昌齡等出入門下，不協眾望，而執中亦以足疾辭位，詔從其請。翰林學士孫抃當制，遂除尚書左丞。文彥博、宋庠言恩禮太薄，乃下學士院貼麻，改命之。
以樞密使宋庠為兵部侍郎、平章事，參知政事龐籍為工部侍郎、充樞密使，樞密副使高若訥為工部侍郎、參知政事，翰林侍讀學士梁適為左諫議大夫、樞密副使。
甲申，御崇政殿，策試賢良方正能直言極諫，殿中丞吳奎所對入第四等，以奎為太常博士、通判陳州。奎，北海人，嘗為廣信軍判官，晝則治事，夜輒讀書不寐。楊懷敏增廣北邊屯田，至奪民谷地，無敢與抗者。奎上書論其不便，知保州王果亦屢爭之；懷敏使人訟果它事，詔置獄推劾，奎為果力辯，得免。慶曆中宿衛之變，懷敏當番直而得罪輕，奎時監京東排岸司，上疏曰：「臣聞句當皇城司六人，其五已被謫，獨懷敏尚留，人咸謂陛下私近幸而屈公法，臣竊為陛下痛惜之！況中外傳聞，且獲賊之際，陛下宣令勿殺，而左右輒屠之，此必有同謀者，恐事洩露而殺之以滅口。不然，何以不奉詔也？」帝深器之。
衛士王安，與其黨相惡，陰置刃衣篋中，從句當引見司楊景宗入禁門。既為閽者所得，景宗輒隱不以聞。御史中丞郭勸請先治景宗罪，章再上，不聽，又廷爭累日。乙酉，責景宗均州安置。景宗乞盡納官爵，留居京師，御史何郯極言其不可。既逾月，乃自均州徙鄧州。
太子少師致仕石中立卒，贈太子太傅，諡文定。
中立好諧謔，然練習台閣故事，不汲汲近名。初，家產歲入百萬錢，末年費幾盡。帝聞其病，賜銀三百兩。既歿，其家至不能辦喪。
九月，乙未，以權三司使張堯佐為禮部侍郎、三司使。監察御史陳旭，言堯佐以後宮親，不宜使制國用，不聽。
詔河東、河北經略安撫使司：「遼舉兵討夏人，其邊要之地，選委將佐，嚴加備禦。」時司天言太陰犯畢宿，主邊兵，趙分有憂故也。
乙巳，廣南西路轉運司言廣源州蠻寇邕州，詔江南、福建等路發兵備之。廣源州在邕州西南，鬱江之原也，峭絕深陰，產黃金、丹沙，頗有邑居聚落。俗椎髻左衤任，善戰鬥，輕死好亂。其先韋氏、黃氏、周氏、儂氏為酋領，互相劫掠。唐邕管經略使徐申厚撫之，黃氏納職貢，而十三部、二十九州之蠻皆定。自交趾蠻據有安南，而廣源雖號邕管西羈縻州，其實服役於交趾。
初，有儂全福者，知儻猶州，其弟存祿知萬涯州，全福妻弟儂當道知武勒州。一日，全福殺存祿、當道，並有其地。交趾怒，舉兵擄全福及其子智聰以歸。其妻阿儂，本左江武勒族也，轉至儻猶州，全福納之。全福見擄，阿儂遂嫁商人，生子，名智高，年十三，殺其父商人，曰：「天下豈有二父邪！」因冒姓儂，與其母奔雷火洞。其母又嫁特磨道儂夏卿。久之，智高復與其母出據儻猶州，建國曰大曆。交趾復拔儻猶州，執智高，釋其罪，使知廣源州，又以雷火、頻婆四洞及思浪州附益之。然內怨交趾，居四年，遂襲據安德州，僭稱南天國，改年景瑞，於是始入寇。
遼蕭惠之伐夏也，戰艦糧艘，綿亙數百里。既入敵境，偵候不遠，鎧甲載於車，軍士不得乘馬。諸將請備不虞，惠曰：「諒祚必自迎車駕，何暇及我！無故設備，徒自弊耳。」遼主既還，惠猶進師。丁未，營柵未立，夏人奄至，惠與麾下不及甲而走，追者射之，惠幾不能脫，士卒死傷不可勝計。
戊午，太白犯南斗。
己未，罷武舉。
始，范祥議改鹽法，論者爭言其不便，朝廷獨以為可用，委祥推行之。於是侍御史知雜事何郯言：「風聞改法以來，商旅為官鹽長價，獲利既薄，少有算請。陝西一路，已虧損課利百餘萬貫，其餘諸路，比舊來亦皆頓減賣鹽見錢，甚妨支用。兼陝西民間官鹽價高，多以賣私鹽事敗，刑禁頗煩，官私俱不為利，經久何以施行！臣謂事有百利始可議變，變不如前，即宜仍舊。」冬，十月，壬戌，遣戶部副使包拯與陝西轉運使議鹽法。
丁丑，詔：「婦人所服冠，高無得過四寸，廣無得逾一尺，梳長無得逾四寸，仍無得以角為之，犯者重致於法。」
先是宮中尚白角冠梳，人爭效之，謂之內樣。其冠名曰垂肩，至有長三尺者，梳長亦逾尺。御史劉元瑜以為服妖，請禁止之，故有是詔。婦人多被刑責，大為識者所嗤，都不作歌詞以嘲之。
壬午，詔：「馬鋪以晝夜行四百里，急腳遞五百里。」
侍御史知雜事何郯言：「陝西新置保捷兵士，年五十以上及短弱不及等之人，如不願在軍者，許令自陳，減放歸農。此等久習武藝，今若放罷，亦須置籍拘管。仍乞以所居鄉社相近處，如河北義勇，團作指揮，置人員節級管轄。其邊郡每歲以此軍番遞，防守處亦令比歲減數，非時邊上或有警急，其罷放之人尚可追集守城，卻代精兵出戰，於事又無廢闕。方今財力大屈，此亦省費之一端。」樞密使龐籍獨以其言為事。省兵之議，實郯發之。
是月，遼北道行軍都統耶律達和克率准布諸軍攻夏涼州，至賀蘭山，獲夏國主嫡母及其官僚家屬以歸。夏以三千人扼險力戰，破之，都監蕭慈氏弩歿於陣。
十一月，丙申，加贈虢州刺史種世衡為成州團練使。先是，世衡長子古詣闕自言：「父世衡在青澗城，嘗遣王嵩人夏國反間，其用事臣雅爾、旺榮兄弟皆被誅，元昊由是勢衰，納款稱臣。經略使龐籍掩父功，自取兩府。」籍時在樞密院，具言：「嵩入虜境即被囚，元昊委任旺榮如故。元昊欲和，先令旺榮為書遺邊將。元昊妻即旺榮妹，元昊黜其妻，旺榮兄弟怨望。元昊既稱臣後二年，旺榮謀殺元昊，事覺被誅，非因嵩反間。臣與范仲淹、韓琦，皆豫受中書答刂子，候西事平除兩府，既而仲淹、琦先除，臣次之，非專以招懷之功，文書具在可驗。」朝廷雖知古妄言，猶念世衡舊勞，自東染院使贈刺史，錄其子之未仕者。古復上書訴賞薄，於是加贈團練使，特授古天興尉，令御史臺押出城，趣使之官。及籍罷，古復辯理，下御史考實，以籍奏王嵩疏為定。詔以其事付史官，聽古徙官便郡。
詔：「河北被災民年八十以上及篤疾、貧不能自存者，人賜米一石，酒一斗。」
辛丑，詔：「民有冤，貧不能詣闕者，聽訴於監司以聞。」
戊午，楊懷敏罷內侍副都知，為三陵副使。初，懷敏自高陽關鈐轄入奏事，除副都知。知制詰胡宿當制，因言：「懷敏以宿衛不謹，致逆徒竊入宮闈，又不能生致之。議者謂規滅奸人之口。罪在懷敏及楊景宗二人。得不窮治誅死，已為幸矣，豈宜復在左右邪！臣不敢草制，輒封還以聞。」帝疑宿職不當言，翼日，謂宰相曰：「前代有此故事否？」文彥博對曰：「唐給事中袁高不草盧杞制書，近來富弼亦曾封還詞興。」帝意解。諫官錢彥遠謂宿曰：「仁者必有勇，於公見之矣。」既而它舍人為懷敏草制，彥遠及台官論列不已，逾半月，卒罷之。宿聞懷敏除三陵副使，謂人曰：「懷敏必死矣。祖宗神靈所在，大奸豈能逃乎！」無幾何，懷敏果卒。
十二月，壬戌，詔：「陝西保捷兵年五十以上及短弱不任役者，聽歸農；若無田園可歸者，減為小分。」凡放歸者三萬五千餘人，皆歡呼反其家。在籍者尚五萬餘人，悲涕，恨不得俱去。陝西緣邊，計一歲費緡錢七十千養一保捷兵，自是歲省緡錢二百四十五萬，陝西之民力稍蘇。
初，樞密使龐籍與宰相文彥博，以國用不足，建議省兵，眾議紛然陳其不可，緣邊諸將爭之尤力，且言兵皆習弓刀，不樂歸農，一旦失衣糧，必相聚為盜賊，帝亦疑焉。彥博與籍共奏：「今公私困竭，上下皇皇，其故非它，正由養兵太多耳，若不減放，無由蘇息。萬一果聚為盜賊，臣請以死當之。」帝意乃決。既而判延州李昭亮復奏陝西所免保捷特多，往往縮頸曲膕，詐為短小以欺官司。籍曰：「兵苟不樂歸農，何為欺詐若此乎！」帝深然之。
甲子，遣入內供奉高懷政督捕邕州盜賊。
壬申，觀文殿大學士、右僕射、判都省賈昌朝，復為山南東道節度使、同平章事、判鄭州。
戊寅，遼慶陵林木災。
己卯，遼錄囚，有弟從兄為盜者，兄弟俱無子，特原其弟。
是歲，夏改元延嗣甯國。
