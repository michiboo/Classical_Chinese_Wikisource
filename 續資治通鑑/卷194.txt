
春，正月，庚戌，給征八百媳婦軍鈔，總計九萬二千餘錠。
壬子，奉安昭睿順聖皇后御容於護國仁王寺。
御史臺言：「官吏犯贓及盜官錢，事覺避罪逃匿者，宜候獄成，雖經原免，亦加降黜，庶奸偽可革。」從之。
先是，征東行省奇爾濟蘇，言高麗王擅署官府及借用天子禮儀、器物，況官冗民稀，刑罰不一，若只依本俗從事，實難撫治，帝遣刑部尚書王泰亨等往釐正之。既而高麗王昛言設行省監制其國不便，帝亦以奇爾濟蘇不能和輯高麗，遂罷征東行省，征奇爾濟蘇還。
二月，己卯，以劉深、哈喇岱並為中書右丞，鄭佑為參知政事，皆佩虎符。
罷福建織繡提舉司。
丁亥，立征八百媳婦萬戶府二，設萬戶四員，發四川、雲南囚徒從軍。
乙未，詔廉訪司：「官非親喪、遷葬及以病給告者，不得離職；或以地遠職卑受任不赴者，台憲勿復用。」
丁酉，帝如上都。
減內外諸司官千五百十四員。
己亥，令：「凡軍士殺人奸盜者，令軍民官同鞫。」
三月，丁卯，熒惑犯填星；己巳，熒惑、填星相合；戒飭中外官吏。
夏，四月，壬午，以晉王所部貧乏，賜以鈔。
調雲南軍征八百媳婦。
湖北廉訪司僉事郭貫言：「今四省軍馬以數萬計，征八百媳婦國，深入煙瘴萬里不毛之地，無益於國。」不聽。
癸未，禁和林釀酒。
五月，商州隕霜殺麥。
壬戌，雲南土官宋隆濟叛。時劉深將兵由順元入雲南，雲南右丞伊嚕納調民供饋。隆濟因給其眾曰：「官軍徵發汝等，將盡剪髮、黥面為兵，身死行陣，妻子為俘。」眾惑其言，遂叛。
丙寅，詔雲南行省：「自願征八百媳婦者二千人，人給貝子六十索。」
六月，丙戌，宋隆濟率貓狫、紫江諸蠻四千人攻楊黃寨，殺掠甚眾。壬辰，攻貴州，知州張懷德戰死，遂圍劉深於窮穀中；梁王遣雲南行省平章綽和爾、參政布埒齊將兵救之，殺賦酋撒月，斬首五百級，深始得出。
秋，七月，戊戌朔，晝晦，暴風起東北，雨雹兼發，江湖泛溢；東起通、泰、崇明，西盡真州，民被災死者不可勝計。浙西廉訪司僉事趙弘偉，以潤、常民乏食，將發廩以賑，有司以未得報為辭，弘偉曰：「民旦暮且死，擅發有罪，我先坐。」遂發廩。既而詔以米八萬七千餘石賑之。
乙巳，大寧路水，賑以糧。
丁未，詔：「軍官受贓與民官同例，量罪大小殿黜。」
癸丑，浙西積雨泛溢，大傷民田。詔役民夫二千人疏導水路。
命雲南省分蒙古射士征八百媳婦。
癸亥，哈坦之孫托歡自北境來歸，其父母妻子皆遭殺掠，賜鈔一千四百錠。
八月，己巳，平灤路霖雨，灤、漆、淝、汝河溢，民死者眾，免其今年田租，仍賑粟三萬石。
上都久雨，夜，聞城西北有聲如戰鼓，拱衛直都指揮使王伯勝率衛卒出視之，乃大水暴至。伯勝立具畚鍤，集土石氈罽以塞，分決濠隍以殺其勢，至旦始定，而民弗知。丞相鄂勒哲以聞，帝嘉之。伯勝，文安人也。
甲戌，遣色辰額埒等將兵征金齒諸國。時征緬師還，為金齒所遮，士多戰死。金齒地連八百媳婦，諸蠻相效，不輸稅賦，賊殺官吏，故皆征之。
庚辰，詔遣官分道賑恤。凡獄囚禁繫纍年疑不能決者，令廉訪司具其疑狀，申呈省台詳讞，仍為定例；各路被災重者，免其差稅一年，貧乏之家，計口賑恤，尤甚者優給之；小吏犯贓者，並罷不敘。
皇子哈尚之撫軍北鄙也，宿衛哈喇托克托從，至是朝議，北師少怠，紀律不嚴，命太師、樞密宣徽使伊徹察喇副哈尚以督之。未幾，哈都及都爾斡入寇，大軍分為五隊，伊徹察喇將其一。鋒既交，頗不利，伊徹察喇怒，被甲持矛，身先陷陣，一軍隨之。哈尚銳欲出戰，哈喇托克托執轡力諫，哈尚怒，揮鞭抶其手，不退，乃止。已而進擊，托克托手斫一士之首，連背髀以獻，哈尚壯之。
哈都兵越金山而南，止於鐵堅古山，因高以自保，奇徹親軍都指揮使綽和爾急引兵敗之，復與都爾斡相持於和勒圖之地。綽和爾以精銳馳其陣，伊徹察喇攻敵之背，五軍合擊，所殺不可勝計。哈都旋死，都爾斡之兵幾盡。哈尚親視其戰，乃歎曰：「綽和爾何其壯耶！力戰未有如此者。」論功，以綽和爾為第一，帝出御衣，遣使臨賜之。
自是月庚辰，彗出井，歷紫微垣及天市垣，至九月癸丑乃滅，凡四十六日。
色辰額埒等攻阿薩爾。布哈引還，言：「賊降在旦夕，高慶受其賂，首倡為還計，是以無功。」詔遣官鞫之，得色辰額埒以下將校受賂狀，詔誅慶及察罕布哈、色辰額埒等。遇赦，奪官爵為庶人。
冬，十月，丙寅朔，以畿內歲饑，增明年海運糧為百二十萬石。
壬午，帝至自上都。
丙戌，以歲饑，禁釀酒，弛山澤之禁，聽民捕獵。
丁亥，遣使就調雲南、四川、福建、廣東、廣西官。
諭百司：「凡事關中書省者，毋得輒奏。權豪勢要之家，佃戶借糧者，聽於來歲秋收還之。」
十一月，己亥，詔：「近因禁酒，聞年老需酒之人有預市而儲之者，其無釀具者勿問。」
羅鬼女子蛇節反。烏撒、烏蒙、東川、芒部諸蠻從之，皆叛，陷貴州。丁未，命湖廣行省平章劉國傑率師討之。時劉深兵敗，帝始悔不用哈喇哈斯及董士選之言，乃遣國傑及楊賽音布哈等率雲南、四川、湖廣各省兵分道講討諸蠻，梁王提兵應之，軍中機務一聽國傑處分。賊兵勁銳，且多健馬，官軍戰失利。國傑令人持一盾，布釘其上，俟陣合，即棄盾偽遁，賊果逐之，馬奮不能止，遇盾皆倒，國傑鼓之，大敗。既而復合眾請戰，國傑弗應。數日，度其氣衰，一鼓破走之，追戰數十里。
減直糶米賑京師貧民，設肆三十六所，其老幼單弱不能自存者，廩給五月。
選六禦漢軍習武事，仍禁萬戶以下毋令私代，犯者斷罪有差。
戊申，猺人藍賴率丹陽三十六洞來降，授賴等官。
十二月，甲戌，給安西王所部軍士食，令各運其家，候春調遣。
是歲，曲阜修文宣王廟成，衍聖公孔治遣子思誠入射。敕中書賜田五千畝，供祭祀，復戶二十人，供灑掃之役。
春，正月，乙巳，中書省言：「廣東宣慰副使托歡徹爾收捕盜賊，屢有勞績，近廉訪使劾其私置兵仗、擅殺土寇等事，遣官鞫問，實無私罪，宜加獎諭。」命賜衣二襲。
晉王噶瑪喇薨。王為世祖嫡長孫，讓位於帝，退居籓邸，以仁慈見稱。屬官有年老請以子代者，內史為之言，王曰：「惟天子所命。」其自守如此。帝聞其薨，命收王印及內史印，既而命其長子伊蘇特穆爾嗣封晉王。
朱清、張瑄，父子致位顯要，宗戚皆累大官，田園飽舍遍天下，巨艘大舶交諸番中，車馬填塞門巷，僕從佩金虎符為千戶、萬戶者數十人。江南僧石祖進，摭其不法十事上聞。時中書省亦言朱清、張瑄屢致人言，宜罷其職，徙其子孫官江南者於京，帝從之，仍詔御史臺詰問。二人竟伏誅。
庚戌，帝語台臣曰：「朕聞江南富戶侵佔民田，以致貧者流離轉徙，卿等嘗聞之否？」台臣言曰：「富民多乞護持璽書，依倚以欺貧民，官府不能詰治，宜即追收為便。」命即行之，毋越三日。
詔：「自今僧官、僧人犯罪，御史臺與內外宣政院同鞫；宣政院官徇情不公者，聽御史臺治之。」
乙卯，築渾河堤，長八十里。仍禁豪家毋侵舊河，令屯田軍及民耕種。
增劉國傑等軍，仍令屯戍險要，俟秋進師。
命薩圖爾岱、阿爾等整治江南影占稅民田土者。
中書省言：「御史臺、廉訪司，體察、體覆，前後不同。初立台時，止從體察；後立按察司，事無大小，一皆體覆；由是憲司之事，積不能行。請自今，除水旱災傷體覆，餘依舊例體察為宜。」從之。
詔：「軍官除邊遠出征，其餘遇祖父母、父母喪，依民官例立限奔赴。」
禁畜養鷹、犬、馬、駝等人擾民。
己未，以諸王珍圖誣告濟南王，謫置劉國傑軍中自效。
宋隆濟累攻圍貴州，不解，劉深等糧盡，道梗不通，遂引兵還，隆濟復率眾遮之，委棄輜重，士卒殺傷殆盡。
南台御史中丞陳天祥上書諫曰：「八百媳婦乃荒裔小夷，取之不足以為利，不取不足以為害。而劉深欺上罔下，率兵伐之，經過八番，縱橫自恣，中途變生，所在皆叛。既不能制亂，反為亂眾所制，食盡計窮，倉皇退走，喪師十八九，棄地千餘里。朝廷再發四省之兵，使劉二巴圖總管以圖收復，湖南、湖北大發運糧丁夫，眾至二十餘萬。正當農時，驅此愁若之人，往回數千里中，何事不有！比聞從征敗卒言，西南諸夷皆重出復嶺，陡澗深林，其窄隘處僅容一人一騎，上如登高，下如入井，賊苦乘險邀擊，我軍雖眾，亦難施為。或諸蠻遠遁，阻隘以老我師，進不得前，旁無所掠，將不戰自困矣！且自征伐倭國、占城、交、緬諸夷以來，近三十年，未嘗有尺土一民之益，計其所費，可勝言哉！去歲西征，及今此舉，何以異之！請早正深罪，仍不明詔招諭，彼必自相歸順，不須遠勞王師，與小丑爭一旦之勝負也。為今之計，宜駐兵近境，多市軍糧，內安外固，漸次服之，此王者之師，萬全之利也。苟謂業已如此，欲罷不能，亦當詳審成敗，算定而行。彼諸蠻皆烏合之眾，必無久能同心捍我之理。但急之則相救，緩之則相疑，以計使之互相仇怨，待彼有可乘之隙，我有可動之時，徐命諸軍數道俱進，服從者懷之以仁，抗敵者威之以武，恩威兼濟，功乃易成。若復舍恩任威，深蹈覆轍，恐它日之患，有甚於今日者也。」不報，遂謝病去。
二月，丙戌，遣陝西省平章伊蘇岱爾、參政汪惟勤將川陝軍，湖廣平章劉國傑將湖廣軍，征八番、順元諸蠻，一切軍務，並聽伊蘇岱爾、劉國傑節制。
罷征八百媳婦右丞劉深等官，收其符印。
癸巳，帝有疾，釋京師重囚三十八人，命侍御史王壽奉香江南，遍祀嶽鎮海瀆，密察去歲風水為災，百姓艱食，凡所經過，采聽入對。使還，具奏：「 民之利害，繫於官吏善惡。宜選公廉材幹、存心愛物者專撫字，剛方正大、深識治體者居風憲。天災代有，賑濟以時，無勞聖慮。惟是豪右之家，仍據權要，當罷其職，處之京師以保全之，此長久之道也。」
初，壽與台臣奏：「宰相內統百官，外均四海，位尊任重，不可輕假非人。三代以降，國之興衰，民之休戚，未有不由相臣之賢否也。世祖初置中書省，以呼圖布哈、塔齊爾、安圖、巴延等為丞相，史天澤、劉秉忠、廉希憲、許衡、姚樞等實左右之，當時稱治，比唐貞觀之盛。迨至阿哈瑪特、郝禎、耿仁、盧世榮、僧格、實都等，壞法黷貨，流毒億兆。近者阿固台、巴顏、巴特瑪琳沁、阿爾等專政，煽惑中禁，幾搖神器。君子小人已試之驗，較然如此。臣願推愛君思治之心，邪正互陳，成敗對舉，庶幾上悟天衷，懲其既往，知所進退，天下之事可從而理也。」
三月，丁酉，以旱、溢為災，詔赦天下。平灤被災尤甚，免其差稅三年；其餘災傷之地，已經賑恤者免一年。今年內郡包銀俸鈔，江淮以南夏稅，諸路鄉村人戶散辦門攤課程，並蠲免之。
甲寅，合祭昊天上帝、皇地祗於南郊。遣中書左丞相達喇罕、哈喇哈斯攝事。
烏撒、烏蒙、東川、芒部及武定、威遠、普安諸蠻因蛇節之亂，皆以供輸煩勞為辭，乘釁起兵，攻掠州縣，焚燒堡砦，遣伊蘇岱爾等將兵會劉國傑討之。時國傑方討順元蠻，不及來會。伊蘇岱爾等率師分道並進，次第平之。
夏，四月，乙亥，浚永清縣南河。
庚辰，上都大水，賑其饑民。
戊子，帝如上都。
修盧溝上流石徑山河堤。
釋重囚。
五月，戊申，太廟寢殿災。
癸丑，謫和林潰軍征雲南。
丁巳，賑福州路饑。
六月，癸亥朔，日有食之。
是日，時加戌，依曆法，日食五十七秒。太史院官以涉交既淺，且復近濁，欲匿不報，保章正齊履謙曰：「吾所掌者，常數也，其食與否，則系於天。 」獨以狀聞。及其時，果食。太史院以失於推策，詔中書議罪，眾嘗爭沒日不能決，履謙曰：「氣本十五日，而間有十六日者，餘分之積也。故曆法以所積之日命為沒日，不出本氣者為是。」眾服其議。
甲子，建文宣王廟於京師。
辛未，饗於太廟。
乙亥，安南國貢馴象。
賑湖州等路饑。
秋，七月，辛酉，以浙江行省參知政事呼圖布鼎為中書右丞。
賑建康饑。
八月，甲子，詔御史臺：「凡有婚姻、土田文案，遇赦依例檢覆。」
九月，己酉，龍興民訛言括童男女，至有殺其子者，命捕為首者三人誅之，始息。
冬，十月，甲子，改浙東宣慰使為宣慰司都元帥府，徙治慶元，鎮遏水道。
初，浙西廉訪使張珪，劾罷長吏以下三十餘人，府史、胥徒數百，征贓巨萬計。珪得監司奸利事，將發之，事幹行省。有內不自安者，至是賂南人林都鄰告珪收藏禁書及推算帝五行，江浙運使哈喇齊言珪阻撓鹽法。命省、台官雜治之，得行省大小吏及鹽官欺罔狀，皆伏罪。召珪，拜簽樞密院事，賜濟遜冠服侍宴；又命買宅以賜，辭不受。
丙子，帝至自上都。
平章政事加大司徒張九思薨。
十一月，甲午，劉國傑裨將宋光率兵大敗蛇節，賜衣二襲，仍授以金符。
辛亥，以同知樞密院哈達知樞密院事。
詔：「江南寺觀，凡續置民田及民以施入為名者，並輸租充役。」
己未，詔：「諸驛使輒枉道者，罪之。」
十二月，辛酉，御史臺言：「自大德元年以來，數有星變及風水之災，民間乏食，陛下敬天愛民之心，無所不盡，理宜轉災為福。而今春霜殺麥，秋雨傷稼，五月太廟災，尤古今重事。得非荷陛下重任者，不能奉行聖意，以致如此？若不更新，後難為力。請令中書省與老臣識達治體者共圖之。」復請禁諸路釀酒，減免差稅，賑濟饑民。帝皆嘉納，命即議行之。
雲南地震。
甲子，衡州袁舜一等誘集二千餘人，侵掠郴州。湖南宣慰司發兵討之，獲舜一及其黨，命誅首謀者三人，餘配洪澤、芍陂屯田，其脅從者招諭復業。
戊辰，雲南地復震。
丙子，劉國傑、伊蘇呼圖魯來獻蛇節、羅鬼等捷。
庚辰，賑保定等路饑。
命中書省更定略賣良人罪例。
大都路總管兼大興府尹姚天福卒。天福為京尹三年，畿甸大治。後之尹京者，以天福稱首。
布埒達實哩者，北庭人也。幼熟輝和爾及西天書，長能貫通三藏暨諸國語，至是奉旨，從帝師受戒於廣寒殿，代帝出家。
是歲，斷大辟三人。
春，正月，己酉，以歲不登，禁河北、甘肅、陝西等郡釀酒。益都諸處牧馬之地，為民所墾者，畝輸租一斗太重，減為四升。弛饑荒所在山澤、河泊之禁一年。
壬子，罷歸德府括田。
乙卯，詔：「凡匿名書辭語重者誅之，輕者流配，首告人賞鈔有差，皆籍沒其妻子充賞。」
命御史臺、宗正府委官遣發朱清、張瑄妻子來京師，仍封籍家貲，拘收其軍器、海舶等物。
丁巳，令樞密院選軍士習農業者十人，教軍前屯田。
二月，壬戌，詔中書省汰冗員。中書省自左、右丞相而下，平章政事二員，左、右丞各一員，參知政事二員，定為八府。仍諭樞密院，除出征將帥外，掌署院事者定其員數以聞。
辛未，以平章政事、上都留守茂巴爾斯、陝西行省平章阿喇卜丹並為中書平章政事，江南行台御史中丞尚文為中書左丞，江浙行省參知政事董士珍為中書參知政事；召陳天祥為集賢大學士，商議中書省事。
壬申，詔：「樞密院、宗正府等，自今每事與中書共議，然後奏聞。諸司不得擅奏遷調；官員雖經特用而於例未允者，亦聽覆奏。」
甲戌，減杭州稅課提舉司冗員。
己卯，以侍御史都多達為中書省參知政事。
御史臺言：「江浙行省平章阿爾、左丞高翥、安祐、簽者張祐等，詭名買鹽萬五千引，增價轉市於人，請遣省、台官按問。」從之。
命盡除內郡饑荒所在差稅，仍令河南省撫恤流民，賑太原、大同、平灤路饑。
庚辰，監察御史杜肯構等言右丞相鄂勒哲受朱清、張瑄賄賂事，不報。
壬午，帝語中書省臣曰：「凡有以歲課增羨希求爵賞者，此非掊克於民，何從而出！自今除元額外，勿以增羨作正數。」
罷江南財賦總管司及提舉司。
禁諸人非奉旨毋得以寶貨進獻。
賑真定及保定路饑。
三月，庚寅，詔遣奉使宣撫循行諸道。以郝天挺、達春往江南、江北，石珪往燕南、山東，耶律希逸、劉賡往河東、陝西，特爾托裡歡、戎益往兩浙、江東，趙仁榮、岳叔謨往河南、湖廣，茂巴爾斯、陳英往江西、福建，達實哈雅、劉敏中往山北、遼東，並給二品銀印，仍降詔戒飭之。
江浙行省平章托克托發遣朱清、張瑄家屬，其家以金珠重賂之，托克托以聞，帝諭之曰：「朕以江南任卿，卿果能爾，真男子事也！其益恪勤乃事。」賜以黃金五十兩。
都城火。
詔以甘肅行省供軍錢糧多弊，徙廉訪司於甘州。
壬辰，以河間禾稼不登，罷修僧寺工役。
乙未，中書平章巴延、梁德珪、丹津、阿爾振薩徹爾，右丞巴特瑪琳心，左丞伊圖布哈，參政密勒和卓、張斯立等，受朱清、張瑄賄賂，治罪有差，籍其家。
以洪君祥為中書右丞。監察御史言其曩居宥密，以貪賄罷黜，宜別選賢能代之，不報。
甲辰，詔定贓罪為十二章。京朝官月俸外，增給祿米；外任官無公田者，亦量給之。
乙巳，以征八百媳婦喪師，誅劉深，笞哈喇岱、鄭祐，罷雲南征緬分省。時有司以遇赦，議釋劉深罪，哈喇哈斯曰：「徼名召釁，喪師辱國，非常罪比，不誅之無以謝天下。」遂誅之。
戊申，嶽鉉等進《大元大一統志》，賜賚有差。
癸丑，樞密院及監察御史，言中丞董士選貸朱清、張瑄鈔非義，帝曰：「台臣稱貸，不必問也。若言者不已，便當杖之。」
甲寅，帝如上都。
賑遼陽等路饑。
京畿漕運司言：「歲漕米百萬，全藉船壩夫力。今歲水漲，沖決壩堤六十餘處，雖已修畢，恐霖雨沖圮，走泄運水；河堤淺澀低薄去處，請加修理。」從之。至夏末始畢工，用役萬二百餘人。
夏，四月，庚午，以中書文移太繁，其二品諸司當呈省者，命止關六部。
中書左丞達喇罕言：「僧人修佛事畢，必釋重囚，有殺人及妻妾殺夫者，皆指名釋之。生者苟免，死者負冤，於福何有！」帝嘉納之。
辛未，流朱清、張瑄子孫於遠方，仍給行貲。
庚辰，蛇節降，宋隆濟遁去。丁亥，誅蛇節。
濟南路隕霜殺麥。
五月，己丑朔，開大都、上都酒禁。
丁未，綽和爾入朝，帝諭之曰：「卿鎮北邊，累建大功，雖以黃金周飾卿身，猶不足以盡朕意。」賜以衣冠、金珠等甚厚，拜樞密院副使，仍給其所隸諸軍鈔。
辛亥，奉使宣撫耶律希逸、劉賡言：「平陽僧徹哩威，犯法非一，有司憚其豪強，不敢詰問；聞臣等至，潛逃京師。」中書省言：「宜捕送其所，令省、台、宣政院遣官雜治。」從之。
甲寅，浚上都灤河。
乙卯，詔：「中外官吏無職田者，驗俸給米有差；其上都、甘肅、和林非產米地，給其價。」
禁諸王、駙馬毋輒杖州、縣官吏，違者罪王府官。
般陽路隕霜。
閏月，戊午朔，日有食之。
壬戌，詔禁犯曲阜林、廟者。
己巳，中書右丞相、加太傅、錄軍國重事鄂勒哲薨，諡忠獻。元貞以來，朝廷恪守成憲，詔書屢下，散財發粟，不惜巨萬以頒賜百姓，皆鄂勒哲贊襄之功。帝倚任甚重，而能處之以安靜，不急於功利，人益稱其賢。
復以特穆格為中書平章政事。
初，特穆格乞解機務，詔仍以平章議中書省事。時諸王朝見，未有知典故者，帝曰：「惟特穆格諳之。」凡賜予諸王禮節，悉命掌行。至是遂復以前官授之。
庚辰，雲南行省平章伊蘇岱爾入朝，以所獲軍中金五百為獻，帝曰：「是金卿效死所獲者。」賜鈔千錠。
辛巳，詔：「僧人與民均當差役。」
癸未，各道奉使宣撫言：「去歲被災人戶未經賑濟者，宜免其差役。」從之。
命江浙行省右丞董士選，發所籍朱清、張瑄貨財至京師，其海外未還商舶，至則依例籍沒。
甘肅行省平章哈薩等侵盜官錢、鹽引，命省台官征之。
丙戌，罷營田提舉司。
以奈曼岱為鎮北行省右丞。
舊制，募民中糧以餉邊。是歲，中者三十萬石，用事者挾私為市，殺其數為十萬，民進退失措。奈曼岱請於朝，凡所輸者悉受之，以為下年之數。民感其德。奈曼岱，穆呼哩五世孫也。
六月，己丑，御史臺言：「瓜、沙二州，自昔為邊鎮重地，今大軍屯駐甘州，使官民反居邊外，非宜。請以蒙古軍萬人分鎮險隘，立屯田以供軍實。」從之。
庚子，西京道宣慰使帕哈哩鼎，以瑟瑟二千五百餘斤鬻於官，為鈔一萬一千九百餘錠。有旨，除御榻所用外，餘未用者悉還之。
癸卯，詔：「凡官軍子弟年及二十者，與民官子孫同儤直一年，方許襲職；萬戶於樞密院，千戶於行省，百戶於本萬戶。」
乙巳，罷行省簽省。
命甘肅行省修阿合潭、曲尤濠以通漕運。
甕山看閘提領言：「自閏五月末，晝夜雨不止，六月初旬夜半，山水暴漲，漫流堤上，沖決水口。」遂命都水監修白浮、甕山河堤。白浮、甕山，即通惠河上源之所出也。
台州風、水大作，寧海二縣死者五百五十人。
秋，七月，壬戌，御史臺言：「前河間路達嚕噶齊呼賽音，轉運使術甲德壽，皆坐贓罷。今呼賽音以獻鷹犬，復除大寧路達嚕噶齊，術甲德壽以迪裡密實妄奏其被誣，復除福寧知州，並宜改正不敘，以戢奸貪。」從之。
禁僧人以修建寺宇為名，齎諸王令旨，乘傳擾民。
丙寅，以哈喇哈斯為中書右丞相、知樞密院事。
丁丑，中書省言：「大同稅課，比奉旨賜乳母楊氏。其家掊斂過數，擾民尤甚。」敕賜鈔五百錠，其稅課依例輸官。
都爾斡既敗，聚其屬議曰：「昔我太祖，艱難以成帝業，奄有天下，我子孫乃弗克靖，共以安享其成，連年構兵以相殘殺，是自隳祖宗之業也。今撫軍鎮邊者，皆世祖之嫡孫也，吾與誰爭哉！且前與托克托戰，既弗能勝，今與其子綽和爾戰又無功，惟天惟祖宗意亦可見。不若遣使請命罷兵，通一家之好，使吾士民老者得以養，少者得以長，傷殘疲憊者得以休息，則亦無負太祖之所望於我子孫者矣。」使至，伊徹察喇會諸王將帥議曰：「都爾斡乞降，為我大利，固當待命於上。然往返再閱月，必失事機，為國大患，無有已時。都爾斡之妻，我弟瑪古哈喇之妹也，宜遣報使，許其臣附。」眾以為然，乃遣使以聞。帝嘉之，詔飭軍士安置驛傳以俟。自是諸王叛者相繼來降。
八月，己丑，罷護國仁王寺原設江南營田提舉司。
辛卯，夜，地震。平陽、太原尤甚，村堡移徙，地裂成渠，人民壓死不可勝計。遣使分道賑濟，為鈔九萬六千五百餘錠；仍免太原、平陽今年差稅，山場、河泊聽民採捕。
詔問致災之由，保章正齊履謙言：「地為陰而主靜，妻道也，臣道也，子道也；三者失其道，則地為之不寧。弭之之道，大臣當反躬責己，去專制之威以答天變，不可徒為祈禳也。」時帝寢疾，宰臣及中宮專政，故履謙言及之。集賢大學士陳天祥，亦上書極陳陰陽不和、天地不位為時政之弊，言尤切直，執政者惡之，抑不以聞。
初，晉寧郇保山移，所過居民廬舍，皆摧壓傾圮。將近李忠家，忽分而復合，忠家獨完。忠幼孤，事母至孝，人以為孝感所致雲。
江南行台中丞張珪上疏，極言天人之際，災異之故，其目有修德行，廣言路，進君子，退小人，信賞必罰，減冗官，節浮費，以法祖宗成憲，累數百言。劾大官之不法者，並及近侍之熒惑者。不報，珪謝病歸。
庚子，中書省言：「帕哈哩鼎輸運和林軍糧，其負欠計二十五萬餘石，近監察御史亦言其侵匿官錢十三萬餘錠，請遣官征之，不足則籍沒其財產。」從之。
九月，戊午，帝至自上都。
丙寅，以太原、平陽地震，禁諸王所部擾民，仍減太原歲飼馬之半。
遣刑部尚書塔齊爾、翰林直學士王約使高麗。
時高麗國王王昛既復位，又罷征東行省監製，昛乃復厚斂淫刑。國人群訴於朝，因得其相國吳祈專權、離間王父子狀。詔遣約諭之曰：「天地間至親者父子，至重者君臣；彼小人知有利，寧肯為汝家國地耶？」昛泣謝罪，且請子謜還國，奸人黨與悉從約治。遂征祈赴闕，鞫之，流安西。
丙子，罷僧官有妻者。
壬午，復以茂巴爾斯為平章政事。
以國子司業暢師文為陝西行省理問官。先是，師文簽山南道廉訪司事，松滋、枝江有水患，歲發民防水，往返數百里，苦於供給，師文以江水安流，悉罷其役；駙馬家人怙勢不法，師文治其甚惡，流之；至陝西，決滯獄，不少阿徇。頃之，以疾去官。
冬，十月，丁亥，太白經天。
御史臺劾浙江行省平章阿爾不法。帝曰：「阿爾，朕所信任。台臣屢以為言，非所以勸大臣也；後有言者，朕當不恕。」
戊子，以浙江年穀不登，減海運糧四十萬石。
辛卯，復立陝西行御史臺。
癸巳，御史臺臣及諸道奉使，言行省官久任，與所隸編氓聯姻害政，詔互遷之。
商議中書事張孔孫，言曲阜孔廟宜給灑掃戶，詔給大都文宣王廟灑掃戶五。
己未，發雲南叛蠻餘黨未革心者來京師，留蛇節養子阿闕於本境，以撫其民。
庚子，改普定府為路，隸曲靖宣慰司；以故知府容苴之妻為總管，佩虎符。
庚戌，翰林國史院進太祖、太宗、定宗、睿宗、憲宗五朝《實錄》。
辛亥，詔：「軍戶貧乏者，存恤六年。」
增蒙古國子生百員。
中書省言於帝曰：「翰林學士趙與{票灬}，事世祖皇帝，迄今凡三十年，敦確清謹，卒於七月，家貧，無以歸葬。」帝命有司賻鈔五十貫，給舟車還葬。
十一月，甲寅朔，命鷹師圍獵毋得擾民。
以順元隸湖廣省。並海道運糧萬戶為海道都轉運萬戶。
丁巳，詔大同等路運糧五萬石入和林。
己未，太白經天。
甲子，命依《十二章》斷僧官罪。
十二月，甲申朔，詔：「內郡比歲不登，其民已免差者，並蠲其田租。」
乙酉，弛京師酒課。
丙戌，太白經天。
戊子，以平宋隆濟功，增諸將秩，賜銀鈔等物有差；其軍士各賜鈔十錠放歸，存恤一年。
辛丑，詔：「招撫順元諸司，免其民間逋稅。」
丁未，以轉輸軍餉勞，免思、插二州及衡、永等路稅糧有差。
七道奉使宣撫所罷贓汙官吏凡一萬八千四百七十三人，贓四萬五千八百六十五錠，審冤獄五千一百七十六事。
元貞初，圖呼魯遷江浙右丞，適歲旱，方至而雨，民心大悅。未幾，平章博果密卒，帝思之，問近侍曰：「群臣孰有似博果密者？」對曰：「圖呼魯其人也，且先帝所知。」遂驛召還，賜雕鞍、弓矢。俄遷樞密副使。是歲卒，諡文肅。
大都路總管兼大興府尹齊諾，馭吏治民有方，以暇日正街衢，表裡巷，國學興工，尤盡其力。俄進同簽樞密院事，上疏言：「蒙古軍在山東、河南者，往戍甘肅，動涉萬里，裝橐、鞍馬之資，皆其自辦，每行必鬻田產，甚則賣妻子。戍者未歸，代者當發，前後相仍，困苦日甚。今邊陲無事而虛殫兵力，誠為非計。請以近甘肅之兵戍之，而山東、河東前戍者，官為出錢贖其田產、妻子。」從之。未幾，遷參議中書省事，贊決機務，精練明敏，凡干祿之人由它途進者，一切不用，時論翕然稱焉。
何瑋為御史中丞，陳當世要務十條，帝嘉納之。京師孔子廟成，瑋言：「唐、虞、三代，國都閭巷莫不有學，今孔廟既成，宜建國學於其側。」從之。
賽音諤德齊、巴都高等還自貶所，復相位；瑋言奸黨不可復用，宜選正人以居廟堂，帝深然之。監察御史郭章劾郎中哈喇哈斯受贓，具伏，而哈喇哈斯密結權要，以枉問誣章；瑋率台臣入奏，辨論剴切，章遂得釋。
詔：「內外官七十者並聽致仕。」獨郭守敬以先朝舊德，朝政多諮之，累請謝事，不許。自是凡翰林、太史官不許致仕，著為令。
商議中書省事張孔孫累疏言：「凡七十致仕者，宜加一官；丁憂服闋者，宜特起復；宿衛冒濫者，必當革；州郡之職，必當遴選；久任達嚕噶齊，宜量加遷轉。又宜增給官吏俸祿，相位宜參用儒臣，不可專任文吏。」孔孫所言，多切時弊，顧一時不盡施行。

