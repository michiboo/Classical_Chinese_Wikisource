秋，七月，丙寅，以天雄軍節度使符彥卿為鳳翔節度使。彥卿鎮大名十餘年，委任於牙校劉思遇。思遇貪而黠，軍府久不治，於是始議擇官代之。
戊辰，詔：「自今祀天地用太牢，餘當用牛者，代以羊豕。」
靈武節度使馮繼業殺兄，代父領鎮，頗驕恣，戎人不附；又撫士卒少恩，部下多攜貳；繼業慮其為變，請舉族內徙。八月，庚辰，以繼業為靜難節度使。
以棣州防禦使何繼筠領建武節度使，判棣州。
己亥，戶部員外郎、知制誥王祐，權知大名府。辭日，帝謂之曰：「大名，卿之故鄉，古人所謂晝錦者也。」
西京留守向拱，專務飲樂，政府不治，群盜白日殺人於市。帝聞之，怒，庚子，徙拱為安遠節度使。
九月，丁未，以左武衛大將軍長社焦繼勳知西京留守，諭之曰：「無復效向拱也！」繼勳視事月餘，都下清肅。
朝議擇可使代馮繼業者，時考功郎中段思恭知泗州，帝以思恭常有功眉州，乃召赴闕，命知靈州，先詔之曰：「馮繼業言靈州非蕃帥主之，戎人不服，雖衛、霍名將，必見逐矣。意謂非我，它人不能治也。汝能治之乎？」思恭曰：「謹奉詔。」帝壯之，又謂曰：「唐李靖、郭子儀，皆出儒生，立大功，豈我朝獨無人邪！」厚賜遣之，仍以途涉諸戎，令別齎金帛以遺之。思恭既視事，矯繼業之失，悉心綏撫，夷落安靜，周訪利病，多所條奏，甚得吏民之情。
庚申，以合州濃洄鎮為廣安軍。
遼涿州刺史許周瓊來降，以為右羽林將軍，仍領涿州刺史。
是月，初令民典買田土者，輸錢印契。
冬，十月，丁亥，詔曰：「昔西漢求吏民之明經術者，令與計偕，縣次續食，蓋優賢之道也。國家歲開貢部，敷求俊乂，四方之士，無遠弗屆，而經途遐阻，資用或缺，朕甚湣焉！自今西川、山南、荊湖等道舉人，往來給券。」
辛卯，詔歸、峽州並直隸京師。
相、趙、深三州丁夫死太原城下者三百三十四人，詔復其家三年。
戊戌，遼右千牛衛將軍王甲以豐州來降，即命其子廷美為豐州衙內指揮使。
己亥，帝燕籓臣於後苑，酒酣，從容謂之曰：「卿等皆國家宿舊，久臨劇鎮，王事鞅掌，非朕所以優賢之意也。」前鳳翔節度使兼中書令王彥超喻帝指，即前奏曰：「臣本無勳勞，以冒榮寵。今已衰朽，骸骨歸丘園，臣之願也。」前安遠節度使兼中書令武行德，前護國節度使郭從義，前定國節度使白重贊，前保大節度使楊廷璋，競自陳攻戰閥閱及履歷艱苦，帝曰：「此異代事，何足論也！」庚子，以行德為太子太傅，從義為左金吾衛上將軍，彥超為右金吾衛上將軍，重贊為左千牛衛上將軍，廷璋為右千牛衛上將軍。時節度與燕者，皆罷鎮改官。
太子太傅王溥，遷太子太師。
初，丁德裕、王玨、張璵同領兵屯西川，德裕頗自專恣，以兵馬都監張延通黨於璵，嗛之。及歸闕，德裕誣奏延通言涉指斥及不法事，仍指璵為黨。癸卯，帝御後殿引問，延通抗對復不遜，即日棄市，璵、玨並杖配。
遼錫裡、裕嚕等十六族來歸，授官有差。
是月，遼主如褭潭。
十一月，甲辰朔，遼主行柴冊禮，祠木葉山，駐鶴穀。
乙巳，遼北院樞密使蕭恩溫封魏王，北院大王烏珍加裕悅。
庚申，回鶻、于闐皆遣使來貢方物。回鶻使者道由靈州，交易於市，知州段思恭遣吏市硇砂，吏與使者爭直忿競，思恭釋吏不問，械繫使者，數日，始貸之。使者歸，訴於其國，回鶻汗遣使齎牒詣靈州，詢械繫之由；思恭自知理屈，不敢報。自是數年，回鶻不復入貢。
戊辰，詔中書舍人李昉、兵部員外郎、知制誥盧多遜分直學士院。直學士院，自昉及多遜始也。先是堂吏以事至翰林，拜於堂下，學士略離席勞揖，事已即退，未嘗與坐。昉前在翰林猶然，及是有白事者，遂拜堂上，更展敘中外，無復曩日之禮，昉愕然。詢於同列，則雲如此承襲數年矣，莫詰其故也。禮部尚書楊昭儉喜譏訾，因揚言昉謁堂吏，常獲其刺字雲。
是月，南唐主校獵於青龍山，還，至大理寺，親錄囚，多所原宥。中書侍郎韓熙載劾奏：「獄多由有司，囹圄之中，非車駕所宜至。請有司罰內帑錢三百萬充軍儲。」
十二月，乙酉，以房州防禦使王彥升為原州防禦使。彥升善擊劍，軍中目曰王劍兒。性殘忍，在原州凡五年，戎人有犯漢法者，彥升不加刑，召僚屬飲宴，引所犯戎人於前，手捽其耳嚼之，下以卮酒，戎人流血被體，股忄栗不敢動。前後啖其耳者數百，戎人畏懼，不敢犯塞。
戊戌，以辛文悅知房州事。帝初從文悅肄業，及即位，召見，授太子中允，判太府寺。周鄭王時在房州，帝謂文悅長者，故有是命。
丁德裕奏西川轉運使，禮部郎中李鉉嘗醉酒指斥，帝驛召鉉，下御史獄鞫之。因言德裕在蜀中屢以事請求，多拒之，皆有狀。帝悟德裕之妄，止坐鉉酒失。己亥，責鉉為左贊善大夫。
右贊善大夫王昭文，以監大盈倉，其子與倉吏為奸，配隸汝州。
鳳翔節度使符彥卿被病，輿赴西京，上言病亟，詔許就醫洛陽。假滿百日，受俸如故，為御史所糾。帝以彥卿姻舊，釋之，但罷其節度。
遼以韓匡嗣為上京留守，用籓邸舊恩也。頃之，封燕王。匡嗣令其子德讓人侍，遼主以為謹飭，加授東頭供奉官，補樞密院通事。
春，正月，丁未，遼主如潢河。
癸丑，廢海州東海監復為縣。
辛酉，詔：「諸州官吏審察民有孝弟彰聞、德行純茂者，滿五千戶聽舉一人；或有奇材異行，不限此數。所舉得實加賞，不如詔者罪之。」
鎮甯軍節度張令鐸之罷軍職也，帝令皇弟光美取令鐸女為夫人。及令鐸自鎮來朝，被病，帝親問之，賜賚甚厚。己巳，令鐸卒，贈侍中。令鐸性仁恕，嘗語人曰：「我從軍三十餘年，大小四十餘戰，多摧堅陷敵，然克捷之後，未嘗妄殺一人也。」及其卒，人多惜之。
遼韓知範自太原歸，言晉陽多梗，而劉繼元無輔。南院樞密使高勳亦言於遼主曰：「我與晉陽父子之國，歲嘗遣使來覲，非其大臣即其子弟，先帝以一怒而盡拘其使，甚無謂也。」遼主乃盡索北漢使者十六人，厚禮而遣之，仍命劉繼文為保義節度使，李弼為樞密使，俾輔繼元。繼文等久留遼，復受其命，歸秉國政，左右皆譖毀之，北漢主乃出繼文為代州刺史，弼為憲州刺史。遼主聞之，下詔責北漢主曰：「朕以爾國連喪二主，僻處一隅，期於再安，必資共治。繼文汝之令弟，李弼爾之舊臣，一則有同氣之親，一則有耆年之故，遂行並命，俾效純誠，庶幾輯甯，保成歡好。而席未暇暖，身已棄捐，將順之心，於我何有！」北漢主得書，惶恐謝過，然繼文卒不召還。
二月，壬申朔，以萬州梁山縣為軍。
己卯，雄州刺史侯仁矩卒。帝特遣中使護喪，官給葬事。仁矩子延廣，亦有勇略，仁矩在雄州日，方飲宴，遼數千騎入城，居民驚擾，延廣引親信數騎馳出，射殺部長一人，斬首數級，悉擒其餘黨。仁矩喜，拊其背曰：「興吾門者必汝也！」事聞，詔賜錦袍、銀帶。
北漢主以禮部侍郎李惲為司空、同平章事，鴻臚卿劉繼顒為太師兼中書令，領成德軍節度，三司使高仲曦為樞密使，奄人衛德貴為大內都點檢，嬖人范超為侍衛親軍都虞候。超及德貴充分掌機務，惲等備位而已。惲，陽武人，嗜酒耽弈，不恤政事。北漢主多內寵，繼顒數獻簪珥，北漢主彌重信之。
三月，壬寅朔，詔：「禮部貢院閱進士諸科，十五舉以上曾經終場者以名聞。」甲辰，得司馬浦等六十三人。庚戌，得取十五舉未經終場者四十三人，並賜出身。仍詔自今勿得為例。
忠武軍節度使宋偓市邸店於所部，帝聞之，不悅，戊申，徙為靜難節度使。
己酉，以忠正節度使王審琦為忠武節度使。審琦鎮壽春凡八年，歲得租課，量入為用，未嘗有所誅求，民頗安之。所部邑令以罪停其錄事史，幕僚白令不先諮府，請按之，審琦曰：「五代以來，諸侯強橫，令宰不得專縣事。今天下治平，我忝守籓維，而部內宰能斥去黠吏，誠可賞也，何按之有！」
辛亥，以處士酸棗王昭素為國子博士，致仕。昭素少篤學，有志行，帝聞其名，召見便殿。時年已七十餘，帝問曰：「何以不仕？」昭素謝不能。令講《乾卦》，至「九五飛龍在天」，斂容曰：「此爻正當陛下今日之事。」引援證據，因示風諫微旨。帝甚悅，問以治世養身之術，昭素曰：「治世莫若愛民，養身莫若寡慾。」帝愛其語，書於屏風間。留月餘，數求歸，故有是命。年八十九，卒於家。
夏，四月，辛未朔，日有食之。
乙亥，以內客省使丁德裕權知潞州，時昭義節度使李繼勳徙為天雄節度使故也。
己卯，詔三司：「諸路兩稅折科物，非土地所宜者，勿得抑配。」
是月，遼主如東京，致奠於讓國皇帝及世宗廟。
初，蕭思溫以尚主，為群牧林牙，在軍中齷齪修邊幅，僚佐皆知其無將帥才。後為將，果無功，事穆宗，無所匡輔，士論不與。至是以後戚蒙寵，居顯要，尋加尚書令，諸勳戚皆不平。五月，從遼主獵閭山，乙卯，盜殺思溫於盤道嶺。
六月，遼主還上京。
汴水決寧陵縣，發丁夫塞之，又塞汴口以殺水勢。
秋，七月，壬寅，詔：「民訴水旱災傷者，夏不得過四月，秋不得過七月。」
壬子，詔曰：「吏員猥多，難以求治；俸祿鮮薄，未可責廉。與其冗員而重費，不若省官而益俸。西川管內州縣官，宜以口數為率，差減其員，舊俸月增給五千。天下州縣官宜依西川例省減員數。」
遼以耶律賢適為北院樞密使。賢適嘗侍遼主於籓邸，穆宗暴虐，遼主與韓匡嗣、尼哩遊，言涉譏刺，賢適勸以早宜疏絕，由是得免穆宗猜忌，賢適之力也。遼主初立，多疑諸王或萌非望，陰以賢適為腹心，故有是命。
丙寅，南唐中書侍郎韓熙載卒。
初，南唐主以熙載盡忠能直言，欲用為相，而熙載任情棄禮，妓妾縱恣，南唐主以此難之。俄被劾，左遷右庶子，分司南都。熙載盡斥諸妓，單車就道，且上表求哀。南唐主喜，留之，尋復其位。已而諸妓稍稍復還，南唐主曰：「吾亦無如之何矣！」及卒，南唐主歎曰：「吾終不能得熙載為相也！」乃手書贈熙載平章事。熙載家無餘財，棺槨衣衾，皆南唐主賜之。
八月，庚寅，以隰州刺史李謙溥為濟州團練使。謙溥在隰州十年，敵人不敢犯其境。有招收將劉進者，勇力絕人，謙溥撫之甚厚，常往來境上，以少擊眾。北漢人患之，為蠟丸書以間進，佯遺其書道中，晉州節度使趙贊得之，以聞，帝令械進送闕下。謙溥召詰其事，進伏於庭，請死，謙溥曰：「我以舉宗四十口保汝矣。」即上言：「進為北漢人所惡，此乃反間也。」奏至，帝悟，遽釋之，賜以禁軍都校戎帳服具；進感激，願擊賊自效。
帝嘗命有司為洺州防禦使郭進治第，凡庭堂悉用<甬瓦>瓦。有司言：「惟親王、公主始得用此。」帝怒曰：「郭進控扼西山逾十年，使我無北顧憂，我視進豈減兒女邪！亟往督役，勿妄言！」帝寵異將帥類此，故能得其死力。
南唐主復作書諭南漢主鋹歸款中國，遣給事中龔慎儀往使。鋹得書，大怒，遂囚慎儀，驛書答南唐主，甚不遜。南唐主以其書來上，帝始決意伐之。
九月，己亥朔，以潭州防禦使潘美為賀州道行營兵馬都部署，朗州團練使鄴人尹崇珂副之，道州刺史王繼勳為行營馬軍都監，仍遣使發諸州兵赴賀州城下。
蕭思溫之死，遼主以後故，求盜甚急，辛丑，得國舅蕭哈濟及哈裡謀殺思溫狀，皆伏誅，流其弟神睹於黃龍州，尋亦誅之。
甲辰，詔：「西京、鳳翔、雄、耀等州，周文、成、康三王，秦始皇，漢高、文、景、武、元、成、哀七帝，後魏孝文，西魏文帝，後周太祖，唐高祖、太宗、中宗、肅宗、代宗、德、順、文、武、宣、懿、僖、昭諸帝凡二十七陵，嘗被發者，令有司備法服、常服各一襲，具棺重葬，所在長吏致祭。」
潘美等克富州。
先是南漢舊將多以讒死，宗室翦滅殆盡，掌兵惟宦者數輩，城壁、壕隍，俱飾為宮館、池沼，樓艦、器甲，輒腐敗不治。及師次白霞，賀州刺史陳守忠遣使告急，內外震恐，南漢主遣龔澄樞馳驛往賀州宣慰。時士卒久在邊，多貧乏，聞澄樞至，以為必加賞賚，而澄樞出空詔撫諭，眾皆解體。宋師前鋒至芳林，澄樞惶懼，乘輕舸遁歸。癸丑，圍賀州。
南漢主召大臣議，皆請以潘崇徹將兵禦之。崇徹自罷兵柄，常怏怏，於是辭以目疾。南漢主怒曰：「何須崇徹，伍彥柔獨無方略邪！」遂使彥柔將兵來援。戊午，宋師聞彥柔至，退二十里，潛以奇兵伏南鄉岸。彥柔夜泊南鄉，遲明，挾彈登岸，據胡床指揮，而伏兵猝起，彥柔眾大亂，死者十七八。擒彥柔，斬之，梟其首以示城中，城中人猶堅守弗下。隨軍轉運使王明言於潘美曰：「援兵將至，當急擊之。」諸將頗猶豫，明乃率所部護送輜重卒百餘人，丁夫數千，畚鍤皆作，堙其塹，直抵城門。城中人大懼，開門以納，遂克賀州。
潘美等聲言順流趨廣州，南漢主憂迫，計無所出，乃加潘崇徹為內太師、馬步軍都統，領眾三萬屯賀江。會宋師徑趨昭州，崇徹但擁眾自保而已。
冬，十月，辛卯，潘美等破南漢開建寨，殺數千人，擒其將靳暉。昭州刺史田行稠棄城遁，桂州刺史李承珪亦奔還，遂取昭州、桂州。
帝覽桂陽監歲入白金數，謂宰相曰：「山澤之利雖多，頗聞採納不易。」十一月，乙巳，詔減舊額三分之一，以寬民力。
初，遼聚六萬騎攻定州，命判四方館事田欽祚領兵三千禦之，帝謂欽祚曰：「彼眾我寡，但背城列陣以待之，敵至即戰，勿與追逐。」
欽祚與遼戰於滿城，遼騎小卻，乘勝至遂城。欽祚馬中流矢而踣，騎士王超以馬授欽祚，軍復振，自旦至晡，殺傷甚眾，夜，入保遂城，遼人圍之。數日，欽祚度城中糧少，整兵，開南門，突圍一角出；是夕，至保寨，軍中不亡一矢。北邊傳言三千打六萬。
癸亥，奏至，帝喜，謂左右曰：「契丹數入寇邊，我以二十匹絹購一契丹人首，其精兵不過十萬人，止費二百萬絹，則敵盡矣。」自是益修邊備。
是月，師克連州，南漢招討使盧收率其眾退保清遠。南漢主聞之，謂左右曰：「昭、桂、連、賀，本屬湖南，今北師取之足矣，其不復南也。」
十二月，庚午，翰林學士承旨、戶部尚書陶穀卒，命中使監護葬事，贈右僕射。谷本姓唐，避晉祖諱，改焉。文翰冠絕一時，自以久次，意希大用。然為人傾側很媢，初作翰林承旨，力排竇儀，儀以是不得相位。及魏仁浦在中書，穀自言出於魏氏，以舅事仁浦，每見，輒望塵下拜。帝素薄之，選置宰輔，未嘗及穀。穀一日使其黨因事風帝，言穀在詞禁，宣力實多，帝笑曰：「我聞學士草制，皆檢前人舊本稍改易之，此諺所謂依樣畫葫蘆耳，何宣力之有！」谷因作詩題翰林壁，語頗怨望，帝遂決意不用。
潘美等長驅至韶州。南漢都統李承渥領兵十餘萬屯蓬華峰下，教象為陣，每象載十數人，皆執兵杖，戰則置陣前以壯軍威。美盡索軍中勁弩射之，象奔⻊是，乘者皆墜，反踐承渥軍，軍大敗，承渥僅以身免，遂取韶州，擒其刺史辛延渥及諫議大夫鄒文遠。延渥間道遣使勸南漢主迎降，觀軍器使李托深沮其議，國中震恐。南漢主始命塹東壕為拒守計，顧諸將無可使者，宮媼梁鸞真薦其養子郭崇岳可用，乃以為招討使，與大將植廷曉統眾六萬屯馬逕，列柵以抗宋師。崇嶽無謀勇，惟日禱於鬼神而已。
是冬，南唐南都留守建安林仁肇密表言：「淮南諸州，戍兵各不過千人，宋朝前年滅蜀，今又取嶺表，往返數千里，師旅罷敝。願假臣兵數萬，自壽春北渡，徑據正陽，因思舊之民，可復江北舊境。彼縱來援，臣據淮對壘而禦之，勢不能敵。兵起之日，請以臣舉兵外叛聞於宋朝。事成，國家享其利，敗則族臣家，明陛下無二心。」南唐主懼，不敢從。
初，宜春人盧絳詣樞密使陳喬獻書，喬異之，擢沿江巡檢，召募亡命，習水戰，屢要吳越兵於海門，獲舟艦數百。嘗說南唐主曰：「吳越，仇讎也，它日必為北朝鄉導，掎角攻我，當先滅之。」南唐主曰：「大朝附庸，安敢加兵！」絳曰：「臣請詐以宣、歙州叛，陛下聲言討伐，且乞兵於吳越，兵至拒擊，臣躡而攻之，其國必亡。」南唐主亦不能用。
是歲，德寽勒部叛，遼主命右伊勒希巴耶律希達討之。
春，正月，戊戌朔，以出師，不視朝。
潘美克英、雄二州，南漢都統潘崇徹來降。
丙午，令：「諸道州縣不得更差攝官，凡有闕員，即具聞，旋與注授；前所差攝官皆罷其職事，以見任官權管。」
辛亥，通判閬州、殿中侍御史路沖言：「本州職役戶，負恃形勢，輸租違期，已別立版簿於通判廳，依限督責，慾望頒為條制。」詔：「諸州府並置形勢版簿，令通判專掌其租。」
禁河東諸州民徙內郡者私蓄兵器。
甲寅，遼耶律希達遣人獻德寽勒部之俘，遼主命賜有功將士。
庚申，遼置登聞院。遼主以穆宗廢鐘院，窮民冤無所訴，故詔復之，仍命鑄鐘勒詞，著廢置之意。
癸亥，遼兵侵易州，監軍任得義戰卻之。
是月，潘美師次瀧頭，南漢主遣使請和，且求緩師。瀧頭山水險惡，潘美等疑有伏兵，乃挾其使而速度諸險。甲子，至柵口。乙丑，至馬逕，屯雙女山，直瞰郭崇嶽柵。遊騎數出挑戰，崇嶽不從，但堅壁自守而已。
南漢主取舶船十餘艘，載金寶、妃嬪，欲入海；未及發，宦官樂范與衛兵千餘盜舶船以走。南漢主懼，乃遣右僕射蕭漼、中書舍人卓惟休奉表詣軍門乞降，潘美即令部送赴闕。漼等不反，南漢主益懼，復令崇嶽戒嚴。二月，丁卯朔，又遣其弟禎王保興率國內兵來拒。
植廷曉謂崇嶽曰：「北軍乘席捲之勢，其鋒不可當，吾士旅雖眾，然皆傷痍之餘，今不驅策而前，亦坐受其斃矣。」庚午，廷曉乃領前鋒據水而陳，令崇嶽殿後，禦其奔沖。既而宋師濟水，廷曉力戰不勝，遂死之，崇嶽奔還其柵。美謂王明曰：「彼編竹木為柵，若篝火焚之，必擾亂，因而夾擊之，此萬全之策也。」遂分遣丁夫，各持二炬，間道造其柵，及夜，萬炬俱發。會天大風，煙埃坌起，南漢兵大敗，崇岳死於敵兵，保興逃歸。
龔澄樞、李托與內侍中薛崇譽等謀曰：「北軍之來，利吾國中珍寶耳，今盡焚之，使得空城，必不能久駐，當自還也。」乃縱火焚府庫、宮殿，一夕皆盡。
辛未，師至白田，南漢主素服出降，潘美承制釋之。遂入廣州，俘其宗室、官屬九十七人，與南漢主皆縻於龍德宮。保興初匿民間，後乃獲之。有閹人百餘輩盛服請見，美曰：「是豕人多矣，吾奉詔伐罪，正為此等。」命悉斬之。美以露布告捷，己丑，至京師。
庚寅，群臣稱賀，遂賜宴。凡得州六十，縣二百十四，戶十七萬二百六十三。
辛卯，赦廣南管內州縣常赦所不原者，偽署官並仍舊，無名賦斂咸蠲除之。
知制誥盧多遜權知貢舉，奏進士合格者十人。
帝以令、尉捕賊，先定日限，其已被批罰者，或遂絕意追捕。乙未，詔：「自今雖限外獲賊者，令有司備書於籍以除其罰，但不得敘為勤績。其累經殿降法當停免者，不用此制。」
是月，遼主東狩，以青牛、白馬祭天地。
三月，丙申，詔：「嶺南有買人男女為奴婢轉利者，並放免；偽政有害於民者，除之。」
丁未，遼以飛龍使尼哩為契丹行宮都部署。
初，右監門衛將軍趙玭，以罪勒歸私第，不勝忿恚。一日，伺趙普入朝，於馬前斥普短。帝聞之，召玭及普面質其事，玭大言詆普販木規利。先是秦、隴大木，官禁私販，普嘗遣親吏往市屋材，聯巨筏至京師治第，吏因之竊於都下貿易，故玭以為言。帝怒，促閤門集百官，將下制逐普，詔問太子太師王溥等：「普當得何罪？」溥附閤門使奏云：「玭誣罔大臣。」帝意頓解，反詰責玭，命武士撾之。御史鞫於殿庭，普力營救，帝乃寬其罰。夏，四月，丙寅朔，責汝州牙校。
壬申，命潘美、尹崇珂同知廣州，以儋、崖、振、萬安等四州隸瓊州，令廣州擇官分知州事。
己卯，遼主祠木葉山，行再生禮。丙戌，遼主還上京，以韓德讓為上京皇城使，遙授彰德節度使。自是德讓日見進用矣。
戊子，永興軍節度使、同中書門下二品吳廷祚來朝。遇疾，帝親臨問，遣中使王繼恩監視之。庚寅卒，贈侍中。繼恩，陝人也。
南唐主遣其弟吉王從謙來朝貢。
潘美遣使部送劉鋹及其宗黨、官屬獻於京師。鋹至公安，邸吏龐師進謁，學士黃德昭侍鋹。鋹因問師進何人，德昭曰：「本國人也。」鋹曰：「何為在此？」德昭曰：「高皇帝居籓日，歲貢大朝，輜重皆曆荊州，乃令師進置邸於此，造車乘以給饋運耳。」鋹歎曰：「我在位十四年，未嘗聞此言，令日始知祖宗山河及大朝境土也。」因泣下久之，既至，舍玉津園，帝遣參知政事呂餘慶問反覆及焚府庫之罪，鋹歸罪於龔澄樞、李托、薛崇譽。帝復遣使問澄樞等，皆俛首不對，偽諫議大夫王珪謂托曰：「昔在廣州，機務並爾輩所專，火又自內中起，今尚欲推過何人？」遂唾而批其頰，澄樞等乃引伏。
五月，乙未朔，有司以帛系鋹及其官屬，先獻太廟、太社。帝御明德門，遣攝刑部尚書盧多遜宣詔責鋹，鋹對曰；「臣年十六僭偽號，澄樞等皆先臣舊人，每事，臣不得自由，在國時，臣是臣下，澄樞是國主。」對訖，伏地待罪。帝命攝大理卿高繼申引澄樞、托、崇譽，斬於千秋門外，釋鋹罪，並其弟保興及官屬各賜以冠帶、器幣、鞍馬。尋以保興為左監門衛率府率。
初，議獻俘之禮，朝臣莫能知，乃遣使就問吏部尚書致仕張昭。昭臥病，口占以授使者，咸服其該博，遂用之。
丁酉，以潭州防禦使潘美領山南東道節度使，郎州團練使尹崇珂領保信軍節度使，同知廣州如故。
以王明為秘書少監，領韶州刺史、廣南諸州轉運使。大兵南伐，明知轉運使，嶺道險絕，不通舟車，但以丁夫負荷糗糧數萬，仰給無闕，每下郡邑，必先收其版籍，固守倉庫，頗亦參預軍畫。帝嘉其功，故擢用焉。
初，帝使軍器庫使楚昭輔鉤校左藏庫金帛，數日而畢，條對稱旨，至是授左驍衛大將軍，權判三司。
辛丑，宴劉鋹於崇德殿。
六月，辛未，命司農少卿李繼芳祭南海。劉鋹先尊海神為昭明帝。廟為聰正宮，其衣飾以龍鳳，詔削去帝號及宮名，易以一品之服。
壬申，初置市舶司於廣州。
丙子，詔御史中丞劉溫叟、中書舍人李昉重定《開元禮》，以國朝沿革制度附屬之。
丁丑，回鶻遣使貢於遼。
初，帝征晉陽，命密州防禦使馬仁瑀率眾巡邊，至上谷、漁陽，遼人素聞其名，不敢出，因縱兵大掠而還。明年，群盜周弼等起兗州，詔仁瑀掩擊。仁瑀領帳下十數人入泰山擒弼，盡獲其黨。庚辰，徙仁瑀為瀛州防禦使。仁瑀兄子因醉酒誤殺平民，系獄當死，民家願以過失傷論，仁瑀曰：「我為長吏而兄子殺人，此乃恃勢恣橫，非過失也，豈敢以私親而亂國法哉！」遂論如律。
壬午，以劉鋹為右千牛衛大將軍，員外置，封恩赦侯，俸外別給錢五萬，米麥五十斛。
鋹體質豐碩，眉目俱竦。性絕巧，有口辯，嘗自以珠結鞍勒為戲龍之狀以獻，帝賞其精妙，給錢百五十萬償其直，因謂左右曰：「鋹好工巧，習以成性，倘能移於治國，豈至滅亡哉！」
鋹在國時，多置酖毒臣下。一日，從帝幸講武池，從官未集，鋹先至，詔賜卮酒，鋹疑之，奉杯泣曰：「臣承祖父基業，違拒朝廷，勞王師致討，罪固當誅。陛下既待臣以不死，願為大粱布衣，觀太平之盛，未敢飲此酒。」帝笑曰：「朕推心置人腹，安有此事！」命取鋹酒自飲之，別酌以賜鋹，鋹大慚，頓首謝。
是月，嵐州破北漢兵於古台村。
河決鄭州原武縣，汴水決宋州穀熟縣。
帝既平廣南，欲行報謝之禮，秋，七月，甲午朔，詔以冬至有事於南郊。
乙未，御史中丞劉溫叟卒。溫叟為中丞十二年，屢求解職，帝難其代，終不許。及被病，帝知其貧，遣中使就賜器幣。溫叟性重厚方正，好古執禮，事繼母以孝聞，父名岳，非侍宴，終身不聽樂。開封尹光義聞其清介，嘗遣府吏齎錢五百千遺之，溫叟不敢卻，貯廳事西舍中，令府吏封識乃去。明年，重午，復送黍角、紈扇，所遣吏即前送錢者，視西舍封識宛然，還，以告。光義曰：「我饋猶不受，況他人乎！」乃命輦歸府中。它日，光義侍宴，論當世名節士，具道溫叟辭錢事，帝歎賞久之。溫叟既卒，帝難其繼，曰：「必得和厚如溫叟者乃可。」乃命太子賓客邊光範兼判御史臺事，居半歲，始真為中丞。
辛丑，遼以耶律賢適為西北路兵馬都部署。賢適忠介膚敏，推誠待人，雖燕息不忘政治，故百司庶職罔敢媮惰，累年滯獄悉決之。
丙申，詔：「廣南諸州受民租皆用省鬥，每一石外別輸二升為雀鼠耗。」先是劉鋹私置大量，重斂於民，凡輸一石乃為一石八斗。轉運使王明上言，故革之。
內侍養子多爭財起訟，戊午，詔：「自今年滿三十無養父者，始聽養子，仍以其名上宣徽院，違者抵死。」
建武節度使、判棣州何繼筠來朝，癸亥，卒於京師。帝親臨其喪，流涕謂左右曰：「繼筠捍邊有功，朕不早授籓鎮者，慮其數奇耳。今領旄鉞未幾，果至淪沒，豈不哀哉！」即命中使護喪事，令以生平所佩劍及甲冑同葬。繼筠深沈有智略，與士卒同甘苦，得其死力，居北邊前後二十年，善揣知敵情，屢以少擊眾，遼人畏伏，多畫象祠之。
平晉軍使攻北漢孟園、樂義二寨，破之。
汴水決宋州宋城縣。
八月，甲戌，遼主如秋山。
甲申，群臣奉表請加尊號曰興化成功，至再，訖不允。
辛卯，遼主祭皇兄吼墓。吼，世宗之長子，早薨，墓號太子院，至是追冊為皇太子，諡莊聖。
先是遼世宗為察克所弒，遼主時年四歲，或以氈裹之，匿於積薪下，得免。後養於永興宮，為保傅者皆有恩。九月，乙巳，遼主賜傅父、保母等戶口牛羊有差。又以潛邸給使者為塔瑪部，置官主之。
壬子，遼主如歸化州。甲寅，如南京。移上京留守韓匡嗣於南京，即以其子德讓代為東京留守。
