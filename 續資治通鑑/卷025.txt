
十一月，乙卯，遣使安撫河北。
以知瀛州李延渥為本州團練使，獎其守城之功也。
北面部署奏：「契丹自瀛州退去，其眾猶二十萬。偵得其謀欲乘虛抵貝、冀、天雄軍。」詔督諸路兵及澶州戍卒會天雄軍。
自遼師南下，河朔皆城守。右贊善大夫王嶼知冀州，常有破敵之志，日閱戍兵，又集強壯練習之，開門樵採如平日。嘗上言：「寇若至，必可邀擊，願勿以一郡為憂。」於是遼遊騎逼城，嶼擊走之，詔嘉獎。
癸亥，遼馬軍都指揮使耶律珂禮遇南師於洛州，勝之。甲子，東京留守蕭巴雅爾獲魏府官吏田逢吉，獻於行帳。
戊辰，以山南東道節度使李繼隆為駕前東面排陣使，馬軍都指揮使葛霸副之，西上閤門使孫全照為都鈐轄，南作坊使張旻為鈐轄；武寧節度使石保吉為駕前西面排陣使，步軍都虞候王隱副之，入內副都知秦翰為鈐轄。
初，旻在定州，言天道方利客，先起者勝，宜大舉伐遼，並上興師出境之日。帝以問輔臣，皆言不可，乃止。於是駕將親征，旻方戍並代，復奏邊事十餘，召還，入對，帝曰：「契丹入塞，與卿所請北伐之日同，悔不用卿策。今須守澶州而未得人，如何？」旻請行，帝喜，故命為西面鈐轄，先令至澶州候敵遠近，旻即馳騎往。
秦翰既受命，亟督眾環城浚溝洫，以拒邊騎。功畢，遼師果暴至，翰不解甲冑七十餘日雲。
庚午，車駕北巡。司天言：「日抱珥，黃氣充塞，宜不戰而卻，有和解之象。」
曹利用至天雄，孫全照疑契丹不誠，勸王欽若留之。遼師數攻城不克，復令王繼忠具奏議和，帝因賜繼忠手詔，雲已遣利用，且使告遼人遣使抵天雄受之。繼忠聞利用至天雄不行，復具奏，乞自澶州別遣使者至北朝，免致緩誤。辛未，車駕次長垣縣，得其奏，遂以前意答焉。
壬申，次韋城縣。詔知滑州張秉、齊州馬應昌、濮州張晟往來河上，部丁夫鑿冰，以防敵騎之渡。
天雄軍聞遼師將至，闔城惶遽，王欽若與諸將議探符分守諸門，孫全照曰：「全照將家子，請不探符，諸將自擇便利處所，不肯當者，全照請當之。」既而莫肯守北門者，乃以命全照。欽若亦自分守南門，全照曰：「不可。參政主帥，號令所出，謀畫所決，南北相距二十里。請覆待報，必失機會，不如居中央府署，保固腹心，處分四面。」欽若從之。
全照素教畜弩手，射人馬洞徹重甲，隨所指麾，應用無常。於是大開北門，下弔橋以待之。遼師攻東門良久，舍東門，趨故城，夜，復自故城潛師過城南，設伏於狄相廟，遂南攻德清軍。欽若聞之，遣將率精兵追擊；伏兵起，斷其後，天雄兵不能進退。全照請於欽若曰：「若亡此兵，是亡天雄也。北門不足守，全照請救之。」乃引麾下出南門力戰，殺傷遼伏兵甚眾，天雄兵乃復得還，存者什三四。
庚午，遼蕭巴雅爾、蕭觀音努率渤海兵攻德清軍，城破，知軍、尚食使張旦及其子三班借職利涉、虎冀都虞候胡福等十四人並死之。
先是詔王超等率兵赴行在，逾月不至。遼師益南侵，帝駐蹕韋城，羣臣復有以金陵之謀告帝宜且避其鋒者，帝意稍惑，乃召寇準問之。將入，聞內人謂帝曰：「羣臣輩欲將官家何之？何不速還京師！」準入對，帝曰：「南巡何如？」準曰：「羣臣怯懦無知，不異於鄉老婦人之言。今敵騎迫近，四方危心，陛下惟可進尺，不可退寸。河北諸軍日夜望鑾輿至，士氣當百倍。若回輦數步，則萬眾瓦解，敵乘其後，金陵亦不可得而至矣！」帝意未決。準出，遇殿前都指揮使高瓊，謂曰：「太尉受國恩，何以報？」對曰：「瓊武人，願效死」。準復入對，瓊隨立庭下，準曰：「陛下不以臣言為然，試問瓊。」遂申前議，詞氣慷慨。瓊仰奏曰：「寇準言是。」且曰：「隨駕軍士父母妻子盡在京師，必不肯棄而南行，中道即亡去耳。願陛下亟幸澶州，臣等效死，契丹不難破。」準又言：「機不可失，宜趣駕！」時王應昌帶御器械侍側，帝顧之，應昌曰：「陛下奉將天討，所向必克，若逗遛不進，恐敵勢益張。」帝意遂決。
甲戌，晨發，左右以寒甚，進貂裘絮帽。帝卻之，曰：「臣下暴露寒苦，朕獨安用此邪！」夕，次衛南縣，遣翰林侍讀學士潘慎修先赴澶州。詔澶州北寨將帥及知州不能擅離屯所迎駕。
帝前賜王繼忠詔許遣使，繼忠復具奏附石普以達。普自貝州遣指揮使張皓赴行闕，道出遼寨，為所得，遼主及太后引皓至車帳前，問勞久之，因令抵天雄，以詔促曹利用。王欽若等疑不敢遣，皓獨還遼營。遼太后賜皓袍帶，館設加等，使繼忠具奏，且請自澶州別遣使，速議和好事。於是皓以其奏入，帝復賜欽若詔，又令參知政事王旦與欽若手書，俾皓持赴天雄，督利用同北去，並以詔諭繼忠。因謂輔臣曰：「國家以安民息戰為念，固許之矣。然彼尚率眾深入，又河冰且合，戎馬可度，亦宜過為之防。朕已決成算，若盟約之際，別有邀求，當決一戰。可再督諸將帥整飭戎容，以便宜從事。」
遼師既陷德清，壬申，遂進抵澶州，圍合三面。李繼隆等分伏勁弩，控扼要害。遼統軍使蕭達蘭恃其勇，以輕騎按視地形。時威虎軍頭壽光張瓖掌牀子弩，弩潛發，達蘭中額仆，遼眾競前輿曳至寨，是夕，死。太后臨其轊車，哭之慟，輟朝五日。以蕭巴雅爾代掌南面事，旋下通利軍。達蘭通天文，屢著戰功，首倡南侵之謀，至是死，軍中奪氣，滋欲議和矣。
丙子，車駕發衛南。李繼隆等使人告捷，又言：「澶州北城，門巷湫隘，且於南城駐蹕。」是日，駐南城，以驛舍為行宮，將止焉。寇準固請幸北城，曰：「陛下不過河，則人心益危，敵氣未懾，非所以取威決勝也。且王超領勁兵屯中山以扼其吭，李繼隆、石保吉分大陣以扼其左右肘，四方征鎮赴援者日至，又何疑而不往？」高瓊亦固請，僉署樞密院事馮拯在傍呵之，瓊怒曰：「君以文章致位兩府，今敵騎充斥如此，猶責瓊無禮，君何不賦一詩退敵邪？」即麾衛士進輦扣陛。帝遂幸北城。至浮橋，猶駐車未進，瓊乃執撾築輦夫背曰：「何不亟行！今已至此，尚何疑焉！」帝乃命進輦。既至，登北城門樓，張黃龍旂，諸軍皆呼萬歲，聲聞數十里，氣勢百倍。帝覽觀營壁，召見李繼隆已下諸將，撫慰者久之，賜諸軍酒食緡錢。
戊寅，移御北城之行營。
曹利用自天雄赴遼軍中，見其太后與宰相韓德昌同處一車，羣臣與其主重行別坐，禮容甚簡。以版橫車軛，上設食器，坐利用車下，饋之食。共議和好，事未決，遼主乃遣左飛龍使韓杞持國書與利用俱還。詔知澶州何承矩郊勞，翰林學士趙安仁接伴之，凡覲見儀式，皆安仁所裁定雲。
十二月，庚辰朔，韓杞入對於行宮之前殿，跪授書函於閤門使，使捧以升殿，內侍省副都知閻承翰受而啟封，宰相讀訖，命杞升殿起居。其書復以關南故地為請，帝謂輔臣曰：「吾固慮此，今果然，將奈何？」輔臣請答書，言：「關南久屬朝廷，不可擬議，或歲給金帛，助其軍資，以固歡盟。惟陛下裁度。」帝曰：「朕守祖宗基業，不敢失墜。所言歸地，事極無名，必若邀求，朕當決戰耳！實念河北居人重有勞擾，倘歲以金帛濟其不足，朝廷之體，固亦無傷。答書不必具言，但令曹利用與韓杞口述茲事可也。」趙安仁獨能記太祖時國書體式，因命為答書。賜杞襲衣、金帶、鞍馬、器幣。杞即日入辭，遂與利用共往。杞既受襲衣之賜，及辭，復左衽，且以賜衣稍長為解，趙安仁曰：「君將升殿受還書，天顏咫尺，如不衣所賜之衣，可乎？」杞即改服而入。帝又面戒利用以地必不可得，若邀求貨財，則宜許之。
是日，日有食之。帝懼甚，司天言主兩國和解，帝意稍釋。
癸未，幸北寨，又幸李繼隆營，命將校從官飲，犒賜諸軍有差。
曹利用與韓杞至遼軍帳，遼復以關南故地為言，利用輒沮之，且謂曰：「北朝既興師尋盟，若歲希南朝金帛之資以助軍旅，則猶可議也。」其接伴政事舍人高正遽曰：「今茲引眾而來，本謀關南地，若不遂所圖，則本國負愧多矣。」利用答以「稟命專對，有死而已。若北朝不恤後悔，恣其邀求，地固不可得，兵亦未易息也！」遼主及蕭太后聞之，意稍怠，但欲歲取金幣；利用許遺絹二十萬匹、銀十萬兩，議始定。
遼主復遣王繼忠見利用，具言：「南北通和，實為美事，主上年少，願兄事南朝。又慮南朝或於緣邊開移河道，廣浚壕塹，別有舉動之意。」因附利用密奏，請立誓，並乞遣近上使臣持誓書至彼。
甲申，利用即與其右監門衛大將軍姚柬之持國書俱還，並獻御衣、食物，其郊勞館穀，並如韓杞之禮，命趙安仁接伴。
乙酉，柬之入對於行宮中，使受其書，書辭猶言：「曹利用所稱，未合王繼忠前議；然利用固有成約，悉具繼忠密奏中矣。」是日，帝御行宮之南樓，觀大河，宴從臣，召柬之與焉。
丙戌，柬之入辭，命西京左藏庫使李繼昌假左衛大將軍，持誓書與柬之俱往報聘，稱遼太后為叔母，金帛之數如利用所許，其他亦依繼忠所奏雲。柬之又言：「收眾北歸，恐為緣邊邀擊。」乃詔諸路部署及諸州軍，勿輒出兵馬以襲遼歸師。
丁亥，以曹利用為東上閤門使、忠州刺史，賜第京師。利用之再使也，面請歲賂金帛之數，帝曰：「必不得已，雖百萬亦可。」寇準召至幄次，語之曰：「雖有旨許百萬，若過三十萬，將斬汝！」利用果以三十萬成約而還。入見行宮，帝方進食，未即見，使內侍問所賂。利用曰：「此機事，當面奏。」復使問曰：「姑言其略。」利用終不肯言，而以三指加頰。內侍入曰：「三指加頰，豈非三百萬乎？」帝失聲曰：「太多！」既而曰：「姑了事，亦可耳。」帷宮淺迫，利用具聞其語。及對，帝亟問之，利用再三稱罪，曰：「臣許之銀絹過多。」帝曰：「幾何？」曰：「三十萬」。帝不覺喜甚，故利用被賞特厚。
戊子，帝作《回鑾詩》，命近臣和。幸北寨勞軍，遣雷有終領所部兵還并州屯所。時王超等逗撓無功，唯有終赴援，威聲甚振，河北列城賴以張其軍。
己丑，遼詔諸軍解嚴。
壬辰，赦河北諸州死罪以下。民經遼師蹂踐者，給復二年。死者官吏，追錄子孫。
癸巳，大宴於行宮。
宰臣畢士安先以疾留京師，遺書寇準，言：「大計已定，惟君勉之！」是日，來朝。議者多言歲賂三十萬為過厚，士安曰：「不如此，則敵所顧不重，和事恐不能久也。」
雍王元份暴得疾，詔參知政事王旦權東京留守事，即日乘傳先還。旦馳至京，直入禁中，下令甚嚴，人無知者。及駕還，旦家子弟皆迎於郊，忽聞後有騶呵聲，回視，乃旦也，皆大驚。時兩河之民頗有陷敵者，旦上言，願出金帛數十萬贖其人；或有沮議者，遂止。
甲午，車駕發澶州。大寒，賜道傍貧民襦袴。
李繼昌至遼帳，館設之禮益厚，即遣其西上閤門使丁振奉誓書來上。
戊戌，車駕至自澶州。
帝初以懿德皇太后忌，欲撤鹵簿鼓吹，不舉樂。時龍圖閣待制杜鎬先還，備儀仗。遣騎馳問之，鎬曰：「武王載木主伐紂，前歌後舞。《春秋》不以家事辭王事，凱旋用樂，於禮無嫌。」帝復詔輔臣共議，皆固以請，乃從之。
寇準在澶州，每夕與知制誥楊億痛飲，謳歌諧謔，喧嘩達旦，帝使人覘知之，喜曰：「準如此，吾復何憂！」時人比之謝安。
既而曹利用與韓杞至行在議和，準畫策以進，且曰：「如此，則可保百年無事。不然，數十年後，敵且生心矣。」帝曰：「數十年後，當有扞禦之者。吾不忍生靈重困，姑聽其和可也。」準尚未許，有譖其幸兵以自取重者，準不得已許之。
初，準處分軍事，或違帝旨，及是，謝曰：「使臣盡用詔令，茲事豈得速成！」帝笑而勞焉。
辛丑，錄契丹誓書頒河北、河東諸州軍。
甲辰，改威虜軍曰廣信，靜戎曰安肅，破虜曰信安，平戎曰保定，寧邊曰永寧，定遠曰永靜，定羌曰保德，平虜城曰肅寧。
邠州部署言李繼遷子德明孔目官何憲來歸，詔令乘傳赴闕。
乙巳，以天雄軍鈐轄孫全照知軍府事，召王欽若歸闕。
戊申，帝覽河北奏報，諸州多被蹂踐，通利軍傷殘尤甚，慘然形於顏色，乃下詔罪己。王旦、寇準等皆上疏待罪，慰勞之。
是月，遼班師，太后賜太丞相韓德昌姓耶律，徙王晉。
是歲，遼放進士張可封第三人。
春，正月，庚戌朔，以遼人講和，大赦天下。
壬子，放河北諸州強壯歸農，令有司市耕牛給之。
癸丑，罷諸路行營，合鎮、定兩路都部署為一。
甲寅，王欽若自天雄軍來朝。
帝以河北守臣宜得有武幹善鎮靜者，乙卯，以馬知節知定州，孫全照和鎮州，趙昌言知大名府，馮起知澶州，上官正知貝州，揚延朗知保州，張禹珪知石州，張利涉知滄州，趙繼升知邢州，李允則知雄州，趙彬知霸州。帝親錄其姓名付中書，且曰：「朕裁處當否，卿等共詳之。」畢士安曰：「陛下所擇，皆才適於用，望付外施行。」從之。
知節先在鎮州，方遼師入塞，民相攜入城，知節與之約，有盜一錢者斬。俄有竊童兒錢二百者，即戮之，自是無敢犯者。每中使齎詔諭邊郡，知節慮為敵所掠，因留之，募捷足者間道達詔旨。會發澶、魏、邢、洺等六州軍儲赴定州，水陸並進，時兵交境上，知節曰：「是資敵也。」因告諭郡縣，凡公家輸輦之物，所在納之；敵欲剽劫，皆無所得。車駕幸澶州，大將王超擁兵數十萬屯定州，逗遛不進，知節屢諷之，超不為動。復移書誚讓，超始出兵，猶辭以中渡無橋，徒涉為患；知節先已命工度材，一夕而具。上聞，手詔褒美。
罷北面部署、鈐轄、都監、使臣二百九十餘員。
召輔臣觀瀛州所獲遼人攻城戰具，皆制度精好，鋒鍔銛利，梯衝、竿牌，悉被以鐵。城上懸版才數寸，集矢二百餘，其後李繼宣浚高陽壕，得遺矢凡四十萬，遼人攻城不遣餘力如此。
戊午，遼主還，次南京。庚申，以蕭巴雅爾為北府宰相，蕭觀音努同知南院事。大享士卒，爵賞有差。
癸亥，命翰林學士趙安仁等五人權同知貢舉。
王超上章待罪，帝憫其勞舊，弗責。戊辰，以超為崇信節度使，罷軍職。
省河東部署、鈐轄司使臣百餘人，又省河北諸州戍兵十之五，緣邊三之一。
己巳，參知政事王欽若加階邑、實封，又賜襲衣、錦帶、鞍馬。故事，輔臣加恩無所賜；帝以欽若守籓有勞，特寵異之，自是遂為故事。
以遼人通和，置國信司，領以宦者。
二月，癸未，山南東道節度使、同平章事李繼隆卒，贈中書令，諡忠武。繼隆出於貴胄，感慨自立，在太宗朝，特被親信，每征行，必總戎政。帝以元舅之故，不欲煩之軍旅，優遊近籓，恩禮甚篤，繼隆亦多智，用能謙謹保身。明德寢疾，欲面見之，帝促其往，繼隆但詣萬安宮門拜牋，終不入宮。又嘗命諸王詣第候謁，繼隆不設湯茗，第假王府從行茶爐烹飲焉。
咸平末，河北轉運使劉綜上言：「西漢晁錯言使民入粟授以爵，塞下之粟必多，文帝從之。今河北諸州聚兵，糧饋勞費，望行漢制以濟軍儲。」既而水部郎中許元豹復言：「緣河州縣和市邊穀數少，望許進獻糧粟，授以官秩。」事下三司議奏，於是定入粟實邊授官等級以聞。帝慮爵賞之濫，重惜其事，宰相言：「故事具存，行之無損，請陝西諸州亦如此制。」從之。
丙戌，遼復置榷場于振武軍。時遼俸羊多闕，門下平章事耶律實嚕請以羸老之羊及皮毛易南中絹，彼此利之。
癸丑，命開封府推官孫僅為遼太后生辰使，閤門祗候康宗元副之。僅等入遼境，其刺史皆迎謁，又令幕職、縣令、父老捧卮獻酒於馬前，民以斗焚香前迎，接伴者察使人中途所須，即供應之。遼主每歲避暑於含涼淀，聞使至，即來幽州，屢召僅等宴會，禮遇甚優。僅等辭還，贐以器服及馬五百餘匹。自郊勞至於餞飲，極其恭恪。然禮或過當，僅必抑而罷之。自後奉使者率循其制，時稱得體。
太子太師呂蒙正請歸西京養疾，詔許之。丁未，召見，聽肩輿至殿門外，命二子光祿寺丞從簡、校書郎知簡掖以升殿，勞問累刻。因言：「北戎請和，從古以為上策。今先啟誠意，繼好息民，天下無事，惟願以百姓為念！」帝嘉賞之，其二子皆遷官。蒙正至雒，有園亭花木，日與親舊宴會，子孫環列，迭奉壽觴，怡然自得。
詔：「緣邊諸州軍如擒獲北界姦人，可詰其事狀，部送闕下。」帝以遼雖通好，而彼中動靜亦不可不知，間謀偵候，宜循舊制。又慮為彼所獲，歸曲於我，自今獲彼間諜，當赦勿誅，但羈留內地，待有詞，則以此報之，故有是詔。
三月，甲寅，帝御崇政殿，親試禮部奏名舉人，得進士濮人李迪以下二百四十六人，又得特奏名五舉以上一百十一人。翼日，試諸科，得《九經》以下五百七十人，又得特奏名諸科《三禮》以下七十五人。帝謂宰相曰：「糊名校覆，務於精當；而考官不諭朕意，過抑等第，欲自明絕私，甚無謂也。迪所試最優；李諮亦有可觀，聞其幼年母為父所棄，歸舊族，諮日夕號泣，求還其母，乃至絕葷茹以禱祈，又能刻苦為學，自取名級，亦可嘉也。」以迪為將作監丞，諮及夏侯麟為大理評事，通判諸州。諮，新喻人也。
先是迪與賈邊皆有聲場屋，及禮部奏名，兩人皆不與。考官取其文觀之，迪賦落韻，邊論「當仁不讓於師」，以師為眾，與註疏異，特奏，令就御試。參知政事王旦議：「落韻者，失於不詳審耳。舍註疏而立異論，輒不可許，恐士子從今放蕩，無所準的。」遂取迪而黜邊。
初，安陽陳貫，喜言兵，咸平中，大將楊瓊、王榮喪師，貫上書言：「前日不斬傅潛、張昭遠，使瓊輩畏死不畏法令。不嚴其制，後當益弛。請立法，凡合戰而奔者，主校皆斬。大將戰死，裨校無傷而還，與奔軍同。軍衄城圍，別部力足救而不至者，以逗遛論。如此，則誅罰明而士卒厲矣。」帝嘉納之。將召試學士院，執政謂瓊等已即罪，議遂格。
又嘗上《形勢》、《選將》、《練兵論》三篇，大略言：「地有要害。今北邊既失古北之險，然自威虜城東距海三百里，其地沮澤墝埆，所謂天隙天陷，非敵所能輕入。由威虜西極狼山不百里，地廣平，利馳突，此必爭之地，先居則佚，後趨則勞，宜有以待之。昔李漢超守瀛州，敵不敢視關南尺寸地。今將帥大概用恩澤進，雖謹重可信，然卒與敵遇，不知所以為方略，故敵勢益張，兵折於外者二十年，此選將得失之效也。國家收天下材勇以備禁旅，賴賜予廩給而已，恬於休息，久不識戰，當以衛京師，不當以戍邊。戍邊莫若募土人隸本軍，又籍丁民為府兵，使北面捍遼，西面捍戎；不獨審練敵情，熟習地形，且皆樂戰鬥，無驕心。」
遼人既和，復上言：「敵數人塞，驅掠良民數十萬，今乘其初通，宜出內府金帛以贖之，敵嗜利，必歸吾民，自河之北，戴德澤無窮矣。」於是貫舉進士，試殿庭，得同出身，帝識其姓名，曰：「是數言邊事者。」擢置第二等，賜及第。
乙丑，遼賑党項部饑。
丙寅，以知雄州機宜司趙延祚為雄州北關城巡檢，賜白金三百兩。延祚，州之大姓，自太宗朝，嘗出家財交結敵中豪傑，得其動靜，即具白州將，因授官任。至是年七十餘，召赴闕，詢以邊事，具言：「今之修和，遼人先啟誠意，國家動守恩信，理必長久。」又言：「國母之妹曰齊妃，與其姊不協，國所遺金帛，皆歸於國主及母，其下悉無所及，望自今榷場貿易，稍優假之，則其下獲利，必倍欣慰。」又歷陳遼風俗、山川曲折、地理遠近，及晉、漢時事，歷歷有據。帝詰其所欲，雲有家屬寓居青州，願便道得往省之；帝許焉。且以與遼通好，不可復置機宜司，故命為巡檢。
帝慮河北諸州，緣兵罷遂弛武備，詔敵樓戰柵有墮壞者即葺之。
以將作監丞王曾為著作郎、直史館，賜緋。舊制，試文當屬學士、舍人院，宰相寇準雅知曾，特召試政事堂。
丁丑，遼改易州飛狐路招安使為安撫使，以與南朝和好也。
夏，四月，丙戌，女真、回鶻俱遣使貢於遼。
丁酉，樞密直學士劉師道責授忠武行軍司馬，知制誥陳堯咨單州團練副使。
先是師道弟幾道舉進士，禮部奏名，將延試，近制悉糊名校等，堯咨為考官，教幾道於卷中密為識號。幾道既擢第，或告其事，詔落籍，永不得預舉。帝初欲含容，不復窮究其事，而師道固求辨理。詔東上閤門使曹利用、兵部郎中邊肅、內侍副都知閻承翰詣御史府雜治之；坐論奏誣妄，與堯咨並責。
戊戌，幸龍圖閣，閱太宗御書，觀諸閣圖畫，近臣畢從。
己亥，党項侵遼。
詔河北諸州葺城池。
工部侍郎、參知政事王欽若，素與寇準不協，還自天雄，再表求罷。癸卯，置資政殿學士，以欽若為之，仍遷刑部侍郎，班在翰林學士之下，侍讀學士之上。
以僉署樞密院事馮拯參知政事。
五月，戊申朔，幸國子監閱書庫，問祭酒邢昺：「書版幾何？」昺曰：「國初不及四千，今十餘萬，經史正義皆具。臣少時業儒，每見學徒不能具經疏，蓋傳寫不給。今版本大備，士庶家皆有之，斯乃儒者逢時之幸也。」
先是印書裁截餘紙，皆鬻之以供監中雜用，昺請歸此錢於三司，裨國計。自是學者公費不給，講官亦厭其寥落雲。
宣徽北院使雷有終卒。有終倜儻自任，能撫士卒，多傾私帑給公家宴犒。在蜀時，嘗借用庫錢數百萬，奏納第以償，優詔蠲免；身後宿負猶不啻百萬，官為償之。
高陽關副都部署張凝卒。凝忠勇，好功名，善訓士卒，賞賜多以犒師，家無餘資。帝嘗謂近臣曰：「選用武臣實難，倘未嘗更歷，則不能周知其才。太宗所擢甚眾，而優待者唯凝與王斌、王憲等數人，乃知先帝知人之明也。」至是卒，帝甚惜之。
知鎮戎軍曹瑋言：「軍境川原夷曠，便於騎戰，非中國之利。請自隴山以東，循古長城，塹以為限。」從之。又言：「邊民應募為弓箭手者，皆習障塞蹊隧，解羌、胡語，耐寒苦，有警可參正兵為前鋒；而官未嘗與器械資糧，難責其死力。請給以境內閒田，永蠲其租，春秋耕斂，州為出兵而護作之。」詔：「人給田二頃，出甲士一人，及三頃者出戰馬一匹。設堡戍，列部伍，補指揮使以下校長，有功勞者亦補軍都指揮使，置巡檢以統之。」其後鄜延、環慶、涇原並河東州軍，亦各募置。
以起復右諫議大夫、知制誥晁迴、起居舍人、知制誥李宗諤並為翰林學士。
宗諤在舍人院，嘗牒御史臺，不平空，中丞呂文仲移文詰之，宗諤答以兩省與臺司非統攝。文仲不平，聞於帝，有詔辨析。宗諤引八事證其不相統攝，且言：「御史臺每牒本省並不平空，所以本省移報亦如其議。而文仲止憑吏人之言，遽有聞奏，無典章之可據。況臺憲之職，所宜糾參姦邪，辨明冤枉，廷臣有不法之事，得以奏彈，下民有無告之人，得以申理。而於文牒之內，爭平空與不平空，其事瑣細，烏足助其風裁哉！」卒如宗諤所言。守職者韙之。
以起居舍人、直昭文館种放為右諫議大夫。放謝病，乞遊嵩山；詔許之，仍命河南守臣常加存撫。召對，賜宴，賦詩餞行，恩禮甚厚。
乙卯，遼以金帛賜陣亡將士家。時高麗、準布以遼和議成，先後遣使賀遼。
先是詔禮部貢院別試河北貢舉人，以用兵不及試期故也。庚申，帝御崇政殿親試，賜進士諸科及第、出身有差。
撫州進士晏殊，年十四，大名府進士姜蓋，年十二，皆以俊秀聞，特召試，殊試詩賦各一首，蓋試詩六篇。殊屬詞敏贍，帝深歎賞。宰相寇準以殊江左人，欲抑之而進蓋，帝曰：「朝廷取士，惟才是求，四海一家，豈限遐邇！如前代張九齡輩，何嘗以僻陋而棄置邪！」乃賜殊進士出身。蓋同學究出身，後二日，復召殊試詩、賦、論，殊具言賦題嘗所私習，帝益愛其淳直。改試它題，既成，數稱善，擢秘書省正字，秘閣讀書，仍命直史館陳彭年視其所學及檢察其所與遊者。
己巳，詔：「自今官吏雪活人命者，並理為勞績。」
癸酉，詔：「天下榷利者，弗許增羨為額。」
乙亥，知雄州何承矩，言將來遼使人界，欲令暫駐新城，俟接伴使至，迎於界首；從之。承矩又言使命始通，待遇之禮，宜得折中，庶可久行，乃悉條上。手詔嘉納，仍聽事有未盡者，便宜裁處。
六月，己丑，曹州民趙諫與其弟諤，以姦慝不法，並斬西市。帝初欲窮治其獄，內出與諫交遊者姓名七十餘人付鞫。中丞呂文仲請對，言逮捕者眾，或在外郡，苟悉索之，慮動人聽。帝曰：「卿執憲，當嫉惡如仇，豈公行黨庇邪！」文仲頓首曰：「中丞之職，非徒繩愆糾違，亦當顧國家大體。今縱七十餘人悉得姦狀，以陛下之慈仁，必不盡戮，不過廢棄而已。但籍其名，遇事治之，未為晚也。」帝從其言。
帝謂輔臣曰：「殿前、侍衛司禁兵老疾者眾，宜精加選擇。」樞密使王繼英曰：「禁旅比昔時數，今逾倍，若乘此息兵，簡退疲冗，實甚便。」帝曰：「然。第以北敵請盟，西戎納款，若即行此，則軍旅之情，必謂國家便謀去兵惜費。不若先從下軍選擇勇力者，次補上軍，亦可鎮壓浮言，使眾不惑也。其老疾者，俟秋冬遴簡將臣，令悉蒐去之。」
己亥，達旦國九部遣使聘遼。
秋，七月，戊午，党項貢於遼。
甲子，詔：「復置賢良方正能直言極諫、博通墳典達於教化、才識兼茂明於體用、武足安邊洞明韜略、運籌決勝軍謀弘遠、才任邊寄堪為將帥等科，令尚書吏部傳告諸路，許文武羣臣、草澤隱逸之士來應。委中書門下先加考試，如器業可觀，具名聞奏。」
丁卯，女真遣使貢遼。回鶻使人請先留使者，皆遣之。
丙戊，西川轉運使黃觀，言益州將吏民庶舉留知州張詠，詔褒之。尋因遣使巡撫西川，令諭旨曰：「得卿在彼，朕無西顧憂也。」
八月，戊寅，雍王元份薨。
癸巳，有星孛於紫微。
九月，癸丑，趙德明始遣其都知兵馬使白文壽來貢。
癸亥，羣臣三表上尊號，不允。
丁卯，令資政殿學士王欽若、知制誥楊億修歷代君臣事蹟。欽若請以直秘閣錢惟演等十人同編修，從之。
冬，十月，庚辰，丁謂等上《景德農田敕》五卷，令雕印頒行，民間咸以為便。
乙酉，吏部侍郎、平章事畢士安早朝，至崇政殿廬，疾暴作。帝聞之，亟遣使撫問，還奏疾甚，帝即步出臨視，已不能言，詔內侍竇神寶以肩輿送歸第而卒。車駕臨哭，謂寇準等曰：「士安，善人也，事朕於南府、東宮，以至輔相，飭躬畏謹，有古人之風。遽此淪沒，深可悼惜！」詔贈太傅、中書令，諡文簡；錄其子孫，中使護喪事，給鹵簿葬。士安端方沈雅，有清識，所至以嚴正稱；年耆目眊，讀書繕寫不輟，尤精意詞翰。雖貴，奉養無異平素，未嘗植產為子孫計，故天下稱其清。
丙戌，遣度支判官周漸為遼主生辰使，職方郎中韓國華為遼太后正旦使，鹽鐵判官張若谷為遼主正旦使。
癸卯，歲幣齎至遼界。自是歲以為常。
十一月，丙辰，享太廟。丁已，合祭天地於圜丘，大赦。
遼命大丞相耶律德昌出宮籍，屬於橫帳。
癸酉，遼主及太后遣使左金吾衛上將軍耶律留寧、左武衛上將軍耶律委演等來賀承天節，對於崇德殿。留寧等將見，館伴使李宗諤，引令式不許佩刀，至上閤門，留寧等欣然解之。帝聞之，曰：「戎人佩刀，是其常禮，不須禁以令式。」即傳詔聽自便。留寧等感悅，謂宗諤曰：「聖上推心置人腹中，足以示信遐邇也。」
十二月，己卯，召輔臣於龍圖閣觀契丹禮物及祖宗朝所獻者。自後使至，必以綺帛分賜中書、樞密院，果實、脯臘賜近臣、三館。
辛巳，以王欽若為兵部侍郎、資政殿大學士，班在文明殿學士之下，翰林學士承旨之上。帝初見欽若班在翰林學士李宗諤下，怪之，以問左右，左右以故事對。欽若因訴於帝曰：「臣前自翰林學士為參知政事，無罪而罷，其班乃下故官一等，是貶也。」帝悟，即日改焉。資政殿置大學士自此始。欽若善迎人主意，帝望見輒喜，每拜一官，中謝日，輒問曰：「除此官，且可意否？」其寵遇如此。
甲午，右諫議大夫种放自嵩山來朝，對於龍圖閣。
初詔致仕官給半俸。唐制，致仕者非特敕則不給俸，國初循之，至是有此詔。
