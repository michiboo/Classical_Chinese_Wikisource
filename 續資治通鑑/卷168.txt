
春，正月，乙未朔，帝不祝朝。
丙申，詔：「中書後省，將端平改元以來中外言事書疏，科別其申明條目，速與繳入，以便省鑒；繼自今計月類進，送之中書，俾大臣參閱酌行，如紹興故事。」
詔：「三衙、沿江、京湖、四川、兩淮制帥並諸處軍帥，非臨陣對敵，至幹軍令，不得遽行誅戮；如果犯顯著，須按實取旨。」
庚子，詔：「榮王府、皇后宅置教授各一員。皇后宅可依紹興舊典，四姓小侯立《五經》師之遺意。」
丁未，詔：「京湖、四川、兩淮制臣、帥臣，所宜練兵恤民，峙糧繕器，經理營屯，控扼險阻，使警飭之嚴，常如敵至。諸軍將士，昨已第賞，所在速與放行。或一時有失條具，並以名姓來上。其中原歸附人，忠節可尚，當視功推賞，隨材錄用，毋使失職。」
辛亥，詔曰：「國家進士之科，得人為盛。比年場屋循習寬縱，易卷、假手、傳義之弊，色色有之。深恐真才實能，無以自見。可令監試官嚴行覺察，犯者依貢舉條制，取中人就尚書省覆試，以副親策之選。」
甲寅，禮部尚書兼侍講李埴，奏胡瑗、孫復、邵雍、歐陽修、周敦頤、司馬光、蘇軾、張載、程顥、程頤十人，卓然為學者所宗，宜在從祀之列，又請將子思並與升祀，列在十哲之間；從之。
丙辰，以帶禦器械兼權主管侍衛馬軍行司公事孟珙黃州駐紮。珙入對，帝問恢復，珙對曰：「願陛下寬民力，蓄人材，以俟機會。」問和議，珙曰：「 臣介冑之士，當言戰，不當言和。」賜賚甚厚。珙至黃；增埤浚隍，搜討軍實，邊民來歸者日以千數，為屋三萬間以居之，厚加賑貸。又慮軍民雜處，因高阜為齊安、鎮淮二寨，以居諸軍。
丁巳，詔經筵所進讀《通鑒綱目》。
辛酉，以寧淮軍統製程芾為蒙古通好使，浙西路兵馬鈐轄王全副之，各借金帶服系。尋以杜顯為添差通好副使。
時江西安撫使史嵩之力主和議，起居舍人袁甫言：「臣與嵩之同里，未嘗相知；而嵩之父彌忠，則與臣有故。嵩之易於主和，彌忠每戒其輕易。今朝廷甘心用父子異心之人，臣謂不特嵩之易於主和，朝廷亦未免易於用人也。」疏入，不報。
詔知衢州蔡節削二秩，以本郡會價抵減故也。
二月，甲子朔，日有食之。
丁卯，詔：「諸道提點刑獄，以五月按部理囚徒。」
蒙古城和林，作萬安宮。和林本回鶻故城，蒙古以為會同之所，使安撫使劉敏城之，並命營建萬安宮，設宮闈司，立驛傳，以便貢輸。城成，周圍五里許。
蒙古以宋子貞為東平行台右司郎中。子貞，長子人也，先在嚴實幕府，為詳議官。時蒙古略定中原，諸事草創，實建行台，統五十餘城，州縣之官，或擢自將校，或起由民伍，率昧於從政，甚者專以掊克聚斂為能，官吏相與為貪私以病民。子貞仿前代觀察採訪之制，命官分三道糾察官吏，立為程式，與為期會，黜貪惰，獎廉勤，官府始有紀綱，民得蘇息。東平將校占民為部典戶，謂之鄉寨，擅其賦稅，幾四百所。子貞請罷歸州縣，實初難之，子貞力言，乃聽，人以為便。
三月，乙巳，以曾從龍兼同知樞密院事，真德秀參知政事，守吏部尚書兼給事中、侍讀陳卓為端明殿學士同簽書樞密院事。
辛亥，以權兵部尚書余鑄、監察御史丁伯桂同提領會子所官，公共措置商榷收換事宜。
乙卯，詔吏部尚書兼給事中兼修國史、實錄院修撰李埴專提領《高宗正史》。
夏，四月，都省言：「第十六、十七界會子，散在民間，為數浩汗，會價日損，物價日昂，若非措置收減，無由增長。」詔：「令封樁庫支撥度牒五萬道，四色官資付身三千道，紫衣師號二千道，封贈敕告一千道，副尉減年公據一千道，發下諸路監司、州郡，廣收兩界會子。」
前權發遣肇慶府陳雷奮入對，言廣東民兵首領事，帝曰：「廣東民兵之制如何？」雷奮曰：「止為保衛鄉井，無調發之擾，無出戍之勞。且臣所奏民兵，不止為廣東設。伏見親政以來，百度振飭，未見成效大驗者，何也？良由竭東南之力，養百萬之兵，財力既竭，內治不易，兵力既殫，外攘亦難。願陛下於民兵加之意，非惟可以摧奸雄之膽，絕盜賊之萌，當不費億萬，而盡得天下精勇之用。」帝曰：「廣西曾行之否？」雷奮曰：「廣西前後帥臣未能行此，然二廣賴民兵之用為多。如向者廣東峒寇陳三槍之叛，招捕陳韡，正藉民兵協力收穫；如近者廣州戍卒之叛，既自兵變，自難以本州之兵制之，崔與之實率首領民兵登城捍禦，叛卒遂循，此皆已試之效。陛下若由二廣推而行之，澤被生靈者廣矣。」帝首肯再三。
丁卯，臨安火。
庚辰，宰執言：「節用自貴近始，積財在於節用，律下當以身先。請將俸給自五月始減半幫支，痛自撙節，以示表勵。」從之。乙酉，刑部尚書李埴請捐俸給之半，繼是卿監亦上捐俸之奏，詔不許。
丁亥，太白晝見。
戊子，大閱。
五月，癸巳朔，監察御史李宗勉言：「廟堂更化之始，將兩界會子亟易，勞費特甚，行之日久，折閱如故。不若節用而省退官吏，充為內外營繕，支費浮泛，務從節約。其監司、帥守，既無苞苴、饋運之費，盡可撙節以為稱提之助。」從之。
丙申，以軍民交鬨，罷和州防禦使、主管殿前司公事趙勝。以韓昱為帶禦器械，權主管殿前司公事，王鑒帶禦器械，權主管步軍兼馬軍司職事。
進知平江府張嗣古、知嘉興府趙與B170官各一秩，以和糴有勞也。
甲辰，參知政事真德秀薨，諡文忠。德秀立朝不滿十年，奏疏皆切當世要務，直聲震朝廷。為史彌遠所忌，屢擯不用，而聲聞愈彰。仕宦所至有惠政，不愧其言。
庚戍，以喬行簡兼參知政事。
六月，癸亥，詔殿前司招制刺一萬人，補諸軍效用闕額。統制常思訓以軍哄，削二秩，勒停，從淮西制司自效；將佐責降有差，復令揀汰軍士，年老無依尚堪披帶者，且與存留。
戊寅，以鄭清之為左丞相，喬行簡為右丞相，並兼樞密使，己卯，以葛洪為盜政殿大學士，仍提舉洞霄宮。
庚辰，祈雨。錄行在繫囚。
時《會要》書成，召李心傳赴闕，為工部侍郎。上言：「臣聞大兵之後，必有凶年，蓋其殺戮之多，賦斂之重，使斯民怨怒之氣，上幹陰陽之和也。陛下宜與諸大臣掃除亂政，與民更始，以為消惡運，迎善祥之計。而法弊未嘗更張，民勞不加振德，既無能改於其舊，而殆其甚焉。廉平之吏，所在罕見，而貪利無恥敢於為惡之人，挾敵興兵，四面而起，以求逞其所欲，如此而望五福來備，百穀用成，是緣木而求魚也。臣考致旱之由，曰和糴增多而民怨，流散無所歸而民怨，檢稅不盡而民怨，籍盜不以罪而民怨。凡此皆起於大兵之後；而勢未有以消之，故愈積而愈極也。成湯，聖主也，而桑林之禱，猶以六事自責。陛下願治，七年於此，災浸饑饉，史不絕書，其故何哉？朝令夕改，靡有常規，則政不節矣；行齎居送，略無罷日，則使民疾矣；陪都園廟，工作甚殷，則土木營矣；潛邸女冠，聲焰滋熾，則女謁盛矣；珍玩之獻，罕聞卻絕，則苞苴行矣；鯁切之言，類多厭棄，則讒夫昌矣。此六事者，一或有焉，猶足以致旱。望亟降罪己之詔，修六事以回天心。群臣之中，有獻聚斂、剽竊之論以求進者，以重黜之，俾不得以上誣聖德，則旱雖烈猶可弭；不然，民怨於內，敵逼於外，事窮勢迫，何所不至，陛下雖謀臣如雲，猛將如雨，亦不知所以為策矣。」帝然之。未幾，復以言去，奉祠，居潮州。
壬午，以曾從龍知樞密院事，鄭性之同知院事，陳卓簽書院事。
賜禮部進士吳叔告以下四百五十四人及第、出身。
召崔與之參知政事，不至；帝遣使趣之，且訪以政事人材。與之上疏曰：「天生人材，自足供一代之用，惟辨其君子小人而已。忠實而有才者，上也；小雖不高而忠實有餘者，次也；用人之道，無逾於此。蓋忠實之才，謂之有德而有才者也。若以君子為無才，必欲求有才者用之，意向或差，名實無別，君子、小人消長之勢，基於此矣。陛下勵精更始，擢用老成；然以正人為迂闊而疑其難以集事，以忠言為矯激而疑其近於好名，任之不專，信之不篤。或謂世數將衰，則人才先已凋謝，如真德秀、洪諮夔、魏了翁方此柄用，相繼而去。天意固不可曉，至於敢諫之臣，忠於為國，言未脫口，斥逐隨之，一去而不可復留。人才豈易得，而輕棄如此！陛下悟已往而圖方來，昨以直言去位者亟加峻擢，補外者早與召還，使天下知陛下非疏遠正人，非厭惡忠言，一轉移力耳。陛下收攬大權，悉歸獨斷；謂之獨斷者，必是非利害胸有定見，而後獨斷以行之。比聞獨斷以來，朝廷之事體俞輕，宰相進擬，多沮格不行，或除命中出而宰相不與知。大抵獨斷當以兼聽為先，儻不兼聽而獨斷，其勢必至於偏聽，實為亂階，威令雖行於上，而權柄潛移於下矣。」又曰：「比年以來，變故層出，盜賊跳梁，雷電震驚，星辰乖異，皆非細故。京城之災，七年而兩見，豈數萬戶生靈皆獲罪於天者？百姓凜凜，在於一人，惟有求直言可以裨君德、格天心。」又曰：「戚畹、舊僚，凡有絲發夤緣者，孰不乘間伺隙以求其大欲；近習之臣，朝夕在側，易於親昵而難於防閑。若謂其所言出於無心，豈知愛惡之私，因此而入，其於聖德，寧無玷乎？」帝覽奏嘉歎，趣召愈力。與之控辭至十三疏，不許。
蒙古主命皇子庫端、庫春等侵蜀漢及江淮，又命皇子庫裕克、侄莽賚扣伐西域，唐古婁庫齊伐高麗。蒙古人每甲一人西征，一人南征，中州戶每戶一人南征，一人征高麗。初，議者欲遣回回人征江南，漢人征西域，以為得制禦之術。耶律楚材曰：「不可。中原、西域，相去遼遠，未致敵境，人馬疲乏，兼水土異宜，疾疫將生。宜各從其便。」從之。
秋，七月，戊戍，太白經天。
崇政殿說書袁甫言：「並命二相，當盡心副委任之意。今中外多事，而左相辭遜，右相胃避，各事形跡，緩急若何！宜宣諭二相，力行公事。」帝曰：「卿議論極當。」
甲辰，秘書郎廉莊文太子府教授應彳繇請建儲，帝曰：「此事祖宗自有典故。」彳繇曰：「仁宗晚年因大臣有請，方能為此。高宗春秋鼎盛，未庭皇嗣，乃能以天下為公，選宗室子育之禁中，真度越千古。」帝然之。
庚申，禮部尚書魏了翁上十事，不報。
袁甫進言：「剛之一字，最切於陛下。陛下徒有慕漢宣厲精為治之名，而乃墮漢元帝、唐文宗柔弱不振之失。元帝、文宗，果斷不用於斥邪佞，反用於逐賢人，此二君不識剛德之真。所謂真剛者，當為之事必行，不當為者則斷在勿行也。」
蒙古將昆布哈侵唐州，全子才等棄師走。趙范帥兵敗蒙古於上閘而還。
閏月，壬戍朔，秘書省正字王邁，言並命二相，宜鈞責任。帝曰：』朕當戒諭二相，使之同心協力，共濟國事。」邁曰：「若不戒飭，恐成朋黨之風。」帝曰：「朕任清之甚專，但以天下多事，非一相所可理，故以行簡輔之。行簡之用，斷自朕心。」
己巳，魏了翁進讀《大學》，因言：「誠字雖系籓邸舊名，考之故事，未嘗偏諱。蓋此字紀綱斯世，若科舉文字皆避，場屋未免疑惑。乞聖語許免迴避，以廣陛下之謙。」詔不必避。
丁丑，兵部郎官邱岳言軍士貧悴，帝曰：「軍人所請不多，適值物貴，不足贍給，軍心不安，實原於此。」岳請放行戰功及去夏河南諸路恩賞，帝曰：「已曾理會。」嶽曰：「外間實未施行。」
戊寅，喬行簡請「百司庶府，俟宰相每日依時出常之後，方許退歸，庶事務皆得及時剖決，而無滯積之患。」詔：「百司庶府併合遵行，可榜朝堂。」
壬午，臣僚請「宣諭沿江、兩淮、荊襄帥，各釋私憾，協志同謀，調度通用，急難相濟。或玩視詔書，復相疑貳者退之。選大臣有實望者，俾居督府，或畀宣撫之任，置之荊、淮之間，統帥列閫，專其節制而總事權，不惟平居暇日調一其心，臨事之際亦可如臂指之相使。」從之。
詔：「大理寺、三衙、臨安府屬縣、兩浙州軍決繫囚，杖以下釋之。仍蠲髒賞錢。
丁亥，以全子才及軍器監簿劉子澄相繼夜遁，遣棄輜重，並奪二秩，子才衡州居住，子澄瑞州居住。
八月，詔：「浙西臨安、平江、嘉興、、鎮江府、常州、安吉守臣，將未修復圍田，許官民戶承佃經理。」
乙未，太府寺簿王極言：「邇來星變屢形於天，軍變屢作於下，秋成在望，積陰多霖；願陛下積誠以動天，權度邊防，不致鹵莽。」帝然之。
軍器局監正杜範言：「陛下親覽大政，二年於茲。今不惟未睹更新之效，或者有漸不如舊之憂，其弊原不過私之一字耳。陛下以天位之重，而私意未能淨盡，天命有德而或濫於私予，天討有罪而或制於私情，左右近習之言，或溺於私聽，土木無益之工，或侈於私費，陲體貌以尊賢，而用之未盡，溫詞色以納諫，而行之惟艱，此陛下之私有未去也。和衷之美不著，同列之意不孚，集議盈庭，而施行決於私見，諸賢在列，而密計定於私門，此大臣之私有未去也。君相之私，容有未去，則條教之頒，徒為虛文。近者召用名儒，好議論者從而詆訾訕笑之，陛下一惑其言，即有厭棄儒學之心，此正賢不肖進退之機也。！」
甲寅，惠陽、建陽、京口諸軍作亂，討平之。
乙卯，以趙汝遇配享寧宗廟庭，仍圖像於昭勳崇德之閣。
主管官告院錢相言：「外而諸帥，內而二相，不相協和。事會孔殷，民情叵測。至於佩劍相笑，矛盾相攻。」帝曰：「諸帥已戎諭。」相曰：「諸帥責任雖分，統制則一。若彼此不知緩急，豈肯相應也！」
丁巳，知建昌軍徐朝辭，論江淮海道利害。帝曰：「淮兵不為不多。」曰：「義勇、忠義雖多，正兵甚少。」帝曰：「義勇亦可。」曰：「皆沿淮戀土之民，未必人人可用。秋高馬肥，當明間諜，嚴邊備。」
九月，丙子，李宗勉請詔大臣「檢照鄭寅等所陳節略項目，詳加審訂，始自宮掖，次而朝廷，又次而郡國，皆以節省為務，毋牽私情，毋惑浮議，日計之雖不足，歲計之則有餘。仍出內帑所儲，收兩界溢數會子，行之數載，自有成功。」從之。
己丑，詔：「端平親政以來，務革前弊，禁約求舉馳書事目之類，近聞循習如舊，害政尤甚。自今內而百司，外而台郡，月具無請託事申御史臺，仍令常切覺察。」
冬，十月，蒙古塔斯破棗陽，庫春徇襄、鄧。塔斯引兵攻郢，郢瀕漢水，城堅，多戰艦；塔斯命造木筏，遣汶上達嚕噶齊、劉巴圖魯將死士五百乘筏進攻，江陵統制李復明力拒之，塔斯引騎兵沿岸迎射，復明戰歿，士卒多溺死。城堅守，不能下，塔斯乃擄掠而還。
金既亡，郡縣以次降於蒙古，鞏昌總帥汪世顯猶設城守，既乃與眾議降。會蒙古庫端入蜀，次鞏昌城下，世顯率耆老持牛羊酒幣迎謁道左。庫端謂之曰：「吾征討有年，所至皆下，汝獨固守，何也？」世顯曰：「有君在上，賣國市恩之人，諒所不取。」又問曰：「金亡已久，汝不降，果誰為耶？」對曰：「大軍迭至，莫知適從。惟殿下仁武不殺，竊意必能保合城軍民，是以降也。」庫端大悅。戒其下秋毫無犯，俾世顯仍舊職，帥所部從征。世顯遂絕嘉陵，進趣大安，庫端資其糧械。
十一月，乙丑，詔知柢密院事兼參知政事曾從龍為樞密院使，督視江淮軍馬；禮部尚書魏了翁為端明殿學士、同簽書樞密院事，督視京湖軍馬；以同知樞密院事鄭性之兼權參知政事。
戊辰，詔給兩督視府隨軍支用之費，金各一千兩，銀各五萬兩，度牒各一千道，會子各五百萬緡。
壬申，都官郎官葛逢，言趙范、趙葵、陳韡素不同心。帝曰：「置兩督視，須可使諸將協和。」逢又言：「人才難得，過有大小，當多事時，亦當斟酌而用之。」帝曰：「有過者不可例棄。」
甲戍，臣僚言：「敵侵蜀境，制臣趙彥吶連年調度，師老財殫，兵分力薄，若上流不固，則吳、楚有沖決之勢，願以保蜀為念。倘有申請。悉為報從，或遣襄陽援兵，旱為起發。諸司應於錢物無分彼此。悉力傾助以扶其危。」從之。
戊子，安南國貢方物。
蒙古中書省請契勘《大明曆》，從之。
十二月，壬寅，魏了翁陛辭，賜便宜詔書，如張浚故事。了翁在朝凡六月，前後二十餘疏，皆當世急務。帝將引以共政，而忌者相與合謀排擯之，且言了翁知兵體國，乃命出視師。會曾從龍卒，兼命督視江淮。了翁開幕府於江州，以吳潛為參謀官，趙善瀚、馬光祖為參議官。
甲辰，以餘嶸同簽書樞密院事。
辛亥，雷。
蒙古庫端入沔州，知州事高稼死之。稼在沔，葺理創殘，招集流散，民皆繈負歸之。及數下蒙古力戰，奇功甚多。至是庫端自鳳州入西川。東路之師多敗，遂搗西池穀，距沔九十里。吏民議退保大安，稼言於制置使趙彥吶曰：「今日之事，有進無退。若能進據險地，以身捍蜀，敵有後顧，必不深入。如倉皇召兵，退守內地，敵長驅而前，蜀事去矣。」彥吶曰：「是吾志也。」已而竟行，留稼守沔。
蒙古自白水關入六股株，距沔六十里。沔無城，依山為阻，稼升高鼓譟，盛旗鼓為疑兵。彥吶至罝口，帳前總管和彥威以軍還沔，召小校楊俊、何惇以兵會，又選精兵千人，命王宣帥以助之。已而蒙古兵大至，惇遁，沔州遂破。眾擁稼出戶，稼叱之不能止，敵圍殺之。
彥吶聞稼死，沔州破，乃進屯青野原，蒙古圍之。曹友聞曰：「青野為蜀咽喉，不可緩也。」即往救之。夜半，截戰，遂解其圍。既而蒙古先鋒汪世顯搗大安，友聞又救之。指揮甫畢，蒙古眾數萬突至，友聞迎戰，又敗之，蒙古乃退。友聞遂引兵入扼仙人關。友聞，彬十二世孫也。
杜范、吳昌裔、徐清叟並擢監察御史，時論翕然稱之。
範疏言：「曩者權臣柄用，台諫必其私人，約言已堅而後出命，其所彈擊，悉承風旨，是以紀綱蕩然，風俗大壞。陛下親政，首用洪諮夔、王遂，痛矯宿弊，斥去奸邪；然廟堂之上，牽制尚多。言及貴近，或委曲回護，而先行丐祠之請；事有掣肘，或彼此調停，而卒收論罪之章。亦有彈墨尚新而已頒除目，沙汰未幾而旋得美官，自是台諫風采日以鑠，朝廷紀綱日以壞。」帝深然之。昌裔疏言：「今之朝綱果無所撓乎？言及親故，則為之留中；言及私昵，則為之訖了；事有窒礙，則節帖付出；情有嫌疑，則調停寢行。屈風憲之精采，徇人情之去留，士氣銷耎，下情壅滯，非所以糾正官邪，助國脈也。」
是歲，蒙古詔籍民，自燕京、順天等三十六路，戶八十七萬三千七百八十一，口四百七十五萬四千九百七十五。
春，正月，己未朔，詔以星行失度，雷發非時，免天基節上壽宴。
吳昌裔疏言曰：「今大昕坐朝，間有時不視事之文；私第謁假，或有時不入堂之報。上有耽樂慆逸之漸，下無協恭和衷之風。內則劈禦懷私，為君心之蠹；外則子弟寡謹，為明政之累。遊言噂遝，寵賂章聞，欲簫勺太和，得乎？」
蒙古萬安宮落成，諸王各治具來宴會。蒙古主手觴賜耶律楚材曰：「朕之所以推誠任卿者，先帝之命也。非卿，則中原無今日。朕所以得安枕者，卿之力也。西域諸國及高麗使者來朝，蒙古主指楚材示之曰：「汝國有如此人乎？」皆謝曰：「無有。殆神人也！」蒙古主曰：「朕亦度必無此人。
蒙古有於元者，奏行交鈔，耶律楚材曰：「金章宗時初行交鈔，與錢通行，有司以出鈔為利，收鈔為諱，謂之老鈔，至以萬貫唯易一餅。民力困竭，國用匱乏，當為鑒戒。今印造交鈔，宜不過萬錠。」從之。
壬申，蒙古兵連攻洪山，張順、翁大成等禦之。
二月，已醜，大理評事趙崇微請謹天變於未然，帝曰：「不可不存敬畏之心。」又言今日不可玩者在邊兵，帝曰：「北軍多可慮，方思所以安之。」
甲午，詔以統制李復明戰歿江陵，贈三秩，仍官其二子。
前知安豐安王瓚言：「今日備邊之計，宜於新復州軍，留息以衛光，留壽春以衛安豐，留泗以衛招信，留漣水以衛山陽。」帝曰：「正欲如此。」瓚又論沿邊事宜，以節制多門為慮，帝曰：「開督府正欲統一事權。」
壬寅，詔侍從、台諫、給舍條具邊防事。甲辰，起居郎吳泳疏論淮、蜀、荊襄捍禦十事，不報。
己酉，詔魏了翁依舊端明殿學士、簽書樞密院事。時廷臣多忌了翁，故謀假出督以外之，雖恩禮赫奕，而督府陳奏，動相牽制。甫二旬，復以建督為非，遂召還，前後皆非帝意。於是了翁固辭求去。
以陳韡為沿江制置使兼知建康府，史嵩之為淮西制置使兼知廬州。
甲寅，以祈雨，決中外系因。
蒙古主命應州郭勝、鈞州富珠哩玖珠、鄧州趙祥，從皇子庫春充先鋒南伐。
三月，戊午朔，詔前知光化軍扈斌，特與貸命，追毀出身以來文字，廣東摧鋒軍拘管，以其棄城也。
辛酉，廣東英德大水，賑之。
癸未，太學博士鬥祥，進言邊事方急，莫有任其責者。帝問如何，鬥祥曰：「此士大夫畏事之過。願陛下奮發剛斷，大明黜陟，庶幾人樂為用。天下無全才，惟陛下兼收並用，隨才而器使。」帝曰：「然。用其所長，當護其短。」
京湖制置使趙範在襄陽，以北軍主將王旻、李伯洲、樊文彬、黃國弼等為腹心，朝夕酣狎，民訟、邊防，一切廢弛。既而南、北軍交爭，范失於撫禦，旻、伯洲焚襄陽城郭倉庫，降於蒙古。時城中官民尚有四萬七千有奇，財粟在倉庫者無慮三十萬，軍器二十四萬，金銀鹽鈔不與焉，皆為蒙古所有。南軍大將李虎，因亂劫掠，襄陽一空。自岳飛收復以來，百三十年，生聚繁庶，城池高深，甲於西陲，一旦灰燼。範削三官，落職，仍舊職任。
左司諫李宗勉上言：「均、房、安、蘄、光化等州，兵禍甚烈，然江面可以無憂者，獨有襄陽，今又告變矣。襄陽失則江陵危，江陵危則長江之險不足恃。昔之所慮，猶在秋冬；今之所慮，只在旦夕！江陵或不守，則事迫勢蹙，必有危亡之憂，悔將何及！」
是月，蒙古復修孔子廟及司天臺。
夏，四月，己亥，試將作監兼知臨安府事顏頤仲，論用人當久任。帝曰：「用得其人，不必數易。」又言人主一心，攻之者眾，帝曰：「常持敬心，則不為外物所移。」
己酉，以魏了翁為湖南安撫使、知譚州。了翁復力辭，詔提舉洞霄宮。侍御李韶訟曰：「了翁刻志問學，幾四十年，國家人才，焯然有稱如了翁者幾人？願亟召還，處以台輔。」不報。
帝追悔開邊釁，命學士吳泳草詔罪己。監察御史王萬謂泳曰：「用兵固失計之甚，恐亦不可示弱。今邊民生意如發，宜以振厲奮發，興感人心。」泳然之。
癸丑，詔曰：「朕猥以眇躬，獲承丕緒，屬仇金之浸滅，而蒙古之與鄰。不利西南，蓋嘗躪階、成而擾興、沔；其在辛卯，遽乃穿金、房以瞰襄、樊。逮合謀成破蔡之功，恐假道有及虞之勢。心之憂矣，臍可噬乎！固將布失於國中，以志吾過，但使留屯於塞下，自守我疆。忽西陲之弗寧，駭北騎之深入，重以均、房之叛將，發此京湖之禍機，肆荼毒於列城，至蔓延於他路。兵民之死戰鬥，戶口之困流漓，室廬靡存，骼胔相望。致援帥之暴露，及死戰鬥，戶口之困流離，室廬靡存，骼胔相望。致授師之暴露，及科役之繁苛，為之騷然，有足憫者。是皆朕明不能燭，德有未孚，上無以格乎天之心，下無以定乎民之志，遂令有眾，多告非辜。朕方施令發政，以為緩輯之圖，補卒搜乘，以嚴守禦之備。想瘡痍之溢目，如疾病之在身。諮爾群僚，體予至意。」
蒙古復破隨、郢二州及荊門軍。殿中待御史李宗勉率全台言曰：「蜀之四路，已失其二，成都隔絕，荊門又破，江陵孤城，何以能立！兩淮之地，人民奔迸，並邑丘墟。陛下誠能亟下哀痛之詔，以身率先，深自貶損，出內帑儲蓄，以風動四方。然後勸諭戚畹、世臣，隨力輸財，以佐公字之調度。分上流淮東、淮西為二帥，而以江淮大帥總之，或因今任，或擇長才，分地而守，聽令而行。公私之財，分給四處，俾之招潰卒，募流民之強壯者，以充遊兵，以補軍籍，仍選沿流諸郡將士，為捍禦之圖，猶可支吾。不然，將水陸俱下，大合荊楚之眾，擾我上流，江以南震盪矣。或謂其勢強盛，宜於講和，欲出金繒以奉之；是抱薪救火，空國與敵也！」
初，蒙古惟事進取，所降之戶，因以予將士，一社之民，各有所主，不相統攝。至是詔括戶口，以大臣呼圖克領之，始隸州縣。
時群臣皆欲以丁為戶，耶律楚材以為不可。眾皆曰：「我朝及西域諸國，莫不以丁為戶，豈可舍大朝之法而從亡國之政？」耶律楚材曰：「自古有中原者，未嘗以丁為戶。若果行之，可輸一年之賦，隨即逃散矣。」蒙古主從之。
及忽圖克以所括中州戶一百四萬上，蒙古主議以真定民戶奉太后湯沐，諸州民戶分賜諸王、貴戚。楚材曰：「裂土分民，易以生隙。不如多與金帛，足以為恩。」蒙古主曰：「業已許之矣。」楚材曰：「若置官吏，必自詔命，除恆賦外，不令私自征斂，差可久矣。」從之。
楚材又定賦稅：每二戶出絲一斤，以供官用；五戶出絲一斤，以給受賜貴戚、功臣之家。上田每畝稅三升半，中田三升，下田二升半，水田畝五升，商稅三十分之一，鹽價銀一兩四十斤，以為永額。朝議皆以為太輕，楚材曰：「作法於涼，其弊猶貪，將來必有以利進者，則今已重矣。」
蒙古近臣議收民牝馬，耶律楚材曰：「中原皆田蠶之地，今若行之，後必有民害。」從之。時工匠製造，糜費官物，十私八九。楚材請皆考核之，遂為定製。
五月，甲申，以趙葵為淮東制置使兼知揚州。葵墾田治兵，邊備以飭。
六月，癸已，直煥章閣、知慶元府、沿海制置趙與B170朝辭，論沿海便宜及三邊事體。帝曰：「慶元控制海道，如招軍造船、團結訓練等事宜，留意施行。」
丁酉，錄行在繫囚。
已亥，洪諮夔上遺表。詔：「諮夔鯁亮忠愨，有助親政，可特與執政恩數。」
壬寅，權發遣泰州蔡節朝辭，言皇嗣未立，帝曰：「祖宗自有典故，見今討論。」
甲辰，右正言李韶言：「江西憲司奏吉州太和縣豪民陳聞詩，脅取鄉民田產，殞死者數人。有司勘究，具得其實，事上於朝，尼而未行。官弱民強，漸不可長。請將聞詩同進士出身駁放，仍照條坐罪。」從之。
戊申，直寶謨閣、知婺州陳庸熙，言當舉皇祐典禮，以太祖、太宗、寧考並配於明堂。詔令禮部、太常寺討論以聞。
蒙古耶律楚材請立編修所於燕京，經籍所於平陽，編集經史；召儒士梁陟充長官，以王萬慶、趙著副之。
秋，七月，丁卯，以同知樞密院事兼權參知政事鄭性之為參知政事，權刑部尚書兼給事中李鳴復為端明殿學士、簽書樞密院事。
甲申、雨血。
八月，癸巳，以久雨，詔出堂平倉米千石，賑粟以平市價。
戊申，監察御史王極言：「二浙諸郡，雨水為沴，禾稼害於垂成，請下有司預樁錢米，賑贍災傷，並下倉漕兩司議蠲稅賦，仍錄貧乏，速議賑濟之。」
蒙古破棗陽軍、德安府。
初，蒙古破許州，獲金軍資庫使姚樞，楊惟中見之，以兄事樞，與之偕謁蒙古主，至是南伐，詔樞從惟中，即軍中求儒、釋、道、醫、卜之徒，樞招至稍眾。及破棗陽，特穆爾岱欲坑士人，樞力與辨，得脫死者數十。既破德安，得儒者趙復。復以儒學見重於世，及被獲，不欲北行，力求死，樞譬說百端，曰：「徒死無益，隨吾而北，可保無他。」復強從之。至燕，名益著，學徒百人。由是北方始知經學，而樞亦得睹程頤、朱熹之書。
九月，己巳，朝饗景靈宮。庚子，朝饗太廟。雷。辛未，有事於明堂，大赦。大雨，震電。癸酉，避正殿，減膳，徹樂，求直言。
乙亥，左丞相鄭清之、右丞相喬行簡並罷，為觀文殿大學士、醴泉觀使兼侍讀；以崔與之為右丞相兼樞密使。
判漳州王邁應詔上封事曰：「天與寧考之怒久矣。曲櫱致疾，妖冶伐性，初秋逾旬，曠不視事，道路憂疑，此天與寧考所以怒也。隱、刺覆絕，攸、熺尊寵，綱淪法斁，上行下效，京卒外兵，狂悖迭起，此天與寧考之所以怒也。陛下不是之思，方用漢災異免三公故事，環顧在廷，莫知所付，遙相崔與之。臣恐與之不至，政柄他有所屬，此世道否泰，君子小人進退之分也。」
監察御史唐璘言：「天變而至於怒，民怨而幾於離，海宇將傾，天下有不可勝諱之慮。陛下謂此何時，縱欲敗德，文過飾非，疏遠正人，狎昵戚宦，濁亂朝政，自取滅亡！宰相用時文之才為經世之具，不顧民命，輕挑兵端，不度事宜，頓空國帑；委政厥子，內交商人，賄塗大開，小雅盡廢；瑣瑣姻婭，敢預邪謀，視國事如俳優，以神器為奇貨，都人側目，朝士痛心。盍正無將之誅，以著不忠之戒！崔與之操行類揚綰，雖修途暮景，力不逮心，而命下之日，聞者興起，喬行簡頗識大體，朝望稍孚，而降授偏私，事多遺忘。宜擇家相，贊宗子，輔民物，以慰父母之望，無使天變浸極，人心愈離也！」帝為改容。又請號召土豪經理荊襄，亟擇帥臣安集淮西，帝嘉納。
壬午，御前諸軍統制曹友聞與蒙古戰於大安軍陽平關，敗績，死之。
初，友聞帥師扼仙人關，諜報蒙古合蕃、漢軍五十餘萬將至，友聞謂弟萬曰：「國家安危，在此一舉。眾寡不敵，豈容浪戰，惟當乘高據險，出奇設伏以待之。」
蒙古攻武休關，敗都統李顯忠軍，遂入興元，欲沖大安軍。制置使趙彥吶，檄友聞控制大安以保罝口，友聞馳書彥吶曰：「沔陽，蜀之險要，吾重兵在此，敵有後顧之憂，必不能越沔陽而入蜀。又有曹萬、王宣首尾應援，可保必捷。大安地勢平曠，無險可守，正敵騎所長而吾步兵所短，況眾寡不敵，豈可以平地控禦？」彥吶不從。
友聞計以寡擊眾，非乘夜出奇、內外夾擊不可，乃遣弟萬及友諒引兵上雞冠隘，多張旗幟，示敵堅守；自選精銳萬人，夜渡江，密往流溪設伏，約曰：「敵至，內以鳴鼓舉火為應，外呼殺聲。」蒙古兵果至，萬出逆戰。蒙古巴圖魯及塔爾海帥步騎萬餘人往來搏戰，矢石如雨，萬身被數創，令諸軍舉烽。友聞分所部為三以禦敵，親帥精兵三千人疾馳至隘下，先遣統領劉虎帥敢死士五百人沖敵前鋒，不動。友聞仍伏三百騎道旁，而令虎銜枚突陣。會大風雨，諸將請曰：「雨不止，淖濘沒足，宜俟少霽。」友聞叱曰：「敵知我伏兵在此，緩必失計。」遂擁兵齊進。西軍素以綿裘代鐵甲，經雨濡濕，不利步鬥。黎明，蒙古以鐵騎四面圍繞，友聞歎曰：「此殆天乎！吾有死而已！」於是血戰愈厲，與萬俱死，軍盡沒。蒙古兵遂長驅人蜀。事聞，賜友聞諡毅節。
金既亡，唯秦、鞏二十餘州久未下。耶律楚材言：「往年吾民逃罪，或萃於此，故以死拒戰。若許以不殺，將不攻自下矣！」詔皇子庫端招諭，諸州皆降。惟會州都總管郭斌，猶為金守，蒙古兵攻之，斌聚城中金銀銅鐵雜鑄為砲以擊攻者，殺牛馬輕食戰士，蒙古兵不能猝拔。冬，十月，食盡，斌命積薪於州廨，呼集家人及將校妻女，自焚之，率將士於火前持滿以待。城破，兵填委以入，戰久，士率有弓絕矢盡者，挺身入火中。斌獨上大草積，以門扉自蔽，發矢無不中者，矢盡，自焚。有女奴自火中抱兒出，授人曰：「將軍盡忠，忍使絕嗣？此其兒也，幸哀而收之。」言訖，復投火死。蒙古將安篤爾聞之，命保其孤。
壬寅，蒙古破固始縣，淮西將呂文信、杜林率潰卒數萬叛。六安、霍丘皆為群盜所據。
丙午，蒙古庫端兵破宕昌，殘階州，攻文州。知州劉銳、通判趙汝曏乘城固守，晝夜搏戰。安篤爾率砲手為先鋒，攻之久不下，諜知城中無井，乃奪其汲道。兵民水不入口者半月，卒無叛志。安篤爾率勇士梯城先登，銳度不免，集家人，授人藥，皆死。幼子同哥，才六歲，飲藥時，猶下拜受之，左右感慟。坡破，銳及二子自刎死，汝曏被執，臠殺之，軍民同死者數萬人。
行大理寺丞趙綝言：「近者暴雨疾雷，上下震懼，罔知所自，宜有以答上天之變。」帝曰：「朕未嘗不恐懼修省。」綝對曰：「願此心罔間，庶可回歉歲為豐年。」
安南國陳日煚遣人入貢。制授安南國王，仍賜效忠順化功臣。
蒙古安篤爾招徠吐蕃諸部族，賜以很符，略定龍州，遂與庫端合兵，進破成都。會聞皇子庫春薨，庫端旋棄成都而去。
十一月，丙辰，臣僚言：「敵踐荊襄，士馬潰失，諸郡月運錢糧，請下湖廣總所具實來上，按月督趣，通前頓積，以備收復招募之用。」從之。
庚申，度支郎官兼權左司郎官趙必願言：「近臣除授，意向不明，況當天下事變方殷之日，虛鼎席以召老成，意者其未必來。」帝曰：「崔與之既不至，朕委政事於二參。」必願曰：「二參固同心輔政。然天朝豈容不早命相？」帝曰：「然」。
壬戌，倉部郎官蔡節進對，帝曰：「崔與之有疏辭免，未知曷日能來？」節曰：「與之年高，地遠病多，臣料其來未可必。」帝曰：「相位固不可久虛，然亦欲委任得人。」節曰：「天下之勢，危若累卵，不可一日無相。」帝是之。
乙丑，以喬行簡為特進、左丞相兼樞密使，進封魯國公。
戊辰，詔戒飭百官。
唐璘疏劾「鄭清之妄庸誤國，乞褫職罷祠。其子士昌，招權綱賄，拔庸將為統帥，起贓吏為守臣，請削籍廢棄。鄭性之懦而多私，黨庇奸庸。臣受其改官舉狀，嘗蒙薦引。陛下國事至此，不敢顧私。」璘論事切劘上躬，盡言無隱，帝嚴憚之。殿中侍御史杜范亦劾清之「橫啟邊釁，幾危宗社，及其子招納權賄，貪冒無厭，用朝廷錢帛以易貨外國，且有實狀。」並言：「簽書樞密院李鳴復，與史寅午、彭大雅以賄交結，曲為之地。鳴復既不恤父母之邦，亦何有陛下之社稷！」帝以清之潛邸舊人，鳴復未見大罪，未即行。鳴復抗疏自辨，範又極言其寡廉鮮恥，合台劾之，不報，範遂去位。
壬申，詔蠲被水州郡新舊苗稅、監系贓賞等錢及民間逋欠轉息過本者。
蒙古昆布哈人淮西蘄、舒、光三州，守臣皆遁。昆布哈哈三州人馬糧械越黃州，遊騎自信陽趣合肥。詔史嵩之援光，趙葵援合肥，陳韡過和州，為淮西聲援。
蒙古特穆爾岱攻江陵，史嵩之遣孟珙救之。珙遣張順先渡江，而自以全師繼其後，變易旌旗服色，循環往來，夜則烈炬照江，數十里相接。又遣趙武等與戰，珙新往節度，遂破蒙古二十四寨，奪所俘二萬口而歸。
蒙古將察罕攻真州。知州邱岳部分嚴明，守具周悉，蒙古薄城輒敗。岳乘勝出戰於胥浦橋，以強弩射殺其致師者一人，蒙古兵少卻。嶽曰：「敵眾十倍於我，不可以力勝也。」乃為三伏，設砲石待之西城。兵至，伏起，砲發，殺其驍將，蒙古眾大擾。岳遣勇士襲敵營，焚其廬帳。越二日，始引去。
十二月，辛卯，軍器監兼權樞密副都承旨王埜，請聯絡江、淮，賑恤邊民，討捕盜賊。帝曰：「江、淮之勢如何？」埜言：「不過重一閫之權以統之。 」帝曰：「流民可念。」埜曰：「流民紛紛蟻聚，弱者困斃，強者剽掠。」帝為之蹙額，因曰：「江西之寇尚未平。」埜曰：「寇始於衡之酃縣，侵犯吉州，今南安峒寇又發。向有淮兵可調，今無以應，遂集鄉丁，合禁軍，共為剿除，非以一官兼總兩路討捕之事。則權不一。」帝曰：「如三節制之類。埜曰：「事正如此，願陛下思之。」帝曰：「然。」
詔：「沿江州郡，如遇江經流民入界，多方措置存著，無令暴露，仍於所管官錢米內支撥救濟。其間有強壯願為軍者，填刺軍額，收管給請，庶不致失所，以稱朕勞來安集之意。」
壬寅，左諫議大夫兼侍讀李宗勉言：「沿江諸郡，所在單弱，安有餘力為勞來安集之舉？若不別作措畫，深恐詔旨徒為美觀。如安豐、濠梁、曆陽管下開順、六合、含山等處，居民渡江，留在江北強壯，結寨拒守，恃其聲勢，因而作過。不早收拾，展轉滋蔓，猝難殄滅，恐為敵人所得，宜詳酌科降錢糧告牒，令沿江、淮西制置司亟作措置。凡流民過江北者，令陳韡存恤，強壯之留淮北者，令史嵩之遣官招募，不願者，發還本處，籍為民兵，」從之。
甲辰，詔以來年為熹熙元年。
詔：「措置會子，務在必行。尚慮監司、守令，縱吏為奸，奉行不力，令兩監察御史覺察彈奏。」
國子監主簿豐城徐鹿卿人對，陳六事，曰洗凡陋以起事功，昭勸懲以收主柄，清班著以儲實才，重籓輔以蔽都邑，用閩、越舟師以防海，合東南全力以守江。
是歲，蒙古中書省課績，以濟南為第一。先是河南民北徙至濟南，都元帥、知府事張榮下令民間分屋與地居之，俾得樹畜，且課其殿最，曠野辟為樂土。榮，歷城人也。

