
冬，十月，丙午，以右正言、知制誥富弼為翰林學士。弼言於帝曰：「增金幣與遼和，非臣本志，特以朝廷方討元昊，未暇與北方角，故不敢以死爭耳，功於何有，而遽敢受賞乎！願陛下益修武備，無忘國恥。」卒辭不拜。
遼使之還也，遼主命耶律仁先同知南京留守事，劉六符加同中書門下平章事。及歲幣至，命六符為三司使以受之。
己酉，以鄜延鈐轄王信為本路部署，鄜延都監狄青為涇原都監兼知原州，左藏庫副使景泰為本路鈐轄兼知鎮戎軍；皆賞其破賊功也。後三日，信及青各兼本路經略安撫招討副使。
知秦州韓琦，嘗奏本路兵備素少，請益軍馬；朝廷以諸處未可抽那，詔琦詳度以聞。琦奏曰：「自元昊寇擾西鄙，陝西點民為弓手以助防守，有警則赴集，無事則歸農，武藝廢而不修，禁約輕而易犯。至有僱人應名，更相為代，官中了不可別，每遇上州防拓，多結眾逃避，以此州郡徒有人數，若倚以戰，適足敗事。臣謂揀刺士兵，自是祖宗舊法。今或只刺手背及充保毅弓箭手名目，終與民不殊。請黥為禁軍，人給刺面錢二千，無用例物。」詔從琦請，簡陝西弓手，悉刺面充保捷指揮，仍給例物。凡刺保捷軍一百八十五指揮。
癸五，贈涇原路副都部署葛懷敏為鎮西軍節度使兼太尉，諡忠隱，子宗晟等皆遷官。涇原鈐轄曹英以下十六人，並贈官有差。懷敏通時事，善候人情，故多以材薦之；及用為將，而剛愎輕率，昧於應變，遂至覆軍。
甲寅，以翰林學士王堯臣為涇原路安撫使，內侍副都知藍元用副之。始，堯臣還自陝西，請先備涇原，弗聽。及葛懷敏敗，帝思其言，故復遣堯臣往。於是前所格議，多見施行，復任韓琦、范仲淹為統帥，實自堯臣發之。
以河東都轉運使文彥博知渭州兼涇原路都部署、經略安撫沿邊招討使。
丙辰，知制誥梁適報使於遼。
戊午，發定州禁軍二萬二千人屯涇原。
庚申，詔恤將校陣亡，其妻女無依者養之宮中。
丙寅，遼遣林牙蕭偕來報撤兵。
丁卯，涇州觀察使知渭州王沿降知虢州，坐葛懷敏之敗也。沿始教懷敏駐軍瓦亭，及懷敏趨鎮戎，沿馳書戒勿入，第背城為寨，以羸師誘賊，至則發伏擊之，可有功。懷敏弗聽，進至定川，果敗。賊乘勝犯渭州，沿率州人乘城，多張旗幟為疑兵，賊引去。先是沿子豫謂懷敏非將才，請奏易之；沿不聽，故及。
原州屬羌敏珠爾、密藏二族，兵數萬，與元昊首尾隔絕，鄰道範仲淹聞涇原欲襲討之，己巳，奏言：「二族道險不可攻，前日高繼嵩嘗已喪師。平時猶懷反側，今討之，必與賊為表裡，南入原州，西擾鎮戎，東侵環州，邊患未艾。宜因昊賊別路大入之際，即並兵北取細腰胡蘆泉為堡障，以斷賊路，則二族自安，而環州、鎮戎徑道通徹，可以無憂矣。」後二歲，遂築細腰胡蘆諸寨。
十一月，壬申，詔閤門：「自今契丹使，不以官高下，並移坐近前。」
辛巳，徙知渭州文彥博為秦鳳路都部署兼知秦州，知涇州滕宗諒為環慶路都部署兼知慶州，知瀛州張亢為涇原都部署兼知渭州，俱加經略安撫招討使。復置陝西四路都部署、經略安撫兼沿邊招討使，命韓琦、范仲淹、龐籍分領之。仲範與琦開府涇州，而徙彥博帥秦，宗諒帥慶，皆從仲淹請也。初，葛懷敏敗於定川，諸郡震恐，宗諒顧城中兵少，乃集農民數千，戎服乘城，又募勇敢，諜知賊遠近形勢，報旁郡使為備。會仲淹引環慶兵來援。時天陰晦者十日，人情憂沮，宗諒乃大設牛酒，迎犒士卒，又籍定川戰歿者，哭於佛祠，祭酹之，因厚撫其孥，使各得所欲。於是士卒感發增氣，邊民稍安，故仲淹薦以自代。
甲申，以泰山處士孫復為試校書郎、國子監直講。范仲淹、富弼皆言復有經術，宜在朝廷，故召用之。
丁亥，遼群臣上遼主尊號曰聰文聖武英略神功睿智仁孝皇帝，冊皇后曰貞懿宣慈崇聖皇后。大赦。梁王洪基進封燕國王。又進封齊王蕭惠為韓王，以首議南伐，得增歲幣也。
己丑，降向進、高惟和、李禹珪、吳從周等官，郝從政、趙瑜並落職，坐定川之敗也。
辛卯，詔知永興軍鄭戩兼管句陝西轉運司計度糧草公事。戩建言：「凡軍行所須，願下有司相緩急，析為三等，非急切者，悉宜罷去。」先是衙吏輸木京師，浮渭泛河多漂沒，既至，則斥不中程，往往破家不能償。戩歲減三十餘萬，又奏罷括糴以勸民積粟。長安故都，衣冠子弟多豪惡，戩治之頗嚴，甚者至黥竄，人皆惕息。
十二月，壬寅，置武學教授。
甲辰，遼封皇太弟重元子呢嚕古為安定郡王。呢嚕古性陰很，遼主嘗曰：「此子目有反相。」然恩禮如初。
己酉，遼主以宣獻皇后忌日，與皇太后素服飯僧於延壽、閔忠、三學三寺。
辛亥，遼命蠲預備伐宋諸部租稅一年。
壬子，遼以吐渾、党項多鬻馬於夏國，命謹邊防。
己未，遼主以宋賀使在邸，微服往觀之。
壬戌，詔：「韓琦、范仲淹、龐籍已帶四路招討使，其諸路招討使、副並罷。」先是知慶州滕宗諒言：「自定川喪師，朝廷命韓琦等都統四路，則逐路帥臣當稟節制，其官號不可同。」故有是詔。
丁卯，遼禁喪葬殺牛馬及藏珍寶。
是冬，宰相呂夷簡感風眩不能朝，帝手詔拜司空、平章軍國重事，俟疾損，三五日一入中書；夷簡力辭。復降手詔曰：「古謂髭可療疾，今剪以賜卿。」又問群臣可任兩府者，其寵遇如此。夷簡平生朝會，出入進止，皆有常處，不差尺寸。一日朝見，誤忘一拜，外間訁雚言呂相失儀。漢州張紘曰：「是天奪之魄，殆將亡矣！」後旬餘，遂感風眩雲。
是歲，密詔知延州龐籍招納元昊：「元昊苟稱臣，雖仍其僭號亦無害；若改稱單于、可汗，則固大善。」籍以為元昊驟勝方驕，若中國自遣人說之，彼益偃蹇。
時元昊使李文貴在青澗城，籍乃召文貴謂之曰：「汝之先王及今王之初，皆不失臣節，汝曹忽無故妄加之名，使彼此之民肝腦塗地，皆汝群下之故也。我國家富有天下，雖偏師小衄，未至大損，汝一敗則社稷可憂矣。汝歸語汝王：若能悔過稱臣，朝廷所以待汝王者，禮數必優於前。」文貴頓首曰：「此固西人日夜之願也。」籍乃厚贐遣之。
元昊國中疲睏，欲納款而恥先言，及文貴還，聞籍言，大喜，使文貴復持旺榮等書抵籍議和。籍嫌其言不遜，未敢復書，請於朝。詔籍復書許其和，而稱旺榮為太尉。籍復請曰：「太尉，天子上公，使旺榮稱之，則元昊不可得臣矣。其書自稱寧令，彼之官名，稱之無嫌。」昭從籍言。既而旺榮等又以書來，欲仍其僭號而稱臣納款，籍曰：「此非邊臣所敢知也。」時方議修復涇原城寨，籍恐元昊敗其功，故與往復計議，不絕其情。
春，正月，辛未，遼遣使諭夏國與宋和。
壬申，遼以北面林牙蕭革為北院樞密副使。革善諛悅，與近習相比昵，由是名達於上。嘗侍宴，遼主謂革曰：「朕知卿才，故自拔擢，卿宜勉力。」革曰：「臣不才，誤蒙聖恩，惟竭愚衷，安敢怠！」
涇原安撫使王堯臣言備禦之策，凡五事：「其一，鎮戎軍接賊界天都山止百餘里，西北則有三川、定川、劉璠等寨，皆漢蕭關故地，最是賊沖，其寨主、監押，當令本路主帥舉辟材勇班行。若謂昨來懷敏之敗，定川諸寨不足捍禦，遂為棄地，則兩路更無保障，賊馬可以直抵城下矣。其東南師子、攔馬、平泉三堡，俟春當益營築，為涇、渭之遮罩，不爾，其勢不攻而自下。一路隔絕，更無斥候，鎮戎遂為孤壘矣。其二，渭州籠竿、羊牧隆城、靜邊、得勝四寨，在六盤山外，內則為渭州籓籬，外則為秦、隴襟帶，土地饒沃，生齒繁多，請建置為軍，擇路分都監一員知軍，專提舉四寨。及令修浚城塹，添屯軍馬，及時聚蓄糧草，以為備禦。其三，原州西至環州定邊寨，與敏珠爾、密藏等族一帶蕃部相接，其首領至多，素無保聚，不相維統，向背離合，所守不常。須擇武臣知環、原二州，相為表裡，使招輯蕃部，但不為賊用，庶少減涇、原之患。其四，儀州地控山險，州城低薄，壕塹淺狹，三分軍民，二分在外，賊至雖能城守，居民必大遭剽掠，亦宜預慮之。其五，涇州雖為次邊，然緣河大川，道路平易，實近裡控扼之會，其張村直入州路，宜營作關柵，或斷為長塹，以遏奔沖。望下韓琦、范仲淹相度施行。」從之。
辛巳，詔輔臣議蠲減天下賦役。
戊子，詔錄將校死王事而無子孫者親屬。
辛卯，詔陝西沿邊招討使韓琦、范仲淹、龐籍，凡軍期申覆不及者，皆便宜從事。又建渭州籠竿城為德順軍。皆用王堯臣議也。
初，曹瑋開山外地，置籠竿等四寨，募弓箭手，給田，使耕戰自守。其後將帥失撫禦，稍侵奪之，眾怨怒，遂劫德勝寨主姚貴閉城叛。堯臣適過境上，作書射城中，諭以禍福，且發近兵討之。吏白堯臣曰：「公奉使且還，歸報天子耳；貴叛，非公事也。」堯臣曰：「貴土豪，頗得士心，然初非叛者；今不乘其未定速招降，後必為朝廷患。」貴果出降。堯臣為申明約束，如瑋之舊，乃歸。
壬辰，錄唐狄仁傑後。
癸巳，延州言元昊遣偽六宅使、伊州刺史賀從勖來納款。先是龐籍因李文貴還，再答旺榮等書，約以元昊自奉表削僭號，始敢聞於朝。於是文貴與從勖持元昊書至保安軍，其書自稱「男邦尼鼎定國烏珠郎霄上書父大宋皇帝」。從勖又致遼使人諭令早議通和之意。又言：「本國自有國號，無奉表體式，其稱烏珠，蓋如古單于、可汗之類。若南朝使人至本國，坐蕃宰相上。烏珠見使人時，離雲床問聖躬萬福。」從勖因請詣闕，籍使謂之曰：「天子至尊，荊王叔父也，猶稱臣。今名體未正，不敢以聞。」從勖曰：「子事父，猶臣事君也。使從勖至京而天子不許，請歸更議之。」籍乃具以聞，且言：「元昊辭稍順，必有改事中國之心；願聽從勖詣闕，更選使者往其國申諭之，彼必稱臣，凡求丐之物，當力加裁損。」時元昊與遼有釁，故請款塞，而當時議邊事者虛揣臆度，訖不得其要領。
丙申，王堯臣又言：「韓琦、范仲淹、龐籍既為陝西四路都部署沿邊經略安撫招討等使，四路當稟節制，而諸路尚帶經略使名者九人，各置司行事，名號不異，所稟非一。今請逐路都部署、副部署並罷經略，只充沿邊安撫使、副。」從之。
呂夷簡數求罷，帝優詔未許。陝西轉運使孫沔上言：「祖宗未嘗以言廢人。景祐以前，綱紀未甚廢，猶有感激進說之士。觀今之政，是可慟哭，而無一人為陛下言者，由宰相多忌而不用正人也。自夷簡當國，黜忠言，廢直道，及以使相出鎮許昌，乃薦王隨、陳堯佐代己，蓋引不若已者為自固之計，欲使陛下復思己而召用也。陛下果召夷簡，還自大名，入秉朝政，於茲三年，以姑息為安，以避謗為智，西州累為敗聞，契凡乘此求賂，兵殲貨悖，天下空竭，刺史牧守，十不得一。法令變易，士民怨諮。今夷簡以病末退，陛下手和禦藥，親寫德音，乃謂恨不移疾於朕躬，四方傳聞，有泣下者。夷簡在中書二十年，三冠輔相，所請無不行，有宋得君，一人而已，未知何以為陛下報！今契丹復盟，元昊款塞，天下日望和平，因此振紀綱，修廢墜，選賢任能，節用養士，則景德、祥符之風復見於今矣。若恬然不顧，遂以為安，臣恐土崩瓦解，不可復救。而夷簡意謂四方已寧，欲因病而去，苟遂容身，不救前過，以柔而易制者升為腹背，以奸而可使者任為羽翼，使之在廊廟，布台閣，是張禹不獨生於漢，李林甫復見於今也。」書聞，帝不之罪，議者喜其謇切。夷簡謂人曰：「元規藥石之言，聞此恨遲十年。」人亦服其量雲。
二月，壬寅，遼禁關南漢民弓矢。
丙午，賜陝西招討韓琦、范仲淹、龐籍錢各百萬。
庚戌，右正言梁適使延州，與龐籍議所以招懷元昊之禮，於是許賀從勖赴闕。
乙卯，韓琦、范仲淹等言：「今元昊遣人赴闕，將議納和。如不改僭號，則不可許。如卑詞厚禮，從烏珠之稱，亦宜防其後患。」集賢校理余靖亦言必不可許。
辛酉，國子監請立四門學，以士庶人子弟為生員，以廣招延之路；從之。
三月，壬申，夷簡再辭位，帝御延和殿召見，敕乘馬至殿門，命內侍取杌子輿以前，夷簡引避久之，詔給扶，毋拜。戊子，罷相，守司徒，軍國大事與中書、樞密院同議。
以晏殊為平章事兼樞密使，判蔡州夏竦為戶部尚書、充樞密使，權御史中丞賈昌朝為參知政事，右正言、知制誥富弼為樞密副使。弼以奉使，昌朝以館伴使勞，故俱擢用。弼辭不拜。
時呂夷簡罷相，輔臣皆進官。侍御史弋陽沈邈言：「爵祿所以勸臣下，今邊圉屢警，未聞廟堂之謀有以折外侮，而無名進秩，臣下何勸焉！」
辛卯，遼主如南京。
癸巳，以侍御史魚周詢為起居舍人，職方員外郎王素為兵部員外郎，集賢校理歐陽修為太常丞，並知諫院。周詢固辭。又以集賢校理余靖為右正言，諫院供職。時陝右師老兵頓，京東、西盜起，呂夷簡既罷相，帝遂欲更天下弊事，故增置諫官，首命素等為之。
甲午，改樞密副使富弼為資政殿學士兼翰林侍讀學士。弼時再上章辭所除官曰：「臣昨奉使契丹，彼執政之官，漢使所未嘗見者，臣皆見之；兩朝使臣昔所諱言者，臣皆言之；以故得詳知其情狀。彼惟不來，來則未易禦也，願朝廷勿以既和而忽之。臣今受賞，彼若一旦渝盟，臣不惟蒙朝廷斧鉞之誅，天下公論，其謂臣何！臣畏公論，甚於斧鉞，願收新命，則中外之人必曰：『使臣不受賞，是事未可知，其於守備決不敢懈馳。』非臣務飾小廉，誠恐誤國事也。」帝察其意堅，特改命焉。
夏，四月，戊戌朔，幸瓊林苑，閱騎士。
庚子，夏遣使進馬駝於遼。
癸卯，以金署保安軍判官事邵良佐假著作郎，使夏州。先是良佐與賀從勖詣闕，館於都亭西驛。承受使臣取元昊書至中書、樞密院，諭從勖以「所齎來文字，名體未正，名上一字又犯聖祖諱，不敢進，卻令齎回。其稱男，情意雖見恭順，然父子亦無不稱臣之禮。自今上表，只稱舊名，朝廷當行封冊為夏國主，賜詔不名，許自置官屬。其宴使人，坐朵殿之上；或遣使往彼，一如接見契丹使人禮。如欲差人於界上承領所賜，亦聽之。置榷場於保安軍，歲賜絹十萬匹、茶三萬斤，生日與十月一日賜齎之，許進奉乾元節及賀正，其沿邊興復寨柵並如舊。」仍命良佐與從勖等同往，議定以聞。
甲辰，以韓琦、范仲淹並為樞密副使，知永興軍鄭戩為陝西四路馬步軍都部署兼經略安撫招討等使，駐軍涇州。琦、仲淹凡五讓，不許，乃就道。富弼曰：「琦、仲淹並授樞密副使，然議者雲，西寇未殄，若二人俱來，或恐闕事。願陛下采公論，一召來處內，一授職在邊，或二人一歲一更，均其勞逸，內外協濟，無善於此。」
乙巳，以樞密副使，吏部侍郎杜衍充樞密使，宣徽南院使、忠武節度使夏竦赴本鎮。先是以樞密使召竦於蔡州，台諫交章論「竦在陝西，畏懦不肯盡力，嘗出巡邊，置侍婢中軍帳下，幾致軍變。又，元昊常榜塞下，得竦首者予錢三千。為賊所輕如此。」且言：「竦挾詐任數，奸邪傾險，與呂夷簡不協，夷簡畏其為人，不肯引為同列，既退而後薦之，以釋宿憾。」御史沈邈，又言竦陰交內侍劉從願，其言尤切。會竦已至國門，言者請毋令入見。諫官余靖又言：「竦累表引疾。及聞召用，即兼驛而馳。若不早決，竦必堅求面對，敘恩感泣，復有左右為之解釋，則聖聽惑矣。」御史中丞王拱辰對帝極言，帝未省，遽起，拱辰引帝裾畢其說。前後言者合十八疏，帝乃罷竦而用衍代之。
己酉，以館閣校勘蔡襄為秘書丞、知諫院。初，王素、余靖、歐陽修除諫官，襄作詩賀之，辭多激勸。三人者以其詩薦於帝，尋有是命。
丙辰，以春夏不雨，遣使祠禱嶽瀆。
己未，以翰林學士五堯臣為戶部郎中，權三司使事。堯臣始受命，言於帝曰：「今國與民皆弊矣，在陛下任臣者如何。」因請自擇僚屬，帝納其言。堯臣取陝西、河東三路未用兵前及用兵後歲出入財用之數會計以聞。
庚申，以鹽鐵判官呂紹甯為淮南轉運使。紹寧至淮南，亟上羨錢十萬。諫官歐陽修請卻所上錢，並治紹寧欺罔之罪，以戒奸吏刻剝。
呂夷簡雖罷相，猶以司徒預議軍國大事，於是諫官蔡襄疏言：「夷簡被病以來，兩府大臣受事於夷簡之門，夷簡為相，首尾二十餘年，功業無聞，今以病歸，尚貪權勢，不能力辭，伏乞特罷商量軍國大事，使兩府大臣專當責任，無所推避。」甲子，夷簡請罷預議軍國大事，從之。
是月，國子監直講石介作《慶曆聖德詩》。介篤學尚志，樂善疾惡，喜聲名，會呂夷簡罷，章得象、晏殊、賈昌朝、韓琦、范仲淹、富弼同時執政，而歐陽修、蔡襄、王素、余靖並為諫官。夏竦既拜，復奪之，以杜衍代，因大喜曰：「此盛事，歌頌吾職，其可已乎！」詩所稱多一時名臣，其言大奸，蓋斥竦也。詩且出，孫復聞之，曰：「介禍始於此矣。」
五月，丁卯朔，日有食之。
庚午，錄繫囚。
江、淮歲漕不給，京師乏軍儲，大臣以為憂。樞密副使范仲淹，言國子博士宣城許元可獨倚辦，辛未，擢元江、淮、兩浙、荊湖制置發運判官。元曰：「以六路七十二州之粟，不能足京師者，吾不信也。」至則命瀕江州縣留三月糧，餘悉發之，遠近以次相補，引千餘艘轉漕而西。未幾，京師足食。
癸酉，命王拱辰、田況與三司同議減放州縣科配。
乙亥，忻州地大震。詔本路轉運、經略司安恤百姓，毋馳邊備。
鹽鐵副使林濰出知滑州。
初，入內都知張永和建議，請收民房錢十之三以助軍費，事下三司，王堯臣持不可。永和密使人致意曰：「能行此，則大用矣。」明日，入見，具為帝言，因曰：「此衰世事，唐德宗所以致亂者，非平時可行也。」濰畏永和勢，助之甚力。堯臣奏罷濰，以河北轉運使張日之為鹽鐵副使，議乃定。
戊寅，以虞部員外郎杜杞權發遣度支判官事，太常博士燕度權發遣戶部判官事，皆王堯臣所薦也。權發遣三司判官始此。杞，鎬之子；度，肅之子也。
庚辰，幸相國寺、會靈觀祈雨。
癸未，置御史官六員，罷推直官，從御史臺請也。
乙酉，以侍御史席平知潤州。中丞王拱辰言其議論無取，故出之。
丁亥，置武學於武成王廟，乙太常丞阮逸為武學教授。
戊子，雨，輔臣稱賀。帝曰：「天久不雨，朕每焚香上禱於天。昨夕寢殿中忽聞微雷，遽起冠帶，露立殿下，須臾雨至，衣皆沾濕。移刻雨霽，再拜以謝，方敢升階。自此尚冀槁苗可救也。」章得象曰：「非陛下至誠，曷以致天應若此！」帝曰：「比欲下詔罪己，徹樂減膳，又恐近於崇飾虛名，不若夙夜精心密禱為佳耳。」
辛卯，築欽天壇於禁中。
乙未，諫官歐陽修言：「韓琦、范仲淹到闕以來，只是逐日與兩府隨例上殿，呈奏尋常公事，陛下亦未曾特賜召對，從容訪問。今西事未和，邊陲必有警急，乞陛下因無事之時，出御便殿，特召琦等從容訪問，使盡陳西邊事宜合如何處置。至如兩府大臣，每有邊防急事，或令非時召見聚議，或各令自述所見，只召一兩人商量，此乃祖宗之朝並許如此，不必拘守常例也。」
遼詔復定禮制。
遼主如山西。
是月，忻州地震。
虎翼卒王倫叛於沂州。
六月，丙午，遼詔：「世選宰相、節度使族屬及身為節度使之家，許葬用銀器，仍禁殺牲以祭。」
庚戌，遼詔：「漢人宮分戶絕，恆產以親族繼之。」
辛亥，准布部長遣其弟朝於遼。
癸丑，知諫院歐陽修言：「近日四方賊盜漸多，皆由國家素無禦備，而官吏賞罰不行也。今沂州軍賊王倫，所過楚、泰等州，連騎揚旗，如履無人之境，而巡檢、縣尉反赴賊召，其衣甲、器械皆束手而歸之，此可謂心腹之大憂。請自今，賊所經州縣奪衣甲，官吏並追官勒停，巡檢、縣尉仍除名，勒從軍自效，俟破賊日則許敘之。」甲子，右正言余靖言：「今官吏馳事，細民聚而為盜賊，不能禁止者，蓋賞罰不行也。若非大設堤防以矯前弊，則臣憂國家之患，不在西北而起於封域之內矣。乞朝廷嚴捕賊賞罰，及立被賊劫質、亡失器甲除名追官之法。」並從之。
初，遼北院樞密使蕭孝穆，以諫南伐言不用，徙南院，以其弟孝忠為北院樞密使。未幾，孝忠疾，仍以孝穆為北院樞密使，徙封齊國王。秋，七月，丙寅朔，孝忠卒，遼主特釋繫囚。
遼耶律罕班再為北院大王，入朝。遼主從容謂曰：「卿守邊任重，當實府庫，賑貧乏，以報朕。」罕班既受命，愈竭忠謹，知無不言，便益為多。
戊辰，以翰林學士蘇紳知河陽。先是王素、歐陽修等為諫官，數言事，紳惡之。會京師閔雨，紳請對，言：「《洪範》五事，言之不從，是謂不乂，厥咎僭，厥罰常暘。」紳意蓋指諫官也。時除太常博士馬端為監察御史，紳所薦也。修即上言：「端性險巧，往年常發其母陰事，母坐杖脊。端為人子，不能以禮防閑，陷其母於過惡，又不能容隱，使其母被刑，理合終身不齒官聯，豈可更為天子法官！蘇紳與小人氣類相合，宜其所舉如此也。」紳由是黜，端尋亦出外。
己巳，徙宣徽南院使、忠武節度使夏竦判亳州。竦之及國門也，上封章疏示焉。竦既還鎮，言者猶不已。會韓億致仕，竦請代之，故有是命。竦至亳州，上書自辨，凡萬餘言，詔付學士批答。孫抃為之辭，略曰：「圖功效莫若罄忠勤，弭謗言莫若修實行。」竦得之，恨甚。
御史中丞王拱辰請用朔望日退御後殿，召執政之臣，賜坐，講時政得失。帝曰：「執政之臣，朕早暮所與圖事者，又何朔望之拘也！」辛未，詔：「自今中書、樞密院臣僚，除常程奏事外，如別有所陳，或朕非時留對者，不限時刻。」
丙子，參知政事王舉正罷為禮部侍郎、知許州。初，諫官歐陽修、余靖、蔡襄咸言舉正懦默不任職，請以范仲淹代之，舉正亦自求罷。丁丑，以樞密副使范仲淹為參知政事，資政殿學士富弼為樞密副使。仲淹曰：執政可由諫官而得乎？」固辭不拜。弼直攜誥命納於帝前，口陳所以牢避之意，且曰：「願陛下坐薪嘗膽，不忘修政。」帝許焉。乃復以誥命送中書。弼因乞補外，累章不許。
壬午，罷陝西管內營田。
甲申，以樞密副使任中師為河東宣撫使，范仲淹為陝西宣撫使。仲淹既辭參知政事，願與韓琦迭出行邊，帝因付以西事。而仲淹又言河東亦當為備。中師嘗守并州，帝即命使河東。兩人留京師，第先移文兩路雲。
乙酉，元昊復遣呂你如定等與邵良佐俱來，所要請凡十一事，其欲稱男而不為臣，猶執前議也。
先是歐陽修言：「賊使此來，意極不遜，須有以挫之，方能抑其驕慢。今若便於禮數之間過加優厚，則彼謂我為怯，知我可欺，議論之間，何由屈折！伏乞將元昊一行來人，凡事減勒，無令曲加優厚。」至是修又言：「聞朝廷欲以殿中丞任顓館待元昊所遣來人，臣竊謂事體之間，所系者大。兵交之使，來入大國，必先窺伺將相勇怯，覘察國家強弱。若見朝廷威怒未息，事意莫測，必內憂斬戮，次恐拘留，使其偶得生歸，自為大幸，則我弱形未露，壯論可持。今若過加厚禮，先為自弱，使其知我可欺，則議論愈益難合。必欲成就其事，尤須鎮重為先，況其議未必成，可惜空損事體。前次元昊來人至少，朝廷只以一班行待之，今來漸盛，遂差朝士，若其後來者更盛，則必須差近侍矣。是彼轉自強，我轉自弱。況聞邵良佐昨來自彼，僅免屈辱而還。今元昊來人，欲乞更不差官館待，送置驛中，不須急問；至於監視饋犒，傳道語言，一了事班行足矣。」修雖有此議，然不能從。
以著作佐郎邵良佐為著作郎，仍賜五品服，賞使夏州之勞也。
先是元昊書至，既未肯稱臣，及如定等來，又多所要請。兩府厭兵，欲姑從之，獨韓琦以為不可，屢請對於帝前。晏殊曰：「眾議已同，惟韓琦獨異。」帝顧問琦，琦曆陳其不便。帝曰：「更審議之。」及至中書，琦持不可益堅，殊變色而起。琦退，復上章言：「屈意與和，恐有後患。望令中書、樞密院再三論難，使朝廷得大體，契丹無爭端，以此議和，庶為得策。」
諫官蔡襄言：「元昊始以兀卒之號為請，及邵良佐還，欲更號『吾祖』，足見羌、戎悖慢之意。縱使元昊稱臣，而上書自稱曰『吾祖』，朝廷賜之詔書亦曰『吾祖』，是何等語邪？」時歐陽修、余靖亦以為言。修又曰：「方今不羞屈志，急欲就和者，多不忠無識之人。而陝西之民亦欲急和，請因宣撫使告以朝廷非不欲和而賊未遜順之意，然後深戒有司，寬其力役可也。其餘小人之論，望絕而不聽。」
庚寅，元昊遣使上表於遼，請出師南伐，遼主不從。
甲午，樞密副使韓琦上疏曰：「臣聞漢文帝時國富刑措，而賈誼上書以為可痛哭太息。臣竊睹時事，謂可晝夜泣血，非直痛哭太息者，蓋以西北二邊，禍釁已成，而上下泰然，不知朝廷之將危，宗社之未安也。近者契丹遣使求關南之地，邀獻納之名，其輕視中國，意蓋可見。而元昊僭號背恩，北連契丹，欲成鼎峙之勢，累歲盜邊，官軍屢衄，今乘定川全勝之氣，遣人約和，則知其計愈深而甚可虞也。議者或謂昨假契丹傳導之力，必事無不合，豈不思契丹既能使元昊罷兵，豈不能使元昊舉兵乎？臣恐契丹謂朝廷事力已屈，墮其誓約，長驅部眾，直趨大河，復使元昊舉兵深寇關輔，當是時，未審朝廷以何術禦之？臣是以夙夕思惟，輒畫當今所宜先行者七事：一曰清政本。宜詔中書、樞密院，凡苛碎眇末之務，悉歸有司，使從容謀議，專論大計。二曰念邊事。今政府但循舊制，才午即出，匆遽僉署；謂宜須未正方出，延此一時以專邊論。三曰擢材賢。宜仿祖宗舊制，於武臣中不次超擢以試其能。四曰備河北。自契丹通好三十餘年，武備悉廢，宜選轉運使二員，密受經略，責以歲月，使營守禦之備。五曰固河東。前歲昊賊陷豐州，掠河外屬戶殆盡，麟、府形勢孤絕；宜責本道帥臣，度險要，建城堡，省轉餉，為持久之計。六曰收民心。祖宗置內藏庫，蓋備水旱兵革之用，非私蓄財以充己欲也。自用兵以來，財用匱竭，宜稍出金帛以代邊用。七曰營洛邑。今帝都無城隍之固以備非常，遽議興築，則為張惶勞民，不若陰葺洛都以為遊幸之所，歲運太倉羨餘之粟以實其廩庚。」帝嘉納之。
是月，獲王倫。
八月，丙申，遼主謁慶陵。
戊戌，詔諫官日赴內朝。
己亥，出內藏庫綢絹三百萬，下三司以助經費，用韓琦之言也。
辛丑，遼燕國王洪基，加尚書令，知北南院樞密使事，進封燕趙國王。
丁未，以樞密副使范仲淹為參知政事，資政殿學士富弼復為樞密副使。弼猶欲固辭，會元昊使入辭，群臣班紫宸殿門，上俟弼綴樞密院班乃坐，又使章得象諭弼曰：「此朝廷特用，非以使契丹故也。」弼不得已乃受。晏殊以弼其女之婿，引嫌求罷相，又求解樞密，俱不許。
修緩張氏，寵冠後庭，忽感疾，進白帝曰：「資薄寵厚，所以召災，願貶秩為美人。」帝許之，戊申，以修緩張氏為美人。
癸丑，以樞密副使韓琦為陝西宣扶使。先是范仲淹及任中師分路宣撫，逾月皆未行。琦言於帝曰：「賊請和無它，則二人遙領宣撫事可矣。彼若未副所望，必乘忿盜邊，當速遣仲淹；河東則臣方壯，可備奔走。中師宿舊大臣，毋勞往也。」詔琦代仲淹宣撫陝西，而中師卒不行。
以大理寺丞張子奭為秘書丞，與右侍禁王正倫使夏州。子奭，齊賢孫也。
戊午，罷武學。
庚申，遼裕悅耶律洪古卒。遼主聞之，曰：「惜哉善人！」親臨奠焉。
甲子，准布貢於遼。
