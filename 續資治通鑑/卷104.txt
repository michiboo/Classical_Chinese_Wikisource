
　　三月，己卯朔，日中有黑子。
　　庚辰，中書侍郎兼御營副使朱勝非守尚書右僕射兼中書侍郎兼御營使。
　　金人攻江陰，至夏港，距城八里而近。守臣胡紡遣統制官王〈（日奐）〉等拒敵，且謂簽書判官廳公事李易曰：「吾曹有死城郭之義，公有母，宜少避。」易歸告其母蔣氏，蔣氏誓同生死，聞者感泣。既而金人以有備，亦引去。
　　和州防禦使馬擴上言前計之誤失：「翠華奄處淮甸，泥於請和，勢力日益窮蹙，此誤計也。信王脫於拘囚，結集忠義，所得壯勇不啻數十萬，日望王師相為策應，乃以群言譖沮，禁其渡河，反使金人簽軍南渡，既連破大名、東平，略不為備，遂使金人大肆蹂躪，此失計也。金人遠來，人馬疲乏，且自爭玉帛子女，飽其負載，兼淮西仍金民兵，彼顧前無利，計後有害；又有江北不及渡者，西兵與諸軍潰卒，往往奪路，會合於范瓊；敵又睥睨金陵、鎮江，守把舟船，而天雨連降，平地水發，道塗泥濘，馬步俱不能進，是以敵心頓沮，不思渡江以迫大駕。此皆上天眷祐有宋，許陛下得以圖回。臣今輒以機速利害，畫為三策：願陛下幸巴蜀之地，用陝右之兵，留重臣以鎮江南，委健吏以撫淮甸，破敵人之計，回天下之心，是為上策；都守武昌，襟帶荊湖，控引川、廣，招集義兵，屯布上流，扼據形勢，密約河南諸路豪傑，許以得地世守，用為屏翰，是為中策；駐蹕金陵，備禦江口，通達漕運，亟製戰艦，精習水軍，厚激將士，以幸一勝，觀敵事勢，預備遷徙，是為下策。若貪顧江湖陂澤之險，納探報之虛言，緩經營之實績，倚長江為可恃，幸敵人之不來，猶豫遷延，候至秋冬，使敵人再舉，驅集舟楫，江、淮千里，數道並進，然後悔其已晚，是為無策。」累數千言，皆切事機。
　　辛巳，尚書左丞葉夢得初執政，帝諭之曰：「今日兵、食二事最大，當擇大臣分掌。」門下侍郎顏岐等頗疾之，乃語知杭州康允之曰：「上欲以次對授公，而為左丞沮止。」允大怒，與其將曹英謀，以為陳通餘黨在者三千餘人，聞夢得秉政，不自安，皆謀為亂，帝不信，岐等證之。夢得與朱勝非舊不相能，勝非入相，首言夢得議論不協。會杭州士民上書訟夢得過失，有及其閨門者。詔以夢得深曉財賦，可除資政殿學士、提舉中太一宮兼侍讀，提領戶部財用、充車駕巡幸頓遞使。夢得執政凡十四日而罷，辭不拜，遂徑歸卞山。
　　向德軍節度使、御營使司都統制王淵同簽書樞密院事，仍兼都統制。
　　淵自平江赴行在，遂有是命，諸將多不悅者。淵輕財好義，家無宿儲，每曰：「朝廷官人以爵，使祿足代耕。若切切事錐刀，愛爵祿，我何不為富商大賈耶！」
　　尚書吏部侍郎兼直學士院孫覿試戶部尚書。
　　資政殿學士、同簽書樞密院事、江、淮、兩浙制置使呂頤浩為江南東路安撫制置使兼知江寧府。自乾德以來，輔臣以本職典籓者，惟呂餘慶、郭逵及頤浩。
　　壬午，詔：「新除簽書樞密院事王淵，免進呈書押本院公事。」
　　初，扈從統制、鼎州團練使苗傅，自負世將有勞，以淵驟得君，頗觖望；威州刺史劉正彥，嘗招降劇盜丁進等，以賞薄怨望；又淵既薦正彥，後檄取其所予兵，正彥執不遣，以此怨淵。帝在維揚，入內內侍省押班康履頗用事，妄作威福，諸將多疾之。及幸浙西，道吳江，左右宦者以射鴨為樂；比至杭州，江下觀潮，中官供帳，赫然遮道。傅等切齒曰：「汝輩使天下顛沛至此，猶敢爾耶！」有中大夫王世修者，能甫兄子也，靖康末，知滎澤縣，以守禦功改京秩，遂為傅幕賓。世修常疾閹宦恣橫，為尚書右丞張徵言之，徵不納，乃退為正彥言之，正彥曰：「君言甚忠，當與君同去此輩。」俄聞淵入右府，傅、正彥以為由宦者所薦，愈不平，遂與世修及其徒王鈞甫、馬柔吉、張逵等謀先斬淵，然後殺內侍。鈞甫、柔吉，皆燕人，所將號「赤心軍」。議已定，是日，宰相朱勝非奏言：「王淵除命，諸將有語。」乃令淵依執政恩例，不與院事。
　　傅等即部分兵馬，且使人告淵以臨安縣境有劇盜，欲出兵捕之。康履之從者有得小黃卷文書，卷末字兩行，曰「統制官田押，統制官金押。」履問：「 此何謂也？」曰：「軍中有謀為變者，以此為信號，從之者書其名於後。」履密以奏。帝命履至都堂諭勝非，使召淵為備。勝非問：「知其謀否？」覆曰：「略知，期以來早集於天竺寺。方諭其意，田即苗，金即劉也；詐言謀於城外以誤淵，使遣部曲出外耳。」勝非即召淵告之。日暮，淵遣一將將精兵五百人伏於寺側。是夜，城中驚惶，居民杜門不敢出，皆通夕不寐。
　　癸未，神宗皇帝忌，百官行香罷，制以檢校少傅、奉國軍節度使、制置使劉光世為檢校太保、殿前都指揮使，百官入聽宣制。苗傅，劉正彥令王世修仗兵城北橋下，俟王淵退朝，即摔下馬，誣以結宦官謀反，正彥手斬之。遂遣人圍康履家，分兵捕內官，凡無鬚者皆殺。
　　傅揭榜於市，正彥即與傅擁兵至行宮北門外，衛士出刃以指其軍，傅、正彥遂陳兵於門下。中軍統制官吳湛，與傅等通，為囊橐，被甲持刃守宮門，宮門亟閉。時尚書右丞張徵方留身曲謝，康履遽前奏：「有軍士於通衢要截行人，履馳馬獲免。」帝召朱勝非等告之。勝非曰：「吳湛在北門下營，專委伺察非常，今有報否？」帝曰：「無也。」俄而湛遣人口奏：「傅、正彥手殺王淵，以兵來內前，欲奏事。」帝大駭愕，不覺起立。勝非曰：「既殺王淵，反狀甚著，臣請往問之。」及門，吳湛迎語曰：「人已逼，門不可開。」勝非、徵遂與門下侍郎彥岐、簽書樞密院事路允迪急趨樓上，傅、正彥與鈞甫、柔吉、世修、逵等介冑立樓下，以竿梟淵首。勝非厲聲詰問專殺之由，吳湛引傅所遣使臣入內附奏曰：「苗傅不負國家，止為天下除害耳。」
　　知杭州康允之見事急，率眾官扣內東門求見，請帝御樓慰諭軍民，不然，無以止變。俄獨召允之入，日將午，帝步自內殿，登闕門，蓋杭州雙門也，百官皆從。權主管殿前司公事王元大呼曰：「聖駕來！」傅等見黃蓋，猶山呼而拜。帝憑欄呼傅、正彥問故，傅厲聲曰：「陛下信任中官，賞罰不公，軍士有功者不賞，內侍所主者乃得美官。黃潛善、汪伯彥誤國至此，猶未遠竄。王淵遇敵不戰，因交康履，乃除樞密。臣自陛下即位以來，立功不少，顧止作遙郡團練使。臣已將王淵斬首，中官在外者皆誅訖，更乞康履、藍珪、曾擇斬之，以謝三軍。」帝諭以「內侍有過，當流海島。卿可與軍士歸營。」傅曰：「今日之事，盡出臣意，三軍無預焉。且天下生靈無辜，肝腦塗地，止緣中官擅權。若不斬履、擇，歸寨未得。」帝曰：「知卿等忠義，已除苗傅承宣使、御營都統制，劉正彥觀察使、御前副都統制，軍士皆放罪。」傅不退，其下揚言：「我等欲遷官，第須控兩匹馬與內侍，何必來此！」帝問百官：「策安出？」主管浙西安撫司機宜文字時希孟曰：「中官之患，至此為極，若不悉除之，天下之患未已。」軍器監葉宗諤曰：「陛下何惜一康履！姑以慰三軍。」帝不得已，命吳湛執履，捕得於清漏閣仰塵上，衛士擒至閤門，遂以付傅等，即樓下腰斬之，梟其首，與淵首相對。希孟，君卿子也。
　　履既死，帝諭傅等歸寨。傅等因前，出不遜語，大略謂：「上不當即大位，將來淵聖皇帝來歸，不知何以處？」帝命朱勝非縋出樓下，委典諭之。傅請隆祐太后同聽政，及遣使金人議和。帝許諾，即下詔書，恭請隆祐太后垂簾，權同聽政。百官皆出門外。傅、正彥聞詔不拜，曰：「自有皇太子可立，況道君皇帝已有故事。」張逵曰：「民為貴，社稷次之，君為輕。今日之事，當為社稷百姓。」又曰：「天無二日。」眾皆驚愕失色。百官復入言：「傅、正彥不拜。」帝問故，眾莫敢對，希孟獨曰：「有二說：一則率百官死社稷；一則從三軍之言。」通判杭州事浦城章誼叱之曰；「此何等語也！三軍之言，豈可從耶！」帝謂勝非等曰：「 朕當退避，但須稟於太后。」勝非言：「無此理。」顏岐曰：「若得太后自諭之，則無辭矣。」帝乃令岐入奏，又命吳湛諭傅等曰：「已令請太后御樓商議。」是日，北風勁甚，門無簾帷，帝坐一竹椅，無藉褥，既請太后御樓上，即立楹側不復坐，百官固請，帝曰：「不當坐此矣。」
　　少頃，太后御黑竹輿，從四老宮監出宮。太后不登樓，內侍報帝，密語帝曰：「太后欲出門諭諸軍，如何？」執政皆以為不可，曰：「若為邀去，奈何？」勝非曰：「必不敢！臣請從太后出，傳道語言，可觀群凶之意。」遂肩輿出立樓前見傅等，執政皆從之。傅、正彥拜於輿前曰：「今百姓無辜，肝腦塗地，望太后為天下主張。」太后曰：「自道君皇帝任蔡京、王黼，更祖宗法度，童貫起邊事，所以招致金人，養成今日之禍，豈關今上皇帝事！況皇帝聖孝，初無失德，止為黃潛善、汪伯彥所誤，今已竄逐，統制豈不知！」傅曰：「臣等已議定，豈可猶豫！」太后曰：「待依所請，且權同聽政。」傅等抗言必欲立皇子，太后曰：「以承平時，此事猶不易。況今強敵在外，皇子幼小，決不可行。不得已，當與皇帝同聽政。」正彥曰：「今日大計已定，有死無二，望太后早賜許可。」太后曰：「皇子方三歲，以婦人之身，簾前抱三歲小兒，何以令天下！敵國聞之，豈不轉加輕侮？」傅、正彥號哭固請，太后不聽。傅、正彥呼其眾曰：「太后不允所請，吾當解衣就戮。」遂作解衣袒背之狀。太后復呼之曰：「統制名家子孫，豈不明曉？今日之事，實難聽從。」傅曰：「三軍之士，自早至今未飯，事久不決，恐生它變。」 顧朱勝非曰：「相公何無一言？今日大事，正要大臣果決。」勝非不能對。適顏岐自帝前來，奏太后曰：「皇帝令臣奏知，已決意從苗傅所請，乞太后宣諭。」太后猶不允。傅等語言益迫。
　　太后還入門，帝遣白以事無可奈何，須禪位。勝非泣曰：「逆謀一至於此，臣位宰臣，義當死國，請下樓面詰二凶。」帝曰：「凶焰如此，卿往必不全。既殺王淵，又害卿，將置朕何地！」乃揮左右稍卻，附耳曰：「朕今與卿利害正同，當為後圖；圖之不成，死亦未晚。」遂命勝非以四事約束傅：一曰尊事皇帝如道君皇帝故事，供奉之禮，務極豐厚；二曰禪位之後，諸事並聽太后及嗣君處分；三曰降詔畢，將佐軍士即時解甲歸寨；四曰禁止軍士，無肆劫掠、殺人、縱火。如遵依約束，即降詔遜位。傅等皆曰：「諾。」
　　帝顧兵部侍郎兼權直學士院李邴、令草詔，邴請帝御劄。帝即所御椅上作詔曰：「朕自即位以來，強敵侵淩，遠至淮甸，其意專以朕躬為言。朕恐其興兵不已，枉害生靈，畏天順人，退避大位。朕有元子，毓德東宮，可即皇帝位，恭請隆祐太后垂簾同聽政事。庶幾消弭天變，慰安人心，敵國聞之，息兵講好。」帝書詔已，遣人持下宣示。勝非至樓下，呼傅幕屬將佐問之，王鈞甫進曰：「二將忠有餘而學不足耳。」宣詔畢，傅、正彥麾其軍退，移屯祥符寺。時已未刻，帝徒步歸禁中。軍士退去，尚喧呼於市曰：「天下太平也！」
　　是時諸門，皆傅等以甲士守視，不聽人出入。
　　方事之未決也，康允之奏：「恐軍士乘勢攘殺，請出門慰撫。」乃見傅、正彥，告以故，正彥以一甲馬、二十甲士授之。允之周行通衢，杭人賴以安堵。
　　帝既還內，宰執從至殿門。勝非呼典班高琳附奏：「今夕宰執內宿。」帝獨召勝非至後殿，垂簾，太后見勝非號泣。帝曰：「康履、曾擇，陵忽諸將，至於馬前聲喏，或倨坐跣足，使諸將立於前，此皆招禍之事也。」勝非曰：「履、擇必有所求，求而不得則怨矣。」帝曰：「此事終如何？」勝非曰：「王鈞甫輩皆其腹心，適嘗語臣云：『二將忠有餘而學不足，』此語可為後圖之緒。」帝曰：「朕來早不出，太后御殿。」勝非曰：「來日當降赦。蓋群凶既殺王淵，又劫掠，意必望赦。它日勢可行遣，豈復論此！今當召李邴就草赦，庶可共議。」帝曰：「卿自為之，如何？」勝非曰：「當宣召學士內宿，令御史臺集百官宣讀，一如平日，庶群凶不疑。」勝非又奏：「母后垂簾，當二人同對；臣有獨奏事不可形於紙筆者，豈可與它人同之！欲降旨，以時事艱難，許臣僚奏對。」太后曰：「彼不疑否？」勝非曰：「宜自苗傅始，仍與其徒日引一人上殿，以弭其疑。」勝非退，太后語帝曰：「賴相此人，若汪、黃未退，事已不可收拾矣。」它日，傅等入對，太后勞勉之，傅等皆喜。由是臣僚獨見論機事，賊亦不疑。
　　是日，上移御顯忠寺，宰執百官侍衛如儀，內人六十四人肩輿以從。傅等遣人伺察，恐匿內侍故也。
　　甲申，太后與魏國公垂簾，朱勝非稱疾不出，太后命執政詣其府，勝非乃出。是日，上徽號曰睿聖仁孝皇帝，以顯忠寺為睿聖宮，留內侍十五人，餘諸州編置。降制大赦。
　　詔：「有司月以錢米廩給司馬光之後。」
　　起復定國軍承宣使、帶禦器械、鄜延路馬步總管、御營平寇左將軍韓世忠為捧日天武四廂都指揮使、御營使司專一提舉一行事務都巡檢使，武甯軍承宣使、帶御器械、秦鳳路馬步軍副總管、御營前軍統制張俊為捧日天武四廂都指揮使。仍命俟以三百人赴秦鳳，二千人付統制官陳思恭，一千人付將官楊沂中留吳江把隘，餘令以次統領官押赴行在。
　　丙戌，京東東路安撫使劉洪道失青州，乃率官吏奔仰天陂寄治，士民多從之者。
　　江東制置使呂頤浩方至江寧，忽奉內禪詔赦，遂會監司議，皆莫敢對。退，謂其屬官李承邁曰：「是必有兵變。」承邁曰：「詔詞有畏天順人之語，此恐其出於不得已也。」其子抗侍側，曰：「兵變無疑矣。」頤浩即遣人入杭伺賊，並寓書於張浚、劉光世，痛述國家艱難之狀，別以片紙遺浚曰：「時事如此，吾儕可但已乎！」承邁，清臣孫，嘗通判雄州，避亂南渡，頤浩引用之。
　　時有自杭州賚傅等檄文至平江者，浚讀，慟哭，乃決策舉兵。夜，召兩浙路提點刑獄公事趙哲，告以故，令哲盡調浙西射士，以急切防江為名，使湯東野密治財計。
　　戊子，召端明殿學士王孝迪為中書侍郎，資政殿學士盧益為尚書右丞。後二日，詔：「孝迪、益並充奉使大金國信使，武功大夫、忠州防禦使辛道宗、武功大夫、永州團練使、兩浙西路兵馬都監鄭大年副之。」孝迪，下蔡人，靖康初嘗為中書侍郎，及是再用。
　　有進士黃大本者，浪跡江湖，舊為蔡絛客。二凶將遣使，朱勝非以金在江北，恐挾此而來，乃建言：「未知敵帥所在，宜先遣小使。」會大本上書求試用，乃以為承奉郎、假朝奉大夫、直秘閣、賜金紫，進武校尉吳時敏為秉義郎、閤門祗候、假武義大夫、閤門宣贊舍人，並為先期告請使以行。
　　是日，御營前軍統制、秦鳳路馬步軍副總管張俊，以兵至平江府。
　　俊初屯吳江縣，苗傅等以其兵屬趙哲，使俊之鳳翔。會統制官辛永宗自杭乘小舟至俊軍，具言城中事。將士洶洶，俊諭之曰：「若等無嘩，當詣張侍郎求決，侍郎忠孝，必有籌畫。」至是俊引所部八千人至平江，平江人大恐。
　　會張浚被省劄召赴行在，令將所部人馬盡付趙哲。浚披衣起坐，不能支持。頃之，湯東野倉皇至，浚問，知俊來。浚知帝遇俊厚，可與謀事，諭東野急開門納之。浚語俊曰：「太尉知皇帝遜位之由否？此蓋苗傅等欲危社稷。」言未旋，泣數行下，俊亦大哭。浚諭決策起兵問罪，俊泣拜，且曰：「此事須侍郎濟以機術，勿令驚動官家。」浚哽噎首肯。移時，辛永宗、趙哲至，為浚言，「傅每事取決王鈞甫、馬柔吉。傅素乏心機，而劉正彥輕疏，聞公舊識鈞甫，當先以書離間二人，然後徐為之計。」浚然其說，即同趙哲馳入張俊軍中撫諭，且厚犒之，人情大悅。浚以蠟書諭呂頤浩、劉光世起兵狀，又令俊先遣精兵二千扼吳江。永宗，道宗弟也。
　　己丑，改建炎三年為明受元年。
　　先是王世修見朱勝非，勝非諭曰：「國家艱難，可謂功名之秋。古人見機而作，能易亂為治，轉禍為福，在反掌間耳。亦有意於此乎？」世修喜曰：「 世修無意從軍，因循至此；朝廷若有除授，固所願也。」勝非曰：「尋常等級序進，所以待常士；若能奮身立事，雖從官可即得。」世修益喜，於是為之往來傳道。
　　會苗傅乞改年號，劉正彥乞移蹕建康。勝非留身，太后諭以二事，勝非曰：「移蹕豈可遽議！金近在江北，沿江皆未有備。」太后曰：「何以卻之？」勝非曰：「俟降出文字，朝廷且與判收，徐議區處可也。」後曰：「審慎處置，此是第一次理會事。」勝非曰：「臣近察二凶，愚無英氣。鈞甫、世修皆有悔意，未敢深詰，但以利動之，約其再來。」後遽曰：「如何？」勝非請屏左右，後曰：「惟張夫人在此。」勝非問：「夫人何人？」後曰：「張夫人年高習事，官品亦尊，嘗教哲宗、道君讀書，朝廷文字皆經其手，禁中事莫不預知，即令往來睿聖宮。卿但奏事。」勝非曰：「主上反正，已有端緒；二凶之力，至此極矣。向張逵建議誘說諸軍，掠取王淵及諸內臣家，人人可以致富。及掠索之後，所得不副所聞，人有悔意，數日來，小校有遁去者。此皆傅所親統領官張昕言之，請因張夫人密奏主上。」 昕，秦州人，本王淵部曲，後在傅軍中，以正彥手殺淵，極銜之。
　　又二月，傅、正彥至都堂申言二事，勝非以移蹕為不可。苗傅趣之，勝非曰：「已議朝夕行。」傅曰：「人言『炎』字是兩火，故多盜，乞早改元。」 勝非以聞，太后曰；「三事中年號稍輕，若全然不從，恐別生事。」會世修再至，勝非與語，因論二將所陳如改元等事，未得請，頗以為言。語未畢，內批傅第三奏云：「可改元明德或明受。」勝非以示世修曰：「已從請矣。」世修曰：「乞姑留此奏，明日降下。俟還軍中，為言已論改元事，庶於世修無疑。」勝非以為然，至是降制。
　　尚書禮部侍郎、節制平江府、常、秀、湖州、江陰軍軍馬張浚上言：「睿聖皇帝方春秋鼎盛，而遽爾退避，恐四方聞之，不無疑惑，萬一別生它事。尚望詳酌施行。」
　　先是苗傅等以省劄趣浚行，浚戒湯東野、趙哲各密具奏，稱：「金未盡退，及靳賽之眾窺伺平江，若張浚朝就道，夕敗事。」浚亦奏：「今張浚人馬乍回平江，人情震讋，若臣不少留彈壓，恐臻敗事。」浚欲奏請帝復辟，張俊、辛永宗、趙哲共以為：「若此，恐傅等自疑罪大不容，或別生奸謀，請以計款之。」浚用其策，自遞發奏狀，並以其副申尚書省，乞率文武百官力賜祈請。又以手書遺傅、正彥，言：「太后垂簾，皇帝嗣位，固天下所願。向所慮者，宦官無知，時撓庶政，今悉戮其無狀者，最快人望。惟睿聖退避一事，若不力請，俾聖意必回，與太母分憂同患，中興之業，未易可圖。二公忠義之著，有如白日，若不身任此事，人其謂何！浚愚拙，死生出處，當與二公同之。」
　　前密州州學教授邵彪見浚於軍中，浚問策安出，彪曰：「以至順誅大逆，易於反掌，公處之何如耳。」浚曰：「張俊指天誓地，願以死援君父之辱，韓世忠有仗節死難之志，二人可以集事。惟浚士卒單弱，恐不足以任茲事。然呂樞密屯兵江甯，其威望為人所信向，且通亮剛決，能斷大事，當為天下倡。劉光世屯兵鎮江，兵力強悍，謀議沈鷙，可以倚仗。浚皆馳書往矣。」彪曰：「兵貴神速，呂樞密在數百里外，奈何？」浚曰：「呂樞密睹事明而剛決，聞國家之難，必先眾倡義而起，何患不速！」
　　是日，張浚書至江甯，呂頤浩執書以泣曰：「果如所料，事不可緩矣！」再發書與浚及諸大將，約會兵。時議論不一，人情洶甚。江寧士民知頤浩起兵，議留頤浩，頤浩乃檄主管侍衛馬軍司公事楊惟忠留屯江寧府，以安人心，且諭惟忠以苗傅等計窮，恐挾至尊以遁，由廣德渡江，當日夜為控扼之備。
　　庚寅，百官朝謁於睿聖宮。
　　檢校太保、殿前都指揮使、奉國軍節度使劉光世為太尉、淮南制置使，捧日天武四廂都指揮使、定武軍承宣使、權同主管侍衛步軍司公事、御營平寇前將軍范瓊為慶遠軍節度、湖北制置使。苗傅、劉正彥素憚劉光世，又知其與韓世忠、張俊舊不平，欲間之使為己用；而瓊素跋扈，至是乃引兵屯淮西，故首擢之。
　　資政殿學士、同簽書樞密院事、江、淮、兩浙制置使兼知建康府呂頤浩上言：「近聞將相大臣剿戮內侍，誠可以快天下之心。但方今強敵乘戰勝之威，諸盜有蜂起之勢，興衰撥亂，事屬艱難，望太后、皇帝不憚再三，祈請睿聖皇帝亟復皇帝位，親總萬機。從此以往，屏絕內侍近習之人，褒賞立功將帥之士，然後駕幸江寧，以圖恢復。臣年六十，疾病衰殘，目睹今日之事，實社稷存亡安危之所繫，不敢愛身，謹泣血雨淚拜章，望聖慈聽納。」仍傳檄諸軍將，又遣其屬敕令所刪定官李承造至鎮江，趣劉光世起兵。承造，承邁弟也。
　　先是張浚欲遣辯士持書說二賊，使無它圖，以待諸將之集，念無可遣者，浚客遂甯進士馮轓，素負氣節，聞之，慷慨請行，且曰：「事成預竊名，不成不過死。」是日，頤浩所遣書至，浚知頤浩已有定謀，大喜，再發書，報以所部軍馬數及舉事次敘。
　　浚知苗傅等所恃獨赤心軍，會燕人張斛與其弟，自傅軍中間行至平江，為浚言：「此軍無負朝廷意，特王鈞甫以術驅役之。然斛觀將士之情，往往惴恐，非堅附苗、劉者。二賊聞風聲鶴唳，皆以為大兵至，安能成事！」
　　晉甯既破，金人返軍趣鄜州。權鄜延經略使郭浩駐兵境上，金人遂破鄜州。
　　辛卯，張浚遣馮轓赴行在。浚為諮目，請主上親總要務，兼致書馬柔吉、王鈞甫，大略云：「浚與二公最厚，聞苗廣道、劉子直頗前席二公，事每計議而行，今日責在二公。浚初聞道路傳餘杭事，不覺驚疑。繼聞廣道、子直實有意於宗社大計，然此事不反正，終恐無以解天下後世之惑。」浚遂備奏兼檄報諸路，且約呂頤浩、劉光世會平江。
　　時苗傅以堂帖趣張俊赴秦州，命趙哲領俊軍。哲不敢受，又以付統領官陳思恭。浚召思恭審問，思恭言：「張俊總此軍日久，思恭豈能從人為亂！」浚皆令具以報。是日，張浚檄至江寧。
　　壬辰，右諫議大夫鄭瑴試御史中丞。瑴常面折二凶，朱勝非言於太后，故有是命。
　　徽猷閣學士、提舉西京嵩山崇福宮曾楙為翰林學士，楙不受。
　　尚書刑部侍郎衛膚敏移禮部侍郎。膚敏至杭州，已屬疾，聞變慟哭，舟中即請老，不許；請就醫秀州，許之。
　　大理卿商守拙試尚書刑部侍郎，起居郎季陵試中書舍人，尚書右司員外郎葉三省為起居郎，朝奉郎袁植、宣教郎張延壽並為監察御史。植，正功兄，宣和中嘗掛冠去，至是復用。延壽，舒城人也。
　　中書舍人林遹充徽猷閣待制，在外宮觀。遹，閩縣人。二凶之亂，遹首請納祿，故有是命。
　　武功大夫、忠州防禦史王彥致仕。
　　彥疾愈，自真州渡江，苗傅等以彥為御營司統制，彥曰：「鴟梟逆子，行即誅鋤，乃欲汙我！」即稱疾力辭，不聽。彥乃佯狂，乞致仕，許之。
　　兩浙轉運副使王琮言：「本路上供和買夏稅綢絹，歲為一百七十萬匹有奇，請每匹折納錢兩千，計三百五萬緡，以助國用。」東南折帛錢蓋自此始。
　　甲午，貶內侍官曾擇等於嶺南。
　　苗傅使人捕得擇等，詔貶擇昭州，藍珪賀州，高邈象州，張去為廉州，張旦梧州。
　　先是御史中丞鄭瑴言：「黃門宦官之設，本以給事內庭，供掃除而已。俾與政事則貪暴無厭，付以兵權則慘毒不已，皆前世已行之驗也。故宦官用事於上，則生民受禍於下，匹夫抗憤，處士橫議，力不能勝，然後群起而攻之，眾怨所集，故其被害亦莫之救。本朝懲歷代之失，祖宗以來，不任以事。崇、觀之間，始侵事權，徭毒肆虐，天下不勝其忿。靖康之初，群起而攻之者，庶民也。建炎以來，此徒復熾。睿聖皇帝倉皇南渡，江北生靈莫知所歸，扈從之臣，請權駐蹕鎮江，會兵聚糧，以援淮甸，以渡民兵，睿聖俞允，群臣鼓舞，方分事以治。內侍陳恐動之言，即時南來，官吏兵民，顛簸道塗，江北民庶，號天無告，怨怒所鍾，駐蹕未安，群起而攻之者，眾兵也。今陛下即位之初，太后垂簾共政，當原宦侍所以招禍之由，痛革前弊，蠲汰而清除之，然後內外協安。望聖慈垂省，凡內侍之處大內及睿聖宮者，並選擇純實謹願椎樸之人，勿任以事，惟令掌門闌，備掃除而已。官高職隆、曾經事任、招權納寵者，屏之遠方，輕者補以外任，俾無浸淫以激眾怒，則賞罰之柄自朝廷出，而國勢尊矣。仍告諭都統制官苗傅等，自後軍法便宜，止行於所轄軍伍，其它有犯，當具申朝廷，付之有司，明正典刑，所以昭尊君親上之禮，而全其臣子忠義之節也。」疏留中不出。
　　擇行一程，傅復追還斬之。
　　苗傅、劉正彥詣都堂，欲分所部代禁衛守睿聖宮，尚書右丞張徵以為不可，固止之。傅等又欲挾帝幸徽、越，朱勝非曲折諭以禍福，且以忠義歸之，傅乃已。
　　時正彥日以殺人為事，每至都堂，傳呼滿道，從以悍卒，行者皆避之。
　　馮轓再見傅、正彥於軍中，從容白之曰：「轓為國事而來，今已再日，未聞將軍之命，願一言而決。今日之事，言之觸怒，立死於將軍之前，不言則它日事故愈大，亦死於亂兵之手。等死耳，孰若言而死，使將軍知轓非苟生者！自古宦官亂政，根株相連，不可誅鋤，誅必受禍，東漢末年事，可考而知也。二公一旦為國家去數十年之患，天下蒙福甚大。然主上春秋鼎盛，天下不聞其過，豈可遽傳位於繈褓之子！且前日之事，名為傳位，其實廢立。自古廢立在朝廷，不在軍中，二公本有為國之心，豈可以此負謗天下！」少頃，傅按劍瞪視曰：「金人之意在建炎皇帝。今主上當極，太母垂簾，將復見太平，天下咸以為是。如張侍郎處侍從，嘗建立，何事而敢梗議？」轓曰：「太母深居九重，安能勒兵與金從事！天下自有清議，太尉幸孰思。」傅益發怒。正彥見轓辭色不屈，即與王鈞甫、馬柔吉引傅耳語，遂諭轓曰：「侍郎欲復辟，此事固善，然須面議。」詞語甚遜。翌日，即遣歸朝官宣義郎趙休與轓偕還，遣張浚書，約浚至杭同議。
　　同簽書樞密院事呂頤浩以勤王兵發江寧。
　　初，苗傅等以詔召頤浩赴行在，命以所部付楊惟忠，頤浩知其意，以羸弱千餘人授惟忠，自將精兵萬人討賊。至是發江寧，而府中揭榜，尚空年號。其屬請以族行，頤浩不許，但與其從子擢俱，使掌文字之職。頤浩躬擐甲冑，據鞍執鞭誓眾，士皆感礪。師次句容驛，頤浩援筆記起師之日，且大書建炎之號，諭縣令採石刻之，以堅將士之心。
　　先是張俊三遺劉光世書，諭以勤王，且遣參議軍事楊可輔至鎮江趣之，光世不報。是日，俊被朝旨領張浚人馬，從浚所請也。
　　初，保義郎甄援在城中，竊錄明受詔赦及二凶檄書以出，至餘杭門，為邏者所得，苗傅命斬之，援笑曰：「將軍方為宗社立功，奈何斬壯士！」傅嫚罵，且詰其故，援曰：「今誤國奸臣，多散處於外。願賚將軍之文，糾忠義之士，誅漏網以報將軍耳。」傅意解。劉正彥曰：「此未可信。」即令拘之。居數日，防禁少緩，更衣逾牆而出。至是見張浚於平江，援詭言嘗更服見睿聖皇帝於別宮，帝謂曰：「今日張浚、呂頤浩必起兵，劉光世、韓世忠、張俊等必竭力相輔，語令早來。」詞旨甚切。浚微察其意，不復問，即遣詣張俊軍，與其將士聞之，皆感慟，浚遂令援遍往韓世忠、劉光世諸軍宣諭。援明辯，善為說詞，諸將人人自以為帝所倚望，感泣自奮，繇是士氣甚振。
　　丙申，韓世忠以所部至平江。
　　初，世忠在常熟舟中，聞張浚遣人來，被甲持刃，不肯就岸；取浚及統制官張俊所遺書，使人讀之，世忠乃大哭，舉酒酹神曰：「誓不與此賊共戴天！」舟中士卒皆奮。世忠見浚曰：「今日大事已成，世忠與張俊以身任之，願公毋憂。」世忠欲即進兵，浚諭之曰：「事不可急。投鼠忌器，急則恐有不測。浚已遣馮轓甘言誘賊矣。」
　　賊張彥寇和州，統領官王德，聲言往廬州，即日進發。行三十里，彥眾稍息，飲酒大醉，德伺知之，率數百人徑入，彥之眾不能執戈，彥與數十騎遁去，至宣化，為人所殺，德又併其軍。
　　先是朱勝非在平江，嘗以蠟書招德，劉光世又以告身數通及所被服戰袍細甲等隨之，德遂將所部自採石渡江，光世得之，其軍復振，遂趣平江，以德為前軍統制。光世因言苗、劉逆狀，德曰：「救亂之軍，當百舍一息。請先率輕兵由桐州趨餘杭，出其不意，則擒二賊易於反掌。」光世以諸帥之議已定，遂不從。
　　丁酉，呂頤浩帥師次常州，與守臣周杞約，治兵扼其險要。先是文林郎、監常州倉趙雋之聞變，請於杞，率宗室數十人詣秀州，見權兩浙提點刑獄公事趙子璘，請團結兵民勤王；子璘不從，事遂止。杞命雋之措置大軍錢糧，以俟頤浩。
　　戊戌，御營平寇左將軍韓世忠以所部發平江。
　　初，苗傅聞世忠自海道還，以都統司檄命世忠屯江陰。世忠至平江，即詭為好詞報傅，以所部殘零，人馬不多，欲赴行在，傅大喜，許之。是日，張浚大犒世忠及張俊兩軍，酒五行罷，浚引諸將至後園，屏左右問曰：「今日之事，熟逆孰順？」眾皆曰：「我順彼逆。」浚曰：「浚若迷天悖人，可直取浚頭顱歸賊，即日富貴矣。不然，一有退縮，當以軍法從事。」眾皆諾。
　　初，沐陽之潰，世忠部曲皆散，幾不能軍，浚以其兵少，命前軍統制張俊以統領官劉寶二千人借之。世忠發平江，舟行不絕者三十里，軍勢甚振。浚恐傅等以偽命易置，乃令世忠偏將張世慶搜絕郵傳，凡自杭來，悉投之水中。
　　己亥，張浚復遣馮轓入杭，移苗傅等，告以禍福，使之改圖。先是傅又移浚書云：「朝廷以右丞待侍郎，伊尹、周公之事，非侍郎其孰當之！請速赴行在。」浚報書曰：「自古言涉不順，則謂之指斥乘輿；事涉不順，則謂之震驚宮闕。至於遜位之說，則必其子若孫年長又賢，因托以政事，使之利天下而福蒼生；不然，謂之廢立。廢立之事，惟宰相大臣得專之，伊尹、霍光之任是也；不然，則謂之大逆，族誅。凡為人臣者，握兵在手，遂可以責其君之細故而議廢立，自古豈有是理也哉！今建炎皇帝春秋鼎盛，不聞失德於天下，一旦遜位，似非所宜。浚豈不知廢置生殺，二公得專之，蓋其心自處已定，之雖死無悔。嗚呼！天祐我宋，所以保祐睿聖皇帝者，歷歷可數，出質則金人欽畏而不敢拘，奉使則百姓謳歌而有所屬。天之所興，孰能廢之！願二公畏天順人，無顧一身利害。借使事正而或有不測，猶愈於暴不忠不義之名而得罪於天下後世也。」初，浚發書及所措置事，皆托它詞，未敢訟言誅之，傅等雖聞大集兵，猶未深信。得此書，始悟見討，奏請誅浚以令天下。始，張浚所部統領官安義，陰與傅合，欲代俊而奪其兵，乃斷吳江橋以應賊，浚即令韓世忠屯秀以伐其謀，世忠至秀，稱疾不行，造雲梯，冶器械，傅等始懼。
　　先是秘書省正字馮楫，嘗與直龍圖閣黃概、軍器監葉宗諤密議，欲說二賊令自請復辟，宗諤以為然，因市小舟，欲見浚於平江而不得出。有承議郎、直秘閣范仲熊者，沖之子也，嘗為河內丞，留金得歸，舊厚王鈞甫、馮柔吉二人，諷顏岐薦之，除吏部員外郎。楫問仲熊以鈞甫、柔吉之為人，仲熊曰：「鈞甫疏，柔吉直。」 楫曰：「因此說二將，可乎？」仲熊曰：「軍中氣盛，未可。」庚子，楫再扣之，仲熊曰：「可矣。近日遣人出問卜，是必有所疑也。」
　　辛丑，詔新除禮部尚書張浚責黃州團練副使、郴州安置。
　　時兩宮音問幾不相通，太后遣小黃門至睿聖宮白曰：「早來不得已，已貶張浚。」帝方啜羹，不覺覆羹於手。
　　初，苗傅得浚手書，即請絀浚，右僕射朱勝非沮止之，至於五六。及是傅等至都堂見勝非，且言「浚見詆為逆賊，所不能堪，如呂樞密則曉事」，意欲殺浚。勝非見其悖甚，恐生它變，謂之曰：「罷浚兵權而以付呂樞密，必無事矣。」傅意稍解，遂有郴州之命。
　　御營都統司統領官苗瑀、參議官馬柔吉以赤心隊及王淵舊部精銳駐臨平，以拒勤王之兵。
　　時韓世忠扼秀州，張俊前軍在吳江，賊氣始沮。節制司參議官辛道宗總舟師，與統領官陳思恭亦自華亭進發。
　　呂頤浩軍行至平江之北。先是頤浩以所部萬人發江寧，道募得三千人與俱，至平江之北四十五里，張浚乘輕舟迓之。道遇小舟，得郵筒，屏人發封，乃浚彬州謫命，浚得之，恐將士觀望不盡力，讀書曰：「得書，趨赴行在，即日起發。」浚見頤浩，相與對泣，以大計諮之，頤浩曰：「事不諧，不過赤族。頤浩曩諫開邊之失，幾死宦官之手；承乏漕輓，又幾陷窮邊；近者倉卒南渡，舉室幾喪；今日為社稷死，豈不甚快耶！」浚壯其言，頤浩即召其屬官李承造於舟中草檄，而浚為潤色之。
　　初，苗傅聞韓世忠在秀州，取其妻梁氏及其子保義郎亮於軍中以為質。朱勝非聞之，乃好謂傅曰：「今當啟太后，招二人慰撫，使報知平江，諸人益安矣。」傅許諾。勝非喜曰：「二凶真無能為也！」太后召梁氏入見，封為安國夫人，錫予甚渥。後執其手曰：「國家艱難至此，太尉首來救駕，可令速來。」梁氏馳出都城，遇苗翊於塗，告之故，翊色動，手自悴其耳。梁氏覺翊意非善，愈疾驅，一日夜會世忠於秀州。
　　俄而傅等遣使以麻制綬世忠，世忠曰：「吾但知有建炎，豈知有明受！」斬其使，焚其詔。又遣使持麻制授張俊，俊械以送獄。
　　馮轓又說王鈞甫曰：「此事若了在它人，公何以贖過？」鈞甫頗以為然。
　　呂頤浩、張浚議進兵，韓世忠為前軍，張俊以精兵翼之，劉光世親以選卒為遊擊，頤浩、浚總中軍，光世分兵殿後。遂以勤王為名，癸卯，頤浩、浚傳檄中外。遣迪功郎王彥覺持檄諭江寧府，迪功郎洪光祖諭越州，又遣統制官張道率兵三千人屯湖州安吉縣以分賊勢。光祖，丹陽人也。
　　初，頤浩至平江，張俊見之，涕泣曰：「主上待我輩厚，今日惟以一死報國，日夜望樞密之至以為盟主。」頤浩慰勉之。
　　是日，光世亦以所部至平江。光世見張俊，相與釋憾，苗傅等計不行。
　　丁未，宰相朱勝非召苗傅、劉正彥至都堂，議復辟事。傅、正彥至，勝非語之曰：「反正事已定日迎請朝廷，百官皆有章奏，公自可別作一章。」傅面頸發赤，慚恧不語。回顧正彥。正彥起曰：「遽請反正，前後事體相違。」勝非責之曰：「前日王淵不當作樞密，人情猶能如此。今日之事，孰為輕重？不然，下詔率百官與六軍請上還宮，公等六人置身何地？」正彥卻立不對。傅長吁曰：「獨有死耳。」勝非以二將反覆責王世修，又以言逼傅，不能答。勝非令世修既廡間草奏，持歸軍中，自準備將已上皆書名。執政晚朝，至漏舍，世修持軍中請復辟奏狀納勝非，勝非進呈，皇太后極喜，曰：「吾責塞矣！」勝非即召詞臣張守至都堂，與李邴分作百官章，三奏三答及太后手詔與復辟赦文皆具。
　　同簽書樞密院事呂頤浩、制置使劉光世、禮部侍郎張浚、平寇左將軍韓世忠、御營前軍統制張俊等上言：「建炎皇帝即位以來，恭儉憂勤，過失不聞。今天下多事之際，乃人主馬上圖治之時，深恐太母垂簾，嗣君尚幼，未能勘定禍亂。臣等今統諸路兵遠詣行在，恭請建炎皇帝還即尊位，或太后、陛下同共聽政，庶幾人心厭服。」
　　時頤浩、浚大軍已次吳江，王世修聞之，遣人至軍中云：「上已處分兵馬重事，止勤王師屯秀，俾頤浩、浚以單騎入朝。」頤浩奏曰：「臣等所統將士，忠義所激，可合不可離，願提軍入覲。」傅等計窮，益懼。是晚，苗傅、劉正彥至都堂見朱勝非，請詣睿聖宮見帝謝過，勝非難之，不得已白於帝。傅、正彥自知罪大，疑不得見，憂懼失色，抵宮門，日已晡矣。帝開門納之，且令衛士掖以升殿。傅、正彥請降御劄以緩外師，帝曰：「人主親劄，非所以取信，其取信於天下者，以有御寶。今朕退處別宮，不與國事，用何符璽以為信？自古廢君杜門省愆，豈敢更預軍事！」傅等巽請，帝乃賜韓世忠手詔曰：「知卿已到秀州，遠來不易。朕居此極安寧。苗傅、劉正彥本為宗社，始終可嘉。卿宜知此意，遍諭諸將，務為協和以安國家。」傅等退，以手加額曰：「乃知聖天子度量如此！」遂遣杭州兵馬鈐轄張永載持詣世忠。世忠得之，謂永載曰：「主上即復位，事乃可緩。不然，吾以死決之。」傅等大恐。
　　是月，金人破京東諸郡。
　　時山東大饑，人相食，嘯聚蜂起，巨寇宮儀、王江，每車載乾屍以為糧。時當兵火之餘，又值河決，州郡互不相顧。金再攻青州，守臣京東東路安撫使劉洪道力不能守，率餘兵二千棄城去，金人以前知濱州向大猷知青州。於是右副元帥宗輔乘勢盡取山東地，惟濟、單、興仁、廣濟，以水阻尚存焉。洪道在仰天陂，遣其將崔邦弼至安邱縣求援於宮儀，儀發兵迓洪道，別為一寨以處之。
　　徐州武衛都虞候趙立，聞金兵北歸，知城中弛備，鼓率殘兵邀擊於外，斷其歸路，奪舟船金帛以千計，軍聲復振。立盡團鄉民為兵，誓以平敵，退者必斬。叔父扆後期至，立謂曰：「叔以立故亂法，何以臨眾！」促命斬之，士皆感厲。詔授立忠翊郎、權知徐州事。立乘瘡痍之後，撫循其民，恩意周至，召使復業，井邑一新。
　　金尚書左僕射高貞罷。
　　金主詔曰：「軍興以來，良人被掠為奴者，聽其父母夫妻子贖之。」
　　金左副元帥宗翰聞帝渡江，徙濟南叛臣劉豫知東平府，充京東、西、淮南等路安撫使，節度大名、開德府、濮、濱、博、棣、德、滄等州，而以其子承務郎麟知濟南府。自舊河以南，皆豫所統也。

