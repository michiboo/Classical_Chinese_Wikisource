
秋，七月，甲申朔，建長生宮以祠熒惑。
丙戌，詔：「省、台、寺、監及監司、郡守，並以三年成任。」
戊子，以蔡京為尚書右僕射兼中書侍郎。制下之日，賜坐延和殿，命之曰：「神宗創法之制，先帝繼之，兩遭變更，國是未定，欲上述父兄之志，卿何以教之？」京頓首謝曰：「敢不盡死！」制辭極其褒美，翰林學士張商英所草也。
己丑，焚元祐法。
甲午，詔於都省置講議司。
蔡京既得志，陰托紹述之柄，箝制天子。用熙甯條例司故事，即都省置講議司，自為提舉，以其黨吳居厚、王漢之等十餘人為僚屬。取政事之大者，如宗室、冗官、國用、商旅、鹽澤、賦調、尹牧，每一事以三人主之。凡所設施，皆由是出，而法制屢變無常矣。
詔杭州、明州置市舶司。
庚子，同知樞密院事章楶罷，以老故也。詔授資政殿學士、中太一宮使。未幾，卒，諡莊簡。
甲辰，以雨水壞民廬舍，詔開封府振恤壓溺者。
庚戌，臣僚上言：「管句明道宮張耒，在潁州聞蘇軾身亡，出己俸於薦福禪院為軾飯僧，縞素而哭。」詔：「張耒責授房州別駕，黃州安置。」
辛亥，詔：「昨降置講議司手詔內事件，許中外臣庶具所見利害聞奏。」
復罷《春秋》博士。
是月，遼主獵於黑嶺，以霖雨，給獵人馬。永興宮太師蕭呼圖見遼主好遊畋，每言從禽之樂以逢其意，遼主悅而從之，國政墮廢自此始。
准布侵遼，遼招討使額特勒戰敗之。
八月，乙卯，皇子烜改名桓。
臣僚上言：「陛下即位之始，淵默不言。嘗開獻書之路，而以書獻者，有自布衣取甲科以令百里，或加秩一等，或解武弁而寄寺監丞、簿之祿。天下之士，不知彼所論列為何等語言，往往懷疑，迄今不釋。慾望出其所上封事，布之四方。果其言有補國是，則至公之議，帖然自厭；脫或志在覬望，僥倖名器，無忠嘉一定之論，有奸憸兩可之語，附下罔上，累先烈而害初政，則於此時，豈可以置而不問？如以臣言可采，乞早賜施行。」
乙丑，詔：「除鄭敦義、江緷外，鹿敏求追所授承事郎，降充簿、尉，高士育追所授官，何大正追所賜出身及所授官，並不得應舉。」
辛未，置安濟坊，養民之貧病者，仍令諸州縣並置。
甲戌，詔天下興學貢士，建外學於國南。
蔡京請「天下州縣並置學，州置教授二員，縣置小學。縣學生選考，升諸州學；州學生每三年貢太學，至則附試，別立號；考分三等，入上等補上舍，入中等補下等上舍，入下等補內舍，餘居外舍。諸州、軍解額各以三分之一充貢士，州給常平或系省田宅充養士費；縣用地利所出及非系省錢。凡州縣學生曾經公私試者，復其身。如有孝悌睦姻任恤中和，若行能尤異為鄉里所推者，縣上之州，免試入學。州守貳及教授詢審無謬，即保任入貢；不實者坐罪。」京又請外學以待州縣學之貢士。乃詔即京城南門外相地營建，外圓內方，為屋千百七十二楹，是為辟雍。太學專處上捨生、內捨生，而外學則處外捨生。初貢至，皆入外學，經試補入上舍、內舍，始得進處太學。太學外舍亦令出居外學，其敕令格式，悉用太學見制。於是上舍至二百人，內舍六百人，外舍三千人。凡州學上捨生升舍，以其秋即貢入辟雍，長吏集闔郡官及提學官具宴設，以禮敦遣，限歲終即集闕下。自川、廣、福建入貢者；續其路食，以學錢給之。奏入，詔悉如其法施行。」
丙子，詔：「司馬光、呂公著、王岩叟、朱光庭、孔平仲、孔文仲、呂大防、劉安世、劉摯、蘇軾、梁燾、李周、范純仁、范祖禹、汪衍、湯戫、李清臣、豐稷、鄒浩、張舜民子弟，並毋得官京師。」
己卯，以趙挺之為尚書左丞，翰林學士張商英為尚書右丞。
九月，戊子，京師置居養院，以處鰥寡孤獨，仍以戶絕財產給養。
乙未，詔中書籍元符三年臣僚章疏姓名，分正邪，各為三等。於是中書奏：「正上，鐘世美、喬世材、何彥正、黃克俊、鄧洵武、李積中六人；正中，耿毅等十三人；正下，許奉世等二十二人。邪上尤甚，范柔中等三十九人；邪上，梁寬等四十一人；邪中，趙越等一百五十人；邪下，王革等三百十二人。」
內侍郝隨，諷蔡京再廢孟後。會昌州判官馮澥，上書言復後為非，於是御史中丞錢遹、殿中侍御史石豫、左膚連章論「韓忠彥等乘一布衣誑言，復瑤華之廢後，掠流俗之虛美。當時物議固已洶洶，乃至疏逖小臣詣闕上書，忠義激切，則天下公議從可知矣。望詢考大臣，斷以大義，無牽於流俗非正之論，以累聖朝。 」
丁酉，治臣僚議復元祐皇后及謀廢元符皇后者罪，降韓忠彥、曾布官，追貶李清臣雷州司戶參軍，黃履祁州團練副使，安置曾肇、豐稷、陳瓘、龔夬等十七人於遠州，擢馮澥鴻臚寺主簿。
己亥，御批付中書省：「應元祐責籍並元符末敘復過當之人，各具元籍定姓名進入。」於是蔡京籍文臣執政官文彥博等二十二人，待制以上官蘇軾等三十五人，餘官秦觀等四十八人，內臣張士良等八人，武臣王獻可等四人，等其罪狀，謂之奸黨，請御書刻石於端禮門。
庚子，贈宣德郎鐘世美為右諫議大夫，錄其子為郊社齋郎。世美，元符末提舉福建路常平，應詔上書，乞復熙寧、紹聖政事，至是第為正上等第一，故有此恩。餘正等四十人，悉加旌擢。其邪等五百四十二人，降責有差。
壬寅，降授中大夫、守司農卿、分司南京、太平州居住曾布，責授武泰軍節度副使，衡州安置。
冬，十月，乙卯，蕭哈裡叛遼，劫乾州武庫器甲。遼主命北面林牙薩嘉努捕之。蕭哈裡亡入女直之克展部。
癸亥，知樞密院事蔣之奇罷為觀文殿學士、知杭州。
遼招討使額特勒乞致仕，遼主不許，止罷招討、南院樞密使；丙寅，封混同郡王，遷北院樞密使，加太子太師，賜推誠贊治功臣號。以參知政事牛溫舒知南院樞密使事。
己巳，以觀文殿學士、知太原府呂惠卿為武昌軍節度使、知大名府。
蔡京、許將、溫益、趙挺之、張商英力主錢遹等說，請廢孟後，帝不得已從之。甲戌，詔罷元祐皇后之號，復居瑤華宮。
丙子，臣僚上言：「元祐黨人，朝廷近已施行。所有元符之末，共成黨與，變更法度復為元祐者，伏望詳酌施行。」於是詔周常、龔原、劉奉世、呂希純、王覿、王古、謝文瓘、陳師錫、歐陽棐、呂希哲、劉唐老、晁補之、黃庭堅、黃隱、畢仲游、常安民、孔平仲、王鞏、張保源、陳郛、朱光裔、蘇嘉、余卞、鄭俠、胡田並罷祠祿，各於外州軍居住，仍依陳乞宮觀新格，不得同在一州。
戊寅，以資政殿學士蔡卞知樞密院事。
詔：「河南府草澤裴筠上書，語言狂悖，特送五百里外州軍編管。所有講議司許陳言利害指揮勿行。」
十一月，乙酉，邵州言知溪洞徽州楊光銜內附。
戊子，以婉儀鄭氏為賢妃。
辛卯，置河北安濟坊。
癸巳，置西、南兩京宗正司及敦宗院。
乙未，遼薩嘉努以不獲蕭哈裡免官。
戊戌，置顯謨閣學士、待制官。
壬寅，遼以上京留守耶律慎思為北院樞密副使。
劇賊趙鐘格犯遼上京，掠宮女、御物，副留守馬人望率眾捕之，右臂中矢，炷以艾，力疾馳逐，賊棄所掠而遁。人望令關津譏察行旅，悉獲其盜，尋擢樞密都承旨。
遼有司請以遼主生日為天興節。
己酉，立卿監、郎官三歲黜陟法。
十二月，癸丑，中丞錢遹言：「哲宗用王贍策，取青唐、邈川，可謂不世出之略。權臣欺朝廷，盡委而棄之，更以它罪戮及贍身。若不追正其罪，無以伸往者之冤而激忠勇折衝之氣。」於是責授韓忠彥為崇信軍書度副使；曾布為賀州別駕，仍舊衡州安置；安燾為甯國軍節度副使；范純禮為試少府監，分司南京。
庚申，臣僚上言范純仁諡忠宣未當，詔：「定議、覆議官各罰銅，其神道碑令潁昌府毀磨。」
鑄當五錢。
丙寅，詔：「應責降安置及編管、羈管人，令所在州軍依元符令常覺察，不得放出城。」
丁丑，詔：「諸邪說詖行非先聖之書，並元祐學術政事，不得教授學生，犯者屏出。」
戊寅，蔡京等上《州縣學敕令格式》，乞鏤板頒降，從之。
是歲，京畿、京東、河北、淮南蝗、江、浙、熙、河、漳、泉、潭、衡、彬州、興化軍旱。
辰、沅州猺入寇。
遼蕭哈裡之亡入女直克展部也，遣其族人額特勒結和於英格曰：「願與太師為友，同往伐遼。」英格執額特勒。會遼命英格捕討哈裡，遂送額特勒於遼，募兵，得甲千餘，阿古達喜曰：「有此甲兵，何事不可圖！」蓋前此女直甲兵之數，未嘗滿千也。軍次混同水，與哈裡遇。時遼追哈裡兵數千，攻之不能克，英格謂遼將曰：「退爾軍，我當獨取哈裡。」遼將許之。阿古達策馬突戰，哈裡中流矢，墮馬下，執而殺之，大破其軍。英格自是知遼兵之易與矣。
夏改元貞觀。
春，正月，辛巳朔，遼主如混同江。女直函蕭哈裡之首來獻，遼主大喜，賜予加等。蕭哈嚕言於遼主，請修邊備，樞密使耶律阿蘇力沮之，時譏其以金賣國雲。
乙酉，貶竄元符末台諫官於遠州；任伯雨昌化軍，陳瓘廉州，龔夬象州，馬涓澧州，陳祐歸州，李深復州，張庭堅鼎州，並除名勒停，編管。江公望責授衡州司馬，永州安置；鄒浩除名勒停，昭州居住。已上並永不得收敘。王覿臨江軍居住，豐稷建州，陳次升建昌軍，謝文瓘邵武軍，張舜民房州，亦皆除名勒停。蔡京、蔡卞怨任伯雨等之論己，檢會其章疏以進，故有是貶。京之帥蜀也，張庭堅在其幕府，及入相，欲引以自助，庭堅不從，京恨之，至是亦除名編管。
知荊南府舒亶平辰、沅猺賊，復誠、徽二州，改誠為靖州，徽為蒔竹縣。曲赦荊湖兩路。
己丑，詔許茅山道士劉混康修建道觀，仍令直奏災福，無得隱匿。混康有節行，頗為神宗所敬重，故帝禮信之。
壬辰，中書侍郎溫益卒。益仕宦無片善可紀，至其狡譎傅會，蓋天性也。
丁未，以蔡京為尚書左僕射兼門下侍郎。
以知岢嵐軍王厚權發遣河州兼洮西沿邊安撫司公事。
厚少從父韶兵間，暢習羌事。元祐棄河湟，厚疏陳不可，且詣政事堂言之。蔡京既治元祐棄地之罪，仍欲開邊，故有是命。
戊申，遼主如春州。
二月，辛亥，安化蠻入寇，廣西經略使程節敗之。
壬子，遣官相度湖南、北猺地，取其材植，入供在京營造。
甲寅，尊元符皇后為皇太后，宮名崇恩。
辛酉，置殿中監。
庚午，初令陝西鑄折十銅錢並夾錫錢，召募私鑄人赴官充鑄錢工匠，從蔡京奏也。
遼以武清縣大水，弛其陂澤之禁。
癸酉，奉安哲宗御容於西京會聖宮及應天院。
丙子，置諸路茶場。茶自嘉祐通商，至熙甯中，李稷稍復榷法，而利復歸於官。及是蔡京請荊湖、江、淮、兩浙、福建七路，仍舊禁榷官買，即產茶州軍隨所置場，申商人、園戶私易之禁。商人買茶，貯於籠篰，官為抽盤第敘收息訖，批引販賣，歲入百萬緡以進禦。自此盜販公行，民滋病矣。
戊寅，王厚言：「熙甯間，神宗以熙河邊事委任先臣韶，當時中外臣僚，凡有議論熙河事者，蒙朝廷批送先臣看詳可否，議論歸一，無所搖奪。今朝廷措置一方邊事，已究見利害本末。欲乞自今中外臣僚言涉青唐利害者，依熙寧故事，並附本路經略司及所委措置官看詳。」從之。又詔：「入內供奉官童貫往來句當，仰本路經略、安撫、都總管司，公共協力濟辦。」
三月，乙酉，詔：「黨人親子弟毋得擅到闕下；其應緣趨附黨人罷任，在外指射差遣，及得罪停替臣僚亦如之。」
辛卯，曾句玉龍觀黃庭堅，除名勒停，送宜州編管，以湖北轉運判官陳舉奏庭堅撰《荊南承天院碑》，語涉謗訕也。
癸卯，賜禮部奏名進士、諸科及第、出身霍端友等五百三十八人。其嘗上書在正等者升甲，邪等者黜之。
時李階舉禮部第一。階，深之子，而陳瓘之甥也。安忱對策，言使黨人之子魁多士，無以示天下，遂奪階出身而賜忱等。忱，惇兄也。又，黃定等十八人皆上書邪等，帝臨軒召謂之曰：「卿等攻朕短可也，神宗、哲宗何負於卿等！」亦並黜之，皆從蔡京言也。
詔：「知河州王厚權管句熙河蘭會路經略司職事。」
夏，四月，甲寅，詔侍從官各舉所知二人。
丁卯，詔毀呂公著、司馬光、呂大防、范純仁、劉摯、範百祿、梁燾、王岩叟景靈西宮繪像。
己巳，童貫至熙州，傳語勞軍。
庚午，詔國子監印書賜諸州縣學。
甲戌，王厚奏：「河南、河北諸羌，以大小隆贊爭國之故，人心不甯，諸族酋豪，互有猜忌，遂更相侵掠殺戮，正所謂以夷狄攻夷狄，乃中國之利。臣見與童貫計議，乘此從長措置，候起發別具奏聞。」
乙亥，詔：「蘇洵、蘇軾、蘇轍、黃庭堅、張耒、晁補之、秦觀、馬涓《文集》，范祖禹《唐鑒》、范鎮《東齋記事》，劉分攵《詩話》，僧文瑩《湘山野錄》等印板，悉行焚毀。」
戊寅，以趙挺之為中書侍郎，張商英為尚書左丞，戶部尚書吳居厚為尚書右丞，兵部尚書安惇同知樞密院事。
詔：「追奪王珪贈諡；王仲端、王仲薿並放罷，遺表恩例減半。追毀程熙出身以來文字，除名，其入山所著書，令本路監司覺察。」時臣僚上言：「神宗大漸，王珪不早請建儲，密召高士充，欲成其奸謀。」又言：「程頤學術頗僻，素行譎怪，勸講經筵，有輕視人主之意，議法太學，則專以變亂成憲為事。」故有是詔。范致虛又言：「頤以邪說詖行，惑亂眾聽，而尹焞、張繹為之羽翼，乞下河南盡逐學徒。」頤於是遷居龍門之南，止四方學者，曰：「尊所聞，行所知，可矣，不必及吾門也。」
五月，辛巳，以賢妃鄭氏為淑妃。
丙戌，曾布以妻魏氏及子紆、繰等交通請求，受賂狼籍，責授廉州司戶參軍，仍舊衡州安置，紆永州編管，繰除名。
戊子，遼以獵人多亡，嚴以科禁。
甲午，詔頒梁安國等二十二人昨上書謗訕節文，降責有差。
乙巳，遼主清暑赤勒嶺；丙午，謁慶陵。
遼西北招討使蕭德勒岱自恃後族，慢侮僚史，戍長耶律棠古不為屈，乃罷之。棠古訟於朝，不省。棠古性坦率，好別白黑，人有不善，必盡言無隱，時號「強棠古」。
六月，庚申，詔：「元符末上書進士，類多詆訕，令州郡遣入新學，依太學自訟齋法，候及一年能革心自新者，許將來應舉；其不變者，當屏之遠方。」
辛酉，王厚、童貫發熙州。初，厚與貫會諸將部分軍事，諸將皆欲並兵直趨湟中。厚曰：「賊恃巴金、把拶之險，挾大河之阻，分兵死守以抗我師，若進戰未克，青唐諸部之兵繼至，夏賊必為之援，非小敵也。不若分兵為二，南道出安鄉，沖其前；北道出京玉，搗其後。賊腹背受敵，勢不能支，破之必矣。」貫猶未決。厚曰：「它日身到其地，計之熟矣，願毋過疑。」遂以岷州將高永年為統制官，權知蘭州姚師閔佐之，及管句招納王端等率蘭、岷州、通遠軍漢蕃兵馬二萬出京玉關，厚與貫親領大軍出安鄉關，渡大河，上巴金嶺。
癸亥，厚次河州；甲子，次安鄉關。貫率李忠等以前軍趨巴金城，舊名安川堡，在巴金嶺上，多羅巴使其三子長曰阿令結、次曰廝鐸麻令、次曰阿蒙率眾拒守。城據岡阜，四面皆天塹，深不可測，道路險狹。我師至，望見城門不閉，偏將辛叔詹、安永國等爭先入，賊出兵迎擊，師少卻。永國墮天塹死，叔詹等馳還，幾為所敗，會雨，各收軍而止。翼日，乙丑，賊以大眾背城而陳，埤間建旗鳴鼓；決戰，復有疑兵據高阜，張兩翼。會厚以軍至，賊望見氣沮。厚乘高，列大帥旂幟，遣人諭以恩信，開示禍福。數返，阿令結等不肯降，語益不遜，遂命諸將攻城。賊力戰拒險，我軍不能過天塹。厚親至陳前，督強弩射之，賊稍卻。別遣偏將鄒勝率精騎由間道繞出其背，賊大驚。因鼓之，諸軍四面奮擊，殺阿令結、廝鐸麻令於陳。阿蒙流矢中目貫腦，遁去；多羅巴率眾來援，聞敗，亦遁去。日未中，大破賊眾，遂克其城，遠近爭降附。厚誅強悍首領數百人，入據城，遣高永年引兵萬餘出京玉關。
丙寅，厚進軍次瓦吹，舊名寧洮寨。永年等進據把拶、宗城。
阿蒙道遇其父多羅巴引眾來援，告之曰：「兵大敗，二兄皆死，我亦重傷，漢家已入巴金城矣！」父子相持慟哭，恐追騎及，偕馳而去。至當城，所居附順者張心白旗甚眾，復懼見禽，逾城奔青唐。然餘黨猶盛，王厚慮其或掎我軍後，丁卯，大軍留寧洮，厚與童貫率李忠等將輕騎二千餘人趨當，破不順部族，焚其巢穴，臨大河據險，命忠等率眾守之。厚即日還寧洮。
戊辰，進下隴朱黑城，城舊名安隴寨。
己巳，進至湟州。會高永年等軍於城東阪上，諸將各率所部環城，遣人約降，其大首領丹波禿令結盡拘城中欲降者，據城不下。厚與童貫登城南山，視城中，盡見其戰守之備，分遣諸將各守一面攻城。賊援兵自城北宗水橋上繼至，勢益張。日暮，諸將有言：「賊得援力生，我師攻戰久已疲，請暫休士卒，徐圖之。 」厚謂貫曰：「大軍深入至此，是為死地，不急破其城，青唐王子擁大眾來援，據橋而守，未易以旬日勝也。形見勢屈，將安歸乎！諸將不以計取，顧欲自便，豈計之得邪！敢再言者斬！」於是諸將各用命。死士乘城，賊以石縱擊，垂至堞而墜，奮復上者，不可勝數，鼓四合，晝夜不絕聲，矢下如雨，城中負盾而立。庚午，別遣驍將王用率精騎出賊不意，亂宗水上流，擊破援兵，絕其路，乘勝奪水寨。初，元符間，築城宗水之北以護橋，至是賊據守之。有蕃將包厚緣城而上，捴槍擊賊，引眾逾入城，退保橋南。厚開其門，王用因以其眾入據橋城，而戰勢猶未沮，遂火其橋，中夜如晝。諸將乘火光盡力攻城，城中不能支。大首領蘇南抹令咓潛遣人縋城送款，請為內應，許之。是夜，王亨奪水門入，與其麾下登西城而呼曰：「得湟州矣！」諸軍鼓譟而進。丹波禿令結以數十騎由西門遁去。辛未，黎明，大軍入湟州。假高永年知州事，完其城而守之。前後招納湟州境內漆令等族大首領七百五十人，管戶十萬。厚具捷書以聞。
初，湟州未克，青唐王子谿賒羅撒率眾來援，過安兒峽，聞城已破，遂駐宗哥城，以丹波禿令結不能守，斬之以徇。時論者皆欲席捲而西，王厚與童貫及諸將議曰「湟州雖下，形勢未固，新附之人，或持兩端，青唐餘燼尚強，未肯望風束手，我師狃於新捷，其實已罷，若貪利深入，戰有勝負，後患必生。歲將秋矣，塞外苦寒，正使遂得青唐，諸將未可興築。若不暴師勞費，則必自引而歸，玩敵致寇，非萬全之策。往年大軍之舉，事忽中變，正以此耳。湟州境內要害有三：其一曰當，在州之南，前已城之矣。其二曰省章，在州之西，正為青唐往來咽喉之地，漢世謂之隍峽，唐人嘗修閣道，刻石記其事，地極險阻，若不城之，異日出兵，賊必乘間斷我歸路。其三曰南宗寨，在州之北，距夏國卓羅右廂監軍司百里而近，夏人交構諸羌，易生邊患，今若城之，可以控制。況此三城正據鄯、湟腰背、控制之利，可斷其首尾之患。厚在元符間，已嘗建論，不從，竟致棄地之事，覆車之轍，何可復蹈！且三城既畢，湟境遂固，降者悉為吾用，地利可佐軍儲，形勢所臨，威聲自遠，益知招撫降眾必多，此支解羌虜之術也。明年乘機一舉，大功必成。」或謂厚曰：「朝廷之意，必欲亟定青唐，從而有功，必受重賞；違之且得罪。」厚曰：「忠臣之誼，知體國耳，遑它恤乎！」遂以是日甲戌移軍趨省章東峽之西，得便地曰灑金平，建五百步城一座，後賜名曰綏遠關。
大軍駐關中，谿賒羅撒尚在宗哥，遣其大首領奔巴令阿昆等五輩持蕃書詣軍門，請保渴驢嶺以西而和，書辭每至益卑。時軍中已定議保完湟境，來春進取，且欲懈賊鬥志，使不為備，於是以便宜聽所請，移書張示威信，賊中大震。
是月，中太一宮火。
秋，七月，己卯，以收復湟州，百官入賀。
辛巳，進蔡京官三等，蔡卞以下二等。
壬午，白虹貫日。
詔以王厚為威州團練使，知熙州；童貫轉入內皇城使、果州刺史，依前熙河蘭會路句當公事；賞復湟州功也。
甲申，降德音於熙河蘭會路，減囚罪一等，流以下釋之。
庚寅，曾肇責授濮州團練副使。
辛卯，詔：「上書進士見充三捨生者罷歸。」
丁酉，詔：「自今戚裡、宗屬勿復為執政官，著為令。」
庚子，賜茅山道士劉混康號葆真觀妙先生。
乙巳，吏部言程頤子端彥，見任鄢陵縣尉，即系在京府界差遣，宜放罷，從之。因下詔：「責降人子弟毋得任在京及府界差遣。」
是月，遼中京雨雹傷稼。
八月，丁未朔，再論棄湟州罪，除許將已放罪、曾布已責廉州司戶外，韓忠彥、安燾、范純禮、蔣之奇各貶官，龔夬化州、張庭堅象州編管，陳次升循州、姚雄光州居住，錢景祥、秦希甫並勒停，李清臣身死，其子祉當時用事，送英州編管。又詔：「胡宗回頃帥熙州日，屢陳堅守鄯、湟之議，見落職罷任，可特與夏寶文閣待制、知秦州。」
戊申，御史中丞石豫、殿中侍御史朱紱、餘深奏：「尚書左丞張商英，於元祐丁卯嘗為河東守臣李昭敘作《嘉禾篇》，謂『成王沖幼，周公居攝，誅伐讒慝，卒以天下聽於周公，時則唐叔得嘉禾。推古驗今，跡雖不同，理或胥近。』方是時，文彥博、司馬光等來自洛郊，方掌機務，比之周公，可乎？逮元符之末，起鄒浩於新州，商英草詞曰：『思得瑞士，司直在庭。』又曰：『浩徑行直情，無所顧避。』所謂浩之直情徑行，果先帝之所取乎？先帝不取而商英取之，可乎？」 詔：「張商英秉國機政，議論反復，台憲交章，豈容在列！可落職，知亳州。」臣僚因言商英作為謗書，肆行誣詆，宜更加誅責，置之元祐籍中。辛酉，詔以商英入元祐黨籍，改知蘄州；尋罷職，提舉靈仙觀。
湟州既平，王厚奉詔措置河南生羌。其地在大河之南，連接河、岷，部族頑梗，厚以為若不先事撫存，據其要害，大軍欲向鄯、廓，必相影助；或於熙河州界出沒，為牽制之勢，擾我心腹，共害甚大。乃留王端、王亨在湟州，與高永年等就近招納宗哥、青唐一帶部族，存撫新屬羌人。甲子，大軍由來賓城濟河，南出來羌，拔當標城，又進至分水嶺、平一公城，達南宗。癸酉，厚引軍赴米川城，遇蕃賊三千餘騎，與戰，破之，賊焚橋遁去。明日，厚修橋欲濟，賊復來扼據津渡，厚及童貫幾為流矢所傷。乙亥，來賀城陷，賊掠取財物，仍各散去。
九月，壬午，詔：「宗室不得與元祐奸黨子孫及有服親為婚姻，內已定未過禮者並改正。」
庚寅，詔：「上書邪等人，知縣以上資序並與外祠，選人不得改官及為縣令。」
壬辰，置醫學。
癸巳，令天下郡皆建崇寧寺。
辛丑，改吏部選人七階，曰承直郎、儒林郎、文林郎、從事郎、通仕郎、登仕郎、將仕郎，從刑部尚書鄧洵武言也。舊制以職為階官而以差遣為職，名實混淆，元豐雖定官制，此猶未正，故更名以革其弊。
臣僚上言：「近出使府界，陳州士人有以端禮門石刻元祐奸黨姓名問臣者，其姓名雖嘗行下，至於御筆刻石，則未盡知。近在畿甸且如此，況四遠乎！乞特降睿旨，以御書刊石端禮門姓名下外路州軍，於監司長吏廳立石刊記，以示萬姓。」從之。
冬，十月，甲辰，遼主如中京。
王厚奉詔班師。甲寅，還至熙州，遣童貫領護大首領掌年杓拶遵廝雞及酋長溫彪赴闕。
己未，吐蕃貢於遼。
己巳，遼有事於觀德殿。
丙子，郎阿章領河南部族寇來賓、循化等城，洮西安撫李忠統兵往救之。
是月，遼生女直部節度使英格卒，兄子烏雅舒襲節度使。初，諸部各有信牌，馳驛訊事。英格用阿古達議。擅置信牌者罪之。由是號令始一，兵力益強。
十一月，庚辰，詔：「以元祐學術政事聚徒傳授者，委監司舉察，必罰無赦。」
辛巳，詔：「元祐系籍人，通判資序以上，依新條與管句宮觀；知縣以下資序，與注監嶽廟，並令在外投狀指射差注。」
乙酉，江南西路提舉常平韓宗直、知亳州孫載並放罷，臣僚論其嘗附元祐奸黨故也。
洮西安撫李忠，行至骨廷嶺，距循化城尚五六里，與賊遇，三戰三敗，忠及諸將李士且、李叔詹、辛叔獻皆為賊所傷，卻奔懷羌城。是夕，忠死。
丙申，遼群臣加上遼主尊號曰惠文智武聖孝天祚皇帝。大赦。以宋魏國王和囉噶為太叔，皇子梁王達嚕進封燕國王，以鄭王淳為東京留守，進封越國王，各進一階。
丁酉，以特裡袞阿嚕薩古為南院大王。
戊戌，以受尊號告廟。乙巳，謁太祖廟，追尊太祖之高祖廟號肅祖，曾祖廟號懿祖；詔監修國史耶律儼纂太祖、諸帝實錄。
十二月，戊申，遼主如藕絲澱。
丁巳，詔：「臣僚姓名有與奸黨人同者，並令改名。」從權開封府吳拭奏請也。時改名者五人，朱紱、李積中、王公彥、江潮、張鐸。
癸亥，祧宣祖皇帝、昭憲皇后。
丙寅，詔：「六曹長貳歲考郎官治狀，分三等以聞。」
癸酉，詔：「別建熙河蘭會措置邊事司，王厚措置邊事，童貫同措置，仍兼領秦鳳，得以節制兵將，應副興發。」
遼以蕭烏納為臨海軍節度使。烏納上書曰：「自蕭哈裡亡入女直，彼有輕朝廷心，宜益兵以備不虞。」不報。
初，遼主幸耶律達噶第，見國舅大父房之女蕭氏，小字瑟瑟，悅之，匿宮中數月。皇太叔和囉噶勸遼主以禮選納，至是立為文妃。
是歲，諸路蝗。
纂府蠻楊晟銅、融州楊晟天、邵州黃聰內附。
遼放進士馬恭回等百三人。
春，正月，己卯，安化蠻降。
辛巳，詔：「上書邪等人毋得至京師。」
戊子，鑄當十大錢。
遼主幸魚兒濼。
壬辰，增縣學弟子員，大縣五十人，中縣四十人，小縣三十人。
甲午，賜蔡攸進士出身。攸，京長子也，元符中，監在京裁造院。帝時為端正，每退朝，攸適趨局，遇諸塗，必下馬拱立。王問左右，知為攸，心善之，及即位，遂有寵。至是自鴻臚丞賜進士出身，拜秘書郎。
帝銳意製作以文太平，蔡京復每為帝言：「方今泉幣所積贏五千萬，和足以廣樂，富足以備禮。」帝惑其說，而製作營築之事興矣。至是京擢其客劉昺為大司樂，付以樂政。
壬寅，遼主獵於木嶺。
癸卯，太白晝見。
遼燕國王達嚕卒。達嚕，蕭德妃所生也，妃以京戚卒。
劉昺引蜀方士魏漢津見帝，獻樂，議言：「伏羲以一寸之器名為含微，其樂曰扶桑；女媧以二寸之器名為葦籥，其樂曰光樂；黃帝以三寸之器名為咸池，其樂曰大卷。三三而九，為黃鐘之律，後世因之，至唐、虞未嘗易。洪水之變，樂器漂蕩，禹效黃帝之法，以聲為律，以身為度，用左手中指三節三寸，謂之君指，裁為宮聲之管；又用第四指三節三寸，謂之臣指，裁為商聲之管；又用第五指三節三寸，謂之物指，裁為羽聲之管。第二種為民，為角；大指為事，為徵。民與事，君臣治之，以物養之，故不用為裁管之法。得三指，合之為九寸，即黃鐘之律定矣。黃鐘定，餘律從而生焉。商、周以來，皆用此法，因秦火，樂之法度盡廢。漢諸儒張蒼、班固之徒，惟用累黍之法，遂至差誤；晉永嘉之亂，累黍之法廢。隋時，牛宏用萬寶常水尺，至唐室田畸及後周王樸，並用水尺之法。本朝為王樸樂聲太高，令竇儼等裁損，方得律聲諧和，然非古法。今欲請帝三指為法，先鑄九鼎，次鑄帝坐大鐘，次鑄四韻清聲鐘，次鑄二十四氣鐘，然後均糸玄裁管，為一代之樂。」帝從之。漢津本剩員兵士，自雲師事唐仙人李良，授鼎樂之法，皇祐中，與房庶俱被召至京，而黍律已成，不得伸所學而退。或謂漢津嘗熱設於范鎮，見其製作，因掠取之，蔡京神其說，托以李良授雲。然漢津曉陰陽數術，多奇中，嘗語所知曰：「不三十年，天下亂矣。」
甲辰，鑄九鼎。」
二月，丙午，以淑妃鄭氏為貴妃。
以刊定元豐役法不當，黜錢遹以下九人。
丁未，置漏澤園。
己酉，詔：「王珪、章惇別為一籍，如元祐黨。」
詔：「自今御後殿，許起居郎、舍人侍立。」
庚申，令天下坑冶金銀悉輸內藏。
辛未，雨雹。
是月，詔翰林學士張康國編類元祐臣僚章疏。
三月，辛巳，置文繡院。
丁亥，作圜土，以居強資貸死者。
申午，躋欽成皇后神主於欽慈皇后之上。
辛丑，大內災。
壬寅，奉議郎黃輔國言：「元豐中，太學生休假日，引詣武學射廳習射，紹聖嘗著為令。乞頒其法於諸路州學。」從之。
成都府路轉運副使李孝廣遷一官，以點檢學生費乂、韋直方、龐汝翼答策詆訕元豐政事故也。三人並送廣南編管，永不得入學。
童貫自京師還至熙州，凡所措置，與王厚皆不異，於是始議大舉。是日，厚、貫帥大軍發熙州，出篩金平，隴右都護高永年為統制諸路蕃、漢兵將隨行，知蘭州張誡為同統制。厚恐夏人援助青唐，於蘭、湟州界侵擾，及河南蕃賊亦乘虛竊發，騷動新邊，牽制軍勢，乃遣知通遠軍潘逢權領湟州，知會州姚師閔權領蘭州，控禦夏國邊面，別遣知河州劉仲武統制兵將駐安強寨，通往來道路。由是措置完密，無後顧之憂，大軍得以專力西向。
夏，四月，甲辰朔，尚書省勘會黨人子弟，不問有官無官，並令在外居住，不得擅到闕下，因具逐路責降安置、編管等臣僚姓名以進，凡一百四十四人。
乙巳，以火災降德音於四京，減囚罪一等，流以下原之。
庚戌，王厚、童貫率大軍次湟州。諸將狃於累勝，多言青唐易與，宜徑往取之。厚曰：「不然，青唐諸羌，用兵詭詐，若不出弓兵，分道而進，不足以張大聲勢，折賊奸謀。且湟州之北有勝鐸穀，西南有勝宗隘、汪田、丁零宗谷，而中道出綏遠關，斷我糧道，然後諸部合勢夾攻渴驢嶺、宗哥川之間，勝負未可知也。」於是定議分出三路，厚與貫率三軍由綏遠關、渴驢嶺指宗哥城，都護高永年以前軍由勝鐸谷沿宗河之北，別將張誡同招納官王端以其所部由汪田、丁零宗谷沿宗河之南，期九日會於宗哥城下。
是日，貫猶以諸將之言為然。先趨綏遠，用馮瓘統選鋒登渴驢嶺。候騎言青唐兵屯嶺下者甚眾，貫止綏遠。翼日，厚以後軍至，始下渴驢嶺。谿賒羅撒遣般次迎於路，竊覘虛實，勞而遣之。誡曰：「歸語而主，欲降宜亟決；大軍至，鋒刃一交，將無所逃矣。」般次還報，以為我軍不甚眾，初不知分而進也。谿賒羅撒喜曰：「王師若止如此，吾何慮哉！」以其眾據朴江古城。俄聞三路兵集，遽退二十里。宗哥城之東，地名葛陂湯，有大澗數重，可恃而戰，賊遂據之。
是夕，中軍宿於河之南鷂子隘之左，永年軍於丁零宗口。
壬子，厚、貫遣選鋒五將前行，中軍渡河而北，繼永年之後。張誡夾河而行，日未出，至賊屯所。賊眾五六萬人，據地利列陳，張疑兵於北山下，其勢甚銳。厚命馮柏統選鋒五將與賊對陳，王亨統策選鋒繼其後。永年馳前視賊，未知所出。厚謂貫曰：「賊以逸待勞，其勢方熾。日漸高，士馬饑，不可少緩。宜以中軍越前軍，傍北山整陣而行，促選鋒入戰，破賊必矣。」既行，諜者言：「谿賒羅撒與其用事酋長多羅巴等謂眾曰：『彼張蓋者，二太尉也，為我必取之。』」貫欲召永年問賊勢，厚曰「不可，恐失支梧。」貫不聽。及永年至，攬轡久之，無一語，厚謂永年曰：「兩軍相當，勝負在頃刻間，君為前軍將，久此何邪？」永年惶恐馳去。時賊軍與我選鋒相持未動，谿賒羅撒以精兵數千騎自衛，登其軍北高阜之上，張黃屋，列大旆，指揮賊眾。其北出下疑兵望見厚與貫，引中軍傍山，欲來奔沖，厚遣遊騎千餘登山，潛攻其背。賊覺而遁，遊騎追擊之，短兵接，中軍伐鼓大噪，永年遽揮選鋒突陳，賊少卻。張誡以輕騎涉河，搗其中堅，取谿賒羅撒之旆及其黃屋，乘高而呼曰：「獲賊酋矣！」諸軍鼓聲震地。會暴風從東南來，塵大起，賊軍不得視，我軍士乘勢奮擊，自辰至午，賊軍大敗，追北三十餘里。谿賒羅撒單騎趨宗哥城，城閉不納，遂奔青唐，諸將爭逐之，幾及，會暮而還。是日，斬首四千三百一十六，降俘三千餘人，大首領多羅巴等被傷逃去，不知所在。宗哥城中偽公主瞎叱牟藺氈兼率酋首以城歸順。宗哥城，舊名龍支城，取兵將守之。
是夕，合軍於河之南。翼日，勝宗首領欽廝雞率眾來降。甲寅，厚、貫入安兒城。乙卯，引大軍至鄯州，偽龜茲公主青宜結牟及其酋豪李河溫率回紇、于闐、般次諸族大小首領等開門出降，鄯州平。
初，谿賒羅撒敗於宗哥，夜至青唐，謀為守計，培族莫肯從之者。翼日，挈其長妻逃入谿蘭宗山中。厚遣馮瓘統輕銳萬騎由州南青唐穀入，賊復覺之，遁於青海之上，追捕，不獲。
丙辰，下林金城，西去青海約二百里，置兵將守之。
己未，王厚等帥大軍入廓州界，大首領洛施軍令結率其眾降。辛酉，厚入廓州，馳表稱賀。大軍駐於城西，河南部族日有至者，厚諭以朝廷撫存恩意，宗哥戰敗所誅，禍福之因，戒其不得妄作，自取屠戮，皆唯諾聽命。
乙丑，罷講議司。
詔：「王厚、童貫提兵出塞，曾未數月，青唐一國，境土盡復。其以厚為武勝軍留後，熙河蘭會經略安撫使，兼知熙州；貫為景福殿使、襄州觀察使，依舊句當內東門司。」
丁卯，群臣以盡復青唐故地賀。
己巳，曲赦陝西。
庚午，王厚過湟州，沿蘭州大河並夏國東南境上，耀兵巡邊，歸於熙州。

