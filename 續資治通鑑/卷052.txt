

　　　　【宋紀五十二】　起重光單閼六月，盡玄黓執徐八月，凡一年有奇。
　　　　 ○仁宗體天法道極功全德神文聖武睿哲明孝皇帝皇祐三年〈（遼重熙二十年）〉
　　六月，丁亥，無為軍獻芝草三百五十本。帝曰：「朕以豐年為瑞，賢臣為寶。至於草木蟲魚之異，焉足尚哉！知軍茹孝標特免罪，仍戒天下，自今毋得以聞。」
　　戊子，汝州部署楊景宗求為部，帝謂輔臣曰：「景宗，章惠太后之弟，朕豈不念之！然性貪虐，老而益甚，今與郡，則一方之民受禍矣。」不許。
　　丁酉，諫官包拯言：「頃歲以來，凡有才名之士，必假險薄之名以中傷之，擯棄不用。慾望聖慈申命宰執，應臣僚中素有才行，先以非辜被譴，如楊紘、王鼎、王綽等，曾敘用未復職任者，並乞復與甄擢，或委之繁劇，必有成效。」戊戌，徙知越州楊紘為荊湖南路轉運使。王鼎先知深州，徙知建州，尋亦除提點河北刑獄。鼎前在江東，坐苛察免，及復起，治奸贓愈急，所舉劾，於貴勢無所避，時盜販茶鹽者眾，鼎一切杖遣之。監司屢以為言，鼎不為變。
　　秋，七月，壬子，詔：「太學生舊制二百人，如不能充數，止以百人為限。」
　　癸丑，詔：「外任少卿監以下，年七十不任厘務者，其令轉運、提點荊獄司以聞；在京委御史臺、審官院；嘗任館閣、台諫及提點刑獄，令中書裁處；待制以上，能自引年，則優加恩禮，不須用為定製。」
　　甲寅，賜陝州草澤魏閒清逸處士。閒，野之子也，世有隱德，知州李昭遘上其行義，故有是賜。
　　丙辰，詔充州仙源縣復以孔氏子孫知縣事。
　　丁巳，從翰林學士承旨王堯臣等議，雅樂名《大安》。
　　乙丑，帝諭輔臣曰：「近日職司，以長吏不理聞者多矣，中書未嘗施行。夫長吏者，民之性命所系，宜擇其甚者罷之，小者易之。」文彥博等慚謝而退。於是鄂州王開、台州呂士宗等，或以衰老，或以弛慢，罷斥、對移者凡十六人。
　　丁卯，免天平軍節度推官鄞人沈起擅去官罪。起因父疾請解，不待報而歸。法官論以私罪，帝曰；「若此，何以厚風俗？其除之。」
　　己巳，知制誥宋城王洙、直集賢院郾城掌禹錫上《皇祐方域圖志》五十卷。
　　乙亥，知秦州呂公綽赴闕，已而中丞王舉正、知諫院包拯言：「公綽當其父夷簡執政時，多所干預，若遽令代還，恐更圖進用。」乃詔復任。公綽通敏有才，然其父執政時，常漏除拜以市恩，時人以比竇申。
　　丙子，減湖南郴、永、桂陽監丁身米。
　　初，馬氏科民采木，不以貧富，皆科丁取數。國初，量給其直，令隨稅輸米，而重輕不等，貧者苦之。帝命三司取最下數為準，凡歲減十餘萬石。
　　是月，遼主如秋山。
　　八月，辛巳，特贈給事中孔道輔為工部侍郎。時龍圖閣直學士王素入對，語及道輔，帝思其忠，故有是命。
　　癸未，知定州韓琦，加觀文殿學士，再任。
　　初，明鎬引諸州兵平恩州，獨定兵邀賞齎，出怨語，凡欲噪城下。琦素聞其事，以為不治且亂，及至，即用軍制勒習，察其尤天良者，捽首斬軍門外。士死攻戰，則賻賞其家，籍其孤兒，使繼衣廩，威信並行。又效古兵法，作方圓銳三陣，指授偏將，日月訓習之，由是定兵精勁冠河朔。京師發龍猛卒戍保州，在道竊取人衣履，或飯訖不與人直，至定，琦悉留不遣，曰：「保州極塞，嘗有叛者，豈可雜以驕兵戍之！」易素教者數百人以往。而所留卒，未逾月亦皆就律，不敢得犯法。歲大歉，賑之，活人數百萬。詔書褒美。
　　丙戌，遺使安撫京東、淮南、兩浙、荊湖、江南饑民。
　　辛卯，以張堯佐為宣徽南院使、判河陽，中丞王舉正言此授非當，有損聖德。不報。
　　乙未，以知制誥王洙為遼太后生辰使。至靴淀，遼使劉六符來伴宴，言耶律防善畫，向持禮南朝，寫聖容以歸，欲持至館中，王洙曰：「此非瞻拜之地也。」六符言恐未得其真，欲遺防再往傳繪，洙力拒之。
　　御史中丞王舉正言「陛下濫賞堯佐，乞即黜臣」，不報。知諫院包拯、陳旭、吳奎相繼言：「堯佐制命復下，物議沸騰，望檢會臣等前後奏答刂，必賜施行。」庚子，詔：「自今張堯佐別有遷改，檢會此答刂子進呈執奏。」仍詔：「除宣徽使自今不得過二員。」
　　乙巳，馮道曾孫舜卿上道官誥二十通，乞錄用。帝謂輔臣曰：「道相四朝，而偷生苟祿，無可旌之節；所上官誥，其給還之。」
　　是月，汴河絕流。
　　九月，癸丑，賜李繼隆神道碑額曰「顯功」。
　　乙卯，武寧節度使兼侍中夏竦卒，贈太師、中書令，諡文獻。知制誥王洙當草制，封還其目曰：「臣下不當與僖祖同諡。」遂改文正。同知禮院司馬光言：「諡之美者極於文正，竦何人，乃得此諡？」判考功新喻劉敞言：「諡者，有司之事也；竦奸邪，而陛下諡之以正，不可也。」光疏再上，敞疏三上，詔更諡文庄。竦為郡，喜作條教，立保伍之法，盜賊不敢發。治軍尤嚴，敢誅殺；而疾病死喪，拊循甚至。嘗有龍騎卒戍邊，群聚剽劫，州郡莫能止。或密以告略多類此。然性貪，數商販部中，在并州，使其仆貿易，為所侵盜，至杖殺之。積家財累巨萬，自奉尤侈，畜聲伎甚眾。所在陰間僚屬，使相猜陰，以鈎致其事；遇家人亦然。
　　庚申，賜國子博士梅堯臣同進士出身，仍改太常博士。堯臣，詢從子，工於詩，大臣屢薦堯臣宜在館閣，召試學士院，而有是命。
　　丙子，改太子太師王溥諡文獻為文康，司空致仕章得象諡文憲為文簡，以知制誥王洙言得象諡同周公，溥同僖祖故也。有欲改溥諡為文忠者，天章閣待制兼侍讀張揆曰：「溥，周宰相，國亡不死，安得忠！」乃諡文康。
　　丁丑，詔邇英閣講讀官當講讀者，立侍敷對，餘皆賜坐侍於閣中。天聖以前，講讀官皆坐侍，自景祐以來皆立侍，至是帝屢面諭以經史義旨須詳悉詢說，因有是詔，遂為制。
　　教坊官王世昌，自陳年老，乞監永濟倉門。帝曰；「世昌本亦士人，以無行檢，遂充此職。倉門乃國家糧儲出入之所，豈可令此輩主之？宜與在京一廟令。」
　　是月，遼更定條制。
　　遼主駐中會川。
　　冬，十月，己卯朔，詔三司：「解鹽聽通商，候二年較其增損以聞。初，包拯自陝西還，力主范祥所建通商法，朝廷既從之。已而判磨勘司李徽之又言不便，乃下其事三司，驛召祥，令與徽之及兩制共議。而議者皆以祥為是，故有是詔。
　　遼括諸道軍籍。
　　甲申，大理寺言信州民有劫米而傷主者，法當死。帝謂輔臣曰：「飢而劫米則可哀，盜而傷主則難恕；然細民無知，終緣於飢耳。」遂貸之。又曰：「刑寬則民慢，猛則民殘，為政常得寬猛之中，使上下無怨，則水旱不作。卿等宜戒之！」
　　乙酉，新作隆儒殿，在邇英閣後。
　　乙未，翰林學士兼禮部侍郎、知制誥李淑，落翰林學士。淑初以端明、侍讀二學士奉朝請，尋復入翰林。諫官包拯、吳奎言：「淑性奸邪，嘗乞侍養其父而不及其母；既得侍養，又復出仕，有謀身之端，無事親之實。作《周三陵》詩，語涉怨憤，非所宜言。宜奪禁職，以戒懷奸隱慝之臣。」故有是命。
　　丁酉，殿中侍御史里行唐介，責授春州別駕。初，張堯佐除宣徽、節度、景靈、群牧四使，介與包拯力爭，又請王舉正留百官班廷論，卒奪堯佐宣徽、景靈二使。頃之，復除宣徽使、知河陽。或謂補外不足爭，介以為宣徽次二府，不計內外，獨爭之。帝諭介，除擬初出中書，介言當責執政。退，請全台上殿，不許；自請貶，亦不報。於是劾宰相文彥博「知益州日，作間金奇錦，因中人入獻宮掖，緣此擢執政。及恩州平賊，幸會明鎬成功，遂叨宰相。昨除張堯佐宣微、節度使，臣累論奏，面奉德音，謂是中書進擬，以此知非陛下本意。蓋彥博奸謀迎合，顯用堯佐，陰結貴妃，外陷陛下有私後宮之名，內實自為謀身之計。」又言：「彥博向求外任，諫官吳奎與彥博相為表里，言彥博有才，國家倚賴，未可罷去。臣見彥博自獨專大政，凡所除授，多非公議，恩賞之出，皆有夤緣。三司、開封、諫官、法寺、兩制、三館、諸司要職，皆出其門，更相援引，藉助聲勢，欲威福出於己，使人不敢議其惡。乞斥罷彥博，以富弼代之。臣與弼亦昧平生，非敢私也。」 帝怒，卻其奏不視，且言將加貶竄。介徐讀畢，曰：「臣忠義憤激，雖鼎鑊不避，敢辭貶竄！」帝於座急召二府，示以奏曰：「介言它事乃可，至謂彥博因貴妃得執政，此何言也！進用冢司，豈應得預，而乃薦弼！」時彥博在帝前，介面質之，曰；「彥博宜自省，即有之，不可隱！」彥博拜謝不已。帝怒益甚。樞密副使梁適叱介下殿，帝令送御史臺劾介。彥博再拜言：「台官，言事職也，願不加罪。」不許；乃召當制舍人即殿廬草制而責之。
　　時帝怒不測，群臣莫敢諫，右正言蔡襄獨進言：「介誠狂直，然容受盡言，帝王盛德也。」己亥，中丞王舉正復上疏言責介太重。赤亦中悔，敕朝堂告諭百官，改介英州別駕，復取其奏以入，遣中使護送介至英州，且戒無令道死。知制誥胡宿言：「唐介改貶英州，聞專差中使押之貶所。竊尋曰前台諫官貶黜，無此體制。一旦介若因霜露之病，死於道路，四海廣遠，不可家至戶曉，將使朝廷負謗於天下，其傷不小。就使介安全至於貶所，亦不可著為後法。伏望追還使人，以全朝體。」殿中侍御史梁蒨亦言：「陛下愛介，故遣中使護送；即不幸介以疾死，天下後世能無以殺疑乎？」帝曰：「誠不思此。」亟追還中使。介直聲聞天下。
　　庚子，禮部尚書、平章事文彥博，罷為吏部尚書、觀文殿大學士、知許州。
　　以樞密使龐籍同中書門下平章事，參知政事高若訥，以本官充樞密使。
　　辛丑，以樞密副使、給事中梁適參知政事，翰林學士承旨、知制誥王堯臣為樞密副使。起居舍人、知諫院吳奎，出知密州。包拯奏乞留奎，且言：「唐介因彈大臣，並以中奎，誣惑天聽。」帝曰：「介昨言奎、拯皆陰結文彥博，今觀此奏，則非誣也。」
　　乙巳，帝謂龐籍曰：「諫官、御史，必用忠直淳厚、通世務、明治體者，以革浮薄之弊。」籍既承聖諭，自是中書奏詔舉台官，必以帝語載敕中。
　　十一月，辛亥，詔以「漳、泉州、興化軍，自五代以來，計丁出米甚重，或貧不能輸。自今泉州、興化軍舊納七斗五升者，主戶與減二斗五升，客戶減四斗五升；漳州納八斗八升八合者，主戶減三斗八升八合，客戶減五斗八升八合，為定製。」初，龐籍為福建轉運使，請罷漳、泉、興化軍丁米，有司持不可；及籍為宰相，遂行之。
　　甲子，遼命東京留守司總領戶部內省事。
　　丁卯，遼罷中丞記錄職官過犯，令承旨總之。
　　乙亥，帝謂輔臣曰：「江、淮連年荒歉，如聞發運司惟務誅剝，以敷額為能，雖名和糴，實抑配耳。其減今年上供米百萬石。」因詔免災傷人戶所輸鹽米。先是河北飢，三司益增江、淮米以餉河北，及江、淮飢，有司責米數如常歲，度支副使梅摯奏減之。
　　十二月，庚辱，翰林天文院新作渾儀成，御撰《渾儀總要》十卷，論前代得失，已而留中不出。
　　乙酉，遼以太后行再生禮，肆赦。
　　戊子，中書言：「諸房人吏稽違案牒者，自來量行罰典，終未革心。欲籍其名目，以輕重為差，其罰數多及情重者，取旨黜逐。」從之。
　　戊戌，以資政殿學士吳育知陝州。始，命育兼翰林侍讀學士，育辭以疾，固請便郡。帝謂近臣曰：「育剛正可用，但嫉惡太過耳，宜聽其便。」因遣中使賜以禁中良藥。不半歲，又徙汝州。
　　先是包拯請除范祥權本路轉運副使，令擘畫鹽法利害，計置沿邊斛斗，事歸一局，易為辦集。而三司使田況亦請久任祥，使專其事。己亥，以祥為陝西轉運副使，仍賜金紫服以寵之。
　　庚子，詔：「文武官年七十以上未致仕者，更不考課遷官；其有功於國，有惠於民，當加賞者，勿拘。」
　　以益州鄉貢進士房庶為試校書郎。庶，成都人，宋祁嘗上其所著《樂書補亡》二卷，田況自蜀還，亦言其知音。既召赴闕，庶自言：「嘗得古本《漢志》云：『度起於黃鐘之長，以子谷秬黍中者，一黍之起，積一千二百黍之廣度之九十分，黃鐘之長一為一分。』今文脫『之起積一千二百黍』八字。故自前世以來，累黍為尺以制律，是律生於尺，尺非起於黃鐘也。且《漢志》『一為一分』者，蓋九十分之一。後儒誤以一黍為一分，其法非是。當以秬黍中者一千二百實當中黍盡得九十分，為黃鐘之長，九寸加一以為尺，則律定矣。」直秘閣范鎮是之，乃言曰：「李照以縱黍累尺管，空徑三分，容黍千七百三十；胡瑗以橫黍累尺管，容黍一千二百，而空徑三分四厘六豪；是皆以尺生律，不合古法。今庶所言，實千二百黍於管，以為黃鐘之長，就取三分以為空徑，則無容受不合之差，校前三說為是。請如其法，試造尺律，更以古器參考，當得其真。」乃詔王洙與鎮同於修制所依庶說造律尺籥，上之。帝召輔臣同觀，又令庶自陳其法，因問律呂旋相為宮事，令撰圖以進。是時胡瑗等制樂已有定議，特推恩而遣之。鎮為論於執政曰：「今律之與尺，所以不得其真，由累黍為之也。累黍為之者，史之脫文也。古人豈以難曉不合之法書之於史，以為後世惑乎！易曉而必合者，房庶之法是矣。今庶自言其法，依古以律而起尺，其長與空徑、與容受、與一千二百黍之數，無不合之差。誠如庶言，此至真之法也。」執政不聽。
　　　　 ○仁宗體天法道極功全德神文聖武睿哲明孝皇帝皇祐四年〈（遼重熙二十一年）〉
　　春，正月，辛亥，徒英州別駕唐介為全州團練副使、監郴州酒稅。
　　遼主如混同江。
　　王堯臣、王守忠、陳旭等，校慶曆、皇祐總四年天下財賦出入，凡金幣絲纊薪芻之類，皆在其數，參相耗登，皇祐元年入一億二千六百二十五萬有奇，而所出亡餘；為書七卷，丙辰，上之。詔送三司，取一歲中數以為定式。
　　庚申，乾寧軍獻古鐘，詔送詳定大樂所。
　　丙寅，聽吉州司理參軍祝紳持兄服。紳幼亡父母，養於兄嫂，已嘗為嫂服，至是又請解官持兄喪。帝曰：「近蓋有匿父母喪而干進者，今紳雖所服非禮，然不忘鞠養恩，亦可勸也。可聽之，仍候服闋日，與幕職官、知縣。」
　　詔：「昨為唐介顯涉結附，合行降黜，亦慮言路或阻，尋與除遷。尚恐言事之臣有所顧忌，御史臺、諫院，其務盡鯁直以箴闕失。」
　　二月，戊寅，帝謂輔臣曰：「東南歲比不登，民力匱乏，嘗詔蠲歲漕百萬石。今發運使施昌言、許元乃欲分往兩浙、江南調發軍儲，是必謀誅剝疲民，求羨餘以希進耳，宜約束之。」因詔昌言等遵前詔，毋得輒有科率。
　　庚辰，以兵部郎中考城傅求為戶部副使。
　　慶曆末，求自梓州路轉運使移陝西。時關中用當十鐵錢，盜鑄不可勝計，求獻策請變錢法。至境，問民所乏，貸以種糧錢，令麥熟納償，而薄取其息，民大悅。求急檄州縣，凡散二百八十萬緡。已而朝廷變法，遂下令，以小鐵錢三折大鐵錢一。民出不意，破產失業，自經者眾，而盜鑄亦衰止。所貸得麥四十萬斛，商人入粟於邊而受錢於中都，歲五百萬緡。時河北奏乞線，朝廷未有以給，求言本道倉廩實，請以所當受錢畀之，帝嗟賞。自康定用兵，陝、華以西移稅輸於邊，民力大困，求令輸本郡，而轉錢以供為糴，民受其惠而兵食亦足。王堯臣詳定課績，上其事實；賜詔褒之。尋召入，權糾察在京刑獄，於是擢副三司。
　　癸未，命御史中丞王舉正與三司同詳定冗費。
　　是月，遼主如魚兒濼。
　　三月，丁未，以知諫院包拯為龍圖閣學士、河北都轉運使。居數月，徙為高陽關路安撫使。因籍一路吏民積歲所負公錢十餘萬，悉除之。
　　丙辰，蠲江南樂、西路民所貸種糧。初，帝謂輔臣曰：「頃江南歲飢，貸種糧數十萬斛，且屢經寢閣，而轉運司督索不已。比聞民貧不能盡償，非遣使安撫遠方，無由上達，其蠲之。」
　　壬戌，出內藏庫絹十萬，下三司以助軍費。
　　丙寅，河東、陝西都部署司言郭諮所進獨轅沖陣無敵流星弩，可以備軍用，詔弓弩院如樣置之。尋以諮為鹿延路鈐轄，給所制弩五百，募土兵教之。既成，經略使夏安期言其便，詔置獨轅弩車。
　　戊辰，以全州團練副使、監郴州稅唐介為秘書丞。
　　辛未，詔雜買務：「自今凡宮禁所市物，皆給實直，其非所闕者，勿得市。」初，帝謂輔臣曰：「國朝鑒唐宮市之患，特置此務，以京朝官、內侍參主之，且防擾人。近歲物非所急者一切收市，擾人甚矣。」故降是詔。
　　夏，四月，戊寅，禁內宿臣寮聚會。
　　先是內出欹器一，陳於邇英閣御坐前，諭丁度等曰：「朕思古欹器之法，試令宮人制之，以示卿等。」命以水注之，中則正，滿則覆，虛則欹，率如《家語》、荀卿、淮南之說。帝曰：「日中則昃，月盈則虧；朕欲以中正臨天下，當與列辟共守此道。」度拜曰：「臣等亦願無傾滿以事陛下。」因言太宗嘗作此器，真宗亦嘗著論。庚辰，帝制《後述》以賜度等。
　　丙戌，遼遣使來賀乾元節，其國書始去國號，稱南、北朝，且言書稱大宋、大契丹非兄弟之義。帝召二府議之，參知政事梁適曰：「宋之為宋，受之於天，不可改。契丹亦其國名。自古豈有無名之國！」又下兩制、台諫官議，皆以講和以來，國書有定式，不可輒許。乃詔學士院答遼書，仍舊稱大契凡、大宋。其後遼復有書，亦自稱大契丹如故。初，知制誥韓綜為館伴，北使欲復書如其國但稱南、北朝。綜謂曰：「自古未有建國而無號者。」北使慚，遂不復言。其後北使來，朝廷擇館伴者，時綜已卒，帝曰：「孰有如韓綜者乎？」
　　初，依智高貢方物，求內屬，朝廷拒之。後復貢金函書以請，知邕州陳珙上聞，不報。智高既不得請，又與交趾為仇，且擅廣源山澤之利，遂納亡命，數出敝衣易合，給言峒中飢，部落離散，邕州信其微弱，不設備。乃與廣州進士黃瑋、黃師宓及其黨儂建中、儂智忠等日夜謀入寂。一夕，焚其巢穴，給其眾曰：「 平生積聚，今為天火所焚，生計窮矣。當拔邕州，據廣州以自王，否則必死。」是日，率眾五千沿鬱江東下，攻破橫山寨，寨主張日新、邕州都巡檢高士安、欽、橫州同巡檢吳香死之。
　　五月，乙巳朔，儂智高破邕州，執知州陳珙、通判王乾祐、廣西都監張立。初，賊圍城，珙令乾祐守來遠門，權都監李肅守大安門，指使武吉守朝天門。張立自賓州來援，既入，珙犒軍城上，酒行而城破。珙、立、乾祐及節度推官陳輔堯、觀察推官唐鑒、司戶參軍孔宗旦皆被執，兵死者千餘人。智高閱軍資庫，得所上金函，怒謂珙曰：「我請內屬，求一官以統攝諸部，汝不以聞，何也？」珙對嘗奏不報；索奏章，不獲，遂扶珙出。珙病目，不能視，惶恐呼萬歲，求自救，不聽，並立、乾祐、輔堯、鑒、宗旦害之。立臨刑，大罵不屈，逾月，得其屍如生。
　　當智高未反對，邕州有白氣出庭中，江水溢。宗旦以為兵象，度智高必反，以書告珙。珙怒，詆之曰：「司戶狂邪？」及智高破橫山寨，宗旦即載其親詣桂州，曰：「吾有官守不得去，無為俱死也。」既而賊執宗旦，欲任以事，宗旦叱賊，且大罵，遂被害。
　　智高既得邕州，即偽建大南國，僭號仁惠皇帝，改年啟歷，赦境內，師宓以下皆稱中國官名。
　　丙午，以太常丞致仕導江代淵為祠部員外郎。淵事親孝，舉進士甲科，得清水主簿，嘆曰：「祿不及親，何以為！」即還家教授，坐席常滿。王拱辰安撫兩川，遺書欲起之，託疾不往見。楊日嚴知益州，又薦之，遂以太子中允致仕。謝絕諸生，著《周易旨要》、《老佛雜說》數十篇。至是翰林學士田況上其書，詔優加兩官。
　　庚戌，詔：「國子監直講，自今選通經有行實、年四十以上者為之。」時侍御史梁蒨言：「近日薦楊忱為學官，忱年少輕肆，不可用。」故降是詔。忱，偕之子也。
　　癸丑，儂智高入橫州；丙辰，入貴州；庚申，入龔州；辛酉，入藤州；又入梧州、封州，知封州曹覲死之。時嶺南州縣無備，守將多棄城走。封州士卒才百人，又無城隍以守，或勸覲避賊，覲正色叱之曰：「吾守臣也，有死而已，敢言避賊者斬！」賊至，覲率從卒決戰，不勝，被執。賊捽使拜，且誘之曰：「從我得美官，以女妻汝。」覲詈曰：「人臣惟北面拜天子，我豈從爾苟生邪！」賊猶惜不殺，徙置舟中。覲不食者兩日，探懷中印章授其從卒曰：「我且死，若求間道，以此上官。」賊知其無降意，害之，至死罵賊不絕。
　　壬戌，儂智高入康州，知州趙師旦，監押馬貴死之。師旦，稹從子也。
　　賊既破邕州，順流東下。師旦使人覘賊，還報曰：「諸州守皆棄城走矣。」師旦叱曰：「汝亦欲吾走邪」乃大索，得諜三人，斬以徇。而賊已薄城下，師旦止有兵三百，開門迎戰，殺數十人。會暮，賊稍卻，師旦語其妻，取州印佩之，使負其子以匿，曰：「明日賊必大至，吾知不敵，然不可以去，爾留死，無益也。」遂與貴部士卒固守州城。召貴食，貴不能食，師旦獨飽如平時。遲明，賊攻城愈急，左右請少避，師旦曰：「戰死與戮死何如？」眾皆曰：「願為國家死。」 至城破，無一人逃者。矢盡，與貴俱還，據堂而坐。智高麾兵入，脅師旦，師旦大罵，智高怒，並貴害之。癸亥，入端州，知州丁寶臣棄城走。
　　甲子，知潁州、資政殿學士、戶部侍郎范仲淹行至徐州而卒。
　　仲淹少有大志，於富貴、貧賤、毀譽、歡戚，不一動其心，而慨然有志於天下，常自誦曰：「士當先天下之憂而憂，後天下之樂而樂也。」每感激論天下事，奮不顧身，一時士大夫矯厲尚風節，自仲淹創之。性至孝，以母在時方貧，其扣雖貴，非賓客不重肉，妻子衣食僅能自充。而好施予，置義莊里中，以贍族人。守杭之日，子弟知其有退志，乘間請治第洛陽，樹園圃，為逸老地。仲淹曰：「人苟有道義之樂，形骸可外，況居室乎！」吾今年逾六十，生且無幾，乃謀治第樹園圃，顧何待而居乎！吾所患在位高而艱退，不患退而無居也。且西都士大夫園林相望，為主人者莫得常游，而誰獨障吾游者？豈必有諸己而後為樂邪？」及卒，贈兵部尚書，諡文正，又遣使部問其家。既葬，帝親書其碑曰「褒賢之碑」。仲淹為政主忠厚，所至有恩，邠、慶二州之民與屬羌皆畫像立生祠事之。其卒也，羌酋數百人哭之如父，齋三日而去。
　　丙寅，儂智高圍廣州。前二日，有告急者，知州江都仲簡以為妄，囚之，下令曰：「有言賊至者斬！」以故民不為備。及賊至，始令民入城，民爭以金貝遺閽者求先入，踐死者甚眾，餘皆附賊，賊勢益張。
　　命知韶州陳曙領兵討儂智高。朝廷初聞智高反，詔進奏院不得輒報。知制誥呂溱言：「邊防警急，一方有盜賊，宜令諸路聞之，共得為備。今欲人不知，此何意也！」
　　六月，乙亥，起復前衛尉卿余靖為秘書監、知潭州；前屯田員外郎、直史館楊畋為廣南西路體量安撫提舉經制賊盜。靖及畋各居父喪。先是靖與知韶州者結緝農兵，完葺保障，共為守御計，朝廷聞而嘉之；又以畋素習蠻事，故有是命。尋改靖廣南西路安撫使、知桂州。畋被召，至都門外，辭以喪服不敢見；帝賜以所服御巾，入對便殿，即日加起居舍人、同知諫院而遣之。
　　甲申，徙知廣州仲簡知荊南。朝廷但以簡能守城，故有是命，不知廣人怨之深也。
　　丙戌，詔：「諸州軍里正、押司、錄事，已代而令輸錢免役者，以違制論。」先是王逵為荊湖南路轉運使，率民輸錢免役，得緡錢三十萬，進為羨餘，朝廷降詔獎諭。由是諸路盡為掊克，至破產不能償所負。朝廷知其弊，故條約之。
　　丁亥，以太子太師致仕王德用為河陽三城節度使、同平章事、判鄭州。
　　時將相王姓者數人，而閭閻婦女小兒皆號德用為黑王相公。德用雖致仕，乾元節上壽，預班廷中，遼使曰：「黑王相公乃復起邪？」帝聞之，遂更付以方鎮。
　　以彰化節度使、知延州狄青為樞密副使。御史中丞王舉正，言青出兵伍為執政，本朝所無，恐四方輕朝廷；左司諫賈黯、御史韓贄亦以為言，皆不聽。青面涅猶存，帝嘗敕青傅藥除字。青指其面曰：「陛下擢臣以功，不問門第。臣所以有今日，由面涅耳，願留此以勸軍中，不敢奉詔。」
　　壬辰，以秘書丞、監郴州稅唐介為主客員外郎、通判潭州。
　　己亥，置廣南東、西路、湖南、江西轉運判官各一員。庚子，以知宿州朱壽隆提點廣南西路刑獄。朝廷懲嶺表無備，命完城，貴州守者虐用其人，人不堪命。壽隆馳至州，械守送獄，奏黜之，州人為立生祠。壽隆，台符子也。
　　秋，七月，乙巳，出內藏庫錢三十萬緡、絹十萬匹，下河北助糴軍糧。
　　丙午，命知桂州余靖經制廣南東、西路盜賊。時諫官賈黯言：「靖及楊畋皆許便宜從事，若兩人指蹤不一，則下將無所適從。又，靖專制西路，若賊東向，則非靖所統，無以使眾。不若並付靖經制兩路。」靖亦自言：「賊在東而使臣西，非臣志也。」帝從其言，故有是命。
　　初，魏瓘築廣州城，鑿井蓄水，作大弩為守備。及儂智高攻城甚急，且斷流水，而城堅，井飲不竭，弩發輒洞中，賊勢稍屈。
　　知英州晉江蘇緘，始聞廣州被圍，謂其眾曰：「廣與吾州密邇，今城危在旦暮，而恬不往救，非義也。」乃蒐募壯勇合數千人，委州印於提點刑獄鮑軻，夜行赴難，去廣二十里駐兵。黃師宓為賊謀主，緘使縛其父，斬以徇，賊聞之喪氣。時郡民皆旁緣為盜，緘得六十餘人，斬之。招懷其驅脅詿誤，使復故業者，凡六千八百餘人。
　　城被圍日久，戰數不勝。賊方舟數百，急攻南城。番禺令新喻蕭注，先自圍中出，募得海上強壯二千餘人，以海船集上流，未發；會颶風夜起，縱火焚賊船，煙焰燭天，大破之，即日發縣門諸路援兵及民戶牛酒芻糧，相繼入城。而轉運使成都王罕，亦自外募民兵入城，益修守備。賊知不可拔，圍五十七日，壬戌，解去，由清遠縣濟江，擁婦女作樂而行。
　　攻賀州，不克。遇廣東都監張忠於白田，忠戰死，虔州巡檢董玉、康州巡檢王懿、連州巡檢張宿、合州巡檢趙允明、監押張全、司理參軍鄧冕皆歿。先是緘與洪州都監蔡保恭，以兵八千人據邊渡村，扼賊歸路，忠自京師至，奪而將之。臨戰，謂其下曰：「我十年前一健兒，以戰功為團練使，爾曹勉之！」於是不介馬而前。先鋒遇賊奔，忠手拉賊帥二人；馬陷濘，不能奮，遂中標槍死。
　　甲子，廣東鈐轄蔣偕擊賊於路田，兵敗，南恩州巡檢楊逵、南安軍巡檢邵餘慶、權宜州巡檢馮岳、西路捉賊王興、萇用和皆歿。
　　考功議上故司空致仕張齊賢諡曰文定，右僕射陳堯叟曰文忠，太子太傅致仕辛仲甫諡曰康節，贈吏部尚書溫仲舒諡曰恭肅，贈戶部尚書錢若水諡曰宣靖，贈刑部尚書宋湜諡曰恭質，右屯衛上將軍王嗣宗諡曰景庄，威塞節度使馮守信諡曰勤威。自齊賢而下，皆祖宗舊臣也，已葬而未諡，至是其家始請之。
　　八月，丁丑，以監新淦縣稅丘浚簽署滁州判官事。浚坐作詩刺譏時事，謫官久之。至是淮南安撫陳旭、湖北提點刑獄祖無擇表薦之。帝曰：「浚無雅行，惟以口舌動人。今旭等稱其才，無乃長浮薄！」輔臣言：「浚所坐已更赦，宜使自新。」故內徙之。
　　楊畋既趨廣南，又奏請刪康定行軍約束及賞罰格頒下，並置檢法官。己卯，詔諭畋曰：「智高乘飈銳竊發，二廣之民日徯官軍至，故委卿節制，以殲賊為期。臨機趨變，安用中覆！今甲兵大集，不能度形勢一舉撲滅，乃奏請頒格令，置檢法官，此豈應速計邪？賊或順風下海，掠瓊管及海壖諸州，厚戍則兵不足，無備則寇乘之。如能斷海道，則不以日月淹滯可也。」
　　乙酉，降廣南東路轉運使王罕官，監信州酒稅。初，罕往潮州議鹽事，聞儂智高圍廣州，即領兵還，入城為守御備，城得不陷者，罕有力焉，而朝廷未知也。提點刑獄鮑軻自英州挈其孥欲過嶺北，至雄州，知州蕭勃留之，乃具奏，召罕至雄州計事，罕輒不至。諫官李兌遂劾罕怯懦避賊，端居廣州，朝廷亦以罕奏不時達，故及於責。
　　丙戌，贈張忠為感德節度使，錄其父餘慶為左監門衛大將軍，賜第一區，給半俸終其身。
　　丁亥，以蕭注為禮賓副使，仍權發遣番禺縣事。
　　戊子，以資政殿學士兼翰林侍讀學士、吏部尚書、知汝州吳育為集賢院學士、判西京留守御史臺，以育固稱疾，求居散地故也。留台舊不領民事，時張堯佐判河陽，民訟久不決者，多詣育，育為辨曲直，判書狀尾，堯佐畏恐奉行。
　　鄜州兵廣銳、振武二指揮戍延州，聞其家被水災，詣副都署王興求還，不能得，乃相率逃歸，至則家人無在者，於是聚謀為盜，州人震恐。知州薛向遣親吏諭之曰：「冒法以救父母妻子，乃人之常情；而不聽汝歸，乃武帥不知變之故耳。汝聽吾言，亟歸收親屬之屍，貸汝擅還之罪；不聽吾言，汝無噍類矣。」眾徑入，拜庭下泣謝，境內以安。向，顏之孫也。
　　辛卯，改知秦州孫沔為湖南、江西路安撫使，入內押班石全彬副之。沔初入見，帝以秦州事勉之，對曰：「臣雖老，然秦州不足煩聖慮，當以嶺南為憂也。臣睹賊勢方張，官軍朝夕當有敗奏。」既而聞張忠死，蔣偕敗，帝諭執政曰：「南事誠如沔料。」宰相龐籍因奏遣沔行，仍許沔便宜從事。沔以南方兵連為賊破，氣懾不可用，請益發騎兵，且增選偏裨二十人，求武庫精甲五千。參知政事梁適謂沔曰：「毋張皇。」沔曰：「前日惟無備，故至此。今指期滅賊，非可以僥倖，乃欲示鎮靜邪！」居二日，促行，才與兵七百。沔憂賊度嶺而北，乃檄湖南、江西曰：「大兵且至，其繕治營壘，多具燕犒。」賊疑，不敢北侵。沔行至鼎州，復詔加廣南東、西路安撫使。
　　以知英州、秘書丞蘇緘為供備庫使。初，廣州以賊遽至，不及清野，故賊得肆略。後緘知賊將走，分兵扼其歸路，布槎木、巨石凡四十里。賊至，果不得前，乃繞出數舍，入沙頭渡江，由清遠縣道連、賀州西歸，摧傷甚眾，緘盡得賊所略去物。

