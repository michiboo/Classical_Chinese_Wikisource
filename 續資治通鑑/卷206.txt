
諱圖卜特穆爾，武宗次子，明宗之弟也，母曰文獻昭聖皇后唐古氏。大德八年春正月癸亥生。至治元年，出居海南；泰定元年，召還京師，封懷王。
春，正月，丙辰，命趙世延、趙世安領纂修《經世大典》事。
辛酉，時享太廟。
甲子，雅克特穆爾、巴延並辭丞相職，不允，仍命阿榮、趙世安慰諭之。
丁卯，雲南諸王圖沁及萬戶布呼、阿哈等叛，攻中慶路，陷之，殺廉訪司官，執左丞實都等，迫令署諸文牘。
辛未，中書省言：「科舉會試日期，舊制以二月一日、三日、五日，近歲改為十一、十三、十五；請依舊制。」從之。
壬申，衡陽猺為寇，劫掠湘鄉州。
丁丑，追封三寶努為郢城王，諡榮敏。
趙世延請致仁，不允。
庚辰，陛群玉署為群玉內司，仍隸奎章閣學士院，以禮部尚書庫庫兼監群玉內司事。庫庫嘗以秘書監丞奉命往核泉舶，芥視珠犀，不少留目。國制，大樂諸坊，咸隸禮部，遇公宴，眾伎畢陳。庫庫視之泊如，僚佐以下皆肅然。
二月，壬午朔，以趙世安為御史中丞，史惟良為中書左丞。
癸未，籍張珪子五人家貲。
丁亥，命江南、陝西、河南等外富民輸粟，補江南萬石者官正七品，陝西千五百石、河南二千百，江南五千石者從七品，自餘品級有差；四川富民有能輸粟赴江陵者，依河南例；其不願仕，乞封父母者聽。僧、道輸粟者，加以師號。
己丑，圖沁、布呼等攻陷仁德府，至馬龍州。調八番元帥鄂勒哲將八番達喇罕軍千人、順元土軍五百人禦之。
庚寅，以修《經世大典》久無成功，專命奎章閣學士阿鄰特穆爾、和塔拉、都哩默色等譯國言所紀典章為漢語，纂修則趙世延、虞集等，而雅克特穆爾如國史例監修。
奎章閣學士和塔拉、都哩默色、薩題、虞集辭職，詔諭之曰：「昔我祖宗睿知聰明，其於致治之道，自然生知。朕以統緒所傳，實在眇躬，夙夜憂懼。自惟早歲跋涉艱阻，視我祖宗，既乏生知之明，於國家治體，豈能周知！故立奎章閣，置學士員，以祖宗明訓、古昔治亂得失陳說於前，使朕樂於聽聞，卿等宜推所學以稱朕意，其勿復辭。」
甲午，圖沁、布呼等攻晉寧州。圖沁自立為雲南王，布呼為丞相，阿哈、呼喇呼等為平章等官，立城柵，焚倉庫以拒命。
乙未，中書省言：「江浙民飢，今歲海運，為米二百萬石，其不足者，來歲補運。」從之。
丙申，賑常德、澧州路饑。
甲辰，帝及皇后、皇子喇特納達喇並受佛戒。
己亥，命明宗皇子受佛戒。
監察御史言：「中書平章多爾濟，職任台衡，不思報效，銓選之際，紊亂綱紀，貪污著聞，恬不知恥，宜行黜罷。」從之。
甲辰，流旺沁之子于吉陽軍。
乙巳，封明宗皇子伊勒質伯為鄜王。
賑淮安饑。
丙午，命中尚卿蘇爾約蘇從以兵討雲南。
御史臺言：「奇徹台天曆初在上都，嘗與庫庫楚等謀執都爾蘇，事泄，同謀者皆死，奇徹台以出征獲免。頃台臣疑而劾之，不稱事情，宜雪其枉。」制可。
帝念雅克特穆爾擁戴之勞，既追封其三世，又命禮部尚書馬祖常制文立石於北郊以昭其功；獲謂未足以報，命獨為丞相以尊異之。丁未，以巴延知樞密院事，依前太保、錄軍國重事。詔中書曰：「昔在世祖，嘗以宰相一人總領庶務，故治出於一，政有所統。雅克特穆爾為右丞相，巴延既知樞密院事，左丞相其勿復置。凡號令、刑名、選法、錢糧、造作，一切中書政務，悉聽雅克特穆爾總裁。諸王、公主、附馬、近侍人員、大小諸司，敢有隔越聞奏，以違制論。」
戊申，中書省言：「舊制，正旦、天壽節，內外諸司各有贄獻，頃者罷之。今江浙省臣言聖恩公溥，覆幬無疆，而臣等殊無補報，凡遇慶禮，進表稱賀，請如舊制為宜。」從之。
征劄實為應奉翰林文字，賜對奎章閣。帝問有所著述否，劄實進所著《帝王心法》，帝稱善，詔預修《經世大典》。以論議不合，求去，乃命奎章閣侍書學士虞集諭留之，劄實堅以母老辭，遂賜幣遣之。
辛亥，命市故瀛國公趙田，賜龍翔集慶寺，御史臺言不必予其直，帝曰：「吾建寺為子孫黎民計，若取人田而不予直，非朕志也。」
賑茶陵等州饑。杭州火，恤之。
三月，甲寅，乖西糸玄蠻三千人入松梸山，燒沿邊軍營堡。
戊午，封皇子喇特納達喇為燕王，立宮相府總其府事，雅克特穆爾領之。
廷試進士，賜特勒圖、王文煜等九十七人及第、出身。
時宗籓暌隔，功臣汰侈，政教未立。帝將策士，虞集為讀卷官，乃擬制策以進，首以勸親親、體群臣、同一風俗、協和萬邦為問。帝不用。
命彰德路歲祭羑裡周文王祠。
以河南行省平章奇珠為雲南行省平章，八番、順元宣慰使特穆爾布哈為雲南行省左丞，從豫王由八番道討雲南。
己巳，議明宗升祔，序於英宗之上，視順宗、成宗廟遷之例。
辛未，諸王伊蘇台，部七百餘人入天山縣，掠民財產，遣樞密院、宗正府官往捕之。
壬申，祔明宗神主於太廟。
夏，四月，壬午朔，命西僧作佛事於仁和殿，自是日始，至十二月終罷。
癸未，中書省言：「各官分及宿衛士歲賜錢帛，舊額萬人，去歲增四千人，邇者增數益廣，請依舊額為宜。」詔阿布哈雅裁省以聞。
壬辰，以所籍張珪諸子田四百頃賜大承天護聖寺。
辛丑，明宗皇后必巴實崩，皇后鴻吉哩氏與宦者拜珠謀殺之也。
壬寅，括益都、般陽、甯海間田十六萬餘頃，賜大承天護聖寺。
烏蒙土官祿余殺烏撒宣慰司官吏，降於布呼。羅羅諸蠻俱叛，與布呼相應，平章特穆爾布哈為其所害。祿餘以蠻所七百餘人拒烏撒、順元界，立關固守。重慶五路萬戶，軍至雲南境，值羅羅蠻萬餘人遇害，千戶祝天祥等引餘眾遁還。
戊申，詔江浙、河南、江西三省調兵二萬，命諸王運圖斯特穆爾及樞密判官洪浹將之，與湖廣行省平章托歡會兵討雲南。
五月，戊午，帝御大明殿，雅克特穆爾率文武百官及僧道、耆老奉玉冊玉寶，上尊號曰：「欽天統聖至德成功大文孝皇帝。」是日，改元至順。
丁卯，翰林國史院修《英宗實錄》成。
戊辰，帝如上都。將立燕王喇特納達喇為皇太子，乃以托歡特穆爾乳母夫言，明宗在日，素謂太子非其子，黜之江南，驛召翰林學士阿林特穆爾、奎章閣學士烏圖嚕篤勒哲書其事於《托布齊延》，召虞集使書詔，播告中外。
是月，以浙東宣慰使陳天祐、湖廣參知政事樊楫死於王事，贈封特加一級。龍興張仁興妻鄒氏、奉元李郁妻崔氏以志節，汴梁尹華以孝行，皆旌其門。
六月，辛巳朔，雅克特穆爾言：「向有旨，惟許臣及巴延兼領三職。今趙世延以平章政事兼翰林學士承旨、奎章閣大學士，世延引疾以辭。」帝曰：「朕重老成人，其令趙世延仍視事中書，果病。無預銓選可也。」
丙申，大名路黃河溢。
庚子，知樞密院事庫春貝、托克托穆爾及通政使齊爾噶朗等十人，以雅克特穆爾權勢崇重，謀誅之。頁特密實托密以變告雅克特穆爾；即率奇徹軍掩捕，按問，並棄市，籍其家。
乙巳，羅羅斯土官撒加伯，合烏蒙蠻兵萬人攻建昌縣，雲南行省右丞躍裡特穆爾拒之，斬首四百餘級；四川軍亦敗撒加伯於蘆古驛。
秋，七月，己未，通渭山崩。
辛酉，以江西、建昌萬戶府軍戍廣海者，一歲更役，往來勞苦，詔仍至元舊制，二歲一更。
乙丑，調諸衛卒築漷州、柳林海子堤堰。
庚午，中書省言：「近歲帑廩空虛，其費有五：「曰賞賜，曰作佛事，曰創置衙門，曰濫冒支領，曰續增衛士鷹坊，請與樞密院、御史臺各集賽官同加汰減。」從之。
丁丑，特們德爾子將作使索珠與其弟觀音努、姊夫太醫使伊埒哈雅，坐怨望咒詛，事覺，詔中書鞫之。事連前刑部尚書烏訥爾、前御史大夫博囉、上都留守烏訥爾等，俱伏誅。
雲南圖沁、布呼等勢愈猖獗，烏撒、祿余亦乘勢連約烏蒙、東川、茫部諸蠻，欲令布呼弟拜延順等兵攻順元。詔即遣使督豫王喇特納實哩及行樞密院、四川、雲南行省亟會諸軍分道進討；以烏蒙、烏撒及羅羅斯地接西番，與碉門安撫司相為脣齒，命宣政院督所屬軍民嚴加守備，又命鞏昌都總帥府調兵千人戍四川。
閏月，癸未，監察御史葛明誠言：「中書平章政事趙世延，年逾七十，志慮耗衰，固位苟容，無補於事，請斥歸田裡。」詔中書議之。雅克特穆爾言：「世延向日陳致仕，不允所請。御史之言，蓋不知有旨。」帝曰：「如御史言，世延固難任中書矣，其仍任以翰林、奎章之職。」
雲南茫部路九村夷人阿斡阿裡，詣四川行省自陳：「本路舊隸四川，今土官撒加伯與雲南連叛，願備糧四百石，民丁千人，助大軍進征。」事聞，詔嘉其去逆效順，厚慰諭之。
癸巳，行樞密院言：「征戍雲南軍士二人逃歸，捕獲，法當死。」詔曰：「如臨戰陣而逃，死宜也。非接戰而逃，輒當以死，何視人命之易耶！其杖而流之。」
安南國王陳益稷，以天曆二年卒於漢陽府。丁酉，制贈開府儀同三司、湖廣行省平章政事，王爵如故，諡忠懿。
戊申，加封孔子父齊國公為啟聖王，母魯國太夫人顏氏為啟聖王夫人。旋封孔子妻並官氏為大成至聖文宣王夫人，從衍聖公孔思晦之請也。又加封顏子兗國復聖公，曾子郕國宗聖公，子思沂國述聖公，孟子鄒國亞聖公，河南伯程顥豫國公，伊陽伯程頤洛國公。
羅羅斯土官撒加伯及阿陋土官阿剌、裡州土官阿答，以兵八千撤毀棧道，遣把事曹通潛結西番，欲據大渡河進寇建昌。四川行省調兵一千七百人，令五戶周勘統之，直抵羅羅斯界，以控扼西番及諸蠻部。
廣西猺於國安寇修仁、荔浦等縣，廣西元帥府發兵捕之，賊眾潰走，生擒國安。
是月，江南大水，江浙、湖廣尤甚。
八月，辛亥，雲南躍裡特穆爾以兵屯建昌，執羅羅斯把事曹通，斬之。
雅克特穆爾出西道田獵，未至，丁巳，詔以機務至重，遣使趣召之。
己未，帝至自上都。
有上言蔚州廣靈縣地產銀者，詔中書、太禧院遣人蒞其事，歲所得銀，歸大承天護聖寺。
辛酉，御史臺臣請立燕王為皇太子。帝曰：「聯子尚幼，非裕宗為燕王時比，俟雅克特穆爾至，共議之。」
壬申，詔興舉蒙古字學。
中書省、樞密院、御史臺言：「比奉旨裁省衛士，今定大內四宿衛之士，每宿衛不過四百人；累朝宿衛之士，各不過二百人。鷹坊萬四千二十四人，當減者四千人；內饔九百九十人，四集賽當留者各百人；累朝舊邸宮分饔人三千二百二十四人，當留者千一百二十人；媵臣、怯憐口共萬人，當留者六千人。其汰去者，斥歸本部著籍應役。自裁省之後，各宿衛復有容匿漢、南、高麗人及奴隸濫充者，集賽官與其長杖五十七，犯者與典給散者皆杖七十七，沒家貲之半，以籍入之半為告者賞。仍令監察御史察之。」制可。
九月，庚辰，罷入粟補官例。
大寧路地震。
甲申，命藝文監以《雅克特穆爾世家》刻板行之。
監察御史葛明誠劾奏：「遼陽行省平章哈喇特穆爾，嘗坐贓被杖罪，今復任以宰執，控制東籓，亦足見國家名爵之濫，請行黜罷。」從之。
辛卯，監察御史哆囉台、王文若言：「嶺北行省，乃太祖肇基之地，武宗時，太師伊齊徹爾為右丞相，太傅達爾罕為左丞相，保安邊境，朝廷無北顧之憂。今乃命哈瑪爾圖為平章政事，其人瑣瑣無正大之稱，錢穀甲兵之事，懵無所知，豈能昭宣皇猷，贊襄國政！且以伊齊徹爾輩居於前而以斯人繼其後，賢不肖固不待辨而明，理宜黜罷。」制可之。
置麓川路軍民總管府。復立總管府於哈喇火州。
乙未，御史臺臣劾奏：「前中書平章蘇蘇，叨居台鼎，專肆貪淫，兩經杖斷，方議流竄。幸蒙恩宥，量徙湖廣，不復畏法自守，而乃攜妻取妾，濫汙百端。況湖廣乃屯兵重鎮，豈宜居此！請屏之遠裔，以示至公。」詔永竄雷州，湖廣行省遣人械送。
己亥，敕：「諸色人非其本俗，敢有弟收其嫂，子收庶母者，坐罪。」
丁未，敕有司繕治南郊齋宮。
辰州萬戶圖克裡布哈母舒穆嚕氏以志節，漳州龍溪縣陳必達以孝行，並旌其門。
冬，十月，辛酉，帝始服大裘、袞冕，親祀昊天上帝於南郊，以太祖配。蓋自世祖至是凡七世，而南郊親祀之禮始克舉焉。
乙丑，廣西猺寇橫州及永淳縣，敕廣西元帥府率兵捕之。
壬申，御史臺言：「內外官吏令家人受財，以其幹名犯義，罪止杖斥。今貪污者緣此犯法愈多，請依十二章，計贓多寡論罪。」從之。
乙亥，賜伯夷、叔齊廟額曰聖清，歲春秋祀以少牢。
遣使趣四川、雲南行省兵進討。於是四川行省平章達春引兵由永甯、左丞博囉引兵由青山茫部並進，陳兵周泥驛，及祿余等戰，殺蠻兵三百餘人。祿餘眾潰，即奪其關隘，以導順元諸軍。時雲南行省平章奇珠等俱失期不至。
十一月，辛巳，御史臺臣言：「陝西行省左丞齊喇，坐受人僮奴一人及鸚鵡，請論如律。」詔曰：「位至宰輔，食國厚祿，猶受人生口，理宜罪之。但鸚鵡微物，以是論贓，失於太苛，其從重者議罪。今後凡饋禽鳥者，勿以贓論，著為令。」
丙戌，羅羅斯撒加伯、烏撒阿答等合諸部萬五千人攻建昌，躍裡特穆爾等引兵追戰於木托山下，敗之，斬首五百餘級。
廣西廉訪司言：「今討叛猺，各行省官將兵二萬人，皆屯住靜江，遷延不進，曠日持久，恐失事機。」詔遣使趣之。
知樞密院事雅克布連，請依舊制全給鷹坊芻粟，使無貧乏，帝曰：「國用皆百姓所供，當量入為出，朕豈以鷹坊失其利，重困吾民哉！」不從。
辛丑，敕河南行省：「民間自實田土糧稅，不通舟楫之處，得以鈔代輸。」
十二月，己酉，以董仲舒從祀孔子廟，位列七十子之下。
國子生積分及等者，省、台、集賢院、奎章閣官同考試，中式者以等第試官，不中者復入學肄業。
辛亥，立燕王喇特納達喇為皇太子，詔天下。
戊午，以郊祀禮成，御大明殿受文武百官朝賀，大赦天下。
癸酉，詔宣忠扈衛親軍都萬戶府：「凡立營司境內所屬山林川澤，其禽獸魚鱉悉供內膳，諸獵捕者坐罪。」
監察御史秦起宗，劾中丞和尚受人婦女，賤買縣官屋，不報。起宗入見，跪辨久之，敕令起，起宗不起，會日暮，出。明日，立太子，有赦，起宗又奏：「不罪和尚，無以正國法。」和尚乃伏辜。帝曰：「為御史當如是矣。」元會，賜濟遜服，令得與大宴。
甲戌，敕各行省：「凡遇邊防有警，許令便宜發兵，事緩則驛聞。」
清江範梈，以朝臣薦為翰林院編修官，秩滿，擢海南、海北道廉訪司照磨，巡曆遐僻，不憚風波瘴癘，所至興學教民，雪理冤滯甚眾。遷福建閩海道知事，閩俗素汙，文繡局取良家子為繡工，無別尤甚。梈作歌詩一篇述其弊，廉訪使取以上聞，皆罷遣之，其弊遂革。未幾，移疾歸，是歲卒。
奎章閣初開，首擢翰林應奉揭傒斯為授經郎，以教勳戚大臣子孫。帝時幸閣中，有所諮訪，奏對稱旨，恆以字呼之而不名。每中書奏用儒臣，必問曰：「其才何如揭曼碩？」間出所上《太平政要》四十九章以示台臣曰：「此朕授經郎揭曼碩所進也。」其見親重如此。
傒斯，富州人。地不產金，官民惑於奸民之言，募淘金戶三百戶而以其人總之，散往它郡採金以獻，歲課自四兩，累增至四十九兩。其人既死，而三百戶所存無什一，又貧不聊生；有司乃責民之受役於官者代輸，民多以是破產。中書因傒斯言，遂蠲其征，民賴以蘇。
春，正月，己卯，御製《奎章閣記》，親書，刻於石。
行樞密院使徹爾特穆爾等言：「十一月，仁德府權達嚕噶齊曲術，糾集兵眾以討雲南，首敗布呼賊兵於馬龍州，以是月十一日殺布呼弟拜延，獻馘於豫王。十三日，戰於馬金山，獲布呼及其弟巴延徹爾、其黨拜布哈等十餘人，誅之，餘皆皆潰，獨祿，餘據金沙江。」詔趣進兵討之。
丁亥，以壽安山英宗所建寺未成，詔中書省給鈔十萬錠供其費，仍命雅克特穆爾、薩題等總督其工役。
戊子，造歲額鈔本，至元鈔八十九萬五千錠，中統鈔五千錠。
命興和路建雅克特穆爾鷹棚。
辛卯，皇太子喇特納達喇薨。壬辰，命宮相法哩等護靈輦北祔葬于山陵，仍命法哩等守之。
御史臺臣劾奏福建宣慰副使哈濟，前為廣東廉訪副使，貪污狼籍，宜罷黜，從之。
甲辰，建孔子廟於後衛。
乙巳，鎮西武靖王綽斯班、豫王喇特納實哩及行省、行院官同討雲南，兵十餘萬，以去年十一月十一日，綽斯班師次羅羅斯，期躍裡特穆爾會於曲靖、馬龍等州；躍裡特穆爾倍道兼進，奪金沙江。十二月十七日，大軍擊敗阿哈兵，阿哈偽降，明日，率兵來襲我營，綽斯班等又擊敗之，阿哈竄走；大軍直趨中慶，遇賊於安寧州，再戰，大敗之。二十八日，阿哈來逆戰，遂就擒，斬於軍前。三十日，將抵中慶，賊兵七千猶拒戰於伽橋、古壁口，躍裡特穆爾左頰中流矢，洞耳後，拔矢復戰，大捷，遂復行省治，諸軍皆會，駐於城中，分兵追捕殘賊於嵩明州。捷聞，詔總兵官量度緩急，從宜區外。
行樞密院使徹爾特穆爾，治軍有紀律，所過秋毫無犯；賊平，賞賚甚厚，悉分賜將士，囊裝惟巾櫛而已。
二月，戊申，立廣教總管府，以掌僧尼之政，凡十六所，秩正三品。府設達嚕噶齊、總管、民知府事、判官各一員，宣政院選流內官擬注以聞，總管則僧為之。
四川行省招諭懷德府驢穀、什用等四洞及生蠻十二洞皆內附，詔升懷德府為宣撫司以鎮之。諸洞各設長官司及巡檢司，且命各還所掠生口。
湖廣參政徹爾特穆爾與蘇蘇、班坦俱坐出怨言，刑部鞫實定罪，會赦，並流荒僻州郡，仍籍其家；蘇蘇禁錮終身。
己酉，樞密院言：「徹爾特穆爾、博囉以正月戊寅敗烏撒蠻兵，射中祿餘，降其民，烏蒙、東川、易良州蠻兵、夷獠等俱款附。綽斯班等駐中慶，復行省事。」又言：「澄江路蠻官郡容報賊古喇呼，及圖沁之弟拜喇圖密實等，偽降於豫王而反圍之，至易龍驛，古喇呼等掩襲官軍。四川平章達春頓兵不進，平章奇珠妻子孳畜為賊所掠。諜知圖沁方修城堡，布兵拒守，無出降意」詔速進兵討之。
辛亥，建雅克特穆爾居第於興聖宮之西南，詔薩題及留守司董其役。
乙卯，雲南統兵官報諸蠻悉降，惟祿餘追捕未獲。
諸王齊齊克圖、錫格，坐妄言不道，詔安置齊齊克圖廣州，錫格雷州。
三月，辛巳，御史臺臣劾奏：「燕南廉訪使布咱爾，前為閩海廉訪使，受贓累萬，雖遇赦原，宜追奪制命，籍沒流竄。」詔如所言，仍暴其罪。
甲申，繪皇太子真容，奉安慶壽寺之東鹿頂殿，祀如累朝神御殿儀。以宦者拜珠侍皇太子疾不謹，杖斥之。
冠州有蟲食桑四十餘萬株。
丙戌，雨土霾。
司徒錫沙言：「陶弘景《胡笳曲》有『負扆飛天曆，終是甲辰君』之語，今陛下生年、紀號適與之合，此實受命之符，請錄付史館，頒告中外。」詔翰林、集賢、奎章、禮部雜議之。翰林諸臣議以為：「唐開元間，太子賓客薛讓進武后《鼎銘》云：『上元降監，方建隆基。』為玄宗受命之符。姚崇表賀，請宣示史官，頒告中外。而宋儒司馬光斥其采偶合之文以為符瑞，乃小臣之諂，而宰相實之，是侮其君也。今弘景之曲，雖於生年、紀號若偶合者，然陛下應天順人，紹隆正統，於今四年，薄海內外，罔不歸心，固無待於旁引曲說以為符命。從其所言，恐啟讖緯之端，非所以定民志。」事遂寢。
戊午，以龍慶州之流杯園池、水磑上田賜雅克特穆爾。
癸巳，修普天大醮。
豫王喇特納實哩、鎮西武靖王綽斯班等擒雲南諸賊及其將校，磔以徇。
癸卯，中書省言：「嘉興、平江、松江、江陰蘆場、蕩山、沙塗、沙田之籍於官者，嘗賜他人，今請改賜雅克特穆爾。」令有司如數給付。
夏，四月，丙午朔，全甯民王托歡獻銀礦。詔設銀場提舉司，隸中政院。
命西僧於五台及霧靈山作佛事各一月，為皇子古嚕達喇祈福。
戊申，皇姑魯國大長公主薨。
以宮中高麗女子賜雅克特穆爾，高麗國王請割國中田為資送，詔遣使往受之。
發衛卒三千助大承天護聖寺工役。
庚戌，詔建雅克特穆爾生祠於紅橋南，樹碑以紀其勳。
真定武陟縣地震，逾月不止。
戊午，命興和建屋居海青，上都建屋居鷹鶻。
庚申，甯國路涇縣民張道，殺人為盜，道弟吉從而不加功，拘囚七年不決。吉母老，無他子孫，中書省臣以聞，敕免死，杖而釋之，俾養其母。
壬戌，樞密院言：「雲南已平，鎮西武靖王綽斯班奏言：『種人叛者雖已略定，其餘黨逃竄山谷，不能必其無反側，請留荊王額蘇額布罕及諸王索諾木等各領所部屯駐一二歲，以示威重。』」從之。仍命豫王分兵共守一歲以鎮輯之，餘軍皆遣還所部，統兵官召赴闕。
甲子，詔：「故尚書省丞相托克托，可視三寶努例，以所籍家資還其家。」
御史臺言同僉中政院事殷仲容，奸貪邪佞，冒哀居官，詔黜之。
戊辰，奎章閣以纂修《經世大典》，請從翰林、國史院取《托布齊延》一書以紀太祖已來事蹟，詔以命翰林學士承旨押布哈、塔斯哈雅。押布哈言：「《托布齊延》事關秘禁，非可令外人傳寫，臣等不敢奉詔。」從之。
衡州路比歲旱蝗，仍大水，民食草木殆盡，又疫癘者十九。壬申，湖南道宣慰司請賑糧米萬石，從之。
五月，甲午，以平江官田五百頃立稻田提舉司，隸宮相都總管府。
乙未，纂修《皇朝經世大典》成。
丙申，帝如上都，敕在京百司日集公署，自辰至暮勿廢事。
戊戌，次紅橋，臨視雅克特穆爾生詞。
六月，乙巳朔，監察御史韓元善言：「歷代國學皆盛，獨本朝國學生僅四百員，又復分辨蒙古、色目、漢人之額。請凡蒙古、色目、漢人，不限員額皆得入學。」又，監察御史陳守中言：「凡仕者親老，別無他丁侍養，請不限地方名次，從優附近遷調，庶廣忠孝之道。」皆不報。
乙卯，監察御史陳良，劾浙東廉訪使托克托劉延：「阿附權奸都爾蘇，又，其生母何氏，本父之妾而兄妻之，乃冒請封贈，請黜罷憲職，追還贈恩。」從之。
癸亥，詔：「諸官吏在職役或守代未任，為人行賕關說，其有所取者，官如十二章論贓，吏罷不敘終其身；雖無所取而訟起滅由己者，罪加常人一等。」
雲南出征軍悉還，烏撒、羅羅蠻復殺戍軍黃海潮等，撒加伯又殺掠良民為亂。丙寅，命雲南行省、院：「凡境上諸關戍兵，未可輕撤，宜俟緩急以制其變。」
秋，七月，辛巳，濟爾哈達爾坐罪當流遠，以騰吉斯舅氏故釋之。
壬午，監察御史張益等言：「四川行省平章奇徹台為人反覆，不可信任，今雲南未平，與蜀接境，宜削官遠竄。」詔奪其制命、金符，同妻孥禁錮於廣東。
丁亥，海南黎賊作亂，詔江西、湖廣兩省合兵捕之。
乙未，立閔子書院於濟南。
庚子，廣西猺賊平。
癸卯，知行樞密院事徹爾特穆爾以兵討叛蠻，戮其黨七百餘人。
大寧和眾縣何千妻殉夫，旌其門。
八月，甲辰朔，日有食之。
辛亥，帝至自上都。
甲寅，命宣課提舉司毋收雅克特穆爾邸舍商貸稅。
江浙水，壞田四十八萬八千餘頃。
詔皇子古嚕達喇出居雅克特穆爾家；九月，癸酉朔，市鄂爾根薩哩宅，命雅克特穆爾奉皇子古嚕達喇居之。
乙亥，命留守司發軍士，築駐蹕台於大承天護聖寺東。
御史臺臣劾奏：「四川行省參政馬鎔，發糧六千石餉雲南軍，中道輒還，預借俸鈔一十九錠以娶妾，又詬罵平章汪濤昌，罪雖蒙宥，難任宰輔。」帝曰：「綱常之理，尊卑之分，懵無所知，其何以居上而臨下！亟罷之！」
丙子，海南賊王周，糾率十九洞蠻二萬餘人作亂。命調廣東、福建兵隸湖廣左丞伊喇四努統領討捕。
湖州安吉縣久雨，太湖溢，漂沒居民，賑之。
丁亥，御史臺言：「江西行省參政李允中，乃故內侍李邦甯養子，器質庸下，誤叨重選，宜黜罷。」從之。
雲南祿餘復叛，殺烏撒宣慰使伊嚕、東川路總管府判官嘉琿迪等二十餘人，率兵擊羅羅斯，寇順元路。丁酉，雲南行省遣都事諾海、鎮撫欒智等奉詔往諭祿餘及授以參政制命，至撒家關，祿餘拒不受。俄而賊大至，諾海因與力戰，賊乃退。及晚，烏撒兵入順元境，左丞特穆爾布哈禦賊，諾海復就陣宣詔招之，遂遇害，特穆爾布哈等斂兵還。
冬，十月，己酉，為皇子古嚕達喇作佛事，釋在京囚死罪者二人，杖罪者四十七人。
癸丑，蒙古都元帥齊喇引兵擊阿哈賊黨于靖江路海中山，為雲梯登山，破其柵，殺賊五百餘人；圖沁之弟必裡克圖庫圖齊，舉家赴海死。
戊午，吳江州大風雨，太湖溢，漂沒廬舍。辛酉，命江浙行省賑之。
丙寅，雅克特穆爾取犛牛五十於西域來獻。
十一月，壬申朔，日有食之。
雲南行省言：「伊奇布錫之地所牧國馬，歲給鹽，以每月上寅日啖之，則馬健無病。比因布呼叛亂，雲南鹽不可到，馬多病死。」詔四川行省以鹽給之。
乙亥，李彥通、蕭布蘭奚等謀反，伏誅。
癸未，詔養雅克特穆爾之子塔喇哈為子，賜居弟。
隆祥司使晃忽爾布哈言：「海南所建大興龍普時寺，工費浩穰，黎人不勝其擾，以故為亂。」詔湖廣行省臣布哈及宣慰、宣撫二司領其役，仍命廉訪司蒞之。
十二月，戊申，陝西行台御史尼古巴、高坦等劾奏：「本台監察御史陳良，恃勢肆毒，徇私破法，請罷職籍贓，還歸田裡。」詔：「雖會赦，其准風憲例，追奪敕命，餘如所奏。」
以黃金符鐫文曰：「翊忠徇義、迪節同勳」，賜西域親軍副都指揮使奇徹，以旌其天曆初紅橋戰功。
壬子，覆命諸王呼喇春還鎮雲南。
癸丑，河南、河北道廉訪副使僧嘉努言：「自古求忠臣必於孝子之門。今官於朝十年不省覲者有之，非無思親之心，實由朝廷無給假省親之制，而有擅離官次之禁。古律，諸職官父母在三百里，於三年聽一給定省假二十日；無父母者，五年聽一給拜墓假十日。以此推之，父母在三百里以至萬里，宜計道里遠近，定立假期。其應省覲而不省覲者坐以罪；若詐冒假期，規避以掩其罪，與詐奔喪者同科。」命中書省、禮部、刑部及翰林、集賢、奎章閣議之。
癸亥，雨木冰。
是歲，以集賢大學士岳柱為江西行省平章政事。時有誣告富民負永甯王官帑銀八百餘錠者，中書遣使諸路征之。使至江西，嶽柱曰：「事涉誣罔，不可奉命。」僚佐重違宰臣意，嶽柱曰：「民為邦本，傷本以斂怨，亦非宰相福也。」令使者以此意覆命。雅克特穆爾聞其言感悟，命刑部詰治，得誣罔狀，坐告者罪，以其事聞，帝嘉之，特賜幣帛及上尊酒。
桂陽州民張思進等，嘯聚二千餘眾，州縣不能治，廣東宣慰司請發兵捕之，嶽柱曰：「有司不能撫綏邊民，乃欲僥倖興兵以為民害邪！遣千戶王英往問狀。英直抵賊巢，諭以禍福，賊曰：「致我為非者，兩巡檢司耳，我等何敢有異心哉！」諭其眾使復業，一方以寧。岳柱，鄂爾根薩理之子也。
監察御史陳思謙言：「銓衡之弊有四：入仕之門太多，黜陟之法太簡，州郡之任太淹，朝省之除太速。請設三策以救四弊：一曰至元三十年以後增設衙門，冗濫不急者，從實減並；其外有選法者，併入中書。二曰宜參酌古制，設辟舉之科，令三品以下各舉所知，得才則受賞，失實則受罰。三曰古者剌史入為三公，郎官出宰百里，蓋使外職識朝廷治體，內官知民間利病。今後曆縣尹有能聲善政者，授郎官、御史，歷郡守有奇才異績者，任憲使、書尚，其餘各驗資品通遷。在內者不得三考連任京官，在外者須曆兩任乃遷內職；績非出類，守不敗官者，則循以年勞，處以常調。凡朝缺官員，須二十月之上，方許遷除。」帝命中書議行之。
時有官居喪者，往往奪情起復，思謙言：「三年之喪，謂之達禮，自非金革，不可從權。」遂著於令。有詔起報嚴寺，思廉曰：「兵荒之餘，當罷土木以舒民力。」帝嘉之曰：「此正得祖宗立台憲之意，繼此事有當言者無隱。」賜縑綺旌之。思謙，祐之孫也。
帝幸奎章閣，命取國史閱之，左右舁匱以往，國史院長貳無敢言。編修呂思誠爭曰：「國史紀當代人君善惡，自古天子無觀閱之者。」乃止。
春，正月，癸酉，命前高麗國王王燾仍為高麗國王，賜金印。初，燾有疾，命其子楨襲王爵。至是燾疾愈，故復位。
己卯，罷諸建造工役，惟城郭、河渠、橋道、倉庫勿禁。
廣西羅韋裡叛寇馬武沖等攻陷那馬違等寨，命廣西宣慰司嚴軍禦之。
伊闕徹爾冒請衛士芻粟，當坐罪，雅克特穆爾請釋之。
戊子，萬安軍黎賊王奴羅等寇臨水縣。
己丑，四川行省言：「去年九月，左丞特穆爾布哈與祿余賊兵戰被創，賊遂侵境，請調重慶、敘州兵二千五百人往救之。」順元宣撫司亦言：「賊列行營為十六所，請調兵分道備禦。」
詔上都留守司為雅克特穆爾建居第。
御史臺言：「選除雲南廉訪司官，多託故不行，今有如是者，風憲勿復用。」制可。
庚子，夔路忠信寨洞主阿具什用合洞蠻八百餘人寇施州。
二月，戊申，雲南行省言：「會通州土官阿賽及河西阿勒等，與羅羅賊等千五百人，寇會川路之卜龍村；又，祿餘將引兵與茫部合寇羅羅斯，截大渡河、金沙江以攻東川、會通等州，請奉先所降詔書招諭之，不奉命則眾宜進軍。」制可。
己酉，祿余言於四川行省曰：「自父祖世為烏撒土官宣慰使，佩虎符，素無異心。曩為布呼誘脅。比聞朝廷招諭，而今限期已過，乞再降詔赦，即率四路土官出降。仍乞改屬四川省，隸永甯路，冀得休息。」行省以聞。詔中書、樞密、御史諸大臣雜議之。
集賢大學士致仕王約卒。
辛酉，雅克特穆爾兼奎章閣大學士、領奎章閣學士院事。
己巳，詔修曲阜先聖廟。
邛州有二井，舊名金鳳、茅地。天曆初地震，鹽水湧溢，州民侯坤願作什器煮鹽而輸課於官，詔四川轉運鹽司主之。
三月，庚午朔，中書省言：「凡遠戍軍官死而歸葬者，宜視民官例，給道里之費。又，四川驛戶，比以軍興消乏，宜遣官同行省量濟之。」制可。
雅克特穆爾言：「平江、松江澱山湖圩田方五百頃有奇，當入官糧七千七百石。其總田者死，頗為人占耕。今臣願增糧為萬石入官，令人佃種，以所得餘米贍臣弟薩敦。」從之。
洛水溢。
己丑，復立功德使司。
癸巳，皇子古嚕達喇更名雅克特古斯。
夏，四月，戊申，大寧路地震。
戊午，國師必蘭納識裡與故安西王子伊嚕特穆爾等謀為不軌，伏誅。有司籍之，得其人畜、土田、金銀、貸貝、錢幣、邸舍、書畫、器玩以及婦人七寶裝具，價值巨萬萬。
命有司為巴延建生祠，立紀功碑於涿州；仍別建祠，立碑於汴梁。
戊辰，免雲南行省田租三年。
前中書右丞相太傅巴達錫卒。巴達錫清慎寬厚，號稱長者，其歿也，貧無以為斂。贈太師，追封威平王。
五月，甲戌，薩題請備錄登極以來固讓明宗往復奏言，其餘訓敕、辭命及雅克特穆爾等宣力效忠之跡，命多來續為《蒙古托布齊延》一書，置之奎章閣，從之。
戊寅，京師地震有聲。
庚寅，帝如上都。
壬辰，太常博士王瓚言：「各處請加封神廟，濫及淫祠。按《禮經》，以勞定國，以死勤事，能禦大災，能捍大患，則祀之。其非祀典之神，今後不許加封。」制可。
追封顏子父顏無繇為已國公，諡文裕，母齊薑氏已國夫人，諡端獻；妻宋戴氏兗國夫人，諡貞素。
汴梁之瞧州、陳州、開封之蘭陽、封丘諸縣河水溢。滹沱河決。
六月，己酉，以御史中丞趙世安為中書左丞。
乙丑，禁諸卜筮、陰陽人毋出入諸王公大臣家。
江南行台監察御史蘇天爵慮囚於湖北。
湖北地僻遠，民獠所雜居，天爵冒瘴毒，遍歷其地。囚有言冤狀者，天爵曰：「憲司歲兩至不言，何也？」皆曰：「前此慮囚者，應故事耳。今聞御史至，當受刑，故不得不言。」天爵為之太息，每事必究心，雖盛暑，猶夜篝燈治文書無倦。天爵，真定人也。
秋，七月，辛未朔，調軍士修柳林海子橋道。
丁丑，湖廣行省言：「黎賊勢猖獗，請益兵三千以備調用。」命依前詔，促伊喇世努克日進兵。
八月，己酉，帝崩於上都。是日，隴西地震。癸丑，葬起輦穀。
初，帝大漸，召皇后及皇子雅克特古斯、丞相雅克特穆爾謂曰：「昔日鴻呼尼之事，為朕平生大錯，悔之無及。雅克特古斯雖為朕子，然今日大位，乃明宗之大位也。汝輩如愛朕，立明宗之子，使紹茲大位，則朕見明宗於地下，亦可有辭以對。」鴻呼尼，明宗自北來飲毒而崩之地也。雅克特穆爾內懼，躊躕者累日，念鴻呼尼之事，己實造謀，恐明宗之子立而治其罪，秘遣詔不發，因謂皇后曰：「阿婆且權守上位玉寶，我與宗戚諸王徐議之可也。」於是遣使征諸王會京師。中書百司政事，咸啟中宮取進止。
乙卯，雅克特穆爾以中宮旨，賜駙馬諸王大臣金銀、幣帛有差。
九月，辛巳，修皇太后儀仗。
是夜，地震有聲來自北。
時大位猶虛，而雅克特穆爾禮絕百僚，威焰熏約，宗戚諸王無敢言者。又久之，尚不立君，中外頗以為言，雅克特穆爾乃請立皇子雅克特古斯，皇后命立明宗第二子鄜王伊勒哲伯，雅克特穆爾不得已乃奉命。十月，庚子，鄜王即皇帝位於大明殿。
辛丑，以知樞密院事薩敦為御史大夫，中書右丞薩題為中書平章政事，宣政使奇爾濟蘇為中書左丞，中書平章政事圖爾哈特穆爾知樞密院事。
丙寅，楚丘縣河堤壞，發民丁修之。
十一月，戊寅，尊皇后曰皇太后。
壬辰，帝崩，年七歲，在位四十三日。甲午，葬起輦谷，諡甯宗。
時燕有妄男子上變，言部使者謀為不軌，按問皆虛。法司謂《唐律》告叛者不反坐，參議中書省事張起岩奮謂同列曰：「方今嗣君未立，人情危疑，不急誅此人以杜奸謀，慮妨大計。」趣有司具獄，都人肅然。
皇太后臨朝，雅克特穆爾復與群臣議立雅克特古斯。太后曰：「天位至重，吾兒方幼，豈能任耶！托歡特穆爾在廣西，今年十三矣，且明宗之長子，禮當立之。」乃命中書左丞奇爾濟蘇迎托歡特穆爾於靜江。
皇太后在興聖宮，正旦，議循故事行朝賀禮，禮部尚書宋本，言宜上表興聖宮，廢大明殿朝賀，眾是而從之。

