
春，正月，癸亥，禁濫予僧人名爵。
二月，庚寅，信州雨土。
庚子，免廣海添辦鹽課萬五千引，止辦元額。
集賢大學士致仕陳顥卒。顥出入禁闥數十年，樂談人善，薦牘累數百。有訐之者，顥曰：「吾甯以繆舉受罰，蔽賢誠所不忍。」士大夫因其薦拔以至通顯，有終身莫知所自者。追封薊國公，諡文忠。
夏，四月，癸巳，立巴延南口、過街塔二碑。
乙未，加封孝女曹娥為慧感靈孝昭順純懿夫人。
己酉，申漢人、南人、高麗人不得執軍器、弓矢之禁。
是月，帝如上都。
鎮江丹陽縣雨紅霧，草木葉及行人衣裳皆濡成紅色。
六月，庚戌，長汀大水，沒民廬八百家，賑恤之。
秋，七月，戊寅，詔：「諸王位下官毋入常選。」
甲申，常州宜興山水出，勢高二丈，壞民廬。
八月，丁亥，帝至自上都。
九月，丁巳，賑瀋陽饑。
自七月至是月，太白屢經天。
冬，十月，辛卯，享於太廟。
壬辰，禁倡優盛服，許男子裹青巾，婦女服紫衣，不許戴笠、乘馬。
甲午，命巴延為大丞相，加元德上輔功臣之號，賜七寶玉書、龍虎金符。
十一月，戊辰，河南行省掾杞縣范孟端謀不軌，詐不詔使，入行省，殺平章政事伊祿特穆爾、廉訪使鄂勒哲布哈等，召官屬及去位者署而用之。執大都路儒學提舉歸暘，俾北守黃河口；暘力拒不從，賊怒，系之獄。既而官軍捕孟端，誅之，凡汙賊者皆得罪，惟暘獨免。暘同里有吳炳者，嘗以翰林待制征不起，賊召司卯酉曆，炳懼不敢辭。時人為之語曰：「歸暘出角，吳炳無光。」暘之名用是大著。尋由國子博士拜監察御史，入謝，台臣奏曰：「此河南抗賊不屈者。」帝曰；「好事卿嘗數為之。」賜以上尊。
癸酉，瑞州路、新昌路雨木冰，至明年二月始解。
十二月，巴延構陷郯王齊齊克圖，請賜之死，帝未允，輒傳旨殺之；又秦貶宣讓王特穆爾布哈、威順王庫春布哈，不俟命即遣之。帝為之不平。
春，二月，己亥，黜中書大丞相巴延為河南行省左丞相。
詔曰：「朕踐位以來，命巴延為太師、秦王、大丞相，而巴延不能安分，專權自恣，欺朕年幼，輕視太皇太后及朕弟雅克特古斯，變亂祖宗成憲，虐害天下。加以極刑，允合輿論。朕念先朝之故，尚存憫恤，今出為河南行省左丞相。所有元領諸衛親軍並集賽丹人等，詔書到時，即許散還本衛。」
初，巴延既誅騰吉斯，獨秉國鈞，漸有異謀，帝患之。巴延素養其侄托克托為己子，欲令宿衛，偵帝起居，懼涉物議，乃以知樞密院旺嘉努、翰林學士承旨實喇卜同侍禁近。巴延自領諸衛精兵，以楊珠布哈為羽翼，異從之盛，填溢街衢，而帝之儀衛反落落然，天下之人知有巴延而已。托克托深憂之，私請於其父滿濟勒噶台曰：「伯父驕縱已甚，萬一天子震怒，吾族赤矣，曷若於未敗圖之！」其父亦以為然。托克托復質於其師浦江吳直方，直方曰：「傳有之，大義滅親。大夫果欲忠於國，餘復何顧！」一日，乘，間於帝前自陳忘家徇國之意，帝猶未之信。時帝前後左右皆巴延之黨，獨沙克嘉本、阿嚕為帝腹心，乃遣二人與托克托遊，日以忠義之言相與往復論辨，乃悉其心靡他。二人以聞於帝，帝始信之不疑。及巴延擅貶二王，帝決意逐之，一日泣語托克托，托克托亦泣下。歸與直方謀，直方曰：「此大事，議論之際，左右為誰？」曰：「阿嚕及托克托穆爾。」直方曰：「子之伯父，挾震主之威，此輩苟利富貴，其語一泄，則主危身戮矣。」托克托乃延二人於家，置酒張樂，晝夜不令出。遂與沙克嘉本等謀，欲俟巴延入朝擒之，戒衛士，嚴宮門出入，螭坳皆置兵。巴延見之大掠，召托克托責之，對曰：「天子所居，防禁不得不爾。」然遂疑托克托，亦增兵自衛。
至是，巴延以所領兵後請帝出畋，托克托勸帝稱疾不往；巴延固請，乃命太子雅克特古斯與巴延出次柳林。托克托遂與阿嚕等合謀，悉拘京城門鑰，命所親信列布城門下。是夜，奉帝居玉德殿，召省、院大臣先後入見，出五門聽命。夜二鼓，遣集賽伊徹察喇率三十騎抵營中，奉太子入城，又召楊瑀、范匯入，草詔數巴延罪狀，命平章政事珠爾噶岱齎赴柳林。黎明，巴延遣騎士至城下問故，托克托踞城上，宣言：「有旨黜丞相一人，諸從官無罪，可各還本衛。」巴延乞陛辭，不許。道出真定，父老奉觴酒以進，巴延曰：「爾曹見子殺父事乎？」對曰：「不曾見子父殺，惟聞有臣弒君。」巴延俯首，有慚色。
以太保滿濟勒噶台為太師、中書右丞相，太尉塔斯哈雅為太傅、知樞密院事，特默齊為太保，御史大夫托克托為知樞密院事，旺嘉努為中書平章政事，嶺北行省平章政事額森特穆爾為御史大夫。額森特穆爾，托克托之弟也。
壬寅，詔：「除托克托之外，諸王候不得懸帶弓箭、瑰刀輒入內府。」
乙巳，罷各處船戶提舉、廣東採珠提舉二司。
丁未，罷通州、河西務等處抽分。
己酉，彗星如房星大，色白，狀如粉絮，尾跡約長五寸餘。彗指西南，漸向西北行。
三月，甲寅，漳州義士陳君用，襲殺反賊李志甫，授君用同知漳州路總管府事。
丙辰，赦漳、潮二州民為李志甫，劉虎仔脅從之罪，褒贈軍將死事者。
辛未，詔徙巴延於南恩州陽春縣安置；行至龍興路驛舍，病死。
庚辰，彗滅，自三月己酉至是日，凡三十三日。
夏，四月，丙午，詔封滿濟勒噶台為忠王，賜號達爾罕，固辭不受。御史請示天下以勸廉讓，從之。
五月，癸丑，禁民間藏軍器。
甲子，慶元奉化州山崩，水湧出平地，溺死人甚眾。
丙子，帝如上都。
六月，丙申，詔廢文宗廟主，遷太皇太后鴻吉哩氏於東安州安置，放雅克特古斯於高麗。
詔曰：「自武宗升遐，太后惑於憸慝，皇考出封雲南。英宗遇害，皇考以武宗之嫡，逃居沙漠，宗王大臣同心翊戴，以地近先迎文宗暫總機務。繼知天理人倫所在，假讓位之各，以寶璽來上，皇考推誠不疑，即立為皇太子，文宗當躬迓之際，乃與其臣伊嚕布哈、額勒雅、明埒棟阿等謀為不軌，使我皇考飲恨上賓。歸而再禦宸極，又私圖傳子，乃構流言，嫁禍於必巴實皇后，謂朕非明宗之子，遂俾出居遐陬，內懷愧歉，則殺額勒雅以杜口；上天不佑，隨降殞罰。叔嬸布達實哩，怙其勢焰，不立明宗之塚嗣，而立孺稚之弟伊埒哲伯，奄復不年，諸王大臣以賢以長，扶朕踐位。賴天之靈，權奸屏黜，盡孝正名，不得復緩，永惟鞠育罔極之恩，忍忘不共戴天之意。既往之罪，不可勝誅，基命太常徹去圖卜特穆爾在廟之主，布達實哩削太皇太后之號，徒東安州安置，雅克特克斯放諸高麗。當時賊臣布哈、額勒雅已死，其以明埒棟阿等明正典刑。」
監察御史崔敬言：「文皇獲不軌之愆，已撤廟祀，叔母有階禍之罪，亦削鴻名。盡孝正名，斯亦足矣。惟念皇帝雅克特古斯太子，年方在幼，罹此播遷，天理人情，有所不忍。方明皇上賓，皇弟尚在繈褓，未有知識，義當矜憫。蓋武宗視明、文二帝，皆親子也，陛下與太子，皆嫡孫也。以武皇之心為心，則皆子孫，固無親疏；以陛下之心為心，未免有彼此之論。臣請以世喻之，常人有百金之產，尚置義田，宗族困厄者，為之教養，不使失所，況皇上貴為天子，富有四海，子育黎元，當使一夫一婦無不得其所。今乃以同氣之人置之度外，適足貽笑邊邦，取辱外國；況蠻夷之心，不可測度，倘生它變，關係非輕，興言及此，良為寒心！望陛下遣歸太后、太子，以全母子之情，盡骨肉之義。天意回，人心悅，則宗社幸甚！」書奏，不報。未幾，太后崩於東安州，雅克特古斯於中道遇害。
己亥，秦州成紀縣山崩地坼。
庚戌，處州松陽、龍泉二縣積雨，水漲入城中，深丈餘，溺死者五百餘人。遂昌縣尤甚，平地二丈餘。桃源鄉山崩，壓死者三百六十餘。
秋，七月，甲寅，詔封微子為仁靖公，箕子為仁獻公，比干加封為仁顯忠烈公。
戊午，以星文示異，地道失寧，蝗旱相仍，頒罪己詔於天下。
戊寅，命翰林學士承旨腆哈、奎章閣學士庫庫等刪修《大元通制》。
是月，禁色目人勿妻其叔母。
八月，帝至自上都。
九月，辛亥，明埒棟阿伏誅。
癸丑，加封漢張飛「武義忠顯英烈靈惠助順王。」
丙寅，詔：「今後有罪者，毋籍其妻女以配人。」
冬，十月，甲申，尊皇考為「順天立道睿文知武大聖孝皇帝」，親裸太室。
壬辰，立曹南王阿喇罕、淮安王巴延、河南王阿珠祠堂。
壬寅，滿濟勒噶台辭右丞相職，仍為太師；以托克托為中書右丞相，宗正達嚕噶齊特穆爾布哈為左丞相。
滿濟勒噶台使人於通州開酒館、糟房，日賣至萬石，又廣販長蘆、淮南鹽，托克托不以為然，屬參政佛家律曰：「吾父喜君，君所言無不聽，盍諫吾父使解職！不然，人將議我家逐其兄而攘其位，眾口甚可畏也。」佛嘉律如其言，乘間諷之。滿濟勒噶台遂辭職家居，而托克托代其位。
是月，河南府宜陽等縣大水，漂沒民廬，溺死者眾；人給殯葬鈔一錠，仍賑義倉糧兩月。
十一月，辛未，以孔克堅襲封衍聖公。
十二月，詔復行科舉。國子監積分生員，三年一次，依科舉入會試，中者取一十八人。初，中書參知政事阿榮，精於數學，逆推多奇中。天曆三年，策士之日，與虞集會於直廬，語集曰：「更一科後，科舉當輟，輟兩科而復，復則人材彬彬大出矣。」已而果然。
戊子，罷天曆以後增置官屬。初，文宗設太禧宗禋等院及奎章閣、藝文監，至是大臣議悉革罷。翰林學士承旨庫庫曰；「民有千金之產，尚設家塾以延館客，堂堂天朝，一學房乃不能容耶？」帝然之，改奎章閣為宣文閣，藝文監為崇文監，就命庫庫董治，餘悉罷之。庫庫又請置檢討等職十六員以備進講，帝皆俞允。
虞集既謝病歸，帝嘗遣使賜上尊酒，金織文錦二，召還禁林。集病作，不能行，屢有敕即家撰文以褒錫勳舊，至是侍臣有以舊詔為言者，帝不怪曰：「此我家事，豈由彼書生耶？」
是歲，立奇氏為第二皇后。後，高麗人，徽政院使圖們岱爾進為宮女，主供茗飲以事帝，性潁黠，日見寵倖。奇徹皇后方驕妒，數箠辱之。奇徹後既遇害，帝欲立之，丞相巴延爭不可。巴延死，實喇卜遂請立為第二皇后，居興聖宮，置資正院使以掌其財賦。後無事則取《女孝經》、史書，訪問歷代皇后之有賢行者為法。四方貢獻，或有珍味，輒先遣使薦太廟，然後敢食。奇氏在高麗家微，用後貴，三世皆追封王爵。
春，正月，己酉朔，詔改至元七年為至正元年，與天下更始。
癸亥，詔天壽節禁屠宰六日。
是月，命右丞相托克托領經筵事。
免天下稅糧五分。
命永明寺寫金字經一藏。
二月，印造至元鈔九十九萬錠，中統鈔一萬錠。
三月，己未，汴梁地震。
夏，四月，丁丑，道州土賊蔣丙等反，破江華縣，掠明遠縣。
戊寅，彰德有赤風自西北起，忽變為黑，晝晦如夜。
庚寅，帝幸護聖寺。
命中書右丞特穆爾達實為平章政事，阿嚕為右丞，許有壬為左丞。特穆爾達實，國王托克托之子也。巴延罷相，庶務多所更張，特穆爾達實盡心輔贊，每入番直，帝為出宿宣文閣，賜坐榻前，詢以政道，必夜分乃罷。
己亥，立吏部司績官。
庚子，復封太師滿濟勒噶台為忠王。
罷漷州河西務行用庫。
是月，帝如上都。
五月，戊申，以崇文監屬翰林國史院。
閏月，甲午，賞易扈從明宗諸王官屬八百七人金銀、幣帛各有差。
壬寅，詔刻宣文、至正二寶。
六月，戊午，禁高麗及諸處民以親子為宦者，因避賦役。
是月，揚州路崇明、通、泰等州，海潮湧溢，溺死一千六百餘人，賑鈔萬一千八百餘錠。
時帝在上都，不御內殿，監察御史崔敬上疏曰：「世祖以上都為清暑之地，車駕行幸，歲以為常。閣有大安，殿有鴻禧、睿思，所以保養聖躬，適起居之宜，存敬畏之心也。實勒鄂爾多斯，乃先皇所以備晏游，非常時臨御之所。今國家多故，天道變更，願大駕還大內，居深宮，嚴宿衛，與宰臣謀治道，萬幾之暇，則命經筵進講，究古今盛衰之由，緝熙聖學，乃宗社之福也。」帝又數以歷代珍寶分賜近侍，敬復上疏曰：「臣聞世皇時，大臣有功，所賜不過鞶帶，重惜天物，為後世慮至遠也。今山東大饑，燕南亢旱，海潮為災，天文示儆，地道失寧，京畿南北蝗飛蔽天，正當聖主恤民之時。近侍之臣，不知慮此，奏稟承請，殆無虛日，甚至以府庫百年所積之寶物，遍賜僕禦、閽寺之流，乳稚、童孩之子，帑藏幾空。萬一國有大事，人有大功，又將何以為賜乎？宜追回所賜，以示恩不可濫，庶允公論。」
秋，八月，帝至自上都。
九月，壬寅，許有壬進講明仁殿，帝悅，賜宣酒文閣中，仍賜豹裘、金織文幣。
冬，十月，戊午，月食既。
十一月，猺賊寇邊，湖廣行省平章袞巴布勒總兵討平之。
十二月，乙卯，詔：「民年八十以上，蒙古人賜繒帛二表裡，其餘州縣，旌以高年耆德之名，免其家雜役。」
道州路民何仁甫等兵起，土賊蔣丙等與之合，攻破江華等州縣，溪洞猺二百餘寨亦相率入邊抄掠。
山東、燕南，強盜縱橫，至三百餘處，選官捕之。
是月，復立司禋監，加封真定路滹沱河神為昭佑靈源侯。
太常博士逮魯曾復拜監察御史，劾太尉達實哈雅昂吉爾，右丞袞巴布勒，刑部尚書鄂都瑪勒，御史吉當普，院使哈刺、鄂勒哲、伊魯布哈，郎中呂思誠，皆黜之。八人之中，惟思誠少過，亦變祖宗選法，餘皆巴延之黨，朝廷肅然。除樞密院都事上言：「前巴延專殺大臣，其黨利其妻女，巧誣以罪。今大小官及諸人有罪，止坐其身，不得籍其妻女。郯王為巴延構陷，妻女流離，當恤其無辜，給復子孫。」從之，除刑部員外郎，悉辨正橫罹巴延所誣者。
時國子監蒙古、回回、漢人生員凡千餘，然祭酒、司業、博士多非其人，惟粉飾章句，補葺時務，以應故事。在監諸生，日啖籠炊粉羹，一人之食，為鈔五兩。而十百為群，恬嬉玩惕，以嫚侮嘲謔相尚；或入茶酒肆，則施屏風以隔市人，飲罷不償直，掉臂而出，莫敢誰何。
春，正月，丙戌，托克托用人言，於都城外開河置閘，引金口渾河之水，東達通州以通舟楫，深五十尺，廣一百五十尺，役夫十萬人。時廷臣多言不可，而托克托排群議不納。左丞許有壬言：「渾河之水，湍悍易決，足以為害；淤淺易塞，不可行舟。況西山水勢高峻，金時在城北，流入郊野，縱有沖決，為害亦輕。今則在都城西南，若霖潦漲溢，加以水性湍決，宗社所在，豈容僥倖！即成功一時，亦不能保其永無沖決不患。」托克托終不聽。
是月，大同饑，人相食，運京師糧賑之。
二月，壬寅，頒《農桑輯要》。
乙卯，李沙的偽造御寶聖旨，稱樞密院都事，伏誅。
三月，戊寅，親試進士七十八人，賜拜珠、陳祖仁等及第、出身。
夏，四月，辛丑，冀甯路平晉縣地震，聲如雷，裂地尺餘，民居皆傾。
是月，帝如上都。
金口河工畢，啟閘放水，湍急少壅，船不可行。而開挑之際，毀民廬舍、墳塋，夫丁死傷甚眾，費用不貲，卒以無功。既而御史糾劾建言者，中書參議博羅特穆爾、都水傅佐並伏誅。
五月，甲申，太白經天。
丁亥，東平雨雹，如馬首。
六月，戊申，命江浙撥賜僧道田，運官征糧以備軍儲。
壬子，濟南山崩，水湧。
是月，汾水大溢。
秋，七月，庚午，惠州路羅浮山崩。
己亥，慶無路莫八聚眾反，攻陷南丹、左、右兩江等處，命托克托赤顏討平之。
立司獄司於上都，比大都兵馬司。
是月，佛郎國貢異馬，長一丈一尺三寸，高六尺四寸，身純黑，後蹄皆白。
八月，庚子朔，日有食之。
九月，己巳，詔遣湖廣行省平章政事袞卜布勒領河南、江浙、湖廣諸軍討道州賊，平之，復平溪峒堡寨二百餘處。
辛未，帝至自上都。
丁丑，京城強賊四起。
是月，歸德府睢陽縣因黃河為患，民飢，賑糶米萬三千五百石。
冬，十月，己亥朔，日有食之。
壬戌，詔遣官致祭孔子於曲阜。
罷織染提舉司。
甲子，權免兩浙額鹽十萬引，福建餘鹽三萬引。
十二月，己酉，京師地震。
癸亥，阿魯、圖們等以謀害宰臣，圖為叛逆，伏誅。
是歲，以御史大夫博爾濟布哈為江浙行省左丞相。行至淮東，聞杭城大火，燒官廨民廬幾盡，仰天揮涕曰；「杭，江浙省所治，吾被命出鎮而火如此，是吾不德累杭人也！」疾馳赴鎮，即下令，錄被災者二萬三千餘戶，戶給鈔一錠，焚死者亦如之，人給月米一斗，幼稚給其半。又請日減酒課，為錢千三百五十緡，織坊減元額之半，軍器、漆器權停一年，泛稅皆售。事聞，朝廷從之。又大作省治，民居附其旁，增直買其基，募民就役，則厚其傭直。又請歲減江浙、福建鹽課十三萬引。或遇淫雨亢旱，輒禱於神詞，無不應。在鎮二年，雖兒童、婦女，莫不感其恩。
以戶部郎中蓋苗為御史臺都事。御史大夫欲以故人居言路，苗曰：「非其才也。」大夫不悅而起。其晚，邀至私第以謝，人兩賢之。尋出為山東廉訪副使。益都、淄、萊地舊稱產金，朝廷建一府、六所綜其事，民歲買金以輸官，至是六十年矣。民有忤其官長意，輒謂所居地有金礦，掘地及泉而後止。猾吏為奸利，莫敢誰何，苗建言罷之，其害遂息。
監察御史成遵扈從至上都，上封事言：「天子宜慎起居，節嗜欲，以保養聖躬，聖躬安則社稷安矣。」言甚迫切，帝改容稱善。又言台察四事：一曰差遣台臣，越職問事；二曰左遷御史，杜塞言路；三曰御史不思盡言，循敘求進；四曰體覆廉訪，聲跡不實，賢否混淆。帝皆嘉納，諭台臣曰：「遵所言甚善，皆世祖風紀舊規也。」特賜上尊旌其忠。遵又言江浙火災當賑恤，及劾達嚕噶齊不法十事，皆從之。復上封事言時務：一曰法祖宗，二曰節財用，三曰抑奔競，四曰明激勸。奏入，帝稱善久之，命中書速議以行。一歲之中，言事並舉劾凡七十餘章，皆指訐時弊。執政者惡之，改刑部員外郎，尋出為陝西行省員外郎，以母病辭歸。遵，穰縣人也。
春，正月，丙子，中書左丞許有壬罷。
先是，有壬父熙載仕長沙日，設義學訓諸生，既沒而諸生思之，為立東岡書院，朝廷賜額設官，以為育才之地。南台監察御史穆巴喇錫，緣睚眥之怨，言書院不當立，並構浮辭誣衊有壬乃其二弟儀、有孚，有壬遂稱病歸。
二月，丁未，遼陽沃濟野人叛。
是月，汴梁新鄭、密二縣地震。秦州成紀縣、鞏昌府寧遠、伏羌縣山崩，水湧，溺死者無算。
三月，壬申，造鹿頂殿。
監察御史成遵等，請用終場下第舉人充學正、山長，國學生會試不中者，與終場舉人同。
戊寅，詔：「作新風憲。在內之官有不法者，監察御史劾之；在外之官有不法者，行台監察御史劾之。歲以八月終出巡，次年四月中還司。」
是月，詔修遼、金、宋三史。初，世祖立國史院，首命王鶚修遼、金二史。宋亡，又命史臣修通三史。延祐末，國史院編修官袁桷請購求遼、金、宋遺事，從之。然義例未定，有欲如《晉書》例，以宋為本紀而遼、金為載記者，或又謂遼立國先於宋五十年，宋南渡後嘗稱臣於金，以為不可；又有待制王理者，著《三史正統論》，欲以遼、金為《北史》，建隆至靖康為《宋史》，建炎以後為《南宋史》；一時士論不決，至是詔厘為三史，而各統其所統。以中書左丞相托克托為都總裁官，平章政事特穆爾達實、右丞賀惟一、御史中丞張起岩、翰林學士歐陽玄、侍御史呂思誠、翰林侍講學士揭傒斯為總裁官。惟一，勝之子也。
托克托問修史以何為本，傒斯曰：「用人為本，有學問文章而不知史事者不可與，有學問文章知史事而心術不正者不可與，用人之道，又當以心術為本也。」又與僚屬言：「欲求作史之法，須求作史之意。古人作史，雖小善必錄，小惡必記。不然，何以示懲勸！」由是毅然以筆削自任，凡政事得失、人才賢否，一律以是非之公。至於物論之不齊，必反復辨論，以求歸於至當而後止。
起岩熟於金源典故，宋儒道學原委，尤多究心。有露才自是者，每立言未當，起岩據理竄定，深厚醇雅，理致自足。
玄發凡舉例，俾論撰者有所據依。史官中有悻悻露才，議論不公者，玄不以口舌爭，俟其呈稿，援筆竄定之，統系自正。其於論贊、表奏，皆玄屬筆。
夏，四月，丙申朔，日有食之。
是月，帝如上都。
六月，壬子，命經筵官月進講者三。
是月，中書戶部以國用不足，請撙節浮費。
回回刺裡五百餘人，渡河寇掠解、吉、隰等州。
秋，七月，戊辰，修大都城。
是月，興國路旱。河南自四月至是月，霖雨不止。
八月，山東有賊焚掠兗州。
帝至自上都。
九月，甲子，湖廣行省平章袞巴布勒，擒道州、賀州猺賊首唐大二、蔣仁五至京師，誅之。其黨蔣丙，自號順天王，攻破連、桂二州。
冬，十月，戊戌，帝將祀南郊，告祭太廟。至於宗室，遣阿嚕問同知太常禮儀院事李好文曰：「朕，甯宗兄也，當拜否？」好文與博士劉聞對曰：「甯宗雖弟，其為帝時，陛下為之臣。春秋時，魯閔公，弟也，僖公，兄也，閔公先為君，宗廟之祭，未聞僖公不拜。為人後者，為之子也。陛下當拜。」帝乃拜。由是每親祀，必命好文攝禮儀使。
己酉，帝親祀上帝於南郊，以太祖配。
己未，以南郊禮成，大赦天下，蠲民間田租五分，賜高年帛。
十二月，丙申，詔寫金字《藏經》。
丁未，以翰林學士承旨博爾濟布哈為中書左丞相，特穆爾布哈罷。
是月，膠州及屬縣高密地震。
是歲，詔立常平倉，罷民間食鹽。
征遺逸托音巴延、張瑾、杜本。本辭不至。本，清江人，在武宗時，嘗被召至京師，即歸武夷山中，文宗聞其名，征之，不起。至是右丞相托克托薦之，召為翰林待制兼國史院編修官。使者致君相意，趣之行，至杭州，稱病固辭，而致書於托克托曰：「以萬事合為一理，以萬民合為一心，以千載合為一日，以四海合為一家，則可言制禮作樂，而躋五帝、三王之盛矣。」遂不行。時有金華張樞，亦屢征不起。
既又征隱士勒哲圖、濟爾噶朗、董立、李孝光，詔以鄂勒哲圖、濟爾噶朗為翰林待制，立修撰，孝光著作郎。或疑其太優，右丞相特穆爾達實曰：「隱士無求於朝廷，朝廷有求於隱士，名爵豈足吝惜耶！」識者誦之。
衛輝、冀寧、忻州大饑，人相食。
臨察御史李稷劾奏宦官高龍卜：「恃賴恩私，侵撓朝政，擅作威福，交通時相，為國基禍，請竄逐之。」章上，流龍卜於征東。又言：「御史封事須至御前開拆，以防壅蔽之患；言事官須優加擢用，以開諫諍之路；殿中侍御史、給事中、起居注須任端人直士，書百司奏請及上所可否，月達省台，付史館，以備纂修之實。」承天護聖寺火，詔更作之，稷言水旱相仍，公私俱乏，不宜妄興大役，議遂寢。稷，滕州人。
監察御史烏古遜良楨，以帝方攬萬幾，不可不求賢自輔，乃上疏言：「祈天永命之術，在乎敬身修德而已。今經筵多領以職事臣，數日一進講，不逾數刻已罷，而{執曰}禦小臣，恆侍左右，何益於盛德哉！請招延宿儒若許衡者數人，置於禁密，常以唐、虞、三代之道啟沃宸衷，日新其德。」又以國俗父死則妻其後母，兄弟死則收其妻，父母死無憂制，遂上言：「綱常皆出於天而不可變。議法之吏，乃雲國人不拘此例，諸國人各從本俗，是漢人、南人當守綱常，國人、諸國人不必守綱常也。名曰優之，實則陷之；外若尊之，內實侮之；推其本心，所以待國人者不若漢人、南人之厚也。請下禮官有司及右科進士在朝者會議，自天子至於庶人，皆從禮制，以成列聖未遑之典，明萬世不易之道。」奏入，皆不報。
春，正月，辛巳，詔：「定守令黜陟之法，六事備者升一等，四事備者減一資，三事備者平遷，六事俱不備者降一等。」
庚寅，河決曹州，雇夫萬五千八百修築之。
是月，河又決汴梁。
三月，壬寅，特授巴圖瑪多爾濟征東行省左丞相，嗣高麗國王。王本名昕，高麗國王王楨之長子也。楨在國淫暴無道，帝以檻車徵至，流之於揭陽，無一人從行者；楨手持衣袱以去，至岳陽而死。帝乃命昕嗣其位。
夏，四月，帝如上都。
五月，甲辰，中書右丞相托克托罷，以知樞密院事阿嚕圖為右丞相。托克托固辭相位，帝問誰可代者，以阿嚕圖對，遂擢用之。封托克托為鄭王，食邑安豐，賜金印及海青、文豹等物，俱辭不受。
阿嚕圖既為相，議除一人為刑部尚書，或難之曰：「此人柔軟，於刑部非所宜。」阿嚕圖曰；「選劊子邪？若選劊子，須用強壯人，尚書詳讞刑獄，不枉人壞法，即是好官，何用強壯者為！」其為治知大體如此。
是月，大霖雨二十餘日，黃河暴溢，北決白茅堤。
六月，己巳，賜托克托松江田，為立松江等處稻田提領所。
是月，黃河又北決金堤，曹、濮、濟、兗皆被災，民老弱昏墊，壯者流離四方。水勢北侵安山，沿入會通、運河，延袤濟南、河間，將壞兩漕司鹽場，省臣以聞。朝廷患之，遣使體量，仍督大臣訪求治河方略。
秋，七月，戊子朔，溫州颶風大作，海水溢，地震。
益都瀕海鹽徒郭火你赤作亂。
是月，灤河水溢。
八月，丁卯，山東霖雨，民飢相食，賑之。
丙戌，賜托克托金銀鈔帛，辭不受。
是月，莒州蒙陰縣地震。
郭火你赤上太行，由陵川入壺關，至廣平，殺兵馬指揮，復還益都。
帝至自上都。
九月，丁亥朔，日有食之。
丙午，命中書平章政事賀惟一提調都水監。
冬，十月，乙酉，議修黃河、淮水堤堰。
十一月，丁亥朔，令民入粟補官以備賑濟。在匿奸罪而輸粟得七品雜流者，為怨家所告，有司議，輸粟例無有過不與之文。中書右司郎中成遵以為：「 賣官鬻爵，已非令典；況又賣於姦淫之人，其何以為治！必奪其敕，還其粟，著為令。」從之。又有議贓吏喪不許歸葬，須竟其獄者，遵曰：「惡人固可怒，然與人倫孰重？國家以孝治天下，甯失罪人，不可使天下有無親之子。」議遂寢。
十二月，戊寅，猺賊冠靖州。
是月，漢陽、東平皆地震。
是歲，《遼史》成，仍督早成金、宋二史。總裁官翰林侍讀學士揭傒斯留宿史館，朝夕不敢休，因得寒疾，七日卒。
先是，傒斯數求去，不許，命丞相托克托及執政大臣面諭毋行，傒斯曰：「使揭傒斯有一得之獻，諸公用其言而天下蒙其利，雖死於此何恨！不然，何益之有！」托克托因問：「方今致治何先？」傒斯曰：「儲材為先。養之於名位未隆之時，而用之於周密庶務之後，則無失材廢事之患矣。」一日，集議朝堂，傒斯抗言當兼行新舊銅錢以救鈔法之弊，執政言不可，傒斯持之益力。托克托雖稱不阿而竟莫行其言也。至是卒，給驛護喪歸江南，追封豫章郡公，諡文安。
猺賊寇潯州，同知府事保董率民兵擊走之。
春，正月，薊州地震。
三月，辛卯，帝親試進士七十有八人，賜巴布哈、張士堅等及第、出身。
是春，東平路及徐州路大饑，人相食。
以陳思謙參議中書省事，先是思謙建言：「所在盜起，蓋由歲饑民貧，宜在發倉廩賑之以收人心，仍分佈重兵鎮撫中夏。」不聽。
夏，四月，募富戶出米五十石以上者，旌以義士之號。
帝如上都。
五月，己丑，詔以軍士所掠雲南子女千一百人放還鄉里，仍給其行糧，不願歸者聽。
辛卯，翰林學士承旨庫庫卒，年五十一，諡文忠。庫庫在帝左右，論思獻納，多所匡救。以重望居高位，而雅愛儒士，甚於饑渴，以故四方士大夫翕然萃於其門。達官有怙勢者，言曰：「儒有何好，君酷愛之？」庫庫曰：「世祖以儒足以致治，命裕宗學於贊善王恂。今秘書所藏裕宗仿書，當時御筆於『學生』之下，親署『御名習書謹呈』，其敬慎若此。世祖嘗暮召我先人坐寢塌下，陳說《四書》及古史治亂，至丙夜不寐，世祖喜曰：『朕所以令卿從許平仲學，正欲卿以嘉言入告朕耳。卿益加懋敬以副朕志。』今汝言不愛儒，寧不念聖祖神宗篤好之意乎！且儒者之道，從之則君仁，臣忠，父慈，子孝，人倫鹹得，國家咸治；違之則人倫咸失，國家咸亂。汝欲亂而家，吾弗能禦；汝慎勿以斯言亂吾國也。儒者或身若不勝衣，言若不出口，然腹中貯儲，有過人者，何可易視也！」
既而出為江浙行省平章政事，明年，復以翰林學士承旨召還。時中書平章政事闕員，近臣欲有所薦用，以言覘帝意，帝曰：「平章已有人，今行半途矣。」近臣知帝意在庫庫，不復薦人，至京七日，感熱疾卒。家貧，幾無以為斂。帝聞，震悼，賜賻銀五錠，其所負官中營運錢，台臣奏以罰布為之代償。
六月，廬州張順興出米賑饑，旌其門。
秋，七月，丁亥，河決濟陰，漂官民廬舍殆盡。
丙午，命額森特穆爾、特穆爾達實並為御史大夫。詔作新風紀。
八月，帝至自上都。
九月，壬午朔，日有食之。
辛丑，以中書右丞達實特穆爾為翰林學士承旨，中書參知政事綽斯戩為右丞，資政院使多爾濟巴勒為中書參知政事。旋命多爾濟巴勒同知經筵事、提調宣文閣。時纂集《至正條格》，多爾濟巴勒曰：「是書上有祖宗制誥，安得獨稱今日年號；又律中條格，乃其一門耳，安可獨以為書名！」時相不能從，唯除制誥而已。
冬，十月，壬子，以中書平章政事賀惟一為御史大夫。初，惟一遷宣徽院使，宣徽典飲膳，權勢多橫索，惟一取簿閱之，惟太常禮儀使阿喇布哈一無所需，惟一因言於帝，請擢居近職，且厚賜之。故事，臺端非國姓不以授，惟一固辭，詔特賜蒙古氏，而改其名曰泰費音。
辛酉，命諸臣奉宣撫巡行天下。
集賢侍講學士蘇天爵巡京畿道，究民所疾苦，察吏之奸貪，其興除者七百八十有三事，其糾劾者九百四十有九人。都人有包、韓之譽。然以忤時相意，竟坐不稱職，罷歸。
辛未，遼、金、宋三史成。右丞相阿嚕圖進之，鼓吹導從，自史館進至宣文閣，帝具禮服接之，因謂群臣曰：「史既成書，前人善者取以為法，惡者取以為戒，非獨為君者當然，人臣亦宜知之。」是日，大宴群臣於宣文閣。托克托進曰：「給事中、殿中侍御史所紀錄陛下即位以來事蹟，亦宜漸加修撰，收入金滕。 」帝曰：「待朕它日歸天，令吾兒修之可也。仍以御圖書封藏金滕，自今以後，不許有所入。」托克托遂不復言。時給事、殿中之職，皆紈礻誇子弟為之，備員而已，全無所書，史事遂廢。
己卯，監察御史布克達實裡請罷造作不急之務。
十一月，甲午，《至正條格》成。
奉元路民陳望叔，偽稱雅克特古斯太子，伏誅。
十二月，丁巳，詔定薦舉守令法。
是歲，以河決，遣禮部尚書台哈布哈奉珪玉、白馬致祭於河神。台哈布哈還，言：「淮安以東，河入海處，宜仿宋置撩清夫，用輥江龍鐵埽撼蕩沙泥，隨潮入海。」朝廷從其言。會用夫屯田，其事中廢。

