
秋，七月，丙子，吳徐達率兵攻常熟，張士德出挑戰；先鋒趙德勝麾兵而進，擒士德送建康，遂循望亭、甘露、無錫諸寨，皆下之。
士德驍鷙有謀，士誠陷諸郡，士德力居多，及是被擒，士誠為之喪氣。
己卯，御史大夫特哩特穆爾奏續輯《風憲弘綱》。
庚辰，吳國公遣兵取徽州路。
元帥胡大海等既克績溪，遂進兵攻徽州。守將元帥巴斯爾布哈及建德路萬戶吳訥等拒戰，大海擊敗之，拔其城。訥與守臣阿嚕輝、李克膺等退守遂安。大海引兵追及於白際嶺，復擊敗之。訥自殺，屬縣次第皆下。
戊子，以李稷為御史中丞。
乙丑，義兵黃軍萬戶田豐叛入紅軍，陷濟甯路，分省右丞實勒們遁。義兵萬戶孟本周攻之，豐敗走，本周還守濟寧。
甲午，監察御史達爾默色、劉傑言：「疆域日蹙，兵律不嚴，陝西、汴梁、淮、潁、山東之寇，有窺伺燕、趙之志，宜俯詢大臣，共圖克復，豫定守備之策。」不報。
丙申，吳元帥胡大海進攻婺源。江浙參政楊鄂勒哲，率兵十萬欲復徽州，大海還師，與戰於城下，大敗之，殺其鎮撫呂才，鄂勒哲遁去。
是月，立四方獻言詳定使司。
歸德府知府林茂，萬戶時公權叛，以城降於賊，歸德及曹州俱陷。
八月，癸丑，劉福通兵陷大名路，遂自曹、濮陷衛輝路，博囉特穆爾與萬戶方托克托出兵擊之。
是月，帝至自上都。
張士德至建康，吳國公以禮待之，供珍膳，俟其降。士德不食不語，其母痛之，令士誠歲饋建康糧十萬石，布一萬匹，永為盟信，吳國公不許。士德以身縶，事無所成，間遺士誠書，俾降元以圖建康，遂不食而死。
張士誠使前江南行台中丞曼濟哈雅為書，請降於浙江丞相達實特穆爾，辭多不遜。楊鄂勒哲欲納之，達實特穆爾不可，曰：「我昔在淮南，嘗招安士誠，知其反覆，其降不可信。」士誠使者往返訖無就，乃遣其偽隆平太守周仁親詣江浙省堂，具陳自願休兵息民之意。鄂勒哲固勸納降，乃許之。士誠始要王爵，達實特穆爾不許，又請爵為三公，達實特穆爾曰：「三公，非有司所定，今我雖便宜行事，然不敢專也。」鄂勒哲又力以為請，達實特穆爾雖外為正辭，然實幸其降，又恐拂鄂勒哲意，遂授士誠太尉，士德淮南行省平章政事，士信同知行樞密院事。改隆平府復為平江路，士誠遷居府治，雖奉正朔，而甲兵、錢穀皆自據如故。朝廷顧以招安士誠為達實特穆爾功，詔加太尉。後聞士德之死，追封楚國公，而以士信為江淮平章政事。
初，達實特穆爾假周伯琦行省參政，招諭張士誠，及是已降，除伯琦同知太常禮儀院事，士誠留之；未行，拜左丞，士誠為造第宅於乘魚橋，厚其廩給。
九月，癸酉朔，婺源州元帥汪同，與守將特穆爾布哈不協，以總管王起宗、黟縣萬戶葉茂、祁門元帥馬國寶降於吳；甲戌，江浙平章夏章等亦降於吳。
丙子，以御史大夫婁都爾蘇為中書平章政事。
丙戌，吳廣興翼元帥費子賢率兵攻武康，與守將潘萬戶戰，斬首百餘級，遂下之。
甲午，澤州陵川縣陷，縣尹張輔死之。
戊戌，台哈布哈復大名路並所屬州縣。
辛丑，詔中書右丞額森布哈、御史中丞成遵奉使宣撫彰德、大名、廣平、東昌、東平、曹、濮等處，獎勵將帥。
是月，命知樞密院事努都爾噶加太尉，總諸軍守禦東昌。時田豐據濟、濮，率眾來寇，擊走之。
倪文俊謀殺其主徐壽輝，不果；自漢陽奔黃州，壽輝將陳友諒襲殺之。
友諒佐文俊攻陷諸州郡有功，遂用領兵為元帥，及文俊迎春輝居漢陽而專其政柄，友諒心不平，至是襲殺文俊，並其眾，自稱宣慰使，尋為平章政事。
閏月，癸卯，有飛星如盂，青色，光燭地，尾約長尺餘。
監察御史多爾濟等劾奏知樞密院事哈喇巴圖爾失陷所守郡縣，詔正其罪。
乙丑，潞州陷。丙寅，賊攻冀寧，察罕特穆爾遣兵擊走之。
趙普勝同青軍兩道攻安慶，淮南行省左丞余闕，拒戰月餘，賊竟敗走。安慶倚小孤山為籓蔽，命義兵元帥胡巴延統水軍戍焉。冬，十月，壬戌，陳友諒自上游直搗小孤山，巴延與戰四日夜，不勝，趨安慶，賊追至山口鎮。明日，癸亥，遂薄城下，闕遣兵扼於觀音橋。俄饒州祝寇攻西門，余闕擊斬之，其兵乃退。
壬申，吳中翼大元帥常遇春，率廖永安等自銅陵進攻池州。永安去城十里，而常遇春及吳國寶率舟師抵城下合攻，自辰至巳，破其北門，遂入其城，執元帥洪某，斬之，擒別將魏壽、徐天麟等。官軍敗走，薄暮，復以戰船數百艘來逆戰，復大敗之，遂克池州。
甲申，吳國公閱軍於大通江，遂命元帥繆大享率兵攻揚州路，克之；青軍元帥張明鑒以其眾降。先是至正十五年，明鑒聚眾淮西，以青布為號，名青軍，人呼為「一片瓦」。其黨張監驍勇，善用槍，又號為「長槍軍」，暴悍，專事剽掠，由含山、全椒轉掠六合、天長至揚州，人皆苦之。
時鎮南王博囉布哈鎮揚州，招降明鑒等，以為濠、泗義兵元帥，俾駐揚州，分屯守禦。久之，明鑒等以食盡，復謀作亂，說鎮南王曰：「朝廷遠隔，事勢未可知。今城中糧乏，眾無所託命，殿下世祖孫，當正大位，為我輩主，出兵南攻，以通糧道，救饑窘。不然，人心必變，禍將不測。」鎮南王仰天哭曰：「汝不知大義。如汝言，我何面目見世祖於宗廟耶？」麾其眾使退，明鑒等不從，呼噪而起，因逐鎮南王而據其城。鎮南王走淮安，為趙君用所殺。
明鑒等凶暴益甚，屠城中居民以為食，至是兵大敗不支，乃出降，得其眾數萬。置淮海翼元帥府，命元帥張德麟、耿再成守之。改揚州路為淮海府，以李德林知府事。城中居民僅存十八家，德林以舊城虛曠難守，乃截城西南隅，築而守之。
戊戌，曹州賊入太行山，達實巴圖爾與知樞密院事達哩瑪實裡以兵討曹州賊，官軍敗潰，達哩瑪實裡死之。
是月，靜江路山崩，地陷，大水。
關中賊散走南山者，出自興元，陷秦、隴，據鞏昌，有窺鳳翔之志。察罕特穆爾即分兵入守鳳翔，而遣諜者誘賊圍其城，賊果來攻之，厚數十重。察罕特穆爾自將鐵騎，晝夜馳二百里往赴。比去城裡所，分軍張左右翼掩擊之，城中軍亦開門鼓譟而出，內外合擊，呼聲動天地。賊大潰，自相踐蹂，斬首數萬級，伏屍百餘里，餘黨皆遁還，關中悉定。
十一月，辛丑，山東道宣慰使董摶霄，復請令江淮等處各枝官軍，分佈連珠營寨，於隘口屯駐守禦，且廣屯田以足軍食，從之。
汾州桃、杏花。
壬寅，賊侵壺關，察罕特穆爾以兵大破之。
十二月，丙戌，徐壽輝將明玉珍陷重慶路，據之。
玉珍，隨州人，世農家，身長八尺，目重瞳，以信義為鄉黨所服。初聞壽輝兵起，集鄉兵，屯於青山，結柵自固。未幾，降於壽輝，授元帥，隸倪文俊麾下，鎮沔陽。與官軍戰湖中，飛矢中右目，微眇，既而以兵千人，槳鬥船五十，溯夔而上。時青巾盜李喜喜，聚兵苦蜀，義兵元帥楊漢以兵五千禦之，屯平西。左丞相鄂勒哲圖鎮重慶，置酒飲漢，欲殺之，漢覺，脫身走，順流下巫峽。遇玉珍，訟之，且言重慶可取狀，玉珍未決，萬戶戴壽曰：「攻重慶，事濟據蜀，不濟，歸無損也。」從之，遂進克其誠，鄂勒哲圖遁。父老迎入城，玉珍禁侵掠，市肆晏然，降者相繼。
己丑，吳國公下令釋輕、重罪囚，以干戈未甯，人心初附故也。
丁酉，慶元路象山縣鵝鼻山崩。
戊戌，翰林學士承旨歐陽玄卒。
初，汝、潁盜起，蔓延南北，州縣幾天完城。玄獻招捕之策千餘言，時不能用，遂乞致仕，帝不允。會大赦，宣赴內府。玄久病不能步履，丞相傳旨，肩輿至延春閣下。及卒，賜賻甚厚，贈大司徒，追封楚國公，諡曰文。玄性度雍容，處己儉約，為政廉平，歷官四十餘年，冊命、制誥多出其手。
己亥，流星如金星大，尾約長三尺餘，起自太陰，近東而沒，化為青白氣。
庚子，太尉、四川行省左丞相達實巴圖爾卒於軍中。
時詔遣知院達理瑪實哩來援，分兵雷澤、濮州，而達理瑪實哩為劉福通所殺，達勒達諸軍皆潰。達實巴圖爾力不能支，退駐石村，朝廷頗疑其玩寇失機，使者促戰相踵；賊覘知之，詐為達實巴圖爾通和書，遺諸道路，使者果得之以進。達實巴圖爾知之，一夕憂憤死。
初，毛貴陷益都、般陽等路，帝命董摶霄從知樞密院事布蘭奚討之。而濟南又告急，摶霄提兵援濟南。賊眾自南山來攻濟南，望之兩山皆赤。摶霄按兵城中，先以數十騎挑之，賊眾悉來鬥，騎兵少卻，至磵上，伏兵起，遂合戰，城中兵又大出，大破之。而般陽賊復約泰安之黨逾南山來襲濟南，摶霄列兵城上，弗為動。賊夜功南門，獨以矢石禦之，黎明，乃潛開東門，放兵出賊後。既旦，城上兵皆下，大開南門，合擊之，賊敗走，復追殺之，賊眾無遺者。於是濟南始寧。
詔就升淮南行樞密院副使、兼山東宣慰使、都元帥，仍賜上尊、金帶、楮幣、名馬以勞之。有疾其功者，譖於總兵太尉努都爾噶，令摶霄依前詔從布蘭奚同征益都。摶霄即出濟南城，屬老且病，請以其弟昂霄代領其眾，朝廷從之，授昂霄淮南行樞密院判官。未幾，命摶霄守河間之長蘆。
是冬，張士誠築城虎丘山，因高據險，役月餘而畢。
是歲，詔諭濟甯李秉彝、田豐等，令其出降，敘復元任。嘯亂士卒，仍給資糧，欲還鄉者聽。
義兵千戶餘寶，殺其知樞密院事寶圖以叛，降於毛貴。餘寶遂據棣州。
集賢大學士兼太子左諭德許有壬，以老病乞致仁，許之。有壬前朝舊德，皇太子頗加敬禮，一日入見，方臂鷹為樂，遽呼左右屏去，始見之。
盜據齊魯，中書參知政事崔敬，與平章達覽、參政諳普分省陵州。陵州乃南北要衝，無城郭，而居民散處，敬供給諸軍，事無不集。丞相以其能上聞，賜之上尊，仍命其便宜行事。敬以軍馬供給浩繁，而民力已疲，乃請行納粟補官之令，詔從之。河北、燕南士民接踵而至，積粟百萬石，綺段萬匹，以供軍費，民獲少蘇。
中書右丞烏古遜良楨論罷陷賊延坐之令；有惡少年誣知宜興州張復通賊之罪，中書將籍其孥，吏抱案請署，良楨曰：「手可斷，案不可署！」同列變色，卒不署。
良楨自左曹登政府，多所建白，罷福建、山東食鹽，浙東、西長生牛租，瀕海被災圍田稅，民皆德之。
春，正月，丙午，趙普勝、陳友諒等陷安慶，淮南行省右丞余闕死之。
賊之來攻也，初自東門登城，闕簡死士，擊卻之；已而並軍攻東、西二門，又擊卻之。賊恚甚，乃樹柵起飛樓臨城，闕分命諸將各以兵扡賊，晝夜不得息，賊益生兵來攻。是日，普勝軍東門，友諒軍西門，饒州祝寇軍南門，群盜四面蟻集，外無一甲之援。西門勢尤急，闕身當之，徒步提戈，為士卒先；士卒號哭止之，揮戈愈力，仍分麾下將督三門之兵，自以孤軍血戰，斬首無算，而闕亦被十餘創。日中，城陷，火起，闕知不可為，引刀自剄，墮清水塘中。妻耶卜氏，子德生，女福童，皆赴井死。
同時死者，守臣韓建，一家被害。建方臥疾，罵賊不屈，賊執之以去，不知所終。
城中民相率登城樓，自捐其梯，曰：「寧俱死此，誓不從賊！」焚死者以千計。其知名者，萬戶李宗可、紀守仁、陳彬、金承宗，元帥府都事特穆布哈，萬戶府經歷段桂芳，千戶和碩布哈、新李、盧廷玉、葛延齡、丘巹、許元琰，奏差烏圖縵，百戶黃寅孫，安慶推官黃圖倫岱，經歷楊恆，知事余中，懷甯尹陳巨濟，凡十八人。
闕號令嚴信，與下同甘苦，然稍有違令，即斬以徇。嘗病不視事，將士皆籲天，求以身代，闕強衣冠而出。當出戰，矢石亂下如雨，士以盾蔽闕，闕卻之，曰：「汝輩亦有命，何蔽我為！」故人爭用命。稍暇，即注《周易》，帥諸生謁郡學會講，立軍士門外以聽，使知尊君親上之義，有古良將風烈。或欲挽之入翰林，闕以國步危蹙，辭不往，遂死於安慶。贈淮南、江北行省平章，追封豳國公，諡忠宣。議者謂兵興以來，死節之臣，余闕與褚布哈為第一。
庚戌，張士誠兵攻常州，吳守將湯和擊敗之，獲卒數百人。
吳行樞密院判鄧愈遣部將王弼等攻婺源州，兵至城西，與守將特穆爾布哈戰，自旦至日昃，殺傷五百餘人不下。乙卯，分兵為三道並進，遂拔其城，特穆爾布哈死之，士卒皆降，凡三千餘人。復遣萬戶朱國寶攻高河壘，克之。
乙丑，大風起自西北，益都土門萬歲碑僕而碎。
丙寅，田豐陷東平路。
丁卯，知樞密院事布蘭奚與毛貴戰於好石橋，官軍敗績，走濟南。
是月，詔達實巴圖爾子博囉特穆爾為河南行省平章政事，總領其父原管軍馬。
詔察罕特穆爾屯陝西，李思齊屯鳳翔。
二月，乙巳朔，議團結西山寨大小十一處以為保障，命中書右丞達實特穆爾、左丞烏古遜良楨等總行提調，設萬夫長、千夫長、百夫長，編立牌甲，分守要害，互相策應。
毛貴陷青、滄二州，遂據長蘆鎮。
中書省奏以陝西軍旅事劇，去京師道遠，供費艱難，請就陝西印造寶鈔為便，從之；遂分戶部寶鈔府等官，置局印造，仍命諸路撥降鈔本，畀平淮行用庫倒易昏幣，布於民間。
癸酉，毛貴陷濟南路，守將愛迪戰死。
毛貴立賓興院，選用故宮，以姬京周等分守諸路。又於萊州立三百六十屯田，每屯相去三十里，造大車百兩，以挽運糧儲，官民田十止收二分，冬則陸運，夏則水運。
董摶霄將赴長蘆，謂人曰：「我去，濟南必不可保。」至是濟南果陷。摶霄方駐兵南皮縣之魏家莊，適有詔拜摶霄河南行省右丞。甫拜命，毛貴兵已至，而營壘猶未完，諸將謂摶霄曰：「賊至，當如何？」摶霄曰：「我受命至此，當以死報國耳！」因拔劍督兵以戰，而賊眾突至摶霄前，猝問為誰，摶霄曰：「我董老爺也。」眾刺殺之，無血，惟見有白氣沖天。是日，昂霄亦死之。事聞，贈摶霄河南行省平章政事，追封魏國公，諡忠定；昂霄禮部尚書，追封隴西郡侯，諡忠毅。
摶霄早以儒生起家，輒為能吏。會天下大亂，復以武功自奮，其才略有大過人者；而當時用之不能盡其才，君子惜之。
乙亥，吳國公以吳楨為天興翼副元帥，使與其兄良守江陰。時江陰兵不滿五千，而與張士誠接境。良兄弟訓練士卒，嚴為警備，屯田以給軍餉，敵不敢犯，民甚賴之。
吳國公命元帥康茂才為營田使，諭之曰：「比因兵亂，堤防頹圮，民廢耕耨，故設營田司以修築堤防，專掌水利。今軍務殷繁，用度為急，理財之道，莫先於農。春作方興，慮旱潦不時，有妨農事，故命爾此職，分巡各處，俾高無患幹，卑不病潦，務在蓄泄得宜。大抵設官為民，非以病民，若但使有司增飾館舍，迎送奔走，所至紛擾，無益於民而反害之，即非委任之意。」
山東賊漸逼京畿。辛巳，詔以台哈布哈為中書右丞相，總兵討之。
壬午，田豐復陷濟甯路；甲戌，陷輝州。丙戌，努都爾噶聞田豐近逼東昌，棄城走，城遂陷。
丁亥，察罕特穆爾調兵復涇州、平涼，保鞏昌。
庚寅，王士誠自益都犯懷慶路，守將周全擊敗之。
丁酉，興元路陷。
三月，己亥朔，日色如血。
加右丞相綽斯戩太保。
庚子，毛貴陷般陽路。
辛丑，大同路夜黑氣蔽西方，有聲如雷；少頃，東北方有雲如火，交射中天，遍地俱見火，空中有兵戈之聲。
癸卯，王士誠陷晉甯路，總管杜賽因布哈死之。
己酉，劉福通遣兵犯衛輝，河南行省平章博囉特穆爾擊走之進克濮州。
庚戌，毛貴陷薊州。
征四方兵入衛，詔察罕特穆爾以兵屯涿州。察罕特穆爾即留兵戍清湫、義穀，屯潼關，塞南山口以備他盜，而自將精銳赴召。
毛貴率眾由河間趨直沽，乙卯，遂犯漷州，至棗林，已而略柳林，蹂畿甸，樞密副使達國珍戰死，人心大駭。廷臣或勸乘輿北巡以避之，或勸遷都關陝，眾論紛然。獨左丞相泰費音執不可，帝乃命同知樞密院事劉哈喇布哈以兵拒之。戰於柳林，官軍捷，賊退走，京師乃安。
吳國公命提刑按察司僉事分巡郡縣錄囚，凡笞罪者釋之，杖者減半，重囚杖七十。其有贓者免徵，武將征討有過者皆宥之。左右或言：「去年釋罪囚，今年又從末減，用法太寬，則人不畏法，無以為治。」吳國公曰：「自喪亂以來，民初離創殘，以歸於我，正當撫綏之；況其間有一時誤犯者，寧可盡法乎！大抵治獄以寬厚為本，而刑新國則宜用輕典，若執而不變，非時措之道也。」
丙辰，吳國公遣兵取建德路。
先是鄧愈、朱文忠、胡大海，率兵由昱嶺關進攻建德，道出遂安，長槍元帥餘子貞以兵來拒，愈等擊敗之，追至淳安，降其眾三千餘人。遂安守將洪某，率兵五千援淳安，大海與之戰，擒將士四百餘人。由是直抵建德，參政布哈、院判慶壽等皆遁，父老何良輔等以城降。改建德路為嚴州府。
以周全為湖廣行省參知政事，統鄂囉等軍，移鎮嵩州白龍寨。
丁巳，田豐陷益都路。
察罕特穆爾欲赴召涿州，而曹、濮賊方分道逾太行，焚上黨，掠晉冀，陷雲中、雁門、上郡，烽火數千里，復大掠而南。察罕特穆爾留禦之，先遣兵伏南山阻隘，而自勒重兵屯聞喜，絳州賊果出南山，縱伏兵橫擊之，賊皆棄輜重走山谷。遂分兵屯澤州，塞碗子城，屯上黨，塞吾兒谷，屯并州，塞井陘口，以杜太行。諸道賊屢至，守將數血戰，擊卻之，河東悉定。
進陝西行省右丞，兼行台侍御史、同知河南行樞密院事。於是朝廷乃詔察罕特穆爾守禦關陝、晉冀，鎮撫漢沔、荊襄，便宜行事。察罕特穆爾益務練兵訓農，以平定四方為己責。
夏，四月，己已朔，趙普勝自樅陽寇池州，陷之，執吳守將趙忠。
庚午，江浙行省左丞楊鄂勒哲以舟師攻徽州，吳將胡大海等擊敗之。丁丑，鄂勒哲又攻建德，吳將朱文忠擊敗之，鄂勒哲遁去。
甲戌，陳友諒陷龍興路，省臣道通、和尼齊棄城遁。
壬午，田豐陷廣平路，大掠，退保東昌，詔元帥方托克托以兵復廣平。
癸未，以諸處捷音屢至，詔頒《軍民事宜十一條》。
甲午，陳友諒遣部將王奉國陷瑞州路。
是月，帝如上都。
察罕特穆爾、李思齊，會宣慰使張良弼，良中郭擇善，宣慰同知拜特穆爾，平章政事定珠，總帥汪長生努，各以所部兵討李喜喜於鞏昌，李喜喜敗入蜀。察罕特穆爾駐清湫，思齊駐斜坡，良弼駐秦州，擇善駐崇信，拜特穆爾駐通渭，定珠駐臨洮，各自除路府州縣官，征納軍需。思齊、良弼同謀襲殺拜特穆爾，分總其兵；思齊尋又殺擇善。
五月，戊戌朔，以方國珍為江浙行省左丞兼海道運糧萬戶。
察罕特穆爾遣其將以兵復冀寧。
劉福通攻汴梁，壬寅，守將珠展棄城遁。福通遂入城，立宮闕，自安豐迎其主小明王居之以為都。
陳友諒遣部將康泰、邵宗、鄧克明等以兵寇邵武路。
庚戌，陳友諒陷吉安路。
癸丑，監察御史密濟爾海、七十等，劾太保、中書右丞相台哈布哈；乙卯，削台哈布哈官，安置蓋州。
初，台哈布哈奉命討賊，既渡河，即上疏謂：「賊勢張甚，軍行宜以糧餉為先。昔漢韓信行軍，蕭何饋糧，方今措置，無如丞相泰費音者。如令泰費音至軍中供給，事乃可濟；不然，兵不能進矣。」其意實銜泰費音，欲其至軍中即害之地。時參知政事布延特穆爾、張晉等分省山東，二人者嘗劾壽圖不進兵，台哈布哈至，則以其饋運不前斷遣之。又以知樞密院事鄂勒哲特穆爾為右丞之日，嘗劾其罪，亦加以失誤專制之罪，擅改其官，徵至軍，欲害之。事聞，廷議喧然。左丞相泰費音，以其欲害己也，遂諷御史劾其緩師拒命，而於帝前力排之。於是下削奪之詔，以知樞密院事烏蘭哈達代總其兵，仍命烏蘭哈達節制河北諸軍，河南行省平章政事周全節制河南諸軍。
辛酉，陳友諒兵陷撫州路。
是月，山東地震，天雨白毛。
六月，戊辰朔，台哈布哈伏誅。
台哈布哈聞有詔，夜，馳詣劉哈喇布哈求救解。劉哈喇布哈，故台哈布哈部將也，以破賊累有功，拜淮南行省平章政事，時駐兵保定，見台哈布哈至，因張樂大宴，舉酒慷慨言曰：「丞相國家柱石，有大勳勞如此，天子終不害丞相，是必為讒言所間。我當往見上白之，丞相毋憂也。」即走至京，見泰費音。泰費音問其來故，哈喇布哈具以告。泰費音曰：「台哈布哈大逆不道，今詔已下，爾乃敢妄言耶？不審處，禍將及爾矣！」哈喇布哈聞泰費音言，噤不能發。泰費音度台哈布哈必在哈喇布哈所，即語之曰：「爾能致台哈布哈以來，吾以爾見上，爾功不細矣。」哈喇布哈因許之，泰費音乃引入見帝，賜賚良渥。
初，哈喇布哈之事台哈布哈也，與倪晦者同在幕下，台哈布哈每委任晦，而哈喇布哈計多阻不行，哈喇布哈心常以為怨。及是知事已不可解，還縛台哈布哈父子送京師，未至，皆殺之於路。
察罕特穆爾調浩爾齊、關保同守潞州。拜察罕特穆爾陝西行省平章政事，便宜行事。
癸酉，吳左副都指揮使朱文忠率兵攻浦江，下之。義門鄭氏，舉家避兵山谷間，文忠重其累世雍睦，訪得之，悉送還家，禁兵士無侵犯。
吳中翼左副元帥謝再興等率兵略石埭縣，與陳友諒兵遇，擊敗之，擒其將錢清等三人。
庚辰，關先生、破頭潘等陷遼州，浩爾齊以兵擊走之。
關先生等遂陷晉甯路，城中死者十二三。郡人喬彝，性高介有守，名稱重一時，至是整衣冠，聚妻子，家有大井，彝坐其上，令妻子、婢妾輩循次投井中，而己隨赴之。賊首王士誠，使人至彝家邀致之，至則彝死矣。賊平，贈彝臨汾縣尹，賜諡純潔。有張嵓起者，汾州人也，嘗用薦，徵為國子助教，居一歲免歸。賊去晉寧，復陷汾州，嵓起與妻亦赴井死。晉甯人王佐為賊所獲，欲降之，佐詬詈不輟，亦遇害。
乙酉，命左丞相泰費音督諸軍守禦京城，便宜行事。
甲午，張士誠兵寇常熟縣，吳守將廖永安與戰於福山港，大破之。
自江南行台移治紹興，即檄達嚕噶齊邁爾石斯為行台鎮撫。邁爾古斯大募民兵為守禦計，與舒穆嚕宜遜夾攻處州山賊，遂平之，擢江東廉訪司經歷，仍留紹興，以兵衛台治。時浙東、西郡縣多殘破，獨邁爾古斯保障紹興，境內晏然，民愛之如父母。達實特穆爾承制授行樞密院判官，分院治紹興。
及方國珍遣兵侵據紹興屬縣，邁爾古斯曰：「國珍本海賊，今既降，為大官，而復來害吾民，可乎！」欲率兵問罪，先遣部將黃中取上虞。朝議方倚重國珍，資其舟以運糧，而御史大夫拜珠格，與國珍素通賄賂，情好甚厚，憤邁爾古斯擅舉兵，且恐生事，即使人召至私第計事，至則命左右以鐵錘撾殺之，斷其頭，擲廁溷中。民聞之，無不慟哭。邁爾古斯，寧夏人也。黃中率其眾復仇，盡殺拜珠格家人及台府官員、掾吏，獨留拜珠格不殺，以告於張士誠，士誠乃遣其將呂珍以兵守紹興。
拜珠格尋遷行宣政院使，監察御史真圖劾拜珠格陰害帥臣，幾致激變，宜置諸嚴刑，詔削其官，安置湖州而已。
秋，七月，丁酉朔，河南行省平章政事周全，據懷慶路以叛，附於劉福通。時察罕特穆爾駐軍洛陽，遣拜特穆爾以兵過碗子城。周全來戰，拜特穆爾為其所殺。全遂盡驅懷慶民渡河，入汴梁。
庚子，吳廖永安敗張士誠於狼出，獲其戰艦而還。
丁未，布蘭奚以兵復般陽路，已而復陷。
癸丑，賊兵犯京城，刑部郎中布哈守西門，夜，開門擊退之。
丙辰，吳總管胡通海等襲破九華山寨。時寨首鮑萬戶，有眾二千，據險自固，四面設礌石機弩，兵不能進。通海乃引兵潛由磴道攀援魚貫而上，因風縱火，燔其寨，遂克之。
己未，劉福通遣周全引兵攻洛陽，守將登城，以大義責全，全愧謝，退兵，福通殺之。
全之攻洛陽也，察罕特穆爾以奇兵出宜陽，而自將精騎發新安來援。會賊已退，因追至虎牢，塞諸險而還。
是月，京師大水，蝗，民大饑。
是月，江南行省右丞郭天爵謀害吳國公，事覺，吳國公殺之。天爵，天秩之弟也。
八月，丁卯朔，江浙行省平章錫達布討饒州，貪財玩寇，久無功，遂妄稱遷職福建行省。至福建，為廉訪僉事般若特穆爾所劾，拘之興化路。
庚辰，陳友諒兵陷建昌路。
辛巳，義兵萬戶王信，以滕州叛，降於毛貴。
己丑，張士誠兵寇江陰，吳守將吳良擊走之。
江浙行省丞相達實特穆爾，陰約張士誠以兵攻楊鄂勒哲，鄂勒哲倉卒不及備，遂自殺，其眾皆潰。
鄂勒哲築營德勝堰，周圍三四里，子女玉帛皆在焉。用法深刻，任意立威，而鄧子文、金希伊、王彥良之徒，又悉邪佞輕佻，左右交煽。達實特穆爾惡之。士誠素欲圖鄂勒哲，遣其部將史文炳，往杭州謁鄂勒哲，相見甚歡。文炳大設宴，盛陳烏銀器皿、嵌金鐵鞍之類，盡以遺鄂勒哲，自是約為兄弟。
及士誠與達實特穆爾合謀，文炳率眾圍鄂勒哲營，鄂勒哲遣吏致牲酒為可憐之意，曰：「願少須臾無死，得以底裡上露。」文炳報不可。鄂勒哲乘城拒戰，十日，力盡，自經死，其弟巴延亦自殺，文炳解衣裹鄂勒哲屍，瘞祭之。其後追封鄂勒哲潭國公，諡忠湣，巴延衡國公，諡忠烈。
鄂勒哲部將員成等欲為報仇，遣苗軍元帥台哈布哈奉書納款於建康，且言其部將李福等三萬餘人在桐廬，皆願效順，吳國公命朱文忠往撫之。
庚寅，以婁都爾蘇為御史大夫，詔作新風紀。
九月，丁酉朔，詔授錫班特穆爾同知河東宣慰司事，其妻雲中郡夫人，子觀音弩贈同知大同路事，仍旌表其門。先是錫班特穆爾為趙王位下總管府事，其妻嘗保育趙王，及是部落明裡叛，欲殺王，錫班特穆爾與妻謀，以其子觀音弩服王平日衣冠居王宮，夜半，夫妻衛趙王微服遁去。賊至，遂殺觀音弩，趙王得免。事聞，故旌其忠焉。
褒封唐贈諫議大夫劉蕡為昌平文節侯。
關先生攻保定路，不克，遂陷完州，掠大同、興和塞外諸郡。
中書左丞張沖，請立團練安撫勸農使司二道，一奉元、延安等處，一鞏昌等處，從之。
壬寅，詔中書參知政事布延布哈、治書侍御史李國鳳經略江南。
癸卯，詔以福建行省平章政事慶圖為江南行台御史在夫。時行台治紹興，所轄諸道，多為吳所有，而明、台則制於方國珍，杭、蘇則制於張士誠，憲台綱紀，不復可振，徒存空名而已。
丙午，賊兵攻大同路。壬戌，平定州陷。
乙丑，陳友諒陷贛州路，江西行省參政全普諳薩裡及總管哈納齊死之。
時江西下流諸郡，皆為友諒所據，普諳薩裡乃與哈納齊戮力同守。友諒遣其將圍城，因使人脅之降，普諳薩裡斬其使，日擐甲登城拒之。力戰凡四月，兵少食盡，遂自剄。哈納齊守贛尤有功，城陷之日，賊將脅之使降，哈納齊謂之曰：「與汝戰者我也。爾毋殺吾民，當速殺我。」遂遇害。
冬，十月，辛未，吳將胡大海取蘭溪州。
先是大海至婺之鄉頭，擒萬戶趙布延布哈等，平其五壘。是日，進攻蘭溪，官軍千人出戰，敗之，克其城，廉訪使趙秉仁等被執。立甯越翼元帥府，分兵守其要害，遂進攻婺州路。
甲戌，吳將徐達、邵榮克宜興。
先是達等攻宜興，久不下，吳國公遣使謂達等曰：「宜興城小而堅，猝未易拔。聞其城西通太湖口，張士誠餉道所由出，若以兵斷其餉道，彼軍食內乏，城必破矣。」達等乃分兵絕太湖口，而並力急攻，遂拔其城。
同知樞密院事廖永安，復率舟師擊士誠於太湖，乘勝深入，遇呂珍，戰敗，遂為所獲，士誠欲降之，不屈。
壬午，監察御史楊珠制哈，劾中書右丞相綽斯戩任用私人都埒及妾弟崔鄂勒哲特穆爾，印造偽鈔，事將敗，令都埒自殺以滅口。綽斯戩乃請解機務，詔止收其印綬。乙酉，監察御史達爾瑪實哩、王彝等復劾之，請正其罪，帝終不聽。
壬辰，大同路陷，達嚕噶齊鄂勒哲特穆爾棄城遁。
是月，博囉特穆爾統領諸軍復曹州。
十一月，辛丑，吳立管領民兵萬戶府。
吳國公曰：「古者寓兵於農，有事則戰，無事則耕，暇則講武。今兵爭之際，當因時制宜，所定郡縣，民間武勇之材，宜精加簡拔，編輯為伍，立民兵萬戶府領之，俾農時則耕，閑則練習，有事則用之。事平，有功者一體升擢，無功者還為民。如此，則民無坐食之弊，國無不練之兵，以戰則勝，以守則固，庶幾寓兵於農之意也。」
癸卯，陳友諒陷汀州路。
丁卯，田豐陷順德路。
先是樞密院判官劉起祖守順德，糧絕，劫民財，掠牛馬，民強壯者令充軍，弱者殺而食之。至是城陷，起祖遂盡驅其民走入廣平。
甲子，吳國公以胡大海兵攻婺州，不克，乃自將親軍副都指揮使楊璟等師十萬往攻之。
十二月，乙丑朔，日有食之。
癸酉，關先生、破頭潘、沙劉二等由大同直犯上都，焚毀宮闕；留七月，乃轉略遼陽。
甲申，吳取婺州路，達嚕噶齊僧珠、浙東廉訪使楊惠死之。
先是吳國公出師至徽州，召儒士唐仲實，問：「漢高帝、光武、唐太宗、宋太祖、元世祖平一天下，其道何由？」對曰：「此數君者，皆以不嗜殺人，故能定天下於一。公英明神武，驅除禍亂，未嘗妄殺；然以今日觀之，民雖得所歸，而未遂生息。」吳國公曰：「此言是也。我積少而費多，取給於民，甚非得已。然皆為軍需所用，未嘗以一毫奉己。民之勞苦，恆思所以休息之，曷嘗忘也！」
又聞前學士朱升名，召問之，對曰：「高築牆，廣積糧，緩稱王。」吳國公悅，命參帷幄。
師進至德興，聞張士誠兵據紹興、諸暨，乃取道蘭溪以至婺州，遣使入城招諭，不下，遂圍之。
初，江浙行省丞相達實特穆爾，承制授浙東宣慰副使舒穆嚕宜遜以行樞密院判官，分治處州，又以前江浙儒學副提舉劉基為其院經歷，蕭山縣尹蘇友龍為照磨，而宜遜又自辟郡人胡深、葉琛、章溢參謀其軍事。處為郡，山谷聯絡，盜賊憑險竊發，不易平治，宜遜用基等謀，或搗以兵，或誘以計，皆殲殄無遺類。尋升同僉行樞密院事。
至是聞吳兵抵蘭溪，且逼婺，而宜遜弟厚遜方守婺，其母亦在城中。宜遜泣曰：「義莫重於君親，食祿而不事其事，是無君也；母在難而不赴，是無親也；無君無親，尚可立天地哉！」即遣胡深等將民兵數萬赴援，而親率精銳為之殿。深等至松溪，觀望不能進。
吳國公謂諸將曰：「婺倚舒穆嚕宜遜，故未肯即下。聞彼以獅子戰車載兵來援，此豈知變者，松溪山多路險，車不可行，今以精兵遏之，其勢必破，援兵既破，則城中絕望，可不勞而下矣。」翌日，僉院胡大海養子德濟，誘其兵於梅花門外，縱擊，大敗之，深等遁去。城中勢益孤，台憲、將臣畫界分守，意復不相能，於是同僉樞密院寧安慶與都事李相開門納敵，楊惠、僧珠皆戰死，南台御史特穆爾賚斯、院判舒穆嚕厚遜等皆被執。
吳國公入城，下令禁戢軍士剽掠，民皆安堵。改婺州路為寧越府，置中書分省，召儒士許元、葉瓚、胡翰、汪仲山等十餘人皆會食省中。日令二人進講，敷陳治道。
以王宗顯知寧越府。宗顯，和州人，少攻儒業，博涉經史。於是命宗顯開郡學，延宿儒葉儀、宋濂為《五經》師，戴良為學正，吳沈、徐厚為訓導。時喪亂之餘，學校久廢，至是始聞糸玄誦聲，無不欣悅。
是月，太白經天者再。
吳國公發倉賑甯越貧民。有女子曾氏，自言能通天文，誑說災異惑眾，吳國公以為亂民，命戮於市。
是歲，河南賊蔓延河北，前江西廉訪僉事巴延，家居濮陽，言於省臣，將結其鄉民為什伍以自保，而賊已大至。巴延乃渡漳北行，鄉人從之者數十萬家。至磁州，與賊遇，賊知巴延名士，生劫之以見其帥，帥誘以富貴，巴延罵不屈，引頸受刃，與妻子俱死之。有司上其事，贈僉太常禮儀院事。太常上諡議曰：「 以城守論之，巴延無城守之責而死，與江州守李黼同；以風紀論之，巴延無在官之責而死，與西台御史張恆同。以平生有用之學，成臨義不奪之節，乃古之所謂君子人者，請諡曰文節。」從之。
江西諸郡皆陷，撫州路總管吳當，乃戴黃冠，著道士服，杜門不出，日以著書為事。陳友諒遣人辟之，當臥床不食，以死自誓，乃舁床載之舟送江州。拘留一年，終不為屈，遂隱居吉水縣之穀坪，逾年，以疾卒。
京師大饑疫，而河南、北、山東郡縣皆被兵，各挈老幼男女避居京師，以故死者相枕籍。資政院使保布哈請於帝，市地收瘞之，帝及皇后、皇太子、省、院諸臣施捨無算，而保布哈亦自出財賄珍寶以佐其費。擇地自南北兩城抵盧溝橋，掘深及泉，男女異壙，人以一屍至者，隨給以鈔，舁負相踵。至二十年四月，前後瘞者二萬，用鈔二萬七千九十餘錠。凡居民病者予之藥，不能喪者給之棺。翰林學士承旨張翥，為文頌其事曰《善惠之碑》。
保布哈，高麗人，亦曰王布哈，皇后奇氏微時，與布哈同鄉里，相為依倚，及布哈以閹人入事後，累遷為資政院使，後益愛幸之，至是欲要譽幹權，故有斯舉。
帝嘗為近幸臣建宅，親畫屋樣，又自削木構宮，高尺餘，棟樑楹檻，宛轉皆具，付匠者按此式為之，京師遂稱「魯般天子」。內侍利其金珠之飾，告帝曰：「此屋比某家殊陋劣。」帝輒命易之，內侍因刮金珠而去。
奇後見帝造作不已，嘗挽上衣諫曰：「陛下年已大，子年已長，宜稍息造作。且諸夫人事上足矣，無惑於天魔舞女輩，自愛惜聖躬也。」帝艴然怒曰：「古今只我一人耶？」由此兩月不至後宮。
後亦多畜高麗美人，大臣有權者，輒以此遺之，京師達官貴人，必得高麗女然後為名家。自至正以來，宮中給事使令，大半高麗女，以故四方衣服、靴帽、器物，皆仿高麗，舉世若狂。

