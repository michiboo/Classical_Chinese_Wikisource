
秋，七月，丙辰，詔：「州縣官廩祿不時給者，御史臺覺察；或以它物折支，計贓論罪。」
蒙古命宋子貞參議軍事。子貞至濟南，觀形勢，說史天澤曰：「李璮擁眾東來，坐守孤城，宜增築外城，防其奔突。彼糧盡援絕，不攻自破矣。」議與天澤合，遂築環城圍濟南，璮自是不得出城。
西南有大澗亙曆山，史樞一軍獨當其險，夾澗而城，豎木柵於澗中。淫雨暴漲，木柵盡壞。樞曰：「賊乘吾隙，俟夜必出。」命作葦炬數百置城上。三鼓，賊果至，飛炬擲之，風怒火烈，弓弩齊發，賊大潰，蹂躪死者不可勝計。」
董文炳知其勢蹙，乃抵城下，呼璮愛將田都帥曰：「反者璮耳，餘來即吾人，毋自取死也。」田縋城降，璮猶日夜拒守，分軍就食民家，發其蓋藏以繼，不足，則家賦之鹽，令以人為食。
參議官姜彧言於哈必齊曰：「聞王面受詔，勿及無辜。今城旦夕破，宜早諭諸將，分守城門，勿令縱兵；不然，城中無噍類矣。」哈必齊曰：「汝言城破，解陰陽耶？」彧曰：「以人事知之。」哈必齊為下令禁止。
甲戌，璮知城且破，乃手刃妻妾，乘舟入大明湖，自投水中，為蒙古所獲，天澤殺之，解其體以徇。引軍東行，未至益都，城中人已開門迎降，三齊復為蒙古所有。
事聞，贈璮太師，賜廟額曰精忠。
初，璮兵有沂、漣兩軍二萬餘人，勇而善戰，哈必齊以配蒙古諸軍，陰使殺之。文炳當殺二千人，馳告哈必齊曰：「彼為璮所脅耳，殺之，恐乖天子仁聖之意。」哈必齊從之，然它殺者已眾，皆大悔。時山東尚未靖，蒙古主以文炳為經略使。文炳至益都，從數騎便服而入，至府，不設警衛，召璮故將吏，撫諭於庭下；所部大悅，山東以安。
初，天澤征璮，蒙古主臨軒授詔，委以專征，天澤至軍，未嘗以詔示人。既還，蒙古主慰勞之。時言者謂璮之變，由大籓子弟盡專兵民之權，天澤奏罷之，請自臣家始。於是史氏及張柔、嚴忠濟子弟皆還私第。
蒙古廉希憲治關中，政事修舉。宋將家屬之在北者，歲給其糧；仕於宋者，子弟得越界省其親，人皆感之。趙璧素忌希憲勳名，及李璮以叛誅，因言：「王文統之進，由希憲及張易所薦引，遂至大用。且關中形勝之地，希憲得民心，有商挺、趙良弼為之輔，此事宜關聖慮。」蒙古主曰：「希憲自幼事朕，朕知其心。挺、良弼皆正士，何慮焉？」
戊寅，侍御史范純，言前四川制置使俞興罷任鐫秩罰輕，宜更褫奪以紓眾怒，奏可。
蒙古以夔府行省劉整行中書省於成都、潼川。
蒙古閬、蓬等路都元帥汪良臣，以釣魚山險絕不可攻，請就近地築城曰武勝，以扼南師往來；從之。
辛巳，詔重修《使部七司法》，從賈似道意也。
蒙古以都督府參議姜彧知濱州。時山東新復，行營軍士，多占民田為牧地，縱牛馬，壞民田，殘桑棗。彧言於行省，遣官分畫疆畔，捕其強猾者置之法，乃課民種桑。歲餘，新桑遍野，人名為「太守桑。」
蒙古張文謙薦郭守敬習水利，巧思絕人。蒙古主召見，面陳水利六事：「其一，中都舊漕河，東至通州，引玉泉山水以通舟，歲可省雇車錢六萬緡。通州以南，於藺榆河口徑直開引，由蒙村、跳梁務至楊村運河，以避浮雞氵甸盤淺風浪遠轉之患。其二，順德達泉引入城中，分為三渠，灌城東地。」其三，順德澧河東至古任城，失其故道，沒民田千三百餘頃。此水開修成河，其田即可耕種，自小王村徑滹沱合入御河，通行舟伐。其四，磁州東北滏、漳二水合流處，引水由滏陽、邯鄲、洛州永年下經雞澤合入澧河，可灌田三千餘頃。其五，懷孟沁河雖可澆灌，猶有漏堰餘水，東與丹河餘水相合，引東流至武涉縣北，合入御河，可灌田三千餘頃。其六，黃河自孟州西開引，少分一渠，經由新、舊孟州中間，順河北岸，下至溫縣南，復入大河，其間亦可灌田二千餘頃。」每奏一事，蒙古主歎曰：「任事者如此人，不為素餐矣！」授提舉諸路河渠。
八月，己丑，守敬請先引玉泉水以通漕運，廣濟河渠司王允中，亦請開邢、洛等處漳、滏、澧河、達水以溉民田，並從之。
甲午，海州石湫堰成。
丁酉，築蘄州城。汪立信上新城圖，詔獎諭。
戊申，蒙古敕王鶚集廷臣商榷史事，鶚等請以先朝事蹟錄付史館。
蒙古河間、平灤、廣寧、西京、宣德、北京隕霜害稼。
九月，戊午，蒙古濠州萬戶張宏略破宿、蘄二州。
壬戌，蒙古改邢州為順德府。
溫州布衣李元老，讀書守貧，不事科舉，年百有四歲。丁丑，詔授迪功郎、致仕，本郡給俸。
癸酉，蒙古都元帥庫庫卒於軍，以其兄阿珠代之。
閏月，甲申朔，蒙古賑沙、肅二州饑。
丙午，詔：「應知縣已罷，雖經赦，毋注緊望。著為令。」
庚戌，蒙古發粟三十萬，賑濟南饑民。
冬，十月，庚申，蒙古禁諸王、使臣、師旅恃勢擾民者，所在執以聞。
蒙古以郝經、劉人傑使宋未還，廩其家。
甲子，以楊棟簽書樞密院事，葉夢鼎同簽書院事。
庚午，蒙古鞏昌總使汪惟正屯田利州。
甲戌，歸化州岑從毅納土輸賦，詔改為來安州，從毅知州事，世襲。
乙亥，蒙古立中書左右部，分總庶務，命回紇人阿哈瑪特領之，仍兼諸路都轉運使，專理財賦。阿哈瑪特欲每事得專奏，不關白中書，張文謙言：「分制財用，古有是理；中書不預，無是理也。若中書不問，則天下孰蒞之乎？」蒙古主然之。
十一月，丁大全既安置貴州，與州將游翁明失色杯酒間。翁明訴大全陰招遊手，私立將校，造弓矢、舟楫，將通蠻為變，廣西經略朱禩孫聞於朝，壬辰，詔改竄大全於新州土牢拘管，日具存亡。賈似道諷禩孫殺之，禩孫遣將官畢遷護送，舟過藤州，擠大全於水而死。
癸巳，馬光祖提舉洞霄宮。
丙申，資政殿大學士、致仕徐清叟卒，諡忠簡。
戊戌，以夏貴知廬州、淮西安撫副使。
乙巳，蒙古主諭史天澤曰：「朕或乘怒欲有所誅殺，卿等宜遲留一二日，覆奏行之。
丁未，皇孫資國公焯卒。
戊申，蒙古升撫州為隆興府。
十二月，甲寅，蒙古封皇子珍戩為燕王，守中書令。
丙辰，蒙古立河南、山東統軍司。東拒亳州，西至鈞州，諸萬戶隸河南；西自宿州，東至寧海州，諸萬戶隸山東。
丁巳，蒙古立十路宣慰司，以趙瑨等為之。
癸亥，蒙古享於太廟。
戊寅，蒙古詔：「諸路管民官理民事，管軍官掌兵戎，各有所司，不相統攝。」
蒙古楊大淵入覲，拜東川都元帥，命與征南都元帥奇徹同署。大淵還東川，於渠江濱築虎嘯城以逼大良城，不逾時而就。
蒙古割北京興州隸開平府，建行宮於興隆路。
是歲，蒙古成都經略使劉嶷卒，諡忠惠，以其子元振代為經略使。
春，正月，乙酉，賈似道遣楊琳賚空名告身及蠟書、金幣至大獲山，招蒙古楊大淵南歸。大淵從子文安，執琳以聞，蒙古主命殺之。
丙戌，蒙古以姚樞為中書左丞。時或言中書政事大壞，蒙古主怒，大臣罪且不測，樞上言：「自中統至今，五六年間，外侮內叛，相繼不絕，然能使官離債負，民安賦役，國用粗足，政事更新，皆陛下信用先王之法所致。今創始治道，正宜上答天意，下結民心，睦親族以固本，定大臣以當國，開經筵以格心，立學校以育才，則可以光先烈、遺子孫。邇者伏聞聰聽日煩，朝廷政令，日改月異，遠近臣民，不勝戰懼，惟恐大本一廢，遠業雖成，為陛下之後憂耳。」蒙古主怒始釋。
蒙古興元判官費寅有罪，懼誅，誣廉希憲、商挺在京兆因李璮叛修城治兵，潛畜異志，以趙良弼為征。癸卯，召挺、良弼赴闕，既至，蒙古主詰問，良弼泣對曰：「二臣忠良，保無是心，願剖臣心以明之。」蒙古主已入趙璧之譖，切責良弼，無所不至，至欲斷其舌，良弼誓死不少變，乃罷。
蒙古主召商挺問曰：「卿在關中、懷孟，兩著治效，而毀言日至，豈同寅有沮卿者邪，抑位高而志怠邪？比年論王文統者甚眾，卿獨無一言。」挺對曰：「臣素知文統之為人，嘗與趙璧言之，想陛下猶能記也。臣在秦三年多過，其或從橫以應變者有之，若功或以歸己，事敗分咎於人，臣必不敢。請就戮。」挺既出，蒙古主顧近臣數挺前後大計凡十有七，因曰：「挺有功如是，猶自言有罪，若此，誰復為聯戮力邪？卿等識之！」
蒙古命右丞納哈代廉希憲為秦蜀行者，覆視費寅所告，無實狀，詔希憲還京師，上見，言曰：「方關陝叛亂，川蜀未寧，事急星火，臣隨宜行事，不謀佐貳。如寅所言，罪止在臣，臣請逮系有司。」蒙古主撫御床曰：「當時之言，天知之，朕知之，卿果何罪！」慰諭良久，進拜中書平章政事。一日，召入禁中，從容道籓邸時事，因及趙璧所言，希憲曰：「昔攻鄂時，賈似道作木柵環城，一夕而成。陛下顧扈從諸臣曰：『吾安得如似道者用之？』僧子聰、張易曰：『山東王文統，才智士也，今為李璮幕僚。』詔問臣，臣對亦聞之，實未識其人也。」蒙古主曰：「朕亦記此。」由是璧之譖不行，寅卒以反誅。
二月，癸丑，詔：「吳潛、丁大全黨人，遷謫已久，遠者量移，近者還本貫，並不復用。」
賈似道以國計困於造楮，富民困於和糴，思有以變法而未得其說。知臨安府劉良貴、浙西轉運使吳勢卿獻買公田之策，似道乃命殿中侍御史陳堯道、右正言曹孝慶、監察御史虞毖、張希顏上疏言：「三邊屯列，非食不飽；諸路和糴，非楮不行。既未免於廩兵，則和糴所宜廣圖；既不免於和糴，則楮幣未容縮造。為今日計，欲便國便民而辦軍食、重楮價者，莫若行祖宗限田之制。以官品計頃，以品級計數，下兩浙、江東、西和糴去處，先行歸併詭析，後將官戶田產逾限之數抽三分之一，回買以充公田。但得一千萬畝之田，則每歲可收六七百萬石之米，其於軍餉沛然有餘，可免和糴，可以餉軍，可以杜造楮幣，可平物價，可平富室，一事行而五利興矣。」帝從之。丁巳，詔：「置官田所，以劉良貴提領，通判陳訔為檢閱，副之。」
良貴請下都省，嚴立賞罰，究歸併之弊。給事中徐經孫條具其害，似道諷御史舒有開劾罷之。經孫嘗舉陳茂濂，至是為以公田官，分司嘉興，聞經孫去國，曰：「我不可以負徐公。」亦謝事，終身不起。
浙西安撫魏克愚言：「取四路民田，立限回買，所以免和糴而益邦儲。議者非不自以為公忠，然未見其利而適見其害。徐經孫所奏江西買田之弊甚詳，若浙西之弊，則見有甚於彼者。。」因曆述為害者八事，疏奏，不省。
未幾，帝手詔曰：「永免和糴，無如買逾限之田為良法。然東作方興，權俟秋成，續議施行。」似道憤然，上疏求去，復諷何夢然、陳堯道、曹孝慶抗章留之，且勸帝下詔慰勉。帝乃趣似道出視事，且曰：「當始於浙西，諸路視之為則。」似道具陳其制，帝悉從之，三省奉行惟謹。似道首以己田在浙西者萬畝為公田倡，榮王與芮繼之，趙立奎自陳投賣；由是朝野無敢言者。
甲子，蒙古主如開平。
蒙古以王德素充國信使，劉公諒副之，致書於帝，詰稽留郝經之故。經久羈真州，上表曰：「願附魯連之義，排難解分；豈如唐儉之徒，款兵誤國！」
又數上書於帝，其略曰：「貴朝自太祖受命，創立規模，一本諸理，校其武功，有不逮漢、唐之初；而革弊政，弭兵凶，弱籓鎮，強京國，意慮深遠，貽厥孫謀，有盛於漢、唐之後者。夫有天下者，孰不欲九州四海，奄有混一，端委垂衣而有天下，晏然穆清也哉？理有所不能，勢有所難必，亦安夫所遇之理而已。貴朝祖宗深見夫此，持勒控約，不肯少易，是以太祖開建大業，太宗丕承基統，仁宗治效浹洽，神宗大有作為，高宗坐弭強敵，皆有其勢而弗乘，安於理而不妄者也。今乃或者欲於遷徙戰伐之極，三百餘年之後，不為扶持安全之計，欲斷生民之餘命，棄祖宗之良法，不以理，以勢；不以守，以戰？欲收奇功，取幸勝，為詭遇之舉，不亦誤乎？
「伏惟陛下之與本朝，初欲復前代故事，遣使納交，越國萬里，天地人神，皆知陛下計安生民之意。而氣數未合，小人交亂，雖行李往來，迄無成命。非兩朝之不幸，生民之不幸也！有繼好之使而無止戈之君，有講信之名而無修睦之實，有報聘之命而無輸平之約，是以藉藉紛紛，不足以明信而適足以長亂，至渝、合、交、廣之役，而禍亂極矣。主上即位之初，過以相與，惟恐不及，不知貴朝何故接納其使，拘於邊郡，蔽冪蒙覆，不使進退，一室之內，顛連宛轉，不睹天日，綿延數年？主上何罪，經等亦何罪，而窘逼至是邪？或者必以為本朝兵亂，有隙可乘。本朝骨肉暌鬩，諸候背叛，則或有之；以主上之仁聖，必能享國以致太平，使南北之民，免殺戮之禍而共躋仁壽，不然，則戰爭方始而貴朝可憂矣。事至今日，貴朝宜汲汲皇皇以應主上美意，講信修睦，計安元元；而乃置而不問，豈天未厭亂，將由是以締起兵端耶？抑由是以別有蘊蓄耶？抑其間有主張是者必不使之成耶？皆不可得而知也。
「竅嘗思之，本朝用兵四十年，亦休息之時也；天畀仁聖而有主上，亦治平之世也。貴朝受兵三十餘年，亦厭苦之時也；保有天命而有陛下，亦非生事之君也。夫邦交之事，振古以然，至貴朝而後盛。真宗幸澶淵，南北之交始定，好聘往來，甲兵不試。至於宣、政，盟約遂壞，靖康之末，因棄都邑。高宗南幸，隳仇崇好，與金源再定盟誓。海陵凶虐，貫盈自斃，高宗遂與金世宗定盟，好聘往來。又數十年，生事之人妄啟邊釁，甯宗復與章宗定盟好。由是觀之，以和議邦交為國者，貴朝之事也。契丹與貴朝定盟，數世、數十年之後也；金源與貴朝定盟，亦數世、數十年之後也。今主上之世數、年數，亦金源氏之世數、年數地；大定、明昌之盛，將復見於今。即位之初，先遣信使，繼好弭兵，而貴朝擯而不問。經反復思惟，必有橫議之人，將以弊貴朝、誤陛下者。必為此事，於經何有，於本朝何有！妨經何事，害本朝何事！所惜者，貴朝之國體，陛下之盛德也。此事必行，經不過失一身，本朝不過失一臣，太倉耗一粒，滄海揚一波，鄧林飄一葉，泰山落一石，於國何損！使貴朝所舉皆中，所圖皆獲，返舊京，奄山東，取河朔，平關中，鏟白溝之界，上盧龍之塞，即本朝亦不失故物。若為之而不成，圖之而不獲，復欲洗兵江水，掛甲淮壖，而遂安然無事，殆恐不能。一有所失，則不既大矣乎？
「經聞有國者不畏夫有亂，畏夫自致其亂；自致其亂則人也，橫逆之來則天也。天欲亂人之國，其如彼何哉？盡其在我者而已矣。或者乃徇夫一己之勢，狃於一時之利，不忌天之所警，欲於大變之後，抵巇投罅，拘滯使人而別作為，舉祖宗三百年之成烈，現為博者之一擲，遂以干戈易玉帛，殺戮易民命，戰爭易禮義。彼間探造鑿之人，大抵皆為弱彼強此之說以取容悅，又惡知夫國家利害、生民休戚哉！」
「經本布衣，教授保塞，主上聘起，問以治道，即以議和止殺為請，是以即位之初，即命經行。入境以來，綿亙四年，凡有蘊蓄，無不傾盡。在經等今日之事，止是告登寶位，布弭兵息民之意，無它蔽匿。貴朝必以為不可，必不能從，何用置經於此？或欲與較量疇昔，必決勝負，一主於戰，則通好使人，尤為無用。而乃仍自拘留，陳說不答，告歸不許，老天長日，浸以銷鑠，必自斃館下，亦非貴朝美事也。」前後皆不報。
驛吏棘垣鑰戶，晝夜守邏，欲以動經，經不屈，語其下曰：「向受命不進，我之罪也。一入宋境，死生進退，聽其在彼，屈身辱命，我則不能。汝等不幸同在患難，宜忍以待之。揆之天時人事，宋祚殆不遠矣。」
蒙古詔：「諸路置局造軍器，私造者罪死；民間所有不輸官者，與私造同。」
三月，丁巳，以呂文德為甯武、保康軍節度使。
庚子，以何夢然兼權知樞密院事。
蒙古伊克迪爾鼎請修瓊華島，蒙古主不從。
癸卯，蒙古始建太廟。蒙古國俗，祭享之禮，割牲，奠馬湩，以巫祝致辭。蒙古主初立，始設位於中書省，用登歌樂，尋命制祭器、法服，至是建太廟於燕京。
是春，蒙古都元帥汪良臣攻重慶，朱禩孫出師拒之。良臣塞其歸路，引兵橫擊，斷南師為二；南師敗走，其趨城不及者，悉為蒙古所殺。
夏，四月，丙寅，官田所言，知嘉興縣段浚、知宜興縣葉哲佐，買公田不遵原制，詔罷之。
蒙古西京，武州隕霜殺稼。
五月，乙酉，蒙古初立樞密院，以皇子燕王珍戩守中書令兼判樞密院事。
戊了，蒙古升開平府為上都。
辛卯，蒙古立燕京平準庫，以均平物價，通利鈔法。
丁酉，詔以婺州布衣何基、建寧府學布衣徐幾並授本州府教授。
六月，壬子，蒙古河間、益都、燕京、真定、東平諸路蝗。
乙卯，臨安火。
戊午，蒙古建帝堯廟於平陽。
庚申，詔：「平江、江陰、安吉、嘉興、常州、鎮江六郡已買公田三百五十餘萬畝，今秋成在邇，其荊湖、江西諸道仍舊和糴。」
丙寅，詔：「公田竣事，進劉良貴等官。」
初，買官田，猶取其最多者；繼而敷派，除二百畝以下者免，餘各買三分之一；其後雖百畝之家亦不免。立價以租一石償十八界會子四十，而浙西之田，石租至有直十緡者，亦就此價。價錢稍多，則給銀絹各半。又多，則給以度牒、告身準直，登仕郎准三千楮，將仕郎准千楮，許赴漕試；校尉准萬楮，承信郎准萬五千楮，承節郎准二萬楮，安人准四千楮，孺人准二千楮。民失實產而得虛告，吏又恣為操切，浙中大擾，民破產失業者甚眾。官吏有奉行不至者，劉良貴輒劾之，追毀出身，永不收敘，由是有司爭以多買為功。似道又以陳訔往秀、湖，廖邦傑往常、潤催督。其六郡買田有專官，平江則包恢、成公策，嘉興則潘墀、李補、焦煥炎，安吉則謝奕、越與訔、王唐珪、馬元演，常州則洪球、劉子庚，鎮江則章坰、郭夢熊，江陰則楊班、黃伸。恢在平江，至用肉刑；邦傑在常州，害民特甚，至有本無田而以歸併抑買自經者。朝廷唯以買公田為功，進良貴官兩轉，餘人進秩有差。
庚午，宰執進《玉牒》、《日曆》、《會要》、《經武要略》及《徽宗長編》、《甯宗日錄》。
蒙古以烏珍為中書右丞相，塔齊爾為中書左丞相。
劉整言於蒙古主曰：「南人惟恃呂文德耳，然可以利誘也。請遣使以玉帶饋之，求置榷場於襄陽城外。」從之。使者至鄂，請於文德，文德許之。使者曰：「南人無信，安豐等處榷場，每為盜所掠，願築土牆以護貨物。」文德不許。或謂文德曰：「榷場誠我之利，且可因以通好。」文德請於朝。秋，七月，置榷場於樊城外，築土牆於鹿門山，外通互市，內築堡壁，蒙古又築堡於白鶴。由是敵有所守，以遏南北之援，時出兵哨掠襄、樊城外，兵威益熾。文德弟文煥，知為蒙古所賣，以書諫止，文德始悟，然事無及，徒自咎而已。
戊戌，詔以董宋臣為入內內侍省押班，舉朝爭之不能得。秘書少監湯漢上疏曰：「比年董宋臣聲焰薰灼，其力能去台諫，排大臣，結連凶渠，惡德參會，以致兵戈相尋之禍。陛下灼見其故，斥而遠之，臣意其影滅而形絕矣，豈料夫陰銷而再凝，冰解而驟合，既得自便，即圖復用！以其罪戾之餘，一旦復使之出入壼奧之中，給事宗廟之內，此其重幹神人之怒，再基禍亂之源，上下皇惑，大小切齒。陛下方為之辨明，大臣方與之和解，臣竊重傷此計過也！自古小人復出，其害必慘，將逞其憤怒，嘯其儔伍，顛倒宇宙，陛下之威神，有時而不得自行，甚可畏也！」不聽。
禮部侍郎兼同修國史實錄院同修撰牟子才，疏言董宋臣不可復用。帝出其疏示輔臣曰：「子才有憂君愛國之真，無取譽沽名之巧。」擢權禮部尚書。
蒙古詔弛河南沿邊軍器之禁。
蒙古燕京、河間、開平、隆興四路屬縣，雨雹害稼。
八月，辛亥，蒙古升宣德州為府，隸上都。
壬子，蒙古以旱免彰德路今歲田租之半，洛、磁二州十之七。
丙辰，蒙古以成都路綿州隸潼川，命阿托、商挺行樞密院於成都，凡成都、順慶、潼川都無帥府，並聽節制。
甲子，蒙古敕諸臣：「傳旨有疑者，須覆奏。」
壬申，蒙古主至自上都。
蒙古濱、棣二州蝗，真定路旱。
九月，乙酉，蒙古立漕運河渠司。
辛卯，祀明堂，大赦。
甲午，以何夢然知樞密院事，楊棟同知樞密院事，葉夢鼎簽書樞密院事。
冬，十月，己未，發緡錢百四十萬，命浙西六郡置公田莊。
甲子，命張玨兼知合州。
十一月，甲申，蒙古以東平、大名等旱，量減今年田租。
丙戌，蒙古享於太廟，以哈坦、塔齊爾、張文謙行事。
十二月，丁未朔，詔：「皇太子宮講官、詹事以下，日輪一員，辰入酉出，專講讀，備諮問，以稱輔導之實。」
春，正月，癸巳，出奉宸庫珠、香、象、犀，下務場貨易，助收楮幣。
己亥，蒙古立諸路平準庫。
癸卯，蒙古罷南邊互市，申嚴持軍器、販馬、越境私商之禁。
二月，癸亥，蒙古敕選儒士編修國史，譯軍經書，起館舍，給俸以贍之。
壬子，蒙古修瓊花島，疏雙塔漕渠。
辛未，雨土。
癸酉，蒙古主如上都，詔諸路總管史權等二十三人赴上都大期會。
蒙古弛邊城軍器之禁。
三月，辛巳，王堅卒，賜諡忠壯。
馬光祖復為沿江制置使，知建康府。
己亥，蒙古命尚書宋子貞陳時事，子貞上便宜十事，大略謂：「官爵，人主之柄，選法宜盡歸吏部。律令，國之紀綱，宜早刊定。監司總統一路，用非其才，不厭人望，宜選公廉有才德者為之。今州縣官相傳以世，非法賦斂，民究無告，宜遷轉以革其弊。又請建國學，教胄子，敕州縣提學課試諸生，三年一貢舉。 」蒙古主命中書次第行之。
辛丑，蒙古立漕運司。
賈似道奏：「公田已成，若復以州總之，恐害不除而利不可久。請以江陰、平江公田隸浙西憲司，安吉、嘉興公田隸兩浙運司，常州、鎮江公田隸總所，每歲租輸之官倉，特與饒減二分，或水旱則別議放數，仍立四分司以主管公田系銜。平江、嘉興、安吉各一員，鎮、常、江陰共一員。每鄉置官莊一所，民為官耕者曰官佃，為官督者曰莊官。莊官以富饒者充，應兩歲一更。每租一石，明減二斗，不許多收。」時毘陵、澄江，務為迎合，欲買數之多，凡六七斗皆作一石；及收租之時，元額有虧，則取足于田主，遂為無窮之害。或內有磽瘠及租佃頑惡之處，又從田主責換，其禍尤慘。
是春，蒙古太常寺言：「自古帝王，功成作樂，樂各有名，盛德形容，於是乎在。皇上踐阼以來，留心至治，聲名文物，思復承平之舊，首敕有司，修完登歌、宮縣、八佾、樂舞，以備郊廟之用。若稽古典，宜有徽稱。」尚書省遂定名曰《大成之樂》。
夏，四月，丙午，詔：「管景模妻孥陷沒，效忠愈堅，平時所得俸入，率以撫循將士，遂至空乏，特賜緡錢三十萬。」
丁未，以夏貴為四川安撫制置使，兼知重慶府。
戊申，蒙古以彰德、洛磁路引漳、滏、洹水灌田，致御河淺澀，鹽運不通，乃塞分渠以復水勢。
辛亥，詔郡邑行鄉飲酒禮。
壬子，蒙古東平、太原、平陽旱，分遣西僧祈雨。
乙丑，何夢然、馬天驥以台臣劾罷。
丁卯，蒙古追治李璮黨萬戶張邦直兄弟及姜郁、李在等二十七人罪。
都統張喜攻蟠龍城，為蒙古安撫使楊文安所敗。喜潛師宵遁，出得漢城，文安遣兵又襲敗之。
五月，乙亥，蒙古遣索托延、郭守敬行視西夏河渠，俾具圖來上。
庚辰，以何夢然知建寧府。辛卯，以楊棟參知政事，葉夢鼎同知樞密院事兼權參知政事，姚希得端明殿學士、簽書樞密院事，馬天驥提舉洞霄宮。
乙未，安南表進方物，詔卻之，仍厚賚以獎恭順。
己亥，蒙古以中書右丞鈕祜祿納哈為平章政事。
六月，甲辰朔，知衢州謝塈，因土寇詹沔焚掠常山縣，棄城遁。台臣言詹沔之變，乃謝塈任都吏徐信苛取激之；詔斬信，籍其家，塈削秩，不敘。
乙巳，蒙古主召王鶚、姚樞赴上都。竇默、僧子聰，嘗偕樞等入侍，默言：「君有過舉，臣當直言，都俞籲咈，古之所尚，今則不然，君曰可，臣亦以為可，君曰否，臣亦以為可，非善政也。」次日，復侍幄殿，獵者失一鶻，蒙古主怒，侍臣或從旁大聲謂宜加罪，蒙古主惡其迎合，杖之，釋獵者不問。既退，子聰等賀。」默曰：「非公誠結主知，安能感悟如此！」
乙丑，命董宋臣兼主管御前馬院、御前酒庫。帝眷宋臣不衰，未幾，宋臣死。
夏貴攻虎嘯山。蒙古宣撫使張庭瑞新築城，當砲皆裂，立柵守之；柵壞，乃依大樹，張牛馬皮以禦砲。貴以城中飲於澗外，絕其水道。庭瑞煮溲瀉土中以泄臭，人日飲數合，脣皆瘡裂，堅守逾月不懈。帥府參議焦德裕援之，夜薄貴營，令卒各持三炬；貴驚走，德裕追之，敗貴於鵝谿。
秋，七月，甲戌，彗星出柳，光燭天，長數十丈，自四更見東方，日高始滅。丁丑，避殿，減膳，詔中外直言。
考功郎宮兼崇政殿說書趙景緯上封事曰：「今日求所以解天意者，不過悅人心而已。百姓之心，即天心也。錮私藏而專天下之同欲，則人不悅；保私人而違天下之公議，則人不悅；閭閻之糟糠不厭而燕私之供奉自如，則人不悅；百姓之膏血日朘而符移之星火愈急，則人不悅；不公於己而欲絕天下之私，則人不悅；不澄其源而欲止天下之貪；則人不悅。夫必有是數者，斯足以召怨而致災。願陛下損內帑以絕壅利之謗，出嬪嬙以節用度之奢，弄權之貂寺素為天下之所共惡者，屏之絕之，毒民之恩澤侯嘗為百姓之所憤者，黜之棄之。擇忠鯁敢言之士，置之台諫以通關隔之壅；選慈惠忠信之人，使為守宰以保元氣之殘；又必稽乾、淳以來，凡利源窠名之在百司庶府者，悉還其舊，以濟經用之急；公田派買不均之弊，聽民自陳，隨宜通變，以安田裡之生；則人心悅而天意解矣。人之常情，懼心每發於災異初見之時，不能不潛移於諂諛交至之後。萬一過聽左右寬譬之言，曲為它說以自解，毛舉細故以塞責，而弛恐懼之初心，則下拂人心，上違天意，國之安危，或未可知也。」
牟子才疏請罷公田，更七法。時台諫、士庶上書者，皆以為公田不便，民間愁怨所致。於是賈似道上書力辯，乞避位。帝曰：「言事易，任事難，自古然也。使公田之說不可，則卿建議之始，朕已沮之矣。惟其公私兼濟，所以決意行之。今業已成矣，一歲之軍餉，仰給於此，若遽因人言罷之，雖可快一時之異議，如國計何？卿既任事，亦當任怨，禮義不愆，何恤人言！卿宜安心，毋孤朕倚畀之意。」知臨安府劉良貴以人言籍籍，自陳括田之勞，乞從罷免，不允。由是公論頓沮。
臨安府學生葉李、蕭規應詔上書，詆賈似道專權，誤國害民，以致上幹天譴。似道大怒，令劉良貴捃摭其罪，坐以僭用金飾齋扁下獄。牟子才請宥之，又遺書似道，似道復書，詞甚忿。徑斷遣，黥配李於漳州，規於汀州。
丙戌，臨安大火。
乙未，馬天驥以台臣劾其貪贓，奪職，罷祠。
丁酉，蒙古龍門禹廟成。
己亥，蒙古定用御寶制：凡宣命，一品、二品用玉，三品至五品用金，其文曰：「皇帝行寶」者，即位時所鑄，惟用之詔誥；別鑄宣命金寶行之。
蒙古額寽布格，自實默圖之敗，不復能軍，至是與諸王玉龍達實、阿彌達及其謀臣布拉哈、呼察圖們等自歸於上都。詔諸王皆太祖之裔，並釋不問；其謀臣布拉哈等伏誅。
時額寽布格黨千餘人，蒙古主將盡置於法，以語宿衛安圖，安圖曰：「人各為其主。陛下甫定大難，遽以私憾殺人，將何以懷服未附？」蒙古主驚曰：「卿年少，何從得老成語？此言正與朕意合。」由是所全者眾。
安圖，穆呼哩四世孫，巴圖魯子也，中統初，追錄元勳，令入宿衛，年方十三，位在百僚上。母鴻吉哩氏，昭睿皇后之姊，通籍禁中，蒙古主一日見之，問及安圖，對曰：「安圖雖幼，公輔器也。」蒙古主曰：「何以知之？」對曰：「每退朝，必與老成人語，未嘗狎一年少。」蒙古主至是益深重之。嘗命安圖舉漢人識治體者一人，安圖舉馬邑崔斌。斌入見，敷陳時政得失。時蒙古主銳意圖治，斌危言讜論，面斥是非，無有所諱。
台臣言參知政事楊棟，以彗星為蚩尤旗，欺天罔君，請治其面。丙申，詔棟罷職，予郡；尋命知建康府。
八月，乙巳，蒙古立諸路行中書省，以中書省丞相耶律鑄、參知政事張惠等行省事。
蒙古行新立條格，并州縣，定官吏員數，分品從官職，給俸祿，頌公田，計日月以考殿最，均賦稅，招流移。禁擅用官物，勿以官物進獻，勿借易官錢，勿擅科差役。凡軍馬不得停泊村坊，詞訟不得隔越陳訴。恤鰥寡，勸農桑，驗雨澤，平物價。其盜賊囚徒起，數月申省部。又頌陝西、四川、西夏、中興、北京行中書省條格。
癸丑，蒙古翰林承旨王鶚言：「僧子聰參密謀，定大計，積有忠勤，然猶仍其野服散號；宜正其衣冠，崇以顯秩。」蒙古主命子聰復姓劉，賜名秉忠，拜太保，參預中書省事，以竇默女妻之，賜第奉先坊。秉忠既受命，以天下為己任，知無不言。凡燕閑顧問，輒推薦人物可備器使者；其所甄拔，後皆為名臣。
蒙古劉秉忠請定都於燕，蒙古主從之，詔營城池及宮室。乙卯，改燕京為中都，大興府仍舊。
丁巳，蒙古詔改中統五年為至元元年，大赦。
蒙古主召翰林待制孟攀鱗入見，攀鱗條陳政務，如郊祀天地，祠太廟，制禮樂，建學校，行科舉，擇守令以字民，儲米以贍軍，省無名之賦，罷不急之務，百姓庶官統於六部，紀綱制庶悉由中書，是為長久之計。蒙古主諮問者良久。復與論王鶚、許衡優劣，攀鱗曰：「百一文華之士，可置翰苑；仲平明經傳道，可為後學矜式。」蒙古主深然之。百一，鶚之字；仲平，衡之字。蒙古主數呼諸臣之字，故攀鱗亦以字對。
戊午，彗滅；甲子，復見於參。趙景緯復上言曰：「損玉食，不若損內帑、卻貢奉之為實；避正朝，不若塞幸門、廣忠諫之為實；肆大眚，固所以廣仁恩，不若擇循良、黜貪暴之為實。蓋天意方回而未豫，人心乍悅而旋疑，此正陰陽勝復之會，眷命隆替之機也。」除兼國史院編修官、實錄院檢討官，辭，不許。
秘書郎王應麟疏論行公田之害，又言：「應天變莫先回人心，回人心莫先受直言。鉗天下之口，沮直臣之心，如應天何！」時直言者多忤賈似道意，故應麟及之。
高斯得自罷歸，杜門不出，至是應詔上封事曰：「陛下專任一相，虛心委之，果得其人，宜天心克享，災害不生。而己未、庚申之歲，大水為災，浙西之民，死者數千萬；連年旱，田野蕭條，物價翔踴，民命如線。今妖星突出，其變不小，若非大夫人心，何以致天怒如此之暴！」賈似道匿其疏不以聞。
辛未，彗化為霞氣而散，自見至滅，凡四十餘日。
九月，壬申朔，蒙古立翰林國史院。
辛巳，蒙古主至自上都。
建甯府學教授謝枋得考試宣城及建康，摘賈似道政事為問，極言權奸擅國，天心怒，地氣變，民心離，人才壞，國有亡證。漕使陸景思上其稿於似道，於是左司諫舒有開劾枋得校文發策，怨望騰謗，大不敬，乙未，謫居興國軍。
賈似道請行經界推排法於諸路，由是江南之地，盡寸皆有稅，而民力益竭。似道又以物貴由於楮賤，楮賤由於楮多，乃更造銀關，每一準十八界會之三，出奉宸庫珍貨，收敝會於官，廢十七界會不用。其制，上一黑印如「西」字，中三紅印相連如「目」字，下兩旁各一小長黑印，宛然一「賈」字也。自銀關行，物益貴而楮益賤。
冬，十月，壬寅朔，高麗國王王禃入朝於蒙古。
乙丑，帝有疾。丁卯，帝崩。
帝多嗜欲，怠於政事，經筵性命之講，徒資虛談。權移奸臣，史彌遠、丁大全、賈似道，竊弄威福，與相終始。兵連禍結，疆士日蹙，拘留聘使，自速滅亡。崩年六十一。
皇太子禥即位，尊皇后謝氏曰皇太后。時有議太后垂簾聽政者，權參知政事葉夢鼎曰：「母后垂簾，豈是美事！」乃止。
以太后生日為壽崇節。
總統祁昌由間道運糧入得漢城，並欲遷其郡守向良及官吏親屬於內地，蒙古都元帥楊大淵遣從子文安邀擊之。昌立柵椒原以守，大淵合兵攻之，連戰三日，獲祁昌，並得其所獲官吏親屬。
十一月，丙戌，帝初聽政，御後殿。進葉夢鼎參知政事，命馬廷鸞、留夢炎兼侍讀，李伯玉、陳宗禮、范東叟兼侍講，何基、徐幾兼崇政殿說書。詔求直言。又詔先朝舊臣趙葵、謝方叔、程元鳳、馬光祖、李魯伯各上言以匡不逮，召江萬里、王龠、洪天錫、湯漢等赴闕。夢鼎力辭新命，賈似道奏：「參政去則江萬里、王龠必不至。」帝亦慰留之。
詔躬行三年喪。復濟王竑元贈少師、節度使，有司討論墳制，增修之。
趙葵疏陳邊事曰：「老臣出入兵間，備諳此事，願朝廷謹之重之。」賈似道見而作色曰：「此三京敗事者之言也。」
御史劾宦官李忠輔、何舜卿等贓罪，並竄遠方。
壬辰，蒙古罷領中書左右部，併入中書省。初，中書左右部，阿哈瑪特、阿哩領之。阿哈瑪特以河南鈞、徐諸州俱有鐵治，請興鼓鑄之利，乃括戶三千興煽之，歲輸鐵一百三萬七千斤。又以太原民煮小鹽，越境販賣，民貪其價廉，競買食之，解鹽以故不售，歲入課銀止七千五百兩，請歲增五千兩，無問諸色兵民，均出其賦。至是罷左右部，以阿哈瑪特為平章政事，阿哩為中書右丞。
蒙古廉希憲建言：「自開國以來，納土及始命之臣，咸令世守，至今將六十年，子孫皆奴視部下，都邑長吏皆其皁隸僮使，前古所無。宜更張之，使考課黜陟。」蒙古主從之，庚午，詔罷諸侯世守，立遷轉法。
蒙古以張惠行省山東。惠至官，以銀贖俘囚二百餘家為民，其不能歸者使為僧，建寺居之。山東民因李璮之亂，被軍士擄掠者甚眾，惠大括軍中，悉縱之；又奏選良吏，去冗官，民瘼以蘇。
十二月，辛丑朔，詔改明年為咸淳元年。
壬寅，戒贓吏，絕貢羨餘。
甲辰，詔以生日為乾會節。
是歲，蒙古真定、順天、河間、順德、大名、濟南、東平、泰安、高唐、洛、磁、曹、濮、濟、博、德、濱、棣等府、州大水。
蒙古張文謙以中書左丞行省西夏、中興等路，董文用為行省郎中，以河渠副使郭守敬從。
中興自琿搭哈之亂，民間相恐動，竄匿山谷。文用為書置通衢諭之，民乃安。羌俗素鄙野，事無統紀，文謙得蜀士陷於俘虜者五六人，理而出之，使習吏事，旬月間，簿書有品式，子弟亦知讀書，俗為一變。先是古渠在中興者，一名唐來，其長四百里，一名漢延，長二百五十里，它州正渠十，皆長二百里，支渠大小六十八，灌田九萬餘頃；兵亂以來，廢壞淤淺。守敬更立閘堰，皆復其舊，遂墾中興、西涼、甘、肅、瓜、沙等州之土為水田，民之歸者四五萬，悉授田。
文用造舟黃河中，受諸部落及潰叛之來降者。時諸王遜克特穆爾鎮西方，其下縱橫需索無厭，行省不能支。文用坐幕府，輒面折以法。其徒積忿，譖文用於王，王怒，召文用，使左右雜問之，意叵測。文用曰：「我天子命吏，非汝等所當問。願得與天子所遣為王傅者辨之。」王即遣其傅訊文用。傅故中朝舊臣，不肯順王意，文用曰：「我漢人，生死不足計。所恨仁慈寬厚如王，以重威鎮遠方，其下毒虐百姓，淩暴官府，傷王威名，於事體不便。」因曆指其不法者數十事。其傅掠起白王，王即召文用謝之，曰：「非郎中，我殆不知。郎中持此心事朝廷，宜勿怠。」由是譖不行，而省府事始立。

