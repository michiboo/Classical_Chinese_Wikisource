
春，正月，丁丑朔，兩淮宣撫使邱崈罷。己卯，命知樞密院張岩督視江淮軍馬。
時金已有和意，崈上疏請移書金帥以成前議，且言金人既指韓侂胄為元謀，若移書，宜暫免系銜。侂胄大怒，以岩代崈。李壁力爭，言崈素有人望，侂胄變色曰：「今天下獨有一邱崈耶？」
金完顏匡進攻襄陽。先是匡進所掠女子百人。金主方喜於吳曦之降，賜匡詔曰：「陝西一面，雖下四州，吳曦之降，朕所經略。自大軍出境，惟卿所部眾力為多。今南伐之事，責成卿等，區區俘獲，不足羨慕。彼恃漢水以為險阻，棰馬而渡，如涉坦途，荊楚削平，不為難事。雖天佑助，亦卿籌畫之效也。益宏遠圖，以副朕意。」匡得詔，遂進師，旋遣完顏福海敗宋援兵於白石峪。
戊寅，金敕宰臣舉材幹官。
庚辰，以陳自強兼樞密使。
癸未，金人破階州。
乙酉，金贈故壽州軍士魏全官，賜錢百萬。初，李爽圍壽州，刺史徒單曦募人往斫營，全在選中，為爽兵所執。爽謂全曰：「若為我罵金主，免若死。」全至城下，反罵宋主，爽乃殺之。
戊子，金主召完顏綱赴中都，旋以為陝西宣撫副使，還軍中。
辛卯，吳曦招通判光元府權大安軍事楊震仲，震仲不屈，飲藥死。
甲午，吳曦遣將利吉引金兵入鳳州，以四郡付之，表鐵山為界。曦即興州為行宮，改元，置百官，使人告其伯母趙氏。趙怒，絕之。叔母劉日夜號泣，罵不絕口。曦又遣董鎮至成都治宮殿，分其所統兵十萬為統帥，遣祿祁等戍萬州，泛舟下嘉陵江，聲言約金人夾攻襄陽。下黃榜於成都、潼川、利州、夔州四路，以興州為興德府，召隨軍轉運使安丙為丞相長史，權行都省事。
吳晛為曦謀，宜收用蜀名士以系民心。於是陳咸自髡其發，史次秦自瞽其目，李道傳、鄧性甫、楊泰之悉棄官去。
吳曦所遣使郭澄等將歸蜀，金主諭之曰：「汝主效順，以全蜀歸附，朕甚嘉之。然立國日淺，恐宋兵侵軼，人心不安，凡有當行事，已委完顏綱移文計議。」旋以同知臨洮府事珠赫寽果勒齊為曦封冊使，諭之曰：「卿以邊面宣力，加之讀書，蜀人識卿威名，勿以財賄動心，失大國體。」
金布薩揆有疾，丙申，命左丞相崇浩兼都元帥，行省於南京，以代之。
金主既殺其叔永蹈、永中，久頗悔之，嘗以密劄賜張行簡曰：「朕念鎬、鄭二王，誤幹天常，自貽伊戚，槁葬效野，多歷年所，朕甚悼焉。欲追復前爵，備禮改葬，卿可詳閱故事以聞。」行簡乃具漢淮南厲王長、楚王英、唐隱太子建成、巢刺王元吉、譙王重福故事，並草詔以進。時永中已改葬，二月，丁巳，金主命復鎬王永中、鄭王永蹈爵，諡永中曰厲，其子瑜等仍禁錮。以周王永濟子璪為鄭王後。
己未，程松罷。以楊輔為四川制置使，吳曦逐之。
初，輔知成都，常言吳曦必反。帝意輔能誅曦，乃密詔授輔制置使，許以便宜從事。青城山道人安世道獻書於輔曰：「世道雖方外人，而大人先生亦嘗發以入道之門。竊以為公初得曦檄，即當還書，誦其家世，激以忠孝，聚官屬軍民，素服號慟，因而散金發粟，彭集忠義，閉劍門，檄夔、梓，興仗義之師，以順討逆。而士大夫皆酒缸飯囊，不明大義，尚雲少屈以保生靈，何其不知輕重如此！此非曦一人之叛，乃舉蜀士大夫之叛也。且曦雖叛逆，猶有所忌，未敢建正朔，殺士大夫，尚以虛文見招，亦以公之與否卜民之從違也。今悠悠不決，徒為婦人女子之悲，遠近失望。區區行年五十二矣，古人言：『可以生而生，福也；可以死而死，亦福也；』決不忍汙面戴天，同為叛民也。」輔有重名，蜀士大夫多勸舉義兵，而世道之言尤切。輔自以不習兵事，且內郡無兵，遷延不發。曦移輔知遂寧府，輔以印授通判韓植，棄成都去。
以知建康府葉適兼江淮制置使。適謂三國孫氏嘗以江北守江，自南唐以來始失之，乃請於朝，兼節制江北諸州，詔從之。時羽檄旁午，而適治事如平時，軍須皆從官給，民以不擾，其防守皆盡法度。
庚申，以旱，詔決繫囚。
癸亥，金主如建春宮；丙寅，還宮。
丁卯，罷江、浙、荊湖、福建招軍。
戊辰，金平章政事兼左副元帥布薩揆卒於下蔡。喪歸，金主親臨奠，諡武肅。揆體剛內和，與物無忤，臨民有惠政。其為將也，軍門鎮靜，賞罰必行。初渡淮，即命撤去浮梁，所至皆因糧於敵，無饋運之勞。未嘗輕用士卒，與之同甘苦，人亦樂為用。
金完顏匡久圍襄陽，士卒疾疫；會聞崇洗至汴，庚午，引師還。
辛未，蠲兩淮被兵諸州租賦。
癸酉，金判平陽府事衛王永濟改武定軍節度使，兼奉聖州管內觀察使。
監興州合江倉益昌楊巨源謀討吳曦，乃陰與曦將張林、朱邦甯及忠義士朱福等深相結。眉州人程夢錫知之，以告安丙。丙時稱疾，未視事，乃屬夢錫以書致巨源，延至臥所。巨源曰：「先生而為逆賊丞相長史耶？」丙號哭曰：「目前兵將，我所知，不能奮起。必得豪傑，乃滅此賊。」巨源曰：「非先生不足以舉此事，非巨源不足以了此事。」會興州中軍正將李好義，亦結軍士李貴、進士楊君玉、李坤辰、李彪等數十人謀誅曦。好義曰：「此事誓死報國，救四蜀生靈。但曦死後，若無威望者鎮撫，恐一變未已，一變復生。」欲立長史安丙以主事，使坤辰邀巨源與會。巨源往與約，還報丙。丙始出視事。君玉與白子申共草密詔。
乙亥，未明，好義率其徒七十四人入偽宮。時偽宮門洞開，好義大呼而入曰：「奉朝廷密詔，以安長史為宣撫，令我誅反賊，敢抗者夷其族。」曦衛兵千餘，聞有詔，皆棄梃而走。巨源持詔乘馬，自稱奉使，入內戶。曦啟戶欲逸，李貴前執之，刃中曦頰。曦反撲貴僕於地，好義即呼王換斧其腰，曦始縱貴，貴遂斫其首，馳告丙。宣詔，持曦首撫定，城中市不易肆，盡收曦黨，殺之。眾推丙權四川宣撫使，巨源權參贊軍事。丙陳曦所以反及矯制平賊便宜賞功狀，上疏自劾，待罪，函曦首及違製法物與曦所受金人詔印送於朝。曦僭立凡四十一日。
先是韓侂胄聞曦反，大懼，與曦書，許以茅土之封，且召知鎮江府宇文紹節問計。紹節云：「安丙必能討賊。」侂胄乃密以帛書諭丙云：「若能圖曦報國以明本心，即當不次推賞。」書未達而誅曦，露布已至，舉朝大喜。
曦首至臨安，獻於廟社，梟之市三日。詔誅曦妻子，家屬徙嶺南，奪曦父挺宮爵，遷曦祖璘子孫出蜀，存璘廟祀，玠子孫免連坐。
金珠赫寽果勒齊未至蜀而吳曦已誅，金主聞之，意殊沮，遣使責完顏綱曰：「曦之降，自當進據仙人關，以制蜀命，且為曦重。既不據關，復撤兵，使安丙無所憚，是宜有今日也！」
三月，丁丑，斬偽四川都轉運使徐景望於利州。
庚子，以楊輔為四川宣撫使，安丙副之，許奕為宣諭使。
金以完顏匡為左副元帥。
壬寅，四川宣諭使程松落職，筠州安置；尋徙澧州。
楊巨源、李好義謂安丙曰：「曦死，賊破膽矣。關外西和、成、階、鳳四州，為蜀要害，宜乘勢復取之；不然，必為後患。」丙從之，好義進兵，次於獨頭嶺，會忠義及民兵夾擊，金人死者蔽路。七日，至西和州，金將完顏欽遁去。好義整眾而入，軍民歡呼迎拜，好義籍府庫以歸於官。於是張林、李簡復成州，劉昌國復階州，張翼復鳳州，孫忠銳復大散關。金鞏州鈐轄完顏阿實戰死，金主命完顏綱撤五州之兵，退保要害。好義進趣秦州，軍聲大振，丙心忌之。
夏，四月，丙辰，金以赫舍哩子仁為右副元帥。
己未，以方信孺為國信所參議官，如金軍。時韓侂胄募可以報使金帥府者，近臣薦信孺可使，自蕭山丞召赴行在，命以使事。信孺曰：「開釁自我，金人設問首謀，當以何詞答之？」侂胄矍然。信孺遂持張岩書以行。
丁卯，召楊輔還，以吳獵為四川制置使。時朝廷察安丙與輔異，召輔赴闕。輔抵建康，引咎不進。著作佐郎楊簡言輔棄成都，不當召，遂命輔知建康。
戊辰，以資政殿學士錢象祖參知政事。
己巳，改興州為沔州，以李好義為副都統制。
庚午，贈楊震仲官，仍官其子一人。
癸酉，金人復破大散關。安丙素惡孫忠銳，至是大散關失守，丙檄忠銳還，欲殺之，先命楊巨源偕李邦寧以沔兵二千策應。巨源至鳳州，因忠銳出迎，伏壯士於幕後，突出殺之，及其子揆。丙遂以忠銳附偽表聞於朝。
五月，戊寅，詔：「吳曦黨李紳之等十六人，除名，編管兩廣及湖南諸州。」
己卯，金主幸東園，射柳。
辛卯，太皇太后謝氏崩。
戊戌，復以楊輔為四川制置使，召吳獵還。
李好義攻秦州，圍皁角堡，金都統珠赫寽果勒齊以兵赴之。好義列陳山谷，以武車為左、右翼，伏弩其下，徑前搏戰，果勒齊禦之。南師陽卻，果勒齊追之，遇伏，不得前，乃退而結陳。好義麾眾復至，凡五戰，南師陳益堅。果勒齊患之，分騎為二，輪悉出戰；久之，潛遣兵自山馳下合擊，南師陳動，士卒多死，好義乃解圍去。
是月，金放宮女二十人。
六月，乙巳朔，金詔：「朝官六品、外官五品以上及親王，舉通錢穀一人，不舉者罰，舉不當者論如律。」
己酉，金以山東多盜，制：「同黨能自殺捕者，官賞有差。」
戊午，金以烏庫哩誼為元帥左監軍，完顏薩喇為元帥左都監。
己未，李好義遇毒死，時吳曦舊將王喜，遣其黨劉昌國赴西和州，聽好義節制。好義與之酬酢，歡飲達旦，好義心腹暴痛死，昌國遁去。即殮，口鼻爪指皆青黑，居民號慟如私親。朝廷慮喜為變，授節度使，移荊鄂都統制。既而昌國痘發死。
癸酉，安丙殺參議官楊巨源，初，吳曦之誅，實楊巨源、李好義首倡，安丙以勞績上於朝，偽言以巨源、好義為首，實則獨後二人。及獎諭誅叛詔書至沔州、巨源謂人曰：「詔命一字不及巨源，疑有蔽其功者。」俄報王喜授節度使，而巨源僅得通判，心益不平，乃為啟以謝丙曰：「飛矢以下聊城，深慕魯仲連之高誼；解印而去彭澤，庶幾陶靖節之清風。」即又訴功於朝。或謂丙曰：「巨源謀為亂。」丙令王喜鞫其黨，皆抵罪。時巨源方與金人戰於鳳山之長橋，丙密使興元都統制彭輅收巨源，械送閬州獄，至大安龍尾灘，丙使將校樊世顯取刀斷其首，不絕者逾寸，遂以巨源自殪聞。忠義之士，聞者莫不扼腕流涕。劍外士人張伯威為文以吊，其辭尤悲切。李壁在政府，聞丙上巨源敗狀，歎曰：「嘻，巨源其死矣！」丙以人情洶洶，上章求免。楊輔亦謂丙殺巨源，必召變，請以劉甲代之。
秋，七月，己卯，封不儔為嗣濮王。
庚辰，金朝獻於衍慶宮。
壬午，金詔：「民間交易典貿，一貫以上，並用交鈔，毋用錢。」
大旱，飛蝗蔽天，食浙西豆、粟皆盡。乙酉，下詔罪己，命郡邑賑恤之。
金敕尚書省：「自今初受監察者，令進利害帖子，以待召見。」
甲午，金左副元帥完顏匡自許州還都。
八月，庚戌，金割汝州襄城縣隸許州。
初，方信孺至濠州，赫舍哩子仁止之於獄，露刃環守之，絕其薪水，要以五事。信孺曰：「反俘、歸幣，可也；縛送首謀，自古無之；稱籓、割地，則非臣子所敢言。」子仁怒曰：「若不望生還耶？」信孺曰：「吾將命出國門時，已置生死度外矣。」子仁遣至汴見元帥崇浩，出就傳舍。崇浩使將命者來，堅持五說，且謂稱籓、割地自有故事。信孺曰：「昔靖康倉卒割三鎮，紹興以太母故暫屈，今日可用為故事耶？請面見丞相決之。」崇浩坐幄中，陳兵見信孺，曰：「五事不從，兵即南下矣。」信孺辯對不少屈，崇浩叱之曰：「前日興兵，今日求和，何也？」信孺曰：「前日興兵復仇，為社稷也；今日屈己求和，為生靈也。」崇浩不能詰，授以報書曰：「和與戰，俟再至決之。」
信孺還，詔侍從、兩省、台諫官議所以覆命，眾議還俘獲，罪首謀，增歲幣五萬，遣信孺再往。時吳曦已誅，金人氣頗索，然猶執初議。信孺曰：「本朝謂增幣以為卑屈，況名分、地界哉！且以曲直校之，本朝興兵在去年四月，若移書誘吳曦，則去年三月也，其曲固有在矣。如以強弱言之，若得滁、濠，我亦得泗、漣水；若誇胥浦橋之勝，我亦有鳳凰山之捷；若謂我不能下宿、壽，若圍廬、和、楚，果能下乎？五事已從其三，而猶不我聽，不過再校兵耳！」金人乃曰：「 割地之議姑寢，但稱籓不從，當以叔為伯，歲幣外別犒師可也。」信孺固執不許。崇浩遂密與定約，覆命。
朝廷以林拱辰為通謝使，與信孺執國書誓草，及許通謝百萬緡。至汴，崇浩怒信孺不曲折建白，遽以誓書來，有誅戮禁錮語，信孺不為動。將命者曰：「此非犒軍可了，別出事目以示之。」信孺曰：「歲幣不可再增，故代以通謝錢。今得此求彼，吾有隕首而已。」會蜀兵入大散關，崇浩益疑之，乃遣信孺還，復書於張岩曰：「若能稱臣，即以江、淮之間取中為界，欲世為子國，即盡割大江為界，且斬元謀奸臣，函首以獻，及添歲幣五萬兩匹，犒師銀一千萬兩，方可議和好。」信孺還，致其書。韓侂胄問之，信孺言：「敵所欲者五事：一，割江、淮；二、增歲幣；三，索歸正入；四，犒軍銀；五，不敢言。」侂胄固問之，信孺徐曰：「欲得太師頭耳。」侂胄大怒。
九月，庚戌朔，金左丞相兼都元帥崇浩卒於軍，諡通敏，崇浩與布薩揆、穆延斯圖賚皆金之宿將也，相繼而歿。臨戰易將，兵家所忌，而宋人不知乘，舉朝惴惴，以和議得成為幸，故金人每笑南朝無人。
壬午，方信孺以忤韓侂胄，坐用私覿物擅作大臣饋遺金將，奪三官，臨江軍居住。信孺三使，金人雖未許即和，然書問往來，亦不拒其請，信孺既貶，欲再遣使，顧在廷無可者，近臣以王楠薦；乃命楠假右司郎中，持書北行，楠，倫之孫也。
甲申，金以左丞布薩端為平章政事，封申國公。命完顏匡代崇浩統師於汴，晉平章政事兼左副元帥，封定國公。
乙酉，權攢成肅皇后於永阜陵。
辛卯，以殿前都指揮使趙淳為江淮制置使。乙未，張岩罷。韓侂胄聞金人慾罪首謀，意懷慚憤，復欲用兵，乃以淳鎮江淮而罷張岩。岩開督府九月，耗縣宮錢三百七十萬緡。
壬寅，祔成肅皇后神主於太廟。
是秋，蒙古再伐西夏，克斡囉該城。
冬，十月，乙卯，復珍州、遵義軍。
丙辰，以邊事詔諭軍民曰：「朕憂勤弗怠，敢忘繼志之誠；寡昧自量，尤謹交鄰之道。屬邊臣之妄報，致兵隙之遂開。第惟敵人陰誘曦賊，計其納叛之日，乃在交鋒之前，是則造端豈專在我！況先捐四州已得之地，亟諭諸將斂戍而還，蓋為修好之謀，所謂不遠之復，無非曲為於生民，詎意復乖於所約，議稱謂而不量彼此，索壤地而擬越封陲；規取貨財，數逾千萬。雖盟好之當續，念膏血之難朘。當知今日之師，愧非得已而應，豈無忠義，共振艱虞！」
辛未，金陝西宣撫使圖克坦鎰遣將攻下蘇嶺關。
先是，金大定中，定學校所習諸史，《五代》並用薛居正、歐陽修新、舊本。十一月，癸酉，詔：「新定學令內削去薛居正《五代史》，止用歐陽修所撰。」
韓侂胄竊柄久，中外交憤，及妄開邊釁，怨者益眾。金人來索首謀，禮部侍郎史彌遠，時兼資善堂詡善，密建去凶之策。皇后素怨侂胄，因使皇子榮王 嚴疏言：「侂胄再啟兵端，將不利於社稷。」帝不答，後從旁力贊之，帝猶未許；後請命其兄楊次山擇群臣可任者與共圖之，帝始允可。次山遂語彌遠，得密旨。以錢象祖嘗陳用兵忤侂胄，乃先白象祖。象祖許之，以告李壁，壁謂事緩恐泄，乃命主管殿前司公事夏震統兵伺之。乙亥，侂胄入朝，至太廟前，呵止於途，擁至玉津園側，殺之。彌遠、象祖以聞，帝猶未信；既乃知之，遂下詔暴侂胄罪惡於中外。蓋其謀始於彌遠，而成於楊後及次山，帝初無意也。論功，進彌遠為禮部尚書，加震福州觀察使。
自侂胄專政，宰執、侍從、台諫、籓閫皆出其門。嘗鑿山為園，下瞰太廟，出入宮闈無度。孝宗思政之所，偃然居之，老宮人見之，往往垂涕。顏棫草制，以為得聖之清；易衤犮撰答詔，以元聖褒之；餘祕請加九錫；趙師B164乞置平原王府官屬；侂胄皆當之不辭。其嬖妾皆封郡國夫人，每內宴，與妃嬪雜坐，恃勢驕倨，掖庭皆惡之。
初，侂胄為南海尉，廷一士人作館客，甚賢而文，既別，音問不通。侂胄當國，嘗思其人，一日忽至，已改名登第有年矣，一見歡甚，館遇極厚。嘗夜闌酒罷，侂胄屏左右，促膝問曰：「侂胄謬當國秉，外間議論如何？」其人太息曰：「平章家族危如累卵，尚復何言！」侂胄愕然問故，對曰：「是不難知也。椒殿之立，非立於平章，則椒殿怨矣。皇子之立，非出於平章，則皇子怨矣。賢人君子自朱熹、彭龜年、趙汝愚而下，斥逐貶死不可勝數，則士大夫怨矣。邊釁既開，三軍暴骨，孤兒寡婦之哭聲相聞，則三軍怨矣。並邊之民，死於殺掠，內地之民，死於科需，則四海萬姓皆怨矣。叢是眾怨，平章何以當之？」侂胄默然久之，曰：「 何以教我？」其人辭謝再三。固問，乃曰：「僅有一策，主上非心黃屋，若急建青宮，開陳三聖家法，為揖遜之舉，則皇子之怨可變而為恩，而椒殿退居德壽，雖怨無能為矣。於是輔佐新君，渙然與海內更始，曩日諸賢，死者贈恤，生者召擢。遣使聘金，釋怨請和，以安邊境。優犒諸軍，厚恤死士，除苛解慝，盡去軍興無名之賦，使百姓有更生之意。然後選擇名儒，遜以相位，乞身告老，為綠野之游，易危為安，其庶幾乎！」侂胄猶豫不能決，欲留其人，處以掌故，其人力辭去。未幾，禍作。
韓侂胄既死，錢象祖探懷中堂帖授陳自強曰：「有旨，丞相罷政。」自強即上馬，顧曰：「望大參保全。」丁丑，貶自強永州居住。戊寅，貶蘇師旦韶州安置。己卯，師旦伏誅。周筠杖脊，刺配嶺外。詔：「奸臣竄殛，當首開言路以來忠讜，中外臣僚，各具所見以聞。」
辛巳，以邱崈為資政殿學士、知建康府。
貶鄧友龍南雄州安置，旋徙循州。
乙酉，置御前忠銳軍。
丙戌，以御史中丞衛涇簽書樞密院事。
丁亥，立皇子榮王嚴為皇太子，更名幬，尋又更名詢。
戊子，貶郭倪梅州，郭僎連州，並安置，籍其家。貶李壁撫州居住。癸巳，貶張岩徽州居住。
金參知政事賈鉉漏言指授事，金主謂鉉曰：「卿罪自知之矣，然卿久參機務，補益良多，不深罪也。」戊戌，出為安武軍節度使。
十二月，壬寅朔，金修《遼史》成。
癸卯，以邱崈為江淮制置大使。
以許奕為大金通問使。
丙午，金詔：「策論進士，免試弓箭、擊球。」
己酉，落葉適寶文閣待制。庚戌，貶許及之泉州、薛叔似福州居住。再貶皇甫斌英德府安置。
癸丑，金人復破隨州。
庚申，金以右丞孫即康為左丞，參知政事通吉思忠為右丞，中都路都轉運使孫鐸為參知政事。
辛酉，以錢象祖為右丞相，兼樞密事；衛涇及給事中雷孝友並參知政事；吏部尚書林大中簽書樞密院事。
初，韓侂胄欲納交於大中，大中不許，而上書極論其奸，因辭官屏居，絕口不及時事。侂胄當國，或勸其通問以免禍，大中曰：「福不可求而得，禍可懼而免耶？」不聽，凡十二年而復起。
甲子，太尉楊次山除開府儀同三司。次山謹畏，不敢以外戚自驕，人無惡之者。
乙丑，以禮部尚書史彌遠同知樞密院事。
丙寅，贈呂祖儉朝奉郎、直秘閣，官其子一人。
丁卯，詔改明年為嘉定元年。
金山東安撫使張萬公乞致仕，許之，仍給平章政事俸之半。尋薨，命依宰臣故事賻葬，諡文貞。萬公淳厚剛正，門無雜賓，所薦引多廉讓之士焉。
春，正月，壬申，金主朝謁衍慶宮。
癸酉，金以左都監完顏薩喇為參知政事。
乙亥，安丙遣兵襲鶻嶺關，敗還。
丙子，金左司郎中劉昂等坐與蒲陰令大中私議朝政，下獄。孫鐸進曰：「昂等非敢議朝政，但如鄭人遊鄉校耳。」金主悟，乃杖而釋之。
戊寅，右諫議大夫葉時等，請梟韓侂胄首於兩淮以謝天下；不報。
辛巳，下詔求言。
癸未，金主如春水。
丙戌，葉時復請梟韓侂胄首於兩淮。
金主如先春宮。
壬辰，以史彌遠知樞密院事。
權兵部尚書倪思求對，言：「大權方歸，所當防微，一有干預端倪，必且仍蹈覆轍。今侂胄既誅，而國人之言猶有未靖者，蓋以樞臣猶兼宮賓，不時宣召。宰執當同班同對，樞臣亦當遠權以息外議。」樞臣，謂史彌遠也。
時方召婁機為吏部侍郎，機還朝，即言：「惟至公可以服人。權臣以私意橫生，敗國殄民，今當行以至公。若曰私恩未報，首為汲引，私仇未復，且為沮抑，一涉於私，人心將無所觀感矣。」
以許奕為大金通謝使。
二月，戊申，追復趙汝愚觀文殿大學士，諡忠定。
以韓侂胄冒定策功，詔史官：「自紹熙以來侂胄事蹟，悉從改正。」
甲寅，金主如建春宮。
戊午，再貶程松賓州安置。
庚申，金諭有司曰：「方農作時，雖有禁地，亦令耕種。」
己巳，金主還宮。
是月，柳州黑風洞寇羅世傳作亂；招降之。
三月，癸酉，以毛自知首論用兵，奪進士第一人恩例。
戊子，復秦檜王爵、贈諡。當時用事者亟欲反韓侂胄之政，而不顧公議如此。
王楠至金，請依靖康故事，世為伯侄之國，增歲幣為三十萬，犒軍錢三百萬貫，蘇師旦等，俟和議定後，當函首以獻。完顏匡具以楠言奏於金主，命匡移書索韓侂胄首以贖淮南地，改犒軍錢為銀三百萬兩。會錢象祖移書金帥府，諭已誅韓侂胄事，楠未之知也。匡問楠曰：「韓侂胄貴顯幾年矣？」楠曰：「已十餘年，平章國事才二年矣。」匡曰：「今欲去此人，可乎？」楠曰：「主上英斷，去之何難！」匡顧笑，和議始定，因遣楠還。
己丑，詔百官集議。倪思謂有傷國體。吏部尚書樓鑰曰：「和議重事，待此而決，奸宄已斃之首，又何足惜！」因命臨安府斫棺取首，梟之兩淮，遂以侂胄及師旦首付楠送金師，以易淮、陝侵地。
初，方信孺為侂胄所貶，至是楠奏：「和約之成，皆方信孺備嘗險阻，再三將命之功，信孺當其難，臣當其易。每見金人，必問信孺安在，公論所推，雖仇敵不能掩也。乞錄信孺功而蠲其過。」乃詔信孺自便，尋除知韶州。
庚寅，金主以與宋和諭尚書省。壬辰，金宰臣上表謝罪。
召江西常平提舉袁燮為都官郎，遷司封。燮入對，言：「陛下即位之初，委任賢相，正士鱗集，而竊威權者從旁睨之。彭龜年逆知其必亂天下，顯言其奸，龜年以罪去，而權臣遂根據，幾危社稷。陛下思追龜年，蓋嘗臨朝太息曰：『斯人猶在，必大用之。』固已深知龜年之忠矣。今正人端士不乏，願陛下常存此心，急聞剴切，崇獎樸直，一龜年雖沒，眾龜年繼進，天下何憂不治！臣昨勸陛下勤於好問，而聖訓有曰：『好問則明。』臣退與朝士言之，莫不稱善。而側聽十旬，陛下之端拱淵默猶昔也，臣竊惑焉。夫既知如是而明，則當知反是而暗，明則光輝旁燭，無所不通；暗則是非得失，懵然不辨矣。」遷國子司業、秘書少監，進祭酒、秘書監。延見諸生，必迪以反躬切己，忠信篤實，是為道本。聞者悚然，士氣益振。時史彌遠主和，燮爭益力。台諫劾燮，罷之，提舉鴻慶宮。
臨安大火，凡四日，焚御史臺等官舍十餘所，民舍五萬八千餘家，死者甚眾。城中廬舍，十毀其七，百官多僦舟以居。民訛言相驚，無賴因而縱火為奸。
夏，四月，戊申，金禘於太廟。
庚戌，金主如萬甯宮。時蒙古日強，特未嘗與金絕，金主遂以為北邊無事。甲寅，命東北路招討使還治泰州，就兼節度使，其副招討仍置於邊。
丙辰，贈彭龜年寶謨閣直學士；落李沐寶文閣學士，尋貶信州居住。
戊午，再貶陳自強雷州安置，籍其家。
閏月，辛未，置拘榷安邊錢物所，凡韓侂胄與它權幸沒入之田及圍田、湖田之在官者，皆隸焉。所輸錢租，籍以給行人金繒之費。迨後與北方絕好，軍需邊用，每於此取之。
金翰林侍講學士富察思忠，言使宋當慎擇人。金主曰：「思忠所言甚當，彼通謝使雖未到闕，其報聘人當先議擇。此乃更始，凡有禮數，皆在奉使，今既行之，遂為永例，不可不慎也。」
甲申，詔：「自今視事，令皇太子侍立。」
辛卯，以旱，禱於天地、宗廟、社稷。乙未，蠲兩浙闕雨州縣貧民逋賦。命大理、三衙、臨安府、兩浙州縣決繫囚。丁酉，詔求直言。
五月，王楠以韓侂胄、蘇師旦首至金，丁未，金主御應天門，備黃麾立仗受之，百官上表稱賀。懸二首並畫像於通衢，令百姓縱觀，然後漆其首，藏軍器庫。遂命完顏匡等罷兵，更元帥府為樞密院，遣使來歸大散關及濠州。
金主問右司郎中王維翰曰：「宋人請和，復能背盟否？」維翰曰：「宋主怠於政事，南兵佻弱，兩淮兵後，千里蕭條，其臣懲韓侂胄、蘇師旦，無敢執其咎者，不足憂也。唯北方當勞聖慮耳。」
辛酉，賜禮部進士鄭自成以下四百六十二人及第、出身。
丁卯，以蝗災，詔侍從、台諫疏奏闕政，監司、守令條上民間利害。太子詹事婁機言：「和議甫成，先務安靜，葺罅漏以成紀綱，節財用以固邦本，練本卒以壯國威。」俄遷禮部尚書。
金遣使分路捕蝗。
六月，金主謁謝於衍慶宮。
乙亥，參知政事衛涇罷。
癸未，金以許宋平，詔中外，免河南、山東、陝西等六路夏稅，河東、河北、大名等五路半之。
甲申，簽書樞密院事林大中卒，諡正惠。大中清修寡慾，退然如不勝衣；及遇事而發，凜乎不可犯。
丁亥，金以左都監烏庫哩誼為御史大夫。
辛卯，以史彌遠兼參知政事。
秋，七月，辛丑，詔呂祖泰特補上州文學。
乙巳，金朝獻於衍慶宮。詔頒捕蝗圖於中外。
癸丑，召江淮制置大使邱崈同知樞密院事，未至，卒。崈嘗慷慨曰：「生無以報國，死願為猛將以復仇！」
尋用趙汝愚子奉議郎、知南昌縣崇憲為籍田令，崇憲上疏力辭，以為：「先臣之冤未悉昭白，而其孤先被寵光，非公朝所以勸忠孝、厲廉恥之意。」俄改監行在都進奏院，又引陳瓘論司馬光、呂公著復官事申言之，「乞以所陳下三省集議，若先臣心跡有一如言者所論，即近日恩典皆為冒濫，先臣復官賜諡與臣新命，俱合追寢。如公論果謂誣衊，乞昭示中外，使先臣之讒謗既辨，忠節自明，而憲聖慈烈皇后擁佑之功德益顯，然後申飭史館，改正誣史，垂萬世之公。」又請正趙師召妄貢封章之罪，究蔡璉與大臣為仇之奸，毀龔頤正《續稽古錄》之妄，詔兩省、史館考定以聞。吏部尚書兼修國史樓鑰等請施行如章，從之。
已而誣史尚未正，崇憲復言：「前日史官徒以權臣風旨，刊舊史，焚元稿，略無留難；今被詔再三，莫有慨然奮直筆者，何小人敢於為惡，而謂之君子者顧不能勇於為善耶？」聞者愧之。其後玉牒、日曆所卒以《重修龍飛事實》進呈，因崇憲請也。
八月，辛巳，以禮部尚書婁機同知樞密院事，吏部尚書樓鑰簽書樞密院事。鑰持論堅正，忤韓侂胄意，奉祠累年，至是與機同入樞府。值干戈甫定，信使往來，機裨贊之功為多。尤惜名器，守法度，進退人物，直言可否，不市私恩，不避嫌怨。
庚寅，金主如秋山。
甲午，發粟三十萬石，賑糶江、淮流民。
九月，辛丑，金使完顏侃、喬宇入見。詔以和議成諭天下。中書議表賀，又有以此為二府功，欲差次遷秩。權兵部尚書倪思曰：「澶淵之役，捷而班師，天子下詔罪己，中書、樞密待罪。今屈己以盟，奈何君相反以為慶？」乃止。
壬子，出安邊所錢百萬緡，命江淮制置大使司糴米賑濟饑民。
史彌遠漸作威福，倪思進對，因言：「臣前日論樞臣獨班奏事，恐蹈往轍。宗社不堪再壞，宜親擢台諫以革權臣之弊，並任宰輔以防專權之失。」彌遠聞而恚恨，思遂求去，出知鎮江府。
召太學正浦城真德秀為博士。人對，首言：「權臣開邊，南北塗炭，今茲繼好，豈非天下之福！然日者行人之遣，金人慾多歲幣之數，而吾亦曰可增；金人慾得奸人之首，而吾亦曰可與；往來之稱謂，犒軍之金帛，根括歸明流徙之民，皆承之惟謹，得無滋嫚我乎？抑善謀國者，不觀敵情，觀吾政事。今號為更化，而無以使敵情之畏服，正恐彼資吾歲賂以厚其力，乘吾不備以長其謀，一旦挑爭端而吾無以應，此有識所為寒心。」又言：「侂胄自知不為清議所容，至誠憂國之士，則名為好異，於是忠良之士斥而正論不聞；正以誠意之學，則誣以好名，於是偽學之論興而正道不行。今日改弦更張，正當褒崇名節，明示好尚。」
召李道傳為太學博士，遷太常博士兼沂王府小學教授。會沂府有母喪，遺表，官吏例進秩，道傳曰：「有襄事之勞者，推恩可也，吾屬何預焉！」於是皆辭不受。遷著作佐郎，見帝，首言：「憂危之言不聞於朝廷，非治世之象，今民力未裕，民心未固，財用未阜，儲蓄未豐，邊備未修，將帥未擇，風俗未能知義而不偷，人才未能匯進而不乏，而八者之中，復以人才為要。願陛下搜羅人才，以待天下未至之憂。」帝嘉納之。
初，道傳為蓬州學教授，吳曦黨以意脅道傳，道傳棄官去，且貽書安撫使楊輔，謂曦可坐而縛。至是曦平，詔以道傳抗節不撓，召入。執政有不喜道學者，道傳略不為動。
甲子，金遣吏部尚書賈守謙等十三人與各路按察司推排民戶物力。
乙丑，金主還都。
冬，十月，丙子，以錢象祖為左丞相，史彌遠為右丞相，雷孝右知樞密院事，樓鑰同知樞密院事，婁機參知政事。
陳晦草彌遠制，用「昆命元龜」語，倪思歎曰：「董賢為大司馬，冊文有『允執厥中』一語，蕭咸以為堯禪舜之文，長老見之，莫不心懼。今制詞所引，此舜、禹揖遜也，天下有如蕭咸者讀之，得不大駭乎？」乃上省牘，請帖改麻制，詔下分晰。彌遠道除晦殿中侍御史，即劾思籓臣，僭論麻制，鐫職，罷之，自是思不復起。
詔：「朱熹特賜諡，令有司議奏，仍與遺表恩澤一名。」
己卯，褒錄慶元上書楊宏中等六人。
庚辰，封伯柷為安定郡王。
辛巳，蔡璉除名，配贛州牢城。
十一月，丁酉朔，金初設三司使，掌叛鹽鐵、度支、勸農事，以樞密使赫舍哩子仁為之。詔諸路按察使並兼轉運使。
癸卯，金主戒諭尚書省曰：「國家之治，在於紀綱；紀綱所先，賞罰必信。今乃上自省部之重，下逮司縣之間，律度弗循，私懷自便，遷延曠廢，苟且成風，習此為恆，從何致理？朝廷者，百官之本；京師者，諸夏之儀。其勖自今，各懲已往，遵繩奉法，竭力赴功，無枉撓以徇情，無依違而避勢，一歸於正，用範乃民。」
丁未，金諭臨潢、泰州路兵馬都總管承裔等修邊備。
金主得嗽疾，頗困，時承御賈氏、范氏皆有娠，未及乳月。會衛王永濟自武定軍來朝，金主無嗣，疏忌宗室，以永濟柔弱，鮮智能，故愛之，欲傳以位。朝辭之日，力疾與之擊球，謂衛王曰：「叔王不欲作主人，遽欲去耶？」李元妃在旁，謂金主曰：「此非輕言者。」乙卯，金主疾革，衛王未發。元妃與黃門李新喜議立衛王，使內侍潘守恆召之。守恆曰：「此大事，當與大臣議。」乃使守恆召平章政事完顏匡。匡，顯宗侍讀，最為舊臣，有征伐功，故獨召之。匡至，遂與定策立衛王。
丙辰，金主殂於福安殿，年四十一。遺詔：「皇叔衛王即皇帝位。」且曰：「朕內人見有娠者兩位，如其中有男，當立為儲貳，皆男，則擇可立者立之。」衛王承詔舉哀，即皇帝位。
戊午，右丞相史彌遠以母憂去位。
十二月，戊辰，左丞相錢象祖罷。
庚午，四川初行當五大錢。
升嘉興府為嘉興軍節度。
戊寅，遣曾從龍使金弔祭。己丑，遣宇文紹彭使金，賀即位。
是冬，蒙古再伐托克托及庫楚類汗。時斡伊喇部等遇蒙古前鋒，不戰而降，因用為鄉導，至蘇兒迪實河，討默爾奇部，滅之。托克托中流矢死，庫楚類汗奔契丹。
春，正月，庚子，詔內外有司條陳節用事。
辛丑，金太史奏：「飛星如火，起天市垣，有尾，跡若赤龍。」
金遣費摩正來告哀。
丁巳，以樓鑰參知政事，御史中丞章良能同知樞密院事，吏部尚書宇文紹節簽書院事。
鑰上書曰：「諸道置帥官，稱安撫，兼兵民之權，有分閫之制，朝廷選擇甚重。比來遇盜賊竊發，州縣所不能制者，必使帥臣親行，雖多成功，臣竊慮之。水旱、饑饉既不能免，則安保無潢池弄兵者」若自此以為故事，帥臣動輒臨戎，恐非國家之長策也。神宗皇帝垂意邊事，廟謨深遠，乃熙寧九年，知成都府蔡延慶言，乞發陝西兵援茂州，候兵集自將以往，令轉運司攝府事，詔以朝廷已遣將部兵，延慶務在持重，毋得輕去成都；元豐六年，河東經略司言西賊入麟州神堂寨，知州訾虎等領兵出戰有功，詔虎自今毋得輕易出入，遇有邊患，止令裨將出兵掩逐。神宗之慮深矣！蓋帥守之臣，民之司命，一有失宜，眾心易動。當令指授方略，調度軍食，持重鎮撫，以靖四方，雖有摧衄，根本不搖。若其輕出，利害甚大。蓋帥臣之行，建牙郊野，堪戰之士，咸在行陳，從行兵卒，必是單弱，而又隨宜遷次，登陟險隘，脫有桀黠之盜，伏隱篁竹，乘間捷出以犯大帥之顏行，則賊勢易張，國威難振，倉卒之頃，可勝言哉？」
庚申，詔：「侍從、兩省、台諫各舉監司、郡守治行尤異者二三人。」
金遣富察知剛來，致遺留物。
壬戌，金改元大安，大赦天下，立元妃圖克坦氏為皇后。
二月，己巳，金遣使來告即位。
庚午，黎州蠻蓄卜犯良溪寨，官軍敗績。
壬午，詔：「會子折閱日甚，侍從、兩省以下各條上所見。」
丁亥，罷法科，試經義，復六場舊法。
金平章政事布薩端、尚書左丞孫即康奏：「先帝承御賈氏，當以十一月免乳，今則已出三月。范氏產期合在正月，醫稱胎形已失。范氏願削髮為尼。」壬辰，金主以其事詔中外。尋封皇子從恪等六人為王。
金東京留守圖克坦鎰過闕入見，金主曰：「卿兩朝舊德，欲用卿為相；太尉匡，卿之門人，朕不可屈卿下之。」遷開府儀同三司，充遼東安撫副使。
金以同知中都路轉運使孟奎為博州防禦使。先是奎上言：「親民之寄，不宜輕其選。今吏部使武夫計資而得，權歸胥吏，安望其澄吏治乎？宜參用士人，使紀綱其事。」及奎蒞博州，裁斷明決，下令：「凡屬縣事應赴州者，不得泊於逆旅，以防吏奸。」州人便之。
三月，甲辰，金葬憲天光運仁文義武神聖英孝皇帝於道陵，廟號章宗。大赦。以布薩端為右丞相。
己酉，詔：「民以減會子之直籍沒家財者，有司立還之。」
戊午，禁兩淮官吏私賈民田。
是春，輝和爾國降於蒙古。輝和爾，即唐之高昌也。
蒙古主入河西，夏主安全遣其太子率師拒戰。敗之，獲其副元帥高令公，克兀刺海城，俘其太傅西壁氏。進至克夷門，覆敗夏師，獲其將威明令公，薄其中興府，引河水灌之，堤決，水外潰，遂撤圍還。遣太傅額克入中興招諭，夏主納女請和。
夏，四月，戊辰，放廬、濠二州忠義軍歸農。
金主命議黃門李新喜罪，廷臣皆以為當誅。參知政事孫鐸曰：「此先朝用之太過耳。」金主曰：「卿今日始言之，何耶？」既而復曰：「後當盡言，勿在此介意。」頃之，遷左丞，兼修國史。
庚辰，金主下詔暴章宗元妃李氏之罪，言：「章宗儲嗣未立，李氏與其母王盼兒及李新喜謀，令侍御賈氏詐稱有身，俟將臨月，於李家取兒以入，日月不偶，則規別取以為皇嗣。章宗崩，謀不及行。又，章宗平昔或有幸禦，李氏嫉妒，令女巫李定奴作紙木人、鴛鴦符以事魘魅，致絕聖嗣。今事既發露，遣大臣按問，俱已款服。有司議法當極刑；以其久侍先帝，令賜自盡。王盼兒、李新喜各正法；李氏兄安國軍節度使喜兒，弟少府監鐵格於遠地安置；諸連坐並依律施行；賈氏亦賜自盡。」
初，完顏匡與李氏同受遺詔立衛王，匡欲專定策功，遂構殺李氏。數日，匡拜尚書令，封申王。左副點檢烏庫哩慶壽，坐與李新喜題品諸王，免死，除名。
金以皇子胙王從恪為左丞相，布薩端為右丞相，孫即康為平章政事，封崇國公。
戊子，賜楊震仲諡曰節毅。
五月，丙申，起復右丞相史彌遠。彌遠以母憂歸治喪，太子請賜第行在，令就第持服，以便諮訪。
丁酉，以旱，詔諸路監司決繫囚，劾守令人貪殘者。
戊戌，羅日願謀為變，伏誅。日願，江西人，以策幹韓侂胄，借補訓武郎，充忠義軍統制。侂胄既誅，其黨有獲罪者，詞連日願，得寬免。日願不自安，潛結黨羽，欲伺史彌遠起復過江，百官迎謁於浙江亭，舉火為號，盡殺宰執以下官，突人大內，脅下詔書。部分已定，守闕進勇副尉景德常知其事，投匭上變。日願磔於市，補德常為武德郎。彌遠方辭起復，又別奏待罪，具言：「陛下昨誅元惡，臣獲密贊，故其餘黨切齒。」優詔答之。
辛丑，命州縣捕蝗。
是月，金試宏詞科。
六月，辛卯，以京湖制置使言，放諸州新軍及忠義人歸農。
秋，七月，乙未，詔：「荒歉州縣，七歲以下男女，聽異姓收養。著為令。」
癸卯，募民以賑饑免役。
八月，甲子，行鐵錢於沿江六州。
乙丑，以安丙為四川制置大使，罷宣撫司。
丙戌，發米十萬石，賑兩淮饑民。
九月，己亥，朝獻景靈宮。庚子，朝饗太廟。辛丑，合祭天地於明堂。
是月，金主如大房山，謁奠睿陵、裕陵、道陵。
冬，十月，己卯，金主詔戒勵風俗。
丁亥，命京湖制置司募逃卒及放散忠義人以補其闕，因放散人聚而為盜故也。
十一月，辛卯朔，沔州統制張林等謀作亂，事覺，貸死，除名，廣南羈管。
甲午，詔浙西監司募饑民修水利。
丙申，金平陽地震，有聲如雷，自西北來。戊戌，又震，浮山縣尤甚。
金翰林學士承旨張行簡薦上京等路按察司楊雲翼之才，且精術數，召授提點司天臺，兼翰林修撰。
是月，郴州黑風峒寇李元礪作亂，眾數萬，連破吉、郴諸縣，詔遣江、鄂、荊、池四州軍討之。
初，羅世傳之降，峒中實苦乏食，而江西帥急欲以買降為功，遂饋之以糧，並餉以鹽。賊喜，謀益逞，外雖送款，陰治器械，而主兵者更奏授以官爵。峒中義丁皆恚，曰：「作賊者得官，赴義者殞命，豈足以服人哉！」於是五合六聚，各以峒名其鄉，元勵及陳延佐之徒，並起為賊，江西列城皆震。
丙辰，知臨安府徐邦憲免，以御史陳晦等論其不能區處饑民也。旋命兵部尚書趙師B164代之，學士蔡行之當草詔，奏言：「師[B164]為人與其行事，眾耳目素具也，詔必有褒語，臣無詞以草。」旋與行之外祠，卒用師B164。時師B164四為京尹矣。
十二月，壬戌，賜李顯忠諡忠襄。
安丙遣統領官董炤、正將李實，以飛虎軍二百戍雅州，討蓄卜，復遣其子癸仲視師黎州。癸仲豫檄州備船筏幹餱，為深入計。比至，遣實往安靜相山川形勢，實言蓄卜之碉，去大渡河二十里，入之易耳。飛虎軍皆選士，銳欲進攻。癸仲大犒士眾，令炤統飛虎軍，實統禁軍，合沿河諸寨土兵千餘人，甲子，昧爽，涉河，分為三部。山高箐深，積雪擁路，蠻人於山之要害立石堋為俟，官軍或為所壓。既而蠻人大呼突出，官軍驚潰，逃入山谷，蠻人縱獵犬隨之，盡為所掩。日暮，炤先遁歸，實被圍數日乃得脫。於是癸仲還黎州，炤留守安靜。
乙巳，賜朱熹諡曰文。
乙亥，詔諸州毋糴職田租。
是月，金尚書令申王完顏匡薨。匡早受知於顯宗，復侍章宗講讀，最親幸，致位將相，怙寵自用，官以賄成。承安中，撥賜官口地土，匡乃自占濟南、真、定、代州上腴田，百姓舊業輒奪之，及限外自取。章宗聞其事，不以為罪，惟用安州邊吳泊舊放圍場地、奉聖州在官閒田易之，以向自占者悉還百姓。及金主立，復專定策功，故金主優禮之。
金進封越王永功為譙王。
金布薩端進左丞相，以右丞通吉思忠為平章政事，以御史大夫張行簡為太子太保，召知興中府事完顏承暉為御史大夫，知臨潢府事完顏承裕為御史中丞。
初，蒙古主入貢於金，金主時為衛王，章宗使受貢於靜州，蒙古主見衛王不為禮，衛王欲請兵攻之。會章宗殂，金主嗣位，有詔至蒙古，傳言當拜受，蒙古主問金使曰：「新君為誰？」金使曰：「衛王也。」蒙古主遽南面唾曰：「我謂中原皇帝乃天上人，此等庸懦，亦為之耶？何以拜為！」即乘馬北去。金使還奏，金主益怒，欲俟蒙古主再入貢，就進場殺之。蒙古主知之，遂與金絕，益嚴兵為備。

