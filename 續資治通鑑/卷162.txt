
夏，四月，乙卯，復置諸王宮大小學教授。
乙丑，命任子簾試於御史臺。
戊辰，金人渡淮北去，李全遣兵追擊，敗之。
己未，金東莒公燕寧與蒙古兵戰，敗死。山東行省言：「甯所居天勝寨據險，寧死，眾無所歸，權署其提控孫邦佐為招撫使。」
壬申，金左副元帥布薩安貞，以所俘宋宗室男女七十餘口獻於汴都。安貞獲宋壯士，輒釋不殺，用其策有功。金主謂宰臣曰：「安貞將略固善矣，此輩得無思歸乎？南京密邇宋境，此輩既不可盡殺，驅之境上遣歸，何如？」宰臣莫對。
五月，甲申朔，日有食之。
壬辰，，史彌遠等上《孝宗寶訓》、《皇帝會要》。
丙申，西川地震。
蒙古久圍東平，餉道絕，金行省蒙古綱奏請移軍於河南，金主命百官議。御史大夫赫舍哩呼圖克們等曰：「金城湯池，非粟不守。東平孤城無援，萬一失之，則官吏兵民俱盡，宜徙之河南以助防秋。」翰林待制穆延阿固貸曰：「不然。車駕南遷，恃大河以為險，大河以東平為籓籬，今乃棄之，則大河不足恃矣。兵以將為主，將以心為主；綱心已搖，不可使守，宜別遣行省規畫軍食。」金主不能決。樞密院議綱內徙行省邳州，監軍王庭玉屯黃陵岡。綱率眾南走，蒙古索嚕呼圖邀擊之，斬七千餘級，綱以數百騎遁去。嚴實入城，建行省於府第，薩爾達以穆呼哩命，中分其城，以嚴實撫安東平以北恩、博等州，石珪移治曹州。於是金不復能守山東矣。
六月，丙寅，詔以皇侄福州觀察使貴和為皇子。
初，帝以景獻太子卒，國本未立，選太祖十世孫年十五以上者，教育官中，如高宗擇普安、恩平故事。至是遂立為皇子，更名竑，進封祁國公。
乙亥，以宗室子與莒為秉義郎。與莒，燕懿王德昭之後，希瓐子也，母全氏，家於紹興之山陰。
初，慶元人餘天錫，為史彌遠童子師，性謹願，彌遠器重之。皇子竑之立，非彌遠意，欲有所廢立，以沂王置後為名，陰求宗室中可立者，以備皇子之選。天錫適還秋試，彌遠密語之曰：「沂王無後，宗子賢願者具以來。」天錫舟抵越西門，天大雨，避全保長家，保長知其為丞相客，治具甚肅。有二子侍立，天錫問之，保長曰：「此吾外孫也。日者言二兒後極貴。」問其姓，長曰趙與莒，次曰與芮。天錫還臨安，以告彌遠。彌遠命召二子來，保長喜，鬻田，治衣冠，集姻黨送之，且詫其遇。彌遠善相人，及見，大奇之，恐事泄，遽使歸。保長大慚，其鄉人亦竊笑之。逾年，彌遠謂天錫曰：「二子可復來乎？」天錫召之，保長謝不遣。彌遠乃使天錫密諭保長曰：「二子，長者最貴，宜還撫於其父家。」遂載至臨安。及竑立為皇子，乃補與莒秉義郎，賜名貴誠，年十七矣。
軍器監豐城范應旍，嘗因召見言曰：「國事大且急者，儲貳為先。陛下不斷自宸衷，徒眩惑於左右近習之言，轉移於宮庭嬪御之見，失今不圖，奸臣乘夜半，片紙或從中出，忠義之士，束手無策矣。」帝為之動容而不能用。
戊寅，金殺其左副元帥兼樞密副使布薩安貞。安貞先為尚書省所劾，金主謂平章政事英王守純曰：「國家誅一大臣，必合天下後世公議，其令覆案之。 」初，安貞憂讒，嘗以金玉帶遺近侍局，為近侍局所發；又以安貞獲宋宗室不殺，誣為謀叛奔宋。下詔數其罪，並其二子殺之。以其祖忠義、父揆有大功，免兄弟緣坐。安貞之典兵征伐也，每自歎曰：「三世為將，道家所忌。」至是果及於難。
己卯，金越王永功薨，諡忠簡。永功勇健絕人，涉書史。子璹，博學有俊才。金之南遷也。諸王宗室顛沛奔走，璹獨載其書以從。時諸王之禁猶嚴，璹潛與士大夫吟詠倡酬，不敢明白往來。永功薨後，禁稍弛，璹始得與文士楊雲翼、趙秉文、元好問等相交善，然只奉朝請，不語及時事。
是月，金上黨公張開以厚賞誘晉陽公郭文振之將士，頗有亡歸者。詔分遼、潞粟賑太原饑民，開不與，文振奏其事，金主遣使諭以「各守疆土，同心濟難，毋以細故啟釁端，誤國事。」
是夏，蒙古主駐鐵門關。
遣苟夢玉通好於蒙古，蒙古旋遣使來報。
秋，七月，己亥，金義勇軍叛，據碭山，旋襲永城，行軍副總領高琬敗之。金主命蒙古綱並力進討。
辛丑，以趙方為京湖制置大使，賈涉為淮東制置使，兼京東、河北路節制使。
丁未，修《光宗寶訓》。
八月，乙卯，知樞密院事任希夷罷。
賜史彌遠家廟。
壬戌，以兵部尚書宣繒同知樞密院事，給事中俞應符簽書樞密院事。
乙丑，追封史浩為越王，改諡忠定，配享孝宗廟廷。
京湖制置大使趙方卒。方先知青陽縣，告其守史彌遠曰：「催科不擾，是催科中撫字；刑罰無差，是刑罰中教化。」人以為名言。守襄、漢十年，以戰為守，合官民兵為一體，通總制司為一家，許國之忠，應變之略，隱然有樽俎折衝之風，故金人南侵，淮、蜀大困，而京西獨全。既歿，人皆思之。
先是賈益謙建言：「汴之形勢，惟恃大河。今河朔受兵，群盜並起，宜嚴河禁以備不虞。凡自北來而無公憑者，勿聽渡。」是月，金主諭樞密院曰：「河北艱食，貧民欲南來者日益多，速令渡之，毋致殍死！」
九月，癸未，立果州團練使貴誠為沂靖惠王後。貴誠疑重寡言，潔修好學，每朝參待漏，他人或笑語，貴誠獨儼然；出入殿庭，矩度有常，見者斂容。史彌遠益異之。
金南渡後，監察御史多被的決，參知政事張行信上言曰：「大定間，監察坐罪，大抵收贖，或至奪俸，重則外降而已；間有的決者，皆有為而然，當時執政程煇已面論其非。近日無論事之大小，情之輕重，一概的決，以為大定故實，先朝明訓，過矣。」甲申，金主命尚書省更定監察罪名。
己丑，朝獻景靈宮，庚寅，朝饗太廟。辛卯，合祭天地於明堂，大赦。
冬，十月，復滄州。
甲寅，復以齊州為濟南府，兗州為襲慶府。
丙寅，夏人復以書至四川，趣會師伐金。
初，蒙古太師、國王穆呼哩由東勝州涉河，引兵而西。夏主聞之懼，遣塔爾海監府等宴穆呼哩於河南，且遣塔海甘布將兵五萬屬焉。至是穆呼哩引兵東行入葭州，金將王公佐遁，穆呼哩以石天應權行台守葭，而自將攻綏德，破馬蹄、克戎兩寨，夏主遣瑪爾布帥眾會之。瑪爾布問穆呼哩相見之儀，穆呼哩曰：「汝見汝王，即其禮也。」瑪爾布曰：「未受主命，不敢拜。」乃引眾去。
十一月，穆呼哩進攻延安，瑪爾布始質馬而拜。金元帥哈達與納邁珠禦之。哈達以兵三萬陳於城東，蒙古將蒙古布哈先以騎士三千趣之。夜半，穆呼哩命軍士銜枚潛進，伏於城東兩穀中。次日，蒙古布哈望見金兵，佯棄旗鼓走，金兵追之；穆呼哩出伏乘其後，鼓鼙震天，金兵大亂，穆呼哩追殺七千餘人。哈達走入延安城，堅壁不出。穆呼哩以城池堅深，猝不可拔，乃留軍圍之，而自將兵徇鄜、坊等州。
庚寅，金募民興南陽水田。
己亥，四川宣撫使安丙卒。命崔與之為四川制置使以代之。丙握重兵久，每忌蜀帥之自東南來者，諸將多不協和。與之開誠佈公，戒以同心體國之大義，人人悅服，軍政始立。
金邳州行省蒙古綱言：「宿州連年饑饉，加之重斂，百姓離散。鎮防軍遽征逋課，窘迫淩辱，有甚於官，百姓不勝其酷，皆懷報復之心。武夫不識緩急，乃至於此。請一切所負並令停止，俟明年夏秋收成征還，軍人可量增廩給。」辛丑，金主命蠲徐、邳、宿、泗等州逋租，官吏有能墾辟閒田，除來年科征，歸、亳、壽、潁停閣逋戶租外，仍蠲三之一。逋戶田廬，有司募民承業，禁其毀損，以俟來復。
京東安撫張林叛。降於蒙古。
先是李全既並將漣水忠義，益驕悍，輕朝廷。嘗遊金山，作佛事以薦國殤，知鎮江府喬行簡以方舟逆全，大合樂以享之。全歸，語其徒曰：「江南佳麗無比，須與若等一到。」始造舭達舟，謀爭舟楫之利。
膠西當登、寧海之沖，百貨輻輳，全使其兄福守之為窟宅。時互市始通，北人尤重南貨，價增十倍。金誘商人至山陽，以舟浮其貨而中分之，自淮轉海，達於膠西。福又具車輦之，而稅其半，乃聽往諸郡貿易，車夫皆督辦於張林，林不能堪。林財計仰六鹽場，福恃弟有恩於林，欲分其半，林許福恣取鹽而不分場，福怒曰：「若背恩耶？待與都統提兵取若頭耳！」林慎，其黨李馬兒說林叛，林遂以京東諸郡請降於蒙古。穆呼哩以林行山東東路益都、滄、景、賓、棣等州都元帥府事。福狼狽走還楚州。
十二月，庚申，知樞密院事鄭昭先罷。
金伊喇福僧嘗言：「自永安用兵，軍中置監戰官，論議之間，動相矛盾，不懲其失，反以為法。若輩平居皆選材勇自衛，一旦有急，驅疲懦出戰，寧不敗事？罷之為便。」辛未，罷行總管府及招討統軍檢察等司。
閏月，辛巳朔，以宣繒兼參知政事，俞應符兼權參知政事。
蒙古攻金鄜州，節度使完顏祿錦、都統赫舍哩鶴壽、富察洛索皆死之。時石天應擒送金驍將張鐵槍，穆呼哩責其不降，厲聲答曰：「我受國家厚恩二十餘年，今有死而已！」穆呼哩義之，欲解其縛；諸將怒其不屈，遂遇害。
蒙古取金坊州。
壬寅，金以陳、亳等州、鹿邑、城父諸縣盜蜂起，趣樞府遣官討之。
己酉，金更造興定寶泉，每一貫當通寶四百貫。
是歲，蒙古主及皇子卓沁、察罕台、諤格德依攻下西域玉龍哈實等十餘城。
春，正月，庚戌朔，御大慶殿，受恭膺天命之寶。先是翟朝宗得璽，獻於朝，既而趙拱又得玉印，文與前璽同而加大。朝廷喜，受之，行慶賀禮，大赦。
賈涉移書史彌遠，謂：「天意隱而難知，人事切而易見。當思今日人事，尚未有可答天意者。昔之患不過於金。今之患又有山東忠義與北邊，宜亟圖之。」彌遠不懌。
辛亥，金元帥惟弼破紅襖賊於張騫店。
丁巳，詔撫諭山東、河北將帥官吏。
壬午，金遣官墾種京東、西、南三路水田。
金行省參知政事巴圖魯罷知河南府，以去歲延安被圍，屢請益兵故也。陝西西路轉運瓜勒佳德新上言曰：「伏見知河中府巴圖魯，廉直忠孝，公家之利，知無不為，實朝廷之良臣也。去歲兵入延安，巴圖魯遣將調兵，城賴以完，不為無功。今哈達、邁珠各授世封，而巴圖魯改知河中府。竊謂方今用人之時，使謀略之臣不獲展力。緩急或失事機。誠宜復行省之任，使與承裔共守京兆，令哈達、邁珠捍禦延安，以籓衛河南，則內外安矣。」不報。
二月，秘書郎何澹言：「有司出題，強裂句讀，專務斷章，破碎經文。宜令革去舊習，使士子明綱領而識體要，考註疏而辨異同。」從之。
戊申，金恆州軍變，萬戶呼延棫等十餘人，殺掠城中，焚廬舍而去。
金主以歲幣既絕，國用空虛，己酉，遣左監軍額爾克行元帥府事，節制三路軍馬南伐，同簽書樞密院事時全副之。
三月，丁巳，賑江西州縣旱傷。
戊辰，金樞密院差委官賈天安上書言利害，不報。
時方議興南伐之師，翰林學士楊雲翼言於金主曰：「今之事勢，與泰和不同。泰和以冬征，今將以夏往，此天時之不同也。冬則水涸而陸多，夏則水潦而塗掉，此地利之不同也。泰和舉天下全力，驅糺軍以為前鋒，今能之乎？此人事之不同也。議者徒見泰和之易，而不知今日之難。請以夏人觀之，向日弓箭之手在西邊者，則搏而戰，袒而射，彼已奔北之不暇，今乃陷吾城而擄守臣，敗吾軍而擒主將；曩則畏我如彼，今日侮我如此。夫以夏人既非前日，奈何謂宋人獨如前日哉！願陛下思其勝之之利，又思其敗之之害，無悅甘言，無貽後悔。」金主不省。
金翰林侍講學士完顏伯嘉，坐言事過切，降遙授同知歸德府事。伯嘉純直，不能與時低昂，嘗曰：「生為男子，當益國澤民，其它不可學也。」高汝礪方希寵，固相位，伯嘉論事輒與之忤，故貶。
壬申，金右丞圖克坦思忠以病馬輸官，冒取高價，御史劾之。有司以監主自盜論死，金主命降授陳州防禦使。
癸酉，金提控李師林敗夏人於永木嶺。
夏，四月，辛巳，金置大司農司，設大司農卿、少卿、丞，京東、西、南三路置行司，並兼採訪事。
壬午，蒙古兵攻金陵州縣。
金額爾克、時全等由潁、壽渡淮，敗南軍於高塘市，攻固始縣，破廬州將焦思忠兵。丁未，以捷聞。既而獲生口，言時全之侄青，受宋詔與全兵相拒，匿其事。五月，額爾克引眾還，距淮二十里，諸軍將渡，全矯稱密詔，諸軍且留收淮南麥。遂下令，人獲三石以給軍，眾惑之。留三日，額爾克謂全曰：「今淮水淺狹，可以速濟。若值暴漲，宋乘其後，將不得完歸矣。」全力拒之。是夕，大雨，淮果暴漲，乃為橋以渡；南軍襲之，全兵大敗。橋壞，全以輕舟先濟，士卒皆覆沒，金之兵財由是大竭。金主詔數全罪，誅之。
庚戌，太白晝見。
丁巳，進封皇子祁國公竑為濟國公，以沂王嗣子貴誠為邵州防禦使。
竑好鼓琴，史彌遠買美人善鼓琴者納諸竑，而厚撫其家，使瞷竑動息。美人知書慧黠，竑嬖之。時楊皇后專國政，彌遠用事久，宰執、侍從、台諫、籓閫皆所引薦，權勢熏灼，竑心不能平，嘗書楊後及彌遠之事於幾上，曰：「彌遠當決配八千里。」宮壁有輿地圖，竑指瓊、厓曰：「它日當置史彌遠於此。」美人以告彌遠。竑又嘗呼彌遠為「新恩」，以它日非新州則恩州也。彌遠聞之，因七月七日，進乞巧奇玩以覘其意，竑乘醉碎之於地。彌遠大懼，日夜思以傾竑，而竑不知。真德秀時兼宮教，諫竑曰：「皇子若能孝於慈母而敬大臣，則天命歸之，否則深可慮也。」竑不聽。
一日，彌遠為其父浩飯僧淨慈寺，與國子學錄鄭清之登慧日閣，屏人語曰：「皇子不堪負荷，聞後沂邸者甚賢，今欲擇講官，君其善訓導之，事成，彌遠之座即君座也。然言出於彌遠之口，入於君之耳，一語泄，吾與君皆族矣！」清之曰：「不敢。」乃以清之兼魏惠憲王府學教授。清之日教貴誠為文，以購高宗御書，俾習焉。清之謁彌遠，即示以貴誠詩文翰墨，譽之不容口。彌遠嘗問清之曰：「吾聞皇侄之賢已熟，要竟何如？」清之曰：「其人之賢，更僕不能數，然一言以斷之，曰『不凡』。」彌遠頷之再三，遂堅定策之意。乃日媒孽竑之失於帝，覬帝廢竑立貴誠，而帝懵然不悟。真德秀聞其事，力辭去，臨行，復以前言進於竑，竟不聽。
壬戌，知濟南府種贇討張林，林敗走。李全入青州，據之。
蒙古兵屯隰、吉、翼等州。
丁卯，金主敕尚書省曰：「前平章胥鼎、左丞賈益謙等，皆致仕老臣，經練國事，當邀赴省，與議利害。仍遣侍官諭意。」
六月，戊寅朔，金造舟運陝西糧，由大慶關渡抵湖城。
癸未，金大赦。陳州防禦使呂子羽坐乏軍興自盡。
辛卯，簽書樞密院事俞應符卒。
丁酉，紅襖賊掠柳子鎮，驅百姓及驛馬而去，金提控張瑀追擊，奪所掠還。偽監軍王二據黎陽，金提控王泉討之，復其城。
金召巴圖魯為大司農。巴圖魯言：「近京寇盜擾攘，民不得獲，宜早處置。」
金晉陽公郭文振奏：「河朔受兵有年矣，向皆秋來春去，今已盛暑不回，且不嗜戕殺，恣民耕稼，此殆不可測也。樞府每檄臣會合府兵進戰，公府雖號分封，力實單弱，且不相統攝，方自保不暇。朝廷不即遣兵為援，臣恐人心以為舉棄河北，甚非計也。前平章政事胥鼎，才兼將相，威望其隆，向行省河東，人樂為用，今雖致仕，精力未衰，乞付重兵，使總制公府，同力戰禦，庶幾人皆響應，易為恢復。」
秋，七月，蒙古穆呼哩令蒙古布哈引兵出秦、隴以張聲勢，視山川險要。乃自率兵道雲中，攻下盂州四蹄寨，遷其民於州；拔晉陽義和寨；進克三清岩；入霍州山堡，遷其人於趙城。攻青龍堡，金平陽公胡天作拒守，勢甚危急，金主詔上黨公張開及郭文振等救之，次彈平寨東三十里，不得進。裨將富察鼎珠、監軍王和開壁降，執天作，遷於平陽。穆呼哩令昂吉屯晉陽、冀州之境。
丙辰，金張開復澤州。
甲子，詔江淮、荊襄、四川制置、監司條畫營田。
戊辰，紅襖賊襲徐州之十八里寨，又襲古城桃園，金人擊敗之。
乙亥，太白晝見，經天，與日爭光。
八月，己卯，彗星出於氐。蒙古耶律楚材謂其主曰：「女真將易主矣。」隱士喬靜真告穆呼哩曰：「今觀天象，未可征進。」穆呼哩曰：「主上命我平定中原，今河北雖平，而河南、秦、鞏未下，若因天象而不進兵天下何時定耶？」
甲申，金以彗星見，改元元光，大赦。
金以巴圖魯為參知政事。金主謂之曰：「卿頃為大司農，巡行郡縣。盜賊如何可息？」對曰：「盜賊之多，由賦役多也，賦役省則盜賊息。」金主曰：「朕固省之矣。」巴圖魯曰：「如行院、帥府擾之何？」金主曰：「司農既兼採訪，自今其令禁止之。」
癸巳，金河間公伊喇重嘉努、高陽公張甫復河間府。
夏人攻金德順，旋又掠其神林堡。
九月，大名忠義彭義斌復京東州縣，嚴實將晁海以青厓堌降。
辛亥，以宣繒參知政事，給事中程卓同知樞密院事，吏部尚書薛極賜出身，簽書樞密院事。
壬戌，彗星沒。辛未，太白晝見。
冬，十月，壬午，張惠攻金之零子鎮，為金人所敗。
癸未，金王庭玉復曹州，殺蒙古將石珪。
乙未，蒙古穆呼哩兵下榮州之湖壁壘及臨晉。時吉州殘破，金人於牛心寨僑治州事。穆呼哩自隰州攻之。知州楊貞，令妻孥先墜崖死，己從之。
穆呼哩入寨，留兵以守，進攻河中府。治中侯小叔，盡護農民入城，以家財賞戰士。提控吳得說小叔出降，叱出斬之。小叔有表兄張先，從容言辭兵勢重，可出降以保妻子，小叔怒曰：「我舟人子，致身至此，何為出降！」縛先於柱而殺之。小叔由延津水手從軍，疊見拔擢，故感激盡力如此。頃之，樞密院遣人來議兵事，小叔出城會之，城遂陷。小叔退保樂李山寨。
蒙古都元帥石天應，自葭州謁穆呼哩於汾水車，穆呼哩謂之曰：「河中為河東要郡，擇守者，非君不可。」乃以天應權行台，平陽、太原、吉、隰等帥並受節制。
石天應還葭州，謂其將佐曰：「吾累卿等留屯於此，河中東、西，皆平川曠野，可以駐軍規取關陝，諸君以為何如？」或諫曰：「河中雖用武之地，南有潼關，西有京兆，皆金軍所屯；且民新附，其心未一，守之恐不易。」天應曰：「葭州正通鄜、延，今鄜已平，延不孤立。若發國書令夏人取之，猶掌中物耳。且國家之急，本在河南。此州路險地僻，轉餉甚難。河中雖迫於二鎮，實用武立功之地，北接汾、晉，西連同、華，地五千餘里，戶數十萬，若起漕運以通饋餉，則關內可剋期而定，關內既定，長河以南，在吾目中矣。吾年垂六十，老耄將至，一旦臥病床第，聞後生輩立功名，死不瞑目矣。男兒要當死戰陣以報國耳！」遂移軍河中。
甲辰，金以京兆官民避兵南山者多至百萬，詔兼同知府事完顏霆安撫之。
蒙古穆呼哩渡河攻同州，十一月，丁未，拔之，金節度使李復亨、同知節度使完顏額爾克並自盡。穆呼哩遂下薄城，徑趨長安，金京兆行省完顏哈達擁兵二十萬，固守不下。戊辰，穆呼哩令蒙古布哈攻鳳翔。
十二月，乙亥朔，發米賑臨安貧民。
金主謂太子曰：「吾嘗夜思天下事，必索燭以記，明而即行。汝亦當然。」
金以侯小叔權元帥府右都臨，便宜行事。
胡天作既為蒙古所執，受官爵，佩虎符，金主使張開、郭文振招之。天作至濟源，欲脫走，先遣人奉表南京；穆呼哩惡其反覆，誅之。乙酉，金以同知平陽府事史詠為龍虎衛上將軍、權行平陽公府事。
丁亥，以李全為保甯軍節度使，京東路鎮撫副使。初，全有戰功，史彌遠欲加全官爵，賈涉止之。及是涉歎曰：「朝廷但知官爵可以得其心，寧知驕之將至於不可勸耶！」
金主諭近侍局曰：「奉御、奉職，皆少年不知書，朕憶曩時置說書人，日為講論自古君臣父子之教，使知所以事上者。其復置。」
己丑，金簡州提控唐古昉敗夏人於質孤壘。
蒙古穆呼哩自將大軍攻鳳翔。
是歲，蒙古皇子圖壘克西域圖斯尼、察烏爾等城，還經木喇伊國，大掠之。渡素克蘭河，克額裡等城，遂與蒙古主會，合兵攻塔爾哈寨，拔之。西域主塔賚鼎出奔，與彌勒汗合，呼圖呼與之戰，不利，蒙古主自將擊之，擒彌勒汗。塔賚鼎遁去，遣巴喇追之，不獲；進薄回回國，其王委國而去，逃匿海嶼死。
春，正月，戊申，詔命官犯贓毋免約法。
蒙古穆呼哩圍鳳翔，東自扶風、岐山，西連汧、隴，數百里間，皆具營柵。
先是金主以鳳翔守將完顏仲元孤軍不足恃，遣平西軍節度使特嘉喀齊喀援之。及圍急，以同知臨洮府郭斌總領軍事。斌長於應變，自冬涉春四十餘日，守禦不懈。嘗從喀齊喀巡城壕外，一人坐胡床，以箭力所不及，氣貌若蔑視城守者。喀齊喀指示斌曰：「能射之乎？」斌測量遠近，曰：「可。」斌平時發矢，伺腋下甲不掩處射之，無不中，即持弓矢，伺坐者舉肘，一發而斃，蒙古為之奪氣。喀齊喀以便宜擢斌為通遠軍節度使，斌，會州人也。
穆呼哩以圍久不下，謂諸將曰：「吾奉命專征，不數年取遼西、遼東、山東、河北，不遺餘力；前攻天平、延安，今攻鳳翔，皆不下，豈吾命將盡耶？」乃解圍，循渭水南，遣蒙古布哈南越牛嶺關，徇鳳州而還。
蒙古石天應作浮橋以通陝西，金侯小叔自中條率山寨兵襲河中。天應遣驍將吳澤引兵五百，夜出東門，伏兩穀間，戒之曰：「俟賊過半，急擊之，我出其前，爾攻其後，可也。」澤勇而嗜酒，是夕，方醉臥林中，小叔由間道直抵城下，守兵多新附者，爭縋而去。小叔坎城登，焚樓櫓，天應倉卒搏戰，左右從者四十餘騎，皆曰：「吳澤誤我！」或勸西渡河，天應曰：「先時人諫我南遷，我違眾而來；今事急奔去，是不武也。縱太師不罪我，我何面目以見同列，今日惟死而已。 」少頃，金兵四合，天應飲血力戰至日午，死之。小叔遂燒絕浮橋，撫定其眾。遷昭毅大將軍。
甲寅，金主謂宰臣曰：「向有人言便宜事，卿等屢奏乞作中旨行之。帝王從諫足矣，豈可掠人之美以為己出哉？」戊午，又諭曰：「鬻爵恩例，有丁憂官得起復者，是教人以不孝也，何為著此令哉！」
蒙古兵十萬圍河中，金總帥額爾克遣提控孫昌率兵五千，樞密副使完顏薩布遣李仁智率兵三千，俱來救，侯小叔期以夜中鳴鉦，內外相應。及期，小叔出兵戰，昌、仁智不敢動，小叔斂眾入城。圍益急，眾議出保山寨，小叔曰：「去何之？」密遣經歷官張思祖潰圍出，奔告南京。丁卯，城破，小叔死之。
穆呼哩聞石天應戰歿，痛惜之，命其子烏格襲領其眾。將渡河，橋梁已斷，穆呼哩顧諸將曰：「橋未畢工，安可坐待乎？」復攻下河西堡寨十餘。
二月，壬午，金主詔曰：「軍官犯罪，舊制更不任用。今多故之秋，人才難得，朕欲除大罪外，徒刑、追配，有武藝可掌兵者，量才復用，尚書省集議以聞。」丁亥，大赦。
己丑，嗣秀王師禹卒，追封和王。
三月，戊申，張林以所部刑、德來歸，詔進三官，復以為京東東路副總管。
甲寅，金主謂宰臣曰：「人有才堪任事而處心不正者，終不足貴。」高汝礪曰：「其心不正而濟之以才，所謂虎而翼也。」金主又曰：「凡人處心善良而行事忠實，斯為難得。然善良者，人多目為平常。」汝礪曰：「人材少全，亦隨其所長取之耳。」
金以邳州經略司隸蒙古綱，令募勇敢收復山東。
蒙古太師、國王穆呼哩渡河還聞喜。病篤，召其弟岱遜曰：「我為國家助成大業，擐甲執銳，垂四十年，東征西討，無復遺恨，第恨汴京未下耳。汝其勉之！」
穆呼哩沈毅多智略，善射，與博爾濟、博勒呼、齊拉袞並隨蒙古主起事。蒙古主嘗失利，大雪，失牙帳所在，夜臥草澤中，穆呼哩、博爾濟張氈蔽之，自暮達曉不移足。博爾濟位終右萬戶，博勒呼以第一千戶歿於陣，唯穆呼哩勳績最著，然當時稱四人佐命功無異詞。
金以完顏伯嘉權參知政事，行省河中，與史泳圖復河東。夏，四月，癸酉朔，復霍州汾西縣。
五月，癸卯朔，金始造元光重寶。
丙午，金復河中府及榮州。
戊申，賜禮部進士蔣重珍以下五百四十九人及第、出身。
乙卯，金復霍州及洪洞縣。
丁巳，金造元光珍寶，同銀行用。
金主問宰執以修完樓櫓事，高汝礪言所用皆大木，顧今難得，方令計置，金主曰：「朕宮中別殿有可用者即用之。」汝礪對以不宜毀，金主曰：「所居之外，毀亦何害？不愈於勞民遠致乎」
蒙古主避暑於八魯灣川，分兵攻諸部落之近者，悉下之，至昆寨，與諸將會。以西域漸定，始置達嚕噶齊於各城監治之。達嚕噶齊，猶言掌印官也。
六月，壬午，淮東制置使賈涉，以李全驕暴難制，力求還朝，在道卒。
初，涉欲置忠義兵，乃以翟朝宗統鎮江副司八千人，屯楚州城中；又分帳前忠義萬人，命趙邦永、高友統五千，屯城西；王暉、於潭統五千，屯淮陰。李全輕鎮江兵而忌帳前忠義，乃數稱高友等勇，出軍必請以自隨，涉不許。全每宴麾下，並召涉帳前將校，於是帳前亦願隸全，然未能合也。及涉卒，邱壽邁攝帥事，全請曰：「忠義烏合，尺籍鹵莽，莫若別置新籍，一納諸朝，一申制閫，一留全所，庶功過有考，請給無弊。」壽邁從之。全乃合帳前忠義與己軍並隸之，而並統其軍，壽邁不悟。
戊子，金遣人招李全、嚴實、張林，從蒙古綱之言也。
金完顏伯嘉卒。
甲午，金主命罷河中行省，置元帥府。時州縣多殘破，金人不能守，徙郭文振於孟州，未幾，又徙衛州。
丁酉，同知樞密院事程卓卒。
秋，七月，壬寅朔，夏人攻金積石州。
乙巳，金遣兵守衛解州鹽池。
金蒙古綱御下嚴，八月，辛未朔，邳州從宜經略使納哈塔陸格，率眾入行省殺綱，據州反；與蒙古將李二措致書海州，言欲來附，李全遣王喜兒以兵二千應接，而己繼之，二措納喜兒，囚之。全欲攻邳，四面限水，二措積勁弩備之。全不得進，合兵索戰而敗，欲還楚州，會濱、棣有亂，乃引兵趨青州。金行院總帥赫舍哩約赫德討殺陸格，復其城。
九月，庚子朔，日有食之。
丁卯，金權御史中丞師安石等劾英王守純不實，付有司鞫治。詔免罪，仍諭責之。
冬，十月，己卯，金袷於太廟。
十一月，辛亥，以太平州大水賑恤之。
十二月，以前淮西都統許國為淮東制置使，兼知楚州。國奉祠家居，欲傾賈涉而代之，數言李全必反。會涉死，召國入對，國疏全奸謀益深，反狀已著，非有豪傑不能消弭。遂易國文階，授今官，命下，聞者驚愕。淮東參幕徐晞稷，雅意開閫，及聞國見用，用注釋國疏以寄全，全不樂。
癸未，嗣濮王不淩卒。
庚寅，金主殂，年六十一，太子守緒即皇帝位。
金主疾革，時已暮夜，近臣皆出，惟前朝資明夫人鄭氏，已老，侍側，金主知其可托，謂之曰：「速召太子，舉後事。」言絕而殂，夫人秘之。是夕，皇后及貴妃龐氏問安寢閤，龐氏陰狡機，慧，常以其子英王守純年長不得立懷怨。鄭氏恐其為變，即紿之曰：「上方更衣，后妃可少休它室。」伺其入，遽鑰之。急召大臣，傳遣詔，立皇太子守緒，始啟戶出后妃，發喪。太子方入宮，守純已先至。太子知之。分遣樞密院官及東宮親衛軍官伊喇布哈，集軍三萬餘於東華門。部署既定，命護衛四人監守純於近侍局，乃即位柩前，宣遺詔。
壬辰，金大赦，詔曰：「朕述先帝之遺意，有便於時，欲行而未及者，悉奉而行之。國家已有定製，有司往往以情破法，使人妄遭刑憲。今後有本條而不遵者，以故入人罪罪之。草澤士庶，許令直言軍國利害，雖涉譏諷、無可採取者，並不坐罪。」
蒙古兵攻夏，夏主遵頊傳國於其子德旺，改元乾定。遵頊自號上皇。
蒙古蘇布特擊奇徹，大掠西番邊部而還。
春，正月，戊戌朔，詔補先聖裔孔元用為通直郎。錄程頤後。
金改元正大。
庚子，金秘書監、權吏部侍郎富察哈珠，出為恆州刺史。哈珠以吏起身，為宣宗所信，聲勢烜赫，性復殘刻，與王阿哩、富察耀珠有宣朝三賊之目，人知其蠹國而莫敢言。至是外貶，士大夫為之相賀。
金邠州貢白兔，金主曰：「得賢輔佐，年穀豐登，上瑞也。焉事此為！」命有司給道里費，縱之。
丁巳，金主命群臣議修復河中府，禮部尚書趙秉文、太常卿楊雲翼等，言陝西民方疲敝，未堪力役，遂止。
戊午，金尊皇后都察氏、元妃都察氏皆為皇太后，號其宮一曰仁聖，一曰慈聖。進封英王守純為荊王，罷平章政事，判睦親府。以大司農守汝州防禦使李蹊為太常卿，權參知政事。
癸亥，命淮東、西、湖北路轉運司提督營屯田。
金有男子服麻衣，望承天門且笑且哭，詰之，則曰：「吾笑，笑將相無人；吾哭，哭金國將亡。」群臣請置重典，金主不許，曰：「近詔草澤諸人直言，雖涉譏訕不坐。唯君門非笑哭之所，宜重杖遣之。」
二月，癸巳，蠲台州逋賦。
甲午，命臨安府賑貧民。
金丞相高汝礪，老而貪位不去，金主初立，諫官劾其欺君固位，為天下所共嫉，宜黜之以厲百官，金主不許。三月，辛亥，薨。汝礪以慎密廉潔結人主知，然循默避事，為士論所譏。
癸丑，金葬宣宗於德陵。
甲寅，金起復邠州節度使致仕張行信為左丞，以延安帥臣完顏哈達戰禦有功，權參知政事，行尚書省於京兆。
金荊王守純，或告其謀不軌，下獄。議已決，金主言於慈聖太后，太后曰：「汝止一兄，奈何以讒言欲害之！章宗殺伯與叔，享年不永，皇嗣又絕，何為欲效之耶？趣赦出，使來見我。移時不至，吾不見汝矣！」金主起，太后立待守純至，滋泣慰諭之。
是月，召四川制置使崔與之為禮部尚書，以鄭損代之。與之治蜀，將士輯睦，府藏充實，至是被召，以疾辭，歸廣州，蜀人祠焉。
夏，四月，癸酉，金以宣宗祔廟，大赦。
辛卯，賑廬州饑。
乙未，賜李全、彭義斌錢三十萬緡，為犒賞戰士費。
五月，戊戌，金平章政事巴圖魯薨，贈右丞相、東平郡王。巴圖魯為人忠實，憂國奉公；其歿也，人皆嗟惜之。
癸卯，金以樞密副使完顏薩布為平章政事，參知政事特嘉尉忻為右丞，以李蹊為翰林承旨，仍權參政。
戊申，金詔刑部：「登聞檢鼓院毋鎖閉防護，聽有冤者陳訴。
六月，丁卯朔，太白晝見經天。
辛卯，金立妃圖克坦氏為皇后。
金先遣尚書令史李唐英至滁州通好，至是復遣樞密判官伊喇布哈至光州榜諭，更不南侵。
壬辰，金大名府蘇椿等舉城來歸，詔悉補官，即以其州授之。
彭義斌侵河北，至恩州，為蒙古史無倪所敗。
秋，七月，丁酉朔，賑福建被水貧民。
辛亥，命師嵒嗣秀王。
八月，丙戌，帝不豫。史彌遠遣鄭清之往沂王府，告貴誠以將立之意，貴誠默然不應。清之曰：「丞相以清之從遊久，故使布腹心，今不答一語，則清之將何以答丞相？」貴誠始拱手徐言曰：「紹興老母在。」清之以告，彌遠益相與歎其不凡。
壬辰，帝疾篤。彌遠稱詔，以貴誠為皇子，改賜名昀，授武泰軍節度使，封成國公。閏月，丁酉，帝崩於福寧殿，年五十七。
彌遠遣皇后兄子谷、石以廢立事白後，後不可，曰：「皇子竑，先帝所立，豈敢擅變？」穀等一夜七往返，後終不許。穀等乃拜泣曰：「內外軍民皆已歸心，苟不立之，禍變必生，則楊氏無噍類矣。」後默然，良久曰：「其人安在？」彌遠即於禁中遣快行宣昀，令之曰：「今所宣是沂靖惠王府皇子，非萬歲巷皇子，苟誤，則汝曹皆處斬！」竑時聞帝崩，跂足俟宣召，久而不至，乃屬目牆壁間，見快行過其府而不入，已而擁一人徑過，天暝，不知為誰，甚惑之。昀入宮見後，後拊其背曰：「汝今為吾子矣。」
彌遠引昀至柩前，舉哀畢，然後召竑。竑聞命即赴，至則每過宮門，禁衛拒其從者。彌遠亦引竑至柩前，舉哀畢，引出帷，殿帥夏震守之。遂召百官立班聽遺制，則引竑至舊班，竑愕然曰：「今日之事，我豈當仍在此班？」震紿之曰：「未宣制前當在此，宣制後乃即位。」竑以為然。已而遙見殿上燭影中有人在御座，則均已即位矣。宣制畢，閤門宣贊呼百官拜賀，竑不肯拜，震捽其首下拜。遂稱遺詔，以竑為開府儀同三司，封濟陽郡王，判甯國府。尊皇后曰皇太后，垂簾同聽政。詔遵孝宗故事，宮中自服三年喪。尋進封竑為濟王，出居湖州。
彌遠欲收眾望，勸帝褒表老儒。九月，詔起傅伯成為顯謨閣學士，楊簡為寶謨閣學士，及柴中行俱奉朝請。
己卯，以真德秀及禮部侍郎程珌、吏部侍郎朱著並兼侍讀，工部侍郎葛洪、起居郎喬行簡、李宗政、少卿陳貴誼、軍器臨王暨並兼侍講。尋又以真德秀直學士院，召魏了翁為起居郎。
德秀初在朝，知史彌遠欲以爵祿縻天下士，慨然謂劉龠曰：「吾徒須急引去，使廟堂知世亦有不肯為從官者。」遂力請外。至是自知潭州召還，入對，勸帝容受直言，召用賢臣，固結人心為本，帝納之。
帝追封所生父希瓐為榮王，生母全氏為國夫人，而以弟與芮嗣之。
金伊喇布哈復澤、潞。
冬，十月，乙亥，嗣秀王師嵒卒。
夏及金平。
初，夏人與金通好，不交兵者八十年。貞祐初，以小故生釁，構難十年，一勝一負，遂至精銳俱盡，兩國皆敝。至是夏遣其吏部尚書李仲諤修好於金，稱弟而不臣，各用本國年號。金遣吏部尚書鄂羅良弼報之。
十一月，甲子，右正言糜溧，請承順東朝，繼志述事，一以孝宗為法。而新政之切者，曰畏天，悅親，講學，仁民。帝嘉納之。
癸未，以五月十六日為皇太后所慶壽節。
丁亥，詔改明年為寶慶元年。
戊子，以工部尚書葛洪同簽書樞密院事。
己丑，詔以生日為天基節。
十二月，癸丑，開經筵，詔輔臣觀講。
名皇太后居殿曰慈明。
是歲，蒙古主進次東印度國鐵門關，侍衛見一獸，鹿身馬尾，綠色而獨角，能為人言，曰：「汝君宜早回。」蒙古主怪之，以問耶律楚材。對曰：「此名角端，解四夷語，是惡殺之象。今大軍征西已四年，上天惡殺，遣告陛下。願承天心，宥此數國人命，實無疆之福。」蒙古主遂大掠而還。

