冬，十月，癸酉，群臣奉表加上尊號曰應運統天睿文英武大聖至明廣孝，凡三上，乃許之。
庚辰，詔：「自今下元節，宜如上元，並賜休假三日，著於令。」
甲午，蘇州太一宮成。先是方士言，五福太一，天之貴神也，行度所至之國，民受其福，以數推之，當在吳越分，故令築宮以祀之。
是月，遼主如蒲瑰坡。
十一月，丁酉，監察御史張白，坐知蔡州日假官錢糴糶棄市。
甲辰，改武德司為皇城司。帝嘗遣武德卒潛察遠方事，有至汀州者，知州王嗣宗執而杖之，縛送闕下，因奏曰：「陛下不委任天下賢俊，而猥信此輩為耳目，竊為陛下不取！」帝大怒，遣使械嗣宗下吏，削秩；會赦，復官。
庚戌，親饗太廟。辛亥，郊，大赦，御乾元殿受冊尊號，內外文武加恩。先是有秦再思者，上書乞當郊勿赦，且引諸葛亮佐蜀數十年不赦事。帝頗疑之，以問趙普，普曰：「國家開創以來，具存彝制，三歲一赦，所謂其仁如天，堯、舜之道。劉備區區一方，用心無足師法。」帝然其對，赦宥之文遂定。
遼以南院樞密使郭襲為武定軍節度使，十二月，以遼興軍節度使韓德讓為南院樞密使。
先是諸州罪人皆錮送闕下，道路非理死者，十常六七。張齊賢上言：「罪人至京，請擇清強官慮問，若顯負沈屈，則量罰本州官吏，令只遣正身，家屬別俟朝旨。」齊賢又言：「刑獄繁簡，乃治道張弛之本。於公陰德，子孫則有興者，況六合之廣，能使獄無冤人，豈不福流萬世！州世胥吏，皆欲多禁系人，或以根窮為名，恣行追擾，租稅逋欠至少，而禁繫纍日，遂至破家。請自今，外縣罪人，令五日一具禁放數白州，州獄別置籍，長吏檢察，三五日一引問疏理，月具奏上刑部閱視。其禁人多者，命朝官馳往決遣。若事涉冤誣，故為淹滯，則降黜其本州官吏。或終歲獄無冤滯，則刑部給牒，得替日，較其課旌賞之。」齊賢勤恤民弊，務存寬大，行部，遇投訴者，或召至傳舍榻前與語，多得其情偽，江南人久益思之。
春，正月，甲午朔，不受朝，而群臣詣閤稱賀。
己亥，遼主如華林天柱。
壬寅，詔翰林學士承旨李昉等詳定士庶車服喪葬制度，付有司頒行，違者論其罪。
甲寅，以右衛大將軍侯贇知靈州。贇既至，按視蕃落，犒以牛酒，戎人悅服，部內甚治。在朔方凡十年，帝知其久次，而難其代者，贇竟卒於治所。
二月，丙寅，以江州星子縣為南康軍。
宣徽北院使、判三司王仁贍，掌邦計幾十年，恣下吏為奸，怙恩固寵，莫敢發者。左拾遺、判句院南昌陳恕，以不畏強禦自任，入朝具奏。帝詰之，恕詞辨蜂起，仁贍屈伏，帝怒甚，辛未，仁贍罷為右衛大將軍。判句院、兵部郎中宋琪，度支判官、兵部郎中雷德驤，鹽鐵判官、兵部郎中奚嶼，並責本曹員外郎。以給事中侯陟、右正諫大夫王明同判三句。同判三司自此始。癸酉，改仁贍為唐州防禦使，月給俸錢三十萬，以勳舊稍異之也。仁贍怏怏成疾，數日卒。
是月，復徙并州於三交寨，即以潘美為并州都部署。
三月，癸巳朔，日有食之。
乙未，遼主以清明節，與諸王大臣較射宴飲。
金明池水心殿成，帝將泛舟往遊。或告秦廷美欲乘間竊發，癸卯，罷廷美開封尹，授西京留守。
丁未，命正諫大夫李符權知開封府。
壬子，賜秦王廷美西京甲第一區。
夏，四月，甲子，以左正諫大夫、樞密直學士竇偁、中書舍人郭贄，並守本官、參知政事。帝謂偁曰：「汝自揣何以至此？」偁曰：「陛下念籓邸之舊臣，出於際會。」帝曰：「非也，乃汝嘗面折賈琬，賞卿之直爾。」
以如京使柴禹錫為宣徽北院使，兼樞密副使，翰林副使洛陽楊守一為東上閤門使，充樞密都承旨。守一，即守素也，與禹錫同告秦王廷美陰謀，故賞之。樞密承旨加「都」守自守一始。
乙丑，左衛將軍、樞密承旨陳從信及禁軍列校范廷召等貶責有差，皆坐交通秦王廷美及受其私賄故也。廷召，棗強人。
丙寅，以兵部員外郎宋琪通判開封府。京府通判自琪始。
趙普既復相，盧多遜益不自安，普屢諷多遜引退，多遜貪固權位，不能決。會普廉得多遜與秦王廷美交通事，遂以聞。帝怒，戊辰，責授多遜兵部尚書，下御史獄，捕系中書堂吏趙白、秦府孔目官閻密、小吏王繼勳、樊德明、趙懷祿、閻懷忠等，命翰林學士承旨李昉、學士扈蒙、衛尉卿崔仁冀、膳部郎中兼御史知雜事滕中正雜治之，多遜及趙白等皆伏罪。丙子，詔文武常參官集議朝堂，太子太師王溥等七十四人，奏多遜及廷美顧望咒詛，大逆不道，宜行誅滅，以正刑章，趙白等請處斬。丁丑，詔削奪多遜官爵，流崖州，並徙其家，期周以上親悉配遠裔。廷美勒歸私第，復其子德恭、德隆名皇姪，女韓氏婦落皇女雲陽公主之號。斬趙白、閻密等於都門之外，籍其家。多遜赴貶所，食於道旁，逆旅有嫗，頗能言京邑舊事，多遜因與語，嫗固不知為多遜也。多遜曰：「嫗何自來，乃居此？」嫗嚬蹙曰：「我本中原士大夫家，有子任某官，盧某作相，令枉道為某事。吾子不能從其意，盧銜之，中以危法，盡室竄南荒，未周歲，骨肉相繼淪沒，惟老身流落山谷。今僑寄道旁，非無意也。彼盧相者，蠹賢怙勢，恣行不法，終當南竄，幸未死間，或可見之耳。」多遜默然，趣駕去。
己卯，詔秦王廷美男女併發遣往西京，就廷美安泊。
命客省使翟守素權知河南府。屬歲旱艱食，民多為盜，帝憂之，守素既至，漸以寧息。
庚辰，左僕射、平章事沈倫，罷為工部尚書。帝以多遜包藏逆節，倫與同列，不能覺知，故有是責，倫清介謹厚，每車駕出，多令居守。在相位日，值歲饑，鄉人貸粟千斛，盡焚其券。然當國十年，無所建明，搢紳少之。
是月，遼主自將南侵，戰於滿城，敗績，守太尉希達裡中流矢死。統軍使耶律善布為伏兵所圍，樞密使色珍救之，獲免。遼主以善布失備，杖之。五月，遼主還師。
甲戌，宰相趙普等，以帝親決庶獄，察見微隱，相率稱賀。帝嘗謂趙普曰：「朕每讀書，見古帝王多自尊大，深拱嚴凝，誰敢犯顏言事！若不降情接納，乃是自蔽聰明。或任喜怒為刑賞，豈能得天下之心哉！」
辛丑，崔彥進敗遼兵於唐興。
己酉，夏州留後李繼捧來朝，獻其銀、夏、綏、宥四州。夏自李思恭以來，未償親朝中國，繼捧至，帝甚喜之。
辛亥，三交行營言潘美敗遼兵於雁門，追破其壘三十六。未幾，府州折御卿破遼兵於新澤寨，獲其將校百餘人。於是遼三道之師俱敗。
癸丑，詔諸州長吏：「今粟麥將登，宜及時儲蓄。其告諭鄉民，常歲所入，不得以食犬彘及多為酒醪。嫁娶喪葬之具，並從簡儉，少年無賴輩相聚蒱博飲酒者，鄰里共執送官。」
趙普以秦王廷美謫居西洛非便，教知開封府李符上言：「廷美不悔過，怨望。乞徙遠郡以防它變。」丙辰，降封廷美為涪陵縣公，房州安置。
庚申，以崇儀副使閻彥進知房州，監察御史袁廓通判軍州事，各賜白金三百兩。
詔：「禁投匿名書告人罪，及作妖言誹謗惑眾者，嚴捕之置於法，其書所在焚之。有告者賞以緡錢。」
詔：「京朝官出使，所給印紙，委本屬以實狀書，不得增減功過，阿私罔上。其關涉書考之官，悉署姓名。違者論其罪。」
是月，陝州蝗，太平州雨雹傷稼。
遼主清暑於燕子城。
初，帝以字學訛舛，欲刪正之。或薦趙州隆平主簿成都王著，書有家法，乃召為衛尉寺丞、史館祗候，今詳定篇韻，六月，甲戌，遷著作郎，充翰林侍書。帝聽政之暇，每以觀書及筆法為意，嘗遣中使王仁睿持御劄示著，著曰：「未盡善也。」帝臨學益勤，又以示著，著答如前。仁睿詰其故，著曰：「帝王始學書，或驟稱善，則不復留心矣。」久之，復以示著，著曰；「功至矣，非臣所能及。」其善規益如此。
乙亥，遣使發李繼捧緦麻已上親赴闕，其族弟繼遷奔地斤澤以叛。繼遷勇悍有智，開寶七年，授定難軍管內都知蕃落使，留居銀州，聞宋使者至，乃詐言乳母死，出葬於郊，遂與其黨數十人入於地斤澤，出其祖思忠像以示戎人，戎人拜泣，從者日眾。澤距夏州東北三百里。
置譯經院。
秋，七月，甲午，以皇子德崇為檢校太傅、同平章事，封衛王，德明為檢校太保、同平章事，封廣平郡王。
建徐州下邳縣為淮陽軍。
冀州團練使牛思進護江南屯田，以老病不任事，疏求解官。乙未，授思進右千牛衛上將軍。
武勝軍節度使兼侍中高懷德卒，贈中書令，追封渤海郡王。
癸卯，幸譯經院，盡取禁中所藏梵夾，令西僧天息災視藏錄所未載者翻譯之。
壬子，工部尚書沈倫以左僕射致仕。
八月，庚申朔，太子太師王溥卒。溥性寬厚，喜汲引後進，所薦至顯位者甚眾。父祚，以防禦使家居，每公卿至，必首謁祚，置酒上壽，溥朝服趨侍左右，坐客不安席，祚不命退，溥不敢退。至是卒，年六十一。帝輟朝二日，贈侍中，諡文獻。
涪陵縣公廷美既出居房州，趙普恐李符洩漏其言，乃坐符用刑不當，癸亥，責符為甯國軍司馬。
罷劍南榷酤，以知益州、工部郎中辛仲甫言其擾民也。己卯，從鹽鐵使王明之請，罷川、峽諸州官織錦綺。
遼主如西京。
九月，庚子，遼主幸雲州。甲辰，獵於祥古山，不豫。南院樞密使韓德讓，不俟召，率其親屬赴行帳，白皇后易置大臣。壬子，遼主次焦山，殂於行在，年三十五。諡孝成皇帝，廟號景宗。德讓與耶律色珍承遺詔，以長子梁王隆緒嗣位，年甫十二，皇后稱制決國政。後泣曰：「母寡子幼，族屬雄壯，邊防未靖，奈何？」德讓與色珍進曰：「信任臣等，何慮之有！」德讓總宿衛事，後益寵任之。
癸丑，權知高麗國王治遣使來貢方物，且言其兄伷歿，求襲位，旋許之。
新作尚書省於孟昶故第。
帝以諸道進士猥雜，或挾書假手，僥倖得官，所至多觸憲章，詔：「所在貢舉等州，自今長吏擇官，考試合格，許薦送。仍令禮部，自今解貢舉人，依吏部選人例，每十人為保，有行止踰違，它人所告者，同保連坐，不得赴舉。」
冬，十月，己未朔，遼主始臨朝。辛酉，群臣上尊號曰昭聖皇帝，尊皇后為皇太后，大赦。以南院大王勃古哲總領山西諸州事，北院大王、裕悅休格為南面行軍都統，奚王壽寧副之，同政事門下平章事蕭道寧領本部軍駐南京。
癸亥，詔：「河南吏民，不得闌出邊關，侵撓略奪，違者論罪。有羊馬牲口者還之。」帝嘗謂近臣曰：「朕每讀《老子》至『佳兵者不祥之器，聖人不得已而用之』，未嘗不三復以為規戒。王者雖以武功克定，終須用文德致治。朕每退朝，不廢觀書，意欲酌前世成敗而行之，以盡損益也。」
乙丑，遼主如顯州。
壬申，河決武德縣，蠲臨河民租。
己卯，左諫議大夫參加政事竇偁卒，贈工部尚書。帝自臨哭。將以翼日大宴，詔罷之。
癸卯，行《乾元曆》，冬官正吳昭素所上也。帝親為制序，優賜昭素等束帛。
十一月，甲午，遼置乾州。
己酉，以李繼捧為彰德軍節度使。
禁民喪葬作樂。
十二月，戊午朔，日有食之。
遼遣耶律蘇薩討准布。
辛酉，右補闕田錫上疏論朝政得失，不報。
兩浙轉運使高冕，條上舊政不便者百餘事，詔兩浙逋賦及錢氏無名掊斂悉除之。
帝好訪詞學之士，得須城趙鄰幾，擢掌制詰，才數月，卒。楊守一薦萊州單貽慶，由主簿召對稱旨，授著作佐郎。直史館。會遣監察御史李匡源使高麗，以貽慶為副，貽慶以母老辭，乃命國了博士雍丘孔維代之。高麗王治問禮於維，維對以君臣父子之道，升降等威之序，治喜曰：「今日復見中國夫子也。」
甲子，遼達喇幹曼實醉言宮掖事，法當死，杖而釋之。
辛未，遼南面招討使秦王韓匡嗣卒。匡嗣先以喪師獲罪，太后以其子德讓故，遣使臨吊，賻贈甚厚，後追贈尚書令。
庚辰，右驍衛上將軍楚昭輔卒，贈侍中。
知桐廬縣、太常寺太祝昇州刁衎上疏言：「古者投奸凶於四裔；今乃遠方囚人，盡歸象闕，配於務役，最非其宜。神皋天子所居，豈可使流囚於此聚役！自今外處罪人，望勿許解送上京，亦不留於諸務充役。又《禮》曰：『刑人於市，與眾棄之。』則知黃屋紫宸之中，非行法用刑之所。乞自今，御前不行決罰之刑，敕杖不以大小，皆以付御史、廷尉。又，或犯劫盜亡命，罪重者刖足釘身，國門布令。此乃愚民昧於刑憲，迫於衣食，偶然為惡，義不及它，被其慘毒，實傷風化，亦望減除。至於淫刑酷法，非律文所載者，並詔天下悉禁止之。」帝覽疏甚悅，降詔褒答。
閏月，戊子朔，豐州與遼兵戰，破之，獲其天德節度使蕭太。
辛亥，詔赦銀、夏等州常赦所不原者。
諸州置農師。
春，正月，戊午朔，遼主以大行在殯，不受朝。
遼景宗之弟質睦，在烏庫部貶所，嘗貶放鶴寺，太后知之，以遺詔召還。太后命賦芍藥詩，稱旨。乙丑，復封甯王。加宰相室昉等恩。
甲戌，遼荊王道隱卒，輟朝三日，追封晉王。道隱，世宗之弟也。
丙子，遼以裕悅休格為南京留守，仍賜南面行營總管印，總邊事。
先是帝念邊戍勞苦，月賜士卒白金，軍中謂之月頭銀。鎮州駐泊都監弭德超因乘間以急變聞於變云：「曹彬秉政久，得士眾心。臣適從塞上來，戍卒皆言：『月頭銀曹公所致，微曹公，我輩當餒死矣。』」又巧誣以它事，帝頗疑之。參知政事郭贄極言救解，不聽。戊寅，彬罷為天平節度使兼侍中。
己卯，以東上閣門使開封王顯為宣徽南院使，弭德超為北院使，並樞密副使。顯初隸殿前為小吏，至是召顯謂曰：「卿家本儒，遭亂失學。今典掌樞機，固無暇博覽群書，能熟軍戒三篇，亦可免於面牆矣。」
辛巳，遼蘇薩獻准布之俘，旋下詔褒美，命進討党項諸部。
壬午，遼涿州刺史安吉奏宋築城河北，命留守裕悅休格撓之，勿令就功。
甲申，遼西南面招討使韓德威奏党項十五部侵邊，以兵擊破之。
丁亥，遼樞密使兼政事令室昉以年老請解兼職，不許。室昉進《尚書·無逸篇》以諫，太后聞而嘉之。
二月，戊子朔，日有食之。
遼禁所在官吏軍民不得無故聚眾私語及冒禁夜行，違者坐之，韓德讓用事故也。
己丑，遼南京奏，聞宋多聚糧邊境，太后命留守休格嚴為之備。
甲午，遼葬景宗皇帝於乾陵。丙申，太后詣乾陵置奠，命繪近臣於御容殿。
辛丑，遼南京統軍使善布奏宋邊七十餘村來附，太后命撫存之。
乙巳，遼蘇薩奏党項之捷，慰勞之。
戊申，遼以特裡袞華格為北院大王，諧裡為南府宰相。
辛亥，遼主如聖山，遂謁三陵。
三月，己未，遼主次獨山，遣使賞西南面有功將士。
辛酉，遼以大父房太尉哈噶甯為特裡袞。
癸亥，以右諫議大夫、同判三司宋琪為左諫議大夫、參知政事。
始分三司為三部，各置使。右諫議大夫、同判三司王明為鹽鐵使，左衛將軍陳從信為度支使，如京使郝正為戶部使。
帝嘗語宰相曰：「三司官吏奏事朕前，紛紜異同；此固不為私事，但迭執偏見，不肯從長商度。朕每以理開諭，若帝王躁暴，豈能優容！朕於臣下務在獎護，才用優劣，一一可見，隨其器能，各加任使。奏對之際，無不假以辭色，善惡兼聽，未嘗峻折之也。」宋琪曰：「人之才用，罕有兼備。陛下聰明照臨，短長懼露，或又初見天威，內懷懾懼，若不賜之辭色，何由畢其懇誠！先帝晚年，稍傷嚴急。聖心深鑒事理，曲盡物情，臣下幸甚！」
甲子，遼主駐遼河之平澱。
己巳，諸王及皇子府初置諮議、翊善、侍講等官，以著作佐郎姚坦、國子博士刑昺等為之。坦、昺皆濟陰人也。
丙子，御講武殿，覆試禮部貢舉人，擢進士長沙王世則以下百七十五人，諸科五百一十六人，並賜及第；進士五十四人，諸科百十七人，同出身。始分甲，賜宴瓊林苑，後遂為久制。
辛巳，遼以國舅同平章事蕭道寧為遼興軍節度使，仍賜號忠亮佐理功臣。
壬午，遼以青牛、白馬祭天地。
詔虔、信、饒三州歲市鉛錫為錢，從轉運使張齊賢請也。齊賢初為江南西路轉運副使，訪知饒、信、虔州山谷產銅鐵鉛錫之所，又求前代鑄法，惟饒州永平監用唐開元錢料，堅實可久，由是定取其法，歲鑄五十萬貫，凡用銅八十五萬斤，鉛三十六萬斤，錫十六萬斤。齊賢詣闕面陳其事。詔既下，有言新法增鉛錫多者，齊賢固引唐朝舊法為言，議者不能奪。然唐永平錢法，肉好周郭精妙，齊賢所鑄，雖歲增數倍，而稍為粗惡矣。
甲申，除福建諸州鹽禁。
夏，四月，丙戌朔，遼太后及遼主如東京，以樞密副使默特為東京留守。庚寅，謁太祖廟。癸巳，太后詔賜命婦嫠居者。辛丑，太后及遼主謁三陵。
帝覽福建版籍，謂宰相曰：「陳洪進止以漳、泉二州贍數萬眾，無名科斂，民所不堪。比朝廷悉已蠲削，民皆感恩，朕亦不覺自喜。」又嘗謂趙普曰：「向者偏霸掊克凡數百種，朕悉令除去，更後五七年，當盡減民租稅。卿記朕此言，非虛發也。」普曰：「陛下愛民之意發於天心，惟始終力行之，天下幸甚！」
壬寅，班外官戒諭。帝初作戒辭二，一以戒京朝官受任於外者，一以戒幕職、州、縣官。至是令閣門於朝辭日宣旨勖勵，仍書其辭於治所屋壁，遵以為戒。
遼主致享於凝和殿；癸卯，謁乾陵。
初，弭德超謗曹彬，期得樞密使，及為副，大失望，班又在柴禹錫下。一日，詬王顯及禹錫曰：「我言國家大事，有安社稷功，止得線許大官。汝輩何人，反居我上！」又言：「上無執守，為汝輩所惑。」顯等告其事，帝怒，命訊之，德超具伏。壬子，除名並親屬流瓊州。德超始因李符及宋琪之薦得事上，及符貶甯國司馬，德超任樞府，屢稱其冤。會德超敗，帝惡其朋黨，令徙符嶺表。盧多遜之流崖州也，符白趙普曰：「朱崖雖遠在海中，而水土頗善。春州雖近，瘴氣甚毒，至者必死，不若令多遜處之。」普不答。於是即以符知春州，歲餘卒。德超既敗，帝悟曹彬無它，待之愈厚，從容謂趙普等曰：「朕聽斷不明，內愧於心。」普對曰：「陛下知德超才幹而任用之，察曹彬無罪而昭雪之，物無遁情，事至立斷，此所以彰陛下聖明也。」
改進武殿為崇政殿。
遼群臣以太后聽政，宜有尊號，請下有司詳定冊禮。詔樞密院諭沿邊節將，至行禮日，止遣子弟奉表稱賀，恐失邊備。樞密請詔北府司徒頗德譯南京所進律文，從之。
五月，丙辰朔，河大決滑州韓村，泛澶、濮、曹、濟諸州民田，壞居人廬舍，東南流至彭城界，入於淮，命郭守文發丁夫塞之。
遼國舅政事門下平章事蕭道甯以皇太后慶壽，請歸父母家行禮，齊國公主及命婦、群臣各進物設宴，賜國舅帳耆年物有差。
丁卯，詔作太一宮於都城南。
黎桓自稱三使留後，遣使來貢，並上丁璿讓表。詔諭桓送璿母子赴闕，不聽。
庚午，遼南京統軍使耶律善布招燕民之逃入宋者，得千餘戶歸國，詔令撫慰。
辛未，遼主次永州。
乙亥，遼樞密使韓德度采後漢太后臨朝故事，草定上太后上尊號冊禮，上之。
丙子，遼以青牛、白馬祭天地。戊寅，遼主如木葉山。
遼西南路招討使大漢奏党項諸部來者甚眾，下詔褒美。
六月，乙酉朔，遼主詔有司冊皇太后日，三品以上法服，三品以下用大射柳之服。
遼西南路招討使奏党項部長乞內附，詔撫尉之，仍察其誠偽，謹邊備。
丙戌，遼主還上京。
丁亥，以翰林學士、中書舍人李穆知開封府。穆剖決精敏，奸猾無所假貸，由是豪右屏跡，權貴不敢幹以私。帝益知其才，始有意大用。
辛卯，遼有事於太廟。甲午，遼主率群臣上太后尊號曰承天皇太后；群臣上遼主尊號曰天輔皇帝，大赦，改元統和。更國號曰大契丹。丁未，遼百官各進爵一級；以樞密副使色珍守司徒。
己亥，以王顯為樞密使，柴禹錫為宣徽南院使兼樞密副使。
帝謂近臣曰：「朕親選多士，殆忘饑渴，召見臨問以觀其才，拔而用之，庶使岩野無遺逸而朝廷多君子耳。朕每見布衣搢紳，間有端雅為眾所推譽者，朕代其父母喜。或召拜近臣，必為擇良日，欲其保終吉也。朕於士大夫無負矣。」乃謂宰相曰：「唐置採訪使，蓋欲察官吏善惡，人民疾苦。然所命者，官高則權勢太重，官卑則威令不行；又，所遇州郡，承迎不暇，豈能審知利害，但虛有其名耳。曷若慎選群材，各分任使，有功有過，賞罰分明！且國家選才，最為切務，人君深居九重，何由遍識，必須採訪。苟稱善者多，即是操履無玷，若擇得一人，為益無限。古人言：『得十良馬不若得一伯樂，得十利劍不若得一歐冶。』朕孜孜訪問，止求得良才以充任使也。」趙普曰：「帝王進用良善，實助太平之理，然於採擇，要在得所。蓋君子小人，各有黨類，先聖謂觀過各於其黨，不可不慎也。」帝然之。
泰山父老及瑕丘等七縣民詣闕請封禪，不許，厚賜遣之。
秋，七月，甲寅朔，遼太后聽政。乙卯，遼主親錄囚。太后有機謀，善馭左右。先是遼人毆漢人死者，償以牛馬；漢人則斬之，仍以其親屬為奴婢。太后一以漢法論，燕民皆服。加韓德讓開府儀同三司兼政事令。
辛酉，遼主行再生禮。
丁卯，王彥超以太子大師致仕。右千牛衛上將軍吳虔裕，時年已八十餘，語人曰：「我縱僵僕殿階下，斷不學王彥超七十便致仕。」人傳以為笑。
癸酉，遼主與諸王分朋擊鞠。
穀、洛、瀍、澗溢，壞官民舍萬餘區，溺死者以萬計，鞏縣殆盡。
辛未，郭贄罷參知政事。贄嘗因論事奏曰：「臣遭不次之遇，誓以愚直上報。」帝曰：「愚直何益於事！」贄對曰：「雖然，猶勝奸邪。」至是飲酒過量，遇入對，宿酲未解，帝怒，責授祕書少監，尋出知荊南府。俗尚淫祀，屬久旱，盛陳褥雨之具；贄始至，悉命撤去，投之江，不數日，大雨。
丙子，遼韓德威遣人上党項之俘。
庚辰，加宋琪刑部尚書，以李昉參知政事。時趙普恩禮稍替，帝以昉宿舊，故有是命。
八月，己丑，遼主謁祖陵。辛卯，太后祭其父楚國王蕭思溫墓。癸巳，遼主與太后謁懷陵。北院樞密副使耶律色珍，本思溫所薦，妻太后之侄，太后委任之。甲午，遼主於太后前與色珍互易弓矢鞍馬，約以為友。
己亥，遼主獵赤山，遣使薦熊肪、鹿脯於乾陵之凝神殿。
乙巳，遼命裕悅休格提點元城。
庚戌，石熙載罷樞密使。熙載以足疾請去，帝親幸其第臨問。久而不愈，遂抗表求解機務，故以優禮罷。
辛亥，詔增《周公諡法》五十五字。
壬子，遼西南招討使韓德威表請伐党項之復叛者，太后命發別部兵數千以助之，賜劍，許便宜行事。德威，德讓之弟也。德讓兄德源，弟德凝，並以德讓故貴顯於遼。德凝頗廉謹，而德源愚貪，以賄名，德讓貽書諫之，終不悛，論者少之。唯德威善騎射，以戰功著。
初，太祖詔盧多遜錄時政，月送史館，多遜訖不能成書。於是右補闕、直史館胡旦言：「自唐以來，中書、樞密院皆置《時政記》，每月編修送史館。周顯德中，宰相李谷又奏樞密院置內庭日曆。自後因循廢闕，史臣無憑撰集。望令樞密院依舊置內庭日曆，委文臣任副使者與學士輪次紀錄送史館。」帝采其言，詔：「自今軍國政要，並委參加政事李昉撰錄，樞密院令副使一人纂集，每季送史館。」昉因請以所修《時政記》，每月先奏御，後付所司，從之。《時政記》奏御自昉始。
先是，每歲運江、淮米四百萬斛以給京師，率用官錢僦牽船役夫，頗為勞擾。至是，每艘計其直給與舟人，俾自召募，事良便。既而舟數百艘留河津月餘不得去，帝遣期門卒偵之。計吏自言：「有司除常載外，別科置皮革、赤堊、鉛錫、蘇木等物，守職藏者不即受故也。」帝大怒，詔書切責度支使，奪一月俸。
溪、錦、敘、富四州蠻內附。
九月，癸丑朔，初置水陸路發運使於京師，以王賓、許昌裔同知水路發運，王繼升、劉蟠同知陸路發運。凡一綱，計其舟車役人之直，悉以付主綱吏，令自雇民，勿復調發。凡水陸舟車輦送官物及財貨之出納，悉關報而催督之。自是貢輸無滯矣。
遼以東京、平州旱蝗，旋以南京秋潦，暫停關征，以通山西糴易。
辛酉，遼主謁祖陵；壬戌，還上京。
乙丑，帝謂宰相曰：「朕念民耕稼之勤，春秋賦租，軍國用度所出，恨未能去之。比令兩稅三限外特加一月，而官吏不體朝旨，自求課最，恣行撻罰，督令辦集。此一事尤傷和氣，宜申儆之。」乃詔：「諸州長吏察訪屬縣，有以催科用刑殘忍者，論其罪。」又謂宰相曰：「民訴水旱，即使檢覆，立遣上道，猶恐後時。頗聞使者或逗留不發，州縣慮賦斂違期，日行鞭箠，民亦俟檢覆改種。若此稽緩，豈朕勤恤之意乎！自今遣使檢覆災旱，量其地之遠近，事之大小，立限以遣之。」
丙寅，帝謂宰相曰：「荊湖、江、浙、淮南諸州，每歲上供錢帛，遣部民之高貲者護送至闕下。民多質魯，無馭下之術，篙工楫師，皆頑猾不逞，恣為侵盜，民或破產以償官物，甚無謂也。」乃詔：「自今直遣牙吏，勿復擾民。」
辛未，遼有司請以遼主生日為千齡節，從之。錄故裕悅烏珍之子為林牙，以太后追念烏珍有輔導功也。
丙子，遼主如老翁川。
郭守文塞決河堤，久不成。帝謂宰相曰：「或言河兩岸古有遙堤以寬水勢，其後民利沃壤，咸居其中，河盛溢即罹水患。當令按視修復。」乃分遣殿中侍御中濟陰柴成務、國子監丞洛陽趙孚等，西自河陽，東至於海，同視河堤舊址。孚等回奏，以為：「治遙堤不如分水勢。滑、澶二州最為隘狹，宜於南北岸各開其一，北入王莽河以通于海，南入靈河以通於淮，節減暴流，一如汴口之法。」朝議以重惜民力，寢其奏。時多陰雨，帝以河決未塞，深憂之。丁丑，遣樞密直學士張齊賢乘傳詣白馬津，用太牢加璧以祭。
