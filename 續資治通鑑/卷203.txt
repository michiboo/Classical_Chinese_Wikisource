
九月，戊申朔，分天下為十八道，遣使宣撫。
詔曰：「朕祗承洪業，夙夜惟寅，凡所以圖治者，悉遵祖宗成憲。曩屢詔中外百官，宣佈德澤，蠲賦詳刑，賑恤貧民，思與黎元共享有土之樂。尚慮有司未體朕意，庶政或闕，惠澤未洽，承宣者失於撫綏，司憲者怠於糾察，俾吾民重困，朕甚湣焉。今遣奉使宣撫，分行諸道，按問官吏不法，詢民疾苦，審理冤沈，凡可以興利除害，從宜舉行。有罪者，四品以上，停職申請，五品以下，就便處決。其有政績尤異，暨晦跡丘園，才堪輔治者，具以名聞。」
太史院使齊履謙之江西、福建宣撫，黜罷官吏之貪污者四百餘人，蠲免括地虛加糧數萬石，州縣有以先賢子孫充防夫諸役者，悉罷遣之。福建憲司職田，每畝歲輸米三石，民不勝苦，履廉命准令輸之，由是召怨，及還京，憲司果誣以它事。未風，誣履謙者皆坐事免，履謙始得直，復為太史院使。
以郡縣饑，詔：「運米十五萬石，貯瀕可諸倉，以備賑救。仍敕有司置義倉，募富民入粟拜官，二千石從七品，千石正八品，五百石從八品，三百石正九品，不願仕者旌其門。」
己酉，海運江南糧百七十萬石至京師。
癸丑，帝至自上都。
甲寅，禁饑民結扁擔社，傷人者杖一百，著為令。
乙卯，享太廟。
己未，懷遠大將軍、來安路總管岑世興上言，自明其不反，請置蒙古、漢人監貳官；優詔從之。
丁丑，浚河間陳玉帶河。
禮部員外郎元永貞言：「特克實弒逆，皆由特們德爾始禍，請明其罪，仍錄付史館，以為人臣之戒。」
漢中道文州霖雨，山崩；開元路三河溢。
是秋，以太子賓客曹元用為禮部尚書兼經筵官，及大朝會為糾儀官，申卷班之令，俾以序退，無爭門而出之擾。又謂太醫、儀鳳、教坊等官不當序正班，當自為一列，後皆行之。時宰執有欲罷科舉者，元用以為國家文治正在於此，何可罷也！又有欲損太廟四時之祭，止存冬祭者，元用謂：「禴祀烝嘗，四時之享，不可闕一，乃經禮之大者，其可惜費而廢禮乎！」
冬，十月，戊寅朔，張珪歸保定上塚，以病辭祿，不允。
岑世興及子特穆爾率眾寇上林等州，命撫諭之。
癸未，以都爾蘇為御史大夫。
丁亥，享太廟。
韓林學士吳澄致仕。先是澄廟議不行，已有去志，會修《英宗實錄》，命總其事。居數月，《實錄》成，未上，即移疾不出，中書左丞許師敬奉詔賜宴國史院，仍致朝廷勉留之意。宴罷，即出城，登舟去，中書聞之，遣官驛追，不及而還，言於帝曰：「吳澄國之名儒，朝之舊德，今請老而歸，不忍重勞之，宜有所褒異。」詔加資善大夫，仍以金織文綺二及鈔五千貫賜之。
乙未，皇后受佛戒於帝師。
丁酉，廣西猺酋何童降，請防邊自效，許之。
十一月，戊申朔，周王和實拉遣使以豹來獻。
庚戌，舒瑪爾節以歲饑，請罷皇后上都營繕，從之。
寧珠以病乞罷，不允。
丙辰，郭菩薩等伏誅，杖流其黨。
丁巳，幸大承華普慶寺，祀昭獻元聖皇后於影堂，賜僧鈔千錠。
岑世興結八務蠻班光金等合兵攻石頭等寨，敕調兵禦之。八番宣慰司官以失備坐罪。
庚申，倭舶來互市。初，成宗遣僧使日本，而日本人竟不至。至是越二十餘年，始來互市。
壬戌，敕軍民官廕襲者，由本貫圖宗支，申請銓授。
丙寅，都爾蘇復為中書左丞相、錄軍國重事。
都爾蘇密專命令，不使中外預知，監察御史趙師魯上言：「古之人君，將有言也，必先慮之於心，諮之於眾，決之於故老大臣，然後行之，未有獨出柄臣之意，不諮眾謀者也。」不報。都爾蘇雖剛狠，亦服其敢言。
丁卯，罷蒙山銀冶提舉司，命瑞州路領之。
壬申，諸王鄂爾多罕，以追捕廣西猺寇上聞。帝曰：「朕自即位，累詔天下憫恤黎元，惟廣猺屢叛，殺掠良民，故命鄂爾多罕等討之。今聞迎降者甚眾，宜更以恩撫之。若果不悛，嚴兵追捕。」
常德路水，民飢，賑之。
十二月，戊寅，以達實特穆爾為中書右丞相、錄軍國重事，監修國史，封薊國公。
乙酉，帝復受佛戒於帝師。旋以帝師之弟將至，詔中書持羊酒效勞。而其兄遂尚公主，封白蘭王，賜金印，給圓符；其弟子之號司空、司徒、國公、佩金玉印章者，前後相望。為其徒者，怙勢恣睢，氣焰薰灼，延於四方，為害不可勝言。
監察御史李昌言：「臣嘗經平涼府、靜、會、定西等州，見西番僧佩金字圓符，絡繹道路，馳驅累百，傳舍至不能容，則假館民舍，因迫逐男子，姦污婦女。奉元一路，自正月至七月，往返者百八十五次，用馬至八百四十餘匹，較之諸王行省之使，十多六七，驛戶無所控訴，台察莫敢誰何。且國家之制圓符，本為邊防警報之虞，僧人何事而輒佩之？請更正僧人給驛法，且令台憲得以糾察。」當時以為切論。
丁亥，修鹿頂殿。
鎮南王圖布哈薨，遣中書平章政事柰曼岱攝鎮其地。
中書省言山東、陝西、湖廣地接戎夷，請議選宗室往鎮，從之。
申禁圖讖，私藏不獻者罪之。
京師多盜。癸巳，達實特穆爾請處決重囚，增調邏卒，仍立捕盜賞格，從之。
甲午，召張珪於保定。
壬寅，中書左丞趙簡請行區田法於內地，以宋董煟所編《救荒活民書》頒州縣。
是歲，御河水溢。
廣西溪洞，自岑世興而外，諸猺所在為寇，朝廷命行省督所屬討捕之。尋遣使奉詔分諭，或梗或降，終未能悉平也。
以故翰林學士布哈、中政使布延圖、指揮使布延呼爾為特克實等所系死，贈功臣號及階勳爵諡。
富珠哩翀以國子司業出為河南行省左右司郎中，丞相曰：「吾得賢佐矣！」翀曰：「世祖立法，成憲具在，慎守足矣。譬若乘舟，非一人之力所能運也。」翀乃開壅除弊，省務為之一新。
春，正月，丙午，播州宣慰使楊雅爾布哈招諭蠻酋黎平慶等來降。
戊申，元江路總管普雙叛，命雲南行省招捕。
壬子，封諸王寬徹布哈為威順王，鎮湖廣；邁努為宣靖王，鎮益都。
以山東、湖廣官田賜民耕墾，人三頃，仍給牛具。
征前翰林學士吳澄，不起。
置都水庸田司於松江，掌江南河渠水利。
戊辰，緬國亂，遣使乞授。
安南國阮叩寇思明路，命湖廣行省督兵備之。
賑大都屬縣饑。
二月，丁丑，購能首告謀逆厭魅者，立賞格，諭中外。
壬午，廣西全茗州土官許文傑率諸猺以叛，寇茗盈州，殺知州事李德卿等，命湖廣行省督兵捕之。
丁亥，中書省臣請罷征猺，敕諸王鄂爾多罕等班師，其鎮戍者如故。
甲午，葺真定玉華宮。
丙申，建顯宗神御殿於盧師寺，賜額曰大天源延壽寺。
敕以金書西番字《藏經》。
戊戌，爪哇來貢方物。
庚子，以通政院使察納為中書平章政事。
甲辰，帝如上都。
歸德府屬縣河決，民飢，賑之，復賑河間、建昌諸路饑。
三月，乙巳朔，帝以不雨自責，命審決重囚，遣使分祀五嶽、四瀆之神及名山大川並京城寺觀。
丁未，敕百官集議急務。中書省臣等請汰衛士，節濫賞，罷營繕，防猺寇，諸寺官署坑冶等事歸中書，並從之。
壬子，禜星於司天臺。
癸丑，八番岩霞洞蠻來降，願歲輸布二千五百匹，設蠻夷官鎮撫之。
乙卯，申禁民間龍文織幣。
戊午，詔安撫緬國。
甲子，命功德使司簡歲修佛事一百二十七。
丙寅，翰林承旨阿林特穆爾、許師敬譯《帝訓》成，更名曰《皇圖大訓》，敕授皇太子。
辛未，泉州民阮鳳子作亂，寇陷城邑，軍民官以失討坐罪。
癸酉，懷王圖卜特穆爾子伊勒哲伯生。
畿內、河北、山東諸路饑。張珪赴召入見，帝問曰：「卿來時，民間如何？」珪曰：「臣老矣，少賓客，不能遠知。保定、真定、河間，臣鄉里也，民飢甚；朝廷雖賑以金帛，惠未及者十五六。」帝惻然，命賑糧，至是復令免三路及濟南等郡縣民租之半。
夏，四月，丙戌，鎮安路總管岑修廣為弟修仁所攻，來告，命湖廣行省辨治之。
戊戌，米洞蠻田先什用等結十二洞蠻寇長陽縣，湖廣行省遣九姓長官彭忽多布哈招之。田先什用等五洞降，餘發兵討之。
修夏津、武城河堤二十三所，役丁萬七千五百人。
以虞集為翰林學士兼國子祭酒。集嘗因講罷，論京師恃東南海運，實竭民力以航不測，非所以寬遠人而因地利也。乃與同列上言：「京師之東，瀕海數千里，北極遼海，南濱青齊，萑葦之場也，海潮日至，淤為沃壤。用浙人之法，築堤捍水為田，聽富民欲得官者，合其眾，分授以地，官定其畔以為限，能以萬夫耕者，授以萬夫之田，為萬夫之長，千夫、百夫亦如之，察其惰者而易之。一年勿征也，二年勿征也，三年視其成，以地之高下定額於朝廷；以次漸征之，五年有積蓄，命以官，就所儲，給以祿；十年佩之符印，得以傳子孫，如軍官之法。則東方民兵數萬，可以近衛京師，外禦島夷，遠寬東南海運以紓疲民，遂富民得官之志而獲其用，江海游食盜賊之類，皆有所歸。」議者以為一有此制，則執事者必以賄成而不可為，事遂寢。其後海口萬戶之設，大略宗之。
五月，乙巳，修鎮雷佛事三十一所。
罷造福建歲貢蔗糖。
禁西僧馳驛攏民，始從李昌奏也。
甲寅，八百媳婦蠻遣子來朝。
甲子，中書會歲鈔出納之數，請節用以補不足，從之。
監察御史劾宣撫使多爾濟巴勒、學士李達喇哈、劉紹祖庸鄙不勝任。中書議：「三人皆勳舊子孫，罪無實狀，乞復其職，仍敕憲台勿以空言妄劾。」從之。
丁卯，岑世興及鎮安路岑修文合山獠、角蠻六萬餘人為寇，命湖廣、雲南行省招諭之。
遣指揮使烏圖曼鐫西番咒語於居庸關崖石。
庚午，乞住招諭永明縣五洞猺來降。
征處士劄實至上都。劄實，其先大食國人，後家於真定，博極群籍，見諸踐履，皆篤實之學。延祐初，詔以科舉取士，有勸其就試者，劄實不應；既而侍御史郭思貞，翰林學士劉賡，參知政事王士熙，交章論薦，及是以遺逸征，見帝於龍虎台，眷遇優渥。時都爾蘇柄國，西域人多附焉，劄實獨不往見，都爾蘇屢使人招致之，即以養親辭歸。
六月，癸酉朔，以圖哈特穆爾為四川行省平章政事；請終母喪，從之。
癸未，播州蠻黎平愛復叛，合謝烏窮為寇，宣撫使楊雅爾布哈招平愛出降。烏窮不附，命湖廣行省討之。
丁酉，遣道士吳全節修醮事於龍虎、三茅、閣皁三山。
戊戌，遣使祀解州鹽池神。
中書省臣言：「比來郡縣旱蝗，臣等不能調燮，故災異降戒。今當恐懼修省，力行善政，亦冀陛下敬慎修德，憫恤生民。」帝嘉納之。
己亥，納皇姊嘉甯公主之女於中宮。
道州路櫟所源猺為寇，命奇珠督兵捕之。
大昌屯河決。
秋，七月，甲辰，車駕發上都，禁車騎踐民禾。
造豢豹氈車三十兩。
丙午，享太廟。
丁未，紹慶酉陽寨冉世昌及何惹洞蠻為亂。
甲寅，幸大元符寺，敕鑄五方佛銅像。
乙卯，詔翰林侍講學士阿嚕衛、直學士雅克齊譯《世祖聖訓》，以備經筵進講。
戊午，遣日本僧瑞興等四十人還國。
作別殿於潛邸。
敕：「入粟拜官者准致仕銓格。」
乙丑，發兵修野狐、色澤、桑乾三嶺道。
戊辰，太白經天。
河決鄭州陽武縣，漂萬六千五百餘家，賑之。
大同渾源河溢；檀、順等州兩河決，溫榆水溢。
八月，甲戌，烏伯都拉、許師敬，並以災變饑歉乞解政柄，不允。
甲申，享太廟。
長春宮道士藍道元，以罪被黜。詔：「道士有妻者悉給徭役。」
甯遠州洞蠻刁用為寇，命雲南行省備之。
辛卯，雲南行省丞相伊爾吉岱，廉訪副使薩圖濟岱，以使酒相抵，狀聞，詔兩釋之。
甲午，以災變罷獵，罷行宣政院及功德使，免武備寺逋負兵器。
辛丑，帝次中都。
鹿頂殿成。
戶部尚書郭良坐贓免。
作天妃宮於海津鎮。
詔諭廉州蜑戶復業。
鹽官州大風，海溢，壞堤防三十餘里，遣使祭海神，不止，徙民居千二百五十家。
大都昌平大風，壞居民九百家。
揚州、崇明州大風雨，海水溢，溺死者給棺斂之。
九月，庚申，帝還大都。
壬戌，以察納領度支事。
戊辰，中書省言：「今國用不給，陛下當法世祖之勤儉以為永圖。臣等在職，苟有濫承恩賞者，必當回奏。」帝嘉納之。
汾州平遙縣汾水溢。
冬，十月，辛未朔，發卒四千治通州道。
庚辰，享太廟。
辛巳，天壽節，遣道士祀衛輝太一萬壽宮，敕中書省遣官從行，備供億。
癸未，河水溢汴梁路，樂利堤壞，役丁夫六萬四千人築之。
京師饑，發粟八十萬石，減價糶之。
賜大天源延聖寺鈔二萬錠，吉安、臨江二路田千頃。
中書省言：「養給軍民，必藉地利。世祖建大宣文弘教等寺，賜永業，當時已號虛費。而成宗復構天壽萬寧寺，較之世祖，用增倍半。若武宗之崇恩福元，仁宗之承華普慶，租榷所入，抑又甚焉。英宗鑿山開寺，損民傷農，而卒無益。夫土地祖宗所有，子孫當共惜之。臣恐茲後藉為口實，妄興工役，徼福利以逞私慾，惟陛下察之。」帝嘉納焉，然不能用也。
江西行省平章巴延遷河南行省平章政事。舊有賜田五千頃在河南，以二千頃奉帝師祝釐，八百頃助給縮衛，自取不及其半。
十一月，庚子朔，陝西行台中丞姚煒，請集世祖嘉言善行，以時省覽，從之。
宣撫使瑪莫哈、李讓劾浙西廉訪使鄂勒哲布哈受賄，對簿不服，詔遣刑部郎中索珠鞫其侵辱使者，笞之。
賑遼陽等路饑。
癸卯，中書省言西僧每假元辰疏釋重囚，有乖政典，請罷之，詔：「自今當釋者，令宗正府審覆。」
己酉，作鹿頂棕樓。
辛亥，追復前平章政事李孟官。
乙卯，廣西透江團猺為寇，宣慰使邁努諭降之。扶靈、青溪、櫟頭等洞蠻為寇，湖南道宣尉司遣使諭降之。
戊午，造中統、至元鈔各十萬錠。
封諸王特穆爾布哈為鎮南王，鎮揚州。
播州蠻宋王保來降。
己巳，徙上都清甯殿於巴伊勒行宮。
錦州水溢，壞田千頃，漂死者百人，人給鈔一錠。崇明州海溢，漂民舍五百家，賑糧一月，死者鈔二十貫。
十二月，壬午，監察御史賈垕，請祔武宗皇后於太廟，不報。
敕以來年元夕構燈山於內庭，御史趙師魯以水旱請罷其事，從之。
丙戌，以回回陰陽家言天變，給鈔二千錠，施有道行者及乞人、繫囚，以禳之。
丁亥，寧夏路地震，有聲如雷，連震者四。
庚寅，赦天下。
左丞相都爾蘇與平章政事額卜德寽勒，以私意欲因赦酬累朝賈胡所獻諸物之直，及擢用英廟至今為憲台奪官者，以詔稿示左司都事宋本，本曰：「今警災異而畏獻物未酬直者憤怨，此有司細故，形諸王言，必貽笑天下。司憲褫有罪者官，世祖成憲也。今上御位，累詔法世祖，今擢用之，是廢成憲而反汗前詔也。後復有邪佞贓穢者，將治之耶，置不問耶？」明日，宣詔竟，本遂稱疾不出。
召江浙行省右丞趙簡為集賢大學士，領經筵事。
癸巳，作鹿頂殿。
己亥，命帝師修佛事，釋重囚三人。
置大承華普慶寺總管府。
御史言：「比年營繕，以衛軍供役，廢武事不講，請遵世祖舊制，教習五衛親軍，以備扈從。」不報。
是歲，亳州河溢，漂民舍八百餘家，壞田二千三百頃，免其租。大寧路大水，壞田五千五百頃，漂民舍八百餘家。死者人給鈔一錠。
春，正月，乙巳，御史臺請親祀郊廟。先是監察御史趙師魯，以大禮未舉，言：「天子親祀郊廟，所以通精誠，逆福釐，生蒸民，阜萬物，百王不易之禮也。宜講求故事，對越以格純嘏。」至是台臣復以為言，帝曰：「朕遵世祖舊制，其命大臣攝之。」
庚寅，監察御史辛鈞，言西商鬻寶，動以數十萬錠，今水旱民貧，請節其費，不報。
壬子，以中政院金銀鐵冶歸中書。
甲寅，鷹師托克託病，賜鈔千錠。
戊午，命市珠寶首飾。
庚申，皇子允坦臧布受佛戒於智泉寺。
鹽官州海水溢，壞捍海堤二千餘步。
丁卯，浚會通河。築漷州護倉堤，役丁夫三萬人。
賑遼陽諸路饑。
辛未，祀先農。
二月，甲戌，祭太祖、太宗、睿宗御容於大承華普慶寺，以翰林院官執事。
乙亥，親王額森特穆爾出鎮北邊。
壬午，狩於漷州。
丙戌，詔同簽樞密院事雅克特穆爾教閱諸衛軍。
戊子，進襲封衍聖公孔思晦階嘉議大夫。時山東廉訪副使王鵬南，言思晦襲爵上公而階止四品，於格弗稱，且失尊崇之意，故有是命。
思晦以宗祀責重，恆懼弗勝，每遇祭祀，必敬必慎。先是廟毀於兵，後雖苟完，而角樓圍牆未備，思晦竭力營度以復其舊；金絲堂壞，一新之，祭器禮服，悉加整飭。又以尼山乃毓聖之地，有廟已毀，民冒耕田且百年，思晦復其田，且請置尼山書院以列於學官，朝廷從之。三氏學舊有田三千畝，占於豪民，子思書院舊有營運錢萬緡，貸於民，取子錢以供祭祀，久之民不輸子錢，並負其本，思晦皆理而復之。五季時，孔末之後方盛，欲以偽滅真，害宣聖子孫幾盡，至是其裔復欲冒稱宣聖後。思晦以為：「不早辨，則真偽久益不可明，彼與我不共戴天，乃列於族，與共拜殿庭，可乎？」遂會族人，稽典故，斥之。既又重刻宗譜於石，而孔氏族裔益明。
庚寅，八百媳婦蠻酋來獻方物。
三月，辛丑，皇子允坦臧布出鎮北邊。
以納哈齊為惠國公，商議內史府事。
癸卯，和寧地震，有聲如雷。
丙午，廷試進士，賜阿拉齊、李黼等八十五人及第、出身。
潮州路判官錢珍，挑推官梁楫妻劉氏，不從，誣楫不獄，殺之。事覺，珍飲藥死，詔戮屍傳首。海北廉訪副使劉安仁，坐受珍賂除名。
庚申，遣使往江南求奇花異果。
辛酉，召翰林學士承旨張珪，集賢大學士廉恂，太子賓客王毅，悉復舊職，陝西行台中丞敬儼為集賢大學士，並商議中書省事，珪仍預經筵事。遣使召儼，儼令使者先返，而挈家歸易水。
壬戌，帝如上都。
渾河決，發軍民萬人塞之。
夏，四月，辛未，盜入太廟，竊武宗金主及祭器。以典守宗廟不嚴，罷太常禮儀院官。壬申，作武宗主。
太常博士東明李好文言：「在禮，神主當以木為之，金玉祭器，宜貯之別室。」又言：「祖宗建國以來七八十年，每遇大禮，皆臨時取具，博士不過循故應答而已。往年有詔為《集禮》，而乃令各省及各郡縣置局纂修，宜其久不成也。禮樂自朝廷出，郡縣何有哉！」白長院者，選僚屬數人，乃請出架閣文牘以資採錄，三年書成，凡五十卷，名曰《太常集禮》。
甲戌，作棕毛鹿頂樓。
己卯，道州永明縣猺為寇。
癸未，鹽官州海水溢，侵地十九里，命都水少監張仲仁及行省官發工匠二萬餘人，以竹落木柵實石塞之，不止；尋命天師張嗣成修醮禳之。
癸巳，高州猺寇電白縣，千戶張額力戰，死之。邑人立祠，敕賜額曰旌義。
乙未，禜星於回回司天臺。
湖廣猺寇泉州義寧屬縣，命守將捕之。
賑河南、奉元諸路饑。
五月，己未，占城來貢。
丁卯，罷諸王分地州縣長官世襲，俾如常調官，以三載為考。
元江路部管普雙坐贓免，遂結蠻兵作亂，敕復其舊職。未幾復叛。
是月，睢州河溢；衛輝路大風九日，禾盡偃；河南路洛陽縣有蝗四五畝，群鳥食之既，數日蝗再集，又食之。
六月，辛未，翰林侍講學士阿嚕衛、直學士雅克齊等進講，仍命譯《資治通鑒》以進。
中書參知政事史惟良請解職歸養，不允。
都爾蘇等以災變乞罷，詔留之。罷兩都營繕工役；錄諸郡繫囚。
辛巳，造象輿六乘。
甲申，廣西花腳蠻為寇，命所部討之。
乙未，汴梁路河決。
秋，七月，己亥，御史臺言內郡、江南旱、蝗洊至，非國細故，丞相達實特穆爾、都爾蘇，參知政事布哈、史惟良，參議邁努，並乞解職。帝曰：「朕當自儆，卿等亦宜各欽厥職。」
修大明殿。
建橫渠書院於郿縣，祀宋儒張載。
丁未，敕：「經筵講讀官，非有代不得去職。」
詔諭宗正府，決獄遵世祖舊制。
庚戌，遣翰林侍讀學士阿魯衛還大都，譯《世祖聖訓》。
乙丑，周王和實拉及諸王雅濟格台等來貢，賜金銀、鈔幣有差。
是月，雲州黑水河溢。
八月，戊辰，滹沱河水溢，發丁浚冶河以殺其勢。
奉元路治中單鵠，言令民採捕珍禽異獸不便，請罷之，敕：「應獵者其捕以進。」
乙亥，苗人寇李陁寨，命湖廣行省捕之。
庚辰，運粟十萬石貯瀕河倉，備內郡饑。
田州洞猺為寇，遣湖廣行省捕之。
壬辰，御史李昌，言河南行省平章政事童童，世官河南，大為奸利，請徙它鎮，不報。
癸巳，諡武宗皇后曰宣慈惠聖，英宗皇后曰莊靜懿聖，升祔太廟。
發衛軍八千，修白浮、甕山河堤。
是月，崇明州海門縣海水溢，扶溝、蘭陽二縣河溢，沒民田廬，並賑之。通渭縣山崩。碉門地震，有聲如雷，晝晦。天全道山崩，飛石斃人。鳳翔、興元、成都、峽州、江陵地同日震。
九月，丙申朔，日有食之。
敕：「國子監仍舊制歲貢生員業成者六人。」
禁僧道買民田，違者坐罪，沒其直。
壬寅，寧夏地震。
甲子，御史言廣海古流放之地，請以職官贓汙者處之以示懲戒，從之。
帝特署敬儼為中正院使，復遣使召之，乃輿疾入見，賜食慰勞，親為差吉日視事，朝會日無下拜。是月，拜中書平章政事，復以老疾辭，不從。
閏月，己巳，太白經天。
帝至自上都。壬申，以災變赦天下，詔問所以弭災者。禮部尚書曹元用，言：「應天以實不以文，修德明政，應天之實也。宜撙浮遇，節財用，選守令，恤貧民，嚴禋祀，汰佛事，止造作以紓民力，慎賞罰以示勸懲」，皆切中時弊。又論科舉取士之法，當革冒濫，嚴考核，俾得真才之用。
廣西兩江猺為寇，命所部捕之。
甲戌，命祀天地，享太廟，致祭五嶽、四瀆、名山、大川。
賑建昌諸路饑。
冬，十月，丙申，享太廟。
己亥，御史德珠請擇東宮官。
己酉，以治書侍御史王士點為參知政事。
癸丑，江浙行省左丞相托歡達喇罕，平章政事高昉，以海溢病民，請解職，不允。
丁巳，以御史中丞趙世延為中書右丞，以中書參議傅岩起為吏部尚書。御史韓鏞言：「吏部掌天下銓衡，岩起從吏入官，烏足知天下賢才！尚書三品秩，岩起累官四品，於法亦不得升。」制可。鏞，濟南人也。
壬戌，開南州土官阿只弄率蠻兵為寇，雲南行省招捕之。
大都路諸州縣霖雨，水溢，壞民田廬，賑糧二十四萬九千石。
是月，中書平章政事致仕尚文卒，年九十二。追封齊國公，諡正獻。文為劉秉忠所薦，受知世祖，歷事五朝。才識弘遠，嘗曰：「天下無難事，第恐處之失其要耳。」累召，必勇退。家居，縉紳造之，隨其器量大小，必使受益。聞者稱之。
十一月，丙子，平樂猺為寇，湖廣行省督兵捕之。
辛卯，雲南蒲蠻來附，置順寧府寶通州慶甸縣。
以歲饑，開內郡山澤之禁。
永平路饑，蠲其賦三年。
陽曲縣地震。
十二月，庚子，發米三十萬石賑京師饑。
定捕盜令，限內不獲者，償其贓。
癸丑，命中憶右丞趙世延、參議韓讓、左司郎中姚庸提調國子監。
乙卯，翰林學士承旨蔡國公張珪卒於家。
是歲，汴梁諸屬縣霖雨，河決。揚州路通州、崇明州大風，海溢。
平樂、梧州、靜江諸猺並為寇，湖廣行省督兵捕之。
前江南行台御史大夫哈喇托克托卒。延祐末，托克托為江西行省左丞相，英宗嗣位，召拜御史大夫。特齊爾先為大夫，陰忌之，奏改江南行台御史大夫；復嗾言者劾其擅離職守，將徙之雲南，會特齊爾伏誅，乃解。家居不出者五年，及是卒。後追封和甯王，諡忠獻。
托克托嘗即宣德別墅延師以訓子，鄉人化之，皆向學。朝廷賜其精舍額曰景賢書院，為設學官。其沒也，即於中祀焉。
前翰林學士承旨耶律希亮卒。希亮性至孝，困厄遐方，家貲散亡已盡，僅藏祖考畫像，四時就穹廬陳列致奠，盡誠盡敬。朔漠之人，咸相聚來觀，歎曰：「此中土之禮也！」雖疾病，不廢書史。卒年八十一。追封漆水郡公，諡忠嘉。

