
諱煦，神宗第六子，母曰欽聖皇后朱氏。熙寧九年，十二月，七日己丑，生於宮中，赤光照室。初名傭，授檢校太尉、天平軍節度使，封均國公；元豐五年，遷開府儀同三司，進封延平郡王。八年，二月，神宗寢疾，宰相王珪乞早建儲，為宗廟社稷計，又奏請皇太后權同聽政，神宗首肯，遂奉制立為皇太子。
春，正月，庚寅朔，詔改元。
辛卯，遼主如混同江。
承議郎、守起居舍人邢恕，嘗教高公繪上書，乞尊禮朱太妃，為高氏異日之福。太皇太后呼公繪問曰：「汝不識字，誰為汝作此書？」公繪不敢諱。言者又論恕遊歷權貴，不自檢慎。甲午，謫恕，以本官權發遣隨州。時恕已除中書舍人，於是罷其新命，並黜之於外。
甲辰，王岩叟奏：「自冬不雪，今涉春矣，旱暵為災，變異甚大。陛下於天下之大害，朝中之大奸，已悟而復疑，將斷而又止。大害莫如青苗、免役之法，陰困生民，茶鹽之法，流毒數路。大奸莫如蔡確之陰邪險刻，章惇之讒欺狼戾。陛下乃容而留之，此天心之所以未祐也。」
丁未，以集賢校理黃廉為戶部郎中。先是廉提舉河東路保甲凡六年，司馬光閒居，往來河、洛間，聞其治狀，呂公著亦言河東軍與邊民德之，遂有是除。
詔回賜高麗王鞍馬、服帶、器幣有加。
罷陝西、河東元豐四年後凡緣軍興增置官局。
己酉，五國諸部長貢於遼。
辛亥，朱光庭言：「察確、章惇、韓縝，不恭、不忠、不恥。議論政事之際，惇明目張膽，肆為辨說，力行醜詆。確則外示不校，中實同欲，陽為尊賢，陰為助邪。縝則每當議論，亦不扶正，唯務拱默為自安計。願罷去確等柄任，別進忠賢以輔聖治。」不報。
癸丑，太皇太后躬詣中太一宮、集禧觀祈雨。
遼主召權翰林學士趙孝嚴、知制誥王師儒等講《五經》大義。
丙辰，太皇太后詔曰：「原廟之立，所從來久矣。前日神宗皇帝初即祠宮，並建寢殿以崇嚴祖考，其孝可謂至矣。今神宗既已開祔，於故事當營館禦以奉神靈。而宮垣之東，密接民裡，欲加開展，則懼成煩擾；欲采搢紳之議，皆合帝後為一殿，則慮無以稱神宗欽奉祖考之意。聞治隆殿後有園池，以後殿推之，本留以待未亡人也，可即其地立神宗原廟。吾萬歲之後，當從英宗皇帝於治隆，上以寧神明，中以成吾子之志，下以安臣民之心，不亦善乎！」
帝幸相國寺祈雨。
時新法多所釐革，獨免役、青苗、將官之法猶在，而西戎之議未決。司馬光以疾謁告，凡十有三旬，不能出，歎曰：「四患未除，吾死不瞑目矣！」乃力疾移書三省曰：「今法度宜先更張者，莫如免役錢。光見欲具疏奏聞，若降至三省，望諸公協力贊成。」又手書與呂公著曰：「光自病以來，以身付醫，以家事付愚子，唯國事未有所託，今以屬晦叔矣。」中書舍人範百祿言於光曰：「熙寧免役法行，百祿為咸平縣，開封罷遣衙前數百人，民皆欣幸。其後有司求羨餘，務刻剝，乃以法為病。今第減助免錢額以寬民力可也。」光不聽。
二月，辛酉，以河決大名，壞民田，艱食者眾，詔安撫使韓絳詢訪賑濟。
乙丑，命蔡確提舉修《神宗實錄》，以鄧溫伯、陸佃並為修撰官，林希、曾肇並為檢討官。
詔權罷修河，放諸路兵夫。
先是司馬光奏：「免役之法有五害：舊日上戶充役有所陪備，然年滿之後卻得休息，今則年年出錢，錢數多於往日陪備者，其害一也。舊日下戶元不充役，今來一例出錢，其害二也。舊日所差皆土著良民；今召募四方浮浪之人，作公人則曲法受贓，主官物則侵欺盜用，一旦事發，挈家亡去，其害三也。農民所有，不過穀帛與力，今曰我不用汝力，輸我錢，我自僱人，若遇凶年，則不免賣莊田、牛具、桑柘以求錢納官，其害四也。提舉常平司惟務多斂役錢，廣積寬剩，希求進用，其害五也。為今之計，莫若降敕，應天下免役錢一切並罷，其諸色役人並依熙寧以前舊法定差。惟衙前一役，最號重難，向有破家產者，朝廷為此始議作助役法。今衙前陪備少，當不至破家；若猶慮力難獨任，即乞依舊於官戶、僧道、寺觀、單丁、女戶有屋業者，並令隨貧富等第出助役錢，遇衙前重難差遣，即行支給。然役人利害，四方不能齊同，乞指揮降諸路轉運使下諸州縣，限五日內縣具利害申州，州限一月申轉運司，司限一季奏聞，委執政官參詳施行。」是日，三省、樞密院同進呈，得旨依奏。
丁卯，詔：「侍從各舉堪任監司者二人，舉非其人有罰。」
韓維言：「光祿大夫致仕范鎮，在仁宗朝著開建儲之議，而鎮未嘗以語人，人亦莫為言者，故恩賞獨不及鎮。伏望特降明詔，褒顯厥功。」於是具以鎮十九疏上之。己巳，拜鎮端明殿學士，致仕，仍以其子百揆為宣德郎。
庚午，禁邊民與夏人為市。
辛未，以侍御史劉摯為御史中丞。
詔：「起居舍人依舊制不分記言動。」
武威郡王棟戩卒，以其養子阿裡骨為河西軍節度使，封甯塞郡公。阿裡骨嚴峻刑殺，其下不遑寧。詔飭以推廣恩信，副朝廷所以封立、前人所以付與之意。
司馬光奏復差役法，既得旨，知開封府蔡京即用五日限，令兩縣差一千餘人充役，亟詣東府白光。光喜曰：「使人人如待制，何患法之不行乎！」議者謂京但希望風旨，苟欲媚光，非其實也。
癸酉，以監察御史王岩叟為左司諫。
右司諫蘇轍始供職，上言：「帝王之治，必先正風俗。風俗既正，中人以下皆自勉於為善；風俗一敗，中人以上皆自棄而為惡。邪正盛衰之源，未必不始於此。昔真宗獎用正人，孫奭、戚綸、田錫、王禹偁之徒，既以諫諍顯名，忠良之士，相繼而起。及耄期厭事，丁謂乘間將竊國命，而風俗已成，無與同惡，謀未及發，旋即流放。仁宗仁厚，是非之論，一付台諫。孔道輔、范仲淹、歐陽修、余靖之流，以言事相高。時執政大臣豈皆盡賢，然畏忌人言，不敢妄作，一有不善，言者即至，隨即屏去。故雖人主寬厚，而朝廷之間無大過失。及先帝嗣位，執政大臣變易祖宗法度，惟有呂誨、范鎮等明言其失。二人既已得罪，台諫有以一言及者，皆紛然逐去，由是風俗大敗。臣願陛下永惟邪正盛衰之漸，始於台諫，修其官則聽其言，言有不當，隨事行遣。使風俗一定，忠言日至，則太平之治，可立而待也。」
甲戌，御邇英閣，侍讀韓維言：「陛下仁孝發於天性，每行見昆蟲螻蟻，輒違而過之，且敕左右勿踐履，此亦仁術也。願陛下推此心以及百姓，則天下幸甚。」
丙子，司馬光言：「復行差役之初，州縣不能不少有煩擾，伏望朝廷執之，堅如金石，雖小小利害未周，不妨徐為改更，勿以人言輕壞利民良法。」章惇取光所奏，凡疏略未盡者，枚舉而駁奏之，又嘗與同列爭曰：「保甲、保馬一日不罷，則有一日之害。如役法者，熙甯初以雇代差，行之太速，故有今弊。今復以差代雇，當詳議熟講，庶幾可行。而限止五日，其弊將益甚矣。」呂公著言：「光所建明，大意已善，其間不無疏略。惇言出於不平之氣，專欲求勝，不顧朝廷大體。乞選差近臣三四人，專切詳定奏聞。」
庚辰，夏國遣使來貢。
辛巳，寶文閣待制、刑部侍郎蹇周輔，坐變湖南鹽法，抑勒騷擾，落職，知和州。
蘇軾言於司馬光曰：「差役、免役各有利害：免役之害，聚斂於上而下有錢荒之患；差役之害，民常在官，不得專力於農，而吏胥緣以為奸。此二害，輕重蓋略等矣。」光曰：「於君何如？」軾曰：「法相因則事易成，事有漸則民不驚。三代之法，兵農為一，至秦始分為二，及唐中葉，盡變府兵為長征卒。自是以來，民不知兵，兵不知農；農出穀帛以養兵，兵出性命以衛農。天下便之，雖聖人復起，不能易也。今免役之法實類此。公欲驟罷免役而行差役，正如罷長征而復民兵，蓋未易也。」光不以為然。
初，差役行於祖宗之世，法久多弊，編戶充役，不習官府，吏虐使之，多致破產，而狹鄉之民或有不得休息者。免役使民以戶高下出錢，而無執役之苦，但行法者不循上意，於雇役實費之外，取錢過多，民遂以病。光為相，知免役之害而不知其利，欲一切以差役代之，軾獨以實告，而光不悅。軾又陳於政事堂，光色忿然。軾曰：「昔韓魏公刺陝西義勇，公為諫官，爭之甚力，韓公不樂，公亦不顧，軾嘗聞公道其詳。豈今日作相，不許軾盡言邪！」光笑而謝之。范純仁與光素厚，謂光曰：「治道去其太甚者可也。差役一事，尤當熟講而緩行，不然，滋為民病。且宰相職在求人，變法非所先也。願公虛心以延眾論，不必謀自己出；謀自己出，則諂諛得乘間迎合矣。設議或難回，則可先行之一路以觀其究竟。」光不從，持之益堅。純仁歎曰：「以是使人不得言爾。若欲媚公以為容悅，何如少年合安石以速富貴哉！」
光居政府，凡王安石、呂惠卿所建新法，剗革略盡。或謂光曰：「熙、豐舊臣，多憸巧小人，它日有以父子義間上，則禍作矣。」光正色曰：「天若祚宋，必無此事！」衛尉丞畢仲遊遺光書曰：「昔王安石以興作之說動先帝，而患財不足也，故凡政之可得民財者無不舉。蓋散青苗，置市易，斂役錢，變鹽法者，事也；而欲興作，患不足者，情也。蓋未能杜其興作之情，而徒欲禁散斂變置之法，是以百說而百不行。今遂廢青苗，罷市易，蠲役錢，去鹽法，凡號為利而傷民者，一掃而更之，則向來用事於新法者必不喜矣。不喜之人，必不但曰不可廢罷蠲去，必操不足之情，言不足之事，以動上意，雖致石而使聽之，猶將動也，如是則廢罷蠲去者皆可復行矣。為今之策，當大舉天下之計，深明出入之數，以諸路所積之錢粟，一歸地官，使經費可支二十年之用，數年之間，又將十倍於今日，使天子曉然知天下之餘於財也，則不足之論不得陳於前，然後新法永可罷而無敢議復者矣。昔安石之居位也，中外莫非其人，故其法能行。今欲救前日之弊，而左右侍從、職司使者，十有七八皆安石之徒，雖起二三舊臣，用六七君子，然累百之中存其數十，烏在其勢之可為也！勢未可為而欲為之，則青苗雖廢將復散，況未廢乎？市易雖罷且復置，況未罷乎？役錢、鹽法，亦莫不然。以此救前日之弊，如人久病而少間，其父子兄弟喜見顏色而未敢賀者，以其病之猶在也。」光得書聳然，後竟如其慮。
是月，遼主駐山榆澱。
閏月，己丑朔，王岩叟入對，言：「祖宗遺戒不可用南人。如蔡確、章惇、張璪皆南人，恐害於國。」帝曰：「為是舊臣。」岩叟曰：「孰非舊臣？」帝曰：「近日頗旱。」岩叟曰：「以聖德如此，無致災變之理；唯政府有此人，所以致旱也。」
庚寅，尚書左僕射蔡確罷。山陵使事畢，確猶偃蹇於位，於是劉摯、王岩叟、孫覺、蘇轍、朱光庭彈章交上十數。確浸不自安，遂連表乞解機務，表詞有曰：「 收拔當世之耆老以陪輔王室，蠲省有司之煩碎以慰安民心，嚴邊備以杜強鄰之窺覦，走軺傳以察遠方之疲瘵，明法令之美意以揚先帝之惠澤，厲公平之大道以合眾志之異同。」其高自矜伐如此。孫覺、蘇轍愈不平，復上疏論之，疏曰：「自法行以來，民力困敝，海內愁怨。先帝晚年，寢疾彌留，灼知前事之失，親發德音，將洗心自新，以合天意；此志不遂，奄棄萬國。是以皇帝踐阼，聖母臨政，奉承遺旨，罷導洛，廢市易，捐青苗，止助役，寬保甲，免買馬，放修城池之役，復茶鹽鐵之舊，黜吳居厚、呂孝廉、宋用臣、賈青、五子京、張誠一、呂嘉問、蹇周輔等。命令所至，細民鼓舞相賀。今小臣既經罷黜，至於大臣則因而任之，臣竊惑矣。確所上表，雖外逼人言，若欲求退，而論功攘善，實圖自安。所雲收拔當世之耆艾以陪輔王室，臣謂當世之耆艾，乃確昔日之所抑遠者也。所雲蠲省有司之煩碎以慰安民心，臣謂有司之煩碎，乃確昔日創造者也。此二事，皆確為政無狀，以累先帝之明；非陛下卓然獨見，誰能行此？確不自引咎，反以為功，則是確等所造之惡皆歸先帝，而陛下所行之善皆歸於確也。」時司馬光、呂公著進用，蠲除煩苛，確言皆己所建白，公論益不容，太皇太后猶不忍遽斥。至是始罷為觀文殿學士、知陳州、尋改毫州。
以門下侍郎司馬光為尚書左僕射兼門下侍郎。光以疾方賜告，不能入謝，帝遣閣門副使齎告印至其家賜之，光辭。疾稍間，將起視事，詔免朝覲，以肩輿三日一入都堂或閘下尚書省，光不敢當，曰：「不見君，不可以視事。」詔光肩輿至內東門，子康扶入對小殿，且命無拜，光惶恐，請對延和殿。詔許乘肩輿至崇政殿，垂簾日引對，餘依前降指揮。光入對，再拜，遂退而視事。王安石時已病，弟安禮以邸吏狀示安石，安石曰：「司馬十二丈作相矣！」悵然久之。
詔韓維、呂大防、孫永、范純仁詳定役法以聞，從呂公著言也。
壬辰，以尚書左丞呂公著為門下侍郎。
命司馬光提舉編修《神宗實錄》。
丙申，詔：「提舉官累年積蓄，盡樁作常平倉錢物，委提點刑獄交割主管，依舊常平倉法。」
丁酉，王岩叟入對，言求治不可太急，太急則奸人有以迎意進說。又奏乞察賢不賢而去留之，若賢者留，不賢亦留，則賢者恥而不樂為用。又奏兩宮垂簾，杜絕內降，太皇太后曰：「此事必無，不須憂也。」
癸卯，劉摯言：「保甲罷團教，臣竊有私憂過計者。夫鄉野之民，其性易於轉習。今之保甲，衣必華細，食必酒肉，固已變其向者布麻粗糲之習矣；群聚而笑喧，奮臂而矜勇，固已移其椎魯勞苦之習矣。臣愚以為宜有法以斂制之。凡保甲之技藝，強弱高下，州縣皆有等籍，今案取優等，願為兵者刺以為本州禁軍，自餘中下等，亦依近制募充弓手、刀手、耆壯、戶長之役。」蘇轍言：「河北之民，喜為剽劫，近歲創為保甲，驅之使離南畝，教之使習兇器。今雖已罷，而弓、刀之手不可以復執鋤，酒肉之口不可以復菇蔬，既無所歸，勢必為盜。臣願於元豐庫或內藏庫乞錢三十萬貫，為招軍例物，選文武臣僚有才幹者各一二人，分往河北，於保甲中招其強勇精悍者為禁軍，隨其人才，以定軍分。上為先帝收恩於既往，下為社稷消患於未萌。」
劉摯言：「知樞密院章惇，素無才行。近者差役之復，乃三省同樞密進呈，惇果有所見，當即敷陳講畫，今敕命宣佈，始退而橫議。惇非不知此法之是與非也，蓋寧負朝廷而不忍負王安石，欲存面目以見安石而已。」
甲辰，劉摯言：「臣伏見戶部尚書曾布，在熙甯初，王安石托以腹心，故其政皆出於布之謀，其法皆造於布之手。臣時為御史，曾以此告之先帝曰：『大臣誤朝廷，而大臣所用者誤大臣。』蓋指布輩也。」
朱光庭奏：「今日廟堂之上，司馬光未出，唯有呂公著一人忠樸可倚，其餘皆奸邪。伏望聖慈早進范純仁，庶得賢者在位，同心一德，以輔聖政。」
丙午，以西京國子監教授程頤為校書郎，用王岩叟薦也。
庚戌，詔：「英州編管人鄭俠特放自便，仍除落罪名，尚書吏部先諮注舊官，與合入差遣。」從監察御史孫升、左司諫蘇轍所奏也。
辛亥，知樞密院事章惇罷。司馬光、呂公著改更弊事，惇與蔡確在位，窺伺得失，惇尤以謔侮困光，台諫交章疏其罪，未報。已而惇復與光簾前爭論喧悖，至曰它日安能奉陪吃劍，太皇太后怒。於是劉摯奏言：「惇佻薄險悍，諂事王安石，以邊事欺罔朝廷，遂得進用。及安石補外，又傾附呂惠卿，夤緣至於執政。以強市兩浙民田及寄語台官等事為言路所擊，而先帝益薄其為人。黜人未幾，復為蔡確所引，以至今日。夫去惡莫如盡，陛下既去確而今尚留惇，非朝廷之利。乞正其橫議害政、強愎慢上之罪。」王岩叟奏言：「惇廉隅不修，無大臣體，每為俳諧俚語，侵侮同列。諫官孫覺嘗論邊事，不合惇意，而惇肆言於人，雲議者可斬，中外聞之，無不駭愕，自古未嘗有大臣敢出此語脅諫官者。陛下詔求直言，而惇斥上書人為不逞之徒，其意不欲陛下廣聰明也。陛下登用老臣舊德，而惇亦指為不逞之徒，其意不喜陛下用正人也。今復於簾前爭役法，辭氣不遜，陵上侮下，敗群亂眾，蓋見陛下用司馬光作相，躁忿忌嫉，所以如此。伏乞罷免以慰天下之望。」惇遂罷，以正議大夫知汝州。
甲寅，詔：「侍從、御史、國子司業各舉經明行修可為學官者二人。」
乙卯，以同知樞密院事安燾知樞密院事，試吏部尚書范純仁同知樞密院事。權給事中王岩叟言：「安燾資材闒茸，器識暗昧，舊位且非所據，況可冠洪樞、顓兵柄！所有畫黃，謹繳進。其范純仁除命，伏乞分為別敕行下。」蘇轍、孫覺、劉摯亦相繼論燾不當驟遷。
丙辰，罷諸州常平管句官。
丁巳，安燾辭免新命。敕黃付王岩叟書讀，岩叟又封還。
詔：「放免內外市易錢並坊場淨利錢。」又詔：「已前積欠免役錢，與減放一半。」
三月，己未，王岩叟言：「陛下用范純仁雖驟，何故無一人有言？蓋賞賢也。一進安燾，則諫官、御史交章論奏，蓋非公望所與也。臣兩次論駁，竊聞已有指揮，門下省更不送給事中書讀，令疾速施行。臣位可奪也，而守官之志不可奪；身可忘也，而愛君之心不可忘。陛下既重改成命，則願差官權給事中，以全孤臣之守。」
庚申，劉摯言：「安燾、范純仁告命不由給事中，直付所司，陛下自墮典憲，使人何所守乎！」不報。
詳定役法所言：「乞下諸路，除衙前外，諸色役人只依見用人數定差，官戶、僧道、寺觀、單丁、女戶出錢助役指揮勿行。」從之。
王安石聞朝廷變其法，夷然不以為意；及聞罷助役，復差役，愕然失聲曰：「亦罷及此乎？」良久曰：「此法終不可罷也。」
壬戌，司馬光言：「取士之道，當以德行為先，文學為後；就文學之中，又當以經術為先，辭采為後。為今日計，莫若依先朝成法，合明經、進士為一科，立《周易》、《尚書》、《毛詩》、《周禮》、《儀禮》、《禮記》、《春秋》、《孝經》、《論語》為九經，令天下學官依註疏講說，學者博觀諸家，自擇短長，各從所好。《春秋》止用《左氏傳》，其公羊、穀梁、陸淳等說，並為諸家。《孟子》止為諸子，更不試大義，應舉者聽自占。習三經以上，多少隨意，皆須習《孝經》、《論語》。」光以奏稿示範純仁，純仁答光曰：「《孟子》恐不可輕。且朝廷欲求眾人之長，而元宰先之，似非明夷蒞眾之義。不若清心以俟眾論，可者從之，不可者更俟諸賢議之，如此則逸而易成，有害亦可改矣。」光欣然納之。
戊辰，蘇轍言：「陛下用司馬光為相，而使韓縝以屠沽之行與之同列，以臣度之，不過一年，縝之邪計必行，邪黨必勝，光不獲罪而去，則必引疾而避矣。去歲北使入朝，見縝在位，相顧反臂微笑。縝舉祖宗七百里之地，無故與之。聞契丹地界之謀，出於耶律用正，今以為相。彼以辟國七百里而相用正，朝廷以蹙國七百里而相縝，臣愚所未諭也。
辛未，以吏部侍郎李常為戶部尚書。常，文士，少吏幹，或疑其不勝任，以問司馬光，光曰：「使此人掌邦計，則天下知朝廷非急於征利，貪吏掊克之患，庶幾少息矣」
以中書舍人胡宗愈為給事中，起居舍人蘇軾為中書舍人。
軍器監丞王得君言：「臣僚上章與議改法，但許建明事情，不得妄有指斥。」內出手詔曰：「予方開廣言路，得君意欲杜塞人言，無狀若此，可罷職與外任監當。」得君於是謫監永城縣倉。
詔：「毋以堂差沖在選已注官。」
置訴理所，許熙寧以來得罪者自言。
命太學官試，司業、博士主之，如春秋補試法。
壬申，詔：「安燾堅辭知樞密院事，特依所乞，仍同知樞密院事，仍令班左丞李清臣上。」
癸酉，置開封府界提點刑獄一員。
女真貢良馬於遼。
乙亥，罷熙河、蘭會路經制財用司。
己卯，復廣濟河輦運。
辛巳，詔：「民間疾苦當議寬恤者，監司具聞。」
以校書郎程頤為崇政殿說書，從司馬光言也。頤進三答刂，其一曰：「陛下春秋方富，輔養之道，不可不至。大率一日之中，接賢士大夫之時多，親宦官、宮妾之時少，則自然氣質變化，德器成就。乞遴選賢士入侍勸講，講罷，常留二人直日，夜則一人直宿，以備訪問。或有小失，隨事獻規。歲月積久，必能養成聖德。」其二曰：「三代必有師、傅、保之官。師，道之教訓；傅，傅其德義；保，保其身體。臣以為傅德義者，在乎防見聞之非，節嗜好之過；保身體者，在乎適起居之宜，存畏謹之心。欲乞皇帝左右扶侍祗應宮人、內臣，並選年四十五以上厚重小心之人，服用器玩皆須質樸；及擇內臣十人，充經筵祗應，以伺候起居，凡動息必使經筵官知之。」其三曰：「竊見經筵臣僚，侍者皆坐，而講者獨立，於禮為悖。乞今後特令坐講，以養主上尊儒重道之心。臣以為天下重任，惟宰相與經筵，天下治亂系宰相，君德成就責經筵，由此言之，安得不以為重！」
頤每以師道自居，其侍講，色甚莊，言多諷諫。聞帝在宮中盥而避蟻，問：「有是乎？」帝曰：「有之。」頤曰：「推此心以及四海，帝王之要道也。」帝嘗憑欄偶折柳枝，頤正色曰：「方春時和，萬物發生，不可無故摧折。」帝不悅。
御史呂陶言：「司農少卿范子淵，在元豐時提舉河工，糜費巨萬，護堤厭埽之人，溺死無算，而功卒不成，乞行廢放。」於是黜知峽州，制略曰：「汝以有限之財，興必不可成之役；驅無辜之民，置諸必死之地。」中書舍人蘇軾詞也。
夏，四月，己丑，右僕射韓縝罷。先是台諫前後論縝過惡甚眾，皆留中不報。太皇太后宣諭孫覺、蘇轍曰：「進退大臣，當存國體。縝雖不協人望，要須因其求去而後出之。」劉摯等攻之益急，縝遂乞出，以觀文殿大學士知潁昌府。內批：「縝自以恐妨賢路，故乞出外，視矜功要名而去者，縝為得進退之體，宜於制詞中聲說此意。」矜功要名，蓋指蔡確、章惇也。
詔太師致仕文彥博肩輿赴闕，令河南津置行李。
先是司馬光除左僕射，固辭以疾，乞召用彥博。范純仁亦以彥博老成，勸帝召致之。及將罷韓縝，太皇太后以御劄付光，欲除彥博太師兼侍中、行右僕射事。光奏：「彥博官為太師，年八十一，臣後進而位居其上，非所以正大倫也。」不聽。
庚寅，蘇轍言：「禮部欲復詩賦，司馬光乞以《九經》取士，二議並未施行。乞先降指揮，明言來年科場一切如舊，但所對經義兼取註疏及諸家議論，不專用王氏之學，仍罷律義，然後徐議，更未為晚也。」
辛卯，司馬光乞「令提點刑獄司指揮逐縣令佐，體量鄉村人戶有闕食者，一面申知上司及本州，更不候回報，即將本縣義倉及常平倉米穀直行賑濟。夏秋成熟，令隨稅送納，毋得收息。令佐有能用心存恤，民不流移者，優與酬獎；否則取勘聞奏。」從之。
辛卯，詔：「諸路旱傷，蠲其租。」
壬辰，以旱慮囚。
癸巳，特進、荊國公王安石卒，年六十有六。
安石性強忮，自信所見，執意不回。至議變法，在廷交執不可，安石傅經義，出己意，辨論輒數百言，眾不能詘。甚者謂天變不足畏，祖宗不足法，人言不足恤。罷黜中外老成人幾盡，多用門下儇慧少年。久之，以旱引去。洎復相，歲餘罷，終神宗世不復召。安石著《日錄》七十卷，如韓琦、富弼、文彥博、司馬光、呂公著、范鎮、呂誨、蘇軾及一時之賢者，皆重為詆毀，晚居金陵，於鐘山書室多寫「福建子」三字，蓋恨為呂惠卿所誤也。及卒，司馬光於病中聞之，亟簡呂公著曰：「介甫文章節義，頗多過人，但性不曉事，而喜遂非，今方矯其失，革其弊。不幸介甫謝世，反覆之徒，必詆毀百端。光以為朝廷特宜優加厚禮，以振起浮薄之風。」其不修怨如此。
戊戌，遼主北幸，遣使加統軍使及靜化軍節度使爵秩，仍賜齎諸軍士。
辛丑，詔：「執政大臣各舉可充館閣者三人。」
壬寅，詔：「文彥博特授太師、平章軍國重事。以門下侍郎呂公著為尚書右僕射兼中書侍郎。」太皇太后欲用彥博為右相，劉摯、王覿並言彥博春秋高，不可為三省長官。朱光庭亦三上章，以為：「彥博師臣，不宜煩以吏事。若右相，則呂公著、韓維、范純仁皆可為之。」帝問司馬光，光對曰：「若令彥博乙太師平章軍國重事，亦足尊老成矣。」又言宜為右相者莫如呂公著，帝皆聽之。又詔：「彥博一月兩赴經筵，六日一入朝，因至都堂與輔臣議事；如遇有軍國機要，即不限時日，並令入預參決。」
先是執政官每三五日一聚都堂，吏目抱文書曆諸廳白之，故為長者得以專決，同列難盡爭也。光嘗懇蔡確，欲數會議，庶各盡所見，而確終不許。公著既秉政，乃日聚都堂，長貳並得議事，遂為定製。
乙巳，詔戶部裁冗費，著為令。
黜內侍李憲等於外。
劉摯言：「宦者李憲，貪功生事，漁斂生民膏血，興靈、夏之役，首違師期，乃頓兵蘭州，遺患今日。王中正將兵二十萬出河東，逗留違詔，精卒勁騎，死亡殆盡。宋用臣董大工役，侵陵官司，誅求小民，奪其衣食之路。石得一領皇城司，縱遣伺者，飛書朝上則墓入狴犴，朝士都人相顧以目者殆十年。此四人者，權勢烽焰，張灼中外，幸而先帝神武，足以鎮厭，不然，其為禍豈減漢、唐宦者哉！」侍御史林旦亦以為言。詔並降官，憲、中正、得一提舉宮觀，用臣監太平州稅務。
辛亥，文彥博入對，命其子貽慶扶掖上殿，賜貽慶金紫章服。
揚王顥、荊王頵並特授太尉。
司馬光請立經明行修科，歲委升朝文武各舉所知，以勉厲天下，使敦士行，以示不專取文學之意。若所舉人違犯名數，必坐舉主毋赦。於是詔：「自今凡遇科舉，令升朝官各舉經明行修之士一人，俟登第日，與升甲。罷謁禁之制。」
知誠州周士隆撫納谿峒民一千三百餘戶，賜士隆銀帛。
癸丑，三省言：「尚書六曹，職事閑劇不等，今欲減定，以主客兼膳部，職方兼庫部，都官兼司門，屯田兼虞部，定為三十五員。」又言：「常平奏春秋斂散，以陳易新，及歲饑賑貸，主司並依法推行。降貸常平錢穀，絲麥豐熟，隨夏稅先納所輸之半，願並納者，止出息一分。」並從之。
五月，丁巳朔，以資政殿大學士兼侍讀韓維為門下侍郎。
罷諸路重祿，復熙寧前舊制。
遼自馬群太保蕭托輝括群牧實數以定籍，厥後柬冊國歲貢千匹，女真諸國及鐵驪諸部歲貢良馬，仍禁朔州路鬻羊馬於南朝，吐渾、党項鬻馬於西夏，以故牧馬蕃息，多至百有餘萬。遼主賞群牧官，以次進階。
庚申，夏國遣使來賀即位。
壬戌，詔侍從、台官、監司各舉縣令一人。
丁卯，劉摯上疏曰：「學校為育材首善之地，教化所從出，非行法之所。雖群居眾聚，帥而齊之，不可無法，亦有禮義存焉。先帝養士之盛，比靈斯三代。然太學屢起獄訟，有司緣此造為法禁，煩苛甚於治獄，條目多於防盜，上下疑貳，以求苟免。尤可怪者，博士、諸生禁不相見，教諭無所施，質問無所從，月巡所隸之齋而已。齋舍既不一，隨經分隸，則又《易》博士兼巡《禮》齋，《詩》博士兼巡《書》齋，所至備禮請問，相與揖諾，亦或不交一言而退，以防私請，以杜賄賂。學校如此，豈先帝所以造士之意哉！願罷其制。」戊辰，詔孫覺、顧臨、程頤同國子監長貳修立太學條制。
己巳，幸揚王、荊王第，官其子九人。
乙亥，蘇轍言：「前參知政事呂惠卿，詭變多端，見利忘義。王安石初任執政，以為心腹，青苗、助役，議出其手。韓琦始言青苗之害，先帝翻然感悟，欲退安石而行琦言。當時執政皆聞德音，安石亦累表乞退，天下欣然有息肩之望矣。惠卿方為小官，自知失勢，上章乞對，力進邪說，熒惑聖聽，巧回天意。身為館殿，攝行內侍之職，親往傳宣，以起安石，肆其偽辨，破難琦說，仍為安石畫劫持上下之策。自是諍臣吞聲，有職喪氣，而天下靡然矣。至於排擊忠良，引用邪黨，惠卿之力，十居八九。其後又建手實簿法，尺椽寸土，檢括無遺，雞豚狗彘，抄答刂殆遍，小民怨苦，甚於苗役。又因保甲正長，給散青苗，結甲赴官，不遺一戶，上下騷動，不安其生，遂至河北人戶流移。旋又興起大獄以恐脅士人，如鄭俠、王安國之徒，僅保首領而去。其心本欲株連蔓引，塗汙公卿，獨賴先帝仁聖，每事裁抑，故不得窮極其惡。既而惠卿自以贓罪被黜，於是力陳邊事，以中上心。其在延安，始變軍制，雜用蕃、漢，違背物情，壞亂邊政。西戎無變，妄奏警急，擅領大眾，涉入戎境，竟不見敵，遷延而歸，恣行欺罔，立石紀功。自是戎人怨叛，邊鄙騷擾，河、隴困竭，海內疲勞。永樂之敗，大將徐禧，本惠卿自布衣保薦擢任，始終協議，遂付邊政；敗聲始聞，震動宸極，馴致不豫。安石之於惠卿，有卵翼之恩，有父師之義，方其求進，則膠固為一，更相汲引，以欺朝廷。及其權位既均，反眼相噬。始，安石罷相，以執政薦惠卿，既已得位，恐安石復用，遂起王安國、李士寧之獄以抳其歸。安石覺之，被召即起，迭相攻擊，期至死地。安石之黨，言惠卿使華亭知縣張若濟借豪民錢置田產等事，朝廷遣蹇周輔推鞫，獄將具而安石罷去，故事不復究，案在御史，可履視也。惠卿發安石私書，其一曰「無使齊年知」，齊年者，馮京也，先帝猶薄其罪；惠卿復發其一曰「無使上知」，安石由是得罪。夫惠卿與安石，出肺肝，托妻子，平居相結，唯恐不深，故雖欺君之言見於尺牘，不復疑間。惠卿方其無事，已一一收錄以備緩急之用，一旦爭利，隨相抉擿，不遺餘力。此犬彘之所不為，而惠卿為之！惠卿用事於朝廷，首尾十餘年，操執威柄，凶焰所及，甚於安石。乞陛下斷自聖意，略正典刑，追削官職，投畀四裔。」
詔特贈呂誨通議大夫，子由庚與堂除合入差遣，以劉摯、呂大防、范純仁言其觸忤時宰，譴死外籓故也。
遼主駐納葛濼。
戊寅，遼宰相梁穎出知興平府事。
壬午，詔：「文彥博已降旨令獨班起居，自今赴經筵都堂，凡同三省、樞密院奏事，並序官位在宰相上。」
乙酉，監察御史上官均言：「今之議者，必以為往時之散青苗，出於抑配，故有前日之弊；今則募民之願取者然後與之，而有司又不以多散為功，在民必以為便。臣以為不然。今天下民，十室之中，資用匱乏者六七，誘以青苗之利，無知之民，不暇遠計，必利一時之得，紛然趨赴。雖曰不強抑配，然而散斂追呼督促之煩，道塗往來之費，輕用妄費，賤售穀帛之患，未免如前日也。故臣願行閏二月八日詔書，罷去青苗法，復常平昔年平糶之法，茲萬世之通利也。」
是月，遼放進士張轂等二十六人。
六月，丁亥朔，遼以左伊勒希巴耶律坦為特裡袞，知樞密院事耶律額特勒兼知伊勒希巴事。
戊戌，詔：「自今科場程試，毋得引用《字說》。」從林旦言也。
癸卯，遼遣使案諸道獄。時景州刺史耶律儼入為御史中丞，案上京滯獄，多所平反，擢同知宣徽院事、提點大理寺。
甲辰，置《春秋》博士。
資政殿大學士、正議大夫、提舉嵩山崇福宮呂惠卿落職，降為中散大夫、光祿卿、分司南京，蘇州居住。蘇轍、劉摯、王岩叟相繼論惠卿罪惡，故有是命。
監察御史韓川言：「市易之設，雖曰平均物直，而其實不免貨交以取利，又所收不補所費。請結絕見在物貨，畫日更不收買。」從之。
右正言王覿言：「先帝令常平錢斛存留一半，遇穀貴減市價出糶，成熟時增市價收糴，務在平谷價而已。郡縣之吏，妄意朝廷之法，惟急於為利，故於青苗新令則競務力行，於糶糴舊條則僅同虛設。伏望朝廷罷散青苗錢，行舊常平倉法，以成先帝之素志。」
遼以同知南京留守事耶律諾音知右伊勒希巴事。
乙巳，准布部長朝於遼，遼主命燕國王延禧相結為友。
丙午，王岩叟、朱光庭、蘇轍、王覿言：「呂惠卿責授分司南京，不足以蔽其罪。臣等豈不知降四官、落一職為分司，在常人不為輕典乎？蓋以堯之四凶，魯之少正卯，既非常人，不當復用常法制也。」
戊申，吏部尚書孫永等請以富弼配神宗廟庭，詔從之。初議或欲以王安石，或欲以吳充，太常少卿鮮于侁曰：「勳德第一，唯富弼耳。」
遼以契丹行宮都部署耶律阿蘇兼知北院大王事。
庚戌，太白晝見。
辛亥，呂惠卿責授建寧軍節度副使，本州安置，不得簽書公事；從王岩叟等四人所奏也。蘇軾草制詞，有曰：「先帝始以帝堯之仁，姑試伯鯀，終以孔子之聖，不信宰予。」又曰：「尚寬兩觀之誅，薄示三苗之竄。」天下傳誦稱快焉。
甲寅，詔曰：「先帝講求法度，愛物仁民，而搢紳之間，不能推原本意，或妄生邊事，或連起犴獄，久乃知弊。此群言所以未息，朝廷所以懲革，整飭風俗，修振紀綱，蓋不得已。況罪顯者已正，惡鉅者已斥，則宜蕩滌隱疵，闊略細故。應今日以前有涉此事狀者，一切不問，言者勿復彈劾。」
始，鄧綰謫滁州，言者未已。太皇太后因欲下詔慰存反側，呂公著以為宜然，遂從之。或謂公著曰：「今除惡不盡，將遺患它日。」公著曰：「治道去太甚耳。文、景之世，網漏吞舟。且人才實難，宜使自新，豈宜使自棄邪！」
復置通利軍。
乙卯，程頤上疏曰：「今講讀官共五人，四人皆兼要職，獨臣不領別官，近差修國子監條例，是亦兼也，乃無一人專職輔導者。執政之意，蓋惜人材，不欲使之閑爾，又以為雖兼它職，不妨講讀，此尤不思之甚也。古人齋戒而告君，臣前後兩得進講，未嘗敢不宿齋戒，潛思存誠，凱感動於上心。若使營於職事，紛其思慮，待至上前，然後善其辭說，徒以頰舌感人，不亦淺乎？今諸臣所兼皆要官，若未能遽罷，且乞免臣修國子監條例，俾臣夙夜精思竭誠，專在輔導。」頤一日講「顏子不改其樂」，既畢文義，乃復言曰：「陋巷之士，仁義在躬。人主崇高，奉養備極，苟不知學，安能不為富貴所移！且顏子，王佐才也，而簞食瓢飲；季氏，魯國蠹也，而富於周公。魯君用舍如此，非後世之鑒乎？」文彥博、呂公著等入侍，聞其講說，輒相與歎曰：「真侍講也！」
彥博對帝恭甚，或謂頤曰：「君之倨，視潞公如何？」頤曰：「潞公三朝大臣，事幼主不得不恭。頤以布衣為上師傅，其敢不自重！此頤與潞公所以不同也。」
是月，夏主遣使來求蘭州、米脂等五砦，司馬光言：「此乃邊鄙安危之機，不可不察。靈、夏之役，本由我起，新開數砦，皆是彼田。今既許其內附，若靳而不與，彼必曰：新天子即位，我卑辭厚禮以事中國，庶幾歸我侵疆，今猶不許，則是恭順無益，不若以武力取之。小則上書悖慢，大則攻陷新城。當此之時，不得已而與之，其為國家恥，無乃甚於今日乎！群臣猶有見小忘大、守近遺遠、惜此無用之地者，願決聖心，為兆民計。」時異議者眾，唯文彥博與光合，太皇太后將許之。光欲並棄熙河，安燾固爭之曰：「自靈武而東，皆中國故地。先帝有此武功，今無故棄之，豈不取輕於外夷邪？」光乃召禮部員外郎、前通判河州孫路問之，路挾輿地圖示光曰：「自通遠至熙州才通一徑，熙之北已接夏境。今自北關瀕大河，城蘭州，然後可以捍蔽；若捐以予敵，一道危矣。」光乃止。

