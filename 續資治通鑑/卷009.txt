帝諱炅，初名匡乂，改賜光義，即位二年改今諱，太祖同母弟也。晉天福四年十月甲辰，生於浚儀官舍，是夜，赤光上騰如火。及長，龍准龍顏，望之儼如也。性嗜學，工文業，多藝能。仕周至供奉官都知，太祖即位，以為殿前都虞候，領睦州防禦使，尋領恭甯軍節度使，加同平章事，行開封尹，再加兼中書令，封晉王。
〈（遼保寧八年。丙子，九七六年）〉
十二月，甲寅，帝御乾元殿受朝，樂懸而不作，大赦，改元。命太祖子及齊王廷美子並稱皇子，王、石、魏氏三公主並稱皇女。
丁巳，以樞密直學士、左正諫大夫賈琬為三司副使。三司置副使自此始。
戊午，遼遣蕭巴固濟來聘。
先是川、峽分路置轉運使，峽鹽悉趨荊南，四川民乏食，太祖遣使劾兩路轉運使罪，帝即位，皆釋之。於是命西川轉運使申文緯遙兼峽路，轉運副使韓可比兼西川路，使鹽筴流通也。
遼詔南京復禮部貢院。
是月，詔罷河東之師，宣徽南院使潘美，侍衛馬軍都指揮使党進，皆自行營歸闕。
是歲，高麗人金行成始入學於國子監。
〈（遼保寧九年）〉
春，正月，壬戌，以大行在殯，不視朝。丙寅，命禮部員外郎賈黃中、左補闕程能、左贊善大夫馮瓚分掌左藏三庫。先是貨錢與金帛同掌，歲久，儲蓄盈羨，始命分之。黃中尋出知昇州。嘗按行府廨，見一室扃鐍甚固，命發鑰視之，得金寶數十櫃，計其價值數百萬，乃李氏宮閣中遺物，未著於籍，即表上之。帝曰：「非黃中廉恪，則亡國之寶將汙法而害人矣。」賜錢二十萬。
詔：「中外臣僚無得與民爭利。」
女真遣使貢於遼。
帝初即位，以疆宇至遠，吏員益眾，思廣振淹滯以資其闕，顧謂侍臣曰：「朕欲博求俊乂於科場中，非敢望拔十得五；止得一二，亦可為致治之具矣。」先是諸道所發貢士凡五千三百餘人，命太子中允、直舍人院張洎、右補闕石熙載試進士，左贊善大夫侯陶等試諸科，戶部郎中侯陟監之。熙載，洛陽人也。
於是禮部上所試合格人名。戊辰，帝御講武殿，內出詩賦題覆試進士，命翰林學士李昉、扈蒙定其優劣為三等，得河南呂蒙正以下一百九人。庚午，覆試諸科，得二百七人，賜及第。又詔禮部閱貢籍，得十五舉以上進士及諸科一百八十四人，並賜出身。《九經》七人不中格，帝憐其老，特賜同《三傳》出身。凡五百人，皆先賜綠袍鞾笏，錫宴開寶寺，帝自為詩二章賜之。第一等、第二等進士並《九經》授將作監丞、大理評事、通判諸州，同出身進士及諸科並送吏部免選，優等注擬。寵章殊異，前代所未有也。薛居正等言取人太多，用人多驟，帝意方欲興文教，抑武事，弗聽。及蒙正等辭，召令升殿，諭之曰：「到治所，事有不便於民者，疾置以聞。」仍賜裝錢，人二十萬。
太祖之幸西京也，洛陽人張齊賢獻十策，太祖召見便坐，問之，齊賢以手畫地條陳。太祖善其四策，齊賢堅執其餘皆善，太祖怒，令衛士曳出。及還，語帝曰：「我幸西京，惟得一張齊賢，我不欲遂官爵之，汝異時可收以自輔也。」於是齊賢舉進士，帝欲置之高等，而有司第其名在數十人後。帝不悅，乃召進士盡第二等及《九經》凡一百三十人，悉與超除，蓋為齊賢故也。
吳越國王俶遣其子溫州刺史惟演來修貢，駕登極。
乙亥，賜鄉貢進士孔士基同本科出身，褒先聖後也。
己卯，吳越國王妃孫氏薨，詔給事中程羽為弔祭使。
庚辰，詔易禁軍舊號，鐵騎曰日騎，控鶴曰天武，龍騎曰龍衛，虎捷曰神衛。
江南舊用鐵錢，於民不便。二月，壬辰朔，轉運使樊若水請置監於升、鄂、饒等州，大鑄銅錢，凡山之出銅者悉禁民採取，以給官鑄。廢鐵錢，悉鑄為農器，以給江北流民之歸附者，且除銅錢渡江之禁，詔從其請，民甚便之。
癸巳，命戶部員外郎兼侍御史知雜事雷德驤提點開封府。
甲午，建鄂州永興縣為永興軍。
遼遣使來賀即位及正旦。
右千牛衛上將軍李煜自言其貧。乙未，詔賜錢三百萬。煜雖貧，張洎頗丐索之，煜以白金頮面器與洎，洎意猶不足。
北漢胡桃寨指揮使史溫等來降。
己亥，吳越王俶以山陵有期，遣使來修賻禮。
庚子，帝改名炅，詔：「除已改州縣、職官及人名外，舊名二字不須迴避。」
丙午，始分西川為東、西兩路，各置轉運使、副使。兵部郎中許仲宣為西路轉運使，考功員外郎滕中正為東路轉運使。中正，北海人也。
初，右監門衛率府副率王繼勳分司西京，強市民家子女以備給使，小不如意，即殺而食之。以槥櫝貯殘骨，出棄野外，女儈及鬻棺者，出入其門不絕，居甚苦之，不敢告。帝在籓邸，頗聞其事，及即位，會有訴者，亟命雷德驤往鞫之。繼勳具服，所殺婢百餘人。乙卯，斬繼勳並女儈八人於洛陽市。長壽寺僧廣惠常與繼勳同食人肉，帝令先折其脛，然後斬之，民皆稱快。
己未，詔劉鋹、李煜，常俸外給以它俸。
三月，河陽節度使趙普來朝，乞赴太祖山陵。乙亥，授太子少保，留京師。
香藥庫使高唐張遜建議，請置榷場局，大出官庫香藥、寶貨，稍增其價，許商人入金帛買之，歲可得錢三十萬貫，以濟國用，使外國特有所泄。帝從之，一歲中果得錢三十萬貫。
戊寅，命翰林學士李昉等編類書為一千卷，小說為五百卷。
初，節度使得補子弟為軍中牙校，豪橫奢縱，民間苦之。帝雅知其弊，始即位，即詔諸州府籍其名，部送闕下，至者凡百人，癸未，悉補殿前承旨，以賤職羈縻之。
己丑，置威勝軍。許遼人互市。
庚寅，知江州周述言：「廬山白鹿洞學徒常數千人，乞賜《九經》，使之肄習。」詔國子監給本，仍傳送之。
北漢乞糧於遼。是月，遼主命以粟二十萬斛助北漢。先是遼主使烏珍、塔爾分治南、北院，善課農田，年穀屢稔，故能經費有餘，恤北漢之匱，北漢賴之。
夏，四月，甲寅，遼遣鴻臚少卿耶律敞等來助葬。
乙卯，葬英武聖文神德皇帝於永昌陵。
賑延州饑。
是月，作景福殿。
詔恤刑。自是每歲常舉行之。
帝厲精求治，前詔轉運使考案諸州，凡諸職任，第其優劣；尋復遣使分行諸道廉察官吏。五月，壬戌，詔罷其罷軟惰慢者。
安遠節度使向拱、武勝節度使張永德、橫海節度使張美、鎮甯節度使劉廷讓以帝初即位，並來朝。癸亥，以拱、永德並為左衛上將軍，美為左驍衛上將軍，廷讓為右驍衛上將軍。
丙寅，詔：繼母殺夫前妻子及婦者，同殺人論。
庚午，命起居舍人辛仲甫使於遼，右贊善大夫穆被副之。將至境，聞朝議興師伐北漢，仲甫知北漢倚遼為援，遲留未敢進，飛奏俟報，有詔遣行。既至，遼主問曰：「聞中朝有黨進者，真驍將，如進之比凡幾人？」仲甫對曰：「名將甚多，如進鷹犬之材，何可勝數！」遼主欲留之，仲甫曰：「信以成命，命不可留，有死而已。」遼主知其不可奪，厚禮遣還。帝謂左右曰：「仲甫遠使絕域，練達機宜，可謂不辱君命矣。」
甲戌，以十月十七日為乾明節。
初，曹翰屠江州，民無噍類，其田宅悉為江北賈人所占，詔長吏訪其民之鄉里疏遠親屬給還之。知州張霽，受賈人賂，不盡與民，民訴其事。壬寅，霽決杖流海島。
己卯，祔太祖神主於太廟，廟樂曰大定之舞，以孝明皇后王氏配。又以懿德皇后符氏、淑德皇后尹氏礻付別廟。
己丑，女真二十一人請受職於遼，遼主授宰相以下諸職有差。
六月，乙未，以保安等縣有黑蟲夜食桑葉，免其桑稅。
遼喜袞召自貶所，適見遼主答北漢主書，詞意卑遜，喜袞曰：「本朝於漢為祖，書旨如此，恐虧國體。」遼主韙之，丙辰，以為北面招討使。
秋，七月，庚申朔，回鶻貢於遼。
癸亥，河決溫縣、滎澤，命客省使任城翟守素塞之。乙丑，河決頓丘及白馬。旋遣左衛大將軍李崇矩按行河勢，繕治河堤，蠲被水田租。
丙子，遼遣使助北漢戰馬。
閏月，庚寅朔，以陳洪進將入朝，遣翰林使程德元往宿州迎勞之。
丁未，以平南軍為太平州。
己酉，遣翰林學士李昉使吳越。
初，天雄節度使兼侍中李繼勳，以疾求歸洛陽，許之；復上表乞骸骨，庚戌，授太子太師，致仕。繼勳以質直稱，性儉嗇，唯奢於奉佛。與太祖有軍中之舊，故特承寵遇。後月餘卒，贈中書令，追封隴西郡王，諡莊武。
丁巳，有司上諸州所貢閏年圖。故事，每三年一令天下貢地圖，與版籍皆上尚書省，國初以閏為限，所以周知山川之險易，戶口之眾寡也。
梅山峒蠻首領苞漢陽等劫掠商人，禁之不止，命翟守素發潭州兵往討。先以詔諭之，漢陽拒命。八月，癸亥，詔守素進師。時霖雨彌旬，弓弩解馳，守素令削木為弩，賊掩至，交射之，賊遂敗；乘勝逐北，盡平其巢穴。
丙寅，陳洪進入見於崇德殿，禮遇優渥，賜錢千萬，白金萬兩，絹萬匹。
帝初即位，以少府監高保寅知懷州。懷州故隸河陽，時趙普為節度使，保寅素與普有隙，事多為普所抑，保寅心不能平，手疏乞罷節鎮領支郡之制。乃詔懷州直隸京師，長吏得自奏事。
於是虢州刺史許昌裔訴保平軍節度使杜審進闕失事。詔左拾遺李瀚往察之。瀚因言節鎮領支郡，多俾親吏掌其關市，頗不便於商賈，滯天下之貨，望不令有所統攝，以分方面之權。帝納瀚言，戊辰，詔諸州並直屬京師。天下節鎮，無復有領支郡者矣。
九月，辛卯，作崇聖殿。
吳越王俶入朝，先遣其子惟濬來貢。壬辰，詔戶部郎中侯陟至泗州迎勞之，及惟濬至，賜賚無算。
唐天祐中，兵亂窘乏，始令以八十五錢為百；後唐天成中，又減五錢；漢乾祐初，復減三錢。宋初，因漢制，其輸官亦用八十或八十五，然諸州私用，猶各隨俗，至有以四十八錢為百者。丁酉，詔所在悉以七十七錢為百，每千錢必及四斤半以上。禁江南新小錢，民先有藏蓄者，悉令送官，官據銅給其直，私鑄者棄市。
癸卯，關南巡檢、應州觀察使李漢超卒。帝甚悼之，廢朝，贈太尉、忠武節度使，遣中使護喪歸葬。
帝屬意戎事，每朝罷，親閱禁卒。命築進武台於城南之楊村，癸亥，大閱，帝與文武大臣從官等登臺而觀，命天武左廂都指揮使京兆崔翰分佈士伍，南北綿亙二十里，建五色旗以號令將卒，節其進退，每按旗指縱，則千乘萬騎，周旋如一，甲兵之盛，近代無比。帝悅，即以金帶賜翰曰：「此朕籓邸時所服者也。」
容州舊貢珠，太祖平劉鋹，詔發媚川都及禁民採珠。至是復貢珠百斤，賜負擔者銀帶衣服。
丙辰，帝始狩於近郊，作詩賜群臣，令屬和。
國子監主簿郭忠恕，決杖配隸登州禁錮。忠恕縱酒，肆言時政，頗有謗讟，帝怒，故有是謫。忠恕行至臨邑卒。
丁巳。吳越王遣使乞呼名，不允。
冬，十月，辛酉，命左衛大將軍李崇矩為邕、貴、潯、橫、欽、竇等州都巡檢使，未幾，徙瓊、崖、儋、萬。麾下軍士咸憚於從行，崇矩盡出器皿金帛凡直數百萬，悉分給之，眾乃感悅。時黎賊擾動，崇矩悉至洞穴撫諭，以己財遺其酋長，眾皆懷附。在嶺表及海上四五年，恬然不以炎荒嬰慮。舊涉海者，多艤舟俟風，或旬餘，或彌月；崇矩往來皆一日而渡，未嘗留滯，從者亦皆無恙，人謂崇矩純德之報雲。
遼遣使來賀乾明節。
己巳，群臣請舉樂，表三上，從之。
壬申，女真遣使貢於遼。
是月，初榷酒酤。
十一月，丁亥朔，日有食之，既。遼司天奏日當食不虧。
庚寅，日南至，帝始受朝。
甲午，命監察御史李濱、閣門祗候鄭偉為契丹正旦使。
己亥，天平節度使兼中書令石守信罷節度，為守中書令、西京留守。守信在西京，好營佛寺，驅督峻急而不給傭直，民甚苦之。
馬軍都指揮使党進出為忠武節度使。進掌禁衛凡十二年，徼巡京師閭巷，有蓄奇禽異獸者，進或見，必命左右取放之，罵曰：「買肉不供父母，反飼禽獸乎！」嘗為杜重威家奴，重威子孫貧賤，進分月奉錢給之，人亦以此稱焉。
戊戌，遼以吐谷渾叛入太原者四百餘戶，命招討使喜袞索而還之。
癸卯，遼主祠木葉山。
十二月，丁巳朔，試諸州所送天文術士隸司天臺，無取者黥配海島。
戊辰，遼主獵於近郊，以所獲祭天。
癸酉，詔定晉州礬法，私煮及私販易者罪有差。
辛己，高麗國王佃遣其子元輔來貢，賀登極。
壬午，遼遣太僕卿特爾格、禮賓副使王英來賀明年正旦。
靈州通遠軍界諸蕃族剽略官綱，詔知靈州、通遠軍使董遵誨討之。遵誨分將出兵，諸蕃族大懼，盡歸所掠，肉袒請罪，遵誨即慰撫之。自是各謹封界，秋毫不敢犯。帝命遵誨兼領靈州路巡檢，在通遠軍凡十四年。
是冬，北漢邊候言晉、潞、邢、洺、鎮、冀等州皆治戎器及攻城之具，又轉漕芻粟，北漢主甚恐。
〈（遼保寧十年）〉
春，正月，丙戌朔，不受朝，群臣詣閣賀。
北漢主遣其子續為質於遼，納重幣以求援。
甲午，命絳州浚汾河。
京西轉運使程能獻議，請自南陽下向口置堰，回白河水入石塘、沙河，合蔡河，達於京師，以通襄、潭之漕，帝壯其言而聽之。戊戌，發兵役數萬，分遣使護其役，塹山堙穀，歷博望、羅渠、小祐山，凡百餘里。踰月，抵方城，地高，水不能至，又增役以致水，然終不可通漕。會山水暴漲，石堰壞，河竟不克就。
辛丑，浚廣濟、惠民河及蔡河，又治黃河堤。丁未，浚汴口。
己酉，命瀚林學士李昉等修太祖實錄，直學士院湯悅等修江表事蹟。
癸丑，遼主如長濼。初，遼主知翰林學士室昉有理劇才，改南京副留守，決獄平允，人皆便之，累遷工部尚書、樞密副使、參知政事。至是拜樞密使，兼北府宰相，加同政事門下平章事。
建隆初，三館所藏書僅一萬二千餘卷，及平諸國，盡收其圖籍，惟蜀、江南為多，凡得蜀書一萬三千卷，江南書二萬餘卷，又下詔開獻書之路，於是三館篇帙大備。帝臨幸三館，惡其湫隘，顧左右曰：「此豈可蓄天下圖籍，延四方賢俊邪！」即詔有司度左升龍門東北，別建三館，其制皆親所規畫，輪奐壯麗，甲於內庭。二月，丙辰朔，賜名崇文院，盡遷舊館書以實之，正副本凡八萬卷。
甲子，罷昌州七井虛額鹽。有司言昌州歲收虛額鹽萬八千五百餘斤，乃開寶中知州李佩掊斂以希課最，廢諸井薪錢，額外課民鬻鹽，民至破產不能償，多流入它郡，而積年之徵不可免，詔悉除之。
庚午，回鶻貢於遼。
辛未，幸崇文院觀書，令親王、宰相檢閱向難。復召劉鋹、李煜縱觀，謂煜曰：「聞卿在江南好讀書，此中簡策，多卿舊物，近猶讀書否？」煜頓首謝。因賜飲中堂，盡醉而罷。
以吳越王俶將至，癸酉，命四方館使梁迥往淮西迎勞之，旋遣其子鎮海、鎮東節度使惟濬至宋州迎省。
三月，乙酉朔，貝州清河民田祚十世同居，詔旌其門閭，復其家。
庚寅，遼主致祭於顯陵。
癸卯，殿前都虞候、泰甯軍節度使李重勳卒。重勳與太祖同事周祖，謹厚無矯飾，太祖甚重之，故擢委兵柄，始終無易；贈侍中。
己酉，吳越王俶入見於崇德殿，寵賚甚厚，即日，賜宴於長春殿，俶僚佐崔仁冀等皆預坐。
以閑廄使、閣門祗候陳從信為左衛將軍，充樞密院承旨，翰林使程德元為東上閣門使兼翰林司公事，供奉官大名柴禹錫為翰林副使，清池弭德超為酒坊副使，皆以籓邸舊恩也。
夏，四月，乙卯朔，召華山道士真源丁少微至闕。少微善服氣，年百餘歲，隱居華潼穀中，與同縣陳摶齊名。然少微專奉科儀，摶嗜酒放曠，雖居室密邇，未嘗往來。少微以金丹、巨勝、南芝、元芝等獻，帝留數月，遣還。
己巳，女真遣使貢於遼。
己卯，平海節度使陳洪進用幕僚南安劉昌言之計，上表獻所管漳、泉二州，得縣十四，戶十五萬一千九百七十八，兵一萬八千七百二十七。
癸未，以陳洪進為武甯節度使、同平章事。旋以洪進子文顯為通州團練使，仍知泉州；文顗為滁州刺史，仍知漳州。
五月，乙酉朔，御乾元殿受朝。詔敕漳、泉管內，給復一年。
初，吳越王俶將入朝，盡輦其府實而行，踰巨萬計。俶意求反國，故厚其貢奉以悅朝廷。宰相盧多遜勸帝逐留俶不遣，凡三十餘請，不獲命。會陳洪進納士，俶恐懼，乃籍其國甲兵獻之，復上表，乞罷所封吳越國及解天下兵馬大元帥之職，寢書詔不名之制，且求歸本道；不許。俶不知所為，崔仁冀曰：「朝廷意可知矣。大王不速納士，禍且至！」俶左右爭言不可，仁冀厲聲曰：「今在人掌握中，去國千里，惟有羽冀乃能飛去耳。」俶遂決策，上表獻所管十三州，一軍。帝御乾元殿受朝，如冬、正儀。俶朝退，將吏僚屬始知之，皆慟哭曰：「吾王不歸矣！」凡得縣八十六，戶五十五萬六百八，兵十一萬五千三十六。
丙戌，命考功郎中范旻權知兩浙諸州事。旻初自淮南歸朝，帝謂曰：「江淮之間，輦運相繼，卿之功也。」將用為翰林學士，盧多遜言杭州初復，非旻不可治，帝乃謂旻曰：「卿且為朕行，即當召卿矣。」錢氏據兩浙逾八十年，外厚貢獻，內事奢僭，地狹民眾，賦斂苛暴，雞魚卵菜，纖悉收取，斗升之逋，罪至鞭背，少者數十，多者至五百餘，訖於國除，民苦其政。旻即至，悉條奏，請蠲除之，詔從其請。
丁亥，徙封錢俶為淮海國王；以其子惟濬為淮南節度使，惟治為鎮國節度使，孫承祐為泰甯節度使，崔仁冀為淮南節度副使。
戊子，詔赦兩浙諸州，給復一年。
壬寅，定難節度使李克叡卒，以其子繼筠襲職。
遼主之在籓邸也，馬群侍中尼哩傾心結納，及即位，以翼戴功，累加守太尉。北漢主聞其見信任，遇生日必致禮。尼哩素貪，與同列蕭阿布達並以賄聞。時人有氈裘，為枲耳子所著者，或戲曰：「或尼哩、蕭阿布達，必盡取之。」傳以為笑，其貪猥如此。至是，坐藏甲五百，屬有司按詰。會追治賊殺蕭思溫者，尼哩及高勳皆預其謀，癸卯，賜尼哩死，遣人誅勳於流所，以勳之產賜思溫家。尼哩無它長，唯善識馬，嘗行郊野，見數馬跡，指其一曰：「此奇駿也。」此己馬易之，已而果然。
六月，己未，遼主如沿柳湖。
戊辰，詔：「自今乘驛者皆給銀牌。」
秋，七月，乙酉，以振武節度使、殿前都虞候白進超為殿前副都指揮使，以殿前都指揮使楊信病歿故也。信晚歲病瘖，而能治軍。進超無殊功，以謹密見擢。
壬辰，隴西郡公李煜薨，輟朝三日，贈太師，追封吳王。
初，鄭彥華之子文寶，仕煜為校書郎，歸朝，不復敘故官。煜時在環衛，文寶欲一見，慮守者難之，乃披蓑荷笠為漁者，既得入，因說煜以聖主寬宥之意，宜謹節奉上，勿為它慮。議者歎其忠焉。
中元節張燈，詔有司於淮海王俶第前設燈，上陳聲樂以寵之。
丁未，以廬州無為監為無為軍。
庚戌，改明德門為丹鳳門。
遼享於太祖廟。
帝先詔權罷貢舉，復恐場屋間有留滯者，八月，詔：「諸州去年已得解者，除《三禮》、《三傳》、學究外，餘並以秋集禮部。」
癸丑，滑州黃河清。
丙辰，詔兩浙發淮海王俶緦麻以上親及所管官吏悉歸闕，凡舟千四百艘，所過以兵護送之。於是俶子惟治悉奉兵民圖籍、帑廩管籥授知杭州范旻，與其弟惟演等皆赴闕，詔遣內侍勞於近郊。壬申，對於長春殿，各賜衣帶、鞍馬、器幣。
甲戌，群臣請上尊號曰應運統天聖明文武皇帝，許之。
九月，甲申朔，帝御講武殿，覆試禮部合格人，進士加論一首。自是常以三題為准。得渤海胡旦以下七十四人；乙酉，得諸科七十人；並賜及第。始賜宴於迎春苑，授官如二年之制。故事，禮部惟春放榜，至是秋試，非常例也。
遼東京留守平王隆先，聰明博學，其在東京，薄賦省刑，恤鰥寡，數薦賢能之士，人多稱之。其子陳格，與渤海官屬謀殺其父，舉兵作亂，遼主命轘裂陳格以徇。
己亥，改杭州衣錦軍為順化軍。
冬，十月，癸丑，遼遣太僕卿耶律諧理等來賀乾明節。
庚申，車駕幸武功郡王德昭邸，遂幸齊王邸。賜齊王銀萬兩，絹萬匹，德昭、德芳有差。
司農寺丞孔宜知星子縣回，獻所為文，帝召見，問以孔子世嗣，擢右贊善大夫，襲封文宣公。辛酉，詔免其家租稅。孔氏以聖人後，歷代不預庸調，周顯德中遣使均田，遂抑為編戶，至是特命免之。
帝初即位，幸左藏庫，視其儲積，語宰相曰：「此金帛如山，用何能盡！先帝每焦心勞慮，以經費為念，何其過也！」於是分左藏北庫為內藏庫，並以講武殿後封樁庫屬焉，改封樁庫為景福內庫。帝謂左右曰：「朕置內庫，蓋慮司計之臣不能節約，異時用度有缺，復賦斂於民，終不以此自供嗜好也。」初，太祖別置封樁庫，嘗密謂近臣曰：「石晉割幽薊以賂契丹，使一方之人獨限外境，朕甚憫之。欲俟斯庫所蓄滿三五十萬，即遣使與契丹約，苟能歸我土地民庶，則當盡此金帛充其贖直。如曰不可，朕將散滯財，募勇士，俾圖攻取耳。」會宴駕，不果。
遼南京留守燕王韓匡嗣入權樞密使，遼主命其子德讓代之。德讓有智略，喜建功立事，屢代其父為留守，遼人以為榮。
十一月，乙未，親享太廟。丙申，合祭天地於南郊。御丹鳳樓，大赦，受冊尊號於乾元殿。國初以來，南郊四祭及感生帝、皇地祇、神州，凡七祭，並以四祖迭配。帝即位，但以宣祖、太祖更配。於是合祭天地，始奉太祖升侑焉。
庚子，幸齊王邸。
丙午，以郊祀，中外文武加恩。
初，閣門祗候浚儀王侁使靈州、通遠軍，還，言主帥所用牙兵，率桀黠難制，慮歲久生變，請一切代之，帝因遣侁調發內地卒往代。戍卒聞當代，多願留，侁察其中有拒命者，斬以徇，卒皆惕息，遂將以還。
三司所掌諸案，以商稅、胄、曲、末鹽四案為繁劇。十二月，丙辰，各置推官，命左贊善大夫張仲顒等分領之。諸案尋皆置推官，或置巡官，悉以京朝官充。
帝之尹開封也，薊人宋琪，以左補闕為推官，帝甚加禮遇。琪與宰相趙普、樞密使李崇矩善，多遊其門，帝惡之，白太祖，出琪知隴州，移閬州。帝即位，由護國節度判官召赴闕。程羽等先自府邸攀附至顯要，琪為所中，久不得調。丁巳，帝召見，詰責，琪拜謝，請悔過自新，乃授太子洗馬。
乙丑，禦講武台，觀飛仙軍人發機石射連弩。帝將伐北漢，先習武事也。
庚午，臘，有司請備冬獰之禮，帝從之，謂左右曰：「擒荒有戒；朕今順時蒐狩，為民除害，非敢以為樂也。」
甲戌，改永興軍為興國軍。戊寅，遼遣蕭巴固濟等來賀明年正旦。
時諸州貢舉人並集，會將親征河東，罷之。自是每間一年或二年乃行貢舉。
初，陳洪進納士，帝既命其了文顯知泉州留後，議擇能臣關掌州事，起復殿中丞南頓喬維嶽為通判。維岳始至，會草寇十餘萬來攻城，城中兵才三千，勢其危急。監軍何承矩、王文寶欲屠城焚庫而遁，維嶽抗議，以為：「朝廷任以綏遠之寄，今惠澤未布，盜賊連結，反欲屠城焚庫，豈詔意哉！」承矩等因復堅守。會兩浙西南路轉運使馮翊楊克讓自福州率屯來救，圍遂解。監軍王繼升率精兵追擊，擒其魁，械送闕下，餘寇悉平。承矩，繼筠之子也。
是冬，遼主駐金川，禦盞郎君耶律呼圖從聘宋還，言於遼主曰：「宋必取河東，當先為之備。」韓匡嗣曰：「何以知之？」呼圖曰：「是不難知也。四方僭號之國，宋皆並取，唯河東未下耳。今宋講武習戰，意必在漢矣。」匡嗣詆之曰：「寧有是邪！」卒不設備。
〈（遼乾亨元年）〉
春，正月，帝召樞密使曹彬問曰：「周世宗及我太祖，皆親征太原而不能克，豈城壁堅完，不可近乎？」彬對曰：「世宗時，史超敗於石嶺關，人情震恐，故師從。太祖頓兵甘草地中，軍人多被腹疾，因是中止。非城壘不可近也。」帝曰：「我今舉兵，卿以為何如？」彬曰：「國家兵甲精銳，人心欣戴，若行吊伐，如摧枯拉朽耳。」帝意遂決。宰相薛居正等曰：「昔世宗舉兵，太原倚契丹之援，堅壁不戰，以致師老而歸。及太祖破契丹於雁門關南，盡驅其人民分佈河、洛之間，雖巢穴尚存，而危困已甚。得之不足以闢土，舍之不足以為患，願陛下熟慮之！」帝曰：「今者事同而勢異，且先帝破契丹，徙其人而空其地者，正為今日事也，朕計決矣！」
丁亥，命太子中允張洎、著作郎句中正使高麗，告以北伐。
遣常參官分督諸州軍儲赴太原。
庚寅，以宣徽南院使潘美為北路都招討制置使，命崔彥進、李漢瓊、曹翰、劉遇各攻其城之一面。遇以次當攻其西面，而西面直北漢主宮城，尤險惡。遇欲與翰易地，翰弗可，遇必欲易之，議久不決。帝慮將帥不協，乃諭翰曰：「卿智勇無雙，城西面非卿不能當也。」翰始奉詔。
辛卯，命雲州觀察使郭進為太原石嶺關都部署，西上閤門使田仁朗、閤門祗候供奉官劉緒按行太原城四面壕寨，閱視攻城梯衝器用。
遼主聞宋師討太原，歎曰：「呼圖殊能料事，朕與匡嗣慮不及此！」乃遣玳瑪長壽來言曰：「何名而伐漢也？」帝曰：「河東逆命，所當問罪。若北朝不援，和約如故；不然，惟有戰耳！」
癸巳，以樞密直學士石熙載簽署院事。簽署樞密院事自熙載始。
乙未，宴潘美等於長春殿，帝親授方略以遣之。時劉鋹及淮海王俶、武甯節度使陳洪進等皆與，鋹因言：「朝廷威靈及遠，四方僭竊之主，今日盡在坐中，旦夕平太原，劉繼元又至，臣率先來朝，願得執梃為諸國降王長。」帝大笑，賞賜甚厚。
丁酉，命河北轉運使侯陟與陝西北路轉運使雷德驤分掌東、西路轉運使事。
癸卯，新渾儀成，司天監學生張思訓所創也。置文明殿東南之鐘鼓樓，以思訓為渾儀丞。舊制，日月晝夜行度，皆人運轉；新製成於自然，尤精妙焉。
二月，丁卯，北漢乞援於遼，遼命南府宰相耶律沙為都統，冀王塔爾為監軍，赴援。又命南院大王色珍以所部從，樞密副使穆濟督之。
丙辰，命宰相沈淪為東京留守兼判開封府事，宣徽北院使王仁贍為大內都部署，樞密承旨陳從信副之。
帝初即位，謂齊王廷美曰：「太原我必取之。」至是欲以廷美掌留務。開封府判官呂端言於廷美曰：「主上櫛風沐雨以申吊伐，王地處親賢，當表率扈從，若掌留務，非所宜也。」廷美由是請行。端，餘慶弟也。
甲子，車駕發京師。戊辰，次澶州。臨河主簿宋捷道旁獻封事，帝見其姓名，喜曰：「我師捷矣！」即以為將作監丞。
己巳，次德清軍。命行在轉運使河南劉保勳兼句當北面轉運使事。遣均州刺史臨洺解暉、尚食使折彥贇攻隆州。
甲戌，次刑州。以唐州團練使曹光實知威勝軍事。光實入告：「願提一旅之眾，奮銳先登。」帝曰：「資糧事大，亦足宣力也。」
丙子，以潞州都監陳欽祚知威勝軍。
