
春，正月，壬子，金以夏國請互市，復綏德軍榷場。
金主聞山東、大名等路明安、穆昆之民，驕縱奢侈，不事耕作，詔：「閱實計口授地，必耕地有餘而力不贍者，方許招人佃種，仍禁農時飲酒。」
癸丑，權給事中趙汝愚言：「陳源轉官差遣。陳源系內侍，而得參預一路軍政，事體重大，漸不可長。建炎三年詔書：『自崇寧以來，內侍用事，循習至今，自今內侍不許與主管兵官交通、假貸、饋遺、借役禁兵。』當是時，內侍與兵官交通、借役禁兵且猶不可，今乃假以一路總戎之任，臣恐非太上所以防微杜漸之意也。」帝然之。
甲寅，停折知常官，汀州居住。
丙辰，詔：「陳源與在內宮觀，免奉朝請。其內侍見帶兵官者，並與在內宮觀。著為令。」
金追貶海陵煬王為庶人。
先是閔宗既祔廟，有司奏曰：「晉趙王倫廢惠帝自立，惠帝反正，倫廢為庶人。今煬王罪惡過於倫，不當有王封，亦不當在諸王塋域。」至是詔廢為海陵庶人，改葬于山陵西南四十里。宗幹去帝號，復為遼王。
甲午，金主如春水。
戊辰，宰相進諸軍賞格。帝曰：「向來諸軍只習右手射，近又教習左手射頗精，各支犒設以示激勸。」
庚午，知台州唐仲友言鰥寡孤獨老幼疾病之人，請依乾道九年例，取撥常平、義倉賑給。帝曰：「常平米令低價出糶。若義倉米，則本是民間寄納在官以備旱潦，既遇荒歲，自合還以與民。況台州自有義倉米，可令賑濟。」
乙亥，起居郎兼太子左諭德木待問言事，因曰：「近宮僚對太子賀雪，太子謂芝草不足為瑞，惟年豐民安乃國之上瑞。」帝曰：「東宮有識。」待問又言：「近進《周禮》太府，論國家用度當與百姓同其豐歉，皇太子曰：「人君但當以節儉為本。」此乃言外之意，非人思慮所及者。」帝曰：「恭者不侮人，儉者不奪人。恭儉者修身之本，朕嘗以此語東宮也。」
詔：「福建歲撥鹽於邵武軍，市軍糧。」
丙子，金主次永清縣。居民有伊喇特爾額，契丹人也，有一妻、一妾，妻之子六，妾之子四。妻死，其六子廬墓下，更宿守之。妾之子曰：「是嫡母也，我輩獨不當守墳墓乎？」於是亦更宿，三歲如一。金主因獵，過而聞之，賜錢五百貫，仍令縣官積錢於市以示縣民，然後給之，以為孝子之勸。
二月，庚辰，知福州梁克家乞宮祠，復觀文殿學士，依舊知福州。
壬午，詔：「去歲江、浙、湖北、淮西路郡縣，間有旱傷，已令多出樁積等米賑糶。今雖聞諸路米價低平，其間鰥寡孤獨貧乏不能自存之人，仍無錢收糴。可令州縣鎮寨鄉村，將義倉米賑濟，至閏三月半止，務實惠及民。州縣奉行不虔，本路漕臣及提舉常平官覺察以聞。」
黎州土丁張百祥等，以不堪科役為亂，統領官劉大年引兵逆擊之，土丁遁去。大年坐誅。
戊子，禁浙西民因旱置圍田。
裁童子試法。
金元妃李氏薨。
己丑，禁廣西諸州科買亭戶食鹽。
戊戌，以保甯軍節度使士歆為嗣濮王。
庚子，金主還中都。
壬寅，金以河南尹張景仁為御史大夫。
乙巳，金主以元妃李氏之喪，致祭興德宮，過市肆，不聞樂聲，謂群臣曰：「豈以妃故禁之耶？細民日作而食，若禁之，是廢其生計也，其勿禁。朕前將詣興德宮，有司請由薊門，朕恐妨市民生業，特從它道。顧見街衢市肆或有毀撤，障以簾箔，何必爾也！自今勿復毀撤。」
三月，丁未朔，金主如長春宮。
初，金主聞薊、平、遼等州民乏食，命有司發粟糶之，貧不能糴者貸之。有司恐貧民不能償，止貸有戶籍者，金主聞之，更遣人閱實賑貸。以監察御史舒穆嚕元禮、鄭大卿不糾舉，各笞四十。前所遣官皆論罪。
戊午，以潮州賊沈師為亂，趣趙師憲討之。
乙丑，金主命山後冒占官地十頃以上者，皆籍入官，均給貧民。
金西北路招討使完顏守能，性貪黷。時詔徙斡罕餘黨於臨潢，民有當徙者，詐言已死，以馬賂守能，得不遣；又求賕補人通事、鎮邊明安。尚書省奏其事，金主曰：「守能由通州刺史超擢至此，敢恣貪墨！鄉者招討司官多進良馬、橐駝、鷹、鶻等物，蓋假此以率斂爾，自今並罷之。」因責其兄守道曰：「守能躐遷招討，外官之尊，無以逾此。前招討澤恬以貪墨伏誅，守能豈不知之，乃敢如此！爾之親弟，何不先訓戒之也？」
會宗州節度使錫薩布杖殺無罪，事覺。金主謂宰臣曰：「監察職司糾彈。節度使錫薩布初至官，途中侵擾百姓，到官，舉動皆違法度；完顏守能為招討使，貪冒狼藉。凡達官貴要，監察未嘗舉劾，乃於卑秩細事，即便彈奏，謂之稱職，可乎？自今監察御史職事修舉，然後遷除。不舉職者，大則降罰，小則決責，仍不許去職。」
閏三月，辛巳，詔：「諸路監司、帥臣，歲終，各以所部郡守分三等，治效顯著者為臧，貪利庸謬者為否，無功無過者為平，詳考加察，各具事實來上。考察不公，御史臺彈劾。」
戊子，賜禮部進士黃由等三百七十有九人及第、出身。
庚寅，修揚州城。
乙未，金主謂宰相曰：「朕觀自古人君，多進用讒諂，其間蒙蔽，為害非細，若漢明帝，尚為此輩所惑。朕雖不及古之明君，然近習讒言，未嘗入耳，至於宰輔之臣，亦未嘗偏用一人私議也。」
癸卯，金以尚書左丞相完顏守道為太尉、尚書令，尚書左丞富察通為平章政事，右丞襄為左丞，參知政事張汝弼為右丞，彰德軍節度使梁肅為參知政事。
夏，四月，戊申，金以右丞相圖克坦克甯為左丞相，平章政事唐古安禮為右丞相。安禮辭曰：「臣備位宰相，無補於國家。惟陛下擇賢於臣者用之。」金主曰：「朕知卿正直，與左丞相剋甯無異，且練習故事，無出卿之右者，其毋多讓。」
金增築泰州、臨潢府等路邊堡。
庚戌，金奉安昭祖以下三祖、三宗御容於溢慶宮。
金主謂宰相曰：「朕之言行，豈能無過？常欲人直諫，而無肯言者。使其言果善，朕從而行之，又何難也？」
癸丑，修湖南諸州城。
帝謂群臣曰：「昨臨安取到諸縣繭甚薄，已令宮中繅絲驗之。」既而樞密使言及今歲雨暘，帝曰：「今歲雨暘以時，而繭反薄，大麥亦穗短，宮中所養蠶亦如此，殊不可曉。適諭三省，令王佐體訪。」王淮等言：「陛下愛民，軫念及此，天下之幸。」庚申，大雨。帝曰：「雨恐妨麥，已祈晴矣。」又曰：「曾問王佐蠶繭今年何薄？」趙雄等言佐方取驗繭繅，遍詢諸郡續聞。帝曰：「聞今年民間養蠶甚多，葉既艱得，又食濕葉，所以繭薄。孟子謂『五畝之宅，植之以桑，勿失其時，則可以衣帛矣。』誠哉是言也！」
癸酉，立郴州宜章、桂陽軍臨武縣學，以教峒民子弟。
甲戌，詔經筵讀真宗《正說》。史浩進讀《正心篇》，論黃帝無為天下治，帝曰：「所謂無為者，豈宴安無所事事之謂乎？」浩又讀《剛斷篇》，至漢武帝知郭解能使將軍為言，其家不貧，帝曰：「武帝可謂洞照事情。」浩又讀《大中篇》，論為政之道本乎大中，帝曰：「勿渾渾而濁，勿察察而明，即此理也。」
五月，丙子，帝曰：「近日都下銷金、鋪翠，復行於市，可諭王佐嚴加禁戢。若有敗露，京尹安能逃責耶！朕以宰耕牛、禁銅器及金翠等事刻之記事板，每京尹初上輒示之。」
戊寅，詔：「監司、守令課勸農桑，以奉行勤怠為賞罰。」
乙卯，芮煇言：「凡是集議，惟強有力者是從，不若令各為議狀。如論科舉，則禮部、秘書省、國子監官皆預之類。」帝曰：「如此則廢集議矣。」趙雄等言：「煇所論，乃漢所謂雜議也，恐不可從。」帝曰：「今後遇事旋降指揮。」
壬午，詔：「諸路轉運使趣民間補葺經界籍簿。」
戊子，金尚書省奏：「招討使完顏守能所犯兩贓，俱不至五十貫，應抵罪。節度使錫薩布應解見居官，並解世襲穆昆。」金主曰：「此舊制之誤。居官犯除名者，與世襲並罷之，非犯除名者勿罷。」遂著於令。守能杖二百，除名。
辛卯，以久雨，減京畿及兩浙囚罪有差，貸民稻種錢。
壬寅，以史浩為少師。
是月，以讀《真宗正紀》終篇，賜宰執、侍讀、侍講、說書、修注官宴於秘書省。
六月，己酉，詔放殿前司平江府牧馬草場二萬畝，聽民漁采。
戊午，戶部言去年兩浙、江東、西、湖北、淮西旱傷，共檢收米一百三十七萬餘石，詔與蠲放。庚申，戶部乞撥還去年旱傷無收經總等錢二十六萬餘緡，帝曰：「可盡與之。」
辛卯，罷諸路坊場監官承買。
秋，七月，癸未，復以許浦水軍隸殿前司。
永陽郡王居廣薨，追封永王。
辛卯，賞監司、守臣修舉荒政者十六人。始定上雨水，限諸縣五日一申州，州十日一申帥臣、監司，類聚聞奏。
丁酉，金樞密使趙王永中改判大宗正事。永中自以皇子解樞務，意頗不悅，太子謂之曰：「宗正之職，自親及疏，自遠及近，此親賢之任也。且皇子之尊，豈以官職閑劇為計耶！永中乃喜。
己亥，金以左丞相圖克坦克甯為樞密使。
先是克寧請致仕，金主曰：「汝立功立事，乃登相位，朝廷是賴，年雖及，未可去也。」既又與完顏守道並乞骸骨，金主曰：「上相坐而論道，不惟其官，惟其人，豈可屢改易之耶！」至是克寧改樞密，金主難其代。辛丑，復以守道為左丞相，太尉如故，虛尚書令不置。諭守道曰：「宰相之位，不可虛曠，須用老成人，故復以卿處之。卿宜悉此意。」
是月，詔錄范質後。
紹興府、徽州、嚴州大水，命賑之。
除朱熹直秘閣；再辭，不許。
著作郎兼國史院編修官呂祖謙卒。
八月，丙午，諭云：「朕緣久旱不雨，曉夕思所以寬恤，無事不在念。今且將諸路節次泛拋招軍並與蠲免。」
庚戌，右丞相趙雄罷，為觀文殿學士、四川制置使。
故事，蜀人未嘗除蜀帥，御史王藺論之，雄乞免，改知瀘州安撫使。
壬子，帝諭侍從官王希呂等曰：「朕謂侍從之臣，當以論思獻納為任。今後事有過舉，政有闕失，卿等即宜盡忠極言，或求對，或入奏，務在於當理而後已。各思體此，稱朕意焉。」
癸丑，以知樞密院王淮為右丞相兼樞密使。甲寅，以謝廓然同知樞密院事。
丙辰，更後殿幄次為延和殿。
壬戌，淮西運判趙彥逾，言本路歸正人約二千人餘，強壯者欲委官總轄教閱，以譏察其動息，帝曰：「歸正日久，皆能耕鑿居止，自安生業。若遽差官總轄，乃所以擾之不安也。」不聽。
戊辰，臣僚請自今歉歲蠲減，經費有虧，令戶部據實以聞，毋得督趣已蠲閣之數。
初，趙雄在相位，有言其多私裡黨者，於是命大臣進擬，皆以名姓下注本貫封人，遂為故事。已而陳峴為四川制置使，王渥為茶馬，制皆從中出；雄不自安，故乞外。雄既罷，蜀士在朝者皆有去志，王淮曰：「此唐季黨禍之胎也。」乃於蜀士進遷數人，蜀士乃安。
改除朱熹提舉浙東常平茶鹽。時浙東薦饑，王淮薦熹，即日單車就道。
九月，辛巳，參知政事錢良臣罷。庚寅，以謝廓然兼權參知政事。
以江、浙、湖北旱，出爵募民賑濟。
冬，十月，辛酉，錄黎州戰歿將士四百三人。
罷雪宴。先是年例賀雪即賜宴，以連歲荒歉艱食，故權罷。
十一月，甲戌，臣僚言：「在法，諸因饑貧以同居緦麻以上親與人若遺棄而為人收養者，仍從其姓，不在取認之限，聽養子之家申官附籍，依親子孫法。今災荒寒冷，棄子或多，請令災荒州縣，以上件法鏤板曉諭，使人人知之，則人無復識認之慮而皆獲收養矣。」從之。
辛卯，吏部侍郎趙汝愚言：「廣招徠之路，絕朋比之嫌，莫若用故事令侍從、兩省、台諫各舉所知若干人，須才用兼備而未經擢用者，陛下以其姓名付中書籍記。候職事官有闕，則選諸所表，以次用之；其有不如所舉，則坐以誤舉之罪。」詔如所請舉行。
浚行在至鎮江府運河。
己亥，賑臨安府及嚴州饑。
浙東提舉常平朱熹入對，言：「陛下臨御二十年間，水旱盜賊，略無寧歲，意進政之大者有未舉而小者無所系與？刑之遠者或不當而近者或倖免與？君子有未用而小人有未去與？大臣失其職而賤者竊其柄與？直諒之言罕聞而諂諛者眾與？德義之風未著而贓汙者騁與？貨賂或上流而恩澤不下究與？責人或已詳而反躬者有未至與？夫必有是數者，然後可以召災而致異。」
又言：「陛下即政之初，蓋嘗選建英豪，任以政事，不幸其間不盡得其人，是以不復廣求賢哲，而姑取軟熟易制之人以充其位。於是左右私褻使令之賤，始得以奉燕閑，備驅使，而宰相之權日輕；又慮其勢有所偏而因以壅己也，則或聽外庭之論，將以陰察此輩之負犯而操切之。陛下既未能循天理，公聖心，以正朝廷之體，則固已失其本矣；而又欲兼聽士大夫之公言以為駕馭之術。則士大夫之進退有時，而近習之從容無間；士大夫之禮貌既莊而難親，其議論又苦而難入；近習便嬖側媚之態，既足以蠱心志，其胥吏狡猾之術，又足以眩聰明；恐陛下未及施其駕馭之術而先墮其數中。是以雖欲微抑此輩而此輩之勢日重，雖欲兼采公論而士大夫之勢日輕；重者既挾其重以竊陛下之權，輕者又借力於所重以為竊位固寵之計。中外相應，更濟其私，日往月來，浸淫耗蝕，使陛下之德業日墜，紀綱日壞，邪佞充塞，貨賂公行，兵愁民怨，盜賊兼作，災異數見，饑饉薦臻，群小相挺。人人皆得滿其所欲，惟於陛下了無所得，而國家顧乃獨受其弊。」
因論浙東救荒事，帝曰：「連年饑歉，朕甚以為憂。州縣檢放，多是不實。」熹乞勸諭推賞，帝曰：「至此卻愛惜名器不得。」又乞撥賜米斛，帝曰：「朕並無所惜。」又乞預放來年身丁錢，帝曰：「朕方欲如此寬恤。」熹又奏星變事，帝曰：「朕見災恐懼，未嘗不一日三省吾身。」
復白鹿書院，從朱熹之奏也。
十二月，癸卯朔，以徽、饒二州民流者眾，罷守臣官。
出南庫錢三十萬緡，付朱熹賑糶。
丁未，禁諸州營造。
辛亥，蠲諸路旱傷州軍明年身丁錢。
丙辰，詔：「縣令有能舉荒政者，監司、郡守以名聞。」
甲子，范成大進上元縣所種二麥。王淮等謂春麥惟郭綱能言之，蓋北人謂之劫麥，帝曰：「此間人亦不知，已令宮中種試矣。」
下朱熹社倉法於諸路。
葛邲言荒政二事：「一，諸經總制錢，如遇州縣荒年，權免比較賞罰；其課利場務，並令依所放災傷分數免比，本州不得抑勒縣道陪備。一，荒歉州縣，且專以救荒為務；宴會之類，理合節損，所有諸處迎新送舊兵卒公吏借請及供帳從物之屬，亦合裁減。兵卒仍宜存留，以防緩急。」並從之。
金使賀正旦者至，爭起坐受書舊儀，帝遣樞密都承旨王忭往解之。忭擅許用起立舊儀，帝意不懌，然不能改也。
是月，廣東安撫鞏湘誘潮賊沈師出降，誅之。
是冬，淮東提舉趙伯昌奏：「通、泰、楚州沿海舊有捍海堰一道，東拒大海，北接鹽城，計二萬五千六百餘丈，始自唐黜陟使李承寶所建，遮護民田，屏蔽鹽灶，歷時既久，頹圮不存。本朝天聖改元，范仲淹為泰州西溪鹽官，方有請於朝，凡調夫四萬八千，用糧三萬六千有奇，而錢不與焉，一月而畢，遂使海潮沮洳舄鹵之地，化為良田。自後漸失修治，宣和、紹興以來，屢被其患，每一修築，必申明朝廷，大興功役，然後可辦。望專委淮東鹽司，今後捍海堰如遇坍損去處，不以功役大小，即委官相視計料，隨壞修葺，勿令浸淫，以至大有沖決，務要堅固，可以永久。」從之。
是歲，詔：「舒州、蘄州鑄鐵錢，並以十五萬貫為額。」
詔：「久任四川監司、郡守之人，令更迭與東南差遣。其在任未久者，既有任滿前來奏事指揮，候到闕始得別為除授。」從臣僚之請也。
春，正月，丁丑，命兩淮戍兵歲一更。
癸未，樞密都承旨王忭，予在外宮觀。
忭久為帝所親信，吏部侍郎無汝愚亟攻之，帝亦悟其奸，出之於外。因罷諸軍承奉樞密院文書關錄兩省舊法，以文臣為都承旨。自是忭不復召。
戊子，糴廣南米赴行在。
庚寅，詔：「江、浙、兩淮旱傷州縣，貸民稻種，計度不足者，貸以樁積錢。」
內出正月所種春麥，並秀實堅好，與八九月所種無異。詔降付兩浙、淮南、江東、西漕臣，勸民布種。
二月，庚戌，遣使訪問二廣鹽法利害。
三月，丁丑，金主申敕西北路招討司，勒明安、穆昆官督部人習武備。
甲申，金主諭戶部：「今歲行幸山後所須，並不得取之民間，即所用人夫，並以官錢和雇。違者，杖八十，罷職。」
戊子，臣僚言：「監司、帥臣臧否所部，深得考功課吏之法。然郡守更易，則人有幸、不幸；監司、帥臣好惡不一，則言有當、不當。有已去而不及臧否進，有近到而已遇臧否者，此人有幸、不幸也；或取其辦事而不言其害民，或喜其彌縫而不言其疏謬，或畏其強有力而不議，或以其疏遠無援而見斥，此言有當、不當也。且就一路言之，則其數寬；就數人而言之，則其數窄；計一歲而論之，則其能否為已見；計數月而論之，則其能否未可知；而遽臧否焉，此人所以幸、不幸，言所以當、不當也。請詔諸路監司、帥臣。自今臧否所部，必須總計一歲人數，不問已去、見在，就其中區別之。或臧者朝廷已加擢用，亦須用臧之次者；或否者朝廷已行罷黜，亦須具否之次者。其或臧否不當，必令具析以聞。」詔：「除初到任人外，餘從之。」
癸巳，金頒重修制條。以吏部尚書張汝霖為御史大夫。
甲午，罷諸路寄招軍兵三年，就揀軍子弟補其闕。
是春，召對楊甲，尋除太學錄。甲獻書萬言，大略謂：「人主之職，不過聽言、用人，分別邪正。而近歲以來，權幸用事，其門如市，內批一出，疑謗紛然，謂陛下以左右近習為心腹而不專任大臣，以巡邏伺察為耳目而不明用台諫。今中外文武，半為權門私人，親交私黨，分佈要近，良臣吞聲，義士喪氣。至於民兵之害，兩淮百姓，如被兵火；西南諸戎，乘間出沒。而馬政日急，高直厚幣以驕戎心，臣恐陛下今日所少者，非特馬而已。又，有司理財，一切用衰陋褊隘之策，至於賣樓店，沽學田，鬻官地，而所主在獻羨餘，此風日熾，恐陛下赤子無甯歲矣。」
賑忠、萬、恭、涪四州及鎮江府，復遣使淮南、江、浙賑濟。
夏，四月，甲辰，詔：「自今盜發，所在守帥、監司議罰；平定，有勞者議賞。」
乙卯，諸路提刑文武臣通置一員。
癸亥，帝覽陸贄《奏議》，諭講讀官曰：「今日之政，恐有如德宗之弊者，卿等言之，無有所隱。」
甲子，金主如金蓮川。
五月，丙子，諭宰相王淮等曰：「朕惟監司、郡守，民之休戚系焉，察其人而任之，宰相之職也。苟選授之際，惟計履歷之淺深，不問人材之賢否，則政治之闕，孰甚於斯！今後二三大臣，宜體國愛民，精加考選，既按以資格，又考其才行，合是二者，始可進擬，夫然後事得其宜，用無不當。故傳曰：『為政在人。』卿等其慎之毋忽！」
六月，壬寅，詔：「侍從、台諫各舉操修端亮、風力強明、可任監司者一二人。」
甲寅，以汀、漳二州民為沈師所蹂踐，除其賦。
丁巳，同知樞密院事謝廓然致仕，以周必大知樞密院事。
金右丞相致仕石琚薨，諡文憲。琚最為金主所知。故事，內宴惟親王、公主、駙馬得與；一日，特召琚入，諸王以下竊語，心易之。金主覺之，即語之曰：「使我父子家人輩得安然無事而有今日之樂者，此人力也。」乃備舉近事數十，顯著為時所知者以曉之；皆俯伏謝罪。金主嘗欲立元妃為後，以問琚，琚屏左右曰：「元妃之立，本無異詞，如東宮何？」金主愕然曰：「何謂也？」琚曰：「元妃自有子。元妃立，東宮搖矣。」金主悟而止，其善啟沃類此。
戊午，謝廓然卒。未幾，龔茂良家投匭訟冤，帝曰：「茂良本無罪。」遂復資政殿學士，諡莊敏。
庚申，臨安蝗。詔守臣亟加焚瘞。
甲子，太白經天。
提舉浙東常平朱熹以前後奏請多見抑，幸而從者，率稽緩後時，又以旱蝗相仍為憂，疏言：「為今之計，獨有斷自聖心，沛然發號，責躬求言，然後君臣相戒，痛自省改。其次惟有盡出內庫之錢，以供大禮之費，為收糴之本，詔戶部無得催理舊欠，諸路漕政遵依條限檢放租稅，詔宰臣沙汰被災路分州軍監司、守臣之無狀者，遴選賢能，責以荒政，庶足以下結人心，消其乘時作亂之意。不然，臣恐所憂者不止於餓殍而在於盜賊，蒙其害者不止於官吏而上及於國家也。」
秋，七月，甲戌，以常平、義倉及樁官米四十萬石付諸司預備賑糶。
辛巳，出南庫錢三十萬緡付朱熹備賑糧。
金宰臣奏事，金主頗有疾，宰臣請退，金主曰：「豈以朕之微爽於和而倦臨朝之大政耶！」使終其奏。
壬辰，以資政殿學士李彥潁參知政事。彥潁病羸，艱拜起，力辭，帝曰：「老者不以筋骨為禮。孟享禮繁，特免卿。」
詔：「發所儲和糶米百四十萬石，補淳熙八年賑濟之數，於沿江屯駐諸州樁管。」
甲午，金主秋獵。
八月，庚子，侍從、台諫集議，奏曰：「自宰相、執政、侍從、卿監、正郎員分為五等，除致仕遺表已議裁減外，將逐郊廕補恩澤，每等降殺，以兩酌中，定為止數；武臣比類施行。宰相十人，開府以上同；執政八人，太尉同；侍從六人，觀察使至節度、侍御史同；中散大夫至中大夫四人，右武大夫至通侍大夫同；帶職朝奉郎至朝議大夫三人。職事官寺長貳、監長至左右司諫、開封少尹，厘務及一年，須官至朝奉郎並朝奉郎元帶職人，因除在京職事官而寄職者同，武翼大夫至武功大夫同；非侍從官無遺表外，見行條格致仕、遺表，通減三分之一，餘分不減。」紹興初，中書舍人趙思誠上任子限員之議，詔從官集議。至是始用廷臣集議行之。
淮東、浙西蝗。壬子，定諸州捕蝗賞罰。
除朱熹直徵猷閣，以其賑濟有勞也。
戊辰，太白經天。
九月，庚午，以王淮為左丞相，梁克家為右丞相。
時成都闕帥，帝問孰可者，淮以留正對。帝曰：「非閩人乎？」淮曰：「立賢無方，湯之執中也。必曰閩有章惇、呂惠卿，不有曾公亮、蘇頌、蔡襄乎？必曰江、浙多名臣，不有丁謂、王欽若乎？」帝稱善，遂有正。
丙子，封子彤為安定郡王。
戊寅，金主還都。
辛巳，大享於明堂，大赦。召史浩、陳俊卿陪祀，辭不至。
辛卯，封伯圭為滎陽郡王。
甲午，淮南運判錢沖之言：「真州之東二十里有陳公塘，周圍百里，本司近已興修塘岸，建置斗門、石撻各一所於東、西湫口二處。請於揚子縣知縣、縣尉銜內帶入『兼主管陳公塘』六字，庶責有所歸。」從之。
乙未，禁蕃舶販易金銀。著為令。
金榷場副使韓仲英等，以受商賂，縱禁民出界，誅之。
冬，十月，辛丑，金徙河間宗室於平州。
庚戌，金祫享於太廟。
辛亥，塞四川沿邊支徑。
甲子，蠲諸路旱傷州軍淳熙七年、八年逋賦。
十一月，戊辰朔，禁臣庶之家婦飾僭擬。
午，賑夔路饑。
金皇統逆黨先後誅死，惟圖克坦貞與大邦基尚在。邦基廢不用，貞以世姻藉恩寵，雖夫婦已降削爵號，仍徙為臨潢尹。金主慮久遠，終不以私恩曲庇，丙子，詔誅貞，其妻永平縣主、子慎思並賜死；尋命磔邦基於思陵之側。於是皇統逆黨始盡。
庚辰，金主冬獵。
十二月，庚子，金主還都。
春，正月，丁丑，以給事中施師點簽書樞密院事。
師點入辭，帝曰：「卿靖重有守，識慮深遠，朕欲用卿久矣。」
金參知政事梁肅請老，金主謂宰臣曰：「梁肅知無不言，正人也。卿等知而不言，朕實鄙之。雖然，肅老矣，宜從其請。」遂致仕。
壬午，金主如春水。詔：「夾道三十里內被役之夫，與免今年租稅，仍給傭直。」
甲申，參知政事李彥潁罷職奉祠，以諫官論其子毆人至死也。
戊子，復廣鹽客鈔法。
詔曰：「鹽者，民食所資。向也官利其贏而自鬻，久為民病，朕既遣使諭之，得其利害以歸，復謀諸在廷，僉言惟允，始為之更令，許通商販而杜官鬻，民固以為利矣。然利於民者，官不便焉；何者？鹽之息厚，凡官與吏之所為妄費以濟其私者，一出於此。一旦絕之，無所牟取，必胥動以浮言，將毀我裕民之政。且朕知恤民而已，浮言奚恤！矧置監司、守令，皆以為民。朕有美意，弗推而廣之，顧撓而壞之，可乎？其罷官般官賣，通行客鈔法。」
以黃洽為御史中丞。自乾道五年以後，不除中丞者十四年。洽盡言無隱，然所論列，未嘗摭拾細故。嘗奏言：「因言固可以知人，輕聽亦至於失人。故聽言不厭其廣，廣則無壅；擇言不厭其審，審則無誤。」帝然之。
壬辰，樞密院進呈鎮江軍兵三年加減之數。帝曰：「養兵費財，國用十分，幾八分養兵。」周必大曰：「尚不啻八分。」帝曰：「今民間未裕，江東、浙西寄招鎮江諸軍及武鋒軍歲額人數，可並權免三年。所有諸州日前未足之數，特與蠲免。」
先是朱熹行部至台州，知州唐仲友為其民所訟，熹按得其實。而仲友與王淮同里，且為姻家，已降江西提刑，未行，而熹論之。淮以論章及仲友辯疏並進，且微為仲友解，帝以為然。熹論益力，前後章六上，帝不欲窮其事，奪仲友江西新命以授熹。熹辭不拜，遂歸，旋予祠。
二月，癸卯，用黃浩言，罷內侍陳源宮觀，建寧府居住。
先是源罷德壽宮提舉，詔與落階官，臣僚言其過惡，請寢成命，與一在外宮觀，從之。至是浩又言其罪狀灼然，當賜竄責，故有是命。既而台察又疏其黨與皆一時之臣蠹，於是武略大夫徐彥達，除名，道州編管，家財籍沒，進納德壽宮，其子必聞等三人並追官勒停；甄士昌追進武校尉；李庚追官勒停，仍送筠州編管。士昌，源之廝役，以違法遷轉；庚本臨安府都吏，與源交通補官；彥達嘗充德壽宮閣子庫書寫，專一為源管家務，官至正使，職至路鈐，皆源之力也。
乙巳，金主還都。
戊申，金以右丞張汝弼攝太尉，致祭於至聖文宣王廟。
甲戌，金以戶部尚書張汝愈為參知政事。
三月，丙寅朔，建康都統制郭剛言：「去歲合揀汰效用軍義兵一百八十五人，自言願得逐便，乞揀汰。」帝曰：「正恐離軍失所，所以留之。如此，與放逐便。」
丙子，金始制宣命之寶，金玉各一。
金主將如會甯，右丞相烏庫哩元忠諫，不聽，出知真定府。
己丑，知福州趙汝愚，奏海賊薑太獠寇泉南，兵馬都監薑特立以一舟先進，擒之，已誅其凶黨，釋其餘。帝曰：「汝愚處置甚善。古者置刑，王者言宥而有司執法。若有司但務姑息，何以示懲！」特立旋召見，獻所為詩百篇，除閤門舍人，命充太子宮左春坊並皇孫平陽王伴讀，由是得幸於太子。特立，麗水人也。
是月，詔舉制科。
夏，四月，丙申，詔：「臨安府系駐蹕之地，本府屬縣民戶身丁錢，可自淳熙十一年為始，更與蠲放三年。」
監司、帥臣奏到所部臧否。
先是帝曰：「監司、帥臣奏守臣臧否而不行黜陟，何以勸懲！」是日，以王去惡有平黎之功，又通曉郡事，召赴行在。范仲圭、韓璧任滿，與監司差遣，湯鴬罷新任。
癸卯，大理寺丞張抑言：「浙西諸州豪宗大姓，於瀕湖陂蕩各占為田，名曰塘田。於是舊為田者，始隔絕水出入之地。淳熙八年，雖有旨令兩浙運司根括，而八年之後，圍裹益甚。請自今，責之知縣，不得給據；責之縣尉，常切巡捕；責之監司，常切覺察。令下之後，尚復圍裹者，論如法。」從之。
是月，廣西運判王正己上言：「陛下加惠遠方，恐官賣科擾，民無所告，復行客鈔以救其弊，德至渥也。陛下本以寬裕遠民，而今來兩路通行，卻成發洩東鈔。借使兩路分畫界分，西路漕計不虧，諸郡可以支吾，亭戶不致貧乏，豈非陛下之本意！顧聞闕乏之端，有如二十餘州，上下煎茶，倘有申請，朝廷豈能坐視！必須應副，則東路雖有贏餘，亦是朝三暮四，恐徒紛擾。」又云：「頃年章潭為廣東提舉鹽事，力主兩路通行之議。及就移西路運判，客鈔不敷，漕計大窘，寢食俱廢，又得東路二十八萬緡，遂以少寬，即同帥臣范成大乞行官賣；此則易地而不可行者，歲月未久，可以覆按。」又云：「紹興間，通行客鈔能三十餘年者，以西路有折科招徠之類；後既住罷，漕計遂窘，因有官賣之法。其後更易不定，大概以東鈔通行、西鈔不登為患。萬一必須通行，則西路漕計或闕，亦須預作指畫，不可臨期闕誤，然不若分路為允也。」
五月，甲寅，以潭州飛虎軍隸江陵都統司。
金主命：「應部除官，嘗以罪廢而再敘者，遣使按其治跡，如有善狀，方許授縣令；無治狀者，不論任數多少，並不得授。」
臣僚言：「祖宗用人，初無清濁之別。韓琦第二人進士及第，未免監左藏庫，後為度支判官，皆號稱職。請明詔大臣，如行在左藏庫之類，稍重其選，與免待闕，遇館學有缺，卻於此取之，以廣得人之路。」從之。
鄂州都統郭杲言：「襄陽屯田二十餘年，雖微有所獲，然未能大益邊計；非田不良，蓋人力有所未至，且無專任責者。或謂戰士屯田，恐妨閱習，而不知分番耕作，乃所以去其驕；或謂耕作勞苦，恐其不樂，而不知分給穀米，人自樂從。以樂從之人，為實邊之計，可謂兩便，請給耕牛、農具，俾屯軍開墾荒田。」 辛卯，詔疏襄陽水渠，以渠旁地為屯田。尋詔民間侵耕者就給之。
廢舒州宿松監。
六月，丙申，王淮等言：「時方酷暑，聖躬得無煩鬱？」帝曰：「朕自有道以處之，但念閭閻之民不易度耳。往在潛邸，嘗有詩云：『閭閻多悖郁，方愧此身閑。』」淮曰：「真古帝王之用心也！」
己酉，太府寺丞勾昌泰言：「蜀中制置使，關六十州之安危，或有疾病遷動，自朝廷除授，動經年方到。請於從臣中嘗儲一二人於蜀中，令作安撫使，一旦有制置使闕，便可就除。其於思患預圖，最系國家大事。」帝諭宰執曰：「此正在卿等留意，今後欲除蜀帥，須是選擇可備制置使之任者，庶臨時不致缺事。」
詔經理屯田。
建康府御前諸軍統制司奏：「契勘淮西荒閒田土，如和州興置屯田五百餘所，廬州管下亦有三千六圍，皆瀕江臨湖，號稱沃壤，自後廢罷，撥還逐州，召人請佃，尋許承買，今多為良田。自餘荒地，亦有豪強之戶冒耕包占。」詔令淮西帥、漕司同取見系官田畝實數聞奏。都統郭剛，尋奏和州曆陽縣荒圩五百餘頃，可以開耕，每田一頃，三人分耕，合用官兵一千五百人；建康留守錢良臣，亦奏上元縣荒圩並寨地五百餘頃，不礙民間泄水，可以修築開耕。
壬子，金有司奏右司郎中段玨卒，金主曰：「是人甚明正，可用者也。」因歎：「臣下詭隨委順，相習成風。南人勁挺，敢言直諫者多，前一人見殺，後復一人繼之，真可尚也。」
辛酉，詔曰：「朕惻怛在心，惟吏或不良，無以宣德明恩。若乃貪饕無饜，與貨為市，漁奪百姓，侵牟下民，有一於此，足秕邦政。天下之大，郡邑之眾，假勢放利，實煩有徒。若此，朕雖有愛民勤政之誠，焦勞於上，仁恩利澤，何由而下究哉！朕嗣服之初，蓋嘗考法祖宗，嚴贓吏之禁，其持心不移，復出為惡者，既已逮治一二，厲在位矣。歲月既久，法以漸緩，贓過之吏，忸習寬政，日甚歲劇。今列官處職，奸法不忌，是與盜無異也。國有憲法，朕不敢廢。今後命官犯自盜、枉法贓罪抵死者，籍沒家財，取旨決配，並依隆興二年九月已降詔書施行，必無容貸。」
王淮以唐仲友故怨朱熹，欲沮其見用，於是吏部尚書鄭丙上疏，言近世士大夫有所謂道學者，欺世盜名，不宜信用，帝已惑其說。淮又以太府丞陳賈為監察御史，賈因首論曰：「臣竊謂天下之士，所學於聖人之道者，未始不同。既同矣，而謂己之學獨異於人，是必假其名以濟其偽者也。邪正之辯，誠與偽而已。表裡相副，是之謂誠；言行相違，是之謂偽。近世士大夫有所謂道學者，其說以謹獨為能，以踐履為高，以正心誠意、克己復禮為事。若此之類，皆學者所共學也，而其徒乃謂己獨得之；夷考其所為，則又大不然，不幾於假其名以濟其偽者耶？願陛下明詔中外，痛革此習，每於聽納除授之間，考察其人，擯棄勿用，以示好惡之所在。庶幾多士向風，言行表裡一出於正，無或肆為詭異以幹治體。」帝從之。由是道學之名，貽禍於世。
其後直學士院無錫尤袤言於帝曰：「道學者，堯、舜所以帝，禹、湯、文、武所以王，周公、孔子所以設教。近立此名詆訾士君子，故臨財不苟得，所謂廉介；安貧守道，所謂恬退；擇言顧行，所謂踐履；行己有恥，所謂名節；皆目之為道學。此名一立，賢人君子欲自見於世，一舉足且入其中，俱無所免，豈盛世所宜有？願循名責實，聽言觀行，人情庶不壞於疑似。」帝曰：「道學豈不美之名？正恐假託為名，真偽相亂耳。」
鄭丙後知泉州，為政暴急，或勸之尚寬，丙曰：「吾疾惡有素，豈以晚節易所守哉！」聞者哂之。
是月，兩浙水，命賑之。

