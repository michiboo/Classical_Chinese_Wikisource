
春，正月，丙子，詔獎賈似道功。
乙未，城潼川仙侶山。
蒙古皇弟呼必賚之北還也，道遣張文謙與商挺計事，挺曰：「軍中當嚴符信，以防奸詐。」文謙急追及言之，皇弟大悟，罵曰：「無一人為我言此，非商孟卿，凡敗大事！」速遣使至軍中立約。至是額埒布格之使至軍中，執而斬之。孟卿，挺之字也。
蒙古張傑、閻旺，作浮橋於新生洲，烏蘭哈達兵至，傑等濟師北還。賈似道用劉整計，命夏貴以舟師攻斷浮橋，進至白鹿磯，殺殿兵七百十人。
二月，己酉，獎高達守鄂功，遷湖北安撫副使、知江陵府。乙卯，以黃州武定諸軍都統制張世傑赴援有功，轉十官。世傑，范陽人也。
丙寅，蒙古兵過分甯、武寧二縣，河湖砦都監張興宗死之。
三月，戊辰朔，日有食之。
時丁大全之黨多斥，董宋臣尚居中，言路無肯言者，諸學官言之，未行。校書郎馬廷鸞，因日食，與秘書省同守局，相與草疏。吳潛以書告廷鸞曰：「諸公言事紛紛，皆疑潛所嗾，聞館中又將論列，校書宜無與以重吾過。」廷鸞曰：「公論也，不敢避私嫌。」越數日，出宋臣於安吉州。
賈似道匿議和、納幣之事，以所殺獲俘卒、殿兵上，表言：「諸路大捷，鄂圍始解，江漢肅清。宗社危而復安，實萬世無疆之休！」帝以似道有再造功，下詔褒美，賞賚甚厚，以少傅、右丞相召入朝。
張世傑遇蒙古兵於蘋草坪，奪還所俘。乙酉，加環衛官。
詔贈張勝官五轉，官其子。
丙戌，賈似道上言：「自鄂趣黃，與北朝回軍相遇，諸將用命捍禦。」詔：「孫虎臣、范文虎、張世傑以下各賜金帛。」
蒙古皇弟呼必賚還，至開平，廉希憲聞額埒布格命劉太平及大將果拉噶行尚書省事於關右，恐結諸將以動秦、蜀，請遣趙良弼往覘之。良弼得實，還報。諸王哈坦、穆格、塔齊爾與諸大臣俱會於開平，寔喇亦自西域遣使至，並勸進，惟額寽布格不至。皇弟三讓，諸王大臣固請。希憲、良弼及商挺等力言：「先發制人，後發人制，逆順安危，間不容髮，宜早定大計。」辛卯，皇弟即位，是為色辰皇帝。
蒙古主問僧子聰以治天下之大經，養民之良法，子聰采祖宗舊典，參以古制之宜於今者，條列以聞。復召史天澤入對，天澤言：「朝廷當先立省部以正紀綱，設監司以督諸路，霈恩澤以安反側，退貪殘以任賢能，頒俸祿以養廉，禁賄賂以防奸，庶能上下丕應，內外休息。」蒙古主嘉納。
蒙古陝西宣撫使廉希憲言：「高麗國王育攵。嘗遣其世子倎入覲，會憲宗將兵攻宋，倎留三年不遣。今聞育攵已死，若立倎，遣歸國，彼必以為德，是不煩兵而得一國也。」蒙古主是其言，改館倎，遣兵衛送之，仍赦其境內。
蒙古千戶郭侃，疏言建國號、築都城、立省台、興學校等事及平宋之策，其略曰：「宋據東南，以吳越為家，其要地則荊襄而已。今日之計，當先取襄陽。既克襄陽，彼揚、廬諸城，彈丸地耳，置之弗顧而直趨臨安，疾雷不及掩耳，江淮、巴蜀，不攻自平。」蒙古主頗采其言。
夏，四月，戊戌朔，蒙古立中書省，以王文統為平章政事，張文謙為左丞。文統本李璮幕屬，有薦其才智者，遂得親幸，更張庶務，悉委裁處。以巴崇、廉希憲、商挺為陝西、四川等路宣撫使，趙良弼參議司事，鈕祜祿納哈、張啟元為西京等處宣撫使。
丁未，蒙古以翰林侍讀學士郝經為國信使，使於宋。王文統素忌經有重名，既請遣經，復陰屬李璮潛師侵宋，欲假手害經。或謂經曰：「文統叵測，盍以疾辭！」經曰：「自南北構難，江漢遺黎，弱者被俘略，壯者死原野，兵連禍結久矣。聖上一視同仁，務通兩國之好，雖以微軀蹈不測之淵，苟能弭兵靖亂，活百萬生靈於鋒鏑之下，吾學為有用矣。」遂行。
己酉，揚州大火。
左丞相吳潛罷。初，賈似道在漢陽，以潛移之黃州為欲殺己，銜之。至是帝欲立忠王禥為太子，潛密奏云：「臣無彌遠之才，忠王無陛下之福。」帝積怒潛，似道因陳建儲之策，令侍御史沈炎劾潛，且云：「忠王之立，人心所屬，潛獨不然。章汝鈞對館職策，乞為濟王立後；潛樂聞其論，授汝鈞正字，奸謀叵測。請速召賈似道正位鼎軸。」帝從之，遂罷潛，奉祠。
先是蒙古兵日迫，帝問潛：「策安出？」潛對曰：「當遷幸。」又問：「卿何如？」潛曰：「臣當守此。」帝泣下，曰：「卿欲為張邦昌乎？」潛不敢復言。未幾，北兵暫退，帝語群臣曰：「若從吳潛遷幸之議，幾誤朕！」及潛罷，帝猶怒不已，而似道又陰圖之。帝夜出象簡書疏稿授劉應龍使劾潛，應龍謂：「潛本有賢譽，獨論事失當，臨變寡斷。祖宗以來，大臣有罪，未嘗輕肆誅戮。請姑從寬典，以全體貌。」帝大怒。
癸丑，進賈似道少師，封衛國公。以朱熠知樞密院事，饒虎臣參知政事，戴慶炣同知樞密院事，刑部尚書皮龍榮簽書樞密院事。
帝手詔曰：「賈似道為吾股肱之臣，任此旬宣之寄，隱然殄敵，奮不顧身，吾民賴之而更生，王室有同於再造。」及似道至，詔百官郊迎，如文彥博故事，獎眷禮甚至。諸將士悉進官，呂文德檢校少博，高達甯江軍承宣使，劉整知瀘州兼潼川安撫副使，夏貴知淮安州兼京東招撫使，孫虎臣和州防禦使，范文虎黃州武定諸軍都統制，向士璧、曹世雄各加轉有差。
初，似道惡高達嘗侮己，言於帝，欲殺之；帝知其有功，不從。故論功以文德為第一，而達居其次。
帝在位久，內侍董宋臣，盧允升為之聚斂以媚之，引薦奔競之士，交通賄賂，置諸通顯。又用外戚子弟為監司、郡守。宋臣雖外出，其黨猶盛。似道既相，悉逐宋臣等所薦林光世等，勒外戚不得為監司、郡守，子弟門客斂跡，不敢幹朝政。由是權傾中外，先朝舊法，率意紛更矣。
禮部侍郎牟子才上言：「開慶之時，天下岌岌矣，今幸復安。不知天將去疾遂無復憂耶，抑順適吾意而基異時不可知之禍也？奈何懷宴安之鴆毒，而不明閒暇之政刑乎？」因具道田裡疾苦之狀，帝顰蹙久之。
權樞密編修官馬廷鸞輪對，言：「國於東南者，楚、越霸而有餘，東晉王而不足。請遏惡揚善以順天，舉直錯枉以服民。」
蒙古自太祖以來，諸事草創，設官甚簡，以斷事官為至重之任。位三公上，丞相謂之大必闍赤，掌兵柄則左右萬戶而已。後稍仿金制，置行省及元帥、宣撫等官。蒙古主既立，遂命僧子聰及許衡定內外官制，總政務者曰中書省，秉兵柄者曰樞密院，司黜陟者曰御史臺。其次，內則有監、寺、院、司、衛、府，外則有行省、行台、宣慰、廉訪，牧民則有路、府、州、縣，官有常職，位有常員，食有常祿。其長則蒙古人為之，而漢人、南人貳焉。於是故老、舊臣、山林遺佚之士，咸見錄用，一代之制始備。
蒙古額寽布格聞蒙古主既立，分遣心腹，易置將佐，散金帛，賚士卒，又命劉太平、果拉噶拘收關中錢穀。時琿塔哈自先朝將兵屯六盤，太平等陰相結納。琿塔哈復分遣人約成都之密喇卜和卓、青居之奇爾臺布哈同舉事。是月，額寽布格遂自稱帝於和林，阿勒達爾及六盤守將琿塔哈舉兵應之。
五月，戊辰，朔，參知政事饒虎臣罷。
蒙古主命雅克特穆爾、蒙古岱節度黃河以西諸軍。
蒙古劉太平、果拉噶聞廉希憲將至，乘傳急入京兆，謀為變。秦人前被阿勒達爾、太平等威虐，聞其來，皆破膽。越二日，希憲亦至，宣示詔旨，遣人馳往六盤宣諭安撫。未幾，越門候引一急使至，雲來自六盤，希憲詢之，盡得太平、果拉噶與琿塔哈等要結狀。希憲集僚佐謂曰：「主上命我輩，正為今日。」遂分遣人掩捕太平、果拉噶等，復遣劉嶷誅密喇卜和卓於成都，汪惟正誅奇爾臺布哈於青居。又命總帥汪良臣率秦、鞏諸軍進討琿塔哈，良臣以未得旨為辭，希憲即解所佩虎符、銀印授之曰：「此皆身承密旨，君但辦吾事，制符巳飛奏矣。」良臣遂行。又摘蜀卒四千，命巴崇帥之，為良臣聲授。會有詔赦至，希憲命殺太平等於獄，屍於通衢，方出迎詔。
庚辰，同知樞密院事戴慶炣卒。
癸未，以右諫議大夫沈炎簽書樞密院事。
蒙古以王鶚為翰林學士承旨，制誥典章，皆所裁定。又薦李治、圖克坦公履、高鳴等為學士，皆從之。
丙戌，蒙古主建元中統。蒙古有年號自此始。
乙未，熒惑入南斗。
蒙古立十路宣撫司：以賽音諤德齊、李德輝為燕京路宣撫使，徐世隆副之；宋子貞為益都、濟南等路宣撫使，王磐副之；河南路經略使史天澤為河南宣撫使；楊果為北京等路宣撫使，趙昺副之；張德輝為平陽、太原路宣撫使，謝宣副之；鄂囉哈雅、劉肅並為真定路宣撫使；姚樞為東平路宣撫使，張肅副之；中書左丞張文謙為大名、彰德等路宣撫使，游顯副之；鈕祜祿納哈為西京路宣撫使，崔巨濟副之；廉希憲為京兆等路宣撫使。
張文謙在中書省，以安國便民為務。王文統見信於蒙古主，素忌文謙，議論不相下，故文謙求外出。將之大名，語文統曰：「民困日久，況當大旱，不量減稅賦，何以慰來蘇之望？」文統曰：「上新即位，國家經費正仰稅賦，苟復減損，何以供給？」文謙曰：「百姓足，君孰與不足！俟時和年豐，取之未晚也。」 於是蠲常賦十之四，商酒稅十之一。
六月，庚子，竄丁大全於南康軍。
壬寅，立忠王禥為皇太子。帝家教甚嚴，太子雞初鳴，問安：再鳴，回宮；三鳴，往會議所參決庶事；退，入講堂講經史；將晡，復至榻前起居。問今日講何經，答之，是則賜坐賜茶，否則為之反復剖析，又不通，則繼以怒，明日須復講，率以為常。
商挺言於蒙古主曰：「南師宜還扈乘輿，西師宜軍便地。」蒙古主從之，撤江上軍，以史天澤為江淮經略使，李璮為江淮大都督。璮侵淮安，主管制置使事李庭芝擊敗之。
壬子，蒙古以陝西、四川宣撫司巴崇節制諸軍。
是月，蒙古召真定劉郁、刑州郝子明、彰德鬍子遹、燕京馮渭、王光益、楊恕、李彥通、趙和之、東平韓文獻、張昉等乘傳赴開平。
秋，七月，壬申，貴妃閻氏薨。賜諡惠昭。
癸酉，蒙古以燕京路宣慰使瑪穆行中書省事，燕京路宣慰使趙璧平章政事，張啟元參知政事，王鶚翰林學士承旨兼修國史。
戊子，蒙古使者郝經來告即位，且征前日請和之議。先是賈似道還朝，使其客廖瑩中輩撰《福華編》，稱救鄂功，通國皆不知所謂和也。經至宿州，遣其副使何源、劉人傑請入國日期，不報。經數遺書於三省、樞密院及兩淮制置使李庭芝，似道恐經至謀泄，遂以李璮為辭，命庭芝寓書於經，誣以款兵，拘經於真州忠勇軍營。經答書言：「弭兵息民，通好兩國，實出聖衷，眾所聞知。今啟釁自李璮，一旦律以違詔，將無所逃罪，此何預使人事也？」帝聞有北使，謂宰執曰：「北朝使來，事體當議。」似道言：「和出彼謀，豈容一切輕徇！倘以交鄰國之道來，當令入見。」經遂被留。
庚寅，以賈似道兼太子太師，朱熠、皮龍榮、沈炎並兼賓客。
以冷應徵知德慶府。前守政不立，縱豪吏漁獵，峒獠遂為變，逼城六十里而營。應徵未入境，馳檄諭之曰：「汝等不獲已至此，新太守且上，轉禍為福一機也。脅從影附，亦宜早計去就，否則不免矣！」獠欲自歸，不果，眾稍引去。應徵知其勢解，即厲士馬，出不意一鼓擒之。乃請諸監司，歸郡之避難留幕府者，誅豪吏之激禍者。應徵嘗曰：「治官事當如家事，惜官物當如己物。方今國計內虛，邊聲外警，吾等受上厚恩，安得清談自高以誤世！陶士行、卞望之，吾師也。」
是月，蒙古主自將討額埒布格。
八月，丁未，蒙古命都元帥耨埒所過毋擅垂掠官吏。
己酉，蒙古主立秦蜀行中書省，以京兆等路宣撫使廉希憲為中書右丞，行省事。
癸丑，蒙古李璮乞遣將益兵，渡淮攻宋；蒙古主以方遣使修好，不從。九月，乙亥，李璮復請攻宋，蒙古主諭止之。
壬午，蒙古初置拱衛儀仗。
蒙古琿塔哈知京兆有備，西渡河，趨甘州。會阿勒達爾自和林帥兵至，遂合軍而南。諸王哈坦率騎兵與巴崇，汪良臣兵合，分三道以拒之。既陳，大風吹沙，良臣令軍士下馬，以短兵突其左，繞出陳後，潰其右而出。巴崇直搗其前，哈坦勒精騎邀其歸路，大戰於甘州東，殺琿塔哈、陳勒達爾。關隴悉平。廉希憲乃遣使自劾停赦行刑，徵調諸軍，擅以良臣為帥，請罪。蒙古主曰：「委卿方面之寄，正欲從宜；若拘常制，豈不坐失事機！」詔賜希憲金虎符，進平章政事，行省秦蜀如故。以商挺參知政事。
蒙古中書省檄諸路養禁衛之羸馬，數以萬計，芻秣與其什器，前期戒備。燕京路宣撫副使徐世隆曰：「國馬牧於北方，往年無飼於南者。上新臨天下，京師根本地，煩擾之事，必不為之，馬將不來。」吏曰：「此軍需也，其責勿輕。」世降曰：「責當我坐。」遂勿為備，馬果不至。
冬，十月，甲辰，詔：「黨丁大全、吳潛者，台諫嚴覺察，舉劾以聞。當置於罪，以為同惡相濟者戒。」時賈似道專政，台諫何夢然、孫附鳳、桂錫孫承順風旨，凡為似道所惡者，無賢否皆斥。
癸丑，蒙古初行中統寶鈔。
先是王文統創造交鈔，以絲為本，每銀五十兩易絲鈔一千兩，諸物之直，並求絲例。至是又造中統元寶，每一貫同交鈔一兩，二貫同白銀一兩，詔行之，立互市於潁州、漣水、光化軍。凡寶鈔，不限年月，諸路通行，賦稅並聽收受，仍申嚴私鹽、酒醋、面貨等禁。文統又以文綾為中統銀貨，每兩同白銀一兩；未及行而罷。
蒙古河北宣撫使張文謙奏杜瑛為提舉學校官，瑛辭，遺書執政，略曰：「先王之道不明，異端邪說害之也。橫流奔放。天理不絕如線。今天子聖神，俊乂輻湊，言納計用，先王之禮樂教化，興明修復，維其時矣。若夫簿書期會，文法末節，漢、唐猶不屑也。執事者因陋就簡，此焉是務，良可惜哉！夫善始者未必善終，今不能溯流求源，明法正俗，育材興化，以拯數百年之禍，僕恐後日之弊，將有不可勝言者矣。」時王文統用事，識者憂之。
壬戌，竄吳潛於潮州。
十一月，戊子，蒙古發常平倉賑益都、濟南、濱、棣饑民。
十二月，辛丑，詔改建陽為嘉禾縣。
蒙古主至自和林，次燕京近郊，始置享太廟祭器、法服。
蒙古主召李昶，訪以國事，昶知無不言。時征需煩重，行中書省科征賦稅，雖逋戶不貸。昶移書時相，其略曰：「百姓困於弊政久矣。聖主龍飛，首頒明詔，天下之人，如獲更生，拭目傾耳以俟太平。半年之間，人漸失望，良以渴仰之心太切，興除之政未孚故也。側聞欲據丁巳戶籍，科征租稅，比之見戶，或加多十七八。止驗見戶應輸，猶恐不逮，復令包補逃故，必致艱難。苟不以撫字安集為心，惟事供億，則諸人皆能之，豈聖主擢賢更化之意哉！」於是省府為蠲逋戶之賦。
蒙古以僧帕克斯巴為國師。帕克斯巴，吐蕃薩斯嘉人也，敏悟過人，國中號為聖童；年十五，自其國來，見蒙古主於蕃邸，與語，大悅，日見親禮。至是尊為國師，授以玉印，統釋教，時年二十二。
高麗自蒙古憲宗之世，兵日見加，國大困。及王倎還，感見立之恩，遂請附貢，且乞出水就陸。蒙古主許之。
春，正月，癸亥朔，詔：「監司率半歲具劾去贓吏之數來上，視多寡行賞罰。守臣助監司所不及，一以歲定賞罰。本路州無所劾而台諫論列，則監司、守臣皆罰。有治狀廉聲者，具實以聞。」
辛未夜，東北赤氣照人，大如席。
蒙古內亂既平，李昶上表賀，因進諷諫曰：「患難所以存儆戒，禍亂將以開聖明。伏惟日新其德，雖休勿休，戰勝不矜，功成不有，和輯宗親，撫綏將士，增修庶政，選用百官，儉以足用，寬以養民，安不忘危，治不忘亂，恆以北征宵旰之勤，為南面逸豫之戒。」蒙古主稱善久之。蒙古主嘗燕處，望見昶，輒斂容曰：「李秀才至矣！」其見敬禮如此。
丁丑，命皇太子謁拜孔子於太學。太子還奏曰：「朱熹、張栻、呂祖謙，志同道合，切偲講磨，擇精語詳，開牖後學，聖道大明。今熹已秩從祀，而栻、祖謙尚未奏明詔，臣竊望焉。」帝從之，旋封栻華陽伯，祖謙開封伯，並從祀。
庚寅，蒙古李璮擅發兵修益都城。
二月，癸卯，詔諸路監司申嚴偽會賞罰之令。
丙午，蒙古主如開平。詔：「減免民間差發；秦蜀行省借民錢給軍，以今年稅賦償之。」
三月，壬戌朔，日有食之。
戊寅，賈似道等上《玉牒》、《日曆》、《會要》及孝宗、光宗、甯宗《實錄》，進秩有差。
戊子，知樞密院事朱熠罷知建寧府。
是歲，蒙古張文謙入朝，復留居政府。始立左右部，講行庶務，巨細畢舉，文謙之力為多。
夏，四月，乙未，以皮龍榮參知政事，深炎同知樞密院事，右諫議大夫何夢然簽書樞密院事。
乙卯，竄吳潛於循州。丙辰，竄丁大全於貴州。
蒙古詔軍中所俘儒士，聽贖為民。時淮、蜀士遭俘虜者，皆沒為奴。翰林學士高智耀言：「以儒為驅役，古無有也。陛下方以古道為治，宜除之以風天下。」蒙古主從之，命循行郡縣區別之，得數千人。貴臣或言其詭濫，蒙古主詰之，對曰：「譬則金也。金色有淺深，謂之非金不可；才藝有淺深，謂之非士不可。 」蒙古主大悅。
蒙古主命宣撫司官，勸農桑，抑遊惰，禮高年，問民疾苦，舉文學才識可以從政及茂才異等，列名上聞擢用；其職官汙濫及民不孝弟者，量重議罰。
五月，乙丑，蒙古遣使詣淮東制司，訪問國信使郝經所在。
癸亥，賈似道請祠祿，不允。
庚辰，蒙古主召竇默至上都，問曰：「朕欲求如唐魏徵者，有其人乎？」默對曰：「犯顏諫諍，剛毅不撓，則許衡其人也。深識遠慮，有宰相才，則史天澤其人也。」蒙古主納之。丁亥，以天澤為中書右丞相，詔許衡入見。
默又言於蒙古主曰：「臣事陛下十有餘年，數承顧問，與聞聖訓。有以見陛下急於求治，未嘗不以利生民、安社稷為心。時先帝在上，奸臣擅權，總天下財賦，操執在手，貢進奇貨，炫耀紛華，以娛悅上心，其扇結朋黨，離間骨肉者，皆此徒也。此徒當路，陛下所以不能盡其初心。救世一念，涵養有年矣，今天順人應，誕登大寶，天下生民，莫不歡忻踴躍，引領盛治。然平治天下，必用正人端士；脣吻小人，一時功利之說，必不能定立國家基本，為子孫久遠之計。其賣利獻勤，乞憐取寵者，使不得行其志斯可矣。若夫鉤距揣摩，以利害驚動人主之意者，無它，意在擯斥諸賢，獨操政柄耳，此蘇、張之流也，惟陛下察之。望別選公明有道之士，授以重任，則天下幸甚。」默之言，為王文統發也。
史天澤秉政，定省中規條，以正庶務。憲宗初年，括戶百餘萬，至是諸色占役者大半。至是以天澤言，悉罷之。
六月，乙未，詔：「霖雨為沴，避殿，咸膳，徹樂。」
癸卯，蒙古召東平萬戶嚴忠濟還都，以其弟忠范代之。忠范請以李昶為師，昶遂東歸。忠濟之在東平也，嘗借貸於人，代部民納逋賦，及謝事，債家執券來征。蒙古主聞之，命發內藏代償。
乙巳，詔：「近畿水災，安吉為甚。亟講行荒政。」
己酉，蒙古以竇默為翰林侍讀學士。蒙古主召默及姚樞入侍，論人才，因及王文統，默、樞皆曰：「此人學術不正，則禍天下，不宜處以相位。」蒙古主曰：「然則誰可相者？」默曰：「以臣觀之，無如許衡。」蒙古主不悅。
乙卯，蒙古詔：「宣聖廟及管內書院，有司歲時致祭，月朔釋奠；禁諸官員、使臣軍馬無得侵擾褻瀆，違者加罪。」
蒙古罷平陽路安邑歲貢蒲萄酒。
庚申，潼川安撫副使劉整以瀘州叛，降蒙古。
賈似道既憾高達、曹世雄之輕己，令呂文德捃摭其罪，逼世雄死，達廢棄，整懼。會俞興帥蜀，整素與興有隙，而似道方會計邊費，舉遣吏下整，整訴於朝，不得達，遂密送款於蒙古。蒙古成都經略使劉嶷，遣其子元振往受其降，諸將皆曰：「整無故而降，不可信也。」元振曰：「宋權臣當國，賞罰無章，有功者往往以計除之，是以將士離心。且整本非南人而居瀘南重地，事勢與李全何異！整此舉無可異者。」元振至瀘，整即出降，元振棄眾先下馬，示以不疑。明日，請入城，元振釋戎服，與整並轡而入，飲燕至醉，整心服焉。蒙古以整為夔路行省兼安撫使。蒙古由是盡得國事虛實，而似道不以為虞。
初，整將叛，命制置司參謀官許彪孫草表，彪孫不屈，仰藥死。
蒙古城臨洮。
蒙古罷金、銀、銅、鐵、丹粉、錫、碌坑冶所役民夫及河南舞陽薑戶、藤花戶，還之州縣。出工局繡女，聽其婚嫁。
蒙古懷孟廣濟渠提舉王允中、大使楊端仁，鑿沁河渠成，溉田四百六十餘所。
高麗國王倎更名植，遣其世子愖奉表入朝於蒙古。
蒙古以布哈為中書右丞相，耶律鑄為中書左丞相，張啟元為中書右丞。
秋，七月，辛酉朔，蒙古立軍儲都轉運使司。
癸亥，蒙古初設翰林國史院，王鶚請修遼、金二史。又言：「唐太宗置弘文館，宋太宗設內外學士院，今宜除拜學士院官，作養人才。請以右丞相史天澤監修國史，左丞相耶律鑄、平章政事王文統監修遼、金史，仍採訪遺事。」並從之。
甲子，蜀帥俞興以劉整叛，移檄討之。蒙古劉元振助整守瀘，興進軍圍之，晝夜急攻，城幾陷。左右勸元振曰：「事勢如此，宜思變通。整非吾人，與俱死，無益也。」元振曰：「人以城歸我，既受其降，豈可以急而棄之？且瀘之得失，關國家利害，吾有死而已。」未幾，援兵至，元振與整出城合擊，興大敗而還。
詔以興妒功啟戎，罷任，鐫職。
乙丑，蒙古遣使持香幣祀嶽瀆。
辛未，制置使蒲擇之，坐密通蠟書於叛賊羅顯，竄萬安軍。
戊寅，王惟忠家訟冤，詔奪謝方叔應得恩數，台臣吳燧奪職罷祠，陳大方、胡大昌皆鐫官。
壬子，前知樞密院事、奉祠、致仕陳韡卒，年八十三，諡忠肅。
己丑，蒙古主諭將士，舉兵攻宋，詔曰：「朕即位之後，深以戢兵為念，故年前遣使於宋以通和好。宋人不務遠圖，伺我小隙，反啟邊釁，東剽西掠，曾無寧日。朕今春還宮，諸大臣以舉兵南伐為請，朕重以兩國生靈之故，猶待信使還歸，庶有悛心以成和議，留而不至者，今又半載矣。往來之禮既絕，侵擾之暴不已，彼嘗以衣冠禮樂之國自居，理當如是乎？曲直之分，灼然可見。今遣王道貞往諭，卿等當整爾士卒，礪爾戈矛，矯爾弓矢，約會諸將，秋高馬肥，水陸分道而進，以為問罪之舉。尚賴宗廟社稷之靈，其克有勳。卿等當布宣朕心，明諭將士，各當自勉，毋替朕命。」
八月，丁酉，詔奪向士璧官。
鄂州圍解，賈似道忌功，行打算法於諸路，欲以軍興時支取官物為罪。深怨士璧，諷侍御史孫附鳳等劾罷之，送漳州安置。又遣官會計邊費，於是趙葵、史岩之、杜庶，皆坐侵盜掩匿，罷官征償。而士璧所費尤多，至是逮至行部責償。幕屬方元善，逢似道意，士璧坐是死，復拘其妻妾征之；潭人聞之垂涕。元善俄得狂疾，常呼士璧而死。
馬光祖代趙葵，與葵素有隙，且迎合似道，召吏稽勾簿書，卒不能得其疵，乃以正月望夕張燈宴設錢三萬緡為葵放散官物聞於朝。汪立信力爭之曰：「 方艱難時，趙公蒞事勤勞，而公以非理捃拾之。公一旦去此，後來者復效公所為，可乎？」光祖怒曰：「吾不才，不能為度外事，知奉朝命而已。君它日處此，勉為之！」立信曰：「使立信不為則已，果為之，必不效公所為也。」光祖益怒，立信遂投劾去。初，立信通判江陵府，葵制置荊湖，嘗以公事劾立信；及在沿江府，亦謀議寡諧；立信與葵，蓋未嘗有一日之歡也。
信州謝枋得，以趙葵檄給錢粟募民兵守禦及會計者至信，枋得曰：「不可以累宣撫。」自償萬緡。餘不能辦，乃上書似道，有云：「千金而募徙木，將取信於市人；二卵而棄干城，豈可聞於鄰國！」遂得免徵。
似道又忌王堅，出知和州。堅鬱鬱而卒。
戊戌，蒙古以燕京等路宣撫使賽音諤德齊為平章政事。辛丑，以宣撫使鈕祜祿納哈為中書右丞，庫庫為中書左丞。
乙巳，以吏部尚書江萬里同簽書樞密院事。
蒙古王文統忌竇默、姚樞持異議，疑許衡與為表裡，乃奏以樞為太子太師，默為太子太傅，衡為太子太保，陽為尊用之，實不欲使數侍左右也。默因屢攻文統不中，欲因東宮以避禍，與樞拜命。將入，衡曰：「此不安於義也。且禮，師傅與太子位東西鄉，師傅坐，太子乃坐。公等度能復此乎？不能，是師道自我廢也。」乃相與懷制立殿下，言太子未立，豈宜虛設官稱！五辭乃免。丙午，以衡為國子祭酒。丁未，以樞為大司農，默仍翰林侍讀學士。默俄謝病歸，衡亦稱疾還懷孟。
蒙古燕京諸路總管高天錫，謂左丞張文謙等曰：「農桑者，衣食之本。不務本，則衣食不足，教化不行。古之王政，莫先於此，願留意焉。」文謙等以聞。詔立勸農事，以天錫為中都、山北道巡行勸農使，陳邃、崔斌、成仲寬、鈕祜祿從中為濱、棣、平陽、濟南、河間勸農使，李士勉、陳天錫、陳膺武、蒙古岱為邢、洛、河南、東平、涿州勸農使。
己酉，蒙古封順天萬戶張柔為安肅公，濟南萬戶張榮為濟南公。
是月，蒙古頒斗斛衡量。
九月，庚申朔，蒙古奉遷祖宗神主於聖安寺。
辛酉，詔：「湖、秀二郡水災，守令其亟勸分監司申嚴荒政。」
癸亥，蒙古邢州安撫使張耕請老，詔以其子鵬翼代之。
蒙古大司農姚樞上言曰：「在太宗世，詔孔子五十一代孫元措仍襲衍聖公；卒，其子與族人爭求襲爵，訟之籓邸，帝時曰：『第往力學，俟有成德達才，我則官之。』又，曲阜有太常雅樂，憲宗命東平守臣輦其歌工、舞郎與樂色、俎豆至日月山，帝親臨觀，飭東平守臣，員闕充補，無輟肄習。且陛下閔聖賢之後《詩》、《書》不通，與凡庶等，既命洛士楊庸選孔、顏、孟三族秀異者教之，請真授庸教官；王鏞練習故實，宜令提舉禮樂。」從之。
李庭芝言蒙古使郝經久留真州；乙亥，帝趣與錫賚。
癸未，蒙古用王鶚言，立諸路提學校官，以王萬慶、敬鉉等三十人充之。
是秋，蒙古洪俊奇訴其父福源之冤，蒙古主憫之，諭曰：「汝父方加寵用，誤掛刑章，故於已廢之中，庸沛維新之澤。可就帶元降虎符襲父職，管領歸附高麗軍民總管。」
冬，十月，丙午，以何夢然同知樞密院事。
甲寅，皇太子擇配，帝詔其母族全昭孫之女擇日入見。寶祐中，昭孫歿於王事，全氏見帝，帝曰：「爾父死可念！對曰：「臣妾父固可念，淮，湖百姓尤可念。」帝曰：「即此語可母天下。」迨丁大全用事，以臨安尹顧嵓女為議。大全敗，乃有是命。
丙辰，同知樞密院事沈炎罷。
蒙古修燕京舊城。
蒙古主以額埒布格違命，自將討之。十一月，壬戌，與戰於實默圖諾爾之地。諸王哈坦等斬其將多爾濟及兵三千人，塔齊爾等分道奮擊，大破之，追北五十里。蒙古主率諸軍躡其後，合三路蹙之，其部將多降，額埒布格北遁。
蒙古左右司郎中賈居貞從北征，每陳說《資治通鑒》，雖在軍中，未嘗廢書。一日，蒙古主問郎俸幾何，居貞以數對。蒙古主謂其太薄，敕增之。居貞辭曰：「品秩宜然，不可以臣而紊制。」僧子聰奏居貞為參知政事，又辭，曰：「它日必有由郎官援例求執政者，將何以處之？」不拜。
甲戌，資政殿學士趙汝騰卒，諡忠靖。
丁丑，以馬光祖提領戶部財用兼知臨安府、浙西安撫使。
癸未，封全氏為永嘉郡夫人。
蒙古罷十路宣撫使，止存開元路。
十二月，庚寅，蒙古封皇子珍戩為燕王，領中書省事。
甲午，以皮龍榮權知樞密院事，何夢然參知政事，馬光祖同知樞密院事，仍兼知臨安府。
蒙古主還中都，命太常少卿王鏞教習大樂。
壬寅，簽書樞密院事江萬里罷。萬里在賈似道幕下最久，雖俯仰容默，然性峭直，臨事不能無言。似道常惡其輕發，故不能久於其位。
蒙古初立宮殿府，秩正四品，專職營繕。
癸卯，冊永嘉郡夫人全氏為皇太子妃。
春，正月，戊子朔，詔申飭百官盡言，命量移丁大全、吳潛黨人，仍永不錄用。
癸亥，蒙古修孔子廟成。
甲子，福建安撫使馬天驥進資政殿學士，職任依舊。
丁卯，以善諮嗣濮王。
庚午，詔曰：「在昔趙普有翼戴之元勳，則賜宅第；文彥博有弼亮之偉績，則賜家廟。今丞相賈似道，身任安危，再造王室，其元勳偉績，不在普、彥博下；宜賜第宅、家廟。」遂給緡錢百萬，建第於集芳園，就置家廟。
甲戌，劉整率所部朝於蒙古。呂文德遂復瀘州，詔改為江安軍，文德進開府儀同三司。
二月，丁亥，參知政事皮龍榮罷知潭州。龍榮伉直，不肯降志於賈似道，故罷。
辛卯，蒙古始定中外官俸，命大司農姚樞赴中書議事及講定條格，諭曰：「姚樞辭避台司，朕甚嘉焉。省中庶務，須賴一二老成同心圖贊，其與尚書劉肅往盡乃心，其尚無隱。」
丙申，蒙古郭守敬造寶山漏成，徙至燕山。
癸卯，蒙古以趙壁為平章政事。
戊申，詔：「省試中選士人覆試於御史臺，為定製。」
臨安饑，詔賑恤貧民。時馬光祖知榮王與芮府有積粟，三往見之；王以它辭，光祖乃臥於客次，王不得已見焉。光祖厲聲曰：「天下誰不知儲君為大王子！民飢欲死，不以收人心乎？」王以廩虛辭，光祖探懷中出片紙曰：「某倉、某倉若干。」王語塞，遂許以三十萬。光祖遣吏分給，活饑民其眾。
時近輔兵變，又多水患，宗學博士楊文仲輪對，言：「春多沈陰，豈但麥秋之憂，於時為夬，尤軫莧陸之慮。天目則洪水發焉，蘇湖則弄兵興焉。峨冠於於，而每見大夫之乏使；佩印累累，而常慮貪瀆之無厭。將習黃金橫帶之娛，兵疲赤籍掛虛之冗。蚩蚩編氓，得以輕統府；瑣瑣警遽，輒以憂朝廷。設不幸事有大於此者，國何賴焉！」帝悚聽，顧問甚至。文仲在講筵，嘗進讀《春秋》，帝問：「五霸何以為三王罪人？」文仲曰：「齊桓公當王霸升降之會，而不能為向上事業，獨能開世變厲階。臣考諸《春秋》，桓公初年多書人，及伐楚定世子之功既成，然後書侯之辭迭見，此所以為尊王抑霸之大法。然王豈徒尊哉？蓋欲周王子孫率修文、武、成、康之法度，以扶持文、武、成、康之德澤，則王跡不熄，西周之美可尋，如此方副《春秋》尊王之意。」帝曰：「先帝聖訓有曰：『絲竹亂耳，紅紫眩目，良心善性，皆本有之。』又曰：『得聖賢心學之指要，本領端正，家傳世守，以是君國子民，以是祈天永命，以是詒謀燕翼。』大哉先訓！朕朝夕服膺。」時帝以疾連不視朝，文仲言：「聲色之事，若識得破，元無可好。」帝斂容端拱久之。
蒙古江淮大都督李璮，久萌異志，前後所奏凡數十事，皆恫疑虛喝以動蒙古，而自為完繕益兵計。至是召其子彥簡於開平，修築濟南、益都等城壁，遂殲蒙古戍兵，以漣海三城來歸，獻山東郡縣，請贖父過，仍遣總管李毅等傳檄列郡。詔授璮保信、甯武軍節度使，督視京東、河北路軍馬，封齊郡王；復其父全官爵。升漣水軍為安東州，東海縣為東海軍。璮引麾下，具舟艦，還攻益都，入之，發府庫以犒師，遂復淄州。
蒙古宣撫副使王磐，聞李璮為亂，脫身走濟南。蒙古主驛召之，令姚樞問計，磐曰：「豎子狂妄，即敗矣。」蒙古主問樞曰：「卿料何如？」對曰：「使璮乘我北征之釁，瀕海搗燕，閉關居庸，惶駭人心，為上策；與宋連和，負固持久，數擾北邊，使吾罷於奔救，為中策；如出兵濟南，待山東諸侯應援，此成擒耳。」蒙古主曰：「今賊將安出？」對曰：「必出下策。」蒙古主然之。
蒙古平章政事王文統，遣其子堯與李璮通謀，事覺，蒙古主召文統，詰之曰：「汝教璮為叛，積有歲年，舉世皆知之。今問汝所策云何？其悉以對。」文統曰：「臣亦忘之，容臣悉書以上。」書畢，蒙古主命讀之，其間有曰：「螻蟻之命，苟能存全，保為陛下取江南。」蒙古主曰：「汝今日猶欲支詞旁說耶？」會璮遣人持文統三書自洛水至，以書示之，文統始錯愕駭汗。書中有「期甲子」語，蒙古主曰：「甲子之期云何？」文統曰：「李璮久蓄反心，以臣居中，不敢即發。臣欲告陛下縛璮久矣，第緣陛下加兵北方，猶未靖也，比至甲子，猶可數年。臣為是言，姑遲其反期耳。」蒙古主曰：「無多言！朕拔汝布衣，授之政柄，遇汝不薄，何負而為此？」命左右斥使就獄。召姚樞、王鶚、僧子聰及張柔等至，示以前書，曰：「汝等謂文統當得何罪？」樞等皆言：「人臣無將，將而必誅。」柔獨疾聲大言曰：「宜剮！」蒙古主曰：「汝等同辭言之。」皆曰：「當死。」文統乃伏誅，子堯並就戮。蒙古主追憶竇默之言，謂廷臣曰：「曩言王文統不可用，惟竇漢卿一人。向使更有一二人言之，朕寧不之思耶？」命召默還京師。漢卿，默之字也。
文統雖以反誅，而立國之規模法度，猶多出於文統雲。
三月，乙丑，以右諫議大夫孫附鳳簽書樞密院事。
癸酉，蒙古命史樞、阿珠各將兵赴濟南。李璮帥眾出掠輜重，將及城北，蒙古兵邀擊，大破之，斬首四千。璮退保濟南。
戊寅，蒙古萬戶韓世安大破李璮兵於高苑。
乙酉，蒙古諭諸路管民官：「毋令軍馬、使臣入州城、材居、鎮市，拓及良民。」
夏，四月，辛卯，蒙古修河中禹廟，賜名建極宮。
甲辰，蒙古命行中書省、宣慰司、諸路達魯噶齊、管民官，勸誘百姓，開墾田士，種植桑棗，不得擅興不急之務，妨奪農時。
五月，戊午，夏貴復蘄縣，殺蒙古權萬戶李義、千戶張好古。
丙寅，雨雹。
辛未，同知樞密院事兼知臨安府、浙西安撫使馬光祖以病請祠，詔知福州兼福建安撫使。
丁丑，賜禮部進士方山京以下六百三十七人及策、出身。
蒙古主命諸王哈必齊總諸道兵擊李璮，覆命丞相史天澤往，諸將皆受節制。天澤至濟，謂哈必齊曰：「璮多譎而兵精，不宜力角，當以歲月斃之。」乃深溝高壘，遏其侵軼。
初，行軍總管張弘范臨發，父柔謂曰：「汝圍城勿避險地，險則己無懈心，兵必致死。主者慮其險，有犯必救，可因以立功。」至是弘范營城西，璮出兵突諸將營，獨不向弘範。弘範曰：「我營險地，璮乃示弱於我，必以奇兵來襲。」遂築長壘，內伏甲士，外為壕，閉東門以待。夜，浚壕加深廣。明日，璮果擁飛橋來攻，未及岸，軍陷壕中；得升壕者突入壘門，遇伏皆死。
蒙古真定、順天、邢州蝗。
故丞相、特進、許國公、致仕董槐薨。疾革時，衣冠為諸生講《兌》、《謙》二卦，問夜如何，諸生以中夜對，遂逝。旋贈少師，諡文清。
六月，戊子，朝廷聞李璮受圍，給銀五萬兩，下益都府犒軍，遣青陽夢炎帥師援之。夢炎至山東，不敢進而還。
庚寅，禮部尚書楊棟同簽書樞密院事。
壬辰，故丞相吳潛暴卒於循州。
賈似道以黃州之事，必欲殺潛，乃使武人劉宗申守循以毒潛，潛鑿井臥榻下，毒無從入。一日，宗申開宴，以私忌辭；再開宴，又辭；不數日，移庖，不得辭，遂得疾，曰：「吾其死矣，夜必風雷大作。」已而果然。潛撰遺表，作詩頌，端坐而逝，循人悲之。潛既沒，似道貶宗申以塞外議。
癸丑，詔：「應謫臣僚死於貶所者，許歸葬。」

