〈（遼保寧三年。辛未，九七一年）〉
冬，十月，癸亥朔，日有食之。
己巳，詔：「偽作黃金者棄市。」
遼以黑、白羊祭神。
庚午，太子洗馬王元吉棄市，坐知英州月餘多受贓私故也。
知邕州范旻奏劉鋹時白配民物十數事，辛巳，悉命除之。邕州俗尚淫祀，被病者不敢治療，但益殺雞豚，徼福於淫昏之鬼。旻下令禁止，出俸錢，市藥物，親為和合，民有病則給之，獲愈者千計。會南漢所置知州鄧存忠劫土人二萬眾，攻圍州城七十餘日，旻屢出與戰，矢集於胸，猶力疾督戰，賊遂小卻。旻創甚，乃堅壁固守，遣使間道求援於廣州，前後十五輩始得達。援兵至，圍解。旻疾未平，詔令肩輿歸闕，所過僦丁夫，官給其直。旻，質之子也。
甲申，詔：「兩京、諸道，自十月後犯強竊盜，不得預郊祀赦；所在長吏，當告諭下民，無令冒法。」自後將郊祀，必申明此詔。
右補闕梁周翰上疏言：「陛下再郊上帝，必覃赦宥。臣以天下至大，其間有慶澤所未及，節文所未該者，宜推而廣之。方今賦入至多，加以科變之物，名品非一，調發供輸，不無重困。且西蜀、淮南、荊、潭、桂、廣之地，皆已為王土，陛下誠能以三方所得之利，減諸道租賦之人，則庶乎德澤均而民力寬矣。」帝嘉納之。
周翰嘗監綾錦院，杖錦工過差，為所訴。帝怒甚，召周翰切責，將亦杖之，周翰自言：「臣負天下才名，受杖不雅。」帝乃止。帝初識周翰父彥溫于軍中，以周翰有文辭，欲用為知制誥，天平節度使石守信入朝，帝語及之。守信與彥溫善，微露其言，周翰遽上表謝，帝不喜，其命遂寢。
癸未，北漢遣使貢於遼。
丙戌，詔：「嶺南諸州，劉鋹日煩苛賦斂，並除之。民為兵者釋其籍，流亡者招誘復業。」
吐谷渾貢於遼。
十一月，癸已朔，南唐主遣其弟鄭王從善來朝貢。於是始去唐號，改印文為「江南國主印」，賜詔乞呼名，從之。
先是國主以銀五萬兩遺宰相趙普，普告於帝，帝曰：「此不可不受，但以書答謝，少賂其使者可也。」普叩頭辭讓，帝曰：「大國之體，不可自為削弱，當使之勿測。」乃從善入覲，常賜外，密賚白金如遺普之數。江南君臣聞之，皆震駭，服帝偉度。
它日，帝因出，忽幸普第。時吳越王俶方遺使遺普書及海物十瓶列廡下，會車駕卒至，普亟出迎，弗及屏也。帝顧問何物，普以實對，帝曰：「海物必佳。」即命啟之，皆滿貯瓜子金也。普惶恐，頓首謝曰：「臣實未嘗發書，若如此，當奏聞而卻之。」帝笑曰：「但受之無害，彼謂國家事皆由汝書生耳。」
丙申，吳越王俶遣其子鎮海、鎮東節度使惟濬來貢。
庚子，遼以臚朐河歸附戶分隸敦睦、積慶、永興三宮。
庚戌，詔曰：「取才之道，蓋非一端。近諸道攝官，悉令罷去，又慮薦更民政或著吏能者雷同遐棄，良可惜也！宜悉令有司按其歷任，經三攝無曠敗，即以名聞；受偽署者不在此限。」
河決澶州，東匯於鄆、濮，壞民田。帝怒官吏不時上言，遣使按鞫。庚戌，通判、司封郎中博興姚恕坐棄市，知州、左驍衛大將軍杜審肇免歸私第。恕初為開封府判官，謁宰相趙普，會普宴客，閽者不即通，恕怒而去。普亟使人謝焉，恕遂去不顧，普由是憾恕。及帝為審肇擇佐貳，普即請用恕，居澶州二年，竟坐法誅，投其屍於河。
戊午，親享太廟，始用繡衣、鹵簿。
己未，合祭天地於南郊，大赦，蠲開寶元年以前逋租。
壬戌，命潁州團練使曹翰塞澶州決河，濮州刺史安守忠副之。
初，帝擇孟昶親軍習兵馬者百餘輩為川班內殿直，廩賜優給，與御馬直等。至是郊禮畢行賞，帝以御馬直扈從，特命增給錢人五千。而川班內殿直不得如例，乃相率擊登聞鼓陳乞。帝怒，遣中使諭曰：「朕之所與，即為恩澤，又安有例哉！」命斬其妄訴者四十餘人，餘悉配隸許州，遂廢其班。
時內臣有左飛龍使李承進者，逮事後唐。帝問曰：「莊宗以英武定中原，享國不久，何也？」承進曰：「莊宗好畋獵，務姑息將士，每出次近郊，禁兵衛卒必控馬首，告兒郎輩寒冷，望與救接，莊宗即隨其所欲給之。蓋威不行，常賚無節也。」帝撫髀歎曰：「二十年夾河戰爭得天下，不能用軍法約束此輩，縱其無厭之求，以茲臨御，誠為兒戲。朕今撫養士卒，固不吝惜爵賞；若犯吾法，惟有劍耳！」
十二月，癸酉，遼以青牛、白馬祭天地。
己丑，遼皇子隆緒生。
是冬，遼主駐金川。
江南以湯悅為司空，判三司、尚書都省。
〈（遼保寧四年）〉
春，正月，丁酉，禁鐵鑄浮圖與佛象及人物之無用者，慮愚民毀農器以徼福也。
前鄆州盧縣尉鄢陵許永，年七十有五，詣匭言：「父瓊年九十九，長兄年八十一，次兄年七十九。乞近地一官以就養。」庚子，召見瓊於便殿，問以近事，瓊歷歷能記；因厚賜之，即授永鄢陵縣令。
壬寅，吏部尚書致仕陳國公張昭卒。戒其子曰：「吾事數朝，無功德及人，勿請諡及立碑，以重吾過也。」
北漢攻方山、雅爾兩寨，擊卻之。
乙巳，罷襄州歲貢魚。
二月，丙子，詔沿河十七州各置河堤判官一員。
庚寅，以端明殿學士、兵部侍郎劉熙古守本官、參知政事。
帝既平廣南，漸欲經理江南，因鄭王從善入貢，遂留之。國主大懼，是月，始損制度，下令稱教，改中書、門下省為左、右內史府，尚書省為司會府，其餘官稱，多所更定，宮殿悉除去鴟吻。
閏月，壬辰，權和貢舉扈蒙奏合格進士安守亮等十一人，諸科十七人。帝召對於講武殿，始下詔放榜，新制也。
癸巳，以江南進奉使李從善為泰甯節度使，賜第京師。國主雖外示畏服，修籓臣之禮，而內實繕甲兵，陰為戰守計。帝使從善致書風國主入朝，國主不從，但增歲貢而已。
南都留守兼侍中林仁肇有威名，中朝忌之，潛使人畫仁肇像，懸之別室，引江南使者觀之，問何人，使者曰：「林仁肇也。」曰：「仁肇將來降，先持此為信。」又指空館曰：「將以此賜仁肇。」國主不知其間，鴆殺仁肇。陳喬歎曰：「國勢如此，而殺忠臣，吾不知所稅駕矣！」
初，平嶺南，命太子中允周仁浚知瓊州，以儋、崖、振、萬安屬焉。帝謂宰相曰：「遐荒煙瘴，不必別命正官，且令仁浚擇偽官，因其俗治之。」辛卯，仁浚列上駱崇璨等四人，帝曰：「各授檢校官，俾知州事，徐觀其效可也。」
戊申，遼齊王諳薩噶薨。三月，庚申朔，追冊為皇太叔。
先是，嶺南民有逋賦者，或縣吏代輸，或於兼併之家假貸，則皆納其妻子以質。甲申，知容州毋守素表其事，詔所在嚴禁之。
夏，四月，庚寅朔，遼追封蕭思溫為楚國王。
帝按嶺南圖籍，州縣多而戶口少，命知廣州潘美及轉運使王明度其地裡，並省以便民，於是前後所廢州十六，縣四十九。
丙午，遣使檢視水災田。
隰州團練使兼沿邊都巡檢周勳，築壘界上，為北漢人所襲破，戊午，責勳為義州刺史。
五月，丙寅，詔：「廢嶺南道媚川都，選其少壯者為靜江軍，老弱者聽自便，仍禁民不得以採珠為業。」先是，劉鋹於海門鎮募兵能採珠者二千人，號「媚川都」。凡採珠，必系石於足，腰絙而沒焉，深或至五百尺，溺死者甚眾。鋹所居棟宇，皆飾以玳瑁珠翠，窮極侈靡。及為宋師所焚。潘美等於煨燼中得所餘諸珍寶以獻，且言採珠危苦之狀，帝亟命小黃門持示宰相，速降詔罷之。
辛未，河大決澶州濮陰縣。壬申，命潁州團練使曹翰往塞之。翰辭於便殿，帝謂曰：「霖雨不止，又聞河決。朕信宿以來，焚香禱天，若天災流行，願在朕躬，勿施於民。」翰頓首拜曰：「昔宋景公諸侯耳，一發善言，災星退舍。今陛下憂及兆民，懇禱如是，固宜上格天心，必不為災也。」
癸酉，帝又謂宰相曰：「霖雨不止，朕日夜焦勞，得非時政有闕邪？」趙普對曰：「陛下臨御以來，憂勤庶務，有弊必去，聞善必行，至於苦雨為災，乃是臣等失職。」帝曰：「掖庭幽閉者眾，昨令遍籍後宮，凡三百八十餘人，因告諭，願歸其家者，具以情言，得百名，悉厚賜遣之矣。」普等稱萬歲。
河決大名府朝城縣，河南、北諸州皆大水。
陝州民范義超，周顯德中以私怨殺同里常古真家十二人，古真年少，脫走得免，至是擒義超，訴於官。有司引赦當原，帝曰：「豈有殺一家十二人而可以赦論乎？」命斬之。
六月，戊子朔，徙崖州於振州，遂廢振州。
庚寅，河決陽武縣，汴水決鄭州、宋州。
丁酉，詔：「沿河民田有為水害者，有司具聞，除租。」
戊申，發諸州兵士及丁夫凡五萬人塞決河，命曹翰護其役。未幾，河所決皆塞。是月，下詔曰：「近者澶、濮等數州，霖雨薦降，洪河為患，朕以屢經決溢，重困黎元，每閱前書，詳究經瀆。至若夏後所載，但言導河至海，隨山濬川，未嘗聞力制湍流，廣營高岸。自戰國專利，堙塞故道，小以妨大，私而害公，九河之制遂墮，歷代之患弗弭。凡扌晉紳多士，草澤之倫，有素習河渠之書，深明疏導之策者，並許詣闕上書，附驛條奏，朕當親覽，用其所長。」時東魯逸人田告，著《纂禹元經》十二篇，帝聞之，召見，詢以治水之道，善其對，將授以官。告固辭父年老，求歸奉養，詔從之。
先是女真攻白沙寨，略官馬三匹，民百二十八口。既而遣使以馬來貢，詔止之。至是首領復來貢，言已令部落送先所擄民及馬；詔切責其前寇略之罪而嘉其效順之意，放還貢馬使者。
是夏，遼主駐冰井，觀從臣射柳。秋，七月，如雲州射柳。
戊辰，前保大節度使袁彥卒。
甲申，皇女永慶公主出降右衛將軍、駙馬都尉魏咸信。威信，仁浦子也。公主嘗衣貼繡鋪翠襦入宮，帝見之，謂主曰：「汝當以此與我，自今勿復為此飾。」主笑曰：「此所用翠羽幾何！」帝曰：「不然，主家服此，宮闈戚裡必相效。京城翠羽價高，小民逐利，殿轉販易，傷生浸廣。汝生長富貴，當念惜福，豈可造此惡業之端！」主慚謝。又，嘗因侍坐，與皇后同言曰：「官家作天子日久豈不能用黃金裝肩輿，乘以出入？」帝笑曰：「我以四海之富，宮殿悉飾金銀，力亦可辦；但念我為百姓守財耳，豈可妄用？古稱以一人治天下，不以天下奉一人。苟以自奉養為意，百姓何仰哉！」
三司言：「倉儲月給止及明年二月，請分屯田諸軍，盡率民船，以資江、淮漕運。」帝大怒，召權判三司楚昭輔，切責之曰：「國無九年之蓄曰不足。爾不素為計度，今倉儲垂盡，乃請分屯兵，括率民船，以給饋運，是可卒致乎？且設爾何用？苟有所闕，必罪爾以謝眾！」昭輔懼罪，詣開封府見皇弟光義，乞於帝前解釋，稍寬其罪，使得盡力，光義許之。
昭輔出，光義問押牙永城陳從信，對曰：「從信嘗游楚、泗間，見糧運停阻者，良由舟人乏食，日曆州縣勘給，故多凝滯。若自起發即計日並支，往復皆然，可責其程限。又，楚、泗間運米入船，至京師輦米入倉，宜宿備運卒，皆令即時出納。如此，每運可減數十日。楚、泗至京千里，舊定八十日一運，一歲三運；今若去淹留之虛日，則歲可增一運矣。又聞三司欲籍民船，若不許，則無以責辦。若盡取用之，則冬中京師薪炭殆絕。不若募其船之堅實者，令運糧，其損敗者，任民載樵薪，則公私俱濟。今市中米貴，官乃定價鬥錢七十，商賈聞之，以其不獲利，無敢載至京師者，雖富人所儲，亦隱匿不糶，是以米益貴而民將餒殍也。」光義然之，明日，具告，帝悉從其言。由是事集，昭輔亦免責焉。
先是，大理正內黃李符知歸州，轉運司制置有不合理者，符即上言，帝嘉之。秩滿歸闕，帝以京西諸州錢幣不登，八月，癸巳，命符知京西南面轉運事，書「李符到處，似朕親行」八字賜之，令揭於大旗，常以自隨。符前後條奏便宜凡百餘條，其四十八事皆施行，著於令。
丙申，命同知廣州潘美、尹崇珂並兼嶺南轉運使，其元轉運使王明為副使，太子中允許九言為判官。轉運判官，自九言始也。
九月，丁巳朔，日有食之。
樞密使李崇矩，與宰相趙普厚相交結，以其女妻普子承宗，帝聞之，不喜。故事，宰相、樞密使候對長春殿，同止廬中，帝始令分異之。
有鄭伸者，客崇矩門下十年，崇矩知其險詖無行，待之漸薄。伸怨恨，擊登聞鼓，告崇矩受太原人席羲叟黃金，私托翰林學士扈蒙與羲叟甲科，引軍器庫使范陽劉審瓊為證。帝大怒，召審瓊詰問，審瓊具言其誣，帝怒稍解。癸酉，崇矩罷為鎮國節度使，賜伸同進士出身，酸棗縣主簿。後伸死，其母貧餓，詣崇矩子繼昌乞丐，家人競前詬逐，繼昌獨召見，與白金百兩，時稱繼昌長者。
戊寅，徙建甯留後楊重勳為保靜留後。
是月，禁玄象器物、天文、圖讖、七曜曆、太乙、雷公、六壬遁甲等，不得藏於私家，有者並送官。
冬，十月，丁亥朔，遼主如南京。
戊戌，詔：「邊遠官歲才三周，即與除代，所司專閱其籍，勿使踰時。」
是月，運江、淮米十萬石至京師，皆汴、蔡兩河公私船所載也。
十一月，癸亥，禁釋、道私習天文、地理。
己巳，詔：「諸道舉人，自今並於本貫州府取解，不得更稱寄應。」
庚辰，命參知政事薛居正、呂餘慶兼淮、湘、嶺、蜀轉運使。
詔翰林學士李昉及宗正丞洛陽趙孚等分撰嶽瀆並歷代帝王廟碑，遣使刻石。
十二月，甲午，遼詔內外官上封事。
是歲，大饑。
初，帝問趙普曰：「儒臣有武幹者何人？」普以知彭州、左補闕辛仲甫對。乃徙仲甫為西川兵馬都監。於是召見，面試射，帝曰：「汝見王明乎？朕已用為刺史。汝頗忠淳，若公勤不懈，不日亦當為牧伯也。」仲甫頓首謝。
帝因謂趙普曰：「五代方鎮殘虐，民受其禍，朕今選儒臣幹事者百餘，分治大籓，縱皆貪濁」，亦未及武臣一人也。」既而有司命仲甫檢視民田，帝曰：「此縣令職耳。」即令吏部銓擇官代之。仲甫在彭州日，州少種樹，暑無所休，仲甫課民栽柳廕行路，郡人德之，名為「補闕柳」。
北漢始令民輸贍軍錢，文武官皆減俸，財用不給故也。
〈（遼保寧五年）〉
春，正月，丙辰朔，置川蜀水陸轉運計度使。
甲子，遼特裡兗耶律休格伐党項，破之，上其俘獲之數。休格嘗從北府宰相蕭幹討室韋、烏庫二部有功，至是復以績著。
北漢遣使貢於遼。
庚午，遼主御五鳳樓觀燈。
己卯，以太子洗馬權知蓬州朱昂權知廣安軍。會渠州妖賊李仙聚眾萬人，劫掠軍界，昂設策擒之，其連結者釋不問，蜀民遂安。昂，長沙人也。
殿直傅廷翰為棣州兵馬都監，謀叛入遼，知州、右贊善大夫周渭擒之。二月，丙戌，斬廷翰於京師。
丁亥，遼近侍實圖哩誤觸神纛，法當論死，遼主命杖而釋之。
丙申，運米二萬右賑曹州饑。
是月，高麗王王昭卒，子佃立。
三月，乙卯朔，房州言周鄭王殂。帝素服發哀，輟視朝十日，諡曰恭帝，命還葬慶陵之側，號順陵。
遼封皇后之祖為韓王，並贈其伯父官，皇后用事故也。
辛酉，新及第進士雍丘宋准等十人、諸科二十八人詣講武殿謝，帝以進士武濟川、《三傳》劉睿材質最陋，應對失次，絀去之。時翰林學士李昉權知貢舉，濟川，昉鄉人也。帝頗不悅。會進士徐士廉等擊登聞鼓，訴昉用情，取捨非當。帝以問翰林學士盧多遜，多遜曰：「頗亦聞之。」帝乃令貢院籍終場下第者姓名，得三百六十人，癸酉，召見，擇其一百九十五人並准以下及士廉等各賜紙劄，別試詩賦，命殿中侍御史李瑩、左司員外郎侯陟等為考官。乙亥，帝御講武殿親閱之，得進士二十六人，士廉與焉，《五經》四人，《開元禮》七人，《三禮》三十八人，《三傳》二十六人，三史三人，學究十八人，明法五人，皆賜及第，又賜准錢二十萬以張宴會。責昉為太常少卿，考官右贊善大夫楊可法皆坐責。由茲殿試為常式。
試朝臣死王事者子陸坦等，賜進士出身。
壬午，以教船池為講武池，閔河為惠民河，五丈河為廣濟河。
禁銅錢不得入蕃界及越江海至化外。
夏，四月，乙酉，詔：「諸州考試官，令長吏精選僚屬才學公正者充。知貢舉與考試官同看詳試卷，定其通否，否即駁放，不得優假，虛令終場。申禁私薦屬舉人；募告者，其賞有差；舉人勒還本貫重役，永不得入科場。
辛丑，翰林學士盧多遜等上所修《開寶通禮》二百卷，《義纂》一百卷，並付有司施行。
是日，遣盧多遜為江南生辰國信使。多遜至江南，得其臣主歡心。及還，艤舟宣化口，使人白國主曰：「朝廷重修天下圖經，史館獨缺江東諸州，願各求一本以歸。」國主亟令繕寫與之。於是江南十九州形勢，屯戍遠近，戶口多寡，多遜盡得之。歸，即言江南衰弱可取狀。帝嘉其謀，始有意大用。
戊申，詔參知政事薛居正監修梁、後唐、晉、漢、周《五代史》。
知制誥五祐等上重定《神農本草》二十卷，帝製序，摹印頒天下。
先是江南饑，詔諭江南國主，借船漕湖南米麥以賑之。辛亥，國主遣使修貢謝恩。
命錢文敏知瀘州，召見，帝謂曰：「瀘州近蠻獠，尤宜撫綏。聞知州郭思齊、監軍郭重進擅斂不法，卿為朕鞫之，苟有一毫侵民，朕必不赦。」
五月，癸丑，帝知堂吏擅中權，多為奸贓，欲更用士人，而有司所選終不及數，遂召舊任者劉重華等四人，面如戒厲，令復故，歲滿無過，與上縣令；稍有愆咎，重置其罰。
樞密副使沈義倫，居第卑陋，處之宴如。時貴要多冒禁，市巨木秦、隴間以營私宅，及李守信受詔市木，以盜官錢敗，皆自啟於帝前。義倫亦嘗市木為母營佛舍，因奏其事。帝笑謂義倫曰：「爾非踰矩者。」知居第尚不葺，因遣中使按圖督工匠五百人為治之。義倫私告使者，願得制度狹小。使者以聞，帝亦不違其志。
庚申，參知政事劉熙古以戶部尚書致仕。
己巳，交州刺史丁璉遣使入貢，詔以璉為靜海軍節度使、安南都護、交趾郡王。
癸亥，遼裕悅耶律烏珍卒。烏珍簡靜有器識，遇事造次，處之從容，人莫能測。初，魯呼與世宗爭國，賴烏珍排解其間，面數魯呼罪，遂解兵。及察克弒世宗，烏珍保護穆宗得免難。曆事累朝，屢著勞績，遼國倚為重臣，卒，年五十七，遼主痛悼，輟朝三日。
辛未，女真侵遼邊，殺遼都監達裡迭等，驅掠邊民牛馬而去。
初，京城左右軍巡院典司按鞫，開封府舊選牙校分掌其職，帝哀矜庶獄，始詔改任士人。
六月，庚寅，女真使其宰相朝於遼。
辛卯，閱試在京百司吏七百餘人於便殿，勒歸農者四百人。
初，蜀民所輸兩稅，皆以匹帛充折，其後市價愈高，而官所收止依舊例。帝慮其傷民，詔：「西川諸州，凡以匹帛折稅，並准市價。
先是知商州奚嶼，希宰相意，奏司戶參軍雷德驤為文謗訕朝廷，械繫德驤，具狀以聞。帝貸其罪，削籍徙靈武。德驤子有鄰，意趙普實擠排之，日夜求所以報普者，於是舉發普堂後官胡贊、李可度受賕事，詞連秘書丞王洞及前攝上蔡主簿劉偉、偉兄前進士侁並宗正丞趙孚。帝怒，悉下御史獄鞫實，始有疑普意矣。壬寅，詔參知政事呂餘慶、薛居正升都堂，與宰相同議政事。癸卯，偉坐棄市，孚等並決杖除名，贊、可度仍籍沒其家財。以有鄰為秘書省正字，厚賜之。有鄰自是累上疏告人陰事，俄病死。
趙普之為政也專，廷臣多疾之。帝初聽趙玭之訴，欲逐普，既而止。盧多遜在翰林，因召對，數毀短普，且言普嘗以隙地私易尚食蔬圃廣第宅，營邸店奪民利。帝訪諸李昉，昉曰：「臣職司書詔，普所為，臣不得而知也。」帝默然。自李崇矩罷，帝於普稍有間；及趙孚等抵罪，普恩益替。庚戌，復召薛居正、呂餘慶與普知印押班奏事，以分其權。
易州刺史賀惟忠卒。惟忠性剛果，洞曉兵法。在易州，葺治亭障，撫士卒能得其心，所向無敵，十餘年無北寇，邊民賴之。及卒，帝甚嗟悼，即錄其子昭度為供奉官。
先是諸道州府任牙校為馬步都虞候及判官，斷獄多失其中。秋，七月，壬子朔，詔罷之，改馬步院為司寇院，以新及第進士、《九經》、《五經》及選人資敘相當者為司寇參軍。
中書擬左補闕辛仲甫為淮南轉運使，帝不許。乙亥，選授三司戶部判官，賜錢百萬。有榷酤主吏武希璉等二十餘輩，逋歲課三十餘萬緡，連年械繫，竭資產不能償，餒死者數人，榜督不已，仲甫奏除之，又請百官折俸令估實直。
庚辰，遼以保大軍節度使耶律希達為中台省左相。
是月，遼主駐燕子城。
八月，乙酉，罷成都府偽蜀嫁裝稅。
草澤王德方上修河利害，辛卯，賜德方同學究出身。
甲辰，左僕射兼門下侍郎、平章事趙普，罷為河陽三城節度使、同平章事。普獨相凡十年，剛毅果斷，以天下事為己任。嘗欲除某人為某官，帝不用；明日，復奏之，又不用；明日，更奏之。帝怒，裂其奏投諸地，普顏色自若，徐拾奏歸，補綴，復奏如初。帝悟，卒可其奏，後果以稱職聞。又有立功當遷官者，帝素嫌其人，不與。普力請與之，帝怒曰：「朕不與遷官，將奈何？」普曰：「刑以懲惡，賞以酬功。刑賞者天下之刑賞，非陛下之刑賞也，豈得以喜怒專之？」帝弗聽，起，普隨之。帝入宮，普立於宮門，良久不去，帝竟從其請。一日，大宴，雨驟至，良久不止，帝怒形於色，左右皆震恐。普因言：「外間百姓正望雨，於大宴何損！不過沾濕供帳樂衣耳，百姓得雨，各歡喜作樂，適當其時，乞令樂官就雨中奏技。」帝大悅，終宴。普臨機制變，能回帝意類此。常設大瓦壺於視事閤中，中外表疏，普意不欲行者，必投之壺中，束縕焚之，其多得謗咎，殆由此也。
普既出鎮，上書自訴云：「外人謂臣輕議皇弟開封尹，皇弟忠孝全德，豈有間然；矧昭憲皇太后大漸之際，臣實預聞顧命，知臣者君，願賜昭鑒！」帝手封其書，藏之金匱。
九月，吏部侍郎參知政事呂餘慶以疾求解職；丁卯，罷為尚書左丞。餘慶為帝霸府元僚，趙普、李處耘皆先進用，餘慶恬然不以介意。處耘獲罪時，餘慶知江陵，還朝，帝委曲問處耘事，餘慶以理解釋。及普懺旨，左右爭傾之，餘慶獨為明辨，帝意稍解。時稱長者。
己巳，封皇弟開封尹光義為晉王。以山南西道節度使光美為永興節度使兼侍中，皇子貴州防禦使德昭為山南西道節度使、同平章事；吏部侍郎、參知政事薛居正為門下侍郎，樞密副使、戶部侍郎沈義倫為中書侍郎，並平章事；翰林學士、兵部員外郎、知制誥盧多遜為中書舍人、參知政事；左驍衛大將軍判三司楚昭輔為樞密副使。
壬申，詔晉王光義班宰相上。
江南內史舍人潘佑嘗言於國主曰：「富國之本，在厚農桑。」因請復井田之法，深抑兼併，有買貧者田，皆令歸之。又依《周禮》造牛籍，使盡辟曠土以種桑，薦衛尉卿李平判司農寺。國主素慕古治，悉從之。平急於成功，施設無漸，人不以為便，國主亦中悔，罷之。時國勢日削，用事者充位無所為，佑憤切，上疏極論時政，歷詆大臣將相，詞甚激訐，而獨薦平，請以判司會府事，群議益不平。佑七疏不止，且請歸田廬，國主命佑專修國史，悉罷它職。冬，十月，壬午，佑復上疏曰：「臣乃者繼上表章，凡數萬言，詞窮理盡，忠邪洞分。陛下力蔽奸邪，曲容諂偽，遂使家國愔愔，如日將暮。古有桀、紂、孫皓，破國亡家，孽自己作，尚為千古所笑。今陛下取則奸回，敗亂國家，是陛下為君，不及桀、紂、孫皓遠矣。臣不能與奸臣雜處，事亡國之主，願賜誅戮以謝中外。」國主大怒。
佑故好老、莊，平少為道士，習其說，佑與之善。國主疑佑之狂誖，由平激之，忌者因中以淫祀鬼神事，乃先收平下大理獄，後收佑。佑即自殺，母及妻子徙饒州，平亦縊死獄中。國主尋謂左右曰：「吾誅佑，不獲已也。」明年，皆宥其家。廩給之。佑初與張洎為忘形交，其後俱為中書舍人，稍相持。佑嘗答洎書云：「堂堂乎張也，難與並為仁矣！」佑之死，洎頗有力焉。洎時為清暉殿學士，殿在苑中，國主不欲洎遠離左右，故授此職。洎與太子太傅徐遼、太子太保徐游別居澄心堂密畫，中旨多自澄心堂出，遊從子元楀等出入宣行之，中書、密院，乃同散地。
甲申，葬周恭帝，不視朝。
丁酉，以除名人雷德驤為秘書丞，分判御史臺三院事。
遼主如南京。
初，左藏庫使元城田仁朗，為宦官所譖，帝怒，立召仁朗面詰之，至殿門，命去冠帶。仁朗神色不撓，從容言曰：「臣嘗為鳳州路壕寨都監，伐木除道，從大軍破蜀，秋毫無所犯，陛下固知之。今主藏禁中，豈復為奸利以自汙？」帝怒解，止停其官，乙巳，起為榷易使。
十一月，辛亥朔，遼始獲弒穆宗之逆黨近侍霄格、華格、錫袞等，俱伏誅。遼主緩於討賊，議者少之。
甲子，武甯軍節度使高繼沖卒。繼沖鎮彭門十餘年，有惠政，民請留葬，帝不許。
十二月，戊戌，北漢將改元，遣使稟命於遼。
遼主如歸化州。
少府監致仕盧億，有高識，惡其子多遜所為，嘗曰：「趙普，元勳也，而小子毀之，禍必及我。我得早死，不及見其敗，幸矣。」庚子，億以憂卒。丙午，多遜起復。
女真遣使貢馬。
命參知政事盧多遜、知制誥扈蒙、張澹以見行《長定循資格》及泛降制書，考正違異，削去重復，補其闕漏，為《長定格》三卷，《循資格》一卷，《制敕》一卷，《起請條》一卷；書成，上之，頒為永式。自是銓注益有倫矣。
始行《開寶通禮》。
北漢成德節度使、大師兼中書令劉繼容，自以沙門位兼將相，頗為時論所薄，數上表求罷，不許。是歲，繼容卒，追封定王。
初，北漢主為大內都巡檢，孝和帝以其幼弱，命劉繼欽副之，委以禁衛。北漢主立，繼欽畏猜忌，謝病，請罷。北漢主曰：「繼欽但事先帝，豈肯為我盡力邪！」乃黜居交城，俾奉園寢，尋遣人殺之。由是舊臣多以讒見殺，人心攜貳，所招吐谷渾軍皆不附。
〈（遼保寧六年。甲戌，九七四年）〉
春，正月，甲戌，賑揚、楚等州饑。
癸未，遼主如南京。
是月，北漢改元廣遠。
二月，庚辰朔，日有食之。
帝初臨御，欲周知外事，令軍校史珪博訪，珪廉得數事，白於帝，按驗皆實，由是信之，累遷馬軍都軍頭，領毅州刺史，漸肆威福。
時德州刺史郭貴權知邢州，國子監丞梁夢升知德州。貴之族人親吏，在德州頗為奸利，夢升以法繩之。貴素與珪善，遣親信至都，以其事告珪，圖去夢升，珪悉記於紙，將伺便言之。甲申，帝從容言：「邇來中外所任，皆得其人。」珪曰：「今之文臣，不必皆善。」乃搜懷中所記以進，曰：「只如梁夢升權知德州，欺蔑刺史郭貴，幾至於死。」帝曰：「此必刺史所為不法。夢升真清強吏也。」取所記紙，召一黃門令齎付中書曰：「即以夢升為贊善大夫。」既行，又召還，曰：「與左贊善大夫，仍知德州。」珪乃不敢言。
壬辰，慶州刺史姚內斌卒，遣中使護喪歸葬洛陽。內斌在慶州踰十年，邊人畏伏，目為姚大蟲，言其虓勇如虎也。
癸巳，榷場使田仁朗權知慶州。
三月，遣使如遼，遼使涿州刺史耶律昌珠加侍中來聘，議和。
夏，四月，丙午，命左補闕南皮賈黃中檢視廣南民田。黃中廉直平恕，遠人便之。還，奏利害十數事，皆稱旨。
遼喜袞自改封宋王，得志而驕，遼主召之，不時至，怒，鞭之，由是憤怨謀亂，為閤門使酌古之子海裡所告，喜袞坐廢。酌古加檢校太尉兼御史大夫，海裡遙授隴州防禦使。
五月，戊申朔，殿中侍御史李瑩坐受江南饋遺，責授左贊善大夫。
監察御史劉蟠，受詔於廬、舒等州巡茶。蟠乘羸馬，偽稱商人，抵民家求市，民家不疑，出茶與之，即擒置於法。壬戌，命蟠同知淮南諸州轉運事。
江南國主天性友愛，以弟從善被留，悲戀不已，歲時宴會皆罷，為《卻登高文》以見意。於是遣常州刺史陸昭符入貢，奉手疏求從善歸國；帝不許，出其疏示從善，慰撫之。六月，甲申，以從善掌書記江直木為司門員外郎、通判袞州，僚佐悉推恩。又封從善母淩氏為吳國太夫人。
陸昭符在江南，與張洎有隙，帝雅知之，因從容謂昭符曰：「爾國弄權者結喉小兒張洎，何不入使？爾歸，可諭令一來，朕欲觀之。」昭符懼，遂不敢歸。
秋，七月，庚申，遼主獵於平地松林。
盧多遜既還，江南國主知帝有南伐意，遣使願受封冊，帝不許，於是復遣閤門使梁迥使焉。迥從容問國主曰：「朝廷今冬有柴燎之禮，國主盍來助祭！」國主唯唯不答。迥歸，帝始決意伐之。
初，江南人樊若水，舉進士不中第，上書言事，不報，遂謀北歸。先釣魚採石江上，用小舫載絲繩維於南岸，而疾棹抵北岸，以度江之廣狹，凡數十往反而得丈尺之數，遂詣闕自言有策可取江南。帝令送學士院試，賜及第，授舒州團練推官。若水啟帝，以老母及親屬皆在江南，恐為李煜所害，願迎至治所。帝即詔國主護送，國主聽命，戊辰，詔若水為贊善大夫，且遣使詣荊、湖，如若水之策，造大艦及黃黑龍船數千艘。
己巳，彰德節度使韓重贇卒。重贇在相州，日課部民采木造佛寺，人皆苦之。
遼軍器庫副使石重榮、東頭供奉官劉琮來降。八月，丙子朔，以重榮為茶酒庫副使，琮為西頭供奉官。
先是吳越王俶遣元帥府判官黃夷簡入貢，帝謂之曰：「汝歸語元帥，當訓練兵甲，江南倔強不朝，我將發師討之。元帥當助我，無惑人言。」
帝又命有司造大第於薰風門外，連亙數坊，棟宇宏麗，儲峙什物，無不悉具，乃召吳越進奉使錢文贄謂之曰：「朕數年前令學士承旨陶穀草詔，比于越南建離宮，今賜名禮賢宅，以待李煜及汝主先來朝者賜之。」且以詔草示文贄，遂遣文贄賜俶羊馬，諭旨於俶。戊寅，俶遣其行軍司馬孫承祐入貢。丁亥，辭歸，上厚賜俶器幣，且密告以師期。承祐俶妃之兄，以妃故，貴近用事，專其國政，時謂之「孫總監」，言其無所不領轄也。
甲午，忠武節度使、同平章事、琅琊郡王王審琦卒，諡正懿。
