秋，七月，己亥朔，命殿前都指揮使王超為夏、綏、麟、府州都部署。
遼太妃之領兵撫定西邊也，委軍事於招討使蕭達蘭。達蘭留意人才，時耶律昭坐兄國留事流西北部，達蘭與詔，愛之，禮致門下，欲召用，以疾辭。達蘭問曰：「今三邊晏然，惟准布伺隙而動，討之則路遠難至，縱之則邊民被掠，增戍兵則糧餉不給；欲苟一時之安，不能終保無變。計將安出？」昭以書答曰：「夫西北諸部，每當農時，一夫為偵候，一夫治公田，二夫給糾官之役，大率四丁無一室處。芻牧之事，仰給妻拏，一遭寇掠，貧窮立至。春夏賑恤，吏多雜以糠比，重以掊克，不過數月，又復告困。且畜牧者，富國之本，有司防其隱沒，聚之一所，不得各就水草善地。兼以逋亡戍卒，隨時補調，不習風土，故日瘠月損，馴至耗竭。為今之計，莫若賑窮薄賦，給以牛種，使遂耕獲。置遊兵以防盜掠，頒俘獲以助伏臘，散畜牧以就便地，期以數年，富強可望。然後練簡精兵，以備行伍，何守之不固，何動而不克哉！然必去其難制者，則餘種自畏。若舍大而謀小，避強而攻弱，非徒虛費財力，亦不足以服其心。此二者，利害之機，不可不察。昭聞古之名將，安邊立功，在德不在眾，故謝玄以八千破苻堅十萬，休格以五隊敗曹彬十萬，良由恩結士心，得其死力也。閣下膺非常之遇，專方面之寄，宜遠師古人，以就勳業，上觀乾象，下盡人謀，察地形之險易，料敵勢之虛實，慮無遺策，利施後世矣。」達蘭從其言，卒能成功。
庚申，太常博士直史館陳靖上言：「古者強幹弱枝之法，必先富實於內。今京畿周環二三十州，幅員數千里，地之墾者十才二三，稅之入者又十無五六，國用不充，民食不足。望擇大臣一人有深識遠略者，兼領大司農事，典領於中；又於郎吏中選才智通明、能撫民役眾者為副，執事於外。自京東、西擇其膏腴未耕之處，申以勸課，借閑曠之地，募遊惰之民，別置版圖，便宜從事，酌民力之豐寡，相農畝之磽瘠，均配畀之，無煩督課。耕桑之外，更課令益種雜木蔬課，孳畜羊犬雞豚。俟至三五年間，生計成立，有家可戀，有土可懷，即計戶定征，量田輸稅，斯實敦本化人之宏略也！」帝覽奏，召對獎諭，令條奏以聞。尋以靖為勸農使，按行陳、許、蔡、潁、襄、鄧、唐、汝等州，勸民墾田，以大理寺丞皇甫選、光祿寺丞何亮副之。未幾，三司以為費官錢，多水旱，恐遂散失，其事遂寢。
丙寅，參知政事寇準罷為給事中。先是郊祀行慶，中外官吏皆進秩，准遂率意輕重，其素所喜者多得台省清秩。所惡及不知者即敘退之。廣州左通判、左正言馮拯轉虞部員外郎，右通判、太常博士彭惟節乃轉屯田員外郎。拯嘗與准有隙，准故抑之。惟節自以素居拯下，章奏列銜皆如舊不易，准怒，以堂帖升惟節於拯上。帝切責拯，仍特免勘罪，拯憤極，言准擅權，並及嶺南官吏除拜不均數事。嶺南東路轉運使康戩亦言呂端、張洎、李昌齡皆準所引，端德之，洎曲奉准，昌齡畏懦，皆不敢與准抗，故得以任胸臆，亂經制。帝大怒，召責端等，端曰：「准性剛自任，臣等不欲數爭，慮傷國體。」因再拜請罪。既而准入對，帝語及馮拯事，准抗辯，帝曰：「若廷辯，失執政之體。」准猶力爭不已，帝歎曰：「雀鼠尚知人意，況人乎！」翼日，准猶抱中書簿領論曲直，帝益不悅，罷知鄧州。
是月，以丁惟清知西涼府。涼州周回二千里，東界原州，南界雪山、吐谷渾、蘭州，西界甘州，北界吐蕃，領姑臧、神烏、番禾、昌松、嘉麟五縣，戶二萬五千有奇，城周四十五里，李軌所築，久不內屬，至是請帥，從之。
汴水決穀熟縣。
閏月，庚寅，詔：「江、浙、福建民負人錢沒入男女者，還其家，敢匿者有罪。」
九月，戊寅，右僕射宋琪卒，贈司空，諡惠安。琪素有文學，尤通吏術，頗知人情偽。在相位日，百執事有求請，多面折之，以是取怨於人。
己卯，夏州、延州行營言，兩路合勢破賊於烏白池，斬首五十級，生擒二千餘人，賊首李繼遷遁去。先是帝部分諸將攻討，李繼隆自環州，范廷召自延州，王超自夏州，容州觀察使丁罕自慶州，錦州刺史張守恩自鹿阝州，凡五路，率兵抵烏白池，皆先授以方略。守恩，令鐸子也。師巳有期，銀夏鈴轄盧斌求對，懇言曰：「蕃族馬驕兵悍，來往無定，敗則走它境，疾戰沙漠，非大兵所利。不若堅保靈州，於內地多積芻粟，以師援送，苟其至也，會兵首尾擊之，庶幾無枉費，且不失固圉之策。」帝不從，改授斌環慶鈴轄，領兵二萬為繼隆前鋒。
斌謂繼隆曰：「靈州趨烏白池，月餘方至，若自環州橐駝路，才十里程耳。」繼隆因遣其弟繼和馳驛上言：「赤檉路回遠乏水，請自清崗峽直抵繼遷巢穴。」不及援靈州。帝怒，召繼和於便殿，詰之曰：「汝兄如此，必敗吾事矣！」因手書切責繼隆，命引進使瀛州周瑩詣軍前督之。瑩至，繼隆已便宜發兵矣。既而與罕兵合，行數十日不見賊，引軍還；張守恩見賊不擊，率兵歸本部；獨超、廷召至烏白池，與賊大小數十戰，雖頻克捷，而諸將失期，士卒睏乏，終不能擒賊焉。時超子德用，年十七，為先鋒，部萬人戰鐵門關，斬首十三級，俘掠畜產以萬計。及進師烏白池，賊銳甚，超不敢進，德用請乘之，得精兵五千，轉戰三日。賊既卻，德用曰：「歸師迫險，必亂。」乃領兵距夏州五十里先絕其險，下令曰：「敢亂行者斬！」一軍肅然，超亦為之按轡。敵躡其後，望見隊伍嚴整，不敢近，超撫其背曰：「王氏有子矣！」
丙戌，秦、晉諸州地晝夜十二震。
甲午，詔：「壽甯節賜翰林學士、兩省五品、尚書省四品以上一子出身。」先是近臣因誕節或以疏屬求廕補，至是始為限制，非其子孫及親兄弟，多寢而不報。
冬，十月，丙辰，遼命劉遂教南京神武軍士劍法，賜袍帶、錦幣。
己未，以池州新鑄錢監為永豐監，歲增鑄錢數十萬緡。
甲子，並三司句院為一，工部員外郎袁州劉式專領之。帝面命式曰：「以汝一人當三人之職，宜勉副所望。」式久居計司，深究簿領之弊，江、淮間舊有橫賦，積逋至多，式奏免之。然檢校過峻，卒為下束所訟，免官。
十一月，丁卯朔，司天冬官正楊文鑒上言，請於新曆六十甲子外更增六十年。事下有司，判司天監苗守信等議，以為無所稽據，不可行用。帝曰：「支幹相承雖止於六十，但兩周甲子，共成上壽之數，期頤之人，得見所生之歲，不亦善乎？」因詔有司，新曆以百二十甲子為限。
甲戌，遼詔諸軍官毋非時畋獵妨農。
乙酉，遼奉安景宗及太后石像於乾州。
是月，回鶻乞婚於遼，不許。
十二月，乙巳，禮部侍郎、知陳州蘇易簡卒。易簡才思敏贍，在翰林八年，眷遇夐絕，遂參大政。性嗜酒，帝親書勸酒、戒酒二詩以賜，令對其母讀之，自是每入直不敢飲。帝聞其死，曰：「易簡竟以酒敗，深可惜也！」贈禮部尚書。
辛亥，有司言，鳳州出銅礦，定州出銀礦，請置官掌其事。帝曰：「地不愛寶，當與眾庶共之。」不許。
甲寅，遼以南京道新定稅法太重，減之。
戊午，詔：「自今州縣官部內流民及亡失租調什之一者，並書下考。」
甲子，遼招討使蕭達蘭以准布部長阿魯端叛而復降，桀奡難制，誘其黨六十人斬之以獻，用耶律昭之言也。達蘭封蘭陵郡王，兼侍中。
遼主如南京，以駙馬都尉蕭恆德為行軍都部署，伐富勒莫多部。恆德有膽略，數從南伐。太后多其功，征東高麗還，賜號啟聖竭力功臣。旋以從征烏實，恆德利其俘獲，倡議深入，比還，道遠糧竭，士馬死傷甚眾，削功臣號。太后念其舊勞，故有是命。既而富勒莫多部人戶多歸附，恆德還。
是歲，大有年。
遼放進士張儉等三人。
春，正月，庚午，遼主如延芳澱。
丙子，以戶部侍郎溫仲舒、禮部侍郎王化基並參知政事，給事中李惟清同知樞密院事。化基寬中有度量，所在僚屬或慢於禮者，不以介意。時邊境多事，帝欲相仲舒而罷呂端，會不豫，乃止。
參知政事張洎罷為刑部侍郎。
遼以河西党項叛，詔韓德威討之。
庚辰，遼命諸道勸民種樹。
乙酉，葬孝章皇后於永昌陵。
辛卯，以步軍都虞候傅潛為延州路都部署，殿前都虞候王昭遠為靈州路都部署，戶部使張鑒調陝西諸州軍儲。鑒上疏曰：「伏見關輔之民，數年以來，並有科役，畜產蕩盡，室廬頓空，今若復有差率，益致流亡，縱使驅迫而前，復恐逗撓而潰。願陛下特垂詔旨，無使重勞，因茲首春，俾務東作。況靈州一方，僻居塞外，雖曰西垂之要地，實為中夏之蠹區，竭物力以供須，困甲兵而援送，事當慮深，患宜預防。若待川決而後堤，火熾而方戢，則焚溺之患深矣，雖欲拯救，其可得乎！」
乙丑，遼命南京決滯囚。乙未，免流民稅。
二月，丙申朔，遼主如長春宮。
靈州行營破李繼遷，繼遷遁。
戊戌，遼以品部多貧民，勸富民出錢以贍之。
庚子，遼徙梁門、遂城、泰州、北平民於內地。
辛丑，帝不豫，始決事於便殿。
甲辰，除京畿死罪囚，流以下釋之。
丙辰，遼將韓德威奏破党項捷。
丁巳，遼命品部曠地募民耕種。
三月，戊辰，遼募民耕灤州荒地，免其租賦十年。
己卯，遼封李繼遷為西平王。
壬午，遼免南京逋賦及義倉粟，仍禁諸軍官非時畋牧妨農。
甲申，河西党項乞歸附於遼，遼太妃旋遣人奏西邊捷，由是遼之西路拓地益遠。
壬辰，帝不視朝。癸巳，崩於萬歲殿。參知政事溫仲舒宣遺制，令皇太子即位於柩前。初，帝不豫，宣政使王繼恩忌太子英明，與參知政事李昌齡、知制誥胡旦等，謀立楚王元佐，頗間太子。宰相呂端問疾禁中，見太子不在旁，疑有變，乃以笏書「大漸」字，令親密吏趣太子入侍。及帝崩。繼恩白後至中書召端，議所立。端前知其謀，即紿繼恩，使入書閣檢太宗先賜墨詔，遂鎖之，亟入宮。後謂曰：「宮車晏駕，立嗣以長，順也。今將奈何？」端曰：「先帝立太子，正為今日，豈容有異議邪？」後默然。太子既即位，端平立殿下不拜，請扌捲簾，升殿審視，然後降階，率群臣呼萬歲。
夏，四月，乙未朔，尊皇后為皇太后。大赦天下，常赦所不原者咸除之。制曰：「先朝庶政，盡有成規，務在遵行，不敢失墜。宜拔茂異之才，開諫諍之路。」京朝官衣緋綠及二十年，並與改服色。官未升朝亦聽敘賜緋紫自此始。
戊戌，始見群臣於崇政殿西序。
遼主命錄囚。壬寅，發義倉賑南京。
癸卯，宰相呂端加右僕射。
改封弟元份壅王，元傑兗王，元亻屋封彭城郡王，元偁封安定郡王。
甲辰，以太子賓客李至為工部尚書，李沆為戶部侍郎，並參知政事。
丁未，中外郡臣進秩一等。
己酉，遼主如南京。
工部侍郎郭贄出知大名府。翼日，求對，懇辭，帝曰：「魏地重寄，卿宜亟去。」贄退，帝召輔臣問曰：「郭贄願留，如何？」對曰：「近例亦有之。」帝曰：「朕初嗣位，命贄治大籓而不行，則何以使人！」卒遣之。
帝謂宰相曰：「朝行中頗有淹滯者，如梁周翰夙負詞名，三十年屈於眾僚；朕在宮府，多令楊億草箋奏，文理精當，宜即加擢。」辛亥，以工部郎中、史館修撰周翰為駕部郎中、知制誥，著作郎、直集賢院億為左正言，館職並如故。故事，入西閣皆中書召試制誥三篇，惟周翰不召試而命焉。
李應機者，嘗知咸平縣。帝尹開封時，遣散從以帖下縣，有所追捕，散從恃王勢，訁雚呼縣廷，應機怒曰：「汝所事者王也，我所事者王之父也，父之人可以笞子之人。」杖之二十。散從泣訴於王，王不答而默記其名。及即位，擢應機通判益州，召登殿，謂曰：「朕方以西蜀為憂，故除卿與官，此未足為大任也。有便宜事，密疏以聞。」應機至州，未幾，有走馬入奏事。前一日，知州餞之，應機故稱疾不會，走馬心已不平。及暮，應機又謂走馬曰：「應機有密疏，欲附入奏，明日未可行也。」走馬不知其受帝旨，愈怒，強應曰：「諾。」明日，使謂應機曰：「某且行矣，願得所齎疏。」應機曰：「疏不可與人傳也，當自來受。」走馬雖怒甚，意欲積其驕橫狀訴於帝，乃詣應機廨舍，受疏以行。既至，帝迎問曰：「李應機無恙乎？有疏乎？」走馬愕然失據，即對曰：「有。」探懷出之，帝周覽稱善。因問：「應機治行如何？」走馬踧踖，轉辭稱譽。帝曰：「汝還語應機，所言事皆善，已行矣。更有意見，盡當以聞。蜀中無事，行召卿矣。」頃之，召入，遷擢，數歲中至顯官。應機為吏強敏，而貪財，多權詐，後帝察其為人，浸疏之。
進封交趾郡王黎桓為南平王。
辛酉，知制誥胡旦責授安遠節度行軍司馬。旦與王繼恩等邪謀既露，帝新即位，未欲窮究，而旦草行慶制詞，頗恣胸臆，多所溢美，語復訕上，故先黜之。
五月，甲子朔，日有食之。
丙寅，從郡臣請，始御正殿視朝，退，御後殿閱事，如常儀。
丁卯，詔諭內外文武郡臣：「自今人君有過、時政或虧、軍事否臧、民間利害，並許直言極諫，抗疏以聞。」
己巳，遼詔平州決滯獄。
庚午，詔三司：「及歲稔，市糴以實倉廩。」
壬申，罷江淮發運使，諸路轉運使司承受公事朝臣、使臣，悉召歸闕。帝初聽政，務從簡易也。
甲戌，參知政事李昌齡，責授忠武節度行軍司馬；宣政使王繼恩，責授右監門衛將軍，均州安置；胡旦削籍，流潯州。
太宗之即位也，繼恩有力焉；自是寵遇莫比，乘間言事或薦外朝臣，故士大夫輕薄好進者輒與往來，每以多寶僧舍為期。潘閬得官，亦繼恩所薦也；閬傾險士，嘗說繼恩乘間勸立儲貳，且言：「南衙自謂當立，立之將不德我；即議所立，宜立諸王之不當立者。」南衙，謂帝也。繼恩信其說，頗惑太宗，太宗訖立帝。閬尋坐狂妄黜。太宗疾革，繼恩與昌齡及旦更起邪謀，賴呂端覺之，謀不得逞。帝既即位，加恩百官，繼恩又密托旦為褒詞。旦已先坐黜，於是並逐三人。籍繼恩家資，多得蜀土僭侈之物。尋詔：「中外臣僚曾與繼恩交結通疏書者，一切不問。」後二年，繼恩死於貶所。
甲申，帝謂輔臣曰：「宮中嬪御頗多，幽閉可憫，朕已令給事歲深者悉放出。」呂端等曰：「踐阼初首行此令，哲王之懿範也。」
丁亥，立秦國夫人郭氏為皇后。帝在儲位，每事謙讓，郭氏未嘗正妃號也。
庚寅，追尊母隴西夫人李氏為賢妃。妃，真定人，乾州防禦使英之女，帝及楚王元佐，皆妃所生也。
是月，遼迪裡部殺詳袞而叛，遁於西北荒，蕭達蘭率輕騎追之，獲部族之半，因討准布之未服者。諸蕃歲貢方物充於國，自後往來若一家焉。達蘭以諸部叛服不常，上表乞建三城以絕邊患，從之。
六月，戊戌，追復皇叔涪王廷美為秦王，贈皇兄魏王德昭太傅、岐王德芳太保。
帝謂宰相曰：「諸州多獻珍獸異禽祥瑞之物，此甚無益。但令稼穡豐稔，且得賢臣，乃為瑞也。」辛丑，詔天下勿復獻珍禽異獸及諸祥瑞。
南康軍建昌縣民洪文撫，六世同居，就所居雷湖北創書院，舍來學者，詔旌表其門閭。
甲辰，以皇兄元佐為左金吾衛上將軍，復封楚王，聽養疾不朝。帝始欲幸元佐第，元佐固辭以疾，曰：「雖來，不敢見也。」由是終身不復見。
罷鹽鐵、度支、戶部副使。
乙巳，追冊莒國夫人潘氏為皇后。
工部侍郎、同知樞密院事錢若水罷為集賢院學士，判院事。先是太宗謂若水曰：「士遭時得位，紆金拖紫，延賞宗族，豈得不竭誠報國乎？」若水對曰：「高尚者不以名位為光寵，忠貞之士亦不以窮達易志。若以爵祿榮遇之故效忠於上，中人以下所為也。」太宗然其言。及劉昌言罷，太宗問趙鎔等曰：「見昌言涕泣否？」對曰：「與臣等言，多至涕泣。」太宗曰：「大率如此。進用時不悉心補職，斥去即汍瀾涕泗。」若水曰：「昌言實未嘗涕泣，鎔等迎合上意耳。」呂蒙正罷，太宗又謂若水曰：「蒙正望復位目穿矣。」若水對曰：「蒙正雖登顯貴，然其風望不為忝冒；僕射師長百僚，非寂寞之地，且蒙正固未嘗以退罷鬱悒。當今岩穴高士，不求榮爵者甚多，如臣等輩，苟貪官祿，誠不足重。」太宗默然。若水因念人主待輔臣如此，蓋未嘗有秉節高邁，不貪名勢，能全進退之道者以感動之也。將移疾，會太宗晏駕，不果。帝即位，若水以母老請解機務，章再上，乃得請。召謝便殿，命坐，問：「近臣誰可大用者？」若水言：「中書舍人王旦有德望。」帝曰：「此朕心所屬也。」若水好汲引後進，推賢重士，士大夫宗慕之。
帝居憂日，對輔臣於禁中，每見呂端等，必肅然拱揖，不以名呼。端等再拜請，帝曰：「公等顧命元老，朕安敢上比先帝！」又以端膚體洪大，宮庭階戺頗峻，命梓人皆為納陛焉。
秋，七月，乙丑，御崇政殿，召呂端等，訪以軍國大事經久之制。端陳當世急務，皆有條理，帝嘉納。
丙寅，令諸路轉運使更互赴闕，詢民間利病。
吏部郎中、直集賢院田錫應詔上疏，言陝西數十州苦於靈、夏之役，生民重困，帝為之戚然。它日，謂呂端等曰：「近詔中外直言，群臣多及瑣細事，惟田錫、康戩陳詞不繁，指事尤切，張齊賢頗留意民政。」乃出其疏示端等曰：「卿等詳酌行之。」
辛未，遼禁吐谷渾別部鬻馬於宋。
先是遼蕭恆德尚越國公主，太后第三女也，性沈厚，太后於諸女中尤愛之，故恆德屢膺重任。公主甚得婦道，不以寵貴自驕。會有疾，太后遣宮人侍之，恆德私與宮人通，公主恚而卒。太后怒，賜恆德死。恆德女許字高麗國王，丙子，高麗遣其臣韓彥敬吊公主之喪。恆德臨死，上書遼主，言其侄柳才可用。柳多知能文，膂力絕人，旋詔入侍衛。
辛卯，遼詔南京疾決獄訟。
八月，己亥，趙鎔罷為壽州觀察使，李惟清罷為御史中丞。以曹彬為樞密使兼侍中，以戶部侍郎、同知樞密院事向敏中、給事中夏侯嶠並為樞密副使。帝謂曰：「近密之司，必端亮謹厚者處之。彬以耆舊冠樞衡之首，敏中及嶠佽助之，兵機邊要，有所望矣。」敏中明辨有才略，先是西北用兵，敏中專主謀議，至於二邊道路斥堠走集之所，莫不周知。嶠仕籓府最舊，故首加擢用。
丁酉，遼主獵於平地松林，太后誡曰：「前聖有言，欲不可縱。吾兒為天下主，馳騁田獵，萬一有銜蹶之變，適遺予憂。其深戒之！」遼舊俗，其富以馬，其強以兵。縱馬於野，弛兵於民，有事而戰，彍騎介夫，卯命辰集。馬逐水草，人仰湩酪，挽強射生，以給日用，糗糧芻茭，不煩挽運。以是制勝，所向無前。遼主歲時射獵，以示不忘本俗，雖奉太后命誡，不能改。
先是，帝以漢、唐封乳母為夫人、邑君故事付中書，因問呂端等曰：「斯禮可行否？」端等曰：「前代或加以大國，或益之美名，事出宸衷，禮無定製。」己酉，詔封乳母齊國夫人劉氏為秦國延壽保聖夫人。
是月，西川戍卒劉旴叛，攻掠蜀、漢等州，益州鈐轄馬知節領兵三百追擊之。招安使上官正，飛書召知節還成都計議，知節曰：「賊已數千，少緩之，勞費必倍，不如急擊，破之必矣。」即率所部前進。正亦尋至，共擊斬旴，其黨悉平。盱自起至滅凡十日。正始無出兵意，知益州張詠以言激正，將行，仍盛為供帳餞之，酒酣，舉爵謂諸軍校曰：「爾輩俱有親屬在東，蒙國厚恩，無以報，此行當亟殄賊，無使越逸。若師老曠日，即此地為死所矣！」正由是倍道力戰。及凱旋，詠迎勞，大出金帛行賞，眾皆悅服。
九月，丙寅，遼罷東邊戍卒。
庚午，遼主如饒州，祭太祖廟。
丙子，帝因言西川叛卒事，輔臣或曰：「蜀地無城池，所以失制禦。」帝曰：「在德不在險。倘官吏得人，善緩撫，使樂業，雖無城可也。」
戊寅，以長葛縣令孔延世為曲阜縣令，襲封文宣公，並賜《九經》及太宗御書、祭器，加銀帛而遣之，詔本道轉運使、本州長吏待以賓禮。延世，孔子四十五世孫也。
壬午，左正言孫何表獻五議：一參用儒將，二申明太學，三釐革遷轉，四議復製科，五舉行鄉飲。帝稱善。
監察御史王濟上疏陳十事，其目曰：擇左右，分賢愚，正名品，去冗食，加俸祿，謹政教，選良將，分兵戎，修民事，開仕進。
刑部員外郎合肥馬亮上疏言：「陛下初政，軍賞宜速，而所在不時給，請遣使分往督視。又，州縣逋負至多，赦書雖蠲除，而有司趣責如故，非所以布恩宣澤也。國朝故事，以親王判開封府，地尊勢重，疑隙易生，非保親全愛之道。契丹仍歲內侵，河朔蕭然，請修好以息邊民。」凡四事。帝善其言。
庚寅，閣門奏：「每月朔望，群臣赴萬歲殿哭臨。十月朔在壬辰，請改用九月晦。」帝問呂端曰：「此何禮也？」端曰：「陰陽家以辰日為哭忌。」帝曰：「哀疚之情，寧有所避乎？」不許。
冬，十月，壬辰朔，遼主駐駝山，罷奚王諸部貢物。乙未，賜宿衛時服。丁酉，禁諸山寺毋濫度僧尼。戊戌，弛東京道漁濼之禁。戊申，以上京獄訟繁冗，詰其主者。辛酉，錄囚。
陳、宋州並言：「先貸民錢千萬令市牛，價納外所負尚多，許隨來歲夏秋稅輸送。」詔悉除之。
李繼遷寇靈州，合河都部署楊瓊擊走之。
己酉，葬神功聖德文武皇帝於永熙陵，廟號太宗。
十一月，甲子，祔神主於太廟，以懿德皇后配；又祔莊懷皇后於別廟。
帝初踐阼，告天地宗廟，有司請署祝版，帝涕泗交下，不能署者久之。靈駕發引，帝與諸王徒步號慟，從至乾元門。禮官具儀，遣奠畢改吉服，帝不忍，哭踴盡哀，縗服還官。及神主至京，迎拜涕咽，觀者莫不歔欷。先是帝謂參知政事李至等曰：「神主至京，朕欲親導及拜辭，於禮可乎？」至曰：「此禮前代所闕，陛下行之，足為萬世法。」即具儀以聞。時有請增損舊政事，帝曰：「先帝賜名之日，撫朕背曰：『名此，欲我兒有常德，久於其道也。』罔極之訓，朕何敢忘！」
丙寅，德音降兩京死罪以下囚；緣山陵役民，賜租有差。
復分三司句院為三，命官各判之。乙太常丞新喻王欽若判三司都催欠憑由司。欽若初為亳州判官，監倉，天久雨，倉司以穀濕不為受，民自遠來輸租，倉穀且盡，不得輸。欽若悉命輸之倉，且奏不拘年次，先支濕穀，即不至朽敗。太宗大喜，手詔褒答，因識其姓名。及開封府以歲旱蠲十七縣民租，時有言按田官司蠲放不實者，御史臺請遣使覆實，詔東西諸州選官閱視。亳州當按太康、咸平二縣，州遣欽若覆按甚詳，抗疏言：「田實旱。開封止放七分，今乞全放。」既而它州所遣官並言諸縣放稅過多，悉追收所放稅物，人皆為欽若危之。至是擢用，帝以其事語輔臣曰：「當此時，朕亦自懼。欽若小官，獨敢為百姓伸理，此大臣節也。」欽若既為三司屬，虞部員外郎毋賓古謂欽若曰：「天下宿逋，自五代迄今，理督未已，民病不能勝，僕將啟而蠲之。」欽若即夕命吏治其數，翼日上之。帝大驚曰：「先帝顧不知邪？」欽若徐曰：「先帝固知之，殆留與陛下收天下人心耳。」
己巳，詔工部侍郎、集賢院學士錢若水修《太宗實錄》。若水舉官同修，起居舍人李宗諤與焉。帝曰：「自太平興國八年以後，皆李昉在中書日事。史憑直筆，若子為父隱，何以傳信於後！」除宗諤不可，餘悉許之。
是日，同句當審官院、通進銀台司封駁事田錫上疏曰：「今地震之災漸見，下動之象已萌。臣見銀台司諸道奏報，自九月初至冬節前，申奏賊盜不少，今不一一具奏，且據其可言者言之：九月四日，施州奏群賊四百餘人驚劫人戶；十月七日，滑州奏有賊四十餘人過河北；十五日，衛州奏有賊七十餘人過河北；十九日，絳州奏垣縣賊八十餘人殺縣尉；西京奏十月二十三日，有賊一百五十人入白波兵馬都監廨署，並劫一十四家，至午時，奪舟往垣曲，至河陽、鞏縣界；濮州奏群賊入鄄城縣；單州奏群賊入歸恩指揮營；濟州奏群賊劫金鄉、鉅野縣郭十九家；永興軍奏虎翼軍賊四十餘人劫永興南莊；今月二日，西京奏王屋縣賊一百餘人，白高渡潰散軍賊六十餘人；七日，陝府奏集津鎮群賊六十餘人，並驚劫人戶，至午時乘船下去峽石縣，群賊自河北渡過河南；八日，西京奏草賊見把截土壕鎮，官私往來不得。豈有京師咫尺而群盜如此，邊防寧靜而叛卒如是！臣為陛下憂之。廟堂之上，必有嘉謨。若言小小寇盜，不勞聖意憂虞，只令使臣捕逐，如此，則群盜終難翦滅。若賊徒得聚二三千人，徑度淮南，往保吳、越，則運糧綱船不至京師矣。若賊徒取得一二州郡，扼據要衝，則上供錢帛不充國用矣。人心必有向背，軍情豈無動搖！當此之時，北塞輒來騷邊，陛下不得不憂；西戎輒來犯邊，大臣不得不懼。臣今所言激切，不為身謀，所慮安危，實為國計！」
先是，西鄙運糧，詔以諸軍代民挽送。己卯，士卒亦令放歸，仍賜緡錢，苦寒故也。
帝御便殿，閱殿前指揮使內殿直騎射鬥槊，擢精銳者十餘人，遷其職。
丙戌，遼主如顯州。戊子，謁顯陵。庚寅，謁乾陵。
有司言：「冬至祀圜丘，孟夏雩祀，夏至祭方丘，請奉太宗配；上辛祈穀，秋季大饗明堂，奉太祖配；上辛祀感生帝，孟冬祭神州地祇，奉宣祖配；其親郊圜丘，奉太祖、太宗並配。」詔可。
是月，高麗國王王治卒，從子誦立。誦遣兵校徐遠來請命，不得達而還，後遂絕。高麗亦遣使告於遼。
十二月，甲午，錢若水等言：「修《太宗實錄》，請降詔旨，許臣等於前任、見任宰相、參知政事、樞密院使、三司使等處移牒求訪，以備闕文。」許之。
丙申，追尊母賢妃李氏為皇太后。後喪先殯於普安院，於是議改卜園陵，立忌建廟。有司言：「《周禮》春官大司樂之職，奏夷則，歌仲呂，以饗先妣。先妣，薑嫄也，是帝嚳之妃，後稷之母，特立廟名曰閟宮。晉簡文宣後以不配食，築室於外，歲時享祭。唐先天元年，始祔昭成、肅明二後於儀坤廟，又玄宗元獻楊後立廟於太廟之西。稽於前文，咸有明據。望令宗正寺於後廟內修奉廟室；為殿三間，設神門、齋房、神廚，以備薦饗。」從之。
辛丑，詔諸路轉運使申飭令長，勸課農桑。
先是帝訪宰輔以靈武事，參知政事李至上疏，以為：「靈州不可堅守，望釋李繼遷之罪，厚推賜與，降詔綏懷。」反覆言之甚切。至是繼遷遣使修貢，求備籓任，帝雖察其變詐，方在諒暗，姑務寧靜，因從其請，復賜姓名、官爵。甲辰，以銀州觀察使趙保吉為定難節度使，遣內侍右班都知張崇貴齎詔賜之。甲寅，遣張浦還。
己酉，遼主駐駝山。甲寅，遣使祭高麗國王治，詔誦權知國事。丙辰，錄囚。
初，刑部郎中、知楊州王禹偁准詔上疏言五事，其一曰：「謹防邊，通盟好，使輦運之民有所休息。方今北有契丹，西有繼遷，戍兵餽餉，固難寢停，關輔之民，倒懸尤甚。宜敕封疆之吏，致書遼人，請尋舊好。下詔赦繼遷罪，復與夏台，彼必感恩內附，且使天下知陛下屈己而為人也。」
其二曰：「減冗兵，並冗吏，使山澤之饒稍流於下。當乾德、開寶之時，土地未廣，財賦未豐，然而擊河東，備北鄙，國用亦足，兵威亦強。自後盡取東南數國，又平河東土地，財賦可謂廣矣，而兵威不振，國用轉急，其義安在？兵冗而不盡銳，將眾而不自專故也。臣愚以為急經制兵賦如開寶中，則可高枕而治矣。開寶中設官至少，一州止有刺史一人，司戶一人，當時未嘗闕事。自後有團練推官一人，又有通判、副使、判官、推官，而監庫、監酒、榷稅算又增四員，曹官之外，更益司理。問其租稅，減於曩日也，問其人民，逃於昔時也。冗吏耗於上，冗兵耗於下，此所以盡取山澤之利而不能足也。夫山澤之利，不可棄也，亦不可盡。即如茶法，從古無稅，唐元和中以用兵齊、蔡，始建其法，《唐史》稱是歲得錢四十萬貫，東師以濟。今則數百萬矣，民何以堪！」
其三曰：「艱難選舉，使入官不濫。太祖之世，每歲進士不過三十八人，經學五十人，諸侯不得奏辟，士大夫罕有資廕，故有終身不獲一第，沒齒不獲一官者。先帝在位將逾二紀，登第殆近萬人；不無俊秀之才，亦有容易而得。臣愚以為數百年之艱難，故先帝濟之以泛取；二十載之霈澤，陛下宜糾之以舊章。望以舉場還有司如故事。至於吏部銓官，亦非帝王躬親之事，太祖以來始令後殿引見，因為常例，以至先朝，調選之徒，多求僥倖。宜以吏部還有司，依格敕注擬。」
其四曰：「沙汰僧尼，使民無耗。漢明之後，佛法流入中國，度人造寺，歷代增加，不蠶而衣，不耕而食，是五民之外又益一而為六矣。假使天下有萬僧，日食米一升，歲用絹一匹，是至儉也，猶月費三千斛，歲用萬縑，何況五七萬輩哉！又，富者窮極口腹，一齋一衣，貧民百家未能供給，不曰民蠹，其可得乎！願深鑒治本，亟行沙汰。如以嗣位之初，未欲驚駭此輩，且可一二十載不度人修寺，使自銷鑠。」
其五曰：「親大臣，遠小人，使忠良謇諤之士知進而不疑，奸憸傾巧之徒知退而有懼。」
疏奏，即召禹偁還朝。既用其策，以夏、綏、銀、宥、靜五州賜趙保吉。翼日，命禹偁守本官，復知制誥。
遼南院宣微使蕭巴雅爾加政事令，遷東京留守。巴雅爾為政寬裕而善斷，諸部畏愛，民以殷富。
是歲，始分天下為十五路：一曰京東路，二曰京西路，三曰河北路，四曰河東路，五曰陝西路，六曰淮南路，七曰江南路，八曰荊湖南路，九曰荊湖北路，十曰兩浙路，十一曰福建路，十二曰西川路，十三曰峽路，十四曰廣南東路，十五曰廣南西路。
遼放進士陳鼎等二人。
