
春，正月，乙已，大寧陷。
庚戌，吳常遇春兵攻池州神山寨，擒羅友賢，斬之，餘黨悉平。
丙寅，吳國公遣中書省都事汪河送尹煥章歸汴，以書報庫庫特穆爾曰：「元失其政，中原鼎沸，廟廓方嶽之臣，互相疑沮，喪師者無刑，得志者方命，悠悠歲月，卒致土崩。閣下先王，奮起中原，英勇智謀，過於群雄，聞而未識，是以前歲遣人直抵大梁，實欲縱觀，未敢納交也。不意先王捐館，閣下意氣相期，遺送使者涉海而來，深有推結之意，加以厚貺，何慰如之！薄以文綺若干，用酬雅意。自今以往，信使繼踵，商賈不絕，無有彼此，是所願也！」
初，吳國公命諸將分軍於龍江等處屯田，惟康茂才積穀充牣，它皆不及。二月，壬申朔，公下令申諭諸將曰：「屯田數年，未見功緒，惟康茂才所屯得谷一萬五千餘石，以給軍餉，尚餘七千石。分地均而所得有多寡，由人力勤惰不齊耳。今宜督軍及時開墾，以盡地利，庶幾兵食充足，國有所賴。」
是月，庫庫特穆爾自益都領兵還河南，留索珠以兵守益都，以山東州縣立屯田萬戶府。
都昌盜江爵等陷饒州。時吳將於光與吳弘、吳毅等不協，爵乘釁誘陳友諒將張定邊、蔣必勝入寇；光等倉卒無備，皆出走，綜理饒州軍務理問穆燮死於難，郎中楊憲走還建康。
張士誠發兵攻安豐，以呂珍為前鋒，而其弟士信以大軍繼之。珍至安豐，圍其城，久之，城中人相食，或以井泥為丸，用人油枼而食之。劉逼通勢窮，遣使告急於建康，吳國公曰：「安豐破，則張士誠益張，不可不救。」劉基諫曰：「陳友諒方伺隙，未可動也。」
三月，辛丑朔，彗見東方，經月乃滅。
詔中書平章政事愛布哈分省冀寧，庫庫特穆爾遣兵據之。
吳國公率右丞徐達、參政常遇春等救安豐。
呂珍已破安豐，殺劉福通，聞吳軍至，乃水陸連營，戰艦蔽沙，河際皆樹木柵，繚以竹籬，外掘重塹，擊敗左右軍。公命遇春以兵橫擊其陣，三戰三勝，俘獲其士馬無算。時廬州左君弼出兵來助珍，遇春又擊敗之。珍與君弼皆遁去，安豐圍解。公乃令軍士各齎米積於東門外，以救城中饑者；以小明王歸，居之滁州。公還建康，命徐達等移師討左君弼，圍廬州，竹昌、忻都遂乘間入安豐。
丙午，大赦天下。
丁未，廷試進士六十二人，賜寶寶、楊輗等及第、出身有差。
壬午，大同路有赤氣亙天，中侵北斗。
是月，立廣西行中書省，以廉訪使額爾德尼為平章政事。時南方郡縣多陷沒，惟額爾德尼獨保廣西者十五年。
立膠東行中書省及行樞密院，總制東方事，以袁宏為參知政事。
閏月，丁丑，吳處州翼總制胡深言：「關市之徵，舊例二十取一。今令鹽貨十取其一，稅額太重，商人不復販鬻，則鹽貨壅滯，軍儲缺乏，且使江西、浙東之民艱於食用。又如硫黃、白藤、蘇木、棕毛諸物，皆資於彼，今十五分取一，亦恐以稅重不能流通。請仍從二十取一之例，則流轉不窮，軍用給足。」從之。
夏，四月，壬戌，陳友諒復大舉兵圍洪都。
初，友諒憤其疆埸日蹙，乃作大艦來攻。艦高數丈，外飾以丹漆，上下三級，級置走馬棚，下設板房為蔽；置櫓數十，其中上下人語不相聞；櫓箱皆裹以鐵，載其家屬、百官，空國而至。友諒前攻洪都，以大艦乘水漲附城以登，至是城移去江三十步，大艦不復得近，乃以兵圍城，其氣甚盛。吳都督朱文正與諸將謀，分城拒守，參政鄧愈守撫州門，元帥趙德勝等守宮步、士步、橋步諸門，指揮薛顯守章江、新城二門，元帥牛海龍守琉璃、澹臺二門，文正居中節制諸將。
吳院判謝再興以諸全叛，殺知州欒鳳，鳳妻王氏以身蔽風，並殺之，執參軍李夢庚。元帥陳元剛等奔紹興，降於張士誠。總管胡士明，棄妻子，單騎走建康。左丞朱文忠聞亂，遣同僉胡德濟屯兵五指山下，自將精兵二千往來應援以禦之。乙丑，諸全州以事聞，吳國公因命德濟為浙江行省參政。德濟遣萬戶王克瑀還偵敵境，遇士誠兵，被執，死之。
初，再興用部將左總管、糜萬戶為腹心，二人常使人販鬻於杭州，公知其陰泄機務，擒二人誅之，召再興赴建康，而以夢庚總制諸全軍馬。公以再興長女妻兄子文正，幼女適徐達，恩義甚厚，因命還守諸全。再興以夢庚處己上，憤憤不樂，由是遂叛。
丙寅，陳友諒攻撫州門，其兵各戴竹盾如箕狀，以禦矢石，極力來攻，城壞三十餘丈。鄧愈以火銃擊退其兵，隨樹木柵。敵爭柵，朱文正督諸將死戰，且戰且築，通夕復完。於是總管李繼先、元帥牛海龍、趙國旺、許珪、朱潛、萬戶程國勝等皆戰死。
是月，庫庫特穆爾遣部將摩該等以兵擊張良弼。
五月，己巳朔，張士誠海運糧十三萬石至京師。
陳友諒知院蔣必勝、饒鼎臣等陷吉安府。
時吳將李明道與曾萬中兄弟不協，明道因潛通必勝，約其來攻。兵至城下，明道舉火為應，開西門納之，殺參政劉齊、知府朱叔華。曾粹中亡走，仇家黃如淵執粹中送鼎臣，殺之。必勝又攻破臨江府，執同知趙天麟，亦不屈死。
癸酉，吳置禮賢館。
先是吳國公聘諸名儒集建康，與論經史及諮以時事，甚見尊寵，至是覆命有司即所居之西創禮賢館處之。陶安、夏煜、劉基、章溢、宋濂、蘇伯衡、王禕、許元、王天錫等，皆在館中。
陳友諒兵陷無為州，知州董曾死之。曾之守無為也，招集流亡，使各復業，州民安之。及城陷，寇逼其降，曾抗言不屈，遂縛之，沉於江。
丙子，陳友諒復攻新城門，吳指揮薛顯將其銳卒開門突戰，斬其平章劉進昭，擒其副樞趙祥，敵兵乃退。
百戶徐明被執，死之。明有膽略，嘗出劫友諒營，獲其良馬以歸，故敵兵見明，並力攻殺之。
廬州城三面阻水，徐達等攻之不克，已而左君弼於城上為釣橋，達曰：「君弼竄伏穴內，久不見出，今遽為此，其將夜出劫我乎！」令軍中嚴為之備。比夜半，聞釣橋有聲，其兵奄至。營中萬弩諸發，君弼退走，達縱兵擊之，君弼大敗，走入城，斂兵拒守，達攻圍凡三月不下。
六月，戊戌朔，博囉特穆爾遣方托克托迎匡福於彰德，庫庫特穆爾遣兵追之，敗還。匡福遂據保定路。
己亥，庫庫特穆爾部將岱嚕等駐兵藍田、七盤，李思齊攻圍興平，遂據盩厔。博囉特穆爾奉詔進討襄漢，而岱嚕阻道於前，思齊踵襲於後，乃請朝廷催督庫庫東出潼關，道路既通，即便南討。
戊申，博囉特穆爾遣珠展等入陝西，據其省治。
時陝西行省右丞達實特穆爾與行台有隙，且恐陝西為庫庫特穆爾所據，陰結於博囉特穆爾，請珠展入城，劫御史大夫鄂勒哲特穆爾及監察御史張可遵等印。其後屢有使召鄂勒哲特穆爾，珠展拘留不遣。庫庫遣摩該與李思齊合兵攻之，珠展出降，遂從庫庫。
辛亥，陳友諒增修攻具，欲破柵自水關入，吳朱文正使壯士以長槊從柵內刺之，敵奪槊更進。文正乃命煆鐵戟、鐵鉤，穿柵以刺敵，敵復來奪，手皆灼爛，不得進。友諒盡攻擊之術，而城中備禦，隨方應之。友諒又攻宮步、士步二門，元帥趙德勝力禦之，暮，坐宮步門樓，指揮士卒，流矢中腰膂而死。
甲寅，中書省奏：「江浙、福建舉人涉海道赴京，有六人者已後會試期，宜授以教授之職；其下第三人，亦授教授，非徒慰其跋涉險阻之勞，亦以激勵遠方忠義之士。」從之。
洪都被圍既久，內外阻絕，音問不通，朱文正遣千戶張子明告急於建康。子明取東湖小漁舟，夜，從水關潛至石頭口，宵行晝止，凡半月始得達，見吳國公，具言其故。公問：「友諒兵勢何如？」對曰：「兵雖勝，而戰鬥死者亦不少。今江水日涸，賊之戰艦將不利用。又師久糧乏，若援兵至，必可破也。」公謂子明曰：「汝歸告文正，但堅守一月，吾自當取之，不足慮也。」
子明還，至湖口，為友諒兵所獲。友諒謂曰：「若能誘之降，非但不死，且行富貴。」子明偽許之，至城下，大呼曰：「大軍且至，但當固守以待。」友諒怒，殺之。
秋，七月，戊辰朔，京師大雨雹，傷禾稼。
癸酉，吳國公自將救洪都。
時徐達、常遇春圍左君弼於廬州，公遣使命解圍，曰：「為廬州而失南昌，非計也。」達、遇春乃還。
是日，公召諸將，諭以親行之意，遂禡纛於龍江，舟師凡二十萬俱發，徐達、常遇春、馮國勝、廖永忠、俞通海等皆從。壬午，風覆國勝舟，公以其不利，遣還建康。癸未，師次湖口，先遣指揮戴德以一軍屯於涇江口，復以一軍屯南湖嘴，以遏友諒歸師。遣人調信州兵守武陽渡，防其奔逸。
陳友諒圍洪都凡八十有五日，丙戌，聞吳國公至，即解圍，東出鄱陽湖以迎敵。公率諸軍由松門入鄱陽湖，丁亥，與友諒師遇於康郎山。友諒列巨舟當其前，吳國公謂諸將曰：「彼巨舟首尾連接，不利進退，可破也。」乃命舟師為十一隊，火器弓弩，以次而列，戒諸將：「近寇舟，先發火器，次弓弩，及其舟則短兵擊之。」
戊子，命徐達、常遇春、廖永忠等進兵薄戰。達身先諸將，擊敗其前軍，殺千五百人，獲一巨艦而還。俞通海復乘風發砲火，焚寇舟二十餘艘，殺溺死者甚眾。徐達等搏戰不已，火延及達舟，敵遂乘之，達撲火更戰，公急遣舟援達，達力戰，敵乃退。友諒驍將張定邊，奮前欲犯公舟，舟膠淺，敵兵匝集，吳軍格鬥，定邊不能近，遇春從旁射中定邊，定邊舟始卻。通海來援，舟驟進，水湧，公舟遂脫。指揮韓成、元帥宋貴、陳兆先、萬國勝等皆戰死。
永忠隨以飛舸追定邊，定邊走，身被百餘矢，士率多死傷。既而遇春舟亦膠淺，公麾兵救之，俄有敗舟順流而下。觸遇春舟，舟亦脫。會日暮，諸軍欲退，公御樓船，鳴鉦集諸將，申明約束。是日，命徐達還守建康，慮張士誠乘虛入寇故也。
己丑旦，公命鳴角，師畢集，乃親佈陣，復與友諒戰。諸軍奮擊敵舟，敵不能當，殺溺死者無算。院判張志雄所乘舟檣折，為敵所覺，以數舟攢兵鉤刺之，志雄窘迫自刎，丁普郎、余昶、陳弼、徐公輔皆戰死。普郎身被十餘創，首脫，猶執兵若戰狀，植立舟中不僕。
時友諒悉巨舟連鎖為陣，旌旗樓櫓，望之如山，吳舟小，不能仰攻，連戰三日，幾殆。右師卻，公命斬隊長十餘人，猶不止，郭興進曰：「非人不用命，舟大小不敵也。此非火攻不可。」公然之。至晡，東北起風，公命以七舟載火藥其中，束草為人，飾以甲冑，各持軍器，若鬥敵者，令敢死士操之，備走舸於後。將迫敵舟，乘風縱火，風急火烈，須臾而至，其水寨數百艘悉被焚，煙焰漲天，湖水盡赤，死者大半，友諒弟友仁、友貴及其平章陳普略等皆焚死。師乘之，又斬首二千餘級。友仁，即所謂五王也，眇一目，有智數，驍勇善戰。至是死，友諒為之喪氣。普略，即新開陳也。
明日，公復諭諸將曰：「友諒戰敗氣沮，亡在旦夕，今當並力蹙之。」於是諸將益自奮。時公所乘舟檣白，友諒覺，欲並力來攻，公知之，夜，令諸船盡白其檣，旦視莫能辨，敵益駭。辛卯，復聯舟大戰，大敗敵兵。敵之巨艦，難於運轉，吳兵環攻之，殺其卒殆盡，而操舟者猶不知，尚呼號搖櫓如故，已而焚其舟，皆死。
俞通海、廖永忠、張興祖、趙庸等，以六舟深入搏擊，敵聯巨艦，並力拒戰。吳師望六舟無所見，謂已陷沒，有頃，六舟旋繞敵舟而出，吳師見之，勇氣愈倍，合戰益力，呼聲動天地，波濤起立，日為之晦。自辰至午，友諒兵大敗，棄旗鼓、器仗，浮蔽湖面。張定邊欲挾友諒退保鞋山，為吳師所扼，不得出，乃斂舟自守，不敢更戰。
是日，公移舟泊柴棚，去敵五里許，數遣人往挑戰，敵不敢應。諸將欲退師，少休士卒，公曰：「兩軍相持，先退非計也。」俞通海以湖水淺，請移舟扼江上流，公從之。時水路狹隘，舟不得並進，恐為敵所乘，至夜，令船置一燈，相隨渡淺，比明盡渡，乃泊於左蠡。友諒亦移舟出泊渚磯，相持者三日，友諒左右二金吾將軍率所部來降。
先是友諒數戰不利，諮謀於下。其石金吾將軍曰：「今戰不勝，出湖實難，莫若焚舟登陸，直趨湖南，謀為再舉。」左金吾將軍曰：「今雖不利，而我師猶多，尚堪一戰。若能戮力，勝負未可知，何至自焚以示弱！萬一舍舟登陸，彼以步騎躡我後，進不及前，退失所據，一敗塗地，豈能再舉耶？」友諒猶豫不決。至是戰多喪敗，乃曰：「右金吾言是也。」左金吾聞之，懼及禍，遂以其眾降，右金吾見其降，亦率所部降。友諒復失二將，兵力益衰。
吳國公移書友諒曰：「曩者公犯池州，吾不以為嫌，生還俘虜，將欲與公為約從之舉，各安一方以俟天命，此吾之本心也。公失此計，乃先為我仇，我是以破公江州，遂蹂蘄、黃、漢、沔之地，龍興十一郡，奄為我有。今又不悔，復啟兵端，自洪都迎戰，兩敗於康山，殺其弟、侄，殘其兵、將，捐數萬之命，無尺寸之功，此逆天理、悖人心之所致也。公乘尾大不掉之舟，頓兵敝甲，與吾相持。以公平日之狂暴，正當親決一戰，何徐徐隨後，若聽吾指揮者，無乃非丈夫乎？公早決之。」友諒得書，怒，留使者不遣，猶建金字旗，周回巡寨，令獲吳將士皆殺之。呈國公聞之，命悉出所俘友諒軍，視有傷者，賜藥療之，皆遣還，下令曰：「 但獲彼軍，皆勿殺。」又令祭其弟、侄及將士之戰死者。
師出湖口，命遇春、永忠等統舟師橫截湖面，邀其歸路，又令一軍立柵於岸，控湖口者旬有五日。友諒不敢出，復移書責之曰：「昨吾船對泊渚磯，嘗遣使齎記事往，不見使回，公度量何淺淺哉！丈夫謀天下，何有深仇！江、淮英雄，唯吾與公耳，何乃自相吞併！公之土地，吾已得之，縱欲力驅殘兵，來死城下，不可再得也。即公僥倖逃還，亦宜修德，勿作欺人之容，卻帝名而待真主。不然，喪家滅姓，悔之晚矣。」友諒忿恚不答。
吳國公分兵克蘄州、興國。友諒食盡，遣舟掠糧於都昌，朱文正使人燔其舟，友諒勢益困。
是月，有星墜於慶元路西北，聲如雷，光芒數十丈，久之乃滅。
八月，丁酉朔，倭人寇蓬州，守將劉暹擊敗之。自十八年以來，倭人連寇瀕海郡縣，至是海隅獲安。
辛丑，庫庫特穆爾遣兵侵博囉特穆爾所守之境。
丙辰，沂州有赤氣亙天，中有白色如蛇形，徐徐西行，至夜分乃滅。
戊午，博囉特穆爾言：「庫庫特穆爾踵襲父惡，有不臣之罪，請賜處置。」
陳友諒窮蹙，進退失據，欲奔還武昌，乃率樓般百餘艘趣南湖嘴，為吳軍所遏。壬戌，友諒遂突出湖口，欲繞江下流遁去，吳國公麾諸軍邀擊，以火舟火筏沖之，追奔數十里，自辰至酉，戰不解；至涇江口，涇江之師復擊之。未幾，有降卒來奔，言友諒在別舸中流矢，貫睛及顱而死。諸軍聞之，大呼喜躍，益爭奮，擒其太子善兒、平章姚天祥等。明日，平章陳榮等悉舟師來降，得士卒五萬餘人。惟張定邊夜以小舟來，竊載友諒屍及其次子理徑走武昌，復立理為帝，改元德壽。
公之救安豐也，劉基諫，不聽，至是謂基曰：「我不當有安豐之行。使友諒乘我之出，建康空虛，順流而下，我進無所成，退無所歸，大事去矣。今友諒不攻建康而圍南昌，計之不者，不亡何待！」
九月，丁卯朔，吳國公發湖口，還建康。壬申，賜常遇春、廖永忠田，餘將士金帛有差。
壬午，吳國公命李善長、鄧愈留建康，復率常遇春、康茂才、廖永忠、胡廷瑞等親征陳理於武昌。
吳諸全叛將謝再興，以張士誠兵犯東陽，左丞朱文忠率兵禦之，部將夏子實、郎中胡深為前鋒，與其兵遇於義烏。戰方接，文忠自將精兵橫出其後擊之，再興大敗，遁去。深因建策，以為諸全乃浙東籓屏，諸全不守則衢不能支，請去諸全五十里，於五指山下築城，分兵戍守，文忠從之。未幾，士誠將李伯升大舉來寇。兵號六十萬，頓於城下，城堅不可拔，乃引去。
是月，太尉張士誠令其部屬頌己功德，必欲求王爵。江浙丞相達實特穆爾謂左右曰：「我承制居此，徒藉口舌以馭此輩。今張氏復要王爵，朝廷雖微，必不為其所脅。但我今若逆其意，則目前必受害，當忍恥含垢以從之耳。」乃為具文書聞於朝，至再三，不報。士誠遂自稱吳王，尊其母曹氏為太妃，治宮闕，置官屬，改平江路復為隆平府。朝廷遣戶部待郎博囉特穆爾等征海運糧於士誠，士誠不與。時天下謂建康為西吳，平江為東吳，然士誠尚奉元正朔，江北諸郡，皆詭雲為元恢復，而實自守之。
初，士誠拒海漕之命，淮省郎中俞思齊言於士誠曰：「向為賊，不貢猶可，今為臣，其可乎？」士誠怒，抵案撲地而入。思齊，海陵人，本陰陽家者流，士誠開籓，與有功焉。至是知不可為，即棄官而隱，權授淮省參政，遂杜門謝病以卒。
又有淳安魯淵者，由進士遷浙西提學，士誠稱王，命為博士，辭不拜，還山。士誠地連十州，諸將咸以為安，松江陳思獨上書危之，不報，思遁居海上。
郎中參軍事陳基，以諫止稱王，欲殺之，不果，已而超授內史，遷學士院學士，凡飛書、走檄、碑銘、傳記，多出其手。基每以為憂，而未能去也。
冬，十月，丙申朔，青齊一方赤氣千里。
壬寅，吳國公至武昌，馬、步、舟師水陸並進。即抵其城，命常遇春等分兵於四門，立柵圍之，又於江中聯舟為長寨，以絕其出入之路。分兵徇漢陽、德安，於是湖北諸郡皆降於吳。
甲辰，湖廣偽姚平章、張知院陰使人言於庫庫特穆爾，設計擒殺其主陳理及偽夏主明玉珍，不果。
皇太子惡太傅泰費音不歸奉元而止於沙井，己酉，令御史大夫布哈劾泰費音故違上命，當正其罪，詔悉拘所授宣命及所賜物，俾往陝西之西居焉。丞相綽斯戩因益誣奏之，安置土蕃，尋遣使者逼令自裁，泰費音至東勝，賦詩一篇，乃自殺。
是月，庫庫特穆爾遣僉樞密院事任亮復安陸府。
博囉特穆爾遣兵攻冀甯，至石嶺關，庫庫特穆爾大破走之，擒其將烏訥爾、殷興祖。博囉軍由是不振。
先是監察御史張沖等上章，雪故丞相托克托之冤，詔復托克托官爵，並給復其家產，召其子哈喇章、三寶努還朝。時額森特穆爾亦已死，乃授哈喇章中書平章政事，封申國公，分省大同；三寶努知樞密院事。
十一月，庚申，台臣又言：「托克托有大臣之體。向在中書，政務修舉，深懼滿盈，自求引退，加封鄭王，固辭不受。再秉鈞軸，克濟艱危，統軍進征，平徐州，收六合，大功垂成，浮言構難，奉詔謝兵，就貶以沒。已蒙錄用其子，還所籍田宅，更乞憫其勳舊，還所授宣命。」從之。
十二月，丙申朔，吳國公發武昌，還建康，命常遇春總督諸將守營柵，諭之曰：「彼猶孤犬屯處牢中，欲出無由，久當自服。若來衝突，慎勿與戰，且堅守營柵以困之，不患其城不下也。」
宦者資政院使保布哈與宣政院使托歡，內恃皇太子，外結丞相綽斯戩，驕恣不法，監察御史額森特穆爾、孟額森布哈、傅公讓等，劾奏保布哈、托歡奸邪，當屏黜。御史大夫婁都爾蘇以其事聞，皇太子執不下，而奇後庇之尤固，御史乃皆坐左遷。
治書待御史陳祖仁上書皇太子言：「御史糾劾托歡、保布哈奸邪等事，此非御史之私言，乃天下之公論。今殿下未賜詳察，輒加沮抑，使奸臣蠹政之情，不得達於君父，則亦過矣。夫天下者祖宗之天下，台臣者祖宗之所建立，以二豎之微，而於天下之重，台諫之言，一切不恤，獨不念祖宗乎？且殿下職分，止於監國撫軍，問安視膳而已，此外予奪賞罰之權，自在君父。方今毓德春宮，而使諫臣結舌，凶人肆志，豈惟君父徒擁虛器，而天下蒼生亦將奚望！」
書奏，皇太子怒，令婁都爾蘇諭祖仁，以謂：「托歡等俱無是事。御史糾言不實，已得美除。昔裕宗為皇太子兼中書令、樞密使，凡軍國重事合奏聞者，乃許上聞，非獨我今日如是也。」
祖仁復上書言：「昔唐德宗云：『人言盧杞奸邪，朕殊不覺。』使德宗早覺，杞安得相！是杞之奸邪，當時皆知之，獨德宗不知耳。今此二人亦皆奸邪，舉朝知之，在野知之，獨殿下未知耳。且裕宗既領軍國重事，理宜先閱其綱，若台諫封章，自是御前開拆。假使必皆經由東宮，君父或有差失，諫臣有言，太子將使之聞奏乎，不使之聞奏乎？使之聞奏，則傷其父心；不使聞奏，則陷父於惡；殿下將安所處？如知此義，則今日糾劾之章不宜阻矣，御史不宜斥矣。斥其人而美其除，不知御史所言，為天上國家乎，為一身官爵乎？斥者去，來者言，言者無窮而美除有限，殿下又何以處此？」
祖仁書既再上，即辭職，而台臣大小亦皆求退，於是皇太子以其事聞，保布哈、托歡乃皆辭罷。
帝令婁都爾蘇諭祖仁等，祖仁上疏曰：「祖宗以天下傳之陛下，今乃壞亂不可救藥，雖曰天運使然，亦陛下刑賞不明之所致也。且區區二豎，猶不能除，況於大者？願陛下俯從台諫之言，擯斥此二人，不令以辭退為名，成其奸計，使海內皆知陛下信賞必罰，自二人始，則將士孰不效力！天下可撫有以還祖宗。若猶優柔不斷，則臣甯餓死於家，誓不與之同朝，牽連及禍也！」
疏奏，帝大怒。會侍御史李國鳳亦上書皇太子，言：「保布哈驕恣無狀，招權納賄，奔競之徒，皆出其門，洸洸有趙高、張讓、田令孜之風。漸不可長，望殿下思履霜堅冰之戒，早賜奏聞，投之邊徼以快眾心，則紀綱可振，政治修而百廢舉矣。」
由是帝益怒，台臣自婁都爾蘇以下皆左遷。而祖仁出為甘肅行省參知政事，時天極寒，衣單甚，以弱女托於其友朱毅，即日就道。
保布哈之被劾，婁都爾蘇執其事頗力，太子深惡之，而奇後又譖之於內，未幾，保布哈復為集賢大學士、崇政院使。
知樞密院事圖沁特穆爾與丞相額森布哈俱屯田西方。一日，圖沁治具，躬詣額森屯所餉之，額森自恃尊屬，不受，圖沁怒，坐額森營門外，呼軍士共啖之。額森不平，因誣其有異志，差五府官往訊。圖沁忿曰：「我有何罪來問？」乃拘五府官，將往訴博囉特穆爾，會婁都爾蘇亦懼誅，遂與圖沁特穆爾皆奔大同，匿博囉特穆爾所。婁都爾蘇者，帝母舅也，以故帝數謂太子寢其事，而太子不從，帝無知之何，乃傳旨，密令博囉特穆爾隱其跡；而綽斯戩、保布哈皆附太子，欲窮究其事，遍圖形求之。
保布哈見台憲彈劾不行，與其黨謀曰：「十八功臣家子孫，朝夕在帝左右，我與汝等向日之所為，渠必得知，台臣亦必知之，終必為我不利。」綽斯戩曰：「彼皆婁都爾蘇黨也。婁都爾蘇既為博囉所庇，必稱兵犯闕，十八家為內應，社稷能無危乎！」遂誣婁都爾蘇及額森呼圖克、托歡等謀為不軌，遂執額森呼圖克等送資政院，鍛煉其獄，連逮不已。帝知其無辜，欲釋其事，特命大赦，而綽斯戩增入條畫內，獨不赦前事。惟婁都爾蘇逃匿博囉軍中，餘皆遠竄，有道死者，亦有賄免者。
額森呼圖克，泰費音子也，赴貶所，行至中道，執政奏其違命，杖死之，年四十四。泰費音為相，務廣延才彥，而額森呼圖克亦傾身下士，名稱藉甚，至是為奸臣所害。賀氏三世忠貞，皆死於非命，天下悲之。
是歲，吳寶源局鑄錢三千七百九十一萬有奇。
春，正月，丙寅朔，吳李善長、徐達等奉表吳國公勸進，公曰：「戎馬未息，瘡痍未蘇，天命難必，人心未定，若遽稱尊號，誠所未遑。俟天下大定，行之未晚。」群臣固請不已，乃即吳王位，建百司官屬，置中書省左右相國。以李善長為右相國，徐達為左相國，常遇春、俞通海為平章政事，汪廣洋為右司郎中，張昶為左司郎中。
時小明王在滁州，中書設御座，以正旦行慶賀禮。劉基罵曰：「彼牧豎耳，奉之何為！」遂不拜。然猶以龍鳳紀年，封拜、除授及有司文牒，並云：「皇帝聖旨，吳王令旨」。
丁卯，吳命減取官店錢。先是設官店以征商，吳王以稅重病民，故減之。
戊辰，吳王退朝，謂左相國徐達等曰：「卿等為生民計，共推戴予。然建國之初，當先正紀綱。元氏昏亂，紀綱不立，主荒臣專，威福下移，由是法度不行，人心渙散，遂至天下騷動。今將相大臣，當鑒其失，協心圖治，毋苟且因循，取充位而已。」又曰：「禮法，國之紀綱，禮法立則人志定，上下安，建國之初，此為先務。吾昔起兵濠梁，見當時主將皆無禮法，恣情任私，縱為暴亂，不知馭下之道，是以卒至於亡。今吾所任將帥，皆當時同功一體之人，自其歸心於我，即與之定名分，明號令，故諸將皆聽命，無敢有異者。爾等為吾輔相，當守此道，無謹於始而忽於終也。」
二月，乙未朔，吳王以諸將圍武昌久不下，復親往視師。辛亥，至武昌，督兵攻城。
先是陳理太尉張定邊見事急，潛遣卒縋城走岳州，告其丞相張必先使入援。至是必先引兵至洪山，去城二十里，王命常遇春率精銳五千擊之，敵兵大敗，遂擒必先。必先驍勇善戰，人號為「潑張」，城中倚以為重，及被擒，縛至城下示之曰：「汝所恃者潑張，今已為我擒，尚何恃而不降！」必先亦呼定邊曰：「 吾已至此，兄宜速降。」定邊氣索不能言。武昌城東南有高寇山，下瞰城中，諸將相顧莫能登，傅友德率數百人，一鼓奪之，矢中額，復洞脅，戰益力，城中益喪氣。
王復遣友諒舊臣羅復仁入城，諭理使降，復仁因清曰：「主上推好生之德，惠此一方，使陳氏之孤得保首領，而臣不食言，臣雖死不恨矣。」王曰：「 吾兵力非不足，所以久駐此者，欲待其自歸，免傷生靈耳。汝行，必不誤汝。」復仁至城下號哭，理驚，召之入，復相持痛哭」哭止問故，復仁諭以王意，辭旨懇切。時陳氏諸將無出定邊右者，定邊亦知不可支。癸丑，陳理肉袒銜璧，率定邊等詣軍門降。理俯伏戰慓，不敢仰視。王見其幼弱，起，挈其手曰：「吾不爾罪，勿懼也。」令宦者入其宮，傳命慰諭友諒父母，凡府庫儲蓄，令理悉自取之，遣其文武官僚以次出門，妻子資裝，皆俾自隨。
師圍武昌凡六閱月而降，士卒無敢入城，市井晏然不知有兵。城中民飢困，命給米賑之，召其父老撫慰，民大悅。於是漢、沔、荊、嶽郡縣相繼來降，立湖廣行省中書，以樞密院判楊璟為參政守之。
初，陳友諒命其兄友才，與左丞王忠信等守潭州，吳王至武昌，友才遣忠信來援，忠信戰敗而降，王授以參政，俾仍守潭州。友才率兵拒之於益陽，忠信巽辭開諭之，友才亦降，與其子俱送建康。友才，所謂「二王」者是也。
李明道被獲，送武昌，伏誅。
明道，豐城人，故友諒將也，尋歸吳，後復叛附於友諒。友諒敗滅，明道俱，走歸豐城，剪其發髯，逃匿武寧山中。有荼客識之，縛送武昌，王數其反覆之罪，戮之。
三月，乙丑，吳王至建康。丙寅，封陳理為歸德侯。
吳置起居注、給事中。
戊辰，吳以中書左丞湯和為平章政事。
時和守常州，率元帥吳福興以舟師徇黃楊山，遇張士誠水軍，擊敗之，擒其千戶劉文興等，獲風般六艘，胡有是命。
己巳，吳王謂中書省臣曰：「郡縣官年五十以上者，雖練達政事，而精力既衰，宜令有司選民間俊秀年二十五以上、資性明敏、有學識才幹者，辟赴中書，與年老者參用之。後老者休致而少者已熟於事，如此則人才不乏而官使得人。其下有司，宣佈此意，悉令知之。」
吳江西行省以陳友諒鏤金床進，王觀之，謂侍臣曰：「此與孟昶七寶溺器何異！以一床工巧若此，其餘可知。陳氏父子窮奢極靡，焉得不亡！」即命毀之。
辛未，吳王御西樓，有軍士十餘人，自陳戰功以求升賞，王諭之曰：「爾從我有年，才力勇怯，我縱不知，將爾者必知之。爾有功，予豈遺爾！爾無功，豈可妄陳！且爾曹不見徐相國耶？今貴為元勳，其同時相從者猶在行伍。予亦豈忘之？以其才智止此，不能過人故耳。爾曹苟能黽勉立功，異日爵賞，我豈爾惜！但患不力耳。」於是無有復言者。
乙亥，監察御史王多勒圖、崔布延特穆爾諫皇太子勿親征。
先是博囉特穆爾陰使人殺其叔父左丞伊珠爾布哈，佯為不知，往吊不哭。朝廷知其跋扈，又以匿婁都爾蘇事，太子深疾之。且時方倚重於庫庫特穆爾，而庫庫駐兵太原，與博囉構兵，相持不解，於是綽斯戩、保布哈誣博囉與類都爾蘇謀為不軌。辛卯，下詔數博囉特穆爾悖逆之罪，解其兵權，削其官爵，候道路開通，許還四川田裡。博囉殺使者，拒命不受。

