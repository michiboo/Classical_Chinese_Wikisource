
諱伊蘇特穆爾，顯宗噶瑪拉之長子，裕宗珍戩之嫡孫也。初，北安王那木罕薨，世祖以噶瑪拉封晉王，代鎮北邊，至元十三年十月二十九日，帝生於晉邸。大德六年，晉王薨，帝襲封，是為嗣晉王。
春，正月，乙未，以柰曼岱為平章政事，善僧為右丞相。
帝以元夕，命有司于禁中張燈山為樂。監察御史趙師魯上言：「燕安怠惰，肇荒淫之基；奇巧珍玩，發奢侈之端。張燈雖細事，而縱耳目之欲，則上累日月之明。」帝遽命罷之，仍賜上尊酒，以嘉其忠直。
辛丑，諸王、大臣請立皇太子。
壬寅，以故丞相拜珠子達勒瑪實哩為宗仁衛親軍都指揮使，徹爾哈為左右衛阿蘇親軍都指揮使。
自延祐末，水旱相仍，民不聊生。及拜珠入相，振立綱紀，裁不急之務，杜僥倖之門。英宗倚之，相與勵精圖治，故天下晏然有樂生之心。奸臣畏之，卒構鍋難。特克實等既伏誅，帝乃詔有司備儀衛，百官、耆宿前導，輿拜珠畫像於海雲寺，大作佛事，觀者萬數，無不嘆惜泣下。中書言：「拜珠盡忠效節，殞於群凶，宜賜褒崇，以光後世。」制贈清忠一德功臣、太師、上柱國，追封東平王，諡忠獻。復官其二子，以長宿衛。
拜珠母齊喇氏，年二十二，寡居守節。初，拜珠為太常禮儀使，方弱冠，吏就第請署事，適在後圃閱群戲，母厲聲呵之曰：「官事不治，若所為，豈大臣事耶？」拜珠深自克責。一日，入內侍宴，英宗素知其不飲，是日，強以數杯。既歸，母戒之曰：「天子試汝量，故強汝飲。汝當日益戒懼，無酣於酒。」又嘗代祀睿宗原廟，歸，母問之曰：「真定官府待汝若何？」對曰：「所待甚重。」母曰：「彼以天子威靈，汝先世勳德故耳，汝何有焉！拜珠之賢，母之教也。後封東平王夫人。
命僧諷西番經於天光殿。
甲辰，敕譯《列聖制誥》及《大元通制》，刊本賜百官。
戊申，八番生蠻來附，置長官司以撫之。
己酉，命諸王遠徙者悉還其部。召親王圖卜特穆爾於瓊州，阿穆爾克於大同。初，英宗在上都，謂拜珠曰：「朕兄弟實相友愛，曩以小人譖訴，俾居遠方，當亟召還，明正小人離間之罪。」未及召而遇弒，至是帝悉召之。
甲寅，敕高麗王王璋歸國。璋嘗請於仁宗，降禦香，南遊江、浙，至寶陀山而還。及英宗即位，復請降香於江南，許之。行至江南，遣使急召，令騎士擁逼以行，璋侍從皆奔竄。還至京師，命中書省護送本國安置。璋遲留不即發，英宗下璋於刑部。既而祝，置之石佛寺，尋又流璋於吐番。帝即位，以大赦得還。至是命璋還本國，仍歸其沈王印。
丙辰，賜故監察御史觀音保、索約勒、哈迪密實妻子鈔各千錠。
敕封解州鹽池神曰靈富公。
賑廣德諸州饑。
虞集赴召至京師，除國子司業，尋遷秘書少監。
翰林侍講學士袁桷辭歸，許之。桷嘗請購求遼、金、宋三吏遺書，為議以上，所列應采之書，最為該博，時不能用。
二月，丁巳朔，作顯宗影堂。
己未，修西番佛事於壽安山，僧四十人，三年乃罷。
庚申，監察御史傅岩起、李嘉賓言：「遼王托克托，乘國有隙，誅屠骨肉，其惡已彰，恐懷疑貳。如令歸籓，譬之縱虎出柙。請廢之，別立近族以襲其位。」不報。
甲子，作佛事，命僧八百人及倡優百戲，導帝師遊京城。
先是英宗在上都，使左丞蘇蘇召翰林吳澄撰《金字藏經序》，澄曰：「主上寫經祈福，甚盛舉也。若用以追薦，臣所未知。蓋福田利益，雖人所樂聞，而輪回之事，彼習其學者，猶或不言。不過謂為善之人，死則上通高明，其極品與日月齊光；為惡之人，死則下淪污穢，其極下則與沙蟲同類。其徒遂為薦拔之說以惑世人。今列聖之神，上同日月，何庸薦拔！且國初以來，寫經追薦，不知幾舉，若未效，是無佛法矣；若已效，是誣其祖矣。撰為文辭，不可以示後世，請俟駕還奏之。」會南坡之變，事得寢。及帝即位，佛事益盛。
舊制，台憲歲各舉守令、推官二人，有罪連坐。至是言其不便，庚午，命中書復於常選擇人用之。
壬申，上大行皇帝尊諡曰睿聖文孝皇帝，廟號英宗，國語曰格根皇帝。
甲戌，浙江行省左丞趙簡，請開經筵及擇師傅，令太子及諸王大臣子孫學。遂命平章政事張珪、翰林學士承旨呼圖嚕圖爾密實、學士吳澄、集賢直學士鄧文原，以《帝範》、《資治通鑒》、《大學衍義》、《貞觀政要》等書進講，復敕右丞相額森特穆爾領之。文原尋以疾致仕歸。
丁丑，監察御史宋本言：「逆賊特克實等雖伏誅，其黨樞密副使阿薩爾，身親弒逆，以告變得不死，竄嶺南，請早正天討。」先是太廟仁宗室主為盜竊去，久而未獲，本言：「在法，民間失盜，捕之違期不獲猶治罪。太常失典守及在京應捕官，皆當罷去。」又言：「中書宰執日趨禁中，固寵苟安，兼旬不至中堂，壅滯機務。宜戒飭臣僚，自非入宿衛日，必詣所置治事。」皆不報。
戊寅，監察御史李嘉賓劾逆黨左阿蘇衛指揮使圖特穆爾，罷之。
賑紹興諸路饑。
先是至治末，詔作太廟，議者習見同堂異室之制。乃作十三室，未及遷奉而國有大故。有司疑於昭穆之次，命集議之。吳澄議曰：「世祖混一天下，悉考古制而行之。古者天子七廟，廟各為宮，太祖居中，左三廟為昭，右三廟為穆，神主各以次遞遷。其廟之宮，頗如今之中書六部。夫省部之設，亦仿金、宋，豈以宗廟敘次而不考古乎？」時有司以急於行事，竟如舊制雲。
國學舊法，每以積分次第，貢以出官。執政用監丞張起岩議，欲廢之，而以推擇德行為務，中書左司員外郎許有壬折之曰：「積分雖未盡善，然可得博學能文之士。若曰惟德行之擇，其名固嘉，恐皆厚貌深情，專意外飾，或懵不能識一丁矣。」
三月，丁亥朔，罷徽政院，立詹事院。
以同知宣政院事楊庭玉為中書參知政事。
以秘書少監虞集為禮部考試官。初，集與元明善劇論以相切劘，明善言集治諸經，惟程、朱諸儒傳注耳，自漢以來先儒所嘗盡心者，考之殊未博。集初不相下，後以明善之言為然，每見明經之士，即以其言告之。至是謂同列曰：「國家科目之法，諸經傳注各有所主者，將以一道德，同風俗，非欲使學者專門擅業，如近代《五經》學究之固陋也。聖經深遠，非一人之見可盡。試藝之文，惟其高者取之，不必先有主意；若先定主意，則求賢之心狹，而差自此始矣。」後兩為考官，率持是說，故所取每稱得人。
戊戌，廷試進士，賜巴喇、張益等八十四人及第、出身；會試下第者亦賜教官有差。
庚子，以四川行省平章政事囊嘉岱兼宣政院使，往征西番。
丙午，御大明殿，冊巴拜哈斯氏為皇后，皇子喇實晉巴為皇太子。
己酉，以皇子巴的瑪伊爾克布嗣封晉王。
泰甯王邁努卒，以其子策璘沁多爾濟嗣。
庚戌，監察御史宋本、李嘉賓、傅岩起言：「太尉、司徒、司空，三公之職，濫假僧人，及會福、殊祥二院，並辱名爵，請罷之。」不報。
以臨洮諸縣旱饑，賑之。
廣西橫州猺寇永淳縣。
夏，四月，戊午，廉恂罷，為集賢大學士，食其祿終身。
己未，以朱字詔賜帝師所居薩斯嘉部。
庚申，詔整飭御史臺。
作昭聖皇后御容殿於普慶寺。
親王圖卜特穆爾還，至潭州，有詔止之。居數月，乃行。辛酉，至上都，賜車帳、駝馬。
甲子，帝如上都。以講臣多高年，命虞集與侍讀學士王結執經以從，集自是歲常在行經筵之制，取經史中切於心德治道者，用國語、漢文兩進讀。潤譯之際，患夫陳聖學者未易盡其要，指時務者難於極其情，每選一時精於其學者為之，猶數日乃成一篇。集為反復古今名物之辨以通之，然後得以無訛。其辭之所達，萬不及一，則未嘗不退而竊歎也。
發兵民築渾河堤。
辛未，月食既。
癸酉，以太子詹事圖們特爾為中書平章政事。
甲戌，命咒師作佛事以厭雷。
庚辰，以風烈、月食、地震，手詔戒飭百官，並令大都守臣集議以聞。王結昌言於朝曰：「今朝廷君子小人混淆，刑政不明，官賞太濫，故陰陽錯謬，咎徵薦臻，宜修政事以弭天變。」
時宿衛士自北方來者復遣歸，乃百十為群，剽劫殺人桓州道中。既逮捕，舒瑪爾節奏釋之。蒙古千戶使京師，宿邸中，適民間朱甲妻女車過邸門，千戶悅之，並從者奪以入。朱泣訴於中書，舒瑪爾節庇不問。於是國子監丞宋本復抗言：「特克實餘黨未誅，仁廟神主盜未得，桓州盜未治，朱甲冤未伸，刑政失度，民憤天怨，災異之見，職此之由。」辭氣激奮，眾皆聳聽。
辛巳，太廟新殿成。
五月，丁亥，監察御史董鵬南、劉潛等以災異上言：「平章柰曼台，宣政院使特穆爾布哈，詹事圖們達爾，黨附逆徒，身虧臣節，太常守廟不謹，遼王擅殺宗親，布哈實裡矯制亂法，皆蒙寬宥，甚為失刑，宜定其罪以銷天變。」不允。
己丑，帝諭都爾蘇曰：「朕即位以來，無一人能執法為朕言者。知而不言則不忠，且陷人於罪。繼自今，凡有所知，宜悉以聞，使朕明知法度，斷不敢自縱。非獨朕身，天下一切政務能守法以行，則眾皆乂安，反是則天下罹於憂苦矣。」又曰：「凡事防之於小則易，救之於大則難。爾其以朕言明告於眾，俾知所慎。」
壬辰，御史臺圖呼魯、寧珠言：「御史奏災異屢見，宰相宜避位以應天變，可否仰自聖裁。顧惟臣等為陛下耳目，有徇私違法者，不能糾察，慢官失守，宜先退避以授賢能。」帝曰：「御史所言，其失在聯，卿等何必遽爾！」圖呼魯又言：「臣已老病，恐誤大事，乞先退。」於是中書省臣烏溫都爾、張珪、楊庭玉皆抗疏乞罷。丞相舒瑪爾節、都爾蘇言：「比者災異，陛下以憂天下為心，反躬自責，謹遵祖宗聖訓，修德慎行，敕臣等各勤乃職，手詔至大都，居守省臣皆引罪自劾。臣等為左右相，才下識昏，當國大任，無所襄贊，以致災祲，罪在臣等，所當退黜，諸臣何罪！」帝曰：「卿若皆辭避而去，國家大事，朕孰與圖之！宜各相諭，以勉乃職。」
癸巳，前翰林學士小雲石哈雅卒，贈集賢學士，追封京兆郡公，諡文靖。初，議科舉事，小雲石哈雅多所建明，忽喟然歎曰「辭尊居卑，昔賢所尚也。今禁林清選，與所讓軍資孰高？人將議吾後矣。」乃稱疾，辭還江南，賣藥於錢塘市中；詭姓名，易服色，人無有識之者。
戊午，遷列聖神主於太廟新殿。
辛丑，循州猺寇長樂縣。
丙午，御史高奎上書，請求直言，辨邪正，明賞罰，帝善其言，賜以銀幣。
己酉，賓州民方二為寇，有司捕擒之。
癸丑，詹事丞回回請如裕宗故事，擇名儒輔太子，敕中書省臣訪求以聞。回回，博果密之子，庫庫之兄也，敦默寡言，嗜學能文，歷山南、淮西、河南廉訪使，皆有政聲。
中書平章政事張珪與樞密院、御史臺、翰林、集賢兩院官極論當世得失，與左右司員外郎宋文纘詣上都奏之，其略曰：
「前宰相特們德爾，奸狡險深，陰謀叢出，專政十年，始以贓敗。諂附權奸實勒們及嬖倖額勒實班之徙，苟全其生，尋任太子太師。未幾，仁宗賓天，乘時幸變，再入中書。當英廟之初，與實勒們等恩義相許，表裡為奸，誣殺蕭、楊等以快私怨。天討元兇，實勒們之黨既誅，坐要上功，遂獲信任，諸子內布宿衛，外據顯要，蔽上抑下，杜絕言路，賣官鬻獄，威福己出。由是群邪並進，如逆賊特克實之徒，名為義子，實其心腹，構成弒逆；其子索諾木，親與逆謀，雖剖棺戮屍，誅滅其家，猶不足以蔽罪；今復回給所籍家產，諸子尚在京師，夤緣再入宿衛。世祖時，阿哈瑪特貪殘敗事，雖死猶正其罪，況如特們德爾之奸惡者哉！宜遵成憲，仍籍特們德爾家產，遠竄其子孫外郡，以懲大奸。特克實之黨，結謀弒逆，天下之人，痛心疾首。比奉旨：『諸王額特布哈等亦已流竄，逆黨脅從者眾，何可盡誅！後之言事者其勿復舉。』臣等議：古法，弒逆，凡在官者殺無赦。聖朝立法，強盜劫殺庶民，其同情者，猶且首從俱罪。況弒逆之黨，天地不容，宜誅額特布哈之徒以謝天下。遼王托克托，位冠宗室，居鎮遼東，乘國家有變，報復仇忿，殺親王、妃、主百餘人，分其羊馬畜產，殘忍骨肉，聞者切齒。今不之罪，乃復厚賜放還，臣恐國之綱紀，由此不振。且遼東地廣，素號重鎮，若使托克托久居，彼既縱肆，將無忌憚。況令死者含冤，感傷和氣。宜削奪其爵土，置之他所，以彰天威。
「武備卿濟裡，前太尉布哈，以累朝待遇之隆，俱致高列，不思補報，專務奸欺，矯制令鷹師強收鄭國寶妻古哈，刑曹逮鞫服實，竟原其罪。夫匹婦含冤，三年不雨，以此論之，即非細務。宜以濟裡、布哈仍付刑曹，鞫正其罪。
「賈胡中賣寶物，始自成宗，分珠寸石，售直萬金。以經國有用之鈔，而易此不濟饑寒之物，大抵皆時貴與中貴之人妄稱呈獻，冒給回賜，高其價直，且至十倍，蠶蠹國財，暗行分用。宜下令禁止，其累朝未酬寶價，俟國用饒給日議之。比者建西山寺，損軍害民，費以億萬計，近詔雖罷之，又聞奸人乘間奏請，復欲興修。宜守前詔，示民有信。
「蕭拜珠、楊多爾濟等，枉遭誣陷，籍其家以分賜人，比奉明詔，還給元業，子孫奉祀，家廟修葺苟完，未及寧處，復以其家財仍賜舊人，止酬以直，即與再罹斷沒無異。宜如前詔以元業還之，量其直以酬後所賜者，則人無冤憤矣。額森特穆爾之徒，遇朱太醫妻女過省門外，強拽以入，奸宿館所。有司以扈從上都為解，竟勿就鞫。宜遵世祖成憲，以奸人付有司鞫之。
「廣州東莞縣大步海及惠州珠池，始自大德元年奸民劉進、程連言利，分蜑戶七百餘家，官給之糧，三年一采，僅獲小珠五兩、六兩，入水為蟲魚傷死者眾，遂罷珠戶為民。其後同知廣州路事塔齊爾等又獻利於實勒們，創設提舉司監采；廉訪司言其擾民，復罷歸有司。既而內正少卿魏溫都爾冒啟中旨，馳驛督采，耗廩食，疲民驛，非世祖舊制，請悉罷之。
「特克實弒逆之變，學士布哈、指揮布延呼裡、院使圖古思，皆以無罪死；特們德爾專權之際，御史徐元素以言事瑣項死東平，及賈圖沁布哈之囑，皆未申理。宜追贈死者，優敘其子孫。
「內外增置官署，員冗俸濫，白丁驟升，出身入流，壅塞日甚，軍民俱蒙其害。宜悉遵世祖成憲，凡至元三十年以後，改升創設，員冗者悉減並除罷之。
「自古聖君，惟誠於治政，可以動天地，感鬼神，未嘗徼福於僧道也。至元三十年，醮祠佛事之目，止百有二；大德七年，再立功德使司，積五百餘。僧徒又復營幹近侍，買作佛事，歲用鈔數千萬錠。僧徒貪慕貨利，養妻子，彼行既不修潔，適足褻慢天神，何以要福！比年佛事愈繁，累朝享國不永，致災愈速，事無應驗，斷可知矣。宜罷功德使司，其在至元三十年以前及累朝忌日醮祠佛事名目，止令宣政院主領修舉，餘悉罷。遊惰之徒，妄投宿衛部屬及宦者、女紅、太醫、陰陽之屬，不可勝數。一人收籍，一門蠲復；一歲所請衣馬芻糧，數十戶所征入不足以給之，耗國損民為甚。宜如世祖時支請之數給之，餘悉簡汰。
「參卜郎盜，始者劫殺使臣，利其財物而已，至用大師，期年不戢，傷我士卒，費國貲糧。宜遣良使抵巢招諭，仍敕邊吏勿生事，則遠人格矣。
「世祖時，准北內地惟輸丁稅，特們德爾為相，專務聚斂，遣使括勘兩淮、河南田土，重併科糧，又以兩淮、荊襄沙磧作熟收征，徼名興利，農民流徙。宜如舊制，止征丁稅，其括勘之糧及沙磧之稅悉除之。
「世祖左右之臣，雖甚愛幸，未聞無功而給一賞者。比年賞賜氾濫，蓋因近侍之人，窺伺天顏嘉悅之際，或稱乏財無居，或稱嫁女娶婦，或以技物呈獻，遞互奏請，要求賞賜，既傷財用，復啟幸門。自今以後，非有功勳勞效著明實跡，不宜加以賞賜，請著為令。」
議凡數千言，辭甚剴切。六月，庚申，珪至上都，奏上，帝不允。珪復進曰：「臣聞日食修德，月食修刑，應天以實不以文，動民以行不以言，刑政失平，故天象應之，惟陛下矜察，允臣等議悉行之。」帝終不能用。
癸亥，作禮拜寺於上都及大同路。
丙寅，遣使招諭西番。
遣庫庫楚等詣高麗，取女子三十人。
廣西、左、右兩江黃勝許、岑世興乞遣其子弟朝貢，許之。
丁卯，大幄殿成。
癸酉，帝受佛戒於帝師。
己卯，詔：「疏決繫囚，存恤軍士，免天下和買雜役三軍，蜑戶差稅一年。遠仕瘴地，身故不得歸葬，妻子流落者，有司資給遣還，仍著為令。」
雲南大理路你囊為寇。
是月，大同渾源河、直定滹沱河、陝西渭水、黑水、渠州江水皆溢，並漂民廬舍。
秋，七月，丙戌，思州平茶楊大車、酉陽州冉世昌寇小石耶、凱江等寨，調兵捕之。
癸卯，罷廣州、福建等處採珠蜑戶為民，仍免差稅一年。
丁未，中書省言：「東宮衛士，先朝止三千人，今增至萬七千，請命詹事院汰去，仍依舊制。」從之。
戊申，以籍入特們德爾及子班坦、觀音努貲產給還其家。
是月，朝邑、楚丘、濮陽黃河溢，固安州清河溢，任縣沙、灃、洛水皆溢；真定、廣平、廬州等十一郡雨傷稼；龍慶州雨雹，大如雞卵，平地深三尺；定州唐河溢、山崩。免河渠營田租，餘賑恤有差。
廣西慶遠猺酋潘父絹等率眾來降，署簿、尉等官有差。
八月，丙辰，享太廟。
丁巳，禁言赦前事。
庚申，市牝馬萬匹，取陿酒。
庚午，作中宮金脊殿。
辛未，繪帝師帕克斯巴像十一。頒各行省，俾塑祀之。
丁丑，帝至自上都。
罷浚玉泉山河役。
癸未，秦州成紀縣大雨，山崩水溢，壅土至來谷河成丘阜。
九月，丙申，葺太祖神御殿。
乙巳，昭聖元獻皇后忌日，修佛事，飯僧萬人。
癸丑，奉元路長安縣大雨，灃水溢；延安路洛水溢。
冬，十月，丁巳，監察御史王士元請早諭教太子，帝嘉納之。
戊午，享太廟。
庚申，命左右相日直禁中，有事則赴中書。
己巳，雲南車裡蠻為寇，遣鄂爾多招諭之，其酋出降。
壬申，安南國世子陳日爌遣使朝貢。
真州珠金沙河、吳江州諸河淤塞，詔有司傭民丁浚之。
丁丑，封親王圖卜特穆爾為懷王，賜金印。
徒封雲南王旺沁為梁王，仍以其子特穆爾襲封雲南王。
壬午，肇慶猺黃寶才等降。
延安路饑，發義倉賑之；廣東道及武昌江夏縣饑，賑糶有差。
以魯國大長公主女適懷王。
十一月，癸巳，遣兵部員外郎宋本、吏部員外郎鄭立、阿魯輝、工部主事張成、太史院都事費著，分調閩海、兩廣、雲南、四川選。
辛丑，造金字蓋飾，以七寶貯佛舍利。
甲辰，作歇山鹿頂樓於上都。
庚戌，招諭融州蠻。
賑河間等路饑。
十二月，癸丑，以岑世興，黃勝許為安遠大將軍，遙領漢洞軍民安撫使，世興仍來安路總管。勝許致仕，其子志熟襲上思州知州。
乙卯，雲南猺阿吾及歪鬧為寇，行省督兵捕之。
庚申，同州地震，有聲如雷。
癸亥，鹽官州海水溢，屢壞堤障，浸城郭，遣使祀海神，仍與有司視形勢所便。還，請壘石為塘，帝曰：「築塘，是重勞吾民也，其增石囤捍禦。」
丙寅，命翰林、國史院纂修英宗、顯宗《實錄》。
敕：「內外百官，凡行朝賀等禮，雨雪免朝服。」
辛未，新作棕殿成。
己亥，太白經天。
曲赦重囚三十八人，為三宮祈福。
夔路容米洞蠻田先什用等九洞為寇，四川行省遣使諭降五洞，餘發兵捕之。
太子賓客巴圖，江浙行省平章鄂囉歡之次子也，以疾辭職，寓居高郵。英宗命為江南行台御史大夫，巴圖固辭，詔以平章之祿歸養於家，復賜鈔十萬緡。所服藥須空青，詔遣使江南訪求之，巴圖辭謝曰：「臣曩膺重寄，深懼弗稱，況敢叨濫厚祿以受重賜乎！」並以所給平章之祿歸有司。是歲，還京師，卒。朝廷知其貧，賻鈔二萬五千貫。御史奏益一萬貫，仍還所辭祿。妻鴻吉哩氏弗受，曰：「始巴圖仕於朝，不敢虛受廩祿，今沒矣，苟受是祿，非其意也。」卒辭之。
王克敬為兩浙鹽運使司，首減紹興民食鹽五千引。溫州逮犯私鹽者，以一婦人至，怒曰「豈有逮婦人千百里外與吏卒雜處者！自今毋得逮婦人！」建議著為令。
春，正月，乙未，以畿甸不登，罷春畋。
禁后妃、諸王、駙馬毋通星術之士，非司天官不得妄言禍福。
敕：「御史臺選舉，與中書合議以聞。」
中書省言：「江南民貧僧富，諸寺觀田土，非宋舊制並累朝所賜者，仍請如舊制與民均役。」從之。
以籍入巴斯吉斯地賜故監察御史觀音保、索約勒、哈迪密實妻子各十頃。
戊戌，造象輦。
西番參卜郎來降，賜其酉班術兒銀鈔幣帛。
辛丑，懷王圖卜特穆爾出居於建康。
甲辰，奉安顯宗像於永福寺，給祭田百頃。
廣西山獠為寇，命所在有司捕之。
庚辰，詔諭宰臣曰：「向者綽爾、罕察苦魯及山後皆地震，內郡大小民飢。朕自即位以來，惟太祖開創之艱，世祖混一之盛，與人民共享安樂，常懷祗懼，災沴之至，莫測其由。豈朕思慮有所不及而事或僭差，故以此示儆歟？卿等其與諸司集議便民之事，其思自死罪始，議定以聞，朕將肆赦焉。」
賑肇慶等處饑。
閏月，壬子朔，詔赦天下，除江淮創科包銀，免被災地差稅一年。
庚申，修緊狐嶺、色澤、桑乾嶺道。
乙丑，命整治屯田。
河南行省左丞姚煒請禁屯田吏蠶食屯戶，及勿務增羨以廢裕民之意，不報。
丁卯，中書省言國用不足，請罷不急之費，從之。
己巳，修滹沱河堰。
壬申，罷永興銀場，聽民采煉，以十分之二輸官。
罷松江都水庸田使司，命州縣正官領之，仍加兼知渠堰事。
癸酉，作棕毛殿。
丙子，浙西道廉訪司言：「四方代祀之使，棄公營私，多不誠潔，以是神不歆格，請慎擇之。」
山南廉訪使特穆格請削降特克實所用驟升官。
己卯，階州土番為寇，鞏冒總帥府調兵禦之。
山東廉訪使許師敬請頒族葬制，禁用陰陽、相地邪說。
雄州歸信諸縣大雨，河溢，被災者萬一千六百五十戶，賑鈔三萬錠。
二月，甲申，祭先農。
丙戌，頒《道經》於天下名山宮殿。
丁亥，平伐酉率眾十萬來降，土官三百六十人請朝。湖廣行省請汰其眾還部，以四十六人入覲，從之。
辛卯，爪哇國來獻方物。
廣西猺潘寶陷柳城縣。
己亥，命西僧作燒壇佛事於延華閣。
封阿裡密實為和國公，張珪為薟國公，仍知經筵事。以中書右丞善僧為平章政事。
庚子，姚煒以河水屢決，請立行都水監於汴梁，仿古法備捍，仍命瀕河州縣正官皆兼知河防事；從之。
丙午，造玉御床。
賑通、漷二州饑。大都、鳳翔諸路饑，賑糶有差。
三月，癸丑，修曹州濟陰縣河堤，役民丁一萬八千五百人。
甲寅，禁捕天鵝。
辛酉，咸平府清河、滱河合流，失故道，壞堤堰，敕蒙古軍千人及民丁修之。
乙丑，帝如上都。
乙亥，安南來貢方物。
荊門州旱，肇慶諸路饑，賑之。
鑒察御史策丹從帝至上都，疏糾中書參知政事楊庭玉贓罪，不報。即納印還京師，帝遣使召復任。夏，四月，策丹復上章劾庭玉，罷職鞫訊，竟如所言。又劾平章政事圖們岱爾，入集賽之目，英宗遇弒，必預聞其謀。帝不省，而賜圖們岱爾帶，策丹遂辭職，改工部員外郎。
丁亥，作吾殿。
癸巳，和市牝馬有駒者萬匹，敕宿衛駝馬散牧民間者，歸官廄飼之。
丁酉，濮州鄄城縣言城西堯塚上有佛寺，請徙之，不報。
丙午，僰夷及蒐雁遮殺雲南行省所遣諭蠻使者，敕追捕之。
丁未，封後父和勒克察爾為威靖王。
戊申，以許師敬為中書左丞；中政使馮享為中書參知政事，仍中政使。
鞏昌路伏羌縣大雨，山崩。
五月，辛酉，高麗國王王璋卒。
璋之留京師也，構萬卷堂於其邸，招致閻復、姚燧、趙孟頫、虞集等與之遊處，以考究自娛。時有鮮卑僧上言，帝師帕克斯巴，制蒙古字以利國家，宜令天下立祠比孔子，有詔公卿耆老會議。國公楊安普力主其說，璋謂安普曰：「師制字有功於國，祀之自應古典，何必比之孔氏！孔氏百王之師，其得通祀，以德不以功，後世恐有異論。」言雖不納，聞者韙之。科舉之設，璋嘗以姚燧之言白於仁宗，及李孟執政，遂奏行焉，其端實自璋發也。右丞相圖嚕罷，帝欲以璋為相，璋固辭曰：「臣小國籓宣之寄，猶懼不任，乞付於子，況朝廷之上相哉！敢以死請。」帝笑曰：「固知渠善避權也。」性好賢疾惡，尤喜談宋事。嘗使僚佐讀《東都事略》，至王旦、李沆、富弼、韓琦、范仲淹、歐陽修、司馬光諸傳，必舉手加額以致景慕；至丁謂、蔡京、章惇等傳，未嘗不切齒憤惋。及是卒於京邸，賜諡曰忠宣。
辛未，遣察納使於周王和實拉。
丙子，舒馬爾節等以國用不足，請裁廄馬，汰衛士，及節諸王濫賜，從之。
浙西諸郡霖雨，江湖水溢，命江浙行省興役疏泄之。
置諫議書院於昌平縣，祀唐劉蕡。
大都路檀州大水，平地深丈有五尺；汴梁路十五縣河溢；江陵路江溢。
六月，己卯朔，皇子生，命巫祓除於宮。
葺萬歲山殿。
廣西靜江猺為寇，宣慰使發兵討捕。既而柳州猺亦謀變，戍兵討斬之。
癸未，潯州平南縣猺為寇，達嚕噶齊圖堅、都監姚泰享死之。
丙申，中書參知政事尊達布哈言：「大臣兼領軍衛，前古所無。
特克實以御史大夫，額森特穆爾以知樞密院事，皆領衛兵，如虎而翼，故成逆謀。今軍衛之職，請勿以大臣領之，庶勳舊之家得以保全。」從之，仍賜幣帛以旌其直。
丁酉，敕廣西守將捕靜江猺寇，旋命湖廣行省督所屬捕柳州猺。
息州民趙醜廝、郭菩薩，妖言彌勒佛當有天下；有司以聞，命宗正府、刑部、樞密院、御史臺及河南行省官雜鞫之。
丁未，立都水庸田使司，浚吳、松二江。
通州三可縣大雨，水丈餘；潼川府綿江、中江水溢入城郭；冀甯路汾水溢；秦州秦安山移。
秋，七月，庚戌，遣阿實特祀宅神於北部行幄。
甲寅，甯珠、許師敬編類《帝訓》成，請於經筵進講，仍俾皇太子觀覽，命譯其書以進。
丙辰，享太廟。
播州蠻黎平愛等集群夷為寇，湖廣行省請兵討之，不許；詔播州宣撫使楊額勒布哈招諭之。
戊午，遣使代祀龍虎、武當二山。
己未，置車裡軍民總管府，以土人寒賽為總管，佩金虎符。
中書省言：「往歲征猺，廉訪使劾其濫殺，今凡出師，請廉訪司官一員蒞軍糾正。」從之。
癸亥，以許師敬及郎中邁閭兼經筵官。
廣西諸猺寇城邑，遣湖廣行省左丞奇珠、兵部尚書李大成、中書舍人邁閭將兵二萬二千人討之，仍以諸王鄂爾多罕監其軍。
庚午，以國用不足，罷書金字《藏經》。
辛未，立河南行都水監。
申禁漢人藏執兵仗；有軍籍者，出征則給之，還，復歸於官。
壬申，御史臺言：「廉訪司蒞軍，非世祖舊制。賈胡鬻寶，西僧修佛事，所費不貲，於國無益，並宜除罷。」從之。
敕太傅圖台、太保圖呼嚕日至禁中集議國事。
敕山東州縣收養流民遺棄子女。
是月，宗仁衛屯田隕霜殺禾；睢州河決。
八月，戊子，修上都香殿。
辛卯，雲南白夷寇雲龍州。
辛丑，敕：「諸王私入京者，勿供其所用；諸部曲宿衛私入京者罪之。」
衛輝路汲縣河溢。

