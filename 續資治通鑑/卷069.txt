
春，正月，遼北部叛，烏庫德寽勒部詳袞耶律巢率師進討，癸未，遣使奏捷。遼主以戰多殺人，飯僧於南京、中京。
甲申，遼主如魚兒濼。
己丑，詔聽降羌歸國。
己亥，置京城邏卒，察謗議時政者，收罪之。
辛丑，司天監靈台郎亢瑛言：「天久陰，星失度，宜罷免王安石。」帝以瑛狀付中書，安石遂謁告。詔刺配英州牢城，安石翼日乃出。
遼境自壬寅後，昏霧連日。
二月，壬子，以兩浙水，賜谷十萬石賑之，仍募民興水利。
丙辰，遼北、南樞密院言無事可陳。時耶律伊遜用事，群臣俱畏之，莫敢言其短，唯後族與之抗。伊遜居常怏怏。
壬戌，遼主論討北部功，以烏庫德寽勒部詳袞耶律巢知北院大王事，以都監蕭阿嚕岱為烏庫德寽勒部詳袞，加左監門衛上將軍。
癸亥，太白晝見。
丙寅，以知鄭州呂公弼為宣徽南院使、判秦州，龍圖閣直學士、知渭州蔡挺為樞密副使。挺在渭州，籍禁兵，悉過府，不使有隱占。建勤武堂，輪諸將五日一教閱，隊伍、金鼓之法甚備。儲勁卒於行間，遇用奇，則別為一隊出戰。甲兵整習，常若寇至。時士兵有闕，詔募三千人。挺秦：「士兵不必補。當以涇、渭、儀、原四州義勇分五番，番三千人，防秋以八月十五日上，九月罷，防春以正月十五日上，三月罷，周而復始。比之募士兵，省費多矣。」從之。歲省粟帛錢緡十三萬有奇。
挺又括並邊生地冒耕田千八百傾，募人佃種。以益邊儲；取邊民闌市蕃部田八千頃，以給弓箭手養馬。鎮戎軍壕外有土山，挺因險築砦，乘高四望，覘賊往來，開膏腴之地二千頃，募弓箭手三千耕守，賜名熙寧砦。
諜告夏人數萬集胡盧河，挺出奇兵迎擊之，遂潰；遣四將分路追討，破其七族。夏人復犯諸砦，環慶兵不能禦，挺遣張玉以萬人往解其圍。慶州軍變，關中大擾，挺討平之。帝曰：「慶卒為亂，不至猖獗，涇原之力也。」進龍圖閣直學士。挺自以有勞，久留邊，鬱鬱不得志，寓意詞曲，有「玉關人老」之句，中使至，使優伶歌之以達於禁掖。帝聞而閔之，故有是拜。
戊辰，遼以歲饑，免武安州租稅，賑恩、蔚、順、惠等州民。三月，甲午，南平王李日尊卒，子乾德嗣。日尊，公蘊之孫也，既死，乾德幼，母黎氏燕太妃與宦者李若吉同主國事。訃至，遣使吊贈。
戊戌，判汝州富弼致仕。
弼至汝兩月，即上言：「新法臣所不曉，不可以治郡，願歸洛養疾。」許之。弼雖家居，朝廷有大利害，知無不言。帝雖不盡用，而眷禮不衰。王安石嘗有所建明，帝卻之曰：「富弼手疏稱『老臣無以告訴，但仰屋竊歎』者，即當至矣。」其敬之如此。
癸卯，遼有司奏：「春、泰、甯江三州三千餘人願為僧尼，受具足戒。」許之。遼主崇佛教，僧有拜司徒、司空者，故一時習尚如此。
丙午，行市易法。
自王韶倡為緣邊市易之說，王安石善之，以為與漢平準法同，可以制物低昂而均通之，遂用草澤魏繼宗議，以內藏庫錢帛置市易務於京師。凡貨之可市及滯於民而不售者，平其價市之，願以易官物者聽。以抵當物力多少均分賒請，相度立限，歲出息二分納還。以戶部判官呂嘉問為提舉。嘉問上建置十三條，其一云：「兼併之家較固取利，令市易務覺察，申三司，按置以法。」帝削去此條。御史劉孝孫言：「於此見陛下寬仁愛民之至。」安石曰：「孝孫稱頌此事，以為聖政，臣愚竊謂此乃聖政之闕也。」自是諸州上供藨席、黃蘆之類，悉令計直，從民願者市之以給用。尋改在京市易務為都提舉市易司，秦鳳、兩浙、滁州、成都、廣州、鄆州六市易司皆隸焉。
戊申，群牧使李肅之知永興軍。帝戒令撫綏一路，肅之曰：「自是朝廷以常平、助役擾州縣耳。」帝不悅。
夏，四月，庚戌朔，立殿前馬步軍春秋校試殿最法。
壬子，遼賑義、饒二州饑民。
丁巳，遼主駐塔裡舍。
己未，括閒田。
知定州滕甫言：「河北州縣近山谷處，民間各有弓箭社及獵射人，習慣便利，與蕃人無異。乞下本道逐州縣，並令募諸色公人及城郭鄉村百姓，有武勇願習弓箭者，自為之社。每歲之春，長吏就閱試之。北人勁悍，緩急可用。」從之。
丁卯，二股河成，深十丈，廣四百尺。方浚河，則稍障其決水，至是水入於河而決口亦塞。
己卯，遼主清暑特古裡。
五月，辛巳，以古謂砦為通遠軍。帝志復河隴，會定州都監張守約請以古渭為軍，帝從之，以王韶知軍事，行教閱法。
詔：「宗室非袒免親者許應舉；初試黜其不成文理者，餘令覆試；累覆試不中者，亦量才擢用。」
壬午，遼晉王耶律仁先卒，遣命家人薄葬。仁先自受知興宗，即著功績，人望翕然歸之。遼主初以定難故，甚德之；卒為耶律伊遜所間，出之於外，不竟其用，時論惜之。
庚寅，以青唐大首領包順為西頭供奉官。
辛卯，王安石以王韶書進呈；韶言已拓地千二百里，招附三十餘萬口。帝與安石論人有才不可置之閑處，因言漢武亦能用人。安石曰：「武帝所見下，故所用將帥止衛、霍輩，至天下戶口減半，然亦不能滅匈奴。」帝曰：「武帝自為多欲耳。」安石曰：「欲亦不能害政。如齊桓公亦多欲矣，而注措方略，不失為霸於天下，能用人故也。」帝曰：「漢武至不仁，以一馬之故勞師萬里，侯者七十餘人，視人命若草芥，所以戶口減半也。人命至重，天地之大德曰生，豈可如此！」
壬辰，以趙尚寬等前守唐州闢田疏水有功，增秩，以勸天下。
丙午，太白晝見。
行保馬法。
王安石始建此議，文彥博、吳充以為不便，安石持論益堅。乃詔開封府界諸縣保甲，願牧馬者聽，仍令以陝西所市馬選給之。於是曾布等上其條約，凡陝西五路義勇、保甲、願養馬者戶一匹，物力高願養馬二匹者聽，皆以監牧見馬給之，或官與其直，令自市。先行於開封府及陝西五路，府界無過三千匹，五路無過五千匹。襲逐盜賊外，乘越三百里者有禁。歲一閱其肥瘠，死病者補償。在府界者，免體量草二百五十束，加給以錢布；在五路者，歲免折變緣納錢。三等以上，十戶為一保，四等以下，十戶為一社，以待病斃補償者。保戶馬死，保戶獨償；社戶馬死，社戶半償之。其後遂遍行於諸路。
六月，壬子，司空兼侍中、河陽三城節度使、判永興軍曾公亮乙太傅致仕。
甲寅，遼賑易州貧民，以次及於中京及興中府皆賑之。
癸亥，詔分經義、論、策為四場，以試進士。
丙寅，作京城門銅魚符。
甲戌，遼以樞密副使耶律觀參知政事兼知南院樞密使事。時北府宰相楊績累表告歸，遼主不許，封為趙王。
樞密院言仁宗時嘗建武學，乞復之。乙亥，詔於武成王廟置武學，選文武官知兵者為教授。
丁丑，高麗遣使貢於遼。
是月，河溢北京夏津。
秋，七月，己卯，遼以慶州靳文高八世同居，命賜爵。
壬午，詔以榷貨務為市易西務下界，市易務為東務上界。
辛卯，詔「在京商稅院、雜賣場、雜買務，並隸提舉市易務。」
丙申，遼賑饒州饑民。
丁酉，遼主如黑嶺。
壬寅，以曾孝寬為史館修撰兼樞密都承旨。都承旨舊用武臣，以文臣兼領自孝寬始。
是月，編修三司敕條例刪定官郭逢原上疏曰：「陛下固以師臣待王安石矣，而使之自五鼓趨朝，僕僕然亟拜，守君臣之常分，臣之所未喻也。」又曰：「宰相代天理物，無所不統，當廢樞密府，並歸中書。今安石居宰輔之重，朝廷有所建置，特牽於樞密而不預，臣恐陛下所以任安石者蓋不專矣。」疏奏，帝甚不悅。它日，謂安石曰：「逢原必輕俊。」安石問：「何以知之？」帝曰：「見所上書，欲並樞密院。」安石曰：「人才難得，如逢原亦且曉事，可試用也。」
丁未，遼主以手書《華嚴五頌》出示群臣。
閏月，庚戌，遣中書檢正官章惇察訪荊湖北路。帝思用兵以威四夷，湖北提點刑獄趙鼎上言峽州峒酋刻剝無度，蠻眾願內附。辰州布衣張翹亦上書言南北江利害。遂詔惇察訪，經制蠻事。
時北江則彭氏主之，有州二十，南江則舒氏有四州，田氏有四州，向氏有五州，皆自太祖以來受朝命隸辰州入貢者。及惇往經制，蠻相繼納土，願為王民，始創城砦，比之內地矣。
辛亥，帝因河溢，語輔臣曰：「聞京東調夫修河，有壞產者，河北調急夫尤多；若河復決，奈何？且河決不過占一河之地，或西或東，利害無所校，聽其所趨如何？」王安石曰：「北流不塞，占公私田至多。又水散漫，久復澱塞。昨修二股，費至少而公私田皆出，向之澙鹵，俱為沃壤，庸非利乎？況急夫已減於去歲，若復葺理堤防，則河北歲夫愈減矣。」帝以為然。
章惇經制夔夷，狎侮郡縣，吏無敢與共語。知南川縣新津張商英，負氣倜儻，豪視一世；部使者念獨商英足抗惇，檄至夔，與惇相見。商英著道士服，長揖就坐。惇肆意大言，商英隨機折之，落落出其上。惇大喜，延為上客，薦諸王安石，得召對，除光祿寺丞，尋加太子中允、權監察御史裡行。商英上疏曰：「陛下即位以來，更張改造者數十百事，其最大者三事：一曰免役，二曰保甲，三曰市易。三者，得其人，緩而講之，則為利：非其人，急而成之，則為害。願陛下與大臣安靜休息，擇人而行之。苟一事未已，一事復興，雖使裨諶適野而謀，墨翟持籌而算，終莫見其成也。」
壬子，詔：「武學生員以百人為額，遇科場前一年，委樞密院降宣，命武臣路分都監及文臣轉運判官以上，各奏舉堪應武舉者一人，其被舉人遇生員闕，願入學者，聽。」
丙辰，權監察御史裡行張商英言：「判刑部王庭筠立法，凡蝗蝻為害，須捕盡乃得聞奏。今大名府，祁、保、邢、莫州、順安、保定軍所奏，凡四十九狀，而三十九狀除捕未盡，進奏院以不應法，不敢通奏。夫蝗蝻幾遍河朔，而邸吏拘文，封還奏牘，必俟其撲盡方許上聞。陛下即欲於此時恐懼修省，以上答天戒而下恤民隱，亦晚矣。」御批：「進奏院遍指揮諸路轉運、安撫司，今後有災傷，令所在畫時奏聞。」王安石曰：「諸路安撫司有無限合經制事，又何暇管句奏災傷狀乎？」帝笑而不答。
先是內批付安石：「聞市易買賣極苛細，市人籍籍怨謗，以為官司浸淫盡收天下之貨，自作經營，可令但依魏繼宗元擘畫施行。」於是安石留身白帝曰：「必有事實，乞宣示。」帝曰：「聞榷貨賣冰，致民賣雪都不售；又聞買梳樸即梳樸貴，買脂麻即脂麻貴；又聞立賞錢，捕人不來市易司買賣者。」安石曰：「 果爾，則是臣欲以聚斂誤陛下也。臣素行陛下所知，何緣有此事？」帝曰：「恐所使令未體朝廷意，更須審察耳。」安石曰：「此事皆有跡，容臣根究勘會，別有聞奏。」
辛未，遼主射熊於羖羊山。彰國軍節度使耶律普錫謁於行宮。遼主問邊事，普錫曰：「自應州南境至天池，皆我耕牧之地，清甯間，邊將不謹，為宋所侵，烽堠內移，似非所宜。」遼主然之，拜普錫為北面林牙。
甲戌，徙知青州趙抃為資政殿大學士、知成都府。時成都以戍卒為憂，朝廷選擇大臣為蜀人所信愛者，故以命抃。召見之，抃乞以便宜從事，即日辭去。既至蜀，治益尚寬，密為經略，而燕勞閒暇如它日，兵民晏然。劍州民李孝忠聚眾二百餘人，私造符牒，度民為僧。或以謀逆告，獄具，抃不下法吏，以意決之，但處孝忠以私度罪，餘皆不問。
八月，甲申，觀文殿學士、太子少師致仕歐陽修卒。太常初諡曰文，以配韓愈。常秩方兼太常，與修相失，乃言修有定策之功，請加以「忠」字，實抑之也。修天資剛勁，見義勇為，放逐至於再三，志氣自若。治郡簡而不擾，所至民便之。或問：「為政寬簡而事不弛廢，何也？？曰：「以縱為寬，以略為簡，則政事弛廢而民受其弊。吾所謂寬者，不為苛急；簡者，不為繁碎耳。」獎引後進，如恐不及。曾鞏、王安石、蘇洵、洵之子軾、轍，布衣屏處，未為人知，修即遊其聲譽，謂必顯於世。為文豐約中度，其言簡而明，信而通，五代以來，文體卑弱，至是一變而復於古。修歿後數日，詔求其所撰《五代史記》，後與官修《五代史》並行。
秦鳳路沿邊安撫使王韶引兵城渭源堡，破蒙羅角，遂城乞神平，破抹耳水巴族。初，羌各保險，諸將謀置陣平地，韶曰：「賊不舍險來鬥，則我師必徒歸。今已入險地，當使險為吾有。」乃徑趨抹邦山，逾竹牛嶺，壓賊軍而陣，令曰：「敢言退者斬！」使皆下馬少息。賊乘高下鬥，軍小卻。韶麾帳下兵擊之，羌潰走，焚其廬帳，洮西大震。會瑪爾戩渡洮來援，餘黨復集。韶命別將由竹牛嶺路張軍聲，而潛師越武勝，遇瑪爾戩首領瞎藥等，與戰，破之，遂城武勝。韶言：「措置洮河，只用回易息錢，未嘗輒費官本。」文彥博曰：「工師造屋，初必小計，冀人易於動工。及既興作，知不可已，乃始增多。」帝曰：「屋壞豈可不修！」王安石曰：「主者善計，自有忖度，豈為工師所欺也！」彥博不復敢言。自是韶進討，輒肆欺誕，朝廷不與計財。
壬辰，以武勝軍為鎮洮軍。
乙未，詔侍從及諸路監司各舉有才行者一人。
己亥，詔：「京西分南、北兩路，襄、鄧、隨、房、金、均、郢、唐八州為南路，西京、許、孟、陳、汝、蔡、穎七州、信陽軍為北路。」
癸卯，貶太子中允、同知諫院唐坰為潮州別駕。初，王安石喜坰，令鄧綰舉為御史。數月，將用為諫官，安石疑其輕脫，將背己立名，不除職，以本官同知諫院，非故事也。坰果怒安石易己，凡奏二十疏論時事；皆留中不出。坰乃因百官起居日叩陛請對，帝令諭以它日，坰伏地不起，遂召升殿。坰至御座前，進曰：「臣所言皆大臣不法，請對陛下一一陳之。」乃搢笏展疏，目安石曰：「王安石近御座前聽答刂子！」安石遲遲，坰訶曰：「陛下前猶敢如此，在外可知！」安石辣然而進。坰大聲宣讀，凡六十條，大抵言「安石專作威福，曾布表裡擅權，天下但知憚安石，不復知有陛下。文彥博、馮京知而不敢言，王珪曲事安石，無異廝僕。」且讀且目珪，珪慚懼俯首。又言：「元絳、薛向、陳繹，安石頤指氣使，無異家奴；張璪、李定為安石爪牙，張商英乃安石鷹犬。逆意者雖賢為不肖，附己者雖不肖為賢。」至詆安石為李林甫、盧杞。帝屢止之，坰慷慨自若。讀已，再拜而退。閤門糾其瀆亂朝儀，貶潮州別駕。鄧綰申救之，且自劾繆舉。安石曰：「此素狂，不足責。」改監廣州軍資庫。
甲辰，王韶破瑪爾晉於鞏令城，降其部落二萬餘人。
帝患田賦不均，詔司農重定方田及均稅法，頒之天下。
方田之法，以東西南北各千步，當四十一頃六十六畝一百六十步為一方。歲以九月，縣委令佐分地計量，隨陂原、平澤而定其地，因赤淤、黑壚而辨其色。方量畢，以地及色參定肥瘠，而分五等以定其稅則。至明年三月畢，揭以示民，一季無訟，即書戶帖，連莊帳付之，以為地符。均稅之法，縣各以其租額稅數為限。嘗收蹙奇零，如米不及十合而收為升，絹不滿十分而收為寸之類，今不得用其數均攤增展，致溢舊額，凡越額增數皆禁。若瘠鹵不毛及眾所食利山林、陂塘、溝路、墳墓，皆不立稅。凡田方之角，立土為峰，植其野之所宜木以封表之，有方帳，有莊帳，有甲帖，有戶帖，有分煙析產、典賣割移，官給契，縣置簿，皆以今所方之田為正。令既具，乃以巨野尉王曼為指教官，先自京東路行之，諸路仿焉。
九月，癸丑，許宗室試換文資。
癸亥，始御便殿句校諸軍武技。
甲子，遼主如藕絲澱。
丁卯，詔：「淮南分東、西兩路，揚、亳、宿、楚、海、泰、泗、滁、真、通十州為東路，壽、廬、蘄、和、舒、濠、光、黃八州、無為軍為西路。」
權發遣延州趙禼奏：根括地萬五千九百餘頃，招漢、蕃弓箭手四千九百餘人騎，團作八指揮。壬申，詔以禼為吏部員外郎，錫銀、絹三百匹、兩。
冬，十月，戊寅，知華州呂大防言：「九月，丙寅，少華山前阜頭穀山嶺摧陷，陷居民六社，凡數百戶。」詔賜陷沒之家錢有差。
己丑，遼參知政事耶律觀坐矯制營私第，降為庶人。
癸巳，回鶻貢於遼。
戊戌，升鎮洮軍州以為熙、河、洮、岷四州及通遠軍，置熙河路，除王韶龍圖閣直學士，為經略安撫使、知熙州。然河、洮、岷猶未能復也。減秦、鳳囚罪一等。
十一月，庚戌，遼免祖州賦稅。
癸丑，河州首領瞎藥等來降，以為內殿崇班，賜姓名包約。
丙辰，遼地大雪，許民樵採禁地。
丁卯，貶權監察御史裡行張商英監荊南稅。時台勘劫盜李則，從輕定罪，樞密檢詳官劉奉世駁之；詔糾察司劾治。商英言：「此出大臣私忿。願陛下收還主柄，自持威福，使耳目之官無為兩府所脅。」帝為停其獄。商英遂言樞密庇博州親戚，失入死罪，及縱院吏任遠犯法十二事，於是文彥博、吳充、蔡挺並上印求去。帝難之，為謫商英。
壬申，分陝西為永興、秦鳳兩路，仍置六路經略司。
章惇招降梅山峒峒蠻。蠻姓蘇氏，舊不通中國，其地東接潭，南接邵，西接辰，北接鼎、澧，惇招降之，籍其民萬四千八百餘戶，田二十六萬四百餘畝，均定其稅，使歲一輸。築武陽、開陝二城，置新化縣，隸邵州。
十二月，戊辰，遼以漢人行宮都部署耶律仲禧為樞密副使，封韓國公；以樞密副使柴德滋參知政事。出參知政事趙徽為武定軍節度使；擢漢人行宮副部署大悲努為都部署；以同知南院樞密使事蕭罕嘉努知左伊勒希巴事。以參知政事、同知樞密院事張孝傑為北府宰相，封陳國公。遼主稱孝傑勤幹，數問以事，漢人中貴幸無與比者。
丙子，赦亡命荊湖谿峒者。
丁丑，詔太原置弓箭手。
遼以清寧節大赦。
戊寅，改溫成廟為祠。
壬午，陳升之起復為檢校太傅、行禮部尚書、同平章事、樞密使。
癸未，雨土。
乙未，築熙州南北關及諸堡砦。
是歲，河北大蝗。
帝嘗言：「祖宗皆愛惜天地，不肯橫費，漢文帝云：『朕為天下守財耳。』」王安石曰：「人主能以堯、舜之政澤其民，雖竭天下之力以奉乘輿，不為過當。守財之言，非天下正理。然安於儉節，自是盛德，足以率厲風俗。」
春，正月，丁未，遼主如鴛鴦濼。
辛亥，詔奉僖祖為太廟始祖，遷順祖神主藏夾室。孟夏祀感生帝，以僖祖配。
先是，中書奏請議僖祖神主祧遷，下兩制詳議。元絳等言：「自古受命之主，既以功德享有天下，皆推其本，統其尊，事其祖。商、周以契、稷有功於唐、虞之際，故謂之祖有功。若祖必有功，則夏後氏何以郊鯀乎？今太祖受命之初，立親廟自僖祖始，僖祖以上，世數既不可復得而知，則僖祖之為始祖無疑矣。儻謂僖祖不當比契、稷為始祖，是使天下之人不復知尊祖，而子孫得以有功加其祖考也。請以始祖為僖祖之廟，庶合先王禮意。」翰林學士韓維言：「太祖皇帝睿智神武，兵不血刃，坐靖大亂，子孫遵業，萬世蒙澤，功德卓然，為宋太祖，無可議者。僖祖雖為高祖，然仰跡功業，未見所因，上尋世系，又不知其所始。若以所事稷、契奉之，竊恐於古無考，而於今有所未安也。」天章閣待制孫固請特為僖祖立室，禘祫之日，以僖祖權居東向之位，以伸其尊；由太祖而下，親近迭毀之主，皆藏諸僖祖室。禮官章衡等請以僖祖為別廟。蘇梲請以僖祖祔景靈宮。
帝以固議問王安石，安石曰：「為祖立別廟，自古無此禮。薑嫄所以有別廟者，蓋薑嫄禖神也，以先妣故，盛其禮與歌舞，皆序於先祖之上。不然，則周不為嚳廟而立薑嫄者，何也？」帝以安石論為然，詔依絳等議。
二月，辛卯，夏人寇秦州，都巡檢使劉維吉敗之。
丙申，永昌陵上宮東門火。
王韶復河州，獲瑪爾戩妻子。
壬寅，韓絳自許州徙知大名府。
三月，己酉，詔贈熙河死事將田瓊禮賓使，錄其子三人，孫一人。
庚戌，置經義局，修《詩》、《書》、《周禮》三經義，命王安石提舉，呂惠卿、王雱同修撰。帝欲召程顥預其事，安石不可，乃止。
辛亥，試明經諸科。
丙辰，司天監言四月朔，日當食九分。詔自丁巳避殿減膳，降天下囚罪一等，流以下釋之。
己未，詔：「諸路學官，並委中書選京朝官、選人或舉人充。」又詔：「諸路擇舉人最多州軍，依五路法，各置教授一員。」
壬戌，御集英殿，賜奏名進士、明經諸科餘中以下及第、出身、同出身、同學究出身，總五百九十六人。賜及第進士錢三千緡，諸科七百緡，為期集費。中，常州人也。
丁卯，宰相上表請復膳，不許。
詔進士、諸科並試明法注官。
戊辰，置諸路提點刑獄司檢法官各一員，從呂惠卿請也。
庚午，封李乾德為交趾郡王。
夏，四月，甲戌朔，日當食，雲陰不見。宰臣進賀，以為聖德所感，乞御殿復膳；從之。
乙亥，以朝集院為律學，置教授四員。公試習律令生員義三道，習斷案生員一道，刑名五事至七事；私試義二道，案一道，刑名三事至五事。命官舉人皆得入學習律令。
戊寅，知桂州沈起乞自今本路有邊事，止申經略司專委處置及具以聞，從之。
自王安石用事，銳意開邊，知邕州蕭注，喜言兵，羨王韶等獲高位，乃上疏言：「交趾雖奉朝貢，實包禍心久矣，今不取，必為後憂。」會交人為占城所敗，或言其餘眾不滿萬，可計日以取，詔以注知桂州，經略之。注入朝，帝問攻取之策，注復以為難。時起為度支判官，言南交小丑，無不可取之理；乃以起代注。起迎合安石，遂一意事攻擊，交趾始貳。
乙酉，熙河經略司上河州得功將卒，王安石白帝：「士氣自此益振。」帝曰：「古人謂舉事則才自練，此言是也。」安石曰：「舉事則才者出，不才者困，此不才者所以不樂舉事也。」
壬辰，遼主如旺國崖。
甲午，定齊、徐等州保甲。
戊戌，裁定在京吏祿。
己亥，文彥博罷。
市易司既立，至果實亦官監賣，彥博以為損國體，斂民怨，致華嶽山崩，為帝極言之，且曰：「衣冠之家罔利於市，搢紳清議尚所不容。豈有堂堂大國，皇皇求利，而天意有不示警者乎？」王安石曰：「華山之變，殆天意為小人發。市易之起，自為細民久困，以抑兼併爾，於官何利焉！」先是韓絳與安石協力排彥博，每議事，絳多面沮之，又置審官四院以奪其權。彥博內不平，堅求補外，帝遣中使召入，押赴樞密院者數矣。至是求去益力，遂以守司徒兼侍中、河東節度使、判陽河。
是月，始置疏浚黃河司。
先是有選人李公義者，獻鐵龍爪揚泥車法以浚河。其法，用鐵數斤為爪形，以繩繫舟尾而沉之水，篙工急棹，乘流相繼而下，一再過，水已深數尺。宦官黃懷信以為可用，而患其太輕。王安石請令懷信、公義同議增損，乃別置浚川杷。其法，以巨木長八尺，齒長二尺，列於木下如杷狀，以石壓之；兩旁系大繩，兩端碇大船，相距八十步，各用滑車絞之，去來撓蕩泥沙，已又移船而浚。或謂水深則杷不能及底，雖數往來無益，淺則齒礙泥沙，曳之不動，卒乃反齒向上而曳之。人皆知不可用，惟安石善其法，使懷信先試之以浚二股，又謀鑿直河數里以觀其效，且言於帝曰：「開直河則水勢分，其不可開者，以近河每開數尺即見水，不容施功耳。今第見水師即以杷浚之，水當隨杷改趨。直河苟置數千杷，則諸河淺澱，皆非所患，歲可省開浚之費幾百千萬。」帝曰：「果爾，甚善。聞河北小軍壘當起夫五千，計合境之丁，僅及此數，一夫至用八緡。故歐陽修嘗謂開河如放火，與其勞人，不如勿開。」安石曰：「勞人以除害，所謂毒天下而民從之者。」帝乃許春首興工，而償懷信以度僧牒十五道，公義與堂除。以杷法下北京，令都大提舉大名府界金堤范子淵與通判、知縣共試驗之，皆言不可用。會子淵以事至京師，安石問其故，子淵意附會，遽曰：「法誠可善，第同官議不合耳。」安石大悅。至是乃置浚河司，將自衛州浚至海口，以子淵為都大提舉，公義為之屬。
五月，癸卯朔，湖北蠻向永晤、舒光銀以其地來降。
戊申，詔興水利，凡創水磑碾碓有妨灌溉民田者，以違制論。
乙丑，詔京東路察士人有行義者以聞。
以瀘夷叛，詔遣中書檢正官熊本為梓夔察訪司，得以便宜措置諸夷事。
六月，丁丑，提舉在京市易務奏三班借職張吉甫為上界句當公事。吉甫辭以見為李璋指使，方在降謫，一旦捨去，義所不安。帝歎曰：「吉甫雖小人，陳義甚高，賢於李清臣遠矣，可遂其志。」初，韓絳宣撫，清臣從辟，會絳被貶，清臣圖自全，多毀絳，故帝薄之。
辛巳，提舉司天監陳繹等言《崇天厲》氣後天，《明天曆》朔後天，浮漏、渾儀亦各有舛戾。詔衛樸別造曆，與舊曆比校疏密。其浮漏、渾儀，今依新樣製造，司天別測驗以聞。
己丑，中書以勸課栽桑之法奏御，帝曰：「農桑，衣食之本，宜以勸民。然民不敢自力者，正為州縣約此以為資，升其戶等耳。舊有條禁，可申明之。」遂以其法下諸路，每歲二月終點檢，栽及十分者有賞，不及七分者有罰。
王雱言：「今天下甲冑弓弩以千萬計，而無一堅利者，莫若更制。其法，斂數州之所作而聚以為一，若今錢監之比，擇知工事之臣，使典其職，且募良工為匠師。」從之。己亥，置軍器監，以呂惠卿判監事。
是月，知南康軍周敦頤卒。敦頤初因舅鄭向任，為分寧主簿，有獄久不決，敦頤至，一訊立辨。調南安司理，有囚，法不當死，轉運使王逵欲深治之。敦頤力與辨，逵不聽，敦頤委手板，將棄官去，曰：「如此，尚可仕乎！殺人以媚人，吾不為也。」逵悟，囚得釋。調桂陽令，改知南昌，富家、大姓、黠吏、惡少，不獨以得罪為憂，而且以汙穢善政為恥。累遷至廣東轉運判官，病作，遂求知南康以舊，至是卒。
敦頤信古好義，以名節自砥礪。黃庭堅稱其胸懷灑落，如光風霽月。為南安司理時，通判程珦以其學為知道，使二子顥、頤往與之遊。敦頤每令尋孔、顏樂處，所樂何事。顥嘗曰：「自再見周茂叔後，吟風弄月以歸，有吾與點也之意。」學者稱為濂溪先生。
秋，七月，甲辰，遼主獵於大熊山。
乙巳，詔：「京西、淮南、兩浙、江西、荊湖六路各置一鑄錢監，江南、荊湖南路以十五萬緡，餘以十萬緡為額。」
戊申，遼烏庫德寽勒統軍言部人殺其節度使以叛。己酉，遼主命分部諸軍討之。
甲寅，以旱錄在京囚，死罪以下降一等，杖罪釋之。
丁巳，詔：「沿邊吏殺熟戶以邀賞者，戮之。」
乙丑，分河北為東、西路。大名、開德、河間三府，滄、冀、博、棣、莫、雄、霸、德、濱、清、恩十一州，德清、保順、永靜、信安、保定五軍為東路；真定、中山、信德、慶源四府，相、浚、懷、衛、洺、深、磁、祁、保九州，天威、北平、安肅、永寧、廣信、順安六軍為西路。
丙寅夜，西北有聲如磑。
遼南京奏歸義、淶水兩縣蝗飛入宋境，餘為蜂所食。
八月，命檢正中書刑房公事沈括辟官相度兩浙水利。帝謂王安石等曰：「此事必可行否？」安石曰：「括乃士人，習知其利害，性亦謹密，宜不妄舉。 」帝曰：「事當審計，無如郟亶妄作，中道而止，為害不細也。」丁丑，括奏言：「浙西諸州水患，久不疏障，堤防川瀆，多皆堙廢，今若一出民力，必難成功，乞下司農貸官錢，募民興利。」從之。
甲申，罷簡州歲貢綿。
甲午，賜熙河、涇原軍士特支錢。
丙申，遼以樞密副使耶律仲禧為南院樞密使。
戊戌，復比閭族黨之法。
九月，壬寅，置兩浙和糴倉，立斂散法。
癸卯，遼主駐獨盧金。
戊申，詔興水利。
辛亥，御崇政殿，策武舉。初，樞密院修武舉法，不能答策者，答兵書墨義。王安石曰：「武舉而試墨義，何異學究！誦書不曉理者，無補於事。先王收勇力之士皆屬於軍右者，欲以備禦侮之用，則記誦何所施！」帝從之。至是始策試焉。
戊午，岷州首領摩琳沁以其城降。
初，王韶既復河州，會降羌叛，韶回軍擊之。吐蕃瑪爾戩以其間據河州，韶進破訶諾木藏城，穿露骨山，南入洮州境，道狹隘，釋馬徒行，或日至六七。瑪爾戩留其黨守河州，自將尾官軍。韶力戰，破走之，河州復平。進攻宕州，拔之，通洮州路。摩琳沁聞先聲，遂以城降。韶入岷州，於是疊、洮二州羌酋，皆相繼詣軍中，以城聽命。軍行凡五十四日，涉千八百里，得州五，斬首數千級，獲牛羊馬以萬計。是役也，人皆傳韶已全師覆沒，及奏捷，帝大喜，進韶左諫議大夫、端明殿學士。
戊辰，收免行錢。
先是京師萬物有行，官司所須，俱以責辦，下逮貧民負販，數有賠折。呂嘉問請約諸行利入厚薄，令納錢以賦吏祿，與免行戶祗應。而禁中賣買百貨，並下雜買場務，仍置市司估物低昂，凡內外官司欲占物價，則取辦焉。至是遂行之。
冬，十月，遼主如陰山，遂如西京，旋命行幸之地免其租稅。
辛未，章惇擊南江蠻，平之。初，湖北蠻向永晤、舒光銀等各以其地歸順，獨田氏有元猛者，頗桀驁難制。惇遣左侍禁李資招諭之。資褊宕無謀，褻慢夷僚，為懿州蠻所殺。惇遂進兵破懿州，南江州峒遂平。
駙馬都尉張敦禮乞立《春秋》學官，不許。帝謂王安石曰：「卿嘗以《春秋》自魯史亡，其義不可考，故未置學官。敦禮好學不倦，第未知此意耳。彼但讀《春秋》而不讀《傳》，《春秋》未易通也。」
辛巳，以復熙、河、洮、岷、疊、宕等州，御紫宸殿受群臣賀，解所服玉帶賜王安石。安石固辭，曰：「陛下拔王韶於疏遠之中，恢復一方，臣與二三執政奉承旨而已，不敢獨當此賜。」帝又諭曰：「群疑方作，朕亦欲中止，非卿助朕，此功不成。」安石乃受賜。
甲申，朝獻景靈宮。
丙戌，賑兩浙、江、淮饑。
壬辰，行折二錢。
丁酉，遣使瘞熙、河戰骨。
是月，開直河。時北流閉已數年，水或橫決散漫，常虞壅遏。外都水監丞王令圖獻議，於大名第四、第五埽等處開修直河，使大河還二股故道，乃命范子淵及朱仲立領其事。開直河，深八尺，又用杷疏浚二股及清水鎮河，凡退背、魚肋河則塞之。王安石乃盛言用杷之功，若不輟工，雖二股河上流，可使行地中也。
知定州滕甫入覲，言新法之害曰：「臣始以意度其不可耳。今為郡守，親見其害於民者。」具道所以之狀。甫在定州，以上巳宴郊外，有報遼師入寇、邊民有逃者，將吏大駭，請即治兵。甫笑曰：「非爾所知也。」益置酒作樂，遣人喻逃者曰：「吾在此，彼不敢動。」使各歸業。明日，問之，果妄，諸將以是愧服。
韓忠彥使於遼，楊興公勞迎，問甫所在，且曰：「滕公可謂開口見心矣！」忠彥歸奏，帝喜，進甫禮部侍郎，使再任。甫著書五篇：一曰《尊主勢》，二曰《本聖心》，三曰《校人品》，四曰《破朋黨》，五曰《贊治道》，上之。其略曰：「陛下神聖文武，自足斡運六合。譬之青天白日，不必點綴，自然清明。」 識者韙其言。
十一月，癸丑，中太一宮成。乙卯，親祀中太一宮。
甲子，遼南院大王耶律哈哩濟致仕。哈哩濟嘗為遼興軍節度使、東北路詳袞、明達勤恪，懷柔有道。置諸賓館及西邊營田，皆自哈哩濟發之。未幾卒。
丙寅，詔京畿收養老弱凍餒者。
十二月，辛未，遼以知北院樞密使事耶律宜新為中京留守，以南院宣徽使耶律薩喇為南院大王。
壬辰，高麗、夏並遣使貢於遼。

