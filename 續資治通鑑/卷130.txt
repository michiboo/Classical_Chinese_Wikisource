
春，正月，辛卯朔，金主以弟兗歿於除夕，不視朝。
丙午，金以中京留守高禎為御史大夫。
己酉，降授平海軍承宣使、提舉台州崇道觀、台州居住李顯忠，復甯國軍節度使，以赦敘也。
是月，昭信軍節度使士夽薨，追封安化郡王，錄其子右宣教郎不訁帛三人為直秘閣，它子弟選官改秩除官者七人，恤典如執政。
二月，庚申朔，詔岳陽軍節度使、開府儀同三司、萬壽觀使士樽權主奉濮安懿王祠事。
金主自中京如燕京。
庚午，臠虔州軍賊黃明等八人於市。明等據州城凡百有十二日。
辛未，改虔州為贛州，改虔化縣為寧都。
癸未，龍神衛四廂都指揮使、忠州團練使、殿前司游奕軍統制、措置盜賊、節制軍馬、知贛州李耕，以功為金州觀察使，於是諸將劉綱等九人各遷二官，將士受賞者萬三千百二十有四人。
三月，丙午，光山軍節度使、開府儀同三司、提舉西京嵩山崇福宮齊安郡王士祇薨於建州，贈太傅，追封循王，六子皆進官二等，女封郡主，諸妾受封者五人。
辛亥，金主至燕京，備法駕。
壬子，故武功大夫、貴州刺史楊宗閔，賜諡忠介；故敦武郎、知麟州建甯寨楊震，賜諡恭毅。二人，楊存中祖、父，皆以死事故，用存中請也。
甲寅，金主親選良家子百三十餘人充後宮。
乙卯，金以遷都詔中外，改元貞元，內外文武皆進官一等。
改燕京為大興府，號中都，中京大定府為北京，汴京開封府為南京，而舊遼陽府為東京，大同府為西京如故。削上京之名，止稱會寧府。分蕃、漢地為十四路，置總管府。名都城門十二，命近臣書之。名太廟曰衍慶宮，以奉太祖、太宗、德宗神主；又作原廟於其東，以奉太祖已上。
舊取士無殿試，金主始復之。凡鄉試三人而取一，府試四人而取一。府試分六路：河北及燕人於大興，遼之東北於會寧，山後及河東人於大同，山東人於東平，河南人於開封，關中人於河中，通以五百人為合格，殿試又黜之，榜首即授奉直大夫、翰林應奉文字。後又罷經義、神童等科，惟以詞賦、法律而已。
金之用刑，舊有沙袋，熙宗立，始去之，金主立，又去杖脊，凡徒刑，止以荊決臀，為其近人心故也。徒刑五等，自五年至一年，皆使之雜作，滿則釋之。
金主又定車蓋之式，后妃車飾以金，三品以上飾以銀；自后妃至五品皆朱輪，六品以下，黑、綠而已。舊親王、宰執用紫蓋，金主使削之，惟太子用紅，諸妃用紫，三品以上用青，皆以羅；四品、五品用青，皆以絹；餘不得用。
丙辰，金以司徒圖克坦恭為太保、領三省事，平章政事蕭裕為尚書右丞相兼中書令，右丞張浩、左丞張通古為平章政事，參知政事張中孚為左丞，肅玉為右丞，平章政事李德固為司空，左宣徽使劉萼為參知政事，樞密副使昂為樞密使，工部尚書布薩思恭為樞密副使。
夏，四月，戊寅，金皇太后大氏崩。
大氏病篤，以不得一見圖克坦太后為恨，臨終，謂金主曰：「汝以我之故，不令永壽宮偕來中都。我死，必迎致之，事永壽宮當如我。」金主不聽。
辛巳，詔：「諸州編管、羈管人，在法止許月赴長吏呈驗。聞比來囚禁鎖閉，甚於配隸，可令遵守成憲。如走失捉獲人，即具名申尚書省別遣。」
五月，庚子，右朝奉郎、就權利州東路安撫司主管書寫機宜文字楊庭言：「興元府褒斜谷有古六堰，溉民田甚廣。兵火後，修不以時，水至輒壞。若全以食水戶修葺，恐民力重困，請每遇夏月水泛，於見屯將兵內，差不入隊兵卒並手修葺。」
興元自兵亂以來，城內生荊棘，官民皆茅屋，而帑藏寓僧舍。自太尉楊政再為帥，以次繕治，至是一新，戶口浸盛，如承平時矣。
政嘗葺學舍，府學教授青神唐迪請增學田以廣養士，政從之。時有欲以學田饋軍，迪言：「大軍歲費四千萬，而欲取學田以當賊，何啻九牛一毛，又豈愛禮存羊之意邪？」論者乃止。
辛亥，金國賀生辰使副中奉大夫、秘書監兼右諫議大夫赫舍哩大雅，廣威將軍、尚書兵部郎中兼四方館副使蕭簡，見於紫宸殿。
金主以其弟袞名聲彰著，忌之。兗不自安，嘗召日者問休咎；家奴希旨，乃上急變，言袞召日者問天命。金主使高禎等就鞫之，無狀。金主怒，械袞至中都，不復究問，斬於市，牽連者皆桀之。
六月，己卯，潼川大水，涪江漲。
庚辰，沅江武陵漲水壞城，人爭保城西牛頭山，山趾大溪橋壞，水大至，平地丈五尺，死者甚眾。
金主以京城多隙地，夏間以賜朝官及衛士等，秋，七月，戊子朔，仍命征錢有差。
庚寅，右正言兼崇政殿說書史才試右諫議大夫。
戊申，將作監主簿孫壽祖言：「湖、廣、夔、峽，多殺人以祭鬼，近又浸行於它路，浙路有殺人而祭海神，川路有殺人而祭鹽井者，請飭監司、州縣嚴行禁止，犯者鄉保連坐，仍毀巫鬼淫祠以絕永害。」從之。
是月，少保、昭化軍節度使、醴泉觀使、駙馬都尉、和國公潘正夫薨於婺州，贈太傅，官給葬事。
八月，壬戌，金司空李德固卒。
金禁中都路捕射麞、兔。
乙丑，岳陽軍節度使、開府儀同三司、權主奉濮安懿王祠事士樽薨，贈太傅，追封韶王。其弟降授郢州防禦使士嵰，特復潭州觀察使；諸子遷官除職者九人。後諡恭靖。
丙寅，左宣教郎王孝廉，謀據成都以叛，伏誅。
初，孝廉之父輔，以左朝請大夫守合州，所為不法，左朝奉大夫史聿，時為潼川府路轉運判官，置獄遂寧府，窮治之，孝廉與其兄弟忠俱就逮，輔憂懼死，聿移夔州路轉運判官，獄遂不竟。孝廉兄弟知不免，陰懷異志，即歸所寓成都府，破產招集亡命，多市弓劍，離軍使臣之無賴者，靡然從之。會敷文閣待制、四川安撫制置使兼知成都府曹筠，當以是夕詣府學齋宿，孝忠與其徒謀夜襲殺筠，然後舉事。忠訓郎王立知其謀，與孝忠家婢潛以告本路兵馬鈐轄、左武大夫、英州刺史柳佾，佾率兵，以素隊往捕，孝忠與其徒相拒敵，官軍死者三人，佾走趨府治。筠臥閣不出，都鈐轄司幹辦公事張行成排闥入告，始授甲討之。孝忠等徐步至府門縱火，人皆驚散。孝忠等馳出衙西門，官軍躡其後，孝忠、孝廉登樓自刎死。孝忠子大正與其黨樊常等五人為官軍所殺，餘黨二十八人走郫縣，後四日，皆伏誅。詔劾孝忠反狀，餘者悉原之。官軍以次受賞，凡為錢萬七千餘緡。
戊寅，金賜營建宮室工匠及役夫帛。
己卯，侍衛親軍步軍副都指揮使、武安軍承宣使、充福建路馬步軍副都總管王貴卒。
甲申，武功大夫、吉州團練使、新江南西路馬步軍副總管丁禩，移江南東路副總管，建康府駐答刂。
九月，甲午，帝謂大臣曰：「聞潼川路水災，可令轉運、常平司將被災州縣檢放賑濟。」
冬，十月，丁巳，金主獵於良鄉，封料石岡神為靈應王。金主自言曩時嘗過此祠，持杯珓禱曰：「使吾有天命，當得吉卜。」投之。吉。又褥曰：「果如所卜，它日當有報，否則毀爾祠。」投之，又吉，故封之。金主託言神道，欲掩其弒逆也。戊午，還京。
以御史施鉅為大金賀正旦使，帶禦器械冀彥明副之。行尚書左司郎中吳為賀生辰使，閤門宣贊舍人張彥攸副之。
壬戌，金有司言太后園陵未畢，合停冬享及袷祭，從之。
戊辰，端明殿學士、簽書樞密院事兼權參知政事宋樸罷。
右諫議大夫史才，論樸執政無狀，朴聞，求去；章四上，詔以本職提舉江州太平興國宮。才言：「朴為士而不自愛，乃從道罔俗，與丐者為伍，其欺誕罔俗，罪不在少正卯之下，請重行竄逐。」詔樸落職。
壬申，右諫議大夫兼侍講史才充端明殿學士兼簽書樞密院事。
安遠軍承宣使、同知大宗正事士街，權主奉濮安懿王祠事。
丙子，金詔：「內外官聞大功以上喪，止給當日假；若父母喪，聽給假三月。著為令。」
丁丑，侍御史兼崇政殿說書魏師遜試御史中丞。
十一月，丙戌朔，定州獻嘉禾，金主命自今不得復進。
己丑，金瑤池殿成。
戊戌，金左丞相溫都思忠致仕。
壬寅，詔為張叔夜立廟於信州永豐縣墓側，賜名旌忠。叔夜之死也，其家葬衣冠於縣境，至是乃請建詞焉。
乙巳，以經筵徹章，賜宰執、講讀、說書、修注官御筵於秘書省，自是以為故事。
庚戌，金以樞密使昂為左丞相，以樞密副使布薩思恭為樞密使。
十二月，戊午，金主特賜貴妃唐古鼎格家奴孫梅進士及第。
壬戌，金以簽書樞密院事寧薩為樞密副使。
癸亥，太傅、昭慶軍節度使、萬壽觀使、平樂郡王韋淵薨，贈太師，命睿思殿祗候王晉行護喪事。
辛未，金主封所納皇叔曹國王宗敏之妃阿蘭為昭妃。既而大臣奏宗敏屬近行尊，不可，乃令出宮。
丙子，金貴妃唐古鼎格坐與舊奴奸，賜死。
癸未，禁民車服逾制。
閏月，癸巳，金定社稷制度。
丙申，命檢正都司官詳定郡守所上利病以聞。
癸卯，金以太保、領三省事圖克坦恭為太師，領三省如故。命西京路統軍達蘭、西北路招討使蕭懷忠等巡邊。
庚戌，金使宣奉大夫、尚書左丞蔡松年等來賀正旦。
春，正月，甲寅朔，金主不豫，不視朝。
庚申，金尚書右丞相蕭裕，以謀反誅。
金主待裕甚厚，而裕自以專擅權勢，慮金主疑己，又以金主嗜殺，恐及禍，乃與前真定尹蕭馮嘉努、博州同知約索謀立亡遼豫王延禧之孫。遣人結西北路招討使蕭懷忠。懷忠依違其間，既而上變，金主使宰相問裕，裕即款伏。金主甚驚愕，猶未盡信，自引問之，裕曰：「大丈夫為事至此，又豈可諱！」金主曰：「 汝何怨於朕而作此事？」裕曰：「陛下與唐古辨及臣約同生死，辨以強忍果敢致之死，臣皆知之，恐不得死，所以謀反，幸求苟免耳。太宗子孫無罪，皆死臣手，臣之死亦晚矣。」金主曰：「殺太宗諸子，豈獨在汝，朕為國家計也。」又曰：「自來與汝相好，今令汝守祖墓。」裕固請死，金主遂以刀割左臂，取血塗裕面，謂之曰：「汝死之後，當知朕本無疑汝心。」裕曰：「久蒙陛下非常眷遇，自知錯謬，雖悔何及？」金主哭送裕出門，殺之，並誅約索等。
癸酉，初詔郡國同以中秋日試舉人。舊諸州皆自選日舉士，故士子或有就數州取解者，至是禁之。
丙子，封婉容劉氏為貴妃。
二月，甲申朔，金以平章政事張浩為尚書右丞相。甲午，以尚書右丞蕭玉為平章政事，前河南路統軍使張暉為尚書右丞，西北路招討使蕭懷忠為樞密副使。
三月，己未，詔：「太尉、御前諸軍都統制吳璘、楊政郊恩廕補，特依楊存中例於文資內安排。」
辛酉，帝御射殿，策試正奏名進士，策問諸生以師友之淵源，志所欣慕，行何修而無偽，心何治而克誠。進張孝祥為第一，以下三百五十六人及第至同出身。
壬申，鄂州駐答刂御前諸軍都統制田師中奏武岡軍猺人楊再興已就擒。
劉旦之帥潭也，再興既還建炎初所侵省地，至是八年，猶抄掠不已，師中遣前軍統制李道討之。帝覽奏曰：「方國家閒暇之時，寇盜竊發，擒之足以靖民。可如所請，令檻赴行在。」時再興已老，諸子惟正修聚人最多，頗奸猾，而正拱者最兇悍。於是再興與正拱兄弟皆得，正修繼就擒。
先是吉州盜胡邦寧攻劫郴、桂二州之間，破安仁縣，提刑司遣士兵射士捕之，為所敗，未敢進。
丙子，特奏名進士呂克成以下四百三十四人，武舉進士鄭矼等十六人，特奏名二人，授官有差。
丙戌，金主幸大興府及都轉運使司，薦含桃於衍慶宮。
夏，四月，己丑，帝詣景靈宮朝獻。
乙巳，進士孔搢為右丞奉郎，襲封衍聖公。先是搢之父右宣教郎衍聖公玠卒，衢州守臣以聞，故有是命。
五月，癸丑朔，日有食之。
丁卯，金始置交鈔庫。
戊辰，中書門下省檢正諸房公事施鉅權尚書吏部侍郎。
辛未，金主遣金吾衛上將軍、工部尚書耶律安禮，正議大夫、尚書吏部侍郎許霏，來賀天申節。
金太原尹圖克坦額埒楚克，自謂有佐命功，受鐵券，凶很益甚，奴視僚屬，動加箠楚。嘗問休咎於人，譽者言其當有天命，額埒楚克喜，以語卜者王鼎。鼎上變，額埒楚克伏誅。金主覆命其子乘傳焚其骨，擲水中。
六月，癸已，端明殿學士、簽書樞密院事史才罷。
御史中丞魏師遜，劾才「受李光薦得改秩，迨今陰相交通，謀為國害，屢遺書問，不憚數千里之遠，凡光所厚者悉與結托，包藏禍心，自為不靖。」右正言鄭仲熊亦言：「李光曩知溫州，孫仲鰲掌其表章，才用其薦書以改秩。及今得路，遂與仲鰲及光所厚者互相交結，密通光書於萬里之外，蓋欲陰連死黨以搖國是，請亟行竄除。」才聞，乃再章求去。初命以舊職提舉江州太平興國宮，師遜等再論，遂落職。
甲午，御史中丞兼侍講魏師遜充端明殿學士、簽書樞密院事，尋兼權參知政事。
甲辰，保甯軍承宣使、主管侍衛馬軍司公事成閔為慶遠軍節度使，以積閥遷也。
秋，七月，癸丑，安民靖難功臣、太師、靖江、甯武、靖海軍節度使、醴泉觀使、清河郡王張俊薨於行在，年六十九。帝曰：「張俊遽亡。曩者張通古來，俊極宣力，與韓世忠等不同，恩數宜從優厚。」遂賜貂冠、朝服、刀劍，命內侍省押班張去為護葬事。
俊晚年主和議，與秦檜意合，帝厚眷之。其麾下將佐，若楊存中、田師中、王德、趙密、劉寶，皆建節鉞，或至公師，幕府諸僚為侍從、帥守者甚眾。
庚申，金初設鹽鈔香茶文引印造庫使副。
乙亥，帝謂大臣曰：「莫公晟以丹州歸順及進馬，可檢擬取旨施行。」
先是公晟自宣和以來，屢為邊患，歲調官軍防守。至是直秘閣、知靖江府兼主管廣西經略司公事呂願中言：「公晟獻馬三十匹，且遣其部落七百餘人至靖江府，與經略司屬官歃血而盟，諸蠻願以二十七州、一百三十五縣為本路羈縻，實為熙朝盛事。」丙子，帝謂大臣曰：「得丹州，非以廣地，但徭人不作過，百姓安業可喜。」乃詔公晟以南丹州防禦使致仕，其子延沈為銀青光祿大夫、檢校太子賓客、使持節南丹州諸軍事、南丹州刺史、知南丹州公事、武騎尉、其餘首領並推恩。願中又畫圖進呈，帝曰：「且喜一方寧靜。」秦檜曰：「陛下兼懷南北，定計休兵，小寇豈敢不服！」帝曰：「若非休兵，安能致此！」於是鑄羈縻州縣印一百六十二，給之。
先是賀金國正旦使施鉅將歸，金主使左宣徽使敬嗣暉問之曰：「宋國幾科取士？」對曰：「詩賦、經義、策論兼行。」又曰：「秦檜作何官？年幾何？」對曰：「檜為尚書左僕射、中書門下平章事，年六十五矣。」金主復使人謂之曰：「我聞秦檜賢，故問之。」檜陰挾金人為重，帝墮其術中，終不悟。
丙子，金參知政事耶律恕罷。
戊寅，帝幸張俊第臨奠。詔：「俊侄右宣教郎子安第五人，各進一官，諸婿直徽猷閣韓彥朴、直秘閣劉堯勳、楊亻與，並進一官，升一職。」
八月，丙午，禮部擬定故太師、清河郡王張俊贈典，乞依韓世忠例。
先是帝諭秦檜曰：「武臣中無如張俊者，比韓世忠相去萬萬，贈典宜令有司檢討祖宗故事，務從優厚。」及是進呈，帝曰：「俊在明受間有兵八千，屯吳江，朱勝非降授指揮，與秦州差遣，俊不受。進兵破賊，實為有功，可與贈小國一字王。」於是封循王。自淳化以後，異姓不封真王，其追封自俊始。俊葬無錫縣，比葬，自行朝至無錫，將相、州郡祭之者接跡，江左以為榮。後諡忠烈。
戊申，金以御史大夫高楨為司空，御史大夫如故。
九月，己未，金主擊鞠於常武殿，令百姓縱觀。
辛酉，金以吏部尚書蕭賾為參知政事。
癸亥，金主獵於近郊。
乙丑，大理寺丞環周言：「臨安、平江、湖、秀四州，低下之田多為積水浸灌。蓋緣溪山諸水，接連並歸太湖，自太湖水分為二派，由松江入海，東北由諸浦注之江。其松江泄水，諸浦中惟白茅一浦最大，今為泥沙淤塞，每歲遇暑雨稍多，則東北一派，水必壅溢，遂至積浸，有傷農田。請令有司相視，於農隙開決白茅浦水道，俾水勢分派流暢，實四州無窮之利。」詔轉運司措置。
丁卯，金太師、領三省事圖克坦恭卒。
乙亥，詔建天章等六閣。
冬，十月，庚辰朔，金廣甯尹韓王亨見殺。
亨之赴廣甯也，金主使羅卜藏為同知，使伺動靜，且構成其罪。亨待之厚，羅卜藏不忍發，金主使人促之，羅卜藏乃誘亨之家奴言亨怨望，且欲刺金主，鞫之，不服。羅卜藏夜至囚所，使人蹴其陰，殺之。
亨材武似其父宗弼，擊鞠為天下第一，馬無良惡皆如意，持鐵錘擊野獸，洞中其腹，積為金主所忌，故不免。
國子司業沈虛中為賀金國正旦使，敦武郎張掄副之；尚書左司郎中張士襄為賀生辰使，閤門宣贊舍人張說副之。
庚子，金左丞相致仁溫都思忠起為太傅，領三省事。
十一月，甲寅，權尚書刑部侍郎韓仲通權刑部尚書，權戶部侍郎徐宗說試兵部侍郎，左正言兼崇政殿說書鄭仲熊權吏部侍郎，直顯謨閣、知臨安府曹泳權戶部侍郎兼權知臨安府。時徐宗說久病，故以泳代之。
乙丑，端明殿學士、簽書樞密院事兼權參知政事魏師遜仍舊職，提舉江州太平興國宮。
殿中侍御史董德元劾師遜嗜利懷奸，不恤國事，師遜乃抗章求去，遂罷之。
丁卯，權尚書吏部侍郎施鉅參知政事，權尚書吏部侍郎鄭仲熊為端明殿學士、簽書樞密院事。
自秦檜專國，士大夫之有名望者，悉屏之遠方。凡齷齪委靡不振之徒，一言契合，率由庶僚一二年即登政府，仍止除一廳，謂之伴拜。稍出一語，斥而去之，不異奴隸，皆褫其職名，閣其恩數，猶庶官雲。故万俟禼罷至此十年，參預政事之臣才四人而已。
戊辰，少保、觀文殿大學士、充萬壽觀使兼侍讀、提舉秘書省秦熺，加恩遷少傅，封嘉國公。
辛未，敷文閣待制、提舉佑神觀兼實錄院修撰秦塤試尚書工部侍郎。
是月，金初置惠民局。
十二月，己卯朔，清遠軍節度使、侍衛親軍馬軍都虞候、荊湖北路馬步軍副都總管王德薨於荊南府，贈檢校少保。後諡威定。
乙酉，金以太傅溫都思忠為太師，領三省事如故；平章政事張通古為司徒，平章政事如故。
丁亥，降授右朝奉郎勒停人王趯，追三官，依舊勒停，特除名，送辰州編管，以趯前知雷州與李光通書及差兵級應副使喚也。
鄭仲熊之為諫官也，論光海外罪人，擅離受責之地，逃匿趯家。時趯坐與光通書，停官未敘。乃詔湖南、廣西憲臣親往捕光，押還地分，仍逮趯赴大理獄。既而究治，事皆虛，特有是命。
乙巳，金主使驃騎上將軍、簽書樞密院事白彥恭、中散大夫、守右諫議大夫、充翰林待制、同知制誥胡勵，來賀來年正旦。
是歲，金主命諸從姊妹皆分屬妃位。宗本之女出入貴妃位，宗望之女、宗磐之女孫出入昭妃位，宗弼、宗雋之女出入淑妃位。臥內遍設地衣，裸逐為戲。嘗對其嬖倖張仲軻與妃嬪褻瀆，仲軻但稱死罪，不敢仰視。又嘗令仲軻裸形以觀之，侍臣往往令裸褫，雖圖克坦貞亦不免。故事，凡宮人在外有夫者，皆聽其出入，金主欲率意幸之，盡遣其夫往上京，婦人皆不聽出。
又雜置伶人及唐古辨、烏達等之家奴，皆列宿衛，有僥倖至一品者。左右或無官職人，或以名呼之，即授以顯職，金主謂其人曰：「爾復能名之乎？」嘗置黃金礻因褥間，喜之者令自取之，其濫賜如此。
金濟南君葛王褒妃烏淩阿氏，事舅姑孝謹，治家有敘，甚得婦道，金主使人召赴中都。妃念若身死濟南，金主必殺葛王，或奉詔去濟南而死，王可以免，謂王曰：「我當自勉，不可累大王也。」妃既離濟南，從行者皆知妃必不肯見金主，防護甚謹。行至良鄉，去中都七十里，防者稍緩，妃得間即自殺。金主猶疑褒教之，旋改褒為西京留守。
春，正月，辛酉，金以判東京留守大托卜嘉為太傅、領三省事。
辛未，中侍大夫、保甯軍承宣使、鄂州駐答刂御前軍統制李道，落階官，加龍神衛四廂都指揮使，將士遷官者五千七百七十有二人，以收捕猺人楊再興之勞也。
二月，壬午，金以左丞相昂為太尉、樞密使，以右丞相張浩為左丞相兼侍中，樞密使布薩思恭為右丞相兼中書令。尚書左丞張中孚罷，以右丞張暉為平章政事，參知政事劉萼為左丞，參知政事蕭賾為右丞，吏部尚書蔡松年為參知政事。
乙未，捧日天武四廂都指揮使、鎮江府駐答刂御前諸軍都統制劉寶為安慶軍節度使，龍神衛四廂都指揮使、建康府駐答刂御前諸軍都統制王權為清遠軍節度使，皆以總戎十年故也。
金主御下嚴厲，親王大臣，未嘗假以顏色。會磁州僧法寶欲去，張浩、張暉欲留之，金主聞其事。三月，壬子，詔三品以上官上殿，責之曰：「聞卿等到寺，僧法寶正坐，卿等皆坐其側，殊失大臣禮。」召法寶詰之，法寶戰懼不知所為，金主曰：「長老當有定力，乃畏死耶？」杖法寶二百，浩、暉各二十。
乙卯，金以大房山雲峰寺為山陵，建行宮其簏。
夏，四月，丁丑朔，金境昏霧四塞，日天光，凡十有七日。
甲申，安南入貢，詔廣西帥臣差熟事近上使臣伴送赴行在。
乙未，參知政事施鉅罷。
先是侍御史董德元，右正言王瑉，共劾鉅罷。德元言：「臣聞國朝趙普有佐命之功，而盧多遜陰陷之；寇準有澶淵之功，而丁謂陰陷之。後來事體雖終歸於正，當時不能無傷於國體。鉅頃為小官，常與李光遊，後為何鑄引用，鑄既被斥，鉅嘗忄央忄央。鉅嘗與一猾僧往還，及居府第，頻以書簡傳人，不知所謀何事，深恐傾陷君子有如盧多遜、丁謂之所為。」瑉劾鉅慢易宗廟，與僧宗喜往來，共為奸謀，有不可測。鉅再章求去，初罷為資政殿學士、提舉江州太平興國宮，章再上，遂奪職。
丁亥，鄂州駐答刂御前諸軍都統制田師中等言武岡軍徭人已平，請於其所侵省地置一縣，以新甯為名，從之。
己丑，右通直郎、通判廣州劉景知台州。景，旦弟也。
時台州闕守，州人詣御史臺舉右朝請大夫、通判州事管鎬。鎬，師仁兄孫也。侍御史董德元奏：「罪人李光之子名孟津者，其繼母乃鎬之妹，故鼓率士民，舉鎬為知州，鎬縱而不禁。請將鎬先次放罷，以破其奸計，並議孟津鼓煽之罪。」辛卯，詔鎬放罷，孟津紹興府羈管。
李光之得罪也，其弟寬亦被羅織，除名勒停。長子孟傳、中子孟醇皆侍行，死貶所。仲子孟堅以私史事對獄，掠治百餘日，除名，編管。孟津，其季也，至是亦抵罪，田園居第悉籍沒，一家殘破矣。
辛丑，敷文閣直學士王會復為尚書兵部侍郎。
五月，丁未朔，日有食之。
癸丑，金南京大內火。
乙卯，金主命判大宗正事如上京，奉遷太祖、太宗梓宮。
乙丑，金主使正議大夫、守秘書監兼右諫議大夫李通、廣威將軍、充群牧副使耶律隆，來賀天申節。
丙寅，金主如大房山，營山陵。
六月，庚辰，端明殿學士、簽書樞密院兼權參知政事鄭仲熊罷。
侍御史董德元言：「仲熊素行貪穢，眾所共聞。舊在李光門下，贓汙狼籍，密令侄時中與背馳之黨日夕相通，招權納貨，幾天虛日。近者沈長卿以謗訕被鄉人訟送棘寺，而陳祖安最為長卿密交，仲熊令時中營救祖安，故言語文字，州縣並為隱匿，及至棘寺，得以脫免。」右正言王瑉言：「李光，誤國之大奸也，仲熊未第時，嘗托其門，光與之定交，沈長卿與光庶婢之子陳祖安為狎邪之友。如謗訕之事，仲熊特為救免，深恐啟後來狂言妄語之弊。」德元等又言：「近日大金遣使慶賀生辰，南北敦好已久，陛下屢降詔旨，館遇使客，務加周旋。仲熊既被旨押宴，對客蹇傲，略無和顏，酒行匆遽，頃刻而罷。誤國之深，莫甚於此，請即行罷黜，屏之遠方。」疏六上，仲熊亦求去，乃詔仲熊提舉江州太平興國宮，職名依舊。
辛巳，尚書禮部侍郎兼權直學士院湯思退為端明殿學士、簽書樞密院事兼權參知政事。丁亥，侍御史兼侍講董德元試尚書吏部侍郎，右正言兼侍講王瑉試禮部侍郎。
丙戌，金主登寶昌門觀角牴，百姓縱觀。
乙未，金主命右丞相布薩思恭等奉遷山陵及迎永壽宮太后。
癸卯，詔改岳州為純州，岳陽軍為華容軍。
先是左朝散郎姚嶽言：「亂臣賊子侵叛，州郡不幸污染其間，則當與之惟新。今岳飛躬為叛亂以幹天誅，湖、湘、漢、沔，皆其生時提封之地，而巴陵郡獨為岳州，以叛臣故地，又與姓同，顧莫之或改。」事下本路諸司。於是直秘閣、知荊南府孫汝翼等言：「按《水經》，汨水西徑羅縣，與純水合。羅縣，即今巴陵郡是也。純之為字，有純臣之義焉，其言純粹、純白、純常，皆靜一不雜之義，足以洗叛臣之汙。」故有是命。
嶽嘗為飛幕屬，至是自謂非飛之客，且乞改州名，士論鄙之。
秋，七月，戊申，宰執進吳疏決文字。帝曰：「行在刑獄，皆已蕃充，外路須令憲臣躬詣州縣，庶無冤濫。」
辛酉，金主如大房山，杖提舉營造官吏部尚書耶律安禮等。
甲戌，靜海軍節度使、安南都護交趾郡王李天祚，進封南平王。
乙亥，金主還京。八月，壬午，復之大房山。甲申，啟土，賜役夫人絹一匹；是日，還宮。
國子司業兼權直學士院沈虛中權兵部侍郎。
大理卿張柄權刑部侍郎。
丙戌，尚書吏部侍郎兼侍講董德元參知政事。德元登第七年而執政，自呂蒙正以後所未有。
壬辰，權尚書刑部侍郎張柄充敷文閣待制、知潭州。柄，秦檜死黨也。時張浚謫居永州，檜猶忌浚，故俾柄與王召錫共察之。
甲午，金遣平章政事蕭玉迎祭祖宗梓宮於廣寧。
乙未，金增置教坊人數。
庚子，金主杖左宣徽使敬嗣暉、同知宣徽事烏居仁及尚食官。
九月，戊申，金平章政事張暉迎祭梓宮於宗州。
乙卯，金主謂宰臣及左司官曰：「朝廷之事，尤在慎密。昨授張中孚、趙慶襲官，除書未到，先已知之，皆汝等泄之也。敢復爾者，殺無赦。」
己未，金主如大房山；庚申，還宮。
丁卯，敷文閣直學士、提舉佑神觀秦塤試尚書禮部侍郎。
金主親迎梓宮及皇太后於沙流河，命左右持杖二束，跽太后前曰：「亮不孝，久失溫清，願痛笞之，不然，不自安。」太后掖起之，曰：「凡民間有子克家猶愛之，況我有子如此。」叱持杖者退。
庚午，金主獵，親射麞以薦梓宮。壬申，金主至自沙流河。
冬，十月，金太后至中都，居壽康宮。
己卯，金以梓宮至中都，以大安殿為丕承殿安置。
壬午，以禮部侍郎王瑉為賀大金正旦使，閤門宣贊舍人王漢臣副之；宗正丞鄭楠為賀生辰使，閤門宣贊舍人李大授副之。
金主命省部諸司便服治事，不奏死刑一月。
辛卯，尚書左僕射秦檜言：「衰老交侵，日就危忄叕，望許臣同男熺致仕，二孫塤、堪改差在外宮觀。」帝賜詔曰：「卿比失調護，日冀勿藥之喜，遽覽封奏，深駭聽聞。加意保攝，以遂平復，副朕所望。」
檜久擅大權，富貴已極，老病日侵，將除異己者，故使徐仿、張扶論趙汾、張祁交結，先捕汾下大理寺，拷掠無全膚，令汾自誣與特進永州居住張浚、責授建寧軍節度副使、昌化軍安置李光、責授果州團練副使致仕、新州安置胡寅謀大逆。凡一時賢士五十三人，檜所惡者皆與。獄方欲上，而檜已病不能書矣。
壬辰，少傅、觀文殿大學士秦熺言：「父久病未安，乞謝事納祿，望許臣守本官致仕，庶幾父子俱退，追跡二疏。」帝賜詔曰：「朕方賴卿父子同心合謀，共安天下，豈可遽欲舍朕而去，效漢二疏哉！」癸巳，檜再請，詔答曰：「卿獨運廟堂，再安社稷，朝廷恃以為輕重，天下賴以為安危。勿藥之喜，中外所期；納祿有陳，豈朕所望！」甲午，熺再奏：「臣已與臣父議定，蓋是索志，乞同降處分。」詔曰：「宗社再安，卿與有力，方將同德之求，遽有納祿之請，非朕所望，勿復有陳。」是時檜病已篤，而熺秘不以聞，但以滿盈求退為請而已。
乙未，帝幸秦檜第問病。檜朝服拖紳，無一語，惟流涕淋浪，帝亦為之揮涕，就解紅帕賜檜拭淚。熺奏請代居宰相為誰，帝曰：「此事卿不當與。」是夕，召權兵部侍郎兼權直學士院沈虛中草檜父子致仕制。
夜，熺遣其子禮部侍郎塤，與其黨右司員外郎林一飛、宗正丞鄭楠等見殿中侍御史徐仿、右正言張扶謀奏請除熺為宰相。
左朝奉郎、主管台州崇道觀洪晧卒於南雄州，年六十八。
丙申，太師、尚書左僕射、同中書門下平章事兼樞密院使益國公秦檜，進封建康郡王，少傅、觀文殿大學士、充萬壽觀使兼侍讀、提舉秘書省秦熺為少師，並致仕。詔：「秦熺已降制，其孫試尚書禮部侍郎兼實錄院修撰塤，敷文閣待制、提舉佑神觀堪，並提舉江州太平興國宮，塤仍充敷文閣直學士。」
初，檜病篤，招參知政事董德元、簽書充樞密院事湯思退至臥內，以後事囑之，且贈黃金各千兩。德元以為若不受，則它時病癒，疑我二心，乃受之。思退以為檜多疑，它時病癒，必曰：「我以金試之，便待我以必死邪？」乃不敢受。帝聞之，以思退為非，檜黨乃以思退兼權參知政事。
是夜，檜死，年六十六，遺表略曰：「願陛下益固鄰國之歡盟，深思宗社之大計，謹國是之搖動，杜邪黨之窺覦。」
初，靖康末，檜在中司，以抗議請存趙氏，為金所執而去，天下高之。及歸，驟用為相，力引一時仁賢如胡安國、程瑀、張燾之徒，布在台省，士大夫亟稱之。未幾，為呂頤浩、朱勝非所排，遂不復用。檜以張浚與趙鼎有隙，因薦樞密使使浚，浚罷，鼎復相，諸執政盡逐而檜獨留。既而與鼎並居宰相，卒傾鼎去之。金人渝盟，軍民皆歸咎於檜，檜傲然不肯退，又使王次翁奏留之。韓世忠、張俊、岳飛方持兵權，檜與張俊密約和議，而以兵權歸張俊。飛既誅，世忠亦罷，俊居位不去，檜乃使江邈論罷之。由是中外大權盡歸於檜，非檜親黨及昏庸諛佞者，則不得仕宦，忠正之士，多避山林間。紹興十二年科舉，諭考試官以其子熺為狀元，二十四年科舉，又令考試官以其孫塤為狀元。彗星見，檜不退，頻使臣寮州縣奏祥瑞，以為檜秉政所致。帝見江左小安為檜力，任之不疑。檜因結內侍及醫師王繼先希微旨，動靜必具知之，日進珍寶、珠玉、書畫、奇玩、羨餘，帝寵眷無比，命中使陳腆、續瑾賜珍玩、酒食無虛日。兩居相位，凡十九年，薦執政，必選無名譽柔佞易制者，不使預事，備員書姓名而已；其任將帥，必選駑才。初見財用不足，密諭江、浙監司暗增民稅七八，故民力重困，饑死者眾。又命察事卒數百遊市間，聞言其奸惡者，即捕送大理獄殺之；上書言朝政者，例貶萬里外。日使士人歌誦太平中興聖治之美，士人稍有政聲名譽者，必斥逐之，固寵市權，諫官略無敢言其非者。自劉光世薨，其健康園第並以賜檜，及張俊歿。其房地宅緡日二百千，其家獻於國，檜盡得之。性陰險如崖阱，深阻不可測，喜贓吏，惡廉士，略不用祖宗法。每入省，已漏即出，文案壅滯皆不省。貪墨無厭，監司、帥守到闕，例要珍寶，必數萬頃乃得差遣，及其贓汙不法為民所訟，檜復力保之，故贓吏恣橫，百姓愈困。臘月生日，州縣獻香送物為壽，歲數十萬，其家富於左藏數倍。士大夫投書啟者，皋、夔、稷、契以為不足比擬，必曰元聖，或曰聖相，至有請加檜九錫及置益國官屬者。至於忘仇逆理，陷害忠良，陰沮宗資之議，其罪尤大。帝漸知檜跋扈，憚之，不敢發，至是首勒熺致仕，欲以次斥逐其黨，而國熱已不振矣。
丁酉，金大房山行宮成，名曰磐寧。
庚子，殿中侍御史兼崇政殿說書徐仿權尚書吏部侍郎。
十一月，己巳朔，金奉梓宮發丕承殿。
戊申，右承事郎趙汾，特降二官，制曰：「汝大臣子，不自愛重，言者謂交通宗室，窺伺機事。朕於汝究其始末，亦既有狀。從有司議，姑削二官，尚體寬恩，毋重後戾。」
金山陵禮成。
壬子，敷文閣直學士魏良臣參知政事。
甲寅，金詔：「內外大小官覃遷一重；貞元四年租稅並與放免；軍士久於屯戍不經替換者，人賜絹三匹，銀三兩。」群臣稱賀。
乙卯，賜秦檜諡忠獻。
丙辰，金燕百官於泰和殿。
丁巳，占城進奉使薩達麻等入見，貢沈箋等香萬餘斤，烏裡香五萬五千餘斤，犀角、象牙、翠羽、玳瑁等，賜酒食殿門外。後三日，即懷遠驛燕之。其後交趾，三佛齊使人，率如此例。時占城國王陽卜麻薨，其子鄒時蘭已嗣立，故遣人貢。
乙未，宗正丞、充金賀生辰使鄭柟罷，權尚書吏部侍郎徐仿充金賀生辰使。
癸亥，冬至日，合祀天地於南郊，赦天下。
乙丑，左朝奉郎、主管台州崇道觀、袁州居住洪晧，復敷文閣直學士。
晧謫英州九年，至是已卒。魏良臣等言晧在貶所病甚，欲復舊職宮觀，任便居住，帝曰：「晧頃在敵中，屢有文字到朝廷，甚忠於國。中間以言語得罪，事理暖昧，可依所奏。」
丁卯，詔曰：「廷尉為天下平，而年來法寺惟探大臣旨意，輕重其罪，致民無所措手足，舞文弄法，莫此為甚。所冀端方之士，詳核審復，一切以法而不以心，俾無冤濫，副朕丁寧之諭。」
庚午，詔：「近歲以來，士風澆薄，恃告訐為進取之計，致莫敢耳語族談，深害風教。可戒飭在位及內外之臣，咸悉此意。有不悛者，令御史臺彈奏，當置於法。」
右監門衛大將軍、和州防禦使士俴，和僖穆王宗朴孫，榮國公仲閔之子也。自秦檜當國，二王不襲封者十餘年，至是始命之。時令衿當封，而方坐累拘管，乃封令詪。安懿王曾孫五百五十有三人，得紹封者自士俴始。
直秘閣、兩浙轉運副使鐘世明，守尚書右司員外郎兼權戶部侍郎。
辛未，三省樞密院言：「士大夫當修行義以敦風俗。傾者輕儇之子，輒發親戚箱篋私書，訟於朝廷，遂興大獄，因得美官。緣是相習成風，雖朋舊骨肉，亦相傾陷，取書牘於往來之間，錄戲語於醉飽之後，況其間固有暖昧而傅致其罪者，薄惡之風，莫此為甚！願令刑部開具其後告訐姓名，議加黜罰。庶幾士風丕變，人知循省。」詔刑部開具，申省取旨。
十二月，甲戌朔，右正言張修言：「資政殿大學士鄭億年，以宰相子，身為近臣，不能捐軀報國，乃甘事逆臣劉豫。既還朝，大臣力為之地，高爵重祿，坐享累年。端明殿學士鄭仲熊，與大臣連姻，不一二年致身右府，賄賂狼籍。」詔並落職，億年南安軍安置，仲熊依舊提舉江州太平興國宮。
特進、提舉江州太平興國宮、永州居住張浚，降授左朝請大夫，提舉臨安府洞霄宮、彬州居住。折彥質，降授左中大夫，提舉江州太平興國宮、沅州居住。万俟禼，左中大夫、提舉江州太平興國宮、南康軍居住。段拂，並令任便居住。建寧軍節度副使、昌化軍安置李光，移郴州安置，光年八十矣。
庚辰，安豐軍進咸鮓、白魚，詔以「朕不欲以口腹勞人，可下本軍，自今免進。」翼日，帝曰：「溫州柑橘，福建荔枝，去年皆令罷進，獨咸鮓、淮白，皆祖宗歲進之物，朕恐勞百姓，所以再降指揮住罷。」
壬午，刑部開具到前後告訐人：「右朝奉郎張常先任江西運判，告訐知洪州張宗元與張浚書並壽詩；右通直郎、直秘閣汪召錫，左從政郎莫汲，並告訐衢州寄居官趙令衿有謗訕言語；右朝散郎范洵，告訐和州教授盧傅霖作雪詩，稱是怨望；左朝奉郎、提舉兩浙路市舶陸升之，告訐親戚李孟堅將父光所作文籍告人及有譏謗語言；左從政郎、福建路安撫司幹辦公事王洧，任兩浙轉運使催綱日，告訐知常州黃敏行不法等事；追官勒停人前右通直郎、明州鄞縣丞王肇，誣告程緯慢上無人臣之禮等語言；降授承信郎雍端行，任監潭州湘潭縣酒稅，告訐本縣丞鄭玘、主簿賈子展，因筵會酒後有嘲汕語言；福建進士鄭煒，告吳元美譏謗等事。」帝曰：「此等須重與懲艾，近日如此行遣，相見人情歡悅，感召和氣。」於是並除名勒停，常先送循州，召錫容州，汲化州，洵梅州，升之、煒雷州，洧南恩州，肇高州，端行賓州，並編管。洧，鐵子。端行，蜀人，祖孝聞，崇甯舉進士南省第一，坐上書詆斥廢死。父子純，建炎間為右職，隸趙哲軍，哲誅，子純亦編置，張俊憐之，復授端行一官，至是抵罪，後不知所終。
詔：「除名勒停前左朝請郎、荊門軍編管人範彥揮，前左朝奉大夫、辰州編管人王趯，前右朝散大夫、夔州編管人元不伐，特勒停前右承議郎、徽州編管人蘇思德，除名勒停前右承務郎、峽州編管人李孟堅，右承務郎、紹興府羈管人李孟津，除名勒停前右承務郎、峽州編管人王之奇，前右承務郎、容州編管人王之旬，特勒停前右朝散大夫、鼎州編管人閻大鈞，並放令逐便。」
甲申，右朝散郎周葵復直秘閣、知紹興府。
詔：「除名勒停前左朝請郎、處州編管人郎大受，前左從政郎、武岡軍編管人芮曄，前右從政郎、萬安軍編管人楊煒，前左迪功郎、橫州編管人鄭玘，前右迪功郎、肇慶府編管人賈子展，並放令逐便，仍與復原官。」煒度海而卒。
乙酉，參知政事董德元罷，為資政殿學士、提舉江州太平興國宮。
先是殿中侍御史湯鵬舉言：「德元器能淺陋，徒以巧言令色取媚權貴，叨竊進取；既參大政，又以承乏得權宰執。興利除害，豈能任其責乎？進賢退不肖，豈能任其怨乎？是真伴食備員者也。請將德元罷黜，以為貪進無恥之戒。」右正言張修言：「參知政事董德元，以猥瑣之才，偶中巍科，大臣當軸，欲其附會，遂啖以要官。至如台諫，人主耳目之寄，尤非它官比，而德元為侍御史，與之交通，令憸人往來，傳道密意，所喜者即驟進之，所怒者即擠排之，群小得計，相為黨與，善類惴忄栗，若無所容，此實台諫附會，以至此極。近者聖詔初頒，在位之臣，敢不精白一心，仰承休德！如德元自宜告退，猶洋洋然不以為恥，處廟堂，舉機政，士論切齒。若不急行罷斥，深慮有誤國事。」鵬舉又言：「去歲省闈，德元為參詳官，於謄錄處取號得秦塤卷子，對眾曰：『吾曹可以富貴矣！』今房中以得塤之試卷更自相慶，而德元對眾又曰：『此卷之高妙，魁等有餘。』近日又接引鄉人之浮浪者，公然鼓譟於市肆中，乞朝廷除德元為相。宜早賜罷斥，以為諂奉權貴妄意進用之戒。」詔德元落職。
癸巳，責授果州團練副使、致仕胡寅為徽猷閣直學士，致仕。
甲午，以敷文閣待制沈該參知政事。
該自蜀召還，入見。帝曰：「秦檜何忌卿之深？」該曰：「臣始用檜薦；及登從列，聖知益深，檜稍相猜。」帝笑曰：「然。」遂有是命。該首進曰：「朝廷機務至煩，所賴以同力協濟者，惟二三執政。比歲大臣怙權，參、樞皆取充位，政事例不關決。宜特詔三省，務各盡誠以贊國事。」時上復親庶政，躬攬權綱，首詔該及万俟禼還朝。已而二人共政，無所建明，益不厭人望雲。
乙未，金主朝太后於壽甯宮。
丙申，吉陽軍編管人胡銓，量移衡州。
丁酉，特進、提舉江州太平興國宮、和國公張浚復觀文殿大學士。
己亥，金國賀正旦使、奉國上將軍、太子詹事耶律歸一，副使左中大夫、行大理少卿馬楓，見於紫宸殿。
特進、觀文殿大學士、和國公張浚判洪州，寶文閣學士張燾知建康府。浚以母憂不赴。
金太傅、領三省事大托卜嘉卒。
托卜嘉先世仕遼，代膺顯秩。托卜嘉既降金，金人使伺察反側，有聞必達，太祖以為忠。嘗從棟摩取中、西兩京，遼軍二十萬來戰，棟摩使托卜嘉守營，托卡嘉堅請出戰。或止之，托卜嘉曰：「丈夫不得一決勝負，尚何為！苟臨陳不捷，雖死猶生也。」及戰，棟摩軍少卻，托卜嘉率本部兵橫擊之，殺遼軍數百人，由是顯名。屢從南伐，累功至行台右丞相。構陷完顏杲，遂得金主意，胡金主擢用之。及卒。金主親臨哭之，命有司廢務及禁樂三日。後贈太師、晉國王，諡傑忠。
是歲，金以西京留守葛王褒為東京留守。金主猜忌宗室，以褒恭慎畏己，忌刻之心頗懈，進封趙王。

