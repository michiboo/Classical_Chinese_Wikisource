
春，正月，乙酉，金太子以金主在上京，免群臣賀禮。
太子自守國，深懷謙抑，宮臣不庭拜，啟事時不侍立，免朔望禮；京朝官朔望日當具公服問倏，並停免。至是群臣當賀，亦不肯受。
丁亥，金主宴妃嬪、親王、公主、文武從官於光德殿，宗室、宗婦及五品以上命婦與坐者千七百餘人，賞賚有差。
己丑，廣西提舉胡廷直言：「邕州賣官鹽，並緣紹興間一時指揮，於江左永平、太平兩寨置場，用物帛博買交趾私鹽，夾雜官鹽出賣，緣此溪洞之人，亦皆販賣交鹽。近雖改行鈔法，其本州尚仍前弊。」詔經略司及知邕州陳士英措置聞奏。既而經略司言：「初置博易場，以人情所便；而博易交鹽，亦祖宗成法。請只嚴禁博販等不得販鬻交鹽，攙奪官課，餘仍舊。」從之。
盧部言：「明州東錢湖溉田五十餘萬畝，昨緣茭草延蔓，開淘茭葑，堆積沿湖山灣，遂成葑地，資教院僧承佃，墾成田三百餘畝。恐有人戶以增租承佃為名，培疊增廣，有妨積水。請將彼處葑地不許請佃，仍開為湖，庶免向後堙塞。」詔勾昌泰相視開湖。
宰執言諸州獄案有督促十餘而未報者，帝曰：「自今不須催促，多則愈玩，只擇其怠慢者懲之。」帝卯，潼川運司以嶽霖稽緩，特降一官。
初，青羌努兒結，越大渡河，據安靜砦，侵漢地幾百里。龍圖閣直學士、四川制置使留正，密授諸將方略，壬辰，擒努力兒結以歸，盡俘其黨，青羌平。進正敷文閣學士。
癸巳，王淮等請湯思謙與六院差遣，帝曰：「思謙退縮，其弟不可與在內差遣。」淮等言：「思謙作兩郡皆有可稱，不知與提舉何如？」帝曰：「在外不妨。編修官湯碩，亦與外任。」
甲寅，金太子如春水。
二月，庚申，金太子還都。
丁卯，帝語王淮等曰：「自唐、虞而下，人君知道者少；唯漢文帝知道，專務安靜，所以致富庶。自文帝之外，人君非唯不知道，亦不知學。」淮等曰：「道從學中來。」帝曰：「知學者未必盡知道，但知學者亦少。」淮等曰：「若唐太宗末年，浸不克終，豈是知道！」帝曰：「人君富有天下，易得驕縱。」淮等曰：「若治安日久，每事留意，則是愈久愈新。」
帝又曰：「天下全賴良監司，若得良監司，則守令皆善。」淮等曰：「監司、郡守，皆在得人。」帝曰：「先擇監司為要，若郡守亦當選擇。卿等今後除授監司須留意。」又曰：「近日來郡守亦勝如已前。若是資序已到，其人不足以當監司、郡守，則監司且作郡守，郡守且作通判，亦何害！」
淮等因問興居，帝曰：「朕尋常飲食亦不敢過。」淮等曰：「《易》於《頤卦》稱謹言語，節飲食。」帝曰：「觀頤，觀其所養也。」
壬申，吉州乞將旱傷最重太和、吉水、廬陵縣見欠夏稅，並與蠲放，從之。
癸酉，金主以東平尹烏庫哩思列怨望，殺之。
丙子，殿中侍御史陳賈言：「財計之入，率費於養兵，然所得常不能贍給；而自將佐等而上之，則有至數十倍之多。姑取殿、步兩司言之，殿司額外，自統制而至準備將，凡一百二十員，而數內護聖步軍全添統制三員，步司額外，自統制而至準備將，亦一十八員；兩司歲支，除逐官本身請俸外，供給茶湯猶不下一千萬緡。養軍之須，固已不訾，而額外重費，又復如此，無惑乎財計之不裕也。且以增創額外，謂可儲養將材耶？然諸將或有闕員，未見取之於此；若謂其人不足以備採擇，則高廩厚俸，自不宜輕以與之。請軫慮國計，責實政，將內外額名色一切住差；其在冗食之人，宜賜甄別。如有可備軍官之選，則存留以俟正官有闕日補之；或其人不任使令，亦請隨宜沙汰，勿使渾雜，無補國事。」從之。
丁丑，金主如春水。
三月，乙酉，進封皇孫擴為平陽郡王。
辛卯，禁習渤海樂。
是春，詔制舉免出註疏。
夏，四月，丙辰，侍讀蕭燧言：「廣西最遠，其民最貧。在法，民年二十一為丁，六十為老。官司按籍計年，將進丁或入老疾應免課役者，縣役親觀顏狀注籍，知、通案丁簿，考歲數，收附銷落，法非不善。奈並海諸郡，以身丁錢為巧取之資，有收附而無銷落。輸納之際，邀求亡藝，錢則倍收剩利，米則多量加耗。一戶計丁若干，每丁必使之折為一鈔，一鈔之內，有鈔紙錢，息本錢，糜費公庫錢，是以其民苦之，百計避免，或改作女戶，或徙居異鄉，或舍農而為工匠，或泛海而逐商販，曾不得安其業。請令帥臣、監司措置行下，從收附銷落之制，革違法過取之害。如或仍前科擾，即令按劾。」從之。
己未，金主仍至上京。
右丞相烏庫哩思忠曰：「鑾輿駐此已閱歲，倉儲日少，市買漸貴，禁衛暨諸局署多逃者，有司捕置諸法，恐傷陛下仁愛。」金主納之。
辛未，右正言蔣繼周言：「南庫撥付戶部，於今二年，而南庫之名尚存，官吏如故。請今戶部將南庫廢並，其官吏並從省罷。案太宗分左藏北庫為內庫，並以講武殿後封樁庫屬焉，又改封樁庫為景福內庫。近年南庫分為上、下，尋並上庫入封樁庫。今所存南庫，系前時下庫。」帝曰：「盡廢必至淆亂，可以左藏西上庫為名，官吏可與裁減。」於是諸路歲發南庫窠名錢一百九十八萬餘緡，改隸本庫。後又改稱封樁下庫，仍隸戶部焉。
壬申，金主曲赦會寧府，放免今年租稅。百姓年七十以上者，補一官。甲戌，以會寧府官一人兼大宗正丞，以治宗室之政。
金主謂群臣曰：「上京風物，朕自樂之；每奏還都，輒用感愴。祖宗舊邦，不忍捨去，萬歲之後，當置朕於太祖之側，卿等毋忘朕言。」丁丑，宴宗室、宗婦於皇武殿，賜官賞賚有差，曰：「尋常朕不飲酒，今日甚欲成醉，此樂不易得也。」宗室、宗婦女及群臣、故老，以次起舞進酒。金主曰：「吾來數月，未有一人歌本曲者，吾為汝等歌之。」其詞道王業艱難及繼述之不易，至慨想祖宗，宛然如睹。歌畢，泣下，群臣宗戚捧觴上壽，皆稱萬歲。諸夫人更歌本曲，如私家之會。既醉，金主曰：「太平歲久，國無征徭，汝等皆奢縱，往往貧乏，朕甚憐之。當務儉約，無忘祖宗艱難。」因泣下數行，宗室親屬皆感泣而退。
是月，邊諜言西遼假道於西夏以伐金。帝密詔吳挺、留正議之，周必大勸帝持重，勿輕動。既而所傳果妄，帝謂必大曰：「卿真有先見之明。」
五月，丁亥，臣僚言：「諸處夏稅和買，止有折帛、折錢二色；惟安吉縣獨多折絲、折帛、折綾，民間困於輸納。朝廷以其既納絹，又以細絲織綾，許以粗絲織絹，謂之屑織；自前任顏度申請改屑織為絲絹，遂使此邑重困。續經邑民詣闕陳訴，已仍許納屑絹，而夏稅產絹，猶用細絲。乞令產絹亦依舊用粗絲織造。」從之。
庚寅，地震。
尚書左司郎官楊萬里應詔上書曰：「南北和好，逾二十年，一旦絕使，敵情不測。或謂金主北歸，可為中國之賀；臣以中國之憂，正在乎此。將欲南之，必固北之，或者以身填撫其北，而以其子與婿經營其南也。論者或謂緩急淮不可守，則棄淮而守江，是大不然。既棄淮矣，江豈可得而守！陛下以今日為何等時耶？金人日逼，疆場日擾，而未聞防金人者何策，保疆場者何道，但聞某日修禮文，某日進書史，是以鄉飲理軍，以干羽解圍也。
「臣聞古者人君，人不能悟之，則天地能悟之。今也國家之事，敵情不測如此，而君臣上下，處之如太平無事之時，是人不能悟之矣。故天見災害，春正月日眚無光，若兩日相摩者，茲不曰大異乎？然天猶恐陛下不信也，春日載陽，復有雨雪殺物，茲不曰大異乎？然天恐陛下又不信也，五月庚寅，又有地震。天變頻仍，而君臣不聞警懼，朝廷不聞諮訪，臣不知陛下悟乎否乎？
「古者足國裕民，惟食與貨。今之所謂錢者，富商、臣賈、閹宦、權貴，皆盈室以藏之，至於百姓、三軍之用，惟破楮券耳。萬一如唐涇原之師，因怒糲食，蹴而覆之，出不遜語，遂起朱泚之亂，可不為寒心哉！
「古者立國，必有可畏，非畏其國也。畏其人也。故苻堅欲圖晉，而王猛以為不可，謂謝安、桓沖江左之望，是存晉者二人而已。異時名相如趙鼎、張浚，名將如岳飛、韓世忠，此金人所憚也。近時劉珙可用則早死，張栻可用則沮死，萬一有緩急，不知可以督諸軍者何人？可以當一面者何人？而金人之所素畏者又何人也？
「願陛下超然遠覽，勿以天地之變異為適然，勿以臣下之苦口為逆耳，勿以近習之害政為細故，勿以仇讎之包藏為無它。以重蜀之心重荊襄，使東西形勢之相接；以保江之心保兩淮，使表裡脣齒之相依。姑置不急之務，唯專備敵之策，庶幾上可消夫天變，不下墮於敵奸。
「然天下之事，有本根，有枝葉。臣前所陳，枝葉而已；所謂本根，則人主不可以自用。人主自用，則人臣不任責。《傳》曰：『水木有本源。』聖學高明，願益思斯民為本源者。」
時帝臨御久，事皆上決，宰執唯奉旨而行，臣下多恐懼顧望，故萬里於疏末言之。
太常丞徐誼亦諫帝曰：「人主日聖，則人臣日愚，陛下誰與共功名乎？」帝不能用。
辛卯，以福州地震，命帥臣趙汝愚察守令，擇兵官，防盜賊。
壬寅，金主次天平山好水川。
癸卯，金遣使臨潢、泰州勸農。
庚戌，帝謂王淮等曰：「聞總司糴米，皆散在諸處，萬一軍興而屯駐處卻無米，臨時豈不誤事？可便契勘。大抵賑糴可逐歲循環備荒，若樁積米，須留要害屯軍所在，庶軍民皆有其備。」
六月，甲寅，金主獵近山，見田壟不治，命笞田者。
庚申，金皇太子允恭薨。金主命太子妃及諸皇孫服喪，並用漢儀。
太子天性仁厚，嘗奏曰：「東宮賀禮，親王及一品皇族皆北面拜伏，臣但答揖。望聖慈聽臣答拜，庶敦親親友愛之道。」金主從之，遂為定製。
一日，侍宴於常武殿，典食進粥。將食，有蜘蛛在粥碗中，典食恐懼失措。太子從容曰：「蜘蛛吐絲，乘空忽墮此中耳，豈汝罪哉！」在東宮十五年，恩德浹人者深。及卒，侍衛軍士爭入臨於承華殿下，聲應如雷，百姓皆於市門巷端為位慟哭。時諸王妃主入臨，多從奴婢，奴婢頗喧雜不嚴，樞密使圖克坦克寧遣出之，身護宮門，嚴飭禁衛如法，然後聽入，從者有數。謂東宮官屬曰：「主上巡幸未還，太子不幸至於大故，汝等此時以死報國乎？吾亦不敢愛吾生也！」辭色俱厲，聞聲肅然敬憚。
皇孫金源郡主瑪達格哀過甚，克寧諫曰：「哭泣，常禮也。身居塚嗣，豈以常禮而忘社稷之重乎？」召太子侍讀完顏匡謂曰：「爾侍太子日久，親臣也。郡王哀毀過甚，爾當固諫。謹視郡王，勿去左右。」金主聞克甯嚴飭宮衛，謹護皇孫，喜其忠誠，愈重之。
壬戌，淮東總領吳琚奏：「欲將鎮江都統司諸軍官兵日前所欠激賞鋪、軍鬚子鋪布帛錢並與除放，庶幾官兵得其全請贍家。此令一下，足以感士心，足以正師律，足以戒掊克，足以示陛下知行伍之微，恤士卒之至。」帝曰：「軍政刻削，楊存中以來便如此，可依琚所奏。」仍降指揮，其它有無似此去處及別有侵刻營運錢等，並詔還之。
丙寅，金烏庫哩元忠罷為北京留守。金主責之曰：「汝強愎自用，覬權而結近密，汝心叵測，其速之官！」
己巳，臣僚言：「臣聞一定不易之謂法，循習引用之謂例，故昔人嘗守法以廢例，未嘗用例以廢法。今天官諸選，條目猥多，法例參錯，吏奸深遠，法無已行而或廢，例有已行而必得，此其為弊，固非一日。請詔銓部，凡七司所行之事，條法具載分明，可以遵用；而偶無已行者，並令長貳、郎官據法施行，若於法窒礙而偶有已行之例，並不得引用。」從之。
丁丑，帝謂宰執曰：「秋季在近，獄案有稽緩者，可擇數事議行遣。今州郡職事，弛慢不一，難為一例，須知寬猛相濟，政是以和。前此嶽霖降官印榜，行下已久，誨爾諄諄，聽我藐藐，豈可不明賞罰！使賞罰不明，朝夕諄諄，無益也。」是日，諸路監司、帥臣以所部郡守考察臧否上，惟浙東未具聞，帝曰：「 近來廢弛事多，須當懲戒，帥臣鄭丙、提舉勾昌泰各降一官。」
秋，七月，壬午朔，金賜太子諡曰宣孝。
癸未，臣僚言：「淮上州軍，逐處皆有樁管米斛，健康、鎮江大軍屯駐，又有總司錢糧。惟太平州、採石鎮沿江要害去處，去歲民間艱食，州郡必無儲備，聞淮上去秋成熟，淮人多有載米入浙中出糶不行。今來秋成在近，望先支降本錢付總領所，及時和糴。」詔：「趙汝誼於健康務場見樁管會子，委官就採石倉措置。」
詔罷荊門軍浰河、武甯、黃泥稅場，以前知軍陸洸言豪民買撲擾民故也。
壬寅，內藏庫奏和州、無為軍、常德府所欠分錢，乞再限一季起發。帝曰：「近日和州卻以三千緡賂內侍求免。事覺，所免只五千緡，卻用三千緡屬托，謂何？」王淮等對曰：「其意以為可長久得免，故不憚一時之費。」帝曰：「守臣張士儋、張臨、趙公頤，各展二年磨勘，更與展限半年，須管發納數足。」
吏部言：「二廣考試補攝官人，請依本部銓試出官指揮，將考校到合格人，以十分為率取五分。」從之。
先是廣東提舉韓璧言：「二廣兩薦之士，許試攝官，謂之『試額』；二年再試，謂之『待次』；累至三試，謂之『正額』；然後就祿，或任鹽稅，或受簿尉，至有闕官之處，雖待次亦得以濫授。其試攝程度，大略如銓試之五場，自非雜犯，雖文辭鄙俚，亦在所錄，僥倖太甚。請自今一如銓試法，下吏部勘當。」而有是請。
甲辰，罷常德府、復州稅場，從提舉趙善譽之請也。乙巳，罷江都、泰興、山陽、天長、高郵稅場，從提舉趙不流之請也。帝曰：「此皆有益於民之事，日行一事，歲計則有餘矣。」
臣僚言：「竊見浙運耿秉，近因屬邑版帳錢額太重，乞與屬郡評議，將額重處量減，詔從其請。兩浙版帳錢額之重，實與江西之月樁相似，二浙州郡亦自窘匱，就諸縣之額太重者與之斟酌，縣有毫釐之減，則民有毫釐之惠。若諸路得一賢轉運使，則不待冠蓋交馳，而裕民之說行矣。望出此疏付版曹，行之浙運，更令耿秉與諸郡守臣悉心講究，次第行之，諸路得為楷式；更願陛下不惜少裨版曹，以蘇民力。」從之。
戊申，金主發好水川。
八月，甲寅，監察御史冷世光言：「監司歲出巡閱，吏卒誅求，所過騷然，一縣之中，凡數百緡僅能應辦，否即捃摭生事。請明詔諸路監司，今後巡閱，力革此弊，所用隨行吏卒，各於州郡差撥，逐州交替。」從之。
丁巳，帝諭宰執，二廣鹽事當並為一司。王淮等曰：「外議，並司後恐廣西漕既不預鹽事，即無通融錢物，或至支吾不行。」帝曰：「如此，須更商量，蓋天下事全在致思，思之須有策。窮則變，變則通，譬如弈棋，視之如無著，思之既久，著數自至。」
辛酉，詔：「提領封樁庫所支降會子，付淮東、淮西、湖廣總領所，並充今年和糴樁管米本錢支用。」
壬戌，詔：「封樁庫支降會子，委浙西提舉羅點和糴。」
乙丑，詔曰：「朕惟差役之法，為日蓋久；近年以來，又創限田之令，可謂備矣。然州縣奉行不公，豪貴兼併太甚，隱寄狹戶，弊端益滋。一鄉之中，上戶之著役者無幾，貧民下戶，畏避棄鬻，至不敢蓄頃畝之產。莫若不計官民戶，一例只以等第輪差，如此，則不惟貧富均一，且稅籍之弊不革而自去。可令戶部、給舍、台諫詳議聞奏。」
丙寅，提舉常平茶鹽公事趙恐朝辭，帝曰：「鹽事利害稍重，凡事可親臨，勿容官吏滋弊。至贓吏，不可不按。」
癸酉，知建康府錢良臣奏：「秋教按閱禁軍，路鈐、訓武郎胡斌，恃酒無禮，望賜罷黜。」帝曰：「胡斌素多口，以舊在潛邸，故略假借，乃敢輒犯階級，可降兩官，放罷。」
甲戌，秦焴奏德安府巡檢張革，慢棄本職，於公所詈前任守臣，乞罷黜。帝曰：「此風不可長。放罷輕典，更降兩官。」
丙子，詔蠲會稽借貸官米。
九月，甲申，詔蘭溪借過常平錢收買稻種，並蠲放。
金主次遼水，召見百二十歲女真老人，能道太祖開創事，金主嘉歎，賜食，並賜帛。
己酉，還中都，臨宣孝太子於熙春園。
丙戌，國子祭酒顏師魯請獎進節義之士，帝然之。
辛卯，禮部言：「太史局與成忠郎楊忠輔所陳曆法異同，請差監視楊忠輔同太史局不干礙官測驗施行。」帝曰：「日月之行有疏數，故歷久不能無差。大抵月行道遠，多是不及，無有過者。至日可遣台官並禮部官看驗。」乃命禮部侍郎顏師魯監視測驗。
先是忠輔言：「南渡以來，嘗改造《統元》及《乾道》二曆，皆未三年，已不可用。目今見行《淳熙曆》，乃因陋就簡，苟且傅會而已，驗之天道，百無一合。《淳熙曆》朔差者，自戊戌以來，今八年矣。忠輔因讀《易》，粗得大衍之旨，創立日法，撰衍新曆，凡日月交會，氣候啟閉，無不契驗。今己巳歲九月望，月蝕在晝，而《淳熙曆》法當在夜。在晝者蝕晚而不見，在夜者蝕早而見，若以晝夜辨兩曆之是非，斷可決矣。」故有是詔。尋命官測驗，是夜，陰雲，不見。
壬辰，臣僚言：「吏部差注知州，請並令長貳同共銓量其人材堪與不堪應選，保明聞奏。或前任有過犯者，亦酌其輕重，為之去取，其人材不堪應選者，即予報罷，庶幾不致冒濫。」詔：「自今吏部差注知州，同共銓量，先次保明聞奏。」
癸巳，起居舍人李巘言：「郊禋之際，命官行事，皆所以尊天禮神；贊導之吏，利於速集，往往先引就位以待行禮。立俟既久，筋力有限，徙倚疲頓，或至倒側，及當行禮，多不如儀，肅敬之誠，何從而生！」帝曰：「此說誠然。朕往在潛邸為亞獻時，催班亦早，時風緊簾疏，頗覺難待。況百官既無幕次，又立班太早，所謂雖有肅敬之心，皆倦怠矣。蓋引班吏只欲早畢它事，甯顧時之未可，今只須先二刻催班。」
丁酉，郭杲申襄陽府木渠下屯田二麥數，帝曰：「下種不少，何所收如此之薄？可令郭杲細具因依。」帝又曰：「所在屯田，二麥於六月終，稻穀於十月終，可具數聞奏，仍先申尚書省。」繼以湖廣總領趙彥逾、知襄陽府高夔、京西運判劉立義、鄂州江陵副都統閻世雄奏襄、漢之間麥稻熟時，乃詔二麥於七月終，稻穀於十一月終，具數聞奏。
中書門下省言前知綿州史祁，得替之日，將本州見在錢指為羨餘，獻總領所，希求薦舉，詔史祁特降一官，放罷。
冬，十月，丙辰，諭建康府副都統閻仲曰：「朕惟將帥之弊，每在蔽功而忌能，尊己而自用，故下有沈抑之歎，而上無勝算之助。殊不知兼收眾善，不掩其勞，使智者獻其謀，勇者盡其力，迨夫成功，則皆主帥之功也。昔趙奢解閼與之圍，始令軍中有諫者死，及許曆進北山之策而奢許諾，卒敗秦師，卿當以奢為法。」仍刊石給賜殿帥以下。
金尚書省奏親軍數多，宜稍減損，詔定額為二千。宰臣退，金主謂左右曰：「宰相年老，艱於久立，可置小榻廊下，使少休息。」
庚申，詔：「兩淮並沿邊州軍歸正人請占官田，昨累降指揮與免差稅賦；今限滿，理宜優恤，可自淳熙十三年為始，更與展免三年。」
甲子，金主謂宰臣曰：「護衛年老，出職而授臨民，字尚不能書，何以治民！人胸中明暗，外不能知，精神昏耄見於外，是強其所不能也。天子以兆民為子，不能家家而撫，在用人而已。知其不能而強授之，百姓其謂我何！」
乙亥，知隆興府程叔達請將淳熙十年分百姓未納稅苗蠲放，其上供及分隸之數，自行管認。帝曰：「不虧公家，又有利於百姓，可依奏。仍令出榜曉諭。」王淮曰：「以此觀之，州郡若得人，財賦自不至匱乏。」帝曰：「此須守臣自不妄用。若妄用，何以表率胥吏，使財賦有餘！」
十一月，甲申，司農少卿吳燠言：「宜令有司集議，冗食之吏散在百司者，務從減省，先自省部始。若夫不急之官，宜汰之兵，亦可以次第省廢，其於大農歲計，不為小補。」帝曰：「遽然省罷，人必怨懼。可行敕令所參照條法，合省減人數，且令依舊，俟離司或事故，更不作闕。其合減兵卒，亦許存留，如事故更不差撥。」
前將作監朱安國言：「文思院製造，有物料未到者，轉移以應急切之須。願明詔，自今文思院製造，不得轉料。又，皇城司差親從官二人充本院監作，動輒脅持，邀取常例，宜罷差。」帝曰：「然。親從官誠宜罷之。」
以知漳州黃啟宗清廉律己，撫字有勞，除秘閣，再任。
庚寅，金葬宣孝太子於大房山。
金主欲加以帝號，問於群臣，翰林修撰趙可對曰：「唐高宗追諡太子宏為孝敬皇帝。」左丞張汝弼曰：「此蓋出於武后。」遂止。乃建廟於衍慶宮。
戊戌，金以皇子曹王永功為御史大夫。
辛丑，冬至，郊。先是詔史浩、陳俊卿陪祠，皆辭。
十二月，庚戌朔，加太上皇尊號「紹業興統明謨盛烈」八字，皇太后「備德」二字。壬子，王淮等賀冊寶禮成。帝曰：「前日慈顏甚歡。」淮曰：「陛下奉親至誠，載籍所未聞。」帝曰：「太上賜朕銷金背子一領，但色差淺，此便是昔人斑衣。來歲慶壽日，更服以往。」淮等曰：「洵盛事也。」
癸丑，尚書右司郎中何萬言：「今之風俗，視舊日侈，此家給人足不能如往時也。本朝自淳化後，已號極治，仁宗深慮風俗易奢，景祐二年詔：『天下士庶之家，非品官無得起門屋；非宮室寺觀毋得彩繪門宇；器用毋得純金及表裡用朱；非三品以上及宗室、戚裡家毋得金棱器及用玳瑁器；非命婦毋得金為首飾及真珠裝綴首飾、衣服；凡有床褥之類，毋得用純錦繡；民間毋得乘簷子，其用兜子者，舁無過四人；非五品以上毋得乘鬧裝銀鞍。違者，物主、工匠並以違制論。』令請考其違戾於禮法者，開具名件，嚴立禁戢，始自中都，以至四方，則用度有制，民力自寬。」詔禮部參照景祐詔書並見行條令討論聞奏。
甲寅，茶馬司言宕昌馬場歲額所管，皆是遠蕃入中，其間多蹄黃怯瘦之類，若行排撥，必致損斃。令於西和州置豐草監，並宕昌良馬監，務應歇養。
金樞密使圖克坦克甯請立金源郡王為皇太孫，以系天下之望，曰：「此事貴果斷，不可緩也。緩則起覬覦之心，來讒佞之言，豈惟儲位久虛，而骨肉之禍恐自此始矣。」金主以為然。戊午，詔起復皇孫金源郡王瑪達格判大興尹，進封原王。
庚申，知成都府留正以病告，帝曰：「留正病，可即擇人知成都。」王淮等薦趙汝愚，帝曰：「朕亦思之，無如汝愚，其處事不偏，可任也。」
癸亥，權發遣簡州丁逢朝辭，論今日財賦，窠名之數多，養兵之費重，民力有限，而州縣之吏，並緣名色，巧計侵移，重困民力，請嚴行禁止。帝曰：「卿到簡州，當遵守所言。」
丙寅，金左丞相完顏守道，左丞張汝弼，右丞鈕祜祿額特喇，參知政事張汝霖，坐擅增東京諸皇孫食料，各削官一階。
丁卯，湖北提舉趙善譽言：「江陵府高陂河渡，請盡廢官課，聽從近便居民各以舟船渡載，庶幾豪民不得專其利，而民力無迫脅阻滯之患。」從之。
甲戌，金主謂宰臣曰：「太尉守能，論事止務從寬，犯罪罷職者多欲復用。若懲其首惡，後來知畏；罪而復用，何以示戒！」
金主聞有司市面，不時酬直，怒監察不舉劾，杖之，以問參知政事程輝，輝曰：「監察君之耳目，所犯罪輕，不贖而杖，亦一時之怒也。」金主曰：「職事不舉，是故犯也。杖之何不可？」輝曰：「往者不可諫，來者猶可追。」
乙亥，忠翊郎、殿前司左翼軍統制盛雄飛，特降兩官，送隆興府居住，以不親臨教閱，添置回易，泉州以其事來上，故有是詔。
丙子，金主謂宰臣曰：「原王大興行事如何？」額特喇對曰：「聞都人皆稱之。」金主曰：「朕令察於民間，咸言見事甚明，予奪皆不失常，曹、豳二王弗能及也。又聞有女真人訴事，以女真語問之，漢人訴事，漢語問之。大抵習本朝語為善，不習則淳風將棄。」張汝弼對曰：「不忘本者，聖人之道也。」額特喇曰：「以西夏小邦，崇尚舊俗，猶能保國數百年。」金主曰：「事當任實。一事有偽，則喪百真，故凡事莫如真實也。」
金主嘗與宰臣議古有監軍之事，平章政事襄曰：「漢、唐初無監軍，將得專任，故戰必勝，攻必克。乃叔世始以內臣監軍，動為所制，故多敗而少功。若將得其人，監軍誠不必置。」金主嘉納之。
是歲，知龍州王偁上《東都事略》。
詔舒、蘄二州鐵錢監歲鑄並以二十萬貫為額。
春，正月，庚辰朔，帝詣德壽宮行慶壽禮。大赦，推恩。
戊戌，詔：「淮東、淮西、湖廣總所並江、池州、襄陽、江陵府大軍庫見在金銀錢會，並限半月具申尚書省。」
甲辰，金主如長春宮春水。
二月，庚戌，詔：「潼川運判嶽霖職事修舉，除直徽猷閣，再任。」
知靜江府詹儀之為通判沈作器乞宮觀，帝曰：「此門亦不可開。監司按通判則可，知州於通判按舉皆不可。若通判只是隨州，焉用通判！其改差別處通判。」
乙卯，步軍都虞候梁師雄，奏射鐵簾合格官兵人數，帝曰：「聞射鐵簾諸軍，鼓躍奮勵，可作士氣。」周必大對曰：「兵久不用則氣惰。今陛下以此激勸，將見人人皆勝兵矣。」
癸酉，帝謂侍臣曰：「朕觀唐世大將，得人頗多，蓋緣內討方鎮，外有吐蕃、回紇，無時不用兵，所以人皆習熟。國朝仁厚，不動兵革餘三五十年，故名將少。」王淮曰：「人材遇事乃見。但中外多事，用兵不已，亦非美事也。」
金主還都。乙亥，詔曰：「每季求仕人，問以疑難，令剖決之。其才識可取者，仍察訪政跡，如其言行相符，即加升用。」
丙子，帝曰：「自古人主讀書，少有知道，知之亦罕能行之。且如『與人不求備』、『檢身若不及』二語，人君豈不知之！然所行不至。陸贄論諫諄復不已者，正欲德宗知而行之，如魏徵於太宗，則言語不甚諄復。且德宗之時何時也？而與陸贄論事，皆是使中人傳旨。且事有是非，當面反覆詰難，猶恐未盡，投機之會，間不容髮，豈可中人傳旨！朕每事以太宗為法，以德宗為戒。」
三月，丙戌，淮東、淮西總所具到軍庫見錢、會子及務場錢數。詔：「就本府認數樁管，非朝旨，不得擅行支使。」
己丑，金尚書省擬奏除授，金主曰：「卿等在省，未嘗薦士，止限資級，安能得人！古有布衣入相者，聞宋亦多用山東、河南流寓疏遠之人，皆不拘於貴近也。以本朝境土之大，豈無其人！朕難遍知，卿又不舉，自古豈有終身為相者！外官三品以上，必有可用之人，但無故得進耳。」左丞張汝弼曰：「下位雖有才能，必試之乃見。」參政程輝曰：「外官雖有聲，一旦入朝，卻不稱任，亦在沙汰而已。」
辛卯，以福建運判王師愈職事修舉，除直秘閣，再任。
夏，四月，庚戌，帝讀陸贄奏議《論度支折稅事狀》，蕭燧言：「自古聚斂之臣，務為欺誕以衒己能，未有不先分更制度者。」帝曰：「天下本無事，庸人自擾之耳。」讀贄所論裴延齡書，燧言：「人君未嘗不欲去小人，然嘗為小人所勝，如蕭望之為恭、顯所勝，張九齡為李林甫所勝，裴度為皇甫鎛所勝。」帝曰：「皇甫鎛亦延齡之徒也。」詔：「沒官田產，合拘收租入常平，違者科罪。」
壬子，金主謂侍臣曰：「朕常禦膳務從簡省，若欲豐腆，雖日用五十羊亦不難，然皆民之脂膏，不忍為也。遼主聞民間乏食，謂何不食幹臘，蓋幼失師保之訓，及即位，遂不知民間疲苦。想前代之君，享富貴而不知稼穡艱難者甚多，其失天下，皆由此也。」又曰：「隋煬帝時，楊素專權行事，乃不慎委任之過。與正人同處，所知必正道，所聞必正言，不可不慎也。今原王府屬，當選純謹秉性正直者充之，勿用有權術之人。」戊午，金左丞張汝弼罷。汝弼奏事阿順，金主謂左右曰：「卿等每事多依違苟避，不肯盡言，高爵厚祿，何以勝任！如烏庫哩元忠，剛直敢言，義不顧身，誠可尚也。」於是徙元忠知真定尹。
壬戌，金太尉、左丞相完顏守道致仕，為咸平尹，封華國公。
金主遣人諭之曰：「咸平自斡罕亂後，民業尚未復舊。朕聽卿歸鄉里，所以安輯一境也。」
五月，己卯，蕭燧奏讀陸贄《奏議》聖語，帝曰：「朕每見贄論德宗事，未嘗不寒心，正恐未免有德宗之失，卿等言之。」又曰：「德宗不肯推誠待下，雖更奉天離亂，終不悔悟，此以知其不振也。」
甲申，金以大興尹原王瑪達格為尚書右丞相，賜名璟，以司徒、樞密使圖克坦克甯為太尉、尚書左丞相，判大宗正事趙王永中復為樞密使。
參知政事程輝致仕。輝喜雜學，尤好論醫。神童常添壽者，方數歲，輝召與語，因書「醫非細事」。添壽塗「細」字，改作「相」字，輝大慚。
戊子，盧溝決於上陽村，金主命集議。先是決顯通寨，發中都三百里內民夫塞之；至是復決，議者恐枉費工物，遂弗治。
庚寅，金御史大夫曹王永功罷，以豳王永成為御史大夫。
戊戌，金以尚書右丞鈕祜祿額特喇為左丞，參知政事張汝霖為右丞。
六月，己未，臣僚言：「臨安守臣將本府胥吏除合存留外，罷逐百餘人，更有不曾根括不得姓名人，盡行汰斥，亦幾二百餘。臨安在輦轂之下，而吏輩額外增置，私自存留，如此其眾，況四方郡邑之廣，胥徒之冗，何可勝計！請令提舉將此縣人吏，照紹興二十六年指揮存留正額外，其餘盡行罷逐。其合存留之人，不系過犯，不經斷勒，方許存役。」從之。
己巳，金主謂宰執曰：「朕與卿等皆老矣，薦舉人才，當今急務，人之有幹能固不易得，然不若德行之士最優也。」
秋，七月，丙申，金以御史中丞馬惠迪為參知政事。
是月，詔：「諸路州縣並以見錢、會子中半交收。」帝因言：「聞軍民不要見錢，卻要會子，朕聞之甚喜。但會子不可更增見在之數。」
閏月，己酉，令淮、浙提鹽約束逐州主管官：「遇亭戶納鹽，在官須管，即時稱下，支還本錢，不得縱容官吏掊克。如聽用花帶等錢及上戶兜請折除等事，並嚴覺察按劾，仍許亭戶越訴。」
戊申，以敷文閣學士留正簽書樞密院事。
己酉，施師點乞免兼同知樞密院事，許之。
八月，乙亥朔，日月五星聚軫。
丁丑，金主謂宰臣曰：「親軍雖不識字，亦令依例出職，若涉贓賄，必痛繩之。」圖克坦克寧曰：「依法則可。」金主曰：「朕於女真人未嘗不體恤，然涉贓罪，雖朕子弟亦不能恕。太尉之意，欲姑息女真人耳。」
戊寅，金尚書省奏河決衛州，城壞，命戶部侍郎王寂、都水少監王汝嘉徙衛州於胙城縣。寂馳傳視被災之處，不為拯救，乃專集眾以網魚、取官物為事，民甚怨之。金主聞而惡之，遣戶部劉瑋往行部事，從宜規畫，黜寂為蔡州防禦使。
辛巳，詔：「集英殿修撰、知隆興府程叔達，久任閫寄，治行有聞，除敷文閣待制，再任。」
壬午，新築江陵城成。
甲午，金主秋獵。庚子，次薊州。
九月，甲辰朔，金主如盤山，因遍閱中盤諸寺，庚申，還都。
丙寅，金主謂宰臣曰：「呼喇台叛亡，已遣人討之，可益以甲士，毀其船伐。」馬惠迪曰：「得其人不可用，有其地不可居，恐不足煩聖慮。」金主曰：「朕亦知此類無用，所以毀其船伐，欲不使再窺邊境耳。」
庚午，江西安撫等請將上供米折納價錢，帝曰：「是何言也！食與貨自不同，本是納米，今教納錢，可乎？」
辛未，知靜江府詹儀之，言知宜州王侃盡心邊備，蠻猺知畏，請優加旌別，仍令再任，詔王侃特轉一官，減三年磨勘，令再任。
是月，詔求遺書。
詔裁有司冗食。
冬，十月，甲午，金詔增河防軍數。
金圖克坦克甯，以原王未正太孫之位，屢請於金主。時諸子趙王永中最長，而克寧又與永中有連，金主歎曰：「克寧真社稷臣也！」
戊戌，金甯昌節度使崇肅，行軍都統忠道，以討呼喇台不待見敵而還，崇肅枚七十，削官一階，忠道杖八十，削官三階。
十一月，辛亥，中書舍人陳居仁劄言乞略細務，帝曰：「其言甚當。今之要務，不過擇人材，正紀綱，明賞罰。多降指揮，徒見繁碎。」
甲寅，司農寺言已分委西倉糴事，帝謂宰臣曰：「此等便可自劄下。凡指揮須教人信畏，若是玩瀆，何補於事！當取其大者、要者留意，至於小事，姑從闊略。如除授監司、太守，卿等須反覆留意。」帝又曰：「少降指揮，不唯事簡，又且人信，所謂一舉而兩得之。」
庚申，金立右丞相原王璟為皇太孫。
甲子，王淮等上《仁宗、英宗玉牒》、《神、哲、徽、欽四朝國史列傳》、《皇帝會要》。
金主謂宰臣曰：「朕聞宋軍自來教習不輟，今我軍專務遊惰。卿等勿謂天下既安，而無預防之心，一旦有警，兵不可用，顧不敗事耶？其令以時訓練！」
丙寅，右丞相梁克家罷，為觀文殿大學士、醴泉觀使兼侍讀。
庚午，金主謂宰臣曰：「朕方前古明君，固不可及；至於不納近臣讒言，不受戚裡私謁，亦無愧矣。朕嘗自思，豈能無過！朕之過，頗喜興土木之工，自令不復作矣。」
辛未，敕令所進審定裁減吏額。帝曰：「革弊以漸，且依舊存留，只是將來不作額，最為良法，亦不至咈於人情。」
十二月，辛巳，臣僚言汀州科鹽之害，詔漕臣趙彥操、王師愈同提舉應孟明措置聞奏。彥操等尋奏：「汀州六邑，長汀、清流、寧化則食福鹽，上杭、連城、武平則食漳鹽，亦各從其俗耳。夫食鹽者既異，則鈔法難於通行。今欲將舊欠鹽錢盡與蠲放及減鹽價，其所蠲舊欠與所減鹽價，本司卻多方措置那充，應補其數。如此，則州縣之力即日可紓，立價即平，買鹽者眾，私販遂息，官賣益行，價雖裁減，用無所虧。是汀州與六邑歲減於民者三萬九千緡有奇，減於官進一萬緡有奇，所補州用與所放舊欠又在此外。加以利源不壅，財力自豐，救弊之本，無以尚此。」並從之。
甲申，金左諫議大夫黃久約言遞送荔枝非是，金主曰：「朕不知也，今令罷之。」丙戌，謂宰臣曰：「有司奉上，惟沽辦事之名，不問利害如何。朕嘗欲得新荔枝，兵部遂於道路特設鋪遞，比因諫官黃久約言，朕方知之。夫為人無識，一旦臨事，便至顛沛。宮中事無大小，朕嘗觀覽者，以不得人故也；如便得人，寧復它慮！」
甲午，少師致仕陳俊卿薨，命諸子勿祈恩澤，勿請諡碑。帝聞，嗟悼，諡正獻。
丙申，金主謂宰臣曰：「此聞河水氾濫，民罹其害者，貲產皆空。今復遣官於彼推排，何耶？」右丞張汝霖曰：「今推排皆非被災之處。」金主曰：「雖然，必其粦道也。即粦水而居，豈無驚擾遷避者！計其資產，豈有餘哉，尚何推排為！」
戊戌，大理寺奏獄空。
是月，利州路饑，賑之。

