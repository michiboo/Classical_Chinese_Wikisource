
春，正月，丙辰，立遷轉官員法：凡無過者授見闕，物故及過犯者選人補之，滿代者令還家以俟。又定諸路差稅課程，增益者即上報，隱漏者罪之。
詔括江、淮銅及銅錢、銅器。
辛酉，以海賊賀文達所掠良婦百三十餘人還其家。
廣西廉州海賊霍公明、鄭仲龍等伏誅。
甲子，敕泉州行省；「山寨未即歸附者率兵拔之，已拔復叛者屠之。」
錄收宋二王功，以總管張宣為沿海招討使，千戶羅璧為管軍總管。
先是阿爾哈雅、呼圖特穆爾等下荊南、江西、廣西、海南之地，凡得州五十八，峒夷山獠不可勝計，所俘三萬二千餘人，悉役為奴，自置吏治之，責其租賦。行台御史以為言，戊辰，敕御史大夫姜衛檢核之，並放為民。
置行中書省於福州。
蒙古漢軍都元帥張弘范卒。
弘範自厓山入朝，賜宴內殿，慰勞甚厚。未幾，瘴癘疾作，帝命尚醫診視，遣近臣臨議用藥，衛士監門止雜人無擾其病。病甚，沐浴易衣冠，扶掖至中庭，面闕再拜，退坐，命酒作樂，與親故言別，出所賜劍甲付子珪曰：「汝父以是立功，汝佩服勿忘也。」端坐而卒，年四十三。
弘範好讀書，過目通大義，善應對。初從巴延下建康，軍中會諸將頒賞，弘範後至，巴延曰：「軍中會集，後至者罪，雖勳舊不貸，汝何敢爾。」弘範曰：「出戰不敢後，受賞恥居先。」巴延無以難。居常曰：「律己廉則公明自生，賞罰信則人皆效力，不懷報怨之心則怨亦自釋。」聞者韙之。後追封淮陽郡王，諡獻武。
二月，乙亥，張易言高和尚有秘術，能役鬼為兵，遙制敵人。命和爾果斯將兵與高和尚同赴北邊。
丁丑，達爾布罕以雲南行省軍攻定昌路，擒總管谷納，殺之。詔達爾布罕還，以阿達代之。
雲南行省右丞尼雅斯拉鼎等上言：「緬國輿地形勢，皆已在臣目中。臣先奉旨，若重慶諸郡平，然後有事緬國。今四川已底寧，請益兵征之。」帝以問丞相托裡圖哈，托裡圖哈曰：「陛下初命發士卒六萬人征緬，今尼雅斯拉鼎止欲得萬人。」帝曰：「足矣。」遂詔尼雅斯拉鼎將精兵萬人征之。
尼雅斯拉鼎又建言三事；其一謂：「雲南省規措所造金簿，貿易病民，宜罷。」一謂：「雲南有省，有宣慰司，又有都元帥府。近宣慰司已奏罷，而元帥府尚存。臣謂行省既兼領軍民，則元帥府亦在所當罷。」一謂：「雲南官員子弟入質，臣謂達官子弟當遣，餘宜罷。」奏可。尼雅斯拉鼎，賽音諤德齊之長子也。
己丑，命梅國寶襲其父應春瀘州安撫使職。初，瀘州嘗降宋，應春為前重慶制置使張玨所殺。國寶詣闕訴冤，詔以玨畀國寶，使復其父仇，時玨在京兆，解弓弦自縊死。國寶請贖還瀘州軍民之為俘者，從之。
日本殺國使杜世忠等，征東元帥實都、洪俊奇請自率兵往討；廷議姑少緩之。
庚子，發侍衛軍三千浚通州運糧河。
江淮行省左丞夏貴請老，從之，仍官其子孫。
辛丑，以廣中民不聊生，召右丞達春、左丞呂師夔，廷詰壞民之由，命頁迪密實、賈居貞行宣慰司往撫之。師夔至，廷辯無驗，夏命還省治事。
三月，癸卯，命王積翁入領省事；中書省臣以為不可，改戶部尚書。
甲辰，帝幸上都。時上都留守闕，宰相進擬十數人，皆不稱旨。帝顧賀仁傑曰：「無以易卿者。」遂授之。仁傑善於其職，每歲春秋行幸，供億未嘗闕。
乙卯，立都功德使司，掌帝師所統僧人並吐番軍民等事。
初，安西王既薨，召其相趙炳入見，因言陝西運使郭琮、郎中郭叔雲不法事，帝怒，遣使偕炳往按其罪。至則琮等矯世子阿南達旨，收炳及妻子囚之平涼北崆峒山。炳子仁榮上訴，詔遣使馳往脫炳，且械琮黨偕來。琮等留使者，醉以酒，先遣人毒炳於獄中，帝聞之，大怒，琮至，親鞫之，伏辜，命仁榮手刃琮及叔雲於市，籍其家畀之。仁榮曰：「不共戴天之人所有，何忍受之！」帝稱善，別賜鈔二萬緡，為治喪具。尋贈炳中書左丞，諡忠湣。
趙炳之死也，與王府相商挺無預；會王府女奚有預郭琮之謀者，臨刑，望以求生，語連挺及其子獻，帝怒，召挺，拘炳家，獻下獄，命諸儒讞其罪。吏部尚書青陽夢炎曰：「臣宋人，不知挺向來之功可補今之過否？」帝不悅曰：「是同類相助之詞也。」符寶郎董文忠曰：「夢炎不知挺何如人，臣以曩時推戴之功語之矣。」帝良久曰：「其事果何如？」文忠曰：「臣目未睹，耳固聞之，殺人之謀，挺不與也！」帝默然，久之，始得釋。
先是，索多軍士擾民，故南劍等路民復叛，及蒙古岱往招徠之，民始獲安。夏，四月，壬申朔，詔以蒙古岱仍行省福州。
癸酉，南康杜可用叛，命史弼討擒之。
乙酉，以太常樂付太常寺。
丁亥，立杭州路金玉總管府。
五月，甲辰，作行宮於察罕諾爾。
癸丑，詔雲南行省發四川軍萬人，命鐸喇哈領之，與前所遣將同征緬國。
移福建行省於泉州。
高麗國王暙，以民飢乞貸糧萬石，許之。
甲寅，汀、漳叛賊廖得勝伏誅。
六月，丁丑，索多部下聚黨于海道劫奪商貸，范文虎招降之，覆議置於法。
阿塔哈等請罷江南所立稅課提舉司，阿哈瑪特力爭，詔御史臺選官檢核，具實以聞，遂遣布嚕哈達等檢核江淮行省錢谷。
壬辰，召范文虎，議征日本。
命江淮等處頒行鈔法，廢宋銅錢。
秋，七月，己酉，立行省於京兆，以前安西王相李德輝為參知政事，兼領錢谷事。
徙泉州行省於隆興。
戊午，以參知政事郝禎、耿仁並為中書左丞。
阿哈瑪特在位日久，益肆貪橫，援引二人驟升同列，陰謀交通，專事蒙蔽，逋賦不蠲，眾庶流移，京兆等路歲辦課至五萬四千錠，猶以為未實。民有附郭美田，輒取為己有。內通貨賄，外示威刑，廷中相視，無敢論列。有宿衛士洛陽秦長卿者，上書發其奸，事下中書，中貴人力為救解，議遂寢。阿哈瑪特大恨長卿，以鐵冶事誣逮下吏，籍其家，使獄束殺之。其後阿哈瑪特雖誅，而長卿之冤終不白。
用姚演言，開膠東河，及收集逃民屯田漣、海。
初，中書以領大農事張立道熟於雲南，奏授大理等處巡行勸農使。
其地有昆明池，介碧雞、金馬間，環五百餘里，夏潦暴至，必冒城郭。立道求泉源所自出，役丁夫二千人治之，泄其水，得壤地萬餘頃，皆為良田。爨、僰之人，雖知蠶桑而未得其法，立道始教之飼養，收利十倍於舊，雲南由是益富。庶羅諸山蠻慕之，相率來降，收其地，悉為郡縣。除立道忠慶路總管。
時雲南未知尊孔子，祀王羲之為先師。立道首建孔子廟，置學舍，勸土人子弟以學，擇蜀士之賢者迎以為師，歲時率諸生行釋菜禮，人習禮讓，風俗稍變。
至是入朝，力請於帝，以雲南王子額森特穆爾襲王爵，帝從之。遂命立道為臨安、廣西道宣撫使兼管軍招討使。立道，大名人也。
乙丑，罷江南財賦總管府。
割建康民二萬戶種秫，歲輸釀米三萬石，官為運至京師。
己巳，遣中使曆江南名山，訪求高士。且命持香幣詣信州龍虎山、臨江閣阜山、建康三茅山，皆設醮。
八月，庚午朔，蕭簡等十人曆河南五路，擅招闌遺戶，事覺，謫其為首者從軍自效，餘皆杖之。
乙亥，改蒙古侍衛總管為蒙古待衛親軍都指揮使司。
戊寅，占城、馬八兒國皆遣使奉表稱臣，貢寶物犀象。占城近瓊州，順風舟行一日可抵。海外諸蕃國唯馬八兒與俱藍為之綱領。上年冬，遣兵部侍郎嘉琿迪等與索多使占城，諭其王入朝，及是乃遣使內附。
丁亥，集賢院大學士兼國子祭酒許衡致仕，皇太子請以其子師可為懷孟路總管，以便侍養，且遣使諭之曰：「公毋以道不行為憂也，公安，則道行有時矣。」
翰林學士承旨姚樞卒，諡文獻。樞含弘仁恕，未嘗疑人欺己；有負其德，亦不留怨；憂患之臨，不見言色；有來即謀者，必反復告之。
戊戌，高麗王王暙來朝，且言將益兵三萬征日本。於是以范文虎、實都、洪俊奇為中書右丞，李庭、張巴圖為參知政事，並行中書省事。水軍萬戶都元帥張禧請行，即日拜行省平章政事，與文虎、庭等率舟師泛海東征。至日本，禧即舍舟，築壘平湖島，約束戰艦，各相去五十步止泊，以避風濤觸擊。已而颶風大作，文虎、庭戰艦悉壞，禧所部獨完。
漳州陳吊眼，聚黨數萬，劫掠汀、漳。是月，加鄂勒哲圖鎮國上將軍、福建等處征蠻都元帥，率兵五千往討，賜翎根甲，面諭遣之，且曰：「賊苟就擒，聽汝施行。」
時黃華聚黨三萬人擾建寧，號「頭陀軍」。鄂勒哲圖先引兵鼓行壓其境，軍聲大震，賊驚懼納款。鄂勒哲圖許以為副元帥，凡征蠻之事一以問之，且慮其奸詐莫測，因大獵以耀武。適有一周翔空，鄂勒哲圖仰射之，應弦而落，遂大獵，所獲山積，華大悅服，鄂勒哲圖乃聞於朝，請與之俱討賊，朝廷從之，授華征蠻副元帥，與鄂勒哲圖同署。華遂為前驅，破其五寨。
九月，壬子，帝至自上都。自是夏往避暑，秋還京師，歲以為常。
冬，十月，壬午，詔立陝西、四川等處行中書省，以布哈為右丞，李德輝、汪惟正並左丞。
初，羅施鬼國既降復叛，詔雲南、湖廣、四川合兵三萬人討之。兵且壓境，適李德輝在播州，乃遣安珪馳驛止三道兵勿進，復遣張孝思諭鬼國趣降。其酋阿察，熟德輝名，曰：「是活合州李公耶！其言明信可恃。」即身至播納款。德輝以其事上聞，乃改鬼國為順元路，以阿察為宣撫使。
時有以受鬼國馬千數譖德輝於朝者，帝曰：「是人朕所素知，雖一羊不妄受，寧有是耶！」及左丞之命下，而德輝已卒。蠻夷哭之，哀如私親，為位而祭者動輒千百人。合州安撫使王立，衰絰率吏民拜哭，聲震山谷，為發百人護喪。興元、播州安撫使何彥清率其民立廟祀之。
甲申，詔龍虎山天師張宗演赴闕。
己丑，命達實為招討使，佩金虎符，往求河源。達實受命而行，四閱月始抵其地。還，圖其形熱來上，言：「河出吐蕃朵甘思西鄙，有泉百餘泓，沮洳散渙，弗可逼視，方可七八十里，履高山下瞰，燦若列星，以故名鄂端諾爾，鄂端，譯言星宿也。群流奔湊，近五七里，匯為二巨澤，名鄂博諾爾。自西而東，連屬吞噬，行一日，迤邐東鶩成川，號齊必勒河。又二三日，水西南來，名伊爾齊，與齊必勒河合。又三四日，水南來，名呼蘭。又水東南來，名伊拉齊，合流入齊必勒。其流浸大，始名黃河，然水猶清，人可涉。又一二日，岐為八九股，名也孫斡倫，譯言九渡，通廣五七里，可度馬。又四五日，水渾濁，土人抱革囊騎過之。自是兩山峽束，廣可一里、二里或半裡，其深叵測。朵甘思東北有大雪山，名伊爾瑪布謨喇，其山最高，譯言騰格爾哈達，即昆亶也。自八九股水至昆亶，行二十日。崑崙以西，山皆不穹峻。其東，山益高，地益漸下，岸狹隘，有孤可一躍而越之外。行五六日，有水西南來，名納鄰哈喇，譯言細黃河也。又兩日，水南來，名奇爾穆蘇。二水合流入河，河水北行，轉西，流過昆亶北，向東北流，約行半月，至貴德州，地名筆齊裡，始有州治、官府。又四五日，至積石，即《禹貢》之積石也。自發源至漢地，南北澗溪，細流傍貫，莫知紀極。山皆草石，至積石方林木暢茂。世言河九折，蓋彼地有二折焉。」
丙申，始制象轎。吏部尚書劉好禮言：「象力甚巨，上往還兩都，乘輿駕象，萬一有變，從者雖多，何力能及！」未幾，象驚，幾傷從者，好禮，祥符人也。
十一月，乙巳，置泉府司，掌領御位下及皇太子、皇太后、諸王出納金銀事。
戊申，中書省議流通鈔法，凡賞賜宜多給幣帛，課程宜多收鈔，制可之。
丁巳，北京行省平章政事廉希憲薨，年五十。
希憲嘗戒其子曰：「丈夫見義勇為，禍福無預於己。謂皋、夔、稷、契、伊、傅、周、召為不可及，是自棄也。天下事苟無牽制，三代可復也。」又曰：「汝讀《狄梁公傳》乎？梁公有大節，為不肖子所墮，汝輩宜慎之。」後追封魏國公，諡文正，又追封恆陽王。
壬戌，詔江淮行中書省括巧匠；未幾，賜將作院工匠銀鈔、幣帛；旋敕逃役之民竄名匠戶者，復為民。
甲子，詔頒《授時曆》。
初，帝命王恂、許衡、楊恭懿及同知太史院事郭守敬遍考曆書，晝夜測驗，創立新法，參以古制推算，極為精密，至是曆成。守敬與恂等同奏言：「自漢以後，歷經七十改，創法者十有三家。今所考正凡七事：一曰冬至，二曰歲餘，三曰日躔，四曰月離，五曰入交，六曰二十八宿距度，七曰日出入晝夜刻。所創法凡五事：一曰太陽盈縮，二曰月行遲疾，三曰黃赤道差，四曰黃赤道內外度，五曰白道交周。其餘正訛補闕，蓋非一事。」奏上，賜名《授時曆》，頒之天下。自是八十年間，司天之官遵而用之，靡有差忒。凡日月薄食，五緯陵犯，彗孛飛流，暈珥虹蜺，精祲雲氣，諸系占候者，俱在簡冊。
丁卯，遺宣慰使嘉琿迪、孟慶元等持詔諭占城國主，令其子弟或大臣入朝。
昭文館大學士竇默卒。默每論國家大計，面折廷諍，人謂可方汲黯。帝嘗曰：「朕求賢三十年，得一竇漢卿及李俊民。」又曰：「如竇漢卿之心，姚公茂之才，合而為一，可謂全人矣。」公茂，樞字也。默後累贈太師，追封魏國公，諡文正。俊民，澤州人。精於邵雍皇極數。時知數者無如劉秉忠，亦自以為弗及。帝在潛邸，嘗問以禎祥，及即位，其言皆驗，而俊民已卒，賜諡莊靜先生。
十二月，庚午，殺江淮行省平章政事阿裡布、右丞雅克特穆爾、左丞崔斌。斌既發阿哈瑪特奸蠹，海內稱快。未幾，斌遷江淮行省左丞，阿哈瑪特慮其害己，乃奏遣布拉噶達爾、劉思愈檢核江南行省錢谷，誣構斌與阿裡布等盜官糧四十七萬石，因奏罷宣課提舉司及擅易命官八百餘員，自分左右司官，鑄銀銅印。命都事劉正等往案，獄弗具，復遣參政張澍等雜治之，竟置三人於死。斌有文學，達政術，副阿爾哈雅取荊湖、廣海，屢建大功，多所全活。太子聞殺斌，方食，投箸惻然，遣使止之不及。天下聞而冤之。
辛未，高麗國王王暙，領兵萬人，水手萬五千人，戰船九百艘，糧十萬石，出征日本，給右丞洪俊奇等戰具，高麗國鎧甲戰襖。諭諸道：「征日本兵取道高麗，毋擾其民。」
癸酉，以高麗國王王暙為中書右丞相。
乙酉，淮西宣慰使昂吉爾請以軍士屯田，阿達哈等以發民兵非便，宜慕民願耕者耕之，且免其租三年，從之。
鄂勒哲圖既破陳吊眼，復與副帥高興討陳桂龍等，直抵其壁。賊乘高瞰下，人莫敢進，興命人挾束薪蔽身，進至山半，棄薪而退，如是六日，誘其矢石殆盡，乃爇薪焚柵，斬首二萬級。桂龍遁走入佘洞。
甲午，大都重建太廟成，自舊廟奉遷神主於祏室，遂行大享之禮。
丙申，敕鏤板印造帝師帕克斯巴新譯《戒本》五百部，頒降諸路僧人。
敕：「擅據江南逃亡民田者，罪之。」
是歲，改建甯、雷州、廉州、化州、高州為路，以肇慶路隸廣南西道。
賑鞏昌、常德路饑民，仍免其徭役。
春，正月，辛丑，召阿喇罕、囊嘉特赴闕受訓，諭以巴圖，張珪、李庭留後，命實都、洪俊奇軍陸行抵日本，兵甲則舟運之，所過州縣給其糧食。用范文虎言，益以漢軍萬人。文虎又請馬二千及回回包匠，帝曰：「戰船安用此！」皆不從。
癸卯，發鈔及金銀付博囉，以給貧民。
丁未，敕：「江南州郡兼用蒙古、回回人，凡諸王位下合設達嚕噶齊，並赴闕。」
丙辰，帝幸漷州。
癸亥，邵武民高日新據龍樓寨為亂，擒之。
二月，辛未，帝幸柳林。
乙亥，立上都留守司。
升敘州為路，隸安西省。
移潭州省治鄂州，徙湖南宣慰司於潭州，從湖廣平章政事阿爾哈雅請也。
阿爾哈雅所定荊南、淮西、江西、海南、廣西之地，凡得州五十八，峒夷山獠不可勝計，大率以口舌降之，未嘗專事殺戮。又其取民，悉定從輕賦，民所在立祠祀之。
乙酉，改輝和爾斷事官為北庭都護府。
丙戌，征日本軍啟行，諸將陛辭，帝曰：「有一事朕憂之，恐卿輩不和耳。范文虎，新降者也，汝等必輕之。」
先是翰林學士王磐，聞師行有期，入諫曰：「日本小夷，海道險遠，勝之不武，不勝則損威，臣以為勿伐便。」帝震怒，謂非所宜言，且曰：「此在吾國法，言者不敕，汝豈有他心而然耶？」磐對曰：「臣赤心為國，故敢以言，苟有他心，何為從叛亂之地冒萬死而來歸乎！今臣年已八十，且無子嗣，他心欲何為耶？」明日，帝遣侍臣以溫言慰撫，使無憂懼。後閱內府珍玩，有碧玉寶枕，因出賜之。
浙東饑，發粟賑之。
己丑，發肅州軍民鑿渠溉田。
福建省左丞蒲壽庚言：「詔造海船二百艘，今成者五十，民實艱苦。」詔止之。
乙未，皇后鴻吉哩氏崩。後性明敏，達於事機，國家初政，左右匡正，與有力焉。四集賽奏割京城外近地牧馬，帝許之。後將諫，先陽責劉秉忠曰：「汝何不諫？若初定都時，以其地牧馬則可，今軍民分業已定，奪之，可乎？」事遂止。
後嘗於太府監支繒帛表裡各一，帝謂後曰：「此軍國所需，非私家物，後何可得支！」後自是率宮人親執女工，拘諸舊弓弦練之，緝為以製衣。宣徽字羊臑皮置不用，後取之，合縫為地毯。其勒儉有節而無棄物類如此。
宋亡，幼主入朝，後不樂。帝曰：「江南平，自此不用兵甲，人皆喜之，爾何獨不樂？」後曰：「自古無千歲之國，毋使吾子孫及此則幸矣！」帝以宋府庫物置殿庭，召後視之，後一視而反。帝遣宦者追問後何欲，後曰：「宋人貯蓄以貽子孫，子孫不能守而歸於我，我又何忍取之！」
宋太后全氏至京，不習風土，後奏請令回江南，帝不允。至三奏，帝乃答曰：「爾婦人，無遠慮，若使之南還，或浮言一動，即廢其家，非所以愛之也。即愛之，但時加存恤可矣。」後退，益厚待之。
丙申，帝還宮。以中書右丞、行江東道宣慰使阿喇罕為中書左丞相，行中書省事；江西道宣慰使兼招討使頁特密實參知政事，行中書省事。
以遼陽、懿、蓋、北京、大定諸州旱，免今年租稅之半。
遣皇太子行邊，復以巴延佐之。帝諭太子曰：「巴延才兼將相，忠於所事，故俾從汝，毋以常人遇之也。」
三月，戊戌，國子祭酒致仕許衡病革。會家人祀先，衡曰：「吾一日未死，寧可不有事於祖考！」起，奠獻如儀，既徹而卒，年七十三。衡善教，其言煦煦，雖與童子言，如恐傷之，故所至無貴賤、賢不肖皆樂之。服其教者，如金科玉條，終身不敢忘。或未嘗及門，傳其緒餘而折節力行者，往往有之。後贈司徒，追封魏國公，諡文正。
辛酉，立登聞鼓院，許有冤者撾鼓以聞。
夏，四月，癸酉，復頒中外官吏俸。
辛巳，通、泰二州饑，發粟二萬餘石賑之。
五月，甲辰，遣使賑瓜、沙州饑。己酉，禁瓜、沙州為酒。
庚申，嚴鬻人之禁，乏食者量加賑貸。
六月，丙寅，敕：「謙州織工貧甚，以粟給之，其所鬻妻子，官與贖還。」
己卯，以順慶路肅四川東道理慰使。
日本行省臣遣使言：「大軍駐巨濟島至對馬島，獲島人，言太宰府西六十里舊有戍軍，已搗其虛。」詔曰：「軍事卿等當自權衡之。」
庚寅，以阿喇罕有疾，詔阿達哈統率軍馬征日本。
壬辰，以中書左丞呼圖特穆爾為中書右丞，行中書省事；御史中丞、行御史臺事呼喇出為中書左丞行尚書省事。
秋，七月，己亥，阿喇罕卒於軍。
庚戌，以松州知州市薩圖格前後射虎萬計，賜號「萬虎將軍。」
辛酉，索多征占城，賜駝篷以避瘴毒。
八月，甲子朔，招討使方文言擇守令、崇祀典、戢奸吏、禁盜賊、治軍旅、獎忠義六事，詔廷臣及諸老議舉行之。
庚午，蒙古岱為中書右丞，行中書省事。
壬辰，詔：「征日本軍回，所在官為給糧。」
先是，命阿達哈代阿喇罕分戍三海口，就招海中餘寇。未至而實都、洪俊奇、范文虎、李庭、金方慶等已航海至平壺島，遇颶風，敗舟，諸將各擇堅艦乘之，棄士卒十餘萬於五龍山下。眾推張百戶者為帥，方伐木作舟為歸計，日本覘知之，盡殺蒙古、高麗、漢人，謂新附軍為唐人，不殺而奴之，十萬之眾，得逃還者三人而已。文虎部將楚鼎，別率千餘人渡海，亦遭風壞舟。鼎挾破船板，漂流三晝夜，至一山，會文虎船，因得達高麗之金州合浦，屯駐散兵，漂泛漸集，遂率之以歸。
閏月，癸巳朔，阿達哈請以戍三海口軍擊福建賊陳吊眼，詔以重勞，不從。
丙午，帝至自上都。
丁巳，括江南戶口稅課。
壬戌，兩淮轉運使阿喇卜丹，坐盜官鈔及和買馬匹，格朝廷宣命，又以官員所佩符擅與家奴往來貿易，伏誅。
京兆等路歲辦課額，自一萬九千錠增至五萬四千錠。九月，癸未，阿哈瑪特尚以為未實，欲發使覆之。帝曰：「阿哈瑪特何知！」事遂止。
簽江南、浙西道提刑按察司事高源，劾常州達嚕噶齊馬恕奪民田及他不法事，恕懼，賂阿哈瑪特，以他事誣源。既系獄，一日忽釋之，莫知所出。先是，源所居鄰里素知源事母至孝，聞源坐非辜，悉詣阿哈瑪特曰：「源孝子也，非但我知之，天必知之。況媒孽之罪非實，若妄殺人，悖天不祥。」阿哈瑪特亦感悟，源得不死。
少府為諸王昌圖建宅於太廟南，太常丞田忠良，往僕其柱。少府奏之，帝問忠良，對曰：「太廟前豈諸王建宅所耶？」帝曰：「卿言是也。」又奏曰：「太廟前無馳道，非禮也。」即敕中書辟道。國制，十月上吉，有事於太廟，或請牲不用牛，忠良奏曰：「梁武帝用面為犧牲，後如何耶？」從之。忠良，中山人也。
冬，十月，乙未，享於太廟，貞懿聖順昭天睿文光應皇后祔。
丙申，募民屯田淮西。
乙亥，降詔諭安南國，立日烜之叔遺愛為安南國王，仍發新附軍千人衛送入安南。
帝方信桑門之教，詔樞密副使張易等參校道書。易等言《道德經》為老子所著，餘皆後人偽撰。己酉，詔悉焚之。
立行中書省於占城，以索多為右丞，劉深為左丞。
兵部侍郎額密實參知政事。
庚戌，敕以海船百艘、新舊軍及水手合萬人，期以明年正月征海外諸番，仍諭占城郡王給軍食。
壬子，用和爾果斯言，於揚州、隆興、鄂州、泉州四省置蒙古提舉學校官各二員。
癸丑，皇太子至自北邊。左諭德李謙嘗為太子陳十事：曰正心，曰睦親，曰崇儉，曰幾諫，曰戢兵，曰親賢，曰尚文，曰定律，曰正名，曰革弊。
漳州盜陳吊眼，聚眾十萬，連五十餘寨，扼險自固。高興攻破十五寨，吊眼走保千壁嶺，興上至山半，誘與語，接其手，掣下，擒斬之，漳境悉平。甲子，敕誅吊眼餘黨，並收其兵仗，系送京師。
己巳，高麗國金州等處，置鎮邊萬戶府以控制日本。
高麗國王請完濱海城，防日本，不允。
十二月，甲午，以昂吉爾岱為中書右丞相。
己亥，罷日本行中書省。
丁未，議選侍衛軍萬人，練習以備扈從。
癸丑，免益都、淄、萊、甯海開河夫今年租賦，仍給其傭直。
是歲，改漳州為路。
保定路清苑縣水，平陽路松山縣旱，高唐、夏津、武城等縣蟊害稼，並免今年租，計三萬六千餘石。
蜀初定，帝閔其地久受兵，百姓傷殘，擇近臣撫安之，以東宮典文書伊徹爾輝為嘉定路達嚕噶齊。時方以闢田、均賊、弭盜、息訟諸事課守令，伊徹爾輝奉詔甚謹，民安之，使者交薦其能。
會盜起雲南，號數十萬，聲言欲寇成都，伊徹爾輝馳入告急，言辭懇切，繼以涕泣。大臣疑其不然，帝曰：「雲南朕所經理，未可忽也。」乃推食以勞之。又語伊徹爾輝曰：「南人生長亂離，豈不厭兵畏禍耶！禦之乖方，保之不以其道，故為亂耳。其以朕意告諸將，叛則討之，服則舍之，毋多殺以傷生意，則人必定矣。」伊徹爾輝至蜀，宣佈上旨，雲南乃安。
益都等路宣慰使、都元帥來阿巴齊，發兵萬人開運河，往來督視，寒暑不輟。有兩卒自傷其手，以示不可用，阿巴齊檄樞密府並行省奏聞，斬之，以懲不律。運河既開，遷膠萊海道漕運使。阿巴齊，寧夏人也。
嘉議大夫、太史令王恂，居父喪哀毀，日飲勺水，帝遣內侍慰諭之。未幾卒，年四十七。後追封定國公，諡文肅。
河東按察使伊列薩哈遷南台中丞，帝出內中寶刀賜之，曰：「以鎮外台。」時丞相阿哈瑪特之子呼遜，為江浙行省平章政事，恃勢貪穢，伊列薩哈發其奸，得贓鈔八十一萬錠，奏請誅之；並劾江南釋教總統嘉木揚喇勒智諸不法事。諸道竦動。
春，正月，丙寅，罷征東行中書省。
丁卯，諸王扎喇呼至自軍中。時皇子北平王，以軍鎮阿裡瑪圖之地以禦哈都，諸王錫裡濟與托克托穆爾、撒裡蠻等，謀劫北平王以叛，欲與扎喇呼結援於哈都，不從。薩裡曼悔過，執錫裡濟等，北平王遣禮喇呼以聞。
妖民張圓光伏誅。
二月，辛卯朔，帝幸柳林。
修宮城、太廟、司天臺。
戊戌，遣使往乾山，造江南戰船千艘。
壬寅，命：「軍官陣亡者，其子襲職；以疾卒者，授官降一等。具為令。」
乙巳，立廣東按察使。
戊申，帝還宮。
己酉，減省、部冗員。
徒浙東宣慰司於溫州。
分軍戍守江南，自歸州以及江陰至三海口，凡二十八所。
壬子，遣諸王桑阿克達爾擊緬。
初，尼雅斯拉鼎自緬還，言熟其國形勢可擊。遂以臺布為右丞，伊克德濟為參政，命桑阿克達爾督諸軍復往擊之。
甲寅，帝幸上都。
申嚴漢人軍器之禁。
三月，戊寅，益都千戶王著，以中書左丞相阿哈瑪特蠹國害民，與高和尚合謀殺之。
著素志疾惡，因人心憤怨，密鑄大銅鎚，自誓願擊阿哈瑪特首。會高和尚以秘術行軍中無驗而歸，詐稱死，殺其徒，以屍欺眾，逃去，人亦莫知。著乃與合謀，結八十餘人，夜入京城。
時皇太子從帝如上都，而阿哈瑪特留守京師，著以太子素惡其奸，乃遣二西僧至中書，詐稱皇太子與國師還都建佛事。時高觿、張九思宿衛宮中，詰之，倉皇失對，遂以二僧屬吏，訊之，不服。觿、九思乃集衛士及官兵各執弓矢以備。及午，著復矯太子令，俾樞密副使張易發兵，夜會東宮。易不察，遽以兵往，觿問何為，易附耳語曰：「太子來誅左相也。」既而省中遣使出迎，悉為偽太子所殺，奪其馬，入健德門。夜二鼓，觿等聞人馬聲，遙見燭籠、儀仗將至宮門前，一人前呼啟關，觿謂九思：「它時殿下還宮，必以鄂勒哲、薩陽二人先，請得見二人，然後啟關。」觿呼二人，不應，即曰：「皇太子平日未嘗行此門，今何來此也？」賊計窮，趨南門，觿留張子政等守西門，亟走南門伺之。偽太子立馬指揮，呼省官至前，責阿哈瑪特數語，著即牽去，以所袖銅鎚碎其腦，立斃；繼呼左丞郝禎至，殺之，囚右丞張惠。觿乃與九思大呼曰：「此賊也！」叱衛士亟捕之。留守司達嚕噶齊庫端遂持梃前，擊立馬者墜地，弓矢亂發，眾奔潰，多就擒。高和尚等逃去，著挺身請囚。
中丞額森特穆爾馳奏，帝時方駐蹕察罕諾爾，聞之，震怒，即日至上都，命樞密副使博囉、司徒和爾果斯、參政阿哩等馳驛至大都，討為亂者。
帝疑廷臣多與謀，召典瑞少監王思廉至行殿，屏左右問之曰：「張易反，若知之乎？」對曰：「未詳也。帝曰：「反已反，何未祥也？」思廉徐奏曰：「僭號改元，謂之反；亡入他國，謂之叛；群聚山林，賊害民物，謂之亂。張易之事，臣實不能詳也。」帝曰：「朕自即位以來，如李亶之不臣，豈以我若漢高帝、趙太祖遽陟帝位者乎？」思廉曰：「陛下神聖天縱，前代之君不足比也。」帝歎曰：「朕往者有問於竇默，其應如響，蓋心口不相違，故不思而得。朕今有問，汝能然乎？且張易所為，張文謙知之否？」思廉即對曰：「文謙不知。」帝曰：「何以知之？」對曰：「二人不相安，或知其不知也。」帝意稍釋。
庚辰，獲高和尚於高梁河。
辛巳，博囉等至都。
壬午，誅王著、高和尚於市，皆醢之，並殺張易。著臨刑，大呼曰：「王著為天下除害，今死矣！異日必有為我書其事者。」復以張易從著為亂，將傳首四方，張九思曰：「易應變不審則有之，坐以與謀則過矣，請免傳首。」從之。
戊子，以領北庭都護阿密實哈為御史大夫，行御史臺事。
集賢直學士兼秘書少監建昌程文海陳五事：一曰取會江南仕籍，二曰通南北之選，三曰立考功曆，四曰置貪贓籍，五曰給江南官吏俸；朝廷多採行之。
夏，四月，丁酉，以和爾果斯以中書右丞相，降右丞相昂吉爾岱為留守，仍同簽樞密院事。皇太子謂和爾果斯曰：「阿哈瑪特已死，汝任中書，事有便國利民者，毋憚更張；或有阻撓，吾當力持之。」故是時庶務更新，省部用人，多所推薦。
戊戌，陳桂龍率其黨來降，詔流桂龍於邊地。
中書左丞耿仁等言：「諸王公主分地所設達嚕噶齊，例不遷調，百姓苦之。依常調，任滿，從本位下選代為宜。」從之。
乙己，以阿哈瑪特家奴呼圖達爾等久總兵權，命庫端等代之，仍隸大都留守司。
馳西山薪炭禁。
以阿哈瑪特之子、江淮行中書省平章政事呼遜罪重於父，議究勘之。
戊申，甯國路太平縣饑，民采竹食為糧。
庚戌，行御史臺言：「阿爾哈雅占降民為奴，而以為征討所得。」詔：「降民還之有司，征討所得，籍其數，量賜臣下有功者。」
丙辰，敕：「以妻、女、姊妹獻阿哈瑪特得仕者黜之。核阿哈瑪特佔據民田，給還其主；庇富強戶，輸賊其家者，仍輸之官。」
定內外官以三年為考，滿任者遷敘，未滿者不許超遷。
五月，己未朔，沙汰省部官阿哈瑪特黨七百十四人，已革者百三十三人，餘五百八十一人，並黜之。
初，阿哈瑪特死，帝猶不深知其奸。及詢樞密副使博囉，乃盡得其罪惡，始大怒曰：「王著殺之，誠是也！」命發阿哈瑪特家，剖其棺，戮屍於通玄門外，縱犬啖其肉，百官士庶聚觀稱快，予侄皆伏誅。
籍其家，得櫝藏二人皮，兩耳俱存，問之，其妾云：「每咒詛時，置神坐於上，應驗甚速。」又以帛二副畫甲騎，圍守一屋殿，兵皆張弦挺刃內向，狀涉不軌，畫者為陳某。又有曹震圭者，嘗推算阿哈瑪特所生年月，王台判者妄引圖讖，皆言涉不軌。事聞，剝四人皮以徇。尋以郝禎、耿仁黨惡尤甚，命剖禎棺，戮其屍，下耿仁於獄，誅之。
初，巴延滅宋還，詔百官郊迎，阿哈瑪特先半舍道謁巴延。巴延解所服玉鉤絛遺之，且曰：「宋寶玉固多，吾實無所取，勿以此為薄也。」阿哈瑪特謂其輕己，乃誣以平宋時取其玉桃盞，帝命按之，無驗。阿哈瑪特既死，有獻此盞者，帝愕然曰：「幾陷我忠良！」
癸未，以甘肅行省左丞敏珠爾卜丹為中書右丞，行台御史中丞張雄飛參知政事。
初，阿哈瑪特欲誣殺秦長卿、劉仲澤、伊瑪都木達三人，兵部尚書張雄飛力持不可，阿哈瑪特使人啖之曰：「誠能殺此三人，當處以參政。」雄飛曰：「殺人以求大官，吾不為也。」阿哈瑪特怒，出為澧州安撫使，累遷御史中丞，行御史臺事。阿哈瑪特恐其子呼遜為江淮右丞，不為所容，改陝西按察使。未行，阿哈瑪特死，召拜參政。呼遜被逮，敕廷臣雜問，呼遜曆指宰執曰：「汝曾受我家錢，何得問我？」雄飛曰：「我曾受否？」曰：「公獨無。」雄飛曰：「如是，則我當問汝矣。」遂伏辜。
六月，已醜朔，日有食之。
甲午，阿哈瑪特濫設官府二百四所，詔存者三十三，餘皆罷。又，江南宣慰司十五道，內四道已立行中書省，罷之。
丙申，發射士百人衛丞相，它人不得援例。
戊戌，以占城既服復叛，發兵討之。初，朝廷遣索多就占城國立省撫治，王子補的負固弗率，凡使臣經其國者皆執之。帝怒，決意進討，發淮、浙、福建、湖廣軍五千、海船百艘、戰船二百五十，命索多將之以行。
乙酉，以阿哈瑪特居第賜和爾果斯。
帝以所籍入權臣家婦賜後衛親軍指揮伊喇元臣，元臣辭曰：「臣家世清索，不敢自汙。」帝嘉歎不已。元臣，霸州元師尼爾之孫也。
丁巳，征亦奚不薛，盡平其地，立三路達嚕噶齊，留軍鎮守，命塔喇海總之。

