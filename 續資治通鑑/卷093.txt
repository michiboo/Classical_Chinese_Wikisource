
春，正月，甲申朔，御大慶殿，受定命寶，百僚稱賀。
金楊朴言自古英雄開國或受禪，必先求大國封冊，金主遂遣使如遼。丁亥，遼遣耶律努克等如金議和，以蕭奉先等言許之可以弭兵故也。
己丑，大赦。應元符末上書邪中等人，亦得准依無過人例。
庚戌，以翰林學士承旨王黼為尚書左丞。黼，祥符人，美風姿，有口辯，才疏雋而寡學術，然多智善佞。初因何執中薦，擢校書郎，遷左司諫。張商英在相位，浸失帝意，帝遣使以玉環賜蔡京於杭；黼覘知之，因數條奏京所行政事，並擊商英。及京復相，德其助己，歲中三遷，為御史中丞。黼欲去執中，使京專國，遂疏執中三十罪，已而改翰林學士。會京與鄭居中不合，黼復納交居中，京由是怨之，徙為戶部尚書，將陷以罪；黼以智獲免，還為學士承旨，至是遂入政府。
遼保安軍節度使張崇以雙州二百戶降金。時東路諸州盜賊蜂起，至掠民自隨以充食。
二月，戊辰，增諸路酒價。
庚午，遣武義大夫馬政同高藥師等使女直，講買馬舊好。
初，藥師等兵船至海北，見女直邏者，不敢前，復回青州，稱已入蘇州界，女直不納，幾為邏者所殺。青州安撫使崔直躬具奏其事，帝怒，詔元募借補人並將校一行並編配遠惡，仍委童貫措置通好女直事，監司、帥臣不許干預。貫更令王師中別選能吏以往。政，洮州人也，責官青州，寓家牟平。師中言政可使，遂用之。
辛未，金貝勒忠、洛索自軍中入朝，金主以遼主近在中京而敢輒來，皆杖之。
甲戌，升六安縣為六安軍。
丁丑，詔：「監司輒以禁錢買物為苞苴饋獻者，論以大不恭。」
遼使耶律努克還自金，金主復書曰：「能以兄事朕，歲貢方物，歸我上、中京、興中府三路州縣，以親王、公主、駙馬、大臣大孫為質，還我行人及元給信符，並宋、夏、高麗往復書、詔、表、牒，則可以如約。」
金和勒博等言咸州都統烏楞古，知遼主在中京而不進取，芻糧豐足而不以實聞，攻顯州時所獲生口財畜多自取。三月，癸未朔，烏欏古降為穆昆。
丙戌，詔：「監司、郡守，自今須滿三歲乃得代，仍毋得通理。」
癸巳，令嘉王楷赴廷對。楷，帝第二子也。
丁酉，知建昌陳並等改建神霄宮不虔及科決道士，詔並勒停。
庚子，金洛索言黃龍府地僻且遠，宜重戍守，金主命合諸穆昆，以洛索為萬戶，鎮之。
戊申，賜禮部奏名進士及第、出身七百八十三人。有司以嘉王楷第一，帝不欲楷先多士，遂以王昂為榜首。
遼復使耶律努克如金，申前議也。
夏，四月，癸丑朔，築靖夏城、制戎城。
乙卯，御筆以淮南轉運使張根，輕躁妄言，落職，監信州酒稅。
是時承平日久，錫予無藝，營繕並興，殆無虛日，以故國用益窘，帝多命臣僚條具財計。於是中外所陳非一，根因而進節用之說，權幸以其不利於己也，莫不切齒；而大臣以賜第事謂根議己，力謀所以中根者。於是言章交上，而帝察根之誠，不之罪也。會御前人船所拘占直達綱船以應花石之用，根以上供期迫，奏乞還之，重忤權幸意。且因被命督促竹石，又上言：「東南花石綱之費，官買一竹至費五十緡；本路尚然，它路猶不止此。今不以給苑囿而入諸臣之家，民力之奉，將安所涯！願示休息之期，以厚幸天下。」於是權幸益怒，故有是命。
辛酉，遼以西南面招討使蕭德勒岱為北院樞密使，寵任彌篤。時諸路大亂，飛章告急者絡繹而至；德勒岱不即上聞，有功者亦無甄別，由是將校怨怒，士無鬥志。
癸亥，減捶刑。
己卯，詔：「每歲以季秋親祀明堂，如孟月朝獻禮。乙太上混元上德皇帝二月十五日生辰為真元節。」
辛巳，道錄院上看詳釋經六千餘卷，內詆謗道、儒二教惡談毀詞，分為九卷，乞取索焚棄，仍存此本，永作證驗；又，林靈素上《釋經詆誣道教議》一卷，乞頒降施行。並從之。
五月，壬午朔，日有食之。
乙酉，詔：「諸路選漕臣一員，提舉本路神霄宮。」
丁亥，以林靈素為通真達靈元妙先生，張虛白為通元沖妙先生。
虛白，南陽人，通太乙六壬術，帝召管太一宮，恩賚無虛日，官太虛大夫、金門羽客，出入禁中，終日論道，無一言及時事，曰：「朝廷事有宰相在，非予所知也。」帝每以張胡呼之而不名。
壬辰，頒御製《聖濟經》，以青華帝君八月生辰為元成節。
戊戌，遼復遣耶律努克使金，要以酌中之議。金主遣呼圖克昆與努克持書報，如前約。
庚子，手敕兩浙漕司，以權添酒錢盡給御前工作。
遼主如納葛濼。
土賊安生兒、張高兒，聚眾二十萬，耶律瑪格等斬生兒於龍化州；高兒亡入懿州，與霍石相合。
六月，乙卯，以賢妃劉氏為淑妃。
壬申，門下侍郎薛昂奏：「承詔編集王安石遺文，乞差驗閱文字官三員。」從之。
霍石陷遼之海北州，趨義州，軍帥和勒博擊敗之。
甲戌，遼通、祺、雙、遼四都之民八百餘戶降於金，金主命分置諸部，擇膏腴之地處之。
秋，七月，壬午，以西師有功，加蔡京恩，官其一子，鄭居中為少傅，餘深為少保，鄧洵武為特進，進執政官一等。
癸未，詔蔡京、鄭居中、余深、童貫並兼充神霄玉清萬壽宮使，鄧洵武、薛昂、白時中、王黼、蔡攸並兼充副使。
己酉，遣廉訪使者六人賑濟東南諸路水災。
遼耶律努格等齎宋、夏、高麗書、詔、表、牒至金，金乃遣呼圖克昆如遼，「免取質子及上京、興中府所屬州郡，裁減歲幣之數，如能以兄事朕，冊用漢儀，可以如約。」遼於是遣努克及托實如金議冊禮。金留托實，遣怒克還，謂之曰：「言如不從，勿復遣使。」
是月，遼主獵於秋山。
八月，甲寅，以童貫為太保。
戊午，知袞州王純奏乞令學者治御注《道德經》，間於其中出論題，從之。
庚午，詔：「自今學道之士，許入州縣學教養；所習經以《黃帝內經》、《道德經》為大經，《莊子》、《列子》為小經外，兼通儒書，俾合為一道，大經《周易》、小經《孟子》。其在學中選人，增置士名，分入官品。元士、高士、上士、良士、方士、居士、隱士、逸士、志士，每歲試經撥放。州縣學道之士，初入學為道徒，試中升貢，同稱貢士。到京，入辟雍，試中上舍，並依貢士法。三歲大比，許襴郭就殿試，當別降策問，庶得有道之士以稱招延。」
辛未，資政殿大學士、知陳州鄧洵仁，奏乞選擇《道藏經》數十部，先次鏤板，頒之州郡，道錄院看祥，取旨施行，又乞禁士庶婦女輒入僧寺，詔令吏部申明行下。
壬申，詔：「執政非入謝及丐去，毋得獨留奏事。」
乙亥，升袞州為襲慶府。
是月，掖廷大火，自甲夜達曉；大雨如傾，火益熾。凡爇屋五千餘間，後苑廣聖宮及宮人所居幾盡，焚死者甚眾。
九月，辛巳，大饗明堂。
壬午，詔罷拘白地、禁榷貨、增方田、添稅酒價、取醋息、河北加折耗米、東南水災強糴等事。
丙戌，詔：「太學、辟雍各置《內經》、《道德經》、《莊子》、《列子》博士二員。」
戊子，金主詔曰：「國書詔令，宜選善屬文者為之，其令所在訪求博學雄才之士，敦遣赴闕。」
己丑，以歲當戌月當壬為元命，降德音於天下。
庚寅，門下侍郎薛昂罷為佑神觀使，以白時中為門下侍郎，王黼為中書侍郎，翰林學士承旨馮熙載為尚書左丞，刑部尚書范致虛為尚書右丞。
頒《御注道德經》，刻石神霄宮。
壬辰，禁州郡遏糴及邊將殺降以幸功賞者。
癸巳，禁群臣朋黨。
丁酉，用蔡京言，集古今道教事為紀志，賜名《道史》。
辛丑，鄭居中罷，乞持餘服，詔從之。
壬寅，詔：「視中大夫林靈素，視中奉大夫張虛白，並特授本品真官。」
先是帝用方士言，鑄神霄九鼎，名曰太極飛雲洞劫之鼎，蒼壺祀天貯醇酒之鼎，山嶽五神之鼎，精明洞淵之鼎，天地陰陽之鼎，混沌之鼎，浮光洞天之鼎，靈光晃耀煉神之鼎，蒼龜火蛇蟲魚金輪之鼎，至是始成。奉安於上清寶籙宮之神霄殿。
霍石降於金。閏月，庚戌朔，金以石為千戶。既而蕭寶、張應古、李孝功皆率眾降，並以所部為千戶。
己未，以劉棟為守靜先生、視中大夫，棟辭不受。
庚申，詔江、淮、荊、浙、閩、廣監司，督責州縣還集流民。
乙亥，給事中趙野奏乞諸州添置道學博士，擇本州官兼充，從之。
丙子，詔：「周柴氏後已封崇義公，復立恭帝後為宣義郎，監周陵廟，世世為國三恪。」
冬，十月，己卯朔，太白晝見。
壬辰，知陳州鄧洵仁奏：「本州學內捨生宋瑀，系故翰林學士宋祁之孫，行藝清修，願換道學內捨生。舊有撰到《道論》十篇及近撰《神霄玉清萬壽宮雅》，謹具繳奏呈。」御筆：「宋瑀特與志士，仍許赴將來殿試。」
己亥，升端州為肇慶府，仍改興慶軍額曰肇慶。
癸卯，帝如上清寶籙宮，傳度玉清神霄秘籙，會者八百人。時道士有俸，每一齋施，動獲數十萬；每一觀，給田亦不下數百千頃。貧下之人，多買青布幅巾以赴，日得一飯餐及襯施錢三百。
甲辰，置道官二十六等，道職八等，有諸殿侍晨、校籍、授經，以擬特製、修撰、直閣之名。
戊申，徽猷閣待制、提舉萬壽觀蔡絛以罪勒停。
十一月，己酉朔，詔改明年元曰宣和，大赦天下。
辛亥，日中有黑子如李大。
丙辰，以婉容王氏為賢妃。
丁卯，茂德帝姬下嫁蔡鞗，父京請免見舅姑行盥饋之禮，詔不允。
己巳，升梓州為潼川府。
丙子，提舉成都府路學事翟棲筠奏：「字形書畫，咸有不易之體，學者略而不講，從俗就簡，轉易偏旁，漸失本真。如期、朔之類從月，股、肱之類從月，勝、服之類從舟，丹、青之類從丹，靡有不辨，而今書者乃一之。故幼學之士，終年誦書，徒識字之近似而不知字之正形。願詔儒臣重加修定，去其訛謬，一以王安石《字說》為正，分次部類，號為《新定五經字樣》，頒之庠序。」詔太學官集眾修定。
遼副元帥蕭托卜嘉卒。
十二月，戊寅朔，復京西錢監。
己卯，詔：「九鼎新名，乃狂人妄有改革，皆無稽據，宜復舊名。」狂人，指王仔昔也。
馬政等還自金，與其使者俱來，是日至登州，登州遣赴闕。
政與平海指揮使呼慶隨高藥師、曹孝才以閏月六日下海，才達北岸，為邏者所執，並其物奪之，欲殺者屢矣。已而縛之，行經十餘州，至金主所居拉林河，約三千餘里。問海上遣使之由，以實對。金主與眾議數日，遂質登州小校王美、劉亮等，遣索多及李慶善等齎國書並北珠、生金、貂革、人參、松子，同政等來報使。
甲申，遼議定冊禮，遣耶律努克使金。時山前諸路大饑，乾、顯、宜、錦、興中等路鬥粟直數縑，民削榆皮食之，既而人相食。甯昌軍節度使劉宏以懿州戶三千降於金，金以為千戶。
己丑，置裕民局。
是歲，江、淮、荊、浙、梓州水。
遼放進士王翬等百三人。
春，正月，戊申朔，日下有五色雲。
乙卯，詔：「佛改號大覺金仙，餘為仙人、大士之號。僧為德士，易服飾，稱姓氏。寺為宮，院為觀，即住持之人為知宮觀事。所有僧錄司可改作德士司，左右街道錄院可改作道德院。德士司隸屬道德院，蔡攸通行提舉。天下州府僧正司可並為德士司。」尋又改女冠為女道，尼為女德。時林靈素欲廢釋氏以逞前憾，請悉更其號，故有是命。
丁巳，金使李善慶等入國門，館於寶相院，詔蔡京、童貫及鄧文誥見之議事。補善慶修武郎，散都從義郎，勃達秉義郎，給全俸。居十餘日，遣直秘閣趙有開武義大夫馬政、忠翊郎王瓖充使副，齎詔書禮物，與善慶等渡海聘之。瓖，師中子也。
初，議報女真儀，趙良嗣欲以國書，用國信禮，有開曰：「女直之酋止節度使，世受契丹封爵，常慕中朝，恨不得臣屬，何必過為尊崇，用詔書足矣。 」問善慶：「何如？」善慶曰：「二者皆可用，惟朝廷所擇。」於是從有開言。有開與善慶等至登州，未行而有開死。會河北奏得牒者，言契丹已割遼東地，封女真為東懷王；且妄言女真常祈修好，詐以其表聞。乃召馬政等勿行，止差呼慶持登州牒送李善慶等歸。
戊午，以餘深為太宰兼門下侍郎，王黼為特進、少宰兼中書侍郎。黼賜第城西日，導以教坊樂，供帳什器，悉取於官，寵傾一時。
是時朝廷已納趙良嗣之計，將會金以圖燕。會諜雲遼主有亡國之相，黼聞畫學正陳堯臣善丹青，精人倫，因薦堯臣使遼。堯臣即挾畫學生二人與俱，繪遼主像以歸，言於帝曰：「遼主望之不似人君，臣謹畫其容以進，若以相法言之，亡在旦夕，幸速進兵，兼弱攻昧，此其時也。」並圖其山川險易以上。帝大喜，取燕、雲之計遂定。
乙丑，改湟州為樂州。
乙亥，帝耕籍田。
罷裕民局。
封占城楊卜麻疊為占城國王。占城在中國西南，所統大小聚落一百五，略如州縣。自上古未常通中國，周顯德中始入貢，自是朝貢不絕。然北與交趾接壤，互相侵擾。及詔封為王，始與交趾加恩均矣。
金使烏淩阿贊謨如遼，迎封冊也。
二月，庚辰，改宣和殿為保和殿。
戊戌，以鄧洵武為少保。
遼主如鴛鴦濼。章薩巴誘中京射糧軍，僭號，南面軍帥耶律伊都討擒之。
三月，丁未朔，遼遣太傅蕭實埒訥等冊金主為東懷國皇帝。
庚戌，蔡京等進安州所得商六鼎。
己未，以馮熙載為中書侍郎，范致虛為尚書左丞，翰林學士張邦昌為尚書右丞。邦昌，東光人也。
詔：「天下知宮觀道士，與監司、郡、縣官以客禮相見。」
童貫令熙河經略使劉法取朔方，法不欲行，強遣之。出至統安城，遇夏主弟察克率步騎三陳以當法前軍，而別遣精騎登山出其後。大戰移七時，兵饑馬渴，死者甚眾。法乘夜遁，比明，走七十里，至盍朱峞，守兵追之，法墜崖折足，乃斬首而去。是役也，喪師十萬，貫隱其敗而以捷聞。
察克見法首，惻然語其下曰：「劉將軍前敗我古骨龍、仁多泉，吾嘗避其鋒，謂天生神將，豈料今為一小卒梟首哉！其失在恃勝輕出，不可不戒。」遂乘勝圍震武。震武在山峽中，熙、秦兩路不能餉，自築後三歲間，知軍李明、孟清，皆為夏人所殺。至是城又將陷，察克曰：「勿破此城，留作南朝病塊。」乃自引去。宣撫使司以捷聞，受賞數百人。
甲子，知登州宗澤，坐建神霄宮不虔，除名，編管。
辛未，賜上捨生五十四人及第。
甲戌，皇后親蠶。
夏，四月，丙子朔，日有食之。
庚寅，童貫以鄜延、環慶兵大破夏人，平其三城。辛丑，進輔臣官一等。
五月，丙午朔，京師茶肆傭，晨興見大犬蹲榻榜，近視之，乃龍也，軍器作坊兵士取食之。逾五日，大雨如注，歷七日而止，京城外水高十餘丈。帝懼甚，命戶部侍郎唐恪決水，下流入五丈河。起居郎李綱言：「陰氣太盛，國家都汴百五十餘年矣，未嘗有此異。夫變不虛生，必有感召之由，當以盜賊、外患為憂。 」詔貶綱監沙縣稅務。
丁未，詔：「德士許入道學，依道士法。」
丙辰，敗夏人于震武。
壬戌，金主諭咸州路都統司曰：「軍興以前，哈斯罕諸部民有犯罪流竄邊境，或亡入於遼者，本皆吾民，遠在異境，朕甚憫之。今既議和，當行理索，可明諭諸路千戶穆昆，遍與詢訪其官稱、名氏、地裡，具錄以上。」
壬申，班御製《九星二十八宿朝元冠服圖》。
是月，西北有赤氣亙天。
遼准布部人叛，執招討使耶律鄂爾多，都監蕭色埒德死之。
六月，戊寅，呼慶等至金主軍前，金主及宗翰等責以中輟，且言登州不當行牒。呼慶對：「本朝知貴朝與契丹通好，又以使人至登州，緣疾告終，因遣慶與貴朝使臣同行，欲得早到軍前，權令登州移文，非有它故。若貴朝果不與契丹通好，即朝廷定別遣使人共議。」金主不聽，遂拘留慶等。又以索多受宋團練使，杖而奪之。
壬午，詔：「西邊武臣為經略使者，改用文臣。」
甲申，詔封莊周為微妙元通真君，列禦寇為致虛觀妙真君，仍用冊命，配享混元皇帝。
童貫因關右既困，諷夏人因遼進誓表納款。己亥，詔六路罷兵。及夏遣使來賀天寧節，授以誓詔，夏使辭不敢，貫不能屈，但遣館伴強之使持還。及境，棄之道中而去，賈琬得而上之，貫始大沮。尋加貫太傅，封涇國公。時人稱蔡京為「公相」，貫為「媼相」。
秋，七月，丙辰，詔以蔡絛向緣狂率，廢黜幾年，念其父京元老，勳在王室，未忍終棄，可特敘舊官，外與宮觀，任便居住。既而京言敘不以法，乞賜寢罷，詔候過大禮取旨。
遼主獵於南山，金復遣烏淩阿贊謨如遼，責冊文無兄事之語，不言大金而雲東懷，乃小邦懷其德之義。又冊文有「渠材」二字，語涉輕侮；若：「遙芬」、「多戩」等語，皆非善意，殊乖體式。如依前書所定，然後可從。
遼楊詢卿、羅子韋率眾降金，金主命各以所部為穆昆。
八月，戊寅，詔：「諸路未方田處，並令方量，均定租課。」
丙戌，御製御筆《神霄玉清萬壽宮記》，令京師神霄宮刻記於碑，以碑本賜天下，摹勒立石。
己丑，金頒女直字於國中。
女直初無文字，及獲契丹、漢人，始通契丹、漢字，於是宗雄、希尹等學之。宗雄因病，兩月並通大小字，遂與宗乾等立法定製，凡與遼、宋往來書問，皆宗雄、希尹主之。金主因命希尹依仿漢人楷字，因契丹字制度，合本國語，制女直字行之。
丁酉，尚書左丞范致虛以母憂去位。時朝廷欲用師於遼，致虛言邊隙一開，必有意外之患，宰相謂其懷異，竟不起復。
遼以皇子趙王實訥埒為西京留守。
遼主諸子，惟晉王額嚕溫最賢，樂道人善而矜人不能。時宮中惡讀書，見之輒斥。額嚕溫嘗入寢殿，見近侍閱書，因取觀之，會諸王至，因袖而歸之，曰：「勿令它人見之也。」一時號稱長者。
九月，乙卯，曲宴蔡京於保和新殿。殿西南廡有玉真軒者，劉妃妝閣也。
癸亥，幸道德院觀金芝；由景龍江至蔡京第鳴鸞堂，賜京酒。京訴開封尹聶山離間事，山即坐黜。因作《鳴鸞記》以進。時京子攸、儵、翛及攸子行，皆為大學士，鞗尚帝姬；家人廝養，亦居大官，媵妾封夫人。京每侍上，恆以君臣相悅為言。帝時乘輕車小輦，頻幸其第，命坐，賜酒，略用家人禮。
丙寅，蔡京奏：「臣伏蒙聖慈，以臣夏秋疾病，特命於龍德太一宮設普天大醮，又親制青詞以見誠意。至日臨幸醮筵，別制密詞，親手焚奏。仰惟異禮，今昔所無，殞首殺身，難以仰報。」
方京病篤，人謂其必死，獨晁沖之謂陸宰曰：「未死也。彼敗壞國家至此，若使宴然死牖下，備極哀榮，豈復有天道哉！」已而果愈。
丁卯，以蔡攸為開府儀同三司。
攸有寵於帝，進見無時，與王黼得預宮中秘戲。或侍曲宴，則短衫窄袴，塗抹青紅，雜倡優侏儒中，多道市井淫媟謔浪語以獻笑取悅。攸妻宋氏，出入禁掖，攸子行，領殿中監，寵信傾其父。攸嘗言於帝曰：「所謂人主，當以四海為家，太平為娛，歲月能幾何，豈可徒自勞苦！」帝深納之。因令苑囿皆仿江、浙為白屋，不施五采，多為村居、野店，及聚珍禽異獸，動數千百，以實其中。都下每秋風夜靜，禽獸之聲四徹，宛若山林陂澤間，識者以為不祥之兆。
金主以遼冊禮使失期，詔諸路軍過江屯駐。遼乃令實埒訥等先持冊稿如金，而後遣使送烏淩阿贊謨持書以還。
遼耶律程古努等二十餘人謀反，伏誅。
十一月，乙卯，祀圜丘，赦天下。
甲子，詔：「東南諸路水災，令監司、郡守悉心賑救。」
戊辰，以張邦昌為尚書左丞，翰林學士王安中為尚書右丞。安中附童貫、王黼為中丞，因論蔡京罪，為帝所知，遂居政府。
淮甸旱饑，民失業，遣監察御史察訪。
太學生鄧肅，以朱勔花石綱害民，進詩諷諫，詔放歸田裡。
壬申，放林靈素歸溫州。
釋氏既廢，靈素益尊重，官沖和殿侍晨，出入呵引，至與諸王爭道，都人稱曰：「道家兩府」。靈素與道士王允誠共為怪神，後忌其相軋，毒之死。都城暴水，遣靈素厭勝，方率其徒步虛城上，役夫爭舉梃將擊之，走而免。帝知眾所怨，始不樂。靈素恣橫不悛，道遇皇太子，弗斂避。太子入訴，帝怒，以為太虛大夫，斥還故里，命江端本通判溫州，幾察之。端本廉得居處過制罪，詔徙置楚州，而已死，遺奏至，猶以侍從禮葬焉。
十二月，甲戌，詔：「京東路盜賊竊發，令東西路提刑督捕之。」
辛卯，大雨雹。
自政和以來，帝多微行，乘小轎子，數內臣導從。置行幸局，局中稱出日為有排當；次日未還，則傳旨稱瘡痍，不坐朝。始，民間猶未知，及蔡京謝表有「輕車小輦，七賜臨幸」之語，自是邸報傳之四方，而臣僚阿順莫敢言。
秘書省正字曹輔上疏諫曰：「陛下厭居法宮，時乘小輦出廛陌郊坰，極遊樂而後返，臣不意陛下當宗社託付之重，玩安忽危，一至於此！夫君之與民，本以人合，合則為腹心，離則為楚、越，畔服之際，在於斯須，甚可畏也！萬一當乘輿不戒之初，一夫不逞，包藏禍心，雖神靈垂護，然亦損威傷重矣。又況有臣子不忍言者，可不戒哉！」帝得疏，出示宰臣，令赴都堂審問。餘深曰：「輔小官，何敢論大事！」輔曰：「大官不言，故小官言之。」王黼陽顧張邦昌、王安中曰：「有是事乎？」皆應以不知。輔曰：「茲事雖裡巷小民無不知，相公當國，獨不知邪？曾此不知，焉用彼相！」黼怒，令吏從輔受詞，輔操筆曰：「區區之心，一無所求，愛君而已。」退，待罪於家。黼奏：「不重責輔，無以息浮言。」丙申，詔編管郴州。
初，輔將有言，知必獲罪，召子紳來，付以家事，乃閉戶草疏。及貶，怡然就道。
將樂楊時，初登進士第，聞程顥兄弟講學，以師禮見顥於潁昌。其歸也，顥目送之曰：「吾道南矣。」顥卒，又師事頤。頤偶瞑坐，時與遊酢侍立不去，既覺，則門外雪深一尺矣。海內稱龜山先生。
蔡京客張{角}言於京曰：「今天下多故，至此必敗，宜急引舊德老成，置諸左右，庶幾猶可及。」京問其人，{角}以時對，京因薦之。會路允迪自高麗還，言高麗國王問龜山先生安在，乃召為秘書郎。
呼慶留金凡六月，數見金主，執其前說，再三辨論。金主與宗翰等議，乃遣慶歸。臨行，語曰：「跨海求好，非吾家本心。吾已獲遼人數路，其它州郡，可以俯拾，所以遣使人報聘者，欲交鄰耳。暨聞使日不以書來而以詔詔我，此已非其宜。使人雖卒，自合復遣；止遣汝輩，尤為非禮，足見翻悔。本欲留汝，念過在汝朝，非汝罪也。歸見皇帝，若果欲結好，請早示國書；或仍用詔，決難從命。且我嘗遣使求遼主冊吾為帝，取其鹵簿；使人未歸，爾家來通好。而遼主冊吾為東懷國，立我為至聖至明皇帝，吾怒其禮儀不備，又念與汝家已通好，遂鞭其來使，不受法駕等。乃本國守兩家之約，不謂貴朝如此見侮。汝可速歸，為我言其所以！」慶以是月戊戌離金主軍前，朝夕賓士，從行之人，有裂膚墮指者。
是月，京西饑，淮東大旱，遣官賑濟。
嵐州黃河清。
升趙州為慶源府，均州為武當軍節度。
春，正月，癸亥，追封蔡確為汝南郡王。
甲子，罷道學，以儒道合而為一，不必別置道學也。
二月，乙亥，遣中奉大夫、右文殿修撰趙良嗣、忠訓郎王瓖使金。
先是呼慶以正月至自登州，具道金主所言，並其國書達於朝。王師中亦遣子瓖同慶詣童貫白其事。貫時受密旨圖遼，欲假外援，因建議遣良嗣等持御筆往，仍以買馬為名；其實約夾攻遼，取燕京舊地，第面約不齎國書。夾攻之約，蓋始於此。
唐恪罷。
戊子，令所在贍給淮南流民，諭還之。
甲午，詔別修《哲宗正史》。
金主使烏淩阿贊謨持書及冊文副本至遼，且責其乞兵於高麗。
遼以金人所定「大聖」二字，與先世稱號同，遣實埒訥往議。金主怒，謂群臣曰：「遼人屢敗，遣使求成，惟飾虛辭以為緩兵之計，當議進兵。」乃令咸州路統軍司治軍旅，修器械，具數以聞，將以四月進師。令色克留兵一千鎮守，棟摩以餘兵來會於渾河。和議遂絕。
三月，壬寅，賜上捨生二十一人及第。
乙卯，改熙河蘭湟路為熙河蘭廓路。
遼復遣實埒訥以國書如金。
夏，四月，丙子，詔：「江西、廣東兩界，群盜嘯聚，添置武臣提刑、路分都監各一員。」
乙未，金主自將伐遼，分三路出師，趨上京。
遼主獵於呼圖裡巴山。聞金師再舉，耶律拜薩巴選精兵三千以濟遼師。
五月，庚子朔，以淑妃劉氏為貴妃。
己酉，日中有黑子如棗大。
趙良嗣等以四月甲申至蘇州，守臣高國寶迎勞甚恭。會金主已出師，以是月壬子會青牛山，議所向。翼日，良嗣等至，金主令良嗣與遼使實埒訥並從軍。每行數十里，輒鳴角吹笛，鞭馬疾馳，比明，行六百五十里。至上京，命進攻，且謂良嗣等曰：「汝可觀吾用兵，以卜去就。」遂臨城督戰。諸軍鼓譟而進，自旦及巳，棟摩以麾下先登，克其外城，留守托卜嘉以城降。良嗣等奉觴為壽，皆稱萬歲。是日，赦上京官民，仍詔諭遼副都統耶律伊都。
丁巳，祭地於方澤，降德音於諸路。
布衣朱夢說上書論宦寺權太重，編管池州。
壬戌，金兵次沃黑河，宗幹率群臣諫曰：「地遠時暑，軍馬罷乏，若深入敵境，糧饋乏絕，恐有後艱。」金主乃班師，命分兵攻慶州。遼耶律伊都襲棟摩於遼河，金兵戰卻之。
遼上京已破，樞密使恐忤旨，不以時奏。遼故事，軍政皆關決於北樞密院，然後奏知。至是同平章事左企弓為遼主言之，遼主曰：「兵事無乃非卿責邪？」企弓曰：「國勢如此，豈敢循例為自全計！」因陳守備之策。拜中書侍郎、平章事。
戊辰，詔：「宗室有文行才術者，令大宗正司以聞。」
六月，癸酉，詔開封府賑濟饑民。
丁丑，太白晝見。
太師、魯國公、神霄玉清萬壽宮使蔡京，屢上章乞致仕，戊寅，詔依所請，守本官，在京賜第居住，仍朝朔望。
京專政日久，公論不與，帝亦厭薄之。子攸，權勢既與父相軋，浮薄者復間焉，由是父子各立門戶，遂為仇敵。攸別居賜第，一日，詣京，甫人，遽起，握父手為診視狀，曰：「大人脈勢舒緩，體中得毋有不適乎？」京曰：「無之。」京語其客曰：「此兒欲以為吾疾而罷我耳。」閱數日，果有致仕之命。
辛巳，詔：「自今動改元豐法制，論以大不恭。」
中牟縣民訴方田不均，乙酉，詔罷諸路方田。
遼以北府宰相蕭伊蘇為上京留守。
金人之攻陷上京也，遼太祖天膳堂在祖州，太宗崇元殿在懷州，以及慶州之望仙、望聖、神儀三殿，焚燒殆盡。所司以聞，蕭奉先抑而不奏，後遼主知而問之，奉先曰：「初雖侵犯元宮，劫掠諸物，尚懼列聖威靈，不敢毀壞靈寢，已指揮有司修葺防護。」奉先迎合誕謾類此。
丙戌，詔：「三省、樞密院額外吏職，並從裁汰。及有妄言惑眾，稽違詔令者，重論之。」
詔：「諸司總轄、提點之類，非元豐法，並罷。」
丁亥，復寺院額，尋又復德士為僧。
甲午，罷禮制局並修書五十八所。
秋，七月，壬子，罷文臣起復。
己未，罷醫、算學。
八月，庚辰，詔減定醫官額。
乙未，詔：「監司所舉守令非其人，或廢法不舉，令廉訪使者劾之。」
是月，趙良嗣於上京出御筆與金主議約，以燕京一帶本漢舊地，約夾攻契丹，取之。金主命譯者曰：「契丹無道，其土疆皆我有，尚何言！顧南朝方通歡，且燕京皆漢地，當與南朝。」良嗣曰：「今日約定，不可與契丹復和也。」金主曰：「有與契丹乞和，亦須以燕京與爾家方和。」許遂議歲幣，良嗣初許三十萬，辨論久之，卒與契丹舊數。金主又謂良嗣曰：「吾軍已行，九月至西京，汝等到南朝，請發兵相應。」遂以手劄付之，約以本國兵逕自平地松林趨古北口，南朝兵自雄州趨白溝夾攻，不如約，即地不可得。金師至松林，會大暑，馬牛疫，金主乃還，遣驛追良嗣至，易國書，約來年同舉。宗翰曰：「使副至南朝奏皇帝，勿如前時中絕也。」留良嗣飲食數日，及令所擄遼吳王妃歌舞，謂良嗣曰：「此契丹兒婦也，今作奴婢，為使人歡。」遣薩喇、哈嚕等持其國書來報聘。
九月，壬寅，金薩喇、哈嚕等至，詔衛尉少卿董耘館之，止作新羅人使引見。後三日，對於崇政殿，帝臨軒，薩喇、哈嚕等捧書以進，禮畢而退。
詔：「罷政和二年給地牧馬條法，收見馬以給軍，應牧田及置監處並如舊制。」
丙辰，詔登州鈐轄馬政借武顯大夫，使聘於金。是日，薩喇、哈嚕等入辭於崇政殿，賜宴顯靜寺，命趙良嗣押宴，王瓖伴送，政持國書及事目隨哈嚕等行。書曰：「大守皇帝致書於大金皇帝：遠承信介，持示函書，具聆啟處之詳，殊副瞻懷之素。契丹逆天賊義，幹紀亂常，肆害忠良，恣為暴虐。知夙嚴於軍旅，用綏集於人民，致罰有辭，逖聞為慰。今者確示同心之好，共圖問罪之師，念彼群黎，舊為赤子，既久淪於塗炭，思永靖於方垂，誠意不渝，義當如約。已差太傅、知樞密院事童貫勒兵相應，使回，請示舉軍的日，以憑夾攻。所有五代以後陷沒幽薊等州舊漢地及漢民，並居庸、古北、松亭、榆關，已議收復，所有兵馬，彼此不得過關外，據諸色人及貴朝舉兵之後背散到彼餘處大戶，不在收留之數。絹銀依與契丹數目歲交，仍置榷場。計議之後，契丹請和聽命，各無允從。」乃別降樞密院劄目付政，遣政子擴從行。
初，朝議止欲得燕京舊地。及趙良嗣還朝，言嘗問金主，燕京一帶舊漢地，並西京亦是。金主曰：「西京我安用，止為拏阿適，西一臨爾。事竟，亦與汝家。」阿適，遼主小字也。又言平、營本燕京地，高慶裔曰：「平、灤非一路。」金主曰：「此不須議。」故事目並及山後寰、應、朔、蔚、媯、儒、新、武諸州。兩國之釁，由此生矣。
是秋，遼主獵於沙嶺。
蕭伊蘇守上京，為政寬猛得宜，乘金兵殘破之後，民多窮困，輒加振恤，眾咸愛之。
冬，十月，戊辰朔，日有食之。
己巳，尚書省言：「州縣武學已罷，內外願入京武學人，乞依元豐法試補入學舉試；其考選升補推恩，並依大觀武學法。」從之。
以內侍梁師成為太尉。師成黠慧習文法，初領睿思殿文字外庫，主出外傳上旨。政和中，漸得幸，因竄名進士籍中，累遷河東節度使，至是遂有此命。
時中外泰寧，帝留意禮文符瑞之事，師成逢迎希恩寵，帝本以隸人畜之，命入處殿中，凡御書號令，皆出其手，多擇善書吏習仿帝書，雜詔旨以出，外庭莫能辨。師成實不能文，而高自標榜，自言蘇軾出子。時天下禁誦軾文，其尺牘在人間者皆毀去，師成訴於帝曰：「先臣何罪？」自是軾之文乃稍出。以翰墨為己任，四方名士，必招致於門下，多置書畫卷軸於外舍，邀賓客縱觀，得其題識，合意者輒密加汲引，執政、侍從，可階而升。王黼以父事之，稱為「恩府先生」，蔡京父子亦諂附焉。都人目為「隱相」，所領職局，多至數十百。
睦州青溪民方臘，世居縣之堨村，托左道以惑眾。縣境梓桐、幫源諸洞，皆在山谷幽險處，民物繁夥，有漆楮杉材之饒，富商巨賈多往來。臘有漆園，造作局屢酷取之，臘怨而未敢發。時吳中困於朱勔花石之擾，比屋致怨。臘因民不忍，陰聚貧乏遊手之徒，以朱勔為名，遂作亂。
馬政等達金拉林河，留帳前月餘，議論不決。金主初不認事目內已許西京之語，且言平、灤、營三州不系燕京所管，政等不能對，唯唯而已。金主又與其群臣謀，謂：「北朝所以雄盛者，緣得燕地漢人。今一旦割還南朝，不惟國勢微削，兼退守五關之北，無以臨制南方，坐承其弊。若我將來滅契丹，盡在其地，與宋為鄰，時或以兵壓境，更南展提封，有何不可！」群臣皆以為然。唯宗翰云：「南朝四面被邊，若無兵力，安能立國！未可輕之。」金主遂將馬擴遠行射獵，久之乃還，令諸大臣具飲食，遞邀南使。十餘日，始草國書，遣哈嚕與政等來報。聘書中大略云：「前日趙良嗣等回，許燕京東路州鎮，已載國書，若不夾攻，應難如約。今若更欲西京，請便計度收取，若難果意，冀為報示。」
十一月，戊戌朔，方臘自號聖公，建元永樂，以其月為正月。置官吏、將帥，以巾飾為別，自紅巾而上，凡六等。無弓矢、介冑，唯以鬼神詭秘事相扇訹。焚室廬，掠金帛、子女，誘脅良民為兵，不旬日，聚眾至數萬，陷青溪縣。
己亥，少傅、太宰兼門下侍郎余深罷。時福建以取花果擾民，深為言之，帝不悅，出知福州。
庚戌，以王黼為少保、太宰兼門下侍郎。
初，蔡京致仕，黼陽順人心，悉反其所為，四方翕然稱為賢相。及拜太宰，遂乘高為邪，多畜子女玉帛自奉，僭擬禁省。因請置應奉局，自兼提領，中外名錢，皆許擅用，竭天下財力以供費。官吏承望風旨，凡四方水土珍異之物，悉苛取於民，進帝所者，不能什一，餘皆入於黼家。
己未，兩浙都監蔡遵、顏坦擊方臘於息坑，死之。
十二月，戊辰，方臘陷睦州，殺官兵千人，於是壽昌、分水、桐廬、遂安等縣皆為賊據。
甲申，方臘陷休甯縣，知縣事麴嗣復為賊所執。脅之使降，嗣復罵賊不絕口，曰：「何不速殺我！」賊曰：「我休寧人也，公邑宰，有善政，前後官無及公者，我忍殺公乎！」委之而去。朝廷因命嗣復知睦州，進官二等。尋為賊所傷，自力渡江，將乞兵於宣撫司，未及行而卒。
丙戌，方臘陷歙州，東南將郭師中戰死，士曹掾栗先守獄，詬賊遇害。於是婺源、績溪、祁門、黟縣官吏皆逃去。尋又陷富陽、新城，遂逼杭州。凡賊兵所至，得官，必斷臠支體，探其肺腸，或熬以膏油，叢鏑亂射，備盡楚毒，以償積怨。
警奏至京師，時方聚兵以圖北伐，王黼匿不以聞，於是附者益眾，東南大震。淮南發運使陳遘上言：「賊眾強，官軍弱，乞調京畿兵及鼎、澧槍牌手兼程以來，不致滋蔓。」帝得疏，大驚，乃罷北伐之議。丁亥，以譚稹為兩浙制置使，童貫為江、淮、荊、浙宣撫使，率禁旅及秦晉蕃漢兵十五萬討之。
己丑，以少傅鄭居中權領樞密院。
庚寅，詔訪兩浙民疾苦。
是月，方臘陷杭州，知州趙震遁；廉訪使者趙約詬賊，死之。
是冬，遼主至西京。郡縣多陷沒，而遼主畋遊不恤，忠臣多被疏斥。文妃蕭氏作歌以諷諫，遼主見而銜之。
真臘遣人來朝，詔封其主為真臘國王。
是歲，夏改元元德。

