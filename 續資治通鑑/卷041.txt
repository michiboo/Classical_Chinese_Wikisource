
八月，甲戌，出內藏庫絹三十萬，下河北路市糴軍儲。
越州水，賜被溺民家錢有差。
甲午，詔：「天下常平倉錢穀，自今三司及轉運司無得借支。」
九月，丙寅，三司言：「東頭供奉官錢遜奏信州鉛山產石碌，可烹煉為銅。今池、饒、江三州錢監並闕銅鑄錢，請遣遜與本路轉運使試驗以聞。」從之。
丁卯，御邇英閣讀《唐書》。以後讀真宗所撰《正說》及進講《春秋》，俱於邇英閣。
冬，十月，癸巳，翰林學士李淑請班其父樞密直學士若谷下，詔從淑請。
乙未，同知樞密院事章得象言：「開封府進士章仲昌，臣鄉里疏屬，實無藝業，近聞訟訴發解不公事，請牒歸其家。」從之。時鎖廳應舉人特多，開封府投牒者至數百，國子監及諸州不在焉。及山榜，而宰相陳堯佐之子博古為解元，參知政事韓億子孫四人皆無落者，故嘲謗群起。然殿中侍御史蕭定謨與直集賢院韓琦、吳育、王拱辰實司試事，非有所私也。
是月，遼主駐石寶岡。
十一月，己亥朔，准布貢於遼。
辛亥，遼以契丹行宮都部署蕭惠為南院樞密使。
己未，出內藏庫紬綿五十萬，下河北、陝西路市糴軍儲。
庚申，遼封皇子洪基為梁王。
癸亥，罷癸、萊買金場。
十二月，壬申，給真定府、潞州學田各五頃。仍詔自今須籓鎮乃許立學，它州勿聽。
甲申，忻、代、並三州言地震，壞廬舍，覆壓人畜，忻州尤甚，吏民死者萬九千七百餘人。自是河東地震連年不止，或地裂泉湧，或火出如黑沙狀，一日四五震，民皆露處。乙酉，命侍御史程戡往並、忻州體量安撫。
右司諫韓琦上疏曰：「鄉者興國寺雙閣災，延及開先祖殿，不逾數刻，但有遺燼。復聞仰觀垂象，或失經行。今北道數郡，繼以地震。此女謁用事，臣下專政之應也。又震在北，或者上天孜孜遣告，俾思邊塞之為患乎？望自今嚴飭守臣，密修兵備，審擇才謀之帥，悉去懦弱之士，明軍法以整驕怠之卒，豐廩實以增儲偫之具。」
旬餘，琦復上疏曰：「近聞大慶殿及諸處各建道場，及分遣中使遍詣名山福地，以致請禱，是未達寅畏之深旨也。臣竊以為祈禱之法，必徹樂減膳，修德理刑，下詔以求讜言，側身而避正殿，是以天意悅穆，轉為福應。願陛下法而行之。且大慶殿者，國之路寢，朝之法宮，陛下非行大禮、被法服，則未嘗臨御，臣下非大朝會，則不能一至於庭，豈容僧道繼日累月喧雜於上，非所以正法度而尊威神也！望今後凡有道場設醮之類，並於別所安置。」
給徐州學田五頃。
庚寅，以龍圖閣學士張逸為樞密直學士，知益州。逸凡四至蜀，諳其民風。會歲旱，逸使作堰，壅江水溉民田，自出公租減價以賑。民初饑，多殺耕牛食之，犯者皆配關中。逸奏：「民殺牛以活將死之命，與盜殺者異；若不禁之，又將廢穡事。今歲小稔，請一切放還，復其業。」報可。
壬辰，徙知饒州范仲淹知潤州，監筠州稅余靖監泰州稅，夷陵縣令歐陽修為光化軍乾德縣令，帝諭執政令移近故也。
先是京師地震，直史館葉清臣上疏言：「頃仲淹、余靖等以言事被黜，天下齰舌不敢議朝政，行將二年。願陛下深自咎責，詳延忠直敢言之士，庶幾明威降鑒，善應來集。」書奏數日，仲淹等皆得近徙。
仲淹既徙潤州，讒者恐其復用，遽誣以事。語入，帝怒，亟命置之嶺南。參知政事程琳辨其不然，仲淹訖得免。自仲淹貶而朋黨之論起，朝士牽連而出，語及仲淹者皆指為黨人；琳獨為帝開說，帝意解，乃已。
遼以楊佶為忠順軍節度使。
趙元昊既悉有夏、銀、綏、靜、宥、靈、鹽、會、勝、甘、涼、瓜、沙、肅，而洪、定、威、懷、龍皆即歸堡鎮偽號州，仍居興州，阻河，依賀蘭山為固。是歲，始大補偽官，以嵬名守全、張陟、楊廓、徐敏宗、張文顯輩主謀議，鐘鼎臣典文書，成逋克、成賞都輩主兵馬，野利仁榮主蕃學。置十八監軍司，委酋豪分統其眾。自河北至臥囉娘山七萬人，以備遼人；河南洪州、白豹、安鹽州、羅落、天都、惟精山五萬人，以備環慶、鎮戎、原州；左廂宥州路五萬人，以備鄜延、麟府；右廂甘州路三萬人，以備西蕃、回紇；賀蘭駐兵五萬，靈州五萬人，興州、興慶府七萬人，為鎮守：總五十餘萬。而苦戰倚山訛，山訛者，橫山羌，夏兵柔脆，不及也。選豪族善弓馬五千人迭直，偽號六班直，月給米二石。鐵騎三千，分十部。發兵以銀牌召酋長，面受約束。創十六司於興州，以總眾務。
春，正月，辛丑，遼主如混同江。
癸卯，趙元昊請遣人供佛五臺山，乞令使臣引護，並給館券；從之。元昊實欲窺河東道故也。
同知禮院宋祁上疏曰：「去年火焚興國寺浮屠，延燔藝祖神御殿，已而盜壞宗廟釦器者再，則神不昭格之意也。自昔災異之發，遠者十數年，近者三四年，隨方輒應，類無虛歲。而罪己之問不形於詔書，思患之謀不留於詢逮，逾時越月，群下默然。間者但引緇黃，晨齋夕唄，修不經之細祝，塞可懼之大變，人且未信，天胡可欺！臣誠至愚，竊恐銷伏之間未得為計也。伏望陛下普詔百執，各貢所懷，留神省閱。」
甲辰，雷。麟、府州及陝西大雨雹。
丙午，以災異屢見，下詔求直言，限半月內實封進納。
庚戌，命翰林學士丁度等權知禮部貢舉。
乙卯，大理評事、監在京店宅務蘇舜欽詣匭通疏曰：「臣聞河東地大震，歷旬不止；孟春之初，雷電暴作。臣以為國家闕失，眾臣莫敢為陛下言者，唯天丁甯以告陛下。陛下果能霈發明詔，許群臣皆得獻言，臣初聞之，踴躍欣忭！旬日間頗有言事者，其間豈無切中時病？而未聞朝廷舉行，是亦收虛言而不根實效也。竊見綱紀墮敗，政化闕失，其事甚眾，不可概舉，謹條大者二事以聞。
「一曰正心。心正則神明集而萬條理。今民間傳陛下比年稍邇俳優，燕樂逾節，賜予過度。燕樂逾節則蕩，賜予過度則侈；蕩則政事不親，侈則用度不足。臣竊觀國史，見祖宗日視朝，旰昃方罷，猶坐後苑門，有白事者，立得召對，委曲詢訪，小善必納。真宗末年不豫，始間日視朝。今陛下春秋鼎盛，實宵衣旰食求治之秋，乃隔日御殿，此政事不親也。又，府庫匱竭，民鮮蓋藏，誅斂科率，殆無虛日。三司計度經費，二十倍於祖宗時，此用度不足也。望陛下修己以御人，洗心以鑒物，勤聽斷，舍燕安，放棄優諧近習之纖人，親近剛明鯁正之良士，因此災變，以思永圖。
「二曰擇賢。夫明主勞於求賢而逸於任使，然盈庭之士，不須盡擇，在擇一二輔臣及御史諫官而已。昨王隨自吏部侍郎、平章事超越十資，復為上相。此乃非常之恩，必待非常之才，而隨虛庸邪謅，非輔相器，降麻之後，物論沸騰，故疾纏其身，災仍於國。又，石中立頃在朝行，以詼諧自任，今處之近輔，物望甚輕，人情所忽，蓋近臣多非才者。陛下左右尚如此，天下官吏可知也。且張觀為御史中丞，高若訥為司諫，二人者皆登高第，頗以文詞進，而溫和柔懦，無剛直敢言之氣。斯皆執政引置，欲其緘默，不敢舉其私，時有所言，則必暗相關說。故御史、諫官之任，臣欲陛下親擇之，不令出執政門下。台諫官既得其人，則近臣不敢為過，乃馭下之策也。
「臣以為陛下身既勤儉，輔弼、台諫又皆得人，則天下何憂不治，災異何由而生！惟陛下少留意焉！」
丙辰，以災異，詔轉運使、提點刑獄案所部吏以聞。
上封者言：「自變茶法，歲輦京師銀絹易芻粟於河北，配擾居民，內虛府庫，外困商旅，非便。」丙寅，命權御史中丞張觀、侍御史程戡、右司諫韓琦與三司別議之。戡，陽翟人。
直史館蘇紳上疏曰：「星之麗天，猶萬國之附王者。下之畔上，故星亦畔天。今大異若此，得非任事之臣逾常分乎？朝廷事無大小，委之政府，至於黜陟之柄，亦或得專。夫大臣平日宜辨論官才，使陛下周知在位之能否，及有除擬，可以隨才任用，使進擢之人知恩出於上，則威福不外分也。今則不然，每一官闕，但閱其履歷，附以比例，而陛下無復有所更。故競進之徒，趨走權門，經營捷徑，恩命未出於上，而請托已行於下矣。祖宗時擢用要官，惟才是用，臣下莫得先知，故被擢之人，咸思自厲。此無它，講求有素而大權不在於下也。雷者，天之號令，今方春而雷，天其或者欲陛下出號令以震動天下，宜及於早，而矯臣下舒緩之咎。凡朝廷事，無巨細，無內外，取其先急者，悉關聖慮而振肅之，不可緩也。夫星變既有下畔上之象，地震又有陰侵陽之證，天意恐陛下未悟也，更以震雷警之，欲陛下先事為備，則患禍消而福祥至矣。」
直史館葉清臣上疏曰：「陛下臨朝淵默，垂拱仰成，事無大小，有議皆可。使輔相之臣竭忠無私，皆如蕭、曹、房、杜則可；一有不及，才或非倫，則誤陛下事多矣。今有一人進擢，則曰宰相某之親舊也；一人罷黜，則曰宰相某之嫌隙也。由是天下囂然，不曰自陛下出而曰由宰相得，非臣陰之盛而易天地之序者乎？京房曰：『臣事雖正，專必震。』彼正而專猶且震，況專而不正，安得不潰陰陽之氣而致天地之變乎！此地震之所由至也。臣願陛下用天之高明剛健，法太祖之英武肅果，太宗之神睿聰察，先皇帝之精勤明哲，然後官人以材如周文，以法繩下如漢宣，招諫遷善如唐文皇。若此，何懼後患之不消，福慶之不臻哉！」
校書郎張方平上七事：一曰密機事，二曰用威斷，三曰廣言路，四曰重圖任，五曰正有司，六曰信命令，七曰示戒懼。御史中丞張觀亦言：「承平日久，政寬法慢，用度漸侈，風俗漸薄，以致災異。」因上四事：一曰知人，二曰嚴禁：三曰尚質，四曰節用。
除並、代、忻州壓死民家去年秋糧。
二月，戊辰朔，詔：「天下貢舉人，自今止令逐州解頭入見。」時舉人群見，進止多不如儀，而民有侯化隆、高惟志者，又輒闌入殿庭獻封事，故有是詔。
庚午，詔自今日御前殿視事，用蘇舜欽之言也。
甲戌，賜鄆州學田五頃。
右司諫韓琦上疏言：「宰臣王隨，登庸以來，眾望不協，差除任性，褊躁傷體。廟堂之上，不聞長材遠略，仰益盛化，徒有延納僧道，信奉巫祝之癖，貽誚中外。而自宿疚之作，幾涉周星，安臥私家，備禮求退。方天地有大災變，陛下責躬問道之際，曾未入見，而扶疾於中書視事，引擢親舊，怡然自居。暨物議沸騰，則簡其拜禮，勉強入見，面求假告，都無省愧之心，固寵慢上，寡識不恭久咎，自古無有。次則陳堯佐男述古，監左藏庫，官不成資，未經三司保奏，而引界滿酬獎之條，擢任三門白波發運使，參知政事韓億，初乞男綜不以資敘回授兄綱，將朝廷要職從便退換，如己家之物，紊亂綱紀，舉朝非笑。此二事，陛下若忽而小人，因循不問，彼必愈任威福，公行不善，更無畏矣。又，石中立本以藝文進，不能少有建明，但滑稽談笑之譽，為人所稱；處翰墨之司，固當其職，若參決大政，誠非所長。況復仍歲以來，災異間作，則燮理之任，正當其責。而使陛下引咎求言，繼日臨朝，遍責剌牧長吏各修其職，獨政府之臣皆以為過不在己，泰然自處於皋、夔、稷、契之右。臣僚欲廣陛下之德，已頒前詔於天下，而罷立期限，則皆仰而不從，蓋臣事專而君道之弱明應矣。伏望出臣此疏，明示中書，委御史臺於朝堂集百官會議，正其是非，以塞群議。」帝嘉納之。
乙亥，遼主自春州駐東川。
丁丑，高麗遣使貢於遼。
壬午，遼主幸五坊閱鷹鶻。
遼以翰林都林牙蕭罕嘉努兼修國史，仍詔諭之曰：「文章之職，國之光華，非才不用。以卿文學，為時大儒，是用授卿以翰林之職。朕之起居，悉以實錄。」自是日見親信，罕嘉努知無不言，雖諧謔不忘規諷。
甲午安化蠻寇宜、融州。
三月，戊戌朔，宰臣王隨罷為彰信節度使、同平章事，陳堯佐罷為淮康節度使、同平章事、判鄭州，韓億罷為戶部侍郎，石中立罷為戶部侍郎、資政殿學士。
初，呂夷簡罷，密薦隨與堯佐二人為相，其意引援非才，居己下者用之，覬它日帝或見思而復相己。及隨與堯佐、億、中立等議政，數忿爭於中書。隨尋屬疾在告，詔五日一朝，日赴中書視事，而堯佐復年高，事多不舉，時有「中書翻為養病坊」之語。會災異仍見，琦論隨等疏凡十上，堯佐亦先自援漢故事求策免，於是四人者俱罷。
以判河南府張士遜為門下侍郎兼兵部尚書、平章事，戶部侍郎、同知樞密院事章得象以本官平章事，同知樞密院事王鬷、權知開封府李若穀並參知政事，權三司使王博文、知永興軍陳執中並同知樞密院事。
初，韓琦數言執政非才，帝未即聽。琦又言曰：「豈陛下擇輔弼未得其人故邪？若杜衍、宋道輔、胥偃、宋郊、范仲淹，眾以為忠正之臣，可備進擢。不然，嘗所用者王曾、呂夷簡、蔡齊、宋綬，亦人所屬望，何不圖任也？」帝惟聽琦罷王隨等，更命士遜及得象為相。士遜猶以東宮舊恩，或言又夷簡密薦之。得象入謝，帝謂曰：「往者太后臨朝，群臣邪正，朕皆默識；惟卿清忠無所附，且未嘗有幹請，今日用卿，由此也。」
以知應天府夏辣為三司使，知制誥宋郊為翰林學士。帝初欲用郊同知樞密院事，中書言故事無自知制誥除執政者，乃先召入翰林。左右知帝遇郊厚，行且大任矣。學士李淑害其龐，欲以奇中之，言於帝曰：「宋，受命之號也。郊，交也。合姓名言之為不祥。」帝弗為意。它日，以諭郊，因改名癢。
遼主幸皇太弟重元行帳。
己亥，發邵、澧、潭三州駐泊兵討安化蠻。
壬寅，遼主如蒲河澱。
辛亥，夏國遣使貢於遼。
甲寅，御崇政殿，試禮部奏名進士，乙卯，試諸科。丙辰，試特奏名。旋賜進士、諸科及第、出身七百二十四人，其特奏名被恩賜者又九百八十四人。瓊林宴，初賜《大學篇》。
先是，帝以開封所解鎖廳進士陳博古等，嘲謗籍籍，密詔博古及韓億子孫四人並兩家門下士范鎮試卷皆勿考。鎮，成都眉山人。考官奏鎮靜實有文，非附兩家之勢而得者，乃聽考而降其等級。鎮，禮部奏名為第一。故事，禮部第一人賜第，未有第二甲者，雖近下猶申之，吳育、歐陽修殿庭唱第過三人，亦抗聲自陳。鎮獨默然，至第七十九人，乃出拜，退就列，無一言，眾以是稱之。禮部第一人在第二甲自鎮始。初。薛奎知益州，還朝，與鎮俱。或問奎入蜀所得，奎曰：「得一偉人，當以文學名世也。」
遼主錄囚。
夏，四月，庚午，詔：「天下毋得連用真宗皇帝籓邸舊名。」
癸酉，給事中、同知樞密事王博文卒。始，博文為三司使，言於帝曰：「臣且死，不得復望兩府之門。」因泣下。帝憐之。後數日，與陳執中並命。位樞密凡三十六日。訃至，趣駕臨奠，贈吏部侍郎。博文以吏事進，政務平恕，嘗語諸子曰：「吾平生決罪，至流刑，未嘗不陰擇善水土處。汝曹志之。」然治曹汭獄，希莊獻旨，縱羅崇勳傅致其罪，議者少之。
乙亥，以權御史中丞張觀同知樞密院事。
帝初諭中書，候兩府闕官則用宋庠。及王博文卒，中書以庠名進，帝曰：「觀，先朝狀元，合先用。」蓋譖者之說已行也。
賜河南府嵩陽書院田十頃。
己卯，遼主獵白馬堝。甲申，射兔新澱井，旋獵於金山。
壬辰，除宜、融州夏稅。
乙未，詔：「自今試舉人，非國子監見行經書，毋得出題。」從翰林侍讀學士李淑請也。
五月，乙巳，錄囚。
六月，乙亥，遼主御清涼殿試進士，賜邢彭年以下五十五人第。
戊寅，罷天下舉念書童子。
帝留意農事，每以水旱為憂。甲申，詔天下諸州每旬上雨雪狀，著為令。
戊子，權知司天少監楊惟德等言：「來歲己卯閏十二月，則庚辰歲正月朔日當食，請移閏於庚辰歲，則日食在前正月之晦。」帝曰：「閏所以正天時而授民事，其可曲避乎？」不許。
秋，七月，甲辰，遼主錄囚。
己巳，准布部長朝於遼。
戊申，遼主如黑嶺。
癸丑，賜襄州學田五頃。
丙辰，群臣表上尊號曰寶元體天法道欽文聰武聖神英睿孝德，帝不許。群臣五上表，帝謂宰相張士遜曰：「唐穆宗云：『強我懿號，不若使我為有道之君；加我虛尊，不若處我於無過之地。』朕每愛斯言。」士遜請不已，乃詔削「英睿」二字而受之。
右司諫韓琦言：「李照所造樂不合古法，今親祀南郊，不可以薦，請復用太常舊樂。」詔宋綬、晏殊同兩制詳定以聞。綬等言「新樂比舊樂下三律，眾論以為無所考據，願如琦請。」詔從之。
壬戌，御崇政殿，策試賢良方正能直言極諫著作佐郎信都田況、大理評事張方平、茂才異等丹陽邵亢。況所對入第四等，方平四等次，亢與宰相張士遜連姻，報罷。
癸亥，策試武舉人。八月，丙寅，試武舉人騎射。
丁卯，復置淮南、江、浙、荊湖制置發運使。
鎮國軍節度使、駙馬都尉李遵勖屬疾，奏請納祿，援唐韋嗣立故事求山林號，詔不許。
遵勖昷藉力學，王旦器之。天聖末，嘗奏事殿中，帝起更衣，莊獻屏左右問：「比來外人有何言？」遵勖唯唯。太后固問，遵勖曰：「臣無它聞，但議者謂天子既冠，太后宜還政。」太后曰：「我非戀此，帝年少，內侍多，尚恐未能制之耳。」遵勖尋卒，贈中書令，諡和文。
九月，乙未，出左藏庫錦綺綾羅一百萬，下陝西路市糴軍儲。
丁未，遼主駐平澱。
己酉，鄜延路鈐轄司言：「趙元昊從父山遇遣人來約降。」詔勿受。初，元昊悉會諸豪，刺臂血和酒置髑髏中，共飲之，約先攻鹿阝延，自靖德、塞門、赤城路三道併入；酋豪有諫者，輒殺之。山遇數止元昊，不聽，畏誅，遂挈妻子來降，時已被詔，知延州郭勸與鈐轄河陽李渭遣山遇還，山遇不可，即命監押韓周執山遇等送元昊，集騎射而殺之。時元昊自稱烏珠已數年矣。元昊既殺山遇，遂謀僭號。
丁巳，進封齊國永壽保聖夫人許氏為魏國夫人。
冬，十月，甲子朔，遼主度遼河，旋駐白馬澱。
丙寅，詔戒百官朋黨。初，呂夷簡逐范仲淹等，既逾年，夷簡亦罷相，由是朋黨之論興。士大夫為仲淹言者不已，於是內降答刂子曰：「向貶范仲淹，蓋以密請建立皇太弟姪，非但詆毀大臣。今中外臣僚屢有稱薦仲淹者，事涉朋黨，宜戒諭之。」故復下此詔。
參知政事李若穀建言：「近歲風俗惡薄，專以朋黨汙善良。蓋君子小人各有類，今一以朋黨目之，恐正臣無以自立。」帝然其言。
鹽鐵副使、工部郎中司馬池、歲滿當遷，中書進名，帝曰：「是固辭諫官者。」遂命為天章閣待制，知河中府。
辛未，以左千牛衛將軍宗實為左領軍衛將軍。
壬申，遼錄囚。
甲戌，趙元昊築壇受冊，僭號大夏始文英武興法建禮仁孝皇帝，改大慶二年為天授禮法延祚元年。追諡其祖繼遷曰神武皇帝，廟號太祖；父德明曰光聖皇帝，廟號太宗。遣使奉表以僭號來告。
十一月，甲辰，詔廣西路鈐轄司趣宜、融州進兵討安化蠻。初，官軍與蠻戰，為蠻所敗，鈐轄張懷志等六人皆死。帝命洛苑使馮伸己知桂州兼廣西鈐轄。伸己道江陵，未至，於是遣中使諭伸己速行。伸己日夜疾馳至宜州，繕器甲，訓隊伍，募民發丁壯，轉糧餉，由三路以進。伸己臨軍，單騎出陳，語酋豪曰：「朝廷撫汝曹甚厚，何乃自取滅亡！汝聽我言則生，不然，無噍類矣！」眾蠻仰泣羅拜，曰：「不圖今日復見馮公也！」先是大中祥符末及天聖間，伸己嘗再知宜州，蠻頗服其威信，故云。明日，蠻渠頂投兵械萬計，率眾降軍門，廣西遂安。伸己，拯從子也。
乙巳，詔：「宜、融州民嘗從軍役者，免今夏稅，運糧者免其半。」
戊申，朝享景靈宮。己酉，享太廟、奉慈廟。庚戌，祀天地於圜丘，大赦，改元。百官上尊號。
戊午，鄆州言資政殿大學士、左僕射王曾卒。輟視朝二日，贈侍中，諡文正。曾姿質端厚，眉目如刻畫，入朝，進止有常處。平居寡言，自奉廉約，人莫幹以私。前後輔政十年，其所進退士，人莫有知者。范仲淹嘗以問曾，曾曰：「夫執政者恩欲歸己，怨使誰當？」仲淹服其言。先是有大星墜其寢，左右驚白之，曾曰：「後一月當知。」及期，曾果卒。皇祐中，帝為篆其墓碑曰：「旌賢之碑」，後又改其鄉曰旌賢。大臣碑得賜篆自曾始。
十二月，癸亥朔，封宰臣張士遜為郢國公。加恩百官。
甲子，京師地震。
遼召善擊鞠者數十人於東京，令與近臣角勝，遼主臨觀之。己巳，以皇太弟重元判北南院樞密使事，北府宰相薩巴仍兼知東京留守事。命宰臣張儉守司空，宰臣韓紹芳加侍中，以特裡袞耶律瑪陸為北院宣徽使，以耶律喜遜為南府宰相。
鄜延路都鈐轄司言趙元昊反。辛未，徙環慶路副部署劉平為鄜延路副都部署。癸酉，命三司使夏辣為奉甯節度使、知永興軍，知河南府范雍為振武節度使、知延州。
甲戌，召龍圖閣直學士、知兗州孔道輔為御史中丞。
詔：「陝西、河東沿邊舊與元昊界互市處，皆禁絕之。」
丁丑，詔：「有能捕元昊所遣刺探事者，賞錢十萬。」
乙酉，詔：「三司歲給嘉勒斯賚綾絹千匹、片茶千斤、散茶千五百斤。」
丁亥，遼主錄囚，非故殺者減科。南面侍御壯古哩詐取女真貢物，罪應死，以其有吏能，黥而流之。
加嘉勒斯賚保順軍節度使、邈川大首領。自西涼為李繼遷所陷，巴勒結舊部往往歸嘉勒斯賚，回紇降者復數萬。嘉勒斯賚居青唐，西有臨穀城，通青海、高昌諸國，南人皆趨之以貿易，由是富強。朝廷欲使背擊元昊以披其勢，因授節鉞焉。
春，正月，己酉，河陽言彰信節度使、同平章事王隨卒。贈中書令，諡章惠，後改文惠。
初，元昊遣使稱偽官，抵延州，郭勸、李渭留其使，具奏：「元昊雖僭中國名號，然閱其表函尚稱臣，可漸以禮屈，願與大臣熟議。」詔許使者赴京師。其表曰：「臣祖宗本後魏帝赫連之舊國，拓跋之遺業也。遠祖思恭，當唐季率兵拯難，受封賜姓名。祖繼遷，大舉義旗，悉降諸部，收臨河五鎮，下沿境七州。父德明，嗣奉世基，勉從朝命。而臣偶以狂斐，制小蕃文字，改大漢衣冠，革樂之五音為一音，裁禮之九拜為三拜。衣冠既就，文字既行，禮樂既張，器用既備，吐蕃、達靼、張掖、交河、莫不從服，軍民屢請願建邦家，是以受冊即皇帝位。伏望陛下許以西郊之地，冊為南面之君，敢竭庸愚，常敦歡好。」
甲寅，知延州郭勸落職知齊州，鄜延鈐轄兼知鄜州李渭降授尚食使、知汝州，坐不察敵情也。
元昊使者將行，不肯受詔及賜物，樞密院議數日不決。王德用、陳執中欲執之，盛度、張觀不可。卒遣之，但卻其獻物，韓周復送至境上。
丁巳，遼禁朔州鬻羊於宋。
二月，庚午，許明州立學，仍給田五頃。
丙子，遼主駐長春河。
三月，壬寅，編修院與三司上歷代天下戶數。先是帝御邇英閣，讀《正說·養民篇》，見歷代戶口登耗之數，顧謂侍臣曰：「今天下民籍幾何？」翰林侍讀學士梅詢對曰：「先帝作《正說》，蓋述前代帝王恭儉有節，則戶口充羨；賦斂無度，則版圖衰減。五季生齒凋耗，太祖受命，太宗、真宗繼聖承祧，休養百姓，今天下戶口之數，蓋倍於前矣。」因詔三司及編修院檢討以聞；至是上之。
丙午，初，元昊反書聞，朝廷即議出兵，群臣爭言小丑可即誅滅，右正言吳育獨建議：「元昊雖名籓臣，尺賦鬥租不入縣官，宜度外置之，示以不足責。且彼已僭輿服，誇示奠豪，勢必不能自削。宜授國初江南故事，稍易其名，可以順撫。」奏入，宰相張士遜笑曰：「人言吳正言心風，果然！」至是育復上奏，言宜堅壁清野，挫剽急之鋒，徐觀其勢而為之策；俱不報。
丁未，徙知潤州范仲淹知越州。
庚戌，都官員外郎王素為侍御史，中丞孔道輔薦之。素，旦子也。
丙辰，許泉州立學，仍給田五頃。
魏國永壽保聖夫人許氏卒，輟視朝三日，追號肅成賢穆夫人，帝為制服發哀。
丁巳，鑄「皇宋通寶」錢。
先時錢文皆曰元寶而冠以年號。及改號寶元，特命以「皇宋通寶」為文。
元昊為書及錦袍、銀帶投鄜延境上，以遺金明李士彬，且約以叛。候人得之，諸將皆疑士彬，副都部署夏元亨獨曰：「此間耳。士彬與羌世仇，若有私約，通贈遺，豈使眾知邪？」乃召士彬與飲，厚撫之，士彬感泣。不數日，果擊賊，取首馘、羊馬自效。
詔權停貢舉。
夏，四月，癸亥，封嘉勒斯賚妻為夫人，二子俱為團練使，各賜衣帶、器幣及茶絹。時嘉勒斯賚父子猜阻，異居不相統屬，朝廷欲兼撫之，故有是命。
乙丑，放宮人二百七十人。帝因諭宰臣張士遜等曰：「不獨矜其幽閉，亦省掖禁浮費。近復有邀駕獻雙生二女子，朕卻而不受。」士遜曰：「誠盛德事也。」然天聖末，士遜亦嘗納女口於宮中，為御史楊偕所彈雲。
壬申，免昭州運糧死蠻寇者家徭二年，賦租一年。
辛巳，潁州言戶部侍郎蔡齊卒。贈兵部尚書，諡文忠。齊方重有風采，自初仕，未嘗至權門。丁謂秉政，欲齊親己，齊終不往。龐籍、楊僭、劉隨、段少連皆齊所薦，後多為名臣。
丁亥，募河東、陝西民入粟實邊。
右司諫韓琦上言：「祖宗以來，躬決萬條，凡於賞罰任使，必與兩制大臣外朝公議，或有內中批旨，皆出宸衷。自太后垂簾之日，始有假託皇親，因緣女謁，或於內中下表，或但口為奏求，是致僥倖日滋，賞罰倒置。唐之斜封，今之內降，蠹壞綱紀，為害至深。乞特降詔諭，今後除諸宮宅皇族有己分事方許內中奏陳，自餘戚裡家及文武臣僚或有奏請事，並令進狀，更不許內中奏陳，犯者重貶，則聖政無私，朝規有敘矣。」五月，己亥，禁皇族及諸命婦、女冠、尼等非時入內。
癸卯，詔李若谷、任中師、韓琦與三司詳定減省浮費，從賈昌朝之請也。
知樞密院事王德用，狀貌雄毅，面黑，而頸以下白皙，人皆異之。其居第在泰寧坊，直宮城北隅，開封府推官蘇紳嘗疏言：「德用宅枕乾岡，貌類藝祖。」帝匿其疏不下。御史中丞孔道輔繼言之，語與紳同，且謂德用得士心，不宜久典機密。壬子，罷為武甯節度使，赴本鎮。德用尋以居第獻，詔隸芳林園，給其直。
以鎮海節度使夏守贇知樞密院事。守贇時為真定府路都部署，召用之，既入見，問西事，守贇言：「平時小塞屯兵馬不及千餘，第可禦草寇耳。若賊兵盛至，固守不暇，安能出鬥邪！宜並小塞兵馬，共扼衝要，伺便邀擊，可以成功。」帝深然之。
韓琦言：「今欲減省浮費，莫如自宮掖始。請令三司取入內內侍省並禦藥院、內東門司先朝及今來賜予支費之目，比附酌中，皆從減省，無名者一切罷之。」詔：「禁中支費，只令入內內侍省、禦藥院、內東門司同相度減省。其臣僚蝗予，即許會問入內內侍省等處施行。」琦又言：「景德至景祐文書，有司必不備具，若俟取索齊始議裁減。徒成淹久。但考今日調度，實浮費者，即可蠲省。如故將相、戚裡及權近之家，多占六軍，耗費縣官衣糧，有妨征役，在京者不啻數千人，若此類，何必待舊日文書校邪！」詔從之。
癸丑，罷群牧制置使。尋復之。
六月，壬戌，詔：「自乘輿服御及宮掖所須，宜從簡約；若吏兵祿賜，毋得輒行裁減。」時論者或欲損吏兵俸賜，帝曰：「祿廩皆有定製，毋遽更變以搖人心。」故降是詔。
丙寅，以左侍禁魯經為閤門祗候。經使嘉勒斯賚，特擢之。先是遣經持詔諭嘉勒斯賚，使擊元昊以披其勢，賜帛二萬匹。嘉勒斯賚奉詔出兵四萬五千向西諒，西諒有備，嘉勒斯賚知不可攻，捕殺遊邏數十人亟還，聲言圖再舉，然卒不能也。初議重賄嘉勒斯賚使擊元昊，因以地與之，參知政事程琳曰：「使彼得地，是生一元昊；不若用間，使二羌勢不合，即中國之利也。」
戊辰，詔：「諸致仕官嘗犯贓者，毋得推恩子孫。」
辛未，以殿前都虞候石元孫為鄜延路副都部署。元孫，守信孫。
壬申，以左千牛衛將軍宗實為右千牛衛大將軍，始自宮中出還第。
先是詔陝西安撫使龐籍諭旨知永興軍夏辣議西鄙事，丙子，辣言：「繼遷一族，本黨項遺種，太平興國中，竭內帑之財，罄關中之力，不能撲滅。真宗即位，惟戒疆吏謹烽堠，嚴卒乘，此實真宗之遠圖也。然自靈武陷沒，銀、綏割棄以來，假朝廷威靈，聚中原祿賜，略有河外，服屬小蕃。德明、元昊，久相繼襲，拓地千餘里，積貨數十年，較之繼遷，勢已相萬。芻豢過飽，猖獗遽彰。
「議者莫不欲大行誅討，然自昔兵家皆謀先勝而後戰，即舉無遺策。以繼遷窮蹙，比元昊富實，事勢可知也；以先朝累勝之軍，較當今關東之兵，勇怯可知也；以興國習戰之帥，方沿邊未試之將，工拙可知也；繼遷逃伏平夏，元昊窟穴河外，地勢可知也。若分兵深入，則自齎糧糗，不能支久，須載芻粟，難於授送。師行賊境，利於速戰，進則賊避其鋒，退則敵躡其後，晝設奇伏，夜燒營柵，師老糧匱，深可虞也。若窮其巢穴，須涉大河，即無長舟巨艦，則須浮囊挽綆。賊列寨河上，以逸待勞，我師半渡，左右來擊，未知何謀可以捍禦。臣以為不較主客之利，不計攻守之便，議追討者，是為無策。
「事不先定，必有後憂。計上十策：一，教習強弩以為奇兵；二，羈縻屬羌以為籓籬；三，詔嘉勒斯賚父子並力破賊；四，度地形險易遠近，寨柵多少，軍士勇怯，而增減屯兵；五，詔諸路互相應援；六，募土人為兵，號神虎、保捷，州各一二千人，以代東兵；七，增置弓手、壯丁、獵戶以備城守；八，並邊小寨，毋積芻糧，賊攻急則棄小寨入保大寨，以全兵力；九，關中民坐罪若過誤者，許入粟贖罪，銅一斤為粟五斗，以贍邊計；十，損並邊冗兵、冗官及減騎軍以紓饋運。」當時頗採用之。
壬午，詔削趙元昊官爵，除屬籍，揭榜於邊，募人禽元昊，若斬首獻者，即以為定難節度使。元昊界蕃、漢職員能率族歸順者，等第推恩。初，保忠但賜國姓，而詔言除屬籍，誤也。
甲申，徙監泰州酒稅務余靖知英州，監唐州酒稅尹洙知長水縣，乾德縣令歐陽修權武成軍判官。
丙戌，詔河東安撫司移文告於遼，以元昊反已奪官除籍及沿邊益兵之意。
秋，七月，知諫院韓琦，請自今雙日止御後殿視事。帝問輔臣以故事，張士遜曰：「唐五日一開延英，蓋資閑燕以輔養聖神。」帝曰：「與夫宵衣旰食固不侔也。前代帝王，靡不初勤政事而後失於逸豫，不可不戒也。」時帝感小疾，太醫數進藥，故琦有是請，帝訖不從。
先是遼主幽太后於慶州，既改葬齊天后，群臣多勸遼主復迎，可得南朝歲聘之利，不從。會遼主召僧，聽講《報恩經》，感悟。丁巳，遼主謁慶陵，致奠於望仙殿，遂躬迎太后至顯州，謁園陵，還京。太后見趙安仁，責之曰：「汝負萬死，我嘗營救；不望汝報，何為離間我母子邪？」安仁無以答。
戊午，以知永興軍夏辣知涇州兼涇原、秦鳳路沿邊經略安撫使、涇原路馬步軍都部署，知延州范雍兼鄜延、環慶路沿邊經略安撫使、鄜延路馬步軍都部署。
八月，己巳，降武甯節度使王德用為右千牛衛上將軍，知隨州，仍特置判官一員。初，德用既以孔道輔言罷和樞密院，而河東都轉運使王沿又言德用嘗令府州折繼宣市馬。至是德用以馬與券來上，乃市於商人，然猶用言者而再貶之。家人皆惶恐，而德用舉止言色如平時，但不接賓客而已。
西川自夏至秋不雨，民大饑。庚辰，命韓琦為益利路體量安撫使，西染院副使王從益副之；蔣堂為梓夔路體量安撫使，左藏庫副使夏元正副之。
初，帝用禮官議，祀高禖於郊，又以宋火德，制赤帝象於宮門中以祈皇子。已而皇子生，辛巳，命參知政事王鬷乙太牢報祠高禖。帝數舉皇子，後皆不育。
