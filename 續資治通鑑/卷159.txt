
春，正月，庚辰朔，金太史奏：「日中有流星出，大如盆，其色碧，向西行，漸如車輪，尾長數丈，沒於濁中，至地復起，光散如火。」
甲辰，下詔招諭群盜，復詔戒監司、守令曰：「歲比旱、蝗，民食不登，捐瘠流亡，良可哀痛。而監司、守令，鹵莽具文，未悉朕志，其能案發而無拘攣與？撫字而無刻薄與？不然，何吾民不安業而忍為盜賊之歸也？」
金左丞孫鐸，以議鈔法不合，降濬州防禦使，猶以前論李新喜忤旨故也。
二月，辛酉，黎州蠻自艮溪寨用皮船渡河，攻相嶺寨，統領官董炤引所部兵百餘，由寨後突出禦之。賊登堡子城，炤又逐之。賊自旦至晚不得食，走河岸西漢地，土丁知賊饑困，欲會剿，炤恐分其功，戒勿動。會日暮，炤移泊薑地寨，夜，賊潛益兵，詰朝再戰，炤不能支，賊乃收兵而去。安癸仲旋還眉州。
壬午，以工部侍郎王居安知隆興府，督捕峒寇。
是月，金以禮部侍郎耿端義參知政事。
金地大震。
三月，己亥，以湖南轉運判官曹彥約知潭州，督捕峒寇。
庚子，賜彭龜年諡曰忠肅。
甲寅，誅楚州渠賊胡海。
丙辰，以久雨，釋兩浙州縣繫囚。
夏，四月，癸亥，峒寇李元礪偽請降，以書辭侮嫚，不許。元礪遂犯南雄州，官軍大敗。
戊辰，出內庫錢賑行在軍民。
是月，金主命校《大金儀禮》。
會徐、邳二州奏河清五百餘里，金主以告宗廟、社稷，詔中外。臨洮楊珪上書曰：「河性本濁而今反清，是水失其性也，正猶天動地靜，使當動者靜，當靜者動，其為災異明矣。且《傳》曰：『黃河清，聖人生。』假使聖人生，恐不在今日。又曰：『黃河清，諸侯為天子。』正當戒懼以消災變，而復誇示四方，臣所未喻。」宰相以為妖言，議欲誅之，又慮絕言路，乃詔大興府鎖還本管。」
五月，乙未，淮東賊悉平，詔完恤殘破州縣。
甲辰，以去歲旱、蝗，百官應詔封事，命兩省擇可行者以聞。
乙巳，命沿海諸州督捕海寇。
戊申，經理兩淮屯田。
庚戌，以江陵忠勇軍為御前忠勇軍。
癸丑，以久雨，發豐儲倉米賑貧民。
是月，贈朱熹中大夫、寶謨閣直學士，贈蔡元定迪功郎。
六月，丁巳朔，日有食之。
丙寅，金地震。
己卯，封楊次山為永陽郡王。
詔：「三衙、江上、四川諸軍主帥核實軍籍，欺冒者以贓論。」
是月，李元礪犯江西，池州副都統制許俊、江州副都統制劉元鼎戰不利；知潭州曹彥約又與賊戰，為賊所敗，賊勢益熾。江西帥李玨、漕使王補之議平之，而各持其說。運司幹辦李璠曰：「寇非吾民耶？豈必皆惡！有司貪刻者激之，將校之邀功者逼成之耳。反是而行之，則皆民矣。」玨等曰：「幹辦議是。誰可行者？」璠請往，乃駐兵萬安。會近峒諸巡尉，察隅保之尤無良者易置之，分兵守險，馳辨士諭以逆順禍福，於是旁峒頗有慕義而起者。
金大旱。金主下詔罪己，賑貧民闕食者，曲赦西京、太原兩路，雜犯死者減一等，徒以下免。
秋，七月，辛卯，申嚴圍田增廣之禁。
癸卯，定南班宗室為三十員。
是月，金地震，後累月皆震。
八月，乙丑，金立皇子胙王從恪為皇太子。
是月，臨安府蝗。
夏自天會初與金議和，八十餘年，未嘗交兵，至是為蒙古所攻，求救於金。金主新立，不能出師，夏人怨，遂侵葭州，金慶善努擊卻之。
九月，丙戌朔，詔：「三衙、江上諸軍升差將校，必以材藝年勞；其徇私者，台諫及制置總領劾之。」
金主以地大震，詔求直言，招勇敢，撫流亡。
先是金納哈塔邁珠守北鄙，知蒙古將侵邊，奔告於金主。金主曰：「彼何敢然！且無釁，何能入犯！」邁珠曰：「近見者諸部附從，西夏獻女，而造箭制盾不休；凡行營則令男子乘車，蓋欲惜民力也。非圖我而何？」金主以為擅生邊隙，囚之。
會邊將築烏舍堡，欲以逼蒙古，蒙古主命哲伯襲殺其眾，遂略地而東。金承平日久，驟聞蒙古用兵，人情恇懼，流言四起。丙午，中都戒嚴。金主日出巡撫，百官請視朝，不允。既而知蒙古未嘗大舉，始解嚴，旋禁百姓不得傳說邊事。
冬，十月，乙丑，詔四川總領所毋受宣制。
十一月，乙巳，議收浮鹽。
李元礪迫贛州、南安軍，詔以重賞募人討之。
金同知興中府事伊喇福僧督民繕城濬隍，先事為守禦之備，百姓頗怨。頃之，蒙古兵果至，攻其北城。福僧戰其北，使備其西；薄暮，果攻其西，以有備，解圍去。時安國軍節度使賈益，亦豫修城郭為戰守備，按察司止之，不聽，曰：「治城，守臣事也，按察何為！」及蒙古兵至，亦以有備，引還。
十二月，戊午，參知政事婁機罷。機立朝能正言，好稱獎人才，疏列姓名及其可用之實，以備採取。至是以老罷。
丙寅，羅世傳縛李元礪以降。
時四州兵討元礪者皆失利，王居安以書曉許俊曰：「賊勝則民皆為賊，官勝則賊皆為民，勢之翕張，皆決於此舉。將軍素以勇名，為山賊所挫，可乎？」俊得書惶恐，乃為之盡力，敗賊於黃山。賊始懼，走韶州。居安駐軍廬陵，召土豪問便宜，皆言：「賊勇健矯捷，陟降險阻如猿猱，若鈔吾糧運，吾事危矣。 」居安曰：「吾自有以破之。」
先是世傳雖已降，而實陰與元礪相表裡，自黃山之敗，元礪有悔心，而練木橋賊首李才全，世傳之黨也。居安欲鬥羅、李，乃令人謂元礪曰：「汝能擒送才全，則貰爾之罪。」元礪從其言。居安賞元礪而厚撫才全，世傳果疑元礪之貳己，遂交惡。元礪率眾攻世傳，居安語俊曰：「兩虎鬥於穴，吾可成卞莊之功矣。 」世傳嗾才全之黨襲元礪巢穴，俘其孥。元礪元所歸，世傳擒之以獻。元礪伏誅，峒寇悉平。
臨安尹趙師B164擅撻武學生，為諸生所訟，史彌遠頗右之，諸生益不平，乃追列其諂附韓侂胄事，詆以醜語。師B164不自安，疏言：「陛下以都城楮賤米貴，牽挽用臣。今臣未能調劑，乞解職。」許之。侂胄之啟釁也，師B164度其必召禍，每持異論，遂與侂胄絕。侂胄誅，其黨多坐謫，師 B164獲免，至是始罷。
辛巳，黎州蠻請降。
是歲，臨安、紹興、嚴、衢大水；賑之，仍蠲其賦。
金大饑。
春，正月，乙酉朔，馬湖蠻攻嘉定犍為之利店寨。馬湖蠻者，西爨昆明之別種也，始欲寇中鎮寨，寨有備，不可入，聞利店稍富實而寨丁少，乃攻利店。知寨、保義郎段松，遣寨丁七十餘人迎敵，或死或逃，蠻遂圍之。寨地勢窪，蠻乘高投木石擊之，眾莫能抗。己丑，蠻以雲梯登城，松力戰無援，被執，臠割死。安撫使許奕調兵援之，蠻已焚掠而去。
丙午，詔：「湖南、江西諸州縣經賊蹂踐者，監司、守臣考縣令安集之實，第其能否以聞。」
西域哈喇嚕部降於蒙古。
二月，壬戌，授羅世傳武翼郎、閤門祗侯。旋賜黑風峒名效忠，賜以銅印。世傳乞補文資，乃以為通直郎、簽書鎮南軍節度判官廳公事。世傳疑不出。
蒙古伐金。時金將鼎蘇擁重兵守野狐嶺，蒙古主使察罕覘虛實，還，言彼馬足輕動，不足畏也。蒙古主鼓行而前，遂破其軍，取大水濼、豐利等縣。師還，以察罕為禦帳前首千戶。
金人復築烏舍堡。
伊喇尼爾，故遼人也，金召為參議、留守等官，皆辭不受；聞蒙古兵至，私語所親曰：「為國復仇，此其時也！」率其黨百餘人詣軍門，獻十策。蒙古主召見，與語，奇之，問：「爾生何地？」曰：「霸州。」因號為霸州元帥。
閏月，辛亥，詔：「諸路格朝廷賑恤之令及發盜不即捕者，重罪之。」
三月，丙子，沔州將劉世雄等，謀據仙人原作亂，伏誅。
臨安大火，焚省部等官舍，延及太廟，詔遷神主於壽慈宮；三日，火息，乃還太廟。省部皆寓治驛寺，焚民居二千餘家。
金中都大悲閣災，延及民居。
金括民間馬，令職官出馬有差。
金平章政事孫即康致仁，尋卒。金以御史中丞完顏承裕為參知政事。
夏，四月，甲申，禁福建、兩浙州縣科折鹽酒。
國子司業劉龠請開偽學禁。
己丑，以吳曦沒官田租代輸關外四州旱傷秋稅。
金主聞蒙古主自將南下，大懼，釋納哈塔邁珠之囚，令西北路招討使鈕祜祿哈達請和於蒙古，蒙古主不許。金主乃命平章政事通吉思忠、能知政事完顏承裕行省事於撫州，西京留守赫舍哩執中行樞密院事，以備邊。
金以參知政事鄂屯忠孝為右丞，戶部尚書梁鏜為參知政事。
金主集三品以上官議兵事，相持莫決。尚書令史李英上疏言：「珠赫寽果勒齊、穆延盡忠等，先朝嘗任使，可與商略大計。」又曰：「比來增築城郭，修完樓櫓，事勢可知。山東、河北不大其聲援，則京師為孤城矣。」金主召平定州刺史趙秉文論備邊之策，秉文言：「我軍聚於宣德，城小，列營其外，涉暑雨，器械弛散，人且病，深秋敵至，將不利。可遣臨潢一軍搗其虛，則山西之圍可解，兵法所謂出其不意，攻其必救者也。」金主不能用。
是月，四川制置大使置安邊司以經制蠻事，命成都路提刑李埴、保州路安撫許奕共領之。先是安丙議發兵討蠻，埴以為然，奕謂曠日持久，不如招降，議久不決。會敘州獲蠻人數十，鞫之，其與於利店之亂者只三人。奕榜境上，諭蠻人能以利店所掠人口來歸，即釋此三人；又遣諜入蠻中，怵以利害。蠻人請如約，未幾中悔；埴聲言某日以兵出寨，蠻人悚懼；尋知為揚聲紿己，蠻人益無所憚。
五月，乙亥，賜禮部進士趙建大以下四百六十五人及第、出身。
六月，丁亥，遣余嶸賀金主生辰。時金有蒙古之難，不暇延使者，至涿州而還。
辛丑，更定四川諸軍軍額。
壬寅，金更定軍前賞罰格。
秋，七月，壬戌，太白晝見。
丙寅，詔：「四川官吏嘗受偽命者，毋得敘用。」
丁丑，詔：「軍興以來爵賞冒濫者，聽自陳，除其罪。」
八月，夏國主安全卒，年四十二，諡為敬穆皇帝，廟號襄宗，墓曰康陵。族子大都督府主遵頊立，改元光定。
先是金遣耶律阿哈使於北使，阿哈見蒙古主姿貌異常，歸心焉，陰輸以國事。阿哈善騎射，通諸國語，蒙古主愛之，問曰：「汝肯臣我，以何為信？」 對曰：「願以子弟為質。」未幾，偕其弟圖哈至，蒙古主命圖哈直宿衛，阿哈參預機謀。金人訝其使久不還，系其家屬，阿哈殊不介意，蒙古主妻以貴臣之女。至是命左帥哲伯略地，以阿哈為先鋒。
金通吉思忠、完顏承裕繕烏舍堡，未及設備，蒙古哲伯遣阿哈以輕兵奄至，拔烏舍堡及烏雲營，思忠等敗走。時汾陽郡公郭寶玉屯定州，舉其軍降於蒙古。蒙古遂破白登城，進攻西京，七日，赫舍哩執中等懼，率麾下百騎棄城突圍走。蒙古主以精騎三千馳之，金兵大敗。追至翠屏山，承裕不敢拒戰，退至宣平縣界。土豪請以土兵為前鋒，行省兵為聲援，承裕畏怯不能用，但問此去宣德間道而已。土豪嗤之曰：「溪澗曲折，我輩諳知之，行省不知用地利力戰，但謀走耳。」 其夜，承裕引兵南行，蒙古踵擊之，至會河堡，金兵大潰，承裕脫身走入宣德。蒙古穆呼哩乘勝進薄宣德，遂克德興。
九月，辛酉，馬湖蠻復寇邊。
先是蠻人以黃紙作牒移嘉州，其語殊倨，安邊司俾寨官卻之。既而提刑司令寨官諭以先歸所掠，蠻人語益嫚，遂犯敘州，至宣化之二十里。李埴怒守臣史師道文報稽遲，劾之，鐫二級，罷歸。
乙亥，羅世傳為其徒胡有功所殺，詔以世傳官授之。峒寇為患三年，至是平，人皆相慶。
丁丑，詔：「附會開邊得罪之人，自今毋得敘用。」
蒙古兵薄居庸關，守將完顏福壽棄送遁，哲伯遂入關。金中都戒嚴，禁男子不得輒出城。蒙古游奕至都城下，金主議以細軍五千自衛奔南京。會細軍五百人自相激厲，誓死迎戰，蒙古兵多傷，問所俘鄉民：「此軍有幾？」鄉民紿之曰：「二十萬。」蒙古懼，遂襲群牧監，驅其馬而歸。金主乃止。
郭寶玉既以軍降，穆呼哩引之見蒙古主，問取中原之策。寶玉曰：「中原勢大，不可忽也。西南諸蕃，勇悍可用，宜先取之。藉以圖金，必得志焉。」 又言：「建國之初，宜頒新令。」蒙古主從之，於是頒條畫五章。如出軍不得妄殺；刑獄惟重罪處死，其餘雜犯，量情笞決；軍戶，蒙古、色目人每丁起一軍，漢人有田四頃、人三丁者簽一軍，年十五以上成丁，六十破老，站戶與軍戶同；民匠限地一頃；僧道無益於國有損於民者，悉行禁止之。類皆寶玉所陳也。
冬，十月，甲辰，以金國有難，命江淮、京湖、四川制置司謹邊備。
時和議方堅，皆漫不置意，唯趙方在江陵，知金人北逼於蒙古，計必南遷，乃增修三海、八匱以壯形勢。荊門有東、西兩山，最為險要，乃築堡於其上，增戍兵以遏敵沖。又拔土豪孟宗政等補以官，日夜為嚴備。
金命泰州刺史珠赫寽果勒齊屯兵通玄門外，金主自出巡撫諸軍。未幾，罷宣德行省，升縉山縣為鎮州，以果勒齊為防禦使，權元帥右都監。
十一月，己酉朔，日有食之。
先是金上京留守圖克坦鎰上言：「自國家與蒙古交兵以來，彼聚而行，我散而守；以聚攻散，其敗必然。不若入保大城，並力備禦。昌、桓、撫三州，素號富實，人皆健勇，可內徙之以益兵勢，人畜財貨，不至亡失。」參政梁鏜曰：「如此，是自蹙境土也。」金主從鏜謀。鎰復奏曰：「遼東，國家根本，距中都數千里，萬一受兵，州府顧望，必須報可，誤事多矣。可遣大臣行省以鎮之。」
金主不悅，曰：「無故置行省，徒搖人心耳。」不從。鎰乃遣同知烏克遜鄂屯將兵二萬入衛中都，金主嘉之，徵拜右丞相。
金簽中都在城軍。
金殺河南陳言人郝贊。
蒙古主復遣其子卓沁、察罕台、諤格德依分徇雲內、東勝、武、朔等州，下之。於是德興府、弘州、昌平、懷來、縉山、豐潤、密雲、撫甯、集寧，東過平、灤，南至清、滄，由臨洪逾遼河，西南抵忻、代，無不殘破。
金赫舍哩執中之棄西京而還也，至蔚州，擅取官庫銀五千兩及衣幣諸物，奪官民馬與從行人，入紫荊關，殺淶水令。至中都，金主皆不問，以為右副元帥。執中益無所忌憚，自請兵二萬北屯宣平。金主與之三千，令屯媯州，執中不悅。
金平章政事通志思忠，參知政事完顏承裕，坐覆全軍，思忠除名，承裕責授咸平路兵馬總管，將士以其罰輕，益不用命。
金益都人楊安國，少無賴，以鬻鞍材為業，市人呼為楊鞍兒，遂自名楊安兒。泰和中，金人南侵，山東無賴往往相聚剽掠，命州縣招捕之。安兒時為群盜，亦請降，隸名軍中，累官至防禦使。及蒙古兵薄中都，詔詔鐵亢敢戰軍，得千餘人，以唐古哈達為都統，安兒副之，以戍邊。安兒至雞鳴山，不進，金主驛召問狀，安兒乃曰：「平章、參政軍數十萬在前，無可慮者。屯聚雞鳴山，所以備間道透漏者耳。」金主信之。安兒亡歸山東，與張汝楫聚黨攻劫州縣，殺掠官吏，山東大擾。
夏人數擾邠、岐，金陝西安撫使檄同知轉運使事韓玉以鳳翔總管判官為都統府募軍，旬日得萬人，與夏人戰，敗之。時夏兵方圍平涼，又戰於北原，夏人疑大軍至，解去。當路者忌其功，驛奏玉與夏人有謀，金主疑之，使使者授玉河平府節度副使，且覘其軍。
先是華州李公直，以中都被圍，謀舉兵入援，而玉恃其軍為可用，亦欲為勤王之舉，乃傳檄州縣云：「事推其本，禍有所基。始自賊臣，私容奸賂，繼緣二帥，貪固威權。」又云：「裹糧坐費，盡膏血於生靈；棄甲復來，竭資儲於國計。要權力而望形勢，連歲月而守妻孥。」又云：「人誰無死，有臣子之當然；事至於今，忍君親之弗顧！勿謂百年身後，虛名一聽史臣；只如今日目前，何顏再居人世！」公直軍行有日，有違約者，輒以軍法從事，京兆統軍因謂公直據華州反，遣都統楊珪襲殺之。公直曾為書約玉，玉不預知，其書為安撫所得；及使者覘玉軍，且疑預公直之謀，即實其罪。玉囚死於華州。
十二月，辛巳，奉議郎張鎡，坐扇搖國本，除名，象州羈管。鎡，俊之孫也。初，史彌遠欲去韓侂胄，鎡預其謀，方議所以處侂胄，鎡曰：「殺之足矣。」彌遠語人曰：「真將種也！」心忌之，至是乃構以罪。
癸未，以會子折閱不行，遣官體訪江、浙諸州。
著作佐郎真德秀輪對，因論災異曰：「近歲以來，旱蝗頻仍，饑饉相踵。陛下嚴恭寅畏，不敢荒甯，憂閔元元，形於玉色，上天降康，遂以有年，亦足以觀感格之誠矣。而比者乾度告愆，星文示異。夫宮庭屋漏之邃，起居動作之微，一念方萌，天已洞監。陛下誠能守兢業之志，防慢易之私，孜孜履行，屢省無怠，則將不待善言之出，而有退舍之感矣。況今年雖告稔，民食僅充，然薦饑之餘，公私並竭。如人久病甫瘳，而血氣未平，筋骨猶憊，藥敗扶傷，正須加意，朝廷之上，未可遽忘矜恤之念也。間者內廷屢建醮事，固足以見陛下畏天之誠；然而修德行政者本也，禬禱祈請者末也，舉其末而遺其本，恐終不足以格天，矧今冬令已深，將雪復止，和氣尚郁，嘉應未臻，此古人所謂天有憂結未解，民有怨望未塞者也。」
著作郎李道傳奏言「故侍講朱熹，有《論語、孟子集注》、《大學、中庸章句》、《或問》，學者傳之，所謂擇之精而語之詳者。願陛下詔有司取是四書，頒之太學，使諸生以次誦習，俟其通貫浹洽，然後次第以及諸經，務求所以教育人材，為國家用，且使四方之士，聞其風節，傳其議論，得以慕而效之。」又言：「紹興中，從臣胡安國嘗欲請於朝，以邵雍、程顥、程頤、張載四人從祀孔子之廟。淳熙中，學官魏掞之，言宜罷王安石父子勿祀而祀顥、頤兄弟。厥後雖詔罷安石之子雱，而它未及行。儒者相與論說，謂宜推而上之，以及二程之師周敦頤。願陛下詔有司，考安國、掞之所嘗言者，議而行之，上以彰聖朝崇儒正學之意，下以示學者所宗，其益甚大，其所關甚重，非特以補祀典之闕而已。」會西府中有不喜道學者，未及施行。
金簽陝西兩路漢軍五千人赴中都。
金主命太子太保張行簡、左丞相布薩端宿禁中，議軍事。旋出端為南京留守。
是冬，蒙古主駐金之北境。
是歲，金賀瑞慶節使不至。
春，正月，己巳，詔：「諸路通行兩浙倍役法，著為令。」
壬申，賜李好義諡曰忠壯。
是月，金改元崇慶。
金右副元帥赫舍哩執中，請退軍屯南口，或屯新莊，移文尚書省曰：「蒙古兵來，必不能支。一身不足惜，三千兵為可憂，十二關、建春、萬甯宮且不保。」金主惡其言，下有司按問，詔數其十五罪，罷歸田裡。
蒙古攻雲中、九原諸郡，拔之，進取撫州，金命招討使赫舍哩糾堅、監軍完顏萬努等援之。或謂糾堅曰：「蒙古新破撫州，方以所得賜其下，馬牧於野，宜乘其不備掩擊之。」糾堅曰：「此危道也。不若馬步俱進，為計萬全。」乃遣其麾下舒穆嚕明安曰：「汝嘗使北方，素識蒙古國主，其往問以舉兵之由，不然，即詬之。」明安至蒙古軍中，如糾堅所教，俄請降，蒙古主命縛以俟，陳於貛兒觜。時金兵三十萬，號四十萬，蒙古穆呼哩曰：「彼眾我寡，弗力戰，未易破也。」率敢死士，策馬橫戈，大呼陷陣。蒙古主麾諸軍並進，大敗金兵，追至澮河，僵屍百里。
蒙古主召明安詰之曰：「爾何先詈而後降也？」明安對曰：「臣素有歸志，向為糾堅所使，恐其見疑，故如所言；不爾，何由瞻奉天顏？」蒙古主善其言，釋之，使領蒙古軍撫定雲中東、西兩路。既而蒙古主欲休兵於北，明安諫曰：「金有天下一十七路，今我所得，惟雲中東、西兩路而已。若置不問，待彼成謀，並力而來，則難敵矣。且山前民庶，久不知兵，今以重兵臨之，傳檄可定。兵貴神速，豈宜猶豫！」蒙古主然之，即命明安引兵而南。
蒙古兵圍威甯，金防城千戶劉伯林，逾城詣軍門請降，蒙古主許之，遣還，即以城降。伯林善騎射，為蒙古主所喜，問：「在金國居何官？」對曰：「都提控。」即授以元職，命選士卒為一軍，與鄉導圖哈同征討、招降山後諸州。
二月，壬午，罷兩淮軍興以來借補官。
詔成都路帥臣兼領敘州兵事。
三月，庚戌，馬湖蠻酋米在請降。
先是四川制置大使知蠻不可致，遣興元後軍統制劉雄等將西兵土人，自嘉、敘二州並進，又遣提刑司檢法官安伯恕往敘州節制之。官軍入蠻境，方戰，有土丁斷小酋之首，蠻人驚潰，官軍小捷。米在據羊山江之水囤，堅不肯降。囤在峻灘中，官軍不能至。安丙聞之，遺書李埴曰：「但聲言伐木造大舟進攻水囤，則蠻自降矣。」從之。米在果請降，令其徒數十詣寨納款，安邊司厚犒之。米在以墮馬為詞，終不出。
戊辰，以久雨，詔大理、三衙、臨安府、兩浙州縣決繫囚。
金大旱。
金以御史大夫完顏承暉為參知政事，以參知政事孟鑄為御史中丞。
時駙馬都尉圖克坦穆延與其父知大興府南平干政事，大為奸利，承暉面質其非，金主不問。南平益貴顯用事，勢傾中外，遣所親誘治中李革以進取，革拒之。
金冊李遵頊為夏國王，夏人旋攻葭州。金人方有蒙古之難，夏人乘其兵敗，侵掠邊境，而通聘如故。
夏，四月，壬寅，詔：「自今告人從偽者，必指事實；誣告者坐之。」
五月，庚午，詔：「諸路坑冶，以通判、令、丞主之。」
癸酉，安南國王李龍A147卒，子昊旵嗣；尋卒，無子，以女昭聖主國事，其婿陳日煚因襲取之。李氏自公蘊八傳，凡二百二十餘年。
金武安軍節度使致仕賈鉉，起復參知政事，以完顏承暉為左丞。
金簽陝西勇敢軍二萬人、射糧軍一萬人赴中都。括挾西馬。以南京留守布薩端為河南、陝西安撫使，提控軍馬。
金河東、陝西大饑，斗米錢數千，流殍滿野。遼東招撫副使伊喇福僧出沿海倉粟，先賑其民而後奏，金主優詔獎諭。
金泰安劉二祖兵起，寇掠淄、沂二州。
六月，乙酉，禁銅錢過江。
秋，七月，戊辰，以雷雨壞太廟屋，避殿，減膳。權直學士院真德秀上疏曰：「臣博觀經籍史傳所志，自非甚無道之世，未聞震霆之驚及於宗廟者。魯之展氏，人臣耳，己卯之異，《春秋》猶謹書之。蓋震霆者，上天至怒之威，宗廟者，國家至嚴之地；以至怒之威而加諸至嚴之地，其為可畏也明矣。古先哲王，遇非常之變異，則必應之以非常之德政，未償僅舉故事而已；今日避殿、損膳之外，咸無聞焉。乃者孟秋之朔，流星示異，其占為兵，而上下恬然若不知聞，故相距才九日而震霆之變作，天於我國家欲扶持而安全之，其心至惓惓也。臣願陛下內揆之一身，外察諸庶政，勉進君德，博通下情，深求致異召和之本，庶幾善祥日應，咎徵日消矣。」
八月，甲戌朔，命左右司置進狀籍，察前斷之冤抑者罪之。
金主以有兵事，罷萬秋節之宴。
蒙古圍金西京，元帥左都監鄂屯襄率師來援。蒙古主遣兵誘之密穀口，逆擊之，一軍盡殪，襄僅以身免。蒙古主復攻西京，中流矢，乃解圍去。遣薩巴勒使於金，金人不禮之，既而悔之，議通和，未決。
舒穆嚕額森言於蒙古主曰：「東京為金根本之地，蕩其根本，中原可傳檄而定。」蒙古主然之。額森，故遼人，世為後族，遼亡，其祖率部落遠徙。額森年十歲，從其父問遼為金滅之事，即大憤曰：「兒能復之。」及長，勇力過人，善騎射，多智略，豪服諸部，金人聞其名，徵為奚部長，即讓其兄，遂深自藏匿，居北野山，射狐鼠而食。至是歸於蒙古。
九月，丙午，太白晝見。
己酉，有司上《續中興禮書》。
辛未，罷沿海諸州海船錢。
是月，四川復榷石腳井鹽。先是石腳井鹽已閉，民有犯法私煉者，制置大使安丙因復榷之。然鹽既苦惡，率以抑售土人，則私販肆行，民間不以為便。
蒙古察罕攻克金奉聖州。
冬，十月，辛巳，詔：「諸路總領官歲舉可為將帥者，安撫、提刑司舉可備將材者二人。」
金曲赦西京、遼東、北京。
十一月，庚申，朝獻景靈宮。辛酉，朝享太廟。壬戌，祀天地於圜丘，大赦。
金賑河東南路、南京路、陝西東路、山東西路、衛州旱災。
十二月，丁丑，再蠲濠州租稅一年。
壬午，詔諸路轉運使參考州縣新舊稅籍，蠲其橫增之數。
甲申，蒙古左帥哲伯攻金東京，不拔，即引去，獲金使者，遣往諭之。部將索濟倫布哈曰：「東京，金舊都，備嚴而守固，攻之未易下，以計破之可也。請易服與其使偕往說之，彼將不疑。俟其門開，繼以大軍赴之，則可克矣。」如其言，夜襲克之。
金主聞撫、桓等州俱失，始思圖克坦鎰之言，歎曰：「早從丞相之言，不至是！」繼聞東京不守，語近臣曰：「我見丞相，恥哉！」
是冬，收兌舊會子，從湖廣總領王釜之請也。
國子司業劉龠，請以朱熹《論語、孟子集注》立學；從之。龠又言：「兩淮之地，籓蔽江南，干戈盜賊之後，宜加經理，必於招集流散之中，就為足食足兵之計。臣觀淮東，其地平博膏腴，有陂澤水泉之利，而荒蕪實多；其民勁悍勇敢，習邊鄙戰鬥之事，而安集者少。誠能經畫郊野，招集散亡，約頃畝以授田，使無廣占拋荒之患；列溝洫以儲水，且備戎馬馳突之虞。為之具田器，貸種糧，相其險易，聚為室廬，聯以什伍，教以擊刺，或鄉為一團，裡為一社，建其長，立其副，平居則耕，有警則守，有餘力則戰。」帝嘉納之，進國之祭酒。
先是遼人耶律琉格仕金為北邊千戶，及蒙古主起兵朔方，金人疑遼遺民有它志，下令：「遼民一戶，以二女真戶夾居防之。」琉格不自安，是歲，遁至隆安韓州，糾壯士剽掠其地。州發卒追捕，琉格皆擊走之，因與耶的合勢募兵，數月，眾至十餘萬，推琉格為都元帥，耶的副之，營帳百里，威震遼東。
蒙古主命按陳那衍、渾都古行軍至遼，遇之，問所從來，琉格曰：「我契丹軍也，往附大國，道阻馬疲，逗留於此。」按陳曰：「我奉命討女真，適與爾會，庸非天乎！然爾欲效順，何以為信？」琉格乃率所部會按陳於金山，刑白馬、白牛，登高北望，折矢以盟。按陳曰：「吾還奏，當以征遼之責屬爾。」
金遣完顏承裕帥軍六十萬，號百萬，攻琉格，聲言得琉格骨一兩者賞金一兩，肉一兩者賞銀亦如之，仍世襲千戶。琉格度不能敵，告急於蒙古。蒙古主命按陳、孛都歡、阿魯都罕引千騎會琉格，與金兵對陳於迪吉諾爾。琉格以侄安努為先鋒，橫沖承裕軍，大敗之，以所俘輜重獻。蒙古主召按陳還，而以楚特格副琉格屯其地。
春，正月，庚申，簽書樞密院事宇文紹節卒，諡忠惠。
詔：「侍從、台諫、兩省官、帥守、監司各舉一二人。」
二月，丁丑，太白晝見。
丙戌，有司進《吏部條法總類》。
乙未，詔：「宗室毋得與胥吏通姻。著為令。」
金知大名府烏古論誼謀不軌，伏誅。
三月，癸亥，參知政事樓鑰罷。
太陰、太白與日並行，相去盡餘。
是春，耶律琉格自立為遼王，改元元統。
金以完顏弼為元帥左監軍，扞禦遼東。弼請「自募二萬人為一軍，萬一京師有急，亦可以回戈自救。今驅市人以應大敵，往則敗矣。」金主曰：「我以東北路為憂，卿言京師有急，何耶？就如卿言，我自有策。以卿皇后連姻，故相委寄，乃不體朕意耶？」弼曰：「陛下勿謂皇后姻親俱可恃也。」時提點內侍局、駙馬都尉圖克坦穆延侍側，弼意譏之。金主怒甚，顧謂穆延曰：「何不叱去。」穆延乃引弼起，付有司，論以奏對無人臣禮。詔免死，杖一百，謫雲內防禦使。
夏，四月，丙子，以章良能參知政事。
甲午，復法科試經義法，雜流進納人不與。
五月，癸亥，流星晝隕。
丁卯，以不雨，命大理、三衙、臨安府決繫囚。
戊辰，修慶元以來寬恤詔令。
是月，金改元至寧。陝西大旱。
初，金主將召赫舍哩執中至中都預議軍事，左諫議大夫張行信上書曰：「執中專逞私意，不循公道，蔑省部以示強梁，媚近臣以求稱譽，骫法行事，妄害平民。行院山西，出師無律，不戰先退，擅取官物，杖殺縣令，屯駐媯川，乞移內地，其謀略概可見矣。欲使改易前非，以收後效，不亦難乎？」行信，行簡之弟也。丞相圖克坦鎰亦以執中不可用，參知政事梁鏜亦言其奸惡，乃止。
執中善結近幸，交口稱譽，金主尋詔給半俸，預議軍事。行信復諫曰：「伏聞以執中老臣，欲起用之。人之能否，不在新舊，彼向之敗，朝廷既知之矣；今又用之，無乃不可乎！」乃寢其命。至是復用為右副元帥，領武衛軍五千人，屯通玄門外。
六月，丁丑，遣董居誼賀金主生辰。會金國亂，不至而還。
丁亥，復監司臧否守令及監司、郡守舉廉吏所知。
丙辰，詔三衙、江上諸軍主帥各舉堪為將帥者二三人。
是月，金以戶部尚書胥鼎、刑部王維為參知政事。
夏人破金之保安州及慶陽府。
秋，七月，金命左丞完顏綱行省於縉山。丞相圖克坦鎰使人謂綱曰：「果勒齊駐兵縉山，甚得人心，士皆思奮，與其行省親往，不若益兵為便。」綱既行，鎰復使人止之曰：「果勒齊措畫已定，彼之功，即行省之功也。」綱不從。
蒙古兵克宣德府，遂攻德興府。皇子圖壘、駙馬齊奇先登，拔之。蒙古主進至懷來，金副統軍王檝守隘，鏖戰三日，兵敗，見執。完顏綱、果赫寽果勒齊復以師拒戰於縉山，蒙古兵擊敗之，僵屍四十餘里。蒙古乘勝至北口。
王檝既見執，將就戮，神色不變。蒙古主問之曰：「汝曷敢抗我師！獨不懼死乎？」檝曰：「吾以布衣蒙恩，誓捐軀報國。今既僨軍，得死為幸！」蒙古主義而釋之，授都統，佩以金符，令招集山西潰兵。檝，虢縣人也。
金人恃居庸之塞，冶鐵錮關門，布鐵蒺藜百餘里，守以精銳。蒙古兵距關百餘里不能前，乃召薩巴勒問計。薩巴勒曰：「從此而北，黑樹叢中有間道，騎行可一人，臣向嘗過之。若勒兵銜枚以出，終夕可至。」蒙古主留克特卜齊與金軍相持，乃自簡銳卒與哲伯潛發，令薩巴勒前導。日暮，入谷，黎明，諸軍已在平地。疾驅入紫荊口，金人猶睡，未知也。比驚起，倉卒逆戰於五回嶺，大敗，流血被野。耶律阿哈言於蒙古主曰：「好生乃聖人之大德，興創之始，願止殺掠以應天心。」蒙古主納之。進拔涿、易二州。遼人呼嚕布勒等獻北口，哲伯遂取居庸，與克特卜齊會。
八月，己巳朔，詔諸路監司、帥臣舉所部官吏之才行卓絕、績用章著者。
庚午，知思州田宗範謀作亂，夔州路安撫司遣兵討平之。
金右副元帥赫舍哩執中，與其黨完顏綽諾、富察祿錦、烏庫哩道喇等謀作亂。會金主以蒙古兵日近，而執中日務馳獵，不恤軍事，遣使責之。使者至，執中方飼鷂，擲殺之，遂妄稱知大興府圖克坦南平及其子駙馬都尉穆延謀反，奉詔入討。南平姻家福哈別將兵屯城北，執中以好語招而殺之，奪其兵。壬辰，自通玄門入，先遣一騎馳抵東華門，大呼曰：「達勒達至北關，已接戰矣！」既又遣一騎往，亦如之。乃使其黨圖克坦金壽召南平，南平行至廣陽門，執中手槍刺之墮馬，金壽斫殺之，並殺穆延。符寶祗候善延、護衛十夫長完顏實古訥聞亂，遽召漢軍五百人赴難，與執中戰，不勝，皆死之。
執中至東華門，門閉，金主遣其子蔣王持詔書投於門下，募能殺執中者，白身除大興尹，世襲千戶，軍民無應者。
執中欲縱火焚門，護衛色埒奇爾開門納之。執中進至大安殿，金主遙呼曰：「聖主令臣何往？」執中曰：「歸舊邸耳。」金主退人後宮。執中盡以其黨易宿衛，自稱監國都元帥，居大興府，陳兵自衛。夜，召聲妓，與其黨會歡，明日，以兵逼金主出居衛邸。
執中欲封拜其黨，令黃門入宮收璽。尚宮左夫人鄭氏掌寶璽，拒之曰：「璽，天子所用，呼沙呼人臣，取將何為？」黃門曰：「今天時大變，主上且不保，何有一璽！禦侍當思自脫計。」鄭氏厲聲罵曰：「若輩宮中近侍，恩遇尤隆，君難，不以死報，反為逆豎奪璽耶？我可死，璽必不與！」遂瞑目不語，黃門出。執中卒取宣命之寶，除拜其黨數十人。召孟鑄、張行信至大興府，問曰：「汝輩向來彈我者耶？」鑄等各以正言對，執中乃遣之出，曰：「且須後命。」
丞相圖克坦鎰，時以墜馬傷足在告，聞難作，命駕將入省，或告之曰：「省府皆以軍士守之，不可入矣。」少頃，軍士索人於閭巷，鎰乃還第。
執中欲僭位，召禮部令史張好禮，欲鑄監國元帥印。好禮曰：「自古無異姓監國者。」執中乃止。以鎰人望，乃詣鎰訪之。鎰從容謂曰：「升王，章宗之兄，顯宗長子，眾望所屬，元帥決策立之，萬世之功也。」執中默然。乃遣宦者李思中弒金主於邸。
時完顏綱將兵在外，執中使綱子安和作家書，使親信人召綱。綱至，囚之憫忠寺。旋押至市口，數以失四州、敗縉山之事，殺之。因盡撤沿邊諸軍赴中都、平州騎兵屯薊州以自重。遣圖克坦銘等迎升王從嘉於彰德。甲辰，至中都，即皇帝位。拜執中太師、沿書令、元帥，封澤王。

