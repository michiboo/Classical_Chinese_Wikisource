
冬，十月，丁卯，詔直秘閣李允文就大理寺賜死，坐擁兵跋扈，擅權專殺也。
己巳，浙西安撫大使司統制官王德以黃榜招水軍統制邵青，既而降之。
初，青自鎮江引舟師駐於崇明鎮，德往招捕，駐軍青龍鎮，自率親兵往崇明，而為泥港所隔。青先遣入鋪板，布釘簽，官軍不知，爭渡而過，多死於泥中。青遙語德曰：「太尉後隔潮水，我若以數百人棹舟扼守津要，則太尉糧食不通而自斃矣。然豈可扼人於險，太尉其速歸！」德曰：「邵統制，汝壯士，盍歸朝廷乎？」青曰：「諾。然軍中不能不犯朝廷之法，太尉可乞降一黃榜，應以前犯罪一切不問，則與太尉同歸。」德許之，折箭為誓，言於朝。詔以青改過自新，可依所乞，日前罪犯，特與赦免。德遣使持榜示青，青見榜文，謂其乞降，大怒。其妻謂青曰：「汝不記作賊系獄，我剪髮饋汝？今既如此，乃欲負朝廷耶？」時副統制、從義郎單德忠等皆欲就撫，惟統轄官閻在不欲。後數日，諸將晨謁青，德忠即擊殺在於坐，謂眾曰：「敢有不歸朝廷者依此！」眾默然。青聞之，揮涕而出曰：「單統制若欲得印，當好相付，胡為乃爾！」德忠食塊自明，然後勸青納兵以贖罪；青從之，遂受撫。
庚午，戶部尚書孟庾參知政事。
江東安撫大使司言李捧、華旺已就招，詔揀其兵隸諸將。
初，張琪既遁，捧等乃以所部就劉洪道招安，尋以捧為武經大夫、壽春府兵馬鈐轄，旺為池州兵馬都監。既而洪道言：「捧所部精銳，可得萬人，捧狀貌偉健，且勇於戰鬥，雖語言鄙俚，每合兵機，又能不貪，採用眾謀以得下情。觀捧所長，殆非庸將所及。」乃命神武前軍統制王侄以捧眾赴行在。
乙亥，起復明州觀察使、陝西諸路都統制、秦鳳路經略使吳玠，及金人戰於和尚原，大敗之。
初，金陝西都統洛索卒，宗弼遂會諸道兵數萬謀西入，宣撫處置使張浚命玠先據鳳翔之和尚原以待之。宗弼造浮梁於寶雞縣，渡渭攻原，玠及其弟秦鳳兵馬都鈐轄璘率統制官雷仲等，選勁弓強弩與戰，分番迭射，號駐隊，矢接發不絕，且繁密如雨。金人稍卻，則以奇兵邀擊，斷其糧道，凡三日。是夜，大破之，俘馘首領及甲兵以萬計，宗弼中流矢二，僅以身免，得其麾。
於是浚承制以玠為鎮西軍節度使，璘康州團練使、涇原路馬步軍副總管。是役也，玠所部全軍轉五官資，而朝請郎、通判鳳翔府兼經略司主管機宜文字陳遠猷，亦遷朝散大夫、直秘閣，秉義郎、閤門宣贊舍人王喜，遷左武大夫、威州刺史、宣撫司統領軍馬。
喜，滿城人。靖康初，金人攻京師，陝右大震，喜聚壯士十八人，不旬日，附者甚眾，喜為立保伍法於常樂鎮，營建寨柵，號「王萬年」。王庶為節制使，奏授成忠郎。已乃率所部歸玠，玠用為秦州兵馬鈐轄，改知同州。至是以奇功，遂驟進。
宗弼自河東還燕山，左副元帥宗翰留宗弼在軍中，更以陝西副統完顏杲為陝西經略使，將兵屯鳳翔府，與玠相持。
壬午，福建民兵統領範汝為入建州。汝為據建安，眾十餘萬，至造黃、紅傘等，制置使辛企宗用兵連年不能制。及是汝為引兵入城，直秘閣王浚明以下皆遁，賊遂據其城。
甲申，起復龍圖閣待制、知興元府、利夔路制置使王庶升徽猷閣直學士。
初，庶以本路軍籍單寡，乃籍興元府、興、洋州諸邑及三泉縣強壯，每兩丁取一，三丁取二，與免戶下物力錢二百千，號曰義士。每五十人為一隊，知縣為軍正，尉為軍副，日閱武於縣，月閱武於州，不半年，有兵數萬。每遇敵，則厚犒賞之，教閱有方，可以出戰，則令、尉皆改京秩。張浚言於朝，故有是命。其後合興、洋、三泉四郡義士至七萬餘人。
戊子，斬有廕人崔紹祖於越州市，其弟光祖配瓊州牢城，以偽造上皇手詔，自稱大元帥故也。
己丑，升越州為紹興府。
張琪自宣州遁去，欲北降偽齊。是日，知承州王林所遣總轄官、閤門祗候張賽生擒之於楚州，檻赴行在。
壬辰，錄程頤孫將仕郎易為分寧令；後五日，又官其家一人。
是月，偽齊劉豫遣其將王世衝冠廬州，守臣王亨以計誘世沖，斬之，大破其眾。
十一月，乙未，江東安撫大使葉夢得始至建康。
時建康荒殘，見兵不滿三千人，諸將散居它郡。夢得至，乃奏統制官韓世清一軍自宣州移屯建康，遣水軍統制官崔增屯採石，及統制官閻皋分守要害，而世清尚未至也。先是王才據橫澗山，降劉豫，遂引偽知宿州胡斌以兵入寇，詔淮南宣撫使劉光世遣兵招捕，夢得使統制官張俊自青陽間道會上。呂頤浩欲招才，乃命才以所部赴行在。於是夢得遣使臣張偉諭才如詔旨，才遂率其將丁順等三十餘人渡江。才懼罪，請留建康。頤浩議以淮西一郡授才，使統其兵之任，夢得以為不可。乃詔才自顯武郎、閤門宣贊舍人遷武翼大夫、充建康府兵馬鈐轄，汰遣其眾，得正兵千餘人，分隸諸軍。
戊戌，詔以會稽漕運不繼，移蹕臨安，命兩浙轉運副使徐康國兼權臨安府，與內侍楊公弼先營宮室。
先是尚書左僕射呂頤浩言：「今國步多艱，中原隔絕，江、淮之地，尚有盜賊，駐蹕之地，最為急務。陛下當先定駐蹕之地，使號令易通於川、陝，將兵順流而可下，漕運不至於艱阻。然後速發大兵，一軍從江西、湖南以平群寇，一軍往池州至建康府，處置已就，招安尚懷反側之人，於明年二三月間，使民得務耕桑，則在我之根本立矣。然後乘大暑之際，遣精銳之兵，與劉光世渡淮掎角而北去，由淮陽軍、沂州入密州以搖青、鄆，命張浚躬親統兵，由河中府入絳州以撼河東，乘兩路餘民心懷我宋未泯之時，知王師有收復中原之意，則中興之業可覬也。若不速為之，逡巡過春夏，則金人它日再來，不惟大江之南，我之根本不可立，而日後之患不可勝言矣。臣嘗觀自古有為之君，將以取天下者，弗躬弗親，則不能戡禍亂，定海內。伏望考漢高祖以馬上治之跡，法唐太宗櫛風沐雨之事，以速圖之，不可緩也。三四年來，金人才退，士大夫及獻言之人，便以為太平無事，致機會可乘之便，往往沮抑不得行。今天下之勢，可謂危矣，既失中原，止存江、浙、閩、廣數路而已，其間亦多曾經殘破。浙江郡縣，往往已遭焚劫，浙東一路，在今形勢，漕運皆非所便。若不移蹕於上流州軍，保全此數路，及浙近川、陝，使國家命令易通於四方，則民失耕業，號令阻絕。俄傾之間，已至秋冬，金人復來，則雖欲追悔，無及矣。」至是遂定移蹕之議。
參知政事孟庾為福建、江西、荊湖宣撫使，神武左軍都統制韓世忠副之。時朝廷猶未知範汝為據建州，而論者皆言神武副軍都統制、福建制置使辛企宗懦怯玩寇，故更遣世忠自台州進。
辛丑，太常少卿趙子晝言：「每歲春分日祀高禖，自巡幸不行，雖多故之時，禮文難遍。至於祓無子，祝多男，以系四方萬里之心，蓋不可闕，望自來歲舉行。」從之。
乙巳，磔武義大夫、閤門宣贊舍人張琪於越州市。
辛亥，升康州為德慶府。
壬子，手詔：「內外侍從各舉所知三人，限五日以聞；舉得其當，受上賞，毋以先得罪於朝廷及蔡京、王黼門人為嫌。」
先是帝得陳襄薦司馬光等三十三人奏章，大善之，故有是詔。禮部侍郎李正民，以為光等皆不合時宜者，由是帝薄之。
詔天章閣祖宗神御二十四位，權於臨安府院奉安，朔望節序酌獻，供饗一分而已。
癸丑，守尚書司封員外郎待聘嘗言：「原廟之在郡國，有漢故事；而太廟神主，禮宜在都。今新邑未奠，宜考古師行載主之義，還之行闕，以彰聖孝。」
丙辰，詔武功大夫、榮州團練使曹成以所部赴行在，命張俊遣使持詔書往攸縣就賜之。
時朝奉大夫、提舉江西茶鹽公事侯愨言：「成今據衡山，控扼要害，毒流三千里，莫之誰何。馬友見與李宏潰卒合為一軍，雖駐兵在潭，然素畏曹成。昔成在鄂，友自漢陽移軍潭、衡以避之，其忌成可知矣。臣料賊意，若成由衡山順流而下，友必棄潭而東入江西。蓋前有孔彥舟之隙，後逼曹成，西拒劉忠，萬一勢窮力盡，則必歸曹成而攻江西矣。聞友近招人買馬，打造兵器，度其狡獪之心，觀望向背，止在今春。朝廷若不早作措置，則江西諸郡，恐非朝廷有；江西失，則二廣危矣。」詔付宣撫司。
己未，金遷趙氏疏屬五百餘人於上京。
辛酉，偽齊秦鳳經略使郭振以數千騎掠白石鎮，武節大夫、閤門宣贊舍人、宣撫司選鋒將王彥與熙河統制官關師古並兵禦之。賊大敗，振為官軍所獲，遂復秦州。張浚承制以彥為康州刺史。
壬戌，曹成犯安仁縣，執湖東安撫使向子諲。
初，成既屯攸縣，而子諲兵不滿萬，駐司于衡之安仁，遣使招成，亦聽命。子諲乃檄成權本司都統制，而命諸將韓京以一軍西守衡陽，吳錫以一軍南定宜章，賊徒逡巡不敢南向者百有餘日，上江諸郡遂得以獲。既而援兵不至，成忿子諲扼己，即擁眾而南。子諲遣從事郎、權安撫司幹辦公事何彥猷、迪功郎、隨軍錢糧官張節夫見成計事，遇於途，二人皆遁去。子諲率親兵與成相拒，自午至申，官軍悉潰。子諲度不可遏，單騎入成軍，諭以國家威靈。成不服，遂掠安仁縣，進攻道州，執子諲而去。
金房鎮撫使王彥斬中軍統制官趙橫、統領官門璋。
彥既敗李忠，凱歌而歸，大賞將士，待橫如初，終不言豐裡之敗，橫亦不疑。至是忽會諸將於球場，酒四行，叱橫起，數其豐裡不策應之罪，並璋斬之，復飲數行而歸。
是月，金主以陝西地賜劉豫，從張邦昌所受封略故也。
十二月，乙丑，趙子晝權尚書禮部侍郎。宋以公族為從官，自子晝始。
己巳，秘書少監傅崧卿權尚書吏部侍郎，充淮東宣諭使。
辛未，宣撫處置使張浚，承制以閤門宣贊舍人、知興州、同統領秦鳳等路軍馬李師顏知成州，閤門宣贊舍人、利州路第三將柴斌知興州。
金之破陝西也，師顏為耀州守，獨率所部來歸，其家屬皆為金所得。金人服其忠義，遣其弟師文招之，師顏不顧，師文卒為所害，由是浚擢用之。
丁丑，手詔略曰：「比緣國難，盜起未息者，蓋奸贓之吏無恤民之意。及煩王師，而軍需不免又取於民。因循輾轉，日甚一日，欲民不盜，不可得也。可將建炎三年以前積欠，除形勢戶及公人外，一切蠲除。如州縣不奉詔，及監司迫脅州縣巧作催科者，並除名。令御史臺糾察，多出黃榜曉諭。」又詔三省：「備以祖宗朝直決贓吏舊制鏤板行下，自今有犯，依法行遣，仍籍沒家財。」
曹成至道州，守臣直秘閣向子忞聞之，悉城中官軍，得百有二十五人，俾之迎敵，又遣使招之。兵行三十里，與成遇，士皆驚逸。成自東門入，子忞從西門跳奔獲免，成遂據道州。
戊寅，以彗見，許臣民實封言事。
庚辰，桑仲遣兵攻復州，守臣修武郎祖遹棄城走。
詔武翼大夫、閤門宣贊舍人、知海州薛安靖，朝散郎、通判州事李匯，並赴行在。令揚、楚等州宣撫使劉光世遣將統兵戍守。
安靖本劉錫屬官，匯嘗為沙河簿，在滄州，結約南歸。會劉豫使守海州，至郡逾年，遂誘率簽軍蓋諫等，殺金人所命沂南、淮北都巡檢使王企中及偽齊之戍守者，率軍民以城來歸。尋以安靖為浙西兵馬副鈐轄，賜匯同進士出身、簽書海寧軍節度判官廳公事。
甲申，右司諫方孟卿言：「祖宗故事，諫官置局於後省，號為兩省官。蓋兩省，朝廷政令所自出，祖宗以諫官居之，不無深意，今行在諫院，許於皇城內建置，未有定處。望令依舊隨省置局。」詔諫院許於行在所都堂相近置局。
丁亥，言者請贓吏當死者勿貸，帝曰：「朕本心欲專尚德化，顧贓吏害民，有不得已者，然亦豈忍遽置搢紳於死地？如前詔杖遣足矣。」
己丑，詔襄鄧鎮撫使桑仲，金房鎮撫使王彥，釋怨體國，不得自相侵擾。
初，仲雖受命，然猶恃兵眾，再圖取金州。是冬，以其眾分三道，一攻住口關，一出馬郎嶺，一搗洵陽縣，使其副都統制、武節大夫、榮州刺史李橫統之，前軍去金州三十里。彥曰：「賊兵以我為寡，故寇三道以離吾之勢。今吾破其堅，則脆者自走矣。」時賊之大兵在馬郎嶺北，彥遣統制焦文通禦住口關，而自以親兵營馬郎嶺，與之對壘。大戰凡六日，賊奔潰。彥縱兵追擊，均州平。
春，正月，癸巳朔，帝在紹興。是日，從官已下先發，以將還浙西也。
甲午，詔：「自今科揚復置賢良方正能直言極諫科。」
丙申，福建、江西、荊湖宣撫副使韓世忠圍建州。
先是世忠行師至福州，守臣程邁以賊方銳，欲世忠少留以俟元夕，世忠笑曰：「吾以元夕凱旋見公矣！」師次延平，劍潭湍險，賊焚橋以拒王師。世忠單馬先浮以濟，師遂濟。距建甯百里許，範汝為已伐木埋竹，及布鐵蒺藜，開陷馬坑，以拒諸要路。世忠乃偃兵，自間道急趨鳳凰山；是日旦，至城下，遂圍之。越四日，辛丑，收建州。
初，範汝為既被圍，固守不下。世忠以天橋、對樓、雲梯、火砲等急擊之，凡六日，賊眾稍怠。夜，官軍梯而上，城遂破，賊眾死者萬餘，生擒其將張雄等五百餘人，汝為竄回源洞中自焚死。其將葉諒，以所部犯邵武軍，世忠擊斬之，餘眾悉平。
初，世忠疑城中人皆附賊，欲盡殺之，資政殿大學士李綱，時在福州，見世忠曰：「建州百姓多無辜。」世忠受教，及城破，世忠令軍人悉駐城上，毋得下。植旗於城之三面，令士民自相別，農者給牛、種使耕，商賈者弛征禁，為賊脅從者汰遣，獨取其附賊者誅之，由是多所全活。及還師，父老請祀之，世忠曰：「活爾曹者，李相公也。」
壬寅，帝御舟發紹興，神武右軍都統制張俊、中軍統制巨師古以其軍從；留右軍統制官劉寶殿後，以吏部侍郎李彌大權知紹興府，節制內外軍馬。時百司先渡江，扈衛者獨執政與給事中、直學士院胡交修、中書舍人程俱、侍御史沈與求而已。晚，執政登御舟奏事。帝至錢清堰，乘馬而行。
湖南安撫使向子諲，自曹成軍中復歸藍山縣。
初，成既入道州，會樞密院遣幹辦官左弼持詔書諭成，俾散遣江、淮等路民兵，獨與椹出戰人赴行在，聽張俊節制。其徒為盜久，憚俊嚴明，不聽。湖廣宣撫使吳敏，時在桂州，以兵力微不能進。新中書舍人胡安國移書於敏，以謂：「帥臣見執而方伯不能治，此方伯之恥，不知策將安出？願速遣前軍進，由昭、賀以通舂陵，北檄荊自衡移永，東檄吳錫嚴兵宜章，而親總中軍急渡嶺而北，上臨清湘，據三湖上流之地。然後詰問曹成擅移屯所與執帥臣之罪，就檄子諲赴軍前議事。若其悔罪自新，則與之招安；不然，斷而討之，勝負可決；若復延久，必生內變。矧迫東作之期，民失耕種，不待接刃，已投於溝壑矣。」敏然其言而不能用。
先是宣撫司都統制兼參議馬擴，嘗駐軍大名，為成所服，乃遣小校張布持敏檄諭成，成許受詔，如釋子諲。擴旋去。又數日，敏祠命亦至，成遂復為亂。
甲辰，帝次蕭山縣。
丙午，帝至臨安。
壬子，侍御史沈與求遷御史中丞。
時禁衛寡弱，兵權不在朝廷。與求言：「陛下移蹕東南，將圖恢復之舉，先務之急，宜莫如兵。漢有南北軍；唐自府兵、彍騎之法既壞，猶內有神策諸衛，外有諸鎮之兵，上下相維，使無偏重之勢。今圖大舉而兵權不在朝廷，雖有樞密院及三省兵房、尚書兵部，但奉行文書而已。願詔大臣講求利害而舉行之，使人情不駭而兵政益修，助成經理中興之志。」
初，建昌軍石陂寨卒丁喜、饒青等為亂，聚眾數千人，而蘆溪寨土兵楊招，與鄉民乘之縱掠。喜尋死，其徒姚達代領其眾。帝命徽猷閣待制、新知宣州劉洪道督統制官崔邦弼等往捕。至是劉洪道請濟師，乃詔統制官韓世清自宣州遣兵三千。時奉議郎、知貴溪縣符建中亦遣舉人劉銳往說諭土兵，眾皆聽命。詔官其首，餘眾分隸信州諸軍。
金主詔曰：「昔遼人分士庶之族，賦役皆有等差，其悉均之。」
戊午，三衙奏定臨安府左右廂巡為百有十五鋪，用卒六百七十三人，三衙及本府兵各居其半。
辛酉，武功大夫、忠州團練使楊勍以所部四千屯吉州，恣橫不法。建武軍節度使、江西兵馬副總管楊惟忠欲圖之，乃與勍敘同姓之歡，邀會飲，伏兵誅之，遂並其兵，尋進惟忠軍職一等。勍自建炎中為盜，踐蹂福建、湖南諸州，及是乃敗。
二月，丁卯，尚書吏部侍郎李光試禮部尚書，吏部侍郎李彌大試戶部尚書，徽猷閣直學士、知漳州綦崈禮試禮部侍郎，太常寺少卿程瑀試給事中。
庚午，資政殿大學士、提舉臨安府洞霄宮李綱為觀文殿學士、荊湖、廣南路宣撫使，兼知潭州。
前五日，直秘閣、知道州向子忞奏曹成犯道、賀二州，宰相呂頤浩、秦檜，因陳：「天下大計，當用二廣財力，葺荊湖兩路，使通京西，接陝右，此天下右臂。如京東諸州為叛臣所據，正如國初河東，且留以蔽敵。諸路先定，它時並力圖之，似為未晚。」檜請身至湖外，自當一面，效羊祜襄陽故事，帝曰：「卿等當居中運裁，不可授人以柄。」至是命綱，仍公福建等路宣撫副使韓世忠以所部統制官任仕安一軍三千人授綱，由汀州之任，又命權湖東安撫使岳飛率湖東副總管馬友及諸將李宏、韓京、吳錫等共擊成。
時新除舍人胡安國，避地湖東，亦以書遣檜，言：「吳敏兵寡，宜就遣世忠以為之副，俾殲殄群寇，收拾遺民。人言向子諲忠節，在今日可以扶持綱常，願憐其無救而陷於賊，復加任用，俾收後效。」
金賑上京路戍邊之民。
癸酉，起居舍人廖剛權尚書吏部侍郎。
丁丑，詔閤門宣贊舍人崔增、樞密院準備將領趙延壽、單德忠、李振、徐文、武功大夫李捧、樞密院水軍統制邵青所部兵，分為七將，以御前忠銳為名，內增、青仍作水軍，並隸侍衛步軍司，非樞密院得旨，毋得擅發，仍鑄印賜之。
己卯，秦檜因奏事言：「每見陛下屈己從諫，中外士民，莫不感悅。」帝曰：「如前日百姓揭牌題以『供禦繡服』，問之，乃十年前京師輔戶用其舊牌，已令毀撤。不知者將謂舊習未除，朕所服者多繒素，豈復有綺繡也！」
癸未，帝始御講殿。自巡幸以來，經筵久輟，至是復之。
乙酉，帝諭輔臣曰：「人主待臣下，當以至誠，若知其不可用，不若罷去，疑而留之，無益也。」又曰：「人主之德，莫大於仁。仁之一字，非堯、舜莫能當。」呂頤浩、秦檜曰：「聖學高明，以誠、仁二者治心，修身、正家、齊天下有餘裕矣。」
戊子，龍圖閣待制、知撫州高衛，落職，與宮觀。
衛言甘露降於州之祥符觀，且為圖上之。王居正論今日恐非天降祥瑞之時，言者劾衛崇飾諂諛，老不知愧，望賜罷黜，從之。
是月，知商州董先叛，附於劉豫。
先是閤門宣贊舍人李興，以節制軍馬屯於商州，會先為陝虢安撫司統制官耿嗣宗所迫來依，興以兄事之。未幾，河南鎮撫使翟興俾先知商州，先心慊之，密有害興意，因置酒，伏甲執興於坐，以鎮撫使之命械興赴河南，欲於中塗殺之。行兩程，宿山林庵舍中，興見群卒熟寐，乃荷械而去。逮曉，至洛陽，農家人識之，諮嗟熟視，遂破其械，以糗糧遺興使去，其子女諸妾皆被害。興既脫，復得麾下舊兵千餘，往來商、虢間，先既與興為仇，且劉豫勢漸盛，先不能軍，遂以商、虢二州降豫。
初，淮西諸州多為劇盜所據，朝廷因而授之。閤門宣贊舍人、知濠州寇宏，雖受朝命，陰與偽宿州守胡斌通。李成之敗也，褒信縣射士許約，收其潰兵，入光州城，以收復告，即以約知光州。約與武節大夫、忠州刺史、知壽春府陳卞，皆與偽境往來，兼用紹興、阜昌年號。光州土豪張昂，獨率民兵據仙居縣之石額山為寨。事聞，詔授昂忠翊郎、忠義兵民統領。至是北賈有至建康者，言中原之民苦劉豫虐政，皆望王師之來。江東安撫大使葉夢得聞之，即遣使撫諭卞、宏，二人皆聽命。既而豫遣偽京西南路安撫使王彥先攻壽春，為卞所敗，而宏遂與斌絕，卞尋復固始縣。會豫眾犯二州，卞棄城保南岸，夢得令統制官王冠、張俊等授之，豫眾引去。
三月，壬辰朔，虔化縣賊李敦仁補正修武郎、閤門祗候，其徒三十八人皆授官，分隸張俊等軍中。
敦仁起書生，為盜三歲，蹂四州十縣，最後為江東統制官顏子恭所破，至是始平。
淮西招撫使李光，執江東安撫大使司都統制韓世清於宣州。
初，光與副使王侄將忠銳、神武軍合萬餘，以辛卯晦抵城下，時日已幕，隔溪而營。世清將迎謁，其濠寨將曰：「不可。李尚書往淮西，而下寨甚嚴，非過軍也，必有謀耳。」世清曰：「我何罪？」遂將親兵千餘人來謁。是夜，光與侄共議。翼日，世清率諸將來賀月旦，守臣具食，侄先以甲士守其從者。光謂世清曰：「得旨，揀軍往淮北，可批報諸軍，令素隊出城。」世清欲上馬，馬已持去。光命持黃榜入城，統領官楊明、吉榮聞之，諭其徒擐甲毋出。世清不得已批報諸軍，眾乃聽命；擇其壯者五千餘人隸神武前軍，餘許自便。光又得世清所用舟九百艘，帛七十匹，遂執世清以歸。其中軍統領官趙琦，先以精銳二千討賊於建昌，亦命琦赴行在。
水賊翟進犯漢陽軍，殺武功大夫、權軍事趙令及吏民百餘人，掠舟船而去，遂以其眾歸於蘄黃鎮撫使孔彥舟。
乙未，江西安撫大使李回言：「湖東名賊曹成在道州，馬友潭州，李宏岳州，劉忠處潭、兵之間，雖時相攻擊，其實聞二宣撫之來，陰相交結，分佈一路，為互援之計。馬友據潭州逾半年，漕臣錢糧不得移用。今朝廷以岳飛知潭州，友安得不疑？飛亦安能引兵直赴潭州，與友共處？若使飛先往道州捕曹成，友必懷疑，阻害糧饋，則飛有腹背受敵之患。不若且置成不問，先引兵往袁州約友、宏，雲討忠，以俟二宣撫之來，庶使成不便過嶺，最為長策。」
飛之將行也，回既諭以此意，復言於朝。呂頤浩、秦檜進呈，因言：「湖廣大寇，曹成為首，馬友、劉忠次之。數賊相與交結，為輔車相依之勢。」帝曰：「宣撫使司兵到，必能平湖南諸寇，續次令轉往湖北襄、漢間以通川、陝。譬如漢高祖先遣韓信破趙，復破齊，然後擒項籍。」乃詔飛勘量賊勢，如未可進，且駐袁州以俟世忠會兵。時成已進犯嶺南，飛亦移兵茶陵，而朝廷未知也。
戊戌，明州觀察使、襄陽府鄧隨郢州鎮撫使兼知襄陽府桑仲，為知郢州霍明所殺。
初，仲屢為王彥所敗，欲再攻金州，鎮撫司副統制兼知鄧州李橫曰：「不率三軍入西川，即殺敵以圖報國，勿坐困於此。」仲檄明曰：「金州草寇當道，當盡剿除。」明不從，每報之曰：「不知金州草寇主名為誰？」安復鎮撫使陳規聞之，亦遣人謂明曰：「朝廷以郡授汝矣，汝謹勿附仲。」仲怒，陰有殺明意。明措置郢州，漸成井邑，亦有戀郢之心。仲以二十騎疾馳入郢州，明聞，謂其黨曰：「太尉來，定見害。」明度仲以駿馬日馳三百里，髻必解散，預備有力者為之束髮。坐定，明卑詞謝曰：「擇日即起兵，豈敢違令！事未須遽，莫要理髮否？」仲欣諾。有力者即得其髻，即擒而殺之，囚其從者，而以反聞。
後鎮撫司參謀官趙去疾歸朝，帝問仲何如人，去疾曰：「忠義人也。」帝問其說，去疾曰：「仲嘗為臣言，必欲取京師以獻朝廷，第乞二文資以祿其子。」帝惻然感動，授仲二子昕、維將仕郎。
己亥，制授故南越王李乾德子陽煥靜海軍節度使、特進、檢校太尉兼御史大夫、上柱國，封交趾郡王，仍賜推誠順化功臣。自元豐後，大臣功號番除之，獨安南如故。
庚子，陝西都統司同統制軍馬楊政，及金戰於方山原，敗之。
時隴州移治方山原，守將範綜以散卒兵數千駐原上。金人所命陝西經略使薩裡幹，與叛將張中彥、慕容洧合兵來侵，陝西都統制吳玠命政及吳璘、雷仲救之。大戰三日，焚其寨，翼日，敵引去。政，臨涇人，初為弓箭手，驍勇過人，玠用為統制。宣撫處置使張浚錄其功，擢知鳳州。
癸丑，武功大夫、忠州團練使、閤門宣贊舍人、河南府孟汝唐州鎮撫使、知河南府兼節制應援河東、北兵馬使翟兵，為其將官楊偉所殺。
初，偽齊劉豫將移都汴京，以興屯伊陽山寨，憚之。豫每遣人往陝西，則假道於金人，由懷、衛、太行取蒲津濟河以達，豫深苦之，嘗遣迪功郎蔣頤持詔書遺興，誘以王爵，興戳頤而焚其書。豫計不行，乃陰遣人啖偉以厚利，偉遂殺興，攜其首奔豫。興死年六十，其子兵馬鈐轄琮，收合餘兵保故寨，自是不復能軍。事聞，詔贈興保信軍節度使。
甲寅，帝策試諸路類試奏名進士於講殿。
帝謂輔臣曰：「朕此舉，將以作成人才，為異日之用。若其言鯁亮切直，它日必端方不回之士。自崇甯以來，惡人敢言，士氣不作，流弊至今，不可不革。」因手詔諭考官，直言者置之高等，凡諂佞者居下列。
鹽官進士張九成對策曰：「禍難之作，天所以開聖。願陛下以剛大為心，無遽以驚憂自阻。彼劉豫者，素無勳德，殊乏聲稱，天下徒見其背叛於君親而委身於強敵耳，黠雛經營，有若兒戲。今日之計，當先用越王之法以驕之，使侈心肆意，無所忌憚，將見權臣爭強，篡守之禍起矣。臣觀濱江郡縣為守令者，類無遠圖，陽羨、惠山之民，何其被酷之深也！率斂之名，種類閎大，秋苗之外，又有苗頭；苗頭未已，又行八折；八折未已，又曰大姓；大姓竭矣，又曰經實；經實均矣，又曰均敷。均敷之外，名字未易數也；流離奔竄，益以無聊。臣竊謂前世中興之主，大抵以剛德為尚；去讒節欲，遠佞防奸，皆中興之本也。今閭巷之人，隸之伍，皆知有父兄妻子之樂，室家聚處之歡。陛下雖貴為天子，富有四海，徒以金人之故，使陛下冬不得其溫，夏不得其清，昏無所定，晨無所省，問寢之私，何時可遂？在原之急，何時可救？日往月來，何時可歸？望遠傷懷，何時可釋？每感時遇物，想惟聖心雷厲，天淚雨流，思掃清蠻帳以迎二聖之車。若夫小民則不然，是以搜攪小蟲，馳驅駿馬，道路上言，有若上誣聖德者。深察其源，蓋自彼閹人私求禽馬，動以陛下為名，國之不祥也。今此曹名字稍有聞，此臣之所憂也。賢士大夫宴見有時，宦官女子實居前後；有時者易疏，前後者難間，聖情荏苒不知其非。不若使之安掃除之役，復門戶之司，凡交結往來者有禁，幹與政事者必誅。陛下日御便殿，親近儒者，講《詩》、《書》之指趣，論古今之成敗，將聞閹寺之言，如狐狸夜號而鴟梟晝舞也。」帝感其言，擢九成第一，以下二百五十九人及第、出身。而川、陝類省試合格進士楊希仲等一百二十人，皆即家賜第。
夏，四月，丁卯，金主詔曰：「諸良人知情嫁奴者，聽如故為妻；其不知而嫁者，去住悉從所欲。」
先是金主以皇弟安班貝勒嗣位，即以安班貝勒授其弟杲。杲既歿，久虛此位，而宗峻子亶，以太祖嫡孫當立，輔政大臣宗乾等不以言，金主亦無立亶意。至是左副元帥宗翰、右副元帥宗輔、左監軍完顏希尹等入朝，宗翰曰：「儲嗣虛位頗久，亶為先帝嫡孫，當立；不早定之，恐授非其人。宗翰日夜未嘗忘此。」 遂與宗輔、宗幹、希尹定議，入言於金主，請之再三。金主以宗翰等皆大臣，義不可奪，乃從之。庚午，詔亶曰：「爾為太祖之嫡孫，故命爾為安班貝勒。其無自謂幼沖，狎於童戲，惟敬厥德。」遂以皇子宗盤為古論貝勒，以左副元帥宗翰為古論右貝勒兼都元帥，以右副元帥宗輔為左副元帥。
翰林學士承旨兼侍讀翟汝文參知政事。
辛未，復置諸州學官四十三員。
時言者論：「文武之道，不可偏廢。東晉之初，首開學校。頃緣議者務減吏員，諸州教授，例從鐫減。今所在州郡添差筦庫捕盜者，無慮十數，何獨於此而吝之？慾望稍修學官，使士子有所矜式，且廉退之士，不至棄遺。」
壬申，建武軍節度使、江西兵馬副總管楊惟忠討軍賊趙進，降之。
進寇江州之瑞昌，帥臣李回遣惟忠討捕，時賊眾萬二千，官軍八千而已。平旦，惟忠渡江，先鋒將武德郎、閤門宣贊舍人傅選番五軍旗幟行，以壯軍聲。賊諜知之，曰：「先鋒尚如此，若全軍而來，何可當也？」遂遣使迎降。詔以進為從義郎，其徒十三人皆授官，仍留江州屯駐。
己卯，執政奏事，帝諭二相曰：「頤浩專治軍旅，檜專理庶務，當如范蠡、大夫種分職。」先是呂頤浩聞桑仲進兵，乃大議出師，而身自督軍北向，且言：「近聞金、偽合兵以窺川、陝，若於來春舉兵，必可牽制陝西之急。萬一王師逐豫，則彼必震恐。因令韓世忠自西京入關，此亦一奇也。」及是帝諭輔臣，二人唯唯奉詔。
癸未，詔曰：「朕寤寐中興，累年於茲，任人共政，治效缺然。載加考績，登庸二相，蓋欲其謀斷，協濟事功，倚毘眷遇，體貌惟均。凡一時啟擬薦聞之士，顧朕拔擢任使之間，隨其才器，試可乃已，豈可二哉！尚慮進用之人，才或勝德，心則媚奧，潛效偏私，浸成離間，將見分朋植黨，互相傾搖，由辨之不早辨也，可不戒哉！繼自今，小大之臣，其各同心體國，敦尚中和，交修不逮。如或朋比阿附以害吾政治者，其令台諫論列聞奏，朕當嚴置典刑，以誅其意。」時呂頤浩、秦檜同秉政，檜知頤浩不為時論所與，乃多引知名之士為助，欲傾頤浩而專朝權。帝頗覺之，故下是詔。
乙酉，呂頤浩言：「近至天竺祈晴，今雨少霽，可以上寬聖慮。」帝曰：「朕宮中亦自育蠶，此不惟可候歲事，亦欲知女工艱難，事事質驗。」
戊子，尚書左僕射、同中書門下平章事兼樞密院事呂頤浩都督江、淮、荊、浙諸軍事。制曰：「盡長江表裡之雄，悉歸經略；舉宿將王侯之貴，咸聽指呼。」時頤浩將謀出師，而秦檜之黨亦建言：「昔周宣王內修外攘，故能中興。今二相宜分任內外之事。」帝乃命頤浩總師，開府鎮江。頤浩請辟參謀官以下文武七十七員，鑄都督府印，賜激賞銀帛二萬匹兩，上供經制錢三十萬緡，米六萬斛，度牒八百道，月給公帑錢二千緡，仍許召諸州守臣時暫至軍前議事，皆從之。
己丑，給事中王叔敖守尚書戶部侍郎兼侍讀。
庚寅，金以鴨綠、混同江暴漲，命賑徙邊戍戶之在混同者。
是日，偽齊劉豫移都汴京，士民震駭。豫乃下詔以撫之，因與民約曰：「自今更不肆赦，不用宦官，不度僧道，文武雜用，不限資格。」尊其祖忠曰毅文皇帝，廟號徽祖；父曰睿仁皇帝，廟號衍祖。偽左丞相麟籍所簽鄉兵十餘萬為皇子府十二軍，以尚書戶部郎中、兼權侍郎馮長寧參謀軍事，改汴京留守益為京兆留守。
豫在開封，凡軍國事以至賞刑鬥訟，毋巨細申元帥府取決。沿河、沿淮及陝西、山東等路，皆駐北軍。由是賦斂甚重，刑法太峻，民不聊生。時西京奉先卒李英賣玉碗與金人，豫疑其非人間物，驗治得實，遂以其臣劉從善為河南沙淘官，穀浚為汴京沙淘官。於是兩京民間窖藏及塚墓，破伐殆遍矣。
閏四月，癸巳，高麗國王楷遣其尚書禮部員外郎崔惟清、閤門祗候沈起入貢，詔秘書省校書郎王洋押伴。楷獻金百兩，銀千兩，帛二百匹，紙二百匹，人參五百斤，詔賜惟清、起金帶，賜酒食於同文館。
直秘閣、主管洪州玉隆觀、衍聖公孔端友既卒，詔以其子玠為右承奉郎，封衍聖公。
丙申，神武副軍都統制岳飛引兵擊曹成於賀州境上，大破之。
初，成既得賀州，聞岳飛至，以兵守莫邪關。飛遣前軍統制張憲攻關，軍士郭進與旗頭二人先登，進揮槍而出，殺其旗頭，賊兵亂，官軍齊進，遂入關。飛喜，補進秉義郎，解金束帶以賜。官軍既入關，賊兵散亂，第五將韓順夫解鞍脫甲，以所虜婦人佐酒。賊黨楊再興率眾直犯順夫之營，官軍退卻，順夫為再興斫臂而死，飛怒，盡誅親隨兵，責其副將王某擒再興以贖罪。會張憲與撞軍統制王經皆至，再興屢戰，又殺飛之弟翻。官軍追擊不已，成屢敗，眾死者萬數，成率餘兵屯桂嶺。
丁酉，詔奉迎溫州開元寺真宗神御赴行在。
初，章獻明肅皇后以黃金鑄章聖神御，帝恐其誨盜，故遷焉。因愀然謂宰輔曰：「朕播遷至此，不能以時薦享宗廟，奉衣冠出遊，令祖宗神御越在海隅，念之坐不安席。」
丙午，神武副軍都統制岳飛敗曹成於桂嶺，成拔寨遁去。賊將楊再興為追騎所及，跳入深澗中，軍士欲就殺之，再興曰：「勿殺，當與我見嶽公。」遂受縛。飛見之，解其縛曰：「汝壯士，吾不殺汝，當以忠義報國家。」再興謝之，飛留以為將。
時成既為飛所破，遂走連州。飛命前軍統制張憲追之，成窘蹙，又走彬州，守臣趙不群乘城固守，成轉入邵州。會福建、江西、荊湖宣撫使韓世忠既平閩盜，乃旋師永嘉，若將就休息者，而道處、信，徑至豫章江濱，連營數十里。群賊不虞其至，大驚，以為神。世忠聞成屢北，遣神武左軍提舉事務官、拱衛大夫、貴州刺史董日攵往招之。成以其眾就招，有郝晸獨不從，率眾走沅州，戴白巾，稱為成報仇。晸後歸於張憲。
庚戌，武德大夫、知池州王進言已復太平州。
先是江東安撫大使司統制官張俊、耿進等攻城，未能下，進以所部赴之。叛兵陸德等受招，進挺身而入。其次周青者，言不順，進乃召使臣張錞叱令置對，乘賊不意，執青，斬其首。俄而耿進自西門，張俊自南門入，諸軍既不相一，遂殺人縱掠，城中亂，兵馬鈐轄、權州事趙子糸冋乘間遁去。俊執德以獻，伏誅。其後二人交訟其功，詔李光究實。光上進等及軍士五千八百餘人功狀於朝，帝命以功贖過，而子糸冋與錞皆勒停。
初，進在池州，嘗以事械司理參軍衛允迪而釘其手，言者交奏其狀，未及究。至是呂頤浩遂命進以所部二千屯餘州。
德之始叛也，懼官軍將至，謀盡黥城中少壯而屠其老弱，然後擁眾渡江。慈湖寨兵馬俊，適隸周青左右，得其謀，陰結其徒十人殺賊，然後諭眾開門，其徒許之。俊歸，語其妻孫氏，與之訣。至南門，伺青出上馬，斫中頰，九人懼不敢前。俊與妻子皆遇害。青被傷臥旬日，賊黨益落，官軍四合，遂就誅。後贈俊修武郎，立祠，號登勇。

