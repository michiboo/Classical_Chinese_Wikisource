
夏，四月，乙巳朔，遼主聞太后不豫，馳往視疾。丙午，太后愈，遼主復如黑水濼。
己酉，詔曰：「前京東轉運使薛紳，任文吏孔宗旦、尚同、徐程、李思道為耳目，伺察州縣細過以滋刑獄，時號四瞪。前江東轉運使楊紘，判官王綽，提點刑獄王鼎，皆苛察相尚，時號三虎。是豈稱朕忠厚待人之意！紘既降知衡州，而紳等故在；其降紳知陝州，鼎知深州；綽方居喪，候服除日取旨。自今毋皆復用為部使者。宗旦等四人，並與遠小處差遣。」綽，益都人，鼎，沿子，與紘三人者，皆范仲淹等所選用也。天章閣待制侍講楊安國，因講筵為帝言三虎、四瞪事，故有是詔。
綽先為刑部詳覆官，有廖均者，挾當路權勢雪罪，中書連舊例送刑部，官屬無敢違者，綽獨以為敕一定而例有出入，今廢敕用例，非有司所敢聞也。執政雖深惡之，然卒不能屈。遷通判雄州，城久壞，守將慮違遼人誓書，不敢修，綽以為今但修之而已，非有所增廣，於誓書固無害也。既興役，遼人果來問。綽報以前語，仍緩其使，及使反而役已畢，遼亦不復問。杜衍、富弼尤稱其才。及喪除，責通判萊州。
庚戌，以京東轉運使包拯為直集賢院、陝西轉運使。
壬子，御正殿，復常膳，仍賜二府《喜雨詩》。
乙卯，陳執中、宋庠、丁度皆復所降官。
丁卯，上封者言：「諸路轉運司廣要出剩，求媚於上。民輸賦稅，已是太半之賦，又令加耗，謂之潤官。江西諸路州軍體例，百姓納米一石，出剩一斗，往往有聚斂之臣，加耗之外，更要一斗。江西一路，歲以百萬石為淮，每石取米一斗，以百萬石計之，所收已及十萬石，十萬石耗米入官，則下民必食貴米。此但粗引一路之弊耳，況天下之廣，賦稅之饒，其弊無極。臣恐諸路轉運司尚有似此無名刻削，願陛下閱其奏目，或有橫加收斂，名為出剩，乞賜黜貶為便。」帝覽之，曰：「古稱聚斂之臣過於盜賊，今如此掊斂，是為朕結怨於民也。」亟下詔止絕之。
遼以太后疾愈，赦境內。
己巳，詔諫官除朝參外，非公事毋得出入請謁。
五月，丙子，以東頭供奉官李瑋為左衛將軍、駙馬都尉，選尚福康公主。瑋，用和次子，帝追念章懿太后不已，顧無以厚其家，乃使長女降焉。
知諫院王贄言：「臣僚章疏內，有事合更張者，送兩制及台諫官等同議，動經半年有餘，未見結絕，素無條約，務在因循。欲乞今後應批狀下兩制及台諫等官同定者，乞限五日內聚議，半月內連書奏上；如議論不同，即許別狀以聞。」從之。
戊寅，詔武臣非曆知州、軍無過者，毋授同提點刑獄。
己丑，補降猺唐和等為峒主。
以知青州、翰林學士、戶部郎中葉清臣兼龍圖閣直學士為永興軍路都部署兼本路安撫使、知永興軍。帝初欲進清臣官為諫議大夫，宰相陳執中曰：「此太優，乞且令兼龍圖閣直學士。」帝許之。故事，新除知永興軍者，當有錫齎，執中曰：「清臣近已得賜。」遂不與。清臣愈恨，過闕，請對，於帝前數執中之短，且力辭龍圖閣直學士不拜，帝錫齎之，亦不受。然帝遇執中如故。
水洛城都監劉滬卒。其弟淵將護喪東歸，居人遮道號泣，請留葬水洛，立祠城隅，歲時祀之。經略司言：「熟戶蕃官牛獎逋等願得滬子弟主其城。」乃覆命滬弟淳為水洛城都監。
己亥，命翰林學士楊察除放天下欠負。
辛丑，詔：「西北二邊有大事，自今令中書、樞密院召兩制以上同議之。」
六月，戊申，遼主清暑於永安山。
丁巳，准布部長朝於遼，獻方物。
戊午，遼詔士庶言事。
壬戌，置北京留守司御史臺。
詔：「臣僚移任求朝見者，留京師毋得過十日。」
先是夏竦言石介實不死，富弼陰使入契丹謀起兵，朝廷疑之。弼時知鄆州，亟罷京西路安撫使。既而北邊安堵，竦讒不驗。弼自鄆州徙青州，仍領京東路安撫使。
竦在樞府，又讒介說契丹弗從，更為弼往登、萊結金坑凶惡數萬人慾作亂，請發棺驗視，侍御史知雜事韓城張昪及御史何郯嘗極論其事。郯奏：「此事造端，全是夏竦，意本不在石介。緣范仲淹、富弼在兩府日，竦嘗有樞密使之命，以群議不從，即行罷退。竦疑仲淹等排擯，以介曾被仲淹等薦引，故欲深致介惡以汙忠義之臣。皆由疇昔之憾未嘗獲逞，昨以方居要位，乃假朝廷之勢有所報耳。其石介存歿，乞更不根問，庶存大體。」帝不聽，復詔監司體量。
中使持詔至奉符，提點刑獄呂居簡曰：「今破塚發棺，而介實死，則將奈何？且喪葬非一家所能辦，必有親族門生及棺斂之人，苟召問無異，即令具軍令狀保之，亦可應詔矣。」中使曰：「善！」及還奏，帝意果釋。介妻子初羈管它州，事既辨明，乃得還。
秋，七月，辛巳，詔兩制及太常禮院議增真宗諡。
壬午，以戶部副使張堯佐為河東都轉運使。
辛卯，遼主如慶州。
辛丑，禁貢餘物饋近臣。
八月，丁未，賜汝州龍興縣處士孔攵粟帛。攵，孔子四十六代孫，性孤潔，喜讀書。有田數百畝，賦稅常為鄉里先；遇歲饑，分所餘周不足者，未嘗計有無。聞人之善，若出於己。動止必依禮法，環所居百里人皆愛慕，見攵於路，輒斂衽以避。葬其父，廬墓三年，臥破棺中，日食米一溢，壁間生紫芝數十本。州以行義聞，故有是賜，又詔給復其家。
丙辰，加真宗諡曰膺符稽古成功讓德文明武定章聖元孝，從張方平等議也。
戊午，改文明殿學士為紫宸殿學士。文明殿，禁中已無之，學士自程羽、李昉後亦不以除授，而「文明」二字又同真宗諡。用宋庠議也。
初置天章閣直學士，位在龍圖閣直學士之下。
乙丑，析河北為四路，各置都部署。
九月，甲戌，降知渭州張亢知磁州。時三司給郊賞，州庫物良而估賤，三司所給物下而估高，亢命均其直以便軍人。轉運使奏亢擅減三司所估，樞密使夏竦挾故怨，因黜亢。御史宋禧繼言亢嘗以庫銀市易，復降知壽州。
自七月至於是月，遼主日射獵於楚不溝、霞列、系輪、石塔諸山。
冬，十月，壬寅朔，以集賢殿修撰范陽張揆為天章閣待制兼侍讀學士。揆著《太玄集解》，召見延和殿，令揲蓍，得《斷首》，且言：「《斷首》，准《易》之《夬》卦，蓋陽剛以決陰柔，君子進而小人退之象也。」帝悅，故有是命。
辛亥，遼主如中京。
太子太傅致仕李迪既歸濮州，其子東之為侍御史知雜事，奉迪來京師。帝數遣使勞問，欲召見，以羸疾辭。壬子，迪卒，贈司空、侍中，諡文定。帝篆其基碑曰「遺直之碑」，又改迪所葬鄄城之鄧侯鄉曰遺直鄉。
丙辰，遼定公主行婦禮於舅姑。
乙丑，河陽、許州地震。
庚午，鐵驪仙門朝於遼，遼主以其始入貢，加其使為右監門衛大將軍。
十一月，戊寅，遼主祀木葉山。己丑，如中京，朝太后。
壬辰，遼禁漏泄宮中事。
丙申，朝享景靈宮。丁酉，享太廟、奉慈廟。戊戌，冬至，祀天地於圓丘。大赦。
是日，貝州宣毅卒王則據城反。則本涿州人，歲饑，流至貝州，自賣為人牧羊，後隸宣毅軍為小校。貝、冀俗妖幻，相與習《五龍滴淚》等經及圖讖諸書，言釋迦佛衰謝，彌勒佛當持世。初，則去涿，母與之訣別，刺福字於背以為記，妖人因妄傳福字隱起，爭信事之。而州吏張巒、卜吉主其謀，黨連德、齊諸州，約以明年正旦斷澶州浮梁，亂河北。會其黨潘方淨，懷刃以書謁北京留守賈昌朝，事覺被執，不待期亟叛。
時知州張得一，方與官屬謁天慶觀，則率其徒劫庫兵，得一走保驍捷營。賊焚門，執得一，囚之。兵馬都監田斌以從卒巷鬥，不勝而出。城扉闔，提點刑獄田京、任黃裳持印棄其家縋城出，保南關。賊從通判束鹿董元亨取軍資庫鑰，元亨拒之，殺元亨。又出獄囚，囚有憾司理參軍王獎者，遂殺獎。既而節度判官李浩、清河令齊開、主簿王湙皆被害。則僭號東平郡王，以張巒為宰相，卜吉為樞密使，建國曰安陽。榜所居門曰中京，居室廄庫，皆立名號。改年曰得聖，以十二月為正月。百姓年十二以上，七十以下，皆涅其面曰「義軍破趙得勝」。旗幟號令，率以佛為稱。城以一樓為一州，書州名，補其徒為知州，每面置一總管。然縋城下者日眾，於是令守者五伍為保，一人縋，徐悉斬。
賈昌朝遣大名府鈐轄郝質將兵趨貝州。十二月，辛丑朔，昌朝以貝州反書聞。內出答刂子下中書、樞密院，亟擇將領往撲滅之。仍令澶州、孟州、定州、真定府豫設守備，毋致奔逸。
壬寅，遣入內押班麥允言、西京作坊使王凱往貝州捕殺軍賊，仍詔賈昌朝發精兵衛之。
高陽關都部署王信聞貝州亂，亟領本部兵傅城下。甲辰，以信為貝州城下招捉都部署。
戊申，加恩百官，王貽永封遂國公，夏竦英國公，章得象郇國公，王德用祁國公。
舊制，將相食邑萬戶，即封國公。王旦為相，過萬戶，而謙抑不受。是歲，郊恩，中外將相唯竦滿萬戶，中書請封英國公，因詔節度使帶平章事未滿萬戶皆得封，於是貽永、得象、德用皆封國公。
庚戌，以權知開封府明鎬為河北體量安撫使。
辛亥，遼主謁太祖廟，觀太宗《收晉圖》。
癸丑，遼主問太后安。
甲寅，徙知滄州高繼隆知貝州，遣內侍何誠用齎敕榜招安貝州軍賊。御史中丞高若訥言：「河朔重兵所積處，今釋貝州不討，後且啟亂階，為遼人笑。」不聽。
乙卯，遼以太后疾愈，命雜犯死罪以下減一等論，徒以下免。
庚申，遼南府宰相杜防、韓紹榮奏事有誤，各以大杖決之，出防為武定軍節度使。
三司使張方平言：「勘會陝西用兵以來，內外所增置禁軍八百六十餘指揮，約四十有餘萬人，內馬軍一百二十餘指揮，若馬數全足，計六萬有餘匹；其系三路保捷、振武、宣毅、武衛、清邊、蕃落等指揮並本道士兵，連營仰給約二十餘萬人，比屯駐戍兵當四十萬人。又自慶曆三年以後，增添給送西北銀絹，內外文武冗官，日更增廣，所以三司經用不贍。天下山澤之利，茶鹽酒稅諸色課入，比之先朝以前，例皆大有增剩，可謂無遺利矣。而有司調度，交見匱乏，直以支費數廣，不量入為出所致耳。方今急務，莫先食貨，食貨不足，何以為國！伏望令中書、樞密院審加計議，裁於聖斷。早為之所，猶須效在累年之後；如救焚援溺，則益不及矣。」
王戌，高麗貢於遼。
春，正月。辛未，夏國主曩霄殂，偽諡曰武烈皇帝，廟號景宗，墓曰泰陵。
曩霄凡七娶：一曰米母氏，舅女也，生一子，以貌類它人，殺之。二曰索氏。三曰都羅氏，早死。四曰咩迷氏，生子阿理，謀殺曩霄，為臥香乞所告，沉於河，殺咩迷氏。五曰雅爾氏，裕勒且從女也，頎長，有智謀，曩霄畏之，戴金起雲冠，令它人不得冠。生三子，曰寧明，喜方術，從道士學辟穀，氣忤而死。次寧令格，曩霄以貌類己，特愛之，以為太子。次薛埋，早死。後復納瑪伊克，皆山女，營天都山以居之。雅爾之族宣言：「吾女嫁二十年，止故居，而得瑪伊克女，乃為修內！」曩霄怒。會有告裕勒且兄弟謀以甯令格娶婦之夕作亂，曩霄遂族裕勒且、剛哩、淩城逋等三家。既而雅爾氏訴「我兄弟無罪見殺」，曩霄悔恨，下令訪遺口，得裕勒且妻閻於三香家，後與之私通，雅爾氏覺之，乃出之為尼，號密藏大師。六曰耶律氏。七曰瑪伊克氏，初欲納為甯令格妻，曩霄見其美，自娶之，號為新皇后。寧令格憤而殺曩霄，不死，劓其鼻而去，匿黃蘆鄂特彭家，為鄂特彭所殺。曩霄遂因鼻創死，年四十六。
密藏氏初為尼，寓於興州之戒壇院，既娠而曩霄死。曩霄遺言，立從弟委格甯令。其大酋諾伊尚都等與密藏鄂特彭議所立。密藏，大族也，鄂特彭為之長。眾欲如遺言立委格寧令。鄂特彭獨弗許，曰：「委格寧令非子，且無功，安得有國！」諾伊尚都曰：「國今無主，然則何所立？不然，爾欲之乎！爾能保有夏土，則亦眾所願也。」鄂特彭曰：「予何敢哉！夏自祖考以來，父死子繼，國人乃服。今密藏尼娠先王之遺腹，幸而生子，則可以嗣先王矣，誰敢不服！」眾曰：「然。」遂立密藏尼為太后。曩霄死三月而生男，是為諒祚。以毛惟昌、高懷正之妻更乳之，而政在密藏氏。惟昌、懷正皆漢人，本裕勒且帳下，故親待之。已而懷正貸銀夏人，惟昌竊衣曩霄所與盤龍服，皆為鄂特彭所族。
乙亥，明鎬以貝州城峻，不可攻，謀築距闉，度用工二萬人，期三十日可與城齊。而賊亦於城上設戰棚，與官軍相當，名曰喜相逢。距闉將成，為賊所焚，火三日不滅。乃用軍校劉遵計，即南城鑿地道，而日攻其北以牽制之。
貝州民有汪文慶、郭斌、趙宗本、汪順者，自城上系書射鎬帳，約為內應，夜，縋絙以引官軍，既納數百人，焚樓櫓，賊覺，率眾拒戰。初，官軍既登，欲專其功，斷絙以絕後來者。及與賊戰，兵寡不敵，與文慶等復縋而下。是夜，城幾克。丙子，授文慶、斌西頭供奉官，宗本、順右侍禁。
丁丑，以參知政事文彥博為河北宣撫使，本路體量安撫使明鎬副之。鎬督諸將攻貝州城，久不下。帝憂之，問輔臣策安出，彥博乞自往討賊，故遣彥博宣撫而改鎬為副。先是樞密使夏竦惡鎬，恐其成功，凡鎬所奏請，輒從中沮之。彥博既受命，因言軍事中覆不及，願得專行。戊寅，詔許彥博以便宜從事。彥博請用將作監主簿鞠真卿等三人掌機宜文字，許之。鎬所奏辟殿中丞王起等四人，仍聽隨軍。貝州賊謀竊出要劫遼使，明鎬諜知之，遣殿侍安素伏兵西門。壬午，賊果以三百人夜出，伏發，皆就獲。
是日，江寧府火。初，南唐大建宮室府寺，其制皆仿帝京。時營兵謀亂，事覺，伏誅。既而火，知府事、集賢殿學士李宥懼有變，闔門不救，延燒幾盡，唯存一便廳，乃舊玉燭殿也。尋責宥為秘書監直，令致仕。宥奏火事云：「不意禍起蕭牆，變生回祿。」會新有衛士之變，朝廷惡其言，故責特重。
乙酉，降空名告敕宣頭答刂子三百道，下河北宣撫使，以備賞戰功。是日，文彥博至貝州城。
丁亥，遼主如春水。
乙未，日赤無光。
官軍攻貝州城北甚急，賊盡銳禦之。而南城所穴地道潛達城中，賊初不覺也。閏月，庚子朔，文彥博夜選壯士二百，銜枚由地道入，右班殿直曹竭等導之。既出，登城，殺守陴者，垂絙引官軍。賊縱火牛，官軍稍卻。軍校楊遂以槍中牛鼻，牛還走，賊眾驚潰。王則開東門遁，閤門祗候張絪緣壕與戰，死之。王信捕得則，餘黨保邨舍，皆焚死。則自反至敗，凡六十五日。
辛丑，文彥博遣李繼和來告貝州平，賜繼和錦袍、金帶。彥博請斬王則於大名府，夏竦言恐所獲非真盜，當覆視之，詔以檻車送則京師。
王則之以貝州反也，深州卒龐旦，與其徒謀以元日殺軍校、劫庫兵應之。前一日，有告者，知州王鼎夜出，檄遣軍校攝事於外邑，而陰為之備。翼日，會僚吏，置酒如常，叛黨愕不敢動。鼎刺得實，徐搏首謀十八人送獄，獄具，俟轉運使至審決。未至，軍中凶凶，謀劫囚，鼎謂僚吏曰：「吾不以累諸君。」獨命取囚桀驁者數人斬於市，眾皆失色，一郡帖然。轉運使至，囚未決者半，訊之，皆伏誅。
壬寅，升翼州為安武軍。
甲辰，曲赦河北，賜平貝州將士緡錢，戰歿者官為葬祭；兵所踐民田，除夏秋稅。改貝州為恩州。
丁未，以秘閣校理張環為兩浙轉運使。環十年不磨勘遷官，朝廷獎其退靜，故用之。
戊申，以文彥博為禮部侍郎、平章事，明鎬為端明殿學士，給事中，馬軍都虞候王信為威德軍留後。自餘兵官各以功次遷轉及賜緡錢有差。
贈馬遂為宮苑使。遂，開封人，以三班奉職為北京指使，聞王則叛，詣留守賈昌朝請擊賊。昌朝使持榜入城招降，則盛服見之，與飲茶。遂諭以禍福，輒不答。遂將殺則而無兵仗自隨，時張得一在側，遂欲其助己，目得一，得一不動。遂奮起，投杯抵則，扼其喉，擊之流血，而左右卒無助者。賊黨攢刃聚噪，至斷其一臂，猶詈則曰：「妖賊，恨不斬汝萬段！」賊執遂，縛而支解之。則倉猝被毆傷，病數日乃起。事聞，帝歎息久之。則既誅，乃追贈遂，封其妻為旌忠縣君，賜冠帔，官其子五人。後得殺遂者，使其子剖心而祭之。
癸丑，遼主射虎於侯裡吉。
乙卯，判大名府兼北京留守司賈昌朝加檢校太師，進封安國公，以恩州平也。翰林侍讀學士楊偕言：「賊發昌朝部中，至出大臣討之乃平。昌朝為有罪，不當賞。」弗聽。
辛酉，崇政殿親從官顏秀、郭逵、王勝、孫利等四人謀為變，殺軍校，劫兵杖，登延和殿屋，入禁中，至寢殿。時皇后侍帝，夜半，聞變，帝遽欲出，後閉閤抱持，遣宮人馳召都知王守忠等以兵入衛。賊至福甯殿下，斫宮人，傷臂，聲徹帝所。宦者何承用慮帝驚，紿奏宮人毆小女子，後叱之曰：「賊在殿下殺人，帝且欲出，敢妄言邪！」後知賊必縱火，乃遣宦者持水踵賊，賊果以燭焚簾，水隨滅之。是夕，所遣宦者，後親翦其髮以為識，諭之曰：「賊平加賞，當以汝髮為證。」故宦者爭盡死力。倉猝處置，一出於後。顏秀等三人尋為宿衛兵所誅，王勝走匿宮城北樓，經日乃得，捕得即支分之，卒不知其始所謀。
樞密使夏竦言於帝，請御史同宦官即禁中鞫其事，且言不可滋蔓，使反側者不安。參知政事丁度曰：「宿衛有變，事關社稷，此而可忍，孰不可忍！」固請付外台窮治黨與。自旦爭至食時，帝卒從竦議。甲子，降內侍楊景宗、鄧保吉、楊懷敏、劉永年、趙從約、王從善等五人皆外遷；獨懷敏領職如故，竦庇之也。
先是有詔釋景宗等罪，御史中丞魚周詢、侍御史知雜事張昪、御史何郯等言：「殿廷所置宿衛，本為人主預備非常。今衛士所為凶悖，意不可測，兼後來獲賊餘黨，累傳聖旨令未得殺死，而全不依稟，蓋是本管臣僚懼見捕獲之後，勘鞫得情，所以容眾毆死，以圖滅口，欲輕失職之罪。情狀如此，理無可恕。太祖朝，酒坊火發，本處兵士因便作過，太祖以本坊使副田處岩等不能部轄，並處極法。今乘輿咫尺，賊亂竊發，凶惡之狀，無大於此。而居職者既不能察舉，當宿者又不即禽捕，未正典法，何以塞公議！伏乞重行黜降，用振威罰。」景宗等既外遷，郯等又再具奏，乞黜懷敏。帝令中書召郯等，諭以獨寬假懷敏之故。郯等又言：「衛士持刃直入禁庭，欲淩犯乘輿，為大臣者宜深責有司失察之罪，如楊景宗等，並當誅戮以謝天下；若以其過非自取，止可貸其正坐，並宜流竄以戒百職。景宗等罰既甚輕，懷敏又獨異眾，蓋兩府大臣畏陛下左右之怨怒，不能堅執祖宗之法也。伏望一例責授外任，以協公論。」
帝語輔臣以宮庭之變，美人張氏有扈蹕功，夏竦即倡言宜講求所以尊異之禮。宰相陳執中不知所為，翰林學士張方平見執中言：「漢馮婕妤身當猛獸，不聞有所尊異。且舍皇后而尊美人，古無是禮。若果行之，天下謗議必大萃於公，終身不可雪也。」執中瞿然而罷。
初，諫官言：「江甯，上始封之地，守臣視火不謹，府寺悉焚，宜擇材臣繕治之。」命司農卿林濰代李宥，濰固辭不行，乃降濰知袁州，改命龍圖閣直學士張奎知江寧府。奎既至，簡材料工，一循舊制，不逾時復完。
丙寅，磔王則於都市。
以知洪州、直集賢院李絢為荊湖南路轉運使。時五谿蠻寇湖南，擇轉運使，帝曰：「有館職善飲酒者為誰？今安在？」輔臣未喻，帝曰：「是往歲城邠州者，其人才可用。」輔臣以絢對，遂除之。絢乘驛至邵州，戒諸部按兵無動，使人諭蠻以禍福。蠻悅，罷兵受約束。
初，元昊犯延州，並邊皆恐。絢通判邠州，城陴不完。絢方攝守，即發兵治城，僚吏皆謂當言上待報，絢不聽。帝聞之，喜，因詔它州悉治守備。
丁卯，誅張得一，其兄弟悉坐降官，妻子論如律。得一知貝州，視事八日而亂作。賊置得一州廨之西，日具食飲。初，賊取州印，語曰：「用訖卻見還。」每見賊，必呼曰大王，先揖而坐，坐必東向，又為則草僭擬儀式。賊平，得一付御史臺劾治。獄具，朝廷議貸死，中丞高若訥謂：「守臣不死自當誅，況為則屈乎？」於是坐棄市。得一，耆之子也。
是月，臣僚上言：「皇城司在內中最為繁劇，祖宗任為耳目之司，句當官四員，多差親信有心力人。近年員數倍多，並不選擢。乞今後只差四員，選有心力沉厚之人，更不許人指射陳乞；如違，並以違制論。」從之。
二月，癸酉，楊懷敏落入內副都知，復為左藏庫使、滑州鈐轄，始從御史言也。何郯擊懷敏尤力，帝諭郯曰：「古之諫臣嘗有碎首者，卿能行此否？」對曰：「古者帝不從諫，故臣有碎首。今陛下從諫如流，何用如此！若必碎首，則美歸臣下而過在君上也。」帝欣納之。
頒《慶曆善救方》。帝始閱福建奏獄，多以蠱毒害人者，福州醫工林士元能以藥下之，遂詔錄其方。又命太醫集諸方之善治蠱者為一編，詔丁度為序而頒之。
丙子，翰林侍讀學士、左諫議大夫楊偕為工部侍郎，致仕。召見，宴勞，賜不拜。及卒，遺奏上《兵論》一篇。帝憐之，特贈兵部侍郎。偕性剛而忠樸，敢為大言，數上書論天下事，議者以為迂闊難用。與人少合，然亦能有所容。初，蔡襄等劾奏偕，出知杭州。會襄謁告過杭，而輕遊裡市，或謂偕，盍言於朝，答曰：「襄嘗以公事詆我，我豈可以私報邪！」
丁丑，夏遣楊守素來告其主曩霄之喪，命開封府判官曹穎叔為祭奠使，六宅使鄧保信為弔慰使，賜絹布羊米麵酒如例。夏亦遣使告於遼，遼遣使如夏慰奠。
戊寅，改知荊南范仲淹復知鄧州。仲淹在鄧二年，鄧人愛之。及徙荊南，眾遮使者請留仲淹，仲淹亦願留，詔從其請。
己卯，賜瀛、莫、恩、冀州緡錢二萬，贖還饑民鬻子。
壬午，貶三司戶部判官韓綜知滑州。綜前使遼，遼主問其家世，綜言父億在先朝已嘗持禮來使，遼主喜曰：「與中國通好久，父子相繼奉使，宜酌我酒。」綜率同使者五人起為壽，遼主亦離席酬之，歡甚。既還，宰相陳執中以為生事，故責之。尋改知許州。
乙未，以侍御史宋禧為兵部員外郎、同知諫院。先是禧鞫衛士獄於內侍省，不能究其本謀。獄既具，內侍又使禧自為牒，稱無敢漏泄。已而乞遍於宮省置防謹火燭牌，及伐禁中臨簷巨木，畜羅江犬以備盜。朝論非笑，因號曰宋羅江。開封府判官曹潁叔言禧為制使辱命，請置於法，不聽，至是又擢諫官。
是月，遼命士庶言國家利便，不得及己事，奴婢所見，許白其主，不得自陳。
三月，甲辰，詔禮部貢舉。
以京西轉運使任顓權判三司都理欠憑由司。
初，夏遣呂你如來納款，要請凡十一事，其尤者欲去臣稱男。選顓押拌，一切責以大義，詞屈而去。及孫延壽再使，雖上表已稱臣，而猶欲以青鹽通中國及自買賣，又乞增歲賜至三十萬。詔惟許榷場及添賜五萬，其議多顓所陳者。曩霄既為其下所殺，遣楊守素告哀，而守素乃康定中為曩霄謀不稱臣、納所賜節者也。顓適奏計京師，帝留顓館伴。顓問守素曩霄所以死，守素不能對，終其去，不敢桀驁。中書擬顓知鳳翔府，帝曰：「任顓應接楊守素事畢，宜備朝廷緩急委任，鳳翔不難得人。」執政有不悅顓者，因命以此官。
甲寅，幸龍圖、天章閣，召近臣、宗室觀太宗《遊藝集》、真宗《幸澶州詩碑》及三朝瑞物。又出手詔賜輔臣曰：「間者西垂備禦，天下繹騷，趣募兵師，急調軍食，雖常賦有增而經用不給。加以承平浸久，進仕多門，人浮政濫，員多缺少。又，牧宰罕聞奏最，將帥艱於稱職，豈制度未立，不能變通於時邪？簡擢靡臻，不能勸厲於下邪？西北多故，敵情靡常，獻奇譎空言者多，陳悠久實效者少，思濟此務，罔知所從，悉為調畫之。」又詔翰林學士、三司使、知開封府、御史中丞曰：「欲聞朕躬闕失，左右朋邪，中外險詐，州郡暴虐，法令非便民者，及朝廷幾事，其悉以陳。」皆給筆劄，令即坐上對。時樞密使夏竦知執中不學少文，故為帝畫此謀，意欲困執中也。執中方力辭，未許。參知政事宋庠進曰：「兩漢對策，本延岩穴之士；今備位政府而自比書生，非所以尊朝廷，請至中書合議上對。」許之。論者以為知體。
是日，翰林學士張方平既退朝，會鎖院草制，方平即條對所問，夜半，與制書俱上，曰：「向因夏人阻命，諸路增置禁軍約四十二萬餘人，通三朝舊兵且八九十萬人，其鄉軍義勇、州郡廂軍、諸軍小分剩員等不在此數。凡此冗兵，非惟困天下財用，方且成天下禍階，若不早圖，後無及矣。望嚴令天下禁止召募，命逐路轉運使、提點刑獄，分案所部，揀選疲老，便與放停。若雖系禁軍而羸弱願退就廂軍，亦聽從便。
「今入官之路，徼幸攀援，日生新例，乞令中書、樞密院各具逐年諸色入仕名目及人數，取其徼幸弊濫尤甚者，逐色別立條約，稍加裁損。其屬三司、殿前司、群牧司等處酬獎條貫，亦乞重行詳定。
「臣聞先朝，雖將相大臣之子孫，猶多白衣未仕者。今自少卿監以上，輒每歲任一人，不亦過乎？祖宗之時，文武官不立磨勘年歲，不為升遷資序，有才用名實之人，或從下位便見超擢。無才用名實之人，有守一官十餘年不改轉者，其任監當或知縣、通判、知州，有至數任不得遷者。故當時人皆自勉，非有勞效，知不得進。自祥符之後，朝議益循寬大，故令守官及三年，即例得磨勘，賢不肖莫知所勸。願陛下稍革此制，其應磨勘敘遷者，必有勞績可褒，或朝廷特敕擇官保任者，即與轉遷，足以見聖恩急才愛民之意也。
「至於將帥之任，宜久於其職。祖宗任李漢超、郭進等，遠或二十年，近猶八九年，略其細故，不輕有移易。今則不然，武臣指邊郡，謂之邊任，借為發身之地。曆邊任者，曾無寸勞，不數年徑列橫行、刺史、防、團、廉察，能飾廚傳，熟於人事者，即以為才。而又移換改易，地形山川未及知，軍員仕伍未及識，吏民士俗未及諳，已復去矣。願陛下鑒祖宗故事，重爵賞以待功勞，責久任以觀能效，亦馭將帥之一節也！」
帝覽奏驚異。詰旦，更賜手劄，問詔所不及者。方平即日復上對曰：「臣觀古今治亂之變，不在其它，只在上下之勢合，事無大不成；上下之勢離，事無小不敗。比年以來，朝廷頗引輕險之人，布之言路，違道干譽，利口為賢，敗壞雅俗，遂成險薄。內則言事官，外則案察官，多發人閨門暖昧，年歲深遠累經赦宥之事。而又諸色小人，下至吏胥僮僕，觀時得逞，敢於犯上，創造詞說，朝廷便行，濟以愛憎，何所不至！故自將相而下，至於卿大夫，惴惴危恐，一動一為，輒曰恐致人言，苟且因循，求免謗咎，何暇展布心體，為國立事哉！願陛下留神，務在通上下之情；欲上下之情合，在審於聽受而已。」帝覽奏，益異之，書「文儒」二字以賜。
壬戌，以霖雨錄繫囚。
癸亥，御迎陽門，召知制誥、待制、諫官、御史等詔之曰：「朕欲聞朝政得失，兵農要務，邊防備禦，將帥能否，財賦利害，錢法是非，與夫讒人害政，奸盜亂俗，及所以防微杜漸之策，悉對於篇。」是曰，知制誥曾公亮以母病在告，亦遣內侍賜詔令上對。
殿中侍御史何郯既對詔所問，又言：「天下利害，非一日可盡條陳，欲乞特頒詔旨，告諭兩制、兩省臣僚，自今有聞朝政闕失，政令過差，軍機利害，雖非本職，並許上章論列，仍委中書置籍具錄所上章疏。遇欲進用臣僚，令取有裨補多者，用為選首。所冀親侍之人，各知責任，務圖傾竭，以助政化。」
翰林侍讀學士葉清臣在永興，條對甲寅詔書所問，其言多劘切權貴，且曰：「陛下欲抑奔競，此系中書。若宰相裁抑奔競之流，則風俗敦厚，人知止足；宰相用險佞之士，則貪榮冒進，浸成波靡。向有職在管庫，日趨走時相之門，入則取街談巷言以資耳目，出則竊廟謨朝論以驚流輩，一旦皆擢職司以酬所任。比日人士，競踵此風，出入權要之家，時有三屍、五鬼之號，乃列館職，或置省曹。且台諫為天下耳目，今則盡為宰相肘腋，宰相所惡，則捃以微瑕，公行擊搏；宰相所喜，則從而唱和，為之先容。中書政令不平，賞罰不當，則鉗口結舌，未嘗敢言；人主纖微過差或宮闈小事，即極言過當，用為訐直。供職未逾歲時，遷擢已加常等。宋禧為御史，勸陛下宮中畜犬設棘以為守衛，削弱朝禮，取笑外國，不加訶譴，擢為諫官。王逵兩為湖南、江西轉運使，所至苛虐，誅剝百姓，徒配無辜，特以宰相故舊，不次拔擢，遂有河東之行。如此，是長奔競也！」其它所列利害甚眾。
