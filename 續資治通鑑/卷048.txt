
冬，十月，乙卯，遼遣使來致元龍車及所獲夏國羊馬。
辛酉，祔章獻明肅皇后、章懿皇后神主於太廟，大赦天下。
「諸路轉運使昨帶案察之名，比聞過為煩苛，吏不安職，至有曉諭州縣，俾互相告論；有傷風化，無益事體，其並罷之。」時執政沮改范仲淹、富弼所行事，因肆赦，遂有此命。初，議者請覃恩百官，且優賜軍士。參知政事吳育曰：「無事而啟僥倖，誰為陛下建此議者？請治之。」已而帝語輔臣曰：「外人怨執政，宜防喧嘩。」育曰：「此必建議者欲以動搖上聽，願毋慮。臣既以身許國，何憚此邪？」帝遣中使察視山東盜賊，還奏：「盜不足慮，而兗州杜衍，鄆州富弼，山東尤尊愛之，此為可憂。」帝欲徙二人淮南。育曰：「盜賊無足慮。然小人乘時以傾大臣，非國家之福。」議遂格。
甲子，遼主望祀木葉山。
己巳，詔送伴遼使劉湜：「北界近築寨於銀坊城，侵漢界十里，其以誓約諭使人，令毀去之。」
庚午，帝御內東門，賜從官酒三行，奏鈞容樂。幸瓊林苑門，賜從官食。遂獵於楊邨，宴幄殿，奏教坊樂，遣使以所獲麞兔馳薦太廟。既而召父老臨問，賜以飲食茶絹，及賜五坊軍士銀絹有差。
辛未，始班曆於夏國。
庚辰，罷宰臣兼樞密使。時賈昌朝、陳執中言：「國初以兩司對持大柄，向以關陝未寧，兵議須一，復茲兼領。今西夏來庭，邊防有序，當還使印，庶協邦規，臣等願罷兼樞密使。」既降詔許之，又詔樞密院：「凡軍國機要，依舊同商議施行。」
十一月，壬午朔，回鶻遣使貢於遼。
樞密院請自今進退管軍臣僚、極邊長吏、路分兵馬鈐轄以上，並與宰臣同議，從之。
丁亥，冬至，宴宗室於崇政殿。
辛卯，詔提點京東路刑獄司體量石介存亡以聞。先是介受命通判濮州，歸家待次。是歲七月，病卒。夏竦銜介甚，且欲傾富弼，會徐州孔直溫謀叛，搜其家，得介書，竦因言：「介實不死，弼陰使入契丹謀起兵，弼為內應。」執政入其言，故有是命，仍羈管介妻子於它州。
初，徐州人告直溫等挾妖法誘軍士為變，而轉運使不受，亟詣提點刑獄呂居簡。居簡令無言有不受者，復與轉運使合謀捕直溫等。既就誅，濮州復有謀叛者，民相搖驚潰。居簡馳往，得其首惡，誅之，閱兵享士，奸不得發。居簡，蒙正之子也。時亦有詔下兗州核介死虛實，知州杜衍會官屬語之，眾莫敢對。泰甯節度掌書記高苑龔鼎臣獨曰：「介平生直諒，寧有是邪！願以合族保其必死。」衍悚然，探懷中奏稿示之，曰：「老夫既保介矣，君年少，見義必為，安可量哉！」
國子監直講孫復責監虔州稅。孔直溫敗，索其家，得遺復詩故也。
詔以邊事甯息，盜賊漸衰，知鄆州富弼、知青州張存，並罷安撫使，知邠州范仲淹，罷陝西四路安撫使，其實讒者謂石介謀亂，弼將舉一路兵應之故也。仲淹先引疾求解邊任，是日，改知鄧州。
初，翰林學士葉清臣居父喪，言者嘗請起復為邊帥，既而不行。至是免喪，宰相陳執中與清臣有隙，不欲清臣居內，乃申用其言。庚子，改除翰林侍讀學士、知邠州。
壬寅，以殿中侍御史劉湜為禮部員外郎兼侍御史知雜事。議者謂湜探宰相意深致尹洙罪，故得優擢。
甲辰，遼以同知北院宣徽事蕭阿刺為北府宰相。
十二月，癸丑，以知潞州郭承佑為並代副部署，兼知代州。始，杜衍奏罷承佑軍職，至是復之。及包拯還自契丹，言：「河北邊帥宜精選，而代州尤不可輕授。今朝廷委任郭承佑，恐必敗事。乞早令召還，別用能者。沿邊守將畏懦不勝任者，亦乞速賜移易。」
遼主觀漢軍習砲射擊刺。癸亥，遼主決滯獄。
春，正月，乙酉，遼主如混同江。
禁遼人以奴婢鬻與漢人。
戊子，王堯臣罷三司使，為翰林學士承旨兼端明殿學士、群牧使、堯臣主計凡三年，前使姚仲孫借內藏錢數百萬，久不能償，堯臣悉案籍償之，而軍國之費猶沛然有餘，未嘗加賦於民也。益、梓、夔三路轉運使皆乞增鹽井課，歲可得錢十餘萬，堯臣固不從。帝問其說，對曰：「庸蜀僻遠，恩澤鮮及，而貢入常倍，民力由此困。朝廷既未有以恤之，而又牟利焉，是重困也，雖有小益，將必大損矣。」帝善其對。然權幸因緣多見裁抑，京師數為飛語，及帝之左右往往有讒其短者，帝一切不問，而堯臣為之自若。已而言於帝曰：「臣母老，願解煩劇。」既罷，帝慰勞之，堯臣頓首曰：「非臣之能，惟陛下信用臣耳。」
禮部尚書、知河南府范雍卒，贈太子太師，諡忠獻。雍好謀而少成，頗知人，喜薦士。狄青初為小校，坐法當斬，雍貸之，卒為名將。
甲午，命翰林學士孫抃權知貢舉。
丙申，以翰林學士、知制誥蘇紳知河陽。紳銳於進取，善中傷人，衣冠憚疾之。言者斥其狀，故命出守，紳自揚州復入翰林未三月也。是歲，卒於河陽。紳與梁適同在兩禁，人以為險詖，語曰「草頭木腳，陷入倒卓。」
戊申，徙廣南戍兵善地，以避瘴毒。
二月，壬子朔，賜太傅致仕張士遜月俸百千。
乙卯，遼主如長春河。
癸亥，荊湖南路轉運使周沆言：「本路蠻寇未息，而官軍久戍，請負給公使錢一千貫以犒設將校。」從之。沆又言：「蠻驟勝方驕，未易懷服，宜須秋冬進兵。蠻地險氣毒，其人驍悍，善用鋋盾，北軍不能與之角。請選邕、宜、融三州澄海忠敢，知其山川，習其伎藝者三千，搗巢穴，餘兵絡山足，出則獵取之，俟其勢窮力屈，然後可撫也。」朝廷用其策，卒平蠻寇。
戊寅，青州地震。
詔陝西經略安撫及轉運司：「朝廷開納夏國，本欲寬財息民。自其受封進誓，已及一年，而調度猶不減用兵時；其議裁節諸費及所增置官員、指使、使臣今無用者，悉條奏之。」從樞密使龐籍言也。
權同知禮部貢舉張方平言：「今之禮部程式，定自先朝。由景祐之初，有以變體而擢高等者，後進傳效，皆忘素習。邇來文格日失其舊，各出新意，相勝為奇。至太學盛建，而講官百介益加崇長，因其好尚，浸以成風，以怪誕詆訕為高，以流蕩猥瑣為贍，逾越繩墨，惑誤後學；朝廷累下詔書戒飭，而學者樂於放逸，罕能自還。今貢院試者，間有學新體賦至八百字以上，每句或有十六字、十八字，而論或千二百字以上，策或置所問而妄肆胸臆，條陳它事，豈國家取賢斂材以備治具之意邪！其增習新體而澶漫不合程式者，悉已考落。請申前詔，揭而示之。」詔從其情。時御史王平又請賦毋得過四百字。而禮部復謂才藝所取，一字之多，遂至黜落，殆非人情。自是復以舊數為限。
三月，辛巳朔，日有食之。御崇政殿。錄繫囚，雜犯死罪以下遞降一等，杖以下釋之。
乙酉，遼以太后應聖節，減死罪，釋徒以下。
庚寅，登州地震，岠嵎山摧。自是震不已，每歲震則海底有聲如雷。
丁酉，遼主詔諸道歲具獄訟以聞。
高麗貢於遼。
壬寅，賜進士穰人賈黯等及第、出身、同出身有差。癸卯，賜諸科及第並出身。甲辰，賜特奏名諸科同出身及諸州長史、司馬、文學。
夏，四月，辛亥朔，遼禁五京吏民擊鞠。
甲寅，降河東轉運使李昭遘知澤州，坐使遼時其從者嘗盜遼之銀盃也。昭遘從者既杖死，詔以銀盃送還遼。議者謂盜已正法，送杯於體有損。判大名夏竦亦奏乞罷送，不聽。知雄州王仁旭直納軍資庫，人稱其得體。
戊午，遼罷遙輦帳戍軍。
壬戌，遼以北女真詳兗蕭杲陸為奚六部大王。
甲子，遼主清暑永安山。
甲戌，蒲盧毛朵曷懶河百八十戶附於遼。
遼主以左中丞蕭惟信為燕趙國王傅。遼主諭之曰：「燕趙左右多面諛，不聞忠言，浸以成性。汝當以道規誨，使知君父之義；有不可使居王邸者，具以名聞。」惟信性好學，長於辯論，及為王傅，能輔導以禮。
丙子，徙知定州王德基知雄州兼沿邊安撫使。初，守臣畏生事，未嘗出獵，德基至，乃縱騎獵境上。關城居民甚眾，而故堞墮壞，久莫敢修，德基豫調兵夫築完之。遼歲遣使貽果餌，前皆改服以見，德基接以常禮；及每移文至者，例以郡官主勞，至是以指使代焉。
己卯，權御史中丞張方平言：「中書、樞密院比歲除授，多預批聖旨，俟半年或一二年後與轉官或改職。夫遷除之體，率有常規，若因勞應賞而擢之不次，孰曰不然！如其事出僥倖，縱賒日月，曷厭群議！譬之賈人交易於市，作為契卷，立期待償。非唯滋長濫恩，實亦有虧治體。請自今文武官輒援前比而希遷改者，並明行責降。」從之。
五月，甲申，雨雹，地震。
戊子，減邛州鹽井歲額緡錢一百萬。川、峽四路鹽課，縣官之所仰給，然井原或發或微，而責課如舊，任事者多務增課以為功，往往貽患後人。朝廷切於除民疾苦，尤以遠人為意，有司上言，輒為蠲減，前後不可悉數。
丙申，詔陝西市蕃部馬。
丁酉，京東人劉巹、劉沔、胡信謀反，伏誅。
六月，庚戌朔，降御前答刂子下夏安期等：「比令與陝西諸路經略安撫司議減節邊費，其務悉心經畫，以成朝廷悠久之利。」
詔夏竦與河北監司察帥臣、長吏之不職者。
初，吳育在翰林，薦唐詢為御史；未至，母喪。服除，育方參政事，而宰相賈昌朝與詢有親，育數為昌朝言，詢用故事當罷御史，昌朝不得已以詢知廬州。凡官外徙者皆放朝辭，而詢獨許入見。中丞張方平因奏：「詢材質美茂，宜留備言職。」詔許之，育爭不能得。詢由是怨育而附昌朝。
癸丑，遼以西京留守耶律瑪陸為漢人行宮都部署，參知政事楊佶出為武定軍節度使。時武定亢旱，苗稼將槁，佶視事之夕，雨澤沾足，百姓歌頌之。
丁巳，流星出營室南，大如杯，其光燭地，隱然有聲，北行至王良沒。
辛酉，詔河東經略使鄭戩裁減本道邊費。
癸亥，帝謂輔臣曰：「比有上言星變者，國家雖無妖異，亦當修警，況因謫見乎！夫天之譴告人君，使俱而修德，亦猶人君知臣下之過，先示戒飭，使得自新，則不陷於咎惡也。」賈昌朝等皆引咎再拜。
戊辰，遼主御清涼殿，放進士王棠等六十八人。棠，涿州新城人，博古善屬文，時稱得人。
辛未，知益州文彥博言：「益、彭、邛、蜀、漢五州，非用馬之地，而逐州共屯軍馬凡二千餘人，請皆易以步軍。」詔易三之一。
參知政事吳育與宰相賈昌朝不相能，監察御史唐詢既怨育，遂希昌朝意上奏曰：「賢良方正直言極諫、茂材異等料，由漢涉唐，皆不常置，若天見災異，政有闕失，則詔在位薦之。本朝稽用舊文，訖真宗世，三建此科。陛下即位，增科為六，初應詔才數人，後乃至十餘人，今殆至三十餘人。一中此科，曾未累歲，悉至顯官。請自今，不與進士同時設科，若因災異非時舉擢，宜如漢故事親策，罷秘閣之試。」疏上，帝刊其名付中書，育奏疏駁之。帝是育言，即詔禮部：「自今制科隨進士貢舉，其著為今；仍須近臣論薦，毋得自舉。」帝因謂輔臣曰：「彼上言者乞從內批，以今乃知其欺妄也。」育又奏：「陰邪沮事，正當明辯，願出姓名案劾，以明國法。」育本由制策進，帝數稱其賢，以為得人，故詢力肆排詆，意在育，不在制科也。育弟娶李遵勖妹，有六子而寡。詢又奏：「育弟婦久寡，不使改嫁，欲用此附李氏自進。」大抵希昌朝意，且欲報怨；帝訖不聽。
秋，七月，三司使王拱辰言：「太祖時兵十二萬，太宗時十八萬，章聖時四十萬，今倍之。兵在精不在眾，冗散坐食，非計也。三司雖總財用大計，而事實在外，請諸道帥臣並任其責。」乙酉，詔判大名府夏竦、知并州鄭戩、知永興軍程琳並兼本路計置糧草，從拱辰言也。
遼豳王遂格卒。
庚寅，河東經略司言雨壞忻、代等州城壁。
乙未，遼以前南府宰相耶律喜遜為東北路詳兗。
丙申，以知吉州余靖分司南京，許居韶州。初，靖為諫官，嘗劾奏太常博士茹孝標不孝，匿母喪，坐廢。清既失勢，孝標因與知諫院錢明逸言靖少游廣州，犯法受笞，明逸即劾奏靖不宜在近侍。靖聞之，不自安，求侍養去。會朝廷下廣州案得其實。靖初名希古，舉進士，未得解，曲江主簿善遇之。知韶州者疾主簿，捃其罪，無所得，唯得與靖接坐。主簿既以違敕停任，而靖受笞後，乃改名取解它州及第。案牘具在，故有是命。
遼籍諸道軍。
丁酉，遼主如秋山。辛丑，遼禁扈從踐民田。
遼翰林都林牙並修國史蕭罕嘉努，見遼主獵，未嘗不諫，會有司奏，獵於秋山，熊虎傷死數十人，罕嘉努書於冊。遼主見而命去之，罕嘉努既出復書。它日，遼主見之，曰：「史筆當如是。」遼主嘗問罕嘉努曰：「我國家創業以來，孰為賢主？」罕嘉努以穆宗對。遼主怪之，曰：「穆宗嗜酒，喜怒不常，視人猶草芥，卿何以謂之賢？」罕嘉努曰：「穆宗雖暴虐，省徭輕賦，人樂其生，終穆之世未有過。近日秋山傷死者眾，臣故以穆宗以賢。」遼主默然。
壬寅，帝謂宰臣曰：「前日除李用和子璋為閤門副使，今次子珣求為通事舍人。朕已諭之曰：『朝廷爵賞，所與天下共也，儻戚裡之家，兄弟補遷，如己所欲，朕何以待諸勳舊乎？』」賈昌朝對曰：「母后之家，自昔固多蒙恩澤。今陛下能重惜爵賞，不肯輕授，非惟示天下以至公，亦保全外戚之福也。」
癸卯，以馬軍副都指揮使許懷德為靜安軍留後。言事官上章論奏者相繼，御史中丞張方平言：「懷德妄援體例，僥倖陳乞，墮紊軍制，幹撓朝章，乞奪軍職，付環衛，或除一郡。」帝不聽。
乙巳，戶部副使夏安期等，言與鄜延經略使沈邈已減罷官員、使臣四十四人。
八月，乙未，詔：「臣僚子孫，恃廕無賴，嘗被刑者，如再犯私罪，更毋得以贖論。」時邵武軍言：「故秘書監致仕龔曙之孫，屢犯犀牛法，當以廕免。」帝特命加真刑，而更著此條。
癸丑，高麗國王欽卒，子徽嗣。
壬戌，詔陝西、河東經略司：「西人雖納款稱臣，然其心詭譎難信。恐諸路乘罷兵之後，漸弛邊備，其益務練兵卒，完城壁！若寇至，有不如詔者，亟以名聞。」
癸亥，策試賢良方正能直言極諫太常博士錢彥遠策入第四等，擢祠部員外郎、知潤州。彥遠，易之子，明逸之兄也。錢氏父子兄弟並以制策登科，當時以為盛事。
癸酉，以參知政事吳育為樞密副使，樞密副使丁度為參知政事。育在政府，遇事敢言。知永靜軍向綬，疑通判江中立譖己，因誣以罪，迫令自殺。育欲坐綬死，宰相賈昌朝頗營助之，得輕比，育遂爭論帝前，殿中皆失色。育論辯不已，乃請曰：「臣所辯者職也，顧力不勝，願罷臣職。」乃與度易位。度為樞密副使，在龐籍後。時籍女嫁參知政事宋庠之子，庠固言於帝，以親嫌不可共事，故越次用度。始，昌朝與育爭，帝欲俱罷二人，御史中丞張方平將對，昌朝使人約方平助己，當以方平代育。方平怒，斥遣之曰：「此言何為致於我哉！」既對，極論二人邪正曲直，然育卒罷。世皆以方平實為昌朝地也。
甲戌，以監察御史唐詢知湖州，竟以宰相親嫌罷也。
九月，庚寅，以戶部副使夏安期為陝西都轉運使。安期與諸路經略安撫司議邊事，凡奏省官員及汰邊兵之不任役者五萬人。
時數有災異，戶部員外郎兼侍御史知雜事梅摯引《洪範》上變戒曰：「王省惟歲，謂王總群吏，如歲兼四時，有不順則省其職。今日食於春，地震於夏，雨水於秋，一歲而變及三時，此天意以陛下省職未至而丁寧告戒也。伊、洛暴漲，漂廬舍，海水入台州，殺人民，浙江潰防，黃河溢埽，所謂水不潤下。陛下宜責躬修德，以回上帝之眷祐，陰不勝陽，則災異衰止而盛德日起矣。」又言：「權陝西轉運使張堯佐非才，由宮掖以進，恐上累聖德。」及奏減省資政殿學士員，召待制官同議政，復百官轉對。帝謂大臣曰：「梅摯言事有體。」以為戶部副使。
癸卯，登州地震。帝曰：「山東連歲地震，宜防未然之變，其下登州嚴武備。」
甲辰，遼禁以罝網捕狐兔。
冬，十月，丁未朔，詔：「比遣張子奭往延州與夏國議疆事，其豐州地，當全屬漢界。或所議未協，聽以橫陽河外向所侵耕四十里為禁地。若猶固執，即以橫陽河為界。」初，夏國既獻臥貴龐、吳移、已布等九寨，又納豐州故地，欲以沒寧浪等處為界。下河東經略鄭戩。戩言：「沒寧浪等處並在豐州南，深入府州之腹，若如其議，則麟、府二州勢難以守，直宜以橫河陽為界。」帝乃以戩所上地圖付子奭往議之。
己酉，遼主駐中會川。
辛未，詔發兵討湖南猺賊。
十一月，己卯，遣著作佐郎楚建中往延州，同議夏國封界事，以張子奭道病故也。
以權御史中丞張方平為翰林學士、權三司使。
自開寶以來，河北鹽聽人貿易，官收其算，歲為額錢十五萬緡。上封者嘗請禁榷以收遺利，余靖時為諫官，言：「昔者太祖皇帝特推恩意以惠河朔，故許通鹽商，止令收稅。今若一旦榷絕，價必騰踴；民苟懷怨，悔將何及！乞令仍舊通商，無輒添長鹽價以鼓民怨。」其議遂寢。及王拱辰為三司使，復建議悉榷二州鹽，下其議於本路，都轉運使魚周詢亦以為不可，且言：「商人販鹽，與所過州縣吏交通為弊，所算十無二三。請敕州縣以十分算之，聽商人至所鬻州縣並輸算錢，歲可得緡錢七十餘萬。」三司奏用其策，帝曰：「使人頓食貴鹽，豈朕意哉！」
於是三司更立榷法而未下也，方平見帝，問曰：「河北再榷鹽，何也？」帝曰：「始議立法，非再也。」方平曰：「周世宗榷河北鹽，犯輒處死。世宗北伐，父老遮道泣訴，願以鹽課均之兩稅錢而弛其禁。今兩稅，鹽錢是也，豈非再榷乎？且今未榷也，而契丹常盜販不已；若榷之，則鹽貴，契丹鹽益售，是為我斂怨而使彼獲利也。彼鹽滋多，非用兵莫能禁；邊隙一開，所得鹽利，能補用兵費乎？」帝大悟曰：「卿語宰相立罷之。」方平曰：「法雖未下，民已皆知，宜直以手詔罷之，不可自有司出也。」帝大喜，命方平密撰手詔，下之，且刊詔北京。其後父老過詔書下，必稽首流涕。
癸未，湖南猺賊寇英、韶州界。
丁亥，遼以南院樞密使蕭孝友為北府宰相，以契丹行宮都部署耶律仁先為南院大王，以北府宰相蕭革同知北院樞密使事，以知伊勒希巴事耶律信先為漢人行宮都部署。蕭革席寵擅權，南院宣徽使耶律義先疾之，因侍宴，言於遼主曰：「革狡佞喜亂，一朝大用，必誤國家。」遼主不納。它日，侍宴，遼主命群臣博，負者罰一巨觥。義先當與革對，憮然曰：「臣縱不能進賢退不肖，安能與國賊博哉！」革佯言曰：「公相謔不既甚乎？」遼主亦止之曰：「卿醉矣！」義先厲聲詬不已，遼主大怒，皇后解之曰：「義先酒狂，醒可治也。」翼日，遼主謂革曰：「義先無禮，當黜之。」革曰：「義先之才，豈逃聖鑒！然天下皆知其忠直，今以酒過為罪，恐咈人望。」遼主以革犯而不校，眷遇益厚。革之矯情媚上，多此類也。義先鬱鬱不自得，然議事未嘗少沮。後又於遼主前博，義先祝曰：「向言人過，冒犯天威；今日一擲，可表愚款。」俄得堂印，遼主愕然。義先，仁先之弟也。
辛丑，帝獵於城南之韓邨。自玉津園去輦乘馬，分騎士數千為左右翼，節次旗鼓，合圍場，徑十餘里，部隊相應。帝按轡中道，親挾弓矢，屢獲禽。是時道帝居民或畜狐兔鳧雉，驅入場中，帝因謂輔臣曰：「畋獵所以訓武事，非專務獲也。」悉令縱之。至棘店，御帳殿，召問所過父老，子孫供養之數，土地種植所宜，且歎其衣食粗糲而能享壽，人加慰勞。還，次近郊，遣衛士更奏技御駕前，兩兩相當，掉鞅挾槊以決勝。又謂輔臣曰：「此亦可觀士之材勇也。」免所過民田在圍內租稅一年。
乙巳，遼賑南京貧民。
十二月，壬申，遼曲赦徒以下罪，以是日為聖宗在時生辰也。遼主溺浮屠法，務行小惠，數降赦宥，釋死囚甚眾，聖宗之風替矣。
春，正月，丙子朔，御大慶殿受朝。
己卯，遼主如混同江。
甲申，知大宗正事允讓，請自今宗室輒有面祈恩澤者，罰一月俸，仍停朝謁；從之。
丁亥，詔河北所括馬死者限二年償之。
戊子，尚書左丞、知兗州杜衍，以太子少師致仕。時年方七十，正旦日上表，還印綬。賈昌朝素不喜衍，遽從其請。議者謂衍故宰相，一上表即得謝，且位三少，皆非故事，蓋昌朝抑之也。
癸巳，以知制誥楊偉權知諫院。偉嘗曰：「諫官宜論列大事，細故何足論！」然時譏其亡補。
壬寅，詔減連州民被猺害者為年夏祖。
二月，丁未，詔流內銓：「應納粟授官人，不除司理、司法參軍洎上州判官；資深無過犯，方注主簿、縣尉；如循資入縣令、錄事參軍者，詮司依格注擬，止令臨監物務。」從御史知雜李東之所請也。
己酉，詔取益州交子三十萬於秦州，募人入中糧粟。
丙辰，命內侍二員提舉月給軍糧。時侍御史棣州吳鼎臣言：「諸軍班所給糧多陳腐，又斗升不定，請以內侍糾察之。」翼日，諸監倉官進呈軍糧，帝諭曰：「自今當足其數以給之。」時衛士皆在殿下，殿前都指揮使李昭亮因相率羅拜以謝。然軍糧自江、淮轉漕至京師，又積年而後支，上軍所給斗升僅足，中下軍率十得八九，雖遣內侍提舉，終不能行也。
庚申，遼主如魚兒濼。辛酉，禁群臣遇宴樂奏請私事。詔世選之官從各部耆舊擇材能者用之。
先是，樞密使馬保忠言於遼主曰：「強天下者儒道，弱天下者吏道。今之授官，大率吏而不儒。崇儒道則鄉黨之行修，修德行則冠冕之緒崇，自今非聖帝明王孔、孟之教者，望下明詔痛禁絕之。」遼主不聽。
三月，癸未，詔求寬恤民力之事，聽官吏驛置以聞；上其副於轉運司，詳其可行者輒行之。
毀後苑龍船。初，有司請修以備幸，詔特毀之。
丁亥，以旱罷大宴。癸巳，詔曰：「自冬訖春，旱未已，五種弗入，農作失業。朕惟災變之來，應不虛發，殆不敏不明以幹上帝之怒，咎自朕致，民實何愆！與其降疾於人，不若移災於朕。自今避正殿，減常膳，中外臣僚，指當世切務，實封條上。三事大夫，其協心交儆，稱予震懼之意焉！」
帝每命學士草詔，未嘗有所增損。至是楊察當筆，既進詔草，以為未盡罪己之意，令更為此詔。
遼主如黑水濼。遣使審決雙州囚。
乙未，賈昌朝罷為武勝節度使、同平章事、判大名府兼河北安撫使；樞密副使、右諫議大夫吳育罷為給事中，歸班。昌朝與育數爭論帝前，論者多不直昌朝。時方閔雨，昌朝引漢災異冊免三公故事，上表乞罷。御史中丞高若訥在經筵，帝問以旱故，若訥因言：「陰陽不和，責在宰相。《洪範》：『大臣不肅，則雨不時若。』」帝用其言，即罷昌朝等；尋覆命育知許州。
以河陽三城節度使、同平章事、判大名府夏竦依前官充樞密使。故事，文臣自使相除樞相，必納節還舊官，獨竦不然。初，降制召竦為宰相，諫官御史言：「大臣和則政事起，竦與陳執中論議素不合，不可使共事。」越三日，遂貼麻改命焉。
以知益州、樞密直學士文彥博為右諫議大夫、樞密副使。
帝因李東之建議，再畋近郊。南城之役，衛士不及整馬而歸，夜，有雉殞於殿中，諫者以為不祥。是月，將復出，諫者甚眾，御史成都何郯言尤切直，遂罷出獵。又詔停建州造龍鳳茶。
丁酉，改樞密副使文彥博參知政事，以權御史中丞高若訥為樞密副使。
己亥，賜天章閣待制兼侍講曾公亮三品服。故事，待制入謝，未始賜服。至是帝御邇英閣面賜之。
公亮自修起居注，當遷知制誥，賈昌朝其友婿也，避嫌，故使待制天章閣。昌朝罷既半歲，乃命知制誥。
壬寅，降宰臣工部侍郎陳執中為給事中，參知政事、給事中宋庠為右諫議大夫，工部侍郎丁度為中書舍人。先是賈昌朝引漢故事乞罷相，昌朝既罷，執中等復申前請，於是各降官一等而輔政如故。
帝之幸西太一宮也，日方炎赫，卻蓋不禦，及還而雨沾足。
是日，遼大雪。
癸卯，詔權停貢舉。
