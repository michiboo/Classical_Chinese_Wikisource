
九月，乙巳朔，金主諭尚書者：「事有規畫者，悉依世宗所行行之。」
丁未，金主臨奠前主於衛王邸第，有司奏舊禮當坐哭，金主命撤坐，伏哭盡哀，敕有司以禮改葬。
金主詔求直言。戊申，御仁政殿，視朝，賜赫舍哩執中坐，執中不辭而坐。
辛亥，金封皇子守禮為遂王，守純為濮王。夔王永升薨，金主親臨奠。
壬子，金改元貞祐，大赦。丙辰，右丞相圖克坦鎰進左丞相，封廣平郡王。左諫議大夫張行信上言崇節儉、廣聽納、明賞罰三事。
庚申，金赫舍哩執中議廢故衛王為庶人。金主曰：「朕徐思之。」旋詔百官議於朝堂，議者二百餘人，太子少傅鄂屯忠孝、侍讀學士富察思忠阿附執中，議曰：「竊人之財，猶謂之盜，況偷大位以私己乎？請廢為庶人。」戶部尚書武都、拾遺田庭芳等三十人，請降為王侯；太子少保張行簡，請用漢昌邑王、晉海西公故事；侍御史完顏寓等十人，請降復王封。執中固執前議，金主不得已，乃降封東海郡侯。
金昭雪章宗元妃李氏，承御賈氏，詔曰：「大安之初，頒諭天下，謂李氏與其母王盼兒及李新喜同謀，令賈氏虛稱有身，各正罪法。章宗皇帝聖德聰明，豈容有此欺紿！近因集議，提點近侍局完顏達，霍王傅大政德，皆言賈氏事內有冤。朕親臨問左證，其事曖昧，當時被罪譴責者，可俱放免還家。」
丙寅，金主命六品以下官，事有可言者，言之無隱。
是月，初以京朝官監省門。
閏月，戊辰朔，詔御史臺考課監司。
金主拜日於仁政殿。自是每月吉為常。
金主舊名珣，泰和中，改賜名從嘉，庚午，復舊名。詔：「前所更名二字，自今不須迴避。」
辛未，金主追尊其母劉氏為皇太后。
甲申，金立皇子守忠為皇太子，從張行信請也。
丙戌，以金主新立，命四川謹邊備。
己丑，以湖北旱傷，詔監司、守令賑恤。
癸巳，雷。
甲午，史彌遠等上二祖下七世《仙源類譜》、《高宗寶訓》、《皇帝玉牒、會要》。帝命駐孝宗《敬天圖》置左右，備省覽。
乙未，大雷。丙申，下罪己詔。
金以珠赫寽果勒齊為元帥右監軍。金主諭之曰：「聞軍中事皆中覆，得無失機宜乎？自今當即行之，朕但責成功耳。」旋命自鎮州守禦中都。
冬，十月，丁酉朔，金中都戒嚴。
戊申，遣真德秀賀金主即位；庚戌，遣李埴使金賀正旦。會金亂，皆不至而還。
蒙古選諸部精兵五千騎，使奇爾台、哈台二將趣中都。蒙古游騎至高橋，金宰執以聞。金主使人問執中，執中曰：「計畫已定矣。」既而讓宰執曰：「吾為尚書令，豈得不先與議而遽奏耶！」宰執遜謝而已。
提點近侍局慶善努，副使惟弼，奉御惟康，請除執中。金主念援立功，隱忍不許。
執中遣果勒齊出戰，輒敗，執中欲斬之，金主諭免。執中乃益其兵，戒之曰：「勝則贖罪，不勝斬汝矣！」辛亥，果勒齊出戰，自夕至曉，北風大作，吹石揚沙，不能興目，金兵大潰。果勒齊自度必為執中所殺，乃以糺軍入中都，圍執中第。執中聞難，彎弓注矢外射，不勝，登後坦欲走，衣絓，墮而傷股，軍士就斬之。果勒齊取其首，詣闕請罪。金主赦之，謂近侍局密達詔旨，為果勒齊解，因以果勒齊為左副元帥。執中之黨驅市人與糺軍鬥，糺軍多死。金主使近侍局慰諭之，乃止。壬子，出執中之黨於外。
甲寅，金張行信上封事曰：「《春秋》之法，國君立不以道，若嘗與諸侯盟會，即列為諸侯。東海在位已六年矣，為其臣者，誰敢幹之！執中握兵入城，躬行弒逆，當是時，惟善延、實古訥率眾赴援，至於戰死，論其忠烈，在朝食祿者皆當愧之。陛下始親萬機，海內望化，褒顯二人，延及子孫，庶幾少慰貞魂。宋徐羨之、傅亮、謝晦，弒營陽王，立文帝，文帝誅之，以江陵奉迎之誠，免其妻子。執中，國之大賊，雖已死而罪名未正，宜暴其過惡，宣佈中外，除名削爵，緣坐其家，然後為快。陛下若不忍援立之勞，則依元嘉故事，亦足示懲戒。」乃下詔暴執中過惡，削其官爵。贈善延、實古訥宮，錄其後。慶善努、惟康、惟弼皆遷賞。近侍局自此用事。
蒙古穆呼哩統兵侵金，所向殘破。永清人史秉直聚族謀曰：「方今國家喪亂，吾家百口何以自保？」既而知降者皆得免，乃率裡中數千人詣涿州軍門降。穆呼哩欲用秉直，秉直辭，乃以其子天倪為萬戶，領降人家屬屯霸州。
癸亥，金放宮女百三十人。
十一月，戊辰，夏人寇金會州，圖克坦綽爾出兵擊走之。
金主欲與蒙古議和，遣使報之。庚午，詔百官議於尚書省。
時握兵者皆畏縮不敢戰，曰恐壞和議。張行信上言曰：「和之與戰，本是二事，奉使者自專議和，將兵者惟當主戰，豈得以和事為辭？自崇慶來，皆以和誤。若我軍時肯進戰，稍挫其鋒，則和事成也久矣。頃北使既來，然猶破東京，略河東，今我使方行，將帥輒案兵不動，於和議卒無益也。事勢益艱，芻糧益竭，和之成否，蓋未可知，豈當閉門自守以待敝哉？宜及士馬尚壯，擇猛將銳兵，防衛轉輸，往來拒戰，使之少沮，則附近蓄積皆可入京師，和議亦不日可成矣。」金主心知其善而不能行。
金以橫海節度使承暉為右丞，以耿端義參知政事。
癸未，虛恨蠻寇中鎮寨。
蒙古兵攻金觀州，刺史高守約死之。
十二月，丁酉朔，金以圖克坦公弼為右丞，承暉進都元帥兼平章政事，果勒齊進平章政事，仍兼左副元帥。
壬寅，蠲瓊州丁鹽錢。
夏取金涇州。
蒙古主留奇爾台、哈台屯金中都城北，分降人楊伯遇、劉伯林漢軍四十六都統並蒙古兵為三道：命其子卓沁、察罕台、諤格德依為右軍，循太行而南，破保、遂、中山、邢、洛、磁、相、衛輝、懷、孟諸郡，徑抵黃河，掠澤、潞、平陽、太原之間；弟哈薩爾及克特卜齊等為左軍，遵海而東，破灤、薊及遼西諸郡；蒙古主自將與子圖壘為中軍，破雄、莫、清、滄、景、獻、河間、濱、棣、濟南等郡。三道兵還，復屯大口，以逼中都。時諸路兵皆往山後防遏，乃簽鄉民為兵，上城守禦。蒙古盡驅其家屬來攻，父子兄弟，往往遙呼相應，由是人無固志，故所至郡邑皆下。凡破金九十餘郡，兩河、山東數千里，人民殺戮幾盡，金帛、子女、羊畜牛馬席捲而去，屋廬焚毀，城郭丘墟。惟中都、通、順、真定、清、沃、大名、東平、德、邳、海州十一城不下。
金張行信言：「自兵興以來，將帥甚難其人。願陛下令重臣各舉所知，才果可用，褒顯獎諭，令其自效，必有奮命報國者。昔李牧為趙將，軍功爵賞，皆得自專，出攻入守，不從中覆，遂能北破大敵，西抑強秦。命將若不以文法拘繩、中旨牽制，委任責成，使得盡其智能，則克復之功可望矣。」金主善其言。
蒙古兵圍中都。金置招賢所於東華門內外，士庶皆得言事，或不次除官，由是閭閻細民，往往炫鬻求售。王守信者，本一村夫，敢為大言，以諸葛亮為不知兵，完顏寓薦於朝，詔署行軍都統。募市井無賴為兵，教閱進退跳躍，大概似童戲；大書「古今相對」四字於旗上，作黃布袍、緇巾、鑞牌各三十六事，牛頭響環六十四枚，欲以怖敵而走之，大率皆誕妄；因與其眾出城，殺百姓之樵採者以為功。賈耐兒者，本岐路小說人，俚語詼嘲以取衣食，制運糧車千輛，是時材木甚艱，所費浩大，觀者皆竊笑之。草澤李棟，在大安末，嘗事司天監李天惠，依附天文，假託占卜，趨走貴臣，得為天文官。棟嘗密奏：「白氣貫紫微，主京師兵亂，幸不貫徹，得不成禍。」既而果勒齊殺執中，金主益信之。張行信上言：「《易》稱『開國承家，小人弗用』，聖人所以垂戒後世者，其嚴如此。今敵兵縱橫，人情恟懼，應敵興理，非賢智莫能。狂子庸流，猥蒙拔擢，參預機務，甚無謂也。」於是金主皆罷之。
金珠赫寽果勒齊辟御史李英為經歷官。英上書於果勒齊曰：「中都之有居庸，猶秦之有崤、函、蜀之有劍門也。邇者撤居庸兵，我勢遂去。今土豪守之，朝廷當遣官節制。失此不圖，忠義之士，將轉為它矣。」又曰：「可鎮撫宣德、德興餘民，使之從戎，所在自有宿藏，是以取給，是國家不費鬥糧尺帛，坐收所失之關隘也。居庸咫尺，在都之北，而不能衛護，英實恥之。」果勒齊奏其書，即除工部員外郎，充宣差都提控，居庸等關隘悉隸焉。
金元帥右都監內族額爾克率兵五千護糧通州，遇蒙古兵輒潰。張行信上言曰：「禦兵之道，無過賞罰。使其臨敵有所慕而樂於進，有所畏而不敢退，然後將士用命而功可成。若額爾克敗衄，宜明正其罪。朝廷寬容，一切不問，臣恐禦軍之道未盡也。」金主報曰：「卿意具悉，額爾克已下獄矣。」
金山東被兵，郡縣望風而遁，泰安州刺史和速嘉安禮獨城守。或勸其去，安禮曰：「我去，城誰與保？且為人臣而避難，不負國家之恩乎？」乃團練繕完，為守禦計。已而蒙古兵至，攻旬日，不能下，謂之曰：「此孤城耳，內無糧儲，外無兵援，不降，無遺類矣。」安禮不聽。城破，被執，或指為酒監，安禮曰：「我刺史也，何以諱為！」使之跪，安禮不屈，遂以戈樁其胸而殺之。詔贈泰定軍節度使，諡堅貞。安禮，大名路人也。
是歲，兩浙諸州大水，賑之。
春，正月，丁卯朔，金以邊事未息，免朝賀。
四川制置使安丙，遣提舉阜郊博馬務何九齡等率諸將及金人戰於秦州城下，敗還。沔州都統制王大才，執九齡等七人，斬之，梟首境上，而訟丙於朝，謂有異志。
辛未，蒙古兵攻金彰德府，知府洪果玖珠死之。玖珠，臨潢人也。
丁丑，參知政事章良能卒。
乙未，蒙古兵入懷州，金沁南軍節度使宛平宋扆死之。
是月，金李英乘夜與壯士李雄、郭仲元等四百九十人出中都城，緣西山進至佛岩寺，令雄等下山招募軍民，旬日，得萬餘人，擇眾所推服者領之，詭稱土豪，屢與蒙古兵戰，被創，召還。
金知大興府事胥鼎，以在京貧民闕食者眾，宜立法賑救，上言：「京師官民有能贍給貧民者，宜計所贍，遷官升秩，以勸獎之。」遂定權宜鬻恩例格。
二月，丁未，青羌卜籠十二骨來降。卜籠，青羌部族也，性殘忍，多器械，仰擄掠為生。十二骨者，十二種也。
三月，丁卯，召安丙為同知樞密院事，以成都路安撫使董居誼為四川制置使。
庚辰，金遣使來督二年歲幣。
金參知政事耿端義，以中都圍久，將帥皆不肯戰，言於金主曰：「今日之患，東海啟之。士卒縱不可使，城中軍自都統至穆昆不啻萬餘，遣此輩一出，或可以得志。」議竟不行。
癸未，金主以糧運道絕，下令括粟，中都大擾。張行信上書曰：「近日朝廷令知大興府胥鼎便宜計畫軍食，因奏許人納粟買官。既又遣參知政事鄂屯忠孝括官民糧，戶存兩月，餘悉令輸宮。酬以爵級、銀鈔。時有粟者，或先具粟於鼎，未及入官。忠孝復欲多得，以明己功，凡鼎所籍者，不除其數，民甚苦之。今米價踴貴，無所從糴，民糧止兩月，又奪之。敵兵在邇，人方危懼，若復無聊，或生他變，則所得不償所損矣。」金主善其言，命行信偕近臣審處。仍諭忠孝曰：「極知卿盡心於公，然國家本欲得糧，今既得矣，姑從人便可也。」
戊子，金以濮王守純為殿前都點檢兼侍衛親軍都指揮使、權都元帥府事。
蒙古主駐金中都之北郊，諸將請乘勝破燕，蒙古主不從，遣薩巴勒謂金主曰「汝山東、河北郡縣，悉為我有，汝所守惟燕京耳。天既弱汝，我復迫汝，天其謂我何！我今還軍，汝不能犒師以弭我諸將之怒耶？」平章政事珠赫寽果勒齊謂金主曰：「蒙古人馬疲病，當決一戰。」都元帥完顏承暉曰：「不可。我軍身在都城，家屬各居諸路，其心向背未可知，戰敗必散，苟勝，亦思妻子而去。社稷安危，在此一舉，莫如遣使議和，待彼還軍，更為之計。」左丞相圖克坦鎰亦以和親為便。金主然之，遣承暉詣蒙古請和。壬寅，以東海郡侯女為岐國公主，歸於蒙古主，蒙古所稱公主皇后也。並以金帛、童男女五百、馬三千賂之。蒙古兵退，中都解嚴，仍遣承暉送出居庸。
壬辰，蒙古兵破金嵐州，鎮西軍節度使烏庫哩仲溫死之。
夏，四月，乙未朔，金以胥鼎為右丞。以蒙古和議成，大赦，命布薩安貞為宣撫使，安輯遺黎。安貞，揆之子也。
金南京留守布薩端等請幸南京，金主將從之。左丞相圖克坦鎰曰：「鑾輿一動，北路皆不守矣。今已講和，聚兵積粟，固守京師，策之上也。南京四面受兵；遼東根本之地，依山負海，其險足恃，禦備一面，以為後圖，策之次也。」金主不從。庚戌，鎰卒。鎰明敏方正，學問淵貫，一時名士皆出其門。
金以張行信為山東轉運按察使。
將行，求入見，言曰：「參政鄂屯忠孝，飾詐不忠，臨事慘刻，黨於赫舍哩執中，罪狀顯著，無事之時，猶不容一相非才；況今多故，乃使此人與政，如社稷何！」金主曰：「朕初即位，當以禮進退大臣，卿語其親知，諷令求去可也。」行信以語右司郎中巴圖魯，巴圖魯以金主意告忠孝，忠孝靦然不恤。頃之，出知濟南府。
五月，甲戌，金霍王從彝卒。
丁丑，太白經天。
乙酉，賜禮部進士袁甫以下五百四人及第、出身。
辛巳，金遷東海侯、鎬勵五家屬於鄭州。
金主以國蹙兵弱，財用匱乏，不能守中都，乃決意南遷。太學生趙昉等上章極論利害；以大計已定，不能中止，皆慰諭而遣之。命平章政事、都元帥承暉，尚書左丞穆延盡忠，奉太子守忠留守中都，遂與六宮啟行。以巴圖魯李英為御前經歷官。詔曰：「扈從軍馬，朕自總之，事有利害，可因近侍局以聞。」
蒙古主聞之，怒曰：「既和而遷，是有疑心而不釋，特以解和為款我之計耳。」復圖南侵。
金主至良鄉，命扈衛糺軍元給鎧馬，悉復還官。糺軍怨之，遂作亂，殺其主帥索琿而推劄達、貝實勒、劄拉爾三人為帥，北還。承暉聞變，以兵阻盧溝，劄達擊敗之，遣使乞降於蒙古。
蒙古主遣舒穆嚕明安及繖格巴圖援之，入古北口，徇景、薊、檀、順諸州。諸將議欲屠之，明安曰：「此輩當死，今若生之，則彼之未附者皆聞風而自至矣。」蒙古主從之。明安等遂與劄達合兵逼中都。
金主聞之，遣人召太子，應奉翰林文字完顏素蘭以為不可。珠赫寽果勒齊曰：「主上居此，太子宜從。且汝能保都城必完乎？」素蘭曰：「完固不敢必，但太子在彼，則聲勢俱重，邊隘有守，則都城無虞。昔唐明皇幸蜀，太子實在靈武，蓋將以系天下之心也。」不從，竟召太子。
楊安兒賊黨日熾，濰州李全等並起剽掠。全，即開禧中戚拱結以復漣水者也。賊皆衣紅，時目為紅襖賊。全與仲兄福尤桀奡，劉慶福、國用安、鄭衍德、田四子、洋子潭等皆附之，與安兒相應。金宣撫使布薩安貞至益都，敗安兒於城東。安兒奔萊陽，萊州徐汝賢以城降，安兒勢復振。登州刺史耿格開門納州印，郊迎安兒，發帑藏以勞賊。安兒遂僭號，置官屬，改元天順，凡詔表、符印、儀式，皆格草定。遂陷寧海，攻濰州。偽元帥郭方三據密州，略沂、海。李全犯臨朐，扼穆陵關，欲取益都。安貞以沂州防禦使布薩琉嘉為左翼，安化軍節度使完顏恩楞討之。
六月，甲午朔，金以按察轉運使高汝礪為參知政事。
甲辰，以旱，命諸路監司、守臣決滯訟。壬子，釋大理、三衙及兩浙路杖以下囚。
自史彌遠得政，廷臣俱務容默，無敢慷慨盡言者。權刑部侍郎劉龠奏：「願詔大臣，崇獎忠讜以作士氣，深戒諛佞以肅具僚。」未幾，監進奏院陳宓上封事言：「宮中宴飲，或至無節；非時賜予，為數浩穰。一人蔬食，而嬪御不廢於擊鮮；邊事方殷，而樁積反資於妄用。此宮闈儀刑有未正也。大臣所用，非親即故，執政擇易制之人，台諫用慎默之士，都司樞掾，無非親昵，貪吏無不得志，廉吏動招怨尤，此朝廷權柄有所分也。鈔鹽變易，楮幣稱提，安邊所創立，固執己見，動失人心。敗軍之將，躐躋殿岩，庸鄙之夫，又尹京兆。宿將有守城之功，以小過而貶；三衙無汗馬之勞，托公勤而擢。此政令刑賞多所舛逆也。若能交飭內外，一正紀綱，天且不雨，臣請伏面謾之罪。」奏入，彌遠不樂。帝為罷中宮慶壽、三衙獻遺。宓，俊卿之子也。
秋，七月，甲子朔，以左諫議大夫鄭昭先簽書樞密院事。
庚辰，金布薩安貞軍昌邑東，徐汝賢等以三州之眾十萬來拒戰，自午抵暮，轉戰三十里，殺賊數萬。壬午，賊棘七率眾四萬陳於辛河，安貞令琉嘉由上流膠西濟，繼以大兵，殺獲甚眾。甲申，安貞軍至萊州，偽甯海州刺史史潑立以二十萬陳於城東。琉嘉先以輕兵薄賊，諸將繼之，賊大敗，招之降，不應。安貞遣萊州黥卒曹全等詐降於汝賢為內應，曹全與賊戍卒姚雲相結，約納官軍。丁亥夜，曹全縋城出，潛告琉嘉，琉嘉募勇敢士三十人，從曹全入城，雲納之，大軍畢登，斬汝賢。安兒脫身走，耿格、史潑立皆降。琉嘉略定膠西諸縣，襲殺郭方三，復密州。
金人來告遷。庚寅，起居舍人真德秀上疏，請罷金歲幣，其略曰：「女真以蒙古侵淩，徙都於汴，此吾國之至憂也。蓋蒙古之圖滅女真，猶獵師之志在得鹿，鹿之所走，獨必從之。既能越三關之阻以攻燕，豈不能絕黃河一帶之水以趨汴？使蒙古遂能如劉聰、石勒之據有中原，則疆域相望，便為鄰國，固非我之利也；或如耶律德光之不能即安中土，則奸雄必將投隙而取之，尤非我之福也。今當乘敵之將亡，亟圖自立之策，不可乘敵之未亡，姑為自安之計也。夫用忠賢，修政事，屈群策，收眾心者，自立之本；訓兵戎，擇將帥，繕城池，飭戍守者，自立之具。以忍恥和戎為福，以息兵忘戰為常，積安邊之金繒，飾行人之玉帛，女真尚存，則用之女真，強敵更生，則施之強敵，此苟安之計也。陛下以自立為規模，則國勢日張；以苟安為志向，則國勢日削；安危存亡，皆所自取。若夫當事變方興之日，而示人以可侮之形，是堂上召兵，戶內延敵也。」帝納之，議罷歲幣。淮西轉運使喬行簡上書丞相曰：「蒙古漸興，其勢已足以亡金。金，昔我之讎也，今吾之蔽也。宜姑與幣，使得拒蒙古。」議不決。
是月，夏左樞密使萬慶義勇，遣二僧齎蠟書來四川，議夾攻金以恢復故疆，制置使董居誼不報。由是夏訊中絕。
金主至南京，詔立元妃都察氏為皇后。後本王氏，中都人，都察，其賜姓也。姊有姿色，為金主所納，封淑妃，至是亦晉封元妃。
八月，庚子，金太子守忠至自中都。
癸卯，金復來督歲幣。
乙巳，太白經天。
戊申，以安丙為觀文殿學士，知潭州。
甲寅，金完顏素蘭上書曰：「昔東海在位，信用讒諂，疏斥忠良，以致小人日進，君子日退，紀綱紊亂，法度益隳。風折城門之關，火焚市里之舍，蓋上天垂象以儆懼之也；東海不悟，遂至滅亡。誠能大明黜陟以革東海之政，則治安之效，可指日而待也。陛下不思出此，輒議南遷，詔下之日，士民相率上章請留；啟行之期，風雨不時，橋梁數壞。人心天意，亦可見矣！陛下為社稷計，宮中用度，皆從貶損，而有司復多置軍官，不恤妄費，甚無謂也。或謂軍官之眾，所以張大威聲，臣竊以為不然。不加精選而徒務其多，緩急臨敵，其可恃乎？且中都惟因糧乏，故車駕至此。稍獲安地，遂忘其危，萬一再如前日，未知有司復請陛下何之也！」
九月，壬戌朔，日有食之。太白晝見。
乙丑，史彌遠上《高宗中興經武要略》。
冬，十月，丁酉，蒙古兵徇金順州，勸農使王晦死之。
晦，澤州高平人，被執時，謂其愛將牛鬥曰：「若能死乎？」曰：「鬥蒙公見知，安忍獨生！」遂並見殺。
壬寅，金穆延盡忠進平章政事。以富珠哩德裕為參知政事。旋命德裕行尚書省於大名府，令其貶損用度。
丙辰，蒙古取金成州。
金德州防禦使完顏綽諾伏誅。
蒙古穆呼哩攻遼東高州，盧琮、金樸等降。錦州張鯨殺其節度使，自立為臨海王，降於蒙古。
十一月，辛丑朔，遣聶子述使金賀正旦，刑部侍郎劉龠等言其不可。太學諸生上書請斬喬行簡，不報。
丁卯，金以布薩端為左丞相。
金蘭州譯人程陳僧叛，西結夏人為援。
十二月，嗣秀王師揆卒。
金曲赦山東，唯楊安兒、耿格不赦。乙卯，格伏誅。
金軍方攻賊於大沫堌。知東平府事烏淩阿以聞赦，即引軍還。賊眾乘之，復出為患。金主以陝西統軍使完顏弼知東平府。其後安兒與其黨汲政等乘舟入海，欲走岠嵎山，舟人曲成等擊之，安兒墜水死。
蒙古兵徇金懿州，節度使高閭山死之。閭山，析木人，為政嚴酷，乃能以死事著。
青羌既降，守臣袁楠知蓄卜勢孤，遣人諭降，蓄卜疑不敢出；復遣漢人入蓄為質，蓄卜從三百人至州，楠坐受其降，厚犒之。蓄卜留州城十日，將渡河，送還漢質。自蓄卜犯邊至此，更七年而後定雲。
金遣使招耶律琉格降，許以重祿；琉格不從。金主怒，復遣宣撫萬努領軍四十餘萬攻之。琉格迎戰於歸仁縣北河上，金兵大潰，萬努收散卒奔東京。安東同知阿林懼，遣使求附，於是盡有遼東州郡，遂都咸平，號為中京。金左副元帥伊喇都以兵十萬攻琉格，琉格拒戰，敗之。
春，正月，乙丑，金命山東安撫使布薩安貞等討紅襖賊劉二祖。
辛未，以師禹為嗣秀王。師禹，師揆弟也。
丁亥，金北京宣差提控完顏實寽，殺宣撫使兼留守鄂屯襄，推烏庫哩音達琿為帥。實寽為宣撫使所殺。
丁丑，金右副元帥富察齊錦以通州降於蒙古，舒穆嚕明安命復其職，置之麾下，遂駐軍於中都南建春宮。
乙丑，金太子守忠卒，諡莊獻。
夏人攻金環州，二月，辛卯，刺史烏庫哩延壽等擊卻之。
丙午，知樞密院事雷孝友罷。
金尚書省以南遷後，吏部秋冬置選南京，春夏置選中都，赴調者不便，請並選於南京；從之。
丁未，金布薩安貞遣提控赫舍哩約赫德，破巨蒙等四堌及破馬耳山，殺紅襖賊四千餘，遂會宿州兵同攻大沫堌；賊千餘逆戰，騎兵擊之，盡殪。提控穆延奪其北門以入，別軍取賊水寨，諸軍繼進，殺賊五千餘。劉二祖被創，擒斬之。楊安兒餘黨李思溫等保大、小嵕角子山，金兵擊破之。
安兒妹妙真，號四娘子，勇悍善騎射，賊黨劉福等奉之，稱為姑姑，眾尚數萬，掠食磨旗山。李全率眾附之，妙真與之通，遂以為夫。
蒙古穆呼哩遣部將史天祥等進攻北京，烏庫哩音達琿舉城降。穆呼哩怒其降緩，欲坑其眾。舒穆嚕額森諫曰：「北京為遼西重鎮，當撫之以慰人望，奈何坑之？」穆呼哩乃止。以音達琿權北京留守，烏頁爾權兵馬都元帥。
金興中府元帥石天應降於蒙古，蒙古以為興中府尹。
三月，辛巳，應賢良方正能直言極諫科何致，坐妄造事端，熒惑眾聽，配廣西牢城。
癸未，安定郡王伯柷卒。
己丑，金禁州縣置刃於杖以決罪人。
金中都久被圍，右丞相、都元帥承暉，以右丞穆延盡忠久在軍旅，委以腹心，而己總持大綱，期於保完都成。及富察齊錦叛，中都益急，金主遣左監軍永錫、左都監烏庫哩慶壽將兵三萬九千，御史中丞李英運糧大名，行省富珠哩德裕調遣繼發，以救中都。承暉遣間使奉礬書奏曰：「齊錦既降，城中莫有固志，臣雖以死守之，豈能持久！伏念一失中都，遼東、河朔皆非我有。諸軍倍道來援，猶冀有濟。」永錫軍至涿州之旋風寨，與蒙古兵遇而潰。李英收清、滄義軍數萬以進，遇蒙古兵於霸州。英馭眾素無紀律，又值被酒，遂大敗，盡失其所運糧，英死，士卒殲焉。慶壽軍聞之，亦潰歸。由是中都孤立，內外不通。
夏，四月，癸卯，詔中外臣民直言時政得失。
金用山東西路宣撫副使完顏弼言，招大沫堌渠賊孫邦佐、張汝檝以五品職，下詔湔洗其罪。汝檝尋謀復叛，為弼所殺。
金平章珠赫寽果勒齊居中專政，忌承暉成功，諸將又皆顧望，雖屢遣援兵，而終無一人至中都者。
先是完顏素蘭自中都計議軍事回，上書求見，乞屏左右。金主召至近侍局，給紙答刂，令書所欲言。書未及半，金主出御便殿見之，悉去左右，惟近侍局直長趙和仲在焉。素蘭言：「臣聞興衰治亂，有國之常，在所用之人何如耳。用得其人，雖衰亂尚可扶持；一或非才，則治安亦亂矣。向者糺軍之變，中都帥府自足剿滅，朝廷措置乖方，遂不可制。臣自外風聞皆平章果勒齊之意。」金主曰：「何以知之？」素蘭因陳其交結狀，金主頷之。素蘭又曰：「果勒齊本無勳勞，亦無公望，向以畏死故，擅誅赫舍哩執中，蓋出無聊耳。一旦得志，妒賢能，樹奸黨，竊弄國權，自作威福。去年，都下書生樊知一者，詣果勒齊，言糺軍不可信，恐終作亂，遂以刀杖決殺之，自是無復敢言軍國利害者。昔東海時，執中跋扈無上，天下知之而不敢言，獨台臣烏庫哩德升、張行信彈劾其惡，東海不察，卒被其禍。今果勒齊之奸過於執中遠矣，台諫當言責，迫於凶威，噤不敢言。然內外臣庶，見其恣橫，莫不扼腕切齒，欲剚以刃，陛下何惜而不去之耶？」金主曰：「此大事，汝敢及之，甚善。」素蘭請召還承暉。金主曰：「都下事殷，丞相恐不可輟。朕徐思之。」素蘭出，金主復戒曰：「今日與朕對者，止汝二人，慎無泄也！」尋令素蘭再任監察御史。
蒙古舒穆嚕明安攻金之萬甯宮，克之，取富昌、豐宜二關，拔固安，中都危在旦夕。承暉與穆延盡忠會議，期同死社稷。盡忠不從，承暉怒，即起還第。然兵柄既皆屬盡忠，承暉無如之何，乃辭家廟，召左司郎中趙思文，謂之曰：「事勢至此，惟有一死以報國家！」五月，庚申，承暉作遺表，付尚書省令史師安石書之，皆論國家大計及果勒齊奸狀，且謝不能終保都城之罪，從容若平日。盡出財物，召家人，隨年勞多寡分給之。舉家號泣，承暉神色泰然，方與安石舉白引滿曰：「承暉於《五經》皆經師授，謹守而力行之，不為虛文。」既被酒，取筆與安石訣，最後倒寫二字，投筆曰：「遽爾謬誤，得非神志亂耶？」謂安石曰：「子行矣！」安石出門，聞哭聲，則已仰藥死矣。家人匆匆瘞庭中。
、是日暮，凡在中都妃嬪，聞盡忠將南奔，皆束裝至通玄門。盡忠紿之曰：「我當先出，為諸妃啟途。」乃與愛妾及所親者先出城，不復反顧。蒙古兵入城，戶部尚書任天寵、知大興府高霖皆及於難，宮室為亂兵所焚。及明安至，官屬、父老出迎，明安曰：「負固不服，以至此極，非汝等罪，守者之責也。」悉令安業。時蒙古主避暑桓州，聞中都破，遣使勞明安等，悉輦其府庫之實北去。於是金祖宗神御及諸妃嬪皆淪沒。盡忠行至中山，謂所親曰：「若與諸妃偕來，我輩豈得至此！」
安石奉承暉遺表至汴，贈承暉尚書令、廣平郡王，諡忠肅。盡忠旋亦至，金主釋其罪不問，仍以為平章政事。
蒙古以舒穆嚕明安為太傅，封邵國公，兼管蒙古、漢軍兵馬都元帥。明安旋以疾卒。
蒙古主訪求遼舊族，得金左右司員外郎耶律楚材，召謂之曰：「遼、金世仇，朕為汝雪之。」對曰：「臣父祖嘗委贄事之，既為之臣，敢仇君耶！」蒙古主異其言，處之左右。楚材身長八尺，美須宏聲，都木達王托雲八世孫，尚書右丞履之子也。
辛未，金立皇孫鏗為皇太孫。
癸酉，金進士葛城劉炳條便宜十事：「一曰任諸王以鎮社稷。臣觀往歲王師，屢戰屢衄。承平日久，人不知兵，將帥非材，既無靖難之謀，又無效死之節，外托持重之名，內為自安之計，擇驍果以自隨，委疲懦以臨陣，陣勢稍動，望塵先奔，士卒從而大潰；朝廷不加詰問，輒為益兵，是以法度日紊，土地日蹙。自大駕南巡，遠近益無固志，任河北者以為不幸，逡巡退避，莫之敢前。臣願陛下擇諸王之英明者，總監天下之兵，北駐重鎮，移檄遠近，則四方聞風者皆將自奮。二曰結人心以固基本。今艱危之後，易於為惠，願寬其賦役，信其號令，凡事不便者一切停罷。三曰廣收人才以備國用。備歲寒者必求貂狐，適長塗者必蓄騏驥；河南、陝西有操行為民望者，稍擢用之，陰系天下之心。四曰選守令以安百姓。今眾庶已敝，官吏貪暴昏亂，與奸為市，公有鬥粟之賦，私有萬錢之求，遠近囂囂，無所控告；自今非才器過人、政跡卓異者，不可任此職。五曰褒忠義以勵臣節。忠義之士，奮身效命，有司略不加省，棄職者顧以恩貸，死事者反不見錄，天下何所慕憚而不為自安之計耶！六曰務農力本以廣蓄積。此當今之要務也。七曰崇節儉以省財用。今海內虛耗，紓生民之急，無大於此者。八曰去冗食以助軍費。九曰修軍政以習守戰。十曰修城池以備守禦。」金主雖異其言而不能用，以補御史臺令史。
秋，七月，戊午朔，蒙古取金濟源縣。
辛酉，以鄭昭先參知政事，禮部尚書曾從龍簽書樞密院事。
成忠郎李珙，投匭為楊巨源訟冤。壬戌，詔四川立巨源廟，名曰褒忠，贈官，錄其後。
庚辰，詔皇帝搢更名思正，皇侄均更名貴和。
金主聞河北譏察官要求民財始聽渡河者，民避兵至或餓死、自溺，命御史臺體訪之。
丙子，金尚書省奏給皇太孫歲賜錢，金主不從，曰：「繈褓兒安所用之！」
甲申，金改交鈔名「貞祐寶券」。
自泰和以來，交鈔日多而輕，乃更作二十貫至百貫、二百貫、千貫，謂之大鈔。初雖稍重，未幾益輕而愈滯，市邑視為無益之物。富家內困藏鏹之限，外敝交鈔屢更，皆至窘敗，謂之「坐化」。商人往往舟運貿易於江、淮、錢多入宋。至是改名而弊如故。
金工部下開封市白牯，取皮治御用鞠仗，器物局副使珠赫寽筠壽，以其家所有鞠仗以進，因奏曰：「中都食盡，遠棄廟社，陛下當坐薪懸膽之日，奈何以球鞠細物，動搖民間，使屠宰耕牛以供不急之用」非所以示百姓也。」金主不懌。旋出筠壽為橋西提控。
紅羅山寨主杜秀降於蒙古，以秀為錦州節度使。
蒙古主駐軍魚兒濼，遣繖格巴圖帥萬騎自西夏趨京兆，以攻金潼關，不能下，乃由留山小路趨汝州，遇山澗，輒以鐵槍相鎖，連接為橋以渡，遂赴汴京。金主急召花帽軍于山東，蒙古兵至杏花營，距汴京二十里，花帽軍擊敗之。蒙古兵還兵陝州，適河冰合，遂渡而北，金人轉守關輔。時蒙古兵所向皆下，金人遣使求和。蒙古主欲許之，謂薩木哈曰：「辟如圍場中麞鹿，吾已取之矣，獨餘一兔，盍遂舍之！」薩木哈恥於無功，不從，遣伊實裡謂金主曰：「若欲議和，以河北、山東未下諸城來獻，及去帝號稱臣，當封汝為河南王。」議遂不成。
八月，戊子朔，金以陝西統軍使完顏哈達簽書樞密院事。
己丑，賜張栻諡曰宣。
庚子，全主慮平陽城大，兵食不足，議棄之，宰執不可。乃以太常卿侯摯為參知政事，行中書省於河北東、西兩路。
蒙古以史天倪南伐，授右副都元帥，賜金虎符。遂取金平州，經略使奇珠降。
蒙古穆呼哩遣史進道等攻廣寧府，降之。
是月，蘭州盜程彥暉求內附，四川制置使董居誼卻之。
九月，乙亥，申嚴兩浙圍田之禁。
金穆延盡忠與果勒齊不相能，而果勒齊恃近侍局為內援，盡忠患之，乘間言於金主，請以完顏素蘭為近侍局。金主曰：「近侍局例注本局人及宮中出身，雜以它流，恐或不和。」盡忠曰：「若給使左右，可止注本局人；既令預政，固宜慎選。」金主曰：「何謂預政？」盡忠曰：「中外之事，得議論訪察，即為預政矣。」金主曰：「自世宗、章宗朝許察外事，非自朕始也。如請謁、營私，擬除不當，台諫不職，非近侍體察，何由知之？」參知政事烏庫哩德升曰：「固當慎選其人。」金主曰：「朕於庶官，曷嘗不慎！有外似可用而實無才力者，視之若忠孝而包藏悖逆者，富察齊錦以刺史立功，驟升顯貴，輒懷異志；富鮮萬努委以遼東，乃復肆亂；知人之難如此，朕敢輕乎？」德升曰：「比來訪察開決河堤，水損田禾，覆之皆不實。」金主曰：「朕自今不敢問若輩，外間事皆不知，朕幹何事，但終日默坐，聽汝等所為矣。方朕有過，汝等不諫，今乃面訐，此豈為臣之義哉？」未幾，或告盡忠謀逆，下獄，誅之。德升旋出為集義軍節度使。盡忠之棄中都也，金主釋不誅，至是乃以論近侍局獲罪。以後近侍局益橫，中外蔽隔，以至於亡。
紅襖賊周元兒陷金深、祁二州，束鹿、安平、無極等縣，真定帥府以計破之，斬元兒及其黨五百餘人。
自楊安兒、劉二祖敗後，河北殘破，干戈相尋，紅襖賊餘黨往往復相團聚。金軍雖時有斬獲，不能除也，大概皆李全、國用安、時青之徒焉。
是秋，蒙古取金城邑凡八百六十有二。
冬，十月，江東計度轉運副使真德秀朝辭，言曰：「金自南遷，其勢日蹙，蒙古、西夏，東出潼關，深入許、鄭，攻圍都邑，游騎佈滿山東，而金以河南數州之地，抗西北方張之師，加以群盜縱橫，叛者四起，危急如此。臣謹案圖史，女真叛遼在政和甲午，其滅遼也在宣和己巳。而犯中原即於是年之冬。今日天下之勢，何以異政、宣之時！陛下亦宜以政、宣為鑒。臣觀蒙古之在今日，無異昔日女真方興之時，一旦與我為鄰，亦必祖述女真已行之故智。蓋女真嘗以燕城歸我矣，今獨不能還吾河南之地以觀吾之所處乎？受之則享虛名而召實禍，不受則彼得以陵寢為詞，仗大義以見攻。女真嘗與吾通好矣，今獨不能卑辭遣使以觀吾之所啟乎？從之則要索無厭，不從則彼得藉口以開釁端，不可不預圖所以應之也。」因以五不可為獻：「一曰宗社之恥不可忘，二曰比鄰之盜不可輕，三曰幸安之謀不可恃，四曰導諛之言不可聽，五曰至公之論不可忽。」反覆極言，帝不能用。
金以衍聖公孔元措為太常博士。或言宣聖墳廟在曲阜，宜遣之奉祀，金主以元措聖人之後，山東寇盜縱橫，恐罹其害，是使之奉祀而反絕之也，故有是命。
夏人攻金保安、延安，陷臨洮。
金宣撫使富鮮萬努據遼東，僭稱天王，國號大真，改元天泰。
十一月，丙辰朔，封伯澤為安定郡王。
夏人攻金綏德及熟羊寨，皆為守將所敗。
蒙古兵徇金彰德府，知府圖們色埒死之。
蒙古史天祥攻金興州，擒節度使趙守玉。
耶律琉格破東京。
克特格娶萬努之妻李仙娥，琉格不直之，有隙。既而耶斯布等勸琉格稱帝，琉格曰：「向者吾與案陳那衍盟，願附大蒙古國，削平疆守，倘食其言而自為東帝，是逆天也。」眾請愈力，琉格稱疾不出，潛與其子薛闇奉金幣九十車入覲於蒙古。蒙古主曰：「漢人先訥款者先引見。」太傅阿哈曰：「劉伯林納款最先。 」帝曰：「伯林雖先，然迫於重圍而來，未若琉格仗義效順也，其先琉格。」既見，蒙古主大悅，因問：「舊何官？」對曰：「遼王。」命賜金虎符，仍遼王。又問：「戶籍幾何」」對曰：「六十餘萬。」蒙古主曰：「可發三千人為質，朕發蒙古三百人往取之。」琉格遣奇努等與俱，且命拘系克特格以來。克特格懼，與耶斯布等紿其眾曰琉格已死，遂以其眾叛，殺所遣三百人，唯三人逃歸。
十二月，乙酉朔，金徙朔州民屯嵐、石、隰、吉、絳、解等州。
壬辰，金泰康縣民劉全、時溫、東平府民李寧謀反，伏誅。
乙巳，蒙古兵徇金大名府。
癸丑，金皇太孫鑒卒，諡沖懷。
蒙古以張鯨總北京十提控兵，從奪呼蘭薩裡必南伐。鯨懷反側，穆呼哩覺之，令舒穆嚕額森監其軍。至平州，鯨稱疾不進，額森執而殺之。鯨弟致，殺長史，據錦州，自稱瀛王，改元興隆，下平、灤、瑞、利、義、懿、廣寧等州。穆呼哩率先鋒蒙古布哈、權帥烏頁爾等軍討之。
是歲，兩浙、江東西路旱、蝗。
春，正月，乙丑，賜呂祖謙諡曰成。
庚午，蒙古取金曹州。
己卯，金立皇子遂王守禮為皇太子。
二月，甲申朔，日有食之。
金命皇太子控制樞密院事。
蒙古圍金太原府，己亥，攻下霍山諸隘。
辛亥，東、西兩川地大震。
金同知觀州張開復河間府、滄、獻等州，並屬縣十三。
三月，乙卯，東，西兩川地震；甲子，又震。馬湖夷界山崩八十里，江水不通。丁卯，又震；壬申，又震。
是月，金復恩、邢二州。
夏，四月，癸巳，金張開復青州等十一城。
甲午，金皇太子守禮改賜名守緒。
戊戌，秦州人唐進，與其徒何進等引眾十萬來歸，四川制置使董居誼拒卻之。
金知平陽府胥鼎，聞蒙古兵度潼關，即遣必喇阿嚕岱、圖克坦伯嘉帥兵萬五千，由便道濟河趨關陝，而自以精兵援汴京。又遣布薩薩固珠帥兵會諸將，以拒蒙古兵之自關而東者。金主拜鼎尚書左丞，行省事於平陽。
五月，癸酉，太白晝見。
金來遠鎮獲諜者陳岊等，知夏人將圖鞏州，窺長安，命陝西行省嚴為之備。夏人修來羌城界河橋，元帥右都監完顏薩布遣兵焚之，俘馘甚多。
六月，辛卯，西川地震；壬辰，又震；乙未，又震。黎州山崩。
丁未，金改宣撫司為經略司。
壬辰，張致降金，金以致行北京路元帥府事。
秋，七月，癸丑朔，金昭義軍節度使必喇阿嚕岱復威州及獲鹿縣。
金侯摯行省於東平，獲紅襖賊，訊之，知其渠帥郝定僭號、署官、改元，已攻陷滕、兗、單諸州，萊蕪、新泰等十餘縣，道路不通。摯帥師進擊，執定送南京，誅之。
閏月，壬午朔，日有食之。
辛卯，金復深州。
八月，金定僧道納粟補威儀、監寺之令。
夏人入金安寨堡，元帥左監軍烏庫哩慶壽遣軍敗之。
丙子，蒙古攻金延安。
己卯，夏人入金結耶觜川，守將擊走之。
九月，辛巳朔，蒙古攻金坊州，金主命御史大夫永錫領兵赴陝西，便宜從事。
壬辰。蒙古攻金代州，經略使鄂屯綽和尚死之。蒙古繖格巴圖魯率師由西夏趨關下。冬，十月，越潼關。金安西軍節度使尼龐古富勒呼戰歿。
癸亥，西川地震；甲子，又震。
金復東海侯為衛王，諡曰紹，徙其家屬及鎬厲王家屬於南京。
蒙古兵次嵩、汝間，金御史臺言：「敵兵逾潼關、崤、澠，深入重地，近抵西郊。彼知京師屯宿重兵，不復扣城索戰，但以遊騎遮絕道路，而別兵攻擊州縣，是亦困京師之漸也。若專以城守為事，中都之危，又將見於今日；況公私蓄積，視中都百不及一。願陛下命陝西兵扼潼關，與伊爾必斯為掎角之勢，選在京勇敢之將十數人，各付精兵，隨宜伺察，且戰且守；復諭河北，亦以此待之。」金主以奏付尚書省。平章珠赫寽果勒齊曰：「台官素不習兵，備禦方略，非所知也。 」遂止。果勒齊以蒙古兵日逼，欲以重兵屯駐汴京以自固，州縣殘破不復恤，金主惑之。
金河南行省胥鼎，遣潞州元帥左監軍必喇阿嚕岱山軍一萬，孟州經略使圖克坦伯嘉以軍五千，由便道濟河趣關陝，自將平陽精兵援南京，金主命樞密院督軍應之。
金行樞密院、知河南府事完顏哈達以徵兵失律，坐誅。
富鮮萬努降於蒙古，而以其子迪格入侍。既而復叛，僭稱東夏。
十一月，乙酉，金元帥右都監完顏薩布，奏大敗夏人於定西。
蒙古兵次於澠池，金右副元帥富察伊爾必斯軍潰而遁。
金胥鼎慮蒙古兵扼河，乃檄張、解、隰、吉、孟州五經略司，相與會師，為夾攻之勢。及蒙古自三門集津北渡至平陽，鼎遣兵拒戰，蒙古兵敗去。金人復潼關。
金河南路統軍使赫舍哩薩哈，以發兵後期坐誅。
蒙古穆呼哩以張致兵精，且依險為阻，欲設奇取之，乃遣烏頁爾等別攻溜石山堡，且諭之曰：「汝等急攻溜石，敗必遣兵往援，我出其不意，斷其歸路，可一戰擒也。」又令蒙古布哈別屯永德縣西十里以伺之。致聞溜石被圍，果以兵往救，蒙古布哈遣騎扼其歸；且馳報穆呼哩，使夜半引軍疾馳，比曙，抵神水，與致遇，布哈兵亦會，前後夾擊，大破之，致遂奔潰，進圍錦州。致屢戰不利，乃閉門守，月餘，其監軍商益縛致出降，穆呼哩殺之。
十二月，癸亥，蒙古攻金平陽。
丙寅，蒙古攻金大名府。
壬申，蒙古兵進自代州神山、橫城及平定、承天鎮諸隘，攻太原府。金宣撫使烏庫哩禮遣人間道齎礬書至南京告急，詔發潞州元帥府、平陽、河中、絳、孟宣撫司兵援之。
乙亥，金珠赫寽果勒齊請修南京裡城。金主曰：「民力已困，此役一興，病滋甚矣，城雖完固，朕亦何能安此乎？」
乙亥，金珠赫寽果勒文請修南京裡城。金主曰：「民力已困，此役一興，病滋甚矣，城雖完固，朕亦何能安此乎？」
是歲，奇努、金山、青狗、統古與等，推耶斯布僭帝號於澄州，國號遼，改元天威。以遼王琉格兄通喇為平章，置百官。方閱月，其元帥青狗叛歸於金，耶斯布為其下所殺，推其丞相奇努監國，與其行元帥錫爾分兵民為左、右翼，屯開保州關，金蓋州守將重嘉努引兵攻敗之。琉格引蒙古軍數千適至，得兄通喇並妻姚裡氏、戶二千。錫爾引敗軍東走，琉格追擊之，還，度遼河，招撫懿州、廣甯，徙居臨潢府。奇努走高麗，為金山所殺。金山又自稱國王，改元天德。統古與復殺金山而自立，赫舍殺之，亦自立。
春，正月，癸未，賀正旦使陳伯震自金辭還。金主謂宰臣曰：「聞恩州南境有盜，此乃彼界饑民沿淮為亂耳，宋人何故攻我！」珠赫寽果勒齊請伐之以廣疆土，金主曰：「朕意不然，但能守祖宗所付足矣，安事外討！」
癸巳，雨土。
乙巳，蒙古攻金觀州。
魏了翁以狀言：「聞諡者行之跡，昔人所以旌善而懲惡，節惠而尊名也。爰及後世，限以品秩，濟以請托，於是嘗位大官者，雖惡猶特予之；品秩之所不逮，則有碩德茂行而不見稱於世者矣。夏竦、高若訥而諡文莊，蔡卞、鄭居中而諡文正，鄧洵武、蔡翛而諡文簡，呂惠卿而諡文敏，張商英而諡文忠，強淵明而諡文獻，林希而諡文節，溫益而諡文簡，汪伯彥而諡忠定，秦檜而諡忠獻，皆名浮於行而章章在人耳目者。自餘此類，又何可勝數！而舉世視為當然，未嘗以為訝也。至於倡明正學於千有餘載之後，上嗣去聖，下開來哲，如周敦頤、程顥、程賾、張載及一時淑艾高弟，其有功於生民之類，亦不為少矣，世之相後，不為近矣，而卒未有表而出之者，人亦不以為闕也。臣前誤被簡擢，攝承漕寄，遂因職分所關，輒為周敦頤冒陳易名之請，已荷俞允以所奏下之有司。維時春官亦專以程顥兄弟為請，申命所司，已二年於茲，猶未有以易其名者。豈事大體重，未容以輕議也？望申飭有司，速加考訂，俾隆名美諡，早有以風厲四方，示學士大夫趨向之的也。」
金主命選兵三萬五千，付圖們呼圖克們統之西伐。尚書左丞胥鼎馳奏，以為非便，略曰：「自北兵經過之後，民食不給，兵力未完。若又出師，非獨饋運為勞，而民將流亡，愈至失所。宋人乘隙而動，復何以制之？此系國家社稷大計。方今事勢，止當備禦南邊，西征未可議也。」遂止。
二月，戊申朔，金初用貞祐通寶，凡一貫當貞祐寶券十貫。
癸丑，金罷招賢所。
乙卯，金皇孫生。
庚申，地震。
壬戌，金尚書省以軍儲不繼，請罷州府學生廩給。金主曰：「自古文武並用，向在中都設學養士，猶未嘗廢，況今日乎？其仍舊給之。」
三月，金主征山東兵接應苗道潤，共復中都，而石海方據真定叛，慮為所梗，乃集鈕祜祿貞、郭文振及威州刺史武仙所部精銳，與東平軍為掎角以圖之。武仙率兵斬石海及其黨二百餘人，降葛仲、趙林、張立等軍，盡獲海僭擬物。遂以武仙權知真定府事。
金起復張行信權參知政事。時珠赫寽果勒齊用事，惡不附己者，衣冠之士，動遭窘辱，惟行信屢引舊制，力詆其非。旋真拜參知政事。
金果勒齊力勸金主侵宋，金主惑之。初，金有王世安者，獻取盱眙、楚州之策，金主以為淮南招撫使，遂有侵宋之謀。至是命烏庫哩慶壽、完顏薩布帥師南侵，遂渡淮。夏，四月，丁未朔，攻光州中渡鎮，執榷場官盛允升，殺之。慶壽分兵攻樊城，圍棗陽、光化軍，別遣完顏阿林入大散關，以攻西和、階、成州。詔京湖、江淮、四川制置使趙方、李玨、董居誼俱便宜行事以禦之。
金濟南、泰安、滕、兗等州賊並起，皆劉二祖餘黨，侯摯遣完顏霆率兵討之。霆自清河出徐州，破斬霍儀，招降偽元帥石珪、夏全，餘眾皆潰。
金人侵襄陽，趙方語其子範、葵曰：「朝廷和、戰未定，益亂人意，惟有提兵臨邊，決戰以報國爾！」遂抗疏主戰；因親往襄陽，檄統制扈再興、陳祥、鈐轄孟宗政等禦之，仍增戍光化、信陽、均州以聯聲勢。金人來自團山，勢如風雨，再興等分三陳，設伏以待。既至，再興中出一陳，復卻，金人逐之，宗政與祥合左右兩翼掩擊之，金人三面受敵，大敗，血肉枕藉山谷間。尋報棗陽圍急，宗政午發峴首，遲明抵棗陽，馳突如神，金人大駭，宵遁。方以宗政權知棗陽軍。未幾，京湖將王辛、劉世興亦敗金兵於光山、隨州，金人乃去。
五月，甲申，賜禮部進士吳潛以下五百二十三人及第、出身。
癸卯，趙方請以伐金詔天下。六月，戊午，詔曰：「朕厲精更化，一意息民。甯不知機會可乘，仇恥未復；念甫申於盟誓，實重起於兵端。豈謂敵人，遽忘大德，皇華之轡朝遣，赤白之囊夕聞。叛卒鴟張，率作如林之眾；饑氓烏合，驅為取麥之師。除戎當戒於不虞，縱敵必貽於後患。一朝背好，誰實為之！六月飭戎，予非得已。諒深明曲直順逆之理，其孰無激昂奮發之思！師出無名，彼既自貽於顛沛；兵應者勝，爾立急赴於事機。若能立非常之功，則亦有不次之賞！」
乙丑，金左丞相兼都元帥布薩端薨。
辛未，東川大水。
癸酉，太白經天。

