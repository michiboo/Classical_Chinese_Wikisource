
諱信，神宗第十一子，母曰欽慈皇后陳氏，元豐五年十月丁巳，生於宮中；明年正月，賜名；十月，授鎮甯軍節度使，封甯國公。哲宗即位，封遂甯郡王；紹聖三年，以平江、鎮江軍節度使，封端王；五年，加司空，改昭德、彰信軍節度使。
春，正月，壬戌朔，有赤氣起東北，亙西南，中函白氣；將散，復有黑祲在旁。右正言任伯雨言：「正歲之始，而赤氣起於暮夜。日為陽，夜為陰；東南為陽，西北為陰；朝廷為陽，宮禁為陰；中國為陽，夷狄為陰；君子為陽，小人為陰。此宮禁陰謀、下幹上之證。漸沖西，正西散為白，而白主兵，此夷狄竊發之證也。天心仁愛，以災異為警戒。願陛下進忠良，黜邪佞，正名分，擊奸惡，使小人無得生犯上之心，則災異可變為休祥矣。」
癸亥，有星自西南入尾，其光燭地。
觀文殿大學士、中太一宮使范純仁卒，年七十五。
純仁疾革，呼諸子，口占遺表，命門生李之儀次第之。大略勸帝清心寡欲，約己便民，絕朋黨之論，察邪正之歸，毋輕議邊事，易逐言官。又辯明宣仁誣謗曰：』本權臣務快其私忿，非泰陵實謂之當然。」又云：「蓋嘗先天下而憂，期不負聖人之學，此先臣所以教子，而微臣所以事君者也。」詔贈開府儀同三司，諡忠宣，書碑額曰「世濟忠直之碑」。
純仁性寬簡，不以聲色加人，義之所在，則挺不少屈。自為布衣至宰相，廉儉如一，所得奉賜，皆以廣義莊，前後任子恩，多先疏族。嘗言：「吾平生所學，得之忠恕二字，一生用不盡，以至立朝事君，接待僚友，親睦宗族，未嘗須臾離此也。」每戒子弟曰：「人雖至愚，責人則明；雖有聰明，恕己則昏。苟能以責人之心責己，恕己之心恕人，不患不到聖賢地位也。」親族有請教者，純仁曰：「唯儉可以助廉，唯恕可以成德。」其人書之坐隅。
遼主自去臘有疾，正旦，力疾御殿受賀。是日，如混同江。
甲戌，皇太后向氏崩於慈寧殿，遺詔尊皇太妃陳氏為皇太后。
是日，遼主殂於行宮，年七十，廟號道宗。遺詔燕國王延禧嗣位，北面樞密使耶律阿蘇、知樞密院事耶律儼同受顧命。
道宗即位，求直言，訪治道，勸農桑，興學校，救災恤患，粲然可觀。及謗訕之令既行，告訐之賞日重，群邪並進，賊及骨肉，諸部浸叛，用兵無寧歲。唯一歲飯僧三十六萬，一日而祝髮者三千人，崇尚佛教，罔知國恤，遼亡征見矣。
延禧即位柩前，遼群臣上尊號曰天祚皇帝。
丁丑，易大行皇太后園為山陵，命曾布為山陵使。
己卯，令河、陝幕人入粟，免試注官。
二月，壬辰朔，遼改元乾統，大赦。詔：「為耶律伊遜所誣陷者，復其官爵，籍沒者出之，流放者還之。」
丙申，雨雹。
己亥，汰秦、鳳二路兵。
甲辰，始聽政。
乙巳，出內庫及諸路常平錢各百萬，備河北邊儲。
遼主之為燕國王也，道宗以蕭烏納有保護功，命其輔導。烏納數以直言忤旨，遼主初即位，即出烏納為遼興軍節度使，加守太傅。
甲寅，詔貶知揚州林希和舒州，降知隨州張商英為朝奉大夫，右司諫陳祐論其責輕，請重行降黜故也。
丁巳，詔：「潭州安置章惇，責授雷州司戶參軍，員外置。」
先是左正言任伯雨疏曰：「章惇久竊朝柄，迷國罔上，毒流搢紳，乘先帝變故倉卒，輒逞異志。向使其計得行，將置陛下與皇太后於何地！若貸而不誅，則天下大義不明，大法不立矣。臣聞北使言：『去年遼主方食，聞中國黜惇，放箸而起，稱善者再，謂南朝錯用此人。』北使又問：『何為只若是行遣？』以此觀之，不獨國人皆曰可殺，雖敵國莫不以為可殺也。』章八上，未報。會台諫陳瓘、陳次升等復極論之，乃有是貶。
初，蘇轍謫雷州，不許占官舍，遂僦民屋。惇又以為強奪民居，下州追民究治，以僦券甚明，乃止。至是惇問舍於民，民曰：「前蘇公來，為章丞相幾破我家，今不可也。」
初，惇之入相也，妻張氏病且死，屬之曰：「君作相，幸無報怨。」既祥，惇語陳瓘曰：「悼亡不堪，奈何？」瓘曰：「與其悲傷無益，曷若念其臨絕之語也！」惇無以對。
任伯雨又言蔡卞惡甚於章惇，遂陳其大罪有六曰：「誣罔宣仁保佑之功，欲行追廢，一也；凡紹聖以來竄逐臣僚，皆卞啟而後行，二也；宮中厭勝事作，卞乞掖庭置獄，只遣內臣推治，皇后以是得罪，三也；編排元祐章疏，被罪者數千人，議自卞出，四也；激怒哲宗，致鄒浩遠謫，又請治其親故送行之罪，五也；蹇序辰建看詳訴理之義，惇遲疑未應，卞以二心之言脅之，惇即日置局，士大夫得罪者八百三十家，六也。卞陰狡險賊，惡機滔天，門生故吏，遍滿中外，今雖薄責，猶如在朝，人人惴恐，不敢回心向善。朝廷邪正是非不得分別，馴致不已，奸人復進，天下安危，殆未可保也。」奏入，不省。
三月，癸亥，以知杭州呂惠卿為觀文殿學士、提舉洞霄宮。
甲子，始御紫宸殿。
乙丑，遼使來告哀，遣謝文瓘、上官均往弔祭，黃寔賀即位。
丁卯，遼主命有司以張孝傑家屬分賜群臣。
甲戌，遼主召僧法頤放戒於內庭。
戊寅，以知無以軍陳瓘為著作佐郎、實錄院檢討官。
壬午，以日當食，避殿，減膳，減天下囚罪一等，流以下釋之。
遼殿直達爾旺哈，知遼主惡直言，心嗛蕭烏納，乃誣告烏納私借內府犀角。遼主命鞫之，烏納奏曰：「臣在先期，詔許日取帑錢十萬為私費，臣未嘗妄取一錢，肯借犀角乎？」遼主愈怒，奪其太傅官，降甯邊州刺史。自是遼廷諸臣益務為柔佞矣。
夏，四月，辛卯朔，日食不見。
甲午，上大行皇太后諡曰欽聖憲肅。乙未，追上欽聖皇太后曰欽慈。
丁酉，御殿，復膳。
壬寅，詔：「諸路疑獄當奏而不奏者科罪，不當奏而輒奏者勿坐。著為令。」
任伯雨初為右正言，半歲之間，凡上一百八疏。大臣畏其多言，俾權給事中，密諭以少默即為真，伯雨抗論愈力。時曾布欲和調元祐、紹聖之人，伯雨言：「人才固不當分黨與，然自古未有君子小人雜然並進，可以致治者。蓋君子易退，小人難退，二者並用，終於君子自去，小人猶留。唐德宗坐此致播遷之禍，建中乃其紀號，不可以不戒。」既而欲劾布，布覺之，徙為度支員外郎。
是月，遼地旱。
五月，辛酉朔，大雨雹，詔三省減吏號，節冗費。
丙寅，葬欽聖憲肅皇后及欽慈皇后於永裕陵。
庚辰，太子太保、趙郡公蘇頌卒，年八十二。詔贈司空。頌器局閎遠，禮法自持，雖貴，奉養如塞士。明於典故，朝廷有製作，必就而正焉。
丙戌，祔二後神主於太廟。
朝請郎梁寬言：「紹聖之初，奸臣特進，是時不唯朝士革面迎合，雖田舍書生，亦懷觀望捭闔之術。舉人畢漸，廷試對策，欲附會時流以規上第，其言語不顧輕重，有傷事體，傳播四夷，所損不細。又如方天若對策，以不誅南竄大臣家屬為恨，以不沒元祐公相家資為惜。天若，閩中匹夫，於元祐大臣有何宿憾！特以蔡卞用事，欲復其平日私仇。天若者，卞之門人也，鷹犬效力，僕妾事人，其言何所不至！伏見將來科詔不遠，欲乞下禮部司，每遇廷試，戒應舉人立為法，無得狂妄，不答所問。有違此者，罪在考官，然後罷黜此流，所貴少厚風俗。」
遼主初立，即罷圍場之禁。宋魏國王和囉噶請曰：「天子巡幸為大事，雖在諒闇，不可廢也。」遼主以為然，覆命有司從備巡幸。六月，庚寅朔，遼主如慶州。
戊戌，遼以南府審相額特勒兼南院樞密使。
庚子，遼上道宗尊諡曰仁聖大孝文皇帝，追諡懿德皇后為宣懿皇后。
壬寅，遼以宋魏國王和囉噶為天下兵馬大元帥。
甲辰，責右司諫陳祐通判滁州。祐累章劾曾布自山陵還不乞出外，且言：「山陵使從來號為兇相，治平中韓琦、元豐中王珪不去，其後有臣子不忍言者。」又言：「布有當去者三：一，自山陵還；二，虞主不在，腰輿而行；三，不當先與屬官推恩。」章皆留中，祐遂繳申三省。布乃不赴朝參，而有是命。
後兩日，左諫議大夫陳次升對，有劄子救祐，帝不省。而右司諫江公望復言之，帝曰：「祐欲逐曾布，引李清臣為相，如此何可容？」公望遽曰：「陛下臨御以來，易三言官，逐七諫臣。今祐言宰相過失，自其職也，豈可便謂有它意哉！」
先是布甚惡清臣不附己，數使人謂公望，能一言清臣，即以諫議大夫相處，而公望所言乃如此，其後彭汝霖以論罷清臣得諫議大夫雲。
乙巳，遼以北平郡王淳進封鄭王。
丁未，北院樞密使阿蘇加裕悅。
戊申，封向宗回為永陽郡王，向宗良為永嘉郡王。
遼以特裡袞阿嚕薩古、宰相耶律儼總山陵事。辛亥，葬仁聖大孝文皇帝、宣懿皇后於慶陵。
戊午，尚書右丞范純禮，罷知潁昌府。
純禮濃毅剛正，曾布憚之，激駙馬都尉王詵曰：「上欲除君承旨，范右丞不可。」詵怒。會詵館遼使，純禮主宴，詵誣其輒斥御名，遂黜之。
己未，班《鬥殺情理輕重格》。
左司諫江公望上疏言：「自先帝有紹述之意，輔政非人，以媚於己為同，忠於君為異，借威以快私隙，使天下騷然，泰陵不得盡繼述之美。元祐人才，皆出於熙、豐培養之餘，遭紹聖竄逐之後，存者無幾矣。神考與元祐之臣，其先非有射鉤斬袂之隙也，先帝信仇人而黜之。陛下若立元祐為名，必有元豐、紹聖為之對，有對而爭興，爭則黨復立矣。陛下改元詔旨，亦稱思建皇極，端好惡以示人，本中和而立政，皇天后土，實聞斯言，今若渝之，奈皇天后土何！」
時內苑稍畜珍禽奇獸，公望力言非初政所宜，帝曰：「已縱遣之矣。」唯一白鷳，畜之久，帝以拄杖逐之，終不肯去，乃刻公望姓名於杖頭以識其諫。會蔡王似府史相告，有不遜語，連及於王，公望乞勿以無根之言加諸至親，遂罷知淮陽軍。
秋，七月，壬戌，帝謂曾布：「人才在外有可用者，具名以進。」又問：「張商英亦可使否？」布曰：「陛下欲持平用中，破黨人之論以調一天下，孰敢以為不然！然元祐、紹聖兩黨，皆不可偏用。臣竊聞江公望為陛下言，今日之事，左不可用軾、轍、右不可用京、卞，為其懷私挾怨，互相仇害也。願陛下深思熟計，無使此兩黨得志，則天下無事。」帝頷之而已。
布弟翰林學士肇，引嫌出知陳州，嘗以書責布曰：「兄與惇異趨，眾所共知。紹聖、元符間，惇、卞有可以擠兄者，無所不為。今兄方得君，正當引用善人，扶助正道，以杜絕惇、卞復起之萌，而數月以來，端人起士，相繼去朝，所進用以為輔臣、從官、台諫者，皆嘗事惇、卞之人。一旦勢異今日，彼必首引惇、卞以為固位計，曾氏之禍，其可逃邪！比來主意已移，小人道長，異時惇、卞縱未至，一蔡京足以兼二人，思之可為塞心。」布不以為然，答肇書曰：「布自熙寧立朝，至今時事屢變，唯其不雷同熙、豐，故免元祐之貶斥；唯其不附會元祐，故免紹聖之中傷。其自處亦粗有義理，恐未至詒家族之禍也。」
癸未，准布、鐵驪貢於遼。
丁卯，以著作郎陳瓘為右司員外郎。瓘力辭實錄檢討官，從之。
丙戌，知樞密院事安燾罷。
舊制，內侍出使，以所得旨言於院，審實，乃得行。後多輒去，燾請按治之。都知閻守勤領它職，祈罷不以告，亦劾之；帝敕守勤詣燾謝。郝隨得罪，或揣帝意且起用，欲援赦為階，燾亦爭之。以老避位，遂出知河南府。將行，上疏言：「東京黨禍已萌，願戒履霜之漸。」語尤激切。
丁亥，以蔣之奇知樞密院事，吏部尚書陸佃為尚書右丞，端明殿學士章楶同知樞密院事。
八月，甲寅，以右司員外郎陳瓘知泰州。
先是瓘進言曰：「神宗有為之序，始於修政事，政事立而財用足，財用足而根本固，此國家萬世之利，而今日所當繼述者也。臣近緣都司職事，看詳內降劄子，裁減吏員冗費，以防加賦之漸，為民遠慮，天下幸甚。然今日朝廷之計，正以乏財為患，西邊雖已罷兵，費用不可卒補，遂至於耗根本之財，壞神考之政，加職之漸，兆於此矣。臣職事所及，理不可默，今撰到《國用須知》一本奏聞。」
又進《日錄辨》曰：「臣瓘去年五月十八日對紫宸殿，奏劄子云：『臣聞王安石《日錄》七十餘卷，具載熙寧中奏對議論之語。此乃人臣私錄之書，非朝廷之典也。自紹聖再修《神考實錄》，史官請以此書降付史院。凡《日錄》、《時政記》、《神宗御集》之所不載者，往往專據此書，追議刑賞予奪，宗廟之美，以歸臣下。故臣願詔史官別行刪修，以成一代不刊之典。』其日蒙批付三省，後不聞施行。蓋紹聖史官請以《日錄》降付史院者，今為宰相故也，事之乖繆，無大於此者。臣因以所見撰成《日錄辨》一篇，具狀奏聞。」
是日，瓘與左司員外郎朱彥周謁曾布於都堂，以書責布曰：「尊私史而厭宗廟，緣邊費而壞先政，此閣下之過也。違神考之志，壞神考之事，在此二者，而閣下彌縫壅蔽，人未敢議。它日主上因此兩事，以繼述之指問於閣下，將何辭以對？閣下於瓘有薦進之恩，瓘不敢負，是以論吉凶之理，獻先甲之言，冀有補於閣下。若閣下不察其心，拒而不受，則今日之言，謂之負恩可也。」布讀瓘書畢，爭辨移時。瓘色不變，徐起言曰：「適所論者國事，是非有公議，公未可遽失待士禮。」布矍然改容。瓘又以《日錄辨》、《國用須知》納布而出。
明日，瓘即以此二篇及所上布書具狀申三省、御史臺，乞敷奏彈劾，三省進呈，帝顧曾布曰：「如此報恩地邪？」布曰：「臣紹聖初，在史院不及兩月，以元祐所修《實錄》者，凡司馬光《日記》、《雜錄》，或得之傳聞，或得之賓客；而王安石有《日錄》，皆君臣對面反復之語，乞取付史院照對編修，此乃至公之論。其後紹聖重修《實錄》乃章惇、蔡卞，今提舉史院乃韓忠彥。而瓘謂臣尊私史，厭宗廟，不審何謂也。神宗理財，雖累歲用兵，而所至府庫充積。元祐中非理耗散，又有出無入，故倉庫為之一空。乃以臣壞三十年根本之計，恐未公也。」帝曰：「卿一向引瓘，又欲除左右史，朕不可。今日如何？」布愧謝。而韓忠彥等言：「瓘必欲去，當與一郡。」帝令責瓘，忠彥及陸佃皆曰：「瓘言誠過當，曾布卻能容瓘。」乃出知泰州。
布始欲瓘附己，使人諭意，將大用之，瓘語其子正匯曰：「吾與丞相議多不合，今乃欲以官相餌。吾有一書遺丞相，汝為我書之。」正匯再拜，願得書。瓘喜，旦持入省，甫就席，遽出書。布大怒，信宿，有海陵之命。中書舍人鄒浩、右諫議大夫陳次升皆乞留瓘，不從。
遼主謁慶陵。
九月，己巳，詔：「諸路轉運、提舉司及諸州、軍有遺利可以講求及冗員浮費當裁損著，詳議以聞。」
壬申，遼主謁懷陵。
乙亥，遼主如藕絲澱。
冬，十月，壬辰，遼主謁乾陵。
癸巳，門下侍郎李清臣罷為資政殿大學士、知大名府。
甲辰，遼主上其考昭懷太子諡曰大孝順聖皇帝，廟號順宗；妣蕭氏曰貞順皇后。旋追贈蕭岩壽同中書門下平章事，耶律薩喇、耶律托卜嘉並追封漆水郡王，蕭蘇薩、蕭托卜嘉並追封蘭陵君王，五人皆繪像宜福殿。又追贈蕭和克龍虎衛上將軍。先是耶律實埒以附太子流鎮州，至是召為御史中丞。
遼主雖追尊順宗，究莫知其瘞所，遼主亦不亟於求之，後遂不建陵寢。
十一月，庚申，以陸佃為尚書左丞，吏部尚書溫益為尚書右丞。
益初知潭州，鄒浩南遷過潭，暮，投宿村寺，益即遣州都監將數卒夜出城，逼使登舟，竟淩風絕江而去。它逐臣在其境內者，如范純仁、劉奉世、韓川、呂希純、呂陶輩，率為所侵困，用事者悅之。
壬戌，以西蕃錫羅薩勒為西平軍節度使、邈川首領。
辛未，出御製南郊親祀樂章。
庚辰，祀天地於圜丘，赦天下。改彰信軍為興仁軍，照德軍為隆德軍。改明年元曰崇甯，以曾布主紹述，從其請也。
壬午，三省奏事訖，曾布獨留，進呈內降起居郎鄧洵武所進《愛莫助之圖》，其說以為陛下方紹述先志，群臣無助之者。其圖如史書年表例，自宰相、執政、侍從、台諫、郎官、館閣、學校分為七隔，每隔旁通，左曰紹述，右曰元祐。左序助紹述者，執政中唯溫益一人，其餘每隔止三四人，如趙挺之、范致虛、王能甫、錢遹之屬而已。右序舉朝皆在其間，至百餘人。又於左序別立一項，小貼揭去。布密稟揭去臣僚姓名，帝曰：「洵武謂非相蔡京不可，以不與卿同，故去之。 」布曰：「洵武所陳，既與臣所見不同，臣安敢與議。」明日，遂改付溫益。益欣然奉行，乞籍記異論之人，於是帝決意用京矣。
十二月，戊子，遼以樞密副使張琳知樞密院事，翰林學士張奉珪參知政事兼同知樞密院事。
遼知樞密院使越國公耶律儼徙封秦國公。
儼以諛佞得信任於道宗，及遼主即位，元妃之兄蕭奉先為遼主所眷注，儼舊與奉先相結，益務為逢迎取媚，遼主又寵任之。嘗與牛溫舒有隙，各進所親厚，朋黨紛然。儼恃奉先為內主，溫舒不能勝。
庚寅，以知洪州葉祖洽為寶文閣待制，代呂希純知瀛州；呂希純改知潁州。帝以河朔諸帥皆元祐人，欲盡易之，故希純、祖洽有是命，皆曾布為請也。布初擬召祖洽為侍郎，帝許之；韓忠彥以為不可，乃止。
先是責降者皆得旨以赦恩牽復，唯章惇、蘇轍進呈不行。惇子援刺血上書，帝封援書付曾布，布欲留白，未果。已而於憂人曾誕持長書抵布，並奏疏一通，所陳十事，其四言惇有功於國，責太重，當復收用，類皆狂妄語。是日，呈援書，帝頗稱其孝，有憐之之意。布欲且與徙廣南近裡一州，帝許之。又以誕所陳事目進呈，帝曰：「須與勒停編管。」既而韓忠彥見之，怒，請除名，送湖南，從之。惇亦不復內徙。
左僕射韓忠彥與曾布異議，布數傾之。忠彥累乞罷相，不許。甲午，遂出居東府，有詔押入。
戊戌，提舉洞霄宮蔡京，復龍圖閣直學士，知定州。
供奉官童貫，開封人，性巧媚，善測人主微旨，先事順承，以故得幸。乃使三吳，訪書畫奇巧，留杭累月，京與之遊，不舍晝夜，凡所畫屏障扇帶之屬，貫日以達禁中，且附言語論奏於帝所，由是屬意用京。左階道錄徐知常，以符水出入元符皇后所，太學博士范致虛與之厚，因薦京才可相。知常入宮言之，已而宮妾、宦官合詞譽之，遂起京知定州。
辛丑，以知隨州張商英權戶部侍郎，尋改吏部。
壬寅，知滁州范鏜復職，知澶州。少府少監邢恕、光祿少卿呂嘉問、司農少卿路昌衡，並落分司，恕知隨州，嘉問知蘄州，昌衡知滁州。放歸田裡人安惇、蹇序辰，並散官，予祠。通議大夫林希，追復資政殿學士。尋又詔蔡卞復官，予祠。
乙巳，遼主詔：「先朝已行事不得陳告。」時方治耶律伊遜之黨，其黨多賂權貴以求寬免，遼主不悟，而下此詔。
丙午，奉安神宗神御於景靈西宮；丁未，詣宮行禮。
己酉，降德音於西京，減囚罪一等，徒以下釋之。
癸丑，詔：「章惇親子孫，許在外指射差遣，不得輒至京師及上章疏。」從曾布所請也。
秘書省正字陳師道，性孤介，與趙挺之為友婿，而素惡其人。適預郊祀，天寒甚，衣無綿，其妻就假於挺之家，師道問所從得，卻去，不肯服，遂中寒疾，乙卯，卒。
是歲，以修奉景靈西宮，下蘇、湖二州采太湖石四千六百枚。
河東地震，京畿蝗，兩浙、湖南、福建旱。
春，正月，丁丑，河東、大原等郡地震；詔死者家賜錢有差。
遼主如鴨子河。
二月，丙戌朔，以聖瑞皇太妃疾，慮囚。
辛卯，遼主如春州。
甲午，皇太子亶改名烜。
以蔡確配享哲宗廟庭。
丙申，雄州防禦推官、知鄧州錄事參軍朱肱奏言：「陛下即位以來，兩次日蝕，在正陽之月；河東十一郡地震，至今未止，人民震死，動以千數。自古災異，未有如此。臣不避死亡，妄舉輔弼之失，以究災異之應，言詞激切，死有餘罪。然惓惓孤忠，不敢隱默者，食陛下之祿，念國家之重，而不敢顧其私也。」並以其所上宰相曾布書隨進。
書曰：「今監察御史劉燾，相公門人也。相公為山陵使，辟燾掌箋表，又薦入館，相公於燾厚矣。如燾者，置之詞掖，不忝也；以燾為御史，則不可也。相公有過舉，燾肯言乎？言之則忘恩，不言則欺君，蓋非所以處燾也。今右正言范致虛兄上捨生致君，相公之侄婿也。致虛乃致君之親弟，如致虛者，置之館閣，不忝也；以致虛為諫官，不可也。相公有過舉，致虛爭之則忤親，不爭則失職，亦非所以處致虛也。相公旁招俊乂，陶冶天下，肱之所論，止及燾與致虛者，特以台諫人主耳目之官，非若百職可以略而不論也。相公以門人、親戚為諫官、御史，此日月所以剝蝕，天地所以震動也。」又曰：「章惇之過惡，不可殫數，其最大者四五。相公在樞府，坐視默然，亦不得為無過。再貶元祐臣僚，范純仁能言之，相公未嘗救也；廢元祐皇后，龔夬能言之，相公未嘗救也；置諫官於死地，黃履能言之，相公未嘗救也；冊元符皇后，鄒浩能言之，相公未嘗救也。此四五事，惇之過惡最大，而相公無半詞之助，肱竊疑之。伏唯相公遇災而懼，然後可以弭天變，來直言。肱之區區所望於相公者，如此而已。」詔付三省。肱，烏程人，禮部侍郎服之從弟也。
戊戌，詔：「士有懷抱道德、久沈下僚及學行兼備、可厲風俗者，待制以上各舉所知二人。」
奉議郎趙諗謀反，伏誅。
辛丑，以知定州蔡京為端明殿學士、知大名府，蔡卞改知揚州。
先是大名闕帥，曾布白帝，前兩府唯有劉奉世，帝默然。韓忠彥與布交惡，陰欲結京，乃言熙寧故事，嘗除學士，不必前兩府，因請用京，故有是命。
聖瑞皇太妃朱氏薨，追尊為皇太后，上諡曰欽成。
追封孔鯉為泗水侯，孔亻及為沂水侯。
三月，丁巳，奉安哲宗神御於景靈西宮寶慶殿；戊午，詣宮行禮。
辛酉，以兵部侍郎鄒浩為寶文閣待制、知江陵府，以浩乞補外也。尋改知杭州。
甲戌，以知大名府蔡京為翰林學士承旨，兼修國史。
是月，遼地大寒，冰復合。
夏，四月，丙戌，詔權吏部侍郎張商英落權字。
遼主命北院樞密使耶律阿蘇、同知北院樞密蕭德勒岱治伊遜之黨，有司泄泄，莫以為意，久之始具獄。辛亥，命誅伊遜黨，徙其子孫於邊，發伊遜、張孝傑、蕭德哩特、蕭錫沙之墓，剖棺戮屍，以其家屬分賜被殺之家。
時阿蘇納賄，多出奸黨之罪，德勒岱不能制，亦附會之。蕭達和克親害太子，亦得以賄免。御史中丞耶律實埒上書曰：「臣前為奸臣所陷，斥竄邊郡，幸蒙召用，不敢隱默。恩賞明則賢者勸，刑罰當則奸人消，二者既舉，天下不勞而治。伏見耶律伊遜，身出寒微，位居樞要，竊權肆惡，不勝名狀，蔽先帝之明，誣陷順聖，構害忠讜，敗國罔上，自古所無。賴廟社之休，陛下獲纂成業，積年之冤，一旦洗雪，正陛下英斷克成孝道之秋，如蕭德哩特，實伊遜之黨，耶律哈嚕亦不為早辨，賴陛下之明，遂正其罪。臣見陛下多疑，故有司顧望，不切推問。伊遜在先帝朝，權寵無比，先帝若以順考為實，則伊遜為功臣，陛下豈得立邪！先帝黜逐嬖後，詔陛下在左右，是亦悔前非也。今靈骨未獲，而求之不切。傳曰：『聖人之德，無加於孝。』昔唐德宗因亂失母，思慕悲傷，孝道益著。周公誅飛廉、惡來，天下大悅。今逆黨未除，大冤不報，上無以慰順考之靈，下無以釋天下之憤，怨氣上結，水旱為沴。願陛下下明詔，求順考之瘞所，盡收奸黨，以正邦憲，快四方忠義之心，昭國家賞罰之用，然後致治之道，可得而舉矣。謹別錄順聖升遐及伊遜等事，昧死以聞。」書奉，不報。
五月，丁巳，熒惑入鬥。
庚申，尚書右僕射韓忠彥罷。忠彥為相，召還流人，進用忠讜之士，於是張庭堅、陳瓘、鄒浩、龔夬、江公望、常安民、任伯雨、陳次升、陳君錫、張舜民等皆居台諫，翕然稱為得人，然與曾布不協。至是左司諫吳材、右正言王能甫希布意，論忠彥變神考之法度，逐神考之人材，遂以觀文殿大學士出知大名府。
乙丑，臣僚上言：「神考在位凡十有九年，所作法度，皆本先王。元祐黨人秉政，紊亂殆盡，朋奸罔上，更倡迭和者，皆神考之罪人也。紹聖追復，雖已竄逐，陛下即位，仁德涵養，使之自新，一旦牽復，不以其漸，內外相應，浸以滋蔓，為害彌甚。今奸黨姓名具在，文案甚明，有議法者，有行法者，有為之倡者，有從而和者，罪有輕重，情有淺深，使有司條析區別行遣，使各當其罪，數日可畢。伏望早賜施行。」
詔：「知河南府安燾、知潤州王覿、知越州豐稷、知潁昌府陳次升，並奪職；知應天府呂仲甫，落職；故資政殿大學士李清臣，奪職，追所贈官並例外所得恩例。」
吏部侍郎張商英改刑部侍郎兼同修國史；尋又兼侍讀。
庚午，臣僚上言：「先朝貶斥司馬光等，異議害政，播告中外，天下共知。方陛下即位之初，未及專攬萬機，當國之臣，不能公平心意，檢會事狀，詳具進呈，以次牽復，今日再招人言，遂至煩紊。伏望陛下明諭執政大臣，使公共參議，詳酌事體，原輕重之情，定大小之罪，上稟聖裁，特賜行遣。如顯有欺君負國之實跡，自宜放棄，不足收恤。其間亦有幹連牽掛，偏執愚見，情非奸誣者，乞依近年普博之恩，使有自新之路，則天下之氣平，而紛紛之論息矣。」
乙亥，詔：「故追復太子太保司馬光、呂公著，太師文彥博，光祿大夫呂大防，太中大夫劉摯，右中散大夫梁燾，朝奉郎王岩叟、蘇軾，各從裁減，追復一官，其元追復官告並繳納。王存、鄭雍、傅堯俞、趙瞻、趙禼、孫升、孔文仲、朱光庭、秦觀、張茂則、范純仁、韓維、蘇轍、范純粹、吳安詩、范純禮、陳次升、韓川、張耒、呂希哲、劉唐老、歐陽棐、孔平仲、畢仲游、徐常、黃庭堅、晁補之、韓跂、王鞏、劉當時、常安民、王隱、張保、汪衍、餘爽、湯戫、鄭俠、常立、程頤、張巽等四十人，行遣輕重有差。唯孫固為神考潛邸人，已復職名及贈官，免追奪。任伯雨、陳祐、張庭堅、商倚等，並送吏部，令在外指射差遣。陳瓘、龔夬並予祠。」其司馬光等責詞，皆曾布所草定也。又詔：「應元祐並元符今來責降人韓忠彥曾任宰臣，安燾系前執政，王覿、豐稷見任侍從外，蘇轍、范純禮、劉奉世等五十七人，令並三省籍記，不得與在京差遣。」
後苑欲增葺殿宇，內侍有請以金箔為飾者，計用五十六萬七千，帝曰：「用金為箔，以飾土木，一壞不可復收，甚無謂也。」詔黜之。
丙子，詔：「應元祐以來及元符末未嘗以朋比附會得罪者，除已施行外，自今以往，一切釋而不問，在言責者亦勿復輒言。」
己卯，尚書左丞陸佃罷。佃執政，與曾布比，而持論多近恕，每欲參用元祐人才，尤惡奔競，嘗曰：「天下多事，須不次用人。苟安甯時，人才無大相遠，當以資歷序進，少緩之，則士知自重矣。」又曰：「今天下之勢，如人大病向愈，當以藥餌輔養之，須其平安。苟為輕事改作，是使之騎射也。」朝議欲更懲元祐餘黨，佃言不宜窮治。或言佃名在黨籍，不欲窮治，正恐自及耳，遂出知定州。
庚辰，以許將為門下侍郎，溫益為中書侍郎，翰林學士承旨蔡京為尚書左丞，吏部尚書趙挺之為尚書右丞。
京素與屯田員外郎孫鼛善，鼛嘗曰：「蔡子，貴人也，然才不勝德，恐詒天下憂。」及是，京謂鼛曰：「我若用於天子，願助我。」鼛曰：「公誠能謹守祖宗之法，以正論輔人主，示節儉以先百吏，而絕口不言兵，天下幸甚。」京默然。
挺之為中丞，與曾布比，建議紹述，排擊元祐諸賢，由是進居政府。
六月，己丑，祔欽成皇后神主於太廟。
辛卯，左司諫王能甫言：「曾誠家富於財，目為青錢學士，乞罷其史官。」左正言吳材言：「史官王防，在元豐勒停，又以訴理得罪，兼無出身，當罷。」是日，曾布獨對，言：「吳材緣引呂惠卿、蹇序辰等，議論不勝；王能甫乃吳安持婿，近日以安持追削職名；皆挾私怨，故以此攻曾誠、王防，欲中傷臣耳。 」帝曰：「彼責在蔡京，不幹卿事。」布曰：「臣亦知此二人乃京所薦，但以臣門下士為言路所攻，則謂臣必搖動。小人用意如此，臣實不安。方元祐之人佈滿朝廷，臣一身與眾人為敵，是時助臣者唯此三數人。今元祐之黨方去，而言者乃欲斥逐此等，是為元祐人報怨耳。」帝矍然。布因言：「張商英亦章惇門下士，王溈之乃其婿，議論之際，多與惇為比，故商英力稱引范致虛及吳材，乃其志趨同耳。若有所陳，願陛下加察。」
壬辰，減西京、河陽、鄭州囚罪一等，民緣山陵役者蠲其賦。
遼主以雨罷獵，駐散水原。
癸卯，詔：「六曹尚書有事奏陳，許獨員上殿。」
丁未，遼南院大王慎嘉努致仕。
己酉，太白晝見。
壬子，改渝州為恭州。
癸丑，詔仿《唐六典》修神宗所定官制。
封伯夷為清惠侯，叔齊為仁惠侯。
閏月，甲寅朔，更名哲宗神御殿曰重光。
己未，以提舉洞霄宮呂惠卿為觀文殿學士、知杭州，尋改揚州。
庚申，遼策試賢良。禮部郎中劉輝對策，多中時病，擢史館修撰。輝善屬文，疏簡有遠略，時稱得人。未見，卒。
辛酉，殿中侍御史錢遹言：「尚書右僕射曾布，力援元祐之奸黨，分列要塗；陰擠紹聖之忠賢，遠投散地。挈提姻婭，驟致美官；汲引儇浮，盜竊名器。愛婿交通乎近習，諸子邀結乎搢紳，造請輻湊其門，苞苴日盈私室，呼吸立成禍福，喜怒遽變炎涼。鉤致齊人之窾言，欲破紹聖之信史；曲徇法家之謬說，輕改垂世之典刑。為臣不忠，莫大於此。況日食、地震、星變、旱災，豈盛時常度之或愆，乃柄臣不公之所召。欲乞早正典刑，慰中外之望。」於是布連上章乞罪。
壬戌，詔布為觀文殿大學士、知潤州。
布於元符末，欲以元祐兼紹聖而行，故力排蔡京，逐出之。至崇甯初，知帝意有所向，又欲力排韓忠彥而專其政。無何，京已為右丞，大與布異。會布擬陳祐甫為戶部侍郎，京於榻前奏曰：「爵祿者，陛下之爵祿，奈何使宰相私其親！」曾布婿陳迪，祐甫之子也。布忿然爭辨，久之，聲色稍厲，溫益叱之曰：「曾布，上前安得失禮！」帝不悅而罷。御史遂攻之，言：「布與韓忠彥、李清臣交通為私，使其子婿吳則禮、外甥婿高茂華往來計議，共成元祐之黨。暨登相位，復與清臣析交離黨，日夜爭勝，遂攬天下之權，皆歸於已，而怨望之心逞矣。故不及半月，首罷市易，中外之人，望風希指，變法之論，相因而至。於是范純粹乞差衙前，以害神考之免役；李夷行乞復詩賦，以害神考之經術。又力引王古為戶部尚書，王覿為御史中丞，二人者，元祐之黨也，而用以掌開闔斂散之權，定是非可否之論，豈非敗壞神考之法度乎！」於是更詔布落職，提舉明道宮，太平州居住。
以刑部侍郎張商英為翰林學士。
甲子，詔：「諸路州縣官有治績最著者，命兩司、帥臣各舉一人。」
丙寅，寶文閣待制、知杭州鄒浩，改知越州。
辛未，詔曰：「朕仰唯哲宗皇帝元符之末，是生越王，奸人造非，謂非後出。比閱諸僚舊疏，適見椒房訴章，載加考詳，咸有顯證。其時兩宮親臨撫視，嬪御執事在旁，緣何外人得入宮禁殺母取子，實為不根。為人之弟，繼體承祧，豈使沽名之賊臣，重害友恭之大義。詆誣欺罔，罪莫大焉！鄒浩可重行黜責，以戒為臣之不忠者。仍檢會鄒浩元奏劄子，並元符皇后訴章，宣示中外。」
初，浩以諫立後被謫，章留中不下。元符末，還朝，入見，帝首及諫立後事，獎歎再三，問：「諫草安在？」對曰：「焚之矣。」退，告陳瓘，瓘曰：「禍其在此乎！異時奸人妄出一緘，則不可辨矣。」及蔡京用事，忌浩，欲擠之，果使其黨偽為浩奏，言劉後殺卓氏而奪其子，且多狂妄指斥語，復偽為元符皇后上皇太后表，流布中外。帝見之，大怒，遂下詔治浩之罪，貶衡州別駕，永州安置。京又使其黨為元符皇后撰謝表以上，詔並送史官。
浩初除諫職，入白其母張曰：「有言責者不可默，恐或以是詒親憂。」母曰：「兒能報國，我顧何憂！」及浩兩被竄責，母不易初意，人稱其賢。
壬申，遼降惠妃蕭氏為庶人，幽於宜州，諸弟沒入興聖宮。
遼方治耶律伊遜之黨，其首惡既以賄免，而蔓引轉及無辜。御史知雜事左企弓為辨析其冤，警巡使馬人望，奉命推究，處以平心，所活甚眾。
戊寅，知江甯府鄧祐甫，乞以府學所建王安石祠堂著祀典，從之。
壬午，追貶李清臣為武安軍節度副使。
癸未，詔：「監司、帥臣，於本路小使臣以上及親民官內，有智謀勇略可備將帥者，各舉一人。」

