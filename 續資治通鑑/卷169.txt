
春，正月，甲寅，初置財用司。詔京西湖北制置使、副，給犒沿邊戰士有差。
丁巳，雷。戊午，喬行簡請免天基節宴以答天戒，從之。
蒙古安篤爾言於宗王曰：「隴西州縣方平，人心猶貳。漢中當隴、蜀之沖，宜得良將鎮之。」宗王曰：「安反側，制盜賊，此上策也。然無以易汝。」遂分蒙古千戶五人隸之以往。安篤爾遣將南戍沔州之石門，西戍階州之兩水，謹斥堠，嚴巡邏，守禦遂固。
二月，癸未朔，以鄭性之知樞密院事，兼參知政事、禮部尚書鄒應龍為端明殿學士、簽書樞密院事兼權參知政事，左諫議大夫李宗勉為端明殿學士、同簽書樞密院事。甲申，李鳴復罷，以資政殿學士知紹興府。
乙酉，提舉洞霄宮葛洪薨。
癸巳，詔：「故參知政事宣繒，贈太師，諡忠靖。子璧，服闋日與職事官。」以嘗預定策也。又詔：「繒寶慶初元所進朕《即位事始》，悉本先帝遣訓，可宣付史館。」
丁酉，諸王官大小學教授王辰言：「蜀中舊例，乾道初，虞允文以同知樞密為四川宣撫時，汪應辰歸班。開禧間，安丙在沔州，楊輔為成都制置，旋即召還。今李埴宣撫在內，楊恢制置在外，號令未免牽制。」帝曰：「適與輔臣言，令楊恢參贊安撫矣。」辰曰：「聖算及此，全蜀之幸！」
己亥，屯田郎官王萬進對。帝曰：「卿是淮人，熟知邊事。」對曰：「臣非知兵。陸贄有言：『兵法無他，人情而已。』但以人情區處，即是兵法。」帝問其說，萬曰：「一和字，沮眾誤國。」帝曰：「和亦不可廢。」萬曰：「若專立為題則不可，要當並為戰守規模。」
癸卯，詔國子監刑進《通鑒綱目》。
初，蒙古諸府官府自為符印，僭越無度，耶律楚材請中書省依式鑄給，名器始重。時諸王貴戚，皆得自起驛馬，道路騷擾，所至需索百端；楚材復請給牌劄，定分例，其弊始革。
三月，壬子朔，詔曰：「朕更化勵精，視民如子，然內治之尚闕，致外患之未平。京、襄既被於創殘，淮、蜀重遭於侵擾。道路流離之眾，慘不聊生；室廬焚毀之餘，茫無所託；骨肉罹於荼毒，丁壯困於轉輸。嗟汝何辜，由吾不德！幸天人猶助於信順，將帥悉力以捍防，雖烽燧之甫停，柰瘡痍之未復。肆頒煥號，用慰群情。發粟以賑貧，蠲租而已責，血戰之士，當議優恩，死事之家，宜加恤典。或乘時而嘯聚，或失律而逋逃，咸與惟新，同歸於治。」
丙辰，詔：「別之傑募二萬人，屯公安、峽州，許晟大募三千人，屯岳州，其廩給等費所合科撥，條具以聞。」
己未，戶部侍郎兼權兵部尚書、知臨安府趙與懽言：「端平以來，陛下明詔侍從、台諫各舉文武大小之臣，應詔者不謂不多，其間豈無魁特奇傑之人！望申命大臣，集侍從、台諫於都省，以前所薦員，僉謀公議，量才授任，不必拘以資格。若夫內之宰執、侍從、三衙、環尹，外之列屯將帥，又擇其才望之相上下者，儲之以備緩急，庶無乏才之歎。」從之。
乙亥，資政殿學士魏了翁卒，諡文靖，賜第宅於蘇州。
蒙古主以奇徹部長巴齊瑪克負固，命皇侄莽賚扣、諸王巴圖征之。臨行，語之曰：「聞馬齊瑪克有膽氣，蘇布特亦有膽勇，可命為先鋒。」蘇布特進戰屢勝，擄巴齊瑪克妻子於袞騰吉期海，巴齊瑪克遁入海島。會大風刮海水去，其淺可渡。莽賚扣曰：「此天開道與我也。」遂進屠其眾，擒巴齊瑪克。命之跪，巴齊瑪克曰：「我為一國主，豈苟求生！且身非駝，何以跪人為！」乃囚之，巴齊瑪克謂守者曰：「吾之竄入於海，與魚何異！然終見擒，天也！今水還期且至，軍宜早還。」莽賚扣聞之，即班師，而水已至，後軍有浮渡者。莽賚扣復進圍俄羅斯默齊斯城。破之。
夏，四月，壬辰，以保康軍承宣使貴謙為保康軍節度使；武康軍承宣使、提舉神祐觀輿芮為武康軍節度使，提舉萬壽觀。
校書郎劉漢弼言荊、襄制閫當在江陵。帝問收復襄陽之策，對曰：「制使若在江陵，則事權重，收復尚可圖也。」帝然之。甲申，左司諫曹豳言：「陛下以方面付三閫，而和戰之議，私自矛盾，憂未艾也。史嵩之在淮西，用清野之說，敵未至而民先罹其禍，用撒花之說，民欲戰而禁其不得往，蓋以和誤國也。趙葵在淮東，定遠之破，近在鄰境，六合之破，政在屬部，葵乃閉城自守，不出一兵援之，是畏怯以辱國也。陳韡在金陵，曠口之衄，天殆少警之，議者乃謂敵兵之難當，非如盜賊之易制。今宜責嵩之以收復襄陽，為江陵捍蔽；經理上流，為下流防拓；葵則結鄰閫以禦哨騎，備舟師以防海道；韡則以沿江並領淮西，以安淮東。若秋、冬可以遏敵，乃為報郊。」帝然之。
五月，壬申，行都大火，延燒民廬五十三萬。魷酉，詔蠲臨安府城內外征一月。甲戌，避正殿，減常膳。丙子，出內庫緡錢二十萬給被焚之家。
辛巳，詔求直言。士民上書，咸訴濟王之冤。
初，進士潘牜方對策曰：「陛下承體先帝，歸德匹夫，何異為人子孫，身荷父母劬勞之賜，乃指豪權悍婢為恩私之地！欲父母無怒，不可得也。」又曰：「陛下手足之愛，生榮死哀，反不得視士庶人。此如一門之內，骨肉之間，未能親睦，是以僮僕疾視，鄰里生侮。宜厚東海之封，襲淮南之士，以致人和。」語多追咎史彌遠，彌遠雖死，徒黨尚盛，於是侍御史蔣峴，謂火災天數，何預故王！遂疏劾起居舍人方大琮、正字王邁、編修劉克莊等鼓煽異論，並斥牜方性同逆賊，語涉不順，請皆論以漢法。自是群臣無復敢言濟王之冤者。
監都進奏院史彌鞏上言：「人倫之變，世孰無之？陛下友愛之心，亦每發見。洪諮夔所以蒙陛下殊知者，謂霅川之變，非濟邸之本心，濟邸之死，非陛下之本心，深有以契聖心耳。矧以先帝之子，陛下之兄，乃使不能安其體魄於地下，豈不幹和氣、召災異乎！」彌鞏為彌遠從弟，心非彌遠所為，不登彌遠之門者三十年，人皆重之。旋出提點江東刑獄。
樞密院編修官徐鹿卿上疏，略曰：「臣聞不可玩者，上天之怒，不可忽者，人心之疑。知所以解人心之穎，則可以息天地之怒矣。陛下嗣承丕緒，十有四年，其間災異，何所不有，三變為尤大，辛卯之災，人以為權臣專擅之應，陛下方且念其羽翼之功，潛晦陰芘，於是天怒不息而警之以喪師失地之變。三京之敗，人以為諸臣狂易所致，顧乃委曲調護，三年始下哀痛之詔，於是天怒未息，而警之以迅雷之威。明禋之異，人以為燮理者所致，陛下雖能逐一宰臣，然舛政宿弊，大率多仍其故，於是天怒不息，而鬱攸之警至於再矣。火迫於開元、陽德之宮，獨不之毀，豈非天以彰我甯宗盛德，以警動陛下之心乎？此眾心之所疑也。椒房之親，濫邀節鉞之華，恩寵先之，火亦先之，眾心所以重疑也。貴親懿戚，人頗譏其幹請之數，火越兩河而徑趨之，眾心所以愈疑也。今御筆時至於中書，宣諭或及於要地，事關封駁，不免留中，方面置局，以行屬托，每有科降，樁留供賞，此錢此物，歸之誰乎？除目未頒，已有謂某為某邸之客，某登某人之門，既而有吻合者矣。除目既下，則又曰某出於懿旨之丁寧，某出於御劄之訓諭，雖卑官小職，有不能不然者矣。伴食故臣，生無錙銖之勞，沒乃論定策之功。潛邸外姻，豈不可薄加恩數，而參錯於邊方守卒之任！臣以為不窒交通之路，則謗不解，不杜僥倖之門，則謗不解，天之所以怒也！」會方大琮、王邁、劉克莊以言事黜，鹿卿贈以詩，言者並劾之，出知建昌軍。
六月，甲午，詔以「盛暑，錄臨安府繫囚。常所不原者，俟約法，餘隨輕重裁決。大理寺、三衙門、二赤縣亦如之。著為令。」
丙午，詔以「新如黃州、淮西安撫李壽朋，被命已三閱月，不即便道之官，乃還家安坐。秋防在近，不知體國，人皆若此，緩急何賴！可奪三官，建昌軍居住。」
先是蒙古侍臣托驩，請簡天下室女，詔下，耶律楚材尼之不行，是月，左翼諸部訛言括民女，蒙古主怒。楚材進曰：「向選女二十有八人，足備使令。今復選拔，臣恐擾民，欲覆奏耳。」蒙古主良久曰：「可罷之。」左翼褚都訛言括民女，蒙古主怒，因括以賜麾下。
秋，七月，己未，詔淮西制參李曾伯等各進秩一等，以去冬敵兵侵合肥、浮光，遣援有勞也。
八月，甲申，追封趙汝遇為福王。
癸巳，以李鳴復參知政事，李宗勉簽書樞密院事。
金亡，士人多流寓東平，甯子貞周給之，擇其才者，薦於行台嚴實。由是劉肅、李昶皆見用。掌書記徐世隆，亦勸實收養寒素，四方之士，聞風而至，故東平一時人材多於他鎮。實以濟陰商挺為諸子師，以永年王磐為諸生師。既而迎元好問校試諸生文，預選者閻復、徐炎、李謙、孟祺四人，後皆知名。
耶律楚材言於蒙古主曰：「制器者必用良工，守成者必用儒業。儒臣之業，非積數十年，殆未易成也。」蒙古主曰：「果爾，可官其人。」楚材請校試之。乃命稅課使劉中隨郡考試，以經義、詞賦、論分為三科，作三日程，專治一科，能兼者聽，但以不失文義為中選。儒人被俘為奴者，亦令就試，其主匿弗遣者死。得東平楊奐等四千三十人，免為奴者四之一。楚材又請一衡量，立鈔法，定均輸，庶政略備。
九月，壬子，刑部侍郎兼侍講李大同言：「陛下念祖宗付託之重，肆頒御筆，令宗司參酌彝典，建置內學，選育宗賢。臣謂取之屬籍，必其家庭之習尚，父兄之教詔，薰然有和平之氣，藹然有禮義之風。師保之官，所以養成其器業，必耆德靖重，有可象之儀，經學通貫，有開明之益。若宮嬪之為保姆，內臣之為承直，亦必年齒老成，稟資純厚之人。蓋內學之建，非王邸講授比，當置教官三四員，日輪一人，晨入暮出，不許無故輟講。庶宗賢與正人居而德性成矣。」
先是帝欲建內小學，令選宗子十歲以下質美者以聞。丁巳，遂建學，置教授二員，選宗室子俾就學。戊午，太常丞兼金部郎官陳煜，言內學教導之職，當重其選，帝曰：「難其人。」煜奏：「師儒之官，不但講授，當隨事規益，養成德器。」
庚午，詔淮東制置使趙葵計度邊事已，措置奏聞。
蒙古諸將由八柳渡河，入汴城，過臣劉甫置酒大慶殿。塔斯曰：「此故金主所居，我人臣也，不敢處此。」遂宴於甫第。
冬，十月，蒙古宗王昆布哈圍光州，史天澤先破其外城；攻子城，又破之，進次復州。南師以舟三千鎖湖面為柵，天澤曰：「柵破則復將自潰。」親熱桴鼓，督勇士四十人攻之，不逾時，柵破，復州降。進攻壽春，天澤獨當一面，南師夜出斫營，天澤手所擊殺無數，麾下兵繼至，悉擁南師入淮水。
昆布哈攻黃州，孟珙引師救卻之。遂攻安豐，杜杲繕完守禦。蒙古以火攻，焚樓櫓，杲隨陷隨補。蒙古招敢死士為巴圖魯，攻城以自效，杲募善射者，用小箭射其目，巴圖魯多傷而退。蒙古填濠為二十七壩，杲分兵扼壩，蒙古乘風縱火。俄而風雪驟作，杲募壯士奪壩路，士皆奮躍力戰。會池州都統制安豐呂文德突圍入城，合力捍禦，蒙古兵遂引還。
文德魁梧勇悍，嘗鬻薪城中，趙葵見其遣履，長盡有咫，異而訪之，值文德出獵，暮，負虎、鹿各一而歸。召置帳下，累功，超遷軍職。
蒙古兵攻夔府。蜀兵陳江之南岸，蒙古千戶郝和尚選驍勇九人，乘輕舸先登，橫馳陳中，既出復入，蜀兵大敗。
十一月，丙辰，詔湖南帥臣趙師恕進兩秩，以平衡州酃縣寇也。
甲子，樞密副都承旨起以夫言：「臣嘗曆考《春秋》與歷代志紀，日食為咎，食淺者禍淺，食深者禍深，大要在修德政以弭之。乃季冬朔日，歷家預言日食將既。夫日食，猶曰古所有之異也。然日與金木水火四星俱躔於鬥，食將既。則四星俱見，日中見鬥，則古之所無之異也。鬥分屬吳，禍福有歸。望陛下亟側身修行，則太陽當為之不虧。不則如占者言，咎已著明，禍必隨應。宗社事重，生靈事重，可不念哉。」
丙寅，詔權免明年正旦朝會。辛未，損膳，避朝。乙亥，大赦。
十二月，戊寅朔，日有食之。
樞密副都承旨兼右司郎官王伯大言：「今天下大勢，如江河之決，日趨日下而不可挽。其始也，搢紳之論，莫不交口誦詠，謂太平之期可喬足而待也。未幾而以治亂安危之幾為言矣，又未幾則置治安不言而直以危亂言矣，又未幾則置危亂不言而直以亡言矣。嗚呼！以亡為言，猶知有亡也，今也置亡而不言矣。人主之患，莫大乎處危亡而不知；人臣之罪，莫大乎知危亡而不言。
「陛下親政，五年於茲，盛德大業未能著見於天下，而招天下之謗議者，何其藉藉而未已也！議逸欲之害德，則天下將以陛下為商紂、周幽之主；議戚宦近習之撓政，則天下將以朝廷為恭、顯、許、史、武、韋、仇、魚之朝；議奸儔佞朋之吳國，則天下又將有漢黨錮、元佑黨籍之事。數者皆犯前世危亡之轍，忠臣志士憤激言之。陛下雖日禦治朝，日親儒者，日修詞飾色，而終莫能弭天下之議。言者多，聽者厭，天是厭轉而為疑，疑增而為忿，忿極而為愎，則罪言黜諫之意已藏伏於陛下之胸中，而凡迕己者皆可逐之人矣。彼中人之性，利害不出於一身，莫不破崖絕角以阿陛下之所好；其稍畏名義者，則包羞閔默而有跋前疐後之憂；若其無所顧戀者，則皆攘袂遠引，不願立於朝矣。
「陛下試反身而自省曰：吾之制行，保無有屋漏在上、知之在下者乎？徒見嬖昵之多，選擇未已，排當之聲，時有流聞，則所謂精神之內守，血氣之順軌，未可也。陛下又試於宮閫之內而加省曰：凡吾之左右近屬，得無有因微而入，緣形而出，意所狎言，不復猜覺者乎？徒見內降幹請，數至有司，裡言除官，每實人口，則謂浸潤不行，邪徑已塞，未可也。陛下又試於朝廷政事之間而三省曰：凡吾之諸臣，得無有讒說殄行，震驚朕師，惡直醜正，側言敗度者乎？徒見剛方峭直之士，昔者所進，今不知其亡，柔佞闒茸之徒，適從何來，遽集於此，則謂舉國皆忠臣，聖朝無闕事，未可也。
「未以陛下之好惡取捨，無非有招致人言之道；及人言之來，又復推而不受；不知平日之際遇信任者，肯為陛下分此謗乎？無也。陛下誠能布所失於天下，而不必為之曲護，凡人言之所不貸者，一朝赫然而心去之，務使蠹根盡去，孽種不留，如日月之更，如風雨之迅，則天下之謗自息矣。陛下何憚何疑而不為此哉！」
己亥，詔罷天基節上壽。
壬寅，詔衡州置雄楚軍五百人。
丙午，出豐儲倉萬石，贍臨安貧民。
蒙古耶律楚材薦楊奐為河南路徵收課稅所長官兼廉訪使。奐將行，言於楚材曰：「僕誤蒙不次之用，以書生而理財賦，已非所長，況河南兵荒之後，遺民無幾，烹鮮之喻，正在今日，急而擾之，糜爛必矣。願假以歲月，使得撫摩瘡痍，以為朝廷愛養基本萬一之助。」楚材甚善之。奐既至，以簡易為治，按行境內，親閱監務，月課有以增額言者，奐責之曰：「剝下欺上，汝欲我為之耶！」即減元額四之一。公私便之。
嘉熙二年蒙古太宗十年春，正月，戊申朔，詔：「侍從、台諫、卿監、郎官、帥臣、監司及前宰執、侍從，舉曉暢兵機、通練財計者各二人；三衙及諸軍都副統制舉堪充將材者二人。」
以吏部尚書兼給事中餘天錫為端明殿學士、同簽書樞密院事。
己未，詔：「淮西被兵日久，近令荊湖制置使史嵩之應援黃州，淮東制置使趙葵應援安豐，俱能命將出師。捷收上聞，朕深嘉歎，可令學士降詔獎諭。有功將士姓名，令制司等第具上推賞。光州、信陽二城，並當乘勝共圖克復。」
辛酉，以華文閣學士史嵩之為端明殿學士，視執政恩數；寶章閣學士趙葵為刑部尚書；制置並如舊。孟珙而下，遷轉各有差。
二月，甲申，知蘄州張可大伏誅，知安慶府李士達除名，編管雷州；以棄城宵遁也。
丁亥，以大理寺少卿朱揚祖為蒙古押伴使。
庚寅，以史嵩之為參知政事，督視京西、荊湖南北、江西路軍馬。
癸巳，大宗正丞賈似道言：「北使將至地界，名稱歲例，宜有成說。」又奏：「裕財之道，莫急於去贓吏，藝祖治髒吏，杖殺朝堂；孝宗真決刺面。今日行之，則財自裕。」
戊戌，詔：「近覽李埴奏，知蜀漸次收復。然創殘之餘，綏靖為急。宜施蕩宥之澤，以示憂顧之懷，可令學士院降德音。淮西被兵，近已獲捷，亦合一體施行。」
蒙古使王檝入見，議歲幣、銀絹各二十萬。李宗勉言：「輕諾者多後患，當守元約。然比之開禧時物價騰踴，奚啻倍蓰矣！」史嵩之力主和議。宗勉言：「使者可疑者三。嵩之職在督戰，如收復襄、光，扼施、澧，招集山砦，保固江流，皆今所當為。若所主在和，則凡有機會可乘，不遠退縮之意，必致虛損歲月，坐失事功。」
三月，丁未朔，詔安集淮、蜀軍民。
戊申，以將作監周次說為蒙古通好使，濠州團練使、左武衛將軍張勝副之。
己未，以著作郎兼權工部郎官李心傳為秘書少監、史館修撰，修高宗、孝宗、光宗、甯宗四朝國史實錄。
辛酉，以史嵩之兼督視光、蘄、黃、夔、施州軍馬。
夏，四月，庚寅，都省言：「國計軍需，多仰鹽課。乾道以來，歲額六十五萬有奇。自鈔法變而請買稀少，亭戶失業。請飭江淮諸司、諸屯，毋得私買浮鹽，令提舉司復亭場，委官屬依直收買，是利歸公上。或以贍軍為辭，當核實以聞。」從之。
戊戌，詔：「戶部及財用司，應折帛、沙田、酒息、鹽袋、租穀、絲絹錢，團田沒官田米未催者，悉行拘催，歲終較其數而殿最之。」
閏月，丁卯，右司郎官傅康言：「陛下更化之初，嘗置局會計財賦，當時版曹以合發上供之數置籍應詔，今殿最法是也」凡州郡之出納，則不與知焉。請朝廷給降印冊，別其窠名，頒之漕司，下之州郡，每季以冊上於朝，會萃為收，藏之計簿房，命近臣董其事。」從之。
壬申，賜進士周坦以下四百二十三人及第、出身。
五月，辛巳，太白晝見。
癸未，以李鳴復知樞密院事兼參知政事，李宗勉參知政事，餘天錫簽書樞密院事。
甲申，喬行簡言：「兵財二端，尤今急務。欲以兵事委之鳴復，財用委之宗勉，楮幣委之天賜；凡有利病，各務討論，有當聚議者，容臣參酌，然後施行。」從之。
以布衣錢時、成忠郎吳如愚講道著書，隱居不仕，足勸後學，時特補迪功郎，如愚換授從事郎，並充秘閣校勘；喬行簡薦之也。
六月，蒙古築圖蘇湖城，作迎駕殿。
蒙古貴近臣譖耶律楚材違制庇逃軍，蒙古主怒，系楚材；既而自悔，命釋之。楚材不肯釋縛，進曰：「臣備位公輔，國政所屬。陛下初令系臣，以有罪也；當明示百官，罪在不赦。今釋臣，是無罪也；豈宜輕易反覆，如戲小兒！國有大事，何以行為！」蒙古主曰：「朕雖為帝，寧無過舉耶？」乃溫言以慰之。楚材因陳時務十策，曰信賞罰，正名分，給俸祿，官功臣，考殿最，均科差，選工匠，務農桑，定土貢，制漕運，皆適於時務，悉施行之。
秋，七月，甲戌朔，以霖雨，詔求真言。
庚寅，釋中外杖以下囚，蠲贓賞錢。
八月，癸亥，詔：「朕親覽中外臣僚封事，多有可采。後省看詳，有切朕躬、關時政者，節錄奏聞，當議行，仍與旌賞。」
蒙古徵收課稅使陳時可、高慶民等言諸路旱蝗，詔免今年田租，仍停舊未輸納者，俟豐歲議。
蒙古太原路轉運使呂俊、副使劉子俊，以贓抵罪。蒙古主責耶律楚材曰：「卿言孔子之道可行，儒者為好人，何故乃有此輩？」楚材對曰：「君父教臣子，亦不欲令陷不義。三綱、五常，聖人之名教，有國家者莫不欲之！如天之有日月也。豈得緣一夫之失，使萬世常行之道見廢於我朝乎！」蒙古主意乃解。
九月，壬午，熒惑犯權星。
蒙古宴群臣於行宮，塔斯大醉。蒙古主語侍臣曰：「塔斯神已逝矣，其能久乎！」逾年，果卒。
蒙古察罕帥兵號八十萬圍廬州，期破廬，造舟巢湖以侵江左，於壕外築土城六十里，鑿兩壕，攻縣數倍於攻安豐時；杜杲竭力守禦。蒙古築壩，高於城樓，杲以油灌草，即壩下焚之，皆為煨燼。又於串樓內立雁翎七層，俄砲中壩上，眾驚，杲乘勝出戰，蒙古敗走，杲追晞數十里。又練舟師扼淮水，遣其子庶監呂文德、聶斌伏精銳於要害；蒙古不能進，遂引軍歸。詔加杲淮西制置使，獎諭有功將士，賞賚有差。
冬，十月，己酉，戶部尚書趙與懽言：「暴風淫雨，害於粢盛，浙江東、西，室廬漂蕩，願下哀痛之詔，遣賙恤之使，遍行諸道許以便宜施惠。」從之。
丁卯，監察御史曹觱言：「蒙古之興，勞聖慮者五年矣。聘使往來，謂息兵有期。秋風未高，合肥已受重圍，和安在哉！願陛下移畏敵者畏天，易信和者而信守，則天佑人助矣。」
淮東總領吳潛言：「宗子時更，部集淮東、西流民約十餘萬口，團結十七砦內強壯二萬，可籍為兵，近調千百人為合肥之援，請與補官。」從之。
蒙古建太極書院於燕京。
時周敦頤之名未至河朔，楊惟中用師於蜀、湖、京、漢，得名士數十人，乃收集伊各諸書，載送燕京。及還，與姚樞謀建太極書院及周子祠，以程顥、程頤、張載、楊時、遊酢、朱熹配食，請趙復為師，王粹佐之，選俊秀有識度者為道學生。由是河朔始知道學。
十一月，己卯，戒飭百官。
衍聖公孔元措言於蒙古主曰：「今禮樂散失，燕京、南京等處，亡金太常故臣及禮冊、樂器，多有存者，請降旨收錄。」蒙古主從之，命各路管民官，如有亡金知禮、樂舊人，可並其愛屬徙赴東平，令元措領之，於本路稅課給其食。
十二月，壬寅朔，詔並淮東、西、湖廣總所、四川茶馬制置司，犒賞諸擺鋪兵。
丙午，光州守臣董世臣伏誅，司戶柳具舉配海外，以其棄城降敵也。
甲寅，兵部郎官范應鈴面對，帝問廣中諸郡，應鈴云：「雖不及昔，然亦可為。但去天萬里，人不守法，二十五郡各得一廉太守，民自受惠。且如宜州卒莫通等叛，提刑張琮親往招安，通等聞是宜州舊守，即叩頭出降：此太守得人之效。」帝然之。
戊辰，詔：「諸路和糴，給時直，平概量，毋得科抑，申嚴秋苗苛取之禁。」
起李韶為禮部侍郎，辭，不允，詔所在州軍護送至闕。史嵩之遣人謂韶曰：「無言濟邸、宮媼、國本。」韶不答，上疏曰：「臣生長淳熙初，猶及見度江盛時，民生富庶，吏治修舉。事變少異政歸私門：紹定之末，元氣索矣。端平更化，陛下初意，豈不甚美！國事日壞，其人或死或罷，莫有為陛下任其責者，考論至是，天下事豈非陛下所當自任而力為乎？左氏載史墨言，魯公世從其失，季氏世修其勤，蓋言所由來者漸矣。陛下臨御日久，宜深思熟念，威福自己，誰得而盜之哉！合此不為，悠悠玩愒，乃幾於左氏所謂世從其失者。」蓋以世卿風嵩之也。疏出，嵩之不悅，曰：「治《春秋》人下語毒。」時人與杜范稱為「李杜」
蒙古諸勳貴，以嚴實久鎮東平，議裂其地為十，分封勳貴，各私其入，與有司無相關。先是實遣奏差官王玉汝至京師，適聞其議，慨然曰：「若是，則嚴公事業，存者無幾矣。」夜靜，哭於耶律楚材帳後；明日，召問其故，曰：「玉汝為嚴公之使，今嚴公之地公裂而不能救，無面目還報，將死此荒寒之野，是以哭耳。」楚材使詣蒙古主前陳訴，玉汝進言曰：「嚴實以三十萬戶歸朝廷，崎嶇兵間，三棄其家，卒無異志，豈與迎隆者同？今裂其土地，析其人民，非所以旌有功也。」蒙古主嘉玉汝忠款，且以其言為直，由是地得不分。
春，正月，癸酉，以喬行簡為少傅、平章軍國重事，進封益國公；李宗勉為左丞相兼樞密使；史嵩之為右丞相兼樞密使，督視兩淮、四川、京湖軍馬；餘天錫參知政事；吏部尚書兼給事中游侶為端明殿學士、同簽書樞密院事。
丙戌，詔曰：「朕臨御十有六載，願治徒勤；責成二三大臣，課效猶邈。法元祐尊大老之典，特諮重事於平章；遵紹興並二相之規，蓋欲相應於表裡。毋狃舊習，毋玩細娛。」
戊戌，詔：「四川連年擾攘，州縣闕官，其赴銓人，年二十已上者免試，發還漕司，簾引放行，注授一次。」
蒙古主素嗜酒，晚歲尤甚，耶律楚材屢諫，不聽；乃持酒槽鐵口進曰：「麴櫱能腐物，鐵尚如此，況五臟乎！」蒙古主悟，語近臣曰：「汝曹愛君憂國之心，參若此乎？」賞以金帛，敕近臣日進酒三鐘而止。
蒙古富人劉廷玉等以銀一百四十萬撲買天下課稅，耶律楚材曰：「此貪利之徒，罔上虐下，為害甚大。」奏罷之。
楚材嘗曰：「『興一利不如除一害，生一事不如省一事』，任尚以班超之言平平耳，千古之下，自有定論。後之負譴者，方知吾言之不妄也。」
二月，壬寅，以餘天錫兼同知樞密院事。
丙午，以史嵩之依舊兼都督江西、湖南軍馬。
癸丑，詔：「朕比命相臣，往開督府，兩淮、西蜀，相距迢遙，要須脈絡貫通，易於運掉。其諸制閫、監司、帥守、戎師等，宜皆同心協力，毋徇己私。」
丁卯，以史嵩之都督江淮、京湖、四川軍馬。
三月，癸未，出豐儲倉米二十萬石，賑糶臨安貧民。
壬辰，決中外繫囚。
癸巳，雨雹。甲午，避正殿，損常膳，令中外臣僚講求闕政。
孟珙與蒙古三戰，遂覆信陽軍及樊城、襄陽，尋又復光化軍，息、蔡亦降。珙因上奏曰：「取襄不難，而守為難，非將士不勇也，非軍馬器械不精也，實在乎事力之不給爾。襄、樊為朝廷根本，今百戰而得之，當加經理，如護元氣，非甲兵十萬，不足分守。與其抽兵於敵來之後，孰若保此全勝！上兵伐謀，此不爭之爭也。」乃以蔡、息降人置忠衛軍，襄、郢降人置先鋒軍。
夏，四月，庚子朔，再決中外繫囚，杖以下釋之。
辛丑，知臨安府趙與懃言：「潮齧江岸，近諭改作石堤。乞備材石，役軍兵，庶可修築。」帝曰：「卿宜更留意。尋詔：「覽所圖江面坍損尤多，可答刂下兩司，募人夫並力修築，責以限期，嚴立賞罰，如王延世之法，疾速施行，毋更弛慢。」
以不雨，復詔州縣賑流民，決繫囚，蠲贓賞錢。庚戌，以雨未通濟，復詔決中外繫囚，原減有差。
庚申，詔：「流民艱食，令逐路漕司、常平司下州縣，多方存恤。其經戰陣處，有遺骸能掩藏者，量與給賜，仍核其實以聞。」
丁丑，帝問蜀事，聞四月哨騎未已，宰執言所傳果如此，夔門重地，尤當加意。又言：「戰功冒濫，有一年喝轉八九官者，人多假此忝躐科第。請照會遊侶之請，應軍功補官人，須令依舊從軍。」帝然之。
庚辰，以久不雨，再決中外繫囚。
丙戌，吏部郎中侯子震進對，詔蠲端平三年民畸零租。
五月，己亥朔，詔以江潮為沴，命趙與懽知臨安府、浙西安撫使，專任修築塘岸，以防沖決，仍令兩浙運副曾穎秀極力協助。
六月，庚子，以崔與之力辭相位，授觀文殿大學士、致仕。
蒙古兵攻重慶。丙寅，詔曰：「秋防將近，邊警日聞。朕既命宰臣以督師，正藉諸閫之協濟，所宜一乃心力，同應事機。四川急則荊閫援之，和、濡急則江閫援之，真、泰急則淮閫援之，務要脈絡貫通，毋或秦、越相視！」
秋，七月，戊辰朔，命諸路提舉常平司，下所部州縣捕蝗。
庚寅，詔：「戶部申嚴州縣受租苛取之禁，諸路轉運司察其違者劾之。」
蒙古以山東諸路災，免其稅糧。
八月，戊戌，以潮患，告於天地、宗廟、社稷、宮觀。
以遊侶為參知政事，禮部尚書許應龍為端明殿學士、簽書樞密院事，諫議大夫林略為端明殿學士、同簽書樞密院事。
辛卯，以楮輕，詔：「戶部下諸路州軍，應稅賦征榷，其一半見錢，聽民間以全會折納，嚴戢欺抑等弊。監司、御史臺察其違者劾之。」
九月，己卯，朝獻景靈宮。庚辰，朝饗太廟。辛巳，大饗於明堂，大赦。
戊子，詔川、廣監司，以十一月按部，理囚徒。
辛卯，以江、湖、浙東、建、劍、汀、邵旱傷，詔：「諸路提舉常平司，核所部州縣常平義倉之儲，以備賑濟。仍敕制、總司，今後毋輒移用，違者坐之。」從左司諫徐榮叟請也。
陳韡斬殿司崔福，以其不從本司調遣也。初，福從趙葵收李全有功，名重江淮，時論以良將難得，而韡以私忿殺之。
冬，十月，庚申，許應龍、林略罷。
詔出封樁庫祠牒三百道，下江東憲司，賊饒、信、南康三郡旱傷之民。
十一月，丙子，以兵部尚書范鐘為端明殿學士、簽書樞密院事。
戊寅，給諸軍薪炭錢，出戍者倍之。
十二月，己未，觀文殿大學士、致仕崔與之薨，贈少師，封南海郡公，諡清獻。
孟珙諜知蒙古塔爾海等帥眾號八十萬南下，策其必道施、黔以透湖、湘，乃請粟十萬石以給軍餉，以二千人屯峽州，千人屯歸州。命弟瑛以精兵五千駐松滋，為夔聲援，增兵守歸州隘口萬歸州，命弟瑛以精兵五千駐松滋，為夔聲援，增兵守歸州隘口萬戶穀。及蒙古至，珙密遣諸將禦之，又以千人屯施州。蒙古既入蜀，珙增置營寨，分佈戰艦，遣兵間道抵均州防遏，且設策備禦。未幾，蒙古渡萬州湖灘，施、夔震動。珙兄璟，時知峽州，帥兵迎拒於歸州大埡寨，勝之，遂復夔州。
初，耶律楚材定蒙古課稅銀額，每歲五十萬兩；及河南降，戶口滋息，增至一百十萬兩。至是，回回部人溫都爾哈瑪爾請以二百二十萬兩撲買之，楚材持不可，曰：「雖取五百萬兩亦可得。不過嚴設法禁，陰奪民利耳。」反復爭論，聲色俱厲，言與涕俱。蒙古主曰：「爾欲搏鬥耶？」又曰：「爾欲為百姓哭耶？姑令試行之。」楚材力不能止，乃太息曰：「民之困窮將自此始矣！」

