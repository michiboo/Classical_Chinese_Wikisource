
九月，癸丑，詔三司，以河北秋稼甚登，其出內藏庫緡錢一百萬，助糴軍儲。
壬戌，知諫院楊畋、司馬光等言：「故事，凡臣僚上殿奏事，悉屏左右內臣，不過去御座數步，恐漏泄機事，非便。」詔：「自今止令禦藥使臣及扶侍四人立殿角以備宣喚，餘悉屏之。」
司馬光復奏請早定繼嗣曰：「臣不敢望陛下便正東宮之名，但願陛下自擇宗室仁孝聰明者，養以為子，官爵居處，稍異於眾人，天下之人，皆知陛下意有所屬，以系遠近之心，願果斷而速行之。」
初，韓琦既默喻光所言，後十日，有詔令與殿中侍御史裡行陳洙同詳定行戶利害，洙與光屏人語曰：「日者大饗明堂，韓公攝太尉，洙為監察，公從容謂洙曰：『聞君與司馬君實善，君實近建言立嗣事，恨不以所言送中書，欲發此議，無自發之。』行戶利害，非所以煩公也，欲洙見公達此意耳。」於是光復具奏，且面言：「臣向者進說，陛下欣然，意謂即行。今寂無所聞，此必有小人言『陛下春秋鼎盛，何遽為此不詳之事！』小人無遠慮，特欲倉卒之際，援立所厚善者耳。 『定策國老』、『門生天子』之禍，可勝言哉！」帝大感悟，曰：「送中書。」光至中書，見琦等曰：「諸公不及今定議，異日禁中夜半出寸紙以某人為嗣，則天下莫敢違矣。」琦等皆拱手曰：「敢不盡力！」
洙尋具奏，乞擇宗室之賢者立以為後。既發奏狀，謂家人曰：「我今日入一文字，言社稷大計，若得罪，大者死，小者貶竄，汝輩當為之備。」下奏狀者未返，洙得病暴卒。御史中丞王疇等乞優加賻贈，與一子官，賜錢十萬。
時知江州呂誨亦上言曰：「臣竊聞中外臣僚以聖嗣未立，屢有密疏，請擇宗人。伏望陛下念根本之重，為宗廟之計，檢會前後臣僚奏議，廷對大臣，審擇宮邸，以親以賢，稽合天意。萬一奸臣陰有附會，陽為忠實以緩上心，此為患之最大者，不可不察也。」
冬，十月，壬午，樞密院請「自今前後省內臣人仕，並理三十年磨勘；已經磨勘者，理二十年；其以勞得減年者，毋得過五年。」
初，沙苑闕馬，秦州置場，以券市之。內侍李繼和初領其職，不數月，得馬千數。梁適薦之，詔減磨勘三年。舊制，內侍入仕，二十年始得磨勘；自是有以勞進官者，皆引繼和為例，故有是奏。詔從之。
詔太常禮院修《諡法》。初，本院言：「今所用《諡法》，乃雍熙年中所定，其間字數，比賀琛、沈約、王彥威所錄多舛誤，請別編修。」從之。
丙戌，詔京西、淮、浙、荊湖增置都同巡檢。
壬辰，起復前右衛大將軍、岳州團練使宗實為秦州防禦使、知宗正寺。
初，司馬光既以所上章送中書，內復出知江州呂誨章。宰相韓琦與同列奏事垂拱殿，讀光、誨二章，未及有所啟，帝遽曰：「朕有此意久矣，但未得其人。」因左右顧曰：「宗室中誰可者？」琦曰：「此事非臣等所可議，當出自聖擇。」帝曰：「宮中嘗養二子，小者甚純，近不惠；大者可也。」琦請其名，帝曰：「宗實，今三十許歲矣。」議定，將退，琦復奏曰：「此事甚大，臣等未敢施行。陛下今夕更思之，來日取旨。」明日，奏事垂拱殿，又啟之，帝曰：「決無疑矣。」琦曰：「事當有漸，容臣等商量所除官。」時宗實猶居父喪，乃議起復秦州防禦使、知宗正寺。帝喜曰：「甚善！」琦又曰：「事不可中止，陛下斷以不疑，乞從內批出。」帝曰：「此豈可使婦人知之，只中書行可也。」遂降此詔。
帝自至和末得疾，廷臣多請早立嗣，帝悉未許，如是五六年，言者亦稍怠。琦嘗獨請建學內中，擇宗室之謹厚好學者升於內學，冀得親賢。因屬大事，欲以此感動帝意，乘間即言宜早立嗣。帝曰：「後宮一二將就館，卿且待之。」後皆生皇女。一日，琦取《漢書·孔光傳》懷之以進，曰：「漢成帝無嗣，立弟之子。彼中才之主，猶能如是，況陛下乎！願以太祖之心為心，則無不可者。」於是因光等言，卒成帝意。
癸巳，以諸王宮侍講、屯田員外郎、編校書籍長垣王獵為宗正寺伴讀。獵為宮僚凡十三年，於宗實有輔導功，故首用之。
初，吳奎在翰林，薦獵可任經筵、文館之職。宰相韓琦指獵名謂執政曰：「惟此人與孟恂不通私謁，足見其有守。」恂時為都官郎中，遂與獵並除編校書籍。
戊戌，以太廟南舊府司為知宗正寺廨宇。
十一月，丁巳，起復右衛大將軍、秦州防禦使、知宗正寺宗實上表請終喪，帝以問韓琦，琦曰：「陛引既知其賢而選之，今不敢遽當者，蓋器識遠大，所以為賢也。願固起之。」表四上，乃從其請。
庚申，左騏驥使、入內都知史志聰，落都知，提點集禧觀。志聰市後苑枯木，私役親從官，木僕，折足而死。殿中侍御史韓縝言：「親從布列宿衛，所以奉至尊，戒不虞也。使主者得私役，則禁衛之嚴馳矣。」事下開封府。故事，有獄，司錄參軍必白知府乃敢鞫治。於是多為志聰地者，司錄參軍南宮呂璹獨窮竟之。志聰卒坐此黜。
癸亥，以壽星觀新作真宗神御殿為永崇殿。先是上清宮災而壽星殿獨存，遂建為壽星觀。或言壽星殿像則真宗御容也，於是別建神御殿。天章閣侍講呂公著言：「都城中，真宗既有三神御殿矣，營創不已，非祀無豐昵之義，請罷其役。」不許。
己巳，夏國主諒祚言：「本國竊慕漢衣冠，今國人皆不用蕃禮，明年欲以漢儀迎待朝廷使人。」許之。
乙亥，樞密院上所編《機要文字》一千一百六十一冊，自初纂集訖成書，凡四年餘。
戊寅，許康州刺史李樞以己官封贈父母。
是月，遼以知黃龍事阿裡質為南院大王。
十二月，丙戌，復豐州。
庚寅，命諸路總管集隨軍功過簿，以備遷補。
以周敦頤為國子博士、通判虔州。初，敦頤為合州判官，部使者趙抃惑於譖口，臨之甚威，敦頤處之超然。至是抃守虔，熟視敦頤所為，乃大悟，執其手曰：「吾幾失君矣！今日乃知周茂叔也。」
太常禮院言：「明年正旦，大慶殿當受朝賀，其三日上辛，祈穀於上帝，前三日不作樂，請如慶曆元年故事用次辛。」從之。
甲午，殿前都指揮使、建雄節度使許懷德卒，贈侍中，諡榮毅。懷德年八十，猶筋力過人，在宿衛十四年，數乞身，帝不許。懷德曰：「臣年過矣，倘為御史所彈，且不得善罷。」即詔減數歲。懷德自擢守邊，連以畏懦被謫，已而與功臣並進典軍；及坐請托得罪，去而復還。遭時承平，保寵終祿，蓋有天幸雲。
辛丑，三館、秘閣上所寫黃本書六千四百九十六卷，補白本書二千九百五十四卷。遣中使詔中書、樞密院合三館、秘閣官，即崇文院賜宴以獎其勤。仍詔兩制看詳所獻遺書，擇可取者，令編校官復校，寫充定本。
春，正月，癸丑，遼主如鴨子河。
壬戌，帝御宣德門觀燈，顧從臣曰：「此因歲時與萬姓同樂耳，非朕獨肆遊觀也。」先是諫官楊畋、司馬光等以去年水災，乞罷上元觀燈，故特宣諭之。
辛未，覆命皇侄宗實力秦州防禦使、知宗正寺。
乙亥，詔太常禮院：「自今南郊以太祖皇帝定配，改溫成皇后廟為祠殿，歲時令宮臣以常饌致祭。」
先是詔太常禮院檢詳郊廟未順之事，乃言：「自皇祐五年，詔書以三聖並侑為定製，雖出孝思，然其事頗違經禮。又，溫成皇后廟四時祭奠，並同太廟之禮，蓋當時有司失於講求。昔高宗遭變，飭己思咎，祖己訓以祀無豐丁昵。況以嬖寵列於秩禮，非所以享天心，奉祖宗之意也。」翰林學士王珪等議曰：「追尊尊以享帝，義之至；推親親以享親，仁之極。尊尊不可以瀆，故郊無二主；親親不可以僭，故廟止其先。今三後並侑，欲以致孝也，而適所以瀆乎享帝；後宮有廟，欲以廣恩也，而適所以瀆乎享親。請如禮官所議。」故降是詔。
二月，己卯朔，更江西鹽法。
初，江、湖運鹽既雜惡，官估復高，故百姓利食私鹽，由是盜販者眾，捕之急，則起為盜。江、淮間，雖衣冠士人，狃於厚利，或以販鹽為事。江西則虔州地連廣南，而福建之汀州亦與虔接，虔鹽弗善，汀故不產鹽，二州民多盜販廣南鹽以射利。每歲秋冬，田事才畢，往往數十百為群，持甲兵、旗鼓，往來虔、汀、漳、潮、循、梅、惠、廣八州之地，所至劫人穀帛，掠人婦女，與巡捕吏卒鬥格。至殺傷吏卒，則起為盜，依阻險要。捕不能得，或赦其罪招之，歲月浸淫滋多。朝廷以為患，嘗遣職方員外郎黃炳乘驛會所屬鹽司及知州、軍、通判議。於是炳等合議，以謂：「虔州食淮南鹽已久，不可改，第損近歲所增官估，斤為錢四十，以十縣五等戶夏稅率百錢，令糴鹽二斤，隨夏稅入錢償官。」繼命提點鑄錢沈扶覆視可否。扶及江西、福建、廣東轉運司、虔州官吏，又請選江西漕船，團為十綱，以三班使臣部之，直取通、泰、楚都倉鹽。既又命比部員外郎曾楷詣廣南與監司覆議通廣南鹽，而轉運判官陳從益、請惠、循、梅、潮置五都倉貯鹽，令虔州募鹽鋪戶，入錢二州，趣五倉受鹽，還二州貿易。所謂變私鹽為官鹽，易盜賊為商旋。廷議難之，卒用炳、扶等策；然歲才增糴六十餘萬斤。
辛巳，以知蘄州張田提舉荊湖南路刑獄。諫官司馬光再疏言田傾邪險薄，不可任以監司，尋改知湖州。
癸卯，詔兗國公主入內，安州觀察使、駙馬都尉李瑋知衛州。瑋所生母楊氏歸其兄璋，公主乳母韓氏出居外，公主宅句當內臣梁懷吉歸前省，諸色祗應人皆散遣之。
懷吉等既坐責，公主恚懟，欲自盡，或縱火欲焚第，以邀帝必召杯吉等還，帝不得已，亦為召之。諫官楊畋、司馬光、龔鼎臣等皆諫，帝弗聽。然公主意終惡瑋，不肯復入中閤，狀若狂易，欲自盡數矣。苗賢妃與俞充儀謀，使內臣王務滋管句駙馬宅以伺瑋過。瑋素謹，務滋不得其過，乃告苗、俞曰：「但得上旨，務滋請以卮酒了之。」苗、俞白帝，帝不答。頃之，帝與皇后同坐，俞又白之，皇后曰：「陛下念章懿太后，故瑋得尚主，今奈何欲為此？」都知任守忠在旁曰：「 皇后之言是也。」務滋謀訖不行，尋有是命。
權陝西轉運副使薛向言：「陝西之兵，廂禁軍凡二十五萬，其間老弱、病患、技巧占破數乃過半，請下諸路，揀其不任征役者汰之，敢占技巧者論如法。」從之。
是月，遼主駐納葛濼。
三月，戊申朔，遼樞密使楚王蕭革致仕。革以諂佞結主知，怙權黷貨，戕害忠直。遼主漸悟其奸，寵遇日衰，故罷，然猶進封鄭國王。
辛亥，詔禮部貢舉。
壬子，兗國公主降封沂國公主，安州觀察使李瑋為建州觀察使，落駙馬都尉。自公主入禁中，瑋兄璋上言：「瑋愚騃，不足以承天恩，乞賜離絕。」帝將許之。司馬光又言：「陛下始者追念章懿太后，故使瑋尚主，欲以申固姻戚，常貴其家。今瑋母子離析，家事流落，大小憂愁，殆不卿生，豈陛下初意哉！近者章懿太后忌日，陛下閱奩中故物，思平生居處，獨能無雨露之戚、悽愴之心乎！瑋既蒙斥，公主亦不得無罪。」帝感悟，遂並責公主，待李氏恩禮不衰，且賜瑋黃金二百兩，謂曰：「凡人富貴，亦不必為主婿也！」
癸丑，大宗正司言右衛大將軍、岳州團練使宗實乞還秦州防禦使、知宗正寺告敕，不許。
乙卯，以禮部侍郎、參知政事孫抃為觀文殿學士兼翰林侍讀學士、同群牧制置使。抃居兩府，年益耄，無所可否，又善忘，好事者至傳以為口實。時樞密使張昪請老，朝議以抃當次補，必不勝任；殿中侍御史韓縝因進見，極言抃不材，雖無顯過，乞置諸散地，監察御史裡行傅堯俞亦以為言。抃遂稱疾求免，許之。
以樞密副使、禮部侍郎趙概為參知政事，翰林學士、權知開封府吳奎為右諫議大夫、樞密副使。
丙辰，召右正言、知蔡州王陶赴諫院供職。陶言：「臣與唐介、范師道、呂誨、趙抃同出為郡，今獨召臣與師道，非是。請還介等職任。」時師道亦自福州召為鹽鐵副使，誨、抃及介皆未遷故。
丁巳，詔：「審刑院奏補京朝官，初該磨勘者，自今須有舉主一員，方聽改官。」
庚申，以龍圖閣直學士兼侍講錢象先為右諫議大夫、知蔡州。象先善講說，語約而義明。帝有所顧問，必依經以對，反復諷諭，遂及當世之務，號知經術。留侍經筵前後十五年，時被恩禮。故事，講官分日迭進，象先已得請補外，帝曰：「大夫行有日，且講徹一編。」於是同列罷進者浹日。
以天章閣侍講、崇文院檢討呂公著為天章閣待制兼侍讀。公著初召試中書，將除知制誥，三辭不就，故有是命。
辛酉，命參知政事歐陽修提舉三館、秘閣寫校書籍。
壬申，徐州言彭城縣白鶴鄉地生面，凡十餘頃，民皆取食。帝遣內侍竇承秀往視之。占曰：「地生面，民將饑也。」既而濠州亦言鐘離縣地生面，民取食之。
夏，四月，壬午，宰臣韓琦等上所修《嘉祐編敕》，起慶曆四年，盡嘉祐三年，凡十二卷。其元降敕但行約束而不立刑名者，又析為《續附令敕》，凡五卷。詔頒行。
己丑，夏國主諒祚上表求太宗御製詩草隸書石本，欲建書閣寶藏之，且進馬五十匹，求《九經》、《唐史》、《冊府元龜》及本朝正至朝賀儀。詔賜《九經》，還其馬。諒祚又求尚主，詔答以昔嘗賜姓，不許。
壬辰，改命起居舍人、知制誥兼侍講司馬光為天章閣待制。先是光與呂公著並召試中書，光已試而公著終辭。及除知制誥，光乃自言：「拙於文詞，本當辭召，初疑朝廷不許，故黽勉從命，繼聞公著終辭得請，臣始悔恨向者之不辭而妄意朝廷之不許也。」章九上，卒改它官。
五月，丁未朔，命起居舍人、天章閣待制兼侍講司馬光仍知諫院。光上疏曰：「陛下有中宗之嚴恭，文王之小心，而小大之政多廉讓不決，委之臣下。誠所委之人常得忠賢則可矣，萬一有奸邪在焉，豈不危甚！古人所謂委任而責成效者，擇人而授之職業，叢脞之務，不身親之，至於爵祿、廢置、殺生、予奪，不由己出不可也。
「又，頃以西鄙用兵，權置經略安撫使，一路之兵得以便宜從事，及西事已平，因而不廢。其河東一路，總二十二州軍。曰時節度使之權，不過如是而已。」
又謂：「大臣典諸州者，多以貴倨自恃，轉運使欲振舉職業，往往故違戾而不肯從。夫將相大臣，在朝廷之時，則轉運使名位固相遠矣；及在外為知州，則轉運使統諸州職也，烏得以一身之貴庇一州之事，而令轉運使不得回哉？」
「自景祐以來，國家怠於久安，樂因循而務省事，執事之臣，頗行姑息之政。於是胥吏訁雚嘩而斥逐御史中丞，輦官悖慢而廢退宰相，衛士凶逆而獄不窮奸，其餘有一夫流言於道路而為之變令推恩者多矣。凡此數者，殆非所以習民於上下之分也。夫朝廷者，四方之表儀也；朝廷之政如是，則四方必有甚焉者。遂至元帥畏偏裨，偏裨畏將校，將校畏士卒。奸邪怯懦之臣，或有簡省教閱，使之驕惰，保庇羸老，使之繁冗，屈撓正法，使之縱恣，詆訿粟帛，使之憤惋，甘言謅笑，靡所不至，於是士卒翕然譽之，而歸怨於上矣。
「臣愚以為陛下當奮剛健之志，宣神明之德，凡群臣奏事，皆察其邪正，辨其臧否，熟問深思，求合於道，然後賞罰黜陟，斷而行之，則天下孰不曠然悅喜！其餘民事，皆委之州縣，一斷於法，或法重情輕，情重法輕，可殺可徒，可宥可赦，並聽本州申奏，決之朝廷，何必出於經略安撫使哉！轉運使規畫號令，行下諸州，違戾不從者，朝廷當辨其曲直，若事理實可施行，而州將恃貴勢故違之者，當罪州將，勿罪轉運使。將校士卒之於州縣及所統之官或公卿大臣，有悖慢無禮者，明著階級之法，使斷者不疑。將帥之官，廢法違道以取悅於下、歸怨於上者，當隨其輕重，誅竄廢黜；公正無私、御眾嚴整者，當量其才能，擢用褒賞。如是則上雖勤而下用命矣。」
又曰：「食貨者，天下之急務，願復置總計使之臣，使宰相領之。若府庫空竭，閭閻愁困，四方之民，流轉死亡，而曰我能論道經邦，燮理陰陽，非愚臣之所知也！」
己酉，龍圖閣直學士、吏部員外郎兼侍講、知諫院楊畋卒，贈右諫議大夫。畋素謹畏，每奏事，必發封數四而後上之。自奉甚約，及卒，家無餘資。特賜黃金二百兩；其後端午賜講讀官禦飛白書扇，亦遣使特賜，置其柩所。
己未，以知荊南府李參為群牧使。執政初議欲用參為三司使，孫抃獨不可，曰：「此人若主計，外台承風刻削，則天下益困弊矣。」乃不果用。
庚申，大宗正司言，右衛大將軍、岳州團練使宗實繳還秦州防禦使、知宗正事敕告；詔不許。
庚午，樞密副使、給事中包拯卒，贈禮部尚書，諡孝肅。拯性峭直，立朝剛毅，人以其笑為黃河清。知開封府時，京師為之語曰：「關節不到，有閻羅包老。」然奏議平允，常惡欲吏苛刻，務為敦厚，雖甚疾惡，未嘗不推以忠恕。平居無私書，故人親黨有幹請，一皆絕之。居家儉約，衣服器用飲食，雖貴如布衣時。
六月，丙子朔，歲星晝見。
遼主駐圖庫裡。
癸未，以單州團練使劉永年知代州。
遼人取山木，積十餘里，輦載相屬於路，前守懼生事，不敢遏，永年曰：「敵人伐木境中而不治，它日將不可復製。」遣人縱火，一夕盡焚之；上其事，帝稱善。遼移文代州捕縱火盜，永年報曰：「賊固有罪；然在我境，何預汝事！」遂不敢復言。
鄜延經略司言：「得宥州牒，夏國改西市監軍司為保泰軍，威州監軍司為靜塞軍，綏州監軍司為祥祐軍，左廂監軍司為神勇軍。」且言：「諒祚舉措，近歲多不循舊規，恐更僭擬朝廷名號。漸不可長，乞擇一才臣下詔詰問，以杜奸萌。」從之。
於是遣供備庫副使張宗道賜諒祚生辰禮物。宗道初入境，迎者至，欲先宗道行馬，及就坐，又欲居東，宗道固爭之。迎者曰：「主人居左，禮之常也，天使何疑焉！」宗道曰：「宗道與夏主比肩以事天子，夏主若自來，當為賓主。爾陪臣也，安得為主人！當循故事，宗道居上位。」爭久不決，迎者曰：「君有幾首，乃敢如是！」宗道大笑曰：「宗道有一首耳，來日已別家人。今欲取宗道首則取之，宗道之死得其所矣，但夏國必不敢耳。」迎者曰：「譯者失詞，某自謂無兩首耳。」宗道曰：「譯者失詞，何不斬譯者？」乃先宗道。迎者曰：「二國之歡，有如魚水。」宗道曰：「然。天朝，水也；夏國，魚也。水可無魚，魚不可無水。 」
丁亥，秘閣上補寫禦鑒書籍。
先是歐陽修言：「秘閣初為太宗藏書之府，並以黃綾裝潢，號日太清本。後因宣取入內，多留禁中，而書頗不完。請降舊本，令補寫之。」遂詔龍圖、天章、寶文閣、太清樓管句內臣，檢所闕書錄上，於門下省補寫。至是上之，賜判秘閣范鎮及管句補寫官銀絹有差。
辛丑，遼以右伊勒希巴瑪陸為奚六部大王。
是月，遼主御清涼殿，放進士王鼎第九十三人。
秋，七月，戊申，太白經天。
壬子，太常禮院言：「皇祐參用南郊百神之位，不應祀法。宜如隋、唐舊制，設昊天上帝、五方位，以真宗配，而五人帝、五官神從祀，餘皆罷。又，前一日親饗太廟，當時嘗停孟冬之薦。考詳典禮，宗廟時祭，未有因嚴配而輟者。今明堂去孟冬畫日尚遠，請復薦廟。前者祖宗並侑，今因典獨配；前者地祗、神州並饗，今以配天而亦罷。是皆變禮中之大者也。開元、開寶二《禮》，五帝無親獻儀。舊禮，先詣昊天奠獻，五帝並行分獻，以侍臣奠幣，皇帝再拜，次詣真宗神坐，於禮為允。」詔恭依，而五方帝亦行親獻。
甲寅，廣西轉運使李師中，轉運判官劉牧，各罰銅二十斤。先是嶺南多曠土，茅菅茂盛，蓄藏瘴毒。師中募民墾田，縣置籍，期永無稅，以種及三十頃為田正，免科役。於是地稍開闢，瘴毒減息。而師中與牧坐擅除稅不以聞，故蒙罰。
甲子，以知虔州趙抃為禮部員外郎兼侍御史知雜事。
丁卯，右衛大將軍、岳州團練使宗實辭秦州防禦使、知宗正寺，不許。
是月，右正言王陶上疏曰：「去歲親發德音，稽唐故事，擇宗子使知宗正寺。中外聞之。咸謂此舉設施安穩，不驚人耳目，而天下搖搖之心一旦而定。厥後浸聞稽緩，四方觀聽，豈免憂疑！流言或罪宗實，以為自唐以來判宗正寺者，皆用宗子，求之典故，乃一尋常差遣，何必過為辭讓。或雲事由宮中嬪御、宦官姑息之言，聖意因而微惑。臣聞宗實自有此命以來，夙夜恐懼，閉門不敢見人。昨自二月服除，今半年有餘矣。臣恐天下之人，謂陛下始者順天心人慾而命之，今者聽左右姑息之言而疑之，不獨百世之後，使人嘆惜聖政始卒之不一，亦恐自今遠近中外奸雄之人得以窺伺間隙矣。」因請對，言宮嬪、宦官有以惑聖聰，而使宗實畏避不敢前。帝問陶：「欲別與一名目，如何？」陶對曰：「此止是一差遣名目，乞與執政大臣議之。」帝曰：「當別與一名目。」於是韓琦等始有立為皇子之議。
八月，乙亥朔，內出明堂樂章迎神、送神曲，疑於太常。
丙子，右衛大將軍、岳州團練使宗實辭秦州防禦使、知宗正寺，許之。
初，宗實屢乞繳還告敕，帝謂韓琦曰：「彼既如此，盍姑已乎？」琦曰：「此事安可中輟！願陛下賜以手劄，使知出自聖意，必不敢辭。」比遣使召之，稱疾不入。琦與歐陽修等私議曰：「宗正之命既出，外人皆知必為皇子矣，不若遂正其名。」修曰：「知宗正寺告敕付閣門，得以不受；今立為皇子，止用一詔書，事定矣。」遂入對，乞聽宗實辭所除官。帝曰：「勿更為它名，便可立為皇子，明堂前速也了當。」琦因請諭樞密院。及張曰至，帝面諭之，曰曰：「陛下不疑否？」帝曰：「朕欲民心先有所系屬，但姓趙者斯可矣。」曰即再拜稱賀。琦等乞帝書手劄付外施行。既退，輔臣未分廳，中使已傳手劄至中書。
丁丑，琦召翰林學士王珪，令草詔，珪曰：「此大事也，非面受旨不可。」明日，請對，曰：「海內望此舉久矣，果出自聖意乎？」帝曰：「朕意決矣。」珪再拜賀，始退而草詔。歐陽修歎曰：「真學士也！」
己卯，詔曰：「人道親親，王者之所先務也。右衛大將軍、岳州團練使宗實，皇兄濮安懿王之子，猶朕之子也，少鞠於宮中，聰知仁賢，見於夙成。日者選宗子近籍，命以治宗正之事，使者數至其第，乃崇執謙退，久不受命，朕默嘉焉。夫立愛之道，自親者始，其以為皇子。」辛巳，帝悉召宗室入宮，諭以立皇子之意。
壬午，詔入內內侍省皇城司，即內香藥庫之西偏，營建皇子位。癸未，賜皇子名曙。
邈川首領嘉勒斯賚既老，國事皆委其子棟戩，知秦州張方平嘗誘棟戩入貢，許奏為防禦使，棟戩尋遣使入貢。知雜御史吳中復劾奏方平擅以官爵許戎狄，啟其貪心，方平議遂不行。
先是遼以女妻棟戩，與之共圖夏國，夏主諒祚與戰，屢為所敗。及是諒祚舉兵擊棟戩，屯於古渭州，其熟戶奠長皆懼，亟請訪平求救。方平懼，飾樓櫓為守城之備，盡籍諸縣馬，悉發下兵。皇祐末，古渭州熟戶反，增秦州戍兵甚多，事平，文彥博悉分屯永興、涇原、環慶三路，期有警則召之，以省芻糧，謂之下番兵。方平至是乃發之，關西震聳，仍驛奏乞發京畿禁軍十指揮赴本路。樞密使張曰言於帝曰：「臣昔在秦州，邊人言西戎欲入寇者甚眾，後皆無事實。今事未可知，而發京畿兵以赴之，驚動遠近，非計也，請少須之。」帝從其言。數日，方平復奏諒祚已引兵西去擊棟戩矣。諒祚尋復為棟戩所敗，築堡於古渭州之側而還。
諫官司馬光因劾奏方平怯懦輕舉，請加竄謫。宰相曾公亮獨右方平，乃言曰：「兵不出塞，何名為輕舉？且寇所以不入者，以有備故也。有備而賊不至，顧以輕舉罪之，邊臣自是不敢為先事之備矣。」光奏三上。甲申，徙方平知應天府。
乙酉，詔太常寺登歌用柷、吾，用翰林學士王珪言也。
辛卯，以司封郎中江南李受為皇子位伴讀，改宗正寺伴讀王獵為皇子位說書。
壬辰，詔權以皇城司廨宇為皇子位。乃命入內高班王中慶、梁德政發車乘津置行李入內。帝既下己卯詔書，皇子猶堅臥稱疾不入。司馬光、王陶等言：「凡人見絲毫之利，至相爭奪。今皇子辭不資之富，已三百餘日不受命，其賢於人遠矣。有識聞之，足以知陛下之聖，能為天下得人。然臣聞父召無諾，君命召不俟駕而行，使者受命不受辭；皇子不當避遜，使者不當徒反。凡詔皇子內臣，皆乞責降，且以臣子大義責皇子，宜必入。」帝與輔臣謀之，韓琦曰：「今既為陛下子，何所間哉！願令本宮族屬敦勸，及選親信內人就諭旨，彼必不敢違也。」
丁酉，賜皇子襲衣、金帶、銀絹各一千。詔登州防禦使、同判大宗正事從古、沂州防禦使虢國公宗諤敦勸皇子，仍與潤王宮大將軍以上同入內，皇子若稱疾，即乘肩輿。己亥，從古等言皇子猶固稱疾。是夕，使者往返數四，留禁門至四鼓，皇子終不至，乃詔改擇異日。
庚子，以立皇子告天地、宗廟及諸陵。
辛丑，皇子以肩輿入內。先是宗諤責皇子曰：「汝為人臣子，豈得堅拒君父之命而終不受邪？我非不能為眾人執汝，強置汝於肩輿，恐使汝遂失臣子之義，陷於惡名耳！」
皇子初讓宗正，與記室周孟陽謀之，所上表皆孟陽筆也，每一表，餉孟陽十金。孟陽辭，皇子曰：「此不足為謝，俟得請於朝，方當厚賞耳。」凡十八表，孟陽獲千餘緡。及立為皇子，猶固稱疾。孟陽入見於臥內曰：「主上察知太尉之賢，參以天人之助，乃發德音，太尉獨稱疾堅臥。其義安在？」皇子曰：「非敢徼福，以避禍也。」孟陽曰：「今已有此跡，設固辭不拜，使中人別有所奏，遂得燕安無患乎？」皇子撫榻而起曰：「吾慮不及此。」遂與宗諤等同入內，良賤不滿三十口，行李蕭然，無異寒士，有書數櫥而已。
甲辰，皇子見帝於清居殿。自是，日再朝於內東門，或入侍禁中。
九月，乙巳朔，以皇子為齊州防禦使，進封巨鹿郡公。
己酉，朝享景靈宮。庚戌，享太廟。辛亥，大享明堂，大赦。令天下系帳存留寺觀及四京管內雖不系帳而舍屋百間以上者，皆特賜名額。諫官司馬光言：「釋、老之教，無益治世，而聚匿遊惰，耗蠹良民，是以國家著令，有創造寺觀百間以上者，聽人陳告，科違制之罪，仍即時毀撤。蓋以流俗戇愚，積弊已深，不可猝除，故為之禁限，不使繁滋而已。今若有公違法令，擅造寺觀及百間以上，則其罪已大。幸遇赦恩，免其罪犯可矣，其棟宇瓦木，猶當毀撤，沒入縣官。今既不毀，又明行恩命，賜之寵名，是勸之也。今立法以禁之於前，而發赦以勸之於後，恐自今以往，奸猾之人，將不顧法令，依憑釋、老之教以欺誘愚民，聚斂其財，廣營寺觀，務及百間，以冀後赦之恩，不可復禁矣。伏望追改前命，更不施行。」
初，帝享明堂，方宿齋，而充媛董氏疾革，使白皇后曰：「妾不幸即死，願勿亟聞以慁上精意。」後泫然從之。壬子，帝臨奠淒惻，追贈婉儀；癸丑，加贈淑妃，特遷其父右侍禁資為內殿崇班，官其弟侄四人，葬奉先資福院。後又命有司為之定諡及行冊禮，於葬日仍給鹵簿。司馬光言：「古者婦人無諡，近世惟皇后有諡及有追加策命者。鹵簿本以賞軍功，未嘗施於婦人。伏望特詔有司，悉罷議諡及冊禮事，其葬日更不給鹵簿，凡喪事所需，悉從減損。帝嘉納之。
己未，內外官並以明堂赦書加恩，宰相韓琦封儀國公。
戊辰，改壽星觀為崇先觀。
冬，十月，乙亥，皇子上表辭所除官，賜詔不允。
甲午，命知制誥王安石同句當三班院。先是安石糾察在京刑獄，有少年得鬥鶉，其儕求之，不與，恃與之昵，輒持去，少年追殺之，開封府案其人罪當死。安石駁之曰：「按律，公取、竊取皆為盜，此不與而彼強攜以去，是盜也。追而毆之，是捕盜也。雖死當勿論。」遂劾府司失入，府官不伏。事下審刑、大理，皆以府斷為是，詔放安石罪。舊制，放罪者皆詣闕門謝，安石言我無罪，不肯謝；御史臺舉奏之，釋不問。
以秘閣校理蔡抗為廣東轉運使。先是岑水銅冶大發，官市諸民，止給空文，積逋巨萬。奸民無所取資，群聚私鑄，與江西鹽盜合，郡縣患之，督捕甚嚴。抗曰：「采銅皆惰遊之民，銅悉入官而不畀其直，非私鑄，衣食安所給！又從而誅之，是罔民也。」因命銅入即給其直，民皆樂輸，私鑄遂絕。番愚歲運鹽給英、韶二州，道遠，多侵竊雜惡。抗命十舟為一運，擇攝官主之，歲終，會其殿最。是歲，鹽課增十五萬緡。
乙未，太白晝見。丙申，詔：「天下常平倉多所移用，而不足以支凶年，其令內藏庫與三司共支緡錢一百萬，下諸路助糴之。」從右正言、判司農寺王陶所請也。
十一月，己巳，進封沂國公主為岐國公主，建州觀察使、知衛州李瑋改安州觀察使，復為駙馬都尉。
十二月，皇城司邏卒吳清等密奏富人張文政嘗殺人，有司鞫問無狀，願得清詰所從，而主者不遣。御史傅堯俞言：「陛下惜清，恐自是不復聞外事矣。不若付之有司，辨其是非而賞罰之，則事之上聞者皆實，乃所以廣視聽也。」諫官司馬光等亦極言其害。詔清等決杖，配下軍。
遼知樞密北院事蕭圖固哩，辨敏，善伺顏色，應對合上旨。太后嘗曰：「有大事，非圖固哩不能決。」由是眷遇日隆。庚辰，授北院樞密使，許便宜從事。圖固哩好聚斂，專愎，變更法度。時皇太叔重元有異志，圖固哩為樞密數月，所薦引多重元之黨，其奸佞如此。
癸未，遼主如西京。
戊子，遼乙太后行再生禮，曲赦西京囚。
丙申，幸龍圖、天章閣，召輔臣、近侍、三司副使、台諫官、皇子，宗室、駙馬都尉、主兵官觀祖宗御書。又幸寶文閣，為飛白書，分賜從臣，下逮館閣。作《觀書詩》，韓琦等屬和。遂宴群玉殿。傳詔學士王珪撰詩序，刊石於閣。
庚子，再召群臣於天章閣觀瑞物，復宴群玉殿。帝曰：「天下久無事，今日之樂，與卿等共之，宜盡醉勿辭。」賜禁中花、金盤、香藥。又召韓琦至御榻前，別賜酒一卮。從臣沾醉，至暮而罷。
是歲，冬無冰。天下斷大辟一千六百八十三人。

