
春，正月，己巳朔，帝朝重華宮。
辛未，金以瓜勒佳清臣為右丞相，監修國史。時議簽軍戍邊，金主問清臣曰：「漢人與夏人孰勇？」清臣曰：「漢人勇。」金主曰：「昔元昊擾邊，宋終不能制，何也？」清臣曰：「宋馭軍法，不可得知，今西南路人，殊勝彼也。」
癸未，金尚書省奏大興府推官蘇德秀為禮部主事，金主曰：「朕嘗詔卿，百官當使久於其職。彼方任理民，復改戶曹，尋又除禮部，人才豈能兼之？若久於其職，即中材勝於新人，事既經練，亦必有濟，不可輕易改除。」
金主又言：「凡稱異政，謂其才也。若清廉乃本分，以貪者多，故異。」宰臣言：「近論方今孝弟廉恥道缺，乞正風俗，此蓋官吏不能奉宣教化使然。今之察舉官吏者，多責近效，以幹辦為上。巧猾之徒，雖有贓汙，一旦見用，猶為能吏，此孝弟廉恥所以衰也。若尚德舉廉，則教化可興矣。」
辛卯，蠲臨安民身丁錢三年。
金賑河北諸路水災。
丙申，金東京路副使王勝進鷹，金主遣諭之曰：「民間利害，官吏邪正，略不具聞，乃以鷹進，此豈汝職耶？後毋復爾。」
二月，戊戌朔，詔內侍陳源特在京宮觀。
金主如春水。始以春秋二仲月上戊日祭社稷。癸亥，還都。
丙寅，出米七萬石賑江陵饑。
金參知政事張萬公，出知東平府。金主曰：「卿屢以母老乞罷，特畀鄉郡以遂孝養，朕不汝忘也。」萬公因進讜言，金主嘉納。
三月，庚午，金主將幸景明宮，御史中丞董師中、侍御史賈鉉等上書諫曰：「陛下下詔罪己，罷不急之役，省無名之費，天下欣幸。今方春東作，而亟遣有司修建行宮，揆之於事，似為不急。況西北二京、臨潢諸路，比歲不登，加以民有養馬、簽軍、挑壕之役，財用大困，流移未復，米價甚貴。若扈從至彼，又必增價。口糴升合者，日以萬數，舊藉北京等路商販給之，倘以物貴或不時至，則饑餓之徒，將復有如曩歲，殺太尉馬，毀大府瓜果，出忿怨言，起而為亂者矣。況南北兩屬部蕩搖可虞，若忽之而往，豈聖人萬舉萬全之道哉？乃者太白晝見，京師地震，又，北方有赤色，遲明始散。天之示象，冀有以警悟聖意，修德銷憂。矧夫遠遊，古人所戒，遠自周、秦，近逮隋、唐與遼，皆以是生釁，可不慎哉？可不畏哉？」左補闕許安仁、右拾遣路鐸亦皆上書極諫。金主召師中等賜對，即從其奏，仍諭輔臣曰：「朕欲巡幸山後，不禁暑熱故也。今台諫官咸言民間缺食，朕初不盡知。既知之，暑雖可畏，其忍以私奉而重民之困哉！」
金以工部尚書胥持國為參知政事。
持國，繁畤人，初以經童入仕，累遷太子司倉，轉掌飲令。金主在東宮識之，擢祇應司令，及即位，遂大用。持國為人，柔佞有智術，素知金主好色，陰以秘術幹之。金主嘗物色宮中女子，得沒入宮監藉之女李師兒，宦者梁道譽其才美，勸納之。金主好文詞，師兒性慧黠，能作字，知文義，尤善伺候顏色，迎合旨意，遂大愛幸，封為昭容。持國多賂遺昭容左右用事人，昭容亦自嫌門第薄，欲藉外廷為援，數稱譽持國，由是大為金主所信任。
丙子，帝朝重華宮，皇后從。
辛巳，以葛邲為右丞相，陳騤參知政事，胡晉臣知樞密院事，吏部尚書趙汝愚同知樞密院事。
御史汪義端與汝愚有隙，上言：「高宗聖訓，不用宗室為宰執。汝愚，禁王元佐七世孫，不宜用之。」汝愚亦力辭。給事中黃黼言：「汝愚事親孝，事君忠，居官廉，憂國愛民，至誠懇懇，所謂青天白日，奴隸亦知其清明者。義端識見，奴隸之不如，不可以備朝列。」義端由是補外。
汝愚猶以故事辭，帝遣學士諭意，謂高宗聖訓，本以折秦檜之奸謀，蓋有為言之也。汝愚乃受命。壽皇召見之，曰：「卿以宗室之賢為執政，乃國家盛事。卿在蜀時所進奏議甚善，可與《資治通鑒》並行。」
癸巳，帝從壽皇、壽成皇后幸聚景園。
甲午，金敕：「御史臺奏事，修起居注並令迴避。」
乙未，修巢縣城。
夏，四月，金百官三表請上尊號，金主曰：「祖宗古先有受尊號者，蓋有其德故有其名。比年五穀不登，百姓流離，正當戒慎修身之日，豈得虛受榮名耶！」不許，仍斷來章。其後親王、大臣、六學諸生屢請上尊號，竟不許。
己酉，罷括買四川沿國郡縣官田。
丁巳，金敕：「女真進士及第後，仍試以騎射，中選者升擢之。」
五月，己巳，賜禮部進士陳亮以下三百九十六人及第、出身。制策問禮樂刑政之要，亮以君道、師道對，且曰：「臣竊歎陛下於壽皇蒞政二十八年間，寧有一政一事之不在聖懷？而問安視寢之餘，所以察言而觀色，因此而得彼者，其端甚眾，亦既得其機要而見諸施行矣，豈徒一月四朝，為京邑之美觀也哉！」時帝不朝重華宮，群臣更進迭諫，皆不聽；得亮策，以為善處父子之間，親擢第一。既知為亮，乃大喜，授亮簽書建康府判官廳公事。未至官，卒。
丙子，淮西大水。
辛巳，金主諭諸路，令月具雨澤田禾分數以聞。
丙戌，紹興大水。
召浙東副總管姜特立還。
壬辰，太尉、利州安撫使吳挺卒。挺少起勳閥，弗居其貴，雖遇小官賤吏，不敢怠忽，拊循將士，人人有恩。璘故部曲拜於庭下，輒降答之；及失律，誅治無少貸。
留正引唐憲宗召吐突承璀事，乞罷召薑特立，不報。六月，丙申朔，正出城待罪六和塔，上疏切諫。戊戌，秘書省著作郎沈有開，著作佐郎李唐卿，秘書郎范黼、彭龜年，校書郎王奭，正字蔡幼學、顏棫、吳獵、項安世，上疏乞寢持立召命，皆不報。正因繳進前後錫賚及告敕，乞歸田宅，亦不許。
賑江、浙、兩淮、荊湖被水貧民。
戊申，簦書樞密院事胡晉臣卒，諡文靖。帝自有疾，不視朝，晉臣與留正同心輔政，中外帖然。其所奏陳，以溫清定省為先，次及親君子，後小人，抑僥倖，消朋黨，啟沃剴切，彌縫縝密，人無知者。
癸丑，金賜有司所舉德行才能之士安州崔秉仁等同進士出身。
壬戌，金右丞相瓜勒佳清臣，進封戴國公；西京留守完顏守貞為平章政事，封蕭國公。右丞劉暐卒。是日，金主將擊球於臨武殿，聞暐卒而止。其後金主謂宰臣曰：「人為小官，或稱才幹，及其大用則不然。如劉暐固甚幹，然自世宗朝逮事朕，於事多有知而不言者。若實愚人，不足論，若知而不肯盡心，可乎？」 守貞曰：「《春秋》之法，責備賢者。」金主曰：「夫為宰相而欲收恩避怨，賢者固若是乎？」
秋，七月，己巳，留正復論薑特立，繳納出身以來文字，待罪於范村。帝不復召正，而特立亦不至。
丙子，以旱，決滯獄。
壬午，以趙汝愚知樞密院事，吏部尚書余端禮同知院事。時知中江縣游仲鴻赴召至，汝愚以仲鴻直諒多聞，訪以蜀中利病。汝愚欲親出經略西事，仲鴻曰：「宥密之地，斡旋者易，公獨不聞呂申公經略西事當在朝廷之語乎？」汝愚悟而止。
以永州防禦使陳源為入內內侍省押班，中書舍人陳傅良不草詞。
乙酉，敘州蠻寇邊，遣兵討平之。
己丑，金以同判大睦親府事完顏襄為樞密使。
八月，丙申，蠲紹興丁鹽茶租錢八萬二千緡。
庚子，金大赦。
丁未，金主釋奠孔子廟，北向再拜。
辛亥，金國史院進《世宗實錄》。
戊午，賑江東、浙西、淮西旱傷貧民。
九月，戊辰，金以參知政事瓜勒佳衡為尚書右丞，戶部尚書馬琪為參知政事。
庚午，重明節，百官上壽，請帝朝重華宮，不聽。
己卯，上壽聖皇太后尊號曰壽聖隆慈皇太后。
中書舍人陳傅良上疏曰：』陛下之不過重華宮者，特誤有所疑，而積憂成疾以至此爾。臣嘗即陛下之心反覆論之，竊自謂深切，陛下亦既許之矣。未幾中變，以誤為實而開無端之釁，以疑為真而成不療之疾，是陛下自貽禍也。」給事中謝深甫言：「父子至親，天理昭然，太上之愛陛下，亦猶陛下之愛嘉王。太上春秋高，千秋萬歲後，陛下何以見天下！」帝感悟，甲申，命駕往朝，百官班立以俟。帝出至禦屏，李後挽留曰：「天寒，官家且飲酒。」百僚侍衛相顧莫敢言。傅良趨進引帝裾，請毋入，因至屏後。後叱曰：「此何地！秀才欲砍頭耶？」傅良痛哭於庭，後使人問曰：「此何禮也？」傅良曰：「子諫父不聽，則號泣而隨之。」後益怒，遂傳旨，罷，還內。傅良下殿徑行，詔改秘閣修撰，不受。
戊子，著作郎沈有開、秘書郎彭龜年、禮部侍郎倪思、國子錄王介等皆上疏請朝。不從。會上召嘉王，倪思言：「壽皇欲見陛下，亦猶陛下之於嘉王也。」帝為動容。時李後浸預政，思進講姜氏會齊侯於濼，因言：「人主治國，必自齊家始。家之不能齊者，有其漸也，始於褻狎，終於恣橫，卒至於陰陽易位，內外無別，甚則離間父子。漢之呂氏、唐之武、韋，幾至亂亡，不但魯莊公也。」帝悚然。趙汝愚同侍經筵，退，語人曰：「讜直如此，吾輩不逮也！」帝怒，出思知紹興府。
癸未，夏國主仁孝卒，年七十，國中諡為聖德皇帝，廟號仁宗，陵號壽陵。仁孝重文學，然權臣擅國，兵政衰弱。子純祐立，改元天慶。
冬，十月，己酉，朝獻景靈宮。夜，地震。庚戌，朝獻於景靈宮。夜，又地震。
壬子，秘書省官請朝重華宮，疏三上，不報。
工部尚書趙彥逾等上書重華宮，乞慶會節勿降旨免朝。壽皇曰：「朕自秋涼以來，思與皇帝相見。卿等奏疏，已令進御前矣。」明日，會慶節，帝以疾，不果朝。葛邲率百官賀於重華宮。侍從上章，居家待罪，詔不許。
嘉王府翊善黃裳，力勸帝朝重華，帝曰：「內侍楊舜卿告朕勿往。」裳即上疏請誅舜卿，台諫張叔椿、章穎上疏乞罷黜，太學生汪安仁等二百十八人上書請朝重華，皆不報。
起居舍人彭龜年奏言：「臣所居之官，以記注人君言動為職。車駕不過宮問安，如此書者殆數十，恐非所以示後。」又言：「陛下誤以臣充嘉王府講讀官，正欲臣等教以君臣、父子之道。臣聞有身教，有言教，陛下以身教，臣以言教者也，言豈若身之切哉！」不報。
庚申，帝將朝重華宮，復稱疾不行。丞相以下上疏自劾，請罷政，不報。
黃裳嘗病疽，及是憂憤，創復作，乃上疏曰：「陛下之於壽皇，未盡孝敬之道者，必有所疑也。臣竊推致疑之因，陛下無乃以焚廩、浚井之事為憂乎？夫焚廩、浚井，在當時或有之；壽皇之子唯陛下一人，陛下違豫，壽皇焚香祝天，為陛下祈禱，愛子如此，則焚廩、浚井之事，臣有以知其必無也，陛下何疑焉！又無乃以肅宗之事為憂乎？肅宗即位靈武，非明皇意，故不能無疑。壽皇當未倦勤，親挈神器授之陛下，揖遜之風，同符堯、舜，與明皇之事不可同日而語矣，陛下何疑焉！又無乃以衛輒之事為憂乎？輒與蒯瞶，父子爭國；壽皇老且病，乃頤神北宮以保康寧，非有爭心也，陛下何疑焉！又無乃以孟子責善為疑乎？父子責善，本生於愛，惟知者能知此理，則何至於相矣！壽皇願陛下為聖帝，責善之心出於仁愛，非賊恩也，陛下何疑焉！乃若可疑則有之：貴為天子，不以孝聞，敵國將肆輕侮，此可疑也，而陛下不疑；小人將起為亂，此可疑也，而陛下不疑；江外官軍，豈無它志？此可疑也，而陛下不疑。事有不須疑者則疑之，其必可疑者反不以為疑，顛倒錯亂，莫甚於此！禍亂之萌，近在旦夕，宜及今幡然改過，整聖駕，謁兩宮，則天下慕義矣。」
金主好文學，嘗歎文士無及党懷英者，完顏守貞奏進士中若趙渢等甚有時譽。金主曰：「出倫者難得爾。」守貞曰：「間世之才，自古所難。國家培養久，則人才將自出矣。」守貞因言：國家選舉之法，惟女真進士，得人居多，此舉宜增取。其諸司局承應人，舊無出身，大定後才許任使。經童之科，古不常設；唐以諸道表薦，或取五人至十人，近代以為無補罷之；皇統間取及五十人，因為常選，天德間尋罷。陛下即位，復立是科，取及百人。誠恐積久不勝銓擬，宜稍裁抑，以清流品。」又言節用省費之道，金主嘉納。旋詔有司，會試毋限人數。
趙彥逾等復力請帝朝重華。十一月，戊寅，帝始往朝。
尚書左選郎官葉適奏：「自今宜於過宮之日，令宰執、侍從先詣起居，異時兩宮聖意有難言者，自可因此傳到，則責任有歸，不可復使近習小人增損語言以生疑惑。」不報。
庚辰，留正赴都堂視事。命薑特立還浙東。日中黑子滅。正出城待罪凡百四十日，帝遣左司郎中徐誼諭旨，乃復入。
布衣王孝禮言：「今年冬至，日影表當在十九日壬午，而《會元曆》乃在二十日癸未，請將修內作所掌銅表圭降付太史局測驗。」從之。
丙戌，金詔：「諸職官以贓汙不職被罪、以廉能獲升者，令隨路京府州縣列其姓名，揭之公署，以示懲勸。」
十二月，戊戌，帝朝重華宮。
金判定武軍節度使鄭王永蹈，以謀反伏誅。
初，崔溫、郭諫、馬太初，與永蹈家奴畢慶壽私說讖記災祥，慶壽以告永蹈。諫頗能相人，永蹈乃召之，相己及妻子皆大貴，不與諸王比。復召溫、太初論讖記天象，溫曰：「醜年有兵災，屬兔命者，來年春當收兵得位。」諫曰：「昨見赤氣犯紫微，白虹貫月，皆主醜後寅前兵戈僭亂事。」永蹈深信其說，乃陰結內侍鄭雨兒伺金主起居，以溫為謀主，諫、太初往來遊說。河南統軍使布薩揆，尚永蹈妹韓國公主，永蹈謀取河南軍以為助，與妹澤國公主長樂謀，使駙馬都尉富察都致書於揆，且先請婚以觀其意；揆拒不許結婚，使者不敢復言不軌事。永蹈家奴董壽諫，不聽，以語同輩遷嘉努，遷嘉努上變。
永蹈時在京師，詔完顏守貞等鞫問，連引甚眾，久不能決。金主怒，召守貞等問狀。瓜勒佳清臣奏曰：「事貴速絕，以安人心。」於是賜永蹈及妃卞王二子安春、阿遜、公主長樂自盡，富察都、崔溫、郭諫、馬太初等皆棄市。布薩揆雖不聞問，亦坐除名。董壽免死，隸監籍。遷嘉努賞錢二千貫，特遷五官，雜班敘使。增置諸王府司馬一人，監察門戶出入，自是諸王制限防禁愈密矣。
金主命有司以鄭王財產分賜諸王，澤國公主財物分賜諸公主。戶部郎中李敬義，言恐因之生事，金主又欲以董壽為宮監籍都句管，並下尚書省議。完顏守貞奏：「陛下欲以永蹈等家產分賜懿親，恩命已出，恐不可改。今已減諸王弓矢，府尉伺其出入，臣以為賜之無害。如董壽，罪人也，釋之已幸，不宜更加爵賞。 」金主從之。
壬寅，右司諫章穎，以地震請罷葛邲，疏十餘上，不報。
庚戌，判隆興府、衛國公趙雄卒。後諡文定。
甲寅，金冊長白山之神為開天弘聖帝。
以朱熹為湖南安撫、知潭州。使者自金還，言金人問朱先生安在，故有是命。
是歲，金大有年。邢、洛、深、冀、河北十六穆昆之地，野蠶成繭。
春，正月，癸亥朔，帝御大慶殿，受群臣朝，遂朝重華宮，次詣慈福宮，行慶壽禮。
乙丑，金昭容李氏，進位淑妃，追贈其祖父官。妃兄喜兒，舊嘗為盜，與弟鐵哥皆擢顯近，勢傾朝野，射利競進之徒，爭趨走其門。
己巳，金尚書省進區田法，詔其地務從民便；又言遣官勸農之擾，命提刑司禁止之。
癸酉，壽皇不豫。
乙亥，金以希尹始制女真字，詔加封贈，依蒼頡立廟盩厔例，祠於上京，春秋致祭。
丙子，大理寺奏獄空。
癸未，右丞相葛邲罷。邲為相，專守祖宗法度，薦進人才，博採士論，惟恐其人聞之。
丁酉，金詔購求《崇文總目》內所闕書籍。
金初定長吏勸課能否賞罰格。
二月，乙未，趙汝愚、餘端禮以奏除西帥不行，居家待罪。
戊戌，以荊、鄂諸軍都統制張詔為興州諸軍都統制。
癸丑，金命宣徽使伊喇敏等相視北邊營屯，經畫長久之計。
三月，壬申，金初定錢禁。
乙亥，合利州東、西為一路。
庚辰，金初定日、月、風、雨、雷師常祀。
戊子，金置弘文院，譯寫經書。
夏，四月，壽皇疾浸棘，群臣數請帝問疾重華宮，皆不報。
甲午，帝與皇后如玉津園，兵部尚書羅點請先過重華宮，且曰：「陛下為壽皇子四十餘年，無一間言；止緣初郊違豫，壽皇嘗至南內督過左右之人，自此讒間，遂生憂疑。以臣觀之，壽皇與天下相忘久矣。今大臣同心輔政，百執事奉法循理，宗室、戚裡，三軍、百姓，皆無貳志，設有離間，誅之不疑。乃若深居不出，久虧子道，眾口謗讟，禍患將作，不可以不慮。」帝曰：「卿等可為朕調護之。」侍講黃裳對曰：「父子之親，何俟調護！」點曰：「陛下一出，即當釋然。」 帝猶未許。點乃率講官宣言之，帝曰：「朕心未嘗不思壽皇。」點曰：「陛下久闕定省，雖有此言，何以自白！」起居舍人彭龜年，連上三疏請對，不報。屬帝視朝，龜年離班伏地扣額，血流漬甃。帝曰：「素知卿忠直，欲何言？」龜年言今日無大於過宮，餘端禮因曰：「扣額龍墀，曲致忠懇，臣子至此，豈得已耶！」帝曰：「知之。」然猶不往。
丙申，太師、致仕、魏國公史浩薨，年八十九。追封會稽郡王，諡文惠。
浩喜薦人才，嘗擬陳之茂進職與郡，壽皇知之茂嘗毀浩，曰：「卿豈以德報怨耶？」浩曰：「臣不知有怨，若以為怨而以德報之，是有心也。」莫濟狀王十朋行事，詆浩尤甚，浩薦濟掌內制，壽皇曰：「濟非議卿者乎？」浩曰：「臣不敢以私害公。」遂除中書舍人兼直學士院，待之如初，蓋其寬厚類此。
己亥，朝獻於景靈宮。
壬寅，以不雨，命決繫囚，釋杖以下。
甲辰，侍從入對，請朝重華宮。己酉，大學生陳肖說等，以帝未朝，移書大臣，事聞，帝將以癸丑朝。至期，丞相以下入宮門，俟日昃，帝復辭以疾。於是群臣請罷黜待罪者百餘人；詔不許。
乙卯，金主幸景明宮，御史中丞董師中、侍御史賈鉉、路鐸等各上疏極諫。金主不說，遣人諭之曰：「卿等所言，非無可取；然亦有失君臣之義者，其戒之！」
丙辰，侍讀黃裳、秘書少監孫逢吉等，再上疏請朝重華。丁巳，起居郎兼中書舍人陳傅良，請以親王、執政或近上宗戚一人充重華宮使。台諫交章劾內侍陳源、楊舜卿、林億年離間之罪，請逐之。
五月，辛酉朔，辰州猺賊寇邊。
壽皇疾大漸，欲一見帝，數顧視左右。陳傅良以帝不往重華宮，乃繳上告敕，出城待罪。戊辰，留正等率宰執進見，帝拂衣起，正引帝裾諫。羅點進曰：「壽皇疾勢已危，不及今一見，後悔何及！」群臣隨帝入至福寧殿，內侍闔門，眾慟哭而出。越二日，正等以所請不從，求退，帝令知閤門事韓侂胄傳旨云：「 宰執並出。」正等俱出浙江亭待罪。壽皇聞之，憂甚。侂胄奏曰：「昨傳旨令宰執出殿門，乃出都門，請自往宣押入城。」於是正及趙汝愚等復還第。明日，帝召羅點入對，點言：「前日迫切獻忠，舉措失體，陛下赦而不誅。然引裾亦故事也。」帝曰：「引裾可也，何得輒入宮禁乎？」點引辛毘事以謝，且言：「壽皇止有一子，既付神器，惟恐見之不速耳。」
甲申，從官及彭龜年、黃裳、沈有開奏請令嘉王詣重華宮問疾，許之。王至宮，壽皇為之感動。
戊子，金以桓、撫二州旱，遣使褥於縉山。
六月，戊戌，夜，壽皇聖帝崩，年六十八。遺詔改重華宮為慈福宮，建壽成皇后殿於宮後，以便定省。以宮錢百萬緡賜內外軍。
是夕，重華宮內侍訃於宰執私第，趙汝愚恐帝疑，或不出視朝，持其答刂不上。翌日，帝視朝，汝愚以聞，因請詣重華宮成禮；帝許之，至日昃不出。大宗正丞李大性上疏言：「今日之事，顛倒舛逆。況金使祭奠，當引見於北宮素帷，不知是時猶可以不出乎？《檀弓》曰：『成人有兄死不為衰者，聞子皋將為成宰，遂為衰。成人曰：「兄則死而子皋為之衰。」』蓋言成人畏子皋之來，方為制服，其服乃子皋之為，非為兄也。若陛下必待使來然後執喪，則恐貽譏中外，豈特如成人而已哉！」
辛丑，丞相率百官拜表請就喪次成服。壬寅，壽皇大斂，嘉王復入奏。詔俟病癒過宮成禮。留正與趙汝愚議介少傅吳琚，請壽聖皇太后垂簾暫主喪事，太后不許。正等附奏云：「臣等連日造南內請對不獲，累上疏不得報，今當率百官恭請。若皇帝不出，百官相與慟哭於宮門，恐人心騷動，為社稷憂。請依唐肅宗故事，群臣發喪太極殿，皇帝成服禁中。然喪不可以無主，祝文稱孝子嗣皇帝，宰臣不敢代行。太皇太后，壽皇之母也，請代行祭奠禮。」太后許之。是日，白氣亙天。
乙巳，尊壽皇太后為太皇太后，壽成皇后為皇太后。
丁未，葉適言於留正曰：「帝疾而不執喪，將何辭以謝天下？今嘉王長，若預建參決，則疑謗釋矣。」正從之，率宰執入奏曰：「皇子嘉王，仁孝夙成，宜早正儲位，以安人心。」不報。越六日又請，帝批云：「甚好。」明日，宰執同擬旨以進，乞帝親批付學士院降詔。是夕，禦答刂付丞相云：「曆事歲久，念欲退閑。」正得之，大懼。
是月，金主獵於呼圖裡巴山，行拜天禮，曲赦西北路，遂如秋山。
秋，七月，辛酉，留正因朝臨，佯僕於庭，即出國門，上表請老，且云：「願陛下速回淵鑒，追悟前非，漸收人心，庶保國祚。」
初，正始議：「帝以疾未克主喪，宜立皇太子監國；若未倦勤，當復明辟；設議內禪，太子可即位。」而趙汝愚諸以太皇后、太后旨禪位嘉王。正謂建儲詔未下，遽及此，它日必難處，與汝愚異，遂以肩輿五鼓遁。
甲子，太皇太后詔嘉王擴成服即位，尊帝為太上皇帝，皇后為太上皇后。
時留正既去，人心益搖。會帝臨朝，忽僕於地，趙汝愚憂危不知所出。徐誼以書譙汝愚曰：「自古人臣，為忠則忠，為奸則奸，忠奸雜而能濟者，未之有也。公內雖心惕，外欲坐觀，非雜之謂歟？國家安危，在此一舉！」汝愚問策安出，誼曰：「此大事，非太皇太后命不可。知閤門事韓侂胄與同里蔡必勝同在閤門，可因必勝招之。」
侂胄至，汝愚以內禪議遣侂胄請於太皇太后，侂胄因所善內侍張宗尹以奏，兩日不獲命，逡巡將退。內侍關禮見而問之，侂胄具述汝愚意。禮令少候，入見太皇太后而泣，問其故，禮對曰：「聖人讀書萬卷，亦嘗見有如此時而保無亂者乎？」太皇太后曰：「此非汝所知。」禮曰：「此事人人知之。今丞相已出，所賴者趙知院，旦夕亦去矣。」言與淚俱下。太皇太后驚曰：「知院同姓，事體與它人異，乃欲去乎？」禮曰：「知院未去，非但以同姓故，以太皇太后為可恃耳。今定大計而不獲命，勢不得不去；去，將如天下何？願聖人三思！」太皇太后問侂胄安在，禮曰：「已留其俟命。」太皇太后曰：「事順則可，命諭好為之。」禮報侂胄，且云：「來早太皇太后於壽皇梓宮前垂簾引對。」侂胄覆命，日已向夕。
汝愚始以其事語陳騤、餘端禮，亟命殿帥郭杲等，夜以兵分衛南北內，關禮使傅昌期密制黃袍。
是日，嘉王謁告，不入監。時將禫祭，汝愚曰：「禫祭重事，王不可不出。」翌日，群臣入，王亦入。汝愚率百官詣梓宮前，太皇太后垂簾，汝愚率同列言曰：「皇帝疾，未能執喪，臣等乞立皇子嘉王為太子以系人心，皇帝批出有『甚好』二字，繼有『念欲退閑』之旨，取太皇太后處分。」太皇太后曰：「既有御筆，相公當奉行。」汝愚曰：「茲事重大，播之天下，書之史冊，須議一指揮。」太皇太后允諾。汝愚袖出所擬指揮以進云：「皇帝以疾，至今未能執喪，曾有御筆，欲自退閑。皇子嘉王擴，可即皇帝位。尊皇帝為太上皇帝，皇后為太上皇后，移御泰安宮。」太皇太后覽畢，曰：「甚善！」汝愚曰：「自今臣等有合奏事，當取嗣君處分。然恐兩宮父子間有難處者，須太皇太后主張。」又言：「上皇疾未平，驟聞其事，不無驚疑，乞令都知楊舜卿提舉本宮任其責。」遂召舜卿至簾前，面諭之。
太皇太后乃命汝愚以旨諭皇子即位。皇子固辭曰：「恐負不孝名。」汝愚言：「天子當以安社稷、定國家為孝，今中外人人憂亂，萬一變生，置太上皇何地？」眾扶皇子入素幄，被黃袍，方卻立未坐，汝愚率同列再拜。皇子詣几筵殿，哭盡哀。須臾，立仗訖，催百官班，皇子衰服出，就重華殿東廡素幄立，內侍扶掖登御座，百官起居訖，行禫祭禮。命舜卿往南內請八寶，初猶靳與，舜卿傳奏皇太子即位，乃出寶與之。汝愚即喪次召還留正。尋詔：「秋暑，上皇未須移禦，即寢殿為泰安宮以奉上皇。」中外晏然。
乙丑，太皇太后命立崇國夫人韓氏為皇后。後，琦六世孫也，被選入宮，能順適兩宮意，遂歸嘉王邸，至是立為後。
丙寅，大赦。
丁卯，侍御史張叔椿劾留正擅去相位，徙叔椿為吏部侍郎。
戊辰，詔求直言。校書郎蔡幼學奏：「陛下欲盡為君之道，其要有三：事親，任賢，寬民。而其本莫先於講學。比年小人謀傾君子，為安靜和平之說以排之，故大臣當興治而以生事自疑，近臣當效忠而以忤旨擯棄，其極至於九重深拱而群臣盡廢，多士盈庭而一籌不吐，自非聖學日新，求賢如不及，何以作天下之才！」帝稱善。
庚午，詔秘閣修撰、知潭州朱熹詣闕。
復召留正赴都堂視事。正既去，帝即位，以為大行攢宮總護使，入謝，復出城。太皇太后覆命速宣押，趙汝愚復以為請，帝手劄遣使召正還。
趙汝愚首裁抑僥倖，收召四方知名之士，中外引領望治。乙亥，以汝愚為右丞相，陳騤知樞密院事，餘端禮參知政事。汝愚辭不拜。曰：「同姓之卿，不幸處君臣之變，敢言功乎！」
戊寅，加殿前都指揮使郭杲為武康軍節度使。
辛巳，以趙汝愚為樞密使。
壬午，以知閤門事韓侂胄為汝州防禦使。
初，侂胄欲推定策功，意望節鉞，趙汝愚曰：「吾宗臣，汝外戚也，何可以言功？惟爪牙之臣，則當推賞。」乃加杲節鉞，但遷侂胄宜州觀察使。侂胄大失望，然以傳導詔旨，浸見親幸。知臨安府徐誼告汝愚曰；「侂胄異時必為國患，宜飽其欲而遠之。」不聽。汝愚欲推葉適之功，適辭曰：「國危效忠，職也，適何功之有！」及聞侂胄觖望，與知閤門劉弼言於汝愚曰：「侂胄所望，不過節鉞，宜與之。」不從。適曰：「禍自此始矣。」遂力求補外。
侍御史章穎等劾內侍林億年、陳源、楊舜卿，詔：「億年、源與外祠，舜卿與內祠。」
甲申，以兵部尚書羅點簽書樞密院事。
戊子，罷楊舜卿內祠，林億年常州居住，陳源撫州居住。
八月，辛卯，初御行宮便殿聽政。
癸巳，除知潭州朱熹為煥章閣待制，兼侍講。
先是黃裳為嘉王副翊善，上皇諭之曰：「嘉王進學，皆卿之功。」裳謝曰：「若欲進德修業，追跡古先哲王，須天下第一等人。」上皇問為誰，裳以熹對。彭龜年為嘉王府直講，因講經義，告王曰：「此朱熹說也。」王善之。至是趙汝愚首薦熹，遂召入經筵。
熹在道，聞泰安朝禮尚缺，近習已有用事者，即具奏云：「陛下嗣位之初，方將一新庶政，所宜愛惜名器，若使幸門一開，其弊不可復塞。至於博延儒臣，專意講學，必求所以深得親歡者為建極導民之本，思所以大振朝納者為防微慮遠之圖。」不報。
甲午，增置講讀官，以給事中黃裳、中書舍人陳傅良、彭龜年為之。
丁酉，以生日為天祐節，尋改曰瑞慶。
壬寅，詔經筵講官開陳經旨，救正闕失。
進封皇弟許國公抦為徐國公。
辛亥，金主還都。
金主謂宰執曰：「應奉王誕筠，朕欲以詔誥委之，其人才亦豈易得！聞文士多妒庭筠者，不論其文，顧以行止為訾。大抵讀書人多口頰或相黨，昔東漢之士與宦者分朋，固無足怪。如唐牛僧孺、李德裕，宋司馬光、王安石，均為儒者，而互相排毀，何耶？」遂遷庭筠為翰林修撰。
壬子，金河決陽武故堤，灌封丘而東，尚書省奏都水監官見水勢趨南，不預經畫，詔王汝嘉等各削官兩階，杖七十，罷之，命參知政事馮琪往視，仍許便宜從事。
河自元符二年，東流斷絕，北流合御河，至清州入海，頗為通利。南渡後，地入於金，河始離濬、滑故道，時有決溢。至是河決陽武，由封丘東注梁山濼，分為二派，北派由北清河入海，南派由南清河入淮，汲、胙之間，河流遂絕。
丙辰，內批：「罷左丞相留正，以趙汝愚為右丞相。」初，正言：「陛下勉徇群情以登大寶，當遇事從簡，示天下以不得已之意，實非頒爵之時。」時韓侂胄浸謀預政，數詣部堂，正使省吏諭之曰：「此非知閤日往來之地。」侂胄怒而退。會正與汝愚議攢宮不合，侂胄因間之於帝，遂以手詔罷正，出知建康府。正謹法度，惜名器，汝愚本倚正共事，怒侂胄不以告，及來謁，辭不見，侂胄慚忿。羅點謂汝愚曰：「公誤矣。」汝愚悟，乃見之，侂胄終不懌。
朱熹辭新命，不許。入對，首言：「乃者太皇太后躬定大策，陛下寅紹丕圖，可謂處之以權而庶幾不失其正。今三月矣。或反不能無疑於逆順之際，竊為陛下憂之。猶有可諉者，亦曰陛下前日未嘗有求位之計，今日未嘗忘思親之心，此則所以行權而不失其正之根本也。充未嘗求位之心以盡負罪引慝之誠，充未嘗忘親之心以致溫凊定省之理，始終不越乎此，而大倫可正，大本可立矣。」時趙彥逾按視壽皇山陵，以為土肉淺薄，下有水石；孫逢吉覆按，請別求吉兆。詔集議。熹上議言：「壽皇聖德衣冠之藏，當博求名山，不宜偏信台史，委之水泉沙礫之中。」不報。
丁巳，金賜從幸山後親軍銀絹有差。
九月，庚午，簽書樞密院事羅點卒。點孝友端介，不為矯激崖異之行。或謂天下事非才不辦，點曰：「當論其心，心苟不正，才雖過人，何取哉？」時給事中黃裳亦卒，趙汝愚泣謂帝曰：「黃裳、羅點，相繼淪謝。二臣不幸，天下之不幸也。」
辛未，合祭天地於明堂，大赦。
壬申，以刑部尚書京鏜簽書樞密院事。
初，帝欲除鏜帥蜀，趙汝愚謂人曰：「鏜望輕資淺，豈可當此方面？」鏜憾之，韓侂胄乃引以自助。
冬，十月，己丑，右諫議大夫張叔椿再劾留正擅去相位，詔落正觀文殿大學士。
庚寅，更泰安宮為壽康宮。
金遺戶部員外郎何格賑河決被災人戶。
癸巳，雷。乙未，詔以陰陽謬祐，雷電非時，台諫、侍從各疏朝政闕失以聞。
甲辰，以朱熹言，趣後省看詳應詔封事。
庚子，以久雨，命決繫囚，釋杖以下。
辛丑，雅州蠻寇邊，土丁拒退之。尋出降。
乙巳，上大行皇帝諡，廟號孝宗。
丙午，復以朱熹奏，卻瑞慶節賀表。
庚戌，改上安穆皇后諡曰成穆，安恭諡曰成恭。
金故尚書左丞張汝弼妻高陀幹，以逆謀伏誅。汝弼與鎬王永中，甥舅也，陰相為黨。金主即位，高陀幹每以邪言怵永中，覬非望。畫永中母元妃張氏像，奉之甚謹，挾左道為永中祈福。事覺，有司鞫治，陀幹伏誅，詞連汝弼。金主以在汝弼死後，得免削奪。
是月，建福寧殿。
韓侂胄日夜謀去趙汝愚，知閤門事劉弱攵，亦以不得預內禪，心懷不平，因謂侂胄曰：「趙相欲專大功，君豈惟不得節鉞，將恐不免嶺海之行。」侂胄愕然，因問計，弱攵曰：「惟有用台諫耳。」侂胄問：「若何而可？」弱攵曰：「御筆批出是也。」侂胄然之，遂以內批拜給事中謝深甫為御史中丞。
會汝愚請令近臣薦御史，侂胄密以其黨劉德秀屬深甫，遂以內批除監察御史。朱熹憂其害政，每因進對，為帝切言之，又約吏部侍郎彭龜年同劾侂胄。會龜年充金人弔祭館伴使，熹復貽書汝愚，當以厚賞酬侂胄之勞，勿使預政。汝愚為人疏，謂其易制，不以為慮。
右正言黃度，將上疏論侂胄之奸，侂胄覺之，以御筆出度知平江府。度言：「蔡京擅權，天下所由以亂。今侂胄假御筆逐諫臣，使俯首去，不得效一言，非國之幸也。」固辭，奉祠歸養。
閏月，庚申，以孝宗將祔廟，議宗廟迭毀之制。孫逢吉、曾三復首請並祧僖、宣二祖，奉太祖居第一室，祫祭則正東向之位；詔集議。僖、順、翼、宣四祖祧主，宜有所歸，自太祖首尊四祖之廟，治平間，議者以世數浸遠，請遷僖祖於夾室。後王安石等言僖祖有廟，與稷、契無異，請復其舊。趙汝愚不以祀僖祖為然，侍從多從其說。吏部尚書鄭僑欲但祧宣祖而祔孝宗，侍講朱熹以為藏之夾室，則是以祖宗之主下藏於子孫之夾室；又擬為廟制，以為物豈有無本而生者。汝愚不從，乃祧僖、宣二祖，更創別廟以奉四祖。
戊寅，內批罷煥章閣待制兼侍講朱熹。
熹每進講，務積誠意以感動帝心，以平日所論著敷陳開析，坦然明白，可舉而行。講畢，有可以開益帝聽者，罄竭無隱，帝亦虛心嘉納焉。至是以黃度之去，因講畢疏奏，極言：「陛下即位未能旬月，而進退宰臣，移易台諫，皆出陛下之獨斷，中外咸謂左右或竊其柄。臣恐主威下移，求治反亂矣。」疏下，韓侂胄大怒，使優人峨冠闊袖象大儒，戲於帝前，因乘間言熹迂闊不可用。帝方倚任侂胄，乃出御批云：「憫卿耆艾，怨難立講，已除卿官觀。」趙汝愚袖御筆見帝，且諫且拜，不省。汝愚因求罷政，不許。越二日，侂胄使其黨封內批付熹，熹附奏謝，遂行。
中書舍人陳傅良，封還錄黃；起居郎劉光祖，起居舍人鄧驛，御史吳獵，吏部侍郎孫逢吉，知登聞鼓院游仲鴻，交章留熹，皆不報；傅良、光祖亦坐罷。工部侍郎黃艾，因侍講問逐熹之驟，帝曰：「始除熹經筵耳，今乃事事欲與聞。」艾力辨其故，帝不聽。彭龜年言：「始臣約熹同論侂胄，熹罷，臣宜並斥。」 不報，侂胄銜之。游仲鴻上疏曰：「陛下宅憂之時，御批數出，不由中書。前日宰相留正，去之不以禮；諫官黃度，去之不以正；講官朱熹，復去之不以道。自古未有舍宰相、諫官、講官而能自為聰明者也。願急還熹，毋使小人得志以養成禍亂。」王介上疏言：「陛下即位未三月，策免宰相，遷移台諫，悉出內批，非治世事也。崇甯、大觀間，事出內批，遂成北狩之禍。杜衍為相，常積內降十數封還。今宰相不敢封納，台諫不敢彈奏，此豈可久之道乎！」
金主問輔臣曰：「孔子廟諸處何如？」完顏守貞曰：「諸縣見議建立。」金主因曰：「僧徒修飾宇像甚嚴，道流次之，惟儒者修孔子廟，最為滅裂。」 守貞曰：「儒者不能長居學校，非若僧道久處寺觀。」金主曰：「僧道以佛、老營利，故務在莊嚴閎侈，起人敬奉佈施，非所以為觀美也。」
壬午，詔：「改明年為慶元元年。」
金參知政事馬琪，自行省回，具奏河防利害。丙戌，以翰林待制鄂屯忠孝權戶部侍郎，太府少監溫仿權工部侍郎行戶工部事，修治河防。
十一月，丙午，帝自重華宮還大內。
庚戌，以韓侂胄兼樞密都承旨。初，詔侂胄可特遷二官。侂胄覬覦節鉞，意不滿，力辭，乃止遷一官，為宜州觀察使，怨趙汝愚益深；至是特遷都承旨。
詔行孝宗皇帝三年喪。
先是，有司請於易月之外，用漆紗淺黃之制。時朱熹在講筵，言：「自漢文短喪，歷代因之，天子遂無三年之喪。為父且然，則嫡孫承重可知。人紀廢壞，三綱不明，千有餘年，莫能釐正。壽皇聖帝至性，以日易月之外，猶執通喪，朝衣朝冠，皆用大布，所宜著在方策，為萬世法程。陛下以世德承大統，承重之服，著在禮律，宜遵壽皇已行之法。一時倉卒不及詳議，遂用漆紗淺黃之服，使壽皇已行之禮，舉而復墜，臣竊痛之。然既往之事，不及追改，啟殯發引，禮當復用初喪之服。」至是詔遵用三年之制，中外百官皆以涼衫視事，用熹言也。
升明州為慶元府。
乙卯，權攢哲文神武成孝皇帝於永阜陵。
十二月，丁巳朔，禁民間妄言宮禁事。
辛酉，金平章政事完顏守貞罷。
守貞讀書通法律，明習故事。時金有國七十年，禮樂政刑，因遼、宋舊制，雜亂無貫，金主欲更定修正，為一代法，其儀式條約，多守貞裁定，故明昌之治，號稱清明。又喜推轂士類，接援後進，金主疑其有黨，又為胥持國所間，遂出知濟南府，仍命即辭。前舉守貞者董師中、路鐸等皆補外。以知大興府尼厖古鑒為參知政事。
乙丑，吏部侍郎兼侍講彭龜年，見韓侂胄用事，權勢重於宰相，上疏條奏其奸，謂：「進退大臣，更易言官，皆初政最關大體。今大臣或不能知而侂胄知之，假託取勢，竊弄威福，不去，必為後患！」帝覽奏駭曰：「侂胄，朕托以肺腑，信而不疑，不謂如此！」龜年又言：「陛下逐朱熹太暴，故欲陛下亦亟去此小人，毋使天下謂陛下去君子易，去小人難。」於是龜年、侂胄俱請祠。帝欲兩罷其職，陳騤進曰：「以閤門去經筵，何以示天下？」既而內批：「龜年與郡，侂胄進一官，與在京宮觀。」
給事中林大中、同中書舍人樓鑰繳奏曰：「陛下眷禮僚舊，一旦龍飛，延問無虛日，不三數月間，或死或斥，賴龜年一人尚留。今又去之，四方謂其以盡言得罪，恐傷政體。且一去一留，恩意不侔。去者日遠，不復侍左右；留者內祠，則召見無時。請留龜年講筵而命侂胄以外任，則事體適平，人無可言者。」上批：「龜年已為優異，侂胄本無過尤，可並書行。」
大中復同鑰奏：「龜年除職與郡，以為優異，則侂胄之轉承宣使，非優異乎？若謂侂胄本無過尤，則龜年論事，實出於愛君之忱，豈得為過？龜年既已決出，侂胄難於獨留，宜畀外任或外祠，以慰公議。」不聽。由是侂胄愈橫。
御史中丞謝深甫劾陳傅良，罷之。
丁卯，金免被黃河水災今年秋稅。
戊辰，以陳康伯配享孝宗廟庭。
己巳，知樞密院事陳騤罷。庚午，以餘端禮知樞密院事，京鏜參知政事，吏部尚書鄭僑同知樞密院事。
陳騤與趙汝愚素不協，未嘗同堂語。及爭彭龜年事，韓侂胄語人曰：「彭侍郎不貪好官，固也；元樞亦欲為好人耶？」故罷之，而引京鏜居政府以間汝愚。汝愚孤立於朝，帝亦無所倚信。
辛未，監察御史劉德秀劾起居舍人劉光祖，罷之。
以工部尚書趙彥逾為四川制置使。彥逾自以有功於帝室，冀趙汝愚引居政府。及除蜀帥，大怒，遂與韓侂胄合，因陛辭，疏廷臣姓名於帝，指為汝愚之黨，且曰：「老奴今去，不惜為陛下言之。」由是帝亦疑汝愚。
癸酉，上孝宗廟樂曰《大倫之樂》。
甲戌，祔孝宗神主於太廟。
戊寅，封太保郭師禹為永甯郡王。師禹，成穆皇后之弟也。
辛巳，金減修內司備營造軍千人、都城所五百人。
癸未，金敕尚書省：「自今獻靈芝嘉禾者，賞之。」

