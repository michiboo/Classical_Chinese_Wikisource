
春，正月，庚戌，詔：「近分陝西緣邊為四路，各置經略安撫招討等使，自今路分部署、鈐轄以上，許與都部署司同議軍事，路分都監以下，並聽都部署等節制，違者以軍法論。」
知慶州范仲淹請給樞密院及宣徽院宣頭空名者各百道，緩急書填，以勸賞戰功及招降蕃部；從之。
丁巳，命翰林學士聶冠卿權知貢舉。初，端明殿學士李淑侍經筵，訪以進士詩、賦、策、論先後，淑奏請先策，次論，次賦，次貼經墨義，而敕有司並試四場，通校工拙，毋以一場得失為去留。詔有司議，稍施行焉。
自元昊反，軍興，用度不足，因聽入中芻粟予券，趨京師榷貨務受錢若金銀；入中它貨予券，償以池鹽。由是羽毛、筋角、膠漆、鐵炭、瓦木之類，一切以鹽易之。猾商奸人，乘時射利，與官吏表裡為奸，虛費池鹽，不可勝計。鹽直益賤，販者不行，公私無利。朝廷知其弊，戊午，用三司使姚仲孫請，以度支判官范宗傑為制置解鹽使，往經度之。
始，詔復京師榷法。宗傑請：「凡商人以虛估受券，及已受鹽未鬻者，皆計直輸虧官錢。內地州、軍民間鹽，悉收市入官，為置場增價而出之。復禁永興第十一州商賈，官自輦運，以衙前主之。又禁商鹽私入蜀，置折博務於永興、鳳翔，聽人入錢若蜀貨易鹽，趨蜀中以售。」詔皆用其說。宗傑，雍子也。
京兆府布衣雷簡夫，隱居不仕，樞密副使杜衍薦之。召見，論邊事甚辯，帝悅，令中書檢真宗用種放故事。呂夷簡言有口才者未必能成事，請試之。乃以為校書郎、秦州觀察判官。簡夫，有鄰孫也。
壬戌，詔以京西閒田處內附蕃族無親屬者。
遣使河北募兵，及萬人者賞之。
癸亥，詔磨勘院考提點刑獄功罪為三等，以待黜陟。
辛未，秦州築東西關城成，賜總役官吏金帛有差。初，知州韓琦言：「州東西居民及軍營萬餘家，皆附城而居，無所捍禦，請築外城凡十里。」至是成之。
遼主謀親帥師南伐，意未決，乃幸舊相張儉第，使尚食先往具饌，儉卻之，進葵羹、乾飯。遼主食之而甘，徐問以南伐之策，儉極陳利害，且曰：「第遣一使問之，何必遠勞車駕！」遼主悅而止。復即其第賜宴，器玩悉與之。是月，遼遣南院宣徽使蕭特默、翰林學士劉六符來，使取晉陽及瓦橋以南十縣地，且問興師伐夏及沿邊疏浚水澤、增益兵戍之故。
二月，丁丑，詔權御史中丞賈昌朝侍講邇英閣。故事，台丞無在經筵者，帝以昌朝長於講說，特召之。
知秦州韓琦請降樞密院空名宣頭五十道，以賞屬羌之有功者，從之。
知保州王果，先購得遼人南伐諭稿以聞，且言：「遼人潛與元昊相結，將必渝盟；請自廣信軍以西緣山口出入之路，預為控守。」詔答刂付河北安撫司，密修邊備。果，饒陽人也。
舊制，諸州薦貢者，既試禮部，則引試崇政殿廊。知制誥富弼言：「歷代取士，悉委有司，獨後漢文吏課箋奏，副上端門，亦未聞天子親試也。至唐武后載初之年，始有殿試，此何足法哉！必慮恩歸有司，則宜使禮部次高下以奏，而引諸殿庭，唱名賜第，則與殿試無所異矣。」辛巳，詔罷殿試。而翰林學士王堯臣、同修起居注梁適，皆以為祖宗故事，不可遽廢。癸未，詔復殿試如舊。
丙戌，天章閣侍講林瑀，落職通判饒州。先是瑀奉詔撰《周易天人會元紀》，其說用天子即位年月日辰，占所直卦以推吉凶。且言：「自古聖王即位，必直乾卦。」御史中丞賈昌朝，嘗面折瑀所言不經。及是瑀又言：「帝即位，其卦直需，其象曰：『君子以飲食宴樂。』願陛下頻出宴遊，極水陸玩好之美。」帝駭其言。昌朝即劾奏瑀邪說罔上，不宜在經筵。乃黜瑀，而命崇文院檢討臨淄趙師民為崇政殿說書。
乙未，詔：「真定府、定州、天雄軍、澶州各備兵馬芻糧及器甲。」又詔：「河北諸州軍城隍應修者悉修之。」又詔：「河北諸州強壯，自三月後並赴州閱習，委知州擇其強勁者，刺手背為義勇軍；不願者釋之而存其籍，以備守葺城池。」於是強壯浸廢。詔始下，人情訩訩，河北轉運使李昭述乘疾置日行數舍，開諭父老，眾始安。昭述，宗諤子也。
辛丑，保靜軍節度使、新知澶州王德用入見，流涕言：「臣前被大罪，陛下幸赦不誅，今不足辱命。」帝尉勞曰：「河北方警，藉卿威名鎮撫耳。」賜手詔遣之。
壬寅，遼主如鴛鴦濼。
三月，甲辰朔，詔殿前指揮使、兩省都知舉將才。
丁巳，命杜衍宣撫河東。
辛酉，參知政事晁宗愨以疾罷。
乙丑，賜禮部奏名進士合肥楊寘，等及諸科及第、出身、同出身八百三十九人。寘察弟也。
己巳，遼使蕭特默、劉六符至京師，致遼主書，略曰：「粵自世修歡契，時遣使軺。切緣瓦橋關南是石晉所割，訖至柴氏，興一旦之狂謀，掠十縣之故壤，人神共怒，廟社不延。至於貴國，肇創基業，尋與敝境，繼為善鄰。暨乎太宗，於有徵之地才定並汾，以無名之師直抵燕薊，羽召精銳，禦而獲退，遂致彌年有戍境之勞，繼日備渝盟之事，始終反覆，前後諳嘗。竊審專命將臣，往平河右，炎涼屢易，勝負未聞。兼李元昊，於北朝久已稱籓，設罪合加誅，亦宜垂報。邇者郭稹特至。杜妨又回，雖略具音題，而但虞詐諜。已舉殘民之伐，曾無忌器之嫌，營築長堤，填塞隘路，開決塘水，添置邊軍。既潛稔於猜嫌，慮難敦於信睦。倘思久好，共遣疑懷，曷若以晉陽舊附之區，關南元割之縣，俱歸當國，用康黎人！如此，則益深兄弟之懷，長守子孫之計。緬維英悟，深達悃悰。」
先是正月己巳，邊吏言遼使且至，帝為之旰食，歷選可使遼者，群臣皆憚行。宰相呂夷簡舉右正言富弼，入對便殿，叩頭曰：「主憂臣辱，臣不敢愛其死。」帝為動色。壬申，命弼為接伴使。弼以二月丙子發京師，至雄州，久之，特默等始入境。遣中使慰勞，特默稱足疾不拜，弼謂曰：「吾嘗使北，病臥車中，聞命輒拜。今中使至而君不起，此何禮也？」特默矍然起，遂使人掖而拜。及特默等至，命御史中丞賈昌朝館伴。廷議不許割地，而許以信安僖簡王允寧女與遼之皇子梁王洪基結婚，或增歲賂；獨弼為結婚為不可。
初，遼太弟重元者，挾太后勢，嘗自通書幣。帝欲因今使答之，令昌朝問六符，六符辭曰：「此於太后則善，然於本朝不便也。」昌朝曰：「即如此，而欲以梁王求和親，皇帝豈安心乎？」六符不能對。
辛未，授弼禮部員外郎、樞密直學士，將使弼報聘故也。弼曰：「國家有急，惟命是從，臣職也，奈何逆以官爵賂之！」固辭不受。
是春，范仲淹巡邊至環州，州屬羌陰連賊為邊患。仲淹謂種世衡素得羌心，而青澗城已堅固，乃奏徙世衡知環州以鎮撫之。
有牛家族努額者，崛強未嘗出，聞世衡至，遽郊迎。世衡與約，詰朝至其帳。是夕，大雪深三尺，左右曰：「地險不可往。」世衡曰：「吾方結諸羌以信，不可失期。」遂緣險而進。努額方臥帳中，謂世衡必不能至，世衡蹴而起，努額大驚，率其族羅拜聽命。又有兀二族，受賊偽職，世衡招之不至，命蕃官慕恩出兵討之。其後百餘帳皆自歸，莫敢貳。因令諸族置烽火，有急則舉燧，介馬以待。又課吏民射，有過失，射中則釋其罪；有辭某事，輒因中否而與奪之。由是人人精於射，賊不敢復近環州。
夏，四月，甲戌朔，遼主頒南征賞罰之令，欲使宋邊臣告急於朝也。
戊寅，命權御史中丞賈昌朝等議裁減浮費。
庚辰，詔以右正言富弼為回謝國信使，西上閤門使符惟忠副之。復書曰：「昔我烈考章聖皇帝與大契丹昭聖皇帝弭兵講好，通聘著盟，肆餘纂承，共遵謨訓，邊民安堵，垂四十年。茲者專致使臣，特詒緘問，且以瓦橋內地，晉陽故封，援石氏之割城，述周朝之復境。繫於異代，安及本朝！粵自景德之初，始敦鄰寶之信，凡諸細故，咸不置懷。況太宗皇帝親駕並郊，匪圖燕壤，當時貴國亟發援兵，既交石嶺之烽，遂舉薊門之役，義非反覆，理有因緣。元昊賜姓稱籓，稟朔受祿，急謀狂僭，俶擾邊陲，曰鄉議討除，已嘗聞達，杜防、郭稹傳導備詳，及此西征，豈雲無報！聘軺旁午，屢聞嫉惡之談，慶問交馳，未諭聯親之故，忽窺異論，良用惘然！謂將軫於在原，反致譏於忌器。復雲營築堤埭，開決陂塘，昨緣霖潦之餘，大為衍隘之患，既非疏導，當稍繕防，豈蘊猜嫌，以虧信睦！至於備塞隘路，閱習兵夫，蓋邊臣謹職之常，乃鄉兵充籍之舊，在於貴境，寧撤戍兵！一皆示以坦夷，兩何形於疑阻！顧惟歡契，方保悠長；遽興請地之言，殊非載書之約。諒惟聰達，應切感思。自餘令弼口陳。」書詞，翰林學士王拱辰所撰也。
初，遼人書言太宗舉無名之師，一時莫知所答。拱辰獨請間曰：「河東之役，本誅僭偽，遼人寇石嶺關，潛假兵以援賊，太宗怒反覆，既平繼元，遂下令北征，安得謂之無名！」帝喜，諭執政曰「非拱辰詳識故事，殆難答也。」劉六符嘗謂賈昌朝曰：「南朝塘濼何為者哉？一葦可航，投箠可平。不然，決其堤，十萬土囊遂可逾矣。」時議者亦請涸其地以養兵。帝問拱辰，對曰：「此六符誇言耳。設險守國，先王不廢，且祖宗所以限戎騎也。」帝深然之。
壬午，右正言、知制誥劉沆出知潭州。
始，沆使於遼，館伴杜防強沆以酒，沆沾醉，拂袖起，因罵之曰：「我不能飲，何強我至是！」遼使來，以為言，故出之。尋又降知和州。因詔：「使遼及接伴、送伴臣僚，每燕會毋得過飲，其語言應接，務存大體。」
戊子，降詔獎諭知延州龐籍等，以籍興修橋子谷寨成也。
始，元昊陷金明、承平、塞門、安遠、栲栳寨，破五龍川，邊民焚略幾盡。籍既至，稍葺治之。戍兵十餘萬，未有壁壘，散處城中，畏籍嚴，無敢犯法。金明西北有渾州川，其土平沃，川尾曰橋子穀，為敵出入隘道。籍使部將狄青將萬餘人築招安寨於穀旁，卻賊數萬。募民耕植，得粟以濟軍。周美襲取承平寨，王信築龍安寨，悉復賊所據故地，築清水等十一堡。
甲午，徙知澶州王德用為真定府定州路都部署。
丙申，右正言田況言：「朝廷擇將以備北邊，乃用楊崇勳、夏守贇、高化等，物情未協，恐誤機事。」詔各選通判、幕職官往助之。知諫院張方平亦言：「朝廷處置北鄙，雖增兵飭壘，事為之備，然所遣將率，未盡推擇。使楊崇勳在鎮、定，夏守贇在瀛州，劉渙在滄州，張耆在河陽，陛下得高枕乎？莫若取陝西偏裨之知名者如狄青、范全輩，召之赴闕，量其材器，稍遷用之，追崇勳等使奉朝請。比富弼使歸，幸而盟好未渝，即各還之本路；若遼兵南向，且使分捍北方。事機所懸，乞賜裁察！」
己亥，以知秦州韓琦為秦州觀察使，知渭州王沿為涇州觀察使，知延州龐籍為鄜州觀察使，知慶州范仲淹為邠州觀察使。
五月，癸卯朔，徙並代鈐轄張亢為高陽關鈐轄。初，麟州猶未通，饋路閉隔，敕亢自護南效賞物送麟州。賊既不得鈔，隨以兵數萬趨柏子寨，邀我歸路，亢所將才三千人，亢激怒之曰：「若等已陷死地，前鬥則生，不然，為賊所屠無餘也。」士皆感厲。會天大風，順風擊之，斬首六萬餘級，奪馬千餘匹，乃修建寧寨。賊數出爭逐，戰於兔毛川，亢自以大陣抗賊，而使驍將張岊以短兵強弩數千伏山後。亢以萬勝軍皆京師所募，疲耎不能戰，賊目曰東軍，素易之，而虎翼卒勇悍，陰易其旗以誤賊。賊果趨東軍而值虎翼卒。搏戰良久，發伏，賊大潰，斬首二千級。不逾月，築清塞、百姓、中候、建寧、鎮川五堡，麟州路始通。亢復奏：「今所通特往來之徑耳，旁皆虛空無所阻；若增築並邊諸柵以相維持，則可以廣田牧，河外勢益強。」議未下，而朝廷慮遼將渝盟，乃徙亢高陽。
庚戌，河北都轉運使李昭述請修澶州北城，從之。先是河決久未塞，昭述但以治堤為名，調農兵八萬，逾旬而就。劉六符過之，真以為治堤也，及還而城具，甚駭愕。
壬子，出詔書：「減皇后及宗室婦郊祀所賜之半，著為式。」又詔：「皇后、嬪御進奉乾元節回賜物亦減半，宗室外命婦回賜權罷，邊事寧日聽旨。」於是皇后、嬪御各上俸錢五月以助軍費，宗室刺史以上亦納公使錢之半。荊王元儼盡納公使錢，詔以半給之。
癸丑，命知貝州、供備庫使開封張茂實為回謝國信副使，以符惟忠道病卒，從富弼請也。
甲寅，詔三館臣僚上封事及聽請對。
戊午，建大名府為北京。釋河北諸州軍繫囚。嚴飭行宮增制倉廒、營舍，並給賞錢，毋得科率。初，范仲淹知開封，建議城洛陽以備急難。及遼人將渝盟，言事者請從仲淹之請，呂夷簡謂：「遼人畏壯侮怯，遽城洛陽，無以示威，反長彼勢；宜建都大名，示將親征，以伐其謀。」詔既下，仲淹又言：「此可張虛聲耳，未足恃也。城洛陽既弗及，請速修京城。」議者多附仲淹議，夷簡曰：「此囊瓦城郢計也。使遼人得渡河，而固守京師，天下殆矣！故設備宜在河北。」卒建北京，識者韙之。
己未，以知天雄軍程琳知大名府兼北京留守司。
慶州之西北馬鋪寨，當後橋川口，深在賊腹中，范仲淹欲城之，度賊必爭，密遣子純佑與蕃將趙明先據其地，引兵隨其後。諸將初不知所向，行至柔遠，始號令之，版築畢具，旬日城成，是歲三月也，尋賜名大順。賊覺，以騎三萬來戰，佯北，仲淹戒勿追，已而果有伏。大順既成，白豹、金湯皆截然不敢動，環慶自是寇益少。
癸亥，新邠州觀察使范仲淹、鄜州觀察使龐籍，並復為龍圖閣直學士，從所請也。
初，仲淹上表言：「臣守邊數年，羌人頗親愛臣，呼臣為龍圖老子。今改觀察使，則與諸族首領名號相亂，恐為賊所輕；且無功，不應更增厚祿。」辭甚切至，表三上，乃從之。
甲子，召江南東路轉運使楊察入為左正言、知制誥。察在部，專以舉官為急務，或譏之，察曰：「此按察職也。掎拾羨餘，則俗吏能之矣。」
乙丑，罷左藏庫月進錢。帝語輔臣曰：「此《周官》所謂供王之好用者，朕宮中無所費，其斥以助縣官。」
真定府、定州路都部署王德用入朝奏事，命為宣徽南院使，判成德軍，未行，改判定州兼三路都部署；徙判定州楊崇勳判成德軍。崇勳老不任事，故徙之。
德用至，日教士卒習戰，頃之，皆可用。遼使人來覘，或請捕殺之。德用曰：「彼得實以告，是服人以不戰也。」明日，大閱於郊，提枹鼓誓師，進退坐作，終日不戮一人。乃下令，具糗糧，聽鼓聲，視吾旗所鄉。覘者歸告其國中，謂漢兵將大入。既而覆議和，兵乃解。時發兵屯定州幾六萬人，皆寓居逆旅及民間，無一敢喧呼暴橫者。將校相戒曰：「吾輩各務斂士卒，勿令擾我菩薩。」
以高陽關路鈐轄張亢權知瀛州兼本路部署司事，夏守贇疾故也。
丁卯，徙知成德軍張存為河北轉運使。先是存上言：「遼與元昊為婚，恐陰相首尾。河北城久不治，宜留意。」於是悉城河北諸州，俾存督察之。
戊辰，詔：「有司申明前後條約，禁以銷金、貼金、鏤金等為服飾，自宮廷始，民庶犯者必置法。」
六月，甲戌，出內藏庫銀一百萬兩，紬絹各一百萬匹，給邊費。
壬午，遼主御含涼殿，放進士王寔等六十四人。
遼禁鬻氈、銀於宋。
癸未，徙知杭州鄭戩知并州兼河東路經略安撫沿邊招討使，尋改知鄆州。杭州有錢塘湖，溉民田數十頃，錢氏置撩清軍以疏導淤滯。既納國後，不治，葑土堙塞，為豪族僧坊所占冒，湖水益狹。戩發屬縣丁夫數萬辟之，民賴其利。事聞，詔杭州歲治如戩法。
丙戌，建定州北平寨為北平軍。
戊子，以樞密副使任中師為修建北京使，以入內副都知皇甫繼明佐之。
乙未，以天章閣待制明鎬知并州兼河東經略安撫沿邊招討使。時邊任多紈袴子弟，鎬憂其誤軍事，乃取尤不職者杖之。疲軟子弟皆自解去，更奏擇習事者守堡塞。軍行，倡婦多從之。會有忿爭殺倡婦者。鎬不問。倡婦聞之，皆散去。
是月，侍御史雍丘魚周詢劾判河陽張耆典籓無狀，乞令就京邸養病；尋徙耆判陳州，又徙壽州。
秋，七月，壬寅朔，知諫院張方平疏請廢樞密院，並其職事於中書，不報。
丙午，樞密副使任布罷知河陽。
布任樞密，數與宰相呂夷簡忤。布長子遜，素狂愚，夷簡知之，乃怵使言事，許以諫官。遜即上書曆詆執政，且斥布不才。布見其書，匿之。夷簡又趣遜以書上。遜復上書罪匿者。帝問知匿者乃布也，布謝：「臣子少有心疾，其言悖繆，懼辱朝廷，故不敢宣佈。」侍御史魚周詢因劾布，布遂罷去。遜尚留京師，望除諫官，夷簡尋以它事黜之。
戊午，以右僕射、平章事呂夷簡判樞密院事，戶部侍郎、平章事章得象兼樞密使，加樞密使晏殊同平章事。初，富弼建議，宰相兼權樞密使，帝曰：「軍國之務，當悉歸中書，樞密非古官。」然未欲遽廢，故止令中書同議樞密院事。及張方平請廢樞密院，帝乃追用弼議，命夷簡判院事，而得象兼使，殊加同平章事，使如故。
初，富弼、張茂實以結婚及增歲幣二事往報遼人，惟所擇。弼等至遼，特默已加同政事門下平章事，劉六符為行宮副部署。遼主命六符為館伴。六符言北朝皇帝堅欲割地，弼曰：「此必志在敗盟，假此為名。南朝有橫戈相待耳。」六符曰：「南朝堅執，事安得濟？」弼曰：「北朝無故求割地，南朝不即發兵，而遣使好辭更議，此豈南朝堅執乎？」
及見遼主，弼曰：「兩朝繼好，垂四十年，一旦忽求割地，何也？」遼主曰：「南朝違約，塞雁門，增塘水，治城隍，籍民兵，此何意也？群臣競請舉兵，朕以為不若遣使求關南故地，求而不得，舉兵未晚。」弼曰：「北朝與中國通好，則人主專其利而臣下無所獲。若用兵，則利歸臣下而人主任其禍。故勸用兵者，皆為其身謀，非國計也。」遼主驚曰：「何謂也？」弼曰：「晉高祖欺天叛君，求助於北，末帝昏亂，神人棄之。是時中國狹小，上下離叛，故北朝全師獨克，雖虜獲金幣，充牣諸臣之家，而壯士健馬物故大半，此誰任其禍者？今中國提封萬里，所在精兵以萬計，北朝用兵，能保必勝乎？」曰：「不能。」弼曰：「勝負未可知，就使其勝，所亡士馬，群臣當之歟，抑人主當之歟？若通好不絕，歲幣盡歸人主，群臣何利焉！」遼主大悟，首肯者久之。弼又曰：「塞雁門者，備元昊也。塘水始於何承矩，事在通好前，地卑水聚，勢不得不增。城隍皆修舊，民兵亦舊籍，特補其闕耳，非違約也。」遼主曰：「微卿言，不知其詳。然朕所欲得者，祖宗故地耳。」弼曰：「晉高祖以盧龍一道賂契丹，周世宗復伐取關南，皆異代事。宋興已九十年，若各欲求異代故地，豈北朝之利乎？」遼主無言，徐曰：「元昊稱籓尚主，南朝伐之，不先告我，何也？」弼曰：「北朝向伐高麗、黑水，豈嘗報南朝乎天子令臣致意於陛下曰：『向不知元昊與弟通姻，以其負恩擾邊，故討之，而弟有煩言。今擊之則傷兄弟之情，不擊則不忍坐視吏民之死，不知弟何以處之？』」遼主顧其臣國語良久，乃曰：「元昊為寇，豈可使南朝不擊乎？」
既退，六符謂弼曰：「吾主恥受金帛，堅欲十縣，如何？」弼曰：「南朝皇帝嘗言：『朕為人子孫，豈敢妄以祖宗故地與人！昔澶洲白刃相向，章聖尚不與關南，豈今日而肯割地乎！且北朝欲得十縣，不過利其租賦耳，今以金帛代之，亦足坐資國用。朕念兩國生民，不欲使之肝腦塗地，不愛金帛以徇北朝之欲。若北朝必欲得地，是志在背盟棄好，朕獨能避用兵邪？澶淵之盟，天地神祇，實共臨之。今北朝先發兵端，過不在朕。天地鬼神，其可欺乎！』」六符謂其介曰：「南朝皇帝存心如此，大善。當共奏，使兩主意通。」
翼日，遼主召弼同獵，引弼馬自近，問所欲言，弼曰：「南朝惟欲歡好之久耳。」遼主曰：「得地則歡好可久。」弼曰：「南朝皇帝遣臣聞下陛下曰：『北朝欲得祖宗故地，南朝亦豈肯失祖宗故地邪？且北朝既以得地為榮，則南朝必以失地為辱。兄弟之國，豈可使一榮一辱哉？朕非忘燕薊舊封，亦安可復理此事，正應彼此自諭耳。』」既退，六符謂弼曰：「皇帝聞公榮辱之言，意甚感悟。然金帛必不欲取，惟結婚可議耳。」弼曰：「結婚易生釁，況夫婦情好難必，人命修短或異，不若增金帛之便也。」六符曰：「南朝皇帝必自有女。」弼曰：「帝女才四歲，成婚須在十餘年後。今欲釋目前之疑，豈可待哉？」弼揣遼人慾婚，意在多得金帛，因曰：「南朝嫁公主故事，資送不過十萬緡耳。」由是遼人結婚之意緩，且諭弼還。弼曰：「二議未決，安敢徒還！願留畢議。」遼主曰：「俟卿再至，當擇一事受之，宜遂以誓書來也。」弼還奏，復授弼吏部郎中、樞密直學士，又辭不受。
癸亥，弼與茂實再以二事往，於是呂夷簡傳帝旨，令弼草答遼人書並誓書，凡為國書二，誓書三。議婚則無金帛。若遼人能令夏國復納款，則歲增金帛二十萬，不則十萬。弼奏於誓書內增三事：一，兩界塘澱毋得開展；二，各不得無故添屯兵馬；三，不得停留逃亡諸色人。弼因請錄副以行。中使夜齎誓書五函並副，追及弼於武強授之。弼行至樂壽，自念：「所增三事，皆遼人前約，萬一書詞異同，則彼必疑，吾事敗矣。」乃密啟副封觀之，果如所料，即疏報。又遣其屬宋誠、蔡挺詣中書白執政。帝欲知北事，亟召挺對便殿，乃詔弼，三事但可口陳。弼知此執政陰謀，乃以禮物屬茂實，疾馳至京師，日欲晡，叩閤門求對，閣門吏拘以舊制當先進名，對仍翼日。弼責之，遂急奏，得入見，曰：「執政為此，欲致臣於死。臣死不足惜，奈國事何！」帝急召呂夷簡等問之。夷簡從容曰：「此誤耳，當改正。」弼語益侵夷簡。晏殊言：「夷簡決不為此，直恐誤耳。」弼怒曰：「殊奸邪，黨夷簡以欺陛下！」遂詔王拱辰易書。其夕，弼宿學士院，明日乃行。
八月，戊子，出內藏庫緡錢十分修北京行宮。時任中師奏行宮大抵摧圮，請更修之。帝令創修寢殿及角樓，餘皆完補而已；其自京至德清軍行宮、館驛、廨舍，亦量加葺治。
九月，辛丑朔，乙太常博士陽翟孫甫為秘閣校理，樞密副使杜衍所薦也。初，衍守京兆，辟甫知府司錄事，吏職纖末皆倚辦。甫曰：「待我如此，可以去矣。」衍聞之，不復以小事屬甫。衍與語，必引經以對，言天下賢俊，歷評其才性所長，衍曰：「吾辟屬，乃得益友。」
初，命呂夷簡判樞密院事，既宣制，黃霧四塞，風霾終日，朝論甚喧。參知政事王舉正，言二府體均，判名太重，不可不避，右正言田況復以為言。夷簡亦不敢當；丙午，改兼樞密使。
陝西轉運司言：「近添就糧兵士七萬人，糧賜幾三百萬緡，乞加詳議。」詔三司擘畫以聞。知諫院張方平，請選擇近臣分使諸道，就諸邊臣，與之深議所以豐財嗇用，守備經遠之計。即如沿邊騎兵，計畜一騎可以贍卒五人。西戎出善馬，地形險隘，我騎誠不得與較也。多留馬軍，既不足用，徒費芻茭。今方北備契丹，乃是用騎之地。乞以陝西新團士兵，多換馬軍東歸，一以省關中之輓輸，一以備河北之戰守。
富弼、張茂實以八月乙未至遼，翼日，引弼等見遼主，遼主曰：「姻事使南朝骨肉睽離，或公主與梁王不相悅，固不若歲增金帛。但須於誓書中加一『獻』字乃可。」弼曰：「『獻』乃下奉上之辭，非可施於敵國。南朝為兄，豈有兄獻於弟邪？」遼主曰：「南朝以厚幣遺我，是懼我也，『獻』字何惜？」弼曰：「南朝皇帝重惜生靈，故致幣帛以代干戈，非懼北朝也。今陛下忽發此言，正欲棄絕舊好，以必不可冀相要耳。」遼主曰：「改為『納』字如何？」弼曰：「亦不可。」遼主曰：「誓書何在？取二十萬者來。」弼既與之，遼主曰：「『納』字自古有之。」弼曰：「古惟唐高祖借兵於突厥，故臣事之。當時所遺，或稱『獻』、『納』，亦不可知。其後頡利為太宗所禽，豈復更有此禮？」遼主見弼詞色俱厲，度不可奪，曰：「我自遣使與南朝議之。」於是遼主留所許歲增金帛二十萬誓書，壬寅，遣耶律仁先、劉六符來議「獻」、「納」字。
乙巳，弼等還至雄州，詔：「即以弼為接伴使，有朝廷合先知者，急置以聞。」弼奏曰：「彼求『獻』、『納』二字，臣以死拒之，其氣折矣，不可復許。」
乙丑，遼北院樞密副使耶律仁先、漢人行宮副部署劉六符入見，以誓書來。仍議文書稱「貢」，論者難之。仁先曰：「曩者石晉報德本朝，割地以獻，周人攘而取之，是非利害，灼然可見。」議論相持不決。朝廷用晏殊議，以「納」字許之。
閏月，庚辰，覆命右正言、知制誥富弼為吏部郎中、樞密直學士，弼又固辭。先是弼數論事忤呂夷簡，因薦弼使遼，欲因事罪之。館閣校勘歐陽修上書，引顏真卿使李希烈事乞留弼，不報。而弼受命不少辭，自初奉使，聞一女卒，再奉使，聞一男生，皆不顧而行；得家書，不發而焚之，曰：「徒亂人意耳。」
壬午，以太子中允、通判秦州尹洙直集賢院。洙上奏命令數更，恩寵過溢，賜予不節，詞甚切直。
癸巳，涇原副都部署葛懷敏與元昊戰，歿於定川寨。
先是元昊聲言入寇，是月辛末朔，王沿命懷敏將兵禦之。己卯，至瓦亭寨，遣本寨都監許思純、環慶都監劉賀以蕃兵五千餘人為左翼，天聖寨主張貴為殿後。戊子，進屯五穀口。知鎮戎軍曹英、涇原路都監趙珣、西路都巡檢李良臣、孟淵，皆自山外來會，沿邊都巡檢使向進、劉湛為先鋒，趙瑜總奇兵為援。
及大軍次安邊寨，給芻秣未絕，懷敏即離軍，夜，至開遠堡北一里而舍。庚寅，領大軍自鎮戎軍西南，又先引從騎百餘以前。走馬承受趙政以為距賊近，不可輕進，懷敏乃少止，晚，趨養馬城。曹英及涇原都監李知和、王保、王文、鎮戎都監李岳、西路都巡檢使趙璘等分兵屯鎮戎城西六里，夜則入城自守，凡三日，至是亦趨養馬城見懷敏，聞元昊徙軍新壕外，乃議質明掩襲。趙珣謂懷敏曰：「賊遠來，利速戰，宜依馬欄城布柵，扼賊歸路，固守鎮戎以便餉道，俟其衰擊之，可必勝。不然，必為賊所屠。」懷敏不聽，命諸將分四路趨定川，劉湛、向進出西水口、趙珣出蓮華堡，曹英、李知和出劉璠堡，懷敏出定西堡。
既而知和與英督軍夜發。辛卯，劉湛、向進行次趙福新堡，遇賊，戰不勝，保向家峽。而趙珣、曹英、李良臣、孟淵等將趨定川，懷敏且令援趙福堡；未行，諜言賊已屯邊壕上，復召珣等入定川。會李知和麾下蕃落將報賊五千人列定川寨北；頃之，王文、李知和、定川寨主郭綸又報已拔柵逾壕。懷敏命趙珣與其子宗晟先行，日幾午，懷敏入保定川寨。賊毀板橋，斷其歸路，別為二十四道以過軍環圍之，又絕定川水泉上流。劉賀帥蕃兵鬥於河西，不勝，眾潰。
懷敏為中軍，屯寨門東偏，曹英等陣東北隅。賊四面俱至，先以銳兵沖中軍，不動，回擊曹英。會黑風自東北起，部伍相失，陣遂擾，士卒攀城堞爭入。英面被流矢，僕壕中，懷敏所部兵見之亦奔駭。懷敏為眾所擁，蹂躪幾死，輿至甕城，久之乃蘇。懷敏選士據門橋，揮刀手以拒入門者。趙珣等擁刀斧手前鬥，及以騎軍四合禦賊，賊眾稍卻。然大軍無鬥志，趙珣累馳入，勸懷敏還軍中。是夕，賊大聚，圍城四隅，臨西北呼曰：「爾得非部署廳上點陣圖者邪？爾固能軍，乃入我圍中，今將何往！」夜四鼓，懷敏召諸將計議，莫知所出，遂謀結陣走鎮戎軍。趙珣請自籠竿城往。曰：「彼無險，且出賊不意。」眾不從，及旦。懷敏束馬東南馳二里許，至長城壕，路已斷，賊周圍之，懷敏及諸將曹英等十六人皆遇害，軍士九千四百餘人，馬六百餘匹，悉陷於賊。懷敏子宗晟與郭京等還保定川。賊長驅直抵渭州，幅員六七百里，焚蕩廬舍，屠掠居民而立。
自劉平敗於延州，任福敗於鎮戎，葛懷敏敗於渭州，賊聲益震。然所以復守巢穴者，蓋鄜延路屯兵六萬八千，環慶路五萬，涇原路七萬，秦鳳路二萬七千，有以牽制其勢故也。
戊戌，詔河北都轉運司、沿邊安撫司：「今遼再議和好，其告諭居民，諸科徭悉罷之。」
