
春，正月，甲子朔，汴梁城東汴水冰，皆成五色花草如繪畫，三日方解。
丁丑，帝謂托克托曰：「朕嘗作多爾濟克勒好事，迎白傘蓋游皇城，實為天下生靈之故。今命喇嘛選僧一百八人，仍作多爾濟克勒好事，凡所用物，官自給之，毋擾於民。」
二月，立鎮江水軍萬戶府，命江浙行省右丞佛嘉律領之。
詔河南、淮南兩省並立義兵萬戶府。
遣吏部侍郎貢師泰和糴於浙西。時江浙兵起，京師食不足，故命師泰和糴，得糧百萬石。
建清河大壽元忠國寺，以江浙廢寺田歸之。
三月，癸亥朔，日有食之。
己巳，廷試進士六十二人，賜薛朝晤、牛繼志等及第、出身。
壬申，以皇太子行幸，和買駝馬。
丙子，潁州陷。
是月，中書定擬義兵立功者權任軍職，事平援以民職，從之。
詔和買馬於北邊以供軍用，凡有馬之家，十匹內和買二匹，每匹給鈔一十錠。
是春，大雨凡八十餘日，群龍穴地而出者無數。
夏，四月，癸巳，汾州介休縣地震，泉湧。
是月，帝如上都。
造過街塔於盧溝橋。
五月，甲子，安豐、正陽賊圍廬州。
是月，詔修砌北巡所經色澤嶺、黑石頭、河西沿山道路，創建龍門等處石橋。
皇太子徙居宸德殿，命有司修葺之。
立南陽、鄧州等處毛葫蘆義兵萬戶府，募土人為軍，免其差役，令討賊自效。因其鄉人自相團結，號毛葫蘆，故以名之。募寧夏善射者及各處回回珠圖殷富者，赴京師從軍。
郭子興以鎮撫朱元璋為總管，率兵功全椒，克之。
六月，辛卯朔，張士誠寇揚州。丙申，達實特穆爾以兵討士誠，敗績，諸軍皆潰。
詔江浙行省參政佛嘉律會達實特穆爾復進兵討之。
己酉，彭早住、趙君用陷盱眙縣；庚戌，陷泗州，官軍皆潰。命刑部尚書阿嚕於海寧州等處募兵討泗州。
秋，七月，潞州襄垣縣大風拔木偃禾。
是月，汾州孝義縣地震。
八月，冀寧路榆次縣桃李華。
帝至自上都。
江西行省左丞相策琳沁巴勒以疾卒於官，追封齊王，謚忠獻。
時左丞和尼齊及平章政事道通以兵平富、瑞二州，分鎮其地，適歲大旱，公私匱乏，道通乃移咨江浙行省，借米數十萬石，鹽數十萬引，凡軍民約三日人糴官米一斗，入緡鈔二貫，又三日，買官鹽十斤，入緡鈔二貫，民皆便之，由是安堵如故，而賊亦不敢犯其境。道通，高昌人也。
九月，庚申，以湖廣行省左丞呂思誠復為中書左丞。
思誠初左遷湖廣，貽書參議龔伯璲曰：「去年許可用為河南左丞，今年呂思誠為湖廣左丞，世事至此，足下得無動心乎？」抵武昌城下，語諸將曰：「賊據城與諸君相持經久，必不知吾為此來，出其不意，可以入城。」遂行，諸將不獲已隨其後，竟不煩轉鬥而入。思誠於是申號令，戒職事，修器械，葺城郭，明部伍，先謀自守，徐議出征。
苗軍暴橫，侵辱省憲，思誠正色叱之曰：「若等能殺呂左丞乎？」自是無敢復至。俄召還中書，去三日，城復陷。
辛酉，命太師、右丞相托克托總制諸王、諸省、各翼軍馬討張士誠，黜陟予奪一切庶政，悉聽便宜行事，省、臺、院部諸司，聽選官屬從行，稟受節制。西域、西蕃皆發兵來助，旌旗亙千里，金鼓震野，出師之盛，未有過之者。
甲子，封高麗國王托克托布哈為沈王。
丁卯，立寧宗影堂。
是月，以穆清閣成，賜工匠皮衣各一領。蓋海青鷹房閣，連延數百間，千門萬戶，取婦女實之，為大喜樂故也。
濠州兵陷六合縣。
方國珍執元帥頁特密實、黃巖州達嚕噶齊宋巴延布哈、知州趙宜浩，以俟詔命。
以宣政院使哈瑪爾復為中書平章政事。
冬，十月，戊戌，詔達實巴都魯及臺哈布哈等會軍討安豐。
甲辰，詔加號海神為「輔國護聖庇民廣濟福惠明著天妃。」
托克托師次濟寧，遣官指闕里祀孔子，過鄒縣，祀孟子。
十一月，丙寅，敕：「中書省、樞密院、御史臺，凡奏事先啟皇太子。」
丁卯，托克托領大兵至高郵；辛未，與張士誠戰於高郵城外，大敗之，遂遣兵西平六合。
是役也，一切軍資、衣甲、器仗、穀粟、薪槁之屬咸取具於江浙，平章政事慶圖規措有方，陸運川輸，千里相屬，朝廷賴之。
六合遣使求救於滁州，郭子興與其帥有隙，怒不發兵。朱元璋曰：「六合破，滁不獨存，脣齒也，可以小憾而棄大事乎？」子興悟，問諸將：「誰可往者？」時官軍號百萬，諸將畏之，莫敢住，且以禱神不吉為辭，元璋曰：「事之可否，當斷於心，何禱也！」遂帥師趨六合，與耿再成守瓦梁壘。官軍攻之急，每日暮，壘垂陷，官軍去之，詰朝復完壘與戰。尋以計紿之，乃斂兵入舍，備糗糧，遣婦女倚門戟手大罵，官軍錯愕不敢逼，遂列隊而出，徐引還滁州。既而官軍復大集，元璋令再成佯走，誘之渡澗，伏發，城中鼓譟而出，官軍敗走。元璋恐益兵來攻，謀款其師，乃具牛酒，斂所獲馬，遣父老送還，告其帥曰：「城主老病，不能行，謹遣犒軍。城中皆良民，所以結聚者，備他盜耳。將軍幸撫存之，惟軍需是供。今高郵巨寇未滅，非並力不可，奈何分兵攻良民乎？」其帥信之，謂其眾曰：「非良民，豈肯還馬！」即日解去，由是滁城得完。
子興無意遠略，但欲據滁自王。元璋因說曰：「滁，山城也，舟楫不通，商賈不集，無形勝可據，不可居也。」子興嘿然，元璋遂不復言。
是月，達實巴圖魯復苗軍所據鄭、均、許三州。
皇太子修佛事，釋京師死罪以下囚。
十二月，辛卯，絳州北方，有紅氣如火蔽天。
托克托之出師也，以汝中柏為治書侍御史，俾輔額森特穆爾。中柏累言：「哈瑪爾必當屏斥，不然必為後患。」額森特穆爾不從。哈瑪爾知之，甚恐。
先是皇太子之立，哈瑪爾與托克托議授冊寶禮，托克托每言中宮有子，將置之何所，以故久不行。至是哈瑪爾遂訴於皇后曰：「皇太子既立，而冊寶及郊廟之禮不行者，托克托兄弟之意也。」皇后既頗信之。哈瑪爾復與宣徽使旺嘉努之子僧格實哩、額森特穆爾之客明裏明古譖諸太子。
會額森特穆爾移疾家居，於是監察御史袁賽音布哈等承望哈瑪爾風指，劾奏：「托克托出師三月，略無寸功，傾國家之財為己用，半朝廷之官以自隨。其弟額森特穆爾，庸材鄙器，玷污清臺，綱紀之政不修，貪淫之心益著。」章三上，始允，詔收御史臺印，令額森特穆爾出都門聽旨，而以旺嘉努為御史大夫。丁酉，詔削托克托官爵，安置淮南路，額森特穆爾安置寧夏路，以臺哈布哈為河南行省左丞相，伊闊察爾加太尉，舒蘇知樞密院事，一同總兵，總領諸處征進軍馬。
當是時，丞相督軍，將士郊命，高郵城旦夕且破，而忽聞有詔解軍，軍中皆大哭。
辛亥，詔至，參議龔伯璲曰：「將在外，君命有所不受，且丞相出師時嘗被密旨，今奉此，一意進討可也，詔書且勿開，開則大事去矣。」托克托曰：「天子詔我而我不從，是與天子抗也，君臣之義何在！」既聽詔，托克托頓首謝曰：「臣至愚，荷天子寵靈，委以軍國重事，早夜戰兢，懼弗能勝，一旦釋此重負，上恩所及者深矣。」
先是大臣子弟領軍從行者，哈瑪爾歷告其家，陰遣人先來軍中白其長曰：「詔書且至，不即散者，當族誅。」以故宣詔畢，即時解散，其無所附者，多從紅軍，如鐵甲一軍入襄陽，號鐵甲吳者是也。
是日，托克托出兵甲及名馬三千，分賜諸將，俾各帥所部以聽伊闊察爾、舒蘇節制。
客省副使哈喇臺曰：「丞相此行，我等必死他人之手，今日寧死丞相前！」拔劍刎頸而死。
托克托居淮安一月，復有旨移置伊集納路，即漢民延塞也，西南距甘州一千五百里。
有上變告龔伯璲勸托克托勒兵北向者，下其事逮問，詞連中書左丞烏古孫良楨，簿對無驗。伯璲伏誅，良楨仍還為左丞。
初，威順王庫春布哈，以賊據湖廣，奪王印，是月，討賊累立功，詔還其印，仍鎮湖廣。
是月，紹興路地震。
達實巴都魯復河陰、鞏縣。
猺賊自耒陽寇衡州，萬戶許托因死之。
是歲，詔諭：「民間私租太重，以十分為率減二分，永為定例。」
京師大饑，加以疫癘，民有父子相食者。
帝於內苑造龍船，命內官供奉少監塔斯布哈董其事。帝自製船樣，首尾長一百二十尺，廣二十尺，前瓦簾棚、穿廊、兩暖閣，後吾殿樓子，龍身並殿宇用五彩金妝，前有兩爪。上用水手二十四人，紫衫，金荔枝帶，四帶頭巾，於船兩旁下各執篙一。自後宮至前宮山下海子內，往來游戲，行時，其龍首眼口爪尾皆動。
又自製宮漏，約高六七尺，廣半之，造木為櫃，陰藏諸壺其中，運水上下。櫃上設西方三聖殿，櫃腰立玉女捧時刻籌，時至，輒浮水而上。左右立二金甲神，一懸鐘，一懸鉦，夜則神人自能按更而擊，無分毫差。當鐘鉦之鳴，獅鳳在側者皆翔舞。櫃之西東有日月宮，飛仙六人立宮前，遇子午時，飛仙自能耦進，度仙橋，達三聖殿，已而復退立如前。其精巧絕出，人謂前代所未有。
時帝怠於政事，荒淫游宴，以宮女三聖努、妙樂努、文殊努等一十六人按舞，名為十六天魔，首垂發數辮，戴象牙佛冠，身被纓絡大紅銷金長短裙，金雜襖、雲肩、合袖天衣、綬帶、鞋襪，各執加巴喇般之器，內一人執鈴杵奏樂。又宮女一十一人，練椎髻、勒帕、常服，或用唐帽窄衫。所奏樂用龍頭管、小鼓、箏、篪、琵琶、笙、胡琴、響板、拍板。以宦者察罕岱布哈管領，遇宮中讚佛，則按舞奏樂。宮官受秘密戒者得入，餘不得預。
武昌自十二年為沔寇所殘毀，民死於兵疫者十六七，而大江上下，皆劇盜阻絕，米直翔湧，民心皇皇。總管成遵，言於省臣，假軍儲鈔萬錠，募勇敢之士，具戈船，截兵境，且戰且行，糴粟於太平、中興，民賴以全活者眾。會省臣出師，遵攝省事，於是省中、府中惟遵一人，乃遠斥候，塞城門，籍民為兵，得五千餘人，設萬夫長四，配守四門，所以為防禦之備甚至，號令嚴肅，賞罰明當，賊船往來江中，終不敢近岸，城賴以安。
大臣有薦禮部郎中吳當世居江西，習知其民俗，且其才可任政事者，詔特授江西廉訪使，偕江西行省參政和尼齊、兵部尚書黃昭招捕江西諸賊，便宜行事。當以朝廷兵力不給，既受命，至江南，即召募民兵，由浙入閩，至江西建昌界，招安新城孫塔，擒殄李三。道路既通，乃進攻南豐，渠兇鄭天瑞遁，鄭原自刎死。當，澄之孫也。
樞密院判官董摶霄，從丞相托克托征高郵，分戍鹽城、興化，賊巢在大縱、德勝兩湖間，凡十有二，悉剿平之；即其地築芙蓉寨，賊入，輒迷故道，盡殺之，自是不敢復犯。賊恃習水，渡淮，北據安東州。摶霄招善水戰者五百人，與賊戰安東之大湖，大敗之，遂復安東。
先是樞密院都事徐人石普，以將略稱，從院官守淮安，詣丞相托克托面陳取高郵之策，且曰：「高郵負重湖之險，地皆沮洳，騎兵卒莫能前。幸與普步兵三萬，保為取之。」托克托遂命權山東義兵萬戶府事，招民義萬戶以行，汝中柏陰阻之，減其軍半。
初命普便宜行事，及行，又使聽淮南行省節制。普次範水寨，夜漏三刻，下令銜枚趨寶應，其營中更鼓如平時，抵縣，即登城樹幟，賊大驚潰，因撫安其民，水陸進兵，乘勝拔十餘寨。將抵高郵城，分兵三隊，一趣城東，備水戰；一為奇樂，虞後；一自將攻北門。遇賊，與戰，賊不能支，遁入城。普先士卒躡之，縱火燒關，賊懼，謀棄城走。而援軍望之，按甲不進，且忌普成功。總兵者遣蒙古軍千騎突出普軍前，欲收先入之功；而賊以死捍，蒙古軍恇怯，即馳回，遂為賊所蹂踐，率墜水中。普勒餘兵血戰良久，仗劍大呼曰：「大丈夫當死國，有不進前者斬！」奮戟入賊陣中，從者僅三十人。至日西，援絕，被槍墜馬，復步戰數合，賊益至，左脅為賊槍所中，猶手握其槍以斫賊。賊眾攢槍刺普，普與從者皆力戰而死。
朱文正，元璋伯兄之子也，先同其母避亂，與季父相夫，至是聞駐兵滁陽，遂來歸。
姊子李文忠，以母卒隨其父走亂軍中，幾不能存，至是亦來歸。文忠年十二，牽舅衣而戲。元璋曰：「外甥見舅如見母也。」命與沐英同姓朱。英，定遠人也，父母俱亡，元璋見而憐之，收以為養子。
春，正月，辛未，大鄂爾多儒學教授鄭咺建言：「蒙古乃國家本族，宜教之以禮。而猶循本俗，不行三年之喪，又收繼庶母、叔嬸、兄嫂，恐貽笑後世，必宜改革，繩以禮法。」不報。
丁丑，徐壽輝將倪文俊復陷沔陽。威順王庫春布哈，令其子報恩努、接待努、佛嘉努同湖南元帥何思南，以大船四十餘，水陸並進，至沔陽，攻倪文俊，且載妃妾以行。
兵至漢川雞鳴汊，水淺，船閣不能行，文俊以火筏盡燒其船，接待努、佛嘉努皆遇害，報恩努自殺，妃妾皆陷，庫春布哈走陜西。
時河南賊數渡河，焚掠州縣，中書參議成遵言於丞相曰：「今天下州縣，喪亂過半，而河北稍安者，以天塹黃可為之障，賊兵卒不能飛渡；所以剝膚椎髓以供軍儲，而民無深怨者，視河南之民猶得保其室家也。今賊北渡河，官軍不御，是大河之險亦不能守，河北之民復何所恃乎？河北民心一搖，國勢將若之何？」語未畢，哽咽不能言，宰執以下皆為之揮涕，乃入奏。帝即遣使罪守河將帥，而防禦稍嚴，仍遣兵分守陜西、山東諸路。
滁帥乏糧，諸將謀所向，朱元章曰：「困守孤城誠非計。今欲謀所向，惟和陽可圖，然其城小而堅，可以計取，難以力勝也。」郭子興曰：「如何？」元璋曰：「向攻民寨時，得民兵號衣二，其文曰『廬州路義兵』。今擬置三千，選勇敢士，椎髻、左衣任，衣青衣，佯為北軍，以四橐駝載賞物驅而行，聲言廬州兵送使者入和陽賞賚將士，和陽必納之。因以絳衣兵萬人繼其後，約相距十餘里，候青衣兵薄城，舉火為應，絳衣兵即鼓行而前，破之必矣。」子興從其計，使張天祐將青衣兵，趙繼祖為使者前行，耿再成率絳衣兵繼其後。
天祐至陡陽關，和陽父老以牛酒出迎。會日午，天祐兵從它道就食誤約，再成過期不見舉火，意天祐必已進據，率眾直抵城下，平章額森特穆爾急閉門，以飛橋縋兵出戰。
再成不利，中矢走，官軍追至千秋壩。日暮，收兵還，天祐等始至，適與官軍遇，急擊之。追至小西門，城上急抽橋，湯和以刀斷其索，天祐等奪橋而登，將士從之，遂據和陽，額森特穆爾夜遁。
再成敗歸，謂天祐陷沒，俄又報官軍入滁，遣使來招降，子興益恐，召元璋與謀。
元璋乃呼使者入，叱令膝行見子興，眾皆欲殺之，元璋曰：「殺之，是速其來也。不如恐以大言，縱使去，彼必憚我，不敢進。」子興從之，急屬元璋率兵往，仍規取和陽，至則天祐已據城矣，乃入，撫定其民。子興於是命元璋總和陽兵。時諸將多子興部曲，未肯屈服，獨湯和奉命唯謹，李善長委曲調護之。諸將多殺掠，城中夫婦不相保，元璋惻然，召諸將謂曰：「諸君自滁來，多掠人妻女。軍中無紀律，何以安眾！凡所得婦女，悉還之！」於是各相攜而去，民大悅。
閏月，壬寅，以各衛軍屯田京畿，人給鈔五錠，以是日入役，日支鈔二兩五錢，仍給牛種、農器，命司農司令本管萬戶督其勤惰。
二月，乙未，劉福通等自碭山夾河迎韓林兒至，立為皇帝，又號小明王，建都亳州，國號宋，建元龍鳳。以其母楊氏為皇太后，杜遵道、盛文鬱為丞相，羅文素、劉福通為平章，劉六知樞密院事。撤鹿邑縣太清宮材建宮闕。遵道等各遣子入侍。遵道本國子生，嘗上書於知樞密院事滿濟勒噶臺，請開武舉以收天下智謀勇力之士，滿濟勒噶臺以遵道補本院掾史。遵道知不能行其策，乃棄去，適潁州，為紅軍舉首，至是遂相小明王。
戊辰，命太傅、御史大夫旺嘉努為中書右丞相，中書平章政事定珠為左丞相。
壬申，立淮東等處宣慰使都元帥府於天長縣，統濠、泗義兵萬戶府並洪澤等處義兵，聽富民願出丁壯義兵五千人者為萬戶，五百名者千戶，一百名者百戶，仍降宣敕牌面。
是月，命刑部尚書董銓等與江西行省平章政事和尼齊專任征討之務，便宜從事；遣使先降曲赦，諭以禍福，如能出降，釋其本罪，執迷不悛，克日進討。
三月，癸巳，徐壽輝兵破襄陽。
甲午，命旺嘉努攝太尉，持節授皇太子玉冊，錫以冕服九旒，祗謁太廟。
托克托既命移伊集納路，臺臣猶以謫輕，疏列其兄弟之罪；辛丑，詔流托克托於雲南大理宣慰司鎮西路，流額森特穆爾於四川碉門，托克托長子哈喇章肅州安置，次子三寶努蘭州安置，家產簿錄入官。
是春，蘇州雨血。
官軍十萬攻和州，朱元璋以萬人距守，間出奇兵擊之，官軍數敗，多死者，乃解去，城中復乏糧。時太子圖沁及樞密副使弁珠瑪、民兵元帥陳埜先，各遣兵分屯新塘、高望、青山、雞籠山，道梗不通，元璋率兵擊走之。
濠州舊帥孫德崖亦乏糧，率所部就食和州。郭子興故與德崖有隙，聞之怒，自滁州來和。德崖聞子興至，即欲他往，其軍先發，德崖後。元璋送其軍出城，行二十里，忽城中走報，滁軍與德崖鬥，德崖為子興所執。元璋大驚，亟呼耿炳文、吳楨，策騎欲還。
德崖軍先發在道者忿恨，擁元璋行數里，遇德崖弟，欲加害，有張某者力止之。子興聞元璋被執，如失左右手，亟遣徐達往代，張復諭其眾歸元璋。於是子興亦釋德崖去，即而達亦脫歸。
子興勇悍善戰，而性悻直，不能容物，以德崖故，飲恨而終。子興既卒，眾推其長子天敘為元帥，而德崖以宿將欲代統其軍，天敘恐不能制，乃以書邀朱元璋為己助。
夏，四月，壬戌，中書省臣言：「江南因盜賊阻隔，所在闕官，宜遣人與各省及行臺官以廣東、廣西、海北、海南三品以下通行遷調，五品以下先行照會之任，江浙行省三年一次遷調，福建等處闕官亦依前例。」從之。
癸酉，以中書左丞相定珠為右丞相，平章政事哈瑪爾為左丞相，太子詹事僧格實哩為平章政事，舒蘇為御史大夫。於是國家大柄，盡歸於哈瑪爾兄弟矣。
懷遠人常遇春，剛毅多智勇，膂力絕人，年二十三，為群盜劉聚所得，遇春察其多抄掠，無遠圖，聞和州恩威日著，兵行有律，獨率十餘人歸附，請為先鋒。元璋曰：「爾饑，故來歸耳。且有故主在，吾安得奪之！」遇春頓首泣曰：「劉聚盜耳，無能為也。倘得效力賢者，雖死猶生。」元璋曰：「能相從渡江乎？取太平後屬我，未晚也。」
是月，帝如上都。
詔翰林待制烏訥爾、集賢待制孫捴招安高郵張士誠，仍齎宣命、印信、牌面，與鎮南王博囉布哈及淮南行省廉訪司等官商議給付之。
御史臺劾奏中書左丞呂思誠，罷之。
寧國敬亭、麻姑、華陽諸山崩。
五月，壬辰，復襄陽路。詔削臺哈布哈官爵。
臺哈布哈以軍乏糧之故，遂驕蹇不遵朝廷命令，軍士往往剽掠為民患。監察御史額特呼圖等劾其慢功虐民，乃削其官爵，仍俾率領和碩袞從征，命四川行省平章達實巴圖爾總領其軍。
庚戌，倪文俊自沔陽復破中興路，元帥多爾濟巴勒死之。
亳州遣人招和陽諸將，諸將惟張天祐往，尋自亳歸，齎杜遵道檄，授郭天敘為都元帥，張天祐右副元帥，朱元璋左副元帥。元璋初欲不受，曰：「大丈夫寧能受制於人邪！」已而諸將議藉為聲援，遂從之，紀年稱龍鳳，然事皆不稟其節制。
時和州西南民寨，次第鏟平，而城中乏糧，元璋與諸將謀渡江，無舟楫。有趙普勝、俞通海者，擁眾萬餘，船萬艘，據巢湖，結水寨，與廬州左君弼有隙，懼為所襲，是月，遣俞通海間道來附，乞發兵為導。元璋謂徐達等曰：「方謀渡江，而巢湖水軍來附，吾事濟矣！」遂親往，與普勝等會，就觀水道，以舟出和陽。而桐城閘、馬腸河等隘口，皆為中丞曼濟哈雅水寨所扼，惟一小港可達，然淺涸不可通大艦。已而大雨兼旬，川谷流溢，素非行舟處，皆水深丈餘，元璋喜曰：「天助我也！」遂乘漲發巢湖，舟魚貫而進，至黃墩，趙普勝以所部叛去，餘舟悉至和陽，乃降。舟之未至，遣人誘曼濟哈雅軍來互市，遂執之，得十九人，皆善操舟者，令其教諸軍習水戰，命廖永安、張得勝、俞通海等將之，攻曼濟哈雅峪溪口。敵舟高大，不利進退，永安等操舟如飛，左右奮擊，大敗其眾。遂與諸將定渡江之計，諸將咸欲直趨金陵，元璋曰：「取金陵必自採石始。採石南北喉襟，得採石，然後金陵可圖也。」
六月，丁卯，監察御史哈琳圖劾奏托克托之師、集賢大學士吳直方及其參軍赫漢、長史和勒齊等，並宜追奪，從之。
監察御史懷格等辨明中書左丞呂思誠，給還元追所授宣命玉帶。
丁丑，保德州地震。
庚辰，徵徽州處士鄭玉為翰林待制，賜以御酒、名幣。玉辭疾不起，而為表以進曰：「名爵者，祖宗之所以遺陛下，使與天下賢者共之，陛下不得私與人。待制之職，臣非其才，不敢受；酒與幣天下所以奉陛下，陛下得以私與人，臣不敢辭也。」
是月，朱元璋帥諸將渡江，與廖永安舉帆前行。永安請所向，元璋曰：「採石大鎮，其備必固，牛渚磯前臨大江，彼難為備御，今往攻之，其勢必克。」乃引帆向牛渚，風力稍勁，頃刻及岸。守者陳於磯上，舟距岸三丈許，未能猝登。常遇春飛舸至，元璋麾之，應聲挺戈躍而上，守者披靡，諸軍從之，遂拔採石，沿江諸壘，望風迎附。
諸將以和陽匱乏，各欲取資而歸，元璋謂徐達曰：「如此，則再舉必難，江東非我有，大事去矣。」因令悉斬纜，推置急流中，舟皆順流東下。諸將大驚問故，元璋曰：「成大事不規小利，此去太平甚近，舍此不取，將奚為！」諸將乃聽命，自官渡向太平，直趨城下，縱兵急攻，遂拔之，平章鄂勒哲布哈與僉事張旭等棄城走，執其萬戶納克楚。
太平路總管靳義，出東門赴水死，元璋曰：「義士也！」具棺葬之。耆儒李習、陶安等，率父老出城迎謁，安見元璋狀貌，謂習等曰：「龍姿鳳質，非常人也，我輩今有主矣！」師之發採石也，先令李善長為《戒戢軍士榜》，比入城，即張之。士卒欲剽掠者，見榜愕然不敢動，有一卒違令，即斬以徇，城中肅然。富民陳迪獻金帛，即以分給諸將士。
召安、習，與語時事，安因獻言曰：「四海鼎沸，豪傑並爭，攻城屠邑，互相雄長，然其志在子女玉帛，非有撥亂、救民、安天下之心。明公率眾渡江，神武不殺，以此順天應人而行呆伐，天下不足定也。」元璋曰：「吾欲取金陵，如何？」安曰：「金陵，帝王之都，龍蟠虎踞，限以長江之險，若據其形勢，出兵以臨四方，則何向不克，此天所以資明公也。」元璋大悅，禮安甚厚，由是一切機密，輒與議焉。
改太平路為太平府，以李習知府事，李善長為帥府都事，汪廣洋為帥府令史。時三帥雖共府署事，而運籌決策，皆出自元璋，將士樂戰，軍民傾向，權歸於一矣。
時中丞曼濟哈雅等以巨舟截採石江，閉姑孰口，絕和州軍歸路。方山寨民兵元帥陳埜先，以眾數萬攻太平鎮，甚銳，朱元璋命徐達、鄧愈、湯和引兵出姑孰來迎戰，而設伏襄城橋以待之，埜先敗走，遇伏，腹背受敵，遂擒埜先。
是夏，大雨，江漲，安慶屯田禾半沒，城下水湧，有物吼聲如雷。簽淮西都元由府餘闕，祀以少牢，水輒縮，秋稼登，得糧三萬斛。闕度軍有餘力，乃浚隍增埤，外環以大防，深塹三重，南引江水注之，環植木為柵，城上四面起飛樓，表裏完固。
秋，七月，壬辰，右副元帥張天祐，率諸軍及陳埜先部曲攻集慶路，弗克而還。
壬寅，倪文俊復陷武昌、漢陽。
遣親王實勒們、四川左丞實勒布等各率兵守禦山東、湖廣、四川諸路，及招諭濠、泗諸起兵者。中書右丞許有壬言：「朝廷務行姑息之政，賞重罰輕，故將士貪掠子女玉帛而無鬥志，遂倡為招諭之策耳。」不聽。
陳埜先之被擒也，朱元璋釋不殺。埜先問：「生我何為？」元璋曰：「天下大亂，豪傑並起，勝則人附，敗則附人。爾既以豪傑自負，豈不知生爾之故？」埜先曰：「然則欲我軍降乎？此易爾！」乃為書招其軍，明日皆降。
曼濟哈雅、勒呼木等見埜先敗，不敢復進攻，率其眾還屯峪溪口。
八月，庚申，命南陽等處義兵萬戶府召募毛葫蘆義兵萬人，進攻南陽。
戊辰，以中書平章政事達實特穆爾為江浙行省左丞相。時江、淮驛騷，南北阻隔，詔許達實特穆爾便宜行事。達實特穆爾任用非人，肆通賄賂，賣官鬻爵，惟視貨之輕重為高下，由是謗議紛然；而所部郡邑往往淪陷，亦恬不為意。
雲南死可伐等降，令其子莽三以方物來貢，乃立平緬宣撫司。四川向思勝降，以安定州改立安定軍民安撫司。
是月，帝至自上都。
詔淮南行省左丞相泰費音統淮南諸軍討所陷郡邑，仍命湖廣平章勒呼穆以所部苗軍聽其節制。
泰費音駐濟寧已久，糧餉苦不給，乃命有司給諸軍牛具以種麥，自濟寧達於海州，民不擾而兵賴以濟。又議立土兵元帥府，輪番耕戰。
和州鎮撫徐達軍自太平進克溧水，將攻集慶路。初，陳埜先之為書也，陽為招辭，意實激之，不意其眾遂降，自悔失計。及聞欲攻集慶，私謂部曲曰：「汝等攻集慶，毋力戰，俟我得脫還，當與官軍合。」朱元璋聞其謀，召語之曰：「人各有心，從元從我，不相強也。」縱之還。
諸軍克溧陽，埜先乃收餘眾屯於板橋，陰與行臺御史大夫福壽合，為書以報太平，言：「集慶城三面阻水，不利步戰，晉王渾、王浚、隋賀若弼、韓擒虎、楊素，皆以戰艦取勝。今環城三面，元帥與苗軍建寨其中，連絡三十餘里，陸攻則慮其斷後。莫若南據溧陽，東搗鎮江，扼險阻，絕糧道，示以持久，可不攻而下也。」元璋知其計，以書復之曰：「歷代之克江南者，皆以長江天塹，限隔南北，故須會集舟師，方克成功。今吾渡其上游，彼之咽喉，我已扼之，舍舟而進，足以克捷，自與晉、隋形同勢異。足下奈何舍全勝之策而為此迂迴之計耶？」乃遣裨將習伯容攻蕪湖縣，克之，置永昌翼，以伯容為萬戶。
托克托行至大理，騰沖知府高惠見托克托，欲以其女事之，許築室一程外以居，雖有加害者，可以無虞。托克托曰：「吾，罪人也，安敢念及此！」巽辭以絕之。是月，朝廷遣官移置阿輕乞之地。高惠以托克托前不受其女，首發鐵甲軍圍之。
九月，郭天敘、張天祐督兵自官塘經同山，進攻集慶之東門，陳埜先自板橋直抵集慶，攻南門，自寅至午，城中堅守。埜先邀郭天敘飲，殺之，擒張天祐，獻於福壽，亦殺之。二帥俱沒，諸將遂奉朱元璋為都元帥。
陳埜先追襲至葛仙鄉，鄉民兵百戶盧德茂謀殺之，遣壯士五十衣青衣出迎。埜先不虞其圖己，與十餘騎先行，青衣兵自後攢槊刺殺之。埜先即死，其子兆走，復集兵屯方山，曼濟哈雅擁舟師結寨採石為掎角，規復太平。
先是河南行省平章達實巴圖爾以兵進次長葛，與劉福通野戰，為其所敗，將士奔貴。
是月，至中牟，收散卒，團結屯種，賊復來劫營，掠其輜重，遂與博羅特穆爾相失。
會劉哈喇布哈來援，大破賊兵，獲博囉特穆爾，歸之，復駐汴梁東南青堽。
冬，十月，丁巳，立淮南江北等處行樞密院於揚州。
甲子，帝謂右丞相定珠等曰：「敬天地，尊祖宗，重事也，近年以來，闕於舉行。
朕將親祀郊廟，務盡誠敬，不必繁文，卿等其議典禮，從其簡者行之。」
庚午，以衍聖公孔克堅同知太常禮儀院事，以其子希學襲封衍聖公。
癸酉，哈瑪爾奏言：「郊祀之禮，以太祖配。皇帝出宮，至郊祀所，便服乘馬，不設內外儀仗，教坊隊子，齋戒七日，內散齋四日於別殿，致齋三日，二日於大明殿西幄殿，一日在南郊祀所。」
丙子，以郊祀，命皇太子祭告太廟。
己卯，立黃河水軍萬戶府於小清口。
十一月，壬辰，親祀上帝於南郊，以皇太子為亞獻，攝大尉、右丞相定珠為終獻。
甲午，臺哈布哈為湖廣行省左丞相，總兵招捕沔陽等處，荊襄諸軍悉聽節制，仍給以功賞宣敕、金銀牌面。
戊戌，介休縣桃、杏花。
戊申，中書右丞相定珠，以病辭職，命以太保就第治病。
庚戌，賊陷饒州路。
是月，達實巴圖爾攻夾河賊，大破之。
賊陷懷慶，會右丞布哈討之。
十二月，壬子朔，朱元璋釋萬戶納克楚北歸。納克楚者，穆呼哩裔孫也，初獲時，待之甚厚，而納克楚居常鬱鬱不樂。至是元璋召語之曰：「為人臣者，各為其主，況爾有父母妻子乎！」遂縱之歸。
己巳，以諸軍供餉浩繁，命戶部印造明年鈔本六百萬錠給之。
乙亥，以天下兵起，下詔罪己，大赦天下。
是月，達實巴圖爾調兵進討，大敗劉福通等於太康，遂圍亳州。小明王出居安豐。
立興元等處宣慰使司都元帥府於興元路。
己未，哈瑪爾矯詔遣使賜托克托鴆，遂卒。年四十二。訃聞，中書遣尚舍卿七十六至阿輕乞之地，易棺衣以斂。
托克托儀狀雄偉，頎然出於千百人中，而器弘識遠，輕貨財，遠聲色，好賢禮士，皆出於天性。至於事君之際，始終不失臣節。惟以惑群小，急復私仇，君子病焉。
是歲，荊州大水。薊州雨血。湖廣雨黑雪。陜西有一山，西飛十五里，山之舊基，積為深潭。
紅巾賊勢滋蔓，由汴以南陷鄧、許、蒿、洛。汝寧府達嚕噶齊察罕特穆爾兵日益盛，轉戰而北，遂戍虎牢以遏賊鋒。賊乃北渡盟津，焚掠至懷州，河北震動。察罕特穆爾進戰，大敗之，餘黨柵河州，殲之無遺類，河北遂定。朝廷奇其功，除中書刑部侍郎。
苗軍以滎陽叛，察罕特穆爾夜襲之，虜其眾幾盡，乃結營屯中牟。已而淮右賊眾三十萬，掠汴以西，來搗中牟營，察罕特穆爾結陣待之，以死生利害諭士卒。士卒賈勇決死戰，無不一當百。會大風揚沙，自率猛士鼓譟從中起，奮擊賊中堅，賊遂披靡不能支，棄旗鼓遁走，追殺十餘里，斬首無算，軍聲益大振。
盜起常之無錫，江浙行省議以重兵殲之，平章政事慶圖曰：「赤子無知，迫於有司，故弄兵耳。茍諭以禍福，彼無不降之理。」盜聞之，果投戈解甲，請為良民。
先是倪文俊質威順王之子而遣人請降，求為湖廣平章，朝臣欲許者半。參議中書省事成遵曰：「平章之職，亞宰相也。承平之時，雖德望漢人，抑而不與，今叛逆之賊，挾勢要求，輕以與之，如綱紀何？」或曰：「王子，世皇嫡孫也，不許，是棄之與賊，非親親之道也。」遵曰：「項羽執太公，欲烹之以挾高祖，高祖乃以分羹答之。奈何今以王子之故廢天下大計乎？」眾皆韙其論。除治書侍御史，俄復入中書為參政，離省僅六日。丞相每決大議，則曰：「姑少緩之。」眾莫曉其意，及遵復入，喜曰：「大政事今可決矣！」
召陜西行省平章綽斯戩知樞密院事，俄復拜中書平章政事。
初，綽斯戩奉命討賊淮南，身先士卒，而中流矢不為動，及是復為執政。一日入侍，帝見其面有箭瘢，深嘆閔之，遂有是命。
杜遵道相小明王，得寵專權，劉福通疾之，令甲士撾殺遵道。福通遂為丞相，後稱太保。小明王徒擁虛名，事皆決於福通。福通每陷一城，以人為糧食，既盡，復陷一處，故其所過，赤地千里。

