
諱沖，太祖七世孫也。初，太祖少子秦王德芳生英國公惟憲，惟憲生新興侯從郁，從郁生華陰侯世將，世將生慶國公令譮々生子偁，是為秀王，王夫人張氏，以建炎元年十月戊寅生帝於秀州官舍，命名伯琮。及元懿太子薨，高宗未有後，而昭慈聖獻皇后亦自江西還行在，後嘗感異夢，密為高宗言之，高宗大悟。紹興二年五月，選帝育於宮中；三年二月，賜名瑗；五年六月，聽讀資善堂；十二年正月，封普安郡王；三月出閤就外第；三十年二月癸酉，立為皇子，更名瑋；丙子，進封建王；三十二年五月甲子，立為皇太子，改名沖。
春，正月，壬辰朔，帝朝德壽宮，自是歲如之。
立武臣薦舉格。觀察使以上各舉所知之士三人。謀略沈雄，可任大事；寬猛適宜，可使御眾；臨陳驍勇，可鼓士氣；威信有聞，可守邊郡；思智精巧，可治器械；已上五等，令曾立軍功觀察使以上薦舉。通習典章，可掌朝儀；練達民事，可任郡寄；諳曉財計，可裕民力；持身廉潔，可律貪鄙；詞辨不屈，可備奉使；已上五等，令非軍功觀察使以上薦舉。被舉之人，成立功效，舉官取旨推賞，敗事亦加責罰。
既而殿中侍御史胡沂上言：「陛下注意將臣，然武舉唱第名在一二者，固蒙褒擢，餘皆任以榷酤、征商之事。臣觀唐之郭子儀，以武舉異第，初補左衛長史，歷為振遠、橫塞、天德軍使。祖宗時，中武藝人並赴陝西任使。又，武舉中選人，或除京東抵賊，或邊上任使，或三路沿邊試用，或經略司教押軍隊、準備差使。請取近歲應中武舉之人，分差沿邊備使。」從之。
自建炎以來，居位者往往不修職事，而朝廷姑息，莫知所懲。國子司業王十朋，極言其弊之當革，且論人主之大職有三，任賢、納諫、賞罰是也。帝嘉納。
以知饒州胡銓為秘書少監。銓論史官失職者四，一謂：「記注不必進呈，庶人主有不觀史之美。」二謂：「唐制，二史立螭頭之下，今在殿東南隅，言動未嘗得聞。」三謂：「二史立後殿而前殿不立，請於前後殿皆分日侍立。」四謂：「史官欲其直前，而閤門以未嘗預牒，以今日無班次為辭。請自今直前言事，不必預牒閤門及以有無班次為拘。」從之。
樞密副都承旨龍大淵，帶禦器械曾覿，皆潛邸舊人，欲擅利權，數言國用當加省察，於是帝數以手詔詰戶部錢穀出入之數。戶部侍郎周葵上言：「陛下新即大位，勞心庶政。臣下傾聽，謂有諮詢必出人意表；今皆微文細故，財利是稽。此不獨陛下未得治道之先務，慮必有小人熒惑聖聰，欲售其私者，不可不察也。 」帝為之色動。
庚子，以史浩為尚書右僕射、平章事兼樞密使；張浚進樞密使、都督江淮東西路軍馬，開府建康。浚薦陳俊卿為江淮宣撫判官。
丙午，誅殿前司後軍謀變者。
戊申，詔：「禮部貢院試額增一百人。」
壬子，金遣客省使烏居仁賞勞河南軍士。
吳璘奉班師之詔，僚屬交諫曰：「將在軍，君命有所不受。此舉所系甚重，奈何退師？」璘知朝論主和，乃曰：「璘豈不知此！顧主上初政，璘握重兵在遠，有詔，璘何敢違！」至是復詔璘進退可從便宜，而璘已棄德順還河池。金人乘其後，璘軍亡失者三萬三千，部將數十人，連營痛哭，聲振原野。於是秦鳳、熙河、永興三路新復十三州、三軍，皆復為金取。
二月，壬戌朔，用史浩策，以布衣李信甫為兵部員外郎，齎蠟書，間道往中原，招豪傑之據有州郡者，許以封王世襲。
甲子，金命太子少詹事楊伯雄等廉問山西路。
庚午，金主謂宰相曰：「灤州饑民流散，可移於山西富民贍濟，仍於道路計口給食。」
己卯，賑兩淮流民及山東歸正忠義軍。
庚辰，金太保、都元帥完顏昂薨。金主輟朝，親臨奠，賻贈甚厚。
昂自從太祖開國，累著功績。在正隆時，縱飲沈酣，輒數日不醒。廢主亮聞之，嘗面戒不令飲，得間輒飲如故。及金主即位，昂還自揚州。妻子為置酒私第，未數行，輒臥不飲。其妻大氏，廢主亮之從母姊也，怪而問之。昂曰：「我本非嗜酒者，但向時不以酒自晦，則汝弟殺我久矣。今遭遇明時，正當自愛，是以不飲。」昂睦於兄弟，尤喜施予，親族有貧困者，必厚給之。或以子孫計為言，答曰：「人各有命，但使其能自立爾，何至為子孫奴耶！」
癸未，同知樞密院事黃祖舜罷。
丙戌，金趙景元等以亂言伏誅。
庚寅，逐秦檜黨人，仍禁輒至臨安。
金東京僧法通以妖術亂眾，都統府討平之。
三月，壬辰朔，金左副元帥赫舍哩志甯遣人索海、泗、唐、鄧、商州之地及歲幣，致書於張浚曰：「可還所侵本朝內地，各守自來畫定疆界，凡事一依皇統以來舊約，帥府亦當解嚴。如必欲抗衡，請會兵相見。」浚復以書曰：「疆場之一彼一此，兵家之或勝或負，何常之有！」
先是金人聲言取兩淮，浚請以兵屯盱眙及泗、濠、廬州備之。志甯遣富察徒穆、大周仁屯虹縣，蕭琦屯靈壁，積糧修城，將為南侵計。
癸巳，以張燾參知政事，辛次膺同知樞密院事。
初，次膺為右正言，力諫和議，為秦檜所怒，流落者二十年。帝即位，召為中丞。次膺每以名實為言，多所裨益。帝呼其官而不名。
丙申，金中都以南八路蝗，詔尚書省遣官捕之。
壬寅，陳康伯上欽宗陵名曰永獻。
金命戶部侍郎魏子平等九人分詣諸路明安、穆昆勸農及廉問。詔臨潢漢民逐食於會寧府、濟、信等州。
乙巳，詔求遺逸。
丁未，詔修太上皇帝聖政。
己酉，參知政事張燾罷。
初，劉度除右諫議大夫，首論待小人不可無節，因奏潛邸舊僚，宣召當有時，蓋為龍大淵、曾覿言也。至是遂上疏劾「大淵、覿輕儇浮淺，憑恃恩寵，入則侍帷幄之謀，出則陪廟堂之議，搖脣鼓舌，變亂是非。凡皇闈宴昵之私，宮嬪嬉笑之語，宣言於外，以自誇大。至引北人孫照出入清禁，為擊球、胡舞之戲，上累聖德，望亟賜黜逐。」又因進故事，論京房指謂石顯，元帝亦自知之而不能用，蓋公義不勝私慾耳。反覆數百言，尤為切至。於是詔大淵除知閤門事，覿權知閤門事。度言：「臣欲退之而陛下顧進之，何面目尚為諫官！乞就貶黜。」中書舍人張震繳其命至再；侍御史胡沂亦論兩人市權招士，請屏遠之，以防其微，不報。給舍金安節、周必大不書黃，且奏曰：「陛下於政府侍從，欲罷則罷，欲貶則貶，獨於此兩人委曲遷就，恐人言紛紛未止也。」明日，宣手詔，謂：「給舍為人鼓扇，議論群起，太上時安敢爾！」於是安節、必大退而待罪。會張燾入對，欲以兩人決去就。帝問所從聞，燾曰：「聞之陸遊。」帝曰：「遊反覆小人，已得罪行遣矣。」 燾謝曰：「臣聽言不實，罪也。」遂罷政。
是日，安節、必大再奏，乞竄責，不許。必大入謝，帝曰：「朕察卿舉職，但朕欲破朋黨，明紀綱耳。」時宰輔、台諫合辭，以為兩人當去，故帝有朋黨之疑。庚戌，度改權工部侍郎。乙卯，震出知建寧府。帝復申兩人知閤之命，必大格除目不下，史浩以聞。越三日，不獲命，遂請祠去，兩人之命亦寢。
庚戌，金免去年租稅。
夏，四月，辛酉朔，金右副元帥完顏思敬召還京師，授北京留守。
丁卯，金平章政事完顏固雲罷為東京留守。固雲宿將，恃功，先在南京，頗瀆貨，不恤軍民。詔使問以邊事，固去不答，謂詔使曰：「爾何知！俟我到闕奏陳。」及召入，竟無一語及邊事者。在相位，多自專，己所欲輒自奏行之，故罷。
先是金戶部尚書梁銶上言：「大定以前，官吏、士卒俸粟支帖，真偽相雜，請一切停罷。」參知政事李石，買已停之支帖，下倉支粟，倉司不敢違，以新粟與之。金主聞其事，以問銶，銶不以實對。金主命尚書左丞翟永固鞫之，得實，銶降知火山軍，石亦坐貶。會御史大夫白彥敬罷，以石代之。
戊辰，張浚被命入見。帝銳意恢復，浚乞即日降詔幸建康。帝以問史浩，浩對曰：「先為備守，是謂良規；議戰議和，在彼不在此。儻聽淺謀之士，興不教之師，敵退則論賞以邀功，敵至則斂兵而遁跡，致快一時，含冤萬世。」及退，詰浚曰：「帝王之兵，當出萬全，豈可嘗試以圖僥倖！」復辨論於殿上。浚曰：「中原久陷，今不取，豪傑必起而收之。」浩曰：「中原必無豪傑，若有之，何不起而亡金？」浚曰：「彼民間無寸鐵，不能自起，待我兵至為內應。」浩曰：「勝、廣以鋤櫌棘矜亡秦；必待我兵，非豪傑矣。」浚因內引奏浩意不可回，恐失機會，且謂金人至秋必謀南侵，當及其未發備之。帝然其言，乃議出師渡江，三省、樞密院不預聞。會李顯忠、邵宏淵亦獻搗虹縣、靈壁之策，帝命先圖二城。浚乃遣顯忠出濠州，趣靈壁；邵宏淵出泗州，趣虹縣。
壬申，賜禮部進士木待問以下五百三十八人及第、出身。
乙亥，王之望罷。
壬午，詔戶部、台諫議節浮費。
乙酉，金賑山西明安、穆昆貧民，給六十日糧。
是月，金人拔環州，守臣強霓及其弟震死之。
金東京留守完顏固雲遷延未行，自以失相位，忿忿不接賓客，雖近臣往，亦不見。金主聞之，怒，改為濟南尹，召數之曰：「朕念卿父有大功於國，卿舊將，亦有功，故改授此職，卿宜知之。若復不悛，非但不保官爵，身亦不能保也！」
五月，辛卯朔，金右丞相布薩忠義朝京師，遂以丞相兼都元帥，旋還軍中。
乙未，金主以重五如廣樂園射柳，命皇太子、親王、百官皆射，勝者賜物有差；復御常武殿，賜宴，擊球。自是歲以為常。
辛丑，命左右史日更立殿前。
壬寅，張浚渡江視師。
李顯忠自濠梁渡淮，至陡溝，金右翼都統蕭琦背顯忠約，用拐子馬來拒。顯忠與之力戰，琦敗走，遂復靈壁。顯忠入城，宣佈德意，不戮一人，於是中原歸附者接踵。
時郡宏淵圍虹，久不下。顯忠遣靈壁降卒開諭禍福，金守將富察特默、大周仁皆出降。宏淵恥功不自己出，會有降千戶訴宏淵之卒奪其佩刀，顯忠立斬之，由是二將不協。未幾，蕭琦亦降於顯忠。
甲辰，李顯忠及郡宏淵敗金人於宿州。
乙巳，尚書右僕射、平章事史浩罷。
浩見邵宏淵出兵狀，始知不由三省，徑檄諸將，語陳康伯曰：「吾屬俱兼右府，而出兵不預聞，焉用相為哉！不去何待！」因奏言：「陳康伯欲納歸正人，臣恐他日必為陛下子孫憂。張浚銳意用兵，若一失之後，恐陛下不得復望中原。」因力乞罷，王十朋論浩八罪，曰懷奸，誤國，植黨，盜權，忌言，蔽賢，欺君，訕上，帝為出浩知紹興。十朋再疏，謂：「陛下雖能如舜之去邪，未能如舜之正名定罪。」遂改與祠。
太府丞史正志，與浩異族，拜浩而父事之，十朋論正志傾險奸邪，宜黜之以正典刑；林安宅出入浩與龍大淵門，盜弄威福，十朋疏其罪；皆罷去。
追復司馬康右諫議大夫。
丙午，李顯忠兵薄宿州城，金人來拒，顯忠大敗其眾，追奔二十餘里。邵宏淵至，謂顯忠曰：「招撫真關西將軍也！」
顯忠閉營休士，為攻城計，宏淵等不從。顯忠引麾下楊椿上城，開北門，不逾時拔其城；宏淵等殿後，趣之，始渡濠登城。城中巷戰，又斬首數千，擒八十餘人，遂復宿州。捷聞，帝手書勞張浚曰：「近日邊報，中外鼓舞，十年來無此克捷。」
既而宏淵欲發倉庫犒卒，顯忠不可，移軍出城，止以見錢犒士，士皆不悅。
詔以顯忠為淮南、京東、河北招討使，宏淵副之。
金人恃騎射，夏久雨，膠解，弓不可用，故屢敗。都元帥布薩忠義豫選勁弓萬張於別庫，至是使發汴庫所貯勁弓，給赫舍哩志寧軍。
丁未，以辛次膺參知政事，翰林學士洪遵同知樞密院。時符離之捷日聞，次膺手疏千餘言，請加持重。
辛亥，天申節，帝率群臣詣德壽宮上壽，自是歲如之。
議者以欽宗服除，當舉樂。禮部侍郎黃中曰：「臣事君，猶子事父。禮，親喪未葬不除服；《春秋》，君弒賊不討，則雖葬不書，以明臣子之罪。況今欽宗實未葬也，而可遽作樂乎？」事遂寢。
金更定出征軍逃亡法。尚書省請籍天德間被誅大臣諸奴隸及從斡罕亂者為軍；金主以四方甫定，民意稍蘇，而復簽軍，非長策，不聽。
壬子，欽宗大祥。帝服衰服，詣几筵，易祥服，行祥祭禮。
金左副元帥赫舍哩志甯以精兵萬人自睢陽攻宿州，李顯忠擊卻之。金貝薩復自汴率步騎十萬來攻，晨，薄城下，列大陳，顯忠與之戰，貝薩退走。既而益兵至，顯忠謂邵宏淵並力夾擊，宏淵按兵不動，顯忠用克敵弓射卻之。宏淵顧眾曰：當此盛夏，搖扇於清涼之下，且猶不堪，況烈日被甲苦戰乎？」人心遂搖。
志甯麾諸軍力戰，萬戶瓜爾佳清臣為前行，毀顯忠所設行馬，短兵接，顯忠軍亂，金兵乘之。至夜，中軍統制周宏鳴鼓大噪，與邵世雄、劉侁各以所部兵遁。世雄，宏淵之子也。繼而統制左士淵、統領李彥孚亦遁。顯忠敗，入城。統制張訓通、張師顏、荔澤、張淵等，以顯忠、宏淵不協，各遁去。走者自相蹈藉，僵屍相枕，爭城門而入，門填塞，人人自阻，遂緣城而上，金兵自濠外射之，多墜死隍間。
癸丑，金人乘虛復攻城，顯忠竭力捍禦，斬首二千餘，積屍與羊馬牆平。城東北角，金兵二十餘人已上百餘步，顯忠取軍士所執斧斫之，金兵始卻。顯忠歎曰：「若使諸軍相與掎角，自城外掩擊，則敵帥可擒矣。」宏淵又言：「金添生兵二十萬來，倘不返，恐不測生變。」顯忠知宏淵無固志，勢不可孤立，歎曰：「天未欲平中原耶，何沮撓如此！」遂夜遁。志寧取宿州，甲寅，使清臣等躡之，追至符離，宋師大潰，赴水死者不可勝計，金人乘勝，斬首四千餘級，獲甲三萬。於是宋之軍資殆盡。
時張浚在盱眙，顯忠往見浚，納印待罪。浚以劉寶為鎮江諸軍都統制，乃渡淮，入泗州，撫將士，遂還揚州，上疏自劾。
乙卯，下詔親征。
金以北京留守完顏思敬復為右副元帥。
中都蝗。命參知政事完顏守道按問大興府捕蝗宮。
丁巳，以富察特默為大同軍節度使，大周仁為彰國軍節度使，蕭琦為威塞軍節度使。
是月，成都地震三。
六月，庚申朔，日有食之。
金以刑部尚書蘇保衡為參知政事。
癸亥，參知政事汪澈罷，尋落職，台州居住，以右諫議王大寶劾其督師荊、襄，不能節制，坐視方城之敗敵也。
張浚乞致仕，且請通好於金；帝不許。
初，宿師之還，士大夫皆議浚之非。帝賜浚書曰：「今日邊事，倚卿為重，卿不可畏人言而懷猶豫。前日舉事之初，朕與卿任之，今日亦須與卿終之。 」浚乃以魏勝守海州，陳敏守泗州，戚方守濠州，郭振守六合，治高郵、巢縣兩城為大勢，修滁州關山以扼敵沖，聚水軍淮陰、馬軍壽春，大飭兩淮守備。
帝召浚子栻入奏事，浚附奏曰：「自古有為之君，必有心腹之臣，相與協謀同志以成治功。今臣以孤蹤，動輒掣肘，陛下將安用之！」因乞骸骨。帝覽奏，謂栻曰：「朕待魏公有加，雖乞去之章日上，朕決不許。」帝對近臣言，必曰「魏公」，未嘗斥其名。每遣使至督府，必令視浚飲食多少，肥瘠如何。至是帝以符離師潰，乃議講和。
丁卯，召湯思退為醴泉觀使兼侍讀。戊辰，召虞允文。以兵部侍郎周葵參知政事。癸酉，下詔罪己。於是尹穡附思退劾浚，遂降授浚江淮東西路宣撫使。邵宏淵降宮階，仍前建康都統制。
王十朋疏言：「臣天資愚戇，獨抱孤忠，昔在草茅，聞京師陷沒，未嘗不痛心疾首，與敵人有不共戴天之仇。及聞秦檜用事，辱國議和，嘗思食其肉，以快天下神人之憤。臣素不識張浚，聞其誓不與敵俱生，心實慕之。前因輪對，言金必敗盟，乞用浚，陛下嗣位，命督師江淮。今浚遣將取二縣，一月三捷，皆服陛下任浚之難，及王師一不利，橫議蜂起。臣謂今日之師，為祖宗陵寢，為二帝復仇，為二百年境土，為中原弔民伐罪，非前代好大生事者比，亦當內修，俟時而動。陛下恢復志立，固不以一衄為群議所搖，然異論紛紛，浚既侍罪，臣豈可尚居風憲之職！乞賜竄殛。」因言：「臣聞近日欲遣龍大淵撫諭淮南，信否？」帝曰：「無之。」又言聞欲以楊存中充御營使，帝嘿然。改除吏部侍郎，十朋力辭，出知饒州。
戊寅，參知政事辛次膺罷。
次膺以疾祈免，且言：「王十朋雖上親擢，天下皆知臣嘗薦其賢；湯思退召將至，亦知臣嘗疏其奸。臣不引避，人其謂何！」遂以資政殿學士奉祠。陛辭，帝甚惜其去，次膺曰：「臣與思退理難同列。」帝曰：「有謂思退可用者。」次膺曰：「今日之事，恐非思退能辦。思退固不足道，政恐有誤國家耳！」
己卯，貶李顯忠筠州安置，尋再責徙潭州。
金太師、尚書令張浩，久以疾告，金主許其入朝毋拜，設坐殿陛之東，遇有諮謀，然後進退，省中大事，就第裁決。浩求退益力，乃除判東京留守。病不能赴，甲申，聽其致仕。
戊子，以蕭琦為檢校少保、河北招撫使。
金主聞宿州之捷，詔赫舍哩志寧曰：「卿雖年少，前征契丹，戰功居最，今復破大敵，朕甚嘉之。」以御服金線袍、玉兔鶻賓鐵佩刀，使伊喇道就軍中賜之；有功將士遷賞有差。
秋，七月，庚寅朔，以虞允文為湖北、京西制置使。
癸巳，以湯思退為尚書右僕射、平章事兼樞密使。
丙申，罷江淮宣撫使便宜行事。
太白晝見，經天。
乙巳，以早、蝗、星變，招待從、台諫、兩省官條上時政闕失。
胡銓上書數千言，謂政令之闕有十，而上下之情不合亦有十。且言：「堯、舜明四目，達四聰，雖有共、鯀，不能塞也。秦二世以趙高為腹心，劉、項橫行而不得聞；漢成帝殺王章，王氏移鼎而不得聞；靈帝殺竇武、陳蕃，天下橫潰而不得聞；梁武信朱異，侯景斬關而不得聞；隋煬帝信虞世基，李密稱帝而不得聞；唐明皇逐張九齡，安、史胎禍而不得聞。陛下自即位以來，號召逐客，與臣同召者，張燾、辛次膺、王大寶、王十朋。今燾去矣，次膺去矣，十朋去矣，大寶又將去，惟臣在爾。以言為諱，而欲塞災異之源，臣知其必不能也。」初，張浚復起為都督，大寶力贊其議，符離失律，群言洶洶。已而湯思退議罷督府，力請講和，大寶奏：「今國事莫大於恢復，宰相以符離軍潰，名額不除，意欲核軍籍，減月給，臣恐不惟邊鄙之憂，而患起蕭牆矣。」章三上，除兵部侍郎。至是銓奏入，帝曰：「十朋力自引去，朕留之不能得。大寶論思退太早，今為兵部侍郎，豈容復聽去？」
丁未，詔征李顯忠侵欺官錢金銀，免籍其家。
庚戌，金以太子太師宗憲為平章政事，以孔總襲封衍聖公。
戊午，給還岳飛田宅。
八月，丙寅，陳俊卿以張浚降秩徙治，上疏言：「若浚果不可用，宜別屬賢將；如欲責其後效，降官示罰，古法也。今削都督重權，置揚州死地，如有奏請，台諫沮之，人情解體，尚何後效之圖！議者但知惡浚而欲殺之，不復為宗社計。願下詔戒中外協濟，使得自效。」疏入，帝悟，即復浚都督江淮軍馬，浚遂以劉寶為淮東招撫使。
丙子，以飛蝗、風水為災，避殿，減膳，罷借諸路職田之令。
契丹餘黨未附於金者尚眾，北京、臨潢、泰州民不安，金主命參知政事完顏守道佩金符往安撫之。守道善於招致，契丹內附民以寧息。
戊寅，金赫舍哩志寧復以書貽三省、密院，索海、泗、唐、鄧四州地，及歲幣、稱臣、還中原歸正人，即止兵，不然，當俟農隙進戰。帝以付張浚，浚言金強則來，弱則止，不在和與不和也。時湯思退當國，急於求和，遂欲遣使持書報金，而陳康伯、周蔡、洪遵等亦皆上言，謂敵意欲和，則我軍民得以休息為自治之計，以待中原之變而圖之，萬全之計也。工部侍郎張闡獨曰：「彼欲和，畏我耶？愛我耶？直款我耳！」力陳六害，不可許。帝曰：「朕意亦然，姑隨宜應之。」
癸未，復以龍大淵知閤門事，曾覿同知閤門事。
乙酉，金主如大房山。
丙戌，遣淮西幹辦公事盧仲賢齎書報金帥，大略謂：「海、泗、唐、鄧等州，乃正隆渝盟之後，本朝未遣使前得之。至於歲幣，固非所較，第兩淮凋瘵之餘，恐未能如數。」仲賢陛辭，帝戒以勿許四郡，而思退等命許之。張浚奏：「仲賢小人多妄，不可深信。」不聽。
張栻入見，帝引見德壽宮。上皇問：「曾見仲賢否？」對曰：「臣已見之。」又問：「卿父謂何如？莫便議和否？」對曰：「臣父職在邊隅，戰守是謹。此事在廟堂，願審處而徐議之，無貽後悔。」上皇曰：「說與卿父：今日國家舉事，須量度民力、國力。聞契丹與金相功，若契丹事成，他日自可收卞莊子刺虎之功。若金未有亂，且務恤民治軍，待時而動可也。」
丁亥，金主薦享於睿陵；戊子，還宮。
九月，丁酉，金主以重九拜天於北郊。
冬，十月，戊午朔，命廷臣議金帥所言四事，其說不一。帝四：「四州地及歲幣可與，名分、歸正人不可從。」
辛酉，御殿，復膳。
甲子，金大享於太廟。
丙子，立賢妃夏氏為皇后。
帝初納郭直卿之女為妃，生鄧王愭、慶王愷、恭王惇、邵王恪而薨。袁州宜春人夏協有女，奇之，以資納於宮中，為吳太后閤中侍御。郭妃薨，太后以夏氏賜帝，至是立為後。
協既納女，資匱歸，客袁氏僧舍死，後訪得其弟執中，補閤門祗候。執中與其妻至京，宮人諷使出之，擇配貴族，欲以媚後，執中不為動。他日，後親為言，執中以宋宏語對，後不能奪。執中既貴，始從學，作大字頗工，復善騎射。帝聞其才，將召用之，執中謝曰：「他日無累陛下保全足矣。」人以此益賢之。
丁丑，地震。
辛巳，升洪州為隆興府。
詔：「江淮軍馬調發應援，從都督府取旨，餘悉以聞。」
是月，召朱熹至，對於垂拱殿，其一言：「陛下舉措之間，動涉疑貳，聽納之際，未免蔽欺，由不講乎大學之道，而未嘗隨事以觀理，即理以應事。」 其二言：「非戰無以復仇，非守無以制勝。」末言：「古先聖王所以攘外之道，其本不在威強而在德業，其備不在邊境而在朝廷，其具不在兵食而在紀綱。願開綱諫諍，黜遠邪佞，杜塞幸門，安固邦本。四者為先務之急，庶幾形勢自強而恢復可冀矣。」
盧仲賢至宿州，布薩忠義懼之以威。仲賢惶恐，言歸當稟命，遂以忠義遺三省、密院書來。其畫定四事：一，欲通書稱叔侄；二，欲得唐、鄧、海、泗四州；三，欲歲幣銀絹之數如舊；四，欲歸彼叛臣及歸正人。十一月，己丑，仲賢還，以書奏，帝大悔之。
庚寅，太白經天。
庚子，湯思退請以王之望充金通問使，龍大淵副之，許割棄四州，求減歲幣之半。
初，之望為都督府參贊軍事，雅不欲戰，請入朝，因奏：「人主論兵，與臣下不同，惟奉承天意而已。竊觀天意，南北之形已成，未易相兼，我之不可絕淮而北，猶敵之不可越江而南也。移攻戰之力以自守，自守既固，然後隨機制變，擇利而應之。」思退悅其言，故奏遣之。
右正言陳良翰言：「前遣使已辱命，大臣不悔前失而復遣王之望，是金不折一兵而坐收四千里要害之地，決不可許。若歲幣，則俟得陵寢然後與，庶為有名。今議未決而之望遽行，恐其辱國不止於盧仲賢，願先馳一介往，俟議決行，未晚也。」
丙午，張栻奏盧仲賢辱國無狀，擅許四州，下大理寺，奪三官。
陳康伯等言：「金人求通和，朝廷遣盧仲賢報之，其所論最大者三事：我所欲者，削去舊禮，彼亦肯從；彼所欲者，歲幣如數，我不深較；其未決者，彼欲得四州，而我以祖宗陵寢、欽宗梓宮為言，未之與也。請召張浚諮訪，仍命侍從、台諫集議。」帝從之。群臣多欲從金人所請，張浚及湖北、京西宣諭使虞允文、起居郎胡銓、監察御史閻安中上疏力爭，以為不可與和。湯思退怒曰：「此皆以利害不切於己，大言誤國，以邀美名。宗社大事，豈同戲劇！」帝意遂定。
浚在道，聞王之望行，上疏力辯其失曰：「自秦檜主和，陰懷他志，卒成前年之禍。檜之大罪未正於朝，致使其黨復出為惡。臣聞立大事者，以人心為本。今內外之議未決，而遣使之詔已下，失中原將士四海傾慕之心，他日誰復為陛下用命哉！」
庚戌，金百官請上尊號；金主不許。
詔：「中都、平州及饑荒地並經契丹剽黥有質妻賣子者，官為收贖。」
金尚書左丞翟永固乞致仕，不許，壬子，罷為真定尹。尚書省奏：「永固自執政為真定尹，其傘蓋當用何制度？」金主曰：「用執政制度。」遂著為令。
癸丑，以胡昉、楊由義為使金通問國信所審議官。
金罷貢金線段匹。
甲寅，金以尚書右丞赫舍哩良弼為左丞，吏部尚書石琚參知政事。琚固辭，金主曰：「卿之才望，無不可者，何以辭為！」
十二月，己未，尚書左僕射、平章事陳康伯罷。
乙丑，張浚入見，力言金未可與和，請帝幸建康以圖進兵。帝乃手詔王之望待命境上，令胡昉等先往諭金帥以四州不可割之意；如必欲得四州，則當追還使人，罷和議。
戊辰，除朱熹為武學博士。
時湯思退等主和議，近習曾覿、龍大淵用事。熹三劄所陳，不除前所上封事之議，而語益剴切，思退等皆不悅，故除是職。尋與洪適論不合而歸。
丁丑，以湯思退為尚書左僕射，張浚為右僕射，並同中書門下平章事兼樞密使，浚仍都督江淮東西路軍馬。
金主獵於近效，以所獲薦山陵，自是歲以為常。
辛巳，金以蘇保衡為尚書右丞。
除胡銓為宗正少卿；乞補外，不許。時金將富察特默、大周仁、蕭琦降，並為節度使。銓言：「受降自古所難。今金三大將內附，優其部曲以系中原之心，善矣。然處之近地，萬一包藏禍心，或為內應，後將噬臍。願勿任以兵柄，遷於湖廣以絕後患。」
永康陳亮上《中興五論》，力排和議，不報。
金太師、尚書令張浩薨。金主輟朝一日，諡文康。
先是近侍有請罷科舉者，金主曰：「吾見太師議之。」浩入見，金主曰：「自古帝王有不用文學者乎？」浩對曰：「有。」曰：「誰歟？」浩曰：「秦始皇。」金主顧左右曰：「豈可使我為始皇乎！」議遂寢。
是歲，兩浙大水、旱、蝗，江東大水，悉蠲其賦。
春，正月，丁亥朔，詔曰：「朕恭覽乾德元年郊祀詔書，有云：『務從省約，無至勞煩。』仰見事天之誠，愛民之仁。朕祗膺慈詔，嗣守皇祚，今歲冬日至，當郊見上帝，可令有司，除事神儀物、諸軍賞給依舊制外，其乘輿服御及中外支費，並從省約。」
戊子，金罷路、府、州元日及萬春節貢獻。
金主謂侍臣曰：「秦王宗翰有功於國，何乃無嗣？」皆未知所對。金主曰：「朕嘗聞宗翰在西京，坑殺降者千人，得非其報耶？」
癸巳，帝謂侍臣曰：「近日士大夫奔競之風少息否？」宰相湯思退等曰：「方欲措置。」帝曰：「卿等留意政事，當立紀綱，正法度，不可困於文書。」
金群臣再請上尊號，金主不許。
丙申，命虞允文調兵討廣西諸盜。
知潭州黃祖舜，言江、湖之間，私籌輕薄沙錢，請申嚴私鑄之刑。戶部契勘私鑄毛錢及磨錯翦鑿並博易私錢行使，各有立定條法，下諸路提刑司，行下所部切嚴約束，從之。
丁酉，金主如安州春水。王寅，至安州，大雪。詔扈從人舍民家者，人日支錢一百與其主。
丙午，金布薩忠義復以書來。
庚戌，申嚴卿、監、郎官更出迭入之制。
辛亥，金主獲頭鵝，遣使薦山陵，自是歲以為常。
壬子，賑歸正人。
是月，福建諸州地震。
二月，丁巳，金免安州今年賦役，凡扈從人嘗止其家者亦復一年。庚午，還中都。
丙子，減文武官及百司吏郊賜之半。
庚辰，金以北京粟價踴貴，詔悉免今年課。
乙酉，胡昉自宿州還。
初，昉至金，金人以失信執之。帝聞昉被執，謂張浚曰：「和議不成，天也。自此事當歸一矣。」既而布薩忠義以書進金主，金主覽之，曰：「行人何罪！即遣還。邊事令元帥府從宜措畫。
三月，丙戌朔，詔張浚視師江淮。王之望等以幣還。
初，湯思退恐和議不成，請以宗社大計奏稟上皇而後從事，帝曰：「金無禮如此，卿猶欲議和。今日敵勢，非秦檜時比，卿議論，秦檜不若！」思退大駭，陰謀去浚，遂令之望等驛奏兵少糧乏，樓櫓器械未備，又言委四萬眾以守泗州非計，帝惑之。會戶部侍郎錢端禮言：「兵者兇器，願以符離之潰為戒，早決國是，為社稷至計。」乃詔浚行視江淮。
時浚所招徠山東、淮北忠義之士，以實建康、鎮江兩軍，凡萬二千人；萬弩營所招淮南壯士及江西群盜又萬餘人，陳敏統之，以守泗州。凡要害之地，皆築城堡，其可因水為險者皆積水為匱，增置江、淮戰艦，諸軍弓矢器械悉備。金人方屯重兵以脅和，聲言刻日決戰，乃浚重視師，淮北之來歸者日不絕。浚以蕭琦契丹望族，欲令盡領降眾，且以檄諭契丹，約為應援，金人患之。吏部郎龔茂良言於浚曰：「本朝禦敵，景德之勝，本於能斷；靖康之禍，在於致疑。願仰法景德之斷，勿為靖康之疑。」浚深然之。
丁亥，詔荊襄、川陝帥臣嚴邊備，毋先事妄舉。
盧仲賢除名，械送郴州編管。
庚子，金中都地震。
壬寅，詔知光州皇甫倜毋招納歸正人。
金百官三請上尊號，不許。
夏，四月，丁巳，金平章政事完顏元宜罷，為東京留守，請還所賜甲第，從之。未幾，致仕，死於家。
庚申，召還浚還朝。
戊辰，罷江淮都督府。
甲戌，金出宮女二十一人。
丁丑，尚書右僕射、同平章事張浚罷。
湯思退諷右正言尹穡論浚跋扈，且費國不資，奏令張深守泗不受趙廓之代為拒命。復論督府參議官馮方，罷之。浚及請解督府，詔以錢端禮、王之望宣諭兩淮而召浚還。端禮入奏，言兩淮名曰備守，守未必備，名曰治兵，兵未必精，蓋詆浚也。浚留平江，凡八上疏乞致仕，帝察浚之忠，欲全其去，乃命以少師、保信節度使判福州。
左司諫陳良翰，侍御史周操，言浚忠勤，人望所屬，不當使去國，皆坐罷。
癸未，言者論宰執徇欺之弊，命書置政事堂。
五月，丙申，誤吳璘毋招納歸正人。
辛丑，詔劉寶量度泗州輕重取捨以聞。
貶江西總管邵宏淵，南安軍安置，仍征其盜用庫錢。
癸卯，金以旱，敕有司審冤獄，禁宮中音樂，放球場役夫。
乙巳，帝率群臣詣德壽宮賀天申節，始用樂。
壬子，金討平斡罕餘黨富蘇合。
六月，甲寅朔，日有食之。
辛酉，以淫雨，詔州縣理滯囚。
庚午，金初定五嶽、四瀆禮。
戊辰，太白晝見。
壬申，命虞允文棄唐、鄧，允文不奉詔。
庚辰，金詔陝西元帥府議入蜀利害以聞。
丁丑，賑江東、兩淮被水貧民。
秋，七月，乙酉，召虞允文還，以戶部尚書韓仲通為湖北、京西制置使。
丁亥，同知樞密院事洪遵罷，尋落職。
壬辰，金故衛王襄妃及其子和尚，以妖妄伏誅。
庚子，太白經天。
金以左丞赫舍哩良弼為平章政事。
詔：「內外文武官年七十不請致仕者，遇效毋得廕補。」
乙巳，命海、泗二州撤戍。
丁未，雨雹。
癸丑，以江東、浙西大水，詔廷臣言闕政急務。
八月，甲寅朔，帝以災異，避殿，減膳。
戊午，金以參知政事完顏守道為尚書左丞，大興尹唐古安禮為參知政事。
壬申，金主謂宰臣曰：「卿每奏皆常事，凡治國安民及朝政不便於民者，未嘗及也。如此，則宰相之任，誰不能之？」
己卯，金主如大房山；越二日，致祭于山陵。
庚辰，以資政殿大學士賀允中知樞密院事。
辛巳，判福州、魏國公張浚薨。
初，浚既去，朝廷遂決和議。浚猶上疏言尹穡奸邪，必誤國事，且勸帝務學親賢。或勸浚勿復以時事為言，浚曰：「君臣之義，無所逃於天地間。吾荷兩朝厚恩，久居重任，今雖去國，惟日望上心感悟。苟有所見，安忍弗言！上如欲復用浚，浚當即日就道，不敢以老疾為辭，如若等言，是誠何心哉！」聞者聳然。
行次餘幹，得疾，手書付二子栻、杓曰：「吾嘗相國，不能恢復中原，雪祖宗之恥，即死，不當葬我先人墓左，葬我衡山下足矣。」數日而卒。贈太保。
浚不主和議，為時所重。所薦虞允文、汪應辰、王十朋、劉珙等，皆為名臣。唯以吳玠故殺曲端，與李綱、趙鼎不協而又詆之，頗為公論所少。
壬午，湯思退奏遣宗正少卿魏杞如金議和。帝面諭杞曰：「今遣使，一正名，二退師，三減歲幣，四不發歸附人。」杞條陳十七事擬問對，帝隨事畫可。陛辭，奏曰：「臣將旨出疆，豈敢不勉！萬一無厭，願速加兵。」帝善之。
兵部侍郎胡銓上書，以賑災為急務，議和為闕政。其諫議和之言曰：「自靖康迄今，凡四十年，三遭大變，皆在和議，則金之不可與和彰彰矣。今日之議若成，則有可吊者十，請為陛下極言之：
「真宗時，宰相李沆謂王旦曰：『我死，公必為相，切勿與契丹講和。』旦殊不以為然，既而遂和，海內幹耗，旦始悔不用李沆之言。可吊一也。中原謳吟思歸之人，日夜引領望陛下拯溺救焚；一與敵和，則中原絕望，後悔何及！可吊二也。海、泗，今之籓籬、咽喉也。彼得海、泗，且快吾籓籬以瞰吾室，扼吾咽喉以制吾命，則兩淮決不可保；兩淮不保，則大江決不可守；大江不守，則江、浙決不可安。可吊三也。紹興戊午，和議既成，秦檜建議遣大臣分往南京交割歸地；一旦渝盟，遂下親征之詔，金復請和。其反覆變詐如此，檜猶不悟，奉之如初，卒有前年之變，驚動輦轂，太上謀欲入海，行朝居民一空。覆轍不遠，忽而不戒，臣恐後車又將覆矣。可吊四也。紹興之和，首議決不與歸正人，口血未乾，盡變前議，一切遣還，如程師回、趙良嗣等，聚族數百，幾為蕭牆之憂。今必盡索歸正人，與之則反側生變，不與則敵不肯但已，必別起釁端。可吊五也。自檜當國二十年間，竭民膏血以奉金人，迄今府庫無旬月之儲，千村萬落，生理蕭然，重以蝗蟲、水潦。自今復和，則蠹國害民殆有甚焉。可吊六也。今日養兵之外，又有歲幣；歲幣之外，又能私覿；私覿之外，又有正旦、生辰之使；正旦、生辰之外，又有泛使。生民疲於奔命，帑廩涸於將迎。可吊七也。側聞金人嫚書，欲書御名，欲去國號大字，欲用再拜，議者以為繁文小節，不必計較。臣切以為議者可斬也。大四郊多壘，卿大夫之辱；楚子問鼎，義士之所深恥；獻納二字，富弼以死爭之。今強敵橫行，與多壘孰辱？國號大小，與鼎輕重孰多？獻納二字，與再拜孰重？臣子欲君父屈己以從之，則是多壘不足辱，問鼎不必恥，獻納不必爭。可吊八也。臣恐再拜不已，必至稱臣；稱臣不已，必至請降；請降不已，必至納士；納士不已，必至銜璧；銜璧不已，必至輿櫬；輿櫬不已，必至如晉帝青衣行酒，然後為快。可吊九也。事至於此，求為匹夫，尚可得乎？可吊十也。
「竊觀今日之勢，和決不成。儻陛下毅然獨斷，追回使者魏杞、康湑等，絕請和之議以鼓戰士，下哀痛之詔以收民心，如此，則有可賀者亦十：省數千億之歲幣，一也。專意武備，足食足兵，二也。無書名之恥，三也。無去大之辱，四也。無再拜之屈，五也。無稱臣之忿，六也。無請降之禍，七也。無納土之悲，八也。無銜璧、輿櫬之酷，九也。無青衣行酒之慘，十也。
「去十吊而就十賀，利害較然，而陛下不悟。《春秋左氏》謂無勇者為婦人，今日舉朝之士，皆婦人也。如以臣言為不然，乞賜流放竄殛，以為臣子出位犯分之戒。」
太學正興國王質上疏曰：「陛下即位以來，慨然起乘時有為之志，而陳康伯、葉義問、汪澈在廷，陛下皆不以為才，於是先逐義問，次逐澈，獨徘徊於康伯，不遽黜逐，而意終鄙之，遂決意用史浩；而浩亦不稱陛下意，於是決用張浚；而浚又無成，於是決用湯思退，今思退專任國政之且數月，臣度其終無益於陛下。夫宰相之任一不稱，則陛下之意一沮。前日康伯持陛下以和；和不成，浚持陛下以戰；戰不驗，浚又持陛下以守；守既困，思退又持陛下以和。陛下亦嘗深察和、戰、守之事乎？李牧之在雁門，法主於守，守乃所以為戰；祖逖之在河南，法主於戰，戰乃所以為和；羊祜之在襄陽，法主於和，和乃所以為守。是和戰、守本殊塗而同歸者也。今陛下之心志未定，規模未立，或告陛下金弱且亡，而吾兵甚振，陛下則勃然有勒燕然之志；或告陛下吾力不足恃而金人且來，陛下即委然有盟平涼之心；或告陛下吾不可進，金可入，陛下又蹇然有割鴻溝之意。臣今為陛下謀，會三者為一，天下惡有不定哉！」帝心以其言為然，而忌者共排之，以為年少好異，遂罷去。
九月，癸未，金主還都。
內侍李珂卒，贈節度使，諡靖恭。
右正言龔茂良諫曰：「中興賢相如趙鼎，勳臣如韓世忠，皆未有諡。如朝廷舉行，亦足少慰忠義之心，今施於珂為可惜。」甲申，罷珂賜諡。
乙酉，金主謂宰臣曰：「形勢之家，親識訴訟，請屬道達，官吏往往屈法徇情，宜一切禁止。」
己丑，金主謂宰臣曰：「北京懿州、臨潢等路，嘗經契丹寇掠，平、薊二州，近復蝗旱，百姓艱食，父母兄弟不能相保，多冒鬻為奴，朕甚憫之。可速遣使閱實其數，出內庫物贖之。」
時江、浙水利，久不修講，勢家園田，堙塞流水，命諸州守臣按視以聞。於是知湖州鄭作肅，知宣州許尹，知秀州姚憲，知常州劉唐稽，並乞開園田，浚港瀆。甲午，詔湖州委朱夏卿，秀州委曾愭，平江府委陳彌作，常州江陰軍委葉謙亨，宣州太平州委沈樞措置。
乙未，金主如鷹房，主者以鷹隼置內省堂上，金主怒曰：「此宰相廳事，豈置鷹隼處耶！」痛責其人，俾置他所。
丁酉，詔：「今後命官自盜枉法贓罪抵死，除籍沒家財外，依祖宗舊制決配。」
辛丑。以王之望參知政事，即軍中拜之。
以久雨，出內庫白金四十萬兩，和糴以賑貧民。尋又詔發江西義倉米二十萬石濟之。
壬寅，建康諸軍都統制兼淮西招撫使王彥帥師濟江，屯昭關。
癸卯，命湯思退都督江淮東路軍馬，固辭不行。乙巳，覆命楊存中為同都督，錢端禮、吳芾並為都督府參贊軍事，罷宣諭司。仍易國書以付魏杞。

