
閏八月，丁丑朔，詔曰：「敵人迫逐，未有寧息之期。朕若定居建康，不復移蹕，與夫右趨鄂、岳，左駐吳、越，山川形勢，地利人情，孰安孰否，孰利孰害？三省可示行在職事、管兵官，條具以聞。」
始，張浚建武昌之議，呂頤浩是之，有成說矣。浚行未幾，江、浙士大夫搖動，頤浩遂變初議。是日，詔隨駕百官及諸統制赴都堂，至晚，封進入，大率皆言：「鄂、嶽道遠，饋餉難繼，又慮上駕一動，則江北群盜乘虛過江，東南非我有矣。」翼日，輔臣入對，上猶未觀，謂頤浩曰：「但恐封事中趣向不一。昔真宗澶淵之役，陳堯叟蜀人，則欲幸蜀，王欽若南人，則欲幸金陵，惟寇準決策親征。人臣若不以家謀，專為國計，則無不安利矣。」然卒定東行之策。
戊寅，徽猷閣待制、知廬州胡舜陟知健康府，充沿江都制置使，集英殿修撰王羲叔副之。
先是舜陟言：「欲專治軍旅，前迎大敵，以謀與戰，仰護行在。」王綯曰：「舜陟語甚壯，似可托以方面。」上曰：「言未可信，須在行事。」會兵部侍郎、沿江措置使陳彥文引疾，罷為龍圖閣直學士，在外宮觀，乃卒用之。自軍興後，淮西八郡，群盜攻蹂無全城；舜陟守廬二年，安堵如故，由是廬人德之。
丁亥，輔逵攻漣水軍南寨，大掠之，殺漣水軍使、朝請大夫郝璘，丞、修職郎吳深，遂以其眾降於淮南招撫使王侄。先是太學博士孟健，自海州率民兵數千勤王，至漣水軍南寨，因留焉。逵攻之數月，及陷，健與其家皆死。後贈璘等官，錄其家有差。
是日，帝召諸將，問以移蹕之地。御前右軍都統制張俊，御營都統制辛企宗，勸帝自鄂、岳幸長沙。左軍都統制韓世忠後至，曰：「國家已失河北、山東，若又棄江、淮，更有何地！」帝乃帝內侍押三人赴都堂議。帝聞俊等退避之說，殊怫然，至晚不食。戊子，呂頤浩等人奏，帝謂曰：「俊、企宗不敢戰，故欲避於湖南。朕以為金人所恃者騎眾耳，漸西水鄉，騎雖眾，不得騁也。且人心一搖，雖至川、廣，恐所至皆敵國爾。」頤浩曰：「金人之謀，以陛下所至為邊面。今當且戰且避，但奉陛下於萬全之地。臣頤浩留常、潤死守。」帝曰：「朕左右豈可無宰相？」周望曰：「臣觀翟興、李彥仙輩，以潰卒群盜，猶能與金兵對壘，拒守陝、洛。臣等備位宰執，若不能死戰以守，異日何顏見彥仙輩！臣實恥之。」帝曰：「張守入對，言不如留杜充建康，不可過江。」頤浩曰：「臣與王綯、周望、韓世忠議，本自如此。」帝又欲令世忠守鎮江府，劉光世守太平及池州，頤浩等以為然，防淮之議遂格。
己丑，尚書右僕射、同中書門下平章事呂頤浩進左僕射，同知樞密院事杜充守右僕射，並同平章事兼御營使。充既升秩，自言中風，在告。上知其不滿，且以允久司留鑰，天下屬望，將授以兵柄，故越次用之。制下四月，充即起視事。
武功大夫、忠州刺史、知濟面府宮儀屯磐石河，數與金人戰，勝負略相當。金人患之，乃宣言：「宮太尉馬軍五不能當我之一，然步軍絕勝。」儀聞之，以為然。金人屯密州北二十里，時出兵而南，儀禦之。敵佯若不勝而退，儀易之；敵伺知懈，至是引兵攻儀，馬步俱進，方戰，馬軍少卻，既而分為兩翼，直攻中軍，儀猶不知，眾遂大潰。儀與京東經略安撫制置使劉洪道奔九仙山，金人又逼之，洪道以餘兵二千奔海州，李逵、吳順乃以密州降金。洪道過楚州，為郭中威所敗，遂至真州。詔儀即真州屯駐。
淮東副總管靳賽，以所部詣御營副使劉光世降，光世因以為將，就統其軍。
庚寅，起居郎胡寅上疏曰：「世為陛下畫七策為中興之術：其一曰罷和議而修戰略。蓋和之所以可講者，兩地用兵，勢力相敵，利害相當故也，非強弱盛衰不相侔所能成也。而其議則出於耿南仲，南仲依李邦彥，諧謔小人，不知遠濾，分明植黨，必欲自勝。主戰伐者，李綱、種師道兩人而已。機會一去，國論紛然，中制河東之師，必使陷沒，以伸和議之必信。二帝遠去，宗族盡徙，中原塗炭，至今益甚。使其可和，則淵聖執德不回，馴致禍敗，而陛下卑詞厚禮，避地稱臣，宜其少緩師矣，何乃累年尚無效耶？若以為強弱絕不相侔，則自古徒步奮臂，無尺寸之地而爭帝王之圖者，彼何人哉！伏望陛下明照利害之原，罷絕和議，刻意講武，以使命之幣為養兵之費，此乃晉惠公征繕立圉之策，漢高祖迎太公、呂後之謀，斷而行之，庶幾敵國知我有含怒必鬥之志，沙漠之駕，或有還期。不然，則僻處東南，萬事不競，納賂則孰富於京室？納質則孰重於二帝？飾子女則孰多於中原之佳麗？遣大臣則孰加於汴京之宰輔？如此計出萬全，而強敵之來日甚一日，陛下可以深長思矣。其二曰置行台以區別緩急之務。或建康，或南昌，或江陵，審擇一處以安太后、六宮、百司，以耆哲諳練大臣總台，從事郎吏而下，不輕移易，其虛名無實，徒費國用之所，一切省罷。陛下奉廟社之主，提兵按行，廣治軍旅，周旋彼此，不為定居，惟侍從臣寮、帥臣監司、要害守牧，以時進退其賢不肖功罪之著明者。而饋餉之權，自宜專責宰相，如漢委蕭何以關中，唐委劉晏以東南；經製得人，加以歲月，量入為出，何患無財！所謂宰相之任，代天理物，扶顛持危，其責甚重，非特早朝晚見，坐政事堂，弊弊然於文具無益之末，移那闕次以處親舊，濟其私慾而已也。其三曰務實效而去虛文。大亂之後，風俗靡然，丕變之者，則在陛下。夫將帥之材，智必能謀，勇必能戰。庸奴下材，本無智勇，見敵輒潰，無異於賊，賜予過度，官職逾涯，將以收其心，適足致其慢者，任將之虛文也。分屯所在，無所別擇，一切安養姑息之，惟恐一夫變色，教習擊刺，有如聚戲，紀律蕩然，雖其將帥不敢自保者，治軍之虛文也。詔音出於上，虐吏沮於下，誑以出力自保，則調發其丁夫；誘以犒設贍軍，則厚裒其錢穀。弓材弩料、竹箭皮革，干涉軍需之具，日日徵求，因緣奸弊，乃復蠲其租稅，載之赦令，實不能免，苟以欺之者，愛民之虛文也。望陛下留意實效，勿愛虛文。其四曰大起天下之兵。今宿衛單弱，國威銷挫，乞早勾發京師衛士赴行在，又降等杖於兩浙、福建、江東、西、湖、南、北、四川、二廣，抽揀禁軍，貢發充御營正兵，厚其月廩，精加訓閱，陛下自將之。天子之軍既強，則中國之變自弭。其五曰定根本。自古圖王霸之業者，必定根本之地。建康固是六朝舊邦，但陛下之責，與晉元不同。陛下父兄在敵中無恙，其聞陛下登寶位也。必旦夕南望曰：『吾有子弟為中國帝王，吾之歸庶有日矣！』而獻謀者乃欲導陛下南狩，別求建都之所，遂無復國之心。況今河北、河東之民，久知朝廷不復顧惜；而山東、京西、淮甸，猶冀陛下未忍遽棄。若更遲延歲月，則為敵國者，所至皆然矣。臣願陛下先命呂頤浩、杜充分部諸將過江，廣斥堠，治盜賊，自以精兵二三萬為輿衛，於穩密州郡速置營屋，以安存其老弱；陛下提兵渡江而北，遣使巡問父老，撫綏梃刃之餘民。至於荊、襄，規模措置，為根本之地，猶漢高之於關中，光武之於河內。況巡曆往來，征伐四出，而所固守必爭而勿失者，以荊、襄為重。陛下春秋方富，非如昔人白首舉事，誠能堅忍聳厲，坐薪嘗膽，悠久為之而不能濟，陛下聰明洞照，必不謂然。其六曰選宗室之賢才者封建任使之。陛下之族，北轅者眾矣，所倖免者幾何？黃潛善、鄭小人之見，為陛下以支子入繼，又不緣傳付之命，恐肺腑之間，不無非望之冀，必曾進言恫疑虛喝，恐動宸心。故自南都以至維揚，誅竄之形，疑忌之意，相尋繼見，雖其罪戾或自貽戚，然亦恐未必盡出於治親齊家之美意。宜漸為茅土之制，星羅棋列，以慰祖宗在天之靈，以續國家如線之緒，使仇敵知趙氏之居中國者尚如此其眾，既失而復得者，非特陛下一人而已，則其橫心逆謀，庶其少息。其七曰存紀綱以立國體。今萬物之原，本於陛下，苟力行孝弟，則天下忠順者來矣；好賢遠佞，則天下名節者出矣；賞清白，則貪汙者屏矣；崇行義，則奔競者息矣；旌能實，則謬誕者懲矣；貴忠厚，則殘刻者遠矣。苟反此道，則頹波日慢，必至於糜爛而後已。至於文詞之麗，言語之工，倒置是非，移易黑白，誠不宜任以為浮薄之勸也。靖康二年，著作郎顏博文佞諛張邦昌，則曰『非湯、武之干戈，同堯、舜之禪讓』；及為邦昌作請罪表，則曰『仲尼從佛肹之召，本為興周，紀信乘漢王之車，固將誑楚』；博文，近世所謂能文之士也，其操術反覆如此。故廉恥道消，四維大壞，則社稷隨之，陛下有何利焉！古人稱中興之治者，曰撥亂世反之正，今日之事，反正而興之在陛下，其遂淩遲不振，亦在陛下！」
疏入，品頤浩惡其切直，罷之。
辛卯，命尚書右僕射杜充兼江、淮宣撫使，領行營之眾十餘萬守建康，留中書印付充，統制官王民、顏孝恭、孟涓、劉經、魯玨、殿前副都指揮使郭仲荀皆隸之，又以御前前軍統制王侄為之援。御前左國都統制韓世忠為浙西制置使，守鎮江府；太尉、御營副使劉光世為江東宣撫使，守太平及池州，光世仍受充節制。御營使司都統制辛企宗守吳江縣，御營後軍統制陳思恭守福山口，統制官王瓊守常州。時仲荀雖已離京師，猶未至也。
壬寅，帝如浙西。
初，太白犯前星次，逼明堂才一舍，帝心甚懼。至是稍北，復歸黃道，帝語宰執曰：「天之愛君，猶父之於子，見其過告戒之，及其改則益愛之。」王綯曰：「今夜必益遠。」既而果然。
是日，帝發建康，遣戶部侍郎葉份先按視頓涕。御前右軍都統制張俊、御營使司都統制辛企宗從上行。
時劉光世、韓世忠各持重兵，畏杜充嚴峻，論說紛紜。光世又上書言受杜充節制有不可者六，帝怒，趣令過江，且詔毋令光世入殿門。光世皇恐受命，帝喜，賜以銀合湯藥。
光世得楊惟忠所失空頭黃敕，即以便宜復郴州編管人王德武略大夫、閤門宣贊舍人，充前軍統制，德行至潭州而還。
先是邵青以舟師擾楚、泗間，後受江東帥司招安，充因以青為平江措置司水軍統制。時江、浙人皆倚充為重，而充日事誅殺，殊無制禦之方，識者為寒心焉。
甲辰，帝次鎮江府。
乙巳，宣撫處置使張浚自建康至襄陽，留二十日，召帥守監司，令預儲蓄以待帝西行。
浚方搜攬豪傑以為用，以涇州防禦使、新除御營使司提舉一行事務曲端在陝西，屢與敵角，欲仗其威聲，承制拜端威武大將軍、宣州觀察使，充本司都統制。登壇，將士歡聲雷動。端退，謂人曰：「使劉平子在，端安敢居此！」平子，濮陽劉銓也，靖康末，以知懷德軍死事。
劉豫遣人說東京副留守上官悟，令降於金，悟斬其使；豫乃賂悟之左右喬思恭、宋頤與之同說，悟復斬之。
九月，丙午朔，日有食之。故事，日食不視朝。呂頤浩言：「今車駕巡幸，事務至繁。」乃以晚朝進呈公事。
是日，帝至登雲門外閱水軍。時諜報金人破登、萊、密州，且於梁山泊造舟，恐由海道以窺江、浙。初，命杜充居建康護諸將，至是輔臣言：「建康至杭州千里，至明、越又數百里，緩急稟命，恐失事機，請以左軍都統制韓世忠充兩浙、江、淮守禦使，自鎮江至蘇、常界，圌山、福山諸要害處，悉以隸之。」帝曰：「未可。此曹少能深識義理，若權勢稍盛，將來必與社充爭衡，止令兼圌山足矣。」
己酉，帝次常州；庚戌，次無錫縣。周望言：「昨晚望天象，牛宿光明，正在東南。敵騎不渡江，第恐擾關陝、襄、鄧，為五路災爾。」帝曰：「大率皆本《晉·天文志》。本朝自祖宗禁星緯之學，故自太史外，世罕知者。金人不禁，其人往往習知之。」
辛亥，帝次平江府。
壬子，金人降單州，取興仁府，遂破南京。守臣直徽猷閣淩唐佐為所執，金人因而用之。
癸丑，端明殿學士、簽書樞密院事周望充兩浙、荊、湖等路宣撫使。
時尚書左僕射呂頤浩，請自留平江督諸將拒戰，而命望駐兵鄂渚以控上流。既而帝以頤浩不可去行在，乃以望為兩浙宣撫使，總兵守平江府。
詔江東宣撫使劉光世移屯江州。時隆祐皇太后在南昌，議者以為自蘄、黃渡江，陸行二百餘里可至。帝憂之，遂命光世自姑孰移軍，以為南昌遮罩。
丙辰，迪功郎張邵為奉議郎、直龍圖閣、假禮部尚書，充大金軍前通問使；起復武翼郎楊憲為武義大夫，副之。
時將復遣使入金，邵以上書得見，因請行。邵自楚渡淮，則逢金軍，遂見左監軍完顏昌於昌邑，前御史中丞秦檜在焉。知萊州吳鉌者，宣和間為太學生，與邵善，昌使與邵飲酒，鉌頗有德色。初，邵之至軍也，昌責邵禮拜，邵不從，昌怒，使人拘入昌邑。久之，憲與其從者謀欲共殺監己者，脫身來歸；事泄，金人執憲，鞭之，與其徒囚祚山寨土牢，邵以不同謀得免。
高麗請入貢，詔不許。給事中兼直學士院汪藻草詔，略曰：「壞晉館以納車，庶無後悔；閉玉關而謝質，匪用前規。」帝大善之，以為得體。
金人攻沂州，守臣以城降。
壬申，耿靜言：「太微垣在午，推步今歲熒惑躔次方在己未，應至太微垣。」帝曰：「此人不深知。朕夜以星圖仰張殿中，四更親起，見其已至，昨夜已退二度半。」呂頤浩曰：「宋景出人君之言三而熒惑退舍，或者疑焉。陛下寅畏，天應之速如此，信傳記之非虛也。」
甲戌，金陝西都統洛索大合兵渡渭，攻長安。是日，經略使郭炎遁去。
是秋，金元帥府復試遼國及兩河學人於蔚州；遼人試詞賦，河北人試經義。始用契丹三歲之制，初鄉薦，次府解，次省試，乃曰及第。時有士人不願赴者，州縣必根刷遣之。雲中路察判張孝純主文，得趙洞、孫九鼎諸人。九鼎，忻州人也，宣和間嘗遊太學，入金五年始登第。
金詔樞密院分河間、真定為河北東、西路，平陽、太原府為河東南、北路。去中山、慶源、隆德、信德、河中府名，復舊州名。去慶成軍名，復舊縣名。改安肅軍為徐州，廣信軍為遂州，威勝軍為沁州，順安軍為安州，永甯軍為寧州，升樂壽縣為樂壽州，降北平軍為永平縣。
青州觀察使李邈，留金三年，金欲以邈知滄州，笑而不答。及髡發令下，邈憤詆之，金人以撾擊其口流血，復吮血噀之。翼日，自祝髮為浮屠，金人大怒，命擊殺之。邈將死，顏色不變，謂行刑者曰：「願容我辭南朝皇帝。」拜訖，南向端坐就戮，燕山之人皆為流涕。邈，清江人，家世業儒，其母，曾鞏女兄弟也。後秦檜還，言其忠，贈昭化軍節度使，諡忠壯。
初，宣武卒閻進，從朱弁出使，至是逃歸，為邏者所獲，西京留守高慶義而釋之。進逃遁至三，乃見殺，進南向受刃而斃。保義郎李舟者，被拘，髡其首，舟憤懣，一夕死。
冬，十月，戊寅，帝發平江府。自渡江以來，駕後諸軍多乘勢為亂，至是詔駕後諸軍先發，獨以禁衛諸班扈蹕，由是平江得安。
癸未，帝至臨安府。
丙戌，執政登御舟奏事，呂頤浩曰：「陛下邇來聖容清臒，恐以艱難，聖慮焦勞所致。然願以宗廟社稷付託之重，少寬聖抱以圖中興。」帝曰：「朕嘗夜觀天象，見熒惑星次稍差，食素已二十餘日，須俟復行軌道，當復常膳。」
辛卯，李成陷滁州。
先是李成攻琅琊山寨，知滁州、中奉大夫向子伋遣僧智修持書遺成通好，且犒師，成不從，攻之益急。寨中惟有澗水，不足以供數萬人之食，軍中皆食炒米，多得渴疾，於是往往越城遁。鴉觜山高而逼，城成，累土運薪，填其坳處，遂與城平。是日，賊攻城，大肆殺掠，溝澗流血，成執子伋殺之，盡取強壯以充軍。
壬辰，帝至越州，入居州廨，百司公寓。
戊戌，知樞密院事、宣撫處置使張浚至興元，上奏曰：「漢中實天下形勢之地，號令中原，必基於此。謹於興元積粟理財以待巡幸，願陛下早為西行之謀，前控六路之師，後據西川之粟，左通荊、襄之財，右出秦、隴之馬，天下大計，斯可定矣。」
浚治兵興元，欲易置陝右諸帥，乃徙端明殿學士、知熙州張深知利州，充利州路兵馬鈐轄、安撫使，而以明州觀察使劉錫代之。於是徽猷閣直學士、知成都府盧法原去利州路兵馬鈐轄，不兼利路，置帥成都。帥臣不兼利路自此始。既而趙哲帥慶，劉錡帥渭，孫渥帥秦，於是諸路帥臣悉用武人矣。錡，錫弟也。
張浚又以武功大夫、忠州防禦使、本司前軍統制王彥為利州路兵馬鈐轄。浚初至漢中，問諸將以大舉之策，彥曰：「陝西兵將，上下之情皆未相通，若少有不利，則五路俱失。不若且屯兵利、閬、興、洋以固根本，若敵人來侵，則檄諸將帥互為應援以禦敵，若不捷亦未至為大失也。」時浚之幕客皆輕銳，聞彥之言，相視而笑。彥以言不行求去，故浚因而授之。
是日，金人破壽春府。
時金人大起燕、雲、河朔民兵南侵，又使萬戶尼楚赫、布林喝蘇、托卜嘉、王伯隆等將女直、渤海、漢軍，以宗弼為統帥。
初，鄧紹密既死，淮西提點刑獄、閤門宣贊舍人馬識遠代知府事。識遠不開門，司法參軍王尚功聞之，夜見識遠，說以迎降，識遠拒不可。府人藉藉言郡守有異志，識遠懼不敢出，以印授通判府事、朝散郎王攄，即自為降書，啟城迎拜。金人亦不入城，但邀識遠至軍中三日。已而以其將周企知府事，遂南行。
修武郎宋汝為奉詔副京東轉運判官杜時亮使金請和，行至壽春，遇完顏宗弼軍，不克與時亮會，汝為獨馳入金壁，奉上國書。宗弼怒，命執之，欲加戮辱，汝為色不變，曰：「一死固不辭，然銜命出疆，願達書吐一詞，死未晚。」宗弼顧汝為不屈，遂解縛，延之坐，且問其邑裡，謂左右曰：「此山東忠義士也。」 以金帛酒食遺之，命引至東平見劉豫。汝為曰：「願伏劍為南朝鬼，豈忍背主，不忠於所事！」宗弼亦感歎，遂留之軍中。
庚子，金人攻黃州，守臣直龍圖閣趙令{山成}死之。
先是張用屯光州境內，沿淮為柵，上下百里，盡收禾稼入寨中，儲蓄甚富，光州患之。及敵聞隆祐皇太后駐南昌，欲自蘄、黃濟，乃遣精騎五百直攻其寨，用之眾數萬悉奔散，金人遂焚用積聚，徑趨黃州。敵之未至也，令{山成}以內艱去，詔移州治武昌縣，命下而令{山成}起復。前一日辰刻，敵攻黃州，守衙軍校晏興得其木笴鑿頭箭，遣軍士潘明浮江白令{山成}，令{山成}視之，驚曰：「金兵也。」夜半，以官軍渡江入黃。金人治兵攻城，翼日，城破，令{山成} 在西壁被執。金猶欲降之，令{山成}大罵曰：「汝輩殺害生靈，我雖死不屈。」金人飲以酒，令{山成}揮之，又衣以戰袍，令{山成}罵不絕口，遂敲殺之。兵馬都監王達、軍事判官吳源、巡檢劉卓，皆為所殺。令{山成}守黃逾再歲，群盜李成、丁進、張遇、貴仲正之徒俱不能犯，至是卒以節死。事聞，贈徽猷閣待制，諡曰忠湣。
辛丑，張浚承制以朝請郎、同主管川陝茶馬鹽牧公事趙開兼宣撫司隨軍轉運使，專一統領四川財賦。開言：「蜀民已困，惟榷率尚有盈餘，而貪猾認以為己私。惟不恤怨詈，斷而行之，庶救一時之急。」浚以為然，於是大變酒法。自成都始，先罷公帑，賣公給酒，即舊撲買坊場所置隔槽，聽民以米赴官自釀。每一斛，輸錢三千，頭子錢二十二，多寡不限數。明年，遂遍四路行其法。夔路舊無禁酒，開始榷之。舊四川酒課歲為錢一百四十萬緡，自是遞增至六百九十餘萬緡。
是日，金人自黃州濟江。
初，金人得岸下小舟，其數不多，乃毀民居為筏，以舟引之而行。集英殿修撰、荊湖沿江措置副使王羲叔，聞敵逼黃州，引舟遁去。金人遂渡江，凡三日，濟江盡絕。時江東宣撫使劉光世在江州，日與朝奉大夫韓梠置酒高會，無有知敵至者。比知之，以為蘄、黃間小盜，遣前軍統制王德拒之於興國軍，始知為金人至，遂遁。梠，粹彥子，宣和末為戶部侍郎，責黃州安置。於是金人自大冶縣徑趨洪州。
癸卯，李鄴被旨造明舉甲，每副工料之費凡八千緡有奇。帝召大將張俊、辛企宗示之曰：「是甲分毫以上，皆生民膏血，若棄擲一甲葉，是棄生民方守之膚。諸軍用之，當思愛惜。」時王綯在側，曰：「陛下愛民如此，凡百臣下，當體此意。」
是月，盜入宿州，保義郎、權通判州事盛修己守節不屈，為所害。久之，州人為之請，遂贈武翼郎、閤門宣贊舍人，封表其墓。
十一月，乙巳朔，金人攻廬州，守臣徽猷閣直學士、淮南西路安撫使李會以城降。
先是王善自淮寧分軍由宿、亳而南，無駐兵之地，遂犯廬州，聞金人至，乃移屯於巢縣，既又以其眾降。金遂拘善於軍中，盡散其眾。其將祝友、張淵輩各以所部行，自是兩淮皆被善餘黨之擾矣。
初，閤門宣贊舍人韓世清在蘄州，州人請以為兵馬鈐轄，帝許之，仍以世清兼蘄、黃、光、江州、興國軍都巡檢使。世清聞金渡江，是日，將吏會於州沼。世清有酒，即取黃衣，被兵馬鈐轄趙令晙於東廳，俾令晙即皇帝位。令晙號呼不聽，褫其黃衣。知蘄州、朝請郎甄采等共勸之，世清乃止。
丁未，以帝至越州，命釋諸路徒以下囚，罷邠州歲貢火箸、襄陽漆器、象州藤合、揚州照子之屬。
初，未行鈔鹽以前，兩浙民戶，每丁官給蠶鹽一斗，令民輸錢一百六十六，謂之「丁鹽錢」。皇祐中，許民以絹從時價折納，謂之「丁絹」。自行鈔法後，官不給鹽，每丁增錢為三百六十，謂之「身丁錢」。大觀中，始令三丁輸絹一匹，時絹直猶賤，未有陪費。其後物價益貴，乃令民每丁輸絹一丈，綿一兩。軍興丁少，遂均科之，民甚以為患。至是聽五等下戶以為半折帛、半納見錢。於是歲為絹二十四萬匹，綿百萬兩，錢二十四萬緡。
勘會宋齊愈所犯當置於法，然已經大赦，只緣憎愛之私，致抵極刑，可追復通直郎，仍與一子恩澤。勘會責授單州團練副使、昌化軍安置李綱，罪在不赦，便不放還，緣累經恩赦，特許自便。綱行至瓊州而還。
初，京西制置使程千秋既軍襄陽，有劇盜曹端者，自京城聚眾，擾於京西，號「曹火星」，千秋遣人招之，屯於城下。是時桑仲在唐州，盡取強壯為兵，唐州之民在桐柏者，先為董平攢集；其不屬平者，進退無所依，皆盡室歸仲。仲之眾漸盛，遂自光化軍而南；千秋亦招之，屯漢水之北。始，范瓊討李孝忠，至襄陽，留五百兵戍守，使東南第五將徐彥領之。仲故識彥，遺以刀，千秋怒其通寇。是日南至，諸將入賀，酒三行，千秋叱彥起，數其與仲通書之罪，遂斬之。仲怒，引兵犯襄陽，千秋命端出師，並檄知鄧州譚兗為援。端與仲遇於高車，急擊之，仲敗，稍引退。會兗遣騎兵策應，千秋賞其精銳，端慍，遂率眾軍於中廬、南漳之間。仲諜知，整眾復進，至孛羅岡，與馬軍遇。岡地坡仰而有低林，非騎兵之利，鄧州兵大敗，仲進薄襄陽。千秋公安親隨兵，未嘗曆行陳，皆輕跳，欲出戰，千秋不許，至於再三，乃令戰。親隨兵無器甲，仲以馬軍數百伏路兩傍，俟其過未盡，即突出，大呼令坐，以棍杖次第敲殺之；統制官貴仲正等聞之，遁去。千秋棄城奔中廬，仲遂據襄陽。千秋密遣人說端裨將王辟使殺端，端軍多潰；惟後軍李忠寨差遠獨不散，自稱權京西南路副總管，與其待冠白巾，聲言為端報仇。千秋不可居，乃自金州入蜀。貴仲正以潰卒寇荊南，兵馬鈐轄、武功郎渠成與戰，殺之。提點刑獄公事李允文在郢，亦不能守，引所部往鄂州。於是京西列城皆為仲所據。
戊申，金宗弼攻和州，守臣李儔以城降。
時奉使催縱從行官屬盧伸自北逃歸，宗弼得歸朝官程暉，令攜招降書，與伸皆赴行在。
己酉，宣撫處置使張浚，以便宜曾印錢引一百萬緡以助軍食，其後八年間，累增二千五十四萬緡。浚又置錢引務於秦州，以佐邊用。
是日，金人破無為軍，守臣朝散大夫李知幾挈其帑藏與其民俱渡江南歸，歷陽縣丞王之道率遺民據山澤以守。之道，無為人也。
庚戌，金人攻採石渡，知太平州郭偉率將士拒敵，敗之；翼日，又敗之。金人退，攻蕪湖，偉又敗之，金人趨馬家渡。
壬子，隆祐皇太后退保虔州。
前數日，江西轉運司得報，敵騎至大冶縣，未辯虛實。會江東宣撫使劉光世馳輕騎以聞，翼日，乃知敵至。滕康、劉玨共議奉太后及近上妃嬪陸行，餘皆舟行，百官從便路起發。集英殿修撰、江西安撫制置使、知洪州王子獻，棄城遁走撫州，眾推土人朝請郎李積中權州事。於是中書舍人李公彥、徽猷閣待制、權兵部侍郎李擢皆遁，司勳員外郎馮楫匿廬山佛舍，郎官以下多潛去者。既而楫貽書光世，勸以出兵掩敵，大略言：「金人深入，最兵家之忌。又進則拒山，退則背江，百無一利。而敢如此橫行者，以前無抗拒，後無襲逐，如入無人之境，故無所忌憚，非敵之能也。觀村人之強壯者尚敢與之敵，其間勝負亦或相半，豈有國家素練之兵，反不如者？但望風畏之耳，實不足畏也。太尉儻選精兵萬人，厚立賞格，自將而來洪州等處援救，開一路令歸，伏兵於前而掩之，可使匹馬不還。」光世不能用。
丁巳，金人破六合縣，又破臨江軍，守臣中奉大夫、直秘閣吳將之遁去。將之，吳興人也。
戊午，金人攻洪州，權知州事李積中以城降。
賊劉忠犯蘄州，蘄、黃都巡檢使韓世清與戰，破之，忠遂轉入湖南。
庚申，金人破真州，守臣向子忞棄城保沙上，其所攜金帛，悉為韓世忠所奪。
辛酉，隆祐皇太后至吉州。
壬戌，金人自馬家渡濟江。
初，完顏宗弼既破和州，與叛將李成同攻烏江縣，尚書右僕射、江淮宣撫使杜充在建康，諜言成師老可擊，充遽遣兵，而金師已大入。充聞金且至，以其兵六萬人列戍江南岸，而閉門不出，統制官岳飛泣諫，請視師，充不從。會將官張超失守，金人遂過江，充急遣都統制陳淬率飛及劉綱等十七人將兵三萬人與戰，又命御營前軍統制王侄以所部萬三千人往援。金人攻溧水縣，尉潘振死之。
癸亥，保甯軍承宣使、主管侍衛步軍司公事閭勍，奉迎祖宗神御至越州，詔奉安於天慶觀。
甲子，陳淬與宗弼遇於馬家渡，凡戰十餘合，勝負略相當。侄引西兵先遁，淬孤軍力不能敵，還屯蔣山。水軍統制邵青以一舟十八人當金人於江中，舟師張青中十七矢，遂退於竹筱港，統赤心隊朝請郎劉晏所部走常州。浙西制置使韓世忠在鎮江，悉所儲之資，盡裝海舶，焚其城郭。既聞金人南渡，即引舟之江陰，知江陰軍胡紡厚待之。
先是侄部將輔逵在東陽，被檄策應，侄與遇中途，曰：「已失渡口。」遂與逵引其軍自信州入閩，所過大擾。
丁卯，金人攻吉州，知州事直龍圖閣楊淵棄城去。
隆祐皇太后離吉州，至爭米市。金人遣兵追御舟，有見金人於市，乃解維夜行，質明，至太和縣。舟人耿信及龍神衛四廂都指揮使楊惟忠所領衛兵萬人皆潰，其將傅選、司全、胡友、馬琳、楊皋、趙萬、王璉、柴卞、張擬等九人，悉去為盜，乘輿服御物皆棄之，欽先孝思殿神御頗有失者。內藏庫南郎金帛，為盜所攘，計直數百萬，宮人失一百六十人。惟忠與權知三省樞密院滕康、劉玨皆竄山谷中，兵衛不滿百，從者惟中官何漸、使臣王公濟、快行張明而已。金人追至太和縣，太后乃自萬安舍舟而陸，遂幸虔州。後及潘賢妃皆以農夫肩輿，宮人死者甚眾。
從事郎、三省樞密院幹辦官劉德老，亦為敵所殺，後官其家一人。先是康、玨為幹辦官汪若海、何大圭所間，二人不和，遂有兵火之禍。潰兵之作亂也，知永豐縣、承議郎趙訓之，尉、修職郎陳自仁為所害。後贈訓之直秘閣，自仁通直郎。
時金分兵攻撫州，守臣王仲山以城降，金以其子權知州事，令括管內金銀赴洪州送納。及攻袁州，守臣顯謨閣侍制王仲嶷亦降。仲山，珪子；仲嶷，仲山兄也。
金人攻六安軍，知軍事邊琪降，金人遣北軍三百人屯城中，不殺不掠。已又破建平縣。
己巳，帝發越州，次錢清堰，夜，得杜充敗書。帝如浙西迎敵，侍御史趙鼎力諫，以為眾寡不敵，不若為退避之計。帝謂呂頤浩曰：「事迫矣，若何？」頤浩曰：「金人以騎兵取勝，今鑾輿一行，皇族、百司官吏、兵衛、家小甚眾，皆陸行山險之路，糧運不給，必致生變。兼金人既渡浙江，必分遣輕騎追襲。今若車駕乘海舟以避敵，既登海舟之後，敵騎必不能襲我；浙江地熱，敵亦不能久留。俟其退去，復還二浙，彼入我出，彼出我入，此正兵家之奇也。」帝沈吟久之，曰：「此事可行，卿等熟議。來日，召侍從、台諫至都堂，參議可否。」庚午，帝還越州，遂定策航海，乃移四明。頤浩奏令從官已下各從便去，帝曰：「士大夫當知義理，豈可不扈從！若如此，則朕所至，乃同寇盜耳。」於是郎官已下，或留越，或徑歸者多矣。
辛未，金人破建康。
初，宗弼既濟江，士馬皆集，遂鼓行逼城下。戶部尚書李梲與顯謨閣直學士、沿江都制置使陳邦光具降狀，遣人即十里亭投之。宗弼喜曰：「金陵不煩攻擊，大事成矣！」
宗弼入建康，邦光率官屬出門迎拜，通判府事、奉議郎楊邦乂不從，大書其衣曰：「甯作趙氏鬼，不為它邦臣。」既見，邦乂獨不拜。遣人誘以官，以首觸階求死，宗弼不能屈。
居民爭出城，取蔣山路而去。金人馳騎往蔣山遮其路，約居民復回城中。
癸酉，帝發越州。
是日，金人攻建昌軍。
先是金既破撫州，遣人賚檄諭降。守臣方昭，慮為軍民所脅，以印授承事郎、通判軍事晁公邁而去。未幾，公邁亦以募兵為詞而出，眾推承信郎、兵馬監押蔡延世以守。
公邁，任城人，嘗為少府監主簿。延世，建昌人，本太學諸生。先是金人既入洪，遣十人持檄至城下，延世盡斬之。及是敵兵臨城，問十人所在，延世示之以其首。金人怒，求戰，延世擊卻之。公邁歸，延世拒不納，遂領軍事。公邁坐罷去。
甲戌，奏議郎、通判建康府楊邦乂為金人所殺。
前一日，金帥與李梲、陳邦光燕，樂方作，召邦乂立堂下。邦乂見梲、邦光，叱之。宗弼再引邦乂，邦乂不勝憤，遙望大罵，宗弼大怒，擊殺之，剖腹，取其心。邦乂死年四十四，初贈直秘閣，官其二子，賜田二頃。後諡忠襄。
十二月，戊寅，徽猷閣待制、知鎮江府兼漸西安撫使胡唐老為軍賊戚方所殺。
方勇悍善射，初為教駿卒，軍興，盜起，在九朵花行伍中，未知名。方殺其為首人，遂率眾赴建康，歸杜充，充以為準備將。建康失利，諸軍皆散，方率潰卒數千走金壇縣。時鎮江無兵，獨倚浙西制置使韓世忠軍為重。世忠既去，唐老力不能拒，因撫定之。方欲引兵犯臨安，妄言赴行在，請唐老部眾以行，唐老不從，為所害，主管安撫司機宜文字、迪功郎鄭凝之亦以兵死。後贈唐老徽猷閣直學士，諡定湣，官凝之家一人。
己卯，帝次明州。提領海船張公裕奏已得千舟，帝甚喜。王綯曰：「豈非天邪！」先是監察御史林之平，自春初遣詣泉、福召募閩、廣海舟，為防托之計，故大舟自閩中至者二百餘艘，遂獲善濟。
辛巳，金欠破廣德軍。
時宗弼既得建康，區處已定，乃率眾自溧水路徑趨臨安，道路之人，但知潰卒為亂，不虞金人之至也。金遊騎至廣德軍，周烈遣人迎之，且許其犒軍，約以毋擾，宗弼許之。俄頃，傳箭至，招其投拜，烈大驚，索馬而奔，遂破其城，烈為金人所殺。
壬午，金人攻安吉縣，知縣事曾綽聚鄉兵往石郭守隘，或視其矢曰：「金人也。」鄉兵皆棄紙甲竹槍而遁。金人入縣，遂焚之。
江淮宣撫司潰卒李選，號「鐵爪鷹」，與其徒數千攻陷鎮江府。
是日，定議航海避敵。執政請每舟載六十衛士，人不得過兩口，衛士皆曰：「我有父母，有妻子，不知兩者如何去留？」訴於主管禁衛入內內侍省都知陳宥，宥不能決。宰相呂頤浩入朝，衛士張寶等百餘人遮道，問以欲乘海舟何往，因出語不遜，頤浩詰之曰：「班直平日教閱，何嘗有兩箭上貼！今日之事，誰為國家死戰者？」眾欲殺頤浩，參知政事范宗尹曰：「此豈可以口舌爭？」引其裾入殿門。門閉，眾不得入，帝謂輔臣曰：「聞人事紛紛，不欲入海，緩急之際，豈可如二聖不避敵，坐貽大禍。今以御筆諭之。」頤浩與參知政事王綯捧御案近御座前，上御翰墨撫諭中軍，人情稍定，遂三呼於殿門外。帝密諭宰執曰：「此輩欲沮大事，朕今夕伏中軍甲士五百人於後苑，卿等翼日率中軍入朝，捕為首者誅之。」頤浩退，密諭中軍統制辛企宗及親軍將姚端，令為之備。
癸未，執政早朝，命御營使司參議官劉洪道部兵在宮門防變，而中軍及姚端已整娖於行宮門外。二府引中軍入，遇直宿兵衛，皆擒之。其徒驚潰，或升屋，或逾牆遁去。帝自便殿禦介冑，引伏兵出，彎弓手發二矢，中二人，墜於屋下。其眾駭懼，悉就擒。帝命召頤浩至都堂，詰為首者以奏，其餘皆囚之。
甲申，誅衛士張寶等十七人於明州市。
乙酉，金宗弼攻臨安府，錢塘令朱蹕率民兵迎戰，傷甚，猶叱左右負己擊敵。守臣浙西同安撫使康允之，未知為金人，遣將迎敵於湖州市，得二級，允之視之曰：「金人也！」遂充城遁，保赭山。時直顯謨閣劉誨自楚州赴召，在城中，軍民推之以守。
己丑，帝如定海縣，御樓船，詔止以親軍三千餘人自隨，百官有司，隨便寓浙東諸郡。時上既廢諸班直，獨神武中軍辛永宗有眾數千，而御營使呂頤浩之親兵將姚端眾最盛，上皆優遇之。晚朝，二府登舟奏事，參知政事范宗尹曰：「敵騎雖百萬，必不能追襲，可以免禍矣。」上曰：「惟斷乃成此事也。」
詔行在諸軍支雪寒錢。自是遂為故事。
是日，金人破臨安府。
初，宗弼既圍城，遣前知和州李儔入城詔諭。儔與權府事劉誨善，至是服金衣冠而來，二人執手而言，儔欷歔不能止。有唱言誨欲以城降金者，軍民因殺誨。是晚，城破，錢塘令朱蹕在天竺山，亦遇害。宗弼留杭州，遣將追襲。
庚寅，扈從泛海者，宰執外惟御史中丞趙鼎、右諫議大夫富直柔、權戶部侍郎葉份、中書舍人李正民、綦崈禮、太常少卿陳戩六人，而昕夕密衛於舟中者，御營都統制辛企宗兄弟而已。時留者有兵火之虞，去者有風濤之患，皆面無人色。
辛卯，帝次定海縣。癸巳，帝至昌國縣。
甲午，右監門衛大將軍、眉州防禦使、知南外宗正事士樽言：「自鎮江募海舟，載宗子及其婦女三百四十餘人至泉州避兵，乞下泉州應副請給。」許之。於是秘閣修撰、知西外宗正事令，亦自泰州、高郵軍遷宗子等百八十人至福州避兵，已而又移潮州。
乙未，金人屠洪州。
丙申，浙西制置使韓世忠以前軍駐通惠鎮，中軍駐江灣，後軍駐海口。世忠知金人不能久，大治戰艦，俟其歸而擊之。
浙東制置使張俊，自越州引兵至明州。俊軍士在明州頗肆鹵掠，時城中居民少，遂出城以清野為名，環城三十里皆遭其焚劫。
資政殿學士、新知鼎州范致虛薨於岳州。
戊戌，金人破越州。
初，兩浙宣撫副使郭仲荀在越州，聞敵破臨安，遂乘海舟潛遁。知越州、充兩浙東路安撫使李鄴，遣兵邀於浙江，三捷。既而眾寡不敵，鄴乃用主管機宜文字、宣教郎袁潭計，遣人賚書降。
敵引兵入城，以巴哩巴為守。親事官唐琦，袖石擊巴哩巴不中，詰之，答曰：「欲碎爾首，死為趙氏鬼耳！」巴哩巴曰：「汝殺我奚益，胡不率眾救汝主？」琦曰：「在是汝為尊，故欲殺汝耳。」巴哩巴歎曰：「使人人如此，趙氏豈至是哉！」琦顧鄴曰：「汝享國厚恩，今若此，非人也！」聲色俱厲，不少屈。巴哩巴殺之。後為立祠，名旌忠。
初，鄴之降也，提點刑獄公事王翿遁居城外，寮吏皆迎拜。朝散郎、新通判溫州曾怘監三江寨，獨拒敵不屈。敵驅翿至城內，執怘，並其家殺之，惟惟子崈得免。怘，{且心}兄也。事平，特命弟怘怤及崈以官。
金宗弼使富勒渾追南師，及於會稽之東關，敗之，遂渡曹娥江。
己亥，徽猷閣直學士、知平江府湯東野，奏杜充自真州至天長軍，與劉位、趙立會合。
先是立以右武大夫、忠州刺史知徐州，朝廷聞金人入侵，詔諸路兵援行在。立以徐州城孤，且乏糧，不可守，乃率親兵、禁、民兵約三萬人南歸。會知楚州劉誨已赴召，宣撫使杜充以楚州闕守，命立率所部赴之。
立至臨淮，被充之命，兼程至龜山。時金左監軍完顏昌圍楚州急，立斬刈道路乃能行。至淮陰，與敵遇，其下以山陽不可往，勸立歸彭城，立奮怒，嚼其齒曰：「正欲與金人相殺，何謂不可！」乃令諸將曰：「回顧者斬！」於是率眾先登，自旦至暮，且戰且行，出沒敵中，凡七破敵，無有當其鋒者，遂得以數千人入城，而後軍孟成、張慶，皆以所部渡淮北去。方其入城也，立口中流矢，貫其兩頰，口不能言，以手指揮，軍士皆憩而拔其矢。立之未至也，通判州事、直秘閣賈敦詩欲以城降，至是乃止。
李鄴之未降也，上奏，言金分兵自諸暨趨嵊縣，徑入明州。是日奏至，乃議移舟之溫、台以避之。
庚子，帝發昌國縣。
先是金分兵攻餘姚，知縣事李穎土募鄉兵數千，列旗幟以捍敵，把隘官陳彥助之。金人既不知其地勢，又不測兵之多寡，為之彷徨不敢進者一晝夜，由是帝得以登舟航海。進穎士兩官，擢通判越州。
癸卯，浙東制置使張俊與金人戰於明州，敗之。
先是金兵追襲至城下，俊遣統制官劉定戰於高橋，兵少卻，其將黨用、邱橫死之。統制官楊沂中、田師中、統領官趙密皆殊死戰，主管殿前司公事李質率所部以舟師來助，知州事劉洪道率舟兵射其傍，遂敗之。金人自城下呼請遣人至寨中計事，俊令小校徐姓往。敵釋甲與語，欲招之降，俊拒之。
是月，隆祐皇太后命統制官楊琪軍臨江軍，張忠彥屯吉州，以為行宮聲援。
金陝西諸路都統洛索將數萬眾圍陝府，守將李彥仙悉力拒之。
初，彥仙在陝，增陴浚隍，利器械，積糧食，鼓士氣，且戰且守，人心益堅固可用。又嘗渡河與金人戰蒲、解間，民皆陽從金人而陰歸彥仙。敵必欲下陝州，然後並力西向。彥仙亦自料金人必並兵來攻，即遣人詣宣撫處置使張浚求三千騎，俟金人攻陝，即空城渡河、趨晉、絳、並、汾，搗其心腹，金人必自救，乃由嵐、石西渡河，道鄜、延以歸，浚不從。浚貽書勸彥仙空城清野，據嶮保聚，俾敵無所掠，我亦無傷，俟隙而動，庶乎功成，彥仙亦不從，守城之意益堅。至是洛索、尼楚赫及知府州折可求合兵來攻，顏仙以死拒之，且告急於浚。
李成知金人已南渡，自滁州率眾往淮西。時成之黨周虎據蕪湖，水軍統制邵青與戰，一日七敗。參議魏曦，以小舟觀戰於中流，既而告青曰：「吾知所以勝矣，彼以紅巾軟纏，與我之號同，與我戰則不能分彼我，所以必敗。宜易其號，則勝矣。」青然之，乃令其徒更作鑽風角子，一戰勝虎，青遂據蕪湖。
初，杜充之眾既潰，其統制官岳飛、劉經，自芳山引眾入廣德軍。後軍扈成駐於金壇縣，為戚方所殺。

