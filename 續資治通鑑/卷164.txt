
春，正月，辛亥朔，發冊寶於大慶殿，帝率群臣上壽明皇太后尊號於慈明殿。
庚申，以冊寶禮成，制楊谷、楊石並為少傅。
壬戌，金增築中京城，浚汴城外壕。
劉琸上疏自劾，未幾死。
朝廷復欲安撫李全，以姚翀嘗與李全交歡，乃以為淮東制置使。翀朝辭，帝曰：「南北皆吾赤子，何分彼此！卿其為朕撫定之。」翀至楚州東，艤舟以治事，間入城，見楊妙真，用徐晞稷故事，而禮過之。妙真許翀入城，翀乃入，寄治僧寺中，極意娛之。
己巳，詔曰：「朕每觀朱熹《論語》、《中庸》、《大學》、《孟子》註解，發揮聖賢之蘊，羽翼斯文，有補治道。朕方厲志講學，緬懷典刑，深用歎慕！可特贈太師，追封信國公。」旋改封徽國公。
蒙古主留兵攻夏王城，自率兵渡河，攻金積石州。
二月，癸未，詔銓部：「今後司法參軍，不許以諸司年勞出官人注授。諸道檢法官，照條格差法，憲司毋得妄辟。」從梁成大之奏也。
甲申，淮西強勇三軍統制王鑒特添差兵馬鈐轄。以職事修舉故也。
己亥，以鄂州諸軍副都統制賈俊捍禦西蜀勞效，進宮一等。
金赫舍哩約赫德復平陽，獲馬三千。未幾，蒙古復攻取之。
蒙古兵突入商州，殘朱陽、盧氏。金樞密院判官伊喇布哈逆戰，至靈寶東，遇遊騎十餘人，獲一人，餘皆散走。布哈乃以捷聞，賞世襲穆昆，仍厚賜之；人共知其罔上而無敢言。吏部郎中大興楊居仁上書，微及之，且言宰相宜擇人。金主怒曰：「相府非其人，御史、諫官當言，彼吏曹何與於此！」丞相薩布徐進曰：「天下有道，庶人猶得獻言，況在郎官！陛下有寬寵之德，故不應者猶言。使其言可用則行之，不可用不必示臣下也。」金主意解，遂不問。
金主之姨郕國夫人不時出入宮闈，干預時事；監察御史曹州商衡上書極言。自是郕國夫人被召乃敢進見。
三月，庚戌，詔：「方春和時，郡縣長吏，其各勸農桑，抑末作，戒苛擾，俾斯民安士東業，力本耕織，以成富庶，則予汝嘉。」
工部侍郎朱在，言人主學問之要，帝曰：「卿先卿《中庸序》言之甚詳。」又言孔子廟從祀去王雱畫像，帝曰：「亦曾有此例乎？」在曰：「惟其從祀不當公論，所以去之。」又言：「先臣《四書》印本，所在不同。」帝回顧，宣諭曰：「卿先卿《四書》註解，有補於治道，朕讀之不釋手，恨不與之同時。
己巳，金征夏稅二倍。
蒙古主擬取德順為坐夏之所，德順無軍，金人其恐。節度使海伸，識鳳翔進士馬肩龍可與謀事，遺書招之。肩龍欲行，或以德順決不可守，勸弗住。肩龍曰：「海伸平生未嘗識我，一見許為知己。我知德順不可守，往則必死，然以知己故，不得不為之死耳。」既至不數日，受圍，城中止義兵、鄉兵八九千人。蒙古兵大集，海伸假肩龍鳳翔總管府判官，同守禦。凡攻守二十晝夜城破，海伸死之，肩龍自剄。
夏，四月，癸卯，朝獻景靈宮；甲辰，亦如之。
是月，蒙古主次龍德。時蒙古兵已破洮河、西寧二州，復遣將攻信都，拔之。
五月，壬子，以嶽珂為戶部侍郎，依前淮南總領兼制置使。
甲寅，蠲大理寺、三衙、臨安府贓賞錢。詔：「大理、三衙、臨安府、兩浙州軍，杖以下罪釋之。」
己巳，進讀《高宗寶訓》徹章，賜宰執、經筵各官燕於秘書省，講讀、修注官各進官一等。
李全在青州，突圍欲走，蒙古富珠哩遣兵邀擊，大敗之，斬首七千餘級。全退入城，城中食盡，全欲降，懼眾異議，乃焚香南向再拜，將自經，而使其黨鄭衍德等救己，曰：「譬如為衣，有身，愁無袖耶？北歸未必非福。」全遂出降。蒙古諸將皆曰：「勢窮而降，非心腹也，不誅，後必為患。」富珠哩曰：「不然。誅一人易耳。山東未降者尚多，全素得人心，殺之不足以立威，徒失民望。」表聞，蒙古主詔富珠哩便宜處之，乃以全為山東、淮南、楚州行省，鄭衍德、田世榮副之。由是郡縣聞風款附。
蒙古兵破臨洮，總管圖們呼圖克們被執，誘降，不從，殺之。
蒙古遣唐慶使於金。
閏五月，甲申，蠲大理寺、三衙、臨安府及屬縣贓賞錢。
丁未，錄行在罪囚。
蒙古主避暑於六盤山。
先是金主集群臣議與蒙古和，同判睦親府事撒哈連力排和議。左司諫陳規進曰：「兵難遙度，百聞不如一見。臣嘗任陝西官，近年又屢到陝西，兵將冗懦，恐不可用。」語未終，監察烏庫哩四和曰：「陳規之言非也。臣近至陝西，軍士勇銳，皆思一戰。」金主首肯。又泛言和事，規曰：「和固非上策，又不可必成。然方今事勢，不得不然，使彼難從，猶可以激厲將士，以待其變。」金主不以為然。群臣多以和為便，乃詔行省斟酌發遣。至是乃遣前御史大夫完顏哈昭為議和使。
丙辰，金地震。
六月，戊申朔，日有食之。
劉慶福在山陽不自安，欲圖李福以贖罪，福亦謀殺慶福，互相猜忌。福稱疾不出，慶福在往候，福殺之，納其首於姚翀，翀大喜。楚州自夏全之亂，儲積無餘，綱運不續，賊黨籍籍謂福所致。福畏眾口，數見翀促之，翀謝以朝廷撥降未下。福乘眾怒，與楊妙真謀，召翀飲，翀至而妙真不出，就坐賓次，左右散去。福以翀命召諸幕客杜耒等，以妙真命召翀二妾。諸幕客知有變，不得已而往。耒至八字橋，福兵腰斬之。又欲害翀，國安用救之，得免，去須鬢，縋城夜走，歸明州，死。
時江、淮之民，靡有甯居，史彌遠莫知為計，帝亦署邊事於不問。於是廷議以淮亂相仍，遣帥必斃，欲輕淮而重江，楚州不復建閫，就以其帥楊紹雲兼制置，改楚州為淮安軍，命通判張國明權守視之，若羈縻州然。
金完顏哈昭見蒙古主請和。蒙古主謂群臣曰：「朕自去冬五星聚時，已嘗許不殺掠，遽忘下詔耶！今可佈告中外，令彼行人亦知朕意。」
蒙古盡克夏城邑，其民穿鑿土石以避鋒鏑，免者百無一二，白骨蔽野。是月，夏國主睍力屈出降，遂縶以歸。夏立國二百餘年，抗橫宋、遼、金三國，偭鄉無常，視三國之強弱以為異同，至是乃亡。
時諸將多掠子女財帛，耶律楚材獨取書數部，大黃兩駝而已。既而軍士病疫，唯得大黃可愈，楚材用之，所活萬人。
秋，七月，己丑，蒙古主殂於薩裡川。疾革，謂左右曰：「金精兵在潼關，南據連山，北限大河，難以遽破。若假道於宋，宋、金世仇，必能許我，則下兵唐、鄧，直搗大梁。金急，必徵兵潼關，然以數萬之眾，千里赴援，人馬疲敝，雖至，弗能戰，破之必矣。」言訖而殂。年六十六。葬起輦穀。後追諡聖武皇帝，加諡法天啟運聖武皇帝，廟號太祖，在位二十二年。太祖深沉有大略，用兵如神，故能滅國四十，遂平西夏。第四子圖壘監國。
蒙古兵自鳳翔向京兆，關中大震。
金以工部尚書師安石為尚書右丞。旋以中丞烏克遜布吉、祭酒費摩阿固岱兼司農卿。簽民兵，督秋稅，令民入保，為遷避計。議者以為蒙古兵未至而河南先猶，時事可知矣。
升寶應為州，而縣如故；辛卯，以鹽城、淮陰、山陽及寶應並隸寶應州。
丁酉，詔曰：「比者疾風甚雨，介於秋成。以朕之不德，上天示譴，夙夜震恐，慮切民瘼。訪聞畿甸多有飄損禾稻，毀害室廬，民居失業，必致流散，深可憐憫！被水州郡，速議賑濟，仍與放行竹木等稅及富室假貸，向去且令倚閣，庶幾貧富相資，以寬目前之急；並其它賑恤事件，亟令有司條具以聞。」
八月，丁未朔，李知孝言：「《無逸》一篇，其義精深；最切於人主之身者，曰集大命，結人心，保壽齡而已，望陛下留意。」時政柄為史彌遠所專，鄭清之勸帝深居講道學，而知孝等亦竊道學餘論，為帝所許。
李全之黨以軍糧不繼，屢有怨言。全將國安用、閻通相謂曰：「我曹米外日受銅錢二百，楚州物賤，可以自給。而劉慶福為不善，怨仇相尋，使我曹無所衣食。」時張林、刑德亦在楚，自謂嘗受朝廷恩，中遭全間貳，今歸於此，豈可不與朝廷立事！王義深嘗為全所辱，又自以賈涉帳前人，與彭義斌舉義不成而歸。五人聚計曰：「朝廷不降錢糧，為有反者未除耳。」乃議殺李福及楊妙真以獻，遂帥眾趣妙真家，妙真已易服往海州矣。福走出；邢德手刃之，相屠者數百人。
有郭統制者，殺全次子通及全妾劉氏，妄稱楊妙真，函三首獻於楊紹雲，馳送臨安。傾朝皆喜，檄知盱眙軍彭忄乇及總管張惠、范成進、時青並兵往楚州，便宜盡戮李全餘黨。忄乇輕儇，不為惠等所服，得檄，不自決，請制府及朝廷外之。朝議以時青望重，檄青區畫；青恐禍及，密遣人報全於青州，遷延不決。惠、成進以朝檄專委青而不及己，乃歸盱眙，設宴邀忄乇，乘其醉，縛之，渡淮，以盱眙降於金。金主封惠臨淄郡王，成進膠西郡王，俾惠專制河南，以拒蒙古，而使總帥完顏額爾克戍之。
金哈昭自蒙古還，金主聞蒙古主臨沒有止殺之言，遂以為從此息兵，命有司罷防城及修城丁壯，凡軍需租調不急者權停。謂薩哈連曰：「諺云：『水深見長人。』朝臣或欲我一戰。汝獨言當靜以待之，與朕意合。今日有太平之望，皆汝謀也。先帝嘗言汝可用，可謂知人矣。」
金監察御史張特立言：「衛、鎬二宅，久加禁錮，棘圍柝警，如防寇盜。近降恩赦，謀反大逆，皆蒙湔雪，彼獨何罪，幽囚若是？世宗在天之靈，得無傷其心乎？皇嗣未立，未必不由此也。」又言：「方今三面受敵，百姓凋弊，宰執非才，臣恐中興之功，未可歲月期也。」當路者惡其言，特立旋外謫。
丙辰，詔：「甯宗仁文哲武恭孝皇帝訁盆號，見今六字，依祖宗故事，宜加上十字為一十六字。宰執、侍從、台諫、兩省官、禮官集議，詳具典禮以聞。
癸亥，詔吏部：「試邑兩經罷黜，毋得再注知縣、縣令。」從御史留元英請也。
己巳，金萬年節，同知集賢院史公奕進《大定遺訓》，待制呂造進《尚書要略》。是日，大風，落左掖門鴟尾，壞丹鳳門扉；隕霜，和盡隕。
九月，賜留正訁盆曰忠宣。
庚子，詔：「時青堅壁守淮，獨當一面，屢有戰捷。除武康軍節度使、左金吾上將軍，忠義都統制。」
李全得時青報，慟哭，力告蒙古將富珠哩求南還，不許。全因斷一指以示之，誓還南必叛，富珠哩乃承制授全山東行省，得專制山東，歲獻金幣。冬，十月，丙辰，全遂與蒙古宣差張國明及通事數人還楚州，服蒙古衣冠，文移紀甲子而無年號。楊紹雲聞其至，遂留揚州。國安用殺張林、刑德以自贖，郭統制亦為全所殺。尋復誘殺時青，並其眾。王義深奔金，金封為東平郡王。
己未，詔曰：「朕以眇躬，紹膺聖緒，今始郊見天地，兢兢寅畏，慮弗克任，以剋期齊肅，庶幾對越無愧。凡百禦事之臣，各宜恪謹攸司，毋或怠慢，以稱朕意。」
辛酉，金陳規偕右拾遺李大節，劾薩哈連諂佞、招權納賄及不公事，不報。
甲子，以右監門衛大將軍與奭為宜州觀察使，賜名貴謙，繼沂王后；千牛衛將軍孟均為和州防禦使，賜名乃裕，繼景獻太子後。
十一月，丙子朔，以奉上甯宗徽號冊寶告於宗調、天地、社稷、宮觀。戊寅，發冊寶於大慶殿，遣群臣奉上於寧宗廟。
己卯，朝獻景靈宮。庚辰，祭享太廟。辛巳，日南至，祀天地於圜丘。壬午，大赦。改明年為紹定元年。
李全敗額爾克及慶善怒於龜山。金大皆謂盱眙不可守，金主不從。以淮南王招李全，全曰：「王義深、范成進皆我部曲，而受王封，何以處我？」遂不受。
詔：「大理寺、三衙、臨安府屬縣決繫囚，兩浙州軍亦如之。蠲大理寺、三衙、臨安府點檢酒所贓賞錢。
壬寅，詔：「布衣李心傳，特授從政郎，充秘閣校勘。」
甲辰，以雪寒糴責，出豐儲倉米七萬石以紓民。
慶善努之敗於龜山也，金主置不問，商衡言：「自古敗軍之將，必正典刑，不爾，無以謝天下。」乃降慶善努為定國軍節度使。
金戶部侍郎權尚書曹溫之女在掖庭，親舊干預權利，其家人填委諸司，貪墨彰露，台臣無敢言者。商衡歷數其罪，詔罷溫戶部，改太后府衛尉。衡再上章言：「溫果可罪，當貶逐；無罪，則臣為妄言。豈有是非不別而兩可之理！」金主為之動容，出溫為汝州防禦使。
十二月，金以李蹊參知政事。
辛亥，詔兩浙、江東、西、湖南、北州縣，申嚴遏米之禁。
蒙古兵入京兆，復破關外諸隘，至武、階，四川制置使鄭損棄沔州遁，三關不守。金人盡棄河北、山東關隘，唯並力守河南，保潼關，自洛陽、三門、孟津，東至邳州之雀鎮，東西二千餘里，立四行省，帥精兵二十萬以守禦之。議者請謹邊備以防南侵，帝命樞臣采其計。
蒙古史天澤在真定，繕城壁，修武備。以高公、抱犢諸寨乃武仙之巢穴，帥兵破之，仙走入汲縣。天澤復取相、衛、蟻尖、武馬等寨。
蒙古兵破西和州，知州陳寅率民兵晝夜苦戰，援兵不至，城遂破。寅妻杜氏飲藥自殺，寅朝服望闕，焚香號泣曰：「臣始謀守此城，為蜀籓籬，城之不存，臣死，分也。」再拜，伏劍而死。寅，寶謨閣待制咸子也。
是歲，史彌遠訪將才幹越葵，葵以兄范對，遂以範為淮東提刑兼知滁州。範曰：「弟而薦兄，不順。以母老刮，上書彌遠曰：「淮東之事，日異月新。然有淮則有江，無淮則長江以北港汊蘆葦之處，敵人皆可潛師以濟，江面數千里，何從而防哉！今或謂巽詞厚惠可以啖賊，而不知隱彼款兵之計；或謂斂師退屯可以緩賊，而不知成彼深入之謀。或欲行清野以嬰城，或欲聚烏合而浪戰，或以賊詞之乍順乍逆而為喜懼，或以賊兵之乍進乍退而為寬緊，皆失策也。失策則失淮，失淮則失江，而其失有不可勝悔者矣。夫有遏敵之兵，有遊擊之兵，有討賊之兵。今寶應之逼山陽，天長之逼盱眙，須各增戍兵萬人，遣良將統之。賊來則堅壁以挫其鋒，不來則耀武以壓其境，而又觀釁伺隙，偏師掩其不備以示敢戰，使雖欲深入而畏吾之搗其虛，此遏寇之兵也。盱眙之寇，素無儲蓄，金人亦無以養之，不過分兵擄掠而食。當量出精兵，授以勇技，募土豪，出奇設伏以剿殺之，此遊擊之兵也。維揚、金陵、合肥，各募二三萬人，人物必精，將校必勇，器械必利，教閱必熟，紀律必嚴，賞罰必公，必人人思親其上而死其長；信能行此，半年而可以強國，一年而可以討賊矣。賊既不能深入，擄掠無所獲，而又懷見討之恐，則必反而求贍於金；金無餘力及此，則必怨之怒之，吾於是可以嫁禍於金人矣。或謂揚州不可屯重兵，恐速賊禍，是不然。揚州，國之北門，一以統淮，一以蔽江，一以守運河，豈可無備哉？善守者敵不知所攻，今若設寶應、天長二屯以扼其沖，復重二二帥閫以張吾勢，賊將不知所攻，而敢犯我揚州哉？」朝廷乃召範稟議，仍令知池州。
春，正月，丙子朔，帝帥群臣上壽明慈睿皇太后尊號於慈明殿。
庚辰，金遣知開封府事完顏莽依蘇及楊居仁如蒙古弔慰。
壬午，趙至道言：「江、淮州郡，妄征經過米舟，蘆蕩沙產，一例官租，山漆、魚池，創立約束，禁止商人買販。請下憲司嚴戒。」又言：「霪雨傾霔，撥科賑恤，而監司、守令，奉詔不虔。」梁成大言：「諸路屬縣，擅置廂房，囚系無辜。長吏不遵法令，小民詿誤，罪不過杖，輒押出界，流離失業。請加禁約。」並從之。
乙酉，楊谷、楊石並升少師。
丁亥，雷。
丙申，出豐儲倉米七萬石以紓民。
二月，金大寒，雷，雨雪，木之華者皆死。
丙午，梁成大吉：「選人改官，舉主五員，內用職司一員，始為及格。近奔競巧取者，或用職司三四員，甚至五員，而寒畯終身不得職司。請下吏部止用一員，過數毋令收使。」壬子，成大又言：「銓法，官吏交承，必避親嫌，宗室替頭，尤所不許，庶革前後積弊，宜下吏部謹守舊法。」並從之。
癸丑，金詔有司：「以臨洮總管圖們呼圖克們塑像入褒忠廟，書死節子孫於禦屏，量才官使。」
丁卯，以潛邸，升黔州為紹慶府，成州為同慶府。
三月，辛巳，升寶應州山陽縣為淮安州，改山陽縣為淮安縣，與漣水縣並隸淮安州。
乙酉，金監察御史烏庫哩布嚕喇，劾近侍張文壽、張仁壽、李麟之受饋遺；金主曲赦其罪而出之。
辛卯，賜楊輔諡曰恭惠。
夏，四月，甲辰朔，金右丞師安石，請從台諫言治張文壽等三奸罪，言之不已。金主怒，凡四日不視朝，遣人責安石曰：「汝便承取賢相，朕為昏主止矣！」安石驟蒙任用，遽遭摧折，丙寅，疽發於腦而死，金主甚悼惜之。
金親衛軍王咬兒，酗酒，殺其孫，大理寺當以徒刑，特命斬之。
五月，戊寅，梁成大請申嚴薦舉法，除升陟所知政績，姑從舊法改官，廉吏犯人己贓者，許舉主檢舉；從之。
六月，壬寅朔，日有食之。
戊申，以薛極兼同知樞密院事。
戊午，錄行在繫囚。
壬戌，金以旱，赦雜犯死罪以下。
秋，七月，癸未，梁成大言：「州縣貪刻，或以微罪沒入富家資產，不申憲司，掩歸私室，自占估籍，必的有贓犯，匱乏郡計，請飭監司案奏以聞。」從之。
李全在海州，厚募人為兵，不限南北，官軍多亡應之。天長民保聚為十六寨，比歲失業，官賑之不能繼，壯者皆就募。射陽湖浮居數萬家，家有兵仗，侵掠不可制，其豪周安民、穀汝礪、王十五長之，亦蜂結水寨以觀成敗。全知東南利舟師，謀習水戰，米商至，悉並舟買之，留其舵工，一以教十，遣人泛江湖市桐油粘筏，厚募南匠，大治舭達船，自淮及海相望，至是與楊妙真大閱戰艦於海洋。既而全趨青州，為嚴實及石霄格邀擊，敗走，遂奪青崖崮據之。霄格，珪子也。全旋歸海州，治舟益急，驅諸崮人習水。
金薩哈連為言路所劾，太后遣人責之曰：「汝諂事上，上之騎鞠，皆汝所教；再有聞，必大杖汝矣！」金主頗悟，山為中京留守兼行樞密院事。初，宣宗改河南府為金昌府，號中京，又擬少室山為御營，命人築之。至是薩哈連為留守。
辛亥，留元英言：「諸路州軍僚屬私役禁軍，請下帥司約束，違者以聞。」從之。
八月，戊午，以久雨，決大理寺、三衙、兩浙路繫囚，杖以下罪釋之；蠲贓賞錢有差。
資政殿學士、知潭州曾從龍言：「州縣賑民之法有三：曰濟，曰貸，曰糶。濟不可常，惟貸與糶為利可久。今請撥緡錢一十萬有奇，分下潭、湘十縣，委令佐糶米，置惠民倉比附常平法。」從之。
甲子，金召拜甡還朝，拜尚書右丞，未幾，拜平章政事。拜甡居西垂幾十年，雖頗立微效，皆出諸將之力；恇怯無能，惟以儀體為事，性復貪鄙。及為相，專愎尤甚，嘗惡堂食不適口，以家膳自隨。
金增築歸德城，行樞密院擬工數百萬，金主遣白華往相役。華見行字李辛，語以民勞、朝廷愛養之意，減工三之一。
九月，甲戌，詔：「監司每歲行所部州縣慮囚，至來年正月曆遍。如屬縣非監司經由之處，委官分往，監司復行點檢，毋致冤濫。奉行不虔，御史臺覺察以聞。」
冬，十月，壬寅，李知孝言：「浙東倉司創餘姚斷塘鹽灶，擾生聚，漂良田，請行廢罷。」從之。
甲辰，朝獻景靈宮。
丁未，朝林學士、侍讀鄭清之講畢，帝曰：「近喜晴明，刈獲訖事。」清之言：「陛下敬天事親，皆極其至，今天意昭格，東朝悅豫，應驗若此。」帝曰：「然。」然其時江西、湖南、福建寇盜並起，連破諸縣。
乙酉，留元英言：「請下吏部，應銓量令官長貳，從容延接，訪問民事。其疾病、癃老者，准指揮施行。如不堪任職，貪酷，累被案劾者，與別濟降等差遣，稱量能授官之意。」從之。
辛亥，鄭清之同王暨進讀，帝曰：「朕觀漢、唐以下人主鮮克有終者，皆由不知道。」清之言：「聖見高明，可謂推本之論。」王暨講《尚書》，帝問曰：「夏桀不道，成湯放之，可以鑒矣，紂何為復循其覆轍？」王暨曰：「惟上智與下愚不移。殷鑒不遠，在夏後之世，紂不能鑒，遂至滅亡，所謂下愚不移者也。 」請之曰：「古人主不能以亂亡為鑒，豈獨暗君庸主！漢武帝妖聞亡奏黷武之弊，而窮征四夷，唐玄宗手鋤太平、逆韋之難，而敗於女寵，猶未足怪；太宗英明創業，親見隋煬征遼亡國，乃縱兵鴨綠，迄無成功，有累盛德。是皆不能以覆轍為戒。正如聖語由不知道，所以不能以道制欲爾。」王暨曰：「以古為鑒，此言發於太宗，而身自違之。」帝曰：「非知之艱，行之為艱。」
壬子，越至道言：「請行下諸路漕司，嚴飭和糴官吏，毋得多取增量，庶農民不憚與官為市。」從之。
十一月，李全至楚州，以糧少為刮，遣海舟入平江、嘉興，實欲習海道以覘畿甸。然山東經理未定，而歲貢蒙古者不可缺，故外薛順朝廷以就錢糧，因以貿貨輸蒙古。朝廷亦以全往來山東，得稍寬北顧之憂，遣餉不輟。全日縱遊說於朝，謂當復建閫山陽；又與金合從，約以盱眙與之，金亦遣使聘全，皆不遂。
庚辰，雷。
辛巳，金臣僚進《宣宗實錄》。
壬辰，蠲大理寺、三衙、臨安府鹽贓賞錢。癸巳，決大理寺、三衙、兩浙州軍繫囚。
十二月，庚子朔，日有食之。
辛亥，以薛極知樞密院事兼參知政事，葛洪參知政事，袁韶同知樞密院事，鄭清之端明殿學士、簽書樞密院事。
癸丑，江剛中言：「請戒飭文武臣僚官，各務體國同心。如守倅、令佐互申監司，即事剖決曲直，毋致模稜並罷。其將帥或不協，制司作急區處，毋令兩虎自鬥。偏裨智勇過人，為大將所忌者，舉薦之朝，別行推用，勿許占留一方。有警，四面皆從，毋得輒分疆界觀望。」從之。
金完顏莽依蘇、楊居仁以奉使不職，尚書省置獄；旋有旨釋之，備再使。權參知政事烏固遜仲端言曰：「莽依蘇等，辱君命，失臣節，大不敬，宜償禮幣，誅之。」奏上，莽依蘇等免死，除名。壬子，完顏納紳改侍講學士，充蒙古國信使。
蒙古皇子圖壘聞燕京盜賊殺掠，遣塔齊爾耶律楚材窮治其黨，誅首惡十六人，群盜屏跡。
春，正月，庚辰，大理司直張珩論州縣檢驗、鞫獄四事。帝曰：「刑獄人命所系，豈容不謹！」
甲申，從臣寮言，詔諸漕臣嚴察屬縣丞簿，依時過割二稅，從實銷注版籍，違者案劾。
時李全反叛已著，史彌遠尚視為緩圖，人不敢言。權兵部侍郎李宗勉累疏及之。又上言：「欲人謀之合，莫若通下情。人多好諂，揣所悅意則侈其言，度所惡聞則下其事。上既壅塞，下亦欺誣。而成敗得失之機，理亂安危之故，將孰從而上聞哉！不聞則不戒，及其事至，乃駭而圖之，抑已晚矣。欲財計之豐，莫若節國用。善為國者，常使財勝事，不使事勝財。今出東之旅，坐糜我金穀，湖南、江右、閩中之寇，蹂踐我州縣，浮用泛用，又從而耗之，則漏卮難盈，蠹木易壞，設有緩急，必將窘於調度而事機失矣。欲邦本之固，莫若寬民力。州縣之間，聚斂者多，椎剝之風，浸以成習。民生窮踧，怨憤莫伸，嘯聚山森，勢所必致。救焚拯溺，可不亟為之謀哉？
金主欲討李全，召忠孝軍總領富察鼎珠，經歷王仲澤，戶部郎中刁璧，權樞密判官白華，諭之曰：「李全據有楚州，睥睨山東，久必為患。今北事稍緩，合乘此隙，令鼎珠權監軍，率所統軍一千，別遣都尉司步軍萬人，以壁、仲澤為參謀，同往沂、海招全，不從，則臨以兵，何如？」華曰：「李全借北兵之勢，要宋人供給饋餉，特一猾寇耳。老狐穴塚，待夜而出，何足介懷！我所慮者，蒙古之強耳。今蒙古有事，未暇南圖，一旦無事，必來攻我。與我爭天下者此也，全何預焉！若北方事定，全將聽命不暇；設更有非望，天下之人寧不知逆順，其肯去順而從逆乎？為今計者，宜養士馬以備蒙古。」金主默然，良久曰：「俟朕更思。 」明日，遣鼎珠還屯尉氏。
二月，金右司諫陳規、左拾遺李大節上言三事：「一，將帥出兵，每為近臣牽制，不得輒專；二，近侍送宜詔旨，公受賂遺，失朝廷體；三，罪同罰異，何以使人？」金主嘉納。
臣寮言：「請戒飭中外群臣，各守禮義廉恥之維，堅安靖恬退之節，有不安意者，奏劾以聞。」又言：「今日士大夫學術之未純，皆基於歧道、法為二致。宜明示意向以風在位，變易偏尚，即道以行法，遵法以為政，則學為有用之學，道為常行之道。」從之。
庚戌，命歲舉廉吏，申嚴保任之法，如犯奸贓，與之同罪。仍令監司、郡守覺察。
蒙古兵在陝西者，駸逼涇州，且阻慶陽糧道。金伊喇布哈奏：「陝西設兩行省，本以籓衛河南。今北軍之來，三年於茲，行省統軍馬二三十萬，未嘗對壘，亦未嘗得一折箭，何用行省？」時樞密院亦言於金主曰：「將來須用密院句當軍馬。」金主不語者久之。丙辰，以布哈權樞密院副使。旋以丞相薩布行尚書省事於關中，召平章政事哈達還朝。移布哈駐邠州，忠孝軍提控完顏彝率千騎屬焉。
辛酉，因臣寮言，嚴禁書尺幹請、苞苴之弊。
甲子，侍講範楷進講《易·豐卦》，因言：「當豐盛之時，聖人於諸爻有壅蔽不明之憂。」帝首肯，良久曰：「豐享盛大之時，侈心易生。後遂至徇情肆欲，窮奢極靡，如秦皇、漢武，禍亂將作而不自知，此不可不戒也。」侍讀喬行簡曰：「陛下言及此，宗社之福。」帝曰：「只要心有所主。」於是講讀合辭贊曰：「聖學高明，此語尤切當。若心有所主，則一切不能惑矣。」
辛巳，監進奏院楊夢信，言縣宰摧科之擾，帝曰：「財賦自有常數。」夢信曰：「常數固定，只緣薄書不明，所以有弊。」帝曰：「知縣在得人。」
辛卯，詔：「諸路憲司每歲將州縣繫囚瘐死最多者，具獄官姓名以聞，重與鐫降。」又詔：「今後州縣催科，必遵常制。縣令非才，擇佐官可任者委之，仍不許差州官及寄居權攝。」
癸巳，監進奏院桂如琥言沿邊民兵可用，帝曰：「今日立功，多是民兵。」如琥曰：「民兵皆有戶籍稅產，又諳熟地利，故戰則有功。」帝曰：「然。 」又論及擇將，帝曰：「今日將才難得。」對曰：「行伍間亦有人，往往軍將忌嫉，不得自伸。」帝曰：「軍將多是相忌。」又言屯田，帝曰：「荊襄所行如何？」 對曰：「荊襄才行數年，得谷已逾百萬斛。兩淮、西蜀，豈無可行之處？」帝曰：「然。」
夏，四月，庚申，詔：「州縣闕官，不許豪民、罷吏借補官資權攝；小官請傣，不許積壓及以它物推支；民間二稅，合輸本色，不許抑令折納，倍數取贏。令台諫監司覺察。」從臣寮請也。
五月，詔：「成都、潼川路旱，制置司及各路監司疾速措置賑恤，務要實惠及民，仍考察郡縣奉行勤惰以聞。」
辛巳，賜進士黃朴以下五百七十七人及第、出身。
臣寮言：「近年文氣委苶，請申飭胄監師儒之官，專於訓導，使之通習經傳，考訂義理，課試掄選，須合體格，去浮華穿鑿之弊。」從之。
甲辰，詔：「戶絕之家，許從後立嗣，不得妄行籍沒。」從臣寮請也。
辛亥，臣寮言：「浙西漕運，惟恃吳江石塘以捍水。近年修塘之兵，盡為它役，堤岸頹毀，請下漕司抽回，以時補葺，委平江府通判主管，不得輒有抽差。」
丁巳，臣寮言：「請令後非軍期、大辟、劫寇等事，州不得差人下縣，縣不得差人下鄉，常令監司覺察。」從之。
金隴州防禦使舒穆嚕棟爾進黃鸚鵡，金主曰：「外方獻珍禽異獸，諱物性，損人力，令勿復進。」
秋，七月，丙寅，詔：「廣西州縣應闕官，毋得以白身借補人充攝。」
戊辰，臣寮言：「自今起復士大夫，必甚不得已，出於特旨，監司、帥守不得妄有陳乞。」從之。
辛未，臣寮言：「請申飭有位，非休假，不許出謁；或實有幹故，先申尚書省，方許出城。」從之。
癸酉，知常德府袁申儒朝辭，論州縣奉催稅賦害民事，帝曰：「民力甚貧，皆是州縣不體受民之意。卿到官，當以愛民為先。」
辛巳，臣寮言：「請詔戶、刑部嚴行約束二廣監司、郡守，用刑須遵法律，毋得輕視人命。漕司買銀，須依時直，不得低價敷買；舶司每歲差官稽察，就委逐州通判，不許吏卒越界追擾生事。」從之。
金罷陝西行省軍中浮費，以完顏仲德知鞏昌府兼行總帥府事。時陝西諸郡已殘，仲德招集散亡，得軍數萬，依山為柵，號令嚴肅，屯田積穀，人多歸之，一方獨得小康。
八月，丙申朔，詔：「戶部遍下諸路州軍，不得增收苗米，多量斛面。許越訴，仍令漕臣覺察。」從臣寮請也。
丁酉，臣寮言：「州縣典獄官吏，或淹延久系，或牽惹無辜，或奉上官而失本情，或行暴虐而取賄賂，宜飭諸路憲司禁戢懲勸。」從之。
辛丑，進知靜江府趙崇模直敷文閣，以職事修舉故也。
壬寅，監察御史留元英言：「二文列郡及福建上四州，惟鹽是利，守令克剝，於常賦之外，籍戶口以敷鹽，民被其擾。近者汀口亦基於此。宜戒飭二廣、福建漕司，嚴察州縣，痛革前弊，仍令憲司歲行所部，許人陳訴。」從之。
丙午，臣寮言：「州縣供攤、告訐二害，請今後凡追究不實者，許被害人越訴，仍令監司覺察。」從之。
先是蒙古太祖伐金，定西域，攻城略地，第三子諤格德依之功居多，至是自和博來會喪。耶律楚材以太祖遺詔召諸王畢會，請立諤格德依。時圖壘監國，諸王意猶豫未決。楚材言於監國曰：「此社稷大計，若不早定，恐生它變。」己未，圖壘與諸王奉諤格德依即位於和林東奎騰阿喇勒之地。時庶事草創，禮儀簡率，楚材始定冊立禮儀，皇族諸王尊長，皆就班列以拜。又，中原新定，未有號令，長吏皆得自專生殺；楚材以為言，命禁絕之。
金伊喇布哈再夏澤、潞。
九月，乙丑朔，詔：「禮部、國子監，上等上舍，必循舊法守年，不得用例徑赴殿試。」從臣寮請也。
丁卯，台州水。
壬申，臣寮言：「請明飭吏部，應曾經論罷之人，雖免約法，而贓狀顯白，並須經郊，方許參注。或被論未久，遇赦令，待後郊，庶令畏憚。」從之。
丙子，秘書省正字王會龍言：「聖學深造自得，本之於致知、格物，達之於治國、平天下。」帝曰：「如是，則人主之學，當以致知為力行之本。」又言：「宜裕民力，固邦本。」帝曰：「朕未嘗無愛民之心。但州縣不能奉行爾。」
壬辰，進知臨安府趙立夫官一等，以和糴有勞也。
金洮、河、蘭、會元帥郭斌進西馬二，金主詔曰：「卿武藝超絕，此馬可充戰用，朕乘此豈能盡其力。既入進，即尚廄物也，今以賜卿，其悉朕意。」
金遣阿固岱歸蒙古太祖之賻。蒙古主曰：「汝主久不降，使先帝老於兵間，吾豈能忘也！賵何為哉！」卻之。遂議伐金。

