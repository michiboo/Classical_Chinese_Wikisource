
春，正月，辛亥朔，御大慶殿受朝。
丁巳，以太子中舍壽光任顓為三司句當公事。
朝廷既用韓琦等所畫攻策，先戒師期。知延州范仲淹言：「正月內起兵，軍馬糧草，動逾萬計，入險阻之地，塞外雨雪大寒，暴露僵僕，使賊乘之，所傷必眾。今鄜延路城壘、兵甲、糧草、士馬攻守之計已有次第，不患賊之先至，請俟春暖出師。賊馬瘦人饑，其勢易制，又可擾其耕種，縱無大獲，亦不至有它虞。」又言：「頃已下敕招攜蕃族首領，臣亦遣人探問其情，欲通朝廷柔遠之意。使其不僭中國之號而修時貢之禮，亦可俯從。今鄜延是舊日進貢之路，願朝廷存此一路，令諸將勒兵嚴備，賊至則擊。乘討伐未行，容臣示以恩意，歲時之間，或可招納。不然，臣恐隔絕情意，偃兵無期。若用臣策，歲月無效，然後徐圖舉兵，先取綏、宥，據其要害，屯兵營田，為持久之計。如此，則茶山、橫山一帶蕃、漢人戶，懼漢兵威，可以招降。或即奔竄，亦是去西賊之一臂。拓疆制寇，無輕舉之失也。」戊午，詔從仲淹所請。仲淹又言：「鄜延路入界，比諸路最遠，宜先修復城寨，請以二月半合兵萬人，自永平寨進築承平寨，俟承平寨畢功，又擇利進築，因以牽制元昊東界軍馬，使不得並力西禦環慶、涇原之師，亦與俱出三路無異。」朝廷雖許仲淹存鄜延一路示招納意，仍詔仲淹與夏竦、韓琦等同謀，可以應機乘便，即不拘早晚出師。仲淹前後凡六奏，卒誠承平等十二寨，蕃、漢之民相踵復業。
又言：「關中民苦遠輸，請建鄜州之鄜城縣為軍，以河中、同、華中下戶稅租就輸之，春夏徙邊兵就食，可省糴價什之三，它所減不與。」詔名其軍曰康定。
己未，加嘉勒斯賚河西節度使。
壬申，詔：「歲以春分祀高禖，遣兩制官攝事。」
是月，元昊使人於涇原乞和，又遣高延德詣延州與范仲淹約。仲淹既見延德，察天昊未肯順事，且無表章，不敢聞於朝廷，乃自為書諭以逆順，遣監押韓周同延德還抵元昊。其書曰：
「曩者景德初，兩河休兵，中外上言，以靈、夏數州本為內地，請移河朔之兵，合關中之力，以圖收復；我真宗皇帝文德柔遠，而先大王情向朝廷，心如金石，言西陲者一切不行，待先大王以骨肉之親，命為同姓，全付夏土，旌旗車服，貴極王公。是我真宗皇帝有天地之造於爾也！自此朝貢之臣，不絕於道，塞垣之下，逾三十年，有耕無戰，養生送死，令終天年，此真宗皇帝之至化，亦先大王忠順之功也。
自先大王薨，今皇帝遣使厚吊賻之禮，聽大王嗣守其國，爵命隆重，一如先大王。大王以青春襲爵，違先君之誓書，遂僭位號，遣人歸納旌節；中外驚憤，請收行人，戮於都市。皇帝念先帝本意，故夏王忠順之功，不忍一朝驟絕，含容不殺。省初念終，天子何負大王哉！
「傳曰：『名不正則言不順，言不順則事不成。』大王世居西土，衣冠言語，皆從本國之俗，何獨名稱與天子侔？大王建議之初，必謂邊城無備，士心不齊，驅馬而來，所向可下。今奔沖邊地，頻年於茲，漢之兵民有血戰而死者，無一城一將願歸大王者，與初望無乃異乎？
「大王果以愛民為意，言當時之舉，徒由眾請，以此謝罪，天子必當復王爵，承先大王保國庇民之志，天下孰不稱大王之賢，一也。如眾多之請，終不獲辭，前所謂漢、唐單于、可汗之稱，於本國語言為便，亦不失其貴，二也。但臣貢上國，存中外之體，不召天下之怨，不速天下之兵，使人復康泰，三也。又，大王之國，府用或闕，朝廷每歲必有厚賜，為大王助，四也。又，前來入貢之臣，止稱蕃校，以避爵命。按唐方國之禮，常遣賓佐入貢於朝，則不必用蕃校之名。又，唐諸蕃所建官名，未嘗與中國相雜，使其持禮而來，則無嫌矣，其有功有德者必可受朝廷之命，五也。時者邊臣上言，乞以官爵金帛招致蕃部首領，仲淹亦一面請罷，惟大王告諭首領，不須去父母之邦，但回意中朝，則太平之樂，遐邇同之，六也。國家以四海之廣，豈無遺才？在大王之國者，朝廷不戮其家，安全如故，宜善事大王，惟同心向順，自不失其富貴，而宗族之人必更優恤，七也。又，馬牛駝羊之產，金銀繒帛之貨，有無交易，各獲其所，八也。大王聽之，則上下同其美利，邊民之患息矣。況宗廟有先大王誓書在，諸路之兵，非無名而舉。鐘鼓之伐，以時以年，大王之國，將如之何？它日雖請於朝廷，恐有噬臍之悔，惟大王擇焉！」
二月，辛巳，夏竦言：「昨韓琦、尹洙赴闕，與兩府大臣議用攻策，由涇原、鄜延兩路進討，降下出師月日。今范仲淹所議未同，臣尋令尹洙往延州與仲淹再議，而固執前奏，未肯出師。近聞賊聚兵一路以敵王師，若兩路協力，分擘要害，尚慮諸將晚進，士卒驕怯，未能大挫其鋒。若止令涇原一路進兵，鄜延卻以牽制為名，盤旋境上，委涇原之師以嘗聚寇，正墮賊計。又，賊遣蕃官骨披等，相約二十八日設誓歸順朝廷。若非懼見進討，即欲暫款漢兵，大為奔突之計。乞早差近上臣僚監督鄜延一路進兵，同入賊界，免致落賊奸便。」詔以竦奏示仲淹。
甲申，遼北樞密院言：「南、北二大王府洎諸部節度、侍衛、祗候郎君皆出族帳，既免與民戍邊，其祗候事，請亦得以部曲代行。」遼主從之。
先是朝廷欲發涇原、鄜延兩路兵討賊，議未決，詔環慶副部署任福乘驛詣涇原計事。會韓琦行邊，趨涇州，而謀者言元昊謀寇渭州。己丑，琦亟趨鎮戎軍，盡出其兵，又募敢勇凡萬八千人，使福將以擊賊。涇原駐泊都監桑懌為先鋒，鈐轄朱觀、涇原都監武英繼之，行營都監王珪、參軍事耿傅皆從。琦面授福等方略，以諸寨相距僅四十里，道近且易，芻糧足供，度勢未可戰則據險設伏，待其歸然後邀擊之。福等就道，琦親至城外重戒之。翼日，福自新壕外分輕騎數千趨懷遠城、捺龍川，遇鎮戎軍西路都巡檢常鼎、同巡檢內侍劉肅，與賊戰於張家堡南，斬首數百。賊棄馬羊橐駝佯北，懌引騎趨之，福亦分兵自將踵其後。薄暮，福、懌合軍屯好水川，朱觀、武英為一軍屯龍落川，隔山相距五里，約明日會兵，不使賊得逸去。邏者傳賊兵少，故福等輕之。路益遠，芻糧不繼，人馬已乏食三日。
福等不知賊之誘也，悉力奔逐。癸巳，至龍竿城北，遇賊大軍循川行，出六盤山下，距羊牧隆城五里，結陣以抗官軍。諸將乃知墮賊計，勢不可留，因前接戰。懌馳犯其鋒，福陣未成列，賊縱鐵騎衝突，自辰至午，陣動，眾傅山，欲據勝地，賊發伏自山背下擊，士卒多墮崖塹相覆壓，懌、肅戰死。賊分兵數千斷官軍後，福力戰，身被十餘矢。小校勸福自免，福曰：「吾為大將，軍敗，以死報國耳！」揮四刃鐵簡，挺身決鬥，槍中頰，絕喉而死。福子懷亮亦死之。
先是琦命渭州都監趙津將瓦亭騎兵二千二百為軍斷後，是日，與觀、英會兵於姚家川。福既死，賊並兵攻觀、英等。戰既合，珪自羊牧隆城以屯兵四千五百來，陣於觀軍西，屢出略陣，陣堅不可破。英重傷，不能視軍，自午至申，賊兵益至，東偏步兵先潰，眾遂大奔，英、津、珪、傅皆死之。惟觀以餘眾千餘人保民垣，四向縱射，會暮夜，賊引去。涇原部署王仲寶亦以兵來援，與觀俱還民垣，距福敗處才五里許，然不相聞也。
始，珪進戰，擊殺數百人，鐵鞭至撓曲，手掌破裂，猶奮自若，馬三中箭，三易馬，最後得其下馬，左右馳擊，又殺數十人，飛矢中其目，遂死。英知必敗，勸傅避去，傅不答。英歎曰：「君文吏，無軍責，奈何與英俱死？」觀亦戒傅少避賊鋒，而傅愈前不顧，身被數槍，乃殞。前一夕，傅在觀營，夜，作書遺福，以其日小勝，前與賊大軍遇，深以持重戒之，自寫題觀名以致福軍中。傅死後，或言福之敗由傅督戰太急，福等既違節度，雖死不足與。既而福隨軍禮目吏彭忠得傅戒福書，具白琦，琦即奏之。尹洙為作《憫忠》、《辨誣》二篇。英，太原人。傅，河南人。
方元昊傾國入寇，福所統士卒，皆非素所撫循，既又分出趨利，故至甚敗。奏至，帝深悼焉。丁酉，贈任福為武勝軍節度使兼侍中，王珪、趙津、武英、桑懌等並贈官，各追封其母、妻及甄錄子孫有差。
戊戌，夏人再寇劉璠堡。
己亥，皇子忠正節度使壽國公昕薨，贈太師、中書令、豫王，諡悼穆。
始，朝廷既從攻策，經略安撫判官尹洙，以正月丙子至延州，與范仲淹謀出兵。越三日，仲淹徐言已得旨，聽兵勿出。洙留延州幾兩旬，仲淹堅持不可。辛丑，洙還至慶州，乃知任福等敗績，賊侵劉璠堡未退，因遣權環慶路都監劉政將銳卒數千往援；未至，賊引去。夏竦等劾奏洙擅發兵，降通判濠州。
詔：「京東、西等九路增募鄉兵，置宣毅軍，大州兩指揮，小州一指揮，為就糧禁軍，合十萬餘人。」用富弼之言也。著作佐郎張方平言其非便，再疏，不報。
三月，辛亥，降知鎮戎軍、崇儀使朱觀為供備庫使。時韓琦奏好水之役，觀雖力戰拒賊，官官死傷者亦多，請降官留任，以責後效也。
任福等既敗，朝議因欲悉罷諸路行營之號，明示招納，使賊驕怠，仍密收兵深入討擊。詔范仲淹體量士氣勇怯，如不至畏懦，即可驅策前去，乘機立功。仲淹言：「任福勇於戰鬥，賊退便追，不依韓琦指蹤，因致陷敗。此皆邊上有名之將，尚不能料賊。今之所選，往往不及，更令深入，禍未可量。以臣所見，延州路乞依前奏且修南安等處三兩廢寨，安存熟戶並弓箭手以固籓籬，俯彼巢穴。它日賊大至則守，小至則擊，有間則攻，方可就近以擾之，出奇以討之耳。」於是行營之號卒不罷，兵亦不復出。
元昊始僭，兵未動也，朝廷即欲討之。著作佐郎、通判睦州張方平上言：「國家自景德以來，將不知兵，士不知戰，驟用之必有喪師蹶將之憂；當含垢匿瑕，順適其意。雖元昊終於必叛，而兵出無名，吏士不直其上，難以決勝。小國用兵三年，不見勝負，不折則破，我以全力制其後，必勝之道也。」方平所議，蓋與吳育同，而議者皆不謂然。
兵既交，天下騷動，方平又獻平戎十策，大略請及民力之完，屯重兵河東，示以形勢。賊入寇必自延、渭，而興州巢穴之守虛，我師自麟、府度河，不十日可至，此所謂攻其所必救，形格勢禁之道也。宰相呂夷簡見之，謂參知政事宋綬曰：「大科得人矣！」然不果用其策。於是召對，除直集賢院，尋遷太常丞，知諫院。
是月，詔止郡國舉人，勿以邊機為名，希求恩澤。
夏，四月，辛巳，降陝西經略安撫副使、樞密直學士、起居舍人韓琦為右司諫，知秦州。任福軍敗，琦即上章自劾。諫官孫沔等請削琦官三五資，仍居舊職，俾立後效。會夏竦奏琦嘗以檄戒福見利輕進，帝知罪不專在琦，手詔慰撫之，及是乃奪琦使權。
癸未，降陝西經略安撫副使兼知延州、龍圖閣直學士、戶部郎中范仲淹為戶部員外郎，知耀州。始，韓周等持仲淹書入西界，逆者禮意殊善。行既兩日，聞山外諸將敗亡，周等抵夏州，留四十餘日。元昊俾其親信野利旺榮為書報仲淹，別遣使與周俱還，且言不敢以聞烏珠，書辭益慢。仲淹對使者焚其書，而潛錄副本以聞；書凡二十六紙，其不可以聞者二十紙，仲淹悉焚之，餘又略加刪改。書既達，大臣皆謂仲淹不當輒與元昊通書，又不當輒焚其報。呂夷簡詰周不稟朝命，擅入西界。周言經略專殺生，不敢不從。坐削官，監道州稅。宋庠因言仲淹可斬，杜衍曰：「仲淹本志欲招納叛羌耳，何可深罪！」夷簡亦徐助衍言，知諫院孫沔又上書為仲淹辨。帝悟，乃薄其責。
甲申，以資政殿學士陳執中為同陝西都部署兼經略安撫緣邊招討等使，知永興軍。仍詔夏竦判永興軍如故，而徙秦鳳副都部署、知秦州曹琮以副之。琮在秦州，前後凡四年，劉平、石元孫之敗，關輔震恐，琮請籍民為義軍以張兵勢，於是料簡鄉弓手數萬人。賊寇山外，還天都，劫儀、秦屬戶，琮發騎士設伏以待之。賊遂引去。琮欲誘吐蕃掎角圖賊，得西州舊賈，使諭意。而沙州鎮國王子遣使奉書曰：「我本唐甥，天子實吾舅也。自党項破甘、涼，遂與漢隔。今願率首領為朝廷擊賊。」帝善琮策，故使副執中。
乙巳，下德音，降陝西囚死罪一等，流以下釋之，特支軍士緡錢，賑撫邊民被鈔略者親屬。
丙午，以陳州布衣郭京為大理評事、陝西都部署司參謀軍事。京少任俠，好言兵，范仲淹、滕宗諒數薦之，帝召見，特命以官。
建州布衣徐復賜號沖晦處士。
復學《易》，通流衍卦氣法，又精明樂理。胡瑗作鐘罄，大變古法，復笑曰：「聖人寓器以聲，今不先求其聲而更其器，可用乎！」後瑗製作皆不效。范仲淹過潤州，見復，問曰：「今以衍卦占之，邊境無變異乎？」復言：「西方當用兵。」推其日月，後無少差。
於是與郭京俱召見，帝問天時人事，復對曰：「以京房《易卦》推之，今年所配年月日，當小過也。剛失位而不中，其在強君德乎！」帝又問：「變故與前世何若？」復對曰：「如唐德宗居奉天時。」帝驚曰：「何至此？」復曰：「雖然，陛下無深慮也。德宗性忌刻，好功利，欲以兵服天下，其德與凶運會，故奔走失國，僅乃能免。陛下恭儉仁恕，西羌之變，起自元昊，不得已而應之，時與德宗同而德與之異，卦氣雖不得，無它也，不久定矣。」帝稱善。命為大理評事，以疾辭，乃賜處士號。
是月，遼罷修鴨綠江浮梁及漢兵屯戍之役。又以東京留守蕭薩巴言，馳東京擊鞠之禁。
五月，戊午，以右班殿直趙珣為陝西經略安撫招討都監。珣初隨其父振在西邊，訪得五路徼外山川邑居道里利害，作《聚米圖經》五卷。韓琦言於帝，詔取其書，並召珣。至，又上《五陣圖》、《兵事》十餘篇。帝給步騎，使按陣，既成，臨觀之。於是陳執中薦珣為沿邊巡檢使。呂夷簡、宋庠共奏：「用兵以來，策士之言以萬數，無如珣者。」即擢任之。
珣自以年少新進，未有功，辭都監，受兵萬人，賜禦鎧仗，令自擇偏裨參佐，居涇原，兼治籠竿城。麻氈常留百餘帳，處近塞為暴，珣白府，引兵三萬，自靜邊曆揆吳抵木寧擊賊，俘獲數千計。靜邊將劉滬殿後，為賊所掩，珣登阪望見，縱騎數百，復又拔滬之眾以出，士皆嘆服。轄戩居龕穀無所屬，珣與書招之，遺以綈綿，轄戩聽命。
左正言孫沔奏：「南郊並逐年聖節，凡文資並許奏廕子孫弟侄，略無定數。若皇親、後族，多至一二十人，少不下五七人。將國家有數之品名，給人臣無厭之私惠，俾之從政，徒以害民。欲乞今後約束人數，定其久制，以為萬世法。」沔累奏皆與大臣牾，又薦田況、歐陽修、張方平、曾公亮、蔡襄、王素可任諫官自代。甲子，沔罷為工部員外郎、提點兩浙路刑獄。
出內藏庫緡錢一百萬，助三司給陝西軍費。
乙丑，追封皇長子為褒王，賜名昉。
辛未，參知政事宋庠、樞密副使鄭戩並罷，庠守本官，知揚州，戩加資政殿學士，知杭州。先是呂夷簡當國，同列不敢預事，獨庠數與爭論，夷簡不悅。帝顧庠頗厚，夷簡忌甚，求所以傾庠，未得。及議范仲淹通書元昊事，夷簡從容謂庠曰：「人臣無外交，希文何敢如此！」庠以夷簡誠深罪仲淹也，遽請斬仲淹。已而夷簡以杜衍之言為是，庠遂倉皇失錯。論者皆咎庠，不知為夷簡所賣也。於是用朋黨事，與戩俱罷。
以翰林學士王舉正參知政事。既入謝，帝曰：「卿恬於進取，未嘗幹朝廷以私，故不次用卿。」以知益州任中師、知河南府任布並為樞密副使。
詔夏竦屯鄜州，徙陳執中知涇州。時兩人議邊事不合，故分任之。
壬申，徙知耀州范仲淹知慶州兼管句環慶路部署司事。
初，元昊反，陰誘屬羌為助。環慶酋長六百人約與賊為鄉導，後雖首露，猶懷去就。仲淹至部，即奏行邊，以詔書犒賞諸羌，閱其人馬，立條約：「仇已和斷，輒私報之，及傷人者，罰羊百，馬二，已殺者斬。負債爭訟，聽告官為理；輒質縛平人者，罰羊五十，馬一。賊大入，老幼入保本寨，官為給食。」諸羌受命，悅服，自是始為漢用。
僉署陝西經略安撫判官田況上兵策十四事，帝嘉納之。
六月，壬辰，詔陝西諸路部署司：「自今西賊犯塞，方得出兵掩擊諸族以牽其勢，自餘毋得擅行侵掠。」用田況言也。
王堯臣建言：「涇原路熟戶萬四百七十餘帳，曹瑋帥本路，威令明著，常用之平西羌。其後也備稍懈，守將惟務姑息，浸成驕黠。自元昊反，鎮戎軍及渭州山外，皆被侵擾，近界熟戶，亦遭殺虜。蕃族之情，最重酬賽，因此釁隙激怒之，可復得其用。請遣人募首領願效用者，籍姓名並士馬之數。及千人，聽自推其有謀勇者一人，授以班行及巡檢之名，使將領出境。破蕩生戶，所獲財畜，官勿檢覆，得首級及傷者，始以物賞，仍依本族職名補選及增俸錢。」詔如所請。
癸卯，命翰林學士王堯臣、聶冠卿、知制誥郭稹看定三館、祕閣書籍。
丙午，知并州楊偕獻《龍虎八陣圖》及所制軍器，帝閱於崇政殿，降詔獎諭。其後言者以為器重大，緩急難用雲。
秋，七月，己酉，帝謂輔臣曰：「鄜延都鈐轄張亢與本路部署許懷德不能同心協謀，何由了邊事？宜令都部署司戒諭。若故為此以求內徙，當悉奪官，安置極邊。」
已而亢疏言其所疑者十事，大略謂：「將不知兵，未聞深究致敗之由而處置之，雖徒益兵馬，亦未見必勝之理。又，賊至一處，諸路援兵各逾十程，千里遠鬥，豈能施勇！如賊已退，乃是空勞，異時更寇別路，必又如此，是不戰而自敝也。夏竦、陳執中皆朝廷大臣，凡有邊事，當付之不疑。今但主文書，守詔令，每有宣命，則翻錄行下，如諸處申稟，則令候朝廷指揮。如此，則何必以大臣主事乎乞暫許臣赴闕面陳利害。如以臣言狂率不可用，則乞重行降黜。」不報。
壬戌，置萬勝軍二十指揮。
遼詔：「諸職官私取官物者以正盜論，諸敢以先朝已斷事相告言者罪之。諸帳郎君等於禁地射鹿，決三百，不征償；小將軍決二百以下，及百姓犯者罪同郎君論。」
甲子，詔：「將來南郊，群臣毋得請加上尊號。」
乙亥，中書、樞密院言：「陝西沿邊蕃部歸降者，多在蕃官帳下，請令部署司察其向背者，徙家內地，給閒田以處之。」奏可。亦從田況議也。
是月，元昊寇麟、府二州，折繼閔敗之。八月，戊寅，詔鄜延部署許懷德等以兵萬人援麟、府。
甲申，河北置場括市戰馬，緣邊七州軍免括。
丁亥，詔：「南郊禮近，中外毋得以皇子生復有貢獻。」
罷天下舉人納公卷。初，權知開封府賈昌朝言：「自唐以來，禮部采名譽，觀素業，故預投公卷。今有彌封、謄錄，一切考諸試篇，則公卷為可罷。」詔從之。
戊子，命集賢校理曾公亮、直史館梁適考試鎖廳舉人。舉人有試官親戚者，並互送別差官試。鎖廳舉人自此始。
麟州言：「元昊破寧遠砦，砦主、侍禁王世亶、兵馬監押、殿直王顯死之，焚倉庫樓櫓皆盡。復領兵攻府州，州城險且堅，東南各有水門，崖壁峭絕，下臨大河，賊緣崖腹微徑魚貫而前，城上矢石亂下，賊死傷殆盡。轉攻城北，士卒復力戰，傷者千餘人，賊乃引退，縱兵四掠，又復圍豐州。」
麟、府二州皆在河外，因山為城，最為險固。初，河東轉運使文洎以麟州餉道回遠，軍食不足，欲案唐張說出兵故道，復通河關，未及就而卒。及洎子彥博為河東轉運副使，遂通道銀城，而州有積粟可守。城中素乏水，圍既久，士卒渴乏。或勸知州苗繼宣取汙溝之尼以飾埤，元昊仰視曰：「諜謂我無庸戰，不三日，漢人當渴死。今尚有餘以汙堞，給我也！」斬之城下，解圍去。
知諫院張方平言：「臣承乏諫省，及今未五十日，凡內臣、外戚、醫官之類，遷轉者且二十人，大則防、團、刺史，小則近職要司。伏以邊陲用兵，將士上功於朝，未嘗有特恩殊命及之者。今近戚坐受恩寵，方技雜類，恩澤過當，宜為條約禁止。」詔並依前降指揮，常切遵守。
乙未，元昊降豐州，知州王餘慶、權兵馬監押孫吉、指使侯秀死之。始，王沿在并州，建議乞徙豐州，不報。不逾歲，州果陷。
知諫院張方平言：「夏竦為陝西招討等使，四路軍政實節制之，師惟不出，出則喪敗，寇惟不來，來必得志，坐玩寇敵，蹙國損威。乞還竦舊官，與之一郡，遂其自全之計。」
九月，戊申，詔：「鎖廳舉人，自今文臣許應三舉、武臣兩舉。」
庚戌，以鄜延都鈐轄張亢為並代都鈐轄，管句麟、府軍馬公事，代康得輿也。
時元昊已破豐州，引兵屯琉璃堡，縱騎鈔麟、府間。二州閉壁不出，民乏水飲，黃金一兩易水一杯。亢單騎扣府州城，門關不啟。亢曰：「我新軍馬也。」出所受敕示城上。既入，即開門，縱民採薪芻，汲澗谷。然賊騎猶時出鈔掠漢田。亢以州東焦山有石炭穴，為築東勝堡；下城旁有蔬畦，為築金城堡；州北沙坑有水泉，為築安定堡，置兵守之。募人獲於外，腰鐮與持兵衛送者均其得。
時禁兵敗北無鬥志，乃募役兵，夜潛隘道，邀擊賊遊騎，比明，或持首級來獻，亢犒勞之，衣以錦袍。禁兵始慚奮曰：「我顧不若彼乎！」又縱使飲博，士窘乏幸利，皆願一戰。亢知可用，始謀擊琉璃堡。使諜伏賊寨旁草中，見老羌方炙羊脾占吉凶，驚曰：「明日當有急兵，且趨避之。」皆笑曰：「漢兒方藏頭膝間，何敢至此！」亢知無備，夜引兵襲擊，大破之，斬首二百餘級，賊棄堡遁去。乃築宣威寨於步駝溝，捍寇路。
以鄜延都監王信為本路鈐轄兼兩路都巡檢使。信初為鄜延都監，始至之夕，賊眾號數萬，傅城，軍吏氣懾，不知所為。信領勁兵二千，夜出南門，與賊戰，不利，失其前鋒，因案軍不動；遲明，潛上東山，整軍乘勢而下，擊走之，追襲，大獲而還。葛懷敏敗，信又出兵拒賊，俘斬甚眾。
戊午，杖殺中書守當官周卡於都市，坐於內降度僧敕內偽益童行三十四人也。
事既覺，開封府止按餘人而不問堂吏。知制誥富弼，時糾察刑獄，白執政，請以吏付開封，執政指其坐曰：「公即居此，無為近名！」弼正色曰：「必得吏乃止！」執政滋不悅。
初，劉從德之妻遂國夫人者，嘗出入內廷，或雲得幸於帝，後獲譴，奪封，罷朝謁，久之，出入如故。諫官張方平再以疏論列，皆留中。既而有詔復封遂國，弼繳還詞頭，封命遂寢。唐制，惟給事中得封還詔書；中書舍人繳還詞頭，蓋自弼始也。
庚申，遼太后射獲熊，遼主進酒為壽。未幾，遼主獵於馬孟山，以草木蒙密，恐獵者誤射傷人，命耶律迪古各書姓名於矢以志之，復以石硬塞太堡郭三避虎不射，免其官。
辛酉，知秦州韓琦，復為起居舍人；知慶州范仲淹，復為戶部郎中。仲淹上疏曰：「國家長久之策，莫若於鄜、慶、渭三州各更益兵三萬人，拔用有勇略將帥三員，統領訓練，預先分定部曲，遠設斥候，於春秋西賊舉動之時，先據要害，賊來則會駐紮之兵，觀利整陣，並力擊之。又於西賊未經點集之際，出三州已整之兵，淺入大掠，或破其和市，或招其種落，或更築壘拓地，廣招強人，別立經制，以助正軍，屬戶有助賊者，即會兵密行破蕩。諸族見此事勢，自然無去就之義，漸可驅使。既不能為亂，則可以嚴青鹽粟帛之禁，勿使與賊交通。朝廷節儉省費，傾內帑三分之一分助邊用，以金帛賜逐路帥臣，使行間覘賊，則動靜先知，遇盛暑，則那次邊就食糧草。如此，則二三年間，賊力漸屈，平定有期矣。」
先是屯田員外郎河內張旨通判府州，州依山無外城，旨將築之，州將曰：「吾州據險，敵必不來。」旨不聽。城垂就，寇大至，乃聯巨木補其罅，守以強弩。州無井，賊斷河飲路，旨夜開門擊賊，少卻，以官軍壁兩旁，使民出汲。復以渠泥覆草積，督居民乘城力戰。賊死傷者眾，遂解去。壬申，遷旨都官員外郎。
麟州都監王凱，全斌曾孫也，數破賊有功。賊圍麟州，乘城拒鬥，晝夜三十一日，始解去。累遷麟府路沿邊都巡檢使。與同巡檢府谷張巴護糧道於青眉浪，賊大至，與巴相失，乃分兵出其後夾擊之，復與巴合，斬首六十五級。又入兔毛川，遇賊眾三萬，敳以兵六千陷圍，流矢中面，鬥不解。至暮，賊潰，又斬首百八十六級，自蹂踐死者以千數。遷南作坊副使。
癸酉，降並代副部署王元、鈐轄康得輿、楊懷志等官。先是賊圍府州，德輿等案兵不出戰，但移文轉運副使文彥博，籍民輦運，至境以俟，德輿終不敢出。及豐州陷，才出屯州城外數里，三日而還。居民望見，以為寇復至，皆棄其所齎，入保城郭，彥博以其事聞，故責及之，然止坐不出戰，其它則朝廷不悉聞也。
冬，十月，戊寅，修河北諸州城，凡二十二州，以備遼也。
知并州楊偕言：「豐州寧遠寨已為賊所破。惟麟州孤壘，距府州百四十里，遠在絕塞。雖寧遠界二州之間，可以為策應兵馬宿屯之地，然其中無水泉可守，若議修復，徒費國用。今請建新麟州於嵐州合河津黃河東岸裴家山，其地四面絕險，有水泉。」且曰：「靈、夏二州，皆漢古郡，一旦棄之，麟州復何足惜！」帝謂輔臣曰：「麟州，古郡也，咸平中嘗經寇兵攻圍，非不可守。今遽欲棄之，是將退而以黃河為界也。其諭偕速修復寧遠寨，以援麟州。」
丙戌，遼命東京留守蕭孝忠察官吏有廉幹清強者，具以名聞。
庚寅，遼以女真太師達雅爾為哈斯罕都大王。
辛卯，遼皇子和囉噶生，遼主第二子也。北府宰相駙馬蕭薩巴迎遼主幸其第飲宴，遼主命衛士與漢人角牴為樂。壬辰，復飲太后殿。以皇子生，肆赦。是夕，復引公主、附馬及內族大臣入寢殿劇飲。
遼主好微行，數變服入酒肆、佛寺、道觀。王綱、姚景熙、馮立等皆因遇於微行，後至顯官，樞密使馬保忠嘗言臣下無勳勞，宜以序進，遼主咈然曰：「君不得專邪？」
甲午，徙夏竦判河中府，知永興軍陳執中知陝州。竦任西事，依違顧避，久之無功，又與執中論議多不合，皆上表乞解兵柄。而諫官張方平亦請罷竦統帥，執中又言：「兵尚神密，千里稟命，非所以制勝，宜屬四路各保疆圉。」與方平議論略同。朝廷是之，於是兩人俱罷。
始分陝西為四路，以管句秦鳳路部署司事兼知秦州韓琦、管句涇原路部署司事兼知渭州王沿、管句環慶路部署司事兼知慶州范仲淹、管句鄜延路部署司事兼知延州龐籍，並兼本路馬步軍都部署、經略安撫沿邊招討使。
遼主如中京。
丙申，詔：「三司副使自今遭喪者，並如兩制例起復。」時鹽鐵副使張錫丁母憂，而三司使姚仲孫請特起復之，遂為故事。
己亥，罷諸路銅符、木契。
辛丑，詔令逐路都部署司經置營田，以助邊費。
壬寅，知諫院張方平疏言：「臣嘗就西邊來者詢賊中事，多雲元昊為寇三年，雖連陷城寨，未能有我尺寸之地，而絕其俸賜，禁諸關市，今賊中尺布可直錢數百，以此揣賊情安得不困！然業與大國為仇，儻有悔心，勢未能自通誠款；朝廷雖欲招來，而非時無名，事亦難舉。今因南郊大禮，宜推曠恩，以示綏懷之意，或特降一詔，或著之赦文，或擇邊臣有名望者單使以諭上旨，足彰朝廷德義之厚，而無損威重之體。且賊於其種落自尊大久矣，向者求請，但欲自稱烏珠之號，當國者慮害不深，吝此虛名，遂成實禍。陛下若徇其前請，加以歲賜，使天下知陛下深識遠慮，為生靈計。」帝喜曰：「是吾心也。」命方平以疏付中書。
十一月，丁未朔，以西方館使高繼宣知并州兼河東路經略安撫沿邊招討使，代楊偕也。
偕嘗列六事於朝：一，罷中人預軍事；二，徙麟州；三，以便宜從事；四，黜冗帥；五，募武士；六，專補授，且曰：「能用臣言則受命，不然則已。」朝廷難之，偕累奏不止，乃罷知邢州。
詔江、饒、池三州鑄錢，兼鑄小鐵錢三百萬緡，以備陝西軍務。
壬子，置涇原路強壯、弓箭手。
丙辰，以京城穀貴，發廩粟一百萬斛，減價出糶以濟貧民。
詔延州：「若元昊專遣人投進表章，即且拘留之，先具事宜以聞。若令偽官持私書，知州須候朝廷處分，然後報之。」始用張方平議也。
回鶻遣使貢於遼。
甲子，朝享景靈宮。乙丑，饗太廟、奉慈廟。丙寅，祀天地於圜丘，大赦，改元。蠲陝西來年夏租十之二，麟、府今年夏秋租及來年夏租，保安軍今年秋租盡蠲之。
詔：「元昊背惠以來，屢求歸附；然其欲緩我師，專為譎詐，是以拒而弗受；況河西士民素被王化，朕為之父母，豈不閔傷！自今仰邊臣但謹守封疆，精練軍伍，非因戰鬥，毋得枉殺老幼及薰燒族帳。國朝將帥之臣，素有捍邊勳名者，委中書門下求訪其子孫，特與錄用。自今功臣不限品數，賜私門立戟，文武臣僚許立家廟，已賜門戟者仍給官地修建，令有司檢詳制度以聞。」
是月，梁適使陝西還，知慶州范仲淹附奏攻、守二議。
其議攻曰：「臣竊見延安之西，慶州之東，有賊界百餘里侵入漢地，中有金湯、白豹、後橋三寨，為延、慶二州經過道路，使兵勢不接，策應迂遠。自來雖曾攻取，無招降之恩，據守之謀，漢兵才回，邊患如舊。臣謂西賊更有大舉，朝廷必令牽制，則可攻之地，其在於此。可用步兵三萬，騎兵五千，軍行入界，先布信令，大為城寨以據其地；城寨堅完，當留土兵守之，方諸舊寨，必倍其數。使巡檢范全、趙明以安撫之，嚴戒曰：賊大至則明斥候，召援兵，堅壁清野以困之；小至則扼險設伏以待之；居常高估入中及置營田以助之。如此，則可分彼賊勢，振此兵威，通得延、慶兩路軍馬，易於應援。又，環州之西，鎮戎之東，復有葫蘆泉一帶蕃部，與明珠、滅藏相接，阻環州、鎮戎經過道路。明珠、滅藏之居，北接賊疆，多懷觀望。又，延州南安去故綏州四十里，在銀、夏川口。今延州兵馬東渡黃河，北入嵐、石，卻西渡黃河，倒來麟、府策應。蓋以故綏州一帶，賊界阻斷。經過道路如此，取下一處，城寨平定，則更圖一處，為據守之策，比之朝去暮還，此稍為便穩。」
其守議曰：「臣昨在延州，見知青澗城種世衡言，欲於本處漸興田利，今聞僅獲萬石。臣觀今之邊寨，皆可使弓手、土兵以守之，因置營田，據畝定課，兵獲羨餘，中糶於官，人樂其勤，公收其利，則轉輸之患，久可息矣。且使其兵徙家塞下，重田利，習地勢，父母妻子共堅其守，比之東兵不樂田利，不習地勢，復無懷戀者，功相遠矣。守愈久而備愈充，雖賊時為患，不能困我。此假土兵、弓手之力，以置屯田為守之利也。」
十二月，丁丑，司天監上《崇天萬年曆》。
戊寅，詔陝西四路部署及轉運使兼營田使。
癸未，鑄「慶曆元寶」錢。
甲申，命丁慶、梁適同三司放天下欠負。
己丑，翰林學士王堯臣等上新修《崇文總目》六十卷。景祐初，以三館、秘閣所藏書間有謬濫及不完者，命官定其存廢，因仿《開元四部錄》為《總目》，至是上之，所藏書凡三萬六百六十九卷。
甲午，韓琦言：「前日山外之戰，諸將多亡歿。所部兵眾，故不可一概問罪。今不立法制，則各務生全，豈復以亡歿主將為意！若人數不多，則軍法可必行。請陝西、河東諸路部署，許親隨兵百五十人。鈐轄百人，招討、都監等七十人，月加給錢二百，其出師臨敵，主將亡歿者，並斬。」從之。
丙申，以右千牛衛大將軍宗實為右羽林衛大將軍。
以才人張氏為修媛。
遼主聞宋討元昊屢敗，欲興師南伐，復取關南十縣，集群臣議。南院樞密使齊王蕭惠曰：「宋人西征有年，師老民疲，陛下親率六軍臨之，其勝必矣。」北院樞密使楚王蕭孝穆曰：「昔太祖南伐，終以無功。嗣聖皇帝僕唐立晉，後以重貴叛，長驅入汴，鑾馭始旋，反來侵軼，自後連兵二十餘年，僅得和好。今國家比之曩日，雖曰富強，然勳臣宿將，往往物故。且宋人無罪，無故伐之，其曲在我。況勝敗未可逆料。願陛下熟察！」遼主不聽。丁酉，以伐宋詔諭諸道會師於南京，以惠與太弟重元將之。孝穆以年老乞骸骨，不許。
