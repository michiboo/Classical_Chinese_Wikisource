
五月，丙子，金主詔元帥府復取河南、陝西地。
先是完顏昌議割地與宋，宗弼力爭之；昌既死，宗弼復言割地非計。宗幹以下皆曰：「趙構蒙再造之恩，不思報德，妄自鴟張，所求無厭，今若不取，後恐難圖。」金主曰：「彼將謂我不能奄有河南之地；且都元帥久在方面，深究利害，宜即舉兵攻之。」乃集舉國之兵於祁州元帥府，大閱，遂分四道並進：命鑷 寽貝勒出山東，右副元帥完顏杲入陝右，驃騎大將軍、知冀州李成入河南，而宗弼自將精兵十餘萬人與知東平府孔彥舟、知博州酈瓊、前知宿州趙榮抵汴。
丙戌，宗弼入東京，觀文殿學士、留守孟庚，不知所措，統制官王滋請以兵護庚，奪門走行在。庚以敵騎多，不能遽去，遂率官屬迎拜宗弼入城，住舊龍德宮。於是金主詔諭諸州縣以完顏昌擅割河南，且言宋人多所邀求之故。詔辭略曰：「非朕一人與奪有食言。恩威弛張之間，蓋不得已。」遂命使持詔遍抵諸郡，又分兵隨之。知興仁府李師雄，徽猷閣待制、知淮甯府李正民，皆束身歸命。自是河南諸郡望風納款矣。
金人破拱州，守臣左奉議郎王慥死之。
金右副元帥完顏杲自河中渡河，入同州界，疾馳二百五十里，趨永興軍。陝西州縣多舊時金、齊官，所至迎降，遠近震恐。
丁亥，金人破南京。
初，金人既背盟，復以葛王褒知歸德府。褒以數千騎至宋王臺，遣人諭都人、官吏、學生，告以不殺、不掠之意，請路留守出門相見。資政殿學士、南京留守路允迪，不得已朝服出城見之，會於宋王臺。允迪為主，褒為客，允迪奉觴為壽，褒與酬飲，遂送允迪於汴京。褒鼓吹入城，秋毫不犯。
金主謂尚書左丞宗憲曰：「向以河南、陝西地與宋人，卿以為不當與；今復取之，是猶用卿言也。卿識慮深遠，自今以往，其盡言無隱。」宗憲拜謝，遂攝門下侍郎。
戊子，四川宣撫副使胡世將在河池，知同州張恂遣人告急。時右護軍之戍陝西者五萬人，始漸至所屯州縣，而蜀一帶正兵不過三萬人，朝廷所除諸帥皆未至本鎮，得報駭愕。永興軍路經略使郭浩，時在延安，本路副都總管、權知永興軍郝遠，開長安城門納金人。長安破，關中震動，鈐轄傅忠信、盧士閔不從，斬關以出。知陝州吳琦，城守以禦金人。郝遠遣人持金國檄書至宣撫司，語不遜，不可聞，世將焚檄，斬其使。
己丑，金人破西京。
初，金人有渝盟意，河外豪傑以告河南府兵馬鈐轄李興，興告於轉運判官、權留守李利用、副總管孫暉，謂：「洛陽實衝要重地，東接王畿，南通巴蜀，北控大河，可以屏衛襄、漢；況陵寢所在，不可不注意也。」利用然之，令興招集忠義民兵，密為防禦計，不數月，得萬餘人，暉大懼，欲殺之。會報敵已渡河，利用聞之，即棄城遁走。李成以鐵騎數千據天津橋，興令七騎逆擊之，成罔測，遂退。暉棄城走，興轉戰至定鼎門，傷重，僕於地，夜半復蘇，乃走外邑聚兵。敵引兵入城，以成知河南府。時朝廷以利用有治最，除直秘閣以寵之，而利用已遁矣。
庚寅，龍圖閣直學士、知順昌府陳規，得報敵騎入東京，時新東京副留守劉錡方送客，規以報示錡，錡曰：「吾軍有萬八千，而輜重居半，且遠來，力不可支。」乃見規，問曰：「事急矣，城中有糧，則能與君共守。」規曰：「有米數萬斛。」錡曰：「可矣。」規亦力留錡共守。錡又見劉豫時所蓄毒藥猶在，足以待敵。會其所部選鋒、游奕二軍及老幼輜重相去甚遠，錡遣騎趨之，夜四鼓，才至城下。旦，得報，鐵騎入陳，距順昌三百里，闔城惶惑。錡遣兵屬與規議，斂兵入城，為捍禦計，人心稍定。
辛卯，四川宣撫副使胡世將，自河池遣涇原經略使田晟以兵三千人迎敵。
始，金人之渡河也，利路經略使楊政尚在鞏州，永興經略使郭浩尚在鄜延，環慶經略使范綜尚在金州，而主管鄜延經略司公事王彥亦未至其地，惟熙河經略使兼宣撫司參謀官孫渥、右護軍都統制兼秦鳳經略使吳璘，隨世將在河池。世將倉皇召諸帥議出師，政、晟先至，渥進曰：「河池地平無險阻，敵騎已迫鳳翔，自大散關疾驅，一二日可至帳下。頃吳公宣撫，偶閱兵至河池，幾為敵擒，其事不遠。願公去此，治兵仙人原，原去河池才五六十里，而殺金坪、家計寨天險足恃，元戎身處危地，而欲號令將帥，使用命赴敵，渥不識也。」璘獨抗聲言曰：「和尚原、殺金坪之戰，方璘兄弟出萬死破敵時，承宣在何許？今出此懦語沮軍，可斬也！右護軍強半隔限在陝西，未易呼集。敵來，日夜思戰，今聞宣撫舍河池，去保山寨，失戰士心，不可！璘請以百口保破敵！」世將壯之，指所坐帳曰：「世將誓死於此矣！」官屬韓詔等進曰：「渥實失言，不定居幕下。」遂先遣晟還涇原，渥赴熙河。渥恐懼汗落，單馬趨出，顧謂世將所親曰：「渥為公忠謀，乃反得罪。吳家小帥勇而銳，未見其勝之之道也。它日無忘渥言。」
統領忠義軍馬李寶，與金人戰於興仁府境上，殺數百人，獲其馬甚眾。寶，岳飛所遣也。
壬辰，劉錡召諸將計事，皆曰：「吾軍遠來，未及息肩，敵人邀我歸路，其敗必矣。莫若守城，其徐為計。」錡曰：「錡本赴官留司，今東京既破，幸全軍至此，有城可守，機不可失，當同心力，以死報國家。」眾議始定，即鑿舟沈之，示無去意。通判府事汪若海，方奉府檄至行在，錡以奏附若海，即與官屬等登城區處。城外有居民數千家，恐為賊巢，悉焚之。分命諸統制官，許青守東門，賀輝守西門，鐘彥守南門，杜杞守北門，且明斥堠，及募土人作鄉導間探。於是人皆奮曰：「早時人欺我八字軍，今日當為國家立功！」錡親於城上督工，設戰具，修壁壘。時守備全闕，錡取偽齊所作蚩尤車，以輪轅埋城上，又撤民家扉，以代笓籬笆。凡六日粗畢，而金人遊騎已渡河至城外矣。
癸巳，武經大夫、濰州團練使王彥先以毫州叛，附於金，金以酈瓊守之。
是日，邊報至行在。
丙申，胡世將命右護都統制吳璘將二萬人自河池赴寶雞河南以捍敵，遣本司都統知興元府楊政、樞密院都統制知永興軍郭浩為之聲援。
戊戌，帝謂秦檜曰：「敵人不知信義，無足怪者。但士大夫不能守節，至於投拜，風俗如此，極可為憂。」秦檜曰：「自靖康以來，賣國之人，皆蒙寬恩，故習熟見聞。若懲革之，當自今日。」遂下令曰：「昨者金國許歸河南諸路，及還梓宮、母、兄，朕念為人子弟，當申孝悌之義，為民父母，當興振救之思，是以不憚屈己，連遣信使，奉表稱臣，禮意備厚。不謂設為詭計，方接信使，便復興兵，河南百姓，休息未久，又遭侵擾。朕隙然痛傷，何以為懷！仰各路大帥各竭忠力，以圖國家大計。」又詔罪狀烏珠，募有能生擒烏珠者，除節度使，賜銀帛五萬，田千頃，第一區。
先是檜薦王次翁為御史中丞，凡可為檜地者，次翁無不力為之。及金人渝盟，次翁懼檜得罪，因奏曰：「前日國是，初無主議。事有小變，更用它相，後來者未必賢，而排黜異黨，紛紛累月不能定，願陛下以為戒。」帝深然之，檜位遂安，公論不能搖矣。
己亥，少師、護國、鎮安、保靜軍節度使、萬壽觀使、雍國公劉光世為三京招撫處置使，以援劉錡，以統制官李貴、步諒之軍隸之，賜錢二十萬緡，銀絹三萬匹兩為軍費。於是光世駐軍太平州，請樞院都統制李顯忠同行，至宿、泗間，其軍多潰。
庚子，詔右護軍都統制吳璘同節制陝西諸路軍馬。又詔川陝宣撫副使胡世將軍前合行黜陟，許以昨張浚所得指揮。
辛丑，金人攻鳳翔府之石壁寨，吳璘遣統制官姚仲等拒之。仲自奮身督戰，珠赫貝勒中傷，退屯武功。時楊政母病方死，亦不顧家，徑至河南，與璘協力捍敵。已而諸軍家屬悉歸內地，人心既定，踴躍自奮，不復懼敵矣。
先是金人之別將又圍耀州，節制陝西軍馬郭浩遣兵救之，敵解去。
壬寅，金人圍順昌府。
先是劉錡於城下設伏，敵遊騎至，擒其千戶阿克順殺第二人，詰之，云：「韓將軍在白龍渦下寨，距城三十里。」錡夜遣千餘兵擊之，頗殺敵眾。既而三路都統葛王褒及龍虎大王軍並至城下，凡三萬餘人。錡以神臂弓及強弩射之，稍引去；復以步兵邀擊，溺於河甚眾，奪其器甲。又獲女真、漢兒，皆謂敵已遣銀牌使馳詣東京，告急於都元帥宗弼矣。
時錡見陳、蔡以西，皆望風投拜；又有王山者，舊為宗弼所用，嘗知順昌府，至是復來城下，宗弼欲再令守順昌；錡慮有苟全性命者賣己於外，故順昌官吏軍民皆不許登城，以己所部兵守之。
時鄜延路副總管劉光遠，以道梗不能赴，武功大夫、溫州刺史、新知石泉軍柳倪，為錡所辟，皆在軍中。倪適至東門，敵射中其左足，倪拔矢反射之，敵應聲而倒。
是月，金冊李仁孝為夏國王。
六月，甲辰朔，少師、京東、淮東宣撫處置使韓世忠為太保，封英國公；少傅、淮西宣撫使張俊為少師，封濟國公；武勝、定國軍節度使、開府儀同三司、湖北、京西宣撫使岳飛為少保，兼河南、北諸路招討使。
徽猷閣直學士、知臨安府張澄試尚書戶部侍郎。
樞密院降檄書下諸路宣撫司，罪狀宗弼、完顏杲，令頒之河南、陝西諸路。
檄書曰：「蓋聞好生惡殺，天道之常；壓亂喜安，人心惟一。順天從眾者昌，逆天違眾者亡，亙古迄今，理有不易。金人自靖康以來，稱兵南下，蕩覆我京都，邀留我二聖，長驅深入，所至焚滅，殘忍不道，載籍靡聞。前歲忽遣人割還河南故地，皇帝深念一紀之間，兵拏怨結，禍極凶殫，南北生靈，肝腦塗地，許其修睦，因以罷兵，庶幾休養生息，各正性命，仰合於天心。既遣行人，往議事因，使方入境，兵已濟河，托為捕賊之名，紿我守疆之吏，掩其不備，復取舊都。信義俱亡，計同寇賊。惟彼烏珠，號四太子，好兵忍殺，樂禍貪殘，陰蓄無君之心，復為倡亂之首，戕殺叔父，擅奪兵權，既不恤壯士健馬之喪亡，又豈念群黎百姓之疾苦！雖外以遺毒於中國，實內欲窺圖乎厥家。天理靡容，是將假手；人心攜貳，必識所歸。如彼骨肉至親，一旦自相魚肉，維爾腹心勳舊，豈能自保始終！如生、熟女真、契丹、奚、、渤海、漢兒等，離去父母、妻、男，捐棄鄉土養種，衣不解甲，二十餘年，死於行陳者，首領不保，斃於暴露者，魂魄不歸。爰自謀和，始圖休息，炎方盛夏，驅迫復來，兵端一開，何時而已！河東、河北、京東三路，皆吾本朝赤子，偶留敵中，皇帝宵旰不忘，日思拯救。今者既因暴斂，復遭簽發，室家田裡，不得保聚，身犯鋒鏑，就死何辜！三京、五路之人，方脫囚奴，初沾恩澤，既未終大賜，且復憂永淪，罪在一夫謀己之私，毒被寰宇兆民之眾。皇帝若曰：『朕為人父母，代天君師，兼愛生靈，不分彼此，坐視焚溺，痛切在躬。況彼兵出無名，神人共怒，而我師直為壯，將士一心，所向無前，何往不克！本欲為民而吊伐，豈忍多殺以示威。誓與華夷，蠲除首惡，期使南北，共享太平。』幕府遵奉指揮，應南北官員、軍民，如能識運乘機，奮謀倡義，生擒烏珠，或斬首來歸者，大則命以使相，次則授以節鉞，各賜銀絹五萬匹兩，良田百頃，第宅一區。至如薩裡幹，資性貪愚，同惡相濟，昨在同州，已為李世輔擒縛，搏頰求哀，僅脫微命；尚敢驅率其眾，復侵關陝，有能並殺擒獻者，推賞一如前約。其有鄉黨豪傑，忠義舊臣，雖遭敵人迫脅之凶威，豈忘國家涵養之大德！糾合戮力，建立奇功，高爵厚祿，上所不吝，前愆往咎，一切滌除。此意不渝，有如皎日，天地鬼神，實鑒臨之。檄書到日，上下僚采，遠近兵民，遞相告諭，共赴師期。富貴之報，澤及子孫，忠義之名，光於史冊，悉乃心力，其克有勳。」
戊申，龍神衛四廂都指揮使、濟州防禦使、東京副留守劉錡為鼎州觀察使、樞院副都承旨、沿淮制置使。
時金兵圍順昌已四日，乃移寨於城東拐李村，距城二十里。錡遣驍將閭充，以稅卒五百，募土人前導，夜劫其寨。至軍中，氈帳數重，朱漆奚車，有一帥遽被甲呼曰：「留得我即太平。」不聽，竟殺之。
既而報都元帥宗弼親擁兵至。先是宗弼在龍德宮，得告急之報，即索靴上馬，麾其眾出軍，頃刻而集。過淮寧，留一宿，治戰具，備糗糧，自東京往復千二百里，不七日而至。
錡聞宗弼至近境，乃登城會諸將於東門，問曰：「策將安出？」或謂今已屢捷，宜乘此勢，具舟全軍而歸，錡曰：「朝廷養兵十五年，正欲為緩急之用。況已挫敵鋒，軍威稍振，雖多寡不侔，然有進無退。兼敵營近三十里，而四太子又來援，吾軍一動，被敵追及，老小先亂，必至狼狽，不惟前功盡廢，致敵遂侵兩淮，震驚江、浙，則平生報國之志，反為誤國之罪。不如背城一戰，於死中求生可也。」眾以為然，欲求效命。
錡呼帳下曹成等二人，諭之曰：「吾遣爾為間，事捷，有厚賞；第如我言，敵必不殺。我今遣騎探路，置汝隊中，汝遇敵，必墜馬，使為所得。敵帥問我何人，則曰：「邊帥子，喜聲色，朝廷以兩國講好，使守東京，圖逸樂耳。』」已而遣探騎果遇敵，二人被執，宗弼問，對如言，宗弼喜曰：「可蹴此城耳！」遂下令，不用負鵝車砲具行。翼日，錡行城上，見二人遠來，心知其歸，即縋上。敵械二人，以文書一卷系於械，錡取焚之。
己酉，四川宣撫副使胡世將，命都統制吳璘、楊政以書遺金右副元帥完顏杲，約日合戰，略曰：「璘等聞之，師出無名，古之所戒。大金皇帝與本朝和好，復歸河南之地，朝廷戒飭諸路，安靜邊界，不得生事，丁寧惻恆，無所不至，諸路遵稟朝廷約束，不敢毫髮有違。今監軍忽舉偏師，侵暴疆場，人神共憤，莫如其故。璘等身任將師，義當竭誠報國，保捍生靈，已集大軍，約日與監軍一戰。兵法，敵加於己，不得已應之，謂之應兵。兵應者勝，璘等不為無辭。」完顏杲遣古延以三千騎直沖南軍，都統制李師顏等以驍騎擊走之。古延入扶風縣城守，杲別遣軍策應，不能勝而退。師顏等攻扶風，拔之，擒金兵一百十七人，首領三人。別遣裨將擊鳳翔西城外敵寨，杲怒，自戰於百通坊，列陳二十餘里，統領姚仲等力戰，破之，殺獲尤多。
先是帝聞敵兵渡河，以御劄賜世將，令率厲將士，保捍關隘，有能建立奇效，卓然出眾，雖王爵節鉞，亦所不吝。又賜吳璘、楊政、郭浩、田晟詔書諭旨，仍命世將給付焉。
金都元帥越國王宗弼入泰和縣，壬子，攻順昌府。
先是宗弼至順昌，責諸將用兵之失。眾曰：「今者南兵非昔之比，國王臨城自見。」宗弼至城下，見其城陋，謂諸將曰：「彼可以靴尖趯倒耳！」即下令：「來早府治會食，諸軍所得玉帛子女，聽其自留，男子長成者皆殺。」且折箭為誓以激其眾。
平明，敵兵攻城十餘萬，府城惟東西兩門受敵。錡所部不滿二萬，而可出戰者僅五千。金兵先攻東門，錡出兵應之，金兵退。宗弼自帶牙兵三千，往來為援，皆帶重甲，三人為伍，貫韋索，號「鐵浮屠」，每進一步，即用拒馬子遮蔽，示無反顧。復以鐵騎為左右翼，號「拐子馬」，悉以女真充之；前此攻所難下之城，並用此兵，故又名「長勝軍」。時金諸帥各居一部，眾欲擊韓常軍，錡曰：「擊韓雖退，宗弼雄兵尚不可當也。法當先擊宗弼，宗弼一動，則餘軍無能為矣。」
時天大暑，敵遠來疲敝，晝夜不解甲。錡先遣毒潁水上流及草中，戒軍士雖渴死，毋飲於潁。金士馬饑渴，食水草者輒病，往往睏乏。錡士氣閒暇，軍皆番休更食羊馬垣下。方早涼，錡按兵不動；未申間，忽遣數百人出西門；金兵方接戰，俄以數千人出南門，戒令勿喊，但以短兵極力與戰。統制官趙撙、韓直皆被數矢，戰不肯已，錡急令扶歸。士殊死鬥，入敵陳中，斫以刀斧，至有奮手捽之，與俱墜於濠者，金兵大敗，殺其眾五千，橫屍盈野。宗弼乃移寨於城西，掘塹以自衛，欲為困官軍之計。是日大雨，平地水深尺餘，錡遣兵劫之，上下皆不寧處。
乙卯，順昌圍解。
宗弼之未敗也，秦檜奏令劉錡擇利班師，錡得詔不動。至是宗弼不能支，乃作筏系橋而去。宗弼至泰和縣，臥兩日，至陳州，數諸將之罪，自韓常已下皆鞭之。於是復以葛王褒守歸德府，常守許州，翟某守陳州，宗弼自擁其眾還汴京。
丙辰，湖北、京西宣撫司統制官牛皋及金人戰於京西，敗之。
己未，樞密院都統制郭浩遣統制官鄭建充等集鄜延、環慶之兵，攻金人於醴州，敗之，復醴州。
三京招撫處置使劉光世進軍和州。
壬戌，詔：「敵人侵攻河南，已決策用兵，所宜經理財用以贍軍旅。帥守諸司，自當體國協濟大計，可將應見管錢物量留經費外，盡數起發。有能率先應辦，當加褒擢；如隱占不實，必置於法。」並謂在官錢物，不得因緣擾民。
甲子，權主管鄜延經略司公事王彥，拒金人於青溪嶺，卻之。
初，右副元帥完顏杲既破鳳翔，與都統制吳璘、楊政夾渭水而陳。璘駐兵大蟲嶺，杲自登西平原覘之，曰：「善戰者立於不敗之地，此難與爭。」乃引去，自涇原路欲趨邠州，於是樞密院都統制郭浩，統右護軍及鄜環之師在邠州三水縣，涇原經略使田晟，遣統制官曲汲、秦弼拒敵於青溪嶺。宣撫副使胡世將，謂浩非素臨行陳之人，難以責成，即遣彥及統制官楊從儀、程俊、向起、鄭師正，曹成等分道而出，與金人戰蒿谷、吳頭、麻務屯之間。金人屢敗，留千戶五人守鳳翔，杲自將銳兵攻青溪。汲、弼不能當，戰敗，棄青溪走，世將命晟召汲，斬於軍前以徇。彥率兵迎金人，戰盤堠、兔耳，敗之。金人去，復還屯鳳翔。
初，命司農少卿李若虛往湖北、京西宣撫使岳飛軍計事，至是若虛見飛於德安府，諭以面得帝旨，兵不可輕動，宜班師，飛不聽。若虛曰：「事既爾，勢不可還，矯詔之罪，若虛當任之。」飛許諾，遂進兵。
左從政郎張闡為秘書省正字。
闡因轉對，論三事：其一，「請廣求人才，任將相，練士卒，則徽宗梓宮可還，母后、淵聖可歸；毋專屈己許和，使權不在我。」二曰：「臣比自溫曆處、婺，浹旬再值雨雹，麥秀者偃，桑萌者落；宜恐懼修省，以召和氣。」其三論官冗曰：「兵火後，縣不滿千戶。設官乃十餘人；州不滿萬戶，而官至百餘人，場務及兵官率十員。無學校而置教官，無軍士而置將領，駐泊鈐轄之屬及員外置署者不在焉。昔光武並省四百餘縣，吏員十置其一；唐憲宗用李吉甫言，省冗員八百，吏千四百。漢、唐中興，宜以為法。」帝獎諭曰：「非卿不聞此。」
湖北宣撫司統領官孫顯及金人戰於陳、蔡間，敗之。
丁卯，帝謂大臣曰：「朕躬履艱難，久於兵事，至於器械，亦精思熟講。昨造大鏃箭，諸軍皆謂頭太重，不可及遠，又造銳首小槍，初亦未以為然，其後用以破敵，始服其精利。今劉錡軍於順昌城下破敵，正用此槍也。」
戊辰，川陝宣撫司都統制楊政所遣左部統領官曹成，自汧陽襲金人於天興縣，敗之。
京樂宣撫使韓世忠，遣統制官王勝率背嵬將成閔北伐，遇金人於淮陽軍南二十里，水陸轉戰，掩金人入沂水，死者甚眾，奪其舟二百。
資政殿大學士、福建路安撫大使張浚言：「臣切念自群下決回鑾之計，國勢不振，事機之會，失者再三。向使敵出上策，還梓宮，歸兩殿，供須一無所請，宗族盡返而南，則我德敵必深，和議不拔，人心懈怠，國勢浸微，異時釁端卒發，何以支持？臣知天下非陛下之有矣。今幸上天警悟，敵懷反覆，士氣尚可作，人心尚可回。願因權制變，轉禍為福，用天下之英才，據天下之要勢，奪敵之心，振我之氣，措置一定，大勳可集。」繼聞淮上有警，連以邊計奏知，又條畫海道舟船利害。帝嘉浚之忠，遣中使獎諭。浚時大治海舟至千艘，為直指山東之計，以俟朝命。
閏六月，癸酉朔，尚書戶部侍郎晁謙之移工部侍郎。
辛巳，涇原經略使田晟，與金人戰於涇州，敗之。初，完顏杲既為王彥所卻，遂自鳳翔悉兵攻涇州。晟據山為陳，乘敵壁壘未定，奮兵掩殺，自巳至申，連戰皆捷，奪其戰馬兵械甚眾，金人敗走。
甲申，晟及金人再戰於涇州，敗績。初，金人為晟所破，會降將引金兵取間道繞出晟所據之山後，大呼擊晟，而晟所領兵將有舊嘗從敵者，望風驚潰；惟右護軍萬人與敵鏖戰，中傷死敵者十一，然無一人遁者。宣撫副使胡世將具以實聞，且待罪。
先是世將以敵鋒甚銳，晟不能獨當，檄兩都統，令吳璘守河南，楊政知涇州策應。政遣統制樊彥率兵以往，統制王喜繼之，未至而晟敗。政自劾失律，世將不之罪。諸軍請斬彥、喜以徇，世將下令：「彥貸命，追奪在身官爵；喜降十官，押赴本軍自效。」
金人雖幸勝晟，亦殺傷過當而還，自是歸鳳翔，不復戰，以兵攻陝西諸縣城守未下者。河南糧食垂盡，世將亦離河池，登仙人原山寨，為防守之計，保險以自固矣。
丙戌，寶文閣學士、川陝宣撫使胡世將升端明殿學士。
定國承宣使、知秦州兼行營右護軍都統制、同節制陝西諸路軍馬吳璘，武康軍承宣使、知興元府兼樞密院都統制楊政，彰武軍承宣使、知永興軍兼樞密院都統制、節制本路屯駐右護軍兵馬兼節制陝西諸路軍馬郭浩，並為節度使，璘鎮西軍，政武當軍，浩奉國軍，三人皆自龍神衛四廂都指揮使升充侍衛親軍步軍都虞候。
淮西宣撫司都統制王德復宿州。
初，張俊既至合服，聞金兵在宿、亳間，命統制官趙密出西路。密引眾徑蘇村，時水漲三尺，涉六晝夜，乃達宿城，與金兵遇，敗之。而德率眾自壽春趨宿州，夜半，破金營，降其守武翼大夫、閤門宣贊舍人馬秦。
己丑，金人遣兵襲永興軍兵馬鈐轄傅忠信於華州之山寨，忠信率將官盧士閔、張寶拒破之。
壬辰，湖北、京西宣撫司統制官張憲、傅選及金將韓常戰於潁昌府，敗之。
丙申，張憲復淮寧府。
先是韓常既敗走，宣撫使岳飛遣統制官牛皋、徐慶等與憲會。憲等適與常戰於淮寧府，敗之，常引去。飛以勝捷軍統制趙秉淵知府事。
丁酉，京東、淮東宣撫司都統制王勝克海州。
先是韓世忠命勝率統制官王升、王權等攻海州，守將王山以兵逆戰，去城六十里，與官軍遇，敗走。夜二鼓，以舟師傅城北。山乘城守，而勝命諸軍隨地而攻，火其北門，軍士周成先入，生執山。父老裒金帛以犒軍，勝不受。
世忠每出軍，秋毫無犯，軍之所過，耕夫皆荷鋤而觀。
戊戌，淮西宣撫使張俊克亳州。
初，三京招討使劉光世，聞酈瓊在亳州，遣使臣趙立同南京進士蔡輔世往招之。及門，守者問故，立鄙人無謀，乃言劉相公遣我持書來招酈太尉。守者以白，瓊不啟書而焚之，械送獄，既而縱之。
至是光世引軍還太平，而俊以大軍至城下，都統制王德已下宿州，即乘勝趨亳州，與俊會。瓊聞之，謂葛王褒曰：「夜叉又來矣！其鋒未易當，請避之。」遂率眾遁去。俊軍至城下，父老列香花迎之，俊引兵入城。
時俊兵威甚盛，而知謀勇敢，賴德為多。德亦先計後戰，故未嘗敗。
己亥，樞密直學士、知順昌府陳規知廬州，武泰軍節度使、沿淮制置使劉錡兼權知順昌府。時秦檜將班師，故命規易鎮淮右。
先是帝賜錡空名告身千五百，命書填將佐之有功者。錡復檄上，謂不若自朝廷給之為榮，至是始具功狀以聞，凡統兵官之立功者，皆以上所賜碗帶予之；其有過者，則杖責之，斥為士伍。金人之始至也，游奕軍統領田守忠、正將李忠恃勇深入，皆手殺數十人而後死。錡厚加優恤，遂以犒軍銀帛十四萬匹兩均給將士，軍無私焉。
於是錡方欲進兵乘敵虛，而檜召錡還。徽猷閣待制洪晧，時在燕山，密奏：「順昌之役，敵震懼喪魄，燕之珍寶，悉取而北，意欲捐燕以南棄之；王師亟還，自失機會，可惜也！」
庚子，責授左中大夫、秘書少監、興化軍居住趙鼎，再責清遠軍節度副使、潮州安置，以右諫議大夫何鑄再疏論之也。
張俊既破亳州，遇大雨，士皆坐於水中，俊遂引軍還壽春，留雄勝軍統制宋超守亳州，以兵千人與之，民皆失望。
是月，金主次涼陘。
大旱，使蕭彥讓、田決西京囚。
秋，七月，癸卯朔，日有食之。
湖北、京西宣撫使司將官張應、韓清入西京。
初，河南府兵馬鈐轄李興既聚兵，先復伊陽等八縣，又復汝州，金河南尹李成棄城遁走。河陽宣撫使岳飛遣應、清與之會，遂復永安軍。
丙午，御史中丞王次翁為參知政事。
武節大夫、閤門宣贊舍人、河南府兵馬鈐轄李興為右武大夫、忠州團練使、知河南府，右承奉郎、知汝州劉全諮為右承事郎。
興既得西京，言於朝，乞命帥守，遂就除之，仍給真俸，許便宜行事。全諮亦以驛報屢通，故特遷之。
己酉，岳飛留大軍於潁昌，命諸將分道出戰，自以輕騎駐郾城，兵勢甚銳。金宗弼患之，會諸將，欲並力一戰，飛聞之曰：「金人技窮矣。」乃日出挑戰，且詈之。宗弼怒，戊申，合諸將逼郾城。飛遣子雲與金人戰，數十合，金兵屍布地。宗弼以拐子馬萬五千來，飛戒步卒，以麻紮刀入陳，勿仰視，第斫馬足。拐子馬相連，一馬僕，二馬不能行。飛軍奮擊，統制官楊再興單騎入敵陣，欲擒宗弼，不獲，身被數創，猶殺敵數百人，遂大破之。宗弼大慟曰：「自海上起兵，皆以此馬勝，今已矣！」因復益兵而前，飛步將王剛以五十騎覘敵，遇之，奮斬其裨將。飛出視戰，望見塵起，自以四十騎突戰，敗之。
永興軍路經略副使王俊，遣統領官辛鎮與金人戰於長安城下，敗之。
初，詔胡世將遣兵千人，具舟百艘，載柴草膏油自丹州順流而下，至河中府，焚毀金人所系浮橋，及選萬人由斜穀出潼關，皆以絕敵歸路。世將奏：「 已差統領官閻興以五百人往會知丹州傅師禹、知陝州吳琦、知華州潘道及忠義統制官傅起同措置，斷毀河橋。又，臣前遣永興副帥王俊領選鋒三十人，已復興平、醴泉二縣，永興之屬邑也。今正與大敵相拒，且當盛暑，中傷者多，未容更遣兵。兼俊在彼，可乘間斷其歸路。」其後閻興結河東忠義秦海等十餘人，皆補以官。
岳飛奏：「金人銳氣已沮，將棄輜重渡河，豪傑向風，士卒用命，時不再來，機難輕失。」
秦檜欲畫淮以北棄之，諷台臣請班師。知飛忠銳不可回，乃先召諸將。癸丑，太尉、保成軍節度使、殿前副都指揮使楊沂中為淮北宣撫副使，武泰軍節度使、沿淮制置使兼權知順昌府劉錡為淮北宣撫判官，為退守計也。
金都元帥宗弼既敗於郾城，憤甚，以師十二萬次臨潁。甲寅，岳飛遣統制楊再興、王蘭、高林以三百騎擊之於小商橋，殺二千餘人，再興、蘭、林俱戰死，獲再興之屍，焚之，得箭鏃二百。飛痛惜之。張憲繼至，復戰，宗弼夜遁，追奔十五里。飛謂子雲曰：「敵屢敗，必還攻潁昌，汝宜急援王貴。」既而宗弼果至。乙卯，貴將游奕軍，雲將背嵬軍，戰於城西。雲以騎兵八百挺前決戰，步軍將左右翼繼之，殺其副統軍。飛進軍朱仙鎮，距汴京四十五里，與宗弼對壘而陳，遣背嵬騎五百奮力破之，宗弼還汴京。飛檄陵台令行視諸陵，葺治之。
壬戌，岳飛奉召班師。
先是飛遣將梁興渡河趨絳州，結兩河豪傑，所至響應，父老潛輸糗糧以餉義軍，金都曲亦有密受飛旗榜者。飛大喜，語其下曰：「直抵黃龍府，與諸君痛飲耳！」
秦檜既令楊沂中等還屯，乃言：「飛孤軍，不可久留，請令班師。」一日奉十二金字牌，飛憤惋泣下曰：「十年之功，廢於一旦！」乃自郾城引兵還，民遮馬哭曰：「我等頂香盆，運糧草，以迎官兵，金人皆知之，今去，我等無譙類矣！」飛亦悲泣，取詔示之曰：「吾不得擅留。」哭聲振野。
方宗弼敗於朱仙鎮，欲棄汴京，有書生叩馬曰：「嶽少保且退矣。」宗弼曰：「謂何？」書生曰：「自古未有權臣在內，大將能立功於外者。嶽少保且不免矣。」宗弼悟，乃留汴。
飛遣諸將還武昌，於是潁昌、淮甯、蔡、鄭諸州復為金人所取，中原豪傑皆絕望矣。
甲子，復釋奠文宣王為大祀，用太常博士王普請也。於是祀前受誓戒，加籩豆十有二，其禮如社稷。
乙丑，金人圍趙秉淵於淮甯府，李山、史貴及劉錡統制官韓直共擊退之。秉淵聞岳飛已退，遂棄城南歸。
丁卯，右諫議大夫何鑄為御史中丞。
金主命文武官五品以上致仕者，給俸祿之半，職三品者仍給傔人。
庚午，右承議郎、通判順昌府汪若海特遷一官，以陳規言圍城之初若海毅然請援於朝也。
若海移書輔臣，具言劉錡之勝，且謂：「錡所統不過二萬人，其中又止用五千人出戰。今諸大將所統甚眾，使乘錡戰勝之後，士氣百倍之際，諸路並進，烏珠可一舉而破，甚無難者。今諸大帥惟淮西最務持重，不肯輕舉。宜以淮西之兵塞其南歸之路，俾京西之兵道河陽，渡孟津，淮東之兵卷淮陽，渡鼓城，俾陝西之兵下長安，渡蒲阪。則河朔之民必響應，寇帶而共降，烏珠可不戰而破也。聞淮西之帥得亳便還，義士莫不歎息，甚為朝廷惜之。
武功大夫、忠州團練使兼閤門宣贊舍人、新知辰州柴斌移知唐州。
辛未，金將古延引兵攻盩厔縣，永興軍路經略副使王俊逆戰於東駱穀，卻之。
時帝以親劄賜川陝宣撫副使胡世將，言：「今日事勢，以力保關隘為先。又，陝西將士與右護軍不同，正當兼容，有仗義自奮者，優獎之以勵其餘。」 於是世將奏：「川口諸隘及梁、洋一帶，先已修畢。見分遣吳璘在白石至秦州以來，遏熙、秦州之沖；楊政在寶雞，遏永興、鳳翔之沖；及永興副帥王俊亦在盩厔作寨，牽制敵勢。兼自金人再侵陝西，諸將曾受偽命，並許收使，如能立功，就上超轉。緣從偽既久，率望風拜降，臣亦開其自新之路，多方願諭，已招到一萬一千五百餘人。總管傅忠信，安撫朱勇，將官梁柄及統制、統領官，各給袍帶。其老幼居於近裡，又有總管魏價等十四員，帶城寨兵一千五百，亦加勸獎，官各授差遣，卒各支請給，與右護軍相參為用矣。
時政在寶雞，完顏杲陰遣客刺政，詐為降卒，政覺而誅之。
是月，金都元帥宗弼奏河南、陝西捷，金主遣使勞問。完弼以下將士，凡有功軍士三千，並加忠承校尉。
八月，乙亥，韓世忠圍淮陽軍，命諸將齊攻之。帳前親隨武翼郎成閔從統制官許世安奪門而入，大戰於門之內，閔身被三十餘槍，世安亦脛中四矢，力戰，奪門復出。閔氣絕而復蘇屢矣，世忠大賞之。別將解元掩擊金人於沂州郯城縣，敵溺死者甚眾。及班師，世安以箭瘡不能騎，遂肩輿而歸；世忠怒，命世安馬前步行。世忠奏閔之功，授武德大夫、遙郡刺史。
閔，衛州人，世為農，建炎初，避亂抵京口，日者趙常見而奇之。黃天蕩之役，閔投世忠軍中，至是有功。既而世忠乞重賞以勸將士，遂除涿州團練使。
戊寅，知陝州吳琦遣統制官侯信渡河，劫金人中條山寨，敗之，獲馬二十匹。翼日，又戰於解州境上，敗之，殺其將茂海。
己卯，宰執奏徽宗隨龍人乞恩例，帝曰：「若舊人尤當優恤。凡事幹徽廟，非唯朕奉先之孝所當自致，亦欲風勵四方，使人知有君親之恩也。」
庚辰，金人自滕陽來救淮陽軍，韓世忠逆擊於泇口鎮，敗之。
是日，韓世忠所遣統制官劉寶、郭宗儀、許世安，以舟師至千秋湖陵，遇金人所遣酈瓊叛卒數千人，寶等與戰，大捷，獲戰船二百。
辛巳，金主詔撫諭陝西五路。
壬午，李成自河陽以五千騎攻西京，知河南府李興命開城門以待之。成疑不進，興遣銳士自它門出擊之，成敗走。
金初定公主、郡、縣主及附馬品級。
丁亥，淮北宣撫副使楊沂中軍潰於宿州。
初，沂中至宿州，而以步軍退屯於泗。金人詭令來告以有邊騎數百屯柳子鎮，沂中欲擊之。或諫以為不可輕出，沂中不聽，留統領民王滋、蕭保以騎兵千人守宿州。夜，沂中自將騎兵五千襲柳子鎮，至明，不見敵而退。金人以重兵伏其歸路，沂中知之，遂橫奔而潰。沂中至壽春府，渡淮而歸，與保、滋相隔。參議官曹勳不知沂中所在，表聞於朝，朝廷大恐，令淮南洲縣權宜退保。金人動沂中不得志，遂攻宿州，滋、保與戰，不利。金人入城，怒州人之降也，乃縱屠戮。自是潰兵由淮水上下數百里間四散而歸，其死亡者甚眾。既而沂中自淮西復還泗州，人心始定。
壬辰，永興軍路經略副使王俊擊金人於盩厔縣東，敗之。
甲午，川陝宣撫司同統制軍馬邵俊，統領王喜，遇金人於隴州汧陽縣牧羊嶺，敗之。喜以功復為協忠大夫、榮州防禦使、右游奕都統制。
九月，壬寅朔，遣起居舍人李易赴韓世忠軍前議事。秦檜主罷兵，召湖北、京西宣撫使岳飛赴行在，遂命易見世忠諭旨。時淮西宣撫副使楊沂中還師鎮江府，三京招撫處置使劉光世還池州，淮北宣撫判官劉錡還太平州，自是不復出師矣。
丁未，楊政軍同統制楊從儀劫金人鳳翔府城南寨，敗之，獲戰馬數百。
戊申，金主如燕京，都元帥宗弼入見於行在。浹旬，還軍，金主起立，酌酒飲之，賜以甲冑、弓矢。
先是李成數為知河南府李興所敗，乞師於宗弼，得蕃、漢軍數萬。興聞之，度眾寡不敵，棄城去，寓治於永甯之白馬山。
丁酉，金主親饗太祖廟。
庚戌，合祀天地於明堂，太祖、太宗並配，赦天下。
癸丑，楊政軍統制官楊從儀、邵俊，統領王喜，敗金人於汧陽。
辛未，尚書右僕射秦檜，以明堂恩封華國公。
癸亥，金殺尚書左丞相陳王希尹、右丞蕭慶。先是客星守陳，太史以告宇文虛中，虛中以告，希尹不以為怪，及是坐誅。
初，希尹嘗為晉國王宗翰監軍，為群臣所忌，而常以智得免，論者稱其通變如神。金主尤忌之，詔曰：「師臣密奏，奸狀已萌，心在無君，言宣不道。逮燕居而竊議，謂神器以何歸。稔於聽聞，遂致章敗。」時金主未有子，故嫉希君者以此言譖之。金主又詔曰：「慶迷國罔悛，欺天相濟，既致於理，咸伏厥辜，賴天之靈，誅於兩觀。」蓋以慶為希尹之黨也。並殺希尹子昭武大將軍達勒達、符寶郎曼岱。
冬，十月，戊戌，秦檜以修書恩，進左銀青光祿大夫，封衛國公。
是月，淮北宣撫判官劉錡來朝。
十一月，戊申，金將喀齊喀自潼關出侵陝州，守臣吳琦擊卻之。
鳳翔府同統制軍馬楊從儀，敗金人於寶雞。
癸丑，金以孔子四十九代孫璠襲封衍聖公。
乙卯，胡世將奏，已遣兵解慶陽之圍，請詔湖北、京西宣撫使岳飛出兵牽制，帝曰：「此未易輕議。凡事有緩急先後，必思而後動，乃可以成功也。」
先是慶陽圍急，帥臣宋萬年乘城拒守。會世將以檄書召建甯軍承宣使、河東經略使王忠植以所部赴陝西，行至延安，叛將趙惟清假詔書執之。忠植曰：「若本朝詔書則受，若金國詔書則不拜也。」惟清械之，以詣右監軍完顏杲。杲使甲士引詣慶陽城下，諭使出降。忠植大呼曰：「我河東步佛山忠義人也，為金所執，使來招降，願將士勿負朝廷，堅守城壁，忠植即死城下。」杲怒，詰之。忠植披襟大呼曰：「速殺我！」遂遇害。
癸亥，金以都點檢蕭仲恭為尚書左丞，前西京留守完顏昂為平章政事。
甲子，金行台尚書左丞相杜充卒。
是月，宜章洞民駱科叛，遂犯桂陽、郴、道、連、賀州諸縣，詔發大軍往討之。
十二月，壬午，命尚書右僕射秦檜上皇太后冊寶於慈寧殿，寶用金，冊以瑉石；上遙賀於宮中，群臣遙賀宮門外。
丙戌，尚書禮部侍郎蘇符擢禮部尚書仍兼資善堂翊善。
起居舍人郭孝友權尚書工部侍郎。
丁丑，金地震。
己亥，詔：「太廟時享以少牢，祫享以太牢，如舊典。」用太常少卿陳桷請也。
金以阿裡布為左副元帥。
是月，淮北宣撫副使楊沂中引兵還行在。
永州防禦使呼延通自殺。初，通以私忿欲殺韓世忠，不果。世忠知之，通與淮陰統制官崔德明不葉，世忠即召通，斥為士伍，使隸德明軍中。世忠生日，諸將皆入為壽，通自淮陰馳至，世忠見之，即走入，不復出。通伏地泣，眾共遣之，通乃去。德明還淮陰，數通擅離軍之罪，杖之數十。通怏怏，赴運河死，人皆惜其勇，世忠後亦悔之。
初，知河南府李興既屯白馬山寨，李成以蕃、漢數萬眾圍之。時興妻周氏與其子居襄陽，惟幼子在側。敵圍益急，士心頗搖。興聞，謂諸將曰：「興與諸君尚當以死守，毋有二志。苟或不敵，吾豈為敵汙者！當抱是兒南向投崖，以謝天子。」諸將皆感泣，由是守益堅。敵遣使齎黃榜召興以奉國上將軍、河南尹，興得檄不啟，立斬其使，以檄聞於朝。白馬受圍久，方冬泉涸，軍民乏絕，興焚香默禱，一夕大雪，泉源皆溢，成知興志不可屈，乃即山下屯兵積糧，為久居之計，興潛遣將士夜焚之。成大挫，徑歸西京。
金既復取河南地，猶慮中原士民懷二意，始創屯田軍。凡女真、奚、契丹之人，皆自本部徙居中州，與百姓雜處，計其戶口，授以官田，使自播種，春秋量給衣馬。若遇出軍，使給其錢米。凡屯田之所，自燕之南，淮、隴之北，俱有之，多至五六萬人，皆築壘於村落間。

