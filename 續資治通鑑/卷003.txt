
春，正月，甲寅朔，不御殿。
丁巳，發近甸丁夫數萬，修築畿內河堤。
戊午，遣酒坊副使河間盧懷忠、氈毯使洛陽張勳、染院副使康延澤等率步騎數千人赴襄州。延澤，福之子也。
庚申，以山南東道節度使兼侍中慕容延釗爲湖南道行營都部署，樞密副使李處耘爲都監，發兵會襄陽以討張文表。先是盧懷忠使荊南，帝謂曰：「江陵人情去就，山川向背，吾盡欲知之。」懷忠使還，報曰：「繼衝控弦之士不過三萬；年穀雖登，民困於暴斂，其勢日不暇給，取之易耳。」於是帝召宰相范質等謂曰：「江陵四分五裂之國，今假道出師，因而下之，蔑不濟矣。」遂以成算授處耘等。
癸亥，命太常卿陽曲邊光範權知襄州，戶部判官滕白爲南面軍前水陸轉運使。
乙丑，幸造船務觀造戰船。
丙寅，以張勳爲南面行營馬軍都監，盧懷忠爲步軍都監。
時議城益津關，遼人知之。南京留守高勳上書，請假巡徼擾其境，遼主然其奏，命勳及統軍使崔廷勳以兵擾之，乃不果城。
丙子，詔荊南發水兵三千人赴潭州。
庚辰，以荊南節度副使、權知軍府事高繼衝爲荊南節度使。
楊師璠之討張文表也，兵稍失利。相持既久，文表出戰，師璠大敗之，遂取潭州，執文表。初，文表聞宋師來伐，潛送款於趙璲，具言奔喪朗州，爲廖簡所薄，因即私鬥，實無反心。璲自以奉詔諭文表，得其歸順，甚喜，即遣使撫慰之。師璠兵既入城，縱火大掠，而璲亦繼至。明日，享將吏於庭，指揮使高超語其衆曰：「觀中使之意，必活文表。若文表至闕，圖害朗州，吾輩無遺類矣。」乃斬文表於市，臠其肉。及宴罷，璲召文表，超曰：「文表謀爲亂，已斬之矣。」璲太息久之。
初命文臣知州事。
帝懲五代籓鎮強盛之弊，時異姓王及帶相印者不下數十人，至是用趙普謀，漸削其權，或因其卒，或因遷徙、致仕，或遙領它職，皆以文臣代之。
二月，甲申朔，翰林學士、中書舍人王著，責授比部員外郎。著不拘細行，嘗乘醉宿娼家，爲巡吏所執，既知而釋之，密以事聞，帝置不問。於是宿直禁中，夜，叩滋德殿求見；帝令中使引升殿，近燭視著，著大醉，垂髮被面，帝怒，發前事，黜之。御史中丞洛陽劉溫叟等，並坐失於彈劾，奪兩月俸。
丙戌，天雄節度使符彥卿來朝，帝欲使典兵，趙普以爲彥卿名位已盛，不可復委以兵柄，屢諫，不聽。宣已出，普復懷之請見曰：「惟陛下深思利害，勿復悔。」帝曰：「卿苦疑彥卿，何也？朕待彥卿至厚，彥卿豈能負朕？」普曰：「陛下何以能負周世宗？」帝默然，事遂中止。
高繼衝自以年幼未能民事，刑政、賦役委節度判官孫光憲、軍旅、調度委衙內指揮使梁廷嗣，謂曰：「使事事得中，人無間言，吾何憂也！」
李處耘至襄州，先遣閤門使臨洺丁德裕諭繼衝以假道之意，請薪水給軍。繼衝與其僚佐謀，以民庶恐懼爲詞，願供芻餼百里外。處耘又遣德裕往，光憲及延嗣請許之。兵馬副使李景威說繼衝曰：「王師雖假道以收湖、湘，恐因而襲我。願假兵三千設伏荊門險隘處，候其夜行，發伏攻其上將，王師必自退卻，回軍收張文表以獻於朝廷，則公之功業大矣。不然，且有搖尾乞食之禍。」繼衝不聽，曰：「吾家累歲奉朝廷，必無此事。」孫光憲曰：「景威，峽江一民耳，安識勝敗！且中國自周世宗時已有混一天下之志，宋興，凡所措置，規模益弘遠，今伐文表，如以山壓卵爾。湖、湘既平，豈有復假道而去邪！不若早以疆土歸朝廷，則荊楚免禍，公亦不失富貴。」繼衝以爲然。景威知計不行而嘆曰：「大事去矣，何用生爲！」因扼吭而死。景威，歸州人也。繼衝遣延嗣與其叔父保寅奉牛酒來犒師，且覘師之所爲。
壬辰，師至荊門，處耘見延嗣等，待之有加。延嗣喜，馳使報繼衝以無虞。荊門距江陵百餘裏，是夕，延釗召延嗣等宴，飲於其帳，處耘密遣輕騎數千倍道前進。繼衝但俟保寅、延嗣之還，遽聞宋師奄至，即惶恐出迎，遇處耘於江陵北十五里。處耘揖繼衝，令待延釗，而率親兵先入，登北門。比繼衝與延釗俱還，宋師已分據衝要，佈列街巷矣。繼衝大懼，遂盡籍其三州，十七縣，十四萬二千三百戶，奉表來歸。
癸巳，李處耘等益發兵，日夜趨朗州。周保權懼，召觀察判官臨桂李觀象謀之，觀象曰：「文表已誅而王師不還，必將盡取湖、湘之地。今高氏束手聽命，脣齒既亡，朗州勢不獨全。莫若幅巾歸朝，幸不失富貴。」保權將從之，指揮使張崇富等不可，乃相與爲拒守計。
庚子，荊南表至，帝覆命高繼衝爲荊南節度使，遣樞密承旨王仁贍赴荊南巡檢。帝聞李景威之謀，曰：「忠臣也。」命仁贍厚恤其家。
帝遣使諭周保權及將校，言：「大軍既拯爾難，何爲反拒王師，自取塗炭！」保權不答，遂進討之。慕容延釗大破其軍於三江口，遂取岳州。
是月，權知貢舉浚儀薛居正奏進士蘇德祥等合格者八人。
遼主如潢河，觀羣臣射，賜物有差。
三月，張崇富等出軍澧州南，與宋師遇，未及戰，望風先潰。李處耘逐北至敖山寨，賊棄寨走，俘獲甚衆。處耘擇所俘體肥者數十人，令左右啖之，黥其少壯者，縱歸武陵。武陵人聞擒者爲宋師臠食，俱大恐，縱火焚州城，奔竄山谷。壬戌，慕容延釗等入朗州，擒崇富於西山下，梟其首。大將汪端劫周保權匿江南岸僧舍，處耘遣麾下將田守奇捕之，端棄保權走，守奇獲保權以歸。湖南平，凡得州十四，監一，縣六十六，戶九萬七千二百八十八。庚午，命戶部侍郎呂餘慶權知潭州。
癸酉，吏部尚書張昭等詳定五刑之制，凡流刑四，徒、杖、笞刑各五。
令州縣復置義倉，官所收二稅，每石別輸一斗貯之，以備兇儉。
夏，四月，甲申，減荊南、潭、朗州死罪囚，流以下釋之，配役人放還；蠲三年以前逋稅及場院課利。
乙酉，始置諸州通判，凡軍民之政，皆統治之，事得專達，與長吏均禮。大州或置二員。又令節鎮所領支郡皆直隸京師，得自奏事，不屬諸籓，於是節度使之權益輕。用趙普之言也。
遣給事中饒陽李昉祭南嶽，尋命權知衡州。
丁亥，幸國子監，遂幸武成王廟，宴射玉津園。
庚寅，出內府錢，募諸軍子弟數千人鑿池於朱明門外，引蔡水注之，造樓船百艘，選卒，號水虎捷，習戰池中。
辛卯，王處訥上新定建隆應天曆，帝制序，頒行之。
丙申，兵部郎中、監泰州稅曹匪躬棄市，海陵、鹽城兩監屯田副使張藹除名，並坐令人齎輕貨往江南、兩浙販易故也。
戊戌，符彥卿辭歸鎮。
庚子，以華州團練使大城張暉爲鳳州團練使兼西面行營巡檢壕寨使。暉前在華州，治有善狀。帝既誅李筠，將事河東，召暉入覲，問以策。暉曰：「澤潞瘡痍未起，軍旅薦興，民不堪命，當俟富庶後圖之。」帝慰勞遣還。於是始謀伐蜀，乃徙暉鳳州。暉盡得其山川險易，密疏進取之計；帝覽之，甚悅。
清源留後張漢思，年老不能治軍務，事皆決於副使陳洪進。漢思患其專，乃設宴，伏甲，將殺之。酒數行，地忽大震，同謀者懼，以告洪進。洪進亟出，甲士皆散，漢思由是嚴兵備洪進。癸卯，洪進袖大鎖，常服安步入府中，叱去直兵，漢思方處內閤，洪進即鎖其門，謂之曰：「軍吏以公耄荒，請洪進知留務，衆情不可違，當以印見授。」漢思錯愕不知所爲，乃自門扇間投印與之。洪進遽召將吏告之曰：「漢思不能爲政，授吾印矣。」將吏皆賀。即日，遣漢思外舍，以兵守之，遣使請命於南唐，南唐即授以節鉞。洪進又遣牙將魏仁濟間道奉表來告，且請制命。漢思退居數年，以壽終。
慕容延釗言辰、錦、溪、敘等州各奉牌印請命。
甲辰，詔重鑿砥柱三門。
禁涇、原、邠、慶州不得補蕃人爲沿邊鎮將。
乙巳，幸玉津園，閱諸軍騎射。
丙午，以樞密直學士、戶部侍郎薛居正權知朗州。
辛亥，令諸州造輕車以給饋運。
五月，壬子朔，慕容延釗言南唐王遣使以牛酒來犒師。
己未，鳳翔節度使王景卒，贈太傅，諡元靖。
辛酉，命樞密直學士、尚書左丞高防權知鳳翔府。
甲子，高繼衝籍伶官一百四十三人來獻，詔悉分賜諸大臣。
乙丑，命鐵騎都將李懷義、內班都知趙仁璲增修宮闕，既成，帝坐寢殿中，令洞開諸門，皆端正通豁，謂左右曰：「此如我心，小有邪曲，人皆見之。」
戊辰，以工部侍郎須城艾穎爲戶部侍郎，致仕。帝命執政擇廷臣督在京諸倉，穎與焉。穎自以清望官，不宜親濁務，辭不肯爲，帝曰：「惟致仕乃可免耳。」穎遂請老。
蜀宰相李昊言於蜀主曰：「臣觀宋氏啓運，不類漢、周；無厭亂久矣，一統海內，其在此乎！若通職貢，亦保安三蜀之長策也。」蜀主將發使，知樞密院事王昭遠固止之。乃以文思使景處瑭等率兵屯峽路，又遣使往涪、瀘、戎等州閱棹手，增置水軍。
六月，乙酉，詔免潭州諸縣無名配斂。
壬辰，以大暑，罷京城營造，賜工匠衫履。
遼主詔諸路錄囚。
初，帝幸武成王廟，歷觀兩廊所畫名將，以杖指白起曰：「起殺已降，不武之甚，何爲受享於此？」命去之。左拾遺知制誥高錫因上疏論王僧辯不克善終，不宜在配享之列。乃詔吏部尚書張昭、工部尚書竇儀與錫別加裁定，取功業始終無瑕者。癸巳，昭等議升漢灌嬰、後漢耿純、王霸、祭遵、班超、晉王渾、周訪、宋沈慶之、後魏李崇、傅永、北齊段韶、後周李弼、唐秦叔寶、張公謹、唐休璟、渾鹹、裴度、李光顏、李愬、鄭畋、梁葛從周、後唐周德威、符存審二十三人；退魏吳起、齊孫臏、趙廉頗、漢韓信、彭越、周亞夫、後漢段紀明、魏鄧艾、晉陶侃、蜀關羽、張飛、晉杜元凱、北齊慕容紹宗、梁王僧辯、陳吳明徹、隋楊素、賀若弼、史萬歲、唐李光弼、王孝傑、張齊丘、郭元振二十二人。詔塑齊相管仲像於堂，畫魏西河太守吳起於廡下，餘如昭等議。乙未，祕書郎直史館管城梁周翰上言曰：「凡名將悉皆人雄，苟欲指瑕，誰當無累！一旦除去神位，吹毛求異代之非，投袂忿古人之惡，似非允當。臣心惑焉。」不報。
詔：「荊南兵願歸農者聽，官爲葺舍，給賜耕牛、種食。」
丙申，令有司二歲一舉先代帝王祀典，各以功臣配享。高辛、堯、舜、禹、湯、文、武、漢高祖皆因其故廟。又別建漢世祖廟於南陽，唐太宗廟於醴泉；世祖以鄧禹、吳漢、賈復、耿弇配，太宗以長孫無忌、房玄齡、杜如晦、魏徵、李靖配，並畫像廟壁。
丁酉，命王仁贍權知荊南軍府事。先是帝命典軍列校遙領湘南諸郡，不俞歲，果得其地。辛丑，復以龍捷左廂都指揮使、岳州防禦使夏津馬仁瑀等爲漢、彭等州防禦使。
己酉，命鎮國節度使宋延渥率禁旅數千習戰於新池，帝數臨觀焉。
庚戌，命大理正奚嶼知館陶縣，監察御史王祐知魏縣，楊應夢知永濟縣，屯田員外郎於繼徽知臨濟縣。常參官知縣，自嶼等始也。祐，大名人。時符彥卿久鎮大名，專恣不法，屬邑頗不治，故特選強壯者往蒞之。其後右贊善大夫周渭亦知永濟，彥卿郊迎，渭揖於馬上，就館，始與彥卿相見，略不降屈。縣有盜傷人而逸，渭捕獲，暴其罪，斬之，不以送府。渭先爲白馬主簿，縣大吏犯法，渭即斬之。帝奇其才，故擢右贊善大夫。
秋，七月，甲寅，以湖南死事靳彥朗男承勳等三十人補殿直。
監修國史王溥上新修《梁、後唐、晉、漢、週五代會要》三十卷。
安國節度使王全斌與洺州防禦使郭進、趙州刺史陳萬通、登州刺史高行本、客省使曹彬等率兵攻北漢，丁巳，以俘獲來獻，詔釋之。彬，靈壽人，從母爲周太祖貴妃，帝典宿衛，尤器重彬。彬非公事未嘗造門，平居燕會亦罕與。帝即位，自晉州都監召入見，謂曰：「疇昔我親汝，何故疏我？」彬頓首謝曰：「臣周室近親，列職禁庭，敢交結尊貴！」帝益嘉獎焉。
戊午，頒量衡於澧、朗諸州，懲割據厚斂之弊也。 
唐、鄧之俗，家有病者，雖父母亦棄去，故病者輒死。武勝軍節度使張永德以爲言，己未，詔禁之。
丁卯，幸武成王廟，遂幸新池，觀習水戰。
己巳，枚知朗州薛居正，言汪端以數萬人寇州城，都監尹重睿擊走之。
賜荊南管內民今年夏租之半。
甲戌，周保權詣闕待罪，詔釋之，以爲右千牛衛上將軍。
乙亥，命增築朗州城，浚其壕，賜管內民今年夏租。
己卯，判大理寺事竇儀等上《重定刑統》等書，詔刊板摹印頒天下。儀等參酌輕重，時稱詳允。
北漢宿衛殿直行首王隱、劉昭、趙巒等謀叛，事覺，被誅，詞連樞密使段恆。初，北漢主嬖郭姬，將立爲妃，恆以其所出微，諫止之，又抑其昆弟親戚不用。姬怨恆不助己，譖成其罪，出爲汾州刺史，尋縊殺之。恆有幹才。勤於其職，死不以罪，遼主聞之，爲之不平。
北漢以趙弘爲樞密使，以郭無爲爲左僕射兼中書侍郎、平章事。無爲與弘不協，旋出弘爲汾州刺史，無爲兼樞密使，軍國之務，一以委焉。無爲又譖弘在汾州不治，徙嵐州。
八月，庚辰朔，詔以冬至有事於南郊。既而有司言冬至乃十一月晦前一日，皇帝始郊，不應近晦，請改用十六日甲子，詔可。
壬午，殿前都虞候、嘉州防禦使館陶張瓊自殺。時軍校史珪、石漢卿等方得幸，瓊數輕侮之，漢魏因譖瓊養部曲百餘人，自作威福，且毀皇弟光義爲殿前都虞候時事。帝召瓊，面訊之，瓊不伏。帝怒，令擊之，漢卿即奮鐵楇擊其首，氣垂絕，乃曳出，下御史府案鞫，瓊自殺。帝旋聞其家無餘財，止有奴三人，甚悔之，責漢卿曰：「汝言瓊部曲百人，今安在？」漢卿曰：「瓊所養者一敵百耳。」帝亟命優恤瓊家，然亦不罪漢卿。
先是，龍捷左廂都指揮使馬仁瑀常私以士屬知貢舉薛居正，居正實不許而陽諾之，榜出，無其人。及聞喜宴日，仁瑀乘醉攜所屬士嫚罵居正，御史中丞劉溫叟劾奏仁瑀，帝曲爲容忍。
龍捷左廂都指揮使王繼勳，皇后母弟也，挾勢驕倨，多陵蔑將帥。仁瑀獨與抗，相忿爭，輒攘臂欲毆繼勳。繼勳憚其勇，頗爲屈，而怨隙愈深。於是受詔都試郊外，兩人因欲相圖，陰勒所部兵，私市白梃。帝微聞其事，即詔罷講武。甲申，出仁瑀爲密州防禦使，置繼勳不問。
以泰州團練使潘美爲潭州防禦使。南漢人數寇桂陽及江華，美擊走之。溪洞蠻獠，自唐末之亂不供王賦，頗恣侵掠，爲居民患。美帥兵深入，窮其巢穴，斬首百餘級，餘黨散潰。美悉令招誘，貸其罪，以己俸市牛酒宴犒，賜金帛撫慰之，夷落遂定。
甲申，遼主以生日，縱五坊膺鶻。
先是北漢遣使告於遼，欲巡邊徼，乞張聲援。丁亥，王全斌復與郭進、曹彬等帥師攻北漢樂平縣，降其拱衛指揮使王超等。北漢將蔚進、郝貴超悉蕃、漢兵來救，三戰，皆敗之，遂下樂平，即建爲平晉軍。
壬辰，詔：「《九經》舉人落第者，宜依諸科舉人例許再試。」 
癸巳，女真遣使貢名馬。
丙申，北漢靜陽等十八寨首領相帥來降。
泉州陳洪進遺使來貢。
齊州河決。
戊戌，遼主如近山，呼鹿射之，旬有七日而後返。 
己亥，遼幽州岐溝關使柴庭翰等來降。
丁未，戶部侍郎呂餘慶丁母憂。時餘慶權知襄州，詔遣中使護喪，官給葬具，尋起復。
詔蠲登州沙門島居民租賦，令專治舟渡女真所貢馬。
是月，南唐以吏部尚書建安遊簡言知尚書省事，尋遷右僕射。
九月，庚戌朔，戶部判官、水陸轉運使滕白免官，以軍儲損敗也。
遼主以青牛、白馬祭天地，飲於野次，終夕乃罷。翼日，以酒脯祭天地，復終夜酣飲。
甲寅，羣臣三上表請加尊號曰應天廣運聖文神武；從之。
高麗國王王昭遣使時贊等入貢，涉海，值大風，溺死者九十餘人，贊僅而獲免，詔勞恤之。
詔：「開封府選樂工八百三十人，權隸太常寺習樂。」將行郊祀禮也。
詔：「諸州府長吏禁以僕從人干預政事。」
丙寅，大宴廣政殿，始用樂。
丁卯，宣徽南院使兼樞密副使李處耘，責授淄州刺史。處耘以近臣護軍，臨事專斷，與慕容延釗不協，更相論奏。帝以延釗宿將，赦其過，止罪處耘，處耘亦恐懼不敢自明。 
戊辰，女真復貢名馬。
丙子，詔：「朝臣無得公薦貢舉人。」故事，每歲知貢舉官將赴貢院，臺閣近臣得薦抱才藝者，號曰公薦，然去取不能無所私，至是禁之。
慕容延釗獲汪端，磔於朗州市。端初攻州城，不克，與其黨聚山澤爲盜。監軍使疑城中僧千餘人謀應端，悉捕系，欲誅之，薛居正以計緩其事；及端被擒，詰之，僧無與謀者，皆得全活。
是月，北漢主誘遼兵攻平晉軍，郭進、張彥進、曹彬、陳萬通領步騎往救之，未至一舍，北漢引兵去。
冬，十月，癸未，令襄州盡索湖南行營諸軍所掠生口，遣吏分送其家；放潭、邵州鄉兵數千人歸農；減江陵府民舊租之半。
丁未，吳越王遣其子惟濬入貢，助南郊。
翰林學士、中書舍人扈蒙，以僕伕扈繼遠爲從子，屬之同年生淮南轉運使仇華，使釐務。繼遠盜官鹽，事發，戊申，蒙坐奪金紫，黜爲左贊善大夫。
魏仁濟以陳洪進表至。洪進自稱清源節度副使，權知泉、南等州，聽命於朝。帝遣通事舍人王班齎詔撫諭之。
十一月，丁巳，賜南唐主詔，具言所以納洪進之意，且將授旄鉞也。
癸亥，饗太廟。是夕，陰晦，至夜分，開霽。帝初詣太廟，乘玉輅。左諫議大夫崔頌攝太僕，問儀仗名物甚悉，頌應對詳敏，帝大悅。甲子，合祭天地於南郊，以宣祖配。還，御明德門，大赦，改元乾德。羣臣奉冊上尊號於崇政殿。
先是帝謂大禮使范質曰：「中原多故，百有餘年，禮樂儀制，不絕如線，今幸時和歲豐，克舉禋祀。報神資乎備物，卿與五使宜講求遺逸，遵行典故，無或廢墜，副朕寅恭之意。」於是質與陶穀、張昭等討尋故事，詳定新制，曰《南郊行禮圖》，又令司天監定《從祀星辰圖》，上之。又言：「享廟郊天，從祀羣臣合前七日受誓戒於尚書省，今並於一日受之，有虧誠愨，望令分日各誓百官。」並從之。將升壇，有司具黃褥爲道，帝曰：「朕潔誠事天，不必如此。」命撤之。還宮，將駕金輅，顧左右曰：「於典故，可乘輦。」
初，有司議配享，請以僖祖升配，張昭獻議曰：「隋、唐以前，雖追立四廟，或立七廟，而無遍加帝號之文。梁、陳南郊祀天，皆配以皇考。北齊圜丘祀昊天，以神武升配。隋祀昊天於圜丘，以皇考配。唐貞觀初，以高祖配圜丘。梁太祖郊天，以皇考烈祖配。恭惟宣祖積累勳代，肇基王業，伏請奉以配享。」從之。
丙寅，南唐主遣使來助祭南郊及賀冊尊號。
丁卯，詔：「防禦、團練、刺史州舊有都督府號者並停，仍爲上州。」
庚午，遼主出獵，飲於虞人之家，凡四日。
壬申，以南郊禮成，大宴廣德殿，號曰飲福宴。自是爲例。
帝謂宰相曰：「北門深嚴，當擇審重士處之。」范質曰：「竇儀清介謹厚，然在前朝已自翰林遷端明，今又爲兵部尚書，難於復召。」帝曰：「禁中非此人不可，卿當諭朕意，勉再赴職。」癸酉，覆命儀爲翰林學士。
帝嘗召儀草制，至苑門，儀見帝岸幘跣足坐，卻立不進，帝爲之冠帶而後召入。儀曰：「陛下創業垂統，宜以禮示天下。」帝改容謝之。自是對近臣未嘗不冠帶。
十二月，庚辰，殿前散祗候李璘，以父仇殺寮員陳友於市。璘自首，帝壯而釋之。
辛巳，進羣臣階、勳、爵、邑有差。司徒兼侍中蕭國公范質，改封魯國公。 
荊南節度使高繼衝表乞陪祀，許之，因舉族歸朝。癸未，改命繼衝爲武寧節度使。
甲申，皇后王氏崩。翰林醫官王守愚，坐進藥不精審，減死，流海島。
戊子，遼主射野鹿，賜虞人物有差。
己亥，以殿前侍御史鄭起爲西河令。顯德末，起爲殿中侍御史，見帝握禁兵，有人望，乃貽書范質，極言其事，質不聽。嘗遇帝於路，橫絕前導而過，帝初不問。於是出掌泗州市徵，時刺史張延範官檢校司徒，起輒呼以太保。起貧，常乘騾，一日，從延範出近郊，延範揖起行馬，起曰：「此騾也，安用過呼！」延範深銜之，密奏起嗜酒廢職，遂左遷。右拾遺浦城楊徽之，亦嘗言於世宗，以帝有人望，不宜典禁兵。帝即位，將因事誅之，光義曰：「此周室忠臣也，不宜深罪。」於是亦出爲天興令。
庚子，尚書左丞高防卒於鳳翔，帝甚悼惜之，遣供奉官陳彥珣部署歸葬西洛，凡所費用，並從官給。防性淳厚，守禮法，所踐歷，皆有能名。
乙巳，南唐主上表乞呼名，詔不允。
禁道州調民取硃砂，除衡、岳州二稅外所賦米，並毋得發民烹銅礦及作炭。
遣內客省使曹彬、通事舍人王繼筠分詣晉、潞州，與節度使趙彥徽、李繼勳會兵入北漢境，收其邊邑及遼、石州。
閏月，乙卯，山南東道節度使慕容延釗卒，贈中書令，追封河南郡王。
帝雅與延釗善，常兄事之，及即位，猶呼爲兄。延釗寢疾，帝自封藥以賜；聞其卒，哭之慟。禮官言爲近臣發哀，哭聲宜有常，帝曰：「吾不知哀之所從出也。」
龍捷軍校王明詣闕獻陣圖，請討幽州。帝嘉之，賜以錦袍、銀帶、錢十萬。或言帝將北征，大發民饋運，河南民相驚逃亡者四萬家，帝憂之。丙寅，命樞密直學士薛居正馳傳招集，逾旬乃復故。
初，宣祖葬安陵，在京城東南隅。辛未，命司天監浚儀趙修己、內客省使王仁贍等改卜安陵於西京鞏縣之鄧封鄉。 
乙亥，詔乘輿所服冠冕去珠玉之飾。
永安節度使折德扆敗北漢軍數千人於府州城下，獲其衛州刺史楊璘。
國子博士聶崇義上言：「皇家以火德上承正統，請奉赤帝爲感生帝，每歲正月別尊而祭之，爲壇於南郊，奉宣祖升配，常以正月上辛奉祀。」
初，北漢主嗣位，所以事遼者多略，不如舊時。於是遼主遣使責之曰：「爾不稟我命，其罪三：擅改年號，一也；助李筠有所覬覦，二也；殺段恆，三也。」北漢主恐懼，遣從子劉繼文往謝曰：「父爲子隱，願赦之。」遼執其使而不報。北漢地狹產薄，又歲輸於遼，故國用日削，乃拜五臺僧繼容爲鴻臚卿。繼容，故燕王劉守光之孽子，爲浮屠，居五臺山，能講《華嚴經》，四方供施，多積蓄以佐國用。五臺近遼界，常得其馬以獻，號添都馬，歲率數百匹。又於柏谷置銀冶，募民鑿山取礦烹銀，北漢取其銀以輸遼，歲千斤，因即其冶建寶興軍。
春，正月，辛巳，大雨雪，震電。
詔諸州長吏勸課農田。
甲申，帝以選人食貧者衆，詔吏部流內銓聽四時參選，仍命翰林學士承旨陶穀等與本司官重詳定循資格及四時參選條。
宰相范質、王溥、魏仁浦等再表求退，戊子，以質爲太子太傅，溥爲太子太保，仁浦爲左僕射，皆罷政事。質在相位，下制敕未嘗破律；命刺史、縣令，必以戶口版籍爲急；使者按民田及獄訟，皆召見，爲述天子憂勤之意，乃遣之。時號賢相。
庚寅，以樞密使趙普爲門下侍郎、平章事、集賢院大學士，宣徽北院使、判三司上黨李崇矩爲檢校太尉，充樞密使。
帝既除普及崇矩，乃無宰相署敕，帝時在資福殿，普因入奏其事，帝曰：「卿但進敕，朕爲卿署字，可乎？」普曰：「此有司所行，非帝王事也。」乃使問翰林學士求故實。陶穀建議，以爲：「自古輔相未嘗虛位，惟唐大和中甘露事後數日無宰相，時左僕射令狐楚等奉行制書。今尚書亦南省長官，可以署敕。」竇儀曰：「穀所陳非承平令典，不足援據。今皇弟開封尹、同平章事，即宰相任也。」帝從儀言。
壬辰，詔曰：「先所置賢良方正能直言極諫、經學優深可爲師法、詳嫺吏理達於教化等三科，並委州府解送吏部，試論三道，限三千字以上。而自曩及今未有應者，得非抱倜儻者恥肩於常調，懷讜直者難效於有司，必欲興自朕躬乎？繼今不限內外職官、前資見任、布衣黃衣，並許詣閤門進狀，朕親試焉。」
己亥，以樞密承旨王仁贍爲左衛大將軍，充樞密副使。
庚子，改清源軍爲平海軍，命陳洪進爲節度使。洪進每歲貢奉，多厚斂於民，又籍民資百萬以上者令入錢，補協律、奉禮郎，而蠲其丁役。子弟親戚，交通賄賂，二州之民甚苦之。
壬寅，敕趙普監修國史。
丁未，詔：「縣令、簿、尉，非公事毋至村落。」
李繼勳等攻北漢遼州，北漢告急於遼。二月，戊申朔，遼州刺史杜延韜舉城降。壬子，遼主遣西南面招討使耶律達裏率六萬騎援北漢，敗繼勳兵於石州。達裏用兵，賞罰信明，得士卒心。河東單弱，不遽見吞併者，達裏有力焉。先是遼主知達裏沈厚多智，有任重才，即位初，即擢南院大王。達裏在治所，不修邊幅，均賦役，勸耕稼，戶口豐殖。時耶律烏珍爲北院大王，與達裏俱有政跡，朝議以爲「富民大王」，故遼主雖暴虐而境內粗安。
癸丑，遣使賑陝州飢。
命右神武統軍陳承昭帥丁夫數千鑿渠，自長社引潩水至京，合閔河。渠成，民無水患，閔河之漕益通流焉。
吏部尚書張昭與翰林學士陶穀同掌選，穀與給事中李昉有隙，乃誣奏左諫議大夫崔頌以所親屬昉，求爲東畿令，引昭爲證。帝召昭質之，昭不直穀所爲，遽免冠，抗聲言穀罔上，帝不悅。三月，丁尹朔，昉責授彰武行軍司馬，頌爲保大行軍司馬。昭遂三上章請老，乙酉，聽其致仕。
權知貢舉陶穀奏進士李景陽等合格者八人。
乙未，北漢耀州團練使周審玉等來降。審玉賜名承瑨，以爲左千牛衛大將軍，領汾州團練使。
辛丑，改上明憲皇太后諡曰昭憲；諡皇后賀氏曰孝惠，王氏曰孝明。
初，南唐廢永通大錢，更用韓熙載之議，鑄當二鐵錢。熙載由中書舍人遷戶部侍郎，充鑄錢使。宰相嚴續數言鐵錢不便，熙載爭於朝堂，聲色俱厲，左遷祕書監，不逾年，復拜吏部侍郎。是月，始用鐵鑄，擢熙載兵部尚書、勤政殿學士。民間多藏匿舊錢，舊錢益少，商賈出境，輒以鐵錢十易銅錢一，官不能禁，因從其便。官吏皆增俸，而以鐵錢兼之，由是物價益貴。熙載頗亦自悔。

