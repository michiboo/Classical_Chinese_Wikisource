
春，正月，己亥朔，帝在越州。平旦，率百官遙拜二帝於行宮北門外，退，御堂朝殿，朝參官起居。自是朔望皆如之。
改元紹興。德音降諸路雜犯死罪以下囚，釋流以下；群盜限一月出首自新，仍官其首領；令州縣存恤陳亡戰傷將士及奉使金國與取過軍前未還之家；民戶今日已前倚閱稅租，一切除放；復賢良方正直言極諫科；令有司條具元祐黨籍臣僚未經褒贈人，吏刑部限一月檢舉。自紹聖廢制科，至是始因德音下禮官講求故事，然未有應者。
金人掠天水縣徙治榆林。承奉郎、知縣事趙璧方受賀，忽敵騎三百突入，坐上縛璧及統領官雷震、主簿張昔以去。璧等不屈，皆殺之。
己酉，金人攻揚州。
金同中書門下平章事時立愛，嘗在宗望軍中數年，謀畫居多，至是求解機務，不聽。癸丑，以立愛為侍中、知樞密院事，以張忠嗣為資政殿大學士、知三司使事。
丙辰，初許百司每旬休沐。宰執因奏事，帝曰：「一日休務，不至廢事，使一月間措置得十事，雖二十日休務何害！若無所施設，雖窮夕何補也！」
己未，浙西安撫大使劉光世言：「自去臘至今，招到女真及簽軍共六百六十餘人，乞補官。」詔補忠訓郎已下，至效用甲頭，內無姓人賜姓趙。
先是左監軍完顏昌屯海陵，光世知其眾久戍思歸，乃鑄金、銀、銅三色為錢，文曰「招納信寶」，皆有使押字，以為信號。獲戎人之解事者，貸而不殺，俾密示儕輩，有欲歸附者，扣江執錢為信而納之。自是歸者不絕，遂創立奇兵、赤心兩軍。
辛酉，詔曰：「朕念太祖皇帝創業垂統，德被萬世。神祖詔封子孫一人為安定郡王，世世勿絕。乃至宣和之末，乙太常、禮部各有所主，依違不決，使安定之封至今不舉，朕甚憫之！有司其上合襲封人名，遵依故事施行。」
是日，輔臣進次，帝因論此事曰：「太祖功德如此，世襲王爵，宜不為過。」范宗尹曰：「太祖嘗云：『天下初定，朕思得長君以撫之。』而授太宗，則其意專為天下。」
帝又曰：「朕頃在籓邸，入見淵聖皇帝，率用家人禮。一日，論及金人事，嘗奏曰：『京師甲士雖不少，然皆遊惰羸弱，未嘗簡練，敵人若來，不敗即潰耳。陛下宜少避其鋒以保萬全。』淵聖皇帝曰：『朕為祖宗守宗廟社稷，勢不可動。』其後敵復逼京師，朕在相州得淵聖親筆，謂悔不用卿言。是時近習小人，爭言用兵，熒惑聖聽，殊不量力，遂至今日之禍。」
癸亥，監察御史韓璜言：「臣誤蒙使令，將命湖外，民間疾苦，法當奏聞。自江西至湖南，無問郡縣與村落，極目灰燼，所至殘破，十室九空。詢其所以，皆緣金人未到而潰散之兵先之，金人既去而襲逐之師繼至。官兵盜賊，劫掠一同，城市鄉村，搜索殆遍。盜賊既退，瘡痍未蘇，官吏不務安集而更加刻剝；兵將所過縱暴而唯事誅求，嗷嗷之聲，比比皆是，民心散畔，不絕如系，此臣所欲告於陛下者。然道中伏讀改元德音，不覺感泣。州縣情偽，陛下既已盡知，蠲煩去苛，恩意已備。臣之餘忠，欲陛下謹信詔令，務在必行。」詔：「比降德音寬恤事件，州縣自宜悉意奉行，違者監察案劾，御史臺察之。」
是月，金人以萬騎攻河南寄治所西碧潭。
時鎮撫使翟興，以乏糧，方散遣所部就食於諸邑，所存惟親兵數千。報至，人情危懼。興安坐自若，徐遣驍將彭玘往，授以方略。設伏於井穀，遇敵至，陽為奔北；金人以精騎追之，遇伏，為所擒，餘眾潰去。
初，順縣盜餘勝等既作亂，官吏皆散，土軍陳望素喜禍，與射士張袞謀，欲舉寨應之。軍校範旺叱之曰：「吾等父母妻子皆取活於國，今力不能討賊，更助為虐，是無天地也！」凶黨忿，剔其目而殺之。暴屍於市。旺妻馬氏聞之，行且哭，賊脅汙之，不從，又殺之。賊既平，屍跡在地，隱隱不沒，邑人驚異，為設香火。事聞，贈承信郎，賜祠號忠節。
二月，戊辰朔，祝友以其軍降於劉光世。
初，友在新店，欲侵宣州，阻水，不克渡。會光世遣人招之，友留其使彌旬，然後受招。時江東路兵馬副鈐轄王冠在溧水駐軍，友移書假道以趨鎮江，冠不從，友引兵擊之，冠軍大敗。友遂自句容之鎮江，光世分其軍，以友知楚州。
先是史康民在淮南，與友合軍。康民之軍極富，以金寶賂光世，光世喜，康民遂得進用。
庚午，改行宮禁衛所為行在皇城司。
壬申，初定每歲祭天地社稷，如奏告之禮。
己卯，日中有黑子，四日乃沒。
辛巳，禮部尚書兼侍讀秦檜參知政事。
癸未，范宗尹言：「天象有變，當避殿減膳。今人情危懼之際，恐不可以虛文搖動群聽，望陛下修德以消弭之。臣等輔政無狀，義當罷免。」帝曰：「日為太陽，人主之象，豈關卿等！惟在君臣同心，行安人利物實事，庶幾天變不致為災也。」
癸未，詔以季秋大饗明堂。江、淮招討司隨軍轉運使詹至言：「大敵在前，國勢不力，請停大饗，以其費佐軍。仍督諸軍分道攻守，在尉在天之靈。繼志述事，莫大於此。」
甲申，詔：「郡守在任改移，並俟新官合符，方得離任。」
丙戌，復秘書省，仍詔監、少不並置，置丞、郎、著佐各一員，校書郎、正字各二員。范宗尹嘗因奏事，言無史官誠朝廷闕曲，由是復置。
有崔紹祖者，為金人所驚，自南京遁歸，詐稱越王次子保信軍承宣使，受上皇蠟詔為天下兵馬大元帥，興師取陷沒州郡。是日，至壽春府，和州鎮撫使趙霖以聞。詔文字不得奉行，召皇侄赴行在。
庚寅，張浚奏：「本司都統制曲端，自聞吳玠兵馬到郡，坐擁重兵，更不遣兵策應，已責海州團練副使、萬州安置。」詔依已行事理。
初，浚自富平敗歸，始思端及王庶之言可用。庶時以朝議大夫持母喪居蜀，乃並召之。庶地近先至，力陳撫秦保蜀之策，勸浚收熙河、秦鳳兵，扼關、隴以為後圖，浚不納；求終制，不許，乃特授參議官。
浚徐念端與庶必不相容，暨端至平道，但復其官，移恭州。宣撫處置使司主管機宜文字楊斌，素與庶厚，知庶怨端深，乃盛言端反以求合。又慮端復用，謂端反有實跡者十，又言端客趙彬揭榜鳳州，欲以兵迎之。秦鳳副總管吳玠，亦懼端嚴明，譖端不已。庶因言於浚曰：「端有反心久矣，盍蚤圖之？」會蜀人多上書為端訟冤，浚亦畏其得眾心，始有殺端意矣。
癸巳，詔侍從、台諫條具保民弭盜、遏敵患、生國財之策。
翰林學士汪藻上馭將三說：一曰示之以法，二曰運之以權，三曰別之以分。大略謂：「諸將過失，不可不治。今陛下對大臣不過數刻，而諸將皆得出入禁中，是大臣見陛下有時而諸將無時也。道路流傳，遂謂陛下進退人材，諸將與焉。又，廟堂者，具瞻之地，大臣為天子立政事以令四方者也。今諸將率驟謁，徑至便衣密坐，視大臣如僚友，百端營求，期於必得，朝廷豈不自卑哉！祖宗時，三衙見大臣，必執梃趨庭，肅揖而退，蓋等威之嚴，乃足相制。又，遣將出師，詔侍從集議者，所以博眾人之見，今則諸將在焉。諸將，聽命者也，乃使之預謀。彼既各售其說，則利於公不利於私者，必不以為可行，便於己不便於國者，必不以為可罷，欲其冒鋒鏑，趨死地，難矣。自今諸將當律以朝儀，毋數燕見。其至政事堂，亦有祖宗故事，且無使參議論之餘，則分既正而可責其功。是三說果行，則足以馭諸將矣，何難乎弭盜，何憂乎遏敵哉！
「若夫理財，則民窮至骨，臣願陛下毋以生財為言也。今國家所有，不過數十州，所謂生者，必生於此數十州之民，何以堪之！惟通加裁損，庶乎其可耳。外之可損者，軍中之冒請；內之可損者，禁中之泛取。今軍中非戰士者率三分之一，有詭名而請者，則挾數人之名；有使臣而請者，則一使臣之俸兼十戰士之費；有借補而請者，則便支廩祿與命官一同。聞岳飛軍中，如此者數百人，州縣懼於憑陵，莫敢呵詰，其盜支之物，可勝計哉？臣竊觀禁中有時須索，而戶部銀絹以萬計，禮部度牒以百計者，月有進焉。人主用財，須要有名而使有司與聞。至於度牒，則以虛名而權實利，以濟軍興之用，誠非小補，幸無以方寸之紙捐以予人而不知惜也。
「然臣復有私憂過計者。自古以兵權屬人久，未有不為患者，蓋予之至易，收之至難，不早圖之，後悔無及。國家以三衙官管兵而出，一兵必待密院之符，祖宗於茲，蓋有深意。今諸將之驕，樞密院已不能制，臣恐賊平之後，方勞聖慮。自古偏霸之國，提兵者未嘗乏人，豈以四海之大而寥寥如此！意偏裨之中，必有英雄，特為二三大將抑之而不得伸爾。謂宜精擇偏裨十餘人，各授以兵數千，直屬御前而不隸諸將，合為數萬，以漸稍諸將之權，此萬世計也。」是時，諸將中劉光世尤橫，故汪藻有是言。
藻書既傳，諸將皆忿，有令門下作論以詆文臣者，其略曰：「今日誤國者皆文臣。自蔡京壞亂紀綱，王黼收復燕、雲之後，執政侍從以下，持節則喪節，守城則棄城，建議者進講和之論，奉使者持割地之說，提兵勤王則潰散，防河拒險則逃遁。自金人深入中原，蹂踐京東、西、淮南之地，為王臣而棄地、棄民、誤國、敗事者，皆文臣也；間有竭節死難，當橫潰之沖者，皆武臣也。又其甚者，張邦昌為偽楚，劉豫為偽齊，非文臣誰敢當之！」自此文武二途，若冰炭之不合矣。
金人以舟載江、浙所掠輜重，自洪澤入淮，至清河口，假宣教郎國秦卿在趙瓊水寨，與瓊夜劫其舟，得李梲所攜戶部尚書之印。
丙申，復詔諸路提刑司類省試。於是川陝宣撫處置使張浚，始以便宜合川、陝舉人，即置司類省試。
是月，金人至德順軍，經略使劉錫遁去。
金人以兵少，不敢由秦亭，聲言分三道，而獨出沿邊以掠。熙素多馬，金人駐兵，搜取無遺。馬步軍副總管、中亮大夫、同州觀察使劉惟輔將遁去，顧熙州尚有積粟，恐敵因之以守，急出，悉焚之。敵追及，所部皆走，惟輔與親信數百匿山寺中，遣人詣夏國求附屬，夏國不受，其親信趙某詣金軍降。金執惟輔，誘之百方，終不言，怒捽以出，惟輔奮首顧坐上客曰：「國家不負汝，一旦遂附賊邪！」即閉口不復言。第六將韓青者，間行從惟輔，為敵所得，罵敵不降而死。統制官□重以熙河降。知蘭州龕谷寨高子儒聞惟輔尚存，固守以待。乃城破，先刃其家而後死。子儒，狄道人也。
金人既略熙河地，遂引歸。李彥琪在古原州，張中孚及其弟中彥導金人劫降之。趙彬引敵圍慶陽，守將楊可升守，不降。五路破，秦鳳經略使孫渥，收本路兵保鳳州；統領官關師古，收熙河兵保鞏州。於是金人盡得關中地。
關陝之失也，士大夫守節死義者甚眾。隴州既失，守朝請郎、知州事劉化源不肯降，敵使人守之，不得死，遂驅入河北，販買蔬果，隱民間者十年，終不屈辱。奉議郎、通判原州米璞，亦杜門謝病，卒不受汙。化源、璞世家耀州，西人皆敬之。金人入鳳翔，秉義郎、權知扶風縣康傑，與敵將馮宣戰，宣愛而欲招之，傑奮曰：「吾當死於陳，不能死於敵。」遂戰死。忠翊郎、知天興縣李伸，為金人所圍，堅守不下，城既破，伸曰：「豈使敵殺我！」遂自殺。時慶陽圍急，成忠郎盧大受，欲會合軍民收復邠、寧二州，解慶陽之圍，為人所告，送寧州獄，論死。敦武郎、秦州定西寨都監兼知寨鄭涓，為金人所攻，袒臂而戰，及城破，自刺不死，金人高其節，亦弗害也。是時守令，城下者金人皆因而命之。文林郎、知彭陽縣李喆獨不降，與其民移治境上，金人令執之以獻，欲官之，凡三辭。其後金人以為歸附，命為儒林郎，喆言於所司曰：「元系捕獲，不敢受歸附之賞。」以其牒還之。有武功大夫、知環州安寨田敢者，嘗得太祖御容，欲間行南歸以獻，事泄，杖之死。其後武功大夫、秦鳳路兵馬都監劉宣，以蠟書密遣人與吳玠相結，且率金將任拱等以所部歸朝。約日已定，有告之者，金人取宣縷擘之，其家屬配曹州。
豫又升渭州為平涼府，去慶陽、延安府名，復舊州名，即以叛將張中孚守平涼府，中彥守秦州，趙彬守慶州，慕容洧守環州。
三月，丙午，詔以京畿第二將兵千人隸神武中軍，用統制官辛永宗情也。於是中軍凡六千人。
金師還自熙河，至弓門寨，巡檢王琦禦之。金立招降旗榜，改阜昌年號，眾皆拜，琦獨不屈，金知平涼府張中孚執而殺之。
庚戌，江淮招討使張俊復筠州。
初，俊引兵至豫章，而李成在江州，其將馬進在筠州，皆不講。俊喜曰：「我已得洪州，破賊必矣！」乃復斂兵，若無人者，金鼓不動，令將士：「登城者斬！」居月餘，進以大書文牒使來索戰，俊復細書答狀以驕之。又命神武前軍統制王侄閱水軍於江中，賊勢方強，謂俊為怯戰。俊諜知敵稍怠，乃議遣諸將分道擊賊。中部統制官楊沂中曰：「兵分則力弱。」通、秦鎮撫使岳飛請自為先鋒，沂中由上流徑絕生米渡，出賊不意，遇其鋒，擊破之，乘勝追奔，前一旦至筠州。進出軍背筠河，先據要地，沂中語俊曰：「彼眾我寡，當以騎勝。願以騎見屬，公率步兵當其前。」沂中乃將騎數千，與神武后軍統制陳思恭分為兩道，同出山後，嚴陳以出。鏖擊至午，精騎自山馳下，賊駭亂，退走，大敗之，俘獲八千。明日，又戰，俊疑其復叛，令思恭夜殪之，進力不支，乃遁，俊隨復筠州、臨江軍。馬進至南康，遇統制官巨師古，失利。進復還江州，與成會，俊整兵追之。
壬子，朝奉郎、通判泰州馬尚就差知泰州，招諭軍民歸業，並興鹽場等事。
先是張榮在通州，以地勢不利，乃引舟入縮頭湖，作水寨以守。金右監軍昌在泰州，謀久駐之計，至是以舟師攻榮水寨。榮亦出數十舟載兵迎敵，望金人戰艦在前，榮惶遽，欲退不可，徐謂其眾曰：「無慮也！金人止有數艦在前，餘皆小舟，方水退，隔淖不能登岸，我舍舟而陸，擊之可盡。」遂棄舟登岸，大呼而殺之。金人不能聘，舟中自亂，溺水陷淖者不可勝計。昌收餘眾二千奔楚州，榮獲昌子婿佛寧，俘馘甚眾。榮自京東來，未嘗承王命，遂無路告捷，聞光世在鎮江，乃遣人願聽節制，且上其功。光世大喜，以榮知泰州。
自渡江，國史散佚，至是衢州布衣何克忠獻《太祖實錄》、《國朝寶訓》，詔授下州文字。後八九年而國書始備。
甲子，始下詔罪狀李成，募有能斬首及獲成者，除節度使，賜銀萬兩，錢萬緡，且赦成軍中脅從者。
初，馬進既敗，江淮招討使張俊，追之至奉新樓子莊。賊將商元，據草山設伏，俊熟視，見山險路狹，乃遣步兵從間道直趨山頂，殺伏奪險，遂至江州。進拒戰不勝，絕江而遁。乙丑，俊復江州。統制官楊沂中、趙密引兵追擊，又大敗之，成復還蘄州。自是俊軍有「鐵山」之號。
是月，金人自階州引兵侵文州，而江漲不得渡，遂還，因棄城去。武德大夫、知岷州李惟德，亦率官吏棄城來歸。
惟德先守鄜州，城既破，敵就用之。張浚復以為右武大夫、榮州刺史。於是盡失陝西地，但餘階、成、岷、鳳、洮五郡及鳳翔府之和尚原、隴州之方山原而已。
時興元帥府草創，倉稟乏絕，師旅寡弱，王庶撫教之，河東、陝西潰師，多舊部曲，往往來歸，不數月，有眾二萬。
四月，己巳，參知政事秦檜言：「臣昨與何、陳過庭、孫傅、張叔夜同扈二聖出疆，今臣偶獲生還，驟蒙聖獎，擢居政府，而、過庭、叔夜皆死異域，體骸不全，遊魂無歸，可為傷惻。慾望睿慈特依近者聶昌體例，追贈等官職，仍給其家恩澤，以為死事之勸。」詔贈、過庭、傅、叔夜並開府儀同三司，官子孫各十人。
癸酉，故承議郎刁翬，贈直龍圖閣。先是翬通判登州，會金人南侵，翬率兵迎敵，至黃山館，與敵遇，軍敗，力戰，身被七矢而死。至是言者論其忠，特錄之。
甲戌，復政州為龍州，劍川、嘉祥、雷鄉、建城、辰陽、羅川、盈川、泉江、枳縣並復舊縣名，通會鎮復舊鎮名。以朝奉郎、新通判建昌軍莊綽言，自大觀以後，避龍、天、萬、載等字更易州縣名不當也。
丁丑，刑部尚書、權禮部尚書胡直孺等言：「參酌皇祐詔書，將來請合祭昊天上皇、皇地祇於明堂，奉太祖、太宗以配天，庶幾禮專事簡。」從之。
己卯，金主詔曰：「新徙戍邊戶，匱於衣食，有典質其親屬奴婢者，官為贖之；戶計其口而有二三者，以官奴婢益之，使戶為四口；又，乏耕牛者，給以官牛。別委官勸督田作，戍戶及邊軍資糧不繼，糴粟於民而與賑恤；其續遷戍戶在中路者，姑止之，即其種藝，俟畢獲而行，及來春農時，以至戍所。」
庚辰，隆祐皇太后崩於行宮之西殿，年五十九。
帝自後不豫，衣不解帶者連夕。至是范宗尹等見帝於殿之後閤，帝哀慟甚久，諭宗尹等，喪禮當從厚。
辛巳，詔：「隆祐皇太后應行典禮，並比擬欽聖憲肅皇后故事，討論以聞。朕以繼體之重，當從重服。」
癸未，襄陽鎮撫使桑仲陷鄧州，殺右武大夫、淮康軍承宣使、河東招捉使、知汝州王俊。
初，仲圍鄧州急，守臣武功郎譚袞遣人詣俊求援，俊自傘蓋山引眾赴之。兗與飲燕，俊醉，兗率眾突圍出奔，遂入蜀。仲攻城陷，執俊歸襄陽，磔之。既，遂以其副都統制李橫知鄧州。
仲，高密人，嘗為黃河埽兵，以勇自負。仲雖嗜殺，然性頗孝，或盛怒欲殺人，其母戒之即止。每自稱桑仲本王官，終當以死報國，故能服其下焉。
甲申，同知樞密院事李回為攢宮總護使，刑部尚書胡直孺為橋道頓遞使，神武左軍都統制韓世忠為總管，內侍楊公弼為都監。調三衙神武輜重越州卒千二百人穿復土。故事，園陵當置五使。議者以遺誥雲權宜擇地攢殯，故第命大臣一員總護。
乙酉，輔臣拜表，請帝為隆祐服期，從之。
丙戌，以太后崩，下詔恤刑。遣官告天地、社稷、宗廟，望告諸陵。
丁亥，宣撫處置使張浚殺責授海州團練副使曲端於恭州。
端既為利、夔制置使王庶所譖，忠州防禦使、知渭州吳玠亦憾之，乃書「曲端謀反」四字於手心，因侍浚立，舉以示浚。浚素知端、庶不可並立，且方倚玠為用，恐玠不自安。庶等知之，即言：「端嘗作詩題柱，有指斥乘輿之意曰：『不向關中興事業，卻來江上泛漁舟。』此其罪也。」浚乃送端恭州獄。有武臣康隨者，在鳳翔，常以事忤端，鞭其背百，切骨憾端，浚以隨提點夔州路刑獄。端聞之，曰：「或其死矣！」呼天者數聲。端有馬名鐵象，日馳四百里，至是連呼「鐵象可惜」者數聲，乃赴逮。既至，隨命獄吏系維之，餬其口，A146之以火，端乾渴而死。士大夫莫不惜之，軍民亦皆悵恨，浚以是大失西人之心。
是春，金左副元帥宗翰，使右都監耶律伊都將燕、雲、女直二萬騎攻西遼於和勒城，調山西、河北夫饋餫，自雲中至和勒城，經沙漠三千餘里，民無一二得還。始，金人侵中原，有擄掠，無戰鬥，計其從軍之費，及回日所獲數倍。自立劉豫之後，南侵淮，西侵蜀，生還者少而得不償費，人始患之。故漠北之行，民不勝其苦。
伊都之軍和勒也，失其金牌，宗翰疑伊都與西遼暗合，遷其妻子於女直，伊都始貳。
五月，己亥，手詔禮部、太常寺，討論隆祐皇太后合行冊禮及奏告天地、宗廟等事。
初，進士黃縱，上書論隆祐皇太后頃年以誣謗廢斥，未嘗昭雪，雖復位號，然未正典禮及冊告宗廟，朝議欲因升祔廟庭，特行冊禮。帝諭大臣：「太母失位於紹聖之末，其後欽聖復之，再廢於崇甯之初；雖事出大臣，然天下不能戶曉，或得以竊議兩朝。」范宗尹曰：「太母聖德，人心所歸，自陛下推崇位號，海內莫不以為當然。前後廢斥，實出章惇、蔡京，人皆知非二聖之過。」禮部員外郎王居正以謂：「國朝追冊母后，皆由前日未極尊親之故。隆祐皇太后蚤儷宸極，雖蒙垢紹聖，退處道宮，而按元符三年五月詔書，則上皇受命欽聖憲肅皇后以復塚婦之意，亦已明甚。崇甯初，權臣擅政，悖違典禮，以卑廢尊，是太后之隆名定位，已正於元符，而不在靖康變故之日也。謂宜專用欽聖詔書及崇甯奸臣沮格之意，奏告天地宗廟，其冊禮不須討論。」議遂定。
癸卯，侍從、台諫集議隆祐皇太后諡曰昭慈獻烈後。
甲辰，帝始御正殿。
江西安撫大使朱勝非奏內侍李肖隨劉紹先出戰，功系第二等，帝曰：「恐無此理，肖安得有戰功！毋庸行出，懼貽笑四方。」張守曰：「不若但以傳宣之勞賞之。」
癸卯，帝出「大宋中興之寶」及上皇所獲元圭以示輔臣。寶，上新刻者。
中書舍人洪擬轉對，論帝王之學，中敘董仲舒、王吉之言，末以章句書藝為非帝王之事。帝曰：「人慾明道見禮，非學問不可。惟能務學，則知古今治亂成敗與夫君子小人善惡之跡，善所當為。惡所當戒，正心誠意，率由於此。」范宗尹曰：「人主欲以此為先務。」因奏仇士良告其徒之言，帝然之。
忠州防禦使、秦鳳經略使吳玠及金人烏魯、折合戰於和尚原之北，敗之。
時金主之從侄沒立，與烏魯、折合以數萬騎分兩道西侵，沒立自鳳翔，二將由階、成，約日會和尚原。玠與其弟統領官、武翼郎、閤門宣贊舍人璘，以散卒數千人駐原上，朝問隔絕，軍儲匱乏，將士家屬，往往留敵，人無固志，有謀劫玠兄弟北去者，幕客陳遠猷夜入告。玠遽召諸將，勵以忠義，歃血而誓，諸將感泣，為備益力。
是日，二將以勁騎先期而至，陳於原北，玠擊之，四戰皆捷。山谷中路狹而多石，馬不能行，敵棄馬，遂敗去。後三日，沒立自攻箭筈關，玠遣別將擊之，二軍卒不得合。又五日，敵移寨黃牛嶺，會大風雨雹，翼日引去。張浚錄其功，承制以玠為明州觀察使，璘為武德大夫、康州團練使，賜金帶，擢秦鳳路兵馬都鈐轄，節制和尚原軍馬。
丙午，江東安撫大使司奏捕虔賊李敦仁獲捷。
真、揚鎮撫使郭仲威為劉光世所執。
初，仲威聞敵退，乃以其將李懷忠知揚州，而自往真州屯駐。仲威與李成有舊，聞在九江，欲往從之。時滁濠鎮撫使劉綱，以所部屯建康之雨花臺，仲威為所扼，不得進，復還揚州，謀據淮南以通劉豫。光世知其反覆，遣前軍統制王德往捕之，宣言遊徼淮上，至維揚，仲威迎謁於摘星台，德手擒之，遂並其眾。詔斬仲威於平江市。先是仲威焚掠平江，邦人怨甚，故就誅之。
金分遣使者諸路勸農。
丁巳，詔江、淮州軍：「自今有金國南歸之人，賚到二聖密詔、文檄、蠟彈之類，未得奉行，具奏聽旨，違者重置典憲。」先是偽造者眾，故條約之。
參知政事秦檜，乞以昨任御史中丞致仕日本家奏補兄彬、男熺恩澤文字毀抹，更用建炎二年大禮恩例補兄彬文資，從之。熺，王奐孽子也。檜娶奐女弟，無子。奐妻，鄭居中女，怙貴而妨，檜在北方，出熺以為檜後，奏官之。至是其家以熺見檜，檜甚喜。
庚申，福建制置使辛企宗奏順昌盜餘勝就招。
壬戌，范宗尹等以國用不足，奏鬻通直、修武郎已下官。帝曰：「不至人議論否？」張守曰：「祖宗時嘗亦有此，第止齋郎。」李回曰：「此猶愈於科斂百姓。」帝曰：「然。大凡施設，須可行於今，可傳於後，即善耳。」宗尹乃退。其後遂止鬻承直郎已下官。
邵青受劉光世招安，太平州圍解。
初，青既薄城下，與其徒單德忠、閻在等分寨四郊，開畎河水，盡淹圩岸以斷援兵來路。調民伐木為慢道，怠緩者殺而並築之，一日之間，與城相平。賊攻具畢施，遂縱火焚樓櫓。刳孕婦，取胎以下吉凶。敵樓為砲所壞，守臣郭偉運土實之，賊不能近。偉方食於城下，青以砲擊其案，又以矢斃其侍吏，偉亦不顧。相持凡九日，偉募死士乘夜下城，因風焚其慢道；又二日，決姑溪水以灌其營。青窮蹙，會光世遣使來招安，翼日，青遂去。初，青之參議官魏曦多智，偉憚之，乃為書，以響箭射於城外。已而曦力勸青就招，青怒，殺曦。人皆謂偉用間言，青信之也。
癸亥，初，馬進既為江、淮招討使張俊所敗，而李成猶在蘄州，至是俊引兵渡江，至黃梅縣，親與成戰。成據石幢坡，憑山以木石投人，俊乃先遣遊卒進退若爭險狀以誤之。俊率眾攻險，賊徒奔潰，進為追兵所殺。成去，以餘眾降偽齊。
六月，丙寅朔，詔：「自今朔望遙拜二聖於殿上，百官於殿下行禮。」先是帝與百官並拜於庭，而中書林遹以為非宜，請用家人禮，故有是旨。
壬申，宰相范宗尹率百官奉上昭慈獻烈皇后諡冊於太廟，寶用銀塗金，冊以象簡，其文，參知政事秦檜所撰也。時太廟神主寓溫州，乃即大善寺大殿上設祖宗寓室行禮。
丁丑，詔越州申嚴門禁。時有潰兵數百直入行在越州，泊於禹跡寺，闔城震駭。論者以為言，乃命諸門增甲士守視，命官親書職位出入。軍馬自外至者，悉屯於城外。
戊寅，言者論：「朝廷暫駐江左，蓋非得已，當為攘卻恢復之圖。頃歲駐蹕揚州，有兵數十萬，可以一戰；而斥堠不明，金人奄至，卒以奔走，逾江入越，此宰相黃潛善、汪伯彥之過也。前年移蹕建康，是時兵練將勇，食足財豐，據江上不測之險，當敵人疑懼之秋，可以守矣；而舟師不設，金人未至，先已奔走，遵海而南，此呂頤浩之過也。往者不可諫，來者猶可追。陛下今歲戰守之策，安所從出？萬一事起倉猝，大臣復欲棄土地，遺人民，委府庫，脫身奔走，此豈安國家定社稷之媒乎！臣愚以謂有江海，則必資舟楫戰守之具；有險阻，則必資郡縣固守之力；有兵將，則必駕馭馴擾，不可為將帥自衛之資；有財賦，則必轉運灌輸，不可為盜賊侵據之用。伏望委任大臣，早賜措畫。」
己卯，昭慈獻烈皇后靈駕發引，帝遣尊於行宮外門，參知政事張守撰哀冊文。禮畢，易吉服還內。百僚服初喪之服，詣五雲門外奉辭，退，易常服，詣常朝殿門外立班，進名奉慰。故事，園陵用吉凶儀仗五千三十一人，至是太常請權用五百四十四人。
初，總護使李回既受命，有司猶援園陵之制，辟官分局，費用頗廣。寶文閣待制陳戩，時為給事中，上疏論列，以為異日歸祔泰陵，復用何禮？至謂會稽之山不可采，而欲取他山之石；廂禁之卒不足用，而欲調諸郡之夫；並緣為奸，誇侈如此，豈不違太后慈儉之遺訓！於是一切鐫省。
辛巳，詔文林郎、越州上虞縣丞婁宗亮赴行在，以其言宗社大計也。
宗亮之書曰：「先正有言，太祖舍其子而立弟，此天下之大公也；周王薨，章聖取宗室子育之宮中，此天下之大慮也。仁宗皇帝感悟其說，詔英宗入繼大統，文子文孫，宜君宜王，遭罹變故，不斷如帶，今有天下者，獨陛下一人而已。恭惟陛下克己憂勤，備嘗艱難，春秋鼎盛，自當則百斯男。屬者椒寢未繁，前星不耀，孤立無助，有識寒心，天其或者深為陛下追念祖宗仁心長慮之所及乎？崇寧以來，諛臣進說，推濮王子孫以為近屬，餘皆謂之同姓，致使昌陵以後，寂寞無聞，奔迸藍縷，僅同民庶。恐祀豐於昵，仰違天監，藝祖在上，莫肯顧歆，此二聖所以未有回鑾之期，強敵所以未有悔禍之意，中原所以未有息肩之時也。慾望陛下於伯字行下，遴選太祖諸孫有賢德者，視秩親王，使牧九州，以待皇嗣之生，退處籓服。更加廣選宣祖、太宗之裔材武可稱之人，升為南班以備環列。庶幾上尉在天之靈，下系人心之望。臣本書生，白首選調，垂二十年，今將告歸，不敢緘默。位卑言高，罪當萬死，惟陛下幸赦！」疏入，帝讀之，大為歎寤。
壬午，權攢昭慈獻烈皇后於會稽縣之上皇村，神圍方百步，下宮深一丈五寸，明器止用鉛錫，置都監、巡檢各一員，衛卒百人，生日忌辰，旦望節序，排辦如天章閣之儀。改寶山證慈禪院為泰寧寺，專奉香火，賜田十頃。帝事昭慈皇后，備極考愛，故園陵儀範，率用母后臨朝之比焉。
癸未，江淮招討使張俊以大軍至瑞昌縣之丁家洲。
初，俊被密旨並收李允文，恐其拒命，乃與神武后軍統制陳思恭謀之，思恭言允文兵尚眾，須以計取。會英州編管人汪若海自江東赴貶，行至撫州，允文以書招之。招討使參議官湯東野，因引若海謁俊，俊曰：「君與李節制善，盍往說之與俱來，免盛夏提師至鄂」若海曰：「與來而少保誅之，則若海為賣友。」俊曰：「以百口保之。」若海先以書與允文曰：「張少保既破李成，欲移兵指武昌。若海言君無反狀，其屬曰：『節制非朝命，且殺袁植與留四川綱運，非反而何！』 惟少保言『以百口相保』。今有三說：劉豫新立，君能引張用之眾，擒豫以取重賞，一也；或引眾西投宣撫司張樞密，既相辟，必為君白於朝，二也；信少保百口相保之言，三也。君勿恃張用之徒為強，彼見李成既破，皆已喪魄，若知朝廷怒君，必回戈相逐矣。」允文感悟，乃舉其軍東下。俊因檄若海並招新除舒蘄鎮撫使張用，時用自咸寧縣引兵趨分寧，為通泰鎮撫使岳飛所逼逐，會俊於丁家洲。俊並將二軍，遣統制王偉護允文及參謀官滕膺赴行在。
甲申，昭慈獻烈皇后神主還越州。
戊子，帝諭大臣曰：「昨令廣選藝祖之後宗子二三歲者得四五人，資相皆非歧嶷，且令歸家，俟其至皇南選之。」先是尚書右僕射范宗尹有造膝之請，帝曰：「藝祖以聖武定天下，而子孫不得享之，遭時多艱，零落可閔。朕若不取法仁宗，為天下計，何以慰在天之靈！」同知樞密院事李回曰「自昔人君，惟堯、舜能以天下與賢，惟藝祖不以大位私子，聖明獨斷，發於至誠。陛下遠慮，上合藝祖，實可昭格天命。」帝曰：「此事亦不難行，只是道理所在。朕止令於伯字行中選擇，庶昭穆順序。」秦檜曰：「須擇宗室閨門有禮法者。」帝曰：「當如此。」簽書樞密院事富直柔曰：「宮中有可付託否？」帝曰：「朕已得之。若不先擇宮嬪，則可慮之事更多。」宗尹曰：「陛下睿明，審慮如此，宗廟無疆之福。」帝所指宮嬪，蓋張婕妤、吳才人也。
初，安南賊吳忠，與其徒宋破壇、劉洞天作亂，聚眾數千人，焚上猶、南康等三縣，殺巡尉，進犯軍城，統制官張中彥、李山屢舉兵討之，不克。是日，江南提點刑獄公事蘇恪，以從事郎田如鰲權南康縣丞，令與朝奉大夫、權通判魏彥杞往招捕。未幾，破壇為彥杞所殺，如鰲尋遣兵焚賊寨，殺洞天。
壬辰，金賜昏德公、重昏侯時服各兩襲。
是夏，金左副元帥宗翰，右監軍希尹，自雲中之白水泊，右副元帥宗輔，自燕山之望國崖避暑。山西漢民賂宗翰執蓋者素之，宗翰幾死。
秋，七月，乙未朔，劉光世以枯秸生穗為瑞，奏之。帝曰：「歲豐，人不乏食，朝得賢輔佐，軍中有十萬鐵騎，乃可為瑞，此外不足信。朕在籓邸時，梁間有芝草，府官皆欲上聞，朕手自碎之，不欲生此奇怪事。」輔臣嘆服。
庚子，朝議大夫、新知澧州吳革為潼川府路轉運副使。自置宣撫司後，四川監司以敕除者始此。
詔通泰鎮撫使岳飛一軍，權留洪州彈壓盜賊，以江淮招討使張俊將班師也。遂以飛為神武右副軍統制。
壬寅，復置翰林天文局、太史局學生，太史局五十人，天文局十人。
丁未，太尉、兩浙西路安撫大使、淮南、揚、楚等州宣撫使劉光世兼海泗安撫使。時淮北之人歸附者甚眾，故命光世安輯之。
殿中侍御史章誼言：「聞邵青自太平州乘船，經由鎮江府、江陰軍，遂入平江之常熟縣，所至劫掠。劉光世以驍將銳兵而不能應時擒制，以邵青所乘皆舟楫，而光世皆平陸之兵故也。國家既憑大江以為險阻，而於舟師略不經意。今邵青小丑，光世大帥，乃敢越境深寇；使賊有大於此者，將何以禦之！臣聞古兵法，舟師有三等，其舟之大者為陳腳船，其次為戰船，其小者為傳令船。蓋置陳尚持重，故用大舟；出戰尚輕捷，故用其次；至於江海波濤之間，旗幟金鼓，難以麾召進退，故用小舟。由此觀之，凡舟之大小，皆可以為守戰之備，不必皆用大舟然後濟也。望於駐蹕之地，置一水軍，帥以名將，計亦易辦。」詔淮南宣撫措置。時青已移舟通州海門鎮，而行在未知也。
己酉，昭慈獻烈皇后虞主往溫州太廟。
乙卯，中書舍人林遹轉對，論：「金雖北去，安知不示弱以怠我師，候秋高馬肥，遣李成招集瀕淮饑民，呼吸群盜，侵軼江南，徐遣勁騎，由真、揚、福山搗虛浙右。願乘此時，聚眾積粟，蒐將閱士，以備防秋之計。今日之弊，在於舟不習戰，將不用命，財用殫匱，民食艱鮮，州縣以軍興為名而倍取無度。此乃腹心之深病，政事所當先；而盜賊、四裔，尚為病在四肢，可以漸去也。惟陛下與大臣汲汲講圖之。」
初，五湖捕魚人夏寧，聚其徒為盜，後有眾千餘，專掠人以為食，郭仲威嘗招之，不應命，至是受劉光世招安。又有仲威餘黨出沒於淮南，亦受光世招安，皆令來長蘆俟舟以濟。寧等無食，半月之間復啖萬餘人，是日，始具舟迎之。由是江北鄉村愈覺凋殘矣。
己未，昭慈獻烈皇后卒哭，命左監門衛大將軍士C200，即內中天章閣几筵前行卒哭之祭。帝不視事，百官進名奉慰。
辛酉，召江東安撫大使兼知池州呂頤浩赴行在，欲代范宗尹也。
是日，頤浩督諸將與張琪戰於饒州城外，大敗之。琪自徽州引兵犯饒州，眾號五萬。時頤浩自左蠡班師，帳下兵不滿萬，郡人大恐。頤浩遣統制官巨師古招降之，琪許受招，誘師古入其營，遂薄城下。統制官、右武大夫、宣州觀察使閻皋，頤浩愛將也，方捕盜於宜黃，走檄呼之，會皋平盜而歸，星馳以赴。頤浩召諸統兵官姚端、崔邦弼、顏孝恭、郝晸等駐軍城外，皆令聽皋節制。端軍為左，邦弼軍為右，皋將中軍，頤浩自畫陳圖授之。琪兵至近郊，前軍將張俊失利，琪恃其眾，直犯中軍，皋力戰，而端、邦弼兩軍夾擊，遂大破之，追奔三十里，殺賊甚眾。賊又別遣水軍分道自景德鎮來犯，頤浩遣統領官張慶以崔增餘眾禦之，琪遁去。是夜，其愛將姚興以所部詣巨師古降，琪遂走浮梁縣，復還徽州。
癸亥，尚書右僕射、同中書門下平章事兼知樞密院事范宗尹，充觀文殿學士、提舉臨安府沿霄宮。
宗尹既建討論濫賞之議，士大夫僥倖者爭排之。諸大將楊惟忠、劉光世、辛企宗兄弟皆嘗從童貫行軍，論者疑其亦當貶削。同知樞密院事李回，亦言宣和間任中書舍人以校正御前文籍遷官，乞削秩罷政。帝曰：「宣和政事，恐不必一一皆非。人主留意文籍，自是美事，豈可與其他濫賞同科！」參知政事秦檜曰：「 此法一行，濁流者稍加削奪，便比無過之人，誠為僥倖；清流者少掛吏議，即為辱甚大，不敢立朝，恐君子受弊。」帝顧諭宗尹，宗尹曰：「此事如回者無幾，其它亦不足惜。」遂降旨，侍從及館職兼領者罪。又詔，武臣濫賞，並免討論，令尚書省榜諭。其日，壬子也。
命既下，帝終以為濫。後二日，帝批：「朕不欲歸過君父，斂怨士夫，可日下寢罷。」宗尹堅以為可行，即日求去。翼日，遂召直龍圖閣、新知台州沈與求赴行在。又一日，輔臣進呈，帝曰：「天下事不必堅執。至如人主有過，尚許言者極論，若遽沮遏，只須人不進言，如此則於事有損。」始，宗尹之建議也，檜力贊之，至是見帝意堅，反以此擠宗尹。又五日，詔驛召呂頤浩。次日，遂召翰林學士汪藻草宗尹免制曰：「日者輕用人言，妄裁官簿，以廟堂之尊而負天下之謗，以人主之孝而暴君親之非。朕方丁寧德意而申命於朝，汝乃廢格詔書而持必於下。」宗尹入相逾一年。
始，宗尹與辛道宗兄弟往來甚密，帝不樂之，及是遽罷。於是崇，觀以來濫賞，悉免討論，但命吏部審量而已。
八月，乙丑朔，詔奉安天章閣祖宗神御於法濟院，以乘輿播越，神御猶在舟中故也。
丙寅，利州觀察使、湖東馬步軍副總管孔彥舟為蘄黃鎮撫使兼知黃州，用張俊奏也。時彥舟在鄂州，舟多糧富，俊恐其盤據要地，故奏用之。
拱衛大夫、相州防禦使、新除舒蘄鎮撫使張用，有眾五萬在瑞昌。後數日，俊親揀其軍，精銳者留之，老弱者許自便。有投曹成者，有投岳飛者，有投韓世忠者，有自去而為民者。俊既並其兵，遂以用為本軍統制。
乙亥，帝諭輔臣曰：「黨籍至今追贈未畢，卿等宜為朕留意。程頤、任伯雨、龔夬、張舜民，此四人名德尤著，宜即褒贈。」乃贈夬直龍圖閣。
丁丑，命右監門衛大將軍士芑祔昭慈獻烈皇后神主於溫州太廟哲宗室，用太常少卿蘇遲議，位在昭懷皇后之上。是日，韓肖胄題神主罷，藏虞主於西夾室。帝不視事，百官進名奉慰。故事，虞主瘞於殿後，議者以帝方巡幸，當俟還闕依故事施行，後遂為例。士芑，濮王曾孫也，留金得歸，及是甫至行在。
戊寅，同知樞密院事李回參知政事，端明殿學士、簽書樞密院事富直柔同知樞密院事。
庚辰，故追復端明殿學士、降授奉議郎蘇軾特贈資政殿學士、朝奉大夫，以其孫宣教郎、知蜀州符言復官未盡也。
辛巳，詔尚書省復置催驅三省房及催驅六曹房。
范宗尹之相也，事多留滯，比其罷相制下，省吏抱成案就宗尹書押者不可勝計，故有是命。
丁亥，參知政事秦檜守尚書右僕射、同中書門下平章事兼知樞密院事。
范宗尹既免，相位久虛。檜倡言曰：「我有二策，可以聳動天下。」或問：「何以不言？」檜曰：「今無相，不可行也。」語聞，遂有是命。
戊子，贈張舜民寶文閣直學士，程頤、任伯雨並直龍圖閣。制曰：「朕惟周衰，聖人之道不得其傳。世之學者，違道以趨利，舍己以為人，其欲聞仁義道德之說者，孰從而聽之？間有老師大儒，不事章句，不習訓傳，自得於正心誠意之妙，則曲學阿世者又從而排陷之，卒使流離顛仆，其禍於斯文甚矣。爾頤潛心大業，無待而興。方退居洛陽，子弟從之，孝弟忠信；及進侍帷幄，拂心逆旨，務引君以當道。由其內察其外，以所已為而逆所未為，則高明自得之學，可信不疑。而浮偽之徒，自知其學問文采不足表見於世，乃竊其名以自售，外示恬默，中實奔競，外示樸魯，中實奸猾，外示嚴正，中實回僻，遂使天下聞其風而疾之，是不幸焉爾。朕錫以贊書，寵以延閣，所以振耀褒顯之者，以明上之所與，在此而不在彼也。」
先是頤子端中知六安軍，為盜所殺，其孫將仕郎晟，在韓世清軍。伯雨子承務郎先由，建炎初嘗除御營使司主管機宜文字，不赴。至是詔並赴行在。
壬辰，詔：「夏國曆日自今更不頒賜。」
是日，吏部員外郎廖綱言：「古者天子必有親兵，實自將之，所以備不虞而強主威，使無太阿倒持之悔，漢北軍、唐神策之類是也。祖宗軍制尤嚴，如三衙四廂所統之兵，關防周盡。今此軍稍廢，所恃以備非常者，諸將外衛之兵而已。臣願稽舊制，選精銳十數萬人以為親兵，直自將之，居則以為衛，動則為中軍，此強幹弱支之道，最今日急務。昔段秀實嘗為唐德宗言：『譬猶猛虎，所以百獸畏者，爪牙也。爪牙廢，則孤豚、特犬皆能為敵。』正謂是也。願陛下留神毋忽。」
戊戌，刑部奏軍士黃德等殺案目，其從二人俟於岸次，刑寺欲原其死。帝曰：「強盜不分首從，此何用貸！朕居常不敢食生物，懼多殺也。此時須當殺以止殺！」富直柔曰：「物不當死，雖蚤虱可矜；其當死，雖人不可恕。」帝甚以為然。
甲辰，初，朝廷以張琪、邵青反覆為盜，命諸將毋得招安。而徽猷閣待制、知平江府胡松年言：「大將四合，連旬不能破賊。今青據通州崇明鎮沙上，寨柵之外，水淺舟不可行，泥深人不可涉。本府錢糧已費十三萬貫石，公私騷然，而賊未可睥睨。況劉光世兵將，類多西北人，一旦從事江海間，有掉眩不能飲食者，況能與賊較勝負於矢石間哉！」
先是光世奏已遣統制官王德討青，又奏青窮蹙，朝遷以為然，及松年有是言，乃令光世措置。後二日，右司諫韓璜亦奏謂：「青擁舟數千艘，而朝廷未有舟師制禦，恐轉入海道，驚動浙東。且浙西正當收成之時，青若倏來，必誤國計。又，師老費財，或金、齊侵江，藉青為用。」凡可慮者五事。疏奏，遂趣光世招降之。
辛亥，合祭天地於明堂，太祖、太宗並配。赦天下。諸州守臣更不帶節制管內軍馬，免殘破州縣耕牛稅一年。越州人得解舉人，並免將來文解一次。諸路大辟，可免奏案，緣道路未通，並聽減等決遣。唐李氏、後漢劉氏、周郭氏、柴氏子孫，並各與一班行名目。錄用元符末上書人子孫。應遇兵道棄小兒十五歲以下者，聽諸色人收養，即從其姓。諸盜許一月出首自新，前罪一切勿問。
是日，以常御殿增築地步為明堂，止設天地祖宗四位，其位版朱漆青字，長二尺有五寸，博尺有一寸，厚亦如之，用丑時一刻行事。帝親書明堂及飛白門榜。時未有蒼璧、黃琮，禮官引故事，請以木為璧，繪天地之色。帝以祀天不當計費，厚價市玉以制之。既而尺寸不及禮經，乃命有司隨宜置造。禮畢，就常御殿外宣赦書，以行宮門前地峻狹故也。
是歲，內外諸軍犒賜凡一百六萬緡，而戶部樁辦金錢帛三百五萬四千七百餘貫匹兩，皆委官根括於諸路。川、陝諸軍，則宣撫處置司就以川路助賞物帛給之。自諸軍外，宰執百官並權行住支，以貢賦未集故也。
時中書舍人兼直學士院席益草赦文，有曰：「上蒼懷悔禍之心，群策竭定傾之力。六師奏凱，九扈成功，爰舉宗祈，聿修大報。」帝以其誇大，不悅。
壬子，嗣濮王仲湜請合西、南外宗正為一司，以省官吏；事下給舍，中書舍人胡交修等言泉州乏財，不許。是時兩外宗子女婦合五百餘人，歲費錢九萬緡。
癸丑，鎮南軍節度使、開府儀同三司呂頤浩拜少保、尚書左僕射、同中書門下平章事兼知樞密院事。頤浩引故事辭所遷官，乃以特進就職。
甲寅，詔官兩浙錢氏子孫嫡長者一人，以赦書所未及故也。
丙辰，呂頤浩言：「先平內寇，然後可以禦外侮。今李成摧破，李允文革面，張用招安，李敦仁已敗，江、淮惟張琪、邵青兩寇，非久必可蕩平，惟閩中之寇不一。又，孔彥舟據鄂，馬友據潭，曹成、李宏在湘、湖、江西之間，而鄧慶、龔富剽掠南雄、英、韶諸郡，賊兵多寡不等。然閩中之寇最急，廣東之寇次之。蓋閩中去行在不遠，二廣未經殘破，若非疾速剿除，為患不細。」詔樞密院措置。
丁巳，金房鎮撫使王彥敗李忠於秦郊店，忠走降劉豫。
初，曹端既為程千秋所殺，忠自稱京西南路副總管，為端報仇，擾幹京西，漸犯金州，謀入蜀。遂申宣撫司，乞下洋州關隘照會。張浚以為憂，乃遣提舉一行事務、閤門宣贊舍人顏孝隆、稟議官、宣議郎蓋諒馳詣金州，以慰撫為名，且以黃敕除忠知商州兼永興軍路總管。孝隆至軍中，為所劫，以狀白浚，言忠實有兵二十餘萬，諒覘知，白浚乞為備。浚恐孝隆為忠所殺，委利夔路制置使王庶收接忠入關，仍散處其眾於梁、洋境內。庶檄忠令解甲給隊而入，忠去關二十里駐兵，迴翔月餘，無解甲意。一夕，殺孝隆遁去，遂攻金州，彥率後禦之。
忠沉鷙善戰，其下多河北驍果，官兵與戰，輒不利。一日，彥遣兵與忠戰於豐裡，令提舉官趙璜率統領官門章駐於山趾，為之策應，彥乘高視之。官軍少卻，彥麾璜救之，不應，官軍遂敗。彥退舍秦郊，忠遂陷諸關。彥令將士盡伏山谷間，偃旗幟，焚積聚，若將遁去；募死士得千餘人，設伏以俟其至。戰之前一日，彥度忠且入郡城，夜半，分官軍為三以遏其沖。淩晨，果大至，官軍逆戰，聲震山谷，勝負未分，俄伏騎張兩翼繞出，忠大敗，追襲至永興軍之秦嶺。會主庶遣偏將鹿晟、馮賽來援，賽由間道乘之，斬其將曹威等三人。浚錄其功，以彥為拱衛大夫、溫州觀察使。賽，初除隆德府路經略使，自盧氏從邵隆至興元府，故庶用之。孝隆，博州人，後贈果州團練使。
是秋，金左副元帥宗翰盡遷祁州居民，以其城為元帥府。民之當遷者，止許攜籠篋，其錢穀器用皆留之。
右都監耶律伊都至董城，西遼主率餘眾北遁。伊都以食盡，不克窮追而還。
時盜賊愈多，宗翰用大同尹高慶裔計，令竊盜贓一錢以上者皆死。雲中有一人拾遺錢於市，慶裔立斬之；蕭慶知平陽府，有行人拔蔥於蔬圃，亦斬之。民知均死，由是竊盜少衰而劫盜日盛。慶裔又請諸州郡置地牢，深三丈，分三隔，死囚居其下，徒流居其中，笞杖居其上，外起夾城，圜以重塹，宗翰從而行之。
宗翰患百姓南歸及四方奸細入境，慶裔請禁諸路百姓人數行李，以告伍保鄰人，次百人長、巷長，次所司保明以申州府，方給番、漢公據以行；市肆驗之以鬻飲食，客舍驗之以安行李，至則繳之於官，回則易之以還。在路，日限一舍，違限若不告而出者，決沙袋二百，仍不許全家出及告出而轉之它處。於是人行不以緩急，動彌旬日，始得就道。又所費不貲，小商細民，坐閭里莫能出入，道路寂然，幾無人跡矣。
河東南路兵馬都總管蕭慶招降太行紅巾首領齊實、武淵、賈敢等，送於宗翰，盡殺之於獄。

