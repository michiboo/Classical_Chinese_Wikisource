
春，正月，戊子朔，帝在建康。尚書左僕射趙鼎率百官遙拜淵聖皇帝於南宮門外，退，詣常御殿門，進名奉慰，以帝在諒闇故也。
金主朝太皇太后於明德宮。
頒行女直小字。
封大司空完顏昱為王。
辛卯，金宣議郎、總管府議事官楊克弼、迪功郎楊憑，獻書於左副元帥魯王昌、右副元帥沈王宗弼，論和議三策：「上策，還宋梓宮，歸親族，以全宋之地，責其歲貢而封之；中策，守兩河，還梓宮，下策，以議和款兵，邀歲幣，出其不意，舉兵攻之，僥倖一旦之勝。」又言：「今宋使以梓宮為請，萬一不許，大軍縞素遮道。當此之時，曲在大金而不在宋。」昌後頗用其言。
戊戌，詔復幸浙西，以二月七日起發。帝因諭趙鼎曰：「建康諸官司及百官廨舍，皆令照管，它時復來，倖免更營造，以傷民力。」鼎等奏已令建康府拘收，且言若金人遂以大河之南來歸，當駐蹕建康以俟經營。
己亥，偽齊武顯大夫、知壽州宋超，率軍民來歸，閤門宣贊舍人、知壽春府孫暉以聞，帝曰：「此事於朝廷無毫髮之益，但如人子來歸，為父者豈可卻而不受！然已遣使人與金議事，可下沿淮，不得擅遣人過淮招納，引惹事端。」乃命淮西帥臣劉錡入朝處超等，俟畢復還合肥。
是日，金知蔡州劉永壽殺烏嚕貝勒，率城中遺民來降。
永壽為淮西安撫使，烏嚕副之，永壽以小隙劾其罪，金人移烏嚕同知德州。未幾，忽報烏嚕以女直兵三千來蔡者，提轄白安時請永壽南歸，永壽不從，曰：「朝廷若賜我死，當死之。」安時恐其謀泄，即拘永壽，勒兵以待之。烏嚕引眾入城，不為備，安時乘勢盡殺之，遂驅城中軍民來歸。湖北、京西宣撫使岳飛，遣統制官張憲等往納之。
乙巳，趙鼎言：「士大夫多謂中原有可復之勢，宜便進兵，恐它時不免議論，謂朝廷失此機會，請召諸大將問計。」帝曰：「不須恤此。今日梓宮、太后、淵聖皇帝畢未還，不和則無可還之理。」參知政事陳與義曰：「用兵須殺人。若因和議得遂我所欲，豈不賢於用兵？萬一和議無可成之望，則用兵所不免。」帝以為然。
丙午，寶文閣待制、知鎮江府曾開試尚書禮部侍郎。
戊申，尚書兵部侍郎兼直學士院兼侍講胡世將為樞密直學士、四川安撫制置使，兼知成都府。
帝聞席益已去，因問刑部尚書胡交修：「孰可守蜀者？」交修曰：「臣從子世將可用。」遂有是除。時趙鼎亦不欲世將居中故也。
自重兵聚關外以守蜀，而餉道險阻，漕舟出嘉陵江，春夏漲而多覆，秋冬涸而多膠。紹興初，創行陸運，調成都、潼川、利州三路夫十二萬，縣官部送，激賞爭先，倍道而馳，晝夜不息，十斃三四。至是交修言：「養兵，所以保蜀也；民不堪命，則腹心先潰，尚何保蜀之雲！臣愚欲三月以後，九月以前，第存守關正兵，餘悉就糧它州。如此則給守關者水運有餘，分戍者陸運可免。」帝乃命學士院述交修意，詔宣撫副使吳玠行之。
乙卯，金改燕京樞密院為行台尚書省，以三司使杜充簽書樞密院事，劉筈並簽書省事。時左副元帥魯王昌、右副元帥沈王宗弼皆在軍中，監軍杲屯長安，右副監薩巴屯鳳翔，以新取河南、陝州故也。
二月，丁巳朔，尚書兵部侍郎王庶試兵部尚書。
庶自荊南入對，奏曰：「今十年而恢復之功未立，臣請言其失，蓋在偏聽，在欲速，在輕爵賞，是非邪正混淆。誠能有功則賞，有罪則罰，其誰不服！苟委其權於大臣而非其人，則未有不身受其欺而國罹其禍者。昔漢光武以兵取天下，不以不急奪其費。不知兵者，不可使輕言兵。」它日，又見，口陳手畫秦、蜀利害。帝大喜之，即日遷尚書。
戊午，開州團練使、知廬州、主管淮西安撫司公事劉錡對於內殿，錡言淮北兵歸正者不絕，今歲合肥度可得四五萬眾。翼日，上謂趙鼎等曰：「朕每慮江上諸將控扼之勢未備，若上流有警，岳飛不可下，則江、淮數百里邊面空虛，得錡一軍，遂可補此闕矣。」
壬戌，湖北、京西宣撫使岳飛請增兵，帝曰：「上流地分誠闊遠，寧與減地分，不可添兵。今日諸將之兵，已患難於分合。末大必折，尾大不掉，古人所戒。今之事勢雖未至此，然與其添與大將，不若別置數項軍馬，庶幾緩急之際易為分合也。」
是日，六宮先發。帝召淮西宣撫使張俊至宮中，從容與論邊事，俊曰：「臣當與岳飛、楊沂中大合軍勢，期於破敵以報國家。」帝諭之曰：「卿能如此，甚副朕意。然此乃卿之所識，朕更有一二事戒卿；朕來日東去，慎無與民爭利，勿興土木之工。」俊悚息承命。俊見地無磚面，再三歎息，帝曰：「艱難之際，一切從儉，庶幾少紓民力。朕為人主，雖以金玉為飾，亦無不可；若如此，非特一時士大夫之論不以為然，後世以朕為何如主也！」
全主如約羅春水。
癸亥，帝發建康府，殿前都虞候楊沂中，主管侍衛步軍兼權馬軍司公事解潛，以其軍從。是日，次東陽鎮。
甲子，帝次下蜀鎮。殿中侍御史張絢請車駕所過州縣量免租稅，帝曰：「自古人主所過，皆有蠲復，當議使實惠及人也。」絢又疏決，帝曰：「此事則不須。父老望幸之意，不可不有以慰之；若罪人有罪，無可恤也。」
乙丑，帝次鎮江府。
是日，金主幸天開殿。
丙寅，徽猷閣待制、提舉江州太平觀胡安國充寶文閣直學士，賜銀帛三百匹兩。
安國以衰老乞致仕，帝將許之，乃詔以安國解釋《春秋》成書。進職加賜。翼日，詔安國進一官，致仕，命未下而安國卒矣。
安國風度凝遠，言必有數，動必有法，燕居獨處，未嘗有怠慢，而與人談論，氣怡詞簡，若中無所有。性本剛急，晚更沖澹。在官不登六載，雖數以罪去，其愛君之心，遠而逾篤。
戊辰，帝次呂城鎮。己巳，帝次常州。庚午，帝次無錫縣。辛未，帝次平江。甲戌，帝次吳江縣。丙子，帝次崇德縣。丁丑，帝次臨平鎮。戊寅，帝至臨安府。
戶部尚書、權知建康府章誼充端明殿學士、江南東路安撫大使兼知建康府，兼行宮留守司公事。
甲申，中書舍人李彌遜試尚書戶部侍郎。
是月，金以拉林水、混同江護邏地與民耕牧。
三月，丙戌朔，廣西經略司奏：「得安南都護府諜，當道郡王薨謝，今有遺進表章及綱運。」詔使人免到闕，就使直龍圖閣、本路轉運副使朱芾充弔祭使，賜絹布各五百匹，羊五十口，面五十碩，酒五十瓶，仍以敕書諭其嗣子天祚。
安南與廣西諸司通問訊，其王不列銜而列將佐數人，有稱中書侍郎同判都護府者，印文曰：「南越國印」。
乙丑，濟州防禦使、知南外宗正事仲儡嗣濮王。
庚寅，禮部尚書劉大中參知政事，兵部尚書王庶充樞密副使。
金以禁苑隙地分給百姓。
辛卯，故靜海軍節度使、特進、檢校太尉兼御史大夫、安南都護、上柱國、交趾郡王李陽煥，贈開府儀同三司，追封南平王。
壬辰，樞密使秦檜守尚書右僕射、同中書門下平章事，兼樞密使。
前一日，趙鼎留身奏事，帝曰：「堂中必無異議者。」又曰：「秦檜久在樞密，得無怨望否？」鼎曰：「檜大臣，必不爾。然用之在陛下爾，況自有闕。」是夕，鎖院制下，朝士皆相賀，惟吏部侍郎晏敦復退而有憂色。
己亥，制授故南平王李陽煥嗣子天祚靜海軍節度使、安南都護，封交趾郡王，其階、勳及檢校官、憲銜、食邑、功號，皆如陽煥初封故事。
辛丑，太常少卿蘇符言：「景靈宮神御見在溫州，將來四孟朝獻，請比附國朝諒陰故事，行在設位，分命大臣行禮。」從之。
壬寅，詔：「故相韓忠彥，配饗徽宗皇帝廟庭。」
甲辰，徽猷閣待制、兩浙都轉運使向子諲試尚書戶部侍郎。
丁未，詔：「江、浙州縣，回蹕所嘗過者，民間欠紹興六年歲終稅賦皆除之。」
戊申，左正言李誼言：「金人入居汴都，西北之民，感恩戴舊，繈負而歸，相屬於路，此殆天所以興吾宋也。臣願於淮南、荊、襄僑建西北諸州郡，分處歸正之民，給以閒田，貸以牛具，使各遂其耕種之業；而又親戚故舊同為一所，相愛相恤，不異於閭里。將見中原之人，同心效順，敵人之謀，當不攻而自屈矣。 」詔諸路宣撫司依累得旨措置。
金以韓昉為翰林學士。
夏，四月，己未，太常少卿蘇符言：「徽宗皇帝，顯肅皇后，至今未聞諱日，請權於聞哀日，以祖宗忌辰禮例建置道場行香。」從之。
壬戌，命樞密副使王庶暫往沿江及淮南等處措置邊防。詔曰：「朕臨遣樞臣，協濟軍務，按行營壘，周視山川，乘斯閒暇之時，經畫久長之利。凡爾監司、群帥、郡縣之官，各盡乃心，以康庶事，儻或馳慢失職，已令王庶密具以聞。」先是御史中丞常同言：「今去淮益遠，邊民多不自安，宜遣重臣出按兩淮荒田，縱民耕之，勿收租稅，數年之後，百姓足而國用足矣。」至是帝命庶行視東關，且調諸路兵預為防秋計，並以同奏付庶行之。
時保成軍節度使、殿前都虞候楊沂中，怒其統制吳錫，收系之獄。戶部侍郎向子諲力言於庶，謂錫可用，庶奏釋之，使統兵屯淮西。
丙寅，王庶辭，帝戒以張浚待諸將多用術數，且狎昵，自取輕侮，呂祉以傲肆自大取敗，皆可為戒。帝因論：「王伯之道，不可兼行，當以三王為法。今之諸將，不能恢復疆宇，它日朕須親行，不殺一人，庶幾天下可定。」庶奏以大理少卿周聿、尚書金部員外郎晁謙之，並主管機宜文字，軍器監丞李若虛、樞密院計議官方滋、左承奉郎、通判臨安府朱敦儒，並為樞密行府諮議參軍。謙之，任城人也。
自酈瓊叛，張俊擅棄盱眙而歸，諸將稍肆。庶素有威嚴，臨發，勞師於都教場，軍容嚴整。庶便服坐壇上，自楊沂中而下，悉以戎服，步由轅門，庭趨受命，拜賜而出，莫敢仰視。
丁卯，金以靜江節度使盧彥倫行少府監兼都水使者，充提點京城大內所。命其營建宮室，止從儉素。
己巳，尚書刑部侍郎曾開試禮部侍郎。
壬申，秘書少監兼崇政殿說書尹焞留身求去。
時已詔焞免兼史事，帝曰：「待與卿在京宮觀。」焞力辭，且云：「士人若不理會進退，安用所學！」翼日，上以諭輔臣。參知政事劉大中曰：「焞所學淵源，足為後進矜式。班列中若得老成人為之領袖，亦是朝廷氣象。」乃以焞直徽猷閣、主管萬壽觀，留侍經筵。
癸酉，徽猷閣待制、新知承州胡寅試尚書禮部侍郎。
辛巳，太常少卿蘇符言：「今歲當行祫享，而在諒闇內，請用熙寧故事，移就來年孟冬。」從之。
壬午，金主朝享於天元殿，立費摩氏為貴妃。
是月，徽猷閣直學士王倫，見金左副元帥魯王昌於祁州。
時韓世忠、岳飛、吳玠軍各遣間招誘中原民，金得其蠟彈旗榜，出以語倫曰：「議和之使繼來，而暗遣奸諜如此，何故？」倫言：「所議靖民，乃主上之意。邊臣見久而無成，或乘時希尺寸為己勞，則不可保，主上決不之知。若上國孚其誠意，確許之平，則朝廷一言戒之，誰敢爾者！」諸帥相視無語。
五月，乙未，秘閣修撰、知建州魏矼權尚書吏部侍郎。
初，金制，以遼、宋取士之法不同，命南北之士各以素所習之業應試，號為南北選。己亥，金主詔南北選各以經義、詞賦兩科取士。
壬寅，集英殿修撰、提舉亳州崇道觀張燾試尚書兵部侍郎。
丁未，命吏部員外郎范同假太常少卿，接伴金國人使；武功大夫、高州刺史、帶禦器械劉光遠假吉州團練使，副之。
先是徽猷閣直學士王倫既見魯王昌，昌遣使偕倫至京師。倫見金主，首謝廢豫，然後致帝旨議和。時昌及太師宗磐密議許和，至是遭倫還，且命太原少尹烏陵阿思謀、太常少卿石慶充來議事。思謀為宣和時通好海上所遣之人，今再遣來，示有許和意。
樞密副使王庶條上淮南耕種等事，帝曰：「淮南利源甚博，平時一路上供內藏絹九十餘萬，其它可知。」
辛亥，改命徽猷閣直學士王倫充館伴使。
初，命權吏部侍郎魏矼館伴，右武大夫榮州防禦使。知閤門事藍公佐假慶遠軍承宣使副之。矼言：「頃任御史，嘗論和議之非，今難以專對。」秦檜召矼至都堂，問其所以不主和議之意。矼具陳敵情難保，檜謂之曰：「公以智料敵，檜以誠待敵。」石工曰：「相公固以誠待敵，第恐敵人不以誠侍相公耳。」檜不能屈，乃改命焉。既而倫又辭，遂命給事中吳表臣往來館中議事。
癸丑，召利州觀察使、知鼎州馬擴赴行在。金使烏陵阿思謀初入境，數問擴所在，王倫奏：「思謀乃海上結約之人，與擴相熟，宜召赴行在，恐須使令。」故有是命。
六月，乙卯朔，禮部貢院奏試博學宏詞合格，中等，左迪功郎、鄂州武昌縣尉詹叔義，右迪功郎、前建康府司法參軍陳岩肖；下等，左迪功郎、饒州鄱陽縣東尉王大方。詔叔義、大方並與堂除，仍減年磨勘，岩肖賜同進士出身。
戊午，金主至自天開殿。
壬戌，宗正少卿張九成權尚書禮部侍郎。
衍聖公孔玠避亂寓衢州，詔即賜田五頃。
戊辰，接伴官范同言金使已至常州，帝愀然曰：「太后春秋已高，朕朝夕思念，欲早相見，故不憚屈己以冀和議之成。然有備無患，縱使和議已成，亦不可弛兵備。」參知政事劉大中曰：「和與戰守自不相妨，若專事和而忘戰守，則墮敵計中耳。」
樞密副使王庶時在合肥，上疏曰：「臣聞無故請和者，謀也。究觀金國，侵軼已逾一紀，前此乘戰勝之勢以至江、淮，而我未嘗有一日之捷。逮至紹興甲寅冬，蕃部深入，駐兵淮南，陛下親征，至使奔逸而去。又丙辰冬，敵人傾國南侵，陛下再統六師，至於江、淮之間，皇威大振，蕃部皆有所卻，於是遺使告我以徽宗皇帝、顯肅皇后訃音。彼若果敦鄰好，則所報訃音，不應在累年之後；必因畏長驅而往，故以此謀沮師。陛下天資聖孝，哀毀之中，即遣使往以求梓宮，往返之間，一年半矣，尚未聞梓宮之至，固已落彼之計。又聞去年金國以欺詐廢豫，偽庭用事之人，奔散四走，莫能自保，百姓上下，日望我兵之至。諸帥之在中都者，如居積薪之上而火未然，勢之傾危，未有易於此者。若我一搖足，則中原非彼所有，所以陰謀秘計，不得不遣使也。也違之間，可不深思而熟計之！臣中夜以思，使人之來，其甘言啖我，不過出於二策：一則以淮為界，一則以河為界。以淮為界，乃我今日所有之地，而淮之外亦有見今州縣所治，如泗州、漣水軍是也，既為我有，安用以和為請。若以河為界，則東西四千里，兵火之餘，白骨未斂，幾無人跡，彼若誠實與我，既得其故地，非若偽豫之不恤，尚當十年無征役，以蘇其凋瘵。財賦既無所從出，所責歲賂無慮數百萬，若欲重斂諸路，困弊已極，安可取以充溪壑之欲！利害曉然，而不先為之慮，則三十萬兵宿於無用之地，假以歲月，是彼不必征伐，而我數年之間，終於自斃。彼之為計可謂盡善，而我之為國未有若斯之疏也。臣願陛下先與在廷之臣，立為一定之論，若以淮為界，其所請之賂必少，以河為界，其所請之賂必多。或多或少，未系國之利害，以凋弊之極為言。彼若以生靈為念，當告之以河南之地，偽豫暴斂之甚，必使之蘇息，然後可漸責稅賦，其歲賂須五年之後方能津遣。若或見從，則彼之和議，方見誠實。如或不然，則彼以計困我，既使我不敢用兵，而又於因窮之際重取歲賂，是彼無所施為而坐收成功，其為謀深矣。」疏入，不報。
直秘閣、奉迎梓宮副使高公繪先歸至臨安。
壬申，帝特御射殿，引見禮部合格舉人黃公度已下，遂以南省及四川類試合格舉人黃貢等共三百九十五人參定為五等，賜及第、出身、同出身，奏名林格以下，出身至助教。
癸酉，樞密副使王庶自淮西還行在。
先是庶將還朝，未至，復上疏言：「宴安鳩毒，古人戒之。國家不靖，疆場患生，敵人變詐百出，自渝海上之盟。至於今日，其欺我者何所不至，陛下所自知也，豈待臣言！夫商之高宗，三年不言。其在諒闇，言猶不出，其可以見外國之使乎！先帝北征而不復，天地鬼神，為之憤怒，能言之類，孰不痛心！陛下抱負無窮之悲，將見不共戴天之仇，其將何以為心，又何以為容，亦何以為說？願陛下以宗社之重，宜自兢畏，思高宗不言之意，無見異域之臣，止令趙鼎而下熟與計事，足以彰陛下孝思之誠，而與國體為宜。」又言：「金使入境，經過州郡，傲慢自尊，略無平日禮數，接伴使欲一見而不可得。官司供帳，至打造金戔，輕侮肆志，略無忌憚。臣聞自古謀人之國者，必有一定之論，越之取吳，在驕其志而已，秦之取六國，在散其從而已，其間雖或出或入，而一定之論未嘗易也。金人所以謀人之國者，曰和而已。觀其既以是謀契丹，又以是謀中國。方突騎赴闕，初以和議為辭，暨大兵圍城，又以和議為辭。二聖播遷，中原板蕩，十餘年間，衣冠之俗，蹂踐幾遍，血人於牙，吞噬靡厭，而和議未之或廢也。今王倫迎奉梓宮爾，而受金人和議以歸，且與其使俱來，此其可信不可信乎？劉豫雖然僭竊，正名號者七八年，一旦見逐。金人慮中原百姓或有反側，陝西叛將或生顧望，吾一日出師必有應者，以此設為講和之說，仍遣使焉，所以款我，昭然無疑矣。臣蒙陛下親擢，備位本兵，國之大事，不敢隱默，故重為陛下陳其三策：上策，莫如拘其使者，彼怒必加兵，我則應之，所謂善戰者致人而不致於人是也。金之強大自居，一旦或拘其使，出其意表，氣先奪矣，其敗可立而待。其次，願陛下念不共戴天之仇，堅謝使人，勿與相見，一切使指令對大臣商議，然後徐觀所向，隨事酬應。最其次，姑示怯弱，待在厚禮，俟其出界，精兵躡之，所謂掩其不備，破之必矣。臣頃與邊將大臣議論，皆雲若失今日機會，它日勞師費財，決無補於事功，至有雲今年不用兵乞納節致仕者。觀此，則人情思奮，皆願為陛下一戰，望陛下英斷而力行之。」
乙亥，起復武信軍承宣使、行營中護軍統制軍馬張宗顏知廬州、主管淮南西路安撫司公事，右武大夫、開州團練使、知廬州兼淮西制置副使劉錡以所部屯鎮江府。
初，王庶自淮上歸，命宗顏以所部七千人也廬州，命中護軍統制官臣師古以三千人屯太平州，又分京東、淮東宣撫處置使韓世忠二軍屯天長及泗州，使緩急互為聲援。徙錡屯鎮江，為江左根本。
時朝廷以諸將權重，欲撫循偏裨以分其勢，張俊覺之，謂行府錢糧官、右通直郎、新監行在榷貨務劉時曰：「君為我言於子尚：易置偏裨，似未宜遽；先處己可也，不知身在朝廷之上能幾日。」庶聞之曰：「為我言於張十：不論安與未安，但一日行一日事耳。」俊不悅。
丙子，帝諭大臣曰：「昨日王倫對云：『金使烏陵阿思謀說，國書中須是再三言武元帝海上通好事，庶得國中感動。』朕因記當時如尼瑪哈輩不肯交燕、雲，皆欲用兵。惟阿古達以謂『我與大宋海上信誓已定，不可失約，待我死後由汝輩』，卒如約。阿古達乃所謂武元者也。以此知創業之人，設心處慮，必有過人者。」
初，行朝聞思謀之來，物議大訩，群臣登對，率以不可深信為言。帝意堅甚，往往峻拒之，或至於震怒。趙鼎因請間密啟於帝曰：「陛下與金人有不共戴天之仇，今乃屈體請和，誠非美事。然陛下不憚為之者，凡以為梓宮及母、兄耳。群臣憤懣之辭，出於愛君，非有它意，不必以為深罪。陛下宜好謂之曰：『講和誠非美事，以梓宮及母、兄之故，不得已為之。議者不過以敵人不可深信，苟得梓宮及母、兄，今日還闕，明日渝盟，所得多矣，意不在講和也。』群臣以陛下孝誠如此，必能相亮。」帝以為然，群議遂息。
詔：「今後除六曹尚書未應資格人，依元祐例帶權字，俸賜如正侍郎，滿二年取旨。」
丁丑，金使福州管內觀察使、太原府少尹、河東北路制置都總管烏陵阿思謀、太常少卿、騎都尉石慶充入見。
思謀初至行在，帝命與宰執議事於都堂，思謀難之，欲宰相就館中計議，趙鼎持不可。思謀不得已，始詣都堂，然猶欲以客禮見輔臣，鼎抑之如見從官之禮。鼎步驟雍容，思謀一見，服其有宰相體。鼎問思謀所以來之意，曰：「王倫懇之。」問：「所議云何？」云：「有好公事商議。」鼎曰：「道君皇帝諱日尚不得聞，有何好公事？」又問：「地界何如？」曰：「地不可求，聽大金所與。」時執政聚聽，惟王庶不顧。鼎因與思謀議定出國書之儀，思謀氣稍奪。
將對，鼎奏曰：「金使入見，恐語及梓宮事，望少抑聖情，不須哀慟。」帝問何故，鼎曰：「使人之來，非為弔祭，恐不須如此。」及見，鼎與諸大臣洎管軍楊沂中、解潛皆立侍殿上，閤門引思謀等升殿。帝遣王倫傳旨，諭曰：「上皇梓宮，荷上國照管。」又問：「太后及淵聖聖體安否？」因哽咽，舉袖拭淚，左右皆飲泣。思謀曰：「三十年舊人，無以上報，但望和議早成。」帝又諭曰：「記舊人，必能記上皇，切望留意。」思謀退，遣倫就驛燕之。
翰林學士兼侍讀兼資善堂翊善朱震疾亟，上奏乞致仕，且薦尹焞代為翊善。夜，震卒，年六十七。中夕奏至，帝達旦不寐。戊寅，輔臣奏事，帝慘然曰：「楊時既物故，胡安國與震又亡，同學之人，今無存者，朕痛惜之！」趙鼎曰：「尹焞學問淵源，可以繼震。」帝指奏牘曰：「震亦薦焞代資善之職，但焞微聵，恐教兒童費力，俟國公稍長則用之。」乃詔國公往奠，賜其家銀、帛二百匹、兩，例外官子孫一人，又命戶部侍郎向子諲治其喪事。
癸未，給事中兼侍講吳表臣試尚書兵部侍郎。
是夏，金左監軍完顏杲自長安歸去中。
元帥府下令：「諸公私債負無可償者，沒身及妻女為奴婢以償之。」先是諸帥回易貸緡，遍於諸路，歲久不能償；會改元詔下，凡債負皆釋去。諸帥怒，故違赦；復下此令。百姓怨憤，往往殺債主，嘯聚山谷焉。
秋，七月，乙酉朔，詔徽猷閣直學士、提舉萬壽觀王倫假端明殿學士，為奉迎梓宮使；大理寺丞陳括為尚書金部員外郎，假徽猷閣待制，副之。
殿中侍御史張戒復上疏，請外則姑示通和之名，內則不忘決戰之意，而實則嚴兵據險以守。又曰：「自古能守而能和者有矣，未有不能戰、不能守而能和者也。使真宗無達蘭之捷，仁宗非慶曆之盛，雖有百曹利用，百富弼，豈能和哉！」又曰：「苟不能戰，不能守，區區信誓，豈足恃也！」
詔以司馬光族曾孫亻及為右承務郎，嗣光後。
戊子，樞密副使王庶留身言：「臣前日在都堂，與趙鼎等同見金使再詢，訪得烏陵阿思謀在宣、政間嘗來東京，金人任以腹心，二聖北狩，盡出此人。今日天其或者遣使送死，雖齏醢之，不足以快陛下無窮之冤。今陛下反加禮意，大臣溫顏承順，臣於是日心酸氣噎，如醉如癡，口未嘗交一談，目未嘗少覘其面。君辱臣死，臣之不死，豈有所愛惜也！臣又竊聽其說，詭秘譎詐，無一可信。問其來則曰王倫懇之，論其事則曰地不可求。且金人不遣使已數年矣，王倫何者能邀其來乎？『地不可求，聽我與汝』，若無金主之意，思謀敢擅出此語乎？臣曉夜尋繹此語，彼必以用兵之久，人馬消耗，又老師宿將，死亡略盡，敵人互有觀望，故設此策以休我兵，俟稍平定，必尋干戈。今欲苟且目前以從其請，後來禍患，有不可勝言者！設如金人未有動作，損陛下威武，離天下人心，蠹耗財賦，怠惰兵將，歲月易失，凶豐不常，所壞者國家之事力，所憂者陛下之宗祏。臣下無所不可，今走道路、號奉使者，朝在泥塗，暮升侍從；居廟堂、任經綸者，竊弄威柄，專任私昵，豈止可為流涕、慟哭而已哉！臣忠憤所激，肆口所言，冒瀆天聽，請賜誅責，臣不勝願幸。」
己丑，故貴州刺史狄流，特贈貴州防禦使，官其家五人。流，青孫也，靖康間為並、代、雲中等路廉訪使，太原之破，死焉。其家訴於朝，乃有是命。
王倫言兵部侍郎司馬朴，見在軍前，守節不屈，請優恤其家以為忠義之勸，許之。偽豫之廢也，金人慾以樸為汴京行台尚書右丞，樸力辭而免，金人重其節。
右正言李誼試右諫議大夫。
辛卯，金左副元帥昌朝於京師，議以廢齊舊地與宋，金主命群臣議。會東京留守宗雋入朝，議與昌合，太傅宗乾等爭之不能得。宗雋曰：「我以地與宋，宋必德我。」宗憲折之曰：「我俘宋人父兄，怨非一日。若復資以土地，是助仇也，何德之有！勿與便。」宗憲，宗幹之弟也。昌之弟勖亦以為不可，既退，昌責勖曰：「它人尚有從我者，汝乃異議乎？」勖曰：「苟利國家，豈敢私耶！」時太師宗磐位在宗幹上，昌及宗雋附之，竟定議，以地與宋。
丁酉，金使烏陵阿思謀以北還入辭。帝每及梓宮必掩泣，群臣莫不感動。
王倫偕金使行，趙鼎告以「上登極既久，四見上帝，君臣之分已定，豈可更議！」倫問議割地遠近，鼎答以大河為界，乃淵聖舊約，非出今日，宜以舊河為大河，若近者新河，即清河，非大河也。倫受之而去。
金安春河溢，壞廬舍，民多溺死。
壬寅，金左丞相希尹罷。
丁未，右武大夫、開州團練使劉錡充樞密院都統制，依舊鎮江府駐答刂。
辛亥，詔：「殿前司選鋒軍統制吳錫還行在，令本司別遣一軍往廬州，權聽帥臣張宗顏節制。」
先是宗顏請令錫更戍，帝曰：「錫有膽勇心計，然不可獨用，可趣歸，令楊沂中別遣軍代之。」趙鼎曰：「沂中已嘗有此請矣。」鼎等退而語，咸服帝知人。
近制，三衙管軍更日內宿，至是殿前都虞候楊沂中已免直，惟權馬軍司公事解潛與殿步二司統制官互輪。潛又言今來無事，請依東京舊例。乃詔潛權免，只分輪統制官。癸丑，右諫議大夫李誼引晉、唐故事奏言：「今萬騎時巡，宮闕非曩之壯大，禁衛非曩之眾多，內外之患，可備非一；而管軍夜居於外，是潛等之寢則安，為社稷之慮則未安也。宜令沂中與潛依舊輪宿。」從之。尋命帶禦器械韓世良權主管侍衛步軍司公事。
是月，四川制置使胡世將至遂寧府，遂會川陝宣撫副使吳玠於利州。
時軍闕見糧，玠頗以家財給之。玠行至大安軍，婦人、小兒千百饑餓者，擁馬首而噪，玠大怒曰：「吾當先斬勾光祖，然後自劾以諭汝輩。」光祖時以直秘閣為利州路轉運副使故也。異時宣撫副使皆文臣，而玠起行伍，不十年為大帥，故不肯相下。及是世將開懷與語，玠歡甚，語人曰：「宿見胡公開懷曉事，使我憂懣豁然。」世將行之明日，玠乃械諸路漕司吏斬於市。先是水運溯江千餘里，半年始達，陸運則率以七十五斗而致一斛，世將與玠反復共論，玠曉然知利害所在。世將又以恩義開諭，且貸閬州守將孫渥回易米數萬石給之，諸路漕臣相繼集利州，各有所餉饋，軍賴以給。乃復前大帥席益轉般摺運之法，糧儲稍充，公私便之。
八月，甲寅朔，金頒行宮制。
戊午，詔曰：「日者復遣使人報聘鄰國，申問諱日，期還梓宮。尚虞疆埸之臣，未諭朝廷之意，遂馳邊備以疑眾心，忽於遠圖，安於無事，所以遏奔沖、為守備者，或至闕略，練甲兵、訓士卒者，因廢講求，保圉乏善後之謀，臨敵無決勝之策。方秋多警，實軫予衷。爾其嚴飭屬城，明告都部曲，臨事必戒，無忘捍禦之方，持志愈堅，更念久長之計，以永無窮之聞，以成不拔之基。凡爾有官，咸體朕意。」
癸亥，回鶻貢於金。
己卯，金以京師為上京，府曰會寧，舊上京為北京。
癸未，權禮部侍郎兼侍講張九成兼權刑部侍郎。
九月，甲申朔，金以完顏奭為會甯牧，封鄧王。乙未，金主詔：「百官誥命，女直、契丹、漢人各用本字，渤海同漢人。」
丁酉，金改燕京樞密院為行台尚書省。
戊戌，金主朝明德宮。
辛丑，溫州州學教授葉琳，上書請興太學，其說以為：「今駐蹕東南，百司備具，何獨於太學而遲之？且養士五百人，不過費一觀察使之月俸。」又言：「漢光武起於河朔，五年而興太學，晉元興於江左，一年而興太學，皆未嘗以恢復為辭，以饋餉為解。誠以國家之大體在此，雖甚倥傯，不可緩也。」事下禮部。既而右諫議大夫李誼言：「今若盡如元豐養士之數，則軍食方急，固所未暇；若止以十分之一二為率，則規模稍弱，又非天子建學之體。況宗廟、社稷俱未營建，而遽議三雍之事，豈不失先後之序！望俟回蹕汴京，或定都它所，然後推行。」從之。
甲辰，金以完顏奕為平章政事。
丁未，尚書左僕射、同中書門下平章事、監修國史趙鼎遷特進，以《哲宗實靈》成書也。中書舍人兼直學士院呂本中草制，有曰：「謂合晉、楚之成，不若尊王而賤霸；謂散牛、李之黨，未知明是而去非。惟爾一心，與予同德。」右僕射秦檜深恨之。
是秋，金人徙知許州李成知翼州，徙知拱州酈瓊知博州，悉起京畿、陝右在官金銀錢谷，轉易北去，蓋將有割地之意也。
劉豫之未廢也，偽麟府路經略折可求因事至雲中，左監軍完顏杲密諭以廢豫立可求之意。及是副元帥魯王昌有割地南歸之議，完顏杲恐可求失望生變，因其來見，置酒鳩之。可求歸，卒於路。

