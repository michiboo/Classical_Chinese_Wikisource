
秋，七月，甲辰，伊、洛溢、河決元城，知大名府王拱辰言：「河水暴至，數十萬眾號叫求救，而錢穀稟轉運，常平歸提舉，軍器工匠隸提刑，埽岸物料兵卒即屬都水，鹽運司在遠，無一得專，倉卒何以濟民！望許不拘常制。」詔：「事幹機速，奏覆牒稟所屬不及者，如所請。」
丙午，遣使賑恤，賜溺死者家錢。
遼主如黑嶺。
甲寅，王安禮罷。先是侍御史張汝賢彈奏王珪與安禮陳乞子侄差遣，以為引用都省批狀，例外起例，實害大政。帝以有條許用例奏鈔，汝賢章格不下。安禮聞之，面奏乞治汝賢罪，帝令分析。汝賢奏安禮不能修身治家，且言在湖、潤與倡女共政。帝以其章付三省，謂安禮曰：「汝賢奏彈不當，固有罪；其所言姦汙事，卿果如此，何以復臨百官？」帝雖黜汝賢，安禮亦不自安，因奏：「往以兄安石疾病，嘗乞知江甯，願申前請。」遂以端明殿學士知江甯府。
八月，庚午，詔知瀘州王光祖遣人招諭乞弟，許出降免罪補官。乞弟既失土，窮甚，往來諸蠻間，無所依。帝猶欲招來之，許以自新。未幾，乞弟死，於是羅始黨鬥然、鬥更等酋長及新取生界兩江夷族，請依諸姓團結，皆為義軍；從之。瀘夷震懾，不復為邊患。
癸巳，衢州言太子少保致仕趙抃卒。贈太子少師，諡清獻。抃和易長厚，氣貌清逸，人不見其喜慍。平生不治資業，不畜聲妓。嫁兄弟之女十數，它孤女二十餘人，施德惸貧，蓋不可勝計。日所為事，入夜，必衣冠露立，焚香以後天，不可告則不敢為也。其為吏，善因俗施設，寬猛不同在處，典成都，尤為世所稱道。帝每詔二郡守，必舉抃為言，要之以惠利為本。知越州時，諸州皆榜衢路禁增米價，抃獨令有米者任增價糶之，於是米商輻輳，價乃更賤，人無饑者。
九月，癸亥，遼主如藕絲澱。
乙丑，夏人圍定西城，燒龕穀族帳，熙河將秦貴敗之。
冬，十月，乙亥，以給事中忠彥為禮部尚書。忠彥入謝，帝諭曰：「先令公之勳，朕所不敢忘；卿復盡忠朝廷，此未足以酬卿也。」
夏人冠熙河。
庚辰，饒州童子朱天申對於睿思殿，賜《五經》出身。自寶元初罷童子科，至是始置，前後錫出身者五人。
戊子，詔分畫交趾界，以六縣、二峒賜之。
先是交趾以追捕儂智會為辭，犯歸化州；又遣其臣黎文盛來廣西辦理順安、歸化境界，經略使熊本遣左江巡檢成卓典議，文盛稱陪臣，不敢爭執。詔以文盛能遵乾德恭順之意，賜之袍帶及絹五百匹。至是乃以八隘之外保樂六縣、宿桑三峒予乾德。
乙未，夏人寇靜邊砦，涇原鈐轄彭孫敗之。十一月，丁酉朔，寇清邊砦，隊將白玉、李貴死之。
甲辰，夏國主秉常遣使來貢。
乙卯，太白晝見。
十二月，戊辰，以端明殿學士兼翰林侍讀學士司馬光為資政殿學士，校書郎、前知瀧水縣范祖禹為秘書省正字；並以修《資治通鑑》書成也。自治平開局，光與劉攽、劉恕、范祖禹及子康編集，前後六任，聽以書局自隨，給之祿秩。光於是遍閱舊史，旁採小說，抉摘幽隱，上起周威烈王二十三年，下終五代，凡一千三百二十六年，修成二百九十四卷；又略舉事目，年經國緯，以便檢尋，為《目錄》三十卷；參考群書，評其同異，俾歸一塗，為《考異》三十卷。合三百五十四卷，歷十九年而成。至是上之，降詔獎諭，賜銀帛衣帶鞍馬。帝謂輔臣曰：「前代未嘗有此書，過荀悅《漢紀》遠矣。」遷光及祖禹官。時劉恕已卒，劉分攵坐廢黜，故不及。後光病《目錄》太簡，更為《舉要曆》八十卷而未成，又別著《歷年》二卷，《通曆》八十卷，《稽古錄》二十卷。
庚寅，詔門下、中書外省官同舉言事御史。
遼詔改明年元曰「大安」，赦雜犯死罪以下，改慶州大安軍曰「興平」。
河東饑，河北水，壞洺州廬會；並蠲其稅。
是歲，秋宴，帝感疾，始有建儲意。又謂輔臣曰：「來春建儲，其以司馬光、呂公著為師保。」
陽武邢恕，少俊邁，喜功名，論古今成事，有戰國縱橫氣習。從程顥學，因出入光、公著門，公著薦為崇文院校書。王安石亦愛之，恕對其子雩語新法不便，安石聞之怒，斥知延陵縣。縣廢，不復調，浮湛陝、洛間者七年，復為校書，吳充用為館閣校勘，歷史館檢討、著作佐郎。確代充相，盡逐充所用人，恕深居懼及。帝見其《送文彥博詩》，稱於確，謂恕久在館中當遷，確不可，帝弗顧。確有機巧，知帝將擢恕，退，即除職方員外郎，自是恕為確黨矣。帝有復用光、公著意，確以恕於兩人為門下客，亟結納之。恕亦深自附托，乃為確畫策，稍收召名士，於政事微有更革。及光為資政殿學士，確知其必復用，欲自托於光，乃謂恕曰：「上以君實為資政殿學士，異禮也。君實好辭官，確晚進，不敢進書。和叔門下士，宜以書言不可之故。」和叔，恕字也。恕但與光子康書，致確語；康以白光，光笑而不答，亦再辭而後受之。
春，正月，遼主如混同江。
戊戌，帝不豫。甲辰，赦天下。
乙巳，命輔臣代禱景靈宮。乙卯，分遣群臣禱於天地、宗廟、社稷。自帝不豫後，三省、樞密院日詣寢閣問疾，至是疾小瘳，手書諭王珪等，自今可間日入問。
是月，遼以王績知南院樞密使事，邢熙年為中京留守。以樞密直學士杜公謂參知政事。公謂，防之子也。
五國部長貢良馬於遼。
二月，辛未，遼主如山榆澱。
辛巳，開寶寺貢院火；丁亥，命禮部鎖試別所。
癸巳，帝大漸，遷御福寧殿，三省、樞密院入問，見帝於榻前。王珪言：「去冬嘗奉聖旨，皇子延安郡王來春出閤，願早建東宮。」凡三奏，帝三顧，微首肯而已。又乞皇太后權同聽政，候康復日依舊，帝亦顧視首肯，珪等乃出。
先是蔡確慮帝復用呂公著、司馬光，則必奪己相，乃與邢恕謀為固位計。恕雅與皇太后侄高公繪、公紀游，帝初寢疾，恕密問會繪，公繪具言疾可憂狀，恕聞此，更起邪謀。確嘗遣恕邀二人，二人辭不往。明日，又遣人招置東府，確曰：「宜往見邢職方。」既見，恕曰：「家有桃著白花，可愈人主疾，其說出《道藏》，幸枉一觀。」入中庭，則紅桃花也，驚曰：「白花安在？」恕執二人手曰：「右相令布腹心，上疾未損，延安郡王幼沖，宜早定議。雍、曹皆賢王也。」 二人復驚曰：「此何言，君欲禍我家邪！」急趨出。
恕計不行，反謂雍王顥有凱覦心，皇太后將舍延安郡王而立之，王珪實主其事，與內殿承制致仕王棫造誣謗。棫，開封人，常從高遵裕常機宜於涇原，傾巧士也，故恕因之。
又知確與珪素不相能，欲藉此以陷珪。它日，亟問確曰：「上起居狀比何如？」確曰：「疾向安，將擇日御殿。」恕微哂曰：「上疾再作，失音直視，聞禁中已別有處分，首相外為之主。公為次相，獨不知邪？一日片紙下，以某為嗣，則公未知死所矣。公自度有功德在朝廷乎？天下士大夫素歸心乎？」確竦然曰：「然則計將安出？」恕曰：「延安郡王今春出閤，上去冬固有成言，群臣莫不知。公盍以問疾率同列俱入，亟於上前白髮其端。若東宮因公言而早建，千秋萬歲後，公安右泰山矣。」確深然之。恕又曰：「此事當略設備，今與平時不同，庶可以自表見。其曲折第告子厚，餘人勿使知。」子厚，帝惇字也。確謝，謂恕曰：「 和叔見子厚，具言之。」惇許諾。遂與確定議，仍約知開封府蔡京以其日領壯士待變於外廷，謂曰：「大臣共議建儲，若有異議者，當以壯士入斬之。」
是日，三省、樞密俱入問疾，初亦未敢及建儲事。既退，乃於樞密院南廳共議之。確、惇屢以語迫珪，幸即小持異，即首誅之。珪口吃，連稱是字數聲，徐曰：「上自有子，復何異！」確、惇顧無如珪何。尋復入奏，得請，俱出，逢雍、曹二王於殿前，惇厲聲曰：「已得旨，立延安郡王為皇太子矣。奈何？」雍王曰：「天下幸甚。」已而禁中按堵如故。
確等邪謀雖不得逞，其蹤跡詭秘亦莫辨詰，各自謂有定策功。事久語聞，卒貽後禍，其實本恕發之。
三月，甲午朔，執政詣內東門，入問候，皇太后垂簾，皇子立簾外。太后諭珪等：「皇子清俊好學，已育《論語》七卷，略不好弄，止是學書。自皇帝服藥，手寫佛經二卷祈福。」因出所寫示珪等。書字極端謹，珪等拜賀。遂宣制，立為皇太子，改名煦，仍令有司擇日備禮冊命。又詔：「應軍國政事，並皇太后權同處分，候康復日依舊。」
乙未，赦天下，遣官告於天地、宗廟、社稷、諸陵。
丁酉，皇太后命吏部尚書曾孝寬為冊立皇太子禮儀使。
戊戌，帝崩於福寧殿，年三十有八。宰臣王珪讀遺制：「皇太子即皇帝位。尊皇太后為太皇太后，皇后為皇太后，德妃朱氏為皇太妃。應軍國事，並太皇太后權同處分，依章獻明肅皇后故事。」
帝天性孝友，其入事兩宮，侍立終日，雖寒暑不變；親愛二弟，無纖豪之間，終帝之世，乃出居外第。總攬萬幾，小大必親。御殿決事，或日昃不暇食，侍臣有以為言者，帝曰：「朕享天下之奉，非喜勞惡逸，誠欲以此勤報之耳。」謙沖務實，終身不受尊號。
時承平日久，事多舒緩，帝厲精圖治，欲一振其弊；又以祖宗志吞幽薊、靈武而數敗兵，奮然將雪數世之恥。王安石遂以富強之謀進，而青苗、保甲、均輸、市易、水利諸法，一時並興，天下騷然，痛哭流涕者接踵而至。帝終不覺悟，方廢逐元老，擯斥諫士，行之不疑，祖宗之良法美意，變壞幾盡，馴至靖康之禍。
己亥，赦天下常赦所不原者。
遣使告哀於遼。
白虹貫日。
庚子，命宰臣王珪為山陵使。
甲寅，以群臣固請，始同太皇太后聽政。帝甫十歲，臨朝莊嚴，左右僕禦，莫敢窺其喜慍。
己未，賜叔雍王顥、曹王頵贊拜不名；令中外避太皇太后父遵甫名。
詔：「邊事稍重者，樞密院與三省同議以進。」
庚申，進封尚書左僕射郇國公王珪為岐國公。雍王顥為揚王，曹王頵為荊王，並加太保。進封弟甯國公佶為遂甯郡王，儀國公佖為大寧郡王，成國公俁為咸甯郡王，和國公似為普甯郡王。以高密郡王宗晟、漢東郡王宗瑗、華原郡王宗愈、安康郡王宗隱、建安郡王宗綽並為開府儀同三司。司徒濟陽郡王曹佾為太保，特進王安石為司空，餘進秩有差。
秘書省正字范祖禹上疏論喪服之制曰：「先王制禮，君服同於父，皆斬衰三年。蓋恐為人臣者不以父事其君，此所以管乎人情也。自漢以來，不唯人臣無服，而人君遂不為三年之喪。唯國朝自祖宗以來，外廷雖用易月之制，而宮中實行三年之服。且易月之制所以難改者，以人君自不為服也。今君服已如古典，而臣下猶依漢制，是以大行在殯，百官有司皆已復其故賞，容貌衣服，無異於行路之人。豈人之性如此其薄哉？由上不為之制禮也。今群臣雖易月而人主實行喪，故十二日而小祥，期而又小祥；二十四日而大祥，再期而又大祥。小祥、大祥不可以有二也，既以日為之，又以月為之，此禮之無據者也。古者再期而大祥，中月而禫。禫者，祭之名，非服之色；今乃為之慘服三日然後禫，此禮之不經者也。既除服，至葬而又服之，祔廟後即吉，才八月而遽純吉，無所不佩，此又禮之無漸者也。易月之制，因襲已久，不可復追。宜令群臣朝服正如今日而未除衰，至期而服之，漸除其重者，再期而又服之，乃釋衰，其餘則君服斯服可也。至於禫，不必為之服，唯未純吉，以至於祥，然後無所不佩。則三年之制，略如古矣。」詔禮官詳議。禮部尚書韓忠彥等言：「朝廷典禮，時世異宜，不必循古。且先王恤典，節文甚多，必欲循古，又非特如所言而已。今既不能盡用，則當循祖宗故事及先帝遣制。」詔從其議。
司馬光入臨，衛士見光，皆以手加額曰：「此司馬相公也。」所至民遮道聚觀，馬既不得行，曰：「公無歸洛，留相天子，活百姓。」光懼，會放辭謝，遂徑歸洛。
太皇太后聞之，詰問主者，遣內侍梁惟簡勞光，向所當先者。光乃上疏曰：「近歲士大夫以言為諱，閭閻愁苦於下而上不知，明主憂勤於上而下無所訴，此罪在群臣，而愚民無知，歸怨先帝。臣愚以為今日所宜先者，莫若明下詔書，廣開言路，不以有官無官，凡知朝政闕失及民間疾苦者，並許進實封狀，盡情極言。仍頒下諸路州軍，出榜曉示，在京則於鼓院投下，委主判官畫時進入；在外則於州軍投下，委長吏即日附遞奏聞。皆不得責取副本，強有抑退。群臣若有沮難者，其人必有奸惡，畏人指陳，專欲壅蔽聰明，此不可不察。」從之。
夏，四月，丙寅，初御紫宸殿。
辛未，詔寬保甲、養馬，蠲元豐六年以前逋賦。
甲戌，詔曰：「先皇帝臨御十有九年，建立政事以澤天下；而有司奉行失當，幾於繁擾，或苟且文具，不能布宣實惠。其申諭中外，協心奉令，以稱先帝惠安元元之意。」
乙亥，詔乙太皇太后生日為坤成節。
丁丑，諭樞密、中書通議事都堂。
以資政殿大學士呂公著兼侍讀。公著時知揚州，特召用之，遵先帝意也。
以資政殿學士司馬光知陳州。
庚辰，知太原府呂惠卿遣步騎二萬襲夏人於聚星泊，斬首六百級。
辛巳，遣使以先帝遺留物遺遼，及告即位。
以職方員外郎刑恕為右司員外郎。蔡確欲因恕以結司馬光、呂公著，故驟遷都司。
乙酉，樞密院言：「府界三路保甲，兩丁之家止有病盯田不及二十畝者，聽自陳，提舉司審驗與放免。」從之。
丁亥，復蠲舊年逋賦。
辛卯，遼主西幸。
五月，乙未，詔百官言朝政闕失，榜於朝堂。時大臣有不欲者，於詔語中設六事以禁切言者曰：「若陰有所懷，犯其非分，或扇搖機事之重，或迎合已行之令，上則顧望朝廷之意以僥倖希進，下則眩惑流俗之情以幹取虛譽，若此者，必罰無赦。」
詔知陳州司馬光過闕入見。先是光上疏言：「諫爭之臣，人主之耳目也。太府少卿宋彭年，言在京不可不並置三衙管軍臣僚。水部員外郎王鄂，乞依令保馬元立條限，均定逐年合買之數；又乞令太學增置《春秋》博士。朝廷以非其本職而言，各罰銅三十斤。陛下臨政之初，而二臣首以言事獲罪，臣恐中外聞之，忠臣解體，直士挫氣，太平之功尚未可期也。」於是令光過闕入見，使者勞問，望相於道。
丁酉，群臣請以十二月八日為興龍節。帝本以七日生，避僖祖忌辰，故移其節於次日。
戊戌，詔蘇軾復朝奉郎、知登州。
己亥，詔呂公著乘傳赴闕。
庚子，以程顥為宗正寺丞。
壬寅，城熙、蘭、通遠軍，賜李憲、趙濟銀帛有差。
甲辰，作受命寶。
丙午，京師地震，起酉時，即止。
復置遼州。
詔：「開封府界三路弓兵，並依保甲未行以前復置。」
庚戌，尚書至僕射兼門下侍郎岐國公王珪卒。贈太師，諡文恭。禮部言當舉哀成服，詔以大行在殯，罷之。珪自執政至宰相凡十六年，無所建明，時號 「三旨宰相」，以其上殿進呈雲「取聖旨」，上可否訖雲「領聖旨」，既退諭稟事者雲「已得聖旨」故也。又與蔡確比以沮司馬光，而興西師之役為清議所抑。
改命蔡確為山陵使。
丙辰，賜禮部奏名進士焦蹈等及諸科及第、出身、同出身四百六十一人。
太皇太后驛召司馬光、呂公著，未至，遣中使迎勞，手書問今日設施所宜先。未及條下，已散遣修京城役夫，減皇城邏卒，止禁庭工技，出近侍尤無狀者，戒中外無苛斂，寬民間保戶馬，罷所買物貨場。事由中旨，王珪等弗預知也。從父遵裕坐西征失律抵罪，蔡確欲獻諛以固位，乞復其官，後曰：「遵裕靈武之役，塗炭百萬。先帝中夜得報，起，環榻行，徹旦不能寐，自是驚悸，馴致大故，禍由遵裕，得免刑誅幸矣；先帝肉未冷，吾何敢顧私恩而違天下公議乎！」確悚忄栗而退。
戊午，以尚書右僕射兼中書侍郎蔡確為尚書左僕射兼門下侍郎，知樞密院事韓縝為尚書右僕射兼中書侍郎，門下侍郎章惇知樞密院，資政殿學士司馬光為門下侍郎。
初，光以知陳州過闕，入見，太皇太后遣中使以五月五日詔書示光。光言：「詔書始末之言，固已盡善；中間逆以六事防之，臣以為人唯不言，言則入六事矣。或於群臣有所褒貶，則謂之陰有所懷；本職之外微有所涉，則謂之犯非其分；陳國家安危大計，則謂之扇搖機事之重；或與朝旨暗合，則謂之迎合已行之令；言新法不便當改，則謂之觀望朝廷之意；言民間愁苦可憫，則謂之眩惑流俗之情。然則天下之事，無復可言者，是詔書始於求諫而終於拒諫也。乞刪去中間一節，使人盡所懷，不憂黜罰，則中外之事，遠近之情，如指諸掌矣。」
至是拜門下侍郎，光辭，二答刂並進。其一請釐革新法曰：「先帝厲精求治以致太平，不幸所委之人不足以仰副聖志，多以己意輕改舊章，謂之新法。其人意所欲為，人主不能奪，天下莫能移。搢紳士大夫望風承流，競獻策畫，作青苗、免役、市易、賒貸等法。又有邊鄙之臣，行險僥倖，輕動干戈，深入敵境，使兵夫數十萬暴骸於曠野。又有生事之臣，建議置保甲、戶馬以資武備，變茶鹽、鐵冶等法，增家業侵街商稅錢以供軍需，非先帝之本志也。先帝升遐，臣奔喪至京，乃蒙太皇太后陛下特降中使，訪以得失。顧天下事務至多，但乞下詔，使吏民得實封上言，庶幾民間疾苦無不聞達。既而聞有旨罷修城役夫，撤巡邏之卒，止御前造作，京城之民已自歡躍。及臣歸西京之後，繼聞斥退近習之無狀者，戒飭有司奉法失當過為繁擾者，罷物貨場及所養戶馬，又寬保馬年限，四方之人，無不鼓舞聖德。凡臣所欲言者，陛下略以行之。然尚有病民傷國有害無益者，如保甲、免役錢、將官三事，皆當今之急務，釐革所宜先者，別狀奏聞，伏望早賜施行。」
時方遣中使召光受告，光復辭。太皇太后賜以手詔曰：「先帝新棄天下，天子幼沖，此何時，而君辭位邪？」且使梁惟簡宣旨曰：「早來所奏，備悉卿意，再降詔開言路，俟卿供職施行。」光由是不敢復辭。
時民日夜引領以觀新政，而議者猶以為三年無改於父之道，光慨然爭之曰：「先帝之法，其善者雖百世不可變也。若王安石、呂惠卿等所建，為天下害，非先帝本意者，改之當如救焚拯溺，猶恐不及。昔漢文帝除肉刑，斬右趾者棄市，笞五百者多死，景帝元年即改之。武帝作鹽鐵、榷酤、均輸演算法，昭帝罷之。唐代宗縱宦官求賂遺，置客者，拘滯四方之人，德宗立未三月罷之。德宗晚年為宮市，五坊小兒暴橫，鹽鐵月進羨餘，順帝即位罷之。當時悅服，後世稱頌，未有或非之者也。況太皇太后以母改子，非子改父乎！」於是眾議乃息。
六月，丙寅，罷府界三路保甲不許投軍及充弓箭手指揮。
戊辰，遼主駐拖古烈。
庚午，賜楚州孝子徐積絹米。積三歲父歿，每旦，哭甚哀。母使讀《孝經》，輒流涕。事母盡孝，朝夕冠帶定省。年四十，不婚不仕。不婚者，恐異姓不能盡心於母也；不仕者，恐一日去其親也。鄉人勉之就舉，遂偕母之京師。既登第，未調官而母亡，遂不復仕。監司上其行，以為郡教授。久之，致仕，歸山陽。積嘗語蘇軾曰：「自古皆有功，獨稱大禹之功，自古皆有才，獨稱周公之才，以其有德以將之故爾。」軾然其言。
遼主念蕭烏納之忠，欲使尚越國公主。公主，遼主第三女，先下嫁蕭酬斡，時斡以罪離婚，故欲使烏納尚之，烏納固辭。壬申，改王績為南府宰相，即命烏納兼知南院樞密使事。
丙子，以資政殿學士韓維知陳州。維初赴臨闕庭，太皇太后降手詔勞問。維奏：「治天下之道，不必過求高遠，在審人情而已。識人情不難，以己之心推人之情可見矣。人情貧則思富，苦則思樂，勞困則思息，鬱塞則思通。陛下誠能常以利民為本，則人富矣；常以愛民為心，則人樂矣；役事之有妨農務者去之，則勞困息矣；法禁之無益治道者蠲之，則鬱塞通矣。」又奏：「臣嘗請陛下深察盜賊之原，罷非業之令，寬訓練之程，蓋為保甲、保馬發也。臣非謂國馬遂不可養，但官置監牧可矣；非謂兵民遂不可教，但於農隙一時訓練可矣。」至是，起知陳州；未行，召兼侍讀，加大學士。
丁丑，宗正寺丞程顥卒。顥十五六時，與弟頤聞周惇頤論學，遂厭科舉，慨然有求道之志，氾濫於諸家，出入於釋、老者幾十年，反求諸《六經》而後得之。其言曰：「道之不明，異端害之也。昔之害近而易知，今之害深而難辨；昔之惑人也乘其迷暗，今之惑人也因其高明。是皆正路之榛蕪，聖門之蔽塞，辟之而後可以入道。」顥卒，文彥博表其墓曰「明道先生」。弟頤序之曰：「孟軻死，聖人之學不傳，先生生於千四百年之後，得不傳之學於遺經，自孟子之後，一人而已。」
戊寅，以奉議郎、知安喜縣事清平王岩叟為監察御史。初，神宗詔近臣舉御史，舉者意屬岩叟而未及識。或謂可一往見，岩叟笑曰：「是所謂呈身御史也。」卒不見。至是，用劉摯薦入台。
癸未，呂公著入見，太皇太后遣中使賜食。公著上奏十事：一曰畏天，二曰愛民，三曰修身，四曰講學，五曰任賢，六曰納諫，七曰薄斂，八曰省刑，九曰去奢，十曰無逸。又上奏言：「先帝新定宮制，設諫議大夫、司諫、正言，員數甚備。宜選骨鯁敢言之士，遍置左右，使職諫爭。又，御史之官，號為天子耳目，而比年以來，專舉六察故事。伏乞盡罷察案，止置言事御史四人或六人，仍詔諫官、御史並須直言無諱，規主上之過失，舉時政之紕繆，指群臣之奸黨，陳下民之疾苦。」
詔：「戶部拘催市易息錢准赦除放外，其本錢特與殿限三年。」
丁亥，詔曰：「朕初攬庶政，郁於大道，夙夜祗畏，懼無以章先帝之休烈而安輯天下之民。永惟古之王者，禦治之始，必明目達聰以防壅蔽。《詩》不雲乎：『訪予落止。』此成王所以求助而群臣所以進戒，上下交儆，以遂文、武之功，朕甚慕焉。應中外臣僚及民庶，並許實封直言朝政闕失，民間疾苦，在京於登聞鼓、檢院投進，在外於所屬州軍驛以置聞，朕將親覽，以考求其中而施之。」司馬光凡三奏乞改前詔，於是始用其言也。
呂公著既上十事，太皇太后遣中使諭公著曰：「覽卿所奏，深有開益。當此拯民疾苦，更張何者為先？」庚寅，公著復上奏曰：「自王安石秉政，變易舊法，群臣有論其非便者，指以為沮壞法度，必加廢斥。是以青苗、免役之法行而取民之財盡，保甲、保馬之法行而用民之力竭，市易、茶鹽之法行而奪民之利悉，若此之類甚眾。更張須有術，不在倉卒。且如青苗之法，但罷逐年比校，則官司既不邀功，百姓自免抑勒之患。免役之法，當少取寬剩之數，度其差雇所宜，無令下戶虛有輸納。保甲之法，止令就冬月農隙教習，仍委本路監司提案，既不至妨農害民，則眾庶稍得安業。至於保馬之法，先朝已知有司奉行之繆；市易之法，先帝尤覺其有害而無利；及福建、江南等路配賣茶鹽過多，彼方之民殆不聊生，恐當一切罷去，而南方鹽法，三路保甲，尤宜先革者也。陛下必欲更修庶政，使不驚物聽而實利及民，莫若任人為急。」又上奏曰：「孫覺方正有學識，可以充諫議大夫。范純仁剛勁有風力，可以充諫議大夫或戶部右曹侍郎。李常清直有守，可備御史中丞。劉摯資性端厚，可充侍御史。蘇軾、王岩叟並有才氣，可充諫官或言事御史。」
太皇太后封公著答刂子付司馬光：「詳所陳更張利害，直書以聞。」光奏：「公著所陳，與臣言正相符合；唯保甲一事，既知其為害於民，無益於國家，當一切廢罷，更安用教習。」
光又奏言：「陛下推心於臣，俾擇多士。竊見劉摯公忠剛正，始終不變；趙彥若博學有父風，內行修飭；傅堯俞清立安恬，滯淹歲久；范純仁臨事明敏，不畏強禦；唐淑問行己有恥，難進易退；范祖禹溫良端厚，修身無缺。此六人者，皆素所熟知，若使之或處台諫，或侍講讀，必有裨益。餘如呂大防、王存、李常、孫覺、胡宗愈、韓宗道、梁燾、趙君錫、王岩叟、晏知止、范純禮、蘇軾、蘇轍、朱光庭，或以行義，或以文學，皆為眾所推，伏望陛下紀其名姓，各隨器能，臨時任使。至文彥博、呂公著、馮京、孫固、韓維等，皆國之老成，可以倚信，亦令各舉所知，庶幾可以參考異同，無所遺逸。」
知慶州范純仁言：「郡邑之弊，守令知之；一路之弊，鹽司知之；茶鹽、利局、民兵、刑法、差役之弊，提其局及受其寄者知之；軍政之弊，三帥與將領者知之；邊防之弊，守邊者知之。伏望特下明詔，各使條陳本職，限一月內聞奏。亦可因其所陳，略知其人之才識，然後審擇而行之。」
秋，七月，甲午，詔諸鎮寨市易抵當並罷。
戊戌，以資政殿大學士兼侍讀呂公著為尚書左丞。公著言：「國朝之制，每便殿奏事，止中書、樞密院兩班。昨先帝修定官制，中書、門下、尚書省各為一班，雖有三省，同上進呈者，蓋亦鮮矣。執政之臣，皆是朝廷磷選，正當一心同力，集眾人之智，以輔維新之政。」遂詔應三省合取旨事及台諫章奏，並同進呈施行。
詔：「府界三路保甲，自來年正月以後，並罷團教，仍依義勇舊法，每歲農隙赴縣，教閱一月。」
甲辰，司馬光乞盡罷諸處保甲，保正長使歸農。依舊置耆長、壯丁，巡捕資賊；戶長催督稅賦。其所養保馬，揀擇句狀，太僕寺量給價錢，分配兩騏驥院。蔡確等執奏不行。詔：「保甲依樞密院今月六日指揮，保馬別議立法。」
時臣僚民庶應詔言新法不便者數千人。司馬光奏：「乞降付三省，委執政看詳，擇其可取者用黃紙簽出再進，或留置左右，或降付有司施行。」從之。
丙午，遼遣使來弔祭。
丙辰，吏部侍郎熊本奏歸化儂智會異同，坐罰金。
罷沅州增修堡砦。
戊午，遼主獵於赤山。
八月，乙丑，詔：「案察官所至，有才能顯著者，以名聞。」
丁卯，遼主如慶州；戊辰，謁慶陵。
癸未，諫議大夫孫覺言：「乞依天禧元年手詔，言事左右諫議大夫、左右補闕、拾遺，凡發令舉事，有不便於時，不合於道，大則廷議，小則上封。若賢良之遺滯於下，忠孝之不聞於上，則條其事狀而薦言之。」詔依此申明行下。
丁亥，詔：「府界新置牧馬監並提舉經度制置牧馬司並罷。」
己丑，司馬光言：「近降農民訴疾苦實封狀王嗇等一百五十道；除所訴重復外，俱以簽帖進入。竊唯農蠶者，天下衣食之源，人之所以仰生也，是以聖王重之。竊聞太宗嘗游金明池，召田婦數十人於殿上，賜席坐，問以民間疾苦，勞之以帛。太宗興於側微，民間事固無不知，所以然者，恐富貴而忘之故也。真宗乳母秦國夫人劉氏，本農家也，喜言農家之事，真宗自幼聞之；及踐大位，咸平、景德之治，為有宋隆平之極，《景德農田敕》至今稱為精當。自非大開言路，使畎畝之民皆得上封事，則此曹疾苦，何由有萬分之一得達於天聽哉！
初，熙甯六年立法，勸民栽桑，有不趨令，則仿屋粟、裡布為之罰。至是楚丘民胡昌等言其不便，詔罷之，且蠲所負罰金。興平縣抑民田為牧地，民亦自言，詔悉還之。
九月，乙未，罷免行錢。
戊戌，上大行皇帝諡曰英文烈武聖孝皇帝，廟號神宗。
己酉，以秘書少監劉摯為侍御史。
摯上疏曰：「伏見諫官止有大夫一員，御史臺自中丞、侍御史、兩殿中，法得言事外，監察御史六員，專以察治官司公事。慾望聖慈於諫院增置諫官員數，本台六察御史並許言事，其所領察案自不廢如故。所貴共盡忠力，交輔聖政。」
召朝奉郎、知登州蘇軾為禮部郎中。
戊午，監察御史王岩叟上疏曰：「今民之大害，不過三五事，如青苗實困民之本，須盡罷之；而近日指揮，但令減寬剩而已。保甲之害，蓋由提舉一司上下官吏逼之使然，而近日指揮，雖止令冬教，然官司尚存。此皆奸邪遂非飾過，將至深之弊略示更張，以應陛下聖意。願令講究而力除之。」
冬，十月，癸亥，遼主如好草澱。
甲子，夏國遣使進助山陵馬。
癸酉，詔：「仿《唐六典》置諫官，其具所置員以聞。」從劉摯之言也。
丁丑，詔：「尚書、侍郎、給、舍、諫議、中丞、待制以上，各舉堪充諫官二人以聞。」
初，中旨除范純仁為左諫議大夫，唐淑問為左司諫，朱光庭為左正言，蘇轍為右司諫，范祖禹為右正言，令三省、樞密院同進呈。太皇太后問：「此五人何如？」章忄享曰：「故事，諫官皆令兩制以上奏舉，然後宰執進擬。今除目由中出，臣不知陛下從何知之，得非左右所薦？此門不可浸啟。」太皇太后曰：「皆大臣所薦，非左右也。」惇曰：「大臣當明揚，何以密薦？」由是呂公著以范祖禹，韓縝、司馬光以范純仁親嫌為言。惇曰：「台諫所以糾繩執政之不法。故事，執政初除，親戚及所舉之人見為台諫者皆徙它官。今當循故事，不可違祖宗法。」光曰：「純仁、祖禹作諫官，誠協眾望。不可以臣故妨賢者路，臣寧避位。」惇曰：「縝、光、公著必不至有私，萬一它日有奸臣執政，援此為例。純仁、祖禹請除它官，仍令兩制以上各得奏舉。」故有是詔。淑問、光庭、轍除命皆如故；改純仁為天章閣待制，祖禹為著作佐郎。
詔：「監察御史兼言事，殿中侍御史兼察事。」用呂公著及劉摯言也。
詔：「罷義倉，其已納數，遇歉歲以充賑濟。」
己卯，詔：「均寬民力。有司或致廢格者，監司、御史糾劾之。」
河決大名小張口，河北諸郡皆被水災。知澶州王令圖建議浚迎陽埽舊河，又發孫村金堤置約，復故道。轉運使範子奇仍請於大吳北岸修進鋸牙，擗約河勢。於是回河東流之議起。
侍御史劉摯言：「州縣之政，廢舉得失，其責在監司。宜稍復祖宗故事，於三路各置都轉運使，用兩制臣僚充職以重其任。自餘諸路，亦望推擇資任較高、練達民情、識治體、近中道之人，使忠厚安民而不失之寬弛，敏給應務而不失之淺薄。」
癸未，以龍圖閣待制趙彥若兼侍讀，朝請郎傅堯俞兼侍講。先是劉摯言：「皇帝陛下春秋鼎盛，左右前後宜正人與居。伏見兼侍講陸佃、蔡卞，皆新進少年，慾望於兩制以上別選通經術、有行義、忠信孝悌、淳茂老成之人，以充其任。」於是佃、卞皆罷，以彥若、堯俞代之。
甲申，遼以蕭烏納為南院樞密使。烏納奏請掾史宜以歲月遷敘，從之。
乙酉，葬神宗英文烈武聖孝皇帝於永裕陵。
丙戌，詔罷方田。
丁亥，以夏國主母喪，遣使弔祭。
詔：「提舉府界三路保甲官並罷，令逐路提刑及府界提點司兼領。」
己丑，王岩叟言：「風聞章惇於簾前問陛下御批除諫官事，語涉輕侮，又問陛下從何而知，是不欲威權在人主也，乞行顯黜。」劉摯言：「神宗皇帝靈駕進發，准敕，前一日五夜，三省執政官宿於幕次。宰臣蔡確獨不入宿，慢廢典禮，有不恭之心。」奏入，皆不報。左正言朱光庭言：「蔡確先帝簡拔，位至宰相，靈駕發引，輒先馳去數十里之遠以自便，為臣不恭，莫大於此。」又言章惇欺罔肆辯，韓縝挾邪冒寵，章數上，其言甚切。
十一月，癸巳，詔：「案問強盜欲舉自首者毋減。」
遼耶律儼為景州刺史，繩胥徒，禁豪猾，撫老恤貧，未數月，善政流播，郡人刻石頌德。儼，仲禧之子也。
乙未，遼主詔曰：「比者外官因譽進秩，久而不調，民被其害。今後皆以資級遷轉。」
丁酉，祧翼祖，祔神宗主於太廟第八室，廟樂曰《大明之舞》。
以主管西京御史臺鮮于侁為京東轉運使。
司馬光語人曰：「今夏以子駿為轉運使，誠非所宜。然朝廷欲救東土之弊，非子駿不可。此一路福星也，可以為轉運使模範矣，安得百子駿布在天下乎！」子駿，侁字也。侁自奏罷萊蕪、利國兩監鐵冶，又乞海鹽依河北通商，民大悅。
辛丑，減兩京、河陽囚罪一等，杖以下釋之；民緣山陵役者蠲其賦。
己酉，遼遣使來賀即位。
辛亥，遼史臣進太祖以下《七帝實錄》。先是耶律孟簡自保州放還，上表於遼主曰：「本朝之興，幾二百年，宜有國史以垂後世。」遼主乃命置局編修。孟簡謂同官曰：「史筆天下之大信，一言當否，百世從之。苟無明識，好惡徇情，則禍不測，故左氏、司馬遷、班固、范蔚宗，俱罹殃禍，可不慎歟！」
丙辰，遼遣使高麗，冊封三韓國公王勳之子運為高麗國王。
丁巳，以鄉貢進士程頤為汝州團練推官、充西京國子監教授；用司馬光、呂公著、韓絳之薦也。
己未，遼禁僧尼不得無故赴闕。
十二月，壬戌，詔：「今月十五日開經筵，講《論語》，讀《三朝寶訓》，講讀官日赴資善堂，以雙日講讀，仍輪一員宿直。初講及更旬，宰相執政並赴。」
罷太學保任同罪法。
于闐進獅子，詔卻之。
丙寅，劉摯言：「宰臣蔡確山陵使回，必須引咎自劾；而確不顧廉隅，恐失爵位，無故自留。伏望早發睿斷，罷確政事，以明國憲。」
詔：「府界三路保甲第五等兩丁之家免冬教。」從王岩叟請也。
夏人以其母遺留物、馬、白駝來獻。
甲戌，罷後苑西作院。
以天章閣待制范純仁、中書舍人王震並為給事中。王岩叟言震出使無廉介之譽，立朝無端亮之稱，封駁之任，非震所當處。尋命震出守。
初，蔡確與章惇、邢恕等共謀誣罔太皇太后，自謂有定策功，韓縝素懷不平。及確為山陵使，縝乃於簾前具陳確等奸狀，由是內朝與外廷備知之。
劉摯言：「昨者確等覃恩轉官，學士草確制，有雲『獨高定策之功』，命下之日，識者皆知其過，而確乃偃然受之。又，確與章惇固結朋黨，自陛下進用司馬光、呂公著以來，意不以為便，故確內則陽為和同，而陰使惇外肆強悍，陵侮沮害。中外以為確與惇不罷，則善良無由自立，天下終不得被仁厚之澤。」
乙亥，帝初御邇英閣，講《論語》。
丙子，朱光庭奏言：「蔡確、章惇、韓縝，宜令解機務；司馬光、范純仁，宜進之宰輔；韓維宜置之宥密。退三奸於外以清百辟，進三賢於內以贊萬幾，太平之風，自茲始矣。」
戊寅，罷增置鑄錢監十有四。
遼牛溫舒知三司使，國民兼足。遼主以為能，加戶部侍郎。

