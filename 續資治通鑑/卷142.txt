
八月，己酉，權發遣衡州韓堅常，請廣糴常平，帝曰：「若一州得二十萬石常平米，雖有水旱，不足憂矣。」新福建轉運副使沈樞言州郡水旱，請留轉運司和糴米接續常平賑糶，帝曰：「即行之。」
庚戌，宰相虞允文請蚤建太子，帝曰：「朕久有此意，事亦素定；但恐儲位既正，人心易驕，即自縱逸，不勤於學，浸有失德。朕所以未建者，更欲其諳練庶務，通知古今，庶無後悔耳。」
癸丑，復置詳定一司敕令所。
戊午，新權知筠州葛祺論恢復大計，帝曰：「盛衰，理之必然。」又論東南之兵可用，帝曰：「會稽八千人破秦，在用之如何耳！」又論建康戰船宜修葺添造，月具數目申奏，帝曰：「已令修葺矣。」
新權知饒州江璆進對，帝曰：「卿向來所陳鹽利甚善。廣南田可耕否？何不勸誘？鄱陽，近地大郡，卿宜加意治之如二廣。」帝又曰：「鄱陽所出瘠薄，宜拊恤之。」
己未，金主至自柳河川。
丙寅，置閤門舍人十員。
臣僚言：「比年監司、郡守，近朝廷者固已極一時之選，而地遠者未能悉稱陛下講求之意。今畿甸之民，州縣一不得其情，則之台之省，以至撾鼓，必徹而後已。遠方之民，縣不見省，愬之州；州不見省，愬之監司；監司又不見省，則死且無告矣。望陛下除授遠地監司、君守比近地為加審，委台諫訪聞糾劾比近地為加嚴。」詔從之。
癸酉，太學正薛元鼎言周之名將南仲，為武成王同時之人，請改配食武成王，帝喜，以謂南仲之孫皇父，猶為宣王中興之將，便可施行。又言太學釋奠，輪差南班宗室陪位觀禮，帝曰：「亦使之知。」
知甯國府薑詵劄言：「今合於十月內措置修圩，濟養圩戶饑民，已委官相視，料度工役，得所壞圩岸，比之紹興年內所費多減省，兼有合行開決除廢者，見行相度。」詔：「其餘州軍有圩岸損壞，守臣依此措置修整，仍具申尚書省。」
壬申，金遣參知政事宗敘北巡，宗敘尋請置沿邊壕塹，左丞相赫舍哩良弼曰：「敵國若來伐，此豈可恃哉！」金主曰：「卿言是也。」
甲戌，右朝請大夫呂游問進對，論祖宗成法，帝曰：「言事者未必盡知利害，豈可便與更張！」
是月，虞允文上《乾道敕令格式》。
任得敬以謀篡伏誅。
金左丞相赫舍哩良弼，練達政，金主所諮詢，盡誠開奏，多稱旨。以母憂去位，九月，庚辰，起復。
壬辰，賜蘇軾諡文忠。
壬寅，新權發遣衢州施元之進對，論用人責小過太詳。帝曰：「今日之弊正在此。」
詔：「役法為下三等戶之害，並以官民戶通差。」
池州都統吳總朝辭，帝曰：「將帥難得人，故文臣中擇卿為將帥，須先民事，後統軍。」
是月，范成大自金還。
初，成大至金，密草奏，具言受書式並求陵寢地，懷之入。方進國書，成大忽奏曰：「兩國既為叔侄，而受書禮未稱，臣有疏。」搢笏出之。金主曰：「此豈獻書處耶？」左右以笏摽起之。成大必欲書達，既而歸館。金太子欲殺成大，或勸止之。
其復書略云：「和約再成，界山河而如舊；緘意遽至，指鞏、洛以為言。援昔時無用之文，瀆今日既盟之好。既雲廢祀，欲申追遠之懷；止可奉遷，即俟刻期之報。至若未歸於旅柩，亦當併發於行塗。抑聞附請之詞，欲廢受書之禮，出於率易，要以必從，於尊卑之分何如？顧信誓之盟安在？事當審處，邦可孚休。 」於是二事皆無成功。帝以成大為忠，有大用意。
冬，十月，戊申，權發遣興元府王之奇奏：「歸正官承信郎劉湛、右迪功郎劉師顏父子等，深念祖宗德澤，保護陵寢，不畏敵人凶暴，力阻盜伐，連年系獄，子死婦亡，而湛父子含笑受之。非天資忠義，何以至此！」詔：「承信郎劉湛，特轉兩官，劉師顏改右承務郎，升擢差遣，其親黨秦世輔，特轉一官，升充正將。」
癸丑，湖南轉運副使黃鈞論士大夫風俗不振，帝曰：「君相不當言命，士大夫不當言風俗，士大夫，風俗之本也。」
甲寅，金主如霸州冬獵。
丙辰，知信州林機進對，因論：「昔曹彬下江南，太祖靳一節度使不予。近世為將者，未嘗有戡難破敵之功，爵賞過厚，至於極人臣之位。願陛下鑒是為駕馭之術，庶可責效於異日。」帝曰：「此實人主礪世之術也。」
丁巳，權知襄陽府司馬倬，為其父故試兵部侍郎朴乞諡，賜諡忠潔。
甲子，禮部尚書劉章言：「臣聞李德林在隋開皇初，與修敕令，請於朝，謂欲有更張者，當以軍法從事。夫法之弊也故修之，修之而未必皆當，與眾共議之可也，乃欲脅之以軍法，其亦不仁甚矣。陛下清明遠覽，命官取新舊法並前後敕旨緝而修之，越歲書成，乃以奏御。其間有未便入人情、未安於聖心者，莫不朱黃識之，稍或可疑，必加改定，然後頒行。欲播告中外，惟新書是遵。」帝曰：「朕已覽之，亦異乎隋高祖之事矣。」
乙丑，金主謂大臣曰：「比因校獵，聞固安縣令高昌裔不職，已令罷之。霸州司候成奉先，奉職謹恪，可進階，除固安令。」
辛未，金主謂宰臣曰：「朕凡論事，有未能深究其利害者，卿等宜悉心論列，毋為面從而退有後言。」
癸酉，帝諭江西轉運判官芮煇曰：「卿當先正大夫風俗，次則民間訟牒，早與裁決，漕運又其次也。」
甲戌，起居舍人趙雄，請置局議恢復，詔以雄為中書舍人。
知烏程縣餘端禮言：「謀敵制勝之道，有聲有實。敵弱者，先聲後實以讋其氣，敵強者，先實後聲以俟其機。漢武乘匈奴之困，親行邊陲，威振朔方，而漠南無王庭者，讋其氣而服之，所謂先聲而後實也。越謀吳則不然。外講盟好，內修武備，陽行成以種、蠡，陰結援於齊、晉，教習之士益眾，而獻遺之禮益密，用能一戰而霸者，伺其機而圖之，所謂先實而後聲也。今日之事，異於漢而與越相若，願陰設其備而密為之謀，觀變察時，則機可投矣。古之投機者有四：有投隙之機，有搗虛之機，有乘亂之機，有承弊之機。因其內釁而擊之，若匈奴困於三國之攻而漢宣出師，此投隙之機也。因其外患而伐之，若吳夫差牽於黃池之役而越兵入吳，此搗虛之機也。敵國不道，因其離而舉之，若晉之降孫晧，此乘亂之機也。敵人勢窮，躡其後而蹙之，若漢高祖之追項羽，此乘弊之機也。機之未至，不可以先；機之已至，不可以後。以此備邊，安若泰山；以此應敵，動如破竹；惟所欲為，無不如志。」帝曰：「卿可謂通事體矣。」
是月，復武臣提刑。
先是陳俊卿在相日，詔依祖宗舊制，復置武臣提刑，俊卿言此職自景德以來，廢置不常，今用文臣一員，亦無闕事，員外增置，徒為煩擾，乃止。至是復置之。
造《會計錄》，從都大發運使史正志之請也。
十一月，丁丑朔，詔淮南轉運司嚴使人往來載錢過界之禁。
辛巳，金制：「盜太廟物者，與盜宮中物同論。」
壬午，合祀天地於圜丘，大赦。
乙酉，臣僚劄言：「伏見效祀，陰雨連日，自致齋酌獻景靈宮天霽，回鑾太廟又雨。至夜漏四刻，星斗燦然，行朝饗之禮焉。明日，駕如青城亦晴。道旁觀瞻甚盛，霏微凍雨還作。將祭之夜，駕幸大次更衣，數星現雲表。及登壇樂作，四效雲陰尚盛，獨歲星中天，靈光下燭，禮成不雨。行禮之次，差官巡仗至城門，雨大霔，獨泰壇無有。此皆聖上寅畏格於上天，天意昭答，宜宣付史館。」許之。
張栻言：「陛下之心，即天心也。欲定未定，故上天之應乍陰乍晴。天人一體，眾類無間，深切著明，有如此者。臣願陛下毋以此為祥瑞，而於此存敬戒之心。試思夫次日御樓肆赦之際，日光皎然，四無纖翳，天其或者何不早撤雲陰於行事之時，使聖懷坦然無復憂慮，而必示其疑以為悚功？然則丁甯愛陛下之意深矣。天意若曰：「今日君子、小人之消長，治亂之勢有所未定，皆在陛下之心如何耳。若陛下之心嚴恭兢畏，常如奉祠之際，則君子、小人終可分，治道終可成，強敵終可滅，當如祀事終得成禮。惟陛下常存是心，實天下幸甚！」
己丑，國子錄姚崇之言：「大將而下，有偏裨、準備將之屬，豈無人才可膺主帥之任！請驟加拔擢，如古人拔卒為將。」帝曰：「苟得其人，不拘等級。」
權通判建康府許克昌，請命兩省、侍從更宿禁中，賜以宴問從容以盡天下之事；帝首肯。於是詔許克昌與知州、軍差遣。又請命郡守以治兵為殿最，武臣提刑按閱郡兵，帝然之，又論揀汰使臣及歸正人，州郡拊之不至，帝曰：「卿典郡，正當如此。」
乙未，召浙東總管曾覿提舉佑神觀。時陳俊卿已去位，覿旋擢用，無復有阻其入者矣。
是月，遣趙雄等賀金主生辰，別函書請更受書之禮。略云：「比致祈懇，旋勤誨緘，欲重遣於軺車，恐復煩於館舍。惟列聖久安之陵寢，既難一旦而驟遷，則靖康未返之衣冠，豈敢先期而獨請！再披諒諭之旨，詳及受書之儀。蓋今叔侄之情親，與昔尊卑之體異。敢因慶禮，薦布忱誠；尚冀允從，式符期望。」
十二月，戊申，大閱於白石。
戊午，太學錄袁樞輪對，因論今日圖恢復，當審察至計以圖萬全之舉，帝然之。
庚申，禮部尚書劉章言：「當今邑縣之任，出於苟縣，為令者惟知以官錢為急，月解無欠，則守臣、監司必喜之，而民訟不理，皆置不問。」帝曰：「豈可取其辦錢而不察其政！」
甲子，置江州廣寧監，臨江軍豐餘監，撫州裕國監，鑄鐵錢。
丙寅，金主謂宰臣曰：「比體中不佳，有妨朝事。今觀所奏事，皆依條格，殊無一利國之事。若一朝行一事，歲計有餘，則其利溥矣。朕居深宮，豈能悉知外事，卿等尤當注意。」
癸酉，詔：「史正志職志發運，奏課誕謾，廣立虛名，徒擾州郡；責授團練副使，永州居住，其發運司罷之。」
是歲，兩浙、江東、西、福建水旱。
高麗王晛弟冀陽公晧，廢晛自立。
春，正月，丙子朔，加上太上皇帝尊號曰光堯壽聖憲天體道太上皇帝，太上皇后尊號曰壽聖明慈太上皇后。
丁丑，金封皇子永行為徐王，永蹈為滕王，永濟為薛王。
壬午，金詔：「職官年七十以上致仕者，不拘官品，並給俸祿之半。」
癸未，帝諭輔臣曰：「前日奉上冊寶，太上甚悅，翌日過宮侍宴，實幫家非常之慶。朕以敵仇未復，日不遑暇，如宮中台殿，皆太上時為之，朕未嘗敢增益。太上到宮，徘徊周覽，頗訝其不飾也。」輔臣言：「陛下不以萬乘為樂而以中原為憂，早朝晏罷，焦勞如此，誠古帝王所不及也。」帝曰：「朕無佗嗜好，或得暇，惟書字為娛爾。」因顧內侍，取《題郭熙秋山平遠詩》以賜虞允文。
先是允文復請建太子，帝曰：「朕既立太子，即令親王出鎮外籓，卿宜討論前代典禮。」允文尋擬詔以進。
戊戌，金尚書省奏汾陽節度副使牛信昌生日受饋獻，法當奪官，金主曰：「朝廷行事，苟不自正，何以正天下！尚書省、樞密院，生日節辰，饋獻不少，此而不問；小官饋獻，即加按劾，豈正天下之道！自今宰執、樞密饋獻，亦宜罷去。」
己亥，帝作《敬天圖》，謂輔臣曰：「《無逸》一篇，享國久長，皆本於寅畏。朕近日取《尚書》中所載天事，編為兩圖，朝夕觀覽，以自儆省。」虞允文言：「古人作《無逸圖》，猶誇大其事。陛下盡圖書中所載敬天事，又遠過之。惟聖人盡躬行之實，敬畏不已，必有明效大驗。」帝曰：「卿言誠然。」
泉州左翼軍統制趙渥招到軍兵一千人，不支軍中物，帝曰：「渥當旌賞。」虞允文言：「且與一遙郡。」帝曰：「賞宜從重。設使職事有闕，罰亦不輕，可與遙郡團練使。」
庚子，臣僚言郎曹多闕員，帝曰：「昨召數人皆未至，可令寺、監丞兼權。曾有人言，近日自郡守為郎，間有不曾曆職事官者，卻似太驟。此言有理。 」虞允文曰：「近來館、學、寺、監，拘礙資格，遷除不行，故有自縣便為郎者，是館、學、寺、監反不如州縣之捷也。」帝又曰：「此又失之外重矣。」梁克家曰：「元立資格，所以重郎選。曆者一旦得之，郎選卻輕矣。」帝曰：「然。今後除授，正不可令超躐。」
癸卯，進呈三衙舊司禁軍人數，帝曰：「祖宗時，上四軍分，止是支數百料錢。」梁克家言秘閣中有太神御劄，禁軍券錢至親筆裁減一二百者，帝曰「 雖一麻鞋之微，亦經區處。祖宗愛惜用度如此。」克家曰：「凡賜予尤不可輕。韓昭侯非靳一敝袴也，不以予無功之人。」帝曰：「予及無功，則人不知勸。」克家曰：「豈惟無功者不勸，有功者且解體矣。」帝顧虞允文曰：「昨遣內侍往江上，欲就令撫問，以卿言而止，正為此也。」允文曰：「郭子儀所得上賜甘蔗幾條，柑子幾顆，人主以此示恩意爾。今諸將受陛下厚恩，未有以報。」帝曰：「郭子儀有大功於唐，今諸將若有郭子儀功，賜予誠不可輕也。」
金主謂宰臣曰：「往歲清暑山西，近路禾稼甚廣，殆無畜牧之地，因命五里外乃得耕墾。今聞民乃去之佗所，甚可矜憫，其令依舊耕種。事有類此，卿等宜即告朕。」
是月，復置鑄錢司。
二月，癸丑，立恭王惇為皇太子。大赦。初，莊文太子卒，慶王愷以次當立，帝以恭王惇英武類己，越次立之，而進封愷為魏王，判甯國府。
帝謂輔臣曰：「古人以教子為重，其事備見於《文王世子》，須當多置僚屬，博選忠良，使左右前後罔匪正人。不然，一薛居州，亦無益也。」問：「 舊來官屬幾人？」虞允文等曰：「詹事二人，庶子、諭德兼講讀者二人。」帝曰：「宜增二員。誰可當此選者？」允文等舉恭邸講讀官李彥穎、劉焞，帝曰：「焞有學問，彥穎有操履。卿等更選取數人。」及進呈，帝覽之曰；「王十朋、陳良翰二人俱可。十朋舊為小學教授，性極疏快，但臨事堅執耳。」允文曰：「賓僚無佗事，惟以文學議論為職，不嫌於堅執也。」帝曰：「十朋、良翰誠是忠蹇，可並除詹事。」帝又問：「焞兼侍讀，彥穎卻兼侍講，何也？」允文等曰：「李彥穎既兼左諭德，以侍進無人，並令兼之。」帝曰：「侍講可別選人。」乃命焞為司業兼侍讀。
工部侍郎胡銓，亦請飭太子賓僚朝夕勸講，帝曰：「三代長且久者，由輔導太子得人所致；末世國祚不永，皆由輔導不得其人。」銓前以除知泉州入對，遂留侍經筵。尋有忌銓敢言者，捃其細故，雜它朝士並言之，銓遂與禮部侍郎鄭聞、樞密院檢詳文字李衛秘書丞潘慈明並罷。
尚書左司郎中兼侍講張栻講《詩·葛覃》，進說曰：「治生於敬畏，亂起於驕淫。使為國者每念稼穡之勞，而其后妃不忘織紝之事，則心之不存者寡矣。周之先後勤儉如此，而其後世猶有休蠶織而為厲階者。興亡之效，如此可見。」因推廣其事，上陳祖宗自家刑國之懿，下斥今日興利擾民之害。帝歎曰：「王安石謂人言不足恤，所以誤國。」栻又言本朝治體以忠厚仁信為本，因及熙、豐、元符用事大臣，帝曰：「祖宗法度，乃是家法，熙、豐之後，不合改變耳。」
丁巳，帝諭宰執曰：「祖宗時，數召近臣為賞花釣魚宴，朕亦欲暇日命卿等射弓飲宴。」虞允文等言：「陛下昭示恩意，得瞻近威顏，從容獻納，亦臣等幸也。」帝曰：「君臣不相親，則情不通。早朝奏事，止頃刻間，豈暇詳論治道，故欲與卿等從容耳。」
庚申，帝諭曰：「近世廢弛之弊，宜且糾之以猛，它日風俗變易，卻用寬政。譬之立表，傾則扶之，過則正之，使之適中而後已。」虞允文曰：「古人得眾在寬，救寬以猛。天地之心，生生不窮，故陰極於剝則復。」帝曰：「天地若無肅殺，何以能發生！」梁克家曰：「殺之乃所以生之，天地之心歸於仁而已。」 帝曰：「然。」
壬戌，帝曰：「去秋水澇，朕甚以百姓之食為憂。今卻無流移之人。」虞允文言：「監司、守臣，類能究心荒政，故米不翔貴。」帝曰：「亦賴支官中米斛。」梁克家曰：「數年來，常平樁積，極留聖意。不然，今日豈有米斛可以那撥！」帝曰：「如此理會，尚且不足。」允文等因言：「諸郡守臣若得人，遇歲水旱，寧致上勤聖慮！」帝曰：「當擇其有顯效者旌之。」
甲子，詔寺觀毋免租稅。
三月，己亥朔，趙雄至金，所請皆不許。雄辭還，金主遣人宣諭曰：「汝國既知鞏、洛陵寢歲久難遷，而不請天水郡公之柩，於義安在？朕念天水郡公嘗為宋帝，尚爾權葬，深可矜憫。汝國既不欲請，當為汝國葬之。」無一語及受書事。雄歸，奏：「金主庸人耳，於陛下無能為役。中原遺黎，日望王師，必有簞食之迎。」帝甚悅。時金國大治，民安其業，而雄虛詞相飾如此。
詔訓習水軍。
丙子，立恭王夫人李氏為皇太子妃。妃，慶遠軍節度使道之女也，相士皇甫坦言其當母天下，聞於太上皇，遂為恭王聘之，至是立為妃。妃性妒悍，嘗訴太子左右於太上皇，太上皇意不懌，謂太上後曰：「是婦將種，吾為皇甫坦所誤。」
己卯，以知閤門事張說簽書樞密院事。
說妻，太上後女弟也，說攀援擢拜樞府。時起復劉珙同知樞密院事，珙力辭不拜。命下，朝論譁然，未有敢訟言攻之者，左司員外郎兼侍講張栻上疏切諫，且詣朝堂責虞允文曰：「宦官執政，自京、黼始；近習執政，自相公始。」允文慚憤不堪。栻復奏曰：「文武誠不可偏。然今欲右武以均二柄，而所用乃得如此之人，非惟不足以服文吏之心，正恐反激武臣之怒。」帝雖感悟，尚未寢成命。時范成大當制，久不視草，忽請對，乃出詞頭納榻前，帝色遽厲，成大徐曰：「臣有引喻，閤門官日日引班，乃郡典謁吏耳。執政大臣，倅貳比也。苟州郡驟拔客將使為通判，官屬縱俛首，吏民觀聽謂何？」帝霽威，沈吟曰：「朕將思之。」明日，說罷為安遠軍節度使，提舉萬壽觀。
說語人曰：「張左司平時不相樂，固也；范致能亦奚為見攻？」指所坐亭材植曰：「是皆致能所惠也。」後月餘，成大求去，帝曰：「卿言事甚當，朕方聽言納諫，乃欲去耶？」成大竟不安其位，以集賢修撰知靜江。致能，成大字也。
辛巳，帝曰：「戶部所借南庫四百萬緡，屢諭曾懷，不知何以撥還？」虞允文曰：「不過措准折帛爾。」梁克家言：「今左帑無兩月之儲。」帝曰：「戶部有擘畫否？」允文言：「其一給典帖，其二賣鈔紙，眾論未以為然。」帝曰：「此兩事既病民，且傷國體，俱不可行。」
是日，金命有司葬欽宗於鞏、洛之原，以一品禮。
戊戌，虞允文言：「胡銓蚤歲節甚高，今縱有小過，不宜遽去朝廷。」帝曰：「朕昨覽台章，躊躇兩日，意甚念之。但以四人同時論列，不欲令銓獨留。」梁克家曰：「銓流落海上二十餘年，人所甚難。」帝曰：「銓固非它人比。」乃除寶文閣待制兼侍講。銓求去益力，以敷文閣直學士與外祠。
庚子，徽猷閣待制、知處州胡沂言盜馬者，帝曰：「治以罪。」虞允文因言帥臣有誘山寨人盜馬，已而殺其人者，人情甚不安。梁克家曰：「邀功生事邊臣，不可輕貸。且如知沅州孫叔傑，以兵攻徭人，致王再彤等聚眾作過，驚擾邊民，幾成大患。前日放罷，行遣太輕。」帝曰：「可更降兩官。」
是月，復將作監。
申嚴閉糴。
夏，四月，乙巳朔，詔：「春季拍試，藝高者特與補轉兩資。」虞允文言本司兵民須略與推恩，帝曰：「軍中既有激賞，人人肯學事藝，何患軍政不修！若更本官亦復推賞，尤見激厲。」
丁未，金歸德民臧安兒謀反，伏誅。
金駙馬都尉圖克坦貞為咸平尹，貪污不法，累贓鉅萬；徙真定，事覺，金主使大理卿李昌圖鞫之，貞即引伏。昌圖還奏，金主問之曰：「停職否？」對曰：「未也。」金主怒，杖昌圖四十。復遣刑部尚書伊喇道往真定問之，征其贓還主。有司征給不以時，詔：「先以官錢還其主而令貞納官。凡還主贓，皆準此例。 」降貞為博州防禦使，降貞妻為清平縣主。
戊申，擢曾覿為安德軍承宣使。時太子新立，謂其有伴讀勞也。
庚戌，帝謂宰執曰：「朕於聽言之際，是則從之，非則違之，初無容心其間。」梁克家言：「天下事，唯其是而已。是者，當於理之謂也。」帝曰：「然。太祖問趙普云：『天下何者最大？』普曰：『惟道理最大。』朕嘗三復斯言。」
癸亥，金參知政事魏子平罷，為南京留守，未幾致仕。
甲子，詔皇太子判臨安府。
己巳，詔舉任刑獄、錢穀及有智略、吏能者。
庚午，有告統兵官掊克不法者，帝令付大理寺治之。虞允文言恩威相須乃濟，帝曰：「威克厥愛，允濟；愛克厥威，允罔功。蘇軾乃謂堯、舜務以愛勝威，朕謂軾之言未然。」梁克家曰：「先儒立論，不可指為一定之說，如崔實著《政論》，務勸世主馭下以嚴。大抵救弊之言，各因其時爾。」帝曰：「昔人以嚴致平，非謂深文峻法也，紀綱嚴整，使人不敢犯耳。譬如人家，父子、兄弟，森然法度之中，不必須用鞭撲然後謂之嚴也。」
辛未，皇太子領臨安尹，以晁公武為少尹，李穎彥、劉焞兼判官。
先是高麗使人告於金，謂王晛讓國於弟晧。金主曰：「讓國，大事也，其再詳問。」是月，高麗以王晛讓國表來上，金主疑之，以問宰執。左丞相赫舍哩良弼曰：「此不可信。晛有子生孫，何故讓弟？晧嘗作亂而晛囚之，何以忽讓其位？且今茲來使，乃晧遣而非晛遣，是晧實篡兄，安可忍也！」右丞孟浩曰：「詢彼國士民，果推服，當遣封。」金主命卻其使。旋遣吏部侍郎靖往問其故。
五月，丁亥，劉珙起復同知樞密院事，為荊襄宣撫使。
珙凡六疏辭，引經據禮，詞甚切至，最後言曰：「三年通喪，先王因人情而節文之，三代以來，未之有改。至於漢儒，乃有金革無避之說，此固已為先王之罪人矣。然尚有可諉者，曰魯公伯禽有為為之也。今以陛下威靈，邊陲幸無犬吠之警，臣乃欲冒金革之名以私利祿之實，不又為漢儒之罪人乎？」
帝以義當體國責之，珙乃手疏別奏，略曰：「天下之事，有其實而不露其形者，無所為而不成；無其實而先示其形者，無所為而不敗。今德未加修，賢不得用，賦斂日重，民不聊生，將帥方割削士卒以事苞苴，士卒方饑寒窮苦而生怨謗，凡吾所以自治而為恢復之實者，大抵闊略如此。而乃外招歸正之人，內移禁衛之卒，規算未立，手足先露，其勢適足以速禍而致寇。且荊襄，四支也；朝廷，腹心元氣也。誠使朝廷施設得宜，元氣充實，則犁庭掃穴，在反掌間耳，何荊襄之足慮！如其不然，則荊襄雖得臣輩百人，悉心經理，顧足恃哉！臣恐恢復之功未易可圖，而意外立至之憂，將有不可勝言者，唯陛下圖之。」帝納其言，為寢前詔。
遣知閤門事王抃點閱荊襄軍馬。
梁克家言：「近諸將御下太寬，今統制官有敢鞭統領官以下者否？太祖皇帝設為階級之法，萬世不可易也。」帝曰：「二百年來，軍中不變亂，蓋出於此。」虞允文曰：「法固當守，主兵官亦要以律己為先。」帝曰：「誠然。前日一二主軍官不能制其下，反為下所告者，端以不能律己故耳。」
癸巳，金以南京留守伊喇成為樞密副使。
辛丑，帝語及臨安事，因曰：「韓彥古在任時，盜賊屏跡；比其罷也，群盜如相呼而來。以此知治盜亦不可不嚴。惜乎彥古所以治民者，亦用治盜之術！治盜當嚴，治民當寬，難以一律。」
六月，丙午，復主管馬軍司公事李顯忠為太尉。
己酉，金主詔曰：「諸路常貢數內，同州沙苑羊非急用，徒勞民耳，自今罷之。朕居深宮，勞民之事，豈能盡知！似此，當具以聞。」
乙卯，張權言淮西麥熟，秋成可望，帝謂宰相曰：「時和歲豐，卿等協贊之力。朕當與卿等講求其未至者。」虞允文言聖德無闕。帝曰：「君臣之間，正要更相儆戒，朕有過，卿等悉言之；卿等有未至者，朕亦無隱。庶幾君臣交修，以答天貺。」
丙辰，太常寺丞蕭燧論人君聽言必察其可用之實，所言與所行相副，然後可信，帝曰：「所論甚當，人誰不能言！但徒能言之而已，要當觀其所行。《書》所謂『敷奏以言，明試以功』是也。」
甲子，金平章政事圖克坦喀齊喀卒。金主方擊球，聞訃，遂罷，厚賻之，錄其孫。
秋，七月，甲申，金參知政事宗敘卒，遺表言朝政得失及邊防利害。金主傷悼，謂宰臣曰：「宗敘勤勞國家，它人不能及也。」輟朝，遣宣徽使敬嗣暉致祭賻。
乙未，梁克家言：「近時兩事，皆前世不及。太上禪位，陛下建儲，皆出於獨斷。」帝曰：「此事誠漢、唐所無。朕常恨功業不如唐太宗，富庶不如漢文、景耳。」虞允文曰：「陛下以儉為寶，積以歲月，何患不及文、景！如太宗功業，則在陛下日夜勉之而已。」帝曰：「朕思創業、守成、中興，三者皆不易，蚤夜孜孜，不敢迨遑，每日昃無事，則自思曰，豈有未至者乎？反覆思慮，惟恐有失。」又曰：「朕近於幾上書一『將』字，往來尋繹，未得擇將之道。」虞允文曰：「人才臨事方見。」帝曰：「然。唐太宗安市之戰，始得薛仁貴。」
庚子，以王炎為樞密使、四川宣撫使。
興元府有山河堰，世傳漢蕭何所作。嘉祐中，提舉史照上修堰法，降敕書刻之堰。紹興以後，戶口凋敝，堰事荒廢，炎委知興元府吳拱修復，發卒萬人助役，盡修六堰，浚大小渠六十五里，南鄭、褒城之田大得沃溉。詔獎諭拱。
是月，免兩淮民戶丁錢，兩浙丁鹽絹。
帝諭輔臣曰：「范成大言處州丁錢太重，遂有不舉子之風，有一家數丁者，當重與減免。」尋又蠲早傷路戶稅。
八月，癸卯朔，金主詔朝臣曰：「朕嘗諭汝等，國家利便，治體遺闕，皆可直言。外路官民亦嘗言事，汝等終無一語。凡政事所行，豈能皆當？自今直言得失，無有所隱。」
乙巳，金主謂宰臣曰：「隨朝之官，自謂曆三考則當得某職，歷兩考則當得某積，第務因循碌碌而已。自今以外路官與內除官，察其奮勤則並用之；但苟簡於事，不須任滿，便以本品出之。賞罰不明，豈能勸勉！」
丙午，殿司左軍劫馬軍司使臣家被獲，帝曰：「不當以治百姓之法治之。」虞允文曰：「劫盜已不可貸，況軍人乎！」
庚戌，金主詔曰：「應因斡罕被掠女直及諸色人，未經刷放者，官為贖放。隱匿者，以違制論。其年幼不能稱說住貫者，從便住。」
己未，進呈兩浙漕臣糴樁積米，帝因宣諭曰；「《洪範》八政，以食為先，而世儒乃不言財穀。邦之有儲蓄，如人之有家計，欲不預辦，得乎！」
庚午，帝謂宰執曰：「朕近日無事時過德壽宮，太上頤養愈勝，天顏悅好。朕退，輒喜不自勝。」虞允文曰：「神器之重，得所付託，聖懷無事，自應如此。」
金主謂宰臣曰：「五品以下，闕員甚多，而難於得人。三品以上，朕則知之，五品以上，不能知也，卿等曾無一言見舉者。欲畫久安之計，興百姓之利，而無良輔佐，所行皆尋常事耳，雖日日視朝何益！卿等宜勉思之。」
九月，壬申朔，帝曰：「江西、湖南旱歉，宜可募兵兩路，各且募千人。」梁克家言外路募兵，多憚所費，虞允文曰：「撥截上供亦可。」帝曰：「然。所募之人，發赴三衙恐太遠，當與分撥。」允文言：「江西去江、池為近，湖南去鄂渚為近。」帝曰：「可便降指揮，仍與分撥。」
戊寅，帝謂宰臣曰：「漢高祖初年，專意馬上之事；世祖增廣郊祀，亦在隴、蜀既平之後。昔人規恢遠略，罔不在專，繁文末節，蓋未暇問。」梁克家曰：「高帝創業，世祖中興，今日之事，乃兼守成。祖宗二百年來典禮畢備，當以時舉。」帝曰：「典禮何可盡廢！抑其浮華而已。自今卿等每事當先務實，稍涉浮文，必議蠲省。」
壬午，湖北、京西總領兼措置屯田呂遊問，言本所管營田、屯田內官兵闕人耕種之處，請依舊頃畝，出榜召百姓依元額承佃，從之。
癸未，金主獵於橫山。
丁亥，命措置襄陽寨屋，梁克家曰：「將徙荊南之屯否？」帝曰：「欲令移去，如何？」虞允文曰：「荊南之人，歲歲更戍，自此可免道塗往返之勞。然有二不便。」帝曰：「襄陽極邊，驟添人馬，對境必致驚疑。」允文曰：「此正是一不便。又，自荊南至襄陽，水運千餘里，河道淺狹，難於饋糧，此二不便。以臣愚見，不如先移軍馬，餘續議之。」帝稱善。
庚寅，金主還都。
是月，進呈六部長貳歲舉改官人，皆是後來許依職司收使，今合依舊法，帝然之。梁克家言在京選人，無外路監司薦舉，若六部長貳又不許作職司，必不得改官，帝曰：「舊法既然，當使人從法，不可以法從人也。」虞允文曰：「舊法，京局不以選人為之，故六部長貳不作職司亦可。今皆用選人，後來磨勘不行，必重申請，卻須更改。」帝曰：「此事續議施行。」
冬，十月，壬寅朔，金以左宣徽使敬嗣暉參知政事。
甲寅，金主謂宰臣曰：「朕已行之事，卿等以為成命不可復更，但承順而已，一無執奏。且卿等凡有奏，何嘗不從！自今朕旨雖出，宜審而行，有未便者，即奏改之。或在下位，有言尚書省所言未便，亦當從而改之。」
壬戌，金主使烏淩阿天錫來賀會慶節，要帝降榻問金主起居，帝不許。天錫跪不起，虞允文請帝還內，命知閤門事王抃諭之曰：「大駕已興，難再御殿，使人以明日見。」天錫沮退。癸亥，隨班入見。
甲辰，虞允文言：「兩司增加鬥力事藝，升進者千餘人，費不過千餘貫。昨有錫金碗者，軍中歡呼，無不欣豔。」帝曰：「聞其載碗乘馬而歸，道路聚觀，如此，見者必勸矣。」
丙寅，金左丞相赫舍哩良弼進《睿宗實錄》。
戊辰，金主謂宰臣曰：「衍慶宮圖畫功臣，已命增為二十人。如丞相韓企先，自本朝興國以來，憲章法度，多出其手，至於關決大政，但與大臣謀議，終不使外人知覺，漢人宰相，前後無比。若褒顯之，亦足以示勸，慎勿遺之。」
是月，賑饒州饑。
帝因覽知州王秬賑濟畫一，曰：「饑歲民多遺棄小兒，已付諸路收養。如錢不足，可於內藏支降。」
罷紹興府宗正行司，以其事歸大宗正司。
故事，宗室皆聚於京師，熙、豐間始許居於外，崇寧間始即河南、應天置西、南二敦宗院。靖康之禍，在京宗室無得免者，而睢、洛二都得全。建炎初，將南幸，於是大宗正司移江寧，而西、南外初寓於揚州及鎮江，復移於泉、福二州。而居會稽者，乃紹興初以行在未有居第，權分宗室居之。及恩平郡王璩出居會稽，遂以為判大宗正司，至是省之。
十一月，戊寅，金主幸東宮，謂太子曰：「朕為汝措天下，當無復有經營之事。汝惟無忘祖宗仁厚之風，以勤修道德為孝，明信賞罰為治而已。昔唐太宗曰：『吾伐高麗不克終，汝可繼之。』如此之事，朕不以遺汝。如遼之海濱王，以國人愛其子，嫉而殺之，所為如此，安得不亡！唐太宗又嘗謂高宗曰：『爾於李勣無恩，今以事出之。我死，宜即授以僕射，彼必致死力矣。』君人者安用偽為！受恩於父，焉有忘報於子者乎！」
丙戌，金主享太廟；丁亥，有事於圜兵，大赦。
是日，臣僚請改和州西路花裝隊，帝曰：「三衙舊亦結花裝隊，昨已更改。與其臨敵旋行抽摘，不若逐色團結之有素也。」
癸巳，金群臣加上尊號曰應天興祚欽文廣武仁德聖教皇帝。
甲午，虞允文言：「舊法，黃甲不曾到部人，在銓試下等人之上。」帝曰：「可依舊法。」又曰：「改法不當，終有窒礙，不如詳審於初，則免改更於後也。」
是月，策制科眉山布衣李垕入第四等，賜制科出身。
十二月，癸卯，金主冬獵。乙卯，還宮。
丙辰，金參知政事敬嗣暉卒。
先是軍人王俊，自稱八廂，詐取軍中錢物，配廣南，帝曰：「御前從來無八廂差出，可擬指揮行下諸路，如有自稱八廂之人，即收捉根勘。」戊午，詔行之。帝顧虞允文曰：「卿昨言，若真八廂，對人自稱，亦所當罪，此言甚當。」
庚申，詔：「閤門舍人依文臣館閣，以次輪對。」王抃用事故也。
辛酉，金進封皇子永中為趙王，永成為豳王，永升為虞王，永蹈為徐王，永濟為滕王。乙丑，永中與曹王永功俱授明安，仍命永功親治事以習為政。
丙寅，詔：「都統制歲舉所知二人，統制歲舉一人，以智勇俱全為上，善撫士卒為次，專有膽勇又為次，將校士卒惟其所舉。」從臣僚之請也。
金吏部侍郎靖之使高麗也，欲宣金主詔於王晛，而晛已為晧囚於海島，託言：「晛已避位，出居它所，病有加無損，不能就位拜命，往復險遠，非使者所宜往。」靖竟不得見晛，乃以詔授晧，轉取表附奏，仍以讓國為言。
靖還，金主問大臣，皆曰：「晛表如此，可遂封之。」赫舍哩良弼、完顏守道曰：「待晧祈靖，未晚也。」
是月，晧遣其禮部侍郎張翼明等請封於金。
是歲，移馬軍司屯於建康府。
金河決王村，南京、孟、衛州界多被其害。

