
百五十四
諱擴，光宗第二子，母曰慈懿皇后李氏。光宗為恭王，慈懿夢日墜於庭，以手承之，已而有娠，乾道四年十月丙午，生帝於王邸。五年五月，賜今名。淳熙五年十月，封英國公。七年二月，初就傅。十二年三月，封平陽郡王。十六年三月，光宗受禪，三月，進封嘉王。
正月，丁巳朔，蠲兩淮租稅。旋蠲台、嚴、湖三州貧民身丁折帛錢一年。
辛卯，金敕有司給天水郡公家屬田宅。
壬辰，金主如春水。
壬寅，黎州蠻寇安靜寨，義勇軍正將楊師傑及將佐王全等戰卻之。尋以師傑充成都府路兵馬都監。
辛亥，金主諭參知政事胥持國曰：「河上役夫聚居，恐生疾疫，可廩醫護視之。」
二月，丁巳朔，詔兩淮諸州勸民耕墾荒田。
金敕有司，行宮側及獵所，有農者弗禁。
己未，金始祭高禖。
壬戌，詔嗣秀王伯圭贊拜不名。
庚午，金主還都。
丁丑，金京師地震，大雨雹，晝晦，震應天門右鴟尾。
戊寅，右丞相趙汝愚罷。初，韓侂胄欲逐汝愚而難其名，京鏜曰：「彼宗姓也，誣以謀危社稷，則一網打盡矣。」侂胄然之，以秘書監李沐有怨於汝愚，引為右正言，使奏汝愚以同姓居相位，將不利於社稷。汝愚出浙江亭待罪，遂以觀文殿大學士出知福州。
甲申，謝深甫等論汝愚冒居相位，今既罷免，不當加以書殿隆名，帥籓重寄，乃命提舉洞霄宮。
直學士院鄭湜草制，有云：「頃我家之多難，賴碩輔之精忠。持危定傾，安社稷以為悅；任公竭節，利國家無不為。」坐無貶祠，亦免官。
兵部侍郎章穎侍經幃，帝曰：「諫官有言趙汝愚者，卿等謂何？」同列漫無可否。穎言：「天地變遷，人情危疑，加以敵人嫚侮，國勢未安，未可輕退大臣。願降詔宣諭汝愚，毋聽其去。穎遂以汝愚黨罷。
國子祭酒李祥言：「去歲壽皇崩，兩宮隔絕，中外洶洶，留正棄宰相而去，官僚幾欲解散，居喪無主，國命如發。汝愚不畏滅族，決策立陛下，風塵不搖，天下復安，社稷之臣也。奈何無念功至意，使精忠臣節，怫鬱黯闇，何以示後世？」知臨安府徐誼，素為汝愚所器，凡有政務，多諮訪之，誼隨副裨助，不避形跡。又嘗勸汝愚早退及預防侂胄之奸，侂胄尤怨之。及是與國子博士楊簡，亦抗論留汝愚；李沐劾為黨，皆斥之。
時餘端禮在樞府，與汝愚同心輔政，汝愚嘗曰：「士論未一，非餘處恭不能任。」及汝愚被逐，端禮不能救，但長籲而已。處恭，端禮字也。
三月，丙戌朔，日有食之。
甲午，金以翰林直學士富珠哩子元為右司諫，監察御史田仲禮為左拾遺，翰林修撰布薩額爾克兼右拾遺。諭曰：「國家設置諫官，非取虛名，蓋責實效，庶幾有所裨益。卿等皆朝廷選擢，宜直言無隱。路鐸左遷，本以它罪，卿等勿以被責，遂畏避不敢言！」
癸丑，詔侍從、台諫、兩省集議江南沿江諸州行鐵錢利害。
夏，四月，丁巳，太府寺丞呂祖儉上封事曰：「陛下初政清明，登用忠良。然曾未逾時，朱熹，老儒也，彭龜年，舊學也，有所論列，則亟許之去。至於李祥，老成篤實，非有偏比，蓋眾聽所共孚者，今又終於斥逐。臣恐自是天下有當言之事，必將相視以為戒，鉗口結舌之風一成而未易反，是豈國家之利耶？」又曰：「今之能言之士，其所難非在於得罪君父，而在忤意權勢。姑以臣所知者言之：難莫難於論災異，然言之而不諱者，以其事不關於權勢也。若乃御筆之降，廟堂不敢重違，台諫不敢深論，給舍不敢固執，蓋以其事關貴幸，深慮乘間激發而重得罪也。故凡勸導人主事從中出者，蓋欲假人主之聲勢以漸竊威權耳。比者聞之道路，左右{執曰}禦，於黜陟廢置之際，間得聞者，車馬輻輳，其門如市，恃權怙寵，搖撼外庭。臣恐事勢浸淫，政歸幸門，凡所薦進，皆其所私，凡所傾陷，皆其所惡，豈但側目憚畏，莫敢指言！而阿比順從，內外表裡之患，必將形見。臣因李祥獲罪而深言及此者，是豈矯激自取罪戾哉？實以士氣頹靡之中，稍忤權臣，則去不旋踵。私憂過計，深慮陛下之勢孤，而相與維持宗社者浸寡也。」疏既上，命安置韶州。
中書舍人鄧驛，繳奏祖儉不當罪遣。會樓鑰進讀呂公著元祐初所上十事，因進曰：「如公著社稷臣，猶將十世宥之，祖儉乃其孫也，今投之嶺外，萬一即死，陛下有殺言官之名，臣竊惜之。」帝問：「祖儉所言何事？」人始知韶州之貶，不出上意。韓侂胄謂人曰：「復有救祖儉者，當處以新州。眾乃不敢言。
或謂侂胄曰：「自趙丞相去，天下已切齒；今又投祖儉瘴鄉，不幸或死，則怨益重，曷若少徙內地？」侂胄後亦悟，改送吉州。
己未，以餘端禮為右丞相，鄭僑參知政事，京鏜知樞密院事，謝深甫簽書樞密院事。
庚申，太學生楊宏中、周端朝、張道、林仲麟、蔣傅、徐範六人上書曰：「自古國家患亂之由，初非一端，惟小人中傷君子，其禍尤慘。黨錮弊漢，朋黨亂唐，大率由此。元祐以來，邪正交攻，卒成靖康之變。近者諫官李沐論罷趙汝愚，中外諮憤，而沐以為父老歡呼；蒙蔽天聽，一至於此。陛下獨不念去歲之事乎？人情驚疑，變在朝夕，假非汝愚出死力，定大議，雖有百李沐，罔知攸濟。當國家多難，汝愚位樞府，本兵柄，指揮操縱，何向不可！不以此時為利，今上下安妥，乃有異意乎？章穎、李祥、楊簡，發於中激，力辯其非，即遭逐斥，六館之士，拂膺憤怨。李沐自知邪正不兩立，思欲盡覆正人以便其私，於是托朋黨以罔陛下之聽。臣恐君子小人消長之機，於此一判，則靖康已然之驗，何堪再見於今日耶？願陛下念汝愚之忠勤，察祥、簡之非黨，灼李沐之回邪，竄沐以謝天下，還祥等以收士心。」疏上，詔宏中等悉送五百里外編管。當時號為「六君子」。傅久居太學，忠鯁有聞，扣閽之事，皆所屬稿。
鄧驛言：「國家開設學校，教養士類，德至渥也。自建太學以來，上書言事者無時無之。累朝覆涵，不加之罪，甚者，押歸本貫或它州聽讀而已。紹熙間，有布衣余古，上書狂悖，若以指斥之罪坐之，誠不為過。太上始者震怒，降旨編管；已而臣僚論奏，竟從寬典。陛下今日編管楊宏中六人，若以扇搖國是非之，則未若指斥乘輿之罪大也；以六輩之言，則一夫為至寡也。聖明初政，仁厚播聞；睿斷過嚴，人情震駭。所有錄黃，未敢書行。」是日，知臨安府錢象祖捕諸生押送貶所。未幾，驛罷，出知泉州。
癸亥，金敕有司以增修曲阜宣聖王廟畢，賜衍聖公以下三獻法服及登歌樂一部，仍送太常舊工往教孔氏子弟，以備祭禮。
甲子，金以尚書左丞烏淩阿願為平章政事，右丞瓜勒佳衡為尚書左丞。
戊寅，金以修河防畢工，參知政事胥持國等進階，賜銀幣有差。
庚辰，金以右丞相瓜勒佳清臣為左丞相，監修國史，封密國公；樞密使襄為右丞相，封任國公。遷胥持國為尚書右丞。持國與李淑妃表裡，筦擅朝政，士之好利躁進者，爭趨走其門。四方為之語曰：「經童作相，監婢為妃。」
五月，乙未，金判平陽府事鎬王永中賜死，並其二子璋、彖。
初，傅尉希望風旨，過為苛細。永中自以世宗長子，且老矣，動有掣制，情思鬱鬱，乃表乞間居，不許。及鄭王永蹈以謀逆誅，增置諸王司馬，球獵遊宴，皆有制限；家人出入，多禁防之。河東提刑判官巴哩哈，坐私謁永中，杖一百，解職。同知西京留守費摩克斯，坐受永中請托免。
先是永中舅張汝弼妻高陀幹以詛咒誅，金主疑事在永中，未有以發也。會傅尉奏永中第四子彖，因防禁嚴密，語涉不道，詔同簽大睦親府事膏、御史中丞孫即康鞫問，並得第二子璋所撰詞曲，有不遜語。家奴德格首永中嘗與侍妾瑞雪言：「我得天子，子為大王，以爾為妃。」詔遣官覆按，再遣禮部尚書張暐、兵部尚書烏庫哩慶裔覆之。金主謂宰臣曰：「鎬王只以語言得罪，與永蹈罪異。」馬琪曰：「罪狀雖異，人臣無將則一也。」金主又曰：「王何故輒出此言？」瓜勒佳清臣曰：「素有妄想故也。」遂令百官雜議，請論如律。詔賜永中死，鄂蘭哈、璋、彖等皆棄市，永中妻子威州安置。
戊戌，詔戒百官朋比。
丙午，詔諸路提舉司置廣惠倉。
庚戌，金命瓜勒佳清臣行省於臨潢府。
六月，丙辰，金右諫議大夫賈守謙、右拾遺布薩額爾克坐議鎬王永中事奏對不實，削官二階，罷之。御史中丞孫即康、右補闕蒙古呼喇、右拾遺田仲禮並罰金。
丁巳，復留正觀文殿大學士、充醴泉觀使。
韓侂胄用意，士大夫素為清議所擯者，教以凡與為異者皆道學之人，疏姓名授之，俾以次斥革。或又言道學何罪，當名曰「偽學」，善類自皆不安。由是有「偽學」之目。
右正言劉德秀上言：「邪正之辨，無過真與偽而已。彼口道先生之言，而行如市人所不為，在興王之所必斥也。昔孝宗銳意恢復，首務核實，凡言行相違者，未嘗不深知其奸。臣願陛下以孝宗為法，考核真偽，以辯邪正。」詔下其章。由是博士孫元卿、袁燮、國子正陳武皆罷。司業汪逵入劄子辨之，德秀以逵為狂言，亦被斥。
己未，復置台諫言事簿。
丙寅，金以樞密副使唐古貢為樞密使。
庚午，詔：「三衙、江上諸軍主帥、將佐，初除舉自代一人，歲舉所知三人。」
癸酉，以韓侂胄為保甯軍節度使、提舉萬壽觀。
秋，七月，丁酉，御史中丞何澹言：「頃歲有為專門之學者，以私淑諸人為己任，非不善也。及其久也，有從而附和之者，有從而詆毀之者，有畏而不敢竊議者。附和之者，則曰此致知格物、精義入神之學，而古聖賢之功用在是也。一人倡之，千百人和之。幸其學之顯行，則不問其人之賢否，兼收而並蓄之，以為此皆賢人也，皆善類也，皆知趨向者也。詆毀之者，則曰其說空虛而無補於實用，其行矯偽而不近於人情，一入其門而假借其聲勢，小可以得名譽，大可以得爵祿，今日宦學之捷徑，無以易此。畏之而無敢竊議者，則曰利其學者日煩而護其局者甚眾，言一出口，禍且及身。獨不見某人乎？因言其學而棄置矣。又不見某人乎？因論其人而擯斥矣。彼欲以此箝人之口，莫若置而不問。
「臣嘗平心而論，以為附和者或流而為偽，詆毀者或失其為真，或畏之而無敢竊議，則真偽舉無所別矣，是非何自而定乎？有人於此，行乎閨門，達乎鄉黨，其踐履可觀而不為偽行，其學術有用而不為空言，其見於事也，正直而不私，廉潔而無玷，既不矯激以為異，亦不詭隨以為同，則真聖賢之道學也，豈不可尊尚哉？苟其學術之空虛而假此以蓋其短拙，踐履之不篤而藉此以文其奸詐，或者又憑藉乎此以沽名譽而釣爵祿，甚者屢沽贓穢，士論之不齒，而夤緣假託以借重，則為此學之玷累爾。及人之竊議，則不知自反，又群起而攻之曰：彼其不樂道學也，彼其好傷善類也。彼此是非，紛呶不已，則為漢甘陵、唐牛李，國家將受其害，可不慮哉？
「臣聞紹興間，諫臣陳公輔嘗言程顥、王安石之學皆有尚同之弊，高宗皇帝親灑宸翰，有曰：『學者當以孔、孟為師。』臣願陛下以高宗之言風厲天下，使天下皆師孔、孟。有志於學者，不必自相標榜，使眾人得而指目，亦不必以同門之故，更相庇護。是者從其為是，非者從其為非，朝廷亦惟是之從，惟善之取，而無彼此同異之說。聽言而觀行，因名而察實，錄其真而去其偽，則人知勉勵而無敢飾詐以求售矣。士風純而國是定，將必由此。」帝是之，詔榜於朝堂。
既而吏部郎官糜師旦，復請考核真偽，遷左司員外郎。又有張貴模者，指論《太極圖》，亦被賞擢。
澹復上疏言：「朝廷之臣，熟知其邪跡，然亦不敢白發以招報復之禍。望明詔大臣，去其所當去者。」
詔趙汝愚以觀文殿大學士罷祠。
八月，己巳，詔內外諸軍主帥條奏武備邊防之策。
九月，壬午朔，蠲臨安府水災貧民賦。
甲申，金冊靜寧山神為鎮安公，呼圖裡巴山神為瑞聖公。
乙酉，以久雨，決繫囚。
丙戌，金以知河間府事伊喇仲方為御史大夫。
辛卯，金主如秋山；冬，十月，丙辰，還都。
乙丑，升秀州為嘉興府，舒州為安慶府，嘉州為嘉定府，英州為英德府。
壬申，封子恭為安定郡王。
金瓜勒佳清臣受命出師，偵如虛實，自選精兵一萬，進至合勒河。前隊宣徽使伊喇敏等，於栲栲濼攻營十四，下之，回迎大軍；屬部斜出，掩其所獲羊馬資物以歸。清臣遣人責其賧罰，北准布由此叛去，大侵掠。
乙亥，金主命瓜勒佳衡行省於撫州，命選親軍武衛軍各五百人以從。十一月，戊子，清臣罷，命右丞相襄代之。
初議征討，清臣主其事，既而領軍出征，雖屢獲捷，而貪小利，遂致北邊不寧者數歲。
戊戌，加上太皇太后、太上皇、太上皇后尊號。
乙巳，金以樞密使唐古貢、御史大夫伊喇仲方、禮部尚書張暐等二十二人充計議官，凡軍事則議之。
丙午，竄故相趙汝愚於永州。
初，韓侂胄忌汝愚，必欲置之死。既罷宮觀，監察御史胡紘遂上言：「汝愚倡引其徒，謀為不軌，乘龍授鼎，假夢為符。」因條奏其十不遜，且及徐誼。詔責汝愚永州安置，誼南安軍安置。時汪義端當制，遂用漢誅劉屈氂、唐戮李林甫事，迪功郎趙師召亦上書乞斬汝愚，帝不從。汝愚怡然就道，謂諸子曰：「觀侂胄之意，必欲殺我。我死，汝曹或可免也。」
丁未，命宰執大閱。
余端禮、鄭僑言：「福建地狹人稠，無以贍養，生子多不舉。福建提舉宋之瑞乞免鬻建、劍、汀郡沒官田，收其租，助民舉子之費。」從之。
十二月，乙卯，金主命招撫北邊軍民。
戊午，金禮部尚書張暐等進《大金儀禮》。
丁卯，金應奉翰林文字、同知制誥滏陽趙秉文，上書論宰相胥持國當罷，宗室守貞可大用。金主召問，言頗差異，命知大興府事內族膏等鞫之。秉文初不肯言，詰其僕，遍數交遊者，秉文乃曰：「初欲上言，嘗與修撰王庭筠、御史周昂、省令史潘豹、鄭贊道、高坦等私議。」庭筠等皆下獄、決罰有差。有司論秉文上疏狂妄，法當追解，金主不欲以言罪人，特免之。當時為之語曰：「古有朱雲，今有秉文。朱雲攀檻，秉文攀人。」士大夫莫不恥之，坐是久廢。
乙亥，金詔加五鎮、四瀆王爵。
煥章閣待制、提舉南京鴻慶宮朱熹，始以廟議自劾，不許；以疾再乞休致，詔：「辭職謝事，非朕優賢之意，依舊秘閣修撰。」
是月，金右丞相襄率駙馬都尉布薩揆等自臨潢進軍大鹽濼，分兵攻取諸營。
金完顏守貞既罷相出守，胥持國等猶忌之。俄有言守貞在政府日，嘗與近侍竊言宮掖事而妄稱奏下。金主命有司鞫問，守貞款伏。奪官一階，解職，遣中使持詔切責之，仍以守貞不公事宣諭百官於尚書省。
春，正月，甲申，金大鹽濼群牧使伊喇伊都等為廣吉喇部兵所敗，死之。
丁亥，金國子學齋長張守愚上《平邊議》，特授本學教授，以其議付史館。
庚寅，以餘端禮為左丞相，京鏜為右丞相，謝深甫參知政事，鄭僑知樞密院事，何澹同知樞密院事。
趙汝愚行至衡州，病作。衡守錢鍪，承韓侂胄風旨，窘辱百端；庚子，汝愚暴卒。天下冤之。帝命追復原官，許歸葬，中書舍人吳宗旦繳還復官之命。
汝愚學問有用，嘗以范仲淹、韓琦、富弼、司馬光自期，凡平昔所聞於師友之言，欲次第行之，未果而罷政。初，汝愚嘗夢孝宗授以湯鼎，背負白龍升天；後翼嘉王以素服即位，讒者遂以為罪。
甲辰，右諫議大夫劉德秀劾前丞相留正四大罪，首言引用偽學之黨以危社稷。詔正落職，罷祠。
二月，端明殿學士葉翥知貢舉。同知貢舉、右正言劉德秀言：「偽學之魁，以匹夫竊人主之柄，鼓動天下，故文風未能丕變。請將語錄之類盡行除毀。」故是科取士，稍涉義理者，悉皆黜落；《六經》、《語》、《孟》、《中庸》、《大學》大書，為世大禁。
淮西總領張釜上言：「邇者偽學盛行，賴陛下聖明斥罷，天下皆洗心滌慮，不敢為前日之習。願陛下明詔在位之臣，上下堅守勿變，毋使偽言偽行乘間而入，以壞既定之規模。」乃除釜尚書左司郎官。
辛未，蠲臨安民身丁錢三年。
是月，金初造虎符發兵。
三月，己亥，進封嘉國公柄為吳興郡王。
癸卯，金以久旱，敕尚書省曰：「刑獄雖已奏行，其間恐有疑，其再議以聞。人命至重，不可不慎也。」
丙午，有司上《慶元會計錄》。
夏，四月，壬子，金遣使審決冤獄。
戊午，金初行區種法，民十五以上六十以下有土田者，丁種一畝。
甲子，左丞相余端禮罷。時韓侂胄擅權，擯斥正士，端禮稱疾罷政。
壬申，以何澹參知政事，吏部尚書葉翥簽書樞密院事。
五月，乙酉，申嚴獄囚瘐死之罰。
金以久旱徙市；庚寅，詔復市如常。
辛卯，賜禮部進士鄒應龍以下四百四十九人及第、出身。
甲午，減諸路和市折帛錢三年。
建華文閣，藏《孝宗御集》。
乙未，金參知政事尼厖古鑒卒。
甲辰，更慈福宮曰壽慈。
六月，甲寅，金主以仲夏始得雨足，百姓艱食，出倉粟十萬石，減價糶之。
乙丑，命監司、帥守臧否縣令，分三等，從張釜之請也。後迄不行。
丁卯，金御史大夫伊喇仲方罷。
金定僧、道、女冠剃度之制。
金主嘗問諫議大夫張暐曰：「僧道三年一試，八十取一，不已少乎？」暐曰：「此輩浮食，無益有損，不宜滋益也。」金主曰：「周武帝、唐武宗、後周世宗皆賢君，其壽不永，雖曰偶然，似亦有因也。」對曰：「三君矯枉太過。今不崇奉。不毀除，是謂得中矣。」
丙子，皇子埈生。
秋，七月，庚辰，金主御紫宸殿，受諸王、百官賀，賜諸王、宰執進酒。敕有司以酒萬尊置通衢，賜民縱飲。
金主遣西北路招討使完顏安國等趨多泉子，密詔右丞相襄進兵。乃令支軍出東道，襄由西道。支軍至龍駒河，為准布所圍，三日不得出，間使出求援。或請俟諸軍集乃發，襄曰：「我軍被圍數日，馳救之猶恐不及，豈可後時！」即鳴鼓夜發。或謂選遣人報圍中，使知援至，襄曰：「所遣者倘為敵得，使知吾兵寡而糧在後，則吾事敗矣。」乃益疾馳。遲明，距敵近，眾欲少憩，襄曰：「所以乘夜疾馳者，欲掩其不備耳，緩則不及。」鄉晨，壓敵，突擊之，圍中將士亦鼓譟出，大戰，准布敗奔。使安國追躡，僉言：「糧道不繼，不可行也。」安國曰：「人得一羊，可食十餘日。不如驅羊以襲之便。」遂從其計。安國統所部萬人，疾驅以薄之，准布散走。會大雨，凍死者十八九，降其部長。捷聞，金主遣使厚賜以勞之，許便宜賞賚士卒。
乙酉，金命有司收瘞西北路陣亡骸骨。
戊子，量徙流人呂祖儉等於內郡。祖儉移高安，尋卒，高安知縣徐應龍經紀其喪。祖儉受業於兄祖謙，尊信不渝，在謫所，讀書賣藥以自給。嘗言：「因世變有所摧折，失其素履者，固不足言；因世變而意氣有所加者，亦私心也。」
時中書舍人汪義端，引唐李林甫故事，以偽學之黨皆名士，欲盡除之，太皇太后聞而非之。帝乃詔台諫、給舍：「論奏不必更及舊事，務在平正，以副朕建中之意。」詔下，劉德秀遂與御史張伯垓、姚愈等疏言：「自今舊奸宿惡，或滋長不悛，臣等不言，則誤陛下之用人；言之，則礙今日之御劄；若俟其敗壞國事而後進言，則徒有噬臍之悔。三者皆無一而可。望下此章，播告中外，令舊奸知朝廷紀綱尚在，不敢放肆。」從之，乃改為「不必專及舊事」。自是侂胄之黨攻擊愈急矣。
殿中侍御史黃黻上言：「治道在黜首惡而任其賢，使才者不失其職而不才者無所憾。故仁宗嘗曰：『朕不欲留人過失於心。』此皇極之道也。至於前事，有合論列，事體明證，有關國家利害者，臣不敢不以正對。」己丑，改黻為起居郎、權兵部郎中，以愈代為殿中侍御史。黻未幾罷去。
戊戌，以韓侂胄為開府儀同三司、萬壽觀使。
金左司郎中高汝礪，奏事紫宸，時侍臣皆迴避，金主所持涼扇墜案下，汝礪以非職，不敢取以進。奏事畢，金主謂宰臣曰：「高汝礪不進扇，可謂知體矣。」汝礪，金城人也。
八月，丙辰，太常少卿胡紘上言：「比年以來，偽學猖獗，圖為不軌，動搖上皇，詆毀聖德，幾至大亂。賴二三大臣、台諫出死力而排之，而元惡殞命，群邪屏跡。自御筆有救偏建中之說，或者誤認天意，急於奉承，倡為調停之議，取前日偽學之奸黨次第用之，或與宮觀，或與差遣，以冀幸其它日不相報復。往者建中靖國之事，可以為戒，陛下何不悟也？漢霍光廢昌邑王賀，一日而誅其群臣一百餘人；唐五王不殺武三思，不旋踵而皆斃於三思之手。今縱未能盡用古法，宜令退伏田裡，循省愆咎。」乃詔偽學之黨，宰執權住進擬。自是學禁愈急。
大理司直邵褒然言：「三十年來，偽學顯行，場屋之權，盡歸其黨。請詔大臣審察其所學。」詔：「偽學之黨，勿除在內差遣。」已而言者又論偽學之禍，乞鑒元祐調停之說，杜其根源，遂有詔：「監司、帥守薦舉改官，並於奏牘前聲說非偽學之人。」會鄉試，漕司前期取家狀，必令書「系不是偽學」五字。撫州推官柴中行獨申漕司云：「自幼習《易》，讀程氏《易傳》以取科第。如以為偽，不願考校。」士論壯之。
壬戌，皇子埈卒，追封兗王，諡沖惠。後屢舉皇子，皆不育，俱加封諡。
甲子，金以陝西西路轉運董師中為御史大夫。
癸酉，金左丞瓜勒佳衡丁父憂；尋起復。
九月，辛巳，金右丞相襄自軍中赴闕，拜左丞相，監修國史，封黨山郡王。宴慶和殿，金主親舉酒飲之，解所服玉具佩刀以賜，命即服之。遷完顏安國為左翼都統。
丁亥，復分利州路為東、西路。
癸巳，嗣濮王士歆薨，追封韶王。
冬，十月，丙午，金選親軍八百人戍撫州。
戊申，帝率群臣上冊寶於慈福、壽康宮。
准布復叛，金主命左丞相襄行省於北京，簽書樞密院事完顏匡行院於撫州。會契丹德壽等據信州叛，建元身聖，眾號數十萬，遠近震駭；襄閒暇如平日，人心乃安。襄之出鎮也，至石門鎮，謂僚屬曰：「北部犯塞奚足慮！第恐奸人乘隙而動，北京近地軍少，當預為之備。」即遣官發上京等軍六千，至是果得其用。臨潢總管烏庫哩道遠、富察守純分道進討，擒德壽等，送京師。
先是金諸臣以北鄙用兵，請改郊期，金主問諫議大夫兼禮部侍郎張暐曰：南郊大祀，今用度不給，俟它年，可乎？」暐曰：「陛下即位，於今八年，大禮未舉，宜亟行之。」金主曰：「北方未寧，致齋之際，有不測奏報，何如？」對曰：「豈可逆度而妨大禮？今河平歲豐，正其時也。」既而諸臣仍請罷祀，又欲用正月上辛；金主使問丞相襄，襄奏曰：「郊為重禮，且先期詔天下。又，籓國已報表駕，今若中罷，何以副四方傾望之意？祀用上辛，乃祈穀之禮，非郊見上帝之本意。大禮不可輕廢，請決行之。臣請於祀前滅賊。」既而賊破，果如所料。
丙辰，金袷享於太廟。
甲戌，大閱。
十一月，戊子，金參知政事馬琪，出鎮安武軍，尋致仕，卒。琪性明敏，習吏事，其治錢穀尤長。然性吝好利，頗為金主所少。
庚寅，帝詣壽康宮，上太上皇寬恤詔令。
金以御史大夫董師中、北京留守裔並為參知政事。
壬辰，京鏜等上孝宗寬恤詔令。
丁酉，金朝享太廟。戊戌，有事於南郊，大赦，改元承安，進封丞相襄為南陽郡王。
癸卯，賞宜州捕降峒寇功。
金丞相襄之討契丹也，金主命自龍虎衛上將軍、節度使以下，承制授之。襄以為賞罰之柄，非人臣所預，不敢奉詔。賊平，請委近臣諭旨將士使知意。
十二月，戊申，以知甯國府陳賈為兵部侍郎，以賈在淳熙末曾論朱熹故也。
己酉，金遣提點太醫、近侍局使李仁惠賜北邊將士，授官者萬一千人，授賞者幾二萬人。仁惠，即喜兒之賜名也。
是月，朱熹落職，罷祠。
熹家居，自以蒙累朝知遇之恩，且尚帶從臣職名，義不容默，乃草封事數萬言，陳奸邪蔽主之禍，因以明趙汝愚之冤。子弟諸生更迭進諫，以為必賈禍，熹不聽。蔡元定請以蓍決之，遇《遯》之《同人》。熹默然，取稿焚之，遂上奏，力辭職名，詔仍充秘閣修撰。
時台諫欲論熹，無敢先發者。胡紘未達時，嘗謁熹於建安，熹待學子惟脫粟飯，遇紘不能異也。紘不悅，語人曰：「此非人情。只雞鬥酒，山中未為乏也。」及為監察御史，乃銳然以擊熹自任，物色無所得，經年醞釀，章疏乃成。會改太常少卿，不果。
有沈繼祖者，嘗採摭熹《語》、《孟》之語以自售，至是以追論程頤，得為御史。紘以疏章授之，繼祖謂立可致富貴，遂論熹：「資本回邪，加以忮忍，剽竊張載、程頤之緒餘，寓以吃菜事魔之妖術，簧鼓後進，張浮駕誕，私立品題，收召四方無行義之徒以益其黨伍，相與褒衣博帶，食淡餐粗，或會徒於廣信鵝湖之寺，或呈身於長沙敬簡之堂，潛形匿跡，如鬼如魅。士大夫沽名嗜利，覬其為助者，又從而譽之薦之。」因誣熹大罪有六，且曰：「嘉為大奸大憝，請加少正卯之誅，以為欺君罔世、汙行盜名者戒。其徒蔡元定，佐熹為妖，亦請編管別州。」詔熹落職，罷祠，竄元定於道州。
已而選人餘祕上書，乞斬熹以絕偽學，謝深甫抵其書於地，語同列曰：「朱元晦、蔡季通，不過自相講明耳，果何罪乎！」元晦，熹字；季通，元定字也。
時逮捕元定赴謫所甚急，元定色不為動，與季子沈徒步就道。熹與從遊者百餘人餞別蕭寺中，坐客興歎，有泣下者。熹微視元定，不異平時，因喟然曰：「友朋相愛之情，季通不挫之志，可謂兩得之矣！」眾謂宜緩行，元定曰：「獲罪於天，天可逃乎？」至道州，遠近來學者日眾。愛元定者謂宜謝生徒，元定曰：「彼以學來，何忍拒之！若有禍患，亦非閉門塞竇所能避也。」貽書訓諸子曰：「獨行不愧影，獨寢不愧衾，勿以吾得罪故，遂懈其志。」在道逾年卒。
韓侂胄為其父誠請諡。誠乃神宗外孫，娶太皇太后女弟，積官閤門使，未嘗更曆事任。時福州黃唐為考功郎，言其不可，因求去。遂命館職官暫權考功，諡誠曰忠定；左遷唐為樞密院檢詳文字，尋改江淮提點鐵錢。
春，正月，丁酉，金主如安州春水。
壬寅，知樞密院事鄭僑罷。癸卯，以謝深甫知樞密院事。
詔朱熹仍依前官，與祠。
丁酉，金主還都。
二月，己酉，右丞相京鏜等上《神宗玉牒》、《高宗實錄》。
丙寅，詔以昭慶軍承宣使、內侍省押班王德謙為節度使。德謙，帝籓邸內侍也，於是驟見擢用。中書舍人吳宗旦，事德謙甚謹，夜，輒易服謁之。德謙乃薦宗旦為刑部侍郎、直學士院。宗旦為德謙草制，引天寶、同光故事為比。制出，參知政事何澹不押制書；右諫議大夫劉德秀率台諫交章言其不可；丁卯，京鏜復以為言；遂寢其命。於是德謙除在外宮觀，吏部尚書兼給事中許及之奏駁之；台諫請竄斥德謙，帝未許。殿中侍御中姚愈，劾宗旦交結德謙；辛未，宗旦奪三官，癸酉，送南康軍居住。
是月，金命襲封衍聖公孔元措世襲兼曲阜令。
三月，壬午，金命戶部尚書溫昉行六部尚書於撫州。
庚寅，金主幸西園，閱軍器。
癸巳，金平章政事烏淩阿願罷。
丙申，竄內侍王德謙。臨安府劾德謙為人求官，贓以巨萬計，服食擬乘輿。獄未成，詔降德謙團練使，撫州居住。權中書舍人高文虎請改為安置。帝從之。然獄卒不竟。
丁酉，金以參知政事裔代左丞相襄行省於北京。
庚子，禁浙西圍田。
壬寅，詔：「自今有司奏讞死罪不當者，論如律。」
夏，四月，丙午，封武功郎不去為嗣濮王。
甲子，金尚書省奏：「比歲北邊調度頗多，請降僧道空名度牒，以助軍需。」從之。
癸酉，金親王宣敕始用女真字。
五月，甲戌朔，金言謂宰臣曰：「比以軍需，隨路賦調，司縣不度緩急，促期征斂，使民費及數倍，胥吏又來之以侵暴，其令提刑司究察之。」
丙子，金主集官吏於尚書省，諭曰：「今紀綱不立，官吏弛慢，遷延苟簡，習以成弊。職官多以吉善求名，計得自安，國家何賴焉！至於徇情賣法，省部令史尤甚，尚書省其戒諭之。」
丁丑，金北京行省參知政事裔移駐臨潢府。
庚辰，金升撫州為鎮寧軍。
丁亥，金丞相襄詣臨潢府。
金召知大名府赫舍哩執中簽書樞密院事，從丞相襄征伐。執中不欲行，奏曰：「臣與襄有隙，且殺臣矣。」金主惡其言不遜，事下有司，既而赦之。執中本名呼沙呼，阿蘇之裔孫也。
己丑，金皇子洪輝生。命禮部尚書張暐報祀高禖。
六月，戊申，金以澄州刺史王遵古為翰林直學士，仍敕無與撰述，入直則奏聞，或霖雨免入直，以遵古年老，且嘗侍講讀也。
戊辰，須淳熙寬恤詔令。
閏月，甲戌，內出銅器付尚書省毀之。申嚴私鑄器之禁。
甲午，朝散大夫劉三傑，免喪入見，論「今日之憂有二：有邊境之憂，有偽學之憂。邊境之憂，有大臣以任其責，臣未敢輕論。若夫偽學之憂，姑未論其遠，請以三十餘年以來而論之：其始有張栻者，談性理之學，言一出口，噓枯吹生，人爭趨之，可以獲利，栻雖欲為義，而學之者已為利矣。又有朱熹者，專於為利，借《大學》、《中庸》以文其奸而行其計，下一拜則以為顏、閔，得一語即以為孔、孟，獲利愈廣，而肆無忌憚，然猶未有在上有勢者為之主盟。已而周必大為右相，欲與左丞相王淮相傾而奪之柄，知此曹敢為無顧忌大言而能變亂黑白也，遂誘而置之朝列，卒藉其力傾去王淮，而此曹愈得志矣。其後留正之來，雖明知此曹之非，顧勢已成，無可奈何，反藉其黨與心腹。至趙汝愚。則素懷不軌之心，非此曹莫與共事，而此曹變知汝愚之心也，垂涎利祿，甘為鷹犬以覬幸非望，故或駕姍笑君父之說於鄰國，或為三女一魚之符以惑眾庶，扇妖造怪，不可勝數，蓋前日為偽學，至此變而為逆黨矣。賴陛下聖明，去之之早，此宗廟社稷無疆之福。然今此曹潛形匿影，日夜伺隙。雨暘稍愆，則喜見顏色；聞敵國侵擾之報，則移過於吾之君父。如此鬼蜮，百方害人，防之不至，必受其禍。臣謂今日之策，惟當銷之而已。其習偽深而附逆因者，自知罪不容誅，終不肯為國家用；其它能革心易慮，則勿遂廢斥，使之去偽從正，以銷今日之憂。」
疏入，韓侂胄大喜，即日除三傑右正言。留正貶邵州居住。
是夏，大溪山島民作亂。
大溪山者，廣東海中島也。提舉茶鹽徐安國，遣人入島捕私鹽，島民不安，嘯聚千餘人，入海為盜，揭榜疏安國之罪，掠商旅，殺平民。經略使雷氵眾，素與安國有隙，至是安國乞遣兵討之，侂不即發兵，而以安國生事聞於朝。未幾，氵眾、安國俱罷。
秋，七月，壬寅朔，金主幸天慶觀，建普天大醮，禁屠宰，七日無奏刑，百司權停決罰。
庚午，監察御史沈繼祖，錄淹囚四百餘條來上，詔進二官。
八月，庚辰，以軍器臨錢之望為秘閣修撰、知廣州。
金敕計議官所進奏帖可直言利害，勿用浮詞。
辛巳，金主以邊事未寧，集六品以上官於尚書省，問攻守之策。凡中外臣僚，不以職位高下，或有方略材武，或長於調度，各舉三五人以備選用，期五日封章以進。議者凡八十四人，言攻者五，言守者四十六，且攻且守者三十三，召對睿思殿，論難久之。
金北部復叛，參知政事裔戰敗。丙戌，以丞相襄為左副元帥蒞師。裔旋罷。
金右丞胥持國，席龍擅政，多結黨援。御史臺劾右司諫張復亨，右拾遺張嘉貞，同知安豐軍節度使事趙樞，同知定海軍節度使事張光庭，戶部主事高元甫，刑部員外郎張岩叟，尚書省令史傅汝梅、張翰、裴元、郭郛，皆趨走權門，人戲謂「胥門十哲」。復亨、嘉貞尤卑佞苟進，不稱諫職，俱宜黜罷。奏可。於是持國致仕，嘉貞等皆補外。
金左丞瓜勒佳衡罷，以參知政事董師中為左丞，以左宣徽使膏為右丞，以戶部尚書楊伯通參知政事。
庚寅，金樞密使唐古貢致仕。尋以襄為樞密使、平章政事。
辛卯，錢之望遣兵入大溪山，盡殺島民。
九月，壬寅，以四川旱，蠲民賦。
金遣官分詣上京、東京、北京、咸平、臨潢、西京等路招募漢軍，不足則簽補之。時北京民方艱食，樞密使襄出糴倉粟以濟之。或以兵食方闕為言，襄曰：「烏有民足而兵不足者！」卒行之，民皆悅服。
癸丑，金以上京留守鈕祜祿額特喇為平章政事。
辛酉，金以樞密使襄知大興府事；胥持國為樞密副使、權參知政事，行省於北京。
它日，金主與翰林修撰路鐸論董師中、張萬公優劣，鐸曰：「師中附胥持國進，持國小人，不宜典軍馬。以臣度之，不惟不允人望，亦必不能服軍心。若回日復相，必亂天下。」金主曰：「人臣進退人難，人君進退人易，朕豈以此人復為相耶？」持國旋卒於軍。
是日，詔：「監司、帥守薦舉改官，勿用偽學之人。」
冬，十月，庚午朔，金初設講議所官六員，共議錢穀，以中都轉運使孫鐸、戶部侍郎高汝礪等為之。
庚辰，金尚書省奏：「高麗國牒報，其主以老疾，令母弟晫權國事。」
十一月，辛丑，加諡孝宗曰紹統同道冠德昭功哲文神武明聖成孝皇帝。
太皇太后吳氏崩於壽慈宮，年八十三。遺誥：「太上皇帝疾未痊，宜於宮中承重；皇帝服齊衰五月。」
後實以辛卯崩，時郊祀期迫，或謂韓侂胄曰：「上親郊，不可不成禮，且有司所費既夥，奈何已之？」侂胄入其言。」甲辰，祀圜丘。乙巳，始發喪，詔服期年。及侂胄誅，以劉光祖言，乃改從本日。
十二月，己巳朔，金敕御史臺糾察諂佞趨走有實跡者。
丙子，帝始御正殿。
己卯，金始鑄承安寶貨。
丁酉，知綿州王沇疏請置偽學之籍，仍自今曾受偽學舉薦關陛及刑法廉吏自代之人，並令省部籍記姓名，與間慢差遣；從之。
於是偽學逆黨得罪著籍者，宰執則有趙汝愚、留正、周必大、王藺四人，待制以上則有朱熹、徐誼、彭龜年、陳傅良、薛叔似、章穎、鄭湜、樓鑰、林大中、黃由、黃黻、何異、孫逢吉十三人，餘官則有劉光祖、呂祖儉、葉適、楊芳、項安世、李埴、沈有開、曾三聘、游仲鴻、吳獵、李祥、楊簡、趙汝讜、趙汝談、陳峴、范仲黼、汪逵、孫元卿、袁燮、陳武、田澹、黃度、詹體仁、蔡幼學、黃顥、周南、吳柔勝、王厚之、孟浩、趙鞏、白炎震等三十一人，武臣則有皇甫斌、危仲壬、張致遠三人，士人則有楊宏中、周端朝、張道、林仲麟、蔣傅、徐范、蔡元定、呂祖泰八人，共五十九人。
時黃由尚為吏部侍郎，言人主不可待天下以黨與，不必置籍以示不廣。殿中侍御史張岩劾由附阿，罷之。擢沇為利州路轉運判官。
金高汝礪上言：「國家置諫臣以備侍從，蓋欲周知時政以參得失，非徒使排行就列而已。故唐自凡中書、門下及三品以上入閤，必遣諫官隨之，俾與聞政事，冀其有所開說。今台省以下，遇朝奏事則一切迴避，與諸侍衛之臣旅進旅退，殿廷論事，初莫得聞。及其已行，又不詳其始末，遂事而諫，斯亦難矣。顧諫職為何如哉？若曰非材，擇人可也，豈可置之言責而疏遠若是？自今以往，有司奏事，諫官得以預聞，庶幾少補。」從之。
金李淑妃兄弟仁惠等干預朝政，監察御史姬端修上書乞遠小人。金主遣仁惠傳詔問端修：「小人謂誰？其以姓名對。」端修對曰：「小人者，李二惠兄弟。」仁惠不敢隱，具奏之，金主雖責仁惠兄弟而不能去。端修又刻簽書樞密院事完顏匡，疊被眷遇，行院於撫州，不知自潔。轉運使溫昉，行六部事，主軍中饋餉，屈意事匡，以馬、幣為獻，及私以官錢佐匡宴會費。金主方委匡以邊事，寢其奏。

