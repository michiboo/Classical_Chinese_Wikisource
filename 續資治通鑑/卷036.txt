
春，正月，丙寅朔，詔改元。帝讀詔，號泣者久之，謂左右曰：「朕不忍遽更先帝之號也。」
遼主如納水。
以耶律藏引為平章事。
庚午，遼初使來賀長寧節。
自建隆以來，吳、蜀、江南、荊湖、南粵、皆號富強，相繼降附，太祖、太宗因其蓄藏，守以恭儉簡易，方是時，天下生齒尚寡，而養兵未甚蕃，任官未甚冗，佛、老之徒未甚熾，百姓亦各安其生，不為巧偽放侈，故上下給足，府庫羨溢。承平既久，戶口歲增，兵籍益廣，吏員亦眾，佛、老、塞外，耗蠹中國，縣官之費，數倍昔日，百姓亦稍縱侈，而上下始困於財矣。權三司使李諮嘗言：「天下賦調有常，今西北寢兵二十年，而邊餽如故，它用浸廣，戍兵雖未可減，其末作浮費非本務者，宜一切裁損，以寬斂厚下。」鹽鐵判官歙人俞獻卿亦言：「天下穀帛日益耗，物價日益高，人皆謂稻苗未立而和糴，桑葉未吐而和買，自荊湖、江、淮間，民愁無聊。轉運使務刻剝以增其數，歲益一歲，又非時調率、營造，一切費用，皆出於民，是以物價益高，民力積困也。自天禧以來，日侈一日，又甚於前。卮不盈者漏在下，木不茂者蠹在內，陛下宜與公卿大臣朝夕圖議而救正之。」帝納其言。癸未，命御史中丞劉筠、提舉諸司庫務薛貽廓與三司同議裁減冗費。
詔中書、樞密院同議塞滑州決河。
先是茶制，惟川、峽、廣南聽民自買賣，禁其出境，餘悉榷，犯者有刑。在淮南則蘄、黃、廬、舒、壽、光六州，官自為場，置使總之，謂之山場者十三，六州採茶之民皆隸焉，謂之園戶。歲課作茶，輸其租，餘則官悉市之。其售於官者，皆先受錢而後入茶，謂之本錢。又，百姓歲輸稅願折茶者，謂之折稅茶。總為歲課八百六十五萬餘斤，其出鬻皆就本場。在江南則宣、歙、江、池、饒、信、洪、撫、筠、袁十州，廣德、興國、臨江、建昌、南康、五軍，兩浙則杭、蘇、明、越、婺、處、溫、台、湖、常、衢、睦十二州，荊湖則江陵府，潭、鼎、澧、鄂、嶽、歸、峽七州，荊門軍，福建則建、劍二州，歲如山場輸租折稅，餘則官悉市而斂之。總為歲課，江南千二十七萬餘斤，兩浙百二十七萬九千餘斤，荊湖二百四十七萬餘斤，福建三十九萬三千餘斤，皆轉輸要會之地，曰江陵府，曰真州，曰海州，曰漢陽軍，曰無為軍，曰蘄州之蘄口，為六榷貨務。凡民欲茶者，皆售於官，其以給日用者，謂之食茶，出境則給券。商賈之欲貿易者，入錢若金帛京師榷貨務，以射六務、十三場茶，給券，隨所射與之，謂之交引。願就東南入錢若金皇者，聽計直予茶如京師。凡茶入官以輕估，其出以重估，縣官之利甚博，而商賈輸於西北以及散於塞外，其利又特厚焉。縣官鬻茶，歲課緡錢，雖贏縮不常，景德中至三百六十餘萬，此其最厚者也。
然自西北宿兵既多，餽餉不足，因募商人入中芻粟，度地裡遠近，增其虛估，給券，以茶償之。後又益以東南緡錢、香藥、象齒，謂之三說。而塞下急於兵食，欲廣儲偫，不受虛估，入中者，以虛錢得實利，人競趨焉。及南北和好罷兵，邊儲稍緩，物價差減，而交引虛錢未改，則其法既弊，虛估日益高，茶日益賤，入實錢金帛日益寡，而入中者非盡行商，多其土人，既不知茶利厚薄，且急於售錢，得券則轉鬻於茶商或京師坐賈號交引鋪者，獲利無幾。茶商及交引鋪，或以券取茶，或收畜貿易以射厚利，由是虛估之利皆入豪商巨賈，券之滯積，雖二三年茶不足以償，而入中者以利薄不趨，邊備日蹙，茶法大壞。景德中，丁謂為三司使，嘗計其得失，以為邊糴才及五十萬，而東南三百六十餘萬茶引盡歸商賈，當時以為至論。厥後雖屢變以救之，然不能無弊。丁亥，詔置計置司，以樞密副使張士遜、參知政事呂夷簡、魯宗道總之。
庚寅，計置司考茶法利害，奏言：「十三場茶，歲課緡錢五十萬。天禧五年，才及緡錢二十三萬。每券直錢十萬，鬻之，售錢五萬五千，總為緡錢實十三萬，除九萬餘緡為本錢，歲才得息錢三萬餘緡，而官吏廩給不與焉。是則虛數雖多，實利殊寡。」因請罷三說，行貼射之法。其法，以十三場茶買賣本息，並計其數，罷官給本錢，使商人與園戶自相交易，一切定為中估，而官收其息。如鬻舒州羅源場茶，斤售錢五十有六，其本二十有五，官不復給，但使商人輸息錢三十有一而已。然必輦茶入官，隨商人所指而與之，給券為驗，以防私售，故有貼射之名。若歲課貼射不盡，則官市之如舊。園戶過期而輸不足者，計所負數，如商人入息。舊輸茶百斤，益以二十斤至三十五斤，謂之耗茶，亦皆罷之。其入錢以射六務茶者，如舊制。大率使茶與邊糴各以實錢出納，不得相為輕重，以絕虛估之弊，從之。
庚子，發卒增築京城。
二月，丙申，鑄「天聖元寶」錢。
初，祥符天書既降，建天慶、天祺、天貺、先天降聖節，及真宗誕節，本命三元，用道家法，內外為齋醮，京城之內外，一夕數處。帝即位，並太后誕節亦如之，糜費甚眾。至是或以為言，而宰相馮拯，因奏海內久安，用度宜有節，帝及太后曰：「此先帝意也。」即詔禮儀院裁定。禮儀院請帝及太后誕節、本命宜如舊，它節命八宮觀迭醮。舊一歲醮四十九，請損為二十；大醮二千四百分，請損為五百，齋官第給湯茗。詔增醮分為千二百，餘悉可。
遼以丁振為武信軍節度使，進封蘭陵郡王。
遼蕭巴雅爾之敗於高麗也，遼主使人責之曰：「汝輕敵深入，以至敗績，何面目來見乎！朕當皮面然後戮之。」及歸，止坐免官。至是念其南伐之功，復以為西南面都招討，進封豳王。
三月，己巳，禮儀院又請罷天慶等五節天下賜宴。詔新定設醮州府，賜宴如舊，餘悉罷。
減玉清昭應宮、景靈宮、會靈觀、祥源觀清衛卒以分配諸軍，其工役送八作司；袞州景靈宮、太極觀清衛准此。
辛卯，始行淮南十三山場貼射茶法。
司天監上新曆，賜名《崇天》，保章正張奎、靈台郎楚衍等所造也。
夏，四月，己亥，以吏部郎中、龍圖閣待制薛奎權知開封府。奎為政嚴敏，擊斷無所貸，人畏憚之，目為「薛出油」。其語上達，帝因問奎，謝曰：「臣知擊奸，安避此！」帝益加重焉。
辛丑，中書言：「諸道轉運使、副，河北、河東、陝西部署、鈐轄、都監並奉使契丹臣寮辭見，請並許上殿奏事。」從之。
初，但令兩府大臣附奏，太常丞祥符丁度言：「臣下出外，必有所陳，今一切令附奏，非所以防壅蔽也。」故中書為言，卒得請。帝初即位，度上書論六事，又嘗獻《王鳳論》於皇太后，以戒外戚雲。
罷禮儀院，從樞密副使張士遜等請也。太常禮院，典禮所出，大中祥符中，又增置禮儀院，以輔臣領其事，於是始罷。
丁巳，詔：「翰林學士至三司副使、知雜御史，各舉堪充諫官、御史者，以名聞。」先是上封者請復置諫官、御史三五員，蓋宋初左右諫議大夫、司諫、正言多不專言責，而御史或領它局，天禧初，詔兩省置諫官，御史臺置侍御史以下各六員，不兼職務，每月須一員奏事；其後員缺不補，故言者及之。
欽州深在山谷間，人苦瘴毒，推官建安徐的請徙州瀕水。轉運使以聞，且留的再任辦役；辛酉，詔從其請。的短衣持梃，與役夫同勞苦，築城郭，立樓櫓，畫地居軍民，治府舍、倉庫、溝渠、廛肆，民皆便之。
五月，甲子，行陝西、河北入中芻糧見錢法。
庚寅，議皇太后儀衛，制同乘輿。
是月，遼主清暑緬山；未幾，賜緬山名曰永安。
六月，戊申，河南府言永定陵占民田十八頃，凡估錢七十萬。帝曰：「營奉先帝陵寢而償民田直，可拘以常制邪？」特給百萬。
乙卯，禁毀錢鑄鐘。
秋，七月，戊寅，遼以南府宰相耶律哈噶為上京留守，封漆水郡王。
壬午，蠲天下逋欠，以即位赦恩也。自是因赦除欠負，遂為例。
丙戌，遼以皇后生辰為順天節。
初，後見愛於睿智太后，太后歿後，遼主恩禮有加，為置宮闈司，補官屬，得出教令。元妃妒之彌甚。先是遼主南伐，掠深州小兒趙安仁，俘為閹，漸為內侍省押班，元妃密令伺後短長，後宮中動靜，元妃無弗知者。久之，無所得。後善琵琶，乃誣後與琵琶工燕文頗、李文福私，遼主不之信。又為國書投遼主帳中，遼主得之，曰：「此必元妃所作也。」命焚之。安仁見讒間不行，而後權方盛，懼禍，謀亡歸宋。事泄，後欲誅之，元妃營救於遼主曰：「安仁父母兄弟俱在南朝，每一念及，神魂隕越。今為思親而亡，亦孝子用心，實可憐憫。」遼主赦之。
八月，乙巳，乙太常博士建安曹修古為監察御史，孔延魯、劉隨並為左正言。延魯常為寧州軍事推官，數與州將爭事。有蛇出天慶觀真武殿中，州將率官屬往奠拜之，欲上其事。延魯徑前以笏擊蛇，碎其首，觀者大驚，已而莫不嘆服。遷大理寺丞，知仙源縣，主孔氏祠事。孔氏故多放縱者，延魯一繩以法。上言廟制卑陋，請加崇飾，從之。延魯後更名道輔。
甲寅，有芝生天安殿柱，召輔臣觀之，退，奉表稱賀。乙卯，詔群臣就觀，監察御史開封鞠訁永言：「陛下新即位，河決未塞，霖雨害稼，宜思所以應災變。臣願陛下以援進忠良、退斥邪佞為國寶，以訓勸兵農、豐積倉廩為天瑞，草木之怪，何足尚哉！」
先是錢惟演自河陽赴亳州，因朝京師，圖入相。訁永奏：「惟演憸險，嘗與丁謂為婚姻，緣此大用；後揣知謂奸狀已廕，懼牽連得禍，因出力攻謂。今若遂以為相，必大失天下望。」太后遣內侍持奏示之，惟演猶顧望不行。訁永語右正言劉隨曰：「若相惟演，當取白麻廷毀之。」惟演聞，乃亟去。
馮拯病，太后有復相王欽若意，欽若時以刑部尚書知江甯府，帝為飛白書王欽若字。適欽若有奏至，太后因取字緘置湯藥合，遣中人賚以賜，且口宣召之，輔臣皆不與聞。己未，欽若至國門，庚申，入見。九月，丙寅，馮拯罷為武勝節度使兼侍中，判河南府；欽若守司徒兼門下侍郎、平章事、昭文館大學士。
初，拯五上表乞罷相，於是遣使撫問。還，奏其家儉陋，被服甚質，太后賜以衾裯、錦綺屏。然拯平居自奉侈靡，顧禁中不知也。為相氣貌嚴重，宦者傳詔至中書，不延坐。林特常詣拯第，累日不得通；白以諮事，使詣中書，既至，又遣堂吏謂之曰：「公事，何不自達朝廷？」卒不見。
欽若再入中書，謂平時百官敘進，皆有常法，為《遷敘圖》以獻，冀便省覽，然亦不能大用事如真宗時矣。同列往往駁議，欽若不堪，曰：「王子明在政府日，不爾也。」魯宗道曰：「王文正先朝重德，固非它人可企。公若執政平允，宗道安敢不服！」
閏月，戊戌，寇準卒於雷州。
馮拯病，不能赴河南，己亥，卒。贈太師、中書令，諡文懿。
癸卯，始命寇準為衡州司馬，准已卒，弗及知也。其妻宋氏乞歸葬西京，許之。道出荊南公安縣，人皆設祭於路，折竹植地，掛紙錢焚之。逾月，枯竹盡出筍，眾因為立廟，號竹林寇公祠。
淮南、江、浙、荊湖制置發運使封丘趙賀，言蘇州太湖塘岸壞及並海支渠堙廢，水侵民田。即詔賀與兩浙轉運使徐奭領其事，伐石增堤，浚積潦，自吳江東赴海；流民歸占者二萬六千戶，歲出苗租三十萬。
先是賀通判漢州，蜀吏喜弄法，而賀精明，吏不敢欺，人稱為「趙家關」，言如關梁不可越也。後為江淮制置發運使，所部漕船，舊皆由主吏自遣，受賕不平，或數得詣富饒郡，因以商販，貧者至不堪其役。賀乃籍諸州物產厚薄，分劇易為三等，視其功過自裁定，由是吏巧不得施。
癸丑，詔審官院：自今知州軍、同判、知縣人並引對於便殿。
冬，十月，辛酉朔，徙陝西緣邊軍馬屯內地。
監察御史鞠訁永嫉王欽若阿倚，數睥睨其短，欽若心忌之。會訁永兼左巡，率府率安崇俊入朝失儀，訁永言崇俊少在邊有勞，此不足罪。欽若奏訁永廢朝廷儀，責授太常博士、同判信州。
遼主自秋獵於赤山，是月，駐遼河。
十一月，辛卯朔，遼以皇侄宗范為歸德軍節度使，北府宰相蕭孝穆為南京留守，封燕王，南京留守耶律制心為南院大王，兵馬都總管仇正為燕京轉運使。
戊戌，詔禁江南諸路師巫邪術。先是知洪州夏竦，索部中師巫得一千九百餘戶，勒令歸農，毀其淫祠，因奏請朝廷嚴賜條約，故降是詔。
初，蜀民以鐵錢重，私為券，謂之交子，以便貿易，富民十六戶主之。其後富者稍衰，不能償所負，爭訟數起。大中祥符末，薛田為轉運使，請官置交子務以榷其出入，久不報。寇咸守蜀，遂乞廢交子不復用。會咸去而田代之，詔田與轉運使張若穀度其利害。田、若穀議：「廢交子不復用，則留易非便，但請官為置務，禁民私造。」戊午，詔從其請，始置益州交子務，以百二十五萬六千三百四十為額。咸，臨汝人；若谷，南劍人也。
大理寺丞、知彭山縣盧察乞官襄州以掃灑墳墓，帝許之。
十二月，壬戌，遼以皇侄宗范為平章事，封三韓郡王。
江州陳蘊，聚居二百年，食口二千，而蘊年八十，且有行義，州以聞。帝曰：「良民一鄉之表，旌之則為善者勸矣。」甲子，授蘊本州助教。
丁卯，遼以蕭永為太子太師。
辛未，詔吏部流內銓選幕職官知大縣，闕京朝官故也。
己卯，遼皇子重元為秦國王。重元，元妃之少子也。
春，正月，癸卯，命御史中丞劉筠等四人權知貢舉。
詔修景靈宮之萬壽殿以奉真宗，署曰奉真；庚辰，命王欽若為禮儀使。
遼主如鴨子河；二月，己未朔，獵達魯河，改鴨子河為混同江，達魯河為長春河。
三月，戊子朔，詔禮部：「諸科舉人不能對策者，毋輒黜落。」先是上封者言：「經學不究經旨，乞於本科問策一道。」至是對者多紕繆，帝特下詔寬之。
己丑，同提點開封府界公事滾州張君平言：「南京、陳、許、徐、宿、亳、曹、單、蔡、潁等州，古溝洫與畿內相接，歲久不治，故京師數罹水患，請委官疏鑿之。」詔從其請。
丁酉，奉安真宗御容於景靈宮奉真殿。
皇太后諭宰臣曰：「比擇儒臣侍上講讀，深有開益。」宰相因言工部郎中單父馬宗元，通經有行義，可使入奉經筵。辛丑，命宗元直龍圖閣。
癸卯，王欽若等上《真宗實錄》一百五十卷，降詔褒諭。
乙巳，御崇政殿，賜進士安陸宋郊、長洲葉清臣、吳縣鄭戩等一百五十四人及第，四十六人同出身。不中格者六人，以嘗經真宗御試，特賜同《三禮》出身。丙午，又賜諸科一百九十六人及第，八十一人同出身。
郊與其弟祁，俱以詞賦得名，禮部奏祁第三，太后不欲以弟先兄，乃擢郊第一而置祁第十；人呼曰「二宋」，以大、小別之。劉筠得清臣所對策，奇之，故擢第二。以策擢高第，自清臣始。
壬子，賜鄉貢進士張瓖、太常寺太祝呂宗簡進士及第，仍附春榜。瓖，洎之孫，宰臣王欽若之婿；宗簡，參知政事夷簡弟也。
夏，四月，知池州李虛己，言州縣春初豫支錢和買紬絹，民或不欲者，強之則為擾。辛酉，詔三司諭州縣毋得抑配，非土產者罷之。
初，帝乳母許氏，為宮人所讒出宮，嫁苗繼宗，及是邀駕自陳。丙寅，封臨潁縣君，以繼宗為右班殿直。尋加許氏當陽郡夫人，復入宮。
五月，丁亥朔，司天監言日當食不食，宰相奉表稱賀。
乙未，錄繫囚。
六月，乙未，百官表請聽樂，不許；表五上，乃許之。因諭王欽若曰：「今雖勉從眾請，秋宴但當用樂之半，其諸遊幸，則心所未忍也。」
遼南院大王耶律制心卒。制心守上京，多惠政。時酒禁方嚴，有捕獲私昷者，制心一飲而盡，笑而不詰。或勸以奉佛，制心曰：「吾不知佛法，惟心無私，則近之矣。」贈政事令，追封陳王。
壬申，罷天慶、天祺、天貺、先天降聖節宮觀然燈。
甲戌，遼以蕭迪裡為南院大王。
秋，七月，戊子，詔以冬至有事於南郊。
壬辰，遣殿中侍御史王碩、內殿承制朱緒點檢山場所積茶。
初，朝廷既用李諮等貼射法，行之期年，豪商大賈不能軒輊為輕重；而論者或謂邊糴償以見錢，恐京師府藏不足以繼，爭言其不便。會江淮制置司言茶有滯積壞敗者，請一切焚棄。朝廷疑變法之弊，下書責計置司，令碩等行視。既而諮等條上利害甚悉，且言：「推行新法，功緒已見。蓋積年侵蠹之源，一朝閉塞，商賈利於復故，欲有以動搖，而論者不察其實，助為遊說。願力行之，無為流言所易。」於是詔有司榜諭商賈以推行不變之意，賜典吏銀絹有差。
初，禁寺觀毋得市田。及真宗崩，內遣中使賜荊門軍玉泉山景德院白銀三千兩，令市田，言為先帝植福，後仍不得為例。由是寺觀稍益市田矣。
癸丑，奉安真宗御容於玉清昭應宮安聖殿。
八月，丙辰朔，宴崇政殿，初用樂之半。樂工奏技，帝未始矚目，終宴，猶有戚容。
時詔下成都府，召優人許朝天等補教坊，左正言劉隨以為賤工不足辱詔書。監察御史李紘亦言：「陛下即位，尚未能顯岩穴之士，而首召伶官，非所以廣德美於天下。」朝天等遂罷歸。紘，昌齡從子也。
詔：「舉官已遷改而貪污者，舉主以狀聞；聞而不以實者，坐之。」
遼以駙馬蕭都哩為殿前都點檢。
己卯，幸國子監，謁先聖文宣王。召從臣升講堂，令直講、屯田郎中馬龜符講《論語》，賜龜符三品服。已而觀《七十二賢贊述》，閱《三禮圖》，問侍講馮元三代制度。又幸昭烈武成王廟。還，幸繼照堂，宴從臣。
甲申，太白入太微垣。
九月，辛卯，祠太一宮，賜道左耕者茶帛。
庚子，皇太后手書賜中書門下，以故中書令郭崇孫女為皇后，諭輸臣曰：「自古外戚之家，鮮能以富貴自保，故茲選於衰舊之門，庶免它日或撓聖政也。」
冬，十月，辛巳，詔：「自今詔書，令刑部摹印頒行。」
時判部青州燕肅，言舊制，集書吏分錄，字多舛誤，四方覆奏，或致稽違，因請鏤版宣佈。或曰：「版本一誤，則益甚矣。」王曾曰：「勿使一字有誤可也。」遂著於令。
丙辰，奉安真宗御容於洪福院。
是月，遼主駐遼河。
十一月，乙未，朝享玉清昭應宮、景靈宮。丙申，享太廟。丁酉，合祭天地於圜丘，大赦。百官上尊號曰聖文睿武仁明孝德皇帝，上皇太后尊號曰應元崇德仁壽慈聖皇太后。賜百官、諸軍加等。
乙巳，立皇后郭氏。時張美人有寵，帝欲立之，太后不可而止，故後雖立，而頗見疏。
辛亥，王欽若封冀國公，曹利用改封魯國公，並加恩。故事，輔臣例遷官，參知政事呂夷簡與同列豫辭之，遂著為式。
十二月，丙寅，權判都省馬亮言：「天下僧以數千萬計，間或為盜，民頗苦之。請除歲合度人外，非時更不度人；仍令自今毋得收曾犯真刑及文身者系籍。詔可。
是冬，遼大閱，聲言獵幽州。二府皆請備粟練師以待不虞，樞密副使張知白獨言：「遼人修好未遠，今其舉兵者，以上初政，觀試朝廷耳，豈可自生釁邪！若終以為疑，莫如因今河決，發兵以防河為名，萬一有變，亦足應用。」未幾，果無事。
遼主嘗微服出獵，有耶律罕班者，游京師，寓行宮側，惟囊衣匹馬而已。遼主見而問之，罕班初不識，漫應曰：「我北院部人，覓官耳。」遼主與語，知其才，陰識之。會北院奏南京疑獄久不決，遼主召罕班馳驛審錄，舉朝皆驚。罕班量情處理，人無冤者，遼主嘉之。又令藉群牧，馬闕其二，同事者考尋不已，罕班略不加詰，即先馳奏，遼主益信任焉。
是歲，遼放進士李炯等四十七人。
春，正月，乙酉，遼主如混同江。
戊子，遼遣宣徽南院使蕭從順等來賀長寧節，見於崇政殿，皇太后垂簾，置酒殿中以宴之，御史中丞薛奎館伴。從順欲請見，且言南使至北者皆見太后，而北使來獨不得見。奎折之曰：「皇太后垂簾聽政，雖本朝群臣亦未嘗得見也。」從順乃已。及辭，從順有疾，命宰臣王曾押宴都亭驛。從順問曾曰：「南朝每降使車，悉皆假攝，何也？」曾曰：「使者之任惟其人，不以官之高下。今二府八人，六常奉使，惟其人，不以官也。」從順默然。既而從順稱疾留館，不以時發，帝遣使問勞，挾太醫診視，相屬於道。樞密使曹利用請一切罷之，乃引去。
二月，戊午，遼禁其境內服用明金及金錢綺，國親當服者，奏而後用。
乙丑，權御史中丞薛奎，罷為集賢院學士、知并州，或譖奎漏禁中語也。既而秦州闕守，帝以奎屢官西邊，習其土風，即改奎知秦州。秦州宿重兵，經費常不足，奎務儉約，教民水耕，謹商算，歲中廩粟積者三百萬，征算衍者三十萬，核民隱田數千頃，復得芻粟十餘萬。
是月，遼主如魚兒濼。
三月，丙子，徙知河南府陳堯佐知并州。每汾水漲，州人憂溺，堯佐為築堤，植柳數萬本，作柳溪亭，民賴其利。
壬辰，遼以左丞相張儉為武定軍節度使，以殿前都點檢蕭都哩為契丹行宮都部署。
是月，遼主如長春河。魚兒濼有聲如雷，其水一夕越沙岡四十里，別為一陂。
夏，四月，壬子朔，詔恤刑獄。
是月，以龍圖閣直學士、刑部郎中劉煜知河南府。煜世家河南，衣寇舊族。嘗權發遣開封府事，獨召見，太后問曰：「知卿名族，欲一見卿家譜，恐與吾同宗也。」煜曰：「不敢。」它日，數問之，煜無以對，因偽風眩，僕而出，乃免。
五月，庚寅，錄繫囚。
癸巳，幸禦莊觀刈麥，聞民舍機杼聲，賜織婦茶帛。
遼主清暑永安山。以蕭從順為太子太師，吳叔達翰林學士，道士馮若谷加太子中允。命張儉移鎮大同。
六月，癸酉，環、原州屬羌叛，寇邊，環慶都監趙士隆等死之。遣使者安撫陝西。
秋，七月，戊子，詔諸路轉運使察舉知州、同判不任事者。
壬寅，以前戶部郎中夏竦起復知制誥。竦急於進取，喜任數術，世目為奸邪。嘗上疏乞與修《真宗實錄》，不報。既而丁母憂，潛至京師求起復，依中人張懷德為內助，而王欽若雅善竦，因左右之，故有是命。
遼主獵於平地松林。
八月，辛亥，知益州薛田言：「本州解發舉人，自張詠以來，例給館券至京，今得三司移文，乃責吏人償所給官物，恐非朝廷之意。」帝曰：「漢貢士皆郡國續食，今獨不能行之遠方邪？其令悉蠲之！」
戊午，夔州路提點刑獄盛京，言忠州鹽井歲增課，奉節、巫山縣營田戶逃絕，里胥代納戶稅，萬州戶納谷稅錢，皆為民害；詔悉除之。京，度之從兄也。
初，李諮等既條上茶法利害，論者猶爭言其不便。辛未，命翰林侍讀學士孫奭、知制誥夏竦等再加詳定。
九月，庚辰朔，始遣使賀遼後正旦。
遼主駐南京。
己亥，遼始遣使來賀宋太后正旦。
冬，十月，乙卯，太白犯南斗。
辛酉，以翰林學士、禮部侍郎晏殊為樞密副使。
庚午，以宰臣王欽若為譯經使。唐譯經使以宰相明釋學者兼領之；宋初翻譯經論，令朝官潤文，及丁謂相，始置使；而欽若乃因譯經僧法護等請為使，議者非之。
十一月，己卯朔，孫奭等言：「十三場茶積而未售者六百一十三萬餘斤，蓋許商人貼射，則善者皆入商人，其入官者皆粗惡不時，故人莫肯售。又，園戶輸歲課不足者，使如商人入息，而園戶皆細民貧弱，力不能給，繁擾益甚。又，奸人倚貼射為名，強市盜販，侵奪官利。其弊如此，不可不革。請罷貼射法，官復給本錢市茶，而商人入錢以售之。」於是茶法復壞。
庚子，遼主幸內果園宴，京民聚觀。求進士得七十二人，命賦詩，第其工拙，以張昱等一十四人為太子校書郎，韓欒等五十八人為崇文館校書郎。
王欽若既兼譯經使，始赴傳法院，感疾亟歸；車駕臨問，賜白金五千兩。戊申，卒。皇太后臨奠出涕，贈太師，中書令，諡文穆，遣官護葬事，錄親事及所親信二十餘人。建隆以來，宰相恤恩，未有此比。
欽若狀貌短小，項有附疣，時人目為「癭相」。智數過人，每朝廷有所興造，委典遷就以中上意。性傾巧，敢為矯誕。太后以先朝所寵異，故復用之。及吳植事敗，太后滋不悅，同列稍侵之，欽若悒悒以歿。後有詔塑像茅山，列於仙官。
遼北院樞密使蕭哈綽有疾，遼主欲臨視之，哈綽謝曰：「臣無狀，猥蒙重任；今形容毀瘁，恐陛下見而動心。」遼主乃止。會北府宰相蕭朴問疾，哈綽握其手曰：「吾死，君必為樞密使，慎勿舉勝己者。」朴聞而鄙之。乙丑，卒。
十二月，戊辰，遼以蕭樸為北院樞密使，封蘭陵郡王。
先是朝班以宰相為首，親王次之，使相又次之，樞密使雖檢校三師兼侍中、尚書、中書令，猶班宰相下。咸平初，曹彬以樞密副使兼侍中，位戶部侍郎、平章事李沆下，循舊制也。乾興中，王曾由次相為會靈觀使，曹利用由樞密使領景靈宮使，時以宮觀使為重，詔利用班曾之上，議者深以為非。至是曾進昭文館大學士、玉清昭應宮使，同集殿廬，將告謝，而利用猶欲班曾上，閤門不敢裁。曾抗聲目吏曰：「但奏宰相王曾等告謝。」班既定，利用鬱鬱不平，張士遜慰曉之。庚申，詔宰臣、樞密使序班如故事。而利用志矯，尚居次相張知白上。及聞召張旻於河陽為樞密使，利用疑代己，始悔懼焉。
殿前副指揮使楊崇勳，嘗詣中書白事，屬微雨新霽，崇勳穿泥靴登階，王曾頷之，不以常禮延坐。崇勳退，劾奏其失，送宣徽院問狀。翼日，曾入對，請傳詔釋罪，太后問其故，曰：「崇勳武夫，不知朝廷之儀。舉劾者，柄臣所以振紀綱；寬釋者，人君所以示恩德。如此，則仁愛歸於上而威令肅於下矣。」
癸亥，徙崖州司戶參軍丁謂雷州司戶參軍。
謂以家寓洛陽，常為書自責，敘國厚恩，戒家人毋輒怨望，遣人致於西京留守劉煜，祈付其家，戒使伺煜會眾寮時達之。煜得書，不敢私，即以聞；帝見之感惻，故有是命。宰相言：「謂，天下不容其罪而竄之，今不緣赦宥，未可內徙。」帝曰：「謂斥海上已數年，欲令生還嶺表耳。」
乙丑，淮南節度使、檢校太師、同平章事張旻依前充樞密使。太后微時，嘗寓旻家，旻事之甚謹，後深德之，故復掌樞府。尋改名耆。
是歲，燕民以年穀豐熟，遼主車駕臨幸，爭以土物來獻。遼主禮高年，惠鰥寡，賜酺飲。至夕，六街燈火如晝，士庶嬉遊，遼主亦微行觀之。
丁丑，遼禁工匠不得銷毀金銀器。
春，正月，癸未，遼使蕭迪裡等入見。遼又遣人持酒果與迪裡等。帝問宰相王曾曰：「送酒果者三十餘人，已至莫州，聽其來否？」曾曰：「宜止其來，而以舟兵代之，轉酒果付迪裡可也。」帝曰：「善！」
知益州薛田言：「兩川犯罪人配隸它州，雖老疾得釋者，悉留不遣；自今請無拘停。」帝曰：「遠民無知犯法，而終身不得還鄉里，豈朕意乎！察其情有可矜者，聽遣還。」
庚辰，遼主如鴛鴦濼。
二月，己酉，遼以同知樞密院黃翩為兵馬都部署，引軍城混同江、疏木河之間。黃龍府請建堡障三，烽台十，遼主命俟農隙築之。
東京留守耶律巴格奏黃翩領兵入女真界徇地，俘獲不可勝計，得降者二百七十戶。遼主獎諭之。
庚戌，玉清昭應宮使王曾請下三館校《道藏》，從之。帝因曰：「道書多言飛煉金石，豈若老氏五千言之約哉！」
壬戌，遣官祀九宮貴神。帝謂輔臣曰：「祀日適與真宗大忌同，其施樂邪？」王曾曰：「但設而不作耳。」又問古今樂之異同。曾曰：「古樂用於天地、宗廟、社稷、山川、鬼神，而聽者莫不和悅。今樂則不然，徒娛人耳目而蕩人心志，自昔人君流連荒亡者，莫不由此。」帝曰：「朕於聲技未嘗留意，內外宴遊，皆勉強爾。」
己巳，遼以南京水，遣使賑之。
庚午，命：「党項別部塌西，設契丹節度使治之。」
三月，庚寅，遼以大同軍節度使張儉入為南院樞密使、左丞相兼政事令。遼主方眷倚儉，參知政事吳淑達與儉不相能，遼主怒，出叔達為康州刺史。
御史臺自薛奎後，中丞闕人不補，侍御史知雜事韓億獨掌台務者逾年。壬午，始命權知開封府汝陰王臻權御史中丞。臻建言：「三司、開封府諸曹參軍及赤縣丞、尉，率用貴遊子弟，驕惰不任事，請易以孤寒登第、更仕宦書考無過者為之。」又言：「京百司吏人入官，請如《長定格》，歸司三年。」並從之。
是月，准布侵遼，西北路招討使蕭惠破之。
