
春，正月，丙戌，地震。
辛卯，錫布鼎上市舶司歲輸珠四百斤，金三年四百兩，詔貯之以待貪乏者。
哈坦入寇。
戊戌，蠲漳、汀二州田租。
己亥，開安山渠，引汶水以通運道。
先是壽張縣尹韓仲暉、太史院令史邊源，相繼建言：「請自東昌路須城縣安山之西南開河置閘，引汶水達舟於御河，以便公私漕販。」尚書省遣漕副馬之貞與源等按視地勢，商度工用。於是圖上可開之狀，僧格以聞，言：「開浚之費，與陸運亦略相當；然渠成乃萬世之利，請以今冬備糧費，來春浚之。」詔出楮幣一百五十萬緡、米四百石、鹽五萬斤，以為亻庸直，備器用；征帝郡丁夫三萬，驛遣斷事官猛蘇爾、禮部尚書張孔孫、兵部尚書李處巽等董其役。是日興工，起於須城之安山，止於臨清之御河，長二百五十餘里，建閘三十有一，度高低，分遠近，以節蓄泄。
時繕修尚書省奏役軍士萬人，留守司主之，參議樞密院事吳元珪亟陳其不便，乃止。
辛丑，立武衛親軍都指揮使司，以侍衛軍六千、屯田軍三千、江南鎮守軍一千隸焉，以留守段天祐兼都指揮使。凡有興作，必以聞於樞府。
壬寅，海船萬戶府言：「山東宣慰使樂實所運江南米，陸負至淮安，易閘者七，然後入海，歲止二十萬石。若由江陰入江至直沽倉，民無陸負之苦，且米石省運估八貫有奇，請罷膠萊海道運糧萬戶府，而以漕事責臣，當歲運三千萬石。詔許之。
癸卯，賊鐘明亮寇贛州，掠寧遠，據秀嶺。詔以江西參政管如德為左丞，將兵五千往討。
佘民邱大老，集眾千人寇長泰縣，福、漳二州兵討平之。
二月，辛亥朔，詔籍江南戶口，凡北方諸色人寓居者，亦就籍之。
浚滄州御河。
台州賊楊鎮龍據玉山反，僭稱「大興國」，偽號安定元年，以其黨厲某為右丞相，樓蒙才為左丞相。得良民，刺額為「大興國軍，遂有兵十二萬，以七萬攻東陽、義烏、餘姚、嵊、新昌、天臺、永康，浙東大震。宗王昂吉爾岱時謫婺州，帥師討之。
癸亥，徙江淮省治杭州，改浙西道宣慰司為淮東道宣慰司，治揚州。
大都路總管府判官蕭儀，嘗為僧格掾，坐受贓，事覺，帝貸其死，欲徙為淘金，僧格曰：「儀嘗鉤考萬億庫，有追錢之能，足贖其死，宜解職杖遣。」帝曲從之。
丁卯，帝如上都。僧格言：「去歲陛下幸上都，臣日視內帑諸庫。今歲欲乘小輿以行，人必竊議。」帝曰：「聽人議之，汝乘之可也。」
以中書右丞相巴延知樞密院事，將兵鎮和林。和林統有漠北諸路，置知院自巴延始。
以拜特爾為中書平章政事。
三月，庚辰朔，日有食之。
僧格言：「近委省臣檢責左右司文簿，凡經監察御史稽照者，遺逸尚多。自今當令御史即省部稽照，書姓名於卷末，苟有遺逸，易於歸罪，仍命侍御史監視，失則連坐。」帝從之。乃笞監察御史四人。是後御史赴省部者，掾史與之抗禮，但令小吏持文簿置案而去，御史遍閱之，而台綱廢矣。
乙未，渾天儀成。
夏，四月，戊午，禁江南民挾弓矢，犯者籍為兵。
戊辰，安南國王陳日烜遣使來貢。
庚午，沙河決，發兵築堤以障之。
癸酉，以高麗國多產銀，遣工即其地，發旁近民冶以輸官。
甲戌，詔江淮行省參政實都赴闕，以戶部尚書王巨濟專理算江淮錢穀，左丞相蒙古岱總之。巨濟乘勢刻剝，遣使徵徽州民鈔，多輸二千錠，巨濟怒其少，欲更益千錠，總管許楫詣巨濟曰：「公欲百姓死耶，生耶？如欲其死，雖萬錠可徵也。」巨濟怒解，徽州敕以免。
置浙東、江東、江西、湖廣、福建木綿提舉司，責民歲輸木綿十萬匹，以都提舉司總之。
丁丑，尚書省言：「納顏已誅，其人戶月給米萬七千餘石，父母妻子俱在北方，恐生他志，請徙置江南，充錫布鼎所請海船水軍。」從之。
福建行省參政魏天祐，執宋謝枋得至燕。
初，天祐見時方求才，欲以薦枋礙為功，遣其友趙孟郔誘枋得入城，與之言，坐而不對，且有嫚辭。天祐不能堪，乃曰：「封疆之臣，當死封疆。安仁之敗，何不死？」枋得曰：「程嬰、公孫杵臼，二人皆忠於趙，一存孤，一死節，一死於十五年之前，一死於十五年之後；漢亡十四年，龔勝乃餓死；司馬子長云：『死有重於泰山，有輕於鴻毛。』參政豈足知此！」天祐怒，逼之北行。枋得以死自誓，自離嘉興，即不食，二十餘日不死，乃復食。既渡採石，惟少茹蔬果，積數月，困殆。是月朔日至燕，問太后攢所及瀛國公所在，再拜慟哭。已而疾甚，遷憫忠寺，見壁間曹娥碑，泣曰：「小女子猶爾，吾豈不汝若哉！」留夢炎使醫持藥雜米飲造之，枋得怒，擲之於地。不食，五日死。
五月，庚辰，浚河西務至通州漕渠。
丙申，賊鐘明亮率眾萬八千五百餘人來降。
行御史臺復徙於揚州，浙西按察使徙蘇州。
以實都為尚書左丞，何榮祖參知政事，張天祐為中書參知政事。
辛丑，御河溢入安山渠，漂東昌民廬舍。
青山苗蠻三十三寨相繼內附。
六月，辛亥，安山渠成，凡役工二百五十一萬七百四十有八。河渠官張孔孫等言：「開魏、博之渠，通江、淮之運，古所未有。」詔賜名會通河，置提舉司，職河渠事。
詔以雲南行省地遠，州縣官多闕，六品以下，許本省選辟以聞。
丙寅，頁特密實請以降賊鐘明亮為循州知州，宋士賢為梅州判官，邱應祥等十八人為縣尹、巡尉。帝不許，令明亮、應祥並赴都。
甲戌，西南夷中、下爛土等處峒長忽帶等，以洞三百、寨百一十來歸，得戶三千餘。
乙亥，立江淮等處財賦總管府，掌所籍宋謝太后貲產，隸中宮。
濟甯、東平、汴梁、濟南、棣州、順德、平灤、真定霖雨害稼。丁丑，詔免田租十萬五千七百四十九石。
秋，七月，戊寅朔，哈者兵犯邊，帝親征。
辛巳，兩淮屯田雨雹害稼，蠲今年田租。
雨壞都城，發兵、民各萬人完之。
甲申，四川山齊蠻民四寨內附。
丙戌，命百官市馬助邊。
敕以圖嚕哈及侍衛兵百人為僧格導從。
戊子，太白經天。
甲午，御河溢。
戊戌，誅信州叛賊鮑惠日等三十三人。
辛丑，發侍衛親軍萬人赴上都。
壬寅，賊百官家制戰袍。
癸卯，沙河溢，鐵燈杆堤決。
哈都兵至和林，宣尉司奇卜反，應之。其副劉哈喇巴圖爾乘間脫歸，入見，帝喜曰：「人言汝陷賊，乃能來耶！」命與酒肴。顧謂侍臣曰：「譬諸畜犬，得美食而棄其主，奇卜是也；雖未得食而不忘其主，此人是也。」更其名曰察罕斡托齊。
初，托克托呼從皇孫噶瑪拉征哈都，抵杭愛嶺。賊先據險，諸軍失利，惟托克托呼以其軍直前鏖戰，翼皇孫而出。追騎大至，乃選精銳，設伏以待之，賊不敢逼。至是帝巡幸北邊，召見，慰諭之曰：「昔太祖與其臣同患難者，飲班珠爾河之水以記功。今日之事，何愧昔人！卿其勉之！」
八月，霸州大水，發直沽倉米糶之。
辛酉，大都路霖雨害稼，免今年田租。
癸酉，以台、婺二州饑，免今歲田租。
甲戌，徙浙東道按察司治婺州，河東、山西道按察司治太原，宣慰司治大同。
九月，己卯，置高麗國儒學提舉司。
丙戌，罷濟州泗、汶漕運使司。
丙申，江淮省平章錫布鼎，言提調錢穀，積怨於眾，乞如約蘇穆爾例，發戍兵三百人為衛，從之。
冬，十月，丙辰，禁內外百官受人饋酒食，犯者沒其家貲之半。
甲子，享於太廟。
閏月，戊寅，帝至自上都，大宴群臣。謂托克托呼曰：「朔方人來，聞哈都言，『杭愛之役，使彼邊將皆如托克托呼，吾屬安所置哉！』」論功行賞，帝欲先奇徹之士，托克托呼言：「慶賞之典，蒙古將吏宜先之。」帝曰：「爾毋飾讓，蒙古人誠居汝右，力戰豈在汝右耶！」召諸將頒賞有差。帝嘗以奇徹人為民及隸諸王者，皆籍之以隸托克托呼，歲選其材勇以備禁衛。及晉王征哈都，托克托呼最有功，故賞先奇徹之士雲。
尚書省言：「南北鹽均以四百斤為引，今權豪家多取至七百斤，莫若先貯鹽於席，來則授之為便。」從之。
僧格輔政碑成，樹於省前，樓覆其上而丹雘之。
庚辰，僧格言：「初改至元鈔，欲盡收中統鈔，故令天下鹽課以中統、至元鈔相半輸官。今中統鈔尚未可急斂，宜令賊稅並輸至元鈔。商販有中統鈔，聽易至元鈔以行，然後中統鈔可盡。」從之。
頁特密實以首賊邱應祥、董賢舉歸於京師。
僧格言：「國家經費既廣，歲入恆不償所出，以往歲計之，不足者餘百萬錠，臣以為鹽課每引今直五貫，宜增為十貫：酒醋稅課，江南宜增額十萬錠，協濟戶十八萬，自入籍至今十三年，止輸半賦，聞其力已完，宜增為全賦。如此，則國用庶可支，臣等免於罪矣。」帝曰：「如所議行之。」
僧格又以銓調內外官皆由於己，而其宣敕尚由中書，至是以為言。乙酉，命自今所授宣敕並付尚書省。於是僧格遂以刑爵為販市，所求無不遂，綱紀大壞，人心駭愕。
丙戌，西南生番內附。
廣東賊鐘明亮復反，以眾萬人寇梅州，江羅等以八千人寇漳州，又韶、雄諸賊二十餘處，皆舉兵應之，聲勢張甚。詔頁特密實復與福建、江西省合兵討之，且諭頁特密實：「鐘明亮既降，朕令汝遣之赴闕，而汝玩常不發，至有是變。自今降賊，其即遣之。」
丁亥，安南國王陳日烜遣使來貢。
庚寅，江西宣慰使胡頤孫，援錫布鼎例，請至元鈔千錠為行泉府司，歲輸珍異物為息，從之。遙援頤孫行尚書省參政、泉府大卿、行泉府司事。
丙申，婺州賊葉萬五以眾萬人寇武義縣，殺千戶一人，江淮省平章布琳吉岱將兵討之。
遣使鉤考大同錢穀及區別給糧人戶。
庚子，取石泗濱為磬，以補宮縣之樂。
癸卯，浙西宣慰使史弼請討浙東賊，以為浙東道宣慰使，位哈喇岱上。弼討台州賊，擒斬楊鎮龍及其黨，台州平。
甲辰，湖廣省臣言：「近招降贛州賊胡海等，令將其眾屯田自給。今遇耕時，不恤之，恐生變。」命贛州路發米千八百九十石賑之。
乙巳，緬國遣使來貢方物。
十一月，丁未，禁江南、北權要之家，毋沮鹽法。
壬子，漳州賊陳機察等八千人寇龍岩，執千戶張武義，與楓林賊合，福建行省兵大破之，陳機察、邱大老、張順等以其黨降。行省請斬之以警眾，事下樞密院議，范文虎曰：「賊固當斬，然既降乃殺之，何以示信！宜並遣赴闕。」從之。
癸丑，建甯賊黃華弟福，結陸廣、馬勝，復謀亂，事覺，皆論誅。
以王惲為福建閩海道提刑按察使。惲上言曰：「福建所轄郡縣五十餘，連山距海，實為邊徼要地。而民情輕詭，自平宋以來，官吏貪殘，故山寇往往嘯聚，愚民因而蟻附，剽掠村落。官兵致討，復蹂踐之，甚非朝廷一視同仁之意也。今雖不能一一擇任守令，而行省官僚，如平章、左丞尚闕，宜特選清望素著，文足以撫綏黎庶，武足以折衝外侮者，使鎮靜之，庶幾治安可期也。」惲黜官吏貪污者數十人，察繫囚之冤滯者，決而遣之，戒戍兵無得寓民家，別創營屋居之，民得少安。
丁巳，改播州為播南路。
十二月，辛巳，詔括天下馬。哈都犯邊，帝命伊勒嚕與李庭議所以為備，庭請下括馬之令，其品官所乘限數外，悉令入官。凡得馬十一萬匹。
紹興路總管府判官白絜矩言：「宋趙氏族人散居江南，百姓敬之不衰，久或非便，宜悉徙京師。」擢絜矩為尚書省舍人，遣詣江南發兼併戶，偕宋宗室至京師。既而江淮行省言：「江南之民，方患增課、料民、括馬之苦，今此舉必致人心搖動，宜且止。」從之。
時僧格專政，法令苛急，天下騷然。南台侍御史、行御史臺事程文海入朝，上疏曰：「臣聞天子之職，莫大於擇相，宰相之職，莫大於進賢。苟不以進賢為急而惟以殖貨為心，非為上為德，為下為民之意也。昔漢文帝以決獄及錢穀問丞相周勃，勃不能對，陳平進曰：『陛下問決獄，責廷慰，問錢穀，責治粟內史。宰相上理陰陽，下遂萬物之宜，外鎮撫四夷，內親附百生。』觀其所言，可以知宰相之職矣。今權奸用事，立尚書，鉤考錢穀，以剝割生民為務，所委任者率皆貪饕邀利之人。江南盜賊竊發，良以此也。臣以為宜清尚書之政，省行省之權，罷言利之官，行恤民之事，於國為便。」僧格大怒，欲羈留不遣，復奏請殺之。凡六奏，帝皆不許，仍遣還行台。
丁亥，封皇子庫庫春為甯遠王。
命回回司天臺祭熒惑。
是歲，詔：「天下梵寺所貯《藏經》，集僧看誦，仍給所費，俾為歲例。」
朝廷以中原民轉徙江南，令有司遣還，蒙古岱言其不可，遂止。
湖廣行省左丞劉國傑率兵入肇慶，攻閆太獠於清遠；還，攻蕭太獠於懷集，擒之，復擊走嚴太獠；尋又攻曾太獠於金林，破走之；賊深入保險，國傑鑿山而入，賊眾五千人，掩殺略盡。軍次賀州，士卒冒瘴疫，國傑親撫視之，療以醫藥，多得不死。會國傑亦病，乃移軍道州。廣東盜陳太獠寇道州，國傑討擒之，遂攻拔赤水賊寨。
皇孫出鎮懷孟，帝為選老成練達舊臣護之，乃以屬太子家丞王倚。陛辭，帝目之良久，謂侍臣曰：「倚，修潔人也，左右皇孫，得人矣。」
春，正月，戊申，改大都路總管府為都總管府。
癸丑，敕從臣子弟入國子學。
安南國王陳日烜遣使來貢。
丁巳，遣使代祀嶽瀆、海神、后土。
遼陽自納顏之叛，民甚疲敝，戊午，發鈔賑之。
哈坦餘寇未平，丙寅，命高麗國發耽羅戍兵千人討之。
丁卯，高麗國王王暙言：「臣昔宿衛京師，遭林衍之叛，高麗民居大同者皆籍之，願復付還高麗。」從之。
辛未，無為路大水，免今年田租。
癸酉，立興文署，掌經籍板及江南學田錢穀。
吐坦寇遼東海陽。
二月，癸未，泉州地震；丙戌，又震。時商琥入為中台監察御史，上言：「漢文帝時有此災而無其應，蓋以躬行德化而弭也。」因條陳漢文帝時政以進，又言為政之道在立法、任人二者而已，法不徒立，需人而行，人不濫用，惟賢是擇，因舉天下名士十餘人。帝納其言。
己丑，江西群盜鐘明亮等降，詔徙為首者至京師，而給其餘黨糧。
癸巳，晉陵、無錫二縣霖雨害稼，並免其田租。
江西賊華大老、黃大老等掠樂昌諸縣，行樞密院討平之。
三月，庚申，立江南營田提舉司，掌僧寺貲產。
癸亥，建昌賊邱元等稱：「大老」，集眾千餘人，掠南豐諸縣，建昌副萬戶擒斬之。
甲子，楊鎮龍餘眾剽浙東，總兵官討賊者，多俘掠良民。敕行御史臺分揀之，凡為民者千六百餘人。
庚午，以廣昌縣經鐘明亮之亂，免其田租。
辛未，太平縣賊葉大五，集眾百餘，寇甯國，擒斬之。
夏，四月，癸酉朔，帝幸上都。
丙戌，遣僧濟額森等詣馬八兒國訪求方技。
癸巳，河北十七郡蝗，敕賑之。平山、真定、棗強三縣旱，靈壽、元氏二縣大雨雹，並免其租。
庚子，哈坦復寇海陽。
五月，乙巳，哈坦寇開元。
初，鐘明亮降，詔縛至闕下，江西行省管如德等留不遣。明亮復叛，率眾寇贛州。戊申，樞密院以如德等違詔縱賊，請詰之，詔可。罷江西行省樞密院。
庚戌，陝西南市屯田隕霜殺稼，免其租。
戊午，移江西行省于吉州，以便捕盜。
尚書省遣人行視雲南銀洞，獲銀四千四十八兩，奏立銀場官。
癸亥，徽州績溪賊胡發、饒必成伏誅。
丙寅，江西行省言：「吉、贛、湖南、廣東，福建，以禁弓矢，賊益發，請依內郡例，許尉兵持弓矢。」從之。
己巳，立雲南行御史臺，起復前漢中道按察使程思廉為御史中丞。始至，蠻夷酋長來賀，詞若遜而意甚倨。思廉奉宣綏懷之意，且明示禍福，使毋自外，聞者懾服。雲南舊有學校而禮教不興，思廉力振起之，始有從學問禮者。
江陰大水，免田租萬七百九十石。
庚午，婺州永康、東陽、處州縉雲賊呂重二、楊元六等反，浙東宣慰使史弼擒斬之。
泉州、南安賊陳七師反，討平之。
六月，壬申朔，河溢太康，免溢沒地租。
庚辰，用江淮省平章錫布鼎言，以參政王巨濟鉤考錢穀有功，賞鈔五百錠。
繕寫金字《藏經》，凡糜金三千二百餘兩。
以廣州增城、韶州樂昌遭佘賊之亂，並免其田租。
杭州賊唐珍等伏誅。
壬辰，泉州大水。
丙申，發侍衛兵萬人完都城。
丁酉，大司徒薩裡曼等進《定宗實錄》。
己亥，棣州厭次、濟陽大風雹害稼，免其租。
秋，七月，癸丑，罷緬中行尚書省。
江淮省平章錫布鼎，以倉庫官盜欺錢糧，請依宋法黥而斷其腕，帝曰：「此回回法也。」不允。
戊午，貴州苗蠻三十餘人作亂，入順元城，殺傷官吏，其眾遂盛。湖廣省合兵往討之。
建平賊王靜照伏誅。
乙丑，蕪湖賊徐汝安、孫惟俊等伏誅。
丙寅，雲南闍力白衣甸酋長凡十一甸內附。
丁卯，用僧格言，遣慶元路總管毛文豹，搜括宋時民間金銀諸物，已而罷之。
滄州樂陵旱，免田租三萬餘石。
魏縣御河溢害稼，免其租。
八月，辛未朔，日有食之。
丁亥，以南安、建昌等處嘗罹鐘明亮之亂，悉免其田租。
癸巳，地大震，武平尤甚。地陷，黑沙水湧出，壓死按察司官及總管府官王連等，民七千餘人。
己亥，帝聞武平地震，慮納顏黨入寇，遣平章政事特穆爾、樞密院官塔魯呼岱引兵五百人往視。
九月，癸卯，申嚴漢人田豬之禁。
乙巳，禁諸王遣僧建寺擾民。
平章政事棟裡特穆爾帥師與哈坦戰，大破之。
丁未，御河決高唐，沒民田，命有司塞之。
武平盜賊乘地震為剽掠，民愈憂恐。特穆爾以便宜蠲租賊，罷商稅，弛酒禁，斬為盜者。發鈔八百四十錠，轉海運米萬石以賑之。
帝自上都還，駐蹕龍虎台，遣阿喇根薩裡馳還，召集賢、翰林兩院問致災之由。議者畏僧格，但泛引經偉及五行災異之言，以修人事、應天變為對，莫敢議及時政。
先是僧格遣實都、王巨濟等理算天下錢穀，已徵入數百萬，未徵者尚數千萬，害民特甚，民不聊生，自殺者相屬，逃山林者，則發兵捕之。於是集賢直學士趙孟頫為阿喇根薩里言：「宜請赦天下，盡與蠲除，庶幾天變可弭。」阿喇根薩里素與孟頫善，入奏，具如孟頫言，帝從之。詔草已具，僧格怒，謂必非帝意。孟頫曰：「此錢穀未徵者，其人死亡已盡，何所從取！非及是時除免之，他日言事者，倘以失陷錢穀數千萬歸罪尚書省，豈不為丞相深累耶？」僧格悟，遂赦天下，民得稍蘇。
丁卯，命江淮行省鉤考行教坊司所總南樂工租賦。
置四巡檢司於宿遷之北，以所罷陸運夫為兵，護送會通河上供之物，禁發民挽舟。
僧格貴幸已極，諱言師事丹巴而背之。丹巴知不見容，力請西歸，尋復召還，謫之潮州。
冬，十月，壬申，封皇孫噶瑪拉為梁王，賜金印，出鎮雲南。
甲戌，立會通、汶、泗河道提舉司。
丁丑，尚書省言：「江陰、甯國等路大水，民流移者四十餘萬戶。」帝曰：「此亦何待上聞，當速賑之！」
己丑，新作太廟登歌、宮縣樂。
以錫寶齊歲取鸕鷀成都擾民，罷之。
十一月，戊申，江淮行省平章布琳濟岱言：「福建盜賊已平，惟浙東一道地極邊惡，賊所巢穴。宜以哈喇岱一軍戍沿海明、台；伊拉齊一軍戍溫、處；紮呼岱一軍戍紹興、婺。其甯國、徽初用土兵，後皆與賊通，宜以高郵、泰兩萬戶漢軍易地而戍。揚州、建康、鎮江三城，跨據大江，人民繁會，宜置七萬戶府；杭州行省諸司府庫所在，置四萬戶府。水戰之法，舊止十所，宜擇瀕海沿江要害二十二所分兵閱習，伺察諸盜。錢塘控扼海口，舊止戰船二十艘，故海賊時出，奪船殺人，宜增置百艘，則盜賊不敢發。」從之。
庚戌，罷雲南會川路采碧甸子。
壬戌，大司徒薩裡曼等進《太宗實錄》。
癸亥，河決祥符義唐灣，太康、通許、陳、潁二州大被其患。
甲子，御史臺言：「江南盜起，討賊官利其剽掠，復以生口充贈遺，請給還其家。」帝嘉納之。
徙河北、河南道按察司治許州。
乙丑，易水溢、雄、霸、任丘、新安田廬漂沒無遺，命有司築堤障之。
十二月，辛未，以衛尉院為太僕寺。
己卯，命樞密院括民間兵器。
丙戌，興化路仙遊賊朱三十五，集眾寇青山，萬戶李綱討平之。
己亥，湖廣省上二年宣課珠九萬五百一十五兩。
處州青田賊劉甲乙等，集眾千餘人，寇溫州平陽。
是歲，江西行省丞相兼知樞密院事蒙古岱，到官四十日卒。蒙古岱先在江、浙，專愎自用，又易置戍兵，平章布琳濟岱言其變更巴延、阿珠成法。帝每戒飭之。既死，台臣劾郎中張思立罪狀，而蒙古岱迫死劉宣及其屯田無成事始聞於帝雲。
江西盜起龍泉，湖文省左丞劉國傑下令往擊之，諸將交諫曰：「此它省盜也。」國傑曰：「縱寇生患，豈可以彼此言耶！」乃選輕兵，棄旗鼓，去纓飾，一日夜趣賊境。賊眾數遷逆戰，望見軍容不整，曰：「此鄉丁也。」易之。國傑以數千騎陷陣，眾從之，賊大敗，斬首五百餘級，奪所掠男女，日暮，收兵去。堡中民望見，怪之，莫知其誰。明日又忽至，召堡民，歸其男子，曰：「吾劉二巴圖也。」民皆驚以為神，因告別盜鐘太獠居南安十八耒。國傑乘霧突入其巢，賊眾驚亂，自相蹂踐。官軍搏之，自旦及午，所擒殺甚眾，還兵掛東。未幾，龍泉盜復寇酃縣，國傑遂還酃。賊退保大井山，乃分軍三道趣之，道險，棄馬而入。時天大雨，賊不為備，盡掩殺之，還鎮道州。
春，正月，壬寅，太白、熒惑、鎮星聚於奎。
帝嘗問趙孟頫以葉李、留夢炎優劣，孟頫對曰：「夢炎，臣之父執，其人厚重，篤於自信，好謀而能斷，有大臣器。葉李所讀之書，臣皆讀之，其所知所能，臣皆知之能之。」帝曰：「汝以夢炎賢於李耶？夢炎在宋為狀元，位至丞相，當賈似道誤國罔上，夢炎依阿取容。李布衣，乃伏闕上書，是賢於夢炎也。汝以夢炎父友，不敢斥言其非，可賊詩譏之。」孟頫所賊，有「往事已非那可說，且將忠直報皇元」之句，帝歎賞。而夢炎銜之終身。
孟頫退，謂奉御徹爾曰：「上論賈似道誤國，責留夢炎不言。僧格罪甚於似道而我等不言，他日何以辭其責！然我疏遠之臣，言必不聽。侍臣中，讀書知義理，慷慨有大節，又為上所親信，無逾公者。夫捐一旦之命，為萬姓除殘賊，仁者之事也，公必勉之！」公帝畋於柳林，徹爾至帝前，具陳僧格奸貪誤國害民狀，辭語激烈。帝怒，謂其毀詆大臣，命左右批其頰，血湧口鼻，委頓地上。少間，復呼而問之，辨愈力，且曰：「臣與僧格無仇，所以力數其罪而不顧身者，為國家計耳。苟畏聖怒而不復言，則奸臣何由除，民害何由息！且使陛下有拒諫之名，臣竊懼焉。」頁特巴勒及額森特穆爾等，亦劾奏僧格專權黷貨。時博果密出使，三遣人趣召之，至，覲於行殿，帝以問，博果密對曰：「僧格壅蔽聰明，紊亂政事，有言者即誣以它罪而殺之。今百姓失業，盜賊蜂起，召亂在旦夕，非亟誅之，恐為陛下憂。」自是言者益眾，帝始決意誅之。
甲寅，虎入南城，翰林侍講趙與{票灬}，疏言權臣專政之咎，退而家居待罪。
辛酉，罷江淮漕運司，並于海船萬戶府，由海道漕運。
免江淮貧民至元十二年至二十五年所逋田租二百九十七萬六千餘石，及二十六年未輸田租十三萬石，鈔千一百五十錠，絲五千四百斤，綿一千四百三十斤。
罷淘金提舉司。
立江東、兩浙都轉運使司。
壬戌，尚書省右丞相僧格等罷。
二月，辛未，尚書省言：「大同仰食於官者七萬人，歲用米八十萬石。遣使覆驗，不當給者萬三千五百人，宜徵還官。」從之。
癸酉，以隴西、四川總攝年劄克真珠納斯為諸路釋教都總統。
改福建行省為宣慰司，隸江西行省。
詔：「行御史臺勿聽行省節度。」
雲南行省言：「敘州烏蒙水路險惡，舟多破溺。宜自葉稍水站出陸，經中慶，又經鹽井土老、必撒諸蠻，至敘州慶符，可治為驛路，凡立五站。」從之。
丙子，罷征理司，從鄂爾根薩里言也。詔下之日，百姓相慶。
以僧格黨與，罷揚州路達嚕噶齊索羅呼斯。
丁丑，以太子右詹事鄂勒哲為尚書右丞相，翰林學士承旨博果密平章政事。
帝欲相博果密，謂之曰：「朕過聽僧格，致天下不安，今雖悔之已無及。朕識卿幼時，使從學，正欲備今日之用。」博果密曰：「朝廷勳舊齒爵居臣右者尚多，今不次用臣，無以服眾。」帝曰：「然則孰可？」曰：「太子詹事鄂勒哲可。向者籍阿哈瑪特家，其賂遺近臣，皆有簿籍，唯無鄂勒哲名；又嘗言僧格為相，必敗國事，今果如其言，是以知其可也。」帝以僧格蠹政恐未盡去，召江淮參政燕公楠赴闕。公楠極陳其害，請更張以固國本，帝悅，問孰可以為首相，對曰：「天下人望所屬，莫若安圖。」問其次，曰：「鄂勒哲可。」先是賀勝父仁傑，留守上都，不肯為僧格下，僧格欲陰中之，累數十奏，帝皆不聽。僧格敗，帝問勝：「孰可相者？」對曰：「天下公論皆屬鄂勒哲。」
帝命元教宗師張留孫筮之，得《同人》之《豫》，留孫進曰：「《同人》，柔得位而進乎《乾》，君臣之合也；《豫》，利建侯，命相之事也；何吉如之！願陛下勿疑。」及拜鄂勒哲，天下果以為得賢相。
帝命勝參知政事。
壬午，帝諭御史大夫伊囉勒曰：「屢聞僧格沮抑台綱，杜言者之口，又嘗捶撻御史，其所罪者何罪，當與辨之。」僧格等持御史李渠等已刷文卷至，令侍御史杜思敬等勘驗，辨論往復數四，僧格等辭屈。
明日，帝如上都，駐蹕土口，復召御史臺暨中書、尚書兩省官辨論。尚書省執卷上言：「前浙西按察使勒濟因監燒鈔，受贓至千錠，嘗檄台徵之，二年不報。」思敬曰：「文之次第盡在卷中，令尚書省拆卷持對，其弊可見。及抱卷至，思敬曰：「用硃印以封紙縫者，防欺弊也。若輩為宰相，乃折卷破印與人辨，是教吏為奸，當治其罪。」帝是之，責御史臺曰：「僧格為惡始終四年，其奸贓暴著非一，汝台臣難雲不知；知而不劾，自當何罪？」思敬等對曰：「奪官追俸，惟上所裁。」數日不決，伊囉勒奏台臣久任者當斥罷，新者存之，帝曰：「然。」
癸未，帝如上都。
甲申，命江淮行省鉤考錫布鼎所總詹事院江南錢穀。
乙酉，立江淮、湖廣、江西、四川行樞密院；江淮治廣德軍，湖廣治岳州，江西治汀州，四川治嘉定。
丙戌，詔：「改提刑按察司為肅政廉訪司，每道仍設官八員，除二使留司以總制一道，餘六人分臨所部。如民事、錢穀、官吏奸弊，一切委之。俟歲終，省、台遣官考其功效。」
初，何榮祖為參知政事，僧格急於理算錢穀，人受其害，榮祖數請罷之，帝不從，屢懇請不已，乃稍緩之。而畿內民苦尤甚，榮祖每以為言，同僚曰：「上既為免諸路，惟未及京畿，可少止，勿言也。」榮祖執愈堅，至於忤旨不少屈，竟不署其牘。未逾月而害民之弊皆聞，帝乃思榮祖言，召問所宜，榮祖請於歲終立局考校，人以為便，立為常式，詔賜鈔萬一千貫。榮祖條中外百官規程，欲矯時弊，僧格抑不為通。榮祖既與之異議，乃以病告，特授集賢大學士，至是起為右丞。
詔江淮行省遣蒙古軍五百、漢兵千人從皇子鎮南王鎮揚州。
執河間都轉運使張庸，仍遣官鉤考其事。
丁亥，營建宮城南面周廬，以居宿衛之士。
詔逮湖廣省平章約蘇穆爾詣京師。戊子，籍其家貲，金凡四千兩。約蘇穆爾，僧格之妻黨也，鉤考日急，恣為不法。永州判官烏克遜澤歎曰：「民不堪命矣！」即自上計行省。約蘇穆爾怒曰：「郡國錢糧，無不增羨，永州何獨不然？此直孫府判倚其才辨慢我，亟拘繫之！」欲置之死，至是始得釋。
辛卯，封諸王特穆爾布哈為肅遠王。
壬辰，雨壞太廟第一室，奉遷神主別殿。
癸巳，命徹爾率衛士三百人籍僧格家，得珍寶如內藏之半。鄂爾根薩裡以連坐，亦籍其貲，帝問之曰：「僧格為政如此，何故無一言？」對曰：「臣未嘗不言，顧言不用耳。」
時尚書省臣多以罪罷，帝欲使趙孟頫與聞中書政事，孟頫固辭。帝令出入宮門無禁，每見，必從容語及治道，多所裨益。孟頫自念久在帝側，必為人所忌，力請補外，出同知濟南路總管府事。
丁酉，詔加岳瀆、四海封號，各遣官致告。
三月，己亥朔，僧格妻弟巴濟扣，為燕南宣慰使，以受賂積贓伏誅。
仆《僧格輔政碑》。
提點太醫院事許扆，與丞相安圖善，國政多所贊益，僧格忌之，數譖於帝，帝不之信。僧格敗，繫於左掖門，帝命扆往唾其面，辭不可。帝稱其仁厚，賜以白玉帶，且諭之曰：「以汝明潔無瑕，有類此玉，故以賜汝。」扆，集賢大學士國楨子也。賜名和爾果斯。
乙卯，納顏所屬伊烏納爾等同女真兵五百人，追殺內附民千餘人，遣塔哈率眾平之。
辛酉，發侍衛兵，營紫檀殿。
壬戌，以甘肅行者右丞崔彧為中書右丞。
杭州、平江等五路饑，發粟賑之；仍弛湖泊捕魚之禁。溧陽、太平、徽州、廣德、鎮江五路亦饑，賑之如杭州等路。武平路饑，百姓困於盜賊、軍旅，免其去年田租，凡州、郡田嘗被災者，悉免其租，不被災者免十之五。
江淮豪家多行賂權貴，為府縣卒史，以庇門戶，遇有差賦，惟及貧民，詔江淮行省嚴禁之。

