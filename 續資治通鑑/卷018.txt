秋，七月，辛亥朔，日有食之。
賊攻眉州，知州李簡等堅守，踰月，賊引去。
以戶部員外郎魏廷式同勾當自陝西至益州轉運事。廷式嘗入朝奏事，帝曰：「有事當白中書。」廷式曰：「臣三千七百里外乘驛而至，以機事上聞，願取宸斷，非為宰相而至也。」帝即時召對，問方略，稱旨，賜錢五十萬，令還任。
先是遼政事令室昉薦韓德讓自代，不許。遼主以其年老苦寒，賜貂皮衾褥，許乘輦入朝。至是病劇，辛酉，遣翰林學士張幹就第授中京留守，加尚父。旋卒，輟朝二日，贈尚書令。以德讓代為北府宰相，仍領樞密使，監修國史。
乙亥，李繼遷遣牙校以良馬來獻，且謝過，猶稱所賜姓名，答詔因稱之。
己卯，遼以翰林承旨邢抱樸參知政事。
八月，庚辰朔，遼太后命皇太妃領西北路烏古等部兵及永興宮分軍，撫定西邊，以蕭達蘭督其軍事。
壬午，帝謂近臣曰：「孝者人倫之重。古之人，三年守墳墓，今臣僚子弟以祖父亡歿，或與敘用，意在繼其後嗣；然有不俟百日便與朝集者，朕每睹之，中心不忍。」趙昌言曰：「陛下如此宣諭，乃敦厚風俗之旨也。」遂詔：「文武百官子孫，因父兄亡歿敘用，未經百日，不得輒赴公參，令御史臺專知糾察；並有冒哀求仕，釋服從吉者，並以名聞。」
庚寅，殿中丞建安李虛己，以得御書印紙，上表獻詩，自陳祖母年八十餘，喜聞其孫中循吏之目，帝悅，批紙尾曰；「朕得良二千石矣。」賜以五品服，改知遂州，又別賜錢五十萬以遺其祖母。翼日，對宰相言及之，且曰：「已與五十緡矣。」呂蒙正曰：「前所賜蓋五百緡。」帝曰：「此誤也，然不可追。」虛己父寅，舉進士，年六十餘，以母老求致仕，得著作郎；有詞學，操行清苦。虛己亦純孝篤謹，家極貧。雖一時誤恩，人以為殆天賜也。
甲午，詔：「自今京朝、幕職、州縣官等，不得輒獻詩賦、雜文；若指陳時政闕失、民間利害、直言極諫書，即許通進。其有宏才奧學為人所稱者，令投獻於中書，宰相第其臧否上之。」
乙未，遼下詔戒諭中外官吏。
丁酉，遼主命錄囚，雜犯死罪以下釋之。
以劍南西川招安使王繼恩為宣政使、順州防禦使。繼恩有平賊功，中書建議，欲以為宣徽使，帝曰：「朕不欲令宦官干預政事。宣徽使，執政之漸也。止可授以它官。」宰相力言繼恩功大，非此不足以賞。帝怒，深責宰相等，因議別立宣政使名以授之。
左諫議大夫、知審刑院許驤等上《重刪定淳化編敕》三十卷，詔頒行之。
王小波、李順之初作亂也，朝議欲遣大臣尉撫，參知政事趙昌言獨請發兵捕斬，議久不決。賊連陷邛、蜀等州，始命王繼恩等分路進討。繼恩握重兵，久留成都，專以宴飲為務，每出入，前後奏音樂，又令騎兵持博局、棋枰自隨，縱所部剽掠子女金帛。餘賊迸伏山谷間，郡縣有復陷者。帝屢遣使督戰，意頗厭兵。會昌言攝祭太廟，齋宿中書，因召對滋福殿，昌言即於帝前指畫攻取之策，帝甚喜。癸卯，命昌言為川、峽兩路都部署，自繼恩以下並受節度。昌言懇辭，帝不許，厚賜遣行，別賜手劄數幅，親授方略焉。
峽路行營破賊帥張餘，復雲安軍。
李繼遷遣其弟延信奉表待罪，且言違叛事出保忠，願赦勿誅。帝召見延信，面加慰撫，錫賚甚厚。
九月，有司詳定大射儀，並圖來上。帝謂宰相曰：「俟弭兵，與卿等行之。」
上以蜀寇未平，工部尚書辛仲甫素著恩信，將令輿疾招撫，會疾甚，不可遣。先是參知政事蘇易簡薦樞密直學士、虞部郎中張詠可屬西川事，於是詔詠知益州，得便宜從事。
時京兆劇賊焦四等，嘯聚數百人，劫掠居民，為三輔害，帝令懸賞招募，待以不死。焦四等請罪自歸，各賜錦袍、銀帶、衣服、緡錢，並擢為龍猛軍使。
先是，有峨嵋賊山僧茂貞者，以術得幸，嘗言於帝曰：「趙昌言鼻折山根，此反相也，不宜委以蜀事。」於是昌言行既旬餘，或又奏：「昌言素負重名，又無嗣，今握兵入蜀，恐後難制。」
帝亟幸北苑，召宰相謂曰：「蜀賊小丑，昌言大臣，不可輕動，宜令且駐鳳翔，為諸軍聲援。但遣內侍押班衛紹欽齎手書往指揮軍事，亦可濟矣。」昌言已至鳳州，詔追及之，因留候館。
己未，罷諸州榷酤。
帝再遣使如遼約和，弗許，於是募人汎海，賂女真及烏實等部叛之，二部不從。
乙丑，崇儀副使河南王得一求解官，優詔許之。得一以方技進，數召見，錫齎甚厚。未半載，上表自陳不願久當榮遇，並請舍所居宅為觀。帝悉嘉納，賜觀名曰壽寧。得一頗敢言外事，又潛述人望，請立襄王為皇太子焉。
壬申，以襄王元侃為開封尹，改封壽王。帝謂壽王曰：「政教之設，在乎得人心而不擾之；得人心莫若示之以誠信，不擾之無如鎮之以清淨。推是而行，雖虎兕亦當馴狎，況於人乎？書云：『撫我則後，虐我則仇。』信哉斯言也，爾宜戒之！」
以左諫議大夫寇準參知政事。帝因謂宰相呂蒙正曰：「寇準臨事明敏，今再擢用，想益盡心。」呂端為右諫議大夫，請居准下。丙子，命端為左諫議大夫，立准上。
丁丑，帝以蜀寇漸平，下詔罪己。初命翰林學士錢若水草詔，既成，進禦，帝命筆親竄數字，皆引咎深切。其略曰：「朕委任非當，燭理不明，致彼親民之官，不以惠和為政，筦榷之吏，惟用刻削為功，撓我蒸民，起為狂寇。念茲失德，是務責躬。改而更張，永鑒前弊，而今而後，庶或警予！」
是月，張詠始至益州。先是陝西課尼運糧以給蜀師者，相屬於路，詠亟問城中所屯兵數，凡三萬人，而無半月之食。詠訪知民間舊苦鹽貴，而私廩尚有餘積，乃下鹽價，聽民得以米易鹽；民爭趨之，未踰月，得好米數十萬斛，軍士歡騰。時四郊尚多賊壘，城門晝閉，王繼恩日務宴飲，不復窮討。官支芻粟餉馬，詠但給以錢，繼恩怒曰：「馬豈能食錢邪？」詠曰：「草場焚蕩，芻粟取之民間。公今閉門高會，芻粟何從而出？若開門擊賊，何慮馬不食粟乎！詠已具奏矣。」繼恩乃不敢言。會衛紹欽以書來督捕餘寇，繼恩始令兵四出。紹欽等連破賊眾，遂克蜀州。
繼恩嘗送賊三十餘輩，請治之，詠悉遣令歸業，繼恩怒，詠曰：「前日李順脅民為賊，今日詠與公化賊為民，何有不可哉！」繼恩有帳下卒恃勢掠民財，或訴於詠，詠密戒曰：「得即縛置井中，勿以來也。」吏如其戒，繼恩不敢恨，其黨亦自斂戢雲。
繼恩既分兵四出，詠計軍食可支二歲，乃奏罷陝西運糧。帝喜曰：「此人何事不能了，朕無慮矣！」
募富民出粟濟饑，授爵有差。
庚辰，西川行營指揮使張嶙，殺其將王文壽以叛；遣使招撫其眾，遂共斬嶙首以降。
冬，十月，丙戌，以楊徽之、畢士安並為開封府判官，喬維岳、楊曆、夏侯嶠並為推官。徽之等入謝，帝召升殿，賜坐，諭以輔導之旨。
給事中賈黃中出知澶州，帝諭之曰：「夫小心翼翼，君臣皆當然；若太過，亦失大臣之體。非分之事，己固不為，又何必如是乎！」黃中頓首謝。帝因謂左右曰：「黃中母有賢德，年七十殊未衰，每與之語，甚明敏。黃中終日憂畏，必先其母老矣。」又顧參知政事蘇易簡曰：「卿母亦然。自古賢婦人不可多得。」易簡曰：「陛下孝治天下，重人之親。臣實何人，老母倍蒙聖獎！此人子之榮也。」
乙未，楊瓊等復邛州。
乙巳，改青州平盧軍為鎮海軍，杭州鎮海軍為甯海軍。
十一月，戊申朔，遼命諸部所俘宋人，有官吏儒生抱器能者，諸道軍有勇健者，具以名聞。旋官衛德升等六人。
庚戌，帝遣張崇貴持詔諭李繼遷，賜以器幣、茶、藥、衣服。
張洎性險詖，尤善事宦官，嘗引唐故事，奏內供奉官藍敏正為學士使，內侍裴愈副之。帝覽奏，謂曰：「此唐弊政，朕安可踵其履轍？卿言過矣！」洎慚而退。然以文采清麗，巧於逢迎，帝卒喜之。
遼命郡縣貢明經茂材異等。甲寅，詔南京決滯獄。
癸亥，賊攻眉州，崇儀使宿翰等擊敗之。
丙寅，上幸國子監，賜直講孫奭五品服，令奭講《尚書》說命三篇。帝意欲切勵輔臣，因歎曰：「天以良弼賚商，朕獨不得邪！」
丁卯，大雨雪，近臣稱賀。帝因言：「多士盈朝，求一材堪轉運使、三司判官者，了不可得。」乃詔宰相呂蒙正以下至知制誥各舉有器業可任事者一人。蒙正奏曰：「臣備位宰相，以進退百官，今獨舉一二人，恐示天下不廣也。」帝曰：「前代亦合有宰相舉官故事，可令史館檢討之。」既而有司具以歷代故事來上，帝復召蒙正等謂曰：「虞丘子舉孫叔敖，崔祐甫舉吏八百，狄仁傑自舉其子光嗣，何謂無也？」因書優孟對楚王錄孫叔敖之嗣故事為一幅，以賜蒙正，蒙正等退而各舉所知以聞。
十二月，戊寅朔，司天言日當食。至是陰雲蒙蔽，自旦及中而散，群臣稱賀。賀日不食始此。
王繼恩禦軍無政，其下恃功暴橫，張詠恐軍還日有意外之變，乃密奏，請遣腹心近臣可以彈厭主帥者，亟來分屯師旅。辛巳，命樞密直學士張鑒、西京作坊副使馮守規偕往，召對後苑門，面授方略。鑒曰：「益部新復，卒乘不和，若聞使者驟至，易其戎伍，慮或猜懼，變生不測。請假臣安撫之名。」帝稱善。
鑒之行，帝付以空名宣頭及廷臣數人。鑒至，與詠即遣部戍兵出境，繼恩麾下使臣亦多遣東還，督繼恩討捕殘寇，而鑒等招輯反側，蜀民始安。
戊子，高麗進妓樂於遼，遼主卻之。
庚寅，宿翰等引兵趨嘉州，偽知州王文操以城降。
乙未，祕書丞、知蒙州張樞，坐降賊棄市。
辛丑，罷總計使，三司復置使一員，命陳恕等領之。恕出入三司，首尾十八年，帝嘗題於殿柱曰：「真鹽鐵陳恕。」時言稱職者以恕為首。恕將立茶法，召茶商數十人，俾各條利害，恕閱之，第為三等。語副使宋太初曰：「吾觀下等固滅裂無取，上等取利太深，此可行於商賈，不可行於朝廷。惟中等公私皆濟，吾裁損之，可以經久。」於是始為三法行之，貨財流通。
恕每便殿奏事，帝或形誚讓，恕斂傷，退至殿壁負立，若無所容；俟意稍解，復執前奏，或至三四。帝以其忠，多從之。
是歲，遼放進士呂德懋等二人。
春，正月，戊申朔，改元，赦京畿繫囚，蠲諸州逋租。
丙辰，上清宮成，總千二百四十二區，車駕即日往謁焉。
辛酉，帝御乾元門樓觀燈，賜宴。
度支判官陳堯叟、梁鼎上言：「自漢、魏、晉、唐以來，於陳、許、鄧、穎暨蔡、宿、亳至於壽春，用水利墾田，陳跡具在。望選稽古通方之士，分為諸州長吏，兼管農事，大開公田，以通水利。發江、淮下軍散卒及募民以充役，每屯十人，人給牛一頭，治田五十畝；雖古制一夫百畝，今且墾其半，俟久而古制可復也。畝約收三斛，歲可得十五萬斛，凡七州之間，置二十七屯，歲可得三百萬斛。因而益之，數年，必致倉廩充實，可省江、淮漕運。其民田之未辟者，官為種植，公田之未墾者，募民墾之，歲登所取，其數如民間主客之例，此又敦本勸農之要道也。」帝覽奏，嘉之，即遣大理寺丞皇甫選、光祿寺丞何亮乘傳往諸州按視，經度其事。
始命司門員外郎孫蠙為皇侄、皇孫教授，故涪陵悼王廷美諸子之在京者，皆令肄業焉。
癸亥，參知政事趙昌言罷為戶部侍郎，知鳳翔府。
遼招討使韓德威，率數萬騎自振武南侵，永安節度使折御卿率親騎邀之，大敗其眾於子河汊，悉委其輜重而遁。捷聞，帝謂左右曰：「契丹輕進易退，朕常誡邊將勿與爭鋒，待其深入，分兵以邀其歸，必無遺類。今果如吾言。」
端拱末，詔以興道坊宣祖舊第建宮，乙丑，成，賜名曰洞真。
初，趙贊自京兆罷歸，才數月，帝復令贊鉤校三司簿領。會改創三司官屬，以贊為西京作坊副使、度支都監。有鄭昌嗣者，亦起三司走吏，與贊親比，累遷至西上閤門副使、鹽鐵都監。二人既得朕職，益橫恣不法。丁卯，詔削奪贊官爵，其家配隸房州，昌嗣責授唐州團練副使；既行數日，並於所在賜死。
戊辰，以翰林學士錢若水為右諫議大夫，同知樞密院事，樞密副使劉昌言罷為給事中。
二月，甲申，命宰相、群官禱雨。又命中使分祀五嶽。故事，禦署祝版以遣之。翰林學士王禹偁上言：「准禮，五嶽視三公，今雖加王爵，猶人臣爾。天子稱名，恐非古制。請自今更不禦署。」帝親批其紙尾曰：「朕為萬民祈福，桑林之禱猶無憚，至於親署，又何損乎！」
丙午，宿翰等至嘉州，甬賊帥張餘首送西川行營，其黨悉平。
令節度至刺史勿與金谷、刑獄，止委通判及判官。
三月，丁未朔，詔以官倉菽數十萬石貸京畿及內郡民為種。有司言請量留以供國馬，帝曰：「但竭廩以給之，國馬食以芻槁可矣。」
庚申，詔諸路轉運司：「告諭部下幕職、州縣官等，一應公私利害，並許上聞，送中書舍人閱視可否。」
李繼遷遣銀州五部押衙張浦來貢。己巳，帝令衛士數百輩射於崇政殿庭，召浦觀之。先是李延信還，帝賜繼遷勁弓三，皆力一石六斗，繼遷意欲威示戎裔，非有人能輓也。至是士皆引滿平射有餘力，浦大駭。帝笑問浦：「戎人敢敵否？」浦曰：「蕃部弓弱矢短，不敢敵也。」帝因謂浦曰：「戎無可戀。繼遷何不束身自歸，永保富貴？」
詔權停貢舉。
夏，四月，己卯，遼參知政事琊抱樸以母憂去官。抱朴母陳氏，少通經義，以孝睦稱，有六子，親教以經，抱朴及弟抱質並致通顯，至是卒。太后聞之嗟悼，贈魯國夫人，遣使賜祭。旋詔抱樸起復。
癸未，吏部尚書、平章事呂蒙正罷為右僕射，以參知政事呂端為戶部侍郎、平章事。帝謂蒙正曰：「僕射師長百僚，朕以中書多務，與卿均勞逸耳。」又謂埠：「廟堂之上固無虛授，但能進賢退不肖，便為稱職，卿宜勉之！」端歷官僅四十年，至是驟被獎遇，帝常恨任端之晚。端為相，持重識大體，以清淨簡易為務。奏事帝前，同列多異議，端罕所建明。一日，內出手劄戒諭：「自今中書事必經呂端詳酌，乃得奏聞。」端謙讓不敢當。
宣徽北院使、知樞密院事柴禹錫，罷為鎮甯節度使。
參知政事蘇易簡罷為禮部侍郎，以翰林學士張洎為給事中、參知政事。洎與易簡嘗同在翰林，不協。及易簡遷中書，洎多攻其失，易簡去位，洎因代之。
初，寇準知吏部選事，洎掌考功，准年少新進，思欲老儒附己，洎夙夜坐曹視事，每冠帶候准出入於省門，揖而退，不交一談。准益重焉，極口薦洎於帝。帝亦欲用洎，第知其在江表日，多讒毀良善，李煜殺潘佑，洎嘗預謀，心疑焉。翰林待詔尹熙古等皆江表人，洎嘗善待之。帝一夕召熙古等侍書禁中，因從容問以佑得罪之故，熙古言：「李煜忿佑諫說太直耳，非洎謀也。」自是遂洗然，而准又數薦洎不已。既同執政，洎奉准愈謹，政事一決於准，無所參預，專修《時政記》，甘言善柔而已。
甲申，以宣徽北院使、同知樞密院事趙鎔知樞密院事。
乙酉，遼師侵雄州，知州何承矩擊敗之。
戊子，詔參知政事與宰相分日知印、押班，遇宰相、使相視事及議軍國大政，並得升都堂，從呂端之請也。先是趙普獨相，太祖特置參知政事以佐之，其後復有釐革。呂端初與寇準同列，及先任宰相，慮准不平，乃上言：「臣兄餘慶任參知政事日，悉與宰相同，願復故事。」帝特從其請，亦以慰准意雲。
丙申，賜布衣潘閬進士第；未幾，追還詔書，以閬狂妄故也。
開寶皇后疾甚，遷於故燕國長公主故第，甲辰，崩，權殯於普齋佛舍，諡孝章皇后。後三日，大雷雨，街中水深數尺。
五月，帝召三司孔目官李浦等二十七人對於崇政殿，問以計司錢谷之務。溥等條上利害七十一事，，中書參校其可行者四十四事，遂著於籍。
翰林學士王禹偁兼知審官院及通進、銀台、封駁司，制敕有不便，多所論奏。開寶皇后之喪，群臣不成服，禹偁對賓客言：「後嘗母天下，當遵用舊禮。」或以告，帝不悅。甲寅，坐輕肆，罷為工部郎中，知滁州。
禹偁嘗為李繼遷草制，繼遷送馬五十匹，禹偁以狀不如式，卻之。及在滁州，閩人鄭褒徒步來謁，禹偁愛其才，及別去，為買一馬。或言其買馬虧價者，帝曰：「彼能卻繼遷五十匹馬，顧肯虧價哉！」
癸亥，帝語及三司，因謂侍臣曰：「前代帝王昏弱，天下十分財賦未有一分入於王室。唐德宗在梁、洋，公私窘乏，韓滉專制鎮海，積聚財貨，德宗遣其子皋往求，得百萬斛斗，以救艱危，即時朝廷時勢可見矣。朕今收拾天下遺利，以贍軍國，以濟窮困；若豪戶猾民，望毫髮之惠，不可得也。」
丁卯，召三司使陳恕等，責以職事曠弛。恕等對曰：「今國用軍須，所費浩瀚，諸州凡有災沴，必盡蠲其租，臣等每舉權利，朝廷以侵民為慮，皆柅而不行；縱使耿壽昌、桑弘羊復生，亦所不逮。臣等才力駑下，惟盡心簿領，終不足上裨聖理。」帝曰：「卿等清而不通，專守繩墨，終不能為國家度長絜大，剖煩析滯。只如京城倉庫主吏當改職者，簿領中一處節目未備，即十年、五年不與決斷，以至貧無資給，轉死溝壑，此卿等之過也，豈不傷和氣哉！」恕等頓首稱罪。
六月，己卯，詔重造州縣二稅版籍，頒其式於天下。
乙酉，遣內侍裴愈乘傳往江南諸州購募圖籍，願送官者給其直，不願者借本，於所在州命吏繕寫，仍以舊本還之。
李繼遷上表乞禁邊盜掠，詔從之。丙戌，遣閤門使馮訥持詔以繼遷為鹿阝州節度使，繼遷不奉詔。
遼以昌平、懷柔等縣民請墾荒地，著為業。
樞密使韓德讓奏：「三京諸鞫獄官吏，多因請托，曲加寬貸，或妄行搒掠：乞行禁止。」遼主從之。又表奏任賢去邪，太后喜曰：「進賢輔政，真大臣之職！」優加賜賚。
丁亥，以張浦為鄭州刺史，充本州團練使。
丁酉，詔：「許民請佃諸州曠土，便為永業，仍蠲三歲租，三年外輸三分之一。州縣官吏勸民墾田，悉書其數於印紙，以俟旌賞。」
秋，七月，遼以烏實烏昭度、渤海燕頗等侵鐵驪，遣奚王耶律壽甯、東京留守蕭恆德討之。
八月，乙亥朔，荊湖轉運使何士宗上言：「自今執政大臣出領外郡，應合申轉運使公事，只署通判以下姓名。」帝謂宰相曰：「大臣品位雖崇，若臨外籓，即轉運使所部，要系州府，不系品位，此朝廷典憲，未可輕改也。」
壬辰，以開封尹壽王元侃為皇太子，改名恆，大赦天下。詔皇太子兼判開封府。
初，參知政事寇準自青州召還，入見，帝足創甚，自褰衣以示准，且曰：「卿來何緩？」准曰：「臣非召，不得至京師。」帝曰：「朕諸子孰可以付神器者？」准曰：「陛下為天下擇君，謀及婦人、宦官，不可也；謀及近臣，不可也；惟陛下擇所以副天下之望者。」帝俯首久之，屏左右曰：「元侃可乎？」對曰：「知子莫若父。聖慮既以為可，願即決定。」帝遂以元侃為開封尹，改封壽王，至是立為太子。廟見還，京師之人擁道喜躍曰：「少年天子也。」帝聞之，不懌，召准謂曰：「人心遽屬太子，欲置我何地？」准再拜賀曰：「此社稷之福也。」帝入語，後嬪六宮皆前賀。帝復出，延准飲，極醉而罷。准嘗奏事切直，帝怒而起，准攀帝衣請復坐，事決乃退。帝嘉歎曰：「此真宰相也！」又語左右曰：「朕得寇準，猶唐太宗之得魏徵也！」
遼命修山澤祠宇、先哲廟貌，以時祀之。於是諸州孔子廟及奉聖之黃帝祠、儒州之舜祠，並得修繕。
癸巳，以尚書右丞李至、禮部侍郎李沆並兼太子賓客，見太子如師傅之儀，太子見，必先拜。至等上表懇讓，詔不許。帝謂至等曰：「太子仁孝賢明，正賴卿等輔之以道，事或未當，必須力言，勿順從也。」
癸卯，禁緣邊諸州民與內屬戎人婚娶。
九月，丙午，西南蕃牂牁諸蠻來貢，詔封西南蕃主龍漢王堯為歸化王。
丁卯，御朝元殿，冊皇太子，陳列如元會之儀，皇太子自東宮常服乘馬赴朝元門外幄次，改服遠遊冠、朱明衣，三師、三少導從入殿，受冊寶，太尉率百官奉賀。皇太子易服乘馬還宮，百官常服詣宮參賀。庚午，皇太子具鹵簿謁太廟五室。既而皇太子讓宮僚稱臣，許之。
清遠軍言李繼遷入寇，率兵擊走之。
戊午，遼以南京太學生員浸多，特賜水磑莊一區。
冬，十月，乙亥，遼詔諸道置義倉，每歲秋社，民隨所獲出粟庤倉，社司籍其目，歲儉，發以賑民。
乙酉，帝出新制琴阮示近臣。琴七弦，今增為九，曰君、臣、文、武、禮、樂、正、民、心。阮四糸玄，今增為五，曰金、木、水、火、土。因命待詔朱文濟、蔡裔齎琴阮詣中書彈新聲，詔宰相以下皆聽。由是中外獻歌詩頌者數十人。
初，帝欲增琴阮弦，文濟以為不可增，裔以為增之善。及新制琴阮成，召文濟撫之，辭以不能，帝怒，面賜裔緋衣，文濟班裔上，獨衣綠，欲以此激文濟，終守前說。及遣中使押送中書，文濟不得已，取琴中七弦撫之。宰相問曰：「新曲何名？」文濟曰：「古典《風入松》也。」帝嘉其有守，亦賜緋衣。
戊子，烏實請納款於遼，遼主詔諭之。
十一月，己未，帝閱武於便殿，衛士挽弓有及一石五斗者，矢二十發而綽有餘力，因謂近臣曰：「寰海無事，美材間出，悉在吾彀中矣。」又令騎兵、步兵各數百，東西列陳，挽強彀弩，視其進退，發矢如一，容止中節。帝曰：「此殿庭間數百人耳，猶兵威可觀，況堂堂之陣，數萬成列者乎！」
置轉運司承受公事，選朝官及三班為之，每路二員，常事與轉運連署施行，非常事許乘驛入奏。帝以遠民有事不能自達，故置此職。
召王繼恩還，以峰州團練使上官正、右諫議大夫雷有終並為西川招安使。
高麗連歲貢於遼，遼主遣翰林學士張幹等冊王治為高麗國王，治遣其童子十人往習契丹語。
十二月，甲戌，群臣奉表加上尊號曰法天崇道上聖至仁皇帝，凡五上，不許。
己卯，鐵驪貢鷹馬於遼。
庚辰，銅渾儀、候儀成，秋官正韓顯符所造也。詔於司天監築台置之。
永安節度使折御卿被病，遼諜知之，韓德威復為李繼遷所誘，遂率眾入邊，以報子河汊之役。御卿輿疾而行，德威聞其至，頓兵不敢進。會疾甚，其母遣親信召御卿歸就醫藥，御卿曰：「世受國恩，強寇未滅，御卿之罪也，臨敵安可棄士卒自便！死於軍中，乃其分耳。為白太夫人，無念我，忠孝豈得兩全！」言訖，泣下。翼日卒。帝聞，痛悼久之，贈侍中，以其子惟正為洛苑使、知府州事。御卿累世邊將，習知蕃夷情狀，常欲立功以報恩，朝廷亦以麟、府逼近戎夷，倚為一面捍蔽。自子河汊之戰，邊部喪氣，不敢深入。
戊戌，斬澄州刺史孫贊。帝謂宰相曰：「贊近請往河西效用，及與蕃賊接戰，違主將令，陷卻百餘人，朕已遣使臣就斬之。似茲將領稍失律不與寬貸，則偏裨行伍，安敢更不用命也！」
初，汴河歲運江、淮米三百萬石，非水旱蠲租，未嘗不及數。是歲，運米至五百八十萬石。
遼放進士王用極等二人。
春，正月，己酉，親享太廟。辛亥，合祭天地於圜丘，大赦天下。帝以文物仗衛之盛，詔有司畫為《南郊圖》。
丁巳，遼蠲三京及諸州稅賦。
二月，壬申朔，司空致仕李昉卒，贈司徒，諡文正。昉寬厚無城府，與人多恕，在相位，雖無赫赫稱，然小心循謹，動持大體，不市恩威。參知政事時，帝一日語侍臣曰：「朕何如唐太宗？」左右互辭以贊，獨昉無言，微誦白居易《七德舞詞》曰：「怨女三千放出宮，死囚四百來歸獄。」帝遽興曰：「朕不及，朕不及，卿言警朕矣！」
庚辰，以李昌齡為給事中、參知政事。帝謂昌齡曰：「中書政本，當進用善良，博詢眾議，以正道公議臨之，即怨謗無由生矣。」
三月，壬寅，高麗國王王治請婚於遼，遼許以東京留守蕭恆德女字之，高麗遣其臣韓彥卿如遼納幣。既而王治殂，遼人還其幣。
甲子，遼命安集朔州流民。
帝初命白守榮護送芻粟四十萬於靈州，李繼遷邀擊於浦洛河，守榮眾潰，運餉盡為繼遷所奪。帝怒，夏，四月，甲戌，以李繼隆為環、慶十州都部署，將兵討之。
先是，遣使訪川、峽諸州守貳之能否，知夔州袁逢吉、知遂州李虛己、通判查道、知忠州邵燁、知雲安軍薛顏等七人以稱職聞，戊子，皆賜詔書獎諭。道，休寧人，元方之子也，以進士除館陶尉，性廉介，與妻采野蔬雜米為薄粥以療饑。稅過期不辦，州召縣吏悉枷之，既出門，它吏皆脫去，道獨荷之下鄉督稅。鄉之富民盛具酒饌以待，道不食，杖其富民，於是餘民皆驚，逋稅立辦。都運使樊宗古素知道節行，欲薦之，辭以與其主簿葉齊。宗古曰：「齊素不識也。」道曰：「公不薦齊，道亦不欲當公薦。」宗古不得已兩薦之，齊緣是得改光祿寺丞、直史館。道尋自遂州徙知果州，時餘盜何彥忠等集二百餘眾，止西充之大木槽，詔書招諭未下，咸請發兵殄之。道曰：「彼懼罪，欲延數刻命耳，其黨豈無詿誤邪？」即微服，單馬數僕，不持矢刃，直趨賊所，諭以詔意。或識之，曰：「郡守也，是寧害我者！」乃相率投兵，羅拜請罪，悉給券歸農，驛奏之。賜詔書獎諭。
己亥，遼主鑿大安山，取劉仁恭所藏錢散諸五計司，兼鑄太平錢，新舊互用，由是錢幣充溢。
乙未，詔：「自今五品以上官任子，並賜同學究出身，依例赴選集，不得濫授攝官。」
五月，辛丑朔，今開封府判官楊徽之等按行管內諸州民田，旱甚者蠲其租。
李繼遷帥萬餘眾寇靈州，圍城歲餘，地震二百餘日，城中糧糗皆絕。中使竇神寶潛遣人市糴河外，宵運以入，間出兵擊賊，卒全其城。
司天中官正韓顯符言：「熒惑犯輿鬼，秦、雍之分，國家當有兵在西北。」冬官正趙昭益言：「犯輿鬼中積屍，秦分野有兵，人民災害之象。」帝語宰相等曰：「天文謫見如此，秦地民罹其災，朕旦夕念之，不遑寧處。李繼隆等兵馬已到環、慶，賊聞王師之至，固已破膽。其如靈州救援未及，萬一不守，城中皆漢民，必盡屠戮。」因嗟歎久之。
辛亥，詔輔臣陳靈州事宜。帝以靈州孤絕，救援不及，令宰相呂端、知樞密院事趙鎔等各述所見利害。端等請共為一狀，張洎越次曰：「呂端等備位輔弼，上有所詢，乃緘默而不言，深失謀謨之體。」端曰：「洎有所言，不過揣摩陛下意耳。」帝默然。壬子，洎上疏請棄靈州。帝初亦有此意，既而悔之，及覽洎奏，不悅，卻以付洎曰：「卿所陳，朕不曉一句。」洎惶恐流汗而退。帝乃召同知樞密院事向敏中謂曰：「張洎上言，果為呂端所料。」
己未，詔西京作坊使、敘州刺史石普下御史府按問，坐為西川巡檢，擅離本部入奏事故也。既而召見，赦其罪，復為西川都提舉捉賊使。時賊黨王鸕鷀復聚集剽略，偽稱邛南王。普因言：「蜀之亂，由賦斂急迫，使農民失業，不能自存，併入於賊。望一切蠲其租賦，令自為生，則不討自平矣。」帝許之。普既還，揭榜告諭，蜀民無不感悅，部內以安。
是月，遼奚王耶律壽甯、東京留守蕭恆德等，以討烏實不克，削官。改諸部令袞為節度使。
六月，庚辰，永嘉陳侃，事親至孝，五世同居，詔旌表門閭，賜其母粟帛。
己丑，高麗遣使問遼主起居，時遼主避暑於炭山也。後以為常。
乙未，以祕書丞濟陰任中正為江南轉運副使。初至，歲大稔，發運使王子輿欲轉羨粟餉京師。中正曰：「今雖有餘，後或小歉，則數不登，將急取吾民乎？」子輿乃止。
