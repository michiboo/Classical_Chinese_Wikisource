
冬，十月，乙未朔，詔：「諸道提點刑獄，以十一月按部理囚徒。
蒙古兵入慶陽界。金詔陝西行省遣使奉羊酒幣帛，乞緩師請和，蒙古不受。
癸卯，太學錄陳塤進言：「方張之敵，未亡之金，叵測之忠義，跳梁之群盜，皆所當慮。」帝曰：「此正治不忘亂，安不忘危之意。」塤言：「正為國體未治且安耳。」又言用人貴乎公，帝曰：「今人才亦自難得。」
丁未，臣寮言：「請申飭監司、郡守，自今所屬闕官，以次攝事，毋得差非見任官。如有違，其受差及差之人並鐫斥。」從之。
庚戌，進知吉州越汝悆官一等，以和糴有勞也。
己未，臣寮言：「百司庶府，循例而忘法；監司守令，枉人而徇情。請飭內外奉行法令。」從之。
壬戌，詔賑台州被水之民，蠲諸色賦稅有差。
丁卯，臣寮言：「請下國子監、內外學校之官，令於士子程課之外，迪以義理之學，厲以行藝之實。」從之。
新知婺州莫澤朝辭，帝曰：「婺州正要得人，記向時守臣魏豹文曾理會經界，如何？」澤言：「婺州向時凋弊，皆緣稅籍不明。今經界既正，賦役均平，故不費力。」帝曰：「義役聞尚未了。」澤言：「義役乃民間自樂為，州縣扶助耳。」帝曰：「峒寇尚未消弭，正要理會。」澤曰：「盜賊不足慮，全要州縣得人。」帝曰：「然。」
己巳，太尉少卿、知臨安府趙立夫言：「請將荼槽、下沙合為一寨。」帝曰：「每寨幾人？」立夫曰：「多者百二十人。」帝曰：「京城民訟如何？」 對曰：「臣幸與民相安。」帝曰：「都民當撫縻，使常在春風和氣中，不可使有愁歎。」又問：「刑獄如何？」對云：「獄常空。」帝曰：「民命所關，不可淹延。 」
己卯，臣寮言：「請令戶部下諸路監司，凡民訟，依次第官司結絕，如未經予奪，不得索案改送，先從台部常切遵守。」從之。
十一月，己丑，熒惑入氐。
十二月，丙申，雪。蠲大理寺、三衙、臨安府點檢繳賞酒庫所見鹽贓賞錢。給諸軍薪炭錢，出戍官兵倍之。
丙午，前知安吉州趙必觀，言楮券破損腐爛，人不以為重。帝曰：「此緣錢少耳。」因問：「苕霅之民今已安業否？」必觀言：「臣至郡，民不聊生；聖恩賑給，連歲小稔，民粗安業。」
辛亥，以翰林學士鄭清之為端明殿學士，簽書樞密院事。
乙卯，軍器監度正言：「江西、福建、湖南災蕩，老弱轉溝壑，壯者遂為盜賊。」帝曰：「此州縣不得人，以至於此。」對曰：「今選任之際，更宜謹之。」帝曰：「選任誠不可不審。」又言：「近來放散忠義軍及破落士人，去為賊用，請行下諸將，隨宜招收，籍以為軍。士人在賊中者招諭之，更宜示之以信。又力行節儉，以阜財用，以化貪鄙。」帝曰：「恭者不侮人，儉者不奪人，朕平日力行此二者。」
蒙古始置倉廩，立驛傳，命河北漢民以戶計出賦調，耶律楚材主之；西域人以丁計出賦調，瑪哈摩斯古喇迪爾主之。又以史天澤、劉嶷、舒穆嚕劄拉三人為萬戶，分守中原。
丙辰，再給諸軍薪炭錢。
蒙古圍慶陽，金遣伊喇布哈救之。
先是金主欲遣使諭意於布哈，謂白華曰：「汝往邠州，六日能往復乎？」華自量日可馳三百里，應曰：「能如期宣諭而復。」金主甚喜，謂華曰：「汝從來語及征進，必有難色；今銳於平時，何也？」華曰：「向日用兵，以南征及討李全之事梗之，不能專意北方，故以為難。今蒙古兵入界已三百餘里，若縱之令下秦川，則何以救！不得不以一戰摧之。與其戰於近裡之平川，不若戰於近邊之要隘也。」
是歲，金罷近京獵地百里，聽民耕稼。
春，正月，壬申，雷。
臣僚「請令諸路提點刑獄官親行所部，凡翻異駁勘之獄，同守臣審鞫，便宜予決，毋得滯留。其有職兼守臣者，令以次監司行。」從之。
金伊喇布哈遇蒙古兵於大昌原，以忠孝軍提控完顏彝為前鋒。彝擐甲上馬，不返顧，士氣皆倍，以四百騎破蒙古八千之眾，遂解慶陽之圍。自蒙古構兵二十兵，僅有此捷，奏功第一，於是陳和尚之名震國中，授定遠大將軍，世襲穆昆。忠孝軍皆回紇、奈、曼、羌、渾及中原被俘避罪來歸者，鷙很難制，唯彝禦之有方，坐作進退，皆中程式，所過州縣，秋毫無犯，每占則先登，疾若風雨，諸將倚為重。
金主命權簽樞密院事額爾克屯邠州，布哈及總帥約赫德還京兆。
初，蒙古遣翁鄂囉為小使，至陝西行省，恐泄事機，留之。布哈等既解慶陽之圍，志氣驕滿，乃遣翁鄂囉歸，語之曰：「我已準備軍馬，能戰則來。」翁鄂囉還白之，蒙古主怒，議遣皇弟圖壘伐金。
布哈之馭軍也無法，好趨小利，嘗一日夜馳二百里，軍中莫敢諫止。完顏彝憂之，私謂同列曰：「副樞以大將為剽掠之事，今日得生口三百，明日得牛羊一二千，士卒喘死者則不復計。國家數年所積，一旦必為是人確除盡矣。」或以告布哈。一日，置酒會諸將，行酒至彝，布哈曰：「汝曾短長我，又謂國家兵力當由我盡壞，信有之乎？」彝飲畢，徐曰：「有之。」布哈見其無懼容，漫為好語云：「有過當面論，無後言也。」
是月，蒙古定諸路課額。初，太祖征西域，倉庫無鬥粟尺帛之儲，於是群臣咸言：「雖得漢人，亦無所用，不若盡殺之，使草木暢茂，以為牧地。」耶律楚材曰：「夫以天下之廣，四海之富，何求而不得！但不為耳，何名無用哉？」因言：「地稅、商稅、酒、醋、鹽、鐵、山澤之利，可得銀五十萬兩，絹八萬匹，粟四十餘萬石。」太祖曰：「誠如卿言，則國用有餘矣。」卿試為之。」至是用楚材言，定課稅、酒稅，驗實，息十取一，雜稅二十取一。
二月，庚戌，以直寶章閣魏大有知漳州，措置招捕盜賊；起復直寶章閣陳韡知南劍州、福建路兵馬鈐轄、同措置。又起復趙范、趙葵節制鎮江、滁州軍馬。范、葵時丁母擾，求解官，不許；卒哭，乃起視事。
庚申，蠲江西、湖南、福建被盜州縣稅賦一年。
閏月，癸酉，逃卒穆椿竊入皇城縱火，焚御前甲仗庫，衛士捕得之，磔於市。時李全欲銷朝廷兵備，故遣椿為亂。於是先朝甲仗燒毀殆盡。
戊子，詔：「江西、湖南、福建盜寇，凡脅從之民，束身出官，並與釋罪；能自戮渠首來者補官；偽官、土豪帥眾立功者官之。」
三月，戊戌，臣僚請補禁衛兵額，戒內侍毋得私役，革賃號，修火政，以肅宮禁；從之。
癸丑，置會子庫監官一員，專作堂差，以有舉選人充。
夏，四月，庚午，詔：「諸道提點刑獄，以五月按部理囚徒。」
癸酉，蠲紹興府餘姚、上虞縣民戶折麥一年，以水災也。
己卯，漳州連城盜起，知龍岩縣莊夢詵、尉鐘自強不能效死守土，詔各削二秩，罷。
五月，丁未，知撫州林孝聞削二秩，罷；以臣僚言官軍入境，閉關不納，科擾軍糧，民戶被害也。
御射殿，閱諸班直射藝，遷賞有差。
甲寅，以李全為彰化、保康軍節度使、儀同三司、京東鎮撫使。全不受命。
初，全欲先據揚州以渡江，分兵徇通、泰以趨海。其下皆曰：「通、泰鹽場在焉，莫若先取為家計，且使朝廷失鹽利。」全欲朝廷不為備，且不遽絕其給，乃挾蒙古李、宋二宣差以虛喝朝廷，然蒙古實未嘗資全兵。全遣張國明齎金寶至臨安稟議，揚言：「李宣差英略絕倫，騎射五百步；朝廷莫若裂地王之，與增錢糧，使備邊境。」遍饋要津，求主其說。國明入見，以百口保全不叛。朝廷雖知其奸，姑事苟安，不之詰。
及全糴麥舟過鹽城，知揚州翟朝宗嗾尉兵奪之。全怒，以捕盜為名，水陸數萬，徑搗鹽城，戍將陳益、樓強、知縣陳遇皆遁，全入城，據之。朝宗倉皇遣幹官王節懇全退師，全不許，留鄭祥、董友守鹽城，而自提兵還楚州，以狀白於朝曰：「遣兵捕盜，過鹽城，縣令自棄城遁去；慮軍民掠擾，不免入城安眾。」朝廷乃授全節鉞，令釋兵，命制置司幹官耶律均往諭之。全曰：「朝廷待我如小兒，啼則與果。」不受制命。明廷為罷朝宗，命通判趙璥夫攝州事。
先是士大夫無賢愚，皆策全必反，而不敢言，國子監丞度正獨上疏極言之，且獻斃全之策有三。其言梗亮激切，時不能用。至是趙范、趙葵累疏以全必反為言，史彌遠不納。
丁巳，臣僚言：「請下江東、西、湖南、北、福建諸路總漕倉司，應鄰境被寇州郡，合解諸司錢物，比之常年期限並展一季。」詔戶部詳度。
六月，戊辰，臣僚言：「二廣諸郡，凡教官、法掾、自謂間官，率厭風土，置身台幕。請行戒飭，如循習不悛，並與鐫斥，帥、漕並置於罰。」從之。
癸酉，錄行在繫囚。
辛卯，臣僚請戒飭郡守，痛革稅賦、刑獄、差役、版籍四弊；從之。
壬辰，臣僚請戒飭二廣漕司：「嚴禁所部州縣，丁錢每歲核實見存之數造簿，依條限前期發下，催納、銷注，違者按劾。」詔吏部詳度。
蒙古兵圍京兆，金兵救之，為蒙古所敗，城遂破。
秋，七月，丁酉，以汀州甯化縣曾寡婦晏氏給軍糧、禦漳寇有功，又全活鄉民數萬，詔封恭人，官其子承信郎。
丁未，臣僚請今後疏決，先期降旨，下臨安府、三衙：「應犯罪在指揮前，許引用恩赦；如指揮後有犯罪，雖已停決，不在原減之數。共合引赦人，不許於停決前輕行斷遣。如或違失，從故出入人罪條制施行。」令刑部詳度。
癸丑，臣僚請申嚴堂除之制，庶幾士人毋敢躁進，中書之務可清；從之。
蒙古主自將伐金，皇弟圖壘、皇侄莽賚扣率師從征。道經平陽，見田野不治，問兵馬都總管李守賢，對曰：「民貧，乏耕具政然。」蒙古主命給牛萬頭，仍徙關中戶中墾地河東。
八月，癸亥，詔：「明禋侍祠執事官既受事，毋得臨期規避。如或循習，罰無赦。仍委台諫覺察。
武仙既歸金，金復以為恆山公，置府衛州。蒙古兵圍之，金將完顏哈達率眾來援，完顏彝先登，蒙古諸帥皆北。既而史天澤以千人流出出金兵後，合諸帥攻之，仙逸出，屯胡嶺關。天澤遂取衛州。
九月，辛丑，大饗於明堂，赦天下。
丙午，封美人謝氏為貴妃。
壬子，詔：「浙西提舉司下所部州縣，將修復圍田減納苗稅，毋收斛面。」
冬，十月，辛酉，臣僚請下吏部：「今後縣典獄官，須曾曆三考，有縣令舉主三員，無過犯人，許注，毋得破格輕授。或監司、帥守辟置，亦令吏部審實合格，方許放行。」從之。
壬戌，進知棗陽軍史嵩之官一等，以置堰、屯田有勞也。
以趙善湘為江淮制置使。
時李全造船益急，至發塚取杉板，煉鐵錢為釘，熬囚脂為油灰，列炬繼晷，招沿滲之命為水手；又治趙璥夫，以蒙古為辭，邀增五千人錢糧，求誓書、鐵券。朝廷猶遣餉不絕，全得米，即自轉輸淮海，入鹽城，以贍其眾。它軍士見者，曰：「朝廷惟恐賊不飽，我曹何力殺賊！」射陽湖人皆怨，至有「養北賊，戕淮民」之語。全又遣人以金牌誘脅周安民等，造浮橋於喻口，以便鹽城往來。史彌遠泄泄如平時。鄭清之力勸帝討全，帝乃使善湘圖之，許便宜從事，仍命以內圖進取，外用調停，唯趙范、趙葵力請進兵討之。
蒙古主遣蘇格使金，因覘其虛實，語之曰：「即不還，子孫無憂不富貴也。」蘇格至汴，見金主曰：「天子念爾土地日狹，民力日疲，故遣我致命。爾能恭修歲幣，通好不絕，則轉禍為福矣。」謁者令下拜，蘇格曰：「我大國使，為爾屈乎！」金主壯之，飲以金卮，曰：「歸語汝主，必欲加兵，敢率精銳以相周旋，歲幣非所聞也。」蘇格飲畢，即懷金卮以出，默識其地理厄塞，人民強弱。既覆命，備以虛實告，且獻所懷金卮。蒙古主喜曰：「我得金於汝手中矣！」復賜之。
蒙古圖壘帥眾入陝西，於京兆、同、華間破寨柵六十餘所，遂趨鳳翔。金以完顏哈達及布哈行省事於閿鄉，以備潼關。
十一月，丁卯，殿前司請撥本司一千人名額，令嘉興府招瀕海漁業、慣熟風濤、少壯昆捷之人，試驗，刺充澉浦水軍；仍增置統制官一員，通行部轄。從之。
癸卯，臣僚言：「曾經奏劾，有永不得親民差遣指揮之人，如引赦，乞改正。並令都司、吏部取元犯考訂，除情輕從舊制外，其或貪贓慘酷，刑寺不得例作不曾推勘免約法許令改正。」從之。
丙午，詔：「壽明慈睿皇太后，明年聖壽七十五，古稀有甚之慶，令禮部、太常寺討論以聞。」
戊申，立貴妃謝氏為皇后。後，天臺人，丞相深甫之孫也。帝即位，議擇中宮，太后以深甫有援己功，命選謝氏女，遂與賈涉女同入宮。賈女有殊色，帝欲立之，太后曰：「謝女端重，宜正中宮。」左右亦相竊謂曰：「不立真皇后，乃立假皇后耶？」帝不能奪。賈才人專寵後宮，後處之裕如，太后益賢之。
陳塤上言，請去君側之蠱媚以正主德，從天下之公論以新庶政，蓋指賈才人及史彌遠也。塤，彌遠之甥也。彌遠謂塤曰：「吾甥殆好名耶？」塤曰：「好名，孟子所不取也。然求士於三代之上唯恐其好名，求士於三代以下唯恐其不好名耳。」力求去，出判嘉興府。
李全突至揚州，副都統丁勝拒之，全攻南門。趙璥夫得史彌遠書，許增萬五千石糧，勸全歸楚州，遣劉易就全壘示之，全笑曰：「史丞相勸我歸，丁都統與我戰，非相紿耶？」擲書不受。璥夫恐，亟發牌印，迓趙范於鎮江，範亦刻日約趙葵，葵帥雄勝、甯淮、武定、強勇四軍萬四千赴之。
時全引兵攻泰州，知州宋濟迎入郡治，盡收其子女貨幣。將趨揚，聞範、葵已入揚城，乃鞭鄭衍德曰：「我計先取揚州渡江，爾曹勸我取通、泰，今二趙已入揚州，江其可渡耶？」既而曰：「今惟徑搗揚州耳！」遂分兵守泰，而悉眾攻揚州。至灣頭立寨，據運河之沖，使胡儀將先鋒，駐平山堂以伺機便。
全攻東門，葵親搏戰。全將張友呼城門請葵出；葵出，與全隔壕立馬相勞苦，問全來為何，全曰：「朝廷動見猜疑，今復絕我糧餉，我非背叛，索錢糧耳。」葵曰：「朝廷待汝以忠臣孝子，而乃反戈攻陷城邑，朝廷安得不絕汝錢糧！汝雲非反，欺人乎？」欺天乎？」全無以對，彎弓抽矢向葵而去。自是屢戰，全兵多敗。
全每云：「我不要淮上州縣，渡江浮海，徑至蘇、杭，孰能當我？」然全志吞揚州三城，而兵每不得薄城下。宗雄武獻策曰：「城中素無薪，且儲蓄為總領所支借殆盡，若築長圍，三城自困。」全乃悉眾及驅鄉農凡數十萬，立寨圍三城，制司、總所糧援俱絕。范、葵命三城諸門各出兵劫寨，舉火為期，夜半，縱兵衝擊，殲賊甚眾。自是全一意長圍，以待久困官軍，不復薄城。
全張蓋奏樂於平山堂，佈置築圍。范、葵令諸門以輕兵牽制，親帥將士出堡寨西攻之。全分兵諸門鏖戰，自辰至未，殺傷相當。兵官王青力戰，死之。明日，範出師大戰，獲全糧數十艘，葵亦力戰敗之。
蒙古始置十路徵收課稅使，以陳時可、趙昉使燕京、劉中、劉桓使宣德，周立和、王貞使西京，呂振、劉子振使太原楊簡、高廷英使平陽，王晉、賈從使真定，張瑜、王銳使東平，王德亨、侯顯使北京，瓜勒佳永、程泰使平州，田木西、李天翼使濟南；從耶律楚材之言，始用士人也。楚材乘間進說周孔之教，且謂天下雖得之馬上，不可以馬上治，蒙古主深然之。
蒙古兵攻潼關、藍關，不克。
十二月，庚申，錄用孔子四十九代孫燦，補官。
詔：「上壽明慈睿皇太后尊號曰壽明仁福慈睿皇太后，其令有司詳具儀注。」
行都聞李全之叛，居民有爭逃避者，史彌遠計無所出，引疾不視事。甲子，帝為下詔曰：「朕尊禮元勳，未欲勞以朝請。可十日一赴內引入堂治事。」時飛檄載道，彌遠益恇悚，中夜，欲自沈於池，其妾見而持之，乃止。
乙丑，以簽書樞密院事鄭清之為參知政事兼簽收樞密院事，禮部尚書喬行簡為端明殿學士、同簽書樞密院事，袁韶為資政殿學士、浙西安撫制置使兼知臨安府。史彌遠欲韶鎮遏臨安，韶言於彌遠曰：「失揚，則京口不可保。淮將尚有可用者，奈何僅為行都計乎？」乃議聲討。詔：「削奪李全官爵，停給錢糧，能擒斬以降者，加不次之賞。」
丁卯，御文德殿，冊皇后。
壬申，以雪寒，詔出封樁庫緡錢三十萬，賑恤臨安貧乏民。
癸未，帝率群臣上皇太后尊號冊寶。
乙酉，慈明殿出緡錢一百五十萬，大犒諸軍，賑恤臨安貧乏之民。
蒙古兵拔天全、天勝寨及韓城、蒲阪。
春，正月，戊子朔，帝詣慈明殿行慶壽禮，大赦天下。以慶壽恩，進史彌遠、薛極官各二等，葛洪、袁韶、喬行簡各一等。
進鎮江府都統丁整左武大夫、果州團練使，統領沈興、劉明官各一等，以追襲李全，焚毀糧聚也。
辛丑，詔：「右武大夫、彰州防禦使王青，特贈建武軍節度使、右驍衛大將軍，與二子官，仍立廟揚州，額為『忠果』。」
蒙古圍鳳翔府，金行省完顏哈達、伊喇布哈救之，逗遛不進。金主遣樞密判官白華往促之，哈達、布哈言北兵勢甚，不可輕進。白華還，金主復遣往，諭以「鳳翔圍久，恐守者不可支，可領軍出關，略與渭北軍交手；彼大軍聞之，必當奔赴，少紓鳳翔之急。」哈達、布哈乃出關，行至華陰，與渭北軍交戰，比晚，收軍入關，不復顧鳳翔矣。
趙范、趙葵大敗李全於揚州。
時全浚圍城塹，範、葵遣諸將出東門掩擊；全走土城，官軍躡之，蹂溺甚眾。范陳於西門，賊閉壘不出，葵曰：「賊俟我收兵而出耳。」乃伏騎破垣間，收步卒誘之。賊兵數千果趨壕側，李虎力戰，城上矢石雨注，賊退。有頃，賊別隊自東北馳至，範、葵揮步騎夾浮橋、吊橋並出，為三迭陣以待之。自巳至未，與賊大戰，別遣虎等以馬步五百出賊背，而葵率輕兵橫沖之，三道夾擊，賊敗走。
始，全反謀已成，然多顧忌，且懼其黨不順，而邊陲喜事者欲挾全為重，遂激成之。及聲罪致討，罷支錢糧，攻城不得，累戰不利，全始大悔，忽忽不樂，或令左右抱其臂，曰：「是我手否？」人皆怪之。
範、葵夜議所向，葵曰：「出東門。」範曰：「西出嘗不利，賊必見易；因所易而圖之，必勝，不如出堡寨西門。」是夕，全張燈置酒，高會平山堂。有候卒識全槍垂雙指，以告范，範謂葵曰：「賊勇而輕，必成擒矣！」詰朝，乃悉精兵而西，張官軍素為賊所易之旗幟。全望見，謂李、宋二宣差曰：「看我掃南軍！」官軍見賊，突鬥而前，范麾兵並進，葵親搏戰，諸軍爭奮。賊欲走入土城，李虎軍已塞其甕門，全窘，從數十騎北走。葵率諸軍蹙之，全趨新塘。新塘自決水後，淖深數尺，會久晴，浮戰塵如燥壤，全騎過之，皆陷淖中，不能自拔。制勇軍趙必勝等追及，奮長槍刺之，全呼曰：「無殺我，我乃頭目。」群卒碎其屍而分其鞍器、甲馬，並殺三十餘人，皆將校也。全死，餘黨欲潰，國安用不從；議推一人為首，莫肯相下，欲還淮安奉楊妙真。範、葵追擊，覆敗走之。
二月，壬戌，臣僚請申飭諸路州縣：「自今遇訴災傷，邑委佐官，州委幕職，於秋成以前，務核的實蠲減田租，仍以分數揭之通衢。如或稽慢，令守鐫斥，漕臣覺察不嚴，一體議罰。」從之。
丙子，起復孟珙從義郎、京西路分棗陽軍駐答刂。
三月，癸巳，以經筵進講《論語》終篇，召輔臣聽講。己酉，賜宰執、講讀、說書、修注官宴於秘書省。
初，盜起閩中，朝廷以陳韡為福建路總捕使，討平之；至是又躬往邵武督捕餘盜。賊首晏彪迎降，韡以彪力屈方降，非其本心，斬之。時衢盜汪徐、來二破常山、開化，勢張甚；韡今淮西將李大聲提兵七百，出賊不意，夜薄其寨。賊出迎戰，見算子旗，驚曰：「此陳招捕軍也！」皆哭。韡令急擊之，衢寇悉平。
夏，四月，乙丑，浙東提刑言溫州司戶參軍趙汝驟，權宰平陽，侵用官錢贓罪，抵死。詔：「汝驟追毀出身文字，除名勒停。」
丙子，以久雨，蠲大理寺、三衙、臨安府點檢贍軍激賞酒庫所見鹽贓賞錢。
丁丑，詔中外決繫囚。
以鄭清之兼同知樞密院事，喬行簡簽書樞密院事。
加趙善湘為江淮制置大使，趙范淮東安撫使，趙葵淮東提刑。善湘季子汝某，史彌遠婿也，故凡奏請得無阻。而善湘亦以範、葵進取有方，慰藉殷勤，故能成揚州之功。
蒙古取金鳳翔，完顏哈達、伊喇布哈遷京兆民於河南，使完顏慶善努戍之。
金完顏彝敗蒙古將蘇布特於倒回穀。蒙古主召蘇布特責之，圖壘為請曰：「兵家勝負不常，宜令立功自效。」遂令蘇布特從圖壘南伐。
五月，丙戌朔，進前知西和州張孝錫官二等，以四川制置司言其措置邊防之勞也。
趙范、趙葵帥步騎十萬攻鹽城，屢敗賊眾，遂薄淮安，殺賊萬計，城中哭聲震天。淮安五城俱破，焚其寨柵，斬首數千。淮北賊來援，舟師邀擊，復破之，焚水柵，賊始懼。王旻、趙必勝、全子才等移寨西門，與賊大戰，賊連敗。楊妙真謂鄭衍德等曰：「二十年梨花槍，天下無敵手，今事勢已去，撐拄不行。汝等未降者，以我在耳。今我欲歸老漣水，汝等請降，可乎？」從曰：「諾。」妙真遂絕淮而去，其黨即遣馮垍等納款軍門，淮安遂平。
庚戌，詔：「今後行在遇暑慮囚，所差官將臨安府三獄見禁公事，除情重不原外，餘隨輕重減降決遣。大理寺、三衙、兩赤縣一體裁決。」
楊妙真構浮橋於楚州之北，就蒙古帥蘇嚕克圖乞師為李全報仇。金人覘知之，以為蒙古兵果能渡淮，淮與河南跬步間耳，乃使完顏哈達、伊喇布哈戍滶河口。時八里莊民叛蒙古，逐守將而納之，金以八里莊為鎮淮府。
六月，己未，詔：「魏了翁、真德秀、尤焴、尤龠，並敘復官職祠祿。」
國安用從楊妙真走山東，降於蒙古，蒙古以為都元帥，行省山東。
金降人李國昌言於蒙古圖壘曰：「金遷汴將二十年，其所恃以安者，潼關、黃河耳。若出寶雞以侵漢中，不一月可達唐、鄧，大事集矣。」圖壘然之，白於蒙古主。蒙古主乃會諸將，期以明年正月合南北軍攻汴，遣圖壘先趨寶雞。蘇巴爾罕來。假道淮東以趣河南，且請以兵會之。
秋，七月，乙酉朔，詔：「制總諸帥戎司，凡忠勇死義之家，並與優給其家；其有子才藝異眾者，赴樞密院審視錄用。」
丙戌，臣僚言：「建、劍之間，秋霜害稼，請下諸司措置，般運廣米，應濟市糴。湖、秀、嚴、徽，春霜損桑，水潦為沴，令監司郡守留意賑存，與減稅色。」從之。
丁未，樞密院檢去「右武大夫、敘復吉州刺史、江州副都統制陳世雄，會合荊、鄂軍馬于吉州龍泉，親臨賊境，一戰而擒二酋，委有勞績。」詔以世雄為左武大夫、濠州團練使、江州都統制。
丙寅，詔：「近民之官，莫如縣令，日來間有貪虐昏繆，不能任事之人，重為民害。令諸路監司、守臣覺察，具職任上於尚書省，取旨施行。」
蘇巴爾罕至沔州青野原，金統制張宣殺之。圖壘聞蘇巴爾罕死，曰：「宋自食言，背盟棄好，今日之事，曲直有歸矣！」
八月，蒙古圖壘分騎兵三萬入大散關，攻破鳳州，徑趨華陽，屠洋州，攻武休，開生山，截焦崖，出武休東南，遂圍興元。軍民散走，死於沙窩者數十萬。分軍而西，西軍由別路入沔州，取大安軍路，開魚鱉山，撤屋為筏，渡嘉陵江，入關堡，並江趨葭萌，略地至西水縣，破城寨百四十而還。東軍屯於興元、洋州之間，以趨饒風關。
蒙古始立中書省，改定官名，以耶律楚材為中書令。
時蒙古主至雲中，諸路所貢課額銀幣，以倉廩物料文簿具陳於前，悉符楚材原奏之數。蒙古主笑曰：「卿何使錢幣流入如此？」即日授以中書省印，俾領其事，事無巨細，一以委之。鈕祜祿重山為左丞相，鎮海為右丞相。
楚材奏：「諸路州縣長吏專理民事，萬戶府專總軍政，課稅所專掌錢穀，各不相統攝，著為令。」又舉鎮海、鈕祜祿重山為左、右丞相，與之同事，權貴不得志。燕京路長官舒穆嚕鹹得卜激怒皇叔烏珍，使奏「楚材用南朝舊人，恐有異志，不宜重用，」因誣構百端，必欲置於死地。鎮海、重山等懼，讓楚材曰：「 何為強更張？必有今日事。」楚材曰：「立即廷以來，每事皆吾自為，諸公何預焉！若果獲罪，吾自當之。」蒙古主察烏珍之誣，逐其使者。而鹹得卜為人所訴，帝命楚材鞫治，楚材奏曰：「此人倨傲，故易招謗。今方有事南方，它日治之未晚也。」蒙古主私謂近侍曰：「楚材不校私仇，真寬厚長者，汝曹當效之。
蒙古主以高麗殺使者，命撒禮塔率眾討之，取四十餘城。高麗王A162遣其弟懷安公請降。撒禮塔承制設官分鎮其地，乃還。
九月，丙戌夜，臨安大火。殿前司副都指揮使馮榯，率衛卒專護史彌遠相府，火延及太廟、三省、六部、御史臺、秘書省、玉牒所，俱毀，唯彌遠府獨全。帝素服，減膳，徹樂。詔：「太廟神主暫奉御於景靈宮，三省、樞密院暫就都亭驛，六部暫就傳法寺治事。」
庚寅，詔：「火後合行寬恤條伯，悉令三省施行，其令學士院降詔出封樁庫錢、豐儲倉米，賑恤被火之家。蠲臨安府城內外之徵一月。」辛卯，復出內藏庫緡錢二十萬，賑恤貧乏之民。
壬辰，詔曰：「乃丙戌之夕，回祿延災，信宿之間，上及太室，延燔民廬，莽焉荒毀，都人奔避，間遭死傷。皇天降威，孰大於此！內外臣僚、士庶，咸許直言，指陳過失，毋有所隱。」
詔罷前軍統制徐儀，仍削官三等。統領馬振遠除名勒停，編置湖南州軍，以馮榯言其救火弗力也。
校書郎蔣重珍上疏曰：「臣欲陛下親攬大柄，不退托於人；盡破恩私，求無愧於己。倘以富貴之私視之，一言一動不忘其私，則是以天下生靈、社稷宗宙之事為輕，而以一身富貴之從來為重，不惟上負天命與先帝、聖母，即公卿百執事之所以望陛下者，亦不如此也。昔周勃握璽授文帝，是夜即以宋昌領南北軍；霍光定策立宣帝，而明年即稽首歸政。今臨御八年，未聞有所作為，進退人才，興廢政事，天下皆曰此丞相意。一時恩怨，雖歸廟堂，異日治亂，實在陛下。焉有為天之子，為人之主，而自朝廷達天天下，皆言相而不言君哉！天之所以火宗廟、火都城者殆以此。九廟至重，事如生存，而徹小塗大，不防於火之將至；宰相之居，華屋廣袤，而焦頭爛額，獨全於火之未然，亦足見人心陷溺，知有權勢，不知有君父矣。它有變故，何所倚仗？陛下自視，不亦孤乎？昔史浩兩入相，才五月或九月即罷，孝宗之報功，寧有窮已！顧如其亟，何哉？保全功臣之道，可厚以富貴，不可久以權也。」帝讀之感動。
員外郎吳潛疏論致災之由：「願陛下齋戒修省，恐懼對越，毋徒減膳而已；疏損聲色，毋徒徹樂而已。閹宦之竊弄威福者勿親，女寵之根萌禍患者勿昵；以暗室屋漏為尊嚴之區而必敬必戒，以恆舞酣歌為亂亡之宅而不淫不泆；使皇天后土知陛下有畏之之心，使三軍百姓知陛下有憂之之心。然後明詔二三大臣，和衷竭慮，力改弦轍，收召賢哲，選用忠良，貪殘者屏，回邪者斥，懷奸黨賊者誅，賈怨誤國者黜。毋並進君子小人以為包荒，毋兼容邪說正論以為皇極，以培國家一線之脈，以救生民一旦之命。庶幾天意可回，天災可息，弭祲為祥，易亂為治。」籍田令徐清叟，疏請為濟王立後以和異氣。帝皆不省。
丙申，金慈聖皇太后都察氏殂。後性莊嚴，頗達古今。金主已立為太子，有過，尚切責之；及即位，始免夏楚。一日，宮中就食，尚器有玉碗枼三，一奉太后，二奉帝及中宮，荊王守紀母真妃龐氏則以瑪瑙器進食。後見之，怒，召主者責曰：「誰令汝妄生分別？荊王母豈卑我兒婦耶？」是後宮中奉真妃有加。金主嘗愛一宮人，欲立為後，後惡其微賤，固命出之，金主不得已放之出宮。比年小捷，文士有奉賦頌以聖德中興為言者，後聞，不悅，曰：「帝年少氣銳，無懼心則驕怠生。今幸一勝，何等中興，而若輩諂之如是？」至是殂於慈聖宮，遺命園陵制度務從儉約。葬汴京迎朔門外莊獻太子墓之西，諡明惠皇后。
庚子，建昌軍火。
壬子，以火災告於天地、宗廟、社稷。
甲寅，度支郎官王與權進對，論近日火災，帝曰：「此皆朕之不德。最是延及太廟，朕不遑安處。」與權曰：「中外臣子所同痛心。今災變極矣，惟修德可回天意。」帝然之。
乙卯，監察御史何處之，言兩司修建太廟合遵舊制，百司庶府不必華侈；從之。
太常少卿度正，以宗廟之制未合於古，為二說以獻。其一則用朱熹之議，其一則因舊制而參以熹之說。」自西租東為一列，每室之後為一室，以藏祧廟之主。如僖祖廟以次，祧主則藏之，昭居左，穆居右。後世穆之祧主藏太祖高，昭之祧主藏太宗廟。仁宗為百世不遷之宗，後世昭之祧主則藏之；高宗為百世不遷之宗，後世穆之祧主則藏之。室之前為兩室。三年祫享，則帷帳冪之，通為一室，盡出諸廟主及禰廟主並為一列，合食其上。往者此廟為一室，凡遇祫享，合祭於室，名為合享而實未嘗合享。今增此三室，後有藏祧主之所，前有祖宗合食之地，於本朝之制初無更革，而頗已得三年大祫之義。」編修官李心傳亦上疏言：「茲緣災異，宜舉行之。」詔兩省、侍從、台諫集議。」
丙辰，宰執以太室延燎，乞鐫罷。詔：「史彌遠降奉化郡公，薛極、鄭清之、喬行簡各降一秩。」
丁巳，詔兩浙轉運判官趙汝憚予祠，以臣僚言其火後營繕、科擾州縣也。
戊午，馮榯及主管侍衛步軍司王虎各奪一官，罷之，以蔣重珍之言也。
癸酉，度正言：「蜀報蒙古兵深入，事勢頗危。又聞七方關已潰散，才透文、隴，便入綿、漢，皆是平地，蜀便難保。願早擇帥，付之事權。蜀中材用已乏，願陛下不惜出內庫金帛應付之。」帝曰：「當早為擇帥，應付財帛。」
蒙古兵攻河中，金權簽樞密院事草火額爾克、元帥板子額爾克懼軍力不足，截故城之半以守。蒙古築松樓，高二百尺，下瞰城中，土山地穴，百道並進。晝夜力戰，樓櫓俱盡，白戰又半月，力竭，城破。草火額爾克親搏戰數十合，始被擒，就死；板子額爾克以敗卒三千奪船走閿鄉。
初，板子額爾克在鳳翔，為監戰奉御陸爾所制，有隙。及改河中總帥，同赴召，陸爾遂譖額爾克奉旨防秋，畏怯違避，金主信之，至是怒其不能死節，因杖殺之。兩額爾克皆內族，一得賊，好以草火燒之，一嘗誤呼宮中牙牌為板子，時人因以別之。自宣宗喜用內侍以為耳目，伺察百官，至是仍而不改，故奉御輩採訪民間，號「行路御史」，或得一二事入奏之，即抵罪。又，方面之柄，雖委將帥，復差一奏御在軍中，號曰：「監戰」，每臨機制變，多為所牽制，遇敵輒先奔，故師多喪敗，以至亡國。
蒙古主命平陽移粟輸雲中，都總管李守賢言百姓疲敝，不任輸載，蒙古主命罷之。
冬，十月，甲子，以餘天錫為戶部侍郎兼知臨安府、浙西安撫使。
戊寅，以煥章閣待制、知遂甯府李埴為煥章閣直學士、四川安撫制置使、知成都府，四川制置副使趙彥吶進直龍圖閣兼知興元府、利路安撫副使。
金丞相薩布行省京兆，謂都事商衡曰：「古來宰相必用文人，以其知為相之道。我何所知，而居此位！恐它日史官書之：『某時以某為相而國乃亡。』」遂至仕。
十一月，乙酉，詔：「忠義總管田遂，贈武節大夫、忠州刺史，特與加封立廟。」以四川制置司言其總率忠義力戰而沒也。
詔：「四川關外州軍，近經蒙古兵殘破去處，未能復業，軍民日前或有詿誤陷於罪戾，合行曲赦，令三少條其事件以聞。」
福建招捕使司奏，知邵武縣劉純殃於王事；詔贈純官三等，與一子下州文學。
十二月，癸丑，臣僚「請嚴飭州縣科糴及人戶投糶不即給錢多取斛面之弊；其州縣折苗，並依祖宗成法，止以下戶畸零減直折錢，違者奏劾，重置典憲。」
蒙古圖壘攻破饒風關，由金州而東，將趨汴京，民皆入保城堡險阻以避之。金主召宰執台諫入議，皆曰：「北軍冒萬里之險，歷二年之久，方入武休，其勞苦已極。為吾計者，以兵屯睢、鄭、昌武、歸德及京畿諸縣，以大將守洛陽、潼關、懷、孟等處，嚴兵備之，京師積糧數百萬斛，令河南州郡堅壁清野，彼欲攻不能，欲戰不得，師老食盡，不擊自歸矣。」金主太息曰：「南渡二十年，所在之民，破田宅，鬻妻子，以養軍士。今敵至不能迎戰，徒欲自保京城，雖存何以為國！天下其謂我何！朕思之熟矣，存亡有天命，惟不負吾民可也。」乃詔諸將屯襄、鄧、完顏哈達、伊喇布哈諸帥入鄧州，完顏彝、楊沃衍、武仙兵皆會之。
戊辰，蒙古兵渡漢，哈達、布哈召諸將議曰：「由光化截漢與戰，及縱之渡而後戰，熟愈？」張惠、阿達茂皆曰：「截漢便。縱之渡，則我腹空虛，為我所潰。」布哈不從，曰：「使彼在沙磧，且當往求之，況自來乎？」遂次於順陽。
丙子，蒙古兵畢渡，哈達、布哈始進至禹山，分據地勢，列步座於山前，騎士于山後。蒙古兵至，大師以兩小旗前導來觀，已而散如雁翎，轉山麓，出金騎兵之後，分三隊而至。哈達曰：「今日之勢，未可戰也。」俄而蒙古騎兵突前，金兵不得不戰，短兵接，三合，蒙古兵少卻。其在西者，望布哈親軍，環繞甲騎後而突之。金富察鼎珠力戰，始退。
哈達曰：「彼眾號三萬，而輜重居其一。今相持二三日，彼不得食，吾乘其卻而摧之，必勝矣。」布哈曰：「江路已絕，黃河不冰，彼入重地，將安歸乎？何以速為！」遂下逐。明日，蒙古兵忽不見。己卯，邏騎還，始知在光化對岸棗林中，晝作食，夜不下馬，望林中，往來不六十步，而四日不聞音響。
庚辰，哈達、布哈議入鄧州就糧；辰巳間到林後，蒙古兵忽至，哈達、布哈迎戰，方交綏，蒙古兵以百騎邀輜重而去，金兵幾不成列。逮夜二鼓，哈達、布哈乃入鄧州城，恐軍士迷路，鳴鐘招之。
哈達、布哈隱其敗，以大捷聞；百官表賀，諸相置酒省中。左丞李蹊且喜且泣曰：「非今日之捷，生靈之禍可勝言哉！」於是民保城壁者皆散還鄉社。不數日，蒙古遊騎突至，多被俘獲。
辛巳，詔出封樁庫緡錢二十萬，下臨安府賑恤。

