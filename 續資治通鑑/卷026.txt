
春，正月，辛未，始置常平倉。
先是言事者請「於京東、西、河北、河東、陝西、江、淮、兩浙每州計戶口多少，量留上供錢自千貫至二萬貫，令轉運使擇清幹官主之，專委司農寺總領，三司無得移用，每歲夏秋准市估加錢收糴，貴則減價出糶，俟十年有增羨，則以本錢還三司。」詔三司集議，請如所奏。大率萬戶歲糴萬石，止於五萬石；或三年以上不糶，則回充糧廩，別以新粟補之。
二月，丙子，權三司使丁謂等言：「唐宇文融置勸農判官，檢戶口田土偽濫等事，今欲別置，慮益煩擾。而諸州長吏，職當勸農，乃請少卿監、刺史、閤門使以上知州者並兼管內勸農使，餘及通判並兼勸農事，轉運使、副並兼本路勸農使。」詔可。勸農使人銜自此始。
甲申，升宋州為應天府，以太祖舊籓也。
丙戌，以唐張九齡九世孫元吉為韶州文學。元吉詣闕獻明皇墨蹟及九齡真圖、告身、故錄之。
復置都大發運使，以度支員外郎馮亮為之。
丁亥，樞密使王繼英卒。
遼人既和，朝廷無事，寇準頗矜其功。帝待准極厚，王欽若深嫉之。一日，會朝，准先退，帝目送准，欽若因進曰：「陛下敬畏寇準，為其有社稷功邪？」帝曰：「然。」欽若曰：「澶淵之役，陛下不以為恥，而謂准有社稷功，何也？」帝愕然曰：「何故？」欽若曰：「城下之盟，《春秋》恥之。今以萬乘之貴而為澶淵之舉，是盟於城下也，何恥如之！」帝愀然不悅。欽若曰：「陛下聞博乎？博者輸錢欲盡，乃罄所有出之，謂之孤注。陛下，寇準之孤注也，斯亦危矣！」由是帝顧准稍衰。
准在中書，喜用寒俊，每御史缺，輒取敢言之士，它舉措多自任。同列屢目吏持例簿以進，准曰：「宰相所以進賢退不肖，若用例，吏職耳。」因卻而不視。
戊戌，准罷為刑部尚書、知陝州。以參知政事王旦為工部尚書、平章事。旦入謝，便坐，帝謂曰：「寇準以國家爵賞過求虛譽，無大臣體，罷其重柄，庶保終吉也！」
初，張詠在成都，聞准入相，謂僚屬曰：「寇公奇才，惜學術不足耳。」及准知陝，詠適自成都還，准送之郊，問曰：「何以教准？」詠徐曰：「《霍光傳》不可不讀。」准莫喻其意，歸，取其傳讀至，「不學無術」，笑曰：「此張公謂我也！」
己亥，以參知政事馮拯為兵部侍郎，王欽若為尚書左丞，陳堯叟為兵部侍郎，並知樞密院事；以趙安仁為諫議大夫，參知政事；樞密都承旨韓崇訓、東上閤門使馬知節並儉署樞密院事。崇訓，重贇子也。
三月，乙已，客星出東南。太常丞任隨上言曰：「諫議大夫、司諫、正言雖有數員，但充位屍祿而已。願陛下擇賢士，黜具臣，懸賞罰之文，立勸懲之道。其兩省諫官，並准有唐故事，定其員數，優其俸給，限以遷官之年月，責以供職之否臧。其或獻替推誠，彌縫勵節，言事有裨於時政，抗章不避於天誅，則請行甄擢以勸眾焉。其或屍利無慚，弼違有闕，務引腹非之咎，多致面從之諛，則請行降黜以勵眾焉。夫如是，則賢者勸，惰者激，庸者退，懦者立，朝廷之士咸願效忠而報國矣。」帝覽而嘉之，己未，詔：「諫臣悉心獻替，賞罰之典，斷在必行。」
是月，始命朝臣提點開封府界諸縣鎮公事。其後又增置一員，以閤門祗候充。
夏，四月，丙子，幸崇文院觀四庫圖籍。
壬辰，命使六人巡撫益、利、梓、夔、福建等路，犒設將吏，存問父老，疏決繫囚，仍案察官吏能否、民間利害以聞。時屯田員外郎謝濤使益、利路，及還，舉所部官三十餘人，宰相以為多，濤乃曆陳其治狀，且願連坐。奉使舉吏連坐自濤始。
乙未，種放賜告歸終南山。
復詔群臣轉對。
五月，壬寅朔，司天言日當食，帝避正殿不視事，百官各守其司。既而陰翳不見，帝語宰相曰：「此非朕德所致，但喜分野之民不被其災耳。」
司天奏周伯星見，群臣上表稱賀。知雜御史王濟乘間言於帝曰：「瑞星實符聖德；然唐太宗以家給人足豐年為上瑞，臣願陛下日謹一日，居安慮危，則為瑞大矣。」帝嘉納之。
甲辰，趙德明遣其兵馬使賀守文來貢。先是向敏中及張崇貴與德明議立誓約，久未決。德明雖數遣使修貢，然於七事訖莫承順，累表但雲乞先賜恩命，徐議之。時已有詔許德明毋納靈州，既又賜敏中等詔，諭德明止遣子弟入宿衛，及毋得攻劫西路進奉，蕃部縱有爭競，並取朝廷和斷，它約悉除之，然亦不聽回圖往來及放行青鹽之禁。乙已，敏中等言：「二事苟不如約，恐乖前議。請皆與之。」帝以德明變詐難信，儻務姑息，必貽後患，復賜敏中等詔，令熟計復奏。
丙午，命王欽若、陳堯叟同修《時政記》，每次月十五日送中書。
度支副使李士衡言：「關右自不禁解鹽已來，計司以賣鹽年額錢分配永興、同、華、耀四州軍，而永興最多，於民不便，請減十分之四。」詔悉除之。
先是內帑歲出緡錢三十萬助陝西軍資，及士衡為轉運使，言歲計可自辦，遂罷給。帝將幸洛，士衡獻粟五十萬斛，又以三十萬斛饋京西，朝廷以為材，故召令佐三司。
萊蕪監判官歐陽冕，求應賢良方正，而大言自薦，以姬旦、皋、夔為比，且云：「使臣日試萬言，一字不改，日覽千字，一句不遺。」由是促召赴闕，令中書試五論、三頌、諸詩四十首，共限萬言。題既出，冕惶駭，自陳「止應賢良，不應萬言，幸假貸！」乃以所上表示之，冕不敢復言。至晡，但成五論、一頌，共三千字。既奏御，帝令問表中所陳條目，冕伏躁妄之罪，現授下州司戶參軍。
左諫議大夫陳省華卒。省華有吏幹，妻馮氏，性嚴，訓諸子尤力，不許事華侈，堯叟既貴，孝謹益不衰，掌樞密時，弟堯佐直史館，堯諮知制誥，與省華同在北省，諸孫任官者十數人，宗親登科者又數人，榮盛無比。客至，堯叟等皆侍立其側，客不自安，多引去。舊制，登樞近者母妻即封郡夫人，堯叟初拜，以父在朝，止封其妻，而母但從夫邑封；堯叟表讓，朝廷以彝制，不聽。省華卒既逾年，帝乃封其母郡太夫人，後進封滕國，年八十餘，尚無恙。
涇、原、儀、渭都鈐轄秦翰、知鎮戎軍曹瑋等各請出兵討賊，帝以德明累遣使修貢，慮失誠信，不許。德明初請命於朝，瑋言：「繼遷擅河西地二十年，兵不解甲，使中國有西顧之憂。今國危子弱，不即禽滅，後更強盛難制。願假臣精兵，出其不意，擒德明送闕下，復以河西為郡縣，時不可失。」朝廷方欲以恩致德明，寢其書不報。
丁巳，幸北宅視德恭疾。己未，德恭卒。
是月，遼幽皇太妃和罕於懷州，囚夫人伊勒蘭於南京，餘黨皆生瘞之。
六月，丙子，群臣固請聽樂，從之。
南平王黎桓卒，諸子爭立，攻戰連月，有司請發兵平之。帝以桓素修職貢，豈宜伐喪，不許，而以郡曄為緣海安撫使，令譬曉之。
丁丑，京東轉運使張知白上疏曰：「司天奏周伯星見，此聖德動天而辰象昭瑞也。臣聞懼亂者治必興，思危者安必久。陛下誠能戒謹抑畏，日新其德，則瑞星不出，臣亦稱賀。苟異於是，則瑞星雖出，臣亦不敢同眾人之賀也。況今西北二隅雖罷征戰之役，然以比諸古者屈膝稱臣，款塞內附，則亦事異而禮殊矣。」帝覽疏，謂輔臣曰：「知白以諫官在外而乃心朝延，可謂知所職矣。」
庚寅，以殿中丞王旭同判吏部南曹。旭，旦之弟也。自旦為政，旭避嫌不復厘事。至是虞部員外郎王矩，言旭前宰緱氏，廉白有政績。帝謂旦曰：「旭之幹敏，朕亦素知，且屢有言其才堪任京府傣佐者。」旦以避嫌懇辭，帝曰：「朝延用才，不可以卿故使之淪滯。」帝欲授三司判官，旦又固讓，故有是命。後數日，旭引對選人，帝面賜緋魚，謂旦曰：「朕向不知卿弟猶衣綠也。」
秋，七月，知益州張詠歲滿，宰相王旦擬以任中正代之。議者多雲不可，帝以詰旦，旦曰：「非中正不能守詠規矩，它人往，妄有變更矣。」壬寅，擢中正工部郎中，知益州。在郡凡五歲，遵詠條教，人甚便之。眾乃服旦知人。
乙巳，太白晝見。
壬子，邵燁上邕州至交趾水陸路及控制宜州山川等圖，帝曰：「祖宗闢土廣大，惟當慎守，不必貪無用地，苦勞兵力。」
甲子，大宴含光殿，始用樂。
忠武節度使高瓊臥疾，帝欲臨幸其等，王欽若恨瓊附寇準，且沮准澶淵之功，因言：「瓊雖久掌禁兵，備宿衛，然未嘗有破敵功。凡車駕臨問，所以寵待勳臣，施之於瓊，恐無以示甄別。」乃止。及卒，有司言當輟一日朝，帝以瓊未嘗有過，特廢朝二日。
八月，種放既歸終南，教授山中，表求太宗御書及經史音疏，詔悉與之。因謂輔臣曰：「近中使還，言放居草屋，食野菜、蕎面而已。如此淡薄，亦人所難也。」
癸未，詔以來年春朝謁諸陵。王旦言：「行宮損壞，要須修葺。」帝曰：「如此，亦勞民矣。」乃詔：「所至州縣，但增飾館驛，不得更建行宮；侍從臣寮並百司供擬及供禦之物，並令減省。」
丙戌，遼改南京宮宣教門為元和，外三門為南端，左掖門為萬春，右掖門為千秋。
是月，沙州郭煌王曹壽遺人進大食國馬及美玉於遼，遼主以對衣、銀器等賜之。
九月，庚戍，詔以稼穡屢登，機務多暇，自今群臣不妨職事，並聽遊宴，御史勿得糾察。上巳、二社、端午、重陽並旬時休務一日，初寒、盛暑、大雨雪議放朝。著於令。
丙辰，御崇政殿，親試賢良方正直言極諫，光祿寺丞錢易、廣德軍判官石待問併入第四等，以易為祕書丞，待問為殿中丞。
雄州團練使何承矩，以老疾，累表求解邊任，帝令自擇其代，承矩薦安撫副使李允則。丙寅，即命允則知雄州兼安撫使，改授承矩齊州團練使，便道之任。承矩至齊州才七日，卒，緣邊洎涿、易州民聞之，皆揮涕，有相率詣雄州發哀飯僧者。承矩習熟戎事，有方略，能綏撫異俗，其後契丹使至者，言國中皆畏服承矩之名。嘗於雄州北築愛影台，植蓼花，日至其處，吟詩數十首，刻於石，人謂何六宅愛蓼花，不知其經始塘泊也。尤好儒學，賓禮賢士大夫。初知潭州日，李沆、王旦實為佐屬，承矩器以公輔，待之絕厚。
丁卯，麟延鈐轄張崇貴入奏：「趙德明遣牙校劉仁勖來進誓表，請藏盟府。」且言：「所乞回圖及放青鹽之禁，雖宣命未許，然誓立功效，冀為異日賞典也。」帝賜詔嘉獎焉。
是月，遼主如南京。
冬，十月，庚午朔，遼主率群臣上太后尊號曰睿德神略應運啟化承天皇太后；群臣上遼主尊號曰至德廣考昭聖天輔皇帝。
以趙德明為定難軍節度使兼侍中，封西平王，給俸如內地。又錄德明誓表，令渭州遣人齎至西涼府曉諭諸蕃，轉告甘、沙首領。因責德明子弟入質，德明謂非先世故事，不遣，惟獻駝馬謝恩而已。
丁丑，以張崇貴為趙德明旌節官告使，太常博士趙湘副之，賜德明襲衣、金帶、金鞍勒馬，銀萬兩，絹萬匹，錢二萬貫，茶二萬斤。
丁酉，葬明德皇后於永熙陵。
十一月，壬演，周伯星再見。
庚戌，徙知永興軍府周瑩為邠、寧、環、慶都部署，以孫全照代之。
十二月，辛卯，以宰臣王旦為朝拜諸陵大禮使。
先是江、淮歲運米輸京師，未有定製。是歲，始定六百萬石為歲額，從發運副使李溥之請也。
是年，遼放進士楊佶等三十三人。
春，正月，遣工部尚書王化基乘驛詣河中祭后土廟，用大祀禮，告將朝陵也。
甲辰，以知樞密院事陳堯叟為東京留守。
乙巳，以權三司使丁謂為隨駕三司使，鹽鐵副使林特副之。謂機敏有智謀，善附會而有心計，在三司，案牘填委，吏久難解者，謂一言判之，眾皆釋然。
己未，車駕發京師。庚申，次中牟縣，除逋負，釋囚系，賜父老衣幣，所過如之。甲子，次鞏縣，罷鳴鞭及太常奏嚴、金吾傳呼。或獻洛鯉，帝曰：「吾不忍食也！」命放之。丙寅，齋於永安鎮行宮，太官進蔬膳。
丁卯，夜漏未盡三鼓，帝乘馬，卻輿輦傘扇，至安陵外次，易素服，步入司馬門，行奠獻之禮。次詣永昌、永熙陵，又各詣下宮。凡上宮用牲牢祝冊，有司奉事；下宮備膳羞，內臣執事百官皆陪位。又詣元德皇太后陵奠獻，又於陵南設幄奠祭，如下宮禮。帝每至陵寢，望門而哭。初，有司具儀，止常服，帝特製素服。禮畢，遍詣孝明、考惠、考章、懿德、淑德、明德皇后陵，又至莊懷皇后陵。遂單騎巡視陵闕，以內臣從，及親奠夔王、魏王、岐王、恭孝太子、鄆王、周王、安王諸墳。辰後，暫至幄次更衣，復詣陵奉辭。有司以朝拜無辭禮；帝感慕哀切，未忍去，故復往焉。及午而還，左右進傘，帝卻之，渡昭應水，乃許進，至行宮，始禦常膳。又遣官祭一品墳、皇諸親墓。德音降西京及諸路，赦流罪以下囚；釋逋欠，賜畿縣民租稅有差。建永安鎮為縣。
是月，遼建中京，即七金山土河地也。先是遼主過七金山土河，南望雲氣，有郛郭樓闕之狀，因建都，至是始城之。
二月，戊辰朔，車駕遂如西京，夕次偃師縣，始復奏嚴；帝猶服靴袍，不舉樂。己巳，至西京，始奏樂。道經漢將軍紀信塚、司徒魯恭廟，詔贈信為太尉，恭為太師。
辛未，命吏部尚書張齊賢祭周六廟。詔從官先塋在洛者賜告祭拜。
壬申，謂輔臣曰：「前代內臣，恃恩恣橫，蠹政害物，朕常深以為戒，至於班秩賜與，不使過分，有罪未嘗矜貸，此輩常亦畏懼。」王旦等曰：「前代事蹟昭然，足為高抬貴手。陛下言及此，社稷之福也。」內侍史崇貴嘗使嘉州還，上言：「知縣某貪濁；有佐官某廉幹，乞擢為知縣。」帝曰：「內臣將命，能采善惡，固亦可獎；然便爾賞罰，外人必未厭伏。當須轉運使深察之。」
甲戌，幸上清宮，詔賜酺三日。
乙亥，詔罷西京榷酤，官賣麴如東京之制。
丙子，加號列子為沖虛至德真人。
帝之次鞏縣也，太子太師呂蒙正輿疾來見，不能拜，命中使掖之以進，賜坐勞問；壬午，幸其第，賜齎甚厚。
甲申，御五鳳樓觀酺，召父老五百人，賜飲樓下。
丁亥，幸元偓宮。
戊子，葺周六廟。增封唐孝子潘良瑗及其子季通墓。
庚寅，詔河南府置五代漢高祖廟。
辛卯，車駕發西京，謂輔臣曰：「歸途陵闕在望，雖已遣官祭告，朕豈安然而過乎！」壬辰，帝乘馬至孝義，鎮吏訾邨復設次，與親王望陵祭奠，近臣於幄殿東望拜。每進飲食，帝執爵舉匕箸，涕泗哀感。
甲午，次鄭州，遣使祀中嶽及周嵩、懿二陵。
丁酉，賜隱士楊璞繒帛。
遼主如鴛鴦濼。
三月，己亥，帝至自西京。
乙丑，以曹瑋為西上閤門使，賞其捍邊功也。瑋在鎮戎，嘗出戰少捷，偵虜去已遠，乃驅所掠牛羊輜重而還，頗失部伍。其下憂之，言於瑋曰：「牛羊無用，不若棄之，整眾而歸。」瑋不答。西蕃兵去數十里，聞瑋利牛羊而師不整，遽還襲之。瑋行愈緩，得地利處，乃止以待之。西蕃軍將至，逆使人謂之曰：「蕃軍遠來，必甚疲，我不欲乘人之怠，請憩士馬，少選決戰。」蕃人方苦疲，皆欣然，嚴軍而歇。良久，瑋又使人諭之曰：「歇定可相馳矣。」於是各鼓軍而進，一戰，大破蕃師，遂棄牛羊而還，徐謂其下曰：「吾知蕃已疲，故為貪利以誘之。比其復來，幾行百里矣。若乘銳便戰，猶有勝負；遠行之人，若少憩，則足痹不能立，人氣亦闌，吾以此取之。」
夏，四月，辛巳，皇后郭氏崩。周悼獻王，後所生也，王薨，後悲感生疾，遂不起。後性謙約，寬仁惠下。尤惡奢靡，族屬入謁禁中，或服飾華侈，必加戒勖。有以家事求言於帝者，後終不許。兄子出嫁，以貧，欲祈恩齎，但出裝具給之。帝嘗使觀宜聖殿諸庫，後辭曰：「國之寶庫，非婦人所當入。陛下欲惠賜六宮，願量頒之，妾不敢奉詔。」帝尤加禮重焉。
宰相王旦言：「諸路各置轉運使，復遣官檢舉酒稅，競以增益課利為功，煩擾特甚。」帝曰：「官吏務貪勞績，不恤民困，朕甚憫之。」乃詔三司：「取一年中等之數，立為定額，自今中外勿得更議增課。」
五月，丙申朔，日有食之。
帝與輔臣言及朝士有交相奏薦者，王旦曰：「人之情偽，固亦難知，或言其短而意在薦揚，或稱其能而情實排抑。唐劉仁軌嘗忿李敬玄異己，將以計去之，乃稱其有將師材，而敬玄卒敗軍事，此皆不以國家為慮者也。」帝曰：「若然，則險偽之輩，世所不能絕也。」
戊申，詔以鼓司為登聞鼓院，登聞院為登聞檢院。命右正言鄒平周起、太常丞祁陽路振同判鼓院，吏部侍郎張詠判檢院，檢院亦置鼓。先有內臣句當鼓司，自此悉罷。諸人訴事，先詣鼓院；如不受，詣檢院；又不受，即判狀付之，許邀車駕；如不給判狀，聽詣御史臺自陳。
先是帝謂王旦曰：「開廣言路，治國所先，而近日尤多煩紊。車駕每出，詞狀紛紜，洎至披詳，無可行者。」故有此更置焉。
汀州黥卒王捷，自言於南康遇道人，姓趙氏，授以小鐶神劍，蓋司命真君也。宦者劉承珪以其事聞，帝賜捷名中正。是月，戊申，真君降中正家之新堂，是為聖祖，而祥瑞之事起矣。
戊午，增孔子守塋二十戶。
初置雜賣場。
閏月，戊辰，減劍、隴等三十九州軍歲貢物，夔、駕等二十七州軍悉罷之。
壬申，御崇政殿，試賢良方正著作佐郎陳絳、溧水縣令史良、丹陽縣主簿夏竦。先是帝謂宰臣曰：「比設此科，欲求才識，若但考文義，則濟時之用，安得而知！今策問宜用經義，參之時務。」因命兩制各上策問，擇而用焉。絳、竦所對入第四次等，擢絳為右正言，竦為光祿寺丞。
是月，立中書、樞密院互報法，事關軍機、民政者，必互相關報。時中書命楊士元通判鳳翔府，樞密院又令監香藥庫，兩府不相知，故有是命。
六月，壬子，司天言：「五星當聚鶉火，而近太陽，同時皆伏。案占云：『五星不敢與日爭光者，猶臣避君之明也』。曆千百載所未曾有，望付史官以彰殊事。」從之。
乙卯，葬莊穆皇后於永熙陵之西北。初定諡，命宗正卿告廟，王欽若疑其事，因對，具言。王旦曰：「國朝故事，昭憲之諡，太尉率百官告廟；孝明之諡，止宗正卿告廟。今當以孝明為比。」帝顧欽若曰：「皆有故事，不足疑也。」
庚申，知樞密院王欽若以五星聚東井，慶雲見，奉表稱賀，詔付史館。
吏部侍郎張詠，以病瘍乞郡；辛酉，詔詠知昇州。
徙向敏中知河南府兼西京留守司事。先是舊相出鎮者，多不出吏事為意，寇準雖有重名，所至終日宴遊。張齊賢倜儻任情，獲劫盜，或時縱遣之，所至尤不治。帝聞之，皆不喜。惟敏中勤於政事，所至著稱。帝曰：「大臣出臨方面，不當如向敏中邪！」
遼賜皇太妃死於幽所。
秋，七月，丁卯，祔莊穆皇后神主於別廟，殿室在莊懷皇后之上。
高班內品裴愈，出隸唐州。
愈前監廣州綱，遇交州使，因言：「龍花蕊難得之物，宜以充貢。」至是，州采之為獻，且言愈嘗道詔旨。帝曰：「朕懷撫遠俗，何嘗有所宣索！」即下愈御史臺劾問，故有是責，仍以龍花蕊還交州。
帝謂輔臣曰：「近見詞人獻文，多故違經旨以立說，此所謂非聖人者無法也。有太甚者，當黜以為戒。」
遼以西平王李德明母薨，遣使弔祭，旋命起復。
知宜州劉永規，馭下嚴酷，六月，乙卯，軍校陳進因眾怨鼓譟，殺永規，擁判官盧成均為師，僭號南平王，據城反。甲戌，奏至，詔忠州剌史曹利用等領兵進討，仍諭賊黨有來歸者，並釋罪。
權三司使丁謂言：「景德三年新收戶，比咸平六年計增五十五萬有奇，賦入增三百四十六萬有奇，望特降詔旨，自今以咸平六年戶口賦入為額，歲較其數，具上史館。」從之。
黎龍延自稱權安南靜海軍留後，遣其弟明昶等來貢，帝賜以《九經》及佛氏書。辛巳，授龍延靜海節度使、交趾郡王，賜名至忠，給以旌節。
戊子，帝謂輔臣曰：「近日以來，殊無獻言者。卿等宜勤接士大夫，察問四方事以聞。」
詔翰林遣畫工分詣諸路，圖上山川形勢、地理遠近，付樞密院，每發兵屯戍，移徙租賦，以備檢閱。
癸巳，復置諸路提點刑獄官。先是帝出筆記六事，指其一謂王旦曰：「勤恤民隱，遴柬庶官，朕無日不念也。所慮四方刑獄，官吏未盡得人，一夫受冤，即召災沴。先帝嘗選朝臣為諸路提點刑獄，今可復置，仍以使臣副之。所至心察視囚禁，審詳案牒，其官吏貪濁弛慢者，具名以聞。」
八月，乙巳，置群牧制置使，命知樞密院事陳堯叟兼之。尋又增置判官一員。
丁未，中書門下言：「莊穆皇后祥除已久，秋宴請舉樂。」不允。
以右監門衛上將軍錢惟治為右武衛上將軍，月給俸錢百萬，仍許在家養疾。時惟治弟太僕少卿惟演上《聖德論》，帝覽之，謂宰臣曰：「惟演文學可稱，且公王貴族，而能留意翰墨，有足嘉者，可記其名，並以論付史館。」因曰：「錢氏繼世忠順，子孫可念，比聞惟治頗貧乏。」遂有是命。
己酉，益州地震。
出府庫錢五十萬貫付三司市菽麥。時宰相言今歲豐稔，菽麥甚賤，為富民所蓄，請官為斂糴以惠農民。
辛亥，賜孔子四十六世孫聖佑同學究出身。聖佑，延世子，宜孫也。
翰林侍講學士兼國子祭酒邢昺，以羸老，自陳曹州故鄉，願給假歸視田裡；帝命坐，慰勞之，壬子，拜工部尚書，知曹州。是日，特開龍圖閣，召近臣宴崇和殿，帝作詩賜之。昺視壁間《禮記圖》，因陳《中庸》九經大義，帝嘉納焉。及行，又命近臣祖送。侍講學士外使自昺始。
癸丑，帝謂王旦等曰：「前詔群臣言事，除機密外，不得用無名答刂子，非合面奏公事，不得上殿，蓋防人之多言，浸成萋斐也。且必有顯狀，封章彈奏，有何不可！近日戚綸面陳詔旨不便。」因出綸奏示旦等曰：「綸意以疏遠之人，難得面奏，然自下詔以來，升殿奏事者未嘗有阻。」旦曰：「飛語譖言，聖慮固不為惑。但近日論利害者差少，亦宜留意省察。」王飲若曰：「臣下升殿一二次，即希恩澤。比來中外章疏，若以前詔條約，皆當付所司鞫問。」帝曰：「綸性純謹有學問，此奏乃未諭詔旨耳。」
丁巳，詔修太祖、太宗正史，命王旦監修，王欽若、陳堯叟、趙安仁、晁迥、楊億同修。
置龍圖閣直學士，以杜鎬為右諫議大夫，充其職，班在樞密直學士之下。
權三司使丁謂上《景德會計錄》六卷，詔獎之。
是月，諸路皆言大稔。
