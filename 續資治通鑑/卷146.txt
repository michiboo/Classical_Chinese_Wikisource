
冬，十月，戊辰，金州副都統制李思齊請官軍擇有才略智勇人，不次升擢，帝曰：「專用年限，則才者無以自見；許躐次升差，則兵官得人矣。」
己巳，夏國進百頭帳於金，金主詔卻之境上。其使因邊臣求入，乃許之。
丙子，詔：「陰雨多日，太理寺、臨安府並屬縣及兩浙西路諸州縣見禁罪人，在內委台官，在外委提刑，躬身檢察決遣；如路遠分委通判。杖已下並干係等人，日下並行疏放。」
丁丑，金制：「諸明安，父任別職，子年二十五以上，方許承襲。」
己卯，趙雄言：「湖廣總領所歲有給降度牒定數，不知紹興年間不曾給降，亦自足用。豈紹興三十年創制以萬人為額之前，度牒初未行也！」帝曰：「朕甚不欲給降度牒，當漸革之。」
庚辰，詔幸茅灘。上抽摘諸軍人馬按教，宰執、管軍、知閤、御帶、環衛官，自祥曦殿戎服起居從駕，餘免。
辛巳，金主謂宰臣曰：「今在位不聞薦賢，何也？昔狄仁傑起自下僚，力扶唐祚，使即危而安，延數百年之永。仁傑雖賢，非婁師德，何以自薦乎？」
癸未，金主謂宰臣曰：「近觀上封章者，殊無大利害。且古之諫者，既忠於國，亦以求名，今之諫者，為利而已。如戶部尚書曹望之，濟南尹梁肅，皆上書言事，蓋覬覦執政耳，其於國事，竟何所補！達官如此，況餘人乎！昔海陵南伐，太醫使祁宰極諫，至戮於市，本朝以來，一人而已。」
十一月，乙亥，金州管內安撫司，申本州管保勝軍見闕衣甲。帝曰：「衣甲不可不理會。舊來主帥，令義士赤肉當敵，此何理也！」
丁酉，詔兩淮歸正人為強勇軍。
戊戌，金復以圖克坦克甯為平章政事。金主欲以制書親授克寧，主者不知上意。乃克甯已受制，金主謂克寧曰：「此制朕欲授與卿，誤授之外也。」又曰：「朕欲盡徙，卿宗族在山東者，居之近地。卿族多，官田少，無以盡給之，乃選其最親者。」
庚子，以趙雄同知樞密院事。
樞密院進內外諸軍繳申逃亡事故付身，帝曰：「近來軍中之弊，以漸而革。如逃亡事故付身，有家累者批鑿，無家累者焚毀，數年之間，免冒濫者多矣。」趙雄曰：「如軍中升差與揀汰離軍之人，令赴密院審察，皆有去取。」帝曰：「行之稍久，主帥自不敢用私，喜怒有所升黜也。」
丙午，李川言：「近不許管軍官接見賓客，川自准聖訓，不敢妄見一人，遂斂眾怨，動生謗議。」帝曰：「李川能如此遵守，誠不易得。可與再行約束，仍獎諭李川，將帥能如此執守，共副朕意，勿恤眾怨，謗議雖起，不足慮也。」
戊申，郭鈞乞將右軍統制田世雄改充中軍統制，緣止系改移，非創行升差，請免赴樞密院審察。帝曰：「初除統制時，曾經審察乎？」趙雄言舊來止是宣撫司升差，未經審察，帝曰：「審察之法，豈輒可廢！若以為正當防秋，可令至來年中春准法赴樞密院審察，給降付身。」
庚辰，金以尚書左丞石琚為平章事。
金主謂宰臣曰：「朕嘗恐重斂以困吾民，自今諸路差科之煩細者，亦具以聞。」
十二月，戊辰，金以渤海舊俗，男女婚娶多不以禮，必先攘竊以奔，詔禁絕之，犯者以奸論。
壬申，金以尚書右丞唐古安禮為左丞，殿前都點檢富察通為右丞。金主諭宰執曰：「朕今年五十有五，若逾六十，雖欲有為而莫之能也。宜及朕康強，凡國家政事之未完與法令之未一者，皆修舉之。卿等開陳，朕不敢怠。」
甲戌，臣僚言：「農田之有務假，始於中春之初，終於季秋之晦，法所明載；州縣不知守法，農夫當耕耘之時而罹追逮之擾，此其害農一也。公事之追鄰保，止及近鄰足矣；今每遇鄉村一事，追呼干連，多至數十人，動經旬月，吏不得其所欲，則未肯釋放，此其害農二也。丁夫工伎，止宜先及游手，古者所謂夫家之徵是也；今則凡有科差，州下之縣，縣下之里胥，里胥所能令者，農夫而已，修橋道，造館舍，則驅農為之工役，達官經由，監司巡曆，則驅農為之丁夫，此其害農三也。有田進不耕，而耕者無田，農夫之所以甘心焉者，猶曰賦斂不及也；其如富民之無賴者不肯輸納，有司均其數於租戶，吏喜於舍強就弱，又從而攘肌及骨，此其害農四也。巡尉捕盜，胥吏催科，所至村疃，雞犬為空，坐視而不敢較，此其害農五也。」有詔：「州縣長吏常切加意，毋致有妨農務。」
乙亥，大閱殿、步兩司諸軍於茅浚。帝登臺，殿帥王友直、步帥田卿奏人馬成列。舉黃旗，諸軍統制已下呼拜已，乃奏發嚴。舉白旗，聲四鼓，變方陳，次變四頭八尾陳，以禦敵之形，次變大陳方。次舉黃旗，聲五鼓，變圓陳。次舉皁旗，聲二鼓，變曲陳。次舉青旗，聲三鼓，變直陳。次舉緋旗，聲二鼓，變銳陳。管車奏五陳教畢。帝甚悅，因諭友直等曰：「器甲鮮明，紀律嚴整，皆卿等留心軍政，深可嘉尚。」犒賜將士有差。
戊寅，前浙東提舉何稱言：「本路措置水利，創建湖浦塘埭斗門二十處，增修開浚溪浦埂堰六十三處，計灌溉民田二十四萬九千二百六十六畝。」詔浙東提舉姚宗之核實具奏。
是歲，知遂甯府杜莘老舉布衣聶山行義，召不至。賜出身，添差本府教授。尋乞致仕。
乾道初，定節度使至正任刺史除上將軍，橫行遙郡除大將軍，正使除將軍，副使除中郎將，使臣以下除左右郎將。正任，謂承宣使至刺史也；遙郡，謂以階官領刺史至承宣使也；正使，謂武義大夫以上也；副使，謂武翼郎以上也；使臣以下，謂訓武郎以下也。至是詔：「今後環衛官、節度使除左右金吾衛上將軍、左右衛上將軍，承宣使、觀察使為諸衛上將軍，防禦使至刺史、通侍大夫至右武大夫為諸衛大將軍，武功大夫至武翼大夫為諸衛將軍，正侍郎至右武郎、武功郎至武翼郎為中郎將，宣贊舍人、敦武郎以下為左右郎將。」
四川制置使胡元質言：「為蜀民之病者，惟茶、鹽、酒三事為最；酒課之弊，近已損減。蜀茶，祖宗時並許通商，熙寧以後，始從官榷，當時課息，歲過四十萬。建炎軍興，改法賣引，比之熙寧，已增五倍。紹興十七年，主管茶事官增立重額，逮至二十五年，台諫論列，始蒙蠲減。當鄭靄為都大提舉，奉行不虔，略減都額，而實不與民間盡蠲前官所增逐戶納數。又越二十餘年，其間有產去額存者，有實無茶園，止因賣零茶，官司抑令承額而不得脫者，似此之類不一，逐歲多是預復茶引於合同官場，逐月督取。張松為都大提舉日，又計興、洋諸場一歲茶額，直將茶引復與園戶，不問茶園盛衰，不計茶貨有無，止計所復引數，按月追取歲息，以致茶園百姓愈更窮困。欲行下茶馬司，將無茶之家並行停閣，茶少額多之家即與減額。」詔元質與茶司及總領司措置。
元質又言：「鹽之為害，尤甚於酒。蜀鹽取之於井，山谷之民，相地鑿井，深至六七十丈，幸而果得咸泉，然後募工以石甃砌。以牛革為囊，數十人牽大繩以汲取之，自子至午，則泉脈漸竭，乃縋人於繩令下，以手汲取，投之於囊，然後引繩而上。得水入灶，以柴茅煎煮，乃得成鹽。又有小井，謂之『卓筒』，大不過數寸，深亦數十丈，以竹筒設機抽泉，盡日之內，所得無幾。又有鑿地不得咸泉，或得泉而水味淡薄，煎數斛之泉不能得斤兩之鹽。其間或有開鑿既久，井老泉枯，舊額猶在，無由蠲減；或井大井損，無力修葺，數十年間，空抱重課；或井筒剝落，土石湮塞，彌旬累月，計不得取；或夏冬漲潦，淡水入井，不可燒煎；或貧乏無力，柴茅不斷，虛失泉利；或假貸資財以為鹽本，費多利少，官課未償，私債已重；如此之類，不可勝計。欲擇能吏前往，逐州考核鹽井盈虧之數。先與推排等第，隨其盈虧多寡而增損之，必使上不至於重虧國計，下實可以少舒民力。」詔元質與李蘩共描置條具奏聞。
元質又言：「簡州鹽額最為重大，近蒙蠲減，折估錢五萬四千餘緡。但官司一時逐井除減，使實惠未及下戶。富厚之農，動煎數十井，有每歲減七千緡者；下等之家，不過一二十井，貨則無人承當，額徒虛欠，官司不免督責。望委制置司，再將向來已減之數，重行均減。其上戶至多者，每數不得減過二千貫，其餘類推，均及下戶。」
春，正月，辛丑，侍御史謝廓然言：「近來掌文衡者，主王安石之說，則專尚穿鑿；主程顥之說，則務為虛誕。虛誕之說行，則日入於險怪；穿鑿之說興，則日趨於破碎。請詔有司公心考校，無得徇私，專尚王、程之末習。」從之。
庚戌，金修起居注伊喇傑言朝奏屏人議事，雖史官亦不與聞，無由記錄，金主以問宰相石琚、右丞唐古安禮，琚等對曰：「古者史官，天子言動必書，以儆戒人君，庶幾有畏也。周成王剪桐葉為圭，戲封叔虞，史佚曰：『天子不可戲言，言則史書之。』以此知人君言動，史官皆得記錄，不可避也。」金主曰：「朕觀《貞觀政要》，唐太宗與群下議論，始議如何，後竟如何，此正史官在側記而書之耳。若恐漏泄機事，則擇慎密者任之。」朝奏屏人議事，記注官不避，自此始。
庚申，金免中都、河北、河東、山東、河南、陝西前年被災租稅。
壬戌，金主如春水。
是月，永康陳同詣闕上書曰：「吳、蜀，天地之偏氣；錢塘，又三吳之一隅。當唐之衰，錢鏐以閭巷之雄，起主其地，自此不能獨立，常朝事中國以為重。及我宋受命，俶以全家入京師而自獻其土，故錢塘終始五代，被兵最少，而二百年之間，人物日以蕃盛，遂甲於東南。及建炎、紹興之間，為六飛所駐之地，當時論者固疑其不足以張形勢而事恢復矣。秦檜又從而備百司庶府，以講禮樂於其中，其風俗固已華靡；士大夫又從而治園圃、台榭，以樂其生於干戈之餘，上下宴樂，而錢塘為樂國矣。一隙之地，本不足以容萬乘，而鎮壓且五十年，山川之氣，亦發洩而無餘。故谷粟桑麻絲枲之利，歲耗於一歲；禽獸魚鱉草木之生，日微於一日；公卿將相，大抵江、浙、閩、蜀之人，而人才亦日以凡下，場屋之士以十萬數，文墨稍異，已足稱雄於其間矣。陛下據錢塘已耗之氣，用閩、漸日衰之士，而欲鼓東南習安脆弱之眾，北向以爭中原，臣有以知其難也。荊、襄之地，東通吳、會，西邊巴、蜀，南極湖、湘，北控關、洛，左右伸縮，皆足以為進取之機。今誠能開墾其地，洗濯其人，以發洩其氣而用之，使足以接關、洛之氣，則可以爭衡於中國矣。
「今世之儒者，自以為得正心、誠意之學者，皆風痹不知痛癢之人也。舉一世安於君父之仇，方且低頭拱手以談性命，不知何者謂之性命乎？陛下接之而不任以事，臣於是服陛下之仁。今世之才臣，自以為得富國強兵之術者，皆狂惑以肆叫呼之人也。不以暇時講究立國之本末，而方揚眉伸氣以論富強，不知何者謂之富強乎？陛下察之而不敢盡用，臣於是服陛下之明。陛下厲志復仇，足以對天命，篤於仁愛，足以結民心，而又明足以照臨群臣一偏之論，此百代之英主也。今乃委任庸人，籠絡小儒，以遷延大有為之歲月，臣不勝憤悱，是以忘其賤而獻其愚。」
同，即陳亮更名。書奏，帝感動，欲榜朝堂以勵群臣，用種放故事，召令上殿，將擢用之。曾覿知之，將見亮，亮恥為覿所知，逾垣而逃，覿不悅。大臣尤惡其直言，交沮之，乃命都堂審察。宰相以上旨問以所欲言，落落不少貶，又不合。待命十日，復詣闕上書者再。帝欲官之，亮笑曰：「吾欲為社稷開數百年之基，寧用以博一官乎！」遂歸。
二月，戊辰，臣僚言：「郡縣之政，最害民者，莫甚於預借。蓋一年稅賦支遣不足，而又預借於明年，是名曰借，而終無還期。前官既借，後官必不肯承。望嚴戒州縣。」從之。
己巳，臣僚言丁稅二弊：「一丁之稅，人輸絹七尺，此唐租庸調所自出也。二十歲以上則輸，六十則止，殘疾者以病丁而免，二十以下者以幼丁而免，此祖宗之法也。比年鄉司為奸，托以三年一推排，方始除附，乃使久年系籍與疾病之丁，無時銷落，前添之丁，隱而不籍，皆私糾而竊取之，致令實納之人無幾，而官司所入，大有侵弊，此除附之弊也。若其輸納，則六丁之稅，方湊成絹一匹。民司狃於久例，利其重價，及頭子勘合、市例糜費之屬，必欲單名獨鈔，其已納者，又不即與銷簿，重疊追呼，此輸納之弊也。今欲縣委丞置丁稅一司，遇歲終，許民庶之家長或次丁，自陳其家實管丁若干，老病少壯，悉開列於狀。將舊簿照年實及六十與病廢者悉除之；壯而及令者，重行收附。如隱年者，許人首告。每歲納足，即與銷簿。給鈔計錢絹，從便送納。」從之。
辛未，申嚴武官程試法。
丁丑，禁解鹽入京西界。
己丑，金主還都。左丞相赫舍哩良弼以疾乞致仕，金主慰留；請益力，乃許之，授明安，給丞相俸傔。金主謂宰臣曰：「卿等非不盡心，乃才力不及良弼，所以惜其去也。」
良寅，威州蠻寇邊，討降之。
三月，丁未，李彥穎罷為資政殿學士、知紹興府。
金主謂宰執曰：「縣令最為親民，當得賢才用之。比在春水，見石城、玉田兩縣令，皆年老，苟祿而已。畿甸尚爾，遠縣可知。」平章政事石琚言：「良鄉令焦旭、慶都令李伯達皆能吏。」金主曰：「如卿言，當擢用之。」
己酉，金禁民間創興寺觀。
壬子，以史浩為右丞相兼樞密使。帝謂浩曰：「自葉衡罷，虛席以待卿久矣。」
己未，以王淮知樞密院事，趙雄參知政事。
辛酉，四川制置使胡元質言：「蜀折科之額，視東南為最重。如夏秋稅絹，以田畝所定稅錢為率，凡稅錢僅及三百，則科絹一匹；不及三百者，謂之畸零，其所輸納，乃理估錢，則準時值。當承平時，每縑不過二貫，兵興以來，每縑乃至十貫，是一縑而取三倍也。陛下軫念遠民重困，每縑裁定作七貫五百，蜀民歡呼鼓舞。然獨成都，自淳熙五年為額減放，其它州縣，尚仍舊估，請付下約束。」詔：「四川總領所逐同路轉運司，取見諸州軍未盡數，減放裁減。」
是春，詔會子以一千萬緡為一界；尋又詔如川錢引例，兩界相會行。
夏，四月，丙寅，以禮部尚書范成大參知政事。
己巳，金主謂宰臣曰：「朕巡幸所至，必令體訪官吏臧否。向於玉田，知主簿舒穆嚕遝乃能吏也，可授本縣令。」
辛未，知紹興府張律奏支用乘錢四十萬貫，應副御前激賞支用，詔令將所獻錢為人戶代納今年和買身丁之半。
賜禮部進士姚穎等四百十有七人及第、出身。
己卯，以趙思奉使不如禮，罷起居舍人，仍降二官。
丁亥，詔：「給事中專立一司，看詳奏狀、劄子及陳乞敷奏者；如有利國便民事，並先參訂祖宗法，委無違戾，方許上籍。」
五月，甲午朔，知靜江府張栻除秘撰，令再任。以栻久任帥閫，績效有聞也。
庚子，置武學國子員。
右丞相史浩奏：「臣蒙恩俾再輔政，惟盡公道，庶無朋黨之弊。」帝曰：「宰職豈當有朋黨！人主亦不當以朋黨名臣下。既以名其為黨，則安得不結為朋黨！朕但取賢者用之，否則去之。且如葉衡既去，人以王正己為其黨，朕固留之。以王正己雖衡所引，其人自賢，則知朕不以朋黨待臣也。」浩曰：「陛下心如止水，如明鏡，賢否皆不得遁，故奸邪不敢名正人以朋黨。漢黨錮、唐白馬之禍，皆人君不明，為郡邪所惑，遂至於此。」帝曰：「漢、唐朋黨之禍，大抵皆由主聽不明，而其原始於時君不知學。」浩言：「《說命》三篇，專論聖學，如『終始典於學』，如『學古訓』之類。帝王要道，無先於此。」帝稱善。
丙午，金主如金蓮川。
丁未，修臨安城。
是月，詔：「諸路州縣創立場務者，皆罷之。」
六月，庚午，新知南劍州曾植言：「近日公正之道微，請托之風盛。省部之理訴，倉庫之出納，刑獄之決讞，州縣之爭訟，無一不用關節，而望百司舉職，難矣。請戒飭百官內外，皆用公道，毋徇私情。其有不悛，行法自近始。庶幾百官各揚乃職。」從之。
金右丞相赫舍哩良弼薨，諡誠敏。
良弼性聰敏忠正，善斷決，雖起寒素，致位宰相，朝夕惕惕，盡心於國，薦舉人材，常如不及。居位幾二十年，輔成太平之治，號賢相焉。
乙亥，范成大罷職奉祠，以言者論之也。
甲申，詔翰林學士、諫議大夫、給事中、中書舍人，各舉堪御史者二人。
以給事中錢良臣簽書樞密院事。
壬辰，詔侍御史舉堪任御史者。
閏月，丙申，贈強霓、強震觀察使，仍於西和州立廟，賜額旌忠，以知興州吳挺言霓守環州，震為軍官，並死節不屈也。
丁酉，湖廣總領周嗣武奏：「蜀為今日根本之地，自屯兵蜀口，五十年間，竭全蜀之力，僅足供給軍食。目今曆尾雖管錢引八百萬道，望軫念蜀民力已疲睏，乞存留在蜀，以備非常急闕之需。」帝曰：「甚善。」又奏：「蜀中錢引，自天聖間創始，每界初隻一百二十五萬餘道，至建炎間，依元符之數，添印至三百七十餘萬道，尚未為多。目今見行兩界道共四千五百餘萬道，較之天聖之初，何啻數十倍！今四川總領所，又有別造錢銀會子，接濟民間貿易，比折成貫錢引，自是六十三萬道。倘歲歲添印，一旦價例減落，則於四川錢引，所系非輕。」帝曰：「蜀中錢引已多，豈可更有增添！」並從之。
大理卿吳交知等奏獄空，獎之。
淮東總領言：「高郵、寶應田，歲被水澇者，昔元祐間發運張論興築長堤二百餘里，為涵洞一百八十所，石堰、斗門三十六座，此時疏泄，下注射陽湖，流入於海，故年穀屢登。自殘擾之後，盡皆廢壞，湖水漫流。請專委官司守令，於農隙之地，官給米募夫，擇湖水衝要，建石堰、斗門，並管察堤岸之損缺，修築填補。」旋命淮東領總葉翥核實以聞。
戊戌，興州都統吳挺言：「今階、成、西和、鳳州並長舉縣營田，以三年計之，所得才四萬九千餘緡，而所費乃百七萬緡。請以其田召民耕佃，將軍兵抽還教閱。」從之。
己亥，利州路復分東、西，以吳挺帥西路兼知興州，知興元府程價充東路安撫。
辛丑，金賑西南、西北兩路饑。
壬寅，置鎮江、建康府轉般倉。
秋，七月，甲子，太尉、提舉萬壽觀李顯忠薨，諡忠襄。
丙子，金主謂宰臣曰：「職官始犯贓罪，容有錯誤。至於再犯，是無改過之心。自今再犯，不以贓數多寡，並除名。」
八月，甲午，詔曰：「近年穀絲豐收，尚念耕夫蠶婦，終歲勤動，賣錢不足以償其勞，而郡邑或勿加恤，使倍蓰以輸其直，甚亡謂也！其令諸路監司，嚴戒所部，應民間兩稅，除折帛折變自有常制外，當輸本色者，毋以重價強之折錢。若有故違，按劾置法，可令臨安府刻石遍賜諸路監司、帥臣、郡守。」
復製科舊法。
國子博士錢聞詩言：「今日登用武臣，不過於武臣中用有文采者，欲以此激勵武勇，恐反怠其素習。將見將帥子弟，必有習文墨，弄琴書，趨時好尚以幸進用者。」帝曰：「若如此，朕安能得人！」
丁酉，詔關外四州增募民兵為忠勇軍。
乙巳，金主還都。丙辰，以右丞相完顏守道為左丞相，平章政事石琚為右丞相。
戊午，增銓試為五場，呈試為四場。
九月，壬申，幸秘書省，賜秘書監陳騤、少監鄭丙紫章服。
戊寅，賜岳飛諡曰武穆。
癸酉，金以左丞唐古安禮為平章政事。乙亥，以右丞富察通為左丞，參知政事伊喇道為右丞，刑部尚書鈕祜祿額特勒為參知政事。
陳俊卿入對。時曾覿以使相領京祠，王抃知閤門事，樞密都丞旨甘昪為入內押班，三人相與盤結，士大夫無恥者爭附之。於是鄭鑒為館職，袁樞為宗正，因轉對，數為帝言之。俊卿判建康，因過闕，論「覿、抃招權納賂，薦進人材，而皆以中批行之，此非宗社之福。」且曰：「陛下信任此曹，壞朝廷之綱紀，廢有司之法令，敗天下之風俗，累陛下之聖德。」帝感其言。
俊卿之在建康也，御前多行白劄子，率用左右私人齎送，俊卿因奏曰：「號令出於人主，行於朝廷，布於中外，古今之所同也。間有軍國機密文字或御前批降，則用寶行下，所以信示防偽也。今乃直以白劄子處分事宜於數百里之外，其間亦有初非甚密之事，自可附之省部。今白劄既信於天下，則它時緩急，或有支降錢物，調發軍馬，處置邊防，幹國家大利害事，其間豈能保其無偽！若嚴重知體之人，必須奏審，則往來之間，或失事機；若庸懦無識之人，即便施行，則真偽不分，豈不誤事！況批稟文字，只付差來人，或令回申元承受處，到之與否，不可得知，此於事體尤為非便。」帝降劄獎謝之。
冬，十月，戊戌，史浩等上《三祖下第六世仙源類譜》、《仁宗玉牒》。
先是歷官推九月庚寅晦，既頒曆矣。而金使來賀生辰者，乃以為己丑晦，蓋小盡也，於是會慶節差一日。接伴檢詳官邱崈調護久之，金使乃肯用正節日上壽。蓋歷官荊大聲妄改甲午年十二月為大盡，故後一日也。
乙卯，奏國節度使、殿前都指揮使王友直，以募兵擾民，降為武甯軍承宣使，統制以下奪官有差。軍民歡呶者，執送大理寺鞫之。
戊午，封皇孫擴為英國公。
十一月，庚申朔，史浩言：「陛下事親之懿，如朔望駕朝德壽宮，與夫聖節、冬至、正旦上壽，或留侍終日，或恭請宴遊，凡所以盡子之道，以天下養者，皆極其至。宜大書於策，以為萬世法。然自陛下登位以來，至是凡十有七年，其間豈無親聞太上聖訓與夫陛下問對玉音！外庭不得而知，史官不得而書。望陛下以前所聞及自今後所得太上聖訓，陛下問對玉音，許令輔臣隨時奏請，俾之登載日曆，或宣付史館，別為一書，則聖子神孫，得以遵承家法。」從之。
金尚書省奏擬同知永甯軍節度使事阿克為刺史，金主曰：「阿克年幼，於事未練，授佐貳官可也。」平章政事唐古安禮曰：「臣等以阿克宗室，故擬是職。」金主曰：「郡守系千里休戚，可不擇人，而私其親耶！若以親親之恩，賜與雖厚，無害於政，使之治郡而非其才，一境何賴焉！」
丙寅，詔：「大理寺所鞫軍民喧鬨者，並從軍法。」史浩言民不可律以軍法，不聽。復再降王友直為宣州觀察使、信州居住。於是浩請罷政，甲戌，罷為少傅，還舊節，充醴泉觀使兼侍讀。
乙亥，以錢良臣參知政事。
丙子，金尚書省奏：「崇信縣令石安節，買車材於部民，三日不償其直，削官一階，解職。」金主因言：「凡在官者，但當取其貪污與清白之尤者數人黜陟之，則人自知懲勸矣。夫朝廷之政，太寬則人不知懼，太猛則小玷亦不免於罪，惟當用中典耳。」
丁丑，以趙雄為右丞相，王淮為樞密使。
王希呂繳奏：「浙閩州縣推排物力，至於牛畜，亦或不遺。舊法，即無將舍屋、耕牛紐充作家業之文。」敕令所看詳：「人戶租賃牛畜，雖系營運取利，緣亦便於貧民。乞依所奏，將應民戶耕牛、租牛，依紹興三年五月六日指揮，並與免充家力，行下諸路州縣遵守施行。」帝曰：「國以農為本，農以牛為命，牛多則耕墾者廣，豈可指為家力，因而科擾？監司常切覺察，如有違戾，按劾聞奏。」
戊寅，詔：「成都一路十六州，除成都自有飛山軍及威、茂、雅、嘉州、石泉軍系沿邊去處兵備不可抽摘外，自餘諸州，各選兵官前去，逐州按試勇壯有武力人，抽摘團結，共取一千人作二隊，如李德裕雄邊子弟，以雄邊軍為名。」從胡元質請也。
先是金曹王文學趙承先以奸被杖，除名，既而復用。金主詰之，宰臣言：「由曹王遣人言其幹敏，故再任之。」金主曰：「官爵擬注，雖由卿輩，予奪之權，當出於朕。曹王之言尚從之，假皇太子有所諭，則其從可知矣。此事因問始知，所不知者更復幾何？且卿等公然受請屬，可乎？」金主又嘗諭宰臣曰：「往者丞相良弼擬注差除，未嘗苟與不當得者，而薦舉往往得人，鈕祜祿額特勒、伊喇慥、費摩餘慶皆是也；至於私門請托，絕然無之。」
庚辰，復監司互舉法。
丙戌，金吏部尚書烏庫哩元忠為御史大夫。元忠嘗知大興府。有僧犯法，皇姑梁國大長公主屬使釋之，元忠不聽。金主聞之，召元忠謂曰：「卿不徇，甚可嘉也。治京如此，朕復何憂！」
十二月，辛卯，宰臣進監司、郡守除目，帝曰：「郡守得人，則千里蒙福；監司得人，則一路蒙福。卿等遴選其人，不可輕授。」
壬辰，趙彥逾請以南康軍諸魚池為放生池，帝曰：「沿江之民，以魚為生，今禁之，恐妨民也。」
庚戌，金封皇孫瑪達格為金源郡王。
壬子，金群臣奉上大金受命萬世之寶。
乙卯，知臨安府吳淵請復置西溪欄稅，帝曰：「關市譏而不征。去城五十里外，豈可復置欄稅！」
是歲，前知雷州李茆奏：「廣西鹽已行者，曰鈔商興販也，曰官自搬賣也，然二者利害不可究。且官自搬賣，舊系本路轉運司主其事，行之既便，歲課自充，諸州亦無闕乏。自紹興八年改行鈔法，轉運司所得僅二分，不能給諸州歲計，至於高折秋苗，民被其害。逐年賣鈔所虧之數甚多，陛下灼見其弊，仍舊撥還轉運司，均於諸州官搬官賣，盡罷折米招糴之為民害者，止令轉運司歲認息錢三十一萬貫，自當確守此法，為永久之利。」詔：「戶部將廣西官搬官賣鹽法，申嚴行下，常切尊守。」
劉珙以屬疾請奉祠，未報，請致仕。帝以珙病亟，遣中使挾侍醫視之。珙知疾不可為，亟上遺表，首引恭、顯、伾、文以為近習用事之戒，且曰：「今以腹心耳目寄此曹，故士大夫倚之以媒其身，將帥倚之以饑其軍，牧守倚之以賊其民；朝綱以紊，士氣以索，民心以離，咎皆在是。願亟加黜退，以幸天下。」卒，後諡忠肅。
知廬州舒城縣餘永錫，坐贓，特貸命，編管封州，仍籍其家。
春，正月，丁卯，金主如春水。
戊辰，賑淮東饑。
庚午，太社令葉大廉言：「內侍省遇有取索庫務物，請依舊法，結合同憑由二本，一本付傳宣使臣取索，一本令本省畫時實封，差人置曆付所取庫務官勘驗支供，仍將合同繳奏。」帝從之，曰：「此良法也。」
壬申，蠲夔州上供金銀。
癸未，趙雄等請光州復置中渡榷場官，御前如有曾在榷場幹事之人，可以差充監官。帝曰：「自來不曾遣人淮上購物，如淮白、北果之屬，宮中並無之。劉度前守盱眙，嘗獻淮白，卻而不受。近蒙太上賜得數尾，每進膳，即食一小段，可食半月。」雄曰：「陛下豈獨奉養儉素！如珠玉、圖畫之珍，皆不得其門而入。」帝曰：「亦天性不好耳。」
甲申，內批：「登仕郎陳聞禮，系太上皇后侄女夫，特添差浙東安撫司幹辦公事。」趙雄等言：「在法，雖戚裡，文臣未經銓試，武臣未經呈試，並不許陳乞添差。」帝曰：「豈可以戚裡而廢公法！今後有似此，須執奏。」
四川制置胡元質、夔路運判韓奐奏：夔路之民最貧，而諸州科買上供金銀絹三色，民力重困。所有大寧監鹽課委有增羨。臣今與總領所及本路轉運司公共措置，已將鹽課攢剩之錢買金銀，發納總領所及茶馬司，盡蠲免九州民間歲買之幣外，有餘剩錢，可盡免今年夔路諸州一年今科民間買絹之數，餘錢又可與民間每歲貼助之費，民力可以少蘇。」帝曰：「監司、郡守，興利除害，實惠及民，要當如此。」並從之。趙雄曰：「韓奐為漕臣，措置此錢以免科擾，宣力甚多。」 帝曰：「不可不賞。」尋加奐直秘閣。
是月，郴州賊陳峒等連破道州桂陽軍諸縣。集英殿修撰、知潭州王佐請發荊、鄂精兵三千，詔以本路兵進討，命佐節制。
二月，己丑朔，幸佑聖觀，即帝儲宮也。皇太子從。帝御講宮，顧瞻棟宇，初無改造，顧謂皇太子曰：「近日知《通鑒》已熟，別讀何書？」對曰：「經、史並讀。」帝曰：「先以經為主，史亦不可廢。」
庚寅，參知政事錢良臣，以失舉茹驤改官，自劾。詔：「良臣所奏，乃欲以身行法。國有常憲，朕不敢私，可鐫三官。」
癸巳，詔：「戶部侍郎陳峴，待制張宗元，新知秀州徐本中，饒州居住趙磻老，各降三官。」亦以保舉茹驤也。
先是驤知湖州長興縣，侵盜官錢入己，事發，決台州編管，籍其家，故有是命。
甲午，太學博士高文虎，論前宰執、侍從帶觀文殿大學士至待制在外者，皆有論思獻納之責，帝曰：「此奏尤為得體，朕亦有聽納之益，且知州郡間民情。」丙申，詔：「前宰執、侍從帶觀文殿大學士至待制及大中大夫以上守郡、奉祠之人，今後如有所見，不時以聞。其責降官，不在此限。」
丁酉，殿前副都指揮使郭棣言：「每遇宣押打球或蒙賜酒，其諸軍正額、額外統制官內，有於馬上率爾奏事者，及賜酒之際，無指揮宣喚，輒詣榻前奏事，甚失臣子事君之禮。請自今後遇宣押，從本司押束。」從之。
癸卯，帝曰：「朕欲將見行條法，令敕令所分門編類，如律與《刑統》、敕、令、格、式及續降指揮，每事皆聚載一處，開卷則盡見之，庶使胥吏不得舞文。」趙雄等曰：「士大夫少有精於法者，臨時檢閱，多為吏輩所欺。若分門編類，則遇事悉見，吏不能欺。」乃詔敕令所，將見行敕、令、格、式，仿《吏部七司條法總類》，隨事分門修纂，別為一書。若數事共條，即隨門厘入，以《淳熙條法事類》為名。
丙午，詔：「逃軍犯強盜者無擬貸。」
己酉，金主還都。
乙卯，詔：「自今歸正官親赴部授官，以革冒濫。」
金免去年被水旱民田租稅。
呂祖謙詮擇《聖宋文海》成編，奏御，賜名《文鑒》，並賜祖謙銀絹。
三月，乙丑，金尚書省奏虧課院務官顏葵等六十八人，各合削官一階，金主曰：「以承廕人主榷沽，此遼法也。法敝則當更張，唐、宋法有可行者則行之。」
丙寅，錄岳飛、趙鼎子孫，賜京秩。
己巳，金主與宰臣論史事。金主曰：「朕觀前史多溢美。大抵史書載事貴實，不必浮詞諂媚也。」
己巳，置廣西義倉。
庚午，知鎮江司馬伋言用石修砌湖閘門，浚海鮮河，使船有艤泊之所，帝曰：「司馬伋浚河修閘，惠利甚厚，可除寶文閣待制。」
丁丑，帝諭宰執曰：「諸路漕臣，職當計度，欲其計一道盈虛而經度之也。今則不然，於所部州郡，有餘者取之，不足者聽之，逮其乏其，從而劾之，吾民已被其擾矣。朕今以手詔戒諭之，俾深思古誼，視所部為一家，周知其經費而通融其有無，廉察其能否而裁抑其耗蠹，庶乎郡邑寬而民力裕也。」趙雄等曰：「 責任漕臣，盡於此矣。」於是出手詔以戒諸道轉運，曰：「分道置台，寄耳目於爾漕臣，職在計度，欲計其一道盈虛而盡度之也。職在按察，欲其蚤正吏治，毋使至於病民。厥或異此，朕何賴焉！」命兩浙轉運司刻石，遍賜諸路漕臣。
辛未，金主謂宰臣曰：「奸邪之臣，欲有規求，往往私其黨與，不肯明言，托以它事，陽不與而陰為之力。朕觀古之奸人，當國家建儲之時，恐其聰明，不利於己，往往以陰事破其議，惟擇昏懦者立之，冀它日可弄權為功利也。如晉武欲立其弟，而奸臣沮之，竟立惠帝，以致喪亂，此其明驗也。」
己卯，金制：「糾彈之官，如犯法而不舉者，減犯人罪一等，關親者許迴避。」
金主謂宰臣曰：「人多奉釋、老，意欲徼福，朕早年亦頗惑之，旋悟其非。且上天立君，使治下民，若盤樂怠忽，欲以僥倖祈福，難矣！果能愛養下民，上當天心，福必報之。」
乙酉，錢良臣言：「新除太府丞李嶧，為臣妻之兄弟，恐外人疑臣私於親戚，乞與外祠。」帝曰：「嶧因論薦得擢，不由卿薦。卿既引嫌，可與近見闕知軍差遣。」
是月，以高郵、通、泰等州去年田鼠為災，賑之。
夏，四月，己丑朔，金賑西南路招討司所部民。
丁酉，帝曰：「州郡間近日添差員數頗多。今後宗室、戚裡、歸正官等添差通判、職官等，每州各不得過一員，帥司參議官、諸屬官等此。」
己酉，金升祔閔宗於太廟，加諡曰宏基纘武莊靖孝成皇帝。
金主將如金蓮川，有司具辦。薛王府掾絳人梁襄上疏極諫，其略曰：「金蓮川在重山之北，氣候殊異，仲夏降霜，一日之間，寒暑交至，與上京、中都不同，非聖躬將攝之所。凡奉養之具，無不遠勞飛挽，其費數倍。至於頓舍之處，車騎填塞，主客不分，馬牛風逸，臧獲逋逃，奪攘蹂躪，未易禁止。公卿、百官、衛士，富者車帳僅容，貧者穴居露處，輿台皁隸，不免困踣，饑不得食，寒不得衣，一夫致疾，染及家人，夭殤無辜，何異刃殺！此特細故耳，更有大於此者。臣聞高城浚池，深居邃禁，帝王之籓籬也；壯士健馬，堅甲利兵，帝王之爪牙也；今行宮之所，非有高殿廣宇城池之固，是廢其籓籬也。掛甲常坐之馬，日暴雨蝕，臣知其必贏瘠；禦侮待用之軍，寒眠冷啖，臣知其必疲瘵；衛宮周廬，才容數人，一旦霖潦，衣甲弓刀，沾濕柔脆，豈堪為用！是失其爪牙也。秋杪將歸，人已疲，馬已弱矣，裹糧已空，褚衣已敝，猶且遠幸松林，以從畋獵，行於不測之地，往來動逾數月。設烈風暴至，塵埃漲天，宿霧四塞，跬步不辨，以致翠華有崤陵之避，襄城之迷，百官狼狽於道途，衛士參錯於隊伍。所次之宮，草略尤甚，殿宇周垣，惟用氈絺。押宿之官，上番之士，終日驅馳，加之饑渴，已不勝倦，更使徹曙巡警，露坐不眠，精神有限，何以克堪！陛下悅以使人，勞而不怨，豈若不勞之為愈也！
「議者謂北幸之久，每歲隨駕大小，前歌後舞而歸，今之再出，寧遽有不可！臣愚以為患生於不測者多矣，狃於無虞，往而不止，臣甚懼焉。
「議者又謂前世守文之主，生長深宮，畏見風日，彎弓上馬，皆所不能，志氣銷懦，筋力拘柔，臨難戰懼，束手就亡。陛下監其如此，不憚勤身，遠幸金蓮，至於松漠，名為坐夏打圍，實欲服勞講武。臣愚以為戰不可忘，畋獵不可廢，宴安鴆毒亦不可懷，事當適中，不可過當。今過防驕惰之患，先蹈萬有一危之途，何異無病而服藥也！況欲習武，不必度關，涿、易、雄、保、順、薊之境，地廣且平，畋獵此時，誰曰不可？乞發如綸之旨，回北轅之車，安巡中都，不復北幸，則社稷無疆之休，天下莫大之願也。」
金主納之，遂為罷行。襄由是以直聲聞。
王佐受命討陳峒，念將校無可用者，惟流人馮湛以勇聞，乃許其湔雪，檄權湖南路兵馬鈐轄。選潭州廂禁軍及忠義寨得八百人，命諸縣屯兵悉聽調發。佐以擅發自劾，詔弗問。
賊聞湛將至，即循歸巢穴。轉運使欲緩攻，佐以為賊巢在宜章，旁接三路七郡，林箐深阻，出入莫測，峒不誅，湖廣憂未艾也，遂親赴宜章，移湛屯何卑山。夜半，發兵分五路進，突入其隘口。賊倉卒出戰，即潰走。進奪空風寨，斬峒等，郴州平。

