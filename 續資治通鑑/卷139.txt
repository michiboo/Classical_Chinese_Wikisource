
冬，十月，癸亥朔，金主獵於密雲；丙寅，還都。
丁卯，知樞密院事賀允中罷，為資政殿大學士。致仕，己巳，以周蔡兼權知樞密院事，王之望兼同知樞密院事。
庚午，詔曰：「朕每聽朝議政，頃刻之際，意有未盡。自今執政大臣或有奏陳，宜於申未間人對便殿，庶可坐論，得盡所聞，期躋於治。」
庚辰，蠲京西、湖北運糧所經州縣秋稅之半。
湯思退僥倖和議速成，邊備盡弛，金都元帥布薩忠義知其可乘也，遂議渡淮。始，魏杞行次盱眙，忠義遣趙房長問杞所以來之意，欲觀國書。杞曰：「 書，禦封也，見主當廷授。」房長馳白忠義，疑國書不如式，又欲割商、秦之地及歸正人，且約歲幣二十萬。杞以聞，帝命盡如初式，許割四州，歲幣亦如其數，再易國書。忠義猶以未如所約，辛巳，與赫舍哩志寧分兵自清河口以侵楚州。時知州魏勝，奉詔措置清河口，金人乘間以舟載器甲、糗糧自清河出，勝覘知之，帥兵拒於河口。金兵詐稱欲運糧往泗州，由清河口入淮，勝欲禦之；都統制劉寶以方議和，不可，至是寶遂棄城遁。
十一月，乙酉，金兵攻楚州，魏勝率眾拒戰於淮陽，自卯至申，勝負未決。金圖克坦克甯帥生兵至，勝與力戰，矢盡，依土阜為陳，謂士卒曰：「我當死此，得脫者歸報天子。」乃令步卒居前，騎兵為殿，至淮東十八里，中矢，墜馬死。事聞，贈正任承宣使。楚州遂破，金人又破濠州，王彥棄昭關遁，滁州亦破。
戊子，以金人侵境，詔郊祀改用明年。
湯思退罷都督，召陳康伯。
己丑，金封皇子永功為鄭王。
庚寅，命楊存中都督江淮軍馬。
先是湯思退既不行，乃升存中為都督軍馬，及事急，復以王之望為督視，之望力辭，乃升存中為都督。
詔諭歸正官民云：「朕遣使約和，首尾三載，北師好戰，要執不回。朕志在好生，甯甘屈己，書幣土地，一一曲從。唯念名將、貴臣，皆北方之豪傑，慕中國之仁義，投戈來歸；與夫東土人民，喜我樂土；知其設意，欲得甘心，斷之於中，決不復遣。爾等當思交兵釁隙，職此之由，視之如仇，共圖掃蕩。」
辛卯，湯思退除職，奉祠。
言者論其急於和好之成，自壞邊備，罷築壽春城，散萬弩營兵，輟修海船，毀拆水櫃，不推軍功賞典，及撤海、泗、唐、鄧之戍，詔責居永州。行至信州，憂悸而死。
自思退唱和議，欲興大獄以鋤異己者。時參知政事周葵行相事，聞諸生有欲相率伏闕者，奏以黃榜禁之，略云：「靖康軍興，有不逞之徒，鼓倡諸生伏闕上書，幾至生變。若蹈前轍，為首者重置典憲，餘人編配。」黃榜出，物論譁然。於是太學生張觀、宋鼎、葛用中等七十餘人，上書論湯思退、王之望、尹穡曰：「揚州退敵之後，敵人不敢南下。湯思退首唱和議，之望、尹穡附之，極力擠排。遂至張浚罷去，邊備廢弛，墮敵計中。天下為之寒心，而思退輩方以為得計。今敵人長驅直至淮甸，皆思退等三人懷奸誤國，此三人之罪，皆可斬也。願陛下先正三賊之罪以明示天下，仍竄其黨洪適、晁公武，而用陳康伯、胡銓為腹心，召金安節、虞允文、王大寶、陳俊卿、王十朋、陳良翰、黃中、龔茂良、劉夙、張栻、查籥，協謀同心，以濟大計。」帝大怒，欲加重罪。晁公武及右正言龔茂良同入對，帝怒稍霽，之望亦為之救解，乃止。
先是侍御史尹穡請置獄，取不肯撤備及棄地者核其罪，庶和議決成，所指凡二十餘人，由是擢穡為左諫議大夫，而公武亦自殿中侍御史遷侍御中，洪適時以中書舍人兼直學士院。
丙申，遣國信所通事王抃使金軍，並割商、秦地，歸被俘人，惟叛亡者不與，餘誓目略同紹興，世為叔侄之國，減銀絹五萬，易歲貢為歲幣而已。金人皆聽許。
丁酉，詔擇日視師。
戊戌，以陳康伯為左僕射兼樞密使。
辛丑，錢端禮賜出身，簽書樞密院事，旋命兼權參知政事。
金尚書省火。
壬寅，以顯謨閣學士虞允文同簽書樞密院事。
詔：「館閣儲材之地，依祖宗舊法，更不立額。」
甲辰，步軍司統制崔泉，敗金人於六合。
權尚書工部侍郎何俌進對，因及用人事，帝曰：「近日士大夫議論好惡，多不公心。卿所謂其言若善，雖仇怨在所當用，如其不善，雖親故不可曲從，此論是也。」
己酉，劉寶落節鉞，為武泰軍承宣使；王彥落龍神衛四廂都指揮使。
庚戌，詔：「方今多事，理宜博謀，侍從、兩省官，每日一到都堂，遇合關台諫者，亦許會議。」
陳康伯力疾詣闕，閏月，甲寅，入見。詔：「康伯間一日一朝，肩輿至殿門，仍給扶，非大事不署。」
丙辰，參知政事周葵罷。
壬戌，兵部侍郎胡銓、右諫議大夫尹穡並罷。
銓、穡受詔，分往淮東、西措置海道。時金兵號八十萬，濠、滁皆破，唯高郵守陳敏拒敵射陽湖，而李寶預求密詔為自安計，擁兵不救。銓劾奏之曰：「臣受詔命范榮備准，李寶備江，緩急相援。今寶視敏弗救，若射陽失守，大事去矣。」寶懼，始出師掎角。會天大雪，河冰皆合，銓先持鐵錘錘冰，士皆用命，金人乃退。
銓、穡皆挈家以行，為言者所劾，遂與祠。
乙亥，參知政事王之望罷。
先是金人至揚州，或請擊之，楊存中不敢渡江，固壘以自守。之望與湯思退表裡，專以割地啖金為得計。至是帝以金人且退，詔督府擇利擊之。時之望視師江上，令諸將不得妄進。朝廷趣行，之望言王抃既還，不可冒小利，害大計。言者論之，遂罷。
丙子，以王抃為奉使大金通問國信所參議官，持陳康伯報書以行。丁丑，金遣張恭愈來迓使者。
十二月，戊子，魏杞始自鎮江渡淮。
辛卯，以錢端禮參知政事，虞允文同知樞密院事，禮部尚書王剛中簽書樞密院事。
丙申，制曰：「比遣王抃，遠抵潁濱，正皇帝之稱，為叔侄之國，歲幣減十萬之數，地界如紹興之時。憐彼此之無辜，約叛亡之不遣，可使歸正之人，咸起甯居之心。重念數州之民，罹此一時之難，老稚有蕩析之，丁壯有繫纍之苦，宜推蕩滌之宥，少慰凋殘之情。除逃遁官吏不赦外，雜犯死罪情輕者減一等，餘並放遣。洪適所草也。論者謂前此之貶損，四方蓋未聞知，今著之赦文，殊失國體。
遣洪適等賀金主生辰，以後遂以為常。
己酉，朝獻景靈宮。庚戌，朝饗太廟。
是歲，金大有年，斷死罪十有七人。
春，正月，辛亥朔，車駕詣圜壇行禮，大赦，改元。
乙卯，金主命於泰州、臨潢接境設邊堡七十，駐兵萬三千。
丁巳，淮西安撫使韓璡，勒停，賀州編管，以部將孔福、頓遇棄城逃避故也。福伏誅，遇刺配吉陽軍牢城。
己未，通向使魏杞等齎國書至金，書式為「侄宋皇帝沖，謹再拜致書於叔大金聖明仁孝皇帝闕下」，歲幣二十萬。金人復書「叔大金皇帝」，不名，不書「謹再拜」，但曰「致書於侄宋皇帝」，不用尊號，不稱「闕下」，自是為定式。
辛酉，召楊存中還。
丁卯，起居舍人王稽中言：「臣每念國朝罕有世家；惟將家子能世其家，有曹彬之子瑋，種世衡之子諤，諤之子師道，皆世為良將。近日將臣子弟，皆以武弁為恥。」帝曰：「此言甚合朕意。」稽中曰：「今國家閒暇，正當選將。萬一用武，倉卒不可得之。」帝曰：「卿言甚當。」稽中請於大將之家，選武勇能世其家者尊顯之，萬一用武，不至無將；若其無虞，不妨陰壯國勢。帝曰：「此論深得今日之切務。」稽中又言：「陛下留意北人，然北人皆負陛下。如賀允中老不知退，遭陛下簡罷；王之望謀國，前後反覆異詞；尹穡好邪，與湯思退陰結死黨，使季南壽往來傳遞言語，士大夫目之為『肉簡牌』，其為欺君誤國，弛去邊備，鉤致敵人渡淮，幾危社稷！」帝曰：「如尹穡尤可罪。朕切以腹心待之，乃奸邪至於如此！」稽中又曰：「如王逨雖未甚有施設，然多與尹穡屏人切切細語，士大夫皆謂之邪奸，賴陛下先知其奸，乃並逐之，士大夫尤服聖聰。」
以王抃使金有勞，加五官，抃由是見知於帝。後與曾覿、甘昪相結，時論惡之。
庚午，詔曰：「館職所以招延天下之英俊，以待顯擢，苟不親吏事，知民情，則將來何以備公卿之任！今後更迭補外，歷試而出，以稱朕樂育真才之意。」
辛未，立兩淮守令勸民種桑賞格。
金以和議成詔中外；覆命有司，旱、蝗、水溢之處，與免租賦。
壬申，詔兩浙振流民；以紹興流民多死，罷守臣徐喆及兩縣令。
癸酉，蠲沿邊殘破州軍賦一年。
金命元帥府諸新舊軍，以六萬人留戍，餘並放還。以宋國歲幣賞諸軍。
甲戌，貶劉寶瓊州安置。
乙亥，罷兩淮招撫司及陝西、河亦宣撫招討司。
召提舉太平興國宮陳俊卿入對，帝勞撫之。因極論朋黨之弊，且論人材當以氣節為主，氣節者少有過差，當容之，邪佞者甚有才，當察之，帝善其言。除吏部侍郎，同修國史。
二月，庚辰朔，朝德壽宮，從太上皇、太上皇后如四聖觀。帝親扶上皇上馬，都人歡呼，以為所未嘗見。
癸巳，移濠州戍兵於藕塘。
庚子，以楊存中為寧遠、昭慶軍節度使。
壬寅，金罷納粟補官令。
甲辰，以久雨，避殿，減膳，蠲兩淮災傷州縣身丁錢絹，決繫囚。
命鎮江、建康、鄂州、荊南都統並兼提舉措置屯田，兩淮、湖廣總領、淮南、湖北、京西帥漕兼提舉措置屯田，守臣兼管內屯田事。
丁未，尚書左僕射陳康伯薨。
紹興末，有與子之意，康伯密贊大議；及行內禪禮，以康伯奉冊。帝即位，禮遇優渥，但呼丞相而不名。嘗謂輔臣曰：「陳康伯有氣量，朕扈從太上在金陵，其從容不迫，可比晉謝安。」至是奏事出，至殿廬而疾作，輿至第，薨。贈太師，諡文恭，御書「旌忠顯德之碑」表其墓。
三月，庚申，以虞允文參知政事兼同知樞密院事，王剛中同知樞密院事。
癸亥，同知樞密院事黃祖舜卒，諡莊定。
壬申，金群臣上尊號曰應天興祚仁德聖孝皇帝。
乙亥，太白經天。
詔舉制科。
是春，湖南盜起，入廣東，焚掠州縣，官平討平之。
夏，四月，丙申，詔廬州兵馬都監郭璘，特令再任，以金人渡淮，保守焦湖舟船無虞也。庚子，金報問使完顏仲等入見。
癸卯，金西京留守壽王京，以謀反安置嵐州。
京妻公壽，嘗召日者孫邦榮推京祿命，邦榮言：「留守官至太師，爵封王。」京問：「此上更無有否？」邦榮曰：「止於此。」京曰：「然則所官何為？」邦榮察其意，詐為圖讖，作詩以獻於京。京曰：「後誠如此乎？」遂受其詩，再使卜之，邦榮詭稱得卦有吉兆，京復使邦榮推金主當生年月。家人孫霄格，妄作謠語誑惑京，如邦榮指，京信之。公壽具知其事。
至是邦榮上變，詔刑部侍郎高德基等往鞫之，京等皆款伏。金主曰：「海陵無道，使光英在，朕亦保全之，況京等哉！」於是京夫婦特免死，杖一百，除名，嵐州樓煩縣安置，以婢百口自隨，官給土田。詔諭京曰：「朕與汝皆太祖之孫，海陵失道，翦滅宗支。朕念兄弟無幾，於汝尤為親戚。汝亦自知之，何為而懷此心？朕念骨肉，不思盡法。汝若尚不思過，朕雖不加誅，天地豈能容汝也！」
乙巳，金都無帥完顏思敬罷。
吳璘來朝，尋進封新安郡王，判興元府。
五月，己酉朔，帝諭輔臣曰：「今邊事少寧，卿等當為朕留意人材。」錢端禮言：「人主之職，惟當辨君子小人。若朝廷所任純樸厚重之士，則浮偽自革，實效可成。」帝曰：「固知如此。君臣之間，須相警戒。」
庚戌，中書舍人洪適進對，帝曰：「卿所繳秦塤差遣甚當。向後有合繳事，不須劄子，但批敕以進。」又曰：「如有出自朕意，事不可行者，卿但繳進。」
初，奏塤陳乞宮觀，適繳奏：「秦檜藏奸稔惡，金珠充牣其家。塤乃其不肖之孫，華屋後藏，輒稱累重仰祿。公然欺世，玩侮朝廷」故也。
辛亥，帝諭錢端禮等曰：「早朝，與卿等每不從容。今後晚間少暇時，當召卿等款曲論治道。」端禮等既退，又遣中使傳旨，每遇晚，召於東華門入，請選德殿奏事。」
甲寅，臣僚言：「唐任劉晏二十載。今之戶部，始用也未必擇之精，即用也未必任之久，多不一歲，少或半歲，已徙職而去矣，孰能為國家周虛實、究源流而圖善後之計哉！望陛下略依唐故事，博選中外之臣，其材之可用者，而試以財計之任，又觀其稍有所成，而付之版曹之職。苟稱其職，雖數遷而至乎二府，職固不徙也。勿奪其權，使之得以號令州縣，而趣督倚辦焉；勿拘其制，使之得以權衡低昂，而通融流轉焉。夫然後國之有無，軍之裕乏，民之利害，皆得而責之。彼亦將朝思夕計，畢精竭慮，自任而不辭矣。」從之。
金元帥布薩忠義朝京師，金主勞之曰：「宋國請和，偃兵息民，卿之力也！」丁巳，以忠義為左丞相，赫舍哩志甯為平章政事。
辛酉，中書舍人洪適進仁宗久任許元故事。帝曰：「洪適所進故事，切當今日之弊。今後非因昏懦不職，不得遽有遷易。其興利除害，績用修舉，並依故事旌擢顯用。」
乙丑，金以平章政事宗憲為右丞相。
壬申，詔：「法令禁奸，理宜畫一。比年以來，傍緣出入，引例為弊，殊失刑政之中。應今後犯罪者，有司並據情款，直引條法定斷，更不奏裁。內刑名有疑，令刑部、大理寺看詳，指定聞奏，永為常法，仍行下諸路遵守施行。其刑部、大理寺見引用例冊，令封鎖架閣，更不引用。」
癸酉，金罷山東路都統府，以其軍各隸總管府。
丙子，遣李若川使金，賀上尊號。
是月，宗正丞林邵言：「祖宗《玉牒》昨緣南渡，散失不存。前後修纂為太祖一朝事蹟，已經安奉；《太宗正牒》雖已成書，尚未進入；《太上》、《今上玉牒》，自今見修；自真宗至欽宗凡七世，並未下筆。緣近來體例，每修一朝《玉牒》，必取旨開局，方始修纂，十年方許一進，則是列聖之書，雖百年而未備。臣今自修《真宗玉牒》十年，計四十卷，望令出牒館安奉。」從之。
郴州盜李金復作亂，詔以劉珙為湖南安撫使，兼知潭州。抵境，聲言發郡縣兵討擊，而移書制使沈介，請以便宜出師，曰：「擅興之罪，吾自當之。」 介即遣田寶、楊欽以兵至。珙知其署行疲怠，發夫數程外迎之，又代其負任，至則犒賞過望，軍士感奮。珙知欽可用，檄諸軍皆受節制。下令募賊黨相捕斬詣吏者，除罪受賞。欽與寶連戰破賊，追至莽山，賊黨執金以降。
六月，癸未，同知樞密院事王剛中卒，諡恭簡。
剛中在成都日，以萬歲池廣袤十里，溉三鄉田，歲久淤澱，因集三鄉夫共疏之，累土為防，上植榆柳，表以石柱。蜀人久而思之。
丙戌，以翰林學士洪適簽書樞密院事。帝謂錢端禮、虞允文曰：「三省事可與洪適共議。」自是東西府始同班奏事。」
王辰，淮南運判姚嶽，奏蝗自淮北飛度，皆抱草木自死，仍封死蝗以進，帝曰：「嶽取以為嘉祥，更欲尋付史館，可降一官，放罷，為中外佞邪之戒。」
甲辰，罷湖北、京西制置司。
丙午，臣僚言：「科舉之制，州郡解，額狹而舉子多；漕司解，其數頗寬。取應者往往舍鄉貫而圖漕牒，至於冒親戚、詐注籍而不之恤。且牒試之法，川、廣之士用此可也，福建密邇王都，亦復漕試；見任官用此可也，而待闕得替官，一年內亦許牒試；本宗有服親用此可也，而中表緦麻之親亦許牒試。或宛轉請求，或通問屬托，至有待闕得替官一人而牒十餘名者，請申嚴詐冒之禁。其見行條法，付有司重詳損益，立為中制。」從之。
又言：「國家三歲科舉，集草茅之士，親策於庭，其間豈無一事之可行！然有司考試，多以文采為止，考在前列者，始經御覽。其間有言及諸郡軍民利害實跡，偶文辭不稱，置之下列，往往壅於上聞，誠為可惜！請自今，有論及州郡軍民利害事實，令初考、復考、詳定所，各節錄緊要處，俟唱名日，各類聚以聞。 」從之。
是日，金中都地震。
秋，七月，戊申朔，金中都地復震。
金罷陝西都統府，徙陝西元帥府於河中。
庚戌，知池州魯譽申稱本州管下竹生穗，實如米，饑民採食之，仍圖竹實之狀，緘裹其物以獻。臣僚論：「歉歲饑民食其不當食之物，誠出於饑餓迫切而已。今池之民采竹實而食，其亦迫切甚矣。譽任在牧民，顧以為美事，不謂之奸諛不可也。較其罪與姚嶽同科，望予罷斥。」詔從之。
辛亥，王大寶言：「理財宜務本抑末。農者，天下之本也；而邊賈逐末，競利日繁，宜抑之以助農。如前日免行之令，偶因曹泳建言廢罷，請講明損益以復前制。」帝曰：「曹泳所行，唯免行一事，至今人以為是。民不可憂，難以施行。」
臣僚言：「守臣之弊，重內輕外；宜更出迭入。若未曆州縣，不得居清要；未任監司，不得居郎曹。外有治效，擢之內職；內有實績，擢之外任。庶幾官宿其業，人效其職，無因循苟簡之意矣。」詔令中書省置籍。
癸丑晚，御選德殿。御坐後有金漆大屏，分畫諸道，各列監司、郡守為兩行，以黃簽標居官者職位姓名，常指示洪適等曰：「朕新作此屏甚便，卿等於都堂亦可依此。」
乙丑，臨安府奏結斷鋪翠、銷金事，帝曰：「聞外間翠羽甚多，若由嚴指揮，未必禁得。治一足以警眾。」錢端禮曰：「今宮禁既不用，自然外間可革。」
是月，詔：「諸路監司、帥臣，將見任老疾守臣，限一月公共銓量聞奏。知縣，守臣體訪，申取朝廷指揮。如監司、守臣互為容隱，御史臺覺察以聞。」
鑄當二錢。
八月，己卯，帝曰：「永豐圩見隸建康行宮，藏收米三萬餘石，其撥付建康軍中以助軍食。」
金殺前宿州防禦史烏陵呵喇薩，謂其與李顯忠交通也。
錢端禮等奏：「前日面得指揮，減省權攝使臣及額外人吏。有承旨司謝褒，再三須要存留王興祖等四人，蓋有謝梓是其子。」帝曰：「吏何得如此！可重作行遣。」乃詔：「謝褒送處州編管。」
乙酉，立鄧王愭為皇太子。大赦。
丁亥，參知政事虞允文罷。
金使完顏仲來，有所議，偃蹇不敬，允文請斬之，廷有異議，不果。全錢端禮受李宏玉帶，事連允文，為御史所論，奉祠而歸。
己丑，以洪適為參知政事，並權知樞密院事；吏部侍郎葉容簽書樞密院事，並權參知政事。
庚寅，詔：「應今後文武知州軍、諸路厘務、總管、副總管、鈐轄、都監見辭，並令上殿，批入料錢文曆。如托避免對，並不得差除赴任。委台諫、監司常切按察，以違制論。」
癸巳，臣僚言：「去歲江西湖口和糴，其弊非一：不問家之有無，例以稅銀均敷，此一弊也。州縣各以水腳耗折為名，收耗米什之二三，此二弊也。公吏鬥腳，百方乞覓，量米則有使用，請錢則有糜費，此三弊也。以關、會償價，許之還以輸官，然所在往往折價，至輸官則不肯受，此四弊也。」詔：「逐路委漕臣並提舉，往來巡按，務盡和糴之意以革四弊。」
參知政事錢端禮罷。時久不置相，端禮以首參，窺之甚亟。鄧王愭夫人，端禮女也。侍御史唐堯封論端禮帝姻，不可任執政，坐遷太常少卿，館閣士相與上疏排端禮者皆被斥。端禮遣人密告陳俊卿，言己即相，當引共政，俊卿叱之；會進讀寶訓，因言本朝家法，戚屬不預政，最有深意，陛下所宜謹守，帝納其言。端禮憾之，出俊卿知建寧府。至是王立為太子，端禮不得已，乃引嫌以資政殿大學士提舉萬壽宮。
乙巳，洪適等言：「近來士風奔競，爭圖換易舊制，已有差遣人，不許入國門，新授差遣人，限半月出門。今請令宰執不許接見已有差遣之人。」帝曰：「如此則失之隘，但在卿等力行。」
洪適奏浙東鹽司久闕官，請用宋藻，帝曰：「卿等曾諭宋藻支還亭戶錢否？聞鹽司所至，又要掊斂錢物送胥吏，至有六七百升，首須丁寧鈐束。」
九月，戊申，金主秋獵。
時有獻書者，洪適等言系編類之書，舉子所用，欲與免一解，葉容言獻言者大率圖僥倖，帝曰：「亦無如之何。若不採納，便塞獻言之路。」
癸酉，洪適等言：「近有湖南漕臣任詔，均州守臣戴之邪，皆自請討賊。臣等不識之邵，陛下尚省記其人否？」帝曰：「其人亦誕妄，今不須留在極邊，可召赴行在，別與差遣。」
甲戌，金主還都。
金，十月，丁卯朔，金地震。
甲申，臣僚言：「私鹽之不可禁者，其弊三：亭戶煎鹽入官，官不以時給直，往往寄居，為之幹請而後予之，至有分其大半者，一也。煎煉之初，必須假貸於人，而監司類多乘時放債，以要其倍償之息，及就場給直，往往先已克除其半，而錢入於亭戶之手者無幾，二也。鹽司及諸場人吏，類多積私鹽以規厚利，亭戶非不畏法，以有猾胥為之表裡，互相蒙庇，三也。請申嚴禁戢。」從之。
戊子，劉蘊古伏誅。
蘊古之始降也，辨舌泉湧，廷臣多奇之。吳山有伍員祠，蘊古妄謂祈禱有驗，新易扁額，刻其官位姓名於旁。市人莫測其意，有右武大夫魏仲昌者，獨曰：「是不難曉。他人之歸正者，僥倖富貴而已，蘊古則真細作也。夫諜來不止一人，榜其名，欲使後至者知其已至耳。」至是遣僕北歸，有告者，搜其書，皆刺朝廷陰事也。乃誅之。
乙未，金主冬獵，旋還都。
丁酉，金遣王衎等來賀會慶節，以後每歲如之。
乙巳，淮北紅巾賊逾淮劫掠，立賞格討捕之。已而知楚州胡則，遣巡尉擊殺其首盧榮。
十一月，丙午朔，金主謂宰臣曰：「朕在位日淺，未能遍識臣下賢否。今六品以下，殊乏人材，卿等何以副朕求賢之意？」
己未，詔：「後省抽上書可采者，撮其樞要，斷章取義，立為篇目，繕寫進呈，以牙牌一面，鐫吏、戶、禮、兵、刑、工、贓吏字，疏事目於下方。」帝曰：「朕已令製造數副，記朝廷事。省部亦當依此以備遺忘。」
癸亥，金立諸路通檢地土等第稅法。
金主之初立也，事多權制，至是詔有司刪定，謂宰臣曰：「凡已奏之事，朕嘗再閱，卿等勿懷疑懼。朕於大臣，豈有不相信者！但軍國事不敢輕易，恐或有誤也。」布薩忠義對曰：「臣等豈敢竊意陛下，但智力不及耳。陛下留神萬幾，天下之福也。」
辛未，遣龍大淵撫諭兩淮，措置屯田，督捕盜賊。
十二月，戊寅，以洪適為尚書右僕射、同平章事兼樞密使，汪澈為樞密使。
庚寅，以葉容為參知政事兼同知樞密院事。
近習梁俊彥，請稅江、淮沙田、蘆場，可助軍餉，帝以問容。容對曰：「蘆場臣未之詳。沙田者，乃江濱出沒之地，水激於東則沙漲於西，水激於西則沙復漲於東，其田未可以為常也。辛巳兵興，兩淮之田租並復，至今未征，況沙田乎！」帝大悟，即罷之。容退至中書，召俊彥，切責之曰：「汝言利求進，萬一淮民怨諮，為國生事，雖斬汝萬段，豈足塞責！」俊彥惶恐，免冠謝，始釋之。
起居郎、權中書舍人蔣芾奏曰：「中書政本之地，舍人之職，不特掌行詞命而已，故事，亦許繳駁。臣雖暫時兼攝，亦不敢以承乏而怠於職事。倘政令之有過舉，除授之有失當，不免時犯天聽，尚賴陛下容納。」帝曰：「正欲卿如此，不特政事與除授之間，雖人主有過失，亦何論奏。」
是歲，遣方滋等賀金主正旦。金亦遣烏庫哩忠弼來賀正旦。以後，歲如之。
春，正月，丙辰，宰執進呈升差人數，帝曰：「須立定年限，方可杜其私意。」
辛酉，省六合戍兵，以所墾田給還復業之民。
壬戌，建康都統劉源，繳納到逃亡事故橫行拱衛大夫至副尉、軍兵、將校、都虞候等付身二萬有餘，帝以問宰執，洪適等言：「果有此數，見今委都司毀抹。」帝曰：「此事甚不可得。」於是詔武略大夫、忠州團練使劉源，特轉武顯大夫、高州防禦使。
甲子，汪應辰請優恤利州路運糧百姓，漕臣亦具奏，請運糧二石，人支錢引三道，計合降度牒八十餘道。帝曰：「中間亦曾免一處。」洪適等言：「成、和等四州，已嘗免夏、秋二稅一年，京西路諸州，亦免二稅一半。」帝曰：「利路運糧，每石與二千，可紐計度牒支降。」
庚午，金敕有司：「宮中張設，毋以塗金為飾。」
二月，丙子，詔：「侍從、台諫、兩省官舉監司、郡守，可依薦舉舊法，如犯入已贓當同罪，餘皆略之，庶多薦引以副任使。」
丁丑，罷盱眙屯田。賑兩浙、江東饑。
庚辰，臨安府勘到殿前司軍兵盜取錢物，洪適等言訓練隊將，專管一隊，不為無罪。帝曰：「統制官如何無罪？須各與降一官。」適等言：「統制乃王公述，兼帶禦器械，陛下行罰，雖親近不免，天下安得不畏服邪！」
丁亥，金左丞相、沂國公佈薩忠義薨。金主親臨，哭之慟，輟朝奠祭。命參知政事唐古安禮護其喪事，葬祭俱從優厚，官給，諡武莊。
忠義謙以接下，敬儒重土，與人交，侃侃如也。善馭將卒，能得其死力，為宰輔數年，知無不言。故由外戚兼任將相，能以功名終。
壬辰，戶部措置每月官兵俸料，減支見錢分數，月中可省二十萬緡，帝曰：「不若且依舊例。事稍動眾，不可輕改。」
三月，甲辰，吏部申安穆皇后堂侄女夫沈巘補官，方十二歲，年未及格，又，趙氏乞收故夫郭咸恩澤，與康汝濟等嶽廟差遣，帝曰：「補官事，三年無甚利害，可待年及。恩例既不合換嶽廟，只可依條。」洪適等言：「陛下以至公存心，雖懿親不為少回，況臣等豈得用私意邪！」
乙巳，禁京西、利州路科役保勝義士。
壬子，詔曰：「比年以來，治獄之吏，大率巧持多端，隨意援引，而重輕之故，有罪者興邪而不乖者罹酷，朕甚患焉。卿等其革玩習之弊，明審克之公，使奸不容情，罰必當罪，用迪於刑之中。」
甲寅，金主如西京。
丁巳，洪適等言殿前司升差將副，但以年限，殊不較量能否，合亦呈試事藝，帝曰：「拘以年限，自是國家法令。今後遇有升差，卿等可間點三二人就堂下審驗，與之語言，能否自可見矣。」
戊午，殿中侍御史王伯庠請裁定奏薦，詔三省、台諫集議。又詔：「縣令非兩任，毋除監察御史；非任守臣，毋除郎官。著為令。」
甲子，給事中魏杞等，劄言皇太子已講授《孟子》徹章，帝曰：「可講《尚書》。治國之道，莫先於北。君臣更相警戒，無非日所行事。朕每無事，必看數篇。」
丁卯，賜禮部進士蕭國梁以下四百九十有三人及第、出身。榜首本趙汝愚，以故事降居第二。
庚午，金主朝謁太祖廟。
辛未，尚書右僕射、平章事洪適罷。
適以文學受知，自中書舍人，半載四遷至右相，然無大建明以究其所學。會霖雨，適引咎乞罷，從之。
李信父上書，略謂守令不得人，且舉其所見閩之一方者言之，如「蠶未成絲，已催夏稅，禾未登場，已催冬苗，陛下固申加禁止矣。近蓋有今年而追來年之租，謂之預借者；荒郡僻邑，有先二年而使之輸者。如編戶差役，官吏全不究實，陛下固申警有司矣。今則受財鬻法，以合差役者隱焉；其不應役之家，則自甲至癸，以次相及，使致賄求免。如節次減免租負，何嘗不巧作追呼也；如粳稻不得收稅，而今之收稅者自若也。如過犯不得入役，今之入役者自若也。常賦之外，泛科名色，容或循習。訟牒不問大小輕重，或罰使輸金，或抑使買鹽。頃歲小不登，鄉曲小民，十百為群，持仗剽奪，借艱食之名以逞其私憾，倒廩頤囷，所在皆有，官不能禁也。」帝曰：「李信父書，詞理甚可取。」汪澈等言守令得人，既無此弊。於是詔：「戶、刑部檢見行條法，申嚴約束，如有違戾，監司按劾聞奏。」
癸酉，以給事中、權吏部尚書魏杞同知樞密院事兼權參知政事。
丁丑，罷和糴。
夏，四月，甲戌朔，宰執言劉珙等措置李金事畢，宜推賞，帝曰：「近時儒者多高談，無實用，珙能為朝廷了事，誠可賞也。」
金禁月朔屠宰。
丁丑，帝諭執政：「卿等當謹法令，無創例以害法。如胥輩兼局之類，切不可放行。」
戌寅，詔：「淫雨為沴，害及禾麥，可令侍從、台諫講究所宜以聞。其臨安府並諸路郡縣見禁刑獄，立限結絕，委官分詣檢察。」旋命減繫囚罪。
庚辰，詔兩浙漕臣王炎開平江、湖、秀圍田，以壅水害民田故也。
甲申，太白晝見。
乙丑，臣僚言：「訪問昨御營司招收弓手，所管三千三百人，見在殿司。以殿司而有弓手之名，色目不類。又聞王琪招一千四百人，專充養馬並輜重。都頭大率遊手，不妨在外營趁。又聞馬司逐月勘支效用軍兵一萬六千三百餘人，與密院兵籍房數目不同。請付密院審實，銷落虛數。所有弓手並養馬軍兵，並行揀閱，將強壯堪披帶之人收附以充戰士，尪羸老弱，並行揀汰。」詔委都承、檢詳揀閱。於是檢詳晁公武取會殿前、馬、步三司在外諸統帥之兵，各開具置籍聞奏。帝曰：「朕令殿帥王琪措置三軍，有掌記，將各人武藝注於下，甚易見也。」
乙未，樞密使汪澈罷。澈在政府，好汲引人才，其自奉清約，貴賤弗渝。
丁酉，莫濛、程逖、司馬倬等，奏知荊南府李道，所為乖謬，政出胥吏，妄用經費，專意營私，盜賊群起，不即擒捕，帝曰：「李道輒恃戚裡，敢爾妄作，可與放罷。」葉容對曰：「陛下行法不問戚裡，天下聞之，孰不胃服耶！」
己亥，臣僚言：「祖宗留意考課之法，王安石始罷之。望遵太宗故事，應監司、郡守朝辭日，別給御前印紙曆子。至於興某利，除某害，各為條目，每考令當職官吏從實批書，任滿精核。」詔：「經筵官參祖宗法與見行條制，務要適中，可以久行。」
五月，甲辰，葉容等薦俞翊為饒州守，言其作邑有聲，但資格尚淺，帝曰：「選材治劇，不須較資格也。」
戊申，資政殿大學士、提舉萬壽觀並侍讀、致仕張燾卒。
燾外和內剛，帥蜀有惠政，民祠之不忘。諡忠定。
金主如華嚴寺觀故遼主諸銅像，詔主僧謹視之。
己酉，罷權借職田。
庚戌，參知政事葉容罷，以魏杞參知政事，右諫議大夫林安宅同知樞密院事兼權參知政事，中書舍人蔣芾簽書樞密院事。
壬子，金詔雲中大同縣及警巡院給復一年。
癸丑，太白經天。罷修建康行宮。
丁巳，帝諭宰執曰：「近臣僚多言大臣不任事，卿等更宜勉力。如朕有不至處，或事不可行，但來執奏。」
庚申，命未任守臣者不得除郎官。魏杞奏：「監司人應否除授？」帝曰；「監司，察州縣者也，事同一體。」
丙寅，詔：「今後看詳四方獻投書劄文字，擬等第以上。」
丁卯，詔：「諸路監司、守臣預講荒政。如水旱無備，必置於罰；備預有方，當議推賞。」
六月，甲戌，罷兩浙路提舉市舶司。
戊寅，詔：「制科權罷註疏出題；守臣、監司亦許解送。」
庚辰，封皇孫挺為榮國公。
辛巳，太白經天。
壬午，林安宅、蔣芾言：「臣等備員宥地，所職在於兵將。如二三大將，陛下所深知。偏裨間有才者亦多，但臣等素不相識，無以知其才否，欲自此與之相見。」帝曰：「卿等當於陛差時審察之。」
丙戌，廢永豐圩。
庚子，金主措於銀山。
知秀州孫大雅代還，言：「州有柘湖、澱山湖、陳湖，支港相貫，西北可入於江，東南可達於海。旁海農家，作壩以卻咸潮，雖利及一方，而水患實害鄰郡；設疏導之，則又害及旁海之田。若於諸港浦置閘啟閉，不惟可以泄水，而旱亦獲利。然工力稍大，欲率大姓出錢，丁戶出力，於農隙修治之。」於是以兩浙轉運副使薑詵與守臣視之。詵尋與秀州、常州、平江府、江陰軍條上利便，詔：「秀州華亭縣張涇閘並澱山湖，俟今年十一月興修；常州江陰軍蔡涇港及申港，明年春興修；利港俟休役一年興修；平江府姑緩之。」
秋，七月，己酉，調泉州左翼軍屯許浦鎮。
甲寅，以鎮江都統制戚方為武當節度使。
八月，癸酉，武鋒軍隸步軍司。
庚辰，金主獵於望雲之南山。
丙戌，林安宅罷。
初，安宅為御史，請兩淮行鐵錢，葉容力言不可，安宅忿然。既入樞府，乃劾容子受宣州富人錢百萬，御史王伯庠亦論之，容乞辨明。及容罷參、樞，帝下其事於臨安府尹王炎親鞫，置對無跡。帝以安宅、伯庠風聞失實，並免官，仍貶安宅筠州安置。召容赴闕，帝勞之曰：「卿之清德，自今愈光矣。」
戊子，以魏杞兼同知樞密院事，蔣芾權參知政事。
甲午，詔：「諸軍將士，與金人戰禦立功之人，其功效顯著者，無以示別。今將顯著戰功十三處，立定格目。張俊明州，韓世忠大儀鎮，吳玠殺金坪、和尚原，劉錡順昌，五處依紹興十年指揮。李寶密州膠西唐島，劉錡揚州皁角林，王琪、張振等建康採石渡，邵宏淵真州胥浦橋，吳珙、李道光化軍茨湖，張子蓋解圍泗州，趙撙蔡州，王宣確山，八處依紹興三十二年指揮。」
乙未，詔吳璘復判興州。
丙申，升宣州為甯國府。
九月，辛丑朔，金主還都。
甲辰，上元知縣李允升，坐贓決配惠州。建康守臣王佐，坐縱容出境，追兩官，勒停，建昌軍居住。知鄂州汪澈，以濫舉降兩官。提刑袁孚，以失按降一官。
辛亥，賑溫州水災。
金澤州刺史劉德裕等，以盜用官錢伏誅。
癸丑，金右丞相宗憲薨，年五十九。金主悼惜久之，賻賜甚厚。
司農少卿莫濟言於帝曰：「為治在於任人，任人在於責實。任人而不能久，則賢而能者無以見其長，惡而不肖者得以逃其罪，雖有責實之政，將安所施？今輔相大臣，或數月而已罷，寺、監丞、簿、郎曹、卿、監，不逾歲而輒遷，恐進退人材似乎稍驟也。」帝稱善。
辛酉，追封皇子恪為郡王，諡悼肅。
己巳，魏杞等上神宗、哲宗、徽宗三朝《帝紀》、《上皇聖政》。
秘書少監汪大猷，請「諸帥不拘部曲，各精擇三兩人，必實言其或智、或勇，或知其有某材可用，或舉其任某事可取，悉以名聞。分命文武禁近之臣，更迭接見，與之談論兵家之務；然後賜對便殿，略其言語儀矩之失，取其材力謀略，審其可用，試之以事。立功則舉者同賞，敗事則罰亦如之。」詔從之。
是月，太白屢晝見。
冬，十月，乙亥，以陳俊卿為吏部尚書。俊卿言：「臣典選事，但當謹守三尺，檢柅吏奸。至於愚暗，見或未到，亦望聖慈宣諭，時時訓敕。君臣之分雖嚴，而上下之情不可不通。」帝曰：「卿言是也。朕或有過，卿亦宜盡言。」俊卿曰：「古惟唐太宗能導人使諫，所以致貞觀之治。」帝曰：「每讀太宗事，未嘗不慕之。若德宗之忌克不樂人言，未嘗不鄙之。」時帝未能屏鞠戲，又將游獵白石。俊卿旋上疏力諫，至引漢桓、靈、唐穆、敬及司馬相如之言為誡，帝喜曰：「備見忠讜，朕決意用卿矣。」
甲申，金朝享太廟。詔免雄、莫等州租。
知溫州李孝韙，言本州大水之後乞修築塘堤事，帝因言：「朕近覽《神宗實錄》，是時災異甚多，何也？」魏杞對曰：「天出災異譴告人君，正如父訓飭；為人子者，不必問自己有過無過，但常恐懼修省而已。」帝曰：「卿之言甚善，若不恐懼修省，自取滅亡之道也。」
己丑，臣僚言：「役法科擾，有透漏禁物之責，有捕獲出限之罰，有將迎擔擎之差，有催科換代之責，有應付按檢之用，有承判追呼之勞。凡此之類，皆法之所深懼，若蒙朝廷約束，無復如前科擾，天下幸甚。」詔令監司覺察。
壬辰，太白經天。
丁酉，金主如安肅州冬獵。
十一月，丙午，金主還都。
太師、致仕、和義郡王楊存中卒。
存中祖宗閔、父震及母張，皆死難。存中既顯，請於朝，宗閔諡忠介，震諡忠毅，賜廟曰顯忠。祖母劉流落蜀、隴，存中日夜禱祠訪問，間關數千里，卒奉以歸。存中又以家祭器為請，許祭五世。禦軍寬而有紀，須髯如戟而善逢迎。宿衛出入四十年，最寡過。帝以為上皇舊臣，尤禮異之，常呼郡王而不名，追封和王，諡武恭。
癸丑，金主謂宰臣曰：「朝官當慎選其人，庶可激勵其餘者。若不當，則生覬覦之心。卿等知其優劣，當舉實才用之。」
丁巳，殿中侍御史單時言：「伏睹制旨，監司於所部保明郡守，郡守於所屬保明知縣，縣令治狀顯著，令中書、門下省籍記，取旨甄擢。然人之才術，各有分量，吏之治跡，未易稽考。願訓敕監司、郡守，列其所舉之人治狀之目，詳著於薦書。然後大明賞罰，舉得其實則受上賞，舉失其實則置重憲，庶幾選舉之法復矣。」從之。
庚申，太白經天。
甲子，幸候潮門外大教場，次幸白石教場。
丁卯，金參知政事石琚以母憂罷。
戊辰，築郢州城。
是月，詔汰冗兵，從步軍帥陳敏言也。
起居舍人洪邁言：「臣幸得以文字薄伎，待罪屬車間，每侍清閒之燕，獲聞玉音，凡所擿諭，莫非中的，徽言善道，可為世法。退而執筆，欲行編次，而考諸起居注，皆據諸處關報，始加修纂，雖有日曆、時政記，亦莫得書，使洋洋聖謨，無所傳信。伏睹今月五日給事中王嚴進講《春秋》莒人伐杞，言周室中微，諸侯以強淩弱，擅相攻討，殊失先王征伐之意，上曰：『《春秋》無義戰。』周執羔進讀《三朝寶訓》，論文章之弊，上又曰：「文章以理為主。」陳岩叟等奏刑部事，上曰：『寬則容奸，急則人無所措手足。』此數端，皆承學之臣，日夜探討，累數百語所不能盡，而陛下蔽以一言，至明至當。然記言動之臣，弗能宣究。恐非所以命侍立本意。望令講讀官，自今各以日得聖語關送修注官，仍請因今所御殿，名曰《祥曦記注》。庶幾百世之下，咸仰聖學，以跡聰明文思之懿。」從之。
十二月，甲戌，金詔：「有司每月朔望及上七日毋奏刑名。」
己卯，以資政殿學士葉容知樞密院事。
辛巳，詔：「免進《欽宗日曆》，送國史院修纂《實錄》。
甲申，以葉容為尚書左僕射，魏杞為右僕射，並平章事；蔣芾參知政事，陳俊卿同知樞密院事兼參知政事。
容首薦汪應辰、王十朋、林光朝等可備執政、侍從、台諫，帝嘉納之。又言自古明君用人，使賢，使愚，使奸，使貪，惟去太甚，帝曰：「固然。虞有禹、皋，亦有共、歡，周有旦、奭，亦有管、蔡，在用不用。」容曰：「誠如聖諭。但今日在朝雖未見共、歡，然亦有竊弄威福者，臣不敢隱。」帝問為誰，以龍大淵對。時大淵與曾覿怙恩竊柄，俊卿奉命與大淵同館伴北使，公見外不交一語，大淵等納謁亦不接。
庚寅，左司諫陳良祐言：「今言利者多要生財，乃所以病民，國用愈見不足。願取見一歲賦入之數，其取於民者已過，則從而蠲免之，以寬民力；取見所養官吏與兵之數，其可省者從而省之；常令財用十分，以七分養兵與官吏，三分以備非常，如此則上下兼足。帝曰：「朕常有志放免和買及折帛等錢以寬民力，但於今未暇。」良祐曰：「舊來本無此錢，皆是軍興時科取，講和之後，依舊不除。今取於民者竭矣，若制節國用，令出入有度，稍有蓄儲，即可行陛下之志矣。」帝曰：「因卿之言，當定經制。」
辛卯，詔曰：「朕惟理國之要，裕財為重。夫百姓既足，君孰與不足！量入為出，可不念哉！自今宰相可帶兼制國用使，參政可同知國用事，庶幾上下同德，永底阜康。」
丙申，以江東兵馬鈐轄王忭為帶禦器械。
金以平章政事赫舍哩良弼為尚書右丞相，赫舍哩志甯為樞密使。
丁酉，起居舍人洪邁言：「天下萬務，出命於中書，審於門下，行於尚書，所以敬重政令，期於至當而已，初無文武二柄、東西二府之別也。今三省所行，事無巨細，必先經中書畫黃，宰執書押，當制舍人書行，然後過門下，而給事中書讀；如給舍有所建明，則封黃具奏，以聽上旨。惟樞密院既得旨，既畫黃過門下，而中書不預，則封繳之職，微有所偏。況今日宰相、樞臣，兩下兼領，因而釐正，不為有嫌。請詔樞密院，自今以往，凡已被旨文書，門下依三省式畫黃、書讀，以示欽重出命之意。」詔從之。然樞院機速事，則不由中書，直關門下省，謂之「密白」，時不能改。

