
秋，七月，乙丑朔，日有食之。
戊辰，夏主遣使詣遼謝封冊。
初，知同州趙尚寬，知唐州高賦，知齊州王廣淵，皆條奏置義倉事。知陳留縣蘇涓，亦言「臣勸諭百姓立義倉以備水旱」，因條上措置事。義倉自慶曆中罷，帝善其法，將復之；會王安石主青苗，己巳，言於帝曰：「民有餘粟，乃使之輸官，非良法也。」乃止。
庚午，詔御史中丞舉可為御史者，不限官高卑；趙抃爭之弗得。於是侍御史知雜事劉述言：「舊制，舉御史，官須中行員外郎至太常博士，資任須實曆通判，又必翰林諸學士與本台丞、雜互舉。蓋眾議僉同，則各務盡心，不容有偏蔽私愛之患。今專委中丞，則愛憎在於一己，苟非其人，將受權臣屬托，自立黨援，不附己者得以媒櫱中傷，其弊不一。夫變更法度，重事也。今止參知二人同書答刂子，且宰相富弼暫謁告，曾公亮已入朝，台官今不闕人，何至急疾如此！願收還前旨，俟弼出，與公亮同議，然後行之。」弗聽。
甲戌，太保、鳳翔、雄武軍節度使東平郡王允弼卒，帝臨哭之慟。允弼，元亻屋之子也，性端重謹言，領宗正三十年，與濮安懿王共事，相友愛，為宗屬推敬。
辛巳，立淮、浙、江、湖六路均輸法。條例司言：「天下財用無餘，典領之官，拘於弊法，內外不相知，盈虛不相補。諸路上供，歲有常數，豐年便道，可以多致而不能贏；年儉物貴，難於供億而敢不足。遠方有倍蓰之輸，中都有半價之鬻，徒使富商大賈，乘公私之急以擅輕重斂散之權。今發運使實總六路賦入，其職以制置茶、鹽、礬、酒稅為事，軍儲國用，多所仰給。宜假以錢貨，資其用度，周知六路財賦之有無而移用之。凡糴買、稅斂上供之物，皆得徙貴就賤，用近易遠，令預知中都帑藏年支見在之定數所當供辦者，得以從便變易蓄買以待上令。稍收輕重斂散之權，歸之公上，而制其有無以便轉輸，省勞費，去重斂，寬農民，庶幾國用可足，民財不。」詔本司具條例以聞；而以發運使薛向領均輸平準事，賜內藏錢五百萬緡，上供米三百萬石。議者多言不便，帝弗聽。向既董其事，乃請設置官屬，從之。
壬午，賑恤被水州軍，仍蠲竹木稅及酒課。
癸未，帝謂輔臣曰：「人君不可怠於政，朕非好勞苦，蓋思少壯精神，欲乘時有為以濟生靈。至於兵，乃聖人之大權，所以安天下，但不可輕用，非獨殺人，心所弗忍，亦恐天道不祐也。」
詔：「自今文臣換右職，須實有謀勇，曾著績效，即得取旨。」
遼禁皇族恃勢侵漁細民。
甲申，帝御資政殿，因語及選任知州未得善法，曰：「朕每思祖宗百戰得天下，今以一州生靈付之庸人，常痛心疾首。卿等謂如何則可？」文彥博奏，以為責在監司，宜得至公之人，可任案察。呂公弼曰：「朝廷能擇諸司長官及十八路監司，則無不濟矣。」
己丑，韓琦等上《仁宗實錄》，曾公亮等上《英宗實錄》。
八月，侍御史劉琦、監察御史裡行錢顗等言：「薛向小人，假以貨泉，任其變易，縱有所入，不免奪商賈之利。」條例司檢詳文字蘇轍言：「昔漢武外事四夷，內興宮室，財用匱竭，力不能支，用賈人桑弘羊之說，買賤賣貴，謂之均輸，雖曰民不加富而國用饒足。然法術不正，吏緣為奸，掊克日深，民受其病。今此論復興，眾口紛然，皆謂其患必甚於漢。何者？方今聚斂之臣，財智方略未見有桑弘羊比；而朝廷破壞規矩，解縱繩墨，使得馳騁自由，唯利是嗜，其害必有不可勝言者矣。」權開封府推官蘇軾亦言：「均輸徙貴就賤，用近易遠；然廣置官屬，多出緡錢，豪商大賈，皆疑而不敢動，以為雖不明言販賣，既已許之變易，而不與商賈爭利，未之聞也。」帝方惑於王安石言，皆不行，乃進向天章閣待制，以手詔賜向。然均輸法訖亦不能成。
癸卯，侍御史劉琦，貶監處州鹽酒務，監察御史裡行錢顗，貶監衢州鹽稅。
先是王安石爭謀殺自首之律，逾年不決，詔臨時奏聽敕裁。安石又言：「律意因犯殺傷而自首得免，所因之罪，仍從故殺傷法。若已殺從故殺法，則為首者必死，不須奏裁；為從者自有編敕奏裁之文，不須復立新制。」時文彥博以下皆主司馬光議。唐介與安石爭論於帝前，介曰：「此法天下皆以為不可首，獨曾公亮、王安石以為可首。」安石曰：「以為不可首者，皆朋黨也。」至是帝卒用安石言，敕自今並以去年七月詔書從事。侍御史知雜事兼判刑部劉述率同列丁諷、王師元封敕還中書者再。安石白帝，令開封府推官王克臣劾述罪。於是述率琦、顗共上疏曰：「安石執政以來，專肆胸臆，輕易憲度。陛下欲致治如唐、虞，而安石操管、商權詐之術，規以取媚，遂與陳升之合謀，侵三司利柄，取為己功，開局設官，用八人分行天下，驚駭物聽，動搖人心。去年因許遵妄議案問自首之法，安石任一偏之見，改立新議以害天下。先朝所立制度，自宜世守勿失，乃欲事事更張，廢而不用。安石自應舉、歷官，士心歸向，陛下聞而知之，遂正位公府。遭時得君如此之專，乃首建財利之議，務為容悅。言行乖戾，一至於此，願早罷逐，以慰安天下。曾公亮陰自結援。久妨賢路，亦宜斥免。趙抃則括囊拱手，但務依違，大臣事君，豈當如是！」疏上，安石奏貶琦、顗，司馬光言珂、顗所坐，不過疏直，乞還其本資，不報。
殿中侍御史孫昌齡，素附安石，顗將出臺，於眾中責昌齡曰：「君昔官金陵，奴事王安石，宛轉薦君，得為御史，亦當少思報國，奈何專欲附會以求美官？我視君犬彘之不若也！」即拂衣上馬去。昌齡不得已，亦言王克臣阿奉當權，欺蔽聰明。乙巳，貶昌齡通判蘄州。顗後自衢徙秀，家貧母老，至丐貸親舊以給朝晡，怡然無謫宦之色。
丙午，同知諫院范純仁罷。純仁自陝西轉運副使召還，帝問：「陝西城郭、甲兵、糧儲如何？」對曰：「城郭粗全，甲兵粗修，糧儲粗備。」帝愕然曰：「卿之才，朕所倚信，何為皆言粗？」對曰：「粗者，未精之辭，如是足矣。願陛下且無留意邊功，若邊臣觀望，將為它日意外之患。」
拜起居舍人、同知諫院，奏言：「王安石變祖宗法度，掊克財利，民心不寧。《書》曰：『怨豈在明，不見是圖。』願陛下圖不見之怨。」帝問：「何謂不見之怨？」對曰：「杜牧所謂『天下之人不敢言而敢怨』是也。」加直集賢院、同修起居注。
帝切於求治，多延見疏逖小臣，諮訪闕失，純仁言：「小人之言，聽之若可采，行之必有累，蓋知小忘大，貪近昧遠。願加深察！」
富弼在相位，稱疾家居，純仁言：「弼受三朝眷倚，當自任天下之重，而恤己深於恤物，憂疾過於憂邦，致主處身，二者均失。弼與先臣素厚，臣在諫院，不敢私謁以致忠告，願示以此章，使之自省。」又論呂誨不當罷御史中丞，李師中不可守邊。及薛向行均輸法於六路，又言：「臣嘗親奉德音，欲修先王補助之政，今乃效桑弘羊均輸之法，而使小人為之掊克生靈，斂怨基禍。王安石欲求近功，忘其舊學，尚法令則稱商鞅，言財利則背孟軻，鄙老成為因循，斥公論為流俗，合意者為賢，異己者為不肖。劉琦、錢顗等，一言便蒙降黜，在廷之人，方大半趨附，陛下又從而驅之，其將何所不至！宜速還言者而退安石，以答中外之望。」又言曾公亮年老不退，惟務雷同；趙抃心知其非，凡事不能力救，退有後言。
帝皆弗聽，遂求罷諫職；改判國子監，去意愈確。政府使諭之曰：「毋輕去，已議除知制誥矣。」純仁曰：「此言何為至於我哉？言不用，萬鐘非所顧也！」
戊申，河徙東行，張鞏等因欲閉斷北流，帝意向之。司馬光言：「鞏等欲塞二股河北流，臣恐勞費未易。幸而可塞，則東流淺狹，堤防未全，必致決溢，是移恩、冀、深、瀛之患於滄、德等州也。不若俟三二年，東流益深闊，堤防稍固，北流漸淺，薪芻有備塞之便。」帝命光與張茂則往視，王安石曰：「光議事屢不合，今令視河，後必不從其議，是重使不安職也。」乃獨遣茂則。茂則奏二股河東傾已及八分，北流止二分；鞏等亦奏大河東徙，北流已閉，詔獎諭之。已而河自許家港東決，氾濫大名、恩、德、滄、永靜五州軍境，果如光言。
夏國請從舊蕃儀，詔許之。
范純仁前後章疏，語多激切，帝悉不付外。純仁盡錄申中書，於是在位大臣俱列名露章求罷，帝優詔答之。富弼自此不復出視事。安石乞重貶純仁，帝曰：「彼無罪，姑與一善地。」己酉，命知河中府。尋徙成都路轉運使，以新法不便，戒州縣無得遽行，安石怒其沮格，以事左遷知和州；未至，徙慶州。
庚戌，條例司本詳文字蘇轍罷。轍與呂惠卿論事，動皆不合。會遣八使於四方，訪求遺利，中外知其必迎合生事，皆莫敢言。轍往見陳升之曰：「昔嘉祐末，遣使寬恤諸路，各務生各，還奏，多不可行，為天下笑。今何以異此！」又以書抵王安石，力陳其不可。安石怒，將加以罪，升之止之。至是乞別除一差遣，帝閱轍狀，問：「轍與軾如何？觀其學問頗相類。」安石曰：「軾兄弟大抵以悅箝捭闔為事。」帝曰：「如此，則宜合時事，何以反為異論？」詔依所乞，除河南府推官。
甲寅，朝神御殿。
辛酉，以秘書省著作佐郎河南程顥、太原王子韶並為太子中允、權監察御史裡行。
顥自晉城令改著作佐郎，至是呂公著薦為御史。帝素知其名，數召見。每將退，必曰：「頻求對，欲常常見卿。」一日，從容諮訪，報正午，始趨出庭中。中官曰：「御史不知上未食乎？」
顥前後進說甚多，大要以正心窒慾、求賢育材為先，不飾辭辯，務以誠意感悟主上。帝嘗使推擇人材，顥所薦數十人，以父表弟張載及弟頤為首。又勸帝防未萌之欲，及勿輕天下士，帝俯躬曰：「當為卿戒之。」
帝嘗召顥，問所以為御史，對曰：「使臣拾遺補闕、裨贊朝廷則可，使臣掇拾群下短長以沽直名則不能。」帝以為得御史體。居職數月，章疏屢上。又論時務十事，大略以為：「聖人創法，皆本諸人情，極乎理物。聖人之所必為者，行之有先後，用之有緩急，在講求設施如何耳。」帝嘉納之。
開封獄具，同判刑部丁諷、審刑院詳議官王師元皆誣伏。侍御史知雜事兼判刑部劉述獨謂朝廷不當劾言事官，三問，不承。王安石欲置之獄，司馬光與范純仁爭之，乃止。壬戌，貶述知江州，諷通判復州，師元監安州稅。
是月，遼主謁慶陵。
九月，甲子朔，交州來貢。
丁卿，立常平給斂法。
戊辰，初開經筵。
出內庫緡錢百萬，糴河北常平粟。
初，陝西轉運使李參，以部內糧儲不足，令民自隱度粟麥之贏，先貸以錢，俟穀熟還官，號「青苗錢」；行之數年，廩有餘糧。至是條例司言：「諸路常平、廣惠倉，錢穀斂散，未得其宜，故為利未博。今欲以見在斗斛，遇貴量減市價糶，遇賤量增市價糴，可通融轉運司苗稅，及前錢斛就使轉易者，亦許兌換。仍以見錢依陝西青苗錢例，願預借者給之，令隨稅輸納斗斛，半為夏料，半為秋料。內有願請本色，或納時價貴，願納錢者，皆從其便。如遇災傷，許展至次料豐熟日納。非惟足以待凶荒之患，民既受貸，則兼併之家，不得乘新陳不接以邀信息。又，常平、廣惠之物，收藏積滯，必待年凶物貴，然後出糶，所及不過城市遊手之人。今通一路有無，貴發賤斂，以廣蓄積，平物價，使農人得以趨時赴事，兼併者不得乘其急。凡此皆以為民，而公家無所利焉，是亦先王散惠興利以為耕斂補助之意也。欲量諸路錢穀多寡，分遣官提舉，每州選通判、幕職官一員，典幹轉移出納，仍先自河北、京東、淮南三路施行，俟有緒，推之諸路。其廣惠倉儲，量留給老疾貧窮人外，餘並用常平轉移法。」從之。
初，王安石既與葉惠卿議定，出示蘇轍曰：「此青苗法也，有不便，以告。」轍曰：「以錢貸民，使出息二分，本以救民，非為利也。然出納之際，吏緣為奸，法不能禁。錢入民手，雖良民不免妄用，及其納錢，雖富民不免逾限，恐鞭箠必用，州縣之事不勝煩矣。唐劉晏掌國計，未嘗有所假貸，有尤之者，晏曰：『使民僥倖得錢，非國之福；使吏倚法督責，非民之便。吾雖未嘗假貸，而四方豐凶貴賤，知之未嘗逾時。有賤必糴，有貴必糶，以此四方無甚貴甚賤之病，安用貸為！』晏之所言，漢常平法耳。今此法具在，而患不修；公誠有意於民，舉而行之，晏之功可立俟也。」安石曰：「君言誠有理，當徐思之。」由是逾月不言青苗。會京東轉運使王廣淵言：「方春農事興，而民苦乏，兼併之家，得以乘急要利，乞留本道錢帛五十萬，貸之貧民，歲可獲息二十五萬。」從之。其事與青苗法合，安石始以為可用，召至京師，與之議。廣淵請施之河北，安石遂決意行之，次第及於諸路。
辛卯，廢奉慈殿。
壬辰，以秘書省著作佐郎呂惠卿為太子中允、崇政殿說書，從王安石薦也。
王安石獨奏事，帝問曰：「程顥言不可賣祠部度牒作常平本錢，如何？」安石曰「顥所言自以為王道之正，臣以為顥未達王道之權也。今度牒所得，可置粟四十五萬石。若凶年人貸三石，可全十五萬人。如是而猶以為不可，豈為知權乎！」
遼西北路招討使耶律仁先奉命討准布，嚴斥候，扼敵沖，諸屬國並懷柔服從，諸事整飭。准布來寇，仁先逆擊之，追殺八十餘里；大軍繼至，又敗之。別部來救者，見仁先屢勝，不敢戰而降，北邊遂安。
冬，十月，丙申，富弼罷。王安石專權自恣，弼度不能爭，常移病不入中書，久之遂辭位。章數十上，許之，問曰：「卿既去，誰可代卿者？」弼薦文彥博。帝默然良久，曰：「王安石如何？」弼亦默然。加檢校太師，以武甯軍節度使、同平章事、判亳州。弼初詣闕，即除司空兼侍中，固辭得免。及罷，不復加恩，蓋帝意不樂故也。
以尚書右丞、知樞密院事陳升之行禮部尚書、同平章事。故事，宰相以侍郎為之，而無左右丞拜者；學士王珪當制，以為言，升之於是躐遷尚書。升之資歷高於安石，而素與安石相表裡，故安石勸帝先用之。
詔城綏州。先是韓縝與夏人議，許令納安遠、塞門二砦，還以綏州。郭逵曰：「此正商於之地六百里也！」時已有詔使逵焚棄綏州，逵曰：「一州既失，二砦不可得，中國為夏人所賣，安用守臣！」為藏其詔不出，上言綏州具存，且自劾違詔之罪。召褒逵曰：「有臣如此，朕無西顧之憂矣！」既，誓詔已降，夏人猶不歸二砦，且遣剛明鄂特秋，言欲先得綏州。逵命機宜文字趙離等如夏交所納二砦，且定地界。剛明鄂特曰：「朝廷本欲得二砦，地界非所約。」離曰：「然則塞門、安遠二牆墟耳，安用之！二砦之北，舊有三十六堡，以長城嶺為界，西平王祥符所移書固在也。」剛明鄂特語塞。離以夏人渝盟，請城綏州，不以易二砦；從之，改名綏德城。
司馬光入對，帝問：「近相陳升之，外議云何？」光曰：「閩人狡險，楚人輕易。今二相皆閩人，二參政皆楚人，必將援引鄉黨之士，天下風俗，何由得更惇厚！」帝曰：「升之有才智，曉邊事。」光曰：「不能臨大節而不可寺耳凡才智之人，必得忠直之士從旁制之，此明人之法也。」光又言富弼去可惜，帝曰：「朕留之至矣。」光曰：「弼所以去者，其言不用，與同列不合故也。」帝又問：「王安石何如？」光曰：「人言安石奸邪，則毀之太過；但不曉事又執拗耳。 」帝曰：「韓琦敢當事，賢於富弼，然為人太強。」光曰：「琦實忠於國家，但好遂非，此其所短也。」帝因曆問群臣，至呂惠卿，光曰：「惠卿憸巧，非佳士。使王安石負謗於天下者，惠卿也。近日不次進用，不大合群心。」帝曰：「惠卿應對明辯，亦似美才。」光曰：「江充、李訓若無才，何以動人主？」
戊戌，以蕃官禮賓使折繼世為忠州刺史；左監門衛將軍嵬名山為供備庫使，賜姓趙，名懷順。
己亥，遼主駐藕絲澱。
丙辰，詔：「御史請對，並許直由閤門上殿。」時御史裡行張戩、程顥言：「台諫言責既均，則進見之期，理無殊別。況往復俟報，必由中書，萬一事幹政府，或致阻格。乞依諫官例，牒閤門求對；或有急奏，仍許越次上殿。」帝從其言，故有是詔。戩，長安人也。
己未，夏遣使來謝封冊。
十一月，乙丑，命樞密副使韓絳同制置三司條例。陳升之深狡多數，為小官時，與王安石相遇淮南，安石深器之。及安石得政，務變更舊制，患同列不從，奏設制置條例司，與升之共事，凡所欲為，自條例司直奏行之，無復齟齬。升之心知其不可，而極力贊助；或時為小異，陽若不與安石同者。安石不覺其詐，甚德之，故推升之使先為相。升之既登相位，於條例司不肯關預，因言於帝曰：「臣待罪宰相，無所不統，所領職事，豈可稱司！」安石曰：「古之六卿，即今之執政，有司馬、司徒、司寇、司空，各名一職，何害於理！」升之曰：「茲事當歸之三司，何必攬取為己任？」安石大怒，二人於是始判。帝謂安石曰：「向者升之在密院，今俱在中書，以制置條例並歸中書，何如？」安石曰：「升之以制詞雲『金穀之計宜歸內吏』，故恥任此職。陛下置司，本令中書、密院各差一人，今若差韓絳，共事甚便。」帝曰：「善！」遂命絳。安石每奏事，絳必曰：「安石所陳皆至當。」安石恃以為助。
帝欲用蘇軾同修起居注，王安石譖之，乃罷軾不用，用蔡延慶、孫覺。
丁卯，遼詔：「四方館副使，止以契丹人充。」
甲戌，詔：「裁宗室授官法，惟宣祖、太祖、太宗之子，擇其後一人為公，世世不絕；其餘元孫之子，將軍以下，聽出外官；袒免之子，更不賜名授官，許令應舉。」初，呂夷簡在仁宗時，改宗室補環衛宮，驟增廩給，其具後費大而不可止。韓琦為相，嘗議更之而不果，至是遂行之。
丙子，罷諸路提點刑獄武臣。帝以武臣罕習吏文，不足以察舉所部人才，故復用文臣；時皆以為便。
分攵農田水利約束。
丁丑，五國諸部叛遼，遼主命左伊勒希巴蕭蘇拉往討之。
庚辰，御邇英閣，司馬史讀《通鑒》至漢曹參代蕭何事，曰：「參不變何法，得守成之道，故孝惠、高後時，天下晏然，衣食滋殖。」帝曰：「漢常守蕭何之法不變，可乎？」光曰：「何獨漢也！使三代之君常守禹、湯、文、武之法，雖至今存可也。」
壬午，呂惠卿進講，因言：「先王之法，有一歲一變者，《月令》『季冬飾國典以待來歲之宜』，《周禮》『始和，布法於象魏』是也。有數歲一變者，唐、虞『五載修五禮』，《周禮》『十一歲修法則』是也。有一世一變者，『刑罰世輕、世重』是也。有數十世而變者，夏貢、商助、周徹，夏校、商序、周庠之類是也。有雖百世不變者，尊尊、親親、貴貴、長長、尊賢、使能是也。臣前見司馬光以為漢初之治皆守蕭何之法；臣案何雖約法三章，其後乃為九章，則何已不能自守其法矣。惠帝除挾書律、三族令，文帝除誹謗、妖言，除秘祝法，皆蕭何法之所有，而惠與文除之，景帝又從而因之，則非守蕭何之法而治也。」帝召問光，光曰：「布法象魏，布舊法也，何名為變？諸侯有變禮易樂者，王巡狩則誅之，王不自變也。刑新國用輕典，亂國用重典，是為世輕世重，非變也。且治天下譬如居室，敝則修之，非大壞則不更造；大壞而更造，非得良匠、美材則不成。今二者皆無，臣恐風雨之不庇矣。三司使掌天下財，不才而黜可也，不可使兩府侵其事。今為制置三司條例司，何也？宰相以道佐人主，安用例？苟且例，則胥吏足矣。今為看詳中書條例司，何也？」惠卿不能對，以它語詆光。帝曰：「相與論是非耳，何至是！」
光又言青苗之弊曰：「平民舉錢出息，尚能蠶食下戶，況縣官督責之威乎！」惠卿曰：「青苗法，願則與之，不願固不強。」光曰：「愚民知取債之利，不知還債之害，非獨縣官不強，富民亦不強也。昔太宗平河東，立和糴法以給戍卒，時米斗十錢，民樂與官為市。其後物貴而和糴不解，遂為河東世患。臣恐異日之青苗，亦猶是矣。」帝曰：「陝西行之已久，民不以為病。」光曰：「臣陝西人也，見其病，未見其利。」帝問：「坐倉糴米何如？」聽講者皆曰不便，惠卿獨曰：「京師坐倉得米百萬石，則減東南歲漕百萬石，轉易為錢以供京師。」光曰：「東南錢荒而粒米狼戾，今棄其有餘，取其所無，農、末皆病矣。」侍講吳申起曰：「誠至論也！」初，帝用儀鸞司官孫思道言，行坐倉糴米法，王安石以為善。坐倉者，以諸軍餘糧願糶入官者，計價支錢，復儲其米於倉也。光以為民有米而官不用其米，民無錢而官必使之出錢，非通財利民之道，故因問極言其害。
賜汴口役兵錢。
己丑，減天下囚罪一等，徒以下釋之。
閏月，庚子，詔調鎮、趙、邢、洺、磁、相州兵夫六萬浚御河，以寒食後入役，從劉彝、程昉言也。
壬寅，以張載為崇文院校書。載少喜談兵，以書謁范仲淹，仲淹曰：「名教中自有可樂，何事於兵！」因勸讀《中庸》，載讀其書，猶以為未足，又訪諸釋、老，累年知無所得，反而求之《六經》。後與程顥兄弟語道學之要，渙然自信曰：「吾道自足，焉用傍求！」至是以御史中丞呂公著薦，召見，問以治道，對曰：「為政不法三代者，終苟道也。」帝悅，遂有是擢。它日，見王安石，安石曰：「新政方行，欲求助於子。」載曰：「公與人為善，則人以善歸公。如教玉人琢玉，則宜有不受命者矣！」載，戩之兄也。
戊申，夏國主秉常遣使詣遼，乞賜印綬。
壬子，差官提舉諸路常平、廣惠倉兼管句農田水利差役事，從條例司請也。時天下常平錢穀見在一千四百萬貫、石，諸路各置提舉管句官凡四十一人，而常平、廣惠之法遂變為青苗矣。
詔置交子務於潞州。條例司言：「交子之法，行於成都府路，人以為便。今河東官私苦運鐵錢勞費，請行交子之法，仍令轉運司舉官置務。」從之。
十二月，癸亥朔，復減后妃、公主及臣僚推恩。
甲子，遼以太子行再生禮，減諸路徒以下罪一等。
乙丑，遼詔百官廷議國政。
癸酉，增失入死罪法。
甲戌，五國降於遼，仍獻方物。遼主嘉蕭蘇拉功，徙北面林牙，尋改南院副部署。
帝以卿監、監司、知州有老不任職者，當與閑局，王安石亦欲以處異議者；丙戌，增置三京留司御史臺、國子監及宮觀官使，不限員。
是月，知通進銀台司祖無擇以事下秀州獄。初，無擇與王安石同知制誥。故事，詞臣許受人饋，謂之潤筆。時有饋安石者，辭不獲，取置院樑上。安石憂去，無擇用為公費，安石聞而惡之，及得政，諷監司求無擇罪。會知明州苗振以貪聞，御史裡行王子韶出案其獄，迎安石意，發無擇知杭州時事，自京師逮對，而以振獄付張載。蘇頌言無擇列侍從，不當與故吏對曲直，張戩亦救之，皆不聽。獄成，無貪狀，但得其貸官錢、接部民坐及乘船過制而已，遂謫忠正軍節度副使。安石因言於帝曰：「陛下遣一御史出，即得祖無擇罪，乃知朝廷於事但不為，未有為之而無效者。」無擇少從孫復學，以言語政事為時名卿，用小過鍛煉，放棄終身，士論惜之。
中旨下開封府，減價買漸燈四千餘枝，直史館、權開封府推斷蘇軾言：「陛下留心經術，動法堯、舜，豈以燈為悅？此不過以奉兩宮之歡耳。然百姓不可戶曉，皆謂以耳目不急之玩，奪其口體必用之資。此事至小，體則甚大，願追還前命。」即詔罷之。軾因上書極論時政，凡七千餘言。
其略曰：「臣之所欲獻者，三言而已，曰結人心，厚風俗，存紀綱。
「人主所恃者，人心也。自古及今，未有和易同眾而不安，剛果自用而不危者。祖宗以來，治財用者不過三司，今陛下又創制置三司條例司，使六七少年日夜講求於內，使者四十餘輩分行營幹於外。以萬乘之主而言利，以天子之宰而治財，君臣宵旰，幾一年矣，而富國之效，茫如捕風，徒聞內帑出數百萬緡，祠部度五千人耳。以此為術，人皆知其難也。汴水濁流，自生民以來，不以種稻，今欲陂而清之，萬頃之稻，必用千頃之陂，一歲一淤，三歲而滿矣。陛下使相視地形，所在鑿空，訪尋水利，堤防一開，水失故道，雖食議者之肉，何補於民！自古役人必用鄉戶，徒聞江、浙之間，數郡顧役，而欲措之天下。自楊炎為兩稅，租調與庸既兼之矣，奈何復欲取庸？青苗放錢，自昔有禁，今陛下始立成法，每歲常行，雖雲不許抑配，而數世之後，暴君汙吏，陛下能保之乎？昔漢武以財力匱竭，用桑弘羊之說，買賤賣貴，謂之均輸。於時商賈不行，盜賊滋熾，幾至於亂。臣願陛下結人心者此也。
「國家之所以存亡者，在道德之淺深，不在乎強與弱；歷數之所以長短者，在風俗之厚薄，不在乎富與貧。陛下當崇道德而厚風俗，不當急功利而貪富強。仁祖持法至寬，用人有序，專務掩覆過失，未嘗輕放舊章。考其成功，則曰未至；言乎用兵，則十齣而九敗；言乎府庫，則僅足而無餘。徒以德澤在人，風俗知義，故升遐之日，天下歸仁。議者見其末年吏多因循，事不振舉，乃欲矯之以苛察，濟之以智能，招來新進勇銳之人，以圖一切速成之效，未享其利，澆風已成。近歲樸拙之人愈少，巧進之士益多，唯陛下哀之救之，以簡易為法，以清淨為心，而民德歸厚。臣願陛下厚風俗者此也。
「祖宗委任台諫，未嘗罪一言者，縱有薄責，旋即超升，許以風聞，而無官長。言及乘輿，則天子改容；事關廊廟，則宰相待罪。台諫固未必皆賢，所言亦未必皆是，然須養其銳氣而借之重權者，將以折奸臣之萌也。臣聞長老之談，皆謂台諫所言，常隨天下公議。今者物論沸騰，怨讟交至，公議所在，亦知之矣。臣恐自茲以往，習慣成風，盡為執政私人，以致人主孤立，紀綱一廢，何事不生！臣願陛下存紀綱者此也。」王安石見而深惡之。
遼武安州觀察使耶律迪裡遷長寧宮使，檢括戶部司乾州錢帛，逋負，立出納經畫法，公私便之。
春，正月，甲午，遼主如千鵝濼。
癸丑，錄唐李氏、周柴氏後。
乙卯，詔：「諸路常平、廣倉給散青苗錢，本為惠恤貧乏，今慮官吏不體此意，均配抑勒，翻成騷擾。其令諸路提點刑獄官體量覺察，違者立以名聞，敢沮遏者亦如之。」
先是知通進銀台司范鎮言：「青苗錢者，唐衰亂之世所為。苗青在田，先估其直，收斂未畢，已趣其償，是盜蹠之法也。」右正言李常、孫覺亦言：「 王廣淵在河北，第一等給十五貫，第二等十貫，第三等五貫，第四等一貫五百，第五等一貫。民間喧然不以為便，而廣入奏，稱民間歡呼歌舞，歌頌聖德。」言者既交攻之，朝廷不得已，乃降是詔。
戊午，判尚書都省張方平出知陳州。初，方平為參知政事，帝欲用王安石，方平以為不可，尋以父憂去。服闋，以觀文殿學士判尚書都省；安石言留之不便，遂有是命。及陛辭，極論新法之害，帝為之憮然。未幾，召為宣徽北院使，留京師。安石深祖之，方平亦力求去，乃復出判應天府。
二月，壬戌朔，河北安撫使韓琦言：「臣准青苗詔書，務在優民，不使兼併者乘其急以邀倍息，而公家無所利其入。今每借一千，令納一千三百，則是官自放錢取息，與初時抑兼併、濟睏乏之意，絕相違戾，欲民信服，不可得也。又，鄉村每保須有物力人為甲頭，雖雲不得抑勒，而上戶必不願請，下戶雖或願請，必難催納，將來決有行刑督責、同保均陪之患。陛下勵精求治，若但躬行節儉以先天下，自然國用不乏，何必使興利之臣，紛紛四出，以致遠邇之疑哉！乞盡罷諸路提舉官，依常平舊法施行。」癸亥，帝袖出琦奏，示執政曰：「琦真忠臣，雖在外，不忘王室。朕始謂可以利民，不意乃害民如此！且坊郭安得青苗，而亦強與之乎！」王安石勃然進曰：「苟從其欲，雖坊郭何害！」因難琦奏曰：「陛下修常平法以助民，至於收息，亦周公遺法也。如桑弘羊籠天在下貨財以奉人主私用，乃可謂興利之臣。今抑兼併，振貧弱，置官理財，非以佐私慾，安可謂興利之臣乎？」曾公亮、陳升之皆言坊郭不當俵錢，與安石論難，久之而罷。帝終始以琦說為疑，安石遂稱疾不出。
丙寅，以兵部員外郎傅堯俞同判流內銓。堯俞始除喪，至京師，王安石數召之。既見，語及新法，安石謂堯俞曰：「方今紛紛，遲君來久矣，將以待制、諫院還君。」堯俞曰：「新法世不以為便。誠如是，當極論之。平生未嘗欺人，敢以實告。」安石不悅，遂有此命。
王安石稱疾，求分司，翰林學士司馬光為批答曰：「今士夫沸騰，黎民騷動，乃欲委還事任，退取便安。卿之私謀，固為無憾，朕之所望，將以委誰！」安石大怒，即抗章自辯。帝封還其章，手劄慰安石曰：「詔中二語，失於詳閱，今覽之甚愧。」且命呂惠卿諭旨。安石固請罷，帝固留之。
甲戌，以河州刺史瞎欺丁術徵為紫金光祿大夫、檢校刑部尚書。
帝欲大用司馬光，訪之王安石，安石曰：「光外托劘上之名，內懷附下之實，所言盡害政之事，所與盡害政之人，而欲置之左右，使預國政，是為異論者立赤幟也。及安石在告，帝乃以光為樞密副使。光上疏力辭。且曰：「陛下誠能罷制置條例司，追還提舉官，不行青苗、助役等法，雖不用臣，臣受賜多矣。」
壬午，王安石出視事，詔以韓琦奏付條例司疏駁。安石之在告也，帝諭執政罷青苗法，曾公亮、陳升之欲即奉詔，趙抃獨欲俟安石出，令自罷之。安石既視事，持之益堅，人言不能入矣。
乙酉，韓琦以論青苗不見聽，上疏請解河北安撫使，止領大名府一路；王安石欲沮琦，即從之。
司馬光力辭樞密副使之命，章凡九上。帝使謂曰：「樞密，兵事也。官各有職，不當以它事為辭。」對曰：「臣未受命，則猶侍從也，於事無不可言者。」會王安石出視事，遂詔收琿敕誥。
是月，命張茂則、張鞏相度澶、滑州以下至東流河勢堤防利害，時方浚御河，韓琦言：「事有緩急，工有先後。今御河漕運通駛，未至有害，不宜減大河之役。」乃詔輟夫卒三萬三千，專治東流。
三月，甲午，司馬光移書王安石，請罷條例司及常平使者。開諭苦切，猶冀安石之悟而改也。且曰：「忠信之士，於公當路時，雖齟齬可憎，後必徐得其力；諂諛之人，於今誠有順適之快，一旦失勢，必有賣公以自售者。」光意蓋指呂惠卿也。書凡三往反，安石答書，但言道不同而已。條例司疏駁韓琦所言，王安石令曾布為之；琦再辯列，不報。
文彥博亦言青苗之害，帝曰：「吾遣二中使親問民間，皆雲甚便。」彥博曰：「韓琦三朝宰相，不信，而信二宦者乎！」先是安石嘗與入內副都知張若水、藍元震交結，帝遣使潛察府界俵錢事，適命二人。二人使還，極言民情深願，無抑配者，故帝信之不疑。
先是詔舉選人淹滯者與京官，凡三十七人。國子直講奉符薑潛在舉中，帝聞其賢，召對延和殿，訪以治道，對曰：「有《堯》、《舜》二典在，顧陛下所以致之者如何耳。」知陳留縣，至數月，青苗令下，潛出錢榜其令於縣門，已而徙之鄉落，各三日，無應者，遂撤榜付吏曰：「民不願矣。」錢以是獨得不散。司農、開封疑潛沮格，各使其屬來驗，皆入令。會條例司劾祥符不散青苗錢，潛知且不免，移疾去。
己亥，御集英殿策試進幹，罷詩、賦、論三題。
帝遣劉方有諭司馬光以依舊供職。是日，光入對，曰：「臣自知無力於朝廷。朝廷所行，皆與臣言相反。」帝曰：「相反者何事也？」光曰：「臣言條例司不當置，又言不宜多遣使者外撓監司，又言散青苗錢害民，豈非相反？」帝曰：「言者皆雲法非不善，但所遣非其人耳。」光曰：「以臣觀之，法亦不善。」帝曰：「元敕不令抑勒。」光曰：「敕雖不令抑勒，而所遣使者皆諷令俵配。如開封界十七縣，惟陳留薑潛張敕榜縣門，聽民自來請則給之，卒無一人來請。以此觀之，十六縣恐皆不免抑勒也。」帝敦諭再三，光再拜固辭。
戊申，知通進銀台司范鎮罷。時韓琦極論新法之害，送條例司疏駁；李常乞罷青苗錢，詔令分析。鎮皆封還，詔五下，鎮執如初。司馬光辭樞密副使，帝許之，鎮封還詔書，曰：「臣所陳大抵與光相類，而光追還新命，則臣亦合加罪責。」帝令再送鎮行下，鎮又封還，曰：「陛下自除光為樞密副使，士大夫交口相慶，稱為得人，至於坊市細民，莫不歡慶。今一旦追還誥敕，非惟詔命反汗，實恐沮光讜論忠計。」帝不聽，以詔書直付光，不復由銀台司。鎮言：「臣不才，使陛下廢法，有司失職。」遂乞解銀台司，許之。
壬子，御集英殿，賜進士、明經、諸科葉祖洽以下及第、出身、同出身，總八百二十九人。祖洽策言：「祖宗多因循苟簡之政，陛下即位，革而新之。 」其意在投合也。考官呂惠卿列阿時者在高等，訐直者居下；劉分攵覆考，悉反之。李大臨、蘇軾編排上官均第一，葉祖洽第二，陸佃第五。帝令陳升之面讀均等策，擢祖洽為第一。祖洽，邵武人；佃，山陰人也。蘇軾謂：「祖洽詆祖宗以媚時君，而魁多士，何以正風化！」乃擬進士第一篇獻之。帝以示王安石，安石言：「 軾才亦高，但所學不正，又以不得逞之故，其言遂跌盪至此。」數請黜之。
帝謂王安石曰：「陳薦言：『外人云，今朝廷以為天變不足懼，人言不足恤，祖宗之法不足守。昨學士院進試館職策，其問意專指此三事。』」安石曰：「陛下躬親庶政，唯恐傷民，懼天變也。陛下採納人言，事無大小，唯是之從，豈不恤乎！然人言固有不足恤者，苟當於義理，何恤乎人言！至於祖宗之法不足守，則固當如此。且仁宗在位四十年，凡數次修敕，若法一定，子孫當世世守之，祖宗何故屢變也？今議者以為法皆可守，然祖宗用人皆不以次。陛下試如此，則彼異論者必更紛紛矣。」
乙卯，詔諸路毋有留獄。
丙辰，立試刑法及詳刑官。帝因王安石議謀殺刑名，疑學者多不通律意，遂立刑法科，許有官無贓罪者試律令、《刑統》大義、斷案，取其通曉者，補刑法官。
右正言、知審官院孫覺，貶知廣德軍。
帝初即位，覺以言事忤帝意，罷去。王安石早與覺善，將援以為助，自通州召還，知諫院，改知審官院。時呂惠卿用事，帝以問覺，覺對曰：「惠卿辯而有才，特以為利之故，屈身王安石。安石不悟，臣竊以為憂。」帝曰：「朕亦疑之。」青苗法行，議者謂：「《周官》泉府，民之貸者至輸息二十而五，國事之財用取具焉。」覺條奏其妄曰：「成周賒貸，特以備民之緩急，不可徒與也，故以國服為之息。說者不明，鄭康成釋《經》，乃引王莽計贏受息無過歲什一為據，不應周公取息重於莽時。況載師任地，漆林之徵特重，所以抑末作也。今以農民乏絕，將補耕助斂，顧比末作而征之，可乎？國事取具，蓋謂泉府所領，若市之不售，貨之滯於民用，有買有予，並賒貸之法而舉之；倘專取具於泉府，則塚宰九賦，將安用邪？聖世宜講求先王之法，不當取疑文虛說以圖治。」安石覽之，怒，始有逐覺意。會曾公亮言畿縣散常平錢有追呼抑配之擾，因遣覺行視虛實。覺受命辭行，且言：「入陳留一縣，前後榜令請錢，卒無一人至者，故不散一錢，以此見民實不願與官中相交。所有體量，望賜寢罷。」遂坐奉詔反覆貶。
御史裡行程顥上疏曰：「臣近累上言，乞罷預俵青苗錢利息及汰去提舉官事，朝夕以覬，未蒙施行。臣竊謂明者見於未形，智者防於未亂，況今日事理，顯白易知，若不因機亟決，持之愈堅，必貽後悔。而近日所聞，尤為未便。伏見制置條例司疏駁大臣之奏，舉劾不奉行之民，徒使中外物情，愈致驚駭。伏望檢會臣所上言，早賜施行，則天下幸甚！」
夏，四月，癸亥，幸金明池觀水嬉，宴射瓊林苑。
丁卯，給兩浙轉運司度僧牒，募民入粟。
戊辰，御史中丞呂公著罷。時青苗法行，公著上疏曰：「自古有為之君，未有失人心而能圖治，亦未有脅之以威，勝之以辯，而能得人心者也。昔日之所謂賢者，今皆以此舉為非，豈昔皆賢而今皆不肖乎？」王安石怒其深切。帝使公著舉呂惠卿為御史，公著言惠卿奸邪不可用；帝以語安石，安石益怒。會韓琦論青苗之害，帝語輔臣以公著上殿言：「朝廷摧沮韓琦太甚，將興晉陽之甲以除君側之惡。」安石用此為公著罪，罷知潁州。公著實無此言，蓋孫覺常為帝言：「今籓鎮大臣如此論列而遭挫折，而當唐末、五代之際，必有興晉陽之甲以除君側之惡者矣。」帝誤記以為公著也。
己卯，參知政事趙抃罷。抃上疏曰：「朝廷事有輕重，體有大小。財利於事為輕，而民心得失為重；青苗使者於體為小，而禁近耳目之臣用舍為大。今去重而取輕，失大而得小，懼非宗廟社稷之福也。」遂出知杭州。
以樞密副使韓絳兼參知政事。侍御史陳襄言：「王安石參預大政，首為興利之謀，先與陳升之同領條例司，未幾，升之用為相而絳繼之，曾未數月，遂預政事。是中書大臣皆以利進。乞罷絳新命，而求道德經術之賢以處之。」不報。
以前秀州軍事判官李定為太子中允、監察御史裡行。定，揚州人也，少受學於王安石，孫覺薦之朝。初至京師，謁諫官李常，常問曰：「君從南方來，民謂青苗法如何？」定曰：「民便之，無不喜者。」常曰：「舉朝方共爭是事，君勿為此言。」定即往白安石，且曰：「定但知據實而言，不知京師乃不許。」安石大喜，謂定曰：「君且得見，盍為上道之。」立薦對，帝問青苗事，具對如曩言。於是諸言新法不便者，帝皆不聽。命定知諫院，宰相言前無選人除諫官之例，遂拜監察御史裡行。知制誥宋敏求、蘇頌李大臨言：「定不由銓考，擢授朝列，不緣御史，薦置憲台。雖朝廷急於用才，度越常格，然墮紊法制，所益者小，所損者大。 」封還制書。詔諭數四，敏求等執奏不已；並坐累格詔命，落知制誥，天下謂之「熙寧三舍人」。未幾，監察御史陳薦言：「定頃為涇縣主簿，聞母仇氏死，匿不為服。」詔下江東、淮、浙轉運使問狀，奏云：「定嘗以父年老，求歸侍養，不雲持所生母服。」定自辯，言實不知為仇所生，故疑不敢服，而以侍養解官。曾公亮謂定當追行服，安石力主之，罷薦御史，而改定為崇政殿說書。監察御史林旦、薛昌朝、範育，復言定不孝之人，不宜居勸講之地，並論安石罪。安石又白罷三人。定亦不自安，求解職，乃以集賢校理、檢正中書吏房公事。
監察御史裡行程顥，每進見，必陳君道以至誠仁愛為本，未嘗及功利。王安石之說既行，顥意多不合，事出必論列，數月之間，章疏十上。尤極論者：輔臣不同心，小臣與大計，公論不行，青苗取息，諸路提舉官多非其人，京東轉運司剝民希寵，興利之臣日進，尚德之風浸衰，凡十餘事。以言不用，求去。帝令顥詣中書議，安石方怒言者，厲色待之，顥徐言曰：「天下事非一家私議，願平氣以聽之。」安石為之愧屈。乃出顥為京西路同提點刑獄。顥上疏言：「台諫之任，朝廷綱紀所憑，使不以言之是非，皆得進職而去，臣恐綱紀自此廢弛。臣雖無狀，敢以死請。」乃改僉書鎮寧軍節度判官。
壬午，右正言，知諫院李常罷。初，王安石與常善，以為三司條例檢詳官，改右正言、知諫院。安石立新法，常預議，不欲青苗取息，至是疏言：「條例司始建，已致中外之議。至於均輸、青苗，斂散取息，傅會經義，人且大駭，何異王莽猥析《周官》片言以流毒天下！」安石見之，遣所親密諭意，常不為止，又言：「州縣散常平錢，實不出本，勒民出息。」帝詰安石，安石請令常具官吏主名，常以為非諫官體；遂落職，通判滑州。
貶監察御史裡行張戩知公安縣，王子韶知上元縣。
戩上疏論王安石變法非是，乞罷條例司及追還提舉常平使者，並劾曾公亮、陳升之、趙抃依違不能救正。及韓絳代升之領條例司，戩言：「絳左右徇從安石，與為死黨，遂參政柄。李定邪諂，自幕官擢台職。陛下惟安石是信，今輔以絳之詭隨，台臣又用李定輩，繼續而來，芽櫱漸盛。呂惠卿刻薄辯給，假經術以文飾奸言，附會安石，惑誤聖聽，不宜勸講君側。」章數十上。最後言：「今大惡未去，橫斂未除，不正之司尚存，無名之使方擾，臣自今更不敢赴台供職。」又詣中書爭之，聲色甚厲。曾公亮俛首不答，王安石以扇掩面而笑，戩怒曰：「戩之狂直，宜為公笑，然天下之笑公者不少矣！」陳升之從旁解之，戩顧曰：「公亦不得為無罪。」升之有愧色。戩尋被貶，後徙監司竹監，至，舉家不食筍。
子韶初附安石，按苗振之獄，陷祖無擇於罪；至是論新法不便，乞召還孫覺、呂公著，故與戩同貶。
初，戩兄載出按振獄，及還朝，會戩以言得罪，載乃謁告西歸，屏居終南山下，敝衣蔬食，專意學問。
癸未，侍御史知雜事陳襄，罷為同修起居注。襄論青苗法不便，乞貶斥王安石、呂惠卿以謝天下；又乞罷韓絳政府，以杜大臣爭利而進者；且言韓維不當為中丞，劉述、范純仁等無罪，宜復官；皆不聽。會召試知制誥，襄以言不行，辭不肯試，願補外，帝惜其去，留修起居注。
以淮南轉運使謝景溫為工部郎中兼侍御史知雜事。王安石屏異己者，數月之間，台諫一空。景溫雅善安石，又與安石弟安國通姻。先是安石獨對，曰：「陛下知今日所以紛紛否？」帝曰：「此由朕置台諫非其人。」安石曰：「陛下遇群臣無術數，失事機，別置台諫官，恐但如今日措置，亦未能免其紛紛也。」 於是專用景溫。
甲申，翰林學士司馬光讀《資治通鑒》至賈山上疏，因言從諫之美、拒諫之禍。帝曰：「舜塈讒說殄行。若台諫為讒，安得不黜！」及退，帝留光，謂曰：「呂公著言籓鎮欲興晉陽之甲，豈非讒說殄行？」光曰：「公著平居與儕輩言，猶三思而發，何上前輕發乃爾？外人多疑其不然。」帝曰：「今天下洶洶者，孫叔敖所謂國之有是，眾之所惡也。」光曰：「然陛下當察其是非。今條例司所為，獨王安石、韓絳、呂惠卿以為是耳，陛下豈能獨與此三人共為天下邪？」光又讀至張釋之論嗇夫利口，曰：「孔子稱惡利口之覆邦家者。夫利口何至覆邦家？蓋其人能以是為非，以非為是，以賢為不肖，以不肖為賢。人主信用其言，則邦家之覆，誠不難矣。」時呂惠卿在坐，光所論，專指惠卿也。
先是遼西北路招討使耶律薩沙討蕃部之違命者，是月，以准布部長至行在。蕃使中有能躍駝峰而上者，以儇捷稱相詫。薩沙問左右曰：「誰能此？」禁軍蕭和克被重鎧而出，手不及峰一，躍而上，蕃使大駭。薩沙以女妻之。遼主聞之，召為護衛。
五月，癸巳，詔並邊州軍毋給青苗錢。
太白晝見。
壬寅，命司馬光詳定轉對封事。
甲辰，詔：「近設制置三司條例司，本以均通天下財利；今大端已舉，惟在悉力應接以趣成效，其罷歸中書。」先是文彥博等皆請罷條例司。帝謂彥博曰：「俟群臣稍息，當罷之。」蓋恐傷安石意也。
遼主清暑特古裡。
壬子，詔罷入閤議。
王珪等言：「入閤者，乃唐只日紫宸殿受常朝之儀也，非為盛禮，不可遵行。」故罷之。
甲寅，遼設賢良科。詔應是科者，先以所業十萬言進。
舊制，文臣京朝官，審官院主之；武臣內殿崇班至諸司使，樞密院主之，供奉以下，三班院主之。丁巳，詔：「樞輔不當親有司之事，其以審官為東院；別置西守，專領閤門祇候以上諸司使磨勘、常程差遣。」
是月，夏人號十萬，築鬧訛堡，知慶州李復圭合蕃、漢兵才三千，遣偏將李信、劉甫、種詠等出戰。信等訴眾寡不敵，復圭威以節制，親畫陣圖方略授之；兵進，遂大敗。復圭懼，欲自解，即執信等而取其圖略，命州官李昭用劾以故違節制。詠庾死獄，斬信、甫，配流郭貴。復出兵邛州堡，夜入欄浪市，掠老幼數百；又襲金湯，而夏人已去，惟殺其老幼一二百人，以功告捷，而邊釁大起矣。
六月，癸亥，以前知廣德軍朱壽昌通判河中府。壽昌，天長人，父巽，守京兆時，妾劉有娠而出，生在行昌，數歲，乃還父家，母子不相聞者五十年。壽昌行四方，求之不得。熙甯初，與家人訣，棄官入秦，誓不見母不還。行次同州，得焉，劉時年七十餘矣。知永興軍錢明逸以其事聞，詔壽昌赴闕。時言者共攻李定不服母喪，王安石力主定，因忌壽昌，但付審官院授通判。居數歲，其母卒，壽昌哭泣幾喪明，士大夫多以歌詩美之，蘇軾為作序，且激世人之不孝者。李定見而銜之。
東上閤門使、樞密都承旨李評，喜論事，又嘗言助役法不可行，王安石尤惡之。初，紫宸上壽，舊儀但言樞密、宣徽、三司副使不坐，而故事，親王、皇親並坐，惟集英大宴，乃有親王、駙馬都尉不坐之儀。時評定新儀，初無改易，而遽劾閤門內不當令親王、皇親、駙馬於紫宸預坐，以為不遵新制，賈佑、馬仲良皆坐免官。王安石奏：「評所定自不明，而輒妄劾閤門官吏，當罪評。」帝曰：「評固有罪，然亦未可專罪評也。」安石遂留自，乞東南一郡，帝不許。安石惡評，必欲去之。丁卯，入對，辯其上壽新儀不可用，且具言評欺罔之狀，乞推鞫；帝令送宣徽院取勘，亦不遽罪評。己巳，安石謁告，請解機務。帝怪安石求去，曰：「 得非為李評事乎？朕與卿相知，近世以來所未有。所以為君臣者，形而已，形固不足累卿；然君臣之義，固重於朋友。若朋友與卿要約勤勤如此，亦宜少屈；朕既與卿為君臣，安得不為朕少屈！」安石欲退，帝又固留，約令入中書。安石復具奏，而閤門言：「有旨，不許收接。」安石乃奉詔。
司馬光乞差前知龍水縣范祖禹同修《資治通鑒》，許之。祖禹，鎮從孫也。
戊寅，詔修武成王廟。
乙酉，遼以特裡袞耶律白為中京留守。
丙戌，知諫院胡宗愈罷。
王安石議分審官為東、西院，東主文，西主武，以奪樞密之權，且沮文彥博也。彥博言於帝曰：「若是，則臣無由與武臣相接，何由知其才而委令之哉！」帝不聽。宗愈亦力言其不可，且言李定匿喪不孝。帝惡之，手詔：「宗愈潛伏奸意，中傷善良，貶通判真州。」宗愈，宿之子也。
是月，遼主御永安殿，放進士趙廷睦等百三十八人。

