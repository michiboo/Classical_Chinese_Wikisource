
春，正月，癸未朔，不受朝。
甲申，遼主如混同江。
丁酉，鐵驪、五國諸長貢方物於遼。
己亥，白虹貫日。
辛丑，責授高遵裕郢州團練副使、本州安置，劉昌祚永興軍鈐轄。唯種諤以米脂寨功遷宮。
乙巳，詳定渾儀官歐陽發進新造渾儀、浮漏，命集其說為《元豐渾儀法要》。
辛亥，以熙河經制李憲為涇原、熙河、蘭會經略安撫制置使，知蘭州李浩權安撫副使。帝既釋憲弗誅，憲復上再舉之策，兼陳進築五利，將從之。會李舜舉入奏，具陳師老民困狀，乃罷兵，趣憲赴闕。己而再議西討，道賜憲銀帛四千，以為經略安撫制置使，給衛三百，進景福殿使、武信軍留後，使復還熙河，仍兼秦鳳軍馬。
二月，癸丑朔，頒《三省、樞密、六曹條制》。
烏蠻乞弟遁去，林廣乃率眾深入。會大雨雪，浹旬，始次老人山。山形劍立，度黑崖，至鴉飛不到山，進次歸來州。天大寒，軍士皆凍墮指，留四日，求乞弟不可得。內侍麥文昺問廣軍事，廣曰：「賊未授首，當待罪。」文昺乃出所受密詔曰：「大兵深入討賊，期在梟獲元惡。如已破其巢穴，雖未得乞弟，亦聽班師。」軍中皆呼萬歲。丙辰，廣以眾還。
戊午，遼主如山榆澱。
辛酉，遼詔北南院官，凡給驛者必先奏聞；貢新及奏獄訟，方許馳驛，餘皆禁之。
癸亥，華陰郡王宗旦薨。
丁卯，封武昌軍留後宗惠為江夏郡王。
自納谿之役，師行凡四十日，築樂共城、江山砦、梅嶺、席帽谿堡，西達淯井，東道納谿，皆控制要害，捷書聞，癸酉，赦梓州路，以歸來州地賜羅氏鬼主。
進封常樂郡公棟戩為武威郡王，以會兵討夏故也。時夏人慾與棟戩通好，許割賂斫龍以西地，云：「如歸我，即官爵一隨所欲。」棟戩拒絕之，訓整兵甲，以俟入討，且遣使來告。帝召見其使，令歸語棟戩，盡心守圉。每稱其上書情辭忠摯，，雖中國士大夫存心公家者不過如此。帝知邈川事力固不足與夏人抗，但欲解散其謀，使不與結和而已。
壬申，遼以耶律頗德為南府宰相兼知北院樞密使事，以耶律延格為特裡袞，以蕭托卜嘉兼知契丹行宮都部署事。
三月，乙酉，提舉江南西路常平等事劉誼上書言：「陛下所立新法，本以為民。為民有倍稱之息，故與之貸錢；為民有破產之患，故與之免役；為民無聯屬之任，故教伍保；為民有積貸之不售，故設市易。皆良法也。行之數年，天下訟之，法弊而民病，其於役法尤甚。」又言：「蹇周輔元立鹽法以救淡食之民，今民間積鹽不售，以致怨嗟；賣既不行，月錢逋負，追呼刑責，將滿江西。其勢若此，則安居之民轉為盜賊，其將奈何？」帝以誼職在奉行法度，既有所見，自合公心陳露，輒敢張惶上書，特勒停。
己亥，以日當食，避殿，減膳；赦天下，降死罪一等，流以下原之。
詔杭州歲修吳越王墳廟。
壬寅，鄜延路副總管曲珍敗夏人於金湯。
乙巳，御集英殿，賜進士、明經諸科黃裳以下及第、出身、同出身一千四百二十八人。裳。南劍州人也。
庚戌，黃龍府女真部長附於遼，予官，賜印綬。
是月，遼行秬黍所定升斗。
夏，四月，壬子朔，雲陰，日食不見。
甲寅，御殿，復膳。
己未，知延州沈括奏遣曲珍將兵於綏德城，應援討葭蘆寨左右見聚羌落；從之。
壬戌，崇文院校書楊完編類《元豐以來詳定郊廟禮文》，成三十卷以進。
遼以耶律世遷為上京留守。
乙丑，以直龍圖閣徐禧知制誥兼御史中丞。
癸酉，官製成，以王珪為尚書左僕射兼門下侍郎，蔡確為尚書右僕射兼中書侍郎。
初議官制，蓋仿《唐六典》，事無大小，並中書取旨，門下審覆，尚書受而行之；三省分班奏事，各行其職，而政柄並歸中書。確說珪曰：「公久在相位，必拜中書令。」珪信不疑。一日，確因奏事罷，留身密言：「三省長官位高，恐不須置令，但以左右僕射兼兩省侍郎足矣。」帝從之。故確名為次相，實專政柄，珪拱手而已，凡除吏皆不與聞。
帝雖以次序相珪、確，然不加禮重，屢因微失罰金，每罰輒門謝。宰相罰金門謝，前此未有，人皆恥之。
甲戌，以知定州章惇為門下侍郎，參知政事張璪為中書侍郎，翰林學士蒲宗孟為尚書左丞，翰林學士王安禮為尚書右丞。
錄唐段秀實後，復其家。
蔡確既為右僕射，且兼中書侍郎，欲以自大，乃議尚書省關移中書，當加上字以重之。王安禮爭曰：「三省皆政事所自出，禮宜均一；確乃欲因人而為輕重，是法由人變也，非所以敬國家。」已而正色問帝曰：「陛下用確為宰相，豈以才術卓異有絕人者？抑亦敘遷適在此位邪？」帝曰：「適在此位耳。」安禮顧謂確曰：「陛下謂適在此位，安得自大！」富弼在西京，上言蔡確小人，不宜大用，弗聽。
時李憲乞再舉伐夏，帝以訪輔臣，王珪對曰：「向所患者用不足，朝廷今捐錢鈔五百分緡，以供軍食有餘矣。」王安禮曰：「鈔不可啖，必變而為錢，錢又變為芻粟。今距出征之期才兩月，安能集事？」帝曰：「李憲以為已有備，彼宦者能如是，卿等獨無意乎？唐平淮蔡，唯裴度謀議與主同，今乃不出公卿而出於閹寺，朕甚恥之。」安禮曰：「淮西，三州耳，有裴度之謀，李光顏、李愬之將，然猶引天下之兵力，歷歲而後定。今夏氏之強非淮蔡比，憲才非度匹，諸將非有光顏、愬輩，臣懼無以副聖意也。」
丁丑，呂公著罷。始議五路舉兵伐夏，公著諫，不聽；尋上表求罷，仍謁告不出。帝封還其奏，賜手詔曰：「在廷之臣，可為腹心之寄，無逾卿者，安得自暇自逸！」公著乃復起視事。及西師無功，將圖再舉，公著又固諫，帝不悅。會章惇自定州召為門下侍郎，公著因乞代惇守邊；章再上，乃命以資政殿學士知定州。
五月，辛巳朔，行官制。詔尚書省左、右僕射、丞合治省事。
辛卯，手詔：「自頒行官制以來，內外大小諸司，凡有申稟公事，日告留滯，比之舊日中書，稽延數倍，眾皆有不辦事之憂。可速根研裁議，早令快便，大率止如舊中書發遣可也。」帝又以命令稽緩語輔臣，頗悔改官制。蔡確等慮帝意欲罷之，乃力陳新官制置祿，比舊月省俸錢三萬餘貫，帝意乃止。
己丑，三省言：「九寺、三監分隸六曹欲申明行下。」帝曰：「不可。一寺、一監，職事或分屬諸曹，豈可專有所隸！宜曰九寺、三監於六曹隨事統屬，著為令。」
詔尚書六曹分隸六察。
癸巳，作尚書省。
豐州卒張世矩等作亂，伏誅。詔家屬應緣坐者，押赴豐州處斬；其黨王安以母老，詔特原之。
戊戌，詔兩省官舉可任御史者各二人。
種諤西討，得銀、夏、宥三州而不能守。知延州沈括請城古烏延城以包橫山，下瞰平夏，使敵不得絕沙漠。甲辰，遣給事中徐禧及內侍押班李舜舉往鄜延議之。舜舉退，詣政府，王珪迎謂曰：「朝廷以邊事屬押班及李留後，無西顧之憂矣。」舜舉曰：「西郊多壘，卿大夫之辱也。相公當國，而以邊事屬二內臣，可乎？內臣止宜供禁延灑掃，豈可當將帥之任！」聞者代為珪慚焉。
六月，辛亥朔，環慶經略司遣將與夏人戰，破斬其統軍二人。
遼主如納葛濼。
甲寅，監修國史王珪上《兩朝正史》一百二十卷。是書比《實錄》事蹟頗多，但非寇準而是丁謂，托帝詔旨，時以為譏。
丙辰，詔：「自今事不以大小，並中書省取旨，門下省覆奏，尚書省施行。三省同得旨事，更不帶三省字行出。」從王安禮言也。是日，輔臣有言中書省獨取旨，事體太重，帝曰：「三省體均，中書揆而議之，門下審而覆之，尚書承而行之；苟有不當，自可論奏，不當緣此以亂體統也。」先是官制所雖仿舊三省之名，而莫能究其分省設官之意，乃厘中書、門下、尚書為三，各得取旨出命，紛然無統紀，至是帝一言乃定。
夏遣使貢於遼。
丁巳，遼以耶律頗德為北院樞密使，耶律巢為南府宰相，劉筠為南院樞密使，蕭托卜嘉兼知北院樞密使事，王績為漢人行宮都部署。遼主欲立皇孫延禧為嗣，恐無以釋眾人之疑，乃出駙馬都尉蕭酬斡為國舅詳袞。
戊午，詔編錄《仁英兩朝寶訓》。
癸亥，詔：「尚書省六曹事應取旨者，皆尚書省檢具條例，上中書省。」又詔：「中書、門下省已得旨者，自今不得批答刂行下，皆送尚書省施行。著為令。」又詔：「尚書省得彈奏六察御史失職。」
乙丑，准布貢於遼。
壬申，廣南西路轉運使馬默言安化州蠻作過，帝曰：「默意欲用兵耳；用兵大事，極須謹重。向者郭逵征安南，與昨來西師，兵夫死傷皆不下二十萬。有司失一死罪，其責不輕。今無罪置數十萬人於死地，朝廷不得不任其咎也。」
帝臨御久，群臣俯伏聽命，無能有所論說，時因奏事有被詰責者，王安禮進曰：「陛下固聖，而左右輔弼，宜擇自好之士有廉隅者居之，則朝廷尊。至於論事苟取容悅，偷為一切之計，人主將何便於此！」帝善其言。
丙子，遼以耶律慎思知右伊勒希巴事。
是月，河溢北京內黃埽。
秋，七月，辛巳，廣南西路經略司言知宜州王奇與賊戰，敗績。
壬午，詔罷大理官赴中書省讞案。
戊子，詔御史中丞舒亶舉任言事或察官十人。
種諤謀據橫山，其志未已，遣子樸上其策。會朝廷命徐禧、李舜舉至鄜延議邊事，諤入對，言曰：「橫山延袤千里，多馬，宜稼，人物勁悍善戰，且有鹽鐵之利，夏人恃以為主；其城壘皆控險，足以守禦。今之興功，當自銀州始，其次遷宥州於烏延，又其次修夏州；三郡鼎峙，則橫山之地已囊括其中。又其次修鹽州，則橫山強兵、戰馬、山澤之利，盡歸中國，其勢居高俯視興、靈，可以直覆巢穴。」
及禧至延州，奏乞趣諤還。諤在道，禧已與沈括定議，先城永樂埭，乃上言：「銀州雖據明堂川、無定河之會，而故城東南已為河水所吞，其西北又陰天塹，實不如永樂之形勢險厄。竊惟銀、夏、宥三州陷沒百年，一日興復，於邊將事功實為俊偉；但建州之始，煩費不資。若選擇要會，建置堡柵，名雖非州，實有其地，舊來疆塞，乃在心腹。已與沈括議築砦堡各六，自永樂埭至長城嶺置六砦，自背岡川至布娘堡置六堡。」從之，詔禧護諸將往城永樂，括移府並塞總兵為援，陝西轉運判官李稷主饋餉。
甲午，遼主如秋山。
己酉，始建雩壇於南郊之左，祀上帝，乙太宗配。
是月，決大吳埽堤，以舒靈平下埽危急。
遼南京霖雨，沙河溢，永清、歸義、新城、安次、武清、香河六縣傷稼。
八月，進封皇子均國公傭為延安郡王；以昭容朱氏為賢妃。
康申，帝有疾。詔歲以四孟月朝獻景靈宮。
辛未，降鳳州團練使種諤為文州刺史，以言者論諤前迂路出綏德，老師費財故也。種諤自入對還，極言城永樂非計，徐禧怒，變色，謂諤曰：「君獨不畏死乎，敢誤成事？」諤曰：「城之必敗，敗則死；違節制亦死；死於此，猶愈於喪國師而淪異域也。」禧度不可屈，奏留諤守延州，而自率諸將往築之。甲戌，城永樂。版築方興，羌數十騎濟無定河覘役；曲珍將追殺之，禧不許。
戊寅，河決鄭州原武埽，溢入利津陽武溝、刁馬河，歸納梁山濼。
詔曰：「原武決口已奪大河四分以上，不大治之，將詒朝廷巨憂。其輟修汴河堤岸司兵五千，並力築堤修閉。」
九月，甲申，永樂城成，距故銀州治二十五里，賜名銀川砦。徐禧等還米脂，以兵萬人屬曲珍守之，李稷輦金銀鈔帛充牣其中，欲誇示禧，以為城甫就而中已實。永樂接宥州，附橫山，夏人必爭之地。禧等去，夏人即來攻；曲珍使報禧，禧不之信，曰：「彼若即來，是吾立功取富貴之秋也。」邊人馳告者十數，禧乃挾李舜舉等赴之。大將高永亨曰：「城小人寡，又無水泉，恐不可守。」禧以為沮眾，械送延州獄。丙戌，禧、舜舉復入永樂城。夏人傾國而至，號三十萬，禧登城西望，不見其際。丁亥，夏人漸逼，永亨兄永能，請及其未陣擊之，禧曰：「爾何知！王師不鼓不成列。」乃以萬人陣城下，坐譙門，執黃旗令眾曰：「視吾旗進止。」賊分兵進攻，抵城下。曲珍陣於水際，軍不利，將士皆有懼色，遂白禧曰：「今眾心已搖，不可戰，戰必敗，請收兵入城。」禧曰：「君為大將，奈何遇敵不戰，先自退邪？」俄夏人縱鐵騎渡水，或曰：「此號鐵鷂子，當其半濟擊之，乃可以逞；得地，則其鋒不可當也。」禧不聽。鐵騎既濟，震盪衝突。時鄜延選鋒軍最為驍銳，皆一當百，先接戰，敗，奔入城，蹂後陣。夏人乘之，師大敗，將校寇偉、李師古、高世才、夏儼、程博古及使臣十餘輩、士卒八百餘人盡沒。曲珍與殘兵入城，崖峻徑窄，騎緣岸而上，喪馬八千匹。夏人遂圍城。
初，沈括奏夏人逼永樂，見官兵整乃還，帝曰：「括料敵疏矣。彼來未出戰，豈肯遽退邪？必有大兵在後。」已而果然。
己丑，帝以疾愈，降京畿囚罪一等，徒以下釋之。
庚寅，遼主謁慶陵。
壬辰，遼遣使行視畿縣民被水患者。
乙未，詔李憲、張世矩將兵救永樂，又令沈括遣人與夏約，退軍，當還永樂地。
夏人圍永樂城，厚數里，游騎掠米脂，且據其水砦。將士晝夜血戰，城中乏水已數日，鑿井不得泉，渴死者大半，至絞馬糞汁飲之；夏人蟻附登城，尚扶創格鬥。沈括、李憲援兵及饋餉，皆為遊騎所隔。種諤怨徐禧，不遣救。曲珍度不可支，請禧乘兵氣未竭，潰圍而出，使人自求生。禧曰：「此城據要地，奈何棄之！且為將而奔，眾心搖矣。」珍曰：「非敢自愛，但敕使謀臣同沒於此，懼蜃國耳。」高永能亦勸李稷盡捐金帛募死士力戰以出，皆不聽。夏人呼珍來講和，呂整、景思義相繼而行。夏人髡思義，囚之。戊戌夜，大雨，夏人環城急攻，城遂陷。高永能孫昌裔勸永能從間道出，永能歎曰：「吾結髮從事西羌，戰未嘗挫。今年已七十，受國大恩，恨無以報，此吾死所也！」顧易一卒敝衣，戰而死。徐禧、李舜舉、李稷，皆為亂兵所害；曲珍、王湛、李浦、呂整，裸跣走免；蕃部指揮馬貴，獨持刀殺數十人而死。夏人耀兵於米脂城下，乃還。
禧好談兵，每云：「西北可唾手取，恨將帥怯耳！」中惠卿力引之，故不次用。自靈州之敗，秦、晉困棘，天下企望息兵，而括、諤陳進取之策，禧更以邊事自任，狂謀輕敵，至於覆沒。舜舉資性安重，與人言，未嘗及宮省事，至是被圍急，斷衣襟作奏曰：「臣死無所恨，願朝廷勿輕此賊！」
庚子，安化蠻寇宜州，知州王奇死之，詔贈忠州防禦使。
丁未，遼主駐藕絲澱；大風雪，牛馬多死，賜扈從官以下衣、馬有差。
是月，河溢滄州南皮上下埽，又溢清地埽，又溢永靜軍阜城下埽。
冬，十月，戊申朔，沈括、種諤奏：「永樂城陷，漢、蕃官二百三十人，兵萬二千三百餘人皆沒。」帝涕泣悲憤，為之不食。早朝，對輔臣痛哭，莫敢仰視，既而歎息曰：「永樂之舉，無一人言其不可者。」浦宗孟進曰：「臣嘗言之。」帝正色曰：「何嘗有言！」在內惟呂公著，在外惟趙禼，嘗言用兵非好事耳。 」初帝之除禧也，王安禮諫曰：「禧志大才疏，必誤國事。」不聽，及敗，帝曰：「安禮每勸朕勿用兵，少置獄，蓋為此也。」自熙甯開邊以來，凡得夏葭蘆、吳保、義合、米脂、浮圖、塞門六堡，而靈州、永樂之役，官軍、熟羌、義保死者六十萬人，錢粟銀絹以萬數者不可勝計。帝始知邊臣不足任，深悔用兵，無意西伐矣。
辛亥，提舉汴河堤岸司言：「洛口廣武埽大河水漲塌岸，壞下牌頭門，萬一入汴，人力無以枝梧，密邇都城，可為深慮。」詔都水監官速往護之。
甲寅，知延州沈括，以措置乖方，責授均州團練副使，隨州安置；鄜延路副都總管曲珍，以城陷敗走，降授皇城使。
乙卯，遼主命耶律華格傅導梁王延禧，加金吾衛大將軍。
乙丑，詔贈永樂死事臣徐禧吏部尚書，李舜舉昭化軍節度使，並賜諡忠湣；李稷工部侍郎；高永能房州觀察使，錄其子世亮為忠州刺史；入內高品張禹勤皇城使。各推恩賜贈有差。
壬申，詔戶部右曹於京東、淮、浙、江、湖、福建十二路發常平線八百萬緡輸元豐庫。自熙甯以前，諸路榷酤場率以酬衙前之陪備官費者，至熙寧行免役，乃罷收酒場，聽民增直以售，取其價以給衙前。時有坊場錢，至元豐初，法既久，儲積贏羨。司農寺請歲發坊場百萬緡輸中都，三年，遂於寺南作元豐庫貯之，幾百楹。凡錢帛之錄諸司，非度支所主，輸之，數益廣，欲以待非常之用焉。
資政殿學士、知太原府呂惠卿加大學士，入見，將使仍鎮鄜延。惠卿言：「陝西之師，非唯不可以攻，亦不可以守，要在大為形勢而已。」帝曰：「如惠卿言，是陝西可棄也，豈宜委以邊事！」癸酉，數其輕躁矯誣之罪，斥知單州。
種諤本意身任統帥，謂成功在己，而為徐禧、沈括所外。賊圍永樂，諤以守延為名，觀望不救，永樂遂陷。帝冀其後效，置不問，且虞賊至，就命知延州。
丙子，遼主謁乾陵。
十一月，戊寅朔，罷御史察諸路官司，如有不職，令言事御史彈奏。著為令。
景靈宮成，辛巳，百官班於集英殿門，帝詣蕊珠、凝華等殿行告遷禮。壬午，奉安神御於十一殿。癸未，初行朝獻禮。乙酉，以奉安神御赦天下，官與享大臣子若孫一人。庚寅，宴侍祠官於紫宸殿。
十二月，丁巳，新樂成。
庚申，遼主降皇后蕭氏為惠妃，出居乾陵，還其妹於母家。
辛酉，原武決河口塞。
甲子，浚京師城外四壁之壕。
丙子，錄永樂死事將皇城使寇偉、東上閤門副使景思誼等，贈恤有差。
春，正月，丁丑朔，御大慶殿受朝，用新樂。先是帝以朝會儀物敝，當改為，詔閤門、御史臺詳定朝會儀，更造仗衛、輿輅、冠服，至是始陳於殿。儀鸞司幕屋壞，毀玉輅。
辛巳，遼主如春水。
乙未，詔修周、漢以來陵廟。
乙巳，御崇政殿閱武士。
丙午，封楚三閭大夫屈平為忠潔侯。
二月，丁未朔，夏人圍蘭州，數十萬眾奄至，已據兩關，李浩閉城距守。鈐轄王文顧請擊之，浩曰：「城中騎兵不滿數百，安可戰？」文鬱曰：「賊眾我寡，正當折其鋒以安眾心，然後可守。此張遼所以破合肥也。」及夜，集死士七百餘人，縋城而下，持短刃突之，賊驚潰，爭渡河，溺死者甚眾。
丙辰，以夏人犯蘭州，貶李憲為經略安撫都總管。以王文鬱為西上閤門使，代李浩知蘭州。
甲子，三省言：「御史臺六察按官，以二年為一任。欲置簿，各書其糾劾之多寡當否為殿最，歲終條具，取旨升黜，事重者隨事取旨。」從之。
三月，辛卯，夏人寇蘭州，副總管李浩以衛城有功，復隴州團練使。
丙申，河東將薛義敗夏人開葭蘆西嶺。
己亥，河東將高永翼敗復人於真卿流部。
夏，四月，丙午朔，遼境大雪，平地丈餘，馬死者十之六七。
辛亥，龍神衛四廂都指揮使、知延州種諤卒。諤善馭將士，然殘忍好殺，左右有犯者，立斬之；或先刳肺肝，坐者掩面，諤飲食自若。敵亦畏其敢戰，故數有功。自熙甯初，諤首興邊事，再舉西伐，皆其始謀，終致永樂之敗，每恨為徐禧、沈括所抑，疽發背而卒。議者謂諤不死，邊事不已。
甲子，禮部郎中林希上《兩朝寶訓》。
李浩敗夏人於巴放谿。
辛未，雨土。
是月，中書舍人曾鞏卒。鞏為文自成一家。少與王安石游，安石聲譽未振，鞏導之於歐陽修；及安石得志，遂與之異。帝嘗問：「安石何如人？」對曰：「安石文學行義不減揚雄，以吝，故不及。」帝曰：「安石輕富貴，何吝也？」曰：「臣所謂吝者，謂其勇於有為，吝於改過耳。」呂公著嘗言於帝曰：「鞏行義不如政事，政事不如文章。」故不至大用。
五月，庚寅，以旱慮囚。
夏人寇蘭州，圍九日。甲午，大戰，侍禁韋定死之。
癸卯，詔賜資州孝子支漸粟帛。
是月，遼主如黑嶺。
夏人寇麟州神堂砦，知州訾虎督兵出戰，敗之。詔虎自今毋得輕易出入，恐失利損威以張虜勢，遇有寇邊，止令裨將以兵捍逐。
六月，乙巳朔，詔御史臺六察各置御史一員。
癸丑，以禮部尚書黃履為御史中丞。履以大臣多因細故罰金，遂言：「大臣罪在可議，黜之可也，可恕，釋之可也，豈可罰以示辱哉？」時又制侍郎以下不許獨對，履言：「陛下博訪庶政，雖遠外微官，猶令獨對，顧於侍從乃弗得邪？」遂刊其制。御史翟忠言事，有旨詰所自來。履諫曰：「御史以言為職，非有所聞，則無以言。今乃究其自來，則人將懲之，台諫不復有聞矣。」
先是詔大理兼鞫獄所承內降公事，意必傅重；少卿韓晉卿獨持平核實，無所上下，帝知其才，尚書省建，擢刑部郎中。天下大辟請讞，執政或以為煩，將劾不應讞者，晉卿適白事省中，因曰：「聽斷求實，朝廷之心也。今讞而獲戾，後不來矣。」議者或引唐日覆奏，欲令天下庶獄悉從奏決，晉卿曰：「法在天下，而可疑、可矜者上請，此祖宗制也。今四海一家，欲械繫待朝命，恐罪人之死於獄多於伏辜者矣。」朝廷皆從之。
己未，遼主駐散水原。甲子，以耶律阿蘇為契丹行宮都部署，以耶律慎思為北院樞密副使。
庚午，遼主命諸路檢校脫戶罪至死者原之。
閏月，乙亥朔，夏主秉常遣使來貢。永樂之役，夏人亦以是困敝，其西南都統昴星嵬名濟移書涇原劉昌祚，乞通好如初。昌祚以聞，帝諭昌祚答之。及入寇屢敗，國用益竭，乃遣使來貢，上表曰：「臣自曆世以來，貢奉朝廷，無所虧，迨至於近歲，尤甚歡和。不意憸人誣間，朝廷特起大兵，侵奪疆土城砦，因茲構怨，遂致交兵。今乞朝廷示以大義，特還所侵。倘垂開納，別效忠勤。」帝賜詔曰：「比以權強，敢行廢辱，朕令邊臣往問，匿而不報。王師徂征，蓋討有罪。今遣使造庭，辭禮恭順，仍聞國政悉復故常，益用嘉納。已戒邊吏毋輒出兵，爾亦慎守先盟。」
戊寅，詔陝西、河東經略司，其新復城砦徼循，毋出二三里；夏之歲賜悉如其舊，唯乞還侵疆不許。
遼主知庶人浚之冤，悔恨無及，追諡為昭懷太子，以禮改葬玉峰山。
丙戌，汴水溢。
丁亥，准布貢於遼。
己丑，遼以知興中府事邢熙年為漢人行宮都部署；以漢人行宮都部署王績為南院樞密副使。
丙申，守司徒、開府儀同三司韓國公富弼卒，諡文忠。
弼年八十，懷不能已，上疏論治道之要曰：「臣聞自古致天下治亂者，不出二端而已：諛佞者進，則人主不聞有過，惟惡是為，所以致亂；讜直者進，則人主日有開益，惟善是從，所以致治。臣自離朝廷，退居林下，間亦仰知時政，大率諛佞者競進，讜直者居外，雖有在朝者，蓋恐觸忤奸邪，亦皆結舌不敢有所開陳。」疏奏，帝謂輔臣曰：「富弼有疏來。」章惇曰：「弼言何事？」帝曰：「言朕左右多小人。」惇曰：「盍令分析孰為小人？」帝曰：「弼三朝老臣，豈可令分析！」王安禮進曰：「弼之言是也。」罷朝，惇咎安禮曰：「右丞對上之言失矣。」安禮曰：「吾儕今日曰『誠如聖諭』，明日曰『聖學非臣所及』，安得不謂之小人？」惇無以對。
弼既上疏，又條陳時政之失以待上問，手封以付其子紹庭。及卒，紹庭上之。其略曰：「今日上自輔臣，下及庶士，畏禍圖利，習成弊風，忠詞讜論，無復上達，致陛下聰明蔽塞。天下禍患已成，尚不知警懼改悔，創艾補救，日甚一日，殆將無及。陛下即位之初，邪臣納說圖治之際，聽受失宜，自謂能拒絕眾人，不使異論得行，然後聖化可運，事功可成。此蓋奸人自謀，利於苟悅，而柄任之臣，欲專權自肆以成己志，遂誤陛下，放斥忠直，進而邪佞，忠言杜絕，諂諛日聞。去歲納邊臣妄議，大舉以討西戎，師徒潰敗，兩路騷然。當舉事之初，執政大臣、台諫、侍從，苟能犯顏極諫，則聖心自回，禍難自息矣。臣不知是時小大之臣，有為陛下力爭其不可者乎？今久戍未解，百姓困窮，豈諱過恥敗不思救禍之時？天地至仁，寧與羌夷校曲直勝負！願歸其侵地，休兵息民。朝廷之事，莫大於用人。夫輔弼之任，論議之職，皆當極天下之選。彼貪寵患失，柔從順媚者，豈可使之？事一出於上，則下莫任其責，小人因得以為奸，事成則下得竊其利，事不成則君獨當其咎，豈上下同心，君臣一德之謂邪？」又曰：「宮闈之臣，委之統制方面，皆非所宜。在外則挾權怙寵，陵轢上下。入侍左右，寵祿既過，則驕怨易啟，勢位相及，猜奪隨至，立黨生禍。」又曰：「興利之臣，虧損國體，為上斂怨。至若為場以停民貸，造舍而蔽舊屋，榷河舟之載，擅路糞之利，急於斂取，道路嗟怨，此非上所以與民之意也。」
弼恭儉好禮，與人言，雖幼賤必盡敬，氣色穆然，不見喜慍。其好善疾惡，蓋出於天性。常言：「君子與小人並處，其勢必不勝。君子不勝，則奉身而退，樂道無悶。小人不勝，則交結構扇，千岐萬轍，必勝而後已；迨其得志，遂肆毒於善良，求天下不亂，不可得也。」弼忠義之性，老而彌篤，家居一紀，斯須未嘗忘朝廷。
江、淮等路發運司歲漕穀六百二十萬，副使蔣之奇領漕事，以是月至京師，入覲。帝問勞備至，賜三品服，且曰：「朕不復除官，漕事一以委卿。」之奇辭謝，因條畫利病三十餘事，多見納用。
秋，七月，乙巳，遼主獵於馬尾山。
乙卯，祔孝惠、孝章、淑德、章懷皇后於廟。
丙辰，孫固引疾求去，遂罷為觀文殿學士、知河陽。以同知樞密院韓縝知樞密院，戶部尚書安燾同知樞密院。
丁巳，遼主謁慶陵。癸亥，禁外官於部內貸取息，及使者館於民家。
八月，己卯，太白晝見。
乙酉，前桐城縣尉周諤上書，詔中書省記姓名。帝日閱匭函，小臣所言利害，無不詳覽如此。
辛卯，蒲宗孟罷。先是宰執同對，帝有無人才之歎，宗孟曰：「人才半為司馬光邪說所壞。」帝不語，直視宗孟久之。宗孟懼甚，無以為容。帝復曰：「蒲宗孟乃不取司馬光邪？未論別事，其辭樞密副使，朕自即位以來，唯見此一人。它人雖迫之使去，亦不肯矣。」又因泛論古今人物，宗孟盛稱揚雄之賢，帝作色曰：「揚雄劇秦美新，不佳也。」罷朝，王安禮戲宗孟曰：「揚雄為公坐累。」至是御史論其荒於酒色及繕治府舍過制，遂守本官，知汝州。
以尚書右丞王安禮為尚書左丞，吏部尚書李清臣為尚書右丞。
九月，癸卿朔，日有食之。
戊辰，起居郎蔡京言：「舊修起居注官二員，不分左右，故月輪一員修纂。今起居郎、舍人分隸兩省，所以備左右史官，則左當書動，右當書言。乞自今，起居郎、舍人隨左右分記言動。」從之。
己酉，遼主射熊於白石山，加圍場使尼噶為左金吾衛大將軍。
辛未，五國部長貢於遼。
壬申，遼主召北南樞密院官議政事。
冬，十月，癸酉朔，夏國主秉常遣使上表，請復修職貢，乞還舊疆。安燾言：「地有非要害者，固宜予之。然虜情無厭，當使知吾宥過而罷兵，不可示以厭兵之意。」帝乃賜秉常詔，言：「地界已令鄜延路移牒宥州施行，其歲賜候地界了日依舊。」
丁丑，遼主謁觀德殿。
己卯，遼南院樞密使劉筠卒。
戊子，封孟軻為鄒國公，以吏部尚書曾孝寬言孟軻未加爵命故也。
壬辰，遼混同郡王耶律伊遜在萊州，私藏兵甲，且謀奔宋；事覺，遼主命縊殺之。
癸巳，會稽郡王世清薨。
庚子，尚書省成。
十一月，癸卯，加上仁宗諡曰「體天法道極功全德神文聖武睿哲明孝皇帝」，英宗諡曰「體乾應曆隆功盛德憲文肅武睿神富孝皇帝」。甲辰，朝獻景靈宮。乙巳，朝太廟。丙午，祀昊天上帝於圓丘，以太祖配，始罷合祭天地。還，御宣稈門，大赦。
遼進封梁王延禧為燕國王，大赦。
以南院宣徽使蕭謨噶為南府宰相，以三司使王經參知政事、知樞密院事。
甲寅，判河南府潞國公文彥博，以守太師、開府儀同三司致仕。
庚申，幸尚書省，召六曹長貳以下，詢以職事，因誡敕焉。
是月，遼定諸令史、譯史遷敘等級。
十二月，丁亥，遼以邢熙年知南院樞密使事。辛卯，以王言敷為漢人行宮都部署。
先是高麗王徽殂，遼命其子三韓國公勳權知國事，至是勳復殂。
是年，遼放進士李君裕等五十一人。
春，正月，辛丑朔，遼主如春水。
丙午，以洺州防禦使世准為安定郡王。
遼復建南京奉福寺浮圖。
癸丑，夏人寇蘭州，李憲等擊走之。
甲寅，進賢妃朱氏為德妃。
辛酉，詔黃州團練副使蘇軾移汝州。帝每憐軾才，嘗語輔臣曰：「國史大事，朕意欲俾蘇軾成之。」輔臣有難色，帝曰：「非軾則用曾鞏。」其後鞏亦不副上意，帝復有旨起軾，以本官知江州。蔡確、張璪受命，王珪獨以為不可。明日，改江州太平觀，又明日，命格不下。於是卒出手答刂，徙汝州，有「蘇軾黜居思咎，閱歲滋深，人才實難，不忍終棄」之語。軾上表謝，且言有田在常州，願得居之。帝從其請，改常州團練副使。
戊辰，遼主如山檢澱。
二月，庚午朔，河北轉運使、措置河北糴便吳雍言：「見管人糧、馬料總千一百七十六萬石，奇贏相補，可支六年。河北十七州邊防大計，倉廩充實，雖因藉豐年，實以吏能幹職。同措置王子淵，在職九年，悉心公家，望考察成效，以勸才吏。」詔賜子淵紫章服。
甲戌，太師致仕文彥入覲，置酒垂拱殿。
癸未，進封濮陽郡王宗暉為嗣濮王，封宗晟為高密郡王，宗綽建安郡王，安隱安康郡王，宗瑗漢東郡王，宗愈華原郡王。
三月，辛丑，賜文彥博宴於瓊林苑，帝制詩以賜之。
丁巳，大宴群臣於集英殿，皇子延安郡王侍立於御座之側，王珪率百僚廷賀。及升殿，帝命珪等與王相見，久之，王乃退。王未出閤，帝特令侍宴以見群臣。
遼主命知制誥王師儒、牌印郎君耶律固傅導燕王延禧。遼主追念蕭烏納保護皇孫之功，嘗謂師儒等曰：「烏納忠純，雖狄仁傑之輔唐，烏珍之立穆宗，無以過也。卿等宜達燕王知之。」旋命烏納以殿前都點檢輔導燕王。
庚申，御崇政殿大閱。
壬戌，詔以太學外捨生錢唐周邦彥為試太學正。邦彥獻《汴都賦》，文采可取，故擢之。
夏，四月，丁丑，賜饒州童子朱天賜《五經》出身。
女真貢良馬於遼。
癸巳，夏人寇延州安塞堡，將官呂真敗之。
五月，壬子，慮囚，降死罪一等，杖以下釋之。
庚申，詔中書舍人蔡卞往江寧府省視王安石疾病。卞，安石之婿也。
壬戌，詔：「自今春秋釋奠，以鄒國公孟軻配食文宣王，設位於兗國公之次。」又追封荀況為蘭陵伯，揚雄為成都伯，韓愈為昌黎伯，以世次從祀於二十一賢之間。
詔諸路帥臣、監司等舉大使臣為將領。
遼主駐散水原。
乙丑，准布貢於遼。
六月，禮部言：「歐陽修等編《太常因革禮》，始自建隆，訖於嘉祐，為百卷。嘉祐之後，闕而不錄。熙甯以來，禮文製作，足以垂法萬世，乞下太常，委博士接續編纂，以備討閱。」從之。
丙子，夏人寇德順軍，巡檢王友死之。
戊子，集禧觀使王安石請以所居園屋創禪寺，乞賜名額，從之，以保寧禪院為額。安石自子雱死，晚年痛悼不已，遂舍半山園宅為寺，又割田為常住，以薦冥福雲。
辛卯，江夏郡王宗惠卒。
壬辰，遼禁毀銅錢為器。

