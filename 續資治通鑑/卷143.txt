
春，正月，庚午朔，頒《乾道敕令格式》。
莫濛充金國賀正使。故事，正月三日錫宴，前後使者循行無違，濛獨以本朝國忌，不敢簪花聽樂為辭，爭辨久之。伴使以白金主，許就館賜食。
戊寅，太常博士楊萬里輪對，論及人材，帝曰：「人材須辨實偽，分邪正，最不可以言取人。孔子大聖，猶曰：『始吾於人也，聽其言而信其行；今吾於人也，聽其言而觀其行。』故以言取人，失之宰予。」
金主詔有司曰：「凡陳言者，皆國政利害。自今言有可行，以其本封送秘書監，當行者錄副付所司。」
乙酉，太常少卿黃鈞言：「國莫重於禮，禮莫嚴於分。伏見四孟月景靈宮朝獻，皇帝與群臣俱拜於庭心，竊疑之。退而求之禮經，考之儀注，有所不合。問之掌故，則渡江之後，群吏省記者失之也。《曲禮》曰：『君踐祚，臨祭祀。』《禮器》曰：『廟堂之上，罍樽在阼。」又曰：『君在阼。』《正義》曰：『 阼，主人階也。』神宗元豐間，詳定郊廟禮文，明堂、太廟、景靈宮行禮，兼設皇帝拜位於東階之上。今親郊之歲，朝獻景靈宮，朝饗太廟，皇帝拜上，群臣拜下矣；獨四孟朝獻，設褥位於阼階之下，則是以天子之尊而用之大夫士臨祭之位，非所以正禮而明分也。請遵元豐之制，每遇皇帝孟月朝獻，設褥位於東階之上，西向。以禮則合，以分則正。」詔從之。
丙戌，宰執請討論上丁釋奠、皇太子入學之儀。帝曰：「《禮記·文王世子篇》載太子入學事甚詳。」梁克家曰：「入學以齒，則知父子、君臣、長幼之道，古人所以教世子如此。」虞允文曰：「此事備於《禮經》，後世罕舉行者。」帝曰：「可令有司討論以聞。」
丙申，金以水旱免中都、西京、南京、河北、河東、山西、陝西去年租稅。
二月，壬寅，金主召諸王府長吏諭之曰：「朕選汝等，正欲勸導諸王，使之為善。如諸王所為有所未善，當力陳之；倘或不從，則具每日行事以奏。若阿附不言，朕惟汝罪也。」
乙巳，詔曰：「朕惟帝王之世，輔弼之臣，其名雖殊，而相之實一也。厥後位號定於漢，而稱謂汩於唐，以僕臣而長百僚，朕所不取。且丞相者，道揆之任也，三省者，法守所自出也。今舍其大而舉其細，豈責實之議乎！肆朕稽古，厘而正之，蓋名正則言順，言順則事成，為政之先務也。其改尚書左、右僕射、同中書門下平章事為左、右丞相。」
己酉，詔以判太史局李繼宗供奉德壽宮，應轉三官，許回授其子安國補太史局保章正，充曆算科。臣僚言：「保章從八品，與宣義、承忠郎等，使其精於曆算，雖特命之可也，用其父之回授則不可。雖曰以三官易一命，若異時群臣近習有不知事體、不顧廉恥，皆乞用此例，陛下何以拒之？」遂寢其命。
庚戌，金主如順州春水。
辛亥，以虞允文為左丞相，梁克家為右丞相，並兼樞密使。尋詔：「已正丞相之名，其侍中、中書令、尚書令，尚存虛名，雜壓可刪去，以左右丞相充其位。」
癸丑，以安慶軍節度使張說、吏部侍郎王之奇並簽書樞密院事。
時張栻已出知袁州，侍御史李衡，右正言王希呂，論說不可執政；禮部侍郎兼直學士院周必大，不草答詔；給事中莫濟，封還錄黃。帝令翰林學士王 嚴草制，給事中姚憲書行，必大、濟並與外宮觀。旋以希呂合黨邀名，責遠小監當；衡言稍婉，左遷起居郎。都人作《四賢詩》以紀之。未幾，嚴擢學士承旨，憲賜出身為諫議大夫。於是說勢赫然，無敢攖之者。
著作佐郎趙汝愚不往見說，乞祠，不報。會其祖母卒，不俟報，即日歸省父，因自劾。帝不罪，就除知信州。
是日，金主還都。
金主詔曰：「自今官長不法，其僚佐不能糾正，又不言上者，並坐之。」戶部尚書高德基濫支朝官俸四十萬貫，杖八十。
丙寅，戶部尚書曾懷，賜出身，參知政事。
三月，己巳朔，主管馬軍司公事李顯忠，請兌換民田充都教場，有司以民間不願，請每畝支錢五貫文收買。帝曰：「馬官諸軍皆未有教場否？」虞允文曰：「雖有之，但未有都教場以備合教。」帝曰：「建康管軍馬，自有大教場，每遇合教，可以時暫教閱。」允文曰：「聖意殆不欲取民田耳。」帝曰：「然。」
乙亥，金詔尚書省：「贓汙之官，已被廉問，若仍舊積，必復害民，其遣使諸道，即日罷之。」
丁丑，金遣宿直將軍烏庫哩思列冊封王晧為高麗國王。
壬午，帝念及邊備，謂虞允文曰：「士大夫難得任事之人。」允文曰：「承平時，前輩名臣如范仲淹、韓琦等在邊，尚猶難之。」帝曰：「當時戰多失利，蓋由未甚知兵。」允文曰：「非不知兵，但不教之兵難以禦敵。」帝曰：「西夏小邦，當時亦自枝梧不及，所以馴致丙午之恥。朕今孜孜不倦，期與卿等共雪之。今聞金人上驕下惰，朕所以日夕磨厲，必欲令今日我之師徒如昔日金人之兵勢，蓋思反之也。」
壬辰，宰執請點檢諸軍戰船，帝曰：「舟楫正是我之所長，豈可置而不問？鄂州、荊南、江州，可令薑詵前去，池州以下，委葉衡具數奏聞。」
癸巳，金以前西北路招討使伊喇道為參知政事。
丙申，詳定一司敕定所奏修正三公、三少法，太師、太傅、太保為三公，左、右丞相為宰相，少師、少傅、少保為三少，詔從之。
丁酉，金北京曹貴等謀反，伏誅。
夏，四月，庚子，賜禮部進士黃定等三百八十九人及第、出身。
癸卯，金尚書右丞孟浩罷，為真定尹。金主曰：「卿年雖老，精神不衰，善治軍民，毋遽言退。」以通犀帶賜之。
丙午，進呈宰臣制國用事，帝曰：「官制已定，丞相事無不統，所有兼制國用，更不入銜。」
己酉，殿中侍郎史蕭之敏劾虞允文擅權不公，允文請罷政，許之。翌日，帝過德壽宮，上皇曰：「採石之戰，之敏在何處？毋聽允文去。」遂復留。出之敏提點江東刑獄。
甲寅，戶部侍郎楊倓言：「義倉，在法夏、秋正稅，每一斗別納五合，即正稅不及一斗免納，應豐熟一縣九分已上，即納一升，惟充賑給，不許它用。今諸路州縣常平義倉米斛不少，間有災傷去處，支給不多，皆是擅行侵用。請下諸路常平言，限半月委逐州主管官，取索五年的實收支數目，逐年有無災傷檢放及取給過若干，見在之數實計若干，目今在甚處樁管，申部稽考。」從之。
丁巳，金西北路納哈塔齊錦謀反，伏誅。
己未，宣示賜新進士御書《益稷篇》。梁克家言：「《益稷》首載治水播奏艱食，末載君臣更相訓飭之意。學者因宸翰以味經旨，必知古人用心矣。」 帝曰：「如所載『無若丹朱傲』等語，見古者君臣儆戒之深。」允文曰：「舜與皋陶賡歌之詞，舜則曰『股肱喜，元首起』，皋陶則曰『元首明，股肱良』，又繼以 『元首叢脞，股肱惰』之語，君臣之間，相稱譽，相警戒，自有次序如此，所以能致無為之治。」帝曰：「然。此篇首言民之粒食，則知務農為治之本。至於告臣鄰之言，則曰『庶頑讒說，若不在時，侯以明之，撻以記之』，又曰『格則承之，庸之，否則威之』，是古聖人待天下之人，未嘗不先之以教，及其不格，則必以刑威之。今為書生者，多事虛文而忽茲二事，是未究古聖人之用心也。」
癸亥，金以久旱，命禱祀山川。詔宰臣曰：「諸府少尹多闕員，當選進士，雖資敘未及而有政聲者，皆擢用之。」
臣僚言：「役法之均，其法莫若限民田，自十頃以上至於二十頃，則為下農；自二十一頃以上至四十頃，則為中農；自四十一頃以上至於六十頃，則為上農。上農可使三役，中農二役，下農一役。其嘗有萬頃者，則使其子孫分析之時，必以三農之數為限。其或詭名挾戶，而在三農限田之外者，許人首告，而沒田於官。磨以歲月，不惟天下無不均之役，亦且無不均之民矣。」
乙丑，金大名尹荊王文，以贓罪奪爵，降授德州防禦使，僚佐皆坐不矯正解職。文，宗望之子，京之弟也。
丙寅，金右丞相赫舍哩志寧薨，諡武定。
金主嘗宴群臣於太子宮，顧志甯謂太子曰：「天下無事，吾父子今日相樂，皆此人力也。」及歿，甚悼惜之，曰：「志寧臨敵，身先士卒，勇敢之氣，自太師梁王后，未有如此人也。」
五月，己巳，提點江東刑獄蕭之敏乞祠，帝不允。
虞允文言：「前日之敏言臣，是其職事。臣雖不知其所論，竊自揣度，罪無可疑者。既蒙聖恩，復令暫留，如之敏之端方，願召歸舊班，以辟敢言之路。」帝曰：「今以監司處之，亦自甚優。」顧曾懷曰：「丞相之言甚寬厚，可書之《時政記》。」
癸酉，金主如百花川。
甲戌，金命賑山東路饑。
丁丑，金主次准居。久旱而雨。
戊寅，金主觀稼，禁扈從蹂踐民田，禁百官及承應人不得服純黃油衣。
癸未，金主謂宰臣曰：「朕每次舍，凡秣馬之具，皆假於民間，多亡失，不還其主，此彈壓官不職，可擇人代之。所過即令詢問，但亡失民間什物，並償其直。」
乙酉，金給西北路人戶牛。
戊戌，詔福建鹽行鈔法，從轉運陳峴之請也。仍支借十萬貫作本。
知福州陳俊卿移書宰執曰：「福建鹽法與淮、浙不同。蓋淮、浙之鹽，行八九路、八十餘州，地廣數千里，故其利甚博。福建八州，惟汀、邵、劍、建四州可售，而地狹人貧，土無重貨，非可以它路比也。今欲改行鈔法，已奪州縣歲計，又欲嚴禁私販，必虧稅務常額；而貧民無業，又將起而為盜。夫州縣闕用，則必橫斂農民；稅務既虧常額，則必重征商旅。盜賊既起，則未知所增三十萬緡之入，其足以償調兵之費否也！將來官鈔或滯不行，則必科下州縣；州縣無策，必至抑配民戶。本以利民而反擾之，恐皆非變法之本意也。」當時不能用，然鈔法果不行。
丙申，立宗室銓試法。
六月，庚子，以武德郎令抬為金州觀察使，封安定郡王。
辛丑，帝曰：「雨止，歲事有望。」虞允文曰：「麥已食新，米價日減。」帝曰：「今歲再得一稔，想見粒米狼戾，更得二年，便有三年之蓄。仍須嚴切戒約，只置場和糴，聽百姓情願入中，不得纖毫科擾。」
壬寅，蠲兩淮歸正人撮收課子。淮東巡尉有縱逸歸正戶口過淮者，奪官有差。
國子司業劉焞，嘗移書宰相，言張說不當用，出為江西轉運判官。朝辭，論州縣窮空無備及當今利害，帝曰：「江西旱荒之餘，州縣亦是無備，亦多由官吏非其人。」旋命賑江西饑。
丙午，傅自強言父察遇害於燕山，乞賜諡，特賜諡忠肅。
甲寅，金主如金蓮川。
秋，七月，己巳，臣僚言：「祖宗馬政、茶馬司，並專用茶、錦、絹博易，蕃、漢皆便，近茶馬司專用銀幣，甚非立法之意。況茶為外界必用之物，銀寶多出外界，甚非中國之利。」詔四川宣撫司參舊法措置。
癸未，以曾覿為武泰軍節度使。
庚寅，知光州滕瑞奏：「遇天申聖節，臣自書『聖壽萬歲』四字，約二丈餘，兼造三棚，高三丈餘，凡用絹五十匹，標背投進。」帝曰：「滕瑞不修郡政，以此獻諛，特降一官。」
是月，知廬州趙善俊言：「朝廷頃者分兵屯田，其不可者有三。臣謂罷屯田有三利：習熟戰陳之兵，得歸行伍，日從事於教閱，一利也。無張官置吏，坐以糜稍，無買牛散種以費官物，二利也。屯田之田，悉皆膏腴，牛具屋廬，無一不具，以資歸正人，使之安居，三利也。」詔：「廬州見屯田官兵並行廢罷，其田畝牛具，令趙善俊盡數拘收，給付歸正人請佃及募人租種。」
金罷保安、蘭安榷場。金主謂宰相曰：「夏國以珠玉易我絲帛，是以無用易我有用也。」命罷之。
八月，庚子，度支朱儋言：「經總制錢，頃自諸州通判專收，歲入至一千七百二十五萬緡，繼命知州、通判同掌，而歲虧二百三十萬緡。故向者版曹奏請專屬通判，其後又因臣僚乞委守臣，於是有知、通同共拘催分授酬賞之制。夫州郡錢物，常患為守者侵欺，經制錢分隸之數，而多收系省以供妄費，今使知、通同掌，則通判愈不得而誰何。請仍舊委之通判而守臣不預。」從之。既而戶部尚書楊倓言：「若令通判拘催，恐守臣不能協力，宜照乾道二年指揮，令知、通同共任責分賞。」從之。
辛丑，臣僚言：「州縣被差執役者，率中下之戶，產業微薄，一為保正，鮮不破家。昔之所管者，不過煙火、盜賊而已，今乃至於承文引，督租賦焉；昔之所勞者，不過橋梁、道路而已，今乃至於備修造，供役使焉。方其始參也，饋諸吏則謂之『辭役錢』，知縣迎送僦夫腳則謂之『地理錢』，節朔參贊則謂之『節料錢』，官員下鄉則謂之『過都錢』，月認醋額則謂之『醋息錢』。復有所謂『承差人』，專一承受差使，又有所謂『傳帖人』，各在諸廳白直，實不曾承傳文帖，亦令就顧而占破。望申嚴州縣，今後如敢令保正、副出備上件名色錢物，官員坐以贓私，公吏重行決配。如充役之家不願親身祗應，止許顧承差人一名，餘所謂傳帖之類並罷。」從之。
壬子，浙東提舉鄭良嗣言收糴常平尚少錢五萬三千二十餘貫，詔禮部紐計度牒給降。
乙卯，帝謂輔臣曰：「昨因檢《唐書·李吉甫傳》，見棲筠為常州刺史，值推瀳饑，浚渠，廝流江，境內遂豐稔。不知流江遠近，可令浙漕及常州考求古跡以聞。」
癸亥，兵部侍郎黃鈞論知人善任使，當察其人而取之，量其材而用之，帝曰：「朕以無心處之。無心則明，無心則不偏，無心則無私。」
甲子，著作佐郎丁時發言：「人君須平日奉天，得天助然後可以立大事。」帝曰：「朕日夜念此，所謂『某之禱久矣』。」時發言近日多竭民力以事不急，陛下當恤民以固本，帝曰：「朕非特圖建功業，如漢文蠲天下租賦事，亦欲次第行之。」
是月，四川水災，命賑之。
九月，戊辰，定江西四監鐵錢額，每歲共鑄三十萬貫，江州廣寧監、興國軍富民監各十萬貫，臨江軍豐餘監、撫州裕國監各五萬貫。
壬申，帝曰：「近時民俗，多尚奢侈，才遇豐年，稍遂從容，則華飾門戶，鮮麗衣服，促婚嫁，厚裝奩，惟恐奢華之不至，甚非所宜。今年豐登，欲使民間各務儲積，仍趣時廣種二麥，以備水旱之用。」
乙亥，詔王炎赴都堂治事。
丙子，金主還都。
初，帝命選諫官，虞允文以李彥穎、林光朝、王質對，三人皆鯁亮，有文學，為時所推重；帝不報，而用曾覿所薦者。允文、梁克家爭之，不從，允文力求去。戊寅，以允文為少保、武安軍節度使、四川宣撫使，封雍國公。
丁亥，金鄜州李方等謀反，伏誅。
己丑，賜虞允文家廟祭器。允文入辭，帝諭以進取之方，刻日會師河南。允文言異時或內外不甚應，帝曰：「若西師出而朕遲回，即朕負卿；若朕已動而卿遲回，即卿負朕。」帝用李綱故事，御正衙，酌卮酒賜之；即殿門乘馬持節而出。
冬，十月，丙辰，罷借諸路職田。
十一月，辛未，遣官鬻江、浙、福建、二廣、湖南分路官田。
甲戌，金主謂宰相曰：「宗室中有不任官事者，若不加恩澤，於親親之道有所未廣。朕欲授以散官，量予廩祿，未知前代何如？」左丞石琚曰：「陶唐之親九族，周家之內睦九族，見於《詩》、《書》，皆帝王美事也。」
臣僚言：「在法，光祿大夫、節度使已上，既合定諡，議於太常，覆於考功，苟其人行應諡法而下無異詞，則以上於朝廷而行焉。紹興間，以守臣捍禦，臨難不屈，死節昭著，而其官品或未該定諡，於是有特許賜諡指揮，故以定諡者給敕而以賜諡者給告。近來請諡之家，卻有官品合該定諡，茲緣紹興指揮，輒經朝廷陳乞賜諡，不議於太常，不覆於考功，獨舍人命詞行下。是太常、考功二職俱廢，而美諡乃可以幸得，此則法令之相戾者也。大凡命詞給告，皆三省官奉制宣行，列名於其後。今特恩賜諡，禮命優重，冠王言於其首，而宰相、參政、給、舍並不入銜，獨吏部長、貳、考功郎官於後押字，殊不類告，甚非所以尊王命，嚴國家也。況舍人掌詞命之官，猶不入銜，賜諡初不議於考功，乃亦押字，理有未安，此則制度之可疑者也。請今後定諡、賜諡，一遵舊典；至於告命之制，亦乞令禮官、詞臣考尋舊章詳議。」續中書後省、禮部、太常寺議上：「今後若有官品合該定諡，即仰其家經朝廷陳乞，下有司遵依定諡條法議諡，給敕施行。如系守臣守禦，臨難不屈，死節昭著，並應得蘊德邱園，聲聞顯著條法指揮陳乞賜諡之人，或奉特旨賜諡者，即依紹興三年指揮，命詞給告施行。」從之。
十二月，乙未朔，金命大理少卿張九思赴濟南鞫獄。
濟南尹劉萼，彥宗之子也，先為定武軍節度使，淫縱無行，所至貪墨狼籍，廉使劾之，故遣九思就鞫。萼既就逮，不測所以，引刃自刺，不死。詔削官一階，罷歸田裡，尋卒。
丁酉，金遣官及護衛二十人，分路選年二十以上、四十以下，有門地才行及善射者充護衛，不得過百人。
金冀州王瓊等謀反，伏誅。
戊戌，蠲兩淮明年租賦。
辛丑，金出宮女二十餘人。
甲辰，詔：「京西招集歸正人，授田如兩淮。」
己酉，金樞密副使伊喇成罷。
辛亥，金詔：「金銀坑治，聽民開採，毋得收稅。」
金禁審錄官以宴飲廢公務。
癸丑，金以殿前都點檢圖克坦克寧為樞密副使，兼知大興府事。
甲寅，命四川試武舉。
己未，金詔：「自今除名人子孫，有在仕者，並取奏裁。」
是月，金德州防禦使文，以謀反伏誅。
文既失職，居常怏怏，日與家奴舒穆嚕哈珠為怨言。哈珠揣知其意，因言：「南京路明安阿庫哈珠、穆昆尼楚赫與大王厚善，果欲舉大事，彼皆願從。 」文信其言，乃召日者康洪占休咎，密以謀告洪。洪言來歲甚吉，文厚謝洪，使家僮剛格以書幣往南京約阿庫等，剛格見阿庫等，不言其本來之事，還，給文曰：「 阿庫從大王矣。」文乃造兵仗，畫陳圖，為反計。家奴重喜詣河北東路上變。遣人至德州捕文，文夜與哈珠等亡去。金主謂宰臣曰：「海陵翦滅宗室殆盡，朕念太祖子孫，存者無幾，曲為寬假，而文曾不知幸，尚懷異圖，何狂悖如此！其督所在捕之。」文亡命凡四月，至是被獲，伏誅；康洪論死，餘皆坐如律。釋文妻，以其家財賜文兄子耀珠。下詔曰：「德州防禦史文、北京曹貴、鄜州李方皆因術士妄談祿命，陷於大戮。凡術士多務苟得，肆為異說。自今宗室、宗女有屬籍者及官職三品以上，除占問嫁娶、修造、葬事，不得推算祿命；違者徒三年，重者從重治之。」
金尚書省奏言：「河移故道，水東南行，其勢甚大。可自河陰、廣武山循河而東，至原武、陽武、東明等縣，孟、衛等州，增築堤岸。」從之。
是歲，劉珙免喪，復除湖南；過闕，言曰：「人君能得天下之心，然後可以立天下之事；能循天下之理，然後可以得天下之心。然非至誠虛己，兼聽並觀，在我者空洞清明而無一毫物慾之蔽，亦未有能循天下之理者也。」因引其意以傅時事，言甚切至。帝加勞再三。
春，正月，辛未，簽書樞密院事王之奇罷為淮南安撫使。
癸酉，金尚書省言南客車俊等因榷場貿易誤犯邊界，罪當死，金主曰：「本非故意，可免罪發還，無令本國知之，恐復治其罪。」
乙亥，以張說同知樞密院，戶部侍郎沈夏簽書樞密院事。
辛巳，以刑部尚書鄭聞簽書樞密院事。
壬午，詔曰：「夫部刺史之官，所以周行郡國，頒宣風化，總方略而一統類者也。今則不然。守土之官出於其部，監司之任，最為近而易察者也，而求其淩厲風節，建立事功，疾惡如仇，奉公不撓者，蓋僅僅而有焉。甚則朋比苟且，訖無舉奏。民瘼不聞於上，上意不孚於下，朕何望焉！繼自今，其悉乃心，毋冒於憲。凡在厥位，明體朕懷。」
己丑，樞密使王炎罷，為觀文殿大學士、提舉洞霄宮。
是月，中書門下省言：「福建鹽自來止是州軍分立綱數，自行般運出賣以辦歲計，近改為鈔法，聽從客販州郡緣住般賣，卻致支用不足，切慮敷擾以為民害。」詔：「罷鈔法。諸州、軍綱鹽，並依舊分撥，官般官賣。所有本司元借本錢一十萬貫，並已賣到鈔面錢一十九萬貫，並續賣鈔面錢，並拘收，赴左藏庫交納。」
起居舍人留正言：「所修記注，自紹興十五年以後，多有未修月分，久之文字散失，所得疏略，愈難修纂。請令二史將承受諸處關牒、施行政事並臣下所得聖語，隨月編纂。仍將紹興十五年以後未修月分，並修一月，並於次月上旬送付史官。」從之。
閏月，丁酉，鄂州都統制吳挺，奏前任秦琪冒請馬料及朝廷降錢修造軍器，皆不堅利，所降錢琪輒營運自私，今已立式製造。帝曰：「軍器不葺，錢乃自私，秦琪不可不治。」行下吳挺定罪。
己亥，馬軍司請升統領官張遇為統制，梁克家等言張遇比赴都堂審察，見其人衰老庸謬，帝曰：「統制官不可苟任，異時大帥皆於此選。使其有謀，老固無害；老且謬則無所用矣。」
庚子，樞密院言諸州軍揀發禁兵，分番赴忠銳軍教閱，衣甲、軍器不備，請行下州軍增葺，梁克家曰：「非特諸州為然，近吳挺所申鄂州軍亦如此。恐三衙江上諸軍，軍器亦壞，理合點檢。」帝曰：「須不時閱視，則無得而隱。」克家曰：「步司統制官王世雄，交割之初，見甲皮多斷爛，弓弩脫壞，常與臣等言之。」帝曰：「此世雄能留意職事也。」
庚申，以久雨，命大理、三衙、臨安府及兩浙州縣決繫囚，減雜犯死罪一等，杖以下釋之。
壬子，金主詔太子詹事曰：「東宮官屬，尤當選用正人，如行檢不修及不稱職者，具以名聞。」
乙卯，修廬州城。
丁巳，進呈敕令所條目。元旦，皇帝御大慶殿受賀。其奏祥瑞表並讀表者，差執政官；其奏雲物祥瑞請付史館者，差本職官。帝曰：「此皆文具，不須立法，可盡刪去。」梁克家曰：「聖世不言祥瑞，真盛德事。」
戊午，太子詹事李彥穎奏：「皇太子在東宮，惟講學足以增益見聞，養成道德。臣自庚寅歲入侍王邸，以及升儲，既更四載，才講《尚書》終篇。今始進講《周易》，非三四年不能竟一經。真宗皇帝在東宮，日講《尚書》至七八遍，《禮記》等書亦皆數四。祖宗之聖，雖得於生知，亦講學不倦，是以聖而益聖。今宮僚粗備，得遇上堂，除講讀官外，餘官不過陪侍坐席，須臾而退。請以庶子或諭德一員兼講官，於《春秋》、二《禮》，令添講一經。」詔令庶子，諭德輪講《禮記》。
辛酉，幸玉津園宴射。
金洛陽縣賊聚眾攻盧氏縣，殺縣令李應才，亡入南界。
二月，己巳，帝曰：「前日內閱忠銳軍，射藝可觀，此本諸州烏合士卒，訓練有方，遂成紀律。主兵官當議推賞。」
乙亥，青羌努爾吉寇安靜砦，推官黎商老戰死，夔州轉運判官趙不{百心}攝製帥以討之。
努爾吉，吐蕃之種也，時遣其首領率數各人入漢地二百餘里，成都大震。不{百心}靜以鎮之，召僚屬飲，夜，遣步將領飛軍徑赴沈黎，又徒綿州兵戍邛州為援，戒之曰：「堅守不出，密檄諸蕃部，生獲吐蕃一人賞十縑，殺一人二縑。」於是邛部川諸部落大破吐蕃於漢源，殺其首領，凡十六日而平。不{百心}，嗣濮王宗暉曾孫也，居官所至有聲。每宴宮中，帝必顧太子曰：「此賢宗室也。」
戊寅，宰執奏事，因論及古之朋黨，帝曰：「朕嘗思之，朋黨不能破，不必問其人，但是是非非，惟理之所在而已。」
丁亥，特贈蘇軾為太師。
三月，甲午，禁北界博易銀絹。
乙巳，待御史蘇嶠言：「廣南提舉官廖容劄子：『廣州都鹽倉，有積存鹽本銀計錢十一萬有餘。又點檢得本路諸州府逐年拘催常平諸色寬剩錢五萬貫，欲行起發，助朝廷經費。』得旨『赴南庫送納』。陛下即位以來，屢卻羨餘之獻，故近年監司、州縣稍知遵守，此盛德之事。而小人急於自進，時以一二嘗試朝廷。自乾道七年，提舉官張潭獻錢二十萬貫，以此特轉一官，不及期年，擢廣西運判。廖容實斷其後，故到官未幾，便為此舉。聞此錢並系鹽本錢，潭到任時有三四十萬緡，皆是前官累政儲積，潭取其半以獻。今容獻十一萬緡，已是竭澤，所餘無幾，後人何以為繼！異時課額不登，誰任其咎！望卻而不受，即以此錢付之本司，依舊充鹽本。內常平寬剩錢，亦乞樁留本路，為水旱賑貸之備。」詔從之。
丙辰，給事中林機，經筵講《禹貢》畢，言：「孔子謂『禹菲飲食而致孝乎鬼神，惡衣服而致美乎黻冕，卑宮室而盡力乎溝洫』，言其克勤於邦，克儉於家者如此。觀《禹貢》立為經常之制，亦其勤儉之德有以先之。故此篇之末，言『咸則三壤，成賦中邦』，而繼之以『祗台德先，不距朕行』，蓋有深意。後世之君，窮奢極侈，若漢武帝，常賦之外至於算及緡錢、舟車，所宜深戒。常以大禹勤儉之德為懷，治效不難到也。」帝曰：「人主苟有貪心，何所不至！」
乙卯，金主謂宰臣曰：「會甯乃國家興王之地，自海陵遷都，永安女直人寢忘舊風。朕及見女直風俗，迄今不忘。今之燕飲、音樂，皆習漢風，蓋以備禮也，非朕心所好。東宮不知女直風俗，第以朕故尚存之，恐異時一變此風，非長久之計。甚俗一至會寧，使子孫一見舊俗，庶幾習效之。」
金太子詹事劉仲晦請增東宮牧人及張設，金主曰「東宮諸司局人，自有常數，張設已具，尚何增益！太子生於富貴，惟當導以淳儉。朕自即位以來，服御器物，往往仍舊。卿以此意諭之。」
是春，以王楫、李大正並為提點坑冶鑄錢，於饒、贛州置司，江東、淮南、兩浙、潼川、利州路分隸饒州司，江西、湖廣、福建分隸贛州司。除潼川府隸路坑冶銅寶系逐路轉運司拘催發納鑄錢司外，依舊以江、淮、荊、浙、福建、廣南路提點坑冶鑄錢司為名。兩司行移，連銜按察。
夏，四月，己巳，金制：「出繼子所繼財產不及本家者，以所繼與本家財產通數均分。」
庚午，帝諭曰：「忠武軍已內教，人材少壯，不減殿前司諸軍，武藝亦習熟。」梁克家曰：「人無南北，惟教習而用之如何耳。」帝曰：「然。」
金主御睿思殿，命歌者歌女直詞，顧謂太子及諸王曰：「朕思先朝所行之事，未嘗暫忘，故時聽此詞，亦欲令汝輩知之。汝輩自幼惟習漢俗，不知女直純實之風，至於文字語言或不通曉，是忘本也。汝輩當體朕意，至於子孫，亦當遵朕教誡也。」
乙丑，起居舍人趙粹中言：「祖宗盛時，儲養邊帥之才，所以料敵制勝，罕有敗闕。請詔宰執、侍從，歲舉可充帥任者各一人，被舉者赴都堂審察。如委可任，籍姓名聞奏，差充邊方帥司及都統司屬官或倅貳以儲其材，候任滿，或升之機幕謀議，入為寺、監、郎曹，出為監司、邊郡，俾之習熟邊圉利害。它時邊帥有闕，即於數內選擢。其資歷稍高，入為卿、監、侍從，遇有邊事，以備詢訪，如祖宗時。仍請嚴詔丁寧，詳擇其人，勿徇私請；如有顯效，亦當推薦賢之賞。如此，十年之後，帥臣不勝用矣。」帝曰：「帥臣自是難得，卿此論甚允。若然，則不待十年，得人多矣」。
五月，壬辰朔，日有食之。
癸巳，龔茂良言馬驛利害，並及買象事，梁克家等曰：「樞密院見差使臣趙璧往邕州催買。」帝曰：「郊祀大禮，初不系此。其差去使臣可喚回。」
戊戌，金禁女直人毋得譯為漢姓。
壬寅，金真定尹孟浩卒。
甲辰，金尚書省奏鄧州民範三毆殺人當死，而親老無侍，金主曰：「在醜不爭謂之孝，孝然後能養。斯人以一朝之忿忘其身，而有事親之心乎！可論如法。其親，官與養濟。」
己未，左迪功郎朱熹辭免召命，乞差嶽廟。梁克家言朱熹博學有守，而安於靜退，屢召不起，執政俱稱之。或曰：「熹學問淹該，但泥於所守，差少通耳。」帝曰：「士大夫雖該博，然亦須諳練疏通。如朕在潛邸，但知讀書為文。及即位以來，今十有餘年，諳曆物情世故，豈止讀書為文，須有用乃可耳。朱熹今以疾辭，然安貧樂道，廉退可嘉。特改宣教郎，主管台州崇道觀。」熹以求退得進，於義未安，再辭；逾年，乃拜命。
是月，皇太子免尹臨安。
洪、吉等郡水災，命賑之。
六月，己巳，臣僚言：「近年州郡例皆窮匱，不能支吾。言其凋弊之因，有揀汰之軍士，有添差之冗員，有指價和糴米之備償，有綱運水腳錢之糜費，有打造歲計之鐵甲，有拋買非泛之軍器，有建造寨屋之陪貼，有收買竹木之科敷，有起發揀中廂禁上軍、弓手之用度，有教稅民兵、保甲之支費；郵傳交馳，使者旁午，是皆州郡之蠹，所以致闕乏之繇也。陛下灼見其弊，已除去七八。惟是揀汰軍人並離軍人及歸正添差不厘務，州郡甚以為苦，日增月添，無有窮已，則賦入有限而增添之費無窮。請特降指揮，下吏、兵部、三衙、在外諸軍都統、總領司，凡揀汰軍人並離軍使臣諸色添差不厘務人，各相照應，自來立定人數員缺，不得過數差注分撥，令共理之臣得以留意收養。」詔從之。
詔：「令諸路監司、郡守，不得非法聚斂，並緣申請，妄進羨餘，違者重置典憲。」
是月，置蘄州、蘄春鐵錢監，歲以十萬貫為額，仍減舒州同安監歲額一十萬貫。
金樞密使完顏思敬卒。金主輟朝，親臨喪，器之慟，曰：「舊臣也。」賻贈加厚，葬禮悉從官給。
秋，七月，庚子，金復以會寧府為上京。
庚戌，金罷歲課雉尾。
八月，丁卯，金以判大興尹趙王永中為樞密使。
金明安、穆昆舉賢能者，金主命賞之。
癸酉，內批龍雲、陳師亮添差，梁克家等言於指揮有礙，帝嘉其守法，因曰：「僥倖之門，蓋在上者多自啟之，故人生覬覦心。漢畫一之法，貴在能守。」
丙子，臣僚言江西連歲荒旱，不能預興水利為之備，乃降詔曰：「朕惟旱幹、水溢之災，堯、湯盛時有不能免，民未告病者，備先具也。豫章諸郡，但阡陌近水者，苗秀而實；高仰之地，雨不時至，苗輒就槁。意水利不修，失所以為旱備乎？今諸道名山，川源甚眾，民未知其利。然則通溝瀆，瀦陂澤，監司、守令顧非其職歟？其為朕相丘陵原隰之宜，勉農桑，盡地利，平繇行水，勿使失時，朕將即勤惰而寓賞罰。」
己卯，金御史大夫璋罷。
癸未，合荊、鄂二軍為一，以吳挺充都統制。
九月，丙申，梁克家等上《中興會要》、《太上皇》及《皇帝玉牒》。
庚子，命盱眙軍以受書禮移牒泗州，示金生辰使，金使不從。
辛亥，金主還都。大名府僧李智究等謀反，伏誅。
冬，十月，臣僚言：「浙東諸郡旱傷，如溫、台二州，自來每遇還稔，全賴轉海般運浙西米斛，粗能贍給。聞浙西平江、秀州邊海諸縣不令放出，於荒歉之處為害甚大，請嚴禁遏糴。」從之。
辛未，右丞相梁克家罷。克家時獨相，貴戚權幸，不少假借，而外濟以和，以與張說議使事不合，遂求去，乃罷為觀文殿大學士、知建寧府。
甲戌，以曾懷為右丞相，鄭聞參知政事，張說知樞密院事，沈夏同知院事。
丙子，金以前南京留守唐古安禮為尚書右丞。
時以南路女直戶頗有貧者，議簽漢戶入軍籍，金主嘗以問安禮曰：「於卿意如何？」安禮對曰：「明安人與漢戶今皆一家，彼耕此種，皆是國人。即日簽軍，恐妨農作。」金主責之曰：「朕謂卿有知識，每事專效漢人。若無事之時，可移農作，度宋人之意，且起爭端。國家有事，農作奚暇！卿習漢字，讀《詩》、《書》，姑置此以講本朝之法。前日宰臣皆女直拜，卿獨漢人拜，是耶非耶？所謂一家者，皆一類也。女直、漢人，其實則二。朕即位東京，契丹、漢人皆不往，惟女直人偕來，此可謂一類乎？」又曰：「朕夙夜思念，使太祖功業不墜，傳及萬世，當使女直人不困。卿等悉之！」
乙酉，臣僚言：「州郡水旱，往往諱言，雖有陳奏，未必能盡其實，遂至下之疾苦壅於上聞，上之德意抑於下究。蓋諱言水旱者，慮朝廷罪其失政也；不盡其實者，慮州用之闕而不斷也。屬縣申請，至於取問者有之，必欲其不問而後已；民間告訴，抑令伏熟者有之，必欲其無所陳而後已。欺天罔上，其罪可勝言哉！望申嚴行下，凡有旱傷，必須從實檢放，不得亂有沮抑，致奸和氣。仍乞令逐路常平提舉官躬親巡曆，同帥漕之臣覺察按劾以聞。庶幾民被實惠。」詔從之。
丁亥，金使完顏襄等來賀會慶節，別函申議受書之禮。仍示虞允文，速為邊備。
十一月，辛卯，詔樞密院：「除授及財賦，事關中書、門下省，其邊機軍政，更不錄送。」
金主謂宰臣曰：「外路正五品職事多闕員，何也？」太尉李石曰：「資考少有及者。」金主曰：「苟有腎能，當不次用之。」
戊戌，合祀天地於圜丘，大赦。改明年為淳熙元年。
辛亥，臣僚言：「今歲旱傷，非特浙東被害，如江西諸州，例皆闕雨，禾稻不收，而贛、吉二州尤甚。江東之太平、廣德，淮西之無為軍、和州，多是先被水患，繼之以旱。其間州郡，或有違言境內災傷，不即申陳，致失檢放條限；或有雖曾申聞，措置賑濟事件，朝廷未與行下。救荒之政，譬如拯溺救焚，勢不可緩，今欲從朝廷專委逐路提舉官躬親巡曆，如委系失收，不曾檢放或檢放不實者，仰將今年苗米依合減分數，權行停閣，令候來年秋熟帶納。其有和糴米斛、拋降馬料及諸色科買，並權與住罷一年。應合賑糶、賑濟者，許提舉官將一路見管常平義倉米通融撥借應副。其有諸州已條畫到措置賑濟事件，朝廷速降指揮。庶幾官吏便可奉行，百姓早被實惠。」詔從之。
壬子，金吏部尚書梁肅請禁奴婢服羅綺，金主曰：「近已禁其服明金，行之以漸可也。且教化之行，當自貴近始。朕宮中服御常自節約，卿等宜更從儉素，使民知所效也。」
漢州什邡縣楊村進士陳敏政家，特賜旌表門廬。自敏政高祖母王氏遺訓，至今五世同居，並以孝友信義著。王氏年十八歸於陳，歲餘夫卒，守志不嫁，事舅姑甚孝，教子孫篤學有聞。本州以事來上，故有是命。
十二月，己未朔，戒飭沿邊諸軍，毋輒遣間諜、招納叛亡。
甲子，同知樞密使沈夏罷。乙丑，以御史中丞姚憲簽書樞密院事。
癸酉，廣西鹽復官賣法，從帥臣范成大之請也。二廣鹽法，自靖康間，行官般官賣法。至紹興八年後，因臣僚言其利為甚博，遂改行鈔法，節次更廢不一。至乾道六年，逐司互有申陳。遂自八年詔令兩路通販官鈔九十萬貫，同認歲額，然實於西路歲計不便。遂詔：「廣西鹽住行鈔法，撥還運司，均與諸州官般官賣，以充歲計。」
乙酉，金遣完顏璋等來賀明年正旦，以議受書儀不合，詔俟改日；以太上皇有旨，姑聽仍舊。丁亥，璋等入見。
是歲，減紹興府、嚴、處州丁絹額。

