
春，正月，甲辰朔，大風，御舟碇海中。
乙巳午，西風忽起，金人乘之攻明州。御前右軍都統制、浙東制置使張俊與守臣徽猷閣待制劉洪道坐城樓上，遣兵掩擊，殺傷相當。金人奔北，墮田間或墜水。俊急令收兵赴台州。是夜，金人拔寨去，屯餘姚，且請濟師於宗弼。
丙午，帝遣中使召御前左軍都統制、浙西制置使韓世忠赴行在。世忠已治舟師於通惠鎮，乃請往鎮江邀敵歸師，盡死一戰，帝從之。
己酉，詔遣使自海道至福建、虔州，問隆祐皇太后艤舟所在。帝慮太后徑入閩、廣，乃遣使問安焉。乙卯，滕康言太后已至虔州。
張俊既去，明州士民皆散。有士人率眾扣劉洪道馬首，願留以禦敵。洪道曰：「予嘗數克敵而勝，若等毋慮。」丙辰夜，洪道微服而遁，與浙東副總管張思正引所部奔天童山，所過盡撤其橋，民不得濟，數千人哀號震天。城中惟崇節馬軍與惡少僅千人，以酒官李木將之。
江、淮宣撫司右軍統制岳飛自廣德軍移屯宜興縣。杜充之敗也，其將士潰去，多行剽掠，獨飛嚴戢所部，不擾居民，士大夫避寇者皆賴以免。
丁巳，張俊自台州赴行在。
金以同中書門下平章事韓企先為尚書左僕射。企先善於其職，宗翰、宗幹皆重之。
是日，金陝西都統洛索破陝府，守臣右武大夫、甯州觀察使李彥仙死之。
金自去冬以重兵來攻，彥仙守禦甚備，遇士卒有恩，食既盡，煮豆以啖其下而取汁自飲，至是亦盡。宣撫處置使張浚，間道遺以金幣，使犒其軍，且檄都統制曲端以涇原兵往援。端素疾彥仙出己上，無出兵意。浚屬官資陽謝升言於浚曰：「敵朝夕下陝，莫以為憂者，殆未知敵意也。敵已得長安，今取陝，則全據大河，且窺蜀矣。」眾議不決，力爭數日，師乃出，至長安，而敵先壅阻，不得進。
彥仙日與敵戰，將士未嘗解甲。洛索命自正月旦為始，以一軍攻擊，一日不下則翼日更遣一軍，每一旬則聚十軍並攻一日，期以三旬必拔之。彥仙意氣如平常，登譙門，大作會，潛使人隧而出，焚其攻具，敵愕而卻。洛索雅奇彥仙才，嘗招之，彥仙斬其使。至是遂欲降之，使人呼曰：「即降，當富貴。」彥仙不應，日鉤取敵兵數十磔城上，雖殺傷大當，而敵兵遝至，守埤者久，傷殘日就盡。既而金兵亦乏食，欲引去，或告以急擊可入，金人益眾攻之。每隊以鼓在前，擊鼓一聲則進一步，既渡濠池，鼓聲漸促，莫不爭先，疾聲並力齊登，死傷者雖滿地而不敢返顧。是旦，有鳶鴉數萬噪於城上，與戰聲相亂，洛索曰：「城陷矣！」促使爭攻，城遂破。彥仙率士卒巷戰，左臂中刃，不殊，猶不已。金人惜其才，以重賞募人生致之。彥仙易敝衣雜群伍中，走渡河，曰：「吾不甘以身受敵人之刃。」敵縱兵屠掠，彥仙聞之，曰：「金人所以殺過當者，以我堅守不下故也，我何面目復見世人乎！」遂投河而死。金人取其家而殺之，陝民無噍類。浚聞，承制贈彥仙彰武軍節度使，即商州立廟，且官其子。久之，賜諡忠威。
彥仙守陝再逾年，大小戰二百，及城破，其屬官陳思道、李岳、杜開、通守王滸、趙叔憑、職官劉效、馮經、縣令張玘、將佐盧亨、邵雲、閻平、趙成、賈何、呂圓登、宋炎等同死，無屈降者。叔憑，宗室子，初為兵馬都監，積功武翼大夫、通判府事，及城危，有子為盧氏吏，間使語之曰：「吾托肺腑，死國難固其所，若則走也。」雲，龍門人，金人破蒲城，雲獨與少年數百保聚山谷，初事邵興，後為彥仙部曲，累官閤門宣贊舍人。金人得雲，欲以為將，雲怒駡不屈。洛索怒，釘雲五日而磔之。平，湖城人，官閤門祗候。何，陝縣人，與成皆修武郎。圓登，夏縣人，嘗為僧，城垂破，自外來援，與彥仙相持而泣曰：「圍久，不知公安否，今得見公，死且無恨。」創甚，方臥，聞城環，遽起，戰死。炎，陝縣人，善蹶張。敵圍城，炎取大弩數百調治，所射洞殺傷敵兵甚眾。城破，敵欲將炎，呼炎出，不應，戰死。後自雲以下皆贈官，錄其家一人。
己未，金人破明州。
先是金益兵而來，前二日，駐軍廣德湖舊寨前，遣老弱婦女運瓦礫填塹。次夕，植砲架十餘，對西門。是日，以數砲碎城樓，守者奔散而出，城遂破，金兵入城。
庚申，金主詔曰：「避役之民，以微直鬻身權貴之家者，悉出還本貫。」
辛酉，御舟離章安鎮。
甲子，泊溫州港口。
丙寅，御舟移次溫州之館頭。
先是金人自明州引兵攻定海，破之，遂以舟師絕洋，侵昌國，欲襲御舟，至碕頭，風雨大作。和州防禦使、樞密院提領海船張公裕引大舶擊散之，金人乃去。帝聞明州失守，遂引舟而南，與金人才隔一日。
丁卯，虔州從衛諸軍作亂。
初，隆祐後太后既至虔州，府庫所有既盡，衛軍上請，惟得沙錢及折二錢，市買諸物不售。軍士與鄉民相爭，軍士遂縱火肆掠。
初，趙立既至楚州，朝廷因以立知州事，會金右監軍昌親率數萬人圍城，攻其南壁，自為旗頭，引出眾戰，相持四十餘日。己巳，金人以砲擊三敵樓，遂登城。立先取生槐本為鹿角以槎其破處，而下修月城以裹之，月城之中，實以柴薪，城之內為鎔爐。敵自月城中入，立命以金汁澆之，死者以百數。金人不能入，遂退守孫村大寨，時遣數百騎出漢於城下，以掠取求糧採薪者。由是城中人不能出，而薪糧日竭。
二月，乙亥，御舟至溫州江心寺駐蹕，更名龍翔。
奉安啟聖宮祖宗神御於福州。
金人既破江西諸郡，乃移兵趨湖南。帥臣直龍圖閣向子諲，初聞警報，率軍民固守，且禁士庶無得出誠。敵騎至潭州，呼令開門投拜，軍民皆不從，請以死守。宗室成忠郎聿之隸東壁，子諲巡城，督察官吏，顧津聿之曰：「君宗室，不可效此曹苟簡。」聿之感激流涕。敵圍之八曰，既而登城，四面縱火。子諲率官吏奪南楚門亡去，城遂破，聿之拔刃自殺。
城之始破也，將官成忠郎劉玠率餘兵巷戰，身中數十矢，戰俞力。敵又以槍中之，眾欲扶持而去，玠揮眾直前，死於陳。敦武郎、新杭州兵馬都監王暕，部民兵守朝宗門，亦死。
聿之，魏悼王后，安定郡王叔東子也。金人掠潭州六日，屠其城而去，子諲乃復入。後贈玠武經大夫，暕武德郎，聿之右監門衛將軍。又一日，金人遂引去。
丙子，金人自明州引兵還臨安。
初，金既破明州，遣人聽命於宗弼，且雲搜山檢海已畢。宗弼曰：「如揚州例。」金人遂焚其城，惟東南角數佛寺與僻巷居民偶有存者，金人留明州七十日，引兵去。
初，宗弼留臨安，聞浙西制置使韓世忠自江陰趨鎮江，恐邀其後。是月庚辰，宗弼斂兵於吳山、七寶山，遂縱火，三日夜煙焰不絕。癸未，火息。甲申，縱兵大驚，且束裝。丙戌，退軍，以鹵掠輜重不可遵陸，乃由蘇、秀取塘岸路行。先是武功大夫、成州團練使陸漸迎降，宗弼以為臨安府兵馬鈐轄。漸勸宗弼括金銀，焚臨安，因從軍北去。
方金人未退軍也，有衢州軍事判官錢觀復者，以衢當路沖，白郡守，縱民老弱出，戶留一丁，不留與留而瘦弱不堪任，論如軍法。其後諸兵欲乘時為變，顧城中金帛子女無異獲，乃止。時李濤、李鄴、鄭億年皆在軍中。宗弼因攜之以北。
金人分兵侵海鹽，縣尉失良率射士百餘拒之，卒力戰以死。
先是金人破京師，時河南之北悉為金所有，睢、洛皆屯重兵，惟汴京及畿邑猶為宋固守，而糧儲乏絕，四面不通，多饑死。有河北簽軍首領聶淵者，與其徒十十五五，以食物與守城者博易，積久稔熟，遂不之疑。是日，淵與其徒數百人，夜登城之北壁，縱火焚樓櫓，猶未敢下城，乃為慢道自守。是時城之東有群盜李潰、蘇大刀等，權留守上官悟皆招入城。既入城，則焚掠不止，城中亂，悟及副留守趙倫出奔。悟至唐州，為董平所殺。金人得京師，以前都水使者王夔為留守，時在京強壯不滿萬人。自是四京皆沒矣。
江東宣撫使劉光世奏：「杜充敗事，未知存亡，王侄所統前軍亦潰，韓世忠徑上海船而去。臣今以孤軍駐南康，移檄諸路，會兵勤王，望陛下遠避賊鋒，俟舂暄，破之不難。」詔：「光世所部軍不少，今又會兵，深慮騷動。可止統本部乘間擊之，毋失機會。」
己丑，奉安景靈宮祖宗神御於溫州開元寺。
庚寅，帝入溫州，駐蹕州治。
辛卯，金人破秀州。
先是兩浙宣撫使周望在平江，有言敵自越州還金陵者。望素不嚴斥堠，但以傳聞之語為信，乃遣統制官陳思恭、張俊統兵入杭，以規收復之功。思恭至秀州，偵知傳言之妄，間道走湖州之烏墩鎮以觀變。至是金宗弼過秀州，通直郎、權州事鄧根留武翼郎、本部兵馬都監趙士醫，乘城拒敵。城破，士醫為流矢所中而死，後贈武翼大夫。望聞金師至崇德縣，壬辰，調太湖舟千艘赴吳江禦之。
鼎州人鐘相作亂，自稱楚王。
初，金人去潭州，群盜乃大起，東北流移之人，相率渡江。武經大夫、濰州團練使孔彥舟自淮西收潰兵，侵據荊南、鼎、澧諸郡，秘閣修撰、知荊南府唐愨棄城去。
相以左道惑眾，自號大聖，言有神靈與天通，能救人疾患；陰語其徒，則曰：「法分貴賤貧富，非善法也。我行法，當等貴賤，均貧富。」持此語以動小民，故環數百里間，小民無知者翕然從之，備糧謁相，謂之拜父。如此者二十餘年，相以故家貲鉅萬。及湖、湘盜起，相與其徒結集為忠義民兵，士大夫避亂者多依之。相所居村，有山曰天子岡，遂即其處築壘浚濠，以捍賊為名。會孔彥舟入澧州，相乘人情驚擾，因託言拒彥舟以聚眾，至是起兵，鼎、澧、荊南之民回應。相遂稱楚王，改元天載，立妻伊氏為皇后，子子昂為太子，行移稱聖旨，補授用黃牒，一方騷然。時鼎州闕守臣，而湖南提點形獄公事王彥成、單世卿，皆挈家順流東下，僅以身免。賊遂焚官府、城市、寺觀及豪右之家，凡官吏、儒生、僧道、巫醫、卜祝之流，皆為所殺。自是鼎州之武陵、桃源、辰陽、沅江、澧州之澧陽、安鄉、石門、慈利，荊南之枝江、松滋、公安、石首，潭州之益陽、寧鄉、湘陰、江化，峽州之宜都，岳州之華容，辰州之沅陵，凡十九縣，皆為盜區矣。
乙未，尚書右僕射、同中書門下平章事兼江、淮宣撫使杜充罷，為觀文殿大學士、提舉江州太平觀。
充自真州而北，宗弼遣人說充，許以中原地封之，如張邦昌故事，充遂降於金。知真州向子忞以聞，帝聞之，不食者累日。御史中丞趙鼎、右諫議大夫富直柔同對，請先罷充，俟得其北降的報，則別議罪，故有是命。
丙申，以帝還溫州，德音釋天下徒刑，一應士民家屬有自金來歸者，所在量給錢米，於寺院安泊，訪還其家。
徽猷閣直學士、知慶陽府兼陝西制置使王似知成都府。
時宣撫處置使張浚聞帝親征，亟治兵，自秦州入衛，留參議軍事劉子羽掌留司事，凡川、陝軍政民事，皆得專決；又徙似知成都府，而以親衛大夫、明州觀察使趙哲代之。徽猷閣直學士盧法原，時守成都，乃命法原赴行在。
是日，金遊騎至平江城東，統制官郭仲威，兵未交而退。同知樞密院事、兩浙宣撫使周望奔太湖，市人請留，不可，則極口嫚罵，望不顧而去。守臣徽猷閣直學士湯東野，聞望已出，則挈家潛遁，以府印付仲威。次日，仲威與將官魯玨縱火城中，夜，望及仲威皆遁。其下自城南轉動居民，北出齊門而去，民之得出郭者，多為所殺。
戊戌，宗弼入平江，駐兵府治，鹵掠金帛子女既盡，又縱火燔城，煙焰見百餘里，火五日乃滅。
三月，癸卯朔，宗弼去平江府。
甲辰，初，洛索既破陝，遂與其逼完顏杲長驅入關。宣撫處置使司都統制曲端，聞敵至，遣右武大夫、忠州刺史、涇原路馬步軍副總管吳玠及統制官張忠孚、李彥琪將所部拒之於彭原店，端自擁大兵屯於邠州之宜祿以為聲援。敵乘高而陳，洛索引兵來戰，玠擊敗之。既而金師復振，宋軍敗，端退屯涇州，金人亦引去。端劾玠違節，降武顯大夫，罷總管，復知懷德軍。宣撫處置使張浚素奇玠，尋擢玠秦鳳副總管兼知鳳翔府。時當兵火之餘，玠勞來安集，民賴以生。
始，青溪嶺之戰，玠牙兵皆潰，及是玠治兵秦鳳，諸潰卒復出就招。玠問訊再三，搜索非是者五六人，斥遣之，餘悉斬於遠亭下，去秦州十里，軍中股慄。自是每戰皆效死，無復潰散者矣。
己酉，張浚言大食獻珠玉，已至熙州，詔津遣赴行在。右正言呂祉，言所獻珍珠、犀牙、乳香、龍涎、珊瑚、梔子、玻璃，非服食器用之物，不當受，帝諭大臣曰：「捐數十萬緡易無用珠玉，曷若愛惜其財以養戰士！」遂命宣撫司無得受，仍加賜遣之。
壬子，金人攻常州，守臣右文殿修撰周杞聞敵至，棄城去宜興縣，金人遂入常州。
甲寅，權知三省樞密院事盧益至行在，詔趣令入對。先是帝諭呂頤浩曰：「朕初不識隆祐皇太后，自建炎初迎奉至南京，方始識之，愛朕不啻己出，宮中奉養及一年半，朕之衣服飲食，必親調製。今朕父母兄弟皆在遠方，尊長中唯皇太后。不唯相別數千里外，加之敵騎衝突，又兵民不相得，縱火交兵，五六日乃定，復爾驚擾。當早遣大臣領兵奉迎，以稱朕朝夕慕念之意。」遂命益與御營使司都統制辛企宗、帶禦器械潘永思偕行。
丁巳，金人至鎮江府，浙西制置使韓世忠已屯焦山寺以邀之，降其將鐵爪鷹李選。選者，江淮宣撫使潰卒也。
宗弼遣使通問，世忠亦遣使臣石皋報之，約日會戰。世忠謂諸將曰：「是間形勢，無如龍王廟者，敵必登此覘我虛實。」乃遣將蘇德將二百卒伏廟中，又遣二百卒伏廟下，戒曰：「聞江中鼓聲，岸兵先入，廟兵繼出。」敵至，果有五騎趣龍王廟，廟中之伏喜，先鼓而出，五騎振策以馳，僅得其二；有紅袍白馬，既墜乃跳馳而脫者，詰之，則宗弼也。既而戰數十合，世忠妻和國夫人梁氏在行間，親執桴鼓，敵終不得濟。復使致詞，願還所掠假道，世忠不從；益以名馬，又不從。時左監軍完顏昌在濰州，乃遣貝勒托雲趣淮東，以為宗弼聲援。
己未，帝詣開元寺，朝辭九廟神主，宰執百官皆扈從。自渡江至是，始有此禮。是日，上御舟復還浙西。
庚申，詔：「昨金人所破州縣，其投拜官除知、通別取旨外，餘並罷。內統兵官以眾寡不敵，致有潰散，理宜矜恤，可特放罪，仍舊統押人馬。」時朝廷恐將士潰散者眾，乘亂為變，故貸之。
辛酉，御舟發溫州。
壬戌，御舟次章安鎮。
乙丑，帝次台州松門寨。宰執奏事，呂頤浩因言：「此行未審且駐會稽，為復須到浙右？」帝曰：「須由蘇、杭往湖州，或如卿所奏往宣州。朕以為會稽只可暫駐，若稍久，則人懷安而不樂屢遷。」頤浩又曰：「將來且在浙右為當，徐謀入蜀。」帝曰：「朕謂倚雍之強，資蜀之富，固善。但張浚秦漢中止可備萬人糧，恐太少。兩浙若委付得人，錢帛猶可溯流而西。至於糧斛，豈可漕運！」頤浩曰：「若第攜萬兵入蜀，則淮、浙、江、湖以至閩、廣，將為盜區，皆非國家之有矣。」帝曰：「當益進上流，用淮、浙榷貸鹽錢以贍軍費，運江、浙、荊、湖之粟以為軍食。」王綯曰：「議者但知輕議晉元帝還都建鄴，不能恢復中原，而多言入蜀便。殊不知自秦用張儀至本朝遣王繼恩，下蜀者八矣，取輒得之，不勞再舉，則亦未可謂之便也。」范宗尹曰：「臣謂若便入蜀，恐兩失之；據江表而徐圖關陝之事，則兩得之。決擇取捨，不可不審。」帝曰：「然。」既而浚復上疏言：「陛下果有意於中興，非幸關陝不可。願先幸鄂渚，臣當糾率將士奉迎鑾輿，永為定都大計。」帝不許。
詔賜故資政殿學士許景衡家所僦溫州官物一區。帝因言：「朕自即位以來，執政中張愨第一，忠直至誠，遇事敢言，無所迴避；其次則景衡；若郭三益，則善人而已。」
辛未，帝次定海縣。帝見定海為金人所焚，惻然曰：「朕為民父母，不能保民，使至此。」王綯曰：「陛下留杜充守建康，留周望守平江，非輕棄江、浙而遽適南方。不幸充、望不稱任使，乃至如此。」呂頤浩因言承平之久，士多文學，而罕有練達兵財可濟今日者。帝曰：「前此太平，朝士若乘馬馳騁，言者必以為失體；才置良弓利劍，議者將以為謀叛。」綯曰：「大抵文學之士未必應務，有才者或短於行，自非陛下棄瑕錄用，則舉世無全人也。」
是春，金左副元帥宗翰、右監軍希尹、右都監耶律伊都皆在大同，右副元帥宗輔在析津府，遣貝勒托雲率眾圍楚州，守臣趙立乘城禦之，不能下，進圍揚州。
初，金人破山東，左監軍完顏昌，密有許封劉豫之意。會濟南有漁得鱣者，豫妄謂神物之應，乃祀之；既而北京順豫門下生禾，三穗同本，其黨以為豫受命之符。豫乃使其子偽知濟南府麟賚重寶賂昌，求僭立。大同尹高慶裔，左副元帥宗翰心腹也，恐為昌所先，乃說宗翰曰：「吾舉兵止欲取兩河，故汴京既得，則立張邦昌，後以邦昌廢逐，故再有河南之役。方今河南州郡，官制不易、風俗不更者，可見吾君意非貪土，亦欲循邦昌之故事也。元帥盍建此議，無以恩歸它人！」 宗翰乃令希尹馳白金主，金主許之。
宗翰遂遣慶裔自河陽越舊河之南首至豫所隸景州，會官吏軍民於州治，諭以求賢建國之意，皆莫敢言，曰：「願聽所舉。」慶裔徐露意以屬豫，郡人迎合敵情，懼豫權勢；又，預適景人也，故進士張浹等遂共舉之。慶裔至德、博、大名，一如景州之故；既至東平，則分遞諸郡以取願狀而已。慶裔歸，具陳諸州郡推戴之意，宗翰許之。
夏，四月，甲戌，御舟至明州。丙子，次餘姚縣，海舟大不能進，詔易小舟，仍許百官從便先發。癸未，帝次越州，駐蹕州治。
浙西制置使韓世忠，與金宗弼相持於黃天蕩，而貝勒托雲圍揚州。朝廷恐守臣張績力不能支，許還屯京口，績不為動，敵乃趨真州。績，金壇人也。
時托去軍於北，宗弼軍於南，世忠以海艦進泊金山下。將戰，世忠預命工鍛鐵相連為長絚，貫以大鉤，以授士之驍捷者。平旦，敵以舟噪而前，世忠分海舟為兩道出其背，每縋一綆，則曳一舟而入，敵竟不得濟。乃求與世忠語，世忠酬答如響，時於所佩金瓶傳酒縱飲示之。宗弼見世忠整暇，色益淚，乃求假道甚恭，世忠曰：「是不難，但迎還兩宮，復舊疆土，歸報明主，足相全也。」
呂頤浩聞敵窮蹙，乃請帝如浙西，且下詔親征以為先聲，而亟出銳兵策應世忠，庶幾必擒烏珠；參知政事王綯，亦言宜遣兵與世忠夾擊。帝納之，甲申，下詔親征。御史中丞趙鼎言：「臣在溫、台，屢言當俟浙西寧靜及建康之兵盡渡江，然後回蹕。今遽有此舉，必韓世忠之報敵騎窮蹙，可以翦除耳。萬一所報不實，乃建率之眾未退，回戈衝突，何以待之？」時有妖人王念經者，聚眾數萬，反於信州之貴溪，鼎言：「饒、信魔賊未除，王侄潰軍方熾，陛下遽舍而去，茲乃社稷存亡至危之幾也。」
戊子，韓世忠奏捷。帝曰：「金人南下以來，諸軍率望風奔潰，今歲如世忠輩雖不成大功，皆累獲捷。若益訓卒繕兵，今冬金人南來，似有可勝之理。 」范宗尹曰：「前此兵將望風奔潰，而今歲皆能力戰，此天意似稍回；更願陛下修德，庶幾天意必回。」乃出世忠奏，命尚書省以黃榜諭中外。
時敵眾十萬餘，而世忠戰士才八千。宗弼求登岸會語，世忠以二人從，見之。宗弼招之降，世忠怒，引弓且射之，亟馳去。
壬辰，近臣言：「陛下即位以來，灼見禍亂之源，痛思懲艾，故以元祐黨籍，屢下詔旨，特加追敘，欲以竦動四方觀聽，甚盛舉也。止緣使逐家各自陳乞，故或子孫零落，不能申請，或子孫雖在而誥敕散失，至有誥敕具在而為有司以微文沮止者，致使往往未被贈典。雖如呂公著、呂大防、韓維、蘇轍、顧臨、梁燾、張舜民、范祖禹、王古輩，尚未沾昭洗之澤，其它可不言而知也。臣私竊恨之。夫名黨籍，率皆一時之望，所歷官職，眾所共知，不容稍有偽濫，而特使追復，又非尋常之比。謂宜誥命從中而下，使異數齊頒，四方改觀，豈宜以有司微文沮格耶！慾望睿旨俾三省條具，不必更待逐家陳乞。」疏奏，詔依德音許本家自陳而已。
丙申，通議大夫、守尚書右僕射、同中書門下平章事兼御營使呂頤浩罷。
先是趙鼎復辟吏部尚書之命，且攻頤浩之過，章十數上，頤浩乃求去，帝宣還之。前一日，頤浩入見畢，面東而立，不預進呈。帝諭王綯等曰：「頤浩功臣，兼無誤國大罪，與李綱、黃潛善不同，朕眷遇始終不替。」是夕，遂召給事中兼直學士院汪藻草制罷頤浩。制略曰：「占吏員而有虧銓法，專兵柄而幾廢樞庭。下吳門之詔，則慮失於先時；請浙右之行，則力違於眾論。」遂罷為鎮南軍節度使、開府儀同三司、充醴泉觀使。後二日，復詔中外，以頤浩倡義勤王，故從優禮焉。
時王綯與頤浩論頗同，乃累章乞免。於是范宗尹攝行相事，遂留會稽，無復進居上流之意矣。
是日，浙西制置使韓世忠及宗弼再戰於江中，敗績。
宗弼既為世忠所扼，欲自建康謀北歸，不得去。或獻謀於金人曰：「江水方漲，宜於蘆場地鑿大渠二十餘里，上接江口，舟出江背，在世忠之上流矣。」宗弼從之，傍治城西南隅鑿渠，一夜渠成，次日早出舟，出忠大驚。金人悉趨建康，世忠尾擊，敗之，金人終不得濟。
先是宗弼在鎮江，世忠以海舟扼於江中，乘風使篷，往來如飛，乃揭榜募人獻所以破海舟之策。有福州王某，僑居建康，教金人於舟中載土，以平板鋪之，穴船板以棹槳，俟風息則出江，有風則勿出，海舟無風，不可動也，以火箭射其箬篷，則不攻自破矣。一夜造火箭成。及是引舟出江。其疾如飛，天霽無風，海舟皆不能動。世忠舟師，本備水陸之戰，每舟有兵，有馬，有家屬，有輜重。金人以火箭射其箬篷，火烘日曝，人亂而呼，馬驚而嘶，被焚與墮江者，不可勝數。所焚之舟，蔽江而下，金人鼓棹，以輕舟追襲之，金鼓之聲，震動天地。統制官、右武大夫、成州團練使孫世詢，武功大夫、吉州防禦使嚴永吉，皆力戰死。世忠與餘軍至瓜步，棄舟而陸，旋還鎮江聚兵，沿江避兵之人，往往取其糧食，亦有得軍儲銀帛者，宗弼弓得絕江遁去。後贈世詢五官，永吉四官，仍並為承宣使，錄其子。世詢，開封人也。
辛丑，詔：「諸路曾經殘破州軍發解舉人，以靖康元年就試終場人數為率，紐計取放。」
是月，金人侵江西者，自荊門北歸，留守司統制牛皋潛軍於寶豐之宋村，擊敗之。京西捉殺副使王俊，以皋為武功大夫、和州防禦使、充五軍都統制。
夏，五月，壬寅朔，詔孟夏饗景靈宮，令平江府、溫州守臣分詣；其後福州、潮州准此。
癸卯，金禁私度僧尼，及繼父、繼母之男女無相婚配。
甲辰，參知政事、權樞密院事范宗尹為通議大夫、守尚書右僕射、同中書門下平章事兼御營使。
時江北、荊湖諸路盜益起，大者至數萬人，據有州郡。朝廷力不能制，盜所不能至者，則以土豪、潰將或攝官守之，皆羈縻而已。宗尹以為此皆烏合之眾，急之則並死力以拒官軍，莫若析地以處之，盜有所歸，則可以漸制，乃言於帝曰：「昔太祖受命，收籓鎮之權，天下無事，百有五十年，可謂良法。然國家多難，四方帥守，事力單寡，束手而莫知所出，此法之弊也。今日救弊之道，當稍復籓鎮之法，亦不盡行之天下，且裂河南、河北數十州為之，少與之地而專付以權，擇人久任，以屏王室。」群臣多以為不可，宗尹曰：「今諸郡為盜據者以十數，則籓鎮之勢洸洸成矣。曷若朝廷為之，使恩有所歸。」帝決意行之，遂以為相。宗尹時年三十三。
己巳，起復承務郎張斛言：「淮南兩路見有歸正人守官或寄居者，慮人情猜忌，妄生事端，望量移入以南州軍，各令自言願往何州居止。」從之。時給事中兼直學士院汪藻亦言：「自東晉以來，中原失據，故江南、北僑立州郡，納其流亡之人。比金人南侵，多驅兩河之民列之行陳，號為簽軍，被其劫質以來，蓋非得已。今年建康，鎮江為將臣所招，遁歸者無臣萬人，此其情可見。莫若用六朝僑寓法，分浙西諸縣，皆以兩河州郡名之。假如金壇謂之南相州，許相州之人皆就金壇而居，其它類此，俟其南侵，徐以其職招之。彼既知所居各有定處，粗成井邑，父兄骨肉親戚故舊皆在，亦何為而不歸我哉！況浙西州縣，昨經殺戮之後，戶絕必多。如令有司籍定田產頃畝，以僑寓之人計口而給，俟稍安居，料其丁壯，教以戰陳，皆精兵也，必爭先用命，永無潰散。與夫從彼驅虜，反為我敵者，其利害豈止相萬哉！」
丁未，金左副元帥宗翰與諸帥分往山後避暑。
先是大同尹高慶裔自東平還雲中，言推戴劉豫之意。宗翰復令慶裔馳至東平，問豫可否，豫陽推張孝純。宗翰報曰：「戴爾者河南萬姓，推孝純者獨爾一人，難以一人之情而阻萬姓之願。爾當就位，我當以孝純輔爾。」其議遂決。
宗翰與右監軍希尹、右都監耶律伊都同之白水泊避暑。於是右副元帥宗輔之儒州望雲縣之望國崖，左監軍昌留居濰州，而宗弼自江南還屯六合縣。
戊申，金主詔曰：「河北、河東簽軍，其家屬流寓河南，被俘掠為奴婢者，官為贖之，俾復其業。」
辛亥，朝請郎、直龍圖閣、統領赤心隊軍馬劉晏，及戚方戰於宣州，死之。
初，宣州圍急，朝廷命統領官巨師古統兵三千人自平江往援，又命晏自常州以所部赴之。晏始至城下，未安營壘，乘賊不意，自城南轉城西，直趨城北，以搗方之帳，方大驚，退走。晏恃勇，欲生致方，乃單騎追之。賊見官軍不多，乃自駱駝山設伏以斷其歸路，方率龍隨迎戰。晏力不能敵，退還，至天寧寺前，馬陷淖，不可出，橋左有伏賊，以鉤槍搭晏，晏猶手殺數十人，以無援被害。師古踵至，連戰不勝，遂引眾入城。事聞，贈晏龍圖閣待制，官其四子，為立廟曰義烈，歲時祀之。
壬子，金人焚建康府，執李梲、陳邦光，自靜安渡宣化而去。
時宗弼屯六合縣，其輜重自瓜步口舳艫相銜，至六合不絕，建康城中悉為煨燼。梲道死，宗弼以邦光歸於劉豫。淮南宣撫司右軍統制岳飛，聞金人去，以所部邀擊於靜安，勝之，飛還屯溧陽。後軍統制劉經欲殺飛而並其軍，飛誘經殺之。
初，金人既渡江，淮東猶無警，安撫使、直寶文閣張縝尚守揚州，節度濠州軍馬劉位，領眾在橫山中，惟飲博而已。逮金人據六合，於是真州為群盜所擾，不可居。守臣王冠率軍民渡江，駐於溧水、溧陽之間，金人又入真州，而揚州亦不可守，張縝乃棄揚州。
敵在建康凡半年，自採石至和州，道路往來不絕。宗弼既破浙西，和州粗留兵戍守，然無一官軍乘虛至城下者。水軍統制邵青屯竹筱，諜知建康敵騎絕少，欲引兵入之，會青為牛所傷，創甚，遂不能行。有都團陳德，結眾欲殺金人，部勒已定，前期為其徒所告，德舉家被害，兵馬都監金沔死之。
岳飛之擊金人於靜安也，通直郎、權通判建康府錢需，糾率鄉兵，邀敵之後，遂從飛入城，因權府事。
夜，有赤雲亙天，其中白氣貫之，犯北斗及紫微，由東南而散。殿中侍御史沈與求言：「此天愛陛下，出變以示警也。願陛下隨宜措置，略修宗廟、陵寢之祀；多遣親信之臣，迎護柔德帝姬還宮。及取越王之子，使奉朝請，擇謹畏儒臣教之。又，天子所在，謂之朝廷，今號令出於四方者多矣，盡假便宜，即同聖旨。然其大者，虔州一朝廷，秦州一朝廷，號令之極，至為詔矣。願條約便宜事件，度其緩急，特罷行之。申節張浚等，止降指揮，勿為詔令。」
甲寅，金人破定遠縣，龍神衛四廂都指揮、保甯軍承宣使、節制淮南軍馬閭勍為所執。至南京，金人慾降之，不可；欲以為京東安撫使，又不可。敵怒，敲殺之。訃聞，贈檢校少保、昭化軍節度使，諡壯節。
是日，統制官巨師古與戚方戰於宣州城下，方三戰三敗，遂引去。宣州受圍，凡二十有九日，方既去，城之東壁摧裂者數十丈。
乙卯，朝奉郎趙霖知和州。
始，宗弼既渡江，和人共推兵馬都監、武德大夫宋昌祚權領州事，率軍兵固守。逮敵北歸，復圍之。禁軍左指揮使鄭立，亦拳勇忠憤，共激士卒，晝夜備禦不少怠。閱數日，宗弼親督眾攻城，軍士胡廣伏城東北角，發強弩射之，中其左臂。宗弼大怒，立擊破之，昌祚與權通判州事、奉議郎唐景、曆陽令謇譽、司戶參軍徐兟、曆陽尉、成忠郎邵元通皆死譙樓上，敵裂其屍以徇。時士金不降，潰圍而出，保州之西麻湖水寨，推鄉人一二豪者為統領。霖時在江東，間關赴難，軍民言於朝，故命為守。後贈昌祚三官，錄其二子；景、兟、元通皆推恩有差。霖嘗為直徽猷閣，坐贓廢。
戊午，初，帝在明州，諸班直為亂，既誅為首者，遂廢其班。及還會稽，乃命御前中軍統制辛永宗更選兵三百人直殿，然皆烏合之眾。至是趙鼎因奏事言：「陛下初即位，議復祖宗之政，至今未行一二。而祖宗於兵政最為留意，熙甯變舊章，獨不敢議。蓋自藝祖踐阼，與趙普講明利害，著為令典，萬世守之，不可失也，昨明州班直緣訴事紛亂，非其本謀，乃盡廢之，是因咽而廢食。今諸將各總重兵，不隸三衙，則民政已壞，獨衛兵彷彿舊制，亦掃蕩不存。是祖宗之法廢於陛下之手，臣甚惜之。仁宗時，親事官謀不軌，直入禁廷，幾成大禍，既獲而誅，不復窮治，未聞盡棄之也。」帝悟，尋復舊制。
甲子，詔曰：「周建侯邦，四國有籓垣之助；唐分籓鎮，北邊無強敵之虞。永惟涼渺之資，履此艱難之運，遠巡南國，久隔中原，蓋因豪傑之徒，各奠方隅之守。是用考古之制，權時之宜，斷自荊、淮，接於畿甸，豈獨植籓籬於江表，蓋將崇屏翰於京都。欲隆鎮撫之名，為輟按廉之使。有民有社，得專制於境中；足食足兵，聽專征於閫外。若轉移其財用，與廢置夫官僚，理或應聞，事無待報。惟龍光之所被，既並享於終身；苟功烈之克彰，當永傳於後裔。尚賴連衡之力，共輸夾輔之忠。」詔詞，直學士院綦崈禮所草也。
先是范宗尹言：「從官集議分鎮事宜，請以京畿、淮南、湖北、京東、西地方，並分為鎮。除茶鹽之利，國計所系，合歸朝廷置官提舉外，它監司並罷；上供財賦，權免三年，餘令帥臣移用。管內州縣官許辟置，知、通令帥臣具名奏差，朝廷審量除授，遇軍興，聽從便宜。其師臣不因朝廷召擢，更不除代。如能捍禦外寇，顯立大功，當議特許世襲。」
乙丑，右武大夫、忠州刺史知楚州兼管內安撫使趙立為楚、泗州、漣水軍鎮撫使，兼知楚州。時宗弼自六合歸，屯於楚州之九里徑，欲斷立糧道，立又大破之。
先是劉豫在東平，遣立故人葛進等賚書誘立，令貢稅賦，立大怒，不撤封，斬之。已而又遣沂州舉人劉偲持旗榜招立，具言金人大軍且至，必屠一城生聚，立令將出就戮。偲大呼曰：「公非吾故人乎？」立曰：「吾知忠義為國，豈問故人耶？」趣令纏以油布，焚死市中，且表其旗榜於朝。由是忠義之聲傾天下，遠邇向風歸之。
戊辰，統制官岳飛獻靜安金人之俘。帝呼人譯問，得女真八人，磔之，餘漢兒分隸諸軍。帝因謂大臣曰：「金人頗能言二聖動靜，雲今在韓州，及皇后、宮人皆無恙。」帝感動，不懌久之。
三省言：「江道遼遠，緩急恐失機會。欲發江東、西為三帥：鄂州路，領嶽、筠、袁、虔、吉州、南安軍；江州路，領洪、撫、信州、興國、南昌、臨江、建昌軍；池州路，領建康府、太平、饒、宣、徽州、廣德軍；並為安撫使。」從之。
先是浙西帥府移治鎮江，故范宗尹請置安撫使於鄂與江、池，謂建康本帥冶，緣近鎮江，而去江州千四百里，獨池在其間，若置帥於此，則沿江道里甚均，三帥相去各七百里。然池陽僻陋，乃置江東大帥，而建康重地，反為支郡隸之，議者不以為是。
六月，壬申，權通判建康府錢需言捕敵兵一人，自言涿州人。上曰：「此吾民，不可殺也。」令隸諸軍。
金以故遼舊臣耶律哈喱質等十人分治新附州鎮。
癸西，金主命以昏德公女六人為宗婦。
甲戌，以宰相范宗尹兼知樞密院事，罷御營使。
議者以為：「宰相之職，無所不統。本朝沿五代之制，政事分為兩府，兵權付於樞密，比年又置御營使，是政出於三也。望罷御營司，以兵權歸之密院，而宰相兼知。凡軍額有闕，並申樞密增補，不得非時招收，仍用符以遣發。庶幾可以收兵柄，一賞罰，節財用。」於是罷御營使及官屬，而以其事歸樞密院為機速房焉。自慶曆後，宰相不兼樞密者八十餘年，其復兼蓋自此始。
詔：「初除執政官，正謝日賜衣帶，鞍馬如故事。」
乙亥，詔：「六品以上官及初改京官並給告身，朝官以上給敕，初授官人給綾紙。」
丁丑，太尉、御營副使劉光世充御前巡衛軍都統制。
光世所領部曲既無所隸，因號太尉兵，侍御史沈與求論其非宜。會御營司廢，乃以巡衛名其軍，除光世都統制。
戊寅，詔：「御前五軍改為神武軍，御營五軍改為神武副軍，其將佐並屬樞密院。」
徽猷閣待制、知臨安府季陵復為中書舍人。
陵人對，首上奏曰：「臣觀今日國勢，危如綴旒。大駕時巡，未有駐蹕之地；賢人遠遁，皆無經世之心。兵柄分於下而將不和，政權去於上而主益弱，所恃以僅存者，人心未厭而已。
「前年議渡江，人以為可，朝廷以為不可，故諱言南渡而降詔回鑾。去年議幸蜀，人以為不可，朝廷以為可，故弛備江、淮而經營關陝。以今觀之，孰得孰失？張浚出為宣撫處置使，不過欲迎陛下耳。金人長驅，深入吳、越，至今尚在淮甸，曾無一騎入援王室者。
「維揚之亦，朝廷不及知，而功歸於宦寺；錢塘之變，朝廷不能救，而功歸於將帥。是致陛下信任此曹，有輕朝十之心。黃潛善好自用而不能用人，呂頤浩知使能而不知任賢。自張確、許景衡飽恨而死，劉豫、杜充相繼颺去，凡知幾自重者，往往卷懷退縮矣。
「今天下不可謂無兵，若劉光世、韓世忠、張俊者，各率諸將，同心而謀，協力而行，何所往而不克！然兵柄既分，其情易睽；各招亡命以張軍勢，各效小勞以報主恩；勝不相遜，敗不相救，大敵一至，人自為謀，其能成功哉？
「君臣之間，義同一體，廟堂出命，百官承稟，知有陛下，不知有大臣。大臣在外，事涉形跡，其可作威福以自便乎？張浚在陝右，區處軍事，恐失機會，便宜可也；乃若自降詔書，得無竊命之嫌耶？官吏責以辦事，便宜可也；若安置從臣，得無忌器之嫌耶？以至賜姓氏，改寺額，事類此者，無與治亂，待報何損！是浚在外傷於太專矣。
「三代之得天下者，得其民也；得其民者，得其心也。民墜塗炭，無甚於今日。發掘丘墓，焚燒屋廬，六親不能相保，而戴宋惟舊，實祖宗德澤在人心者未厭也，所望以中興，惟此一事耳。然人心無常，固亦難保，陛下宜有以結之。今欲薄斂以裕民財，而用度方闕；今欲輕徭以舒民力，而師旅方興。罪己之詔屢降，憂民之言屢聞，丁寧切至，終莫之信。蓋動民以行不以言，臣意陛下舉事當，人心服，自足以結之也。爵當賢，祿當功，刑當罪，施設注措無不當於理，天下不心悅而誠服者，未之有也。臣願陛下以其所當慮者，使一二大臣謀之，無偏聽，無自賢，無畏強禦，無徇私昵，處之得其當則人心服，人心服則盜賊將自息而外患亦可圖矣。」
是日，滁、濠鎮撫使劉位為張文孝所殺。
前一日，位引兵入滁州，克之，文孝遁去。詰旦，文孝以其眾復至城下，位即引兵迎敵。位逢兵眾數百，以為己之兵也，乃指揮殺賊，而所逢者賊兵也。位覺之，欲急戰，為賊所殺，權知州事苟某與州縣官皆散走。事聞，詔其子武德郎、閤門宣贊舍人、知泗州綱，起復滁、濠州鎮撫使，贈位武功大夫、忠州防禦使，後為立祠，名剛烈。
己卯，罷臨安府守臣兼浙西同安撫使，以防秋在近，欲責任之專故也。
庚辰，和州進士龔楫率民丁襲金人於新塘，為所殺。
時和州、無為軍鎮撫使趙霖，雖已受命，然寓治水寨，未入城，水寨之眾，乘間出掠敵營。宗弼乃遣偏師築堡新塘，以遏絕濡須之路，楫率二千人襲之，入其營，獲敵兵數百，所掠男女盡縱之。楫歸，道遇敵救大至，其眾多赴水死。楫為敵所得，戟手大罵不絕，敵臠割之，時年二十二。霖上其事於朝，有司以楫率眾無所受命而格其恩。楫，原孫也。
敵之得曆陽也，有士人蔣子春者，平日教授鄉里，敵見其人物秀整，喜，欲命之以官；子春怒駡，為所殺。
乙酉，詔皇兄右監門衛大將軍、忠州防禦使安時權主奉益王祭祀。
先是安時請襲封，事下禮官，以安時非嫡，遂不許。自仁宗以來，諸王後各以一人襲封，至渡江始廢。
戊子，詔遣使撫諭邵青、戚方，以所部赴行在。
時方引兵犯安吉縣之上鄉，浙西、江東制置使張俊以兵討之。或言上鄉路狹，不可行兵，俊乃遣其將王再興招之。會統制官岳飛追襲其後，方無路進退，始詣俊乞降。方上兵簿，有馬六百匹，所獻金玉珍珠不可計。至行在，日與中貴人蒱博，不勝，取黑漆如馬蹄者用火A146去，皆黃金也，以償博，不下數枚。詔遷方武翼大夫，以其軍六千人隸王侄軍，後因以方為裨將。時人為之語曰：「要高官，受招安。」
乙丑，樞密院進呈劉光世所獲敵人並簽軍狀。參知政事張守曰：「光世謂簽軍不宜留，蓋知吾山川險易，它日叛亡，恐為敵人鄉道。」帝曰：「此皆吾民也，不幸陷於敵，驅質而來，豈其得已！」守曰：「若分置軍伍中，每隊留一二人，豈通遽叛！」帝以為然。
辛卯，大理寺奏魔賊王宗石等款狀，帝曰：「此皆愚民無知，自抵大戮。朕思貴溪兩時間二十萬人無辜就死，不勝痛傷。」乃誅宗石第二十六人於越州市，其餘皆釋之。先是浙西、江東制置使張俊，以全軍討饒、信妖盜，太尉劉光世因命統制官王德、靳賽總兵會之，獲王念經。德等凡屠兩縣，所殺不可勝計。帝聞之不樂，故有此諭。
壬辰，初，山東之破，其士人多不降，有滄州人李齊聚眾沙門島，密人徐文聚眾靈山寺，萊州人范溫聚眾福山島。會河北忠義人護送宗室士幹泛海南歸，文劫之。至是文自稱忠訓郎、權密州都巡檢使，其副宋穩自稱忠翊郎、權兵馬監押，請以所部五千人、海舟百五十泛海來歸。詔各進一官，赴行在。
己亥，封才人張氏為婕妤，和義夫人吳氏為才人。吳氏，開封人，時年十六。自上即位以來，嬪御未備，及是潘賢妃從隆祐皇太后在虔州，後宮近侍者，惟二人而已。
是月，資政殿大學士陳過庭沒於燕山，年六十；後諡忠肅。

