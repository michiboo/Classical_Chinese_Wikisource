
夏，四月，甲午朔，命內外諸軍詳度純隊法。
立韓世忠廟於鎮江。
甲辰，知樞密院事許及之罷。時兵端已開，韓侂胄欲令及之守建康，及之辭不行，遂罷。
賑恤江西水、旱州縣。
丙申，金定縣令以下考課法。庚子，增定關防奸細法。
乙巳，以張孝伯參知政事；吏部尚書錢象祖賜出身，同知樞密院事。
丙午，金定衣服制。
甲寅，金以久旱，下詔責躬，避正殿，減膳，撤樂，免旱災州縣徭役及今年夏稅，遣使審囚，理冤獄。乙卯，金宰臣上表待罪。金主答詔曰：「朕德有愆，上天示異。卿等各趨乃職，思副朕懷。」
丙辰，詔：「嚴科舉請屬奔競之弊，有輒私遺書及受私書不以聞者，重置於理。」
壬戌，金萬甯宮端門災。
五月，癸酉，金平章政事圖克坦鎰、右丞完顏匡罷。
甲戌，雨。
先是金御史中丞孟鑄言：「今歲愆陽，已近五月，比至得雨，恐失播種之期。可依種麻菜法，擇地形稍下處，撥畦種穀，穿土作井，隨宜灌溉。」金主從其言。區種法自此始。
乙亥，詔：「諸軍主帥各舉部內將材三人，不如所舉者坐之。」
癸未，追封岳飛為鄂王。飛先已賜諡，至是韓侂胄欲風厲諸將，乃追封之。尋追封劉光世為鄜王，贈宇文虛中少保。
六月，壬辰朔，金罷兼官俸給。
丙申，置諸軍帳前雄校，以軍官子孫補之。
壬寅，詔侍從、台諫、兩省集議裁抑濫賞。
乙巳，金始祭中霤。
壬子，詔沿江四川軍帥簡練軍實。
丁巳，增廬州張勇軍為千人。
秋，七月，甲子，以旱，詔大理、三衙、臨安府、兩浙及諸路決繫囚。
戊辰，金主朝獻於衍慶宮。
己巳，蠲內外諸軍逋負營運息錢。辛未，蠲兩浙州縣闕雨州縣逋租。
戊子，命諸路提刑、提舉司措置保伍法。
八月，金大理丞姬端修罷，以議知大興府赫舍哩執中罪不當也。執中鞫魏廷實獄，廷實無罪而破其家，時論以為冤。御史臺請移問，執中奏府斷尚未決，御史臺遽令移推，下大理寺議。端修謂執中言涉私，當治罪。詔以端修別出情見，削一官，解職。尋令吏部侍郎李炳等推問，炳等言御史臺理直，金主但切責執中而已。孟鑄疏劾之曰：「京師百郡之道，四方取則。知府執中，貪殘專恣，不奉法令，自奉聖州罪解以後，怙罪不悛，蒙朝廷恩貸，轉生跋扈。雄州詐奪人馬；平州冒支己俸；無故破魏廷實家，發其塚墓；拜表，以調鷹不至；祈雨，聚妓嬉戲，毆詈同僚，擅令住職，失師帥之體。」金主以執中薦為東宮護衛，頗右之，謂鑄曰：「執中粗人，似有跋扈爾。」鑄曰：「明天子在上，豈容有跋扈之臣！」金主悟，乃罷執中為武衛軍都指揮使。
丁酉，金以右丞相崇浩為左丞相，右丞布薩揆為平章政事，參知政事孫即康為右丞，禦使大夫布薩端為左丞，吏部尚書通吉思忠為參知政事。
己亥，陳自強等上《皇帝玉牒》。
癸丑，金以西京留守崇肅為御史大夫。
先是，金以旱求直言。癸卯，尚書省奏河南府盧顯達、汝州王大材所陳，言涉不遜，請以情理切害除其罪；從之，仍遍諭中外。
丁巳，金馳圍場遠地禁，縱民耕、捕、樵採，減教坊長行五十人，渤海教坊長行三十人，文繡署女工五十人，出宮女百六十人。
戊午，參知政事張孝伯罷。
九月，丙寅，金主如薊州秋山。
冬，十月，丙申，金詔：「親軍三十五以下，令習《孝經》、《論語》。」
庚子，以資政殿大學士、淮東安撫使張岩參知政事。
時以吳獵帥湖北，將赴鎮，見監石門酒庫黃幹，訪以兵事。幹曰：「聞議者欲為大舉深入之謀。果爾，必敗。此何時，而可進取哉！」
先是獵以戶部員外郎總領湖廣、江西、京西財賦，知韓侂胄將開邊，荊襄必受兵，乃貽書當路，請號召義士以保疆場，刺子弟以補軍伍，增棗陽、信陽之戍以備衝突，分屯陽邏五關以捍武昌，杜越境誘竊以謹邊隙，選試良家子弟以衛府庫。輸湖南米五十萬石於襄陽，又以湖北漕司和糴米三十萬石分輸荊、郢、安、信四郡，蓄銀帛百萬計，以備賞犒。拔董達、孟宗政、柴發等，分列要郡。至是赴鎮，計金攻襄陽，則荊州尤為重鎮，乃修高氏三海，築金鑾、內湖、通濟、保安四匱，達於上海而注之中海；築拱辰、長林、藥山、棗林四匱，達於下海；分高沙、東獎之流，由寸金提外曆南紀、楚望諸門，東匯沙市為南海。又於赤湖城西南遏走馬湖、熨斗陂之水，西北置李氏匱，水勢四合，可限戎馬。高氏三海者，高保融據荊南時，分江流，瀦為大澤，以遏北方戎馬者也。太祖並天下，慮竊據者為後世患，乃決而去之。獵復修治，以為荊州之險。
癸卯，金主還都。
十一月，己未朔，詔：「兩淮、荊襄諸州，值荒歉奏請不及者，聽先發廩以聞。」
癸酉，金木冰，凡三日。
監察御史婁機知韓侂胄銳意欲用兵，極口沮之，謂：「恢復之名非不美。今士卒驕逸，遽驅於鋒鏑之下，人才難得，財用未裕，萬一兵連禍結，久而不解，奈何？」侂胄不悅，其議愈密，外廷罔測。機又上疏極諫：「密謀雖人莫得知，而羽書一馳，中外惶惑。」侍御史鄧友龍方主用兵之議，機詰之曰：「今日孰可為大將？孰可為計臣？正使以殿岩當之，能保其可用乎？」友龍不能答。
十二月，癸巳，以宰相陳自強請，遵孝宗典故，創國用司，總核內外財賦。戶部尚書李大性條陳利害，謂兵不宜輕舉，忤韓侂胄意，出知平江府。遂以自強兼國用使，費士寅、張岩同知國用事；掊克民財，州郡騷動。
己亥，詔必明年為開禧元年。
壬寅，禁州縣私籍沒民產。
甲辰，再蠲臨安府民丁身錢三年。
少傅致仕周必大卒，諡文忠。
奈曼部長迪延汗，心忌蒙古特穆津，遣使謀於白達勒達部主阿喇呼斯曰：「吾聞東方有稱帝者。天無二日，民豈有二王耶？君能益吾右翼，吾將奪其弧矢也。」阿喇呼斯即以報特穆津，尋舉部來歸。
是歲，特穆津大會於特默格川，議伐奈曼。眾以方春馬瘦，宜俟秋高為言。特穆津弟鄂齊堅曰：「事所當為，斷之在早，何可以馬瘦為辭！」奇爾固岱曰：「奈曼欲奪我弧矢，是小我也。我輩義當同死。彼恃其國大而言誇，苟乘其不備攻之，功當可成也。」特穆津悅，曰：「以此眾戰，何憂不勝！」遂進兵。
迪延汗以諸部兵至，營於杭愛山。薩穆哈見蒙古軍容整肅，謂左右曰：「奈曼初舉兵，視蒙古兵若古曆羔兒，意謂辭皮亦不留。今吾觀其氣勢，殆非往時矣。」遂引所部兵遁去。
是日，特穆津與奈曼軍大戰，至晡，禽殺迪延汗，諸部軍一時皆潰，夜，走絕險，墜崖死者不可勝紀。明日，餘眾悉降；於是塔塔爾諸部亦來降。已而復伐默爾奇部，部長托克托奔迪延汗之兄博嚕裕汗，其屬岱爾烏遜獻女迎降；俄復叛去，特穆津遣軍往平之。
春，正月，癸酉朔，初置澉浦水軍。
乙亥，金主詔有司：「自泰和三年，郡縣三經行幸，民嘗供億者，賜今年租稅之半。」
丁卯，金主如先春宮春水。
壬申，金主朝獻於衍慶宮。
丁丑，金調山東、河北軍夫改治漕渠。
二月，己卯朔，金主諭曰：「近制，按察司以靜鎮而知大體為稱職，苛細而暗於大體為不稱。由是各路按察，以因循為事，莫思舉刺；郡縣以貪默相尚，莫能畏戢。自今若糾察得實，民無冤滯，能使一路鎮靜者，為稱職；其或煩紊，使民不得伸訴者，是為曠廢。」
癸卯，詔國用司立《考核財賦之法》。
三月，庚申，太白晝見。
金主還都。
癸亥，金更定兩稅輸限。
辛巳，以淮西安撫司所招軍為強勇軍。
金唐州得宋諜者，言韓侂胄屯兵鄂、嶽，將謀北侵。
癸未，參知政事費士寅罷。韓侂胄欲以士寅鎮興元，為宣威之漸，士寅固辭，遂罷。
金群臣屢請上尊號，是月，復以為請，金主不許。詔侍講學士張行簡作批答，因問行簡宋范祖禹作《唐鑒》論尊號事，行簡對曰：「司馬光亦嘗諫尊號事，不若祖禹之詞深至，以為臣子生諡君父，頗似慘切。」金主曰：「卿用祖禹意答之。仍曰太祖雖有尊號，太宗未嘗受也。」行簡乞不拘對偶，引祖禹以微見意，金主從之。
夏，四月，戊子朔，以錢象祖參知政事，吏部尚書劉德秀簽書樞密院事。
癸卯，以江陵副都統李奕為鎮江都統，皇甫斌為江陵副都統，兼知襄陽府。
金邊臣奏宋兵入秦州界，又入鞏州來遠鎮。癸巳，金主命樞密院移宋，依誓約撤新兵，毋縱入境。
甲寅，武學生華岳上書，諫朝廷未宜用兵啟邊釁，且乞斬韓侂胄、蘇師旦、周筠以謝天下。侂胄大怒，下嶽大理，編管建寧。
五月，己巳，賜禮部進士毛自知以下四百三十三人及第、出身。自知對策，言當乘機以定中原，韓侂胄大喜，遂擢為第一。
乙亥，詔以衛國公嚴為皇子，進封榮王。
甲申，鎮江都統戚拱，遣忠義人朱裕結弓手李全，焚金漣水縣。全，濰州人，銳頭蜂目，權譎善下人，以弓馬趫捷，能運鐵槍，時號「李鐵槍」。
金主聞南朝將用兵，召諸大臣問之。承暉、孟鑄及太常卿趙之傑皆曰：「宋敗衄之餘，自救不暇，恐不敢叛盟。」完顏匡獨曰：「彼置忠義保捷軍，取先世開寶、天禧紀元，豈忘中國者哉」」通吉思忠亦言宋人敗盟有狀，金主然之，乃命平章政事布薩揆為河南宣撫使，籍諸道兵以備宋。
六月，辛卯，詔內外諸軍密為行軍之計。
戊戌，詔諸路安撫司教閱禁軍。
庚子，進程松資政殿大學士，為四川制置使。
辛丑，淮東安撫使鄭挺坐擅納北人牛真及劫漣水軍，事敗，奪二官，罷。
壬寅，天鳴有聲。
復同安、漢陽、蘄春三監。
己酉，金制駐防軍逃亡及邊事失措陷敗戶口者罪。
秋，七月，庚申，以陳自強及侍御史鄧友龍等請，詔韓侂胄平章軍國事，立班丞相上，三日一朝，赴都堂治事。論者謂侂胄系銜比呂夷簡省「同」字則其體尤尊，比文彥博省「重」字則所與者廣，於是三省印並納其第。侂胄自置機速房，甚者假作御筆，升黜將帥，人莫敢言。
命興元都統司招增戰兵。
丙寅，以蘇師旦為安遠軍節度使，領閤門事。
戊辰，贈趙汝愚少保。
壬申，金主朝獻於衍慶宮。
己卯，韓侂胄等上《高宗御集》。
癸未，以韓侂胄兼國用使。
以旱，決繫囚。
八月，丁亥，命湖北安撫使增招神勁軍。
辛卯，金罷河南宣撫司。
初，布薩揆至汴，移文來責敗盟，三省、樞密院答言：「邊臣生事，已行貶黔，所置兵亦已抽去。」揆信之。會殿前副都指揮使郭倪，濠州守將田俊邁，誘虹縣民蘇貴等為間，言於揆曰：「宋之增戍，本虞他盜。及聞行台之建，益畏讋，不敢輕去備。以其皆白丁，自裹糧Я，窮蹙饑疾，死者甚眾。」揆益弛備，以其言白於金主。群臣有勸先舉者，金主曰：「南北和好四十餘年，民不知兵，不可。」河南統軍使赫舍哩子仁使宋還，言宋主修敬無它。金主以問完顏匡，匡曰：「子仁言是。」金主曰：「汝變議耶？」匡曰：「子仁守疆圉，不妄生事。然有備無患，在陛下宸斷耳。」金主然之。及聞揆言，遂命罷宣撫司及臨洮、德順、秦、鞏新置弓箭手。
權禮部侍郎李壁，使金賀生辰，行次揚州，會朱裕襲破漣水，金人憤甚，乞梟裕首境上，詔從其請。壁至燕，與金人言，披露肝膽，金人之疑頓釋。壁，燾之子也。
癸巳，雨。
乙巳，以郭倪為鎮江都統，兼知揚州。
閏月，戊寅，韓侂胄等上《欽宗玉牒》。
九月，丁亥，簽書樞密院事劉德秀罷。
戊子，金中都西北方黑雲間，有赤氣如火色，次及西南、正南、東南方皆赤，有白氣貫其中。至中夜，赤氣滿天，四更乃盡。
戊戌，攻金比陽寺莊，殺副巡檢阿哩恩騰嘉努。
甲辰，焚金黃澗，虜其巡檢高顥。
韓侂胄欲審敵虛實，丁未，遣陳景俊使金賀正旦。
以邱崈為江淮宣撫使，崈辭不拜。初，韓侂胄以北伐之議示崈，崈曰：「中原淪陷且百年，在我固不可一日而忘；然兵凶戰危，若首倡非常之舉，兵交，勝負未可知，則首事之禍，其誰任之？此必有誇誕貪進之人，僥倖萬一，宜亟斥絕。不然，必誤國矣。」侂胄不納。至是命崈宣撫江淮，崈手書力論：「金人未必有意敗盟，中國當示大體，宜申儆軍實，使吾常有勝勢，若釁自彼作，我有詞矣。」侂胄不悅。
冬，十月，甲子，江州守臣陳鑄，以歲旱，圖獻瑞禾；詔奪一官。
丙寅，升嘉定府為嘉慶軍。
丁丑，襲金比陽，殺其軍事判官薩都。
十一月，乙酉，置殿前司神武軍五千人，屯揚州。
是日，兵入金內鄉，攻洛南之商縣，至丹河，為金商州司獄壽祖所敗。
丁酉，金詔山東、陝西帥臣訓練士卒以備非常。仍以銀十五萬兩分給邊帥，募民偵伺，復遣武衛軍副都指揮完顏太平、殿前右衛副將軍富察阿哩赴邊，伺邊部闌人，伏兵掩之。
金以張行簡為順天軍節度使。臨行，金主問之曰：「卿未更治民，今至保州，民之情偽，卒難臆度，如何治之則可？」行簡對曰：「臣奉行法令，不敢違失，獄訟之事，以情察之，鈐制公吏，禁抑豪強，以鎮靜為務，庶幾分萬之一。」金主曰：「在任半歲或一年，所得利害上之。」行簡至保州，上書曰：「比者括官田給軍，既一定矣，有告欲別給者，輒從其告，至今未已；名曰官田，實取之民以與之。奪彼與此，徒啟爭端。臣所管已撥深澤縣地三百餘頃，復告水占沙堿者三之一，何時可定，臣謂當限以月日，不許再告為便。」下尚書省議，奏請如實有水占者，為按視改撥，若沙堿瘠薄，當准已撥為定；從之。
召辛棄疾知紹興府，兼兩浙安撫使，又進寶文閣待制，皆辭免；進樞密都承旨，未受命而卒。
王阮有文武幹略，嘗知濠州，請復曹瑋方田、種世衡射法，日講守備，至是改知撫州。韓侂胄素聞其名，特召入奏，將誘以美官，夜遣密客詣阮，阮不答，私謂所親曰：「吾聞公卿擇士，士亦擇公卿。劉歆、柳宗元失身匪人，為萬世笑。今政自韓氏出，吾肯出其門哉！」對畢，拂衣出關。侂胄大怒，降旨與祠。
十二月，庚午，增刺馬軍司弩手。
癸酉，詔永除兩浙身丁錢。
戊寅，金遣趙之傑來賀明年正旦，入見，禮甚倨。韓侂胄請帝還內，詔使人更以正旦朝見。著作郎東陽朱質上書請斬金使，不報。
是歲，蒙古特穆津伐夏，拔拉吉哩寨，經羅索城，大掠而還。
春，正月，癸未朔，蠲兩浙路身丁綢綿。
丁亥，賀金正旦使陳景俊辭還，金主使孟鑄就館諭曰：「大定初，世宗許宋世為侄國，朕遵守至今。豈意爾國屢有盜賊犯我邊境，以此遣大臣宣撫河南。及得爾國公移，料已罷黜邊臣，抽去兵卒，朕即罷司；未幾盜賊甚於前日。群臣以爾國渝盟為言，朕惟和好歲久，委曲涵容，鞏侄宋皇帝或未詳知，卿歸國，當具言之。」金主本無意用兵，故再三申諭。景俊還，以告陳自強，戒勿言，由是用兵益決。
癸已，以金使悖慢，館伴使、副以下奪官有差。
乙未，增太學丙捨生為百二十人。
丙申，吳曦遣兵圍抹熟龍堡，為金將富鮮長安所敗。
辛丑，更名國用司曰國用參計所。
丁未，金主如春水。
庚戌，西河州守將約金陝西統軍判官完顏固喇、鞏州兵馬鈐轄完顏齊錦會境上，伏兵襲之，殺金木波長趙彥雄等七人。固喇馬陷於淖，中流矢，齊錦僅以身免。
辛居，詔：「坑戶毀錢為銅者不赦，仍籍其家。著為令。」
時以舉人奸弊滋多，命諸道漕司、州、府、軍、監，凡解舉人，合格試卷姓名，類申禮部。舉人於考官，自緦麻以上親及大功以上婚姻之家，皆迴避。惟臨軒親試，謂之天子門生，雖父兄為考官亦不避。
是月，雅州蠻高吟師寇邊，遣官軍討之。
夏鎮夷郡王安全，廢其主純佑而自立。純佑卒於廢所，年三十，諡昭簡皇帝，廟號桓宗，墓曰莊陵。安全，崇之孫，越王仁友之子也。
乙卯，以火災，徹氏，避正殿。
丁巳，以久雨，命決繫囚。
甲戌，孟鑄言於金主曰：「提刑改為按察司，又差官覆察，權削而望輕，於政體不便。」下尚書省議，賈鉉曰：「按察使既蓋監察體訪，復遣官覆察，誠為繁冗。請自今差監察時，即便遣官偕往，更不覆察。諸疑獄並令按察使從正與決。」從之。
己卯，復御正殿。
二月，癸丑，壽慈宮火，太皇太后移居大內。
三月，癸巳，以程松為四川宣撫使，吳曦為宣撫副使。松移司興元東，以軍三萬屬之；曦進屯河池西，以軍六萬屬之，仍聽節制財賦，按劾計司。曦由是益得自專，松無所關預。松始至，欲以執政禮見曦，責其庭參；曦聞之，及境而還。松用東西軍一千八百自衛，曦多抽摘以去，松不悟。知大安軍安丙，陳「十可憂」於松，既而鬆開府漢中，夜，延丙議，丙為松言「曦必誤國」。丙，廣安人，嘗為吳挺客，素知曦，松亦不省。
乙巳，參知政事錢象祖罷。
韓侂胄銳意用兵，象祖執不可，遂以懷奸避事罷之。尋奪二官，信州居住。
己酉，知處州徐邦憲入見，請立太子，因以肆赦弭兵；侍御史徐楠劾罷之。
雅州蠻犯碉門砦，知砦曹琦斷其橋，蠻人不得歸，肆掠，制置司委盧操權知砦，又遣通判漢州張師夔同知雅州，節制軍馬；師夔嘗獻安邊十策，故用之。既而作檄諭降，高吟師見檄詞俚拙，笑擲於地。夏，四月，壬子，師夔率兵次始陽，蠻人懼，欲求款，寨將彭安不可，議閉砦門以困之。蠻怒，攻砦門，又掠水渡村，綿州校屈彥言於操曰：「賊今無備，可開門擊破之。」操曰：「上官只令防遏，安得生事？」師夔見事亟，以三百兵自衛，還雅州。賊遂焚碉門，官軍失利，準備將張謙戰死。
丙辰，金亳州同知防禦使聖賢努，聞宋師圍壽春，率步騎六百赴之，師退。
癸亥，金河南統軍使赫舍哩子仁上言：「諜知皇甫斌遣兵四萬規取唐，三萬人規取鄧，故不敢無備。」乃聚鄭、汝、陽翟之兵於昌武，以南京副留守兼兵馬副都總管赫舍哩毅統之；聚亳、陳、襄邑之兵於歸德，以河南路副統軍圖克坦鐸統之；自以所部駐汴。乃擬山東西路軍七千付統軍赫舍哩執中，駐大名，河北東、西路軍萬七千屯河南，皆給以馬，有老弱者易其人。」金主皆從之。
甲子，以京湖宣諭使薛叔似為湖北、京西宣撫使，御史中丞鄧友龍為兩淮宣諭使。
下納粟補官令。
程松遣兵攻天水界，至東柯谷，為金將劉鐸所敗。
金主詔大臣議南伐。左丞相崇浩、參知政事賈鉉曰：「宋邊卒狗盜鼠竊，非舉兵也。」左丞布薩端曰：「小寇當晝伏夜出，豈敢白日列陣，犯靈壁，入渦口，攻壽春耶？此宋人慾多方誤我。不早為之所，一旦大舉，將墮其計中。」金主深然之。丙寅，詔布薩揆領行省於汴，許以便宜從事。盡征諸道籍兵，分守要害。
戊辰，以吳曦兼陝西、河東路招撫使。
己巳，調三衙兵增戍淮東。
權禮部侍郎李壁奏言：「秦檜首倡和議，使父兄百世之仇不復開於臣子之口，宜亟貶檜以示天下。」庚午，削檜王爵，改諡繆醜，制詞有曰：「兵於五材，誰能去之！首馳邊疆之備；臣無二心，天之道也，忍忘君父之仇？」又曰：「一日縱敵，遂貽數世之憂；百年為墟，誰任諸人之責？」當時傳誦之。
乙亥，以郭倪兼山東、京、洛招撫使，鄂州都統趙淳兼京西北路招撫使，皇甫斌兼京西北路招撫副使。
郭倪遣武義大夫兗人畢再遇與鎮江都統陳孝慶取泗州，克日進兵。金人聞之，閉榷場、塞城門為備。再遇曰：「敵已知吾濟師之日矣。兵以奇勝，當先一日，出其不意。」孝慶從之，丁丑，進兵薄泗州。泗有東、西兩城，再遇令陳戈旗、舟楫於石下，如欲攻西城者，自以麾下兵從陡山徑趣東城南角，先登殺敵。金人大潰，從北門遁。西城猶堅守，再遇立大將旗，呼曰：「我，大宋畢將軍也，中原遺民可速降。」旋有淮平知縣縋城乞降，於是兩城皆定。郭倪來饗士，出御寶刺史牙牌授再遇。再遇曰：「國家河南八十一州，今下泗州兩城，即得一刺史，繼此何以賞之？」固辭不受。
江州統制許進復新息縣，光州忠義人孫成復褒信縣。
五月，辛巳朔，陳孝慶復虹縣。
吳興郡王抦卒，追封沂王，諡靖惠。
癸未，禁邊郡官吏擅離職守。
丙戌，江州都統王大節引兵攻蔡州，不克，軍大潰。
丁亥，韓侂胄聞已得泗州及新息、褒信、潁上、虹縣，遂請帝下詔伐金，直學士院李壁所草也。初，兵部侍郎葉適論對，嘗言：「甘弱而幸安者衰，改弱而就強者盛。」侂胄聞而嘉之，以為直學士院，欲籍其草詔以動中外，而適以疾辭職，乃改命壁。
戊子，金以平章政事布薩揆兼左副元帥，陝西兵馬都統使充為右監軍，知真定府事烏庫哩誼為右都監。
辛卯，金主以宋兵方熾，東北新調之兵、河南之眾不足支，命河北、大名、北京、天山之兵萬五千屯真定、河間、清縣等以為應。
壬辰，金主諭尚書省曰：「今國家多故，凡言軍國利害，五品以上官，以次奏陳，朕將親問之，六品以下，具帖子以進。」
癸巳，金以樞密副使完顏匡為右副元帥。馬軍司統制田俊邁入蘄縣，金布薩揆謂諸將曰：「符離、彭城，齊、魯之蔽。符離不守，是無彭城。彭城陷，則齊、魯危矣。」乃遣納蘭邦烈、穆延斯賚塔以精騎三千戍宿州，俊邁率眾往襲，為金人所敗。甲午，池州副都統郭倬，主管軍馬行司公事李汝翼，以眾五萬繼至，遂圍城，攻之甚力，城中叢射，不能逼。會淫雨潦溢，南師露處勞倦，邦烈遣騎二百出南軍後，突擊之，南軍亂；斯賚塔率騎蹂之，殺傷數千人。俊邁等夜遁，金人追擊，復大敗。郭倬執俊邁以與金人，乃得免。
郭倪遣畢再遇取徐州，行至虹，遇郭倬、李汝翼兵，裹創而問之。曰：「宿州城下大水，我師不利，統制田俊邁已為敵擒矣。」再遇督兵疾次靈壁，遇陳孝慶駐兵鳳凰山，將引還，再遇曰：「宿州雖不捷，然兵家勝負不常，豈宜遽自挫！吾奉招撫命取徐州，假道於此，寧死靈壁北門外，不死南門外也！」會倪以書抵孝慶，令班師，再遇曰：「郭、李兵潰，金必追躡，吾當自禦之。」金果以五千餘騎分兩道至，再遇令敢死士二十人守靈壁北門，自領兵沖陣。金人見其騎，驚曰：「畢將軍耶？」遂遁。再遇手揮雙刀，絕水追擊，殺敵甚眾，甲裳盡赤，逐北三十里。金將有持雙鐵簡躍馬而前，再遇以左刀格其簡，右刀斬其脅，金將墮馬死。諸軍發靈壁，再遇獨留未動，度軍行三十餘里，乃火靈壁。諸將問：「夜不火，火今日，何也？」再遇曰：「夜則照見虛實，晝則煙埃莫睹。彼已敗，不敢迫，諸軍乃可安行無虞。汝輩焉知兵易進而難退耶？」乃還泗州。以功除左驍衛將軍。
癸巳，京西北路招撫副使皇甫斌引兵攻唐州，為金刺史烏克遜鄂屯等所敗。
興元都統秦世輔出師至城固縣，軍大亂。
甲午，詔以宗室均為沂王抦嗣，賜名貴和。均父希瞿，太祖九世孫也。
庚戌，太白經天。
金主以時方用兵，山東重地，須大臣安撫，乃以完顏守貞知濟南府。守貞尋卒，金主聞而悼之，敕有司致祭，賻、贈依故平章政事富察通例，諡曰肅。
吳曦謀據蜀以叛，與其從弟晛、徐景望、趙富、朱勝之、董鎮等日夜密計，欲遣人求封於金。金人亦欲誘曦降，使其從梁、益南下。
六月，金主賜羲詔曰：「宋自佶、桓失守，構竄江表，僭稱位號，偷生吳會。時則乃祖武安公玠，捍禦兩川，洎武順王璘，嗣有大勳，固宜世祚大帥，遂荒西土，長為籓鎮，誓以河山，後裔縱有欒黶之汰，猶當十世宥之。然威略震主者身危，攻蓋天下者不賞，自古如此，非止於今。卿家專制蜀漢，積有歲年，猜嫌既萌，進退維谷，代之而不受，召之而不赴，君臣之義，已同路人，譬之破桐之葉，不可以復合，騎虎之勢，不可以中下矣。此事流傳，稔於朕聽，每一思之，未嘗不當饋歎息，而卿猶偃然自安。且卿自視翼贊之功，孰與岳飛？飛之威名戰功，暴於南北，一旦見忌，遂被慘夷之禍，可不畏哉？故知者順時而動，明者因機而發，與其負高世之勳，見疑於人，惴惴然常懼不得保其首領，曷若順時因機，轉禍為福，建萬世不朽之功哉？今趙擴昏孱，受制強臣，比年以來，頓違誓約，增屯軍馬，招納叛亡。朕以生靈之故，未欲遽行討伐，姑遣有司移文，復因來使宣諭；而乃不顧道理，愈肆憑陵，虔劉我邊陲，攻剽我城邑。是以忠臣扼腕，義士痛心，家與為仇，人百其勇。失道至此，雖欲不亡，得乎？朕已分命虎臣，臨江問罪，長驅並騖，飛渡有期，此正豪傑分功之秋也。卿以英偉之姿，處危疑之地，必能深識天命，洞見事機。若按兵閉境，不為異同，使我師並力巢穴，而無西顧之虞，則全蜀之地，卿所素有，當加封冊，一依皇統冊構故事。更能順流東下，助為掎角，則旌麾所指，盡以相付。天日在上，朕不食言。今送金寶一鈕，至可領也。」命蜀漢安撫使完顏綱相機設間以誘之。
建康都統李爽，以兵圍壽州，金刺史圖克坦羲拒守，逾月不能下。壬子，河南統軍判官奇珠及邁格等來援，羲出兵應之，爽大敗。
甲寅，韓侂胄以師出無功，罷兩淮宣撫使鄧友龍，而以邱崈代之，駐揚州。崈至鎮，部署諸將，悉以三衙江上軍分守江、淮要害。侂胄遣人來議招收潰卒，且求自解之計，崈謂宜明蘇師旦、周筠等僨師之奸，正李汝翼、郭倬等喪師之罪。崈欲全淮東兵力，為兩淮聲援，奏：「泗州孤立淮北，所屯精兵幾二萬。萬一金人南出清河口及侵天長等城，則首尾中斷。莫若棄之，還軍盱眙。」從之。於是王大節、李汝翼、皇甫斌、李爽等皆坐貶。
雅州蠻未平，張師夔罷，以通判遂甯府馮瑜權州事，興元統領王鉞將兵六千往討之。乙卯，鉞入碉門，蠻人降，唯高吟師不至。鉞遣人諭之，吟師乃出，即擒斬之，並殺其酋六十三人。
金初置急遞鋪，腰鈴轉遞，日行三百里；非軍期、河防，不許起馬。
丁巳，金詔：「彰德府宋韓侂胄祖琦墳，毋得損壞，仍禁樵乎。」辛酉，金詔有司：「宋宗族所居，各具以聞，長官常加提控。」
戊辰，金升壽州為防禦，以圖克坦羲為防禦使。
韓侂胄既喪師，始覺為蘇師旦所誤；召李壁飲，酒酣，語及師旦始謀事。壁微摘其過以覘之，因極言「師旦怙勢招權，使明公負謗，非竄謫此人不足以謝天下。」侂胄然之。秋，七月，辛巳，罷師旦，籍其家，旬日，除名，韶州安置。
初，彭龜年聞師旦建節，曰：「此韓氏之陽虎，其禍韓氏必矣！」既而聞將用兵，曰：「禍其在此乎！」竟如其言。
召倪思試禮部侍郎兼直學士院。韓侂胄先以書致殷勤曰：「國事如此，一世人望，豈宜專以潔己為賢哉？」思報曰：「但恐方拙不能徇時好耳。」時赴召者，未引對，先謁侂胄。或勸用近例，思曰：「私門不可登，矧未見君乎！」逮入見，首論言路不通：「自呂祖儉謫徙，而朝士不敢輸忠；自呂祖泰編竄，而布衣不敢極說；膠庠之士欲有吐露，恐之以去籍，諭之以呈稿，誰肯披肝瀝膽，冒觸威尊！近者北伐之舉，僅有一二人言其不可。如使未舉之先，相繼力爭之，更加詳審，不致輕動。」又言：「蘇師旦贓以巨萬計，胡不黥戮以謝三軍？皇甫斌喪師襄漢，李爽敗績淮甸，秦世輔瀆敗蜀道，皆罪大罰輕。」又言：「士大夫寡廉鮮恥，列拜於勢要之門，甚者匍匐門竇，稱門生不足，稱恩座、恩主甚至於恩父者，諛文豐賂，又在所不論也。」侂胄聞之，大怒。思既退，謂侂胄曰：「公明有餘而聰不足。堂中剖決如流，此明有餘；為蘇師旦蒙蔽，此聰不足也。周筠與師旦，並為奸利，師旦已敗，筠尚在。人言平章騎虎不下之勢，此李林甫、楊國忠晚節也。」侂胄悚然曰：「聞所未聞。」司諫毛憲劾思，與祠。
梁、洋義士統制毋思襲和尚原，取之。
壬午，雅州蠻出降。
商榮攻東海縣，金命完顏卞僧敗之。還，中流矢死。
甲申，金朝獻於衍慶宮。
丁亥，金命翰林直學士陳大任專修《遼史》。召張行簡為禮部尚書，兼侍講，同修國史。秘書監進《太一新曆》，金主命行簡校之。
甲午，統制戚春以舟師攻邳州，金刺史完顏從正敗之，春赴水死。
癸卯，以張岩知樞密院事，禮部尚書李壁參知政事，先是韓侂胄嘗與朝士論人才，有乏賢之歎，因言：「今從官中，薛象先沈毅有謀，然失之把持；鄧伯允忠義激烈，然失之輕；李季章通今知古，然失之弱。」象先，叔似字；伯允，友龍字；季章，壁字也。壁使北還，言兵未可動，故侂胄以為弱。至是叔似、友龍俱無功，壁乃秉政。
是月，魏國公留正卒，諡忠憲。
寶謨閣直學士楊萬里卒。韓侂胄用事，欲網羅四方知名士，嘗築南園，屬萬里為之記，許以掖垣。萬里曰：「官可棄，記不可作也。」聞侂胄用兵，亟呼紙，書曰：「韓侂胄奸臣，專權無上，動兵殘民，謀危社稷。吾頭顱如許，報國無路，惟有孤憤！」筆落而逝。
夏鎮夷郡王安全使桓宗母羅氏上表於金，言純佑不能自守，與大臣定議，立安全為王。金主賜羅氏詔，詢其意，夏人復以羅氏表來，乃冊安全為夏國王。
八月，丁卯，斬郭倬於鎮江。
辛未，詔：「諸州無證有佐之獄毋奏裁。」
程松遣將襲取方山原，為金元帥右都監富察貞所敗。
壬申，太白晝見，經天。
以淮東安撫使所招軍為御前強勇軍。
乙亥，金赦唐、鄧、潁、蔡、宿、泗六州，免來年租稅三分之一。
九月，辛巳，金富罕貞取和尚原。
己丑，朝獻景靈宮。庚寅，朝獻太廟。辛卯，合祭天地於明嘗，大赦。
戊戌，金左丞布薩端行省於汴。己亥，戶部侍郎梁鏜行六部尚書事于山東。時完顏守貞已卒，金主特起張萬公知濟南府、山東路安撫使。山東連歲旱、蝗，沂、密、萊、莒、濰五州尤甚。萬公慮民飢盜起，當預備賑濟，而兵興，國用不給，乃請將僧、道度牒並鹽引付山東行部給買，納粟易換，又言督責有司禁戢盜賊之方，金主皆從之。
冬，十月，辛酉，以將士暴露，罷瑞慶節宴。
金主召布薩揆赴闕，密授以成算，俾還軍，分兵為九道南下：揆以行省兵三萬出潁、壽，元帥完顏匡以兵二萬五千出唐、鄧，河南路統軍使赫舍哩子仁以兵三萬出渦口，左監軍赫舍哩執中以山東兵二萬出清河口，左監軍完顏充以關中兵一萬出陳倉，右都監富察貞以岐、隴兵一萬出成紀，蜀漢路安撫使完顏綱以漢、蕃步騎一萬出臨潭，臨洮路兵馬都總管舒穆嚕仲溫以隴右步騎五千出鹽川，隴州防禦使完顏璘以兵五千出來遠。
丙子，赫舍哩執中自清河口渡淮，遂圍楚州，宣撫使檄知盱眙軍畢再遇授之，而以段政、張貴代守盱眙。金人知再遇既去，即攻盱眙，政等驚潰，金人遂入盱眙。再遇聞之，還軍復定盱眙，乃行。時金兵七萬在楚州城下，三千人守淮陰糧草，又載糧三千艘泊大清河。再遇諜知之，曰：「敵眾十部，難以力勝，可計破也。」乃遣統領許俊間道趨淮陰，夜二鼓，銜枚至敵營，各攜火伏糧車間五十餘所，聞哨聲舉火。敵驚竄，擒烏庫哩帥勒、富察元努等二十三人。
十一月，辛巳，金完顏匡破棗陽軍。
甲申，以邱崈僉書樞密院事，督視江淮軍馬。金人攻淮南日急，或勸崈棄廬、和州，為守江計，崈曰：「棄淮則與敵共長江之險。吾當與淮南共存亡。」乃增兵防守。
金完顏匡侵光化軍及神馬坡，江陵副都統魏友諒突圍趨襄陽。
乙酉，招撫使趙淳焚樊城。
金布薩揆引兵至淮，遣人密測淮水，惟八疊灘可涉，即遣鄂屯襄揚兵下蔡，聲言欲渡。守將何汝礪、姚公佐以為誠然，悉眾屯花靨以備之。揆乃遣完顏薩布等潛渡八疊，駐南岸。南軍不虞其至，遂皆潰走，自相蹂踐死者不可勝計。揆遂奪潁口，下安豐軍及霍邱縣，遂攻合肥。
戊子，金人侵廬州，田琳拒卻之。
是日，金富察貞攻湫池堡，破天水，肆掠關外四州，吳曦置不問。
己丑，金尚書省奏減朝官及承應人月俸折支錢，以軍興故也。
乙未，以湖廣總領陳廉為湖北、京西宣撫副使。
丁酉，金人侵舊岷州，守將王喜遁去。
丙申，金赫舍哩子仁破滁州。
乙巳，金富察貞破西和州。
金人破信陽軍及隨州，又圍襄陽府。金主遣使諭布薩揆曰：「前得卿奏，先鋒已得潁口，偏師又下安豐，斬馘之數，或以萬計。近又西師奏捷，棗陽、光化既為我有，樊城、鄧城亦自潰散。又聞隨州闔城歸順，山東之眾久圍楚州，隴右之軍剋期出界，卿提大軍攻合肥。趙擴聞之，料已破膽，失其神守，度彼之計，乞和為上。昔嘗書三事付卿，以今事勢計之，徑度長江，亦其時矣。淮南既為我有，際江為界，理所宜然。如使趙擴奉表稱臣，歲增貢幣，縛送賊魁，還所俘掠，亦可罷兵。卿宜廣為渡江之勢，使彼有必死之憂。從其所請而縱之，餘息偷生，豈敢復萌它慮！卿於此時經營江北，勞來安集，除其虐政橫賦，以良吏撫字疲民，以精兵分守要害，雖未系趙擴之頸，而朕前所畫三事，上功已成矣。機會難遇，卿其勉之！」
癸卯，太皇太后賜錢一百萬緡犒賞軍士。詔諸路招募禁軍，以待調遣。
十二月，丁未朔，金布薩揆進軍攻和州，中軍副統穆延斯賚塔中流矢死。斯賚塔形不過中人，而拳勇善鬥，所用槍長二丈，軍中號為「長槍副統」。又工用手箭，箭長不盈握，每用百數，散置鎧中，遇敵抽箭，以鞭揮之，或以指鉗取飛擲，數矢齊發，無不中，敵以為神。克安豐，戰霍丘、花靨，功居多，及死，將士皆惋惜之。
時宋軍萬五千騎屯六合，揆偵知之，即以右翼掩擊，斬首八千級，進屯瓦梁河，以扼真揚諸路之沖，乃整列軍騎，沿江上下，畢張旗幟，江表大震。
戊戌，金完顏匡圍德安府，別以兵徇下安陸、應城、雲夢、孝感、漢川、京山等縣。
壬子，金富察貞破成州。
癸丑，金人去和州。甲寅，攻六合縣，郭倪遣前軍統制郭僎救之，遇於胥浦橋，大敗，倪棄揚州走。倪性輕躁，素以諸葛亮自許。其出師也，陳景俊為隨軍漕，謂之曰：「木牛流馬，則以煩公。」聞者匿笑。及屢敗，自度不復振，對客泣數行，法曹彭法面譏之曰：「此帶汁諸葛亮也。」尋謫南康軍安置。
吳羲將叛前數月，神思昏擾，夜數躍起，寢中叱吒四顧，或終夕不得寢，意頗悔，欲且已。吳晛慫恿之曰：「此事寧得中止耶？」金完顏綱以金主之命欲招降曦，進兵水洛，訪得曦族人吳端，署為水洛城巡檢使，遣人報曦，曦反意遂決。然以程松在興元，未敢發，詐稱杖殺端而陰遣使送款於綱。及富察貞入成州，曦自焚河池，退屯清野原。自是金人無復顧慮。
己未，金赫舍哩子仁破真州。時真州兵數萬保河橋，布薩揆遣子仁往攻之，分軍涉淺，潛出其後。宋軍大驚，不戰而潰，斬首二萬餘級，騎將劉挺、常思敬、蕭從德、莫子容並為所擒，真州遂陷。士民奔逃渡江者十餘萬，知鎮江府宇文紹節亟具舟以濟，又廩食之。
鎮江副都統制畢再遇，在楚州與金人相持，濠、滁相繼失守，謂諸將曰：「楚州城堅兵多，而敵糧草已空，所慮獨淮西耳。六合最要害，敵必並力攻之。」乃引兵赴六合。
金人屯竹鎮，距六合二十五里。再遇登城，偃旗鼓，伏兵南門，列弩手於城上；敵方臨濠，眾弩俱發，遂出戰，聞鼓聲，城上旗幟盡舉，金人驚遁，大敗之。
金散將完顏圖拉等以十萬騎駐成家橋、馬鞍山，進兵圍城數重，欲燒壩木，決濠水，再遇令勁弩射退之。既而赫舍哩子仁合兵進攻益急，城中矢盡，再遇令人張青蓋往來城上，金人意其主兵官也，爭射之，須臾，矢集樓牆如猥，獲矢二十餘萬。旋又增兵環城四面，營帳亙三十里。再遇令臨門作樂以示閒暇，而間出奇兵擊之。金人晝夜不得休，乃引退；再遇追至滁，大雨雪，乃還。時金圍楚州已三月，列屯六十里，再遇遣將分道撓擊，遂解圍去。
再遇乃更造輕甲，長不過膝，披不過肘，兜鍪亦殺重為輕，馬甲以皮，車牌易以木，而設轉軸其下，使一人之力可推可擎，軍中甚以為便。
金人常以水櫃取勝，再遇夜縛槁人數千，衣以甲冑，持旗幟戈矛，儼立成行，昧爽，鳴鼓；金人驚視，亟放水櫃。後知其非，意甚沮。乃出攻之，金人大敗。
又嘗引金人與戰，且前且卻，至於數四，視日已晚，乃以香料煮豆布地，復前搏戰，佯敗走。金人乘勝追逐，馬饑，聞豆香，皆就食，鞭之不前；反攻之，金人死者不可勝計。
又嘗與金人對壘，度金兵至者日眾，難與爭鋒，一夕拔營去，留旗幟於營，縛羊，置前足於鼓上，擊鼓有聲；金人不覺為空營，相持數日，及覺，欲追之，則已遠矣。
時諸將用兵皆敗，惟再遇數有功。詔以為鎮江都統，權山東、京東招撫司公事。
時吳曦已布腹心於金，將士未之知，猶力戰，金人竊笑之。
曦退壁魚關，招集忠義，厚賜以收眾心。興元都統制毋思以重兵守大散關，曦因撤驀關之戍，令人由板恥各繞出大散關後；思孤軍不能支，遂潰。曦退屯興州之置口。舉人陳國飭投匭上書，言曦必叛，韓侂胄不省。
完顏綱遣張仔會曦於罝口，曦言願附金之情，仔請曦告身為報，曦盡出以付仔，仍獻階州。綿乃以金主命，遣馬良顯持詔書、金印，立曦為蜀王，曦密受之。
李好義敗金人於七方關，曦不上其捷，還興州。是夜，天赤如血，光燭地如晝。翼日，曦召幕屬諭意，謂東南失守，車駕幸四明，今宜從權濟事。王翼、楊騤之抗言曰：「如此，則相公忠孝八十年門戶，一朝掃地矣。」曦曰：「吾意已決。」即遣興州團練使郭澄提舉仙人關，使任辛奉表獻《蜀地圖志》及《吳氏譜牒》於金。
金布薩揆欲通知罷兵，有韓元靖者，自言琦五世孫，揆遣之渡淮。邱崈獲之，詰所以來之故，元靖言：「兩主交兵，北朝皆謂韓太師意。今相州宗族墳墓皆不可保，故來依太師耳。」崈使畢其說，始露講解之意，崈密使人護送北歸，俾叩其實。元靖既回，崈得金行省文書，以聞於朝。韓侂胄方以師出屢敗，悔其前策，輸家財二十萬以助軍，而諭崈持書幣赴敵營議和。崈乃遣陳壁充小使，持書與揆，願講好息兵。揆曰：「稱臣、割地，獻首謀之臣，乃可。」崈復遣王文往言：「用兵乃蘇師旦、鄧友龍、皇甫斌等所為，非朝廷意，今三人皆已貶黜。」揆曰：「侂胄若無意用兵，師旦等豈敢專擅？」文還，崈復遣使相繼，因許還其淮北流移人及今年歲幣。揆以方春地濕，不可久居，欲休養士馬，乃許之。戊辰，揆自和州退屯下蔡，獨濠州留一軍守之。
庚午，薛叔似、陳謙罷。叔似夙以功業自期，及臨事，絕無可稱，屬郡多陷，故罷。以京湖北路安撫使吳獵為湖北、京西宣撫使。
復兩浙圍田，募兩淮流民耕種。
壬申，金詔完顏匡權尚書右丞，行省事、右副元帥如故。金主以赫舍哩執中縱下擄掠，遣人杖其屬官，詔放還所掠。
金完顏綽哈攻鳳州，程松求援於吳曦，曦紿言當發三千騎往，松信之。及曦受金詔，自稱蜀王，宣言金使者欲得階、成、和、鳳四州以和，馳書諷松使去，松不知所為。會報金兵至，百姓奔走，自相蹂躪。乙亥，松亟趨米倉山而遁，自閬州順流至重慶，以書抵曦丐贐禮，稱曦為蜀王。曦以匣封致饋，松望見，疑為劍，亟逃奔，使者追與之，乃金寶也。松受而兼程出峽，西望掩淚曰：「吾今始獲保頭顱矣！」
寶謨閣待制彭龜年卒。龜年學識正大，忠君愛國之忱，先見之識，敢言之氣，皆人所難。晚既投閑，悠然自得，幾微不見於顏面。
是歲，蒙古諸部長尊立特穆津為皇帝，建九進白旗，即位於鄂諾河之源，諸部長共上尊號曰青吉斯皇帝。蒙古主首命穆呼哩、博爾濟為左、右萬戶，從容謂曰：「國內平定，汝等之力居多。我與汝，猶車之有轅，身之有臂也。汝等切宜體此，勿替初心。」
先是蒙古主宗親咸輔堪汗為金所戕，嘗欲復仇。會金降俘具言其主暴虐，乃定議伐金，然未敢輕動也。遂舉兵復伐奈曼，擒博囉裕汗以歸。迪延汗子庫楚類汗與托克托奔額爾迪實河。

