
夏，四月，乙未，徙湖廣行樞密院治鄂州。
五月，戊戌，逮嘉木揚喇勒智下獄。
初，嘉木揚喇勒智重賂僧格，發宋陵墓，戕虐人命，私庇平民不輸賦者二萬三千戶，田土稱是，受美女寶物之獻，藏匿未露者尤多。至是坐侵盜官物，治之，籍其妻孥田畝。
徙江淮行省樞密院治建康。
甲辰，中書省臣敏珠爾卜丹、崔彧言：「僧格當國四年，中外諸官，鮮有不以賄而得者，其昆弟、故舊、妻族，皆授要官美地，唯以欺蔽九重、朘削百姓為事。宜令兩省嚴加考核，凡入其黨者，汰逐之。基出使之臣及按察司官受賕者，論如律，仍追宣敕，除名為民。」又言：「僧格所設衙門，其閑冗不急之官，徒費祿食，宜令百司集議汰罷。自今調官宜如舊制，避其籍貫，庶不害公。又，大都高貲戶，多為增格等所容庇，凡百徭役，止令貧民當之，今後徭役宜皆均輸，有敢以賄求人容庇者，罪之。又，軍站諸戶，每歲官吏非名取索，賦稅倍蓰，民多流移，請非奉旨及省部文字，敢私斂民及役軍匠，論如法。又，呼都呼那顏籍戶之後，各投下毋擅招集，太宗既行之。江南民為籍已定，請依太宗所行為是。」帝皆從之。
約蘇穆爾在湖廣時，正月朔日，百官會行省，朝服以俟，約蘇穆爾召至其家受賀畢，方詣省望闕賀如常儀。又陰召卜者，有不軌言。及是逮至京師，中書列其罪以聞，凡數十事。帝命械至湖廣戮之。
辛亥，詔以僧格罪惡，下獄按問。
以太原、杭州饑，免今歲田租。
劉因既去，復以集賢學士征，因以疾辭，且上書宰相，乞曲為保全。帝聞之曰：「古有所謂不召之臣，其斯人之徒與！」遂不強致之。
罷江南六提舉司歲輸木綿。
鞏昌舊惟總帥府，僧格特升為宣慰司，以其弟達瑪喇塔斯為使，僧格敗，懼誅，自殺。敕復為總帥府。
減中外冗官三十七員。
宮城中建葡萄酒室及女工室。
癸丑，罷尚書省，右丞相鄂勒哲以下，並改入中書。
增置戶部司計、工部司程，秩正七品。
乙卯，以政事悉委中書，仍佈告中外。
丁巳，建白塔二，各高一丈一尺，以居咒師。
元初未有法守，百司斷理獄訟，循用《金律》，頗傷嚴刻。右丞何榮祖世業吏，而榮祖尤所通習，始以公規、治民、禦盜、理財等十事輯為一書，名曰《至元新格》，至是奏頒行之。
僧格嘗以劉秉忠無子，收其田土。其妻竇氏，言秉忠嘗鞠從子蘭章為嗣，敕以地百頃還之。
己未，以們達瞻復為御史大夫，行御史臺事。
高麗國王王暙，乞以其子謜為世子。詔立謜為高麗王世子，授特進、上柱國，賜銀印。
六月，丁丑朔，禁蒙古人往回回地為商賈者。
乙酉，益江淮行院兵二萬，擊郴州、桂陽、寶慶、武岡四路盜賊。
丙戌，宣諭江淮民，恃嘉木揚喇勒智力不輸租者，依例征輸。
秋，七月，丙申朔，雲南省參政齊喇言：「建都地多產金，可置冶，令旁近民煉之以輸官。」從之。
庚子，徙江西行樞密院治贛州。
葉李與僧格同事，莫能有所匡正，僧格敗，事頗連及同列。久之，李獨以疾得請南還。戊申，揚州路學正李淦上書言：「葉李本一黥徒，受皇帝簡知，千載一遇，而才近天光，即以舉僧格為第一事。禁近侍言事，以非罪殺參政郭佑、楊居寬，迫御史中丞劉宣自裁，錮治書侍御史陳天祥，罷御史大夫們達瞻、侍御史程文海，杖監察御史；變鈔法，拘學糧，征軍官俸，減兵士糧，立行司農司、木綿提舉司，增鹽酒醋稅課，官民皆受其禍。尤可痛者，約蘇穆爾禍湖廣，錫布鼎禍江淮，滅貴裡禍福建；又大鉤考錢糧，民怨而盜發，天怒而地震，水災洊至。人皆知僧格用群小之罪，而不知葉李舉僧格之罪，宜斬李以謝天下。」
書聞，帝矍然曰：「葉李廉介剛直，朕所素知，寧有是耶？」有旨，驛召淦詣京師。
中書右丞崔彧遷御史中丞，言：「太醫院使劉嶽臣，嘗仕宋，練達政事，請以為翰林學士，俾議朝政。」又言：「行御史臺言，建甯路總管馬謀，因捕盜延及平民，搒掠多至死者；又俘取人財，迫通處女，受民財積百五十錠。獄未具，會赦。馬謀以非罪殺人，不在原例，宜令行台詰問定罪。」又言：「昔行台監察御史周祚，劾尚書省官蒙古岱、嘉琿迪、納蘇喇鼎默埒奸贓，納蘇喇鼎默埒反誣祚以罪，遣人告僧格，僧格曖昧以聞，流祚於北地，妻子家財並沒入官。祚至和林，遇亂走還京師，僧格又遣詣雲南理算錢穀以贖其罪。今自雲南回，臣與省臣閱其伏詞，為罪甚微，宜復其妻子。」帝皆從之。
敕：「江南重囚，依舊制奏聞處決。
庚戌，湖廣行省平章政事史格卒。格在湖廣，與約蘇穆爾共事最久。約蘇穆爾恃有奧援，怒詈同列，辨詐鷙刻，勢張甚，以格受帝知，不以言色侵之。格數有匡正，雖不能盡行，然寬免者甚眾。約蘇穆爾敗而格已卒，湖廣人追念之。
丁巳，僧格伏誅。臨刑，吏猶以鄂爾根薩裡為問，僧格曰：「我惟不用其言，故致於敗，彼何與焉！」帝益信其無罪，詔還所籍財產，仍遣張九思賜以金帛，辭不受。
初，哈都作亂，其民來歸者七十餘萬，散居雲、朔間，僧格議徙之內地就食。尚書左丞馬紹持不可，僧格怒曰：「馬左丞愛惜漢人，欲令餒死此輩耶？」紹徐曰：「南土地燠，北人居之，慮生疾疫。若恐餒死，曷若計口給羊馬之資，俾還本土，則未歸者孰不欣慕！言有異同，丞相何以怒為！宜取聖裁。」乃如紹言以聞，帝曰：「馬秀才所言是也。」僧格集諸路總管三十人，導之入見，欲以趣辦財賦之多寡為殿最，帝曰：「財賦辦集，非民力困竭必不能。然朕之府庫，豈少此哉！」僧格議增鹽課，紹力爭山東課不可增；又議增賦，紹曰：：「苟不節浮費，雖重斂數倍，亦不足也。」事遂寢。
都城種苜蓿地分給居民，權勢因取為己有。以一區授紹，紹獨不取，僧格欲奏請賜紹，紹辭曰：「紹以非才居政府，恆憂不能塞責，詎敢邀非分之福以速罪戾！」僧格敗，跡其所嘗行賂者，索籍閱之，獨無紹名，帝曰：「馬左丞忠潔可尚，其復舊職。」改中書左丞。
募民耕江南曠土，戶不過五頃，官授之券，俾為永業，三年征租。
遣翰薩總兵討平江南盜賊。
己未，罷淘金提舉司。江淮人匠提舉司凡五，以其事並隸有司。
雨壞都城，發兵二萬人築之。
八月，乙丑朔，平陽地震，壞民廬舍萬餘。
己巳，置中書省檢校二員，考核戶、工部文案疏緩者。
乙酉，麻蘇呼阿薩爾乘傳詣雲南捕黑虎。
戊子，以婺州水，免田租。
九月，辛丑，命平章政事敏珠爾卜丹商議中書省事，以咱希魯鼎為平章政事。
乙巳，景州、河間等縣霖雨害稼，免田租五萬六千餘石。
丙午，立行宣政院，治杭州。
辛亥，安南國王陳日烜，遣使上表貢方物，且謝不朝之罪。
壬子，遣使詔諭璢求。
璢求在閩海之東，地小而險，漢、唐以來不通中國，海船副萬戶楊祥請以兵往伐之。既而閩人吳志鬥，自言熟知海道，先招諭之，不從然後用兵未晚；乃以祥充宣撫使，阮鑒兵部員外郎，志鬥禮部員外郎，往招諭之。明年，祥等不得達而還，志鬥卒於行。初，志鬥嘗斥祥誕妄要功，人疑為祥所殺，詔福建行省按問，會赦，不竟其事。
戊午，徙四川行樞密院治成都。
辛酉，免大都今歲田租；保定、河間、平灤三路大水，被災者全免，收成者半之。
命尚衣局織無縫衣。
冬，十月，己巳，修太廟在真定傾壞者。
壬申，以前緬中行省平章舒蘇德濟為中書平章政事。
癸酉，江淮行省言鹽課不足，由私鬻者多，請付兵五千巡捕，從之。
塔喇海、張呼遜等，並坐理算錢穀受贓，論誅。
癸未，高麗國饑，給米二十萬斛。
罷各處行樞密院事入行省。
行院既置，分兵、民為二，奸人植黨自蔽。湖廣省平章哈喇哈斯入覲，極陳其不便，帝為罷之。因問曰：「風憲之職，人多言其撓吏治，信乎？」對曰：「朝廷設此以糾奸慝，貪吏疾之，妄為謗耳。」帝然其言。
己丑，敕沒入嘉木揚喇勒智、錫布鼎、烏納爾妻，並遣詣京師。
癸巳，以武平路總管張立道為禮部尚書，使安南。帝怒安南不已，欲再伐之，適陳日烜死，子日燇襲位，博果密曰：「彼山海小夷，以天威臨之，寧不震懼！獸窮則噬，勢使之然。今若遣使諭之，彼宜無不奉命。」帝從之，以立道嘗使安南有功，復使往，征其王入朝。
免衛輝種仙茅戶徭役。
從遼陽行省言，以納顏、哈坦相繼叛，給蒙古人內附者及開元、南京、碩達勒達等三萬人牛畜、田器。
詔嚴益都、般陽、泰安、寧海、東平、濟寧畋獵之禁，犯者沒其家貲之半。
十一月，壬寅，詔：「回回以答納珠充獻及求售者，還之，留其值以濟貧者。」
朱清、張宣請並四府為都漕運萬戶府二，詔即以清、宣二人掌其事；其屬有千戶、百戶等官，分為各翼，以督歲運。罷海道運糧鎮撫司。
乙卯，監察御史言：「錫布鼎、納蘇喇鼎默埒、烏納爾、王巨濟、嘉木揚喇勒智、錫迪嘉琿迪，皆僧格黨與，受贓肆虐，使江淮之民愁怨載路，今或系獄，或釋之，臣下所未能喻。」帝曰：「僧格已誅，納蘇喇鼎默埒在獄，唯錫布鼎朕姑釋之耳。
諭中書議增中外官吏俸。
十二月，乙丑，復都水監。
時有言灤河自永平挽舟，逾山而上可至開平，有言盧溝自麻峪可至尋麻林，朝廷遣河渠司副使郭守敬相視，灤河既不可行，盧溝舟亦不通。守敬因陳水利十有一事：其一，「大都運糧河，不用一畝泉舊源，別引北山白浮泉。水自昌平西折而南，經甕山泊，自西水門入城，環匯於積水潭，復東折而南，出南水門，合入舊運糧河；每十里置一閘，比至通州，凡為閘七。距閘里許，上重置斗門，互為提閼，以過舟止水。」帝覽奏喜曰：「當速行之。」於是復置都水監，俾守敬領之，以來春興役。帝命丞相以下皆親備鍤倡工，待守敬指授而後行事。
丁卯，以大都饑，下其價糶米賑之。
己巳，宣政院言：「宋全太后、瀛國公母子已為僧、尼，有地三百六十頃，乞如例免徵其租。」從之。
辛未，御史臺言：「鉤考錢穀，自中統初至今，逾三十年，更阿哈瑪特、僧格當國，設法已極，而其餘黨公取賄賂，民不堪命，不如罷之。」詔擬議以聞。
壬申，立河南江北行中書省，治汴梁。
中書省言：「江南在宋時，其徭役之名七十有餘，歸附後一切未征。今諸王歲賜、官吏俸祿多不給，宜令江南依宋時諸名征賦盡輸之。」何榮祖言：「宜召各省官任錢穀者詣京師，集議科取之法以聞。」從之。
甲戌，罷鉤考錢穀。敕：「應昔年逋欠錢穀文卷，聚置一室，非朕命而視之者有罪。仍佈告中外。」
庚辰，江北州郡割隸河南江北行中書省，改江淮行省為江浙等處行中書省，治杭州。
丙戌，八番洞官吳金叔等以所部二百五十寨內附，詣闕貢方物。
戊子，詔釋天下囚非殺人抵罪者。
辛卯，浚運糧河，築堤防。
是歲，宣政院上天下寺宇四萬二千三百一十八區，僧尼二十一萬三千一百四十八人。
遼陽饑，翰林學士承旨唐仁祖，奉詔偕近侍蘇格、左丞實都往賑。實都欲如戶籍口數大小給之，仁祖曰：「不可，昔籍之小口，今已大矣，可均以大口給之。」實都曰：』若要善名而陷我於惡耶？」仁祖笑曰：「吾二人善惡，眾已的知，豈至是而始要名哉！我知為國恤民而已。」卒以大口給之。
春，正月，甲午朔，日食。有物漸侵入其中，不能既，日休如金環然，左右有珥。免朝賀。
戊戌，以青州饑，就陵州發粟賑之。
庚子，江西行省左丞高興言：「江西、福建汀、漳諸處，連年盜起，百姓入山以避，今次第就平，宜降旨招諭復業。又，福建鹽課、酒稅、銀、鐵各立提舉司，實為冗濫，請罷去。」詔皆從之。
禁商賈私以金銀航海。
甲辰，詔：「江南州縣學田，其歲入聽其自掌，春秋釋奠外，以廩師生及士之無告者。貢士莊田，則令核數入官。」
丙午，河南、福建行省上言，請詔用漢語，詔以蒙古語諭河南，漢語諭福建。
癸丑，江西行省巴延、阿喇卜丹言：「蒙山課歲銀二萬五千兩，初制，煉銀一兩免役夫田科五斗，今民力日困，每兩擬免一石。」帝曰：「重困吾民，民何以生！」從之。
二月，己巳，申禁鞭背國法，不用徒、流、黥、絞之刑，惟杖臀，自十七分等加至百單七而止。然斬剮之刑，則又往往濫用之，至其酷也，或生剝人皮；又有三段鏟殺法，未之除也。
庚午，鄂羅斯招附桑州生苗、羅甸國古州等峒酋長三十一，所部民十二萬九千餘戶，詣闕貢獻。
壬申，遣使分行諸路，釋死罪以下輕囚。
乙亥，以泉府太卿伊克穆蘇、鄧州舊軍萬戶史弼、福建行省左丞高興並為福建行省平章政事，將兵征爪哇，用海船大小五百艘、軍士二萬人。
戊寅，詔加高麗王王暙太保，仍錫功臣之號。
庚辰，御史大夫伊實特穆爾、中丞崔彧等言：「納蘇喇鼎默埒、實都、王臣濟，黨比僧格，恣為不法，楮幣、銓選、鹽課、酒稅，無不更張變亂。銜命江南理算者，皆嚴急輸期，民至嫁妻賣女，禍及親鄰。維揚、錢塘，受害最慘，無故而隕生者五百餘人。其初猶疑事出國家，近按問首實，乃知皆僧格及其凶黨之為，莫不願食其肉。此三人既已伏辜，宜依條論坐以謝天下。」從之。
又言：「河西人錫棟罕，領兵為宣慰，其吏詣廉訪司告其三十六事，檄僉事簿問事，而錫棟罕率軍人禽問者辱之，且奪告者以去。臣議從行台選御史往按問錫棟罕，仍先奪其職。」又言：「行台官言，去歲僧格既敗，使臣至自上所者，或不持璽書，口傳聖旨，縱釋有罪，擅籍人家，真偽莫辨。自今凡使臣必降璽書，省、台、院、諸司必給印信文書，以杜奸欺。」帝曰：「何人乃敢爾耶？」對曰：「耀勒特圖、巴延徹爾比嘗傳旨縱罪人。」帝悉可其奏。
又言馮子振、劉道元指陳僧格同列罪惡，詔省台臣及董文用、留夢炎等議。其一，言：「翰林諸臣撰《僧格輔政碑》者，廉訪使閻復近已免官，餘請聖裁。」帝曰：「死者勿論，其存者罰不可恕也。」
戊子，禁杭州放鷹。
是月，葉李南還，至臨清，帝遣使召之，俾為平章政事。李上表力辭，未幾卒，而李淦至，詔除淦江陰路教授以旌直言，從中丞崔彧請也。
李前後被賜之物甚多，而自奉甚儉，嘗戒其子曰：「吾世業儒甘貧約，惟以忠義結主知，汝曹其清慎自恃，勿增吾過。」指所賜物曰：「此終當還官也。」比卒，悉表送官，一毫不以自私。
中丞崔彧言：「鄂州一道，舊有按察司，約蘇穆爾惡其害己，今僧格奏罷之。臣觀鄂州等九州隸南京，而行台移治建康，其淮東廉訪使舊治淮安，今宜移治揚州。」又言：「諸官吏受賕，在朝則詣御史臺首告，在外則詣按察司首告，已有成憲。自僧格持國，受賕者不赴台憲司而詣諸司首，故爾反覆牽延，事久不竟。臣謂宜如前制，惟於本台、行台及諸道廉訪司首告，諸司無得輒受。又，監察御史塔迪實，言女真人嘉琿迪去歲東征，妄言以米千石餉棟爾特穆爾軍萬人，奏支鈔四百錠，宜令本處廉訪司究問，與行省追償議罪。」皆從之。已而中書省請以彧為右丞。帝曰：「崔彧惟可使任言責。」不允。
三月，壬寅，御史大夫伊囉勒等言：「比監察御史商琥，舉昔任詞垣風憲、時望所屬而在外者，如胡祗遹、姚燧、王惲、雷膺、陳天祥、楊恭懿、高道、程文海、陳儼、趙居信十人，宜召置翰林備顧問。」帝曰：』朕未深知。俟召至以聞。」
丁未，誅僧格黨默埒、實都、王巨濟。初，帝以實都長於理財，欲釋之。博果密力爭，不可，一日中凡七奏，卒並誅之。
己酉，中書省右丞何榮祖、平章政事敏珠爾卜丹並罷，以大司農特爾格、翰林學士承旨琳沁並為平章政事，兼領舊職。
敏珠爾卜丹嘗請復立尚書省，博果密曰：「阿哈瑪特、僧格相繼誤國，身誅家滅，前鑒未遠，奈何又欲效之！」事遂寢。至是榮祖以疾，敏珠爾卜丹以久居其任，令免署，惟食其祿，與議中書省事。
特爾格初為司農寺達嚕噶齊，從獵巴雅爾之地，獵者射兔，誤中駱駝，帝怒，命誅之，特爾格曰：「殺人償畜，刑太重。」帝曰：「誤耶？史官必書，亟釋之！」庾人有盜粳，罪應死，特爾格曰：「臣鞠之，其人母病，盜以養母耳，請貸其死。」至是進平章，以病足，聽肩輿上殿。
以阿爾為中書右丞，梁德珪為參知政事。
庚戌，帝如上都。
壬子，敕都水監分視黃河堤堰。罷河渡司。
壬戌，給還嘉木揚喇勒智土田、人口之隸增坊者。時省台諸臣乞正典刑以謝天下，而帝猶貸之死，給還其所籍。
夏，四月，丙子，弛甘肅、太原酒禁，仍榷其酤。
辛卯，設雲南諸路學校，其教官以蜀士充。
五月，丁未，中書省臣言：「佞人馮子振，嘗為詩譽僧格，及僧格敗，即告詞臣撰碑引喻失當，國史編修陳孚發其奸狀，乞免所坐遣還家。」帝曰：「詞臣何罪！使以譽僧格為罪，則在廷諸臣，誰不譽之！朕亦嘗譽之矣。」
詔以郭佑、楊居寬死非其罪，給還其家貲。
六月，戊辰，詔聽僧食鹽不輸課。
壬申，江西省言：「肇慶、德慶二路，封、連二州，宋時隸廣東；今隸廣西，不便，請復隸廣東。」從之。
癸未，以征爪哇，暫禁兩浙、廣東、福建商賈航海者，俟舟師發後從其便。
湖州、平江、嘉興、鎮江、揚州、甯國、太平七路大水。丁亥，詔免田租一百二十五萬七千八百餘石。
閏月，壬寅，罷福建歲造象牙齒鞶帶。
庚戌，回回人呼布穆斯售大珠，帝卻之。
知上思州黃勝許，恃其險遠，與交趾為表裡，聚眾二萬據忠州。辛亥，詔遣湖廣省左丞劉國傑討之。賊眾勁悍，出入岩洞篁竹中如飛鳥，發毒矢，中人無愈者。國傑身率士奮戰，賊不能敵，走象山。山近交趾，皆深林，不可入，乃度其出入，列柵圍之，徐伐山通道，且戰且進。
甲寅，右江岑從毅降。從毅老疾，詔以其子鬥榮襲佩虎符，為鎮南路軍民總管。
廣東西路安撫副使諤圖鼎等誹謗朝政，錫布鼎復資給之，以風聞三十餘事，妄告省官，帝以有傷政體，捕惡黨下吏如法。
是月，詔廉訪司巡行，勸課農桑。
禮部尚書張立道使至安南，謂其王陳日燇曰：「昔鎮南王不用嚮導，率眾深入，不戰自潰，天子亦既知之。汝所恃者，山海之險，瘴癘之惡，而雲南、嶺南之人，與汝習俗同而技力等，今發而用之，繼以北方之勁卒，汝能復抗哉？且前年之師，殊非上意，邊將讒汝耳。汝曾不悟，稱兵抗拒，逐我使人，今禍且至矣。」日燇泣謝，出奇寶為賄，立道卻之，因要其入朝，日燇曰：「貪生畏死，人之常情，誠有詔貸以不死，臣將何辭！」乃先遣其臣阮代之、何維岩隨立道上表謝罪，修歲貢之禮如初，且言所以願朝之意。時有忌立道之功者，言必先朝而後可赦，日燇懼，卒不至。
秋，七月，庚申朔，詔以史弼代伊克穆蘇、高興，將萬人征爪哇，仍召三人者至闕。
辛酉，河北河南道廉訪司還治汴梁。
壬申，建社稷和義門內，壇各方五丈，高五尺，白石為主，飾以五方色土。壇南植松一株，北墉瘞坎遺垣，悉仿古制，別為齋廬，門廡三十三楹。
戊寅，黎兵百戶鄧志願謀叛，伏誅。
八月，己丑朔，諤圖鼎以罪死，餘黨杖而徙之，仍籍其家。
甲辰，帝至自上都。
丙午，浚通州至大都漕河。
丁未，伊克穆蘇請與高興等同征爪哇，帝曰：「伊克穆蘇惟熟海道，海中事當付之，其兵事則委史弼可也。」乃以弼為福建行省平章政事，統領出征軍馬。
庚戌，高苑人高希允，以非所宜言伏誅。
壬子，詔達春、程鵬飛討黃勝許，劉國傑駐馬軍戍守。
戊午，福建行省參政魏天祐獻計，發民一萬，鑿山煉銀，歲得萬五千兩。天祐賦民鈔市銀輸官，而私其一百七十錠。台臣請追其贓而罷煉銀事，從之。
改燕南河北廉訪使還治真定。
詔征八百媳婦國。
九月，辛酉，湖南道宣慰副使梁曾授吏部尚書，國史院編修官陳孚授禮部郎中，同使安南，詔諭陳日燇，使親入朝。
癸酉，沙、瓜二州民徙甘州，詔於甘、肅兩界畫地使耕，無力者則給以牛具、農器。寧夏戶口煩多，而土田半藝紅花，詔盡種穀麥以補民食。
鄂爾根薩理乞罷政事，並免太史院使，詔以為集賢大學士。司天監丞劉某言：「鄂爾根薩理在太史院時，數言國家災祥事，大不敬，請下吏治。」帝大怒，以為誹謗大臣，當抵罪。鄂爾根薩理頓首謝曰：「臣不佞，賴陛下天地含容之德，雖萬死莫報。然欲致言者罪，臣恐自是無為陛下言事者。」力急之，乃得釋，帝曰：「卿真長者！」時雖罷政，或通夕召入論事，知無不言。
諸王明理特穆爾附哈者以叛，詔巴延討之。巴延兵至阿薩呼圖嶺，明理特穆爾已據之，矢下如雨。巴延先登陷陣，諸軍爭奮，大破之。明理特穆爾僅以身免。巴延輕騎追之，軍還，遇伏兵，復擊敗之，斬首二千級，俘其餘眾以歸。
冬，十月，戊子朔，詔福建廉訪司知事張師道赴闕。師道至，請汰內外官府之冗濫者，詔敏珠爾卜丹、何榮祖、馬紹、燕公楠等與師道同區別之。數月，授師道翰林直學士。
日本舟至四明，求互市，舟中甲仗皆具，人恐其有異圖。詔立都元帥府，令阿喇貸將之，以防海道。
詔浚浙西河道，導水入海。
癸巳，燕公楠言：「歲終各行省臣赴闕奏事，亦宜令行台臣赴闕，奏一歲舉刺之數。」從之。
十一月，癸未，禁所在私渡，命關津譏察奸宄。
十二月，庚寅，改封皇孫梁王噶瑪拉為晉王，鎮北邊。至元初，王已嘗出鎮北邊，尋復封梁王，移鎮雲南，至是又改封晉王，鎮漠北，統領四大鄂爾多之地。鄂爾多，猶言宮室也。王天性仁厚，御下以恩，民賴以安。
癸巳，中書省言：「甯國路民六百戶，鑿山冶銀，歲額二千四百兩，皆市銀以輸官，未嘗采之山，請罷之。」從之。
己酉，樞密院言：「六衛內領漢軍萬戶，見存者六千戶，撥分為三，力足以備車馬者二千五戶，每甲令備馬十五匹，牛車二兩。其三千戶惟習戰鬥，不它役之，六千戶外則供它役，庶能各勤乃事而兵亦精銳。」詔施行之。
癸丑，右丞相鄂勒哲等言：「一歲天下所入，凡二百九十七萬八千三百五錠，其中有未至京師而在道者，有就給軍旅及織造物料、館傳俸祿者，自春及冬，凡出三百六十三萬八千五百四十三錠，數已逾之。今後賜諸近侍，亦宜有節。」帝嘉納之。
以張珪為江淮行樞密副使。珪時為管軍萬戶，入朝，帝欲用為樞密。知樞密院事伊實特穆爾曰：「珪尚少，果欲大用，可俟它日。」帝曰：「不然，其家為國滅金、滅宋，盡死力者三世矣，而可吝此乎？」遂有是命。先是言者謂天下事定，行樞密院可罷，江浙行省參知政事張宣領海道，亦以為言，比珪入對，帝語及之，珪曰：「縱使行院可罷，亦非宣所宜言。」遂得不罷，珪，弘範子也。
召行台侍御史程文海及胡祗遹等十人赴闕，賜對。以文海為江南湖北道廉訪使，興學明教，吏民畏愛之。
汀、漳劇盜歐狗，久不平，福建行省平章徹爾引兵征之。號令嚴肅，所過秋毫無犯，有降者，則勞以酒食而慰遣之，曰：「吾意汝豈反者耶！良由官吏汙暴所致。今既來歸，即為平民，吾安忍罪汝！其返汝耕桑，安汝田裡，毋恐。」它柵聞之，悉款附。未幾，歐狗為其黨縛致，梟首以徇，脅從者不戮一人。汀、漳悉平。
湖廣辰州蠻叛，行院副使劉國傑、簽書院事索諾木達覽往討之，不利。移文索辰、澧、沅民間弩士三千，行省平章哈喇哈斯以民弗習戰，強之徒傷吾民，勿許。右丞圖呼魯曰：「兵貴訓練，乃可用也。漢軍不習弩，因蠻攻蠻，古人所利。」遂與之。果以此獲勝。
湖廣平章政事庫爾濟斯，薦前永州判官烏克遜澤才堪將帥，以行省員外郎從征海南黎。黎人平，軍還，上功，授廣西兩江道宣慰司副使、僉都元帥府事。兩江荒遠瘴癘，與百夷接，不知禮法，澤作司規三十有二章，以漸為教，其民遵守之。又省廄置二十二所以紓民力。歲饑，上言蠲其田租，發象州、賀州官粟三千五百石以賑饑者；既發，乃上其事。時行省平章哈喇哈斯察其心誠愛民，不以專擅罪之。
邕管徼外蠻數為寇，澤循行並徼，得擊塞處，布畫遠邇，募民伉健者四千六百餘戶，置雷留、那扶十屯，列營堡以守之，陂水墾田，築八堨以節瀦泄，得稻田若干頃，歲收谷為軍儲，邊民賴之。
劉國傑拔象山寨，黃勝許挺身走交趾，擒其妻子，殺之。國傑三以書責交趾，竟匿不與。師還，盡取賊巢地為屯田，募度運諸種人耕之，以為兩江蔽障。後蠻人謂屯為省地，莫敢犯者，詔遣使即軍中以玉帶賜之。因傑入朝，帝謂朝臣曰：「湖廣重地，惟劉二巴圖足以鎮此，它人不能也。」命無遷它官。
西僧請以金銀幣帛祠其神，帝難之。平章政事博果密曰：「彼佛以去貪為寶，奈何為此！」遂弗與。或言京師蒙古人宜與漢人間處以制不虞，博果密曰：「新民乍遷，猶未甯居，若復紛更，必致失業。此蓋奸人慾擅貨易之利，交給近幸，借為納忠之說耳！」乃圖寫國中貴人第宅及民居犬牙相制之狀上之而止。
有譖鄂勒哲徇私者，帝以問博果密，對曰：「鄂勒哲與臣俱待罪中書，豈得專行！且備位宰輔，人或發其陰私，宜使面質，明示責降。若內懷猜疑，非人主至公之道也。」言者果屈，帝怒，命左右批其頰而出之。是日，苦寒，解所禦黑貂裘以賜。帝每顧侍臣稱塞咥旃之能，博果密從容問其故，帝曰：「彼事憲宗，嘗陰資朕財用。」博果密曰：「是所謂為人臣懷二心者。今有以內府財物私結親王，陛下以為苦何？」帝急揮以手曰：「卿止，朕失言。」
海北元帥錫齊罕贓利事覺，行省檄烏克遜澤驗治。澤馳至雷州，盡發其奸贓，縱所掠男女四百餘口。御史臺言：「烏克遜澤，奉使知大體如汲長孺，為將計萬全如趙充國，可屬大任。」詔擢為海北、海南廉訪使。
故例，圭田至秋乃入租，後遂計月受之。澤視事三月，民輸租計米五百石，澤曰：「夫子有言：「事君者先其事，後其食，吾蒞政日淺而受祿四倍，非情所安。」量食而入，餘悉委學官，給諸生以勸業。常曰：「士非儉無以養廉，非廉無以養德。」身一布袍數年，妻子樸素無華，人皆言之，澤不以為意也。
雷州地近海，潮汐齧其東南，陂塘堿，農病之，而西北廣衍平袤，宜為陂塘。澤行視城陰曰：「三溪使走海而不能灌溉，此史起所以薄西門豹也。」乃教民浚故湖，築大堤，堨三溪瀦之，為斗門者七，堤堨六，以制其贏耗，釃為渠二十有四，以達其轉輸。渠皆支別為閘，設守視者，時其啟閉，得良田數千頃。瀕海廣瀉，並為膏土。

