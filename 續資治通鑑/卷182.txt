
八月，己亥朔，總制毛獻忠將衢州兵入衛。
辛丑，疏決臨安府罪人。
壬寅，右正言徐直方遁。
加復貴兩淮宣撫大使，李芾為湖南鎮撫大使、知潭州。
乙巳，吳繼明復平江縣，旋加繼明湖北招討使。
己酉，拘閻貴妃集慶寺、賈貴妃演福寺田還安邊所。
丁巳，加張世傑龍神衛四廂都指揮使、總都督府諸兵。
庚戌，劉師勇攻呂城，破之；戊午，加師勇和州防禦使。
趙淇除大理少卿。王應麟言：「昔內外以寶玉獻賈似道，淇兄弟為甚。」己未，罷之。
辛酉，元主歸自上都。
甲子，文天祥至臨安，上疏言：「本朝懲五季之亂，削籓鎮，建都邑，雖足以矯尾大之弊，然國以浸弱，故敵至一州則一州破，至一縣則一縣破，中原陸沉，痛悔何及！今宜分境內為四鎮，建都督統御於其中，以廣西益湖南而建閫於長沙，以廣東益江西而建閫於隆興，以福建益江東而建閫於番陽，以淮西益淮東而建閫於揚州。責長沙取鄂，隆興取蘄、黃，番陽取江東，揚州取兩淮；地大力眾，乃足以抗敵。約日齊奮，有進而無退，日夜以圖之，彼備多力分，疲於奔命，而吾民之豪傑者，又伺間出於其中，如此則敵不難卻也。」時議以為迂闊，不報。命天祥知平江府。
元廉希憲既安輯荊南之民，歎曰：「教不可緩也！」遂大興學校，選教官，置經籍，希憲仍親詣講舍以厲諸生。由是思、播田、揚二氏及西南溪峒，皆越境請降。元主聞之，曰：「先朝非用兵不可得地，今希憲能令數千百里外越境納士，其治化可見也。」
九月，己巳，授陳宜中觀文殿大學士、醴泉觀使兼侍讀，不至。
庚午，元阿哈瑪特，以軍興國用不足，請復立都轉運使九，量增課程元額，鼓鑄鐵器，官為局賣，禁私造銅器。
丁丑，元弛河南鬻馬之禁。
己卯，陳宜中乞任海防，不允。
辛丑，有事於明堂，赦。先是議以上公攝行，權工部侍郎兼給事中楊文仲曰：「今祗見天地之始，雖在幼沖，比即喪次，已勝拜跪，執禮無違，所當親饗。」從之。
丙戌，命文天祥為都督府參贊官，總三路兵，仍知平江。
鄭虎臣監押賈似道，舟次南劍州黯淡灘，虎臣曰：「水清甚，何不死於此？」似道曰：「太皇許我不死。」至漳州木綿庵，虎臣曰：「吾為天下殺似道，雖死何憾！」遂拘其子與妾於別館，即廁上，拉其胸殺之。後陳宜中至福州，捕虎臣，斃於獄。
元兵入泰州，孫虎臣自殺，旋贈太尉。
甲午，揚州都統姜才率步騎萬五千人攻元灣頭堡，為阿珠所敗，乙未，元兵攻呂城，張彥被執，降於元。呂城既失，常州勢益孤。
丙申，元以伊實特穆爾為御史大夫，括江南諸郡書版及臨安秘書省《乾坤寶典》等書。
元兵攻常州，久不下，昭文館大學士姚樞言於元主曰：「陛下降不殺人之詔，巴延濟江，兵不逾時，西起蜀川，東薄海隅，降城三十，戶逾百萬，自古平南未有如此之神捷者。今自夏徂秋，一城不降，皆由軍官不思國之大計，不體陛下之深仁，劫財剽殺所致。揚州、焦山、淮安、人殊死戰，我雖克勝，所傷亦多。宋之不能為國審矣，而臨安未肯輕下。好生惡死，人之常情，惟懼我招徠止殺之信不堅耳。宜申止殺之詔，使賞罰必立，恩信必行，聖慮不勞，軍力不費矣。」
冬，十月，戊戌朔，元享於太廟。
己亥，加張世傑沿江招討使，劉師勇福州觀察使，總統出戍兵。
癸卯，玉牒殿災。
丁未，以留夢炎為左丞相，陳宜中為右丞相，並兼樞密使，都督諸路軍馬。宜中在溫州，被召，以親老辭。太后自為書遺其母揚州，使諭之，宜中乃赴召。
李芾至潭州，元遊騎巳入湘陰、益陽諸縣。城中守卒不滿三千，芾結峒蠻為援，繕器械，峙芻糧，柵江修壁。及元兵圍城，芾慷慨登陴，與諸將分地而守，民老弱皆出，結保伍助之，不令而集。芾日以忠義勉將士，死傷相籍，人猶飲血乘城，殊死戰，有來招降者，輒殺之以恂。
元阿珠攻揚州，既築長圍，於是城中食盡，死者枕籍滿道，而李庭芝志益堅。
元巴延次灣頭，阿刺罕自建康來會，巴延令還建康起兵，乃留博爾歡及阿裡布守灣頭，而自帥眾渡江。壬戌，至鎮江，分軍為三道：阿喇罕帥右軍，自建康出廣德四安鎮，趣獨松關；董文炳帥左軍，出江入海，以范文虎為張鄉導，取道江陰，趣澉浦、華亭；巴延及阿塔哈將中軍，以呂文煥為鄉導，趣常州；期並會於臨安。
癸亥，常州告急，朝廷遣張全將兵二千救之，知平江府文天祥亦遣部將尹玉、麻士龍、朱華將兵三千隨全赴援。士龍戰虞橋，敗死，全不救，走還五牧。時朱華駐軍五牧，華欲掘溝塹，設鹿角，全皆不許。既而元兵薄華，華率廣軍與之戰，自辰至未，勝負未決。逮晚，元兵繞出山後薄贛軍，尹玉力戰，殺千人，全提軍隔岸，不發一矢，玉遂敗。諸敗軍爭渡水，挽全軍船，全令其軍斬挽者指，於是溺死者甚眾。玉收殘卒五百人，復鏖戰，自夕達旦，殺元軍人馬，委積田間，玉復手殺數十人，力屈被執，元人恨之，橫四槍於其項，以棍擊殺之，其部下皆死，無一人降者。天祥欲斬全以警眾，帥府不許，宥之使贖。
十一月，丁卯朔，銅關將貝寶、胡岩起攻溧水，敗死。
庚午，以陳文龍同知樞密院事，黃鏞同簽書樞密院事。
癸酉，贈尹玉濠州團練使，麻士龍高州刺史。
戊寅，元阿喇罕破銀林東壩，戍將趙淮兵敗，與其妾俱被執，妾死之。阿珠使淮招李庭芝，許以大官，淮佯諾，至揚州城下，乃大呼曰：「李庭芝，爾為男子，死則死耳，毋降也！」阿珠怒，殺之。
元兵入廣德軍四安鎮，陳宜中倉皇發臨安民年十五以上者，皆籍為兵，號武定軍，召文天祥自平江入衛。
壬午，元將宋都木達等長驅而進，所至莫當其鋒，隆興轉運判官劉槃以城降。不數日，取江西十一城，進逼撫州。時黃萬石為江西制置使，開閫州治，聞兵至，奔建昌。都統密佑率眾逆戰進賢坪，元兵呼曰：「降者乎？鬥者乎？」佑曰：「鬥者也。」麾其兵突進，至龍馬坪，元軍圍之數重，矢下如雨。佑身被四矢、三槍，猶揮雙刀，率死士數十人斫圍南走，前渡，橋板斷，被執。宋都木達曰：「壯士也！」欲降之，系之月餘，終不屈。罵萬石為賣國小人，使我志不得伸。宋都木達又命劉槃、呂師夔以金符遺之，許以官，佑不受。復令佑子說之曰：「父死，子安之？」佑斥曰：「汝行乞於市，第雲密都統子，誰不憐汝？」怡然解衣請刑，遂死，元兵皆泣下。佑之先，密州人，後渡淮，居廬州。
元兵進入建昌，黃萬石走入閩。
元改順天府為保定府。
元樞密院言：「新附郡縣，有既降復叛及糾眾為盜，犯罪至死者，請從權宜處決。」詔：「今後殺人者死，問罪狀已白，不必待時即行刑；其奴婢殺主者，具五刑論。」
癸未，元兵入興化縣，知縣胡拱辰自殺。
甲申，元巴延至常州，會兵圍城。知州姚訔，通判陳炤，都統王安節、劉師勇，力戰固守。巴延遣人招之，譬喻百端，終不聽。巴延怒，命降人王良臣役城外居民，運土為壘，土至，並人以築之，且殺之，煎油作砲，焚其牌杈，日夜攻不息。城中甚急，而訔等守志益堅。巴延叱帳前諸軍奮勇爭先，四面並進。攻二日，城破，訔死之。炤與安節猶巷戰，或謂炤曰：「城北東門未合，可走。」炤曰：「去此一步，非死所矣！」日中，兵至，死焉。巴延命盡屠其民。執安節至軍前，不屈，亦死。師勇以八騎潰圍走平江。安節，堅之子也，事聞，贈龍圖閣待制，炤直寶章閣，並官其子。
乙酉，升宜興縣為南興軍。
以江東提刑謝枋得為江西招諭使。初，枋得聞淮西、江東、西州郡守將，皆呂師夔部曲，故爭降附，自以與師夔善，乃應詔上書，保師夔可言，宜分沿江諸屯，以師夔為鎮撫使，使之行成，且請身至江州見文煥與議。朝廷乃以枋得為沿江察訪使以往，會文煥北還，不及而反，遂改知信州。
丙戌，禮部尚書兼給事中王應麟，請為濟王立後，乃詔贈太師、尚書令、進封鎮王，諡昭肅，擇後奉祀，賜田萬畝。
留夢炎用徐囊為御史，擢黃萬石、吳浚等。王應麟繳奏曰：「囊與夢炎同鄉，有私人之嫌。萬石粗戾無學，南昌失守，誤國罪大，今方欲引以自助，善類為所搏噬者，必攜持而去。吳浚貪墨輕躁，豈宜用之？況夢炎舛令慢諫，讜言勿敢告，今之賣降者，多其任用之士！」疏再上，不報，出關俟命，再奏曰：「因危急而紊紀綱，以偏見而咈公議，臣封駁不行，與大臣異論，勢不當留。」遂歸。
己丑，元兵破獨松關，馮驥死之，守將張濡遁。詔贈驥集英殿修撰。
獨松既破，鄰疆守者皆望風而走，朝廷大懼。時勤王師僅三四萬人，文天祥與張世傑議，以為：「淮東堅壁，閩、廣全城，若與敵血戰，萬一得捷，則命淮師以截其後，國事猶可為也。」世傑大喜。陳宜中白太后降詔，以王師務宜持重，議遂止。秘書監陳著上疏請從天祥之義曰：「與其坐以待困，曷若背城借一！萬有一幸，則人心賈勇！且敵非必真多智力，不過乘勝長驅。若少沮之，則主兵之與懸軍，其壯弱即異矣。」宜中不聽，出著知台州。
元董文炳破江陰軍。
元以高麗國官制僭濫，遣使諭旨，凡省、院、台、郡、官名、爵號與朝廷相類者，改正之。
乙未，左丞相留夢炎遁。
十二月，丁酉朔，詔賈似道歸葬，返其田廬。
庚子，以吳堅簽書樞密院事，黃鏞兼權參知政事。
時陳宜中當國，遭時多難，不能措一策，唯事蒙蔽，將士離心，郡邑降破，方且理會科舉、明堂等事及士大夫陳乞差遣，士人覬覦恩例。至是遣柳嶽奉書如元軍，稱「廉尚書之死，乃盜殺之，非朝廷意，乞班師修好。」岳見巴延於無錫，泣謂曰：「嗣君幼沖，在衰絰之中，自古禮不伐喪。凡今日事至此者，皆奸臣賈似道失信誤國爾。」巴延曰：「汝國執戮我行人，故我興師。錢氏納土，李氏出降，皆汝國之法也。汝國得天下於小兒，亦失之於小兒，天道如此，尚何多言！」 遂令囊嘉特偕嶽還。
癸卯，以陳文龍參知政事，謝堂同知樞密院事。
丙午，追封呂文德為和義郡王。朝議以呂文煥為元嚮導，乃追封文德，而以文德子師孟為兵部侍郎，覬成和議。
平江通判王矩之、都統制王邦傑，以城迎降於常州，巴延使呂文煥先往受之。
丁未，巴延入平江，張世傑未至，城已破，乃以兵入衛。
戊申，元右丞相呼圖岱爾請上尊號曰憲天述道仁文義武大光孝皇帝，皇后曰貞懿順聖昭天睿文光應皇后；不許。
庚戌，柳嶽至自元軍。癸丑，陳宜中復奏遣岳及宗正少卿陸秀夫、侍郎呂師孟等同囊嘉特使元軍，求稱侄納幣，不從則稱侄孫，且敕呂文煥令通好罷兵。秀夫等見巴延於平江，巴延不許。宜中乃白太皇太后，奉表求封為小國，太后從之。
以文天祥簽書樞密院事。
黃萬石叛降元，都統米立死之。立，淮人，三世為將，初從陳奕守黃州，奕降，立潰圍出，萬石署為帳前都統。元軍略江西，迎戰於江坊，兵敗，被執，不降，系獄。至是萬石舉軍降，元行省遣萬石諭立曰：「吾官銜一牙牌書不盡，今亦降矣。」立曰：「侍郎國家大臣，立一小卒爾。但三世食趙氏祿，趙亡，何以生為！立乃生擒之人，當死，與投拜者不同。」萬石再三諭之，不屈，遂遇害。
元以中興路行省陳祐為南京總管兼開封府尹，吏多震懾失措，祐曰：「何必若是！前為盜蹠，今為顏子，吾以顏子待之。前為顏子，今為盜蹠，吾以盜蹠待之。」由是吏皆修飭，不敢弄法。
元賽音諤德齊奏：「雲南諸夷未附者尚多，今擬宣慰司兼行元帥府事，並聽行省節制。」又奏：「哈喇章、雲南壤地均也，而州縣皆以萬戶、千戶主之，宜改置令長。」並從之。
潭州被圍，湖南安撫使兼知州李芾，拒守三閱月，大小戰數十合。至是元阿爾哈雅射書城中曰：「速下以活州民，否則屠矣。」不答。阿爾哈雅與諸將畫地分圍，決隍水以樹梯衝。阿爾哈雅中流矢，創甚，督戰益急，城中大窘，力不能支。諸將泣請曰：「事急矣，吾屬為國死可也，如民何？」芾罵曰：「國家平時所以厚養汝者，為今日也。汝第死守，有復言者，吾先戮汝！」
春，正月，丁卯朔，元兵蟻附登城。知衡州長沙尹穀寓城中，時方為二子行冠禮，或曰：「此何時，行此迂闊事？」穀曰：「正欲令兒曹冠帶見先人於地下耳！」既畢禮，乃積薪扃戶，朝服，望闕拜已，即縱火自焚。鄰家救之，火熾不可前，但遙見烈焰中，穀正冠危坐，闔門少長皆死。李芾命酒酹之，字穀曰：「 尹務實，男子也，先我就義矣！」因留賓佐會飲，夜傳令，猶手書「盡忠」字為號，飲達旦，諸賓佐出，參議楊霆赴園池死。芾坐熊湘閣，召帳下沈忠，遺之金，曰：「吾力竭，分當死。吾家人亦不可辱於俘，汝盡殺之，後殺我。」忠伏地叩頭，辭以不能。芾固命之，忠泣而諾。取酒，飲其家人，盡醉，乃遍刃之。芾亦引頸受刃。忠縱火焚其居，還家，殺其妻子，復至火所，大慟，舉身投地自刎。幕僚陳億孫、顏應焱、鐘蜚英皆死。潭民聞之，多舉家自盡，城無虛井，縊林木者相望。守將吳繼明、劉孝忠以城降。
元兵利於擄掠，欲屠之，行省郎中和尚宣言曰：「拒我師者宋耳，其民何罪？既受其降，即是吾民，殺之何忍？且今列城多未附，降而殺之，是堅其效死之心也。」阿爾哈雅從之，由是袁、連、衡、永、郴、全、道、桂陽、武岡皆降。寶慶通判曾如驥，亦不屈死。
芾為人剛介，不畏強禦，臨事精敏，奸猾不能欺。且強力過人，自旦治事，至暮無倦容，夜率至三鼓始休，五鼓復起視事。望之凜然若神明，而好賢禮士，復藹然可親，雖一藝小善，必獎薦之。居官廉，家無餘資。
穀性剛直莊厲，士友皆嚴憚之，居官廉正有聲。丁內艱，家居教授諸生，舉動有禮。每行市中，市人相謂曰：「是必尹先生門人也。」至是死節，諸生往哭之者數百人。
霆自少以志節聞，辟京湖制置司幹官。時呂文德為帥，素侮慢士，常試以難事，霆倉卒立辦，皆合其意。一日，謂霆曰：「朝廷有密旨，出師策應淮東，誰可往者？」即對曰：「某將可。」又曰：「兵器糧草若何。」即對曰：「某營兵馬，某庫器甲，某處矢石芻糧。」口占授吏，頃刻案成。文德大驚曰：「平生輕文人，以其不事事也。君材幹若此，何官不可為！吾何敢不敬！」後通判江陵，江陵雄據上流，表裡襄、漢，兵民雜處，庶務叢集；霆隨事裁決，處之泰然。霆有心計，善出奇應變，故所至有能聲。
元呂師夔與萬戶武秀分定江東地，謝枋得以兵逆之，使前鋒呼曰：「謝提刑來！」師夔軍馳至，射之，矢及馬前。枋得走入安仁，調淮士張孝忠逆戰團湖坪，矢盡，孝忠揮雙刀擊殺百餘人，前軍稍卻，後軍繞出孝忠後，眾驚潰，孝忠中流矢死，馬奔歸。枋得坐敵樓見之，曰：「馬歸，孝忠敗矣！」遂奔信州。師夔破安仁，進及信州，枋得棄妻子，負母，變姓名，走建甯唐石山轉茶阪，每東鄉號哭，人不識之，以為被病也。已而去，賣卜建陽市中，有來卜者，惟取米、履，委以錢，率謝不取。其後人稍稍識之，多延至家，使為子弟論學。
庚午，參知政事陳文龍、同簽書樞密院事黃鏞遁。
辛未，以吳堅為左丞相兼樞密使，端明殿學士常楙參知政事。日午，宣麻慈元殿，文班止六人。
諸關兵皆潰，己巳，知嘉興府劉漢傑以城降元。
元兵圍安吉州，知州趙良淳與提刑徐道隆同守。范文虎致書誘良淳降，良淳焚書，斬其使。及元兵迫臨安，道隆召入衛，良淳率眾獨守，夜，茇舍陴上。既而戍將吳國定開門納元兵，良淳命車歸府，兵士止之曰：「侍郎何自苦？」良淳叱去之，閉閣自經。道隆未至臨安，元兵追及之，一軍盡沒。道隆見執，守者稍怠，赴水死；長子載孫亦赴水死。良淳，汝愚之曾孫；道隆，武義人也。
元諸將利擄掠，爭欲趣臨安。巴延問計於郎中孟祺，對曰：「宋人之計，惟有竄閩耳，若以兵迫之，彼必速逃。一旦盜起，臨安三百年之積，焚蕩無餘矣。莫若以計安之，令彼不懼，正如取果稍待時日爾。」巴延曰：「汝言正合我意。」遣人至臨安安慰之。
陸秀夫自元軍還，言巴延不肯從伯侄之稱，太皇太后命用臣禮，陳宜中難之，太皇太后涕泣曰：「苟存社稷，稱臣，非所較也。」乙亥，遣監察御史劉岊如巴延軍，奉表稱臣，上尊號，歲貢絹、銀二十五萬兩、匹，乞存境土以奉烝嘗，且約巴延會長安鎮以輸平。
己卯，參知政事常楙遁，以夏士林簽書樞密院事，士林亦遁，獨三學士誓死不去。
癸未，進封吉王昰為益王，判福州；信王昺為廣王，判泉州。
先是召文天祥知臨安府，天祥辭不拜，請以福王、秀王判臨安以系民望，身為少尹，以死衛宗廟；又請命吉王、信王鎮閩、廣以圖興復；俱不許。至是宗親復以請，太皇太后從之。以駙馬都尉楊鎮及楊淑妃弟亮節、俞充容弟如珪提舉二王府事。
召留夢炎不至，以為江東、西、湖南、北宣撫大使。
陳宜中以元不許和，計無所出，乃率群臣入宮，請遷都，太皇太后不許。宜中慟哭以請，太皇太后命具裝。及暮，宜中不入，太皇太后怒曰：「吾初不欲遷，而大臣數以為請，顧欺我耶！」脫簪珥，投之地，遂閉閣，群臣請見，皆不納。蓋宜中實以翼日行，倉卒失於陳奏耳。
元巴延至長安鎮，宜中違約，不往議事。甲申，巴延進次皋亭山，阿喇罕、董文炳之師皆會，遊騎至臨安北關。文天祥、張世傑請移三宮入海，而己帥眾背城一戰，宜中不許，白太皇太后，遣監察御史楊應奎上傳國璽以降。
表曰：「宋國主謹百拜言：眇焉幼沖，遭家多難。權奸賈似道，背盟誤國，至勤興師問罪。非不欲遷避以求苟全，柰天命有歸，將焉往！謹奉太皇太后命，削去帝號，以兩浙、福建、江東、西、湖南、二廣、四川、兩淮見存州郡，悉上聖朝，為宗社生靈祈哀請命。伏望聖慈垂念，不忍三百餘年宗社遽至隕絕，曲賜存全，則趙氏子孫世世有賴，不敢弭忘！」巴延受之，遣使召陳宜中出議降事，而使囊嘉特奉璽表赴上都。是夜，宜中遁歸溫州之清澳。
張世傑、劉師勇及蘇劉義，以朝廷不戰而降，各以所部去。世傑次於定海，元石國英使都統卞彪說世傑降。世傑以彪來從己俱南也，椎牛享之。酒半，彪從容為言，世傑大怒，斷彪舌，磔之於巾子山。師勇至海上，見時不可為，憂憤縱酒卒。
楊應奎自元軍還，言巴延欲執政面議。
乙酉，太皇太后以文天祥為右丞相兼樞密使、都督諸路軍馬。丙戌，以家鉉翁簽書樞密院事，賈餘慶同簽書樞密院事，知臨安府。
元巴延下令，禁軍士入城，違者以軍法從事，復遣呂文煥齎榜諭臨安中外軍民，俾安堵如故。時三司衛兵白晝殺人，小民乘時剽殺，令下，乃止息。
戊子，命文天祥同吳堅、謝堂、賈餘慶使元軍。
先是天臺杜滸糾合四千人來勤王，當國者不省；往見天祥於西湖上，天祥獎異之，至是遂隨天祥出使。天祥見巴延於明因寺，因說巴延曰：「本朝承帝王正統，衣冠禮樂之所在，北朝將以為與國乎？抑將毀其社稷也？」巴延以北詔為辭，言社稷必不動，百姓必不殺。天祥曰：「北朝若以欲為與國，請退兵平江或嘉興，然後議歲幣與金帛犒師，北朝全兵以還，策之上也。若欲毀其宗廟，則淮、浙、閩、廣，尚多未下，利鈍未可知，兵連禍結，必自此始。」巴延語浙不遜，天祥曰：「我南朝狀元、宰相，但欠一死報國，刀鋸鼎鑊，非所懼也。」巴延辭屈，諸將相顧動色。巴延見天祥舉動不常，疑有異志，留之軍中，遣堅等還。天祥怒，數請歸曰：「我此來為兩國大事，何故留我？」巴延曰：「勿怒。君為宋大臣，責任非輕，今日之事，正當與我共之。」令萬戶蒙古岱、宣撫索多羈縻之，且以其降表不稱臣，仍書宋號，遣程鵬飛、洪君祥偕賈餘慶來易之。
駙馬都尉楊鎮等奉益王、廣王走婺州，楊淑妃、秀王與擇從行。
知廣德軍方回、知婺州劉怡、知處州梁椅、知台州楊必大俱隆於元。
辛卯，元張弘范、孟祺、程鵬飛，齎所易宋稱臣降表至軍前。
甲午，元立隨路都轉運使。
元穿濟州漕渠。
二月，丁酉朔，日中有黑子相蕩。帝率文武百僚詣祥曦殿望元闕上表，乞為籓輔。
元巴延承制以臨安為兩浙大都督府，命蒙古岱、范文虎入城，治都督事，又令程鵬飛取太皇太后手詔及三省、樞密院呈堅、賈餘慶等檄，諭天下州郡降附。執政皆暑，家鉉翁獨不署。鵬飛命縛之，鉉翁曰：「中書省無縛執政之理，歸私第以待命可也。」乃止。
元巴延進屯湖州市，復令呂文煥及范文虎慰諭太皇太后。文煥因使人上表謝而出，有曰：「茲銜北命，來抗南師，視以犬馬，報以仇讎，非曰子弟攻其父母，不得已也，尚何言哉！」巴延令張惠、阿喇罕、董文炳、張弘范、索多等封府庫，收史館、秘省圖書及百司符印告敕，罷官府及侍衛軍。
壬寅，罷遣文天祥所部勤王兵，以賈餘慶為右丞相兼樞密使，劉岊同簽書樞密院事，與吳堅、謝堂、家鉉翁並棄祈請使，詣元大都。
餘慶凶狡殘忍，岊狎邪小人，皆乘時竊美官，謂使畢即歸，不以為意。謝堂獨納賂北軍，得先歸。
元巴延引文天祥與吳堅等同坐。天祥面斥賈餘慶賣國，且責巴延失信。呂文煥從旁諭解之，天祥並斥文煥及其侄師孟父子兄弟受國厚恩，不能以死報國，乃合族為逆。文煥等慚恚，遂與餘慶共勸巴延拘天祥，令隨祈請使北行。
是日，元兵屯錢塘江沙上，臨安人方幸波濤大作，一洗空之，而潮三日不至。
丁未，元諭臨安新附府州司縣官吏軍民人等曰：「間者行中書省右丞相巴延遣使來奏，宋母后、幼主暨諸大臣百官，已於正月十八日齎璽綬奉表降附。朕惟自古降王，必有朝覲之禮，已遣使特往迎致，爾等各守職業，其勿妄生疑畏。凡歸附前罪，悉從原免，公私逋欠，不得征理，一應抗拒王師及逃亡嘯聚者，並赦其罪。百官有司、諸王邸第、三學、寺、監、秘省、史館及禁衛諸司，各宜安居。所在山林、河泊、巨木、花果外，餘物權免徵稅。秘書監圖書、太常寺祭器、樂器、法報、東工、鹵簿、儀衛、宗正譜牒、天文、地理圖冊，凡典故文字並戶口、版籍，盡仰收拾。前代聖賢之後，儒、醫、僧、道，通曉天文、歷數並山林隱逸名士，所在官司以名聞。名山、大川、寺觀、廟宇並前代名人遺跡，不許拆毀，鰥寡孤獨不能自存之人，量加贍給。」
於是巴延就遣宋內侍王埜入宮，收宋袞冕、圭璧、符璽及宮中圖籍、寶玩、車輅、輦乘、鹵簿、麾仗等物。
益王、廣王自嘉會門出，渡浙江而南。巴延聞之，遣范文虎將兵追之。楊鎮得報即還，曰：「我將死於彼，以緩追兵。」楊亮節等遂負二王及楊淑妃徒走，匿山中七日。統制張全以兵數十人追及，遂同走溫州。
戊午，元主祀先農於東郊。辛酉，如上都。
是月，夏貴以淮西叛降元。
初，阿珠屯淮南東道，其西道屬之萬戶昂吉爾，俾駐和州，進攻廬州。貴以書抵巴延曰：「毋費國力，攻奪邊城。若行都歸附，邊城焉往！」至是舉所部納款，元以貴為淮西安撫使。
洪福，貴家僮也，從貴積勞知鎮巢軍。貴即降，招福，不聽，使其從子往，福斬之。元兵攻城，久不拔，貴至城下，好語紿福，請單綺入城，福信之，門發，伏兵起，執福父子，屠其城，貴蒞殺福一門，福子大源、大淵呼曰：「法止誅首謀，何乃舉家為戮？」福叱曰：「以一命報宋朝，何至告人求活耶？」次及福，福大罵，數貴不忠，請南向死以明不背國，聞者流涕。
元人索宮女、內侍及諸樂宮，宮女赴水死者以百數。
三月，丁卯，元以樞密副使張易兼知秘書監事。
元巴延入臨安城，建大將旗鼓，率左右翼萬戶巡視，觀潮於浙江，又登獅子峰，觀臨安形勢，部分諸將，以獨松關守將張濡嘗殺廉希賢，斬之，籍其家。遣管如德招諭諸郡。福王與芮自紹興至，巴延深慰之。
太皇太后及帝欲與相見，巴延固辭，曰：「未入朝，無相見之禮。」明日，發臨安，按塔哈、孟祺等入宮宣詔，趣帝及全太后入覲。祺讀至「免系頸牽羊」之語，太后泣謂帝曰：「荷天子聖恩，汝宜拜謝。」禮畢，帝與太后肩輿出宮。太皇太后以疾留內。與芮及沂王乃猷、度宗母隆國夫人黃氏並楊鎮、謝堂、高應松庶僚劉裒然等及三學士諸生皆行。太學生徐應鑣與其二子琦、崧、女元娘同赴井死。應鑣，江山人。
元巴延北還，承制留阿喇罕、董文炳經略閩、浙，以蒙古岱鎮浙西，索多鎮浙東。會江西都元帥宋都木達，言宋二王在閩、廣聚兵，將攻江西，乃遣達春移軍，與李恆、呂師夔會阿喇罕、文炳同取未下州縣，以追二王。
閏月，陸秀夫、蘇劉義等聞二王走溫州，繼追及於道，遣人召陳宜中於清澳。宜中來謁，復召張世傑於定海，世傑亦以所部兵來。溫之江心寺舊有高宗南奔時御座，眾相率哭座下，奉益王昰為天下兵馬都元帥，廣王昺副之，發兵除吏，以秀王與擇為福建察訪使，先往閩中，撫吏民，諭百姓，檄召諸路忠義，同獎王室。會太皇太后遣二宦者以兵八人召二王還臨安，宜中等沉其兵於江中，遂入閩。
時黃萬石降元，以嘗為福建漕使，欲取全閩以為己功，汀、建諸州方謀從萬石送款，聞二王至，復閉門以拒萬石。南劍守臣林起鰲遣軍逐之，萬石敗走，其將士多來歸，兵勢稍振。
宜中等遂傳檄嶺海，言夏貴已復瀕江州郡。元諸戍將以江路既絕，不可北歸，皆欲托計事還靜江，獨廣西宣慰使史格曰：「君等勿為虛聲所懼，待貴逾嶺，審不可北歸，取途雲南，未為不可，豈敢輒棄戍哉？」元行省又欲棄廣之肇慶、德慶、封州，並戍梧州，亦為格所沮。
全太后與帝隨元兵北行，至瓜洲，李庭芝與薑才涕泣誓將士，出兵奪兩宮，將士皆感泣。乃盡散金帛犒兵，以四萬人夜搗瓜洲，戰三時，眾擁帝避去。才追至蒲子市，夜，猶不退。阿珠使人招之，才曰：「吾寧死，豈作降將軍耶！」真州苗再成亦謀奪駕，不克。

