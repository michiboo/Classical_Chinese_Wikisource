
春，正月，癸未朔，張士誠以舟師駐君山，又出兵自馬馱沙溯流窺江陰。吳守將以聞，吳王親往救之。比至鎮江，敵已營瓜洲，掠西津而遁，乃命康茂才等出大江追之，別命一軍伏於江陰之山麓。翌日，茂才追至浮子門，遇海舟五百艘遮海口，乘潮薄吳師，茂才督諸軍力戰，大敗之，其棄舟登岸者，伏兵掩擊之殆盡。
辛卯，吳王命按察司僉事周楨等定擬按察事宜，條其所當務者以進。諭之曰：「風憲紀綱之司，惟在得人，則法清弊革。人言神明可行威福，鬼魅能為妖禍。爾等能興利除害，輔國裕民，此即神明；若陰私詭詐，蠹國害民，此即鬼魅也。凡事當存大體，有可言者，毋緘默不言；有不可言者，毋沽名買直。苟察察以為名，苛刻以為能，下必有不堪之患，非吾所望於風憲矣。」
吳王命中書省錄用諸司劾退官員，省臣傅獻等言：「今天下更化，庶事方殷，諸司官吏，非精勤明敏者，不足以集事。此輩皆以迂緩不稱職為法司劾退，豈宜復用？」王曰：「人之才能，名有長短，故致效亦有遲速，夫質樸者多迂緩，狡猾者多便給。便給者雖善辦事，或傷於急促，不能無損於民，迂緩者雖於事或有不逮，而於民則無所損也。」命復用之。
己酉，以崇政院使博囉蘇為御史大夫。
壬子，以鄂勒哲圖知樞密院事。
是月，以薩藍托裡為中書左丞相。
命燕南、河南、山東、陝西、河東等處舉人會試者，增其額數，進士及第以下遞升官一級。
二月，癸丑朔，立河淮水軍元帥府於孟津。
吳湖廣參政張彬，率指揮胡海洋等討辰州周文貴，攻破其壘。文貴黨劉七自益陽來援，覆敗之，文貴等遁去。
丁卯，四川容美峒宣撫田光寶，遣其弟光受以元所授宣撫敕印降於吳，吳王以光寶為四川行省參政，兼容美峒軍民宣撫使，仍為置安撫元帥以治之。
吳處州青田縣山賊夏清，連福建陳友定兵攻慶元縣，浙東按察僉事章溢召所部義兵擊走之。
己巳，吳置兩淮都轉運鹽使司，所領凡二十九場。
癸酉，吳徐達請以指揮孫興祖守海安，平章常遇春督水軍，為高郵聲援，王從之，復敕達曰：「張士誠兵多有渡江者，宜且收兵駐泰州，彼若來攻海安則擊之。」
吳湖廣潭州衛指揮同知嚴廣平茶陵諸寨。
甲戌，詔天下「以比者逆臣博囉特穆爾、圖沁特穆爾、婁都爾蘇等，干紀亂倫，內處之民經值軍馬，致使睏乏，與免一切雜泛差徭。」
庫庫特穆爾自京師還河南，欲廬墓以終喪，左右咸以為受命出師，不可中止，乃復北渡，居懷慶。
初，李思齊與察罕特穆爾同起義師，齒位相等，及是庫庫特穆爾總其兵，思齊心不能平，而張良弼、孔興、圖魯卜等亦皆以功自恃，各請別為一軍，莫肯統屬。時有孫翥、趙恆者，憸人也，為庫庫謀主，畏江南強盛，欲故緩其行，乃謂庫庫曰：「丞相受天子命，總天下兵，肅清江、淮。兵法，欲治人者先自治。今李思齊、圖魯卜、孔興、張良弼四軍，坐食關中，累年不調，丞相宜調四軍南出武關，與大軍並力渡淮。彼若不受調，則移軍征之，據有關中，四軍惟丞相意所使，不亦善乎？」庫庫欣然從之。
辛巳，吳下令禁種糯稻。其略曰：「曩以民間造酒醴，糜費米麥，故行禁酒之令。今春米麥價稍平，然不塞其源而欲遏其流，不可也，其令農民今歲無得種糯，以塞造酒之源。」
是月，明玉珍有疾，命其臣僚曰：「西蜀險塞，汝等協心同力，以輔嗣子，可以自守。不然，後事非吾所知也。」遂卒。僭號凡五年。子升立，年十歲，改元開熙，母彭氏同聽政。
玉珍為人，頗尚節儉，好文學，蜀人經李喜喜殘暴之後，賴以初安。然好自用，昧於遠略，而嗣子暗弱，政出多門，國勢日衷。
二月，庚寅，吳王令徐達自泰州進兵，取高郵、興化及淮安。
甲午，庫庫特穆爾遣關保、浩爾齊統兵從大興關渡河以俟，先檄調關中四軍。張良弼、圖魯卜、孔興俱不受調。李思齊得檄大怒，罵曰：「乳臭小兒，黃髮猶未退，而反調我！我與汝父同鄉里，汝父進酒，猶三拜而後飲，汝於我前無立地，而今日公然稱總兵調我耶？」自是東西構兵，相持不解。
乙未，廷試進士七十三人，賜赫德布哈、張棟等及第、出身。
監察御史裕倫布建言八事：一曰用賢，二曰申嚴宿衛，三曰保全臣了，四曰八衛屯田，五曰禁止奏請，六曰培養人材，七曰罪人不孥，八曰重惜名爵。帝嘉納之。
丙申，吳命江淮行省平章韓政率兵取濠州。
吳命中書嚴選舉之禁。初令府縣每歲薦舉，得賢者賞，濫舉及蔽賢者罰，至是覆命知府、知縣有溢舉者，俟來朝治其罪；未當朝覲者，歲終逮至京師治之。
先是吳徐達援宜興，令馮國勝統兵圍高郵，張士誠將餘同僉，詐遣人來降，約推女牆為應。國勝信之，夜，遣指揮康泰率數百人先入城，敵閉門盡殺之。王聞之怒，召國勝，決大杖十，令步詣高郵，國勝慚憤力攻，既而達自宜興還，督攻益力，遂拔其城，戮餘同僉等，俘其將士。王命悉遣戍沔陽、辰州，仍給衣糧有差。
丁未，王以書諭達曰：「近大軍下高郵，可乘勝取淮安。兵不在眾，當擇其精者用之，水陸並進，勿失機也。其餘軍馬，悉令常遇春統領，守泰州、海安，應援江上。」
蜀丞相萬勝，與知樞密院張文炳有隙，密遣人殺文炳。明玉珍有養子明昭，出入禁中，舊與文炳善，乃矯稱太后彭氏旨，召勝，縊殺之。勝佐玉珍開蜀，功最多，死不以罪，蜀人多憐之者。吳友仁自保寧移檄，以清君側為名，明升命戴壽討之。友仁遣壽書曰：「不誅昭則國必不安，眾必不服，昭朝誅，吾當夕至。」壽乃奏誅昭，友仁入朝謝罪。於是諸大臣用事，而友仁尤專恣。勝既死，升以劉楨為右丞相。
夏，四月，癸丑朔，明升遣其學士虞封告哀於吳。
乙卯，吳王以玉輅太侈，定用木輅。
丙辰，吳徐達兵至淮字，聞徐義兵在馬騾港，夜，率兵在襲之，破其水寨，義泛海遁去，舟師進薄城下，其右丞梅思祖等籍軍馬府庫出降，達宿兵城上，民皆安堵。命指揮蔡先、華雲龍守其城。
先是黃河大決，省部募才能之土，俾召集民丁疏浚之。揚州王宣自薦，朝廷以為淮北、淮南都元帥府都事，齎楮幣至揚州，募丁夫得三萬餘人，就令宣統領治河，數月工成。
時徐州芝麻李起兵據州城，因命宣為招討使，率丁夫從伊蘇復徐州。尋授宣淮南、淮北義兵都元帥，守馬陵，調滕州鎮禦，且耕且戰，以給軍儲。又移鎮山東，田豐兵侵益都，宣子信，從察罕特穆爾援之，破田豐。復令宣與信掠其旁郡，遂據沂州，至是以兵入海州，據之。
戊午，吳徐達由瓠子角進兵攻興化，克之，淮地悉平。
庚申，濠州李濟以城降於吳。
先是韓政兵至濠，攻其水簾洞月城，又攻其西門，殺傷相當。城中拒守甚堅，政乃督顧時等以雲梯、砲石四面攻城。時孫德崖已死，城中度不能支，濟及知州馬麟乃出降。
吳王嘗曰：「濠州乃吾家鄉，張士誠據之，我無家矣。」及復濠州，吳王甚悅。壬戌，遣人齎書諭宿州吏民，以「桑梓之邦，不忍遽興師旅，爾等宜體予懷，毋為自絕。」
徐州守將、同知樞密院事陸聚，聞徐達已克淮安，以徐、宿二州詣達軍降，王以聚為江淮行省參政，仍守徐州。
甲子，吳王發建康，往濠州省陵墓，命博士許存仁、起居注王禕等從行。遣使諭徐達曰：「聞元將珠展領馬步兵萬餘自柳灘渡入安豐，其部將漕運自陳州而南，給其饋餉。我廬州俞平章見駐師東正陽，修城守禦，宜令遣兵巡邏，絕其糧道。安豐糧既不給，而珠展遠來之軍，野無所掠，與我軍相持，師老力罷，爾宜選劉平章、薛參政部下騎卒五百，並廬州之兵，速與之戰，一鼓可克也。不然，事機一失，為我後患。」達聞命，即統率馬步舟師三萬餘人進攻安豐。
丁卯，吳江淮行省參政、守徐州陸聚遣兵攻魚台，下之，又遣兵取邳州。於是邳、蕭、宿、遷、睢甯諸縣皆降於吳。
吳王至濠州，念父母始葬時，禮有未備，議欲改葬，問博士許存仁等改葬典禮，對曰：「禮，改葬，易常服，用緦麻，葬畢除之。今當如其禮。」王愴然曰：「改葬雖有常禮，父母之恩，豈能盡報耶！」命有司制素冠、白纓，衫、捴以粗布為之。王禕曰：「比緦為重矣。」王曰：「與其輕也寧重。」時有言改葬恐泄山川靈氣，乃不復啟葬，但增土以培其封。塚旁居民汪文、劉英，於王有舊，召至，慰撫之，令招致鄰黨二十家守塚，復其家。
戊辰，方國珍遣經歷劉庸等貢金綺於吳。
濠州父老經濟等謁見吳王，王與之宴，謂濟等曰：「吾與諸父老不相見久矣。今還故鄉，念父老、鄉人遭罹兵難以來，未遂生息，吾甚憫焉。」濟等曰：「久苦兵爭，莫獲甯居。今賴王威德，各得安息，乃復勞憂念。」王曰：「濠吾故鄉，父母墳墓所在，豈得忘之！」諸父老宴飲極歡，王又謂之曰：「諸父老皆吾故人，豈不欲朝夕相見，然吾不得久留此。父老歸，宜教導子弟為善，立身孝弟，勤儉養生。鄉有善人，由其有賢父兄也。」濟等頓首謝。王又曰：「鄉人耕稼交易，且令無遠出。濱淮諸郡，尚有寇兵，恐為所鈔掠。父老亦宜自愛，以樂高年。」於是濟等皆歡醉而去。
辛未，吳左相國徐達克安豐。
初，達率師至安豐，分遣平章韓政等以兵扼其四門，晝夜攻之，不下，乃於東城龍尾壩潛穿其城二十餘丈，城壞，遂破之。實都、竹昌、左君弼皆出走，吳師追奔十餘里，獲實都及裨將賁元帥而還，竹昌、左君弼並走汴梁。至日晡時，平章珠展率官軍來援，政等復與戰於南門外，大敗之。珠展遁去，遣千戶趙祥以兵追至潁，獲其運船以歸。遂置安豐衛，留指揮唐勝宗守之。
戊寅，吳王將還建康，謁辭墓，召汪文、劉英，賞以綺帛、米粟，曰：「此以報宿昔相念之德。」又謂諸父老曰：「鄉縣租賦，當令有司勿征。一二年間，當復來相見也。」
五月，甲申，吳王自濠州還至建康。
甲辰，以托克托布哈為御史大夫。
六月，壬子朔，汾州介休縣地震。平遙縣大雨雹。紹興路山陰縣臥龍山裂。
己未，命知樞密院事瑪嚕以兵守直沽，命河間鹽運使拜珠、曹履亨撫諭沿海灶戶，俾出征夫從瑪嚕征討。
丙寅，詔：「英宗時謀為不軌之臣，其子孫或成丁者，可安置舊地，幼者隨母居草地，終身不得入京城及不得授官，止許於本愛馬應役。」
皇后索隆噶氏生日，百官進箋，皇后諭薩藍托裡等曰：「自世祖以來，正宮皇后壽日，不曾進箋，近年雖行，不合典故。」卻之。
秋，七月，辛巳朔，日有食之。
徐溝縣地震，介休縣大水。
壬午，吳王遣使與庫庫特穆爾書曰：「曩者尹煥章來，隨遣汪何報禮。竊意當此之時，博囉提精兵往雲中，與京師密邇，其勢必先挾天子。閣下恐在其號令中，故力與之競，若歸使者，必泄其謀，故留而不遣。今閣下不留心於北方，而復千里裹糧，遠爭江淮之利，是閣下棄我舊好而生新釁也。兵勢既分，未免力弱。是以博囉雖無餘孽跳梁於西北，而鳳翔、鹿台之兵合黨而東出，俞寶拒戰于樂安，王仁逃歸於齊東，幽燕無腹心之託，若加以南面之兵，四面並起，當如之何？此皆中原將士來歸者所說，豈不詳於使臣覆命之辭！足下拘留不遣，果何益哉？意者閣下不過欲挾天子令諸候，以效魏武終移漢祚；然魏武能使公孫康擒袁尚以服遼東，使馬超疑韓遂以定關右，皇后、太子如在掌握中，方能撫定中原。閣下自度能垂紳搢笏，決此數事乎？恐皆出魏武下矣。倘能幡然改轍，續我舊好，還我使臣，救災恤患，各保疆宇，則地利猶可守，後患猶可弭。如或不然，我則整舟楫，乘春水之便，命襄陽之師，經唐、鄧之郊，北趨嵩、汝，以安陸、沔陽之兵，掠德安，向信、息，使濠、泗之將自陳、汝搗汴梁，徐，邳之軍取濟甯，淮安之師約王信海道舟師，會俞寶同入山東，加以張、李及天寶努腹心之疾，此時閣下之境，必至土崩瓦解。是拘使者之計，不足為利而反足以為害矣。惟閣下與眾君子謀之，毋徒獨斷以貽後悔！」
丙申，庫庫特穆爾遣朱珍、盧旺屯兵河中，遣關保、浩爾齊合兵渡河，會珠展、商暠，且約李思齊以攻張良弼。良弼遣子弟質于思齊，思齊與良弼拒守。關保等戰不利，思齊請詔和解之。
丁未，吳王以淮東諸郡既平，遂議討張士誠，召中書省及大都督府臣計之。右丞相李善長曰：「張氏宜討久矣，然其勢雖屢屈而兵力未衰，土沃民富，又多儲積，恐難猝拔，宜俟隙而動。」王曰：「彼淫昏益盛，生釁不已，今不除之，終為後患。且彼疆域日促，長淮東北之地，皆為吾有，吾以勝師臨之，何憂不拔！況彼敗形已露，豈待觀隙耶！」左相國徐達曰：「張氏驕盈，暴殄奢侈，此天亡之時也。其所恃驍將如李伯升、呂珍之徒，皆齷齪不足數，徒擁兵眾，為富貴之娛耳。其居中用事者，黃、蔡、葉三參軍，皆迂闊書生，不知大計。臣奉主上威德，率精銳之師，聲罪致討，三吳可計日而定。」王喜，顧達曰：「諸人局於所見，獨爾合吾意，事必濟矣！」於是命諸將簡閱士卒，擇日啟行。
是月，太白經天者再。
八月，庚戌朔，吳拓建康城。
初，舊城西北控大江，東盡白下門，距鐘山既闊遠，而舊內在城中，因元南台為宮，稍卑隘。王乃命劉基等卜地，定作新宮於鐘山之陽，在舊城東白下門之外二里許增築新城，東北盡鐘山之陽，延亙周圍凡五十餘里。
壬子，吳王命中書左丞相徐達為大將軍，平章常遇春為副將軍，帥兵二十萬伐張士誠。吳王御戟門，集諸將佐諭之曰：「卿等宜戒飭士卒，毋肆劫掠，毋妄殺戮，毋發丘壟，毋毀廬舍。聞張士誠母葬姑蘇城外，慎勿侵毀其墓。」諸將皆再拜受命。遂為戒約軍中事，命人給一紙。
將發，王問諸將曰：「爾等此行，用師孰先？」遇春對曰：「逐梟者必覆其巢，去鼠者必熏其穴，此行當直搗蘇州。蘇州既破，其餘諸郡可不勞而下矣。」王曰：「不然，士誠起鹽販，與張天麟、潘元明等皆強梗之徒，相為手足。士誠苟窮促，天麟輩懼其俱斃，必並力救之。今不先分其勢而遽攻功州，若天麟出湖州，元明出杭州，援兵四合，難以取勝。莫若出兵先攻湖州，使其疲於奔命。羽翼既披，然後移兵蘇州，取之必矣。」遇春猶執前議，王作色曰：「攻湖州失利，吾自任之。若先攻蘇州而失利，吾不汝貸也！」遇春不敢復言。
王乃屏左右謂達、遇春曰：「吾欲遣熊天瑞從行，俾為吾反間。天瑞之降，非其本意，心常怏怏。適來之謀，戒諸將勿令天瑞知之，但雲真搗蘇州，天瑞知之，必叛從張氏以輸此言，如此則墮吾計中矣。」
癸丑，達等帥諸軍發龍江，辛酉，師至太湖。己巳，遇春擊賊十誠兵於湖州港口，擒其將尹義、陳旺，遂次洞庭山。王聞之，喜曰：「勝可必矣！」癸酉，進至湖州之毘山，又擊敗其將石清、汪海，擒之。士誠駐軍湖上，不敢戰而退。指揮熊天瑞果叛降於士誠。
甲戌，師至湖州之三坐橋，其右丞張天麟，分三路以拒吳師；參政黃寶當南路，院判陶子實當中路，天麟自當北路，同僉唐傑為後繼。達率兵進攻之，有術者言今日不宜戰，遇春怒曰：「兩軍相當，不戰何待！」於是達遣遇春攻寶，王弼攻天麟，達自中路攻子實，別遣驍將王國寶率長槍軍直扼其城。遇春與寶戰，寶敗走，欲入城，城下吊橋已斷，不得入，復還力戰，被擒。天麟、子實皆不敢戰，斂兵而退。士誠又遣司徒李伯升來援，由荻港潛入城，吳軍復四面圍之，伯升及天麟閉門拒守。達遣國寶攻其西門，自以大軍繼之，子實及同僉余得全、院判張得義出戰，覆敗走。
士誠又遣平章朱暹、王晟、同僉戴茂、呂珍、院判李茂及其所稱五太子者率兵六萬來援，號二十萬，屯城東之舊館，築五寨自固。達與遇春、湯和等分兵營於東遷鎮南姑嫂橋，連築十壘，以絕舊館之援。李茂、唐傑、李成懼不敵，皆遁去。士誠婿潘元紹，時駐兵於烏鎮之東，為珍等聲援，吳師乘夜擊之，元紹亦遁，遂填塞溝港，絕其糧道。元紹，元明之弟也。士誠知事急，乃親率兵來援，達等與戰於皁林之野，又敗之。
戊寅，以李國鳳為中書左丞，陳友定為福建行省平章政事。
陳友定以農家子起傭伍，目不知書，至是盡有福建八郡之地。數招致文學知名士如閩縣鄭定、廬州王翰之屬，留置幕府，友定遂粗涉文史。然頗任威福，所屬違令者，輒承制誅竄不絕。漳州守將羅良，心不平，以書責之曰：「郡縣者，國家之土地；官司者，入主之臣役；而隄廩者，朝廷之外府也。今足下視郡縣如家室，驅官僚如圉僕，擅隄廩如私藏，名雖報國，實有鷹揚跋扈之心，不知足下欲為郭子儀乎，抑為曹孟德乎？」友定怒，竟以兵誅良。而福清宣慰使陳瑞孫，崇安令孔楷，建陽人詹翰，拒友定不從，皆被殺，於是友定威震八閩，然事朝廷未嘗失臣節，歲運糧數十萬至大都，海道遼遠，至者常十三四。帝嘉之，下詔褒美。
九月，己卯朔，張士誠復遣其同僉徐志堅，以輕舟出東遷鎮覘吳師，欲攻姑嫂橋，常遇春與之戰。會大風雨，天晦甚，遇春令勇士乘划船數百突擊之，復破其兵，擒志堅。
甲申，李思齊兵下鹽井，獲川賊餘繼隆，誅之。禮部待郎滿尚賓，吏部待郎溫都爾罕，自鳳翔還京師。
先是尚賓等持詔諭思齊開通川蜀道路，思齊方兵爭，不奉詔，尚賓等留鳳翔一年，至是始還。
丙戌，以方國珍為江浙行省左丞相，弟國瑛、國瑉，侄明善，並為江浙行省平章政事。
初，國珍雖以三郡獻於吳，實未納土，特欲假借聲援以拒朝廷。及帝屢加命，國珍益驕橫，終不肯奉正朔。
乙未，吳王命朱文忠帥師攻杭州，諭之曰：「徐達等攻蘇州，張士誠必聚兵以拒。今命爾攻杭州，是掣制之也。我師或沖其東，或擊其西，使彼疲於應戰，其中必有自潰者。爾往，宜慎方略。」
己亥，以中書平章政事實勒們為御史大夫。
明升遣使聘於吳，使者自言其國之險固與富饒，吳王笑曰：「蜀人不以修德保民為本，而恃其險且富，非為國長久之道。且自用兵以來，商賈路絕，而乃稱富饒，此豈自天而降耶？」使者退，王因語待臣曰：「吾平生務實，不尚浮偽。此人不能稱述其主之善，而但誇其國之險固，失奉使之道矣，吾嘗遣使四方，戒其謹於言語，勿為誇大，恐取笑於人。如蜀使者之謬妄，當以為戒也。」
辛丑，孛星見東北方。
乙巳，吳左丞廖永忠，參政薛顯，將遊軍駐湖州這德清，遂取之，獲船四十艘，擒其院判鐘正及叛將晉德成。
張士誠自徐志堅敗，甚懼，遣其右丞徐義至舊館覘形勢，吳常遇春以兵扼其歸路，義不得出，乃陰遣人約張士信出兵，與舊館兵合戰，士誠又遣赤龍船親兵援之，義始得脫，與潘元紹率赤龍船兵屯於平望，別乘小舟潛至烏鎮，欲援舊館。遇春由別港追襲之，至平望，縱火焚其赤龍船，眾軍散走。自是舊館援絕，饋餉不繼，多出降者。
吳湖廣參政楊璟，命指揮副使張勝宗討湘鄉易華，斬之。
周文貴復攻掠辰州諸郡，吳王命楊璟、張彬等分兵進討。
丙午，吳遣參政蔡哲報聘於蜀。
冬，十月，辛亥朔，吳徐達以所獲張士誠將士徇於湖州城下，城中大震。
壬子，吳常遇春兵攻烏鎮，徐義、潘元紹等拒戰不勝，復退走。遇春追至升山，攻破其平章王晟陸寨，餘軍奔入舊館之東壁，其同僉戴茂乞降。是夕，晟亦降。
朝命屢促庫庫特穆爾南征，甲子，庫庫不得已，遣其弟托因特穆爾及部將摩該駐兵濟甯、鄒縣等處，名為保障山東，且以塞南軍入北之路，覆命朝廷曰：「此為肅清江淮張本也。」
吳朱文忠率指揮朱亮祖、耿天璧攻桐廬，降其將戴元帥，復遣袁洪、孫虎略富陽，擒其同僉李天祿，遂合兵圍餘杭。
戊寅，吳徐達復攻升山水寨，顧時引數舟繞張士誠兵船，船上人俯視而笑。時覺其懈，率壯士數人躍入其舟，大呼奮擊，餘兵競進薄之。士誠五太子盛兵來援，常遇春稍卻，薛顯率舟師直前奮擊，燒其船，眾大敗，五太子及朱暹、呂珍等以舊館降，得兵六萬人。遇春謂顯曰：「今日之戰，將軍之力居多，吾固不如也。」五太子者，士誠養子也，本姓梁，短小精悍，能平地躍起丈餘，善沒水，朱暹、呂珍亦善戰，士誠倚之；至是皆降，士誠為之奪氣。
十一月，甲申，吳徐達遣馮國珍以降將呂珍、王晟等徇湖廣城下，諭其司徒李伯升出降。伯升在城上呼曰：「張太尉養我厚，我不忍背之。」抽刀欲自殺，為左右抱持，不得死。左右語伯升曰：「援絕勢孤，久困城中，不如降。」伯升俯手不能言。張天麟等以城降，伯升亦遂降。
吳參政胡德濟討諸暨鬥岩山寨，平之。
己丑，吳徐達既下湖州，即引兵向蘇州。至南潯，張士誠無帥王勝降。辛卯，至吳江州，圍其城，參政李福、知州楊彝降。
吳朱文忠攻餘杭，下之。
先是文忠兵至餘杭，遣人語謝五曰：「爾兄以李夢庚小隙，歸於張氏。今若來降，可保不死，且享富貴。」謝五答曰：「我誠誤計，若保我以不死，我即降耳。」文忠許之，乃與弟、侄五人出降。
文忠遂趨杭州，未至，張士誠平章潘元明懼，遣員外郎方彝詣軍門請納款，文忠曰：「吾兵適至此，勝負未分而遽約降，無乃計太早乎？」對曰：「此城百萬生靈所系，今天兵如雷霆，當之者無不摧破，若軍至城下，欲降恐無及，故使先來請命。」文忠留之宿。明日，遣還報，而駐兵以待，元明即日獻圖籍。文忠至杭州，元明等奉士誠所授諸印，並執蔣英、劉震出降，伏謁道左，以女樂導迎，文忠麾去之，止壁麗譙，下令曰：「擅入民居者死！」一卒借民釜，立斬以徇，城中貼然。得兵三萬，糧二十萬，執元平章努都長壽等，與蔣英、劉震皆送建康。
元明，泰州人，初與張士誠俱起鹽徒。官軍圍高郵，士誠與十八人突圍出走，元明及李伯升、呂珍與焉。三人相繼以城降，士誠由是勢益孤。
先是吳征儒士熊鼎、朱夢炎等至建康，王命纂修公子書及務農、技藝、商賈書，謂之曰：「公卿貴人子弟，雖讀書多，不能通曉奧義，不若集古之忠良、奸惡事實，以恆辭解之，使觀者易曉。他日縱學無成，亦知古人行事，可以勸戒。其民間農工商賈子弟，亦多不知讀書，宜以其所當務者直詞詳說，作務農、技藝、商賈書，使之通知大義，可以化民成俗。」至是書成，賜鼎等白金人五十兩及衣、帽、靴、襪等物。
庚子，張士誠同僉李思忠等，以紹興路降於吳，吳命駙馬都尉王恭、千戶陳清、李遇守之。
吳左丞華雲龍率兵攻嘉興，張士誠將宋興以城降。
壬寅，吳大將軍徐達等兵至蘇州城南鯰魚口，擊張士誠將竇義，走之。康茂才至尹山橋，遇士誠兵，又擊敗之，焚其官渡戰船千餘艘及積聚甚眾，達遂進兵圍其城。達軍葑門，常遇春軍虎丘，郭興軍婁門，華雲龍軍胥門，湯和軍閶門，王弼軍盤門，張溫軍西門，康茂才軍北門，耿炳文軍城東北，仇成軍城西南，何文輝軍西北，四面築長圍困之。又架木塔與城中浮圖對，築台三層，下瞰城中，名日敵樓，每層施弓弩、火銃於其上，又設襄陽砲以擊之，城中震恐。
有楊茂者，無錫莫天祐部將也，善沒水。無祐潛令入蘇州與士誠相聞，邏卒獲之於閶門水柵旁，送達軍，達釋而用之。時蘇州城堅不可破，天祐又阻兵無錫，為士誠聲援。達因縱茂出入往來，因得其彼此所遺蠟丸書，悉知士誠、天祐虛實，而攻圍之計益備。
達時督兵攻婁門，士誠出兵拒戰，吳武德衛指揮茅城戰死。
甲辰，元平章努都長壽等至建康，吳王以其朝臣，命有司給廩餼，歸之於朝，而誅蔣英於市，以潘元明金城歸降，民不受鋒鏑，仍授平章，其官屬皆守舊職，從朱文忠節制。旋授文忠江浙行省平章政事，復姓李氏。
十二月，乙卯朔，永甯縣賊饒一等作亂，吳指揮畢榮討之，擒其元帥王子華，餘黨悉平。陳友定將建甯阮德柔遣使納款。
吳廖永忠沉小明王於瓜步。小明王自居滁州，至是來建康，為永忠所害。
吳群臣上言：「一代之興，必有一代之制。今新城既建，宮闕制度，亦宜早定。」王以國之所重，莫先廟社，遂定議，以明年為吳元年，命有司營建廟社，立宮室。甲子，王親祀山川之神，告以工事。己巳，典營繕者以宮室圖來進，王見其有雕琢奇麗者即去之。
庚午，蒲城洛水和順崖崩。
是歲，監察御史聖努額森、察圖實哩等言：「昔奸邪構害丞相托克托，以致臨敵易將，我國家兵機不振從此始，錢糧之耗從此始，生民塗炭從此始，盜賊縱橫從此始。設使托克托不死，安得天下有今日之亂哉？乞封一字王爵，定諡及加功臣之號。」朝廷皆是其言，以時方多故，未及報而國亡。
春，正月，癸巳朔，吳王始稱吳元年。
乙未，絳州夜聞天鼓鳴，將旦復鳴，其聲如空中戰鬥者。
戊戌，吳王謂中書省臣曰：「吾昔在軍中乏糧，空腹出戰，歸得一食，雖甚粗糲，食之甚甘。今尊居民上，飲食豐美，未嘗忘之。況吾民居於田野，所業有限，而又供需百出，豈不重困！」於是免太平府租賦二年，應天、宣城等處租賦一年。
吳戴德等兵至沅州，圍其城，凡六日，守將李興祖出降。興祖，即李勝也。
庚子，松江府、嘉定州守臣王立忠等詣吳徐達軍降。
辛丑，吳王謂中書省臣曰：「古人祝頌其君，皆寓警戒之意。適觀群下所進箋文，頌美之詞過多，規戒之言未見，殊非古者君臣相告以誠之道。今後箋文，只令平實，勿以虛辭為美也。」
甲辰，吳王遣使與庫庫特穆爾書，責其拘使不還之罪，且諷之以關中張、李及俞寶、王信生釁可虞。又曰：『若能遣汪何、錢楨等還，豈惟不失前盟，亦可取信天下。不然，是又開我南方之兵，為彼後時之戰，閣下雖深謀如莽、操，詭計如懿、溫，英雄滿前，何以取生！古云：「攻被天下，守之以遜；富有天下，守之以謙。』況其為臣者乎？閣下其深思之。」
庫庫特穆爾與關中構兵，互相勝負，終不解。帝又下詔和解之，庫庫戕殺詔使。是月，李思齊、張良弼、圖魯卜自會於含元殿基，推思齊為盟主，同拒庫庫之師。
二月，丁未朔，庫庫特穆爾遣左丞李二以徐州兵駐陵子村，吳參政陸聚令指揮傅友德禦之。友德度兵寡不敵，遂堅壁，詷其出掠，以二千人溯河至呂梁登陸擊之，刺其驍將韓乙，餘眾敗去。友德度李二必益兵復至，亟還城，開門而陣於野，臥戈以待，約聞鼓聲則起。二果至，鳴鼓，士躍起，沖其前鋒，眾大潰，多溺死，遂擒二。友德旋進江淮行省參知政事。
壬子，茗洋降賊周瑞卿叛，吳浙東按察僉事章溢，遣其子元帥存道合平陽、瑞安總制孫安兵討之，斬瑞卿，獲其黨六十餘人。
吳置兩浙都轉運鹽司於杭州，設場三十六。
乙卯，吳王聞陵子村之捷，謂都督府臣曰：「此蓋庫庫之遊兵，故以此餌我，使我將驕兵惰，掩吾不備。古人之戒，正在於此。善戰者知彼知己，察於未形，可語安豐、六安、臨濠、徐、邳守將，嚴為之備。」
庚申，以七十為中書平章政事，伊嚕布哈為御史大夫。
乙丑，以詹事伊嚕特穆爾為御史大夫。
吳王遣使陳州，以書招左丞左君弼降，曰：「足下垂白之母，糟糠之妻，天各一方，度日如歲。足下縱不以妻子為念，何忍忘情於老親哉！」君弼得書，猶豫不能決，王乃遣歸其母。
吳陸聚遣兵攻宿州，擒其僉院刑瑞。
丁卯，江西行省遣兵會湖廣行省千戶徐興攻平江瀨寨，偽鎮撫楊五以寨降。
三月，丁丑朔，庫庫特穆爾遣兵屯滕州以禦王信。
吳參政蔡哲自蜀歸，具言蜀自明玉珍喪後，明升暗弱，群下擅權，因圖其所經山川厄塞之處以獻。
戊子，思、沅兩界軍民安撫使黃元明，以其地內附於吳。
丁酉，吳下令設文武科取士，令曰：「應文舉者，察之言行以觀其德，考之經術以觀其業，試之書算騎射以觀其能，策以經史時務以觀其政事。應武舉者，先之以謀略，次之以武藝，俱求實效，不尚虛文。然此二者，必三年有成，在司預為勸諭，俟開舉之歲，充貢京師。」
沂州流民千餘家，還靈壁、虹縣復業，王信追至宿遷，殺之，因大掠而還；餘民走入兩縣境上乞食，吳王聞而憫之曰：「王信不仁甚矣，民雖死，其如天道何！」乃遣人賑濟之。
吳以黔陽縣前元帥蔣節為靖州安撫使，俾討平山寨，且耕且守，從參軍詹允亨言也。
吳參政楊璟進兵取澧州石門縣，故陳友諒守將鄧義亨率眾降。
夏，四月，丙午朔，吳上海縣民錢鶴皋作亂，據松江府，徐達遣驍騎衛指揮葛俊討平之。
初，王立中以城降，達就令守府事，即而王命荀玉珍代之。未幾，達檄各府驗民田，征磚甃城。鶴皋不奉令，號於眾以倡亂，眾皆從之，遂結張士誠故元帥府副使韓夏秦、施仁濟，聚眾至三萬餘人，攻府治，通判趙儆倉猝不能敵，同妻子赴水死，玉珍棄城走，賊追殺之，鶴皋自稱行省左丞，署旗以元字，刻磚為印，偽署官署，令其子遵義率小舟數千走蘇州，欲歸士誠以求援。至是達遣俊討之，兵至連湖蕩，望見遵義所率眾皆操農器，知其無能為也，乃於蕩東西連發十餘砲，賊皆驚潰，溺死者不可勝計。兵及松江城，鶴皋閉門拒守，俊攻下之，獲鶴皋，檻送大將軍，斬之。施仁濟等脫走，率其黨五千餘人突入嘉興府，劫庫藏軍需而出。海甯衛指揮孫虎等率兵追擊，悉擒之。
壬子，吳王諭起居注詹同曰：「國史貴直筆，善惡皆當書之。昔唐太宗觀史，雖失大體，然命直書建成之事，是欲以公天下也。朕平日言行是非善惡，汝等皆當直書，不宜隱諱，使後世觀之，不失其實。」
己未，方國珍既入貢於吳，復陰泛海，北通庫庫特穆爾，南交陳友定。吳師伐蘇州，國珍擁兵覘勝敗為叛服計。王以國珍反覆，以書數其十二過，且諭之曰：「爾能深燭成敗，高覽遠慮，自求多福，尚可圖也。」國珍得書不報。
丁卯，吳江浙行省平章李文忠，言嘉興、海寧、海鹽等沿海州縣，皆邊防之所，宜設兵鎮守，王命文忠調兵戌之。
吳潭州衛遣兵攻易華餘黨所據山寨，克之。
五月，丙子朔，白氣二道亙天。
戊寅，以空名宣敕遺福建行省，命平章庫春、陳友定同驗有功者給之。
辛巳，大同隕霜殺麥。
癸未，福建行宣政院以廢寺錢糧由海道送京師。
乙酉，以鄂勒哲特穆爾為中書右丞相，辭以老病，不許。
己丑，吳湖廣行省遣兵討平江花陽山寨，克之。
辛卯，以知樞密院事實勒們為嶺北行省左丞相，提調分通政院。
己亥，以諳達布為中書平章政事。
吳王以天久不雨，日減膳素食，仍下令免徐、宿、濠、泗、襄陽、安陸等郡稅糧三年。
辛丑，庫庫特穆爾定擬其所屬官員二千六百一十人，從之。
是月，山東地震，雨白氂。
李思齊遣張良弼部將郭廉等守黃連寨，庫庫特穆爾部將關保、浩爾齊、商暠、珠展引兵拔其寨，謙走。
六月，丙午朔，日有食之，晝晦。
蘇州圍久不下，吳王以書遺張士誠，勸以全身保族，如漢竇融、宋錢俶故事，士誠不報。
己酉，士誠欲突圍決戰，覘城左方，見軍陣嚴整，不敢犯，乃遣徐義、潘元紹潛出西門，欲掩襲吳軍。轉至閶門，將奔常遇春營，遇春覺其至，分兵北濠，截其兵後，遣軍與戰，良久未決，士誠復遣其參政黃哈喇巴圖率兵千餘人助之，自出兵山塘為援。塘路狹塞不可進，麾令稍卻。遇春撫王弼背曰：「軍中以爾為猛將，能為我取此乎？」弼曰：「諾。」即馳鐵騎，揮雙刀往擊之，敵眾小卻，遇春因率眾乘之，士誠兵大敗，人馬溺死沙盆潭甚眾。士誠有勇勝軍，號十條龍者，皆善為盜者也，士誠每厚賜之，令被銀鎧、錦衣，將其眾出入陣中，人不能測，是日亦敗，溺死萬里橋下。士誠馬驚墜水，幾不救，肩輿入城，計忽忽無所出。
時降將李伯升知士誠勢迫，欲說令歸命，乃遣客詣士誠告急，士誠召之入，曰：「爾欲何言？」客曰：「吾言為公興亡禍福之計，願公安意聽之。」士誠曰：「何如？」客曰：「公知天數乎？昔項羽喑嗚叱吒，百戰百勝，卒敗死垓下，天下歸於漢。何則？此天數也。公初以十八人入高郵，元兵百萬圍之，死在朝夕。一旦元兵潰亂，公遂提孤軍乘勝攻擊，東據三吳，有地千里，甲士數十萬，南面稱孤，此項羽之勢也。誠能於此時不忘高郵之厄，苦心勞志，收召豪傑，度其才能，任以職事，撫人民，練兵馬，禦將帥，有功者賞，無功者罰，使號令嚴明，百姓樂附，非直能保三吳，天下可取也。」士誠曰：「足下此時不言，今復何及！」 客曰：「吾此時雖有言，亦不得聞也。何則？公之子弟、親戚、將帥，羅列中外，美衣玉食，歌童舞女，日夕酣宴，提兵者自以為韓、白，謀畫者自以為蕭、曹，傲然視天下不復有人。當此之時，公深居內殿，敗一軍不知，失一地不聞，縱知亦弗問，故淪胥至今日。」士誠曰：「吾亦深憾無及。今當何如？」客曰：「吾有一策，恐公不能從也。」士誠曰：「不過死耳！」客曰：「死而有益於國家，有利於子孫，死固當；不然，徒自苦耳。且公不聞陳友諒乎？以銳師百萬，與江左之兵戰於鄱湖，友諒舉火欲燒江左之船，天乃反風而焚之，友諒兵敗身喪。何則？天命所在，人力無如之何。今公恃湖州援，湖州失；嘉興援，嘉興失；杭州援，杭州失；而獨守此尺寸之地，誓以死拒，吾恐勢極患生，變從中起，公欲死不得，生無所歸也。故吾為公計，莫如順天之命，自求多福，遣一介之使，疾走金陵，陳公所以歸義救民之意，開城門，幅巾待命，亦不失為萬戶候，況曾許以竇融、錢俶故事耶？且公之地，臂如博者得人之物而復失之，何損！」士誠俯首沈慮良久，曰：「足下且休，侍我熟思之。」然卒狐疑莫能決。
壬子，士誠復率兵突出西門索戰，鋒甚銳，遇春禦之，兵少卻。士誠弟士信方在城樓上督戰，忽大呼曰：「軍士疲矣，且止！」遂鳴金收軍，遇春乘勢掩擊，大破之。追至城下，攻之益急，復築壘繞其城，自是士誠不復得出矣。
時徐達令四十八衛將士，每衛制襄陽砲架五座，它砲架各五十餘座，晝夜砲聲不絕。士信張幕城上，踞銀椅，與參政謝節等會食，左右方進桃，未及嘗，飛砲碎其首而死。
丁巳，皇太子寢殿後新甃井中有龍出，光焰爍人，宮人震懾僕地。又長慶寺有龍纏繞槐樹飛去，樹皮皆剝。
壬戌，庫庫特穆爾部將李守道降於吳，呈王命館之於會同館。
丁卯，沂州山崩。
戊辰，大雨，吳群臣請復膳，王曰：「雖雨，傷禾已多，其免民今年田租。」
癸酉，吳王命：「自今凡朝賀不用女樂。」
吳殺前使臣戶部尚書張昶。
昶既被留為參知政事，外示誠款，內懷陰計，與楊憲、胡惟庸等皆相善。昶有才辯，智識明敏，熟於前代典故，凡江左建置制度多出其手，裁決如流，事無停滯。昶自以奉使被羈，心不忘北歸，陰使人上書頌功德，勸吳王及時行樂。王以語劉基曰：「是欲為趙高也。」基曰：「然，必有使之者。」王不欲窮治，但斥之，焚其書。後復勸王重刑法，破兼併之家，多陳厲民之術，欲吳失人心，陰為北方計。王皆不聽。
時帝謂昶已死，且擢用其子。吳遣杭州所獲平章努都長壽北歸朝，昶乃陰奉表於帝，且寓書其子詢存亡。會昶臥病，楊憲往候，丁昶臥內得書稿，奏之，王命大都督府按書，昶書八字於牘曰：「身在江南，心思塞北。」王始惜其才，猶欲活之。及見其所書牘詞，曰：「彼意決矣。」遂殺之。
是月，知樞密院事壽安，奉空名宣敕與侯巴延達世，令其以兵援庫庫特穆爾。時李思齊據長安，與商暠拒戰，侯巴延達世進兵攻長安，秦州守將蕭公達降于思齊。思齊知關保等兵退，遣蔡琳等破其營，侯巴延達世奔潰。
庫庫特穆爾增兵入關，日求決戰。李思齊、張良弼等軍頗不支，使人求助於朝廷，朝廷因遣左丞袁渙及知院安定臣、中丞明托特穆爾傳旨，令兩家罷攻，各率所部共清江淮，孫翥進密計於庫庫曰：「我西事功垂成，不可誤聽息兵之旨。且袁渙貪人也，此非其本意，可令在京藏吏私賄其家，則渙必助我，而西事可成也。」庫庫如其計，渙果私布意於庫庫曰：「不除張、李、終為丞相後患。」於是攻張、李益急。

