
春，正月，壬午朔，改福建宣慰使司都元帥府為福建行中書省。
是日，張士誠弟士德陷常熟州。時江陰群盜，互相吞啖，江宗三、朱英，分黨戕殺。宗三將入城殺英，時英就招安，為判官，州之僚佐無如之何，遂申白江浙行省，雲朱英謀反。省差元帥觀孫壓境，觀孫利其貨賄，逗留不進。英乘間挈家逃去，過江，求救於士誠，乃質妻子，借兵復仇。士誠初未決，英盛陳江南土地之廣，錢糧之多，子女玉帛之富，士誠乃遣士德率高郵兵由通州渡江，入福山港，遂陷常熟。
丁酉，太保定珠以病辭職，不允。
庚戌，中書左丞相哈瑪爾罷。
先是哈瑪爾既相，以前進西僧為恥，告其父圖嚕曰：「我兄弟位宰輔，宜道人主以正。今圖嚕特穆爾專以淫褻媚上，天下士大夫必譏笑，我有何面目見人！我將除之。且上日昏暗，何以治天下！皇太子年長，聰明過人，不若立之為帝，而奉上為太上皇。」其妹聞之，歸告其夫圖嚕特穆爾。圖嚕特穆爾恐太子為帝，則己必先誅，即以聞於帝，然不敢斥言淫褻事，第曰：「哈瑪爾謂陛下年老故耳。」帝大驚曰：「朕頭未白，齒未落，遽謂我老耶！」帝即與圖嚕特穆爾謀去其兄弟，遂罷哈瑪爾。辛亥，御史大夫舒蘇亦罷。以綽斯戩為御史大夫，復以定珠為中書右丞相。
是月，薊州地震。
倪文俊建偽都於漢陽，迎徐壽輝居之。
三月，壬子朔，張士德陷平江路，據之。
江南自兵興以來，官軍死鋒鏑，鄉村農夫洊罹饑饉，投充壯丁，生不習兵，烏合瓦解。江浙行省丞相達實特穆爾，以便宜升漕運萬戶托因為參政，統領官軍、義民，捍禦境上。平江達嚕噶齊六十病亡，升松江府達嚕噶齊哈薩沙為平江達嚕噶齊，領兵出戰，除都水庸田使貢師泰為平江總管，巡守城池。吳江境上，止有元帥王與敬一軍，戰敗，死者過半，殘兵千餘欲入城，城中閉門不納，退屯嘉興。與敬，淮西人也。
張士德眾才三四千人，長驅而前，直造北門，弓不發矢，劍不接刃，明旦，緣城而上，遂陷平江路。托因匿俞家園，自刎，不死，遊兵殺之。哈薩沙於境外聞城破，自溺死。貢師泰率義兵出戰，力不敵，亦懷印綬遁，變姓名匿跡于海濱。既而崑山、嘉定、崇明州相繼降。
維揚蘇昌齡避亂居吳門，士德用為參謀，稱曰蘇學士。毀承天寺佛像為王宮，改平江路為隆平府，設省、院、六部、百司。凡寺觀、庵院、豪門、巨室，將士爭占而居，無虛者。
時義軍府參謀楊椿守齊門，淮兵奄至，眾皆不知所為，椿獨謂寇不足畏。明日，城縣陷，椿猶躍馬呼其子，若有所指授，追者及之，遂並遇害。椿妻求得其屍，亦自經死。椿，蜀之眉山人，徙居吳中教授，強起就小職，卒舉家殉義雲。
嘉定州倅奉印降賊，州吏尤鼎臣沮之，為其將所縶，且誘以官，鼎臣抗不受，杖百，錮於家。
癸丑，圖嚕特穆爾辭職，不允。
綽斯戩劾奏哈瑪爾及其弟舒蘇等罪惡，帝曰：「哈瑪爾兄弟雖有罪，然侍朕日久，與朕弟伊勒哲伯皇帝實同乳。且緩其罰，令出征自效。」丙辰，右丞相定珠及平章政事僧格實哩復言其罪惡不已，乃命其兄弟出城受詔，貶哈瑪爾惠州安置，舒蘇肇州安置，比行，俱杖死。
初，額森特穆爾就貶，籍其家資，以賜哈瑪爾，及是籍哈瑪爾家，而所得之庫藏尚封識未啟。時中外皆謂帝怒其譖托克托兄弟之故，而不知有易主之謀，實坐不軌之罪也。哈瑪爾之死，距托克托遇鴆才數十日，人皆快之。
平江既陷，嘉興地興衝要，有司告急，驛使不絕於道。江浙丞相達實特穆爾兵少，策無所出，檄苗軍帥楊鄂勒哲來守嘉興，鄂勒哲取道自杭，以兵劫達實特穆爾，使升己為本省參知政事，達實特穆爾遂填募民入粟空名告身予之。
乙丑，禁銷毀、販賣銅錢。
丙寅，命翰林國史院、太常禮儀院擬皇后奇氏三代諡號、王爵。
己卯，命集賢直學士楊俊民致祭曲阜孔子廟，仍葺其殿宇。
王與敬抵嘉興，楊鄂勒哲欲殺之，與敬遂往松江，謀結水寨於澱山諸湖，令上戶供給其軍，名曰守禦，實戀其地倡女也。達嚕噶齊巴圖特穆爾、知府崔思誠，皆與之不協，會浙省又命元帥特古呼斯等提兵鎮守，二帥抗衡不相下。己亥夜，與敬率萬戶戴列孫等自西門縱火大噪，官僚潰散，與敬自以輜重出西門。乙巳，鄂勒哲部將蕭亮、員成等率苗軍突至，與敬遂北走通波塘，降於張士誠。子女玉帛，悉為苗軍所有，民亦持梃相逐，列孫等死者過半。苗軍在松江一月，焚劫淫掠，死者填塞街巷。
常州豪民黃貴甫，間道歸款張士德，許為內應，寇至，不戰而城陷，改常州路為毘陵郡。士德之圍常州也，萬戶府知事劉良，以援兵不至，命其子毅齎蠟書，浮江間道抵浙江行省求救。毅未及還，城已陷，良獨不屈，闔門赴水死者十餘人。
常遇春攻官軍於採石，以奇兵分其勢，而以正兵與之合戰，戰則出奇兵搗之，縱火焚其連艦，大破之，曼濟哈雅僅以身免，自是扼江之勢遂衰。
三月，辛巳朔，朱元璋率諸軍取集慶。自太平水陸並進，至江陵鎮，攻破陳兆先營，擒兆先，盡降其眾，得兵三萬六千人，擇其驍勇五百人置麾下。五百人多疑懼不自安，元璋覺其意，是日，令入宿衛，環榻而寢，悉屏舊人於外，獨留馮國用一人侍臥榻旁，元璋解甲安寢達旦，疑懼者始安。
壬午，徐壽輝復寇襄陽。
癸未，台臣言：「系官牧馬草地，俱為權豪所占，今後除規用總管府見種外，餘盡取勘，令大司農召募耕墾，歲收租課以資國用。」從之。
丁亥，以今秋出師，詔和買馬六萬匹。
先是集慶嘗有警，湖廣平章勒呼穆將苗軍來援，事平，還鎮揚州。而勒呼穆禦軍無紀律，苗蠻素獷悍，日事殺擄，莫能治。俄而苗軍殺勒呼穆以叛，集慶之援遂絕，人心震恐，倉無積蓄，計未知所出，民乃願為兵以自守。行台御史大夫福壽，因下令，民多資者，皆助糧餉，激厲士卒，為完守計，朝廷知其勞，數賞賚之。
至是太平兵大集，馮國用率五百人先登陷陣，敗官軍於蔣山，直抵城下，諸軍拔柵爭進，遂圍之；福壽督兵出戰，多敗，於是盡閉諸城門，獨開東門以通出入，而兵力實不能支。庚寅，城破，福壽猶督兵巷戰，兵潰，乃獨據胡床，坐鳳凰台下，指麾左右，更欲拒戰。或勸之去，叱之曰：「吾為國家重臣，國存則生，國破則死，尚安往哉！」達嚕噶齊達尼達斯見其獨坐，若有所為者，從問所決，因留弗去。俄而亂兵四集，福壽遂遇害，達尼達斯亦死之。又，同時死者，有治書侍御史賀方。方，晉寧人，以文學名。事聞，贈福壽江浙行省左丞相，追封衛國公，諡忠肅。
朱元璋之取集慶也，克城之日，曼濟哈雅走投張士誠，水寨元帥康茂才等各率眾降，凡得軍民五十餘萬。元璋入城，召官吏、父老，諭之曰：「元失其政，所在紛擾，生民塗炭。吾率眾至此，為民除害耳，汝等各守舊業，無懷疑懼。賢人君子有能相從立功者，吾禮用之；舊政有不便者，吾除之。」於是城中軍民皆喜悅，更相慶慰。嘉福壽之忠，為棺衾以禮葬之。改集慶路為應天府，置天興、建康翼統軍大元帥府，以廖永安為統軍元帥，命趙忠為興國翼元帥，以守太平。得儒士夏煜、孫炎、楊憲等十餘人，皆錄用之。
癸巳，張士誠自高郵徙居隆平宮，服御、器用，皆擬乘輿，改至正十六年為天祐三年，國號大周，歷曰《明時》，自稱周王。設學士員，開弘文館，以陰陽術人李行素為丞相，弟士德為平章，蔣輝為右丞，潘元明為左丞，史文炳同知樞密院事。其郡、州、縣正官，郡稱太守，州稱通守，縣仍曰尹，同知稱府丞，知事曰從事，餘則損益而已。士誠以吳民多艱，牧字者非才，悉選而更張之，自令、丞、簿、尉以及錄事、錄判，同日命十有一人，各賜衣、馬、粟、寧有差。
初，孫捴奉使抵高郵，士誠不迎昭，既入城，拘捴於他室，欲降之，捴詬斥不絕。及士誠徙平江，捴與士誠部將張茂先，謀遣人約鎮南王克日進兵復高郵，語泄，遂遇害。
丙申，倪文俊陷常德路，總兵官溫都喇遁。
丁酉，立行樞密院於杭州。命江浙行省左丞相達實特穆爾兼知行樞密院事，節制諸軍，省、院等官並聽調遣，凡賞功、罰罪、招降、討逆，許以便宜行事。
是日，建康兵取鎮江路。
朱元璋既定集慶，欲發兵取鎮江，慮諸將不戢士卒為民患，遂召諸將，數常縱軍士之過，欲置之法，李善長營救，乃免。於是命徐達為大將軍，率諸將浮江東下，戒之曰：「吾自起兵，未嘗妄殺。今爾等當體吾心，戒戢士卒，城下之日，毋焚掠殺戮。有犯令者，處以軍法，縱者，罰無赦。」達等頓首受命。進兵攻鎮江，翌日，克之，苗軍元帥鄂勒哲出走，守將段武、平章定定戰死。達等自仁和門入，號令嚴肅，城中晏然。遂分兵徇金壇、丹陽，下之。改鎮江路為江淮府，命徐達、湯和為統軍元帥，鎮守其地。
戊申，方國珍復降，以為海道漕運萬戶，其兄國璋為衢州路總管，並兼防禦海道事。
是月，有兩日相蕩。
夏，四月，辛亥，以中書平章政事綽斯戩為左丞相。
壬子，張士誠將趙打虎陷湖州。改湖州路為吳興郡。
是月，帝如上都。
張士誠將史文炳，率兵自泖湖入古浦塘，破澱湖柵。苗軍一矢不發，夜中遁去，松江遂陷。士誠即令文炳鎮松江。
五月，丙申，倪文俊陷澧州路。
乙巳，賊寇辰州，守將和尚以鄉兵擊敗之。
六月，乙丑，建康兵取廣德路，改為廣興府，以鄧愈守之。
壬申，建康降人陳保二，誘執詹、李二將，降於張士誠。保二，常州奔牛壩人，聚眾，以黃帕首，號黃包頭軍。鎮江既下，遂降於建康，至是復叛。
乙亥，朱元璋遣儒士楊憲通好於張士誠，書略曰：「近聞足下兵由通州，遂有吳郡。昔隗囂據天水以稱雄，今足下據姑蘇以自王，吾深為足下喜。吾與足下，東西境也，睦鄰守國，保境息民，古人所貴，吾深慕焉。自今以後，通使往來，毋惑於交構之言以生邊釁。」士誠得書，以此己於隗囂，不悅，留憲不遣。
是月，彰德李實如黃瓜。先是童謠云：「李生黃瓜，民皆無家。」
雷州地大震。
楊鄂勒哲以數萬眾屯嘉興，先鋒呂才以七千眾屯王江涇，商旅不行，軍容甚盛。張士德遂不敢取道嘉興，乃自平望、烏墩直搗杭州。江浙丞相達實特穆爾，恃鄂勒哲兵強，漫不為備，寇至，城遂陷，達實特穆爾遁，平章政事遵達實哩戰死。居民黃仲起妻朱氏及妾馮氏、仲起弟妻蔡氏，俱自縊死。
達實特穆爾遁入富陽。鄂勒哲乃以苗軍及官軍分為三路：蔣英從大麻塘棲，董旺從硤石長安，身率劉震、朱誠從海鹽黃灣而進，呂才、呂升屯守嘉興。士德知鄂勒哲分路而來，遂應接不暇，一敗於皋亭，再敗於謝村，三敗於央城巷，賊水從德清、陸從海鹽遁去。遂復杭州，達實特穆爾乃還。
董摶霄剿平北沙、廟灣、沙浦等寨，尋進兵泗州，不利，賊乘勝東下，斷官軍糧道。乃回軍屯北沙，糧且絕，與賊死戰，凡七晝夜，賊敗走，奪賊船七十餘，乃得渡淮，保泗州。時方暑雨，湖水溢，諸營皆避去，而摶霄獨守孤城，賊環繞數十里攻之。摶霄坐城上，遣偏將以騎士由西門突出賊後，約白旗一麾即還，既而旗動，騎士還，步卒自城中出，夾擊之，賊大敗。然賊寨猶阻西行之路，乃結陣而往，翼以奇兵，轉戰數十合，軍始得至海寧。
初，禮部尚書致仕婺源汪澤民，寓居宣州。時賊數來犯，江東廉訪使道通，雅重澤民，日就之詢守禦計，城得無虞。至是長槍軍索諾木巴勒等叛，來寇城，或勸澤民去，澤民曰：「我雖無官守，故受國厚恩，臨危愛死，非臣子節。」留不去，凡戰鬥籌畫，多澤民參決之，累敗賊兵。既而賊益眾，城陷，澤民為所執，使之降，大罵不屈，遂遇害。
事聞，贈江浙行省左丞，追封譙郡公，諡文節。澤民，宋瑞明殿學士藻之七世孫也。
秋，七月，己卯朔，建康諸將奉朱元璋為吳國公，以御史臺為府，置江南行中書省，元璋兼總省事，置官屬。以韓林兒自稱宋後，遙奉之，文移除授，悉以龍鳳紀年。
是月，秦從龍應聘而至。從龍，洛陽人，初仕為校官，累遷江南行台侍御史，會兵亂，避居鎮江，吳國公命徐達訪之。達下鎮江，得從龍，還報，吳國公喜，即命朱文正以白金、文綺往聘之。既至，親至龍江，迎之以入，居從龍於西華門外，事無大小；皆與之謀，從龍盡言無隱，每以筆書漆簡問答甚密，左右無知之者，吳國公呼為先生而不名。
渤海楊乘，嘗為江浙行省左右司員外郎，坐事免官，寓居松江，士誠遣其黨張經往招之，乘日與客痛飲，無一言，客問：「盍行乎？」乘曰：「乘以小吏致身顯官，有死而已，尚何行之有！」經促其行愈急，乘命其子具牲醴告祖禰，迨暮，起行後圃，顧西日晴好，慨然曰：「人生晚節，如是足矣！」夜分，乃整衣冠自縊死。
張士誠以舟師攻鎮江，吳統軍元帥徐達等禦之。吳國公使諭達曰：「張士誠起負販，譎詐多端，今來寇鎮江，是其交已變，當速出兵攻毘陵，先機進取，沮其詐謀。」達乃帥師攻常州，進薄其壘，且請益師，於是復遣兵三萬往助之。達軍城西北，湯和軍城北，張彪軍城東南，士誠遣數萬眾來援，達乃去城十八里，設伏以待之，仍命總管王均用，率鐵騎為奇兵，達親督師，與戰於龍潭。鋒既交，均用以鐵騎橫沖其陣，陣亂，士誠兵退走，遇伏，遂大敗。
八月，己酉朔，張士誠將江通海降於吳。
丙辰，奉元路判官王淵等以義兵復商州。
庚午，吳國公以諸將虐取陳保二貲致叛，且攻常州久不下，命自元帥徐達以下皆降一官，以書責之曰：「虐降致叛，老師無功，此吾所以責將軍。其勉思補過，否則罰無赦！」
是日，倪文俊陷衡州路，元帥甄崇福戰死。
甲戌，彗見於張，色青白，指西南，長尺餘，至十二月戊午始滅。
是月，帝至自上都。
黃河決，山東大水。
張士誠將史文炳，以水師數萬攻嘉興，楊鄂勒哲以大軍四伏，使小舟數百十艘餌之。賊檣櫓蔽天，排江而下，追至杉青東西岸，多積葦以待，適南風大作，岸上舉火，賊舟焚燎，至四十里不止，死者甚眾。遂舍舟登陸，進逼城下，戰於冬瓜堰，大破之，斬首萬七千級，俘者數千，張士信以伏水遁還。然鄂勒哲凶肆，掠人貨財婦女，部曲驕橫，民間謠曰：「死不怨泰州張，生不謝寶慶楊。」
九月，戊寅朔，吳國公如江淮府，入城，先謁孔子廟，遣儒士告諭鄉邑，勸耕桑，築城開塹，命總管徐忠置金山水寨以遏南北寇兵，遂還。尋改江淮府為鎮江府。
庚辰，汝潁賊李武、崔德等破潼關，參知政事舒穆嚕傑戰死。
壬午，豫王喇特納實哩，同知樞密院事定珠，引兵復潼關，河南平章伯嘉努以兵守之。
丙申，潼關復陷，伯嘉努兵潰，豫王復以兵取之，李武、崔德敗走。
戊戌，賊陷陝州及虢州。
詔以太尉納琳復為江南行台御史大夫，遷行台治紹興。
賊既陷陝、虢、斷殽、函之路，勢欲趣秦、晉。知樞密院事達實巴圖爾方節制河南軍，調兵部尚書察罕特穆爾與李思齊往攻之。察罕特穆爾即鼓行而西，夜，拔殽陵，立柵交口。陝州城阻山帶河，險且固，而賊轉南山粟給食以堅守，攻之猝不可拔。察罕特穆爾乃焚馬矢營中，如炊煙狀以疑賊，而夜提兵拔靈寶。城守既備，賊始覺，不敢動，即渡河，陷平陸，掠安邑，蹂晉南鄙。察罕特穆爾追襲之，蹙之以鐵騎，賊回扼下陽津，赴水死者甚眾。相持數月，賊勢窮，皆潰，以功升僉河北行樞密院事。
冬，十月，丁未，大名路有星如火，從東南流，芒尾如曳篲，墮地有聲，火焰蓬勃，久之乃息，化為石，青黑色，光瑩，形如狗頭，其斷處如新割者。有司以聞，太史驗視云：「天狗也。」命藏於庫。
戊申，張士誠以兵敗於常州，遣其下孫君壽奉書至建康請和，言：「既納保二，又拘楊憲，遣兵來逼，咎實自貽。願與講和，以解困厄，歲輸糧二十萬石，黃金五百兩，白金二百斤，以為犒軍之費。」吳國公復書云：「爾既知過，歸使、饋糧，即當班師，不墮前好。」且曰：「大丈夫舉事，當赤心相示。浮言誇辭，吾甚厭之。」士誠得書，不報。
鎮南王退駐淮安，趙君用自泗州來寇；乙丑，城陷，淮東廉訪使褚布哈死之，鎮南王被執，逾月不屈，與其妻皆赴水死。
初，布哈為副使，與判官劉甲捍禦淮安，甲守韓信城，勢相犄角。布哈尋上章劾總兵者逗撓之罪，朝廷錄其功，升廉訪使。甲有智勇，與賊戰輒勝，賊憚頭，號曰劉鐵頭，布哈頗賴之。總兵者怒其劾己，乃易甲別將擊賊，欲以困布哈，甲去，韓信城陷。賊因掘塹圍淮安，芻餉路絕，元帥吳德琇運米萬斛入河，為賊所掠。攻圍日急，總兵者屯下邳，按兵不出，遣使十九輩告急，皆不應，城中餓死者僕道上，即取啖之，草木、魚鳥、靴皮、弓筋皆盡，撤屋為薪，人多露處，坊陌生荊棘。力既盡，城陷，布哈猶據西門力鬥，中傷見執，為賊所臠，次子伴格冒刃護之，亦見殺。布哈，隰州石樓人，守淮安五年，殆數十百戰，精忠大節，人比之張巡。贈翰林學士承旨，追封衛國公，諡忠肅。
先是同僉淮南行樞密院事董摶霄建議於朝曰：「淮安為南北襟喉，江、淮要衝，其地一失，兩淮皆未易保，授救淮安，誠為急務。今日之計，莫若於黃河上下瀕淮海之地，及南自沐陽，北抵沂、莒、贛榆諸州縣，布連珠營，每三十里設一總寨，就二十里中又設一小寨，使烽堠相望而巡邏往來，遇賊則並力野戰，無事則屯種而食，然後進有援，退有守，此善戰者所以常為不可勝以待敵之可勝也。」又言：「海寧一境，不通舟楫，軍糧惟可陸運；而凡瀕淮海之地，人民屢經盜賊，宜加存撫，權令軍人搬運。其陸運之方，每人行十步，三十六人可行一里，三百六十人可行一十里，三千六百人可行一百里，每人負米四斗，以夾布囊盛之，用印封識，人不息肩，米不著地，排列成行，日行五百回，計路二十八里，輕行一十四里，重行一十四里，日可運米二百石。每運給米一升，可供二萬人，此百里一日運糧之術也。」又言：「江、淮多流移之人，並安東、海甯、沭陽、贛榆等州縣俱廢，其壯者已盡為兵，老幼無所依歸者，宜置軍民防禦司，擇軍官才堪牧守者，使居其職，而籍其民以屯故地，練兵積穀，且耕且戰，內全山東完固之邦，外捍淮海出沒之寇，而後恢復可圖也。」時不能用，淮安卒陷於賊。
十一月，張士誠將誘降吳兵七千人，因挾之以攻徐達、湯和壘。壬午，達勒兵與戰，常遇春、廖永安、胡大海內外夾擊，大破之，擒其將張德，餘軍奔入城。士誠復遣其將呂珍馳入常州，督兵拒守，達復進師圍之。
丁亥，流星大如酒杯，色青白，尾跡約長五尺餘，光明燭地，起自東北，東南行，沒於近濁，有聲如雷。
劉福通遣將分略河南、山東、河北，京師大震。
是月，河南陷，廉訪副使諳普遁。徙河南廉訪司於沂州，又於沂州置分樞密院，以兵馬指揮使司隸之。
江浙行省平章政事布延特穆爾卒於池州。
布延特穆爾持身廉介，人不敢幹以私，其將兵，所過不受饋遺宴犒，民不知有兵。性至孝，幼養於叔父阿珠，事之如親父。常乘花馬，時稱為「花馬平章」。
十二月，庚申，河南行省平章達實巴圖爾大破劉福通兵於太康。
先是朝廷遣托歡來督兵，達實巴圖爾父子親與劉福通敵，自巳至酉，大戰數合。達實巴圖爾墜馬，博囉特穆爾扶令上馬先還，自持弓矢，連發以斃追者，夜三更，步回營中。已而率大軍進逼陳留，攻取夾河劉福通寨。是日，次高柴店，距太康三十里，夜二鼓，賊五百餘騎來劫，以有備，亟遁，火而追之。比曉，督陣力戰，自寅至巳，四門皆陷。壯士緣城入其郛，斬首數萬，擒偽將軍張敏、孫韓等九人，殺偽丞相王、羅二人，太康悉平。遣博囉特穆爾告捷京師，帝賜勞內殿，王其先臣二世，拜河南行省左丞相，仍兼知樞密院事，守禦汴梁。弟識裡穆，雲南行省左丞，子博囉特穆爾，四川行省左丞，將校僚屬，賞爵有差。
是月，倪文俊陷岳州路，殺威順王子岱特穆爾。
湖廣參政額森特穆爾與左江義兵萬戶鄧祖勝，合兵復衡州。
甯國路長槍元帥謝國璽寇吳廣興府，元帥鄧愈擊敗之，擒其總管武世榮，獲兵千餘人。
是歲，詔：「沿海州縣為賊所殘掠者，免田租三年。」
河南行省左丞相台哈布哈駐軍南陽、嵩、汝等州，叛民皆降，軍勢大振。
陝西行台監察御史李尚糸冋上《關中形勢急論》，凡十有二事。
命大司農司屯種雄、霸二州以給京師，號「京糧」，以浙西被陷，海運不通故也。
義兵元帥方家努，以所部軍屯杭城之北關，鉤結同黨，相煽為惡，劫掠財貨，白晝殺人，民以為患。江浙行省平章慶圖言於丞相達實特穆爾曰：「我師無律，何以克敵！必斬方家努，乃可出師。」達實特穆爾遂與慶圖入其軍，斬首以徇，民大悅。
既而苗軍帥楊鄂勒哲進右丞，以功自驕，因求取慶圖女，慶圖初不許。時苗軍勢盛，達實特穆爾方倚以為重，強為主婚，慶圖不得已以女之與。
廣西苗軍五萬，從元帥阿爾斯藍沿江下抵廬州，淮東都元帥余闕移文，謂苗蠻不當使之窺中國，詔阿爾斯藍還軍。苗軍有暴於境者，即收殺之，凜凜莫敢犯。時群盜環布四外，闕居其中，左提右挈，屹為江淮一保障。論功拜江淮行省參政，仍守安慶，通道於江右，商旅四集。
池州趙普勝率眾攻城，連戰三日，敗去，未幾又至，相拒二旬始退；懷甯縣達嚕噶齊伯嘉努戰死。普勝本巢湖水軍，降於徐壽輝，驍勇，善用雙刀，號為「雙刀趙」雲。
春，正月朔，日有食之。
己丑，杭州降黑雨，河池水皆黑。
辛卯，命山東分省團結義兵，每州添設判官一員，每縣添設主簿一員，專率義兵以事守禦，仍命各路達嚕噶齊提調，聽宣慰使司節制。
二月，丙午朔，吳國公遣將耿炳文、劉成自廣德趣長興，張士誠將趙打虎以兵三千迎戰，敗之，追至城西門，打虎走湖州；戊申，克長興，獲戰船三百餘艘，擒士誠守將李福安、達實曼等，義兵萬戶蔣毅率所部二百人降。
壬子，賊犯七盤、藍田，命察罕特穆爾以軍會達爾瑪齊爾守陝州、潼關。哈喇布哈由潼關抵陝州，會豫王喇特納實哩及定珠等同進討。
癸丑，以征河南許、亳、太康、嵩、汝大捷，詔赦天下。
戊辰，知樞密院事托克托復邳州，調客省使薩爾達溫等攻黃河南岸賊，大破之。
壬申，劉福通遣其黨毛貴陷膠州，簽樞密院托歡死之。
甲戌，倪文俊陷峽州。
是月，李武、崔德等破商州，攻武關，遂直趣長安，分掠同、華諸州，三輔震恐。時豫王喇特納實哩及省、院官皆恟懼，計無所出，行台治書侍御史王思誠曰：「察罕特穆爾之名，賊素畏之，宜遣使求援，此上策也。」守將恐其軋己，論久不決，思誠曰：「吾兵弱，旦夕失守，咎將安歸！」乃遺書察罕特穆爾曰：「河南、陝西兩省，互為脣齒，陝西危則河南豈能獨安！」察罕特穆爾得書大喜，遂提輕兵五千，與李思齊倍道來援。入潼關，與賊遇，戰輒勝，殺獲以億萬計，賊餘黨皆散潰，走南山，入興元。
詔授察罕特穆爾陝西行省左丞，李思齊四川行省左丞。
詔以高寶為四川行省參知政事，將兵取中興路，不克，倪文俊遂破轆轤關。
三月，乙亥，義兵萬戶賽甫鼎、阿密勒鼎叛據泉州。
庚辰，毛貴陷萊州，守臣山東宣慰副使釋嘉納死之。
壬午，吳將徐達等克常州。
初，常州兵雖少而糧頗多，故堅拒不下。及誘叛軍入城，軍眾糧少，不能自存，達等攻之益急，呂珍宵遁，遂克之。改常州路為常州府。達又與常遇春、桑世傑率兵徇馬馱沙，克之。
甲午，毛貴陷益都路，益王邁努遁；丁酉，陷濱州；自是山東都邑皆陷。以江淮行樞密院副使董摶霄為山東宣慰使，從布藍奚擊之。
既而中書省臣言：「山東般陽、益都相次而沒，濟南日危，宜選將練卒，信賞必罰，為保燕、趙計，以衛京師。」不報。
監察御史張禎上疏陳十鍋，以輕大臣、解權綱、事安逸、杜言路、離人心、濫刑獄六者為根本之禍，以不慎調度、不資群策、不明賞罰、不擇將帥四者為征伐之禍，所言多剴切。其事安逸、不明賞罰二條，尤中時弊。
大略謂：「陛下因循自安，不豫防慮。今海內不甯，天道變常，民情難保，正當修實德以答天意，推至誠以回人心。凡土木之勞，聲色之樂，宴安鴆毒之惑，皆宜痛絕勇改。而陛下乃泰然處之，若承平無事時，此事安逸所以為根本之禍者也。又，自四方有警，調兵六年，初無紀律，又失激勸之宜。將帥飾敗為功，指虛為實，大小相謾，內外相依，其性情不一而徼功求賞則同。是以有覆兵之將，殘兵之將，貪婪之將，怯懦之將，曾無懲戒。所經之處，雞犬一空，貨財罄盡，而面諛遊說者反以克復受賞。今克復之地，悉為荒墟，河南提封三千餘里，郡縣歲輸錢谷數百萬計，而今所存者，封丘、延津、登封、偃師三四縣而已。兩淮之北，大河之南，所在蕭條。如此而望軍旅不乏，饋餉不竭，使天雨粟，地湧金，朝夕存亡且不能保，況以地力有限之費，而供將師無窮之欲哉！陛下事佛求福，飯僧消禍，以天壽節而禁屠宰，皆虛名也。今天下兵起，殺人不知其數，陛下泰然不理，而曰吾將以是求福，福何自而至乎？潁上之兵，視其所向，洸洸可畏，不至於亡吾社稷，燼吾國家不已，此則不明賞罰所以為征伐之禍者也。」疏奏，不省。既而執政惡其訐直，出為山南廉訪簽事。
前海南、海北宣慰使王英，益都人也；性剛果，有大節，膂力絕人，襲父職為莒州翼千戶，父子皆善用雙刀，人號之曰「刀王」。初，漳州盜起，詔東西行省右丞雅克特穆爾討之。時英已致仕，平章巴薩裡謂僚佐曰：「是雖鼠竊狗偷，非刀王行不可。其人雖投老，可以義激。」乃使人迎致之。英曰：「國家有事，吾雖老，其可坐視乎！」據鞍橫槊，精神飛動，馳赴其軍。賊平，英功居多。
及益都陷，英時年九十有六，謂其子弘曰：「我世受國恩，今老矣，縱不能事戎馬以報天子，何忍食異姓之粟以求生乎！」水漿不入口者數日而卒。毛貴聞之，使具棺衾葬之。
大司農呂思誠卒，諡忠肅。思誠氣宇凝定，不為勢利所屈，三為祭酒，一法許衡之舊，受教者後多為名士。
夏，四月，丙午，監察御史五十九言：「今京師周圍，雖設二十四營，軍卒疲弱，素不訓練，誠為虛設，倘有不測，良可寒心。宜速選擇驍勇精銳，衛護大駕，鎮守京師，實當今奠安根本，固堅人心之急務。況武備莫重於兵，而養兵莫先於食。今朝廷撥降鈔錠，措置農具，命總兵官於河南克復州郡，且耕且戰，甚合寓兵於農之意。為今之計，宜權命總兵官，于軍官內選能撫字軍民者，授以路府州縣之職，要使農事有成，軍民得所，則擾民之害益除，而匱乏之憂亦釋矣。」帝嘉納之。
乙卯，毛貴陷莒州。
辛酉，達實巴圖爾加太尉、四川行省左丞相。
漢中道廉訪司劾陝西行省左丞蕭嘉努遇賊逃竄，失陷所守郡邑，詔正其罪。
丁卯，吳國公兵取甯國路。
先是徐達、常遇春率兵略甯國，長槍元帥謝國璽棄城走，守臣拜布哈、楊仲英等閉城拒守，城小而堅，攻之久不下。遇春中流矢，裹創而戰。吳國公乃親往督師，命造飛車，前編竹為重蔽，數道並進，攻之，仲英等不能支，開門請降，百戶朱文貴殺妻妾自刎死。擒其元帥朱亮祖，屬縣相繼下。
亮祖，六合人，初為義兵元帥，太平克，來降，尋叛去，數敗吳兵，諸將莫能當，至是縛亮祖以獻。吳國公曰：「今何如？」亮祖曰：「是非得已，生則盡力，死則死耳！」吳國公壯而釋之。
是月，帝如上都。
五月，乙亥朔，張士誠遣其左丞潘原明、元帥嚴再興犯長興，屯上新橋。吳守將耿炳文出師擊敗之，原明等遁去。
命知樞密院事布蘭奚進兵討山東。
戊寅，平章政事齊拉袞特穆爾復武安州等三十餘城。
己卯，吳兵攻泰興，張士誠遣兵來援，元帥徐大興、張斌擊敗之，擒其將楊文德等，遂克泰興。
丙申，中書左丞相綽斯戩進為右丞相。召遼陽行省左丞相泰費音為中書左丞相。
詔天下免民今歲稅糧之半。
銅陵縣尹羅德、萬戶程輝降於吳。常遇春率師駐銅陵。池州路總管陶起祖亦來降，具言城中兵勢寡弱可取之狀，遇春遂謀取池州。是日，遣興國翼分院判官趙忠、元帥王敬祖等攻其青陽縣，趙普勝出兵拒敵，敬祖以數十騎沖其陣，陣亂，乘勢疾擊，遂破之，克其縣。
吳樞密院判俞通海，以舟師略太湖馬跡山，降張士誠將鈕津等，遂趣東洞庭山，士誠將呂珍率兵禦之。諸將倉卒欲退，通海曰：「彼眾我寡，退則情見，彼益集其眾，邀諸險以擊我，何以當之！不如與之戰。」於是身先士卒，矢中右目下，通海不為動，徐令勁者被己甲立船上督戰。呂珍不得利，乃引去。
六月，甲辰朔，以實勒們為中書分省右丞，守濟寧。
丙辰，監察御史托克托穆爾言：「去歲河南之賊窺伺河北，惟河南與山東互相策應，為害尤大。宜令中書省就台哈布哈、達實特穆爾、阿嚕三處軍馬內，擇其精銳，以守河北，進可以制河南之侵，退可以攻山東之寇，庶幾無虞。」從之。
己未，以徹爾特穆爾、婁都爾蘇並為御史大夫。
庚申，吳國公遣長春府分院判官趙繼祖、元帥郭天祿、鎮撫吳良略江陰州，張士誠兵據秦望山以拒敵，繼祖引兵攻之。會大風雨，士誠兵奔潰，繼祖據其山。是日，進攻州之西門，克其城，命良守之。
先是士誠北有淮海，南有浙西，長興、江陰二邑，皆其要害。長興據太湖口，陸走廣德諸郡；江陰枕大江，扼姑蘇、通州濟渡之處。得長興，則士誠步騎不敢出廣德，窺宣、歙；得江陰，則士誠舟師不敢溯大江，上金、焦。至是悉歸於吳，士誠侵軼路絕。
壬申，御史大夫特哩特穆爾劾陝西知行樞密院事額森特穆爾，罷之，令居於草地。
癸酉，溫州路樂清江中龍起，颶風作，有火光如球。
是月，劉福通犯汴梁，其兵分三道，關先生、破頭潘、馮長舅、沙劉二、王士誠入晉、冀，由朔方攻上都；白不信、大刀敖、李喜喜趣關中；毛貴自山東趣大都；其勢復大振。

