
秋，七月，甲辰，復並三司鹽鐵、度支、戶部句院為一，命著作郎、直史館陳堯諮兼判之。
己酉，遼供奉官李信來歸。信言：「其國中所管幽州漢兵，謂之神武、控鶴、羽林、驍武等，約萬八千餘騎，其所署將帥，契丹、九女奚、南北皮室當真舍利及八部落舍利，山後四鎮諸軍約十萬八千餘騎，內五千六百常衛契丹主，餘九萬三千九百五十，即時南侵之兵也。其國境自幽州東行五百五十里至平州，又五百五十里至遼陽城，即所號東京者也。又東北六百里至烏惹國，又東南接高麗，又北至女真，東逾鴨江，即新羅也。」以信為供奉官，賜器幣、冠帶。
癸丑，太保兼中書令兗王元傑薨，追封安王，諡文惠。
甲寅，遼以奚府監軍耶律實嚕為南院大王。實嚕魁岸，美容儀，與遼主同年生，遼主愛之。甫冠，補祗候郎君，未幾，為宿直官。後為隊帥，從耶律諾袞、蕭達蘭略地燕、趙有功，故有是擢。
八月，庚午，太白晝見。
辛未，原、渭等州言西蕃八部、二十五族納質來歸。
丙子，詔：「環慶秋田經寇踐傷者，每頃賜粟十五斛；民被掠者，每口賜米一斛。」蠲免棣州民租十之三。
甲寅，徙莫州路部署石普屯順安之西，與威虜軍魏能、保州楊延朗、北平田敏掎角，以為防遏。
乙酉，准布部長朝於遼。
丙戌，高麗國王誦遣其戶部侍郎李宣古來貢，且言：「晉割幽薊以屬契丹，遂直趨玄菟，屢來攻伐，求取無厭，乞王師屯境上為之牽制。」詔書優答。
九月，丙申，出內府繒帛市谷實邊。
司空、平章事呂蒙正，凡七上表求退，甲辰，罷為太子太師，封萊國公。
癸丑，遼主如女河湯泉，改其名曰松林。
是秋，募近京強壯補禁衛，詔殿前都指揮使高瓊閱習陣勢，召近臣觀之，行伍整肅。帝甚喜，謂瓊曰：「昨日邨民，皆為精銳矣。」
冬，十月，丁巳朔，遼主駐七渡河。
甲子，靜戎軍王能奏：「於軍城東新河之北開田，廣袤相去皆五尺許，深七尺，狀若連鎖，東西至順安、威虜軍界，必能限隔戎馬；縱或來侵，亦易於防捍。」仍以地圖來上。帝召宰相李沆等示之，沆等曰：「沿邊所開方田，臣寮累曾上言，朝廷繼亦商榷，皆以難於設防，恐有奔突，尋即罷議。今專委邊臣，漸為之制，斯可矣。乞並威虜、順安軍皆依此施行。且慮興功之際，敵或侵軼，可選兵五萬人分據險要，漸次經度之。」是日，詔靜戎、順安、威虜界並置方田，鑿河以遏敵騎。
戊辰，遼以皇弟楚王隆祐為西南面招討使。
戊寅，給軍中傳信牌。先是石普言：「北面抗敵，行陣間有所號令，遣人馳告，多失詳審，復慮奸詐。請令將帥破錢而持之，遇傳令則合而為信。」帝以為古者兵符既已久廢，因命漆木為牌，長六寸，闊三寸，腹背刻字而中分之，置鑿柄，令可合，又穿二竅，容筆墨，其上施紙劄，每臨陣則分而持之，或傳令則署其言而系軍吏之頸，至彼合契，乃署而覆命焉。
鄧州觀察使錢若水卒。若水能斷大事，事繼母以孝聞。及卒，帝甚悼惜之，贈戶部尚書，諡宣靖。特遣中使存問其母，賜白金五百兩。
十一月，壬辰，遼故裕悅耶律休格之子道士怒、高九等謀叛，伏誅。
丙申，遼通括南院部民。
王繼忠既見任於遼，從容進說曰：「竊觀大朝與南朝為仇敵，每歲賦車籍馬，國內騷然，未見其利。熟若馳一介，尋舊盟，結好息民，休兵解甲！為彼此之計，無出此者。」時太后春秋已高，頗然之。
己亥，閱捧日軍士教三陣於崇政殿。
甲寅，有星孛於井、鬼，大如杯，色青白，光芒四尺餘，凡三十餘日沒。帝謂宰相曰：「垂象如此，朕誕辰宜罷稱觴之會，以答天譴。」李沆曰：「陛下克謹天戒，甚盛德也。其咎屬臣等。至於華夷上壽，禮不可廢。且邊塞未寧，大兵在境，所慮物情罔測。」固請不已，乃許之。
十二月，甲子，詔求直言。
庚午，以李繼隆為山南東道節度使。
辛未，右諫議大夫、史館修撰田錫卒。
錫耿介寡合，慕魏徵、李絳之為人，及居諫署，連上八疏，皆直言時政得失。將卒，命悉取平時封疏五十二奏焚之，曰：「直諫，臣職也；言苟獲從，吾幸大矣，豈可留之以賣直邪？」自作遺表，勸帝以居安思危。帝覽之惻然，謂宰相李沆曰：「田錫，直臣也，天何奪之速乎！自居位以來，盡心匪懈，如終如一，若此諫官，誠不易得。朝廷小有闕失，方在思慮，錫之奏章已至矣。不顧其身，惟國家是憂，孰肯如此！」壬申，優詔贈工部侍郎，以其子慶遠、慶餘並為大理評事，給俸終喪。命有司錄其事佈告天下。
甲戌，萬安太后不豫，詔求良醫。
戊寅，赦天下，死罪降一等，流以下並釋之，除五年逋租；萬安太后不豫故也。
癸未，帝親閱逋負名籍，釋繫囚四千一百六人，蠲賦八萬三千。於是將肆赦改元，或謂蠲放數多，三司必以虧損國計為言，帝曰：「非理害民之事，朝廷決不可行。吝於出納，固有司職也，要當使斯人實受上賜。」
遼罷三京諸道貢。
甲申，日加午，雷暴震。司天言占主國家發號布德未及黎庶，帝謂輔臣曰：「豈所議赦書小惠未遍，上天以雷警朕邪？今河北、關西，戍兵未息，民甚勞苦，而三司、轉運使賦斂益繁。卿等宜悉取民弊，著為條目，大者隨事減省，小者即為蠲免。又，諸道罪人情重者，頃令並家屬赴闕，委棄資產，流離道路，深可憐憫，自今止送正身。臣寮負私過情輕、終身為累者，委刑部特與洗滌。其它卿等皆盡心謀求之。」
是歲，集賢學士、判院事陳恕卒。恕事母孝，母亡，哀慕過甚，不食葷茹，遂至羸瘠。起復視事，遷尚書左丞，權知開封府。恕已病，猶勉強親職，數月增劇，表求館殿之職，帝從之，詔太醫診療。滿百日，有司請停俸，不許，未幾卒，恕精於吏治，深刻少恩，人不敢幹以私。前後掌利柄十餘年，強力幹事，胥吏畏服，有稱職之譽。
春，正月，丙戌朔，大赦，改元。
丁亥，遼主如鴛鴦濼。
乙未，以後宮劉氏為美人，楊氏為才人。劉氏，華陽人。帝初為襄王，謂左右曰：「蜀婦人多才慧，吾欲求之。」劉氏始嫁蜀人龔美，美攜以入京，既而家貧，欲更嫁之。張旻時給事王宮，言於王，得召入，遂有寵。王乳母秦國夫人，性嚴整，不悅，固令王斥去，王不得已出置旻家，別築館居之。其後請於秦國夫人，得復召入，於是與楊氏俱封。美因改姓劉，為美人兄雲。
丙申夜，京師地震。癸卯、丁未夜，京師地再震。帝謂宰相李沆曰：「坤道貴安靜，京師震動若此，皆朕聽覽不明所致。」沆頓首引咎。
二月，乙卯朔，女真貢於遼。
丁巳，環慶、鄜延部署始知李繼遷死，相繼以聞，且言其子德明尚幼。輔臣等請降詔招諭德明及其部下，能相率歸順者，厚加爵賞。鄜延鈐轄張崇貴先遺德明書，得其報，稱未葬難發表章，乞就便具奏。崇貴以聞，帝乃賜德明詔諭意，且告以信人未至，故未遣便吊問也。
丙寅，遼南院樞密使邢抱朴卒。抱樸以儒術顯，奉命甄別守令，大愜人望；兩決滯獄，民無冤濫。詔輟朝三日。
辛酉，以河陽三城節度王顯知天雄軍府兼駐泊都部署。
戊寅，乙太常卿張齊賢為兵部尚書。
冀、益、黎、雅州地震。
度支副使查道，儒雅迂緩，治劇非所長。與鹽鐵副使卞袞同候對，將升殿，袞遽出奏牘遣道同署，及帝詢問，則事本度支，道素未省視，錯愕不能對。己卯，罷職，道卒不自辨，亦無慍色。
夔州路轉運使丁謂招撫溪洞夷人，頗著威惠，部民借留，凡五年不得代，乃詔謂舉自代者，謂以國子博士薛顏為請。癸未，擢顏虞部員外郎、夔州路轉運使，召謂入朝。
三月，丁酉，直祕閣黃夷簡等上校勘新寫御書，凡二萬四千一百六十二卷。
萬安皇太后疾未愈，帝親調藥餌，每對近臣，憂形於色，或稍加言，必流涕。以重賞購民間善醫者，詔屢下。己亥，後崩於萬安宮。辛丑，群臣請聽政，三表，不允。乙巳，李沆等兩詣宮門懇請，睹帝毀瘠過甚，繼上五表，復詣宮門求見，言西北用兵，機務不可暫曠，帝不得已從之。
夏，四月，甲寅朔，上大行皇太后諡曰明德。
丙辰，邢州地震不止。
張崇貴屢請遣大臣至邊議趙德明事。五月，甲申朔，以知永興軍府向敏中為鄜延路緣邊安撫使。崇貴築台於保安北十里許，召戎人所親信者，與定盟約，經置大小，皆出崇貴，敏中實總其議焉。
丁卯，瀛州地震。
六月，丙辰，詔：「諸州民詣闕舉留官吏，多涉徇私。自今官吏實有善政，候轉運使舉陳；如敢違越，其為首者論如律。」
帝密采群臣之有聞望者，得刑部郎中邊肅，殿中丞鞠仲謀，司勳員外郎朱協，比部員外郎陳英、郝太沖、李玄，太常博士馬景、何亮、周絳、謝濤、衛太素，國子博士陳昭度，太常丞崔端、高謹徽，秘書丞趙湘、張若谷、薑嶼，殿中丞皇甫選、滕涉、陸元圭、李奉天，太子中允崔遵度，中舍曹度，將作監丞陳越，凡二十四人，內出其姓名，令閤門祗候，崇政殿再坐引對，外任者乘驛赴闕。每對，必往復紬繹其詞氣，或試文藝；多貼三館職，或命為省府判官，或升其差使焉。
甲子，詔：「罷川、峽、閩、廣州軍承天節入貢。自今三千里外者悉罷之。」
先是帝召翰林學士梁顥夜對，詢及當世台閣人物，顥曰：「晁迥篤於詞學，盛元敏於吏事。」帝不答，徐問曰：「文行兼著如趙安仁者有幾？」顥曰：「安仁材識兼茂，體裁凝遠，求之具美，未見其比也。」既而顥卒，秋，七月，乙酉，以告制誥餘杭趙安仁為翰林學士。
丙戌，右僕射、平章事李沆寢疾，帝臨問，賜其家白金五千兩。車駕方還宮而沆卒，趣駕再幸其第，哭之慟，謂左右曰：「沆忠良純厚，始終如一，豈意不享遐齡！」言畢泣下。贈太尉、中書令，諡文靖；錄其三弟、一子，甥及妻之兄子，皆賜同進士出身。
帝之初即位也，沆日取四方水旱盜賊奏知，參知政事王旦以為細事不足煩上聽，沆曰：「人主少年，當使知民間疾苦。不然，血氣方剛，不留意聲色、犬馬，則土木、甲兵、禱祠之事作矣。吾老不及見，此參政他日之憂也。」時西北用兵，邊奏日聳，便殿延訪，或至旰昃，旦慨然謂沆曰：「我輩安得坐致太平，優遊燕息乎！」沆曰：「國家強敵外患，適足為警懼。異日天下宴然，人臣率職，未必高拱無事，君奚念哉！」帝雅敬沆，嘗問治道所宜先，沆曰：「不用浮薄新進喜事之人，此最為先。」帝問其人，曰：「如梅詢、曾致堯、李夷庚等是矣。」帝深然之。故終帝之世，數人者卒不進用。沆重厚淳質，退公，輒終日危坐。治第封丘門內，廳事前僅容旋馬。或言其太隘，沆曰：「此為宰相廳事誠隘，為太祝、奉禮廳事已寬矣。」常喜讀《論語》，或問之，沆曰：「我為宰相，如《論語》中『節用而愛人，使民以時』兩句，尚未能行。聖人之言，終身誦之可也！」
帝欲相三司使寇準，乃先置宿德以鎮之。庚寅，以兵部侍郎畢士安為吏部侍郎、參知政事。士安入謝，帝曰：「未也。行且相卿，誰可與卿同進者？」士安因言：「准兼資忠義，能斷大事，臣所不如。」帝曰：「聞准好剛使氣，奈何？」士安曰：「准忘身徇國，秉道疾邪，故不為流俗所喜。今北方未服，若准者正宜用也。」
壬辰，鹽鐵副使、刑部員外郎卞袞卒。詔錄其子弟，袞明敏有吏幹，累掌財賦，以稱職聞。然性慘毒，掊克嚴峻，專行箠楚，至有「大蟲」之號。
光祿少卿宋雄，習河渠利害，因命領護汴口，均節水勢，以濟江、淮漕運。居十數年，三遷將作監，不易其任，職務修舉，朝廷賴焉。
是月，遼遣使封李德明為西平王。
八月，己未，以參知政事、吏部侍郎畢士安，三司使、兵部侍郎寇準，並依前官，平章事。是時契丹多縱遊騎略深、祁間、小不利即引去，徜徉無鬥意。准曰：「是狃我也，願朝廷練帥領，簡驍銳，分據要害地以備之。」
以知樞密院事王繼英為樞密使，同知樞密院事馮拯、陳堯叟並僉署樞密院事。
以工部郎中劉師道權三司使公事。自後三司除使，多用此制。
庚申，知壽州陳堯佐，自出米為糜以食餓者，而吏民皆爭出米，共活數萬人。堯佐曰：「吾非行私惠，蓋以令率人，不若身先而使其從之之樂也。」
准布部長朝於遼，請婚，不許。
甲戌，邊臣言契丹謀大入，詔鎮州所屯河東廣銳兵及近南州軍，先分屯兵並赴定州。
九月，詔：「諸轉運使、副，辨察所部官吏能否為三等：公勤廉幹、惠及民者為上，幹事而無廉譽、清白而無治聲者為次，畏懦貪猥者為下，並列狀以聞。」從右司諫高伸請也。
丙午，遼主如南京。
丁酉，帝謂輔臣曰：「累得邊奏，契丹已謀南侵。國家重兵，多在河北，敵不可狃，朕當親征決勝。卿等議何時進發？」畢士安等曰：「陛下已命將出師，委任責成可也。必若戎輅親行，宜且駐蹕澶淵。但郛郭非廣，久聚大眾，深恐不易；況冬候猶遠，順動之事，更望徐圖。」寇準曰：「大兵在外，須勞聖駕暫幸澶淵，進發期不可緩。」王繼英等曰：「禁衛重兵，多在河北，宜順動以壯兵威，仍督諸道進軍，臨事得以裁製。然不可更越澶州，庶合機宜，不虧慎重。」詔士安等各述所見，具狀以聞。
帝每得邊奏，必先送中書，謂畢士安、冠准曰：「軍旅之事，雖屬樞密，然中書總文武大政，號令所從出。向者李沆或有所見，往往別具機宜。卿等當詳閱邊奏，共參利害，勿以事幹樞密而有所隱也。」
屯田郎中楊覃、工部員外郎朱台符並為陝西轉運使。台符俊爽好謀，多所更張，覃止欲因仍舊貫，遂有隙，交相論奏。帝親遺御史視其狀，覃、台符並坐議事違戾，罷使。辛丑，責覃知隨州，台符知郢州。
庚戌，遼命皇弟楚王隆祐留守京師。
辛亥，以永清節度使周瑩代王顯為天雄軍都部署，知軍府事，命顯歸本鎮。
先是李允則知滄州，巡視州境，浚浮陽湖，葺營壘官舍，間掘井城中，人厭其煩。是月，召歸，遼師來攻，老幼皆入保而水不乏，又取冰代包石以拒敵，敵遂解去。帝乃謂允則曰：「頃有言卿浚井葺屋為擾民者，今始知善守備也。」轉西上閤門副使、鎮、定、高陽三路行營兵馬都監，押大陣東面；凡下諸路宣制，必屬允則省而後行。
閏月，丁巳，內出銀三十萬兩付河北轉運使，貿易軍糧。
辛未，北面都部署王超等引大軍屯唐河，樹營柵以備寇。
癸酉，遼主與太后大舉南下，以統軍使蘭陵郡王蕭達蘭、奚六部大王蕭觀音努為先鋒，分兵掠威虜、順安軍。魏能、石普等帥兵禦之，能敗其先鋒。又攻北平寨，為田敏等所拒。東趨保州，攻城不克。丁卯，達蘭攻遂城，擒守將王先知，乃與遼主、太后合兵攻定州。王超等陣於唐河，執詔書，按兵不出戰；敵勢益熾，乃帥眾東駐陽城澱。
時遼師深入，急書一夕五至，寇準不發，飲笑自如。明日，同列入聞，帝大駭，以問准。准曰：「陛下欲了此，不過五日爾。」因請幸澶州。同列懼，欲退；准止之，令候駕起，帝有難色，欲還內，准曰：「陛下一入，則臣等不得見，大事去矣！請毋還而行。」帝乃議親征。
參知政事王欽若，江南人，密請帝幸金陵；僉署樞密院事陳堯叟，蜀人，又請幸成都。帝以問准，時欽若、堯叟在傍，准心知之，乃陽曰：「誰為陛下畫此策者，罪可斬也！今天子神武，將帥和協，若車駕親征，敵自當遁去。不然，則出奇以撓其謀，堅守以老其眾，勞逸之勢，我得勝算矣。奈何欲委棄宗社，遠之楚、蜀邪？」帝乃止。二人由是怨准。欽若多智，准懼其妄有關說，疑阻大事，圖所以去之，會帝欲擇大臣使鎮大名，准因言飲若可任，欽若亦自請行。乙亥，以欽若判天雄軍府兼都部署、提舉河北轉運使，與周瑩同議守禦。
初，王繼忠在契丹，乘間為遼人言和好之利，太后有厭兵意，雖大舉深入，然亦納繼忠說。於是遣小校四人持信箭，以繼忠書詣莫州部署石普，且緻密奏一封，願速達闕下。是日，普遣使齎其奏至，帝發視之，即繼忠狀，具言：「臣嘗念昔歲面辭，親奉德音，唯以息民止戈為事。況北朝欽聞聖德，願修舊好，必冀睿慈，俯從愚瞽！」帝謂輔臣曰：「朕念往昔全盛之世，亦以和戎為利。朕初即位，呂端等建議，欲因太宗上仙，命使告訃；次則何承矩請因轉戰之後，達意邊臣。朕以為誠未交通，不可強致。又念自古獯鬻為中原強敵，非懷之以至德，威之以大兵，則獷悍之性，豈能柔服！此奏雖至，要未可信。」畢士安等曰：「契丹兵鋒屢挫，恥於自退，故因繼忠以請，諒亦非妄。」帝曰：「卿等但知其一，未知其二。彼以無成請盟，然得請之後，必有邀求。若屈己安民，特遣使命，遺之貨財，斯可也。所慮者，關南之地曾屬彼方，以是為辭，則必須絕議，朕當治兵誓眾，躬行討擊耳。」遂以手詔令石普付小校賜繼忠曰：「朕丕承大寶，撫育群民，常思息戰以安人，豈欲究兵而黷武！今覽封疏，深嘉懇誠，詔到日，卿可密達茲意。果有審實之言，即附邊臣聞奏。」繼忠欲朝廷先遣使命，帝未許也。
丙子，以天雄軍都部署周瑩為駕前東面貝、冀路都部署，潁州防禦使杜彥鈞副之，供備庫使綦政敏為鈐轄；馬軍都指揮使葛霸為駕前西面邢、洺路都部署，步軍都虞候王隱副之，西上閤門使孫全照為鈐轄。帝召全照與語，命兼天雄軍及貝、冀等州鈐轄，仍令察視北面機事。全照言：「若契丹南逼魏城，但得騎兵千百，必能設奇取勝。」帝賞其忠果，乃詔瑩：「若全照欲擊敵，即分兵給之。」
是日，令河北近南州縣民人入處城寨，以敵兵侵軼故也。
丁丑，令：「府州自今勿擅發兵入唐龍鎮管內剽掠，如蕃、漢人亡命在彼須追究者，當詔遣還。」
己卯，岢嵐軍使開封賈宗奏敵騎數萬人寇草城川，率兵擊敗之。翼日復至，又敗之，遂北出境。有詔嘉獎。
並、代鈐轄高繼勳，先率兵來援，登高望草城川，謂宗曰：「敵眾而陣不整，將不才也。我兵雖少，可以奇取勝。先設伏山下，戰合，必南去，爾起乘之，當大潰。」與戰，至寒光嶺，伏發，敵兵果敗，自相蹂躪者萬餘人，獲馬牛橐駝甚眾。既而宗自供奉官、閤門祗候遷儀鸞副使，繼勳自洛苑使遷弓箭庫使。
冬，十月，壬午，以磁州刺史、邠州駐泊部署許均兼永興駐泊部署，仍與知府向敏中及鳳翔染鼎同提總陝西諸州巡檢捕盜事。帝既定議北征、念關、隴重兵多在邊郡，自陝以西直抵兩川，亦宜防備，故有是命。
詔修葺歷代聖賢陵墓。
癸未，以引進使、潘州刺史何承矩領英州團練使。初議進秩，帝謂宰相曰：「承矩知書，愛聲名，以才能自許，宜擇州之美名者授之。」
甲申，麟府路鈐轄韓守英、張志，言大破遼兵於朔州界，殺戮甚眾。時遼師方圍岢嵐軍，聞敗，即遁去。
先是詔雷有終等取土門路與大兵會，至是以戎寇東行逼武強縣，復詔有終等率兵赴鎮州。
王超言遼師引眾沿葫蘆河而東，詔諸將整兵為備，仍令岢嵐、威虜軍、保州、北平寨部署等深入敵境，腹背縱擊，以分其勢。
丙戌，遼師抵瀛州城下，晝夜攻城，擊鼓伐木之聲，聞於四面，大設攻具，使奚人負版乘墉而上。知州李延渥率州兵、強壯，又集貝、冀巡檢史普所部拒守，發壘石巨木擊之，皆累累而墜；逾十數日，多所殺傷。遼太后親鼓眾急擊，矢集城上如胃，死者三萬餘人，傷者倍之，竟弗能克，乃退。
戊子，祔明德皇后神主於太廟。先是詔有司詳定升祔之禮，上議曰：「唐睿宗昭成、肅明二後，先天之始，唯以昭成配享，開元之末，又以肅明遷祔。晉驃騎將軍溫嶠有三夫人，嶠薨，詔問學官陳舒，謂秦、漢之後，廢一娶九女之制，妻卒更娶，無復繼室，生既加禮，亡不應貶。朝旨以李氏卒於嶠之微時，不沾贈典，王、何二氏並追加章綬。唐太子少傅鄭餘慶將立家廟，祖有二夫人，禮官韋公肅議與舒同。」又云：「晉南昌府君有荀氏、薛氏，景帝廟有夏侯氏、羊氏，魯公顏真卿廟有夫人商氏、繼夫人柳氏。略稽禮文，參諸故事，二夫人並祔，於理為宜。恭惟懿德皇后久從升祔，不可中移，明德皇后繼受崇名，亦當配享。雖先後有殊，在尊親一貫。請同祔太宗室，以先後次之。」詔尚書省集官詳議，咸如禮官之請。二後並配自是始。
庚寅，命知青州張齊賢兼青、淄、濰安撫使，知鄆州丁謂兼鄆、齊、濮安撫使，並提舉轉運及兵馬。又令齊賢、謂具管內諸州山河道路廣狹形勢，畫圖以聞。既而遼師稍南，民大驚，趨楊劉渡，舟人邀利，不時濟。謂取死罪囚紿為舟人，斬河上，舟人懼，民悉得濟。乃立部分，使並河執旗幟，擊刁斗，呼聲聞百餘里。遼師遂引去。
甲午，遼蕭達蘭、蕭觀音努率師下祁州，士卒多降。遼主手詔獎諭，復厚賞觀音努，賚其降卒。
乙未，詔王超等率兵赴行在，命知永興軍府向敏中兼管鳳州駐泊兵馬，以便宜從事。帝將北征，深念西鄙，故有是詔。
敏中得詔，藏之不下，視事如它日。會大儺，有告禁卒欲倚儺為亂者，敏中密使麾兵被甲伏廡下幕中，明日，詔賓僚、兵官置酒縱閱，命儺入至階，敏中振袂一揮，伏兵出，盡擒之，果各懷短刃，即席斬焉。既屏其屍，以灰沙掃庭，張樂宴飲，邊籓以安，帝由是有再用之意。
丙申，詔：「隨駕軍士先赴澶州，天雄軍及緣河駐泊者並就賜裝錢。」
癸卯，以廝鐸督為朔方軍節度、靈州西面巡檢、西涼府六穀大首領。
乙巳，莫州、岢嵐、威虜軍、北平寨並言擊敗契丹，群臣稱賀。是役也，張凝、田敏皆以偏師抵易州南，虜獲人畜鎧仗凡數萬計，獨魏能逗撓無功。
先是王繼忠得帝手詔，即具奏附石普以聞，言：「遼已領兵攻圍瀛州，蓋關南乃其舊疆，恐難固守，乞早遣使議和好。」丙午，帝覽其奏，謂輔臣曰：「瀛州素有備，非所憂也。欲先遺使，固亦無損。」乃復賜繼忠手詔許焉。募神勇軍士李斌持信箭赴遼寨，因令樞密院擇可使遼者。王繼英言殿直曹利用自陳願往，乃授利用閤門祗候，假崇儀副使，奉遼主書以往，又賜繼忠手詔。
丁未，以雍王元份為東京留守。
己酉，初置龍圖閣待制，以都官郎中杜鎬、右正言戚綸為之。
以衛州防禦使李重貴為大內都部署。
