
名頊，英宗長子，母曰宣仁聖烈皇后高氏。慶曆八年四月戊寅，生於濮王宮。八月，賜名仲針，授率府副率，三遷至右千牛衛將軍。嘉祐八年，侍英宗入居慶甯宮。英宗即位，授安州觀察使，封光國公。帝天性好學請問，至日晏忘食，英宗嘗遣內侍止之。帝正衣冠拱手，雖大暑未嘗用扇。是年九月，加忠武軍節度使、同中書門下平章事，封淮陽郡王，改今名。治平元年，進封潁王。十二月壬寅，立為皇太子。
春，正月，甲戌朔，日有食之。詔改元。
覆命武臣同提點刑獄。
丙子，遼主如鴛鴦濼。
丁丑，以旱減天下囚罪一等，杖以下釋之。
辛巳，遼改易州兵馬使為安撫使。
丁亥，命宰臣極言闕失。
遼主獵於炭山。
庚寅，御殿，復膳。
辛卯，遼遣使賑西京饑民。
壬辰，帝幸寺觀祈雨。
參知政事趙概數以老求去，丙申，罷知徐州。概秉心和平，與人無怨惡，在官如不能言，然陰以利物者為多，時議比之劉寬、婁師德。
以三司使唐介參知政事。故事，執政坐待漏舍，宰相省閱所進文書，同列不得聞。介謂曾公亮曰：「身在政府而事不預知，上或有所問，何辭以對？」乃與同視，後遂以為常。
丁酉，詔修《英宗實錄》。
壬寅，詔太學增置外捨生百員。初，太學置內捨生二百員，官為給食。至是待次蓋百餘人，諫官以為言，故有是詔。
二月，甲辰朔，遼命元帥府募軍。
辛亥，令諸路每季以雨雪聞。
乙卯，以孔宗願子若蒙為新泰縣主簿，襲封衍聖公。
初，言者交論種諤擅興生事，詔系長安獄。諤乃悉焚當路所與簡牘，置對，無一語罣人，惟自引伏。丙辰，貶諤秩四等，安置隨州。
司馬光進讀《資治通鑒》，至蘇秦約六國從事，帝曰：「蘇秦、張儀掉三寸舌，乃能如是乎？」光對曰：「縱橫之術，無益於治。臣所以存其事於書者，欲見當時風俗，專以辯說相高，人君悉國而聽之，此所謂利口覆邦者也。」帝曰：「聞卿進讀，終日忘倦。」
帝謂文彥博等曰：「天下敝事至多，不可不革。」彥博對曰：「譬如琴瑟不調，必解而更張之。」韓絳曰：「為政立事，當有大小先後之序。」帝曰：「大抵威克厥愛，乃能有濟。」
丁卯，遼主巡行北方。
三月，癸酉朔，帝謂文彥博等曰：「當今理財最為急務，養兵備邊，府庫不可不豐，大臣宜共留意節用。」又曰：「漢文身衣弋綈，非徒然也，蓋亦有為為之耳，數十年間，終有成效。以此言之，事不可不勉也。」
庚辰，夏遣薛宗道等來告哀。帝問殺楊定事，宗道言：「殺人者先已執送之矣。」乃賜詔慰之，並諭令上大首領數人姓名，當爵祿之，俟李崇貴至，即行冊禮。及崇貴至，云：「定奉使諒祚，嘗拜稱臣，且許以歸沿邊熟戶，諒祚遺之寶劍、寶鑒及金銀物。」初，定之歸，上其劍、鑒而匿其金銀，言諒祚可刺，帝喜，遂擢知保安。既而夏人失綏州，以為定賣己，故殺之。至是事露，帝薄崇貴等罪而削定官，沒其田宅萬計。
夏亦遣使告哀於遼，遼遣人弔祭。
甲申，遼賑應州饑民。
先是遼禁南京種稻，民病之。乙酉，命除軍行之地，並許民種稻。
丙戌，詔恤刑。
戊子，作太皇太后慶壽宮，皇太后寶慈宮。
庚寅，遼賑朔州饑民。
乙未，詔河北轉運司預計置賑濟饑民。
丁酉，潭州雨毛。
夏，四月，壬寅朔，新判汝州富弼入見，以足疾，許肩輿至殿門。帝特為御內東門小殿見之，令其子紹庭掖以進，且命毋拜。坐語從容至日昃，問以治道。弼知帝銳於有為，對曰「人君好惡，不可令人窺測，可窺測則奸人得以傅會其意。陛下當如天之鑒人，善惡皆所自取，然後誅賞隨之，則功罪無不得其實矣。」 又問邊事，弼曰：「陛下臨御未久，當先布德澤。願二十年口不言兵，亦不宜重賞邊功，干戈一起，所系禍福不細。」帝默然良久。又問為治所先，弼曰：「阜安宇內為先。」帝稱善，欲以集禧觀使留之。弼力辭，赴郡。
乙巳，詔翰林學士王安石越次入對。安石素與韓絳、韓維及呂公著相友善，帝在籓邸，維為記室，每講說見稱，輒曰：「此維友王安石之說也。」及為太子庶子，又薦以自代，帝由是想見其人，甫即位，命知江寧府；數月，召為翰林學士，兼侍講。至是始造朝入對，帝問為治所先，對曰：「擇術為先。」帝曰：「 唐太宗何如？」曰：「陛下當法堯、舜，何以太宗為哉！堯、舜之道，至簡而不煩，至要而不迂，至易而不難，但末世學者不能通知，以為高不可及耳。」帝曰：「 卿可謂責難於君矣。」
又問安石：「祖宗守天下，能百年無大變，粗致太平，以何道也？」安石退而奏書，其略曰：「太祖躬上智獨見之明，而周知人物之情偽，指揮付託，必盡其材，變置施設，必當其務，故能駕馭將帥，訓齊士卒，外以扞夷狄，內以平中國。於是除苛政，止虐刑，廢強橫之籓鎮，誅貪殘之官吏，躬以簡儉為天下先，其於出政發令之間，一以安利元元為事。太宗承之以聰武，真宗守之以謙仁，以至仁宗、英宗，無有逸德。此所以享國百年而天下無事也。然本朝累世因循末俗之弊，而無親友群臣之義，人君朝夕與處，不過宦官、女子，出而視事，又不過有司之細故，未嘗如古大有為之君，與學士大夫討論先王之法以措之天下也。一切因任自然之理勢，而精神之運有所不加，名實之間有所不察。君子非不見貴，然小人亦得廁其間；正論非不見容，然邪說亦有時而用。以詩賦記誦求天下之士，而無學校養成之法；以科名資格敘朝廷之位，而無官司課試之方。監司無檢察之人，守將非選擇之吏；轉徙之亟，既難於考績；而遊談之眾，因得以亂真；交私養望者，多得顯官；獨立營職者，或見排沮。故上下偷惰，取容而已，雖有能者在職，亦無以異於庸人。農民壞於差役，而未嘗特見救恤，又不為之設官以修其水土之利；兵士雜於疲老，而未嘗申敕訓練，又不為之擇將而久其疆埸之權。宿衛則聚卒伍無賴之人，而未有以變五代姑息羈縻之俗；宗室則無教訓選舉之實，而未有以合先王親疏隆殺之宜。其於理財，大抵無法，故雖儉約而民不富，雖勤憂而國不強。賴非夷狄昌熾之時，又無堯、湯水旱之變，故天下無事過於百年，雖曰人事，亦天助也。伏惟陛下知天助之不可常，知人事之不可急，則大有為之時，正在今日！」
明日，帝謂安石曰：「昨閱卿奏書，所條眾失，卿必已一一經畫，試為朕詳言施設之方。」安石曰：「遽數之不可盡，願陛下以講學為事，講學既明，則施設之方不言而自喻矣。」
辛亥，同天節，群臣及遼使初上壽於紫宸殿。
禮官議，欲用唐故事，以五月朔請御大慶殿受朝，因上尊號。翰林學士呂公著言：「五月會朝，始於唐德宗，取術數厭勝之說，憲宗以不經罷之。況尊號非古典，不系人主重輕。」陛下方追復三代，何必於陰長之日為非禮之會，受無益之名！」從之。
戊午，回鶻貢於遼。
庚申，呂公著、王安石等言：「故事，侍講者皆賜坐；自乾興以來，講者始立，而侍者皆坐聽。臣等竊謂侍者可使立，而講者當賜坐。」禮官韓維、刁約、胡宗愈言：「宜如天禧舊制，以彰陛下稽古重道之意。」劉分攵曰：「侍臣講論於前，不可安坐。避席言語，乃古今常禮。君使之坐，所以示人主尊德樂道也；若不命而請則異矣。」龔鼎臣、蘇頌、周孟陽、王汾、韓忠彥皆同分攵議，曰：「乾興以來，侍臣立講，歷仁宗、英宗兩朝，行之且五十年，豈可輕議變更！」帝問曾公亮，公亮曰：「臣侍仁宗書筵亦立。」後安石因講賜留，帝面諭曰：「卿當講日可坐。」安石不敢坐，遂已。
集賢院學士、判南京留司御史臺劉敞卒。敞學問淵博，寢食坐臥，未嘗不以《六經》自隨。嘗得先秦彝鼎數十，銘識奇奧，皆按而讀之，因以考知三代制度，尤珍惜之，每曰：「我死，子孫以此蒸嘗我。」朝廷每有禮樂之事，必就其家以取決焉。歐陽修每於書有疑，折簡來問，敞對使答之，筆不停手，修輒嘆服。慶曆以前，學者守註疏之說，至敞為《七經小傳》，始民諸儒異。後王安石修《經義》，蓋本於敞，而新奇抑又甚矣。
癸亥，以孫覺為右正言、同知諫院。帝與覺言，欲革積弊，覺曰：「弊固不可以不革，革而當，其悔乃亡。」帝稱其知理。
五月，癸酉，帝謂文彥博等曰：「丁渭、王欽若、陳彭年何如人？」彥博等各以所聞對，因言：「當時修建宮殿，皆謂等開之，耗祖宗積儲過半，至今府庫不復充實。」帝曰：「王旦為宰相，不得無過。」韓絳曰：「旦嘗諫，真宗不從；求去位，又弗許。」帝曰：「事有不便，當極論列，豈可以求去塞責？？」
國子監言補試國子監生以九百人為額，從之。
甲戌，募饑民補廂軍。
庚辰，詔兩制及國子監舉諸王宮教授。
丙戌，遼主駐特古裡。
戊戌，廢慶成軍。
六月，癸卯，錄唐魏徵、狄仁傑後；從韓琦請也。
丁未，占城來貢。
辛亥，詔：「諸路監司訪尋州縣，興復水利，如能設法勸誘修築塘堰、圩堤，功利有實，當議旌寵。」
壬子，遼西北路雨穀三十里。
乙卯，賜知唐州高賦敕書獎諭。賦在唐五年，比罷，增戶萬一千有奇，闢田三萬餘頃，歲益稅二萬二千有奇，作陂堰四十有四。
是月，河溢恩州烏欄堤，又決冀州棗強埽，北注瀛州之域。
秋，七月，壬申，遼署烏庫德寽勒部都統軍司。
癸酉，詔：「謀殺已傷，按問，欲舉自首者，從謀殺減二等論。」初，登州奏，有婦阿雲，母服中聘於韋，惡韋醜陋，謀殺韋，傷而不死。及按問，欲舉自首。審刑院、大理寺論死，用違律為婚奏裁，敕貸其死。知登州許遵奏，引律因犯殺傷而自首得免、所因之罪仍從故殺傷法，以謀為所因，當用按問欲舉條減二等；刑部定如審刑、大理。時遵方召判大理，御史臺劾遵，而遵不伏，請下兩制議，乃令翰林學士司馬光、王安石同議。安石以謀與殺為二事，光言：「謀殺，猶故殺也，皆一事，不可分。若謀為所由，與殺為二，則故與殺亦可為二邪？」二人議不同，遂各為奏，光議是刑部，安石議是遵。詔從安石議。
乙亥，名秦州新築大甘穀口砦曰甘穀城。初，秦州生戶為諒祚劫而西徙，有空地百里，名篳篥，知州馬仲甫請城而耕之，即大甘穀口砦也。至是特賜名。
丙子，遼主獵於黑嶺。
丁丑，詔：「諸路帥臣、監司及兩制、知雜御史已上，各舉武勇謀略三班使臣二人。」
賜布衣王安國進士及第。安國，安石弟也，舉茂材異等。有司考其所獻《序言》為第一，以母喪不試，廬墓三年。韓絳薦其材行，召試，賜及第，除西京國子教授。
己卯，群臣表上尊號曰奉元憲道文武仁孝，詔不許。及第三表，司馬光入直，因言：「尊號之禮，非先王令典，起於唐武后、中宗之世，遂為故事。先帝不受尊號，天下莫不稱頌。末年，有建言者謂國家與契丹往來書信，彼有尊號而我獨無，以為深恥，於是群臣復以非時上尊號。昔漢文帝時，匈奴自稱『天地所生日月所置匈奴大單于』，不聞文帝復為大名以加之也。願陛下追用先帝本意，不受此號。」帝大悅，手詔答光曰：「非卿，朕不聞此言。」遂終不許。
以觀文殿學士、尚書左丞、知越州陳升之知樞密院事。故事，樞密使與知院事不並置，時文彥博、呂公著既為使，帝以升之三輔政，欲稍異其禮，故特命之。
辛巳，孫覺責授太子中允，仍知諫院。先是陳升之登對，帝面許擢置中樞。而覺相繼登對，帝因與言。「升之宜居宥密；邵亢不才，向欲使守長安，而宰相以為無過。」時升之已有成命，而覺不知，退即上言：「宜使亢知永興，升之為樞密使。」帝以覺為希旨收恩，故責之。覺又言滕甫貪汙頗僻，斥其七罪，帝不信，以覺疏示甫，甫謝曰：「陛下無所疑，臣無所愧，足矣。」
壬午，以恩、冀州河決，賜水死家緡錢及下戶粟。
甲申，京師地震。乙酉，又震，大雨。是夜，月食，有司言《明天曆》不效，當改；詔司天更造新曆。
知開封府呂公著上疏曰：「自昔人君遇災者，或恐懼以致福，或簡誣以致禍。上以至誠待下，則下思盡誠以應之，上下盡誠而變異不消者，未之有也。唯君人者去偏聽獨任之弊，而不主先入之語，則不為邪說所亂。顏淵問為邦，孔子以遠佞人為戒。蓋佞人唯恐不合於君，則其勢易親；正人唯恐不合其義，則其勢易疏。惟先格王正厥事，未有事正而世不治者也。」
辛卯，以河朔地大震，命沿邊安撫司及雄州刺史候遼人動息以聞。賜壓死者緡錢。
京師地又震。
壬辰，遣御史中丞滕甫、知制誥吳充安撫河北。時河北地大震，湧沙出水，破城池廬舍，吏民皆幄寢茇舍。甫至，獨臥屋下，曰：「民恃吾以生，屋摧民死，吾當以身同之。」民始歸安其室。乃命葬死者，食饑者，除田稅，察惰吏，修堤防，繕甲兵，督盜賊，北道遂安。
韓琦自永興復請相州以歸。會河北地數震，知梓州何郯因上書言陰盛臣強以譏切琦，又乞召還王陶，以迎合上意，帝薄之。後陶入為三司使，遷翰林學士，中丞呂公著復論「陶賦性傾邪，當韓琦秉政，諂事無所不至；及為中丞，及誣琦以不臣之跡，陷琦以滅族之禍。反覆如此，豈可信任！」乃出陶知蔡州。
癸巳，疏深州溢水。
甲午，減河北囚罪一等。
丁酉，降空名誥敕七十道付河北安撫司，募民入粟。
戊戌，知諫院錢公輔言：「祠部遇歲饑河決，鬻度牒以佐一時之急。乞自今，宮禁遇聖節，恩賜度牒，並裁損或減半為紫衣，稍去剃度之冗。」從之。
是月，河溢瀛州樂壽埽。
遼南京霖雨，地震。
八月，壬寅，京師地又震。
同知諫院孫覺既降官，累章求出，不許。覺以為去歲有罰金御史，今茲有貶秩諫官，未聞罰金貶秩而猶可居位者也，乃出覺通判越州。
詔京東、西路存恤河北流民。
甲辰，京師地又震。
辛亥，邇英講讀已，召司馬光，問以河北災變，光對曰：「饑饉之歲，金帛無所用，惟食不可一日無耳，宜多漕江、淮之穀以濟之。」帝因論治道，言州縣長吏多不得人，政府不能精擇。光曰：「人不易知，天下三百餘州，責其精擇誠難，但能擇十八路監司，使之擇所部知州而進退之，知州擇所部知縣而進退之，得人多矣。」又問：「諫官難得人，誰可者？」對曰：「凡擇言官，當以三事為先：第一不愛富貴，次則重惜名節，次則曉知治體。具此三者，誠亦難得。鹽鐵副使呂誨、侍御史吳景，此兩人似堪其選也。」
癸丑，曾公亮等言：「河朔災傷，國用不足，乞今歲親郊，兩府不賜金帛。」送學士院取旨。司馬光言：「救災節用，宜自貴近始，可聽兩府辭賜。」 王安石曰：「昔常袞辭堂饌，時議以為袞自知不能，當辭位，不當辭祿。且國用不足，非當今之急務也。」光曰：「袞辭祿，猶賢於持祿固位者。國用不足真急務，安石言非是。」安石曰：「所以不足者，由未得善理財之人耳。」光曰：「善理財之人，不過頭會箕斂以盡民財。民窮為盜，非國之福。」安石曰：「不然，善理財者，不加賦而國用足。」光曰：「天地所生財貨百物，止有此數，不在民則在官，譬如雨澤，夏澇則秋旱。不加賦而國用足，不過設法以陰奪民利，其害甚於加賦。此乃桑弘羊欺漢武帝之言，史遷書之，以見其不明耳。」爭論不已。帝曰：「朕意與光同，今且以不允答之。」會安石當制，遂引常袞事責兩府，兩府亦不復辭。
乙卯，降空名誥救付河東及鄜延路安撫司，募民入粟實邊。
帝謂創業垂統實自太祖，甲子，詔中書門下：「考太祖之籍，以屬近而行尊者一人，裂土地而王之，使常從獻於郊廟，世世勿絕。」
乙丑，復行《崇天曆》。
以鹽鐵副使呂誨為天章閣待制，復知諫院；用司馬光言也。
詔：「自今試館職，並用策論，罷詩賦。」
九月，同知太常禮院劉分攵言：「禮，諸侯不得祖天子，當自奉其國之祖。太祖傳天下於太宗，繼體之君，皆太祖子孫，不當別為置後。若崇德昭、德芳之後，世世勿降爵，宗廟祭祀，使之在位，則所以褒揚藝祖者至矣。」從之。辛未，涇州觀察使舒國公從式進封安定郡王。從式，德芳之孫也。
初，韓琦自永興入覲，言於帝曰：「推崇太祖之後，令擇一人封王，常從獻於郊廟，不知何故及此？自古主鬯從獻，皆太子事；今忽擇一人令郊廟從獻，豈不疑駭天下視聽乎！」帝悟，遂罷從獻之旨。
丁亥，減后妃、臣僚薦奏推恩。
戊子，莫州地震，有聲如雷。
丁酉，詔三司裁定宗室月料，嫁娶、生日、郊禮給賜。
己亥，遼主駐藉絲澱。
先是王安石講《禮記》，數難記者之非是，帝以為然，冬，十月，壬寅，詔講筵權罷講《禮記》。是日，帝留安石坐，曰：「且欲得卿議論。」因言：「唐太宗必得魏徵，劉備必得諸葛亮，然後可以有為。」安石曰：「陛下誠能為堯、舜，則必有皋、夔、稷、契；誠能為高宗，則必有傅說。彼二子者，何足道哉！以天下之大，常患無人可以助治者，以陛下擇術未明，推誠未至，雖有皋、夔、稷、契、傅說之賢，亦將為小人所蔽，卷懷而去耳。」帝曰：「何世無上人，雖堯、舜之時不能無四凶。」安石曰：「惟能辨四凶而誅之，此其所以為堯、舜也。若使四凶得肆其讒慝，則皋、夔、稷、契，亦安肯苟食其祿以終身乎！」
丙午，帝問講讀官富民之術，司馬光言：「富民之本在得人。縣令最為親民，欲知縣令能否，莫若知州，欲知知州能否，莫若轉運使。陛下但能擇轉運使，俾轉運使案知州，知州案縣令，何憂民不富也！」
辛亥，遼曲赦南京徙罪以下囚。以永清、武清、安次、固安、新城、歸義、容城諸縣並遭水災，復一歲租。
乙卯，出奉宸庫珠，付河北買馬。
戊辰，禁銷金服飾。
遼遣使冊李秉常為夏國王。
十一月，癸酉，太白晝見。
丙戌，朝饗太廟，遂齋於郊宮。丁亥，祀天地於圜丘。
先是河溢恩、冀、深、瀛之境，帝憂之，以問近臣司馬光等。都水監丞李立之，請於四州創生堤三百六十七里以御河，而河北都轉運司言當用夫八萬三千餘人，役一月成，今方災傷，願徐之。都水監丞宋昌言，謂今二股河門變移，請迎河港進約，簽入河身，以紓四州水患，遂與屯田都監內侍程昉獻議，開二股以導東流。於是都水監奏：「近歲冀州而下，河道梗溢，致上下埽岸屢危。今棗強抹岸沖奪故道，雖創新堤，終非久計。願相六塔舊口，並二股河導使東流，徐塞北流。 」而提舉河渠王亞等謂：「黃、御河一帶北行，經邊界，直入水海，其流深闊，天所以限契丹。議者欲再開二股，漸閉北流，是未嘗睹黃河在界河內東流之利也。」 至是詔光及入內副都知張茂則乘傳相度四州生堤，回日兼視六塔、二股利害。甲午，光入辭，因請河陽、晉、絳之任，帝曰：「汲黯在朝，淮南寢謀，卿未可去也。 」
乙未，京師及莫州地震。
十二月，壬寅，詔：「自今內批指揮事，俟次日覆奏行下。」
癸卯，瀛州地大震。
庚戌，賜夏國主嗣子秉常詔：「候誓表到日，即遣使封冊，並以綏州給還，所有歲賜，自封冊後，並依舊例。」
辛亥，錄唐段秀實後。
夏遣使貢於遼。
庚申，以判汝州富弼為集禧觀使，詔乘驛赴闕。
辛酉，邵亢罷。亢在樞密逾年，無大補益，帝頗厭之。至是引疾求去，遂出知越州。
是歲，前建昌軍司理參軍德安王韶，詣闕上《平戎策》三篇，其略曰：「國家欲平西賊，莫若先以威令制服河湟；欲服河湟，莫若先以恩信招撫沿邊諸族。蓋招撫沿邊諸族，所以威服角氏也；威服角氏，所以脅制河西也。陛下誠能擇通材明敏之士、周知其情者，令往來出入於其間，推忠信以撫之，使其傾心嚮慕，歡然有歸附之意，但能得大族首領五七人，則其餘小種，皆可驅迫而用之。諸種既失，角氏敢不歸」角氏歸，即河西李氏在吾股掌中矣。急之可以蕩覆其巢穴，緩之可以脅制其心腹，是所以見形於彼而收功在此矣。今瑪爾戩諸族，數款塞而願為中國用者久矣，此其意欲假中國爵命以威其部內耳。而邊臣以棟戩故，莫能為國家通恩意以撫之，棄近援而結遠交，貪虛降而忘實附，使棟戩得市利而邀功於我，非制勝之利也。瑪爾戩諸族皆角氏子孫，各自屯結，其文法所及，遠者不過四五百里，近者二三百里，正可以併合而兼撫之。臣愚以為宜遣人往河州與瑪爾戩計議，令入居武勝軍或渭源城，與漢界相近，輔以漢法。因選官一員有文武材略者，令與瑪爾戩同居，漸以恩信招撫沿邊諸羌，有不從者，令瑪爾戩挾漢家法令以威之。其瞎征、欺巴溫之徒，既有分地，亦宜稍以爵命柔服其心，使慣用漢法，漸同漢俗，在我實有肘腋之助，且使夏人不得與諸羌結連，此制賊之上策也。」初，韶試製科不中，客遊陝西，訪采邊事甚悉，故為是書以奏。帝異其言，召問方略，以韶管句秦鳳經略司機宜文字。
夏改元乾道。
春，正月，丁亥，帝謂輔臣曰：「嘗聞太宗時，內藏財貨，每千計用一牙錢記之，名物不同，所用錢色亦異，它人莫能曉也。皆匣而置之禦閣，以參驗帳籍中定數。晚年嘗出其錢示真宗曰：『善保此足矣！』近見內藏庫籍，文具而已，財貨出入，略無關防。前此嘗以龍腦、珍珠鬻於榷貨務，數上不輸直，亦不鉤考。蓋領之者中官數十人，唯知謹扃鑰，塗窗牖，以為固密，安能鉤考其出入多少與所蓄之數！」乃令戶部、太府寺於內藏諸庫皆得檢察。置庫百餘年，至是始編閱焉。
甲午，奉安英宗神御於景靈宮英德殿。
是月，司馬光視河還，入對，請如宋昌言策，於二股之西置上約，擗水令東，俟東流漸深，北流淤淺，即塞北流，放出御河、胡盧河，下紓恩、冀、深、瀛以西之患。初，商胡決河，自魏之北至恩、冀、乾甯入於海，是謂北流。嘉祐八年，河流派於魏之第六埽，遂為二股，自魏、恩東至德、滄，入於海，是謂東流。時議者多不同，李立之力主生堤，帝不聽，卒用昌言策，置上約。
二月，詔：「今後謀殺人自首，並奏聽敕裁。」帝初從王安石議，凡謀殺已傷而自首，減二等科罪，眾論不服。御史中丞滕甫請再選官定議，詔送翰林學士呂公著、韓維、知制誥錢公輔重定。公著等議如安石，於是法官齊恢、王師元、蔡冠卿等皆劾奏公著等所議為不當，又詔安石與當官集議。反覆論難，久之不決，故有是詔。
己亥，以觀文殿大學士、判汝州富弼為尚書左僕射兼門下侍郎、平章事。
庚子，以翰林學士王安石為右諫議大夫、參知政事。
初，帝欲用安石，以問曾公亮，公亮力薦之。唐介言安石不可大任，帝曰：「卿謂安石文學不可任邪，經術不可任邪，吏事不可任邪？」介曰：「安石好學而泥古，議論迂闊，若使為政，恐多變更。」退，謂公亮曰：「安石果用，天下困擾必矣。諸公當自知之。」帝又問侍讀孫固曰：「安石可相否？」固對曰：「 安石文行甚高，處侍從獻納之職可矣。宰相自有度，安石狷狹少容。必欲求賢相，呂公著、司馬光、韓維其人也。」凡四問，皆以此對。帝不以為然，竟用安石，謂之曰：「人皆以為卿但知經術，不曉世務。」安石對曰：「經術，正所以經世務也。但後世所謂儒者，大抵多庸人，故流俗以為經術不可施於世務耳。」帝曰：「然則卿所設施，以何為先？」安石曰：「變風俗，立法度，今之所急也。」帝深納之。
命翰林學士呂公著修《英宗實錄》。
乙巳，以災變，避正殿，減膳，徹樂。
丙午，司馬光入對，乞郡。帝不許，曰：「卿名聞外國，奈何出外？」先是呂公著使遼時，光初解台職，遼人因問光何不為中丞；公著歸，告帝，故知之。
甲子，設制置三司條例司，掌經畫邦計，議變舊法以通天下之利，命陳升之、王安石領其事。安石素與呂惠卿善，乃言於帝曰：「惠卿之賢，雖前世儒者，未易比也。學先王之道而能用者，獨惠卿而已。」遂以惠卿為條例司檢詳文字。事無大小，安石必與惠卿謀之；凡所建請章奏，皆惠卿筆也。時人號安石為孔子，惠卿為顏子。富弼以足疾未能入見。有為帝言災異皆天數，非人事得失所致者，弼聞而歎曰：「人君所畏惟天，若不畏天，何事不可為者！此必奸人慾進邪說以搖上心，使輔弼諫爭之臣無所施其力，是治亂之機，不可以不速救。」即上書數千言，力論之。
王安石既用事，嘗因爭變法，怒目謂同列曰：「公輩坐不讀書耳！」趙抃折之曰：「君言失矣，皋、夔、稷、契之時，有何書可讀！」安石默然。
是月，遣劉航等冊李秉常為夏國王。
三月，富弼始入見，曰：「臣聞中外之事，漸有更張，此必由小人獻說於陛下也。大抵小人惟喜動作生事，則其間有所希冀。若朝廷守靜，則事有常法，小人何望哉！願深燭其然，毋令後悔。」帝改容聽納，曰：「今日得卿至論，可謂金石之言！」
癸未，以蘇轍為制置三司條例司檢詳文字。先是轍上疏曰：「所謂豐財者，非求財而益之也，去事之所以害財者而已。事之害財者三：一曰冗官，二曰冗兵，三曰冗費。」疏奏，帝批付中書，因召對而有是命。
兩府同奏事，富弼言大臣須和乃能成務。又言今所進用，或是刻薄小才，小才雖似可喜，然害事壞風俗為甚，須進用醇厚篤實之人。帝曰：「大臣固當與朝廷分邪正，邪正分則天下自治。」
乙酉，詔令三司判官、諸路監司及內外官各具財用利害聞奏。
戊子，夏國主秉常上誓表，納塞門、安遠二砦，乞緩州；許之。
壬辰，帝問王安石：「制置條例如何？」安石曰：「已檢討文字，略見倫緒。然今欲理財，則必使能。天下但見朝廷以使能為先，而不以任賢為急；但見朝廷以理財為務，而於禮義教化之際未有所及，恐風俗由此而壞，將不勝其敝，陛下當深念國體有先後緩急。」帝頷之。
乙未，以旱慮囚。
遼晉王耶律仁先，前以耶律伊遜之譖，出之於外。至是准布叛，遼主復思仁先，乃命為西北路招討使，率禁軍進討。仁先入見，遼主親諭之曰：「卿去朝廷遠，每俟奏行，恐失機會，可便宜行事。」
夏，四月，戊戌，省內外土木工。
初，群臣請上尊號及作樂，帝以久旱不許。富弼言：「故事，有災變皆徹樂，恐陛下以同天節遼使當上壽，故未斷其請。臣以為此盛德事，正當以示外國，乞並罷上壽。」從之。
帝委任政府，責以太平。一日，政府召台諫官至都堂，富弼謂曰：「上求治如饑渴，正賴君輩同心以濟。」知諫院錢公輔對曰：「朝廷所為是，天下誰敢不同！所為非，公輔雖欲同之，不可得也。」
丙午，同天節，罷上壽。是日，雨。富弼言：「願陛下不以今日雨澤為喜，常以累年災變為懼。蓋修德致雨，其應如此；萬一於德有損，其災應豈復緩邪！」帝親書答詔曰：「敢不置之幾席，銘諸肺腑！更願公不替今日之志。」
丁未，參知政事唐介卒。介為人簡伉，以敢言見憚。帝謂其先朝遺直，故大用之；然扼於王安石，少所建明，聲名減於諫官、御史時。
初，中書嘗進除目，數日不決，帝曰：「當問王安石。」介曰：「陛下以安石可大用即用之，豈可使中書政事決於翰林學士！近每聞宣諭，某事問安石，可即行之，不可不行。如此，則執政何所用！必以臣為不才，願先罷免。」
安石既執政，奏言：「中書處分答刂子，皆稱聖旨，不中理者十常八九，宜止令中書出牒。」帝愕然。介曰：「昔寇準用答刂子遷馮拯官不當，拯訴之。太宗謂：『前代中書用堂牒，乃權臣假此為威福。太祖時堂牒重於敕命，遂削去之。今復用答刂子，何異堂牒！』張洎因言：『廢答刂子，則中書行事別無公式。』太宗曰：『大事則降敕；其當用答刂子，亦須奏裁。』此所以稱聖旨也。如安石言，則是政不自天子出。使輔臣皆忠賢，猶為擅命；苟非其人，豈不害國？」 帝以為然，乃止。
介數與安石爭論，安石強辯，而帝主其說，介不勝憤懣，疽發背而卒。疾亟，帝臨問，流涕。既卒，復幸其第吊哭，以畫像不類，命取禁中舊藏本賜其家。蓋介為諫官時，仁宗密令圖其像，置溫成閣中，禦題曰「右正言唐介」，外庭不知也。
時安石銳意變更，而帝信任益專，介既死，同列無一人敢與之抗者。曾公亮屢請老，富弼稱疾不視事，趙抃力不勝，遇一事變更，稱若者數十。故當時謂「中書有生、老、病、死、苦」，蓋言安石生，公亮老，富弼病，唐介死，趙抃苦也。
初，仁宗時，范祥為制置解鹽使，以鹽募商旅輸芻粟以實邊，公私便之。祥卒，以陝西轉運副使薛向繼之，向請兼以鹽易馬，王安石時領群牧，主其說，請久任向。治平末，向坐與種諤開邊罷去。至是淮南轉運使張靖，被詔究陝西鹽馬得失，指向欺隱狀，帝召向與靖對。錢公輔、范純仁皆言向罪當黜；安石排群議，抵靖於法，以向為江、淮等路發運使。向乃請即永興軍置賣鹽場，以邊費錢十萬緡儲永興為鹽鈔本，官自鬻而罷通商；從之。
知開封府滕甫罷。初，甫同修起居注，帝召問治亂之道，對曰：「治亂之道，如黑白東西，所以變色易位者，朋黨汩之也。」帝曰：「卿知君子小人之黨乎？」曰：「君子無黨。譬之草木，綢繆相附者，必蔓草，非松柏也。朝廷無朋黨，雖中主可以濟；不然，雖上聖亦殆。」帝以為名言，乃除翰林學士、知開封府，甫在帝前論事，言無文飾；帝知其誠藎，事無巨細，人無親疏，輒以問之，甫隨事解答，不少嫌隱。王安石嘗與甫同考試，語言不相能，深惡甫。會新法行，天下詾詾，恐甫言而帝信之也，因事排甫，出知鄆州。
戊申，富弼、曾公亮以旱上表待罪，詔不允。
癸丑，命曾公亮為西京奉安仁宗、英宗御容禮儀使。
丁巳，遣劉彝、謝卿材、侯叔獻，程顥、盧秉、王汝翼、曾伉、王廣廉八人行諸路，察農田水利賦役，從條例司請也。
甲子，御殿，復膳。
免河北歸業流民夏稅。
五月，辛未，宴紫宸殿，初用樂。
己卯，賜河北役兵特支錢。
癸未，翰林學士鄭獬罷，知杭州；宣徽北院使王拱辰罷，知應天府；知諫院錢公輔罷，知江寧府。拱辰自北京還朝，言臣欲納忠，未知陛下意所向，又言牛、李黨事方作，不可不戒。帝以語輔臣，王安石曰；「此未足為奸邪；謂未知陛下意所向，乃真奸邪也。」曾公亮因言拱辰在仁宗時已知其不正，不復任用。安石曰：「拱辰交結溫成皇后家，人皆知之。」獬權發遣開封府，民喻興與妻謀殺一婦人，獬不肯用按問新法，為王安石所惡。安石雅與公輔善；既得志，排異己者，出滕甫知鄆州，公輔數於帝前言甫不當去。薛向更鹽法，安石主其議，而公輔謂向當黜逐，拂安石意。三人由是同日罷。
故事，兩制差除，必宰相當筆。時富弼在告，曾公亮出使，獨安石在中書，擅出獬等；弼以此不平，多稱疾臥家。御史中丞呂誨上疏言：「三人無罪被黜，甚非公議。」帝出誨奏示輔臣，安石曰：「此三人者出，臣愧不能盡暴其罪狀，使小人知有所憚，不意言者乃更如此！」
丙戌，王安石乞辭位；帝封還其奏，令視事如故。
壬辰，太皇太后遷居慶壽宮。
癸巳，樞密院言：「欲檢尋本院諸文書，凡關祖宗以來法制所宜施於邊者，並刪取大旨，編次成冊，仍於逐門各留空紙，以備書將來處事。」從之，賜名《經武要略》。
王安石以為古之取士皆本於學，請興建學校以復古，其詩賦、明經諸科悉罷，專以經義、論、策試進士。詔兩制、兩省、御史臺、三司、三館議之。
時議者多欲變舊法，直史館、判官告院蘇軾獨以為不必變，議曰：「得人之道，在於知人；知人之法，在於責實。使君相有知人之明，朝廷有責實之政，則胥史、皁隸未嘗無人，而況於學校貢舉乎！雖用今之法，臣以為有餘。使君相無知人之明，朝廷無責實之政，則公卿、侍從常患無人，況學校貢舉乎！雖復古之制，臣以為不足矣。夫時有可否，物有興廢，使三代聖人復生於今，其選舉亦必有道，何必由學乎！且慶曆間嘗立學矣，天下以為太平可待，至於今，唯空名僅存。今陛下必欲求德行道藝之士，責九年大成之業，則將變今之禮，易今之俗，又當發民力以治宮室，斂民財以養遊士，百里之內，置官立師，而又時簡不帥教者屏之遠方，則無乃徒為紛亂以患苦天下邪！若無大更革而望有益於時，則與慶曆之事何異！至於貢舉之法，行之百年，治亂盛衰，初不由此。今議者所變改，不過數端：或曰鄉舉德行而略文章，或曰專舉策論而罷詩賦，或欲舉唐室故事，兼采譽望而罷封彌，或欲罷經生樸學，不用帖墨而考大義，此數者，皆知其一不知其二者也。夫欲興德行，在於君人者修身以格物，審好惡以表俗，上之所向而下自趨焉。若俗設科立名以取之，則是教天下相率而為偽也。上以孝取人，則勇者割股，怯者廬墓；上以廉取人，則敝車羸馬，惡衣菲食；凡可以中上意者，無所不至矣。自文章言之，則策論為有用，詩賦為無益；自政事言之，則詩賦、策論均為無用。然自祖宗以來，莫之廢者，以為設法取士，不過如此也。矧自唐至今，以詩賦為名臣者，不可勝數，何負於天下而必欲廢之！近世士人，纂類經史，綴緝時務，謂之策括，待問條目，搜抉略盡，臨時剽竊，竄易首尾以眩有司，有司莫能辨也。且其易入也。無規矩準繩，故學之易成；無聲病對偶，故考之難精。以易學之士，付難考之吏，其弊有甚於詩賦者矣。唐之通榜，故是弊法，雖有以名取人厭伏眾論之美，亦有賄賂公行權要請托之害，卒使恩去王室，權歸私門，降及中葉，結為朋黨之論。通榜取人，又豈足尚哉！諸科取人，多出三路：能文者既已變而為進士，曉義者又皆去以為明經，其餘皆朴魯不任化者也。至於人才，則有定分，施之有政，能否自彰。今進士日夜治經傳子史，貫穿馳騖，可謂博矣，至於臨政，曷嘗用其一二！顧視舊學，已為虛器，而欲使此等分別註疏，粗識大義，而望其人能增長，亦已疏矣。臣故曰，此數者皆知其一而不知其二也。」
議奏，帝曰：「吾固疑此，今得軾議，釋然矣。」即日召見，問：「方今政令得失安在？雖朕過失，指陳可也。」對曰：「陛下求治太急，聽言太廣，進人太銳。」帝悚然曰：「卿三言，朕當熟思之。」軾退，言於同列，安石滋不悅。帝欲用軾修中書條例，安石曰：「軾與臣所學及議論皆異，別試以事可也。」乃命軾權開封府推官，將困之以事。軾決斷精敏，聲聞益遠。
六月，己亥，遼主駐特古裡。
丙午，吐蕃貢於遼。
丁巳，御史中丞呂誨罷。王安石執政，多變更祖宗法，務斂民財，誨屢諍不能得。著作佐郎章辟光上言岐王顥宜遷居外邸，皇太后怒，帝令治其離間之罪，安石謂無罪。誨請下辟光吏，不從，遂上疏劾安石曰：「王安石外示樸野，中藏巧詐，驕蹇慢上，陰賊害物，臣略舉十事：安石向在嘉祐中舉駁公事不當，御史臺累移文催促入謝，倨傲不從，迄英廟朝，不修臣節。慢上無禮，一也。安石任小官，每一遷轉，遜避不已；自為翰林學士，不聞固辭。先帝臨朝，則有山林獨往之思；陛下即位，乃有金鑾侍從之樂。何慢於前而恭於後？好名欲進，二也。安石侍邇英，乃欲坐而講說，將屈萬乘之重，自取師氏之尊，不識上下之儀，君臣之分。要君取名，三也。安石自居政府，事無大小，與同列異議。或因奏對，留身進說，多乞御批自中而下，是則掠美於己，非則斂怨於君。用情罔公，四也。昨許遵誤斷謀殺公事，安石力為主張，妻謀殺夫，用案問首舉減等科罪，挾情壞法，五也。安石入翰林，未聞薦一士，首稱弟安國之才，朝廷比第一人推恩，猶謂之薄，主試者定文卷不優，遂罹中傷。及居政府才及半年，賣弄威福，無所不至。背公死黨，六也。宰相不書敕，本朝故事，未之或聞。專威害政，七也。安石與唐介爭論謀殺刑名，遂致喧嘩，眾非安石而是介。忠勁之人，務守大體，不能以口舌勝，憤懣而死。自是畏憚者眾，雖丞相亦退縮，不敢較其是非。陵轢同列，八也。小臣章辟光獻言，俾岐王遷居外邸，離間之罪，固不容誅，而安石數進危言以惑聖聽。朋奸附下，九也。今邦國經費，要會在於三司，安石與樞密大臣同制置三司條例，雖名商榷財利，其實動搖天下，有害無利，十也。臣誠恐陛下悅其才辯，久而倚毘。大奸得路，群陰匯進，則賢者盡去，亂由是生。且安石初無遠略，唯務改作立異，文言以飾非，罔上而欺下。誤天下蒼生，必斯人也，知久居廟堂，無安靜之理。辟光邪謀，本安石及呂惠卿所導，辟光揚言：『朝廷若深罪我，我終不置此二人！』故力加營救。願察於隱伏，質之士論，然後知臣言之當否。」帝方注倚安石，還其章，誨遂求去。帝謂曾公亮曰：「若出誨，恐安石不自安。」安石曰：「臣以身許國，陛下處之有義，臣何敢以形跡自嫌，苟為去就！」乃出誨知鄧州。蘇頌當制，公亮謂頌曰：「辟光治平四年上書時，安石在金陵，惠卿監杭州酒銳，安得而教之？」故制詞云：「黨小人交譖之言，肆罔上無根之語。」制出，帝以咎頌，頌以公亮之言告，乃知辟光治平時自言它事，非此也。
誨之將有言，司馬光自邇英趨資善堂，與誨相逢，光密問：「今日請對，欲言何事？」誨曰：「袖中彈文，乃新參也。」光愕然曰：「眾謂得人，奈何論之？」誨曰：「君實亦為是言邪？安石雖有時名，然好執偏見，不通物情，輕信奸回，喜人佞己，聽其言則美，施於用則疏。若在侍從，猶或可容；置之宰輔，天下必受其禍。」光曰：「今未有顯跡，盍待它日？」誨曰：「上新嗣位，富於春秋，所與朝夕謀議者，二三大臣而已，苟非其人，將敗國事。此乃腹心之疾，治之唯恐不逮，顧可緩邪？」章上，誨被黜而安石益橫，光於是服誨之先見，自以為不及也。誨三居言職，皆以彈奏大臣而罷。天下推其鯁直。
以知開封府呂公著為御史中丞。
王安石以公著兄公弼不附己，乃白用公著為中丞以逼之。公弼果力求去，帝不許。
太白入井，壬戌，晝見。
遼以南院樞密使蕭惟信知北院樞密使事，命北院樞密使魏王耶律伊遜加守太師，四方有軍旅，許伊遜便宜從事。由是伊遜勢震中外，門下饋賂不絕，凡阿順者蒙薦擢，忠直者被逐竄，遼人諺云：「寧違敕旨，無違魏王白帖子。」

