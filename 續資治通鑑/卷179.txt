
冬，十月，戊寅朔，日有食之。
皇子憲生。
參知政事常挺罷，尋卒。
蒙古以中書、樞密事多壅滯，言者請置督事官各二人。離鳴上言曰：「官得人，自無滯政。臣職在奉憲，願舉察之，毋為員外置人也。」己卯，詔：「中書省、樞密院，凡有事民御史臺同奏。」
蒙古立河南等路行中書省，以參知政事阿哩行中書省事。庚辰，以御史中丞阿哩為參知政事。
庚寅，蒙古命從臣錄《毛詩》、《論語》、《孟子》。
乙未，蒙古享於太廟。
蒙古中書省言前朝必有《起居注》，故善政嘉謨，不致遣失；詔即以和爾果斯、通呼喇充翰林待制兼起居注。
戊戌，蒙古宮城成。劉秉忠辭領中書省事，許之，為太保如故。
己亥，詔：「四川州縣鹽酒課再免徵三年。」
十一月，癸丑，樞密院言：「南平鎮撫使韓宣，築城於渝、嘉、開、達、常、武諸州縣，峽州至江陵，水陸有備。宣盡瘁以死，宜視歿於王事加恩。」詔任其子承節郎。
戊午，皇子鍠生。
庚申，襄陽軍攻沿山諸寨，為阿珠所敗，被殺甚眾。
丙寅，福建安撫使湯漢再辭免，乞祠祿，詔別授職。
辛未，以文武官在選，困於部吏，隆寒旅瑣可閔，命吏部長、貳、郎官日趣銓注，小有未備，特與放行，違者有刑。自是隆寒盛暑，申嚴戒飭。
壬申，行義役法。
癸酉，蒙古御史臺言：「立台數月，發摘甚多，追理侵欺糧粟近二萬石，錢物稱是。」詔褒諭之。
蒙古朝儀未立，凡遇稱賀，臣庶雜至帳殿前。執法者患其喧擾，不能禁。太常少卿王磐上疏曰：「按舊制，天子宮門不應入而入者，謂入闌入；闌入之罪，由第一門至第三門輕重有差。宜令宣徽院籍兩省而下百官姓名，各依班序，聽通事舍人傳呼贊引，然後進。其越次者，殿中司糾察定罰。不應入而入者，准闌入罪。庶朝廷之禮漸可整肅。」於是議定朝儀。
十二月，戊寅，蒙古以中都、南京、北京州郡大水，免田科。
丙戌，簽書樞密院事包恢罷。
辛卯，以夏貴為沿江制置使兼知黃州。
戊戌，以汪立信知潭州兼湖南安撫使。
春，正月，丁未，以李庭芝為兩淮制置大使兼知揚州。州新遭火，公私蕭然。庭芝放民歲鹽二百餘萬，又鑿河四十里入金沙餘慶場，以省車運。始，平山堂瞰揚城，敵至則構望樓其上，張弓弩以射城中。庭芝築大城包之，募汴南流民二萬餘人以實之，號武銳軍。修學賑饑，民德之如父母。
甲寅，蒙古劉秉忠、博囉，奉詔命趙秉溫、史槓訪前代知禮儀者肄習朝儀。秉忠曰：「二人習之，雖知之莫能行也。」詔許用十人。乃訪問於金故老烏庫哩居貞等，遂偕許衡、徐世隆，稽古典，參時宜，沿情定製而肄習之。秉忠又曰：「無樂以相須，則禮不備。」詔搜訪樂工，依律運譜，被諸樂歌。
戊午，蒙古阿珠率眾侵復州、德安府、京山等處，掠萬人而去。
右丞相葉夢鼎，扼於賈似道，不得行其志，乃引杜衍故事致仕，單車宵遁。癸亥，詔以少保、觀文殿大學士判福州，辭不拜。以馬廷鸞參知政事。甲戌，以江萬里參知政事。
蒙古括諸路兵以益襄陽，遣史天澤與樞密副使呼喇楚往經畫之。天澤至，呂文煥遣吏餉以鹽、茗。天澤築長圍，起萬山，包百丈山，令南、北不相通。又築峴山、虎頭山為一字城，聯亙諸堡，為久駐計。
蒙古阿哈瑪特專總財賦，以新立憲台，言於蒙古主曰：「庶務責成各路，錢穀付之轉運；今繩治之，事何由辦？請罷御史臺及諸道提刑司。」廉希憲曰：「立台察，古制也。內則彈劾奸邪，外則察視非常，訪求民瘼；裨益國政，無大於此者。如阿哈瑪特所言，必使上下專恣，貪暴公行，事豈可集耶？」阿哈瑪特語塞，乃止。
二月，己丑，蒙古頒行新字，詔曰：「國家創業朔方，制用文字，皆取漢楷及輝和爾字以達本朝之言。考諸遼、金及遐方諸國，例合有字。今文治寢興，字書尚缺，特命國師帕克斯巴創蒙古新字，頒行諸路，譯寫一切文字，期於順言達事而已。」更號帕克斯巴為「大寶法王」。其字凡千餘，大要以諧聲為宗。尋詔諸路蒙古字學各置教授。
三月，丙午，蒙古阿珠自白河率兵圍樊城，遂築堡鹿門山。
己未，詔浙西六郡公田設官督租有差。
辛酉，京湖都統制張世傑，將兵拒蒙古圍樊之軍，戰於赤灘浦，敗績。時群臣多言高達可援襄陽者，御史李旺入言於賈似道，似道曰：「吾用達，如呂氏何？」旺出，歎曰：「呂氏安，則趙氏危矣。」呂文煥聞達且至，亦不樂，以語其客，客曰：「易耳。今朝廷以襄急，故遣達；吾以捷聞，則達必不成遣矣。」會獲哨騎數人，文煥即以大捷奏，然朝廷實未嘗急於援襄也。
戊辰，以江萬里為左丞相，馬廷鸞為右丞相。廷鸞每見文法太密，功賞稽遲，將校不出死力於邊閫，升辟稍越拘攣。賈似道頗疑異己，黥堂吏以泄其憤。
己巳，以馬光祖知樞密院事。
夏，四月，辛巳，蒙古制玉璽大小十紐。
高郵夏世賢，七世義居，癸巳，詔署其門。
甲午，蒙古遣使祀嶽、瀆。
五月，己酉，知樞密院事馬光祖罷，提舉洞霄宮。
乙卯，少保、觀文殿大學士、醴泉觀使程元鳳卒。元鳳之在政府也，一仕者求遷，元鳳謝之。其人累請，不許，乃以先世為言。」元鳳曰：「先公疇昔相薦者，以元鳳恬退故也。今子所求躐次，豈先大夫意哉？矧以國家官爵報私恩，元鳳所不敢。」有嘗遭元鳳論列者，後見其可用，更薦拔之，曰：「前日之彈劾，成其才也；今日之擢用，盡其才也。」帝聞訃，震悼，贈少師，諡文清。
蒙古洧川縣達嚕噶齊貪暴，盛夏役民捕蝗，禁不得飲水。民不勝忿，擊之而斃。有司當以大逆，置極刑者七人，連坐者五十餘人。開封判官袁裕曰：「 達嚕噶齊自犯眾怒而死，安可悉歸罪於民？」議誅首惡一人，餘各杖之有差。部使者錄囚至縣，疑其太寬，裕辨之益力，遂陳其事於中書，刑曹竟從裕議。
六月，庚辰，皇子昰生。
高麗國王禃遣其世子愖朝於蒙古。
秋，七月，辛酉，蒙古制太常寺祭服。
癸酉，蒙古立國子學。降詔，諭宋官民以不欲用兵之意。
蒙古主命諸路決滯獄，釋輕罪。
沿江制置副使夏貴襲蒙古阿珠於新郢，敗績。初，貴率眾援襄、樊，乘春水漲，輕兵部糧至襄陽城下，懼蒙古軍掩襲，與呂文煥交語而還。及秋，大霖雨，漢水溢，貴分遣舟師出沒東岸林穀間。阿珠謂諸將曰：「此虛行，不可與戰，宜整舟師以備新城。」明日。貴果趣新城，至虎尾州，為蒙古萬戶解汝楫等舟師所敗，士卒溺漢水死者甚眾，戰艦五十艘皆沒。范文虎以舟師援貴，至灌子灘，亦為蒙古所敗，文虎以輕舟遁。
八月，丙申，蒙古詔：「諸路勸課農桑，命中書省采農桑事，列為條目，仍令提刑按察司與州縣官相風土之所宜，講究可否，別頒行之。」
九月，丙寅，明堂禮成，加上皇太后尊號曰壽和聖福。
辛未，蒙古以呼喇楚、史天澤並平章政事，阿哩為中書右丞、行河南等路中書省事，賽喜諤德齊行陝西五路、西蜀、四川中書省事。
蒙古主歸自上都。
高麗權臣林衍廢其主禃而立禃弟安慶公淐。八月，己卯，蒙古遣使往其國詳問，條具以聞。
冬，十月，蒙古劉秉忠等奏朝儀已定，請備執禮員；詔丞相安圖擇蒙古宿衛士可習容止者百餘人肄之。己卯，定朝儀服色。
蒙古鄂爾多布哈、李諤還自高麗，以其臣金方慶至，奉權國王淐表，訴國王王禃遘疾，令弟淐權國事。丁亥，詔遣兵部侍郎赫迪、淄萊總管判官徐世雄召禃、淐及林衍俱赴闕，命國王特默格以兵壓其境，趙璧行中書省於東京。仍降詔諭高麗國軍民。
十一月，癸卯，高麗都統領崔坦等，以林衍作亂，挈西京五十餘城附於蒙古。丁未，發兵往定。高麗國王禃遣其臣樸烋從赫迪入朝，表稱受詔已復位，尋當入覲。乃命止誅林衍，餘無所問。
庚午，蒙古敕：「諸路鰥寡廢疾之人，月給米二斗。」
先是蒙古主以安南入貢不時，以同簽土番經略使張庭珍為朝列大夫、安南國達嚕噶齊，由吐蕃、大理至安南。世子光昺立受詔，庭珍責之曰：「皇帝不欲以汝土地為郡縣，而聽汝稱籓，遣使喻旨，德至厚也。王猶與宋為脣齒，妄自尊大！今百萬之師圍襄陽，拔在旦夕，席捲渡江，則宋亡矣，王將何恃？且雲南之兵，不兩月可至汝境，覆汝宗祀有不難者，其審謀之！」光昺惶恐，下拜受詔。既而語庭珍曰：「天子憐我，而使者多無禮。汝官朝列，我王也，相與抗禮，古有之乎？」庭珍曰：「有之。王人雖微，序於諸侯之上。」光昺曰：「汝過益州，見雲南王，拜否？」庭珍曰：「雲南王，天子之子；汝蠻夷小邦，特假以王號，豈得比雲南王？況天子命我為安南之長，位居汝上耶？」光昺曰：「大國何索我犀象？」庭珍曰：「貢獻方物，籓臣職也。」光昺無以對，益慚憤，使衛兵露刃環立以恐庭珍，庭珍解所佩刀，坦臥室中，曰：「聽汝所為。」光昺及其臣皆服。至是遣使隨庭珍入貢。
蒙古築新城於漢水西。
十二月，癸酉，少師、衛國公呂文德卒。文德以許蒙古置榷場為恨，每曰：「誤國家者我也！」因疽發背，致仕。卒，諡武忠。賈似道以其婿范文虎為殿前副都指揮使，總禁兵。
是歲，蒙古益都、淄、萊大水，河南、河北、山東諸郡蝗，恩州、曹州、開元、東昌、大名、東平、濟南、高唐、固安饑，賑之。
春，正月，壬寅，以李庭芝為京湖制置大使，督師援襄、樊。時夏貴、范文虎相繼大敗，聞庭芝至，文虎遺書賈似道曰：「吾將兵數萬入襄陽，一戰可平，但願無使聽命於京閫，事成則功歸於恩相矣。」似道即命文虎為福州觀察使，其兵從中制之。庭芝屢約進兵，文虎但與妓妾、嬖倖擊鞠飲宴，以取旨未至為辭。
初，蒙古主命劉秉忠、張文謙、許衡定官制，衡考古今分並統屬之序，去其權攝、增置、冗長、側置者，凡省、部、院、台、郡、縣與夫后妃、儲籓、百司所聯屬統，制定為圖，至是奏上之。使集公卿，雜議中書、院、台行移之體，衡曰：「中書佐天子總國政，院、台宜具呈。」時商挺在樞密，高鳴在台，皆定為諮稟，因大言以動衡曰：「台、院皆宗親大臣，若一忤，禍不可測。」衡曰：「吾論國制耳，何與於人！」遂以其言質於蒙古主前，蒙古主曰：「衡言是也。」
丙午，蒙古左丞相耶律鑄、右丞相廉希憲並罷。時有詔釋大都囚，西域人伊贊瑪鼎，為怨家所訴，系獄，亦被原免；蒙古主自開平還，怨家復訴之。時希憲在告，實不預其事，乃取堂判補署之曰：「天威不測，豈可幸其獨不署以苟免耶？」希憲入見，以詔書為言，蒙古主曰：「詔釋囚耳，豈有詔釋伊贊瑪鼎耶？」 對曰：「不釋伊贊瑪鼎，臣等亦未聞此詔。」蒙古主怒曰：「汝等號稱讀書，臨事乃爾，宜得何罪？」對曰：「臣等忝為宰相，有罪當罷退。」蒙古主曰：「但從汝言。」即與鑄同罷。
蒙古立尚書省，罷制國用使司，以平章政事呼圖達爾為中書左丞相，國子祭酒許衡為中書左丞，制國用使阿哈瑪特平章尚書省事。
阿哈瑪特多智巧，以功利自負。蒙古主急於富國，試以事，頗有成績，又見其與史天澤爭辨，屢有以詘之。由是奇其才，授以政柄，言無不從，專愎益甚。尚書省既立，詔：「凡銓選各官，吏部定擬資品呈尚書，尚書諮中書，中書聞奏。」阿哈瑪特擢用私人，不由部擬，不諮中書。安圖以為言，蒙古主令問阿哈瑪特，阿哈瑪特言：「事無大小，皆委之臣，所用之人，臣宜自擇。」安圖因請「自今惟重刑及遷上路總管始屬之臣，餘並付阿哈瑪特。」蒙古主從之。阿哈瑪特遂請重定條畫，下諸路，括戶口，增太原鹽課，以千錠為常額。
庚戌，以高達為湖北安撫使、知鄂州，孫虎臣起復淮東安撫副使、知淮安州。賈似道迫於人言，故起用達；達懷宿憾，不為似道用。
甲寅，高麗國王禃遣使詣蒙古言：「臣已復位，今從七百人入覲。」詔令從四百人來，餘留之西京。詔改西京曰東寧府，畫慈悲嶺為界，以莽賚扣為安撫高麗使，率兵戍其西境。
辛西，頒《成天曆》。
丙寅，以廣東經略安撫使陳宗禮簽書樞密院事，吏部尚書趙順孫同簽書樞密院事。
故事，宮中飲宴，名曰排當。理宗朝，排當之禮，多內侍自為之，遇有排當，則必有私事密啟；帝即位，益盛，至出內帑為之。宗禮嘗上疏言：「內侍用心，非借排當以侵羨餘，則假秋筵以奉殷勤，不知費幾州汗血之勞，而供一夕笙歌之樂。請禁絕之。」不報。
丁卯，帝制《字民》、《牧民》二訓，以戒百官。
戊辰，左丞相江萬里罷。萬里以襄、樊為優，屢請益師往救，賈似道不答，萬里遂力求去，出知福州。時王應麟起為起居郎兼權吏部侍郎，上言曰：「國家所恃者大江，襄、樊其喉舌，議不容緩。朝廷方從容如常時，事幾一失，豈能自安？」賈似道謀復逐之，會應麟以憂去。
二月，辛未朔，蒙古前中書右丞相巴延為樞密副使。
甲戌，蒙古築昭應宮於高梁河。
丙子，蒙古主御行宮，觀劉秉忠、博囉、許衡及太常卿徐世隆所起朝儀，大悅，舉酒賜之。
丁丑，蒙古以歲饑，罷修築宮城役夫。
壬辰，蒙古立司農司，以參知政事張文謙為卿，設四道巡行勸農司。文謙請開籍田，行祭先農、先蠶等禮。阿哈瑪特議拘民間鐵，官鑄農器，高其價以配民，創立行戶部於東平、大名以造鈔，及諸路轉運使干政害民；文謙悉極論罷之。
乙未，襄陽出步騎萬餘人，兵船百餘艘，攻蒙古萬山堡，為萬戶張弘範等所敗。
高麗國王禃朝於蒙古。蒙古令國王特默裕舉軍入高麗舊京，以托克托多勒、焦天翼為其國達嚕噶齊，護送禃歸國。仍下詔：「林衍廢立，罪不可赦；安慶公淐，本非得已，在所寬宥。有能執送衍者，雖其黨，亦必重增官秩。」
三月，庚子朔，日有食之。
蒙古改諸路行中書省為行尚書省。
癸丑，詔曰：「吏以廉稱，自古有之。今絕不聞，豈不自章顯而壅於上聞歟？其令侍從、卿監、郎官各舉廉吏，將顯擢焉。」
甲寅，蒙古主如上都。
戊午，蒙古阿珠與劉整上言：「圍守襄陽，必當以教水軍、造戰艦為先務。」詔許之。於是造戰艦五千艘，日練水軍七萬人，雖雨不能出，亦畫地為船而習之。
蒙古平章尚書省事阿哈瑪特，勢傾中外，一時大臣多阿附之。中書左丞許衡，每與之議，必正言不少讓。已而其子呼遜有同簽樞密之命，衡獨執奏曰：「國家事權，兵、民、財三者而已。今其父典民與財，子又典兵，不可。」蒙古主曰：「卿慮其反耶？」衡對曰：「彼雖不反，此反道也。」帝以語阿哈瑪特，阿哈瑪特由是怨衡，欲以事中之。衡屢入辭免，蒙古主不許。
四川制置司遣將修合州城，蒙古立武勝軍以拒之。總帥汪惟正，臨嘉陵江作柵，扼其水道，夜懸燈柵間，編竹為籠，中置火炬，順地勢轉走，照百步外，以防不虞。南師知有備，不敢逼。
廉希憲既罷，蒙古主念之，嘗問侍臣：「希憲居家何為？」侍臣以讀書對。蒙古主曰：「讀書固朕所教，然讀之而不肯用，多讀何為？」意責其罷政而不復求進也。阿哈瑪特因讒之曰：「希憲日與妻怒宴樂爾。」蒙古主變色曰：「希憲清貧，何從宴飲！」阿哈瑪特慚而退。希憲有疾，醫言須用沙糖，家人求於外，阿哈瑪特與之二斤，希憲卻之曰：「使此物果能活人，吾終不受奸人所與求活也。」蒙古主聞而遣賜之。
夏，四月，戊寅，以文天祥兼崇政殿說書、真學士院，尋罷。
賈似道以去要君，命學士降詔。天祥當制，語皆諷似道。時內制，相承必先呈稿於宰相，天祥獨不循此例。似道見制，意不滿，諷別院改作，天祥援楊億故事，亟求解職，遷秘書監，似道又使台官張志立劾罷之。天祥數被斥，乃援錢若水例致仕，時年三十七。
壬午，蒙古檀州隕黑霜二夕。
己丑，蒙古高麗行省奏言：「高麗林衍死，其子惟茂擅襲令公位，為尚書宋宗禮所殺。島中民皆出降，已還之舊京。衍黨裴仲孫等復集餘眾，立王禃庶族承化侯為王，竄入珍島。」
五月，辛丑，以吳革為沿江制置宣撫使。
癸卯，四川制置司遣都統牛宣，與蒙古陝西簽省伊蘇岱爾、嚴忠范等戰於嘉定、重慶、釣魚山、馬湖江，皆敗，宣為蒙古所獲，遂破三寨。
丁未，蒙古以同知樞密院事哈達為平章政事。
丙辰，蒙古尚書省言：「諸王遣使取索諸物及鋪馬等事，請自今並以文移，毋得口傳教令。」從之。
蒙古改宣徽院為光祿司，仍以烏珍充使。
六月，庚午，詔：「《太極圖說》、《西銘》、《易傳序》、《春秋傳序》，天下士子宜肄其文。」
庚辰，皇子憲薨。
丙申，蒙古立籍田於大都之東南郊，從張文謙之言也。
蒙古禁民擅入宋境剽掠。
秋，七月，復開州，更鑄印給之。
蒙古都元帥伊蘇岱爾侵光州。
八月，戊辰朔，蒙古築環城以逼襄陽。
壬辰，詔：「郡縣行推排法，虛加寡弱戶租，害民為甚。其令各路監司詢訪，亟除其弊。」
詔賈似道入朝不拜。每朝退，帝必起避席，目送之出殿庭始坐。癸巳，詔十日一朝。
時蒙古攻圍襄、樊甚急，似道日坐葛嶺，起樓閣亭榭，作半閑堂，延羽流，塑己像其中，取宮人葉氏及倡尼有美色者為妾，日肆淫樂，與故博徒縱博，人無敢窺其第者。有妾兄來，立府門若將入狀，似道見之，縛投火中。嘗與群妾據地鬥蟋蟀，所押客戲之曰：「此軍國重事耶？」酷嗜寶玩，建多寶閣，一日一登玩。聞餘玠有玉帶，已殉葬，發塚取之。人有物，求不與，輒得罪。自是或累月不朝，雖朝享景靈宮亦不從駕。有言邊事者，輒加貶斥。一日，帝問曰：「襄陽圍已三年，奈何？」似道對曰：「北兵已退，陛下何從得此言？」帝曰：「適有女嬪言之。」似道詰其人，誣以它事，賜死。由是邊事雖日急，無敢言者。
蘭溪處士金履祥，以襄、樊之師日急，進「牽制搗虛」之策，請以重兵由海道直趨燕薊，則襄、樊之師不攻而自解，聞者以為迂闊。然履祥所敘海舶經由之郡縣，以及巨洋、別塢，難易遠近，後驗之無或爽者。
九月，庚戌，以黃萬石為沿海制置使。
冬，十月，丁丑，詔：「范文虎總統殿前司兩淮諸軍，往襄、樊備禦，賜犒師錢一百五十萬。」
台州大水；己卯，詔發倉米賑之。
甲申，以陳宗禮、趙順孫兼權參知政事。
乙酉，蒙古享於太廟。
己丑，蒙古主歸自上都，議立三省。侍御史高鳴上封事曰：「臣聞三省設自近古，其法，由中書出，改移門下。議不合，則有駁正或封還詔書；議合，則還移中書。中書移尚書，尚書乃下六部、郡國。方今天下大於古而事益繁，取決一省，猶曰有壅，況三省乎？且多置官者，求免失政也。但使賢俊萃於一堂，速署參決，自免失政，豈必別官異坐而後無失政乎？故曰政貴得人不貴多，不如一省便。」蒙古主深然之。
閏月，己酉，以安吉州水，免公田租。
十一月，丁丑，以嘉興、華亭兩縣水，免公田、民田租。
陳宗禮疏言：「國所以立曰天命、人心，因其警而加敬畏，天命未有不可回也；因其未墜而加綏定，人心未嘗不可回也。」
庚辰，詔犒賞襄、郢屯戍將士。
癸未，蒙古命西夏管民官禁僧徒冒據民田。
壬辰，蒙古申明勸課農桑賞罰之法。
乙未，陳宗禮罷，尋卒。
十二月，丙申朔，蒙古改司農司為大司農司，添設巡行勸農使、副各四員，以御史中丞博囉兼大司農卿。安圖言博囉以台臣兼領，前無此例，蒙古主曰：「司農非細事，朕深喻此，故令博囉總之。」尋以都水監隸大司農司。
蒙古以趙良弼為秘書監、充國信使，使日本。
丁未，金齒、驃國二部酋長內附於蒙古。
蒙古以董文炳為山東路統軍副使，治沂州。沂與宋接壤，鎮兵仰內郡餉運。有詔和糴本部，文炳命收州縣所移文。眾懼違詔旨，文炳曰：「第止之。」 乃遣使入奏，略曰：「敵人接壤，知吾虛實，一不可；邊民供頓甚勞，重苦此役，二不可；困吾民以懼來者，三不可。」蒙古主大悟，罷之。
蒙古張弘范言於史天澤曰：「今規取襄陽，周於圍而緩於攻者，計待其自斃也。然夏貴乘江漲送衣糧入城，我無禦之者。而江陵、歸、峽行旅休卒，道出襄陽者相繼，寧有自斃之時乎？若築萬山以斷其西，立柵灌子灘以絕其東，則速斃之道也。」天澤從之，遂城萬山，徙弘范於鹿門。自是襄、樊道絕，糧援不繼。
是歲，蒙古以應昌府及山東、淄、萊路饑，賑之。南京、河南兩路旱，減其賦。
春，正月，乙丑朔，封皇子昰為建國公。
召湯漢、洪天賜，不至。
詔戒貪吏。
己卯，蒙古以同簽河南行省事阿爾哈雅參知尚書省事。丙戌，蒙古高麗安撫阿哈等略地珍島，與林衍餘黨遇，多所亡失。中書省臣言，諜知珍島餘糧將竭，宜乘弱攻之；詔不許，令巡視險要，常為之備。
壬辰，蒙古敕：「諸鰥寡孤獨疾病不能自薦者，官給廬舍、薪米。」
二月，丁酉，蒙古發中都、真定、順天、河間、平、灤民二萬八千餘人築宮城。
己亥，蒙古罷諸路轉運司入總管府，移陝蜀行中書省於興元。
癸卯，蒙古以東京行省事趙璧為中書右丞。
蒙古四川行省伊蘇岱爾言：「比因饑饉，盜賊滋多。若不顯戮一二，無以示懲。」敕中書詳議。安圖奏曰：「強竊盜賊，一皆處死，恐非所宜。罪至死者，宜仍舊待報。」從之。
甲辰，蒙古命呼圖達爾持詔招諭高麗林衍餘黨裴仲孫。
乙巳，蒙古大理等處宣慰都元帥保赫鼎、王傅庫庫岱等，謀毒殺皇子雲南王呼格齊，事覺，並伏誅。
辛酉，蒙古敕：「凡訟而自匿及誣告人罪者，以其罪罪之。」
三月，乙丑，蒙古增置河東、山西道按察司，改河東、陝西道為陝西、四川道，山北東、西道為山北、遼東道。
甲申，蒙古主如上都。
蒙古中書左丞許衡上疏論阿哈瑪特專權、罔上、蠹政、害民諸事，不報，因以老病請解機務。蒙古主不許，且命舉自代者。衡奏曰：「用人，天子之大柄也。臣下泛論其賢否則可，若授之以位，則當斷自宸衷，不可使臣下有市恩之漸。」乙酉，拜衡集賢大學士兼國子祭酒，即燕京南城舊樞密院設學。衡聞命，喜曰；「此吾事也。」因請征其弟子王梓、耶律有尚、姚燧等十二人為齋長。時所選弟子皆幼稚，衡待之如成人，愛之如子，出入進退，其嚴如君臣。其為教，因覺以明善，因善以開蔽，相其動息以為張弛。課誦少暇，即習禮，或習書算，少者則令習拜跪、揖讓、進退、應對。或射，或投壺，負者罰讀書若干遍。久之，諸生人人自以為得師。
蒙古侍講學士圖克坦公履欲奏行科舉，知蒙古主於釋氏重教而輕禪，乃言懦亦有之；科舉類教，道學類禪。蒙古主怒，召姚樞、許衡與宰臣廷辨。董文忠自外入，蒙古主曰：「汝日誦《四書》，亦道學者。」文忠對曰：「陛下每言士不治經講孔、孟之道而為詩賦，何關修身，何益治國！由是海內之士，稍知從事實學。臣今所誦皆孔、孟之言，焉知所謂道學！而俗儒守亡國餘習，欲行其說，故以是上惑聖聽。恐非陛下教人修身治國之本也。」事遂止。
是月，以和州、吉州、無為、鎮巢、安慶諸州、平江府饑，賑之。
夏，四月，壬寅，蒙古經略司實都言：「高麗逆黨裴仲孫，稽留使命，負固不服，請與浩爾齊、王國昌分道進討。」蒙古主從之，命高麗簽軍征珍島。
戊午，范文虎與蒙古阿珠等戰於湍灘，軍敗，統制朱勝等百餘人為蒙古所獲。
五月，乙丑，蒙古以東道兵圍守襄陽，命賽音諤德齊、鄭鼎率諸將水陸並進，以趣嘉定；汪良臣、彭天祥出重慶，紮拉布哈出瀘州，立吉思出汝州，以牽制之。所至順流縱筏，斷浮橋，獲將卒、戰艦甚眾。
辛未，蒙古分大理國三十七部為三路，以大理八部蠻新附，降詔撫諭。
壬申，蒙古造內外儀仗。
己卯，蒙古以史天澤平章軍國重事。
蒙古實都言：「珍島賊徒敗散，餘黨竄入耽羅。」
乙酉，賜禮部進士張鎮孫以下五百二人及第、出身。
六月，甲午，蒙古敕樞密院：「凡軍事徑奏，不必經由尚書省；其幹錢糧者議之。」
丙申，以諸暨大雨、暴風，發米賑被水之家。
癸卯，范文虎將衛卒及兩淮舟師十萬進至鹿門。時漢水溢，阿珠夾漢東、西為陣，別令一軍趣會丹灘，擊其前鋒。諸將順流鼓譟，文虎軍逆戰，不利，棄旗鼓，乘夜遁去。蒙古俘其軍，獲戰船、甲仗不可勝計。
是月，淮東制置使印應雷城五河口，命鎮江轉米十萬石貯新城，賜名安淮軍。蒙古統軍司庫春、董文炳來爭，不能得。
秋，七月，壬戌朔，蒙古設回回司天臺官屬。
壬午，四川制置使朱禩孫言：「五月以來，江水凡三泛溢，自嘉而渝，漂蕩城壁，樓櫓圮壞。又，嘉定地震者再，被災害為甚。乞賜黜罷，上答天譴。」詔不允。
乙酉，襄陽遣將來興國攻蒙古百丈山營，為阿珠所敗，追至湍灘，殺傷二千餘人。
八月，壬辰朔，日有食之。
壬子，蒙古主歸自上都。
蒙古遷成都統軍司於眉州。
己未，蒙古聖誕節，初立內外儀仗及雲和署樂位。
蒙古東川統軍司攻銅鈸寨，守寨官李慶降。蒙古以慶知梁山軍事。
九月，甲戌，蒙古太廟柱壞，御史劾都水劉晸監造不敬，晸以憂卒。張易請先期告廟，然後完葺；從之。
乙亥，以湯漢、洪天錫屢辭召命，並權華文閣學士，仍予祠祿。
壬午，統制範廣攻膠州，為蒙古千戶蔣德所敗，廣被擒。
癸未，蒙古主以四川民力困敝，詔免茶、鹽等課，以軍民田租給軍食。仍敕有司：「有言茶、鹽之利者，以違制論。」
己丑，皇子生。
冬，十月，癸巳，蒙古大司農司言高唐州達嚕噶齊呼圖納、州尹張庭瑞、同知陳思濟勸課有效，陝縣尹王仔怠於勸課，宜加黜陟以示勸懲；從之。
丙申，嗣秀王與澤卒，追封臨海郡王。
丁酉，蒙古享於太廟。
十一月，壬戌，蒙古罷諸路交鈔都提舉司。
己巳，湯漢以端明殿學士致仕。
乙亥，蒙古建國號曰大元，取《易》「大哉乾元」之義，從太保劉秉忠請也。
丙戌，元置四川行省於成都。
元萬安閣成。
十二月，辛卯朔，元宣徽院請以闌遺戶淘金，元主曰：「姑止，毋重勞吾民也。」
辛亥，初置士籍。
賈似道欲制東南士心，乃令御史陳伯大請籍士人，開具鄉里、姓名、年甲、三代、妻室，令鄉鄰結勘，於科舉條制無礙，方許納卷。又嚴後省覆試法，比校中省元卷字跡稍異者，黜之。覆試之日，露索懷挾。有李鈁孫者，少時戲雕股間，索者視之，駭曰：「此文身者！」事聞，被黜。時邊事危急，束手無策，而以科舉累士人，其謬至此。
初，陳仲微為江西提刑，忤似道，罷去，至是起知惠州，遷太府寺丞，輪對，言：「祿餌可以釣天下之中才，而不可以啖嘗天下之豪傑；名航可以載天下之猥士，而不可以陸沉天下之英雄。」似道怒，又諷言者論罷其官。
春，正月，庚申，詔曰：「朕惟崇儉必自宮禁始，自今宮禁敢以珠翠、銷金為首飾服用，必罰無赦。臣庶之家，咸宜體恤工匠，犯者亦如景祐制，必從重典。」
又詔曰：「有虞之世，三載考績，三考黜陟幽明。漢之為吏者長子孫，則其遺意也。比年吏習偷薄，人懷一切，計日待遷，事未克究，又望而之它。吏胥狎玩，竊弄官政，吾民莫敕焉！繼自今，內之郎曹，外之牧守以上，更不數易。其有治狀昭著，自宜大擢。」時有識者皆以襄、樊為憂，而詔書徒託空言，泄泄如平時。
甲子，元井尚書省入中書省，平章尚書阿哈瑪特、張易並為中書平章政事，參知尚書省事張惠為中書左丞，參知尚書省事李堯諮、敏珠爾丹並為參知中書政事。罷給事中、中書舍人、檢正等官，仍設左右司。省六部為四，改稱中書。
辛未，皇子昺生。
庚辰，元改北京、中興、四川、河南四路行尚書省為行中書省，京兆復立行省。
壬午，元改山東東路都元帥府統軍司為行樞密院，以伊蘇爾岱、庫春並為副使。
己丑，端明殿學士、致仕湯漢卒，諡文清。
二月，庚寅朔，元奉使日本趙良弼，遣書狀官張鐸同日本二十六人，至中都求見。
壬辰，元改中都為大都。
癸巳，故左丞相謝方叔卒。方叔相業，無過人者，晚困於權臣，至以玩好、丹劑壽其君，為時論所鄙。
前知台州趙子寅，死無所歸，詔：「特贈直秘閣，給沒官宅一區、田三百畝，養其遺孤，以旌廉吏。」
甲元，元命阿珠典蒙古軍，劉整、阿爾哈雅典漢軍。
庚子，元建中書省署於大都。
戊申，元始祭先農，如祭社之儀。
元詔諸路開浚水利。
元主如上都。
三月，乙丑，元主諭中書省，日本使人速議遣還。安圖言：「趙良弼請移金州戍兵，勿使日本妄生疑懼。臣等以為金州戍兵，彼國所知，若復移戍，恐非所宜。但開諭來使，此戍乃為耽羅暫設，爾等不須疑畏也。」元主稱善。
甲戌，元阿珠、劉整、阿爾哈雅破樊城外郛，守將堅閉內城，阿珠等增築重圍以困之。
元賑濟南路饑。
夏，四月，戊子，利路安撫張玨創築宜勝山城。
元庫春侵漣州，破射龍溝、五港口、鹽場、白頭、河城堡。
甲寅，元賑大都路饑。
五月，辛巳，元敕修築都城，凡費悉從官給。
乙酉，元宮城初建東、西華、左、右掖門。
襄陽被圍五年，援兵不至，呂文煥竭力拒之。城中稍有積粟，乏鹽、薪、布帛。張漢英守樊城，募善泅者，置蠟書於髻，藏積草下浮水而出，謂「鹿門既築，勢須自荊、郢援救。」至隘口，元守卒見積草多，鉤為薪，泅者被獲，郢、鄧之路亦絕。
至是詔京湖制置使李庭芝移屯郢州，將帥悉駐新郢及均州、河口以守要津。庭芝闖知襄陽西北一水曰清泥，源於均、房，即其地造輕舟百艘，每三舟聯為一舫，中一舟裝載，左右舟則虛其底而掩覆之；出重賞，募死士，得襄、郢、山西民兵之驍悍善戰者三千人；求得民兵部轄張順、張貴俱智勇，素為諸將所服，俾為都統，號貴曰「矮張」，順曰「竹園張」。出令曰：「此行有死而已，汝輩或非本心，宜亟去，毋敗吾事。」人人感奮。漢水方生，溯流發舟。稍進團山下，又進高頭港口，結方陣，各船置火槍、火砲、熾炭、巨斧、勁弓，夜漏下三刻，起碇行，以紅燈為號，貴率先，順殿之，乘風破浪，徑犯重圍。至磨洪灘，元舟師蔽水，無隙可入，順等乘銳斷鐵絙，攢杙數百，轉戰百二十里，元兵皆披靡。黎明，抵襄陽。城中久絕援，聞順等至，踴躍過望，勇氣百倍。及收軍，獨失順。越數日，有浮屍逆流而上，被甲冑，執弓矢，直抵浮梁。視之，順也，身中四槍六箭，怒氣勃勃如生。諸軍驚以為神，結塚斂埋之。
六月，甲午，高麗告饑，元命轉東京米以賑之。
丙申，徙皮龍榮於衡州。龍榮，舊宮僚也，知賈似道忌之，家居杜門，不預人事。一日，帝偶問龍榮安在，似道恐其召用，陰諷湖南提刑李雷應誣劾以事，徙衡州居住。龍榮恐不為雷應所容，未至，飲藥卒。龍榮少有智略，性伉直，故卒為似道所擯死。
丁酉，以吏部尚書章鑒同簽書樞密院事。
發錢十萬緡，命京湖制置司糴米百萬石，轉輸襄陽積貯。
乙巳，以家鉉翁兼權知紹興府、浙東安撫提舉司事，以唐震為浙西提點刑獄。鉉翁，眉州人；震，餘姚人也。
辛亥，台臣言江西推排田結局已久，舊設都官團長等虛名尚在，占Ｂ１３８常役，為害無窮；又言廣東運司銀場病民；詔俱罷之。
高麗國王禃請元討耽羅餘寇。
秋，七月，丁巳朔，元河南省臣言：「往歲徙民實邊屯耕，以貧苦悉散還家。今唐、鄧、察、息、徐、邳之民，愛其田廬，仍守故屯，願以絲銀准折輸糧，而內地州縣轉粟餉軍者，反厭苦之。臣議今歲沿邊州郡，驗其戶數，俾折鈔就沿邊和糴，庶幾交便。」從之。
壬午，元和爾果斯言蒙古字設國子學，而漢官子弟未有學者，及官府文移猶有輝和爾字。詔：「自今凡詔令並以蒙古字行，仍遣百官子弟入學。」
元董文炳遷樞密院判官，行院事於淮西，築正陽兩城，夾淮相望，以綴襄陽。
元大司農司以安肅州被徐水之害，議奪大故道，決使東入清苑。然地勢不便，徒使害及清苑而故道必不可奪，清苑縣尹耶律伯堅陳其形勢，圖其利害，要大司農司官及郡守行視可否，事遂得已。清苑西有塘水，溉民田甚廣，勢家據以為磑，民以失利訴，伯堅命毀磑；決其水而注之田，許以溉田之餘月乃得堰水置磑；仍以事聞於省部，著為定製。

