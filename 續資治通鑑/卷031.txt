
秋，七月，甲午，改上九天司命上卿保生天尊曰東嶽司命上卿祐聖真君。初，封禪畢，詔上保生天尊之號。至是以聖祖名稱相類，故改上焉。
景福殿使、新州觀察使劉承珪久病，帝為取道家易名度厄之義，改「珪」為「規」。疾甚，再表求罷。丙申，授承規安遠留後、左驍衛上將軍，致仕。初，承規欲求節度使，帝諭王旦，旦不可。翼日，帝又曰：「承規俟此以瞑目。」旦曰：「若聽所請，後必有求為樞密使者。此必不可。」帝乃止。承規尋卒，乃贈鎮江節度使，諡忠肅。承規好伺察，人多畏之。帝崇信符瑞，修飾宮觀，承規悉預焉。作玉清昭應宮尤精麗，小不中程，雖金碧已具，必毀而更造，有司不敢計其費。及宮成，追贈侍中，命塑像太宗像側。
以權三司使林特為修玉清昭應宮副使。特善承上接下，每見修宮使丁謂，必拜，一旦三見，必三拜之。與吏卒語，欨欨惟恐傷人，人皆喜之。
壬辰，遼詳袞延壽，奏烏庫迪裡部悉還故疆。
乙未，西南招討使、政事令色軫言於遼主曰：「党項諸部叛者皆遁黃河北，其不叛者合當、烏彌兩部，因據其地。今復西遷，詰之則曰逐水草。又聞前後叛者多投西夏不納，若不早圖，後恐為患。」遼主使招還故地，不聽。遼主怒，欲伐之，使告李德明曰：「今欲西伐党項，爾當東擊，毋失掎角之勢。」仍令諸軍各市肥馬。
至道末，有司議以懿德皇后配享太宗廟室，或言淑德實當升侑，議久未決。時元德猶未追崇，而明德方在萬安宮，都官員外郎吳淑駁議曰：「禮緣人情，事貴適變，蓋處其事必有其實，據其位必有其功。淑德、懿德，或佐潛躍之前，或承籓邸之際，蓋未嘗正位中宮，母儀天下，配享之禮，誠為未允。至若虛其祔合，無乃神理有虧！求之前古，實有同配。夫母以子貴，義存在昔。漢昭即位，追尊母趙婕妤為皇太后。此聖賢之通義也。賢妃李氏，誕生聖嗣，天下蒙福，而擬義不及，臣竊惑焉。唐開元四年，睿宗昭成皇后祔廟，而肅明初享儀坤至二十年，又迎肅明神主升於太廟，知與竇後同配明矣。則並位兼配，於義何嫌！伏請行追崇之命，以賢妃李氏處尊極之地，升於清廟，居同配之位，其淑德、懿德，依舊享於別廟，庶協禮中。」淑議卒不行。賢妃尋加號皇太后，但享別廟而已。
大中祥符三年，十月，判宗正寺趙湘復以為請，始令禮官參議。庚子，中書門下言：「元德皇太后，未升侑於宗祊，止奉祠於別廟，誠遵典故，尚鬱孝思。竊念後稷諸侯，故姜嫄異祭於帝嚳；開元王者，故昭成祔享於睿宗。舊典可知，輿情難奪。今與禮官參議，請改上徽名曰元德皇后，升祔付太宗廟宗。」近臣及文武官繼表陳情，詔從之。有司請升祔元德於懿德之上，詔曰：「尊親之道，蓋惟極致，在於陟降，非敢措辭。惟以祔廟之歲時，用為合享之次序，恭以元德神主祔於明德皇后之次。」
初，知濱州呂夷簡上言，請免河北農器稅。帝曰：「務穡勸耕，古之道也，豈獨河北哉！」癸卯，詔諸路勿稅農器。尋命夷簡提點兩浙路刑獄。
丁酉，遼以特哩袞耶律迪裡為南府宰相，以太尉鄂格為特裡袞。
戊申，遼以敦睦宮子錢賑貧民。
己酉，亳州官吏父老三千餘人詣闕請車駕朝謁太清宮，召對崇政殿，慰賜之。
遼北院樞密使耶律華格經略西境，與邊將探聞蕃部逆命，居翼只水，華格徐以兵進，准布部長烏巴望風奔潰，獲牛馬及輜重。都監耶律世良追准布餘眾至安真河，大破之。
壬子，詔：「自今文武官特奉制旨，專有處分，即為躬親被受，犯者以違制論。自餘例受詔敕，概行條約，非有指定刑名者，各論如律，無本條者，從違制失斷。」先是違制之法，無故失率坐徒二年；翰林學士、知審刑院王曾建議，乃降是詔。未幾，有犯者，曾斷以違制失，帝不懌，曰：「如是，無復有違制者。」曾曰：「天下至廣，豈人人盡知制書！儻如陛下言，亦無復有失者。」帝然之。自是決徒者差減，帝嘗稱其協中。嘗晚坐承明殿，召對久之，既退，使謁者諭曰：「向思卿甚，故不及禦朝服。」其見禮如此。
癸丑，詔：「在京諸軍選江淮習水卒，於金明池試戰棹，立為水虎翼軍，置營池側，其江、浙、淮南諸州亦令准取選卒置營。」初，太祖立神衛水軍，及江、淮平，不復舉。帝以兵備不可廢，故復置。
乙卯，遼封皇子宗訓為大內特哩袞。
丁巳，文武群臣上表請駕幸亳州，謁太清宮。
八月，庚申朔，詔：「以來春親謁亳州太清宮，先於東京置壇，回日恭謝天地，如南郊之制。」
辛酉，以參知政事丁謂為奉祀經度制置使，翰林學士陳彭年副之，謂仍判亳州，增置官屬，如汾陰之制。
己巳，以起居舍人陳堯諮為工部郎中、龍圖閣直學士，知永興軍。長安多仕族子弟，恃廕縱橫，二千石鮮能治之。堯諮至，子弟亡賴者皆惕息；然用刑過酷，議者病其殘忍。
庚午，詔加上真元皇帝號曰太上老君混元上德皇帝。
改起居院詳定所為禮儀院，以兵部侍郎趙安仁、翰林學士陳彭年同知院事。
壬申，樞密使王欽若等上《新編修君臣事蹟》一千卷，帝親制序，賜名《冊府元龜》，編修官並加賞賚。
丁丑，參知政事丁謂上《新修祀汾陰記》五十卷。
九月，乙卯，以翰林學士晁迥等為遼主生辰使。帝謂輔臣曰：「向者東封西祀，皆遣使馳書告契丹。今謁太清宮，密邇京師，重於遣使，就令迥等以此意告之可也。」使還，有言迥與遼人勸酬戲謔，道醉而乘車，皆可罪，帝曰：「此雖無害，然出使絕域，遠人觀望，一不中度，要為失體。」王旦曰：「遠使貴謹重，飲酒不當過量。」帝然之。
冬，十月，辛酉，祔元德皇后於太宗室。
乙丑，河北轉運使李士衡貢助奉祀絲綿縑帛各二十萬，詔獎之。
遼主駐長濼。
丙寅，詳袞張瑪囉獻女真人知高麗事者，遼主問之，對曰：「臣三年前為高麗所擄，為郎官，故知之。自開京車馬行七日，有大砦，廣如開京，旁州珍異皆積於此。勝、羅等州之南，亦有二大砦，所積如之。若大軍行，由前路取哈期罕女真北，直渡鴨綠江，並大河而上，至郭州與大路會，高麗可取也。」遼主以高麗不歸六州地，欲伐之，頗采其言。
丁卯，三司借內藏庫錢帛五十萬，以備奉祀賞給。
癸酉，謁玉清昭應宮。
甲戌，命直集賢院石中立等修車駕所過圖經，以備顧問。中立，熙載子也。
龍圖閣待制孫奭上疏言：「陛下封泰山，祀汾陰，躬謁陵寢，今又將祀太清宮。外議籍籍，以為陛下事事慕效唐明皇，豈以明皇為令德之主邪？明皇禍敗之跡，非獨臣能知之，近臣不言者，此懷奸以事陛下也。明皇之無道，亦無敢言者，及奔至馬嵬，軍士已誅楊國忠，乃詔諭以識理不明，寄任失所。當時雖有罪己之言，覺悟已晚，何所及也？臣願陛下早自覺悟，抑損虛華，斥遠邪佞，罷興土木，不襲危亂之跡，無為明皇不及之悔。」帝以為：「封泰山，祀汾陰，上陵，祀老子，非始於明皇，《開元禮》今世所循用，不可以天寶之亂舉謂為非也。秦為無道甚矣，今官名、詔令、郡縣猶襲秦舊，豈以人而廢言乎！」作《解疑論》以示群臣。然知奭樸忠，雖其言切直，容之弗斥也。
十一月，甲午，遼主錄囚。
遼耶律華格之西討也，歸路由拜實喇，遇阿薩蘭回鶻，掠之。都監珠哩從後至，謂華格曰：「君誤矣，此部實效順者。」華格悉還所俘，諸蕃由此不附。及還，遼主使按其罪。癸丑，削其豳王爵，以侍中遙領大同節度使，尋卒。
甲寅，丁謂自亳州來朝，獻芝草三萬七千餘本。
十二月，戊午朔，日有食之。
甲子，遼北院大王耶律世良為北院樞密使，以宰臣劉晟監修國史，蕭孝穆為西北路招討使。
丙寅，以兵部尚書寇準權東京留守。
辛未，內出丁謂所貢芝草列文德殿庭，宣示百官，從寇準請也。
壬申，酌獻天書於朝元殿，遂告玉清昭應宮及太廟。
乙亥，幸開寶寺、上清宮。己卯，幸太一宮。
兵部郎中、龍圖閣待制孫奭，自言父年八十二，家居鄆州，求典近郡以便侍養，癸未，命知密州。奭請扈從還赴任，從之。
是歲，遼放進士鮮于茂昭等六人。
春，正月，己丑，遼主錄囚。
准布部長烏巴朝於遼，封為王。
甲午，高陽關言副都部署英州防禦使楊延昭卒。延昭即延朗，智勇善戰，所得俸賜悉犒軍，未嘗問家事。性質素，出入騎從如小校。號令嚴明，與士卒同甘苦，遇敵必身先，克捷推功於下，故人樂為用。在邊二十餘年，遼人憚之，目曰楊六郎。訃聞，帝嗟悼，遣中使護喪而歸，河朔人多望柩而泣。官其三子。
乙未，遼主如渾河。
丁酉，女真、鐵驪遣使貢於遼。
壬寅，車駕奉天書發京師。
丙午，至奉元宮，齋於迎禧殿。判亳州丁謂獻白鹿一，靈芝九萬五千本。
戊申，奉聖號冊寶於庭拜授。攝太尉王旦，持節，載以玉輅，詣宮奉上，攝中書令丁謂讀訖，置玉匣中。己酉，三鼓，具法駕赴宮。五鼓，帝奉玉幣酌獻，讀冊文，命太尉封石匣。帝又詣先天觀、洞霄廣靈宮行香，復至太清宮、真元觀周覽，還奉元宮。曲赦亳州及車駕所經。升亳州為集慶軍節度，改真源縣曰衛真縣，給復二年；奉元宮曰明道宮。
司天言含譽星見。
庚戌，發衛真縣，次亳州，謁聖祖殿，御奉元均慶樓，賜酺三日。
壬子，詔：「所過頓遞侵民田者，給復二年。」
甲寅，發亳州。
乙卯，次應天府。群臣言天書升輦，有雲五色如花，又黃雲如人連袂翊輅而下。丙辰，升應天府為南京，正殿榜以歸德，仍赦境內及東畿車駕所過縣流以下罪。御重熙頒慶樓觀酺，凡三日。改聖祖殿為鴻慶殿。
是月，遼主畋潢河濱，復偕後獵於瑞鹿原。
二月，丁巳朔，發南京。
雍丘邢惇，以學術稱，隱居不出。帝之幸亳也，王曾薦之。及還，自亳召對，問治道，惇不對。帝問其故，惇曰：「陛下東封西祀，皆已畢矣，臣復何言！」帝悅，除許州助教，遣歸。惇衣服居處，一如平日，鄉人不覺其有官也。既卒，乃見其敕與廢紙同束置屋樑間。
戊午，次襄邑縣，皇子來朝。
庚申，夏州趙德明遣使詣行闕朝貢。
辛酉，車駕至自亳州。
戊辰，大風揚沙礫，百官習儀於恭謝壇，有墜幘者。
三司假內藏庫錢五十萬貫。
己巳，帝宿齋於玉清昭應宮之集禧殿。庚午，行薦獻之禮，遂赴太廟。辛未，享六室。壬申，恭謝天地於東效。還，御乾元門，大赦，內外文武官悉加恩，諸路蠲放租賦有差。
遼耶律資忠之還自高麗也，權貴數言其短，出為上京副留守。是月，復遣使高麗索取六州地，高麗留弗遣。
三月，庚寅，以奉祀禮成，大宴含元殿。
庚子，遼遣北院樞密使耶律世良城招州。
丁未，以皇子受益為左衛上將軍，封慶國公，給俸錢二百千。
初，宰相屢言：「皇子未議封建，中外系望；今朝獻禮成，願特降制命。」帝雖從之，而謙讓未加王爵。舊制，國公食邑三千戶，今止千戶，有司之誤也。皇子即後宮李氏所生，於是五年矣，劉皇后以為己子，使楊婉儀保視之。
青州民越嵩年百一十歲，詔存問之。
戊申，遼命南京、奉聖、平、蔚、雲、應、朔等州置轉運使。
夏，四月，戊午，遼詔南京管內毋淹刑獄以妨農務。
庚申，三司借內藏庫綾十五萬匹。
帝謂宰相曰：「聞永興陳堯諮用刑峻酷，有竇隨者，提點本路刑獄，頗復伺察人過以激怒之，欲使內外畏憚，成其威望，此不可不責也。」辛酉，徙隨京西路。後數月，堯諮言導龍首渠入城以給民用，有詔嘉獎，因曰：「決渠濟之，不若省刑以安之，乃副聯意也。」
癸亥，烏庫部叛遼。
丙子，遼以西北路招討使蕭孝穆為北府宰相，賜忠穆熙霸功臣、同政事門下平章事。孝穆廉謹有禮法，時人稱之。
舒王元偁薨，帝臨哭，贈太尉、中書令，追封曹王，諡恭惠。元偁好學，善屬文，性慈恕。有集，帝為之序，藏祕閣。
沙州曹宗壽死，子賢順自為留後，奉貢請命於朝。是月，以賢順為歸義軍節度使。賢順亦遣使貢於遼。
五月，壬辰，命右僕射、平章事王旦為兗州景靈宮朝修使。
初，錢塘江堤以竹籠石，而潮齧之，不數歲輒壞。轉運使陳堯佐與知杭州戚綸議易以薪土，有害其政者言於朝，以為不便。參知政事丁謂主言者以絀堯佐，堯佐爭不已。謂既徙綸揚州，癸未，又徙堯佐。京西路發運使李溥請復籠石為堤，數歲功不就，民力大困；卒用堯佐議，堤乃成。
乙未，詔模刻天書，奉安於玉清昭應宮。
修玉清昭應宮使丁謂，表請御製本宮碑頌及御書額，從之。
庚子，太常博士鄧餘慶，坐受誓戒不及，在法，私罪當劾舉主，詔釋之。帝因謂宰相曰：「連坐舉官，誠亦不易；如此公坐，猶或可矜。其有本不諳知，勉徇請托，及乎曠敗，何以逃責！」王旦曰：「薦才實難。士人操行，往往中變。」帝曰：「然。拔十得五，縱使徇私，朝廷由此得人蓋不少矣。」旦曰：「求人之際，但信其言而用之。有所曠敗，亦如其言而坐之。太祖朝，有自員外郎與所犯州縣官同除名者。太平興國初，程能為轉運使，舉官至濫，人多鄙之。」帝曰：「朝廷急於得人，苟不令薦舉，則才俊在下，無由自達。求人之要，固無出於此也。」
丙午，府州言知州興州刺史折惟昌卒。先是河東民運糧赴麟州，當出兵為援，惟昌時已屬疾，或請駐師浹旬以俊少間，惟昌曰：「古人受命忘家。死於官事，吾無恨也。」即引眾冒風沙而行，疾遂亟。帝遣使挾醫診視，弗及。於是命入內供奉官張文質馳往護葬，所須官給。以其弟惟忠知州事，錄其二子官。
禮部侍郎馮起請致仕，帝顧宰相，問其年。王旦曰：「起清名素履，搢紳少及，年實七十，以誠引退。」帝曰：「起謹畏寡過，亦可嘉也。」戊申，授戶部侍郎，致仕。
六月，壬戌，遣使齎禦藥賜景靈宮朝修使王旦。癸亥，旦入辭，又賜襲衣、金帶、鞍勒馬。詔自京至兗州察吏治民隱，聽以便宜行事。
河北緣邊安撫司言有自北界市馬三匹至者，已牒送順義軍。帝曰：「如聞彼國擒獲鬻馬出界人，皆戮之，遠配其家，甚可閔也。宜令安撫司，自今如有此類，俟夜遣人牽至境上，解羈縱之。」
乙丑，河北緣邊安撫司上制置緣邊浚陂塘築堤道條式、畫圖，請付屯田司提振遵守；從之。又言於緣邊軍城種柳蒔麻，以備邊用；詔獎之。
庚午夜，京師新作五嶽觀東北，黑雲中見星如晝，有旌纛甲兵之狀，睹者喧怖，而丁謂以祥瑞聞，詔建道場。
壬申，封婉儀楊氏為淑妃。始，皇后為修儀，妃為婉儀，幾與後埒，凡巡幸皆從，榮寵莫比。妃通敏有智思，周旋奉順，後親愛之。
乙亥，樞密使王欽若，罷為吏部尚書，陳堯叟為戶部尚書，副使馬知節為潁州防禦使。
欽若性傾巧，敢為矯誕，知節薄其為人，未嘗詭隨。帝嘗以《喜雪詩》賜近臣，而誤用旁韻。王旦欲白帝，欽若曰：「天子詩，豈當以禮部格校之？」旦遂止。欽若退，遽密以聞。已而帝諭二府曰：「前所賜詩，微欽若言，幾為眾笑。」旦唯唯。知節具斥其奸狀，帝亦不罪也。欽若每奏事，或懷數奏，但出其一二，其餘皆匿之，既退，即以己意稱上旨行之。知節嘗於帝前顧欽若曰：「懷中奏何不盡去？」欽若寵顧方深，知節愈不為之下，爭於帝前數矣。
及王懷信等上平蠻功，樞密院儀行賞，欽若、堯叟請轉一資，知節云：「邊臣久無立功者，請重賞以激其餘。」議久不決。帝趣之，知節忿恚，因面訐欽若之短。既而不暇奏稟，即超授懷信等官。帝怒，謂向敏中等曰：「欽若等議懷信賞典，始則稽留不行，終又擅自超擢，敢以爵賞之柄高下為己任！近位如此，朕須束手也。」又曰：「欽若等異常不和，事無大小，動輒爭競。知節又曆詆朝列，審官、兩制、三館、諫官、御史都無其人，其薄人厚己如此！」於是三人者俱罷。知節尋出知潞州。
以兵部尚書寇準為樞密使、同平章事，王旦薦之也。准未告謝，命向敏中權發遣樞密院公事。自是樞密皆罷，即命宰臣權發遣如敏中例。
驛召知鎮州王嗣宗、鄜延都部署曹利用赴闕。
遼合國舅二帳為一帳，以伊勒希巴蕭迪裡為詳袞以總之。
丁丑，司空致仕張齊賢卒。帝甚悼之，遣中使祭賻，贈司徒，諡文定。齊賢四踐兩府，九居八座，晚歲以三公就第，康寧福壽，人罕其比。然不事儀矩，頗好治生，再入相，數起大獄，又與寇準相傾奪，人以此少之。
庚辰，帝作《閔農歌》，又作《讀十一經詩》，賜近臣和。
是夏，遼主遣國舅詳袞蕭迪裡、東京留守耶律達實進討高麗，造浮梁於鴨綠江，城保、宣、義、定遠等州。
秋，七月，乙酉朔，遼主如平地松林。
辛卯，左神武統軍、檢校太師錢惟治卒。帝聞其子孫甚眾，婚嫁闕乏，詔優其賜賚。初議贈官，例當得東宮保傅，帝以惟治忠孝之後，特贈太師；錄其四子並外弟、子婿、親友，並甄擢之。
壬辰，廣州言知州右諫議大夫邵燁卒。州城瀕海，每蕃舶至岸，嘗苦颶風，燁鑿內濠通舟，颶不能害。及被疾，吏民、蕃賈集僧寺設會以禱之；其卒也，多隕泣者。
遼主多即宴飲行誅賞，北府宰相劉慎行諫曰：「飲時以喜怒加威福，恐有未當。」遼主悟，遂諭政事省、樞密院：「凡酒間命官、釋罪，毋即奉行，明日覆奏。」
癸卯，太白晝見。
甲辰，以同州觀察使王嗣宗、內客省使曹利用並為檢校太保，充樞密副使。
戊申，王旦至自充州，言：「河北轉運使李士衡、張士遜等八人，蒞事幹集，望賜詔褒諭：萊州通判徐懷式等三人，頗無治聲，望令轉運、提點刑獄司察之。」詔可。或謂旦曰：「公為元宰，將命出使，而所舉官吏僅得褒詔，不遂超擢，無乃太輕乎？」旦曰：「既稱薦之，又請亟用，則上恩皆出於己矣，此人臣之大嫌也。」
入內押班周懷政，與旦同行，或請間，必俟從者皆集，整衣冠見之，白事已則退，未嘗私焉，議者以為得體。
八月，甲寅朔，置景靈宮使，以向敏中為之。
是日，遼主如沙嶺。
甲子，以參知政事丁謂為修景靈宮使，權三司使林特副之。
秘書監分司西京楊億，以疾愈求入朝，帝謂王旦曰：「億文學無及者，然或言其好竊議朝政，何也？」旦曰：「億諧謔過當，則恐有之，訕讟之事，保其必無也。」戊辰，命億知汝州。
既而監察御史薑遵奏：「億頃以母疾擅去闕廷，所宜屏跡衡茅，盡心甘旨，忽求鎮郡，深屬要君，請罷之。」帝曰：「億前告歸，本無終焉侍養之請；今以疾愈求入朝，故特與郡。遵未諭此意耳。」詔中書召遵諭之。
甲戌，河決澶州。
丙子，詔：「自今差發解知舉等，授敕訖即令閤門祗候一人引送鎖宿，無得與遼友交言，違者閤門彈奏。如所乘馬未至，即以廄馬給之。」
先是翰林學士王曾、知制誥錢惟演，受敕於武成王廟試經明行修、服勤詞學舉人，與翰林學士李維偶語長春殿閣，又至審刑院伺候所乘馬，遲留久之。維、曾同在翰林，曾妻，維侄也，時曾妻將產子，故曾屬維以家事。東上閤門副使魏昭亮，意曾受維請托，密以聞；押伴閤門祗候曹儀亦具奏。即令曾、維分析，詞與惟演同，釋曾等，因有是詔。
丁丑，命內侍都知閻承翰奉安太祖、太宗聖像於南京鴻慶宮。
九月，甲申朔，詔：「自今制置發運使，不限官品，其著位並在提點刑獄官上。」
丙戌，含譽星再見。
辛卯，尊上玉皇大帝聖號曰太上開天執符禦曆含真體道玉皇大天帝，以來年正月一日躬申薦告。
戊戌，帝御景福殿，試亳州、南京路服勤詞學、經明行修舉人，得進士絳州張觀等二十一人，諸科二十一人，賜及第，除官如東封西祀例。
帝謂宰臣曰：「近歲舉人，文藝頗精，孤貧得路。然為主司者亦大不易，徇請求則害公，絕薦托則獲謗。」王旦曰：「今郡縣至廣，人數亦繁，必須臨軒親試。至於南省解發，非朝廷特為主張，則雖責成主司，亦難以集事也。」
遼耶律世良選馬駝於烏爾古部，會德寽勒部人伊喇殺其詳袞而叛，鄰部皆應。世良遣人招之，降其數部。
辛丑，虢州防禦使、邠甯、環慶路副都部署荊嗣卒，錄其子。嗣起行間，以勞居方面，凡百五十戰，有功未嘗自伐。臨終，戒其子曰：「吾聞累代為將，其後不興。汝輩當益修謹也！」
癸卯，以奉上玉皇聖號，分命輔臣告玉清昭應宮、郊廟、社稷。
初，開封府解服勤詞學進士二十五人，為下第者劉溉所訟，其十三人以寓貫，皆奔竄潛匿；有司追捕。王旦奏曰：「陛下搜羅才俊，今乃變為囚系，恐傷風教。且科舉之設，本待賢德；此輩操行如此，望特出宸斷以懲薄俗。」帝曰：「此蓋官司過誤，其寓貫者當並釋罪，溉付外州羈管。」
既而御史雷澤、高弁上言：「溉訟事得實，被責太過。」帝以問旦，旦曰：「溉訟本非公心，據款乃俟其得解則訟，此搢紳之蟊賊。朝廷黜其無行，諫官所宜樂聞，弁妄行對奏。由是觀之，向非聖斷明哲，辨舉子誤犯，則須連坐府縣。御史抨彈，甚無取也。」帝然之。弁尋以諫修玉清昭應宮，降知廣濟軍。
丁未，詔：「自今舉人，如本貫顯無戶籍，及離鄉已久，許召官保明，於開封府投牒取解。」
壬子，以將作監丞李惟簡為太子中允，致仕，別賜錢三十萬。惟簡，穆子也，性沖澹，不樂仕進，屏居二十餘年，帝特召對而命之。初召惟簡，使者不知其所止，帝令至中書問王旦，然後人知惟簡乃旦所薦也。旦所薦士甚多，類不以告人，其後史官修《真宗實錄》，得內出奏章，乃知朝廷士多旦所薦者。
帝嘗觀書龍圖閣，得王禹偁章奏，嗟美切直，因訪其後。宰相言：「其子嘉言舉進士及第，為江都尉，頗勤詞學，而家貧母老。」是日，亦召對，特授大理評事。
遼耶律世良遣使獻德寽勒部俘。
冬，十月，甲寅朔，遼主如中京。
高麗方與遼構兵，遂遣使入貢。帝問宰相王旦曰：「高麗久失進奉，今許其赴闕，契丹必知之。」王欽若曰：「此使到闕，正與契丹使同時。」旦曰：「外蕃入貢以尊中國，蓋常事耳。彼自有隙，朝廷奚所愛憎！」帝曰：「卿言深得大體。戊午，詔登州置館以待之。
甲子，玉清昭應宮成，總二千六百一十區。初料功須十五年，修宮使丁謂以夜繼晝，每繪一壁給二燭，遂七年而成。軍校工匠，第賞者九百餘人。
河北提點刑獄司言博州獄空百三十九日。宰相言天下奏獄空者無虛月，唯此日數稍多，特令降詔獎之。
十一月，癸未朔，以樞密副承旨張質為都承旨。質在樞要幾五十年，練習事程，精敏端愨，未嘗有過。舊本院吏罕有遷至都承旨者，帝素知其廉謹，故授之。嘗召問五代以降洎國初軍籍更易之制，且命條其利害。質纂為三篇，目曰《兵要》以進，帝覽而稱善。
乙酉，濱州河溢。
丙戌，謁玉清昭應宮，宴近臣於集禧殿。己丑，加玉清昭應宮使王旦司空，修宮使丁謂工部尚書。更置玉清昭應宮副使，即以謂為之。
壬辰，御乾元門，觀酺五日。
戶部尚書陳堯叟上《汾陰奉祀記》三卷。
乙未，鄜延路鈐轄張繼能言：「趙德明進奉人挾帶私物，規免市征，望行條約。」帝曰：「戎人遠來，獲利無幾，第如舊制可也。」
己酉，置玉清昭應宮判官、都監，以左正言夏竦為判官，內殿承制周懷政為都監。
王旦之為景靈宮朝修使也，竦實掌其箋奏。竦嘗臥病，旦親調藥飲之，數稱其才；因使教慶國公書，又同修《起居注》，及是為判官，皆旦所薦也。
初，丁謂欲大治城西礟場，釃金水，作后土祠以擬汾陰脽上，林特欲跨玄武門為復道以屬玉清昭應宮；李溥欲致海上巨石，於會靈池中為三神山，起閣道；群臣亦爭言符瑞。竦獨抗疏以為不可，其事遂罷。及為判官，居月餘，乃奏寶符閣奏神果實，旦起視之無有，俎滓狼籍左右，殆神食之雲。
知秦州張佶言蕃部俶擾，已出兵格鬥，望量益士卒。王旦曰：「今四方寧輯，契丹守盟，西戎入貢，籓翰之臣，宜務鎮靜。」帝曰：「邊臣利於用兵，殊不知無戰為上。頃歲河北請增邊兵，王飲若等亦惑其言，惟朕斷以不疑，終亦無患。」
十二月，癸丑朔，日當食不虧。
己未，作元符觀。初，每歲天慶節，就左承天祥符門設帟幕，啟道場，帝以車騎往來喧雜，乃命葺皇城司廨舍新堂為是觀。堂即劉承規所創，景德末司命臨降處也。
丁卯，權知高麗國事王詢遣奏告使尹證古及女真將軍大千機以下，凡七十八人，以方物來貢。詢表言：「契丹阻其道路，故久不得通。請降皇帝尊號、正朔。」詔從其請。詢又言：「大千機自稱父兄曾入覲，其兄留弗歸，茲行遂往歸訪。」又，河北居民竇文顯等十七人先為契丹所掠，投奔高麗，詢亦遣還，令歸本貫。帝深嘉其意，待證古甚厚。
是歲，遼放進士張用行等三十一人及第、出身。
