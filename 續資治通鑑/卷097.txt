
　　秋，七月，乙丑朔，除元符上書邪等之禁。 
　　宋昭先以上書諫攻遼，貶連州；庚午，詔赴都。 
　　乙亥，蔡京移儋州安置，攸移雷州。 
　　丙子，童貫移吉陽軍安置。 
　　甲申，蔡京行至潭州，死，年八十。子孫二十三人，分竄遠地者，遇赦不許量移。 
　　京天資險譎，舞智以御人主，在人主前，左狙右伺，專爲固位之計。終始持一說，謂當越拘攣之俗，竭九州四海之力以自奉。道君雖富貴之，亦陰知其奸諛，不可以托國，故屢起屢仆。嘗收其素所不合者，如趙挺之、張商英、劉慶夫、鄭居中、王黼之屬，迭居台司以柅之。京每聞將罷退，輒入宮求見，叩頭祈哀，無廉恥。燕山之役起，攸實在行，京送之以詩，陽爲不可之言，冀事之不成，得以自解。暮年，即家爲府，幹進之徒，舉集其門，輸貨僮奴以得美官者踵相躡，綱紀法度，一切爲虛文。患失之心，無所不至，根結盤固，牢不可脫。卒以召釁誤國，爲宗社奇禍，雖以譴死，而海內多以不正典刑爲恨雲。 
　　丁亥，令侍從官改修宣仁聖烈皇后謗史。 
　　辛卯，詔：「童貫隨所至州軍行刑訖，函首赴闕。」 
　　貫握兵二十年，權傾一時，奔走期會，過於制敕。嘗有論其過者，詔方劭往察。劭一動一息，貫悉偵得之，先密以白，且陷以它事，劭反得罪逐死。貫狀魁梧，頤下生須十數，皮骨勁如鐵，不類閹人。有度量，能疏財，後宮自妃嬪以下，皆獻饋結納，左右婦寺，譽言日聞。寵煽翕赫，庭戶雜遝成市，嶽牧輔弼，多出其門，窮奸稔禍，流毒四海，死不足償責。 
　　初，趙良嗣以御史胡舜陟論其罪，已竄柳州，至是詔廣西轉運副使李升之，即所至梟其首，徙妻子於萬安軍。 
　　壬辰，侍御史李光遠坐言事貶監當。 
　　金蕭仲恭使宋還，以所持帝與耶律伊都蠟書自陳。 
　　先是仲恭來索所許金帛，逾月不遣。其副趙倫懼見留，乃給館伴邢倞曰：「金有耶律伊都者，領契丹兵甚衆，貳於金人，宜結之使南向，宗翰、宗望可襲而取也。」徐處仁、吳敏以伊都、仲恭皆遼貴戚舊臣，而用事於金，當有亡國之威，信之，乃以蠟書命仲恭致之伊都，使爲內應。至是仲恭以書獻，宗望以聞，金主大怒，復議南伐矣。 
　　八月，甲午朔，錄陳瓘後。 
　　李綱留河陽十餘日，練士卒，修整器甲之屬，進次懷州，造戰車，期兵集大舉；而朝廷降詔罷減所起兵。綱上疏言：「河北、河東日告危急，未有一人一騎以副其求，奈何甫集之兵，又皆散遣？且以軍法敕諸路起兵，而以寸紙罷之，臣恐後時有所號召，無復應者矣。」疏奏，不報，趨赴太原。 
　　綱乃遣解潛屯威勝軍，劉韐屯遼州，幕官王以寧與都統制折可求、張思正等屯汾州，范瓊屯南北關，皆去太原五驛，約三道並進。時諸將皆承受御畫，事皆專達，進退自如，宣撫司徒有節度之名，多不遵命。綱嘗具論之，雖降約束，而承受專達自若。 
　　於是劉韐兵先進，金人並力禦之，韐兵潰。潛與敵遇於關南，亦大敗。思正等領兵十七萬，與張灝夜襲金洛索軍於文水，小捷；明日戰，復大敗，死者數萬人。可求師潰於子夏山。於是威勝軍、隆德府、汾、晉、澤、絳民皆渡河南奔，州縣皆空。 
　　丙申，復以种師道爲兩河宣撫使。 
　　李綱以張灝等違節制而敗，又上疏極論節制不專之弊，且言分路進兵，敵以全力制吾孤軍，不若合大兵由一路進。及範世雄以湖南兵至，因薦爲宣撫判官，欲合衆親率擊敵。會以議和，止綱進兵，綱亦求罷，遂召還，以師道代之。 
　　庚子，以彗星，避殿，減膳，令從官具民間疾苦以聞。 
　　金人既得蕭仲恭所上蠟書，會麟府帥折可求又言西遼在西夏之北，欲結宋以復怨於金，吳敏勸帝致書西遼，由河東之麟府，亦爲宗翰所得，復以聞，於是決計南伐。丁未，以宗翰爲左副元帥，宗望爲右副元帥，仍分兩道，宗翰發雲中，宗望發保州。 
　　戊申，錄張庭堅後。 
　　戊午，許翰罷知亳州。己未，徐處仁罷知東平府，吳敏罷知揚州。以唐恪爲少宰兼中書侍郎，何㮚爲中書侍郎，禮部尚書陳過庭爲尚書右丞，開封府尹聶昌同知樞密院事。 
　　時翰、處仁主用兵，而吳敏、耿南仲欲和，議不合。翰先罷，處仁又與敏爭於帝前，處仁怒，擲筆中敏面。南仲與恪、昌欲排去二人而代之位，諷中丞李回論之，於是俱罷。 
　　初，敏以昌猛厲，可使助己，自衡州召知開封；不數月，拜同知樞密，入謝，即陳扞禦之策曰：「三關、四鎮，國家籓籬也，聞欲以畀敵，一朝渝盟，何以制之！願勿輕與，而檄天下兵集都畿，堅城守以遏其沖，簡禁旅以備出去，壅河流以斷歸路。前有堅城，後有大河，勁兵四面而至，彼或南下，墮吾網矣。臣願激合勇義之士，設伏開關，出其不意，掃其營以報。」帝壯之，命提舉守禦，得以便宜行事。未幾，言者論敏因蔡京進用，安置涪州。 
　　先是遣劉岑、李若水分使金軍以求緩師。岑等還，言宗望索歸朝官及所欠金銀，宗翰則不言金銀，專論三鎮。庚申，乃遣王雲往，許以三鎮賦入之數。 
　　是月，福州軍亂，殺知州柳庭俊。 
　　九月，丙寅，金人破太原府。 
　　時宗翰乘勝急攻，知府張孝純力竭不能支，城破，孝純被執，既而釋用之。副都總管王稟死之。 
　　稟與孝純同守太原，宗翰屢遣人招諭，不從。至是，並力攻城，列砲三十座，凡舉一砲，聽鼓聲齊發，砲石入城者大於鬥，樓櫓中砲，無不壞者。稟乃先設虛柵，下又置糠布袋在樓櫓上，雖爲所壞，即時復成。宗翰又爲填濠之法，先用洞子，下置車轉輪，上安巨木，狀似屋形，以生牛皮縵上，裹以鐵葉，人在其內，推而行之，節次以續，凡五十餘輛，皆運土木紫薪於其中。其填濠，先用大枝薪柴，次以薦覆，然後置土在上，增覆如初。稟預穿壁爲竅，致火韝在內，俟其薪多，即放燈於水，其燈下水尋木，能燃濕薪，火既漸盛，令人鼓韝，其焰亙天，焚之立盡。宗翰又爲車如鵝形，下亦用車輪，冠以皮鐵，使數百人推行，欲上城樓。稟於城中設跳樓，亦如鵝形，使人在內迎敵，先以索絡巨石，置彼鵝車上，又令人在下以搭鉤及繩拽之，其車前倒不能進。然人衆糧乏，三軍先食牛馬騾，次烹弓弩皮甲，百姓煮萍實、糠籺、草茭以充腹，既而人相食。城破，稟猶率羸卒巷戰，突圍出，金兵追之急，遂負太原廟中太宗御容赴汾水死，子閤門祗候荀殉之。通判王逸自焚死，轉運判官王毖、提舉常平單孝忠亦死於難。 
　　太原既破，知磁州宗澤，繕城浚隍，治器械，募義勇，爲固守之計，上言：「邢、洺、磁、趙、相五州，各蓄精兵二萬，敵攻一郡，則四郡皆應，是一郡之兵，常有十萬人也。」帝嘉之。 
　　初，澤知萊州掖縣，部使者得旨市牛黃，澤報曰：「方時疫癘，牛飲其毒，則結爲黃。今和氣橫流，牛安得黃！」使者怒，欲劾邑官，澤曰：「此澤意也。」獨銜以聞，一縣獲免。 
　　己巳，金復以南京爲平州。 
　　壬申，臣僚言：「蔡攸之罪，不減乃父，燕山之役，禍及天下，驕奢淫佚，載籍所無，若不竄之海外，恐不足以正凶人之罪。」詔移萬安軍。行軍嶺外，帝遣使以手劄隨所至賜死，並誅其弟翛及朱勔。 
　　乙亥，詔：「編修敕令所取靖康以前蔡京所乞御筆手詔，參祖宗法及今所行者，刪修成書。」 
　　丁丑，以禮部尚書王爲尚書左丞。 
　　戊寅，命李綱出知揚州。 
　　中書舍人胡安國，初爲太學博士，足不及權門。蔡京惡其異己。會安國舉永州布衣王繪、鄧璋遺逸，京以三人乃范純仁、鄒浩之客，置獄推治，安國坐除名；張商英爲相，始得復官。帝即位，召赴京師，入對，言：「明君以務學爲急，聖學以正心爲要。」又言：「紀納尚紊，風俗益衰，施置乖方，舉動煩擾。大臣爭競而朋黨之患萌，百執窺覦而浸潤之奸作。用人失當而名器愈輕，出令數更而士民不信。若不掃除舊制，乘勢更張，竅恐大勢一傾，不可復正。」語甚剴切，日昃始退。耿南仲聞其言而惡之，力譖於帝，帝不答。許翰入見，帝謂曰：「卿識胡安國否？」翰對曰：「自蔡京得政，士大夫無不受其籠絡，超然遠跡不爲所汙如安國者實少。」遂除中書舍人。 
　　及言者論李綱專主戰議，喪師費財，綱遂出守。舍人劉玨當制，謂綱勇於報國；吏部侍郎馮澥，言玨爲綱遊說，玨坐貶。安國封還詞頭，且論澥越職言事。耿南仲大怒，何㮚從而擠之，遂出知通州。 
　　安國在省一月，多在告之日，及出，必有所論列。或曰：「事之小者，盍姑置之？」安國曰：「事之大者，無不起於細微。今以小事爲不必言，至於大事又不敢言，是無時可言也。」人服其論。 
　　壬午，梟童貫首於都市。 
　　甲申，日有兩珥背氣。 
　　丙戌，建三京及鄧州爲都總管府，分總四道，以知大名府趙野總北道，知河南府王襄總西道，知鄧州張叔夜總南道，知應天府胡直孺總東道。 
　　罷知揚州李綱提舉洞霄宮。 
　　金師日逼，南道總管張叔夜、陝西制置使錢蓋，各統兵赴闕。唐恪、耿南仲專主和議，亟檄止諸軍勿前。辛卯，遣給事中黃鍔由海道使金議和。 
　　是月，夏人陷西安州。 
　　冬，十月，癸巳朔，御殿，復膳。 
　　貶李綱爲保靜軍節度副使，安置建昌軍。 
　　丁酉，有流星如杯。 
　　金人破真定府，知府李邈、兵馬都鈐轄劉翊死之。 
　　种師道及金宗望戰於井陘，敗績。宗望遂入天威軍，攻真定，翊率衆晝夜搏戰，久之，城破，翊巷戰，麾下稍亡，翊顧其弟曰：「我大將也，可受戮乎！」因挺刃欲奪門出，不果，自縊死。 
　　初，邈聞敵至，間道走蠟書上聞，三十四奏，皆不報。城被圍，且戰且守，相持四旬。既破，將赴井，左右持之，不得入。宗望脅之拜，不屈，以火燎其鬚眉及兩髀，亦不顧，乃拘於燕山府。欲以邈知滄州，笑而不答。後命之易服，邈憤，大罵，金人撾其口，猶吮血噀之，金人大怒，遂遇害。將死，顏色不變，南面再拜，端坐受戮。後諡忠壯。 
　　戊戌，金使楊天吉、王汭來議事，取蔡京、童貫、王黼、吳敏、李綱等九人家屬，命王時雍、曹矇館之。時雍議以三鎮所入歲幣並祖宗內府所藏珍玩悉歸二帥，且以河東宿師暴露日久，欲厚犒之。天吉、汭頗頷其說，先取犒師絹十萬匹以行。 
　　時既遣使講和，金人陽許，而攻略自如。諸將以和議故，皆閉壁不出。御史中丞呂好問，乃請亟集滄、滑、邢、相之戍以遏奔沖，而列群勤王之師於畿邑以衛京城，疏入，不省。金人破真定，攻中山，上下震駭，廷巨狐疑相顧，猶以和議爲辭。好問率臺屬劾大臣畏懦誤國，坐貶知袁州；帝閔其忠，下遷吏部侍郎。 
　　庚子，日有赤青黃戴氣。 
　　金人攻汾州，知州張克戩畢力扞禦，城破，猶巷戰，不克，乃索朝服，焚香，南向拜舞，自引決，一門死者八人。兵馬都監賈亶亦死之。 
　　金人攻平定軍。 
　　辛丑，下哀痛詔，命河北、河東諸路帥臣傳檄所部，得便宜行事。 
　　壬寅，天寧節，率群臣詣龍德宮上壽。 
　　甲辰，詔用蔡京、王黼、童貫所薦人。 
　　丙午，集從官於尚書省，議割三鎮，召种師道還。師道行次河陽，遇王汭，揣敵必大舉，亟上疏，請幸長安以避其鋒。大臣以爲怯，故召還之。 
　　丁未，以禮部尚書馮澥知樞密院事。 
　　庚戌，以范訥爲河北、河東路宣撫使，代种師道也。 
　　遼故將小呼魯攻破麟州，知建甯砦楊震死之。 
　　王雲遣使臣至自真定，報金人已講和，不復議割三鎮，但索五輅、冠冕及上尊號等事，且須康王親到，議乃可成。壬子，詔太常禮官集議金主尊號，命康王構使宗望軍，尚書左丞王𤫉副之，𤫉辭，以馮澥行，知東上閤門事高世則充參議官。尋貶𤫉爲單州團練副使。 
　　乙卯，雨木冰。 
　　丙辰，金人入平陽府。 
　　初，汾州既破，議者謂汾之南有回牛嶺，險峻如壁，可以控扼，乃命將以守，朝議又遣劉琬統衆駐平陽以扞北邊。然國用乏竭，倉廩不足，士之守回牛者，日給豌豆二升或陳麥而已。士笑曰：「軍食如此，而使我戰乎！」金人領銳師攻嶺，于山上仰望官兵曰：「彼若以矢石自上而下，吾曹病矣，爲之奈何？」徘徊未敢進。俄而官軍潰散，遂越嶺至平陽。琬領兵遁去，城遂破，官吏皆縋城而出。已而威勝、隆德、澤州皆破。 
　　庚申，日有兩珥及背氣。 
　　侍御史胡舜陟請援中山，不省。 
　　辛酉，檢校少傅、鎮洮軍節度使种師道卒。 
　　十一月，甲子，康王構入辭，帝賜以玉帶，撫慰甚厚。王出城北，權留定林院，候冠服禮物成而行。 
　　丙寅，夏人陷懷德軍，知軍事劉銓、通判杜翊世死之。 
　　初，經略使席貢牒銓知懷德軍，銓奉檄，即日就道。夏人素聞銓名，乃屯兵綿亙數十里而圍之。銓晝夜修戰守之備，賊百計攻城，銓悉以術破之。後矢盡糧絕，銓度力不支，乃同翊世聚焚府庫，環牙兵爲三匝，出戰譙門中，官軍殲焉。翊世同妻張氏義不受辱，遂火其室，舉家死於烈焰中，翊世自縊死。銓欲自裁，已爲敵所執。夏太子遣人置之別室，將官之，銓罵曰：「我甯死，顧肯降賊邪！我苟不死，決不貸汝！」遂遇害。 
　　籍譚稹家。 
　　康王未行，而車輅至長垣，爲金人所卻，王遂不行。戊辰，王雲至自金軍，言事勢中變，必欲得三鎮，不然則進取汴都，中外大駭。康王復入門。罷馮澥爲太子賓客。 
　　己巳，集百官議三鎮於延和殿，各給筆劄，文武分列廊廡，凡百餘人。惟梅執禮、孫傅、呂好問、洪芻、秦檜、陳國材等三十六人言不可與，自范宗尹以下七十人皆欲與之。宗尹言最切，至伏地流涕，乞予之以紓禍。已而黃門持宗尹章疏示衆曰：「朝廷有定議，不得異論。」會李若水歸自宗翰軍，慟哭於庭，必欲從其情。何㮚初主不與，及退，謂唐恪曰：「三鎮之地，割之則傷河外之情，不割則太原、真定已失矣。不若任之，但飭守備以待。」恪唯唯。梅執禮建議清野，尋召孫傅及執禮入對，議遂定。 
　　庚午，詔：「河北、河東、京畿清野，令流民得占官舍、寺觀以居。」 
　　辛未，有流星如杯。 
　　壬申，禁京師民以浮言相動者。 
　　金宗翰自太原趨汴，官吏棄城走者，遠近相望。癸酉，至河外，宣撫副使折彥質領兵十二萬與之對壘。時僉書樞密院事李回以萬騎防河，亦至河上。敵發數十騎來覘，回報其帥曰：「南兵亦盛，未可輕渡。」或欲整兵俟戰，洛索曰：「南兵雖多，不足畏也。與之戰則勝負未可知，不若加以虛聲，盡取戰鼓，擊之達旦，以觀其變。」衆以爲然。黎明，河上之師悉潰，遂長驅而南。甲戌，金兵悉渡。知河陽燕瑛、西道總管王襄皆棄城走，永安軍、鄭州並降於金。 
　　宗望屯兵慶源城下，欲爲攻城之計，宣撫范訥統兵五萬守滑、浚以扞之。宗望知有備，乃由恩州古榆渡趨大名。 
　　王雲固請康王往使。乙亥，命雲副康王構再使宗望軍，許割三鎮，並奉袞冕、車輅以行，仍尊金主爲皇伯，上尊號曰大金崇天繼序昭德定功休仁惇信修文成武光聖皇帝。 
　　丙子，王及之同金使王汭來，言軍已至西京，不復請三鎮，直欲畫河爲界；陛對殊不遜，有「奸臣輔暗主」之語。上下洶懼，即許之，且以兩府二人行。唐恪既書敕，何㮚大駭曰：「不奉三鎮之詔，而從畫河之命，何也？」㮚不肯書，因請罷。 
　　是日，金人由汜水關渡河。京西提刑許高，河北提刑許亢，各統兵防洛口，望風而潰。 
　　京師聞之，士門清野，詔百官疾速上城。遣馮澥、李若水使宗翰軍，行至中牟，守河兵相驚，以爲金兵至。左右謀取間道去，澥問何如，若水曰：「戍兵畏敵而潰，奈何效之？今正有死爾，敢言退者斬！」若水屢附奏，言和議必不可諧，乞申飭守備，下哀痛詔，徵兵於四方。 
　　丁丑，何㮚罷爲開封尹；以尚書左丞陳過庭爲中書侍郎。 
　　兵部尚書孫傅，因讀丘浚《感事詩》有「郭京、楊適、劉無忌」之語，於市人中訪得無忌，於龍衛中得京。好事者言京能施六甲法，可以生擒金二帥，而掃蕩無餘，其法用七千七百七十七人。朝廷深信不疑，命以官，賜金帛數萬，使自募兵，無問技藝能否，但擇年命合六甲者，所得皆市井浮惰，旬日而足。敵攻益急，京談笑自如，雲擇日出兵三百，可致太平，直襲擊至陰山乃止，傅與何㮚尤尊信之。或謂傅曰：「自古未聞以此成功者。正或聽之，姑少付以兵，俟有尺寸功，乃稍進任。今委之太過，懼必爲國家羞。」傅怒曰：「京殆爲時而生，敵中瑣微，無不知者。幸君與傅言，若告它人，將坐沮師之罪。」揖使出。 
　　又有劉孝竭等募衆，或稱力士，或稱北斗神兵，或稱天闕大將，大率效京所爲。識者危之。 
　　王雲、耿延禧、高世則等從康王構出城。雲白王曰：「京城樓櫓，天下所無。然真定城高幾一倍，金人使雲等坐觀，不移時破之。此雖樓櫓如畫，亦不足恃也。」王不答。 
　　行次長垣，百姓喧呼遮道，至頂盆焚香，乞起兵扼敵，不宜北去。 
　　戊寅，進龍德宮婉容韋氏爲賢妃，康王構爲安國、安武軍節度使。 
　　是日，康王構發長垣，至滑州：庚辰，至相州。壬午，磁州守臣宗澤迎謁曰：「肅王一去不返，今金又詭辭以致大王，其兵已迫，復去何益！願勿行。」先是王雲奉使過磁、相，勸兩郡撤近城民舍，運粟入保，爲清野之計，民怨之。及王次磁，出謁嘉應神祠，雲在後，百姓遮道諫王勿北去，厲聲指雲曰：「清野之人，真奸細也！」王出廟，行人噪，執雲，殺之。 
　　時宗望軍濟河，游奕日至磁城下，蹤跡王所在。知相州汪伯彥亟以帛書請王如相，躬服橐鞬，部兵以迎於河上。王令韓公裔訪得間道，潛師夜發，磁人無一知者。遲明，至相，勞伯彥曰：「它日見上，當首以京兆薦。」由是受知。是役也，議者以爲雲不死，王必無復還之理。 
　　湯陰人岳飛，少負氣節，家貧力學，尤好《左氏春秋》、孫、吳兵法，力能挽弓三百斤，弩八石。劉韐宣撫鎮、定，募敢戰士，飛與焉，屢擒劇賊。至是因劉浩以見，王以爲承信郎。 
　　金宗望遣楊天吉、王汭等來議割地，欲以黃河爲界，帝許之。汭又請報使須親信大臣，帝命耿南仲，以老辭；改命聶昌，以親辭。陳過庭曰：「主憂臣辱，願效死！」帝爲揮淚太息，而怒南仲、昌，固遣南仲使河北宗望軍，昌使河北宗翰軍。昌言：「兩河之人，忠義勇勁，萬一爲所執，死不瞑目矣。」行至絳，絳人果堅壁拒之。昌持詔抵城下，縋而登。鈐轄趙子清麾衆殺昌，抉其目而臠之。 
　　初，南仲與吳幵堅請割地以成和好，故戰守之備皆罷，致金師日逼。至是與金使王汭偕行至衛州，衛鄉兵欲執汭，汭脫去。南仲遂走相州，以帝旨諭康王起河北兵，入衛京師，因連署募兵榜揭之，人情始安。 
　　甲申，以孫傅同知樞密院事，御史中丞曹輔僉書樞密院事。 
　　以京兆府路安撫使范致虛爲陝西五路宣撫使，令督勤王兵入援。 
　　乙酉，金宗望軍至城下，屯於劉家寺。 
　　初，种師道聞真定、太原皆破，檄召西南兩道兵赴闕。會師道卒，唐恪、耿南仲專務議和，乃止兩道兵毋得妄動，遂散歸。及金人傅城，四方兵無一人至者，城中唯七萬人。於是殿前司以京城諸營兵萬人分作五軍，以備緩急救護：前軍屯順天門，左軍、中軍屯五嶽觀、姚友仲統之；右軍屯上清宮，後軍屯景陽門，辛亢宗統之。又以五萬七千人分四壁守禦。遣使以蠟書間行出關召兵，並約康王及河北守將來援，多爲金邏兵所獲。 
　　丁亥，大風發屋折木。 
　　僉書樞密院事李回罷。 
　　戊子，金人攻通津門，范瓊出兵焚其寨。 
　　己丑，南道都總管張叔夜將兵勤王，至玉津園。帝御南薰門見之，軍容甚整，以叔夜爲延康殿學士。 
　　時唐恪計無所出，密言於帝曰：「唐自天寶而後，屢失而復興者，以天子在外，可以號召四方也。今宜舉景德故事，留太子居守而幸西洛，連據秦雍，領天下兵親征，以圖興復。」帝將從之。領開封府何㮚入見，引蘇軾所論，謂周之失計，未有如東遷之甚者。帝翻然而改，以足頓地曰：「今當以死守社稷！」及叔夜入對，亦言敵鋒甚銳，願如明皇之避祿山，暫詣襄陽以圖幸雍，帝不答。 
　　金宗望遣劉晏來，要帝出盟。 
　　庚寅，幸東壁勞軍。 
　　詔三省長官名悉依元豐舊制。以領開封府何㮚爲門下侍郎。 
　　閏月，壬辰朔，金人攻善利門，統制姚友仲禦之。 
　　唐恪從帝巡城，人慾擊之，因求去，罷爲中太一宮使。以門下侍郎何㮚爲尚書右僕射兼中書侍郎。 
　　癸巳，京師苦寒，用日者言，借土牛迎春。 
　　都人殺東壁統制官辛亢宗。罷民乘城，代以保甲。 
　　金宗翰軍自河陽來會，至城下。 
　　甲午，驛召李綱爲資政殿大學士，領開封府。 
　　金人破懷州，知州霍安國死之。 
　　安國被圍，扞禦不遺力。鼎澧兵亦至，相與共守，力盡，城乃破，將官王美投濠死。宗翰引安國以下分爲四行，問不降者爲誰，安國曰：「守臣霍安國也！」問餘人，通判林淵，鈐轄張彭年，都監趙士詝、張諶、於潛，鼎澧將沈敦、張行中及隊將五人同辭對曰：「淵等與知州一體，皆不肯降！」宗翰令引於東北鄉，望其國拜降，皆不屈。乃解衣面縛，殺十三人而釋其餘。安國一門無噍類。 
　　時雨雪交作，帝被甲登城，以御膳賜士卒，易火飯以進，人皆感涕。金人攻通津門，數百人縋城禦之，焚其砲架五，鵝車二。 
　　乙未，金人入青城，攻朝陽門。 
　　馮澥至自金軍。時澥與李若水至懷州，金使蕭慶等挾與俱還。 
　　丙申，幸宣化門，帝乘馬行泥淖中，民皆感泣。 
　　張叔夜數戰有功，帝召見，授資政殿學士。 
　　東道總管胡直孺將兵入衛，與金人遇於拱州，兵敗，被執，遂破拱州。 
　　丁酉，赤氣亙天。 
　　金人初至，即力攻東壁。劉延慶練邊事，措置頗有法；遇夜，即城下積草數百，爇之以警。時有議置九牛砲者，雖磑磨皆可施，於東壁用之，嘗碎其雲梯，詔封護國大將軍。金知東壁不可攻，於是過南壁，以洞子自蔽，運薪土實護龍河，河水遂涸。 
　　以馮澥爲尚書左丞。 
　　戊戌，殿前副都指揮使王宗濋率牙兵千餘下城，與金人戰，統制官高師旦死之。 
　　己亥，詔毀艮岳爲砲石。金復於護龍河疊橋取道，姚友仲選銳卒下城，分佈弩砲，又於城上縛虛棚，士衆山立，箭下如雨，橋不能寸進，乃棄去，益造火梯、雲梯、偏橋、撞竿、鵝車、洞子諸攻城之具。 
　　庚子，張叔夜僉書樞密院事，將兵入城。 
　　金人攻宣化門，姚友仲禦之。 
　　是日，幸東壁。金人復遣蕭慶等來貸糧，且議和。 
　　辛丑，金人攻南壁，殺傷相當。 
　　壬寅，詔河北守臣盡起軍民倍道入援。 
　　癸卯，幸安肅門。至朝陽門，金人箭及駕前旗下。令軍士三百餘人縋城出戰，殺敵數百，復縋而上，命以官者數十人。金人築望台，度高百尺，下覘城中，以飛火砲燔樓櫓，將士嚴警備，旋即繕治。又造雲梯，施大輪，以革冒之，乘罅推以叩壘，將士出鉤竿拄之，使不得進，近者以鉤矛取之，發火焚梯，敵數引卻。復用鵝車、洞子攻北城，軍士射以九牛弩，一發而貫三人。詔募人焚敵砲架、鵝車、洞子及八分者，白身授團練使，餘以次授賞。張叔夜聞南壁飛石擊樓櫓，與范瓊分麾下兵襲敵營，欲燔其砲架，遙見鐵騎，軍士不克陳而奔，自相蹈籍，溺隍死者以千數。 
　　甲辰，大雨雪。 
　　金人破亳州。 
　　遣間使召諸道兵勤王。 
　　乙巳，大寒，士卒噤戰，不能執兵，有僵仆者。帝在禁中徒跣祈晴。 
　　丙午，雨木冰。 
　　丁未，始避正殿。 
　　戊申，金人過登天橋，來攻通津門。 
　　時勤王兵不至，城中兵可用者唯衛士三萬，然亦十失五六，因時令挑戰以示敢敵。金人復來，言不須帝出城，請親王及何㮚往議，詔越王往。將行，而宗翰以兵來迓，王乃止。於是金人宣言失信，再遣使來趣親王出盟。己酉，遣馮澥、曹輔與宗室仲溫、士𧦞使金軍請和。既至，宗翰即遣還，不與一語。 
　　命康王構爲河北兵馬大元帥。 
　　殿中侍御史胡唐老言：「康王奉使至磁，爲士民所留，乃天意也。乞就拜爲大元帥，俾率天下兵入援。」何㮚以爲然，密草詔稿上之。帝令募死士，得秦仔、劉定等四人，遣持蠟詔如相州，拜王爲大元帥，陳遘爲元帥，宗澤、汪伯彥副元帥，使盡河北兵速入衛，辟官行事，並從便宜。仔先至相，於頂發中出詔，王讀之嗚咽，軍民感動。 
　　辛亥，金人復遣使來議和，要親王出盟。 
　　壬子，復遣曹輔、馮澥及仲溫、士𧦞使金營。癸丑，仲溫、士𧦞還，雲金人須親王並何㮚至軍前。 
　　金人攻通津、宣化門，范瓊以千人出戰，渡河，冰裂，沒者五百餘人，自是士氣益挫。 
　　甲寅，大風自北起，俄雪下數尺，連日夜不止。 
　　乙卯，金人復使劉晏來趣親王、宰相出盟。 
　　何㮚屢趣郭京出師，京徒期再三，曰：「非至危急，吾師不出。」丙辰，大風雪，京乃令守禦者悉下城，毋得竊窺。因大啟宣化門，出攻金軍，京與張叔夜坐城樓上。金人分四翼，噪而前，京兵敗走，墮死於護龍河，城門急閉。京向叔夜曰：「須自下作法。」因下城，引餘衆南遁。 
　　金人遂登城，衆皆披靡，四壁兵皆潰。金人入南薰諸門，統制姚友仲死於亂兵。四壁守禦使劉延慶奪門出奔，爲追騎所殺。宦者黃經自赴火死。統制何應言、陳克禮、中書舍人高振力戰，與其家人皆被害。京城遂破。帝慟哭曰：「朕不用种師道言，以至於此！」 
　　衛士入都亭驛，執金使劉晏，殺之。 
　　軍民數萬，斧左掖門求見天子，帝御樓諭遣之。衛士長蔣宣率其衆數百，欲邀乘輿犯圍而出；左右奔竄，獨孫傅、梅執禮、呂好問侍。宣抗聲曰：「國事至此，皆宰相信任奸臣，不用直言所致。」孫傅呵之，宣以語侵傅。好問譬曉之曰：「若屬忘家，欲冒重圍衛上以出，誠忠義，然乘輿將駕，必甲乘無缺而後動，詎可輕邪！」宣屈服，曰：「尚書真知軍情。」麾其徒退。 
　　何㮚欲親率都民巷戰，金人宣言議和退師，乃止。 
　　丁巳，遣㮚及濟王栩使金軍以請成，㮚懼，不敢行，帝固遣之，猶遲回良久不決。李若水嫚罵曰：「致國家如此，皆爾輩誤事。今社稷傾危，爾輩萬死何足塞責！」㮚不得已，乃上馬，而足戰不能跨，左右扶上，北出朱雀門，所執鞭三墮地。既至，宗翰、宗望曰：「自古有南即有北，不可相無也。今之所議，期在割地而已。」㮚還，言金欲邀上皇出郊，帝曰：「上皇驚憂而疾，必欲之出，朕當親往。」㮚喜和議成，既歸都堂，作會飲酒，談笑終日。 
　　自乙卯雪大作不止，天地冥晦。或雪未下時，於陰雲中有雪絲長數寸墮地。是夜，雪霽，彗星見，有白氣出太微垣。 
　　己未，遣何㮚再往金軍。詔曰：「大金堅欲上皇出郊，朕以宗廟生靈之故，義當親往。咨爾衆庶，毋致驚疑。」 
　　庚申，日赤如火無光。 
　　辛酉，車駕詣青城，何㮚、陳過庭、孫傅等從。帝望齋宮門即下馬，步入一小位中。金人邀請乘馬人，帝不聽。與二帥相見，宗翰以未得金主之命，以好語相慰籍，宗望唯唯而已。都人自宣德樓至南薰門，立泥雪中以俟駕回。 
　　十二月，壬戌朔，帝留青城。宗翰遣蕭慶入城，居尚書省，朝廷動靜，並先關白。 
　　是日，康王開大元帥府於相州，有兵萬人，分爲五軍而進；既渡河，次於大名。宗澤以二千人與金人力戰，破其三十餘砦，履冰渡河，見王曰：「京城受圍日久，入援不可緩。」王納之。既而知信德府梁揚祖以三千人至，張俊、苗傅、楊沂中、田師中等皆在麾下，兵威稍振。會帝遣曹輔齎蠟詔至，雲「金人登城不下，方議和好，可屯兵近甸毋動。」汪伯彥等皆信之，宗澤獨曰：「敵人狡譎，是欲款吾師耳。君父之望入援，何啻饑渴！宜急引軍直趨澶淵，以解京城之圍！」伯彥等難之，勸王遣澤先行，自是澤不得與帥府事矣。耿南仲及伯彥請移軍東平，王從之。 
　　癸亥，帝至自青城，士庶及太學生迎謁，帝掩面大哭曰：「宰相誤我父子！」觀者無不流涕。 
　　甲子，金遣使來，索金一千萬錠，銀二千萬錠，帛一千萬匹。於是大括金銀，金價至五十千，銀至三千五百。金又索京城騾馬，括得七千餘匹，悉歸之。 
　　金主詔元帥府曰：「將帥士卒立功者，第其功之高下遷賞之。其殞身行陳，歿於王事者，厚恤其家。賜贈官爵，務從優厚。」使完顏勖就軍中勞賜，宗翰、宗望皆執其手以勞之。宗翰等問勖所欲，勖曰：「惟好書耳。」載數車而還。 
　　丙寅，遣陳過庭、折彥質往兩河，割地以畀金，又分遣歐陽珣等二十人持詔而往。 
　　珣嘗上書，極言祖宗之地尺寸不可以與人。及事急，會群臣議，珣至，復抗論：「當與力戰，戰敗而失地，它日取之直；不戰而割地，它日取之曲。」時宰怒，欲殺珣，乃以珣爲將作監丞，奉使割深州。珣至深州城下，慟哭謂城上人曰：「朝廷爲奸臣所誤至此，吾已辦一死來矣！汝等宜勉爲忠義報國！」金人怒，執送燕，以焚死。 
　　辛未，定京師米價，勸糶以賑民。 
　　乙亥，康王如北京。 
　　丙子，尚書省火。 
　　庚辰，雨雹。 
　　金主詔曰：「朕惟國家四境雖遠而兵革未息，田野雖廣而畎畝未辟，百工雖備而祿秩未均，方貢雖修而賓館未贍。是皆出乎民力，苟不務本業而抑遊手，欲上下皆足，其可得乎！其令所在長吏敦勸農桑。」 
　　癸未，大雪，縱民伐紫筠館花木以爲薪。 
　　庚寅，康王如東平府。 
　　初，范致虛聞汴京圍急，會西道總管王襄、陝西制置使錢蓋之師，凡十萬人赴援。至潁昌，聞汴京陷，襄、蓋遁去，致虛獨與西道副總管孫昭遠、環慶帥王似、熙河帥王倚率步騎號二十萬，命馬祐昌統之以趨汴，以僧趙宗印爲參議官。致虛將大軍遵陸，宗印將舟師趨西京。宗印又以僧爲一軍，號尊勝隊，童行爲一軍，號淨勝隊。致虛勇而無謀，委己以聽於宗印，宗印徒大言，實未嘗知兵。師出武關，至鄧州千秋鎮，金將洛索以精騎沖之，不戰而潰，死者過半。王似、王倚、孫昭遠等留陝府，致虛收餘兵入潼關。 
　　初，金太祖定燕京，始用漢官宰相，置中書省、樞密院於廣寧府，而朝廷宰相自用本國官號。金主初立，移置中書、樞密於平州，復移置燕京。及宗幹當國，勸金主改女直舊制，用漢官制度。是歲，始定官制，立尚書省，以天下諸司府寺詔諭中外。 
　　
　　春，正月，辛卯朔，詣延福宮朝太上皇帝。命濟王栩、景王杞出賀金二帥、二帥亦遣人入賀。 
　　高麗遣使如金賀正朔，自後歲以爲常。 
　　壬辰，金人復趣召康王，遣中書舍人張徵齎詔以行，以前此曹輔往迎，不見王而還故也。 
　　癸巳，康王次東平府。 
　　金元帥宗翰、宗望遣人奏捷，並呈帝之降表。 
　　詔使出割兩河地，民堅守不奉詔，凡累月，金人止得石州。甲午，詔兩河民開門出降。 
　　乙未，有大星出建星西南，流入於濁沒。 
　　金知樞密院事劉彥宗，上表請復立趙氏，金主不聽。 
　　丁酉，雨木冰。 
　　己亥，陰曀，風迅發。夜，西北陰雲中有光如火。 
　　庚子，帝復詣青城。時金人索金銀益急，欲縱兵入城。帝以問蕭慶，慶曰：「須陛下親見元帥乃可。」帝有難色，何㮚、李若水以爲無虞，勸帝行。帝乃命孫傅輔太子監國，而與㮚、若水等往。唐恪聞之曰：「一之爲甚，其可再乎！」閤門宣贊舍人吳革亦白㮚曰：「天文帝座甚傾，車駕若出，必墮敵計。」㮚不聽。 
　　辛丑，帝留青城。鄆王楷、何㮚、馮澥、曹輔、吳幵、莫儔、孫覿、譚世勣、汪藻皆分居青城齋宮，餘並令先歸。初，帝約五日必還，至是民以金銀未足，各竭其家所有獻之。有福田院貧民，亦納金二兩，銀七兩。而金人來索不已，於是增侍郎官二十四員再根括，又分遣搜掘戚裏、宗室、內侍、僧道、伎術、倡優之家。 
　　帝在青城，舍於親王位，供張蕭然，饋餉不繼。金人持兵守閽，維以鐵繩，夜則然薪擊柝，傳呼達旦。群臣相顧失色，帝每對之流涕。 
　　乙巳，籍梁師成家。 
　　丙午，太學生徐揆詣南薰門，以書白守門者，乞達二帥，請車駕還闕。二帥取揆赴軍中詰難，揆厲聲抗論，爲所殺。 
　　是日，通奉大夫劉韐死於金營。 
　　韐爲河東割地使，金人令僕射韓正館之僧舍，謂曰：「國相知君，今用君矣。」韐曰：「偷生以事二姓，有死不爲也。」正曰：「軍中議立異姓，欲以君爲正代。與其徒死，不若北去取富貴。」韐仰天大呼曰：「有是乎！」乃書片紙曰：「貞女不事二夫，忠臣不事二君。況主憂臣辱，主辱臣死，此予所以不敢偷生也！」使親信持歸，報其子子羽等，即沐浴更衣，酌卮酒而縊。金人歎其忠，瘞之寺西岡上，遍題窗壁以識其處。凡八十日，乃就斂，顏色如生。 
　　丁未，大霧四塞，金人下含輝門剽掠，焚五嶽觀。 
　　副元帥宗澤自大名至開德，與金人十三戰，皆捷，遂以書勸康王檄諸道兵會京城。又移會北道總管趙野、兩河宣撫范訥、知興仁府曾楙合兵入援。三人皆以澤爲狂，不答。澤遂以孤軍進至衛南，先驅雲前有敵營，澤揮衆直前，連戰，敗之，轉戰而東。敵益生兵至，澤將王孝忠戰死，前後皆敵壘，澤下令曰：「今日進退等死，不可不死中求生。」士卒知必死，無不一當百，斬首數千，金人大敗，退卻數十里。澤計其勢必復來，乃亟徙其營，金人夜至，得空營，大驚，自是憚澤，不敢復出兵。澤出其不意，遣兵過大河襲擊，又敗之。 
　　二月，辛酉朔，帝在青城。都人日出迎駕，而宗翰不遣。 
　　丙寅，金主詔廢帝及上皇爲庶人。蕭慶促帝易服。從臣震懼，不知所爲，李若水獨持帝曰：「陛下不可易服！」金人曳之去，若水大呼曰：「若輩不得無禮！」因加丑詆，金人擊之破面，氣結仆地，良久乃蘇。 
　　是夜，金人塹南薰門，令吳幵、莫儔入城，推立異姓堪爲人主者。先是宗翰欲留蕭慶守汴，又有推劉彥宗者，二人辭不敢當，遂有別擇之議。 
　　丁卯，范瓊逼上皇及太后赴金營，上皇曰：「若以我爲質，得皇帝歸保宗社，亦無所辭。」又取御佩刀付從臣，乃御犢車出南薰門。上皇頓足輿中曰：「事變矣！」呼取佩刀，已被搜去。宗望令其禮部侍郎劉思來易服，以鐵騎擁之而去。都人號哭，瓊立斬數人以徇。 
　　金人以內侍鄧述所具諸皇子及後宮位號，盡取入軍。時肅王樞已出質，鄆王楷等九人先從帝在青城，於是安康郡王楃等九人及王貴妃、喬貴妃、韋賢妃諸後宮，康王夫人邢氏與王夫人、帝姬暨上皇十四孫皆出，唯廣平郡王捷匿民間，金人檄開封尹徐秉哲取之，迄不免。 
　　是日，孫傅率百僚申狀金二帥，請立皇太子爲君，金人不聽。 
　　金人迫上皇令召皇后、太子，孫傅留太子不遣，吳幵、莫儔督脅甚急，范瓊恐變生，以危言讋衛士，辛未，遂擁皇后、太子共車而出。孫傅曰：「吾爲太子傅，當同生死。」遂以留守事付王時雍，從太子出，至南薰門，守門人不許，傅遂宿門下以待命。 
　　李若水在金營旬日，罵不絕口，乃裂頸斷舌而死。金人相與言曰：「遼國之亡，死義者十數，南朝唯李侍郎一人。」若水監死無怖色。副使相州觀察使王履亦死之。 
　　是日，留守王時雍召百官會議所立，衆欲舉在軍前者一人。左司員外郎宋齊愈適自外至，或問以敵意所在，齊愈寫張邦昌三字示之，議遂定。時不書議狀者，唯孫傅、張叔夜，金人遂取二人往軍中。太堂寺主簿張浚、開封士曹趙鼎、司門員外郎胡寅皆逃入太學，不書名。 
　　癸酉，王時雍、梅執禮召百官、士庶、僧道、軍民集議推戴事。時孫傅、張叔夜已出，獨時雍主其事，恐百官不肯書，乃先自書以率之，百官亦隨以書。御史馬伸獨奮曰：「吾曹職爲諍臣，豈容坐視！」乃與御史吳給約中丞秦檜共爲議狀，願復嗣君以安四方，檜不答。有頃，伸稿就，首以呈檜。檜猶豫，伸率同僚合詞立請，檜不得已始書名。伸遣人馳達金軍，並論張邦昌當上皇時蠹國亂政以致傾危之罪。吳幵、莫儔持狀詣軍前。明日，齎金牒至，言已據所由奏本國，冊立張相爲皇帝訖，令取冊寶及一行冊命禮數。 
　　乙亥，金人取秦檜並太學生三十人，博士、正、錄十員；何已下隨駕在軍前人，並取家屬。 
　　庚辰，康王如濟州。 
　　時王有衆八萬，屯濟、濮諸州，高陽關路安撫使黃潛善，總管楊惟忠，亦部兵數千至東平，王遣真定總管王淵以三千人入衛宗廟。金人聞之，遣甲士及中書舍人張徵齎蠟詔自汴京至，命王以兵付副帥而還京。王問計於左右，後軍統制張俊曰：「此金人詐謀耳。今大王居外，此天授，豈可徒往！」王遂如濟州。 
　　既而金人謀以五千騎取康王，呂好問聞之，遣人以書白王曰：「大王之兵，度能擊之；不然，即宜遠避。」且言：「大王若不自立，恐有不當立而立者。」 
　　癸未，城內復以金七萬五千八百兩、銀一百十四萬五千兩、衣緞四萬八十四匹納軍前。 
　　觀文殿大學士、中太一宮使唐恪自殺。時金人逼百官立張邦昌，恪既書名，仰藥而死。 
　　乙酉，金人以括金未足，殺戶部尚書梅執禮，侍郎陳知質，刑部侍郎程振，給事中安扶，梟其首，乃下令曰：「根據官已正典刑，金銀或尚未足，當縱兵自索。」既而漢軍都統劉彥宗言於宗翰、宗望曰：「蕭何入關，秋毫無犯，惟收圖籍。遼太宗入汴，載路車、法服、石經以歸，皆令則也。」宗翰等頗納其言。 
　　丁亥，知中山府陳遘爲部將沙振所害，帳下卒執振殺之。 
　　是日，建甯宮火。元祐孟皇后徒步出居相國寺前通直郎、軍器監孟忠厚家。時六宮有位號者皆北徙，惟後以廢得存。 
　　戊子，夜，白氣貫鬥。 
　　三月，辛卯朔，帝在青城。 
　　張邦昌由南薰門入居尚書令廳。 
　　丁酉，金人奉冊寶立張邦昌，百官會於尚書省。邦昌泣，即上馬，至西府門，佯爲忄昬憒欲仆，立馬，少蘇，復號慟，導至宣德門西闕下，入幕次，復慟。金人持御衣紅傘來，設於次處。邦昌出次外，步至御街褥位，望金國拜舞，跪受冊，略曰：「咨爾張邦昌，宜即皇帝位，國號大楚，都金陵。」邦昌御紅傘還次訖，金人揖，上馬出門，百官引導如儀。邦昌步入自宣德門，由大慶殿至文德殿前，進輦，卻勿御，步升殿於御床西側，別置一椅，坐受軍員等賀訖，文武合班，邦昌乃起立，遣閤門傳云：「本爲生靈，非敢竊位。」傳令勿拜。王時雍等懇奏，傳云：「如不蒙聽從，即當歸避。」時雍率百官遽拜，邦昌但東面拱立。」 
　　閤門宣贊舍人吳革，恥屈節異姓，率內親事官數百人，皆先殺其妻孥，焚所居，舉義兵東門外。范瓊詐與合謀，令悉棄兵仗，乃從後襲之，殺百餘人，執革，脅以從逆。革罵不絕口，引頸受刃，顏色不變，並其子殺之；又擒斬十餘人。 
　　是日，風霾，日暈無光，百官慘沮，邦昌亦變色，惟時雍及吳幵、莫儔、范瓊等，欣然以爲有佐命功。邦昌心不安，拜官皆加權字。大抵往來議事者，幵、儔也；逼逐上皇以下者，時雍、秉哲也；脅懼都人者，范瓊也；遂皆擢用。 
　　邦昌見百官稱予，手詔曰手書。雖不改元，而百官文移必去年號。權僉書樞密院事呂好問所行文書，獨稱靖康二年。百官猶未以帝禮事邦昌，唯時雍每言事，稱「臣啟陛下」；又勸邦昌坐紫宸、垂拱殿以見金使，好問爭之，乃止。時雍復議肆赦，好問曰：「四壁之外，皆非我有，將誰赦邪！」乃但赦城中，而選郎官爲四方密諭使。 
　　庚子，金人復來取宗室，徐秉哲令坊巷五家爲保，毋得藏匿，凡三千餘人，悉令押赴軍前，衣袂連屬而往。濟王夫人曹氏，避難它出，捕而拘之櫃中，舁以出城。開封府捉事使臣竇鑒曰：「生爲大宋之臣，何忍以大宋宗族交與敵人！」自縊而死。 
　　乙巳，張邦昌往青城見二帥致謝，且面議七事：一、乞不毀趙氏陵廟；二、乞免取金帛；三、乞存留樓櫓；四、乞俟江甯府修繕畢，三年內遷都；五、乞五日班師；六、乞以帝爲號，稱大楚帝，七、乞借金銀犒賞。皆許之。又請歸馮澥、曹輔、路允迪、孫覿、張澂、譚世勣、汪藻、康執權、元可當、沈晦、黃夏卿、鄧肅、郭仲荀、太學、六局官、秘書省官，亦從之。唯何㮚、孫傅、張叔夜、秦檜、司馬樸等，令舉家北遷。 
　　癸丑，金人歸馮澥等，且令權止根括金帛。 
　　丁巳，張邦昌率百官詣南薰門、五嶽觀內，望軍前遙辭二帝。邦昌哭，百官軍民皆哭，有號絕不能止者。 
　　是日，金帥宗望退師，道君皇帝北遷，甯德皇后及諸親王、妃嬪以下，以牛車數百乘由滑州進發，行皆生路，無人跡，至真定府，乃入城。 
　　戊午，金兵下城，盡逐南師，分四壁屯守。張邦昌詣金營辭，服赭袍，張紅傘，所過起居並如常儀，從行者王時雍、徐秉哲、吳幵、莫儔。 
　　夏，四月，庚申朔，金帥宗翰退師，帝北遷，皇后、皇太子皆行，由鄭州路進發。凡法駕、鹵簿，皇后以下車輅、鹵簿、冠服、禮器、法物、大樂、教坊樂器、祭器、八寶、九鼎、圭璧、渾天儀、銅人、刻漏、古器、景靈宮供器，太清樓、祕閣、三館書，天下州府圖及官吏、內人、內侍、技藝工匠、倡優，府庫蓄積，爲之一空。帝在軍中，頂青氈笠，乘馬，後有監軍隨之，自鄭門而北，每過一城，輒掩面號泣。 
　　初，金人將還，議留兵以衛邦昌，呂好問曰：「南北異宜，恐北兵不習風土，必不相安。」金人曰：「留一貝勒統之可也。」好問曰：「貝勒貴人，有如觸發至病，則負罪亦深。」金人乃不留兵而去。 
　　宗澤在衛，聞二帝北狩，即提軍趨滑，走黎陽，至大名，欲徑渡河，據金人歸路，邀還二帝，而勤王之兵卒無一至者，遂不果。 
　　甲子，張邦昌迎元祐皇后於私第，入居延福宮。 
　　呂好問謂邦昌曰：「相公真欲立邪，抑姑塞敵意而徐爲之圖邪？」邦昌曰：「是言何也？」好問曰：「相公知中國人情所向乎？特畏女直兵威耳。女直既去，能保如今日乎？大元帥在外，元祐皇后在內，此殆天意。盍亟還政，可轉禍爲福。且省中非人臣所處，宜寓直殿廬，毋令衛士夾陛。敵所遺袍帶，非戎人在弗服。車駕未還，所下文書不當稱聖旨。爲今計者，當迎元祐皇后，請康王早正大位，庶獲保全。」邦昌以爲然，乃迎元祐皇后入延福宮，尊爲宋太后。其冊文有曰：「尚念宋氏之初，首崇西宮之禮。」蓋用太祖即位迎周太后入西宮故事。識者有以覘邦昌之意，非真爲趙氏也。 
　　郭京自都城走，沿路稱撒豆成兵，假幻惑衆，至襄陽，有衆千餘，屯洞山寺，欲立宗室爲帝。錢蓋、王襄及張思正等止之，不從。會有自汴來者，具說京欺罔事，思正囚京，刺殺之。 
　　丙寅，張邦昌遣其甥吳何及王舅韋淵同齎書於康王，大略言：「臣封府庫以待，臣所以不死者，以君王之在外也。」王召何等，飲以酒，賜予良厚。 
　　丁卯，謝克家以邦昌之命，齎玉璽至大元帥府，其篆文曰「大宋受命之寶」。耿南仲、汪伯彥等引克家捧寶跪進，王謙拒再三，慟哭不受，命伯彥司之。 
　　監察御史馬伸上書，請張邦昌易服歸省，庶事稟取太后命令而後行，仍速迎奉康王歸京，庶幾中外釋疑，轉禍爲福，且曰：「如以伸言爲不然，即先次就戮。伸有死而已，必不敢輔相公，爲宋朝叛臣也！」邦昌讀其書，氣沮。戊辰，降手書，請元祐皇后垂簾聽政，以俟復辟。書既下，中外大悅。追回諸路赦文，並毀所立宋太后手書不用。 
　　元祐皇后遣尚書左丞馮澥爲奉迎使，權尚書右丞李回副之，持詔往濟州迎康王。王覽書，命移檄諸道帥臣，具言張邦昌恭順之意，以未得至京，已至者毋輒入。 
　　庚午，太后御內東門小殿，垂簾聽政，張邦昌乙太宰退處資善堂，群臣詣祥曦殿起居太后畢，邦昌服紫袍，獨班歸兩府幕次。自僭位號至是凡三十三日。 
　　壬申，在京文武百官上表康王勸進，宗澤亦以狀申請，王不許。 
　　甲戌，太后手書告天下曰：「比以敵國興師，都城失守，祲纏宮闕，既二帝之蒙塵，誣及宗祊，謂三靈之改卜。衆恐中原之無統，姑令舊弼以臨朝，扶九廟之傾危，免一城之慘酷。乃以衰癃之質，起於閑廢之中，迎置宮闈，進加位號，舉欽聖已還之典，成靖康欲復之心。永言運數之屯，坐視家邦之覆，撫躬獨在，流涕何從！緬維藝祖之開基，實自高穹之眷命，歷年二百，人不知兵，傳序九君，世無失德。雖舉族有北轅之釁，而敷天同左袒之心。乃眷賢王，越居近服，已徇群臣之請，俾膺神器之歸，繇康邸之舊籓，嗣我朝之大統。漢家之厄十世，宜光武之中興；獻公子之九人，唯重耳之尚在。茲爲天意，夫豈人謀！尚期中外之協心，同定安危之至計，庶臻小愒，漸底丕平。」 
　　乙亥，金人破陝州，武經郎、權知州事种廣死之，統領軍馬劉逵戰死，其屬朱弁、孫旦悉遇害。 
　　丁丑，元祐皇后手書至濟州，百官上表勸進。康王答以俟入京城躬謁宗廟時，若鑾輿未返，即撫定軍民，權聽國事。 
　　直龍圖閣、東道副總管、權應天府朱勝非至濟州。 
　　先是金分兵侵應天，勝非逃匿民間。會宣總司前軍統制、嘉州防禦使韓世忠、將軍楊進擊破之，勝非復出視事。至是以軍赴帥府，衛王如南。 
　　庚辰，王發濟州。劉光世以所部來會，以光世爲五軍都提舉。路允迪、范宗尹自京師奉迎進發。辛巳，次單州，趙子崧、何志同以兵來會。壬午，王至虞城。癸未，至南京，駐軍府治。甲午，王率僚屬詣鴻慶宮，朝三殿御容，哭移時。乙酉，王時雍等奉乘輿服御至南京，張邦昌繼至，伏地慟哭請死，王以客禮見，且撫慰之。 
　　丙戌，金以六部路都統完顏昌爲元帥左監軍，以南京路都統棟摩爲元帥左都監。 
　　初，金人破晉、絳、將及同州，唐重度不能守，開門縱百姓出，自與殘兵數百居城中。敵疑有備，不復渡河。重聞王在濟，即移檄川、秦十郡帥臣，具啟奉迎，且招成都路轉運判官趙開入關計事。
