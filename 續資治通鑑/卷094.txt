
春，正月，丁酉朔，日中有眚，旁有青黑氣如水波旋轉。
遼以改元肆赦。
壬寅，鄧洵武卒。鄧氏自綰以來，世濟其奸，而洵武阿蔡京尤甚。京之敗亂天下，禍源自洵武始。
己未，詔：「淮南、江南、福建，各權添置武臣提刑一員。」
帝初以東南之事付童貫，且曰：「如有急，即以御筆行之。」貫至吳，見民困花石之擾，眾言賊不亟平，坐此耳。貫即命其僚董耘作手詔罪己，罷蘇、杭造作局及御前綱運並木石采色等物，而帝亦黜朱勔父子弟侄之在職者，吳民大悅。
是月，方臘陷婺州，又陷衢州，守臣彭汝方死之。
遼主有四子：長曰趙王實訥埒，母趙昭容；次晉王額嚕溫，母蕭文妃；次秦王定、許王寧，皆元妃所生。樞密使蕭奉先，元妃之兄，而秦、許王之舅也，以國人屬意晉王，恐秦王不得立，因潛圖之。文妃姊適耶律達哈勒，妹適耶律伊都。一日，其姊苦妹俱會軍前，奉先諷人誣文妃與駙馬蕭昱及達哈拉、伊都等謀立晉王而尊遼主為太上皇。遼主信之，遂誅蕭昱、達哈拉而賜文妃死。伊都在軍中，聞之大懼，即率千餘騎叛入金。遼主使知奚王府事蕭錫默、北府宰相蕭德恭、四軍太師蕭千將所部兵追之，及諸閭山縣。錫默等議曰：「主上信蕭奉先言，視吾輩蔑如也。伊都乃宗室豪俊，常不肯為奉先下。若擒伊都，它日吾黨皆伊都也，不若縱之。」還，即給曰：「追襲不及。」奉先既見伊都之亡，恐後日諸將校亦叛，遂勸遼主驟加爵賞以結眾心，以蕭錫默為奚王，以蕭德恭試中書門下平章事兼判上京留守事，蕭幹為鎮國大將軍。
二月，甲戌，降詔招撫方臘。
乙酉，罷天下三舍及宗學、辟雍、諸路提舉學官事。
癸巳，赦天下。
方臘陷旌德縣及處州。步軍都虞候王稟覆杭州。
淮南盜宋江以三十六人橫行河朔，轉掠十郡，官軍莫敢攖其鋒。知亳州侯蒙上書，言江才必過人，不若赦之，使討方臘以自贖。帝命蒙知東平府，未赴而卒，又命張叔夜知海州。江將至，叔夜使間者覘所向，江徑趨海濱，劫巨舟十餘，載鹵獲。叔夜募死士得千人，設伏所城，而出輕兵距海，誘之戰。先匿壯卒海旁，伺兵合，舉火焚其舟。賊聞之，皆無鬥志，伏兵乘之，擒其副賊，江乃降。
遼主如鴛鴦濼。
先是鎮國上將軍唐古，嘗為遼主言蕭德勒岱之誤國，臣雖老，願為國破敵。遼主不納，至是聽其致仕。
是月，金使哈嚕等至登州。
初，女直往來議論，皆主童貫，以趙良嗣上京之約，欲便舉兵應之，故選西京宿將會京師，又詔環慶、鄜延軍與河北禁軍更戍。會方臘叛，貫以西京兵討賊，朝廷罷更戍，指揮登州守臣以童貫未回，留金使不遣。哈嚕狷忿，屢出館，欲徒步入京師，尋詔馬政、王瓖引之詣闕。
三月，庚申，賜禮部奏名進士及第、出身何渙等六百三十人。
是月，方臘再犯杭州，步軍都虞候王稟等戰於城外，斬首五百級。官軍與賊戰於桐廬，敗之，遂復睦州。
金人聞耶律伊都之降，夏，四月，乙丑朔，宗翰言於金主曰：「遼主失德，中外離心。我朝興師，大業既定，而根本弗除，後必為患。今乘其釁，可襲取之，天時人事，不可失也。」金主然之，命諸路戒備軍事。
丙寅，貴妃劉氏薨。
妃本酒家保女，父宗元，以女貴，為興甯節度使。初入宮，頗被顧遇，後以事囚於宦者何家，楊戩奏取歸，復得入宮，由才人累遷至貴妃。性穎悟，能迎旨意，又善裝飾，衣冠塗飾一新，世爭效之。林靈素謂帝為長生帝君，妃為九華玉真安妃，每神霄降，必別置安妃位，圖畫肖妃像。始，妃囚何家，不禮焉，及得志，遂陷以罪。至是薨，年三十三。
童貫、譚稹前鋒至清河堰，水陸並進。方臘焚官舍、府庫、民居宵遁，還青溪幫源洞。貫等合兵擊之，臘眾尚二十萬，與官軍力戰而敗，深據岩屋，諸將莫知所入。王淵裨將韓世忠，潛行溪谷，問野婦得徑，即挺身仗戈直前搗其穴，格殺數十人。庚寅，擒臘以出。世忠，延安人也。忠州防禦使辛興宗，領兵截洞口，掠為己功。諸將並取臘妻子及偽相方肥等五十二人於洞石穴中，殺賊七萬餘人，其黨皆潰。臘之亂，凡破六州、五十二縣，戕平民二百萬。所掠婦女，自賊洞逃出，裸而縊於林中者，相望百餘里。
詔：「兩浙、江東被賊州縣，給復三年。」
癸巳，汝州牛生麒麟。
五月，戊戌，權領樞密院事鄭居中落權字。
金主射柳，宴群臣，顧謂宗翰曰：「今議西征，汝前後計議，多合朕意。宗室中雖有長於汝者，若謀元帥，無以易汝，汝當治兵以俟師期。」金主親酌酒飲之，且命之酹，解御衣以衣之。群臣言時方溽暑，乃止。
己亥，詔：「杭、越江寧守臣並帶安撫使。」
甲辰，追冊貴妃劉氏為皇后，諡曰明節。
改睦州建德軍為嚴州遂安軍，歙州為徽州。
丙午，哈魯等入國門，詔國子司業權邦彥、觀察使童師禮館之。未幾，師禮傳旨邦彥等曰：「遼已知金人海上往返，難以復如前議，諭其使者令歸。」邦彥驚曰：「如此，則失其歡心，曲在朝廷矣。」師禮入奏，復傳旨，候童貫徐議之。
癸亥，詔：「三省覺察台諫罔上背公者，取旨譴責。」
初，御史中丞陳過庭，以睦寇竊發，嘗上言：「致寇者蔡京，養寇者王黼，竄二人則寇自平。」又言：「朱勔父子，本刑餘小人，結交權近，竊取名器，罪惡盈積，宜昭正典刑，以謝天下。」黼深恨之，至是陷以罪，罷知蘄州；未半道，責黃州安置。
遼耶律伊都之降金也，先使人送款，乞援接於桑林渡。金主詔曰：「伊都到日，使與其官屬偕來，餘眾處之便地。」是月，伊都至咸州，送上遼國宣誥及器甲、旗幟，先遣其將士韓福努等入謝，上書具言所以降之意，大略謂：「遼主沈湎，荒於遊畋，不恤政事，好佞人，遠忠直，淫刑吝賞，刑煩賦重，民不聊生；樞密使德勒岱，本無材能，但阿諛取容。」又自言：「粗更軍事，嘗進策於遼主，為德勒岱所抑，遼主亦不省察。」又曰：「大金疆土日辟，伊都灼知天命，自去年與耶律慎思等定議，約以今夏來降。近聞德勒岱欲發其事，倉卒之際，不及收合四遠，但收傍近部族戶三千，車五百兩，畜產數萬，北軍都統以兵襲追，遂棄輜重轉戰至此。」旋率其將吏入見，金主撫慰之，命之坐，班同宰相，賜宴，盡醉而罷。金主命伊都以舊官領所部，且諭之曰：「若能為國立功，別當獎用。」自伊都降，金益知遼之虛實矣。
閏月，丙寅，減諸州曹掾官。
王黼言於帝曰：「方臘之起，由茶鹽法也，而童貫入奸言，歸過陛下。」帝怒，甲戌，詔復應奉局，命黼及梁師成領之，而朱勔亦復得志矣。
初，貫宣撫兩浙，令董耘權作手詔，罷花石以安人情。帝見其詞，大不悅。及復應奉，貫又對帝歎曰：「東南人家飯鍋子未穩在，復作此邪？」帝益怒，董耘由是得罪。
辛巳，金古論貝勒薩哈卒。金主往吊，乘白馬，剺額，哭之慟。及葬，復親臨之，賵以所御馬。
薩哈敦厚多智，長於用人。家居純儉，好稼穡。自始為國相，能馴服諸部，訟獄得其情，當時有言：「不見國相，事何從決！」及主兵伐遼，薩哈每以宗臣為內外依重，不以戰多為其功也。後追諡忠毅。
六月，庚子，金主命其弟安班貝勒晟曰：「汝唯朕之母弟，義均一體，是用汝貳我國政。凡軍事違者，閱實其罪，從宜處之，其餘事無大小，一依本朝舊制。
是月，河決恩州清河埽。
秋，七月，丁卯，振溫、處等八州。
庚午，令三京置女道錄、副道錄各一員，節鎮置道正、副各一員，餘州置道正一員，從蔡攸奏請也。
庚辰，金主詔咸州都統司曰：「自伊都來，灼見遼國事宜，已決議親征，其治軍以俟師期。」尋以連雨，罷親征。
遼主獵於炭山。
初，夔峽、廣南邊臣開納士之議，建立軍州，上蠹國用，下殫民財，至是言者以為病。丁亥，詔廢純、茲、祥、亨、淇、溱、承、播、恩、隆、充、孚十二州及熙甯、遵義二軍，或為縣，或為堡塞。
是月，河南府畿內訛言，有物如人或如犬，其色正黑，不辨眉目，始夜則掠小兒食之，後白晝入人家為患，所至喧然不安，謂之黑漢。有力者夜執槍自衛，亦有托以作過者。二年乃息。
八月，甲辰，曲赦兩浙、江東、福建、淮南路。
乙巳，以童貫為太師，譚稹加節度使。
丁未，祔明節皇后神主於別廟。
金哈嚕等留闕下凡月餘。壬子，遣呼慶送歸，但付國書，不復遣使，用王黼議也。書辭曰：「遠勤專使，薦示華緘，具承契好之修，深悉疆封之諭。維夙惇於大信，已備載於前書，所有漢地等事，並如初議。俟聞舉軍到西京的期，以憑夾攻。」時帝深悔前舉，意欲罷結約，黼及梁師成又與童貫更相矛盾，故帝心甚闌，而浮沈其辭如此。
丙辰，方臘伏誅。
九月，丙寅，以王黼為少傅，鄭居中為少宰。庚午，進執政官一等。
遼主至南京。
冬，十月，甲寅，詔：「自今贓吏獄具，論決勿貸。」
童貫復領陝西、兩河宣撫。
丙辰，御神霄宮，親授王黼等元一六陽神仙秘籙及保仙秘籙。
十一月，癸亥，遼以西京留守趙王實納埒為特裡袞。
甲子，御筆：「提舉道錄院見修《道史》，《表》不須設。《紀》斷自天地始分，以三清為首。三皇而下，帝王之得道者，以世次先後列於《紀》、《志》，為十二篇，《傳》分十類。」又詔：「自漢至五代為《道史》，本朝為《道典》。」
丁丑，中書侍郎馮熙載罷知亳州。以張邦昌為中書侍郎，王安中為尚書左丞，翰林學士李邦彥為尚書右丞。
邦彥本銀工子，俊爽美風姿。生長閭閻，習猥鄙事，應對便捷，善謳謔，能蹴鞠，每綴街市俚言為詞曲，人爭傳之，自號李浪子。以善事中人，爭薦譽之，遂登政府。
壬午，觀文殿大學士、提舉崇福宮張商英卒。贈少保。
陳瓘語人曰：「商英非粹德，且復才疏，然時人歸向之。今其雲亡，人望絕矣。近觀天時人事，必有變革。正恐雖有盛德者，未必孚上下之聽，殆難濟也。」
十二月，辛卯朔，日中有黑子如李大。
金宗翰復請伐遼，諸軍久駐，人思自奮，馬亦強健，宜乘此時，進南朝，取中京。辛丑，金主命杲為內外諸軍都統，以昱、宗翰、宗幹、宗望、宗磬等副之，悉師渡遼而西，用伊都為前鋒，趨遼中京。甲辰，詔曰：「遼政不綱，人神共棄。今命汝率大軍以行討伐，爾其擇用善謀，賞罰必行，糧餉必繼，勿擾降服，勿縱俘掠。見可而進，無淹師期；事有從權，毋須申稟。」戊申，又詔曰：「若克中京，所得禮樂儀仗、圖書文籍，並先次津發赴闕。」
壬子，進封廣平郡王構為康王。
是歲，諸路蝗。
以孔端友襲封衍聖公。
內侍楊戩，少給事掖庭，善測伺人主意，自崇寧後日有寵，首建期門行幸事以固其權，勢與梁師成埒，累官節度使、檢校少保至太傅。
有胥吏杜公才者，獻策於戩，立法索民田契，自甲之乙、乙之丙，輾轉究尋，至無可證，則度地所出，增立賦租。始於汝州，浸淫於京東、西、淮西、北，括廢提、棄堰、荒山、退灘及大河淤流之處，皆勒民主佃；額一定後，雖沖蕩回復不可減。一邑率於常賦外增租錢至十餘萬緡；水旱蠲稅，此不得免。擢公才為觀察使。
至是戩死，以內侍李彥繼之，很愎，密與王黼表裡，置局汝州，臨事愈劇。凡民間美田，使它人投牒告陳，皆指為天荒；雖執印券，皆不省。魯山闔具盡括為公田，訴者輒加刑威，致死者千萬。田主既輸租，其舊稅，轉運使亦不為奏除，乃均諸別州。京西提舉官及京東州縣吏皆助彥為虐，民不勝忿痛。發物供奉，大抵類朱勔，責辦於民，無休息期，農不得之田，牛不得耕墾，殫財縻芻，力竭餓死，或自縊轅軛間。如龍鱗薜荔一本，輦至之費逾百萬。喜賞怒刑，禍福轉手，因之得美官者甚眾。潁昌兵馬鈐轄範寥不為取竹，誣以罪，勒停。前執政官冠帶操笏迎謁馬首，彥處之自如。所至倨坐堂上，監司、郡守不敢抗禮。有言於帝者，梁師成時適在旁，抗聲曰：「王人雖微，序於諸侯之上，豈足為過！」言者懼，不敢復言。
春，正月，丁卯，以蔡攸為少保，梁師成為開府儀同三司。
癸酉，金都統杲克遼之高恩、回紇二城。乙亥，陷遼中京，遂下澤州。遼主出居庸關，至鴛鴦濼，聞伊都引洛索奄至，憂甚。樞密使蕭奉先曰：「伊都，宗支也，豈欲遼亡哉？不過欲立其甥晉王耳。若為社稷計，不惜一子，明其罪誅之，可不戰而退。」會耶律薩巴等謀立晉王額嚕溫，事覺，遼主召樞密蕭德勒岱等議曰：「反者必以此兒為名，若不除去，何以復安！」德勒岱唯唯。遼主乃遣人縊之。或勸額嚕溫亡，額嚕溫曰：「安能為蕞爾之軀而失臣子之節！」遂就死。遼主素服三日。薩巴等皆伏誅。額嚕溫素有人望，諸軍聞其死，無不流涕，由是人人解體。
伊都引金兵逼遼主行宮，遼主率衛士五千餘騎自鴛鴦濼走西京，左企弓諫，不聽。倉卒出走，遺傳國璽於桑乾河。遼主以深入為憂，蕭奉先曰：「女直雖能陷我中京，終不能遠離巢穴，越三千里直搗雲中也。」
金都統杲遣人獻捷，金主賜詔嘉之，且曰：「山後若未可往，即營田牧，俟秋大舉，更當熟議，見可則行。無恃一戰之勝，輒自弛慢。」
二月，庚寅朔，日有食之。
己亥，金宗翰率偏師趨北安州。遼奚王蕭錫默先使人紿降，已而出師圍之。金兵去馬殊死戰，敗錫默兵，追殺至暮，遂取北安州。
癸卯，雨雹。
是月，管句太平觀陳瓘卒。
或問遊酢以當今可以濟世者，酢曰：「陳了翁其人也。」劉安世嘗因瓘病，使人勉以醫藥自輔，曰：「天下將有賴於公，當力加保養以待時用。」了翁，瓘別號也。至是卒於楚州。
三月，辛酉，幸秘書省，遂幸太學，賜秘書少監翁彥深、王時雍、國子祭酒韋壽隆、司業權邦彥章服，館職、學官、諸生恩錫有差。
金宗翰駐兵北安，遣希尹略近地，獲遼護衛實納埒，始知遼主殺其子晉王，眾心益離，西北、西南兩路兵馬，皆羸弱不可用。使人報杲曰：「遼主窮迫於山西，猶事畋獵，不恤危亡；自殺其子，臣民失望。攻取之策，幸速見諭。」杲使還報曰：「頃奉詔旨，不令便趨山西，當審詳徐議。」宗翰知杲無意進取，即決策進兵，復報杲曰：「初受命，雖未令便取山西，亦許便宜從事。遼人可取，其勢己見，一失機會，後難圖矣！今已進兵，當以大軍會於何地，幸以見報。」宗幹謂杲曰：「再使來請，必非輕舉。且彼發兵，不可中止。」再三言之，杲乃許會師。杲出請嶺，宗翰出瓢嶺，期會於羊城濼，宗望、宗弼率百騎先進。遼主聞金師將出嶺西，遂趨白水濼。宗翰、宗幹以精兵六千襲之，希尹為前驅，一日三敗遼師。
遼主至漠北，聞金兵將近，計不知所出。蕭奉先請趨夾山，遼主遂棄輜重，乘輕騎入夾山。既至，始悟奉先之不忠，怒曰：「汝父子誤我至此，今欲誅汝，何益於事！恐軍心忿怒，爾曹避敵苟安，禍必及我，其勿從行。」奉先下馬哭拜而去。行未數里，左右執其父子，縛送於金，金人斬其長子昂，以奉先及其次子昱械送金主；道遇遼軍，奪以歸國，並賜死。元妃蕭氏，德勒岱之姑也，謂德勒岱曰：「爾任國事，致君如此，何以生為！」德勒岱但謝罪而已。明日，遼主遂逐之，召托卜嘉典禁衛。
戊辰，遼同知殿前點檢事耶律高八率衛士降金。
初，遼主走雲中，留南府宰相張琳，參知政事李處溫與秦晉國王淳守燕京。處溫聞遼主入夾山，命令不通，即與族弟處能及子奭，外假怨軍，內結都統蕭幹，謀立淳。處溫邀張琳白其事，琳曰：「攝政則可，即真則不可。」處溫曰：「今日之事，天意人心已定，豈可易也！」琳不敢執，遂與諸大臣耶律達實、左企弓、虞仲文、曹勇義、康公弼，集番、漢百官諸軍及父老數萬人詣淳府，引唐靈武故事勸進，淳不許。李奭持赭袍被之，令百官拜舞山呼，淳驚駭，再三辭，不獲，從之。群臣上尊號曰天錫皇帝，改元建福，以妻蕭氏為德妃。妃，普賢女也。加處溫守太尉，琳守太師，餘與謀者授官有差。改怨軍為常勝軍。軍旅之事，悉委達實。遙降天祚為湘陰王，遂據有燕、雲、平及上京、遼西之地。天祚所有，沙漠以北、西南、西北兩都招討府諸番部族而已。
淳將降赦，燕京父老俱言內庫都點檢劉彥良以奸佞得幸於天祚，專導引為失德之事；其妻倡也，出入禁中，夫婦並為國害。乃梟彥良夫婦於市，然後大赦。
達實，太祖八世孫，通遼、漢字，善騎射，登進士第，累擢翰林學士承旨，故稱達實林牙雲。
耶律淳請和於金，都統杲責其不先稟命，輒稱大號，若能自歸，當以燕京留守處之。淳復乞存宗祀，杲復書曰：「閣下向為元帥，總統諸軍，任非不重，曾無尺寸之功，欲據一城以抗我國之兵，不亦難乎？所任用者既不能死國，今誰肯為閣下用者？欲恃此以成功，計亦疏矣。幕府奉詔，歸者官之，逆者討之，若執迷不送，期於殄滅而已！」淳乃遣使請於金主，賜以詔曰：「汝，遼之近屬，位居將相，不能與國存亡，乃竊據孤城，僭稱大號，若不降附，將有後悔！」
命童貫為河北、河東路宣撫使。
睦寇初平，帝亦悔用兵。王黼獨言曰：「中國與遼雖為兄弟之邦，然百餘年間，彼之所以開邊慢我者多矣。且兼弱攻昧，武之善經也。今而不取燕、雲，女直必強，中原故地將不復為我有。」帝遂決意治兵。
黼於三省置經撫房，專治邊事，不關樞密。括天下丁夫，計口出算，得錢六千二百萬緡以充用。黼又遺童貫書曰：「太師若北行，願盡死力。」會耶律淳遣使告即位，且言免歲幣，結前好。朝議謂機不可失，乃以蔡攸副貫，勒兵十五萬巡北邊以應金，且招諭幽燕。攸童矣不習事，謂功業可唾手致，入辭之日，肆言無忌，帝弗責。
初，夾攻之約，蔡京、童貫主之。熙河鈐轄趙隆嘗極言其不可，貫曰：「君能共此，當有殊拜。」隆曰：「隆武夫，豈敢幹賞以敗祖宗二百年之好！異時啟釁，萬死不足謝責。」貫不悅。鄭居中亦力陳不可，謂京曰：「公首台元老，不守兩國盟約，輒造事端，誠非廟算。」京曰：「上厭歲幣五十萬故爾。」居中曰：「公獨不見漢世和戎之費乎？使百萬生靈肝腦塗地，公實為之！」時又有安堯臣者，亦上書論燕、雲之事曰：「宦寺專命，倡為北伐。燕、雲之役興，則邊釁遂開；宦寺之權重，則皇綱不振。今童貫深結蔡京，納趙良嗣以為謀主，故建平燕之議。臣恐異時脣亡齒寒，邊境有可乘之釁，強敵蓄銳伺隙以逞其欲，此臣所以日夜寒心。伏望思祖宗積累之艱難，鑒歷代君臣之得失，杜塞邊隙，務守舊好，無使新起之敵乘間以窺中國，上以安宗廟，下以慰生靈。」帝然之，由是議稍寢。及遼勢日蹙，貫乃復乞舉兵，居中又言不宜幸災而動，待其自斃可也，不聽。
遼耶律淳僭立，患本俗兵少；蕭幹建議籍東、西奚及嶺外南北大王諸部，得萬餘戶，戶選一人為軍，謂之瘦軍，散處涿、易間，肆為侵掠，民甚苦之。
蕭德勒岱之見逐也，道為金兵所執；伺間亡歸，復為人執送耶律淳。德勒岱自知不免，詭曰：「吾不能事僭竊之君。」不食數日死。
夏，四月，辛卯，遼西南面招討使耶律佛頂及雲內、甯邊、東勝等州並降於金。
金獲阿蘇以歸。金人之起兵也，以不歸阿蘇為詞，及既獲，不過杖而釋之。金人見阿蘇，或問為誰，阿蘇曰：「我，破遼鬼也。」
金師攻西京，遼耿守忠救之。宗翰、宗雄、宗乾等繼至，宗翰率麾下自其中衝擊，使餘兵去馬從旁射之。守忠大敗，西京遂陷，西路州縣部族皆降金。遼主遂遁於額蘇倫，唯北部瑪克實贐馬駝食羊焉。
癸卯，白虹貫日。
丙午，令郡縣訪遺書。
金都統杲遣宗望入奏，請金主臨軍。五月，辛酉，宗望至上京奏捷，群臣入賀，賜宴。宗望曰：「今雲中新定，諸路遼兵尚數萬；遼主在陰山、天德之間，而耶律淳自立於燕京。新降之民，其心未固，是以諸將望陛下幸軍中京。」金主許之。
壬戌，以高俅為開府儀同三司。
甲戌，嗣濮王仲禦薨，以其弟仲爰嗣。
遼都統瑪格，收集散亡，會於漚裡謹，遼主命知北院樞密使事兼都統。
庚辰，以譚稹為太尉。
童貫至高陽關，用知雄州和詵計，降黃榜及旗，述弔民伐罪之意，且云：「若有豪傑能以燕京來獻者，即除節度使。」遂命都統制種師道盡護諸將。
師道諫曰：「今日之舉，譬如盜入鄰家，不能救，又乘之而分其室焉，無乃不可乎！」貫不聽。分兵為兩道，師道總東路之兵趨白溝，辛興宗總西路之兵趣范村。耶律淳聞之，遣耶律達實、蕭幹禦之。師道次白溝，遼人噪而前，師道前軍統制楊可世敗績，士卒多傷。師道先令人持一巨梃自防，賴以不大敗，退師雄州；遼人追擊，至於城下。辛興宗與蕭幹戰，亦敗於范村。
遼使來言曰：「女直之叛本朝，亦南朝之甚惡也。今射一時之利，棄百年之好，結新起之鄰，基它日之禍，謂為得計，可乎？救災恤鄰，古今通義，唯大國圖之！」貫不能對。師道復請許之和，貫不納，而密劾師道助賊。王黼怒，責授師道右衛將軍，致仕。
六月，戊子朔，金主自將伐遼，發自上京，命安班貝勒晟監國。
己丑，帝聞種師道等兵敗，懼甚，詔班師。
壬寅，以王黼為少師。
遼耶律淳寢疾，聞天祚傳檄天德、雲內、朔、武、應、蔚等州，合諸蕃精騎五萬，約以八月入燕，並遣人問勞，索衣裘茗藥。淳大驚，命南北面大臣議。而李處溫、蕭乾等有迎秦拒湘之說，集蕃、漢百官議之，從其議者東立，唯南面行營都部署耶律寧西立。處溫等問故，寧曰：「天祚果能以諸蕃兵大舉奪燕，則是天數未盡，豈能拒之？否則秦、湘父子也，拒則皆拒，自古安有迎子而拒其父者？」處溫等相顧微笑，以寧扇亂軍心，欲殺之。淳倚枕長歎曰：「彼，忠臣也，焉可殺？天祚果來，吾有死耳，復何面目相見乎！」
已而淳死，眾乃議立德妃蕭氏為皇太后，主軍國事，奉遺命，迎立天祚次子秦王定為帝。蕭妃遂稱制，改元德興，諡淳為孝章皇帝，廟號宣宗，葬於燕西之香山。
處溫父子懼禍，南通童貫，欲挾蕭妃納土；北通於金，謀為內應。事覺，蕭妃執處溫問之。處溫自陳有定策功，蕭妃曰：「誤秦晉國王者，皆汝父子，何功之有！」並數其前後罪惡，處溫無以對，乃賜死，臠其子奭。籍其家，得錢七萬緡，金玉寶器稱是，皆為宰相數月間所取也。
遼主聞耶律淳死，下詔追奪所授官爵封號，妻蕭氏降為庶人，改姓虺氏。
瑪克實以兵援遼，金人敗之於洪灰水。
夏人亦使李良輔將兵三萬救遼，金斡魯、洛索敗之於宜水。至野谷，澗水暴至，夏人漂沒者不可勝計。
遼主之出奔也，耶律棠古謁於倒塌嶺，為遼主流涕，遼主慰止之，復拜烏爾古部節度使。
秋，七月，丁巳朔，德埒勒部叛遼，以五千人來犯，棠古率家奴擊破之，加太子太保。未幾，棠古卒。
己未，廢貴妃崔氏為庶人。
辛未，夏國遣使如遼，問遼主起居。
壬午，王黼以遼耶律淳死，覆命童貫、蔡攸治兵，以河陽三城節度使劉延慶為都統制。
初，遣陳遘經制江、淮七路，治杭州，以供饋餉。遘以財用不給，倡議比較酒務及度公家出納錢糧，取其贏餘，號經制錢，遂為東南七路之害。
八月，己丑，金主次鴛鴦濼，聞遼主在大魚濼，乃自將精兵萬人襲之，昱、宗望率兵四千為前鋒，晝夜兼行。戊戌，追及遼主於右輦驛，軍士至者才千人。遼兵二萬五千，方治營壘。昱與諸將議，耶律伊都曰：「我軍未集，人馬疲劇，未可戰也。」宗望曰：「今追及遼主而不亟戰，日入而遁，則無及矣。」遂戰，短兵接，遼兵圍之數重，副統軍蕭德默諭將士以君臣之義，士皆殊死戰。遼主謂宗望兵少必敗，遂與妃嬪登高阜觀戰。伊都指遼主麾蓋以示諸將，宗望等遂以騎馳赴之。遼主望見，大驚，即遁去，遼兵遂潰。宗望等還，金主曰：「遼主去不遠，盍即追之！」宗望追至鄂勒哲圖，遼主棄輜重而遁，蕭德默被執。
庚子，賜新除太僕寺少卿王棣進士出身，以安石孫，故旌之。
九月，戊午，詔：「熙、豐政事，悉自王安石建明，今其家淪替，理宜褒恤，可賜第一區，孫棣除顯謨閣待制、提舉萬壽觀，曾孫璹、玨，並轉宣義郎，孫女、曾孫女亦各加封號。」
朝散郎宋昭上書，極言遼不可攻，金不可鄰，異時金必敗盟，為中國患，乞誅王黼、童貫、趙良嗣等，且曰：「兩國之誓，敗盟者禍及九族。陛下以孝治天下，其忍忘列聖之靈乎？陛下以仁覆天下，其忍使河北之民肝腦塗地乎？」王黼大惡之，除名，編管廣南。
辛酉，大饗明堂。
乙丑，金通議使高慶裔等見於崇政殿，奉國書以進。帝特令引上殿奏事。
先是金既襲破遼天祚行帳，仍占山後州縣，忽聞童貫舉兵趨燕，號二百萬，金主與群臣議，恐爽約，遂專遣使乘回船至登州，且自招軍乘機措置。及慶裔等進國書，因跪奏曰：「皇帝遣臣來言，貴朝海上之使，屢來本國，共議契丹，已載國書。中國禮義之鄉，必不爽約。如聞貴朝又復中輟，故遣臣來聘。」趙良嗣答曰：「皇帝聞貴朝今年正月已克中京，引兵至松亭關、古北口，取西京，雖不得大金報起兵月日，已知貴朝大兵起發，遂令童貫統兵以應貴朝夾攻之意。彼此不報，不在較也。」遂各退歸。
帝待慶裔等甚厚，屢命貴臣主宴，賜金帛不貲，至輟禦茗調膏賜之。引登明堂，入龍德宮、蕃衍宅、別籞、離宮，無所不至，禮過契丹數倍。慶裔，渤海人，桀黠知書史，雖外為恭順，稱恩頌德，而屑屑較求故例無虛日，如乞館都亭驛，乞上殿奏事。朝廷以兩國往來之議未定，請姑俟它日；況契丹修好之初，亦嘗如此。慶裔遂出契丹例卷，面證朝廷之非，請載之國書，朝廷不得已，皆從之。及賜金線袍段，疑與夏國棉褐同，卻而不受。越四日，詔金使詣太宰王黼第計事，慶裔等庭趨訖，升堂，講賓主之禮，面發回書。又明日，詔梁師成臨賜御筵，供具皆出禁中，仍以繡衣、龍鳳茶為贐。
初，高麗之俗，兄終弟及，至是其王俁卒，諸弟爭國，其相李資深立俁子楷。己巳，遣路允迪弔祭。
先是俁求醫於朝，詔二醫往，留二年而還，楷語之曰：「聞朝廷將用兵於遼，遼兄弟之國，存之足為邊捍，女直之人，不可交也。業已然，願二醫歸報天子，宜早為備。」醫還，奏之，帝不悅。
辛未，遼知易州高鳳遣人來約降。
甲戌，詔太中大夫趙良嗣充大金國信使，保義郎馬擴副之，擴父政充伴送使。是日，高慶裔等入辭於崇政殿，帝諭以早取燕京。
良嗣將行，以國書副本及事目示馬擴。擴大驚曰：「金人方以不報師期，恐王師下燕，守官不得歲幣，所以遣使通議，一則欲嗣音繼好，二則視我國去就，猶未知楊可世、種師道白溝之衄，宣撫司氣沮而退也。在我固當守前約，且云：『緣貴朝不報師期，疑海道難測，所以不俟的音，即舉兵相應。今仍趣宣撫司進兵，剋期下燕。』如此，則既於夾攻元約不爽，又絕日後輕侮之患。奈何自布露腹心，傾身倚之，大事去矣！」良嗣愕然曰：「宣撫司盡力不能取，若不以金幣藉女真取之，何以得燕？」擴曰：「既知力不能取，胡不明白盡與大金，退修邊備，保吾舊疆！安得貪目前小利，不虞後患，愛掌失指耶！」良嗣曰：「朝廷之意已定，不可易也。」遂出國門。
金穆昆宗雄卒。金主往視疾，不及見，哭之慟，謂群臣曰：「此子謀略過人，臨陳勇決，少見其比。」賻贈加等。
宗雄材武蹺健，挽強射遠，幾二百步。後封楚王，諡威敏。
己卯，遼將郭藥師以涿州來降。
藥師本常勝軍帥，為涿州留守，聞高鳳降，意動。會蕭幹自燕來涿，藥師疑其圖己，遂偕其偏將甄五臣等擁所部八千人來降。童貫以聞，詔授藥師恩州觀察使，以兵隸劉延慶。
遼德埒勒部復叛，都統耶律瑪格討平之。
時守令多棄城遁，奉聖州人迎麴監李師夔主州事。金都古嚕訥師至，師夔與其友沈章密謀出降，乃出城潛見耶律伊都，約無以兵入城及俘掠境內。伊都許諾，遂降。金主以師夔領節度，以章佐之。
冬，十月，丙戌朔，金主至奉聖州，詔曰：「朕屢飭將臣，安輯懷附，無或侵擾。而愚民無知，尚多逃匿山林。即欲加兵，深所不忍。今免其罪，有率眾歸附者，授之世官。」未幾，蔚州降於金。
庚寅，詔：「山前收復州縣，合置監司，以燕山府路為名。山後別名雲中府。」又賜涿州曰涿水郡、威行軍，檀州曰橫山郡、鎮遠軍，平州曰漁陽郡、撫甯軍，易州曰遂武郡，營州曰平盧郡，順州曰順興郡，薊州曰廣川郡，景州白灤川郡，並燕山府為山前九州。雲中府路則領武、應、朔、蔚、奉聖、歸化、儒、媯並雲中府，所謂山後九州也。尋以蔡攸為少傅、判燕山府。
遼蕭妃聞常勝軍降，懼甚，遣蕭容、韓昉奉表稱臣，乞念前好。昉等見童貫、蔡攸於軍中，言：「女直蠶食諸國，若大遼不存，必為南朝憂。脣亡齒寒，不可不慮。」貫、攸叱出之。昉大言於庭曰：「遼、宋結好百年，誓書具在，汝能欺國，獨能欺天邪！」貫亦不以聞於朝。
癸巳，童貫遣劉延慶將兵十萬出雄州，以郭藥師為鄉導，渡白溝。延慶軍無紀律，藥師諫曰「今大軍拔隊而行，不設備，若敵人置伏邀擊，首尾不相應，則望塵決潰矣。」不聽。至良鄉，蕭幹率眾來拒，延慶與戰而敗，遂閉壘不出。藥師曰：「幹兵不過萬人，今悉力拒我，燕山必虛，願得奇兵五千，倍道襲之，城可得也。」因請延慶子光世簡師為後繼，延慶許之。己酉，遣大將高世宣、楊可世與藥師率兵六千，夜半渡盧溝，倍道而進。質明，常勝軍甄五臣領五千騎奪迎春門以入，藥師等繼至，陳於憫忠寺，遣人諭蕭妃使速降。蕭妃密報蕭幹，幹舉精甲三千還燕，巷戰，光世渝約不至，藥師失援而敗，與可世棄馬縋城而出，殺傷過半，世宣死焉。
延慶營於盧溝南，幹分兵斷餉道，擒護糧將王淵，得漢兵二人，蔽其目，留帳中。夜半，偽相語曰：「吾師三倍漢兵，當分左右翼，以精兵沖其中，左右翼為應，舉火為期，殲之無遺。」既言，乃陰逸一人歸報。延慶聞而信之。明旦，見火起，以為敵至，即燒營而遁，士卒蹂踐死者百餘里，幹因縱兵追至涿水而去。自熙、豐以來，所儲軍實殆盡，退保雄州。燕人知宋之無能為，作賦及歌詩以誚之。
初，朝議與金約，但求石晉賂契丹故地，而不思平、營、灤三州非晉賂，乃劉仁恭所獻以求援者，王黼欲並得之，金主不肯。
是月，趙良嗣等至奉聖州，金主令宗望及富吉等責良嗣以出兵失期，且云：「今更不論夾攻元約，特與燕京六州、二十四縣漢地、漢民。」六州，謂薊、景、檀、順、涿、易也。又言：「南朝即自得平、灤，本朝兵馬亦借路平、灤以歸。」良嗣言：「元約山前、山後十七州，今乃如此，信義安在？」又言：「本朝得燕，必分兵屯守，大國人馬經過，豈敢專聽！」富吉曰：「汝但知阻我借路過關，不道汝國人馬又敗。」蓋聞劉延慶又敗於新城也。又欲留良嗣等，良嗣辭以留使人無例，金主曰：「吾方行師，豈用例邪！」遂以國書示良嗣等，遣李清、王度喇充國信使副，薩嚕謨充議計使。良嗣云：「所說燕京，如大金得之，亦與南朝，國書中不甚明白。」富吉乃曰：「一言足矣，喋喋何為！若必欲取信，待到燕京，使人面約。」遂留馬擴，獨遣良嗣與使者偕行。
是月，曲赦所復州縣。
十一月，丙辰朔，行新璽。庚午，祀圜丘，赦天下。東南官吏緣寇盜貶責者，並次第移放，上書邪等人特與磨勘。
庚辰，金使李靖、王度喇、薩魯謨等入見，言：「自燕京六州所管漢民外，其女直、渤海、契丹、奚及雜色人戶，平、灤、營三州，縱貴朝克復，亦不在許與之限，當須本朝佔據。如或廣務於侵求，必慮難終於信義。所有信誓分立界至及歲幣數目，候到燕京續議畫定。」靖等既引對畢，詔令詣王黼第。黼論西京、平、灤當如約，薩魯謨曰：「元約勿言，姑議目前可也。」黼曰：「大國所欲，本朝無一不從。本朝所須，大國莫降心相從否？」李靖曰：「平、灤等三州，本朝欲作關隘。以靖所見，莫若先以燕京六州交契丹歲幣，其平、灤等州，當從容再議，或得亦不可知。一概言之，徒往返也。」
十二月，丁亥，郭藥師及遼蕭幹戰於永清縣，敗之。詔加藥師武泰軍節度使。
戊子，金使李靖等辭於崇政殿，詔龍圖閣學士趙良嗣為國信使兼送伴，顯謨閣待制周武仲副之，又領國書。又，御筆付良嗣等云：「平、灤頗出桑麻，金所欲得，可與契丹歲幣數目外，特加絹五萬匹，銀五萬兩，以曲盡交歡之意。所有營、平、灤及西京地土，本朝盡行收復。」
童貫再舉伐燕，不克成功，懼得罪，乃密遣王瓖如金，以求如約夾攻。
金主自將伐燕京，宗望率七千先之，實古訥出得勝口，尼楚赫出居庸關，洛索為左翼，博勒和為右翼。遼蕭妃五上表於金，求立秦王定，金主不許，遼人遂以勁兵守居庸關。金兵至關，崖石自崩，戍卒多壓死，遼人不戰而潰。金兵度關而南，遼統軍都監杲睦等送款於金。辛卯，金主至燕京，遂自南門入，使尼楚赫、洛索陳於城上。金主次城南，遼宰相左企弓、參政虞仲文、康公弼、樞密使曹勇義、張彥忠、劉彥宗等奉表降，詣金營請罪，金主並釋之，命守舊職。器彥宗之才，遷左僕射，遣左企弓等撫定燕京諸州縣。蕭妃與蕭幹自古北口趨天德。於是遼五京皆為金有。金主遣馬擴歸告捷。
甲辰，金復遣李靖、王度喇與趙良嗣等同來。
良嗣至金主軍前，金主謂曰：「數年相約夾攻，而汝國不出師，復不遣報，今將若何？」良嗣對曰：「夾攻雖是元約，據昨奉聖州軍前別議，特許燕京，不論夾攻與否。今月二日，本朝於永清擊走蕭幹，追至燕京，雖非夾攻，亦其意也。」金主曰：「夾攻且勿言，其平、灤等州未嘗議及，如何欲取？若必欲取平、灤，並燕京亦不與矣。」便令良嗣歸館。居四日，詔趣令南使辭歸，良嗣曰：「今合議事甚多，略未嘗及，而遽令辭，何也？」薩魯謨曰：「皇帝已怒。」遂令入辭，以國書副本示良嗣，良嗣曰：「自古及今，稅租隨地，豈有與其地而不與其稅租者？可削去此事。」宗翰曰：「燕自我得之，稅賦當歸我。大國熟計之，若不見與，請速退涿州之師，無留吾疆。」於是復以國書遣良嗣及靖等。
丙辰，貶劉延慶為率府率，安置筠州。
遼主聞金取燕京，遂由埽裡關出居四部族詳袞之家。
黃龍府仍附於遼，金宗輔討平之。
是歲，萬歲山成，御製《艮嶽記》以紀其勝。萬歲山，始名鳳皇山，後神霄降，其詩有「艮嶽排空霄」之句，因改名艮嶽，以山在國之艮位也。其最高一峰九十步，上有介亭，分東南二嶺，直接南山。南山之外又為小山，名曰芙蓉城，窮極窈眇。岳之北乃所謂景龍江也，江外諸館舍尤精。其北又因瑤華宮火，取其地作大池，名曰曲江池，東盡封丘門而止。其西自天波門橋入，西直殆半裡，江乃折南，又折北。折南者過閶闔門橋，為復道，通茂德帝姬宅。折北者四里，屬之龍德宮，帝潛邸也。其後以金芝產於萬壽峰，又更名壽嶽雲。
山周十餘里，運四方奇花異石置其中，千岩萬壑，麋鹿成群，樓觀台殿，不可勝計。最後朱勔於太湖取巨石，高廣數丈，載以大舟，挽以千夫，鑿河斷橋，毀堰拆閘，數月方至京師，賜號昭功慶成神運石，時初得燕地故也，勔緣此授節度使。其後金兵再至，圍城日久，拆屋為薪，鑿石為砲，伐竹為篦籬，唯大石基址存焉。
戶部上今歲民數，凡主客戶二千八十八萬二千三百五十八，口四千六百七十三萬四千七百八十四，視西漢盛時，蓋有加焉，隋、唐疆裡雖廣，而戶口皆不及。
春，正月，丁巳，遼知北院樞密事奚王和勒博即箭笴山自立為奚國皇帝，改元天復。設奚、漢、渤海三樞密院，改東西節度使，二王分司建官。遼主命都統耶律瑪格討之。
先是金主使完顏昂監護諸部降人，處之嶺東，就以兵守臨潢府。昂不能撫禦，降人苦之，多亡歸遼，遼主招集散亡，稍得自振。金主諭安班貝勒晟曰：「昂違命失眾，當置重法。若有所疑，則禁錮之，俟師還定議。」
戊午，金使李靖等入對，退，見王黼。黼謂靖等曰：「大計定矣，忽於元約外求租賦，類有間諜害吾兩國之成者。」薩魯謨謝曰：「有之。契丹日後為皇帝言，有國都如此而以與人，用事大臣頗惑其言；唯皇帝與宗翰、洛索持之甚堅，曰：『已許南朝，不可改也』」黼曰：「租稅，非約也。上意以交好之深，特相遷就，然飛挽殊遠，欲以銀絹充之。」請問其數，黼曰：「已遣趙龍圖面約多寡矣。」靖復請去年歲幣，帝亦許之。明日，詔趙良嗣、周武仲、馬擴奉國書與靖等偕往。
朝廷以金人將歸燕，謀帥臣守之。左丞王安中請行，王黼贊於帝。辛酉，授安中慶遠軍節度使，河北、河東、燕山府路宣撫使，知燕山府；詹度、郭藥師同知府事。
詔藥師入朝，禮遇甚厚，賜以甲第、姬妾，貴戚、大臣，更互設宴。又召對於後苑延春殿，藥師拜庭下，泣言：「臣在契丹，聞趙皇如在天上，不謂今日得望龍顏！」帝深褒稱之，委以守燕，對曰：「願效死。」又令取天祚以絕燕人之望，藥師變色言曰：「天祚，故主也，國破出走，臣是以降陛下。使臣畢命，它所不敢辭；若使反故主，非所以事陛下，願以付它人。」因佯泣如雨。帝以為忠，解所禦珠袍及二金盆以賜。藥師出，諭其下曰：「此非吾功，汝輩力也。」即翦盆分給之。加檢校少傅，歸鎮燕山。
新除燕山府路轉運使呂頤浩言：「開邊極遠，其勢難守，雖窮力竭財，無以善後。」又奏燕山、河北危急五事。帝怒，命貶官，而職任如故。
壬申，金使招和勒博降，不聽。
甲申，錄富弼後。
遼平州人張，第進士，建福中，授遼興軍節度副使。平州軍亂，殺其節度使蕭諦裡；撫定亂者，州民推領州事。耶律淳死，知遼必亡，乃籍壯丁五萬人、馬千匹，練兵為備。蕭妃遣時立愛知平州，拒弗納。金人入燕京，訪情狀於蕭公弼，公弼曰：「狂妄寡謀，其何能為！當示以不疑。」金人招時立愛赴軍前，加臨海軍節度使，仍知平州。既而宗翰又欲先下平州，擒，公弼曰：「若加兵，是趣之叛也，請自往覘之。」遂見，曰：「契丹八路皆陷，今獨平州存，敢有異志？所以未解甲者，防蕭幹耳。」厚賂公弼使還。公弼見宗翰曰：「彼無足慮。」宗翰信之，乃昇平州為南京，加試中書門下平章事，判留事。
二月，乙酉朔，以李邦彥為尚書左丞，翰林學士趙野為尚書右丞。
丙戌，趙良嗣等自燕山還，至雄州，以金國書遞奏。
初，良嗣以前月抵燕，諸將列館郊外，獨置南使於一廢寺，以氈帳為館。良嗣見金主曰：「本朝徇大國多矣，豈平、灤一事不能相從邪？」金主曰：「 平、灤欲作邊鎮，不可得也。」遂議租稅，金主曰：「燕租六百萬，今止取一百萬，亦不為多。不然，還我涿、易舊疆及常勝軍，吾且提兵按邊。」良嗣曰：「本朝自以兵下涿、易，今乃雲爾，豈無曲直邪？」且言御筆許十萬至二十萬，不敢擅增。乃令良嗣以國書歸報。金主問來期何時，良嗣以半月對，金主曰：「我欲二月十日巡邊，無妨我。」良嗣曰：「此去朝廷數千里，今正月且盡，安能及期！莫若使人留雄州，以書驛聞為便。」金主許之。時金人得左企弓輩，日與之謀，以為南朝雅畏契丹。加以劉延慶之敗，益有輕我心。企弓嘗獻詩曰：「君王莫聽捐燕議，一寸山河一寸金。」故金人慾背初約，要求不已。然南使過盧溝，金人悉斷其北橋梁，焚次舍，蓋亦恐我不從而自防也。其書略言：「貴朝兵今不克夾攻，特因己力下燕。今據燕管內，每年租六百萬貫，良嗣等稱御筆許二十萬，以上不敢自專。其平、灤等州，不在許限；儻務侵求，難終信義。仍速追過界之兵。」王黼欲功之速成，乃請復遣使，從之。
庚寅，詔遣良嗣等自雄州再往，許契丹舊歲幣四十萬之外，每歲更加燕京代稅一百萬緡，及議畫疆與遣使賀正旦、生辰、置榷場交易。
遼德妃蕭氏見遼主於四部族，遼主怒，殺蕭氏，蕭幹奔奚。遼主責耶律達實曰：「我在，何故立淳？」達實曰：「陛下以全國之勢，不能一拒敵，棄國遠遁，使黎庶塗炭。即立十淳，皆太祖子孫，豈不勝乞命它人邪？」遼主無以答，賜酒食，赦其罪。
趙良嗣等至燕京，見金主，金主得書，大喜。良嗣謂洛索曰：「貴朝所須歲幣不貲，皇帝無少吝。今平州已不可得，唯西京早定奪，庶人情無虧。」洛索笑曰：「此無它，皇帝意南朝犒賞諸軍耳。」馬擴答以「貴朝既許西京，朝廷豈無酬酢之禮！」洛索曰：「此亦須再遣使去。」於是遣尼楚赫等三人與良嗣俱來。金主謂良嗣曰：「尼楚赫，貴臣也，可善待之。」
三月，乙卯，尼楚赫等人見於崇政殿，其國書、誓書並無一語及西京者。對罷，詣王黼第，黼欲令庭趨，尼楚赫不可，分庭而見。尼楚赫乃言：「士卒取西京勞甚，宜有犒勞。」黼皆許諾。帝以其主有「善待」之語，詔特預春宴。宴日，就辭於集英殿。詔吏部侍郎盧益、良嗣俱充國信使，馬擴副之，持國書及誓書往軍前，議交燕月日。
戊午，金都統杲等言：「耶律伊都、圖喇謀叛，宜早圖之。」金主招伊都等，從容謂之曰：「朕得天下，皆我君臣同心同德以成大功，固非汝等之力。今聞汝等謀叛，若誠然邪，必須鞍馬、甲冑、器械之屬，當悉付汝，朕不食言。若再為我擒，無望免死。欲留事朕，無懷異志，朕不汝疑。」伊都等皆戰慄不能對。命杖圖喇七十，餘並釋之。
盧益、趙良嗣、馬擴行至涿州，金洛索、高慶裔等先索誓書觀之，斥字畫不謹，令易之。益言：「主人親禦翰墨，所以示尊崇於大國也。」金人不聽，兼求細故紛紛，至汴京更易者數四。金人又言：「近有燕京職官趙溫訊、李處能、王碩儒、韓昉、張軫等越境去，南朝須先以見還，方可議交燕月日。」是數人者，皆契丹所指名，故金人索之。良嗣欲諭宣撫司遣去，益、擴不可，曰：「諸人聞已達京師，今欲悉還之，不唯失燕人心，且必見憾，盡告吾國虛實，所系非細。況今已迫四月，敵亦難留，何慮不交，奈何隨所索即與之！彼得一詢十，何時已邪！」良嗣卒與薩魯謨赴宣撫司，縛送溫訊等於金。既至，宗翰釋其縛而用之。
壬午，盧益等赴花宴。時金主形神已病，中觴，促令便辭，略不及交燕事。益力言之，洛索曰：「兩朝誓書中不納叛亡，今貴朝已違誓矣。」益曰：「 且勿言諸人未嘗有至南朝者，借使有之，在立誓後邪，立誓前邪？」良嗣亦曰：「未議之事有五：「一回答誓書，二交燕京月日，三符家口立界，四山後進兵時日，五西京西北界未定，兼賞軍銀絹在涿州未交，安得便辭！」洛索曰：「皇帝有言，山西地土並符家口已無可議者，使副當亟辭去。」癸未，復遣良嗣往雄州取戶口，途次，楊璞以國書、誓書二稿示良嗣，欲借糧十萬斛，轉至檀州、歸化州給大軍，討天祚，且請良嗣入辭。良嗣問交燕之期，定以十七日。於是及益、擴等齎國書與楊璞俱來。至雄州，宣撫司猶疑金人所納非實，因留馬擴同入燕，備緩急差使，遣良嗣與楊璞赴京師。
初，王黼既專任交燕事，降旨飭童貫、蔡攸不得動，以聽約束，因使趙良嗣奉使。而金主謂良嗣曰：「我聞中國大將獨仗劉延慶，延慶將十五萬眾，一旦不戰自潰，中國何足道！我自入燕山，今為我有，中國安得有之！」良嗣不能對。
舊制，遼使至，待遇之禮有限，不示以華侈，且以河朔甫近都邑，故迂其程途，多其裡候，次第為之燕犒而至，防微杜漸意也。及黼遣良嗣，唯務欲速以擅其功，與金使人限以七日自燕山至闕下，凡四五往反皆然。又，每至輒陳尚方錦繡金玉瑰寶以誇富盛。金人因是益生心，邀索不已，黼勸帝曲從之。而營、平二州及山後之地，終不可得，姑欲得燕山以稍塞中外之議。約既定，復索禮數，因盡還其待遼人敵國之禮，唯不稱兄弟而已。

