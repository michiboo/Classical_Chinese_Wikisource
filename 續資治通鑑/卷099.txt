
秋，七月，己丑朔，詔：「諸路常平司見在金銀，並起發赴行在。」
自宣和末，群盜蜂起，其後勤王之兵，往往潰而為盜。至是祝靖、薛廣、黨忠、閻瑾、王存之徒，皆招安赴行在，凡十餘萬人。李綱為上言：「今日盜賊，當因其力用之。然不移其部曲則易叛，而徙之則致疑，須以術制之，使由而不知。」乃命御營司委官，凡潰兵之願歸營與良農願歸業者聽之，又擇其老弱者縱之。其它以新法團結，擇人為部隊將及統制官，其首領皆命以官，分隸諸將，由是無叛去者。獨淮甯之杜用、山東之李昱、河北之丁順、王善、楊進，皆擁兵數萬，不可招；而拱州黎驛、單州魚台亦有潰卒數千為亂。綱以為專事招安，則彼無所畏憚。庚寅，帝乃詔王淵討用，劉光世討昱，韓世忠、張俊分討黎驛、魚台潰卒。
時昱犯沂州，守臣閉門，以官妓遺之，乃去。至滕縣，掠民有董氏女，色美，欲妻之，董氏罵昱而死，自費縣引兵圍長清，光世遣其將喬仲福追擊，斬之。既而用亦為淵所殺，餘悉殄平。丁順嘗為滄州兵馬鈐轄，王善雷澤尉，皆以罷從軍，不得志。楊進以其才為淵所忌，懼罪，亡去，號沒角牛，兵尤眾。又，李孝忠既破襄陽，擾西郡，綱以范瓊反側不自安，因命瓊討孝忠，使離都城，且示不疑之意。瓊乃將所部赴行在。而丁順等皆赴河北招撫司自效。盜益衰。
辛卯，籍東南諸州神霄宮田租及贍學錢以助國用。
諫議大夫宋齊愈罷職。言者論齊愈在皇城司，首書「張邦昌」字以示議臣，遂下臺獄。
甲午，右監門衛大將軍、貴州團練使士珸，以義兵復洺州。
初，士珸從上皇北遷，次洺州城東五里，欲遁還據城，謀未就而敵圍已合。士珸徒步抵武安縣，縣官資以衣冠、鞍馬，少壯者百餘人，從至磁州，乃召集義軍以解洺圍，不旬日，得兵五千，歸附者至數萬，以王江、李京將之。先是知洺州王麟，自將勤王兵千人至大名，既以母老求去，帝遣之。及金萬戶吚圍洺州，麟帥軍民以城迎拜；軍民怒，並其家殺之，獨統制官韓—在城中。士珸至邯鄲，統制官李琮亦以兵會，力戰破圍，翼日入城，部分守禦。金人復來攻，士珸厲將士，以火砲中其攻具，復以計獲其將領，乃解圍去。士珸，濮安懿王曾孫也。
金主賜左副元帥宗翰券書，除反逆外，咸赦勿論。
乙未，以范瓊為定武軍承宣使、御營使司同都統制。
丙申，詔：「諸路米綱，以三分之一輸行在，其餘赴京師。」時京師軍民方闕食，故命濟之，仍以空舟載六曹案牘及甲器赴行在。
江淮發運副使向子諲言：「去歲閏月，得淵聖皇帝蠟詔，令監司、帥守募兵勤王。臣即時遍檄所部，而六路之間，視之漠然；間有團結起發，類皆兒戲，姑以避責。唯淮東一路，臣親率諸司，粗成紀律。今京城已失，二帝播遷，夫復何言！然儻置賞罰而不行，臣恐諸路玩習故常，恬不知畏。願詔大臣案劾諸路監司不勤王者，與夫號為勤王而滅裂者，悉加顯黜，以為將來誤國忘君之戒！」詔諸路提刑司究實以聞。
戊戌，朝請郎、知海州魏和言：「海州至登、萊最近，而登、萊復與金人對境。近聞金人於燕山造舟，欲來東南。望造戈船，修樓櫓，依登、萊例，屯兵二三千以備緩急。」許之。
東都宣武卒杜林戍成都，謀叛，伏誅。
初，平陽府吏張昱坐法黜，既而亡歸，聚眾數千。會磁州無事，軍民迎昱權領州事，金人屢過其境，皆不攻。至是以昱為閤門祗候、知磁州。俄金人復來，磁無城，不可守，昱率其眾以奔，金人破磁州。
淵聖皇帝自雲中至燕山府，居湣忠寺。
辛丑，右正言鄧肅，請竄斥張邦昌偽命之臣；右司諫潘良貴，亦言宜分三等定罪。帝以肅在圍城中，知其姓名，令具上。肅言：「叛臣之上者，其惡有五：一，諸侍從而為執政者，王時雍、徐秉哲、吳幵、莫儔、李回是也；二，諸庶官及宮觀而起為侍從者，胡思、朱宗、周懿文、盧襄、李擢、范宗尹是也；三，撰勸進文與撰赦書者，顏博文、王紹是也；四，事務官者，金人方有立偽楚之語，朝士遂私訂十友為事務官，講求冊立之儀，搜求供奉之物，悉心竭力，無所不至；五，因邦昌更名者，何昌言、昌辰是也。已上乞定為上等，置之嶺外。次者，其惡有三；一，執政，侍從、台諫稱臣於偽楚及拜於庭者，如馮澥、曹輔、李會、洪芻、黎確諸人是也；二，以庶官而升擢者；三，願為奉使，如黎確、李健、陳戩者。已上乞定為次，於遠小處編管。」時王時雍、徐秉哲已先竄，乃詔吳幵移韶州，莫儔移惠州；盧襄、范宗尹、朝奉郎朱宗責衡、鄂、嶽三州，並安置。馮澥、李會並降三官，為秘書少監，分司南京，澥成州、會筠州居住；故工部侍郎何昌言，追貶隰州團練副使；通直郎、新通判南劍州何昌辰，除名，永州編管；朝請大夫黎確，朝散郎李健，尚書虞部員外郎陳戩，並與遠小監當；承議郎、侍御史胡舜陟，朝散郎、新知無為軍胡唐老，奉議郎、守殿中侍御史馬伸，朝散郎、監察御史齊之禮，朝請郎、新知衢州姚舜明，宣教郎、新知江州王俁，皆降二官。撰勸進文及事務官，令留守司具姓名申尚書省。唐老、舜明、俁皆坐嘗為台官，伸嘗請邦昌復辟而不自言，故例貶秩。
觀文殿學士耿南仲，龍圖閣學士耿延禧，坐父子主和，奪職奉祠，用鄧肅再疏也。
壬寅，侍御史胡舜陟，除秘閣修撰、知廬州。
時淮西盜賊充斥，舜陟至，修治城池、樓櫓、戰棚，又增築東西水門，固濠壘以備衝擊，廬人始安。
癸卯，尚書右丞呂好問罷，以資政殿學士知宣州。
好問與李綱論事不合，會鄧肅奏偽命臣僚。其言事務官微及好問。帝劄示綱曰：「好問心跡與餘人不同，言者所不知，仰尚書省行下。」好問慚，力求去，且上疏自理曰：「昨者邦昌僭號之時，臣若閉門避事，實不為難。念臣世受國恩，異於眾人，故忍恥含垢，逭死朝夕，不避金人滅族之禍，遣使賚書陛下。天佑神助，得睹今日中興之業，臣之志願畢矣。若不速為引退，使言者專意於臣而忘朝廷之急，則兩失其宜。」疏入，乃有是命。
延康殿學士、提舉南京鴻慶宮許翰守尚書右丞。靖康中，李綱與翰同在樞府，知其賢，至是力薦於帝，遂用之。
腰斬宋齊愈於都市。齊愈初赴獄，以文書一縑囊授張浚曰：「齊愈不過遠貶，它時幸為我明之。此李會勸進張邦昌草稿也。」時御史王賓劾齊愈未得實，聞有文書在浚所，遽發篋取之。賓密諭會，使自辨析而證齊愈，齊愈引伏。法寺當齊愈謀叛斬，該大赦，罰銅十斤。帝曰：「使邦昌之事成，置朕何地！」乃命殺之。
甲辰，孟忠厚充徽猷閣待制，提舉迎奉元祐皇后一行事務；尚書司封員外郎楊邁沿路計置糧草，濟渡舟船。
乙巳，詔幸東南，來春還闕。
時黃潛善、汪伯彥皆欲奉帝南幸，李綱極論其不可，且言：「自古中興之主，起於西北，則足以據中原而有東南；起東南，則不足以復中原而有西北。蓋天下精兵健馬，皆在西北，委而去之，豈唯金人乘間以擾關輔，盜賊且將蜂起，跨州連邑。陛下雖欲還闕，且不可得，況治兵制敵以迎還二聖哉！為今之計，或當暫幸襄、鄧以系天下之心。蓋襄、鄧西鄰川、陝，可以召兵，北近京畿，可以進援，南通巴蜀，可以取貨財，東連江、淮，可以運穀粟，山川險固，民物淳厚。今冬計且駐蹕，俟兩河就緒，即還汴都，策無出於此者。」帝乃收還手詔，許幸南陽，以范致虛知鄧州，修城池，治宮室；又降鹽鈔、錢帛，付京西南路轉運副使範之才儲糧草，且漕江、湖綱運，自襄、漢，蜀貨出歸、峽以實之。遷戶部侍郎黃潛厚為本部尚書，提舉巡幸一行事務；膳部員外郎陳兗掌頓遞，虞部員外郎李儔調具芻粟，直秘閣、江淮發運副使李祐為隨行轉運使，於秋末冬初啟行。
張愨言：「戶部財用，唯東南歲運，最為大計。自治平、嘉祐以前，輪發運使一員在真州催督江、浙等路糧運，一員在泗州催督真州至京糧運。自奸臣變亂祖宗轉般倉法，每歲失陷，不可勝計。望依舊法，責發運司官分認逐季地分，各行檢察催促。」從之。
丁未，詔：「兵部郎官、太常寺官各一員，內侍二員，詣京師奉迎所藏太廟神主赴行在。」
帝命京城留守宗澤移所拘金使於別館，優加待遇。澤奏曰：「臣不意陛下復聽奸謀，浸漸望和，為退奔計。營繕金陵，奉元祐太后，遣官奉迎太廟木主，棄河樂、河西、河北、京東、京西、淮南、陝右七路生靈如糞壤草芥，略不顧惜；又令遷金使別館，優加待遇，不知二三大臣於金人情款何以如是之厚，而於國家訏謨何以如是之薄？臣之樸愚，必不敢奉詔。」又請帝回鑾，表略云：「臣前在臨濮兵寨中，實憂群臣無識，恐贊陛下去維揚、金陵。又見京城有賊臣張邦昌僭竊，與范瓊輩擅行威福，所以暫乞駐蹕南都，以觀天意，以察人心，仰蒙聽從。今復被恩差知開封府事，到任二十餘日，物價市肆，漸同平時。每觀天意，眷顧清明；每察人心，和平逸樂。官吏軍民，皆稱京師朝宗之域，陛下歸正九重，是王室再造也。願陛下早降敕命，示以整頓六師，謁款宗廟之日，毋聽奸邪，陰與敵人為地，不勝幸甚！」詔賜澤襲衣金帶。
以張浚為殿中侍御史。
詔：「明達皇后、明節皇后應於典禮，並依溫成皇后故事施行。」
己酉，罷四道都總管。
初，李綱請於陝西、京東、西、河北東路各置制置使，假以便宜，遠近相援。帝遂罷四總管而置諸路制置使。時西道都總管孫昭遠初至河南府，調陝西、河北義兵合萬人，柵伊陽，使民入保。至是昭遠改除京西北路制置使。
庚戌，詔諸兵八月會行在，後期者必誅。
癸丑，衛尉少卿衛膚敏言：「汴都蹂踐之餘，不可復處。瞧陽封域不廣，而又逼近河朔，敵易以至。唯建康實古帝都，外連江、淮，內控湖、海，為東南要會。伏唯觀察時變，從權慮遠，趣下嚴詔，夙期東幸，別命忠勇大臣總領六師，留守京邑；又行清野於河北、山東諸道，俟軍聲國勢少振，然後駕還中都，則天下定矣。」中書舍人劉玨亦言：「當今之要，在審事機，愛日力。自金北歸，已再逾時，陛下中興，亦既數月，而六飛時巡，靡所定止，攻戰守備，闕然不講。臣聞近臣有欲幸南陽者，南陽密邇中原，雖易以號召四方，但今日陳、唐諸郡，新刳於亂，千乘萬騎，何所取給！夫騎兵，金之長技，而不習水戰。金陵天險，前據大江，可以固守；東南財力富盛，足以待敵。」於時汪伯彥、黃潛善皆主幸東南，故士大夫率附其議。
乙卯，改靖康軍為保成軍，以守臣折可求言其犯年號也。
丙辰，張所、王燮、傅亮辭行。
先是李綱建議遣所、亮措置兩河，乃白帝，賜所內府錢百萬緡，為半年之費，給空名告千餘道，又以京畿卒三千人為衛，將佐官屬，許自辟置。
所請置司北京，招諭山寨民兵，俟就緒日渡河，先復懷、衛、濬州及真定，次解中山之圍，給地養民為兵，如陝弓箭手法。初，靖康之割兩河也，所為御史，獨建言以蠟書募河朔民兵入援，士民喜，故所之聲滿河朔。
亮請置司陝府，從之。亮，西人，習古兵法，綱謂可為將，奏用之。亮復言：「今經制司所得兵才萬人，皆盜賊及潰散之卒，未經訓練，難以取勝。陝西正兵及弓箭手皆精銳，舊以童貫賞罰不當，陷於民間；若厚資給以募之，不旬日可得二萬人，與正兵相表裡，度州縣可復即復之。」
所、亮既行，兩河回應。黃潛善疾綱之謀，建議遣河北經制使馬忠節制軍馬，俾率兵渡河。有雄州弓手李成者，勇聞河朔，積功為本縣令。雄州失守，成妻子為亂兵所殺，成以眾來歸，累官忠州防禦使。潛善令將所部，與忠同搗敵虛；綱復奏以河北制置使張渙為副，於是權始分矣。
曹勳自燕山間行至南都，以上皇所授御衣進。帝見衣中八字，泣以示輔臣。
詔華國靖恭夫人李氏杖脊配軍營。李氏私侍張邦昌，及邦昌還東府，李氏送之，有語斥乘輿。帝命即內東門推治，李氏辭服，帝由是有誅邦昌意矣。
丁巳，詔慰撫東南諸路。
先是經制使翁彥國，被旨修江寧城池、宮室，兩浙轉運判官吳昉助之。有擊登聞鼓者，訴其橫斂，黃潛善、汪伯彥以彥國女為綱弟維婦，因密啟之。會彥國卒，因落昉職，與宮觀；並撫慰東南，仍起復直龍圖閣趙明誠知江甯府兼江東經制副使。
傅雱等至鞏縣，檄河陽具舟，金守臣張巨不納。雱曉諭之，巨馳使雲中，請命於左副元帥宗翰，九日而還，雱乃得濟。
金左副元帥宗翰奏：「河北、河東府鎮州縣，請擇前資官良能者任之，以安新民。」金主遣耶律暉等從宗翰行，詔黃龍府路、南京路、東京路於所部各選如耶律暉者遣之。
是日，賜故淄州團練使、廣南西路兵馬都監、知融州李拱家銀帛，以拱領兵入援京城，死於敵也。
賊史斌據興州，僭號稱帝；守臣向子寵棄城遁。斌遂自武興謀入蜀，成都府、利路兵馬鈐轄盧法原與本路提點刑獄邵伯溫共謀遣兵扼劍門，斌乃去。法原，秉之子；伯溫，雍之子也。
八月，戊午朔，洪芻等流竄有差。
初，芻等坐圍城中事屬吏，帝命馬伸劾之。獄具，芻坐納景王寵姬曹氏，降授朝散郎；陳沖坐括金銀自盜，與宮人摘花飲酒，朝請郎金大均坐盜禁中麝臍，私綱喬貴妃侍兒喬氏，朝散大夫周懿文，朝議大夫張卿材，朝奉郎李彝，皆坐與宮人飲酒，朝請郎王及之，坐苦辱甯德皇后女弟，皆辭服。議者以芻、沖、大均當死，帝以新政，重於殺士大夫，乃詔芻、沖、大均長流沙門島，責懿文、卿材、彝、及之為隴、文、茂、隨四州別駕，懿文英州、卿材雷州、彝新州、及之南恩州安置。
徙宗室於江淮以避敵，願留京師者聽之，於是南班至江寧者三十餘人。又移南外宗正司於鎮江府，西外於揚州。
杭州軍亂。
帝初立，遣勤王兵還諸道，杭兵才三百，其將得童貫殘兵與俱，軍校陳通等謀為變。至是軍士縱火，殺士曹參軍及副將白均等十二人。翼日，執守臣龍圖閣直學士葉夢得，詣金紫光祿大夫致仕薛昂家，殺兩浙轉運判官吳昉。轉運判官顧彥成聞亂，亟奔湖州。眾乃推通等七人為首，囚夢得，逼昂權領州事。浙東安撫翟汝文聞變，自將七千人屯西興，且奏請浙西兵受其節制。
己未，元祐太后發京師。
庚申，劉光世為奉國軍節度使，韓世忠為定國軍承宣使，張俊落階官，並賞平賊功也。
辛酉，洺州防禦使、龍神衛四廂都指揮使李庠為東京副留守，以郭仲荀將所部扈元祐太后至南京故也。
御營司都統制范瓊將至襄陽，李孝忠聞之，率兵犯荊南府，人其郛，置酒高會。瓊敗之，孝忠率眾趨景陵。
以李綱守尚書左僕射兼門下侍郎，黃潛善守尚書右僕射兼中書侍郎。
先是綱奏以秋末幸南陽，帝已許之。既而潛善與汪伯彥力請幸東南，綱謂人曰：「天下大計，在此一舉，國之存亡，於是焉分，吾當以去就爭之。」一日，留身奏事，言：「臣近都屢蒙宸翰，改正已行事件，又所進機務，多未降出，此必有間臣者。」因極論君子、小人不可並立，且言疑則當勿用，用則當勿疑，帝但勉慰之。後數日，遂有並相之命。
張愨兼御營副使。癸亥，命御營使大閱五軍人馬。自是執政皆有親兵。
丁卯，張愨言：河朔之民，憤於兵亂，自結巡社。請依唐人澤潞步兵、三河子弟遺意，聯以什伍而寓兵於農，使合力抗敵，且從靖康詔旨，以人數借補官資，仍仿義勇增修條畫，下之諸路。」乃以忠義巡社為名。其法：五人為甲，五甲為隊，五隊為部，五部為社，皆有長；五社為一都社，有正副；二都社有都副總首。甲長以上免身役；所結及五百人已上，借補官有差。都總首滿二年無過者，並補正。犯階級者杖之。歲十月，案試於縣，仍聽守令節制。歲中，巡社增耗者，守貳、令尉黜陟皆有差。
己巳，詔：「諸路兵非專被旨者，毋得會行在。」
是日，傅雱等至河陽，金遣接伴使王景彝來迓，止許雱以五百人自隨，日行百八十里。
初，尊元祐皇后為元祐太后，尚書省謂元學犯後祖諱，請以居宮為稱。至是，庚午，更稱隆祐太后，所居名隆祐宮。
壬申，先是河北宣撫使張所，招徠豪傑，以忠翊郎王彥為都統制，效用人岳飛為準備將。飛初補承信郎，以戰功遷秉義郎。帝初立，上書論黃潛善、汪伯彥不圖恢復，以越職奪官。至是歸所，所問曰：「汝能敵幾何？」飛曰：「勇不足恃，用兵在先定謀。欒枝曳柴以敗荊，莫敖采樵以致絞，皆謀定也。」所矍然曰：「君殆非行伍中人！」借補修武郎、閤門宣贊舍人，充中軍統領。飛因進說曰：「國家都汴，恃河北以為固，苟馮據要衝，峙列重鎮，則京師根本之地固矣。招撫能提兵壓境，飛唯命是聽。」所壯之，借補武經郎。
趙子崧言杭州軍變，遣京畿第二次劉俊往捕，又命御營統制辛道宗將西兵二千討之。
癸酉，耿南仲責授單州團練副使，南雄州安置。
乙亥，李綱罷。
先是張所至京師，河北轉運副使、權北京留守張益謙，附黃潛善意，奏所置司北京不當，又言招撫司置後，河北盜賊愈熾，不若罷之。綱言：「所留京師招集將佐，今尚未行，不知益謙何以知其騷擾？朝廷以河北民無所歸，聚而為盜，置司招撫，因其力而用之，豈由置司乃有盜賊！今京東、西群盜公行，攻掠郡縣，亦豈招撫司過邪！時方艱危，朝廷欲有經略，益謙小臣，乃敢以非理沮抑，此必有使之者。」時傅亮軍行才十餘日，汪伯彥等以為逗留，覆命宗澤節制之，使即日渡河。亮言：「今河外皆屬金人，而遽使亮以烏合之眾渡河，不知何地可為家計，何處可以得糧？恐誤大事。」綱為之請，潛善等不以為然。綱極論：「潛善、伯彥力沮二人，乃所以沮臣，使不安職。臣每念靖康大臣不和之失，凡事未嘗不與潛善、伯彥熟議，而二人設心如此。」既而潛善有密啟，翼日，帝批「亮兵少不可渡河，可罷經制司，赴行在。」綱留御批再上，帝曰：「如亮人才，今豈難得？」綱曰：「亮謀略知勇，可為大將，今未嘗用而遽罷之，古之用將，恐不如此。」帝不語。綱退，亮竟罷職。綱復求去，帝召綱曰：「卿所爭，細事耳，何為出此？」綱曰：「人主之職在論相，宰相之職在薦賢。方今人才以將帥為急，恐不可為細事。 」
殿中侍御中張浚復論綱雖負才氣，有時望，然以私意殺侍從，典刑不當，不可居相位；又論綱杜絕言路，獨擅朝政，事之大小，隨意必行，買馬之擾，招軍之暴，勸納之虐，優立賞格，公吏為奸，擅易詔令，竊庇姻親等十數事。帝乃召朱勝非草制，責綱以「狂誕剛愎，謀謨弗效，既請括郡縣之私馬，又將竭東南之民財。以喜怒自分其賢愚，致賞罰弗當於功罪。出令允符於清議，屢抗執以邀留；用刑有拂於群情，必力祈於親劄，以至帖改已畫之旨，巧蔽外姻之奸。茲遣防秋，實為渡河之擾，預頒告命，厚賜緡錢，賞逾百萬之多，僅達京師而止，每敦促其速進，輒沮抑而不行，設心謂河，專制若此！」時浚章未下，綱所坐，皆潛善密以傳勝非者。翼日，遂罷綱為觀文殿大學士、提舉洞霄宮。綱在相位凡七十五日。
鄧肅言：「人主職在任相，陛下初登九五，召李綱於貶所，任以台衡，待之非不專也；但綱學雖正而術疏，謀雖深而機淺。陛下嘗顧臣曰：『李綱真以身殉國者！』今遽罷之，責辭甚嚴，既非台章，又非諫疏，不知遣辭者何所據依？且兩河百姓，數月無所適從，及綱措置一月，而兵民稍已安集。偽楚之臣，紛然皆在朝列，及綱先逐邦昌，而叛黨罪已稍正。今綱去。則二事將何如哉！」肅尋與郡。
許翰亦言：「綱忠義英發，舍之無以佐中興。今綱既罷，留臣無益。」因力求去，帝未許。然潛善等皆有逐之之意矣。
丙子，浙東安撫翟汝文以兵七千渡江。先是杭賊陳通等紿汝文來受降，及至城下，賊不聽命，汝文復還越州。於是通等盡刺城下強壯為軍，有眾數萬。
丁丑，隆祐太后發南京，郭仲荀部禁旅從，且制置東南諸盜。
己卯，黃潛善、汪伯彥共議，悉奏罷李綱所施行者。是日，先罷諸路買馬，唯陝西諸州各買百匹，其勸民出財助國指揮勿行。已而傅亮以母病歸同州，張所亦以罪貶，招撫、經制司皆廢矣。
庚辰，詔：「榜諭為盜軍民，率眾歸降，當赦其罪，仍審量事理，命以官資。若敢抗拒，仍舊為惡，則掩殺正賊外，父母妻子並行處斬。如大兵會合已到城下，改過出降，放罪推賞。仍令監司召募土豪，自率鄉兵會合討蕩，亦許先次借補官職。」
辛巳，顏岐復為御史中丞，辭不拜，改工部尚書。
壬午，斬太學生陳東、撫州進士歐陽澈於都市。
先是帝聞東名，召赴行在。東至，上疏言宰執黃潛善、汪伯彥不可任，李綱不可去，且請上還汴，治兵親征，迎請二帝。其言切直，章凡三上，潛善等思有以中之。會澈亦上書詆用事者，其間言宮室燕樂事，潛善密啟誅澈，並以及東。東始未識綱，特以國故，至為之死，行路之人有為哭者。東死年四十二。
甲申，許景衡為御史中丞。
中書舍人朱勝非試禮部侍郎，仍兼直學士院。
乙酉，遣使往諸路撫諭。
時以金人南侵，朝命隔絕，盜賊踵起，乃遣朝臣分往諸路，體訪官吏廉汙，軍民利病。殿中侍御史馬伸使湖、廣，吏部員外郎黃次山使京東、西，兵部員外郎江端友使閩、浙，監察御史寇防使江、淮。時祠部員外郎喻汝礪往四川劃刷錢物，王燮、王忠經制河東、北，錢蓋在陝西，因就命之。尋詔所至決獄，即死罪當議者，許酌情減降以聞。
許景衡言：「臣聞議者多指開封尹宗澤過失。臣自渡淮，聞澤誅鋤強梗，撫循善良，又修守禦之備，歷歷可觀。臣竊歎慕，以為去冬京城有如澤等數輩相與維持，則其禍變未至如此其酷也。且開封宗廟社稷之所在，苟欲較澤小疵，別選留守，不知今之搢紳，威名政術加於澤者，復有何人？」帝大悟，仍封景衡奏示澤，澤賴以安。
景衡又言：「南陽無險阻城池，而密邇盜區，且漕運不繼，不如建康天險可據，請定計巡幸。」
丙戌，尚書右丞許翰，罷為資政殿學士，提舉杭州洞霄宮。
陳東死，翰謂所親曰：「吾與東皆爭李相者，今東戮東市，吾在廟堂，可乎！」乃力求去，故有是命。
金以宗輔為右副元帥，駐兵燕京。宗輔性寬恕，好施惠，尚誠實，燕人安之。
金主詔曰：「河北、河東郡縣，職員多闕，宜開貢舉取士以安新民。」有司以遼、宋取士之制不同為請，命南北各因其所習之業取士，號為南北選。
真定拘籍境內進士試安國寺，宋進士褚承亮亦在籍中，匿而不出。軍中知其才，嚴令押試，與諸生對策。主文者侍中劉宵，故遼官，降於金，憤宋助伐金，發策，問宋上皇先道，少帝失信，舉人承風旨，極口詆毀。承亮起，詣宵曰：「君父之過，豈臣子所宜言邪！」長揖而出，宵為之動容。餘悉放第，凡七十二人，遂號「七十二賢榜」。狀元許必仕為郎官，一日，出左掖門，墮馬，首中閫石死。宵薦承亮和槀城縣，承亮棄去。
傅雱、馬識遠至雲中，金左副元帥宗翰在涼陘未還，左監軍完顏希尹遣其大理卿、昭文館學士李侗館伴，問雱使指，雱以二帝表文及國書授之。凡六日，乃得見希尹與右監軍耶律伊都，權知樞密院事時立愛，席地重氈，參決堂上，兵部尚書高慶裔立其旁，雱跪聽其語。希尹先言南朝不割三鎮事，又言：「通問之初，安可遽及二帝！即不得請，殆欲以兵取之邪？」雱遜謝再三，乃罷就舍。

