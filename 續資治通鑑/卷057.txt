
八月，乙巳朔，知襄州、兵部員外郎、知制誥賈黯，降知郢州。黯請解官就養，不報，乃棄官去，為御史吳中復所劾，故降。
詔編集樞密院機要文字，樞密副使程戡提舉，從樞密使韓琦言也。
丁未，琦又言：「天下見行《編敕》，自慶曆四年以後，距今十五年，續降四千三百餘件，前後多牴牾，請加刪定。」乃詔宰臣富弼等及參知政事曾公亮同提點詳定《編敕》。
戊申，兗國公主出降。己酉，駙馬都尉李瑋入謝，宴於禁中。
辛亥，遼主作《君臣同志華夷同風詩》，後亦屬和，並進於太后。
丁卯，建廣惠倉。初，韓琦請罷鬻諸路戶絕田，募人承佃，以夏秋所輸之課給在城老幼貧乏不能自存者。即建倉，乃詔逐路提點刑獄司專領之，歲終，具所支納上三司。
戊辰，知諫院陳旭言：「比日內降營求恩賞者甚多，請令中書、樞密院推劾，以正幹請之罪。」從之，仍榜御史臺、閤門。
是月，翰林學士歐陽修奏疏言：「陛下向未有皇嗣，尚有公主之愛，上慰聖顏。今既出降，漸疏左右，則陛下萬幾之暇，處深宮之中，誰可與語言，誰可承顏色！臣愚亦謂宜因此時，出自聖意，於宗室中選材賢可喜者錄以為皇子，使其出入左右，問安視膳，以慰聖情。」
翰林侍讀學士兼侍講學士、吏部郎中王洙、病逾月，帝遣使問。九月，甲戌朔，洙卒，賜諡曰文，御史吳中復言洙官不應諡，乃止。
庚辰，詔內臣為鈐轄、都監者，逐路止置一員。
乙酉，樞密院言：「自今舉使臣，須本路安撫、轉運使、提點刑獄、知州、通判方為舉主。其在京文臣非知雜御史、武臣非觀察使以上所舉，毋得施行。」從之。
庚子，遼主幸中會川。
遼遣樞密使蕭扈等來請御容。冬，十月，巳酉，以翰林學士胡宿為回謝使，使於遼，禮賓使李綬副之，且許以御容，約賀正使置衣篋中交致焉。
遼主謁祖陵。庚申，謁讓國皇帝及世宗廟。辛酉，奠酎於玉殿。
辛未，贈太尉兼侍中劉平諡曰壯武。
初，三司言：「商旅於榷貨務入見錢算東南鹽，歲課四百萬緡，諸路般運不足而課益虧，請選官置司以主之。」十一月，癸西朔，置江、淮南、荊湖制置司句當運鹽公事一員。
丙子，遼以左伊勒希巴瑪嚕為契丹行宮都部署。
丁丑，以禮部員外郎兼侍御史知雜事馬遵為吏部員外郎、直龍圖閣，以疾自請也。遵尋卒，錄其子侄二人。遵性樂易，言時政得失，不為激訐，故多見推行，杜衍、范仲淹皆稱道之。
己卯，以河北提舉便糴糧草薛向提點河北刑獄，仍兼提舉便糴糧草。當河北大水，民乏食，詔輟太倉米六十萬斛以賑之；向以為北人不便食粳，且漕路回遠不時至，請出本司米四十萬石以代之。
丙申，詔三司使、副，體量在省判官才否以聞，從知諫院陳旭言也。
戊戌，以昭德軍節度使、知并州龐籍為觀文殿大學士、戶部侍郎、知青州。初，司馬光建議築堡，籍檄麟州如光議。及郭恩等敗歿，詔侍御史張伯玉按鞫，籍匿光初所陳事，故光得以去官免責。而籍為御史劾奏，罷節度使，光不自安，三上書乞獨坐其罪，不報。
己亥，殿中丞、國子監直講孫復，治《春秋》，著聞於時。既疾，韓琦言：「請選書吏給紙劄，命其門人祖無擇即家錄之。」書藏秘閣，特官其子。復卒，又賜錢十萬。復惡胡璦為人，在太學常相避。璦治經不如復，而教養諸生過之。
庚子，高麗貢於遼。
先是王洙侍邇英閣，講《周禮》至三年大比，帝曰：「古者選士如此，今率四五歲一下詔，故士有抑而不進者。為今之計，孰若裁其數而屢舉也！」下有司議，咸請易以間歲之法，則無滯才之歎；薦舉數既減半，主司易以詳較，得士必精。十二月，戊申，詔：「自今間歲貢舉，進士、諸科，悉解舊額之半；又別置明經科；舊置說書舉，今罷之。其不還鄉里而寓戶它州以應選者，嚴其法。每秋試，自縣令、佐察行義，保任之，上於州；州長、貳復審察得實，然後上本道使者類試。已保任而後有缺行，則州、縣皆坐罪；若省試而文紕繆，坐元考官。」又用孫抃奏，諸州解試額多而中程少者，不必足額。
庚戌，遼禁職官於部內假貸貿易。
辛亥，立內降關白二府法。
癸丑，詔：「大臣所舉館職，自今令中書籍記姓名，候在官員數稍少，即選文行為眾所推者與試，其考校無得假借等第。」從知諫院陳旭言也。
戊辰，遼乙太皇太后不豫，曲赦行在五百里內囚。己巳，太皇太后殂，諡欽哀。欽哀自聽政，弒其嫡後，為國人所不服。既廢而復迎，以不得顓政，猜忌興宗，然猶干預政事。郡王特布家奴濟哩節告其主，言涉怨望，鞫之無驗，當反坐，以欽哀言，竟不加罪，亦不斷付其主，僅籍沒焉。甯遠軍節度使蕭白掠烏庫德 寽勒都詳兗迪嚕之女，強為妻，亦因欽哀言，僅杖而奪其官。興宗末年，政刑廢弛，亦多由欽哀使然。時欽哀諸弟惟孝友尚存，先以柴冊恩遙授洛京留守，致仕，至是進封豐國王。
是歲，夏改元奲都。
春，正月，壬申朔，遼主如鴨子河。
己卯，以福州進士陳烈為安州司戶參軍。
烈篤於孝友，從學者數百人。天章閣待制曹穎叔知福州，薦之，授本州州學教授。於是翰林學士歐陽修又薦之，故有是命。烈皆辭不受。
甲申，封江夏民妻張氏為旌德縣君，表其墓曰「烈女」。初，裡中惡少謝師乞過其家，持刀逼張，欲與為亂，張大罵；至以刃斷其喉，猶能走禽師乞以告鄰人。事聞，特褒異之。
丁亥，遼知易州事耶律普德秩滿，部民請留，許之。
二月，癸卯，遼遣林牙蕭福延來告喪，帝為發哀於內東門幄殿，輟視朝七日。
先是太常博士吳及既除喪，擢秘閣校理。乙巳，改右正言、諫院供職，復上疏請擇宗室子以備儲副。既又言：「開寶詔書，內侍年三十，聽養一子為嗣，並以名上宣徽院，違者抵死。比年此禁益弛，夭絕人理，陰累聖嗣，願詔大臣明示舊制，上順天意，以綏福祐。」帝嘉納之。
丙午，遼詔伊勒希巴諸路鞫死罪，獄雖具，仍令別州縣覆案，無冤然後決之，稱冤者即具奏。
庚戌，遼主如魚兒濼。
三月，辛未朔，命翰林學士歐陽修兼侍讀學士，修以侍讀多冗員，固辭不拜。
甲戌，詔禮部貢舉。
戊寅，遼募天德、鎮武、東勝諸處之勇健者，籍之為軍。
己卯，以起居舍人范鎮知制誥。鎮自罷言職，每因事未嘗不以儲嗣為言。及知制誥，正謝，又面論曰：「陛下許臣復三年矣，願早定大計。」
甲午，遼肆赦。
丙申，詔三司編天下《驛券則例》，從樞密使韓琦請也。
夏，四月，甲辰，遼主謁慶陵。
甲子，資政殿大學士吳育卒，贈吏部尚書，諡正肅。
乙丑，罷修睦親宅祖宗神御殿，初從歐陽修言也。
五月，癸酉，右正言吳及言：「太宗朝嘗給三司判官御前印紙曆子，令批書課績。今其書雖存，而無考校之法。請自今，歲終案功過而升黜之。」詔以及所言錄示三司使張方平。
遼葬欽哀太后於慶陵。
初，鹽鐵副使郭申錫，受詔視河，與河北都轉運使李參論議不相中，訟參遣小吏高守忠齎《河圖》屬宰相文彥博；御史張伯玉，亦奏參朋邪，結托有狀。以事連宰相，乃詔天章閣待制盧士宗、右司諫吳中復推劾，而申錫、伯玉皆不實。伯玉以風聞免劾；乙酉，降申錫知滁州，尋改知濠州。
遼主如永安山清暑。
六月，丙午，吏部尚書、平章事文彥博，罷為河陽三城節度使、同平章事、判河南府。郭申錫、張伯玉攻彥博雖不勝，彥博亦不自安，數求退，帝許之。
以樞密使、工部尚書韓琦依前官平章事、集賢殿大學士。樞密使、山南東道節度使、同平章事賈昌朝罷為鎮東節度使、右僕射兼侍中、景靈宮使。
文彥博始求退，諫官陳旭等恐昌朝代之，乃疏昌朝交通女謁，建大第，別為客位以待宦官；又，宦官有矯制者，樞密院釋弗治。昌朝由此罷。初，溫成皇后乳母賈氏，宮中謂之賈婆婆，昌朝以姑事之；諫官劾昌朝交通女謁，指賈氏也。
以觀文殿大學士、兵部尚書宋庠、樞密副使、禮部侍郎田況，並為樞密使。帝初欲用王堯臣為樞密使，當制學士胡宿固抑之，乃止。
以右諫議大夫、權御史中丞張昪為樞密副使。
庚戌，以權知開封府包拯為右諫議大夫、權御史中丞。拯言：「東宮虛位，群臣數有言者，未審聖意何久不決？」帝曰：「卿欲誰立？」拯曰：「臣為宗廟萬世計耳，陛下問臣欲誰立，是疑臣也。臣行年七十，且無子，非邀後福者。」帝喜曰：「徐當議之。」拯又言：「近年內臣祿秩、權任，優崇稍過，惟陛下裁抑。」又言：「累年以來，制敕才下，未逾月而輒更，奏語方行，又隨時而追改。民知命令之不足信，則賞罰何以沮勸！欲乞今後臣僚上言利害，並請先下兩制集議，如可經久，方許頒行，不可數有更易。」又陳教養宗室之法，請條責諸路監司及御史府自舉屬官，諫官、御史不避二府薦舉者，聽兩製得至執政私第，事多施行。
以翰林學士歐陽修權知開封府。修承包拯威嚴之後，一切循理，不事風采。或以為言，修曰：「人各有短長，不能舍所長強所短也。」
甲寅，詔學士院編錄國初以來所撰制誥，從歐陽修請也。
乙丑，遼以北院樞密使蕭革為南院樞密使，徙封楚王，以南院樞密使吳王耶律仁先為北院樞密使。革先以奸佞得幸於興宗，旋奉遺詔立遼主，遼主寵禮不衰。仁先嘗為東京留守，通山開道，控制女真以安邊民，甚有威望，遼主待之不如革。
丁卯，交趾貢異獸二物，本國稱貢麟，狀如水牛，身被肉甲，鼻端有角，食生芻果瓜，必先以杖擊然後食。知虔州杜植奏：「廣州嘗有番商辨之曰：『 此乃山犀也。』謹按《符瑞圖》，麟，仁獸也，麇身、牛尾、一角，角端有肉。今交趾所獻不類麇身而有甲，必知非麟，但不能識其名，請宣諭交趾進奉人及回降詔書，但雲得所進異獸，不言麒麟，足使殊俗不能我欺，又不失朝廷懷遠之意。」乃詔止稱異獸雲。
是月，提點荊湖北路刑獄、司勳員外郎潘夙權本路轉運使。時蠻反邵州，殺隊將及其部兵，故委夙經制蠻事。夙駐兵貲木寨，親督兵援所遣將，破團峒九十餘。夙，美之從曾孫也。
秋，七月，癸酉，以福州進士周希孟為國子監四門助教、本州州學教授，以知州蔡襄薦也。往時閩人專用賦以應舉，襄得希孟，專以經術傳授。襄親至學舍，執經講問，為諸生光；延見處士陳烈，尊以師禮。州人陳襄、鄭穆，學行著稱，襄皆折節待之。閩俗治喪尚浮屠，務豐侈，往往破家，襄下令禁止。至於巫覡主病、蠱毒殺人之類，皆痛斷絕之。閩俗以變。
辛巳，遼制：「諸掌內藏庫官盜兩貫以上者，許奴婢告。」
壬午，遼主獵於黑嶺。先是伊實部人蕭岩壽，剛直尚氣，重熙末始仕，無所知名。及遼主即位，太后屢稱其賢，由是進用。遼主出獵，命岩壽典其事，未嘗高下於心，遼主益重之，旋曆文班太保、同知樞密院事。
丙戌，詔：「廣濟河溢，原武縣河決，遣官行視民田，賑恤被水害者。」
丁亥，命權御史中丞包拯領轉運使、提點刑獄考課院。
壬辰，復以度支員外郎范祥制置解鹽，從張方平、包拯言也。
權御史中丞包拯言：「右正言吳及，立身有守，遇事敢言，緣與樞密副使張昪妻是親，奏乞外郡；然昪妻亡已久，理不當避，乞令依舊供職。」許之。
權知開封府歐陽修言：「近依諫官陳旭所請，幸求內降之人，委二府劾奏其罪。臣自權知開封府未及兩月，十次承准內降，本府具奏，至於再三，而內降不已。乞根究因緣干求之人，奏攝下府勘劾，重行責罰。」
八月，己亥朔，日有食之。
甲辰，詔禮部貢院，宗室婿不許鎖廳應舉。
丁未，詔三司：「京師比歲旱，屢蠲民租，其以緡錢十萬下本路助糴軍儲。」
辛亥，以度支副使周湛為遼太后生辰使。淇辭不行，乃命權鹽鐵副使王鼎代往。
己未，參知政事王堯臣卒，輟視朝一日，贈左僕射，諡文安。
庚申，卞溪蠻彭仕羲率眾降，歸連歲所掠甲仗士卒，詔辰州還其孥及銅柱；自是復通中國，然桀驁益甚。
辛酉，封左屯衛大將軍、秀州團練使從信為榮國公。吳懿王德昭孫，舒國公惟忠子也。
知渾州劉敞言：「昔周公作《無逸》以戒成王，其言曰：『商王中宗及高宗及祖甲及文王皆以無淫於觀、於逸、於游、于田，是以膺無疆之福，子孫蕃昌。』此聖人之至言也。陛下臨政三十七年矣，百姓賴陛下之德，養老慈幼，人遂其性。願陛下日謹一日，與天無極。比聞車駕數臨苑圃，置酒觀樂；聖心自有常節，而議者謂其太頻。臣恐近習苟於承意而不能諫，大臣限以禮貌而不得言，傳聞四方，未副聖德。外之則嫌怠於政事，有遊觀之好；內之則疑酣於酒德，違攝生之理。願陛下玩心神明，養以清淨，聽止於中聲，毋以煩耳，味止於實氣，毋以爽口，則自天祐之，吉無不利矣。」
初，官既榷茶，民私蓄販皆有禁，臘茶之禁尤嚴，犯者其罰倍，凡告捕私茶皆有賞。然約束愈密而冒禁愈蕃，歲報刑辟，不可勝數。園戶困於征取，官司旁緣侵擾，因而陷於罪戾，以至破產、逃匿者，歲比有之。官茶所在陳積，縣官獲利無幾，論者皆謂宜弛禁便。景祐中，葉清臣嘗上疏乞弛禁，三司議皆以為不可。至是著作佐郎何鬲、三班奉職王嘉麟又皆上書，請罷給茶本錢，縱園戶貿易，而官收其租錢，與所在征算歸榷貨物，以償邊糴之費，可以疏利源而寬民力。嘉麟為《登平致頌書》十卷，《隆衍視成策》二卷，上之。淮南轉運副使沈立，亦集《茶法利害》為十卷，陳通商之利。宰相富弼、韓琦、曾公亮等決意向之，力言於帝。九月，癸酉，命翰林學士韓絳、知諫院陳旭及知雜御史呂景初即三司置局議之。
丙子，以屯田員外郎李師中提點廣南西路刑獄。師中建言：「嶺南自古不利戍兵，乞置土丁，募敢勇，家丁至四五則籍一人。總為五番，上州教閱，不及五百人為四番。利器械，農隙訓之，禁一切它役。上番則給糧免稅，校長免二丁稅。」於是一路得四萬餘人。又請通鹽商以便民，復邕州和市場以實邊，事多施行。
桂州興安縣有靈渠，北通江、湖，南入海，自秦、漢通舟楫，皆石底淺狹，十八里內置三十六斗門，一舟所載不過百斛，乘漲水則可行。師中積薪焚其石，募工鑿之，廢斗門二十六，役三旬而成，舟楫以通。
辛巳，天平節度使、宣徽南院使張堯佐卒，贈太師。堯佐持身謹畏，頗通吏治。晚節以戚裡進，遽至崇顯，戀嫪恩寵，為世所鄙。
冬，十月，乙巳，出內藏庫絹十萬，下河東轉運司助糴軍儲。
癸亥，除河北坊郭客戶乾食鹽錢。
甲子，以提點江南東路刑獄王安石為度支判官。
安石獻書萬言，極陳當世之務，其略曰：「今天下之財力日以困窮，而風俗日以衰壞，患在不知法度故也。法先王之政者，當法其意而已。法其意，則吾所改易更革，不至乎傾駭天下之耳目，囂天下之口，而固已合乎先王之政矣。」又曰：「方天下之人才，未嘗不自人主陶冶而成之。所謂陶冶而成之者，亦教之、養之、取之、任之有其道而已。今之教者非特不能成人之才，又從而困苦毀壞之，使不得成才。」又曰：「因天下之力以生天下之財，取天下之財以供天下之費，自古治世，未嘗以財不足為公患也，患在治財無其道耳。」又曰：「在位之人才既不足矣，而閭巷草野之間亦少可用之才。非特行先王之政而不得也，社稷之託，封疆之守，陛下其能久以天幸為常而無一旦之憂乎！臣願陛下鑒漢、唐、五代之所以亂亡，懲晉武苟且因循之禍，明詔大臣，思所以陶成天下人才，慮之以謀，計之以數，為之以漸，期合於當世之變而無負於先王之意，則天下之人才不勝用矣。」又曰：「臣之所稱，流俗之所不講，而今之議者以謂迂闊而熟爛者也，惟陛下留神而察之！」
十一月，癸酉，命翰林學士韓絳、諫官陳旭、御史呂景初同三司詳定省減冗費。
初，樞密副使張昪請罷民間科率及營造不急之務，其諸場庫務物之闕供者，令所在以官錢收市之。於是置省減司於三司，自是多所裁損雲。
是日，遼主行再生禮及柴冊禮，宴群臣於八方陂。
先是遼主將行大冊禮，南院樞密使蕭革曰：「行大禮備儀物，必擇廣地，莫若黃川。」三司使劉六符曰：「不然。禮儀國之大體，帝王之樂不奏於野。今中京四方之極，朝覲各得其所，宜中京行之。」遼主從六符議。
戊寅，御清風殿受大冊禮，大赦。吳王耶律仁先徙封隋王，出為南京副元帥，以耶律華格譖之也。
壬午，遼主謁太祖及諸帝宮。丙戌，祠木葉山。禁造玉器。
己丑，詔置在京都水監，罷三司河渠司，以御史知雜呂景初判監，領河渠司事楊佐同判，河渠司句當公事孫琳、王叔夏知監丞事。
江、湖上供米，舊轉運使以本路綱輸真、楚、泗州轉般倉，載鹽以歸，舟還其郡，卒還其家。而汴舟詣轉般倉運米輸京師，歲折運者四。河冬涸，舟卒亦還營，至春復集，名曰放凍；卒得番休，逃亡者少，而汴船不涉江路，無風波沉溺之患。其後發運使權益重，六路上供米團綱發船，不復委本路，獨發運使專其任。文移坌並，事目繁夥，有不能檢察，則吏胥可以用意於其間，操舟者賕諸吏，輒得詣富饒郡，市賤貿貴，以趨京師。自是江、汴之舟混轉無辨，挽舟卒有終身不還其家、老死河路者，籍多空名，漕事大敝。皇祐中，發運使許元奏：「近歲諸路因循，糧綱法壞，遂令汴綱至冬出江為它路轉漕，兵不得息。宜敕諸路增船載米，輸轉般倉，充歲計如故事。」於是言利者多以元說為然，詔如元奏。會元去，不果行。既而諸路綱不集，庚寅，復下詔切責有司，江、淮、兩浙轉運司期以期年，各造船補卒團本路綱，自嘉祐五年，汴綱不得復出江。
遼三司使劉六符卒。六符有志操，能文章，遼人重之。
十二月，乙巳，詔三司：「每歲上天下歲賦之數，自今三歲一會其虧贏以聞。」
遼弛士庶畜鷹之禁。
辛亥，南院樞密使楚王蕭革復為北院樞密使。
翰林學士韓絳言：「中書門下，宰相所職，而以它官判省，名不相稱，宜更定其制，依《周禮》、《唐六典》為一書。」詔翰林學士胡宿、知制誥劉敞詳定以聞。敞等條列，刊正裁損，申明十事；後不果行。
辛酉，詔：「年七十而居官犯事，或以不治為所屬體量若沖替而未致仕者，更不推恩子孫。」
閏月，丁卯朔，詔：「嘗為中書、樞密院諸司吏人及技術官職，無得任提點刑獄及知州軍，自軍班出至正任者，方得知邊要州軍。」
己巳，遼賜皇太叔重元金券。會皇子濬生，重元妻入賀，以豔冶自矜，皇后素端重，見之弗喜，戒曰：「為大家婦，何必如此！」重元妻歸，詈重元曰：「汝是聖宗兒，乃使人以哈屯加我！汝若有志，當笞此婢。」重元子尼嚕古素有異志，故婦言如此。
先是朝議以科舉既數，則高第之人倍眾，其擢任恩典，宜損於故，詔中書門下裁之。丁丑，詔：「自今制科入第三等與進士第一，除大理評事，簽署兩使幕職官事，代還，升通判，再任滿，試館職；制科入第四等與進士第二、第三，除兩使幕職官，代還，改次等京官；制科入第五等與進士第四、第五，除試銜知縣，代還，遷兩使幕職官。鎖廳人視此。」自是驟顯者鮮，而所得人才及其風跡，比舊亦寢衰。
己卯，詔：「明年正旦日食，其自丁亥避正殿，減常膳。」知制誥劉敞言：「三代之典，日食無預避之事。先王制禮，過之者猶不及。其製法，先時者與不及時者，均貴得中而已。漢、唐素服寢兵，卻朝會不視事及求直言，大率皆在合朔之辰，未有先時旬日者也。兆憂太過，《春秋》所譏。乞詳求舊典，折衷於禮。」
己丑，詔中書五房編總例，從韓琦請也。
是歲，應天府失入平民死罪，未決，通判孫世甯辨正之；吏當坐法，知府劉沆縱弗治。提點刑獄韓宗彥往案舉，沆復沮止之；宗彥疏於朝，卒抵吏罪。宗彥，綱之子也。
春，正月，丙申朔，日有食之。遣官祭社，帝避殿，不視朝。知制誥劉敞言：「臣前論先期避殿不中古典，未蒙省察。今又聞遣官祭社，稽之於經，亦未見此禮。蓋社者，上公之神，群陰之長，故曰日食則伐鼓於社，所以責上公，退群陰。今反祠而請之，是屈天子之禮，從諸侯之制，抑陽扶陰，降尊貶重，非承天戒、尊朝廷之意也。」右正言吳及言：「日食者，陰陽之戒，在人事之失。陛下淵默臨朝，陰邪未能盡屏，左右親幸，驕縱亡節，將帥非其人，為外所輕，此其失也。」因言孫沔在并州，苛暴不法，宴飲無度；龐籍前在并州，輕動寡謀，輒興堡寨，屈野之衄，為國深恥。沔卒坐廢。
丁酉，群臣表請御殿，復常膳，三請，乃許。
自去年雨雪不止，民飢寒死道路甚眾，詔遣官分行京城賑恤。知開封府歐陽修請罷上元放燈，從之。壬寅，賜在京諸軍班特支錢，因賑恤而兼及於諸軍也。
三司使張方平上所編《驛券則例》三卷，賜名曰《嘉祐驛令》。
甲辰，翰林學士胡宿權知貢舉。
太子中允、天章閣侍講、管句太學胡瑗，病不能朝，戊申，授太常博士，致仕，歸海陵，諸生與朝士祖餞東門外，時以為榮。及卒，詔賻其家。集賢校理錢公輔，率太學諸生百餘人即佛舍為位哭，又自陳師喪，給假二日。
始命韓絳、陳旭、呂景初即三司置局議弛茶禁。三司言：「宜約至和後一歲之數，以所得息錢均賦茶民，恣其買賣，所在收算。請遣官詢察利害以聞。 」詔遣司封員外郎王靖等分行六路，及還，皆言如三司議便。二月，己巳，下詔弛茶禁。初，所遣官既議弛禁，因以三司歲課均賦茶戶，凡為緡錢六十八萬有奇，使歲輸縣官，比喻茶時，其出幾倍。朝廷難之，為損其半。歲輸緡錢三十三萬八千有奇，謂之租錢，與諸路本錢悉儲以待邊糴。自是惟臘茶禁如舊，餘茶肆行天下矣。
乙亥，詔三司：「以天下廣惠倉隸司農寺，逐州選幕職、曹官各一人專監之。每歲十月，別差官檢視，老弱病不能自給之人，籍定姓名，自次月一日給米一升，幼者半升；每三日一給，至明年二月止；有餘，即量縣大小而均給之。」
丁丑，置館閣編定書籍官，以秘閣校理蔡抗、陳襄、集賢校理蘇頌、館閣校勘陳繹分昭文、史館、集賢院、秘閣書而編定之。抗，挺之兄；頌，紳之子；繹，開封人也。
初，秘閣校理吳及言：「近年用內臣監館閣書庫，借出書籍，亡失已多。又，簡編脫略，書吏補寫不精，非國家崇尚儒學之意。請選館職三兩人，分館閣人吏編寫書籍，其私借出與借之者，並以法坐之，仍請求訪所遺之書。」乃命抗等仍不兼它局，二年一代，別用黃紙印寫元本，以防蠹敗。
庚寅，詔禮部貢院：「進士曾經御試五舉、諸科六舉，進士省試六舉、諸科七舉，年五十以上者，具名以聞。」癸巳，御崇政殿，試禮部奏名進士及明經、諸科及特奏名進士、諸科。
交趾寇欽州。
三月，戊戌，命翰林學士韓絳、權知開封府陳旭、天章閣待制唐介與三司減定民間科率以聞。
己亥，以三司使張方平為端明殿學士、知陳州。先是京城富民劉保衡開酒場，負官麴錢百餘萬，三司遣吏督之，保衡賣產以償。方平因買其邸舍，保衡得錢即輸官，不復人家。會保衡姑訟保衡非劉氏子，壞劉氏產，下吏案驗，具對以實。御史中丞包拯，遂劾方平乘勢賤買所監臨富民邸舍，不可處大位。故命出守，尋改知應天府。以端明殿學士宋祁為三司使。
丁未，賜進士鉛山劉輝第一百三十一人及第，三十二人同出身；諸科一百七十六人及第、同出身；特奏名進士、諸科六十五人同出身及諸州文學長史；授官如三年閏十二月扼詔書。
己未，以三司使宋祁為端明殿學士、知鄭州，權御史中丞包拯為樞密直學士、權三司使。
先是右司諫吳及言祁在定州不治，縱家人貸公使錢數千緡，及在蜀奢侈過度；而拯亦言祁在益部多遊宴，且其兄庠方執政，不可任三司，論之不已。庠因乞除祁外官，故命祁出守而拯代居其位。翰林學士歐陽修言：「近除包拯為三司使，命下之日，外議喧然，以為朝廷貪拯之材而不為拯惜名節。然猶冀拯能堅讓以避嫌疑，而數日之間，拯已受命，是可惜也！拯天資峭直，然素少學問，朝廷事體，或有不思。至如逐其人而代其位，嫌疑之跡，常人皆知，拯豈獨不思哉？拯在台日，嘗指陳前三司使張方平過失，方平由此罷去，以宋祁代之。又聞拯彈祁過失，祁亦因此罷，而拯遂代其任。此所謂蹊田奪牛，豈得謂無過？而整冠納履，當避嫌疑者也。」疏奏，拯即家避命，不許；久之，乃就職。
初，王禹偁奏：「天下僧尼，日增月益，不可卒去，宜詔天下州軍，凡僧百人得歲度弟子一人，久而自消之勢也。」詔從之。至和初，陳執中執政，因乾元節，聽僧五十人度弟子一人；既而言者以為不可，復行舊制。賈昌朝在北京，奏：「京師僧寺多招納亡賴遊民為弟子，乞皆取鄉貫保任，方聽收納。」詔從之，京師尼僧大以為患。至是有中旨，復令五十僧度一弟子，及京師僧寺弟子不復更取保任，僧徒大喜，爭為道場以答上恩。
有上封者論：「河北義勇，有事則集於戰陣，無事散歸田裡，以時講習，無待儲廩，得古寓兵於農之意；惜其束於列郡，止以為城守之備。誠能於邢、冀二州分東西兩路，命二郡守臣分領，寇至，即兩路義勇之師，翔進赴援，傍出掩擊，使其腹背受敵，則河北二十餘所常伏銳兵矣。」議下河北路帥臣等。
時大名府李昭亮、定州龐籍、真定府錢明逸、高陽關王贄等上議曰：「唐澤潞留後李抱真籍戶丁男，三選其一，農隙則分曹角射，歲終都試，以示賞罰，三年，皆善射，舉部內得勁卒二萬。既無廩費，府庫益實，乃繕甲兵為戰具，遂雄視山東。是時天下稱昭義步兵冠於諸軍，此近代之顯效。而或者謂民兵只可城守，難備戰陣，誠非通論。但當無事時，便分兩路，置官統領，以張用兵之勢，外使敵人疑而生謀，內亦搖動眾心，非計之得。姑令在所點集訓練，三二年間，武藝稍精，漸習行陣，遇有警，得將臣如抱真者統馭，制其陣隊，示以賞罰，何戰之不可哉！至於部分佈列，量敵應機，系於臨時便宜，亦難預圖。況河北本皆邊胡之地，自置義勇，州縣以時案閱，耳目已熟，行固無疑。」詔如所議，歲閱，以新舊籍並闕數聞。
是春，遼主如春州。

