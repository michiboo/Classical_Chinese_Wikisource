
春，正月，庚寅，詔以建安郡王孜為皇子，改名禥，封永嘉郡王，御製《資善堂記》賜之。
癸卯，蒙古兵屯漢江，侵萬州，入西柳關。京湖都統高達調將士扼河關，上山大戰，至鱉坑、石碑港而還。
蒙古主會諸王於鄂諾河北，罷伊克征高麗兵，以薩喇爾岱為征東元帥。
蒙古皇弟呼必賚聞陵川郝經館於張柔家，博覽無不通，召入見，詰以經國安民之道。經上數十年，皇弟大悅，遂留王府。
蒙古主大封同姓，命呼必賚於南京、關中自擇其一。姚樞言於皇弟曰：「南京河徙無常，土薄水淺，斥鹵生之，不若關中，厥田上上，古名天府陸海。 」於是皇弟願有關中，遂受京兆分地。時諸將皆築第京兆，豪侈相尚，皇弟即分遣使戍興元諸州，又奏割河東鹽池以供軍食，立從宜府於京兆，屯田鳳翔，募民受鹽入粟，轉漕嘉陵。
二月，己酉朔，日有食之。
壬子，雪。詔：「臣寮久在遷謫者，合自便，惟誤國殄民者弗赦。」
戊辰，謫陳垓潮州居住。先是宰執言其貪贓不法，宜付有司鞫問，然重以台臣下吏，且從遷謫。帝曰：「當如此，以為人臣懷利事君者之戒。」
己巳，再蠲兩浙漕司、臨安府竹木稅一月。
三月，壬午，帝諭輔臣：「夔門擇守，切於東南，宜速區處。」
丙申，以前參知政事別之傑薨，輟視朝。尋贈少師。
庚子，以韓宣為遙郡防禦使，守夔州，兼副帥。
壬寅，詔曰：「比年以來，風俗不美，好惡不公。臣僚論列，固許風聞，而廉訪不真，是非貿亂。自今大臣除授，惟才是用；內外台彈劾，並須審實，毋捃細故，潛發陰私。其有贓汙實跡，則祖宗自有成憲，必罰無赦。諮爾有位，其修身奉法，以副朕嘉與維新之意。」
蒙古攻海州，守臣王國昌逆戰於城下，敗績。
夏，四月，甲寅，申嚴廷試挾書之禁。
壬戌，錄西柳關捍禦之功，高達、程大元、李和、吉文瑫、王登及將士等，增秩、補官、賞賚有差。
己巳，帝問蜀中近報，謝方叔等言已下夔路。徐清叟曰：「蜀中向後分置四帥，庶有掎角之勢。」帝曰：「舊自有四戎帥，又有正副帥。」董槐曰：「此亦二矛重弓之意。」
五月，戊寅朔，帝曰：「趙希塈可差知平江府，其人清修，侭能撫摩。」先是帝以吳門擇守諭輔臣，謝方叔言平江東控海道，年來和糴，民力頗困，宜得才略善撫摩者，故有是命。
辛巳，省罷處州稅官二員，置麗水縣西尉。
己亥，賜進士姚勉以下及第、出身。
餘玠專制四蜀，凡有奏疏，詞氣不謹，帝不能平。會徐清叟入對，因言：「玠不知事君之禮，陛下何不出其不意而召之？」帝不答。清叟曰：「陛下豈以玠握大權，召之或不至耶？臣度玠素失士心。必不敢。」遂召之。六月，庚戌，四川制置司言玠疾亟，詔以玠為資政殿學士，與執政恩數。
辛亥，以賈似道為資政殿大學士，李曾伯端明殿學士，職任依舊。
戊午，直華文閣、湖北運判兼知鄂州餘晦朝辭，帝曰：「西事乏人，卿可為朕行。」晦曰：「臣資淺望輕，西事素未諳悉，冒承恐誤國。」帝曰：「朕與宰執熟籌之，無如卿者。」庚申，以晦為司農卿、四川宣諭使。
蒙古命諸王實喇爾伐西域。
蒙古諸王巴圖遣使乞買珠銀萬錠，蒙古主以千錠授之，仍諭曰：「太祖、太宗之財，若此費用，何以給諸王之賜！王宜詳審之。此銀就充今後歲賜之數。」
秋，七月，辛巳，帝諭輔臣曰：「餘晦朝辭，已戒其務行寬政。」是日，國子司業葉夢鼎進對，言及三蜀易帥，帝曰：「餘晦有才。」夢鼎曰：「晦雖小有才，蜀當垂亡危急之秋，恐不勝任。」徐清叟亦言晦不可用，帝不聽。
壬午，以前參知政事王伯大薨，輟視朝。
丙戌，以蔡抗、施退翁並兼資善堂直講。抗，元定之孫也。
庚寅，溫、台、處三郡大水，詔發豐儲倉米及各州義廩賑之。
甲午，以餘玠薨，輟朝。玠之治蜀也，任都統張實任軍旅，安撫王維忠治財賦，監簿朱文炳接賓客，皆有常度。至於修學養士，輕徭以寬民力，薄征以通商賈，蜀既富貴，乃罷京湖之餉，邊關無警，又撤東南之戍。自寶慶以來，蜀閫未有能及之者。然久假便宜之權，不顧嫌疑，昧於勇退，遂來讒口。又置機捕房，雖足以廉得事情，然寄耳目於群小，故人多懷疑懼。及聞召，不自安，一夕暴卒，或謂仰藥死，蜀人莫不悲之。
庚子，以董槐兼參知政事。
癸卯，詔撫諭四川官吏軍民。
八月，丁未朔，以馬光祖為司農卿、淮西總領財賦。
癸丑，詔福建帥司毋得循習以本州寄居充幕屬。
甲寅，起居郎蕭泰來出知隆興府。先是起居舍人牟子才與泰來並除，子才四疏辭，極陳泰來奸險污穢，恥與泰來伍。泰來不得已請祠，遂予郡。
丙辰，賜楊次山諡惠節，楊穀諡敏肅，楊石諡忠憲。
乙丑，詔鑄寶祐新錢，以「皇宋元寶」為文。
九月，壬牛，以程元鳳兼侍讀，牟子才兼侍講。
壬辰，城夔門。
蒙古皇弟呼必賚征雲南，壬寅，師次忒刺，分兵三道，大將烏蘭哈達由西道，諸王素赫由東道，呼必賚由中道。乙巳，留輜重於滿陀城，率師前進。
冬，十月，丙午朔，出封樁庫楮四十萬，賑行都軍民。
蒙古兵過大渡河，又經行山谷二千餘里，至金沙江，乘革囊及伐以渡，摩娑蠻主索和爾圖迎降。其地在大理北四百餘里。
十一月，丙子朔，詔獎諭襄陽守臣高達。
乙酉，西太乙宮成。
己丑，賈似道獻所獲良馬，賜詔褒嘉，其將士增秩、賞賚有差。
辛卯，蒙古皇弟呼必賚遣使諭大理降。時僧子聰在軍中，每贊皇弟以天地之好生，王者之神武不殺，皇弟契其言。烏蘭哈達分兵攻白蠻，所在寨柵，以次下之，獨阿達喇所居半空和寨，依山枕江，牢不可拔。使人覘之，言當先絕其汲道。烏蘭哈達率精銳立砲攻之，阿達喇遣兵來拒，烏蘭哈達使其子阿珠迎擊之，寨兵退走，遂並其弟阿蘇城俱拔之。辛丑，白蠻送款。
十二月，丙辰，蒙古中道兵薄大理城。初，大理主段智興微弱，國事皆決於高祥；是夕，祥率眾遁去，皇弟呼必賚遣使追之。皇弟既入大理，曰：「城破而我使不出，計必死矣。」己未，西道兵亦至，命姚樞搜訪圖籍，乃得使者之屍。皇弟怒，將屠其城，樞及僧子聰、張文謙諫曰：「殺使拒命者，高祥耳，非民之罪，請宥之。」樞裂帛為旗，書止殺之令，分號街陌。大理之民賴以全活。
庚申，以前參知政事劉伯正薨，輟朝。
蒙古兵出龍首關，癸亥，獲高祥，斬於姚州。皇弟呼必賚班師，留烏蘭哈達攻諸蠻之未下者，以劉時中為宣撫使。
蒙古主命宗王哈呼與洪福源征高麗，拔禾山、東州、春州、三角山、楊根、天龍等城。
是歲，蒙古斷事官孟克薩爾卒。孟克薩爾之蒞事也嚴，人多怨之。蒙古主為下詔慰其子。
春，正月，乙亥朔。蒙古城利州、閬州。自是蒙古兵且耕且守，蜀土不可復矣。
乙未，帝諭輔臣曰：「李曾伯報北兵攻利州，築城已就，不可坐視。」謝方叔對曰：「當令餘晦禦之。」
潭州及湘潭縣民陳克良孝行聞，詔旌其閭。
蒙古皇弟呼必賚還京兆，以姚樞為京兆勸農使，教民耕植。
二月，甲辰朔，太常釐正秦檜諡，帝因諭輔臣曰：「諡『繆很』可也。」
乙己，詔：「二廣吏多貪黷，以去天遠而民無告也。吏部考核嘗仕廣而以貪黷免者，勿令再任。著為令。」
余晦遺都統甘閏以兵數萬城蜀要地紫金山，蒙古汪德臣選精卒銜枚夜進，大破之，閏僅以身免，城遂為蒙古所據。
蒙古侵合州、廣安軍，守臣王堅、曹世雄等敗之。
三月，戊寅，申嚴本路人不許授諸司屬官，其已注授者並改授。
壬午，王元善自北歸。元善凡三使蒙古，留七年，至是始歸。
戊子，詔蠲江淮州軍今年二稅。
己丑，錄襄城捍禦功，高達、王登、程大元、李和各進職、增秩，餘補轉有差。
辛丑，帝諭輔臣曰：「謝奕修服除，且以郡予之。」謝方叔曰：「年來戚裡予郡太多，祖宗時高官者必換右，蓋有深意。」帝曰：「戚里正卿以上即換右班，此典故也。」
是春，蜀中旱。蒙古諸將以嘉陵漕舟水澀，欲棄益昌去，汪德臣曰：「國家以蜀事付我，有死而已，奈何棄之？盡殺所乘馬饗士，襲嘉川，得糧二千餘石。雲頂山戍將呂運將兵五千邀戰；即陳擒之，復得糧五千餘石。既而魚關、金牛水陸遠偕至，屯田麥亦登，食用遂給。
夏，四月，辛亥，詔：「邊兵頗貧，聞邊上多有閒田，擇其田之近便依險者，分給軍人以耕。」
庚申，帝問輔臣外間所聞，謝方叔對曰：「外論皆以謝堂兼江西提舉，恐自此外戚緣例者多矣。」
乙丑，以徐清叟知樞密院兼參知政事，董槐參知政事。
六月，壬寅朔，罷臨平鎮稅。
戊申，殿中侍御史吳燧，承宰相風指，論故蜀帥餘玠聚斂罔利，玠死，其子如孫，一空帑庾之積而東，宜簿錄其財以為蜀用詔責如孫輸以助蜀。
甲寅，帝諭輔臣：「蜀事宜早區處。」謝方叔曰：「向來亦有京閫兼制者。」帝曰：「此不可緩。」以李曾伯為資政殿學士，依舊節制四川。以賈似道同知樞密院事，職任依舊。
丙辰，帝諭輔臣曰：「利州王佐，堅守孤壘，屢挫敵鋒，其忠可嘉。」謝方叔曰：「此城正介寶峰、苦竹隘間。佐以忠自奮，南永忠薄其城下，佐罵擊之，永忠流涕而退，真忠臣也！詔王佐更進一官。
先是南永忠守隆慶，率其屬以城降蒙古，教授鄭炳孫先縊死其妻女，乃朝服自經。癸亥，贈炳孫朝奉郎、直秘閣，訪其子官之。
錄行在繫囚。
餘晦在四川，兵屢敗，邊事日亟。戊辰，詔晦赴行在。
蠲利、閬、隆慶、潼川、綿州賦役。
閏月，壬申，董槐抗疏：「蜀事孔棘，已犯臨戰易將之戒，此臣子見危致命之日也。而上下牽制，曾未有出身當此任者。願假臣宣撫之名，置司夔門，以通荊、蜀之氣脈。」帝優詔答曰：「士大夫以議論求勝者多，以事功自勉者少，朕為世道人才憂之。卿深念蜀事，慨然請行，足見忠壯。然經理西事，當在廟堂，更宜勉竭謀猷，以副委任。」
以蒲擇之為軍器監丞，暫充四川制置權司職事。
甲戌，命包恢為浙西提點刑獄，招捕荻浦鹽寇。
壬午，以李曾伯為四川宣撫使兼荊湖制置大使。詔：「四川事力愈單，須合荊閫乃可運掉，宜趣李曾伯進司夔路。」
己亥，罷江灣浮鹽局。
秋，七月，己巳，蠲四川近邊州郡稅賦三年。
丁未，帝諭輔臣曰：「聞雲南力備蒙古，果能自立乎？」謝方叔曰：「廣右所傳，雖未得實，不容不嚴其備。」
蒙古烏蘭哈達攻烏蠻，次羅部府，蠻酋高升拒戰，大破之，進至其所都押赤城。城際滇池，三面皆水，既險且堅，選驍勇以砲摧其北門，縱火焚之，皆不克。乃大震鼓鉦，進而作，作而止，使不知所為，如是者七日，伺其睏乏，夜五鼓，遣其子阿珠潛師躍人亂斫之，遂大潰，至昆澤，擒其國王段智興。餘眾依阻山谷，分命裨將掩襲，約三日，卷而內向。及圍合，阿珠引善射者二百騎四面進擊，烏蘭哈達陷陣鏖戰，又攻纖寨，拔之。至乾德格城，烏蘭哈達病，委軍事於阿珠，環城立砲，以草填塹。眾軍始集，阿珠先率所部搏戰城下，遂破其城。
己酉，詔以思、播兩州連年捍禦，其守臣田應寅、楊文各進一秩。
同知樞密院事、兩淮制置大使賈似道，乞照陳韡出使湖南例，以行府為名；從之。
甲寅，賜賈涉諡忠肅，以似道進用故也。
壬戌，以湖北安撫、知峽州呂文德總統江陵、漢陽、歸、峽、襄、郢軍馬事，暫置司公安，上下應援。
八月，辛未朔，帝諭輔臣曰：「江塘事畢，聞軍中科軍人草薦，不容不還其直。」謝方叔曰：「此見陛下之不遺微小也。」
癸酉，詔以前知閬州兼利州安撫王惟忠付大理獄。惟忠與余晦俱慶元人，晦之帥蜀也，惟忠心輕之，呼其小字曰：「餘再五來也。」晦聞，恚甚，及召還，誣奏惟忠潛通蒙古，使其黨丁大全、陳大方劾之；朝議亦以此掩誤用餘晦之失，遂下大理。大方為勘官，煆煉成獄，籍其家。
癸未，董槐言：「邇者陛下察貢獻之無藝，慮並緣之害民，申飭內司，諸有以田及木獻者勿納，此可以弭災召和。帝曰：「自今修造買木，仍付兩司。」
癸巳，謝方叔等上《七朝經武要略》、《中興四朝志傳》、《理宗玉牒》、《日曆》、《會要》。
丁酉，醴泉觀使趙葵上疏言：「臣昨辭相位，退居長沙。今蜀事孔艱，思報恩紀，乞申溧陽居止之命，庶便驅策。」帝獎其忠，命趣裝過溧陽，以便諮訪。
九月，甲辰，以久雨，出封樁庫十八界楮幣三十萬賑三衙諸軍。
己酉，朝獻景靈宮。庚戌，饗於太廟。辛亥，大饗於明堂，大赦。
乙卯，荻浦寇平，憲臣包恢進二秩，升直龍圖閣；都統劉達授閣門使，帶遙郡。
己未，以尤棛為端明殿學士、提舉秘書省兼侍講、提綱史事。
癸亥，詔以是靈宮恭謝畢，詣西太乙宮，起居郎牟子才諫而止。
丁卯，太白晝見。
冬，十月，庚午朔，謝方叔等進《寶祐編類吏部七司續降條令》，各進一秩。
癸酉，詔：「皇子永嘉郡王禥進封忠王。」
辛卯，詔：「李曾伯進司重慶，其京湖職事，令呂文德主之。」
甲午，斬王惟忠於都市，血上流而色不變，且語陳大方曰：「吾死，訴於天帝！」未幾，大方暴卒。
丁酉，詔奪余玠資政殿學士職名及余晦刑部侍郎告命。
十一月，庚子朔，以皇子忠王禥加寇禮，命從臣詣景靈宮奏告天地、祖宗。
壬寅，日南至，御文德殿，行皇子忠王禥冠禮，賜字邦壽。
丁未，蒙古城光化舊治。
丙辰，帝問光化事體，謝方叔言：「增築光化，在江漢之北，欲以溫和守光化，令在鬲奴堡對江與之相持。均州據光化上流，已令增兵為備。」詔溫和知光化軍。
牟子才上言：「首蜀尾吳，幾二萬里。今兩淮惟賈似道，荊、蜀惟李曾伯，二人而已，可為寒心！宜於合肥別立淮西制置司，江淮別立荊湖制置司，且於漣、楚、光、黃、均、房、巴、閬、綿、劍要害之郡，或增城，或增戍，以守之。」賈似道聞之，怒曰：「是欲削吾地也！」
蒙古皇弟呼必賚以廉希憲為京兆宣撫使。希憲篤好經史，手不釋卷，少入侍呼必賚。一日，方讀《孟子》，聞召，因懷以進，呼必賚問其說，希憲以性善、義利、仁暴之旨對，呼必賚善之，目為廉孟子。希憲嘗與諸貴臣校射，連發三中，眾驚曰：「文武才也！」呼必賚自大理還，於京兆分地置宣撫司，命希憲為使。京兆控制隴、蜀、諸王貴籓，分佈左右，民雜戎、羌，尤號難治。希憲講求民間利害，抑強扶弱，摘伏摧奸，境內大安。
十二月，己巳朔，殿中侍御史吳燧言：「州縣財賦，版籍不明，近行經界，既已中輟，請令州郡下屬縣排定保甲，行自實法。」庚午，詔：「先行於兩浙、江東、西、湖南州軍。」
丁丑，詔：「蒲擇之以元職兼四川宣撫司判官。」
辛巳，詔：「戶部支諸軍雪寒錢，出戍之家倍給。」
癸未，雷。
樞密院言：「知利州王佐申叛臣南永忠部下官兵周德榮，能守正效忠，密約統制段元鑒入隘解圍，為南永忠執縛屠割，抗聲詈罵而死。」詔：「周德榮特贈七秩，仍立廟，官其子。」
己丑，詔：「安西堡解圍，其將士褒賞外，令宣司下隆慶守臣段元鑒，應官民曾資給戰士或屈身助守禦者，並保明推賞，仍普犒在城居民一次，免租賦五年。」
是歲，均州總管孫嗣遣人賚蠟書降於蒙古。
蒙古主命大臣求可以慎固封守、閑於將略者，擢史樞征行萬廣，配以真定、相、衛、懷、孟諸軍，駐唐、鄧。樞，天倪子也。
蒙古張柔，以連歲勤兵，兩淮艱於糧運，奏請據亳之利。蒙古主乃詔柔鎮亳州，率山前八軍城之。柔又以渦水北淺隘不可舟，軍既病涉，曹、濮、魏、博，粟皆不至，乃築甬路，自亳抵汴，堤百二十里，流深而不可築，復為橋十五，或廣八十尺，橫以二堡戍之。
春，正月，己未，迅雷。先是望夕，內侍董宋臣引西湖妓入禁中，牟子才疏言：「元夕張燈侈靡，倡優下賤，奇技獻笑，媟汙清禁，此皆董宋臣輩壞陛下素履。今困震霆示威，臣願聖明覺悟，天意可回。」帝納其言。
庚申，帝諭輔臣曰：「均州城築，糧餉既艱，宜先築龍山。」謝方叔等言：「龍山高險，下瞰舊均，已趣京湖留司調兵修築。」
壬戌，知澧州趙師簡朝辭，言公族世系日衍，尚未增立字號。詔以宗正寺擬「用、宜、季、次、紹」五字於「大、由、交、嗣、甫」字下續之。
甲子，帝諭輔臣曰：「馬光祖措置錢楮如何？」謝方叔等言：「監收敝楮，已合事宜，但錢未流通耳。」
秘書危昭德疏言：「國之命在民，民之命在士大夫。士大夫不廉，朘民膏血為己甘腴，民不堪命矣。願陛下與二三大臣察利害之實，究安危之本，明詔郡國，申嚴號令，俾急其所急，凡荒政之當舉者，不可一日而置念；緩其可緩，凡苛賦之肆擾者，易為此時之寬征。固結人心，乃所以延天命也。」
丙寅，皇子忠王禥出閣。
二月，庚午，詔尤火餚免奉朝請，專令精意史事。
乙亥，命李長庚措置襄陽屯田。
給事中王埜言：「國家與蒙古本無深仇，而兵連禍結，皆原於入洛之師，輕啟兵端，二三狂徒如趙楷、全子才、劉子澄輩，淺率寡謀，遂致只輪不返。全子才誕妄慘毒，乃援劉子澄例，自陳改正。宜寢二人之命，罷其祠祿，以為喪師誤國之戒。」從之。
己卯，兩淮制置大使賈似道興復廣陵堡城，以圖來上，詔獎之。
庚辰，詔：「宗正少卿歲舉宗學官選人一員。」
壬午，都省言：「宣閫入蜀，首議行恤民之政，宜多支糴本以寬民力。」詔撥封樁庫十八界會二百萬給四川。
己酉，詔：「撥官誥、祠牒、新楮、香鹽付臨安府守臣馬光祖收換敝楮。」
內侍董宋臣幹辦佑聖觀，逢迎帝意，起梅堂、芙蓉閣、香蘭亭，豪奪民田，招權納賄，無所不至，人以董閻羅目之。監察御史洪天錫上言：「天下之患三，曰宦者、外戚、小人。」指宋臣及謝堂、厲文翁也。帝令吳燧宣諭，天錫抗對如初。帝又出御劄俾天錫易疏，欲自戒飭之，天錫又言：「自古奸人，雖憑怙其心，未嘗不畏人主之知。苟知之而止於戒飭，則憑怙愈張，反不若未知之為愈也。」
蒙古皇弟呼必賚征河內許衡為京兆提學。衡從姚樞，得程頤、朱熹之書，慨然以道自任，嘗語人曰：「綱常不可亡於天下，苟在上者無以任之，則在下之任也。」凡喪祭嫁娶，必征於禮，以倡其鄉，學者浸盛。是時秦人新脫於兵，欲學無師，聞衡來，人人莫不喜幸，於是郡縣皆建學。
三月，甲辰，詔不許傳播邊事。
己酉，詔：「沿邊屯田，自有課入登羨者，其管幹官並推賞。」
癸丑，帝問：「自實之法，施行如何？」謝方叔等曰：「自實即經界遺意，惟當檢制使人，寬其限期，行以不擾而已。」時高斯得起為福建轉運副使，貽書方叔曰：「《史記》秦始皇三十一年，令民自實田。上臨御適三十一年而行自實，異日書之史冊，正與秦同。」方叔大愧，旋奏罷之。
以吳淵為觀文殿學士、京湖制置大使、知江陵府。
己未，雨土。洪天錫言其象為蒙，請嚴君子小人之辨，又言修內司為民害，宜治之。
夏，四月，庚午，朝獻景靈宮。
蜀郡地震。
癸酉，帝問流民近狀，謝方叔對曰：「數年來，流民在江南者，皆已安業。」
丁丑，以陳顯伯兼資善堂贊善，陳堅兼直講。
辛巳，帝謂輔臣曰：「聞刑獄多有冤濫。」謝方叔等曰：「不特冤濫，且有淹滯，當時加申警。」
癸未，考功郎官洪勳輪對，及社衍封還事，帝曰：「朕每諭丞相，事有不可行者繳奏。」
浙、閩大水，洪天錫上言：「上下窮空，遠近怨疾，獨貴戚、巨閹享富貴耳。舉天下窮且怨，陛下能與數十人者共天下乎？」
五月，丙申朔，帝諭輔臣曰：「黃州乃江面要地，郎應飛不勝任，當別選人。」謝方叔曰：「黃州昨除張勝，今尚權鄂州，曷若以厲文翁為之乎？」
甲辰，久雨，以監司，州郡辟書冗濫，申嚴禁止。
丙午，帝諭輔臣曰：「修築江岸，軍兵不易，聞補工值雨，多不給食，可令特支。」
詔出封樁庫十八界會二十萬給三衙諸軍，賑臨安府民戶亦如之。
甲寅，趙汝騰除翰林學士、知制誥兼侍讀。
六月，以樞密院編修鎮江丁大全為右司諫。大全面藍色，為戚裡婢婿，夤緣閻妃及內侍盧允升、董宋臣，得寵於帝，由蕭山尉累拜是職。時正言陳大方、侍御史胡大昌與大全同除，皆緘默不言。人於其名大旁加點，目為「三不吠犬」。
戊子，洪天錫罷言職。時吳民仲大倫等列訴董宋臣奪其田，天錫下其事有司。而御前提舉所移文，謂田屬禦莊，不當白台，儀鸞司亦牒常平。天錫謂：「御史所以雪冤，常平所以均約，若中貴人得以控之，則內外台可廢，猶為國有紀綱乎！」乃申劾宋臣及盧允升而枚數其惡，帝猶力護之。天錫又言：「修內司，供繕修而已。比年動曰御前，奸贓之老吏，跡捕之凶渠，一竄名其間，則有司不得舉手。狡者獻謀，暴者助虐，其展轉受害者，皆良民也，願無使史臣書之曰：『內司之橫自今始。』」疏六七上，留中不報，天錫遂去，詔遷大理少卿。宗正寺丞趙宗嶓移書謝方叔，責其不能止救，方叔甚慚。而讒者又曰：「天錫之論，方叔意也，其去亦方叔擠之。」方叔上書自解，帝終不信。
辛卯，簽書樞密院事王埜罷。
秋，七月，癸丑，以呂文德知鄂州，節制鼎、澧、辰、沅、靖五州。
丙申，謝方叔、徐清叟罷，以御史朱應元劾之也。董宋臣、盧允升猶未快，賂人上書力詆洪天錫、謝方叔，且乞誅之，使天下知宰相、台諫之去，出自獨斷，於內侍無預。
命三省、樞密院機政，令董槐、程元鳳輪日當筆。詔曰：「往年二相並命，各分朋黨，互相傾軋。吳潛既退，方叔獨相，持祿固位，政以賄成，諸子無藉，恬然而不知。天示警戒，臣庶交章，不奪方叔之相權，則是朕躬有罪。爾槐，樂元鳳，尚鑒茲哉，毋若方叔之負朕也！」
己未，帝諭輔臣曰：「近來州縣贓吏甚多，不可不嚴其禁令。」董槐言藝祖朝有流竄或杖死者。程元鳳曰：「高宗朝必籍記姓名，不復錄用。」帝曰：「籍記今可行。」
以謝方叔為觀文殿大學士、提舉洞霄宮。
蒙古烏蘭哈達自吐蕃進攻西南夷，悉平之。
八月，乙丑朔，以董槐為右丞相兼樞密使，程元鳳為簽書樞密院事兼權參知政事，蔡抗為端明殿學士、同簽書樞密院事。
丙寅，帝諭輔臣曰：「朕以今日多事，選用卿等，宜一心體國。凡紀綱未振，人材未萃，民生未裕，邊備未飭，皆為急務，宜加之意。」
以徐清叟為資政殿大學士，提舉玉隆萬壽宮。
庚午，帝諭輔臣曰：「三連事宜及時。」董槐等對曰：「首當以此勉諭諸閫。」帝曰：「閫外之寄，廟堂只當擇人，豈可遙制！」槐曰：「前日之病正坐此。」
丙子，以鄭性之薨，輟視朝。
戊子，帝曰：「紀綱法度，須當謹守，以革弊例，朝士遷除，各守滿歲之法。如先朝臣僚奏請遷轉格式，可討論以聞。」董槐等對曰：「此法固可革躁進之風，但拔擢人材，又不可拘此。」帝然之。
都省言兩淮制臣賈似道，調度兵將，攻剿舊海賊兵，生擒偽元帥宋贄，俘獲尤眾；詔獎之。
辛卯，以應彳繇薨，轟視朝。
九月，己亥，帝諭輔臣曰：「近日施行內侍何鬱豈可復留！合與勒停。」董槐等曰：「聖斷如此，不惟可以戢奸，亦可以服中外心。」
丙午，帝曰：「近觀臣寮奏疏，雲事當謀之大臣。朕未嘗不與卿等謀，如有未當，且許執奏。卿等亦自相資益。程元鳳曰：「臣等雖不敢立異，亦不敢苟同。」
庚戌，詔：「淮哨在境，邊防正嚴，沿江副閫，豈容久虛！已差厲文翁，可趣之任。」
壬子，帝諭輔臣：「趙葵二答刂，言邊事不苟。」董槐等曰：「今日事勢，不可以安危論，直當以存亡論，亦不須如此憂懼；然必內外協心圖之，如范蠡、大夫種分任國事可也。」
甲寅，以陳顯伯兼資善堂翊善，皮龍榮兼侍讀。
乙卯，帝曰：「楮幣何以救之？」董槐請以臨安府酒稅專收破會，解發朝廷，逐旋焚毀，官司既可通融，民間自然減落。帝然之，曰：「朝廷以為重，則人自厚信。」
董槐言於帝曰：「臣為政而有害政者三。」帝曰：「何謂三害？」槐曰：「戚裡不奉法，一矣。執法大吏久於其官而擅威福，二矣。皇城司不檢士，三矣。將率不檢士，故士卒橫，士卒橫，則變生於無時。執法擅威福，故賢不肖混淆，賢不肖混淆，則奸邪肆，賢人伏而不出。親戚不舉法，故法令輕，法令輕，故朝廷卑。三者弗去，政且廢，願自今除之。」於是嫉槐者眾矣。
冬，十月，庚午，詔：「撥封樁庫會子一十三萬，犒殿、步司教閱精勇軍，其衣裝器械悉從官給。」
癸未，詔：「永蠲紹興府和買絹。」
蒙古張柔會大師於符離，以百丈口為宋往來之道，可容萬艘，遂築甬道，自亳而南六十餘里，中為橫江堡。又以路東六十里皆水，可致宋舟，乃立柵水中，密置偵騎於所達之路。由是鹿邑、寧陵、考城、柘城、楚丘、南頓無宋患，陳、蔡、潁、息糧無不達。
十一月，乙未，皮龍榮進對，帝語及資善堂事，龍榮對曰：「忠王天資過人，若無他嗜好，倍加保養，尤為有益。儒臣盡職分於外，望陛下以身教之於內。」龍榮預知忠王意向，亦兼以諷帝也。
初，女冠知古得幸，其侄吳子聰夤緣以進，得知閤門事。牟子才繳奏曰：「子聰依憑城社，勢焰薰灼，以官爵為市，搢紳之無恥者輻湊其門，公論素所切齒，不可用。」帝曰：「子聰之除，將一月矣，乃始繳駁，何也？可即為書行。」子才曰：「文書不過百刻，此舊制也。今子聰錄黃二十餘日乃至，後省蓋欲俟其供職，使臣不得繳之耳。給舍紀綱之地，豈容此輩行私於其間！」於是子聰改知澧州，待次。子才亦力求去，出知太平州。
十二月，甲申，帝諭輔臣曰：「蜀報敵勢頗重，間雖小捷，未聞有敢與一戰者，宜大明賞罰以激勸之。」丁亥，又諭輔臣曰：「朝士有蜀人曉邊事者，可令條具備禦之策，參考用之。」
是歲，蒙古馬步軍都元帥兼領尚書省事察罕卒，追封河南王，諡武宣。
蒙古皇弟呼必賚，遣董文用招金故臣欒城李冶，且曰：「素聞仁卿學優才贍，潛德不燿，久欲一見，其勿它辭。」仁卿，冶之字也。冶至，皇弟問金南遷後居官者孰賢，冶對曰：「險夷一節，唯完顏仲德。」又問完顏哈達及布哈何如，對曰：「二人將略短少，任之不疑，此金所以亡也。」又問魏徵、曹彬何如，對曰：「征忠謀讜論，知無不言，以唐諍臣觀之，徵為第一。彬伐江南，未嘗妄殺一人，擬之方叔、召虎可也，漢之韓、彭、衛、霍，在所不論。」又問今之臣有如魏徵者乎，對曰：「今世側媚成風，欲求魏徵之賢，實難其人。」又問今之人材賢否，對曰：「天下未嘗乏材，求則得之，舍則失之，理勢然耳。今儒生有如魏璫、王鶚、李獻卿、藍光庭、趙復、郝經、王博文等，皆有用之才，又皆賢王所嘗聘問者，舉而用之，何所不可，特恐用之不盡耳。然四海之廣，豈止此數子哉！王誠能旁求於外，將見集於明庭矣。」又問天下當何以治之，對曰：「夫治天下，難則難於登天，易則易於反掌。蓋有法度則治，控名責實則治，進君子、退小人則治。如是而治天下，豈不易於反掌乎？無法度則亂，有名無實則亂，進小人、退君子則亂。如是而治天下，豈不難於登天乎？且為治之道，不過立紀綱、立法度而已。紀綱者，上下相維持；法度者，賞罰示懲勸。今則大官小吏，下至編氓，皆自縱恣，以私害公，是無紀綱也。有功者未必得賞，有罪者未必被罰，甚則有功者或反受辱，有罪者或反獲寵，是無法度也。法度廢，紀綱壞，天下不變亂，已為幸矣。」又問昨地震何故，對曰：「天裂為陽不足，地震為陰有餘。夫地道，陰也，陰太盛則變常。今之地震，或奸邪在側，或女謁盛行，或讒慝交至，或刑罰失中，或征伐驟舉，五者必有一於此矣。夫天之愛君，如愛其子，故示此以警之。若能辨奸邪，去女謁，屏讒慝，慎刑罰，慎征討，上當天心，下協人意，則可轉咎為休矣。」皇弟深然之。
春，正月，癸巳朔，詔曰：「朕宵旰在念，適時多艱，財計匱而生財之道未聞，民力窮而剝民之吏自若。舍法用例已非矣，有元無例而旁引以遂其幹請之私，其何以窒幸門、塞蠹穴乎？望治雖勤，課功愈邈，毋怪也。諮爾二三大臣，各揚乃職，務循名而責實，勿假公而濟私，則予汝嘉。」
辛亥，詔：「京湖制置大使兼夔路策應使吳淵，遇軍戎急切，許用便宜。」
甲辰，帝諭輔臣：「試閣職止兩名，立為定格，非武舉前名，更不召試。」
丁未，謝方叔奪職，罷祠。辛酉，史嵩之除觀文殿大學士，依前永國公，致仕。
二月，丙寅，詔史嵩之復職。
戊辰，雨雹。
庚午，以久雨，詔臨安府發平糴倉米二萬石賑糶。
丙子，以襲封衍聖公孔洙添差通判吉州，不釐務。
庚辰，以久雨，詔：「監司、州郡決繫囚，毋得淹延，獄官毋得兼簽，以妨本職。」
再撥平糴倉米二萬石，損價接糶。出封樁庫楮幣二十萬，令殿、馬、步司給犒。其大理寺、三衙、臨安府屬縣諸酒軍所見監贓賞錢，悉蠲之。
癸未，詔舉廉吏。
詔核實，凡戰多者，死事者，速條上推賞。被兵之地，流離之民，應幹科調，悉與停免。
三月，丁酉，詔與芮嗣榮王。
壬寅，詔：「蒲擇之權兵部侍郎、四川宣撫制置使、兼知重慶府。」
庚戌，帝諭輔臣曰：「蜀中更求東南一二人，以為二矛重弓之備。」董槐言：「近遣李遇龍為都統，輿論謂然。更當採訪，以備擢用。」
丙辰，御製《字民訓》，引見改官人，令閤門宣示，仍批於印曆之首。
是春，蒙古主會諸王百官於裕孟克圖之地，設寡六十餘日，賜金帛有差，定擬諸王歲賜錢穀。
蒙古皇弟呼必賚遣人詣行在所，請續簽內郡漢軍；從之。
夏，四月，丁卯，帝諭輔臣：「累年北騎涉渡淮，可於沿邊措置防遏。」戊辰，董槐言敵有謀攻棗陽軍者，近吳淵已焚其所立寨舍，帝曰：「可早取光化，如蜀之隘口、淮之舊海，皆當諭閫臣及時圖之。若根蒂已固，可無後患。」
癸未，詔：「賈似道為參知政事。吳淵進官三等，並職任依舊。程元鳳為參知政事，蔡抗同知樞密院事。」
帝年浸高，操柄獨斷，視群臣無當意者，漸喜狎佞人，擢丁大全為侍御史，竊弄威權，帝弗覺悟。大全嘗遣客私於董槐，槐曰：「臣聞人臣無私交，吾惟事上，不敢私結納，幸為謝丁君！」大全大慚。
五月，甲午，孔子五十世孫元龍授初品官。
甲辰，帝諭輔臣曰：「秋防不遠，宜事事為之備。」董槐曰：「羅鬼國報，思、播州謂北兵留大理，招養蠻人為向道，此甚可憂。」帝曰：「彼不能支，駸駸及我矣。」
徐清叟、王埜並奪職罷祠，仍篪執政恩數。
乙巳，董槐言：「瀘、漵之上，鹽井設險以待敵兵，此事不可吝費。」程元鳳曰：「宜令播州以兵助羅鬼，制司以兵助播州。」詔以銀萬兩使思、播約羅鬼為援。
丁大全慮董槐不相容，日夜刻求槐短。槐入對，極言大全邪佞不可近，帝曰：「大全未嘗短卿，卿勿疑。」槐曰：「臣與大全何怨！顧陛下拔臣至此，臣知大全奸邪而噤不言，是負陛下也。且陛下謂大全忠而臣以為奸，不可與俱事陛下矣。」上書乞骸骨，不報。
甲寅，賜進士文天祥等五百六十九人及第、出身。考官王應麟得天祥卷，奏曰：「是卷古誼若高抬貴手，忠肝如鐵石，臣敢為得人賀。」
六月，甲戌，以朱驥孫為太府寺簿、知瀘州兼潼川路安撫，措置瀘、漵、長寧邊境。
辛巳，浙江堤成。凡朝廷科撥，錢以緡計，百三十五萬九百九十有奇，米以石計，三萬三千一百，而臨安府之費不與焉。
癸未，丁大全疏劾董槐。疏未下，大全夜半以台檄調省兵百餘人，露刃圍槐第，迫之出，輿槐至大理寺，欲以此脅之。須臾，出北關，棄槐，囂呼而散。槐徐步入接待寺，罷相之制始下，物論大駭。
詔：「程元鳳、蔡抗可暫輪日當筆，軍國重務，商榷奏聞。」
秋，七月，辛卯，帝諭輔臣：「財計所當整頓，吏奸不可不防，須擇曉練都司提其綱。」尋以孫子秀、趙崇潔任責拘榷。時賈似道威權日盛，台諫嘗論其部將，即毅然求去。會有言似道已密奏子秀不可用，執政遂置子秀，以似道所善陸壑代之。
太學諸生論丁大全不當迫逐董槐；甲午，以董槐為觀文殿大學士、提舉臨安府洞霄宮。
丙申，詔曰：「進退台諫，權在人主；若由學校，萬無此理。且非大臣所得進退，學校可得而進退之乎？叩閽縷縷，更無已時。可令學官先諭三學諸生，可安心肄業，以副朕教育之意。仍令御史臺契勘當時同侍台牒作倡鼓率之吏，重作施行；臨安府根究本隅將校，懲其不能鈐束隅兵之罪。」丁大全之逐董槐也，入疏自解，帝亦不以為然，然不欲學校上書，故有是命。
戊申，帝問輔臣曰：「吳淵乞萬兵以備瀘、漵、思、播，何以應之？」程元鳳曰：「欲令淵且選兵五千至夔門，瀘、漵有急則援瀘、漵，思、播有急則援思、播，東可以捍金、洋，南可以庇歸、峽，卻從沿江調兵五千，以補京湖之數。」
秋，七月，甲寅，知敘州史俊調舟師連與蒙古戰，卻之。
乙卯，以程元鳳為右丞相兼樞密使，蔡抗參知政事，張磻為端明殿學士、簽書樞密院事。
丙辰，帝諭輔臣曰：「振飭紀綱，修明法度，今日急務。前此只緣物惰廢法，以致蠹弊滋多，今當痛革。」帝又曰：「邇來朝廷之勢輕，盍思所以重之！」程元鳳言當以求才為急，人才眾多則國勢自重，帝然之。
蒙古諸王塔齊爾等軍過東平，掠民羊豕。蒙古主聞之，遣使問罪，由是諸軍無犯者。

