
秋，七月，丙辰朔，詔：「罷試補學官法，令尚書、侍郎、左右司郎中、學士、待制、兩省、御史臺官、國子司業各舉二人。」
丁巳，遼惠妃之母燕國夫人，先以入朝擅取驛馬，奪其封號；復為巫蠱術厭魅皇孫延禧，事覺，伏誅。妃弟蕭酬斡，隸興聖宮籍，流烏爾古德寽勒部。
戊午，遼主獵沙嶺。
辛酉，立十科舉士法。舊制，銓注有格，概拘以法，法可以制平而不可以擇才，故令內外官皆得薦舉。其後被舉者既多，除吏愈難，神宗乃革去內外舉官法，但用吏部、審官院選格。及帝即位，王岩叟言：「自罷辭舉而用選格，可以見功過而不可以見人才。於是不得已而用其平日之所信，故有踏逐、申差之目。踏逐實薦舉，而不與同罪；且選才薦能而謂之踏逐，非雅名也。況委人以權而不容舉其所知，豈為通術！」遂復內外官舉法。司馬光奏曰：「為政得人則治。然人之才，或長於此而短於彼，雖皋、夔、稷、契，各守一官，中人安可求備？故孔門以四科論士，漢室以數路得人。若指瑕掩善，則朝無可用之人；苟隨器指任，則世無可棄之士。臣備位宰相，職當選官，而識短見狹，士有恬退滯淹或孤寒遺逸，豈能周知！若專引知識，則嫌於私；若止循資序，未必皆才。莫如使在位達官各舉所知，然後克協至公，野無遺賢矣。欲乞朝廷設十科舉士：一曰行義純固可為師表科，二曰節操方正可備獻納科，三曰智勇過人可備將帥科，四曰公正聰明可備監司科，五曰經術精通可備講讀科，六曰學問該博可備顧問科，七曰文章典麗可備著述科，八曰善聽獄訟盡公得實科，九曰善治財賦公私俱便科，十曰練習法令能斷請讞科。應職事官自尚書至給、舍、諫議，寄祿官自開府儀同三司至大中大夫，帶職自觀文殿大學士至待制，每歲須於十科內舉三人。仍具狀保任，中書置籍記之，異時有事需材，即按籍視其所嘗被舉科格，隨事試之，有勞又著之籍。內外官闕，取嘗試有效者隨科授職。所賜告命，仍具舉主姓名。其人任官無狀，坐以繆舉之罪。庶幾人人重慎，所舉得才。」詔從之。
甲子，遼賜興聖、積慶二宮貧民錢。
乙丑，夏國主秉常殂。是年，改元天安禮定，私諡康靖皇帝，廟號惠宗，墓號獻陵，子乾順即位。
上官均奏乞尚書省事類分輕重，某事關尚書，某事關二丞，某事關僕射；從之。
劉摯言：「乃者朝廷患免役之弊，下詔改復差法，而法至今不能成。朝廷患常平之弊，並用舊制，施行曾未累月，復變為青苗之法。其後又下詔切責首議之臣，而斂散之事，至今行之如初。此二者，大事也，而反覆二三，尚何以使天下信從！且改之易之誠是邪？君子猶以為反令。況改易未必是，徒以暴過舉於天下，則曷若謹之於始乎！」
庚午，夏國遣使來賀坤成節。
乙酉，遼出粟賑遼州貧民。
八月，戊子，遼主以雪罷獵。
辛卯，詔復常平舊法，罷青苗錢。
初，范純仁以國用不足，請再立常平錢穀斂散出息之法，朝廷用其言；司馬光方以疾在告，不與也。已而台諫共言其非，皆不報。光尋具答刂子言：「 先朝散青苗，本為利民，並取情願；後提舉官速要見功，務求多散。今禁抑配，則無害也。」蘇軾奏曰：「熙寧之法，未嘗不禁抑配，而其為害也至此。民家量入為出，雖貧亦足；若令分外得錢，則費用自廣。今許人情願，是為設法罔民，使快一時非理之用，而不慮後日催納之患，非良法也。」會王岩叟、朱光庭、王覿等交章乞罷青苗，光始大悟，力疾入朝，於簾前奏曰：「是何奸邪，勸陛下復行此事！」純仁失色，卻立不敢言。太皇太后從之，即詔：「常平依舊法，青苗錢更不支復；除舊欠二分之息，元支本錢，驗見欠多少分料，次隨二稅輸納。」
太皇太后諭輔臣曰：「台諫官言近日除授多有不當。」光曰：「朝廷既令臣僚各舉所知，必且試用。待其不職，然後罷黜，亦可並坐舉者。」呂公著曰：「舉官雖委人，亦須執政審察人材。」光曰：「自來執政，止於舉到人中取其所善者用之。」韓維曰：「光所言非是，直信舉者之言，不先審察，待其不職而罰之，甚失義理。」公著曰：「近除用多失，亦由限以資格。」光曰：「資格亦不可少。」維曰：「資格但可施於敘遷，若升擢人材，豈可拘資格邪！」
壬辰，封弟偲為祁國公。
丁酉，司馬光以疾作，先出都堂，遂謁告，自是不復入朝。
癸卯，以崇政殿說書程頤兼權判登聞鼓院。
九月，丙辰朔，尚書左僕射兼門下侍郎司馬光卒，年六十六。太皇太后哭之慟，帝亦感涕不已。明堂禮畢，皆臨奠。贈太師、溫國公，諡文正，御篆表其墓道曰：「忠清粹德之碑」。
光居洛陽十五年，天下以為真宰相，田夫野老皆號為司馬相公，婦人孺子亦知其為君實也。及為門下侍郎，蘇軾自登州召還，緣道人相聚號呼曰：「寄謝司馬相公，毋去朝廷，厚自愛，以活我。」遼人敕其邊吏曰：「中國相司馬矣，切毋生事、開邊隙。」光自見言行計從，欲以身徇社稷，躬親庶務，不舍晝夜。賓客見其體羸，舉諸葛亮食少事煩以為戒，光曰：「死生命也。」為之益力。病革，不復自覺，諄諄如夢中語，然皆朝廷天下事也。既歿，其家得遺奏八紙，皆手劄，論當世要務。百姓聞其卒，罷市而往吊，鬻衣而致奠，巷哭而過，車蓋以萬千數。京師民畫其像，刻印鬻之，家置一本，飲食必祝焉。歸葬陝州，四方來會者數萬人。
光孝友忠信，自少至老，語未嘗妄。自言：「吾無過人者，但平生所為，未嘗有不可對人言者耳。」於學無所不通，唯不喜釋、老，曰：「其微言不能出吾書，其誕吾不信也。」蘇軾嘗論光所以感人心、動天地者而蔽以二言，曰誠，曰一，君子以為篤論。
己未，朝獻景靈宮。辛酉，大享明堂，以神宗配。
程頤在經筵，多用古禮。蘇軾謂其不近人情，深疾之，每加玩侮。方司馬光之卒也，明堂降赦，臣僚稱賀訖，兩省官欲往奠光，頤不可，曰：「子於是日哭則不歌。」坐客有難之者曰：「孔子言哭則不歌，不言歌則不哭。」蘇軾曰：「此乃枉死市叔孫通所制禮也。」眾皆大笑，遂成嫌隙。
丁卯，以中書舍人蘇軾為翰林學士。
癸酉，詔：「諸路坊郭第五等以上，及單丁、女戶、寺觀第三等以上，舊納免役錢並與減放五分，餘皆全放，仍自元祐二年始。」
庚午，遼主還上京。壬申，發粟賑上京、中京貧民。
丙子，遼主謁二儀、五鸞二殿。己卯，出太祖、太宗所禦鎧仗示燕國王延禧，諭以創業征伐之難。
張璪罷為光祿大夫、資政殿學士、知鄭州。台諫交章論璪，凡十數。太皇太后宣諭王岩叟曰：「明堂大禮後，璪必退。」至是乃引疾請外，竟從優禮罷去。
癸未，孫升奏：「祖宗用人，如趙普、王旦、韓琦，此三人者，文章學問不見於世，然觀其德業、器識、功烈、治行，近世輔相未有其比。王安石為一代文宗，進居大任，施設之方，一出於私智。由是言之，則輔佐經綸之業，不在乎文章學問也。今蘇軾之學，中外所服，然德業器識有所不足，為翰林學士，可謂極其任矣，若或輔佐經綸，則願陛下以王安石為戒。」世譏其失言。
辛巳，遼主召南府宰相議國政。
冬，十月，乙酉朔，遼以南院樞密副使竇景庸知樞密院事。景庸初為秘書省校書郎，聰敏好學，至是始見用，封陳國公。
丙戌，改封孔子後為奉聖公。
鴻臚卿孔宗翰言：「孔子後世襲公爵，本為侍祠。然兼領它官，不在故郡，於名為不正。乞自今，襲封之人，使終身在鄉里。」詔：「改衍聖公為奉聖公，不預它職，增給廟學田百頃，供祭祀外，許均贍族人。賜國子監書，置教授一員，以訓其子弟。」
五國長貢於遼。
丁亥，遼遣使詔夏國王秉常子乾順知國事。
庚寅，太白晝見。
壬辰，夏人來告哀，詔：「自元豐四年用兵所得城砦，待歸我永樂所陷人民，當盡畫以給還。」遣穆衍、張楙往弔祭。
乙巳，賜范鎮詔，落致仕，除兼侍讀，詔書到日，可即赴闕。
己酉，宗正寺丞王鞏奏：「神宗玉牒，至今未修，《仙源類譜》，自慶曆八年張方平進書之後，僅五十年，並無成書。請更立法，玉牒二年一具草繳進，《類譜》亦如之，候及十年，類聚修纂。」從之。
癸丑，劉摯言：「太學條例，獨可案據舊條，考其乖戾太甚者刪去之。若乃高闊以慕古，新奇以變常，非徒無補而又有害。乞罷修學制所，止責學官正、錄以上，將見行條制去留修定。」摯言「慕古變常」，蓋指程頤也。頤大概以為學校禮義相先之地，而月使之爭，殊非教養之道。請改試為課，有所未至，則學官召而教之，更不考定高下。置尊賢堂以延天下道德之士，鐫解額以去利誘，省繁文以專委任，厲繩檢以厚風教。及置待賓、吏、師齋，立觀光法，凡數十條，輒為禮部疏駁。頤亦自辨理，然朝廷訖不行。
十一月，乙卯朔，禮部言：「將來冬至節，命婦賀坤成節，例改箋為表。」從之。程頤建言：「神宗喪未除，節序變遷，時思方切，恐失居喪之禮，無以風化天下，乞改賀為慰。」不從。
戊午，以尚書右丞呂大防為中書侍郎，御史中丞劉摯為尚書右丞。
自張璪罷，中書侍郎久未補人。呂公著言：「呂大防忠實，可任大事。」帝又以手劄問公著曰：「卿前日言劉摯可執政，緣未作尚書，恐無此例，欲且除尚書。」公著奏：「國朝自中丞入二府者，如賈昌朝、張昪、趙概、馮京等甚多。」帝從其言，摯遂自中丞人輔。以傅堯俞為御史中丞，仍兼侍讀。
甲戌，遼為燕國王延禧行再生禮，曲赦上京囚。
先是河決大名，詔秘書監張問相度河北水事，又以王令圖領都水同往。丙子，問奏：「臣至滑州決口相視，迎陽埽至大、小吳，水勢低下，舊河淤仰，故道難復。請於南樂大名埽開直河並簽河，分引水勢入孫村口，以解北京向下水患。」令圖亦以為然。於是減水河之議復起。會北京留守韓絳奏引河近府非是，詔問別相視。
戊寅，以起居郎蘇轍、起居舍人曾肇並為中書舍人，肇仍充實錄院修撰。王岩叟言肇資望甚卑，因緣得竊館職，素無吏能而擢領都司，殊昧史材而委修實錄，凡八上章，皆不聽。
朝廷起范鎮，欲授以門下侍郎，鎮雅不欲起，又移書問其從孫祖禹，祖禹亦勸之。鎮大喜曰：「是吾心也。凡吾所欲為者，司馬君實已為之，何復出也！」遂固辭。表曰：「六十三而求去，蓋以引年；七十九而復來，豈雲中禮！」卒不起。命提舉崇福宮，數月，告老，以銀青光祿大夫致仕。
御史中丞傅堯俞初視事，與侍御史王岩叟同入對，帝諭堯俞曰：「用卿作中丞，不由執政，以卿公正不避權貴。如朝政闕失，卿等當極言之。」
三省奏立經義、詞賦兩科，從之。
庚辰，詔：「府界三路保甲人戶，五等以下，地土不及二十畝者，雖三丁以上並免教。」從呂陶請也。
蠲鹽井官溪錢。
癸未，遼出粟賑乾、顯、成、懿四州貧民。
十二月，庚寅，詔：「將來服除，依元豐三年故事，群臣勿上尊號。」
辛卯，遼以蘭陵郡王蕭烏納為南院樞密使。烏納奏請掾史以歲月遷敘，從之。
戊戌，華州鄭縣小敷穀山崩。
壬寅，朱光庭言：「學士院試館職策題云：『欲師仁宗之忠厚，而患百官有司不舉其職，或至於媮；欲法神考之厲精，而恐監司守令不識其意，流入於刻。』又稱：『漢文寬大長者，不聞有怠廢不舉之病；宣帝綜核名實，不聞有督察過甚之失。』臣以為仁宗之深仁厚德，如天之為大，漢文不足以過也；神考之雄才大略，如神之不測，宣帝不足以過也。今學士院考試官不識大體，反以媮刻為議論，乞正考試官之罪。」策題，蘇軾文也，詔軾特放罪。軾聞而自辨，詔追回放罪指揮。呂陶言：「蘇軾所撰策題，蓋設此問以觀其答，非謂仁宗不如漢文，神考不如漢宣。台諫當徇至公，不可假借事權以報私隙。議者謂軾嘗戲薄程頤，光庭乃其門人，故為報怨。夫欲加軾罪，何所不可？必指其策問以為訕謗，恐朋黨之弊，自此起矣。」
戊申，詔以冬溫無雪，決繫囚。
遼崇義軍節度使致仕劉伸卒。伸初為大理正，因奏獄，遼主適與近臣語，不顧，伸進曰：「臣聞自古帝王，必重民命，願陛下省臣之奏。」遼主大驚異。累遷大理少卿，民無冤抑。後復以三司副使提點大理寺，明法而恕，案冤獄，全活甚眾。遼主欲大用之，為耶律伊遜所阻。伊遜既敗，其黨猶盛，伸不復仕。適燕薊民飢，伸家居，與致仕官趙徽、韓造濟以糜粥，所活不勝算。至是卒，遼主震悼，賻贈加等。
是歲，河北及楚、海諸州水。
春，正月，乙卯，遼主如魚兒濼。
壬戌，王覿言：「朱光庭訐蘇軾策問，呂陶力辨。臣謂軾之辭不過失輕重之體耳。若悉考同異，深究嫌疑，則兩岐遂分，黨論滋熾。夫學士命詞失指，其事尚小；使士大夫有朋黨之名，此大患也。」太皇太后深然之。時議者以光庭因軾與其師程頤有隙而發，而陶與軾皆蜀人，遂起洛、蜀二黨之說，故覿有是疏。
夏國以其故主秉常留遺物使遣來進。乙丑，封乾順為夏國王，如明道二年元昊除節度使、西平王例。
戊辰，詔：「自今舉人程試，並許用古今諸儒之說，或出己見，勿引申、韓、釋氏書。考試官以經義、論、策通定去留，毋於《老》、《列》、《莊子》出題。」
辛未，傅堯俞、王岩叟入對，論蘇軾策題不當，太皇太后曰：「此朱光庭私意，卿等黨光庭耳。」堯俞、岩叟同奏曰：「臣等蒙宣諭，謂黨附光庭彈軾，上辜任使，更不敢詣台供職，伏俟譴斥。」
甲戌，遼出錢粟賑南京貧民，仍復其租賦。
丙子，詔：「蘇軾所撰策題，即無譏諷祖宗之意，然自來官司試人，亦無將祖宗治體評議者。蓋一時失於檢會，劄付學士院知。令傅堯俞、王岩叟、朱光庭速依舊供職。」蓋從呂公著議也。
辛巳，詔蘇轍、劉分攵編次神宗御製。
二月，丙戌，遼發粟賑中京饑。
丁亥，遣左司諫朱光庭乘傳詣河北路，與監司一員遍視災荒，措置賑濟。
辛卯，賜富弼神道碑，以「顯忠尚德」為額，仍命翰林學士蘇軾撰文。
詔：「施、黔、戎、瀘等州保甲，監司免歲閱。」
己丑，知澶州王令圖相度河北水事。張問奏乞如前議，分河水入孫村口置約，使復歸東流故道；從之。
己亥，命吏部選人改官，歲以百人為額。
甲辰，遼以民多流散，除安泊逃戶征償法。
辛亥，觀文殿大學士、知陳州蔡確，坐弟軍器少監碩貸用官錢事，落職，徙知安州。
是月，代州地震。
三月，乙卯，高麗遣使貢於遼。
丁巳，太皇太后詔曰：「祥禫既終，典冊告具，而有司遵用章獻明肅皇后故事，謂予當受冊於文德殿。雖皇帝盡孝愛之意，務極尊崇，而朝廷有損益之文，各從宜稱。將來受冊，可止就崇政殿。」
己未，遼免錦州貧民租。
壬戌，輔臣奏事延和殿，太皇太后諭曰：「性本好靜，昨止緣皇帝幼沖，權同聽政，蓋非得已。況母后臨朝，非國家盛事。文德殿天子正衙，豈女主所當禦！」呂公著等言：「陛下執謙好禮，思慮精深，非臣等所及。」
戊辰，詔：「內外待制、大中大夫以上，歲舉第二任通判資序堪知州者一人。」呂陶言任官之弊，其輕且濫者惟郡守為甚，故有是詔。
令御史臺察民俗奢僭者。
夏國遣使來謝封冊。
癸酉，奉安神宗神御於景靈宮宣光殿。
甲戌，遼免上京貧民租。
遼主如錦州。
庚辰，詔：「內侍省供奉官以下至黃門，以百人為定額。」
女真貢良馬於遼。
是月，神宗大祥。范祖禹上疏太皇太后曰：「今即吉方始，服御一新，奢儉之端，皆由此起，凡可以蕩心悅目者，不宜有加於舊。皇帝聖性未定，睹儉則儉，睹奢則奢，所以訓導成德者，動宜有法。今聞奉宸庫取珠，戶部用金，其數至多，恐增加無已。願止於未然，崇儉敦樸，輔養聖性，使目不視靡曼之色，耳不聽淫哇之聲，非禮勿動，則學問日益，聖德日隆，此宗社無疆之福。」故事，服除開樂，當置宴，祖禹以為：「如此，則似因除服而慶賀，非君子不得已而除之之意也。請罷開樂宴，惟因事則聽樂。」從之。
程頤上疏曰：「臣近言邇英漸熱，乞就崇政、延和殿。聞給事中顧臨以延和講讀為不可，臣料臨之意，不過謂講官不可坐於殿上，以尊君為悅耳。臣不暇遠引，以本朝故事言之，太祖召王昭素講《易》，真宗令崔頤正講《尚書》，邢昺講《春秋》，皆在殿上，當時仍是坐講。今世俗之人，能為尊君之言而不知尊君之道；人君惟道德益高者則益尊，若勢位則崇高極矣，尊嚴極矣，不可復加也。」
王令圖卒，以王孝先代領都水，亦請如令圖議。
時知樞密院事安燾以東流為是，兩疏言：「朝廷之議回河，獨憚勞費，不顧大患。蓋自小吳未決以前，河入海之道雖屢變移，而仍在中國，故京師恃以北限強敵，景德澶淵之事可驗也。且河決每西，則河尾益北，若復不止，則南岸遂為遼境，彼必作橋梁，守以州郡。如慶曆中因取河南熟戶之地，遂築軍以窺河外，已然之效如此。蓋自河而南，地勢平衍，直抵京師，長慮卻顧，可為寒心。今欲便於治河而變於設險，非計也。」文彥博議與燾合，中書侍郎呂大防從而和之，三人者力主其議，同列莫能奪。中書舍人蘇轍謂呂公著曰：「河決而北，自先帝不能回，而諸公欲回之，是自謂智勇勢力過先帝也，蓋因其舊而修其未備乎？」公著唯唯，曰：「當與公籌之。」然回河之役遂興。
夏，四月，丁亥，果莊使其子寇洮東。
戊子，遼賜中京貧民帛，及免諸路貢輸之半。
己丑，以文彥博累章乞致仕，詔十日一赴朝參，因至都堂議事，仍一月一赴經筵。
辛卯，詔：「自今月十一日，避正殿，減常膳，公卿大夫其勉修厥職，共圖消復。」以梁燾奏春夏大旱故也。
丙申，遼賜烏庫部貧民帛。
丁酉，以四方牒訴上尚書省，或冤抑不得直，令御史分察之；用范純仁之言也。
己亥，太皇太后以旱，權罷受冊禮。詔諸路監司分督郡縣刑獄。五日而雨。
庚子，遼主如涼陘。
甲辰，張舜民罷監察御史，依前權判登聞鼓院。
先是舜民言：「夏人政亂，強臣爭權，乾順存亡未可知，朝廷未宜遽加爵命，近差封冊使劉奉世等幸勿遣，緣大臣有欲優加奉世者，為是過舉。」大臣，指文彥博也，故舜民有是責。傅堯俞乞速賜追還，以協《易》「不遠復」之義，王岩叟、孫升、上官均、韓川、梁燾、王覿皆以為言，不報。
遼南府宰相王績卒。
乙巳，以布衣彭城陳師道為徐州教授。師道受業於曾鞏，博學，善為文。熙甯中，王氏《經義》盛行，師道心非其說，絕意進取。至是以蘇軾、傅堯俞、孫覺薦授是職，尋又用梁燾薦為太學博士。言者謂在官嘗越境至南京見蘇軾，改潁州教授。又論其進非科第，罷歸。家素貧，或經日不炊，妻子慍見，弗恤也。
呂公著請復製科，丁未，詔復置賢良方正能直言極諫科，自今年始。
遼主命出戶部司粟，賑諸路流民及義州之饑。
戊申，御殿，復膳。
李清臣罷。時熙、豐法度，一切釐正，清臣固爭之，以為不可。於是傅堯俞、王岩叟言清臣竊位日久，有患失之心，無自立之志，乞早賜罷黜，上官均、梁燾亦相繼論之，遂罷為資政殿學士、知河陽。
五月，壬子朔，王岩叟、傅堯俞等言：「臣等累章論張舜民不當罷御史，不蒙開納。言責難以冒居，伏望降黜。」呂公著慮言者將激怒上意，致朝廷有罪言者之失，乃奏乞稍與優遷，令解言職。
癸丑，夏人圍南川砦。
庚申，遼海雲寺進濟民錢千萬。
丁卯，以尚書右丞劉摯為尚書左丞，兵部尚書王存為尚書右丞。
戊辰，貶右諫議大夫梁燾知潞州，侍御史孫升知濟州。
先是燾乞還張舜民台職，章十上，不聽。又於省中面責給事中張問不能駁還舜民制命，以為失職，因誚問貪祿不去，不知世所謂羞恥，而升亦劾問，引燾不知羞恥等語，坐朋附同貶。
癸酉，以胡宗愈為御史中丞。
宗愈首進六事，曰端本、正志、知難、加意、守法、畏天。它日，奏對便殿，帝問朋黨之說，宗愈曰：「君子謂小人為奸邪，則小人必指君子為朋黨。陛下擇中立不倚者用之，則朋黨自消。」因進《君子無黨論》。
六月，甲申，以京西路提點刑獄彭汝礪為起居舍人。執政有問新舊之政者，汝礪曰：「政無彼此之辨，一於是而已。今所更大者，取士及差役法，行之而士民皆病，未見其可也。」
辛丑，以同知樞密院安燾知樞密院事。
壬寅，有星如瓜，出文昌。
阿裡骨逼果莊率眾竊據洮州，殺掠人畜，羌酋結藥密使所部怯陵來告。阿裡骨遣人執怯陵，結藥恐事覺，以其妻子來歸。丙午，授結藥三班奉職。
戊申，以丁騭為右正言。騭自行新法，即不肯為知縣，折資監當，幾二十年，人多稱之。
以秘閣校理諸城趙挺之為監察御史。
挺之始通判德州，希意行市易法。時黃庭堅監德安鎮，謂鎮小民貧，不堪誅求。及召試館職，蘇軾曰：「挺之聚斂小人，學行無取，豈堪此選！」挺之深銜之。庭堅，分寧人也。
秋，七月，辛亥，詔戶部修《會計錄》。
開府儀同三司、判大名府韓絳，以司空致仕。
夏人寇鎮戎軍諸堡，劉昌祚等禦之而退。
詔府界三路教閱保甲。
復課利場務，虧額科罰。
乙卯，權開封府推官張商英，出提點河東刑獄。
初，朝廷稍更新法，商英上書言：「三年無改於父之道。今先帝陵土未乾，奈何輕議變更！」又嘗移書蘇軾，求入台，有「老僧欲住烏寺，呵佛罵祖」之語，或得之，以告呂公著，公著之悅，故出之。
丙辰，罷諸州軍數外歲貢。
遼主獵於黑嶺。丁巳，出雜帛賜興聖宮貧民。
戊午，以遼使賀坤成節，曲宴垂拱殿，始用樂。
庚申，進封李乾德為南平王。
辛酉，改誠州為渠陽軍。
壬戌，御劄付中書省曰：「門下侍郎韓維，嘗面奏范百祿任刑部侍郎所為不正。輔臣奏劾臣僚，當形章疏，明論曲直，豈但口陳，意欲無跡，何異奸讒！可罷守本官，分司南京。」呂公著上疏言：「自來大臣造膝密論，未嘗須具章疏。維素有人望，忽然峻責，罪狀未明，恐中外人情不安。」呂大防亦以為言。
甲子，詔維除資政殿大學士、知鄧州。中書舍人曾肇封還詞頭，具狀曰：「古者坐而論道，謂之三公，豈必具案牘為事！今陛下責維徒口奏而已，遂以為有無君之意，臣恐命下之日，人心眩惑，謂陛下以疑似之罪而逐大臣。」不報。已而公著復於便殿乞改維詞頭，乃詔中書省以均勞逸意，命舍人蘇轍為之。維尋以病改汝州。
乙丑，以左司諫呂陶為京西轉運副使，侍御史上官均為比部員外郎。
先是御史杜純、右司諫賈易緣張舜民罷職事，劾陶、均面欺同列，不肯論救。陶自請補外，上疏言：「杜純及韓維之客，以此媚維，賈易乃程頤之死黨，為頤報怨，必欲臣廢逐而後已，惟陛下幸察！」易凡五狀劾陶，謂詭譎奸人，托朋附以自安，故陶、均皆罷言職，而陶獨外補。
庚午，遼主以大雨罷獵。
丁丑，遼秦越國王阿輦卒，尋追封秦魏國王。
八月，辛巳，右司諫賈易罷知懷州。自蘇軾以策題事為台諫官所言，而言者多與程頤善，軾、頤交惡，其黨迭相攻。易獨建言請並逐二人，又言呂陶黨軾兄弟，而文彥博實主之，語侵彥博及范純仁。太皇太后怒，欲峻責易，呂公著言易所言頗切直，惟詆大臣太甚爾，乃止罷易諫職，出外。公著退，語同列曰：「諫官所言，未論得失。顧主上春秋方盛，慮異時有導諛惑上心者，正敕左右爭臣，不可預使人主輕言者。」眾皆嘆服。
程頤罷經筵，權同管句西京國子監。
先是頤赴講會，帝瘡疹，不禦邇英已累日。頤退，詣宰相問曰：「上不御殿，知否？」曰：「不知。」曰：「二聖臨朝，上不御殿，太皇太后不當獨坐。且人主有疾而宰相不知，可乎？」翼日，呂公著等始以頤言問疾。由是大臣多不悅，故黜之。頤因三上章，乞納官歸田裡，不報；又乞致仕，亦不報。
時呂公著獨相，群賢在朝，不能不以類相從，遂有洛黨、蜀黨、朔黨之號。洛黨以頤為首，而朱光庭、賈易為輔；蜀黨以蘇軾為首，而呂陶等為輔；朔黨以劉摯、梁燾、王岩叟、劉安世為首，而輔之者尤眾。是時熙、豐用事之臣，退休散地，怨入骨髓，陰伺間隙；而諸臣不悟，各為黨比以相訾議。惟呂大防秦人，戇直無黨；范祖禹、司馬康不立黨。
癸未，以西蕃寇洮、河，民被害者給錢粟，死者賜帛其家。
乙酉，命呂大防為西京奉安神宗御容禮儀使。
丁亥，孔文仲、丁騭進對，太皇太后宣諭曰：「一心為國，勿為朋比。」
癸巳，以夏國政亂主幼，強臣梁乙逋等擅權逆命，詔諸路帥臣嚴兵備之。
庚子，授西蕃首領心牟欽氈銀州團練使，溫溪心瓜州團練使，以不從結咓齪入寇故也。
辛丑，涇原路言夏人寇三川諸砦，官軍敗之。
丁未，熙河路言知岷州種誼復洮州，擒果莊青宜結；戊申，宰臣率百官表賀。
果莊桀黠有智謀，所部精銳，數為邊患。熙寧中，誘陷河州，神宗屢詔王韶，欲生致之。至是與夏人解仇為援，築洮州居之。誼率眾破其城，擒果莊，檻送京師。誼，諤之弟也。
時二邊少靖，而西塞猶苦寇掠。安燾言：「為國者不可好用兵，亦不可畏用兵。好則疲民，畏則遺患。今朝廷每戒疆吏，非舉國入寇，毋得應之，則固畏用兵矣。雖僅保障戍，實墮其計中，願復講攻擾之策。且乾順幼豎，梁氏擅權，族黨酋渠，多反側顧望，若有以離間之，未必不回戈而復怨。此制勝一奇也。」其後夏人自相攜貳，來修貢，悉如燾言。
九月，乙卯，發太皇太后冊寶於大慶殿。丙辰，發皇太后、皇太妃冊寶於文德殿。
己未，夏人寇鎮戎軍。
庚申，王覿奏：「蘇軾、程頤，向緣小忿，浸結仇怨，於是頤、軾素所親善之人，更相詆訐，以求勝勢。前日頤去而言者及軾，故軾乞補外；既降詔不允，尋復進職經筵。今執政大臣有闕，若欲保全軾，則且勿大用，庶幾使軾不遽及於悔吝。」又奏：「小人近乃造為飛語，有五鬼、十物、十八奸之說，大概不過取一二公義所共惡者以實其言，而餘皆端良之士也。伏望詔榜朝堂，明示不信讒言之意，以安士大夫之心。」
丁卯，禁私造金箔。
庚午，呂公著言：「十五日以經筵講畢《論語》，賜輔臣及講官宴，內出御書唐賢律詩，分賜臣等。次日於簾前謝，蒙太皇太后宣諭：『皇帝好學，在宮中別無所為，惟是留心典籍。』天下幸甚！臣輒於《尚書》、《論語》、《孝經》中節取要語共一百段進呈，庶便於省覽。」它日，三省奏事畢，太皇太后宣諭公著曰：「皇帝取卿所進，每日書寫看覽，甚有益於學問，與詩篇不同也。」
乙亥，遼主駐匣魯金。
冬，十月，庚辰，遼以參知政事王經為三司使。
甲申，知懷州賈易責知廣德軍。
易謝表謂以忠直獲罪，而指言群臣讒邪罔極，朋黨滔天；又言蘇轍持密命以告人，轍上疏自辨。於是御史交章論易諂事程頤，默受教戒，附下罔上，背公死黨，乞早賜降黜。詔以易已罷言職，不合於謝上表內指名論事，故有是責。
辛卯，減西京囚罪一等，杖以下釋之。
壬辰，遼罷節度使以下官進珍玩。
庚子，論復洮州功，種誼等遷秩、賜銀絹有差。
癸卯，劉摯言：「知陳州傅堯俞，知齊州王岩叟，知潞州梁燾，通判虢州張舜民，知廣德軍賈易，皆忠直不撓，願召入備任使，以慰公議。」
甲辰，泉州增置市舶，從戶部尚書李常請也。
丁未，范祖禹乞於邇英閣復張掛仁宗時王洙、蔡襄所書《無逸》、《孝經圖》，從之。
十一月，甲寅，遼以特裡袞耶律坦同知南京留守事。
丙辰，復置漣水軍。
庚申，獻果莊於崇政殿，詰犯邊之狀，諭以聽招其子及部屬歸附以自贖。果莊服從，赦之，以為陪戎校尉，遣居泰州。
壬申，詔：「講讀官遇不開講日，輪具漢、唐故事有益政體者三條進入。」先是蘇頌言：「國朝典章，大抵沿襲唐舊。乞詔史官采《新唐書》中臣主所行，日進數事。」故有是詔。頌每進可為規戒有補時政者，必述又己意，反復言之。
乙亥，以大雪，民多凍死，詔加賑恤，其無親屬者，官瘞之。
罷內殿承制試換文資法。
十二月，己卯朔，遼以樞密直學士呂嗣立參知政事。
乙酉，以大寒，賜諸軍薪炭錢；又令開封府閱坊市貧民，以錢百萬，計口量老少給之。
丙戌，興龍節，初上壽於紫宸殿。
己丑，以大寒，罷集英殿宴。
壬辰，兀征聲延部族老幼萬人渡河南，遣使廩食之，仍諭聲延勿失河北地。
壬寅，頒《元祐敕令式》。
丙午，趙挺之奏：「蘇軾學術，本出《戰國策》縱橫揣摩之說。近日學士院策試廖正一館職，乃以王莽、袁紹、董卓、曹操篡漢之術為問。使軾得志，將無所不為矣。」
是冬，始閉汴口。
是歲，夏改元天儀治平。
春，正月，庚戌，復置廣惠倉，從侍講范祖禹言也。
遼主如混同江。
甲寅，太白晝見。
己未，朝獻景靈宮。
庚申，詔發京西南路闕額禁軍穀五十餘萬斛，減市價出糶，至麥熟日止；以雪寒，物價翔踴也。
丁卯，王覿奏：「蘇軾長於辭華而暗於理義，若使久在朝廷，則必立異妄作。宜且與一郡，稍為輕浮躁競之戒。」
辛酉，詔廣南西路朱崖軍開示恩信，許生黎悔過自新。
壬戌，罷上元遊幸。
甲子，五國部長貢於遼。
庚午，遼免上京逋逃及貧戶稅賦。
壬申，阿裡骨奉表謝罪。詔邊將無出兵，仍罷招納。
甲戌，遼以上京、南京饑，許良人自鬻。
丁丑，遼曲赦西京役徒。
二月，甲申，罷修金明池橋殿。
乙酉，時久陰不解，翰林學士兼侍讀蘇軾言：「差役之法，天下以為未便，獨台諫官數人者主其議，以為不可改。近聞疏遠小臣張行者力言其弊，而諫官韓川深詆之，至欲重加貶竄。此等亦無它意，方司馬光在時，則欲希合光意；及其既歿，則妄意陛下以為主光之言。殊不知光至誠盡公，本不求人希合；而陛下虛心無我，亦豈有所主哉！使光無恙至今，見其法稍弊，則更之久矣。臣每見呂公著、安燾、呂大防、范純仁，皆言差役不便，但為已行之令，不欲輕變，兼恐台諫紛爭，卒難調和。願陛下問呂公著等，令指陳差、雇二法各有若干利害；昔日雇役，中等人戶歲出錢幾何；今者差役，歲費錢幾何；又幾年一次差役。皆可以折長補短，約見其數，以此計算，利害灼然。而況農民在官，貪吏狡胥，百端蠶食，比之僱人，苦樂十倍，民窮無告，致傷陰陽之和。今來所言，萬一少有可采，即乞留中，作聖意行下，庶幾上答天戒，下全小民。」
丙戌，詔：「河東苦寒，量度存恤戍兵。」
己丑，以左司諫豐稷為國子司業。
揚王顥、荊王頵嘗令成都府路走馬承受造錦地衣，稷獨奏劾，以為近屬奢侈，官吏奉旨，宜皆糾正其罪。給事中趙君錫曰：「諫官如是，天下必太平矣。」不數日，稷罷言職。
癸巳，詔：「殿試經義、詩賦人並試策一道。」從趙挺之請也。
甲午，遼曲赦春州役徒，終身者皆五歲免。己亥，遼主如春州。赦泰州役徒。
乙巳，知貢舉蘇軾同孫覺、孔文仲言：「每一試進士、諸科及特奏名約八百餘人。舊制，禮部已奏名，至御試而黜者甚多。嘉祐始盡賜出身，近雜犯亦免黜落，皆非祖宗本意。進士升甲，本為南省第一人唱名近下，方特升之，皆出一時聖斷。今禮部十人以上別試，國子、開封解試、武舉第一人、經明行修進士及該特奏而預正奏者，定著於令，遂升一甲。則是法在有司，恩不歸於人主，甚無謂也。今特升者約已及四百五十人，又許例外遽減一舉，則當復增數百人。此曹垂老無它望，布在州縣，惟務黷貨以為歸計，殘民敗官，無益有損。議者不過謂宜廣恩澤，不知吏部以有限之官待無窮之吏，戶部以有限之財祿無用之人，而所至州縣舉罹其害，謂之恩澤，非臣所識也。願斷自聖意，止用前命，仍詔考官量取一二十人，委有學問、詞理優長者，即許出官，其餘皆補文學、長史之類，不理選限。」於是詔定特奏名，考取進士入四等以上、諸料入三等以上，通在試者計之，毋得取過全額之半，後遂著為令。
以正字劉安世為右正言。司馬光既沒，太皇太后問呂公著：「光門下士素所厚善可任台諫者，孰當先用？」公著以安世對，遂擢任之。
三月，丙辰，司空致仕康國公韓絳卒，諡獻肅。絳喜延接士大夫。始與王安石善，其後頗異，因數稱薦司馬光可大用。然終以黨安石復得政，清議少之。
乙丑，遼免高麗歲貢。
己巳，賜進士李常甯等並諸科及第、出身共一千一百二十二人。
遼賑上京及平、錦、來三州饑。
甲戌，新增釋褐進士錢百萬，酒五百壺，為期集費。
乙亥，夏人寇德靜砦，將官張誠等敗之。
夏，四月，戊寅，令諸路郡邑具役法利害以聞。
己卯，遼賑蘇、吉、復、淥、鐵五州貧民，並免其租稅。
尚書右僕射兼中書侍郎呂公著，以年老，數辭位。辛巳，拜司空、平章軍國事，詔一月三赴經筵，二日一朝，因至都堂議事，出省毋拘以時。別建第於東府之南，啟北扉以便執政就議。恩數如其父夷簡，世以為榮。
以中書侍郎呂大防為尚書左僕射兼門下侍郎，同知樞密院范純仁右僕射兼中書侍郎。制詞皆蘇軾所草也。
是夕，軾對於內東門小殿，既承旨，太皇太后急問曰：「卿前年為何官？」曰：「臣前年為汝州團練副使。」「今為何官？」曰：「臣今待罪翰林學士。」曰：「何以遽至此？」軾曰：「遭遇太皇太后、皇帝陛下。」曰：「非也。」軾曰：「豈大臣論薦乎？」曰：「亦非也。」軾曰：「臣雖無狀，不敢自它途以進。」太皇太后曰：「此乃先帝之意也。先帝每誦卿文章，必歎曰：『奇才，奇才！』，但未及用卿耳。」軾不覺哭失聲。太皇太后泣，帝亦泣，左右感涕。已而命坐賜茶，撤御前金蓮燭送歸院。
軾在翰林，頗以言語文章規切時政，畢仲遊以書戒之曰：「夫言語之累，不特出口者為言，其形於詩歌，贊於賦頌，托於碑銘，著於序記者，皆言語也。今知畏於口而未畏於文，是其所是，則見是者喜；非其所非，則蒙非者怨。喜者未必能濟君之謀，而怨者或已敗君之事矣。官非諫臣，職非御史，而好是非人，危身觸諱，以遊其間，殆猶抱石而救溺也。」軾不能從。
壬午，以觀文殿學士兼侍讀孫固為門下侍郎，尚書左丞劉摯為中書侍郎，尚書右丞王存為尚書左丞，御史中丞胡宗愈為尚書右丞，戶部侍郎趙瞻為簽書樞密院事。
甲申，韓川、劉安世進對，太皇太后問：「近日差除如何？」安世對曰：「朝廷用人，皆協輿望，惟胡宗愈，公議以為未允耳。」
遼賑慶州貧民。乙酉，減諸路常供服御物。
丁酉，遼立入粟補官法。
癸卯，遼主西幸。時耶律儼為樞密直學士，召使講《尚書·洪範》。儼儀觀秀整，遼主數對群臣稱其才俊。
五月，丁未，中書舍人曾肇言：「昨奉使契丹，還至河北，竊聞朝廷命王孝先開孫村口減水河，欲為回河之計。詢之道路，皆雲見今河流就下，故道地形甚高，兼系黃河退背地分，恐難成功。當河北累年災傷之後，未宜有此興作。伏望聖慈更下水官及河北路監司公共講求，不至枉費民力，更招後悔。」
時熙、豐用事之臣雖去，其黨分佈中外，起私說以搖時政。鴻臚丞常安民遺呂公著書曰：「善觀天下之勢，猶良醫之視疾。方安寧無事之時，語人曰『 其後必將有大憂』，則眾必駭笑。惟識微見幾之士，然後能逆知其漸，故不憂其可憂而憂之於無足憂者，至憂也。今日天下之勢，可為大憂，雖登進忠良，而不能搜致海內之英才，使皆萃於朝以勝小人，恐端人正士未得安枕而臥也。故去小人為不難，而勝小人為難。陳蕃、竇武，協心同力，選用名賢，天下想望太平，然卒死曹節之手，遂成黨錮之禍。張柬之五王，中興唐室，及武三思一得志，至於竄移淪沒。此皆前世已然之禍也。今用賢如倚孤棟，拔土如轉巨石，雖有奇特瑰卓之才，不得一行其志，甚可歎也。猛虎負嵎，莫之敢攖；而卒為人所勝者，人眾而虎寡也。故以十人而制一虎則人勝，以一人而制十虎則虎勝，奈何以數十人而制千虎乎？今怨憤已積，一發其禍必大，可不謂大憂乎？」公著得書默然。安民，邛州人也。
諫議大夫王覿疏言：「胡宗愈自為御史中丞，論事建言，多出私意，與蘇軾、孔文仲各以親舊相為比朋。」內批：「王覿論列不當，落職，與外任差遣。」翼日，呂公著言：「覿若止為論列宗愈，便行責降，必不協眾情，未敢行下。」後二日，公著與呂大防、范純仁再論於簾前，太皇太后意猶未解。純仁退而上疏曰：「側聞聖訓謂朋黨甚多，宜早施行。以臣愚見，朝臣本無朋黨，但善惡邪正，各以類分，陛下既用善人，則匪人皆憂難進，遂以善人之相稱舉者皆指為朋黨。昔慶曆時，先臣與韓琦、富弼同為執政，各舉所知，當時飛語指為朋黨，三人相繼補外。造謗者公相慶曰：『一網打盡矣！』此事未遠，願陛下戒之。所降貶謫王覿文字，臣未敢簽書。」因極言前世朋黨之禍，並錄歐陽修《朋黨論》上之。趙挺之、楊康國亦言不當因論人而逐諫官，乞追寢罷覿之命，不聽，竟出覿知潤州，而宗愈居位如故。
辛亥，遼主命燕國王延禧寫《尚書》五子之歌。
時以炎暑，權罷講。癸丑，侍講范祖禹上疏曰：「陛下今日學與不學，系天下它日之治亂。陛下如好學，則天下之君子以直道事陛下，輔助德業而致太平；不好學，則天下之小人以邪諂事陛下，竊取富貴而專權利。君子之得位，欲行其所學也；小人之得君，將濟其所欲也。用君子則治，用小人則亂。君子與小人，皆在陛下心之所召。且凡人之進學莫不於少時，今聖質日長，數年之後，恐不得如今日之專，竊為陛下惜也。」
乙卯，遼賑祖州貧民。丁巳，詔免徒役，終身者五歲免之。己未，賑春州貧民。
癸亥，漢東郡王宗瑗卒。
丙寅，遼禁挾私引水犯田。
六月，丙子朔，詔：「鄉戶衙前役滿未有人替者，依募法支雇食錢。如願投募者聽，仍免本戶身役；不願投募者，速召人替。」
庚辰，遼主駐散水原。
癸未，詔：「司諫、正言、殿中侍御史、監察御史，仿故事，以升朝官通判資序曆一年者為之。」
丁亥，遼命燕國王延禧知中丞司事，以同知南院樞密使事耶律聶裡知右伊勒希巴，以知右伊勒希巴事耶律鄂嘉同知南院樞密使。庚寅，北院樞密使耶律頗德致仕。
戊戌，詔：「黃河未復故道，終為河北之患。王孝先等所議，已嘗興役，不可中罷，宜接續工料，期於必成。」
范純仁乞寢前命以杜希合，尚書王存等亦言：「孝先初未有必然之論，但僥倖萬一以冀成功，且預求免責。若遂聽之，將有噬臍之悔。乞遣使覆案，審度可否，興工未晚。」庚子，三省、樞密院奏事延和殿，文彥博、呂大防、安燾謂河不東則失中國之險，為契丹利，范純仁、王存、胡宗愈則以虛費勞民為憂。存謂：「契丹自景德至今八九十年，通好如一家，設險何與焉！不然，如石晉末耶律德光入汴，豈無黃河為阻？況今河流亦未必便沖過北界也。」太皇太后曰：「且熟議。」明日，純仁又畫四不可之說以進，且曰：「北流數年，未為大患，而議者恐失中國之利，先事回收，正如頃西夏本不為邊患，而好事者以為不取恐失機會，遂興靈武之師也。」於是收回戊戌詔書。
辛丑，夏人寇塞門砦。
癸卯，劉安世言：「胡宗愈操行汙下，毀滅廉恥，誠不足以輔佐人主，參預國論，乞特行罷免。」

