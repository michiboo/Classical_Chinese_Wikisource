
諱和實拉，武宗長子也，母曰仁獻章聖皇后伊奇哩氏。帝以大德四年十一月壬子生。十一年，武宗入繼大統，立仁宗為皇太子，命以次傳於帝。武宗崩，仁宗立，延祐三年春，立英宗為皇太子，封帝為周王，出鎮雲南。行至陝西，從臣不欲南行，擁帝至金山之北，遂居焉。
春，正月，己未朔，立都督府，以總左右奇徹及龍翊衛，命雅克特穆爾兼統之。
庚申，遣前翰林學士承旨布達實哩赴周王行所，仍命太府太監實喇卜奉金幣以往。
平章政事敬儼以傷足告歸。
辛酉，以高昌王特穆爾布哈為中書左丞相，大司農王毅為平章政事。
周王遣和勒圖達遜喇至京師。以巴特穆爾扈從有功，遣使以幣帛百匹即行所賜之。
武甯王庫庫圖遣使來言周王啟行之期。
癸亥，以雅克特穆爾為御史大夫。初，雅克特穆爾乞解相印，還宿衛，帝勉之曰：「卿已為省院，惟未入台，其聽後命。」至是遷御史大夫，依前錄軍國重事、達喇罕、太平王。
甲子，齊王伊嚕特穆爾薨。
乙丑，命中書左丞伊勒特穆爾迎周王。
丙寅，帝幸大崇恩福元寺。
戊辰，遣使獻海東鶻於周王。
辛未，中書省言：「近籍沒奇徹家，其子年十六，請令與其母同居；仍請自今臣僚有罪籍沒有，其妻、其子，他人不得陳乞沒為官口。」從之。
壬申，遣近侍星吉巴勒以詔往四川諭囊加特。
癸酉，以遼陽省、蒙古、高麗、肇州三萬戶將校從逆，舉兵犯京畿，拘其符印製敕。
囊嘉特乞師於鎮西武靖王綽斯班，綽斯班以兵守關隘。
甲戌，覆命太僕卿嘉暉獻海東鶻於周王。
丙子，皇后媵臣章珠圖等七人，授集賢侍進學士等官。
丁丑，囊嘉特攻破播州貓兒埡隘，宣慰使楊雅爾布哈開關納之。陝西蒙古軍都元帥布哈台者，囊嘉特之弟；囊嘉特遣使招之，布哈台不從，斬其使。
中書省言：「朝廷賞賚，不宜濫及罔功。鷹、鶻、獅、豹之食，舊支肉價二百餘錠，今增至萬三千八百錠，控鶴舊止六百二十八戶，今增至二千四百戶；又，佛事歲費，以今較舊，增多金千一百五十兩，銀六千二百兩，鈔五萬六千二百錠，幣帛三萬四千餘匹；請悉簡汰。」從之。
壬午，周王遺常侍博囉及特珠勒先至京師，賞以金幣、居宅，仍遣內侍圖嘉琿如周王行所。
乙酉，薩題等見周王於行幄，致命辭勸進。
播州楊萬戶，引四川賊兵至烏江峰，官軍擊敗之；八番元帥圖楚克破烏江北岸賊兵，復奪關口；諸王伊嚕特穆爾，統軍五萬五千至烏江，與圖楚克會，囊嘉特焚雞武關大橋，又燒絕棧道。
丙戌，周王即皇帝位於和甯之北，是為明宗。扈行諸王大臣咸入賀，乃命薩題遣人還報京師。已而布達實裡等輦金銀幣帛至，遂遣薩題等還京師。帝命之曰：「朕弟曩觀書史，邇者得毋廢乎？聽政之暇，宜親賢士大夫，講論史籍，以知古今治亂得失。卿等至京師，當以朕意諭之。」
奉元蒲城縣民王顯政，五世同居；衛輝安寅妻陳氏，河間王成妻劉氏，冀甯李孝仁妻寇氏，濮州王義妻雷氏，南陽郤二妻張氏，懷慶阿魯輝妻翟氏，皆以貞節聞；並旌其家。
二月，己丑，曲赦四川囊嘉特。
庚寅，大都復以雅克特穆爾為中書右丞相、監修國史、知樞密院事，餘如故。辛卯，御大明殿，冊命皇妃永吉喇氏。
壬辰，宣靖王邁努自大都來覲於行在。
癸巳，大都遣翰林侍講學士曹元用祀孔子於闕裡。
囊嘉特據雞武關，奪三叉、柴關等驛，以書誘鞏總帥汪延昌，又進兵至金州，據白土關，陝西行省督軍禦之。大都樞密院言：「囊嘉特阻兵四川，其亂未已，請命鎮西武靖王綽斯班等皆調軍，以湖廣行省官托歡、集賽博囉及鄭昂霄總其兵進討。」戊戌，命察罕托諾爾，宣慰使薩特密實，將本部蒙古軍，會鎮西武靖王討四川。
頒行《農桑輯要》及《栽桑圖》。
辛丑，大都中書省議追尊皇妣伊奇哩氏曰仁獻章聖皇后，唐古氏曰文獻昭聖皇后，伊奇哩，明宗母；唐古，文宗母也。
丙午，囊嘉特分兵逼襄陽，湖廣行省調兵鎮播州及歸州。
辛亥，大都諭廷臣曰：「薩題還，言大兄已即皇帝位。凡二月二十一日以前除官者，速與制敕。後凡銓選，其詣行在以聞。」
廬州路合肥縣地震。
壬子，命有司造行在帳殿。
癸丑，諸王伊嚕特穆爾等至播州，招諭土官之從囊嘉特者，楊延裡布哈及其弟等皆來降。
大都立奎章閣學士院，秩正三品，以翰林學士承旨呼圖魯都爾、集賢大學士趙世延並為大學士，侍御史薩題、翰林直學士虞集並為侍讀學士；又置承制、供奉各一員，遣使以除目奏於行在，帝並從之。
三月，戊午朔，帝次潔堅察罕之地。
辛酉，大都遣右丞相雅克特穆爾奉皇帝寶於行在所，御史中丞巴實喇、知樞密院事圖爾、哈特穆爾等各率其屬以從。覆命有司以金銀、幣帛詣行在所以備賜予。因謂其廷臣曰：「寶璽既北上，繼今國家政事，其遣人聞於行在所。」
癸亥，大都命有司造乘輿服御，北迎大駕。
大都改潛邸所幸諸路，名建康曰集慶，江陵曰中興，瓊州曰乾寧，潭州曰天臨。
丙寅，耀裡特穆爾自行在還大都，諭旨曰：「朕至上都，宗王、大臣必皆會集，有司當備供帳。上都積貯，已為都爾蘇所耗，大都府藏，聞亦盡虛，供億如有不足，其以御史臺、司農寺、樞密、宣徽、宣政等院所貯充之。」
戊辰，雲南諸王達實布哈、圖沁布哈及行省平章瑪呼斯等，集眾五萬，數丞相額森吉尼專擅十罪，將殺之。額森吉尼遁走八番。達實布哈偽署參知政事等官。
己巳，大都命改集慶潛邸，封大龍翔集慶寺，以來歲興工。
夏，四月，壬辰，大都命浚漷州漕運河。
癸巳，雅克特穆爾見帝於行在，率百官上皇帝寶。帝嘉其勳，拜太師，仍命為中書右丞相、錄軍國重事、達喇罕、太平王，餘並如故。復諭雅克特穆爾等曰：「凡京師百官，朕弟所用者，並仍其舊，卿等其以朕意諭之。」雅克特穆爾曰：「陛下君臨萬方，國家大事所系者，中書省、樞密院、御史臺而已，宜擇人居之。」帝然其言，以武宗舊人哈瑪爾圖為中書平章政事，前中書平章政事巴特穆爾知樞密院事，常侍博囉為御史大夫。
甲午，立行樞密院，命昭武王知樞密院事，和錫領行樞密院事，賽特穆爾、邁努並同知行樞密院事。
是日，帝宴諸王、大臣於行殿，雅克特穆爾、哈瑪爾圖、巴特穆爾、博囉等待。帝特命台臣曰：「太祖皇帝嘗訓飭臣下云：『美色、名馬、人皆悅之，然方寸一有繫纍，即能壞名敗德。』卿等居風紀之司，亦嘗念及此乎？世祖初立御史臺，首命塔齊爾、賓達傑爾二人協司其政。天下國家，譬猶一人之身，中書則右手也，樞密則左手也。左右手有病，治之以良醫，省院缺失，不以御史臺治之，可乎？凡諸王、百司，違法越禮，一聽舉劾。風紀重則貪墨懼，猶斧斤重則入木深，其勢然也。朕有缺失，卿亦以聞，朕不以責也。」
乙未，特命博囉等傳旨，宣諭雅克特穆爾、巴特錫、和實、哈瑪爾圖、巴特勒等曰：「凡省、院、台、百司庶政，詢謀僉同，標譯所奏，以告於朕。軍務機密，樞密院當即以聞，毋以夙夜為間而稽留之。其它有所言，必先中書、院、台，其下百司及脩禦之臣，毋得隔越陳請。宜宣諭諸司，咸俾聞知，倘違朕意，必罰無赦。」
丁酉，以陝西行台御史大夫特穆爾圖為上都留守。
己亥，湖廣行省參知政事博囉奉詔至四川赦囊嘉特罪。囊嘉特等聽詔，蜀地悉定，諸省兵皆罷。
癸卯，遣使如京師，卜日命中書左丞相特穆爾布哈攝告即位於郊廟、社稷。遣武甯王庫庫圖、平章政事哈瑪爾圖，立皇弟圖卜特穆爾為皇太子，仍立詹事院，罷儲慶司。
以徹爾特穆爾為中書平章政事，闊爾吉為中書右丞。
乙巳，監察御史言：「嶺北行省，控制一方，廣輪萬里，實為太祖肇基之地，國家根本系焉，方面之寄，豈可輕任！平章達錫濟素非勳舊，奴事都爾蘇，倔起宿衛，輒為右丞，俄昇平章，年已七十，眊昏殊甚。右丞瑪謨本晉邸部民，以女妻都爾蘇，引為都水，遂除左丞。郎中羅勒，市井小人，呼魯呼乃晉邸衛卒，不諳政務，並宜黜退。」帝曰：「御史言甚善，其並黜之。」又諭台臣曰：「御史劾嶺北省臣，朕甚嘉之。繼今所當言者，勿有所憚。被劾之人，苟營求申訴，朕必罪之。或廉非其實，毋輒以聞。」
五月，丁巳朔，帝次多勒巴津之地。
是日，皇太子賜雅克特穆爾父祖紀功碑銘。
戊午，遣豫王特納實哩還大都。
己未，皇太子遣翰林學士承旨阿鄰特穆爾來迎大駕。
庚申，帝次鄂爾木東。癸亥，次拜薩濟圖之地。是日，皇太子復遣翰林學士承旨鄂爾多來迎大駕。
乙丑，命有司給行在宿衛士衣糧及馬芻豆。
庚午，帝命雅克特穆爾升用嶺北行省官吏，其餘官吏並賜散官一級。選用潛邸舊臣及扈從士，受制命者八十有五人，六品以下二十有六人。
甲戌，皇太子命中書省臣，擬用中書六部官，奏於行在所。
壬申，次溫都爾海之地，以重嘉努為御史中丞。
乙亥，次呼圖喇，敕大都省臣鑄皇太子寶。時求太子故寶不知所在，近侍巴布哈言寶藏於上都行幄，遣人於上都索之，無所得，乃命更鑄之。
丁丑，皇太子發京師，北迎大駕。鎮南王特穆爾布哈及諸王、駙馬、扈衛、百官悉從行，市馬二百匹，載乘輿服御送行在所。
六月，丁酉，升都督府為大都督府。
壬寅，戒近侍毋得輒有奏請。
庚戌，皇太子次於上都之六十店。
辛亥，帝次哈爾納圖之地。詔中書省臣：「凡國家銓選、錢穀諸大政事，先啟皇太子，然後以聞。」
陝西行台御史孔思迪言：「人倫之中，夫婦為重。內外大臣得罪就刑者，其妻妾即斷付他人，似與國朝旌表貞節之旨不侔，夫亡終制之令相反。況以失節之婦配有功之人，又與前賢所謂『娶失節者以配身，是己失節』之意不同。今後凡負國之臣，籍沒奴婢財產，不必罪其妻子。當典刑者，則孥戮之，不必斷付他人，庶使婦人均得守節，請著為令。」
壬子，海運糧至大都，凡百四十萬九千一百三十石。
是月，皇太子賜鳳翔府岐陽書院額。書院祀周文憲王，仍命設學官，春秋釋奠，如孔子廟儀。
秋，七月，丙辰朔，日有食之。自六月壬子雨，至是日乃已。
己未，皇太子更定遷徙法：「凡應徙者，驗所居遠近，移之千里，在道遇赦，皆得放還。如不悛再犯，徙之本省不毛之地，十年無過，則量移之。所遷人死，妻子願歸土者所。著為令。」
壬申，監察御史巴迪斯言：「朝廷自去秋命將出師，戡定禍亂，其供給軍需，賞賚將士，所費不可勝計。況冬春之交，雪雨愆期，麥苗槁死，秋田未種，民庶遑遑，流移者眾，此正國家節用之時也。如果有功必當賞賚者，宜視其官之崇卑而輕重之，不惟省費，亦可示勸。其近侍諸臣奏請恩賜，宜悉停罷，以紓民力。」帝嘉納之，仍敕中書省，以其言示有司。
癸亥，太白經天。
丙子，皇太子受新寶。
辛巳，冀甯陽曲縣雨雹，大者如雞卵。
八月，乙酉朔，帝次鴻和爾之地。丙戌，皇太子入見。是日，宴皇太子及諸王、大臣於行殿。庚寅，帝暴崩，年三十，葬起輦穀。
皇太子入臨，哭盡哀。雅克特穆爾以皇后命，奉皇帝璽寶授皇太子。皇太子疾驅而還，雅克特穆爾從行，晝則率宿衛士以扈從，夜則躬擐甲冑，繞幄殿巡護。壬辰，次博囉察罕，以巴延為中書左丞相，依前太保；奇徹台、阿爾斯蘭哈雅、趙世延並中書平章政事；甘肅行省平章多爾濟為中書右丞，中書參議阿榮、太子詹事丞趙世安並中書參知政事；前右相相達實特穆爾、知樞密院事特穆爾布哈及上都留守特穆爾圖並為御史大夫。
宣政院使回回聞明宗崩，流涕不能食，自是杜門不出者數年，以疾卒。回回與弟庫庫皆為時之名臣，世號雙璧，皆博果密之子也。
癸巳，皇太子至上都，雅克特穆爾遂與諸王、大臣陳勸復進大位。
丙申，流諸王圖喇楚于海南。
戊戌，四川囊嘉特以指斥乘輿，坐大不道棄市。
己亥，皇太子復即位於上都之大安閣。
詔曰：「晉邸違盟構逆，據有神器，天示譴告，竟隕厥身；於是宗戚舊臣，協謀以舉義，正名以討罪，揆諸統緒，屬在眇躬。朕興念大兄播遷朔漠，以賢以長，歷數宜歸，力拒群言，至於再四。乃曰艱難之際，天位久虛，則眾志弗固，恐隳大業。朕雖從其請，初志不移，是以固讓之詔始頒，奉迎之使已遣。尋命喇特納實裡、雅克特穆爾奉皇帝寶璽，遠迓於途，受寶即位之日，即遣使授朕皇太子寶；朕幸釋重負，實獲素心，乃率臣民，北迎大駕。而先皇帝跋涉山川，蒙犯霜露，道路遼遠，自春徂秋，懷艱阻於歷年，望都邑而增慨，徒禦弗慎，屢爽節宣，信使往來，相望於道。八月一日，大駕次鴻和爾，朕切瞻對之有期，兼程先進，相見之頃，悲喜交集。何數日之間，而宮車弗駕，國家多難，遽至於斯！念之痛心，以夜繼旦，諸王、大臣以為祖宗基業之隆，先帝付託之重，天命所在，誠不可違，請即正位，以安九有。朕以先皇帝奄棄方新，銜哀辭對，固請彌堅，執誼伏闕者三日，皆宗社大計，乃於八月十五日即皇帝位於上都。可大赦天下。」
辛丑，立寧徽寺，掌明宗宮分事。壬寅，以鈔萬錠，幣帛二千匹，供明宗皇后費用。
乙巳，發諸衛軍浚通惠河。
丙午，自庚子至是日，晝霧夜晴。
丁未，以瑪薩爾岱為上都留守。瑪薩爾岱前為陝西行台侍御史，坐塗毀詔書得罪，以其兄巴延有功，故特官之。
曹元用自曲阜代祀還，以司寇像及《代祀記》獻，帝甚喜。值大禧宗禋院副使缺，中書請以元用為之。帝不允，曰：「此人翰林中所不可無者，將大用之」會卒，帝嗟悼久之，追封東平郡公，諡文獻。
己酉，車駕發上都。
庚戌，改詹事院為儲政院，以巴延兼儲政院使。
河東宣慰使哈克繖托朝賀為名，斂所屬鈔千錠入己，事覺，征鈔還其主。敕：「自今有以朝賀斂鈔者，以枉法論罪。」
甲寅，監察御史劾「前丞相齊布哈，昔以贓罷；天曆初，因人成功，遂居相位。既矯制以瑪閭家資賜平章蘇蘇，又與蘇蘇等潛呼日者推測聖算。今奉詔已釋其罪，請竄諸海島以杜奸萌。」帝曰：「流竄海島，朕所不忍，其並妻子置之集慶。」
加封大都城隍為護國保甯王。
景州蓧縣尹呂思誠，差民戶為三等，均其徭役；刻孔子像，令社學祀事。每歲春，行田，樹畜勤敏者賞以農器，人爭趨事，地無遣力。民石安兒等，流離積年，至是聞風復業。印識文簿，俾社長藏之，季月報縣，不孝弟、不事生業者悉書之，罰其輸作。胥吏至社者何人，用飲食若干，多者責償其直。豪猾者竄名職田戶，思誠盡袪其弊。天旱，道士持青蛇曰：「盧師穀小青，謂龍也，禱之即雨。」思誠以其惑人，殺蛇，逐道士，雨亦隨至，遂有年。縣多淫祠，動以百餘計，刑牲以祭者無虛日，思誠悉命毀之，唯存漢董仲舒祠。
九月，乙卯朔，市故宋太后全氏田，賜大承大護聖寺。
辛酉，詔：「凡往明宗所送寶官吏，越次超升者，皆從黜降。」
丁卯，帝至自上都。
戊辰，敕翰林國史院官同奎章閣學士，采輯本朝典故，准唐、宋《會要》著為《經世大典》。
敕：「使者頒詔赦，率日行三百里。既受命，逗留三日及所至飲宴稽期者治罪；受賂者以枉法論。」
辛未，監察御史劾奏：「如樞密院事達實特穆爾，阿附都爾蘇，又與旺沁舉兵犯闕。今既待以不死，而又付之兵柄，事非便。」詔罷之。
癸酉，帝御大明殿，受諸王、百官朝賀。
特們德爾諸子索珠等，明宗嘗敕流於南方。雅克特穆爾言天曆初有勞於國，請各遣還田裡，從之。
甲戌，命江浙行省明年漕運糧二百八十萬石赴京師。
乙亥，史惟良上疏言：「今天下郡邑被災者眾，國家經費若此之繁，帑藏空虛，生民凋瘵，此正更新百度之時也。宜遵世祖成憲，汰冗濫蠶食之人，罷土木不急之役，事有不便者，咸釐正之。如此，則天災可弭，禎祥可致；不然，因循苟且，其弊漸深，治亂之由，自此而分矣。」帝嘉納之。
丙子，以衛輝路旱，罷蘇門歲輸米二千石。
論額森特以不忠不敬，伏誅。
癸未，建顏子廟於曲阜所居陋巷。
時方建龍翔集慶寺，命阿榮、趙世安督工，台臣監造。南台御史蓋苗上封事曰：「臣聞使民以時，使臣以禮，自古未有不由斯道而致隆平者。陛下龍潛建業之時，居民困於供給；幸而獲睹今日之運，百姓跂足舉首以望非常之惠。今奪民時，毀民居，以創佛寺，豈聖人御天下之道乎？昔漢高祖興於豐、沛，為復兩縣；光武中興，南陽免稅三年。今不務此而隆重佛氏，何以慰斯民之望哉？且佛以慈悲為心，方便為教，今尊佛氏而害生民，無乃違其方便之教乎？台臣職專糾察，表正百司，今乃委以修繕之役，豈其理哉？」書奏，為免台臣監役。
關中大饑，帝問奎章侍書學士虞集，何以救民之饑，對曰：「承平日久，人情晏安，有志之士，急於近效，則怨讟興焉。不幸大災之餘，正君子為治作新之機也。若遣一二有仁術、知民事者，稍寬其禁令，使得有所為，隨郡具擇可用之人，因舊民所在，定城郭，修閭里，治溝洫，限畎畝，薄征斂，招其傷殘老弱，漸以其力治之，則遠去而來歸者漸至，春耕秋斂，皆有所助。一二歲間，勿征勿徭，封域既正，友望相濟，四面而至者，均齊方正，截然有法，則三代之民將見出於空虛之野矣。」帝稱善。因進曰：「幸假臣一郡，試以此法行之，三五年間，必有以報朝廷者。」左右有曰：「虞伯生欲以此去耳。」遂寢其議。
以張養浩為陝西行台御史中丞。
初，養浩以父老，棄官歸養，屢征不赴。及聞陝西中丞之命，即散其家之所有與鄉里貧乏者，登車就道，遇餓者則賑之。道經華山，禱雨於岳祠，大雨如注，水三尺乃止，禾黍自生，秦人大喜。時斗米值十三緡，民持鈔出糴，稍昏即不用，詣庫換易，則豪猾黨蔽，易十與五，累日不可得，民大困。養浩乃檢庫中未毀昏封鈔文可驗者，得一千八十五萬餘緡，悉以印記其背；又刻十貫、五貫為券，給散貧民，命米商視印記出粟，詣庫驗數以易之，於是吏弊不敢行。又率富民出粟，因請行納粟補官之令。聞民間有殺子以奉母者，為之大慟，出私錢以濟之。到官四月，未嘗家居，止宿公署，夜則禱於天，晝則出賑饑民，終日無少怠，每一念至，即撫膺慟哭，遂得疾不起。卒年六十。關中之人，哀之如失父母。追封濟國公，諡文忠。
是月，太史院使齊履謙卒。
履廉少篤學勤苦，家貧無書。及為星曆生，在太史局，會秘書監輦亡宋遺書留置本院，因晝夜諷誦，深究自得，故其學無不淹貫。時立國百有餘年，而郊廟之樂，沿襲宋、金，未有能正之者。履謙謂「樂本於律，律本於氣，而氣候之法，具在前史。可擇僻地為秘密，取金門之竹及河內葭莩候之，上可以正雅樂，薦郊廟，和神人，下可以同度量，平物貨，厚風俗。」列其事上之。又得黑石古律管一，長尺有八寸，其制與律家所說不同，蓋古所謂玉律也。適遷它官，事遂寢，有志者深惜之。後追封汝南郡公，諡文懿。
冬，十月，甲申朔，帝服袞冕，享太廟。
辛卯，雅克特穆爾率群臣請上尊號，不許。
申飭海道轉漕之禁。
籍四川囊嘉特家產；其黨楊靜等皆奪爵，杖之，籍其家，流遼東。
甲午，以登極恭謝，遣官代祀於南郊社稷。
中書省言：「舊制，朝官以三十月為一考，外任則三年為滿。比年朝官率不久於職，或數月即改遷，於典制不類，且治跡無從考驗。請如舊制為宜。」敕：「除風憲官外，其餘朝官，不許二十月內遷調。」
丙申，上大行皇帝尊諡曰翼獻景孝皇帝，廟號明宗，國語曰齊雅爾皇帝。
己亥，申飭都水監河防之禁。
辛丑，敕諸王公、官府、寺觀撥賜田租；除魯國大長公主聽遣人徵收外，其餘悉輸於官，給鈔酬其直。
壬寅，弛陝西山澤之禁以利民。
大寧路地震。
癸卯，監察御史劾奏：「張思明在仁宗朝，阿附權臣特們德爾，間諜兩宮，仁宗灼見其奸，既行黜降。及英宗朝，特們德爾再相，復援為左丞，稔惡不悛，既以罷廢。今又冒居是官，宜黜罷。」詔罷之。
戊申，征托多、王士熙等於貶所，放還鄉里。
庚戌，罷大承天護聖寺工役。囚在獄三年疑不決者，釋之；民欠官錢無可追征者，盡蠲免。
賑常德諸路饑。
十一月，乙卯，受佛戒於帝師，作佛事六十日。
甲子，賑廬州饑。
己巳，以薩迪為中書右丞。
命中書左丞趙世安提調國子監學。
丁丑，廣源猺寇掠湖廣州且，命行省招捕之。
己卯，翰林國史院言纂修《英宗實錄》，請具都爾蘇款伏付史館，從之。
高麗國王王燾久病，不能朝，請命其子楨襲位。
以平江官田百五十頃賜大龍翔集慶寺及大崇禧萬壽寺。
壬子，詔豫王喇特納實哩鎮雲南。
十二月，甲申，以帝師自西番至，命朝廷一品以下咸郊迎。大臣俯伏進觴，帝師不為動。國子祭酒富珠哩翀舉觴立進曰：「帝師，釋迦之徒，天下僧人師也。予，孔子之徒，天下儒人師也。請各不為禮。」帝師笑而起，舉觴卒飲。眾為之悚然。
詔：「僧尼徭役一切無有所預。」
丙戌，詔：「百官一品至三品，先言朝政得失一事，四品以下，悉聽敷陳。」仍命趙世安、阿榮輯錄所上章疏，善者即議舉行。
追封雅克特穆爾曾祖班都察為溧陽王。祖托克托呼為升王，父綽和爾為揚王。
乙未，改封前鎮南王特穆爾布哈為宣讓王。初，鎮南王托布哈薨，子博囉布哈幼，命特穆爾布哈襲其爵，博囉布哈既長，特穆爾布哈請以王爵歸之，乃特封富讓王，以示褒寵。
詔諭群臣臣：「皇姑魯國大長公主早寡守節，不從諸叔繼尚，鞠育遺孤，其子襲其王，女配予一人。朕思庶民若是者猶當旌表，況在懿親乎！趙世延、虞集等可議封號以聞。」
詔：「諸僧寺田，自金、宋所有及累朝賜予者，悉除其租；其有當輸租者，仍免其役；僧還俗者，聽復為僧。」
壬寅，命江浙行省印《佛經》二十七藏。
丁未，造至元鈔四十五萬錠，中統鈔五萬錠。
是歲，中書平章政事徹爾特穆爾，出為河南行省平章政事。是時黃河清，有司以為瑞，請聞於朝，徹爾特穆爾曰：「吾知為臣忠，為子孝，天下治，百姓安為瑞，餘何益於治！」歲大饑，徹爾特穆爾議賑之，其屬以為必自縣上之府，府上之省，然後以聞，徹爾特穆爾曰：「民飢，死者已眾，乃欲拘以常格耶！往復累月，民存無幾矣。此蓋有司畏罪，將歸怨於朝廷，吾不為也。」大發倉廩賑之，乃請專擅之罪；帝嘉之，賜龍衣、上尊。

