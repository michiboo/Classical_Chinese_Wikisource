夏，四月，國子博士李覺上言曰：「昔李悝有言曰：『糴甚貴傷民，甚賤傷農；民傷則離散，農傷則國貧。故甚貴甚賤，其傷一也；善為國者，使民無傷而農益勸。』所謂民者，謂士工商也。今都下萬眾所聚，導河渠，達淮海，貫江湖，歲運五百萬斛以資國費。而近歲以來，都下粟麥至賤，倉庾陳陳相因，或以充賞給，鬥直十錢，此工賈之利而軍農之不利也。竊計運米一斛，費不啻三百錢，侵耗損折復在其外。而輓船之夫，彌涉冬夏，離去鄉舍，終老江湖。糧之來也至重至艱，而官之給也至輕至易。倘不幸有水旱之虞，卒然有邊境之患，其何以救之！臣按諸軍傔人舊日給米二升，今若月賦錢三百，是一斗為錢五十。計江、淮運米工腳，亦不減此數。望明敕軍中，各從其便，願受錢者，若市價官米斗為錢三十，即增給十錢，裁足以當工腳之直而官始獲利，數月之內，米價必增，農民受賜矣。若米價騰踴，即官復給糧，軍人糶其所餘，亦獲善價，此又戎士受賜矣。不十年，官有餘糧，江湖之運亦漸可省也。」帝覽奏，嘉之。
遼主好擊球，嘗與大臣分朋擊鞠，諫議大夫馬得臣上疏諫曰：「臣幸列侍從，得侍聖讀，陛下嘗問臣以貞觀、開元之事。臣聞唐太宗侍太上皇宴罷，則輓輦至內殿；明皇與兄弟歡飲，盡家人禮。陛下嗣祖考之祚，躬侍太后，可謂至孝。更望定省之餘，睦六親，加愛敬，則陛下親親之道，比靈斯二帝矣。臣又聞二帝耽玩經史，數引公卿講學，至於日昃，故當時天下翕然向風，以隆文治。今陛下游心典籍，分解字句，臣願研究經理，深造而篤行之，二帝之治，不難繼矣。臣又聞太宗射豕，唐儉諫之；明皇臂鷹，韓休言之；二帝莫不樂從。伏見陛下聽朝之暇，以擊球為樂，臣思此事有三不宜；上下分朋，君臣爭勝，君得臣奪，君輸臣喜，一不宜也；往來交錯，前後遮約，爭心競起，禮容全廢，若貪月杖，誤拂天衣，臣實失儀，君又難責，二不宜也；輕萬乘之貴，逐廣場之娛，地雖平至為堅確，馬雖良亦有驚蹶，或因奔擊，失其控禦，聖體寧無虧損？太后豈不憂虞？三不宜也。陛下不以臣言為迂，少賜省覽。」疏奏，遼主嘉歎良久。未幾，得臣卒，贈太子少保，優恤之。
自三月不雨至於五月。戊戌，帝親錄京城諸司系獄囚，多所原減。即命起居舍人宋維乾等四十二人分詣諸道按決刑獄。是夕，大雨。帝因謂侍臣曰：「為君當如此勤政，即能感召天和。如後唐莊宗畋遊經旬，大傷苗稼，及還，乃降敕蠲放租稅，此甚不君也。」樞密副使張宏曰：「莊宗不獨如此，尤惑音樂，樂籍中獲典郡者數人。」帝曰：「人君節儉為宗，仁恕為念。朕在南府，音律粗亦經心，今非朝會，未嘗張樂；鷹犬之娛，素所不好也。」
六月，辛酉，遼以燕樂、密雲二縣給民種租，免賦役十年。
初，左正言、直史館下邽寇準，承詔極言北邊利害，帝器之，謂宰相曰：「朕欲擢用准，當授何官？」宰相請用為開封府推官，帝曰：「此官豈所以待准邪？」復請用為樞密直學士，帝沉思良久，曰：「且使為此官可也。」秋，七月，己卯，拜虞部郎中、樞密直學士。嘗奏事殿中，語不合，帝怒起，准輒引帝衣令復坐，事決，乃退。帝嘉之。准初知巴東、成安二縣，其治一以恩信，每期會賦役，未嘗出符移，惟具鄉里姓名揭縣門，而百姓爭赴之，無稽違者。嘗手植雙柏於庭，其後民以比甘棠，謂之萊公柏。
以考功員外郎雲中畢士安知制誥。士安先為越王府記室參軍，宮中謂之畢校書。時詔諸王府僚各獻所著文，帝嘉之，遂有是擢。越王元份請留府邸，不許。
甲申，以知代州張齊賢為刑部侍郎、樞密副使。先是，宰相趙普奏疏言：「國家山河至廣，文軌雖同，干戈未息，防微慮遠，必資通變之材。去年北師入邊，生靈受弊。萬乘軫焦勞之慮，千官無翊贊之功，同僚共事，無非謹畏清廉，唯於獻替之時，稍存緘默，寧濟急須！竊見工部侍郎張齊賢，數年前特受聖知，升於密地，公私識者盡謂當才，不期歲月未多，出為外任。臣在鄧州日，雖聞消息，未測緣由；向來微有傳聞，或雲奏對過當。凡言大事，須有悔尤，其如義士忠臣，不顧身之利害，奸邪正直，久遠方知。齊賢素蘊機謀，兼全德義，從來差遣，未盡器能，慮淹經國之才，弗副濟時之用，如當重委，必立殊功。臣此疏特乞留中，免貽眾怒。」復以劄子言：「齊賢德義，素為鄉里所推，中外卿士無出其右。臣慚無致主之能，但有薦賢之志，朝行夕死，是所甘心。」帝納其言，故有是命。
以鹽鐵使張遜為僉署樞密院事。
戊子，有彗出東井，凡三十日。帝避正殿，減常膳。司天言妖星為滅遼之象；趙普上疏，謂此邪佞之言，不足信，帝嘉納之。
威虜軍糧饋不繼，遼人慾窺取之，詔定州路都部署李繼隆發鎮、定大軍護送軍糧數千乘。遼裕悅耶律休格聞之，率精銳數萬騎來邀，北面緣邊都巡檢浚儀尹繼倫，屬領步騎千餘人按行塞上，遇之，休格不擊而過，徑襲大軍。繼倫謂麾下曰：「彼視我猶魚肉耳。彼捷還，則乘勝驅我北去；不捷，亦且泄怒於我，我輩無遺類矣！為今日計，當卷甲銜枚襲其後。彼銳氣前趨，不虞我之至，力戰而勝，足以自樹，縱敗，猶不失忠義。豈能泯然為北地鬼乎？」眾皆憤激從命。繼倫因令軍中秣馬，會夜，遣人持短兵潛躡其後。行數十里，至唐州徐河，天未明，休格去大軍四五里，繼倫列陳於城北以待之。敵方會食，既食，將進戰，繼倫出其不意急擊之，殺其大將一人，眾遂驚亂。休格食未竟，棄匕箸走，為短兵中其臂，創甚，乘善馬選遁。遼師望見大軍，遂潰，自相蹂踐死者無數。繼隆與鎮州副都部署范廷召追奔過徐河十餘里，俘獲甚眾。定州副都部署孔守正又與遼人戰於曹河之斜村，斬其帥大盈等。遼人自是數年不大舉南下，以繼倫面黑，相戒曰：「當避黑面大王。」丁未，授繼倫洛苑使、領長州刺史，巡檢如故。
初，命李繼隆等發兵護送威虜軍饋餉，戶部郎中張洎復奏封事曰：「古者築城聚眾，蓋所以控要害之地，制邊騎之侵，故周城朔方，漢取河湟，唐築受降、臨涇等城，即其事也。今威虜軍等置在平川，地非險阻，帶甲之士不滿萬人，徒分兵熱，何益邊防！今敵兵入境，阻絕糧道，而王師遽出，三鎮之眾，冒炎酷，陟郊坰，充防護軍儲之役，本無鬥心。以援送怠惰之師，當北敵輕揚之騎，且行且戰，必貽敗衄。一軍小卻，眾或隨之，則威虜等軍望風而自下矣。安危事勢，昭然可觀，宜因此時，乘大軍之勢，保全士旅，拔壘而旋。如是，則三鎮之眾，出既有名，威虜等軍免覆亡之禍矣。方今河朔未寧，控禦之方，宜舉其要。臣以為凡在邊境軍壘，其甲卒不滿三萬人以上者，宜從廢罷，既省供給，又免吞侵。以所管之師外隸緣邊大鎮，甲兵既聚，士馬自強，與夫分兵邊邑，坐薪待然，豈可同年而語也！」
八月，丙辰，大赦。是夕，彗沒。
先是，帝遣使取杭州釋迦佛舍利塔置闕下，度開寶寺西北隅地，造浮圖十一級以藏之，上下三百六十尺，所費億萬計，前後踰八年，癸亥，工畢，備極巧麗。知制誥田錫上疏云：「眾以為金碧熒煌，臣以為塗膏釁血。」帝亦不怒。
庚午，遼放進士高正等二人。
九月，戊子，以知制誥王化基權御史中丞。帝嘗召至便殿，問以邊事，化基曰：「治天下猶植樹焉，所患根本未固；根本固則枝幹不足憂。今朝廷治，邊鄙何患乎不安？」帝然其言。
詔：「今朝官有明於律令格式者，許上書自陳，當加試問，以補刑部、大理寺官屬，三歲遷其秩。」
自河北用兵、切於饋餉，始令商人輸芻糧塞下，酌地之遠近而優為其直，執交券至京師，償以緡錢，或移文江、淮給茶鹽，謂之折中。有言商人所輸多弊濫者，因罷之，歲損國用殆百萬計。冬，十月，癸酉，復令折中如舊。又置折中倉，聽商人輸粟京師而請茶鹽於江、淮，命膳部員外郎范正辭等掌其出納。每百萬石為一界，祿仕之家及形勢戶不得輒入粟，御史臺糾之。會歲旱，罷。
靜難節度使趙保忠加同平章事。
帝以歲旱減膳，遍走群望，皆弗應。是夕，手詔賜宰相趙普等，言：「自星變以來，久愆雨雪。朕當與卿等審刑政之闕失，念稼穡之艱難，恤物安民，庶祈眷佑。」時普被疾請告，即以授呂蒙正等。壬申，蒙正等詣長春殿謝曰：「臣等調燮無狀，乞依漢制策免。」帝慰勉之。知制誥王禹偁上疏：「乞自乘輿服御以下至百官俸料，非宿衛軍士，邊庭將帥，悉第減之。外則停歲市之物，內則罷工巧之技。但以感人心，召和氣，變災為福，惟聖人行之。」
中書門下言：「所錄《時政記》，緣皇帝每御前殿，樞密以下先上，宰臣未上，所有宣諭聖語，無由聞知，慮成漏略。乞差樞密副使二人逐旋鈔錄，送中書同修為一書，以授史官。」《樞密院時政記》蓋始此。
十一月，辛丑，鎮州都部署、宣徽南院使郭守文卒。守文沉靜有謀，自曹彬等敗，契丹乘勝深入，命守文鎮常山以經略之。守文既卒，有中使適從北邊來，言武夫悍卒咸為流涕。帝曰：「何以致此？」對曰：「守文得俸祿，皆市牛酒以犒軍士，卒之日，家無餘財。」帝嗟惜良久，即賜其家錢五百萬，仍錄其子。
十二月，庚申，詔省尊號，只稱皇帝。趙普、呂蒙正固請復舊，帝不許。戊辰，群臣上『法天崇道文武』六字，詔去『文武』，餘從之。
自秋徂冬不雨，知制誥田錫上言：「此實陰陽不和，調燮倒置，上侵下之職而燭理未盡，下知上之失而規過未能。」疏入，帝及宰臣皆不悅，出錫知陳州。
春，正月，戊寅朔，帝御朝元殿受冊尊號，曲赦京城繫囚，改元。
己卯，改乾明節為壽寧節。
太保兼侍中趙普病篤，三上表致政。戊子，以普為西京留守兼中書令。
庚寅，遼主命決滯獄。
二月，丁未朔，除江南、兩浙、淮西、嶺南諸州漁禁。
己酉，改大明殿為含光殿。
賜諸路印本《九經》，令長吏與眾官共閱之。
登州饑，詔賑之。
三月，癸丑，江州言：「德安縣民陳競，十四世同居，老幼千二百餘口，常苦食不足。」令歲貸官米二千石。
自趙普罷，呂蒙正以寬簡居相位，辛仲甫從容其間，政事多決於王沔。沔敏辨，善敷奏，然性苛刻，不以至誠待人，群臣謁見，必甘言以啖之，皆喜過望；既而進退非允，人多怨之。
丁巳，賜太子中允陳省華及其子光祿寺丞、直史館堯叟五品服。先是堯叟舉進士，中甲科，占謝，詞氣明辨。帝問宰相：此誰子？」呂蒙正等以省華對。省華時為樓煩令，即召見，擢太子中允。至是父子又同日面賜章服。
乙酉，遼城杏堝，以所俘邊民實之。
是月，夏州敗李繼遷。
夏，四月，丙午朔，遼嚴州刺史李壽英有惠政，部民請留，從之。
庚午，遼以歲旱，賑諸部饑。
五月，庚寅，女真宰相阿哈貢於遼，封順化王。
辛卯，令刑部署詳覆官六員，專閱天下所上案牘，勿復遣鞫獄吏。置御史臺推勘官二十人，並以京朝官充。若諸州有大獄，則乘傳就鞫，陛辭曰，帝必諭之曰：「無滋蔓，無留滯。」還，必召問所推事狀。著為定令。
五月，甲午，詔：「致仕官有曾曆中外職任者，給半俸，以它物充。」
國初錢文曰「宋通元寶」。乙未，改鑄「淳化元寶」錢，帝親書其文，作真、行、草三體。自後每改元必更鑄，以年號元寶為文。
丙申，遼括民田。
六月，丙午，罷中元、下元張燈。
秋，七月，庚辰，遼改南京熊軍為神軍。遼人謀南侵，使詣北嶽廟卜之，神不許，遼人怒，縱火焚廟而去。
丁酉，以御製詩文藏於秘閣。
是月，吉、洪、江、蘄、河陽、隴城大水，開封、陳留、封丘、酸棗、鄢陵旱，賜今年田租之半，開封特給復一年。京師貴糴，遣使開廩，減價分糶。
八月，癸卯朔，秘書監李至與右僕射李昉、吏部尚書宋琪、左散騎常侍徐鉉及翰林學士、諸曹侍郎、給事、諫議、舍人等秘閣觀書。帝聞之，遣使就賜宴，大陳圖籍，令縱觀；翼日，又詔權御史中丞王化基及三館學士並賜宴秘閣。先是藏御製詩文於秘閣，又遣使詣諸道購募古書、奇畫及先賢墨蹟，數歲之間，獻圖籍於闕下者，不可勝計。乃詔史館，盡取天文、占候、讖緯、方術等書五千一十卷，並內出古畫、墨蹟一百十四軸，悉藏秘閣。
乙巳，令左藏庫籍所掌金銀器皿之屬，悉毀之。有司言：「中有製作精巧者，欲留以備進禦。」帝曰：「汝以奇巧為貴，我以慈儉為寶。」卒皆毀之。帝性節儉，退朝，常著華陽巾，布褐、紬條，內服為絁絹，咸累經浣濯，乘輿給用之物，無所增益焉。
癸亥，李至上疏言：「秘閣自創置之後，載經寒暑，而官司所處未有定製。望降明詔，令與三館並列，敘其先後，著為永式。」帝可其奏，列秘閣次於三館。
己巳，禁川、峽、嶺南、湖南殺人祀鬼，州縣察捕，募告者，賞之。
九月，乙亥，北女真四部請附於遼。
戊寅，崇儀副使郭載言：「臣前任使劍南，見川、峽富人多召贅婿，與所生子齒，死則分其財，故貧人多出贅，甚傷風化而益爭訟，望禁之。」詔從其請。
冬，十月，乙巳，以同州觀察推官河南錢若水為秘書丞、直史館。若水初佐同州，知州性褊急，數以胸臆決事不當，若水固爭不能得，輒曰：「當陪俸贖銅耳。」已而奏案果為朝廷及上司所駁，州官皆以贖論。知州愧謝，然終不改。有富民失女奴，其父母訟於州，命錄事參軍鞫之。錄事嘗貸錢於富民不獲，乃劾富民父子數人共殺女奴，棄屍水中，遂失其屍，罪皆應死。富民不勝拷掠，自誣服。獄具上，州官審覆，皆以為實。若水獨疑之，留其獄數日不決，密使人訪女奴，得之，引以示其父母，皆泣曰：「是也。」富民父子賴以得免。知州欲論奏其功，若水固辭。帝亦聞其名，會寇準薦若水文學高第，召試學士院，而命以此官。
乙丑，賜知白州蔣元振絹三十匹、米五十石。丙寅，賜知鄆州須城縣姚益恭絹二十匹、米二十石。
元振清苦厲節，親屬多貧，不能贍養，聞嶺南物賤，因求其官，寄家潭州，盡留俸祿供給，元振啜菽飲水，縫紙為衣；為政簡易，民甚便之。秩滿遷，轉動使乞留，凡七八年不得代。益恭初為興國軍判官，以清幹聞；召赴闕，老幼千餘人遮道，不得發，益恭夜開城門遁去。其在須城，鞭撲不用，境內大治，民數千人三遮轉動使乞留。至是採訪使各言其狀，故有是賜。
十一月，丁丑，知安州、侍御史李范上言：「故殿中丞、通判州事高麗金行成疾革，召臣及州官數人至其臥內，泣且言曰：『外國人任中朝為五品官，佐郡政，被病且死，無以報主恩，泉下亦有遺恨。二子宗敏、宗約皆幼，家素貧，無它親可倚，行委溝壑。』既死，其妻誓不嫁，養二子，織屨以自給。臣竊哀之。」詔以宗敏為太廟齋郎，俾安州月以錢三千、米五石給其家，長吏常歲時存問，無令失所。
時群臣升殿奏事者，既可其奏，皆得專達於有司，頗容巧妄。十二月，左正言、直史館歙人謝泌，請自今凡政事送中書，機事送樞密院，財貨送三司，覆奏而後行。辛丑，詔從泌請，遂著為定製，中外所書疏亦如之。
大理寺丞王濟為刑部詳覆官，屢上封事。帝一日顧問左右：「刑部有好言事者為誰？」左右以濟對，帝遂命通判鎮州。牧守多勳舊武臣，倨貴陵下，濟未嘗撓屈。戍卒頗恣暴不法，夜或焚民舍為盜，濟廉得，立斬之，馳奏其事，帝大喜。都校孫進，使酒無賴，毆折人齒；濟不俟奏，杖脊送闕下，軍府畏肅。連三詔褒獎焉。
庚戌，遼封李繼遷為夏國王。
遼同政事門下平章事室昉請致政，遼主命入朝，免拜，賜几杖。太后遣閤門使李從訓持詔勞問，令常居南京，封鄭國公。
是歲，遼放進士鄭雲從第二人。
春，正月，丙子，遣商州團練使翟守素帥兵援趙保忠於夏州。
遼禁私度僧尼。先是晉國公主建佛寺於南京，遼主許賜額，室昉奏曰：「詔書悉罷無名寺院，今以公主請賜額，不惟違前詔，恐此風愈熾。」遼主從之。
乙酉，置內殿崇班、左右侍禁，改殿前承旨為三班奉職。
遼室昉等進《實錄》二十卷；遼主手詔褒之，加昉政事令，賜帛六百匹。
戊子，遼選南侵降卒五百人為宣力軍。
辛卯，遼免三京諸道租，仍罷括田。
二月，丁未，遼以涿州刺史耶律旺陸為特裡袞。
帝修正殿，頗施采繪，左正言謝泌上疏諫；癸丑，命悉去采繪，塗以赭堊。
監察御史祖吉，坐知晉州日為奸贓棄市。
丁巳，涼州觀察使、判雄州事下邳劉福卒，贈太傅、忠正節度使。福武人，不知書，御下有方略，為政簡易。在雄州五年，境內甯謐，百姓遮轉運使，願追述治跡，以其狀聞，詔許立遺愛碑。諸子常勸福建大第，福怒曰：「我受祿甚願，足以僦舍自庇。汝曹既無尺寸功，豈可營居第為自安計乎！」卒不許。歿後，帝聞其言，以白金五千兩賜其子，令市宅以居焉。
三司嘗建議劍外賦稅輕，詔監察御史張觀乘傳按行諸州，因令稍增之。觀上疏言：「遠民易動難安，專意撫之，猶慮其失所，況增賦以擾之乎？」帝深然其言，因留不遣。其後觀復上疏言：「臣竊見陛下天慈優容，多與近臣論政，德音往復，頗有煩勞。至於有司職官，承意將順，簿書叢脞，咸以上聞，豈徒褻讀至尊，實亦輕紊國體。願陛下所斷之暇，宴息之餘，體貌大臣，與之揚榷，使沃心造膝，極意論思，則治體化源，何所不至！豈與校量金穀，剖析毫釐，以有限之光陰役無涯之細務者可同年語哉！」帝覽而善之，召賜五品服，以為度支判官。
閏月，辛未朔，日有食之。
以鄭文寶為陝西轉運副使，許便宜從事。會歲歉，文寶誘豪民出粟三萬斛，活饑者八萬六千餘人。
壬申，遼遣翰林承旨邢抱朴、三司使李嗣、給事中劉京、政事舍人張翰、南京副留守吳浩分決諸道滯獄。
庚辰，以瀛州防禦使安守忠知雄州。守忠嘗與僚屬宴飲，有軍校謀變，衷甲及門。閽吏狼狽入白，守忠言笑自若，徐顧坐客曰：「此輩酒狂耳，擒之可也。」人服其量。
己丑，詔：「京城無賴輩蒱博，開櫃坊，屠牛馬驢狗以食，銷鑄銅錢為器用雜物，令開封府戒坊市，謹捕之。犯者斬，匿不以聞及居人邸舍僦與惡少為櫃坊者同罪。」
是月，命翰林學士賈黃中、蘇易簡領差遣院，李沆同判吏部流內銓。學士領外司，自此始也。
三月，庚子朔，遼賑室韋、烏古諸部饑。戊申，遼復令庫部員外郎馬守琪、倉部員外郎祁正、虞部員外郎崔祐、薊北縣令崔簡等分決諸道滯獄。甲子，遼主如南京。
乙丑，辛仲甫罷參知政事。
己巳，帝以歲旱蝗，詔呂蒙正等曰：「元元何罪，大譴如是，蓋朕不德之所致也。卿等當於文德殿前築一台，朕將暴露其上，三日不雨，卿等共焚聯以答天譴。」蒙正等惶恐謝罪，匿詔書。翼日而雨，蝗盡死。
先是帝召近臣問時政得失，樞密直學士冠准對曰：「《洪範》天人之際，其應如影響。大旱之證，蓋刑有所不平。頃者祖吉、王淮、皆侮法受賕，贓數萬計。吉既伏誅，家且籍沒；而淮以參知政事沔之母弟，止杖於私堂，仍領定遠主簿。用法輕重如是，亢之咎，殆不虛發也。」帝大悟，明日，見沔，切責之。
是月，翰林學士宋白等上《新定淳化編敕》三十卷。
夏，四月，庚午朔，詔罷端州歲貢石硯。
辛巳，以樞密副使張齊賢、給事中陳恕並參知政事，僉署樞密事張遜為樞密副使，樞密直學士溫仲舒、冠准並為樞密副使，張宏罷為吏部侍郎。宏性懦謹，無它策，居內庭，見胥吏必先勞揖。性吝嗇，好聚蓄，不為時所重。仲舒，河南人也。
初，王沔與張齊賢同掌樞務，頗不協。齊賢出守代州，沔遂為副使、參知政事。陳恕筦鹽鐵，性苛察，亦嘗與沔忤。於是齊賢與恕並在中書，沔不自安，慮官屬有以中書舊事告二人者。己丑，左司諫王禹偁上言：「請自今群官詣宰相及樞密院使並須朝罷於都堂請見，不得於本廳延接賓客，以防請托。」沔喜，即白帝施行之，仍令御史臺宣佈中外。
左正言謝泌上言：「伏睹明詔，不許兩府接見賓客，是疑大臣以私也。天下至廣，萬機至繁，陛下以聰明寄於輔臣，苟非接見群官，何以悉知外事！古人有言曰：『疑則勿用，用則勿疑。』若國祚衰季，強臣擅權，當此之時，可以為慮。今陛下鞭撻宇宙，總攬豪傑，朝廷無巧言之士，方面無姑息之臣，禮樂征伐自天子出，奈何疑執政大臣，為衰世之事乎？使非其人，當斥而去之；既得其人，任之以政，又何疑也！設若杜公堂請謁之禮，豈無私室乎？塞相府請求之門，豈無它徑乎？此非陛下推赤心以待大臣、大臣展四體以報陛下之道也。王禹偁昧於大體，妄率胸臆，以蔽聰明，狂躁之言，不可行用。」帝覽奏嘉歎，即命追還前詔，仍以泌所上表送史館。
五月，庚子，置諸路提點刑獄官。
乙巳，復置折博倉。
左正言謝泌，數論時政得失，帝嘉其忠藎，丙辰，擢右司諫，賜金紫，並錢三十萬。泌一日得對便殿，帝復面加賞激，泌謝曰：「陛下從諫如流，故臣得以竭誠。昔唐末有孟昭圖者，朝上諫疏，暮不知所在。前代如此，安得不亂！」帝動容久之。
六月，甲戌，忠武節度使、同平章事潘美卒。贈中書令，諡武惠。
乙酉，汴水決浚儀縣，壞連堤，泛民田。帝昧旦乘步輦出乾元門，宰相、樞密使迎謁於路，上謂曰：「東京養甲兵數十萬，居人百萬家，轉漕仰給在此一渠水，朕安得不顧！」車駕入泥淖中，行百步，從臣震恐。殿前都指揮使戴興捧承步輦出泥淖中。詔興督步卒數千塞之。日未昧而堤岸屹立，水勢遂定，始就次，大官進膳，親王近臣皆泥濘沾衣。知縣事宋炎，亡匿不敢出，帝特赦其罪。
是月，遼南京霖雨傷稼。
秋，七月，癸卯，遼通括戶口。
乙巳，遼詔諸道舉才行，察貪酷，撫高年，禁奢僭，有歿於王事者，官其子孫。
李繼遷聞翟守素將兵來討，恐懼，奉表歸順。丙午，授繼遷銀州觀察使，賜以國姓，名曰保吉。趙保忠又薦其親弟繼沖，帝亦賜姓，改名保寧，授綏州團練使；封其母罔氏西河郡太夫人。
帝飲恤庶獄，慮大理、刑部吏舞文巧詆，八月，乙卯，置審刑院於禁中，以樞密直學士楚丘李昌齡知院事，兼理詳儀官六員。凡獄具上奏者，先由審刑院印訖，以付大理寺、刑部斷覆以聞，乃下審刑院詳議，申覆裁決訖，以付中書，當者即下之，其未允者，宰相復以聞，始命論決。
丁亥，并州言契丹四百餘口內附。帝因謂近臣曰：「國家若無外擾，必有內患。外憂不過邊事，皆可預防；惟奸邪無狀，若為內患，深可懼也。」
