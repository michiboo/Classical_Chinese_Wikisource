
春，正月，癸未，省中書官吏，自客省使而下一百八十一員。
李孟入見於玉德殿，帝指孟謂宰執大臣曰：「此皇祖妣命為朕賓師者，宜速任之。」乙酉，特授孟榮祿大夫、平章政事、集賢大學士、同知徽政院事。
戊子，禁近侍諸人外增課額及進他物有妨經制。
丁亥，白虹貫日。
營五台寺，役工匠千四百人，軍三千五百人。
辛卯，立皇后鴻吉哩氏。
乙未，定稅課法。諸色課程，並系大德十一年考校，定舊額、元增總為正額，折至元鈔作數。自至大三年為始，餘止以十分為率，增及三分以上為下酬，五分以上為中酬，七分以上為上酬，增及九分為最，不及三分為殿。所設資品官員，以二周歲為滿。
癸卯，改太子少詹事為副詹事，擢詹事丞王約為之。
約嘗諫太子節飲，詞意懇切，太子嘉納。一日，太子如西園觀角牴戲，命取繒帛賜之。約入，遙見，問曰：「汝何為來？」太子遽止之。又欲觀俳優，事已集而約至，即命罷去。其見敬禮如此。
乙巳，令中書省官吏，如安圖居中書事時例存設，其已汰者，尚書省遷敘。
二月，癸未，浚會通河，給鈔四千八百錠、糧二萬一千石以募民。
乙丑，尚書省言：「官階差等，已有定製，近奉聖旨、懿旨、令旨要索官階者，率多躐等，願依世祖舊制，次第給之。」制可。
丁卯，尚書省言：「至元鈔初行，即以中統鈔本供億及銷其板。今既行至大銀鈔，宜以至元鈔輸萬億庫，銷毀其板，止以至大鈔與銅錢相權通行為便。」從之。
己巳，甯王庫庫楚，與越王圖喇子喇特納實哩謀為不軌，事覺，下庫庫楚獄，竄喇特納實哩於漠北，磔西僧特哩等二十四人於市。遂欲誅庫庫楚，平章政事特爾格獨辨其誣，詔釋之，流於高麗。
三寶努賜號達喇罕，以庫庫楚食邑清州賜之，自達嚕噶齊而下，並聽舉用。
壬申，約蘇加尚書左丞相、行平章政事，封齊國公。
三月，庚寅，尚書省言：「初，世祖以哈都叛，積其分地五戶絲為幣帛，俟其來降賜之，藏二十餘年。今其子徹伯爾感慕德化，歸覲朝廷，請以賜之。」帝曰：』世祖謀慮深遠若是，待諸王朝會，頒賞既畢，卿等備述其故，然後與之，使彼知所愧。」
壬辱，帝如上都。
夏，四月，辛未，賜角牴者阿爾銀千兩，鈔四百錠。
丙子，增國子生為三百員。
五月，癸巳，賑東平饑。
六月，丁未朔，詔尚書右丞相托克托、左丞相三寶努總治百司庶務，並以尚書省奏行。
三寶努等勸帝立皇子為皇太子。托克托方獵於柳林，亟召之還。三保努曰：「建儲議急，故相召耳。」托克托驚曰：「何謂也？」曰：「皇子浸長，聖體近日倦勤，儲副所宜早定。」托克托曰：「國家大計，不可不慎。曩者太弟躬定大事，功在宗社，位居東宮，已有定命。自是兄弟叔侄世世相承，孰敢紊其序者！」三寶努曰：「今日兄已授弟，後日叔當授侄，能保之乎？」托克托曰：「在我不可渝。彼失其信，天實鑒之。」三寶努莫能奪其議。
己酉，立上都、中都等處銀冶提舉司。尚書省言：「拜都嚕斯雲，雲州、潮河等處產銀，令往試之，得銀六百五十兩。」詔以拜都嚕斯為銀冶提舉司達嚕噶齊。
壬申，以西北諸王徹伯爾等來朝，告祀太廟，特設宴於大廷。故事，凡大宴，必命近臣敬宣王度，以為告戒。托克托薦濟爾哈呼，具其言以進，果稱旨。帝歎曰：「博勒呼、博爾濟，前朝人傑，托克托今世人傑也！」即以所進之言授托克托。及諸王大臣被宴就列，托克托即席陳西北諸籓始離終合之由，去逆效順之義，詞旨明暢，聽者傾服。
賜長克托及三寶努珠衣，又封三寶努為楚國公，以常州路為分地。
是月，荊門州大水，山崩，壞官廨民居二萬餘間，死者二千餘人。汝州、六安州俱大水。
秋，七月，丙戌，循州大水，漂沒廬舍。
癸巳，給親民長吏考功印曆，令監治官歲終驗其行跡，書而上之，廉訪司、御史臺、尚書禮部考校以為升黜。
己亥，禁權要商販挾聖旨、懿旨、令旨阻礙會通河民般者。
八月，甲寅，白虹貫日。
丙辰，以行用銅錢詔諭中外。
己巳，尚書省言：「今歲頒賚已多，凡各位下奏聖旨、懿旨、令旨賜財物者，請分汰。」帝曰；「卿等但具名以進，朕自分汰之。」
九月，丙戌，帝至自上都。
壬辰，皇太子言：「司徒劉夔，乘驛省親江南，大擾平民，二年不歸。」詔罷之。
監察御史張養浩上時政書。其略曰：』自古國家之難，多伏於治平無事之日。為人臣者欲及未然而言，則恐無實跡，人主忽焉而莫之信；欲俟已然而言，又恐事成不救，貽人主無可奈何之憂。世徒知聽言者難，而不知進言者之為尤難也。
「陛下龍飛之始，詔中外一遵世祖皇帝舊制；而近年以來，稽厥廟謨，無一不與世祖異者。豈陛下欲自成一代之典，以祖宗為不必法歟？將臣下工為佞詞，陰變之而陛下不知也？世祖時，官外者有田，今乃假祿米以奪之；世祖時，江南無質子，今乃入泉穀以誘之；世祖時，用人必循格，今乃破憲法以爵之；世祖時，守令三載一遷，今則限九年以困之；世祖時，楮幣有常數，今則隨所費以造之；世祖時，台省各異選，今則侵其官而代之；世祖時，墨敕在所禁，今則開幸門以納之；世祖時，課額未嘗添，今則設苛禁以括之；世祖時，言事者無罪，今則務鍛煉以殺之。當國者奸謀詭計，謬論作忠，以熒惑朝廷，欺天罔人，惟己是利，陛下信彼方深，任彼方篤。今天下籓鎮無有，外敵無有，大盜竊發者無有，宦官作福者無有，女謁亂政者無有，然而所以未極於治者，良由任事之臣惟知曲意迎合，而不知進逆耳之忠言，惟務一切更張，而不知繩武祖宗，足以為法。今則姑舉害政之太甚者十事為陛下言之：
「一曰賞賜太侈。貨財非經天降，皆世祖銖累寸積而致之，百姓罷精殫力而奉之。四方萬里之外，窮鄉陋邑，疫魂嫠婦，發鶴於耕，手龜於織；采玉者躡不測之淵，煎鹵者抱無涯之苦。比至積微成巨，改朴以文，為功幾許，為費幾何，然後得入於官。水舸陸輿，兵民警衛，沒則責償於見官，壞則倍征於來者。其在下者有如是之難，苟因一笑之歡，一醉之適，不論有功無功，紛紜賜予，豈不灰民心，糜國力哉？
「二曰刑禁太疏。法者，天下公器，將以威奸弼教也。比見近年臣有贓敗，各以左右賄賂而免；民有賊殺，多以好事赦宥而原。加以三年之中，未嘗一歲無赦。殺人者固已幸矣，其無辜而死者，冤孰伸耶？臣嘗官縣，見詔郝之後，罪囚之出，大或仇害事主，小或攘奪編氓，有朝蒙恩而夕被執，旦出禁而暮殺人，數四發之，未嘗一正厥罪者；又有始焉鼠偷，終成狼虎之噬，遠引虎攀，根連株逮，故蔓其獄，未及期歲，又復宥之。古之赦令出人不意；今詔稿未脫，奸民已群然誦之，乘隙投機，何事不有！以致為官者不知所畏，罪露則逃；為民省不知所憂，釁禍益熾；甚非導民以善之義。
「三曰名爵太輕。陛下正位宸極，皇太子冊號東宮以來，由大事初定，喜激於中，故左右之人，往往爵之太高，祿之太重，微至優伶、屠沽、僧道，有授左丞、平章、參政者。其他因修造而進秩，以技藝而得官，曰國公，曰司徒，曰丞相者，相望於朝。
自有國以來，名器之濫，無甚今日。夫爵祿，人君所以厲世磨鈍。因一時之歡，加以極品之貴，則有功者必曰：『吾艱苦如此而得之，彼優遊如此而得之！』自今孰肯赴湯蹈火以徇國家之急哉！
「四曰台綱太弱。御史臺乃國家耳目所在，近年綱紀法度，廢無一存。昔在先朝，雖掾吏之微，省亦未嘗敢預其選；今台閣之官，皆從尚書省調之。夫選尉，所以捕盜也，尉雖不職，而使盜自選之，可乎？自古奸臣欲固結恩寵，移奪威權者，必先使台諫默然，乃行其志，臣不容不言於未然也。
「五曰土木太盛。累年山東、河南諸郡，蝗、旱洊臻，郊關之外，十室九空，民之扶老攜幼就食他所者，絡繹道路，其他父子、兄弟、夫婦至相與鬻為食者，比比皆是。當此災異之時，朝廷宜減膳、徹樂、去幾、緩刑，停一應不切之役。今創城中都，崇建南寺，外則有五台增修之擾，內則有養老宮殿營造之勞，括匠調軍，旁午州郡，或度遼伐木，或濟江取材，蒙犯毒瘴，崩淪壓溺而死者，無日無之；糧不實腹，衣不覆體，萬目肙肙，無所控告，以致道上物故者，在所不免。以此疲氓，使佛見之，陛下知之，雖一日之工，亦所不忍。彼董役者惟知鞭撲趣成，邀功幸賞，因而盜匿公費，奚暇問國家之財詘，生民之力殫哉！
「六曰號令太浮。近年朝廷用人，不察其行，不求諸公，縱意調罷，有若弈弈，其立法舉政，亦莫不爾。雖制誥之下，未嘗有旬月、期年而不變者；甚則朝出而夕改，甫行而即止，一人昉仕，而代者踵隨，不惟取笑於一時，又貽口實於後世。廟堂之上，舉措如此，則外方諸郡，事體可知。原其所以致此者，蓋由執政偏心自用，恃寵大言，或急於迎合之私，或牽於好惡之過，輕率無謀，而徒為是紛擾也。
「七曰幸門太多。比見天下邪巫、淫僧、庸醫、謬卜、遊食、末作，及因事亡命無賴之徒，往往依庇諸侯王、駙馬為其腹心羽翼，無位者因之以求進，有罪者以之而祈免，出則假其勢以淩人，更因其眾以結黨；入則離間宗戚，造構事端。啖以甘言，中以詭計，中材以下，鮮不為其所惑。近如庫庫楚，賴發覺之早，未及生變，豈可不為之寒心也哉！
「八曰風俗太靡。風俗者，國家之元氣也。方今之俗，以偽相高，以華相尚，以冰櫱為沽譽，以脂韋為達時，以吹毛求疵為異能，以走勢趨炎為合變，順巳者雖蹠、喬而必用，逆己者雖夷、惠而莫容；自非確然有守，不顧一世非笑者出而正之，則未易善其後也。
「九曰異端太橫。今釋、老二氏之徒，畜妻育子，飲醇啖腴，萃逋逃遊惰之民，為暖衣飽食之計，使吾民日羸月瘠，曾不得糠粃以實腹，襤縷以蓋體。今日通《藏經》，明日排好事，今年造某殿，明歲構某宮，凡天下人跡所到，精藍勝觀，棟宇相望，使吾民穴居露處，曾不得莖芽撮土以覆頂托足。昔世祖嘗欲沙汰天下僧道有室者，籍而民之，後奪於眾多之口，尋復中止。臣嘗略會國家經費，三分為率，僧居二焉。近者至大二年十一月，昊天寺無因而火，天意較然，可為明鑒。望自今諭諸省臣，凡天下有夫、有室、僧、尼、道士、女冠之流，移文括會，並勒為民，以竟世祖欲行未及之意。
「十曰取相之術太寬。比聞中外皆曰，朝廷近年命相，多結寵入狀以自求進。自古豈有入狀而為宰相之理！望自今有大除拜，宜下群臣會議，惟人是論，毋以己所好惡、上所愛憎者以私去取。」
養浩言切直，當國者不能容，遂除翰林待制，復構以罪，罷之，戒省台勿復用。養浩恐禍及，乃變姓名遁去。
冬，十月，甲辰朔，太白經天。
戊申，帝率皇太子、諸王、群臣朝興聖宮，上皇太后尊號冊寶曰：「儀天興聖慈仁昭懿壽元皇太后」。
御史臺言：「江浙省平章烏訥爾，遣人從使臣鼐智密鼎枉道馳驛，取贓吏紹興獄中釋之。」。敕台臣遣官往鞫，勿徇私情。
以吳鼎同知中政院事。
兩浙財賦隸中政者鉅萬計，前任率多取其贏，鼎治之，一無私焉。朱清、張宣既籍沒，而民間貸券之已償者亦入於官，官惟驗券征理，民不能堪。鼎力為辨白，始獲免。
丁巳，尚書省言：「宣徽院廩給日增，儲彳侍雖廣，亦不能給，宜加分減。」帝曰：「比見後宮飲膳，與朕無異，其核實減之。」
庚申，諭曰：「尚書省事繁重，諸司有才識明達者，並從尚書省選任，樞密院、御史臺及諸司毋輒奏用，違者論罪。」
辛酉，以皇太后受尊號，赦天下。
三寶努言省部官不肯勤恪署事，敕：「自今晨集暮退，苟或怠弛，不必以聞，便宜罪之。其到任者或一再月辭以病者，杖罷不敘。」又言：「故丞相和爾果斯時，參議府左右斷事官、六部官日具一膳，今則無以為資，乞各賜鈔一百錠規運，取其息錢以為食。」制可。
壬申，晉王伊蘇特穆爾言：「世祖以張特穆爾所獻地士、金銀、銅冶賜臣，後以成宗拘收諸王所占地土民戶，例輸縣官，乞回賜。」從之，仍賜鈔賑其部貧民。
江浙省言：「曩者朱清、張宣海漕米歲四五十萬至百十萬，時船多糧少，顧直均平；比歲賦斂橫出，漕戶睏乏，頗有逃亡；今歲運三百萬，漕舟不足，遣人於浙東、福建等處和顧，百姓騷動。本省左丞錫布鼎言其弟哈巴密及瑪哈們坦實等皆有舟，且深知漕事，請以為海道運糧都漕萬戶府官，各以己力輸運官糧，萬戶、千戶並如軍官例承襲，寬恤漕戶，增給顧直，庶有成效。」尚書省以聞，請以瑪哈們坦實為遙授右丞、海外諸蕃宣慰使、都元帥、領海道運糧都漕萬戶府事，設千戶所十，每所設達嚕噶齊一，千戶三，副千戶二，百戶四，制可。
雲南省左丞相特穆德爾，擅離職守，赴都，有旨詰問。以皇太后旨貸免，令復職。
詔諭大司農司勸課農桑。
十一月，庚辰，河南水。死省給槥，漂廬舍者給鈔，驗口賑糧兩月。免今年租賦。
自立尚書省，賜予無節，遷敘無法，財用日耗，名爵日濫。托克托進言曰：「爵賞者，帝王所以用人也。今爵給否德，賞給罔勸，緩急之際，何所賴乎 」中書所掌錢糧、工役、選法十有二事，若從臣言，恪遵舊制，則臣願與諸賢黽勉從事。不然，用臣何補！」詔：「濫受宣敕者，赴所屬繳納。」由是奔競之風稍衰。
辛巳，加托克托為太師、錄軍國重事，封義國公。
戊子，以朱清子虎、張宣子文龍往治海漕，以所籍宅一區、田百頃給之。
尚書省言：「昔世祖命皇子托歡為鎮南王，居揚州。今其子老章出入導衛，僭竊上儀。」敕遣官詰問，有驗，召老章赴闕，仍以所僭儀物來上。
敕城中都，以牛車運土，令各部衛士助之。
丙申，有事於南郊，以太祖配享；從三寶努及司徒田忠良之言也。三寶努等憚皇太子英明，謀搖動東宮，以托克托之言而止。李邦寧揣知三寶努之意，言於帝曰：「陛下富於春秋，皇子漸長。父作子述，古之道也，未聞有子而立弟者。」帝不悅曰：「朕志已定，汝自往東宮言之。」邦寧慚懼而退。
己亥，尚書省以武衛親軍都指揮使鄭阿爾斯蘭與兄鄭榮祖、段叔仁等圖為不軌，置獄鞫之，皆誣服，十七人並棄市，籍沒其家，中外冤之。
十二月，戊申，冀甯路地震。
河南江北行省平章事何瑋卒，贈太傅，諡文正。
是歲，太常禮儀院判官張升，出知汝寧府。甯有告寄束書於其家者，逾三年取閱，有禁書一編，且記裡中大家姓名於上。升亟呼吏禁其書曰：「妄言誣人；且再更赦矣，勿論。」同列懼，皆引起。既而事聞，廷議謂升脫奸宄，遣使鞫問，卒無跡可指，乃詰以擅焚書狀，升對曰：「事固類奸宄；然升備位郡守，為民父母，今斥誣訴，免冤濫，雖重得罪，不避也。」乃坐奪俸二月。升，平州人也。
春，正月，癸酉，帝不豫，免朝賀，大赦天下。
庚辰，帝崩於玉德殿，在位五年，壽三十一。壬午，葬起輦穀。
帝承世祖、成宗承平之業，慨然欲創制改法；而封爵太盛，多遙授之官，錫賚太優，泛賞無節。至元、大德之政，於是乎變。
皇太子哀慟不已，家令察罕進曰：「庶民修短，尚雲有數，聖人天命，夫豈偶然！今天下重器，懸於殿於，縱自苦，如宗廟、太后何！」太子輟泣曰：「曩者大喪必命浮屠，何益！吾欲發府庫以賑鰥寡，何如？」曰：「發政施仁，文王所以聖也。殿下行之，幸甚！」
皇太子令罷尚書省，托克托、三寶努、約蘇、寶巴、王羆等皆伏誅。
初，太子以托克托等變亂舊章，流毒百姓，凡誤國者，欲悉按誅之。延慶使楊多爾濟諫曰：「為政而首尚殺，非帝王之治也。」太子感其言，特誅其尤者。既而御史臺言：「托克托等既正典刑，而黨附之徒布在百司，若博囉、孟克、特穆爾、奇爾濟蘇、烏納爾等奸貪害政，今中書方欲用為行省平章、參政等官，宜加罷黜。」遂流孟克等於海南，尋復以行尚書省為行中書省，百司庶務，復歸中書。
壬子，罷城中都。
召前平章程鵬飛、董士選，太子少傅李謙，少保章律，右丞陳天祥、尚文、劉正，左丞郝天挺，中丞董士珍，太子賓客蕭，參政劉敏中、王思廉、韓從益，侍御史趙君信，廉訪使程鉅夫，杭州路達嚕噶齊阿哈特，給傳詣闕。
乙未，禁百官役軍人營造及守護私第。
丁酉，以雲南行省左丞相特們德爾為中書右丞相，太子詹事鄂勒哲、集賢大學士李孟並為平章政事。太子用鄂勒哲、李孟，方欲更張庶務，而皇太后在興聖宮已有旨召特們德爾赴闕，因遂相之。
戊戌，以塔斯布哈及徽政院使沙沙並為御史大夫。
庚子，停各處營造。
壬寅，敕中書，凡傳旨非親奉者勿行。
禁鷹坊馳驛擾民。
二月，乙巳，命和林、江浙行省依前設左丞相，餘省唯置平章二員；遙授職事勿與。
戊申，罷運江南所印《佛經》。
辛亥，罷阿喇卜丹買賣浙鹽，供中政食羊；禁宣政院違制度僧。
甲寅，還中都所占民田。
司徒蕭珍以城中都徼功毒民，命追奪其符印，令有司禁錮之。
甲子，命平章政事李孟領國子監學，諭之曰：「學校人才所自出，卿等宜數詣國學課試諸生，勉其德業。」
敕：「諸司擅奏除官者，毋給宣敕。」
御史臺言：「白雲宗總攝所統江南為僧之有發者，不養父母，避役損民，請追收所授璽書銀印，勒還民籍。」從之。
罷福建繡匠、河南魚課兩提舉司。
丁卯，命西番僧非奉璽書驛券及無西番宣慰司文牒者，勿輒至京師，仍戒黃河津吏驗問禁止。
罷總統所及各處僧錄、僧正、都綱司，凡僧人訴訟，悉歸有司。
罷仁虞院，復置鷹坊總管府。
庚午，立淮安忠武王巴延廟於杭州，仍給田供祀事。
罷中書左丞相哈喇托克托為江浙行省左丞相。托克托下車，進父老，問民間利病。或謂：「杭城舊有便河通江滸，湮廢已久，若疏鑿以通盤楫，物價必平。」僚左或難之，托克托曰：「吾陛辭之日，許以便宜行事，民以為便，行之可也」俄有詔禁作土功，托克托曰：「敬天莫如勤民，民蒙其利，則災沴自弭，土功何尤焉！」不一月，河成。
三月，庚寅，皇太子即皇帝位。時皇太后欲用陰陽家言，令太子即位隆福宮，御史中丞張珪言當御大明殿。御史大夫止之曰：「議已定，雖百奏無益。 」珪曰：「未始一奏，詎知無益！」遂奏之。太子副詹事王約亦言於太保齊蘇曰：「正名定分，當禦大內。」齊蘇入奏，帝悟，移仗大明殿即位，受諸王百官朝賀。
詔曰：「惟昔先帝，事皇太后，撫朕眇躬，孝友天至。由朕得托順考遺體，重以母弟之嫡，加有削平內難之功，於其踐阼曾未逾月，授以皇太子寶，領中書令、樞密使，百揆機務，聽所總裁，於今五年。先帝奄棄開下，勳戚元老咸謂大寶之承，即有成命，非與前聖賓天而始徵集宗親議所宜立者比；當稽周、漢、晉、唐故事，正位宸極。朕以國恤方新，誠有未忍，是用經時。今則上奉皇太后勉進之命，下徇諸王勸戴之勤，三月十八日，於大都大明殿即皇帝位。凡尚書省誤國之臣，先已伏誅，同惡之徒，亦已放殛，百官庶政，悉歸中書，命丞相特們德爾、平章政事李孟等從新整治。可大赦天下，敢以赦前事相告言者，罪以其罪。諸衙門及近侍人等，毋隔越中書奏事；諸上事陳言者，量加旌擢。其僥倖獻地土並山場、窯治及奇寶之人並禁止之。諸王、駙馬經過州郡，不得非理需索，應和顧、和賣，隨即給價，毋困吾民。」
辛卯，禁民間制金箔、銷金、織金。
丁酉，敕：「百司改升品級者，悉復至元舊制。」
己亥，寧夏路地震。
是月，帝諭省臣曰：「卿等裒集中統、至元以來條草，擇曉法律老臣，斟酌重輕，折衷歸一，頒行天下，俾有司遵行，則抵罪者庶無冤抑。」又諭太府監曰：「財用足，則可以養萬民，給軍旅。自今雖一繒之微，不言於朕，毋輒與人。」
遣宦者李邦甯釋奠於孔子。邦甯既受命行禮，方就位，大風起，殿上及兩廡燭盡滅，燭臺底鐵鐏入地尺許，無不拔者。邦甯悚息伏地，諸執事者皆伏，良久風息，乃成禮。邦寧因慚悔累日。帝初即位，左右咸謂邦寧嘗持異議，勸先帝自立皇子，請誅之，帝曰：「帝王歷數，自有天命，其言何足介懷！」加邦寧開府儀同三司，為集賢院大學士，尋卒。
賜大都路民年九十者二千三百餘人，人帛二匹；八十者八千三百餘人，人帛一匹。
小雲石哈雅，為皇子說書秀才，宿衛禁中，上疏條六事：「一日釋邊戍以修文德，二曰教太子以正國本，三曰設諫官以輔聖德，四曰表姓氏以旌勳胄，五曰定服色以變風俗，六曰舉賢才以恢至道。」書凡萬餘言，未報，拜翰林侍讀學士、知制誥、同修國史。夏，四月，丁未，以太子少保章律為江浙行省平章，戒之曰：「以汝先朝舊人，故命汝往。民為邦本，無民何以為國！汝其上體朕心，下愛斯民。」
丁巳，罷中政院。
辛酉，敕：「國子監師儒之職，有才德者，不拘品級，雖布衣亦選用。」
丁卯，罷行至大銀鈔、銅錢。詔曰：「我世祖皇帝，參酌古今，立中統、至元鈔法，天下流行，公私蒙利，五十年於茲矣。比者尚書省不究利病，輒意變更，既創至大銀鈔，又鑄大元至大銅錢。鈔以倍數太多，輕重失宜；錢以鼓鑄弗給，新舊恣用；曾未再期，其弊滋甚。爰諮廷議，允協輿言，皆願變通以復舊制。其罷資國院及各處泉貨監提舉司，買賣銅器，聽民自便。應尚書省已發各處至大鈔本及至大銅錢，截日封貯，民間行使者，赴行用庫倒換。」楊多爾濟曰：「法有便否，不當視立法之人為廢置。銅錢與楮幣相權為用，古之道也。錢何可遽廢耶！」言雖不用，時論是之。
帝御便殿，李孟曰：「陛下御極，物價頓減，方知聖人神化之速，敢以為賀。」帝蹙然曰：』卿等能盡力贊襄，使兆民又安，庶幾天心克享。至於秋成，尚未敢必。今朕踐阼曾未逾月，寧有物價頓減之理！朕托卿甚重，茲言非所賴也。」孟愧謝。
帝諭集賢學士呼圖魯都爾密色曰：「向召老臣十人，所言治政，汝其詳譯以進，仍諭中書悉心舉行。」
初，尚書省用建言者冒獻河汴官民地為無主，奏立田糧府，歲輸數萬石。帝即位，詔罷之，竄建言人於海外，令河南行省復其舊業。行省方並緣為奸，田猶未給；及太子副詹事王約出為河南右丞，至則立期檄郡縣釐正如詔。
會更錢鈔法，且令天下稅盡收至大鈔。約度河南歲用鈔七萬錠，不致上供不給，乃下諸州，凡至大、至元鈔相半。眾以方詔命為言，約曰：「吾豈不知！第歲終諸事不集，責亦匪輕。」丞相布琳濟岱贊之，曰：「善。」遣使白中書省，遂遍行天下。
帝如上都。
五月，癸酉，遣兵擊八百媳婦。陝西侍御史趙世延諫曰：「蠻夷事在羈縻，先朝用兵不已，致亡失軍旅，誅戮省臣。今第當選重臣知治體者，付以邊寄，兵且勿用也。」不聽。命雲南王及阿固岱率眾討之。
丙子，命翰林國史院纂修先帝實錄及累朝皇后、功臣列傳。
甲午，復太常禮儀院為太常寺。
是月，禁民捕鴐鵝。
六月，癸卯，敕宣政院：「凡西番軍務，必移文樞密院同議以聞。」
丁巳，敕：「翰林國史院春秋致祭太祖、太宗、睿宗御容，歲以為常。」
大同路宣寧縣民家產犢而死，頗類麒麟，車載以獻，左右曰：「古所謂瑞物也。」帝曰：「五穀豐熟，百姓安業，乃為瑞耳。」
庚申，敕：「自今諸司白事，須殿中侍御史在側。」
甲子，上仁惠宣孝皇帝尊諡，廟號武宗，國語曰庫魯克皇帝。
己巳，衛王阿珠格入見。帝諭省臣曰：「朕與阿珠格同父而異母，朕不撫育，彼將誰賴！其賜鈔二萬錠，它勿授例。」
帝覽《貞觀政要》，諭翰林侍講阿林特穆爾曰：「此書有益於國家，其譯以國語刊行，俾蒙古、色目人誦習之。」
秋，七月，癸未，甘州地震，大風，有聲如雷。
己亥，詔諭省臣曰：「朕前戒近侍毋輒傳旨中書，自今敢有犯者，不須奏聞，直捕其人付刑部究治。」
是月，大寧等路隕霜。
閏月，辛丑，命國子祭酒劉賡詣曲阜，以太牢祠孔子。
甲辰，帝將還大都，太后以秋稼方盛，勿以鷹坊、駝人、衛士先往，庶免害稼擾民。敕禁止之。
樞密院言：「居庸關古道四十有三，軍吏防守之處僅十有三；舊置千戶，位輕責重，請置隆鎮萬戶府，俾嚴守備。」制可。
丙午，奉武宗神主祔於太廟。
戊申，封李孟秦國公。孟感帝知遇，以國事為己任，見當時賜予太廣，名爵太濫，風俗太侈，僭擬無章，勸帝以「人君之柄在刑與賞，刑不足懲，賞不足勸，何以為治！」帝在懷州，深見吏弊，既即位，欲痛剷除之。孟曰：「吏亦當有賢者，在激厲之而已。」帝曰：「卿儒者，宜與此曹氣類不合，而曲為保護如此，真長者之言也。」孟嘗乘間請罷政權，避賢路。帝謂之曰：「朕在位，必卿為中書，朕與卿相與終始。自今其勿復言。」因圖其像，命詞臣為之贊，及御書「秋穀」二字賜之。入見，必賜坐，語移時，稱其字而不名。
己未，詔諭省臣曰：「昔世祖注意國學，如博果密等皆蒙古人，而教以成材。朕今親定國子生額為三百人，仍增陪堂生二十人，通一經者，以次補伴讀，著為定式。」
甲子，寧夏地震。
丁卯，鄂勒哲、李孟等言：「方今進用儒者，老成日已凋謝，四方儒士有成材者，請擢任國學、翰林、秘書、太常或儒學提舉等職，俾學者有所激勸。」詔：「自今勿限資格，果才而賢，雖白身亦任之。」
禁醫人非選試及著籍者，毋行醫藥。
大同宣寧縣雨雹，積五寸，苗稼盡損。
八月，己巳朔，裁京朝諸司員數，並依至元三十年舊額。
以近侍庫勒實為戶部尚書。
九月，丙子，安南國王陳益稷入見，言：「自世祖朝來歸，妻子皆為其國人所害，朝廷因遙授湖廣平章，仍與王爵，賜漢陽田五百頃，俾自贍。今臣年幾七十，而有司拘所授田，就食無所。」帝謂省臣曰：「益稷來歸，宜厚賜以懷遠之，其進勳爵，授田如故。」
壬子，詔改明年元曰皇慶。
都水監傳旨，給驛往取杭州所造龍舟，省臣諫曰：「陛下踐阼，誕告天下，凡非宣索，毋得擅進。誠取此舟，有乖前詔。」詔止之。
是月，江陵路水，漂民居，有溺死者。
冬，十月，己巳，敕繪武宗御容，奉安大崇恩福元寺，月四上祭。
辛未，賜大普慶寺金千兩，銀五千兩，鈔萬錠，西錦、糸采緞、紗、羅、布帛萬端，田八百畝，邸舍四百間。
丁丑，禁諸僧寺毋得冒侵民田。
辛巳，罷宣政院理問僧人詞訟。
壬辰，詔收至大銀鈔。
十一月，辛丑，李孟言：「世祖朝量入為出，恆務撙節，故倉庫充牣。今每歲支鈔六百餘萬錠，又土木營繕百餘處，計用數百萬錠，內降旨賞賜復用三百餘萬錠，北邊軍需又六七百餘萬錠；今帑藏見貯止十一萬餘錠，若此安能周給！自今不急浮費，宜悉停罷。」帝納其言，凡營繕悉罷之。
戊午，禁漢人、回回術者出入諸王、駙馬及大臣家。
甲子，敕增置京城米肆十所，日平糶八百石以賑貧民。
十二月，辛卯，遣官監視焚至大銀鈔。
乙未，中書省言：「世祖立選法升降，以示激勸。今官未及考，或無故更代，或躐等進階，僭受國公、丞相等職，諸司已裁而復置者有之。今春以來，內降旨除官千餘人，其中欺偽，豈能悉知！壞亂選法，莫此為甚。」帝曰：』自今凡內降者，一切勿行。」
命李孟整飭國子監學。
遣禮部尚書柰瑪台等齎詔往諭安南，頒皇慶元年曆日。
是月，太白屢經天。
是歲，遣官至江浙議海運事。時江東甯國、池、饒、建康等處運糧，率令海船從揚子江逆流而上，江水湍急，又多石磯，走沙漲淺，糧船歲有損壞。又湖廣、江南糧運至真州泊入海船，船大底小，亦非江中所宜。於是以嘉興、松江秋糧並江淮、江浙財賦府歲辦糧充海運。
初，海運之道，自平江劉家港入海，經揚州路通州海門縣黃連沙頭、萬里長灘開洋，沿山嶼而行，抵淮安路鹽城縣，歷西海州、海寧府東海縣、密州、膠州界，放靈山洋，投東北路，多淺沙，行月餘始抵成山。計其水程，自上海至楊邨碼頭，凡一萬三千三百五十里。至元二十九年，朱清等言：「其路險惡，復開生路，自劉家港開洋，至撐腳沙轉沙觜，至三沙、揚子江，過匾擔沙、大洪，又過萬里長灘，放大洋至清水洋，又經黑水洋至成山，過劉家島，至之罘、沙門二島，放萊州大洋，抵界河口，其道差為徑直。」明年，千戶殷明略又開新道，從劉家港入海，至崇明三沙放洋，向東行，入黑水大洋，取成山，轉西至劉家島，又至登州沙門島，於萊州大洋入界河。當舟行風信有時，自浙西至京師，不過旬日而已，視前二道為最便雲。然風濤不測，糧船漂溺者，無歲無之。間亦有船壞而棄其米者，後乃責償於運官；人船俱溺者始免。然視河漕之費，則其所得蓋多矣。

