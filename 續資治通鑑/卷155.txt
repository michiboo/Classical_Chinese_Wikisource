
春，正月，己亥朔，日有食之。
癸卯，金諭有司：「凡館接伴並奉使者，毋以語言相勝，務存大體，奉使者務得其人。」
乙卯，上欽宗朱皇后諡曰仁懷皇后。後北遷，無凶問。
金罷講議所。
丙辰，以趙師B164為工部侍郎，仍知臨安府事。師[B164]尹臨安，諂事韓侂胄，無所不至；私市北珠以遺侂胄諸妾，諸妾元夕出遊，市人稱羨，諸妾俱喜，爭為師B164求遷官，遂有是擢。
金主如城南春水。
丁巳，金並上京、東京兩路提刑司為一，提刑司副兼安撫使副；安撫使專掌教習武事，毋令改其本俗。
己未，金以都南行宮名建春宮。
甲子，金主還都。
丙寅，以簽書樞密事葉翥同知樞密院事。
丁卯，以兩浙、江、淮、荊、湘、四川多流民，詔有司舉行寬恤之政。
二月，己巳朔，金主如建春宮。
辛未，詔：「兩省、侍從、台諫各舉所知一二人，毋舉宰執子弟、親黨。」
丙子，上太皇太后諡曰憲聖慈烈皇后。
辛巳，金主諭宰臣曰：「自今內外官有闕，有才能可任者，雖資歷未及，亦具以聞，雖親故無有所避。」
甲申，金主還宮。
先是，金議北討，樞密使襄奏遣同判大睦親府事宗浩出軍泰州，又請左丞瓜勒佳衡於撫州行樞密院，出軍西北路以邀准布，而自帥兵出臨潢。金主從其策，賜內庫物，即軍中用之。丙戌，色庫部族詣撫州降。金主使問襄，襄以為受之便。金主賜襄寶劍，命進軍以逼之。
辛卯，金平章政事鈕祜祿額特喇薨。額特喇性溫厚，嘗為赫舍哩良弼所薦，世宗稱許之。在相位十餘年，甚見寵遇。其沒也，厚加賻贈，諡成肅。
三月，戊戌，金以禮部尚書張暐為御史大夫。
主寅，金始榷醋。
丁巳，金敕：「隨處盜賊，毋以強為竊，以多為少，以有為無，嘯聚二十人以上奏聞；違者杖百。」
甲子，權攢憲聖慈烈皇后於永思陵。
乙丑，蠲臨安、紹興租稅有差。
是月，臣僚言：「聞詔旨擇日開講，望陛下遵用仁宗、高宗故事，令侍講之臣，仰稽《三朝寶訓》所舉外治數條，詳悉講明，以備觀覽。凡武備之設，何者為先；軍旅之制，何者為重；邊圉拒守，孰為要害；敵人情偽，孰得要領；考古驗今，必有至計，商略而施行之，足以為思患預防之策。」帝從之。
金自北陲多警，連年用兵，樞密使襄請用步卒穿壕築障，起臨潢，左界北京路，以為陰塞。議者皆言其不足恃。金主以問襄，襄曰：「今茲之費雖百萬貫，然功一成，則邊防固而戍兵可減，半歲省三百萬貫；且寬民轉輸之力，實為永便。」詔可。襄新督視之，軍民並役，又募饑民以傭，即事五旬而畢。既而西北、西南路亦治塞，如所請。無何，泰州軍與敵接戰，宗浩督其後，殺獲過半。諸部相率送款，襄納之。於是北陲告寧，襄還臨潢，減屯兵四萬、馬三萬匹。
夏，四月，丙戌，祔仁懷皇后、憲聖慈烈皇后神主於太廟。丙申，始御正殿。
金主諭御史臺曰：「隨朝大小官，雖有才能，率多苟簡，朕甚惡之，其察舉以聞。提刑司所舉賢能汙濫官，皆當殿奏，餘事可轉以聞。」
五月，己亥，加韓侂胄少傅，賜玉帶。
己酉，姚愈復上言：「近世行險僥倖之徒，但為道學之名，竊取程顥、張載之說，張而大之，聾瞽愚俗。權臣力主其說，結為死黨。陛下取其罪魁之顯然者，止從竄免，餘悉不問，所以存全之意，可謂至矣。奈習之深者，怙惡不悛，日懷怨望，反以元祐黨籍自比。如近日徐誼令弟芸援韓維謫筠州日，諸子納官贖罪以求歸侍，此皆借假元祐大賢之名以欺天下後世。當元祐時，宰輔如司馬光輩，其肯陰蓄邪謀，窺伺神器，自謂夢壽皇授鼎，白龍登天，如汝愚之無君者乎？侍從如蘇軾輩，其肯阿附權臣，妄謂風雷之變，為今天動威以彰周公之德，如劉光祖者乎？其肯當揖遜之際，有但得趙家一塊肉足矣，以助汝愚之為奸，如徐誼者乎？其餘百執事如秦觀輩，其肯推尋宗派，以為汝愚乃楚王之裔，宜承大統，如游仲鴻者乎？其肯獻佞汝愚，以為外間軍民推戴相公，如沈清臣者乎？其肯陰受汝愚指教，圖兼握兵柄，如張知遠者乎？如此之類，見於論疏，不一而足。此天下之所共知，安可誣也！夫元祐之黨如此，而今偽黨如彼！願特奉明詔，播告天下，使中外曉然知邪正之實，庶奸偽之徒，不至假借疑似以盜名欺世。」於是命直學士院高文虎草詔，有云：「竊附元祐之眾賢，實類紹聖之奸黨。」韓侂胄大喜，即遷文虎於要職。
是月，禁女冠毋入大內及三宮。先是江州僧道隆自言能知人休咎，愚民稱為「散聖」，往來都下，貴戚競施之。壽康宮衛士詹康妻，故倡也，出入禁中，號為部頭；以病歸外舍，道隆因之，使求賜金於北內以為建塔費，後宮多有施也。趙師B164聞之，執道隆屬吏，錄其橐，得金錢三萬餘緡。詔杖黥，隸英德府土牢。旋有是禁。
金監察御史路鐸，劾參知政事楊伯通引用鄉人李浩，以公器結私恩，左司郎中賈益除授承望風旨，御史大夫張暐抑言路；金主命同知大興府事賈鉉詰問。伯通待罪於家。暐辨曰：「鐸嘗面白伯通私李浩，因告以彈劾大臣，須有實跡，恐所劾不當，台綱愈壞，令再體察，非抑之也。」益亦辨除授皆宰執公議。鉉具以聞，金主責鐸言事輕率，慰諭伯通，視事如故。
秋，七月，已未，四川都大茶馬丁逢入對，極論元祐、建中調停之害，且引蘇轍、任伯雨之言為證。時薛叔似、葉適坐汝愚黨久斥，皆起為郡，故逢有是言。京鏜、何澹深悅之，薦為軍器監。
辛酉，同知樞密院事葉翥罷。
以姚愈為兵部尚書。
愈浮瀋州縣，忽忽不得志，阿附韓侂胄，遂得驟遷。尋以病免。
八月，丁卯，以久雨，決繫囚。
丙子，以謝深甫知樞密院事，吏部尚書許及之同知院事。及之諂事韓侂胄，居二年不遷，見侂胄，流涕敘其知遇之意，衰遲之狀，不覺屈膝。侂胄憐之，故有是命。侂胄嘗值生辰，及之後至，閽人掩關，及之從門間俯僂而入。當時有「由竇尚書、屈膝執政」之語。
庚辰，金以護衛石和尚為押軍萬戶，率親軍八百人、武衛軍千六百人戍西北路。
是月，京鏜等以帝未有嗣，請擇宗室子育之。詔育太祖後燕懿王德昭九世孫與願於宮中，時年六歲。
九月，癸卯，太白經天。
丁未，京鏜上《重修敕令格式》，詔頒天下。
先是太史言月蝕於晝，而草澤言蝕於夜；驗視，草澤言是。詔改造曆，以秘書省正字臨邛馬履為參定官。履嘗從故直徽猷閣張行成習數學，故以命之。
冬，十月，金定官民存留見錢之數，設回易務，更立行用鈔法。
十一月，金主以信符召樞密使襄還都，遣近臣迎勞於途；既至，復撫問於第。入陳邊機十事，皆為施行，仍厚賜之。癸卯，復拜左丞相、監修國民。
襄之將至也，金主謂宰臣曰：「襄築立邊堡完固。古來立一城一邑，尚有賞賚。即欲拜三公，三公非賞功官，如左丞相，亦非賞功者。雖然，可特授之。」仍降詔褒諭。
辛亥，金定屬托法，定軍前官吏遷賞法。以邊事定，詔中外減死罪，徒以下釋之。賜左丞相襄以下將士有差。
金順義軍節度使李愈上書論邊事，謂退地千里而爭言其功，因陳屯田利害。金主遣使宣諭，仍降金牌，俾領屯田事。
十二月，甲子朔，金主獵於酸棗林。大風寒，罷獵，凍死者五百餘人。
丙戌，蠲臨安府民身丁錢三年。
金右丞膏罷。
高麗權國事王晫奉表告於金。
春，正月，庚子，奪前起居舍人彭龜年等官。
初，趙汝愚定策時，樞密院直省官蔡璉從帝竊聽，因而漏之；汝愚竄之，既而逃還臨安。韓侂胄聞之，乃使璉誣告汝愚定策時有異謀，具列賓僚所言凡七十餘紙，議送大理捕鞫彭龜年、曾三聘、沈有開、葉適、項安世等以實其事。中書舍人范仲藝謂韓侂胄曰：「相公今日得君，凡所施為，當一以魏公為法。章惇、蔡確之權，不為不盛，然至今得罪於清議者，以同文獄故耳。相公勳業如此，胡為蹈之？」侂胄曰：「侂胄初無此心，以諸公見迫，不容但已。」蓋京鏜、劉德秀主其議也。侂胄取錄黃藏之，事遂格。張釜、劉三傑、張岩、程松等論之不已，詔累經赦宥，宜免。然猶奪龜年、三聘官，而擢璉進義副尉。
乙巳，金右丞董師中致仕。師中練達典憲，處事精詳，嘗言曰：「宰相不當事細務，要在知人才，振綱紀，但一心正、兩目明足矣。」然論者嘗譏其附胥持國雲。
辛酉，金監察御史姬端修，以妄言下吏。
金以左丞相襄為司空，職如故，樞密使瓜勒佳衡為平章政事，前知濟南府事張萬公起復為平章政事，參知政事楊伯通為左丞，簽書樞密院事完顏匡為右丞。金主問萬公曰：「胥持國已死，其為人竟何如？」萬公曰：「持國素行不謹，如貨酒樂平樓一事，其好利可知矣。」金主曰：「此亦非好利；如馬琪鬻省昷，乃為好利也。」
辛酉，命：「漕臣無出身者，勿差官考試。」先是果州學官王莘，被檄考試昌州，發策以王鳳、牛仙客為問。禮部摘其語以告韓侂胄，謂其譏刺；侂胄怒，遂罷莘官。議者謂漕臣汪德輔以祖任入官，故擇考官不善，張岩請自今漕臣不由科第進，更委它監司一員選官校試；從之。
壬戌，建玉堂。
二月，乙丑，胡紘罷。
金主如建春宮春水；己巳，還宮。庚午，御宣華門觀迎佛。辛未，如建春宮。赦姬端修罪，令居家俟命。
金西南路招討使布薩揆沿邊築壘九百里，營柵相望，烽堠相應，人得資田牧，北邊遂寧。辛未，司空襄言揆治邊有功，金主以手詔褒諭，且欲大用；以知興中府赫舍哩子仁代之，敕盡以方略授子仁。
壬申，金主諭有司：「自三月一日為始，每旬，三品至五品官各一人轉對，六品亦以次對，台諫勿與。有應奏事，與轉對官相見，如無面對者，上章亦聽。」
乙亥，金主還宮。戊寅，仍如建春宮。
庚辰，金主諭點檢司曰：「自蒲河至長河及細河以東，朕嘗所經行地，官為和買其地，令百姓耕之，仍免租稅。」
甲寅，金主還宮。
乙酉，諫議大夫張釜劾劉光祖佐業不成、蓄憤、懷奸、欺世、罔上五罪。時光祖撰《涪州學記》，謂：「學者明聖人之道以修其身，而世方以道為偽，而以學為棄物。好惡出於一時，是非定於萬世。學者盍謹其所先人以待豪傑之興！」語聞於朝，釜因劾之。光祖落職，房州居住。
金以布薩揆為參知政事，起姬端修為太學博士。
金主如建春宮。戊子，還宮。
三月，甲午，罷監司臧否郡守之制。先是淳熙中，嚴臧否之令，且申稽緩之罰。其後士大夫往往以人情之厚薄為臧否，論者頗患其不公。知漢陽軍蔣用之嘗疏論之，至是正言陳自強復以為言，於是臧否遂罷。自強，閩縣人，嘗為韓侂胄童子師，待銓入臨安，欲見侂胄，無以自通，適僦居主人出入侂胄家，為言於侂胄。一日，召自強，比至，則從官畢集；侂胄設褥於堂，向自強再拜，次召從官同坐。侂胄徐曰：「陳先生老儒，汨沒可念。」明日，從官交薦其才。除太學錄，半載，疊遷至右正言，未幾遂大用。
丁酉，金同判大睦親府事宗浩為樞密使，封崇德公。
己亥，金主如建春宮。戶部尚書孫鐸，郎中李仲略，國子祭酒趙忱，始轉對香閣。
金遣使冊王晫為高麗國王。
戊申，四川行對銷錢引法，從制置袁說友之請也。
金主嘗敕尚書議官員除改，其日月淺者毋數改易。己卯，尚書省奏減親軍武衛軍額及太學女真、漢人生員，罷小學官及外路教授。詔學校仍舊，武衛軍額再議，餘報可。
金主好更定製度，議設清閒職位如宋宮觀使，以待年高致仕之官。司空襄言：「年老致仕，朝廷養以傣廩，恩禮至渥。老不為退，復有省會之法，所以抑貪冒，長廉節，若擬別設，恐涉於濫。」襄復與完顏匡、布薩揆上言曰：「省事不如省官。今提刑官吏，多無益於治，徒亂有司事。議者以為斯乃外台，不宜罷，臣恐混淆之詞，徒煩聖聽。且憲台所掌者，察官吏非違，正下民冤枉，亦無提點武獄、舉薦之權。若已設難以遽更，其採訪廉能，不宜隸本司，宜令監察御史歲終體究，仍不時選官廉訪。」金主嘉納。
夏，四月，金改提刑司為按察使司。
壬申，金左丞楊伯通致仕。御史大夫張暐以奏事不實追一官，待御史路鐸追兩官，並罷之；姬端修杖七十，論贖。
壬申，金英王從憲進封瀛王。
是月，定理官曆縣法。
初，改官人必作令，謂之「須入」。紹興中，數申嚴之，後浸廢。慶元初，復詔除殿試上三人、南省元，並作邑。旋用御史程松言，詔大理評事已改官未曆縣人並令親民一次，著為令；舊捕鹽改官人並試邑。至是，正言陳自強，請初任未終之人，先注簽判一次，方許親民。自後雖宰相子，殿式甲科人，無有不宰邑者矣。
五月，壬辰朔，頒《統天曆》。先是詔造新曆，以馮履參定。御史張岩言履倡為陂辭，搖撼國是，遂罷去，詔諸道有通曉天文、曆算者，所在具其名來上。至是曆成，賜名《統天》。議者謂自渡江以來，歷法屢改，《統天》尤為疏謬。
金主以旱，下詔責躬，求直言，避殿，減膳，審理冤獄。
丁酉，以久雨民疫，命臨安府賑之。
戊戌，賜禮部進士曾從龍以下四百十一人及第、出身。
己亥，金應奉翰林文字陳載言四事：其一，言邊民苦於寇掠；其二，農民困于軍需；其三，審決冤滯，一切從寬，苟縱有罪；其四，行省官員，例獲厚賞，而沿邊司縣，曾不霑及。金主是之。
庚戌，金主諭宰相曰：「諸路旱或關執政，今惟大興、宛平兩縣不雨，非其守令之過歟？」司空襄、平章政事張萬公、參知政事布薩揆上表待罪，金主以罪已答之，令各還職。
金戶部尚書孫鐸言：「比年號令，或已行而中綴，或既改而復行，更張太煩，百姓不信。請自今，凡將下令，再三講究，如有益於治則必行，無恤小民之言。」國子司業赫舍哩善才，亦言頒行法令，絲綸既出，尤當固守。金主然之。
金以胥鼎為著作郎。鼎，持國之子也。金主問宰臣曰：「鼎故家子，其才如何？」宰臣曰：「其人甚幹濟。」金主曰：「著作職閑，緣今無它闕，姑授之。」未幾，過右司郎中。
壬子，命諸州學置武士齋舍。
庚申，金平章政事瓜勒佳衡薨，諡貞獻。
六月，甲戌，金以雨足，報謝廟社。
丁丑，金右補闕楊廷秀言：「自轉對官外，復令隨朝八品以上、外路五品以上及出使外路有可言者，並許移檢院以聞，則時政得失，民間利病，可周知矣。」從之。
丁亥，金定宮中親戚非公事傳達語言、轉遞諸物及書簡出入者罪。
是月，盜竊太廟金寶。
參知政事何澹之弟滌，通判臨安府；自臨安還處州，舟子市私鹽萬餘斤，為邏卒所捕，滌仗劍傷邏卒。事下臨安府，司農卿丁逢知府事，當舟子杖罪，而邏卒杖脊編管。御史程松劾之，詔逢與宮觀，而以工部侍郎朱晞顏知府事。澹乞免，帝慰留之，澹即起視事。尋內批付大理，以伏暑恐致淹延，命有司據見追到人結絕。秋，七月，甲午，獄成，滌罷通判，逢罷祠。乙未，澹疏言：「臣頃為中丞，首論樞密使王藺不能鈐束其弟，藺遂去國。今訓飭無素，罪何所逃！望賜黜責。 」詔不許。
癸丑，劉德秀罷。
甲寅，禁高麗、日本商人博易銅錢。
八月，辛巳，太祖廟楹生芝，帝率群臣詣壽康宮上壽，始見太上皇，成禮而還。以入內內侍省押班甘昺宣力兩宮，備竭忠勤，特遷二官。昺，昪之弟也。帝之過壽康，昺與有力焉，頗貴寵。
壬午，京鏜率百官赴太廟觀芝。丙戌，詔減諸路流囚，釋杖以下。推恩如慶賀故事。丁亥，進京鏜等官一級。
戊子，立沿邊諸州武舉取士法。
九月，庚寅朔，加韓侂胄少師，封平原郡王。
己亥，金主如蘇州秋山；冬，十月，丙寅，還都。
金主以順義節度使李愈為可用，議召之。宰臣或言愈病，金主曰：「愈比陳言，有『退地千里而爭言其功』之語，卿等定惡此人多言耶？」遂召為刑部尚書。舊制，陳言者漏所言事於人，並行科罪，仍給告人賞。愈言：「此蓋所以防閑小人也。比年以來，詔求直言及命朝臣轉對，又許外路官言事，此皆聖朝樂聞忠讜之意。請除去舊條，以廣言路。」從之。
甲申，金初置審官院。
乙未，金敕京府州縣設普濟院，每歲十月至明年四月，設粥以食貧民。
是月，右諫議大夫陳自強上緊要政目三十事，先敘前代帝王施行得失，而證以祖宗故事，及今日事體所宜，請令侍從、兩省、講讀官一旬講一事，則一歲之間便有三四十事，不過二年，朝廷之大事講究畢矣；從之。既而翰林學士高文虎又以二十事上之。
十一月，己丑朔，詔復右司一員。
甲寅，金寅護衛改充奉御格。
十二月，己未，金初以除授文學送審官院。
辛酉，金更定考試隨朝檢知法。
金右補闕楊廷秀請類集太祖、太宗、世宗三朝聖訓，以時觀覽；從之，仍詔增熙宗為四朝。
庚午，建安仁宅、惠濟倉庫於廣東諸州，以給士大夫之死而不能歸者。
太尉韓同卿卒。皇后之父也，贈太師。同卿季父侂胄，聲勢熏灼，同卿每懼滿盈，不敢幹政。時天下皆知侂胄為後族，不知同卿乃後父也，後乃服其善遠權勢雲。
京鏜、何澹等令言者上疏曰：「向來偽徒，其大者已屏斥禁錮，用懲首惡；其次者亦投閒置散，使省愆咎。蓋為天下後世計，使已往者得以悔過，方來者可以遠罪，融會黨偏，咸歸皇極也。今此類苟有洗濯自新者，請明詔大臣，仰遵皇祖之訓，姑與祠祿，使知小懲大戒之福。其長惡弗悛者，必重置典憲，投之荒遠，庶幾咸知征創，守道向方，悉為皇極至正之歸，以成聖明極辨之治。」自胡紘、劉德秀去位，侂胄亦厭前事，故鏜等令言者以建極之說投之。侂胄用其言，學禁漸弛。
癸未，金主謂宰臣曰：「科舉一場而分二榜，非也。自今廷試，令祠賦、經義通試時務策，止選一人為首。」有司言：「自宋王安石為相，作新經，始以經義取人。且詞賦、經義，人所素習之本業，策論則兼習者也。今舍本業，取兼習，恐不副陛下公選之意。」遂定御試同日各試本業，詞賦居首，經義次之。
金李淑妃有寵，嘗從金主幸蓬萊院，陳玉器及諸玩好，款式多宣和間物。金主惻然動色，妃進曰：「作者未必用，用者未必作，宣和作此以為陛下用耳。」金主為之意解。妃嘗與金主同輦過雕龍橋，見白石瑩潤，愛之，歸白金主，自蘇山輦至，築岩洞於芳華閣，用工二萬人，牛馬七百乘，道路相望。會妃賞菊於東明園，見璧間畫《宣和艮嶽圖》，問內侍餘畹，畹曰：「宣和帝運東南花石築艮嶽，致亡其國。先帝命圖之以為戒。」妃怒曰：「宣和之亡，不緣此石，乃用童貫、梁師成故爾。」妃意以譏畹，其黠辨類此。
自欽懷皇后殂，中宮虛位久，金主意屬李氏。而祖宗故事，皆圖克坦、唐古、富察、赫舍哩、烏淩阿、烏庫哩諸部部長之家，世為婚姻，娶後尚主。李氏微甚，恐為眾所格，至是遂欲立之。大臣固執，台諫亦以為言，金主不得已進封為元妃，而勢全熏赫，與皇后侔矣。
是冬，編慶元寬恤詔令。
是歲，賑浙東、江西、廣東被水州縣貧民。
春，正月，乙未，金尚書省言：「會試取策論、詞賦、經義不得過六百人，合格者不及其數則闕之。」
丙申，金主如春水。
庚子，金命左右司五月一轉奏事。
辛丑，金主諭點檢曰：「車駕所至，仍令百姓市易。」庚戌，定明安、穆昆軍前怠慢罷世襲制。
二月，戊辰，減諸路雜犯死罪囚，釋徒以下，皇子生故也。
辛未，金主還都。
戊寅，上《太上皇玉牒》、《聖政》、《日曆》、《會要》於壽康宮。
甲申，封婕妤楊氏為貴妃。
閏月，庚寅，以京鏜為左丞相，謝深甫為右丞相，何澹知樞密院事兼參知政事。
乙巳，復留正少保、觀文殿大學士、致仕。
癸卯，金定納粟補官之家存留弓箭制。
丁未，金主與宰臣論置相曰：「圖克埋鎰，朕志先定。賈鉉何如？」司空襄舉知延安府孫即康，金主曰：「不輕薄否？」襄曰：「可再用為中丞以觀之。」張萬公曰：「即康及第，先鉉一榜。」金主曰：「論相安論榜次！朕意以賈鉉才可用也。」旋以即康為御史中丞。
金右補闕楊廷秀言：「請令尚書省及左右官一人，應入史事編次日曆，或一月或一季封送史院。」金主是其言，仍令送著作局潤色付之。
辛亥，以殿前都指揮使吳曦為昭信軍節度使。曦，挺之子也。
三月，庚申，金大睦親府進重修玉牒。
甲子，提舉南京鴻慶宮朱熹卒。
自偽學有禁，士之繩趨尺步，稍以儒自名者，無所容其身。從遊之士，特立不顧者，屏伏丘壑，依阿巽懦者，更名它師，過門不入，甚至變易衣冠，狎遊市肆，以自別其非黨。而熹日與諸生講學不休，或勸其謝遣生徒，笑而不答。及疾革，以深衣及所著書授門人黃幹而卒。
熹平居惓惓，無一念不在於國。聞時政之闕失，則戚然有不豫之色；語及國勢未振，則感慨以至泣下。然難進易退，不貶道以求合，故與世動輒齟齬。曆事四朝，仕於外者僅九考，立朝才四十日，天下惜之。
將葬，右正言施康年言：「四方偽徒，欲送偽師朱熹之葬。臣聞偽師在浙東則浙東之徒盛，在湖南則湖南之徒盛。每夜三鼓，聚於一堂，偽師身據高坐，口出異言，或吟哦怪書，如道家步虛之聲，或幽默端坐，如釋氏入定之狀：至於遇夜則入，至曉則散，又如奸人事魔之教。今熹已歿，其徒畫像以事之，設位以祭之，會聚之間，非妄談世人之短長，則謬議時政之得失。望令守臣約束。」從之。於是門生故舊不敢送葬，惟李燔等數人視窆，不少怵。
熹自少有志於聖道，其為學，大抵窮理以致其知，反躬以踐其實，而以居敬為主。嘗謂聖賢道統之傳，散在方冊，自經旨不明而道統之傳始晦，於是竭其精力以研窮聖賢之經訓，所著書為學者所宗。
戊辰，金定妻亡服內婚娶聽離制。
庚午，金以知大興府卞為御史大夫。時言官謂御史大夫久闕，憲紀不振，宜選剛正疾惡之人，肅清庶務，遂以卞為之。
丙子，金尚書省奏擬同知商州事富察西京為濟南府判官。金主曰：「宰相豈可止徇人情，要當重惜名器。此人不堪，朕嘗記之，與七品足矣。」
庚辰，金以上京留守圖克埋鎰為平章政事。金主嘗問宰臣：「鎰與崇浩孰優？」張萬公對曰：「皆才能之士，鎰似優。鎰有執守，崇浩多數耳。」金主曰：「何為多數？」萬公曰：「崇浩微似迎合。」
金主曰：「卿言是也。」
夏，四月，金尚書省進《律義》。
己酉，封宗子不璺為嗣濮王。
辛亥，監都進奏院鄧友龍，請明詔大臣，用舍從違，謹所決擇，無用偽黨。友龍尋擢監察御史。
五月，丙辰，以旱決中外繫囚。
己未，金敕諸路按察司，糾察親民官以大杖棰人者。先是賈鉉上書曰：「親民之官，任情立威，所用決杖，分徑長短，不如法式，甚者以鐵刃置於杖端，因而致死。願下州群申明舊章，檢量封記，按察官檢察不如法者，具以名聞。內廷敕斷，亦依已定程式。」故有是命。
丙寅，詔大理、三衙、臨安府及諸路闕雨州縣釋杖以下囚。
戊辰，詔侍從、台諫、兩省、卿監、郎官、館職疏陳闕失及當今急務。辛未，以久旱，詔中外陳朝廷過失及時政利害。知興國縣莊夏上封事曰：「君者，陽也；臣者，君之陰也。今威福下移，此陰勝也。積陰之極，陽之氣散亂而不收，其弊為火災，為旱蝗。願陛下體陽剛之德，使後宮戚裡，內省黃門，思不出位，此抑陰助陽之術也。」召為太學博士。
壬申，雨。
庚辰，金地震。
六月，乙酉朔，日有食之。
戊子，太上皇后李氏崩於壽康宮，年五十六。
戊申，同知樞密院事許及之，以母喪去位。
秋，七月，癸亥，金定居祖父母喪婚娶聽離法。
丁卯，以御史中丞陳自強簽書樞密院事。自強自選人至樞府，首尾僅四年。
金平章政事張萬公乞致仕。時北部雖罷兵，而邊事方殷，連歲旱，災異數見；又多變更制度，民以為不便，旋又改之，紛紛無定。萬公素沈厚深謹，務安靜少事，與同列議多不合。然頗嫌畏，不敢犯顏強諫，須金主有問，然後審察利害而質言之，金主雖稱善而弗行，故萬公以衰病丐間。辛未，金主諭曰：「近卿言數事，朕未嘗行，乃朕之過。卿年未老而遽告病，今特賜告兩月，復起視事。」
提舉洞霄宮黃洽卒。
八月，辛卯，太上皇崩於壽康宮，年五十四。
丙申，上太上皇后諡曰慈懿。
丁酉，左丞相京鏜卒。鏜居政府，唯奉行韓侂胄風旨，又嘗薦劉德秀，排擊善類。「偽學」之名，鏜實發之。
癸卯，權攢慈懿皇后於修吉寺。
丁未，金敕審官院奏事，其院官皆許升殿。
戊申，金更定鎮、防軍犯徒配役法。
九月，乙卯，祔慈懿皇后神主於太廟。
臣僚言：「比年以來，浸成內重之弊。祖宗成憲，改秩者必宰邑，典郡者方除郎，寺監之既更，則出守千里之地，郎官卿監之已曆，必出分一道之節，此不易之良法。日往月邁，莫克遵守，恐內重外輕，其弊難革。望令中外之官，更出迭入，以均其任。」
金邊臣言：「比歲征伐，軍多敗衄。蓋屯田地寡，無以養贍，至有不免饑寒者，故無鬥志。願括民田之冒稅者分給，則戰士氣自倍矣。」朝議從之，張萬公獨上書言其不可者五，大略以為：「軍旅之後，瘡痍未復，百姓撫摩之不暇，何可重擾！一也。通檢未久，田有定籍，括之必不能盡，適足以增猾吏之弊，長告訐之風，二也。侈費妄用，不可勝計，推之以養軍，可斂不及民而無待於奪民之田，三也。兵士失於選擇，強弱不別，而使同田共食，振厲者無以盡其力，疲劣者得以容其奸，四也。奪民而與軍，得軍心而失天下之心，其禍有不可勝言者，五也。必不是已，請以冒地之已括者，召民蒔之，以所入贍軍，則軍有坐獲之利，民無被奪之怨矣。」書奏，不報。戊午，以樞密使崇浩，禮部尚書賈鉉，佩金符行省山東等路括地。
先是金有司議於西南、西北路沿邊築壕塹以備蒙古，役未就，御史臺言所開旋為風沙所平，無益於禦侮而徒勞民。金主嘗以旱，問張萬公致災之由，萬公對曰：「勞民之久，恐傷和氣，宜從御史臺言罷之。」既而司空襄以樞密使蒞邊，卒築之。然工役迫促，雖有牆隍，無女牆副提。西北路招討使通吉思忠增繕之，用工七十五萬，止用屯戍軍卒，役不及民，至是工竣。己未，尚書省以聞，詔獎之曰：「直乾之維，扼邊之要，正資守備，以靖翰籓。垣壘未完，營屯未固，卿督茲事役，唯用戍兵，民不知勞，時非淹久，已臻休畢，仍底工堅。賴爾忠勤，辦茲心畫，有嘉乃心，式副予懷。」遂厚賜以銀幣。論者謂金之國勢自茲弱矣。
金修《玉牒》成。定皇族收養異姓男為子者，徒三年，姓同者，減二等。立嫡違法者，徒一年。
癸亥，金主如薊州秋山。
甲子，婺州進士呂祖泰上書請誅韓侂胄。祖泰，祖儉之從弟也，性疏達，尚氣誼，論世事無忌諱。先是祖儉以言事貶，祖泰語其友曰：「自吾兄之貶，諸人箝口。我必以言報國，當少須之，今亦未敢以累吾兄也。」至是祖儉卒，祖泰乃擊登聞鼓上書，論侂胄有無君之心，請誅之以防禍亂。其略曰：「道與學，自古所恃以為國者也。丞相趙汝愚，今之有大勳勞者也。立偽學之禁，逐汝愚之黨，是將空陛下之國，而陛下不知悟耶？陳自強何人，徒以韓侂胄童稚之師，躐致宰輔，陛下舊學之臣若彭龜年等，今安在哉！蘇師旦，平江之吏胥，周筠，韓氏之廝役，人共知之。今師旦乃以潛邸隨龍，筠以皇后親屬，俱得大官。不知陛下在潛邸時，果識所謂蘇師旦者乎？椒房之親，果有廝役之周筠者乎？侂胄之徒，自尊大而卑朝廷，一至於此。願亟誅侂胄、師旦、筠而逐罷自強之徒。故大臣在者，獨周必大可用，宜以代之。不然，事將不測。」
書下三省，朝論雜起。御史施康年以為必大實使之，遂露章奏劾，且謂：「淳熙之季，王淮為首相，必大嘗擠而奪之位，首倡偽徒，私植黨與。今屏居田野，不自循省，而誘致狂生，叩閽自薦，以覬召用。」林采言：「偽學之成，造端自周必大。宜加貶削。」遂鐫必大一官；呂祖泰挾私上書，語言狂妄，拘管連州。右諫議大夫程松與祖泰友，懼，曰：「人知我素與遊，其謂我與聞乎？」乃獨奏言：「祖泰有當誅之罪，且其上書必有教之者，今縱不殺，猶當杖脊黥面，竄之遠方。」殿中侍御史陳讜亦以為言。乃杖祖泰一百，配欽州牢城。
初，當路欲文致必大以罪，而難其重名，意必大或有辨論，乃致於貶。及必大上書謝，惟自引咎，詔復其秩。
祖泰自期必死，無懼色。既至府庭，府尹趙善堅為好語誘之曰：「誰教汝為者？」祖泰笑曰：「此何事？可受教於人乎？」善堅曰：「汝病風喪心耶？」祖泰曰：「以吾觀之，若今之附韓氏得美官者，乃病風喪心耳！」善堅據案作色蒞行杖，祖泰大呼曰：「公為天族，同國休戚，祖泰乃為何人家計安危而受斯辱也！」善堅亦慚，趣使去。
己巳，命右丞相謝深甫朝獻景靈宮。庚午，命嗣濮王不璺朝饗太廟。辛未，合祀天地於明堂，大赦。
冬，十月，丙戌，加韓侂胄太傅。
庚寅，金主還都。
庚子，金地風霾。辛丑，金主命集百官於尚書省，問：「間者亢旱，近則久陰，豈政有錯謬而致然歟？其各以所見對。」張萬公言：「天久陰晦，由人君用人邪正不分。有人之道，君子當在內，小人當在外。」金主召問之曰：「卿言有理。然熟為小人？」萬公不敢斥言李仁惠兄弟，對曰：「戶部員外郎張暐，文繡署丞田櫟，都水監丞張嘉貞，雖有幹才，無德而稱，好奔走以取勢利。大抵論人當先才德。」金主即命三人皆補外。
金主又謂萬公曰：「趙秉文曩以言事降授，聞其人有才藻，工書翰，又且敢言，朕雖棄不用，以北邊軍事方興，姑試之耳。」其後秉文果召用。
金圖克埋鎰應詔上疏，略曰：「仁、義、禮、智、信，謂之五常。父義、母慈、兄友、弟敬、子孝，謂之五德。今五常不立，五德不興，搢紳學古之士，棄禮義，忘廉恥，細民違道畔義，迷不知返，背毀天常，骨肉相殘，動傷和氣，此非一朝一夕之故也。今宜正薄俗，順人心，父父、子子、夫夫、婦婦，各得其道，然後和氣普洽，福祿薦臻矣。」
因論為政之術，其急有二：「一曰正臣下之心。竊見群下不明禮義，趨利者眾，何以責小民之從化哉！其用人也，德器為上，才美為下，兼之者待以不次，才下行美者次之，雖有才能，行義無取者，抑而下之，則臣下之趨向正矣。其二曰導學者之志。教化之行，興於學校。今學者失其本真，經史雅奧，委而不習，藻飾虛詞，釣取祿利。請令取士兼問經史故實，使學者皆守經學，不惑於近習之靡，則善矣。」
又曰：「凡天下之事，叢來者非一端，形似者非一體，法制不能盡隱於形似，乃生異端。孔子曰：『義者，天下之斷也。』《記》曰：『義為斷之節。』望陛下臨制萬機，事有異議，少礙聖慮，尋繹其端，則裁斷有定而疑可辨矣。」
時李元妃兄弟恣橫，鎰言皆切時弊。金主雖納其說，而不能行。
金主嘗問宰臣：「漢高帝、光武孰為優劣？」張萬公對曰：「高帝優甚。」圖克坦鎰曰：「光武再造漢業，在位三十年，無沈湎冒色之事；高帝惑戚姬，至於亂。由是言之，光武為優。」金主默然。鎰益以李元妃隆寵過盛，故微諷雲。
癸巳，吏部侍郎費士寅，請曆十五考以上，無贓私罪犯者，聽免職司舉主一員；從之。
十一月，癸丑朔，日有食之。
詔宗子與願更名嚴，除福州觀察使，令資善堂受書。
乙卯，金定品官過闕則下制。
金以國史院編修官呂卿雲為右補闕兼應奉翰林文字，審官院以資淺駁奏。金主諭曰：「明昌間，卿雲嘗上書言宮掖事，辭甚切直，皆它人不能言者，卿輩蓋不知也。臣下言事，不令外人知，乃是謹密，正當顯用。卿等宜悉之。」
金李元妃嘗遣人以皁幣易內藏紅幣，左藏庫副使高竑拒不肯易，元妃奏之。金主大喜，使諭竑曰：「所執甚善。今姑與之，後不得為例。」旋轉竑為儀鸞局少府少監。
己未，皇后韓氏崩，諡恭淑。
丙寅，東北地震。
十二月，癸未朔，金詔改明年為泰和元年。
辛卯，權攢憲仁聖哲慈孝皇帝於永崇陵，廟號光宗。
乙未，金定管軍官受所部財物輒放離役及令人代役法。
辛丑，金詔：「宮籍監戶，百姓自願以女為婚者聽。」
壬寅，權攢恭淑皇后於廣教寺。
癸卯，祔光宗神主於太廟。
太廟自仁宗以來，皆祀七世。崇甯初，蔡京秉政，乃建九廟，奉翼祖、宣祖。紹興中，徽宗祔廟，以與哲宗同為一世，故無所祧。及祔欽宗，始祧翼祖。高宗與欽宗同為一世，亦不祧。由是淳熙末年，太廟祀九世、十二室。迨阜陵復土，趙汝愚為政，遂祧僖、宣二祖而祔孝宗。及光宗祔廟，復不祧，又祀九世。
詔改明年為嘉泰元年。
金定造作不如法、三年內有損壞者，罪有差。
己酉，加吳曦太尉。
庚戌，祔恭淑皇后神主於太廟。
四川關外四州營田，半為吳、郭諸家所據，租入甚輕，計司知之而不敢問。司農少卿江陰王寧，總領四川財賦，有隆州教授張鈞，獻策於甯，以為營田租可增。寧用其說，是冬，分遣官屬八人按行諸郡。所遣官知其難行，僅略增之；惟金州簽判元鼎分括鳳州，遂盡集屬邑之民，糾決升降，累月不已。興州都統制郭杲，舊與甯同僚相善，至是寧欲核其軍闕員將佐，杲不肯，互奏於朝，詔用杲言，由是兩人有隙。及甯括營田，杲尤以為不便。甯命鼎近邊三十里毋得增括，鼎匿之，營田戶數自詣鼎，請其榜以示人，鼎不與。俄而營田戶數百戶噪於庭，突執鼎毆之，搜其橐，得賂遺無算，即執鼎，使自具所得主名，鼎詞伏。杲因出榜招諭，且以聞。詔罷四川所增營田租，改寧直徽猷部、湖北轉運副使。
先是興州催鋒、踏白二軍戍黑谷者，騎士月給芻錢甚厚，寧議損之。是秋，戍卒張威等百餘人亡入黑穀為盜，有奔金境者。金邊帥械其二十七人還都統司，杲戮之而不敢奏。未幾，杲卒。

