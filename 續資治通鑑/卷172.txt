
秋，七月，壬戌，泉州饑，州民謝應瑞自出私鈔四十餘萬，糴米以賑鄉井，全活甚眾，詔補進義校尉。
蒙古自太宗殂後，諸王近屬，自相攻戰，國內大亂。是月，太宗六皇后會諸王百官，奉皇子庫裕克即位於昂吉蘇默托裡之地，朝政猶出於後。庫裕克，太宗長子也。時諸王不服，將謀不軌。會雷雨大作，行營水深尺，遂各散去。
蒙古命中書令楊惟中宣慰平陽。時斷事官色珍橫恣不法，惟中按誅之。
蒙古諸勳貴分封山東省，以東平行台嚴忠濟總一方之政，頗不自便。及蒙古主新立，皆聚闕下，復欲剖分東平地。時眾心危疑，將俛首以聽，左右司郎中王玉汝力排群言，事得已。
八月，庚寅，起居郎兼權中書舍人暫兼權禮部右侍郎趙汝騰言北司專權，帝曰：「近頗戢之。」汝騰又言不當調護言官，帝曰：「近日少有調護者。」
己酉，以太府少卿劉克莊為秘書少監，尋兼國史院編修官、實錄院檢討官。
辛亥，校書郎兼樞密院編修官兼諸王宮教授蔡抗奏對，言正心事，帝曰：「紀綱萬化，實出於心。」抗又言內降斜封之弊，帝曰：「已許大臣執奏矣。 」抗又言宗社大計，帝曰：「祖宗朝亦是晚年方定。」抗言：「祖宗時，定名號雖在晚年，而定計乃在一二十年之前，此事最忌因循。」帝然之。
蒙古耶律鑄，嗣其父楚材領中書省事，上言宜疏禁網，因采前代德政合於時宜者八十一章以進。
蒙古以溫都爾行省事於燕京，與劉敏同政。
九月，丙辰朔，秘書省正字林希逸請信任給諫，帝曰：「台諫、給舍之言，朕無不行。」希逸又請早決大計以尉人望，帝納之。
丁巳，京湖安撫制置大使、夔路策應大使兼江陵府孟珙卒。初，珙招中原精銳萬五千餘人，分屯漢北樊城、新野、唐、鄧間，皆百戰之士，號鎮北軍，駐襄陽。及王旻、李虎軍亂，鎮北亦潰，珙乃重購以招之，降者不絕。蒙古行省范用吉，亦密通降款，以所受告命為質；珙白於朝，不從。珙歎曰：「三十年收拾中原人心，今志不克伸矣！」遂發病。是月朔，大星隕於境內，聲如雷；卒之日，大風發屋折木。珙隨父宗政立戰功，忠君體國，善撫士卒，軍中參佐部曲議事，言人人異，珙徐以片言折衷，眾志皆愜。建旗鼓，臨將吏，面色凜然，無敢涕唾者。退則遠聲色，薄滋味，蕭然若事外。追封吉國公，諡忠襄。
戊辰，以賈似道為京湖制置使，兼知江陵府兼夔路策應使，仍暫兼權沿江制置副使、湖廣總領，尋兼京湖屯田使。
冬，十月，庚寅，詔以嗣榮王與芮子孟啟為貴州刺史，入內學。
蒙古主命察罕拓江淮地。
十一月，庚申，詔：「昨令三學各舉經明、行修、氣節之士，而諸生合辭控免，秉義甚高。其令在籍諸生並赴來年省試一次，臨安府學長、諭亦如之，以稱搜羅之意。」
丁丑，以雪寒，出封樁庫楮幣賑臨安府細民。
辛巳，以前四川制置陳隆之抗敵死難，特贈徽猷閣待制，於合得延賞外，更官其二子。
殿中侍御史謝方叔言：「豪強兼併之患，至今日而極，非限民名田不可。國朝駐蹕錢塘，百有二十餘年矣，外之境土日荒，內之生齒日繁，權勢之家日盛，兼併之習日滋，百姓日貧，經制日壞，上下煎迫，若有不可為之勢。夫百萬生靈生養之具，皆本於穀粟，而穀粟之產，皆出於田。今百姓膏腴，皆歸貴勢之家，租米有及百萬石者。小民百畝之田，頻年差充保役，官吏誅求百端，不得已則獻其產於巨室以規免役。小民田日減而保役不休，大官田日增而保役不及，兼併浸盛，民無以遂其生。於斯時也。可不嚴立經制以為之防乎？今日國用邊餉，皆仰和糴，然權勢多田之家，和糴不容以加之，保役不容以及之。敵人睥睨於外，盜賊窺伺於內，居此之時，與其多田厚資，不可長保，孰若捐金助國，以紓目前！宜諭二三大臣，摭臣僚論奏，付之施行，定經制，塞兼併。陛下勿牽貴近之言以搖初意，大臣勿避仇勞之多而廢良策，則天下幸甚！」
十二月，癸巳，詔：「侍從、台諫各舉堪閫寄及餉事者，述其才器、勞績以聞。」
史嵩之服除，有進用之意。乙未，詔史嵩之以觀文殿大學士致仕。
殿中侍御史章炎，正言李昂英，監察御史黃師雍，論嵩之無父無君，醜聲穢行，律以無將之法，罪有餘誅；請寢宮祠，削官遠竄。翰林學士李韶與從官抗疏曰：「《春秋》桓公五年：書蔡人、衛人、陳人從王伐鄭。《春秋》之初，無君無親者，莫甚於鄭莊，不聞以其嘗為王卿士而薄其罰。今陛下不能正奸臣之罪，其過不專在上，蓋臣等百執事不能輔天子以討有罪，皆《春秋》所不赦。請斷以此義，亟賜裁處。」
丙申，諸司糧料院章鑒進對，言抗諫事，帝曰：「朕於臣僚論事，未嘗不見施行。」鑒又言儲才，帝曰：「人才須是養之於平時，臨事方得其用。」
先是金將武仙敗死，餘黨散入太原、真定間，據大明川，用金開興年號，眾至數萬，剽掠數千里。蒙古主命諸道兵討之，不克。楊惟中仗節開諭，降其渠帥，餘黨悉平。
蒙古東平萬戶嚴忠濟，襲爵數年，怠於政事，任用奸佞。經歷李昶曰：「比年來，裘馬相尚，飲食無度，庫藏空虛，百姓匱令。若猶循習故常，恐或生變。惟閤下接納正士，黜遠小人，去浮華，敦樸素，損騎從，省宴遊，雖不能救已然之失，尚可以彌未然之禍。」時蒙古裁抑諸候，法制浸密，忠濟縱侈自若。昶以親老求解職，不許，旋以父憂去官。
蒙古萬戶史權等侵京湖、江淮之境，攻虎頭關寨，進至黃州。
春，正月，乙卯朔，詔：「皇侄孟啟，特授宜州觀察使；建資善堂於內小學，置直講、贊讀二員，以年稚，權就王邸習訓。」
詔曰：「間者任用非人，不能秉禮懷義以輔朕，顧乃陷於匪彝，敗俗傷教，朋淫肆欺，群議坌湧；由朕不德，朕甚愧焉！天誘之衷，豁然大悟，亦既絀去其黨類，史嵩之已俾致仕，以示朕決不復用之意。搢紳士大夫交奏迭諫，悃悃款款以陳於前，忠愛備至。朕思所以為自強之計，百爾執事，亦宜相戒以實，克去己私。」
丁卯，詔：「戒敕州軍縣鎮，不許因誕節賜宴，多殺物命，一遵景祐三年詔書，仍刻石所在放生池。」
戊寅，詔：「淮、浙發運司給米二百萬石，濟建甯、邵武諸郡被水之民。」
李昂英疏劾臨安尹趙與B170，語侵執政，章炎亦劾執政；帝怒昴英，並及炎。鄭寀覘知帝意，乘間劾炎、昴英，又嗾同列再疏以劾炎。屬黃師雍毅然不從，獨疏論葉閶，閶乃與B170之腹心也。未幾，炎、昴英皆罷去。寀於是薦周垣、葉大有入台。
二月，庚寅，都省言：「淮安縣主簿周子鎔，遭李全之變，陷北十有六年，數以敵謀密聞邊閫，拔身來歸。」詔特改朝奉郎，與升擢差遣。
丙申，詔：「四川沿邊州縣官，任滿日，轉循官資有差。」從制臣請也。
己亥，以貴妃要氏薨，輟視朝二日。
乙巳，翰林學士李韶屢疏請老，授端明殿學士、提舉玉隆萬壽宮。
丁未，令封樁下庫支會子十二萬貫，付淮西安撫司造船。
壬子，詔改潛邸為龍朔宮。
出封樁庫十八界會子五萬貫，付臨安府津遣三邊請舉士人歸裡。以不允所乞省試，故有是命。
侍御史周坦，劾禮部侍郎程公許，出知建寧府。鄭清之因公許繳其子士昌之命，恚甚，數於經筵言其短。坦妻與清之妻善，承其指，入台即首劾公許，鄭寀又劾之，公許落職。
先是江萬里丐祠省母，不許，萬里使其弟奉母歸南康。旋聞母病，不俟報，馳歸，至祁門，聞訃。忌萬里者相與騰謗，謂萬里母死，秘不發喪，反挾妾媵自隨。周坦劾之，萬里坐廢。
蒙古呼必賚受邢州分地。邢當要衝，徵求百出，民弗堪命。僧子聰薦張文謙可用，遂召見，命掌王府書記，言於呼必賚曰：「今民生困敝，莫邢為甚。盍擇人往治之！」於是乃選烏托、劉肅、李簡三人至邢，協心為治，戶增十倍。由是呼心賚益重儒士，實自文謙發之。
蒙古以孟克薩爾為斷事官。孟克薩爾嘗從諸王莽賚扣征奇徹，身先諸將，及以所俘寶玉頒諸將，則退然一無所取，莽賚扣甚重之。至是為斷事官，剛明能舉其職。
三月，甲子，知大宗正丞兼權金部郎官姚希得，言李韶老成有德望，宜留奉內祠，侍經幄。戊辰，詔：「李韶依舊端明殿學士、提舉萬壽觀兼侍讀。」
是春，蒙古張柔攻泗州，旋還屯已。帳下吏瓜勒佳顯祖得罪亡走，上變誣柔，蒙古主命執柔以北。大臣多以闔門保柔者，卒辨其誣，顯祖伏誅。
夏，四月，辛卯，以旱，決中外繫囚，杖以下釋之。
庚子，以邢部尚書王伯大為端明殿學士、同簽書樞密院事，翰林學士、知制誥吳潛為端明殿學士、同簽書樞密院事。
辛丑，以鄭清之為太傅、右丞相、樞密院使、趙國公；游侶罷為觀文殿大學士、醴泉觀使兼侍讀。或請更化改元，清之曰：「改元，天子之始事；更化，朝廷之大端。漢事已非古，不因易相而為之。」乃止。
以趙葵為樞密使兼參知政事、督視江淮、京西湖北軍馬兼知建康府，陳韡知樞密院事、湖南安撫大使兼知譚州；用鄭清之薦也。
庚戌，以褥雨未應，蠲大理寺、三衙、臨安府屬贓罰錢。
壬子，廣西漕臣劾貴州守臣陳鑒，迫脅考試，私取士人，壞科舉法；詔再鐫一秩，勒致仕。
五月，甲寅，詔：「武功郎、楊州寧淮軍統制張忠，戍守浮山，手搏敵帥，俱死於水，特贈武略大夫，更官其一子。」
乙卯，以禱雨未應，詔諸路錄囚。
己未，禱雨於天地、宗廟、社稷。
己巳，詔賜兩淮、京、蜀曾經戰爭之地田稅三年，其宿逋悉除之。
壬申，吳潛兼權參知政事。
六月，癸巳，賜進士張淵微以下五百二十七人及第、出身。淵微等以闕雨，請免瓊林賜宴。
丙申，詔求直言，弭旱。徐霖應詔，言諫議大夫鄭寀不易則不雨，臨安尹趙與B170不易則不雨；不報，遂引去。帝遣著作郎姚希得留之，不還。御筆改合入官，乃改宣教郎。霖屢辭，曰：「向為身死而不敢欺其君父，今以官高而自眩於生平，失其本心，何以暴其忠志！」又曰：「志貴乎潔，忠尚乎精。即有敗，則自陷於垢汙矣。」
時鄭寀、趙與B170及周坦、葉大有、監察御史陳垓相合為一，唯黃師雍孤立，寀惡之尤甚，思所以去師雍，未得，招四人共謀之。會應詔陳言者多指寀、垣為致災之由，牟子才、李伯玉，盧鉞語尤峻，垣等偽撰匿名書，誣子才、鉞等。師雍詣御榻前力辨，謂：「匿名書，條令所禁，非公論也，不知何為至前？」因發其偽撰之跡。適鉞疏譽師雍，寀乃以鉞附師雍上聞。帝不聽，擢師雍左司諫。
甲辰，出豐儲倉米三十萬石以平糴價。
己酉，詔：「旱勢日甚，兩淮、襄、蜀及江、閩內郡，間因兵寇，遺骸暴露，感傷和氣，令所屬州縣收瘞之。」
詔：「京湖北路副總管王英歸順，進秩二等。」
秋，七月，蒙古主西巡太原。萬戶郝和尚朝於行宮，賜銀萬錠，辭曰：「賞賚過厚，臣不應獨受。臣積微勞，皆將校協力也。」遂奏將校劉天祿等，皆賜之金銀符。
丙辰，詔：「荊鄂都統司，聽荊湖制帥司節制；池州、建康、鎮江府都統司，並聽沿江制司節制；許浦都統司，改聽興國、蘄、黃、安慶四郡節制。」從督視趙葵之請也。
庚申，安慶守臣歐陽頤，以改差輒之任，詔削官二等，令憲臣謝獻子領郡。
詔：「辭免除授，實為繁文，除侍從、台諫、給舍、兩省左右史以上許辭免，餘官不許。」
乙丑，吳潛罷知福州，以周坦劾之也。
丁卯，以別之傑為參知政事，諫議大夫鄭寀為端明殿學士、同簽書樞密院事。
癸酉，詔賞浙東、西、福建路監司、州郡所申官士之家濟糶者凡九人，補轉官資有差。
鄭寀之入政府也，不為公論所予。太常博士牟子才疏言：「陛下欲留徐霖，霖所論劾者，趙與B170、鄭寀也。二人之中，寀尤無恥，請先罷之。」八月，甲申，鄭寀罷。子才又論鄭清之不當引史嵩之黨別之傑共政，復為書抵清之，以孔光、張禹切責之，清之愧謝。
丙戌，詔戶部嚴革諸路州縣增收多量苗米之弊。
辛卯，詔石鈞、陳大任、王方烈各鐫一秩，以其誣平民為重辟，謝思乂、張懋各進一秩，旌其平反之功；從湖北憲臣之請也。
己亥，以秋風已勁，邊備當嚴，浙右四郡，密邇行都，魏村、福山、柴墟一帶，宜預為之備，詔守臣條具措置。
辛丑，詔：「前通判彭州宇文景訥，罵賊而死，贈官二等，仍與一子下州文學。」
壬寅，詔：「監司、守臣宜亟講荒政以賑乏絕；稅租有合蠲減者，核實以聞。」
甲辰，高定子薨，輟朝一日，贈少保。
是月，蒙古主命蒙古人戶每百人以一人克巴圖魯。
九月，丙辰，詔：「命官該赦，陳乞改正，不拘期限；今後赦條刪去『限一年內』四字。」從左司陳元鳳之請也。
丁巳，詔改尚書省提領鹽事所為提領茶鹽所。
黃師雍與鄭清之，故同舍，會師雍劾劉用行、魏峴，皆清之親故也，清之不樂。周垣知之，喜曰：「吾得所以去師雍矣。」遣其妻日造清之妻譖曰；「 彼去用行、峴，乃去丞相之漸也。」帝欲用師雍為侍御史，清之曰：「如此，則臣不可留。」乃遷師雍為起居舍人，師雍丐去。清之猶冀其稍貶，師雍曰；「吾欲為全人。」終不屈。
蒙古以高麗歲貢不入，伐之。自後八年，凡四易將，拔其城十有四。
冬，十月，辛巳，太白晝見。
詔：「京湖副都統李得，討廣東峒冠有功，進官一等。」
癸未，朝獻景靈宮。
以嚴州旱，詔豐儲倉給米萬石賑糶。
丙戌，京湖安撫司調兵平辰、沅蠻猺有功，總轄張謙、統制高天祐等賞賜有差。
己酉，陳垓言格法日壞，天下視聽益不美，因條陳添差、抽差、攝局，須入、奏辟、改任、薦舉、借補、曠職、匿過十弊，請風示中外；從之。
甲寅，以鎮江府旱，詔兩浙轉運司檢核蠲租七萬四千石有奇。
蒙古括人戶，下令，敢隱實者誅，籍其家。槁城令董文炳，俊之子也，使民聚口而居，少為戶數。眾以為不可，文炳曰：「為民獲罪，吾所甘心。」民亦有不樂為者，文炳曰；「後當德我。」由是賦斂大減，民得富完。
十二月，壬午，以趙與B170為端明殿學士、提領戶部財用。
庚寅，以近畿旱，詔：「正歲、天基節大宴權免，其州郡賜宴，務從省約，毋得科擾，以副朕敬天愛民之意。」
辛卯，李鳴復薨，輟視朝一日。
壬辰，詔：「太學生陳九萬，在北十一年，脫身來歸，條陳敵中事宜，有益備禦，特補迪功郎。」
周坦劾黃師壅，罷之。
蒙古呼必賚聞真定路經歷官張德輝之賢，召至籓邸，問曰：「孔子歿已久，今其性安在？」德輝對曰：「聖人與天地相終始，無往不在。殿下能行聖人之道，性即在是矣。」又問：「或雲！遼以釋廢，金以儒亡。有諸？」對曰：「遼事臣未周知，金秀乃所親睹。宰執中雖用一二儒臣，餘皆武弁世爵，及論軍國大事，又不使預聞。大抵以儒進者三十之一，國之存亡，自有任其責者，儒何咎焉？」呼必賚然之。因問德輝曰：「祖宗法度具在，而未盡設施者甚多，將如之何？」 德輝指銀槃喻曰：「創業之主，如制此器，精選白金，良匠規而成之，畀後人傳之無窮，當求謹厚者司掌，乃永為寶用。否則不惟缺壞，亦恐有竊而去之者矣。」呼必賚良久曰：「此正吾心所不忘也。」又問：「農家作苦，何衣食之不贍？」對曰：「農桑，天下之本，衣食之所從出者也。男耕女織，終歲勤苦，擇其精者輸之官，餘粗惡者將以仰事俯育，而親民之吏，復橫斂以盡之，則民鮮有不凍餒者矣。」又訪中國人才，德輝舉魏磻、元裕、李冶等二十餘人。德輝，交城人也。
春，正月，丙子，太常寺言：「檢照《中興禮書》，四孟朝獻景靈宮，分三日行禮。自淳熙十五年後，分作兩日，近年諸後殿多命宰執分詣。如遇車駕次日親臨，每位三上香，一跪奠，俯伏，興，再拜，得禮之宜。」從之。
蒙古萬戶郝和尚，奉詔還治太原，請凡遠道租稅、鹽課過當者，悉蠲除之。
二月，辛丑，荊湖帥臣陳韡言：「國家以火德王，於火德之祀，合加欽崇。炎帝陵在衡州茶陵縣，廟久弗治，請相度興修，以稱崇奉之意。」從之。
丙午，周垣請申明十七、十八界會子並永行用，以堅民信；左司趙汝暨請更造十九界；太常博士黃洪請不用會子，停賣鹽鈔。狂言惑眾，宜正妄誕之罪，詔各罷所居官。
丁未，監察御史陳垓，請宣諭輔臣申飭吏部，未曆郡者不許為郎，已為郎者更迭補外，未曆縣者必令須入，已作縣者須及任滿，闕次必依先後，毋或改差，庶抑僥倖以重名器；從之。
蒙古釋奠孔子廟，致胙於呼必賚。呼必賚問張德輝曰：「孔子廟食之禮何如？」對曰：「孔子為萬世王者師，有國者尊之，則嚴其廟貌，修其時祀。其崇與否，於聖人無所損益，但以此見時君崇儒重道之意何如耳。」呼必賚曰：「今而後此禮勿廢。」呼必賚又問：「典兵與宰民者為害孰甚？」對曰；「軍無紀律，縱使殘暴，害固非輕。若宰民者頭會箕斂以毒天下，使祖宗之民如蹈水火，為害尤甚。」呼必賚曰；「然則奈何？」對曰：「莫若更遣族人之賢如昆布哈者，使掌兵權，勳舊如呼圖呼者，使主民政。若此，則天下均受賜矣。」
三月，甲寅，督視趙葵上將士泗州解圍之功。詔：「奇功特與補轉四官，其餘補轉有差。其淮西招撫司應援立功將士，並與比類推賞。」
泗州之圍也，前鋒軍統制田智淵父子，戰死於潮河壩，甲戌，詔贈智淵父子官，恤其家。尋立廟泗州，賜額以旌忠節。
乙亥，陳垓言：「民命與國脈相維，獄論不當，刑罰不中，則無以保斯民之命，尚何以保吾國之命脈？」因極言檢核、決獄、疏決、推勘、拘鎖、刺環、奏裁、詳覆、重勘、追證十弊；從之。
蒙古主殂於杭錫雅爾之地，年四十三。葬起輦穀，廟號定宗。自太宗皇后稱制以來，法度不一，內外離心。至是國內大旱，河內盡涸，野草自焚，牛馬死者十八九，人不聊生。諸王及各部，又遣使於諸郡徵求貨財，或於西蕃、回鶻索取珠璣，或於東海搜取鷹、鶻、驛騎絡繹，晝夜不絕，民力益困。皇后立庫春子實勒們聽政，諸王大臣多不服。
夏，四月，癸未，詔：「督視趙葵，累奏結局。朕問勞念功，深有勒歸之意。但北兵雖退，邊備當嚴；更宜勉留，以副隆委。」
辛卯，權禮部侍郎兼國子祭酒徐鹿卿言：「生員李甯先，飲酒爭競，見害市人，辱學校，玷士類，由臣誨飭無狀，請行罷斥。」詔：「覽卿所陳，痛自引咎，此固師儒之責。但學校規矩久弛，今當申嚴，宜自安置。」帝眷鹿卿甚厚，而忌者浸多。有撰偽疏托鹿卿以傳播，歷詆宰相及百執事，鹿卿初不知也，遂力辨上前，因乞去。帝曰：「去則中奸人之計矣。」令臨安府根捕，事連勢要，獄不及竟。鹿卿累疏告老，旋致仕。
甲午，以太常寺奏請，景靈宮行事日，請更定後殿饗禮拜跪之數。詔：「朕祗承宗廟，何敢憚勞！何一依舊式。」
乙未，朝獻景靈宮；丙申，亦如之。
庚子，詔：「臨安守臣趙與B170，充明堂大禮提點事務。」
蒙古張德輝將歸真定，為呼必賚陳先務七事，曰敦孝友，擇人才，察下情，貴兼聽，親君子，信賞罰，節財用。呼必賚稱其字輝甫而不名，賜坐，贈賚優渥。
五月，庚戌，以闕雨，詔錄行在繫囚。
壬戌，諸王宮大小學教授李桂高進對，言淮、蜀之險。帝曰：「及此閒暇之時，當作規模備禦。」
督視、樞密使趙葵奏乞結局，詔候來春入奏。癸亥，詔：「趙葵視師於外，今已期年，忠力具宣，威聲卓著，既成卻敵之效，復宏預備之規。肯為朕留，尤見體國，可無恩典，少示褒崇！特進三秩，依前知樞密院事兼參知政事、督視江淮、京湖軍馬兼知建康府、江東安撫使、行宮留守，仍加恩。」
乙丑，詔：「陳韡出鎮南服，備殫忠勤，軍民安平，蠻猺綏輯，特進一秩，依前知樞密院事、湖南安撫大使兼知潭州、節度廣西。余玠除兵部尚書，依舊四川安撫制置使兼知重慶府，仍兼四川總領、夔路轉運使。賈似道除刑部尚書，依舊京湖安撫制置使兼知江陵府兼夔路策應使，仍兼湖北點領。邱岳除兵部侍郎，依舊淮東安撫制置使兼知揚州兼淮西制置使。呂文德除侍衛馬軍都指揮使，依前保康軍承宣使、右領軍衛上將軍、樞密院副都承旨兼知濠州。」
辛未，詔：「西湖北山護國寺後龍洞，泉源澄深，靈異感格，可賜『護國龍祠』為額，永充祈禱。」
秋，七月，辛亥，以王伯大為參知政事，應彳繇同知樞密院事，給事中謝方叔為端明殿學士、簽書樞密院事，吏部尚書史宅之為端明殿學士、同簽書樞密院事，趙與B170資政殿學士，與執政恩例，提領戶部財用，仍知臨安府。
丁卯，賜洪諮夔諡忠文。
癸酉，王伯大除職予郡，以監察御史陳垓論之也。
八月，丙戌，范鐘乞免祠祿，不許。
丁亥，督視趙葵辭轉三官，凡六上奏，詔不允。
戊子，以雷州所屯經略司水軍頗橫，詔守臣節制。
乙未，詔：「王疇更削官一等，正其括田擾民之罪。」
丙申，詔：「大理寺丞林炎，對疏狂妄，動搖國本，奪官三等，押出國門。」
庚子，帝諭輔臣曰：「所在監司、帥守，輕行括籍，多因細事事，中以深文，甚而置之死地，往往利其財耳，真所謂殺越人於貨。至於用刑，自有成法，今有司率意任情，更不遵守條令。凡此皆當禁止。可禋明肆赦，益加申嚴，如有非辜越訴，究證得實，必論如律。」
壬寅，周坦言：「明堂肆赦，州郡奉行不虔，有稽遲、隱匿、文具三弊，宜革去以昭溥博之仁。」從之。
甲辰，詔戶部嚴革諸路州縣增收多量苗米之弊。
高斯得遷浙東提點刑獄，劾知處州趙善瀚、知台州沈塈等倚勢厲民，不報。
九月，己未，朝獻景靈宮。庚申，朝享太廟。辛酉，大饗於明堂，大赦。是夕，雷。
冬，十月，甲戌朔，參知政事別之傑，三奏乞歸田裡，除資政殿大學士、知紹興府。
乙亥，以應彳繇，謝方叔並權參知政事。
詔改高斯得江西轉運判官，斯得辭免，上言：「臣劾趙善瀚等，未聞報可，固疑必有黨與，惑誤聖聰者。今蒙恩除，乃知中臣所料。善瀚系侍御史周坦之婦翁，贓吏之魁，錮於聖世，鄭清之與之有舊，復與州符。沈塈者，簽書樞密院史宅之妻黨也。祖宗以來，未有監司按吏一不施行者，壞法亂紀，未有甚此。臣身為使者，劾吏不行，反叨易節，若貪榮冒拜，則與世之頑鈍無恥者何異！乞並臣鐫罷，以戒奉使無狀者。」章既上，坦自謂己任台諫而反見攻，遍懇同列論斯得，同列難之。坦計急，自上章劾罷斯得新任。未幾，坦亦罷，善瀚等竟罷去。
十一月，丙午，太傅、右丞相兼樞密使鄭清之乞歸，不許。
蒙古萬戶郝和尚，以歲饑，出谷千石助國用。
十二月，辛巳，以嚴寒，出封樁庫十八界官楮二十萬，令三衙賑軍。
是歲，蒙古駙馬蘇布特卒。蘇布特佐太祖創業，及取河南，定西域，功居多。後追封河南王，諡忠定。
春，正月，乙巳，皇侄宜州觀察使孟啟，特授慶遠軍節度使，進封益國公。
庚申，詔：「周世宗八世孫柴彥潁，特授承務郎，襲封崇義公。」
詔：「兩淮、京湖、沿江制帥司行下所隸，勸諭軍民從便耕種，秋成日官司不得分收。」
癸亥，知臨安府趙與B170，請以沒官田五百畝有奇付本府創慈幼局，以養遺棄嬰兒，置藥局以療閭閻之疾病；從之。
丁卯，許應龍薨，諡文簡。
己巳，范鐘薨。鐘為相，重惜名器，雖無赫赫可稱，而清德與李宗勉齊名。諡文肅。
辛未，給臨安府官田三百畝付表忠觀，以旌錢氏之功德。
二月，丁亥，詔：「刑部及諸路監司，刑獄案卷速與理決，仍差屬官往州縣獄審斷，毋令奸胥作弊，濫及非辜。」
庚子，鄭清之再乞歸田裡，詔不許。
辛丑，監察御史朱景彝，言刑獄民命所系，請諭所司刷諸處已奏文案，為限日處分行之。
閏月，癸卯朔，詔：「安南國王陳日逨，特進、檢校太尉兼御史大夫、上柱國、安南國王。」
趙葵視師既久，屢有奏捷，帝思所以處之，鄭清之曰：「非使作相，不足以酬勞。陛下豈以臣故耶？臣必不因葵來遽引退，臣願居左，葵居右。」帝從其言。甲辰，以鄭清之為太師、左丞相兼樞密使，進封魏國公；趙葵為右丞相兼樞密使；應彳繇、謝方叔並參知政事；陳韡觀文殿大學士、福建安撫大使、知福州；吳淵端明殿學士、沿江制置使、江東安撫使兼知建康府、行宮留守；趙希暨端明殿學士、知建寧府。
乙丑，鄭清之辭免太師，奏五上，許之。
三月，癸酉朔，以衢、信州旱，給豐儲倉米五千石賑之。
癸未，以賈似道為寶文閣學士、京湖安撫制置大使、知江陵府。
丁亥，詔：「正陽之月，日有食之，史官先期以告。朕祗畏天戒，不遑寧處。可自二十一日為始，避殿，減膳，徹樂，益加內省。凡爾在列，各務交修，以輔不逮。」
癸巳，詔決中外繫囚，杖以下釋之。
己亥，詔增通、泰、揚、真、和州、安慶府解額。
四月，壬寅朔，日有食之。
丙午，詔：「邱岳閫職修舉，除寶章閣直學士，依舊淮東安撫制置使兼知揚州、淮西制置使。」
辛亥，以福州應天啟運，使寅奉祖宗神御，事體至重，可令西外知宗兼領，免差內侍，永為定式。
己未，群臣三上表，請御正殿，復膳；從之。
己巳，鄭清之屢疏乞骸，因奏時事十難；曰重相權，曰凝國是，曰用人才，曰足兵食，曰守法度，曰革弊蠹，曰布公道，曰去貪贓，曰理財用，曰節冗費；詔獎留之。
五月，甲戌，浙西帥臣趙與B170言：「本司措置鹽課，請自淳祐九年為始，歲舉職司賞員及職令狀各一，以厲官屬。」從之。
己丑，右丞相趙葵辭新命，詔敦趣上道。
六月，丙寅，詔：「過郡各立一廟，以褒忠為額，凡前後沒於王事，忠節顯著之人，並祀之，郡官春秋致祀。」
八月，庚子朔，同知樞密院事史宅之，辭免兼提舉財用，詔不許，仍趣條具以聞。
丁未，詔：「步軍司支遣匱乏，每年於豐儲倉給米三千石，封樁庫給官會二萬貫，助其贍軍。」
辛亥，詔：「趙葵除拜已久，告假將滿。今聞欲還長沙，可令沿江制臣疾速差官邀止，不許般挈為歸計，仍令吳淵宣諭赴闕。」
乙卯，廣東提舉司言知潮州海陽縣陳純仁築提護田甚廣，詔進官一等。
丙辰，趙與B170辭免措置戶部財用，詔不許。
戊午，詔：「今春北師侵邊，呂文德指授將士，累策奇功，進官二等。」
庚申，知安豐安邢德，知壽春府劉雄飛，有謝步之捷，詔各進官一等。
九月，丙子，提領戶部財用趙與B170創置新倉三百七十萬間，貯米一百二十萬石，請以淳祐為名，及照豐儲倉例辟官四員；從之。
乙未，婉容閻氏進封貴妃。
丙申，太常太卿、暫權給事中盧壯父，繳回內降所除吳沂直秘閣、王國壽軍器所幹官錄黃，從之。
冬，十月，庚申，參知政事應彳繇，屢疏乞歸，不許。尋除資政殿學士、知平江府。
詔：「臨安府、諸路提刑司，嚴居民銷鑿見錢私鑄銅器之禁，仍下殿步司一體施行。」
癸亥，賜宰臣、執政、講讀、修注官宴於秘書省。
甲子，四川制置使餘玠，請交引以十年為界；從之。
丙寅，肇慶府高要縣令李元璜，貪酷顯著，詔削官三等，勒停。
壬午，詔：「隆冬嚴寒，軍人可念，出封樁庫錢十八界會子二十萬貫賑之。」
癸未，詔決中外繫囚，杖以下釋之。
甲申，蠲大理寺、三衙，臨安府屬縣見監贓賞錢。
丁亥，浙西帥臣言金山水軍統制陳霆，貪酷激變，詔追毀出身文字，拘鎖沿江制司，籍其家。
是月，婺州權守臣鄭士懿言：「承務郎趙希褥及其子與怘、與慚，同惡相濟，藏盜賊，奪民財，抉弟希詠目睛，碎叔祖彥旱寶貝，棄祖母骨殖，搥叔杖夫手指，威使惡黨殞侄崇縤之命。絕滅綱常，傷殘骨肉。」詔：「希褥追毀出身文字，押送西外宗司拘鎖；與怘、與慚分移千里外州軍居住。」
十一月，丙申，詔：「都省風厲中外，應今後士庶上書，其言真有益於國者，必加精采；倘涉私邪，朋奸罔上，妄肆雌黃，當嚴加究問。」以諫臣言嘩徒吻士結黨扣閽，簧鼓是非為攖利之計故也。時台綱不振，嬖寵干政，彈文及其私黨，則內降聖旨，宣諭刪去，謂之「節貼」台諫不敢與爭。
十二月，己亥，以董槐兼侍讀。
乙巳，以吳潛同知樞密院事兼參知政事，禮部尚書徐清叟為端明殿學士、簽書樞密院事。
己酉，詔：「皇后兄謝奕昌，特除開府儀同三司，依前保甯軍節度使、充萬壽觀使、奉朝請。」
壬子，史宅之薨，輟視朝一日。
蒙古升太原萬戶府為河東北路行省，仍以郝和尚為之，許便宜從事。

