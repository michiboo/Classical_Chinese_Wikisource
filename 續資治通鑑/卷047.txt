
八月，辛卯，命參知政事賈昌朝領天下農田，范仲淹領刑法，事有利害，其悉條上。
初，仲淹建議：「周制，三公分兼六官之職，漢以三公分部六卿，唐以宰相分判六曹。今中書，古天官塚宰也；樞密院，古夏官司馬也。四官散於群有司，無三公兼領之重，而二府惟進擢差除，循資級，議賞罰，檢用條例而已。上不專三公論道之任，下不專六卿佐王之職，非法治也。臣請仿前代，以三司、司農、審官、流內銓、三班院、國子監、太常、刑部、審刑、大理、群牧、殿前馬步軍司，各委輔臣兼判其事，凡創置新規，更改前弊，官吏黜陟，刑法輕重，有利害者，並從輔臣予奪；其事體大者，二府僉議奏裁。臣願自領兵賦之職，如其無補，請先黜降。」章得象等皆以為不可，久之乃降是命，然卒不果行。
甲午，以樞密副使富弼為河北宣撫使。先是輔臣奏事垂拱殿，帝曰：「契丹主受禮雲州，將襲我河東，兩府宜設備。」弼退而上言：「河北平坦，河東險阻，河北富實，河東空乏，河北無備，河東有備，契丹必不舍河北而襲河東。臣近奏河北守禦之策，乞守要郡，自行其事，不惟訓兵備敵以安元元，至於身羞國恥，庶幾可刷。」於是命弼宣撫河北。其實弼欲出避讒謗也。
保州巡檢司雲翼卒擁都監韋貴據城叛，知州劉繼宗渡城濠溺水死。知廣信軍劉貽孫與走馬承受宋有言臨城諭之，叛兵有欲降者，計未決，而諸路各進兵來討，遂復固守拒命。
戊戌，以右正言余靖為回謝使，使於遼，其復書略曰：「若以元昊於北朝失事大之體，則自宜問罪。或謂元昊於本朝稽效順之故，則何煩出師！矧延州昨奏，元昊已遣楊守素將誓文入界，儻不依初約，則猶可沮還；如盡遵承，則亦難卻也。」
以右正言、知制誥歐陽修為河北都轉運案察使。帝諭修曰：「勿為久居計，有事第言之。」修對以諫官乃得風聞，今在外，使事有指，越職，罪也。帝曰：「事苟宜聞，不可以中外為辭。」諫官蔡襄、孫甫奏留修，不許。
以余靖知制誥，仍知諫院；以知諫院蔡襄直史館，同修起居注。
詔入內供奉官劉保信往視保州兵亂。
庚子，命右正言田況度視保州，仍聽便宜行事。
壬寅，降敕榜招安保州叛軍，仍詔知雄州王德基牒報北界，恐緣邊人戶驚擾也。
甲寅，朝議以諸道兵集保州城下，未有統轄，因詔宣撫使富弼促行，往節制之。再降敕榜招安，仍令田況等且退兵，選人齎敕入城，若遂開門，即一切撫存；如尚拒命，則益兵進攻，其在營同居骨肉，無老幼皆戮之。
先是知定州王果率兵趨保州，攻城甚急，會有詔招安，賊不肯降，登陴呼曰：「得李步軍來，我降矣。」李步軍，謂昭亮也。詔遣昭亮。是日，昭亮至，與況同諭賊，賊終未信。右侍禁洛陽郭逵徑逾壕詣城下，謂賊曰：「我班行也，汝下索，我就汝語。」賊乃下索，即援之登城，謂賊曰：「朝廷知亂不由汝，由官吏遇汝不以理。今赦汝罪，又以祿秩賞汝，使兩制大臣奉詔書來諭汝，汝何疑！」賊皆相顧動色曰：「果如此乎？」乃更召其所知數人登城。賊信之，爭投兵下城，降者一千餘人，遂開門納官軍。其造逆者四百二十九人，況具得其姓名，令楊懷敏率兵入城，悉坑殺之。降卒二千餘人，悉分隸諸州宣撫使。富弼恐後生變，與都轉運使歐陽修相遇於內黃，夜半，屏人謀，欲使諸州同日誅之。修曰：「禍莫大於殺已降，況脅從乎？既非朝命，諸州有一不從，為變不細。」弼悟，乃止。
乙卯，帝謂輔臣曰：「如聞諸路轉運案察、提點刑獄司發擿所部官吏細過，務為苛刻，可降敕約束之。」先是監察御史劉湜言：「轉運使掎摭州縣，苛束官吏，人不得騁其材。」包拯言：「諸道轉運使自兼案察及置判官以來，體量部下官吏，頗傷煩碎。欲乞於郊禋赦書內特行約束，凡官吏先被體量者，情非故犯，咸許自新。」於是降敕約束諸路案察使，備載台官所上之言。
歐陽修奏曰：「自差諸路案察，雖未有大效，而老病昏昧之人，望風而懼，近日致仕者漸多，州縣方欲澄清，而朝廷自沮其事。乞令兩府召台官上言者至中書，問其何路案察之人因挾私怒，苟有跡狀，乞下所司辨明，若實無人，乃是妄說。其近降劄子，乞賜抽還，不使四方見朝廷自沮案察之權，而為貪贓老繆之吏所快。」
先是夏遣使朝於遼，遼主怒其對不以情，羈之。丁巳，夏復遣使來，遼主詢以事宜，又不實對，遼主笞之。
戊午，詔：「自今除台闌官，毋得用見任輔臣所薦之人。」
徙知滄州劉渙知保州。渙至逾月，雲翼軍又謀反，渙以單騎至，械其首惡，誅之，一軍帖然。
九月，辛酉，田況奏保州平。壬戌，詔：「保州官吏死亂兵而無親屬者，官為殯斂；戰歿兵官並優恤；民田蹂踐者蠲其租。」
河北都轉運案察使、天章閣待制張日之落職知虢州。緣邊都巡檢楊懷敏嘗領兵至保州，特免罰。初，日之聞保州亂，自魏馳至城下，召諸部將分攻城，使人謂懷敏曰：「不即來，當以軍法從事。」既至，就坐，又以兵自衛，日皿之斥去之，故懷敏深恨日之，嘗密奏：「殺日之則賊降矣。」富弼力為日之辨，帝意解，猶坐前事落職。
戊辰，壽州言太尉致仕申國公呂夷簡卒。帝涕下曰：「安得憂公忘身如夷簡者！」贈太師，中書令，諡文靖。夷簡當國柄最久，雖數為言者所詆，帝眷倚不衰。然所斥士旋復用，其於天下事屈伸舒捲，動有操術。後配食廟庭。始，王旦奇夷簡，謂王曾曰：「君其善交友之。」卒與曾並居相位。後曾家請御篆墓碑，帝因慘然思夷簡，書「懷忠碑」三字以賜之。
庚午，平章事兼樞密使晏殊，罷為工部尚書，知潁州。殊初入相，擢歐陽修等為諫官，既而苦其數論事，或面折之，及修出為河北都轉運使，諫官奏留修，不許。孫甫、蔡襄遂言：「莊懿誕生聖躬，為天下主，而殊被詔訁志莊懿墓，沒而不言。」又奏論殊役官兵治僦舍以規利。殊坐是黜。然殊以莊獻方臨朝，故訁志不敢斥言。而所役兵乃輔臣例宣借者，又役使自其甥楊文仲，時謂非殊之罪雲。
壬申，參知政事賈昌朝言：「用兵以來，天下民力頗困，請下諸路轉運司，毋得承例折變，科率物色；其須科折者，並奏聽裁。即有宣敕及三司移文而於民不便者，以聞。」從之。
遼主親征元昊，會大軍於九十九泉，乙太弟重元、北院樞密使韓國王蕭惠將先鋒兵，東京留守趙王蕭孝友率師以從。
丙子，以荊湖南路體量安撫王絲為廣南東路轉運案察使兼本路安撫。絲在湖南凡十月，蠻既衰息，乃徙廣東。
丁丑，元昊復遣楊守素來議事。
甲申，以樞密使、吏部侍郎杜衍同中書門下平章事兼樞密使。衍務裁僥倖，每內降恩，率寢格不行，積詔至十數，輒納帝前。諫官歐陽修入對，帝曰：「外人知杜衍封還內降邪？凡有求於朕，每以衍不可告之而止者，多於所封還也。」
以參知政事賈昌朝充樞密使，資政殿學士、知青州陳執中為參知政事。
先是傅永吉以誅王論故驟遷，得入見，帝面獎之，永吉謝曰：「臣非能有所成也。皆陳執中授臣節度，臣奉之，幸有成耳。」因極言執中之美。未幾，帝謂宰相曰：「執中在青州久，可召之。」遂召執中參知政事。於是諫官蔡襄、孫甫等爭言執中剛愎不學，不可任以政。帝命中使齎敕告即青州賜之，且諭意曰：「朕用卿，舉朝皆以為不可；朕不惑人言，力用卿耳。」明日，諫官上殿，帝作色迎謂之曰：「豈非論陳執中邪？朕已召之矣。」諫官乃不敢言。
丁亥，宴宗室太清樓，射於苑中。
初，元昊以誓表來上，其詞曰：「兩失和好，遂曆七年，立誓自今，願藏盟府。其前日所掠將校民戶，各不復還；自此有邊人逃亡，亦無得襲逐，悉以歸之。臣近以本國城寨進納朝廷，其栲栳、鐮刀、南安、承平故地及它邊境蕃、漢所居，乞畫中央為界，於界內聽築城堡。朝廷歲賜絹十三萬匹，銀五萬兩，茶二萬斤，進奉乾元節回賜銀一萬兩，絹一萬匹，茶五千斤，賀正貢獻回賜銀五千兩，絹五千匹，茶五千斤，中冬賜過服銀五千兩，絹五千匹，及賜臣生日禮物銀器二千兩，細衣著一千匹，雜帛二千匹，乞如常數，無致改更。乞俯頒誓詔，世世遵承。儻君親之義不存，或臣子之心渝變，使宗祀不永，子孫罹殃。」冬，十月，庚寅，賜誓詔，諭國人，藏書祖廟。
辛卯，太子太師致仕陳堯佐卒，諡文惠。
甲午，詔河北沿邊安撫司械送遼駙馬都尉劉三嘏至涿州。三嘏，六符之兄也，尚同昌公主，與公主不諧，逃至廣信軍。輔臣議厚館三嘏以硯其國陰事，諫官歐陽修亦請留之。帝以問杜衍，衍曰：「中國主忠信，若違盟誓，納叛亡，其曲在我。且三嘏舍近親而遁逃，謀身若此，惡足與謀國！」帝從衍言。遼人得三嘏，殺之。
知諫院蔡襄以親老乞鄉郡，己酉，授右正言、知福州。襄與孫甫俱論陳執中不可執政，既不從，於是兩人俱求出。而襄先得請，時甫使遼未還也。
范仲淹言：「麟、府二州，山川回環五六百里，皆蕃、漢人舊耕耘之地，自為西賊所掠，今尚有三千餘人散處黃河東涯。自來所修堡寨，只是通得麟、府道路，其四面別無城寨防守，邊戶至今不敢復業，糧草踴貴，官中大費錢帛糴買，河東百姓又苦饋運。今二州之人皆願修起城寨，若只以河西兵馬糧草般移應用，自可辦事。況折氏強盛之時，府州只屯漢兵二千，今雖殘破，兵馬堂及萬餘。如招輯蕃、漢人戶，從而安居，強人壯馬又可得數千，卻減屯漢兵，茲誠守禦之長計也。」因奏張亢得所增廣堡寨，宜使就總其役。
詔既下，而明鎬持不可，屢牒止亢。亢曰：「受詔置堡寨，豈可得經略牒而止邪！」督役愈急。卒事，乃上章自劾，朝廷不問。蕃、漢歸者數千戶，歲減戍兵萬人，河外遂安。皇祐中，韓琦經略河東，按堡寨處，多北漢名將楊業所度者，益知亢有遠略雲。
遼主之西征夏也，元昊上表謝罪，繼遣使奏，欲收叛黨以獻。辛亥，進方物，遼主命北院樞密副使蕭革迓之。壬子，遼軍於河曲，革言元昊親率党項三部來，遼主命革詰其納叛背盟，元昊伏罪。賜酒，許以自新，遣之。
遼主欲還，蕭惠曰：「元昊忘奕世恩，萌奸計，車駕親臨，不盡歸所掠。天誘其衷，使彼來迎，天與不圖，後悔何及！」遼主從之，督數路兵掩襲。夏人已有備，詰旦，夏人列拒馬於河西，蔽盾以立，惠擊敗之。夏師退，惠麾先鋒及右翼邀之，夏師千餘人突出。大風忽起，飛沙眯目，蕭孝友一軍先亂，夏人乘之，遼師大潰，蹂踐而死者不可勝計。駙馬蕭呼敦為所執，遼主單騎突出，幾不得脫，元昊命勿追。
桂陽蠻降，授蠻酋三人奉職。
直集賢院兼國子監直講石介通判濮州。富弼等出使，讒謗益多，人多指目介，介不自安，遂求出。
元昊遣使如遼，以先被執者來歸，遼主命所留夏使亦歸其國。
十一月，戊午朔，司天言日當食不食。
辛酉，遼主第將校功罪，欲誅蕭孝友，以太后救免。
壬戌，以西界內附香布為團練使。
甲子，監進奏院劉巽、集賢校理蘇舜欽，並除名勒停；直龍圖閣兼天章閣侍講、史館檢討王洙，落侍講、檢討，知濠州；集賢校理刁約通判海州，江休復監蔡州稅，王益柔監復州稅，並落校理；降太常博士周延雋為秘書丞，集賢校理章岷通判江州，直集賢院、同修起居注呂溱知楚州，殿中丞周延讓監宿州稅，館閣校勘宋敏求簽署集慶軍節度判官事，將作監丞徐綬監汝州葉縣稅。益柔，曙之子；敏求，綬之子也。
先是杜衍、范仲淹、富弼等同在政府，多引用一時聞人，欲更張庶事，御史中丞王拱辰等不便其所為。而舜軟乃仲淹所薦，其妻又衍女，舜欽年少能文章，議論稍侵權貴。會進奏院祠神，舜欽循例用鬻故紙公錢，召妓樂，會賓客，拱辰廉得之，諷其屬魚周詢、劉元瑜等劾奏，因欲搖動衍。事下開封府劾治，於是舜欽及巽俱坐自盜除名，洙等同時斥逐。拱辰等喜曰：「吾一舉網盡之矣！」
獄事起，樞密副使韓琦言於帝曰：「昨聞宦者操文書逮捕館職甚急，眾聽紛駭。舜欽一醉飽之過，止可付有司治之，何至是！」帝悔見於色。
益柔亦仲淹所薦，拱辰既劾奏，宋祁、張方平又助之，力言益柔作傲歌，罪當誅，蓋欲因益柔以累仲淹也。章得象無所可否，賈昌朝陰主拱辰等議。及輔臣進對，琦獨言：「益柔少年狂語，何足深治！天下大事固不少，近臣同國休戚，置此不言，而攻一王益柔，此其意有所在，不特為傲歌也。」帝悟，稍寬之。
時兩府合班奏事，琦必盡言，事雖屬中書，琦亦對帝陳其實，同列尤不悅，帝獨識之，曰：「韓琦性直。」
丁卯，遼改雲州為西京。
己巳，詔曰：「朕昃食厲志，庶幾治古。而承平之敝，澆競相蒙，人務交遊，家為激訐，更相附離，以沽聲譽，至陰招賄賂，陽托薦賢。又，案察將命者，悉為苛刻，構織罪端，奏鞫縱橫，以重多辟。至於屬文之人，類亡體要，底斥前聖，放肆異言，以訕上為能，以行怪為美。自今委中書、門下、御史臺采察以聞。」
范仲淹上表乞罷政事，知邠州，詔不許。
知潞州尹洙上疏言：「去年朝廷擢歐陽修、余靖、蔡襄、孫甫相次為諫官，臣甚慶之，所慮者任之而不能終耳。夫今世所謂朋黨，甚易辨也。陛下試以意所進用者姓名詢於左右曰：某人為某人稱譽；必有對者曰：此至公之論。異日其人或以事見疏，又詢於左右曰：某人為某人營救；必有對者曰：此朋黨之言。昔之見用，此一臣也。今之見疏，亦此一臣也，其所稱譽與營救一也。然或謂之公論，或謂之朋黨，是則公論之與朋黨，常系於上意，不系於忠邪也。惟聖明裁察！」
詔如天禧故事置諫官六員。
己卯，改上莊穆皇后諡曰章穆，莊獻明肅皇太后曰章獻明肅，莊懿皇太后曰章懿，莊懷皇后曰章懷，莊惠皇太后曰章惠。先是禮官言：「舊制，後諡皆冠以帝諡，孝字連太祖諡，德字連太宗諡；唯真宗諸後不然，請改莊為章。至是始用其議。
庚辰，朝享景靈宮。時雨雪連日，至是大霽。辛巳，享太廟、奉慈廟。壬午，合祭天地於圜丘，大赦。復西京、河陽府所廢縣。京西、湖南、北經賊剽劫處，第蠲其租。
十二月，己丑，遼主如西京。
壬辰，加恩百官。左千牛衛大將軍宗敏，緣郊恩請封所生母範氏，許之。宗室得封所生母自宗敏始。宗敏，信安郡王允寧子也。
乙未，遣祠部員外郎張子奭等冊元昊為夏國主，更名曩霄，約稱臣，奉正朔，改所賜敕書為詔而不名，許自置官囑。使至京，就驛貿易，燕坐朵殿。朝廷遺使至其國，相見以賓客禮。置榷場於保安軍及高平寨，第不通青鹽。子奭既行，尋有詔即所在止之，候契丹使至別議。富弼深言其不便，曰：「若北使未至而子奭先去，天下共知事由我出。若候北使至方行，則是以講和之功歸於契丹。萬一北使知我尚未封冊，詞或不順，又不可卻拒元昊而曲就契丹。如此，則是朝廷舉動坐為契丹所制，而又前後反覆，大為元昊所薄矣。優乞斷自宸衷，速令子奭行封冊之典。」
己亥，高麗遣使貢於遼。
環、原之間，屬羌有敏珠爾、密藏、康諾三族最大，素號強梗。其北有二川，交通西界，宣撫使范仲淹，議築古細腰城斷其路。於是檄知環州種世衡與知原州蔣偕共主其事。世衡時臥病，即日起兵，會偕於細腰，使甲士晝夜築城，先遣人以計款羌人，果不來爭。又召三族酋長犒之，諭以官築此城，為汝禦寇。三族既出不意，又亡外援，因遂服從。城成而世衡卒。世衡在邊數年，積穀通貨，所至不煩縣官，益兵增饋，善撫士卒，得人死力。及卒，羌猷朝夕臨者數日，青澗及環人皆畫象祠之。
仲淹復檄蔣偕築堡大蟲巉，堡未完而為敏珠爾、密藏伺間邀擊，偕輒從間道遁歸，伏經略使庭下請死。王素將赦其罪，令復往畢功以自贖，狄青曰：「偕輕而無謀，往必更敗。」素曰：「偕死則部署行矣。」青乃不敢言。偕卒完所築堡，致其酋長而還。
戊申，夏釋蕭呼敦歸於遼。時遼都監耶律哈哩濟方以賀生辰來使，館於白溝驛。及設宴，優人嘲蕭惠河西之敗，哈哩濟曰：「勝負兵家常事。我嗣聖皇帝俘石重貴，至今興中有石家寨。惠之一敗，何足較哉！」後遼主聞之，曰：「優伶失詞，何為傷兩家交好？」鞭哈哩濟二百，免其官。
辛亥，置保安、鎮戎軍榷場。
春，正月，庚申，遼以侍中蕭虛烈為南院統軍使，封遼西郡王。
己巳，三司言更造錫慶院乏財費多，而北使錫宴之所不可闕；詔復以太學為錫慶院如故，別擇地建太學。
庚午，遼主如鴛鴦濼。
甲戌，以秘閣校理孫甫知鄧州。
先是甫言陳執中，不聽，數請補外。帝嘗問丁度：「用人以資與才孰先？」度對曰：「承平宜用資，邊事未平宜用才。」甫又劾奏：「度所言蓋自求大用，請屬吏。」帝諭輔臣曰：「度在侍從十五年，數論天下事，未嘗及私，甫安從得是語！」度知甫所奏誤，力求與甫辨。宰相杜衍以甫方使遼，寢其奏，度深銜之，且指甫為衍門人。及甫自遼還，亟命出守。度侍經筵歲久，帝每以學士呼之而不名。嘗問蓍龜占應之事，對曰：「卜筮，聖人之所為，要之一技而已，不若以古之治亂為監也。」
罷河東、陝西諸路招討使。
乙亥，復置言事御史，以殿中侍御史梅摯、監察御史李京為之。
丙子，遼遣使來告討夏人回。
遼主之歸自伐夏也，留耶律仁先鎮邊，未幾，召為契丹為宮都部署。仁先奏復王子班郎君及諸宮雜役，從之。時夏人乞款，遼主以其前後反覆，命左伊勒希巴蕭迪裡往覘誠否。迪裡因為夏主陳述禍福，聽命，乃還。
賜潤州草澤邵餗號沖素處士，知州王琪薦餗守道丘園，素有節行故也。餗上表固辭，許之。
甲申，夏遺使進鶻於遼。
乙酉，以參知政事范仲淹知邠州兼陝西四路緣邊安撫使，樞密副使富弼為京東、西路安撫使、知鄆州。
仲淹、弼既出使，讒者益甚，兩人在朝所施為亦稍沮止，獨杜衍左右之。帝頗惑讒言，仲淹愈不自安，因疏乞罷政事。帝欲聽其請，章得象曰：「仲淹素有虛名，一請遽罷，恐天下謂輕黜賢臣，不若且賜詔不允。若仲淹即有謝表，是挾詐要君，乃可罷也。」帝從之。仲淹果表謝，帝愈信得象言。於是弼自河北還，將及國門，右正言錢明逸希得象等意，言：「弼更張紛擾，凡所推薦，多挾朋黨，所愛者盡意主張，不附者力加排斥，傾朝共畏，與仲淹同。」又言：「仲淹去年受命宣撫河東、陝西，聞有詔戒勵朋黨，心懼張露，稱疾乞醫；才見朝廷別無行遣，遂拜章乞罷政知邠州，欲固己位以弭人言，欺詐之跡甚明，乞早廢黜。」疏奏，即降詔罷仲淹、弼。
是夕，並鎖學士院草制罷衍，而衍不知也。陳執中在中書，數與衍異議，而蔡襄、孫甫之乞出也，事下中書。甫本衍所舉用，於是中書共為奏言：「諫院今闕人，且留甫等供職。」既奏，帝頷之。衍退歸，即召吏出劄子，令甫等供職。衍及得象既署，吏執劄子詣執中，執中不肯署，曰：「向者上無明旨，當復奏，何得遽爾！」吏還白衍，衍取劄子焚之。執中因譖衍曰：「衍黨二人，欲其在諫院，及臣覺其情，遂焚劄子以滅跡。」帝入其言。丙戌，衍罷為尚書左丞、知兗州，制辭略曰：「自居鼎輔，靡協岩瞻，頗彰朋比之風，難處諮謀之地。」學士承旨丁度筆也。
樞密使、工部侍郎賈昌朝，依前官平章事兼樞密使，宣徽南院使兼樞密副使王貽永為樞密使，資政殿學士、知鄆州宋庠參知政事。帝既罷范仲淹，問章得象：「誰可代者？」得象薦庠弟祁，帝雅意屬庠，乃復召用。
以翰林學士權知開封府吳育、龍圖閣直學士知延州龐籍並為樞密副使。育初尹開封，范仲淹在政府，因白事，數與仲淹迕。既而仲淹安撫河東，有奏請，多為當國者所沮，育獨取可行者固執行之。
二月，戊子朔，分遣內臣往諸路選汰羸兵，諸州宣毅軍過三百人者無得更募，用韓琦議也。
辛卯，詔曰：「比京朝官因人保任，始得敘遷。朕念廉士或不能以自進，其罷之。」時監察御史劉元瑜言：「近年考課之法，自朝官至員外郎、郎中、少卿監，須清望官五人保任，方許磨勘，適長奔競，非所以養士廉恥也。望酌祖宗舊規，別定可行之制。」故降是詔。
康定初，元瑜嘗言：「范仲淹以非罪貶，既復天章閣待制，宜在左右。尹洙、余靖、歐陽修，皆坐朋黨斥逐，此小人惡直醜正也。」及仲淹跡危，元瑜即希章得象、陳執中意，起奏邸獄，劾竄陸經。又言：「前除夏竦為樞密使，諫臣數人摭其舊過，召至都門而罷之。自茲以進退大臣為己任，以激訐陰私為忠直，薦延輕薄，扇為朋比。近除兩府，出自聖斷，獨黨人以進用不出於己，議論譁然，臣恐復被疏罷矣。前日孫甫薦葉清臣，毀丁度，效此也。」磨勘保任之法，實仲淹所建，仲淹既黜，故元瑜亟奏罷之。
知制誥余靖言：「臣伏睹近降中書劄子，今後臣僚奏薦子孫親屬，內長子、長孫皆不拘年甲；諸子、諸孫須年十五已上，弟侄等並須年二十已上，方得奏薦；所奏親屬，並須在五服內者，竊以朝廷推恩延賞，皆欲嗣續門戶，其有老登郎署，晚得職司，其親子孫則限以年幼不得陳乞，乃旁廕疏遠房從年長之人，是舍親用疏，遺近取遠，殆非國家善善及子孫之意。臣親弟年已及格，不礙新條；但緣年老臣僚不得廕其親子孫，旁奏疏屬，於理不便。乞特降指揮，令不拘年甲，以廣賞延之典。」從之。
壬辰，夏國主曩霄初遣使來賀正旦。自是歲以為常。
戊戌，講《詩》，起《雞鳴》，盡《南山篇》。先是講官不欲講《新台》，帝曰：「《詩》三百，皆聖人所刪定。義存勸戒，豈當有避！」乃命自今講讀經史毋得輒遺。
以兵部員外郎兼侍御史知雜事趙及權判吏部流內銓。初，銓吏匿員闕，與選人為市，及奏闕至即榜之。吏部榜闕自及始。
詔陝西、河東經略司：「夏國雖復稱臣，其令邊臣益練軍，毋得輒弛邊備。其城壘器甲，逐季令轉運、提點刑獄司按察之。」從樞密副使吳育言也。
知制誥余靖言：「昨聞西人與契丹約和，尋復侵掠，恐契丹兵忿不解，又遣使來告西伐，將命者不絕，蠹耗財用。臣今奉使契丹，欲先諭以元昊反覆小人，其去就不足為兩朝重輕，設或攜叛，亦是常事，彼此只邊上關報，更不專遣使臣。」從之。
庚子，遼主駐撒刺濼。
乙巳，以馬軍都虞候公廨為太學。
庚戌，御邇英閣，進讀《三朝經武聖略》，出陣圖數本，並陝西僧所獻兵器鐵渾撥，以示講讀官。
癸丑，桂陽監言唐和等復內寇。
三月，戊午，御邇英閣，講《詩·匪風篇》曰「誰能烹魚，溉之釜鬻」，帝曰：「《老子》謂『治大國若烹小鮮』，義與此同否？」丁度對曰：「烹魚煩則碎，治民煩則散。非聖學深遠，何以見古人求治之意乎！」
杜衍、范仲淹、富弼既罷，樞密副使韓琦上疏言：「陛下用杜衍為相，方及一百二十日而罷，必陛下見其過失，非臣敢議。范仲淹以夏人初附，自乞保邊，朝廷因而命之，固亦有名。至於富弼，天與忠義，昨使契丹，蹈不測之禍，以正辨屈強敵，忘身立事，古人所難。去年秋，契丹點集大兵，聲言討伐元昊，朝廷未測虛實，弼以河朔邊備未完，又自請行，在外半年，經久禦戎之術，固已畜於胸中。事畢還朝，甫及都門，未得一陳於陛下之前，而責補閑郡，中外不知得罪之因。臣恐自此天下忠臣義士，指弼為戒，孰肯為國家用？所損豈細哉！臣竊見近日李用和多疾，陛下欲召李昭亮赴闕管殿前司事，而武臣中求一代昭亮者，皆難中選。臣謂陛下不若因此改弼知定州，仍兼部署之職，遣一中使宣諭，令赴闕奏覆河北公事畢赴任，俟其陛對，慰而遣之。弼素稟忠義，又感此恩，唯思效死，豈敢更以內外職任為意！如此，則朝廷以北事專委弼，以西事專委范仲淹，使朝夕經營，以防二邊之變，朝廷實有所倚。」疏入，不報。而董士廉又詣闕訟水洛城事，輔臣多主之。琦不自安，懇求補外。辛酉，琦罷樞密副使，加資政殿學士，知揚州。
甲子，廣西轉運使杜杞，言宜州蠻賊區希范平。杞初至真州，先遣急遞以檄諭蠻，聽其自新。比至宜州，蠻無至者。杞得州校吳香及獄囚區世宏，脫其械，與衣帶，使入峒說諭，不聽。乃勒兵攻破白崖、黃泥、九居山寨及五峒，焚毀積聚，斬首百餘級，復環州。希范與蒙趕散走，杞使香趣趕出降。杞謂將佐曰：「蠻依險阻，威不足制則恩不能懷，所以數叛。今特以窮蹙來降，後必復動，莫如盡殺之以絕後患。」乃擊牛馬，為蔓陀羅酒，大會環州，坐中，伏兵發，禽誅七十餘人，取五藏畫為圖，釋尪病被脅與因敗而降者百餘人。後三日，又得希範，醢之以遺諸谿洞。
丙子，詔禮部貢院增天下解額。貢院請以景祐四年、慶曆元年科場取解進士人數內，擇一年多者令解，及二分為率，就試人雖多，所增人數各不過元額之半，總諸州軍凡增三百五十九人。詔遂為定額。
范仲淹既去，執政以新定科舉入學預試為不便，且言詩賦聲病易考，而策論汗漫難知，祖宗以來，莫之有改，得人常多。帝下其議，有司請如舊法。乃詔曰：「科舉舊條，皆先朝所定，宜一切如故。前所更令，宜罷之。」
監察御史包拯言：「臣伏睹先降敕節文，應奏廕選人年二十五已上，遇南郊大禮，限半年內許令赴銓投狀，京官每年春季赴國子監投狀，並差兩制官於逐處考試，內習詞業者或論或詩賦，習經業者各專一經，試墨義等及格者，與放選注官及差遣。自敕下之後，天下士大夫之子弟，莫不靡然向風，篤於為學，詔書所謂『非惟為國造士，是乃為臣立家』，實誨人育材之本也。近聞有臣僚上言，欲議罷去，則務學者日以怠惰，一旦俾臨民蒞政，猶未能操刀而使之割也。或前條制有未盡事件，望只令有司再加詳定，依舊施行。」
樞密副使龐籍言曩霄已受封冊，望早令延州、保安軍立定封界。
甲申，詔：「師興以來，陝西軍士暴露良苦，民疲轉餉。其降繫囚罪一等，杖笞釋之；邊兵賜緡錢；民去年逋負皆勿責，蠲其租稅之半。麟、府州嘗為羌所寇掠，除逋負視此。進士一舉、諸科兩舉，並與免今年取解。」
丙戌，罷人粟授官，從殿中丞張庚所請也。
是月，歐陽修上疏曰：「臣聞士不忘身，不為忠信；言不逆耳，不為諫諍。伏見杜衍、韓琦、范仲淹、富弼等，皆陛下素所委任之臣，一旦相繼而罷，天下士皆素知其可用之賢，不聞其可罷之罪。臣職雖在外，事不審知，然臣竊見自古小人讒害忠賢，其識不遠，欲廣陷良善，則不過指為朋黨，欲搖動大臣，則必須誣以專權。其故何也？夫去一善人而眾善人尚在，則未為小人之利。欲盡去之，則善人少過，難為一二求瑕，惟指以為朋黨，則可一時盡逐。至如大臣已被知遇而蒙信任者，則不可以它事動搖，惟有專權是人主之所惡，故須此說方可傾之。臣料衍等四人各無大過，而一時盡逐，弼與仲淹委任既深，而忽遭離間，必有朋黨專權之說，上惑聖聰。臣請詳言之：
「昔年仲淹以忠言聞於中外，天下爭相稱慕，當時奸臣誣作朋黨，猶難辨明。自近日陛下擢此數人並在兩府，察其臨事，可以辨也。蓋衍為人清審而謹守規矩，仲淹則恢廓自信而不疑，琦則純正而質直，弼則明敏而果銳，四人性既不同，所見各異，故議事多不相從。如衍欲深罪滕宗諒，仲淹力爭而寬之；仲淹謂契丹必攻河東，請急修邊備，弼力言契丹必不來；又如尹洙亦號仲淹之黨，及爭水洛城事，琦則是洙而非劉滬，仲淹則是劉滬而非洙。此四人者，可謂公正之賢也，平居則相稱美，議事則廷爭無私，而小人讒為朋黨，可謂誣矣。
「臣聞有國之權，誠非臣下所得專。夫權者，得名位則可行，故行權之臣，必貪名位。自陛下召琦與仲淹於陝西，琦等讓至五六，陛下亦五六召之。弼三命學士，兩命樞密副使，每一命未嘗不懇讓愈切，而陛下用之愈堅。臣但見避讓太繁，不見其專權貪位也。及陛下堅不許辭，方敢受命，然猶未敢別有所為。陛下開天章閣，召而賜坐，授以紙筆，使其條列，然眾人避讓，弼等亦不敢獨有所建。又煩聖慈出手詔，指定姓名，專責其條列大事而行，行之已久，冀其有效。弼性雖銳，然亦不敢自出意見，但舉祖宗故事，請陛下擇而行之。自古君臣相得，一言道合，遇事而行，更無推避。弼等蒙陛下委任，督責丁寧，而猶遲緩自疑，作事不果，然小人巧譖，已曰專權，豈不誣哉！
「至如兩路宣撫，國朝累遣大臣，況中國之威，近年不振，故元昊叛逆一方，勞困及於天下，契丹乘釁違盟，書詞侮慢，陛下但以邊防無備，屈志買和。弼等見中國累年侵陵之患，感陛下不次進用之恩，各自請行，力思雪恥，沿山傍海，不憚勤勞，欲使武備再修，國威復振。臣見弼等用心，本欲尊陛下威權，未見其侵權而作過也。陛下於千官中選得此數人，一旦罷去，使群邪相賀，此臣所以為陛下惜也！」
疏入，不報，指修為朋黨者益惡焉。
夏，四月，丁亥朔，司天言日當食而陰晦不見，宰臣率百官稱賀。
是日，御崇政殿，錄繫囚，遣監察御史劉元瑜等往三京疏決。御史李京言：「陛下因天戒修省，避正殿，減常膳，故精意感格，日當食而陰雲蔽虧。然臣竅有疑者，自寶元初，定襄地震，十年未已，豈非西、北二邊有窺中國之意乎？二月雷發聲，八月收聲。今孟夏雷未發聲，豈非號令之不信乎？願陛下飭邊臣，備捍禦，戒輔臣，謹出命，以厭禍於未形。又，尚美人棄外館多年，比聞復召入。臣慮假媚道為蠱惑，宜亟絕之。苗繼宗嬪御子弟，乃緣恩私為府界提點。宜割帷薄之愛，重名器之分，庶幾不累聖政。」帝嘉納之。
夏國主曩霄初遣使來賀乾元節。自是歲以為常。
戊申，章得象罷為鎮安節度使、同平章事、判陳州。得象在中書八年，方陝西用兵，帝銳意天下事，進用韓琦、范仲淹、富弼，使同得象經畫當世急務，得象無所建明。琦等皆去，得象居位自若。監察御史裡行孫抗數以為言，而得象亦十二章請罷，帝不得已，乃許之。
以工部侍郎、參知政事陳執中依前官平章事兼樞密使。
庚戌，以樞密副使吳育參知政事，翰林學士承旨丁度為樞密副使。
辛亥，高麗遣使貢於遼。
癸丑，徙知陳州、資政殿學士任中師知曹州。中師自言：「臣家本曹人，今老矣，願得守曹，營歸休之計。」帝憐而許焉。
五月，夏人歸石元孫。諫官御史奏元孫軍敗不死為國辱，請斬於寨下，宰相陳執中謂宜如所奏。賈昌朝獨曰：「在《春秋》時，晉獲楚將谷臣，楚獲晉將知罃，亦還其國不誅。」因入對，探袖出《魏志·于禁傳》，奏曰：「前代將臣，敗覆而還，多不加罪。」帝乃貸元孫。癸亥。削除官爵，編管全州，其子弟恩澤並追奪。
知制誥余靖，前後三使遼，益習外國語，嘗對遼主效其國語。侍御史王平、監察御史劉元瑜等劾靖失使者體，請加罪。元瑜又言靖知制誥，不當兼領諫職。庚午，出靖知吉州。
癸未，詔吏部流內銓：「自今試初入官選人，其習文詞者試省題詩或賦論一首，習經者試墨義十道，並注合入官；如所試紕繆，試墨義凡九不中，令守選，候放選再試；又不中，與遠地判司。其年四十以上，依舊格讀律，通，即與注官。仍命兩制一員同考試之。」
閏月，殿前副都指揮使、建武節度使李用和以老乞解軍職，戊子，授宣徽北院使。命步軍副都指揮使、淮康軍留後李昭亮為武甯節度使、殿前副都指揮使，代用和也。時承平久，將帥多因循，軍士縱弛。昭亮本將家子，習軍事，既統宿衛，一切尚嚴。萬勝、龍猛軍蒱博爭勝，徹屋椽相擊，市人惶駭。昭亮捕斬之，杖其軍主，諸軍股慄。及帝祀南郊，有騎卒亡所挾弓，會赦，當釋去，昭亮以為宿衛不謹，不可貸，卒配隸下軍。禁兵自是頗肅。
丙午，夏國主曩霄遣使謝冊命。
壬子，詔：「三後厭代，多歷年所，令禮官稽考故籍，議升祔之禮。」
癸丑，河北都轉運案察使歐陽修言：「轉運使雖合專掌金穀，不與兵戎之事，然向被朝廷密旨，令熟圖本道利害，陰為邊備。今沿邊知州武臣不過諸司使、副，通判即是常參初入京朝官，並得盡聞機事，而臣之本司獨不得與；非欲侵撓邊臣之權，蓋調用軍儲，須量邊事之舒急，以至案察將吏，亦當知處事之當否。請自今，許令本司與聞邊事。」從之。
遼主清暑於永安山。
六月，癸亥，以澤州進士劉羲叟為試大理評事。羲叟精算術，兼通《大衍》諸曆，嘗注司馬遷《天官書》及著《洪範災異論》，歐陽修薦之，召試學士院，而有是命。
丁卯，減益、梓州上供絹歲三之一，紅錦、鹿胎半之。
遼主謁慶陵。
壬申，太常禮院言：「奉詔，議升祔三後事。謹案唐肅明皇后，本中閫之正，昭成皇后，緣帝母之尊，開元中並祔睿宗之室。國朝懿德、明德、元德三後，亦同祔太宗廟。恭惟章獻明肅皇太后，母儀天下，輔成丕業，章懿皇太后，誕生聖躬，恩德溥大，伏請遷祔真宗廟，序於章穆皇后郭氏之次。章惠皇太后雖先朝遺制，嘗踐太妃之貴，然至明道中始加懿號，與章懷皇后事體頗同，伏請遷於皇后廟，序於章懷之次。又，太者生事之禮，不當施於宗廟，況太廟諸室，皇后並無四字之名，伏請改上章獻明肅皇太后曰章獻皇后劉氏，章懿皇太后曰章懿皇后李氏，章惠皇太后曰章惠皇后楊氏。乞再行集議，以示奉先謹重之意。」詔兩制及待制、御史中丞同議以聞。
己卯，准布大王率諸酋長朝於遼。
庚辰，夏遣使貢於遼。
秋，七月，辛丑，貶知潞州尹洙為崇信節度副使，坐前在渭州貸公使錢用也。
壬寅，翰林學士王堯臣等言：「禮官議改上章獻皇后、章惠皇后諡，揆諸禮意，竊所未安。蓋諡告於廟，冊藏於陵，無容異時更有輕改。矧升祔廟祐，本極孝思之報，若裁損尊名，恐非嚴奉之儀。而又博詢典故，參質人情，有增崇之文，無追減之例，其章獻明肅之號，伏請如舊。章惠皇太后，擁佑聖躬，義專系子，禮須別祠，請仍稱章惠皇太后，仍舊享於奉慈廟。」乃詔中書門下覆議，請如禮官及學士等所議，奉章獻、章懿升配真宗廟室，其尊諡如故；章惠仍享奉慈別廟，皆得禮之變，順祀無違。乙巳，詔恭依禮官所議，奉章獻明肅皇太后、章懿皇太后序於章穆皇后之次。
戊申，詔：「自今罪殊死，若祖父母年八十以上及篤疾無期親者，以其所犯聞。」
廣州地震。
遼主駐中會川。
八月，知秦州田況遭父喪，辛酉，起復，況固辭。又遣內侍持手詔敦諭，況不得已乞歸葬陽翟，托邊事求見，泣請終喪，帝惻然許之。帥臣得終喪自況始。
自真宗封禪之後，不復校獵，廢五坊之職。直集賢院李東之上言：「祖宗校獵之制，所以順時令而訓戎事也。陛下臨御以來，未嘗講修此禮。願詔有司草儀，撰日命殿前、馬步軍司出兵馬以從獵於近郊。」壬戌，詔樞密院討詳先朝校獵制度以聞。
甲子，以監察御史包拯為賀正使，使於遼。館伴者謂拯曰：「雄州新開便門，乃欲誘納北人以刺候疆事乎？」拯曰：「欲刺知北事，自有正門，何必便門！本朝豈嘗問涿州開門邪！」議遂斬。及拯使還，具奏：「臣奉命出境，彼中情偽，頗甚諳悉，自創雲州、作西京以來，添置營寨，招集軍馬，兵甲糧食，積聚不少，但以西討為名，其意殊不可測。緣雲州至並、代州甚近，從代州至應州，城壁相望，只數十里，地絕平坦，此中外所共出入之路也。自失山後五鎮，此路尤難控扼，萬一侵軼，則河東深為可憂。不可信其虛聲，馳其實備。兼聞代州以北，累年來蕃戶深入南界，侵佔地土，居止耕佃甚多，蓋邊臣畏儒，不能畫時禁止。今若不令固守疆界，必恐日加滋蔓，窺伺邊隙，浸成大害。欲乞今後沿邊要衝之處，專委執政大臣，精選素習邊事之人以為守將。其代州尤不可輕授，如得其人，責以實效，雖有微累，不令非次移替，則軍民安其政令，緩急不致敗事矣。」
庚午，荊南府、岳州地震。
癸酉，詔：「夏國比進誓表，惟延州、保安軍別定封界，自餘皆如舊境。其令陝西、河東嚴戒邊吏，務守疆土，無得輒有生事。」
甲戌，河北都轉運案察使歐陽修和滁州，權發遣戶部判官蘇安世監泰州鹽稅，出內供奉官王昭明監壽春縣酒稅。初，修有妹適張龜正，卒而無子，有女實前妻所生，甫四歲，無所歸，其母攜養於外氏，及笄，修以嫁族兄之子晟。會張氏在晟所與奴奸，事下開封府。權知府事楊日嚴前守益州，修嘗論其貪恣，因使獄吏附致其言以及修。諫官錢明逸遂劾修私於張氏，且欺其財。詔安世及昭明雜治，卒無狀；乃坐用張氏奩中物買田立歐陽氏券，安世等直牒三司取錄問吏人而不先以聞，故皆及於責。安世，開封人也。獄事起，諸怨修者必欲傾修，而安世獨明其誣，雖忤執政意，與昭明俱得罪，然君子多之。
鄜延經略司言夏國未肯明立封界，詔保安軍移文宥州，令遵守誓約指揮。
壬午，監察御史李京言：「去年保州軍亂之後，緣邊兵驕，小不如意則嘩言動眾。近又永甯軍士潛謀竊發，邊氓遠近不安。嘗觀唐自至德以後，河朔兵驕，鎮、魏尤甚，濟以奸臣跋扈，朝廷威令不行，斯蓋不早制之失。今沿邊主兵之臣，既不遴擇，及軍士作過，一概被罪，遂使驕兵增氣，動要姑息，守臣避禍，但務因循，不早制之，將復有至德之弊。宜下兩府案邊吏罷懦不任事及綺紈子弟，一切罷之。其有軍士作過，本非長吏生事者，只坐召禍之人。所貴驕卒畏威而革心，守臣竭節以專事，非特張紀律之本，亦所以制機事之先也。」
九月，庚寅，詔：「文武官已致仕而所舉官犯罪當連坐者，除之。」從翰林學士張方平請也。方平言：「坐繆舉而許首免，蓋責其當察所舉者之不法也。致仕官既謝事，不當與在職者向責。」遂著為令。
辛卯，以重陽曲宴近臣、宗室於太清樓，遂射苑中。
癸巳，詔近臣考先朝正史，實錄為《景德禦戎圖》。
庚子，置南京留守司御史臺。
甲辰，徙江南東路轉運案察使楊紘知衡州。紘嘗言：「不法之人不可貸，如使肆貪殘於一郡一邑，害良民萬家，不若去之，不利一家耳。」聞者望風解去。然竟坐苛刻下遷。紘，億從子，為億後，其為江東轉運案察使，富弼所薦也。
