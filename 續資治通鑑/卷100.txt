
九月，戊子朔，詔：「諸軍團結五人為伍等指揮並罷。」
己丑，建州軍亂。
先是調建卒往守滑州，為金人攻退，故例當得禦甲錢，轉運使不時與。是日大閱，軍校張員等作亂，殺福建轉運副使毛奎、判官曾伃，執守臣直龍圖閣張勤；提舉常平公事陳桷檄朝請郎王淮將士軍射士討之，不能克。後詔奎、伃各官其子孫一人。
范瓊屢與李孝忠戰，敗績。會諸郡兵皆至，瓊與都統制官喬仲福及孝忠戰於復州之雲澤，大敗之。
辛卯，河北經制使馬忠，貶秩二等，坐逗遛不進也。
先是河東之民，所在出攻城邑，皆用建炎年號。又有紅巾軍，於澤、潞間嘗劫宗翰寨，故金捕紅巾甚急，然真紅巾不可得，多殺平民亡命者。忠受命經制，畏敵不敢前。是時命帶禦器械鄭建雄知河陽府，而主管侍衛步軍司公事閭勍助之，忠仍逗遛，故坐貶。於是黃潛善、汪伯彥共政，方決策奉帝如東南，無復經制兩河之意。
詔：「江、池、饒、建州所鑄錢，以『建炎通寶』為文。」
甲午，命知揚州呂頤浩修城池，發運副使李祐等為隨軍轉運使，以將南遷也。
初，命兩浙提點刑獄公事周格、高士曈督捕杭寇，士曈，戚裡子也，欲招安之。翟汝文奏：「今浙東與經制司槍杖手合萬人，兵勢已盛，而憲臣意在黨賊，已受其降。今杭賊猖獗，至於主帥橫死，漕臣斷言，而反寵以官，是誘人作賊也。」賊乃遣其黨往秀州誘士曈及顧彥臣來杭州受降。士曈素隊入城北，賊百餘騎突出，賴鮑貽遜下槍杖手在北門，始獲免。既而格亦領兵至，士曈始約日進兵，然諸軍為賊誘去者甚眾。
先是辛道宗奉詔討賊，軍行至鎮江府，守臣趙子崧犒賜其厚，道宗掩有之，行次嘉興，始給軍士人五百錢，眾怒，潰去者六百人，道宗奔還鎮江。眾擁高勝為首，勝舊為太行山盜，名高托天。亂兵攻秀州，守臣直龍圖閣趙叔近城守，人遺以綺四縑，賊乃北趨平江府。
丁酉，詔：「荊、襄、關、陝、江、淮，皆備巡幸，並令因陋就簡，飲食不事豐美，亭傳僅備風雨，橋梁舟楫，取足濟渡，道路毋治，官吏毋出，有司百吏敢搔擾者，重置於法。惟軍馬芻糧，必務豐潔，將士寨柵，必令寬爽。播告諸道，使聞知焉。」
己亥，皇子旉為檢校少保、集慶軍節度使，封魏國公。
庚子，道君皇帝、淵聖皇帝自燕山徙居中京，居相府院。時嗣濮王仲理等千八百餘人尚在燕，金人計口給糧，監視嚴密，宗室死者甚眾。中書侍郎陳過庭亦在燕，宗翰議縱遣之：俄押赴顯州，令厚加養濟。
宗澤自河北引兵還京師。
辛丑，杭賊夜劫提點刑獄周格寨，殺之；提刑司所統蘇、秀兵，遂入杭與賊合。時格所部淮南兵不肯從，盡為浙兵所害。賊復以金帛遣人誘諸郡不逞，使據城相應。翟汝文慮變生肘腋，遂引兵還越州，賊勢愈熾。
壬寅，詔遣官具舟奉迎太廟神主赴揚州。命孟忠厚幹辦禮儀公事，合用禮器，隨宜充代，薦新物，令本州酌量應付。
直秘閣、河北西路招撫司參謀官王珪升招撫判官，代張所也。於是所落直龍圖閣，嶺南安置，死貶所。
乙巳，詔：「沿河控扼州縣，團結民兵，明遠斥候；若金人慾乘船渡河，先使善沒水手鑽穴其舟，並力掩殺，上下應援，毋為自守之計。有能沒兩舟者，白身與進義副尉。沿海州軍依此。」
初，宗澤募義士守京城，且造決勝戰車千二百乘，每乘用五十有五人，運車者十有一，執器械輔車者四十有四，回施曲折，可以應用。又據形勝，立二十四壁於城外，駐兵數萬。澤往來案視試之，周而復始。沿大河鱗次為壘，結連兩河山水寨及陝西義士，開五丈河以通西北商旅。京畿瀕河七十二里，命十六縣分守之，縣各四里有奇，皆開濠，深廣丈餘，於其南植鹿角。又團結班直諸軍及民兵之可用者。乃上表請車駕還京，不報。
丁未，中書舍人劉玨言：「近擢黃潛厚為戶部尚書，潛厚乃潛善親兄，祖宗以來，未有弟為宰相，兄為八座，而同居一省者。惟蔡京專政，無所忌憚，京為左相，則卞為元樞，京領三省，則攸領密院。聞潛厚、潛善皆有章疏，陛下從而允之，亦所以全其守法之美。」疏入，乃改命。
金主詔：「內地諸路，每耕牛一具，賦粟五斗，以備歉歲。」
戊申，李孝義、張世引步騎數萬襲德安府，詐稱來受招。守臣陳規登城，視其營壘，曰：「此詐也。」中夜，孝義引兵圍城，規已為之備，大敗之，孝義遁走。
河北招撫司都統制王彥，率裨將岳飛等所部七千人渡河。金兵盛，彥不敢進，飛獨引所部鏖戰，奪其纛而舞，諸軍爭奮，遂拔新鄉。
己酉，募兵入貲授官，自迪功郎以下凡六等。尋命每路以監司一員董其事。
軍賊高勝等入常州。
先是勝等過平江，奉直大夫趙研乘城，誘勝使入，臠之。眾懼而退，推其徒趙萬為首，至無錫，李綱時方寓居，出家財散賊，乃去。至常州，守臣何袞恬不為備，賊入城，大掠三日，執通判曾緯而去。
庚戌，始通當三大錢於淮、浙、荊湖諸路，用張愨請也。
政和舊法，當三大錢止行於京畿東、西及河東、北，由是東南小平錢甚重而物輕，西北反是。愨言：「大錢始不行於東南，慮私鑄耳。其後改當十為當三，自無私鑄之利，何為而不可行？」況財貨皆出於東南，常慮錢寶不足於交易。望詔三省參論，以革因循之弊。」從之。
時更軍旅之後，諸道財賦，亡於兵火，委於川途，乾沒於胥吏者，不可勝計。愨在河朔時，以心計為帝所知，自長地官至於執政，帝獨委以理財。嚴明通敏，文移所至，東南諸路惕息承命，國用賴以毋乏。然愨在中書，至於自作酒肆，議者以為苛碎焉。
辛亥，金主賜元帥右監軍完顏希尹、萬戶尼楚赫券書，除赦所不原，餘悉不問。
壬子，詔賜張邦昌死。
始，李綱議誅邦昌，黃潛善、汪伯彥皆持不可。及是聞金以廢邦昌為詞，復用兵。帝將南遷，而邦昌在長沙，乃詔湖南撫諭官馬伸曰：「張邦昌初聞以權宜攝國事，嘉其用心，寵以高位。雖知建號肆赦，度越常格，優支賞錢數百萬緡，猶以迫於金人之勢。比因鞫治它獄，始知在內衣赭衣，履黃裀，宿福寧殿，使宮人侍寢，心跡如此，甚負國家。尚加惻隱，不忍顯肆朝市，只令自裁；全其家屬，令潭州日給口糧，常切拘管。」伸至潭，邦昌讀詔已。徘徊退避，不忍自盡。執事共迫之，乃登平楚樓而縊。於是高州流人王時雍亦伏誅。
甲寅，詔：「行在及東京百司官，如擅離任所，並停官根捕，就本處付獄根勘。」
乙卯，詔：「成都、京兆、襄陽、荊南、江甯府、鄧、潭州，皆備巡幸。」
宗澤復上疏，略謂：「本朝提封萬里，京師號為腹心，宗廟社稷所在，民人依之。今兩河雖未敉寧，猶一手臂之不伸；乃欲並腹心而棄之，豈祖宗付託之意，與睽睽萬目所以仰望之心！昔景德間，契丹侵澶淵，警報一聞，中外震恐。是時王欽若江南人，勸幸金陵，陳堯佐蜀人，勸幸蜀都，惟寇準請帝親征，卒用成功。臣何敢望准，然不敢不以章聖望陛下也。且臣奉迎鑾輿還都而後，即當身率諸道之兵，直趨兩河之外，親迎二聖，雪靖康一再之恥，然後奉觴玉殿，以為億萬斯年之賀，臣之志願始畢。」上疏後，澤復營繕宗廟、宮室、台省，又以樂門乃回鑾奉迎之地，特增修之。
王彥及金人戰於新鄉縣，敗績。兵潰，顏奔太行山。岳飛以單騎持丈八鐵槍刺殺金帥於陳，金人為退卻。
初，彥既得新鄉，傳檄諸郡。金人以為大軍之至，率眾數萬薄彥壘，圍之，彥兵寡，且器甲疏略，乃決圍出。敵盡銳追擊，彥與麾下數十人馳赴之，所向披靡，轉戰十數里，弓矢且盡，會日暮，得免。彥收散亡，得七百餘人，保共城縣西山。部曲感其義，皆面刺「赤心報國」字，。未幾，兩河回應，忠義民兵首領傅選、孟德、劉澤、焦文通等皆附之，綿亙數百里，金人患之。
是日，賊趙萬人鎮江府境，守臣趙子崧遣將逆擊於丹徒，調鄉兵乘城為備。府兵敗歸，鄉兵驚潰，子崧率親兵保集焦山寺。賊逾城人，遂據鎮江。
初，傅雱既見金完顏希尹於雲中，留彌月。會制置使張渙、招撫使張所遣兵渡河，皆失利，渙為亂軍所殺。金以用兵責使者，雱遜謝。希尹乃以國書授雱等還，書中索河北人之在南者及為夏人請熙寧以來侵地，又欲於河陽置榷場以通南貨，雱受書以歸。金人無聘幣，伴使李侗自以乳香、白金等贐之。
金人遣直史館王樞持冊使高麗。
冬，十月，丁巳朔，帝登舟如淮甸。
戊午，隆祐太后至揚州，駐於州治。
庚申，詔：「諸路官司及寄居待次官，或非王命備補之人，以勤王為名，擅募民兵潰卒者，並令散遣；有擅募者，帥、憲司案劾以聞。」
宗澤復上疏言：「臣契勘京城四壁濠河樓櫓與守禦器具，當職官吏，協心並力，夙夜自公，率勵不懈，增築開浚，起造輯理，浸皆就緒。臣又製造決勝戰車一千二百兩，每兩用五十有五人，一卒使車，八人推車，二人扶輪，六人執牌，輔二十人執長槍，隨牌輔車十有八人，執神臂弓弩，隨槍射遠，小使臣兩號，專幹辦閱習車事，每十車差大使臣一員總領為一隊。見今四壁統制官日逐校閱，坐作進退，左右迴旋曲折之陳，委可應用。又，沿河十六縣與上下州軍，相接作連珠寨以嚴備禦。臣見使王彥、曹中正在河西攻擊，收復州縣，西京、河陽、鄭、滑等州同為一體，敵人畏讋，不敢輕動。臣自到京，奉揚陛下仁風德意，街市人情物態，忻悅敉甯，同太平時景象。顧臣犬馬之齒六十有九，比緣陛下委付之重，常患才力不任，惕惕憂懼。近日頓覺衰悴，萬一溘先朝露，辜負陛下眷恤憐憫之意，臣死不暝。儻使臣與將士官民獲望回輦之塵，俯伏百拜，然後身填溝壑，則雖死之日，猶生之年！」
先是群盜王再興以兵數萬，王貴萬餘人往來河上，王善以車百乘寇濮州；楊進兵尤眾，連擾京西諸郡。至德安府，守臣直龍圖閣陳規，晝夜相持，十有八日，而進技窮，乃以百餘人自衛，抵濠上求和。規出城，與進交臂而語，進感其誠，折箭為誓，明日，引眾去。圍光洲，澤遣招之，皆聽命，以進為留守司統制。澤理財有方，凡兩河及京東、西諸郡求軍需者，皆輟東京所有與之，不以為間。既而澤聞帝已南遷，又上疏，詞意忠懇，帝優詔答之。
癸亥，募群盜能並滅賊眾者，授以官。
甲子，李綱落職，依舊宮祠。
時張浚論綱罪未己，略言：「綱陰為慘毒，外弄威權，當時台諫如顏岐、孫覿、李會、李擢、范宗尹，重者陷之以罪，輕則置之閒散。若非察見之早而養成其惡，則宗廟之寄，幾敗於國賊之手。願早賜竄殛。」章再上，乃有是命。
直龍圖閣知秀州趙叔近招杭賊陳通，降之。
乙丑，詔罷帥府、輔郡、要郡等招置新兵，水軍准此。
丁卯，有內侍自京賚內府珠玉二囊來上，帝投之汴水。翼日，以諭輔臣黃潛善曰：「太古之世，擿玉毀珠，小盜不起，朕甚慕之，庶幾求所以息盜耳。」
是日，沙州回鶻遣使貢於金。
庚午，帝次泗州。
壬申，升揚州天長縣為軍。
丁丑，詔：「東南諸州縣所樁私茶鹽礬賞錢，每處各以千緡計，綱赴行在。」用都省請也。
戶部言諸路所收民間助國錢，乞令計置，輕賚赴行在，從之。
己卯，帝次寶應縣。御營後軍作亂，有孫琦者為首。左正言盧臣中從駕不及，立船舷叱賊，為所逼，墮水死；帝命求臣中所在，得之水中，拱立如故。張浚以為雖在艱難，不可廢法，乃劾統制官定國軍承宣使韓世忠師行無紀，降觀察使。曾臣中左諫議大夫，賜其家銀帛，官子孫二人。
自罷常平司，而諸路提舉官多以未受命為詞，居職如故；偽黨之被竄逐者，往往不行。言者以為國家所恃以號令天下者，威信而已；今無所忌憚如此，不可以不申戒。乃詔帥臣、監司體量罷奪，其竄斥人護送貶所，隱庇者重坐之。
庚辰，命劉光世討鎮江府叛兵。辛巳，覆命光世為滁、和、濠、太平州、無為軍、江寧府界招捉盜賊制置使；御營統制官苗傅為制置使司都統制，從光世行。
癸未，帝至揚州，駐蹕州治。舊制，三衙管軍未嘗內宿，至是始日輪一員，直宿行宮。
詔：「內侍不許與統兵官相見，如違，停官送遠惡州編管。」時入內內侍省押班康履，以籓邸舊恩頗用事，諸將多奉之，台諫無敢言者。
丙戌，兩浙制置使王淵率統制官張俊等領兵至鎮江府，軍賊趙萬等不知其猝至，皆解甲就招。時辛道宗前軍將官苗翊，猶在叛黨中，乃委翊統之，眾心稍定。淵尋紿賊以過江勤王，其步兵先行，每一舟至岸，盡殺這，餘騎兵百餘人戮於市，無得脫者。
李孝義攻德安不下，行至蘄州，張世斬之，餘黨悉降。
十一月，丁亥朔，以揚州路滑，始聽百官乘轎。
戊子，李綱鄂州居住。
時張浚等論綱不學無術，競氣好私，不早竄殛，無以謝天下。言者又奏：「近日辛道宗叛兵自蘇、秀而來，綱傾其家貲數千緡，並製造緋巾數千，遣其弟迎賊，其意安在？今陛下駐蹕維揚，人情未安，綱居常州無錫縣，去朝廷不三百里。綱素有狂愎無上之心，復懷怏怏不平之氣；常州風俗澆薄，萬一盜賊群起，藉綱為名，臣恐國家之憂，不在金人而在蕭牆之內。」故有是命。
張遇入池州。
遇本真定府馬軍，聚眾為盜，號『一窩蜂』，自淮西渡江，水陸並進，池州守臣騰祐棄城走。遇入城縱掠，驅強壯以益其軍，民辭以不習戰，遇曰：「吾教汝。」即命二人取器械相擊，殺一人乃止，曰：「此戰勝法也，能殺彼，則汝可活耳。」
己丑，詔：「諸路無額上供錢依舊法更不立額，自來年始。」
庚寅，詔求忠信宏博可使絕域及智謀勇毅能將萬眾者，詣檢、鼓院自陳。其後得宇文虛中、劉誨、楊應誠、劉正彥，皆擢用之。
徽猷閣直學士、知揚州呂頤浩試戶部侍郎，兼權知揚州。
辛卯，金人圍磁州。
朝奉郎王倫為大金通問使。
時傅雱、馬識遠至汴京，詔趣還，問金人意，復遣倫與閤門宣贊舍人朱弁見宗翰議事。雱至揚州，以金國書對於後殿。擢雱朝請郎，識遠尚書考功員外郎。
乙未，張愨守尚書左丞兼御營副使、提舉戶部財用，顏岐同知樞密院事。
乙巳，詔：「自今被受中使傳宣者，當時密縣所得旨，實封以聞；如事有未便者，許奏執。」又詔：「凡宣旨及官司奏請事，元無條貫者，並中書、樞密院取旨；非經三省、樞密院者，官司無得受。」復舊制也。
丙午，張愨守中書侍郎，兼知如故。
丁未，黃潛厚請許淮、浙鹽入京東，每袋納借路錢二千。東京，舊東北鹽地分也，時濱海道不通，故許之。
戊申，顏岐守尚書左丞，兼權門下侍郎。
許景衡守尚書右丞。
先是景衡陳十事，謂方今人才未備而政事不立，法度未修而宿弊尚存，浮費不節而國用空虛，賦役煩重而民力困弊，命令不行而事多壅滯，賞罰未明而人無懲勸，盜賊繼作而吏民被害，邊境危急而武備弗嚴，奸贓未逐而貪暴滋多，公議未申而親黨害政。帝歎息曰：「真今日之急務！」未幾，擢為執政。
刑部尚書郭三益同知樞密院事。
右諫議大夫王賓試御史中丞。
初，責授安化軍節度副使趙野，行至密州，眾推野領州事。時山東群盜縱橫，劇寇宮儀據即墨不退，野患之，棄城去。杜彥時據密州，乃與軍士李逵、吳順謀自稱權知州事，追執野於張蒼鎮，數其棄城之罪，臠之，惟一子學老得脫。彥盡刺城中人以益其軍。
辛亥，金人破河間府。
趙叔近言杭卒今已就招，請授以官，許多。劉玨言：「今盜賊數殘州縣，以招安之說誘之也。金陵黥徒，既被厚賞，錢塘之兵，建安之卒，道宗之師，又襲是跡而動，今湖又見告矣。其視殺漕憲守倅，若刈草菅，非徒無罪，且有子女金帛之獲。紫袍象簡之榮。觀今叔近所乞，乃群盜逼作此奏，非實情也。」許景衡亦言：「官吏無罪，而被誅戮，軍吏有罪，反受爵命，其為賞罰，不亦倒置乎！」帝用二人言，乙卯，寢其命。
初，壽春賊丁進，自號丁一箭，聚眾至數萬，遂圍壽春府，守臣康允之募人出城見進，許以金幣犒師。進殺使者，圍城二十五日，不能拔，乃引去。
劉光世討張遇於池州，至近郊南門，賊望之曰：「官軍少，且不整，可破也。」時湖水涸，賊出城，越湖占長堤，繞出官軍背，官軍敗績，遇率眾循江而上，光世亦整兵追之。
十二月，丙辰朔，詔以侍從四員充講讀官。
命諸路轉運司類省試以待親策。
先是諸州發解進士當以今春試禮部，會圍城，不果。上以道梗難赴，乃命諸路提刑選官，即轉運司所在州類省試，每路選官六員，臨期實封；移牒漕臣一員監試，不得干預考校；仍用省額，統計十有四人而取一人。省試有額自此。
丁巳，詔：「朕罔好遊畋，有以鷹犬輒稱御前者，流海島。」
辛酉，御營使司都統制王淵入杭州。
初，淵至秀州，下令治兵，十日乃行，杭賊陳通等聞之，緩為之備。乃是淵與統制官張俊馳至城下，傳呼「秀州趙龍圖來」，通出不意，出迎。淵諭以朝廷遣賜告身，通等皆喜。淵、俊入州治，命軍士分守諸門，淵召其首三十人至庭下，遽執之。通呼曰：「已受招安，何為乃爾！」淵曰：「我受詔討賊，不知其它！」並執其餘黨，悉腰斬之，凡百八十餘人。百姓相賀。
壬戌，資政殿學士、京東東路制置使、知青州曾孝序為亂兵所殺。
先是臨朐土兵趙晟，聚眾為亂，奪門而入。孝序度力不能制，因出據廳事，瞋目罵賊，與其子宣教郎訏皆遇害，時年七十九。詔贈光祿大夫，諡曰威。
癸亥，金人攻汜水關。
初，宗翰聞帝如維揚，乃約諸軍分道南侵。宗維自河陽渡河，攻河南；右副元帥宗輔與其弟宗弼自滄州渡河，攻山東；陝西諸路都統洛索與副都統薩裡罕自同州渡河，攻陝西。時西京統制官翟進扼清河白磊，而帶禦器械鄭建雄守河陽，敵不得濟。宗翰乃屯重兵於河陽北城以疑建雄，而陰遣萬戶尼楚赫自力鼎渡河，背攻南城，破之，建雄遂潰。
西京留守孫昭遠，既罷西道都總管，所調西師，以非所隸，悉引去。昭遠數以洛陽無城池而強敵對境侵軼之狀聞於朝，且遺其子書曰：「今日捍禦，甚難為功。四男二女，無可置念，要為忠義死耳。」乃遣驍將姚慶拒之於偃師縣，軍敗，慶死之。昭遠知城危，即命其將王仔奉啟運宮神御間道赴行在。既而金人大入，昭遠引餘兵南去，翟進率軍民上山保險。
宗翰據汜水，引軍而東，命尼楚赫分兵攻京西。先是知階州董庠以勤王兵入援，潰散無所歸，宗澤以庠知鄭州。澤聞金兵入境，遣將劉達援之，未至，庠棄城走。是日，尼楚赫至鄭州，不入城而去，徑如京西，中原大震。
甲子，諫議大夫衛膚敏上疏，謂：「本朝後族、戚裡，祖宗以來例不得任文資。乃者除邢煥徽猷閣待制，孟忠厚顯謨閣直學士，比又降中旨，王羲叔與郡，與羲叟除太府寺丞。物議太暄，頗為聖政之累。」疏入，改煥光州觀察使。
乙丑，詔：「自今除授及行遣有罪之人，並須經由三省及宰執進呈，方得施行；或有干求請托，乞御寶以行下者，重置於法。」
丙寅，張遇寇江州，守臣陳彥文視事始十日，固守不下。遇引去，江淮制置使劉光世截其後軍，破之。
丁卯，詔：「諸路都總管司走馬承受公事使臣，使舊法隸屬帥司。」先是政和中，改走馬承受為廉訪使者，其權與監司均敵；朝廷每有所為，輒為廉訪所議，樞密院藉以搖宰相，因復舊制。
戊辰，衛膚敏疏論：「先朝嬪御皆至行在，建承慶院以處之，又置升暘宮以治兵器及服御所須之物，而使內侍典其役。或母后戚裡之家，有所幹請，間以內批御寶行之，人言嘖嘖。望以承慶營繕付之揚州，升暘造作歸之有司，戚裡內侍有幹請過例者，勿復降出。其錫賚之費，量力支賜，則人言不戒而自孚矣。」上嘉納之。
金人圍棣州，守臣薑剛之率軍民拒守，不拔而去。
金洛索渡河，拔韓城縣。
初，京兆府路經略制置使唐重在關中，以將官曲方為沿河安撫使。方老而繆，統兵屯韓城，日以飲食蹴鞠為事。時河東經制使王𤫉在陝府，遣人渡河劫寨。洛索遂自慈、隰引兵而南，重遣兵馬都監、貴州刺史劉光弼賚金帛至河犒師。光弼至華州，聞敵逼河，遂留不進。洛索至河中府，官軍扼蒲州西岸。洛索患之，夜，潛由上流清水曲履水渡河，出龍門出，並河而南，距韓城四十里，方始覺，引兵遁去。光弼聞之，不歸長安而走邠、岐間。
先是榮州團練使陳迪，自瀘南安撫司走馬承受公事還行在，重以敵兵逼近，奏留迪提舉軍馬措置民兵以備敵。又有嘉州軍事推官王尚，被檄過岐下，重辟尚主管機宜文字，留長安。時京兆餘兵皆為經制使錢蓋調赴行在，重度金兵目入，以書別其父克臣曰：「忠孝不兩立，義不苟生以辱吾父。」克臣報之曰：「汝能以身殉國，吾含笑入地矣。」見者皆義之。
壬申，直龍圖閣、知秀州趙叔近罷，仍奪職。
時叔近既招降杭寇陳通，而言者論其嘗受賊金，由是免官，拘系於郡。
甲戌，金洛索攻同州，守臣直秘閣鄭驤死之。
先是驤聞帝幸維揚，上章請自楚、泗、汴、洛以迄陝、華，各募精兵鎮守，有急則首尾相應，庶幾敵勢不能沖決，不報。至是金兵及韓城，驤帥兵扼險擊之，師小卻。金人乘勝徑至城下，通判以下皆遁，驤獨曰：「我為太守，義在效死。」閉州門，赴井死。眾推前知沙苑監周良立青蓋於城上，軍民猶守禦。金人諭降，良曰：「苟無殺戮，當聽命。」許之，即授良定國軍節度使、知同州，惟遣十數騎入州學，取書籍而歸。州人感驤之義，斂葬之；後贈樞密直學士，諡威湣。
同州既破，王𤫉軍亂不能整。先是閤門祗候張昱棄慈州奔𤫉，𤫉乃命昱治陝，而率眾由金、商西人蜀。州縣震恐，欲閉關拒之。利州路提點刑獄張上行，破眾議迎𤫉屯興元府，供其衣糧。時叛賊史斌僭號興州，將攻興元府，𤫉遣統制官韋知幾、統領官申世景領兵拒之，復興州。既而𤫉留屯久，軍餉不繼，成都府路轉運判官趙開等乃率兩川民間助軍錢佐之，又以便宜截用遞歲應輸陝西、河東三路綱。川、陝屯西兵自此始。
初，直龍圖閣、知黃州趙令{山成}奉詔修誠，始畢，會張遇自江州西上，招令{山成}山城相見，飲以酒。令{山成}舉杯曰：「固知飲此必死，願諸君勿殺城中軍民。」遇掠曰：「酒誠有毒，以此試公耳。」奪潑地上，地裂有聲。群盜皆重令{山成}器識，引軍東去。未幾，丁進及群寇來犯，皆擊卻之。
乙亥，命守令勸農賑乏，罷獻助錢物。
金西北路都統鄂囉卒。鄂囉伐遼有大功，後追封鄭國王。
丙子，親衛大夫、甯州觀察使、知東上閤門事韋淵言：「橫行五司，尚未遵元豐舊制，乞並引進司歸客省，東、西上閤門合而為一，以省冗員。」從之。
丁丑，詔：「宗室歸朝官添差者勿罷，已去任者復還之。」始，議以軍興，悉罷州縣添差官以紓民力，至是惟二者得留。
己卯，金尼楚赫破汝州。
初，宗輔既渡河，議先攻汴京，且分兵趨行在。而東京留守宗澤增修守禦之備，城外千里，無糧可因。金人擾瀕河州郡，諸將請斷河梁，嚴兵自守，澤曰：「去歲城破，正坐此爾，尚可襲其軌邪！」命統制官劉衍趨滑州，劉達走鄭州，各率車二百乘，戰士二百人保護河梁，以俟大軍北渡。金人聞之，夜，斷河梁而遁。時孫昭遠既棄河南去，西京殘民無主，乃開門出降。宗翰入西京，以李嗣本知河南府，自屯西京大內，與澤相持。
金人既破汝州，將士挾西京北路提刑謝京以遁，金人擊殺之。州民王氏二婦為金兵所得，投漢水死，屍皆浮出不壞。軍校王俊收集潰兵，後據傘蓋山，有眾數萬。
庚辰，詔：「除京畿東、西、河北、北、陝西等路依元降指揮置巡社外，後來增置路分並罷。」
給事中劉玨試吏部侍郎；右諫議大夫衛膚敏試中書舍人，仍兼侍講。
膚敏在諫院才兩旬，言事至十數，黃潛善等忌之。會膚敏復論邢煥雖已易廉察，而孟忠厚尚仍舊官，詔曰：「邢煥，聯之後父，即以換武；忠厚系隆祐太后之親，宜體朕優奉之意。」膚敏及力辭新職。時玨亦論戶部尚書黃潛厚當避親，乃以潛厚為延康殿學士、提舉醴泉觀、同提舉措置戶部財用。膚敏既移官，遂與玨俱謁告不出。
以楊時為工部侍郎，時年七十五矣。入見，言自古聖賢之君，未有不以講學為先務者，帝深然之。
中書舍人劉觀試給事中。觀上言：「今日之患，在中國不在外敵，在朝廷士大夫不在邊鄙盜賊。願陛下委諫官、御史，取崇寧以來饕餮富貴最無狀之人，編為一籍，已死者著其惡，未死者明其罪，如以開邊用兵進，以花石應奉進，以刻剝聚斂進，以交賄權官進，類為數十條，概其罪惡，疏其名氏，有司鏤版，播告天下，與眾棄之。如此，外敵莫不畏，盜賊莫不服，然後忠賢安於朝，而中興之業可得而定。」帝嘉納，命台諫具名以聞。後不果行。
丁進既去壽春，宗澤遣使招之，進納款。澤以便宜補授言於朝，詔進充京城西壁外巡，以所部赴京城四面屯駐。
溫、杭二州上供物，几案有以螺鈿者，帝惡其靡，命碎之通衢。
乙酉，帶禦器械張俊自杭州移兵討蘭溪僧居王。破之。
初，建卒張員等既叛，統制官、朝請郎王淮雖駐兵城下，未能破賊。有軍校魏勝者，獨不從亂，頗能調護其黨。至是有詔招安，員等聽命。守臣張勤、提舉常平公事王浚明，皆坐失職罷去。會淮治喪，乃起復故宮，知建州，使之撫定，而以勝為承信郎、權本州兵馬監押。時員等雖開門，然軍情猶未定也。
是歲，夏改元正德。

