
春，正月，庚寅朔，御乾元殿受朝，升節度使班在龍墀內，金吾將軍上。故事節度使不帶平章事者，皆位在卿監下，於是特改焉。
遼林牙蕭幹、郎君耶律賢適討烏庫部還，遼主執其手，賜卮酒；以雅里斯、楚思、霞裏三人無功，賜醨酒辱之；授賢適右皮室詳袞。賢適嗜學，有大志，時朝臣多以言獲譴，賢適樂於靜退，遊獵自娛，與親朋言，不及時事，至是始見擢用。  
辛丑，賜西川諸州民今年夏租之半。   
詔以時平年豐，增上元張燈爲五夜。  
蜀臣民詣闕訟王全斌、王仁贍、崔彥進等破蜀時諸不法事，於是諸將同時召還。仁贍先入見，帝詰之，仁贍歷詆諸將過失，冀自解免。帝曰：「納李廷珪妓女，開豐德庫取金貝，此豈諸將所爲邪？」仁贍惶恐，不能對。帝以全斌等新有功，不俗付吏，令中書門下追仁贍及全斌、彥進與訟者質證，凡所取受隱沒共錢六十四萬六千八百餘貫，而蜀宮珍寶及外府它藏不著籍者不與焉。並按以擅克削兵士裝錢，殺降致寇之由，全斌、仁贍、彥進皆具伏。壬子，令御史臺集百官於朝堂，議全斌等罪。癸丑，百官言三人法當死，帝特赦之。甲寅，置崇義軍於隨州，昭化軍於金州，以全斌爲崇義留後，彥進爲昭化留後。仁贍罷樞密副使，爲右衛大將軍。諸將士有受者，一切不問。   
丁巳，以曹彬爲宣徽南院使，領義成節度使，劉光義改領鎮安節度使，張廷翰爲侍衛馬軍都虞候，領彰國節度使，李進卿爲步軍都虞候，領保順節度使。廷翰與進卿從光義平蜀，軍政不擾，故賞之。  
初，王仁贍歷詆諸將，獨曰：「清謙畏謹，不負陛下任使者，惟曹彬一人耳。」帝於是賞彬特優。彬人辭曰：「諸將俱獲罪，臣獨受賞，何以自安！」帝曰：「卿有功無過，又不自矜伐。苟負纖芥之累，仁贍豈爲卿隱邪？懲勸國之常典，可無辭也。」  
帝以河堤屢決，分遣使行視，發畿甸丁夫繕治。自是歲以爲常，皆以正月首事，季春而畢。又詔開封、大名府、鄆、澶、滑、孟、濮、齊、淄、滄、棣、濱、德、博、懷、衛、鄭等州長吏併兼本州河堤使。  
二月，甲子，遼南京留守高勳，請以偏師擾益津關，從之。   
乙丑，以西川轉運使沈義倫爲戶部侍郎，充樞密副使。初，義倫隨軍人成都，獨居佛寺蔬食，蜀羣臣有以珍異奇巧之物獻者，皆卻之；東歸，篋中所有，圖書數卷而已。帝嘗從容問曹彬官吏善否，彬曰：「臣止監軍旅，至於採察官吏，非所知也。」固問之，曰：「義倫可任。」帝亦聞義倫清節過人，因擢用之。 
壬申，權知貢舉盧多遜奏進士李肅等合格者十人。復詔參知政事薛居正於中書復試，皆合格，乃賜及第。  
左監門衛大將軍、權判三司趙玭，性狂躁訐直，多忤旨，帝每優容之。又與宰相趙普不協，因稱足疾，求解職。甲戌，玭守本官，罷判。 
時有譖殿前都指揮使韓重贇私取親兵爲腹心者，帝怒，欲誅之。趙普諫曰：「若重贇以讒誅，即人人懼罪，誰敢爲陛下將親兵者？」帝乃止，出重贇爲彰德節度使。重贇聞普救己，他日，詣普謝，普拒弗見。 
三月，戊戌，以前安國節度使張美爲橫海節度使。美至滄州，久之，有告其強取民女爲妾，又略民錢四千餘緡者，帝召告者，詰之曰：「張美未至，滄州安否？」對曰：「不安。」「既至，何如？」曰：「無復兵寇。」帝曰：「然則美之有造於滄州大矣。朕不難黜美，但念汝滄州百姓耳。」因命官爲給直，還其女。復賜美母錢萬緡，使謂美曰：「乏錢，當從朕求，勿取於民也！」美惶恐，折節爲廉謹，未幾，以政績聞。 
甲辰，詔：「翰林學士、常參官於幕職、州縣及京官內各舉堪任常參官者一人，不當者連坐。」   
乙巳，詔諸道舉部內官吏才德優異者。 
丙午，門下侍郎、平章事趙普，加左僕射，充昭文館大學士。   
丙辰，北漢石盆寨招收巡檢使閻章以寨來降。  
是月，五星如連珠，聚降婁之次。初，竇儼善推步星曆，周顯德中爲諫官，謂同列盧多遜、楊徽之曰：「丁卯歲五星聚奎，自此天下太平，二拾遺見之，儼不與也。」卒如其言。  
南唐命兩省侍郎、諫議、給事中、中書舍人、集賢、勤政殿學士更直光政殿，召對諮訪，率至夜分。南唐主事佛甚謹，中書舍人全椒張洎，每見輒談佛法，由是驟有寵。當時大臣亦多蔬食持戒以奉佛，中書舍人會稽徐鉉獨否，然絕好鬼神之說。  
夏，四月，丙子，遼主射柳祈雨，復以水沃羣臣。   
給事中開封馬士元謁樞密副使沈義倫，適有吏白事，義倫與語，忘顧士元。士元遽辭出，歸，語家人曰：「我爲臺省近臣，不爲執政所禮，可以去矣。」己卯，遂致仕。  
陵州有陵井，蜀置監，歲煉鹽八十萬斤。廣政二十三年，井口摧圮，毒氣上如煙霧，煉匠入者皆死。後井益塞，民難食。通判真定賈璉，始建議開浚，刺史王奇謂浚之犯井龍，役夫不肯進，璉親執鍤興役，逾年而至泉脈，初煉鹽日三百斤，稍增日三千六百斤。璉上其事，即詔璉知州事。璉後卒於官，州人畫像祠之。 
五月，壬辰，遼北府丞相蕭哈哩卒。哈哩貌魁偉，膂力過人，遼主嘉其勤篤，命總知軍國事。初，諸王多坐反逆，哈哩廉謹達政體，命案獄，多得其情，人無冤者。北漢主鈞每遣使入貢於遼，別緻幣物，詔許哈哩受之。卒，年五十。遼主愍悼，輟朝三日，罷重五之宴。 
乙巳，北漢鳩唐寨招收指揮使樊暉以寨來歸。  
六月，戊午朔，日有食之。  
遼主駐褭潭，好長夜之飲，因怒濫刑，醒亦悔之，諭大臣切諫。蕭思溫等畏懦，鮮能匡救，間有諫者，多不見聽。己未，支解鹿人壽格念古，命有司盡取鹿人之在系者六十五人，斬所犯重者四十四人，餘悉痛杖之。中有欲置死者，賴王子必攝等諫，得免。   
諸道銅鑄佛像，先是悉輦赴京毀之。秋，七月，丁酉，詔勿復毀，仍今所在崇奉，但毋更鑄。 
八月，辛酉，遼主生日，以大臣有病亟者，不受賀。  
是月，河溢入衛州城，民溺死者數百。 
九月，丙戌朔，遼主獵於黑山、赤山，自是連獵者兩月。 
庚子，定難節度使西平王李彝興卒，追封夏王，以其子行軍司馬光叡權知州事。 
乙巳，太子少傅致仕柴守禮卒，周世宗之本生父也，命中使護其喪事。  
冬，十月，癸酉，度支判官侯陟言：「三司凡二十四案，鹽鐵主其六，戶部主其四，餘皆度支主之。自荊、湖、西蜀之平，事務益衆，欲令三司均主其人。」詔三司推官張純分判度支案事。 
十一月，乙酉朔，工部侍郎毋守素，坐居喪娶妾免。 
庚子，遼司天奏月當食不虧，遼主以爲祥，歡飲達旦。 
十二月，丙辰，禁諸州輕小惡錢及鐵鑞錢。又命紕疏布帛毋鬻於市，及塗粉入藥者，捕之置罪。
戊辰，以權知夏州李光叡爲定難節度使。  
己巳，置建寧軍於麟州；庚午，以防禦使楊重勳爲留後。
宰相趙普丁母憂，丙子，起復。
賜西川來歲夏租之半。 
是冬，遼主駐黑河平澱。  
春，正月，乙酉朔，遼主宴於宮中，不受賀。  
甲午，城京師。   
丁酉，以陝、絳、懷等州飢，賑之。   
己亥，遼主觀燈於市，以銀百兩市酒，命羣臣亦市酒，縱飲三夕。
乙巳，北漢偏城寨招收指揮使任守恩等來降。
二月，冊宋氏爲皇后，忠武節度使延渥長女也。延渥尋改名偓。
三月，甲申朔，遼主如潢河；乙酉，獲鴐鵝，祭天地。遼主命造大酒器，刻爲鹿文，名曰鹿甒，貯酒以祭天。 
庚寅，增修縣令、尉捕賊功過令，頒行之。   
權知貢舉王祐擢進士合格者十人。陶穀子邴，名在第六，翌日，谷入致謝。帝謂左右曰：「聞谷不能訓子，邴安得登第？」遽命中書覆試，而邴復登第。因下詔曰：「造士之選，匪樹私恩；世祿之家，宜敦素業。如聞黨與，頗容竊吹，文衡公器，豈宜私濫！自今舉人，凡關食祿之家，委中書覆試。」  
南漢西北面招討使潘崇徹以飛語見疑，南漢主遣內侍番禺郭崇嶽覘其軍，戒之曰：「崇徹果有異志，即誅之。」崇嶽至桂州，崇徹嚴兵見之，崇嶽不敢發，還報曰：「崇徹日事飲樂，不恤軍政，非有反謀也。」會崇徹單騎自歸，南漢主釋不問，但奪其兵權而已。   
戊申，南唐以樞密使、右僕射湯悅爲左僕射兼門下侍郎、平章事。悅素稱清輝學士張洎之才。洎能伺人主顏色，善構同列短長，密奏悅非經綸才，南唐主以悅文學舊臣，罷洎學士，俄復故。  
夏，四月，戊午，成德節度使兼侍中韓令坤卒。令坤有才略，識治道，鎮常山凡七年，北邊以寧。帝聞其喪，悼惜之，追封南康郡王。
己巳，遼主詔：「左右從班有才器幹局者不決擢用，老耄者增俸以休於家。」
丙子，戶部員外郎、知制誥盧多遜，充史館修撰，判館事。多遜喜任數，善爲巧發奇中。帝好讀書，每遣使取書史館，多遜預戒吏，令遽白所讀。上果引問書中事，多遜應答無滯，同列皆伏，帝益寵異之。  
北漢軍校翟洪貴等來降。
五月，丁亥，重五，遼主以飲酒，不受賀。 
以盛暑，詔諸州恤刑。帝謂侍御史馮柄曰：「朕每讀《漢書》張釋之、於定國治獄，天下無冤民，此所望於卿也。」   
乙未，詔：「諸道當輦送上供錢帛等舟車，並從官給，勿以擾民。」   
丁酉，遼主與政事令蕭巴雅爾、南京留守高勳等酣飲連日夜，旋命勳知南院樞密使。
丙午，建雄軍節度使趙彥徽卒。帝微時，兄事彥徽，及即位，擢領旄鉞，寵顧甚厚，卒，贈侍中。繼聞其專務聚斂，始薄其爲人。  
丁未，賜南唐米十萬斛，飢故也。南唐以勤政殿學士承旨韓熙載爲中書侍郎、百勝節度使兼中書令。熙載上疏論刑政之要，古今之勢，災異之變，及獻所撰格言，南唐主手詔褒答而有是命。   
六月，癸丑朔，詔：「民田爲霖雨，河水壞者，免今年夏稅及它徵物。」   
己未，遼主令殿前都點檢耶律伊賴哈置神帳，曲赦京畿囚。
癸亥，詔：「荊、湖民祖父母、父母在者，子孫不得別財異居。」 
辛巳，以右補闕辛仲甫權知彭州。帝謂之曰：「蜀土始平，輕侈之俗未革，爾有文武才，是用命爾。」仲甫既至，州卒燕環誘屯戍軍，謀以長春節燕集日爲亂，仲甫擒斬之。 
秋，七月，乙未，中元張燈，帝御東華門，賜從官飲。 
以殿前都虞候涿人董遵誨爲通遠軍使。遵誨父宗本，仕漢爲隨州刺史，帝微時嘗往依之。遵誨憑藉父勢，多所陵忽，嘗論兵戰事，遵誨理屈，即拂衣起，帝乃辭宗本去。及帝即位，遵誨累遷至驍武指揮使。一日，便殿召見，遵誨伏地請死，帝令左右扶起，慰之。俄而部下軍卒有擊登聞鼓訴其不法十餘事，遵誨惶恐待罪，帝曰：「朕方赦過賞功，豈念舊惡邪！汝可勿復憂，吾將錄用汝。」遵誨再拜感泣。帝問遵誨母所在，遵誨曰：「母在幽州，遭難暌隔。」帝因令人重賂邊民，竊迎其母，送於遵誨，仍加優賜。至是帝以西蕃近邊，命遵誨守通遠軍。遵誨既至，召諸族酋長，諭以朝廷威德，刲羊釃酒，厚加宴犒，衆皆悅服。後數月，復入寇，遵誨率兵深入，擊走之，俘斬甚衆，獲牛馬數萬，戎落以定。帝嘉其功，就拜羅州刺史，使如故。遵誨嘗遣其外弟劉綜來貢馬，及還，帝解所服真珠盤龍衣，使齎賜之，綜曰：「遵誨人臣，豈敢當此賜！」帝曰：「吾委遵誨方面，不以此爲嫌也。」
丙午，北漢烏王寨使胡遇等來降。
帝自即位，數出微行，或過功臣家。趙普退朝，不敢脫衣冠。一夕，大雪，向夜，普聞叩門聲甚急，出，則帝立雪中，普惺恐迎拜。帝曰：「已約吾弟矣。」已而開封尹光義至，即普堂中，設重裀地坐，熾炭燒肉，普妻行酒，帝以嫂呼之。普從容問曰：「夜久寒甚，陛下何以出？」帝曰：「吾睡不能着，一榻之外，皆它人家也，故來見卿。」普曰：「陛下小天下邪？南征北伐，今其時也。願聞成算所向。」帝曰：「吾欲取太原。」普默然良久，曰：「非臣所能知也。」帝問其故，普曰：「太原當西北二邊，使一舉而下，則邊患我獨當之，何不姑留？俟削平諸國，彼彈丸黑子，將何所逃！」帝笑曰：「吾意政爾，故試卿耳。」因謂普曰：「王全斌平蜀多殺人，吾今思之猶耿耿，不可用也。」普薦曹彬、潘美可用，後悉從其言。  
帝嘗因北漢界上諜者謂北漢主曰：「君家與周氏世仇，宜其不屈。今我與爾無所間，何爲困此一方人也？若有志中國，宜下太行以決勝負。」北漢主遣諜者覆命曰：「河東土地甲兵，不足當中國之十一，區區守此，蓋懼漢室之不血食也。」帝哀其言，笑謂諜者曰：「爲我語劉鈞，開爾一路以爲生。」故終其世，不以大軍北伐。   
初，北漢世祖女爲晉護聖營卒薛釗妻，生子繼恩。釗死，妻改適何氏，生子繼元，而何與妻皆卒。世祖以北漢主鈞無子，使養繼恩及繼元，皆冒姓劉氏。繼恩事主盡恭，昏定晨省，禮無違者。及爲太原尹，選軟不治，北漢主憂之，嘗謂宰相郭無爲曰：「繼恩純孝，然非濟世才，恐不能了我家事，奈何？」無爲不對。是月，北漢主臥疾，召無爲，執其手，以後事付之。  
繼恩始監國，無爲與侍衛親軍使蔚進不協，因出進守代州，又建議漸斥去公族，命繼恩弟繼忠守忻州。繼忠，亦孝和養子也，自稱嘗使契丹，得冷痼病，定襄地寒，願留養晉陽；繼恩責其觀望，趣令就道。繼忠頗出怨語，或以白繼恩，尋縊殺之。   
戊申，北漢主殂，繼恩遣使告終稱嗣於遼，遼主許之，然後即位，上諡曰孝和皇帝，廟號睿宗。遼遣使弔祭。 
戊申，北漢主殂，繼恩遣使告終稱嗣於遼，遼主許之，然後即位，上諡曰孝和皇帝，廟號睿宗。遼遣使弔祭。 
是月，令諸州察民有飢者，即發廩貸之。 
左監門衛大將軍趙玭，既罷三司，累上密疏，皆留中不出，嘗疑趙普中傷之，乃詣閤門納所受誥命。八月，庚申，詔勒歸私第。玭請退居鄆州，不許。
丙寅，命客省使盧懷忠等二十二人領兵屯洺州，將有事於北漢也。 
戊辰，命昭義節度使、同平章事李繼勳爲河東行營前軍都部署，侍衛步軍都指揮使党進副之，宣徽南院使曹彬爲都監；棣州防禦使何繼筠爲先鋒部署，懷州防禦使康延沼爲都監；建雄節度使趙贊爲汾州路部署，絳州防禦使司超副之，隰州刺史李謙溥爲都監。 
九月，癸未，監察御史楊士達，坐鞫獄濫殺棄市。
己丑，遼主登小山，祭天地。
戊戌，遼主知宋欲襲河東，諭西南面都統、南院大王塔爾預爲之備。
廝北漢主繼恩，惡郭無爲專政，欲逐之而未果，是月，加無爲守司空，外示優禮，內實疏遠之。繼恩服衰裳視事，寢處皆居勒政閣，其左右親信悉留太守府廨，或請召入令翊衛，繼恩弗聽。於是文武百官皆進秩，繼恩置酒宴諸大臣及宗子，飲罷，臥閣中，供奉官侯霸榮以刃揕其胸，殺之。無爲遣兵以梯登屋入，殺霸榮並其黨，迎立繼恩弟太原尹繼元。繼恩立才六十餘日。者，邢州人，多力善射，走及奔馬，嘗爲散指揮使，戍樂平，旋降於王全斌，補內殿直，未幾，復奔北漢，爲供奉官。於是殺繼恩，謀南歸，卒爲無爲所殺。或謂無爲實使霸榮作亂，亟誅霸榮以滅口，故人無知者。
繼元始立，宋師已入其境，乃亟遣使上表於遼，且請兵爲授。又遣侍衛都虞候劉繼業、馬進珂領軍扼團柏谷，以將作監馬峯爲樞密使，監其軍。峯至洞過河，與李繼勳等遇，何繼筠以先鋒擊破之，斬首二千餘級，擒其將張環、石斌，遂奪汾河橋，傅太原城下，焚延夏門。繼元遣殿直都知郭守斌領內直兵出戰，又敗，守斌中流矢，退入城中。
丁未，北漢佐勝軍使李瓊來降。 
初，潘美克郴州，獲南漢內品十餘人。有餘延業者，自言爲扈駕弓官，授以弓，不能張，帝笑。問其國政，延業具言奢侈殘酷狀，帝驚駭曰：「吾當救此一方民。」於是道州刺史王繼勳言：「劉鋹昏暴，民被其毒，又數出寇邊，請王師南伐。」帝猶未欲加兵，乃命南唐主諭意，令南漢主先以湖南舊地來獻。南唐主遣使致書，南漢主不從。
建隆中，緣舊制，祭東嶽泰山於袞州、西嶽華山於華州、北嶽常山於定州、中嶽嵩山於河南府。於是有司言：「祠官所奉止四嶽。今按祭典，請祭南兵衡山于衡州；東鎮沂山於沂州，南鎮稽山于越州，西鎮吳山於隴州，中鎮霍山於晉州；東海於萊州，南海於廣州，西海、河瀆並於河中府，北海、濟瀆並於孟州，淮瀆於唐州；其江瀆準顯德五年敕，祭於揚州揚子江口，今請祭於成都；北鎮醫巫閭山在營州界，未行祭享。」從之。其後望祭北鎮於定州嶽祠，既而五鎮之祭復闕。   
遼以伊賴哈兼政事令，仍以黑山東默珍之地數十里賜之。
是秋，遼主獵於西京諸山。
冬，十月，甲戌，屯田員外郎同州雷德驤，責受商州司戶參軍。德驤判大理寺，其官屬與堂吏，附會宰相，擅增減刑名，德驤憤惋求見，欲面白其事，未及引對，即直詣講武殿奏之，辭氣俱厲；並言趙普強市人第宅，聚斂財賂。帝怒，叱之曰：「鼎鐺猶有耳，汝不聞趙普吾之社稷臣乎？」引柱斧擊折其上齶二齒，命左右曳出，詔宰相處以極刑。既而怒解，止以闌入之罪黜之。  
丙子，吳越王俶遣其子建武節度使惟濬來朝貢，命知制誥盧多遜迎勞之。
是月，帝遣使齎詔至太原，諭北漢主繼元令降，約以平盧節度使授之。又別賜郭無爲、馬峯等詔四十餘道，許授無爲安國節度使，峯以下並與籓鎮。無爲得詔色動，但出繼元一詔，餘皆匿之，自是始有貳志，勸繼元納款，繼元不從。
初，帝使諜者惠璘僞稱殿前指揮使，負罪奔北漢，無爲知其謀，使爲供奉官。及宋兵入北漢境，璘即奔逃至嵐谷，候吏獲送太原，北漢主使無爲鞫之，無爲釋不問。有李超者，知璘狀，上告；無爲怒，並超殺之以滅口。
十一月，辛巳，詔曰：「盜賊漸息，減諸縣弓手有差，令、尉輒佔留者，重置其罪。」  
先是，帝入太廟，見其所陳籩豆簠簋，問曰：「此何等物也？」左右以禮器對。帝曰：「吾祖宗寧識此！」亟命撤去，進常膳如平生。既而曰：「古禮亦不可廢也。」命復設之。於是判太常寺和峴言：「按唐天寶中享太廟，禮料外每室加常食一牙盤，五代以來，遂廢其禮，今請如唐故事。」詔：「自今親享太廟，別設牙盤食，禘袷、時享皆同之。」峴又言：「乾德初，郊祀上帝，就望燎位，而燎壇稍遠，有司不聞告柴燎之聲。臣時爲禮官，職當讚道，親聞德音，令舉燭相應。按《史記·封禪書》，秦常以十月郊見，通爟火，狀若桔槔，欲令光明遠照，通於祀所。望敕有司率循前制。」從之。 
壬寅，親享太廟。
癸卯，日南至，合祭天地於南郊，改元開寶，大赦，蠲乾德五年以前逋租，御乾元殿，宰相趙普等奉玉冊寶，上尊號曰應天廣運聖文神武明道至德仁孝皇帝。   
是日，遼主以飲酒，不受賀。  
是月，遼南院大王塔爾爲兵馬總管，統諸道兵授北漢，李繼勳等皆引歸，北漢因進掠晉、絳二州之境。 
北漢主劉繼元弒其母郭氏。齋   
南唐主納後周氏，昭惠後之妹也，美姿容，先已得幸於唐主。昭惠疾甚，忽見後入，顧問：「妹幾時進宮？」後幼未有知，以實對曰：「數日矣。」昭惠怒，遂轉鄉而臥，不復顧。既殂，常出入禁中，至是納以爲後。其夕，燕羣臣，韓熙載等皆賦詩以風，南唐主亦不之譴也。
南唐主頗留情樂府，監察御史張憲上疏曰：「道路皆言以戶部侍郎孟拱宸宅與教坊使袁承進。昔高祖欲拜舞人安叱奴爲散騎侍郎，舉朝皆笑。今雖不拜承進爲侍郎，而賜以侍郎居宅，事亦相類矣。」南唐主賜帛旌其敢言，然終不能改。
是冬，遼主駐黑山東川。齋   
遼太平王諳薩噶，久預國政，遂謀亂。時司天魏璘善卜，因詣璘卜僭立之日。事覺，遼主貶諳薩噶西北邊戍，流璘於烏庫部。
春，正月，己卯朔，以出師，不御殿。  
遼主宴宮中，不受賀。
己亥，以錢惟濬爲鎮海、鎮東節度使。惟濬奉其父命來助祭，將還，特詔增秩。
壬寅，遣殿中侍御史洛陽李瑩等分往諸州，調發軍儲赴太原。丙午，又遣使發諸道兵，屯於潞、晉、磁等州。 
南唐樞密使、左僕射、平章事湯悅，罷爲鎮海節度使。悅不樂居籓，上章求解。於是改授太子太傅，監修國史，仍領鎮海節度使。
二月，乙卯，命曹彬、党進等各領兵先赴太原。
戊午，詔親征。己未，以開封尹光義爲東京留守，樞密副使沈義倫爲大內部署；昭義節度使李繼勳爲河東行營前軍都部署，建雄節度使趙贊爲馬步軍都虞候，先赴太原。甲子，車駕發京師；丁卯，次王橋頓。彰德節度使韓重贇來朝，帝謂之曰：「契丹知我是行，必率衆來援，彼意鎮、定無備，將由此路入，卿可爲朕領兵倍道兼行，出其不意破之。」乃以重贇爲北面都部署，義武節度使郭延義副之。
初，遼主惑女巫肖袞言，取人膽合延年藥，殺人頗衆。繼悟其詐，以鳴鏑叢射騎踐殺之。自是嗜酒好殺，五坊掌獸及近侍給事諸人，或以細故，或奏對少失旨，或因遷怒，輒加砲烙、鐵梳之刑，甚者至於無算，或以手刃刺之，斬擊射燎，斷手足，折腰脛，劃口破齒，棄屍於野，且命築封於其地，死者至百餘人，京師署百尺牢以處繫囚。季年，暴虐益甚，嘗謂太尉華哈曰：「朕醉中有處決不當者，醒當覆奏。」徒能言之，竟無悛意。是月，己巳，春蒐懷州。遼主射熊而中，侍中蕭思溫與伊勒希巴牙哩斯等進酒上壽，遼主醉，還行宮，夜，爲近侍霄格、盥人華格、庖人錫袞等所弒。年三十九，廟號穆宗。庚午，思溫與南院樞密使高勳、飛龍使尼哩等奉世宗第二子賢，率甲騎千人馳赴行在。賢慟哭，羣臣勸進，遂即皇帝位於柩前，百官上尊號曰天贊皇帝，大赦，改元保寧。以殿前都點檢耶律伊賴哈、右皮室詳袞蕭烏哩濟宿衛不嚴，斬之。以尼哩爲行宮都部署，加政事令。
權知貢舉趙逢奏進士安德裕等合格者七人。
乙亥，車駕次潞州，以霖雨駐蹕。時諸州餽餉畢集城中，車乘塞路。帝聞之，以爲非理稽留，將罪轉運使。趙普曰：「六師方至而轉運使獲罪，敵人聞之，必謂儲偫不充，非所以威遠之道，但當擇治劇者蒞此州耳。」丙子，命戶部員外郎、知制誥王祐權知潞州。祐即發遣車乘，行路無阻。以樞密直學士趙逢爲隨駕轉運使，仍鑄印賜之。
北漢劉繼業、馮進珂屯於團柏谷，遣衛隊指揮使陳廷山領數百騎來偵邏。會李繼勳等前軍至，廷山即以所部降。繼業、進珂知衆寡不敵，亦奔還晉陽，北漢主怒，罷其兵柄。繼勳等遂圍城。
時遼使內侍韓知範冊命北漢主爲帝，北漢主夜開門納之。明日，置宴，羣臣皆預，宰相郭無爲哭於庭中，拔佩劍自剌，北漢主遽降階，持其手引之升坐，無爲曰：「奈何以孤城抗百萬之師乎！」蓋無爲欲以此搖衆心也。  
三月，丙戌，遼主次上京。以定策功，進蕭思溫爲北院樞密使，旋兼北府宰相；封高勳爲秦王，尼哩加守太尉。
時承穆宗失德之後，中外翕然望治。遼主數召翰林學士南京室昉，問古今治亂得失，奏對稱旨。思溫薦耶律色珍有經國才，遼主曰：「朕知之；第佚蕩，豈可羈屈！」思溫曰：「外雖佚蕩，中未可量。」乃召問以時政，指陳剴切，遼主器重之，旋命節制西南面諸軍，援河東。時南院大王耶律塔爾加兼政事令，致仕，以色珍代之。
遼諳薩噶聞遼主立，大懼，亡入沙陀。遼主以伊勒希巴訥穆袞陰附諳薩噶，誅之。旋召諳薩噶還，釋其罪。 
帝駐蹕潞州凡十有八日，獲北漢諜者，問之，對曰：「城中民罹毒久矣，日夜望車駕，恨其遲耳。」帝笑，給衣服縱之。壬辰，發潞州；戊戌，次太原；庚子，觀兵於城南，始命築長連城。辛丑，臨汾河作新橋。以兵部員外郎知制誥盧多遜知太原行府事。
壬寅，遣使發太原諸縣民數萬赴城下。
癸卯，北漢憲州判官史昭文以州城來降，即命昭文爲刺史。
乙巳，帝至城東南，命築長堤壅汾水。先是有欲增兵攻城者，左神武統軍陳承昭進曰：「陛下自有數千萬兵在左右，何不用也？」帝未悟，承昭以馬策指汾水，帝大笑，因使承昭董其役。丙午，決晉祠水灌城。
丁未，命李繼勳軍於城南，趙贊軍於西，曹彬軍於北，党進軍於東，爲四寨以逼之。北漢人乘晦突門，潛犯西寨，趙贊率衆與戰，弩矢貫贊足，未退。時党進遣東寨都監李謙溥伐木西山以給軍用，謙溥聞鼓聲，即引所部兵赴之，北漢人乃退。帝遽至戰所，怪赴援者非精甲，問之，則謙溥也，甚悅。劉繼業復以突騎數百犯東寨，党進挺身逐繼業，麾下數人隨之，繼業走匿壕中，北漢兵出援之，繼業緣縋入城，獲免。
南唐右僕射、判省事遊簡言，躬親簿領，督責稽緩，僚吏畏之；然暗於大體，不爲士大夫所重。數以疾辭，南唐主不許。是月，命簡言兼門下侍郎、平章事。
夏，四月，戊申朔，帝臨城東觀築堤。
辛亥，遣海州刺史孫萬進領軍數千人圍汾州。 
壬子，帝復至城東，賜羣臣及諸軍時服，宴從臣。
初，棣州防禦使何繼筠爲石嶺關部署，屯陽曲。帝聞遼兵分道來援北漢，其一自石嶺關入，乃驛召繼筠詣行在所，授以方略，並給精兵數千，使往拒之，且謂繼筠曰：「翌日亭午，俟卿捷奏至也！」時已盛暑，帝命太官設麻漿粉賜繼筠，食訖，辭去，戰於陽曲縣北，大敗遼兵，擒其武州刺史王彥符，斬首千餘級。己未，繼筠遣子承睿來獻捷。承睿未至，帝登北臺以俟，見一騎自北來，逆問之，乃承睿也。北漢陰恃遼援，城久不下，帝以所獻首級示之，城中人氣奪。
遼主監穆宗暴虐，務行寬政。趙王喜袞久繫獄，聞之，自去其械而朝。遼主怒曰：「汝罪人，何得離禁所！」復執之。既而躬錄囚徒，悉召而釋之。
是月，進封太平王諳薩噶爲齊王，改封喜袞爲宋王，封隆先爲平王，稍爲吳王，道隱爲蜀王，必攝爲越王，異裏爲冀王，宛爲衛王。初，遼主弟質睦性敏給，通契丹、漢字，能詩，穆宗末年，質睦與宮人私，穆宗怒，榜掠數百，刺一目而宮之，繫獄，將棄市。遼主即位，即釋之，賜以所私宮人，封寧王。未幾，以隆先兼政事令，留守東京，道隱留守上京。隆先、道隱、稍，皆世宗之弟也。 
五月，戊寅，遼分兵由定州來侵，韓重贇陳於嘉山以待之。遼人見旗幟，大駭，欲遁去；重贇亟擊之，大破其衆。癸未，使來告捷，帝大喜，手詔褒之。 
甲申，帝臨城北，引汾水入新堤，灌其城。戊子，臨城東南，命水軍乘小舟載強弩進攻其城，內外馬步軍都軍頭王廷義親鼓之，免冑選登，流矢中其腦而顛。庚寅，廷義卒。辛卯，殿前都指揮使都虞候石漢卿亦中流矢，溺死。癸巳，贈廷義建武節度使，漢卿袁州防禦使。
丁酉，帝幸城西，命諸軍攻其西門。
遣偏師圍嵐州，趙宏危蹙，請降。戊戌，宏來見，以避宣祖諱，賜名文度。  
己亥，以右千牛衛將軍周承瑨爲嵐州團練使。 
庚子，宴趙文度於行宮，後授重國節度使。  
太原圍急，熟無爲謀出奔，因請自將出擊。北漢主信之，選精甲千人，命劉繼業、郭守斌爲之副，北漢主登延夏門自送之，且待其反。會夜雨晦冥，無爲行至北橋，駐馬召諸將，繼業以馬傷足，先收所部兵入城，守斌迷失道，呼之不獲；無爲不能獨前，乃與麾下數千人亦還。
帝以暑氣方盛，深念縲絏之苦，乃詔：「西京諸州令長吏督掌猶掾五日一至獄戶，檢視灑掃，洗滌杻械，盆困者給飯食，病者給藥，輕系小罪即時決遣。」自是每歲仲夏，必申明是詔以戒官吏。
遼立貴妃蕭氏爲皇后。後，北府宰相思溫女也，早慧。思溫嘗觀諸女灑掃，唯後蠲潔，喜曰：「此女必成家。」及立爲後，能參決朝政，遼主敬禮之。
閏月，戊申，太原南城爲汾水所陷，水穿外城，注城中，城中大驚擾。帝臨長堤觀焉。水口漸闊，北漢人緣城設障，爲宋師所射，障不得施。俄有積草自城中飄出，直抵水口而止，宋師弩矢不能徹，北漢人因以施功，水口遂塞。
郭無爲復勸北漢主出降，北漢主不聽。閹人衛德貴，極言無爲反狀明白，不可赦，北漢主殺之以徇，城中稍定。 
北漢人俄自西長連城潛出，將焚攻戰之具，宋師擊走之，斬首萬餘級。夜半，忽傳呼壁外云：「北漢主降。」帝令衛士環甲，將開壁門，八作使趙璲曰：「受降如受敵，詎可夜半輕諾乎！」帝使問之，果諜者詐爲也。
己酉，帝臨城南，命水軍乘輕舟焚其門。
右僕射魏仁浦卒。先是仁浦侍春宴，因前上壽，帝密謂曰：「朕欲親征太原，如何？」仁浦曰：「欲速則不達，惟陛下審思。」帝嘉其對。宴罷，就第，賜上尊酒十石，御膳羊百口。既而從行，中途遇疾，還，卒於梁侯驛。贈侍中，諡宣懿。 
太原城久不下，東西班都指揮使李懷忠率衆攻之，戰不利，中流矢，幾死。殿前指揮使都虞候趙廷翰，率諸班衛士叩頭，願先登急擊以盡死力。帝曰：「汝曹皆吾所訓練，無不一當百，所以備肘腋，同休慼也。我寧不得太原，豈忍驅汝曹冒鋒刃，蹈必死之地乎！」衆皆感泣。 
時大軍頓甘草地中，會暑雨，多被腹病。會遼遣北院大王烏珍自白馬率勁卒夜出，間道疾馳，駐太原西，嗚鼓舉火，北漢賴以自固。太常博士李光贊言於帝曰：「陛下戰無不勝，謀無不臧，四方恃險之邦、僭竊帝王之號者，昔與中國爲鄰，今與陛下爲臣矣。蕞爾晉陽，豈須親討！重勞飛挽，取怨黔黎，得之未足爲多，失之未足爲辱。國家貴靜，天道惡盈，所慮向來恃險之邦，聞是役也，竭府庫之財，盡生民之力，忠心踴躍，各有窺覦。傳曰：『鄰之厚，君之薄也。』豈若迴鑾復都，屯兵上黨？使夏取其麥，秋取其禾，既寬力役之徵，便是蕩平之策。惟陛下裁之！」帝覽奏，甚喜，復問趙普，普亦以爲然，因使普召光贊慰撫之。
癸丑，移駐城東罕山之南，始議班師。 
己未，徙太原民萬餘家于山東、河南，給粟；庚申，分命使者十七人發禁軍護送之，因屯於鎮、潞等州，用絳人薛化光策也。化光言：「伐木先去枝葉，後取根柢。今河東外有契丹之助，內有人戶賦輸，竊恐歲月間未能下。宜於太原北石嶺山及河北界西山東靜陽村、樂平鎮、黃澤關、百井社，各建城寒，扼契丹援兵，起其部內人戶，於西京、襄、鄧、唐、汝州給閒田，使自耕種，絕其供饋，如此，不數年間，自可平定。」帝嘉納之。
壬戌，車駕發太原。時軍士陷敵者百人，帝遣驍雄副指揮使孔守正領騎軍往救，守正奮擊，盡奪以還。
北漢主籍所棄軍儲，得粟三十萬，茶、絹各數萬，喪敗馨竭，賴此少濟。 
戊辰，次鎮州，召道士蘇澄入見，謂曰：「朕作建隆觀，思得有道之士居之，師豈有意乎？」對曰：「京師浩穰，非所安也。」壬申，幸其所居，謂曰：「師年逾八十而容貌甚少，盍以養生之術教朕！」對曰：「臣養生，不過精思練氣耳；帝王養生，則異於是。《老子》曰：「我無爲而民自化，我無慾而民自正。』無爲無慾，凝神太和，昔黃帝、唐堯享國永年，用此道也。」帝悅，厚賜之。
遼有司請以遼主生日爲天清節，從之。
是月，南唐右僕射兼門下侍郎、平章事遊簡言卒。
六月，己卯，以儀鑾使知易州賀惟忠爲易州刺史，兼易、祁、定等州巡檢使。惟忠捍邊數有功，故遷其秩而不易其任。
庚辰，詔：「車駕所過，民無出今年秋租。」
癸未，以右補闕大名王明爲荊湖轉運使，以用兵於嶺南也。
己丑，次滑州。
南唐主遣其弟從謙來貢，辛卯，見於胙城縣。唐水部員外郎查元方掌從謙箋奏，帝命知制誥盧多遜燕從謙於館。多遜弈棋次，謂元方曰：「江南竟如何？」元方斂衽對曰：「江南事大朝十餘年，極盡君臣之禮。不知其它。」多遜愧謝曰：「孰謂江南無人！」元方，文徽子也。
癸巳，車駕至自太原，曲赦京城繫囚。
是月，北漢主決城下水，注之臺駘澤，水已落而城多摧圮。遼使者韓知範猶在太原，嘆曰：「宋師之引水浸城也，知其一而不知其二。若知先浸而後涸，則並人無類矣。」
時遼南院大王耶律色珍率援師屯於太原城下，劉繼業言主北漢主曰：「契丹貪利棄信，它日必破吾國。今救兵驕而無備，願襲取之，獲馬數萬，因藉河東之地以歸中國，使晉人免於塗炭，陛下長享富貴，不亦可乎！」北漢主不從。數日，色珍北還，贈遺甚厚。
其後北漢主復致幣於北院大王烏珍，烏珍以聞，遼主命受之。

