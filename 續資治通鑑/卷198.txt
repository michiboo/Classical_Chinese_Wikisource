
諱阿裕爾巴裡巴特喇，順宗次子，武宗母弟也。至元二十二年三月丙子生。大德九年與太后出居懷州。十一年正月成宗崩，帝與太后入大都，平內難，遣使迎武宗。武宗至上都，帝與太后往會之。武宗即位，詔立帝為皇太子。
春，正月，庚子，帝諭御史大夫塔斯布哈曰：「凡大臣不法，卿等劾奏勿避。」
癸卯，敕：「諸僧犯奸盜、詐偽、鬥訟，仍令有司專治之。」
戊午，制諸王設王傅六員，其次設官四員。
壬戌，升國史院秩從一品。帝諭省臣曰：「翰林、集賢儒臣，朕自選用，汝等毋輒擬進。人言御史臺任重，朕謂國史院尤重；御史臺是一時公論，國史院實萬世公論也。」
帝嘗命道士為醮事，近侍分其所用金幣，道士訟之御史臺。近侍譖道士於帝，當殺者六人。中丞張珪力辨道士無死罪，帝怒曰：「汝以台綱脅我耶？」 珪曰：「御史臺陛下之台，則台綱乃陛下之綱也，陛下奈何欲自壞其綱乎？」帝怒未解，顧左右扶出。明日，珪復諫曰：「陛下必欲用譖言殺無罪，臣請先死。」帝為寬道士罪，親解衣以賜珪。既而帝語近臣曰：』張中丞乃張忠臣，非官中丞也。」召慰之曰：「朕欲厚賜卿，非無寶玉，如非卿心何！」因以禦巾拭面額，綱珪懷曰：「朕澤之所存，朕心之所存也，其服膺勿失。」
二月，丁卯朔，徙大都路學所置周宣王石鼓於國子監。
燕京之始平也，宣撫使王楫以金樞密院為宣聖廟，春秋率諸生行釋菜禮，仍取石鼓列廡下。及國子監立，以其廟為大都路學。至是復徙石鼓於國子監。
辛未，改安西路為奉元路，吉州路為吉安路。
壬申，以霸州文安縣屯田水患，遣官疏決之。
甲戌，制定封贈名爵等級。
改和林省為嶺北省。
賜晉王伊蘇特穆爾及世祖諸皇子等民戶有差，使食其歲賦。
己卯，八百媳婦獻馴象二。
庚寅，敕嶺北省賑闕食流民；兩淮民種荒田者，如例納稅。
賑通、漷州饑。
詔勉勵學校。以國子監虞集言，升監丞吳澄為司業，與齊履謙同日並命，時號得人。
澄用程顥《學校奏疏》，胡安國《六學教法》，朱熹《學校貢舉私議》，約之為教法四條：一曰經學，二曰行實，三曰文藝，四曰治事。未及行而履謙以遷去。澄亦移病歸，諸生有不謁告而從之南者，俄拜集賢直學士，授奉議大夫，俾乘驛至京師，及真州，疾作而還，學制稍為之廢。
三月，丁酉朔，罷諸王、大臣私第營繕。
己亥，以生日為天壽節。
戊申，以前河南行省平章政事達實哈雅為御史大夫。
庚申，簡汰大明宮、興聖宮宿衛。
甲子，遣戶部尚書瑪爾經理河南屯田。
乙丑，命河南省建故丞相阿珠祠堂。
初，帝元日臨朝，謂中書省臣曰：「汴省王右丞可即召之。」至是約至，召見，慰勞，特拜集賢大學士。約首言：「河南行省丞相布琳吉岱，勳閥舊臣，不宜久外。」召至，封河南王。約又疏薦國子博士姚登孫、應奉翰林文字揭傒斯、成都儒士楊靜，請起復中山知府致仕輔惟良、前尚書參議李源、右司員外郎曹元用，皆除擢有差。
夏，四月，丁卯，簡汰控鶴還本籍。
以都水監隸大司農寺。
庚午，命浙東都元帥鄭祐同浙江軍官教練水軍。
辛未，給鈔萬錠修香山永安寺。
癸酉，帝如上都。
庚寅，太白經天。
五月，丙申朔，以中書平章哈克繖為中書左丞相，江浙行省平章章律為中書平章政事。
壬寅，改和林路為和甯路。
諸王托克斯哈密實以農時出獵擾民，敕禁止之，自今十月方許出獵。
六月，乙丑朔，日有食之。
丁卯，天雨毛。
己巳，敕李孟博選中外才學之士任翰林。
丁亥，敕罷封贈，誡左右守法度，勤職業，勿妄僥倖加官。時封拜繁多，群臣無功而受公王之爵者，前後相繼，故有是敕。
秋，七月，丙午，升大司農秩從一品。帝諭司農曰：「農桑衣食之本，汝等舉諳知農事者用之。」
中書參知政事賈鈞以病請告，賜鈔，給安車還鄉。
八月，己卯，以吏部尚書許師敬為中書參知政事。
庚辰，帝至自上都。
辛卯，敕雲南省右丞阿固岱等，率蒙古兵從雲南王討八百媳婦。
以張珪為樞密副使。
舊制，中州軍士鎮江南省，逾嶺以戍，率二年而代，遭犯瘴癘，十無一還。珪曰：「是徒置之死地耳，請屯置近邊。其嶺表要害，因其土人以戍，前死者，官給槥傳還家。」從之。
徽政院使實勒們，請以洪城軍隸興聖宮而己領之，以上旨移文樞密院，眾恐懼承命，張珪曰：「徽政有左右都衛兩軍，足備工役，又欲此將何為？因不署，事得寢。實勒們由是怨珪。
是月，濱州旱，涇縣水，賑之。
九月，丁酉，增江浙海漕糧二十萬石。
戊戌，罷征八百媳婦、大小徹裡蠻，以璽書招諭之；尋獻馴象及方物。
甲辰，以參議中書省事阿布哈雅為參知政事。
壬戌，瓊州黎賊嘯聚，遣官招諭。
冬，十月，甲子，有事於太廟。
雲南行省右丞索勒濟爾威有罪，國師請釋之，帝斥之曰：「僧人宜誦佛書，吏事豈當與耶！」
癸未，以中書參知政事察罕為平章政事，商議中書省事。
戊子，翰林學士承旨伊輦齊布哈等進順宗、成宗、武宗《實錄》。
辛卯，赦天下。
賜李孟潞州田二十頃。
十一月，甲辰，捕滄州群盜阿實達等，擒之，支解以徇。
丙午，諭六部官毋隔越中書奏事。
庚申，占城獻犀象；緬國遣使來朝。
中書平章政事李孟請歸葬其父母，帝勞餞之，曰：「事訖宜速還，勿久留，孤朕所望。」十二月，孟入朝，帝大悅。孟因請謝事，優詔不允；請益堅，癸亥，乃命孟以平章政事議中書省事、承旨翰林。
癸酉，遣使分道決囚。
庚辰，知樞密院事達實曼罷。
鷹坊請往河南、湖廣括取孔雀、珍禽，帝以擾民，不允。
丁亥，中書省言：「中書職在總挈綱維，比者行省六部諸司應決不決者，往往作疑諮呈，以致文繁事弊。」詔體世祖立中書初意，定擬成式以聞。
是歲，以左司郎中張思明為兩江鹽運使，歲課充贏，僚屬請上增數，思明歎曰：「贏縮不常，萬一以增為額，是我希一己之榮，遺百世之害也。」
以梁曾為先朝舊臣，特起昭文館大學士。曾累章乞致仕，不允。復起為集賢侍講學士，國有大政，必命與諸老議之。
前翰林學士承旨姚燧卒，諡曰文。
燧少學於許衡，其為文宗韓愈。衡賞其辭，且戒之曰：「弓矢為物，以待盜也，使盜得之，亦將待之。文章固發聞士子之利器，然先有能一世之名，將何以應人之見役者哉！非其人而與之與非其人而拒之，鈞罪也，非周身入世之道也。」燧自是反躬實踐，為世名儒。當世爭求其文，詞無溢美，高麗沈王欲求燧詩文，燧不與，奉詔乃與之。王贈謝幣帛、金玉、名畫五十篚，燧即時分散於人，一無所取。或問之。燧曰：「彼籓邦小國，唯以貨利為重，吾能輕之，使知大朝不以是為意。」其器識過人類如此。
春，正月，丁未，以太府卿圖呼魯為中書右丞相；時特們德爾以病去職，故以圖呼魯代之。樞密副使張珪為中書平章政事，以代李孟也。
己未，置遼陽行省儒學提舉司。
召河南行省右丞郝天挺為御史中丞。
天挺入見，首陳紀綱之要，以獵為喻，曰：「御史職在擊奸，猶鷹揚焉。禽之弱者易獲也，其力大者必借人力；不然，不惟失其前禽，仍或有傷鷹之患矣。」帝嘉其言。
二月，壬戌，改典內院為中政院。秩正二品。
己卯，免徵益都饑民所貸官糧二十萬石。
各寺修佛事，日用羊九千四百四十，敕遵舊制，易以蔬食。
命張珪綱領國子學。
辛巳，詔以錢糧、造作、訴訟等事悉歸有司，以清中書之務；從張珪之請也。
丁亥，敕：「外任官應有公田而無者，皆以至元鈔給之。」
功德使策琳沁等以佛事奏釋重囚，不允。
帝諭左右曰：「回回以寶玉鬻於官。朕思此物何足為寶，惟善人乃可為寶。善人用則百姓安，茲國家所宜寶也。」
三月，丙午，冊立皇后鴻吉哩氏。
壬子，圖呼魯言：「臣等職專燮理，去秋至春亢旱，民間乏食，而又隕霜雨毛，天文示變，皆由臣等不能宣上恩澤，致茲災異，乞黜臣等以答天譴。」帝曰：「事豈關汝，其勿復言。」
教坊使曹耀珠得幸，命為禮部尚書。張珪諫曰：「伶人為大宗伯，何以示後世？」帝曰：「姑聽其至部而去之。」珪力言不可，乃止。
皇太后命以特們德爾為太師，以萬戶博實參知行省政事。張珪言於帝曰：「太師輔上道德，特們德爾非其人。萬戶無功，不得為外執政。」帝然之。太后聞而怒甚，於是實勒們之譖得行。
御史中丞郝關挺上疏論時政，其略曰：「先帝即位之初，大事方定，故於左右三五有功之人，爵之太高，遂使近幸之臣，因而相襲，王公師保，接跡於朝。比者雖令裁罷，曾未經歲，又復紛然。昔人有言：『服之不衷，身之災也』。是則朝廷名器重，則升斗之祿足以鼓舞豪傑，濫則日拜卿相而人不勸矣。」
又言：「國初設官，在內須三十月，在外須三周歲，考其殿最以為黜陟。比者省院台部之臣，久者一二歲，少者三五月，甚有旬日之間而屢遷數易者，奔走往來之不暇，何暇宣風布化，參理機務哉！請自今，惟大臣可急遴選授，其餘內外大小官屬，必候任滿方許超遷，以免朝除夕改，啟幸長奸之弊。」
尋出為海南行省平章。時河南王布琳濟達為丞相，待以師禮，由是政化大行。未幾卒，諡文定。
丙辰，帝以亢旱既久，於宮中焚香默禱，遣官分禱諸祠。
詔敦諭勸課農桑。
夏，四月，乙亥，帝如上都。
丙子，高麗國王王璋辭位，以其世子王燾為征東行省左丞相，封高麗國王。時朝廷欲璋歸國，璋無以為詞，請傳位於其子。
甲申，詔遴選賢士，纂修國史。
乙酉，御史臺言：「富人夤緣特旨，濫受官爵；徽政、宣徽用人，率多罪廢之流；內侍托為貧乏，互奏恩賞。而西僧以作佛事之故，累釋重囚。外任之官，身犯刑憲，輒營求內旨以免罪。諸王、駙馬、寺觀土田每歲征租，擾民尤甚。請悉革其弊。」制可。
真定、保定、大寧路饑，並免今年田租之三。
安南國貢方物。
五月，中書平章政事張珪罷。
時太后多寵倖，惡張珪持正，幸臣實勒們等尤嫉之，以帝遇之厚，未敢遽發。至是帝由居庸巡上都，乃以中旨召珪，至宮門下，數以違懿旨之罪，杖之。珪創甚，輿歸京師，明日出國門。珪子景元掌符璽，不得一日去宿衛，至是以父病篤告，遽歸。帝驚曰：「朕來時，卿父無病。」景元頓首涕泣不敢言。帝不懌，遣人賜珪酒，遂拜大司徒。珪謝病家居。
辛丑，以中書右丞哲伯都拉為平章政事，左丞巴喇托音為右丞，參知政事阿布哈雅為左丞，參議中書省事圖魯哈特穆爾為參知政事。
順德、冀甯饑，原州水，賑之。
六月，己未，京師地震。癸亥，圖呼魯等以災異乞賜放黜，不允。
丙寅，京師地又震。
己卯，河東廉訪使趙簡，請選方正博洽之士任翰林侍讀學士，講明治道以廣聖聽，從之。
御史臺言：「比年廉訪司多不悉心奉職，宜令監察御史檢核名實而黜陟之。廣海及甘肅、雲南地遠，遷調者憚勿肯往，請今後加一等官之。」制可。
壬午，命監察御史檢察監學官，考其殿最。
甲申，建崇文閣於國子監。
以宋儒周敦頤、程顥、程頤、張載、邵雍、司馬光、朱熹、張栻、呂祖謙及故中書左丞許衡從祀孔子廟廷。
河決陳、亳、睢州及開封之陳留縣，沿民田廬。先是命官沒河相視，上治河之議而竟未施行，故有此患。
秋，七月，癸巳，以作佛事，釋囚徒二十九人。
甲午，置榷茶批驗所並茶田局官。
庚子，立長秋寺，掌武宗皇后宮政。
壬寅，京師地震。
己酉，改淮東、淮西道宣慰司為淮東宣慰司，以淮西三路隸河南省。
敕：「守令勸課農桑，勤者升遷，怠者黜降。著為令。」
丁巳，太白經天。
八月，戊午朔，揚州路崇明州大風，海潮泛溢，漂沒民居。
丁卯，帝至自上都。
庚午，以侍御史薛居敬為中書參知政事。
九月，癸巳，以宣徽院使鄂勒哲知樞密院事。
戊申，敕鎮江路建銀山寺，勿徙寺旁塋塚。
京師大旱。帝問弭災之道，翰林學士承旨程鉅夫舉桑林六事以對，忤時宰意。帝遣近侍賜上尊勞之曰：「中書集議，惟卿所言甚當，後臨事其極言之。」
陝西行台治書侍御史尉遲德誠亦上言：「西僧作佛事，疏放罪囚，以為祈福。奴婢殺主，妻妄殺夫，皆獲夤緣以免，實紊典常。必欲修政以答天遣，無有先於此者。」不報。
初，世祖、成宗皆嘗議定科舉制而未及行，至是帝與李孟論用人之方，孟曰：「人材所出，固非一途。然漢、唐、宋、金，科舉得人為盛。今欲舉天下之賢能，如以科舉取之，猶勝於多門而進。然必先德行經術而後文辭，乃可得真材也。」帝深然其言，決意行之。冬，十月，丁卯，敕中書省議行科舉。
辛未，徙崑山州治於太倉，昌平縣治於新店。
癸未，以遼陽路之懿州隸遼陽行省；復置蒙陰縣，隸莒州。
乙酉，旌表高州民蕭乂妻趙氏貞節，免其家科差。
壬寅，漢人、南人、高麗人宿衛，分司上都，勿給弓矢。
甲辰，行科舉。帝使程鉅夫及李孟、許師敬議其事。鉅夫建言：「經學當主程頤、朱熹《傳》、《注》，文章宜革唐、宋宿弊。」於是命鉅夫草詔行之。令天下以皇慶三年八月，郡縣興其賢者、能者，充貢有司，次年二月，會試京師，中選者親試於廷，賜及第、出身有差。自後率三歲一開科。蒙古、色目人與漢人、南人各命題。蒙古、色目人願試漢人、南人科目，中選者加一等注授。
帝謂侍臣曰：「朕所願者，安百姓以圖至治，然匪用儒士，何以致此！設科取士，庶幾得真儒之用，而治道可興也。」集賢修撰虞集，獨謂當治其源，因會議學校，乃上議曰：「師道立則善人多。學校者，士之所受教，以至於成德達材者也。今天下學官猥以資格授，強加之諸生之上而名之曰師爾，有司弗信之，生徒弗信之，於學校無益也。如此而望師道之立，可乎？下州小邑之士，無所見聞，父兄所以導其子弟，初無必為學問之實意，師友之游從，亦莫辨其邪正，然則所謂賢材者，非自天降地出，豈有可望之理哉！為今之計，莫若使守令求經明行修者，身自師尊之，至誠懇惻以求之，俟其德化之成，庶幾有所觀感也；其次則求操履近正而不為詭異駭俗者，確守先儒經議師說而不敢妄為奇論者，眾所敬服而非鄉愚之徒者，延致之日，誠誦其書，使學者習之，入耳著心以正其本，則他日亦當有所發也；其次則取鄉貢至京師罷歸者，其議論文藝猶足以聳動乎人，非若泛泛莫知根柢者矣。」
十二月，丙子，定百官致仕資格。
京師以久旱，民多疾疫。帝曰：「此皆朕之責也，赤子何罪！」明日，大雪。
廣東採珠之人，懸絙於腰，沉入海中，良久得珠，撼其絙，舶上人引出之。葬於黿鼉蛟龍之腹者，比比而有，有司名曰烏蜒戶。至是特旨放免。江西行省參知政事敬儼，俾掾吏具烏蜒戶姓名，置冊申解，同列皆曰：「中書諮文無是，可不必也。」儼曰：「萬一申明舊典，庶不害及良民。」未幾，皇太后中使至，人咸服儼先見之明。
春，正月，丁亥，以中書右丞劉正為平章政事。
帝初政風動天下，正與諸老臣陳贊之力居多，累乞致仕，不許，遂有是命。時議經理河南、淮、浙、江西民田，增茶、鹽課額。正極言不可。弗從。歲大旱，野無麥穀，種不入土，台臣言燮理非其人，奸邪蒙蔽，民多冤抑，感傷和氣所致，詔會議。平章李孟曰：「燮理之責，儒臣獨孟一人，請避賢路。」平章呼圖布鼎曰：「台臣不能明察奸邪，臧否時政，可還詰之。」正言：「台省一體，當同心獻替，擇善而行，豈容分異耶！」竟如乎圖布鼎言。
庚子，敕各省平章為首者及漢人省臣一員，專意訪求遺逸，先以名聞，而後致之。
以江浙行省左丞高昉為中書參知政事。
丁未，詔改元延祐。
庚戌，中書省臣圖古勒等以災變乞罷，不允。
二月，戊辰，大寧路地震。
中書省言：「比奉詔，漢人參政宜用儒者。侍御史趙世延其人也。」帝曰：「世延誠可用，然永古特氏非漢人，其署宜居右。」甲戌，拜世延參知政事。
壬午，以哈克繖為中書右丞相，與平章李孟監修國史。以揭傒斯為國史編修官。傒斯，富州人，程鉅夫、盧摯先後為湖南憲長，咸器重之。至是以鉅夫薦充編修官。李孟讀其所撰《功臣列傳》歎曰：「是書方可名史筆。若他人所為，直謄吏牘耳。」
癸未，以參知政事高昉為集賢學士。
三月，戊戌，真定、保定、河間民飢，給糧兩月。
癸卯，暹羅入貢。
乙巳，以僧人作佛事，擅釋獄囚，命中書審察。
戊寅，帝如上都。
巳酉，敕：「奸民宮其子為閹宦，謀避徭役者，罪之。」
辛亥，命參知政事趙世延納領國子學。
癸丑，中書平章察罕致仕。
察罕暮年居德安白雲山別墅，以白雲自號。嘗入見，帝目逆之曰：「白雲先生來也！初以病請告，暨還朝，與李孟入謝，帝曰：「白雲病癒耶？」頓首對曰：「荷陛下哀矜，放歸田裡，不覺沉屙去體耳。」帝顧李孟曰：「知止不辱，今見其人。」察罕天性孝友，田宅在河中者，悉分與諸昆弟，昆弟貧來歸者，復分與田宅；奴婢縱放為民者甚眾。既致仕，優遊八年，以壽終。
晉甯民侯喜兒昆弟五人，並坐法當死，帝歎曰：「一家不幸而有是事，其擇情輕者一人杖之，俾養父母，毋絕其祀。」
閏月，甲寅朔，敕減樞密知院冗員。
辛酉，罷咒僧月給俸。
遣人視大都至上都駐蹕之地，有侵民田者，計畝給直。
丁丑，畿內饑，賑之。濟甯等路隕霜殺桑果禾苗，歸州饑，出粟平糶。
馬八兒國來貢。
夏，四月，甲申朔，大寧路地震，有聲如雷。
己酉，以特們德爾錄軍國重事，監修國史。
右丞相哈克繖言：「臣非世勳族姓，幸逢陛下為宰相，如丞相特們德爾練達政體，且嘗監修國史，請授之印，俾領翰林，國史院，軍國重事，悉令議之。」帝然其言，令啟皇太后，與之印。
敕：「郡縣官勤職者加賜幣帛。」
立回回國子監。
帝以《資治通鑒》載前代興亡治亂，命集賢學士呼圖嚕都爾密實及李孟擇其切要者譯寫以進。
五月，丁卯，賜李孟孝感縣地二十八頃。
禁諸王支屬徑取分地租賦以擾民。
敕嶺北行省瘞陳沒遺骸。
戊寅，京兆為故儒臣許衡立魯齋書院，降璽書旌之。
武陵縣霖雨，水溢，溺死居民，漂沒廬舍禾稼；膚施縣大風雹，損禾並傷畜。
六月，戊子，敕：「內侍今後止授中官，勿畀文階。」
置雲南行省儒學提舉司。
甲辰，敕：「諸王、戚裡入覲者，宜趁夏時芻牧至上都，勿輒入京師，有事遣使奏稟。」
賑衡州等路饑。
秋，七月，庚午，命中書省議復封贈。
賜晉王伊蘇特穆爾部鈔千錠。
詔開下蕃市舶之禁。
乙亥，會福院越制奏旨除官。敕：「自今舉人，聽中書可否以聞。」
渾河堤決，淹沒民田，發廩賑之。
八月，戊了，帝至自上都。
癸卯，升太常寺為太常禮儀院，秩正二品。
丁未，冀寧、汴梁及武安、涉縣地震，懷官民廬舍，死者三百餘人。
河南行省言：「黃河涸露，舊水泊汙池，多為勢家所據，驟遇泛溢，水無所歸，遂致為害。由此觀之，非河犯人，人自犯之耳。擬差和水利都水監官與行省廉訪司同相視，可以疏辟堤障，未及泛溢，先加修治，用力少而成功多。又，汴梁路睢州諸處，決破河口數十，內開封縣小黃村計會月堤一道，都水分監修築障水堤堰，所擬不一，宜委官按驗，從長講議。」於是命太常丞郭奉政、前都水監丞邊承務、都水監卿多爾濟等、上自河陰，下至陳州，與該州縣官沿河相視。開封縣小黃村河口，測量比舊淺減六尺，陳留、通許、太康舊有蒲葦之地，後因閉塞西河、塔河諸水口，以便種蒔，故他處連年潰決。
各官議以為：「治水之道，惟當順其性之自然。大河東北入海，歷年既久，遷徙不常，每歲泛溢，兩岸時有沖決，強為閉塞，正及農忙，科椿梢，發丁夫，動至數萬，所費不可勝計。郡縣嗷嗷，民不聊生。蓋黃河善遷徙，惟宜順下疏泄。今相視上自河陰、下抵歸德，經夏水漲，甚於常年，以小黃口分泄之故，並無沖決，此其明驗也。陳州最為低窪，瀕河之地，今歲麥禾未收，民飢特甚，欲為拯救，奈下流無可疏之處。若將小黃村河口閉塞，必移患鄰郡，決上流南岸，則汴梁被害，決下流北岸，則山東可憂，勢難兩全，當遺小就大。如免陳村差稅，賑其饑民，陳留、通許、太康縣被災之家，依例取勘賑恤。其小黃村河口，仍就通流外，當修築月堤並障水堤。」於是以汴梁路所轄州縣河提，或已修治及當疏通與補築者，條列奏上，不果行。
九月，己巳，復以特們德爾為中書右丞相，哈克繖為左丞相。
特們德爾言：「比聞近侍隔越奏旨者眾，倘非禁止，致治實難。請敕諸司，自今中書政務，毋輒干預。又，往時富民往諸蕃商販，率獲厚利，商者益眾，中國物輕，蕃貨反重。今請以江浙右丞曹立領其事，發舟十綱，給牒以往，歸則徵稅如制，私往者沒其貨。又，經用不給，苟不預為規畫，必至愆誤。臣等集諸老議，皆謂動鈔本則鈔法愈虛，加賦稅則毒流黎庶，增課額則比國初已倍五十矣；唯預買山東、河間運司來歲鹽引及各冶鐵貨，庶可以足今歲之用。又，江南田糧，往歲雖嘗經理，多未核實，可始自江浙以及江東、西，宜先事嚴限格，信罪賞，令田主手實頃畝狀入官，諸王、駙馬、學校、寺觀亦令如之。仍禁私匿民田，貴戚勢家毋得沮撓。請敕台臣協為以成，則國用足矣。」
罷陝西諸道行御史臺。
冬，十月，乙未，敕：「吏人轉官，止從七品，在選者降等注授。」
申飭內侍及諸司隔越中書奏請之禁，及下蕃商販給牒徵稅，遣官括淮民所佃閒田不輸稅者，從特們德爾請也。
庚戌，監察御史言：「請命樞密院設法教練士卒，應軍官襲職者，試以武事而後任之。」制可。
十一月，壬子，升司天臺為司天監。秩正三品，賜銀印。
戊辰，以通政院使蕭拜珠為中書右丞。
癸酉，敕：「吏人賊行者黥其面。」
大寧路地震，有聲如雷。
戊寅，特們德爾言：「比者僚屬及六部諸臣，皆晚至早退，政務廢弛。今後有如此者，視其輕重杖責之。臣或自惰，亦令諸人陳奏。」帝曰：「如更不悛，即罷不敘。」
以前中書右丞相圖呼魯知樞密院事。
詔檢核浙西、江東、江西田稅。章律言：「經理之法，世祖已行，但其間多欺蔽。」遂遣章律等往三省行之，限民四十日以所有田自實於官。期限猝迫，貪刻用事，富民黠吏，並緣為奸。樞密副使吳元珪言：「江南之平，幾四十年，戶有定籍，田有定畝，今經理之法，務以增多為能，加之有司頭會箕斂，元元困苦日甚，臣恐變生不測，非國之福。」帝曰：「凡爾軍士之田，悉遵舊制。」時有司以峻法相繩，民多虛報以塞命。其後田稅無所於征，民多逃竄流移者。汴梁路總管達哈言其弊於朝，由是省民間虛糧二十二萬。
十二月，辛卯，禁諸王、駙馬、權勢之人增價鬻鹽。
壬辰，定官民車服制度。帝以市人靡麗相尚，僭禮費財，命中書省定其等第；惟蒙古及集賽諸色人不禁，然亦不許服龍鳳文。
己亥，敕中書省定議孔子五十三代孫當襲封衍聖公者以名聞。及元明善為禮部尚書，正孔氏宗法，以宣聖五十四代孫思晦當襲封衍聖公，奏上，帝親取孔氏譜牒按之，曰：』以嫡應襲封者，思晦也。復奚疑！」特授中議大夫，襲封衍聖公，月俸百緡，加至五百緡。
庚子，遣官浚揚州、淮安等處運河。
以翰林學士承旨李孟復為中書平章政事。
孟宇量弘朗，材略過人，三入中書，民間利害知無不言，引古證今，務歸至當；士無貴賤，苟有賢者，不進不止。朝廷賴之。
乙巳，敕經界諸衛屯田。
是歲，復以齊履謙為國子司業。
履謙酌舊制，立升齋積分之法，每季考其學行，以次第升。既升上齋，又必逾再歲始與私試，詞理俱優者一分，詞平理優者為半分，歲終積至八分者為高等。禮部、集賢歲選六人以貢，三年不通一經者，黜之。帝從其議，自是人人勵志，多文學之士。
特們德爾專政，一日，召刑曹官屬問曰：「西僧訟某之罪，何以久弗治？」眾莫敢對。刑部侍郎曹伯啟從容言曰：「事在赦前。」竟莫能奪其議。宛平尹盜官錢，特們德爾欲並誅守者，伯戶執不可，杖遣之。伯啟，碭山人也。
春，正月，戊午，賑懷孟、衛輝饑。
丙寅，霖雨壞渾河堤堰，沒民田，發卒補之。
禁民煉鐵。
發卒浚，漷州漕河。
己巳，置大聖壽萬安寺都總管府，秩正三品。
庚午，立行用庫於江陰州。
敕以江南行台贓罰鈔賑恤饑民。
乙亥，詔遣宣撫使分十二道問民疾苦，黜陟官吏，並給銀印。
特們德爾言：「天下庶務雖統於中書，而舊制省臣亦分領之。請以錢帛、鈔法、刑名委平章李孟、左丞阿博哈雅、參政趙世延等領之；其糧儲、選法、造作、驛傳委平章章律、右丞蕭拜珠、參政曹從革等領之。」詔皆如所請。
禁南人典質妻子商販為奴。
御史臺言：「比年地震、水旱，民流、盜起，皆風憲顧忌，失於糾察，宰臣燮理有所未至。或近侍蒙蔽，賞罰未當，或獄有冤濫，賦役繁重，以致乖和。宜與老臣共議所由。」詔明言其事當行者以。
二月，己卯朔，會試進士，命中書平章政事李孟、禮部侍郎張養浩知貢舉，吳澄、楊剛中、元明善皆與焉，於是得人為多。進士詣謁，養浩皆不納，但使人戒之曰：「諸君子但思報效，奚勞謝為！」
癸巳，太白經天。
甲午，詔禁民轉鬻養子。
壬寅，辰、沅洞蠻吳幹道為寇，敕調兵捕之。
丙午，太白經天。
三月，乙卯，廷試進士，賜呼圖克岱爾、張起嚴等五十六人及第、出身。分進士為兩榜，蒙古、色目人為右，漢人、南人為在左。第一名從六品，第二名以下及第二甲皆七品，第三甲正八品。
庚午，帝率諸王、百官奉玉冊、玉寶，加上皇太后尊號，蠲天下逋欠稅課。
丁丑，以中書平章事章律為江浙行省平章政事。
章律以妻病，謁告歸江南，奪民河渡地。御史楊多爾濟劾之，故調外。多爾濟正色立朝，帝為改容。

