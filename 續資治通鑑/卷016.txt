九月，己丑，戶部侍郎、參知政事王沔，給事中、參知政事陳恕，並罷守本官。初，給事中樊知古，累任轉運，甚得時譽；及為戶部，頻以職事不治，詔書切責，名益減。雅與恕親善，帝每言及計司事有乘違者，恕具以告之，欲令知古盡力。知古後因奏對，遂自解。帝問知古：「何從得此？」知古曰：「陳恕告臣。」帝怒恕泄禁中語，且疾知古輕脫，並知古皆罷之。沔以弟淮故，數為樞密副使寇準所詆，帝亦寤沔任數好詐，非廓廟器，遂與恕同日俱罷。沔奉詔，見帝，涕泣不願離左右，未幾，須鬢盡白。
帝嘗謂近臣曰：「累有人言儲貳事，朕以諸子沖幼，未有成人之性，所命僚屬，悉擇良善之士，至於台隸輩，朕亦自揀選，不令奸險巧佞在其左右。讀書聽講，咸有課程，待其長成，自有裁製。何言事者未諒此心邪？」至是左正言宋沆等五人伏閤上疏，請立許王元僖為太子，詞意狂率，帝怒甚，將加竄殛，而沆又宰相呂蒙正妻族，蒙正所擢用，己亥，制詞並責蒙正，罷為吏部尚書。
初，溫仲舒與蒙正同年登弟，情契篤密。仲舒前知汾州，坐私監軍家婢，除籍為民，窮妻京師者累年，蒙正在中書，極力援引，遂復籍。及驟被任遇，反攻蒙正，蒙正以之罷相，時論醜之。
以左僕射李昉為中書侍郎，參知政事張齊賢為吏部侍郎，並平章事。
以翰林學士賈黃中、李沆並為給事中、參知政事。沆初判吏部銓，因侍曲宴，帝目送之曰：「李沆風度端凝，真貴人也！」不數月，遂與黃中俱蒙大用。帝嘗召見黃中母王氏，命坐，謂曰：「教子如是，真孟母矣！」作詩賜之，頒賜甚厚。
庚子，以右諫議大夫、權御史中丞王化基為御史中丞。化基嘗慕范滂攬轡澄清之志，獻《澄清略》，言五事：其一復尚書省，曰：「三司吏額乃近代權制，皆州郡官司吏局之名也。臣今請廢三司，止於尚書省試設六尚書，分掌其事。廢判官、推官，設郎官分掌二十四司及左右公事，使一人掌一司。廢孔目、句押前後行為都事、主事、令史。廢句院、開拆、磨勘、憑由、理欠等司歸比部及左、右司。」其二謹公舉，曰：「朝廷頻年下詔，以類求人，但聞例得舉官，未見擇其舉主。望自今別立名籍，先擇朝官有聲望者，各令保舉所知，賢則舉主同賞，否則舉主同坐。」其三懲貪吏，曰：「蠹盛則木空，吏貪則民弊。望令諸路轉運使、副兼採訪之名，令覺察部內州、府、軍、監長吏。」其四省冗官，曰：「臣昨任揚州職官時，見添置監臨事務朝官及使臣等，有踰本州數倍，恐天下諸州類此。或皆是廉白，止傷公府之費；苟其為貪婪，則取於民間者又加倍焉，得不蠹國耗民乎？望令逐部轉運使、副與知州同議裁減，及諸縣令、簿、尉等亦乞令相度廢省。」其五擇遠官，曰：「負罪之人，多非良善，授以遠地親民之官，用情自任，恃遠縱殘，小民罹殃，卒莫上訴。望自今，凡負罪之人，不許任四川、廣南為長吏。」書奏，帝嘉納其言，即有意於大用。
辛丑，責宋沆為宜州團練副使。
癸卯，王顯罷。甲辰，以樞密副使張遜知樞密院事，溫仲舒、寇準同知院事。知院之名自此始。
初，宋沆與左正言尹黃裳、馮拯、右正言王世則、洪湛共伏閤請立皇太子，沆既出黜，乙巳，命黃裳知邕州，拯知端州，世則知象州，湛知容州。拯，河陽人也。
己酉，遼主駐廟城。南京地震。
帝聞殿中丞郭延澤、右贊善大夫董元亨皆好學，博通典籍，詔宰相召問經史大義，條對稱旨。冬，十月，丁卯，並命為史館檢討。
辛巳，翰林學士承旨蘇易簡續《翰林志》二卷以獻，帝嘉之，賜詩二章，御筆批云：「詩意美卿居清華之地也。」易簡願以所賜詩刻石，帝復以真、草、行三體書共其詩，刻以遍賜近臣。又飛白書「玉堂之署」四大字，令中書召易簡付之，榜於廳額。帝曰：「此永為翰林中美事。」易簡曰：「自有翰林，未有如今日之榮也。」帝嘗夜幸玉堂，易簡已寢，遽起，無燭具衣冠，宮嬪自窗格引燭入照之，窗格上有火燃處，後不更易，以為玉堂盛事。
左諫議大夫韓丕，沖澹自處，不奔競於名宦，帝嘉重之。己丑，命丕守本官、知制誥，為翰林學士。
是月，趙保忠降於契丹，契丹封為西平王，復姓名曰李繼捧。
十一月，丙申朔，詔：「自今內殿起居日，復令常參官兩人次對，閤門受其章。」
庚戌，左諫議大夫史館修撰楊徽之次對，上言：「方今文士雖多，通經者甚少，願精選《五經》博士，增其員，各專業以教胄子。此風化之本。」帝顧謂宰相曰：「徽之操履無玷，真儒雅士。出理州郡，非其所長，置之館殿，正得其宜矣。」
刑部郎中、知制誥範杲數致書宰相，求入翰林為學士，又嘗出制誥一編示李昉曰：「先公謂杲才任學士，故以此付杲，不敢失墜。」昉每開釋之。於是獻《玉堂記》，請備其職。帝惡其躁競，終不使居內署，改右諫議大夫，出知濠州，以考功員外郎、知制誥畢士安為翰林學士。初，執政欲用右諫議大夫張洎，因對，言洎文學久次，不在士安下，帝曰：「極知洎文學資任不減士安，第德行不及耳。」執政乃退。
帝以入閤舊圖承五代草創，禮容不備，於是命史館修撰楊徽之等討論故事，別為新圖。十二月，丙寅朔，遂行其禮於文德殿。右諫議大夫張洎，既與徽之等同撰定新儀，又獨上疏曰：「竊以今之乾元殿，即唐之含元殿也，在周為外朝，在唐為大朝，冬至、元日，立全仗，朝萬國，在此殿也。今之文德殿，即唐之宣政殿也，在周為中朝，在漢為前朝，在唐為正衙，凡朔望起居及冊拜妃、後、皇子、王、公、大臣，對四夷君長，試製策舉人，在此殿也。今之崇德殿，即唐之紫宸殿也，在周為內朝，在漢為宣室，在唐為上閤，即只日常朝之殿也。昔東晉之太極殿有東西閤，唐置紫宸上閤，法此制也。且人君恭己南面，向明而治，紫微黃屋，至尊至重，故巡幸則有大駕法從之盛，御殿則有鉤陳羽衛之嚴，故雖只日常朝，亦須立仗。前代謂之入閤儀者，蓋只日禦紫宸上閤之時，先於宣政殿前立黃麾金吾仗，俟勘契畢，喚仗，即自東、西閤門入，故謂之入閤。今朝廷且以文德正衙權宜為上閤，甚非憲度。況國家丕承正統，凡百憲章，悉從損益，惟視朝之禮，尚屬因循。竊見長春觀正與文德殿南北相對，伏請改創此殿以為上閤，作只是立仗視朝之所；其崇德殿、崇政殿，即唐之延英殿是也，為雙日常時聽斷之所；庶乎臨御之式，允協前經。今輿論及以入閤儀注為朝廷非常之禮，甚無謂也。臣又按舊史，中書、門下、御史臺謂之三司署，為侍從供奉之官。今起居日，侍從官先入殿庭，東西立定，俟正班人，一時起居，其侍從宮東西列拜，甚失北面朝謁之儀。請准舊儀，侍從官先入起居畢，分行侍立於丹墀之下，謂之娥眉班。然後宰相率正班入起居，雅合於禮。臣又聞古之王者，躬勤庶務，其臨朝之疏數，視政事之繁簡。唐初五日一朝，景雲初始修貞觀故事。自天寶兵興以後，四方多故，肅宗而下，咸只日臨朝，雙日不坐。其只日或遇大寒盛暑，陰霪泥濘，亦放百官起居。雙日宰相當奏事，即是特開延英召對。或蠻夷入貢，勳臣歸朝，亦特開紫宸引見。陛下自臨大寶，十有五年，未嘗一日不雞鳴而起，聽天下之政，臨朝太數，視政過繁。望依唐時舊規，只日視朝，雙日不坐。其只日遇大寒盛暑，陰霪泥濘，亦放百官起居。其雙日於崇德、崇政兩殿召對宰臣及常參官以下，及非時蠻夷人貢、勳臣歸朝，亦特開上閤引見，並請准前代故事處分。」奏入，不報。
癸未，保康軍節度使劉繼元卒，追封彭城郡王。
辛卯，翰林學士承旨蘇易簡會韓丕、畢士安、李至等觀禦飛白書「玉堂之署」四字並三體詩書石。帝聞之，賜上尊酒，大官設盛饌，至等各賦詩以紀其事。宰相李昉、張齊賢、參知政事賈黃中、李沆亦賦詩頌美，易簡悉以奏御。
先是，左司諫、直史館謝泌，奉詔發解國子學舉人，黜落既多，群聚喧詬，懷甓以伺其出。泌知之，潛由它徑入史館，數宿不敢歸，請對自陳，帝問：「何官騶道嚴肅，都人畏避？」有以台雜對者。癸亥，命泌為虞部員外郎兼侍御史知雜事。國子學發解舉人，別敕差官主之，蓋自泌始也。
是月，遼始聞李繼遷內附，使其招討使韓德威往諭之。
女真首領野裡雉等上言，契丹怒其朝貢中國，去海岸四百里下三柵，柵置兵三千，絕其貢路。於是汎海入朝，求發兵與三十首領共平三柵。若得師期，即先赴本國，願聚兵以俟。帝但降詔撫諭，不為出師。其後遂歸於遼。
是歲，遼放進士石用中一人。
春，正月，丙申朔，朝元殿受朝，群臣上壽，用雅樂，宮縣、登歌。
丁酉，遼禁喪葬禮殺馬及藏甲冑、金銀器玩。
諸道貢舉人萬七千三百，皆集闕下。辛丑，命翰林學士承旨蘇易簡等同知貢舉，既受詔，徑赴貢院，以避請求。後遂為常制。
乙巳，命常參官各舉京官一人充升朝官。丙午，令宰相以下至御史中丞，各舉朝官一人為轉運使。又詔：「所舉京官，除三司、三館職事官，已升擢者不在薦論；其有懷才外任，未為朝廷所知者，方得奏舉。」
二月，乙丑朔，日有食之。
杭州掌庾吏葉彥安等百二十三人，欠錢俶俶日官倉米八十四萬餘石，鹽五萬餘石；甲申，詔並除之。
鹽鐵使魏羽等，言諸州茶鹽主吏，多負官課，請行決罰。帝曰：「當按問其實。若水旱災沴，致官課虧失者，非可加刑也。帝王者，為天下主財耳。卿等司計，當以公正為心，無事割削，致害民而傷和氣。」
遼招討使韓德威，奏李繼遷稱故不出，至靈州俘掠以還。
壬午，遼免雲州租。
三月，乙未朔，以趙普為太師，封魏國公。
戊戌，覆試合格進士，帝納將作監丞莆田陳靖疏，始令糊名考校，得汝陽孫何以下凡三百二人，並賜及第，五十一人同出身。就宴，賜御製詩三首，箴一首，及新刻《禮記·儒行篇》。先是胡旦、蘇易簡、王世則、梁顥、陳堯叟，皆以所試先成擢上第，由是士爭尚敏速，或一刻數詩，或一日十賦。是科，內出《騠言日出賦》題，試者駭異，不能措詞，相率扣殿檻上請。而會稽錢易，年十七，日未中，所試三題皆就，言者指其輕俊，黜之。
戊午，以高麗賓貢進士四十人並為秘書郎，遣還。
詔有司詳定稱法，別為新式，頒行之。先是守藏吏受天下歲輸金幣，而太府寺權衡舊式，輕重失律，吏因為奸，上計者坐逋負破產甚眾。又，守藏吏更代，校計爭訟，動涉數歲。及是監內藏庫宦者劉承珪等，推究本末，改造法制，中外咸以為便。
鹽鐵判官、左司諫安陽韓國華等言：「備位諫官，兼職計司，獨不得從宴遊，願兼領館職。」乙巳，命國華等直昭文館。三司屬官兼直館自國華等始。
辛酉，令有司以二月開冰，獻羔祭韭。先是近代相承用四月，蓋誤《豳詩》四之日為今四月也，秘書監李至請改之。
夏，四月，丁丑，詔：「江南，兩浙、荊湖吏民之配嶺南者，還本郡禁錮。」
癸未，帝作《刑政》、《稼嗇》詩賜近臣。
庚寅，遼主命群臣較射。
五月，癸巳，遼以朔州流民失所，給夏三年。
己酉，帝以時雨久愆，遣常參官十七人分詣諸路按決刑獄。是夕，雨。庚戌，宰臣相率稱賀。帝曰：「朕所憂者，在獄吏舞文巧詆，計臣聚斂掊克，牧守不能宣布詔條，卿士莫肯修舉職業耳。」李昉、張齊賢等上表待罪，帝曰：「朕中心苟有所懷即言之，既言即無事矣。然中書庶務，卿等尤宜盡心。」
甲寅，始命增修秘閣。
六月，甲申，有蝗自東北來，蔽天，經西南而去。帝謂宰相曰：「此蟲必害田稼，朕憂心如搗。亟遣人馳詣所集處視之！」對曰：「此蟲因旱乃生，頻雨則不能飛。聖心憂念黎庶，固當感通天地。」是夕，大雨，蝗盡殪。
京畿大穰。辛卯，分遣使臣於京城四門置場，增價以糴，令有司虛近倉貯之，命曰常平，俟歲饑即減價糶與貧民，遂為永制。
秋，七月，壬辰朔，置三司都句院，命右諫議大夫張佖判之。
乙巳，太師趙普卒。己酉，帝聞訃悲悼，謂近臣曰：「普事先帝與朕，最為故舊。向與朕嘗不足，眾人所知；朕君臨以來，每待以殊禮，普亦傾竭自效，真社稷之臣也。」因出涕，左右皆感動。廢朝五日，遣使護喪事。葬日，設鹵簿鼓吹如式，贈尚書令，追封真定王，諡忠獻。帝撰神道碑，親八分書以賜焉。初，普從太祖於側微，既貴後，屢以微時所不足者言之，太祖曰：「若塵埃中可識天子宰相，則人皆物色之矣。」自是不敢言。普少習吏事，寡學術，及為相，太祖常勸以讀書，晚年，手不釋卷。每歸私第，闔戶啟篋，取《論語》讀之竟日。及臨政，處決如流。普事兩朝，出入三十餘年，剛毅果斷，能以天下為己任，宋初在相位者未有其比。然性深沉有岸穀，而多忌克，廷美、德昭之死，與有力焉，君子惜之。
八月，壬戌朔，秘閣成。秘書監李至上言：「願比玉堂之署，賜以新額。」戊辰，禦飛白書「秘閣」二字賜之。仍詔宰相、樞密使與近臣就觀，置宴閣下，直館各官皆預，又賜詩以美其事。
壬申，詔征終南山隱士種放；辭以疾，不至。放七歲能屬文，與其母偕隱穀中，以講習為業，學者多從之，得束脩以養母。母亦樂道，薄滋味，善辟穀。性嗜酒，嘗種秫自釀，因號雲溪醉侯。會陝西轉運使宋維幹言放才行，詔使征之，其母恚曰：「嘗勸汝毋聚徒講學，今果為人知，不得安處。我將棄汝，深入窮山矣。」放乃稱疾不起。其母盡取筆研焚之，與放轉居窮僻，人跡罕至。帝嘉其高節，詔京兆府歲時存問，以錢三萬賜之。
戊子，詔：「杭州民欠錢俶日息錢六萬八千餘貫，並釋之。」
九月，壬辰，詔以冬至有事於南鄰。
鹽鐵副使謝泌嘗升殿奏事，帝謂之曰：「大凡居職不可不勤。朕每見殿庭兵卒能剩掃一席地，剩汲一瓶水，必記其姓名也。」
丙辰，群臣奉表加上尊號曰法天崇道明聖仁孝文武，帝曰：「但時和年豐，百姓阜康，朕之號亦何尚焉！」凡五上表，終不許。
己未，幸秘閣觀書，賜從臣及直館閣宴飲。既罷，又召馬步軍都虞候傅潛、殿前都指揮使戴興等宴飲，縱觀群書，帝意欲使武將知文儒之盛也。
冬，十月，辛酉朔，折御卿進白花鷹，放之，詔勿復獻。
癸亥，秘書監李至，言願以帝草書《千字文》勒石。帝謂近臣曰「《千字文》蓋梁得鐘繇破碑千餘字，周興嗣次韻而成，理亡可取。《孝經》乃百行之本，朕當自為書之，令勒於碑陰。」因賜至詔諭旨。
帝慮中外官吏清濁混淆，莫能甄別，壬午，命王沔、謝泌、王仲華同知京朝官考課，張弘、高象先、範正辭同知幕職、州縣官考課，號曰磨勘院。又命魏廷式與趙鎔、李著同較三班院殿直以上功過。
十一月，己亥，開封尹許王元僖，早朝方坐殿廬中，覺有疾，徑歸府，車駕遽臨視，疾已亟，帝呼之，猶能應，少選薨，年二十七。帝哭之慟，追贈太子，諡曰恭孝。
詔以將有事於南郊，前十日而許王薨，按禮，於天地、社稷之祀並不廢，緣請謁太廟，恐非便，集公卿議之。吏部尚書宋琪等上奏，請以來年正月上辛合祭天地，從之。
初，王沔罷政歸私第，會中書小吏舊罪發，事連中書，因有奏毀沔者。帝語之曰：「呂蒙正有大臣體，王沔甚明敏。」毀者慚而退。及沔同知京朝官考課，所奏條目細碎，物論甚嘩，而沔自謂直清無私，固結人主，求再入。庚子，沔視事省中，暴得風眩疾，舁歸第，卒，優詔贈工部尚書。
恭孝太子元僖，性仁孝，姿貌雄毅，沉靜寡言，尹京五年，政事無失。帝尤所鍾愛，及薨，追念不已，或悲泣達旦，作《思亡子詩》以示近臣。未幾，有言元僖為嬖妻張氏所惑，專恣捶僕妾，有至死者，而元僖不知；為張氏於都城西佛寺招魂葬其父母，僭差踰制。又言元僖因誤食它物得病，及其宮中私事。帝怒，命縊殺張氏，捕元僖左右親吏系獄，命王繼恩驗問，悉決杖停免。掘燒張氏父母塚墓，親屬皆竄遠惡。丙辰，詔罷冊禮，但以一品鹵簿葬焉。
禮儀使蘇易簡上言曰：「伏以聖朝親祀圜丘，以宣祖侑神作主，此則符聖人大孝之道，成嚴父配天之儀。恭惟太祖皇帝，光啟丕圖，躬臨大寶，以聖授聖，傳於無窮。謹按唐永徽中，以高祖、太宗同配上帝，望將來親祀效丘，奉宣祖、太祖同配。其常祀孟春祈穀，孟冬神州，季秋大享，以宣祖崇配；冬至圜丘，夏至皇地祇，孟夏雩祀，以太祖崇配。」詔從之。
十二月，遼遣東京留守蕭恆德伐高麗，高麗王王治初不設備，既乃以侍中軍使、內史侍郎徐熙為中軍使，門下侍郎崔亮為下軍使，軍於北界。旋聞遼師攻蓬山郡，獲先鋒軍使尹庶顏等，高麗兵不得進。
春，正月，庚寅朔，親饗太廟。
辛卯，合祭天地於圜丘，以宣祖、太祖升配。大赦天下。
度支副使謝泌條上郊祀賞給軍士之數，帝曰：「朕愛惜金帛，正備賞賜耳。」泌因曰：「唐德宗牛泚之亂，後唐莊宗馬射之禍，皆賞軍不豐所致。今陛下躬禦菲薄，賞賜優厚，真歷代王者之所難也！」
遼蕭恆德移檄高麗，責令降款。國王王治數遣使不得要領，除熙請往，奉書如遼營，使譯者問相見禮。恆德曰：「我大朝貴人，宜拜於庭。」熙持不可，恆德乃許升堂行禮。恆德曰：「新羅及高句麗之地，我所有也，而汝國侵蝕之，又與我連壤而越海事宋，是以來討。今能割地以獻而修朝聘，可以無事。」熙曰：「我國即高句麗之舊，故號高麗，都平壤。若論地界，上國之東京皆在我境，何得謂之侵蝕乎？且鴨綠江內外亦我境內，今女真據其間，道路梗澀，甚於涉海，朝聘之不通，女真之故也。若今逐女真，還我故地，築城堡，通道路，則敢不修貢？」恆德以其語聞，遼主許罷兵。王治大喜，即遣其侍中樸良柔為禮幣使，奉表請罪，遼主命取女真鴨綠江東數百里地賜之。
二月，己未朔，日有食之。
戊戌，詔賜京城高年帛，百歲者一人，加賜塗金帶。
癸亥，廢沿江榷貨八務，聽商人買販。
乙丑，加高麗國王王治檢校太師，以高麗遣使入貢也。又封靜海軍節度使黎桓為交趾郡王。
帝以江、淮、浙、陝比歲旱災，民多轉徙，頗恣攘奪，抵冒禁法，己卯，遣工部郎中韓授、考功員外郎潘慎修等八人分路巡撫，俾招集流亡，導揚壅遏，按決庶獄，率從輕典。有可以惠民者，悉許便宜從事；官吏罷軟苛刻者上之；詔令有所未便，亦許條奏。
丙戌，以磨勘京朝官院為審官院，幕職州縣官院為考課院。時金部員外郎謝泌，言磨勘之名，非典訓也，故易之。
蜀土富饒，孟氏割據，府庫益充溢。及王師平蜀，孟氏所儲，悉歸內府。後言事者競起功利，成都除常賦外，更置博買務。諸郡課民織作，禁商旅不得私市布帛，日進上供又倍其常數，司計之吏，析及秋毫。蜀地狹民調，耕稼不足以給，由是小民貧困，兼併者復糴賤販貴以奪其利。青城縣民王小波，聚徒眾，起而為亂，謂眾曰：「吾疾貧富不均，今為汝均之！」貧民多來附者，遂攻掠邛、蜀諸縣。是月，寇彭山，縣令齊元振率兵拒之，為小波所殺。初，秘書丞張樞使蜀，奏官吏不法者百餘人，多坐黜免，獨稱元振清白強幹，朝廷賜璽書獎諭。元振實貪暴，既受詔，益恣橫，受賕得金帛，多寄民家。小波知民怨怒，因襲殺之，散其金帛，剖元振腹，實以錢刀，蓋惡其誅求之無厭也。賊黨由是愈熾。
朝廷自克平諸國，財力雄富。然聚兵京師，外州無留財，天下支用悉出三司，故費用浸多。帝孜孜庶務，動以愛民惜費為本。戊子，有司言油衣帟幕破損者數萬段，欲毀棄之，帝令煮浣，染以雜色，制為旗幟數千。
左司諫張觀，因對，言揚州民多闕食，請革殘稅，帝曰：「近已免貧下民秋稅，何為復有理納？」觀曰：「細民奸猾，多以佃戶託名貧下，僥倖蠲減，惟實貧下者尚有殘欠。」上再三歎息曰：「兩稅蠲減，朕無所惜，若實惠及貧民，雖每年放卻，亦不恨也。今城郭兼併之家，朘削貧民，豪猾之徒，隱漏租賦，此甚弊事，安得良吏規制稱朕之意乎！」
初，何承矩至雄州，即建屯田之議。會臨津令黃懋亦上書言：「閩地惟種水田，緣山導泉，倍費功力。今河北州軍陂塘甚多，引水溉田，省功易就，三五年內，公私必獲大利。」因詔承矩往河北諸州按視，復奏，如懋言。三月，壬子，以承矩為制置河北緣邊屯田使，懋為大理寺丞、充判官、發雄、莫、霸諸州、平戎、破虜、順安諸軍戍卒萬八千人給其役，興堰六百里，置斗門，引澱水灌溉。河北霜早，初年，稻不成，懋乃取江東早稻種七月熟者課令種之，是年八月，稻熟。始，承矩建水田之議，沮者頗眾，武臣亦恥於營葺佃作。既而種稻不熟，群議益甚，幾罷其事。及是承矩載稻穗數車，遣吏送闕下，議者乃息。自是葦蒲、蠃蛤之饒，民賴其利。
詔權停貢舉。
成德節度使田重進，改授永興軍節度使。帝謂陝西轉運使鄭文寶曰：「重進先朝宿將，宣力於國，卿宜善待之。」文寶再拜奉詔。始，帝在籓邸，愛重進忠勇，嘗令給酒炙，重進不肯受，使者曰：「晉王賜汝，汝安得拒？」重進曰：「我止知有陛下，不知有晉王。」卒不受。帝嘉其質直，故始終委遇焉。
詔：「大理所詳決案牘，即以送審刑院，勿復經刑部詳覆。」
夏，四月，己卯，命諸司奉行公事，不得輒稱聖旨。
五月，壬寅，帝謂帝相李昉等曰：「朕觀在位之人，未進用時，皆以管、樂自許；既得位，乃競為循默，曾不為朕言事。朕日夕焦勞，略無寧暇。臣主之道，當如是邪？」昉等惶懼拜伏。帝曰：「事有未至，與卿等言之，亦上下無隱耳。」
丙午，張洎赴翰林，帝謂近臣曰：「學士之職，清切貴重，非它官可比，朕常恨不得為之。」
丁未，廢京朝官差遣院，令審官院總之，翰林學士錢若水、樞密直學士劉昌言同知審官院，考覆功過以定升降。又以判流內銓、翰林學士承旨蘇易簡、虞部員外郎王旦等同兼知考課院。凡常調選人，流內銓主之；奏舉及歷任有殿累者，考課院主之。旦，祐子也。
戊申，詔罷鹽鐵、度支、戶部等使，三司但置使一員、判官六員、推官三員，從殿中丞馬應昌議也。以鹽鐵使魏羽判三司。
初，京西轉運副使盧之翰建議，以潩水泛溢，侵許州民田，請自長葛縣開河導潩水分流二十里，合於惠民河。至是役成，之翰以勞加戶部員外郎，為陝西轉運使。
六月，戊午朔，詔中丞已下皆親臨鞫獄。
丙寅，吏部侍郎、平章事張齊賢罷為尚書左丞。先是殿中丞朱貽業，參政李沆之姻也，與諸司副使王延德同監京庾。延德托貽業白沆，求補外官，沆以語齊賢，齊賢以聞。帝以延德嘗事晉邸，怒其不自陳而幹祈執政，召見，詰責，延德、貽業皆不以實對。齊賢不欲援沆為證，乃自引咎，遂至罷相，物論美之。
壬申，知樞密院事張遜貶右領軍衛將軍，同知院事寇準罷守本官。遜素與准不協，數爭事帝前，帝將罷之。一日，准與溫仲舒同出禁中，道逢狂人迎馬首呼萬歲，右羽林大將軍王賓與遜相厚，又知遜與准有隙，因奏其事。准自辨云：「實與仲舒同行，而遜令賓獨奏臣。」遜執賓奏斥准，辭意甚厲，因互發其私，帝怒，故貶遜而罷准。
以涪州觀察使柴禹錫為宣徽北院使、知樞密院事，樞密直學士劉昌言同知院事，呂端參知政事。昌言驟膺大用，不為時望所歸，或短之於帝前，且言其辭語難曉，帝曰：「惟朕能曉之。」
戊寅，命左諫議大夫魏庠、司封郎中知制誥柴成務同知給事中事，凡制敕有未便，宜准故事封駁以聞；從左諫議大夫魏羽請也。
先是，帝急召廣南轉運使開封向敏中歸闕，權工部郎中，一日，御筆飛白書敏中及虞部郎中鄄城張詠姓名付宰相，曰：「此二人，名臣也，朕將用之。」左右因稱其才。秋，七月，癸酉，以向敏中、張詠同知銀台、通進司，視章奏案牘以稽出入。己酉，並命為樞密直學士。
庚戌，雍丘縣尉武程上疏，願減後宮嬪嬙，帝謂宰相曰：「程疏遠小臣，不知宮闈中事。內庭給使不過三百人，皆有掌執，不可去者，卿等固合知之。朕必不學秦皇、漢武作離宮別館，取良家子以充其中，貽萬代譏議。」李昉曰：「陛下躬履純儉，中外所知。臣等家人皆預中參，備見宮闈簡約之事。程微賤，輒陳狂瞽，宜加黜削，以懲妄言。」帝曰：「朕曷嘗以言罪人！但念程不知耳。」
遼境自夏末大雨，至是桑乾、羊河溢，居庸關西害禾稼殆盡，奉聖、南京居民廬舍多墊溺。
是月，置諸路茶鹽制置使。
八月，丙辰朔，日有食之。
帝草書宋玉《大言賦》賜翰林學士承旨蘇易簡，易簡因擬作《大言賦》以獻，帝覽賦嘉賞，手詔褒之。它日。易簡直禁中，以水試欹器，屬小黃門宣事密奏，而不識其名。及晚朝，帝曰：「卿所玩得非欹器邪？」易簡曰：「然，乃江南徐邈所作。」即取至便坐，帝親較試，再三嗟賞。易簡進曰：「臣聞日中則昃，月滿則虧，器滿則覆，物盛則衰。願陛下持盈守成，慎終如始，以固萬世基業，則天下幸甚！」
通進、銀台司，舊隸樞密院，凡內外奏覆文字，必關二司，然後進禦。外則內官及樞密院吏掌之，內則尚書內省籍其數以下有司，或行或否，得緣而為奸，禁中莫知，外司無糾舉之職。樞密直學士向敏中初自嶺南召還，即具言其事，請別置局，命官專校其簿籍，以防壅遏；帝嘉納之。癸酉，詔以宣徽北院廳事為通進、銀台司，命敏中及張詠同知二司公事，凡內外章奏案牘，謹視其出入而句稽焉，月一奏課。事無大小，不敢有所留滯矣。發敕司舊隸中書，尋令銀台司兼領之。
初，黃州團練副使王禹偁量移解州，因左司諫呂文仲巡撫陝西，疏言父老，求徙東土，帝即詔禹偁還朝。己卯，授左正言，謂宰相曰：「禹偁文章，獨步當世；然賦性剛直，不能容物，卿等宜召而戒之！」尋命直昭文館。
九月，乙巳，以給事中封駁隸通進、銀台司，一應詔敕，並令向敏中、張詠詳酌是否，然後行下。時泰甯節度使張永德為並代都部署，有小校犯法，永德笞之至死，詔按其罪。詠封還詔書，且言：「永德方任邊寄，若以一小校故摧辱主帥，臣恐下有輕上之心。」不從，未幾，果有營兵脅訟軍候者，詠復引前事為言，帝改容勞之。
是秋，久雨不止，朱雀、崇明門外積水尤甚，往來浮罌筏以濟，壁壘廬舍多壞，近甸秋稼多敗，流移甚眾。陳、穎、宋、亳間盜賊群起，商旅不行。帝以陰陽愆伏，罪由公府，切責宰相李昉等曰：「卿等盈車受俸，豈知野有餓殍乎？」昉等慚懼拜伏。
