
九月，甲子朔，知華州張舒與官屬率民錢修孔子廟，為民所訟，並坐贖金。因詔：「諸州縣文宣王廟，自今並官給錢完葺，無得輒賦民財。」
庚午，三司請令左藏庫出次色金為帶，以備賜與。帝曰：「朝延褒寵近臣，惜費豈在於此！」即詔：「已成者悉鎔之，別用上色金改造。」
帝以庶僚勤事，壬申，遂詔：「自今文武官月俸，應折支者並給實錢，願給它物者亦聽。」
己卯，詔：「群臣家有藏太祖舊《實錄》者，悉上史館，無得隱匿。」
時知杭州薛映，歲滿當代，帝與宰相議擇其人。王旦曰：「天下重地，為朝延屏翰者不過一二十州。若皆得人，則鎮撫有方，威惠兼著，小寇不能為患。」帝深然之，因曰：「近如宜州止因劉承規虐用其下，聚為寇剽，延及它境。若長吏得人，豈致是邪！」因閱班簿，指孫僅、王濟謂旦曰：「二人孰優？」旦曰：「濟有吏幹，可副是選。」遂改濟工部郎中，出知杭州。
宜賊圍象州，久不克，曹利用等以大軍擊破之，盧成均挈其族來降，陳進伏誅。利用等人象州，安撫軍民，分兵捕餘寇。
遼西北路招討使簫托雲討准布，破之。托雲，北府宰相哈哩之子也。
自乾德、開寶以來，用兵及水旱賑給、慶賜賞齎，有司計度支所闕者，必稽其數以貸於內藏，俟課賦有餘即償之。淳化後二十年間，歲貸百萬，有至三百萬者，累歲不能償，則除其籍。冬，十月，帝命陳彭年撰《內藏庫記》述其事，出以示王旦等曰：「此庫乃為計司備經費耳。計司有闕，必取於民；苟非節用，何以獲救！」
丙申，遼主如中京。
翰林學士晁迥等上《考試進士新格》，詔頒行之。
初，陳彭年舉進士，輕俊，喜謗主司；宋白知貢舉，惡其為人，黜落之，彭年憾焉。於是更定條制，多因白舊事而設關防，所取士不復扌柬擇文行，止較一日之藝。雖杜絕請托，然置甲等者或非人望，自彭年始也。
詔翰林學士晁迥等各舉常參官椹知大籓者二人。
乙卯，詔曰：「拷掠之法，素著科條，非理擅行，茲謂慘酷。諸道官司有非法訊囚之具，一切毀棄。」
種放復自終南山來朝，召之也。放言：「自被聘召及遷諫署，無所補報，其幸已甚。今主上聖明，朝無闕政，若更處之顯位，則重增其過矣。」帝乃遣內侍齎詔賜放，欲以樞務處之；放上表固讓，乃止。
十一月，丁丑，刑部尚書宋白為兵部尚書，致仕。白年逾六十，圖進不休，御史中丞王嗣宗屢使人諷之，知樞密院事陳堯叟，其子婿也，亦數懇勸，白不得已始上表。帝猶以舊臣未許，再表，乃許焉。
庚辰，殿中侍御史趙湘，上言請封禪，中書以聞，帝拱揖不答。王旦等曰：「封禪之禮，曠廢已久，若非聖朝承平，豈能振舉！」帝曰：「朕之不德，安敢輕議！」
初，王欽若既以城下之盟毀寇準，帝自是常怏怏。它日，問欽若曰：「今將奈何？」欽若度帝厭兵，即繆曰：「陛下以兵取幽薊，乃可刷此恥也。」帝曰：「河朔生靈，始得休息，吾不忍復驅之死地。卿盍思其次？」欽若曰：「陛下苟不用兵，則當為大功業，庶可以鎮服四海，誇示戎狄也。帝曰：「何謂大功業？」欽若曰：「封禪是矣。」然封禪當得天瑞乃可。」既而又曰：「天裡安可必得，前代蓋有以人力為之者，陛下謂《河圖》、《洛書》果有此乎？聖人以神道設教耳。」帝久之乃可，然心憚王旦，曰：「王旦得無不可乎？」欽若曰：「臣請以聖意諭旦，宜無不可。」乘間為旦言之，旦亻龜俛而從。然帝意猶未決，它日，晚，幸祕閣，惟杜鎬方直宿，帝驟問之曰：「卿博達墳典，所謂河出圖、洛出書，果何事邪？」鎬老儒，不測帝旨，漫應曰：「此聖人以神道設教耳。」其言偶與欽若同。帝由此意決，遂召王旦欽於內中，歡甚，賜以尊酒曰：「此酒極佳，歸與妻孥共之。」既歸，發視，乃珠也。旦自是不復持異，天書、封禪等事始作。
辛巳，雨雪，帝謂王旦等曰：「瑞雪盈尺，來歲麥苗應有望也。」遂賜近臣飲於中書，又宴館閣官於崇文院。帝作《瑞雪詩》，令三館即席和進，兩制次日來上。
辛卯，遼遣使左領軍衛上將軍耶律元等來賀承天節。元館於京師，嘗詢左右曰：「館中日聞鼓聲，豈習戰陣邪？」或對以俳優戲場，閭里設宴。帝聞之，謂宰相曰：「不若以實諭之，諸軍比無征戰，閱習武藝，亦國家常事耳，且可以示無間於彼也。」
十二月，乙未，手劄賜王欽若曰：「編修君臣事蹟者，各置曆，仍書逐人名下，隨卷奏知。異時比較功程，庶分勤惰。」欽若為人傾巧，所修書或當帝意，褒賞所及，欽若即自名表首以謝；或謬誤有所譴問，則戒書吏稱楊億以下所為；同僚皆疾之。
先是帝嘗問輔臣以天下貢舉人數，王旦曰：「萬三千有餘，約常例，奏名十一而已。」帝曰：「若此，則當黜者不啻萬人矣。典領之臣，必須審擇。晁迥兢畏，當以委之。周起、王曾、陳彭年皆可參預。」馮拯曰：封印卷首，尤宜用素有守操之人。」旦曰：「滕元晏於士大夫間少交遊。」帝曰：「今當以朱巽代周起知舉，令起與元晏同掌封印事。」於是命翰林晁迥、知制誥朱巽、王曾、龍圖閣待制陳彭年同知貢舉。始命禮部封印卷首。
己酉，遼賑饒州饑民。
庚戌，同判太常禮院孫奭言：「伏睹來年正月一日享先農，九日上辛祈穀，祀昊天上帝。案《春秋傳》，啟蟄而郊，郊而後耕。《月令》云：『天子以元日祈穀於上帝，乃擇元辰，親載耒耜，躬耕帝籍。』先儒皆雲，元日即上辛，郊天地，元辰謂郊後吉亥，享先農而耕籍也。《六典》、《禮閣新儀》，並先雲上辛禮昊天，次雲吉亥享先農。伏望改用上辛祀昊天，後亥日享先農。仍即著令。」詔太常寺與崇文院檢討官詳定。既而判寺李宗諤言：「《宋書》、《後魏書》所載，並以上辛後日享先農。請如奭奏。」從之。
詔：「諸路所上軍儲之數，自今先下樞密院籍記送中書。」蓋凡遣戍兵，必預度所在資廩豐約故也。
春，正月，乙丑，帝召宰臣王旦、知樞密院事王欽若等對於崇政殿之西序。帝曰：「朕寢殿中，帟幕皆青絁為之，旦暮間非張燭莫能辨色。去年十一月二十七日，夜將半，朕方就寢，忽一室明朗，驚視之，俄見神人星寇絳袍，告朕曰：『來月三日，宜於正殿建黃籙道場一月，當降天書《大中祥符》三篇，勿泄天機！』朕悚然起對，忽已不見，命筆訁志之。十二月，朔，即蔬食齋戒，於朝元殿建道場，結采壇九級，又雕木為輿，飾以金寶，恭佇神貺，雖越月，未敢罷去。適睹皇城司奏，左承天門屋之南角，有黃帛曳於鴟吻之上，朕潛令中使往視，回奏云：『其帛長二丈許，緘一物如書卷，纏以青縷三周，封處隱隱有字。』朕細思之，蓋神人所謂天降之書也。」旦等曰：「陛下以至誠事天地，仁孝奉祖宗，恭已愛人，夙夜求治，以至珠鄰修睦，獷俗請吏，於戈偃戢，年穀屢豐，皆陛下兢兢業業、日謹一日所致也。臣等嘗謂天道不遠，必有昭報；今者神告先期，靈文果降，實彰上穹佑德之應。」皆再拜稱萬歲。又言：「啟封之際，宜屏左右。」帝曰：「天若謫示闕政，固宜與卿等祗畏改悔；若誡告朕躬，朕亦當側身自修，豈宜隱之而使眾不知也？」
帝即步至承天門，焚香望拜，命內侍周懷政、皇甫繼明升屋對捧以降。王旦跪奉進，帝再拜受書，置輿上，復與日等步導，卻傘蓋，撤警蹕，至道場，授知樞密院陳堯叟啟封，上有文曰：「趙受命，興於宋，付於沖。居其器，守於正。世七百，九九定。」既去帛啟緘，命堯叟讀之。其書黃字三幅，詞類《尚書·洪範》、《老子道德經》，始言帝能以至孝至道紹世，次諭以清淨簡儉，終述世祚延永之意。讀訖，藏以金匱。旦等稱賀於殿之北廡。是夕，命旦宿齋中書，晚詣道場，旦趨往而帝已先至。
丙寅，群臣入賀於崇政殿，賜宴，帝與輔臣皆蔬食。遣吏部尚書張齊賢等奏告天地、宗廟、社稷及京城祠廟。
丁卯，設黃麾仗於殿前，陳宮懸、登歌，文武官、遼使陪列，酌獻三清天書。禮畢，帝步導入內，行避黃道。司天監奏：「三日五日有紫雲護宮殿，乞付史館。」從之。
戊辰，大赦，改元，文武官並加恩，改左承天門為左承天祥符門。詔東京賜酺五日，以二月一日為始。
壬申，邊臣言：「趙德明邀留回鶻貢物，又令張浦率騎數千侵擾回鶻。今歲夏州譏饉，此衰敗之勢也。」帝曰：「朕知其旱歉，已令榷場勿禁西蕃市粒食者。蓋撫禦夷狄，當務含容；不然，須至殺伐，害及生靈矣。」
趙德明嘗以民飢，上表乞糧數百萬。帝出其奏示輔臣，眾皆怒曰：「德明方納款而敢渝誓約，妄有乞請，乞降詔責之。」王旦請敕三司，在京積粟百萬，令德明自來取之；帝從其言。既而德明受詔，望闕再拜，曰：「朝廷有人！」乃止。
太僕少卿錢惟演獻《祥符頌》，甲申，擢司封郎中，知制誥。
天書降之翼日，翰林學士李宗諤上皇帝奉迎酌獻樂章，優詔答之。時學士晁迥知貢舉，楊億被病，參知政事趙安仁實草詔雲。
遼主如長濼。
二月，壬辰朔，帝御乾元門觀酺。
丁酉，分遣中使六人錫邊臣宴。
戊戌，帝語輔臣曰：「京師士庶漸事奢侈，衣服器玩多鎔金為飾，工人煉金為箔，其徒日繁，計所費歲不下十萬兩，浸以成風，良可戒也。」丙午，詔：「三司使丁謂申明舊制，募告者賞之。自今乘輿服御塗金、繡金之類亦不須用。」
三月，甲戌，兗州父老呂良等千二百八十七人詣闕請封禪，對於崇道殿。帝令引進使曹利用宣勞而諭之曰：「封禪歷代罕行，難徇所請。」良等進而言曰：「國家受命五十年，已致太平，今天降祥符，宜告成岱嶽，以報天地。」帝復曰：「此大事，不可輕議。」良等又曰：「歲時豐稔，華夏安泰，願上答靈貺，早行盛禮。」詔賜緡帛遣之。知州邵華又率官屬抗表以請，亦不允。
己卯，兗州並諸路進士孔謂等八百四十人詣闕請封禪。
壬午，宰相王旦等率文武百官、諸軍將校、州縣官吏、蕃夷、僧道、耆壽二萬四千三百七十人詣東上閤門，凡五上表，請封禪。
夏，四月，辛卯朔，天書又降於大內之功德閣。
甲午，詔以今年十月有事於泰山，遂遣官告天地、宗廟、岳瀆諸祠。乙未，以知樞密院事王欽若、參知政事趙安仁並為封禪經度制置使。初，議封禪未決，帝以經費問權三司使丁謂，謂曰：「大計固有餘矣。」議乃決。即詔謂計度泰山路糧草，引進使曹利用、宣政使李神福相度行營道路，翰林學士晁迥、李宗諤、楊億、龍圖直學士杜鎬、待制陳彭年與太常禮院祥定儀注。王旦請依郊禋故事面命五使，帝曰：「升中大禮五使之職，當於中書、樞密院以班次領之。」丙申，命王旦為大禮使，王欽若為禮儀使，馮拯為儀仗使，陳堯叟為鹵簿使，趙安仁為橋道頓遞使，其禮儀、橋道頓遞使事，令拯、堯叟分掌之。飲若、安仁並判兗州，仍更迭往乾封縣，禁於泰山樵採者，山下工役無得調發丁夫，止用兗、鄆州兵。行宮除前後殿外，餘悉張幄幕。金帛、芻糧委三司規度，收市或轉輸供用它所須物，悉自京輦致，無得輒有科率。發陝西上供木，由黃河浮筏鄆州，給置頓之費。
詔東封緣路禁採捕。修建行宮，無得侵佔民田，扈駕步騎輒蹂踐苗稼者，御史糾之。
壬寅，帝御崇政殿，親試進士，仍錄題解，摹印以示之。初於殿廊設幔，列坐席，標其姓名，又揭榜表其次序，令視訖就坐。命翰林學士李宗諤等八人為考官。帝遍至幄次，諭宗諤等務極精詳，勿遺賢俊。翼日，宗諤等上所定進士文卷，詔宰相覆考訖，乃臨軒賜進士鄭人姚曄等及第、出身有差。先是謝恩始令釋褐，是日特賜綠袍、靴、笏，即命以職。
丙午，詔作昭應宮以奉天書。
時上封事者言：「兩漢舉賢良，多因兵荒災變，所以詢訪闕政。今國家受瑞建封，不當復設此例。」於是悉罷吏部科目。
丙辰，詔：「太祖、太宗朝諸路所獻祥禽、異獸皆在苑囿，可上其數，俟封禪禮畢縱之。」
遣使馳詣岳州采三脊茅三十束，備藉神縮酒之用。有老人董皓識之，授皓州助教，賜束帛。
戊午，詔東巡，取鄆州臨巂阝路赴泰山；禮畢，幸兗州，取中都路還京。
先是監察御史陰城張士遜為貢院監門官，時貢舉初用糊名之法，士遜白主司，有親戚在進士中，明日當引試，願出以避嫌，主司不聽，乃自言引去。帝是之，記名於禦屏，遂詔：「自今舉人與試官有親嫌者，皆移試別頭。」是月，江南轉運使闕，中書進擬人，數見卻，帝乃自除士遜為之。士遜謁宰相王旦於政事堂，自言「驟領使職，願聞善教。」旦從容曰：「朝廷榷利至矣。」士遜起謝。士遜後徒廣西、河北，每思旦言，不敢妄有興建雲。
五月，庚申朔，遼主還上京。
壬戌，王欽若言泰山下醴泉出，錫山蒼龍見。
河北轉運使李士衡奏罷內帑所助錢八萬緡，於是又請輦本路金帛芻粟四十九萬赴京東以助祀事。帝曰：「士衡臨事有心力。」遂賜褒詔，因留士衡於澶州，管句東封事。
有司詳定儀注，請於泰山上置圜壇，徑五丈，高九尺。圜壇東南置燎壇，高一丈二尺，方一丈。山下封祀壇如圜丘制，社首壇如方丘制。又為瘞塪於壬地，及天地玉牒、玉冊、石感、金玉匱、受命寶之制甚備。詔悉從之。
丙寅，命王旦、馮拯、趙安仁等分撰玉牒、玉冊文。
初，有司請依唐故事，皇帝告廟出京，至泰山、社首山，並用法駕。帝以前詔惟祀事豐潔，餘從簡約，於是改用小駕儀仗；尋改小駕名曰鸞駕。
辛未，趙安仁奏：「得太僕寺狀，金玉輅合先赴泰山，輅高二丈三尺，闊一丈三尺，所經州縣城門橋道有狹隘，請令修拆。」帝曰：「若此，則勞人矣。可於城外過，於墳墓處避之。」
三司假內藏庫銀十萬兩，從之。
遼主駐懷州。
甲申，放後宮一百二十人，厚資遣之。
六月，壬辰，詳定所上封禪儀注，帝覽之，曰：「此儀久廢，非典禮具備，豈為盡美？」即手劄疑互凡十九事，令五使參議釐正而行之。
命都官員外郎孫奭至遼境上，告以將有事於泰山。
先是五月丙子，帝復言夢見向者神人，言來月上旬復當賜天書於泰山，密告王欽若。於是欽若奏：「是月甲午，木工董祚於醴泉亭北見黃素書曳林木之上，有字不能識，言於皇城使王居正，居正見其上有御名，馳告欽若，欽若等就取得之。遂建道場，明日，跪授中使捧詣闕。」奏至，帝亟召王旦等諭其事，欲自出奉迎，即命旦為導衛使，具儀仗，奉迎天書，安於含芳園之正殿。帝再拜受，授陳堯叟啟封，其文曰：「汝崇孝奉，育民廣福。錫爾嘉瑞，黎庶咸知。祕守斯言，善解吾意。國祚廷永，壽曆遐歲。」讀訖，召百官示之。左右奏苑中有雲五色，讀天書次，黃雲如風駐殿上。
賜文武百官泰山醴泉。
庚戌，曲赦兗州繫囚流罪以下。
辛亥，群臣上尊號曰崇文廣武儀天尊道寶應章感聖明仁孝皇帝。
秋，七月，遼加太祖諡曰大聖大明神烈天皇帝，太宗諡曰孝武皇帝，讓國皇帝更諡曰文獻皇帝，世宗加諡曰孝和莊憲皇帝，仍諡皇太弟魯呼曰欽順皇帝。
八月，己丑朔，上太祖尊諡曰啟運立極英武聖文神德元功大孝皇帝，太宗曰至仁應道神功聖德文武大明廣孝皇帝。
命詳定儀注官晁迥以下習泰山圜台封祀儀於都亭驛。
乙已，令天下禁屠宰一月，自十月始。
己酉，王欽若來朝，獻芝草八千本。
九月，戊午朔，令有司勿奏大辟案。
己未，詔告太廟，以芝草、嘉禾、瑞木列於天書輦前，及陳於六室。
庚申，命兵部侍郎向敏中權東京留守。
皇城使劉承珪詣崇政殿上新制天書法物，言有鶴十四來翔，天書扶持使丁謂奏雙鶴度天書輦，飛舞良久。翼日，帝顧謂曰：「昨所睹鶴，但於輦上飛度，若雲飛舞良久，恐不為實，卿當易此奏也。」謂再拜曰：「陛下以至誠奏天，以不欺臨物，正此數字，所系尤深。望付中書載於《時政記》。」帝俯首許之。
癸亥，奉天書於朝元殿。甲子，扶持使等奉天書升玉輅，赴太廟南城門內幄殿。有頃，車駕至，詣幄殿酌獻訖，奠告六室，至太祖、太宗室，告以嚴配之意，帝涕泗交下。群臣言：祀次，白雲如龍鳳仙人，正在廟室上，有鶴十四來翔。
庚辰，趙安仁獻五色金玉丹，紫芝八千七百餘本。
乙酉，帝親習封禪儀於崇德殿。初，禮官言帝王無親習之文，帝曰：「朕以達寅恭之意，豈憚勞乎！」
是月，京東、西、河北、河東、江、淮兩浙、荊湖、福建、廣南路皆大稔，米斗錢七文。
冬，十月，戊子朔，遼主如中京。
庚寅，詔：「所經州縣，採訪民間不便事並市物之價，車服、權衡、度量不如法者，舉儀制禁之。有奇才異行隱淪不仕者，與所屬長吏論薦。鰥寡煢獨不能自存者，量加賑恤。官吏政跡尤異，民受其惠，及不守廉隅，昧於政理者，孝子順孫、義夫節婦為鄉里所稱者，並條析以聞。官吏知民間利病者，亦為錄奏。」
司天言五星順行同色。
辛卯，駕發京師，奏侍使奉天書先導。辛丑，次鄆州；壬辰，駐蹕。知制誥朱巽言奉玉冊、玉牒至翔鑾驛，有神光起昊天玉冊上；亟遣翰林學士李宗諤駐往致謝。
丙午，次翔鑾驛。丁未，法駕入乾封縣奉高宮，帝即詣昊天玉冊前，焚香再拜，以謝神光之貺。
占城、大食諸蕃國使以方物迎獻道左。大食蕃客李麻勿獻玉圭，長尺二寸，自言五代祖得自西天屈長者，云：「謹守此，俟中國聖君行封禪禮，即馳貢之。」
戊申，帝齋於穆清殿。王欽若等獻紫芝草三萬八千餘本。
己酉，群臣奏五色雲起嶽頂。帝與近臣登後亭望之，名亭曰瑞雲。知製造朱巽奉玉冊牒，及圜台行事官並先升山上，以回馬嶺至天門，路險絕，人給橫板各二，兩首施采帛，巽親從卒推引而上。
庚戌，晝漏未上五刻，帝服通天冠、絳紗袍，乘金輅，備法駕，至山門，改服靴袍，乘步輦以登，鹵簿仗衛列於山下，黃麾仗衛士、親從卒自山址盤道至太平頂，凡兩步一人，采繡相間，供奉馬止於中路禦帳。亞獻甯王無偓，終獻舒王元偁。鹵簿使陳堯叟從登，言有黃雲覆輦上，道經險峻，必降輦步進，有司議益扶衛，皆卻之。導從者或至疲頓，而帝辭氣益壯。至禦幄，召近臣觀玉女泉及唐高宗、明皇二碑。前一夕，山上大風，裂帟幕，遲明未已。及帝至，天氣溫和，奉祀官點檢習儀於圜台。是夕，山下罷警場。
辛亥，享昊天上帝於圜台，以太祖，太宗配；命群官享五方帝諸神於封祀壇。儀衛使奉天書於上帝之左，帝袞冕奠獻，侍從導衛悉減去茀翟，止於遺門，籠燭前導亦撤之。攝中書侍郎周起讀玉冊、玉牒文。帝飲福，攝中書令王旦跪稱曰：「天賜皇帝太一神冊，周而復始，永綏兆人。」三獻畢，封金玉匱。攝太尉王旦奉玉匱置於石感，攝太慰馮拯奉金匱以降，將作監領徒封感。帝登臺閱視訖，還禦幄。司天監奏慶雲繞壇，月有黃煇氛。宰臣率從官稱賀，山下傳呼萬歲，振動山谷。帝即日還奉高宮，百官奉迎於穀口。
壬子，禪祭皇地祗於社首山，如封祀之儀。前夕陰而風，及行事，風頓止。悉縱四方所獻珍禽奇獸於山下。法駕還奉高宮，左右言日重輪，五色雲見。詔以奉高宮為會真宮。
癸亥，有司設仗衛、宮縣於朝覲壇下，壇在奉高宮之南。帝服袞冕，禦壇上之壽昌殿，受朝賀，大赦天下，常赦所不原者咸除之。文武官並進秩加恩。賜天下酺三日。改乾封縣為奉符縣。泰山下七里內禁樵採。大宴穆清殿，又宴近臣及泰山父老於殿門，賜父老時服、茶帛。
甲寅，車駕發奉符縣，次太平驛。是日，始復常膳。帝勞王旦等以久食蔬，旦等皆再拜。馬知節獨言：「蔬食唯陛下一人，臣等在道，未嘗不私食肉。」帝顧旦等曰：「知節言是否？」旦再拜曰：「誠如知節言。」
丙辰，次兗州，以州為大都督府。
十一月，戊午朔，帝服靴袍詣文宣王廟，酌獻，孔氏家屬陪列。有司定議止肅揖，帝特再拜。又幸叔梁紇堂。命刑部尚書溫仲舒等分奠七十二子、先儒暨叔梁紇、顏氏，帝制贊刻石廟中。復幸孔陵，以樹木擁道，降輿乘馬，至文宣王墓，再拜，詔加諡曰玄聖文宣王，仍修葺祠宇，給近便十戶奉塋廟。翌日，又遣吏部尚書張齊賢等乙太牢致祭，賜其家錢三十萬，帛三百匹。以四十六世孫同學究出身聖佑為奉禮郎，近屬授官及賜出身者六人。又追封叔梁紇為魯國公，顏氏為魯國太夫人，伯魚母並官氏為渾國太夫人。又追封齊太公曰昭烈武成王，令青州立廟；周文公曰文憲王，曲阜縣立廟。
己未，帝御回鑾，覃慶樓觀酺，凡三日。
壬戌，發兗州。丁卯，次范縣。賜曲阜縣玄聖文宣王廟《九經》、《三史》，令兗州選儒生講說。又賜太宗御製、御書，又以經史賜兗州。
丙子，發陳橋，次含芳園。時近輔、淮甸、京東、河朔之民自泰山迎候車駕者道路不絕。丁丑，車駕至自泰山。扶持使丁謂奉天書歸大內。賜百官休假三日，中書樞密院一日。
詔以正月三日天書降日為天慶節。丁謂請以祥瑞編次撰贊，繪畫於昭應宮，從之。
甲申，命王旦攝太尉，奉上太祖、太宗諡冊。禮畢，親享六室。
乙酉，大宴含光殿，勞旋也。
十二月，辛卯，御朝元殿，受冊尊號。
命丁謂、李宗諤等編修《封禪記》，從陳彭年之請也。
丁酉，內出泰山封祀上尊酒及玉女白龍王母池水新醴泉賜輔臣。詔東京留守司及在京掌事內臣不該賜物者，特給之。
詔：「江淮發運司部內，各留三年之儲以備水旱。」先是江、淮米運送京師，至是司天監言揚、楚之分當為水旱沴，防患故也。
庚戌，置京新城外八廂。帝以都門之外，民居頗多，舊例惟赤縣尉主其事，至是特置廂吏，命京府統之。
辛亥，命戶部尚書寇準知天雄軍兼駐泊都部署。遼使嘗過大名，謂准曰：「相公望重，何故不在中書？」准曰：「主上以朝廷無事，北門鎖鑰，非准不可耳。」
甲寅，以南衙為錫慶院。
先是酺宴則集於尚書省或都亭驛，誕節齋會則就相國寺。帝以佛舍中烹飪優笑，有虧恭潔，乃令內臣度館於顯敞者易之。南衙即太宗尹京時底邸，秦王、許王繼居焉，厥後虛其位，故以為院。
詔：「進奏院不得非時供報朝廷事，宜令進奏官五人為保，犯者科違制之罪。」
遼招討使蕭托雲奏討甘州回鶻，降其王伊囉勒，撫慰而還。
是歲，遼放進士史克忠等十三人。
