
夏，四月，甲午朔，命庫庫特穆爾討博囉特穆爾。
吳王退朝，與孔克仁等論前代成敗，因曰：「秦以暴虐，寵任邪佞之臣，故天下叛之。漢高起自布衣，能以寬大駕馭群雄，遂為天下主。今天下之勢則不然。元之號令紀綱，已廢弛矣，故豪傑所在蜂起，然皆不修法度以明軍政，此其所以無成也。」又曰：「天下用兵，河北有博囉特穆爾，河南有庫庫特穆爾，關中有李思齊、張良弼。然有兵而無紀律者，河北也；稍有紀律而兵不振者，河南也；道途不通，饋餉不繼者，關中也。江南則惟我與張士誠耳。士誠多奸謀而尚間諜，其御眾尤無紀律。我以數十萬之眾，固守疆土，修明軍政，委任將帥，俟時而動，其勢有不足平者。」克仁頓首曰：「主上神武，當安天下於一，今其時矣。」
吳中書省進宗廟祭饗及月朔薦新禮儀，王覽畢，悲愴流涕，謂宋濂、孔克仁曰：「吾昔遭世艱苦，饑饉相仍，當時二親俱在，吾欲養而力不給，今賴天地之佑，化家為國，而二親不及養。追思至此，痛何可言！」因命並錄皇考妣忌日，歲時饗祀以為常。
吳平章俞通海、參政張興祖，率兵掠劉家港，進逼通州，擊敗張士誠兵，擒其院判朱瓊、元帥陳勝。
丙申，吳王命建忠臣祠於鄱陽湖之康郎出，祀丁普郎、張志雄、韓成、宋貴、陳兆先、余昶、呂文貴、王勝、李信、陳弼、劉義、徐公輔、李志高、王咬住、姜潤、石明、王德、朱鼎、王清、常得勝、王鳳顯、丁宇、王仕、汪澤、王理、陳沖、裴軫、王喜仙、袁華、史得勝、常惟德、曹信、逯德山、鄭興、羅世榮等三十五人，並封贈勳爵有差。
博囉特穆爾知詔令調遣之事，非出帝意，皆右丞相綽斯戩所為，遂遣部將會圖沁特穆爾舉兵向闕。壬寅，圖沁特穆爾兵入居庸關，癸卯，知樞密院事伊蘇、詹事布埒齊迎戰於皇后店。布埒齊力戰，伊蘇不援而退，布埒齊幾為所獲，脫身東走。
甲辰，皇太子率侍衛兵出光熙門，東走古北口，趨興松。
乙巳，圖沁特穆爾兵至清河列營。時都城無備，城中大震，令百官吏卒分守京城。
吳王命建忠臣祠於南昌府，祀趙德勝、李繼先、劉濟、朱叔華、許圭、朱潛、牛海龍、張子明、張德山、徐明、夏茂成、萬思成、葉琛、趙天麟等十有四人。
吳王聞諸功臣家僮有橫肆者，乃召徐達、常遇春等諭之曰：「爾等從我，起身艱難，成此功勳，匪朝夕所致。聞爾等所畜家僮，乃有恃勢驕恣，逾越禮法。小人無忌，不早懲戒之，他日或生釁隙，寧不為其所累！此輩宜速去之，如治病當急除其根。若隱忍姑息，終為身害。」
丙午，吳中書省言：「湖廣行省所屬州縣，胡有鐵冶，方今用武之際，非鐵無以資軍用，請興建爐治，募工煉鐵。」從之。
宗王布延特穆爾等皆稱兵，與博囉特穆爾合，表言其無罪。丁未，帝為降詔曰：「自至正十一年，妖賊竊發，選命將相，分任乃職，視同心膂。豈期綽斯戩、保布哈夤緣為奸，互相壅蔽，以致在外宣力之臣因而解體，在內忠良之士悉陷非辜；又復奮其私仇，誣構博囉特穆爾、婁都爾蘇等同謀不軌。朕以信任之專，失於究察，遂調兵往討，博囉特穆爾已嘗陳辭，而乃寢匿不行。今宗王布延特穆爾等，仰畏明威，遠來控訴，以表其情，朕為惻然興念。而綽斯戩、保布哈，猶飾虛詞，簧惑朕聽，其以綽斯戩屏諸嶺北，保布哈竄之甘肅，以快眾憤。博囉特穆爾等悉與改正，復其官職。」然詔書雖下，而綽斯戩、保布哈仍留京師。是日，以伊蘇為中書左丞相。
吳左相國徐達等率兵取廬州，左君弼聞達至，懼不敢敵，走入安豐，令其將殷從道、張煥等守城，達督兵圍之。
詔書既下，圖沁特穆爾軍猶駐清河。帝遣達勒達國師往問故，言必得綽斯戩、保布哈乃退兵，帝不得已執二人畀之。
己酉，吳命中書省，凡商稅三十稅一，多取者以違例論。改在都官店為宣課司，府、州、縣官店為通課司。
綽斯戩、保布哈囚首至圖沁特穆爾營中，圖沁為之加帽、易衣，置綽斯戩中坐，保布哈側坐，拜之，二人於是交跪。圖沁奏帝，求赦其擅執大臣及稱兵犯闕之罪，得二赦乃已。
庚戌，圖沁特穆爾陳兵自健德門入，覲帝於延春閣，慟哭請罪，且曰：「左右蒙蔽陛下，非一日矣，倘循習不改，奈天下何！臣今執二人去矣，陛下亦宜省過，卓然自新，一聽正人所為，不復為邪佞所感，然後天下事可為，祖宗基業可保也。」帝唯唯，就宴賚之。加博囉特穆爾太保，依前守禦大同，圖沁特穆爾為中書平章政事。辛亥，圖沁特穆爾軍還。
皇太子至路兒嶺，詔追及之，還宮。
壬戌，吳命江西行省置貨泉局，設大使、副使各一人。頒大中通寶大小五等錢式。並使鑄之。
初，吳降附諸將校，皆仍其舊官，至是下令曰：「為國先正名。諸將有稱樞密、平章、元帥、總管、萬戶者，名不稱實，甚無謂。其核諸將所部，滿萬人者為指揮，滿千人者為千戶，百人為百戶，五十人為總旗，十人為小旗。
圖沁特穆爾執綽斯戩、保布哈詣博囉特穆爾軍，博囉厚禮之，逾三日，始問以濁亂天下之罪，復笑而問綽斯戩曰：「我前賂妝七寶數珠一串，今何不見還？」因取六串來，博囉視之，皆非故物。覆命索之，乃得前所賂。博囉怒曰：「在君側者貪焚如此，我可以姑容乎！」遂並殺之。
五月，甲子，黃河清。
戊辰，庫庫特穆爾奉命討博囉特穆爾，屯兵冀寧，其東道以白索珠領兵三萬，守禦京師；中道，以摩該、珠展領兵四萬；西道以關保領兵五萬，合擊之。關保等兵逼大同，博囉特穆爾留兵守大同，而自率兵與圖沁特穆爾、婁都爾蘇復大舉向闕。
六月，癸卯，三星晝見，白氣橫突其中。
甲辰，河南府有大星夜見南方，光如晝。丁未，大星隕，照夜如晝，及旦，黑氣晦暗如夜。
甲寅，白索珠以兵至京師，請皇太子西行。
是月，保德州黃龍見井中。
秋，七月，丁丑，吳徐達、常遇春克廬州。
時廬州被圍久，眾皆饑困不能戰，張煥與賈醜潛通款於達，請攻東門，己為內應，於是進師急攻之。城中諸軍悉救東門，張煥乃斷吊橋，開西門，導達兵入城，執其部將吳副使並左君弼母、妻及子送建康。以指揮戴德守之。
戊寅，吳命平章常遇春會鄧愈及金大旺兵，討江西上流未附郡縣。
己卯，左君弼部將許榮，以舒城降於吳，吳王令榮還守舒城，俾發安陽等五翼士馬赴建康。
吳改廬州路為府，置江淮行省，命平章俞通海攝省事以鎮之。兵革之際，民多竄匿，通海日加招輯，為政有惠愛，復業者眾。
丙戌，博囉特穆爾前軍入居庸關，京師震駭。皇太子親統軍禦之於清河，丞相伊蘇、詹事布埒齊軍於昌平。伊蘇軍士無鬥志，青軍楊同簽被殺於居庸，布埒齊戰敗走，太子亦馳還都城。白索珠引兵入平則門，丁亥，白索珠扈從皇太子及東宮官僚出順承門，由雄、霸、河間，取道往冀寧。
戊子，博囉特穆爾駐兵健德門外，與圖沁特穆爾、婁都爾蘇入見帝於宣文閣，訴其非罪，皆泣，帝亦泣，乃賜宴。博囉特穆爾欲追襲皇太子，婁都爾蘇止之。
庚寅，詔以博囉特穆爾為中書左丞相，婁都爾蘇為中書平章政事，圖沁特穆爾為御史大夫，其部屬皆布列省台百司。」以伊蘇知樞密院事。詔諭：「博羅特穆爾、庫庫特穆爾俱朕股肱，視同心膂，自今各棄宿忿，弼成大勳。」
先是綽斯戩欲削博囉兵權，召承旨張翥使草詔，翥辭曰：「此大事，非見天子不敢為。」乃更召參知政事危素，就相府客位草之。草畢，綽斯戩過中書，詫其郎中曰：「我為朝廷出詔削博囉兵權，此撥亂反正之舉也。」郎中曰：「相公此舉，得無撥正反亂乎？」坐客有暢勳者，亦曰：「此猶裸體搏虎豹耳。」至是博囉聞之，召素，責之曰：「詔從天子出，丞相客位，豈草詔之地乎？」素無以對。欲將出斬之，左右解曰：「素一秀才，豈敢與丞相可否？」乃止。旋出為嶺北行省左丞，素棄官居房出。
八月，壬辰朔，日有食之。
吳常遇春、鄧愈等率兵討新淦之沙坑、麻嶺、牛陂諸寨，平之。執偽知州鄧志明送建康，與其兄克明皆伏誅。
乙未，吳命左相國徐達案行荊湖。
陳友諒既滅，荊湖諸郡多款附。至是王諭達曰：「今武昌既平，湖南列郡，相繼款附。然其間多陳氏部曲，觀望自疑，亦有山寨遺孽，憑恃險阻，聚眾殃民。今命爾案行其地，撫輯招徠，俾各安生業。或有恃險為盜者，即以兵除之，毋貽民患。」
戊戌，吳常遇春、鄧愈既平諸山寨，進次吉安。遇春遣人謂饒鼎臣曰：「吾今往取贛，可出城一言而去。」鼎臣不敢出，遣其幼子出見。遇春命坐而飲之，又賜以衣服，遣歸，曰：「歸語而父，將欲何為，匿而不見？吾往矣，不能為爾留，可善自為計。」鼎臣即夜棄城走。遇春遂復吉安，乃引兵趨贛州。
壬寅，詔以博囉特穆爾為中書右丞相、監修國史，節制天下軍馬。
監察御史言：「綽斯戩矯殺丞相泰費音，盜用鈔板，私家草詔，任情放選，鬻獄賣官，費耗庫藏，居廟堂前後十數年，使天下八省之地悉至淪陷，乃誤國之奸臣，究其罪惡，大赦難原。曩者奸臣阿哈瑪特之死，剖棺戮屍，綽斯戩之罪，視阿哈瑪特有加，今雖死，必剖棺戮屍為宜。」詔從之。而台臣言猶不已，遂覆沒其家產，竄其子宣政使觀音努於遠方。
齊喇氏四世為丞相者八人，世臣之家，鮮與比盛。而綽斯戩早有才望，及居相位，人皆仰其有為。遭時多事，顧乃守之以懦，濟之以貪，遂使天下之亂，日甚一日。論者謂元之亡，綽斯戩之罪居多。
乙巳，皇太子至冀甯，奏除前監察御史張楨為贊善，又除翰林學士，皆不起。
庫庫特穆爾將輔皇太子入討博囉特穆爾；遣使傳太子旨，賜以上尊，且訪時事。
楨復書曰：「今燕、趙、齊、魯之境，大河內外，長淮南北，悉為丘墟，關陝之區，所存無幾。江左日思薦食上國，荊楚、川蜀，淫名僭號，幸我有變，利我多虞。閣下國之右族，三世二王，得不思廉、藺之於趙，寇、賈之於漢乎？守京師者能聚不能散，禦外侮者能進不能退，紛紛藉藉，神分志奪，國家之事，能不為閣憂乎？《志》曰：『不備不虞，不可以師。』僕今獻忠於閣下，大要有三：保君父，一也；扶社稷，二也；衛生靈，三也。請以近似者陳其一二：衛出公據國，至於不父其父；趙有沙丘之變，其臣成、兌平之，不可謂無功，而後至於不君其君；唐肅宗流播之中，怵於邪謀，遂成靈武之篡，千載之下，雖智辨百出，不能為雪。嗚呼！是豈可以不鑒之乎？然吾聞之，天之所廢不驟也。逞其得志。肆其寵樂，使忘其覺悟之心，非安之也，厚其毒而降之罰也。天遂其欲，民厭其汰，而鬼神弗福也。閣下覽觀焉，苟謀出於萬全，詢之輿議，通其往來之使，達其上下之情，得其情則得其策矣。
「孔子曰：『君君，臣臣，父父，子子。』今九重在上者如寄，青宮在下者如寄，生民之優，國家之憂也，可不深思而熟計之哉！」庫庫特穆爾深納其說。
乙卯，張士誠自以其弟代達實特穆爾，為江浙行省左丞相。
時江浙右丞達蘭特穆爾，左右司郎中珍保，謅事士誠，多受金帛，數媒孽達實特穆爾之短。至是士信克安豐還，士誠乃使王晟等面數達實特穆爾過失，勒其移諮省院，自陳老病願退，又言丞相之任非士信不可。士信即逼取其諸所常符印，而自為江浙行省左丞相，徙達實特穆爾於嘉興，士信峻垣牆以錮之。達實特穆爾日對妻妾，放歌自若。
士誠令有司公牘皆首稱吳王令旨，又諷行台為請實援於朝，行台御史大夫布哈特穆爾不從。乃使人至紹興索行台印章，布哈特穆爾封其印，置諸庫，曰：「我頭可斷，印不可與！」又迫之登舟，曰：「我可死，不可辱也！」從容沐浴更衣，與妻子訣，賦詩二章，乃仰藥死，臨終，擲杯地上曰：「逆賊，當繼我亡也！」達實特穆爾聞之，歎曰：「大夫且死，吾不死何為！」遂命左右以藥酒進，飲之而死。士誠乃使載其柩及妻孥北返於京師。
布哈特穆爾，柰曼氏，行台御史大夫特默格子也。
是月，博囉特穆爾請誅狎臣圖囉特穆爾，罷三宮不急造作，沙汰宦官，裁減錢糧，禁止西蕃僧好事。
吳常遇春兵至贛州，熊天瑞固守不下，吳王令平章彭時中以兵會遇春等共擊之。天瑞守益堅，遇春乃浚壕立柵以困之。
張士信既為江浙丞相，建第宅東城下，號丞相府。張氏諸臣皆起於寒微，自謂化家為國以底小康，亦皆大起第宅，飾園池，畜聲妓，購圖畫，民間奇石名木，必見豪奪。士信後房百餘人，習天魔舞隊，園中採蓮舟楫，以沉檀為之。諸臣宴樂，率費米千石，居民趨附之者，輒得富貴。未幾，士信令潘元明守杭州而自還姑蘇，參軍黃敬夫、蔡彥文、葉德新，皆佞幸用事，彥文，山陰人，嘗賣藥；德新，雲陽人，善星卜；士信每倚以謀國。吳王聞之曰：「我諸事經心，法不輕恕，尚且有人欺我。張九四終歲不出門，不理政事，豈不受不欺乎！」時有市謠十七字曰：「丞相做事業，專用黃、蔡、葉，一朝西風起，乾鱉！」黃察，寓黃菜；西風，謂建康兵也。
九月，辛酉朔，宦官蘇隆濟岱，潛送宮女博果岱，出自順承門，以達於皇太子。
癸酉夜，天西北有紅光，至東而散。
辛巳，吳命中書省繪塑功臣像於卞壺及蔣子文廟，以時遣官致祭，其南昌府及康郎山、處州、金華、太平府各功臣廟，亦令有司依期致祭。其未褒贈者，論功定擬以聞。
吳徐達及楊璟等帥師取江陵，次於沙市。故陳友諒平章姜玨詣達乞降，且曰：「當死者玨耳，百姓無辜。」達善其言，下令安輯居民，禁兵侵擾。列郡聞之，望風歸附。尋改江陵路為荊州府。
乙酉，徐達遣裨將傅友德將兵取夷陵，故陳友諒守將楊以德率耆民出降。尋改夷陵為峽州。
方明善攻平陽，吳參軍胡深遣兵擊敗之。
先是溫州土豪周宗道據平陽縣，屢為明善所逼，遂降於深。明善怒，益率兵攻之，宗道求援於深，深擊敗明善，並下瑞安，進兵溫州。明善懼，與方國珍謀，輸歲貢銀二萬兩充軍費，請守鄉郡如錢鏐故事，吳王許之，命深班師。
吳徐達帥兵至潭州。湘鄉土酋易華，集少壯據黃牛峰十餘年，至是達使人招之，華率其部眾以降。
故陳友諒歸州守將楊興，以城降於吳，就以興為千戶，守之。
冬，十月，乙未朔，吳遙授廖永安為江淮等處行中書省平章政事，封楚國公。時永安為張士誠所拘，守義不屈，故有是命。永安後遂卒於蘇州。
乙卯，吳守江西都督朱文正，遣元帥宋晟以兵討須嶺寨。晟至，遣人招諭之，寨帥丁廷玉等及其下五千人為降，文正徙其眾並家屬於南昌。
吳常遇春等兵圍贛州既久，熊天瑞子元震，竊出覘兵勢，遇春亦乘數騎出，猝與相遇，元震不知其為遇春也，過之。及遇春還，元震始覺，復來襲，遇春遣壯士揮雙刀擊之，元震奮鐵撾以拒，且鬥且卻。遇春曰：「壯男子也！」捨去之。
己未，詔皇太子還京師。
命伊蘇、婁都爾蘇分道總兵。
十一月，辛酉，吳置湖廣提刑按察司。
壬申，故鄧克明部卒羅五叛，寇撫州；吳守將金大旺討平之。
辛巳，吳命平章湯和率師救長興。師至，張士信以兵拒戰，自巳至申，不解，殺傷相當。耿炳文自城中出兵，內外夾擊，敗之俘其士卒八千餘人，獲馬二萬餘匹，和乃還。
十二月，庚寅朔，吳徐達兵克辰州。
先是辰州為陳友諒左丞周文貴所據，達遣指揮張彬將兵討之。文貴部將張川，據白雲關以拒敵，彬敗之，文貴棄城走湖南，遂克辰州。
達又遣指揮傅友德攻衡州，守將左丞鄧祖勝棄城退保永州。衡州亦平。
己巳，吳王遣使以書與庫庫特穆爾，約其通好，略曰：「博囉犯闕，古今大惡，此正閣下正義明道、不計功利之時也。然閣下居河南四戰之地，承潁川新造之業，而博囉寇犯不已，慮變之術，不可以不審。閣下何靳一介之使，渡江相約！予地雖不廣，兵雖不強，然《春秋》恤交之義，常切慕焉。且亂臣賊子，人人得而誅之，又何彼此之分哉！英雄相與之際，正宜開心見誠，共濟時艱，毋自猜阻，失此舊好，惟閣下圖之！」
新淦鄧仲謙作亂，襲破州治，殺吳知州王真。仲謙，志明從子也。
是冬，張士誠浚常熟白茆港。
泰定間，周文英奏記，謂水勢所趨，宜專治白茆、婁江，時莫之省也。士誠閱故籍，得文英書，起兵民夫十萬，命呂珍督役，民怨之。及役音，頗得其利。
春，正月，己未朔，吳常遇春、鄧愈克贛州。遇春等圍城凡五閱月，熊天瑞援絕糧盡，遣子元震出降，天瑞尋亦肉袒詣軍門，盡獻其地，遇春送天瑞於建康。呈王聞遇春克贛州不殺，喜甚，遣使褒諭之曰：「予聞仁者之師無敵，非仁者之將不能行也。今將軍破敵不殺，是天賜將軍隆我國家，千載相遇，非偶然也。捷音至，予甚為將軍喜，雖曹彬之下江南，何以加茲！將軍能廣宣威德，保全生靈，予深有賴焉。」
先是天瑞據贛，常加賦橫斂民財，及其降，有司請仍舊征之，王曰：「此豈呆為額耶！」命亟罷之，並免去年秋糧之未輸者。
元震，本姓田氏，為天瑞養子，善戰有名；遇春喜其才勇，薦之，授指揮，後復姓田氏。
吳徐達遣千戶胡海洋取寶慶路，克之，守將唐龍遁去。於是靖州軍民安撫司及諸長官司皆來降，達皆賞賚而遣之。
癸亥，封李思齊為許國公。
壬申，吳常遇春進師南安，遣麾下危正逾嶺南，招諭韶州諸郡之未下者。於是韶州守將同簽張秉彝及南雄守將孫榮祖，各籍其兵糧來降。遇春令指揮王嶼守南雄，令秉彝守韶州。
吳大都督朱文正，遣參政何文輝、指揮薛顯等，討新淦鄧仲謙，斬之。
吳王命平章湯和率兵討江西永新諸山寨。參政鄧愈還軍至吉安，遣兵討饒鼎臣於安福，部卒掠其男女千餘人，安福州判官潘樞告愈曰：「將軍奉揚天威以除禍亂，渠魁未殄而良民先被其害，非吊伐之義也。」愈立起驚謝，趣下令：「掠民者斬！」大索軍中所得子女，盡出之。樞因閉置空舍中，自坐舍外，煮糜粥食之，卒有謀夜劫取者，愈鞭之以徇。樞因悉護遣還其家，民大悅。愈還，至富州，復討平其山寨。捷聞，以愈為江西行省右丞。
壬午，監察御史博囉特穆爾、賈彬等，辨明哈瑪爾、舒蘇之罪。
甲申，吳大都督朱文正，有罪免官，安置桐城縣。
文正涉傳記，饒勇略，初從渡江取集慶路有功，吳王問：「若欲何官？」文正對曰：「叔父成大業，何患不富貴！爵賞先及私親，何以服眾？」王善其言，益愛之。及江西平，文正功居多，王厚賜諸將，念文正前言知大體，錫功尚有待也，文正遂不能無少望。性素卞急，至是益暴怒無常，任掾吏衛可達奪部中子女。按察使李飲冰奏其驕侈觖望，王遣使詰責，文正懼，飲冰益言其有異志。王即日登舟，至南昌城下，遣人召之，文正倉卒出迎。王泣謂之曰：「汝何為者？」遂載與俱歸。至建康，王妃力解之，曰：「兒特性剛耳，無它也。」群臣請置於法，王曰：「文正固有罪，然吾兄止有是子，若置之法，則傷恩矣。」乃免文正官，安置桐城。時其子守謙，甫四歲，王撫其頂曰：「爾父倍訓教，貽吾憂。爾它日長成，吾封爵爾，不以爾父廢也。」命王妃育之。
乙酉，吳王將經理淮甸，親閱試將士，命鎮撫居明率軍士分隊習戰，勝者賞銀十兩，其傷而不退者，亦勇敢士，賞銀有差，且遍給酒饌勞之，仍賜傷者醫藥。因諭之曰：「刃不素持，必致血指；舟不素操，必致傾覆；若弓馬不素習而欲攻戰，未有不敗者，故使汝等練之。今汝等勇健若此，臨敵何優不克！爵賞富貴，惟有功者得之。」顧謂起居注詹同等曰：「兵不貴多而貴精，多而不精，徒累行陣。近聞軍中募兵多冗濫者，吾時為試之，冀得精銳，庶幾用也。」
蜀明玉珍更定官制，並六卿為中書省、樞密院。以戴壽、萬勝為左右丞相，向大享、張文炳知樞密院事；鄒興鎮成都，吳友仁鎮保甯，莫仁壽鎮夔關，皆平章事；竇英鎮播州，薑玨鎮彝陵，皆參知政事；荊玉鎮永甯，商希孟鎮黔南，皆宣慰使。未幾，遣勝攻興元，下之。
二月，己丑朔，福建行省平章陳友定侵處州，吳參軍胡深率兵往援。友定聞深至，遁去，深追至浦城，守將拒戰，深擊敗之，遂下浦城。
辛丑，吳命千戶夏以松守臨江，張信守吉安，單安仁守瑞州，宋炳守饒州，並屬江西行省節制。又命參軍詹元享總制辰、沅、曲靖、寶慶等州郡，聽湖廣行省節制。
丙午，張士誠憤諸全之敗，集兵二十萬，遣其將李伯升，挾吳叛將謝再興攻諸全之新城，置陣延亙十餘里，造廬舍，建倉庫，預為必拔之計，且分兵數萬，據城北十里以遏援兵。守將胡德濟堅壁拒之，告急於嚴州朱文忠，文忠遣指揮張斌、元帥張俊率兵出浦江，遙為德濟聲援。
士誠又以兵自桐廬溯釣台，窺嚴州，文忠命以舟師拒之。未至而千戶謝佑為其伏兵所執，諸將皆恐甚，文忠意氣自若，分署諸將，各為備禦，以何世明、袁洪、柴虎居守，自率指揮朱亮祖等馳救。丁巳，去新城二十里而軍，德濟潛使人告賊勢盛，宜少避其鋒俟大軍，文忠曰：「昔謝玄以兵八千破苻堅百萬，兵在精，不在眾。」乃下令曰：「彼眾而驕，我少而銳，以銳遇驕，必克。彼軍輜重山積，此天以富妝曹也，勉之！」會有白氣覆軍上，占之曰「必勝」。
詰朝會戰，天大霧晦冥，文忠使元帥徐大興、湯克明等將左軍，嚴德、王韶等將右軍，而自以中軍當敵沖。會胡深遣耿天璧以援師至，文忠復申約束，奮前搏擊。霧稍開，文忠橫槊引鐵騎數十，乘高馳下，沖其中堅。敵以精騎圍文忠數重，矛屢及膝，文忠大呼，手格殺其驍將，縱橫馳突，所向皆靡。左右軍乘之，城中守兵亦鼓譟出，士誠兵大潰，逐北十餘里，斬首數萬級。文忠收兵會食，遣指揮朱亮祖、張斌追殄餘寇，燔其營落數十，獲其同僉韓謙等六百，甲士三千，鎧仗芻粟，收數日不盡，伯升、再興僅以身免。
戊午，皇太子在冀甯，命甘肅行省平章多爾濟巴勒，以岐王阿喇奇爾軍馬，會平章臧卜、李思齊，各以兵守寧夏。
三月，庚申，皇太子下令於庫庫特穆爾軍中日：「博囉特穆爾襲據京師，余既受命總督天下諸軍，恭行顯罰，少保、中書平章政事庫庫特穆爾，躬勒將士，分道進兵，諸王、駙馬及陝西平章政事李思齊等，各統軍馬，尚其奮義戮力，剋期恢復。」
博囉特穆爾聞之，大怒，嗾監察御史武起宗，言皇后奇氏外，撓國政，因奏帝，宜遷後出於外，帝不答。丙寅，遂矯制幽後於諸色總管府，令其黨姚巴延布哈守之。
丁卯，命婁都爾蘇、拜特穆爾並為御史大夫。
辛巳，吳常遇春平贛軍還，王御戟門頒賞以勞之。
癸未，吳起居注宋濂乞歸省金華，王賜金幣而遣之。濂還家，進表謝，復致書世子，勸以進修。王覽書甚喜，召世子諭之曰：「吾自幼艱難，今爾曹冠服華麗，飲食甘美，安居深宮，不思勇於進修，是自棄也。宋起居之言有益，爾其味之！」復遣使至其家，賜書獎諭，錫以綺帛，仍令世了親致書以報。
夏，四月，己丑朔，吳參軍胡深，進攻建寧之松溪，克之，獲陳友定守將張子玉而還。留元帥李彥文安輯其眾。
庚寅，博囉特穆爾至諸色總管府，見皇后奇氏，令還宮取印章，作書遺皇太子，遣內待官鄂勒哲圖持往冀寧；復出皇后，幽之。
吳王命平章常遇春取湖廣襄陽諸郡。王嘗與徐達等論襄、漢形勢曰：「安陸、襄陽，跨連荊、蜀，乃南北之襟喉，英雄所必爭之地。今置不取，將貽後憂。況沔陽新附，城中人民，多陳氏舊卒，壤地相連，易於扇動。譬之樹木，安陸、襄陽為枝，沔陽為幹，幹若有損，枝葉亦何有焉！今宜增兵守沔陽，庶幾不失其宜。」至是遂命遇春將兵往討之。
乙巳，關保等兵進圍大同，乙卯，入其城。
五月，庚申，吳廣信衛指揮王文英率師趣鉛山，次佛母嶺，與陳友定兵遇，擊走之。
辛酉，吳參軍胡深言：「近克松溪，獲張子玉，其餘眾敗奔崇安，請發廣信、撫州、建昌三路兵並攻之，因覘取八閩。」王曰：「子玉驍將，今為我擒，彼必破膽，乘勢攻之，必無不克。」即命廣信指揮朱亮祖由鉛山，建昌左丞王溥由杉關，會深進兵。
甲子，京師天雨氂，長尺許。或言於帝曰：「龍鬚也。」命拾而祀之。
乙亥，吳平章常遇春攻安陸，克之。
先是遇春既行，王復調江西右丞鄧愈為湖廣平章，領兵繼其後，使人謂愈曰：「凡得州郡，汝宜駐兵以撫降附。若襄陽未下，則令遇春分兵，半集沔陽，半集景陵，汝居武昌，使聲援相應，以遏寇之奔軼。」愈奉命遂行。至是遇春攻安陸，其守將僉院任亮出拒戰，遇春擊敗亮，執之，遂克其城，以沔陽衛指揮吳復守之。
己卯，吳常遇春至襄陽，守將棄城遁，遇春追擊之，俘其眾五千。僉院張德、羅明以穀城降，遇春送之建康。吳王以章溢為湖廣按察僉事，溢以荊、襄多廢地，議分兵屯田，王善之。
癸未，吳浙東元帥何世明，敗張士誠兵於新溪，又敗之於柴溪。
是月，侯布延達實奉威順王自雲南、西蜀轉戰而出，至成州，欲之京師，李思齊俾屯田於成州。
吳王賜鄧愈書曰：「汝戍襄陽，宜謹守法度。山寨來歸者，兵民悉仍胡籍，小校以下，悉令屯種，且耕且戰。汝所戍地鄰庫庫，若汝愛加於民，法行於軍，則彼所部，皆將慕義來歸，如脫虎口就慈母。我賴汝如長城，汝其勉之！」愈於是披荊棘，立軍府，營屯練卒，拊循招徠，威惠甚著。
六月，戊子，以黎安道為中書參知政事。
己丑，吳置思南宣慰使司。
時思南宣慰使田仁智，遣其都事楊琛來歸款，並納元所授宣慰使印，王曰：「仁智僻處遐荒，世長谿洞，乃能識天命，率先來歸，誠可嘉也！」俾仍為思南道宣慰使。授琛思州等處軍民宣撫使，以三品銀印給之。
丁酉，吳克安福州。
先是饒鼎臣父子既走安福，與其黨劉顛等仍肆剽掠，鄧愈遣兵討之，久不下。王覆命元帥王寶會參政何文輝、黃彬共討之，鼎臣復棄城走茶陵。
辛丑，湖廣行省左丞周文貴復寶慶路。
乙巳，皇后奇氏自幽所還宮。
後數納美女於博囉特穆爾，博囉喜，故得還宮，自始幽至此凡百日。博囉特穆爾自入京師，納女四十餘人，荒於酒色，銳氣消耗矣。
壬子；吳參軍胡深克溫之樂清，擒方國珍鎮撫周清、萬戶張漢臣、總管朱善等，械送建康。
吳指揮朱亮祖等進攻建寧。
時陳友定將阮德柔嬰城固守，諸軍次城下，亮祖即欲攻之，胡深視氛祲不利，語亮祖曰：「天時未協，將必有災。」亮祖曰：「天道幽遠，山澤之氣，變態無常，何足征也！」迫深進兵，深猶持不可。德柔屯錦江，逼深陣後，亮祖督戰益急。深不獲已，遂引兵鼓譟而進，破其二柵，德柔盡率精銳扼深軍，圍之數重。日已暮，深突圍出，伏兵起，深馬蹶，被執，送於友定，友定敬禮之。深因盛稱吳王神聖威武，群雄屬心，以喻友定，友定亦無殺深意，會元使至，督迫之，遂遇害。
深久蒞尹郡，馭眾寬厚，用兵十餘年，未嘗妄戮一人。吳王嘗問宋濂曰：「深何如人？」濂曰：「文武才也。」王曰：「誠然，浙東一障，吾方賴之。」比伐閩，有星變，王曰：「東南必失一良將。」亟諭之，深已被害。
吳何文輝等平山寨，擒其盜萬興宗，斬之。
乙卯，以太尉和尼齊為御史大夫。
吳王下令：「凡農民田五畝至十畝者，栽桑、麻、木棉各半畝，十畝以上者倍之，其田多者，率以是為差。有司親臨督率，不如令者有罰，不種桑，使出絹一匹，不種麻及大棉，出麻布、棉布各一匹。」
吳以儒士滕毅、楊訓為起居注，王諭之曰：「吾見元大臣門下士，多不以正自處，惟務諂諛以圖苟合，見其人所為非是，不相與正救，及其敗也，卒陷罪戾。爾從徐相國幕下，久而無過，故授爾是職。宜盡心所事，勿為阿容。」又曰：「起居之職，非專事紀錄而已，要在輸忠納誨，致主於無過之地而後為盡職。吾平時於百官所言，一二日外猶尋繹不已；今爾在吾左右，不可不盡言也。」覆命毅、訓集古無道之君若夏桀、商紂、秦始皇、隋煬帝所行之事以進，曰：「吾觀此者，正欲知其喪亂之由以為戒耳。」
是月，皇太子進封李思齊為邠國公，加封中書平章政事，兼知四川行樞密院事、虎符招討使、分中書四部。
博囉特穆爾遣圖沁特穆爾率軍伐上都之附皇太子者，調伊蘇南禦庫庫特穆爾軍。伊蘇次良鄉不進而歸永平，使人西連太原，東結遼陽，軍聲大振。博囉患之，遣驍將姚巴延統兵出禦，至通州，河溢，營紅橋以待，伊蘇出其不意襲破之，殺姚巴延。博囉恐，自將出通州，三日大雨，取一女子，不戰而還。
博囉先嘗以猜疑殺其將保安，既又失姚巴延，鬱鬱不樂，乃日與婁都爾蘇飲宴，酗酒殺人，喜怒不測，人皆畏忌。
秋，七月，丁巳朔，吳命降將張德山歸襄陽，招諭未附山寨。
吳平章湯和，進兵攻周安於永新。
初，陳友諒既亡，安即降，吳命仍守永新。及兵入安福討饒鼎臣，安疑而復叛，仍與諸山寨相結。和至，安出拒戰，和擊敗之，克其十七寨，擒偽官五十餘人，遂圍其城。
庚申，故陳友諒左丞周文貴之黨復攻陷辰溪，吳總制辰沅等州事參軍詹允享遣兵討之。
甲子，吳王遣使以書與庫庫特穆爾曰：「曩者初無兵端，尹煥章來，得書喜甚，即遣汪何同往，為生者賀，歿者吊。使者去而不回，復遣人往，皆被拘留。且閣下昔與博囉構兵，雌雄未決，尚以知院郭雲、同僉任亮攻我景陵，掠我沔陽。予思此城雖元之故地，久在他人之手，予從他人得之，非取於元者也。閣下外假元名，內懷自逞，一旦輕我，遂留前使。予雖不校，但以閣下內難未除，猶出兵以欺我，使其勢專力全，又當何如！果若挾天子令諸候，創業於中原，則當開誠心，示磊落，睦我江淮，今乃遣竹昌、忻都率兵深入淮地，殺掠人民，殆非所宜。況有自中原來者，備言張思道、李思齊等，連和合從，專並閣下，此正可慮之秋，安可坐使西北數雄，結連關內，反舍近圖，欲趨遠利，獨力支吾，非善計也。予嘗博詢廣采，聞軍中將欲為變，恐不利於閣下，故特遣人敘我前意，述我所聞，閣下其圖之！節次使命若能遣回，庶不失舊好，惟亮察焉。」思道，張良弼字也。
乙丑，思州宣撫使田仁厚遣使如吳，獻其所守之地。吳改宣撫司為思南、鎮西等處宣慰司，以田仁厚為宣慰使。
癸酉，吳辰州沅陵縣民向珍八作亂，參軍詹元亨遣千戶何德討平之。
壬午，吳置太史監，以劉基為太史令。
乙酉，博囉特穆爾伏誅。
先是博囉索帝所愛女子，帝曰：「欺我至此耶！」遂欲圖之。
士人徐士本，家居好奇計，不求仕進，至是命為翰林待制。威順王子和尚，受帝密旨，與之謀結壯士金諾海、拜特勒、特古斯布哈、洪寶寶等六人，挾刀在衣中，外襲寬衣若聽事，伺立延春門東排仗內。
是日，博囉早朝畢，將出，挾刀者相顧曰：「事不諧矣。」士本攝之曰：「未也。」會圖沁特穆爾遣人告上都之捷，平章實勒們謂博囉曰：「好消息，丞相宜入奏。」博囉不欲入，實勒們強之，偕行至延春門李樹下，俄有人突過其前，博囉方眙視曰：「此人面生。」遽有批其頰者，博囉以手禦之，遽呼其從騎。拜特勒從眾中躍出，斫中其腦，金諾海等攢殺之。婁都爾蘇傷額趨出，博囉軍大駭四走。帝時居窟室，約曰：「事捷，則放鴿鈴。」於是鴿鈴起，帝出自窟室，下令盡殺其部黨，黎安道、方托克托、雷一聲皆伏誅。婁都爾蘇擁博囉母、妻、子偕圖沁特穆爾北遁。
明日，遣使函博囉首往太原，詔皇太子還朝，諸道兵聞詔罷歸。大赦天下，賞討博囉者。士本不受賞、一夕逸去。
是月，京師大水，河決小流口，達於清河。
八月，丁亥朔，京城門至是不開者三日。珠展、摩該軍至城外，命軍士緣城而上，碎平則門鍵，悉以軍入，占民居，奪民財。
周文貴復攻辰州，吳千戶何德率輕騎直抵其寨，攻破之，文貴退保麻陽。德追擊，又大敗之，文貴遁去。
癸卯，命皇太子分調將帥，戡定未復郡邑，即還京師，行事之際，承制用人，並准正授。
庫庫特穆爾以歲當大比，而江南、四川諸行省皆阻於兵，其鄉試不廢者，唯燕南、河南、山東、陝西、河東而已，乃啟皇太子倍增鄉貢之額。
丁未，皇后鴻吉哩氏崩。
後生皇子珍戩，二歲而夭。後性節儉，不妒忌，動以禮法自持。第二皇后奇氏有寵，後無幾微怨望意。從帝時巡上都，次中道，帝遣內官傳旨欲臨幸，後辭曰：「暮夜非至尊往來之時。」內官往復者三，竟不納，帝益賢之。居坤德殿，終日端坐，未嘗妄逾戶閾。至是崩。奇後見其所遺衣服敝壞，大笑曰：「正宮皇后，何至服此等衣耶！」逾月，皇太子自冀甯歸，哭之甚哀。
辛亥，吳羅田盜藍醜兒，詐稱彭瑩玉，造妖言以惑眾，設官吏，劫居民。麻城裡長袁寶襲捕之，擒醜兒以獻，吳王嘉其仗義，賜以綺帛。
壬子，以洪寶寶、特古斯布哈、薩勒圖並為中書平章政事。
九月，丙辰朔，吳置國子監，以故集慶路學為之。
庫庫特穆爾扈從皇太子至京師。太子之奔太原也，欲用唐肅宗靈武故事，因而自立，庫庫特穆爾與布寽齊等不從。及是還京師，皇后奇氏傳旨，令庫庫以重兵擁太子入城，欲脅帝禪之位。庫庫知其意，比至京城三十里，即散遣其軍，太子心銜之。
壬午，詔以巴咱爾為中書右丞相，監修國史；庫庫特穆爾為太尉、中書左丞相，錄軍國重事，同監修國史，知樞密院事，兼太子詹事。
巴咱爾累朝舊臣，而庫庫以後生晚出，乃與並相，朝士往往輕之。且居軍中久，樂縱恣，無檢束，在朝兩月，怏怏不樂，即請南還視師。
是月，以方國珍為淮南行省左丞相、衢同公，分省慶元。
明玉珍遣其參政江儼通好於吳，吳命都事孫養浩報以書曰：「足下處西蜀，予處江左，蓋與漢季孫、劉相類，王保保虎踞中原，其志不在曹操下。予與足下實脣齒邦，願以孫、劉相吞噬為戒。」
冬，十月，戊子，吳王聞明玉珍取雲南失利，諸將往往暴掠，玉珍不能制，復以書戒之。
戊戌，吳王以張士誠屢犯疆埸，欲舉兵討之，下令曰：「士誠啟釁多端，襲我安豐，寇我諸全，連兵構禍，罪不可逭，今命大軍致討，止於罪首；在彼軍民，無恐無畏，毋妄逃竄，毋廢農業。已敕大將軍約束官兵，毋有擄掠，違者以軍律論。」
庚子，吳命中書省以書招諭虎背寨劉寶，使之款附。
辛丑，吳王命左相國徐達、平章常遇春、胡廷瑞、同知樞密院馮國勝、左丞華高等，率馬步舟師水陸並進，規取淮東泰州等處。
時張士誠所據郡縣，南至紹興，與方國珍接境，北有通、泰、高郵、淮安、徐、宿、濠、泗，又北至於濟甯，與山東相距。王欲先取通、泰諸郡，剪士誠羽翼，然後專取浙西，故命達總兵取之。
壬寅，以哈喇章知樞密院事。
乙巳，吳徐達兵趨泰州，浚河通州，遇張士誠兵，擊敗之，遂駐軍海安壩上。
丙午，婁都爾蘇擁博囉特穆爾母、妻及其子天寶努西北走，合圖沁特穆爾軍。丁未，益王溫都遜特穆爾、樞密副使觀音努擒婁都爾蘇，誅之，圖沁特穆爾以餘兵往巴爾蘇之地，命嶺北行省左丞莽珊僧、知樞密院事魏賽音布哈同討之。
吳徐達兵圍泰州新城，敗張士誠淮北援兵，獲其元帥王成。
戊申，以資政院使圖嚕為御史大夫。
己酉，張士誠遣淮安李院判來援泰州，常遇春擊敗之，擒萬戶吳聚等。遣人諭降其城中，僉院嚴再興、副使夏思忠、院判張士俊等拒守不下。
饒鼎臣既走茶陵，復合浦陽群盜於南峰山寨，時出侵掠。癸丑，吳元帥王國寶等率兵擊敗之，鼎臣遁去。
信州盜蕭明，率兵攻圍吳饒州，知府陶安召父老告之曰：「我糧實城堅。素有其備，賊黨驅烏合而來，不足畏也。但能固守，不過數日，援兵至，破賊必矣。」眾皆諾。安與千戶宋炳親率吏民分城拒守，選勇健為遊兵，晝夜巡捍，而請救於江西行省。安登城諭賊曰：「爾眾，吾民也，反為賊用，得毋失計乎？」眾曰：「使皆如太守與總制，豈有今日！若破城，必不相害。」安命射之，矢下如雨，賊不能逼。越三日，行省援兵至，遂大敗之，蕭明遁去，擒偽招討都海、萬戶袁勝，斬之。諸將欲屠從寇者，安曰：「民為所脅，奈何殺之！」不許。饒州遂安。
閏月，乙卯朔，吳江陰水寨守將康茂才遣告吳王曰：「張士誠以舟師四百艘出大江，次范蔡港，別以小舟於江中弧山往來，出沒無常，疑有他謀，請為之備。」
王使諭徐達曰：「茂才言士誠以舟師往來江中，吾度此寇非有攻江陰直趨上流之計，不過設詐疑我，使我陸寨之兵還備水寨。我兵既分，彼將棄我水軍，疾趨陸寨，搗吾之虛，此一詭策也。又聞常遇春出海安七十餘里擊寇，寇兵不過萬人，此非抗我大軍之勢，蓋欲誘遇春深入。去泰州既遠，彼必潛師以趨海安，或趨泰州，令我大軍勢分，首尾衡決，不及救援，此又一詭策也。兵法，致人而不致於人，爾宜審慮。使至，即令遇春駐師海安，慎守新城，坐以待寇。彼若遠來趨敵，吾以逸待勞，可一戰而克。泰興以南並江寇舟，亦宜備之。」
己未，王親至茂才水寨，又遣人以手書諭達等曰：「如有所言，即疾馳來報，予駐師以待。」
庚申，以賓國公五十八知樞密院事。
詔張良弼、俞寶、孔興等悉聽調於庫庫特穆爾。
戊辰，吳平章湯和克永新，執周安等送建康，斬之。
時中原雖無事，而江淮、川蜀皆失，皇太子累請出督師，帝難之。會左丞相庫庫特穆爾請南還視師，辛未，乃封庫庫特穆爾為河南王，代皇太子親征，總制關陝、晉冀、山東諸路並迤南一應軍馬，凡機務、錢糧、名爵、黜陟、予奪，悉聽便宜行事。
甲戌，吳指揮副使王漢寶取餘幹州，以前鎮撫李旭守之。
庚辰，吳徐達、常遇春克泰州，擄張士誠守將嚴再興、夏思忠、張士俊等，獻捷於建康，且以守城事宜為請。王命達以便宜處之，其未下諸城，乘勝進取。
辛巳，以托克托穆爾為中書右丞，達實特穆爾為參知政事。
吳徐達遣黃旗千戶劉傑分兵徇興化，張士誠守將李清戰敗，閉城固守，傑攻之不下。士誠遣將來援，傑擊走之。
十一月，甲申朔，信州盜蕭明寇婺源州，吳知州白謙力不能禦，懷印出北門赴水死。
謙蒞政廉忠，自奉甚薄，嘗遇除夕，無他供具，惟蔬食而已。人以此稱之。
辛卯，吳徐達進兵攻高郵，王聞之，恐達深入敵境，不能策應諸將，乃命馮國勝率所部節制高郵諸軍，俾達還軍泰州，圖取淮安、濠、泗。
饒鼎臣復行剽掠，甲午，吳元帥王國寶出兵邀擊，鼎臣中弩死，餘黨悉潰。
乙未，吳王以李濟據濠州，名為張氏守，而觀望未決，命右相國李善長以書招之，以善長與濟同鄉里故也。濟得書不報。
張士誠兵寇宜興，吳王命徐達令馮國勝圍高郵，常遇春守海安，遣別將守泰州，而自以精兵援宜興。達遂率兵渡江，至宜興城下，擊敗士誠之眾，獲三千餘人。
十二月，庚子朔，張士誠遣將以兵八萬攻安吉，吳將費聚所部僅二千人，堅壁拒守，射殺其驍將二人，敵驚潰而去。
吳徐達自宜興還兵攻高郵，張士誠遣其左丞徐義由海道入淮援之。義怨士誠，以為陷已死地，屯崑山之太倉，三月不進。
乙卯，立第二皇后奇氏為皇后。中書省奏改資政院為崇政院，而中政院亦兼主之，帝乃授之冊寶，詔天下。改奇氏為索隆噶氏，仍封其父以上三世皆王爵。
是月，圖沁特穆爾伏誅。

