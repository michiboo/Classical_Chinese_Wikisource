
帝名曙，濮安懿王第十三子，母曰仙遊縣君任氏，明道元年正月三日，生於宣平坊第。初，王夢兩龍與日並隨，以衣承之，復戲於空中。其一龍視王曰：「吾非王所能有也。」及帝生，赤光滿室，或見黃龍遊光中。四歲，仁宗養於內，寶元二年，豫王生，乃歸濮邸。帝天性篤孝，好讀書，不為燕嬉褻慢，服御儉素如儒者。景祐三年，賜名宗實，授左監門衛率府副率，累遷右衛大將軍、岳州團練使。嘉祐七年八月，立為皇子，改今名。
春，正月，丁酉朔，改元。
戊戌，太白晝見。
景靈宮使、武甯節度使、同平章事宋庠請老，帝初即位，以大臣故，未忍遽從，乃命判亳州。庠前後所至，以慎靜為治；晚，愛信幼子，頗致物議。至是諫官呂誨請敕庠不得以二子隨，帝曰：「庠老矣，奈何不使其子從之乎？」
癸丑，詔減壽聖節所賜師號、紫衣、祠部戒牒。故事，聖節所賜三百道，而貴妃、修儀、公主猶別請。至是減為二百，而別請者在數中。
甲寅，雄州奏：「歸信容城縣報遼人追賊，有七騎奔入南界，逐出之。」詔河北沿邊安撫司：「北界賊盜來奔，即逐出；若有劫略，捕送本國；如婦女老小避賊入境，善諭遣之。」
遼南府宰相楊績出知興中府。
知唐州、司農少卿趙尚寬再任歲滿，特遷光祿少卿，賜錢二十萬，復留。尋以母喪去。尚寬在唐州，前後凡五年，修舊起廢，興輯勸課，有實效焉。
同知諫院呂誨奏：「先朝兩府及台諫官奏對，即左右近侍悉引避於兩廡，故從容論議，事無泄於外者。臣近登對，皆不引避，立於殿隅板門之內。欲乞指揮，自今引避如故事。」從之。
辛酉，詔以仁宗配享明堂。
初，禮院奏乞與兩制同議仁宗當配何祭。故事，冬、夏至祀昊天上帝、皇地祗，以太祖配；正月上辛祈穀，孟夏雩祀，孟冬祭神州地祗，乙太宗配；正月上辛祀感生帝，以宣祖配；季秋大享明堂，祀昊天上帝，以真宗配。
翰林學士王珪等議：「唐代宗即位，用禮儀使杜鴻漸等議，季秋大享明堂，以考肅宗配昊天上帝；德宗即位，亦以考代宗配。王涇《郊祀錄注》雲，即《孝經》周公嚴父之道。今請循周公嚴父之道，以仁宗配享明堂。」
知制誥錢公輔議：「謹按《孝經》曰：『昔者周公郊祀後稷以配天，宗祀文王於明堂以配上帝。』又曰：『孝莫大於嚴父，嚴父莫大於配天，則周公其人也。』以周公言之則嚴父，以成王言之則嚴祖。方是之時，政則周公，祭則成王，亦安在乎必嚴其父哉！夫真宗則周之武王，仁宗則周之成王，雖有配天之業，而無配天之祭，未聞成、康以嚴父之故，廢文王之祭而移之。以孔子之心推周公之祭，則嚴父也；以周公之心攝成王之祭，則嚴祖也。嚴祖、嚴父，其義一也。當始配之代，適符嚴父之說，章、安二帝亦弗之變，最為近古而合乎禮。唐中宗時，則以高宗配；在玄宗時，則以睿宗配；在永泰時，則以肅宗配。禮官杜鴻漸、王涇輩，不能推明經訓，務合古初，反雷同其論以惑時主，延及於今，牢不可破。當真宗嗣位之初，倘有建是論者，則配天之祭，當在乎太宗矣。願詔有司博議，使配天之祭不膠於嚴父，而嚴父之道不專乎配天。」於是又詔台諫及講讀官與兩制、禮院再詳定以聞。
御史中丞王疇以為珪等議遺真宗不得配，公輔議遺宣祖、真宗、仁宗俱不得配，於禮意未安，乃獻議曰：「在《易》：『先王作樂崇德，薦之上帝以配祖、考。』然則祖、考配帝，從來遠矣。請依王珪等議，奉仁宗皇帝配享明堂，以符《大易》配考之說、《孝經》嚴父之禮；奉遷真宗配孟夏雩祀，以放唐貞觀、顯慶故事；太宗皇帝依舊配正月上辛祈穀、孟冬祭神州地祗，餘依本朝故事。如此，則列聖並侑，對越昊穹，厚澤流光，垂裕萬祀。必如公輔之議，則陷四聖為失禮，導陛下為不孝，違經戾古，莫此為甚。」
知諫院司馬光、呂誨議曰：「孝子之心，孰不尊其父！聖人制禮以為之極，不敢逾也。孔子以周公有聖人之德，成太平之業，制禮作樂，而文王適其父，故引之以證聖人之德莫大於孝，答曾子之問而已，非謂凡有天下者皆當以其父配天，然後為孝也。近世祀明堂者皆以其父配上帝，此乃誤釋《孝經》之意而違先王之禮。景祐中，以太祖為帝者之祖，比周之後稷；太宗、真宗為帝者之宗，比周之文、武；然則祀真宗於明堂以配上帝，亦未失古禮，仁宗雖豐功美德洽於四海，而不在二祧之位。議者乃欲舍真宗而以仁宗配，恐於祭法不合；又以人情言之，是黜祖而進父也。必若此行之，不獨違禮典，恐亦非仁宗之意。臣等竊謂宜遵舊禮，以真宗配五帝於明堂為便。」
觀文殿學士、翰林侍讀學士孫抃等奏：「謹按《易》稱『先王作樂崇德，薦之上帝以配祖、考。』蓋祖、考並可配天，符於《孝經》之說，可謂必嚴其父也。祖、考皆可配郊與明堂而不同位，不可謂嚴父、嚴祖其義一也。雖周家不聞廢文配而移於武，廢武配而移於成，然《易》之配考，《孝經》之嚴父，歷代循守，固亦不為無說。仁宗繼體保成，致天下於大安者四十二年，功德可謂極矣。今祔廟之始，遂抑而不得配帝，甚非所以宣章嚴父之大孝。臣等參稽舊典，博考公論，敢以前所定議為便。」詔從抃等議。
二月，戊辰，命韓琦提舉修撰《仁宗實錄》。
辛未，令西京左藏庫副使、緣界河巡檢都監趙用再任，從高陽關及河北緣邊安撫司之請也，用才武果敢而熟邊事，虜人以鹽船犯邊禁者，用剖船而沉之。虜人畏用，以其出常乘虎頭船，謂之「趙虎頭」。
己卯，詔春分祀高禖，罷用弓矢，弓韣、進酒脯及宮人飲福、受胙之禮，以在諒閤故也。
是月，遼禁南京民決水種粳稻。
三月，丁酉朔，詔：「三司用內藏庫錢三十萬貫修奉仁宗山陵，依乾興例蠲其半，餘聽漸還。」
命入內都知任守忠、權戶剖副使張燾提舉三司修造案。句當公事張徽作仁宗神御殿於景靈宮西園，殿成，名曰孝嚴，別殿曰寧真。燾因請圖乾興文武大臣於殿壁。繪像自此始。
京師賦曲於酒，戶有常籍，無論售與不售，或至破產以償。燾請廢歲額，嚴禁令，隨所用曲多寡以售，自是課增數倍。嘗與三司使議鑄錢事，帝詰難，皆不能對，燾徐開陳，帝是之，既退，令左右記姓名。燾，亢兄子也。
己酉，司馬光言：「竊聞近日陛下聖體甚安，奉事皇太后，昏定晨省，未嘗廢闕，豈獨群臣百姓之福，乃宗廟社稷之福也。陛下既為仁宗之後，皇太后即陛下之母。今濮王既沒，陛下平生孝養未盡之心，不施之於皇太后，將何所用哉！今陛下已能奉養如禮，而臣復區區進言者，誠欲陛下始終無倦，外盡其恭，內盡其愛，使孝德日新，以協天下之望而已。若萬一有無識小人，以細末之事離間陛下母子，不顧國家傾覆之憂而欲自營一身之利者，願陛下付之有司，明正其罪，使天下曉然皆知陛下聖明仁孝，不負大恩，而讒佞不能間也。」
光又言：「竊見祖宗之時，閒居無事，嘗召侍從近臣，與之從容講論，至於文武朝士、使臣、選人，凡得進見者，往往召之使前，親加訪問。所以然者，一則欲使下情上通，無所壅蔽，一則欲知其人能否，才器所任也。今陛下與當世士大夫未甚相接，民間情偽未甚盡知，宜詔侍從近臣，每日輪一員直資善堂，夜則宿於崇文院，以備非時宣召。其餘群臣進見及奏事者，亦望稍解嚴重，細加訪問，以開廣聰明，裨益大政。」
它日，光進對，又言：「皇太后，母也；陛下，子也。皇太后母儀天下已三十年，陛下新自籓邸入承大統，萬一兩宮有隙，陛下以為誰逆誰順，誰得誰失」又，仁宗恩德在民，藏於骨髓，陛下受其大業而無以報之，將何以慰天下之望？凡人主所以保國家者，以有威福之柄也。今陛下即位將近期年，而朝廷政事，除拜賞罰，一切委之大臣，未嘗詢訪事之本末，察其是非，有所予奪。臣恐上下之人，習以為常，威福之柄，浸有所移，則雖有四海之業，將何以自固？凡此利害之明，有如白黑，取捨之易，有如反掌。陛下今日回意易慮，猶為未晚。若固守所見，終無變更，臣恐日月浸久，釁隙愈深，不可復合，威權已去，不可復收，後雖悔之，無及已。」
光尋以言不用，懇求外補，帝令宰臣宣諭曰：「卿所言事，略皆施行。且供諫職，未須求出。」光復奏：「臣鄉所言二事，若不能行，雖日侍丹扆，有何所益！若奉養之禮，日增月益，訪求治道，勤勞不倦，使慈母歡欣於上，百姓安樂於下，則臣雖在遠方，亦猶在陛下之側也。」
呂誨言：「近日聖體平復，而萬機之事，未聞親決。議者謂陛下避讓，有所待焉；果如是，恐未為順。兩漢而下，母后臨朝者，皆嗣君沖幼，親為輔翊，並坐簾幃之下，專其聽斷；幼君既長，故有復辟之議。今日之事，有異於是。先帝拔陛下於宗族之中，以賢且長，付託之意，正為今日也。當陛下違豫之時，非皇太后內輔，則政無所寄；大臣建策於國，忠也。然而陛下臨朝御前殿，百官朝罷，兩府大臣方至內東門，是綱領柄權皆在於手，陛下自未專決，何所待也！伏望宸衷感悟，無以此為念。唯內勤孝養，率中宮盡禮，則婦姑之情相接，母子之愛益親。躬修政務，操持威福，日與近臣講求治道，事無過舉，自然皇太后慰安，恩意無間，燕適深宮，優遊清淨，含飴弄孫，不復關政，豈非皇太后之心邪？」
誨遂言於皇太后曰：「殿下保佑聖子積三十年，輔翊又逾期歲，寰宇寧泰，廟社安固，慈恩至矣，聖功大矣。然以萬機浩繁，勞身焦思，曾未少休，非所以燕怡福壽之本也。況皇帝躬親治事。勤厲如此，在於聖慮，應已慰安。臣愚以謂東殿簾幃，宜五七日一禦，諮詢大臣，無俾曠事，庶少均暇逸，於翊政之道亦無所損。豫宣教命，誕告朝廷，外形廉讓之宜，中遂優遊之樂，上順天道，下厭群情，享是全美，豈不休哉！」
夏，四月，辛未，詔以河北州縣官吏補義勇不足，令轉運司劾治。都轉運使趙抃奏：「初受詔，官多已罷，吏多死徙。今官吏多新至，若皆治，則新至者被罪。請以歲盡為限，不足乃劾治。」詔從之，其河災州軍，令以漸補。
初，抃至大名，時賈昌朝以故相守魏。抃欲案視府庫，昌朝遣其屬來告曰：「前此監司，未有案視吾藏者，公雖欲舉職，恐事無比，奈何？」抃曰：「 舍大名，則列郡不服矣。」即往視之。昌朝初不說，及是官吏以募義勇不足，當坐者八百餘人，抃奏請寬之，坐者得免而募亦隨足，昌朝乃愧服。
丁丑，權御史中丞王疇上疏，請車駕行幸以安人心。於是執政及諫官相繼有請，帝曰：「當與太后議之。」韓琦以白太后，太后曰：「今素仗皆未具，更少須。」琦曰：「此細事，不難辦也。」乃詔有司擇日以聞。
先是司馬光言：「前代帝王升遐，後宮下陳者，盡放之出宮，還其親戚，所以遂物情，重人世，省浮費，遠嫌疑也。竊惟先帝恭儉寡慾，後宮侍左右、承寵渥者至少，而享國日久，則增月積，掖庭之間，冗食頗眾，陛下以哀恤之初，未忍散遣。今山陵祔廟，大禮俱畢，謂宜舉前代故事，應先帝後宮非禦幸有子及位號稍貴並職掌文事之人，其餘皆給與妝奩，放遣出外，各令歸其親戚，或使任便適人。書之史冊，亦聖朝一美事也。」癸未，放宮人百三十五人。
甲申，御邇英閣，諭內侍任守忠曰：「方日永，講讀官久侍對未食，必勞倦。自今視事畢，不俟進食，即御經筵。」故事，講讀畢，拜而退，帝命毋拜，後遂以為常。
帝自即位感疾，至是猶未全安，每不喜進藥。呂公著講《論語》「子之所慎齋、戰、疾」，因言：「有天下者，為天地、宗廟、社稷之主，其於齋戒祭祀必致誠盡恭；古之人君，一怒則伏屍流血，故於興師動眾不可不謹；至於人之疾病，常在乎飲食起居之間，眾人所忽，聖人所謹。況於人君，任大守重，固當節嗜欲，遠聲色，近醫藥，為宗廟自愛，不可不謹。」帝為之動容。後因輔臣奏事，語及公著，歐陽修曰：「公著為人恬靜而有文。」帝曰：「比於經筵講解甚善。」
司馬光言：「伏見權御史中丞王疇建言，乞陛下循真宗故事，幸諸寺觀祈雨，朝廷雖從其請，至今車駕未出。臣愚以為車駕暫出，近在京城之內，亦何必拘瞽史之言，選揀時日！伏望斷自聖心，於一兩日間，車駕早出，為民祈雨，以副中外之望。」丙午，祈雨於相國、大清寺、醴泉觀。帝久不豫，至是士庶瞻望，歡呼相慶。
五月，己亥，詔：「自今水旱，命官禱於九宮貴神。」從胡宿言也。
丁未，命天章閣待制呂公著同修起居注，邵必編集仁宗御製。
戊申，皇太后出手書付中書，還政。先是帝疾稍愈，自去年秋，即間日御前後殿視朝聽政，兩府每退朝，入內東門小殿覆奏太后如初。韓琦欲還政天子，而御寶在太后所；乃因帝祈雨還，令御寶更不入太后閣。嘗一日取十餘事稟帝裁決，悉皆允當。琦退，與同列相賀，因謂曾公亮等曰：「昭陵復士，琦即合求退；顧上體未平，遷延至今。上聽斷不倦如此，誠天下大慶。琦當於簾前先白太后，請一鄉郡，須公等贊成之。」於是琦詣東殿，覆奏帝所裁決十餘事，太后每事稱善。同列既退，琦獨留，遂白太后求去，太后曰：「相公安可退！我當居深宮，卻每日在此，甚非得已。」琦曰：「前代如馬、鄧之賢，不免貪戀權勢；今太后便能復辟，誠馬、鄧所不及。」因再拜稱賀，且言：「台諫亦有章疏乞太后還政，未審決取何日撤簾？」太后遽起，琦即厲聲命儀鑾司撤簾；簾既落，猶於禦屏後微見太后衣也。
庚戌，帝始日御前後殿。
御史中丞王疇上疏曰：「今陛下南向負扆以臨群臣，原其本始，由皇太后擁翊顧復而然；而推避威福，能以國柄專歸陛下，雖古之賢後，不能加也。請詔二府大臣講求所以尊崇母后之禮。若朝廷嚴奉之體，與歲時朔望之儀，車服承衛之等威，百司供擬之制度，它時尊稱之美號，外家延賞之恩典，凡可以稱奉親之意者，皆宜優異章大，以發揚母后之功烈，則孝德昭於天下矣。」帝從之。即日，詔中書、樞密院參議尊崇皇太后儀范以聞。
辛亥，帝問執政：「積弊甚眾，何以裁救？」富弼對曰：「須以漸釐改。」又問：「以寬為治如何？」吳奎對曰：「聖人治人固以寬，然不可以無節。《書》曰：『寬而有制，從容以和。』」又問前代宗室，弼對曰：「唐時名臣，多出宗室。」奎曰：「祖宗時宗室皆近親，然初授止於殿直、侍禁、供奉官，不如今之過也；朝廷必為無窮計，當有所裁損。」
壬子，詔：「皇太后令稱聖旨，出入唯不鳴鞭，它儀衛如章獻明肅太后故事；有所取索，本閤使臣錄聖旨付所司；其屬中書、樞密院，使臣申狀，皆覆奏，即施行。」
丙辰，上皇太后宮殿名曰慈壽，加宣徽北院使，保平節度使、判鄆州曹佾同平章事。
初議除拜，帝以問宰相韓琦，琦曰：「陛下推恩元舅，非私外戚也。」以問樞密使富弼，弼對如琦。遂降制，而太后持其制弗下。帝固請，乃許。
學士院奏詳定改律敕宮文書與御名同者凡二十字，餘令依此以音義改避，從之。
壬戌，以帝康復，命輔臣謝天地、宗廟、社稷及宮觀。
癸亥，宰臣韓琦等奏請尊禮濮安懿王及譙國太夫人王氏、襄國太夫人韓氏、仙遊縣君任氏，詔須大祥後議之。
司馬光上皇太后疏曰：「竊聞道路之言，近日皇帝與皇后奉事殿下，恭勤之禮，甚加於往時；而殿下遇之太嚴，接之太簡，或時進見，語言相接，不過數句，須臾之間，已復遣去。如此，母子之恩，如何得達？婦姑之禮，如何得施？推其本原，蓋由皇帝遇疾之際，宮省之內，必有讒邪之人，造飾語言，互相間諜，遂使兩宮之間，介然相失，久而不解，殿下浚發慈旨，卓然遠覽，舉天下之政歸之皇帝，此乃宗廟生民之福。然臣竊料讒邪之人，心如沸湯，愈不自安，力謀離間。願深察其情，勿復聽納，遠斥其人，勿置左右，使兩宮之歡，一皆如舊。則殿下坐享孝養，眉壽無疆，國家乂安，名譽光美；其與信任讒慝，猜防百端，終日戚戚，憂憤生疾者，得失相去遠矣。」
閏月，癸酉，步軍都虞候、端州防禦使、知雄州趙滋卒，贈遂州觀察使。滋在雄州六年，遼人憚之。遼大饑，舊制，米出塞不得過三斗。滋曰：「彼亦吾民也。」令出米無所禁，邊人德之。馭軍嚴，戰卒舊不服役，滋役使如廂兵，莫敢有言。繕治城壁樓櫓，至於簿書米鹽，皆有條法。性尤廉謹，月得公使酒，不以入家。然傲愎自譽，此其短也。
戊寅，帝問執政：「唐明皇治致太平，末年何以至此？」富弼對曰：「明皇初平內亂，勵精求理，為政得人，所以治安。末年任非其人，遂至禍亂。人主惟在擇人，決不可使奸人當國事也。」吳奎曰：「明皇用王忠嗣統制萬里，可矣；安祿山之桀黠，亦令統制萬里，安得不兆亂乎！」帝皆以為然。
己丑，以御史中丞王疇為翰林學士。召樞密直學士、史部郎中、知瀛州唐介為右諫議大夫、權御史中丞。帝面諭介曰：「卿在先朝有直聲，今出自朕選，非由左右言也。」
先是翰林學士馮京，數請解開封府事補外，帝問輔臣曰：「京曷為求去？」韓琦曰：「京領府事頗久，必以繁劇故求去耳。」又問：「京為人何如？」 琦曰：「京在開封歲餘，處事無過，求之高科中，有足嘉者。」又問：「賈黯何如人？」歐陽修曰：「黯為人剛直，但思慮或有不至耳。」琦因言：「群臣邪正，皆陛下所知，至於進退，實系天下利害，不可不察。」
六月，己亥，進封皇子淮陽郡王頊為潁王，仍令所司擇日備禮冊命。
增置宗室學官。詔大宗正：「教授有不職者，輒舉以聞。」
癸卯，貢院奏：「准皇祐四年詔，娶宗室女補官者，不得應舉。按貢舉條例，進納及工商雜類有奇才異行者，亦聽取解。今宗室婿皆三世食祿，有人保任，乃得充選，豈可以姻連皇族，遂同贓私罪戾之人？乞許其應舉，以廣求賢之路。」從之。
丙午，宰臣韓琦等表請序位在潁王下，詔答不允。
帝既命增置宗室學官，以謂宗室數倍於前，而宗正司事亦滋多；丁未，復增置同知大宗正事一員，以左龍武衛大將軍、甯州防禦使宗惠為懷州團練使，領其職，且降詔申警之。宗惠，允升子也，帝在籓邸知其賢，故擢用焉。謝日，告以選任之意。宗惠乃即所居築堂曰聞義，日與學士大夫講肄其間，以身倡率宗屬。兩召對延和殿，許條奏朝政，由禦藥院進入。
戊申，詔：「大敕系位，皇子頊在富弼上，顥在宋庠下。」
辛亥，詔增邈川首領嘉勒斯賚年賜，又增其妻子孫及親信穹廬官封。
作睦親、廣親北宅於芳林園，徙密州觀察使宗旦等七人。其後有求徒者，又廣宅而徙焉。
知太原府陳旭言母老，請揚、湖、越一州，庶便奉養；以邊臣當久任，難於屢易，不許。
乙卯，帝謂宰臣曰：「程戡何如人？」對曰：「戡在鄜延已三歲，習邊事。」帝曰：「延州都監高遵教卒，戡數言其能績，乞加贈恤。此高瓊族子，朕知其為庸人也，戡必以後故耳。大臣苟如此，朕何所賴焉！」
戊午，以淮陽郡王府翊善王陶為潁王府翊善，賜金紫，記室參軍韓維為直集賢院、諸王府記室參軍，侍講孫思恭為直集賢院、諸王府侍講。時淮陽郡王進封潁王，而東陽郡王顥又將出閤，故遷陶，命兼翊善東陽，而維、思恭為兩王記室、侍講。
潁王性謙虛，眷禮宮僚；遇維尤厚，每事諮訪，維悉心以對，至於起拜、進止，緩急皆陳其節。一日，侍王坐，近習以弓樣靴進，維曰：「王安用舞靴？」王亟令毀去。帝始疾甚，時出語頗傷太后，太后泣告輔臣，並咎兩王，維等極諫曰：「上已失太后歡心，王盡孝恭以繼之，猶懼不逮：不然，父子俱受禍矣！」王感悟。它日，太后謂輔臣曰：「皇子近日殊有禮，皆卿等擇宮僚所致，宜召至中書褒諭之。」曹佾之除使相也，王欲使維等傳太后意於輔臣，維及思恭不可，王卒使陶言之。維及思恭戒王曰：「陛下親總萬機，內外上下，事體已正，王當專心孝道，均養三宮而已，它勿有所預也。」
辛酉，太白晝見。
太常寺奏：「仁宗配享明堂，奠幣用《誠安之曲》，酌獻用《德安之曲》。」
駕部郎中路綸獻其父振所撰《九國志》五十卷，詔以付史館。振在真宗時知制誥：九國者，吳、南唐、閩漢、南漢、楚、西楚、吳越、蜀、後蜀也。
壬戌，歲星晝見。
癸亥，工部尚書、集賢院學士余靖卒，贈刑部尚書，諡曰襄。
秋，七月，庚午，詔：「自今勿以孔氏子弟知仙源縣。」從京東提點刑獄王綱所言，以重長民之官也。
壬申，遼決諸道囚。
丙子，以邈川首領嘉勒斯賚子誠州團練使棟戩為順州防禦使。
辛巳，遼禁僧尼私詣行在，妄述禍福，誘取財物。
八月，壬寅，遼主如懷州，謁太宗、穆宗廟。
丙辰，以宣政使、入內都知、安靜軍留後任守忠為保信節度副使，蘄州安置。
初，帝為皇子，令守忠宣召，守忠避不肯行；及帝即位不豫，遂交構兩宮間。於是又擅取奉宸庫金珠數萬兩以獻皇后，因受賞賜，司馬光、呂誨交章劾之。光言：「守忠有大罪十，皆陛下所親見，眾人所共知，其餘欺慢為奸、恣橫不法事，不可勝言，伏望陛下盡發其罪，明示四方，斬於都市，以懲奸慝。」帝納其言，翼日，遂黜守忠。
丁巳，以上供米三萬石賑宿、亳州水災饑民。
九月，丁卯，詔復置武舉。
初，有詔以是日開邇英閣，至重陽節當罷。侍講呂公著、司馬光言：「先帝時，無事常開講筵。近因聖體不安。遂於端午及冬至以後盛暑盛寒之際，權罷數月。今陛下初政清明，宜親近儒雅，講求治術，願不惜頃刻之閑，日禦講筵。」從之。
丁丑，禮院奏：「准畫日孟冬薦享太廟，改為袷祭。案《春秋》，閔公即位二十二月，喪未除而行吉禘，《三傳》譏之。真宗以咸平二年六月喪除，至十月乃禘祭。仁宗天聖元年四月在諒陰，有司誤通天禧舊禘之數，在再期之內，按行禘祭，故四十二年之間，九禘八袷，例皆太速，事先於始，則歲月相乘，不可得而正矣。今年未大祥，未可袷，明年未衤覃，亦未可禘。今年十月，乞依舊時享。」從之。
辛巳，贈安遠軍節度使馬懷德家請諡；禮院奏懷德已葬，難定諡，從之。
翰林侍讀學士劉敞，以疾告滿百日，求便郡。帝謂執政曰：「如劉敞豈易得邪！」復賜以告；每燕見諸學士，必問敞疾少間否。癸未，命敞知衛州；未行，改汝州。三司言敞再得告，例不當給俸，詔令特給。
戊子，詔免龍圖閣直學士兼侍讀李柬之進讀，以其自陳有疾，求致仕也。帝謂柬之曰：「卿耆儒通識，期於諮訪以輔不逮，豈止經術而已！」
先是帝亟欲肅正宮省，柬之諫曰：「陛下，長君也，立自齊邸，人方觀望，願曲為容覆。」嘗令押賜潁王生日禮物，故事，王拜賜竟即退，帝諭王，令留柬之食，冀其從容也。翼日見帝，具道王英睿仁厚，社稷之福，帝甚悅。
先是夏國賀登極進奉人吳宗等至順天門，欲佩魚及以儀物自從，引伴高宜禁之，不可；留止廄置一夕，絕供饋。宗出不遜語，宜折之姑故事，良久，乃聽入。及賜食殿門。訴於押伴張覲，詔令還赴延州與宜辨。宜者，延州所遣也。程戡授詔通判詰之，宗曰：「引伴謂『當用一百萬兵，遂入賀蘭穴』，此何等語也！」通判曰：「聞使人目國主為少帝，故引伴有此對，是失在使人，不在引伴。」宗沮服。庚寅，賜諒祚詔，戒以自今宜精擇使人，毋俾生事。司馬光、呂誨乞加高宜罪，不報。
是秋，夏數出兵寇秦鳳、涇原，鈔熟戶，擾邊寨弓箭手，殺掠人畜以萬計，詔遣文思副使王無忌齎詔詰問。司馬光言：「《周書》稱文王之德曰：『大邦畏其力，小邦懷其德。』蓋言諸侯傲很不賓，則討誅之；順從柔服，則保全之。不避強，不陵弱，此王者所以為政於天下也。伏見去歲先帝登遐，諒祚遣使者來致祭，延州差指使高宜押伴入京，宜言語輕肆，傲其使者，侮其國主，使者臨辭自訴於朝。臣當時與呂誨上言，乞加宜罪，朝廷忽略此事，不以為意，使其怨懟歸國。今諒祚招引亡命，點集兵馬，窺邊伺境，攻圍堡塞，驅脅熟戶八十餘族，殺掠弓箭手約數千人，悖逆如此，而朝廷乃更遣使齎詔撫諭。彼順從則侮之，傲很則畏之，無乃非文王所以令諸侯乎！若使臣至彼，諒祚稽首服罪，禁止侵掠，猶或可赦。若復拒違王命，辭禮驕慢，侵掠不已，未知朝廷將何以待之？伏望陛下博延群臣，訪以禦邊之策，擇其善者而力行之。方今救邊之急，宜若奉漏甕沃焦釜，猶恐不及，豈可外示閒暇而養成大患也！」
壬辰，遼主幸中京，皇子梁王浚從遼主獵，矢連發三中。遼主顧左右曰：「朕祖宗以來，騎射絕人，威震天下。是兒雖幼，不墜其風。」後遇十鹿，射獲其九，遼主喜，為設宴。
冬，十月，庚子，帝閱諸軍班直將校武藝，擢授有差。
辛丑，直秘閣、同知禮院周孟陽告謝，諭閤門引對於延和殿久之。自是數召見，訪以時事，最後至隆儒殿，在邇英閣後苑中，群臣所未嘗至也。
癸卯，禮院奏：「魏國公宗懿無後，濮王無嫡孫。故事，宗室推本位最長者承襲，瀛州防禦使宗朴，濮王第二子，今於本位最長。」詔封宗樸襲岐國公。
戊午，遼禁民間私刊印文字。先是遼書禁甚嚴，有以書傳入宋地者，罪至死。至是復行此禁。
庚申，翰林學士賈黯奏：「近詔令內外薦舉文武官堪備升擢及將領任使，臣見頃者下詔薦士，或其人已有薦者，而有它人薦之，則例皆責以別舉。臣愚謂宜無限重復，可擇所薦多者特加擢用，則庶幾得人。」從之。
十一月，甲子，詔中外文字不得連用「受益」二字，以翰林學士賈黯奏仁宗舊名，所當避也。
遼定吏民衣服之制。
乙亥，命屯田郎中徐億、職方員外郎李師錫、屯田員外郎錢公紀刺陝西諸州軍百姓為義勇。
初，宰相韓琦言：「古者籍民為兵，數雖多而贍養至薄。唐置府兵，最為近之；天寶以後，廢不能復。今之義勇，河北幾十五萬，河東幾八萬，勇悍純實，出於天性，而有物力資產，父母妻子之所系，若稍加簡練，與唐之府兵何異！陝西當西事之初，亦嘗三丁選一丁為弓手，其後刺為保捷正軍。及夏國納款，朝廷揀放，於今所存者無幾。河北、河東、陝西三路，皆西北控禦之地，事當一體。請於陝西諸州亦點義勇，止刺手背，一時不無小擾，終成長利。」詔從之。乃遣籍陝西義勇，得十五萬六千八百七十三人。
於是知諫院司馬光累奏，以為：「今議者但怪陝西獨無義勇，不知陝西之民，三丁已有一丁充保捷矣。西事以來，陝西困於科調，比於景祐以前，民力減耗三分之二，加以近歲屢遭凶歉，今秋方獲小稔，且望息育；又值邊鄙有警，眾心已搖，若更聞此詔，必大驚擾。況即日陝西正軍甚多，不至闕乏，何為遽作此有害無益之事！以臣愚見，河北、河東已刺之民，猶當放還，況陝西未刺之民乎！」親弗聽。光又六奏，及申中書自劾求去。亦終弗許。
嘗至中書與韓琦辨，琦謂光曰：「兵貴先聲，諒祚方桀傲，使聞陝西驟益二十萬兵，豈不震忄習！」光曰：「兵之貴先聲，為無其實也，獨可以欺之於一日之間耳；少緩則敵知其情，不可復用矣。今吾雖益二十萬兵，實不可用；不過十日，西人知其詳，寧復懼乎！」琦不能答，復曰：「君但見慶曆間陝西鄉兵初刺手背，後皆刺面充正軍，憂今復然耳。今已降敕榜與民約，永不充軍戍邊。」光曰：「朝廷嘗失信於民，未敢以為然，雖光亦不能無疑也。」琦曰：「吾在此，君無憂。」光曰：「相公長在此可也；萬一均逸偃籓，它人在此，因相公見成之兵，遣使運糧戍邊，反掌間事耳。」琦默然，竟不為止。其後十年，義勇運糧戍邊，率以為常矣。
丁丑，遼以乾文閣經籍多闕，下詔求書，命儒臣校讎。
己卯，知桂州陸詵奏交趾使所議事，帝因問：「交趾於何年割據？」輔臣對：「自唐至德中改安南都護府，梁正明中，土豪曲成美專有此地。」韓琦曰：「向以黎桓叛命，太宗遣將討伐不服，後遣使招誘，乃始效順。山路險僻，多潦霧瘴毒之氣，雖得其地，恐不能守，但當懷柔之耳。」是冬，詵始按邊至邕州，召左右江四十五峒首領詣麾下，閱簡土丁，得精兵五萬，補置將校，更鑄印給之，奏免兩江積爾稅物數萬。交趾大恐，因遣使朝貢，辭禮滋益恭。其後詵又奏請每歲一教土丁，仍自今三歲一造籍以聞。
以屯田員外郎、知襄邑縣范純仁為江東轉運判官。初，純仁以著作佐郎知襄城縣，俗不蠶織，乃下令勸使植桑，有犯罪輕者，視所植多寡除其罰，民益慕效，後呼為著作林。及徙襄邑，縣有牧地，初不隸縣，衛士縱馬暴民田，純仁取一人杖之。主者怒，白其事於朝，有詔劾純仁。純仁言兵須農以養，恤兵當先恤農，朝廷是之，釋不問，且聽牧地隸縣。牧地隸縣自純仁始。純仁，仲淹子也。
庚辰，遼禁南京私造御用彩緞、私自貨鐵及非時飲酒。命南京三司每歲春秋以官錢享將士。
十二月，庚子，知制誥祖無擇獻《皇極箴》，賜詔獎之。
丙午，以翰林學士、禮部侍郎王疇為樞密副使。帝嘗謂輔臣曰：「疇善文章。」歐陽修曰：「其人亦勁正，但不為赫赫之名耳。」一日晚，帝御小殿，召疇草詔，因從容談中外事，語移時。帝喜曰：「卿清直好學，朕知之久矣，非今日也。」不數日，遂有是命。疇辭不拜，帝遣內侍趣疇入，御延和殿以俟之，日已昳，須疇入，乃進內。
知制誥錢公輔封還詞頭，言疇望輕資淺，在台素餐，不可大用；又頗薦引近臣可為輔弼者。帝以初政除兩府，而公輔沮格制命不行，丁未，責授滁州團練副使，不簽書本州事。知制誥祖無擇乞薄責公輔，且不即草詔。帝欲並責無擇，中書救之；戊申，坐罰銅三十斤。
知諫院事呂誨言：「疇自登科三十五年，仕宦不出京城，進身由徑，從而可知。公輔言其資淺望輕，蓋欲朝廷選任賢才，未為過也。責降太重，士論紛紜，竊為陛下惜之。伏乞復公輔舊官，止奪其職，移知僻小州軍，俾令思過，稍息紛紜之論。」天章閣待制兼侍講呂公著亦上疏乞寢公輔責命，不報。後數日，龍圖閣直學士盧士宗因奏審刑院事對便殿，從容又為上言，外議皆謂責公輔太重，訖不從。
以內侍省押班、文思副使王昭明為環慶路駐泊兵馬鈐轄，專管句本路兼管句鄜延路蕃部公事，慶州駐答刂；供備庫副使李若愚為涇原路權駐泊兵馬鈐轄，專管句本路兼權管句秦鳳路蕃部公事，渭州駐答刂。令體測蕃情，治其訴訟公事，及有賞罰，則與其帥議，則大事即以聞，各許歲乘驛奏事；團結強壯，預為經畫，寇至，令老弱各有保存之所。後數日，又以西京左藏庫副使梁實領秦鳳，內殿承制韓則順領鄜延，而令昭明、若愚專領本路。
諫官呂誨言：「自唐以來，舉兵不利，未有不自監軍者。今走馬承受官品至卑，一路已不勝其害，況鈐轄寄重，實均安撫使之權乎！乞朝廷罷之，精擇帥臣，凡事一切付委，庶幾閫外之權，得盡其用矣。」御史傅堯俞、趙瞻皆有論列，訖不從。瞻，盩厔人也。
王昭明等既至，召蕃部酋領，稱詔犒勞，賞以銀帛；籍城寨兵馬，計族望大小，分隊伍，給旗幟，使各繕堡壘，每人置器甲以備調發，仍約如令下不集，押隊首領以軍法從事。知延州程戡言：「蕃部所以亡去者，邊吏苛暴，為西人誘略耳。今昭明等徒能呼首領，慰恤以言，犒以羊酒，恐未足以結其心也，而甚動邊聽。宜更置路分鈐轄、都監各部一將軍馬兼沿邊巡檢使，勿復專蕃部事。」亦不從。
癸丑，以河北都轉運使趙抃為龍圖閣直學士、知成都府。抃前使蜀時，言蜀人好妖祀，聚眾為不法。請以其首處死，餘皆黥流。及是復有此獄，皆謂不免；抃察其無它，謂囚曰：「汝輩能復業，吾釋汝罪。」皆叩頭乞自省。乃止坐為首者，餘釋不問，蜀人大悅。它日，帝謂轉運使榮諲曰：趙抃為成都，中和之政也。」
是歲，畿內、宋、亳、陳、許、汝、蔡、唐、潁、曹、濮、濟、單、濠、泗、廬、壽、楚、杭、宣、洪、鄂、施、渝州、光化、高郵軍大水，遣使行視，疏治賑恤，蠲其賦租。
遼南京、西京大有年。西北路招討使蕭珠澤召入朝，封柳城郡王。

