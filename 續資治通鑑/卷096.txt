
諱桓，徽宗長子，母曰恭顯皇后王氏。元符三年四月己酉，生於坤寧殿。初名亶，封韓國公；明年六月，進封京兆郡王；崇甯元年二月甲午，更名烜；十一月丁亥，又改今名。大觀二年正月，進封定王；政和三年正月，加太保；五年二月乙巳，立為皇太子；宣和七年十二月戊午，除開封牧；庚申，受內禪。
正月，丁卯朔，受群臣朝賀，退，詣龍德宮，賀道君皇帝。詔中外臣庶實封言得失。
金監軍宗望使奏於金主曰：「自郭藥師降，益知宋之虛實，請以為燕京留守。及董才降，益知宋之地裡，請任以軍事。」金主俱賜姓完彥氏，皆給以金牌。
戊辰，金宗弼取湯陰，攻濬州。內侍梁方平領兵在黃河北岸，敵騎奄至，倉卒奔潰。時南岸守橋者望見金人旗幟，燒斷橋纜，陷沒凡數千人，金兵因得不濟。方平既遁，何灌軍亦望風潰散，守兵在河南者無一人。
初，金人至邯鄲，遣郭藥師為前驅，付以千騎，藥師求益，復以千騎與之。藥師疾馳三百里，質明，遂至浚，具言州縣無備。其後金人邀取金繒、暴掠宮禁事，皆藥師導之也。
己巳，下詔親征，令有司並依真宗幸澶淵故事。命吳敏為親征行營副使，許便宜從事；兵部侍郎李綱、知開封府聶山為參謀官，團結兵馬於殿前司。
詔「自今除授黜陟及恩數等事，並參酌祖宗舊制。」罷內外官司局所一百五處。
以吳敏知樞密院事，吏部尚書李梲同知樞密院事。
是日，聞濬州不守，夜漏二鼓，道君車駕東幸，出通津門。
朱勔放歸田裡。責王黼為崇信軍節度使，永州安置。賜李彥死，仍藉其家貲。
庚午，以兵部侍郎李綱為尚書右丞、東京留守，同知樞密院李梲副之，聶山為隨軍轉運使。
時從官以邊事求見者，皆非時賜對。綱侍班延和殿中，適宰執奏事，議欲奉鑾輿出狩襄、鄧。綱語知東上閤門事朱孝莊曰：「有急切公事，欲與宰執廷辨。」孝莊曰：「舊例未有宰執未退而從官求對者。」綱曰：「此何時，而用例也！」孝莊即具奏。詔引綱立於執政之末，因啟奏曰：「聞諸道路，宰執欲奉陛下出狩避敵，果有之，宗社危矣。且道君皇帝以宗社之故傳位陛下，今舍之而去，可乎？」帝默然。白時中曰：「都城豈可以守？」綱曰：「天下城池，豈復有如都城者？且宗廟、社稷、百官、萬民所在，舍此欲何之？若能率勵將士，慰安民心，豈有不可守之理！」時內侍陳良弼領京城所，自內殿出奏曰：「京城樓櫓創修，百未及一二。又，城東樊家岡一帶，濠河淺狹，決難保守，願詳議之。」帝顧綱曰：「卿可同蔡懋、良弼往觀，朕於此候卿。」綱詣東壁觀城濠，回奏延和殿，帝顧問：「如何？」綱曰：「城堅且高。樓櫓誠未備，然所以守不在此。濠河唯樊家岡一帶，以禁地不許開之，誠為淺狹，然可以精兵強弩據也。」帝顧大臣曰：「策將安出？」皆默然。綱進曰：「今日之計，莫如整厲士馬，聲言出戰，固結民心，相與堅守，以待勤王之師。」帝曰：「誰可將者？」綱曰：「朝廷平日以高爵厚祿富養大臣，蓋將用之於有事之日。今白時中、李邦彥等，雖書生未必知兵，然藉其位號，撫馭將士以抗敵鋒，乃其職也。」時中厲聲曰：「李綱莫能出戰否？」綱曰：「陛下不以臣為懦，儻使治軍，願以死報；第人微官卑，恐不足以鎮服士卒。」帝問執政有何闕，趙野以尚書右丞對，時宇文粹中扈從東幸故也；帝即命除綱右丞。時宰執猶守避敵之議，綱曰：「臣今正謝，猶服綠，非所以示中外。」即時賜袍帶並笏，綱服之以謝，且言：「方時艱難，臣不敢辭。」帝入，進膳，賜宰執食於崇政殿門外廡，再召對於福寧殿，去留之計猶未決也。乃命綱、梲為留守。綱力陳所以不可去之意，且言：「唐明皇聞潼關失守，即時幸蜀，宗社朝廷，碎於賊手，累年後僅能復之，范祖禹謂其失在於不能堅守以待勤王之師。今陛下初即大位，中外欣戴，四方之兵，不日雲集，敵騎必不能久留。舍此而去，如龍脫於淵，車駕朝發而都城夕亂，雖臣等留守，何補於事！宗廟朝廷，且將丘墟，願陛下審思之。」帝意頗回，而內侍王孝竭從旁奏曰：「中宮、國公已行，陛下豈可留此！」帝色變，降榻曰：「卿等毋執，朕將親往陝西，起兵以復都城，決不可留此！」綱泣拜俯伏，以死請。會燕、越二王至，亦以固守為然，帝意稍定，即取紙，書「可回 」二字，用寶，俾中使追還中宮、國公。顧謂綱曰：「朕今為卿留，治兵禦寇，專以委卿。」綱受命，與梲同出，宿於尚書省。中夜，帝復遣中使諭宰執，欲詰旦決行。質明，綱入朝，見禁衛擐甲，乘輿服御，皆已陳列，六宮襆被將升車。綱厲聲謂禁衛曰：「爾等願以死守宗社乎？願扈從以巡幸乎？」皆呼曰：「願以死守！」 綱出，與殿帥王宗濋等入見曰：「陛下已許臣留，今復戒行，何也？六軍之父母妻子，皆在都城，豈肯捨去，萬一中道散歸，陛下孰與為衛？且敵騎已逼，彼知乘輿之去未遠，以健馬疾追，何以禦之？」帝感悟，始命輟行。綱傳旨語左右曰：「上意已定，敢復有言去者斬！」因出傳旨，禁衛皆拜伏呼萬歲。
辛未，御宣德門，百官將士班樓前起居。帝降輦勞問將士，命李綱、吳敏敘金人渝盟，欲危宗社，決策固守，各令勉厲之意，俾閤門官宣諭六軍，將士皆感泣流涕，於是固守之議始決。賜諸軍班直緡錢有差。命綱為親征行營使，侍衛親軍馬軍都指揮使曹曚副之，置司於大晟府，辟置官屬，賜銀錢各百萬，朝議、武功大夫以下及將校官誥宣貼三千道，許便宜從事。
太宰兼門下侍郎白時中罷，以李邦彥為太宰兼門下侍郎，張邦昌為少宰兼中書侍郎，趙野為門下侍郎，翰林學士承旨王孝迪為中書侍郎，同知樞密院事蔡懋為尚書左丞。
壬申，金人渡河。
遣使督諸路勤王兵入援。
太學生陳東上書曰：「臣竊知上皇已幸亳社，蔡京、朱勔父子及童貫等統兵二萬從行。臣深慮此數賊遂引上皇迤邐南渡，萬一變生，實可寒心。蓋東南之地，沃壤數千里，其監司、州縣官，率皆數賊門生，一時奸雄豪強及市井惡少，無不附之。近除發運使宋奐，是京子攸妻黨；貫昨討方寇，市恩亦眾，兼聞私養死士，自為之備。臣竊恐數賊南渡之後，假上皇之威，振臂一呼，群惡回應，離間陛下父子，事必有至難言者。望速追數賊，悉正典刑；別選忠信可委之人，扈從上皇如亳，庶全陛下父子之恩以安宗廟。」帝然之。
癸酉，金宗望軍至京城西北，屯牟駝岡。天駟監芻豆山積，異時郭藥師來朝，得旨打球於其間，金人兵至，徑趣其所，藥師導之也。自金騎叩河，梁方平焚橋而遁，金人不得遽渡，取小舟能容數人者以濟，凡五日，騎兵方絕，步兵猶未集也；旋濟旋行，無復隊伍。既據牟駝岡，獲馬二萬匹，笑謂沈琯曰：「南朝可謂無人，若以一二千人寧河，我輩豈得渡哉？」
是日，金人攻宣澤門，以火船數十順流而下。李綱臨城，募敢死士二千人，死布拐子城下，火船至，摘以長鉤，投石碎之；又於中流排置杈木，及運蔡京家山石疊門道間，就水中斬獲百餘人，迨旦始定。
自帝御樓之後，方治都城四壁守具，以百步法分兵備禦，每壁用正兵萬二千餘人，而保甲、居民、廂軍之屬不與焉。修樓櫓，掛氈幕，安砲座，設弩床，運磚石，施燎炬，垂櫑木，備火油，凡防守之具畢備。四壁各以從官、宗室、武臣為提舉官，諸門皆以中貴大小使臣分地而守。又團結馬步軍四萬人為前後左右軍，中軍八千人，有統制、統領、將領、隊將等，日肄習之。以前軍居通津門外，護延豐倉，倉有豆粟四十餘萬石，其後勤王之師集城外者，賴之以濟。後軍居朝陽門，占樊家岡，使金騎不敢近。而左、右、中軍居城中以備緩急。自五日至八日，治戰守之具粗畢，而敵兵抵城下矣。
以駕部員外郎鄭望之充軍前計議使，親衛大夫高世則副之。望之奉命即行，少頃，金亦遣吳孝民來，舉鞭與望之遙相揖，約孝民至城西相見。是夜，望之等縋城下，入何灌帳中。孝民亦至，言欲割大河為界，副以犒軍金帛。望之與辯論之久，孝民不答，遂與望之俱來。
甲戌，望之入奏使事，退，引見金使孝民，言願遣親王、宰相到軍前議和，帝顧宰執，未有對者。李綱請行，帝不許，命李梲奉使，望之、世則副之。宰執退，綱獨留，問所以不遣之旨。帝曰：「卿性剛，不可以往。」綱對曰：「敵氣太銳，吾大兵未集，固不可以不和。然所以和者得策，則中國之勢遂安；不然，禍患未已。宗社安危，在此一舉。李梲柔懦，恐誤國事。」因言：「敵人貪婪無厭，又有燕人狡獪以為之謀，必且張大聲勢，過有邀求。如朝廷不為之動，措置合宜，彼當戢斂而退。若朝廷震懼，一切與之，彼知中國無人，益肆凱覦，憂未已也。」
綱既退，梲與望之再對，帝許增歲幣三五百萬兩，免割地。次論及犒軍，許銀三五百萬兩。又命梲押金一萬兩及酒果賜宗望。
使人至，宗望南向坐見之，遣燕人王汭等傳道語言，謂：「都城破在頃刻，所以斂兵不攻者，為趙氏宗社也。議和所須犒師金銀絹采各以千萬計，馬駝驢騾之屬各以萬計。尊其國主為伯父，凡燕、雲之人在漢者悉歸之。割太原、中山、河間三鎮之地，又以親王、宰相為質。」梲等不敢有言，第曰：「有皇帝賜到金萬兩及酒果。」宗望令吳孝民受之。夜，宿孳生監，金人遣蕭三寶努等來言：「南朝多失信，須一親王為質；割地必以河為界。」望之但許增歲幣三百萬，三寶努不悅而退。
是日，金人移壁開遠門。
以吏部尚書唐恪同知樞密院事。
乙亥，李綱方入對，外報敵攻通天、景陽門一帶甚急。帝命綱督將士捍禦，綱請禁衛班直善射者千人以從。敵方渡壕，以雲梯攻城，班直乘城射之，皆應弦而倒，將士無不賈勇，近者以手砲、檑木擊之，遠者以神臂弓射之，又遠者以床子弩坐砲及之。而金人有乘筏渡壕而溺者，有登梯而墜者，有中矢石而踣者，紛紛甚眾。又募壯士數百人縋城而下，燒雲梯數十座，斬獲酋首數十級。敵又攻陳橋、封丘、衛州等門，矢集城上如胃毛，綱登城督戰，帝遣中使勞問，手劄褒諭，給內庫酒、銀碗、采絹等以頒將士，人皆歡呼。自卯至未、申間，殺獲凡數千，乃退。武泰軍節度使何灌死之。
金遊騎四出，抄掠畿縣，唯東明、太康、壅丘、扶溝、鄢陵僅存。金人恥小邑不破，再益騎三千，急攻東明，京東將董有鄰率眾拒之，斬首十餘級。
鄭望之等在金營，宗望約見之，引李鄴、沈琯於其坐後，需金五百萬兩，銀五千萬兩，牛馬萬匹，表緞百萬匹，割太原、中山、河間三鎮地，並宰相、親王為質。出玉帶、玉篦刀、名馬各一，遣蕭三寶努、耶律忠、王汭來獻，夜，到驛。梲、望之入對福寧殿，具奏所言，帝令與大臣言之。
是日，燕山都監武漢英、知信德府楊信功及李鄴、沈琯等並歸自敵營。
丙子，避正殿，減常膳。
詔括借私家金銀，有敢隱庇轉藏者，並行軍法；倡優則籍其財。得金二十萬兩，銀四百萬兩，而民間已空。
中書省言：「中山、太原、河間府並屬縣及以北州軍，已於誓書議定交割，如有不肯聽從之處，即將所毘州府令歸金國。」從之，命降詔三鎮。
時肅王樞及康王構居京師，帝退朝，康王入，毅然請行，曰：「敵必欲親王出質，臣為宗社大計，豈應辭避！」即以為軍前計議使，張邦昌、高世則副之。詔稱金國加大字，命引康王詣殿閣，見宰執。李梲曰：「大金恐南朝失信，故欲親王送至河耳。」王正色曰；「國家有急，死亦何避！」聞者悚然。
丁丑，宰執進呈金人所須之目，李綱力爭，謂：「犒師金幣，其數太多，雖竭天下之財且不足，況都城乎？太原、河間、中山，國家遮罩，號為三鎮，其實十餘郡地塘濼險阻皆在焉，割之何以立國！又保塞，翼祖、順祖、僖祖陵寢所在，子孫奈何與人！至於遣使，宰相當往，親王不當往。今日之計，莫若擇使姑與之議所以可不可者，金幣之數，令有司會計。少遲數日，大兵四集，彼以孤軍深入重地，勢不能久留，必求速歸，然後與之盟，則不敢輕中國，而和可久也。」宰執議不合，綱因求去，帝慰諭曰：「卿第出治兵，益固城守，此事當徐議之。」綱復曰：「金人所須，宰執欲一切許之，不過欲脫一時之禍，它日付之何人？陛下願更審處，恐後悔無及。」帝不聽，即以誓書授李鄴往。綱尚留三鎮詔書不遣，冀少遲延，以俟勤王兵集，徐為後圖也。
庚辰，張邦昌從康王詣金營，自午至夜分始達。
時勤王之師踵至，日或數萬人，四壁各置統制官糾集，給芻糧，授器甲，立營寨，團隊伍，皆行營司主之。
辛巳，道君幸鎮江。
以兵部尚書路允迪僉書樞密院事。
金人破陽武縣，知縣蔣興祖死之。興祖，宜興人也。
壬午，大風走石，竟日乃止。
統制官馬忠以京西募兵至，遇金人於順天門外，乘勢擊之，殺獲甚眾。范瓊將萬騎自京東來，營於馬監之側，王師稍振。
初，勤王兵未集，金人氣驕甚，橫行諸邑，旁若無人。至是始懼，遊騎不敢旁出。自京城以南，民稍奠居矣。
甲申，省廉訪使者官，罷鈔旁定貼錢及諸州免行錢，以諸路贍學戶絕田產歸常平司。
丁亥，河北、河東路制置使種師道，武安軍承宣使姚平仲，以涇原、秦鳳兵至。
初，師道被詔勤王，聞命即行，過姚平仲，有步騎七千與之俱。比至洛陽，聞宗望已屯京城下，或言敵勢方銳，願少駐汜水以謀萬全。師道曰：「吾兵少，若遲回不進，形見情露，只取辱耳。今鼓行而前，彼安能測我虛實。都人知吾來，士氣自振，何憂敵哉」！」揭榜沿道，言種少保領西兵百萬來，遂趨汴水南，徑逼金營。金人懼，徙砦稍北，斂遊騎，但守牟駝岡，增壘自衛。
時師道年高，天下稱為老種。帝聞其至，喜甚，開安上門，命李綱迎勞。時已議和，入見，帝問曰：「今日之事，卿意如何？」對曰：「金人不知兵，豈有孤軍深入人境而能善歸乎！」帝曰；「業已講和矣。」對曰：「臣以軍旅之事事陛下，餘非所敢知也。」
李綱言於帝曰：「勤王之師漸集，兵家忌分，非節制歸一不能濟，願敕師道、平仲兩將聽臣節制。」帝不聽，曰：「師道老而知兵，且職位已高，與卿同官，替曹矇可也。」於是別置宣撫使，令師道為之，以平仲為都統制。應四方勤王兵，並隸宣撫司，又撥前後軍之在城者屬之，而行營司所統者，獨左、右、中軍而已。帝屢申飭兩司不得侵紊，而節制既分，不相統壹，宣撫司所欲行者，往往托以機密，不復關報，自是權始分。
辛卯，開封府言：「故太傅王黼，行至雍丘縣南二十里輔固村，為盜所殺，百姓遂謂之負國村。」詔籍其貲。小人乘隙爭入黼第，掠取絹七千餘匹，錢三十餘萬緡，四壁蕩然。
先是吳敏、李綱請誅黼，事下開封府聶山，山方挾宿怨，遣武士戕之民家。帝以初即位，難於誅大臣，託言盜殺之。議者以不正天討為失刑雲。
癸亥，大霧四塞。
李綱、李邦彥、吳敏、種師道、姚平仲、折彥質同對於福寧殿，議所以用兵者。綱奏曰：「金人張大其勢，然兵實不過六萬，又大半皆奚、契丹、渤海部落。吾勤王之師集城下者二十餘萬，固已數倍之矣。彼以孤軍入重地，猶虎豹自投檻阱中，當以計取之，不可與角一旦之力。為今之策，莫若扼關津，絕糧道，禁抄掠，分兵以復畿北郡邑，俟彼遊騎出則擊之，。以重兵臨敵營，堅壁勿戰，如周亞夫所以困七國者，待其糧盡力疲，然後以將帥檄取誓書，復三鎮，縱其北歸，中渡而後擊之，此必勝之計也。」帝然之。
甲午，太學生陳東言：「昨聞道路之言曰：高傑近收其兄俅、伸等書，報上皇初至南京，不欲前邁，復為蔡京、童貫、朱勔等挾之而去。迨至泗州，又詐傳上皇御筆，令高俅守禦浮橋，不得南來，遂挾上皇渡淮以趨江、浙。斥回隨駕衛士，至於攀望慟哭，童貫遂令親兵引弓射之，衛士中矢而踣者凡百餘人。聞俅父子兄弟在旁，僅得一望上皇，君臣相顧泣下，意若有所言者。而群賊之黨，遍滿東南，皆平時陰結以為備者，一旦乘勢竊發，控持大江之險，東南郡縣必非朝廷有，陛下何為尚不忍於此？得非梁師成陰有營謀而然邪？師成威聲氣焰，震灼中外。國家至公之選，無如科舉之取士，而師成乃薦其門吏使臣儲宏，廷試賜第，仍令備役。宣和六年春，親第進士，其中百餘人，皆富商豪子，每名所獻至七八千緡。又創置北司以聚不急之務，專領書藝局以進市井遊手無賴之輩。濫恩橫賜，糜費百端。師成之惡如此，而至今不去，群賊倚為奧援，陛下雖欲大明誅賞，胡可得哉！」
乙未，詔暴師成朋附王黼之罪，責授彰化軍節度副使，遣使臣押赴貶所；行至八角鎮，賜死。
初，王黼嘗為鄆王楷陰畫奪宗之計，師成力保護太子，得不動搖。及道君東幸，嬖臣多從以避罪，師成自以舊恩留京師。至是陳東疏其罪，布衣張炳亦以為言，遂貶死。
帝以金人索金銀數至多，欲取禁中珠玉以充折，令聚置宣和殿。是日，李梲、鄭望之入對，命閱所列珠玉，悉津至金營。
二月，丁酉朔，李梲、鄭望之至金營，金人先遣梲歸。是夜，宣撫司都統制姚平仲率步騎萬人劫金營，以敗還。
初，種師道以「三鎮不可棄，城下不可戰。朝廷固堅守和議，俟姚古來，兵勢益甚，然後使人往諭金人，以三鎮系國家邊要，決不可割，寧以其賦入增作歲幣，庶得和好久遠。如此三兩返，勢須逗留半月。重兵密邇，彼必不敢遠去劫掠。孳生監糧草漸竭，不免北還，俟其過河，以騎兵尾襲。至真定、中山兩鎮，必不肯下。彼腹背受敵，可以得志。」會李綱主平仲之謀，師道言卒不用。平仲，古之養子也。帝以其驍勇，屢召對內殿，賜予甚厚，許以成功當受節鉞。平仲議欲夜叩金營，生擒宗望，奉康王以歸，而其謀泄，金先事設備，故反為所敗。金人以是責康王，張邦昌恐懼涕泣，王不為動。
李綱會行營左右軍將士，質明，出景陽門，與金人鏖戰於幕天坡，斬獲甚眾。復攻中軍，綱親率將士以神臂弓射卻之。
師道復言：「劫寨已誤，然兵家亦有出其不意者。今夕再遣兵分道攻之，亦一奇也。如猶不勝，然後每夕以數千人擾之，不十日，敵人遁矣。」李邦彥等畏懦不能用。
帝滿意平仲必成功，既而失利，宰執台諫交言西兵勤王之師及親征行營司兵為敵所殲，無復存者，帝大驚，有詔不得進兵。遂罷綱尚書右丞、親征行營使，以蔡懋代之。因廢行營使司，止以守禦使總兵事，蓋欲罪綱以謝敵也。
己亥，李綱詣崇政殿求對，既至殿門，聞罷命，乃退處浴堂待罪。蔡懋會問，行營司兵所失才百餘人，而西兵及勤王之師折傷千餘人，餘並如故。是夕，帝降親筆勞綱，賜白金五百兩，錢五十萬，且令吳敏諭復用之意，綱感泣以謝。
宗望遣王汭來問舉兵之故。辛丑，遣資政殿大學士宇文虛中、知東上閤門事王俅使金軍。
時虛中聞京師急，馳歸，收拾散卒，得東南軍兵二萬人，以便宜起李邈領之，令駐汴河。會姚平仲失利，援兵西來者皆潰，虛中縋而入城。帝欲遣使辯劫營非朝廷意，且將加罪其人，仍就迎康王。大臣皆不欲行，虛中承命，慨然而往。
是日，太學生陳東率諸生數百人伏宣德門下，上書曰：「李綱奮勇不顧，以身任天下之重，所謂社稷之臣也。李邦彥、白時中、張邦昌、趙野、王孝迪、蔡懋、李梲之徒，庸繆不才，忌嫉賢能，動為身謀，不恤國計，所謂社稷之賊也。陛下拔綱為執政，中外相慶；而邦彥等疾如仇讎，恐其成功，因緣沮敗，歸罪於綱。夫一勝一負，兵家常勢，豈可遽以此傾動任事之臣！且邦彥等必欲割地，曾不思河北實朝廷根本，無三關、四鎮，是棄河北也。棄河北，朝廷能復都大梁乎！又不知割地之後，邦彥等能保金人不復改盟否也？竊思敵兵南向，大梁不可都，必將遷而之金陵，則自江以北，非朝廷有。況金陵正慮童貫、蔡攸、朱勔等往生變亂，雖欲遷而都之，又不可得，陛下將於何地奠宗社邪？邦彥等不為國家長久計，又欲沮綱成謀以快私憤。罷命一傳，兵民騷動，至於流涕，咸謂不日為敵擒矣。罷綱非特墮邦彥等計中，又墮敵計中也。乞復用綱而斥邦彥等，且以閫外付種師道。宗社存亡，在此一舉！」
書奏，軍民不期而集者數萬人。會邦彥退朝，眾數其罪，嫚罵，且欲毆之，邦彥疾驅以免。帝令中人傳旨，可其奏。有欲散者，眾哄然曰：「安知非偽邪？須見李右丞、種宣撫復用乃退。」吳敏傳宣云：「李綱用兵失利，不得已罷之，俟金人稍退，令復職。」眾猶莫肯去，方撾壞登聞鼓，喧呼動地。開封尹王時雍至，謂諸生曰：「脅天子可乎？胡不退？」諸生應之曰：「以忠義脅天子，不愈於以奸佞脅之乎？」復欲前毆之，時雍逃去。殿帥王宗濋恐生變，奏帝勉從之。帝乃遣耿南仲號於眾曰：「已得旨宣李綱矣。」內侍朱拱之宣綱後期，眾臠而磔之，並殺內侍數十人。綱惶懼入對，泣拜請死。帝即復綱右丞，充京城四壁守禦使，綱固辭，帝不許，俾出外宣諭，眾又願見種師道，詔促師道入城彈壓。師道乘車而至，眾褰簾視之曰；「果我公也！」始相率聲喏而散。
壬寅，追封范仲淹魏國公，贈司馬光太師，張商英太保。除元祐學術黨籍之禁。
廢苑囿宮觀可以與民者。
詔誅士民殺內侍為首者，禁伏闕上書。王時雍欲盡致太學諸生於獄，人人惴恐。會朝廷將用楊時為祭酒，遣聶昌詣學宣諭，然後定。昌，即山也，帝嘗以其有周昌抗節之義，故改名昌。
癸卯，以著作佐郎沈晦從皇弟肅王樞使金軍。
以徐處仁為中書侍郎，宇文虛中簽書樞密院事。蔡懋罷。
乙巳，康王及宇文虛中、張邦昌還自金營。
宗望欲退師，遣韓光裔來告辭。帝遣虛中齎李綱所留割三鎮詔書以往。初，金人攻城，蔡懋禁不得輒施矢石，將士積憤。及李綱復用，下令能殺敵者厚賞，眾無不奮躍，金人稍有懼心。既得三鎮詔書，又蕭王為質，遂不俟金幣數足，引兵北去。京師解嚴。
種師道請乘金人半濟擊之，帝不許。師道曰：「異日必為中國患。」御史中丞呂好問言於帝曰：「金人得志，益輕中國，秋冬必傾國復來，禦敵之備，當速講求。」不聽。
丙午，以康王構為太傅、靜江、奉甯軍節度使。
省明堂班朔布政官。
丁未，日有兩珥。
戊申，赦天下。詔諭士民：「自今庶事並遵用祖宗舊制，凡蠹國害民之事，一切寢罷。」
遣王俅使金軍迎肅王。
己本，罷宰執兼神霄、玉清、萬壽宮使。
詔用祖宗故事，擇武臣得軍心者為同知、僉書樞密院，邊將有威望者為三衙。
以金人講和，詔：「官民昔嘗附金而復歸本朝者，各還其鄉國。」
李綱言：「澶淵之役，雖與遼人盟約，及其退也，猶遣重兵護送之，蓋恐其無所忌憚，肆行擄掠故也。金人之去三日矣，初謂其以船筏渡河，今系橋濟師，一日而畢。盍遣大兵用澶淵故事護送之！」帝可其請。於是分遣將士，以卒萬餘數道並進，且戒諸將度便利，可擊即擊之。將士受命，踴躍以行。而宰相咎綱盡遣城下兵追敵，恐倉卒無措，急征諸將。已追及金人於邢、趙間，遽得還師之命，無不扼腕。比綱力爭復追，而將士解體矣。
庚戌，李邦彥罷。以張邦昌為太宰兼門下侍郎，吳敏為少宰兼中書侍郎，李綱知樞密院事，耿南仲為尚書左丞，李梲為尚書右丞。
辛亥，詔：「監察御史言事，如祖宗法。」
宇文粹中罷知江寧府。
癸丑，種師道罷為中太一宮使。
中丞許翰言師道名將，沈毅有謀，不可使解兵柄。帝謂其老，難用，翰曰：「秦始皇老王翦而用李信，兵辱於楚，漢宣帝老趙充國而卒能成金城之功。自呂望以來，以老將收功者，難一二數。師道智力未衰，雖老，可用也。」帝不納。翰又言：「金人此去，存亡所系，當令一大創，使失利去，則中原可保，四夷可服。不然，將來再舉，必有不救之患。宜遣師道邀擊之。」帝亦不聽。
始，帝使翰見師道，師道不語，翰曰：「國家有急詔，許來訪所疑，公勿以書生之故不肯言。」師道乃曰：「我眾彼寡，但分兵結營，控守要地，使彼糧道不通，坐以持久，可破也。」翰深服之。
癸丑，澤州言金宗翰兵次高平。
初，宗翰聞宗望議和，亦遣人來索賂，宰相以勤王兵大至，拘其使而不與。宗翰怒，乃分兵破忻、代，折可求以麟府兵，劉光世以鄜延兵援河東，皆為所敗，遂圍太原，月餘不能下。適平陽義軍叛去，攻破威勝軍，遂引金人入南北關，破隆德府，知府張確、通判趙伯臻、司錄張彥遹死之。確，邠州宜祿人。初，道君即位，應詔上書言十事，乞誅大奸，退小人，進賢能，開禁錮，起老成，擢忠鯁，息邊事，修文德，廣言路，容直諫。及守隆德，聞金人南下，表言：「河東天下根本，無河東，豈特秦不可守，汴亦不可都矣。若得秦兵十萬人，猶足以抗敵。」書累上，不報。金兵至，確乘城固守。金人知城中無備，諭使降，確曰：「確守土臣，當以死報國，頭可斷，腰不可屈也！」乃戰而死。
金人次高平，舉朝震懼。命統制官郝懷將兵一萬屯河陽，扼太行、琅車之險，以種師道為河北宣撫使，駐滑州，以姚古為制置使，總兵援太原，以種師中為制置副使，援中山、河間諸郡。
贈右正言陳瓘為右諫議大夫。
甲寅，侍御史孫覿言：「蔡京四任宰相，前後二十年，挾繼志述事之名，建蠹國害民之政，祖宗法度，廢移幾盡。托豐亨豫大之說，倡窮奢極侈之風，而公私蓄積，掃蕩無餘。立御筆之限以陰壞封駁之法，置曲學之科以杜塞諫爭之路。汲引群小，充滿要塗，禁錮忠良，悉為朋黨。閨門混濁，父子喧爭。廝役官為橫行，媵妾封為大國。欺君罔上，挾數任情。書傳所記老奸巨惡，未有如京比者。上皇屢因人言，灼見奸狀，凡四罷免，而凶焰益肆，復出為惡。怨氣充塞，上幹陰陽；人心攜離，上下解體。於是敵人乘虛鼓行，如蹈無人之境。陛下赫然威斷，貶斥王黼等，大正典刑，如京之惡，豈可獨貸！」又言：「方王師之伐北也，童貫、蔡攸為宣撫，提數十萬之師，挫於殘遼；淹留彌歲，卒買空城，乃以恢定故疆，冒受非常之寵。蕭後納款，其使韓昉見貫、攸於軍中卑辭祈哀，欲損歲幣以復舊好，此安危之機也；乃叱昉使去，昉大呼於庭，告以必敗。今數州之地，悉非我有，而國用民力，從而竭矣。迨金人結好，則又招納叛亡，反復賣國，造怨結禍，使敵人因以藉口。前年秋，貫以重兵屯太原，欲取雲中之地，卒無尺寸功。去年冬，貫復出太原，金人入塞，貫實促之。攸見邊報警急，貫遁逃以還，漫不經意，玩兵縱敵，以至於此。迨敵人長驅，震驚都邑，貫、攸一旦攜金帛盡室遠去，曾無同國休戚之意。貫、攸之罪，上通於天。願陛下早正典刑，以為亂臣賊子之戒！」詔：「 責授京守秘書監、分司南京，致仕，河南府居住；貫左衛上將軍，致仕，池州居住；攸太中大夫、提舉亳州朋道宮。」
丙辰，有二流星，一出張宿入濁沒，一出北河入軫。
辛酉，梁方平坐棄河津伏誅。
門下侍郎王孝迪罷。
命給事中王雲等使金。
乙丑，御殿，復膳。
丙寅，下哀痛之詔於陝西、河東。
章貫等從道君南幸，聞都城受圍，乃止東南郵傳及勤王之師。道路籍籍，言貫等為變，朝廷議遣聶昌為發運使，往圖之。李綱曰：「使昌所圖果成，震驚太上，此憂在陛下。萬一不果，是數人者，挾太上於東南，求劍南一道，陛下將何以處之？莫若罷昌之行，請於太上，去此數人，自可不勞而定。」帝從之。
是月，海濱王家奴誣其主欲亡去，金主命誅其首惡，餘悉杖之。
三月，丁卯朔，遣徽猷閣待制宋煥奉表道君皇帝行宮。
詔侍從言事。
詔：「非三省、樞密使所奉旨，諸司不許奉行。」
罷川路歲所遣使。
戊辰，李梲罷為鴻慶宮使。
己巳，張邦昌罷為中太一宮使。
以徐處仁為太宰兼門下侍郎，唐恪為中書侍郎，翰林學士何為尚書右丞，御史中丞許翰同知樞密院事。
帝嘗問處仁割三鎮是否，處仁言不當棄，與吳敏議合。敏薦處仁可相，遂拜太宰。
時進見者多論宣和間事，恪言於帝曰：「革弊當以漸，宜擇今日之所急者先之。而言者不顧大體，至毛舉前事以快一時之憤，豈不傷太上之心哉！京、攸、貫、黼之徒，既從竄斥，姑可已矣。它日邊事既定，然後白太上，請下一詔，與天下共棄之，誰曰不可！」帝曰：「卿論甚善，為朕作詔書，以此意佈告在位。 」
庚午，僉書樞密院事宇文虛中罷，知青州，以言者劾其議和之罪也。
癸酉，命趙野為道君皇帝行宮奉迎使。
丙子，改擷景園為甯德宮。
錄司馬光後。
壬午，詔曰：「朕承道君皇帝付託之重，十有四日，金人之師已及都城。大臣建言捐金帛，割土地，可以紓禍。賴宗社之靈，守備弗缺，久乃退師。而金人要盟，終弗可保。今肅王渡河北去未還，宗翰深入南破隆德，未至三鎮，先敗元約，及所過殘破州縣，殺掠士女。朕夙夜追咎，何痛如之！已詔元主和議李邦彥，奉使許地李梲、李鄴、鄭望之，悉行罷黜，又詔種師道、姚古、種師中往援三鎮。朕唯祖宗之地，尺寸不可與人，且保塞陵寢所在，誓當固守，不忍陷三鎮二十州之民，以偷頃刻之安。與民同心，永保疆土，播告中外，使知朕意，仍劄與三鎮帥臣。」
種師中以兵渡河，上言：「宗翰在澤州，臣欲由邢、相間捷出上黨，搗其不意，當可以逞。」朝廷疑不用。
宗望攻中山、河間，兩鎮皆固守不下。師中因進兵以逼之，宗望遂北還。
癸未，遣李綱迎道君皇帝於南京，以徐處仁為禮儀使。
時用事者言道君將復辟於鎮江，人情危駭。既而太上皇后先還，或謂後將由端門入直禁中，內侍輩頗勸帝嚴備，帝不從。既而道君還至南京，以書問改革政事之故，且召吳敏、李綱。或慮道君意不可測，綱曰：「此無它，不過穀知朝廷事耳。」綱詣行宮，具道：「皇帝聖孝思慕，請陛下早還京師。」道君詢近日都城攻圍守禦次序，具以實對。道君曰：「敵退，師方在河，何不邀擊？」綱曰：「以肅邸在敵營故。」道君曰：「為宗社計，豈復論此！」因及行宮止遞角等事，綱曰：「當時恐金人知行宮所在，非有它也。」因言：「皇帝每得詰問之詔，輒憂懼不食。臣竊譬之，家長出而強寇至，子弟之任家事者，不得不從宜措置。長者但當以其能保田園大計而慰勞之，苟誅及細故，則為子弟者何所逃其責邪！皇帝傳位之初，適當強敵來侵，不得不小有變更。陛下回鑾，臣謂宜有以大慰皇帝之心，勿問細故可也。」道君感悟，出玉帶、金魚、象簡賜綱，且曰：「卿捍守宗社有大功，若能調和父子間，使無疑阻，當遂垂名青史。」綱還，具言道君意，帝始釋然。
金使尼楚赫圍太原，宗翰還西京。宗望罷常勝軍，給還燕人田業，命將士分屯安肅、雄、霸、廣信之境。
乙酉，迎道君皇帝於宜春苑，太后入居甯德宮。
丙戌，知中山府詹度為資政殿大學士，知太原府張孝純、知河間府陳遘並為資政殿學士，知澤州高世由直龍圖閣，賞城守之勞也。
丁亥，朝於甯德宮。詔：「扈從行宮官吏，候還京日，優加賞典；除有罪之人，迫於公議已行遣外，餘令台諫勿復用前事糾言。」
庚寅，姚古復隆德府；辛卯，復威勝軍。
壬辰，有流星出紫微垣。
甲午，以戶部侍郎錢蓋為陝西制置使。
監察御史胡舜陟言：「陛下踐阼之初，放朱勔於田裡，天下稱頌。然典刑未正，士論籍籍。」詔：「勔安置廣南，籍沒其財產。」
命陳東初品官，賜同進士出身。東辭不拜而歸。
乙未，詔：「金歸朝官民，未發遣者止之。」
左司諫陳公輔奏乞竄逐蔡京以慰天下公議。制：「京責授崇信軍節度副使，德安府安置；子攸前去省侍。」
夏，四月，戊戌，夏人破鎮威城，攝知城事朱昭闔門死之。昭，府穀人也。
初，金宗翰遣使夏國，許割天德、雲內、金肅、河清四軍及武州等八館之地，約攻麟州，以牽河東之勢。夏人遂渡河，取四軍八館之地，因攻鎮威城。昭力戰而敗，乃盡殺其妻子，納屍井中，復帥士搏戰死，城遂破。既而金將希尹以數萬騎陽為出獵，奄至天德，逼逐夏人，悉奪有其地。夏人請和。金人執其使。
己亥，道君皇帝至自南京，帝迎於都門。
道君將至，宰執進迎奉儀注。耿南仲議欲屏道君左右，車駕乃進。李綱言：「天下之理，誠與疑、明與暗而已。自誠明推之，可至於堯、舜；自疑暗推之，其患有不可勝言者。耿南仲不以堯、舜之道輔陛下，乃暗而多疑。」南仲怫然曰：「臣適見左司諫陳公輔，乃為李綱結士民伏闕者，乞下御史置對。」帝愕然。綱曰：「臣與南仲所論，國事也，南仲乃為此言！願以公輔事下吏。」因求去，帝不允。
壬寅，朝於龍德宮。
癸卯，立長子諶為皇太子。
以耿南仲為門下侍郎。
乙巳，置《春秋》博士。
戊申，置詳議司於尚書省，討論祖宗法度。
己酉，乾龍節，群臣上壽於紫宸殿。
庚戌，門下侍郎趙野罷。
壬子，知應天府杜充改知隆德府。
金宗望遣賈霆、冉企弓與王俅俱來。時俅至中山望都縣，追及肅王。宗望以三鎮未下，復令王回，故遣霆等來議。
癸丑，詔開經筵。
封太師、沂國公鄭紳為樂平郡王。
御史中丞陳過庭言：「蔡京、王黼、童貫，造為亂階，均犯大惡，然竄殛之刑，獨加於黼，而京、貫止於善地安置，罪同罰異。」乃詔：「京移衡州安置；貫責授昭化軍節度副使，郴州安置。」
臣僚又言：「朱勔父子，皆衡州一處安置，典刑未正。」詔：「勔移韶州羈管，子汝賢、侄汝楫等並各州居住。」
令吏部稽考庶官，凡由楊戩、李彥之公田，王黼、朱勔之應奉，童貫西北之師，孟昌齡河防之役，夔、蜀、湖南之開疆，關陝、河東之改幣，及近習所引，獻頌可采，特赴殿試之流，所得爵賞悉奪之。
甲寅，種師道加太慰、同知樞密院事、河北、河東路宣撫使。
乙卯，詔：「自今假日特坐，百司毋得休務。」
丙辰，詔：「有告奸人妄言金人復至以恐動居民者，賞之。」
己未，復以詩賦取士，禁用《莊》、《老》及王安石《字說》。
戶部尚書梅執禮、禮部侍郎邵溥、中丞呂好問、中書舍人胡安國合奏：「享言動可以師法，器識可以任大，乞擢用之。」不報。
壬戌，詔：「親擢台諫官，宰執勿得薦舉，著為令。」
追政和以來道官、處士、先生封贈奏補等敕書。
癸亥，詔：「蔡京、童貫、朱勔、蔡攸等，久稽典憲，眾議不容。京可移韶州，貫移英州，勔移循州，攸責授節度副使、永州安置，勔子孫分送湖南。」
甲子，令在京監察御史、在外監司、郡守及路分鈐轄已上，舉曾經邊任或有武勇、可以統眾出戰者，人二員。
東兵正將古沆與金人戰於交城縣，死之。
乙丑，詔：「三衙並諸路帥司，各舉諳練邊事、智勇過人，並豪俊奇傑、眾所推服、堪充統制將領者，各五名。」
五月，丙寅朔，朝於龍德宮，令提舉官日具太上皇帝起居平安以聞。
丁卯，詔天下：「有能以財穀佐軍者，有司以名聞，推恩有差。」
戊辰，國子祭酒楊時上言：「蔡京用事二十年，以繼述神宗為名，實挾王安石以圖身利，故推尊安石，加以王爵，配享孔子廟庭。今日之禍，實安石有以啟之。安石挾管、商之術，飾六藝以文奸言，變亂祖宗法度。當時司馬光已言其為害當見於數十年之後，今日之事，若合符契。其著為邪說，以塗學者耳目而敗壞其心術者，不可縷數。姑即一二事明之：昔神宗嘗稱美漢文不作露臺，安石乃言：『陛下若能以堯、舜之道治天下，雖竭天下以自奉不為過。』曾不知堯、舜茅茨、土階，則竭天下以自奉者，必非堯、舜之道。其後王黼、朱勔以應奉花石竭天下之力，實安石自奉之說啟之也。其釋《鳧鷖》之末章，則謂『以道守成者，役使群眾，泰而不為驕；宰製萬物，費而不為侈。』《詩》之所言，正謂能持盈，則神祗祖考安樂之而無後艱耳，安石獨倡為此說，以啟人主之侈心。後蔡京輩遂輕費妄用，以侈靡為事。安石邪說之害如此，伏望追奪王爵，毀去配享之像，使邪說淫詞不為學者之惑。」疏奏，詔罷安石配享，降居從祀之列。
時諸生慣用王氏之學以取科第，忽聞時言，目為邪說，群論籍籍。於是中丞陳過庭、諫議大夫馮澥上疏詆時，乃罷時祭酒，詔改給事中。時力辭，遂以徽猷閣待制致仕。時居九十日，凡所論列，皆切於世道，而其大者，則辟王氏，排和議，論三鎮不可棄雲。
辛未，監察御史餘應求，坐言事迎合大臣罷，知衛州。
甲戌，曲赦河北路。
丁丑，制置副使種師中，與金人戰於榆次縣，死之。
時太原圍不解，詔師中由井陘與姚古掎角。師中進次平定軍，乘勝復壽陽、榆次等縣，留屯真定。宗翰之還西京也，留兵分就畜牧，覘者以為將北走，告於朝。許翰信之，數遣使趣師中出戰，責以逗撓。師中歎曰：「逗撓，兵家大戮也。吾結髮從軍，今老矣，忍受此為罪乎！」即日辦嚴，約姚古及張灝俱進，而輜重賞犒之物皆不暇從行。師中抵壽陽之石坑，為金將完顏和尼所襲，五戰三勝，回趨榆次，至殺熊嶺，去太原百里。姚古將兵至威勝，統制焦安節妄傳宗翰將至，故古與灝皆失期不會。師中兵饑甚，敵知之，悉眾攻右軍，右軍潰，而前軍亦奔。師中獨以麾下死戰，自卯至巳，士卒發神臂弓射退金人，而賞賚不及，皆憤怨散去，所留才百人。師中身被四創，力疾鬥死。師中老成持重，為時名將。既死，諸軍無不奪氣。金乘勝進兵迎古，遇於盤陀，古兵潰，退保隆德。事聞，贈師中少師。
己卯，開府儀同三司高俅卒，詔追削其官。
辛巳，損太官日進膳。
甲申，罷詳議司。
壬辰，詔天下舉習武藝兵書者。
乙未，詔姚古援太原。
六月，丙申朔，以道君皇帝還朝，御紫宸殿，受群臣朝賀。
高麗國王王楷稱籓於金。
詔諫官極論得失。右正言崔匽上疏曰：「詔書令諫臣直論得失以求實是。臣以為數十年來，王公卿相，皆自蔡京出，要使一門生死則一門生用，一故吏逐則一故吏來，更持政柄，無一人立異，無一人害己者，此京之本謀也，安得實是之言聞於陛下哉！而諫議大夫馮澥近上章曰：「士無異論，太學之盛也。』澥尚敢為此奸言乎！王安石除異己之人，著《三經》之說以取士，天下靡然雷同，陵夷至於大亂，此無異論之效也。京又以學校之法馭士人，如軍法之馭卒伍，一有異論，累及學官，若蘇軾、黃庭堅之文，范鎮、沈括之雜說，悉以嚴刑重賞禁其收藏，其苛錮多士，亦已密矣，而澥猶以為太學之盛，欺罔不已甚乎！章惇、蔡京，倡為紹述之論以欺人主。紹述一道德而天下一於諂佞，紹述同風俗而天下同於欺罔，紹述理財而公私謁，紹述造士而人材衰，紹述開邊而塞塵及闕矣。元符應詔上書者數千人，京遣腹心考定之，同己為正，異己為邪；澥與京同者也，故列於正。京之術破壞天下已極，尚忍使其餘蠹再破壞邪！京奸邪之計，大類王莽，而朋黨之眾，則又過之。願斬之以謝天下！」初，匽以上書邪等屏去十餘載，及帝即位，起為右正言。至是極論時政，忽得攣疾，不能行，固求去，乃予祠，命下而卒。
戊戌，令中外舉文武官才堪將帥者。
以知樞密院事李綱為河北、河東路宣撫使，援太原。
京師自金兵退，上下恬然，置邊事於不問。綱獨以為憂，上備邊禦敵八策，不見聽用，每有議，復為耿南仲等所沮。及姚古、種師中敗潰，種師道以病丐歸，南仲等請棄三鎮，綱言不可。乃以綱為宣撫使，劉韐副之，以代師道；又以解潛為制置副使，以代姚古。綱言：「臣書生，實不知兵，在圍城中，不得已為陛下料理兵事。今使為大帥，恐誤國事。」因拜辭，不許。退而移疾，堅乞致仕，章十餘上，亦不允。台諫言綱不可去朝廷，帝以其為大臣遊說，斥之。或謂綱曰：「 公知所以遣行之意乎？此非為邊事，欲緣此以去公，則都人無辭耳。公不起，上怒且不測，奈何？」許翰復書「杜郵」二字以遺綱。綱不得已受命，帝手書《裴度傳》以賜之。綱言寇攘外患可除，小人在朝難去，因書裴度論元稹、魏洪簡章疏以進。時宣撫司兵僅萬二千人，綱請銀絹錢各百萬，僅得二十萬。庶事皆未集，綱乞展行期，御批以為遷延拒命，趣召數四。綱入對，帝曰：「卿為朕巡邊，便可還朝。」綱曰：「臣之行，無復還理。臣以愚直不容於朝，使既行之後，無有沮難，則進而死敵，臣之願也。萬一朝廷執議不堅，臣自度不能有為，即當求去。陛下宜察臣孤忠，以全君臣之義。」帝為感動。陛辭，又為帝道唐恪、聶昌之奸，任之必誤國，言甚激切。
太白犯歲星。
壬寅，詔：「今日政令，唯尊奉上皇詔書，修復祖宗故事。群臣庶士，亦當講孔、孟之正道，察王安石舊說之不當者，羽翼朕志，以濟中興。」
癸卯，以鎮西軍承宣使王稟為建武軍節度使，錄堅守太原之功也。
甲辰，僉書樞密院事路允迪，罷為醴泉觀使。
乙巳，左司諫陳公輔，責監合州酒務。
公輔居職敢言，耿南仲指為李綱之黨。公輔因自列，且辭位，復言：「李綱書生，不知軍旅，遣援太原，乃為大臣所陷，後必敗。」時宰益怒，故有是責。
庚戌，金宗望獻所獲三象。
壬子，天狗墜地，有聲如雷。
丙辰，太白、熒惑、歲、鎮四星聚於張。
庚申，金以宗望為右副元帥，將士遷賞有差。
辛酉，熙河都統制焦安節坐不法，李綱斬之。
壬戌，姚古坐擁兵逗留，貶為節度副使，安置廣州。
是夕，彗出紫徽垣，長數丈，北拂帝座，掃文昌。大臣有謂此乃金人將衰，非中國之憂者；提舉醴泉觀譚世勣，面奏垂象可畏，當修德以應天，不宜惑其諛說。
詔除民間疾苦十七事。
金遣知制誥韓昉使高麗，責誓表，高麗人對曰：「小國事遼、宋二百年，無誓表，未嘗失籓臣禮。今事大國，當與事遼、宋同禮，而屢盟長亂，聖人所不與，必不敢用誓表。」昉曰：「貴國必欲用古禮，古者帝王巡狩，諸侯朝於方嶽。今天子方事西狩，則貴國當從朝會矣。」高麗人不能對，乃曰：「徐議之。」昉曰：「誓表、朝會，一言決耳。」於是高麗乃進誓表如約。昉還，貝勒宗幹大悅，曰：「非卿誰能辦此！」因謂執事者曰：「自今出疆之使，皆宜擇之。」

