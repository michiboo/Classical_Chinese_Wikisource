
九月，乙未，以知府州折繼宣苛虐掊克，失種落心，貶為楚州都監，以其弟繼閔知府州事。
丙申，以殿中丞張宗古通判萊州。
時御史中丞孔道輔再執憲，權貴憚其鯁直。初，道輔迎其父裡中，僦郭贄舊宅居之。有言於帝曰：「道輔家近太廟，出入傳呼，非所以尊神。」即詔道輔它徙。宗古言：「漢內史府在太廟堧中，國朝以來，廟垣下皆有官司第舍，請勿令避。」帝曰：「若此，豈重宗廟乎！」坐是，宗古外謫。道輔歎曰：「憸人之言入矣。」宗古，宗彝弟也。
乙卯，出內庫銀四萬兩，易粟賑益、梓、利、夔路饑民。
是月，太子中允、直集賢院富弼上疏曰：「聞去年十二月元昊反，變起倉卒，眾皆謂之忽然，臣則知其有素。昔元昊常勸德明勿事中朝，杜絕朝貢，德明以力未盛，不用其謀。豈有身自繼立而不行其說邪？此反狀有素者一也。自與通好，略無猜情，門市不譏，商販如織，山川之險夷，國用之虛實，莫不周知。又，比來放出宮女，任其所如，元昊重幣納之左右，朝廷之事，宮禁之私，皆所窺測，濟以凶狡之性，豈顧宗盟？此反狀有素者二也。西鄙地多帶山，馬能走險，瀚海彌遠，水泉不生，王旅欲征，軍須不給，窮討則遁匿，退保則襲追；元昊恃此艱險，得以倡狂。此反狀有素者三也。朝廷累次遣使，元昊多不致恭，雖相見之初，暫御臣下之服，而退出之後，便具帝者之儀。此反狀有素者四也。頃年靈州屯戍軍校鄭美奔戎，德明用之持兵，朝廷終失靈武。元昊早蓄奸險，務收豪傑，故不第舉子數人自投於彼，元昊或授以將帥，或任之公卿，倚為謀主。此反狀有素者五也。元昊授契丹為親，緩則指為聲勢，急則假其師徒，至有掎角為奇，首尾相應，彼若多作牽制，我則困於分張。此反狀有素者六也。是六者，歲月已久，中外共聞，而天子不得知，朝廷不為備，此兩府大臣之罪也。
「聞元昊遣使，多擇勇悍難制、強辯自高者，謂必不敢加誅。我若察其叛謀，於始至之日，盡斬都市，即時削奪，或命將致討，或發兵備邊，戰士必為之增氣。而反召之都下，恣其貨易，重幣遣還，豈非冀其回心易慮、復義向化乎？夫朝廷結為恩信，幾四十載，尚無懷感之意，豈茲姑息，遂可悛移！總緣執事者選懦自居，殺之恐其急擊，囚之恐其有辭，遂至放還，假示寬貸。向若未能加戮，只宜境上卻回，使其不測淺深，猶可謂之下策。召而復遣，成其不辱君命之賢，大國之謀，悉為小戎所料。謀國若此，取侮之道也。
「鄜延路嘗與蕃兵接戰，有一寨主為蕃兵所得，及擄去軍民甚眾，西頭供奉官馬遵引兵追戰，即時奪回。延帥范雍及副都部署劉平奏乞酬獎，朝命只遷東頭供奉官而已。夫馬遵者，出死力，突堅圍，引既衄之兵，入不存之地，奪已禽之將士，拔已陷之師徒，雖非大功，亦可謂之奇節。主帥保奏，理合超遷；只進一官，殊乖輿論。
「樞密使夏守贇，早緣攀附，漸致顯榮，一旦擢居眾賢之上，人心不允。況復元昊作梗，西陲用兵，所宜遴選才能，而遽用斯人，不問賢愚，皆所輕笑。亟宜罷免，以重觀瞻。
「西鄙用兵以來，數差移武臣往彼，每有過闕求見者，必於邊事有所聞。陛下聽朝之餘。，何惜一見，待以從容，加之善誘，使盡意敷陳！然後觀其奏對之是非，察其趨向之邪正，可者則獎激而遣之，不可亦優容而罷之。如此，則各盡所懷，無不感悅，勇銳立功，何憂乎叛寇，何恤乎用兵哉！」
冬，十月，甲子，罷諸司三品官卒輟視朝。初，光祿卿鄭立卒，禮官舉故事，請輟朝。而議者以為今諸司三品非要官，恩禮不稱輟朝，故罷之。
宗正寺修玉牒官李淑上所修《皇帝玉牒》二卷，《皇子籍》一卷。
癸酉，降益州路轉運使明鎬知同州，坐知陵州楚應機受賕，鎬失案舉也。應機將敗，或告鎬以先期奏之，鎬曰：「獲罪則已，安可欺朝廷邪！」
是月，遼主駐東京。
十一月，戊子朔，出內庫珍珠估緡錢三十萬賜三司。帝諭輔臣曰：「此無用之物，既不欲捐育，不若散之民間，收其直，助糴邊儲，亦可少紓吾民之斂也。」
壬辰，詔：「禮部貢院，自今省試舉人，設簾都堂中間，而施帷幕兩邊，令內外不相窺見。點檢試卷官及吏人，非給使毋得輒至堂上。其詩、賦、論題，並以註疏所解揭示之，不許上請。或題義有疑當請者，仍不是附近簾前。御試考校，並分上中下三等，初考用墨，其點抹於卷後通計之，若塗注脫誤四十字以上為不謹，亦依禮部格少字數退黜之。」
甲午，遼主諭近臣曰：「有以北院處事失宜，擊鐘及邀駕者，悉以奏聞。」
丁酉，知樞密院事盛度，罷為尚書右丞、知揚州，參知政事程琳，罷為光祿卿、知潁州，御史中丞孔道輔，出知鄆州。
初，張士遜素惡琳而疾道輔不附己，將並逐之。會開封府吏馮士元以贓敗，知府鄭戩窮治之，辭連度、琳及天章閣待制龐籍等十餘人。士遜察帝有不悅琳意，即謂道輔曰：「上顧程公厚，今為小人所誣，宜見上為辨之。」道輔入對，言琳罪薄，不足深治。帝果怒，以道輔朋附大臣，故特貶焉。於是度坐令士元強取其鄰所賃官舍，琳坐令士元紿市張遜故第，籍坐令士元市女口，皆黜罷，而士元流海島。頃之，帝謂輔臣曰：「所決馮士元獄，如聞頗愜輿論。」士遜對曰：「台獄阿徇，非宸斷無以肅清朋邪。」
戊戌，遼命皇子梁王召僧論佛法。遼主重佛教，僧有正拜三公、二師兼政事令者凡二十人。
辛丑，許建州立學，仍給田五頃。
壬寅，以參知政事王鬷知樞密院，翰林學士、知制誥宋庠參知政事。
時陝西用兵，調費日蹙，天章閣待制、同判禮院宋祁上疏論三冗三費：「有定官，無限員，一冗也；廂軍不任戰而耗衣食，二冗也；僧道日益多而不定數，三冗也。道場齋醮，無日不有，皆以祝帝壽、祈民福為名；宜取其一二不可罷者，使略依本教以奉薰修，則一費節矣。京師寺觀或多設徒卒，或增置官司，衣糧所給，三倍它處，帳幄謂之供養，田產謂之常住，不徭不役，生蠹齊民；請一切罷之，則二費節矣。使相、節度不隸籓要，取公用以濟私家；請自今地非邊要，州無師屯者，不得建節度，已帶節度不得留近籓及京師，則三費節矣。臣聞人不率則不從，身不先則不信，陛下若能躬服至儉，風示四方，衣服醪膳，無溢舊規，請自乘輿始；錦採珠玉，不得妄費，請自後宮始。」
戊申，遼乙太后行再生禮，大赦。
己酉，遼城長春。
是月，夏人寇保安軍，鄜延鈐轄盧守勤等擊走之。賦又以三萬騎圍承平寨，鄜延副部署祥符許懷德時在城中，率勁兵千餘人突圍破賊，賊乃解去。
十二月，庚申，詔審刑院、大理寺、刑部毋通賓客。
乙丑，賞保安軍守禦之功，以盧守勤為左騏驥使，都巡檢司指使、散直西河狄青為右班殿直。青功最多，故超四資授官。
帝嘗問參知政事宋庠以唐入閤儀。戊辰，庠上奏曰：「夫入閣，乃唐只日於紫宸殿受常朝之儀也。自高宗以後，天子多在大明宮，宮之正南門曰丹鳳門，門內第一殿曰含元殿，大朝會則禦之。對北第二殿曰宣政殿，謂之正衙，朔望大冊拜則禦之。又對北第三殿曰紫宸殿，謂之上閤，亦曰內衙，只日常朝則禦之。以本朝宮殿視之，大慶殿，唐含元殿也；文德殿，唐宣政殿也；紫宸殿，唐紫宸殿也。唐制，每遇坐朝日，即為入閤。而叔世離亂，五朝草創，正衙立仗，因而遂廢。其後或有行者，常人罕見，乃復謂之盛禮，甚不然也。開元舊禮本元此制，至開寶中，諸儒僧附新禮，始載月朔入閤之儀，又以文德殿為上閤，差舛尤甚，蓋當時編撰之士討求未至。太宗朝，儒臣張洎亦有論奏，頗為精洽。或朝廷它日修復正衙立仗，欲下兩制，使豫加商榷，以正舊儀。」然議者以為今之殿閤與舊制不同，難復行之。
己巳，降侍御史王素為都官員外郎、知鄂州。初，孔道輔與素連姻，舉素為台官。道輔即貶，故並素出之。
壬申，詔中書：「自今御史闕官，宜如舊制，具兩省班簿來上，朕自擇舉。」初，中丞與知雜御史例得舉台官，及道輔舉素，帝以為比周，故降是詔。
癸酉，以益、梓、利、夔路饑，罷皇子降生進奉，從朝琦請也。
異時有司督責賦役煩急，收市上供物不以其直，琦悉為輕減蠲除之，逐貪吏，罷冗役，活饑民一百九十餘萬。明道中，簡州勸誘納粟，復糶之，為錢十六餘萬，悉歸常平。琦曰：「是乃賑濟之餘，非官緡也。」發庫，盡給四等以下戶。
孔道輔既貶鄆州，始知為張士遜所賣，頗憤惋，行至韋城，發病卒。然天下皆以遺直許之。
閏月，己酉，以開封府推官、直集賢院富弼知諫院。
是月，元昊復遣賀九言齎嫚書，納旌節及所授敕告，並所得敕榜，置神明匣，留歸娘族而去。
是歲，直史館蘇紳陳便宜八事：曰重爵賞，遴選擇，明薦舉，異章服，適才宜，擇將帥，辨忠邪，修備豫；除史館修撰。紳又請詔西邊將帥為入討計，且曰：「以十年防守之費，為一歲攻取之資，不爾，則防守之備不止於十年矣。」
鄜延、環慶副都部署劉平上言：「元昊侵逆，恣行殺害，眾叛親離，復與嘉勒斯賚相持已久，結隙方深，此乃天亡之時。臣聞寇不可玩，敵不可縱。若以鄜延、環慶、涇原、秦隴四路軍馬分為兩道，益以蕃漢弓箭手、步騎，得精兵二十萬，比元昊之眾三倍居多，乘人心離散，嘉勒斯賚立敵之時，緣邊州軍轉徙糧草二百餘里，不出一月，可坐致山界洪、宥等州；招集土豪，授以職名，給衣祿金帛，自防禦使以下刺史以上，第封之，以土人補將校，勇者貪於祿，富者安於家，不期月而人自定。或授嘉勒斯賚以靈武軍節度使、西平王，使逼元昊河外族帳，復出鄜、延、石州蕃漢步騎收河西部族，以厚賞招其酋帥，其眾離貳，則以大軍進討，以所得城邑封之，元昊不過竄身河外窮寇耳。
「或朝廷貸元昊之罪，更示含容，宿兵轉多，經費尤甚，恐契丹謂朝廷養兵百萬，不能制一小戎，有輕中國之心，然亦須議守禦之長計。或元昊潛與契丹結為聲援，以張其勢，則安能減西兵以應河北！譬如一身二疾，不可並治，必輕者為先，重者為後也。請召夏竦、范雍與兩府大臣議定攻守之策，令邊臣遵守。」
初，夏竦請增置土兵，易戍兵東歸。令既下，為知河中府、龍圖閣直學士楊偕所駁而止。
鄜州判官種世衡言：「延安東北二百里，有故寬州，請因其廢壘而興之，以當寇沖。右可固延安之勢，左可致河東之粟，北可圖銀、夏之舊。」朝廷從之，命世衡董其役。夏人屢來爭，世衡且戰且城。然處險無泉，疑不可守，鑿地百五十尺始至石，石工辭不可穿。世衡命屑石一番，酬百錢，卒得泉以濟。城成，賜名青澗。世衡，放兄子也。
春，正月，丙辰朔，日有食之。知諫院富弼請罷宴徹樂，就館賜北使酒食。參知政事宋庠以為不可，遂仍舉宴樂。
壬戌，賜國子監學田五十頃。
初，夏人自承平退，聲言將攻延州。范雍聞之，懼甚，請濟師。元昊詐遣其衙校賀真來言，願改過歸命。雍遽聞於朝，厚禮真而遣之，遂不設備。
元昊乃盛兵攻保安，自土門路入。癸酉，攻金明寨，都監李士彬父子俱被擒，遂乘勝抵延州城下。
雍先以檄召鄜延、環慶副都部署劉平於慶州，使至保安，與鄜延副都部署石元孫合軍趨土門；及是雍復召平、元孫還軍救延州。平得雍初檄，即率騎士三千發慶州，行四日，至保安，與元孫合軍趨土門，而雍後檄尋到，平、元孫遂引還。乙亥，復至保安。平素輕賊，謂其下曰：「義士赴人之急，蹈湯火猶平地，況國事乎！」因晝夜倍道兼行。丁丑夜，至三川口西十里止營，令騎兵先趨延州奪門。時鄜延都監黃德和將二千餘人屯保安北碎金穀，巡檢万俟政、郭遵各將所部分屯。雍皆召之為外援，平亦使人趣其行。
戊寅，德和、政、遵所將兵悉至。五將合步騎萬餘。結陣東行五里，平令諸軍齊進，至三川口遇賊，時平地雪數寸，官軍爭奮，殺賊騎五七百人，乃退。賊復蔽盾為陣，官軍擊卻之，奪盾，殺獲及溺水死者又八九百人。平左耳右脛皆中流矢。日暮，戰士上首級及所獲馬論功。平曰：「戰方急，且自記之，悉當賞汝。」語未已，賊以輕兵薄戰，官軍卻引二十餘步。黃德和居陣後，見軍卻，率麾下軍走保西南山，眾軍隨皆潰。平遣其子宜孫驅追德和，執其轡拜之曰：「當勒兵還，並力拒賊，奈何先引去！」德和不從，遂策馬遁，與宜孫皆赴甘泉。
平遣軍校以劍遮留士卒，得千餘人，力戰拒賊，賊退還水東。平率餘眾保西南山下，立七寨自固，距賊一里所。賊夜使人至寨，問主將所在，平戒軍士勿應。夜四鼓，賊環寨大呼曰：「幾許殘卒，不降何待！」平使人應之曰：「狗賊，汝不降，我何降也！明日救兵大至，汝眾庸足破乎！」己卯，黎明，賊復招降，不從。賊麾騎自山四出，合擊官軍，平與元孫巡陣東偏，賊沖陣分為二，遂與元孫皆被執。
賊圍延州凡七日，及失二將，城中憂沮，不知所為。會是夕大雪，賊解去。
士彬世守金明，有兵近十萬人，控扼中路，眾號鐵壁相公。元昊叛，遣使誘士彬，士彬殺之。元昊乃使其民詐降士彬，士彬白范雍，請徙置南方，雍曰：「討而禽之，孰若招而致之？」乃賞以金帛，使隸士彬。降者日至，分隸諸寨甚眾。元昊使其將每與士彬遇，輒不戰而走，曰：「吾士卒聞鐵壁相公，膽墜於地。」士彬益驕，又以嚴酷御下，多怨憤者。元昊陰以金爵誘其所部渠帥，往往受之，而士彬不知也。及賊騎大入，諸降者為內應，士彬時在黃堆寨，聞賊至，索馬，左右以弱馬進，遂鞚以詣元昊，與其子懷寶俱陷沒。雍初聞賊大舉，令士彬分兵守三十六寨，勿令賊得入，懷寶諫曰：「今當聚兵禦寇，分則勢弱，不能支也。」士彬不從。懷寶力戰死。或曰元昊得士彬，割其耳而不殺，後十餘年乃卒。
黃德和誣奏劉平、石元孫降賊，知樞密院事夏守贇辨其枉，自請將兵擊賊。二月，丁亥，以守贇為陝西都部署兼經略安撫等使。
參知政事宋庠請嚴守備於潼關，從之。知諫院富弼言：「天子守在四夷，今城潼關，自關以西為棄之邪？」
己丑，以入內副都知王守忠為陝西都鈐轄。富弼言：「唐以內臣監軍，取敗非一。今守忠為都鈐轄，與監軍何異！昨用夏守贇，已失人望，願罷守忠勿遣。」不聽。
以鄜延鈐轄、知鄜州張宗誨領興州防禦使，許便宜從事。劉平、石元孫之敗，黃德和遁還鄜州，時鄜城不完，且無備，傳言賊騎將至，人心惴恐。宗誨乃嚴訴候，力為守禦計，賊亦引去。宗誨，齊賢子也。
庚寅，詔嘉勒斯賚速領軍馬，乘元昊空國入寇，徑往拔其根本，成功當授銀、夏節制，仍密以起兵日報沿邊經略安撫司，出師為援；別賜對衣、金帶、絹二萬匹。嘉勒斯賚雖被詔，卒不能行。
壬辰，命夏守贇兼沿邊招討使。
宰相張士遜等言禁兵戍邊久，其家在京師者或不能自存，帝特出內藏緡錢十萬以賜之。士遜等因請遣使安撫陝西。於是起居舍人、知制誥韓琦適自蜀歸，論西兵形勢甚悉，即命琦為陝西安撫使，西上閤門使符惟忠副之。帝謂琦曰：「西戎猖獗，官軍不習戰，故數出無功，今因小警，乃開後福。」
甲午，以通判鎮戎軍田京僉署陝西經略判官事，從夏守贇請也。京，亳州人。
乙未，京畿、京東、西、淮南、陝西路括市戰馬，敢輒隱者，重置之法，出內庫珠償民馬直。又禁邊臣私市，闕者官給。韓琦言：「陝西科擾頻仍，民已不勝其困，請免括此一路，以安眾心。」從之。
丁酉，詔樞密院自今邊事並與宰相參議。知諫院富弼言：「邊事系國安危，不當專委樞密院而宰相不與。乞如國初，令宰相兼樞密使。」帝取其言而降是詔。張士遜、章得象等以詔納帝前，曰：「恐樞密院謂臣等奪權。」弼曰：「此宰相避事耳！」
時西蕃首領吹同乞砂、吹同山乞自嘉勒斯賚界各稱偽將相來降，詔補三班奉職，借職，羈置湖南。弼言：「二人之降，其家已誅夷，當厚賞以勸來者。」庚子，以乞砂、山乞並為左千牛衛將軍，各賜帛茶，使還本族捍賊。
賜永興軍草澤高懌號安素處士。懌，季興四世孫，從種放隱終南山，與張嶢、許勃號南山三友，屢膺薦辟及召命，俱固辭。帝嘉其守，特賜之，詔州縣歲時禮遇，仍給田五百畝。其後文彥博又言懌高行可厲風俗，復賜第一區。
初，元昊既陷金明寨，遂攻安遠、塞門、永平等寨。永平寨主、監押初欲斂兵匿深山避賊，指揮使史吉帥所部數百人遮城門，立於馬前曰：「兵則完矣，如城中百姓芻糧何？異日為有司所劾，吉為指揮使，不免於斬，願先斬吉於馬前！不然，不敢以此兵從行也。」寨主、監押慚懼而返。敵至，圍城，吉率眾拒守，卒完城，寨主、監押以功各遷一官。吉曰：「幸不喪城寨，吾豈論功乎！」
丙午，赦延州、保安軍流以下罪，賊所劫掠地，蠲其夏稅，軍民及內屬蕃部為賊所害者，量賜其家緡錢。
是日，改元，去尊號「寶元」二字，許中外臣庶上封章議朝政得失。自范仲淹貶，禁中外越職言事。知諫院富弼因論日食，謂應天變莫若通下情，願降詔求直言，盡除越職之禁，帝嘉納焉。
丁未，詔陝西安撫使韓琦與轉運司量民力，蠲所科芻糧，調民修築城池，悉具數以聞，當加優恤。將佐懦怯者並令罷去。停諸州上供不急之物數十萬。時慶州人陳淑度等陳邊防策，既而補官東南。琦奏曰：「士忠義憤懣，為國獻計，雖稍收用，乃置於僻左，何得自效！」詔皆徙邊任。
癸丑，降振武節度使、知延州范雍為吏部侍郎、知安州，坐失劉平、石元孫也。以環慶副部署雄州趙振為鄜延副都部署兼知延州，秦鳳路副部署劉興為環慶副都部署兼知環州。
時賊兵尚圍塞門、安遠寨，延州諸將畏避，莫敢出救。及聞雍責命，眾憂駭，訴於安撫使韓琦，願無使雍去。琦奏：「雍二府舊臣，盡瘁邊事，乞且留雍以安眾心。趙振粗勇，俾為部署可矣！若謂雍節制無狀，勢必當易，則宜召知越州范仲淹委任之。」
三月，乙卯朔，贈万俟政子天益為太子右內率府副率，以與西賊戰歿也。
遼主駐魚兒濼。
丙辰，內出手詔賜兩府及執政舊臣，俾條上陝西攻守之策。
元昊侵邊不已，言者追咎郭勸、李渭不當拒絕山遇；庚申，命再降其官。
癸亥，詔陝西城池，委都轉運使張存與安撫使韓琦相度，且治邊要之處，餘令以漸興功，毋致傷農。
詔沿邊各置烽候。先是但走人偵報，韓琦以為請，乃從之。
辛未，詔延州錄戰歿軍士子孫。
遼以應聖節大赦。
壬申，以宮苑使高志甯為河北諸州軍安撫使兼兩路營田使。元昊初反，志甯時知隰州，亟上言：「請乘賊未發，選驍將銳兵，分道急趨，覆其巢穴。」章數十上，不報，徙知貝州。至是思其言，即召至闕，問：「今宜為何策？」志寧曰：「今將不達權而兵不識法制，故敗。」乃請禁兵五百，以古陣法教之。既成，帝臨試之，復下禁衛諸帥議。諸帥出行伍，不達古法，乃曰與今所習異，不肯用。志寧又言：「元昊北與遼通，宜為備。」故有此命，俾經略之。
癸酉，太子中允、知長水縣尹洙權僉置涇原、秦風經略安撫司判官事，從涇原路副部署葛懷敏辟也。懷敏，霸之子。
太子中允阮逸上《鐘律制議》並圖三卷，詔送秘閣。
延州之役，郭遵以西路都巡檢使屬劉平麾下，既與賊遇，馳馬入陣，殺傷數十人。賊出驍將楊言當遵，遵揮鐵杵破其腦，兩軍皆大呼，復持鐵槍挺進，所向披靡。會黃德和引兵先潰去，賊戰益急，遵奮擊，期必死，軍稍卻，即覆馬以殿，又持大槊橫突之。賊知不可敵，使人持弮索立高處迎遵馬，輒為遵所斷；因縱使深入，攢兵注射之，中馬，馬⻊宛僕地。被殺。於是特贈遵果州團練使。遵，開封人也。
丙子，大風晝冥，經刻乃復。是夜，有黑氣長數丈見東南。丁丑，罷大宴，申詔中外言闕政。先是改元，詔求直言，群下無言者故也。
戊寅，知樞密院事王鬷、陳執中、同知樞密院事張觀並罷；鬷知河南府，執中知青州，觀知相州。元昊叛，帝數問邊計，不能對。及劉平、石元孫等敗，議刺鄉兵，久不決。帝不悅，宰臣張士遜言：「軍旅之事，樞密院當任其咎。」於是三人同日罷。
以三司使晏殊、知河南府宋綬並知樞密院事，駙馬都尉王貽永同知樞密院事。殊在三司，請罷內臣監兵，不以陣圖授諸將，及募弓箭手教之，以備戰鬥。又請出宮中長物助邊費，凡它司之領財利者，殊奏悉罷還度支，事多施行。帝初以手詔賜大臣居外者，詢攻守之略，綬在河南，畫十策以獻。於是復召，與殊與貽永同管樞密。貽永，溥之孫也。
召知永興軍杜衍權知開封府。關中民苦調發，衍為之區處計畫，使得次第輸送，永興比它州民費省幾半。及為開封，於民政尤盡力，權近莫敢幹以事者。
知越州范仲淹復天章閣待制、知永興軍，始用韓琦言也。
詔：「諸路轉運使、提點刑獄及知州、通判升朝官，各舉部內才任將帥者，以名聞。」從富弼言也。
黃德和之誣劉平以降賊也，引敗卒之言為證。已而平親隨王信自延州來，妄言平與賊約和，德和患其異詞，潛給以銀釵，使亡去。而鄜延已使人拘信，信求濟於平之子，且曰：「太尉與賊約和，今乃雲降賊，信當以死明之。」鄜延路走馬承受馳驛以聞。德和還延州，至城南，范雍不納，使人代領其眾，遣歸鄜州聽命，尋徙同州。德和懼，且奏言：「盡忠於國，而范雍誣臣棄軍。」又以書抵盧守勤及薛文仲曰：「如有中貴人來，當為我營護之。」守勤得書，又以聞。乃命殿中侍御史介休文彥博、入內供奉官梁致誠就河中府置獄，復遣天章閣待制龐籍馳往訊之。
河東都轉運使王沿又言：「訪聞延州有金明敗卒二人自賊中逃還，雲平等皆為賊縛雲，平在道不食，數罵賊云：『狗賊，我頸長三尺餘，何不速斬我』」彥博牒延州求二卒，竟弗得。
始，朝廷信德和奏，已發禁兵圍平等家，將收其族。天章閣侍講賈昌朝言：「漢殺李陵母妻，陵不得歸，而漢悔之。先帝厚撫王繼忠家，卒得其用。平事未可知，而先收其族，使果存，亦不得還矣。」乃得不收。龍圖閣直學士任布，亦言平非降賊者。知諫院富弼力奏：「平引兵赴援，行不淹日，以奸臣不救故敗，竟罵賊不食而死，宜恤其家。」而延州吏民復詣闕訴平戰沒狀。帝命撤圍，賜平及元孫家絹五百匹，錢五百貫，布五百端。時河中獄猶未決也。
延州之圍既解，鈐轄盧守勤與通判計用章更訟於朝廷，亦命文彥博等即河中府劾之。
時內侍用事者多為守勤遊說，即改除守勤陝西鈐轄，知制誥葉清臣聞朝廷議薄守勤罪而流用章嶺南。即上疏曰：「臣聞眾議，延州之圍，盧守勤首對范雍號泣，謀遣李康伯見元昊，為偷生之計。計用章以為事急，不若退保鄜州，李康伯遂有『寧死難不可出城見賊』語。今守勤恐倉卒之言為人所發，遂反覆前議，移過於人。頃詔文彥博置劾，未分曲直是非，而遽欲罪用章、康伯，特赦守勤，此必有結附中人熒惑聖聽者。望詔彥博鞠正具獄，苟用章之狀果虛，守勤之罪果白，用章置重科，物論亦允。無容偏聽一辭，以虧王道無黨之義。」知諫院富弼亦言盧守勤、黃德和皆中官，怙勢誣人，冀以自免，宜竟其獄。樞密院奏方用兵，獄不可遂。弼又言大臣附下罔上，獄不可不竟。時守勤子昭序方句當禦藥院，弼奏乞罷之。
始，延州民詣闕告急，帝召問，具得諸將敗亡狀。執政惡之，命邊郡禁民擅赴闕者。富弼言：「此非陛下意，宰相惡上知四方有敗耳。民有疾，不得訴之朝，則北走契丹、西走元昊矣。」
己卯，以直史館吳遵路為天章閣待制、河東路計置糧草。遵路嘗建議復民兵，於是並詔遵路籍河東鄉丁為邊備，仍下其法於諸路。
庚辰，詔參知政事同議邊事，從晏殊請也。
癸未，詔中書別置廳與樞密院議邊事。遂置廳於院南。
吏民上書者甚眾，初不省。知諫院富弼言：「知制誥本中書屬官，可選二人，置局中書，考其所言，可用用之。」宰相以付學士，弼言：「此宰相偷安，欲以天下是非盡付它人也。」
是月，詔權停貢舉。
夏，四月，丙戌，省陝西沿邊堡砦。
丁亥，乙太常博士梁適為右正言，諫院供職。適初為審刑詳議官，梓州妖人白彥歡者，依鬼神以詛殺人，獄具，以不傷讞。適曰：「殺人以刃，或可拒，而詛不可拒，是甚於刃也。」卒以死論。嘗與知院事燕肅同上殿奏使臣何次公案。帝曰：「次公似是漢時人字。」適對曰：「蓋寬饒、黃霸皆字次公。」帝悅，因問適家世，擢提點京東刑獄。既對，謂宰相曰：「梁適可留，候諫官有闕命之。」適因進《居安謹治箴》，改開封府推官，不半歲，卒踐諫職。
以知諫院富弼為鹽鐵判官。
命大理寺丞、秘閣校理石延年往河東路同計置催促糧草。
明道中，延年嘗建言：「天下不識戰三十餘年，請選將練兵，為二邊之備。」不報。及西邊數警，始召見，命副吳遵路使河東，時方用延年之說，籍鄉丁為兵故也。延年又言：「昔漢用西域之兵，破蕩諸戎。去年授嘉勒斯賚節制，令助討元昊，宜募願使其國者護發其兵，如有功則加以王爵。又，回鶻在嘉勒斯賚西，亦可兼誘之，使掎角興師以分賊勢。」戊子，詔審官、三班院、吏部流內銓募願使嘉勒斯賚者以名聞，始用延年議也。
庚寅，以鹽鐵副使蔣堂為淮南、江、浙、荊湖制置發運使。先是發運上計，造大舟數十，載江湖物，入遣京師權貴。堂曰：「吾豈為此！歲入自可附驛奏也。」前後五年，未嘗一至京師。
癸巳，詔：「諸戍邊軍，月遣內侍存問其家，病致醫藥，死為斂葬之。」
甲午，遣使籍陝西強壯軍。
乙未，遼太后復遣使來賀乾元節。
庚子，重修《祖宗王牒》成。即而修玉牒所言：「請自今歲一貼修，十歲一編錄，仍以其副留中。」奏可。
乙巳，錄閤門祗候孟方三子官；以方戰歿於延州，特恤之。
文彥博等劾河中府獄既得實，龐籍言：「黃德和退怯當誅；劉平等力戰而歿，子孫宜賞恤。」韓琦亦言：「平以疲兵數千，敵賊十餘萬眾，晝夜力戰，為德和所累，既被執，猶詈賊不已，忠勇不愧於古人。今坐誣言所惑，憫忠恤孤之典未下，邊臣豈不解體乎！」丙午，腰斬德和於河中，仍梟首延州城下；王信坐誣告其主，亦杖殺。丁未，贈劉平為忠武軍節度使兼侍中，石元孫為忠正軍節度使兼太傅，仍賜平信陵坊第，錄其子弟。
戊申，延州金明縣都監張異、慶州東路都巡檢使万俟政、延州都監孟方、鄜延路指揮使高守忠、張達，以戰歿並贈官。
出左藏、內藏庫緡錢各十萬，下陝西給軍須。
辛亥，降鄜延鈐轄盧守勤為湖北都監，安撫都監李康伯為均州都監，通判延州計用章除名、配雷州。然議者以守勤之責猶薄雲。
發陝西近裡諸州役兵築延州金明栲栳寨。始議修復，帥臣擁兵不即進，轉運使明鎬止以百餘騎自從，分督將士，一月而城之。
以邈川首領嘉勒斯賚子棟戩為會州刺史。棟戩方九歲，其父為請之，隨母喬氏居曆精城，所部可六七萬人，號令嚴明，人憚服之。
壬子，揀諸路牢城及強盜、惡賊配軍，年未四十、壯健者隸禁軍。
范仲淹未至永興，癸丑，改為陝西都轉運使，以刑部員外郎高若訥知永興軍。諫官梁適言：「仲淹前責饒州，若訥實為諫官，嘗詆仲淹謀事疏闊；今俾共事，理實有嫌，宜易以近臣。」帝曰：「朕方任仲淹、若訥以疆事，安得以舊事為嫌！」尋留若訥判吏部流內銓。
五月，甲寅朔，詔：「前殿奏事毋過五班，餘對後殿，命太官賜食。」
乙卯，贈金明都監李士彬為宿州觀察使，仍以其從兄士紹為金明城都監。又贈其子懷寶為右千牛衛將軍，錄其子懷義、懷矩並為左侍禁。
丁巳，復太常博士、知楚州孫沔為監察御史。沔坐言事貶黜，逾六年復召；尋遷右正言。
先是詔禦輦院揀部下輦官年四十以下為禁軍，輦官千餘人，攜妻子遮宰相、樞密使喧訴。平章事張士遜方朝，馬驚墮地。己未，御史中丞真州柳植等奏其事，請付有司治，詔樞密院推鞫以聞。時軍興，機務填委，士遜位首相無所補，諫官以為言。士遜不自安，七上章請老，又數面陳。壬戌，復拜太傅，進封鄧國公，致仕，聽朔望大朝會綴中書門下班，月給宰臣俸三之一。士遜乞免朝朔望，從之。宰相得謝者自士遜始。
以鎮安節度使、同平章事、判天雄軍呂夷簡行右僕射兼門下侍郎、平章事、昭文館大學士，以資政殿大學士、戶部尚書李迪為彰信節度使，知天雄軍。自元昊反，武事久馳，守將或為它名以避兵任。迪願守邊，詔不許，然甚壯其意，夷簡自天雄復入相，即使迪代之。
甲子，元昊陷塞門寨，執寨主、內殿承制高延德，監押、左侍禁王繼元死之。
壬申，詔：「諸路轉運司體量部下諸州軍有年老昏昧，貪濁逾違及非幹勤者，具事以聞。」
癸酉，詔夏守贇、王守忠進屯鄜州。時大軍駐河中逾三月矣。
甲戌，陝西都轉運使范仲淹言：「聞邊城多請五路入討，臣恐未可輕舉。太宗朝，以宿將精兵北伐西討，艱難歲月，終未收復。況今承平歲久，中原無宿將精兵，一旦興深入之謀，系難制之寇，臣以為國之安危未可知也。」
乙亥，元昊陷安遠寨。
戊寅，罷陝西都部署夏守贇、都鈐轄王守忠，並赴闕。守贇性庸怯，寡方略，不為士卒所附，自河中徒屯鄜州，未及行，亟罷歸。徒涇原、秦鳳路緣邊經略安撫使夏竦為陝西都部署兼經略安撫使、緣邊招討使，知永興軍。
己卯，以起居舍人、知制誥韓琦為樞密直學士，陝西都轉運使、天章閣待制范仲淹為龍圖閣直學士，並為陝西經略安撫副使，同管句都部署司事。初，仲淹與呂夷簡有隙，及議加職，夷簡請超遷之，帝以夷簡為長者。既而仲淹入朝，帝諭仲淹使釋前憾，仲淹頓首曰：「臣向所論蓋國事，於夷簡何憾也！」
以知同州龐籍為陝西都轉運使。籍嘗上言：「連年災異，天久不雨，臣竊謂凡乘輿所用，宮中所費，宜取先朝為則。今宿師西鄙，力戰重傷，方獲功賞，而內官、醫官、藥官，無功時享豐賜，故天下指目，謂之三官。願少裁損，專厲戰功，寇不足平也。」
以國子監直講林瑀、王洙並為天章閣侍講。
景祐末，災異數起，帝深自貶損。瑀言災異皆有常數，不足憂。又依《周易》推演五行陰陽之變，為書上之。帝喜，欲遷其官。參知政事程琳以為不可，止賜章服。帝每讀瑀書，有不解者，輒令禦藥院批問。瑀由禦藥院進諂諛之詞，緣飾以陰陽，帝大好之。於是天章閣侍講闕，端明殿學士李淑等薦洙，事在中書未行；一旦內批用瑀，執政皆怒瑀。呂夷簡欲探帝意堅否，乃曰：「瑀，上所用；洙，臣下所薦。不容並進，二人惟上所擇。」乃以洙、瑀名進。帝問洙何如，夷簡言洙博學明經，帝曰：「吾已用瑀矣，若何？」夷簡請並用二人，帝許之。既而右正言梁適劾瑀以內降除職，請治其罪。帝令以適章示之，卒不罪瑀。
壬午，斬輦官曹榮、陳吉於都市，從者皆配遠惡州軍牢城，卒揀輦官為禁軍如初詔。
六月，權僉署涇原、秦鳳經略安撫判官尹洙數上疏論兵，其一請鬻爵為土兵葺營及所給物費。下三司使鄭戩等參議以聞，戩等言：「賣官之令，已出權宜，然行之浸久。今更為煩細，箕斂民財，書揭徼塞，使西戎有輕中國之心。」洙議遂寢。
丙戌，詔：「自今假日御崇政殿視事如前殿。」
丁亥，以宣徽南院使夏守贇同知樞密院事。侍御史趙及、右正言梁適，皆言守贇經略西事無功，不可復處樞府，逾七旬乃罷。
甲午，以鄜延副都部署開封任福為環慶副都部署兼知慶州。福上言：「慶州去蕃族不遠，願勒兵境上，按亭堡，謹斥候，因經略所過山川道路，以為緩急攻守之備。」帝善之，聽便宜從事。
乙未，南京言鴻慶宮神御殿火。侍御史方偕引漢罷原廟故事，請勿復修。詔：「罷修神御殿，即舊基葺齋殿，每醮則設三聖位而祠之，瘞舊象於宮側。」
甲辰，詔：「陝西、河北、河東、京東、西等路，量州縣戶口，籍民為鄉弓手、強壯以備盜賊。」河北、河東強壯，自咸平以來有之，承平歲久，州縣不復閱習，多亡其數。於是詔二路選補增廣其數，並及諸路焉。
辛亥，復權武成軍節度判官歐陽修以館閣校勘。始，范仲淹為陝西經略安撫招討，辟修掌書記，修為親為辭，且曰：「今豪傑之士，往往已蒙收擇，尚慮山林草莽有挺特知義慷慨之士，未得出門下也，宜少思焉！」
時西邊日警，二府、三司雖假不休務。翰林學士丁度言：「苻堅以百萬師寇晉，謝安命駕出遊以安人心。請休務如故，無使外國窺朝廷淺深。」壬子，詔：「自今遇旬假，聽休務如舊。」帝嘗遣使問禦戎之策，度奏曰：「今士氣傷沮，若復窮追巢穴，饋糧千里，輕人命以快一朝之意，非計之得也。莫若謹亭障，遠斥候，控扼要害，為制禦之全策。」因條上其策，名曰《備邊要覽》。
是月，遼射柳祈雨。
秋，七月，癸亥，鄜延鈐轄張亢上疏言：「舊制，諸路部署、鈐轄、都監，各不過三兩員。今每路多至十四五員，少亦不減十員，權均勢敵，不相統制，凡有議論，互執不同。請約故事，別創使名，每路軍馬事止三兩員領之。」
又曰：「昨延州之敗，蓋由諸將自守，不相為援。請令邊城預定其法，凡賊入寇，某處為聲援，某城寨相近出敢死士，某處設都、同巡檢，則各扼其要害。又令鄰路將取某救應，仍須暗以旗幟為號。昨劉平救延州，前鋒軍馬陷賊寨者四指揮，平竟不知。又，趙瑜領軍馬間道先進，而趙振與王逵等趨寨門，至高頭，平報賊張青蓋駐山東，振麾兵掩襲，乃其子瑜也。臣在山外策應，未嘗用本指揮旗號，自以五行支幹別為引旗。若甲子日，本軍相遇，則先者張青旗，後者以緋旗應之，此是幹相生也。其幹相剋，支相生，支幹相生相剋亦如之。蓋兵馬出入，則百步之外不能相認，若不預立號，必誤軍期。」
又曰：「兵官務要張惶邊事。劉平之敗，正由貪功輕進。鎮戎軍最近賊境，每探馬至，不問賊之多少，部署、鈐轄、知軍、都監皆出，至邊壕，則賊已去矣。蓋權均勢埒，不肯相下，若其不出，則恐得怯懦之罪。又，比來諸班諸軍有授諸司使、副至侍禁、殿直者，亦有白身試武藝而得官者；而諸路弓箭手，生長邊陲，父祖效命，累世捍賊，乃無進擢之路，何以激勸邊民！」
初，亢請乘驛入對，詔令手疏上之，其後多施用者。
乙丑，遣同修起居注祥符郭稹等使遼，告以用兵西邊。議者謂元昊潛結遼人，恐益為邊患，故特遣稹等諭意。遼主厚禮之，與同出觀獵，延稹射，一發中走兔，眾皆愕視。遼主遺以所乘馬及它物甚厚。
己巳，降鄜延副都部署趙振為白州團練使，知絳州。
元昊自正月攻圍塞門寨，振代范雍守延州，有兵七千八百餘人，按甲不動。寨中兵方千人，屢告急。五月初，振始遣百餘人赴之，寨遂陷。都轉運使龐籍劾奏振畏懦，故坐貶。
庚午，御延和殿，閱諸軍習戰陣。
丁丑，遼主如秋山。
八月，乙酉，乙太常丞田況為陝西經略安撫司判官，試校書郎胡瑗為經略安撫司句當公事。況從夏竦，瑗從范仲淹所辟也。
乙未，以史館修撰富弼為遼主正旦使。
戊戌，罷天下寺觀用金箔飾佛像。
癸卯，遣屯田員外郎劉渙使邈川，諭嘉勒斯賚出兵助討西賊。嘉勒斯賚召酋豪大犒，約盡力無負，然終不能有功也。
戊申，同知樞密院事夏守贇罷為天平節度使、判澶州。守贇以子隨卒，引疾求罷，從之。以龍圖閣學士、權知開封府杜衍同知樞密院事。
己酉，徙知廣州段少連為龍圖閣學士，知涇州。
廣州多蜑、猺，雜四方遊手，喜乘亂為寇奪。上元然燈，有報蕃市火者，少連方燕客，作優戲，士女聚觀以萬計，其僚請罷燕，少連曰：「救火不有官乎？」作樂如故。須臾，火息，民不喪一簪，眾服其持重。范仲淹經略西邊，薦少連才堪將帥，故有是命。未至而少連卒。
庚戌，以范仲淹兼知延州，徙知延州張存知澤州。初，存自陝西都轉運使徙延州，遷延不即行，既至，乃雲素不知兵，且以親年八十求內徙。仲淹因自請代存，從之，先是詔分邊兵，部署領萬人，鈐轄領五千人，都監三千人，有寇則官卑者先出。仲淹曰：「不量賊眾寡而出戰，以官為先後，取敗之道也。」乃分州兵為六將，將三千人，分部教之，量賊眾寡，使更出禦賊，賊不敢犯，即而諸路皆取法焉。夏人相戒曰：「無以延州為意，今小範老子腹中自有數萬甲兵，不比大範老子可欺也！」大范，蓋指雍雲。
辛亥，詔范仲淹、葛懷敏領兵驅逐塞門等砦蕃騎出境，仍募已前弓箭手，給地居之。
壬子，以益州草澤伊縝為試校書郎。縝數上疏言事，丁度、楊偕薦其才，召試學士院而命之。
延州都監靈武周美言於范仲淹曰：「賊新得志，其勢必復來。金明當邊沖，我之蔽也，今不亟完，將遂失之。」仲淹因囑美復城如故。數日，賊數萬薄金明，陣於延州城北，美領眾三千力戰。會暮，援兵不至，乃徙軍山北，多設疑兵；賊望見，以為救至，即引去。時諸將多不利，美十餘戰，平族帳二百，焚其帳二十，復故城堡甚眾。
參知政事李若穀，以耳疾累章辭位，九月，戊午，罷為資政殿大學士、吏部侍郎、提舉會靈觀事。宮觀置提舉自若穀始。
以知樞密院事宋綬為兵部尚書，起復翰林學士晁宗愨為右諫議大夫，並參知政事。
以龍圖閣直學士、權三司使鄭戩為諫議大夫，同知樞密院事，戩在三司才半歲，復轉運使考課格，分別殿最；又句校三司出入，得羨錢四百萬緡。
己未，以知制誥葉清臣為龍圖閣直學士，權三司使事。中書進擬三司使，清臣不在選，帝特用之。清臣始奏編前後詔敕，使吏不能欺，簿帳之叢冗者，一切刪去。內東門禦廚，皆內侍領之，凡所呼索，有司不敢問，乃為合同以檢其出入。
以都官員外郎普州景泰為左藏庫使、知寧州。泰嘗通判慶州，言「元昊包藏禍心，一旦有警，何以應敵！」三疏不報。已而元昊果反，泰復上《邊臣要略》二十卷，《平戎策》十五篇，於是有薦泰知兵者，召對稱旨，遂換武秩雲。
辛酉，降知杭州、天章閣待制司馬池知虢州。池性朴易，剸劇非所長，轉運使江鈞、張從革劾池決事不當及稽留德音，坐是左遷。始，轉運使既奏池，會吏有盜官銀器系州獄，自陳為鈞掌私廚，出所費過半；又，越州通判載私物盜稅，乃從革之姻遣人私請。或謂池可舉劾以報仇，池曰：「吾不為也。」人稱其長者。
癸亥，知絳州趙振降責潭州安置，坐觀望逗撓，致陷塞門也。
詔：「自今都部署司及諸路部署司，應有寨柵申報賊寇入界，不以多少遠近，並須畫時救應。」
乙丑，詔：「河北、河東路強壯、陝西、京東、西路新置弓手，皆以二十五人為團，置押官；四團為都，置正副都頭各一人；五都為指揮，置指揮使；各以階級伏事，年二十系籍，六十免，取家人或它戶代之，聽私置弓弩。每歲十月後、正月前，分番上州教閱，半月即遣歸農。或遇非時句集守城及捕盜，日給糧二升。以籍上兵部，按舉不如法者。」
丙寅，夏人寇三川寨，鎮戎軍西路都巡檢楊保吉死之。明日，涇原路都監劉繼宗、李緯、王秉等分兵出戰，皆失利。涇州駐泊都監開封王珪將三千騎來援，自瓦亭寨至師子堡，賊圍之數重，珪奮擊，賊披靡，殺賊將二人，獲首級甚多。賊遂留軍縱掠，凡三日，官軍戰歿者五千餘人。
戊辰，以知樞密院事晏殊為檢校太傅、充樞密使，同知樞密院事王貽永、刑部侍郎杜衍、右諫議大夫鄭戩並為樞密副使。
庚午，以僉署定國節度判官事種世衡為內殿承制、知青澗城。世衡在青澗，開營田二千頃，募商賈，貸以本錢，使通貨得利，城遂富實。間出行部族，慰勞酋長，或解與所服帶。嘗會客飲，有得羌事來告者，即予飲器，由是屬羌皆樂為用。無定河悉部鈔邊，率屬羌討擊，前後斬首數百。
壬申，環慶副都部署任福等攻夏白豹城，克之。軍還，賊遣百騎襲其後，守神林北路都巡檢開封范全設伏崖險，賊半渡，邀擊之，斬首四百級，生獲七十餘人。
壬午，陝西經略安撫副使韓琦以三川寨諸將敗書聞，且言：「劉繼宗、李緯等倉卒出戰，遂致退衄，望特免推鞫，但量其罪輕重等第削官，或更移降差遣，責其後效。王珪以孤軍血戰，身被重創，尚求益兵出鬥，雖失亡數多，望貸其罪。」從之。
冬，十月，癸未朔，遼主駐中會川。
以禦侍清河郡君張氏為才人。張氏，河南人。父堯封。擢進士第，補石州推官，未行，卒京師。撓封母，錢氏女也。張時八歲，與姊妹三人由錢氏入宮，浸長，得幸於帝。性巧慧，能探測人主意。帝以其良家子，待遇異諸嬪。
戊子，詔：「自今內降指揮與臣僚遷官及差遣者，並令中書、樞密院具條執奏以聞。」帝性寬仁，宗戚近幸有求內降者，或不能違故也。
甲午，賜涇原駐泊都監王珪名馬二匹，黃金三十兩，裹創絹百匹。復下詔暴其功以厲諸將，勒金字處置牌賜之，使得專殺。
乙未，端明殿學士李淑等上所定銅符、木契、傳言牌，下有司制之。
丙申，以環慶部署兼知慶州任福為龍神衛西廂都指揮使，賞白豹城之功也。尋命兼鄜延路副都部署。
庚子，出內藏絹一百萬，下三司助邊費。
初，鴻慶宮災，集賢校理晉陵胡宿請修火祀，以閼伯配祭大火。禮官議因興王之地，商丘之舊，作為壇兆，籩豆、牲幣視中祠，歲以三、九月擇日留司長吏奉祀，詔從之。
十一月，丙辰，以禦撰《風角集占》賜陝西諸路部署司。
贈延州塞門寨主高延德、權兵馬監押王繼元官，並錄其子。故延州西路同巡檢張圭三子亦皆授官。
甲子，女真侵遼邊界，遼發黃龍府鐵驪軍拒之。
丙寅，徙知河中府、樞密直學士長沙狄棐知鄭州。有中貴人過河中，言將授棐於上前。棐答以它語，退，謂所親曰：「吾湘潭一寒士，今官侍從，可以老而自汙邪！」
丁卯，以鄜延部署司指使狄青為涇州都監。青每臨敵，被髮，面銅具，出入賊中，皆披靡，無敢當者。尹洙為經略判官，與青談兵，善之，薦於副使韓琦、范仲淹曰：「此良將才也。」二人一見奇之，待遇甚厚。仲淹以《左氏春秋》授之曰：「將不知古今，匹夫勇耳。」青折節讀書，悉通秦、漢以來將帥兵術，由是益知名。
乙亥，贈鎮戎軍西路都巡檢使楊保吉為深州防禦使。
丙子，以河東都轉運使楊偕為樞密直學士，知并州。有中官預軍事，素橫，前帥優遇之，偕至，一繩以法，軍政肅然。
是月，浙東軍士鄂鄰等殺巡檢使張懷信，聚兵剽劫湖南、福建、廣南諸州縣，逃入海。懷信，內臣，性苟虐，鄰等積怨忿，遂作亂。
十二月，癸未，出內藏庫絹一百萬助糴軍儲。
丙戌，詔司農寺以常平錢百萬緡助三司給軍費。自景祐末，不許移用常平，至是以兵食不足，始降是詔。
辛卯，遼以所得女真戶置肅州。
遼詔：「諸犯法者不得為官吏，諸職官非婚祭不得沉酣廢事，有治民安邊之略者，悉具以聞。」
甲午，建神御庫於宗正寺西，藏祖宗時神御法物於其中，從直秘閣趙希言、判太常寺宋祁請也。
乙未，徙知隨州王德用知曹州。德用道過許州，梅詢謂德用曰：「道輔害公者，今死矣。」德用曰「孔中丞以其職言，豈害德用者？朝廷亡一忠臣，可惜也！」
晁宗愨等至永興議邊事，夏竦等合奏：「今兵與將尚未習練，但當持重自保，俟其侵軼，則乘便掩殺，大軍蓋未可輕舉。」及劉承宗等敗，帝復以手詔問師期，竦等乃畫攻守二策，遣副使韓琦、判官尹洙馳驛至京師，求決於帝。己亥，入對崇政殿。先有詔，琦遷禮部郎中，洙加集賢校理。琦言：「臣以大計，不俟召赴闕；若僥倖進秩，將不容於清議。」辭不拜。
癸卯，兵部尚書、參知政事宋綬卒。帝臨奠，輟二日朝，贈司徒兼侍中，諡宣獻。
乙巳，詔鄜延、涇原兩路，取正月上旬同進兵入討西賊。帝與兩府大臣共議，始用韓琦等所畫攻策也。樞密副使杜衍獨以為非萬全計，爭論久之，不聽。大臣有欲以沮軍罪衍者，遂求罷，亦不聽。始，晃宗愨即軍中問攻守策，眾欲大舉，經略判官田京曰：「驅不習之師，攖銳鋒，深入賊地，爭一旦之勝，此兵家所忌，師出必敗。」或有議講和者，京又曰：「賊兵未嘗挫，安肯和也！」
丁未，詔開封府、京東、西、河東路括驢五萬以備西討。
戊申，以通判河中府皮仲容知商州兼提點采銅鑄鐵錢事。仲容嘗建議鑄大錢，一當十，既下兩制及三司議其事，謂可權行以助邊費，故有是命。
初，韓琦安撫陝西，嘗言陝西產鐵甚廣，可鑄錢兼用。於是葉清臣從仲容議，鑄當十錢。翰林學士承旨丁度曰：「禁旅戍邊，月給百錢，得大錢裁十，不可畸用。舊錢不出，新錢愈輕，則糧芻增價。復有湖山絕處，凶魁嘯聚，爐冶日滋，居則鑄錢，急則為盜，民間銅鉛之器悉為大錢，何以禁止乎！」
是歲，仍詔商人入芻粟陝西並邊，願受東南鹽者，加數予之。
