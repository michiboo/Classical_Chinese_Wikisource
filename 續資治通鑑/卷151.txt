
春，正月，丙午，真州運司乞展限收換銅錢，帝曰：「久相玩習，不成號令矣。」王淮等請令漕司措置，帝曰：「頻降指揮，人亦不信。今且教措置，以觀其後。」帝又曰：「賢者不待賞罰而自勤勉；至於中人，無賞罰不得。天下大抵皆中人耳。」
己酉，金以襄城令東平趙渢為應奉翰林文字。
渢入謝，金主謂宰臣曰：「此党懷英所薦耶？」對曰：「諫議黃久約亦嘗薦之。」金主曰：「學士院比舊殊無人材，何也？」右丞張汝霖曰：「人材須作養；若令久任練習，自可得人。」
庚戌，金主如長春宮、春水。
二月，乙亥，金主還都。
乙卯，金改閔宗廟號曰熙宗。
庚辰，知福州賈選言：「福州瀕海諸寨，皆系海道要害，今巡檢乃有以廕官及雜流出身，或素不知兵，或年已垂老，緩急不可倚仗。請今後應沿海巡檢，須武舉或軍功出身，年未五十，諳曉兵機行陳之人，方許注差。勘會先曾經海道捕賊立功諸會船水人，次注武舉出身人；如無，即依見行法差注，止不注流外出身之人。」從之。
癸未，金以曲陽縣置錢監，賜名利通。
丁亥，以樞密使周必大為右丞相。
時封事多言大臣異同，必大曰：「各盡所見，歸於一是，豈可尚同！陛下復祖宗舊制，命三省覆奏則後行，正欲相維，非止奉行文字也。」
金御史臺言：「自來尚河京府州縣官，有坐視管內河防缺壞，略不介意者。請令沿河京府州縣長貳官，皆於名銜加管句河防事。如規措有方，能禦大患，或守護不謹，以致疏虞，隨時聞奏，議賞罰。」金主從之。仍命每歲將泛之時，令工部官一員沿河檢視，沿河府州之長貳皆提舉河防事，縣令、佐皆管句河防事。
戊子，以施師點知樞密院事。
丙申，金命；「罪人在禁，許親屬入視。」
三月，辛亥，金皇太孫受冊，赦。
乙卯，金尚書省言：「孟家山金口閘，下視都城百四十餘尺，恐暴水為害，請閉之。」詔可。
庚申，陳居仁言：「祖宗加意斯民，見於役法，尤為詳備。其後臣僚州郡申明沖改，浸失法意。請下敕令所，取祖宗免役舊法，並於戶部取括紹興十八年以後續指揮，本所官精加考核，其有與舊法牴牾，即行刪去，修為一書，名曰《役法撮要》，候成，鏤板頒天下。」從之。
夏，四月，壬午，趙伯韺請添差軍中屬官差遣，帝曰：「軍中豈可添差，虛請給占！當時不合開端，遂使源源陳乞不已。除見任添差人許滿今任，日後更不差人。」
丙戌，金以刑部尚書崇浩為參知政事。
戊子，賜禮部進士王容等四百三十五人及第、出身。翰林學士洪邁言：「《貢舉令》賦限三百六十字，論限三百字。今經義、論策一道有至三千字，賦一篇幾六百言。寸晷之下，唯務貪多，累牘連篇，何由精妙！宜俾各遵體格，以返渾淳。」
丙申，金主如金蓮川。
辛丑，金中都地震。
五月，庚午，金主以所進禦膳味不調適，使人問之。尚食局直長言：「臣聞老母病劇，私心憒亂，以此有失嘗視。」金主嘉其孝，即令還家侍疾。
六月，戊寅，以久旱，頒畫龍祈雨法。
金免中都、河北等路被河決水災軍民租稅。
甲申，駕詣太子宮祈雨，次詣明慶寺。
丁亥，觀文殿大學士、特進梁克家卒，諡文靖。
庚寅，臨安火。
癸巳，王淮等以旱求罷。不許。
詔修炎帝陵，陵在衡州茶陵縣，從衡州之請也。
己亥，省釋兩浙路罪囚。
秋，七月，丙午，太白經天。
詔曰：「政事不修，旱為虐，可令侍從、台諫、兩省、卿監、郎官、館職疏陳闕失及當今急務，毋有所隱。」己酉，詔監司條上州縣弊事、民間疾苦。辛亥，避殿，減膳，徹樂。
壬子，金主秋獵。
癸丑，命檢正都司看議群臣封事，有可行者以聞。
詔權減秀州經總制糴本錢半年。
何澹言省吏改易都司簽擬文字，帝謂帝臣曰：「卿等可自以意問之，前後改易者何事？亦欲官吏各有所警。」
丙辰，命臨安府捕蝗，募民輸米賑濟，除紹興新產下戶今年和市布帛二萬八千匹。
辛酉，以江西、湖南饑，給度牒，糴米備賑。
戊辰，雨。命給、舍看詳監司具到州縣弊事。
八月，辛未，賜度牒百道，米四萬餘石，備賑紹興府饑。
王淮言：「石萬等所造曆，與《淳熙戊申曆》差兩朔。又，《淳熙曆》十一月下弦在二十四日，恐曆法有差。」帝曰：「朔豈可差！朔差，則所失多矣。可令禮部、太常寺、秘書省參定以聞。」
癸未，以留正參知政事兼同知樞密院事。
丙戌，金主次雙山；九月，己亥朔，還都。
己酉，金主謂宰臣曰：「朕今歲春水所過州縣，其小官多幹事，蓋朕嘗有賞擢，故皆勉力。以此見專任責罰，不如用賞之有激勸也。」
乙丑，罷增收水渠民田租。
冬，十月，辛未，以太上皇不豫，帝罷朝，視疾，赦。
乙亥，太上皇崩於德壽殿，遺誥太上皇后改稱皇太后。帝號痛辟踴，謂王淮等曰：「晉孝武、魏孝文實行三年喪服，何妨聽政！司馬光《通鑒》所載甚詳。」淮對曰：「晉武雖有此意，後來在宮中止用深衣練冠。」帝曰：「當時群臣不能順其美，光所以議之。自我作古，何害！」
丙子，以韋璞等為金告哀使。
庚辰，金祫享於太廟。
辛巳，詔曰：「大行太上皇帝奄棄至養，朕當衰服三年，群臣自遵易月之令。有司討論儀制以聞。」
尤袤據典禮，定大行太上皇廟號高宗，翰林學士洪邁獨請號世祖。袤率禮官顏師魯等奏曰：「宗廟之制，祖有功，宗有德。藝祖規創大業，為宋太祖；太宗混一區夏，為宋太宗。自真宗至欽宗，聖聖相傳，廟制一定，萬世不易。在禮，子為父屈，示有尊也。太上親為徽宗子，子為祖，父為宗，失昭穆之序。議者不過以漢光武為比。光武以長沙王后，布衣崛起，不與哀、平相繼，其稱無嫌。太上中興，雖同光武，然實繼徽宗正統；以子繼父，非光武比。將來祔廟在徽宗下而稱祖，恐在天之靈有所不安。」詔群臣集議，袤上議如初，邁論遂屈，詔從其議。
乙酉，群臣五上表，請帝還內聽政。丙戌，詔：「俟過小祥，勉從所請。」
戊子，帝衰捴，禦素輦還內。以顏師魯充金國遺留國信使。
庚寅，金主謂宰臣曰：「朕觀唐史，惟魏徵善諫，所言皆國家大事，且得諫臣之體。近時台諫，唯指摘一二細碎事，姑以塞責，未嘗有及國家大利害者。豈知而不言歟，無乃不知也？」
十一月，己亥，太上皇大祥，帝始以白布巾袍視事於延和殿，朔望詣德壽宮，則衰捴而杖。因詔皇太子惇參決庶務，侍讀楊萬里上書太子曰：「民無二王，國無二君，今陛下在上，又置參決，是國有二君也。自古未有國貳而不危者。蓋國有貳，則天下向背之心生；向背之心生，則彼此之黨立；彼此之黨立，則讒間之言啟；讒間之言啟，則父子之隙開。開者不可復合，隙者不可復全。昔趙武靈王命其子何聽朝而從旁觀之，魏太武命其晃監國而自將於外，間隙一開，四父子皆及於禍。唐太宗使太子承乾監國，旋以罪廢。國朝天禧亦嘗行之，若非寇準、王曾，幾生大變。蓋君父在上而太子監國，此古人不幸之事，非令典也。一履危機，悔將何及！」太子覽之悚然。庚子，三辭參決，不許。
辛丑，帝詣德壽宮禫祭，百官釋服。甲辰，群臣三上表，請御殿聽政。詔：「俟過祔廟。」
甲寅，金詔：「河水氾濫，農夫被災者與免差稅一年。衛、懷、孟、鄭四州塞河勞役，並免今年差稅。」
十二月，庚午，大理寺奏獄空。
乙酉，制司言：「夔路大寧監四分鹽，遞年科在恭、涪等八州，委實擾民，請據運司措置，止就夔州以時變賣，誠為利便。」從之。
戊子，金禁女真人不得改稱漢姓、學南人衣裝，犯者抵罪。
金主在位久，熟悉天下事，思得賢才與圖致治，而大臣皆依違苟且，無所建達。一日，謂宰臣曰：「古來宰相率不過三五年而退，罕有三二十年者。卿等將不舉人，甚非朕意。」它日，又謂宰臣：「卿等老矣，殊無可以自代者乎？必待朕知而後進乎？」平章政事襄、右丞張汝霖對曰：「臣等苟有所知，豈敢不言，但無人耳！」金主曰：「《春秋》諸國分裂，土地褊小，皆稱有賢，卿等不舉而已！今朕自勉，庶幾致治。至它日子孫，誰與共治者乎！」
春，正月，戊戌，開議事堂，以內東門司改充。命皇太子隔日與宰執相見議事，如有差擢，在內館職、在外部刺史以上，乃以聞。
先是林栗言：「諫諍之官，尚有闕員。居其官者，往往分行御史之事，至於箴規闕失，寂無聞焉。乞親擢端方質直、言行相副、堪充補闕拾遺者，召見而命之，以遺補為名，不任糾劾之職。」帝曰：「朕每欲增置諫員，但以言官多任意論人。向者初除台諫，人已預知必論其人，既而果然。若諫官止於規朕過舉，朝廷闕政，誠合古人設官之意。卿等更考求前代興置本末以聞。」王淮等以《唐六典》所載與舊制進呈，帝曰：「朕樂聞闕失，若諫官專規正人主，不事抨彈，雖增十員亦可。」辛丑，詔復置左右補闕、拾遺。
癸卯，金遣宣徽使富察克忠為宋員祭使。
甲辰，金主如春水。
乙巳，帝諭宰臣曰：「皇太子參決未久，已自諳知外方物情。自今每遇殿朝，令皇太子侍立。」
於是太常少卿兼左諭德尤袤言於太子曰：「大權所在，天下所爭趨，甚可懼也。願殿下事無大小，一取上旨而後行；情無厚薄，一付眾議而後定。」又曰：「利害之端，常伏於思慮之所不到；疑間之萌，常闕於堤防之所不及。儲副之位，止於侍膳問安，不交外事。撫軍監國，自漢至今，多出權宜，事權不一，動有觸礙。請俟祔廟之後，便行懇辭，以昭殿下之令德。」尋以胡晉臣兼諭德，鄭僑兼侍讀，羅點兼侍講。
戶部申會慶節諸州軍合有進奏，帝諭太子曰：「朕與免二年，如何？」王淮言此系屬戶部歲計，帝曰：「可用封樁庫錢撥還戶部，自十七年為始，依格進奉。如諸路循例科斂充它用，御史臺覺察彈奏」。
辛亥，方有開請措置屯田，帝諭施師點等曰：「二十餘年不用兵，一旦使之屯田，其樂從乎？」師點對曰：「軍兵久佚，初令服田，必以為勞。才過一二年，得其利，則樂矣。」帝曰：「事須樂從，卿等更可詢訪。」師點曰：「屯田本意，非止積穀，蓋欲諸軍布在邊陲，緩急有以為用。」帝曰：「此乃寓兵於農之意。」
庚申，知樞密院事施師點罷。
師點每謂諸子曰：「吾生平任官，皆任其升沈，未嘗附麗求進，獨人主知之，遂至顯用。夫人窮達有命，不在巧圖，惟忠孝乃吾事也。」
甲子，以黃洽知樞密院事，吏部尚書蕭燧參知政事。
二月，乙亥，金主還都。
丁丑，禮部郎鄭僑言：「淮東鹽場開墾，自淳熙四年以來，按其所耕之地，履畝而稅之，十取其五，名曰『子鬥』，價錢悉歸公庫，歲約可得二萬緡。緣此亭戶肆意開耕，遂致柴薪減少，妨廢鹽業。臣昨任提舉日，嘗罷收子鬥錢，禁約亭民，將已耕地不得布種。今已連年，恐禁戢不謹，此弊復興，請令監司覺察。 」從之。
庚辰，趙汝愚、李大正奏黎州買馬，乞照舊法，不拘尺寸，帝問樞密院曰：「所引舊法，是紹興間舊法，或京師舊法？」黃洽曰：「系祖宗時舊法。」帝曰：「祖宗時有西北馬可用，黎馬止是羈縻，今則黎民分作戰馬，不可不及格尺也。」
丁亥，金弔祭使富察克忠行禮於德壽殿，次見帝於東楹之素幄。
癸巳，顏師魯等自金廷辭歸，金主以遺留物中玉器五、玻璃器二十及弓劍之屬使持歸，曰：「此皆爾國前主珍玩之物，所宜寶藏，以無忘追慕，今受之，義有不忍也。」
遣京鏜等使金報謝。
三月，丁酉朔，金主萬春節，宴群臣於神龍殿，諸王、公主以次奉觴上壽。金主歡甚，以本國音自度曲，言臨御久，春秋高，渺然思國家基緒之重，萬世無窮之託，以戒太孫當修身養德，善於持守，及命左丞相圖克坦克寧盡忠輔導之意。於是金主自歌之，太孫與克甯和之，極歡而罷。
庚子，王淮等上太上皇諡曰聖神武文憲孝皇帝，廟號高宗。
癸丑，用翰林學士洪邁議，以呂頤浩、趙鼎、韓世忠、張俊配饗高宗廟廷。
時論有以張浚大類漢諸葛亮，亦宜預列。邁謂：「亮斬馬謖，已為失計。浚襲其事斬曲端，幾於自壞萬里長城。至於詐張端旗，尤為拙謀，徒足以召敵人之笑，沮我師之氣。」帝是其議。吏部侍郎章森乞用岳飛及浚，秘書少監楊萬里乞用浚，皆不報。
辛酉，樞密院言：「紹興初，吳玠、楊政畫蜀、漢之地以守，自散關以西付之玠，梁、洋付之政。蜀中諸邊，散關為重。願與二三大臣講求蜀中守邊舊跡，令制置司同都統司公共相度經久利便。據興元都統制彭杲申，大散關邊面，系鳳州地界，隸西路安撫所管，淳熙二年，鳳州改隸興元。竊以大散關係對境衝要，最為重害，兼緣鳳州郡事見系文官，即無屯守之兵，各無統領，亦非本司號令所及，緩急之際，議論不合，或有乖違，即誤國事。請將本州知州令本司選擇奏辟，彈壓戍兵。」詔：「彭杲於統制官精選練於邊防、民政之人，具名聞奏。」
丙寅，權攢高宗於永思陵，改諡懿節皇后曰憲節。
夏，四月，壬申，帝親行奉迎虞主之禮。自是七虞、八虞、九虞、卒哭、奉辭皆如之。
癸酉，金增外任小官及繁難局分承應人俸。
楊萬里以洪邁駁張浚配饗，斥其欺專，禮官尤袤等請詔群臣再集議。帝諭大臣曰：「呂頤浩等配享，正合公論，更不須議。洪邁固輕率，楊萬里亦未免浮薄。」於是二人皆求去，邁守鎮江，萬里守高安。
丁丑，金以陝西統軍使富珠哩鄂爾罕為參知政事。
癸未，金建女真太學。
丙戌，詔曰：「朕昨降指揮，欲衰捴三年，群臣屢請御殿易服，故以布素視事內殿。雖有俟過祔廟勉從所請之詔，然稽諸禮典，心實未安，行之終制，乃為近古。宜體至意，勿復有請。」於是大臣乃不敢言。
是時執政近臣皆主易月之議，諫官謝諤、禮官尤袤知其非而不能爭。惟敕令所刪定官沈清臣嘗上書贊帝之決，且言：「將來祔畢日，乞預將御筆，截然示以終喪之志，杜絕朝臣來章，勿令再有奏請，力全聖孝，以示百官，以型四海。」帝頗納用。
陳亮上疏曰：「高宗皇帝於金有父兄之仇，生不能以報之，則歿必有望於子孫，何忍以升遐之哀告之仇哉！遺留、報謝三使繼發，而金人僅以一使，如臨小邦。義士仁人，痛切心骨，豈陛下之聖明智勇而能忍之乎？意者執事之臣，憂畏萬端，有以誤陛下也？」疏萬數千言，大略欲激帝恢復。時帝已將內禪，由是在廷交怒，以亮為狂怪。
五月，丙申朔，宰臣進請司諫之差遣，帝曰：「司諫之差，恐是初官，不當放行。」顧太子曰：「切不可啟此僥倖之門。」太子對曰：「僥倖之門，啟之則便有攀援源源而來，誠不可啟。」
己亥，左丞相王淮罷，以左補闕薛叔似論之也。帝旋諭叔似曰：「卿等官以拾遺、補闕為名，不任糾劾。今所奏乃類彈擊，甚非設官命名之意，宜思自警。」
丙午，金制：「諸教授必以宿儒高才者充，給俸與丞、簿等。」
戊申，京鏜等至金。故事，南使至汴京則賜宴。至是鏜請免宴，郊勞使康元弼等不從。鏜謂必不免宴，則請徹樂，遺之書曰：「鏜聞鄰喪者舂不相，裡殯者不巷歌。今鏜銜命而來，繄北朝之惠吊，是荷是謝。北朝勤其遠而憫其勞，遣郊勞之，使勤式宴之儀，德莫厚焉。外臣受賜，敢不重拜！若曰而民聽樂，是於聖經為悖禮，於臣節為悖義，豈惟貽本朝之羞，亦豈昭北朝之懿哉！」相持甚久。鏜即館，相禮者趣就席，鏜曰：「若不徹樂，不敢即席。」金人迫之，鏜弗為動，乃帥其屬出館，甲士露刃相向，鏜叱退。已而金主聞之，歎曰：「南朝直臣也。」特命免樂。自是恆去樂而後宴。
丁巳，詔修《高宗實錄》。
戊午，浙西提舉石起宗，言海鹽蘆瀝場催煎官蔡氵冀，裒斂亭戶，不能舉職，乞與嶽廟，帝曰：「此須放罷。」仍令吏部契勘蔡氵冀得差遣年月之侍郎，吏部言系賈選，帝曰：「選已罷，姑已之。自後吏部如銓量巡尉等當知警。」
庚申，殿中侍御史冷世光言：「縣令親民之選，昨吏部措置被案放罷之人，滿半年方許參部，不許注繁難大縣，止注小縣。小縣之民何罪焉！請令吏部遵守淳熙五年指揮，凡經彈劾之人，且與祠祿；知縣曾經放罷，半年後亦且與嶽廟；兩次作縣，兩經罷黜者，不得再注親民差遣。」詔吏部看詳措置。
壬戌，始御後殿。
敕令所刪定官沈清臣言：「陛下臨御以來，非不論相也，始也取之故老重臣，既而取之潛籓舊傅，或取之詞臣翰墨，或取之時望名流，或取之刑法能吏，或取之刀筆計臣，或取之雅重詭異，或取之行實自將，或取之斥也誕慢，或取之謹畏柔懦，或取之狡猾俗吏，或取之句稽小材；間有度量沈靜而經畫甚淺，心存社稷而材術似疏，表裡忠讜而規制良狹。其後以空疏敗，以鄙猥敗，以欺誕敗，以奸險敗，以浮誇敗，以貪墨敗，以詭詐敗，以委靡敗。若此者，豈可謂相哉？甚至於誤國，有大可罪者。海、泗，國家之故地也，私主和議，無故而棄之敵國；騎兵，天子之宿衛也，不能進取，無故而移之金陵；汲引狂誕浮薄之流以扼塞正塗，擅開佞幸權嬖之門以自固高位。而今也猶習前轍，浸成欺弊，國有變故，略無建明，事有緩急，曾不知任，然則焉用彼相哉！」
禮部言：「國學進士石萬並楊忠輔指淳熙十五年太史局所造曆日差忒。今據石萬等造成曆，與見行曆法不同，請以其年六月二日、十月晦日月不應見而見為驗。」詔尤袤、宋之端監視測驗。
先是詔省減百司冗食，至是共裁減七百餘人，從吳澳之奏也。
六月，戊辰，給事中鄭僑疏言：「陛下創法立制，犁然當於人心，可萬世遵行而無弊者，文臣出民銓試，武臣出官呈試是也。曆歲以來，有司謹守奉行，偶緣淳熙十一年有進義副尉何大亨者，以廕補出官，自陳元系效用人，乞免呈試參部，遂蒙特旨與免。此弊一開，遞相攀援，遂使一時特旨，直作永例。在法，免呈試者，淮江海戰船立功補官之人及諸軍揀汰離軍之人，則法許免呈試；即未嘗有初投效用，後因廕補出官，與免試參部之法也。若曰彼嘗從軍，何必呈試！聽其展轉相承，用例廢法，則它日僥倖之徒，必有竄名冒籍于軍伍之中以為免試張本者。望申嚴此法，將特免試指揮更不施行，仍詔有司恪守成法。」
帝以問樞密院，周必大對曰：「舊法呈試中方得出官，淳熙十年放行曾經從軍免試一兩人，遂以為例。」帝曰：「鄭僑言：『既曾從軍，自合習熟武藝，何憚呈試！如不能呈試，前此從軍所習何事！』此說甚當，可依舊法行之。」
壬辰，報謝使京鏜自金還。
先是帝謂宰臣曰：「京鏜堅執不肯聽樂，此事可嘉。士大夫居常孰不以節義自許，有能臨危不變如鏜者乎？」及入見，帝慰勞之。故事，使還，當增秩。帝曰：「京鏜專對，可轉兩官。」周必大曰：「增秩，常典爾。鏜奇節，惟陛下念之。」帝曰：「鏜，今之毛遂也。」乃命鏜權工部侍郎。
周必大薦朱熹為江西提刑。熹入奏事，或要於路曰：「正心誠意之論，上所厭聞，慎勿復言。」熹曰：「吾生平所學，惟此四字。熹可隱默以欺吾君乎！」及入對，帝曰：「久不見卿，卿亦老矣。浙東之事，朕自知之。今當處卿以清要，不復以州縣煩卿。」獎諭久之。乃出。
熹奏言：「近年以來，刑法不當，輕重失宜，甚至系於人倫風化之重者，有司議刑，亦從流宥之法，則天理民彝，幾何不至於泯滅也！
「提刑司管催經總制錢，起於宣和末年，倉卒用兵，權宜措畫。自後立為比較之說，甚至災傷檢於倚閣，錢米已無所入，而經總制錢獨不豁除。州縣之煎熬，何日而少紓！斯民之愁歎，何時而少息哉！
「陛下即位二十有七年，而因循荏苒，無尺寸之效，可以仰酬聖志。嘗反覆思之，無乃燕閑淵蠖之中，虛明應物之地，天理有未純，人慾有未盡。天理未純，是以為善未能充其量；人慾未盡，是以除惡不能去其根；一念之頃，公私邪正，朋分角立，交戰於其中。故體貌大臣非不厚，而便嬖側媚得以被腹心之寄；寤寐英豪非不切，而柔邪庸繆得以竊廊廟之權；非不樂聞公議正論，而有時不容；非不欲塈讒說殄行，而未免誤聽；非不欲報復陵廟讎恥，而不免畏怯苟安；非不欲愛養生靈財力，而未免歎息愁怨。凡若此類，不一而足。願陛下自今以往，一念之頃，則必謹而察之，此為天理邪，為人慾邪？果天理也，則敬以充之，而不使其少有壅遏；果人慾也，則敬以克之，而不使其少有凝滯。推而至於言語動作之間，用人處事之際，無不以是裁之，則聖心洞然，中外融徹，無一毫之私慾得以介乎其間，而天下之事，將惟陛下之所欲為，無不如志矣。」
翌日，除兵部郎官，熹方以足疾乞祠，兵部侍郎林栗，前數與熹論《易》、《西銘》不合，遂論「熹本無學術，徒竊張載、程頤之緒餘，為浮誕宗主，謂之道學，私自推尊，所至輒攜門生數十人，習為春秋、戰國之態；繩以治世之法，則亂人之首也。今采其虛名，俾之入奏；而熹聞命之初，遷延道途，得旨除官，輒懷不滿，傲睨累日，不肯供職。是豈張載、程頤之學教之然也！熹既除兵部郎官，在臣合有統攝，若不舉劾，厥罪維均。望將熹停罷，以為事君無禮者之戒。」
帝謂栗言過當，旋命熹依舊江西提刑。周必大言：「熹上殿之日，足疾未愈，勉強登對。」帝曰：「朕亦見其跛曳。」薛叔似亦奏援之。太常博士葉適曰：「考栗劾熹之辭，始末參驗，無一實者。至於其中『謂之道學』一語，則無實最甚。利害所系，不獨朱熹，自昔小人殘害良善，率有指名，或以為好名，或以為立異，或以為植黨。近又創為道學之目，鄭丙唱之，陳賈和之，居要路者密相付授，見士大夫有稍務潔修，粗能操守，輒以道學之名歸之，以為善為玷闕，以好學為罪愆，賢士惴惴，中材解體。往日王淮表裡台諫，陰廢正人，蓋用此術。栗為侍從，無以達陛下之德意，而更襲用鄭丙、陳賈密相付授之說，以道學為大罪，從此讒言橫生，良善受禍，何所不有！望陛下奮發剛斷，以慰公言。」疏入，不報。
秋，七月，戊戌，上高宗廟樂曰《大勳》，舞曰《大德》。
辛亥，金尚書左丞鈕祜祿額特喇罷。
侍御史胡晉臣劾林栗喜同惡異，無事而指學者為黨。己未，出栗知泉州。朱熹除寶文閣，請祠，未入。
壬戌，恩平郡王璩薨。帝天性友愛，賜予無算，至是追封信王。
八月，甲子朔，日有食之。
庚辰，金主謂宰臣曰：「近聞烏底改有不順服之意，若遣使責問，彼或抵捍不遜，則邊境生事，有不可已者。朕嘗思招徠遠人，於國家殊無所益。彼來則聽之，不來則勿強其來，此前代羈縻之長策也。」
金參知政事富珠哩鄂爾罕罷。壬午，以山東路統軍使完顏博勒和參知政事。
甲申，金主謂宰臣曰：「用人之道，當自其壯年心力精強時用之。若拘以資格，則往往至於耄老，此不思之甚也。鄂爾罕使其早用，必得輔助之力，惜其已衰老矣。凡有可用之材，汝等宜早思之。」
是月，湖北運判孫紹遠朝辭，帝曰：「祖宗時廣西鹽如何？」對曰：「系官賣。」帝曰：「若廣西客鈔可行，祖宗當已行。」紹遠又言：「鈔法蠹國害民。」帝曰：「所聞不一，因卿言，得其實矣。」
九月，辛丑，大饗明堂。
先是禮官請明堂畫一。帝曰：「配位如何？」周必大言：「禮官昨已申請，高宗几筵未除，用徽宗故事，未應配坐，且當以太祖、太宗並配。它日高宗几筵既除，當別議。大抵前後儒者多因《孝經》嚴父之說，便謂宗祀專以考配。殊不知周公雖攝政，而主祭則成王，自周公言之，故曰嚴父耳。晉紀瞻答秀才策曰：『周制，明堂崇其祖以配上帝，故漢武帝汾上明堂，舍文、景而遠取高祖為配。』此其證也。」留正言：「嚴父莫大於配天，則周公其人也。是嚴父專指周公而言，若成王則其祖也。」帝曰：「有紹興間典故在，可以參照無疑。」
庚申，帝諭太子曰：「當今禮文之事，已自詳備，不待講論。惟財賦未嘗從容，朕每思之，須是省卻江州或池州一軍，則財賦稍寬。若議省軍，則住招三年，人數便少，卻將餘人並歸建康，事亦有漸。當今天下財賦，以十分為率，八分以上養兵，不可不知。」
許浦水軍統制胡世安言：「許浦一軍，本在明州定海，後因移駐許浦。是時港道水深，可以泊船。後來湖沙淤塞，遂移戰船泊在顧涇，人船相去近二百里，遇有緩急，如何相就！合依舊移歸定海。」帝曰：「定海用舟師甚便，當時自是不合移屯也。」
是月，錄中興節義後，用吏部尚書顏師魯等之言也。於是引赦書，放行中興初節義顯著之家合得恩數，令吏部開具奏聞。
冬，十月，丙寅，知湖州趙恩言：「湖州實瀕太湖，有堤為之限制，且列二十七浦漊，引導湖水漢溉民田，各建斗門以為蓄泄之所，視旱澇為之啟閉。去歲之旱，高下之田俱失沾溉，委官訪求遺跡，開浚浦漊，不數日間，湖水通澈，遠近獲利，而於斗門因加整葺。請詔守臣，逐歲差官親詣湖堤相視，開浚浦漊，補治斗門，庶幾永久。」從之。
己巳，廣西提刑趙伯遏奏本路鈔法五弊。且曰：「曩者建議之臣，以官般官賣科敷百姓，害及一路，於是改行鈔法，上以足國，下以裕民，莫不以為便。今六年矣，諸郡煎熬益甚，民旅困於科抑，名曰足國，實未嘗足；名曰裕民，實未嘗裕。所最可慮者，緣邊及近裡州軍，兵額耗減已極，更不招填，所在城壁頹圯，無力修築，卒有緩急，何所倚恃！臣嘗遍詢吏民，向者官般官賣之時，廣西諸郡誠有科敷百姓去處，然不過產鹽地分，所謂高、化、欽、廉、雷五州是也。海鄉鹽賤不肯買，故有科抑。如靜江、鬱林、宜、融、柳、象、昭、賀、梧、藤、邕、容、橫、貴、潯、賓近裡一十六州，去鹽場遠，若非官賣，無從得鹽。舊時逐州只是置鋪出賣，民間樂於就買，不待科抑。自改行鈔法以來，近裡一十六州，徒損於官，無補於民。民食貴鹽，又遭科鹽鈔之苦；沿海五州，雖名賣鈔，其舊賣二分食鹽，元不曾禁，計戶計口，科擾如故。竊謂今日之法，正當講究沿海五州利病，杜絕科敷，不當變近裡一十六州官般官賣之法。」詔：「應孟明、朱晞顏同林岊相度條具奏聞。」
戊子，臣僚言：「祖宗之時，士尚恬退，張師德兩詣宰相之門，遂遭譏議；豈若今日，紛至遝來！台諫之門，猥雜尤甚，終日酬對，亦且厭苦，而無說以拒其來。願明詔在廷止遏奔競，其有素事干謁者，宰執從而抑之，台諫從而糾之。至於私第謁見之禮，一切削去；果有職事，非時自許相見。庶幾在上者可以愛惜日力，不為賓客之所困；在下者可以恪恭職業，不為人事之所牽。」從之。
乙丑，司農寺言：「豐儲倉初為額一百五十萬石，不為不多，然積之既久，寧免朽腐！異時緩急，必失指擬。宜相度每歲諸州合解納行在米數及諸處坐倉收糴數，預行會計，以俟對兌。不盡之數，如常平法，許其於陳新未接之時，擇其積之久者盡數出糶，俟秋成日盡數補糴，則是五十萬石之額，永無消耗，此亦廣蓄儲之策也。」從之。
是月，置煥章閣，藏《高宗御集》。
十一月，丙申，帝謂皇太子曰：「恩數不可氾濫。將來皇太后慶八十與朕慶七十相近。若是恩例太泛，添多少官！如皇太后慶壽，只得推恩本殿官屬方是。」
戊戌，金改葬熙宗於峨嵋穀，仍號思陵。
金詔：「南京、大名府等處被水逃移不能復業者，官與賑濟，仍量地頃畝，給以耕牛。」
壬子，楊偉上書，言廣西州郡役使土丁之弊，帝曰：「既屢有約束，何用申嚴！便可責問其違戾。」因謂太子曰：「後有如此等事，便須直行，不必再三申嚴，徒為文具。」
十二月，乙亥，金主有疾。庚辰，大赦。乙酉，詔皇太孫璟攝政，居慶和殿東廡。
丙戌，金以太尉、左丞相圖克坦克甯為太尉兼尚書令，平章政事襄為右丞相，右丞張汝霖為平章政事。參知政事博勒和罷，以戶部尚書劉暐為參知政事。
戊子，金詔圖克坦克寧、襄、張汝霖宿於內殿。
先是朱熹以奉祠去，至是再召，熹再辭，遂具封事投匭以進，其略曰：
「陛下之急務，則輔翼太子，選任大臣，振舉綱維，變化風俗，愛養民力，修明庶政，六者是也。
「至於左右便嬖之私，恩遇過當，往者淵、覿、說、抃之流，熱焰熏灼，傾動一時，今已無可言矣。獨前日臣所開陳者，雖蒙聖恩委曲開譬，然臣竊以為此輩但當使之守門、傳命，供掃除之役，不當假借崇長，使得逞邪媚，作淫巧，立門庭，招權勢。臣竊聞之道路，自王抃既逐之後，諸將差除，多出此人之手。陛下竭生靈膏血以奉軍旅，而軍士顧乃未嘗得一溫飽，是皆將帥巧為名色，奪取衣糧，肆行貨賂於近習，以圖進用，出入禁闥；腹心之臣，外交將帥，共為欺蔽，以至於此。而陛下不悟，反寵暱之，使宰相不得議其制置之得失，給諫不得論其除授之是非，則陛下之所以正其左右者，未能及古之聖王明矣。
「至於輔翼太子，則自王十朋、陳良翰之後，宮僚之選，號為得人，而能稱其職者，蓋已鮮矣。而又時使邪佞、儇薄、闒冗、庸妄之輩，或得參錯於其間。所謂講讀，亦姑以應文備數，而未聞其有箴規之效。至於從容朝夕，陪侍遊宴者，又不過使臣、宦者數輩而已。夫立太子而不置師傅、賓客，則無以發其隆師、親友、遵德、樂義之心。宜討論前典，置師傅、賓客之官，去春坊使臣，而使詹事、庶子各復其職。
「至於選任大臣，以陛下之聰明，豈不知天下之事，必得剛明公正之人而後可任哉？其所以常不得如此之人而反容鄙夫竊位者，直以一念之間未能徹其私邪之蔽，而燕私之好，便嬖之流，不能盡由於法度。是以除書未出，而物色先定，名姓未顯，而中外已知其決非天下第一流矣。
「至於振肅紀綱，變化風俗，則今日宮省之間，禁密之地，而天下不公之道，不正之人，顧乃得以窟穴盤據於其間，而陛下目見耳聞，無非不公不正之事。及其作奸犯法，陛下又不能深割私愛，付諸外廷之議，論以有司之法，是以紀綱不能無所撓敗。紀綱不振於上，是以風俗頹弊於下，蓋其為患之日久矣。而浙中為尤甚，大率習為軟美之態，依阿之言，以不分是非，不辨曲直為得計，惟利之求，無復廉恥。一有剛毅正直守道循理之士出乎其間，則群議眾排，指為道學，而加以矯激之罪。十數年來，以此二字禁錮天下之賢人君子，復如崇、觀之間所謂元祐學術者，排擯詆辱，必使無所容其身而後已。嗚呼！此豈治世之事，而尚復忍言之哉！
「至於愛養民力，修明軍政，則自虞允文之為相也，盡取版曹歲入窠名之必指擬者，號為歲終羨餘之數而輸之內帑，顧以其有名無實，積累掛欠，空載簿籍，不可催理者，撥還版曹以為內帑之積，將以備它日用兵進取不時之須。宰相不得以式貢均節其出入，版曹不得以簿書句考其存亡，徒使版曹闕乏日甚，督趣日峻，造為比較監司、郡守殿最之法以誘脅之。於是中外承風，競為苛急，此民力之所以重困也。
「諸將求進也，必先掊克士卒以殖私財，然後以此自結於陛下之私人，而祈以姓名達於陛下之前。陛下但見其等級推先，案牘具備，則誠以為公薦，而豈知其論價輸錢，已若晚唐之債帥矣。夫將者，三軍之司命，而其選置之方，乖剌如此。則彼智勇才力之人，孰肯抑心下首於宦官，宮妾之門，而陛下之所得以為將帥者，皆庸夫、走卒，而猶望其修明軍政，激勸士卒，以強國勢，豈不誤哉！
「凡此六事，皆不可緩，而本在於陛下之一心。一心正，則六事無不正，一有人心私慾以介乎其間，則雖欲憊精勞力以求正夫六事者，亦將徒為文具，而天下之事愈至於不可為矣。」
疏入，夜漏下七刻，帝已就寢，亟起，秉燭讀之。明日，除主管太乙宮兼崇政殿說書。時帝已倦勤，蓋將以為燕翼之謀也。會執政有指道學為邪氣者，乃辭新命，除秘閣修撰，仍奉祠。
春，正月，癸巳，金主殂於福安殿，年六十七。
金主在位二十八載，南北講好，與民休息，躬節儉，崇孝弟，信賞罰，重農桑，群臣奉職，上下相守，家給人足，倉廩有餘，刑部斷罪，多不逾二十人，國中號稱「小堯舜」。
皇太孫璟，承遺詔即皇帝位。
丙申，知樞密院事黃洽罷，知隆興府。
己亥，以周必大、留正為左、右丞相，王藺參知政事，葛邲同知樞密院，參知政事蕭燧兼權知樞密院。未幾，燧奉祠。
先是命廣西經略應孟明等究實鹽法利害，至是孟明奏鹽鈔抑勒民戶，流毒一方，欲得復舊以解愁怨。帝曰：「初議行此事，先差胡廷直去，商度非不詳密，只是符同詹儀之之說。今為所誤，鹽法可依舊。」運判朱晞顏奏：「廣西鹽名曰『客鈔』，元無客也。自乾道間變法，富商失業，無復客商矣。今鈔以客為名，乃強稅戶之家，使之承認，至於破家而止。」壬寅，詔：「詹儀之罔上害民，責授安遠軍節度行軍司馬，袁州安置。」
丙午，皇太后遷慈福宮。春坊姜特立見周必大，問曰：「宮中人人知上元後舉行典禮，今悄然，何也？」必大謝曰：「此非外廷所敢與聞。」特立不悅而退。
辛亥，帝諭周必大等曰：「朕年來稍覺倦勤，欲旬日間禪位於皇太子，退就休養，以畢高宗三年之制。有合施行事，卿等可理會進呈。」因令必大、留正進呈詔草。
丁巳，金參知政事崇浩罷。
戊午，金名皇太后宮曰仁壽，尋改隆興。
蠲紹興府和買絹四萬匹之半。
己未，更德壽宮為重華宮。
二月，辛酉朔，日有食之。
蔡戢除尚書左司員外郎。帝勤庶政，遜位前一日，猶自除吏也。
壬戌，帝吉服，御紫宸殿，宣詔曰：「爰自宅憂以來，勉親聽斷，不得日奉先帝之几筵，躬行聖母之定省。皇太子仁孝聰哲，久司匕鬯，軍國之務，歷試參決，宜付大寶，撫綏萬邦，俾予一人獲遂事親之心，永膺天下之養。皇太子可即皇帝位，朕稱太上皇，移居重華宮。」宣詔訖，百官赴殿庭立班，皇太子即皇帝位，側立不坐，如紹興三十二年之禮，百官稱賀畢，三省、樞密院奏事，退，放仗。
帝反喪服，御後殿，新皇帝侍立，尋登輦，同詣重華宮。新皇帝還內，上尊號曰至尊壽皇聖帝，皇后曰壽成皇后。
癸亥，金主始聽政，追尊其考宣孝太子為皇帝，廟號顯宗，尊母妃圖克坦氏為皇太后。
甲子，帝朝重華宮，大赦。
乙丑，金敕：「登聞鼓院，所以達冤枉，舊嘗鎖戶，其令開之。」
丙寅，以閤門舍人譙熙載、薑特立並知閤門事，帝東宮舊臣也。
辛未，尊皇太后曰壽聖皇太后。
壬申，詔內外臣僚陳時政闕失，四方獻歌頌者勿受。
遣羅點等使金告即位。
乙亥，遣諸葛瑞等使金弔祭。
乙卯，詔：「官吏贓罪顯著者，重罰無貸。」
辛巳，以生日為重明節。
乙酉，金詔：「有司稽考典故，許引用宋事。」
己丑，詔編《壽皇聖政》。
庚寅，詔中書舍人羅點具可為台諫者，點以葉適、吳鑒、孫逢吉、張體仁、馮震武、鄭湜、劉崇之、沈清臣八人上之。時帝意欲罷周必大，而點所薦，皆意向與必大類者，由是不果用。
詔職事官日輪對。秘書郎兼權吏部郎官鄭湜首言：「三代以還，本朝家法最正，一曰事親，二曰齊家，三曰教子，此家法之大經也。自昔帝王，雖有天下之富，而不及以天下養其親。惟高宗享天下之養，壽皇躬天子之孝，二十有七年，人無間言。陛下率而行之，當如壽皇，然後無愧也。本朝曆世以來，未嘗有不賢之後，蓋祖宗家法最嚴，子孫持守最謹。後家待遇有節，故無恩寵盈溢之過；妃嬪進禦有序，故無忌嫉專恣之行；宮禁不與外事，故無斜封請謁之私。此三者，漢、唐所不及也。皇子岐嶷之性，過人遠甚。然講讀之官，進見有時，志意不通，休沐之日，或至多於講讀，曾不若左右前後之人與王親狎，朝夕無間，一日暴之，十日寒之，未有能生之物也。願陛下盡事親之道以全帝王之大孝，嚴家法之義以正內治之紀綱，明教子之方以壽萬世之基本。」又曰：「竊聞道路之言，頗謂宮中燕飲頻仍，費用倍加，便嬖使令，往往親昵，中外章奏，付出稽緩。願陛下奮發乾剛，一洗舊習，省燕飲，節用度，親正人，勤省覽。」
是月，壽皇詔立帝元妃李氏為皇后。
後性妒悍，壽皇屢訓敕，令以皇太后為法。不然，行當廢汝。後疑其說出於太后，憾之。
三月，丙申，遣沈揆等使金賀即位。
己亥，進封平陽郡王擴為嘉王，李後所生也。
己酉，金以生日為天壽節。
甲寅，以史浩為太師。
戊子，金遣張萬公等來致遺留物。
己未，廢拾遺、補闕官，改薛叔似為將作監，許及之為軍器監。御史中丞謝諤論其不可廢，不聽。自是近臣罕進言者。
夏，四月，丙寅，有事於太廟。
癸酉，改封皇侄嘉國公抦為許國公。
乙酉，金葬光天興運文德武功聖明仁孝皇帝於興陵，廟號世宗。
戊寅，以兵部侍郎何澹為右諫議大夫。
丙戌，有事於景靈宮。
五月，甲午，以王藺知樞密院事兼參知政事。
丙申，左丞相周必大罷。
初，何澹與必大厚，為司業，久不遷，留正奏遷為祭酒，澹由是憾必大而德正，及為諫議大夫，首上疏攻之。必大再疏求去，以觀文殿大學士判潭州，尋以舊官為醴泉觀使。
常德府、辰、沅、靖州大水，入其郛。
初開講筵，侍講尤袤言天下萬事失於初，則後不可救，《書》曰：「慎厥終，惟其始」，又舉唐太宗不私秦府舊人為戒。知閤門事薑特立，疑其為己而發，使言者目為周必大之黨，逐之。
丙午，金以祔廟禮成，大赦。
戊申，以和議郡夫人黃氏為貴妃。
知閤門事薑特立罷。
特立與譙熙載並用事，恃恩無所忌憚，時謂曾、龍再出。留正列其招權預政之罪，請斥逐之，帝意未決。會參知政事闕，特立謁正曰：「上以丞相在位久，欲遷左揆；葉、張二尚書，當擇一人執政，未知孰先？」正奏之，帝大怒，遂奪職，與外祠。壽皇聞之曰：「留正真宰相也！」帝念特立，復除浙東馬步軍副總管，賜錢二千緡為行裝。
戊午，金河決曹州。
閏月，庚申朔，詔內侍陳源許任便居住。
金主封兄珣為豐王，琮為鄆王，環為瀛王。從彝為沂王，弟從憲為壽王，玠為溫王。
壬戌，以趙雄判江陵府，封衛國公。雄疾甚，旋改判資州。
癸酉，詔：「季秋有事於明堂，以高宗配。」
丙子，金進封趙王永中為漢王，曹王永功為翼王，豳王永成為吳王，虞王永升為隨王，徐王永蹈為衛王，騰王永濟為潞王，薛王永德為沈王。
己卯，階州大水，入其郛。
壬午，大理寺奏獄空。
六月，己丑朔，金有司言：「律科舉人止知讀律，不知教化之源；必使通知《論語》、《孟子》，涵養氣度。請遇府會試，委經義試官出題別試，與本科通定去留。」從之。
庚寅，鎮江大水，入其郛。
辛卯，金修起居注完顏烏珠、知登聞檢院孫鐸，上書諫圍獵，金主納其言。
金拾遺馬升上《儉德箴》。
乙未，金初置提刑司，分按九路，並兼勸農採訪事，屯田、鎮防諸軍皆屬焉。
秋，七月，辛卯，金減民地稅十之一，河東、南、北路十之二，下田十之三。
丁卯，金以太尉尚書令東平郡王圖克坦克甯為太傅、金源郡王。金主旋諭尚書省曰：「太傅年高，每趨朝而又入省，恐不易。自今旬休外，四日一居休，庶得調攝，常事它相理問，惟大事白之可也。」
庚辰，詔恤刑。
辛巳，金詔京府、節鎮、防禦州設學養士。
八月，壬辰，金左司諫郭安民上疏論三事，曰崇節儉，去嗜欲，廣學問。
甲午，升恭州為重慶府。
丙申，減兩浙月樁等錢歲二十五萬五千緡。
丁酉，金主如大房山；戊戌，謁諸陵；己亥，還都。
觀文殿大學士王淮卒。淮居台諫，論劾皆當；為相，能盡心事上，惟以唐仲友故，擢陳賈為御史，鄭丙為吏部尚書，協力攻朱熹，啟後來偽學之禁，大喪生平。
甲辰，金參知政事劉瑋，出知濟南府。
九月，癸亥，減紹興和買絹歲額四萬七千餘匹。
乙丑，戒執政、侍從、台諫，毋移書薦舉、請托。
丁卯，金禁強族大姓不得與所屬官吏交往。
丙子，金主獵於近郊。戊寅，監察御史焦旭劾太傅克甯、右丞相襄不應請車駕田獵。金主曰：「此小事，不須治之。」
乙酉，金主如大房山；冬，十月，丁亥朔，謁諸陵；己丑，還都。
辛卯，金主謂宰臣曰：「翰林闕人。」平章政事張汝霖曰：「鳳翔治中郝俁可也。」汝霖諫田獵，金主曰：「如卿能每事如此，朕復何憂！然時異世殊，得中為當。」
丙申，金主冬獵；癸丑，還都。
甲寅，大閱。
十一月，庚午，詔改明年為紹熙元年。
乙亥，金命參知政事伊喇履提控刊修《遼史》。
詔：「陳源毋得輒入國門。」
丁丑，減江、浙月樁錢額十六萬千餘緡。
金御史臺言：「故事，台官不得與人相見，蓋為親王、宰執、形勢之家，恐有私徇；然無以訪知民間利病，官吏善惡。」詔：「自今許與四品以下官相見，三品以上如故。」
辛巳，金詔有司：「今後諸處或有饑饉，令總管、節度使及提刑司先行賑貸，然後言上。」
改朱熹知漳州。
熹至部，奏陳屬縣無名之賦七百萬，減經總制錢四百萬。又以俗未知禮，采古喪葬嫁娶之儀，揭以示之，命父老解說，以教其子弟。
漳俗崇信釋氏，男女聚僧舍為傳經會，女不嫁者為庵以居，熹悉禁之。
十二月，特詔知隆興府黃洽言事。
洽奏用人之道，屢乞歸田，尋命提舉洞霄宮。方未得請也，人勸之治第，洽曰：「吾書生，蒙拔擢至此，未有以報國，而先營私乎！使吾一旦罪去，猶有先人敝廬可庇風雨，夫復何憂！」
戊戌，金賑寧化、保德、嵐州饑。
壬子，金主諭台臣曰：「提刑司所舉劾多小過，行則失大體，不行則恐有所沮。其以此意諭之。」

