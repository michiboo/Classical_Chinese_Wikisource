
夏，四月，丁亥，金主遣宗望、鄂囉襲遼主於陰山。
壬辰，使楊璞齎誓書，以燕京及涿、易、檀、順、景、薊六州來歸。
遼耶律達實壁龍門東，金都統鄂囉遣洛索等攻之，生擒達實。耶律糾堅聚眾興中府，亦為金人所破，糾堅自殺。宗望、鄂囉聞遼主留輜重於青塚，以兵萬人圍之。戊戌，遼太保特默格竊梁王雅裡以遁。秦王、許王、諸妃、公主、從臣俱陷於金。
庚子，童貫、蔡攸入燕山府。燕之金帛、子女、職官、民戶，為金人席捲而東，損歲幣數百萬，所得者空城而已。
或告燕人曰：「汝之東遷，非金人意也，南朝留常勝軍，利汝田宅，給之耳。」燕人皆怨，因說宗翰不當與南朝全燕。宗翰因欲止割涿、易兩州，金主曰：「海上之盟，不可忘也。異日汝等自圖之。」
壬寅，金宗望押燕山地圖至。初欲令童貫、蔡攸拜受，馬擴、姚平仲共曉之，乃已。貫、攸厚賂之而還。
乙巳，童貫奏撫定燕城。丙午，王黼等上表稱賀。
戊申，金使楊璞同盧益、趙良嗣等至，齎國書並誓書以進。良嗣私語人曰：「只可保三年爾。」時上下皆知金必渝盟，而莫敢言。
庚戌，曲赦河北、河東、燕、雲路。
時雲中路地尚未得也，而赦乃先及。其後頗得武、朔、蔚三州，尋復失之，兵端蓋自此始。
辛亥，童貫、蔡攸自燕山班師。
金人遣人招遼主歸附，遼主答書請和。既而金人部送遼之族屬、輜重東行，遼主憤舉族見俘，以兵五千餘決戰於白水濼，宗望以千兵擊敗之。遼主相去百步，遁去，獲其子趙王實訥埒及遼主璽。追二十餘里，盡得其從馬，獻璽於行在，金主大錄諸帥功，加賞焉。遼主遣人送龜紐金印偽降，宗望受之，視其文，乃元帥燕國王之印也。宗望復以書招之，諭以石晉、北燕故事。
遼主遁入雲內，徒禦單弱，特默格挾梁王雅裡馳赴之，從者千餘人。遼主慮特默格為變，欲誅之，責以不能盡救諸王，將訊之，杖劍召雅裡，問曰：「特默格教汝何為？」雅裡對曰：「無它言。」乃釋之。
五月，己未，以收復燕、雲，賜王黼玉帶；庚申，進太傅，總治三省事。鄭居中為太保，進宰執官二等。癸亥，童貫落節鉞，進封徐豫國公，蔡攸為少師，趙良嗣為延康殿學士。居中自陳無功，不拜。
夏國主乾順遣使請遼主臨其國，遼主從之，中軍都統蕭迪裡等切諫，不聽。遂渡河，次於金肅軍北，遣使封乾順為夏國皇帝。人情惶懼，不知所為。迪裡陰謂耶律元直曰：「事執如此，億兆離心，正我輩效節之秋。不早為計，奈社稷何！」乃共劫梁王雅裡走西北部，三日，遂立為帝，改元神曆，以迪裡為樞密使，特默格副之。
雅裡性寬大，惡誅殺，獲亡者，笞之而已，自歸者即官之。
金宗望趨天德，聞夏人迎護遼主。遼主已渡河，乃遺書於夏，使執送遼主，且許割地。
左企弓等為金部燕人東徙，流離道路，不勝其苦，過平州，遂入城言於張曰：「左企弓不能守燕，致吾民如是。公今臨巨鎮，握強兵，盡忠於遼，免我遷者，非公而誰！」遂召官屬議，皆曰：「聞天祚兵勢復振，出沒漠南，公若仗義勤王，奉迎天祚以圖恢復，先責左企弓等叛國之罪而誅之，盡歸燕民，使復其業，而以平州歸宋，則宋無不接納，平州遂為籓鎮矣。即後日金人加兵，內用營、平之軍，外籍宋人之援，又何懼焉！」曰：「此大事也，當審畫。」以翰林學士李石明智，召而問之，石以為然。遂拘兩府左企弓、虞仲文、曹勇義、康公弼，至灤河西，數其罪曰：「天祚播遷夾山，不即奉迎，一也；勸皇叔秦晉王僭號，二也；詆訐君父，降封湘陰，三也；天祚遣官來議事而殺之，四也；檄書始至，有迎秦拒湘之議，五也；不守燕而降，六也；臣事於金，七也；括燕財以悅金，八也；使燕人遷徒失業，九也；教金人先下平州，十也。爾有十罪，所不容誅。」企弓等無以對，皆縊殺之。仍稱保大三年，畫天祚像，朝夕謁，事必告而後行，稱遼官秩。旋以榜諭燕人，令各安堵如故，田宅為常勝軍所占者，悉還之。燕人大悅，往往南來至京師。
石改名安弼，與三司使高履改名黨者，詣燕說王安中曰：「平州形勝之地，張文武全才，足以禦金人，安燕境，幸速招致，毋令西迎天祚，北合蕭幹也。」安中深納之，令安弼、黨赴闕以聞。帝以手劄付詹度，第令羈縻之。而度促內附，乃遣人持書來請降。王黼勸帝納之，趙良嗣諫曰：「國家新與金盟，如此必失其歡，後不可悔。」不聽，良嗣坐削五階。朝廷又聞遷民得歸，亟詔安中、度加恤錄士大夫之可用者，復百姓田租三年。聞之，大喜，遂決策納款焉。
乙丑，詔：「正位三公立本班，帶節鉞若領它職者仍舊班。著為令。」
癸酉，祭地於方澤。
和勒博南寇燕地，敗於景、薊間，其眾奔潰，耶律裕古澤等殺之。奚人以次附屬於金，金各置明安、穆昆領之。
六月，壬午朔，金主次鴛鴦濼。
丙戌，張遣人詣安撫司納土。金人聞叛，遣揀摩將騎二千來討，率兵迎拒於營州。金人以兵少，不交鋒而歸，大書州門，有「今冬復來」之語，即妄以大捷聞宣撫司。
乙未，詔：「今後內外宗室，並不稱姓。」
丙申，金主有疾，還上京，命宗翰為都統，昱及斡魯副之，駐兵雲中以備邊。旋召皇弟安班貝勒晟前赴行在。
戊申，領樞密院鄭居中卒。辛亥，以蔡攸領樞密院。
秋，七月，戊午，以梁師成為少保。
童貫、蔡攸歸自燕山，頗失帝意。王黼、梁師成遂薦譚稹為宣撫。是日，起復稹為河東、燕山府路兼河北路宣撫使，令駐河東，交割金人所許山後之地。己未，詔童貫依前太師、神霄宮使，致仕。
己酉，金主次牛山；宗翰還於軍中。
庚午，王黼等上尊號曰繼天興道敷文成武睿明皇帝，不允。
八月，辛巳朔，日有食之。
乙未，郭藥師大敗蕭幹於峰山。
燕京既陷，幹就奚王府自立為神聖皇帝，國號大奚，改元天嗣。時奚人饑，幹出盧龍嶺，攻破景州，又敗常勝軍張令徽、劉舜臣於石門鎮，陷薊州，寇掠燕城，其鋒銳甚，有涉河犯京師之意，人情洶洶，頗有謀棄燕者，童貫自京師移文王安中、詹度、郭藥師等切責之。已而安中命藥師擊破其眾，乘勝窮追，過盧龍嶺，殺傷大半。從軍之家，悉為常勝軍所得，招降奚、渤海五千餘人，生擒阿嚕，獲遼太宗尊號寶檢、契丹塗金印等。幹遁去，尋為其部下巴爾達喀所殺，傳首河間府，詹度上之。
乙未，金主次渾河北，皇弟安班貝勒晟率宗室百官上謁。
辛丑，命王安中作《復燕雲碑》。
壬寅，太白晝見。
戊申，金主殂於行宮，年五十六。後上尊諡曰武元皇帝，廟號太祖。
太祖豁達大度，知人善任，人樂為用，舉兵數年，算無遺策，遂成大業。
九月，癸丑，太祖喪至上京，葬宮城西南寧神殿。貝勒杲、鄆王昂及宗峻、宗幹率宗親百官請安班貝勒晟正帝位，不許；固請，亦不許。宗幹率諸弟以赭袍被晟體，置璽懷中。丙辰，即皇帝位。己未，告祀天地。
辛酉，大饗明堂。
丙寅，金大赦中外，改天輔七年為天會元年。
癸酉，金主命發春州粟，振降人之徙於上京者。戊寅，詔諸明安振內地匱乏。
遼耶律達實既為金人所擒，臨戰，輒以繩系其背，使為前導。是月，達實覆亡歸於遼。
冬，十月，乙酉，雨木冰。
壬辰，金主以空名宣頭百道給都統宗翰，許以便宜從事。
己亥，金上京僧獻佛骨，金主卻之。
壬寅，罷諸路提舉常平之不職者。
是月，京師地震。
詔建平州為泰寧軍，以張為節度使，世襲平州，其屬衛甫、趙仁彥、張敦固皆擢徽猷閣待制；令李安弼齎詔還平州，仍以金花箋御筆付弟，令面授之。
遼雅裡初自立，好取《貞觀政要》，及林牙耶律資忠所作《治國詩》，令侍從讀之。嘗命薄征於民，曰：「民有即我有，否則民何以堪！」一時翕然稱之。統軍托卜嘉等率眾來附，自諸部繼至。而雅裡日漸荒怠，好擊鞠，以特默格切諫而止。尋以出獵過勞病死，蕭迪裡為亂兵所殺，特默格附於金。
十一月，乙卯，以鄭紳為太師。
癸亥，詔國子監刊印御注《沖虛至德真經》，頒之學者，從祭酒蔣在誠等奏請也。
丙寅，幸王黼第觀芝。帝由便門過梁師成家，復來黼第，因大醉，不能語。夜，漏上五刻，乃開龍德宮復道小門以過，內侍十餘人執兵接擁。是夜，諸班禁從皆集教場，備不虞，幾至生變。翼日，猶不御殿。半日，人心少安。
諸路漕臣坐上供錢物不足，貶秩者二十二人。
丁卯，王安中、譚稹加檢校少傅，郭藥師為太尉。
壬申，王黼子弟親屬推恩有差。
是月，金遣宗望督揀摩攻平州。會張聞朝命將至，大喜，率官吏郊迎。金人諜知之，以千騎襲破平州，得朝廷所賜詔旨。挺身走，欲間道歸京師。其弟懷御筆將奔燕山，以其母為金人所得，復往投之，而母及妻已為金人所戮，並得弟所懷御筆，金人大怒。遁燕山，郭藥師留之，匿姓名，寄常勝軍中。金人累檄宣撫司取，宣撫司具奏，朝廷初不欲發遣。金人索之益急，王安中取貌類者，斬其首與之，金人曰：「非也。」遂欲以兵攻燕。安中言：「必不發遣，恐啟兵端。」朝廷不得已，令安中縊殺之，函其首，並二子送於金。燕降將及常勝軍士皆泣下。郭藥師曰：「金人慾即與，若求藥師，亦與之乎？」安中懼，因力求罷，召為玉清寶籙宮使，以蔡靖知燕山府。張令徽等由是切齒，而常勝軍亦解體矣。
十二月，辛己，金蠲民間貸息。詔以咸州以南，蘇、復州以北，年穀不登，其應輸南京軍糧，免之。
甲午，金主詔曰：「比聞民間乏食，至有自鬻其子者，其聽以丁力等者贖之。」
是日，以古論貝勒杲為安班貝勒，以宗幹為國論貝勒。遣李靖來告哀。
乙巳，金使高居慶、楊意來賀正旦。時以山後諸州請於金，金主新立，將許之。宗翰自雲中至，言於金主曰：「先帝初圖宋協力攻遼，故許以燕地。宋人既盟之後，復請加幣以求山西諸鎮，先帝辭其幣而復與之盟曰：『無匿逋逃，無擾邊民。』今宋數路招納叛亡，累疏姓名索之而不肯遣。盟未期年，今已如此，萬世守約，其可望乎！且西鄙未甯，割付山西諸郡，則諸軍失屯據之所，將有經略，或難持久，請勿與之。」金主遂遣使，止以武、朔二州來歸。
是歲，秦、鳳旱，河北、京東、淮南饑，遣官賑濟。
春，正月，癸丑，遣太常少卿連南夫伴送金使歸國，尋兼祭奠弔慰使。
甲寅，金主以空名宣頭五十、銀牌十給宗望。
戊午，置書藝所。
癸亥，藏蕭幹首於太社。
金以東京比歲不登，詔減田租、市租之半。
庚午，勒停人蔡絛復朝奉郎，提舉明道宮。
癸酉，御內東門，為金主旻成服。
甲戌，夏國稱籓於金，金以下寨以北，陰山以南，伊實伊喇圖魯濼西之地與之。
丁丑，金始自其京師至南京，五十里置驛。
遼主趨都統瑪格軍，金人來攻，棄營北遁，瑪格被執。瑪克實來迎，贐馬駝羊，又率部人防衛。時侍從乏糧數日，以衣易羊。至烏古迪裡部，以都點檢蕭伊蘇知北院樞密使事，封瑪克實為神裕悅王。
二月，金詔護遼帝諸陵，有盜發者罪死。庚寅，給宗翰馬，命賑新附之民。
己亥，躬耕籍田。
丙午，詔：「自今非曆台閣、寺監、監司、郡守、開封府曹官者，不得為郎官、卿、監。著為令。」
尚書左丞李邦彥，以父憂去位。
金宗翰乞濟師，詔有司選精兵五千給之。
丁未，金主諭宗望曰：「凡南京留守及諸闕員，可選勳賢有人望者就注擬之，具姓名官階以聞。」
遼耶律約索等十人謀叛，伏誅。
三月，己酉朔，以錢景臻為少師。
金遣使詣宣撫司，索趙良嗣所許糧二十萬石。譚稹曰：「二十萬石不易致，良嗣所許，豈足憑也！」遂不與。金人大怒，及舉兵，亦以此為辭。
庚戌，金宗望請選良吏招撫遷、潤、來、隰之民保山砦者，從之。
己未，宗望以南京反覆，凡攻取之計，乞與知樞密院事劉彥宗裁決之。
辛未，夏國王李乾順進誓表於金。
閏月，戊寅朔，金賜夏國誓詔。
辛巳，皇后親蠶。
京師、河東、陝西地震，宮殿門皆搖動有聲，河東、陝西尤甚，蘭州諸山草木悉沒入地，而山下麥苗皆在山上。詔右司郎中黃潛善案視，潛善不以實聞，帝意乃安。遷潛善為戶部侍郎。
夏，四月，巳酉，金賑上京路、西北路之隆者及新徙嶺東之人。
癸丑，賜禮部奏名進士及第、出身八百五人。
丁巳，起復李邦彥為尚書左丞。
戊午，金以所築上京新城名會平州。
五月，癸卯，金使來告嗣位。
癸未，金主詔曰：「新降之民，訴訟者眾，今方農時，或失田業，可俟農隙聽決。」
金人既建平州為南京，未幾，州人擁都統張敦固據城抗拒。是月，揀摩克南京，殺敦固。
自得燕地，悉出河北、河東、山東之力以往饋官軍，率十數石致一石，才一年，三路皆困。六月，壬子，詔西京、淮、浙、江、湖、四川、閩、廣措置調夫各數十萬，並約免夫錢，每夫三十貫，委漕臣限督之，違者從軍法，用王黼言也。尋又詔宗室、戚裡、宰執之家及宮觀、寺院，一例均敷，於是遍率天下，所得才二千萬緡，而結怨四海矣。
秋，七月，壬午，金皇子宗峻卒，太祖之嫡子也。
丙戌，金禁外方使介冗從多者。
戊子，遣著作佐郎許亢宗等如金賀嗣位。
丁酉，詔：「應系御筆斷罪，不許詣尚書省陳訴改正。」
王黼言：「頃得方士璣衡之書，足以察七政。」甲辰，詔置璣衡所，以黼及梁師成領之。
遼主既得耶律達實兵，及居古迪裡部，又得瑪克實之兵，自謂有天助，再謀出兵收復燕、雲。達實諫曰：「向以全師不謀戰備，使舉國皆為金有。國勢至此，而方求戰，非計也。當養兵待時而動，不可輕舉。」遼主不從。達實遂殺知北院樞密事蕭伊實及博勒果，自立為王，率鐵騎三百宵遁。
遣校書郎衛膚敏如金賀生辰。膚敏言：「金生辰後天寧節五日，今未聞彼遣使而吾反先之，於威重已闕。萬一金使不至，為朝廷羞。請至燕而候之，脫若不來，則以幣置諸境上。」帝以為然。洎至燕山，金使果不來，遂置幣而返。
遼主在夾山，金人慾取之，以力不能入夾山為恨。遼主畏宗翰在西京扼其前，久不敢出。俄聞宗翰還上京，洛索代領軍事，遂率諸軍出夾山，下潼陽嶺，取天德、東勝軍、甯邊、雲內等州，南下武州，如履無人之境。洛索忽以大兵扼其歸路，急擊之，遼眾大潰。
夏人舉兵侵武、朔二州地界，宣撫使譚稹遣李嗣本禦之。兵數交，夏人未即退，而金人怨朝廷納張，又以稹不給糧，遂攻蔚州，殺守臣陳翊，陷飛狐、靈丘兩縣，逐應州守臣蘇京等，絕山後交割意。朝廷咎稹措置乖方，童貫、蔡攸又共排稹，八月，乙卯，責授稹順昌軍節度副使，致仕，以童貫領樞密院，代其任。
遼主之在夾山也，帝欲誘致之，始遣一番僧齎御筆絹書通意。及遼主許允，遂易書為詔，許待以皇弟之禮，位燕、越二王上，築第千間，女樂三百人，遼主大喜。貫是行出太原，名為代稹交割山後地土，實以密約遼主來降，自往迎之也。遼主欲來奔，慮南朝不足恃，遂直趨山陰。
國舅詳袞蕭托卜嘉降於金。
壬戌，以復燕、雲，赦天下。
九月，乙亥，以白時中為特進、太宰兼門下侍郎，李邦彥為少宰兼中書侍郎。
辛巳，大饗明堂。
丁亥，以趙野為尚書左丞，翰林學士承旨宇文粹中為尚書右丞，開封府尹蔡懋同知樞密院。
庚寅，遣校書郎賀允中等如金賀正旦。
庚子，金使布密古等來致遺留物。
冬，十月，甲子，金以泰州秋潦，發甯江州粟以賑之。丙寅，命運米五萬石於廣寧，以給南京、潤州戍卒。
庚午，金使來賀正旦。
御筆：「道官可自大夫以上共帶職人並令封至朝官，許廕贖私罪為官戶。」
詔：「有收藏慣用蘇、黃之文者，並令焚毀，犯者以大不恭論。」
癸酉，詔：「內外官並以三年為任，治績著聞者再任。」
遼主在陰山，從者不過四千戶，步騎才萬餘，猶納圖魯卜部人額格之妻，以額格為本部節度使。
十一月，丙子，太傅王黼致仕。
黼位元宰，每陪曲宴，親為俳優鄙賤之役以獻笑取悅，太子聞而惡之。黼以鄆王楷有寵，陰為畫奪宗之計，未成。會帝幸其第觀芝，而黼第與梁師成連牆，穿便門往來，帝始悟其與師成交結狀，還宮，眷待頓衰。李邦彥素與黼不協，陰結蔡攸共毀之。會中丞何奏黼奸邪專橫十五事，遂命致仕，其黨胡松年等並免官。
太白晝見。
自蔡京以豐亨豫大之說勸帝，窮極侈靡，久而帑藏空竭，言利之臣，殆析秋毫。宣和以來，王黼專主應奉，括剝橫賦，以羨為功，所入雖多，國用日匱。至是宇文粹中上言：「祖宗之時，國計所仰，皆有實數，量入為出，沛然有餘。近年諸局務、應奉司，妄耗百出，若非痛行裁減，慮智者無以善後。」帝然其言。丙戌，詔蔡攸就尚書省置講議財利司，除茶法已有定製，餘並講究條上。攸請內侍職掌，事幹宮禁，應裁省者，委童貫取旨。由是不急之物，無名之費，頗議裁省。
壬辰，詔：「監司擇縣令有治績者保奏，召赴都堂審察錄用，毋過三人。」
童貫遣馬擴、知保州辛興宗使宗翰軍，乙未，擴等至雲中府。會宗翰已歸國，留洛索權元帥，遣人來諭庭參。擴辭以見人臣無此儀，洛索曰：「譚宣撫時使人庭參我。」擴曰：「譚稹以凡庸不知故常，為朝廷所黜。」數往返辨論。最後，洛索遣高慶裔來曰：「二觀察既執舊儀，此亦暫權元帥，不敢輒見。所言交山後事，以國相詣闕，不敢專。兼兩朝誓書，各不收納叛亡，貴朝先失約，雖山後亦難以便交。」擴曰：「職官、富戶逃歸燕京，乃張之罪，本朝已斬首函送。其餘民戶，多隱山谷，聞已見者相繼遣前，未見者方行根捕。如貴朝言，山後別無經略，及交蔚州復縱軍馬攻取，若大國每如斯，則兩朝和好何時可成！」慶裔曰：「山後疆土已許，諒不食言。但貴朝亦許常敦信誓，前索職官、民戶，繼踵發來，事無不遂也。」即以牒遣使人回。
貴詢擴入境所見，擴曰：「金人訓習漢兒鄉兵，增飛狐、靈丘之戍，數指言張，邀索職官、民戶，實有包藏，願太師速營邊備。」貫不能用。
遼主從行者舉兵亂，護衛太保蕭仲恭等擊敗之。
仲恭性恭謹，能披甲超橐駝。其母梁宋國大長公主，道宗季女也，自青塚逃歸，至是以馬乏不能進，謂仲恭兄弟曰：「汝等盡節國家，勿以我為念。」遼主飭之，命仲恭之弟仲宣留侍公主。仲恭從遼主西奔，公主尋為金所獲。
十二月，甲辰朔，詔：「太師致仕蔡京領講議司，聽就私第裁處，仍免僉書，毋致勤勞。
詔百官遵行元豐法制。
癸亥，蔡京落致仕，領三省事，五日一赴朝請，至都堂治事。
王黼既罷，白時中、李邦彥作相，京黨哄然，以為宰相望輕，朱勔因力勸用京，帝從之。京至是凡四當國，年已八十，目盲不能書字，足蹇不能拜跪。凡京所判，皆季子絛為之，仍代京禁中奏事，於是肆為奸利，賞罰無章。絛妻兄韓梠者，驟用為戶部侍郎，密與謀議，貶逐朝士，殆無虛日。絛每造朝，侍從以下皆迎揖，呫囁耳語，堂吏數十人抱文書以從；遣使四出，誅求採訪，喜者令薦之，否則劾之，中外搢紳，無不側目。先是王黼領應奉司，總四方貢獻之物以示權寵。絛復效之，創置宣和庫式貢司，中分諸庫，如泉貨、幣帛、服御、玉食、器用等，皆其名也，上自金玉，下及蔬茹，無不籠取，元豐大觀庫及榷貨務見在錢物，皆拘管封樁，為天子私財，時中、邦彥等奉行文書而已。
時河北、山東轉糧以給燕山，民力疲睏，重以監額科斂，加之連歲凶荒，於是饑兵並起為盜。山東有張萬仙者，眾至十萬；又有張迪者，眾至五萬；河北有高托山者，號三十萬；自餘二三萬者，不可勝數。命內侍梁方平討之。
都城中酒保朱氏女忽生髭，長六七寸，特詔度為道士。
遼置二總管府。
春，正月，癸酉朔，詔赦兩河、京西流民為盜者，仍給復一年。
戊子，金同知宣徽院事韓資正，加尚書左僕射，為諸宮都部署。
癸巳，詔：「罷諸路提舉常平官屬，有罪當黜者以名聞；仍令三省修已廢之法。」
遣禮部員外郎邵博送伴金使。
党項舒和倫遣人請遼主臨其地，遼主遂趨天德。過沙漠，金兵忽至，遼主徒步出走。近侍進珠帽，卻之，乘張仁貴馬得脫。至天德，遇雪，無禦寒具，護衛太保蕭仲恭以貂裘帽進。途次，絕糧，仲恭進與棗。欲憩，仲恭即跪坐，倚之假寐；仲恭輩惟齧冰雪以濟饑。過天德，至夜，將宿田家，紿曰偵騎，其家知之，乃叩馬首，跪而大慟。潛宿其家，居數日，嘉其忠，遙授以節度使。遂趨党項，以舒和倫為西南面招討使，總知軍事。
二月，甲辰，復置鑄錢監。
詔御史察贓吏。
己酉，雨木冰。
庚戌，詔京師運米五十萬斛至燕山，令工部侍郎孟揆親往措置。
壬戌，遼主行至應州新城東六十里，為金將洛索所執，遼亡。
遼主之在夾山也，帝數遣使誘之，往來皆由雲中，金人盡知其事。及其走舒和倫帳中，金人以未得天祚，遣使謂童貫曰：「海上元約不得存天祚，彼此得即殺之。而中國違約招徠，今又藏匿不出，我必欲得天祚也。」貫辭以無有。又遣使迫促，語大不遜，貫不得已，遣諸將出境上搜之，曰：「若遇異色目人，不問，便殺以授使人。」會金人自得天祚，事乃息。
壬申，京東轉運副使李孝昌言招降群盜張萬仙等五萬餘人；詔捕官犒賞有差。
初，耶律達實北行三日，過黑水，見白達勒達詳袞崇烏魯，崇烏魯獻馬四百，駝二十，羊若干。西至哈屯城，駐北庭都護府，會西鄙七州及十八部王，諭之曰：「我祖宗艱難創業，歷世九主，歷年二百。金以臣屬，逼我國家，殘我黎庶，屠翦我州邑，使我天祚皇帝蒙塵於外，日夜痛心疾首。我今仗義而西，翦我仇敵，復我疆宇。惟爾眾庶，亦有思共救君父，濟生民之難者乎？」遂得精兵五萬餘。於是置官吏，立排甲，具器仗，以青牛、白馬祭天地、祖宗，整旅而西。先遣書回鶻王必勒哈曰：「吾與爾國非一日之好，今我將西至大食，假道爾國，其勿致疑。」必勒哈得書，即迎至邸，大宴三日。臨行，獻馬、駝、羊，願質子孫為附庸，送至境外。所過，敵者勝之，降者安之，兵行萬里，歸者數國，獲財畜不可勝計，軍勢日盛。至塔什幹，西域諸國舉兵十萬，號呼拉沙，來拒戰，兩軍相望二里許。諭將士曰：「彼軍雖多而無謀，攻之則首尾不救，我師必勝。」乃遣蕭額哩埒、耶律松山等將兵攻其右，蕭蘇拉布、耶律穆蘇等將兵攻其左，自以眾攻其中，三軍俱進。呼拉沙大敗，僵屍數十里。駐軍塔什幹凡九十日，回回國王來降，貢方物。又西至奇爾愛雅，文武百官冊立達實為帝，以是月五日即位，改元延慶，號噶爾汗，復上漢尊號曰天祐皇帝，世謂之西遼。既而追諡其祖曰嗣元皇帝，祖母曰宣義皇后，冊元妃蕭氏為昭德皇后。
三月，癸酉朔，雨雹。
丙子，金賑奚、契丹新降之民。
辛巳，金建乾元殿。賜完顏洛索鐵券。幹魯獻傳國寶，以瑪克實來降，請給印綬。
金始議禮制度，正官名，定服色，興庠序，設選舉，其議皆自宗幹發之。
甲申，知海州錢伯言奏招降山東寇賈進等十萬人，詔補官有差。
先是，童貫嘗問馬擴：「常勝軍且為患，欲消之，如何？」擴曰：「誠知必爾。然今金人未敢肆而知有所忌者，以有此軍也。若遽罷之，且為患，莫若且撫而用之。」貫曰：「其術安在？」擴曰：「今藥師之眾止三萬餘人，多馬軍武勇。太師誠能於陝西、河東、河北選精銳馬步十萬，分之為三，擇智勇如藥師者三人統之，一駐燕山，與藥師對，一駐廣信軍或中山府，一駐雄州或河間府，犬牙相制。使藥師之眾，進有所依，退有所憚，則金人雖肆，豈能遽前！」貫曰：「善！第十萬人未易得，我當徐思之。」
辛丑，貫自太原、真定、瀛、莫入燕山，犒常勝軍，奏請河北置四總管，中山辛興宗，真定王元，河中楊惟忠，大名王育，令招逃卒、遊手人為軍，從之，蓋用擴言也。
夏，四月，丙辰，降德音於京東、河北路。
庚申，蔡京依前太師、魯國公，致仕。
蔡絛既擅權用事，其兄攸愈嫉之；白時中、李邦彥亦惡絛，乃與攸發絛奸私事。帝怒，詔安置韓梠於黃州，罷絛侍讀，提舉明道宮，尋又毀絛賜出身敕。時中等欲因以撼京，而京猶未有去志。帝乃命童貫與攸同往取謝事表，京置酒飲貫、攸，酒方行，京泣曰：「上何不容京數年？當有相讒譖者。」貫曰：「不知也。」京又曰：「京衰老宜去，而不忍遽乞身，以上恩未報，此心二公所知也。」時左右聞京並呼攸為公，皆竊笑。京不得已，以章授貫。帝命詞臣代為作三表請去，乃降制從之。
復州縣免行錢。
戊辰，詔行元豐官制，復尚書令之名，虛而勿授；三公但為階官，毋領三省事。
五月，丁亥，詔：「諸路帥臣舉將校有才略者，監司舉守令有政績者，歲各三人。」
乙未，遣奉議郎舒宸中如金賀生辰，尋改命校書郎衛膚敏。
六月，辛丑朔，詔宗室復著姓。
帝授神宗遺訓，能復全燕之境者，胙土，錫以王爵，丙午，封童貫為廣陽郡王。
己未，加蔡攸太保。
戊申，詔：「臣僚輒與內侍來往者論罪。」
辛亥，慮囚。
癸亥，詔：「吏職雜流出身人，毋得陳請改換。」
乙丑，罷減六尚歲貢物。
是月，寶文閣待制劉安世卒。
安世少從學於司馬光，平居坐不傾倚，書不草率，不好聲色貨利，忠孝正直，皆取則於光。除諫官，在職累年，正色立朝，其面折廷諍，或逢盛怒，則執簡卻立，俟威少霽，復前抗辭；旁列者見之，蓄縮悚汗，目之曰「殿上虎」。年既老，群賢凋喪略盡，巋然獨存，以是名望益重。梁師成用事，心服其賢，求得小吏吳默常趨走前後者，使持書啖以即大用，默因勸為子孫計，安世笑曰：「吾若為子孫計，不至是矣。且吾廢斥幾三十年，未嘗有一點墨與權貴。吾欲為元祐全人，見司馬光於地下耳。」還其書不答。蘇軾嘗評元祐人物曰：「器之真鐵漢！」器之，安世字也。
秋，七月，庚午朔，詔：「士庶毋以天、王、君、聖為名字。」
壬申，金禁內外官宗室毋私役百姓。
己卯，金主詔：「權勢之家毋買貧民為奴，其脅買者，一人償十五人，詐買者，一人償二人，杖一百。」
甲申，金括南京官豪牧馬，以等第取之，分給諸軍。
是月，熙河、蘭州、河東地震。熙河有裂數十丈者，蘭州尤甚，倉庫皆沒。
河東義勝軍叛。
八月，癸卯，金西南北都統鄂囉以遼主延禧至來流河。甲辰，告於太祖廟。丙午，見金主，遂降封為海濱王。以蕭仲恭為忠，甚加禮遇。
壬子，金主命有司揀閱善射勇健之士以備南伐。時宗望言於金主曰：「宋人不還戶口，且聞治軍燕山，苟不先之，恐為後患。既而宗翰亦以為言。故南伐之策，宗望實啟之。
九月，壬辰，金使李孝和等以天祚成擒來告慶，詔宇文虛中、高世則館之；其實金將舉兵，先使來覘也。時河東奏宗翰至雲中，頗經營南下，詔童貫再行宣撫。貫既受詔，未即行。會張孝純奏金人遣小使至太原，欲見貫，既，議交割雲中地，帝頗信之，詔趣貫行無留。
乙未，詔吉州安置聶山，復朝散郎，乘驛赴闕。
時金人慾伐中原，其謀已深，懼我為備，且揣知我必欲雲中，故多為好辭以給我。然諜報已詳，於是預謀雲中守，蔡攸乃薦山，遂召之。
是月，有狐升御榻而坐。又有都城外鬻菜夫，至宣德門下，忽若迷罔，釋荷擔，向門戟手，且言云：「太祖皇帝、神宗皇帝使我來道，尚宜速改也。」邏卒捕之，下開封獄，一夕，方省，初不知向者所為。乃於獄中殺之。
清化縣榷鹽場申燕山府，言金人擁大兵前來，劫掠居民，焚毀廬舍。時宣撫使蔡靖與轉運使呂頤浩、李與權等修葺城隍，團結人兵，以為守禦之備；使銀牌馬入奏，兼關合屬去處，而大臣謂郊禮在近，匿不以聞，恐礙推恩，奏薦事畢，措置未晚，但以大事委邊臣而已。
冬，十月，己亥，賜金告慶使李孝和等宴。
甲辰，金主詔諸將南伐，以安班貝勒杲兼領都無帥，貝勒宗翰兼左副元帥，先鋒經略使完顏希尹為右監軍，左金吾上將軍耶律伊都為右都監，自西京入太原。以六部路軍帥達蘭為六部路都統，舍音副之。宗望為南路都統，揀摩副之，知樞密院事劉彥宗兼領漢都統，自南京入燕山路。時金人部署已定，而舉朝不知，遣使往來，泄泄如平時。
金建太祖廟於西京。
辛亥，賜曾布諡曰文肅。
戊午，罷京畿和糴。
十一月，乙亥，遣使如金回慶。
童貫至太原，馬擴、辛興宗復詣雲中，使宗翰軍，諭以得旨且交蔚、應、飛狐、靈丘，餘悉還金，，仍覘其國有無南侵意。
擴等至軍前，宗翰嚴兵以待，趣擴等庭參，如見金主禮。禮畢，首議山後事。宗翰曰：「先帝與趙皇交好，各立誓書，萬世無毀。不謂貴朝違約，陰納張，收燕京逃去官民，本朝屢牒追還，第以虛文見紿，今當略辨是非。」擴曰；「本朝緣譚稹昧大計，輕從張之請，上深悔之。願國相存舊好，不以前事置胸中，乞且交蔚、應、飛狐、靈丘之地。」宗翰笑曰：「汝尚欲此兩州、兩縣邪？山前、山後，皆我家地，復何論！汝家州縣消數城來，可贖罪也。汝輩可即辭，吾自遣人至宣撫司矣。」
金人自擒天祚之後，欲南下，意尚猶豫。會隆德府義勝軍二千人叛降於金，具言中國虛實；又，易州常勝軍首領韓民義怨守臣辛綜，率五百餘人見宗翰曰：「常勝軍惟郭藥師有南向心，如張令徽、劉舜臣之徒，以張故皆觖望。」由是劉彥宗、耶律伊都輩力勸金人，言南朝可圖，仍不必用眾，因糧就兵可也，故宗翰決意南伐而有是言。翼日，館中供具良厚，薩裡莫爾笑謂馬擴曰：「待使人止此回矣。」
金宗望請於金主曰：「揀摩於臣為叔父，請以揀摩為都統，臣監戰事。」金至從之，以宗望監揀摩、劉彥宗兩軍戰事。
丙戌，祀圜丘，赦天下。
庚寅，以保靜軍節度使種師道為河東、河北路制置使。
十二月，戊戌，金人破檀州。
己亥，馬擴等自雲中回，至太原，以宗翰所言告。童貫驚曰：「金人初立國，遽敢作如許事！」擴曰：「北人深憾本朝結納張，又為契丹亡國之臣所激，必謀報復。擴固嘗關白，獨未蒙信聽耳，今猶可速作堤防。」然貫先已陰懷遁歸意矣。
金人破薊州。
朝廷以故事遣吏部員外郎傅察迎金賀正旦使於玉田縣，時金已渝盟，或勸毋遽行，察曰：「受使以出，聞難而止，若君命何！」遂行。遇宗望，促之使拜，白刃如林，或捽之伏地，衣袂顛倒，愈植立不顧，曰：「我有死而已，膝不可屈也。」遂殺之。察，堯俞從孫也，倉卒殉義。將官武漢英識其屍焚之，裹其骨，命虎翼卒沙立負以歸。立至涿州，金人得而系諸土室，凡兩月，伺守者怠，毀垣出，歸，以骨付其家。
壬寅，金使王介儒、薩裡莫爾至太原，出所齎書，說張渝盟等事，其語倨甚。童貫厚禮之，曰：「如此大事，何不素告我？」薩裡莫爾曰：「軍已興，何用告為！國相軍自河東路入，太子軍自燕京路入，不戮一人，止傳檄而定耳。」馬擴曰：「兵兇器，天道厭之。貴朝滅契丹，亦藉本朝之力。今一旦渝盟，舉兵相向，豈不顧南朝積累之國，若稍飾邊備，安能遽敵耶！」薩裡莫爾曰：「國家若以貴朝可憚，則不長驅矣。移牒且來，公必見之。莫若遣童大王速割河東、河北，以大河為界，存宋朝宗社，乃至誠報國也。」
貫聞之，憂懣不知所為，即與參謀宇文虛中等謀赴闕稟議，知太原府張孝純止之曰：「金人渝盟，大王當會諸路將士，竭力支吾。今大王去，人心必搖，是棄河東與金也。河東既失，河北豈可保邪！願少留，共圖報國。兼太原地險城堅，人亦習戰，未必金便能克也。」貫曰：「貫受命宣撫，非守土也。必欲留貫，置帥臣何為！」乙巳，遂逃歸京師。孝純歎曰：「平生童太師作幾許威望，及臨事，乃蓄縮畏懾，奉頭鼠竄，何面目見天子乎！」
初，郭藥師與詹度同職，自以節鉞，欲居度上，度以御筆所書有序，不從。常勝軍士橫暴，度不能制。朝廷慮其交惡，命蔡靖代度。靖至，坦懷待之，藥師亦重靖，稍為抑損。而知燕山府王安中，但謅事之，宰相亦曲徇其意，所請無不從。於是良械精甲，藥師令其部曲持以貿易於它道，為奇巧之物以奉權貴官侍，譽言日聞於帝。遂專制一路，增募兵，號三十萬，而不改契丹服飾。朝論頗以為疑慮，進拜太尉，召之入朝，藥師辭不至。帝令童貫行邊，陰察其去就，欲挾之偕來。貫至，藥師迎於易州，再拜帳下。貫避之，曰：「汝今為太尉，位視二府，與我等耳，此禮何為！」藥師曰：「太師，父也。藥師唯拜我父，焉知其它！」貫釋然。遂邀貫視師，至於迥野，略無人跡；藥師下馬，當貫前掉旗一揮，俄頃，四山鐵騎耀日，莫測其數，貫眾皆失色。歸為帝言，藥師必能抗北；蔡攸亦從中力主之，謂其可倚。故內地不復防制，屢有告變及得其通金國書，宰相輒不省。詹度亦言藥師瞻視非常，趨向懷異，始詔遣官究實，而金兵已南下。
宗望至三河，靖遣藥師及張令徽、劉舜仁帥師四萬五千迎戰於白河，敗績而還。宗望至燕山，藥師率軍郊迎之，執靖及都轉運使呂頤浩、副使李與權以降。於是燕山府所屬州縣，皆為金有。宗望既得藥師，益知虛實，因以為鄉導，懸軍深入矣。
初，宣撫司招燕、雲之民，置之內地，如義勝軍等，皆山後漢兒也，實勇悍可用。其在河東者約十萬餘人，官給錢米，雖諸司不許支用者亦聽之。久之，倉廩不足，以饑而怒，官軍又輒罵辱，其心益貳，俟釁且發。至是金人南侵朔、武之境，朔州守將孫翊者，勇而忠，出與之戰，未決，漢兒開門獻於金。至武州，漢兒亦為內應，遂失朔、武。長驅至代州，守將李嗣本率兵拒守，漢兒又擒嗣本以降，遂破代州。及至忻州，州守賀權開門張樂以迓之。宗翰大喜，下令兵不入城。
己酉，知中山府詹度奏金人分道南下。是月，連三奏至京師，朝廷失色。
辛亥，金宗望引兵向闕，令所過州縣毋得擅行誅戮。
乙卯，宗望攻保州、安肅軍，不克。
丁巳，皇太子除開封牧，罷修蕃衍北宅，令諸王子分居十位。
戊午，金人圍中山府，詹度禦之。
是日，皇太子入朝，賜排方玉帶。排方玉帶非臣下所當服也，帝時已有內禪意矣。
己未，下詔罪己，其略曰：「言路壅蔽，導諛日聞，恩幸持權，貪饕得志。搢紳賢能，陷於黨籍；政事興廢，拘於紀年。賦斂竭生民之財，戍役困軍伍之力；多作無益，侈靡成風。利源酤榷已盡，而謀利者尚肆誅求；諸軍衣糧不時，而冗食者坐享富貴。災異訁適見而朕不悟，眾庶怨懟而朕不知，追惟己愆，悔之何及！」詔，宇文虛中所草也。又令中外直言極諫，郡邑率師勤王；募草澤異才，有能出奇計及使疆外者；諸局及西城所見管錢物，並付有司；其拘收到元系百姓地土，並給還舊佃人；減掖庭用度、侍從官以上月廩；罷道官並宮觀撥賜田土，及大晟府、教樂所、行幸局、採石所；凡釐革弊端數十事。詔草既進，帝覽之，曰「一一可便施行，今日不吝改過。」虛中再拜泣下，同列尚有猶豫者。初，童貫得金茹越寨牒，及開拆，乃檄文，言多指斥，貫不敢奏。至是詔草數改易，未欲下也；李邦彥謂不若進此以激聖心，從之。帝果涕下無語，但曰「休休」，內禪之意遂決。
遣通直郎李鄴使金，告以將內禪，且求和。
初，童貫既歸自太原，金人又遣兩使來，大臣不敢引見。帝遂創小使之禮，令大臣見之於尚書省廳事。才就位，遂大聲曰「皇帝已命國相與太子郎君弔民伐罪，大軍兩路俱入。」白時中、李邦彥與蔡攸等，俱失色不敢答。徐問：「如何可告緩師者？」使人因大言曰：「不過割地稱臣耳。」大臣又俱失色不敢答，遂議厚其禮而遣之。攸弟絛說攸曰：「此覘我耳。宜以行人失辭而斬其使而使彼罔測。不然，且囚之，不可使知吾情實。」攸不聽。蓋與執政議，恐激其兵之速也。
鄴奉使，丐金三萬兩，而朝廷頗難之，遂出祖宗內帑金甕二，各五十兩，命書藝局銷鎔為金字牌子以授鄴。
先是有旨幸淮、浙，詔集從臣赴都堂問計。給事中直學士院吳敏入對於玉華閣下，曰：「願請間。」帝顧群臣少卻立。敏曰：「金人渝盟，陛下何以待之？」帝蹙然曰：「奈何？」時東幸計已定，詔除戶部尚書李梲守建康。敏率給舍詣都堂曰：「朝廷便為棄京師，計何左也！此命果行，雖死不奉詔。」梲遂罷行。
及太子除開封牧，帝去意益急。敏於是奏曰：「聞陛下巡幸之計已決，有之乎？」帝未應。敏曰：「以臣計之，今京師聞金大入，人情震動，有欲出奔者，有欲守者，有欲因而反者，以三種人共守，一國必破。」帝曰：「然，奈何？」敏曰：「陛下定計巡幸，萬一守者不固，則行者必不達。」帝曰：「正憂此。」敏曰：「 陛下使守者威福足以專用其人，則守必固；守固，則行者達矣。」帝稍開納。敏曰：「陛下能定計，事當不過三日。過三日，守者勢未定，威福未行，金人至，無益也。」時金已越中山而南，計程十日可至畿甸，故敏以三日為期。帝嘉許。
敏遂以劄子薦太常少卿李綱曰：「綱明雋剛正，忠義許國，自言有奇計長策，願得召見。」蓋綱嘗在敏家，為敏言，上宜傳位如天寶故事，與敏意合，故薦之。帝令綱來日候對於文字外庫。先是綱上御戎五策，曰正己以收人心，聽言以收士用，蓄財穀以足軍儲，審號令以尊國勢，施惠澤以弭民怨，因謂敏曰：「敵勢猖獗，非傳位太子，不足以招徠天下豪傑。」敏曰：「監國可乎？」綱曰：「肅宗建號之義，不出於明皇，後世惜之。主上聰明仁恕，公言萬一得行，將見金人悔禍，宗社底寧，天下受其賜。」翼日，復刺臂血，上疏請之。
帝乃除敏門下侍郎，輔太子。謂蔡攸曰：「我平日性剛，不意金人敢爾！」因握攸手，忽氣塞不省，墜御床下。宰執亟呼左右扶舉，僅得就宣和殿之東閤。群臣共議，一再進湯藥，俄少蘇，因舉臂索紙筆，書曰：「皇太子可即皇帝位，予以教主道君退處龍德宮。可呼吳敏來作詔。」敏承命，以詔草進，帝左書其尾曰：「依此，甚慰懷。」
以宇文虛中為保和殿大學士、河北東路宣諭使。
虛中初為童貫參議官，以廟謨失策，主帥非人，將有納侮自焚之禍，上書極言，王黼大怒；又累建防邊策議，皆不報。及金兵南下，虛中隨貫還朝，勸帝下罪己之詔以感動人心。至是召熙河經略使姚古、秦鳳經略使種師道，令以本路兵會鄭、洛，外援河陽，內衛京城。遂命虛中宣諭，使護其軍。虛中以檄召古、師道，令直赴汴京應援。
庚申，下詔內禪，皇太子即位於福寧殿。
辛酉始御崇政殿。太宰白時中率百官入賀。日有五色暈，挾赤黃珥，又有重日相蕩摩，久之乃隱。尊帝為教主道君皇帝。
是日，金人攻慶源府。
壬戌，大赦天下，常赦所不原者咸除之。百官進官一等，賞諸軍有差。翰林學士王孝迪實草赦文，而不著上自東宮傳位之意，四方多以為疑，士論非之。
立妃朱氏為皇后。
以耿南仲僉書樞密院事。南仲，帝東宮舊僚也。
癸亥，詔遣何灌將兵二萬，同梁方平守濬州河橋，以金兵漸逼故也。軍士行者，往往上馬輒以兩手捉鞍，不能施放，人皆笑之。
甲子，太學生陳東等伏闕上書，乞誅蔡京、王黼、童貫、梁師成、李彥、朱勔六賊，大略言：「今日之事，蔡京壞亂於前，梁師成陰謀於內，李彥結怨於西北，朱勔結怨於東南，王黼、童貫又從而結怨於二國，敗祖宗之盟，失中國之信，創開邊隙，使天下危如絲發。此六賊異名同罪，伏願陛下擒此六賊，肆諸市朝，傳首四方，以謝天下。」
是月，金宗望破信德府，宗翰圍太原府。詔京東、淮西募兵入衛。
燕山都監武漢英從宗望南伐，見金得中國人，皆不殺。行將至真定，漢英說之曰：「某猶不知大國用兵之意，況中國之人乎！是宜其不降。今睹所擒獲皆不殺，人安得戶曉！謂如某等使得諭之，則河北堅城，可不戰而下也。」宗望喜，乃多出文榜，命漢英出塞，俾誘諭諸部。漢英遂徑走闕下，具以其情告於朝曰：「金人之謀深矣，謂中國獨西兵可用耳。今以宗翰一下太原，取洛陽，要絕西兵援路，且防天子幸蜀；宗望一軍下燕山、真定，直掩東都。二軍相會而後逞其大欲，未知何以禦之？」時方內禪，而漢英達至，大臣憤眊，益猶豫，戰避之議皆未決。
丙寅，上道君皇帝尊號曰教主道君太上皇帝，居龍德宮，皇后曰道君太上皇后，居擷景西園。上皇將出居龍德，宰執率百官起居，皆慟哭，上皇亦出涕。因諭群臣曰：「內侍皆來言此舉錯，浮議可畏。」吳敏曰：「言錯者誰，願斬一人以厲其餘。」上皇曰：「眾雜至，不可記也。」又曰：「皇帝之上，豈容更有它稱，乃有欲稱嗣君者！」仍密諭李邦彥曰：「師成也。」乃以邦彥為龍德宮使，蔡倏副之。
詔改明年元曰靖康。
太常少卿李綱上封事，言：「陛下履位之初，當上應天心，下順人慾，攘除外患，使中國之勢尊，誅鋤內奸，使君子之道長，以副太上皇帝付託之意。乙丑，召對於延和殿。翼日，除兵部侍郎。
綱初得覲，帝迎謂曰：「卿頃論水災章疏，朕在東宮見之，至今猶能誦憶。」綱敘謝訖，因奏曰：「今金兵先聲雖若可畏，然聞有內禪之意，事勢必消縮請和，厚有所邀求於朝廷。臣竊料之，大概有五：欲稱尊號，一也；欲得歸朝人，二也；欲增歲幣，三也；欲求犒師之物，四也；欲割疆土，五也。欲稱尊號，如契丹故事，當法以大事小之意，不足惜；欲得歸朝人，當盡以與之，以示大信，不足惜；欲增歲幣，遂告以舊約全歸燕、雲，故歲幣視遼增兩倍，今既背約自取之，則歲幣當減，國家敦示舊好，不校貨財，姑如元數可也；欲求犒師之物，當量力以與之；至於疆土，則祖宗之地，子孫當以死守，不得以尺寸與人。願陛下留神於此數者，執之至堅，勿為浮議所搖，可無後艱也。」並陳所以禦敵固守之策，帝皆嘉納之，遂有此命。

