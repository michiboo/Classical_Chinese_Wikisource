
秋，七月，戊申，荊王頵卒，諡端獻。
遼曲赦奉聖州役徒。
癸丑，太皇太后詔有司褒崇皇太妃，討論典故以聞。
丙辰，遼遣使冊李乾順為夏國王。
庚申，遼主如秋山。
壬戌，詔：「應大臣奏舉館職，並依條召試除授。其朝廷特除，不用此令。」
先是劉安世言：「祖宗定天下，首開儒館以育人材。近歲以來，浸輕其選，或緣世賞，或以軍功，或酬聚斂之能，或徇權貴之薦，未嘗校試，遂貼職名。」帝以為然，故有是詔。安世又奏：「陛下過聽臣言，追復舊制，而繼雲朝廷特除者不在此限，則是名為更張，弊原尚在。乞自轉運使以上資序特除者，得不用此制。庶幾塞僥倖之門，重館職之選。」不聽。
戊辰夜，東北方明如晝，俄存赤氣，中有白氣經天。
己巳，遼禁民出境。
癸酉，忠州言臨江塗井鎮雨黑黍。
八月，己卯，進封揚王顥為徐王。
庚辰，遼有司奏宛平、永清蝗為飛鳥所食。
辛巳，復置荊門軍。
丙戌，罷吏試斷刑法。
庚寅，遼主謁慶陵。
丁酉，渠陽蠻入寇。
辛丑，劉安世言：「臣伏見祖宗以來，執政大臣親戚子弟，未嘗敢授內外華要之職。自王安石秉政以來，盡廢列聖之制，專用親黨，務快私意。今在位之臣，猶襲故態，子弟親戚，佈滿要津，此最當今大患也。願出此章，遍示三省，俾不廢祖宗之法。」
中書舍人曾肇言：「近日以來，頗有干求內降，特與差遣者，竊恐僥倖之人，轉相扳援。謹並錄上仁宗朝緣內降戒飭詔書事蹟凡八條，別為一通，伏乞置之坐右，少助省覽。」
九月，庚申，禁宗室聯姻內臣家。
乙丑，詔觀察使以上給永業田。
丁卯，策賢良方正能直言極諫科謝悰，己巳，賜進士出身，除初等職官。劉安世言：「近見悰申尚書省辭免新命狀，乃雲『所有敕命，未敢抵授』；以『祗』為『抵』，以『受』為『授』。昔唐省中有『伏獵侍郎』，為嚴挺之所譏而罷。陛下初復置舉，豈容有『抵授賢良』乎！」
冬，十月，丁丑，遼主獵於遼水之濱。己卯，駐藕絲澱。癸未，免百姓所貸官粟。
丙戌，罷新創諸堡砦。
趙瞻乞廢渠陽軍以舒荊湖之力，從之。
己丑，遼知北院樞密使耶律阿蘇封漆水郡王。癸巳，以伊實大王耶律迪裡知西北路招討使事，以權知西北路招討事蕭休格知伊實大王事。
戊戌，復南北宣徽院。
御史翟思等言：「清心莫如省事，省事莫如省官。今天下之事，其繁簡多寡，無以異於官制以前，然昔以一官治之者，今析之為四五，昔以一吏主之者，今增而為六七。願朝廷參考古制，以救今弊。」
壬寅，遼命諸部長官親鞫獄訟。
十一月，甲辰，遣吏部侍郎范百祿、給事中趙君錫相度回河利害，畫圖聞奏。
庚申，遼興中府民張化法，以父兄犯盜當死，請以身代，遼主皆免之。
丁卯，詔歲以十月給巡城兵衣裘。
甲寅，劉安世言：「屢見近臣連名薦士，多為捷徑。容使躁求，人懷覬覦，何所不至！」詔：「自今臣僚特有薦舉，毋得列銜聞奏。」
十二月，癸未，遼以耶律慎思為中京留守。
劉安世言：「鄆州學教授周穜上書，乞以故相王安石配享神宗廟庭。穜以疏遠微賤之臣，懷奸邪觀望之志，陵蔑公議，妄論典禮，伏望重行竄殛，以明好惡。」蘇軾言：「臣忝備侍從，謬於知人，至引穜以汙學校，謹自劾待罪。」甲午，罷穜教授，歸吏部。
壬寅，白虹貫日。
戶部侍郎蘇轍上疏言：「回河大議雖寢，然聞議者固執來歲開河分水之策。今小吳決口，入地已深，而孫村所開，丈尺有限，不獨不能回河，亦必不能分水。況黃河之性，急則通流，緩則淤澱，既無東西皆急之勢，安有兩河並行之理？今建議者乃謂河徙無常，萬一自遼界入海，邊防失備。按河昔在東，自河以西郡縣，與遼接境，無山河之限，邊臣建為塘水以捍其沖。今河既西，則西山一帶，契丹可行之地無幾，邊防之利，不言可知。且契丹諸水，皆自北南注以入於海，蓋地形北高，河無北徙之道，而海口深浚，勢無徙移，此邊防之說不足聽也。臣又聞謝卿材到闕，言『黃河自小吳決口，乘高注下，水勢奔快，上流堤防，無復怒決之患；朝廷若以河事付臣，不役一夫，不費一金，十年保無河患。』大臣以其異己，罷歸，而使王孝先、俞瑾、張景先三人重畫回河之計。蓋由大臣重於改過，故假契丹不測之憂以取必於朝廷；雖已遣範百祿等出按利害，然未敢保無觀望風旨也。願亟收回買梢發兵指揮，使百祿等明知聖意無所偏系，不至阿附以誤國計。」
閏月，癸卯朔，頒《元祐敕令格式》。
是日，遼預行正旦禮。
甲辰，銀青光祿大夫致仕蜀郡公范鎮定鑄律度量、鐘磬等，並書及圖法上進，較景祐中李照樂又下一律有奇。帝及太皇太后御延和殿，詔輔臣同閱視，賜詔嘉獎，下之太常，令三省侍從台閣之臣皆往觀焉。鎮時已屬疾，樂奏，三日而卒，諡忠文。
鎮清白坦夷，表裡洞達，遇人以誠，口不言人過。及臨大節，決大議，色和而語莊，雖在萬乘前無所屈。平生與司馬光相得甚歡，議論如出一口，故當時推天下之賢者，必曰君實、景仁。景仁，鎮字也。
戶部尚書韓忠彥、侍郎蘇轍、韓宗道言：「本部近編成《元祐會計錄》，大抵一歲天下所收錢、谷、金銀、幣帛等物，未足以支一歲之出。臣等願明敕本部，隨事看詳，量加裁損，二聖以身率之，大臣以身先之，則誰不信服！」奏入，詔：「戶部取索應幹財用，除諸班諸軍料錢、衣糧、賞給特支依舊外，其餘浮費，並行裁省，節次以聞。」
御史中丞李常言：「先帝以吏人無祿，不足以責其廉，遂重其罰而祿之。向已命官核實汰冗，請督責成書。」詔門下、中書後省疾速立法。
丙午，遼主如混同江。
戊申，減宰執賜予。
甲寅，太皇太后詔曰：「官冗之患，所從來尚矣；流弊之極，實萃於今，以闕計員，至相倍蓰。上有久閑失職之吏，則下有受害無告之民，故命大臣考求其本，苟非裁損入流之數，無以澄清取士之原。吾今自以眇身率先天下，永惟臨御之始，嘗敕有司，廕補私親，舊無定限，自惟薄德，敢配前人！已詔家庭之恩，止從母后之比，今當又損，以示必行。夫以先帝顧托之深，天下責望之重，苟有利於社稷，吾無愛於膚。矧此推恩，實同豪末，忠義之士，當識此情，各忘內顧之誠，共成節約之制。今後每遇聖節、大禮、生辰，合得親屬恩澤，並四分減一。皇太后、皇太妃准此。」
庚申，置六曹尚書權官。
丙寅，詔吏部詳定六曹、寺監重復利害以聞。
範百祿、趙君錫既受詔，行視東西二河，度地形，究利害，見東流高仰，北流順下，知河必不可回，即條畫以聞。
春，正月，癸未，範百祿等使還，入對，復言：「修減水河，有害無利，願罷其役，那移工料，繕築西堤，以護南決口。」頃之，乃詔罷回河及修減水河。
遼主如魚兒濼。
甲申，以夏人通好，詔邊將毋生事。
左司諫韓川罷為集賢校理，權發遣潁州，以數言胡宗愈不聽故也。
甲午，高麗貢於遼。
是月，知鄧州蔡確復觀文殿學士。
二月，甲辰，司空、同平章軍國事、申國公呂公著卒，年七十二。太皇太后見輔臣曰：「邦國不幸，司馬相公既亡，呂司空復逝。」痛憫久之。帝亦悲感，即詣其家臨奠，贈太師，諡正獻。
公著自少講學，即以治心養性為本，平居無疾言遽色，於聲利紛華，泊然無所好。識慮深敏，量弘而學粹，苟便於國，不以利害動其心。與人至誠，不事表暴。其好德樂善，出於天性，士大夫有以人物為意者，必問其所知，與其所聞參互考實，以待上求。神宗嘗謂執政曰：「呂公著之於人材，其言不欺，如權衡之稱物。」每帝前議政事，盡誠去飾，博取眾人之善以為善，至其所當守，毅然不可回奪也。王安石博辨騁辭，人莫敢與抗，公著獨以精識約言服之。安石嘗曰：「疵吝每不自勝，一詣長者，不覺消釋。」其敬服如此。
庚戌，白虹貫日。
乙卯，夏國主遣使來謝封冊。
壬戌，御邇英閣，詔講讀官講《尚書》，讀《寶訓》。司馬康講《洪範》至「乂用三德」，帝問曰：「止此三德，為更有德？」康對曰：「皋陶所陳有九德，如『柔而立，剛而塞，強而義』等語是也。」先是帝恭默未言，起居舍人王岩叟喜聞德音，欲因以風諫，退而上言：「陛下既能審問之，必能體而行之。三德者，人君之大本，得之則治，失之則亂，不可須臾去也。三數雖少，推而廣之，足以盡天下之要。」岩叟嘗侍講，奏曰：「陛下宮中何以消日？」帝曰：「並無所好，惟是觀書。」對曰：「聖學須在積累，積累之要，在專與勤。屏去它事，始可謂專，久而不倦，始可謂勤。」帝然之。
三月，癸酉，遼主命析津、大定二府精選舉人以聞。遼自清寧後，五京、諸州各建孔子廟，頒《五經》傳疏，至是復下詔諭學者當窮經明道。
甲戌，蘇頌等奏撰進《漢唐故事分門增修》，詔以《邇英要覽》為名。
己卯，作渾天儀。
胡宗愈罷為資政殿學士、知陳州，以劉安世屢劾其罪狀故也。
太史局奏：「宋以火德王天下，今所造渾儀名水運，甚非吉兆。」詔以元祐渾天儀象為名。其後翰林學士許將等請即象為儀，並為一器，從之。
劉安世言：「去冬迄今春，雨雪愆期，夏苗將槁，秋種未布，伏望特罷宴樂，以示閔雨之意。」丁亥，詔罷春宴。
翰林學士兼侍讀蘇軾，罷為龍圖閣學士、知杭州。軾嘗讀《祖宗寶訓》，因及時事，歷言：「今功罪不明，善惡無所勸沮；又，黃河勢方北流而強之使東；夏人寇鎮戎，殺掠幾萬人，帥臣掩蔽不以聞，朝廷亦不問。恐浸成衰亂之漸。」當軸者恨之，趙挺之、王覿攻之尤甚。軾知不見容，請外，故有是命。
己丑，詔：「自今大禮毋上尊號。」
辛卯晝，有流星自東北向西北急流，至濁沒。
乙未，罷幸瓊林苑、金明池。
夏，四月，甲辰，遼以知奚六部大王事尼噶為本部大王。
乙巳，呂大防等以久旱求罷，不允。
丁未，太保、司徒兼中書令、中太一宮使、濟陽郡王曹佾卒。
佾性和易，美儀度，神宗每諮訪以政，然退朝，終日語不及公事。神宗謂大臣曰：「曹王雖用近親貴，而端拱寡過，善自保，真純臣也。」進對，未嘗名。
戊申，罷大禮使及奏告宰執加賜。
先是知漢陽軍吳處厚言：「蔡確昨謫安州，不自循省，包蓄怨心，嘗遊車蓋亭，賦詩十章，內二章譏訕尤甚。」奏至，左司諫吳安詩首聞其事，即彈論之；梁燾、范祖禹、王岩叟、劉安世等，交章乞正確罪。壬子，詔令確具析聞奏，仍委知安州錢景陽繳進確元題詩本。
始，確嘗從處厚學賦，及作相，與處厚有隙。王珪欲除處厚館職，為確所沮，處厚由是恨確，故箋釋其詩上之。士大夫固多疾確，然亦由此畏惡處厚雲。
遼主獵於北山。
戊午，分經義、詩賦為兩科試士，罷明法科。
尚書省請復詩賦，與經義、詩賦為兩科試士，又言舊明法最為下科，今中者即除司法，敘名反正及第進士上，非是，詔從之。凡詩賦進士，於《易》、《書》、《詩》、《周禮》、《禮記》、《春秋左傳》內聽習一經。初試本經義二道，《論》、《孟》義各一道，次試賦及律詩各一首，次試論一首，末試子史時務策二道，凡四場。其經義進士，須習兩經，以《詩》、《禮記》、《周禮》、《左氏春秋》為大經，《書》、《易》、《公羊》、《穀梁》、《儀禮》為中經，願習二大經者聽，不得偏占兩中經。初試本經義三道，《論語》義一道，次試本經義三道，《孟子》義一道，次試論、策如詩賦科。並以四場通定高下，而取解額中分之，各占其半。專經者以理義定取捨，兼詩賦者以詩賦為去留，其名次高下，則如策論參之。
初，司馬光言：「神宗尊用經義、論、策取士，此乃復先王令典，百王不易之法。但王安石不當以一家私學，欲蓋先儒，令天下師生講解。至於律令，皆當官所須，使為士者果能知道義，自與法律冥合，何必置明法一科，習為刻薄，非所以長育人材、敦厚風俗也。」至是遂罷明法科。
是日，尚書省又言：「大河東流，為中國要險，自大吳決後，由界河入海，不惟淤壞塘濼，兼濁水入界河向去淺澱，則河尾將直注北界入海，中國全失險阻之限，不可不為深慮。」詔範百祿、趙君錫條畫以聞。百祿言：「臣等按行黃河獨流口至界河，又東至海口，熟觀河流形勢，並緣界河至海口鋪砦地分。使臣各稱界河未經黃河行流以前，闊一百五十步，下至五十步，深一丈五尺，下至一丈；自黃河行流之後，闊五百四十步，次亦三二百步，深者三丈五尺，次亦二丈。乃知水性就下，行疾則自刮除成空而稍深，與漢張戎之論正合。自元豐四年河出大吳，勢如建瓴，經今八年，沖刷界河兩岸，日漸開闊，連底成空，趨海之勢甚迅，雖遇泛漲非常，而大吳以上數百里，終無決溢，此乃下流深快之險也。臣等竊謂本朝以來，未有大河安流，合於禹跡如此之利便者。其界河向去趨深走下，湍激奔騰，只有闊深，必無淺澱，河尾安得直注北界，中國亦無全失險阻之理，不至上煩聖慮。」
壬戌，弛在京牧地與民。
甲子，遼主以霖雨罷獵。
五月，辛未，以著作郎范祖禹為右諫議大夫兼侍講。
祖禹上疏論人主正心修身之要，乞太皇太后日以天下之勤勞，萬民之疾苦，群臣之邪正，政事之得失，開導上心，曉然存之於中，庶使異日眾說不能惑，小人不能進。
癸酉，以御史中丞李常為兵部尚書，侍御史盛陶為太常少卿；皆坐不論蔡確改官也。
辛巳，知鄧州、觀文殿學士蔡確責授左中散大夫、守光祿卿、分司南京。
時中書舍人彭汝礪密疏救確，大略以「吳處厚開告訐之路，此風不可長」為言；盛陶亦騰章，意與汝礪合。已而安州言確已刮洗詩牌。其明日，確奏亦至，自辨甚悉，汝礪復救解之。論猶未決，梁燾、劉安世言確罪狀著明，何待分析，故有是命。汝礪又封還詞頭，即謁告，會王岩叟當制，遂草詞行下。
丙戌，梁燾、吳安詩、劉安世言蔡確罪重而責輕，傅堯俞、朱光庭相繼論列，范祖禹亦助之。於是太皇太后宣諭燾等，令密具行遣條例聞奏，燾等即以丁謂、孫沔、呂惠卿故事條上。
丁亥，宰執入對，太皇太后忽曰：「蔡確可英州別駕，新州安置。」宰執愕立相視。范純仁言方今宜務寬厚，不可以語言文字暖昧不明之過誅竄大臣，劉摯亦以確母老，引柳宗元與劉禹錫播州事。呂大防因曰：「確先帝大臣，乞如摯所論，移一近裡州郡。」太皇太后曰：「山可移，此州不可移也。」於是不敢復言。純仁獨留身，揖王存論之，意不解。純仁曰：「臣奉詔，但乞免內臣押去。」太皇太后曰：「如何？」純仁以曹利用事言之。太皇太后曰：「無慮，彼必不死也。」是夜，批出，差入內供奉裴彥臣等押送，臣僚皆欲救止，而恐與初論相戾，且非體，遂不敢發。李常、盛陶、翟思、趙挺之、王彭年坐不舉劾，彭汝礪坐營救並不草責詞，皆罷去。擢吳處厚知衛州。
初，議竄確嶺嶠，純仁謂大防曰：「此路自丁晉公後，荊棘六七十年矣，奈何開之？吾儕正恐亦不免耳。」
知杭州蘇軾未行，密疏言：「朝廷若薄確之罪，則於皇帝孝治為不足；若深罪確，則於太皇太后仁政為小損。謂宜皇帝降敕推治，而太皇太后特加寬貸，則仁孝兩得矣。」太皇太后善其言而不能用。
詔直龍圖閣邢恕，候服闋日落職，授承議郎、監永州鹽酒稅。先是恕自襄州移河陽，間道抵鄧州，見蔡確，相與謀所造定策事。及司馬康赴闕，恕特招康道河陽，因勸康作書稱確，為它日全身保家計。康以恕同年，又出父門下，信之，作書如恕言。恕本意必得康書者，以康為司馬光之子，言確有定策功，可取信於世。既而梁燾自潞州以左諫議召，恕亦要燾出河陽，既至，恕日夜論確定策功不休，且以康與確書為證。燾不悅，詣闕奏之。會吳處厚訐確詩，燾因與劉安世等請誅確。確既貶竄，恕亦坐謫。
太皇太后諭三省曰：「帝是先帝長子，子繼父業，其分當然，確有何策立勳邪！若使確它日復來，欺罔上下，豈不為朝廷害？恐帝年少制禦不得，今因其自敗，如此行遣，蓋為社稷也。」
康初欲從恕招，邵雍子伯溫謂康曰：「公休除喪，未見君，不宜先見朋友。」康曰：「已諾之矣。」伯溫曰：「恕傾巧，或以事要公休，從之則必為異日悔。」公休，康字也。及燾等論確、恕罪，亦指康書，詔令康分析，康乃悔之。
初，梁燾之論蔡確也，密具確及王安石之親黨姓名以進，曰：「臣等竊謂確本出王安石之門，相繼秉政，垂二十年，群小趨附，深根固蒂，謹以兩人親黨開具於後。確親黨：安燾、章惇、蒲宗孟、曾布、曾肇、蔡京、蔡卞、黃履、吳居厚、舒亶、王覿、邢恕等四十七人；安石親黨：蔡確、章惇、呂惠卿、張璪、安燾、蒲宗孟、王安禮、曾布、曾肇、彭汝礪、陸佃、謝景溫、黃履、呂嘉問、沈括、舒亶、葉祖洽、趙挺之、張商英等三十人。」於是太皇太后宣諭宰執曰：「確黨多在朝。」范純仁進曰：「確無黨。」呂大防進曰：「確黨甚盛，純仁言非是。」劉摯亦助大防，言有之。純仁曰：「朋黨難辨，恐誤及善人。」退，即上疏言：「 蔡確之罪，自有典刑，不必推治黨人，旁及枝葉。前奉特降詔書，盡釋臣僚往咎，自此內外反側皆安，上下人情浹洽，盛德之事，誠宜久行。臣心拳拳，實在於此。 」范祖禹亦謂確已貶，餘黨可弗問，乃上言：「自乾興貶丁謂以來，不竄逐大臣六十餘年，一旦行之，四方無不震聳。確罷相已久，陛下所用，多非確黨。其有素懷奸心為眾所知者，固不逃於聖鑒，自餘偏見異論者，若皆以為黨確而逐之，恐刑罰失中而人情不安也。」
遼主駐赤勒嶺。
己丑，遼以准布瑪古蘇為諸部長，以西北路招討使耶律托卜嘉薦之也。自蕭迪嚕為招討之後，政務姑息，多擇柔願者用之，諸部漸至跋扈。托卜嘉含容尤甚，邊防益廢。至是復薦瑪古蘇，卒啟後來邊患。
癸巳，回鶻貢良馬於遼。
己亥，遼以同知南院樞密使事耶律鄂嘉知右伊勒希巴事，以左祗候郎君班詳袞耶律尼哩知北大王事。
六月，甲辰，范純仁、王存罷。
時梁燾、劉安世交章論純仁黨附蔡確，純仁亦求出外。吳安詩因言王存嘗助純仁救確，純仁當罷，存不可獨留。遂詔純仁依前官為觀文殿學士、知潁昌府，存為端明殿學士、知蔡州。
丙午，以樞密直學士、戶部尚書韓忠彥為尚書左丞，翰林學士許將為尚書右丞，樞密直學士、簽書樞密院事趙瞻為同知樞密院事。
丁未，以戶部侍郎蘇轍為吏部侍郎；三日，改翰林學士。
夏遣使來貢。
甲寅，夏遣使如遼謝封冊。
壬戌，遼以參知政事王言敷為樞密副使，賈士勳參知政事兼同知樞密院事。
秋，七月，庚午，遼主獵於沙嶺。
乙亥，安燾以母憂去位。
丙申，詔戶部，令諸路提刑司下豐熟州縣，量增錢廣行收糴，從司馬康、劉安世、范祖禹請也。
壬辰，遼主駐藕絲澱。
丙申，都水監言：「宗城決溢向下，包蓄不定，河勢未可全奪。且為二股份行，以紓下流之患，雖未保冬夏常流，已見有可為之勢。必欲經久，當遂作二股，仍須增添役夫，乃為長利。」詔有司具析保明以聞。
八月，壬寅，敕郡守貳以四善三最課縣令，吏部歲上監司考察知州狀。
丁未，翰林學士蘇轍言：「臣竊聞河道西行，孫村側左大約入地二丈以來，而見申報，漲水出岸，由新開口地東入孫村，不過六七尺。欲因六七尺漲水而奪其地二丈河身，雖三尺童子知其難矣。然朝廷遂遣都水使者開河道，進鋸牙，欲約之使東。方河水盛漲，其西行河道若不斷流，則遏之東行，實同兒戲。臣願陛下急命有司，徐觀水勢所向，依累年漲水舊例，因其東溢，引入故道，以紓北京朝夕之憂。其堤防壞決之處，第略加修葺，免其決溢，候河勢稍定，然後議之。不過一月後，漲水既落，則西流之勢決無移理，而群小妄說，不攻自破矣。」
辛酉，太皇太后詔：「今後明堂大禮，毋令百官拜表稱賀。」
乙丑，都水監句當公事李偉言：「開撥直堤，放水入孫村口故道，水勢順快，朝廷當極力閉北流，乃為上策。若不明詔有司，即令回河，深恐上下遷延，議終不決，觀望之間，遂失機會。乞復置修河司。」從之，仍以都提舉修河司為名。
九月，己卯，朝獻景靈宮。
辛巳，大饗明堂，赦天下，百官加恩，賜齎士庶高年九十以上者。
乙未，檢舉先朝文武七條，戒諭百官遵守。
右諫議大夫范祖禹言：「陛下前者罷修河司，中外無不以為當。今才曆三時，復興回河之役，徒以執政恥其前言之失，必欲遂其妄舉大役，河本無事而人強擾之。伏望明諭大臣，博採群言，息意回河，無以有限之財力填不測之巨壑，勿徇一言之失而冀必不成之功。乞罷提舉修河司，散遣官吏兵夫，其北河決溢，隨宜救護。」不報。
初，遼主以契丹、漢人風俗不同，國法不可異施，命耶律伊遜等更定條制。時校定官即重熙舊制，刪其重復者為五百四十五條，取律一百七十三條，又創增七十一條，凡七百八十九條，增重編者至千餘條，皆分類列。乙太康間所定，復以律及條例參校，續增三十六條。其後因事增校，至大安三年止，又增六十條。條約既繁，典者不能遍習，愚民莫知所避，犯法者眾，吏得因緣為奸。冬，十月，乙巳，遼主詔曰：「法者，所以示民信，使民可避而不可犯也。比命有司纂修刑法，然不能明體朕意，多作條目以罔民於罪，朕甚不取。自今復用舊法，餘悉除之。」
戊申，翰林學士蘇轍上《神宗御製集》九十卷，詔於寶文閣收藏。
癸丑，御邇英閣，進讀《三朝寶訓》。
十一月，丁卯朔，遼以燕國王延禧生子，大赦，妃之族屬進爵有差。
癸未，以門下侍郎孫固知樞密院事，中書侍郎劉摯為門下侍郎，吏部尚書傅堯俞為中書侍郎。先是梁燾、劉安世入對延和殿，太皇太后令具可用臣僚姓名以進，燾、安世乃以堯俞及蘇頌薦，至是堯俞遂大用。
乙酉，有星色赤黃尾，跡燭地。
己丑，太皇太后卻元日賀禮，令百官拜表。
壬辰，改發運、轉運、提刑預伎樂宴會徒二年法。
甲午，知杭州蘇軾言：「浙西艱食已甚，今歲兩浙水鄉種麥絕少，深恐來年必有饑饉盜賊之憂。轉運司上供額斛及補填舊欠共一百六十餘萬石，乞且起一半或三分之二。」詔許留上供米三分之一。由是米不翔貴，復得賜度牒百道，易米以救饑者。明年方春，即減半價糶常平米，又作飦粥藥，濟活者甚眾。
杭頻海，水泉鹹苦，唐刺史李泌，始導西湖，作六井，民以足用。及白居易復浚西湖，引水入運河，溉田且千頃。然湖水多葑，自唐及錢氏，歲輒浚治，宋興，廢之，葑積為田而水無幾矣。運河失湖水之利而取給於江，潮水遊河，泛溢闤闠，三年一浚，為居民大患，六井亦幾廢。軾始至，浚茆山、鹽橋二河，以茆山一河專受江潮，以鹽橋一河專受湖水，復以餘力修治六井，民稍獲其利。軾曰：「若取葑田，積之湖中，為長堤以通南北，則葑田去而行者便矣。」乃取救荒之餘，復請於朝，得度牒以募役者。堤成，南北徑十三里，植芙蓉、楊柳於其上，望之如畫圖，杭人名曰蘇公堤。
十二月，丁酉朔，正議大夫章惇始除喪，降授通議大夫，提舉抗州洞霄宮。初，梁燾等劾奏惇用賤價奪民田，詔候服闋與宮觀差遣，故有此授。
癸丑，更定朝儀二舞，曰《威加四海》《化成天下》。
甲寅，減鄜延等路戍兵歸營。
戊午，以御史闕，令中丞、兩省各舉二人。
初，范祖禹聞禁中覓乳媼，以帝年十四，非近女色之時，上疏勸進德愛身，又乞太皇太后保護上躬，言甚切至。太皇太后諭曰：「乳媼之說，外間虛傳也。」祖禹對曰：「外議雖虛，亦足為先事之戒。臣侍經筵左右，有聞於道路，實懷私憂，是以不敢避妄言之罪。凡事言於未然，則誠為過，及其已然，則又無所及。陛下甯受未然之言，勿使臣等有無及之悔。」
是月，劉安世又言：「臣前月末，聞權罷經筵，意謂將有燕享。今復半月，講臣久不得望清光。乃者民間喧傳禁中見求乳母，遂謂陛下浸近女寵，此聲流播，實損帝德。」
它日，呂大防奏事，太皇太后諭曰：「劉安世有疏言禁中求乳母事，此非官家所欲，乃先帝一二小公主尚須飲乳也。官家常在吾榻前閤內寢處，安得有此！」
春，正月，丁卯朔，御大慶殿視朝。
丁丑，朝獻景靈宮。
乙酉，范祖禹上答刂子四道。其一曰：「經筵闕官，宜得老成之人。韓維風節素高，若召以經筵之職，物論必以為愜。」其二曰：「蘇頌近乞致仕。頌博聞強識，詳練典故，陛下左右，宜得殫見洽聞之士以備顧問。」其三曰：「蘇軾文章，為時所宗，忠義許國，遇事敢言，豈可使之久去朝廷！」其四曰：「趙君錫孝行，書於《英宗實錄》，輔導人君，宜莫如孝；給事中鄭穆，館閣耆儒，操守純正；中書舍人鄭雍，謹靜端潔，言行不妄。此三人者，皆宜置左右，備講讀之職。 」
是月，遼主如混同江。
二月，己亥，詔都水使者吳安持提舉修減水河。
夏人來歸永樂陷沒吏士百四十九人，詔以米脂、葭蘆、浮圖、安疆四砦還之，仍約以委官畫定疆界。
知潁昌府范純仁聞朝廷覆議修河，上疏曰：「範百祿、趙君錫相度歸，陳回河之害甚明。三兩月來，卻聞復興斯役。望聖恩再下有司，若利多害少，尚覬徐圖；苟利少害多，尤宜安靜。」疏奏，主河議者不悅，欲寢而不行。太皇太后曰：「純仁之言有理，宜從其請。」辛丑，詔罷修黃河。
先是河上所科夫役，許輸錢免夫，令出，上下皆以為便。純仁獨憂曰：「民力自此愈困矣。力者，身之所出；錢者，非民所有。今取其所無，民安得不病？獨富人不親執役者以為便耳。且從來差夫不及五百里外，今免夫錢，無遠不廟，若遇掊克之吏，則為民之害無甚於此。」
遼主如雙山。
壬寅，御邇英閣，講《尚書·無逸篇》，畢，詔詳錄所講義以進。故事，經筵前一日進講義，自元豐元年說書陸佃始；至是詔，今後講義於次日別進。
癸卯，詔：「時雨稍愆，應五嶽、四瀆州軍，令長吏祈禱。」
丁未，減天下囚罪，杖以下釋之。
初，文彥博復居政府，期年，即求去。詔曰：「西伯善養老，而太公自至；魯繆公無人子思之側，則長者去之。公自以為謀則善矣，獨不為朝廷惜乎？」又曰：「唐太宗以干戈之時，尚能起李靖於既老，而穆宗、文宗以燕安之際，不能用裴度於未病，治亂之效，於斯可見。」彥博讀詔聳然，不敢言去，復留四年。至是請去不已，庚戌，詔乙太師、開府儀同三司、護國軍、山南西道節度使致仕，令所司備禮冊命。壬子，彥傅乞免冊禮，從之。甲子，宴餞彥博於玉津園。
三月，丙寅朔，中大夫、同知樞密院事趙瞻卒，諡懿簡。
丁卯，賜故龍圖閣直學士孫覺家緡錢，以給喪事。
辛未，女直貢於遼。
壬申，以尚書左丞韓忠彥同知樞密院事，翰林學士承旨蘇頌為尚書左丞。
忠彥弟純彥之妻，孫固女也，各以親嫌乞罷，不許。忠彥嘗與傅堯俞、許將論事不合，俱求罷政，殿中侍御史上官均言：「大臣之任，同國休戚，廟堂之上，當務協諧。若悻悻辯論，不顧事體，何以觀視百僚！堯俞、將雖有辯論之失，然事皆緣公，望令就職。」從之。
己卯，以龍圖閣直學士、知亳州鄧溫伯為翰林學士承旨。王岩叟封還除命，不聽。溫伯，本名潤甫，時避高魯王諱，故以字行。
癸未，罷春宴。
辛卯，以楊畏為監察御史。劉安世、朱光庭言：「御史闕員，屢詔近臣俾舉所知。楊畏不系所舉之士，未審朝廷何名除授？」不報。
壬辰，罷幸瓊林苑、金明池。
夏，四月，丁酉，遼東北路統軍司設掌法官。
甲辰，呂大防等以旱乞罷，詔答不允。
右光祿大夫、知樞密院事孫固卒。太皇太后及帝皆出聲泣，輟視朝三日，贈開府儀同三司，諡溫靖。
固宅心誠粹，不喜嬌亢，嘗曰：「人當以聖賢為師，一節之士，不足學也。」又曰：「以愛親之心愛其君，則無不盡矣。」傅堯俞曰：「司馬公之清節，孫公之惇德，蓋所謂不言而信者。」世以為篤論。
癸丑，詔講讀官御經筵退，留二員奏對邇英閣。
丁巳，詔以旱避殿，減膳，罷五月朔日文德殿視朝。
五月，壬申，詔：「差役法有未備者，令王岩叟、韓川與劉安世看詳，具利害以聞。」
遼主駐散水原。
乙亥，雨。
己卯，御殿，復膳。
庚寅，以梁燾為戶部尚書，劉安世為中書舍人。燾、安世並以乞罷鄧溫伯承旨除命不從，辭所遷官不拜。
范祖禹留對，言：「慶曆元年，出御製《觀文鑒古圖記》以示輔臣；皇祐元年，召近臣、三館、台諫及宗室觀《三朝訓鑒圖》。仁宗皇帝講學之外，為圖鑒古，不忘箴儆；又圖寫三朝事蹟，欲子孫知祖宗之功烈。願陛下以永日觀書之暇，間覽此圖，亦好學不倦之一端也。」
六月，辛丑，錄囚。
甲寅，遼遣使決五京囚。
自元祐初一新庶政，至是五年，人心已定；唯元豐舊黨，分佈中外，多起邪說以撼在位。呂大防、劉摯患之，欲稍引用，以平宿怨，謂之「調停」，太皇太后疑不能決。乙卯，御史中丞蘇轍入對，即面斥其非，退，復上疏曰：「臣頃面論君子小人不可並處，聖意似不以臣言為非者。然天威咫尺，言詞迫遽，有所未盡，臣而不言，誰當救其失者？親君子，遠小人，則主尊國安；疏君子，任小人，則主憂國殆。此理之必然。未聞以小人在外，憂其不悅，而引之於內以自遺患也。故臣謂小人雖不可任以腹心，至於牧守四方，奔走庶務，無所偏廢可也。若遂引之於內，是猶患盜賊之欲得財而導之寢室，知虎豹之欲食肉而開之以垌牧，無是理也。且君子小人，勢若冰炭，同處必爭；一爭之後，小人必勝，君子必敗。何者？小人貪利忍恥，擊之則難去；君子潔身重義，沮之則引退。古語曰：『一薰一蕕，十年猶有臭』，蓋謂此矣。先帝聰明聖智，比靈斯三代，而臣下不能將順，造作諸法，上逆天意，下失民心。二聖因民所願，取而更之，則前者用事之臣，今朝廷雖不加斥逐，其勢亦不能復留。尚賴二聖仁慈，育之於外，蓋已厚矣。而議者惑於眾說，乃欲招而納之，與之共事，謂之『調停』。此輩若返，豈肯徒然而已哉！必將戕害正人，漸復舊事，以快私忿。人臣被禍，蓋不足言；臣所惜者，宗廟、朝廷也。惟陛下斷自聖心，不為流言所感，毋使小人一進，復有噬臍之悔。」疏入，太皇太后命宰執讀於簾前，曰：「轍疑吾兼用邪正，其言極中理。」諸臣從而和之，調停之說遂已。
轍又奏曰：「竊見方今雖未大治，而祖宗綱紀具在，州郡民物粗安。若大臣正己平心，無生事要功之意，因弊修法，為安民靖國之術，雖有異黨，誰不歸心？但患朝廷舉事類不審詳。曩者黃河北流，正得水性，而水官穿鑿，欲導之使東，移下就高，汩五行之理。及陛下遣使按視，知不可為，猶或固執不從。經今累歲，回河雖罷，減水猶存，遂使河朔生靈，財力俱困。今者西夏、青唐外皆臣順，朝廷招徠之厚，惟恐失之。而熙河將吏，創築二堡以侵其膏腴，議納醇忠以奪其節鉞，功未可覬，爭已先形。朝廷雖知其非，終不明處置，若遂養成邊釁，關陝豈復安居！如此二事，則臣所謂宜正己平心，無生事要功者也。昔嘉祐以前，鄉差衙前，民間常有破產之患。熙寧以後，出賣坊場以雇衙前，民間不復知有衙前之苦。及元祐之初，務於由舊，一例復差，官收坊場之錢，民出衙前之費，四方驚顧，眾議沸騰。尋知不可，旋又復雇，去年之秋，又復差法。且熙寧雇役，三等人戶，並出役錢。上戶以家產高強，出錢無藝，下戶昔不充役，亦遣出錢；故此二等人戶，不免諮怨。至於中等，昔既已自差役，今又出錢不多，雇法之行，最為其便。罷行雇法，上下二等欣躍可知，唯是中等則反為害。如畿縣中等之家，例出役錢三貫，若經十年，為錢三十貫而已。今差役既行，諸役手力，最為輕役；農民在官，日使百錢，最為輕費。然一歲之用，已為三十六貫，二年役滿，為費七十餘貫。罷役而歸，寬鄉得閒三年，狹鄉不及一歲。以此較之，則差役五年之費，倍於雇役十年。賦役所出，多在中等，故天下皆思雇而厭差。如此二事，則臣所謂宜因弊修法，為安民靖國之術者也。四事不去，如臣等輩，猶知其非，而況於心懷異同，志存反覆，幸國之失，有以藉口者乎？恐彼已默識於心，多造謗議，待時而發，以搖撼眾聽矣。伏乞宣諭宰執，事有失當，改之勿疑，法或未完，修之無倦。苟民心既得，則異議自消，海內蒙福，上下攸同，豈不休哉！」
秋，七月，遼主如黑嶺。
乙酉，夏人來言畫疆界者不以綏州例，詔曰：「已諭邊臣如約矣。夏之封界，當亦體此。」
始，元豐所定吏額，主者苟悅群吏，比舊額幾數倍。朝廷患之，命量事裁減。吏有白中孚者，告蘇轍曰：「吏額不難定也。昔流內銓，今侍郎左選也，事繁莫過於此。昔銓吏止十數，今左選吏至數十，事不加舊而用吏數倍者，昔無重法、重祿、吏通賕賂，則不欲人多以分所入，故竭力辦事，勞而不避。今行重法，給重祿，賕賂比舊為少，則不忌人多而幸於少事。此吏額多少之大要也。舊法以難易分七等，重者至一分，輕者至一厘以下，積若干分為一人。今誠取逐司兩月事，定其分數，則吏額多少之限，無所逃矣。」轍以其言為然，乃具以白執政，請據實立額，俟吏之年滿轉出或事故死亡者勿補，及額而止，不過十年，自當消盡。執政然之，遂申尚書省。後數月，諸司所供文字皆足，因裁損成書，以申三省。左僕射呂大防得其書，大喜，欲此事必由己出，別將詳定。任永壽，本諸司吏也，為人精悍而滑，嘗預知元豐吏額事，每奏入，獨能言其曲折。大防悅之，即於尚書省創立吏額房，使永壽與吏數輩典之。凡奏上行下，皆大防自專，不復經由兩省。一日，內降畫可二狀付中書，其一吏額也。省吏白中書侍郎劉摯，請封送尚書省，摯曰：「當時文書錄黃過門下，今封過也。」對曰：「尚書省以吏額事，必徑下本省已久，今誤至此。」摯曰：「中書不知其它，當如法令。」遂作錄黃。永壽見錄黃，愕然曰：「兩省初不與，乃有此邪？」即白大防，乞兩省各選吏赴局同領其事。大防具以語摯，摯曰：「中書行錄黃，法也，豈有意與吏為道地？今乃使就都省分功，何邪？」吏額事行畢，永壽等推恩有差。永壽急於功利，勸大防即以吏額，日裁損吏員，仍以私所好惡變易諸吏局次。吏被排斥者，紛然詣御史臺訴不平。台官因言永壽等冒賞徇私，不可不懲，諫官繼以為言。永壽等既逐，而吏訴額祿事終未能決。時轍方為中丞，具言：「後省所詳定，皆人情所便，行之甚易，而吏額房所改，皆人情所不便，守之最難。且大信不可失，宜速命有司改從其易，以安群吏之志。」大防知眾不服，徐使都司再加詳定，大略如轍前議行之。
劉摯初以吏額房事與呂大防議稍不合，已而摯遷門下侍郎。及台諫共攻大防，大防稱疾不出。摯每於上前開陳吏額本末曰：「此皆被減者鼓怨，言路風聞過實，不足深譴。」大防它日語人曰：「使上意曉然不疑，劉門下之力居多。」然士大夫趨利者交鬥其間，謂兩人有隙，於是造為朋黨之論。摯語大防曰：「吾曹心知無它，然外議如此，非朝廷所宜有，願引避。」大防曰：「行亦有請矣。」庚寅，奏事畢，摯少留，奏曰：「臣久處近列，器滿必覆，願賜骸骨，避賢者路。」 既退，連上章，出就外第，期必得請。帝遣中使召摯入對，太皇太后諭曰：「侍郎未得出，須官家親政然後可去。」使者數輩趣入視事，摯不得已受命。未幾，呂大防辭位，亦不許。及摯遷右僕射，與大防同列，未滿歲，言者爭詆摯，摯尋罷。朋黨之論，遂不可破，其釁蓋自吏額始。
八月，丙午，右正言劉唐老言：「伏睹《大學》一編，論入德之序，願詔經筵之臣，訓釋此書上進，庶於清燕之閑，以備觀覽。」從之。
初，鄧溫伯以母喪終制，除吏部尚書，梁燾權給事中，駁之，改知亳州，閱歲，復以承旨召。梁燾為御史中丞，與左諫議大夫劉安世、右諫議大夫朱光庭交章論「溫伯出入王、呂黨中，始終反覆。今之進用，實系君子小人消長之機。」又言：「溫伯嘗草蔡確制，稱確有定策功，以欺惑天下，乞行罷黜。」累疏不報，燾等因力請外。庚戌，乃出燾知鄭州，光庭知亳州，安世提舉崇福宮。時劉摯疏乞暫出溫伯，留燾等，蘇轍亦三疏論之，皆不聽。
給事中兼侍講范祖禹上《帝學》八篇。
九月，丁丑，詔復集賢院學士。
丁亥，以孫迥知北外都水丞，提舉北流；李偉權發遣北外都水丞，提舉東流。
冬，十月，癸巳，罷都提舉修河司，從中丞蘇轍言也。
詔導河水入汴。
十一月，壬戌，高麗遣使貢於遼。
己巳，遼以南府宰相竇景庸為武定軍節度使。景庸審決冤滯，輕重得宜，旋以獄空聞。
蘇轍累言許將過失，將亦累表乞外。十二月，辛卯朔，以將為資政殿學士，知定州。
甲辰，侍御史上官均又言：「呂大防堅強自任，不顧是非，每有差除，同列不敢為異，惟許將時有異同，大防每懷私恨。蘇轍素與大防相善，希合其意，盡力排將，期於必勝。將既以異論罷去，執政、台諫，皆務依隨，是威福皆歸於大防，紀綱法令，自此敗壞矣。」因乞解言職，於是責知廣德軍。
丙辰，禁軍大閱，賜以銀枼匹帛，罷轉資。
是歲，京北旱，浙西水災。
遼放進士文充等七十二人。

