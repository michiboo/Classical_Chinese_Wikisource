
六月，己酉朔，金主初御冠服。
簽書樞密院事樓炤，與東京留守王倫同檢視修內司。趨入大慶殿，過齊明殿，轉而東，入左銀台門，屏去從者；入內東門，過會通門，由垂拱殿後稍南至玉虛殿，乃徽宗奉老子之所；殿後有景命殿。復出至福寧殿，即至尊寢所，簡質不華，上有白華石，廣一席地，祖宗時，每旦北面拜殿下，遇雨則南面拜石上。稍北，至坤寧殿，屏畫墨竹蘆雁之屬，然無全本矣，它殿畫皆類此。自福寧至欽先、孝思二殿，欽先奉諸帝，孝思奉諸後，帳座供具猶在。出肅雍門，至玉春堂，規模宏壯，非它位比，劉豫嘗對偽臣於此。左竹徑之上，有迎曦軒，對軒有月屏。始至修內司，謂元是寶繪堂。復由延春閣下稍東，即太母之舊閣，過小門曰錦莊，無飾。入睿思殿門，登殿，左曰玉鑾，右曰清微，後曰宣和，殿庭下皆修竹，自此列石為山，分左右斜廊，為復道、平臺，上過玉華殿，後有軒曰稽古，西廡下曰尚書內省。西出後苑，至太清樓下，壁間有御書。登瑤津亭，亭在水間，四面樓閣相對。遂趨出拱辰門。時京城外不復有民舍，自保康門至太學道才數家。太學廊廡皆敗，屋中惟敦化堂榜尚在，軍人雜處其上，而牧彘於堂下。惟國子監以養士，略如學舍。都亭驛牌，猶是偽齊年號。瓊林苑，金人嘗以為營，後作小城圍之。金明池斷棟頹壁，望之蕭然也。
庚戌，皇后邢氏崩於五國城，年三十四。
乙卯，帝謂秦檜曰：「山陵事務從儉約，金玉之物，斷不可以一毫置其中，前世厚葬之害，可以為鑒。」
丙辰，簽書樞密院事樓炤至永安軍，先謁昭、厚二陵及會聖宮。昭陵因平岡種柏成道，旁不垣，而周以枳橘，四面缺角，所存者半。神門內石羊、馬、駝、象之類皆在。神台三層，高二丈，俱植柏。最下約廣十五丈，為水道者五。大門外石人對立，其號下宮者，乃酌獻之地，已無屋，而遺基歷歷可見。餘陵規模皆如此。諸陵前控洛水，左少室，右嵩高，山川佳氣不改，而室屋皆為偽守竇玠所毀，宮牆內草深不見遺址。舊分水南、水北，水北尚有二千戶，水南墟矣。
己未，金主從容謂侍臣曰：「朕每閱《貞觀政要》，見其君臣議論，大可規法。」翰林學士韓昉曰：「皆由太宗溫顏訪問，房、杜輩竭忠盡誠，其書雖簡，足以為法。」金主曰：「太宗固一代賢君，明皇何如？」昉曰：「唐自太宗以來，唯明皇、憲宗可數。明皇所謂有始而無終者，初以艱難得位，用姚崇、宋璟，惟正是行，故能成開元之治；末年怠於萬機，委政李林甫，奸諛是用，以致天寶之亂。苟能慎終如始，則貞觀之風，不難追矣。」金主稱善。又曰：「周成王何如？」昉曰：「古之賢君。」金主曰：「成王雖賢，亦周公輔佐之力。後世疑周公殺其足，以朕觀之，為社稷大計，亦不當非也。」
壬戌，觀文殿學士、左正議大夫、新知宣州汪伯彥為檢校少傅、保信軍節度使。時伯彥入見，命坐，甚寵。伯彥上所著《中興日曆》。後三日，遂有是命。
甲子，寶文閣學士、提舉江州太平觀胡交修試兵部尚書兼翰林學士。
己巳，光山軍節度使、開府儀同三司、判大宗正事士祇，兵部侍郎張燾，自西京朝陵還，入見。帝問：「諸陵寢如何？」燾不對，唯言萬世不可忘此仇，帝默然。
保平、靜難軍節度使、開府儀同三司、四川宣撫使吳玠薨於仙人關，年四十七。詔輟朝二日，贈少師，賻帛千匹。
玠御下嚴而有恩，故士樂為之死。其後制置使胡世將問玠所以勝於其弟右護軍都統制璘，曰：「敵令酷而下必死，每戰非累日不決，然其弓矢不若中國之勁利。吾嘗以長技洞重甲於數百步外，又據其行使，爭出銳卒，與之為無窮，以阻其堅忍之勢。至於決機兩陳之間，則璘有不能言。」然玠晚節嗜色，多蓄子女，餌金石，以故得咯血疾死。後諡武安。
初，富平既失律，蜀口屢危，金人必欲以全取勝，獨賴玠以為固，蜀人久而思之。
辛未，簽書樞密院事、大金報謝使韓肖胄，自金國還至東京。肖胄初入北境，迓者謂當稱謝恩使，肖胄以使命敕授，不敢輒易。論難三四，金人卒不能奪。
壬申，簽書樞密院事樓炤至長安，留十餘日。
初，夏國主乾順所遣鄜、延、岐、雍經略安撫使李世輔，欲從乾順借兵，伐延安以復仇，因說乾順，發兵可以取陝西五路，乾順信之。時有酋豪號青面夜叉者，恃眾擾邊，乃屬世輔先圖之；世輔請精兵三千，晝夜疾馳，掩至其地，擒之以歸。乾順大悅，將妻以女，世輔辭以父喪。乾順即益以兵眾，命招撫使王樞隨之，鼓行而東，至延安。已而兵馬都監薛昭縋城見世輔曰：「始告捕者，蘇常、柳仲二人耳。」俄有捕其人以獻者，世輔詰之，遽服，因剖心以祭。
時金人已還河南地，炤出朝廷赦書以示世輔，世輔未之信。有耿煥者，與世輔有舊，為言真詔也，世輔即率所部南望拜赦，因遂說夏人南歸。夏人多懷土，獨與願從者二千人來，而王樞者反說世輔還夏，世輔遂擒之。樞才入境，即望闕遙拜，言夏國主感聖恩，將遣使入貢。炤聞之，因與宣諭使周聿皆以書招世輔歸朝，有命行府備差遣王晞韓護樞赴行在。
乙亥，同簽書樞密院事王倫，自京城赴金國議事。
初，右副元帥沈王宗弼既還祁州，密言於金主曰：「河南之地，本昌與宗磐主謀割與南朝，二人必陰結彼國。今來使已至汴京，未可令過界。」倫有雲中舊吏，隸宗弼帳下，密來謁倫，告以宗弼之謀。倫具言於朝，乞早為之備，而秦檜但奏趣倫過界。會西京留守孟庚至京師，倫始解留鑰，將使指北行。時宗磐等謀為變，遂命中山府拘倫，且會本路簽軍，以復取河南為名，將作亂。
丙子，兵部侍郎兼史館修撰張燾兼權吏部尚書。
夏國有芝生於後堂，國主乾順作《靈芝歌》，俾中書相王仁宗和之。辛亥，乾順殂，諡曰聖文皇帝，廟號崇宗，子仁孝嗣立。
是夏，金以李鄴為翰林學士承旨，行台戶部尚書馮長寧為東京戶部使。自大名至其東京，凡五千里。
是時金人置司河間、真定、平陽、太原、顯州春州曰錢帛，燕京曰三司，大同曰轉運，中京曰度支，上京曰鹽鐵，東京曰戶部，皆掌漕計之職。
金主命司馬朴試舉人於燕京，得中山石琚為首。
金人科舉之制，先於諸州分縣赴試，縣令為考試官，號鄉試。惟雜犯者黜，榜首曰鄉元。次年春，分三路類試，自河以北至女真皆就燕，關西及河東就雲中，河以南就汴，皆取旨選官知舉，號府試，凡二人取一，榜首曰府元。至秋，盡集諸舉於燕，號會試，凡六人取一，榜首曰狀元。分三甲，上甲皆賜緋，雖下甲，率十三年而轉奉直大夫。所試分詞賦、經義二科，仍兼律義。親戚不迴避，有私者決沙袋。其後又有明經、明法、童子等科，然不擢用，止於簿、尉，後復置御試於上京，士人苦之，多不往，則就燕京官之。
秋，七月，己亥朔，金主執其太師、領三省事宋國王宗磐，太保、領三省事、兗國王宗雋，滕王宗英、虞王宗偉。
先是郎君和什者謀反，下大理獄，事連宗磐等。會宗磐等以朔日入見，因伏兵執之。辛巳，皆坐誅。
初，宗磐自以太宗長子，嘗與金主爭位；而左副元帥魯王昌，實穆宗長子，金主大父行也。宗翰歿後，宗戚大臣多懼禍，故二人有逆謀。宗英、宗偉與宗磐同產，知其情，既被誅，悉除屬籍。右副元帥沈王宗弼已平內難，遂馳至燕京，囚燕京留守彬王宗孟及其子稟。宗孟，宗磐弟也。既而咸州詳兗沂王暈，亦以通謀伏誅。
金主以左副元帥魯國王昌，屬尊，有大功，釋不問，出為行台左丞相，手詔慰遣；以杜充為行台右丞相，以蕭寶、耶律暉為行台平章政事。昌怒曰：「我開國元臣也，何罪而與降奴為伍！」降奴，謂充等也。
金主以太傅、領三省事秦國王宗幹為太師，進封梁宋國王；拜右副元帥沈王宗弼為都元帥，進封越國王；以尚書左丞蕭慶為右丞相；陳王希尹，詔書不名，肩輿升殿。
始，宗弼之殺諸王也，希尹與其謀。希尹子昭武大將軍達勒達，有智略，力兼百人。宗雋入見，達勒達自後執其手而殺之，故有是賜。
甲申，詔：「新疆縣令，自今並差文臣。」
自建炎間始置武令，劉豫因之，論其以為不學而從政，民間被害甚眾，故復用文臣。
丁亥，中書門下省檢正諸房公事周綱權尚書吏部侍郎。
是日，同簽書樞密院事王倫至中山府，為金人所拘。
壬辰，彰武軍承宣使、知金州兼陝西宣諭使郭浩為鄜延路經略安撫使，兼知延安府，同節制陝西諸路軍馬，趣令以所部之任。武康軍承宣使、利州路經略安撫使、川陝宣撫使都統制、節製成、鳳州楊政為熙河蘭鞏路經略安撫使，兼知熙州。定國軍承宣使、熙河蘭鞏路經略安撫使兼右護軍都統制、節制階、岷、文、龍州吳璘為秦鳳路經略安撫使，兼知秦州。仍詔郭浩、楊政、吳璘，並依舊聽四川宣撫使節制。時陝西新復，永興、涇原、環慶三路偽官張中孚、趙彬、張中彥為帥。熙河慕容洧叛，鄜延關師古入朝，秦鳳無帥，樓炤以便宜命浩等分鎮三路。於是炤欲盡移川口諸軍於陝西，璘曰：「敵反覆難信，懼有它變。今我移軍陝古，蜀口空虛，敵若自南山搗蜀，要我陝右軍，則我不戰自屈矣。當且依山為屯，控守要害，逮敵情見力疲，浙可進據。」繇是璘、政二軍獨屯內地。時已命張中孚節制陝西諸路軍馬，故以浩副焉。
詔：「新復州軍，請佃官田納租外，免輸徵稅。」
劉豫之僭也，租稅並取之，至是有舉人上書，請去其一。戶部言：「自己之田謂之稅，請佃田土謂之租。自來不曾有並納租稅指揮。」乃依舊制。
甲午，尚書兵部侍郎兼吏館修撰張燾權吏部尚書。
乙未，詔臨汝軍殄寇縣復舊縣名。縣，劉豫所改也。
丙申，詔置司看詳劉豫偽命官換給。帝曰「朕方以天下為度，凡偽命者既已寬貸勿問，使其才可用，亦當鐶試用之。」遂命都省、察院委官如賞功司例。
乙亥，詔：「金州依舊隸四川宣撫使司，虢州隸京西，商州聽金州節制。」自五路初復，而商、虢復隸陝西，至是陝西宣諭使周聿、郭浩言：「五路並在秦川之北，萬一盜賊出沒，五路便見隔絕，豈能南來為朝廷用！商州舊屬川陝，自講和之後，還隸陝西，而武關、秦關之險並在其北，何以制禦！況虢州跨河帶山，北臨陝郊，最為要害之地，今亦屬陝西，非所謂以近致遠也。」故有是旨。
庚子，王倫在中山，始聞宗磐等已誅，同行者皆憂，俄金人令赴祁州。
金主捕魚混同江，綱繩絕，曹國王宗敏乘醉鞭馬入江，手引系綱大繩，沈於水。金主呼左右救之，倉卒莫有應者，顯武將軍完顏思敬躍入水，引宗敏出。金主稱歎，賞賚甚厚，擢思敬為右衛將軍。
八月，己酉，復淮南諸州學官員。
庚戌，樓炤自鳳翔歸，白川陝諸軍冬衣，已下成都府等路取撥十六萬匹，帝曰：「蜀土頻年調發，凋弊已甚。今吳玠一軍既分屯關陝，饋運十省八九。若更能鐫減冗官，四川民力，庶幾其少紓乎！」
詔川陝宣撫司便宜補官，限一年陳乞換給。時言者論名器浸輕之弊，以為：「三歲大禮廕補，三年科舉，所得之士共止數百人，而便宜補官，一歲之間乃倍此數。今罷便宜聖旨已五年，其所換給約萬計。乞限一年，庶息奸弊。」因有是旨。
金魯王昌至燕京，愈驕肆不法，與翼王古蘭謀反。金主漸知其與宋交通，會有上變者，辛亥，下詔誅之。昌自燕京南走，追及之於祁州。
乙亥，樓炤奏以保安軍寇成知環州。
帝曰：「陝西沿邊控制夏國，最為要害，當擇久在軍中，諳練邊事，或本土武人，方能保固障塞，民得安業。可劄付炤，令諭諸帥。」翼日，秦檜奏：「已行下諸帥，如上旨。」帝曰：「堡寨最沿邊急事，神宗戒陝西諸帥，悉出手批。然於器械則稍變古法，新法弓稍短，不能及遠，又放箭拘以法，不能中的。朕自幼年即習騎射，如拽硬、射視，各是一法。鬥力至石以上，箭落不過三五十步，如此，何以禦敵耶！」
丙辰，右朝請大夫、淮南西路轉運判官李仲孺知廬州。
時武信軍承宣使、知廬州張宗顏卒，故以仲孺代之。淮西宣撫使張俊遂命統制官田師中將宗顏之眾八千人歸建康。後贈宗顏保靜軍節度使，諡壯敏。
戊午，金都元帥越國王宗弼，殺魯國王昌於祁州，丞其首以獻。昌臨刑，謂宗弼曰：「我死之後，禍必及爾，宜早圖之。」宗弼不答。
己未，帝諭大臣曰：「吳玠軍馬既移屯熙、秦等路，便當以五百人為一指揮，令諸帥招填，稍足舊額，與弓箭手參用，緩急之際，有足倚仗，庶幾漸復祖宗之舊。金人和議雖堅，安能保其終久無釁！況夏人乍臣乍叛，尤難保持。今日邊防，尤不可忽。」
庚申，中書舍人王次翁試尚書工部侍郎。
庚戌，詔東京留守司搜訪郊廟禮器來上。時當行大禮，帝以渡江後所作禮器多不合古，故命訪之舊都。禮官初議郊與明堂當間行，秦檜欲集議，帝曰：「且依近例行明堂禮可也。」
尚書左司員外郎晁謙之權戶部侍郎。
庚午，給事中蘇符充賀大金正旦使，知閤門事王公亮充副使。尋命各官其家一人。
乙亥，雄武軍承宣使關師古為龍神衛四廂都指揮使、行營中護軍前軍統制。師古自延安入朝，既對，遂有是命。
詔知晉寧軍折可求兼主管本軍沿邊安撫司公事，措置興後麟、府州，用樓召請也。
丁丑，太白晝見。
初，金人慾得王威、趙榮，已遣還之。韓世忠遺秦檜書曰：「榮、威不忘本朝，一身歸順，父母妻子，悉遭屠滅，相公尚忍遣之，無復中原望耶？」檜慚，且慮世忠沮遏，乃令勞、威自六合趨淮西而去。至是檜奏外間頗有異論，於是詔以勞、威屢抗官軍及驅掠兩州之罪榜諭中外。金越王宗弼得之，復以榮為將。
九月，戊寅朔，龍神衛四廂都指揮使、護國軍承宣使李世輔言：「初歸朝日，有父母兄弟之仇，臣曾報復，乞待罪。」詔：「世輔有功鄜延，特放罪。」後四日，引對便殿，帝諭曰：「卿竭忠歸朝，立功顯著。」乃起復故宮，賜名忠輔，除樞密院都統制；俄又賜名顯忠。
金降封太宗諸子。大司空完顏昱罷。
癸未，給事中蘇符試尚書禮部侍郎，仍兼資善堂翊善。
樞密直學士、成都、潼川府、夔州、利州路安撫制置使、知成都府胡世將為寶文閣學士、川陝宣撫副使，置司河池，諸路並聽節制。世將精神明悟，閑習吏治，其守成都，甚有政績，至是就用之。
世將既除宣副，諸將皆賀，世將語之曰「世將不能騎射，不知敵情，不諳邊事。朝廷所以遣來者，襲國朝之故事，以文臣為制將爾。自今以往，軍中事務，皆不改吳宣撫之規模。世將有所未達，諸公明以指示；或諸公有所未達者，亦當奏聞。各推誠心，勿相疑忌，共濟國事可也。」諸將皆拜謝。
涇原路經略安撫使張中孚，言邊隅無警，望許臣入覲闕庭，詔俟春爰起發。
既而秦鳳等路提點刑獄公事宋萬年遺川陝宣撫副使胡世將書，言：「昨頒降新復河南詔書，張中孚等初不曾拜，卻將金國詔書宣讀。百姓見詔書上有本朝廟諱、御名，皆不忍聞。萬年昨密問吳璘：『萬一兵復渡河，如何描畫？』璘謂：『中孚等重兵在手，為秦鳳腹脅之患，內外相應，必來搗虛。我軍既守家計，安能遠出接見！』以此見中孚等陰藏奸謀，所系非輕。」世將即具以聞，且言：「臣昨論奏逐人罪惡，以謂朝廷方守信誓，不欲遽易帥守。然中孚等並已降指揮，許令入覲。慾望因其自請，別與差遣。」於是中孚等皆改命。
甲午，名皇太后宮曰慈寧。
丙申，詔：「汝州郟城縣故資政殿學士蘇軾墳、寺，以旌賢、廣惠為名。」以孫劄部侍郎符援范鎮家賜剎例有請故也。
金主初居新宮，立太祖原廟於慶元宮，盧彥倫監造宮室。彥倫性機巧，能迎合皇后意，由是頗見寵。
己亥，太尉、東京同留守郭仲荀，言所帶在京人馬已至鎮江。
先是帝召仲荀赴行在，仲荀因與劉豫之眾五千七百餘人南歸。帝謂秦檜曰：「仲荀，善人也，但馭眾非所長，姑令駐彼，別選人代之。」檜曰：「孰可當者？」帝曰：「極難其人，欲於二三大將統制官中選之。」檜等言董先、牛皋才具，帝曰：「二人誠驍勇，然先好貨，皋嗜酒，未可馭眾。」時京畿提點刑獄公事辛永宗與仲荀偕來，帝亦以其誕謾不可用，檜曰：「外人不知陛下察其奸狀，乃謂最蒙眷寵。」帝曰：「朕何嘗喜之！如道宗更不循理，亦不可用。」既而檜等請以樞密統制官雷仲代將其兵，從之。
辛丑，詔：「東京遠來宗室子年及二十者，授承信郎；餘廩給之，俟年及取旨。」
壬寅，金遣溫都思忠諸路廉問。
甲辰，權刑部侍郎、陝西宣諭使周聿使還，入見。聿言：「陝西既歸，得地數千里，得兵十三萬，得馬二萬，有四塞之固，居天下上游，可謂強盛。然陝西入金十有餘年，城池不修，器甲不備，異時四十萬僅支一隅，方才十三萬而夏人不敢侵犯者，以金人精兵在內故也。今日金人盡去，土地闊遠，雖有要塞，其實甚虛。慾望陝西凡空閒不耕之地，除元業主識認給付外，依本朝沿邊制度，並招弓箭手。土田肥美，邊人樂耕，不出數年，兵政自成，盡在關中，與唐無異，因謀都邑以建本根。」又言：「陝西諸路既命楊政帥熙河，吳璘帥秦鳳，然所屯之眾，皆四路忠勇之士，吳玠教習已逾十年，百戰之餘，所向無敵。和好既成，既可往來，舊國舊都，不能無念，統兵之官，皆欲誘致。望戒四路帥臣，非元所統，不得招納。」
是秋，太行義士峰起，威勝、遼州以來，道不通行。
時金人法苛賦重，加以饑饉，民不聊生。又下令欠債者以人口折還，及藏亡命而被告者皆死。至是將相大臣如昌、宗磐之徒皆被誅，二帥久握重兵，植黨滋眾，至是悉為亡命，保聚山谷，官司不能制。
冬，十月，辛亥，同簽書樞密院事王倫始見金主於禦林。倫述帝命，金主悉無所答，使宰相責之曰：「汝但知有元帥，豈知有上國耶！」
癸丑，權尚書刑部侍郎周聿改戶部侍郎，太常少卿蘇攜權刑部侍郎。
權吏部侍郎兼史館修撰張燾充寶文閣學士、知成都府兼本路安撫使。四川制置局限一月結局。
初，成都乏帥，帝諭秦檜曰：「張燾可付以便宜，使治成都；第道遠，恐甚憚行。」檜退，召燾諭旨。燾曰：「君命也，燾其敢辭！」帝大喜，遂有是命。帝諭檜曰：「燾雖安撫一路，如四川前日無名橫斂，不急冗費，可令蠲減以寬民力。」以成都帥臣而得行四川民事自燾始。
甲寅，樞密行府準備差遣王晞韓，以夏國招撫使王樞至行在。樓炤言：「陝西新復，正與夏國為鄰，此等留之無益，還之可使知恩。」乃詔閤門引見，令臨安府燕犒，差行在官館伴。秦檜又召樞至都堂，諭以講和意，並還近所獲夏人之俘百九十人歸之，仍命晞韓伴送樞至境上。
己未，尚書禮部侍郎兼侍讀兼資善堂翊善吳表臣權吏部尚書，兼職如故。
丙寅，洪州觀察使、新知鼎州王彥卒於邵州，年五十。荊南舊部曲聞彥之喪，皆即佛宮為位而哭。
彥事親孝，居官廉。其為將也，與士卒同甘苦，屢破大盜，子弟從軍者，未嘗沾賞。及將死，召其弟侄，悉以家財分給之。時號名將。然性剛寡合，雖待士盡禮而黑白太分，此其大略也。
是月，湖北、京西宣撫使岳飛來朝。
金主復遣翰林待制耶律紹文至驛諭奉使王倫，言：「卿留雲中無還朝；及貸之還，曾無以報，反間貳我君臣。」乃遣副使藍公佐先歸，論歲貢、正朔、誓表、冊命等事，而拘倫以俟報。已而遷之河間，遂不復遣。
十一月，戊寅，秘書少監鄭剛中權尚書吏部侍郎。
定國軍承宣使、知秦州兼節制屯駐行營右護軍馬軍吳璘為龍神衛四廂都指揮使。
帝諭大臣曰：「吳玠久在蜀，備著忠績，雖已優加恤典，然聞其家頗貧，可謂錢三萬緡，仍進其弟軍職，令撫其家屬。」故有是命。
己卯，帝諭輔臣曰：「前日議移岳飛屯於襄陽，深慮饋運費力。不若先移萬人於江西，既省饋運，亦可以彈壓盜賊。」
庚辰，言者論：「今輿地復歸，宿師百萬，隸籍諸將，非屯田何以善後！今荊南、興、洋、汝、潁、江、淮之間，沃野千里，尚或丘墟，是地有遺利。諸師所統，自農為兵者不少，戰士之外，負荷役使之徒，不無可用，是人有餘力。望令諸路宣府帥臣悉章講行。」從之。
宣州觀察使、知閤門事藍公佐至燕山，俄而越國王宗弼亦至。公佐懼不免，留四日，始聽行。
己丑，追復左通直郎、直龍圖閣張所，特與一子官，仍賜其家銀、絹百匹、兩。
先是宣撫使岳飛言所忠義，帝命復舊官。飛又言：「好生惡死，人之常情，所以忠許國，義不顧身，雖斧鉞在前，凜然不易其色。乞與旌加褒異，使天下忠義之士皆知所勸。」故有是命。
辛酉，參知政事李光罷。
光與右僕射秦檜議事不合，於帝前紛爭，且言檜之短，殿中侍御史何鑄因劾光狂悖失禮。光引疾求去，帝命以資政殿學士出守，言者又擊之。後三日，以光提舉洞霄宮。
金豫國公昱卒。
是冬，金主諭其政省：「自今四時遊獵，春水秋山，冬夏刺缽，並循遼人故事。」
元帥府下令沿河置寨，防渡河南歸之人，及與人渡者皆死。
海寇張青乘海至遼東，稱南師，遂破蘇州；遼土大擾，中原之被掠在遼者，多起兵應之。青初無進取意，既而復去。
金主詔郡縣，不得從元帥府擅更簽軍，俟見禦畫乃聽。
時太行義士王忠植已取石州等十一郡，聞於朝，帝嘉之，拜忠植武功大夫、華州觀察使、統制河州忠義軍馬。忠植，步佛山人也。
初，金人之割地也，以新河為界。朔方盛傳駕將北征，民間往往私結徒黨，市軍器，以備緩急，沿河尤甚。每遇陰晦，輒引領南望曰：「御營烈水光矣！」太行義士又攻懷州萬善鎮，破之。守臣烏陵阿思謀率軍民城守。思謀自金中內變，每夜被衣而坐，喟然歎曰：「可惜！官人備曆捐險以取天下，而今為數小子壞之，我未知其死所矣！」官人，謂宗翰也。
知濬州韓常，嘗與防禦判官宮茵夜飲，論及江、淮、川、陝用兵等事，茵盛言金兵之強，南兵之弱。常曰：「君知其昔，未知其今。今之南軍，其勇銳乃昔之我軍；我軍，其怯懦乃昔之南軍。所幸者南方未知耳。」
女真萬戶呼沙呼北攻蒙古，糧盡而還，蒙古追襲之，至上京之西北，大敗其眾于海嶺。
金主以富勒瑪為招討使，提點夏國、達勒達兩國市場。達勒達者，在金國之西北，其近漢地謂之熟達勒達，食更粳稻；其遠者謂之生達勒達，止以射獵為生，性勇悍，然地不生鐵，矢鏃但以骨為之。遼人初置市場與之回易，而鐵禁甚嚴，至今始弛其禁。又，劉豫不用鐵錢，繇是河東、陝西鐵錢率自雲中貨於達勒達，蒙古得之，遂大作軍器焉。
春，正月，辛巳，右僕射秦檜言：「前日外間有匿名書非毀朝廷，當繳進。」帝曰：「已見之，無足恤。」
先是金人遣奉使官、宣州觀察使、知閤門事藍公佐南歸，議歲貢、表誓、正朔、冊命等事，且索河東、北士民之在南者。是日，右正言陳淵入對，言：「自公佐之歸，聞金人盡誅往日主議之人，且悔前約，以此重有要索。臣謂和戰二策，不可偏執。」帝語淵曰：「今日之和，不惟不可偏執，自當以戰為主。」
既而吏部員外郎許忻出為荊湖南路轉運判官，將行，亦上疏言：「臣竊見金人為本朝患，十六年於茲矣。昨張通古輩來議和好，陛下以梓宮、母后、淵聖之故，俯從其欲，覆命王倫等報聘。今王倫既已拘留，且重有邀索，外議藉藉，謂敵情反復如此，咸以為憂。望陛下采中外之公言，定國家之大計，深察敵人變詐之狀，亟安天下憂慮之心。繼自今時，嚴為守備，激將士捐軀效死之氣，雪陛下不共戴天之仇。」
金以都元帥宗弼領行台尚書省事，命諸州郡軍旅之事決于帥府，民訟錢穀，行台尚書省治之，宗弼兼綜其事。金主命宗室子亮赴宗弼軍行任使，旅以為行軍萬戶。亮，宗幹第二子也，時年十八。
乙酉，以集英殿修撰、京畿都轉運使莫將試工部侍郎，充護梓宮、奉迎兩宮使；濟州防禦使、知閣門事韓恕為宣州觀察使，副之。
初，兗人張匯，從其父行正守官保州，留敵不能歸，至是聞元帥府主管漢兒文字蔡松年言敵有渝盟意，遂與燕人王暉、開封劉炎謀，夜自新鄉渡河赴行在，上疏言敵情利害。大略以為：「敵主懦將驕，兵寡而怯，又且離心，民怨而困，咸有異意。鄰國延頸以窺隙，臣下側目以觀變，寇盜外起，親戚內亂，加之昔之名王、良將，加尼瑪哈、達蘭之徒，非被誅則病死。故子胥戮則吳滅，孔明沒則蜀亡，爭戰之際，古今不易之理。今金人內有羽毛零落之憂，外失劉豫籓籬之援，譬之有人自截其手足而復剖其心腹，欲求生也，不亦難乎？此乃皇天悔禍，眷我聖宋，復假其手以自相誅戮，特以良時付之陛下，周宣、漢光中興之業也。曩者敵未當殄滅之時，臣雖早歸朝廷，亦無補於聖德，故臣隱身敵中，甘處貧賤十五年者，伺今日之隙也。又況當時河北人心未安，河南廢齊之後，人心亦且搖動。王師先渡河，則弊歸河北而不在中原；設若烏珠先侵河南，則弊歸中原而不在河北。但得先渡河者，則得天下之勢，誠當日勝負之機，在於渡河之先後耳。而烏珠已有南侵之意，臣恐朝廷或失此時，反被敵乘而先之。」疏奏，匯等授初品文資。
辛卯，觀文殿大學士、提舉臨安府洞霄宮李綱薨於福州。
綱之弟校書郎經早卒，綱悼恨不已；會上元節，綱臨其喪，哭之慟，暴得疾，即日薨，年五十八。帝方遣中使徐恂撫問，訃聞，贈少師，徙其弟兩浙東路提點刑獄公事維於閩部，以治其喪，令所居州量給葬事。
甲午，太尉、慶遠軍節度使、東京同留守兼節制軍馬、京畿營田大使郭仲荀充醴泉觀使，從所請也。
詔作忠烈廟於仙人關，以祠吳玠。
丁酉，左通直郎、充徽猷閣待制、提舉江州太平觀尹焞遷一官，致仕，以焞引年告老故也。焞遂居紹興。
癸卯，帝謂大臣曰：「莫將奉使金國，凡所議事，可一一錄付，恐將妄有許可，它日必不能守。」時金人所請，朝廷多不從，故有是諭。
是月，夏改元大慶。
二月，辛亥，濟州防禦使、主管侍衛軍馬司公事劉錡為東京副留守，仍兼節制軍馬。
癸丑，詔曰：「永惟三歲興賢之制，肇自承平，爰暨累朝，遵用彝典。頃緣多事，洊展試期，致取士之年，屬當宗祀；宜從革正，用復故常。可除科場於紹興十年仰諸州依條發解外，將省、殿試更展一年，於紹興十二年正月鎖院省試，三月擇日殿試。其向後科場，仍自紹興十二年省試為准，於紹興十四年令諸州依條發解。內將來紹興十二年特奏名，合出官人有年六十一歲者，許出官一次。」
故集賢殿修撰周常追復寶文閣待制。
常，浦城人，元符末嘗為禮部侍郎，坐元祐黨落職，婺州居住，至是用其家請而命之。
乙卯，殿中侍御史何鑄試右諫議大夫。
庚申，御史中丞廖剛試工部尚書。
剛每因奏事，論君子小人朋黨之辨，反復切至。又論人君之患，莫大於好人從己。若大臣惟一人之從，群臣惟大臣之從，則天下事可憂。剛本秦檜所薦，至是滋不悅。它日，因對，又請起舊相有人望者，處之近籓重鎮，檜聞之曰：「是欲置我何地耶？」既積忤檜，遂出臺，而剛又名聞天下。
尚書工部侍郎王次翁試御史中丞。
壬戌，尚書戶部侍郎周聿充顯謨閣待制、樞密都承旨。
丁卯，觀文殿學士、左通奉大夫、西京留守孟庚為左宣奉大夫、東京留守兼權知開封府。
資政殿大學士、左通奉大夫、江西安撫制置大使兼知洪州張守，資政殿學士、左中大夫、知應天府兼南京留守路允迪，資政殿學士、左中大夫、江東安撫制置大使兼知建康府兼行宮留守葉夢得，並進一官。
三月，己卯，中書門下省檢正諸房公事范同權尚書吏部侍郎。
丙戌，成都府路安撫使張燾始至成都。
初，燾自京、洛入潼關，已聞金人有敗盟意，逮至長安，所聞益急。燾遽行，見川陝宣撫副使胡世將，為言和尚原最為要衝，自原以南，則入川路，若失此原，是無蜀也。世將曰：「蜀口舊戍皆精銳，最號嚴整，自朝旨撤戍之後，關隘撤備，世將雖屢申請，未見行下，公其為我籌之。」燾遂為世將草奏，具言事勢危急，其速徙右護軍之戍陝右者還屯蜀口，又請賜料外錢五百萬緡以備緩急。
辛卯，賜京東、淮東宣撫使韓世忠、淮西宣撫使張俊燕於臨安府，以其來朝故也。
初，諸大將入覲，陳兵閱於禁中，謂之內教。至是統制官呼延通因內教，出不遜語，中丞王次翁乞斬通以肅軍列，因言：「祖宗著令，寸鐵入皇城者，皆有常刑。今使武夫悍卒披堅執銳於殿廷之下，非所以嚴天陛也。」內教遂罷。
丙申，禮部侍郎充大金賀正旦使蘇符自東京還行在。
初，徽猷閣待制洪晧既拘冷山，頗為陳王希尹所厚。希尹問以所議十事，晧折之曰：「封冊，虛名，年號，南朝自有；金三千兩，景德所無；東北宜絲蠶，上國有其地矣，絹恐難增也。至於取淮北人，搖民害計，恐必不能。」希尹曰：「吾欲取降附人誅之以懲後，何為不可？」晧引梁武帝易侯景事言之。希尹意稍解，曰：「汝性直，不誑我，吾與汝入燕，遣汝歸議。」遂行。會工部侍郎莫將繼來，議不合，囚之涿州，事復變。晧過其戍帳，其戍將聞洪尚書名，爭邀飲食。
符至東京，敵人拒不納。符乃還。
丁酉，詔：「川陝宣撫使，自今或警急，其調發軍馬，描置錢糧，應幹軍事待報不及，並許胡世將隨宜措置。」用世將請也。
時諜報河東、北簽軍備糧，來戍河中，收復河南州郡。都元帥宗弼又傳令：「宋國系和議之國，存留橋路往來，已調絳、蒲、解州三萬夫過河修疊堤岸，仍差馬軍編欄，令同州照驗。」世將慮其出沒不測，即具以奏，且遣兵備之。
己亥，彰武軍承宣使、樞密院都統制、知延安府、同節制陝西諸路軍馬郭浩移知永興軍，兼節制陝西諸路軍馬。
壬午，奉安徽宗皇帝、顯恭皇后、顯肅皇后神御於天章閣之西神御殿。
癸卯，故朝散郎鄧忠臣，特贈直秘閣。
夏，四月，乙巳朔，金溫都思忠廉問諸路，得廉吏杜遵晦以下百二十四人，各進一階；貪吏張軫以下二十一人，皆罷之。
戊申，詔：「三公、三少帶節鉞者，並序班在宗室開府儀同三司之下。」時以諸大將官高，故裁抑之。
癸丑，顯謨閣直學士趙彬為尚書兵部侍郎。
金中書令蜀王尼楚赫薨，年六十八，後諡武襄。
乙丑，宰相率百官啟建天申節道場，以梓宮未還，不用樂。
丁卯，金主如上京。
時降將酈瓊為金人所用，知金將南伐，語其同列曰：「瓊向從大軍南伐，每見元帥國王親臨陳督戰，矢石交集，而王免胄指麾，三軍意氣自若，用兵制勝，皆與孫、吳合、可謂命世雄材矣。至於親冒鋒鏑，進不避難，將士視之，孰敢愛死乎？宜其所向無前，日辟國千里也。江南將帥，才能不及中人，每當出兵，必身居數百里外，謂之持重；或督召軍旅，易置將校，僅以一介之士持虛文諭之，謂之調發；制敵決勝，委之偏裨。是以智者解體，愚者喪師。幸一小捷，則露布飛馳，增加俘級，以為己功，斂怨將士，縱或親臨，亦必遠遁。而又國政不綱，才有微功，已加厚賞，或有大罪，乃置而不誅，不即覆亡，已為天幸，何能振耶！」瓊所指元帥，謂宗弼也。宗弼聞之，召問江南成敗，誰敢相拒者，瓊曰：「江南軍勢怯弱，皆敗亡之餘，又無良師，何以禦我！吾以大軍臨之，彼君臣方且心破膽裂，將哀鳴不暇，蓋傷弓之鳥，可以虛弦下也！」宗弼喜，以為知言。

