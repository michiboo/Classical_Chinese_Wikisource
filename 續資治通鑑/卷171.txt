
九月，丁未，工部郎官兼樞密院編修官趙希瀞言：「安豐、廬、濠，風寒最甚，三州安則淮甸無虞，江面奠枕。」帝曰：「安豐最緊。」希瀞云：「欲固安豐，須復壽春。」帝然之。
癸未，從京湖制置大使孟珙之請，令淮東制置使李曾伯蠲高郵軍及其屬部州縣創收牛租。
是秋，蒙古察罕奏令萬戶張柔總諸軍鎮杞。初，河決於汴，西南入陳留，分而為三，杞居其中氵單。南師恃舟輯之利，由毫、泗以窺汴、洛。柔乃即故杞之東、西、中三山，順殺水勢，築連城，結浮梁，為進戰退耕之計，守禦以固。
先是，知婺州陳康熹奏事，請舉嚴父配天之典，久未決；將作少監韓祥進講，復言之。冬，十月，甲午，禮寺議請奏甯宗升陪太祖、太宗，將來明堂，三後並配，令條具禮制以聞。
十一月，乙巳，詔：「直寶文閣王定，素履平實，直顯謨閣葉武子，雅資恬退，皆掛冠日久，年德俱高。其以定為秘閣修撰，武子直龍圖閣。」
乙卯，令潮州守臣節制摧鋒軍分屯軍馬。
乙未，蠲大理寺、三衙、監府縣點檢贍軍犒賞酒庫所贓賞錢。
令廣東提刑節制韶州摧鋒軍。
壬戌，雪。給行在諸軍錢，出戍者倍之。
甲子，樞密院編修官兼權都官郎官何式言蜀事，帝曰：「正好乘暇作工夫。」時方倚任餘玠，故言及之。
先是蜀中財賦，入戶部三司者五百餘萬緡，入四總領所者二千五百餘萬緡，金銀、綾錦之類不預焉。自寶慶三年失關外，端平三年蜀地殘破，所存州縣無幾，國用益窘。十六年間，凡授宣撫使者三人，制置使者九人，副使四人，或老，或暫，或庸，或貪，或慘刻繆戾，或遙領而不至，或生隙而罕謀，兩川民不聊生，監司、戎將各專號令，蜀日益壞。
及餘玠至，大更弊政，遴選守宰，築招賢館於府之左，供張一如帥所居，下令曰：「集眾思，廣忠益，諸葛孔明所以用蜀也。士欲有謀以告我者，近則徑詣公府，遠則自言於所在州縣，以禮遣之。高爵重賞，朝廷不吝。豪傑之士，趣期立事，今其時矣！」士之至者，玠不厭禮接，鹹得其歡心；言有可用，隨才而任，不可用亦厚遺謝之。
播州冉璡及弟璞，有文武才，隱居蠻中，前後閫帥辟如，皆不至。聞玠賢，兄弟相率詣謁，玠賓禮之，館谷加厚。居數月，無所言，玠乃更別館以處之，且日使人窺其所為。兄弟終日小言，惟對踞，以堊畫地為山川城郭之形，起則漫去。如是者又旬日，請見玠，屏人曰：「為今日西蜀之計，其在徙合州城乎！」 玠不覺躍起曰：「此玠志也，但未得其所耳。」曰：「蜀口形勝之地，莫若釣魚山，請徒諸此。若任得其人，稷粟以守之，勝於十萬師遠矣。」玠大喜，遂不謀於眾，密聞於朝，請不次官之。詔以璡為承事郎，權發遣合州，璞為承務郎，權通判州事，徙城事悉以任之。
命下，一府皆喧然以為不可。玠怒曰：「城成則蜀賴以安，不成，玠獨坐之，諸君無預也。」卒築青居、大獲、釣魚、雲頂、天生，凡十餘城，皆因山為壘，棋布星分，為諸郡治所。又移金州兵於大獲以護蜀口，移沔州兵於青居，興州兵先駐合州舊城，移守釣魚，共備內水，移利州兵於雲頂，以備外水。於是如臂使指，氣勢聯絡，屯兵聚糧，為必守計，民始有安土之心。玠又作《經理四蜀圖》以進，曰：「幸假十年，手挈四蜀之地，進之朝廷，然後歸老山林，臣之願也。」
十二月，丁丑，沿江制置副使司言屯田倍收，官屬文慶洪等推賞有差。
己丑，史嵩之五請祠，不允。時黃濤、劉應起等俱上書論嵩之奸深擅權，帝皆不聽，而言者益眾。
丙申，以嚴寒，再給諸軍薪炭錢。
辛丑，侍衛馬軍副都指揮使、總制兩淮軍馬呂文德，以汴、濠、膠、淄勞績，進秩四等。
春，正月，壬寅朔，詔曰：「上天助順，敵國乖離，正當廣推恩信以系人心，厚根本以俟機會。諮爾專閫之臣，分麾總戎之將，繼自今，必安集流民，俾得復舊，招收逋將，俾得自新。毋擅興廢，毋爾無辜，使中原遺黎有更生之望。」時聞蒙古後稱制，人心不服，故下此詔。
御製《訓廉》、《謹刑》二銘，戒飭中外。
以李鳴復參知政事，杜范同知樞密院事，以權刑部尚書兼給事中劉伯正為端明殿學士、簽書樞密院事。範不屑與鳴復共政，乞去，帝留之。太學諸生亦上書留範而斥嗚復，並斥史嵩之，嵩之益恚。
丁巳，侍御史劉晉之、王瓚，監察御史趙倫、呂午，承史嵩之風旨，並論李鳴復、杜範，於是嗚復、範並除郡。
戊午，樞密院言：「四川帥臣餘玠，大小三十六戰，多有勞效，宜第功行賞。」詔玠趣上立功將士姓名等第，即與推恩。
己未，朝獻景靈宮。
以劉伯正兼權參知政事，尋兼同提舉編修敕令。
庚申，以餘玠兼四川屯田使。
初，利州都統王夔，素殘悍，號「王夜叉」，自漢州敗歸，益桀驁不受節度；所至劫掠，每得富家，用非法刑脅取金帛，稍不遂意即殺之，民不堪命。餘玠至嘉定，夔率所部兵迎謁，才羸弱二百人。玠曰：「久聞都統兵精，今疲敝若此，殊不稱所望。」夔曰：「夔兵非不精，所以不敢即見者，恐驚從人耳。」頃之，班聲如雷，江水為沸，旗幟精明，舟中皆戰掉失色，玠自若，徐命吏班賞。夔退，語人曰：「儒者中乃有此人！」
玠欲誅夔，患其握重兵，恐輕動危蜀，謀於親將楊成。成曰：「今縱弗誅，養成其勢，一舉足，西蜀危矣。夔在蜀雖久有威名，孰與吳氏？吳氏當中興危難之時，能百戰以保蜀，傳之四世，根本益固；一旦曦為叛逆，諸將誅之，如取孤豚。況夔無吳氏之功而有曦之逆心，縱兵殘民，奴視同列，誅之，一夫力耳；待其發而取之，難矣。」玠意遂決。夜，召夔計事，潛以成代領其眾。夔甫出而新將已單騎入營，將士皆錯愕相顧，不知所為。成以帥指譬曉之，遂相率聽命。夔至，玠斬之，薦成為文州刺史。
二月，癸酉，出封樁庫十七界楮幣各十萬，付京湖、四川、兩淮制置司收瘞頻年交兵遺骸。
丁酉，壽昌飛虎軍統制鄭大成追三官，以其出戍涪州，不戰以致棄城也。
三月，壬寅，詔以杜範辭免新除，依舊職，提舉洞霄宮。
甲寅，經筵進講《論語》終篇，已未，賜宰執、講讀、侍立官燕於秘書省，仍進講讀、侍立官一秩。
以吏部尚書兼給事中金淵為端明殿學士、同簽書樞密院事，尋差同提舉編修《經武要略》。
夏，四月，壬午，詔：「兩浙漕司下屬部郡邑，將今年夏稅折帛之半，令民間以楮幣准錢供輸。」
詔：「壽春受圍，將士勤勞，各補轉三官資，出封樁庫十七界楮幣百萬給犒，俟圍解日仍與優賞。又令江東漕司撥寄樁十七界楮幣二十萬，犒安豐策應將士。
丁亥，以淮東制司言權總管王德等隨王鑒撫定山城有勞，詔進德二秩，餘補轉、給犒有差。
五月，乙巳，以淮東制臣言副總官兼知海州周岱、左武衛大將軍湯孝信直搗山東膠、密之功，並於遙郡上進一秩。
庚戌，詔知瀘州曹致大，帶行遙郡刺兄，以四川制臣餘玠言其包砌神臂山城之功也。
戊午，蒙古兵圍壽春，呂文德帥水陸諸軍禦之。
詔：「江東漕司撥寄樁十七界楮幣百萬，付淮東、西制置司犒水陸應援立功將士。
癸亥，以鄒應龍薨，輟視朝一日。尋贈少保。
蒙古中書令耶律楚材，以朝政日非，憂憤成疾，是月，薨。旋有譖楚材者，言其在相位日久，天下貢賦半入其家。皇后遣人覆視之，唯琴阮十餘，古今書畫、金石、遺文數十卷，乃止。楚材博極群書，旁通天文、術數；居官以匡國濟民為己任，群臣無與為比。後追封廣甯王，諡文正。
六月，庚午朔，以餘玠言沔州都統制、權遂寧府雲拱，因成都之擾，殺奪民財，襲劫龍石泉郡印；權知潼川府張涓，敘軍無紀，殺掠平民；詔並追毀勒停，拱竄瓊州，涓昭州。
以呂文德兼淮西招撫使，兼知濠州，節制濠、豐、壽、毫州軍。
癸酉，詔王福暫屯揚州，同共措置秋防。
乙亥，賜進士留夢炎以下四百二十四人及第、出身。
詔：「安豐軍策應解壽春圍將士，補官資有差。」又詔：「壽春受圍將士，有全城卻敵之功，先立賞格，令淮東、西制司從實保明補轉。」又以淮東制司言先來海道立功將士，亦補轉有差。
丙戌，知樞密院事范鐘乞歸田裡，詔不許。
蒙古以楊惟中為中書令。惟中有膽略，先為太宗所器，奉使西域二十餘國，宣暢國威，敷布政條，俾籍戶口屬吏。太宗益欲大用之，及南伐，命於軍前行中書省。惟中益嗜學，有濟世志，至是以一相領省事。
秋，七月，辛丑，分命刑部尚書、監察御史、卿監、郎官，錄臨安並屬縣、三衙兩廂繫囚。
壬子，詔：「沿淮失業強壯之人，置武勝軍五千人。」從淮西安撫副使王鑒請也。
甲子，詔：「項安世正學直節，先朝名儒，可特贈集英殿修撰。」
八月，癸未，詔：「戶部申嚴州縣受租苛取之禁，諸路漕臣察其違者劾之。」
九月，癸卯，右丞相史嵩之以父彌忠病，告假。乙巳，彌忠卒。丙午，起復嵩之。
太學生黃愷伯、金九萬、孫翼鳳等百四十四人上書曰：「臣聞君親等天地，忠孝無古今。事親孝，故忠可移於君，自古求忠臣必於孝子之門，未有不孝而可以望其忠也。宰我問三年之喪而曰『期可已矣』，其意欲以期年之近易三年之喪，夫子猶以不仁斥之。未聞有聞父母垂亡之病而不之問，聞父母己亡之訃而不知奔，有人心天理者，固如是乎！是不特無三年之愛於其父母，且無一日之愛於其父母矣！宰予得罪於聖門，而若人者，則又宰予之罪人也。
「且起復之說，聖經所無，而權宜變禮，衰世始有之。我朝大臣，若宣弼一身佩社稷安危，進退系天下重輕，所謂國家重臣，不可一日無者也。起復之詔，凡五遣使，弼以金革變禮不可用於平世，卒不從命，天下至今誦焉。至若鄭居中、王黼輩，頑忍無恥，固持祿位，甘心起復，絕滅天理，卒以釀成靖康之禍。往事可覆也。彼嵩之何人哉？心術回邪，蹤跡詭秘。曩者開督府，以和議隳將士心，以厚資竊宰相位，羅天下之小人以為私黨，奪天下之利權以歸私室，蓄謀積累，險不可測，在朝廷一日，則貽一日之禍，在朝廷一歲，則貽一歲之憂，萬口一辭，惟恐其去之不亟也。嵩之亡父，以速嵩之之去，中外方以為快，而陛下起復之命已下矣。
「陛下姑曰，大臣之去不可不留也。嵩之不天，聞訃不行，乃徘徊數日，率引奸邪，佈置要地，弭縫貴戚，買屬貂璫，轉移上心，夤緣御筆，必得起復之禮，然後徐徐引去。大臣佐天子以孝治天下，孝不行於大臣，是率天下而為無父之國矣。鼎鐺尚有耳，嵩之豈不聞富弼不受起復之事，而乃忍為鄭居中、王黼輩之所為耶？
「且陛下所以起復嵩之者，為其折衝萬里之才與？嵩之本無捍衛封疆之能，徒有劫制朝廷之術。彼國內亂，骨肉相殘，天使之也。嵩之貪天之功以欺陛下，其意以為三邊雲擾，非我不足以制彼也。殊不知敵情叵測，非嵩之之所能制，嵩之徒欲挾制敵之名以制陛下爾。
「陛下所以起復嵩之者，謂其有經理財用之才與？嵩之本無足國裕民之能，徒有私自封殖之計。且國之利源，鹽策為重，今鈔法數更，利之歸於國者十無一二，而聚之於私帑者已無遺算。國家之十壤日削，而嵩之之田宅日廣；國家之帑藏日虛，而嵩之之囊橐日厚。陛下眷留嵩之，將以利吾國也，殊不知適以貽吾國無窮之害爾！
「嵩之敢於無忌憚而經營起復，為有彌遠故智可以效尤。然彌遠所喪者庶母也，嵩之所喪者父也；彌遠奔喪而後起復，嵩之起復之後而始奔喪。以彌遠之貪墨固位，猶有顧籍，丁艱於嘉定元年十一月之戊午，起復於次年五月之丙申，未有如嵩之之匿喪罔上，殄滅天常，如此其慘也！
「且嵩之之為計亦奸矣，自入相以來，固知二親耄矣，旦夕圖惟，先為起復張本。近畿總餉，本不乏人，而知復未卒哭之馬光祖；京口守臣，豈無勝任，而起復未終喪之許堪。故里巷為十七字之謠曰：『光祖做總領，許堪為節制，丞相要起復，援例。』夫以裡巷之小民，猶如其奸，陛下獨不知之乎？台諫之敢言，台諫嵩之爪牙也；給舍不敢言，給舍嵩之腹心也；侍從不敢言，侍從嵩之肘腑也；執政不敢言，執政嵩之羽翼也。嵩之當五內分裂之時，擢奸臣以司喉舌，謂其必無陽城毀麻之事也；植私黨以據要津，謂其必無惠卿反噬之虞也。
「自古大臣，席寵怙勢至於三世，未有不亡人之國者，漢之王氏、魏之司馬是也。史氏秉鈞，今三世矣。軍旅將校惟知有史氏，天下士大夫惟知有史氏，而陛下之左右前後亦惟知有史氏，陛下之勢，孤立於上，甚可懼也！天欲去之而陛下留之，堂堂中國，豈無君子，獨言一小人而不悟，是陛下欲藝祖三百年之天下壞於史氏之手而後已。
「麻制有曰：『趙普當乾德開創之初，勝非在紹興艱難之際，皆從變禮，迄定武功。』夫儗人必於其倫，曾於奸深之嵩之而可與趙普諸賢同日語耶？臣愚所謂擢奸臣以司喉舌者其驗也。麻制又有曰：「謀諗憤兵之聚，邊傳哨騎之馳，況秋高而馬肥，近冬寒而地凜。』方嵩之虎踞相位之時，諱言邊事。通州失守，至逾月而後聞；壽春有警，至危急而後告。今圖起復，乃密諭詞臣，昌言邊警，張皇事勢以恐陛下，蓋欲行其劫制之謀耳。臣愚所謂擢奸臣以司喉舌者又其驗也。
「切觀嵩之自為宰相，動欲守法，至於身，乃佚蕩於禮法之外。五刑之屬三千，其罪莫大於不孝。若以法繩之，雖加之鈇鉞，猶不足謝天下；況復置諸岩岩具瞻之位，其何以訓天下後世耶？
「臣等與嵩之本無宿怨私忿，所以爭進闕下，為陛下言者，亦欲挈綱常於日月，重名孝於泰山，使天下後世為人臣、人子者，死忠、死孝，以全立身之大節而已。孟軻有言：『學則三代共之，皆所以明人倫也。』臣等久被教育，此而不言，則人倫掃地矣。惟陛下裁之。」
武學生翁日善等六十七人，京學生劉時舉、王元野、黃道等九十四人，宗學生與寰等三十四人，建昌軍學教授盧鉞，相繼上書切諫，皆不報。
范鐘、劉伯正惡京學生言事，謂皆遊士鼓倡之，諷臨安尹趙與B170逐遊士。諸生聞之，益不平，作《扌卷堂文》，與B170遂盡削遊士籍。
己未，將作監徐元傑言：「史嵩之起復，士論紛然，宜許其舉執政自代。」帝曰：「學校雖是正論，但言之太甚。」元傑云：「正論是國家元氣，今正論猶在學校，要當保養一線之脈。」元傑又乞引去帝曰：「經筵正賴卿規益，以何事而引去？」
乙丑，雷。
冬，十月，辛未，詔曰：「朕德弗類，無以格陰陽之和，乃秋冬之交，雷電交至，天威震動，咎證非虛，甚可畏也！今朕避正殿，減常膳，方將反觀內省，回皇天之怒，可不博覽兼聽，盡群下之心。應中外臣僚，各指陳闕失，毋有所隱，朕將親覽，博採忠讜，見之施行，以昭應天之實。」
壬申，以范鐘參知政事，劉伯正簽書樞密院事。金淵乞罷，不許。
以強再興添差成都府路馬步軍副總管兼知懷安軍，節制戍兵。
甲戌，令慶元府守臣趙倫趣史嵩之赴闕。
己丑，出右諫議大夫劉晉之、殿中侍御史王瓚、監察御史龔基先、胡清獻；除劉漢弼為右司諫。帝欲更新庶政，故有是命。庚寅，漢弼遷侍御史。
壬辰，詔起杜范、游侶提舉萬壽觀兼侍讀。自此群賢率被錄用。
甲午，詔：「台諫耳目之寄，若稽舊章，悉由親擢。自今不許大臣薦進。」
殿中侍御史鄭寀言：「宰相非百官比，豈容久虛！切恐中書之地，預設猜防，搢紳之徒，各懷向背。」帝曰：「所奏雖切情事，進退大臣，豈容輕易？」
侍御史劉漢弼，言金淵屍位妨賢，罷政；馬光祖貪榮忘親，罷江西運判新命，勒令追服。又言台諫彈擊論列，乞非時入奏。從之。
十一月，辛丑，詔趣游侶、杜范赴闕。
壬寅，召王伯大、趙以夫、徐鹿卿。
癸卯，詔奪前禮部侍郎劉晉之一官，罷祠，以監察御史孫起予言其懷利失志也。
乙巳，以劉漢弼言，罷主管侍衛步軍司公事王德明，以王福代之。
丙午，以程公許為起居郎兼直學士院。
丁未，再趣游侶、杜範供職。
戊申，雷。
庚戌，召陳韡、李心傳。丁巳，以陳韋華為兵部尚書，李心傳權刑、禮部尚書兼給事中，王伯大權吏部尚書兼中書舍人，趙以夫權刑部侍郎。
戊午，以禱雪，出封樁庫十八界楮幣二十萬賑臨安細民，犒三衙諸軍亦如之。
庚申，詔釋大理寺、三衙、臨安府並兩浙路州、縣杖以下繫囚。
辛酉，以雪寒，給諸軍錢，出戍者倍之。
劉漢弼密奏曰：「自古未有一日無宰相之朝，今虛相位巳三月，願奮發英斷，拔去陰邪，庶可轉危為安。否則是非不兩立，邪正不並進，陛下雖欲收召善類，不可得矣。臣聞富弼之起復，止於五請；蔣芾之起復，止於三請。今史嵩之已六請矣，願聽其終喪，亟選賢臣，早定相位。」十二月，庚午，聽史嵩之終喪。
以范鐘為左丞相，杜范為右丞相兼樞密使，游侶知樞密院事兼參知政事，劉伯正參知政事、簽書樞密院事。
杜範首上五事：「曰正治本，政事當常出於中書，毋使旁蹊得竊威柄。曰肅宮闈，當嚴內外之限，使宮府一體。曰擇人才，當隨其所長用之而久於其職，毋徒守遷轉之常格。曰惜名器，如文臣貼職，武臣閤衛，不當為徇私市恩之地。曰節財用，當自人主一身始，自宮掖始，自貴近始，考封樁出入之數而補窒其罅漏，求鹽策楮幣變更之目而斟酌其利害。」仍請早定國本以安人心。
壬申，以趙葵同知樞密院事。葵言：「今天下之事，其大者有幾？天下之才，其可用者有幾？從其大者而講明之，疏其可用者而任使之。有勇略者治兵，有心計者治財，寬厚者任牧養，剛正者持風憲。為官擇人，不為人擇官。用之既當，任之既久，然後可以責其成效。」又，「請亟與宰臣講求規畫，凡有關於宗社安危治亂之大計者，條具以聞，審其所先後緩急以圖籌策，則治功可成，外患不足慮。」
以四川安撫使孟珙兼知江陵府。
珙謂其佐曰：「政府未之思耳。彼若以兵綴我，上下流有急，將若之何？珙往則彼搗吾虛，不往則誰實捍患！」識者是之。珙至江陵，癸城，歎曰：「 江陵所恃三海，不知沮洳有變為桑田者，敵一鳴鞭，即至城外。自城以東，古嶺、先鋒，直至三汊，無有限隔。」乃修復內隘十有一，別作十隘於外，有距城數十里者。沮、漳之水，舊自城西入江，乃障而東之，俾繞城北入於漢，而三海遂通為一。隨其高下，為櫃蓄泄，三百里間，渺然巨浸。土木之功，百七十萬，民不知役。繪圖上之。
癸酉，詔曰：「朕望道未見，閔時多艱，與予共治之臣，錮於謀身之習。有官守者，以謀身而失其守，有言責者，以謀身而失其言，各懷患得患失之私，安有立政立事之志！致天工之多曠，宣國步之未夷。今朕躬攬權綱，首嚴訓迪，凡聯事而合治，各滌慮以洗心。毋懷私恩，毋萌私念，毋植私計，毋締私交。三事大夫，以朝廷未尊為己愆，士氣未振為己恥，守令以民俗未裕為己責，將帥以邊疆未謐為己憂。主爾忘身，國爾忘家，以共圖內安外寧之效，則予汝嘉；其或不恭，邦有常憲。」帝一新吏治，故有是詔。
蒙古諸王呼必賚，圖壘第四子也，思大有為於天下，訪求賢才，虛己諮詢。先是懷仁趙璧侍籓邸，為呼必賚所信任，呼以秀才而不名。董文用，俊之子也，主文書，講說帳中，因命馳驛四方，騁名士。
時肥鄉竇默，以經術教授於鄉，遣文用召之。默變姓名以自晦，文用俾其友人往見，而微服踵其後。默不得已，乃拜命。既至，問以治道，默首以三綱、五常為對，呼必賚曰：「人道之端，孰大於此！失此則無以立於世矣。」默又言：「帝王之道，在正心、誠意。心既正，則朝廷遠近莫敢不一於正。」呼心賚深契其言，敬待加禮，不令暫去左右。
默薦姚樞，呼必賚遣趙璧召之，聞其至，大喜，待以客禮。樞為《治道書》數千言，首陳二帝、三王之道，以治國、天平下之大經，匯為八目，曰修身，力學，尊賢，親親，畏天，愛民，好善，遠佞。次列救時之弊，為條三十，各疏其弛張之方於下，本末兼該。呼必賚奇其才，動必召問。
金之亡也，左右司郎中王鶚，將就戮，蒙古萬戶張柔見而異之，釋其縛，輦歸，館於保州。呼必賚遣使聘之；乃至，使者數輩迎勞。召對，請講《孝經》、《書》、《易》及齊家、治國之道，古今事物之變，每夜分乃罷。呼必賚曰：「我雖未能即行汝言，安知異日不能行之耶！」鶚旋乞還，賜之馬，仍命近侍庫庫、柴楨等五人從之學。
邢臺劉侃，少為令史，居常鬱鬱不樂，一日，投筆歎曰；「丈夫不遇於世，當隱居以求其志，安能汩沒為刀筆吏乎！」即棄去，隱武安山中，旋為僧，名子聰，遊雲中，居南唐寺。時僧海雲赴呼必賚之召，過雲中，聞其博學多才藝，邀與俱行。既入見，應對契意，屢有詢問。子聰於書無所不讀，尤邃於《易》，旁通天文、律、算、三式之屬，論天下事如指諸掌，呼必賚大愛之。海雲歸，子聰遂留籓邸。
春，正月，丁酉朔，詔曰：「國家以仁立國，其待士大夫尤過於厚。台諫乃因得言而釋私憾，摭細微而遺巨奸，遷謫降黜，或出非辜。其令三省將見在謫籍人斟酌放令自便，追奪停罷，亦與酌情牽復。其貪酷害民，公議弗容者，不拘此旨。」
又詔：「邊將興師，河南之境，鋒鏑所接，寧免瘡痍。中原遺民，皆祖宗赤了，朕甚痛之。自今邊臣各謹守封疆，毋先事首戎；益務緩懷，大布恩信，以副朕兼愛南北之意。」
己酉，雷。庚戌，避正殿，減膳。詔中外指陳闕失。
乙卯，劉伯正罷，以監察御史孫起予言其隱默充位也。詔以禮部尚書兼給事中李性傳為端明殿學士、簽書樞密院事兼參知政事。
召提舉鴻慶宮李韶權禮部尚書。入見，疏曰：「陛下改畀政權，並進時望，天下孰不延頸以覬大治！臣竊窺之，恐猶前日也。君子、小人，倫類不同。惟不計近功，不隱小利，然後君子有以自見；不惡聞過，不諱直言，然後小人無以自托。不然，治亂安危，反覆手爾。今土地日蹙，人民喪敗，兵財止有此數，旦旦而理之，不過椎剝州縣，朘削里閭，就使韓、白復生，桑、孔繼出，能為陛下強兵理財，何補治亂安危之數！況議論紛然，賢者不肯苟容而去，不肖者反因是以媒其身。此君子、小人進退機括所系，何不思之甚也！聞之道路，德音每下，昆蟲、草木，咸被潤澤，恩獨不及一朽胔；威斷一出，公卿大夫，莫敢後先，令獨不行於一老媼；大小之臣，積勞受爵，皆得以延於世，而國儲君副，社稷所賴以靈長，獨不早計而預定。何耶？又疏乞歸，不許，擢翰林學士。
二月，戊辰，詔：「昨罷科糴，但令依時輸納，量革吏奸，使民樂輸。此後仰常切遵守，永無科糴，犯者以違制論。」
甲戌，呂文德敗蒙古兵於五河，復其城；詔進二秩。
壬辰，太白晝見，經天。
三月，庚子，以殿中侍御史鄭寀言，命有司舉行溫大雅、程以升、吳淇、徐敏子納賄之罪。仍降詔曰：「時方多事，念未能蠲租減賦，而吏之不良，乃肆貪虐！或有前期預借，或抑配重摧，或斛面取贏，或厚價抑納，朘毒害民，朕深憫焉。可令監司常切黨察，務蘇疾苦而消愁歎。倘隱而不聞，公論所指，必罰無赦。」
甲辰，右曹郎中吳中良進對，言鹽楮事。帝曰：「鹽楮誠今日急務。」中良曰：「舊行官販，商賈坐廢。近日罷官販，還客販，然尚恐貼納太多，商賈未便。願與大臣熟議。」
出十七界楮幣百萬，下淮東犒水陸戰守諸軍。
壬子，禁淫祀。
癸丑，殿中侍御史鄭寀，請括淳祐初所創糴本鹽，可以資糶，又省托楮；從之。
丁巳，刑部侍郎趙以夫入見，言本國。帝曰：「此事實不可緩。」以夫曰：「臣編類仁宗、高宗《兩朝定儲本末》，具載諫疏及舉行次第，庶幾成憲昭然，可以早定大計。」
己未，駕部郎官江萬里言端平更新，因及元祐更役法事。帝曰：「只因太驟耳。」萬里對曰：「君子只知有是非，不知有利害。」帝曰：「元祐君子亦自相攻。」萬里曰：「此小人所以得乘間而入。今收召未多，恐元氣不壯，元以勝邪氣，全在陛下把握耳。前者端平之初，把握不定，故改更不守如紹聖耳。今第二番把握不定，更無復新之日矣。」帝首肯。萬里又言二相退遜太過，中外皆無精采，帝復肯之。
辛酉，詔：「陳畏、葉武子，年高德粹，請退可嘉，其以畏為集英殿修撰，武子秘閣修撰。」
以劉伯正為資政殿學士、提舉洞霄宮。
權吏部侍郎王伯大入對，言史嵩之獨相對，鄭起潛、濮鬥南專失人心。帝曰：「數人作爾許刻薄事！」伯大又言國本，帝曰：「朕置小學，正為此。」
夏，四月，癸未，以呂文德為樞密副使，依舊淮西招撫使、知濠州。
丙戌，詔劉虎、蕭均、趙邦求、夏皋各進一秩，賞清河、漣、泗、招信捍禦之勞也。命呂文德依舊節制濠、豐、壽、宿、毫等郡軍馬。
杜范以觀文殿學士致仕。丁亥，範薨。范清修苦節，室廬僅蔽風雨。身若不勝衣，至臨大節，則賁、育不能奪。尋贈少傅，諡清獻。
戊子，詔：「李曾伯、余玠、董槐、孟珙，王鑒，職事修舉，加曾伯奎章閣直學士，槐進秩，珙、鑒進二秩，並因其任。」
五月，丁未，趙葵言：「諸處江防，極為疏陋，請下沿江制司及副司、江南、江西帥司、湖廣總所、兩浙漕司、許浦水軍司，共造輕捷戰船，創置遊擊軍強壯三萬人，分佈新船以備緩急。」從之。
詔：「太常少卿王萬，立朝謇諤，古之遺直；為郡廉平，古之遺清；家貧母老，朕甚念之。特贈集英殿修撰，仍撥賜官田五百畝，封樁庫十八界楮幣五千貫，以贍其家。」
六月，丙寅，以旱，決中外繫囚。
甲申，左司諫謝方叔請早定國本，仍錄進司馬光、范鎮建議始末，帝嘉納。
丙戌，兵部侍郎徐元傑暴卒。
史嵩之既去，元老舊德，次第收召。及杜範入朝，復延元傑議政，多所裨益。會元傑將入對，先一日，謁范鐘，歸，熱大作，夜四鼓，指爪忽裂以死。三學諸生相繼伏闕上言：「昔小人傾君子者，不過使之死於蠻煙瘴雨之鄉；今蠻煙瘴雨，不在嶺外而在朝廷。」詔付臨安府鞫治。然獄迄無成。
劉漢弼亦每以奸邪未盡屏汰為慮，先以腫疾暴卒，太學生蔡德潤等七十三人叩閽上書訟冤。時杜範入相，八十日卒，漢弼、元傑相繼暴亡。時謂諸公皆中毒，堂食無敢下箸者。
初，嵩之從子璟卿，嘗以書諫嵩之曰：「伯父秉天下之大政，必能辦天下之大事；膺天下之大任，必能成天下之大功。比所行漸不克終，用人之法，不待薦舉而改官者有之，譴責未幾而旋蒙敘理者有之，丁艱未幾而遽被起復者有之。借曰有非常之才，有不次之除，醲恩異賞，所以收拾人才，而不知斯人者，果能運籌帷幄，獻六奇之策而得之乎，抑亦獻賂幕賓而得之乎？果能馳身鞍馬，竭一戰之勇而得之乎，抑亦效顰奴僕而得之乎？徒聞苞苴公行，政出多門，便嬖私昵，狼狽萬狀。祖宗格法，至今日而壞極矣。
「自開督府，東南民力，困於供需，州縣倉卒，匱於應辦。輦金帛，輓芻粟，絡繹道路，一則曰督府，二則曰督府，不知所幹者何事，所成者何功？近者川蜀不守，議者多歸退師於鄂之失。何者？分戍列屯，備邊禦敵，首尾相援，如常山之蛇。維揚則有趙葵，廬江則有杜伯虎，金陵則有別之傑，為督府者，宜據鄂渚形勢之地，西可以援蜀，東可以援淮，北可以鎮荊襄。不此之圖，盡揖籓籬，深入堂奧，伯父謀身自固之計則安矣，其如天下蒼生何！是以饑民叛將，乘虛搗危，侵軼於沅、湘，搖盪於鼎、澧。蓋江陵之勢苟孤，則武昌之勢未昌守，荊湖之路稍警，則江、浙諸路焉得高枕而臥？況殺降失信，則前日徹疆之計不可復用矣；內地失護，則前日清野之策不可復施矣。此隙一開，東南生靈，特幾上之肉耳，宋室南渡之疆土，惡能保其金甌之無闕也？盍早為之圖，上以寬九重宵旰之憂，下以慰雙親朝夕之望？不然，師老財殫，績用不成，主憂臣辱，公論不容。萬一不畏強禦之士，繩以《春秋》之法，聲以討罪不效之咎，當此之時，雖優遊菽水之養，其可得乎？異日國史載之，不得齒於趙普開國勳臣之列，而乃廁於蔡京誤國亂臣之徒，遺臭萬年，果何面目見我祖於地下乎？
「為今之計，莫若盡去在幕之群小，悉召在野之君子，相與改弦易轍，戮力王事，庶幾失之東偶，收之桑榆。如其見失而不知救，視非而不知革，薰蕕同器，駑驥同櫪，天下大勢，駸駸日趨於危亡之域矣。伯父與璟卿，親猶父子也，伯父無以少年而忽之，則吾族幸甚，天下生靈幸甚，我社稷幸甚！」
居無何，璟卿暴卒，相傳嵩之致毒雲。
范鐘進召試館職二人，帝思徐霖之忠，親去其一，易霖名。及試，則曰：「人主無自強之心，大臣有患失之心，故元良未建，凶邪未竄。」擢秘書省正字。鐘所以不敢舉霖，畏嵩之復出也。
秋，七月，癸已朔，日有食之。甲午，避殿，減膳，訓飭近臣。
辛丑，以常、潤大旱，命有司舉行恤政。
乙巳，出封樁庫楮幣賑臨安細民。
己酉，詔劉伯正、金淵落職，罷祠，從監察御史劉應起之言也。
庚戌，進鄭清之為少傅。
乙卯，詔：「徐元傑鳴陽之鳳，劉漢弼觸邪之豸，天不憖遺，奪我忠臣。漢弼母老，元傑子弱，一貧皆同，朕甚憫之！各賜官田五百畝、新楮五千緡，以見朕懷賢不已之意。」
蒙古察罕會張柔掠淮西，至揚州而去。
八月，戊辰，以河南諸郡奏琳等八人，連年在邊，戰守宣勞，各進一秩，添差淮東、西兵職有差。
詔求通天文、曆學之人。
丙申，詔申嚴預借重摧取贏抑配之禁，令監司覺察，毋害吾民。
九月，癸已朔，詔：「濮鬥南更降兩宮，文虎、葉賁各降一官，項容孫落職、罷祠。」以右正言鄭寀言其附麗權相也。
己酉，朝獻景靈宮。庚戌，朝獻太廟。辛亥，大饗於明堂，奉太祖、太宗、甯宗並配。大赦。
冬，十月，壬午，主管官告院莊同孫進《洪範五事箴》。帝曰：「五事當於敬字上用工夫。」讀至《思箴》，帝曰：「五事以思為本。」
十一月，乙未，鄭清之乞歸田，詔不許。
壬寅，詔：「更奪林光謙三秩，徙居衡州；奪袁立孺、宣璧、王至一秩，劉棫、施逢辰、劉附兩秩。」以監察御史江萬里言其貪職及依憑權門也。
甲辰，范鐘請老，不許。
以禮部尚書陳韡為端明殿學士、同簽書樞密院事。
十二月，壬戌朔，以祈雪，詔大理寺、三衙、臨安府、兩浙州軍並建康府，繫囚杖以下釋之。
丙寅，詔：「昨據太史奏，來歲元旦，日有食之。方歲序之更端，值太陽之交蝕，凜然譴告，震於朕心。嘗觀祖宗盛時，或有此異，上下之間，益相儆懼。今宜講求實政，凡可以銷弭災異者，次第行之，毋為具文，以稱朕祗畏天戒之意。」
戊寅，詔：「太史奏，來歲正旦，太陽當食，皇天示儆，避正殿，減常膳，求直言。朝廷百司講求闕政，寬民力，恤民旅，緩刑獄，問疾苦，輯流民，凡可以銷災變者，毋匿厥指，共圖應天之實。元旦百官免朝賀。」
右補闕程元鳳論格心之學，謂格士大夫之風俗，當格士大夫之心術。人以為格言。
己卯，以遊侶為右丞相兼樞密使，李性傳同知樞密院事。鄭清之為少師，依舊醴泉觀使兼侍讀，仍奉朝請，賜第行在。時清之子士昌，追逮詔獄，有詐言其死者，清之造闕，號泣請於帝。帝命復士昌官職，與內祠，且許侍養行在。起居郎程公許繳奏：「士昌罪重，京都浩穰，奸究雜糅，恐其積習沈痼，重為清之累，莫若且與甄復，少慰清之，內祠侍養之命，宜與收寢。」帝密遣中貴人以公許疏示清之，乃止。
詔：「兵、財系乎國命，強兵之事，趙葵主之，財用之計，陳韡理之。二相則總大綱而中持其衡，以共濟國事。」從江萬里之言也。
嗣沂王貴謙、嗣榮王與芮，並加少保。
癸未，李性傳除職予郡。
春，正月，辛卯朔，日有食之。
以陳韡言，置國用所，命趙與B170為提領官。
權兵部尚書李曾伯應詔上疏，備陳先朝因天變以謹邊備，圖將材，請早易閫寄；又請浚泗州西城。
秘書省正字徐霖疏曰：「日，陽類，天理也，君子也。吾心之天理不能勝人慾，朝廷之君子不能勝小人，宮闈之私昵未屏，瑣闥之奸邪未辨，台臣之討賊不決，精祲感浹，日為之食。」又數言建立太子。遷秘書郎。
通判潭州潘牜方上封事曰：「熙甯初元日食，詔郡縣掩骼，著為令。今故濟王一抔淺土，其為暴骸亦大矣！請以王禮葬。」不報。
秘書郎高斯得上言：「大奸嗜權，巧營奪服；陛下奮獨斷而罷退之，是矣。諫憲之臣，交疏其惡，或請投之荒裔，或請勒之休致；陛下苟行其言，亦足以昭示意向，渙釋群疑。乃一切寢而不宣，閱時既久，人言不置，然後黽勉傳諭，委曲誨奸，俾於襲捴之時，妄致掛冠之請，因降祠命，苟塞人言，又有奸人陰為之地。是以訛言並興，善類解體，謂聖意之難測，而大奸之必還，莽、卓、操、懿之禍，將有不忍言者！」又言：「大臣貴乎以道事君，今乃獻替之義少而容悅之意多，知恥之念輕而患失之心重。內降當執奏，則不待下殿而已行；濫恩當裁抑，則不從中覆而遽命。嫉正庇邪，喜同惡異，任術而詭道，樂偷而憚勞。陛下虛心委寄，所責者何事，而其應乃爾！」又言：「便嬖側媚之人，尤足為清明之累。腐夫巧讒，妖監帝通，陰奸伏蠱，互煽交攻，陛下之心，至是其存者幾希矣。陛下之心，大化之本也。洗濯磨淬，思所以更之；乃徒立虛言無實之名而謂之更化，此天心之所以未當，大異之所以示儆也！」帝嘉納。
二月，壬戌，金部郎官王佖，言人主論相，當取其格心，不可取其阿意，帝然之。
戊辰，范鐘再乞歸田；除觀文殿大學士、醴泉觀使。
時游侶與鐘不協，故力求去，尋以高斯得之言罷之。時鐘方坐相府，台吏以牒呼而出之。辛未，命提舉洞霄宮，任便居住，從所乞也。
壬申，雪。蠲大理寺、三衙、臨安府並屬縣點檢贍軍酒庫所贓賞錢。以雪寒，出封樁庫十界楮幣十萬緡，犒三衙諸軍。
乙酉，宗正少卿張磻言治兵、理財當為一事。磻又言先朝蘇頌、傅堯俞皆不受宣諭事，帝悚聽然之。
詔三衙諸軍月支銀並倍給。
夏，四月，辛酉，太白晝見。
戊寅，殿中侍御史謝方叔，左司諫湯中，請旌異朱熹門人胡安定、呂燾、蔡模，以勸後學，並詔補迪功郎，添差本州教授，仍令所屬給劄錄其著述，並訪以所欲言。
甲申，詔曰：「朕臨朝願治。每念乏才，有意作成，既親扁題，分賜諸學，並賜諸生束帛，以示激勵。其令三學官於前廊長諭及齋生中，公舉經明、行修、氣節之士，別議旌賞。京學如之。」
閏月，乙未，資政殿大學士徐榮叟薨，輟視朝一日。
戊戌，呂文德言今春北兵攻兩淮，統制汪懷忠，所至逆戰，將士陣亡者眾，詔給緡錢恤其家。
癸卯，餘玠言北兵分四道入蜀，壯士捍禦有功者，輒以便宜推賞，具立功等第稍轉官資以聞；從之。
己酉，秘書丞王璞言杜衍封還內降事，帝曰：「朕嘗諭大臣，聽其執奏矣。」
庚戌，刑部侍郎兼中書、門下省檢正諸房公事魏峻，言人主震服天下，曰斷而已。帝曰：「謀之欲同，斷之欲獨。若以大公至正行之，則斷在其中矣！」
五月，庚申，詔賈似道任責措置淮西山寨城築。
丙寅，吏部員外郎李昴英言內小學事，帝曰：「朕於小學之教甚留心。」昴英又言漢末宦官之禍，帝曰：「固當防微杜漸。」
庚午，詔：「學校明倫之地，諸生講明，不負教育，朕用嘉之。爰命有司，舉其高弟；而合詞控免，陳義凜然。朕重違本心，姑徇所請，以成其美；所有束帛，不必控辭。」
甲申，詔權知高郵軍兼淮西提刑蕭逢辰進一秩，旌其買馬、修城，留意戰守也。
詔決繫囚。
六月，戊子朔，詔從事郎傅實之，迪功郎林公遇，並特改京秩，仍給劄詢所欲言；以都省言其杜門樂道，搢紳高之也。
戊戌，著作佐郎兼權禮部郎官高斯得，言學校以小過觸霆威，帝曰：「本是小事，但不當率眾出見宰執。」斯得曰：「學校固不為過，但恐奸人因此動搖局面，關係不細。」帝然之。斯得又言：「群臣龐雜，宮禁奇邪，黷貨外交，豈可坐視而不之問！顧乃並包兼容之意多，別邪辨正之慮淺，憂讒避譏之心重，直前邁往之忠微，遂使眾臣爭衡，大權旁落，養成積輕之勢，以開窺凱之漸。設有不幸，變故乘之，使宗社有淪亡之憂，衣冠遭魚肉之禍，生民罹塗炭之厄。當是時也，欲潔其身以去，其能逃萬民之清議乎！」於是朝署惡之者眾，旋出知嚴州。斯得祈詞，不許。
丙午，以禱雨，詔中外決繫囚，杖以下釋之。臣僚言：「旱勢可慮，請分命臣傣遍禱群望，仍令有司疏決淹獄，及下諸路勸諭富家接濟細民，以弭盜賊。」從之。
壬子，以陳韡參知政事兼同知樞密院事。
乙卯，台臣言李鳴復、劉伯正進則害善類，退則蠹州裡，詔削秩罷祠。

