
六月，己未，詔：「右文殿修撰胡安國已除給事中指揮，更不施行。」
初，安國數上疏乞祠，詔不許，仍趣赴行在。安國因奏言：「陛下撥亂返正，將建中興，而政事人才，弛張升黜，凡關出納，動系安危，聞之道途，揆以愚見，尚未合宜，臣切寒心。而況鎖闈典司封校，儻或隱情患失，緘默不言，則負陛下委任之恩。若一一行其職守，事皆違異，必以戇愚妄發，干犯典刑，徒玷清時，無補國事。臣所以不敢上當恩命者也。」疏入，黃潛善大怒，請特賜黜責，以為不恭上命者之戒，安國遂罷。
金初未有文字，亦未嘗有記錄。宗翰好訪問女直故老，多得先世舊聞。至是金主詔求訪祖宗遺事以備國史，命完顏勖等掌之。
庚申，侍御史張浚充集英殿修撰、知興元府。
浚有遠志，數招諸將至台，講論用兵籌策。浚本黃潛善所引，至是因請汰御營使司官屬，又論此時金即不來，亦當汲汲治軍，常若敵至，潛善始惡之，浚以母在蜀中求去，故有是命。未行，留為禮部侍郎。
乙丑，御營使司中軍統制張俊引兵入秀州，前知州事趙叔近為所殺。
初，御營都統制王淵，在京師有所狎妓，亂後為叔近所取，淵銜之。及俊辭行，淵謂之曰：「趙叔近在彼。」俊諭其意。前一日，俊總兵至郡，叔近以太守之禮逆諸城北沈氏園。俊叱令置對，方下筆，群力遽前，斷其右臂，叔近呼曰：「我宗室也。」語未畢，已斷首於地。秀卒見叔近死，遂反戈嬰城，縱火毆掠，江東西路經制司書寫機宜文字辛安宗在城中，為所害。翼日，俊破關捕徐明等，斬之。俊以功遷武甯軍承宣使。叔近子朝奉郎交之，亦坐受賊所獻玩好，降六官，勒停。後十餘年，御史言叔近之冤，始贈集英殿修撰。
丁卯，國信使楊應誠、副使韓衍至高麗，見國王楷諭旨。楷拜詔已，與應誠等對立論事。楷曰：「大朝有山東路，何不由登州以往？」應誠言：「不如貴國去金國最徑，第煩國王傳達金國。今三節人自賚糧，止假二十八騎。」楷難之。已而命其門下侍郎傅俏至館中，具言：「金人今造舟，將往二浙，若引使者至其國，異時欲假道至浙中，將何以對？」應誠曰：「金人不能水戰。」俏曰：「金人常於海道往來。況金人舊臣本國，近乃欲令本國臣事，以此可知強弱。」後十餘日，府燕。又數日，復遣中書侍郎崔洪宰等來，固執前論，且言二聖今在燕、雲，不在金國。館伴使文公仁曰：「往年公仁入貢上國，嘗奏上皇以金人不可相親，今十二年矣。」洪宰笑曰：「金國雖納土與之，二聖亦不可得。大朝可不練兵與戰！」應誠留高麗凡六十有四日，楷終不奉詔。應誠不得已，受其表而還。
己卯，言者以為：「東南武備利於水戰，金人既破唐、鄧、陳、蔡，逼進淮、漢，去大江直一間耳。為今之策，宜於大江上游如採石之類，凡要害處，精練水軍，廣造戰艦，仍泊於江之南岸，緩急之際，庶幾可倚。」詔江、浙州軍措置，限一月畢。
是月，以集英殿修撰、知延安府王庶為龍圖閣待制，節制陝西六路軍馬，涇原經略使司統制官曲端為右武大夫、吉州團練使，充節制司都統制。詔書有曰：「倘不靖難於殘暑之前，必致益兵於秋涼之後。」
先是，溫州觀察使、河東經制使王𤫉既遁歸，朝廷除𤫉知鳳翔府。東京留守宗澤，承制以庶權陝西制置使，端權河東經制使。會主客員外郎、陝西撫諭使謝亮西入關，庶移書曰：「大夫出疆，有可以安社稷，利國家，專之可也。夏國為患，至小而緩，金人為患，至大而迫。方敵兵挫銳於熙河，奔於本路，子女玉帛，不知紀極，佔據同、華，畏暑休兵。閣下能杖節督諸路，協同義舉，漕臣應給糧餉，爭先並進，雖未能洗雪前恥，亦可以驅逐渡河，全秦奠枕，徐圖恢復。夏人秋稼未登，饑餓疲睏，何暇興兵！庶可保其無它。」亮不聽，遂自環慶入西夏，夏國主乾順已稱制，倨見之。亮留夏國幾月，乃與約和罷兵，更用鈞敵禮，乾順許之。亮歸，夏人隨之，以兵掩取定邊軍。明年，亮乃還行在。
初，王姪之潰也，其屬官王澤仁以眾二萬入長安，復為經略使郭琬所逐。祠部員外郎、四川撫諭使喻汝礪嘗言：「今朝廷已專命王庶經制中夏，竊聞五路全不稟庶節制，望擇久曆籓方，曉暢軍事，近上兩制，節制五路，招集潰兵，式遏寇盜，仍以臣所刷金帛八百餘萬緡為軍糧犒設之費，庶可以系二京、兩河、山東、陝西五路父老之心。若謂四川錢物不當應副陝西，臣謂使此錢自三峽、湖、湘平抵建康，固為甚善，萬一中途為奸人所窺，適足資寇。臣又聞王擇仁所統皆三晉勁勇之餘，今關捕榛莽，軍無見糧，故其人專以剽掠為事。若得上件財帛養之，則秦、晉之民，皆為吾用矣。」時庶已擢待制，而汝礪停官，然皆未受命也。
初，二帝既徙中京，上皇聞帝已即位，作書與左副元帥宗翰，與約和議，大略言：「唐太宗復突厥而沙陀救唐，冒頓單于縱高帝於白登而呼韓賴漢，近世耶律德光絕滅石氏，而中原灰燼數十年，終為它人所有，其度量豈不相遠哉！近聞嗣子之中有為人所推戴者，蓋祖宗德澤之在人，至深至厚，未易忘也。若左右欲法唐太宗、冒頓單于，受興滅繼絕之名，享歲曆玉帛之好，當遣一介之使，奉咫尺之書，諭嗣子以大計，使子子孫孫永奉職貢，為萬世之利也。」宗翰受其書而不答。
秋，七月，癸未朔，資政殿學士、東京留守、開封尹宗澤卒。
澤為黃潛善等所沮，憂憤成疾，疽作於背，至是疾甚。諸將楊進等排闥入問，澤矍然起曰：「吾固無恙，正以二帝蒙塵之久，憂憤成疾耳。爾等能為我殲滅強敵，以成主上恢復之志，雖死無恨！」眾皆流涕曰：「願盡死。」諸將出，澤復曰：「吾度不起此疾，古語云：『出師未捷身先死，長使英雄淚滿襟。』」遂卒，年七十。是日，風雨晦冥，異於常日。澤將歿，無一語及家，但連呼「過河」者三。遺表猶贊帝還京，先言「已涓日渡河而得疾」，其末曰：「屬臣之子，記臣之言，力請鑾輿，亟還京闕，大震雷霆之怒，出民水火之中。夙荷君恩，敢忘屍諫！」
澤自奉甚薄，方謫居時，饘粥不繼，吟嘯自如。晚年俸入稍厚，亦不異疇昔，嘗曰：「君父當側身嘗膽，臣子乃安居美食邪！」所得俸賜，遇寒士與親戚貧困者，輒分之，養孤遺幾百餘人。死之日，都人為之號慟，朝野無賢愚，皆相吊出涕。
初，澤既拘留金使，帝屢命釋之，澤不奉詔。至是資政殿大學士充祈請使宇文虛中至東京，而澤已病，虛中攝留守事，遂歸之。
時帝已除澤門下侍郎兼御營副使、東京留守，命未下而訃聞，詔贈觀文殿學士。後諡忠簡。
甲申，葉濃自福州引兵破寧德縣，復還建州，既而又破政和、松溪二縣。
戊子，詔：「自今士卒有犯，並依軍法，不得剜眼、刳心，過為慘酷。」令御營使司行下。
乙未，侍衛以軍都指揮使郭仲荀為京城副留守。
甲辰，以北京留守、河北東路制置使社充為樞密直學士，充開封尹、東京留守。且命充鎮撫軍民，盡瘁國事，以繼前官之美；遵稟朝廷，深戒妄作，以正前官之失。
自宗澤卒，數日間將士去者十五，都人憂之，相與請於朝，言澤子宣教郎穎嘗居戎幕，得士卒心，請以繼其父任。會充已除留守，詔以穎直秘閣，起復，充留守判官。充無意恢復，盡反澤所為，由是澤所結兩河豪傑皆不為用。
金人聞宗澤死，決計用兵，河北諸將欲罷陝西兵，並力南伐，河東諸將不可，曰：「陝西與西夏為鄰，事重體大，兵不可罷。」左副元帥宗翰曰：「初與夏人約夾攻宋而夏人弗應，而耶律達實在西北交通西夏。吾舍陝西而會師河北，彼必謂我有急難，將乘間竊發以牽制吾師，非計也。宋人積弱，河北不虞，宜先事陝西，略定五路，既戡西夏，然後取宋。」時宗翰之意，欲舍江、淮而專事於陝，諸將無能識其意者。議久不決，奏請於金主。金主曰：「康王當窮其所往而追之。俟平宋，當立籓輔如張邦昌者。陝右之地，亦未可置而不取也。」乙巳，命洛索平陝西，博勒和監軍。以尼楚赫守太原，耶律伊都留雲中。命宗翰南伐，會東師於黎陽津。
金移宋二帝於上京。
是月，禮部貢院言應詞學兼茂科朝奉郎袁正功合格，詔減二年磨勘。正功，無錫人也。
燕山人劉立芸，聚眾攻破城邑，所至不殺掠，但令饋糧，蕃、漢之民歸者甚眾。
金洛索遣兵攻解州之朱家山，統領忠義軍馬邵興苦戰三日，敗之。
八月，甲寅，初鑄御寶，一曰「皇帝欽崇國祀之寶」，二曰「天下合同之寶」，三曰「書詔之寶」。
庚申，殿中侍御史馬伸言：「黃潛善、汪伯彥為相以來，措置天下事，未能愜當物情，遂使敵國日強，盜賊日熾，國步日蹙，威權日削。且如二聖北狩，社稷不絕如線者，系陛下一人。三鎮未復，不當都汴，以處至危之地。然前日下還都之詔以謫許景衡，至如今日，當如之何？其不慎詔令有如此者！草茅對策，誤不加式，考官罰金可矣，而一日黜三舍人，乃取沈晦、孫覿、黃哲輩以掌絲綸。其黜陟不公有如此者！又如吳給、張誾以言事被逐，邵成章緣上言遠竄，今是何時，尚以言為諱？其壅塞言路有如此者！又如祖宗舊制，諫官、御史有闕，御史中丞、翰林學幹具名取旨，三省不與，潛善近來自除台諫，仍多親舊，李處遁、張浚之徒是也。觀其用意，不過欲為己助。其毀法自恣有如此者！又如張愨、宗澤、許景衡，公忠有才，皆可重任，潛善、伯彥忌之，沮抑至死。其妨功害能有如此者！又如有人問潛善、伯彥救焚拯溺之事，則二人每曰難言，其意蓋謂陛下制之不得施設。或問陳東事，則曰外廷不知，蓋謂事在陛下也。其過則稱君善則稱己有如此者！又如呂源狂橫，陛下逐去數月，由郡守而升發運。其強很自專有如此者！又如御營使雖主兵權，凡行在諸軍皆御營使所統，潛善、伯彥別置親兵一千人，請給居處，優於眾兵。其收軍情有如此者！陛下隱忍不肯斥逐，塗炭蒼生，人心絕望，則二聖還期，在何時邪？臣每念及此，不如無生。歲月如流，機會易失，不早改圖，大事去矣。」疏留中不出。
承議郎趙子砥自燕山遁歸，至行在，帝命輔臣召問於都堂，且取子砥所得上皇御書以進。子砥奏此事甚悉，大略言：「金人講和以用兵，我國斂兵以待和。邇來遣使數輩，皆不得達。劉彥宗曰：『金國只納楚使，焉知復有宋也！』是則我國之與金國，勢不兩立，其不可講和明矣。往者契丹主和議，女直主用兵，十餘年間，竟滅契丹，今復蹈其轍。譬如畏虎，以肉餵之，食盡終必噬人。若設陷阱以待之，然後可以制虎矣。」後半月，復以子砥為鴻臚寺丞。已而賜對，嘉獎，遂以子砥知台州。
癸亥，兵部尚書盧益言：「近世以田括丁，號為民兵，有古鄉兵之遺意。請命提刑檢察。」從之。
己巳，詔：「試學官並用詩賦，自來年始。」
辛未，徽猷閣待制、江南等路制置發運使、提領措置東南茶鹽梁揚祖遷徽猷閣直學士，以措置就緒也。
茶法自政和以來，許商人赴官買引，即園戶市茶，赴合同場秤發。淮、浙鹽則官給亭戶本錢，諸州置倉，令商人買鈔算請，每三百斤為袋，輸鈔錢十八斤。閩、廣鹽則隸本路漕司，官般官賣，以助歲計，公私便之。自揚祖即真州置司，歲入錢六百萬緡。其後曆三十年，東南歲榷茶，以斤計者，浙東七州八萬，漸西五州四十八萬，江東八州三百七十五萬，江西十一州四百四十五萬，湖南八州一百一十三萬，湖北十州九十萬，福建五州九十八萬，淮西四州一萬，廣東二州二千，廣西五州八萬，皆有奇。合東南產茶之州六十五，總為一千五百九十餘萬斤，通收茶引錢二百七十餘萬緡。鹽以石計者，浙西三州一百十三萬，浙東四州八十四萬，淮東三州二百六十八萬，廣東三州三十三萬，廣西五州三十三萬，率以五十斤為一石，皆有奇。以斤計者，福建四州二千六百五十六萬。合東南產鹽之州二十二，總為二萬七千八百一十六萬餘斤，通收鹽息錢一千七百三十餘萬緡，後增至二千四百萬緡。而四川三十州，歲產鹽約六千四百餘萬斤，隸總領財賦所贍軍；成都府路九州，利路二州，歲產茶二千一百二萬斤，隸提舉茶馬，皆不系版曹之經費焉。
丁丑，金主命以宋二庶人素服見太祖廟，遂入見金主於乾元殿，封趙佶為昏德公，趙桓為重昏侯。
庚辰，詔：「東京所屬官司，般發祭器、大樂、朝祭服、儀仗、法物赴行在。」時帝將祀天南郊，命有司築壇於揚州南門內江都縣之東南，而從行無器仗，故取之舊都焉。
辛巳，右武大夫、忠州防禦使、河北、京東都大捉殺使李成引兵入宿州。
初，成既不能渡河，朝廷恐其眾太盛，命成分所部三千人往應天府及宿州就糧，餘赴行在。有道士陶子思者，謂成有割據之相，戲之西取蜀，成遂有叛意。乃分軍為二，一侵泗州，別將主之，一侵宿州，成自將之，皆約八月晦日。至是成陳仗入城，宿人初不之備，軍入未半，即有登城者。俄頃，縱火焚掠，盡驅強壯為軍。別將犯泗州者不及期，乃焚虹縣而還，復與成會。成知事不集，妄以前軍史亮反、己即時撫定告於朝，朝廷待以不疑，乃就賜鎧甲。成遂屯符離，軍勢甚盛。
工部員外郎滕茂實，既為金所拘，憂憤成疾，是月，卒於雲中。
九月，甲申，京城外巡檢使丁進叛，率眾犯淮西。
進初受宗澤招，澤卒，乃去。時韓世忠軍中有進餘黨百餘人，世忠盡斬於揚州竹西亭。斬至王權，有武臣段思者，勸世忠釋而用之。尋命御營右軍副統制劉正彥以所部收進。
庚寅，帝御集英殿，賜諸路類省試正奏名進士李易等四百五十一人及第、出身、同出身，而川、陝、河北、京東正奏名進士一百四人，以道梗不能赴，皆即家賜第。特奏名張鴻舉已下至五等皆許調官，鴻舉以龍飛恩特附第二甲。易，江都人；鴻舉，邵武人也。故事，殿試上十名，例先納卷子御前定高下。及提禦藥院以例奏，帝不許，曰：「取士當務至公，既有初復考、詳定宮，豈宜以朕意更自升降！自今勿先進卷子。」
壬辰，詔：「朝議大夫褚宗鄂第二十一人，並令乘驛赴行在；秘書省校書郎富直柔、太學正王覺，並令赴都堂審察。」
先是，帝嘗語大臣以從官班列未當，且謂黃潛善曰：「求賢，宰相之職也，宜加意詢訪。」因命取舊從臣姓名來上，亦有召還復用者。它日，帝又以人才未能廣收為言，潛善乃請用祖宗故事，命近臣各舉所知一二人以俟選擇。於是戶部尚書呂頤浩舉宗鄂，兵部尚書盧益舉朝請郎惠柔民，刑部尚書兼侍讀王賓舉新通判襄陽府程千秋，翰林學士葉夢得舉直龍圖閣、新知潭州辛柄、朝散郎致仕王庭芳，端明殿學士、提舉醴泉觀黃潛厚舉登州學教授鄒潛，御史中丞兼侍讀王綯通舉直郎蔡向，吏部侍郎劉玨舉前秀州崇德縣令鄧根、從事郎朱鞸，禮部侍郎張浚舉富直柔，工部侍郎康執權舉王覺及朝請大夫李公彥，給事中黃哲舉杭州州學教授李誼，中書舍人黃唐傅舉朝請大夫、知興化軍張讀，中書舍人張徵舉從政郎致仕周虎臣等，各二人。帝問輔臣：「今所舉進士人，卿等有識者否？」潛善曰：「臣等未識者數人，亦皆知名之士。」帝甚喜。宗鄂，高密人；柔民，晉陵人；潛，浩弟；根，邵武人；鞸，安吉人；公彥，臨川人；誼，南昌人；讀，閩縣人；虎臣，管城人也。政和間，虎臣為永康令，部使者科須甚峻，虎臣爭不聽，即請老，人惜其去，繪像祠之，至是得召。
是日，葉濃入浦城縣。
癸巳，金人破冀州，權知軍州事單某自縊死。
初，權邦彥既以兵赴帥府勤王，有將官李政者，措置守城甚有法，紀律嚴明。金人攻城，屢禦退之。或夜劫金人寨。所得財物盡散士，無纖豪入私，由是皆用命。一日，金人攻城甚急，有登城者，火其門樓，與官軍相隔。政曰：「事急矣，能躍火而過者有重賞。」於是有數十人以濕氈裹身，持仗躍火，大呼力戰。金人驚駭，有失仗者，遂敗走。至是金以計誘其副將使害政，故不能保。事聞，贈政忠州刺史。
乙未，詔：「諸路禁兵隸帥府，土兵射士隸提刑司，即調發，皆無過三之一。」
丁酉，賜新及第進士錢千七百緡，為期集費。自是以為故事。李易等以帝憂勞，辭聞喜宴，從之。
冬，十月，癸丑，詔：「瀕江州縣官渡口，並差官主之，應公私舟船，遇夜並泊南岸。」以御營使司都統制王淵言金人在河陽，恐其奄至也。
甲寅，詔揚州修城浚濠，仍令江、淮州軍閱習水戰。
壬戌，詔御營平寇左將軍韓世忠以所部自彭城至東平，中軍統制官張俊自東京至開德，以金人南下故也；仍命河外元帥府兵馬總管馬擴充河北應援使，與世忠、俊互相應援。
是日，金人圍濮州。
初，馬擴既至北京，欲會兵渡河，復所沒諸郡；次館陶，聞冀州已破，而金人在博州，皆彷徨不敢進，其副任重與統制官曲襄、魯、杜林相繼遁歸。擴軍乏食，眾訩訩，以頓兵不動為言，擴遂引兵攻清平縣。金右副元帥宗輔、左監軍昌、左都監棟摩，合兵與擴戰於城南，統制官阮師中、鞏仲達及其子元忠皆死於陳。日向晡，清平人開門助金，金繞擴軍之背，擴軍亂，統制官任琳引眾叛去，其屬官吳銖、孫懋皆降金，信王不知所終。擴知事不集，乃由濟南以歸。主管機宜文字萬俊虡與敵遇，及其子剛中死之，後贈朝散大夫。
擴之未敗也，左副元帥宗翰以兵來會，聞擴敗，遂由黎陽濟河以侵澶淵，守臣王棣禦之，不能下，進攻濮州。時遣韓世忠、張俊以所部兵迎敵，而命擴佐之，蓋未知擴敗也。既而言者以俊中軍，不可遠去，遂命御營平寇前將軍、權同主管侍衛馬軍同公事范瓊代行。瓊請閤門宣贊舍人王彥與俱，乃以彥為平寇前軍統領。彥知瓊臣節不著，難與共事，即稱疾，就醫真州，瓊並將其軍萬人而去。
擴至揚州，上疏待罪。詔降三官，罷軍職。
甲子，命常德軍承宣使孟忠厚奉隆祐太后幸杭州，以武功大夫、鼎州團練使苗傅為扈從統制。
先是張浚為侍御史，嘗請「先措置六宮定居之地，然後陛下以一身巡幸四方，規恢遠圖。」帝納其言，遂命六宮隨太后先往。忠厚申明應辦事，帝諭大臣曰：「三省須與定色目，若倉卒索難得之物，使百姓何以供億！太后比朕雖粗留意，亦不以口腹勞人。如朕於兩膳，物至則食，未嘗問也。向自相州渡河，野中寒甚，燒柴溫飯，用瓢酌水，與汪伯彥於茅舍下同食，今不敢忘。」輔臣曰：「陛下思艱崇儉以濟斯民，天下幸甚！」
京西北路安撫制置使、知河南府翟進戰死。
進與金人夾河而戰，屢破之。時東京留守杜充，酷而無謀，士心不附，謀將多不安之。馬擴、王彥既還朝，餘稍稍引去。起復留守判官宗穎，屢爭不從，力請歸持服。統制官、榮州防禦使楊進亦叛，以數萬眾攻殘汝、洛間。翟進謂其兄兵馬鈐轄興曰：「楊進凶賊，終為國家大患，當力除之。」至是進率其軍與楊進遇於鳴皋山下，夾伊水而軍，楊進多騎兵，興皆步卒，將士望騎兵有懼意。翟進激之使戰，進渡水先登，為流夭所中，馬驚墜塹，為賊所害。賊乘勢大呼，擊官軍，官軍遂敗。興收餘兵保伊陽山寨。詔贈進左武大夫、忠州刺史。
初，宗澤之為留守也，日繕兵為興復計，兩河豪傑皆保聚形勢，期以應澤。澤又招撫河南群盜聚城下，欲遣復兩河，未出師而澤卒。充無遠圖，由是河北諸屯皆散，而城下兵復去為盜，掠西南州縣，數載不能止，議者咎之。
癸酉，金知樞密院事劉彥宗卒。
彥宗自燕京降金，金初得平州，凡州縣之事，悉委裁決。及下燕京，凡燕京一品以下，皆承制注授，其委任如此。後追封兗國公，諡英敏。
丁丑，范瓊引兵至京師。
江、淮制置使劉光世敗李成於新息縣。
先是光世以統制官王德為先鋒，與成遇於上蔡驛口橋，敗之。成奔新息，裒散卒再戰。光世以儒服臨軍，成遙見白袍青蓋者，曰：「必大將也。」並兵圍之，德潰圍拔光世以出。光世下令，得成者以其官爵予之，士奮命爭進，再戰皆勝，成遂循走，擒其謀主陶子思。
戊寅，金徙昏德公、重昏侯於韓州。
十一月，戊子，銀青光祿大夫、提舉西京嵩山崇福宮李綱，責授單州團練使，萬安軍安置。
初，綱既貶，會有旨左降官不得居同郡，而責授忻州團練副使范宗尹在鄂州，乃移綱澧州居住。至是御史中丞王綯劾綱不赴貶所，又論綱三罪，請投之嶺海，遂有是命。
己丑，江淮制置使劉光世還行在。
李成之敗也，獲其黨之家屬，詔分養於真、泰、楚三州，至是光世具上男女六百餘人。帝謂宰執曰：「此曹身且不顧，豈恤其家！朕念作亂者非其家屬之罪，故令分養之。」黃潛善曰：「臣聞光世凱旋過楚州，降卒見家屬無恙，皆仰戴聖恩。」朱勝非曰：「郊赦中可載此，以見陛下德意。」帝又曰：「昨於光世處得成所用提刀一，重七斤。成能左右手運兩刀，所向無前，惜也惑於陶子思邪說，使朕不得用之。」是日，光世俘子思詣都堂，既而以火燃於開明橋上，其軍士降者皆釋之。
壬辰，金人破延安府，通判魏彥明死之。
先是金人破府之東城，而西城猶堅守。金人諜知都統制曲端與經略使王庶不協，遂並兵攻鄜延康定，統制官王宗尹不能禦。庶在坊州，聞金人攻康定，夜趨鄜延以遏其前。金詭道陷丹州，州界於鄜、延之間，庶乃自當鄜州來路，遣統制官龐世才、鄭恩當延安來路。
時端盡統涇原精兵，駐邠州之淳化，庶日移文趣其進，且遣使十數輩往說諭端，端不聽。庶知事急，又遣屬官魚濤督師，端陽許之，而實無行意。權轉運判官張彬為端隨軍應副，問以師期，端笑謂彬曰：「公視端所部，孰與李綱救太原乎？」彬曰：「不及也。」端曰：「綱召天下兵，不度而往，以取敗北。今端兵不滿萬，萬一若敗，敵騎長驅，無陝西矣。端計全陝西與鄜延一路孰重輕，是以未敢即行；不如直搗巢穴，攻其必救。」乃遣涇原兵馬都監吳玠攻華州，端自攻蒲城縣。華州、蒲城皆無守兵，玠拔華州。端不攻蒲城，引兵趨耀之同官，復迂路由邠州之三水，與玠會於甯之襄樂。在深山中，去金人五百里，天大雪，寒甚，敵攻世才，世才與戰，下不用命，乃敗。
自此金兵專圍西城，晝夜攻擊不息。西城初受圍，彥明與權府事劉選分地而守。彥明當東壁，空家貲以賞戰士，敵不敢近。庶子之道，年未二十，率老弱乘城，敵晝夜攻，士多死者。閱十有三日，城之後大門破，選與馬步軍總管馬忠皆遁去。彥明獨曰：「吾去，則民誰與同死！城以外，非吾所當死之地也！」金人大入，彥明率所部力敵，坐子城樓上。敵並其家執之，諭使速降，彥明曰：「吾家食宋祿，汝輩使背吾君乎！」洛索怒，殺之。久之，詔贈彥明中大夫，官一子。彥明，開封人也。
初，庶聞圍急，自收散亡往援，溫州觀察使、新知鳳翔府王姪亦將所部發興元。比庶至甘泉，而延已破，庶無可歸，乃以軍付姪，而自將百騎與官屬馳至襄樂勞軍。庶猶以節制望端，欲倚端以自副，端彌不平。端號令素嚴，叩其壁者，雖貴亦不敢馳。庶至軍，端令每門減其後騎之半，至帳下，僅有數騎而已。端猶虛中軍以居庶，庶坐帳中，端先以戎服趨於庭，既而與張彬及走馬承受公事高中立同見帳中。良久，端聲色俱厲，問庶延安失守狀，且曰：「節制固知愛身，不知為天子愛城乎？」庶曰：「吾數令不從，誰其愛身者！」端怒曰：「在耀州屢陳軍事，而不見一聽，何也？」因起，歸帳。庶留端軍，終夕不自安。端謀即中軍誅庶而奪其兵，乃夜走寧州，見陝西撫諭使、主客員外郎謝亮，說之曰：「延安五路，襟喉已失。《春秋》大臣出疆之義，得以專之，請誅庶歸報。」帝曰：「使事有指，今以人臣而擅誅於外，是跋扈也。公則自為之。」端意沮，因復歸。明日，庶見端，為言已自劾待罪。端乃拘縻其官屬，又奪庶節制、使印而遣之。王姪將兩軍在慶陽，端使人召之，姪不應。會有告姪過邠州，軍士擄掠者，端怒，命統制官張中孚率兵召姪，謂中孚曰：「姪不聽，則斬以來。」中孚至慶陽而姪已去，遽遣兵要之，不及而止。姪亦不能軍，遂將基餘眾還入蜀。
金人既破延安府，遂自緩德渡河攻晉寧，守臣徐徽言遣使約知府州折可求夾攻之。洛索聞徽言與可求合，乃令人說可求，許封以關中地，可求遂降。金挾可求招徽言於城下，徽言登陴，以大義責之，且引弓射，可求乃去。金攻晉寧刀，徽言屢敗之，斬洛索之子。徽言，西安人也。
癸巳，兩浙提點刑獄趙哲與葉濃戰於建州城下，大敗之。濃引兵東走，哲遣人招諭，濃遂降。其後濃至張俊軍中，復謀為變，俊執而誅之。
乙未，金人破濮州。
初，左副元帥宗翰自澶淵引兵至城下，意以為小郡，甚輕之。將官姚端，乘其不意，夜劫其營，直犯中軍，宗翰跣足而走，僅以身免。金攻城凡三十三日，至是自西北角登城，守陴者不能當，端率死士突出，宗翰入其城。守臣直秘閣揚粹中登浮圖最高級不下，宗翰嘉其忠義，許以不死，乃以粹中歸。城中無長少皆殺之。又攻澶淵，顯謨閣學士、知開德府王棣率軍民固守。金人為偽書至城下曰：「王顯謨已歸，汝百姓何敢拒師？」軍民聞之，欲殺棣。棣走至南門，為軍民踐死，城遂破，經略司主管機宜文字鄭建古亦為亂兵所殺。金怒其拒戰，殺戮無遺。事聞，贈棣資政殿學士，贈建古朝請大夫。建古，鉛山人也。
時相州圍久，糧食皆絕。守臣直徽猷閣趙不試謂軍民曰：「今城中食乏，外援不至。不試，宗子也。豈可順敵！諸人當自計。」眾不應。不試又曰：「 約降如何？」眾雖淒慘，然亦有唯唯者。不試乃登城，遙謂金人，請開門投拜，乞弗殺，金人許之。不試乃具降書，啟門，而納其家屬於井，然後以身赴井，命提轄官實之以土，人皆哀之。
東京留守杜充，聞有金師，乃決黃河入清河以沮敵，自是河流不復矣。
初，太學生建安魏行可應詔使絕哉，遂以為奉議郎，充軍前通問使，果州團練使郭元邁副之，仍命行可兼河北、京畿撫諭。戊戌，行可等渡河，見金人於澶淵。時河北軍甚眾，行可等始懼為所攻，既而見使旌，皆引去。元邁亦應募出疆，朝廷各官其子弟，廩給之。然金人知其布衣借官，待之甚薄，因留不遣。
庚子，帝親饗太廟神主於壽寧寺。
壬寅，親祀天於圜丘，配以太祖，用元豐禮也。禮畢，赦天下。命侍從於廢放黜謫之中，舉才幹強敏之士。吏民因懺李彥、朱勔被罪者。許自陳改正。
先是詔浙江、淮南、福建起大禮賞給錢二十萬緡，金三百七十兩，銀十九萬兩，帛六十萬匹，絲綿八十萬兩，皆有奇。是日，帝自常朝殿，用細仗二十人，詣壇行禮。
甲辰，金人破德州，兵馬都監趙叔晈死之。
舊制以廣南地元，利入不足以資正官，故使舉人兩與薦送者，即轉運司試刑法，以其合格者攝之。兩路正攝凡五十人，月奉人十千，米一斛，滿二年則錫以真命。後增五十人，號曰待次。崇、觀後，又增五十人，號曰額外，其注擬皆自漕司；建炎初，敕歸吏部。至是逾年，無願就者。乙巳，吏部請復歸漕司，從之。
己酉，詔：「蔡京、童貫、王黼、朱勔墳上剎皆毀之，收其田充省計。」
陝西安撫司都統制邵興敗金人於絳州典沃縣。
金人破淄州。
初，李成為劉光世所敗，遂轉寇淄州。權州事李某固守不下，成糧盡，引去。淄人求救於知滄州劉錫，會金人來攻，騎軍至城下，淄人望之曰：「滄州救兵至矣！」乃具香花於城上，望尖歡噪。既而知為敵至，遂降。金人大喜，不入城而去。
涇原兵馬都監兼知懷德軍吳玠襲叛賊史斌，斬之。
初，斌侵興元，不克，引兵還關中。義兵統領張宗，誘斌如長安而散其眾，欲徐圖之。曲端遣玠襲擊斌，斌走鳴犢鎮，為玠所擒。端自擊宗，殺之。玠以功遷右武大夫、忠州刺史。
統制濱州軍馬葛進圍棣州，守臣直秘閣薑剛之與戰，城破，為所害。後贈剛之奉直大夫。
十二月，乙卯，隆祐太后至杭州，扈從統制苗傅以其軍八千人屯奉國寺。
庚申，金人侵東平府，守臣寶文閣直學士、京東西路安撫制置使權邦彥遁去。時御營使司同都統制范瓊自京師引兵至東平，敵眾方盛，邦彥無兵，不能守，遂棄其家，與瓊俱南歸。瓊引兵至淮西。
金既得東平，又攻濟南府，守臣劉豫遣其子刑曹掾麟與戰，金兵圍之數匝。通判張東益兵援之，乃去。金即遣人啖豫以利，豫因有邪謀，與東偕往投拜，民庶道不從，豫遂縋城，軍前通款。
甲子，金左副元帥宗翰破北京，河北東路提點刑獄郭永死之。
初，金人攻北京急，河北轉運副使兼權大名尹張益謙欲遁去，永曰：「北門所以遮梁、宋，敵得志則席捲而南，朝廷危矣。借力不敵，猶當死守，徐挫其鋒以待援。」因自率兵晝夜乘城，且縋死士持帛書詣行在告急。金俘東平、濟南人至城下，大呼曰：「二郡已降，降者富貴，不降者無噍類！」益謙與轉運判官裴億皆色動，永曰：「今日正吾儕盡節之時！」即行城撫將士，曰：「王師至矣。」眾皆感泣。是日，大霧四塞，金以斷碑殘礎為砲，櫓樓皆壞，左右蒙盾而立，至有碎首者。良久，城破，永安坐城樓上，或掖之以歸，諸子環泣請去，永曰：「吾世受國恩，當以死報。然巢傾卵覆，汝輩亦將何之！茲命也，奚懼！」益謙、億率眾迎降。
金人入城，宗翰曰：「沮降者誰？」永熟視久之，曰：「不降者我也，尚奚問！」宗翰夙聞永名，乃以富貴啖之，永瞋目罵曰：「恨不滅爾報國，何說降乎！」宗翰令譯者申諭永，永戟手罵不絕。宗翰惡其言，麾之使去，永復厲聲曰：「胡不速殺我！我死，當率厲鬼以滅爾曹！」大名人在縶者皆出涕。宗翰令斷所舉手，並其家害之，年五十三，城中人相與負其屍瘞之。永長七尺，美須髯，望之如神人，輕財好義，而吏治精明。事聞，贈資政殿大學士，諡勇節。
金人破襲慶府，衍聖公孔端友已避兵南支。軍人將啟宣聖墓，左副元帥宗翰問其通事高慶裔曰：「孔子何人？」曰：「古之大聖人。」宗翰曰：「大聖人墓豈可犯？犯者殺之！」故闕裡得全。端友，孔子四十八世孫也。
自金人入中原，凡官漢地者皆置通事，高下輕重，悉出其手，得以舞文納賄，人其苦之。燕京留守尼楚赫，以戰多貴，而不知民政。有僧訟富民逋錢數萬緡，通事受賄，詭言久旱不雨，僧欲焚身動天以蘇百姓，尼楚赫許之。僧號呼不能自明，竟以焚死。
乙丑，金人破虢州。
己巳，尚書右僕射兼中書侍郎黃潛善遷左僕射兼門下侍郎，知樞密院事汪伯彥守尚書右僕射兼中書侍郎，仍並兼御營使。二人入謝，帝曰：「潛善作左相，伯彥作右相，朕何患國事不濟！」皆稽首謝。
潛善入相逾年，專權自恣，卒不能有所經畫。伯彥繼相，略與之同。由是金人遂大舉南下。
尚書左丞顏岐守門下侍郎，尚書右丞朱勝非守中書侍郎，兵部尚書盧益同知樞密院事。
戊寅，禮部侍郎張浚兼御營使司參贊軍事。
時金人來往山東無所阻，群盜李成輩因之為亂。金左副元帥宗翰，將自東平曆徐、泗以趨行在，而宰相黃潛善、汪伯彥皆無遠略，且斥候不明，東京委之御史，南京委之留台，泗州委之郡守，所報皆道聽塗說之辭，多以金繒使人伺金之動息。於是淮北累有警報，而潛善等謂成餘黨，無足畏者。金諜知行在不戒，亦偽稱為黨以款我師。
帝以邊事未寧，詔百官言所見。吏部尚書呂頤浩上備禦十策，曰收民心，定廟算，料彼此，選將帥，明斥候，訓強弩，分甲器，備水戰，控浮橋，審形勢，其說甚備。戶部尚書葉夢得亦請帝南巡，阻江為險，以備不虞。帝曰：「自揚州至瓜洲五十里，聞警而動未晚。」夢得曰：「河道僅通一舟，恐非一日可濟也。 」夢得又請以重臣為宣總使，一居泗上，總兩淮及東方之帥以待敵，一居金陵，總浙江之路，以備退保。帝一日召諸軍議事，中軍統制官張俊，奏敵勢方張，宜且南渡，復請移左藏庫於鎮江。吏部侍郎劉玨亦言：「備敵之計，兵食為先。今以降卒為見兵，以糴本為見糧，二者無一可恃。維揚城池未修，卒有不虞，何以待敵？」 不報。殿中侍御史張守上防淮渡江利害六事，大率尤以遠斥候探報為先。別疏論淮甸之路有四，宜取四路帥臣、守悴，銓擇能否，各賜緡錢，責之募戰士，儲芻粟，繕甲兵，明斥候，公賞罰，使之夙夜盡力扞蔽，疏至再上。又請詔大臣以選將治兵為急，凡細微不急之務，付之都司六曹。潛善、伯彥滋不悅，乃請遣守撫諭京城，守即日就道。
至是聞北京破，議者以敵騎且來，而廟堂宴然不為備，張浚率同列謁執政力言之。潛善、伯彥笑且不信，乃命浚參贊軍務，與頤浩教習河朔長兵。

