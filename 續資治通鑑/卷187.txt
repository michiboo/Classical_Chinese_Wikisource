
春，正月，戊寅，發五衛軍及新附軍浚蒙村漕渠。
庚辰，詔毀宋郊天臺。
僧格言：「嘉木場喇勒智云：『會稽有泰甯寺，宋毀之以建甯宗攢宮。錢唐有龍華寺，宋毀之以為南郊。皆勝地也。』宜復為寺，為皇上、東宮祈壽。」時甯宗等攢宮已毀，建寺，乃毀郊天臺，亦建寺焉。
皇太子嘗遣使辟宋工部侍郎倪堅於開元，既至，訪以古今成敗得失，堅對言：「三代得天下以仁，其失也以不仁。漢、唐之亡也以外戚、閹豎，宋之亡也以奸黨、權臣。」太子嘉納之。
諭德李謙、瓜勒佳之奇言於太子曰：「殿下方遵聖訓，參決庶務，如軍民之利病，政令之得失，事關朝廷，責在台院，非宮臣所宜言：獨有澄源固本，臣等不容緘口者。太子之心，天下之本也，太子心正，則天心有所屬，人心有所系矣！唐太宗嘗言：『人主一心，攻之者眾，或以勇力，或以辯口，或以諂諛，或以奸詐，或以嗜欲，輻湊攻之，各求自售。人主少懈而受其一，則其害有不可勝言者。』殿下，至尊之儲貳，人求自售者亦不為少，須常喚醒此心，不使為物慾所撓，則宗社生靈之福。固本澄源，莫此為切。」
壬午，詔立市舶都轉運司及諸路常平鹽鐵坑冶都轉運司。
戊子，庫庫爾端言：「先遣軍二千屯田芍陂，試土之肥磽，去秋已取米二萬餘石。請增屯田士二千人。」從之。
徒江南樂工八百家於京師。
西川趙和尚，自稱宋福王子廣王以誑民，民有信者；真定民劉驢兒有三乳，自以為異，謀不軌。事覺，皆磔裂以徇。
辛卯，發諸衛軍六千八百人，給護國寺修造。
癸巳，詔括京師荒地，令宿衛士耕種。
樞密院言：「舊制四宿衛各選一人，參決樞密院事，請以圖魯卡為簽院。」從之。
乙未，盧世榮奏罷江南行御史臺及改諸路按察司為提刑轉運司，兼理錢穀。未幾，御史臺臣言行台不可輒罷，且按察司兼轉遠，則糾彈之職廢。帝以為疑，安圖曰：「江南盜賊屢起，恃有行台鎮遏，不可罷。但與行省並治杭州，差覺僻遠，宜徒江州，據三省之間。」從之。
以董文用為江淮行中書省參知政事。
時行省長官素貴，多傲，同列莫敢仰視，跪起稟白，如小吏事上官。文用至，則坐堂上，侃侃與論，是非可否，無所遷就，雖數忤之，不顧也。時方建佛塔於宋故宮，有司奉行甚急，天大雨雪，入山伐木，死者數百人；又欲並建大寺。文用謂行省曰：「非時役民，民不堪矣，少徐之，如何？」行省曰：「參政奈何格上命？」文用曰：「今之困民力而失民心者，豈上意耶？」行省意沮，乃稍寬其期。
丙申，以阿必齊哈為中書平章政事。
命禮部領會同館。初，外國使至，常令翰林院主之，至是改正。
詔禁私酒。
壬寅，造大樽於殿。樽以木為質，銀內而外鏤為雲龍，高一丈七尺。
二月，乙巳，增濟州漕舟三千艘，役夫萬二千人。初，江淮歲漕米百萬石於京師，海運十萬石，膠萊六十萬石，而濟之所運三十萬石，水淺舟大，恆不能達；更以百石之舟，舟用四人，故夫數增多。
塞渾河堤決，役夫四千人。
詔改江淮、江西元帥招討司為上、中、下三萬戶府。蒙古、漢人新附諸軍相參，作三十七翼：上萬戶七翼，中萬戶八翼，下萬戶二十二翼。翼設達嚕噶齊、萬戶、副萬戶各一人，隸所在行樞密院。
以應放還五衛軍穿河西務河。
辛亥，廣東宣慰使頁特密實討潮、惠二州盜郭逢貴等，四十五寨皆平，降民萬餘戶，軍三千六百餘人，請將所獲渠帥入覲，面陳事宜，從之。
丙辰，詔罷膠萊所鑿新河，以軍萬人隸江浙行省習水戰，萬人載江淮米泛海，由利津達於京師。
壬戌，立規措所。
初，盧世榮言：「天下歲課鈔九十三萬餘錠，以臣經畫之，不取於民，載抑權勢所侵，可增三百萬錠。事未行而中外已非議，臣請與台院面議上前行之。」帝曰：「不必如此，卿但言之。」世榮因言：「自王文統後，鈔法虛弊已久，宜括銅鑄錢，並制綾券，與鈔參行。」又奏：「於泉、杭二州立市舶都轉運司，給民錢，令商販諸番，官取其息七，民取其三。禁私販海者，拘其先所蓄寶貨，官賣之；匿者許告，沒其財，以其半給告者。今各路雖設常平倉，名存實廢；宜取權豪所擅鐵冶鑄器鬻之，以其息儲粟平糶，則可均物價而獲厚利。民間酒課太輕，宜官給鈔，行古榷酤法，仍禁民私酤，米一石取鈔十貫，可得二十倍。國家雖設平準，然無曉規運者；宜令各路立平準周急庫，輕其月息以貸貧民。如此，則貸者眾而本且不失。又隨朝官吏增俸，州郡未及；可於各路立市易司，領諸牙儈人，計商人物貸，四十分取一，以十為率，四給牙儈，六給官吏俸。本朝以兵得天下，不籍糧饋，惟資羊馬；宜於上都、隆興諸路以官錢買幣帛，易羊馬於北方，選蒙古人牧之，歲收其皮毛，筋角、酥酪之用，以十之二與牧者，而馬以備軍興，羊以充賜予。」帝皆善而行之。至是請立規措所，用官吏以善賈為之。帝曰：「此何職？」世榮曰：「規畫錢穀耳。」從之。
又言：「天下能規運錢穀者，為阿哈瑪特所用，今悉以為汙濫黜之；臣欲擇而用之，懼有言臣私有罪者。」帝曰：「何必計此！第用其可用者。」於是擢用甚眾。群小既用事，每借法以逞其欲，州縣鄉村，深山窮穀，各分地方以搜索民財，率眾入人家，笥篋盡發，謂之打勘。歲每一二次打勘，民不聊生。群凶既飽，世榮輒又設法以取之，時人目為「鸕鷀句當」，以鸕鷀得魚，既滿其頷，即為人抖取也。
世榮嘗言於帝曰：「臣之行事多為人所怨，後必有譖臣者，請先言之。」帝曰：「汝言皆是，惟欲人無言者，安有是理！疾足之犬，狐不愛焉，主人豈不愛之！汝之所行，朕自愛也，彼奸偽者則不愛耳。汝之職分既定，其無以一二人從行，亦當謹衛門戶。」遂諭丞相安圖增其從人。其為帝所倚眷如此。
回買江南民土田。
戊辰，帝如上都。
立真定、濟南、太原、甘肅、江西、江淮、湖廣等處宣慰司兼都轉運使司，以治課程；仍嚴立條例，禁諸司不得沮撓檢察。乃以宣德王好禮為浙西宣慰使，帝曰：「宣德人多言其惡。」世榮言：「彼自陳能歲辦鈔七千餘萬錠，是以用之。」
以昂吉爾岱為中書左丞相。
己巳，復立按察司。
三月，丙子，遣太史監候張公禮、彭質等，往占城測候日晷。
癸未，荊湖、占城行省請益兵。
時陳日烜所逃天長、長安二處兵力復集，興道王船千餘艘，聚萬劫，阮盝在永平，而官兵遠行久戰，縣處其中，索多、蒙古岱之兵又不以時至，故請益兵。帝以水行為危，令遵陸以往。
夏，四月，庚戌，監察御史陳天祥上疏，極論盧世榮奸惡，其略曰：「世榮素無文藝，亦無武功，惟以商販所獲之資，趨附權臣，營求入仕；輿贓輦賄，輸送權門，所獻不充，又別立欠少文券銀一千錠，由白身擢江西榷茶轉運使；於其任專務貪饕，所犯贓私，動以萬計，已經追納及未綱見追者，人所共知。今不悔前非，狂悖愈甚，既懷無厭之心，廣蓄攘掊之計。而又身當要路，手握重權，雖位在丞相之下，朝省大政，實得專之，是猶以盜蹠而掌阿衡之任。朝廷信其虛誑之說，俾居相位，名為試驗，實授正權。校其所能，敗闕如此；考其所行，毫髮無稱。此皆既往之真跡，已試之明驗。若謂必須再試，亦止可敘以它官；宰相之權，豈可輕授！夫宰天下譬猶制錦，初欲驗其能否，先當試以布帛，如無能效，所損或輕。今捐相位以驗賢愚，猶舍美錦以較量工拙，脫致隳壞，欲悔何追！
「國家之與百姓，上下如同一身，民乃國之血氣，國乃民之膚體。血氣充實，則膚體康強，血氣損傷，則膚體羸病，未有耗其血氣，能使膚體豐榮者。是故民富則國富，民貧則國貧，民安則國安，民困則國困，其理然也。夫財者，土地所出，民力所集，天地之間，歲有常數，惟其取之有節，故用之不乏。今世榮欲以一歲之期，將致十年之積，危萬民之命，易一己之榮，廣邀增羨之功，不恤顛連之患，期錙銖之誅取，誘上下以交征，視民如仇，為國斂怨，肆意誅求，何所不得！然其生財之本，既已不存，斂財之方，復何所賴！將見民間由此凋耗，天下由此空虛。」
「計其任事以來，百有餘日，今取其所行與所言不相副者，略舉數端：始言能令鈔法如舊，鈔今愈虛；始言能令百物日賤，物今愈貴；始言課增三百萬錠，不取於民而辦，今卻迫脅諸路官司增數包認。凡今所為，無非敗法擾民者。若不早有更張，須其自敗，正猶蠹雖除去，木病已深，事至於此，救將何及！臣亦知阿附權要，則榮寵可期，違忤重臣，則禍患難測，止以事在國家，關係不淺，憂深慮切，不得無言。」
御史大夫伊實特穆爾以其狀聞，帝始大悟。命安圖集諸司官吏、老臣、儒士及知民間事者，同世榮聽天祥彈文，仍令世榮、天祥皆赴上都。
壬戌，御史中丞阿喇特穆爾等奏盧世榮所招罪狀，詔：「安圖與諸老臣議，世榮所行，當罷者罷之，當更者更之，其所用人實無罪者，朕自裁決。」
癸亥，敕以敏珠爾卜丹所行清潔，與安圖治省事。
五月，甲戌，以御史中丞郭佑為中書參知政事。
戊寅，以遠方曆日取給京師，不以時至，荊湖等處四行省所用者，隆興印之；哈喇章、河西、四川等處所用者，京兆印之。
甲申，立汴梁宣慰司，依安西王故事，汴梁以南至江，以親王鎮之。
丁亥，中書省言六部官甚冗，可以六十八員為額，餘悉汰去；詔擇其廉潔有幹局者存之。
庚寅，復徒行江南御史臺於杭州。
丁酉，徒行樞密院於建康。
戊戌，鎮南王托歡兵擊陳日烜，敗走之，遂入其城而還。日烜遣兵來追，索多、李恆戰死。
初，托歡屢移書日烜，欲假道，竟不納，益修兵船為迎敵計。托歡乘間縛筏為橋，渡富良江北，與日烜大戰，破之。日烜遁走，不知所之，其弟益稷率其屬來降，然交兵雖敗，而勢益盛。適盛夏霖潦，軍中疾作，死傷者眾，而占城竟不可達，乃謀引兵還。交趾兵追襲之，李恆殿，中毒矢，一卒負恆而趨，至思明州，卒。索多軍與托歡相去二百餘里，托歡軍還，索多猶未之知，亟趨其營，交人邀於乾滿江，索多力戰而死，後諡襄湣。恆諡武湣。
六月，庚戌，命女真碩達勒達造船二百艘，及造征日本迎風船。
丙辰，遣瑪蘇呼阿裡齎鈔千錠，往馬巴國求奇寶。
左丞呂師夔，乞假省母江州，帝許之。因諭安圖曰：「此事汝蒙古人不知，朕左右復無漢人，可否皆自朕決，恐謬誤。汝當盡心善治百姓，無使重困致亂，以為朕羞。」安圖言：「前召徐世隆為集賢殿學士，未赴。世隆明習前代典故，善決疑獄，雖老尚可用。」遣使召之，以老疾辭，附奏便宜九事；復遣使征李昶，亦以老疾辭；詔並賜以田。
秋，七月，壬申，造溫石浴室及更衣殿。
甲戌，敕秘書監修《地理志》。
甲申，改奇爾濟蘇等所平大小十溪、峒悉為府、州、縣。
修汴梁城。
丁亥，廣東宣慰使頁特密實入覲，以所降渠帥郭廷貴等至京師，言山寨降者百五十餘所，帝問：「戰而後降耶？招之即降耶？」頁特密實對曰：「其首拒敵者，臣已磔之矣；是皆招降者也。」因言：「達珠兵後未嘗撫治其民，州縣復無至者，故盜賊各據土地，互相攻殺，人民漸耗，今宜擇良吏往治。」從之。
庚寅，樞密院言：「鎮南王所統征交趾兵，久戰力疲，靖發蒙古軍千人，漢軍新附軍四千人，選良將將之，取鎮南王節制，以征交趾。」帝從之。復以蒙古岱為荊湖行省左丞，蒙古岱請放征交趾軍還家休息，詔從鎮南王處之。
乙未，雲南行省言：「今年未暇征緬，請收穫秋禾，先伐羅北甸等部。」從之。
八月，丙辰，帝至自上都。
己未，詔復立泉府司，以達實曼領之。初，和爾果斯以泉府司商販者，所至官給飯食，遣兵防衛，民實厭苦水便，奏罷之。至是，達實曼復奏立之。
九月，戊辰，罷禁海商。
初，民間酒聽自造，米一石，官取鈔一貫。盧世榮以官鈔五萬錠立榷酤法，米一石取鈔十貫，增舊十倍。至是罷之，聽民自造，增課鈔一貫為五貫。
乙亥，中書省以江北諸城課程錢糧，聽杭、鄂二行省節制，道途迂遠，請改隸中書，從之。
敕：「自今貢物，惟地所產，非所產者毋輒上，聽民自實。兩淮荒地，免稅三年。」
丙子，真臘、占城貢樂工十人及藥材、鱷魚皮諸物。
宗王阿濟蘇失律，詔巴延代總其軍。
先是邊兵嘗乏食，巴延令軍中采蔑忮葉兒及蓿異之根貯之，人四斛，草料稱是，盛冬雨雪，人馬賴以不饑；又令軍士有捕塔喇布歡之善而食者，積其皮至萬，人莫知其意，既而遣使輦至京師，帝笑曰：「巴延以邊地寒，軍士無衣，欲易吾繒帛耳。」遂賜以衣。
冬，十月，癸丑，立征東行省，以阿塔哈為左丞相，劉國傑、陳岩並左丞，洪俊奇右丞，率諸軍征日本。
吏部尚書劉宣上言曰：「近議復置征東行省，再興日本之師，此役不息，安危系焉。索多建伐占城，哈雅言平交趾，三數年間，湖廣、江西供給船隻、軍需、糧運，官民大擾；廣東群盜並起，軍兵遠涉江海瘴毒之地，死傷過半，連兵未解。且交趾與我接壤，蕞爾小邦，遣親王提兵深入，未見報功；索多為賊所殺，自遺羞辱。況日本海洋萬里，疆土闊遠，非二國可比。今次出師，動眾履險，縱不遇風，可到彼岸，倭國地廣，徒眾猥多，彼軍四集，我師無授，萬一不利，欲發救兵，其能飛渡耶！隋伐高麗，三次大舉，數見敗北，喪師百萬；唐太宗以英武自負，親征高麗，雖取數城，徒增追悔。且高麗平壤諸城，皆居陸地，去中原不遠，以二國之眾加之，尚不能克，況日本僻在海隅，與中國相懸萬里哉！」帝嘉納其言。
丙辰，以參議特穆爾為參知政事，位郭佑上，且命之曰：「自今之事，皆責於汝。」
丁卯，敕樞密院計膠、萊諸處漕船，江南、高麗諸處所造海舶，括亻庸江、淮民船，備征日本。仍敕：「習泛海者，募水工至千人者為千戶，百人為百戶。」
郭佑言：「自平江南，十年之間，凡錢糧事，八經理算，今塔奇呼、阿薩爾等又復釒句考，宜即罷去。」帝嘉納之。
十一月，戊寅，遣使告高麗發兵萬人，船六百五十艘，助征日本，仍令於近地多造船。
己丑，御史臺言：「昔宋以無室家壯士為鹽軍，數凡五千，今存者一千一百二十二人，性習凶暴，民患苦之，宜給以行糧，使屯田自贍。」詔議行之。
癸巳，敕：「漕江、淮米百萬石，泛海貯於高麗之合浦，仍令東京及高麗各貯米十萬石，備征日本。期諸軍於明年三月以次而發，會於合浦。」
乙未，以托魯歡為參知政事。
盧世榮伏誅，刲其肉以食鷹獺。
世榮初以言利進，皇太子意深非之，曰：「財非天降，安能歲取盈乎！」僧格素主世榮者，聞太子嘗有是言，卒不能救。先是世榮薦王惲為左司郎中，屢趣之，不赴。或問其故，惲曰：「力小任大，剝眾利己，未聞能全者。遠之尚恐見浼，況可近乎！」至是人服其識。
盧世榮既誅，帝謂博果密曰：「朕殊愧卿。」即擢吏部尚書。
時方籍沒阿哈瑪特家，其奴張撤禮爾等罪當死，謬言阿哈瑪特家資隱寄者多，如盡得之，可資國用，遂句考捕系，連及無辜，京師騷動。帝頗疑之，命丞相安圖集六部長、貳官詢問其事，博果密曰：「是奴為阿哈瑪特心腹爪牙，死有餘罪。為此言者，蓋欲苟延負月，僥倖不死耳！豈可復受其誑，嫁禍善良耶！急誅此徒，則怨謗自息。」安圖以其言入奏，帝悟，命博果密鞫之，具得其實，撤禮爾等伏誅，其捕系者盡釋之。
丙申，赦囚徒，黥其面，及招宋時販私鹽軍習海道者為水工，以征日本。
時思、播以南、施、黔、鼎、澧、辰、沅之界蠻獠叛服不常，往往劫掠邊民，乃詔四川行省討之。參政奇爾濟蘇、左丞汪惟正一軍出黔中，簽省巴圖一軍出思、播，都元帥托察一軍出澧州南道，宣慰使李呼哩雅濟一軍自夔門會合。是月，諸將鑿山開道，綿亙千里，諸蠻設伏險隘，木弩、竹矢，伺間竊發，亡命迎敵者，皆盡殺之，遣諭其酉長，於是率眾來降。獨散毛洞譚順走避岩谷，力屈始降。
張立道籍兩江儂士貴、岑從毅、李維屏所部戶二十五萬有奇，以其籍歸有司；遷臨安、廣西道軍民宣撫使，復創廟學於建水路，書清白之訓於公廨，以警貪墨。
十二月，丁未，皇太子珍戩薨。
太子初從姚樞、竇默學，仁孝恭儉，尤優禮大臣，一時在師友之列者，非朝廷名德，則布衣節行之士。
在中書日久，明於聽斷，聞四方科征、挽漕、造作、和市，有亻系民之休戚者，多奏罷之。江西行省以歲課羨鈔四十七萬貫來獻，太子怒曰：「朝廷但令汝等安百姓，百姓安，錢糧何患不足！百姓不安，錢糧雖多，能自奉乎？」盡劫之。嘗服綾裕，為沈所漬，命侍臣重加染治；侍臣請復製之，太子曰：「吾欲織百端，非難也，顧是物未敝，豈宜棄之！」東宮香殿成，工請鑿石為池，如曲水流觴故事。太子曰：「古有肉林、酒池，爾亦欲吾效之耶？」每與諸王近臣習射之暇，輒講論經典，片言之間，苟有允愜，未嘗不為之灑然改容。
中庶子巴拜以其子阿巴齊入見，諭之以：毋讀蒙古書，須習漢人文字。」行台治書侍御史王惲進《承華事略》二十篇，太子覽之，至漢成帝不絕馳道，唐肅宗改服絳紗為朱明服，心甚喜，曰「使我行之，亦當如是。」又至邢峙止齊太子食邪蒿，顧侍臣曰：「一菜之名，遽能邪人耶？詹事張九思曰：「正臣防微，理固當然。」太子善其說，令諸子傳觀其書。
時帝春秋高，行台御史上書請內禪，太子聞之懼。台臣秘其章不發，而阿哈瑪特之黨塔奇呼、阿薩爾請收百司吏案，釒句考天下錢穀，欲因以發其事，乃悉拘封御史臺吏案。都事尚文拘留秘章不與，塔奇呼聞於帝，命宗正錫徹罕取其事。文曰：「事急矣！」即白御史大夫曰：「是欲上危太子，下陷大臣，流毒天下之民，其謀至奸也。且塔奇呼乃阿哈瑪特餘黨，贓罪狼籍，宜先發以奪其謀。」大夫遂與丞相入言狀，帝震怒曰：「汝等無罪耶？」丞相進曰：「臣等無所逃罪，但此輩名載刑書，而為此舉，動搖人心宜選重臣為之長，庶靖紛擾。」帝怒稍解，可其奏。太子益憂懼不自安，以是致疾，薨，年四十三。
朝議以太子薨，欲罷詹事院，院丞張九思抗言曰：「皇孫，宗社人心所屬，詹事所以輔成道德者也，奈何罷之！」眾以為允。
以哈喇哈斯為大宗正。哈喇哈斯由掌宿衛拜是職，用法平允。時相欲以江南獄隸宗正，哈喇哈斯曰：「江南新附，教令未孚，且相去數千里，欲遙制其刑獄，得無冤乎！」事遂止。
是歲，前中書左丞相耶律鑄卒，後贈太師，諡文忠。
春，正月，戊辰朔，以皇太子故，罷朝賀。
禁齎金銀銅錢越海互市。
甲戌，帝以日本孤遠，重困民力，遂罷征日本，召阿巴齊赴闕，仍散所雇民船。
以江南廢寺田土為人佔據者，悉付總統嘉木揚喇勒智修寺，自是僧徒益橫。
己卯，江淮行省右丞呂文煥告老，許之，任其子為宣慰使。
癸未，從僧格請，命嘉木揚喇勒智遣宋宗戚謝儀孫、全允堅、趙沂、趙太一入質。
甲申，呼都嚕言：「所部屯田新軍二百人，鑿河渠於亦集乃之地，役久功大，請以旁近民、西僧餘戶助其力。」從之。亦集乃，即漢張掖之居延縣也。
丁亥，禁陰陽偽書、《顯明曆》。
辛卯，命阿爾哈雅議征安南事宜。
丁酉，設者路推官以審刑獄，上路二員，中路一員。
二月，己亥，敕中外：「凡漢民持鐵尺、手撾及杖之藏刃者，悉輸於官。」
甲辰，以阿爾哈雅仍安南行中書省左丞相，鄂囉齊平章政事、都元帥，烏訥爾、伊克穆蘇、阿爾昝順、樊楫並參知政事。遣使諭皇子額森特穆爾，調哈喇章軍付阿爾哈雅，從征交趾。
乙巳，罷山北、遼東道、開元等路宣慰司，立東京等處行中書省，以諸王所部雜居其間，宣慰司望輕故也。
復立大司農司，專掌農桑。
丁未，用御史臺言，立按察司巡行郡縣法，除使二員留司，副使以下，每歲二月分蒞按治，十月還司。
丁巳，命湖廣行省造征交趾海船三百，期以八月會欽、廉。
戊午，命荊湖、占城行省，將江浙、湖廣、江西三行省兵六萬人伐交趾。
翰林、集賢學士程文海見帝，首陳興建國學，請遣使江南，搜訪遺逸；御史臺、按察司並宜參用南北之人；帝嘉納之。
封陳益稷為安南國王，陳秀峻為輔義公。命阿爾哈雅以兵納之。
罷鬻江南學田。時江浙行省理算錢穀甚急，鬻所在學田，輸其直於官。利於監臣徹爾使江南，見之，謂曰：「學有田，以供祭祀，育賢才，安可鬻耶？」遂奏罷之。
甲子，復以平原郡公趙與芮江南田隸東宮。
立甘州行中書省。
丙寅，以編地理書，召曲阜教授陳儼、京兆蕭、蜀人虞應龍；惟應龍赴京師。
三月，己巳，詔程文海仍集賢直學士，拜侍御史，行御史臺事，往江南博採知名之士。
初，帝欲以文海為中丞，台臣言文海南人，不可用，且年少，帝大怒曰：「汝未用南人，何以知南人不可用？自今省、部、台、院，必參用南人。」遂拜文海是職，奉詔求賢於江南。詔令舊用蒙古字，及是特命以漢字書之。帝素聞趙孟適、葉李名，密諭文海，必致此二人。文海復薦趙孟頫、余恁、萬一鶚、張伯淳、胡夢魁、曾晞顏、孔洙、曾衝子、淩時中、包鑄等二十餘人。
帝坐披香殿，召見葉李，勞問：「卿遠來良苦？」且曰：「卿向時訟賈似道書，朕嘗識之。」更詢以治道安出，李曆陳古帝王得失成敗之由，帝首肯，賜坐，錫宴，命五日一入議事。時各道儒司悉以曠官罷，李因奏曰：「臣欽睹先帝詔書，當創業時，軍務繁多，尚招致士類。今陛下混一區字，偃武修文，可不作養人材以弘治道！各道儒學提調學官，課諸生講明治道，而上其成材者於大學，以備錄用。凡儒戶徭役，請一切蠲免。」帝可其奏。
孟頫，宋太祖子秦王德芳之後也。才氣英邁，神采煥發，初入見，帝顧之喜，使坐葉李上。或言孟頫宋宗室子。不宜使近左右，帝不聽。
宋故江西招諭使、知信州謝枋得，遁居閩中，程文海之薦士也，初以枋得為首。枋得方居母喪，遺書文海曰：「大元制世，民物一新，宋室孤臣，只欠一死。枋得所以不死者，以九十三歲之母在堂耳。今先妣考終正寢，枋得自今無意人間事矣！親喪在淺土，貧不能禮葬，苫塊餘息，心死形存。小兒傳到郡縣公文，乃知執事薦士凡三十，賤姓名亦玷其中，將降旨督郡縣以禮聘召。執事為君謀亦忠矣，豈知枋得有母之喪，衰絰之服，不可入公門乎？稽之古禮，子有父母之喪，君命三年不過其門，所以教天下之孝也！解官持服，在大元制典尤嚴。自伊尹、傅說之後，三千年間，山林匹夫，辭煙霞而依日月者亦多矣，未聞有冒哀匿服而應幣聘者。傳曰：『求忠臣必於孝子之門。』為人臣不盡孝於家而能盡忠於國者，未之有也；為人君不教人以孝而能得人之忠者，亦未之有也。枋得親喪未克葬，持服未三年，若違禮背法，從郡縣之令，順執事之意，其為不孝莫大焉！傳曰：「君子成人之美，不成人之惡。』執事能亮吾之心，使幸而免不孝之名，是成我者之恩與生我者等也。」遂堅不赴詔。
甲戌，雄、霸二州及保定諸縣水氾濫，冒官民田，發軍民築河堤禦之。
乙亥，以敏珠爾卜丹仍中書右丞，與郭佑並領錢穀。
丙子，帝如上都。
夏，四月，庚子，以江南諸路財賦並隸中書省。
雲南省平章納蘇喇鼎上便宜數事：「一曰馳道路之禁，通民來往；二曰禁負販之徒，毋令從征；三曰罷丹當站賦民金為飲食之費；四曰聽民伐木貿易；五曰戒使臣勿憂民居，立急遞鋪以省驛騎。」詔議行之。
甲辰，徒杭州行御史臺於建康，以山南、淮東、淮西三道按察司隸內台，增置行台色目御史員數。
庚戌，制諡法。
己未，遣約蘇穆爾釒句考荊湖行省錢穀。中書擬約蘇穆爾平章政事，托克托呼參知政事，帝曰：「約蘇穆爾小人，事朕方五年，授一理算官足矣。托克托呼，人奴之奴，令史、宣使才也。讀卿等所進擬，令人恥之。」
以漢民就食江南者多，又從官南方者，秩滿多不還，遣使盡徙北還。仍設托克托禾孫於黃河、江、淮諸津渡，凡漢民非齎公文適南者止之，為商者聽。
五月，約蘇穆爾奏：「荊湖行省阿爾哈雅贓罪，請考核。」阿爾哈雅乃入朝，言：「約蘇穆爾在鄂，豈無贓賄之跡！臣亦請鉤考之。」遂遣參知政事托魯罕、樞密院判李道、治書侍御史陳天祥偕行。
天祥既至鄂州，即劾約蘇穆爾貪暴不法諸事。時僧格與約蘇穆爾連姻，相與為奸，摘天祥疏中語，誣以不道，遣使究問，欲殺之；行台御史申屠致遠累章辨其無罪，僧格氣沮。天祥系獄幾四百日，遇赦，始得釋。
阿爾哈雅加湖廣行省左丞相，尋卒，諡武定。
朝廷將用兵海東，征斂益急，有司大為奸利。江淮參知政事董文用請入奏事，大略言疲國家可寶之民力，取僻陋無用之小邦，列其條目甚悉。
六月，辛丑，中書省言：「前阿爾哈雅與約蘇穆爾互請釒句考，今雖已死，而事之是非，宜令暴白。」帝曰：「此事自約蘇穆爾所發，當依其言究行之。」遂籍阿爾哈雅家貲，歸之京師。
乙巳，詔以大司農司所定《農桑輯要》書，頒諸路。
戊申，括諸路馬。凡色目人有馬者三取其二，漢民悉入官，敢匿與互市者罪之。
丁巳，以錫棟罕為中書省平章政事。
辛酉，封楊邦憲妻田氏為永安郡夫人，領播州安撫司事。
是月，湖南宣慰司上言：「連歲征日本及用兵占城，百姓罷於轉輸，賦役煩重，士卒觸瘴癘，多死傷者。群生愁歎，四民廢業，貧者棄子以偷生，富者鬻產而應役，倒懸之苦，日其一日。今復有事交趾，動百萬之眾，虛千金之費，非所以恤士民也。且舉動之間，利害非一。兼交趾已嘗納表稱籓，若從其請，以蘇民力，計之上也。無已，則宜寬百姓之賦，積糧餉，繕甲兵，俟來歲天時稍利，然後大舉，亦未為晚。」
湖廣行省臣戩格是其議，遣使入奏，且言：「本省鎮戍凡七十餘所，連歲征戰，士卒精銳者罷於外，所在者皆老弱，每一城邑，多不過二百人，竊恐奸人得以窺伺虛實。往年平章阿爾哈雅出征，輸糧三萬石，民且告病；今復倍其數，官無儲蓄，和糴於民間，百姓將不勝其困。宜如宣慰司所言，緩師南伐。」
先是，吏部尚書劉宣亦上言：「安南臣事已久，歲貢未嘗愆期，往者用兵無功，瘡痍未復，今又下令再征，聞者莫不恐懼。且交、廣炎瘴之地，毒氣害人，甚士兵刃。今以七月會諸道兵於靜江，比至安南，病死必眾，緩急遇敵，何以應之？又，交趾無糧，水路難通，不免陸遠。兼無車牛馱載，一夫擔米五斗，往還自食外，官得其半，若十萬石用四十萬人，止可供一二月軍糧，搬載船料軍需，通用五六十萬眾。廣西、湖南，調度頻數，民多離散，戶令供役，亦不能辦。況湖廣密邇溪峒，寇盜常多，萬一奸人伺隙，大兵一出，乘虛生變，雖有留後人馬，疲弱衰老，卒難應變。何不與彼中軍官深知事體者，論量萬全方略！不然，將復蹈前轍矣。」
奏入，會湖廣宣慰使章至，帝即日下詔罷征，縱士卒還各營，陳益稷從師還鄂。
華州華陰縣大雨，潼谷水湧，平地三丈餘。杭州、平江二路屬縣，水壞民田萬七千餘頃。
秋，七月，己巳，用中書省臣言，以江南隸官之田多為強豪所據，立營田總管府，其所據田仍履畝計之。
罷遼陽等處行中書省。復北京、咸平等三道宣慰司。
庚午，江淮行省蒙古岱言：「今置省杭州、兩淮、江東諸路，財賦軍實皆南輸，又復北上，不便。揚州地控江海，宜置省，宿重兵鎮之，且轉輸無往返之勞。行省徒揚州便。」從之。
立淮南洪澤、芍陂兩處屯田，益兵至二萬，歲得米數十萬斛。
壬午，左丞相昂吉爾岱、平章政事阿必實克並罷。總制院使僧格好言利，一日，於帝前論和雇、和買事，帝善其策，遂有大任之意，令具省臣姓名以進。帝曰：「安圖、郭佑、楊居寬等並仍前職，昂吉爾岱等其別議，仍選可代者以聞。」遂罷之。自是廷中有所建置，人才進退，僧格咸與聞焉。
癸巳，詔中書省銓定省、院、台、部官屬，自中書令、左、右丞相而下，各有定員。仍諭安圖曰：「中書省朕當親擇，其餘諸司，並從中書斟酌裁減。 」安圖曰：「比聞聖意欲倚近侍為耳目，如臣所行非法，從其舉奏。今近臣乃伺隙援引非類，曰某居某官，某居某職，以所署奏目付中書施行。銓選之法，自有定製，其尤無事例者，臣嘗廢格不行，慮其黨有短臣者。」帝曰：「卿言良是，後若此者其勿行。」
八月，辛酉，婺州永康縣民陳選四等謀反，伏誅。
蘇、湖多雨，傷稼，百姓艱食。浙西按察使雷膺請於朝，發廩米二十萬石賑之。江淮行省以發米太多，議存三之一。膺曰：「布宣皇澤，惠養困窮，行省職爾，豈可效有司出納之吝耶！」行省不能奪。
九月，乙丑朔，海外諸番，曰馬八兒，曰須門那，曰僧急裡，曰南無力，曰馬蘭丹，曰那旺，曰丁呵兒，曰來來，曰急蘭亦糸玄，曰蘇木都剌，凡十國，因楊廷璧屢奉詔招之，各遣其子弟上表來覲，仍貢方物。
壬寅，高麗遣使獻日本俘。
是月，以工部尚書博果密為刑部尚書。
時河東按察使阿哈瑪特以貲財諂媚權貴，貸錢於官，約償牛馬，至期，抑取部民所產以輸，事覺，遣使按治，皆不伏。及博果密往，始得其不法百餘事。會大同民飢，博果密以便宜發倉廩賑之。阿哈瑪特所善幸臣奏博果密擅發軍儲，又鍛煉阿哈瑪特使自誣服，帝曰：「使行，發粟以活吾民，乃其職也，何罪之有！」命移其獄至京師審視，阿哈瑪特竟伏誅。
托克托呼求奇徹之為人奴者，增益其軍，而多取編民，中書簽省王遇驗其籍，改正之。托克托呼遂奏遇有不臣語，帝怒，欲斬之，博果密諫曰：「遇始令以奇徹之人奴為兵，未聞以編民也。萬一他衛皆仿此，戶口耗矣。若誅遇，後人豈肯為陛下盡職乎！」遇得不死。
冬，十月，甲午朔，徙浙四按察使治杭州，罷諸道按察使判官及行台監察御史。
己亥，帝至自上都。
辛亥，河決開封、祥符、陳留、杞、太康、通許、鄢陵、扶溝、洧川、尉氏、陽武、延津、中牟、原武、睢州十五處，調民夫二十餘萬，分築堤防。
甲寅，敕招討使張萬等造戰船，將兵六千人以征緬，俾圖門特為都元帥總之。
壬戌，高麗復遣使來獻日本俘。
十一月，乙丑，中書省言：「張瑄、朱清海道運糧，以四歲計之，總百一萬石，斗斛耗折，願如數以償，風浪覆舟，請免其征。」從之。以瑄、清並為海道運糧萬戶。
敕：「禽獸字孕時無畋獵。」
丙子，涿、易二州，良鄉、寶砥縣饑，免今年租，賑糧三月。
十二月，丙午，置燕南、河東、山東三道宣慰司。
乙卯，以阿爾哈雅所芘逃民無主者千人屯田，遣中書省斷事官圖布申，復鉤考湖廣行省錢穀。
大都饑，發官米，減價糶於貧民。
戊午，翰林承旨薩裡曼言：「國史院纂修太祖累朝實錄，請以輝和爾字翻譯，俟奉讀然後纂定。」從之。
諸路分置六道勸農司。

