六月，丁巳，宰臣監修國史李沆等上《重修太祖實錄》五十卷，帝覽之，降詔嘉獎，賞賜有差。
戊午，樞密使兼侍中曹彬卒。帝臨其喪，哭之慟，贈中書令，追封濟陽郡王，諡武惠。
彬仁恕清謹，被服雅同儒者。尤疏財，未嘗聚蓄，伐二國，秋毫無所取。位兼將相，不以等威自異，造其門者皆為揖客。不名下吏，每白事，不冠不見。其為籓帥，遇朝士於途，必引車避之，過市則戒騶禦不令傳呼。北征之失律也，趙昌言表請行軍法；及昌言知延州還，因事被劾，不得入見，彬在宥密，遽為帝請，乃許朝謁。彬歸休閉閤，門無雜賓。保功名，守法度，近代良將，稱為第一。
秘書臣何亮，初通判永興軍，詔與轉運使陳緯同往靈州經度屯田。及還，乞召對，因上安邊書曰：「臣竊料今之議邊事者不出三途：以靈武居絕塞之外，宜廢之以休中國飛挽之費，一也；輕議興師，深入窮追，二也；厚之以恩，守之以信，姑息而羈縻之，三也。
「臣以為靈武遠隔塞外，有飛挽之勞，無毫髮之利。然地方千里，表裡山河，水甘土厚，草木茂盛，真牧放耕戰之地。一旦舍之以資西戎，則以豺狼之心，據廣饒之地，以梗中國，此西戎之患未可量者一也。自環、慶至靈武僅千里，西域戎人剖分為二，故地隘勢弱，不能為中國之大患。如舍靈武，則西域戎人合而為一，此西戎之患未可量者二也。冀之北土，馬之所生，自契丹分據之後，無匹馬南來，備征帶甲之騎，獨取於西戎之西偏。如舍靈武，復使西戎合而為一，夏賊桀黠，服從諸戎，俾秦、涇、儀、渭之西北，戎人復不得貨馬於邊郡，則未知中國戰馬從何而來，此西戎之患未可量者三也。若夫深入窮追，則夏賊度勢不能抵，必奔遁絕漠，王師食盡，不能久留，師退而賊復擾，此輕議興師之不利者一也。寇至而不戰，則邊郡被其害，寇至而戰，則邊郡之兵不足以當西戎之眾，此輕議興師之不利者二也。清遠西北曰旱海，蓋靈武要害之路，而白、馬二將奔敗之地也。如王師薄伐，無功而還，則夏賊必據要害之路以阻絕河西糧道，此輕議興師之不利者三也。自國家有事於西戎，關右之民未能息肩，而一旦薄伐無功，河西路阻，則必幹運飛挽，大興征討以通糧道。疲民重困，盜賊多有，此輕議興師之不利者四也。若示恩信，姑息而羈縻之，則戎人貪惏無厭，雖存臣事之名，終多反覆之志，必將服從諸戎，為中國大患，此不可一也。自白、馬二將奔敗之後，夏賊得志，擇靈武山川之險而分據之，侵河外膏腴之地而墾辟之，逼近城池，意在吞噬，譬猶伏虎，見便則動，如國家止以恩信羈縻之，則一朝之患卒然而作，此不可二也。
「夫以三患、四不利、二不可為防邊之重，既未見其可，則在臣愚慮，不出二策。自清遠至靈武，有溥樂，有耀德，蓋水草之地，為河西之糧道，而悉有古城之跡存焉。夏賊西掠諸戎，則此其要害之路，故每揚言曰，朝廷如修溥樂城，我必力爭。如以修護清遠為名，而時納修城創宇之具，延、環、清遠多積軍儲，且以數歲漸計之，使民無所傷而賊不能知。一旦興師數萬以城溥樂，朝發清遠，日未中而至。其師則戰士三居其一，以備寇也；役卒三居其二，以荷器具而齎軍儲也。計城之功，不過十日，而使戰士自齎三十日糧，則城畢功而食有餘矣。」
又曰：「國家之城溥樂也，必潛師於延、環、清遠以觀賊之變，宜分環州、清遠為二道，一道傍山而北，軍於賊之後，一道過長嶺直趨溥樂，軍於賊之前，而使城溥樂之兵軍其中。賊以溥樂孤軍悉眾來寇，而卒然三軍鼎峙，則其心駭矣。又令延州之師入其境，驅其畜產，俘其老弱而空其巢穴，靈武之眾收河外之地，復賀蘭之境，杜三山之口以斷其奔路，則其眾必起攜貳之志，其將必無制勝之方，而獨使保吉桀黠，志在決戰，能無敗乎！破而擒之，此萬世之功也。」
令秘書省正字邵煥於秘閣讀書，從其請也。秘閣讀書自煥始。煥，睦州人，以童子得官，時年十二。
癸酉，都官郎中劉蒙叟上言曰：「陛下已周諒暗，方勤萬務。伏望崇儉德，謹守前規，無自矜能，勿作奢縱；厚三軍之賜，輕萬姓之徭，使化育於生靈，聲教加於夷夏。且萬國己觀其始，惟陛下慎守其終，思鮮克之言，戒性習之慚，日謹一日，雖休勿休，則天下幸甚！」帝嘉納之，召試學士院，命以本官直史館。
秋，七月，帝聞契丹將入邊，甲申，以馬步軍都虞候傅潛為鎮、定、高陽關行營都部署，富州刺史張昭允為都鈐轄。
宰相張齊賢請給外任官職田，詔三館、秘閣檢討故事，申定其制，以官莊及遠年逃田充，悉免其稅。
己丑，以橫海軍節度使王顯為樞密使。
甲辰，幸國子監，召學官崔偓佺講《尚書·大禹謨》。還，幸崇文院，登秘閣，觀太宗聖制墨蹟，惻愴久之。賜秘書監、祭酒以下器幣。偓佺，頤正弟也。
丙午，置翰林侍讀學士，以兵部侍郎楊徽之、戶部侍郎夏侯嶠、工部郎中李文仲為之。置翰林侍講學士，以國子祭酒邢昺為之。初，大宗命文仲為翰林侍讀，寓直禁中，以備顧問，然名秩未崇。帝特建此職，擇老儒舊德以充選，班秩次翰林學士，祿賜如之。設直廬於秘閣，侍讀更直，侍講長上，日給尚食珍膳，夜則迭宿，令中使日具當宿官名，於內東門進入。自是召對詢訪，或至中夕焉。
是月，帝諭宰臣，令寫錄內外官歷任功過，編冊進內，其該恩復用者，別編以備觀覽。
八月，辛亥朔，帝御文德殿，百官入閤，右司諫、直史館孫何次當待制，獻疏曰：「六卿分職，邦家之大柄也。故周之會府，漢之尚書，立庶政之根本，提百司之綱紀，令、僕率其屬，丞、郎分其行，二十四司粲然星拱，六職舉而天下之事備矣。有唐貞觀之風，最為稱首。於時封疆甚廣，經費尤多，亦不聞別分利權，改創使額，而軍須取足。明皇北事奚、契丹，南征閤羅鳳，召發既廣，租調不充，於是蕭景、楊釗始以它官判度支，而宇文融為租調地稅使，雖利孔始開，然版籍根本尚在南宮。肅、代之世，物力蕭然，於是有司之職盡廢，而言利之臣攘臂於其間矣。徵稅多門，本於專置使額。故德宗之初，首降詔書，追行古制，天下錢穀，皆歸文昌，咸謂太平可致。而天未悔禍，叛亂相仍，經費不充，使額又建，於是裴延齡以利誘君，甚於前矣。憲、穆而下，或迫於軍期，切於國計，用救當時之急，率以權宜裁定。五代短促，曾不是思。國家三聖相承，垂統立制，宜罷三司使額。還之六卿。
「或曰：祿百辟，贍六軍，皆是物也。臣亦有其說。夫鹽鐵者，蓋筦榷山海之謂也，物非自集，須假牢盆。戶部者，蓋均一徵稅之謂也，而財非自生，須計田賦。度支者，蓋供億軍國之謂也，而粟非自行，須資漕運。但檢押專一，相沿置之耳。今莫若謹擇戶部尚書一人，專掌鹽鐵使事，俾金部郎中、員外分判之。又擇侍郎二人，分掌度支、戶部事，各以本曹郎中、員外分判之。則三使洎判官，雖省猶不省也。仍命左右司郎中、員外總知帳分，句稽遺失。則進無掊刻之虞，退有詳練之名，職守有常，規程既定，周官唐式，可以復矣。」
癸丑，右正言、知制誥、判大理寺王欽若上言：「本寺公案常有五十至七十道，近者三十日內絕無。昔漢文帝決獄四百，唐太宗放罪三百九十人，然猶書之史冊，號為刑措。當今四海之廣，而刑奏止息，逮乎逾月，足彰恥格之化。請付史館，用昭聖治。」從之。
己卯，群臣上尊號曰崇文廣武聖明仁孝皇帝。
丁巳，大宴崇德殿，始作樂。
癸亥，判大理寺王欽若上言：「本寺案牘簡少，請罷詳斷官四員，止留八員。」從之。
丙寅，大閱。丁卯，近臣、諸軍將校、內職皆賜飲。詔：「大閱所踐民田，蠲其租。」
癸酉，樞密副使、工部侍郎楊礪卒。帝謂宰臣曰：「礪介直清苦，方當任用，遽此淪謝，甚可悼也！」即冒雨臨其喪。礪僦舍委巷中，乘輿不能入，帝為步進，嗟憫久之。贈兵部尚書，中使護葬。
乙亥，以曹彬配饗太祖廟庭，薛居正、潘美、石熙載配享太宗廟庭。
丙子，以司封郎中、知制誥朱昂為傳法院譯經潤文官。始，太宗作《聖教序》，帝亦繼作。又嘗著《釋氏論》，以為釋氏戒律之書，與周、孔、荀、孟跡異道同。鹽鐵使陳恕嘗建議，以為傳法院費國家供億，力請罷之，言甚懇，帝不許。
九月，庚辰朔，日有食之。
遼主如南京，以皇弟梁王隆慶為先鋒，率師南伐。
樞密都承旨開封王繼英，以契丹大入，請北巡，帝納之。丙戌，命繼英馳傳詣鎮、定、高陽關路視行宮頓置，宣慰將士。
甲午，奉安太宗聖容於啟聖院新殿，帝拜而慟，左右皆掩泣。
遼北院樞密使魏王耶律色珍從太后南伐，癸卯，卒於軍。色珍威名亞於休格，其歿也，太后親為哀臨，仍給葬具。以韓德讓兼知北院樞密使事。
初，傅潛遣先鋒田紹斌、石普等戍保州，普陰與知州楊嗣議出兵擊敵，及夜，普、嗣未還，紹斌疑其敗衄，即領眾援之。普、嗣果為敵所困，渡嚴涼河，頗喪師徒。及紹斌至，即合勢疾戰，斬首二千餘級，獲馬五百匹。
冬，十月，戊午，增置福建路惠民倉，從庫部員外郎成肅之請也。
癸酉，遼師攻遂城，城小無備，眾恟懼。楊延朗集丁壯護守，時冱寒，延朗命汲水注城外，及旦，冰堅不可攻，遼師解去。
蕭繼遠攻狼山鎮石砦，破之。初，耶律鐸軫性疏簡，不修小節，人多短之，至是命總羸師以從。及戰，鐸軫取緋帛被介冑以自標顯，馳突出入，格殺甚眾。太后望見，喜而召語曰：「卿戮力如此，何患不濟！」厚賞之。
丙寅，令諸路轉運使申淳化惠民之制，歲豐熟則增價以糴，饑歉則減直而出之。
如京使柳開上言：「臣蒙陛下自代州移知忻州，每見北界歸明人言契丹排比南侵，又聞河北邊上屯結甚眾，數侵犯雁門、寧化等軍。度其陰謀，必不輕退，深恐大寒之際，轉肆衝突。臣愚，乞陛下速起聖駕，徑至鎮州，躬禦六師，奮揚威武，勿生遲疑之慮，勿聽猶豫之謀，周世宗及我太祖、太宗近事，皆可法也。況陛下諒陰三年，禮無違者，復此順動，其誰敢當！聖駕若過河北，契丹當自引退。四方無思不服，正在此舉矣！」
十一月，丙戌，合祭天地於圜丘，奉太祖、太宗並配，大赦天下。御朝元殿，受冊尊號。
乙未，詔以邊境驛騷，取來月暫幸河北。命宣徽北院使周瑩為隨駕前軍都部署，邕州觀察使劉知信副之，內侍都知楊永遵為排陣都監，保平節度使、駙馬都尉石保吉為北面行營先鋒都部署，磁州防禦使康廷翰副之，洺州團練使上官正為鈐轄。
己酉，以宰相李沆為東京留守，濠州刺史李著為大內都部署，權知開封府魏羽判留司，三司鹽鐵使陳恕為隨駕轉運使。十二月，辛亥，以太子太師分司西京張永德為京城內外都巡檢使。
甲寅，車賀發京師。辛酉，宴從臣於行宮。以王超等為先鋒，仍示以陣圖，俾識其部分。甲子，次大名府，帝御鎧甲於中軍，樞密史王顯、副使宋湜分押後陣，橫亙數十里。
西川自李順平後，人心未寧。益州鈐轄符昭壽，彥卿子也，驕恣，不親戎務，多集錦工，織作纖麗，所須物輒抑市人買配，逾時不給其直，又縱部曲略取之，僕使淩忽軍校，其下皆怨。知州牛冕，寬弛無政事。時神衛軍戍成都者兩指揮，都虞候王均及董福分主之。福御眾整肅，故所部優贍；均縱其下飲博，軍裝悉以給費。甲子，冕與昭壽大閱於東郊，蜀人聚觀，兩軍衣服鮮、弊不等，均所部慚憤，出不遜語。
初，河北轉運使裴莊屢條奏傅潛無將略，恐失機會；樞密使王顯庇之，奏至，輒不報。潛屯於定州，緣邊城堡悉飛書告急，潛畏懦，閉門自守，將校請戰者輒醜言詈之。遼師既破狼山寨，遂引兵趨甯邊軍及祁、趙，大縱鈔劫，游騎出邢、洺間，百姓驚擾，攜挈老幼爭入城郭，鎮、定路不通者逾月。朝廷屢間道遣使督潛會諸路兵合擊，其都監秦翰及定州行營都部署范廷召等屢促之，皆不聽。廷召怒，因詬潛曰：「公恇怯乃不如一嫗耳！」促之不已，潛乃分騎八千、步二千付廷召，令於高陽關逆擊，仍許出軍為援；卒逗留不發。
丙子，詔百官各上封章直言邊事。於是工部侍郎、集賢院學士錢若水言：「傅潛領數萬雄師，閉門不出，坐視契丹俘掠生民，上則辜委注之恩，下則挫銳師之氣。軍法曰：『臨陣不用命者斬。』今若申明軍法，斬潛以徇，然後擢取如楊延朗、楊嗣者五七人，增其爵秩，分授兵柄，不出半月，可以坐清邊寨。然後鑾輅還京，則天威懾於四海矣。」右司諫梁顥亦言：「用兵之道，在明賞罰。兵法曰：『罰不行，則譬如驕子，不可用也。』昨者命將出師，乘秋備塞，而傅潛奉明詔，握重兵，逗撓無謀，遷延玩寇，以致邊塵晝驚，聖主櫛沐，此所謂以賊遺君父者也。以軍法論，合斬潛以徇軍中，降詔以示天下。」
府州言官軍入遼地五合川，拔黃太尉砦，殲其眾，焚其車帳，獲馬牛萬許。
丁卯，召見大名府父老，勞賜之。
戊寅晦，知益州牛冕以酒犒隊伍，而鈐轄符昭壽則無所設，軍士益忿，故趙延順等八人謀作亂。
是歲，遼放進士初錫等四人。
春，正月，己卯朔，駐驆大名府，詔並代都部署高瓊等分屯冀州、邢州。
益州戍卒趙延順等為亂，擊殺鈐轄符昭壽，據甲仗庫取兵器。是日，益州官吏方賀正旦，聞變，皆奔竄，知州牛冕及轉運使張適縋城出奔，惟都巡檢使劉紹榮冒刃格鬥。延順等即欲奉紹榮為帥，紹榮攝弓大罵曰：「我燕人也，比歸大朝，肯與汝同逆邪？亟殺我！」延順等亦不敢加害。都監王澤聞變，召王均謂曰：「汝所部兵亂，盍自往撫之！」延順見均至，即率眾踴躍，奉均為主。指揮使孫進不從，殺之；紹榮縊死。均僭號大蜀，改元化順，署置官稱，以小校張鍇為謀主。辛巳，率眾陷漢州。牛冕等奔東川。
遼師至瀛州，范廷召自中山分兵禦敵，結方陣以出，遼梁王隆慶問諸將誰敢當者，蕭柳曰：「若得駿馬，則願為之先。」隆慶授以中騎，柳攬轡謂諸將曰：「陣若動，諸君急攻。」遂馳而前。陣少移，隆慶乘勢攻之，廷召軍遂亂。柳中流矢，裹創而戰，眾皆披靡。
先是廷召乞援於高陽關，都部署洛陽康保裔即選精銳赴之。壬午，至瀛州西南裴村，廷召約以詰朝合戰。及夕，廷召潛師遁，保裔不之覺。遲明，遼師圍之數重。左右請易甲突圍出，保裔曰：「臨難無苟免，此吾效死之日矣！」遂大呼決戰，凡數十合，兵盡矢窮，士卒以勁弩擊敵，殺傷甚眾，而援兵不至，與部將宋順俱被執。高陽關鈐轄張凝，高陽關副部署李重貴，率援兵從後至，亦為遼師所圍，力戰，乃得出。遼師遂自德、棣濟河，掠淄、齊而去。
帝初聞保裔被擒，密詔走馬承受太原夏守贇廉問，守贇遽言保裔定死。於是優詔贈侍中，以其子繼英為六宅使、順州刺史，餘子孫悉加秩，又遣使存問其母。繼英奉告命，泣謝曰：「臣父不能決勝而死，免罪及孥，幸矣，顧蒙非常之恩！」帝慰勞之。
乙酉，鎮、定、高陽關路行營都部署傅潛、都鈐轄張昭允並削奪官爵，潛流房州，昭允通州。潛子內殿崇班從政、從範亦除名，隨父流所，仍籍其家。錢若水等議潛等罪當斬，詔特貸其死，中外無不憤惋。
遼師退，帝使貝、冀行營副部署王榮以五千騎追躡之。榮受命恇怯，數日不敢行，伺遼師渡河而後發。遼師剽淄、齊者數千騎，尚屯泥潔，榮不欲見敵，遂以其騎略河南岸而還。
庚寅，范廷召遣使告捷，言大破契丹於莫州，奪還所掠老幼及鞍馬兵仗無算。帝作《喜捷詩》，群臣稱賀。廷召以功加檢校太傅，餘將校恩賜有差。李重貴歎曰：「大將陷歿而吾輩計功，何面目也！」
王均自漢州引眾攻綿州，不能克，直趨劍門。先是知劍州李士衡，聞寇作，以城難守，即焚倉庫，運金帛，東保劍門。是日均至，士衡與劍門都監裴臻逆擊，敗之，斬首數十級，揭榜招降脅從者，得千餘人，悉置麾下。均眾乏食疲弊，不敢由故道，徑由陰平還成都。
壬辰，樞密副使宋湜卒於師。
遼主還，次南京，賞有功將士，罰不用命者，命諸軍各還本道。
甲午，駕發大名府。是日，次德清軍，帝始聞王均反，即以戶部使、工部侍郎雷有終知益州，兼提舉川、陝兩路軍馬，並命禦廚使李惠、洛苑使石普、供備庫副使李守倫並為川、峽兩路捉賊招安使，帥步騎八千往討之。
初，知蜀州楊懷忠聞成都亂，即調鄉丁會諸州巡檢兵刻期進討。丙申，攻成都，先鋒自北門入，遂燒子城。時王均從劍門還，猶未至，懷忠與賊將崔照、魯麻胡等陣於江瀆廟前，自晨至夕，戰數合，懷忠兵勢不敵，引眾退保江原。
庚子，至自大名府。李沆為東京留守，不戮一人而輦下清肅。
癸卯，翰林侍讀學士、兵部侍郎兼秘書監楊徽之卒。贈兵部尚書，諡文莊，賜其家錢絹，遣中使護喪事，錄其外孫宋綬為太常寺太祝。綬，平棘人也。徽之無子，而宋氏婦賢明知書，有禮法，子綬能自立於時。
乙巳，王均復入成都。
二月，辛亥，翰林學士王旦等三人權知貢舉。
楊懷忠檄嘉、眉七州調軍士民丁再攻成都。時王均方遣趙延順攻邛、蜀州，懷忠逆擊之，賊稍卻。懷忠與轉運使陳緯退軍筰橋，背水列陣，寨於櫧木橋南，以扞邛、蜀之路。賊黨三道來攻，出官軍後，焚江原神祠，斷邛、蜀援路。懷忠三道分兵以抗之，斬首五百餘級，驅其眾入皁江，獲甲弩甚眾，乘勝逐賊至成都南十五里，寨於雞鳴原以俟王師。均亦閉成都東門以自固。
己未，命宰相李沆為元德皇太后園陵使。始議立陵名，禮官引漢、唐故事，言「帝、後同陵謂之合葬，同塋兆謂之祔葬，今園陵鵲台在永熙陵封地之內，恐不須別建陵號。」從之。
綿、漢、龍、劍都巡檢使張思鈞引兵克復漢州，雷有終等與思鈞帥大軍進討，列寨升仙橋；壬戌，賊眾來襲，有終擊走之。
癸亥，樞密使王顯罷。以周瑩為宣徽南院使，王繼英為北院使，並知樞密院事；翰林學士、中書舍人王旦為給事中，同知樞密院事。
甲子，諸軍校以次遷補，多自陳其勞績者，御前忠佐馬步軍都軍頭呼延贊獨進曰：「臣月俸百千，所用不及半，忝幸多矣。自念無以報國，不敢更望升擢，正恐福過災生。」拜謝而退，眾嘉其知分。贊初從太宗征太原，左右言：「自此取幽州，猶熱𨫼翻餅耳！」贊獨曰：「此餅難翻，言者不足信也。」太宗不從，卒無功而還。
丁卯，王均開益州城，偽為遁狀，雷有終與上官正、石普等率兵徑入；李繼昌疑有備，亟止之，不聽，因獨還。官軍多分剽民財，部伍不肅，賊閉關發伏，布狀榻於路口，官軍不得出，頗為賊所殺，李惠死之。有終等緣堞而墜，獲免，遂退保漢州。益州民人迸走村落，賊皆遣騎追殺，或囚系入城，支解族誅以恐眾。均又脅士民、僧道之少壯者為兵，先刺手背，次髡首，次黥面，給軍裝，令乘城，與舊賊黨相間。有終乃揭榜招脅從者，至則於其衣袂署字釋之，日數百計。楊懷忠度賊眾復南出，引所部屯於合水尾、浣花等處，樹機石、設篦籬以拒之。有終等復入漢州，遣軍列寨彌牟鎮；賊黨來攻，有終擊敗之，斬首千餘級。
丙子，曲宴近臣於後苑，帝作《中春賞花釣魚》七言詩，儒臣皆賦，遂射於水亭，盡歡而罷。自是著為定製。
是月，遼主如延芳澱。
三月，戊寅朔，日有食之。
帝之在大名也，有詔調丁夫十五萬修黃、汴河。鹽鐵判官、監察御史王濟以為勞民，請徐圖之；乃命濟馳往經度，還奏減其十之七。
宰相張齊賢以河決為憂，因對，並召濟入見。齊賢請令濟署狀保河不決，濟曰：「河決亦陰陽災沴所致，宰相若能和陰陽，弭災沴，為國家致太平，河之不決，臣亦可保。」齊賢曰：「若是，則今非太平邪？」濟曰：「北有契丹，西有繼遷，兩河、關右歲被侵擾。以陛下神武英略，苟用得其人，可以馴致，今則未也。」帝動容，獨留濟，問以邊事。濟曰：「陛下承二聖之基，擁萬方之眾，蠢茲小丑，敢爾馮陵，蓋謀謨當位之臣，未有如昔人者，眾皆謂國家所恃獨一洪河耳。此誠急賢之秋，不然，臣懼敵人將飲馬於河渚矣！」退而著備邊策十五條以獻。於是選官判大理寺，帝曰：「法寺宜擇當官不回者。王濟有特操，可試之。」甲申，以濟權判大理寺。
禮部上合格舉人，甲午，帝御崇政殿親試，賜陳堯諮以下二百七十一人進士及第，一百四十三人同本科及《三傳》、學究出身。堯諮，堯叟之弟也。又命侍讀學士邢昺等考校諸科，得四百三十二人，賜及第、同出身。又試進士五舉、諸科八舉及嘗經廷試而不錄者，得九十七人，賜同出身。賜宴日，出禦詩褒寵之。帝連日臨軒，初無倦怠之色。所擢凡千百餘人，其中有自晉天福中隨計者，推恩之廣，近代所未有。
是春，帝以手詔訪知開封府錢若水備禦邊之策。若水上言曰：「臣聞唐室三百餘祀，魏博一鎮，戎兵少於今時，而無邊患者，何也？蓋當日幽薊為唐北門，命帥屯兵，阨其險阻，是以邊馬不敢南牧。自晉祖割地之後，朝廷自定州西山東至滄海，千里之地，皆須應敵，是以設三關，分重兵以鎮之。少失堤防，則戎人內侵，晉末直渡長河，漢初屢侵邊徼，周祖在位，復擾中山，世宗臨朝，來寇上黨，此皆見於史氏，陛下之所明知也。臣愚以為不得幽州城，敵不可滅。今之急務，一曰擇郡守，二曰募鄉兵，三曰積芻粟，四曰革將帥，五曰明賞罰。略陳大綱，如可施行，則當詳具，條奏。」
