
秋，七月，乙丑，知廣州鞏湘以任帥閫，備著效勞，除龍圖閣，令再任。
庚午，禮部太常寺言：「開寶通禮，州縣水旱則祈社稷，典禮具存。見今朝廷或遇水旱，亦行祈禱。今欲依臣僚所陳，遇有水旱，令州縣先祈社稷，請朝廷指揮行下。」詔從之。
先是臣僚言：「州縣遭水旱，神祠、佛宮，無不遍走，而社稷壇遺，闃然莫或顧省。彼五土、五穀之神，百代尊奉，豈應祈報獨不得與群祀同享精純！」於是下禮寺看詳而有是命。
甲戌，以旱，詔求直言。
尤袤上言：「天地之氣，宣通則和，壅遏則乖；人心舒暢則悅，抑鬱則憤。催科峻急而農民怨，關征苛察而商旅怨，差法留滯而士大夫有失職之怨，廩給朘削而士卒有不足之怨，奏讞不時報而久系者怨，幽枉不獲伸而負罪者怨。強盜殺人多特貸命，使已死者怨，有司買納不即酬價，使負贓者怨。人心抑鬱，所以感傷天和者，豈特一事而已！方今救荒之策，莫急於勸分，輸納既多，朝廷吝於推賞，乞詔有司檢舉行之。」
戶部尚書韓彥直請廣糴為備，且言冤濫為致旱之由，乞追究部曲曾誣陷岳飛者以慰忠魂。
乙亥，詔：「曾任知州而為郎官、卿監，曾任卿監、郎官而復出為監司之人，陳乞關升者，依兩任無人薦舉條例，特與免用舉主，理為資序。」
丁丑，詔除災傷州縣淳熙八年稅。
癸未，宰相王淮、梁克家，知樞密院事周必大，簽書樞密院兼權參知政事施師點，以旱乞避位，不許。帝曰：「數日群臣應詔言事，並無及朕過失，但多言刑獄事；然刑獄自有成法也。」
甲申，雨。
乙酉，金平章政事伊喇道、參知政事張仲愈並罷。
以道為咸平尹。金主曰：「數年前嘗乞致仕，朕不許卿。卿今老矣，卿故鄉地涼事少，老者所宜。」賜通犀帶，復遣近侍慰勞之。
金御史大夫張汝霖，坐失糾舉，降棣州防禦使。
八月，乙未，金以女直字《孝經》千部分賜護衛親軍。
甲辰，帝與宰臣論人才曰：「平平無才略者不難得，須有材而不刻，慈善而不謬。」王淮對曰：「大抵有材者多失之刻，慈善者多失之謬。」
乙巳，楊安誠答刂言：「請尊仁宗之制，採用司馬光之言，核實浮費，量加撙節。」帝曰：「近日臣僚言，多用司馬光撙節之說，蓋仁宗時亦自乏用，故司馬光有是言。朕嘗見老內臣云：『哲宗極愛惜錢物，不肯多賞。』」王淮等曰：「節用，裕民之本。陛下常以祖宗為法，天下之幸也。」
金以戶部尚書程煇為參知政事。金主諭之曰：「卿年雖老，猶可宣力，事有當言，毋或隱默。」
一日，煇侍朝，金主曰：「人嘗謂卿言語荒唐，今遇事輒言，過於王蔚。」顧謂宰臣曰：「卿等以為何如？」皆曰：「煇議政無隱情。」煇曰：「臣年老耳聵，第患聽聞不審，或失奏對。苟有所聞，敢不盡心！」
戊申，詔：「侍從、兩省、管軍、知閤、御帶及內觀密使以上，於武官中各舉有威儀、善應對、堪充奉使、接送伴者一人聞奏；其已被差人，不許薦舉。」
以施師點參知政事兼同知樞密院事，以御史中丞黃洽參知政事。
庚戌，以史浩為太保、魏國公，致仕。
庚申，詔：「左藏南庫撥隸戶部，提領所事務，限五日結局。」
先是戶部具南庫收支項目，帝謂輔臣曰：「見在錢三十五萬餘貫，盡撥付戶部。其餘金銀等物，令陳居仁點檢，具數以聞。」帝又曰：「欲並南庫歸左藏，令版曹自理會，朕亦省事。卿等可細具南庫五年間出入帳，親自檢點。故有是詔。
南庫者，本御前樁管激賞庫也。休兵後，秦檜取戶部窠名之所取者盡入此庫，戶部闕乏則予之，檜死，屬之御前，由是金帛山積。帝即位之始，納右正言袁孚之請，遂改為左藏南庫，專一樁管應副軍期，然南庫移用，皆自朝廷，非若左帑直隸於版曹而為經費也，至是始並歸戶部。
既而尚書王佐言：「南庫歸版曹，無益而有損，請就撥歸封樁庫支，朝廷年例合還戶部錢，卻於封樁庫支。」不從。
佐又言：「經總制錢歲額一千五百萬貫，年來浸生奸弊，或偶無收，則便於帳內豁除，而創生窠名，更不入帳分隸，遞年積壓，直待赦放，恐暗失經費。」詔：「淳熙八年以前，並特除放，自今收起虧額，其知、通並提刑司官屬，委本部覺察，依條施行。」
是月，宰執奏封樁庫見管錢物已及三千餘萬緡，帝曰：「朕創此庫以備緩急之用，未嘗敢私也。」
封樁庫者，帝所創也；其法，非奉親，非軍需不支。先是六年夏四月，提領本庫言共管見錢五百三十貫，其後往往以犒軍或造軍器為名，撥入內庫或睿思殿或御前庫或修內司，有司不敢執。
尋又奏內外樁積緡錢四千七百餘萬，帝曰：「《易》曰『何以聚人曰財』，周以塚宰製國用，《周禮》一書，理財居其半。後世儒者尚清談，以理財為俗務，可謂不知本矣。祖宗勤儉，方全盛時，財賦亦自不足，至變更鹽法，浸及富商。朕奉親之外，未嘗一毫妄取，亦無一毫妄費，所以帑藏不至空虛，緩急不取之民，非小補也。」
先是帝以諸路財賦浩煩，令兩侍郎分路管認，王佐請於次年四月，將諸路監司、守卒所起上供錢比較，以定賞罰，自是罕有逋欠。
九月，己巳，金譯經所進所譯《易》、《書》、《論語》、《孟子》、《老子》、《揚子》、《文中子》、《劉子》及《新唐書》。金主謂宰臣曰：「朕所以令譯《五經》者，正欲女直人知仁義道德所在耳。」命頒行之。
辛未，金主秋獵。
壬午，詔：「諸路州軍拖欠內藏庫諸色窠名錢物，自淳熙九年以前並除放，以後常切催納，不得違慢。」遂蠲六十萬緡。
癸未，興元都統制吳挺上言：「同安撫司增置賞錢，募人告捉盜賊、解鹽入界，見系出戍官兵把截搜捕。其不系戍地，請令沿邊州郡督捕盜官司搜捕。」詔：「利路安撫、提舉，各申嚴階、成、西和、鳳州，毋得透漏」。
丁亥，禁內郡行鐵錢。
冬，十月，癸巳，金主還都。
乙未，右正言蔣繼周言：「自范成大倡為義役之說，處州六邑之民，擾擾十有六年。夫使鄉民貧富相助，以供公上之役，是特鄉里長厚之情。成大張大其事，標以義民，且欲改賜縣名，行之諸路，朝廷固已察其情狀不可行矣；成大再有所陳，囑其代者使遂其說。至陳孺知處州，親受其弊，乃始備言其實，陛下即可其奏，於是處州之民始獲息肩。三兩年來，舊說復作，一二布衣之上書，未必公言，朝廷令省臣李翔看詳，蓋欲其詳酌可否；翔不能參照案牘，博詢民言，辨范成大、陳孺所奏之虛實，乃從而附會其說，斷以己見。官民僧道，出田一等，它日貧富，置之不問，人以為重擾。望特降旨，將處州及兩浙有見行助役去處，聽從民便，官司不得干預其間。仍乞罷翔以謝處州、兩浙十五六年義役之擾。」從之。
丁未，大理寺奏，內侍之子賈俊民等代筆事覺，俊民當降一官勒停。帝初欲貸其勒停而更降一官，又恐餘人亦援此為比，乃曰：「人有私心，法便不行。」遂令如奏。次日，王淮等言：「陛下用法至公。」帝曰：「不怕念起，惟恐覺遲。然所以念起者，正以行有未到。」淮曰：「陛下每言『唐太宗未嘗無過，只是覺得早』，陛下可謂早覺矣。」帝曰：「凡事順其自然，無容私其間，豈不心逸日休！」
先是詔廣鹽復行鈔法，罷官搬官賣。是月，廣東提舉常平茶鹽韓璧奏：「廣西民力至貧，歲入至薄，官兵備邊之費，盡取辦於搬賣，猶懼弗給。今一年住賣，束手無策，全仰給於漕司。往年改行鈔法，自是有漕司應副，逐州取撥，窠名數目，可舉而行。又，朝廷頒降祠部及會子錢計四十萬，下西路漕司，通融為十年支遣，及諸州各有漕司寄樁錢，以此隨其多寡，應副諸州闕乏之數，使足以供公上，贍官吏，養兵備邊，則可以堅客鈔之行，上副陛下改法裕民之意。」尋詔於支降四十萬數內權支二萬貫，付靜江府五萬貫，分給諸州軍，充淳熙十一年歲計支遣一次。續又從諸司申請，撥廣東增賣鹽鈔剩錢五萬貫及令封樁庫支會五萬貫，充廣西十二年分歲計。
十一月，壬戌朔，日有食之。
敷文閣學士兼侍講李燾條上古今日食於是月者三十四事，因奏曰：「心，天王位，其分為宋；十一月，於卦為《復》；方潛陽時，陰氣乘之，故比它月為重。宜察小人害政，兼修邊備。」
丙寅，金平章政事富察通罷。壬申，以樞密副使崇伊為平章政事。
癸酉，帝閱犒賞例，命就內庫支錢，諭廷臣曰：「士氣須激厲，朕嘗戒主將云：『卒伍遇戰，未可便用大陳，且以小陳試之。每一捷，即加實賚，將見人人自奮。』」
甲戌，帝幸龍山教場，大閱，厚犒之。
是月，賑京西饑。
閏月，甲午，金以尚書左丞襄為平章政事，右丞張汝弼為左丞，參知政事鈕祜祿額特喇為右丞，禮部尚書張汝霖為參知政事。
金主謂宰臣曰：「帝王之政，固以寬慈為德，然如梁武帝專務寬慈，以至綱紀大壞。朕嘗思之，賞罰不濫，即寬政也，餘復何為！」
乙未，帝曰：「諸軍近日教閱，間得錢甚喜，多買柴作歲計。」王淮等曰：「緣此街上見錢甚多」。帝曰：「聞外間米麵甚平，街上多有醉人。朕得百姓歡樂，雖自病亦何害！所謂吾雖瘠，天下肥矣。」
壬寅，廣西經略安撫使奏安南進象，帝曰：「象乃無用之物，經由道路，重擾吾民，其弗受。」
戊午，金主謂宰臣曰：「女直進士，可依漢兒進士補省令史。夫儒者操行清潔，非禮不行。以吏出身者。自幼為吏，習其貪墨，至於為官，性不能遷改。政道興廢，實由於此。」又曰：「起身刀筆者，雖有才力可用，其廉介之節，終不及進士也。」
十二月，丙子，車駕詣德壽宮，行慶壽禮。大赦。
丁亥，金召真定尹烏庫哩元忠，復為右丞相。
是月，敷文閣直學士致仕李椿卒。
椿嘗為樞密院檢討文字，時張說為簽書，會小吏有持南丹州莫酋表來，求自宜州市馬者，因說以聞，椿曰：「邕遠宜近，人所知也，故迂之者，豈無意哉！莫氏方橫，奈何道之以中國地理之近！請治小臣引致邊事之罪。」說又建議募民為兵，以所募多寡定賞罰格，以勸沮州郡，椿白說：「若此，則恐有以捕為募而致驚擾者，願毋限額。」為司農卿日，嘗言於制國用者曰：「今倉庾所用，一月營一月之聚；帑藏所給，一旬貸一旬之錢。朝廷之與戶部，遂分彼此；告借之與索價，有同市道；此陽城所以惡裴延齡者，願革而正之。」
椿又論渡江以來茶法之弊，謂官執空券，市之園戶，州縣歲額，配之於民，卒有賴文政之寇。
初，廣西鹽法，官自鬻之，後改鈔法，漕計大窘，乃盡以一路田租之米，二十二萬斛令民戶折，而輸錢至五倍。其估米既為錢，二十餘州吏祿兵稍無以給，則又損其估以市於民，曰「和糴」，曰「招糴」，民愈病而鈔亦弗售。椿請改法從舊，除民折苗，和糴、招糴，官民俱便。
權知和州錢之望言：「曆陽含山縣有麻、澧二湖，灌溉民田，為利甚溥。乾道二年，守臣胡昉鑿千秋澗以設險，澗既開通，而二湖之水始泄入江，積十餘年，澗水日泄，灌溉之利遂廢。今欲於千秋置斗門以防湖水之泄，遇大浸則啟之以出外，遇旱則用之以瀦水，俾二湖可資灌溉，又不妨千秋澗之險。」從之。
是歲，知遂甯府李燾上《續資治通鑒長編》，至靖康，全書共九百八十卷，《舉要》六十八卷。
春，正月，辛卯朔，雨土。
戊戌，金主如長春宮春水。
辛丑，詔：「浙東提舉司將開過白馬湖田，並立板榜，每季檢舉，自後不得侵佔，監司仍加覺察。」
安化蠻蒙光漸等犯宜州思立砦，廣西兵馬鈐轄沙世堅討之，獲光漸。
丙午，監察御史謝諤言：「去年臣僚因處州守臣不合將義役置冊，假以藉手干求差遣，力陳其弊，得旨依奏。其所奏系兩事：一雲『將處州及兩浙有見行助役去處，聽從民便，官司不得干預』；二雲『其民間自難久行，不能息爭訟者，州縣依見行條法，照民力資次從公差募』。其一項是行義役，其二項是行差役也。言者之意，欲差役、義役二者並行，原不曾言盡罷義役；亦但言兩浙之弊，不曾言及別路也。近聞江東、西諸路，民間有便於義役之處，官司乘此頗有搖動。蓋民間舊因差役，吏緣為奸，當差之時，枚舉數名，廣行追擾，望其脫免，邀求貨賂，使之爭訟，至有累月而不定者，緣行義役，遂頗便之。自此法之行，胥吏縮手無措，日夕伺隙，思敗其謀，近日饒州德興縣、吉州吉水縣人戶，赴台探訴。請飭諸路監司州縣，應有義役當從民便外，其不願義役及自有爭訟，乃行差役。兩項併合遵守，違者許提舉司按奏。其德興縣人戶並齎到本縣舊刊義役石碑，可見經久之計，民情所甚便，正不必撓其成法也。」帝曰：「前蔣繼周言處州專行義役之弊，今謝諤欲義役各從民便，法意更為完善。」
是月，戶部上去歲旱傷減放之數，帝初欲下漕臣核實，既而曰：「若爾，則來年州郡必懷疑，不與檢放矣。」
二月，甲子，宰臣進卿寺差除，帝曰：「今後有正卿不除少卿，有少卿不除正卿，所謂官不必備。」又諭：「今後蜀中監司，不可專差蜀人，恐人情宛轉，甚非法度。」
壬申，金主還都。
癸酉，帝謂宰臣曰：「熊克赴台州，卿等當以朕意宣諭。克為人性緩，古人有韋弦之戒，緩者勉之，急者緩之，全在抑揚之道。」
詔：「前以溫、台被水，守臣王之望、陳岩肖不即聞奏，賑恤遲緩，之望特降一官，岩肖落職放罷；近台州獲海賊首領，溫州獲次首領，王之望、陳岩肖各有捕賊之勞，以功補過，之望放罷，岩肖與宮觀。」
甲申，樞密院奏：「兩淮、京西湖北路民兵萬弩手，始自淳熙七年，後不曾拘集教閱。請令逐路安撫司行下所部州軍，常令不妨本業，在家閱習，俟農隙，照年例拘集比試。其有材武者，每州許解發一二人，從帥司津發赴樞密院，依四川義士條例試授，以示激勸。」從之。
三月，辛卯，耿延年進鑄錢樣，帝曰：「且用舊樣，不必頻改。」
刑部侍郎曾逮，請依乾道九年指揮，令刑部長貳、郎官及監察御史每月通輪錄囚，具名件聞奏，庶得糾察之職。帝曰：「可令每仲月錄囚。」
甲午，金尚書省以金主將如上京，奏定太子守國儀；其遣使祭享，五品以上官及利害重事，遣使馳奏；六品以下官，其餘常事，悉聽裁決，每三日一次於集賢殿受尚書省啟事。京朝官遇朔望，具朝服問候。車駕在路，每二十日一遣使問起居；已達上京，每三十日一問起居。
丙申，尚書省進太子守國寶。金主召太子授之，且諭之曰：「上京，祖宗興王之地，欲與諸王一到，或留二三年，以汝守國。譬之農家種田，商人營財，但能不墜父業，即為克家子。況社稷任重，尤宜畏慎。常時觀汝甚謹，今日能紓朕憂，乃見中心考也。」太子對曰：「臣在東宮二十餘年，過失甚多，陛下以明德皇后之故，未嘗見責。臣誠愚昧，不克負荷，乞備扈從」。金主曰：「凡人養子，皆望投老得力。朕留太尉、左右丞相輔汝，彼皆國家舊人，可與商議。且政事無難，但用心公正，無納讒邪，久之自熟。」太子流涕，左右皆為之感動。太子乃受寶。
丁酉，金主如山陵，己亥，還都。
壬寅，如上京，太子允恭守國。癸卯，宰執以下奉辭於通州，金主謂樞密使圖克坦克寧曰：「朕巡省之後，脫或有事，卿必親之。毋忽細微，大難圖也。」又顧六部官曰：「朕聞省部文字，多取小不合而駁之，苟求自便，致累年不能結絕，朕甚惡之。自今可行則行，可罷則罷，毋使在下有滯留之歎。」
時諸王皆從，以趙王永中留輔太子。初，太子在東宮，或攜諸侍中步於芳苑，諸侍中出入禁中，未嘗限沮；及太子守國，諸從遊者皆自得意。太子知之，謂諸侍中曰：「我向在東宮，不親國政，日與汝輩語。今既守國，汝等有召然後得入。」
乙巳，詔知福州趙汝愚除敷文閣待制，再任，以汝愚在福州甚宣力也。
丙午，詔知泉州司馬亻及除龍圖閣待制，再任；兩浙運判張枃除直徽猷閣、擢副使，再任。
丁未，禁淮民招溫、處州戶口。
除職田、官田八年逋租。
知太湖縣趙傑之，有言其不丁繼母憂者，帝諭宰臣曰：「士大夫一被此名，終身不可贖。行遣中稍為宛轉，不須明言其罪。」乃降一官，放罷。
夏，四月，己未朔，金咸平尹伊喇道薨。金主道過咸平，遣使致祭，擢其子光祖為閤門祗候。
辛酉，詔：「金州依見行鹽法，聽從便買賣，不得依前置場拘榷。」
甲子，以興元義勝軍移戍襄陽。
丙寅，金主次東京；丁卯，朝謁孝甯宮。東京百里內給復租稅一年，曲赦徒以下罪，賜高年爵。
戊辰，賜禮部進士衛涇以下三百九十四人及第、出身。
癸酉，詔：「廣西經略詹儀之、運判胡庭直，開具到見行鹽鈔，已為詳細，可恪意奉行。」
先是知容州範德勤奏廣西賣鹽不便，詔儀之、庭直共詳議具奏。於是儀之等條析奏議：「靜江府等一十六州，官賣鹽以救一十六州之害，住罷高、化等五州敷賣二分食鹽，令轉運司置鋪出賣，從便請買，以為五州之利，所有五州歲計，令轉運司計度抱認應副。如是，則一路二十五州，無不均被聖澤，折苗科敷之弊，可以永革，而民力裕。」又言：「淳熙十年七月改行客鈔，至今年三月已招賣過鹽鈔六萬二千籮，見今客人不住搬販，措置自有次序。」故有是詔。
高、化、雷、廉、欽五州產鹽地，客鈔不行，尋又奏：「欽州白皮鹽場，事體與雷、廉、高、化一同，請依舊興復，以備本司取撥作鈔鹽支付客旅搬請。」
丙子，定進士習射日分。
王淮曰：「孔子射於矍相之圃，觀者如堵牆。古人以射為重，後世乃廢而不講。」帝曰：「古者有文事必有武備，後世不知其意，所以朕舉行之。」
癸未，重頒《紹興申明刑統》。
乙酉，權知均州何惟清言：「解鹽除京西客販外，更有均、房界入川者甚多，皆是取馬官兵附帶，請嚴約束。」從之。
金主觀漁於混同江。
五月，己丑，金主至上京，居於光興宮；庚寅，朝謁慶元宮。
辛卯，知龍州張熹以廉吏見舉，帝曰：「廉吏最難得，屢有懲戒而貪黷其多。張熹果如何？」王淮等對曰：「蜀士皆稱其操履。」帝曰：「可與提刑差遣，乃報行所薦劄子以厲士俗。」
乙未，權知和州錢之望奏屯田事，辛謂王淮等曰：「之望言課耕無法，士卒惰者無以勵而勤者無所勸，卿等可詳議。」旋令淮西總漕同建康副統制詳議以聞。
戊戌，金主宴於皇武殿，賜諸王、妃、主、宰執、百官、命婦各有差。宗戚皆沾醉起舞，竟日乃罷。
右正言蔣繼周言：「比朝議監司、守倅接送等物，嚴為限制，所以節浮費，寬民力也。其有諸路籓府及列郡暫差監司或它州通判等兼攝，上下馬饋送並借諸公用，亦已約束。而偏方小壘，間有違戾，或權官被差而不就，或已權不便而求歸，須申上司又別差官；年歲之間，接送數次，郡計有限，誠何以堪！請詔遠郡闕守處，令監司選差，以次官兼權，庶免將迎之責，以蘇郡計。」從之。
丙午，蔣繼周言：「溫、處流民，丁籍尚存，諸縣催科，無人供納；或其家丁壯既去，老弱獨留，監系輸填，急如星火；因而多糾未成丁人，名為充代，追擾不能安居。請令溫、處守臣，將屬縣流移人戶核實，除落丁籍，不得存留抑勒陪頓，如違，監司覺察以聞。」從之。
甲寅，詔：「四川駐答刂御前諸軍將士，戍邊滋久，常軫朕懷，可令總領所管特與犒設一次。傅鈞、彭杲，守邊累年，軍政修舉，鈞與升都統制，杲可帶吉州刺史。」
乙卯，以建康、太平、甯國、池、饒、廣德、南康、建昌被水，各地常平錢米賑恤之。
金太子謂圖克坦克寧曰：「車駕巡幸，以國事見屬，刑名事重，人之死生系焉。凡有可議，當盡至公，比主上還都，勿有廢事。」自是凡啟稟刑名，太子自披閱，召都事委曲辨正，常至移晷。
六月，戊午朔，詔：「諸軍升差，蓋擇將之根本，必有智勇勞效，乃能服眾，今後宜精選，毋得循習苟且。仍令樞密院，自準備將以上至統制官，每全軍各為一籍，逐月揭帖進入，朕當間點二三人，審觀識略事藝，隨其能否，議主帥之賞罰。」從知樞密院周必大之請也。
臣僚言：「諸州軍受納夏稅，聞官吏邀阻，間有將好絹強退卻置場，用低價收買，不恤民病，利其贏餘，望與嚴禁。」從之。
蠲建寧府二稅逋緡。
庚申，以周必大為樞密使。帝謂必大曰：「若有邊事，宣撫使惟卿可耳，它人不能也。」
辛酉，敕令所上《編類寬恤詔令》，乞頒降，帝曰：「凡事在人，斟酌輕重，盡之矣。」
金主幸安春水臨漪亭。
壬戌，校書郎奚商衡，請制科取士勿拘三歲之制，帝曰：「賢良得人，國家盛事。可令學士院降詔，有合召試人，舉官即以名聞。」
金主閱馬於綠野澱。
甲子，王淮奏小路蠻擊虛恨事，帝論及恩威之意，且曰：「國家兵威，不及漢、唐遠甚，所恃者其天乎！澶淵之役，辛巳之役，匪天而何！」王淮曰：「人君平時仁心厚澤，固結民心，我無失德，而天之所助者順，蓋以理勝，不以力勝。」帝曰：「漢武帝時，兵威震懾萬里之外，又何可當！但失之已甚。」
丙寅，詔：「諸路總領各密舉偏裨將校可為將帥者，不限員數，列其所長，密院籍記考察，不如所舉，坐繆舉之罰。」
是日，趙汝誼言屯田事，遇一圩水退，諸圩兵卒並力耕種，秋成穀熟，施工力者皆預分穀之數。帝曰：「若將來所收不多，朕不惜給米，使之亦如豐年，則更相勸勉。」
己巳，詔：「雨澤稍愆，屢降寬恤指揮，其人戶夏稅，和買，催納起綱，自有條限。聞官司趣辨追擾，致傷和氣，監司嚴行禁止；尚或違戾，御史臺彈劾。」
丙子，鄂州江陵都統制郭杲言：「昨蒙降錢措置屯田，除節次收買牛具，創造寨舍，請於上件錢內存留三分之一，付牛僎準備接續，餘錢回納。」詔：「郭杲將回納會子付牛僎貼充犒軍，餘錢就行樁留，準備屯田支用。」
庚辰，知臨安府張枃請蠲浙西、江東諸縣錢米，從之。
癸未，戶部韓彥質言：「各郡財賦場務、縣道所入財谷，皆有名色，在法不得移易。而守臣不憚竭公帑之儲以快私慾，至於終更席捲而去，不恤後人。請今後守臣任滿，將所留諸色錢穀交割，不正其數，申戶部置籍。」帝曰：「須今後政限一月具數申戶部照會。」王淮言：「前政只言數贏，後政只言數縮，合令前後政各具數申。」帝曰：「過限不申，令戶部以聞。」
是夏，知婺州洪邁言：「負郭金華縣，田土多沙，勢不受水，五日不雨，則旱及之，故境內陂湖最當繕治。而本縣丞江士龍，獨能以身任責，深入阡陌，諭使修築，令耕者出力，而田主出谷以食之。凡為官私壙堰及湖，總之為八百三十七所，田之被澤者二千餘頃，皆因其故跡，葺而深之，於官無所費，於民不告勞，三二十年之中，度亦未至隳廢。士龍上不因官司之督責，下不因邑民之訴請，自以職所當為，勇於立事，乞加獎激，以為州縣小吏赴功趨事之勸。」從之。
秋，七月，戊子，右正言蔣繼周言諸軍將佐屯駐，宜禁其私置田宅、房廊、質庫、邸店及私自興販營運，從之。
己丑，郭杲言：「木渠下荒田，實有堪耕種者百餘頃，已差撥官兵開荒。自餘不通水利高低田，亦令耕種官兵差去。合諸錢米，就屯田官所管稻穀內借支，將來收子課折還。」詔：「郭杲將高低田段更切措置開耕，毋致荒閑，餘依所乞。」
校書郎羅點言：「比年以來，所在流配人甚眾，強盜之獄，每案必有逃卒，積此不已，為害不細。欲戢盜賊，不可不銷逃亡之卒，欲銷逃亡之卒，不可不減刺配之法。望詔有司，於見行刺配情輕者，從寬減降，別定居役或編管之令。其應配者，檢會淳熙元年五月指揮，其強壯刺充屯駐大軍，庶幾州郡黥配之卒漸少。」帝曰：「近歲配隸稍多，後當如何？」王淮等曰：「如雜犯死罪，猶可從輕，至如劫盜六項，指揮之行，為盜者莫不知之。故將為盜，必先虛立為首之名，殺人奸濫之罪皆歸之，以故為首者不獲而犯者免死，盜何由懲！」帝令刑寺集議。
既而刑部、大理寺奏上，帝曰：「朕夜來思配法，雜犯死罪只配本州守城；犯私茶鹽之類，不必遠配，只刺充本州廂軍，令著役；若是劫盜已經三次，便可致之死。可以此諭刑寺官。」
乙未，金主謂宰臣曰：「巡狩所至，當舉善罰惡。凡有孝弟珪睦者舉用之，無行者教戒之，不悛則加懲罰。」
丙午，金主獵於勃野澱。
乙卯，金主謂宰臣曰：「今時之人，有罪不問，則謂人不及知；有罪必責，則謂尋求其罪。風俗之薄如此，不以文德感之，安能復於古也。」
甲寅，築黎州要衝城。
是月，以泉、福、興化饑，興元旱，並賑之。
金太子遣子金源郡王瑪達格，奉表請金主還都。
八月，辛酉，詔：「浙西諸州府，各將管下圍田明立標記，仍諭官民不得於標記外再有圍裹。」
戊辰，趙汝誼奏販米不得阻遏，其以喝花為名，故作留滯者，許赴監司、台部越訴，重置典憲，從之。
帝聞隴、蜀軍陳，向用純隊，近易為花裝，令利州三路都統制條具二者孰便。既而興州吳挺奏：「行軍用師，惟尚整肅，其花裝隊，未戰先已錯雜。」 興元府彭杲奏：「四川諸軍，昨自紹興之初，團結皆為純隊，以五十六人為隊，止是教習純隊事藝，兵刃相接，取便應用。」金州傳鈞奏：「隴、蜀山川，平陸少而險阻多，兩軍相遇，或我高而彼下，必須純用弓弩；狹隘相遇，則純用幹戟。遇有緩急，全隊呼索，易於應集。」九月，戊子，詔並依舊純隊。
辛丑，帝諭宰臣曰：「每月財賦冊，今後便令進入，欲加增減。」
戊申，勘會諸路州軍義倉米，合隨正苗交納，詔：「諸路提舉常平官行下所部，隨鄉分豐歉，依條收納入倉，不得侵隱它用。歲終，具數申尚書省。」
是月，敷文閣學士致仕李燾卒。
燾性剛大，特立獨行，著書外無嗜好。帝聞其卒，嗟悼，謂侍臣曰：「朕嘗許燾大書『續資治通鑒長編』七字，且用神宗賜司馬光故事，為序冠篇，不謂其遽亡。」
冬，十月，甲子，初舉改官人犯贓者，舉主降二官。
乙丑，侍讀張大經等言：「陛下因講《泰》之九二，有曰：『君子以其類進而為善，小人以其類進而為惡。未有無助也。』講《萃》之上六，有曰：『盛極則衰，亂極則治。』皆深得《大易》之旨，乞宣付史館。」
丙寅，吏部奏賓州三縣請通差文武臣，帝曰：「武臣中極難得人，小使臣尤不歷練，委以一縣，是害及一縣也。」
丙子，盱眙軍言得金人牒，以上京地寒，來歲正旦、生辰人使權止一年。
時金主保境息民，非有它意，而一時聞金人卻使，人情大駭。邊境奸民，因妄傳國報以覬多得金帛，或雲金人內亂，或雲有邊部之擾，或又雲繕汴京城，開海州漕渠，河南、北簽兵且南下矣。朝野自相恫嚇，迄無定論，而金人晏然不知也。及次年，金主還都，浮言始息。
辛巳，詔：「宇文虛中特更與恩澤二人，令曾孫承受。」
太常博士歸安倪思言：「舉人輕視史學，今之論史者，獨取漢、唐混一之事，以三國、六朝、五代為非盛世而恥談之。然其進取之得失，守禦之當否，籌策之疏密，區處兵民之方，形勢成敗之跡，若加討究，有補國家。請諭春官，凡課試命題，雜出諸史，無所拘忌，考核之際，請以論策為重，毋止以初場定去留。 」從之。
十一月，丙戌朔，宰執謝賜太上皇《稽山詩》石刻。帝曰：「太上詩『屬意種、蠡臣』，卿等當仰體此意，勿分別文武，當視之如一，擇才行兼備者用之。」
戊子，知婺州洪邁請蠲豐儲倉積欠米，從之。
利州路帥奏知鳳州餘永弼、知文州鄧樞政績，帝曰：「邊郡政要得人，永弼、樞各轉一官，候任滿與再任。」
辛卯，置萬州南浦縣漁陽井鹽官一員。初以主簿兼監，於是始專置宮。
辛亥，淮西總領趙汝誼奏和州屯田所收物斛未曾均給，帝曰：「司可總領所、都統司將屯田力耕官兵，斟量工力多寡，拘今年收物斛實數，分作三等，次第均給。」
是月，兩浙運副劉敏士，運判姚憲，交降官落職；新江東提刑王彥洪，別與差遣；並以溫、台二州災澇，失於按劾守臣也。
十二月，丁巳，修湖南府城。
兩浙運判錢沖之言：「奉詔相視開浚常、潤等運河，請令諸州將運河兩岸支港地勢卑下泄水之處，牢築堰壩，仍申嚴啟閉之法，令守臣措置。」從之。
己未，詔秘閣修撰、知隆興府程叔達除集英殿修撰，再任。
丁卯，帝閱知府軍除目，謂宰臣曰：「選擇人才，治道之急者；州郡若不得人，雖諄諄日降詔令，亦是徒然。卿等今後每遇一闕，須是遍選，終竟有得。」因言：「今之議者，多言邊郡太守須是久任，今邊郡無兵，雖久任何益！大軍皆在江南，若是創置，又費衣糧。卻是萬弩手、民兵，無養兵之費，有養兵之實，緩急亦可用。」
己卯，解元振乞令光州依舒州、蘄州置監鑄錢，帝不許，命俟鑄到鐵錢時，令分二三萬與光州。
是月，知台州熊克上《九朝通略》。
是歲，知鎮江耿秉奏：「三縣歲額畸零欠錢，今以公庫所節浮費代解，若非得旨，恐後人斂之於民。」帝曰：「以寬剩錢為民代納，固善；後人若無餘，則必別作名色科配。此事州郡自行則可，朝廷難為施行。」
金主欲甓上京城，右丞相烏庫哩元忠諫曰：「此邦遭正隆軍興，百姓凋弊，陛下休養二十餘年，尚未完復。況土性疏惡，甓之恐難經久。風雨摧壞，歲歲繕完，民將益困矣。」乃止。

