夏，四月，以梁鼎制置陝西青白鹽事。初，解州池鹽通商販易，鼎請官自鬻，朝廷是其議，故用之。鼎至解池，禁止商販，官運赴鄜、延、環、慶等州，公私大擾。
知雄州何承矩上言曰：「臣聞兵家有三陣：日月風雲，天陣也；山陵水泉，地陣也；兵車士卒，人陣也。今用地陣而設險，以水泉而作固，建設陂塘，亙連滄海，縱有邊騎，何懼奔沖！昨者契丹入邊，高陽一路，東負海，西抵順安，士庶安居，即屯田之利也。今順安至西山，地雖數軍，路才百里，縱有丘陵岡阜，亦多川瀆泉源。儻因而廣之，制為塘埭，則可戢敵騎、息邊患矣。
「今緣邊守將，多非其才，伏望遴擇疆吏，出牧邊民，厚之以俸祿，使悅其心，借之以威權，使嚴其令。然後深溝高壘，秣馬厲兵，為戰守之備；修仁立德，布政行惠，廣安輯之道；訓士卒，開田疇，勸農耕，蓄芻粟，以備凶年；完長戟，修勁弩，謹烽燧，繕堡戍，以防外患。來則禦之，去則備之。如此，則邊地安堵矣。
「且邊鄙之人，多負壯勇，識外蕃之情偽，知山川之形勢，望於邊郡置營召募，不須等其人才，止求少壯武力，令及萬人，俟契丹有警，任知勇將統而用之，乃中國之長策也。」
庚戌，太子太保呂端卒，贈司空，諡正惠。端有器量，雖屢經濱退，未嘗以得喪介懷，平居不蓄資產。及為相，持重識大體，以清淨簡易為務。太宗時，欲相端，左右或曰：「端為人糊塗。」太宗曰：「端小事糊塗，大事不糊塗。」遂決意相之。趙普在中書，端時為參政，普嘗謂人曰：「吾觀呂公奏事，得嘉賞未嘗喜，遇抑挫未償俱，真台輔器也！」端兩使絕域，其國歎重之，後有使往者，每問端為宰相否，其名顯如此。
乙卯，改葬元德皇太后。
丙辰，王均自升仙橋分路來襲官軍，雷有終率軍逆擊，大敗之，殺千餘人，均單騎還城。
初，供備庫副使李允則知潭州，將行，帝召謂曰：「朕在南衙，畢士安道卿家世，今以湖南屬卿。」
允則始至，州大火，民無居舍，多凍死。允則亟取官竹假民為屋，及春而償，民無流徙，官用亦不乏。馬氏暴斂州人，歲出絹，謂之地稅；及潘美定湖南，計屋每間輸絹三尺，謂之屋稅；營田戶給牛，歲輸米四斛，牛死猶輸，謂之枯骨稅；民輸茶，初以九斤為一大斤，後益至三十五斤。允則請除之，稅茶則以十三斤半為定製。又，山田可以蒔禾而民惰不耕，乃下令，月給馬芻，皆輸本色，由是山田悉墾。會歲饑，欲發官廩，先賑而後奏，轉運使以為不可，允則曰：「須報必逾月，則饑者無及矣！」不聽。明年，又饑，復欲先賑，轉運使固執不可，允則請以家資為質，乃得發廩賤糶。因募饑民堪征役者隸軍籍，得萬人。轉運使請發所募兵禦邵州蠻，允則曰：「今蠻不擾，無名益戍，是長邊患也。且兵皆新募，饑瘠未任出戍。」遂奏罷之。
至是民列允則治狀，詣安撫使者請留，使者以聞；詔書嘉獎。及召還，連對三日，帝曰：「畢士安不謬知人矣！」
壬戌，賜應制舉人林陶同進士出身。陶就試學士院，不及格，帝方欲求俊茂，特獎之。
壬申，知益州牛冕，削籍流儋州；西川轉運使張適，削籍授連州參軍。初，張詠自蜀還，聞冕代己，曰：「冕非撫眾才。」既而果然。
五月，丁丑朔，詔：天下死罪減一等，流以下釋之。益州軍民為王均脅從者，如能歸順，並釋之。」
先是宰相張齊賢上言：「今之所患，錢貨未多。望擇使臣往，逐處相度添價，及招誘人戶淘采鉛錫，仍按行銅山易得薪炭處，置監鑄錢，如此，二年間可得百五十萬貫。」即遣虞部員外郎馮亮、內供奉官白承睿往幹其事。庚辰，亮等言：「饒、池、江、建州歲鑄錢百三十五萬貫，銅鉛皆有餘羨。」乃以亮為江南轉運副使兼提點江南、福建路鑄錢事，承睿同提點。
六月，戶部判官、右司諫孫何，出為京東轉運副使。
可上疏曰：「國家共治之任，牧守為本；親民之官，令長為急。前代刺史入為三公，郎官出宰百里，其遴選可知也。今則兼隋、唐取士之法，參周、漢考績之制；然而資廕登朝，居千騎之長，胥徙祗役，分百里之封，目不知書，心惟黷貨。望令審官院、吏部銓，凡京朝官藉廕入仕者，非灼然績狀，勿與知州、州縣官。流外出身者，非有履行殊常，不擬縣令。庶為流品，用勸士民。又，三司掌錢刀，籠天下貨財，古之李悝、耿壽昌、劉晏、第五琦之流，雖名聚斂之臣，頗負經通之略，皆民不加賦，兵有羨糧。厥後三建使額，分其利權，胥吏千餘，官僚兼倍，各為刑獄，迭下符移，行之於外，滋章頗甚。臣權蒞計局，嘗與丁謂、朱台符共酌，三部文移之類，可以減半。望擇近臣識治體幹敏者，與三部眾官減省。又，法官之任，人命所懸，今吏部擬授之際，但問資歷相當，精律令者或令捕盜，懵章程者或使詳刑，動致紛拏，即議停替，小則民黎負屈，大則旱延災。慾望自今司理、司法，並擇明法出身者授之，不足，即於見任司戶、簿、尉內選充，又不足，則選嫻書判、練格法者考滿無私過，越資擬授。庶臻治古之化，用開太平之基。」未幾，徙兩浙轉運使。何性卞急，不容物，為使者，專任峻刻，所至州郡，刺察苛細，胥吏日有捶楚，官屬多罹譴罰，人不稱賢。
秋，七月，丙申，江南轉運使任中正言：「淮詔，以饒州置場，買納浮梁、婺源、祁門縣茶，不便於民，令臣與三班借職胡澄審行計度。今臣等親到饒、歙二州茶倉，詢問逐處民俗，皆言溪灘險惡，轉輸艱阻，願各復往日倉廒，就便輸納。及浮梁縣民李思堯等各願自備材木，起創倉廒。」從之，仍降詔曰：「山澤之徵，所宜公共，苟便於民，豈圖羨贏！而言事之臣，不明大體，務為改革，罔恤蒸黔。特命使車，往詢疾苦，用循舊制，式遂輿情。已令制置茶鹽、江南轉運使並依任中正所奏。」
八月，乙卯，以濟州賊魏捷補龍猛軍隊長。捷趫勇過人，眾目為「撼動山」。至是詣登聞院，自陳為惡黨所脅制，願首罪效力。帝召見，賜錦袍、銀帶而錄之。
王均自升仙橋之敗，撤橋塞門。雷有終等率官軍直抵城下，造梯衝洞車攻具，遣諸將分路攻城。賊盡驅凶黨以拒官軍，趙延順中流矢死。然每攻城則雨甚，城滑不能上。官軍為洞屋以攻城，賊鑿地道出掩之，多溺壕中死，軍勢小衄。賊大宴其黨，歌吹之聲達於城外。時方暑濕，攻城者多被疾，有終市藥它州，自合以療之。
詔復遣入內副都知秦翰為兩路捉賊招安使。翰既至，與有終協議，於城北魚橋別築土山，是月，克城北羊馬城。遂設雁翅勢敵棚覆洞車以進逼其城，賊亦對設敵棚，號「喜相逢樓」。九月，戊寅，官軍焚其敵樓，賊氣始奪，乃築月城自固。
庚寅，始置群牧司，令樞密直學士陳堯叟為制置使。馬政舊皆騏驥兩院監官專之，至是，內外廄牧之事，自騏驥院而下，悉聽命於群牧司。
王均多為藥矢射官軍，中者必死。雷有終募敢死士穴城，間道蒙氈秉燧而入，悉焚其守具。甲午，令東西南寨鼓譟攻城，有終與石普分主二洞屋以進。普乃穴城為暗門，門成，賊攢戟擁路，眾未敢進，有二卒出請行，許以厚賞，乃麾戈直沖之，賊鋒稍卻，遂克其城。有終登城樓下瞰，賊猶以餘眾寨於天長觀前，密設包架於文翁坊。高繼勳白轉運使馬亮，願得稭稈油凡，合眾執長戟臣斧，秉炬以進，悉焚之。楊懷忠又焚其天長觀前寨，追至大安門，覆敗之，前後殺賊三千餘人。是夕，均突圍而遁，有終疑有伏，遣人於街郭縱火。詰朝，與秦翰登門樓，牙吏有受官職者，捕得，立樓下，乃積薪於旁，厝火其上，盡索受偽署者，命左右捽投火中，自辰至晡，焚數百人，頗為冤酷。李繼昌嚴戒部下，無擾民者，獲婦女童幼，置空寺中，分兵守衛，事平，遣還其家。
是秋，遼主獵於諸山。北院樞密使韓德讓舉南院侍郎蕭和綽為中丞，和綽起家刀筆吏，無完行，不為時議所許，惟德讓稱其謹恪。遼主以德讓所薦，遂見擢用。
冬，十月，王均自成都趨富順監，所過脅軍民斷橋塞路，焚倉庫而去。雷有終先命楊懷忠領虎翼軍追之，後二日，石普繼往，以全軍為後援。均黨至富順監，將結筏渡江，趨戎、瀘蠻境。懷忠距富順六七里，於楊家市少憩，賊眾在後者邀戰，懷忠遣親信五騎登高原覘賊。懷忠語左右曰：「縱賊渡江，後悔無及。石侯將至，當以奇兵取之。」乃臨江列陣擊之，賊眾散走。有拏舟將渡江而遁者，懷忠合強弩射之，溺者數艘。懷忠張旗鳴鼓入城，均方在監署，其黨多醉，均窮蹙，縊死，虎翼軍校魯斌斬其首以詣懷忠。又獲僭偽法物旌旗甲馬甚眾，擒其黨六千餘人，逆徙殲焉。懷忠旋軍，出北門，石普始至，奪均首，馳歸成都，嫋於北市。辛亥，有終遣官馳奏益州平，賜錦袍、銀帶、器帛。
命翰林學士承旨宋白等修《續通典》。
乙丑，詔赦川峽路死罪，以雷有終為保信留後，秦翰等九人並遷秩。是役也，楊懷忠之功居最，為石普所掩，帝廉得其狀，擢懷忠崇儀使、領恩州刺史。它日，帝謂宰相曰：「雷有終頃居三司，自謂公幹廉潔；昨兩川盜起，因命剪除，頗聞有終乘其擾攘，貪黜財貨。如是，則王澤安得下流，遠俗何由丕變！言行相戾，乃如是邪？」
丙寅，以翰林學士王欽若、知制誥梁顥分為川、峽安撫使。
延州言破大盧、小盧等十族，獲人畜二十萬。
十一月，甲戌朔，遼授李繼遷子德明為朔方節度使。
壬午，令常參官轉對如故事。
門下侍郎兼兵部尚書、平章事張齊賢，與李沆並相，情好不協。辛卯，日南至，群臣朝會，齊賢被酒，寇弁欹側，幾顛仆殿上。御史中丞劾齊賢失儀，齊賢自陳，因感寒，飲酒禦之，遂至醉，頓首謝罪。帝曰：「卿為大臣，何以率下？朝廷有憲典，朕不敢私。」甲午，齊賢罷守本官。
十二月，壬子，詔有司別錄轉對章疏一本留中。
庚申，罷京畿均田稅。
丙寅，開封府奏獄空，詔嘉之。
兵部郎中、知兗州韓授上言：「邇者亢旱傷稼，天其或者以陛下春秋鼎盛，兆民樂業，萬一聖心忽生驕佚，故暫加災眚，用儆睿聰。昔魏鄭公對唐太宗曰：『貞觀之初，聞善若驚；五六年間，猶悅以從諫；自茲厥後，漸惡直言。』此譏其漸怠於政也。臣伏睹先帝享國久長，未嘗一日曠於萬幾。願陛下守太祖之丕圖，遵太宗之遺訓，兢兢業業，無怠無荒。臣又聞治國在遠佞人，今朝廷無邪佞之徒，然事生隱微，宜防未兆，勿使小人乘間而進。居安念危，在治防亂，天下幸甚！」疏奏，召援歸闕，授史館修撰。
初，濮州有盜夜入城，略知州王守信、監軍王昭度。知黃州王禹偁聞之，以為國家武備不修，故盜賊竊發近輔，因奏疏曰：「《易》曰：『王公設險以守其國，』又曰：『重門擊柝，以待暴客，』《傳》曰：『預備不虞，古之善教也。』自五季亂離，各據城壘，繕治兵甲，豆分瓜剖，七十餘年。太祖、太宗削平僭偽，當時議者，乃令江、淮諸郡毀城隍，收兵甲，撤武備者三十餘年。書生領州，大郡給二十人，小郡減五人，以充常從。號曰長吏，實同旅人；名為郡城，蕩若平地。雖則尊京師而抑郡縣，為強幹弱枝之術，亦匪得其中道也。救弊之道，在乎從宜。漢高懲暴秦郡縣之失，封建其子弟，乃七國勢強，文、景乃行削奪。唐德宗乘安、史厭兵，遂有貞元姑息之政；憲宗睹齊、蔡巨猾，遂有元和討賊之議。蓋見幾而作，為社稷遠圖，疾若轉規，不可膠柱。今江、淮諸郡，大患有三：城池墮圮，一也；甲仗不完，二也；兵不服習，三也。濮賊之興，慢防可見。望陛下特行神斷，參之廟算，如且因而修治，不欲張惶，凡江、浙、荊湖、淮南、福建等郡，約民戶眾寡，城池大小，並許置本城守捉軍士三五百人，勿令差出，止於城中閱習弓劍。然後漸葺城壘，繕完甲冑，郡國張禦侮之備，長吏免剽略之虞。」疏奏，帝嘉納之。
河北、河東強壯，自五代時瀛、霸諸州已有之。是歲，始詔：「河北民家二丁、三丁籍一，四丁、五丁籍二，六丁、七丁籍三，八丁以上籍四，為強壯。五百人為指揮，置指揮使。百人為都，置正副都頭二人，節級四人。所在置籍，擇善射者第補校長，聽自置馬，勝甲者蠲其戶。」後尋募其勇敢，團結附大軍，為柵，官給鎧甲。
遼以四軍都指揮使蕭柳為北女真詳袞，政濟寬猛，部民畏愛。後遷東路統軍使，秩滿，百姓願留復任，從之。
是歲遼放進士南承保等三人。
春，正月，中外官上封事者甚眾。詔樞密直學士馮拯、陳堯叟詳定利害以聞。
庚寅，知河南府、武勝節度使李至卒，贈侍中。至好賢樂善，為學精力；然剛嚴簡貴，人士罕登其門。
召西川轉運使、兵部員外郎馬亮入朝，問以蜀事。初，雷有終既平賊，誅殺不已，亮多所全活。城中米斗千錢，亮出廩米，裁其價，人賴以濟。乃至京師，會械送為賊所詿誤者八十九人，知樞密院事周瑩欲盡誅之，亮言：「愚民脅從者眾，此特百之一二，餘皆竄伏山林。若不貸此，則反側之人，聞風疑懼，一唱再起，是滅一均，生一均也。」帝悟，悉宥之。二月，加直史館，復遣還部。時諸州鹽井歲久泉涸，而官督所負課系捕者，州數百人，亮盡釋之而廢其井，又除屬郡舊逋官物二百餘萬。
宰相李沆等以旱，表求罷，不許。戊午，雨。自去冬旱，帝每御蔬菜，憂問切至。是日，方臨軒決事，雨沾衣，左右進蓋，卻而不禦。
壬戌，樞密直學士馮拯、陳堯叟上言：「請令群臣子弟奏補京官或出身者，並試讀一經，寫家狀，以精熟為合格。」從之。
祕書丞、知金州臨川陳彭年上疏言五事：一日置諫官，二曰擇法吏，三曰簡格令，四曰省官員，五曰行公舉。疏奏，並從之。帝因謂輔臣曰：「自今諫官宜精擇其人。」
甲子，三司都催欠司引對逋負官物人，帝親辨問，凡七日。釋二千六百餘人。蠲所逋負物二百六十餘萬；已經督納而非理者，以內庫錢還之，身歿者給其家。
丙寅，詔：「學士，兩省、御史臺五品，尚書省諸司四品以上，於內外京朝、幕職、州縣官及草澤中，舉賢良方正能直言極諫各一人，不得以見任轉運使及館閣職事人應詔。」
三月，辛巳，分川、峽為益、利、梓、夔州四路。
兵部尚書張齊賢上言：「終南山處士種放，守道遺榮，棲遲衡泌，願備賢良方正之舉。」詔賜裝錢五萬，令京兆府遣官詣山備禮發遣，放辭不至。
先是三院御史多出外任，風憲之職用它官兼領，乃詔本司長吏自薦其屬，俾正名而舉職。壬午，乙太常博士張巽為監察御史，從新制也。
己丑，宴射後苑，帝言及大射、投壺、鄉飲酒之禮，因命直館各賦《射宮詩》。凡節序賜宴，則宗室、禁軍大校、牧伯、諸司皆令習射。
庚寅，以左僕射呂蒙正、兵部侍郎、參知政事向敏中並守本官、同平章事。國初至是三入相者，惟趙普及蒙正焉。
初，《乾元曆》氣朔漸差，詔判司天監京兆史序等編新曆。於是曆成來上，賜名《儀天》，頒行之。
辛卯，參知政事王化基罷為工部尚書。化基任中書，不以廕補諸子官，然能訓導，皆有所立。
以同知樞密院事王旦為工部侍郎、參知政事，樞密直學士馮拯、陳堯叟並為給事中，同知樞密院事，禮部郎中薛映、兵部員外郎梁鼎、左司諫楊億並知制誥。帝初欲用著作佐郎、直集賢院梅詢，命中書召試映、鼎及詢等。宰相李沆素不喜詢，言於帝曰：「梅詢險薄，不可用；楊億有盛名。」帝驚喜曰：「幾忘此人！」又以億望實素著，但召映、鼎就試，翼日，與億並命。
以國子監經籍賜潭州嶽麓書院，從知州李允則請也。
壬辰，遼皇后蕭氏，以罪降為貴妃。
遼賜大丞相韓德讓名德昌。德昌自拜大丞相，進王齊，總二樞府事，寵任益隆。
先是有圖魯卜者，從伐宋，嘗以言觸德昌，德昌怒，詰之，圖魯卜詞無所撓，德昌笑而釋之。至是德昌薦圖魯卜材可任統軍使，太后曰：「彼嘗不遜於卿，何善而薦？」德昌曰：「於臣猶不屈，況於其餘！若任使之，必能鎮撫諸籓。」太后從之。
夏，四月，丁未，以吏部員外郎陳省華為鴻臚少卿。時省華子堯叟擢任樞密，故特優寵之。
壬子，詔：「京朝官及吏部選人，親老無兼侍者，特與近任。」
回鶻來貢，請助討李繼遷。
審官院初引對京官於崇政殿，遷秩有差。京朝官磨勘引對自此始。
乙未，翰林學士王欽若使西川還，對於崇政殿；即日，以欽若為左諫議大夫，參知政事。
辛未，帝御崇政殿試製舉人，得祕書丞查道、進士陳越入第四等，定國軍節度推官王曙人次等，以道為左正言、直史館，越將作監丞，曙著作佐郎。曙，河南人。
五月，庚辰，翰林學士、吏部郎中、知制誥朱昂罷為工部侍郎，致仕。昂有清節，淡於榮利，初為洗馬，十五年不遷，不以屑意，及在內署，非公事不至兩府。帝知其素守，故每加褒進。昂累章告病，帝不得已從之，謂輔臣曰：「昂侍朕左右，未嘗以私事幹朕，今其歸老，可給全俸。」詔本府歲時省問，如有奏章，許附驛以聞。又命其子正辭知公安縣，使得就養。舊制，致仕官止謝殿門下。於是帝特延見，命坐，勞問久之，令候秋涼上道，復遣中使錫宴於玉津園，兩制、三館儒臣皆預，仍詔賦詩餞行。
丙戌，遼冊蕭氏為齊天皇后。後即太后弟平州節度使輝依之女，韓德昌之甥也，年十二選入掖庭，美而才，至是冊為後，事太后甚謹，太后亦以德昌故深愛之。後嘗以草莛為殿式，密付有司，令造清風、天祥、八方三殿，既成，益寵異。所乘車置龍首、鴟尾，飾以黃金，又造九龍輅、諸子車，以白金為浮圖，各有巧思，夏秋從行山谷間，花木如繡，車服相錯，人望之以為神仙。
六月，汰冗吏，諸路計省十九萬五千八百二人。
丁巳，詔「東川民田先為江水所害者，除其租。」
遼以所俘將康昭裔為昭順軍節度使。
初，黃州境二虎鬥，其一死，食之殆半；群雞夜鳴，經月不止；仲冬，雷震暴作。知州王禹偁手疏言之，引《洪範》陳戒，且自劾。帝亟命中使乘驛勞問，醮禳之。又詢於日官，言守土者當其咎。帝惜禹偁才名，即命徙知蘄州；至未逾月，卒。戊午，訃聞，帝嗟悼，厚賻其家，賜一子出身。禹偁詞學敏贍，為後進宗師，直躬行道，遇事敢言。雖履危困，封奏無輟，嘗云：「吾若生元和時，從事於李絳、崔群間，斯無愧矣。」然性剛直，不能容物，太宗嘗命宰相切戒之。其為文亦多涉規諷，以是不容於時。
初，田錫知泰州，幾三年不得代。錫上章自陳，即詔歸闕。屢召對言事，嘗奏曰：「舊有《御覽》，但記分門事類，臣願鈔略四部，別為《御覽》三百六十卷，萬幾之暇，日覽一卷。又采經史要切之言為《禦屏風》十卷，置扆座之側，則治亂興亡之事常在目矣。」帝善其言，詔史館以群書借之，仍免其集賢校讎之職。至是先上《御覽》三十卷，《禦屏風》五卷；手詔褒答之。
丁卯，詔：「州縣學校及聚徒講誦之所，並賜《九經》。」
戊申，出陣圖示宰相，命督將練士以備北邊。
秋，七月，庚午朔，以河朔餽運勞民，詔轉運使減徭役存恤。
己卯，邊臣言契丹謀入邊，以山南東道節度使王顯為鎮、定、高陽關三路都部署，天平節度使王超為副都部署。
丙戌，遼以東京統軍使耶律諾袞為南府宰相。
八月，帝以邊臣玩寇，朔方餉道愈難，辛丑，命兵部尚書張齊賢為涇、原等州、保安等軍安撫經略使，知制誥梁顥副之，即日馳騎而往。
己酉，復親試製舉人，得成安縣主簿丁遜、舒州團練推官孫僅入第四等，並為光祿寺丞、直集賢院；祕書丞何亮、懷州防禦推官孫暨入第四次等，以亮為太常博士，暨為光祿寺丞。
初，太常寺丞陳堯佐為開封府推官，坐言事切直，貶潮州通判。潮去京七千里，民俗陋鄙，堯佐至州，修孔子廟，作韓愈祠堂，率其民之秀者使就學。鱷魚復出害人，堯佐捕得，更為文，鳴鼓於市而戮之，潮人以比韓愈。三歲，召還，命直吏館。堯佐，堯叟弟也。
甲子，職方員外郎丹陽吳淑上言：「諸路所納閏年圖，當在職方收掌，近者並納儀鸞司。伏以天下山川險要，皆王室之祕奧，國家之急務，故《周禮》職方氏掌天下圖籍，又詔士訓以夾王車。漢祖入關中，蕭何獨取秦圖籍，由是周知險要。豈有忽而不顧哉！請令以今閏所納圖並上職方。又，州郡地裡，犬牙相入，向者獨畫一州地形，則不可以傅合他郡。望令諸路轉運使每十年各畫本路圖上職方，使知天下山川險要。」從之。
帝以巴、蜀地遠，時有寇盜，丁卯，命戶部員外郎南豐曾致堯等分往川、峽諸州提舉軍器，察官吏能否。
戊辰，社，宴宰相於中書。
九月，知封駁司陳恕請鑄本司印，詔：「如有封駁事，取門下省印用之。」因遂改知封駁司為兼門下封駁事。
丙戌，翰林學士承旨宋白等上新修《續通典》二百卷，詔付祕閣。
先是詔國子監祭酒邢昺等校定《周禮》、《儀禮》、《公羊》、《穀梁傳》《正義》；丁亥，昺等上其書，凡一百六十五卷。命模印頒行，賜宴國子監。於是《九經疏義》悉具。
庚寅，詔陝西民家出一丁，號保毅軍，凡得六萬七千八百九十五人；其緣邊軍士先選中者並升為禁軍，號保捷軍。
李繼遷陷清遠軍。
辛卯，遼主如南京。冬，十月，己亥朔，南伐；壬寅，次鹽溝。徙封皇弟吳王隆祐為楚王，留守京師。丁未，命皇弟梁王隆慶統先鋒軍以進。
帝語近臣曰：「近者慶州地再震，昨司天奏熒惑犯輿鬼，秦分野當有災，宜戒邊將以靜。且上天垂象示戒，可不恐懼修省！」知樞密院王繼英曰：「妖不勝德。」帝曰：「朕何德可恃！」同知樞密院陳堯叟曰：「陛下克己愛民，河防十餘溢而不決，歲復大稔，此聖德格天所致也。」帝曰：「天下欲困生靈耳，豈朕德能感之？自此益須防戒。」
己酉，張齊賢上言：「請募江、淮、荊湖丁壯八萬以益戍兵，廣邊備。」帝曰：此不唯動搖人心，抑又使南方之人遠戍西鄙，亦非便也。」遂寢其奏。
庚戌，帝以陝西二十三州圖示輔臣，歷指山川險易、蕃部居處。又指秦州曰：「此州在隴山之外，號為富庶，且與羌戎接畛，昨已命張雍出守，冀其綏撫有方也。」次復指殿北壁《靈州圖》曰：「此馮業所畫，頗為周悉，山川形勢如此，安得知勇之為朕守之乎？」又指南壁甘、伊、涼等府圖及東壁幽州已北契丹圖曰：「契丹所據地，南北千五百里，東西九百里，封域非廣也，而燕薊淪陷，深可惜耳！」
甲寅，北面前陣鈐轄張斌，與遼師遇於長城口。時積雨，遼人弓用皮弦皆緩濕，斌擊敗之，漸近界首，遼伏騎大起，而三路統帥未及進，前陣兵少，為遼師所乘，退保威虜軍。
詔高陽三路兵增騎二萬為前鋒，又命將五人各領騎三千陳於先鋒之前，別命莫州都部署桑贊領萬人居莫州、順安軍，為奇兵，以備邀擊，北平寨部署荊領嗣萬人以斷西山之路。
詔：「購館閣逸書，每卷給千錢；及三百卷者，當量材錄用。」
丙寅，遼主以泥淖，命班師。
十一月，丙子，王顯奏前軍與契丹戰，大破之，戮二萬餘人，獲其統軍鐵林。
職方員外郎吳淑，上疏請復古車戰之法，累數千言，帝稱其博贍。
丁亥，御崇和殿，閱張去華所著《元元論》及《授田圖》，謂近臣曰：「經國之道，必以養民務穡為先。朕常冀邊鄙稍寧，兵革粗足，則可以力行其事，使吾民富庶也。」
先是邊臣議城綏州，大屯兵積穀以遏党項，朝臣互執利害，久未決。十二月，中書、樞密會議，向敏中、周瑩、王繼英、馮拯、陳堯叟皆曰修之便。帝以境士遐邈，不可遙度，乃命比部員外郎洪湛、閤門祗候程順等同往按視。
時靈州孤危，丁卯，詔群議棄守之宜。知制誥楊億即日奏疏，請棄靈州，退保環、慶。帝訪於左右，咸以為靈武乃必爭之地，苟失之，則緣邊諸州亦不可保；帝頗然之。宰相李沆奏曰：「若繼遷不死，靈州必非朝廷所有。莫若發單車之使，召州將部分戍卒居民，委其空壘而歸，如此，則關右之民息肩矣。」
閏月，洪湛等使還，言城綏州，其利七而害有二。丙戌，詔築綏州城。
戊寅，李繼遷蕃族訛遇等歸順。
己卯，以兵部尚書張齊賢為右僕射。
壬午，靈州言河外砦主李瓊等以城降西夏，帝念其力屈就擒，特釋其親屬。
甲午，以王超為西面行營都部署，環慶路部署張凝副之，秦翰為鈐轄，領步騎六萬援靈州。
是月，以西涼府六穀首領巴勒結為靈州西面都巡檢使。會西涼使至，言六穀分左右廂，左廂副使折逋游龍缽實參巴勒結軍事，宜授以官，乃以游龍缽領宥州刺史。
遼大丞相韓德昌，以南京、平州歲不登，奏免百姓農器錢，又請平州郡商賈價。是年，詔減關市稅，復免南京、平州租稅，從德昌之言也。
