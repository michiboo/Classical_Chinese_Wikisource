
夏，四月，壬寅，葬恭聖仁烈皇后於永茂陵。
金崔立以天子袞冕、後服進於蘇布特，又括在城金銀，搜索薰灌，訊掠慘酷，金主姨郕國夫人、平章拜甡妻、右丞李蹊妻皆死杖下。貴族富人不堪其毒，或相語曰：「攻城後七八日中，諸門出葬者百萬，恨不早預其數！」立時與其妻入宮，兩宮賜之不可勝計。立因諷太后作書陳天時人事，遣金主乳母入歸德招降。
立遂以太后、皇后、梁王、荊王及諸妃嬪，凡車三十七兩，宗室男女五百餘人，衍聖公孔元措等及三教、醫、卜、工匠、繡女赴青城。劉祁竊歎曰：「 此國初受宋降處也，今乃復至此乎！」蘇布特殺梁、荊二王及族屬，而送後、妃等於和林。寶符李氏行至宣德州，自縊於摩訶院佛像前，且書其門曰：「寶符禦待此處身故。」見者哀之。諸后妃不知所終。
蘇布特入汴京，以金人擅殺唐慶，取諸宰執家屬治罪，故相侯摯見殺。崔立時在城外，兵先入其家，取其妻、妾、寶玉以出。立歸，大慟而已。
初，蒙古之制，凡攻城不降，矢石一發則屠之。汴京既破，蘇布特遣使言於蒙古主曰：「此城相抗日久，士卒多傷，請屠其城。」耶律楚材聞之，馳見蒙古主曰：「將士暴露數十年，所爭者土地人民耳；得地無民，將焉用之！」蒙古主未許。楚材又曰：「凡弓矢、甲仗、金玉等匠及官民富貴之家，皆聚此城，殺之則一無所得，是徒勞也。」乃詔除完顏氏一族外，餘皆原免。時避兵在汴者尚百四十萬戶，皆得保全。遂為定製。
蘇布特以汴多饑民，下令縱其北渡就食。
金唐、鄧州行省武仙次於順陽，與唐州守將武天錫、鄧州守將伊喇瑗相掎角，謀迎金主入蜀，遂侵光化，其鋒甚銳。孟珙逼天錫壘，一鼓拔之。壯士張子良，得天錫首以獻，俘將士四百餘人。又敗金人於呂堰，俘獲不可勝計，遂攻順陽，武仙敗走馬蹬山，縣令李英及申州安撫張林皆以城降。珙言於史嵩之曰：「歸附之人，宜因其土地而使之耕，因其人民而立之長，少壯籍為軍，俾自耕自守，才能者分以土地，任以職事，使各招其徒以殺其勢。」嵩之從之。
乙酉，錄行都繫囚。
五月，金鄧州節度使伊喇瑗以其州來降。初，金主遣右司郎中白華召鄧兵入援，事久不濟，淹留於館。會瑗以鄧降，華亦從至襄陽，帥臣暑華為制幹，尋改鈞州提督。其後州將范用吉殺長吏，送款於蒙古，華因北歸。華以宿儒貴顯，國危不能以義自處，為時所貶。
衛州白公廟之潰，富察官努母為蒙古所獲，金主命官努因其母以請和。官努乃詣亳州，密與特穆爾岱言，欲劫金主以降。特穆爾岱信之，還其母，因定和計，官努乃日往來講議，或乘舟中流會飲。其遣來使者二十餘輩，金主密令官努以金銀牌與之，勿令還營，因知王家寺大將所在，官努乃定斫營之策。端午日，祭天，軍中因備火槍戰具，官努夜率忠孝軍四百五十人登舟，殺守堤邏卒，徑至王家寺特穆爾岱之營。金主御北門，繫舟待之，慮不勝則走徐州。四更，接戰，忠孝軍卻而復進，官努以小船分軍五七十齣柵外，腹背攻之，持火槍入蒙古軍。特穆爾岱不能支，大潰，溺死三千五百餘人，官努盡焚其柵而還。遂拜真左副元帥、參知政事，命習顯總其軍以守亳州。
官努既敗特穆爾岱，勢益暴橫，居金主於照碧堂，諸臣無一人敢奏對者。金主悲泣，語近侍曰：「自古無不亡之國，不死之君，但恨我不知人，為此奴所困耳！」於是內侍局令宋珪、奉御紐祜祿溫綽、烏古遜愛實等，密謀誅官努，且聞蔡州城池堅深，兵眾糧廣，咸勸如蔡州。會蔡、息、陳、潁等州便宜總帥烏庫哩鎬運米四百斛至歸德，且請臨幸，金主遂決策如蔡。六月，乙卯，官努自亳州還，力陳不可，至於扼腕頓足，意趣叵測，因出，號於眾曰：「敢言南遷者斬！」眾諷金主早為計，金主遂與珪等謀召宰相議事，而令溫綽伏照碧堂門間，官努入，溫綽從後刺其肋，金主亦拔劍斫之。官努中創，投城下以走，溫綽、愛實追殺之。忠孝軍聞變，皆擐甲，溫綽請金主親撫慰之。於是金主御雙門，赦忠孝軍以安反側。
金主以齊克紳守中京有功，降詔褒諭，授中京留守，又以參政內族色埒自南山領軍十餘萬入洛行省事。齊克紳建一堂於洛州驛東，名曰報恩，刻詔文於石，願以死自效。蒙古自汴驅色埒之子於金昌府東門下，誘色埒降，色埒命左右射之。既而聞崔立之變，病不能語而死。總帥烏淩阿呼圖代行省事，齊克紳行總帥府事；月餘，糧盡，軍民稍散。蒙古兵復至，陳於洛南，齊克紳陳於水北。蒙古韓元帥匹馬立水濱招降，齊克紳躍而射之。韓奔還陳，率步卒數百奪橋，金軍有一卒，獨立拒之，殺數人，齊克紳即手解都統銀牌佩之，士氣復振。初，築戰壘於城外，四隅至五門內外皆有屏，謂之迷魂牆，蒙古以五百騎迫之，齊克紳率卒二百鼓譟而出，蒙古退走。呼圖以蒙古兵強，即以輕騎挈妻子奔蔡州，鷹揚都尉獻西門以降。齊克紳率死士數十突東門出，轉戰至偃師，力盡就執，載以一馬，擁迫而行，將見蒙古帥塔齊爾。齊克紳語不遜，兵卒誘之曰：「汝能北面一屈膝，當貸汝命。」齊克紳不從。左右持使北面，齊克紳拗頭南向，遂殺之。
辛卯，金主發歸德，留元帥王璧守之。時久雨，朝士扈從者徒行泥水中，掇青棗為糧，足脛盡腫。明日，至亳州，金主黃衣、皁笠、金兔鶻帶，以青黃旗二導前，黃傘擁後，從者二三百人，馬五十匹而已。城中父老拜伏道左，金主遣近侍諭以「國家涵養汝輩，百有餘年，今朕無德，令汝塗炭。朕不足言，汝輩無忘祖宗之德。」眾皆呼萬歲，泣下。留一日，進次亳南六十里，避雨雙溝寺中，蒿艾滿目，無一人跡。金主太息曰：「生靈盡矣！」為之一慟。己亥，入蔡州，父老羅拜於道，見儀衛蕭條，莫不感泣，金主亦歔欷久之。
遂以完顏仲德為尚書右丞，總領省院事；烏庫哩鎬為御史大夫，總帥如故；張天綱權參知政事；富珠哩小洛索簽書樞密院事。
仲德有文武材，事無巨細，率親為之，選士括馬，繕治甲兵，未嘗一日忘奉幸秦、鞏之志。近侍久困遷播，幸即安於蔡，皆娶妻營業，不願遷徙，旦夕言西幸不便。時蒙古兵去蔡差遠，商販漸集，金主亦安之，命修見山亭為遊息之所，遣內侍宋珪選室女備後宮，已得數人。完顏仲德諫曰：「小民無知，將謂陛下駐蹕以來，不聞恢復遠略，而先求處女以示久居。民愚而神不可不畏！」金主曰：「朕以六宮失散，左右無人，故令採擇。今承規誨，敢不敬從！」止留解文義者一人，餘皆放還。
仲德定進馬遷賞格，得馬千餘匹，又遣使分詣諸道，選兵詣蔡，得精銳萬餘，兵威稍振。忠孝軍提控李德，率十餘人乘馬入省大呼，以月糧不優，幾肆罵詈，仲德縛德杖之。金主諭仲德曰：「此軍得力，方以倚用，卿何不容忍之？」仲德對曰：「時方多故，錄功隱過，自陛下之德。至於將帥之職則不然。小犯則決，大犯則誅，強兵悍卒，不可使一日不在紀律。蓋小人之情，縱則驕，驕則難制。瞧陽之禍，豈獨官努之罪，亦有司縱之太過耳。今欲更易前轍，不宜愛克厥威。賞必由中，罰則臣任其責。」軍士聞之，無復敢犯法者。
時從官近侍皆窮乏，悉取給於烏庫哩鎬，鎬不能人滿其欲，日夕譖於金主，至以尚食闕供為言。金主怒，遂疏鎬。鎬憂憤成疾，多不視事。
蒙古耶律楚材請以孔元楷襲封衍聖公，從之。
秋，七月，乙卯，權知廣德軍石孝德隆，進奏民力當惜，帝曰：「州縣催科，歲有增益，朕每聞之，此心惻然。宜以愛民為念，無負所言。」
孟珙大敗金武仙於馬蹬山，降其將劉儀。珙問仙虛實，儀言：「仙所據九寨，其大寨石穴山，以馬蹬山、沙窩、蛄山三寨蔽其前。三寨不破，石穴未可圖也。若先破離金寨，則岵山、沙窩孤立矣。」珙乃遣兵攻離金，掩殺幾盡。是夕，復令壯士搗王子山寨，斬金將首而出，遂圍馬蹬，殺戮山積。還，至沙窩西，與金人戰，大捷。未幾，丁順復破默候裡寨。於是仙之九寨，六日破其七。珙召儀曰：「此寨既破，板轎、石穴必震，汝能為我招之乎？」儀請選婦人三百，偽逃歸，懷招安榜以往。
珙料仙勢窮蹙，必上岵山絕頂窺伺，乃令樊文彬駐軍其下。已而仙眾果登山，文彬麾旗，伏兵四起，仙眾失措，枕藉崖谷，殺其將烏沙惹，擒七百三十人，棄鎧甲如山。薄暮，珙進軍至小水河。儀言：「仙謀往商州依險以守，然老稚不願北去。」珙曰：「進兵不可緩。」夜，漏下十刻，召文彬等授方略，丙辰，蓐食啟行。時積雨未霽，文彬患之，珙曰：「此雪夜擒吳元濟之時也！」策馬直至石穴，分兵進攻，自寅至巳，破之。仙走，追至鯰魚寨，仙望見，易服而遁。復戰於銀葫蘆山，又敗之。仙與五六騎奔，追，隱不見；降其眾七萬。珙還襄陽。
八月，蒙古都元帥塔齊爾使王檝至襄陽，約攻蔡州。塔齊爾，博勒呼之從孫也。
史嵩之先以兵會伐唐州，時城中糧盡，人相食，金將烏庫哩黑漢，殺其愛妾以啖士，士爭殺其妻子。官屬聚議欲降，黑漢持之益堅。有總領趙醜兒者，開門納南軍，黑漢率兵巷戰，為南軍所獲，脅使降，黑漢不屈，遂殺之。主帥富察某為部曲兵所食，城遂降。南軍駐息州南，降者日眾，息州刺史烏庫哩呼嚕懼，請益兵為備，金主以參知政事穆延烏登、簽書樞密院富珠哩中洛索帥忠孝軍五百行，金主諭之曰：「蒙古所以常取勝者，恃北方之馬力，就中國之技巧耳，我實難與之敵。至於宋人，何足道哉？朕得甲士三千，縱橫江、淮間矣。」以呼嚕畏縮，命瓜勒佳玖珠代之。
九月，壬寅朔，日有食之。
辛亥，大饗於明堂大赦。
辛酉，經筵官請以御製敬天、法祖，事親、齊家四十八條及緝熙殿榜殿記宣付史館。
蒙古庫裕克攻遼東，舒穆嚕紮拉率黑軍先登，諸軍繼之，擒萬努，遂平遼東。紮拉，額森之子也。萬努據遼東十九年，至是始滅。
金使完顏阿古岱來乞糧，將行，金主諭之曰：「宋人負朕深矣。朕自即位以來，戒飭邊將，無犯南界，邊臣有請征討者，未嘗不切責之。向得宋一州，隨即付與。近淮陰為歸，彼多以金幣為贖，朕若受財，是貨之也，付之全城，秋毫無犯。清口臨陳，生獲數千人，悉資遣之。今乘我疲敝，據我壽州，誘我鄧州，又攻我唐州，彼為謀亦淺矣。蒙古滅國四十，以及西夏；夏亡，及於我；我亡，必及於宋。脣亡齒寒，自然之理。若與我連和，所以為我者，亦為彼也。卿其以此意曉之。」 阿古岱至宋，宋不許。
庚戌，金主以重九拜天於節度使廳，群臣陪從成禮。金主面諭之曰：「國家自開創，涵養汝等百有餘年，汝等或以先世立功，或以勞效起身，披堅執銳，積有年矣。今當厄運，與朕同患，可謂忠矣。比聞北兵將至，正汝等立功報國之秋，縱死王事，不失為忠孝之鬼。往者汝等立功，常慮不為朝廷所知；今日臨敵，朕親見之矣。汝等勉之。」因賜卮酒。酒未竟，，邏騎馳報敵兵數百突至城下，將士踴躍，咸請一戰，金主許之。是日，分防守四面及子城眾出戰，蒙古兵潰奔。塔齊爾以數百騎復駐城東，金主遣兵接戰，又敗之。自是蒙古不復薄城，分築長壘圍之。
冬，十月，孟珙、江海帥師二萬，運米三十萬石，赴蒙古之約。塔齊爾大喜，益修攻具，斫木之聲，聞於城中，城中益恐，往往竊議出降。完顏仲德日以國家恩澤、君臣分義撫循其民，且營畫禦備，未嘗入私室。軍民感奮，始有固志。
金裁冗員，汰冗軍，及定官吏、軍兵月俸。辛巳，縱饑民老稚贏疾者出城，既而出城者多言城中虛實，復禁之。
甲申，金徐州節度副使郭恩，約原州叛將麻琮襲破徐州。州中將士以蔡州被圍，朝命阻絕，逼於蒙古兵，議出降，行省薩布不從，恐被執，投河，軍士援出之，薩布自縊死。麻琮以州降於蒙古。
金人自被圍，懼食不給，妖人烏庫哩先生，自言能使軍士服食可不費糧，議者欲援田單假神師故事以駭敵人，金主頗然之，參知政事張天綱力辨以為不可，遂止。員外郎王鶚發其從前奸惡，金主曰：「朕幾為妖人所誑。」遂殺之。
丙戌，以史彌遠為太師、左丞相，鄭清之為右丞相，並兼樞密使，加食邑千戶，薛極為樞密使，喬行簡、陳貴誼參知政事。帝諭貴誼曰：「頃聞憂國之言，朕所不忘。」
彌遠拜左相，一日，以疾求解政。詔：「彌遠有定策大功，勤勞王室，宜加優禮。」於是授保寧、昭信節度使、充醴泉觀使，封會稽郡王，奉朝請，二子、一婿、五孫皆加官秩。越八日，乙未，卒。彌遠為相凡二十六年，用事專且久，權傾內外。初欲反韓侂胄所為，收召賢才老臣，布於朝廷。及濟王不得其死，論者紛起，遂專任儉壬為台諫，一時君子貶斥殆盡。帝德其擁立，惟言是從，歿而贈官錫諡，恩寵不衰。
十一月，乙巳，給事中莫澤，言提舉千秋鴻禧觀梁成大，暴很貪婪，苟賤無恥，遂寢成大祠命，澤遷刑部尚書。既而台臣交劾澤貪淫忮害，又論工部尚書李知孝侵欲無厭，皆罷之。三人黨附史彌遠，排斥諸賢；成大尤心術嶮巇，凡可賊害忠良者，率攘臂為之，四方賂遺，列置堂廡，導賓客觀之，欲其效尤。奪占宇文氏賜第，既擯歸，訟之者數百人，朝命毀其廬。雖知孝亦鄙其為人，嘗曰：「所不堪者，他日與成大同傳耳！」至是皆貶，尋謫居遠州，盡追爵秩，天下快之。
丙午，詔改明年為端平元年。帝始親政，厲精求治。鄭清之亦以更化為己任，收召賢才，擢用之。
召陳塤為樞密院編修官。入對，首言：「天下之安危在宰相。南渡以來，屢失機會。秦檜死，所任萬俟禼、沈該耳；韓侂胄死，所任史彌遠耳。此今日所當謹也。」次言：「內廷當嚴宦官之禁，外廷當嚴台諫之選。」宦者陳洵益陰中之，監察御史王定劾塤，出知常州。
進魏了翁為華文殿待制、知瀘州。了翁應詔上章論十弊，請復舊典以彰新化：一，復三省之典以重六卿；二，復二府之典以集眾議；三，復都堂之典以重省府；四，復侍從之典以來忠告；五，復經筵之典以熙聖學；六，復台諫之典以公黜陟；七，復制誥之典以謹命令；八，復聽言之典以通下情；九，復三衙之典以強主威；十，復製閫之典以黜私意。疏列萬言，先引故實，次陳時弊，分別利害，粲若白黑，帝讀之感動。
丙寅，權工部侍郎趙范入見。帝問：「近日何者為急？」範奏曰：「事有本末，有緩急。獎廉退，去奸邪，此國之本務；國未富，兵未強，此今日之急務也。大農課額，大虧於昔，要必有由。至於兵之未強，則緣諸邊近年築城太多，遂分兵力。國家之兵，聚則不少，散則不多。若能散能聚，可守可戰，使江、淮表裡皆有可恃之勢，則戎馬侵突，足以禦之矣。」帝問蒙古議和事，範曰：「為羈縻之策則可。宣和海上之盟，其初堅如金石，緣倚之太重，備之不至，迄以取禍，此近事之可鑒者。」帝曰：「和豈可侍耶！」丁卯，詔：「趙葵措置沿邊備禦，緩急調遣，並聽便宜。」
戊辰，禮部郎中洪諮夔請召用崔與之、真德秀、魏了翁，帝然之，命諮夔與王遂並拜御史。諮夔謂遂曰：「朝無台諫久矣，要當極本原而先論之。」乃上疏曰：「臣曆考往古治亂之原，權歸人主，政出中書，天下未有不治。權不歸人主，則廉級一夷，綱常且不立，奚政之問？政不出中書，則腹心無寄，必轉而他屬，奚權之攬？此八政馭群臣所以獨歸之王，而詔之者必天官塚宰也。陛下親政以來，威福操柄，收還掌握，揚庭出令，震撼海宇，天下始知有吾君；元首既明，股肱不容於自惰，撤副封，罷先行，坐政事堂以治事，天下始知有朝廷；此其大權大政亦略舉矣。然中書之弊端，其大者有四：一曰自用，二曰自專，三曰自私，四曰自固。願陛下於從容論道之頃，宣示臣言，俾大臣克初志而加定力，懲往轍而圖方來，以仰稱勵精更始之意。」帝嘉納。
己巳，趙葵入見，帝問曰：「金與蒙古交爭，和議如何？？葵對曰：「今邊事未強，軍政未備，且與之和。一年無警，當作兩年預備；若根本既壯，彼或背盟，足可禦敵。臣至淮東，當修車馬，備器械，為野戰之計，固城壁壕隍，為強邊之圖，更欲為陛下經理屯田。」帝曰：「卿規模甚遠，其殫意為朕展布。」
蔡州攻圍益急，金盡藉民丁防守，民丁不足，復括婦人壯健者假男子衣冠運木石，金主親出撫諭之。
金人自東門出戰，孟珙遮其歸路，得降人，言蔡城中饑，珙曰：「已窘矣，當並力守之，以防突圍。」珙與塔齊爾約，南、北軍毋相犯。塔齊爾遣張柔帥精兵五千薄城，金人鉤二卒以去。柔中流矢如蝟，珙麾先鋒救之，挾柔以出。
十二月，珙進逼柴潭，立柵潭上，命諸將奪柴潭樓。金人來爭，諸軍魚貫而上，遂拔柴潭樓。蔡州恃潭為固，外即汝水，潭高於汝五六丈，城上金字號樓，伏巨弩。相傳其下有龍，人不敢近，將士疑畏，珙召麾下飲，再行，謂曰：「柴潭樓非天造地設，伏弩能射遠而不可射近。彼所恃此水耳，決而注之，涸可立待。」遂鑿堤，潭果決入汝。珙命實以薪葦，蒙古亦決練水，於是兩軍皆濟。
己卯，攻外城，破之，進逼土門。金人驅其老稚熬為油，號人油砲，人不堪其楚，珙遣道士說止之。金帥富珠哩中洛索帥精銳五百，夜出西門，人荷束槁，沃油其上，將燒兩軍寨及砲具。蒙古兵先覺之，伏於隱處，挽強弩百餘，火發，矢亦發，金兵卻走，傷者甚眾，洛索僅以身免。兩軍合攻西城，克之，因墮其城。先是完顏仲德命築寨浚壕為備，及西城墮，兩軍皆未能入，但於城上立柵自蔽。仲德摘三百精銳，日夕戰禦。
金主謂侍臣曰：「我為金紫十年，太子十年，人主十年，自知無大過惡，死無所恨。所恨者，祖宗傳祚百年，至我而絕，與古荒淫暴亂之君等為亡國，獨為此介介耳！」又曰：「亡國之君，往往為人囚執，或為俘獻，或辱於階庭，或閉之空穀。朕必不至於此！卿等觀之，朕志決矣！」以御用器皿賞戰士。已而微服率兵夜出東城，謀遁去，及柵，遇敵兵，戰而還。殺廄馬以犒將士，然其勢不可為矣。
庚辰，樞密使薛極罷。極與胡榘、聶子述、趙汝述並附史彌遠，最為親信用事，人謂之「四木」。至是罷，知紹興府兼浙東安撫使。
戊申，洪諮夔言提舉洞霄宮袁韶，仇視善類，諂附史彌遠；詔罷祠祿。又劾趙善湘、鄭損、陳晐納賂彌遠，怙勢肆奸，失江淮、荊襄、蜀漢人心，罪狀顯著；詔善湘有討李全功，特寢免，晐與祠，損落職與祠。
是歲，蒙古敕修孔子廟及渾天儀。
春，正月，庚子朔，詔求直言。太府卿吳潛應詔陳九事，忤執政意，罷，奉千秋鴻禧祠。秘書郎董重珍上五事，且曰：「隱蔽君德，昔咎故相，故臣得以專詆權臣；昭明君德，今在陛下，故臣得以責難君父。請召真德秀、魏了翁用之。」帝謂之曰：「人主之職無他，惟辨君子、小人。」重珍對曰：「君子指小人為小人，小人亦指君子為小人。人主當精擇人望，處之要津，正論日聞，則必知君子姓名，小人情狀矣。」詔兼崇政殿說書。重珍戒家事勿以白，務積精神以寤上意。每草奏，齋心盛服，有密啟，則手書削稿，帝稱其忠實。
詔舉堪為將帥者。
以曾從龍為沿江制置使。
丙午，詔趙範兼淮西制置副使，任防禦。
以不擅嗣濮王。
孟珙同蒙古兵圍蔡州，會飲，歌吹聲相接，城中饑窘，歎息而已。先是辛丑，黑氣壓城上，日無光，出降者言：「城中絕糧已三月，鞍靴敗鼓皆糜煮，且聽以老弱互食，諸軍日以人畜骨和芹泥食之。又往往斬敗軍全隊，拘其肉以食，故欲降者眾。」珙乃令諸軍銜枚，分運雲梯布城下。
金自被圍以來，將帥戰沒甚眾，戊申，以近侍分守四城。蒙古兵鑿西城為五門以入，督軍鏖戰，及暮及退，聲言來日復集。是夕，金主集百官，傳位於東面元帥承麟。承麟，世祖之後拜甡之弟也，拜泣不敢受。金主曰：「朕所以付卿者，豈得已哉！以朕肌體肥重，不便鞍馬馳突。卿平日趫捷有將略，萬一得免，祚嗣不絕，此朕志也。」承麟乃起受璽。己酉，即位。
時孟珙之師向南門，至金字樓，列雲梯，令諸將聞鼓則進。馬義先登，趙榮繼之，萬眾競入，大戰城上。烏庫哩鎬及其將帥二百人皆降。時百官稱賀，禮畢，亟出捍敵，而南城已立宋幟。俄頃，四面鼓譟夾攻，聲震天地。南面守者棄門走。孟珙招江海、塔齊爾之師以入，完顏仲德帥精兵一千巷戰，不能禦。金主自經於幽蘭軒。仲德聞之，謂將士曰：「吾君已崩，何以戰為！吾不能死於亂兵之手，吾赴汝水從吾君矣，諸君其善為計！」言訖，赴水死。將士皆曰：「相公殉國，吾輩獨不能耶？」於是參政富珠哩小洛索、烏淩阿呼圖、總帥元志、元帥裕珊爾、赫舍哩柏壽、烏庫哩和勒端及軍士五百餘人皆從死焉。
仲德狀貌不逾常人，平生喜怒未嘗妄發，聞人過，常護諱之，雖在軍旅，手不釋卷。家素貧，敝衣糲食，終其身晏如也。雅好賓客及薦舉人才，人有寸長，必極口稱道。其掌軍務，賞罰明信，號令嚴整，故所至軍民咸樂為用，危急死生之際，無一人有異志者。南遷以後，將相文武忠亮，始終無瑕者，仲德一人而已。
承麟退保子城，聞金全殂，率群臣入哭，因謂眾曰：「先帝在位十年，勤儉寬仁，圖復舊業，有志未就，可哀也已！宜諡曰哀。」奠未畢，城破，諸將禁兵共舉火焚之，奉御完顏絳山收其骨，將瘞之汝水上。江海入宮，執參政張天綱以歸，孟珙問金主所在，天綱以實告曰：「城危時，即取寶玉置小室，環以草，號泣自經，曰：『死便火我。』」煙焰未絕，珙乃與塔齊爾分金主骨及寶玉、法物。承麟亦為亂兵所殺。金亡。
先是金有都提控畢資倫者，為邊將所獲，囚於鎮江土獄，脅誘百端，終不肯降，至此已十四年矣。及聞金主自經，歎曰：「吾無所望矣，容吾一祭吾君乃降耳。」主者信之，為屠牛羊，設祭鎮江南岸。資倫祭畢，伏地大哭，投江而死。
戊辰，史嵩之露佈告金亡，以陳，蔡西北地分屬蒙古，蒙古命劉福為河南道總管。嵩之遣郭春按循故壤，詣奉先縣汛掃祖宗諸陵。孟珙還屯襄陽，江海還屯信陽，王旻戍隨州，王安國守棗陽，蔣成守光化，楊恢守鈞州，並益兵飭備，經理屯田於唐、鄧。
金穆延烏登行省於息州，與諸將日以歌酒為樂，軍士淫縱；蔡州破，與富珠哩中洛索、瓜勒佳玖珠等送款請降，為金主發喪設祭，上諡曰昭宗。州民因奉烏登為丞相，中洛索為平章，舉城南遷，遂焚其樓櫓。蒙古望見火起，追及於羅山，自萬戶以下凡七百人皆被殺。
二月，辛未，御史洪諮夔言：「陛下親政之始，斥逐李知孝、梁成大，天下固已快之。其餘諂事權奸，黨私罔上，倡淫默貨，罪大罰輕者，尚在仕籍。」詔俱削秩罷祠。
丁亥，詔：「端平元年正月以前，諸命官貶竄物故者，許令歸葬。」
是月，蒙古都元帥張榮破徐州，國安用投水死。
三月，己酉，以賈似道為籍田令。似道，涉子，貴妃弟也。少落魄，為遊博，不事操行，以廕補嘉興司倉。帝以貴妃故，累擢至太常丞，益恃寵不檢，日縱游諸伎家，夜即燕遊湖上不返。帝嘗夜憑高望西湖中燈火異常時，語左右曰：「此必似道也。」明日詢之，果然，使京尹史岩之戒之，岩之對曰：「似道雖有少年氣習，然其才可大用也。」
史嵩之上所獲遼道宗、金太宗、世宗寶璽七顆，詔貯封樁庫。
辛酉，詔遣太常寺主簿朱揚祖、閤門祗候林拓詣洛陽省謁八陵。
蒙古兵自河南還，俘獲甚眾，中途逃者十七八，詔居停逃民及資給者滅其家，鄉社亦連坐。由是逃者莫敢舍，多殍死道路。耶律楚材從容進曰：「河南既平，民皆陛下赤子，走復何之！奈何因一俘囚，連死數十百人乎？」蒙古主悟，命除其禁。
夏，四月，史嵩之遣使以孟珙所獲金哀宗遺物及寶玉法物並俘囚張天綱、完顏海罕等獻於行都。時相侈大其事，洪諮夔曰：「朽骨耳，函之以葬大理寺可也。第當以金亡告九廟，歸諸祖宗德澤。況與大敵為鄰，抱虎枕蛟，事變叵測，顧可侈因人之獲，使邊臣論功，朝臣頌德！且陛下知慕崇政受俘之元祐，獨不鑒端門受降之崇寧乎？」帝雖頷之，不悉從也。丙戌，備禮告於太廟，藏金哀宗骨於大理獄庫。加孟珙帶禦器械，江海以下論功行賞有差。
知臨安府薛瓊問張天綱曰：「有何面目到此？」天綱曰：「國之興亡，何代無之！我金之亡，比汝二帝何如？」瓊叱之。明日，奏其語，帝召天綱問曰：「汝真不畏死耶？」天綱對曰：「大丈夫患死之不中節耳，何畏之有！」因祈死不已，帝不聽。初，有司令天綱供狀，必欲書金主為虜主，天綱曰：「殺即殺，焉用狀為！」有司不能屈，聽其所供，天綱但書故主而已。
監察御史王遂言：「史嵩之本不知兵，矜功自侈，謀身詭秘，欺君誤國，留之襄陽一日，則有一日之憂。」不報。洪諮夔亦言：「殘金雖滅，鄰國方強，益嚴守備，猶恐不逮，豈可動色相賀，渙然解體，以重方來之憂？」
丁酉，臣僚言：「江淮、荊襄諸路都大提點坑治吳淵，恃才貪虐，籍人家資，以數百萬計。其弟潛，違道干譽，引用匪類。」詔並落職放罷。
五月，庚子，觀文殿大學士、致仕薛極卒。
左司郎官李宗勉言四事：「守公道以悅人心，行實政以興治功，謹命令以一觀聽，明賞罰以示勸懲。」次言楮弊：「願詔有司，始自乘輿宮掖，下至百司庶府，核其冗蠹者節之，歲省十萬，則十萬之楮可捐，歲省百萬，則百萬之楮可捐也。行之既久，捐之益多，錢楮相當，所至流轉，則操吾贏縮之柄不在楮矣。」 拜監察御史。
時方謀出師汴、洛，宗勉言：「今朝廷安恬，無異於常時。士卒未精銳，資糧未充衍，器械未犀利，城壁未繕修，於斯時也，守禦猶不可，而況進取乎？借曰今日得蔡，明日得海，又明日得宿、毫，然得之者未必可守。萬一含怒蓄忿，變生倉猝，將何以濟？臣之所陳，豈曰外患終不可平，土宇終不可復哉？亦欲量力以有為，相時而後動耳。願詔大臣，愛日力以修內治，合眾謀以嚴邊防，節冗費以裕邦財，招強勇以壯國勢。傷飭沿邊將帥，毋好虛名而受實害，左控右扼，勿失機先，則以逸待勞，以主禦客，庶可保其無虞。苟使本根壯固，士馬精強，觀釁而動，用兵未晚也。」
召前江東提點刑獄徐僑為太常少卿，趣入覲；手疏數十言，皆感憤剴切。帝數慰諭之，顧見其衣履垢敝，愀然謂曰：「卿何以清貧若此？」僑對曰：「 臣不貧，陛下乃貧耳。」帝曰：「何為？」僑曰：「陛下國本未建，疆宇日蹙，權幸用事，將帥非材，旱蝗相仍，盜賊並起，經用無藝，帑藏空虛，民困於橫斂，軍怨於掊克，群臣養交而天子孤立，國勢阽危而陛下不悟。臣不貧，陛下乃貧耳！」又言：「今女謁、閹宦相為囊橐，誕為二豎以處膏盲，而執政大臣又無和、緩之術，陛下此之不慮而耽樂是從，世有扁鵲，將望見而卻走矣。」時女冠吳知古得幸，內侍陳洵直用事，故僑論及之。帝為之改容太息。明日，手詔罷邊帥之尤無狀者，申警群臣，以朋黨為戒，命有司裁節中外浮費。賜僑金帛甚厚，僑固辭不受。
丁未，主管官告院張煜進對，帝問以邊計，煜對曰：「蒙古非金仇可比，但和議難恃，須選將、練兵、儲財、積粟，自固吾圉。俟小使回，可和則姑與之和，然不可撤備。」帝然之。
丙寅，詔：「黃幹、李燔、李道傳、陳宓、樓昉、徐宣、胡夢昱等，皆擊於權奸而各行其志，沒齒無怨，其賜諡復官，仍錄用其子。」
建陽縣盜發，眾數千人，焚劫邵武、麻沙、長平。
金武仙奔澤州，戍兵殺之。
蒙古主大會諸王，申嚴條令。郭德海嘗請試天下僧尼道士，選精通經文者千人，有能工藝者則命小通事哈珠領之，餘皆為民。又請天下置學廩，育人材，立科目，選之入仕。蒙古主頗采其言。
六月，壬申，知建甯府兼福建運判袁甫，請蠲漳州歲納丁米錢，泉州、興化軍一體蠲放；從之。
戊寅，以喬行簡知樞密院事，資政殿學士曾從龍參知政事，大中大夫鄭性之簽書樞密院事。
先是性之入對，言：「陛下大開言路以通壅蔽，心苟愛君，誰不欲言！言不切直，何能感動！譬如積水，久壅一決，其勢必盛，其聲必激。故言者多則易於取厭，言之激則難於樂受。若少有厭倦，動於辭色，則讒諂乘間，或不自知矣。願陛下恐懼戒謹，尤防其微，以保終譽，則朝綱肅而國體尊矣。」
太常少卿徐僑侍講，開陳友愛大義，帝悟。己卯，詔復巴陵縣公竑官爵，有司檢視墓域，以時致祭，乃存恤其家。時竑妻吳氏自請為尼，特賜叫慧淨法空大師，紹興府月給衣資緡錢。
僑又請從祀周敦頤、程顥、程頤、張載、朱熹，以趙汝愚侑食甯宗，帝皆聽納。
召許應龍為禮部郎官。初，應龍知潮州，盜陳三槍起贛州，出沒江西、閩、廣間，與鐘全相結，勢甚熾。樞密陳韡帥江西，任應龍討捕。應龍調水軍、土兵分扼要害，斷橋開塹，斬木塞途，諭統領官齊敏曰：「兵法攻瑕。今鐘全殘寇將盡，而陳三槍勢方猖獗，若先破鐘，則陳不戰禽矣。」敏如其言，於是諸寇皆平。至是召入對，帝謂之曰：「卿治潮有聲，與李宗勉治台齊名。」應龍曰：「民無不可化，顧牧民者如何耳。」遷國子司業。徐僑議學校差職，欲先譽望，應龍以為不若資格，資格一定，則僥倖之門杜而造請之風息，僑然之。
詔殿司選精銳千人，命統制婁拱、統領楊辛討捕建陽盜。
癸巳，禁毀銅錢作器用並貿易下海。
史嵩之進兵部尚書。
時趙范、趙葵欲乘時撫定中原，建守河、據關、收復三京之議，朝臣多以為未可，獨鄭清之力主其說。乃命趙范移司黃州，刻日進兵。范參議官邱岳曰：「方興之敵，新盟而退，氣盛鋒銳，寧肯捐所得以與人耶？我師若往，彼必突至，非惟進退失據，開釁致兵，必自此始。且千里長驅以爭空城，得之當勤饋餉，後必悔之。範不聽。
嵩之亦言荊襄方爾饑饉，未可興師。
淮西運判杜杲上言曰：「臣備員邊郡，切見沿淮旱蝗連歲，加以調發無度，輦運不時，生聚蕭條，難任徵發。中原板蕩，多年不耕，無糧可因。千里饋運，士不宿飽。若虛內以事外，移南以實北，腹心之地，豈不可慮？」
喬行簡時在告，上疏曰：「方今境內之民，困於州縣之貪刻，扼於勢家之兼併，饑寒之氓，常欲乘時而報怨，茶鹽之寇，常欲伺間而竊發。蕭牆之憂，凜未可保。萬一兵興於外，綴於強敵而不得休，潢池赤子，復有如江、閩、東浙之事，其將奈何？夫民至愚而不可忽，內郡武備單弱，民之所素易也。往時江、閩、東浙之寇，皆藉邊兵以制之。今此曹猶多竄伏山谷，窺伺田裡，彼知朝廷方有事於北方，其勢不能以相及，寧不動其奸心？臣恐北方未可圖，而南方已先騷動矣！願堅持聖意以絕紛紛之說。」
淮西總領吳潛，亦告執攻，論「用兵復河南，不可輕易。以金人既滅，與蒙古為鄰，法當以和為形，以守為實，以戰為應。自荊襄首納空城，合兵攻蔡，兵事一開，調度浸廣，百姓狼狽，死者枕籍，得城不過荊榛之區，獲俘不過暖昧之骨，而吾之內地，荼毒已甚。近聞有進恢復之畫者，可謂俊傑。然取之若易，守之實難，征行之具，何所取資？民窮不堪，激而為變，內郡率為盜賊矣。今日之事，豈容輕議！」皆不聽。
詔知廬州全子才合淮西兵萬人赴汴。時汴京都尉李伯淵、李琦、李賤奴等為崔立所侮，謀殺之，及聞子才軍至，伯淵等以書約降，而陽與立謀備禦之策。伯淵夜燒封丘門以警動立，立殊不安，一夕百臥起。比明，伯淵等約立視火，從苑秀、折希顏等數騎往。既還，伯淵送之，倉卒中就馬上抱立，立顧曰：「汝欲殺我耶？」伯淵曰：「殺汝何傷！」即出匕首橫刺之，立墜馬死。伏兵起，元帥三合殺苑秀；折希顏後至，亦被殺。伯淵系立屍馬尾至內前，號於眾曰：「立殺害劫守，烝淫暴虐，大逆不道，古今無有，當殺之否？」萬口齊應曰：「寸斬之未稱也！」乃梟立首，望承天門祭哀宗，伯淵以下軍民皆慟，或剖其心生啖之。以三屍掛闕前槐樹上，樹忽拔，人謂樹有靈，亦不欲為其所汙雲。
全子才次於汴，趙葵自滁州以淮西兵五萬取泗州，由泗趨汴以會之。葵謂子才曰：「我輩始謀據關守河，今已抵汴半月，不急攻洛陽、潼關，何待耶？」子才以糧餉未集對，葵督促益急，乃檄鈐轄范用吉、樊辛、季先、胡顯等提失萬三千，命淮西制置司機宜文字徐敏子為監軍，先令西上，又命楊誼以廬州強弩軍萬五千繼之，各給五日糧。
秋，七月，蒙古主謂群臣曰：「先帝肇開大業，垂四十年。今中原、西夏、高麗、回鶻諸國，皆已臣附，唯東南一隅，尚阻聲教。朕欲躬行天討，卿等以為何如？」國王塔斯對曰：「臣家累世受恩，圖報正在今日。臣願仗天威，掃清淮、浙，何勞大駕親臨！」蒙古主喜曰：「塔斯雖年少，英風美績，簡在朕心，終能成我家大事矣。」厚賚而遣之。塔斯，穆呼哩之孫也。
徐敏子啟行，遣和州寧淮軍正將張迪以二百人趣洛陽。迪至城下，城中寂然無應者，至晚，有民庶三百餘家登城投降，迪與敏子遂帥眾入城。蒙古國王塔斯已引兵南下。時汴堤決，水潦泛溢，糧運不繼，所復州郡皆空城，無兵食可因。敏子入洛之明日，軍食已竭，乃采蒿和麵作餅而食之。
楊誼至洛東三十里，方散坐蓐食，蒙古塔齊爾前鋒將劉享安，橫槊躍馬，奮突而前，南師奔潰，擁入洛水死者無數，誼僅以身免。塔齊爾拊享安背曰：「真驍將也！」是晚，有潰卒奔告於洛者，在洛之師皆奪氣。
八月朔，旦，蒙古兵至洛陽城下立寨，徐敏子與戰，勝負相當。士卒乏糧，因殺馬而食，敏子等不能留，乃班師。
趙葵、全子才在汴，亦以史嵩之不致饋，糧用不繼；蒙古兵又決黃河寸金澱之水以灌南軍，南軍多溺死，遂皆引師南還。
甲戌，朱揚祖、林拓以《八陵圖》上進。帝問諸陵相去幾何及陵前澗水新復，揚祖悉以對。帝忍涕太息久之。
初，揚祖等行至襄陽，會諜報蒙古哨騎已及孟津，陝府、潼關、河南皆增屯戍，設伏兵，又聞淮閫刻日進師，眾畏不前。孟珙曰：「淮東之師由淮西溯汴，非旬餘不達。吾選精騎疾馳，不十日可竣事。逮師至東京，吾已歸矣。」於是珙與二使晝夜兼行，至陵下，奉宣禦表，成禮而還。
是月，權知邵武軍王埜討平建陽盜。
九月，壬寅，趙範以入洛之師敗績，上表劾趙葵、全子才輕遣偏師復西京，趙楷、劉子澄參贊失計，師退無律，致後陣覆敗。詔：「趙葵削一秩，措置河南、京東營田邊備；全子才削一秩，措置唐、鄧、息州營田邊備；劉子澄、趙楷並削職放罷。」又言楊誼一軍之敗，皆由徐敏子、范用吉怠於赴援，致不能支；詔：「用吉降武翼郎，敏子削秩放罷。誼削四秩，勒停，自效。」
京湖制置使史嵩之罷，以趙範代之。
冬，十月，召真德秀為翰林學士，魏了翁直學士院。德秀上封事曰：「移江淮甲兵以守無用之空城，運江淮金穀以治不耕之廢壤，富庶之效未期，根本之弊立見。惟陛下審之重之！」旋進戶部尚書。入見，帝謂曰：「卿去國十年，每切思賢。」德秀以《大學衍義》進，因言於帝曰：「天之所助者順，人之所助者信。陛下欲祈天永命，唯存乎敬而已。敬者德之聚，儀狄之酒，南威之色，盤遊弋射之娛，禽獸狗馬之玩，有一於此，皆足害敬。陛下儻能敬德，以迓續休命，中原終為吾有。若徒力求之而不反其本，天意難測，臣實憂之。」
魏了翁入對，首乞明君子、小人之辨，以為進退人物之本，以杜奸邪窺伺之端。次論故相十失猶存。次及修身、齊家、選宗賢、建內學等，皆切於上躬者。他如和議不可信，北軍不可保，軍實財用不可恃，凡十餘端。復口奏利害，晝漏下四十刻而退。帝皆嘉納之。
辛卯，參知政事兼同知樞密院事致仕陳貴誼卒。
孟珙留襄陽，招中原精銳之士萬五千餘人，分屯漅北、樊城新野、唐、鄧間，以備蒙古，名鎮北軍。十一月，壬子，詔以襄陽府駐答刂御前忠衛軍為名，命珙兼領之。
壬戌，太白經天。
十二月，己卯，蒙古遣王檝來責敗盟。辛卯，遣鄒伸之、李復禮、喬仕安、劉溥報謝。自是河、淮之間無寧息之日矣。
蒙古濟南行省嚴實入覲於和林，授東平路行軍萬戶，偏俾賜金符者八人。先是實之所統凡五十餘城，至是惟德、兗、濟、單隸東平。

