
春，正月，壬戌，遼主如混同江。
癸酉，詔：「祠祭游幸，毋用羔羊。」
丙戌，以龍圖閣直學士、知杭州蘇軾為吏部尚書。
中丞蘇轍言：「自來河決，必先因下流淤高，上流不快，然後乃決。然則大吳之決，已緣故道淤高，今乃欲回河使行於北，理必不可。且見今北流深處，水行地中，實得水性。舍此不用，而欲引歸故道，使水行空中，雖三尺童子皆知其妄，而建議之臣，恣行欺罔，居之不疑。今雖變回河之名為分水之議，而本司收買馬頭物料，至今不絕；又與本路監司奏隨宜開導口地、河槽，務令深闊，並修葺緊急堤岸，釃為二渠。臣睹其指意雖為減水，其實暗作回河之計。欲乞聖慈特選骨鯁臣僚及左右親信，往河北同安撫、轉運諸臣踏行，開述利害聞奏。如臣所言不妄，即乞罷分水指揮，廢東流一行官吏役兵，拆去馬頭鋸牙。所貴河朔及鄰路兵民早獲休息，國家財賦不至枉費，則天下幸甚！」
二月，辛卯，以門下侍郎劉摯為尚書右僕射兼中書侍郎，龍圖閣待制、知開封府王岩叟僉書樞密院事。
癸巳，以御史中丞蘇轍為尚書右丞。命既下，而右司諫楊康國不書讀，詔范祖禹書讀行下。蘇軾改翰林學士承旨，避嫌也。
以翰林學士承旨鄧溫伯為端明殿學士、禮部尚書。
乙亥，遼主如魚兒濼。
壬寅，遼主命給渭州貧民耕牛布絹。
辛亥，王岩叟奏事罷，留身曲謝，言於太皇太后曰：「陛下聽政以來，納諫從善，凡所更改，務合人心，所以朝廷清明，天下安靜。惟願於用人之際，更加審察。」復少進而西，於帝前奏曰：「陛下今日聖學，當辨邪正。聞有以君子小人參用之說告陛下者，此乃深誤陛下也。自古君子小人無參用之理，聖人但雲君子內小人外則泰，君子外小人內則否。小人既進，君子必引類而去。若君子與小人競進，則危亡之基也，不可不察。」
三月，庚申朔，御邇英閣，呂大防奏仁宗所書三十六事，請令圖置坐隅，從之。
癸亥，上《神宗實錄》，史官范祖禹、趙彥若、黃庭堅所修也。帝東向再拜，然後開編。呂大防於簾前披讀，未久，簾中慟哭，止讀，令進。
壬午，賜禮部奏名進士馬涓等及諸科及第、出身九百五十七人。
丙戌，遼主駐黑龍江。
夏，四月，辛卯，罷幸金明池、瓊林苑。先是呂大防請為賞花釣魚之會，有詔用三月二十六日，而連陰不解，太皇太后諭旨：「天意不順，宜罷宴。」眾皆竦服。
壬辰，呂大防、劉摯奏：「危竿諭一事，在三十六年之前，注釋失仁宗意。蓋聖意以為人君居至高至危之地，須用正直之人，譬如危竿須用正直之木。古人謂邪蒿，人君不可食，食之固無害，以其名不正也，況邪佞小人乎！」
乙未，復置通禮科，從禮官請也。
丙申，詔恤刑。
辛丑，詔：「大臣堂除差遣，非行能卓異者不可輕授，仍搜訪遺材以備擢任。」
夏人寇熙河、蘭岷、鄜延路。
壬寅，太白晝見。
壬子，賜南平王李乾德袍帶、金帛、鞍馬。
癸丑，以戶部員外郎楊畏為殿中侍御史，中丞趙君錫所舉也。畏先除監察御史，言者斥其附會呂惠卿、舒亶以進，罷之，至是復有此擢。王岩叟移書詰劉摯，摯不從。畏初刻志經術，以所著書謁王安石，為鄆州教授，自是尊安石之學，以為得聖人意。畏與摯善，後呂大防亦善之。大防、摯異趨，皆欲得畏為助，君錫薦畏，實摯風旨也。然畏卒助大防擊摯焉。
五月，己未朔，日有食之。罷文德殿視朝。
庚申，詔呂惠卿除中散大夫、光祿卿、分司南京。權中書舍人孫升封還詞頭，以為「惠卿量移未三年，無名而復，必不可行。」壬戌，進呈，呂大防、劉摯等皆持兩稟旨。太皇太后曰：「候及三年。」樞密都承旨劉安世言：「陛下初踐宸極，以呂惠卿、蔡確之徒殘民蠹國，是以逐之遠方，謂宜永投荒裔，終身不齒。而惠卿自宣城方逾再歲，考之常法，猶未當敘，不識何名，遽復卿列！議者謂蔡確之母見在京師，幹訴朝廷，願還其子，大臣未敢直從請。若惠卿之命遂行，將藉以復確；確既復用，則章惇之類如胃毛而起，為天下國家之計者，其得安乎！」不聽。
庚辰，詔：「娶宗室女得官者，毋過朝請大夫、皇城使。」
詔翰林學士承旨蘇軾兼侍讀。
丁亥，後省上《元祐敕令格》。
六月，壬辰，錄囚。
甲午，遼主駐赤勒嶺。己亥，倒塌嶺人進古鼎，有文曰「萬歲永為寶用」。
辛丑，回鶻貢方物於遼。
癸卯，遼以權知東京留守蕭托輝為契丹行宮都部署。
甲辰，置國史院修撰官。
丁未，遼端拱殿門災。
秋，七月，戊午朔，回鶻貢異物於遼，遼主不納，命厚贈遣之。
己巳，蘇軾言：「浙西諸郡二年災傷，而今歲大水尤甚，杭州死者五十餘萬，蘇州三十萬。」己卯，詔賜米百萬石、錢二十萬緡賑之。侍御史賈易率同官楊畏、安鼎流論浙西災傷不實，乞行考驗，詔用其說。范祖禹封還錄黃，奏曰：「國家根本，仰給東南，今一方赤子，呼天赴訴，開口仰哺，以脫朝夕之急，奏災雖小過實，正當略而不問。若因此懲責，則自今官司必以為戒，將坐視百姓之死而不救矣。給散無法，枉費官廩，賑救不及貧弱，出糶反利兼併，此乃監司使者之事，朝廷亦難遙為處畫也。所言伏乞更不施行。」從之。
八月，戊子朔，賈易上疏言：「蘇軾頃在揚州題詩，以奉先帝遺詔為『聞好語』，草呂大防制雲『民亦勞止』，引用厲王詩，以比熙甯、元豐之政。弟轍早應制科，試文繆不及格，幸而濫進，與軾皆誹怨先帝，無人臣禮。」至引李林甫、楊國忠為喻。奏既入，又有別疏。宰執進呈，具言易前後異同之語，退，復具奏曰：「臣等竊知易乃王安禮所善，安禮以十科薦之。今群失職之人，皆在江、淮，易來自東南，此疏不惟搖動朝政，亦陰以申群小之憤。」乃詔與易外任，尋以本官出知廬州。
庚寅，遼主以霖雨罷獵。
辛卯，詔御史臺：「臣僚親亡十年不葬，許依條彈奏及令吏部檢舉。」
壬辰，翰林學士承旨蘇軾罷。軾既為賈易誣詆，趙君錫相繼言之。後數日，入見，具辨其事，因復請外。詔以龍圖閣學士知潁州。
乙未，御史中丞趙君錫罷為吏部侍郎，以附和賈易論蘇軾也；尋出知鄭州。
己亥，令文武臣出入京城門，書職位、差遣、姓名及所往。
壬寅，遼主幸慶州，謁慶陵。
乙巳，詔章惇復右正議大夫。惇坐蘇州買田不法，降一官，至是滿，當復，故有是詔。給事中朱光庭言：「惇不當用常法敘復。」於是更詔候一期取旨。
己酉，修《神宗寶訓》。
癸丑，詔：「鄜延路都監李儀等，以違旨夜出兵入界，與夏人戰，死，不贈官，餘降官等。」
初，兩宮幸李端願宅臨奠，既還，蔡確母明氏自氈車中呼：「太皇萬歲，臣妾有表。」衛士取而去。及三省進呈明氏馬前狀，太皇太后宣諭曰：「蔡確不獨為吟詩謗讟，緣此人於社稷不利。若社稷之福，確當便死。此事公輩亦須與掛意。」劉摯曰：「只為見呂惠卿二年量移，便來攀例。」蘇轍曰：惠卿量移時，未有刑部三年之法。」呂大防乞令開封府發遣，從之。既而摯以發遣為太甚，大防復奏乞且令開封府告示，朱光庭封還錄黃，言：「確罪比四凶，豈有復還之理！乃以刑部常法預先告示，理極不可。」遂寢前詔。摯乃令本房出告示，不復坐聖旨；既不復降錄黃過門下，給事中雖欲再論列，不可得矣。
甲寅，王岩叟言：「秋氣已涼，陛下閑燕之中，足以留意經史。舜雞鳴而起，大禹惜寸陰，願以舜、禹為法。」帝曰：「朕在禁中，常觀書不廢也。」 帝問岩叟從誰學，對曰：「從河東甯智先生學，後曆仕四方，無常師。」帝問：「何自識韓琦？」對曰：「因隨侍閒居北門，始識琦，遂薦辟學官，又辟幕府，復隨之居相三年，至其葬乃去。琦嘗教臣以事君之道，前不希寵，後不畏死，左右無所避，中間惟有誠意而已，臣佩以終身。」帝稱歎久之。
它日，又因入對，論取士，岩叟曰：「天下非無材，取之不遠，采之不博耳。所遷所擢，止於已用者數人而已，故朝廷有乏材之患，搢紳有沈滯之歎。且如天下郡守、縣令，最可以見治狀，每歲使本道監司舉一二性行端良、治狀優異者，朝廷召而用之，則人思自奮矣。」又問：「治道何先？」對曰：「在上下之情交通，而無壅蔽之患。上下之情所以通，由舉仁者而用之。仁者之心，上不忍欺其君，下不忍欺其民，故君有德意，推而達於下，民有疾苦，告而達於上，不以一身自便為心。」帝曰：「安知仁人而舉之？」對曰：「巧言令色，鮮矣仁；剛毅木訥，近仁。」帝頷之。
乙卯，夏人寇懷遠砦。
閏月，壬戌，嚴飭陝西、河東諸路邊備。
甲子，以龍圖閣待制、知鄆州蔡京知永興軍，從呂大防請也。
是日，執政會議都堂，呂大防、劉摯欲以知永興軍李清臣為吏部尚書，王岩叟曰：「恐公議不協。」既而奏可，岩叟謂同列曰：「必致人言。」錄黃過門下省，范祖禹封還進呈，不允；祖禹執奏如初。除命既下，左正言姚勔又論其不當。已而三省復欲用蒲宗孟為兵部尚書，蘇轍言：「前日除李清臣，給諫紛然爭之未定，今又用宗孟，恐不便。」太皇太后曰：「奈闕官何？」轍曰：「尚書闕官已數年，何嘗闕事！今日用此二人，正與去年用鄧溫伯無異。此三人者，非有大惡，但與王珪、蔡確輩並進，意思與今日聖政不合。見今尚書共闕四員，若並用此四人，使互進黨與，氣類一合，不獨臣等無可奈何，即朝廷亦無可奈何。如此用人，台諫安得不言？臣恐朝廷自此不安靜矣。」議遂止。壬申，以知揚州王存為吏部尚書，清臣知成德軍。
刑部侍郎彭汝礪與執政爭獄事，自乞貶逐，甲申，詔改禮部侍郎。
九月，丁亥，邊臣言夏人寇麟、府二州。壬辰，詔：「州民為寇所掠，廬舍焚蕩者給錢帛，踐稼者賑之，失牛者官貸市之。」
癸巳，策賢良方正能直言極諫科。丁酉，王普等遷官有差。
詔：「歲出內庫緡錢五十萬，以備邊費。」
丙申，遼主還上京。
己亥，日本遣使貢於遼。
甲辰，幸上清儲祥宮。壬子，宮成，議將肆赦，王岩叟曰：「昔天禧中祥源成，治平中醴泉成，皆未嘗赦。古人有垂死諫君無赦者，此可見赦無益於聖治也。」乃止。
冬，十月，丁卯，有流星晝出東北。
庚午，朝獻景靈宮，還，幸國子監，詣至聖文宣王殿行釋奠禮，一獻再拜。太學國子祭酒豐稷講《尚書·無逸》終篇。遂幸昭烈武成王廟，肅揖，禮畢，還內。先是范百祿轉對，請視學，故有是舉。
癸酉，御史中丞鄭雍、侍御史楊畏對甚久，論劉摯及蘇轍也。雍言：「摯善牢籠士人，不問善惡，雖贓汙久廢之人，亦以甘言誘致。」因具摯黨人姓名：王岩叟、劉安世、韓川、朱光庭、趙君錫、梁燾、孫升、王覿、曾肇、賈易、楊康國、安鼎、張舜民、田子諒、葉仲、趙挺之、盛陶、龔原、劉概、楊國寶、杜純、杜紘、詹適、孫諤、朱京、馬傳慶、錢世榮、孫路、王子韶、吳立禮，凡三十人。左正言姚勔入奏，並言摯朋黨不公。右正言虞策言摯親戚趙仁恕、王鞏犯法，施行不當。甲戌，摯以鞏為姻家，轍以嘗薦鞏，皆自劾，詔答不允。轍又言：「頃復見台官安鼎亦論此事，謂臣欺罔詐謬，機械深巧，則臣死有餘責，有何面目尚在朝廷！然鼎與趙君錫、賈易等同構飛語，誣罔臣兄軾以惡逆之罪，賴聖鑒昭察，君錫與易即時降黜。鼎今在言路，是以盡力攻臣，無所不至。伏乞早賜責降，使鼎私意得伸。」丁丑，轍與摯俱宣押入對，對已，押赴都堂。摯先出，待命於僧舍，乞賜罷免。庚辰，王岩叟言：「方今戮力盡忠之臣，摯居其最，豈可因一二偏辭，輕示遐棄，安知其間無朋邪挾私而陰與群奸為地者？」不報。太皇太后獨遣中使賜蘇轍詔，諭令早入省供職。
辛巳，帝謂呂大防曰：「論劉摯者已十八章，初不為王鞏事，乃邢恕過京師，摯與通簡，又延接章惇之子，牢籠為它日計。」
初，邢恕謫永州，舟行過京師，劉摯故與恕善，因以簡別摯，摯答簡，其末云：「為國自愛，以俟休復。」持簡者問監東排岸官茹東濟：「恕舟安在？」東濟，傾險人也，數有求於摯，弗得，怨之，亟取摯簡，錄其本送鄭雍、楊畏；二人方附呂大防，因釋其語上之。以「休復」為「復子明辟」之復，謂摯勸恕俟太皇太后它日復辟也。又章惇諸子故與摯子遊，摯亦間與之接，雍、畏遂謂摯延見接納，為牢籠之計。帝於是始有罷摯意。太皇太后亦怒，面諭摯曰：「言者謂卿交通匪人，為異日地，卿當一心王室。若章惇者，雖以宰相處之，未必樂也。」摯惶恐，退，上章自辨，且求去位。奏入，不報。
遼命燕國王延禧為天下兵馬大元帥，總北南院樞密使事。
癸未，詔京西提刑司，歲給錢物二十萬緡，以奉陵寢。
是日，王岩叟奏：「臣之區區欲有所言，不為一劉摯，為陛下惜腹心之人。」太皇太后宣諭曰：「垂簾之初，摯排斥奸邪，實為忠實。但此二事，非所當為也。」岩叟曰：「言事官未必皆忠直。楊畏乃呂惠卿黨，但欲除陛下腹心，與奸邪開道路耳。」甲申，岩叟復上疏言之。時已有詔鎖學士院草麻制罷摯，而岩叟未知也。
十一月，乙酉朔，摯罷為觀文殿學士、知鄆州。麻制以從摯所乞為辭。給事中朱光庭封還，曰：「摯有功大臣，一旦以疑而罷，天下不見其過。」言者以光庭為黨，亦罷知亳州。
摯性峭直，有氣節，不為利怵威誘。自初輔政至為相，修嚴憲法，辨白邪正，孤立一意，不受請謁。然勇於去惡，竟為朋讒奇中，天下惜之。
初，衛樸曆後天一日，元祐五年十一月癸未冬至，驗景長之日，乃在壬午，遂改造新曆。至是曆成，壬辰，詔以《元祐觀天曆》為名。
庚子，遼主如藕絲澱。
辛丑，中書侍郎傅堯俞卒。太皇太后謂輔臣曰：「堯俞，金玉人也，惜不至宰相。」帝輟朝臨奠，諡憲簡。
初，司馬光嘗謂邵雍曰：「清、直、勇三德，人所難兼，吾於欽之見焉！」雍曰：「欽之清而不耀，直而不激，勇而不猛，是為難耳。」欽之，堯俞字也。
甲子，遼主望祀木葉山。以武定軍節度使竇景庸為中京留守。
十二月，戊辰夕，開封府火。
呂大防言：「聞有客星在昂、畢間。」王岩叟曰：「天道遠，不可知，但朝廷每事修省，天道自當順應。」太皇太后曰：「天道安敢忽！更在大臣同修政事。」
夏人犯邊，知太原府范純仁自劾禦敵失策；壬申，詔貶官一等，徙知河南府。
是歲，夏改元天祐民安。
春，正月，乙酉，遼主如山榆澱。
乙巳，張誠一以穿父墓取犀帶，降職與祠。
二月，丁卯，詔陝西、河東邊要進築守禦城砦。
三月，甲申朔，御邇英閣，侍讀顧臨讀《仁宗寶訓》，至鈔法事，左僕射呂大防曰：「臣當陳鈔法本末，祈陛下通知利害之祥。國初輦運香藥、茶、帛、犀、象、金、銀等物，赴陝西變易糧草，計率不下二百四十萬貫。自鈔法行，始令商賈於沿邊入中錢糧草，卻於京師或解池請鹽，赴沿邊出賣，於官私為便。」 帝甚善之。
丁亥，以程頤為直秘閣、判西京國子監。初，頤在經筵，歸其門者甚眾，而蘇軾在翰林，士亦多附之者。二人互相非毀，頤竟罷去。至是頤服闋，三省言宜除館職，判檢院蘇轍進曰：「頤入朝，恐不肯靜。」太皇太后從其言，故頤不復召。
禮部侍郎兼侍讀范祖禹言：「臣掌國史，伏睹仁宗皇帝豐功盛德，不可得而名言，所可見者，其事有五：畏天，愛民，敬祖，好學，聽諫；此所以為仁也。願陛下深留聖思。」又言：「仁宗每因事示人好惡。皇祐中，楊安國講《論語》史魚、蘧伯玉一章，仁宗曰：『蘧伯玉信君子矣，然不若史魚之直。』仁宗，人主也，欲臣下切直，故言伯玉不如史魚，天下由是知仁宗好直不好佞。此聖人之大德也，願陛下以此為法。」帝然之。
己亥，錄囚。
遼主駐達裡舍澱。
丁未，遼曲赦中京、蔚州役徒。
辛亥，以知河中府蒲宗孟知永興軍。
夏，四月，癸丑朔，以知永興軍蔡京為龍圖閣直學士、知成都府。
先是議兩制差除，宰執異同不決。呂大防顧梁燾，問誰可，燾曰：「公久居朝廷，收養人材固多，惟不以愛憎牽於偏聽，而以朝廷得人為己任，此所望於公也。」大防曰；「苦乏材耳。」燾曰：「天下何嘗乏材，但賢者不肯自向前求進，須朝廷識拔，則有以來之。立賢無方，不患無人也。」及蔡京帥蜀，燾曰：「 元豐侍從可用者多，惟京輕險貪愎，不可用。」後竟如其言。
帝年益壯，太皇太后議立後，歷選庶家女百餘入宮。孟氏年十六，兩宮皆愛之，教以女儀。己未，太皇太后諭宰執曰：「孟氏能執婦道，宜正位中宮。 」命學士草制。又以近世禮儀簡略，詔翰林、台諫、給舍與禮官議冊後六禮儀制以進。甲子，命尚書左僕射呂大防攝太尉，充奉迎使，同知樞密院事韓忠彥攝司徒，副之；尚書左丞蘇頌攝太尉，充發冊使，簽書樞密院事王岩叟攝司徒，副之；尚書右丞蘇轍攝太尉，充告期使，皇叔祖同知大宗正事宗景攝大宗正卿，副之；皇伯祖判大宗正事高密郡王宗晟攝太尉，充納成使，翰林學士范百祿攝宗正卿，副之；吏部尚書王存攝太尉，充納吉使；權戶部尚書劉奉世攝宗正卿，副之；翰林學士梁燾攝太尉，充納采、問名使，御史中丞鄭雍攝宗正卿，副之。
甲戌，立考察縣令課績法，以德義有聞、清慎明著、公平可稱、恪勤匪懈為四善，又分治事之最、勸課之最、撫字之最為三最，仍通取善、最，分為三等。
丁丑，遼主獵於西山。
己卯，范祖禹言：「程頤經術、行義，天下共知，司馬光、呂公著與相知二十餘年，然後舉之。頤草茅之人，未習朝廷事體，迂疏則固有之，人謂頤欲以故舊傾大臣，以意氣役台諫，其言皆誣罔非實。若復召頤勸講，必有補聖明。」又言王存、蘇軾、趙彥若、鄭雍、孔武仲、呂希哲、呂大臨、吳師仁等皆可用。希哲，公著之子；大臨，大防之弟也。
時祖禹屢請知梓州，宰執擬從其請，太皇太后曰：「皇帝未欲令去，且為皇帝留之。」祖禹乃不敢復請。
五月，丙戌，詔程頤許辭免直秘閣、權判西京國子監差，管句崇福宮。初，頤表請歸田裡，言：「道大則難容，節孤者易躓。入朝見嫉，世俗之常態；名高毀甚，史冊之明言。如臣至愚，豈免眾口！」又曰：「前日朝廷不知其不肖，使之勸學。人主不用，則亦已矣，若復無恥以苟祿位，孟子所謂是為壟斷也，儒者進退，當如是乎！」及崇福命下，頤即承領敕牒，但稱疾不拜。假滿百日，亟尋醫，訖不就職。
戊戌，帝御文德殿，冊孟氏為皇后。後，洺州人，馬軍都虞候元之孫也。太皇太后語帝曰：「得賢內助，非細事也。」既而歎曰：「斯人賢淑，惜福薄耳。異日國家有事，必斯人當之。」
庚子，罷侍從官轉對。
甲辰，遼主駐赤勒嶺。
楊畏、黃慶基言：「王岩叟父子預政，交通貨賄，竊弄威福」岩叟遂稱疾，章再上。丙午，罷，以端明殿學士知鄭州。
築李諾平城，賜名定遠城，從陝西轉運使穆衍請也。
是月，遼生女真部節度使和哩布卒。
和哩布生十一子，其著者，長曰烏雅舒，次曰阿古達，曰烏奇邁、曰棟摩，曰扎喇。和哩布病篤，呼弟英格，謂曰；「烏雅舒柔善；若辦集契丹事，阿古達能之。」遂卒。母弟頗拉淑襲為節度使。和哩布嚴重多智，每戰，未嘗被甲。初建官屬，統諸部，其官長皆稱貝勒。頗拉淑機敏善辨，尤能知遼人國政民情，每白事於遼，聽者皆信服不疑。
六月，癸丑朔，詔：「淮南東、西、兩浙路諸逋負，不問新舊有無官本，並權住催理一年。」從知揚州蘇軾請也。
辛酉，以尚書左丞蘇頌為尚書右僕射兼中書侍郎，尚書右丞蘇轍為門下侍郎，翰林學士范百祿為中書侍郎，翰林學士梁燾為尚書左丞，御史中丞鄭雍為尚書右丞，韓忠彥知樞密院事，戶部尚書劉奉世簽書樞密院事。
梁燾累章辭位，帝遣中使趣拜。已而入謝，太皇太后曰：「官家聖德日成，正須卿家輔助」燾對曰：「臣不敢不盡忠，如范純仁、韓維輩，在外賢德尚多，願陛下留意。」又上疏言：「范祖禹、劉安世，久在侍從，宜置諸左右，使斷國事。安燾、許將皆舊人，可倚任。」
甲子，置廣文館解額，以待四方遊士之試京師者。
乙丑，夏人遣使乞援於遼。
戊辰，渾天儀象成。
秋，七月，丁亥，遼主獵於沙嶺。
癸巳，詔修《神宗正史》。
復翰林侍讀學士，以范祖禹為之。祖禹時為翰林學士，因叔百祿在中書，改是官。
癸卯，以龍圖閣學士、知楊州蘇軾為兵部尚書。
八月，丙辰，罷監酒稅務增剩給賞法。
己未，詔西邊諸路嚴備，毋輕出兵。
乙亥，前陷交趾將吏蘇佐等十七人自拔來歸。
癸酉，龍圖閣學士、兵部尚書蘇軾兼侍讀。
時朋黨之論浸熾，吏部尚書王存為帝言：「人臣朋黨，誠不可長，然或不察，則濫及善人，東漢黨錮是也。慶曆中，或指韓琦、富弼、范仲淹、歐陽修為朋黨，賴仁宗聖明，不為所惑。今復有進此說有，願陛下察之。」由是與用事者不合。乙卯，詔存出知大名府，辭之，改杭州。
先是，詔議郊祀典禮。顧臨、范祖禹等八人議，請合祭天地。范純禮、彭汝礪、曾肇、孔武仲等二十二人議，南郊合祭天地，不見於經；范百祿亦言圜丘無祭地之禮，先帝所廢，稽古據經，未可輕改。九月，壬辰，太皇太后謂輔臣曰：「郊祀宜依仁宗、先帝故事。」呂大防言：「皇帝臨御之始，當親見天地，而諸儒獻議欲南郊，不設皇地示位，恐亦未安。」蘇頌、鄭雍意與大防合，太皇太后是其言。
戊戌，詔曰：「國家郊廟時祀，祖宗以來，命官攝事，惟三歲一親郊，則先饗清廟，冬至合祭天地於圜丘。元豐間，有司援周制以合祭，不應古儀；先帝詔定親祀北郊之儀，未之及行。是歲郊祀，不設皇地示位，而宗廟之饗，率如權制。朕以涼昧，嗣承六聖休德鴻緒，今茲禋禮，奠幣上帝，祼鬯廟室，而地示大神，久未親祀。矧朕方郊見天地之始，其冬至南郊，宜依熙寧十年故事，設皇地示位，以嚴並祀之報。闕後躬行方澤之祀，則修元豐六年五月之制。俟郊禮畢，集官詳議以聞。」
己酉，永興軍、蘭州、鎮戎軍地震。
冬，十月，庚戌朔，環州地震。
丙辰，遼賑西北路饑。
時邊部有侵遼者，西北路招討使阿嚕薩古召准布部長瑪古蘇使攻之，俘獲甚眾。阿嚕薩古以功加左僕射，復整軍進討，誤擊瑪古蘇，由是准布諸部俱不服。
丁巳，詔陝西有前代帝王陵廟處，給民五家充守陵戶。
戊午，以開封府推官咸平來之邵復為監察御史。
辛酉，詔以大河東流，都水監使者吳安持賜三品服，北都水監丞李偉任滿日令再任。
夏人寇環州及永和諸砦，凡七日，始解去。
初，知慶州章楶數遣輕兵出討，屢有斬獲，部族不敢甯居。楶策其必報，諜知將攻環州，乃料精兵才萬，統以驍將折可適等，而授之策曰：「敵進一舍，我退一舍。彼必謂我怯，不復備我邊壘，乃銜枚由間道繞出其後，或伏山谷，伺間以擊其歸。」又以境外皆沙磧，近城百里有牛圈，所瀦水足以飲人馬，乃夜遣置毒。夏人圍環數日，無所獲而歸。可適等潛屯洪德城，伺夏師過，識其母梁氏旗幟，城中鼓躁而出，馳突躪躒，夏師大敗，梁氏幾不得脫，盡棄供帳而逃。又飲牛圈水，人馬被毒，死傷不可勝計。
准布部長瑪古蘇叛，殺遼金吾圖古斯。遼主命奚六部呼哩耶律郭三發諸番兵討之。
壬申，遼南府宰相王經卒。
戊寅，以左伊勒希巴耶律足哩為彰聖軍節度使。
十一月，辛巳，太白晝見。
甲申，詔：「大中大夫、觀察使以上，許各占永業田十五頃。餘官及民戶願以田宅供祖宗饗祀之費者，亦聽官給公據，改正稅籍。」
戊子，遼以樞密副使王是敦兼知樞密院事，以權參知政事韓資讓參知政事。
辛卯，朝獻景靈宮。壬辰，享太廟。癸巳，祀天地於圜丘，赦天下，群臣中外加恩。罷南京榷酒。民有親喪者，以差等與免徭。
丁酉，遼以通州水潦害稼，遣使賑之。
辛丑，賜徐王顥劍履上殿。
乙巳，梁燾言：「先帝大臣多以材進，可稍復用，委以別都名籓，以全終始。」
戊申，遼北院大王哈魯卒。
十二月，甲寅，以京西路轉運副使賈易知蘇州。
是歲，遼放進士冠尊文等五十三人。
春，正月，庚辰，遼主如混同江。
甲申，英州別駕蔡確卒。
丁亥，御邇英閣，顧臨讀《寶訓》，至漢武籍南山提封為上林苑，仁宗曰：「山澤之利，當與眾共之，何用此為？」丁度言：「臣事陛下二十年，每奉德音，未始不本於憂勤，此蓋祖宗家法耳。」呂大防因推廣以進曰：「三代以後，唯本朝百三十年，中外無事，蓋由家法最善。臣請舉其略：自古人主事母后，朝見有時，如漢武帝五日一朝長樂宮；祖宗以來，事母后皆朝夕見，此事親之法也。前代大長公主用臣妾之禮；本朝必先致恭，仁宗以侄事姑之禮見獻穆大長公主，此事長之法也。」帝曰：「今宮中見行家人禮。」大防曰：「前代宮闈多不肅，宮人或與朝臣相見，唐入閤圖有昭容位；本朝宮禁嚴密，內外整肅，此治內之法也。前代外戚多與政事，常致敗亂；本朝母后之族皆不預，此待外戚之法也。前代宮室多尚華侈；本朝止用赤白為飾，此尚儉之法也。前代人君，雖在宮禁，出輿入輦；祖宗皆步自內庭，出御後殿，豈乏人之力哉？亦欲涉歷廣庭，稍冒寒暑耳，此勤身之法也。前代人主，在禁中冠服苟簡；祖宗以來，燕居必以禮，竊聞陛下昨郊禮畢，具禮服謝太皇太后，此尚禮之法也。前代多深於用刑，大者誅戮，小者遠竄；惟本朝用法最輕，臣下有罪，止於罷黜，此寬仁之法也。至於虛己納諫，不好畋獵，不尚玩好，不用玉器，不貴異味，此皆祖宗家法，所以致太平者。陛下不須遠師前代，但盡行家法，足以為天下。」帝深然之。
壬辰，幸中太一宮。
庚子，詔頒高麗所獻《黃帝針經》於天下。
丁未，范百祿言：「自元祐四年正月降敕罷回河，今來臣僚回河之意終不肯已，然大河亦終不可回。吳安持等方日生巧計，壅遏北流，前後多端，致大河漸有填淤之害，浸壞禹跡之舊，豈不深可惜哉！」
二月，辛亥，高麗遣使買歷代史及《冊府元龜》等書，禮部尚書蘇軾言宜卻其請。始許之，軾又疏陳五害，極論其不可，且曰：「漢東平王請諸子及《太史公書》，猶不肯與，今高麗所請，有甚於此，其可與乎！」詔：「書籍曾經買者聽。」
壬子，詔：「刑部不得分禁系人數，瘐死數多者申尚書省。」
癸丑，詔大寧郡王以下出就外學。
乙卯，依都水監所奏，作北流軟堰。蘇轍奏：「臣嘗謂軟堰不可施於北流，利害甚明。蓋東流本人力所開，闊止百餘步，冬月河流斷絕，故軟堰可為。今北流是大河正溜，比之東流，何止數倍！見今河水行流不絕，軟堰何由能立！蓋水官之意，欲以軟堰為名，實作破堰，陰為回河之計耳。」河北轉運副使趙偁亦上議曰：「臣竊謂河事大利害有三：北流全河，患水不能分；東流分水，患水不能行；宗城河決，患水不能閉。是三者，去其患則為利，未能去則為害。今不謀此而專議閉北流，止知一日可閉之利，而不知異日既塞之患；止知北流伏槽之水易為力，而不知闞村方漲之勢未可併入東流。是見近忘遠，以河為戲也。請俟漲水伏槽，觀大河全盛之勢，以治東流、北流。」於是詔罷軟堰。
是月，以崇政殿說書呂希哲為右司諫，希哲固辭。蘇軾戲謂希哲曰：「法筵龍象，當觀第一義。」希哲笑而不應，退，謂范祖禹曰：「若辭不獲命，必以楊畏為首。」時畏方在言路，以險詐自任，故希哲有是言，既而不拜。
瑪古蘇侵遼，三月，遼西北路招討使耶律阿嚕薩古追之，都監蕭章糾遇賊，與戰不利，二室韋與六院部、群牧官等軍俱陷於敵。阿嚕薩古不以實聞，遼主知之，削其官，決以大杖。
癸未，尚書右僕射蘇頌罷。頌為相，務在奉行故事，使百官守法遵職，量能授任，杜絕僥倖，深戒邊臣生事，論議有未安者，毅然力爭之。會除賈易知蘇州，頌以易昔在御史名敢言，為監司矣，今乃作郡，則是因赦令反下遷也，不可。議未決，諫官楊畏、來之邵謂頌稽留詔命。頌上章辭位，罷為集禧觀使。梁燾言頌不可降職處外，以示疏遠，遂詔以觀文殿大學士留京師。
庚寅，范祖禹言：「仲春以來，暴風雨雪，寒氣逼人，惟陛下側身修德，以銷大異。」
辛卯，中書侍郎范百祿罷。蘇頌既罷，百祿以同省，待罪請外，不許。御史黃慶基上疏，列百祿五罪，又言洛黨雖衰，川黨復盛，請早賜罷黜以離其黨與。百祿遂力求去，許之。初，罷百祿，不除職，梁燾以為言，乃除資政殿學士、知河中府。
庚子，詔：「來年御試，將詩賦舉人復試三題；經義舉人且令試策，此後全試三題。」
是月，門下侍郎蘇轍奏：「近臣以董敦逸言川人太盛，差知梓州馮如晦不當，指為臣過，遂面陳本末。尋蒙宣諭，深察敦逸之妄，然亦須略加別白。其敦逸言臣章疏，乞早付三省施行。」
敦逸又言：「奏差除之人，唯蘇軾為多，或是親知，或其鄉人，致仕路有不平之歎。近高麗買書、黃河軟堰之事，皆得旨已行，尋以軾、轍見拒而罷。臣聞人君者，制命者也；人臣者，承君之命而奉行者也。命令重則君尊，命令輕則臣強。今陛下已行之命，而軾、轍違而拒之，語其情犯，又非蘇頌、范百祿之比，釋而不治，命令輕矣。乞斷自宸衷，指揮施行。」
夏，四月，丁未朔，夏人來謝罪，願以蘭州易塞門、安遠二砦，詔數以違順不常而卻其請。
甲寅，令范祖禹依先朝故事，止兼侍講。
乙卯，遼興中府甘露降，遼主遣使祠佛飯僧。
丁巳，詔；「今後南郊合祭天地，依元祐七年例施行，罷禮部集官詳議。」
甲子，以知永興軍李清臣為吏部尚書。
癸酉，遼主獵於西山。
癸未，蘇軾同呂希哲、吳安詩、豐稷、趙彥若、范祖禹、顧臨請以唐宰相陸贄《奏議》校正繕寫進呈。
五月，己卯，以吏部尚書李清臣為資政殿學士、知真定府，姚勔論其不當召用故也。
辛卯，御史董敦逸、黃慶基並罷。
敦逸四狀言蘇轍，慶基三狀言蘇軾，謂軾昔為中書舍人，所行制詞，指斥先帝，而轍相與表裡以紊朝政。三省同進呈，呂大防奏曰：「敦逸、慶基言軾制詞謗毀先帝，臣竊觀先帝聖意，本欲富國強兵以鞭撻四裔，而一時群臣將順太過，故事或失當。及太皇太后與皇帝臨御，因民所欲，隨時救改，蓋事理當然耳。漢武帝好用兵，重斂傷民，昭帝嗣位，博採眾議，多行寢罷；明帝尚察，屢興慘獄，章帝易之以寬厚，天下悅服；未有以為謗毀先帝者也。至如本朝真宗即位，弛放逋欠以厚民財；仁宗即位，罷修宮觀以息民力；亦未聞當時士大夫有以為譭謗先帝者。自元祐以來，言事官有所彈擊，多以謗毀先帝為辭，非惟中傷善類，兼欲搖動朝廷，意極不善。若不禁止，久將為患。」蘇轍因奏曰：「臣昨取兄軾所撰呂惠卿制觀之，其言及先帝者，有曰：『始以帝堯之仁，姑試伯鯀，終焉孔子之聖，不信宰予。』兄軾豈謗毀先帝者邪？臣聞先帝末年，亦自深悔已行之事，但未暇改耳。元祐變更，蓋追述先帝美意而已。」太皇太后曰：「先帝追悔往事，至於泣下。」大防曰：「聞永樂敗後，先帝嘗咎兩府大臣略無一人能相勸諫，然則一時過舉，非出先帝本意明矣。」太皇太后曰：「此事官家當深知。」於是斥敦逸、慶基為湖北、福建轉運判官。中丞李之純、御史楊畏、來之邵言二人誣陷忠良，其責太輕。丙申，詔各與知軍差遣，敦逸知臨江軍，慶基知南康軍。
蘇軾以劄子自辨，言：「臣任中書舍人日，適值朝廷竄逐數人，所行告詞，皆是元降詞頭所述罪狀，非臣私意所敢增損。內呂惠卿告詞，事涉先朝，不無所忌。臣愚意以為古今如鯀為堯之大臣而不害堯之仁，宰予為孔子高弟而不害孔子之聖。又況再加貶黜，深惡其人，皆先朝本意，則臣區區之忠，蓋自謂無負矣。今慶基乃反指以為誹謗，不亦矯誣之甚乎！其餘所言李之純、蘇頌、劉誼、唐義問等告詞，皆是慶基文致附會以成臣罪。此事始於朱光庭，盛於趙挺之，而極於賈易，今慶基復宗師之。臣恐陰中之害，漸不可長，非獨為臣言也。」太皇太后令轍諭曰：「緣近來眾人正相捃拾，且須省事。」軾乃具答刂子稱謝曰：「昔東漢孔融，才疏意廣，是以遭路粹之冤；西晉稽康，才多識寡，是以遇鐘會之禍。臣人無二子之長而兼有古人之短，若非陛下至公而行之以恕，至仁而照之以明，則臣已下從二子遊久矣，豈復有今日哉！」
是月，水官又請進梁村上下約，束狹河門，趙偁爭不能得。既涉漲水，遂壅而潰，南泛德清，西決內黃，東淤梁村，北出闞村，宗城決口復行，魏店北流淤斷，河水四出，壞東郡浮梁，幅員數百里，漂廬舍，敗塚墓。遺民之僅免者，老弱聚金堤上，哀號之聲，數舍不絕。
六月，丁未朔，遼主駐散水原。
甲寅，禮部尚書蘇軾乞知越州，詔不允。
戊午，尚書左丞梁燾，罷為資政殿學士、同醴泉觀使。故事，宮觀使非宰相不除，遂置同使之名以寵之。
燾初以議邊事不合，即屬疾求罷。章屢上，帝皆遣內侍封還，仍問所以必去之理，並密訪人材，燾曰：「信任不篤，言不見聽，而詢人材之可用者，非臣所敢當也。」使者再至，乃具奏曰：「陛下必欲知可大用之人，且圖任舊人中堅正純厚有人望者，不牽左右好惡之言以移聖意，天下幸甚！」尋乞補外，出知潁昌府。臨行，帝遣內侍賜茶藥，宣諭曰：「已用卿言，復相范純仁矣。」
先是劉摯罷相，帝欲復用范純仁，乃出御劄以問呂大防。大防對曰：「如所宣示，實允群議。遂遣內侍李倬齎詔書召純仁赴闕。己未，楊畏言：「純仁方罷帥降官，名在謫籍，而陛下遽命以為相，賞罰不明，何以詔示天下！」來之邵又言純仁師事程頤，闇很不才。皆不聽。畏與蘇轍俱蜀人，前擊劉摯，後擊蘇頌，皆陰為轍道地，太皇太后覺之，故復自外召純仁。畏尋又言轍不可大用雲。
秋，七月，丙子朔，以范純仁為尚書右僕射兼中書侍郎。入對，太皇太后曰：「人言相公必先進王覿、彭汝礪，如何？」純仁曰：「此二人實有士望，臣終不敢保位蔽賢，惟陛下加察。」
辛卯，遼主如黑嶺。
遼樞密使阿蘇，以蕭托輝嘗言其短，深銜之。會西圉不甯，阿蘇奏曰：「邊隅重大，可擇重臣鎮撫。」遼主曰：「托輝何如？」阿蘇曰：「誠如聖旨。」遂以托輝為西南面招討使。

