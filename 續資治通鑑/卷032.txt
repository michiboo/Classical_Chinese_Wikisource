
　　　　【宋紀三十二】　起旃蒙單閼正月，盡柔兆執徐六月，凡一年有奇。
　　　　 ○真宗膺符稽古神功讓德文明武定章聖元孝皇帝大中祥符八年〈（遼開泰四年）〉
　　春，正月，壬午朔，詣玉清昭應宮太初殿，奉表上玉皇大天帝聖號；遂奉安刻玉天書於寶符閣，塑御像冠服立侍。帝升閣，備登歌，酌獻；還，御崇德殿受賀，大赦天下。緣河、淮南、兩浙民田經水災者，悉蠲其稅。
　　乙酉，遼主如瑞鹿原。
　　丙戌，命耶律世良再伐德寽勒部。
　　庚寅，宴近臣於會靈觀，以玉清昭應宮奏告禮畢也。
　　甲午，命兵部侍郎、修國史趙安仁等知禮部貢舉。帝覽諸道貢舉人數減於常歲，因曰：「外郡官吏未體朕意邪？比者詔命累下，但戒其徇私；若能精擇寒俊，雖多何害！」是歲，始置謄錄院，令封印官封所試卷，付之集書吏錄本，諸司供帳，內侍二人監焉。命京官校對，用兩京奉使印訖，復送封印院，始送知舉官考校。
　　丁酉，遼主獵馬蘭淀。
　　戊戌，徙棣州城。
　　先是河北轉運使李士衡、張士遜等言：「河流高於州城者太餘。朝命累年役兵修固，蓋念徙城重勞民力。而去冬盛寒，尚有沖注，若凍解，必致決溢，為患滋深。今請於州之北七十里陽信縣界地名八方寺。即高阜改筑州治，以今年捍堤軍士助役，則永久之利。」詔可，令權度支判官張績、內侍押班周文質乘傳與士衡、士遜等同蒞其事，三月而役成。時故城積糧甚多，或者病其難徙；士遜視瀕河數州方歉食，即計其餘以貸民，期來歲輸新治，公私便之。
　　先是河決棣州，知天雄軍寇準請徙州滳河，命孫沖按視，還言：「徙州動民，亦未免治堤，不若塞河為便。」遂以沖知棣州。自秋至春凡四決，皆塞之。至是徙州陽信，沖坐事為使者論奏，徙知襄州；復上疏論徙州非便，且著《河書》以獻。既而大水沒故城丈餘。
　　壬寅，遼東征。東京留守善寧、平章哈里袞奏已總大軍及女真諸部兵分道進討。遼主遣使齎密詔於軍。
　　二月，壬子朔，遼主如薩堤濼。
　　于闐國貢於遼。
　　泗州周憲百五歲，詔賜束帛。
　　甲寅，宗正寺火，有司奉玉牒屬籍置它捨得免。命鹽鐵副使段煜擇地營宗正寺。
　　丙辰，西蕃首領嘉勒斯賚等並遣貢名馬，估其直約錢七百六十萬；詔賜錦袍、金帶、供帳什物、茶、藥有差，凡中金七千兩，它物稱是。
　　丙寅，以楚王元佐為天策上將軍、興元牧，賜劍履上殿，詔書不名。」
　　丙子，詔禮部貢院：「進士六舉、諸科九舉以上，雖不合格，並許奏名。」
　　知永興軍、龍圖閣直學士陳堯咨，好以氣凌人，轉運使樂黃目表陳，因求解職，詔不許。己卯，徙堯咨知河南府兼留守司事。帝聞堯咨多縱恣不法，詔黃目察之，盡得其實。帝不欲窮治，止落職，徙知鄧州。
　　它日，帝謂宰相曰：「或言黃目在陝西條約邊事，雖主將亦罕饒假。」王旦曰：「太祖朝邊臣橫恣，或得一儒臣稍振紀綱，便為稱職。」帝曰：「近聞外官多事依違，黃目苟能如此，亦可嘉也。然不可過當生事，宜密戒之。」
　　三月，辛卯，中書上群臣應詔所舉官。帝覽之，曰：「皇甫選，人言其好談民政，陳絳亦聞有吏干。」王旦等曰：「選好師慕古人，而臨事迂闊，無益於用。絳制策入等，外任有聲，而性多簡倨。」時李永錫亦在舉中，旦等言：「永錫即頃年妄陳封事被黜者。」帝因曰：「搢紳之士，多恣毀訾，近日頗協附有位，久則便成朋黨，深宜絕其本原也。」
　　戊戌，趙安仁等上禮部合格人數姓名。帝顧謂宰相曰：「今歲舉場，似少謗議。」王旦曰：「條式備具，可守而行，至公無私，其實由此。」
　　癸卯，帝御崇政殿覆試，多所黜落；又疑所黜抹者或未當，命宰相閱視之。於是賜進士膠水蔡齊以下百九十七人及第，六人同出身。又賜六舉以上特奏名進士七十八人同《三禮》出身，賜諸科三百六十三人及第、同出身。齊等既考定，帝顧問王旦等曰：「有知姓名者否？」皆曰：「人無知者，真所謂搜求寒俊也。 」
　　故事，當賜第，必召其高第數人並見，又參擇其材質可者，然後賜第一。時新喻蕭貫與齊並見，齊儀狀秀偉，舉止端重，帝意已屬之，知樞密院寇準又言：「南方下國人不宜冠多士。」齊遂居第一。帝喜，謂准曰：「得人矣！」特召金吾給七騶，出兩節傳呼，因以為例。准性自矜，尤惡南人輕巧，既出，謂同列曰：「又與中原奪得一狀元。」
　　吳人范仲淹，生二歲而孤，母貧，更適長山朱氏，從其姓，名說。讀書僧舍，日作粥一器，分塊為四，早暮取二塊，斷齏數莖，入少鹽以啖之，蓋三年焉。至是登第，除官，始複姓改名，迎其母歸養。
　　召崇文館檢討馮元講《周易·泰卦》。元因言：「君道至尊，臣道至卑，必以誠相感，乃能輔相財成。」帝悅，特賜五品服。
　　夏，四月，遼以林牙建福為北院大王。
　　甲寅，遼國舅詳袞蕭迪里等征高麗，無功而還。
　　丙辰，遼哈斯罕部請括女真舊無籍者，會其丁入賦役；從之。
　　樞密使貫寧奏大破德寽勒部，遼主命侍御札拉獎諭，代行執手之禮。
　　壬戌，以樞密使、同平章事寇準為武勝軍節度使、同平章事。
　　先是准惡三司使林特之奸邪，數與爭。特方有寵，帝不悅，謂王旦等曰：「准年高，屢更事，朕意其必改前非，今所為似更甚於昔。」旦等曰：「准好人懷惠，又欲人畏威，皆大臣所當避。而准乃以為己任，此其所短也。非至仁之主，孰能全之！」准之未為樞密使也，旦嘗得疾，久不愈，帝命肩輿入禁，勞問數四，因曰：「卿今疾亟，誰可代卿者？」旦謝曰：「知臣莫如君，惟明主擇之！」帝舉張訁永，又問馬亮，皆不對。帝曰：「試以意言之。」旦強起舉笏曰：「以臣之愚，莫如寇準。」帝憮然，有間曰：「准性剛褊，更思其次。」旦曰：「它非臣所知也。」
　　及准為樞密使，中書有事關送樞密院，違詔格，准即以聞。帝謂旦曰：「中書行事如此，施之四方，奚所取則！」旦拜謝曰：「此實臣等過也。」中書吏皆坐罰。既而樞密院有事送中書，亦違詔格，吏得之，欣然呈旦，旦令送還樞密院。吏白准，准大慚。
　　旦每見帝，必稱准才，而准數短之。帝謂旦曰：「卿雖談其美，彼專道卿惡。」旦謝曰：「臣在相位久，闕失必多。准對陛下無所隱，此臣所以重准也！」帝由是愈賢旦。
　　及准自知當罷，使人求為使相，旦大驚曰：「使相豈可求邪？」准憾之。既而帝問旦：「准當何官？」旦曰：「准未三十，已蒙先帝擢置二府，且有才望，若與使相，令處方面，其風采亦足為朝廷之光。」及制出，准入見，泣涕曰：「非陛下知臣，何以至是！」帝具道所以，准始愧嘆，語人曰：「王子明器識，非准所測也！」
　　是日，以吏部尚書王欽若、戶部尚書陳堯叟並為樞密使、同平章事。
　　丙寅，詔申明咸平中條制，凡倉庾所收羨剩，不為勞績。
　　遼耶律世良破准布，遣人上其俘獲之數。
　　戊辰，遼主駐沿柳湖。
　　己巳，女真貢於遼。
　　壬申，世良討烏爾古部，破之。甲戌，遼主遣使賞有功將校。
　　世良討德寽勒部，至清泥堝。是時於厥既平，朝議欲內徙其眾，於厥安土重遷，遂復叛。世良懲於部族易叛，既破德寽勒，輒殲其丁壯，勒兵還噶喇河，進擊餘黨。而斥候不謹，其將巴固聚兵稠林中，乘遼師不備擊之，遼師小卻，退陳於河曲。是夜，巴固來襲，會聞遼後軍且至，巴固遂誘於厥之眾皆遁。世良追之，軍至險擊，巴固方阻險少休。遼軍偵知其所，世良不亟掩擊，巴固得以輕騎遁去。獲其輜重及所誘於厥之眾，並遷德寽勒部民，城臚朐河上以居之。
　　榮王元儼宮火，延燒內藏左藏庫、朝元門、崇文院、秘閣。王旦等請對，帝曰：「兩朝所積，一朝殆盡，誠可惜也！」旦曰：「陛下富有天下，則帛不足憂，所慮者政令賞罰之不當耳。臣等備位宰輔，天災如此，當罷斥。」帝遂下詔罪己，求直言，命丁謂為大內修葺使。
　　五月，庚辰朔，侍御史知雜事王隨言：「准詔劾榮王元儼宮遺火事，本元儼侍婢韓盜賣金器，恐事發，遂縱火。」詔韓氏斷手足，令眾三日，凌遲死。獄成，當坐死者甚眾，王旦獨請對，言曰：「陛下始以罪己詔天下，今乃過為殺戮，恐失前詔意。且火雖有跡，寧知非天譴邪？」帝納之，減死者幾百人，止降榮王元儼為端王。記室參軍崔昈，坐輔導無狀，亦責官。
　　辛巳，遼命北府劉慎行為都統，樞密耶律世良副之，殿前都點檢蕭庫哩為都監，以伐高麗。慎行先攜家置邊郡，致緩師期；遼主追慎行還，下吏議責，以世良、庫哩總兵進討。
　　甲申，命寇準知河南府兼西京留守司事。
　　辛卯，河北轉運使李士衡等言：「有羨餘錢四十萬貫，絹五千匹，絲三千兩，布二十萬匹，請悉以上供。」詔令本路貯積，勿更輦致。
　　壬辰，詔於右掖門外創崇文外院，別置三館書庫。時宮城申嚴火禁，帝以群臣更直寓宿，寒月飲食非便，乃命翰林學士陳彭年檢唐故事而修復之。
　　廢內侍省黃門，其高班內品，改為前殿祗候高班內品。
　　詔自宮禁逮臣庶之家，一切服玩皆不得以金為飾，嚴其科禁，自是遂絕。
　　知制誥錢惟演獻其父所賜禮賢宅，優詔賜惟演錢五十萬，令均給六房，仍各賜宅一區。
　　詔：「契丹國信物，舊用金飾者，並易以錦繡。」
　　庚子，放宮人一百八十四人。
　　六月，己酉朔，日有食之。
　　給事中、知荊南府馬亮言：「庶官職田過為優厚，請二三年間權住支給，聊助經費。臣今歲所得米麥四百二十餘石，已牒本府納官訖。」詔獎之。
　　庚戌，遼主拜日如禮，與瑪都布耶律世勛易衣馬為好。以上京留守耶律巴格為北院樞密副使。
　　辛未，令諸州以御製七條刻石。
　　閏月，己卯朔，大赦天下，非己殺人及枉法贓致殺人、十惡至死者，悉原之。
　　庚辰，王欽若上准詔編修后妃事跡七十卷，賜名《彤管懿範》。
　　以童子蔡伯希為秘書省正字。伯希家本福州，隨父龜從至京師，才四歲，誦詩百餘篇。帝召入禁中，應對周詳，所誦精習，因命以官。又以龜從久在場籍，善於訓子，召試中書，授校書郎。
　　戊戌，昭宣使、平州團練使、人內都知秦翰卒。帝甚悼惜，贈貝州觀察使，賻襚加等。翰倜儻有武力，以方略自任，前後身被四十九創，群帥推其勇敢。輕財好施，所得俸賜多均給將士。帝嘗謂王旦曰：「翰盡忠國家，不害人，亦不妄譽人。在先朝嘗言：『與李繼遷款暱，出入帳中無間，可陰刺之。』且言：『 臣一內官不足惜，或為國家去此劇賊，死亦無恨。』太宗深賞其忠。」旦曰「雷有終在西川，與上官正、石普多不協，賴翰和解，不然，幾生事。」帝曰：「昨劉承規卒，翰曰：『承規不避眾怨，今必流謗，望悉勿聽！朕益嘉其為人。」其後重贈彰國軍節度使。詔楊億撰碑文，億以翰不畜財，表辭所勢物，雖朝旨不許，而時論美之。
　　秋，七月，戊午，樞密副使王嗣宗罷為大同節度使。先是嗣宗與寇準不協，累表求罷。准既去位，嗣宗復固請補外，因授以旄鉞，尋命知許州。
　　庚午，徙知昇州、工部侍郎薛映知揚州；以給事中馬亮為工部侍郎，知昇州；以吏部員外郎李迪為右諫議大夫，知永興軍。帝謂輔臣曰：「大籓長吏，尤難其人。要在洞達物情，遵守條詔，愛民抑暴而已。其或廉而肆虐，或察而滋章，或急掊斂以為公，或曠職務以為怒，如此則何由致治！」
　　乙亥，以郭崇仁為宮苑使、昭州團練使。崇仁，守文子，章穆皇后弟也，雖外戚，朝廷未嘗過推恩澤，自是凡十年不遷。
　　八月，癸未，陳州言知州、樞密直學士、禮部尚書張訁永卒。贈左僕射，諡忠定。訁永尚氣節，重然諾，勇於為義。為令守多異政，威惠及民，民皆不敢為惡，而亦不苦其嚴。成都人立廟祀之。帝嘗稱訁永才任將帥，以疾不盡其用。訁永臨終奏疏言：「不當造宮觀，竭天下之才，傷生民之命。此皆賊臣丁謂誑惑陛下，乞斬謂頭置國門以謝天下，然後斬詠頭置於氏之門以謝謂。」帝亦不以為忤。訁永嘗言：「事君者廉不言貧，勤不言苦，忠不言己效，公不言己能，可以事君矣。」又嘗語人曰：「吾榜中得人最多：謹重有雅望，無如李文靖；深沉有德，鎮服天下，無如王公；面折廷爭，素有風采，無如寇公；至於當方面，則訁永不敢辭。」
　　乙未，以三司使林特為戶部侍郎、同玉清昭應宮副使，太常少卿馬元方為右諫議大夫，權三司使事。帝以特久任三司，高年勤瘁，特置此職，班在翰林學士之上，優其月給以寵之。帝數訪以朝廷大事，特因有所中傷，人以此憚焉。
　　九月，己酉，注輦國遣使來貢。注輦前古不通中國，其使者舟行涉千一百五十日乃達廣州，約其道路，蓋四十一萬一千四百里。帝待其使者加厚。
　　庚戌，以工部郎中、知鄧州陳堯咨守本官，知制誥。堯咨性剛戾，數被挫辱，忽忽無聊。帝聞之，以問其兄堯叟，堯叟曰：「堯咨不知上恩保佑，自謂遭讒以至此。望取元犯事尤重者切責之，使知悔懼。」遂詔堯咨曰：「卿知永興日，所為乖當，非獨用刑慘酷也。如擅置武庫，建視草堂，開三門，築甬道，出入列禁兵自衛，此豈人臣所宜？眾論甚喧，不但樂黃目奏也。朕念堯叟朝夕近侍，未欲窮究，姑示薄責，旋加甄敘。卿不內省，但曰為人所傾。自今宜體國恩，改過遷善；不然，當以前後事狀盡付有司。」堯咨乃惶恐稱謝。
　　嘉勒斯賚始立文法，聚眾數十萬，表請伐夏州以自效。帝以戎人多詐，或生它變，命周文質監涇原軍、曹瑋知秦州以備之。
　　甲寅，遼師攻高麗之通州，高麗將鄭神勇引兵繞遼師陣後，擊殺七百餘人，神勇戰死。遼師進攻寧州，不克而退。高麗將高積餘追之，敗死；遼師遂取定遠、興化二鎮，城之。
　　丁卯，遼主與伊勒希巴兵部尚書蕭榮寧定為交契，以重君臣之好。丙子，以旗鼓蘇拉詳袞題哩古為六部奚王。
　　冬，十月，丙戌，以右諫議大夫慎從吉為給事中，權知開封府。帝召戒從吉曰：「京府浩穰，凡事太速則誤，緩則滯，惟須酌中。有請屬，一切拒之。 」又曰：「府吏多與豪右協謀造弊，所宜深察。」及從吉領府事，謗者甚多，帝以問輔臣，丁謂曰：「從吉好言人過，故積眾怨。」帝曰：「當官宜守常道，或強為善以取名，則毀讟必隨至矣。」
　　辛卯，以翰林學士晁迥權吏部流內銓，知制誥盛度知通進、銀台司兼門下封駁事。迥以父名佺為辭，遂命與度兩換其任。度，杭州人也。
　　時翰林學士王曾亦領銀台司，宰相議令迥代曾。帝曰：「聯聞外議，謂曾嘗封駁詔敕，自是中書銜之，多沮曾所奏。今若罷去，是符外議。」旦曰：「 臣等本無忌曾之意，今茲宣諭，為宰相避謗，請迥與度相易，曾如舊。」帝可之。旦因言：「降敕或差誤有害，勘會失實，臣等省視不至，頒下四方，誠為不當。封駁司官苟能詳覽改正，乃助臣等不逮，必無責之之理。」帝然之。
　　乙巳，王飲若上《聖祖事跡》十二卷，帝制序，賜名《先天記》。飲若又續成三十二卷，上之。
　　遼主自八月射鹿至於九月，復自癸丑至於辛酉連獵於諸山。遼主善射多力，嘗遇二虎方逸，策馬馳之，發矢連殪二虎。又嘗一矢貫三鹿，時南京方試舉人，以《一箭貫三鹿》為賦題。駙馬劉三嘏獻《射二虎頌》，遼主嘉其贍麗。三嘏，慎行子也。
　　十一月，庚申，遼主命汰東京僧，又命上京、中京及諸宮選精兵五萬五千人以備東征。
　　工部侍郎种放卒。帝親制文，遣內侍致祭，護喪歸葬終南，贈工部尚書。先是有譏放循默者，帝聞之，謂輔臣曰：「放為朕言事甚眾，但外延不知耳。」因出所上時議十三篇。放將卒，忽取前後章疏稿悉焚之，服道士衣，召諸生會飲於次，酒數行而卒。
　　癸酉，高麗與東女真來貢。
　　十二月，戊寅，皇子行加冠禮。
　　辛卯，以皇子慶國公受益為忠正軍節度使兼侍中，封壽春郡王。
　　甲辰，命樞密使、同平章事王欽若都大提舉抄寫校勘館閣書籍，翰林學士陳彭年副焉，鑄印給之。初，榮王宮火，燔崇文院、祕閣、所存無幾；既別建外院，重寫書籍，故有是命。
　　是月，遼主自海徼如顯州。
　　　　 ○真宗膺符稽古神功讓德文明武定章聖元孝皇帝大中祥符八年〈（遼開泰五年。丙辰，一零一六年）〉
　　春，正月，丁未，遼主北還。
　　庚戌，遼耶律世良、蕭庫哩與高麗戰於郭州西，破之，斬首萬餘級，盡獲其輜重。乙卯，師次南海軍，世良卒於軍。
　　丙辰，置會靈觀使，以參知政事丁謂為之。
　　以馬軍副都指揮使張旻為宣徽南院使兼樞密副使。先是旻被旨選兵，下令太峻，兵懼，謀欲為變。有密以聞者，帝召二府議之，王旦曰：「若罪旻，則自今帥臣何以御眾？急捕謀者，則震驚都邑，此尤不可。」帝曰：「然則奈何？」旦曰：「陛下數欲任旻以樞密，臣未敢奉詔；今若擢用，使解兵柄，反側者自安矣。」帝從其言，軍果亡它。
　　辛酉，同玉清昭應宮副使林特上《會計錄》，詔府祕閣。
　　癸亥，發內藏錢五十萬貫給三司。
　　興州團練使德文，少好學，凡經史百家，手自抄撮，工為辭章。帝以其刻勵如諸生，嘗因進見，戲呼之曰「五秀才」。德文數言願得名士為師友，己巳，特命翰林學士楊億與之游。
　　壬申，以張士遜為戶部郎中，崔遵度為戶部員外郎，並充壽春郡王友。
　　時王將受經，命中書擇方正有學術者為府官。以士遜平雅和謹，澹於榮利，遵度同修起居注逾十年，每立墀上，常退匿楹間，慮帝見之，搢紳推其長者，因召兩人並命焉。
　　初，宰相將用士遜等為翊善、記室，帝曰：「翊善、記室，府屬也，王皆受拜。」故以王友命之，令王每見答拜。士遜嘗謁王旦，稱王學書有法，旦曰：「王不應舉、選學士，不在學書。」士遜愧謝。
　　癸酉，遼主駐雪林。
　　二月，准布部長朝於遼。
　　辛巳，遼主如薩堤濼。
　　丁亥，監修國史王旦等上《兩朝國史》一百二十卷，優詔答之。
　　庚寅，遼以前東京統軍使耶律罕謨為右伊勒希巴。
　　壬辰，命修景靈宮副使林特詣兗州景靈宮太極觀設醮，以營建畢故也。宮觀總一千三百二十二區。
　　甲午，詔築堂於元符觀南，為皇子就學之所，賜名曰資善。帝作記，刻石堂中。命入內押班周懷政為都監，入內供奉官場懷玉為壽春郡王伴讀，仍面戒不得於堂中戲笑及陳玩弄之具。
　　丙申，以後宮崇陽縣君李氏為才人。
　　戊戌，遼皇子宗真生，宮人蕭納木錦所生也。納木錦少而黝面，很視，其母嘗夢金柱擎天，諸子欲上而不能，納木錦從後至，與僕從皆升，母心異之。久之，得入宮，侍承天太后。嘗拂太后榻，獲金雞，吞之，膚色光澤異常，太后驚異，曰：「是必生貴子。」命侍遼主。至是舉子，遼主之長子也。皇后無子，取為己子。納木錦漸進為元妃。皇后愛養宗真如己出，元妃顧妒皇后之寵，心常怏怏。
　　三月，辛酉，遼以諸道獄空，守臣並進階賜物。
　　癸亥，宗正卿趙安仁言：「唐朝玉牒首載混元皇帝，今請以御製《聖祖降監記》冠列聖玉牒，及別修皇朝新譜，仍別制美名。又請以知制誥劉筠、夏辣並為宗正寺修玉牒官。」從之，名新譜曰《仙源積慶圖》。
　　庚午，亳州言明道宮成，總四百八十區。詔遣內侍設醮。
　　夏，四月，遼賑招州民。
　　王繼忠既見執於遼，薦擢漢人行宮都部署，封琅邪郡王。時伊勒希巴蕭哈綽，方以明習典故，善占對，被寵於遼主。繼忠侍遼主宴，遼主語及哈綽，欲用為樞密使，繼忠曰：「哈綽雖有刀筆才，暗於大體；蕭迪里才行兼備，可任也。」遼主以為黨於迪里，弗聽。戊寅，以哈綽為北院樞密使。
　　庚辰，司天監言周伯星再見。
　　丁亥，陝西轉運副使張象中言：「安邑、解縣兩池，除見貯鹽三億八千八百八十二萬餘斤外，恐尚有遺利，望行條約。」帝曰：「厚地阜財，此亦至矣。若過求增羨，必有時而闕。不可許也。」
　　丙申，賜天下酺。
　　辛丑，令入內內侍省定群官與諸宮院婚嫁財物之數。先是連姻戚里者，冗費過甚，每納采成禮之日，多領傔從，其家供給飲食，動逾千萬，或有破產者。帝曰：「國家宗支漸廣，此不可不限其制度。」於是多所差減，且賜金帛給其費焉。
　　五月，甲辰朔，詔以來年正月一日詣玉清昭實宮，上寶冊。又以十一月有事於南郊，行恭謝之禮。諸軍賞賜，並以內藏物充。三司勿催促諸路錢帛，諸州軍監無得以修貢、助祭為名，輒有率斂。
　　乙巳，邠寧環慶部署王守斌言夏州蕃騎千五百來寇慶州，內屬蕃部擊走之。
　　丁未，殿中侍御史張廓言：「群官有丁父母憂者，多免持服，非古道也。伏望自今並依禮令解官行服。」詔從之，其官秩當起復及武臣內職，悉如舊制。
　　丙辰，以景靈宮、會靈觀及兗州景靈宮、太極觀成，釋死罪囚流以下。
　　丁巳，以向敏中為宮觀慶成使。
　　己未，河北轉運使李士衡獻助南郊絹布六十萬匹，錢二十萬貫，且言：「六十萬皆合上供者，餘二十萬即本路羨餘，請遣使臣起發。」先是每有大禮，士衡必以所部供軍物為貢，言者以為不實，故是奏條析之。有詔嘉獎，因謂輔臣曰：「士衡應卒有材，然事多忽略，故人往往以虛誕目之。然朝廷所須，隨大小即辦，亦其所長也。」
　　乙丑，以王旦為恭上寶冊南郊恭謝大禮使。
　　庚午，太白晝見。
　　辛未，司天奏：「歲星太陰失度，太白高，主兵在秦外。」帝謂輔臣曰：「秦地控接三蜀，疆境甚遠，軍中不逞輩慮忽聚盜，宜謹備之。嘉勒斯賚與秦、渭熟戶結為釁隙，曹瑋請益屯兵，可如所請。川、陝長吏、監押、巡檢有曠弛者，代之。」
　　六月，辛巳，比部員外郎、知齊州范航坐受財枉法，免死，仗脊黥面，配沙門島。其子昭時任江南不路提點刑獄，及受代還，至南京，上言願為邊卒，贖父移善地。宰臣言父子罪雖不相及，然亦當降其職任，遂令厘務；從之。
　　癸巳，京畿蝗，命輔臣詣玉清昭應宮、景靈宮、會靈觀建道場以禱之。
　　丙申，以虞部員外郎張懷寶、秘書丞韓庶、戶部判官梁固分判三司鹽鐵、度支、戶部句院。先是起居郎樂黃目判三司句院，三司使馬元方言其不稱職，罷之。帝謂王旦等曰：「人言三司官不欲數易，蓋使人幸其更移，不能盡究曹事之弊耳。又，句院乃關防之局，官卑權輕，難舉其職。」旦曰：「三部句院為一司，實為繁劇，縱使重官為之，徒益事勢，於句稽則愈疏矣。若復分三部設官，選才力俊敏者主之，庶乎分減簿領，稍得精意。」故命懷寶等分領焉。
　　遼以政事舍人吳克昌按察霸州刑獄。

