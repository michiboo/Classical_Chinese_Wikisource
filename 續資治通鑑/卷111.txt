
五月，庚申朔，日北至，祀皇地祇於天慶觀之望祭殿，始用牲玉。
辛酉，捧日天武四廂都指揮使、建武軍節度使、江西兵馬副總管楊惟忠卒。
惟忠之討趙進也，即軍中得疾，還洪州，一日死。安撫大使李回收其軍隸本司，以統制官傅選、胡友所部四千人為前後軍，又命親衛大夫、鼎州團練使祁超將餘兵五千充本司統制。
惟忠起行間，兼長戰守，宣、政間，在陝西，頗有威名；及從帝至東南，官崇志滿，不肯盡力，聲譽日衰。薨年六十六，後諡恭勇。
庚午，岳飛奏破曹成於賀州。
壬申，蘄黃鎮撫使孔彥舟言：「劉豫已遷汴京，金人留戍甚寡，人苦科役，日望王師，土豪人戶，尚有團練保險堅守不降者。誠能拜相臣為大元帥，宿重兵於淮南要害之地以為根本，指揮諸鎮，分道進兵，將見天戈所指，州縣望風降順。因民所欲，藉以為兵，不必乞師於神武；取民所餘，資以為糧，不必仰給於縣官。河南之地，指日可定，而京城孤立矣，一日會合，輻輳城下，而劉豫唾手可擒也。伏念臣昨任東平府鈐轄，統領巡社鄉兵，屢戰獲捷，京東軍民，粗知姓名。見今所部將士，又多東北人，皆曾隨臣出入行陳，習知山川，不煩鄉道。伏望聖慈假借名目，稍重事權，使臣獨當一路，自光之蔡，迤進進兵。」詔賜敕書嘉獎，仍令就都督府計議。
丁丑，尚書左僕射、都督江淮荊浙諸軍事呂頤浩總師次常州，而其前軍將、武節大夫、榮州團練使趙延壽所部忠銳軍叛於呂城鎮。是日，叛兵過金壇縣，奉議郎、知縣事胡思忠率射士迎敵，為所敗。賊以槍刺之，思忠曰：「甯殺令，毋掠藏庫，殺平民。」賊怒，逐之至市河，思忠溺死。浙西安撫大使劉光世遣前軍統制王德追叛兵，至建平縣，及之，盡殲其眾。後贈思忠三官，錄其家一人。於是頤浩稱疾不進。
壬午，詔：「泛海往山東者行軍法。」牒報劉豫於登、密、淮陽造舟，論者恐賈舟為偽地所拘，則篙工柁師悉為賊用，故有是旨。
甲申，戶部請諸路上供絲帛並半折錢，許之。是時江、浙、湖北、夔路歲額綢三十九萬匹，江西、川、廣、湖南、西浙絹二百七十三萬匹，東川、兩浙、湖南綾羅絁七萬匹，成都府錦綺千八百餘匹段，皆有奇。
丙戌，詔置修政局。
時尚書左僕射呂頤浩既督軍於外，右僕射秦檜乃奏設此局；命檜提舉，而參知政事翟汝文同領之。又以尚書戶部侍郎黃叔教為參詳官，起居郎胡世將、太常少卿王居正為參議，尚書右司員外郎吳表臣、屯田員外郎曾統、兵部員外郎樓炤、考功員外郎張{角}並為檢討官，置局如講議司故事。仍詔侍從、台省寺監官、監司、守令各書所見。
六月，庚寅朔，貴州團練使、新知復州李宏引兵入潭州，執湖東招無使馬友，殺之。
時韓世忠將至長沙，宏遂有殺友之謀，是日，因其詣天慶觀還，襲殺之於市。其將王進、王俊以所部數千人遁去。宏屯潭州。
辛卯，內殿進呈王大智所造軍器，帝曰：「車戰可用否？古法既廢，不復聞用車取勝，莫若且令多造強弩。」
金遣使閱諸路丁壯，調赴軍中。
癸巳，命廣西經略司即韶州撥內帑錢三十萬緡市戰馬。至是經略司言：「比歲不逞之徒，多以金銀市馬，鬻於群盜，故馬直踴貴，望於《大觀格》遞增二分。」許之。舊格八等：馬高四尺七寸者，直十五千；高四尺一寸者，直十三千；其餘以是為差。於是神武諸軍皆缺馬，乃命經略可以三百騎賜岳飛，二百騎賜張俊，又選千騎赴行在。然蠻馬尤駔駿者，在其地或博黃金二十兩，日行四百里；但官價有定數，故不能致此等焉。
己亥，江東安撫大使李光乞行宮增創後殿，仍修蓋三省、樞密院、百司及營房等；許之。
其後帝手詔光，第令具體而微，毋困民力。輔臣進呈，帝曰：「但令如州治足矣。若止一殿，雖用數萬緡，亦未為過。必事事相稱，則土木之侈，傷財害民，何所不至？」
壬寅，翟汝文罷參知政事。
利州觀察使、蘄黃鎮撫使孔彥舟叛，降偽齊。
先是劉豫訪得彥舟母、妻及子，厚給以祿，使其舅盧某持書招之，彥舟乃有叛意，未發。會報權邦彥入樞府，彥舟與之有隙，心不自安。時韓世清既伏誅，而韓世忠連破湖、湘群盜，順流東歸，彥舟疑其圖己，遂決策叛去。幕各長洲王玠諫曰：「總管被命鎮撫三州，任優祿厚，豈可負朝廷恩，自陷不義！」彥舟不聽。玠再諫，遂面罵之；彥舟怒，殺玠，引所部降劉豫。
其統制官陳彥明不肯北去，與統領官、武翼郎郭諒率眾千餘詣知江州劉紹先降。詔進彥明二官，與諒並為都督府準備將，仍賜敕書獎諭。
江西安撫大使李回聞彥舟遁，乃以本司右軍統領李玠以所部知黃州。
乙巳，詔簽書樞密院事權邦彥兼權參知政事。
甲寅，詔尚書左僕射、都督江淮荊浙諸軍事呂頤浩令赴行在奏事。
初，頤浩甫出師，而其前軍叛去。又聞桑仲死，頤浩不能進，遣參謀官傅崧卿以所部之建康，因引疾求罷，帝手詔封還所上章。頤浩復乞祠，乃命還朝，以崧卿權主管都督府職事。
乙卯，詔以辛企宗所部神武副軍隸湖廣宣撫使李綱，仍趣令之鎮。
福建、江、湖宣撫使前軍統制官解元，後軍統制官程振，以所部入潭州，屯於子城之內。新知福州李宏，稱疾不出。夜，宏中軍由恩波門以遁，元遣將李義追擊之。翼旦，元盡拘宏舟楫之在江皋者，引兵至寨中，見宏計事，因悉其兵械以歸。世忠即以宏為宣撫司統制。時朝廷始聞馬友死，以敕書勞巨集，而巨集已執矣。
是夏，金都元帥宗翰之白水泊避暑，試舉人以祠賦，得胡礪以下。先是試之日，宗翰立馬場中，呼舉人之年老者，諸生不諭其意，爭跪於馬前。宗翰據鞍，以鞭指麾，俾譯者逾之曰：「汝無力老奴婢，胡為應試！汝能文章，則少年登科矣。今苟得官，自知日暮塗遠，必受賕為子孫計，否則圖財假手，何補於國！我欲殺汝，又念汝罪未著，始聽終場。倘有所犯，必殺毋赦。」諸生伏地叩頭，愧恐而去。是舉也，宗翰諭主司勿取中原人。
秋，七月，壬戌，復置湖北提舉茶鹽司。
癸亥，敕令廣西經略司以鹽博馬，其後歲撥欽州鹽二百萬斤與之。
乙丑，給事中胡安國入對，帝曰：「聞卿大名，何為累召不至？」安國再拜辭謝，進曰：「臣聞保國必先定計，定計必先定都；建都擇地，必先設險；設險分土，必先尊制；制國以守，必先恤民。夫國之有斯民，猶人之有元氣，不可不恤也。除亂賊，選縣令，輕賦斂，更弊法，省官吏，皆恤民之事也。而行此有道，必先立政；立政有經，必先核實；是非毀譽，各不亂真，此致理之大要也。是非核實，而後號令行，人心順從，惟上所命，以守則固，以戰則勝，以攻則服，天下定矣。然欲致此，顧人主之志尚何如耳。尚志所以立本也，正心所以決事也，養氣所以制敵也，宏度所以用人也，寬隱所以明德也。具此五者，帝王之能事備矣。乞以核實而上十有五篇，付宰相參酌施行。」
己巳，江西安撫大使司奏孔彥舟北遁。詔趣岳飛移屯江州。
左司諫吳表臣言：「風聞偽齊於京東路每戶科麻七斤，或者恐其以繩維舟，謀濟江之計。今沿江津渡，皆當為備，就中採石，江稍狹而水緩，鑒之往事，備禦尤當嚴密。樞密院勘會，已令韓世忠屯建康府，岳飛屯江州，防扼江道。詔送沿江諸帥。
丙子，初，韓世忠進師討劉忠，是日，至岳州之長樂渡，與賊對壘，賊開塹設伏以拒官軍。
己卯，呂頤浩自鎮江入見。庚辰，頤浩言：「金人頃侵建康，初自北岸掠小舟數十而濟，既至南岸，恣行掠船，濟渡軍馬。其取和州，渡江亦然。欲令江北諸渡，自九月朔日，惟於緊要渡口量留舟一二以備轉送斥堠文字，餘舟皆泊南岸。至十月朔日以後，大江更不得通行，應公私舟船，悉令於南岸深港內隱藏；如違，篙梢並行軍法。俟過防秋如舊。」從之。
是日，韓世忠先遣中後左右四軍渡江，逼劉忠寨而屯。
先是世忠既移屯，乃弈棋飲酒，按兵不動者累日，眾莫窺其際。一夕，獨與親信蘇格便服聯小騎直穿賊營，警夜者呵問，世忠曰：「我也。」蓋已諜知賊中約以「我」字為號，故所向不疑，遂周覽賊營而去。出，喜曰：「天賜我也！」即下令：「明日破賊會食。」遂命諸軍拔柵前行，而潛令稅卒二千銜枚夜進，伏於山上。翼旦，世忠親率選鋒及前軍俱進。暨戰所，遣卒疾馳，入其中軍望樓，植麾張蓋，賊回顧驚潰，大敗遁去。忠據白麵山跨三年，及是乃敗，其輜重皆為世忠所得。始，世忠之出也，宣撫使孟庾以師久勞，止之，世忠請期半月當馳捷以獻，至是卒如所料。
甲申，呂頤浩言：「朝廷置沿海制置司，最為得策。然敵人舟從大海北來，拋洋直至定海縣，此浙東路也。自通州入料角，放洋至青龍港，又沿流至金山村、海鹽縣，直泊臨安府江岸，此浙西路也。萬一有警，制置一司必不能照應。望令仇悆專管浙東、浙西路，別除制置使一員專管浙東、福建。」從之。
丙戌，御史中丞沈與求試吏部尚書兼權翰林學士，尚書戶部侍郎兼侍讀、提領榷貨務兼修政局詳定官黃叔敖試戶部尚書，試吏部侍郎兼直學士院綦崈禮與權兵部侍郎方孟卿兩易，秘閣修撰、都督府隨軍轉運使姚舜明權戶部侍郎，殿中侍御史江躋守侍御史。
八月，甲午，近歲官吏坐贓抵死之人，率皆貨配，故犯法者滋多。至是錢塘縣吏樂振，受賄當死，詔論如律，其徒始駭懼。大理寺丞姚焯因請以振刑名頒下諸州，從之。
金賑泰州戍邊戶。
金主如中京。
丙申，左司諫吳表臣言：「時方艱危，州郡獲全者無幾，正賴賢守以循撫之。望用藝祖、漢宣帝、唐太宗、明皇故事，應郡守初自行在除授及代歸赴闕者，並令引對。一則明示朝廷謹重郡守之意，使之盡心；二則可以揣知其人之賢否與其才之所堪，從而褒黜；三則自外來者，可詢其所以為政與民情風俗之所安，而下情上通，不至壅蔽。」輔臣進呈，帝曰：「郡守，民之師帥，若不得人，千里受弊。宜從之。」
辛丑，左司諫吳表臣言：「大江之南，上自荊、鄂，下至常、潤，不過十郡之間，其要緊處不過七渡：上流最急者三，荊南公安、石首，嶽之北津；中流最緊者二，鄂之武昌，太平之採石；下流最緊者二，建康之宣化，鎮江之瓜洲是也。惟此七渡，當擇官兵，修器械。其餘數十處，或道路迂曲，或水陸不便，非大軍往來徑捷之處，略為之防足矣。又，十郡之間，地不過三千餘里，有一州占江面五百里者，有占百餘里者，遠近、多寡、勞逸大不均。如七處渡口處，宜每縣分定百里，專令巡尉守之，則力均而易守。」詔以付沿江守帥。
癸卯，淮東宣撫使劉光世言通問使、朝奉郎王倫還自金國。
始，朝廷遣人使敵，自宇文虛中之後，率募小臣或布衣借官以行，如倫及朱弁、魏行可、崔縱、洪皓、張邵、孫悟輩，皆為所拘。既而金都元帥宗翰在雲中，遣都點檢烏陵思謀至館中，具言息兵議和之意，俾倫南歸，須使人往議。宗翰貽帝書，略云：「既欲不絕祭祀，豈宜過於吝愛，使不成國！」於是皓、弁皆得以家問附倫而歸。倫至東京，與劉豫相見，豫遣偽閤門宣贊舍人馬某伴押至境上。光世以聞，詔倫赴行在。
乙巳，德安圍解。
李橫自夏來圍德安，未嘗攻城會戰，惟於城之西北隅造天橋成，填壕皆華，乃鼓眾臨城。鎮撫使陳規率軍民乘城禦之，規坐城樓，為砲折其足指，容色不變。圍益急，糧餉不繼，諸將請殺牛以代軍食，規曰：「殺牛代食，事窮矣！」因出家財以勞軍，士氣益振。孝感令韓遹來告曰：「縣有粟百斛，路梗不能通。」 會大風雨，規命乘勢呵殿而來，賊軍疑其神卒，不敢擊。規以書求援於朝，未報。橫遣人來，願得府之妓女而罷軍，規不可，諸將曰：「圍城七十日矣，以一婦人活一城之眾，不亦可乎？」規曰：「使橫即退，是我以婦人求和；況得之而未必退乎？」卒不予。
時橫填壕不實而天橋陷，規以六十人持火槍自西門出，焚其天橋，城上以火牛助之，倏忽皆盡，橫拔寨遁去。
甲寅，尚書右僕射、同中書門下平章事兼知樞密院事秦檜罷為觀文殿學士、提舉江州太平觀。
檜與左僕射呂頤浩不諧，頤浩既引朱勝非還朝，復自內批令日赴都堂議事，位知樞密院事上，欲以逼檜。會王倫來歸，殿中侍御史黃龜年因劾檜專主和議，沮止國家恢復遠圖，且植黨專權，漸不可長。檜即上章辭位，帝未許。前一日，頤浩與參知政事權邦彥留身帝前，復言檜之短。帝乃召兵部侍郎兼直學士院綦崈禮入對，出檜所獻二策，大略欲以河北人還金，中原人還劉豫，如斯而已。帝謂崈禮曰：「檜言『南人歸南，北人歸北』，朕北人，將安歸？又檜言『臣為相數日，可以使聳動天下』，今無聞」崈禮請御筆付院。帝即索紙筆書付崈禮。崈禮退，未至院，而麻制已成。翼日，制責檜曰：「自詭得權而舉事，當聳動於四方；逮茲居位以陳謀，首建明於二策。罔燭厥理，殊乘素期，念方委聽之專，更責寅恭之效。而乃憑恃其黨，排擯所憎。豈實汝心，殆為眾誤。顧竊弄於威柄，慮或長於奸朋。 」檜既免，帝乃諭朝廷終不復用，仍榜朝堂，檜入相凡一年。
詔：「珍禽花木毋入臨安諸門。」
夜四更，彗出於胃，帝憂之，命大官進素膳。
乙卯，詔：「防秋屆期，建康修大內可罷。」
九月，戊午朔，觀文殿學士、提舉江州太平觀秦檜落職。
時言者論：「陛下憤中國之未振，付檜以內修之事。而檜不知治體，信任非人，不以寬大之政輔陛下仁厚之德，乃以苛刻為務，事圖減削，過為裁抑，人心大搖，怨讟在路。又引用程瑀等，布列要路，黨與既植，同門者互相借譽，異己者力肆排擯。檜為宰相，兼此二罪，尚何俟而不遣之乎？」故有是命。
己未，罷修政局，以議者言修政所講多刻薄之士，失人心，致天變故也。
龍圖閣待制、知溫州洪擬試吏部尚書，徽猷閣待制、提舉臨安府洞霄宮鄭滋試尚書兵部侍郎。
詔：「雩祀上帝，復乙太宗配。」
辛酉，以彗星出，赦天下，應盜官物入己，罪抵死者不赦。內外臣庶，許直言時政闕失。行在和糴軍糧，自今並用一色見錢銀絹充糴本。免民間牛稅一年。應盜賊嘯聚去處，限十日出首，免罪，補官。川、陝豪戶替運軍儲，數多者與補承信郎至進義副尉。陝西諸叛將，許令自新，前罪一切不問。
朝奉郎、充河東大金軍前通問使王倫至行在。帝嘉其勞，詔：「倫去國五年，奉使有稱，特遷右朝奉大夫、充右文殿修撰、主管萬壽觀。」倫言宇文虛中奉使日久，守節不屈。時虛中子右朝奉郎師瑗，奉其母居閩中，乃添差師瑗福建路轉運判官。於是尚書左僕射呂頤浩議，當再遣使人以驕敵意。
壬戌，以左迪功郎潘致堯為左承議郎、假吏部侍郎，為大金奉表使兼軍前通問；秉義郎高公繪為武經郎、假武功大夫、忠州刺史，副之。命倫作書與其近臣耶律紹文，且附香藥、果茗、縑帛、金銀進兩宮，二後又減半；遺都元帥宗翰金二百兩、銀千兩；遺右監軍希尹、賜宇文虛中半之；遺耶律紹文銀三百兩，縑、幣百匹，通問副使朱弁已下亦皆賜金。三省勘問，路由東京，乃令頤浩作書，以果茗、幣帛遺劉麟。致堯、公繪，各官其家二人，賜金帛甚厚。
集英殿修撰、知平江府席益試尚書吏部侍郎，尋兼侍講。
乙丑，觀文殿學士、左宣奉大夫、提舉醴泉觀兼侍讀朱勝非守尚書右僕射、同中書門下平章事。
初命沿江岸置烽火臺以為斥堠，自當塗之褐山東，採石、蕪湖、繁昌、三山至建康之馬家渡、大城堙、池州之鵲頭山，凡八所，旦舉煙、暮舉火各一以為信，有警即望之。
丙寅，軍賊李通受都督府招安，傅崧卿以通為修武郎、本府親兵前軍統領。
辛未，詔：自今應批降處分，系親筆付出身者，並依舊作御筆行。」
甲戌，彗星沒。
乙亥，御筆：「尚書兵部侍郎兼直學士院綦崈禮為翰林學士。」自靖康後，從官以御筆除拜自此始。
丙子，詔：「近降御筆處分事，多系寬恤及軍期等事，與前此指揮事體不同，並經三省、樞密院。如或不當，自合奏稟，仍許給、舍繳駁，台諫論列，有司申審。若奉行違慢，止依違聖旨科罪。」是日進呈，帝謂輔臣曰：「今日批降處分，雖出朕意，必經由三省、密院，與已前不同。」朱勝非曰：「不經鳳閣、鸞台，蓋不謂之詔令。」呂頤浩曰：「所以別於聖旨者，欲上下曉然知陛下德音所向也。」遂批旨行下。
戊寅，罷鎮江府織御服羅。帝諭輔曰：「方軍興，有司匱乏，豈可以朕服御之物為先！且省七萬緡，助劉光世軍費也。」
辛巳，太尉、神武左軍都統制、福建、江西、荊湖等路宣撫副使韓世忠為江南東、西路宣撫使，置司建康府。沿江三大帥劉光世、李回、李光，並去所領揚、楚等州宣撫使名，其節制淮南諸州如故。惟荊湖、廣東宣撫使李綱，止充湖南安撫使，湖北、廣東並還所部。自分鎮以來，前執政為帥者，例充安撫大使，至是右司諫劉裴屢言綱跋扈，呂頤浩將罷綱，故帥銜比江東、西減大字。
世忠言提舉官董日攵，招馬友、曹成之眾得八萬人；詔戶部侍郎姚舜明往衡、邵、辰、沅等州揀其軍，仍應副沿路糧食。世忠還建康，乃置背嵬親隨軍，皆鷙勇絕倫者。
壬午，權尚書禮部侍郎趙子晝充徽猷閣待制、樞密都承旨。自改官制後，都承旨除文臣自子晝始。
丙戌，顯謨閣直學士、知興元府王似為端明殿學士、川陝等路宣撫處置副使，與張浚相見，同治事。
始，浚出使，第以宣撫處置為名，至是始帶川陝及等路字。浚在川、陝，凡事雖以便宜行之，然於鄉黨親舊之間，少所假借。於是士大夫有求於宣司而不得者，始起謗議於東南，大略謂浚殺曲端、趙哲為無辜，而任劉子羽、趙開為非是。朝廷疑之，將召歸，先為置副。時似已復還成都，而行在未知也。
丁亥，初，劉忠既為韓世忠所破，復聚眾走淮西，駐於蘄陽口，世忠前軍統制解元以舟師奄至，襲忠，大破之。忠與其徒數十人遁走北去，附於劉豫；以忠為登、萊、沂、密等州都巡檢使。忠之將文廣，率所部詣江西安撫大使李回降，回即以廣為武翼郎、閤門宣贊舍人，充本司統領軍馬。
資政殿大學士宇文虛中在雲中，聞金將侵蜀，遣使臣相偁間行以告宣撫處置使張浚，且齎帝所賜禦封親筆押字為信，兩傍細字作道家符錄隱語云：「善持正教，有進無退。魔力已衰，堅忍可對。虛受忠言，寧殞無悔。」虛受忠言者，蓋隱虛中之名也。又遺其家人書，言：「中遭迫脅，幸全素守。惟期一節，不負社稷。一行百人，今存者十二三人。有人使行，可附數千緡物來，以救艱厄。昨有人自東北來，太上亦須茗藥之屬，無以應命，甚恨甚負。」於是虛中妻黎氏奏以縑、帛、茗、藥附通問使潘致堯，而致堯已行矣。
偽齊長星見。偽太后翟氏死，諡曰慈獻。
是秋，金主如燕山，都元帥宗翰、右副元帥宗輔、右監軍希尹、左都監宗弼皆會。留右都監耶律伊都守大同府，左監軍昌守祁州。
伊都久不遷，頗怨望，遂與燕山統軍稿裡謀為變，盡約燕、雲之郡守、契丹、漢兒，令悉誅女直之在官，在軍者。天德知軍偽許之，遣其妻來告。時希尹微聞其事而未信，偶獵居庸關上，遇馳書者，覺而獲之。宗翰族稿裡，命希尹誅伊都於大同。伊都微覺，父子以游獵為名，乃奔達勒達。達勒達先受希尹之命，其首領詐出迎，具食帳中，潛以兵圍之。達勒達善射，無衣甲，伊都出敵不勝，父子皆死。
西京副留守李處能坐累誅。南京留守郭藥師、河東南路步軍都總管蕭某皆下獄，既而獲免。處能，燕人，遼宰相儼之子，宣和末，自平州來歸，拜延康殿學士，賜姓名趙敏修；金人交燕，復取以去。宗翰以藥師家富於財，謂其可以動眾，悉奪而囚之。
宗翰次室蕭氏，本天祚之元妃，希尹殺之，謂宗翰曰：「彼與兄實為仇讎，然忍死事兄者，蓋有待也。今事既不成，它日帷間，寸刃不測，可以害兄矣。希尹以愛兄故擅殺之。」宗翰泣謝。於是宗翰令諸路盡殺契丹。
金主聞伊都叛，未至燕而歸。大赦。
彰德軍節度副使高景山告知相州杜充陰通江南。先是充之孫自南方逃歸，充不告官而擅納之，遂下元帥府掠治。宗翰問之曰：「汝欲歸江南邪？」充曰：「元帥敢歸江南，監軍敢歸江南，惟充不敢歸也。」諸帥相顧而笑。逾年乃釋。
冬，十月，戊子朔，置孳生馬監於饒州，命守臣提領，括神武諸軍及郡縣官牧馬隸之，仍選使臣五人專主其事。
時言者以為「軍旅之事，馬政為急；多事以來，國馬為強敵所侵，盜賊所有，其在諸軍者無幾。乞講求孳生之利，於江東、西擇水草善地，置地以牧之。」故有是命。
辛卯，朝議以坑治所得不償所費，悉罷監官，以縣令領其事。至是江東轉運副使馬承奏存饒、信二州銅場，許之。二場皆產膽水，浸鐵成銅。元祐中，始置饒州興利場，歲額五萬餘斤。紹聖三年，又置信州鉛山場，歲額三十八萬斤。其法以斤鐵排膽水槽中，數日而出，三煉成銅，率用鐵二斤四兩而得銅一斤雲。
癸巳，詔湖北安撫司後軍統制官顏孝恭以所部還鄂州。孝恭初奉詔討石陂軍賊餘照，照為官軍所殺，其次李寶等百餘人皆就招。
戊戌，呂頤浩言：「建康米斗不及三百，欲於鎮江上下積粟三十萬斛，以助軍用。」帝曰：「若精選兵十五萬，分為三軍，何事不成！祖宗取天下，兵數不過如此。」
庚子，直徽猷閣淩唐佐為偽齊所殺。
初，唐佐既降，劉豫因以唐佐知歸德府。有尚書郎李亙者，乾封人，建炎末避地不及，豫使守大名。時通問副使宋汝為亦以豫命同知曹州。三人素相厚，汝為知豫無改悔意，與唐佐等疏其虛實，遣人持蠟書告於朝。唐佐、亙募得卒劉全、宋萬、僧惠欽，汝為募民王現、邵邦光，皆十餘往返。尚書左僕射呂頤浩之過常州也，得唐佐從孫憲，授保義郎、閤門祗候，俾持帛書遺之。憲至睢陽，唐佐妻田氏使與館客張約同食，憲疑不出，田氏曰：「無傷也。」既而為約所告，豫遣人捕唐佐並其家至京師，憲走得免。唐佐諫豫，責以大義，豫怒，斬唐佐於境上，下令曰：「唐佐結連江南謀反，斬首號令。其家屬當從坐，貸死，送潁昌府拘管。 」時全、萬、惠欽為邏者所得，事泄、亙亦坐誅。先是武顯大夫孫安道為應天府兵馬鈐轄，城陷，不得歸，後謀挺身還朝，為人所告而死。事聞，贈安道忠州刺史；為亙立祠，名湣忠。
丁未，以孟冬薦饗太廟於溫州。是月也，先祫祭。祠部員外郎、神主神御提點向宗厚言：「祭不欲數，乞用故事權罷時享。」禮官援《政和五禮新儀》，不從。於是裕祭、孟饗薦新、朔祭兼行於一月之間，非故事也。
己酉，詔：「帥臣、統兵官以公使酒酤賣者，取旨論罪。」
先是李綱為湖廣宣撫使，請於所在州軍造酒，許之。及是呂頤浩因進呈言：「茶鹽榷酤，今日所仰養兵。若三代井田、李唐府兵可復，則此皆可罷。不然，財用舍此何出？」朱勝非曰：「榷酤自漢武時因兵興而有。」帝曰：「行之千餘年，不能改革，可見久長之利。」胡有是旨。
詔湖北安撫使劉洪道、知鼎州程昌寓並力招捕湖寇楊太。
時太據洞庭，有眾數萬，又有周倫、楊欽、夏誠、劉衡之徒，大造車船及海鰍船，多至數百。車船者，置人於前後，踏車進退，每舟載兵千餘人。又設拍竿，長十餘丈，上置巨石，下作轆轤，遇官軍船近，即倒拍竿擊碎之，官軍以此輒敗。大率車船如陸戰之陳兵，海鰍如陸戰之輕兵。又，倫、欽雖各有寨，而專倚舟以為強，誠、衡雖各有舟，而專倚寨以為固，此其所恃也。韓世忠之在湖南也，遣使臣朱實往招之，太不聽命。至是昌寓以奏，乃命趣捕之。
是月，尚書右僕射朱勝非上經營淮北五事，一謂：「國家屯軍二十萬，月費二百萬緡，倘無變通，必致坐困。逆豫方行什一稅法，聚以資敵，若王師不出，豫計得行。今當渡江取彼所積以實邊圉，淮南既實，民力自寬。」二謂：「逆豫招到淮北山寨及知名賊二十六項，所以然者，彼謂官兵不敢出，逆賊能驟來耳。宜分為三軍，聲言取徐、邳而實取淮陽，聲言趣京師而實取陳、蔡，聲言入濱海而實取青、密，使豫聞之，必分兵拒守，然後大軍出廬、壽，直搗宋、亳，豫必成擒矣。」三：「慮賊並力南下，今敵使既行，未有要約，不若先破豫兵，去其一助。」四：「大軍一出，所得金帛，當明諭將帥，悉以賞軍。」五：「淮北有土豪助順者，就以為守將，俾自為備，則兵勢益張。如此，則不三二年，中原可定。」帝納之。
十一月，戊午朔，右諫議大夫徐俯入對，言大臣不可立威，宜與諸將論事。又言杜充一向威嚴，諸將不敢議事，其敗以北。帝曰：「朕命大臣與諸將會食供職，卿特未知。」呂頤浩曰：「將相和則國安，豈可人情不通！」自頤浩、張浚執政，始與諸大將共食於朝堂，論者謂諸將便衣密坐，視大臣如僚友，階級之法廢矣。
己未，尚書工部侍郎朝肖胄，移吏部侍郎，仍兼工部；權吏部侍郎章誼，移刑部侍郎，仍兼工部。
金遷趙氏疏屬�上京。
辛酉，偽齊劉豫召武功郎、河南鎮撫司都統制董先至汴京，以為大總管府先鋒將。
先是金房鎮撫使王彥在金州，威聲頗著，宣撫處置使張浚以彥節制商、虢、陝、華州。彥遣屬官高士瑰率諸將以圖商、虢，至紫嶺，與先遇，官軍敗，統制官劉琦戰死。然先以困迫，遂棄商州，彥以統制官邵隆知州事。
己巳，呂頤浩屢請因夏月舉兵北向以復中原，且謂：「人事天時，今皆可為。何者？昨自維揚之變，兵械十亡八九，未幾敵分三路入侵，江、浙兵散而為盜。自陛下專意軍政，揀汰冗兵，修飭器甲，今張浚兵三萬，有全裝甲萬副，刀槍弓箭皆備；韓世忠軍四萬，岳飛軍二萬三千，王燮軍一萬三千，雖不如俊之軍，亦皆精銳；劉光世軍四萬，老弱頗眾，然選之亦可得其半。又，神武中軍楊沂中，後軍巨師古，皆不下萬人，而御前忠銳如崔增、姚端、張守忠等軍亦二萬。臣上考太祖之取天下，正兵不過十萬，況今有兵十六七萬，何憚不為！且向者邵青擾通、泰，張琪劫徽、饒，李成破江、筠，範汝為據建、劍，孔彥舟、馬友、曹成等為亂於江、湖，朝廷枝梧不暇，今悉已定。又，自敵之南牧，莫敢攖其鋒者；近歲張俊獲捷於四明，韓世忠扼於鎮江，陳思擊於長橋，而張榮又大捷於淮甸。良由敵貪殘太甚，天意殆將悔禍。又，敵以中原付之劉豫，而豫煩碎不知國體，三尺童子知其不能立國，事固可料。觀宇文虛中密奏，雖未可盡信，然敵騎連年不至淮甸，必有牽制。今韓世忠已到行在，臣願睿斷早定，命世忠、張俊與臣等共議，決策北向。令世忠由宿、泗，劉光世由徐、曹以入，又於明州留海船三百，只令范溫、閻皋乘四月南風北去，徑取東萊。此數路皆有糧可因，不必調民饋運。大兵既集，豫必北走。所得諸郡，就擇土毫為守，敵舉兵來爭其地，則彼出我入，彼入我出，擾之數年，中原可復。況今之戰兵，其精銳者皆中原之人，恐久而銷磨，異時勢必難舉，此可為深惜者也。」
庚午，詔：「自今御筆並作聖旨行下。」時右諫議大夫徐俯言：「宣和以來所以分御筆、聖旨者，以違慢住滯，科罪輕重不同也。今明詔許繳駁論列，當依祖宗法作聖旨行下。方其批付三省，合稱御筆，三省奉而行之，則合稱聖旨，然後名正言順。」上從之。
壬申，帝諭輔臣曰：「自昔中興，豈有端坐不動於四方者！將來朕撫師江上。朕觀周宣王修車馬，備器械，其《車攻》復古一篇可見。若漢世祖起南陽，初與尋、邑之戰，以少擊眾，大破昆陽。其下如唐肅宗雖不足道，而能用郭子儀、李光弼，以復王室。朕謂中興之治，無有不用兵者。卿等與韓世忠曲折議此否？如朝廷細事，姑待有司，卿等當熟講利害。朕前日與世忠論至晚膳過時，夜思至四更不寢。朕與卿等固有定議，昨日批出，可更召侍從，日輪至都堂，給劄條對來上，朕將參酌以決萬全。」
吏部侍郎韓肖胄言：「今日之勢，終當用兵。如晁錯之論七國，以為削亦反不削亦反，金人猶是也。」繼因賜對，面奏：「賊豫盜據中原，人心不附，宜出不意遣兵將鼓行進討，聲言翠華再幸金陵，督使過江。願賜睿斷，克成大勳。」時頤浩亦召世忠至都堂，諭以焚毀劉豫糧草事，世忠曰：「此乃清野之法，不可不行。」
禮部尚書洪擬獨言：「國勢強則戰，將士勇則戰，財用足則戰，我為主彼為客則戰。陛下前年幸會稽，今年幸臨安，興王之居未定，如唐肅宗之在關中，光武之在河內也。又，邇者諸將雖有邀擊小勝，未見雷合電發以取大捷。又，江、浙農耕未盡復，淮甸鹽策未盡通，平日廩給尚艱，緩急將何以濟？又，千里饋糧，士有饑色，今使千里出戰，則彼逸我勞，凡此皆未可言戰也。」擬歸家，語人曰：「吾知迎合可取高位，然豈以一身之故誤國事耶！」
甲戌，潭、鼎、荊、鄂帥守李綱等四人約日會兵，收捕湖寇。
初，綱以湖廣宜撫使赴湖南，聞曹成將自邵入衡以趨江西，而韓世忠所留提舉官董日攵親兵才數百人，勢不足以彈壓，即駐師衡陽，遣使諭成，使散其眾。成至衡，綱召與語，俾率其餘眾四萬詣建康。時馬友之將步諒，有兵二萬，掠衡山，泊吳集市。綱留統制官韓京屯茶陵以扼賊，而親帥大軍自白沙潛涉江，諒不虞其至，遂出降。至是以聞，詔綱精加揀汰，得七千餘人。隸諸軍。
綱尋入潭州，械右朝奉郎、知醴陵縣張覿屬吏，權攝官以漸易置，贓吏稍戢。綱延見長老，問民疾苦，皆以盜賊、科率為言，乃檄州縣，非使司命而擅科率者，以軍法從事；應日前科須之物，並以正賦准折。又遣統制官郝晸降潰將王進於湘鄉，吳錫擒王俊於邵。自是湖南境內潰兵為盜者悉平，惟湖寇楊太據洞庭，文榜指斥，言詞不遜。綱命統領官李建、馬准、吳錫分屯湘陰、益陽、橋口以備之。
湖南無水軍，綱乃拘集沿江魚戶，得三千人，屯潭州，言於朝，乞合兵討蕩。詔湖北安撫使劉洪道、知鼎州程昌寓、荊南鎮撫使解潛遣兵會之，仍權聽綱節制。
壬午，龍圖閣直學士、知湖州汪藻言：「自太上皇帝、淵聖皇帝及陛下建炎改元，至今三十餘年，並無日曆。本朝宰相皆兼史館，故書榻前議論之辭，則有時政記；柱下聞見之實，則有起居注。類而次之，謂之日曆；條而成之，謂之實錄；所以備記言，垂一代之典也。苟曠三十年之久，無一字之傳，何以示來世？望許臣編集元符庚辰至建炎己酉三十年間詔旨，繕寫進呈，以備修日曆官採擇。」許之。
自軍興，史官記錄，磨有存者。藻嘗於經筵面奏，乞命中官纂述《三朝日曆》，會朝廷多事，未克行。比出守湖，而湖州不被寇，元符後所受御筆、手詔、賞功、罰罪等事皆全，藻因以為張本，又訪諸故家士大夫以足之，凡六年乃成。
十二月，丁亥朔，詔：「閩盜範忠竊發，令神武前軍左部統領申世景、御前忠銳第六將單德忠以所部二千速捕之，毋致滋長；如不即捕獲撲滅，其帥守監司及應捕盜官，並重置憲典。」既而處州復告急，乃命忠銳第一將張守忠為精兵二千會之，權聽守臣宋伯友節制，賊遂平。世景以勞自武功大夫加榮州刺史。
甲午，御筆嚴銷金之禁。帝因覽《韓琦家傳》論戚裡多作銷金事，且聞都人以為服飾者甚眾，故禁之。
觀文殿學士、知潭州、充湖南安撫使李綱罷，以龍圖閣直學士折彥質為湖南安撫使。
夜，行在臨安府火，燔吏、工、刑部、御史臺及公私室廬甚眾，乙未旦乃滅。太常博士趙霈言：「國家以宋建號，用火紀德。今駐蹕以來，未舉大火之祭，望詔有司舉行。」從之。
戊戌，端明殿學士、江東安撫大使趙鼎始至建康視事。時參知政事、權同都督江淮荊州諸軍事孟庾，太尉、江南東西路宣撫使韓世忠，皆駐軍府中。軍中多招安強寇，鼎為二府，素有剛正之風，庾、世忠皆加禮，兩軍肅然知懼，民既安堵，商賈通行焉。
辛丑，給事中賈安宅試尚書工部侍郎。
宣撫處置使張浚，即成州置院，類試陝西發解進士，得周漢等十三人。浚承制賜漢進士出身，餘同出身。癸卯，以聞。
甲辰，詔張浚罷宣撫處置使，依舊知樞密院事，徽猷閣直學士知夔州盧法源為龍圖閣學士、川陝宣撫處置副使，與王似同治事。
先二日，命駕部員外郎李願往川、陝，因使持詔號浚還朝，且令與參贊公事劉子羽、主管機宜文字馮康國俱還，仍以親兵千人護送。時法源奉祠居蜀，浚承制以法源代韓迪，言於朝；閱四日，遂有是命。尋以浚於國有功，久勞於外，令學士院降詔召赴樞庭，仍命學士撰蠟書十通，付宣撫副使王似書填賜諸叛將，略曰：「昨宣司參議劉子羽弄權用事，不通人情，今已召張浚還朝，更命王似，無復嫌隙，其早自歸。」浚聞，乞祠，不許。
是日，帝謂大臣曰：「近引對元祐臣僚子弟，多不逮前人，亦一時遷謫，道路失教。元祐人才，皆自仁宗朝涵養，燕及子孫。自行經義取士，往往登科後再須修學，所以人才大壞，不適時用。」
辛亥，襄陽鎮撫使李橫敗偽齊於楊石店，遂復汝州。
先是偽河南尹孟邦雄發永安陵，鎮撫使翟琮憤不能平，思出奇以擒之；知虢州董振，亦與偽將先密謀以所部應琮。時襄陽糧乏，橫不能軍，乃引兵而北。敵自入中國，少能抗之，不意其猝至。橫至汝州城下，守將武德大夫彭玘以城降。
金人攻商州。
初，都元帥宗翰在雲中，使陝西經略使完顏杲裒五路兵，與劉豫之招撫使劉夔來侵。時秦鳳路副總管吳璘以兵駐和尚原，敵懼不得進，欲以奇取蜀，乃令叛將李彥琪駐秦州，窺仙人關以要吳玠，別將以遊騎出熙河綴關師古，而大軍由商於以進。師古與別將遇，敗之。完顏杲至商州，斥堠將望風退走。守將邵降度不能守，即退屯上津。
丙辰，知鼎州程昌寓令兵馬副總管杜湛率將士冒雪入沅江縣境，盡焚賊寨，奪舟取糧。
初，進士薛筇嘗詣金國上書言事，金人執之以歸劉豫。筇至汴京，復以醜言訐豫，欲令「系頸以組，與大臣同詣闕下，臣子之義，雖死猶生，或得以全其宗族。若夫緩一時之誅，忘終身之患，它日受擒，與妻子桀身東市，悔無所及。」豫大怒，欲斬之，張孝純救解得免。
是歲，宗室賜名、命官十有八人。
大理寺言斷大辟三百二十四。

