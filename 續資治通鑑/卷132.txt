
春，正月，己巳，殿中侍御史王珪言殿前馬步軍三衙強刺平民為軍，詔禁止。
先是殿前司闕額數千人，詔三衙分月招補，而所遣軍士利其例物，往往驅掠市人以充數；民以樵採、魚蝦為業者，皆不敢入行在，至有招刺輦官者。自行在至衢、婺數州，道路之間，商旅不行，遠近大擾。珪為帝言：「外郡寄招之兵，人材亦略可使，皆民間之無家可歸者，出於所願，但州縣吝費，所招不多。今若以三衙招兵之資付之，寬為其限，何患不集！」帝謂大臣曰：「招軍一事，士大夫往往以為不切事宜。殊不知聖人思患預防，若暗失軍額，何以為先事之備！但當措置約束，毋令擾人足矣。」於是詔三司毋得遣人於外路招刺，違者統制以下官皆抵罪。
既而殿中侍御史葉義問亦奏其事，且言不當強提輦官，詔殿前司究治，乃吐渾押官潘勝所招也。權刑部侍郎陳正同等請決杖降資。葉義問言：「輦官最為親近，比於足蹙路馬之芻，萬萬不侔。今刑部官吏以輕刑處之，附下不恭，孰大於此！」詔正同罰銅十斤。
賀金正旦使孫道夫將還，金主使左宣徽使敬嗣暉諭之曰：「歸白爾主，事我上國，多有不誠。今略舉二事：爾民有逃入我境者，邊吏皆即發還；我民有逃叛於爾境者，有司索之，往往托詞不發，一也。爾於沿邊盜買鞍馬，以備戰陳，二也。且馬得人而後可用，如無其人，得馬百萬，亦奚以為？我亦豈能無備！且我不敢爾國則已，如欲取之，固非難事。我聞接納叛亡，盜買鞍馬，皆爾國楊太尉所為，常因俘獲問知，其人無能為者也。」又曰：「聞秦檜已死，果否？」道夫對曰：「檜實死矣，陪臣亦檜所薦者。」又曰：「爾國比來行事，殊不如秦檜時，何也？」道夫曰：「容陪臣還國，一一具聞宋帝。」時金主日謀南伐，故設詞以為兵端，而雜以它辭亂之。
金主嘗召諫議大夫張仲軻，補闕馬欽，校書郎田與信，直長迪實，入便殿侍坐。金主與仲軻論《漢書》，謂仲軻曰：「漢之封疆，不過七八千里，今我國幅員萬里，可謂大矣。」仲軻曰：「本朝疆土雖大，而天下有四主：南有宋，東有高麗，西有夏。若能一之，乃為大耳。」金主曰：「宋人且何罪而伐之？」仲軻曰：「臣聞宋人買馬、修器械，招納山東叛亡，豈得為無罪！」金主曰：「向者梁珫嘗為朕言，宋有劉貴妃者，姿質豔美，蜀之花蕊，吳之西施，所不及也。今一舉而兩得之，俗所謂因行掉手也。江南聞我舉兵，必遠竄耳。」欽、與信俱對曰：「海島蠻越，臣等皆知道路，彼將安往！」欽又曰：「臣在宋時，嘗帥軍征蠻，所以知也。」金主謂迪實曰：「汝敢戰乎？」對曰：「受恩日久，死亦何避！」金主曰：「汝料彼敢出兵否？彼若出兵，汝果能死敵乎？」迪實良久曰：「臣雖懦弱，亦將與之為敵耳。」金主曰：「彼將出兵何地？」曰：「不過淮上耳。」金主曰：「然則天贊我也。」既而曰：「朕舉兵滅宋，不過二三年，然後討平高麗、夏國，一統之後，論功遷秩，分賞將士，彼必忘勞矣。」
二月，丙申，同知樞密院事陳誠之知樞密院事。
先是誠之奏事，帝曰：「卿文人讀書，乃知兵務如此之熟！」遂進用之。
乙巳，尚書工部侍郎兼侍講兼直學士院王綸同知樞密事。
丙午，太常少卿孫道夫權尚書禮部侍郎，因道夫使金還，具奏金主所言也。
三月，辛酉朔，日有食之，陰雲不見，宰相遂率百僚稱賀。詔以日月薄蝕，乃上穹垂戒，而有司以陰雲不見，欲集班拜表稱賀，殊非朕寅畏天威之意，令毋得稱賀。翼日，宰執共贊所降詔語，帝曰：「朕德薄，不足以格天，陰雲蔽日，蓋偶然耳。至於時雨滂霈，此乃可喜也。」
壬戌，起居郎劉章權尚書工部侍郎。
丁丑，太尉、定江軍節度使、鄂州駐答刂御前諸軍都統制兼提領營田田師中開府儀同三司，以三省言師中除太尉已及八年，有捕猺賊功，當遷也。
戊寅，詔曰：「設官分職，民事為先。古者二千石位次九卿，公卿闕則選所表而用之。祖宗以來，郡守闕多選諸台省，至分遣朝行以治劇邑，非曾曆親民不得為清望官，重民事也。朕式稽古訓，為官擇人，今後侍從有闕，通選帥臣及第二任提刑資序曾任郎官以上者；卿、監郎官闕，選監司、郡守之有政績者，並須治狀昭著及有譽望之人。卿、監、郎官未曆監司、郡守者，令更迭補外任；內官除詞臣、台諫系朕親擢，徐並須在職二年，方許遷除。庶內外適均，無輕重之偏，職業修舉，有久任之效，以副朕重民事之意。」
戊子，追復故敷文閣直學士洪晧再復徽猷閣直學士，以其子起居舍人遵言復職未盡也；尋賜諡曰忠宣。
夏，四月，乙未，大理寺少卿楊揆權刑部侍郎，司農卿湯允恭權尚書兵部侍郎。
五月，辛未，改光州為蔣州，光化軍為通化軍，光山縣為期思縣，避金太子名也。
金太子光瑛，年十二，善騎射，嘗射麞，獲之，金主以薦太廟。
戊寅，金國使驃騎上將軍、殿前司副都點檢蕭恭，副使中大夫、尚書工部侍郎魏子平，見於紫宸殿。
丙戌，金使蕭恭、魏子平入辭，置酒紫宸殿，以雨故，復就垂拱殿。
時金主決意南下，子平還，入謁，首問以南方事，且曰：「汝謂蘇州與大名孰優？」子平曰：「不可比。」曰：「何謂也？」子平曰：「宮室、車馬、衣服、飲食，人之所美也。江湖地卑濕，舟船以為居，魚蝦以為釀，夏服焦葛，猶不堪其熱。以此言之，殆不侔矣。」金主不悅。
是月，金主召使部尚書李通、翰林院學士承旨翟永固、左宣徽使敬嗣暉、翰林直學士韓汝嘉四人謀，欲再修汴京而徙居之，為南侵之計。通、嗣暉皆言此正合天時，金主喜。永固、汝嘉曰：「燕京甫成，帑藏已乏，民力未蘇，豈可再營汴邑？江南通好，歲帑無闕，遽興征伐，亦恐出師無名。」金主怒曰：「非汝所知！」麾之使去。既而召翰林應奉文字綦戩講《漢書》，金主怒稍解。翼日，擢通尚書右丞，嗣暉參知政事。永固因請老，許之。
六月，癸巳，名眉州青神縣中岩山龍潭慈姥神祠曰慈濟。
是日，流星晝隕。
甲辰，樞密院都承旨陳正同，言諸路奏讞死囚，例多降配，非是，帝曰：「刑罰非務刻深，欲當其罪。若專姑息，廢法用例，則人不知畏，非所以禁暴戢奸。可諭刑官，常令遵守成憲。」
秋，七月，己未，詔築皇城東南之外城。
戊寅，起居舍人洪遵論鑄錢利害，大略謂：「今錢寶少，多為錯毀作器用，而南過海，北渡淮，所失至多。自罷提點官，復置屬二員，無異監司，而鑄錢殊未及額，亦宜多方措置。」帝諭大臣曰：「遵論頗有可采。前後銅禁，行之不嚴，殆成虛文。銅器雖民間所常用，然亦可以它物代之。今若自公卿貴戚之家，以身率之，一切不用，然後申嚴法禁，宜無不成者。」
己卯，帝出御府銅器千五百事送鑄錢司，遂大斂民間銅器。其道、佛像及寺觀鐘磬之屬並置籍，每斤收其算二十文；民間所用照子、帶鑻之類，則官鬻之。凡民間銅器，陰一月輸官；限滿不納，十斤已上徒二年，賞錢三百千，許人告，自後犯者，私匠配錢監重役。其後得銅二百萬斤。
庚辰，帝出御製《郊祀天地、宗廟樂章》十三首示輔臣。
壬午，國子祭酒周綰權尚書吏部侍郎，秘書少監曾幾權禮部侍郎。
八月，戊子朔，詔置國史院、修神宗、哲宗、徽宗三朝正史。
辛卯，權禮部侍郎孫道夫權工部侍郎。丙申，秘閣修撰、知紹興府趙令詪權尚書戶部侍郎。
壬寅，尚書省勘會張浚已服闋，詔：「特進觀文殿大學士、和國公張浚，落職，提舉江州太平興國宮，依舊永州居住。」
丁卯，加封唐柳州刺史柳宗元為文惠昭靈侯。
辛亥，詔立湣節廟於順昌縣，以祠範旺。
甲寅夜，地震。
九月，戊寅，右迪功郎李耆言：「自經界之後，稅重田輕，終所入且不足以供兩稅，今又配州縣買銅，民力愈困。況江西州縣，多用私錢，舊錢百，重十一兩，新錢百，重五兩有奇。若毀舊錢千，以鉛錫雜之，則可鑄二千五百，是以贛、吉等州，比屋私鑄。一路且以萬戶言之，戶日銷千錢，是日毀萬緡也。民既銷錢而盜鑄，官又抑民毀錢而更鑄，得不償失，徒弊百姓，費邦財。願詔諸監，錢姑仍舊歲，計坑冶所入銅錫興鑄，諸路委提刑兼主其事，戶部歲終課其殿最，則事省而民安矣。」
自戶部提領鑄錢，而分州縣科買銅錫，民多毀錢為銅以應命，故耆言如此。詔提領鑄錢司措置約束。
庚辰，中書舍人兼史館修撰王剛中充龍圖閣待制、四川安撫制置使兼知成都府。
先是權禮部侍郎孫道夫，言中外籍籍，皆謂金人有窺江、淮意，帝曰：「朕待之甚厚，彼以何名為兵端？」道夫曰：「興兵豈問有名！願陛下早為之圖。」又言：「成都帥，陛下不可不擇，宜求才可制置四川者二三人，常置之聖度。」帝云：「當儲人以待緩急之用。」剛中亦言：「禦敵最今日先務之急，盍先自擇將帥，蒐士卒，儲備軍械。加我數年，國勢富強，彼請盟則為漢文帝，犯邊則為唐太宗。」帝壯其言。會西蜀謀帥，宰執謂宜得文武威風識大體者，帝曰：「無逾王剛中矣。」遂有是命，又令道夫以蜀中利害語之。
辛巳，以士輵為昭化軍節度使，嗣濮王。
冬，十月，丁亥朔，秘書少監沈介為賀大金正旦使，閤門祗候宋直溫副之；國子司業黃中為賀生辰使，閤門祗候、辦御前忠佐軍頭引見司李景夏副之。
戊子，左承議郎虞允文為秘書丞。
允文知渠州，地磽民貧，常賦之外，又行加斂，流江尤甚。允文奏罷之，凡六萬五千餘緡。
初，帝作損齋，舁去玩好，置經史古書其中，以為燕坐之所，且為之記，權吏部尚書賀允中請以賜群臣。庚寅，帝謂宰執曰：「允中嘗於經筵問朕所好之意，朕謂之曰：『朕之所好，非世俗之所謂道也。若果能飛升，則秦皇、漢武當得之；若果能長生，則二君至今不死。朕惟治道貴清淨，故恬淡寡慾，清心省事。所謂為道日損，期與一世之民同躋仁壽，如斯而已。』當降出碑本以賜卿等。朕又惟比年侈靡成風，如婚祭之類，至有用金、玉器者，此亦不可以不戒。」至是降詔諭中外如帝旨。
戊戌，詔：「尚書省凡事理不當者，許詣登聞檢院投狀類奏，覽訖，付御史臺理問。」
癸丑，故進士楊居中、執中，並特贈右承事郎。
二人，存中弟也，建寧之破死焉。至是存中乞以大禮所得親屬、門客二官為恤典，帝特命錄之。
十一月，癸亥，金詔有司勤政安民。
己卯，日南至，合祀天地於南郊，赦天下。
權禮部侍郎孫道夫言：「今合祭天地，奉祀宗廟，悉復承平舊典。加以辟道山，求遺書，修太學，育人材，文治既舉，自此願訓敕將士，增修武備，以為不虞之戒。」又言：「仁宗景祐初，采古兵法及舊史成敗，為《神武秘略》以賜邊臣，訓迪有方，故一時爪牙有古良將風。願下文館重加讎正，遍賜將帥，以繼仁宗故事，豈無曹瑋、王德用、狄青之徒為時出乎！」時金人渝盟有端，而中外疑信未決。道夫獨憂之，故數以武事為言。
癸未，金尚書左丞耶律安禮罷。參知政事李通以憂制起復如故。
己丑，詔出御前錢修葺睦親宅及重建學宮殿宇凡一百七十一區。
十二月，丁未，詔：「才人劉氏進封婉儀。」
責授寧遠軍節度副使、彬州安置李光，復左朝奉大夫，任便居住。
壬子，金國賀正旦使正奉大夫、工部尚書蘇保衡，副使定遠大將軍、太子左衛率府率阿典謙入見。
乙卯，金以樞密副使張暉為尚書左丞，歸德尹高召和式起為樞密副使。
御前諸軍都統制兼知興元府姚仲言：「興元府、洋州諸縣，各有以前保丁內選到人材少壯堪出戰人，差充義士，臣已於數內摘揀到三千人，團結隊伍，教習武藝，及欲於附近大安軍、巴、蓬州差撥保丁，以備船運軍糧。」從之。自朝廷與金約和罷兵，議者乃奏罷利路諸州義士。至是仲聞金有意敗盟，欲為戰守備，乃奏復之。
議者亦謂：「興、洋舊有義士，皆驍勇可用，只是免身丁、差役之類，不費有司錢糧。望下本路帥司檢昭舊來簿藉條例，依舊收充，以時教閱，無令州縣別致騷擾，以備緩急使喚，此正古人寓兵於農之意。」奏可。
始，王庶立法，義士每丁蠲家業錢二百千，部轄使臣蠲六分科斂，及是諸縣民間所餘家業不多，科買軍糧草料苦於偏重。仲乃命視舊法，止蠲其半，部轄使臣三分之二，衣甲、兜鍪、神臂弓箭官給，其它應軍中所用，皆自為之。軍行，日支糧二升有半。每六十五人為隊，管隊二人，押擁隊三人，旗首三人。縣立三部，都、副部轄、管轄各一人。於是合五郡所籍，為二萬一千七百餘人，惟興、洋、大安久而不廢。
金主欲都汴，而汴京大內失火，命左丞相張浩、參知政事敬嗣暉營建南京宮室。浩從容奏曰：「往歲營治中都，天下樂然趨之。今民力未復而重勞之，恐不似前時之易成也。」不聽，浩朝辭，金主問以用兵江南之利害，浩不敢正對，乃婉辭以諫，欲以諷止，曰：「臣觀天意欲絕趙氏久矣。」金主愕然曰：「何以知之？」對曰：「趙構無子，樹立疏屬，其勢必生變，可不煩用兵而服之。」金主雖喜其言而不能從。
浩等至汴，金主時使宦者梁珫來視工役，運一木之費至二千萬，牽一車之力至五百人，宮殿之飾，遍傅黃金，而後間以五采，金屑飛空如落雪，一殿之費以億萬計。殿既成，珫指曰：「某處不如法式。」輒撤之更造，浩不能抗，與之鈞禮。
金舊制，宦者惟掌掖庭宮闈，至金主篡位，始以宦者王光道為內藏庫使，衛愈、梁安仁領內藏。金主嘗曰：「人言宦者不可用，朕以為不然。後唐莊宗委張承業以事，竟立大功，此中豈無人乎？」珫最被委任，故尤驕恣。
是歲，夏始立通濟監，鑄錢。
春，正月，丙辰朔，帝以皇太后年八十，詣慈甯殿行慶壽之禮，宰執、使相皆進上壽禮物。詔：「庶人年九十、宗子女若貢士以上父母年八十者，皆授官封；文臣致仕官大夫以上，並賜三品服；僧、尼、道士八十以上者，賜紫衣及師號有差。」宰執沈該率百官詣文德殿稱賀，用建隆故事也。班退，帝御垂拱殿受北使禮。
金主朝太后於壽康宮。
丁巳，金御史大夫高楨卒。
庚申，金更定私相越境法，並論死。
乙卯，詔：「故洪州觀察使王彥，特贈安遠軍節度使。」
名導江縣金馬碧雞神詞曰昭應。
金主詔：「自來沿邊州軍設置榷場，本務通商，便於民用，其間多有夾帶違禁物貨，圖利交易，及不良之人私相來往，可將密、壽、潁、唐、蔡、鄧、秦、鞏、洮、鳳翔府等處榷場，並行廢罷，只留泗州榷場一處，每五日一次開場，仍指揮泗州照會移文對境州軍，照驗施行。」
二月，丙戌朔，盱眙軍申到北界泗州牒，金國已廢罷密、壽等州榷場，只存留泗州一處。詔：「盱眙軍榷場存留，餘並罷之。」時事出不意，南北商旅，棄物貨而逃者甚眾，既而無所得食，漸致抄掠。議者請嚴責州縣捕之，帝不聽，命給裹糧，各使歸業，久之遂定。金人又於泗州增榷場屋二百間。於是盱眙亦如之，仍創給渡淮木牌，增守卒焉。
奉國軍節度使、開府儀同三司、領御前諸軍都統制職事、判興州吳璘為少保。
己丑，詔：「海商假託風潮輒往北界者，依軍法。」
侍御史葉義問試尚書吏部侍郎。
金以左宣徽使許霖為御史大夫。
壬辰，定江軍承宣使、同知大宗正事士籛為安慶節度使。
己亥，權尚書工部侍郎劉璋兼權吏部侍郎，給事中兼侍講、權直學士院楊椿試兵部侍郎。
壬寅，宗正少卿楊偰權尚書工部侍郎。
丁未，金修中都城，造戰船於通州。
金主諭宰相曰：「宋國雖臣服，有誓約而無誠實；比聞沿邊買馬及招納叛亡，不可不備。」乃遣使籍諸路明安部族及州縣渤海丁壯充軍，及分往上京、東京、北京、西京，凡年二十以上、五十以下者皆籍之，雖親老、丁多、乞一子留侍，亦不許。
己酉，帝謂大臣曰：「聞江西境內有群聚而掠人於道者。」王綸曰：「艱食之民，不得已而為之，未必皆嘯聚也。」帝曰：「凡災傷處，悉令賑濟，蠲欠已及二十七萬，不知州縣奉行何如。輕徭薄賦，自無盜賊，故唐太宗用魏徵之言，行仁義既效，且曰『惜不令封德彝見之。』然德彝與虞世基輩，皆隋朝佞臣誤煬帝者。太宗受命，自當斬之，以為奸佞之戒。」
三月，丙辰朔，金遣兵部尚書蕭恭經畫夏國邊界，遣使分詣諸道總管府督造兵器。
丁丑，詔帥臣、監司、侍從、台諫歲舉可任將帥者二員，具材略所長及曾立功效以奏。
秘書少監沈介權尚書吏部侍郎。
夏，四月，壬辰，國子司業黃中賀金主生辰還，言金主再修汴梁，役夫萬計，此必欲徙居以見逼，不可不早為之計。時約和久，中外解弛，無戰守備，帝聞，矍然曰：「但恐為離宮也。」中曰：「臣見其行事，恐不止為離宮。果南徙居汴，則壯士健馬，不數日可至淮上，可無慮乎！」宰相沈該、湯思退聞之，詰中曰：「沈監之歸，屬耳不聞此言，公安得云云也？」居數日，復往言之，曰：「請勿以妄言即罪。」思退怒，至以語侵中。時中書舍人洪邁亦請密為邊備，該等不聽。
辛丑，國子司業黃中守秘書少監。近例，使北還者，率得從官。宰相以中言金有南牧之意，惡之，故沈介遷吏部侍郎，而以中補其處。
先是武成王廟生芝草，武學博士朱熙載密為圖以獻。熙載，金壇人湯思退所薦也。於是宰相召長貳赴都堂，責之曰：「治世之瑞，抑而不奏，何耶？」祭酒周綰未及言，中指此圖曰：「治世何用此為！」綰退而歎曰：「惜不使中為諫諍官也！」
詔以唐西平王李晟配食武成王，降李勣於堂下。
金主命增山東路泉水，畢括兩營兵士廩給。
辛亥，金尚書左丞張暉，御史大夫許霖罷，以大興尹圖克坦貞為樞密副使。
是月，歸朝官李宗閔上書言：「臣竊聞近者金人於岐、雍間伐木以造浮梁，東京、長安修治宮室，遷諸路近戍聚於關陝，遊騎千數出近邊覘視虛實，奸謀詭計，未可窺測。臣疏賤冗散，謹以區區管見有可裨廟堂末議者，析為三事：
其一曰嚴守禦。方今天下根本在吳、蜀，其勢若手足之相應，荊州據其中，心腹之地也。襄陽扼荊州之沖，又足以為荊州重輕。今重兵皆駐武昌，而刑、襄之間所以自衛者未固。且襄陽在今為極邊，去荊州四百五十里，無重山峻嶺、長江大河之險，敵人馳輕騎，不兩日可至城下，萬一荊州為其所據，吳、蜀首尾不能救。朝廷雖以劉錡鎮荊州，然無兵以自固；至襄陽之兵，不過千餘人，又皆疲懦，安能以備緩急！宜令劉錡將二萬人分屯荊州要害，更令不住召募，日夜訓習，張聲勢，嚴斥堠，仍擇久曆將陳者一人如田晟其人者以副之。蓋晟雖老而戰功素著，敵人深畏之，今居南昌，未足窮其施設，若使與劉錡協辦，敵人不敢復事南牧。襄陽則遣一智勇兼全之將，分武昌之兵萬人，比歲更其戍守。襄既有備，吳、蜀可高枕而臥矣。
其二曰募新軍。臣往在行間，常見三衙及諸處招軍，皆市井遊手，數年之後，雖習知騎射擊刺之事，而資性疲懦不改也。臣聞福建、汀、贛、建昌四郡之民，輕慓勇悍，經涉險阻，習以為常，平居則投石超距，椎牛伐塚，聚為小盜，而為奸雄之資，使有人駕馭役使，必能得死力。臣竊見殿前司左翼軍統制陳敏，生長贛土，天資忠勇，其民亦畏而愛之；所統之兵，近出田舍，且宜占籍，遂為精近，人人可用。若朝廷專委陳敏，俾招集四郡之民，使金人果渝盟，則攻守皆可為用，若尚守和好，則可以填三衙之數。臣觀今日敵人之舉，其志不小，如聞簽陝右、兩河民悉以為兵，與夫契丹、奚家、漢兒諸軍不下數十萬眾，聚之關陝，其在它路，又不知幾萬人。若欲攻蜀，則吳璘、姚仲、王彥之兵足以相抗。臣觀其兵，皆遠來烏合之眾，利在速戰，朝廷遣楊存中、成閔提兵總率沿邊諸帥，各守江、淮之險，堅壁持重以老其師，將不戰而自潰。況金人比年以來，父子骨肉，自相屠滅，用事之臣，死亡殆盡，更用離遠巢穴，大興土木，虐用中原之民，皆自取滅亡之道。且空國而與人戰，兵家所深忌。吾方與之相持與江、淮之間，別以陳敏所招數萬人，興戰船，取海道，不旬日可至山東，徑入燕山搗其巢穴，此所謂攻其所必救者。前湖北副總管李橫，雖出河朔賊盜，朝廷優以美官，橫亦感激奮勵，思有以報。臣頃過荊州，觀其為人，聽其議論，皆有可取；劉錡亦為之加禮。山東、河朔，橫習知形勢，若朝廷使與陳敏分兵北向，均其事權，必然協濟機事。仍委三衙，令諸軍統制，各舉河朔、山東勇而有謀者多人，計得三千餘人，使從其行，分往郡縣，曉以逆順禍福之理。河朔、山東既為內應，敵人進退失據，而陝右、兩河兵必思潰叛，吾能及其鋒而用之，適足以為吾之資。若朝廷以趨海道為迂，只以陳敏所招人屯之襄陽，亦可以捍禦一面。
其三曰通鄰國。宣和之末，臣陷燕、雲者累年，敵人以先臣不屈就死，沒於韓企先家，充奴婢役使，企先與烏珠密議，臣皆得密聽之。蓋聞金人馬皆達勒達所入，冀北雖號產馬之地，自興兵以來，所養至少。金人置榷場於白水，與達勒達貿易，丁未歲，達勒達之馬不入金國，而又通好於達實林牙，使達勒達助兵以為鄉道，許歸太子。已而伊都敗師，欲結連謀叛，謀泄亡入達勒達，太子卒不遣還，自是太子鬱結成疾，並其母死於雲中，達勒達之恨，深入骨髓。今若遣一介之使，開示禍福，曉以利害，使達勒達之馬無與金人互市，金人利於騎戰，舍馬則無所施其能矣。至於西夏，亦與金人為讎，而金人亦素畏之，金人常割天德、雲中、金肅、河清四軍及八館之地以賂夏人矣。丁未之歲，伊實郎君領數萬騎，陽為出獵，而直犯天德，逼逐夏人，悉奪其地，夏人請和，金人執其使者。臣是時久留雲中，人情稔熟，因得出入雲中，副使李阿雅卜謂臣曰：『昔年大金賂我四軍、八館，俾我出軍牽制關中，合從以攻南宋，及其得志，首叛盟約。某昔年兩使南朝，其禮義文法非它國之比。』自是觀之，則西夏惡金人喜中國可知。壬子之歲，尼堪聞蜀地富饒，欲提兵親取，令雲中副留守劉思恭條陳書傳所載下蜀故事，及圖畫江山形勢，銳然欲往。夏人聞雲中聚兵，以為攻己，舉國屯境上以備其來，而尼堪亦不敢出兵，止遣薩裡乾等以兵攻饒風。今莫若遣辯士諭以盟約，俾以重兵出境上，為吾聲援。
臣尚有私憂過計者，金人強則稱兵，弱則稱和，頃歲經合肥、順昌及川口數戰，敵人倉皇議和，朝廷姑務息兵，屈體從之。然則今日之舉，首叛盟約，自取滅亡；其勢不利，必將復要前日之計，慎勿許和。小勝則於荊、楚之間練兵秣馬，積粟務農，徐為後圖；大勝則長驅席捲以圖恢復。臨機制勝，固有不可預言者。
臣又聞自古用兵，有聲有實。今者兵不出境，而張皇聲勢，惟恐吾之不知，乃於近塞積石為郛，閉榷場，絕商賈，連戰船，自春徂夏，且非秋高馬壯之時，臣願分遣諜者，伺其虛實，若誠如臣言，則上兵伐謀之舉，不可後也。」
五月，壬戌，保康軍承宣使、知南外宗正事士雪刂為建甯軍節度使。
己巳，宰相沈該、湯思退言：「近令監司、守臣按察所部官屬，未有定立條目。元祐間，司馬光陳請舉按官吏八條，詳密可行，今請重行修立。其舉薦四條，曰仁惠、公直、明敏、廉謹；按察四條，曰苛酷、狡佞、昏懦、貪縱。凡應薦舉者，州舉之部使者，部使者舉之朝廷，皆籍記姓名，隨材任使。又慮一路、一州官吏眾多，長吏覺察不盡，請令監司專按察守倅、路都監以上，守倅按察在州兵曹職官以上，及諸縣令、丞，所舉失實者，取旨竄責；失按察者，遞降差遣一資。餘所部守、監司、守倅皆得舉按，但不坐失察之罪。」從之。
壬申，金賀生辰使資德大夫、秘書少監王可道，副使定遠大將軍、太子左監門兼尚廄局副使王蔚入見。
六月，甲申朔，同知樞密院事王綸為大金奉表稱謝使，保信軍承宣使、知閤門事曹勳副之。
丁亥，捧日天武四廂都指揮使、武信軍承宣使李橫為兩浙東路馬步軍副都統總管，紹興府駐答刂。
己丑，秘閣修撰、提舉江州太平興國宮張九成卒，年六十八。詔復敷文閣待制，致仕。
癸巳，甯國軍節度使、殿前司選鋒軍統制李顯忠，升本司選鋒軍都統制。
戊戌，名烏江縣楚霸王項籍廟曰英惠。
參知政事陳康伯，兼權樞密院事。
辛丑，左朝奉大夫李光守本官，致仕。光既許任便居住，行至江州而卒，年八十二。
乙巳，侍御史朱倬，殿中侍御史任古，劾尚書左僕射沈該：「天資疏庸，人品凡下。自居政地，首尾數年，曾無建明以裨國論。瀆貨無厭，請托公行，縱令子弟淩轢州縣。起造第宅，擾害公私，貪鄙之跡，不可毛舉，上孤陛下之恩，下失四海之望。請賜罷黜，別置憲典。」丙午，左司諫何溥、右正言都民望亦言：「沈該性資庸回，志趣猥陋，自為小官，已無廉聲。徒以諂諛秦檜，遂蒙提挈，濫廁禁嚴。連帥梓、夔，略無善狀，以子弟為商賈，以親信為爪牙。陛下比因更化，錄其一得之慮，起之謫籍，擢在政途，俾得自新，以圖報塞。今冠台席，亦既三年，舉措乖方，積失人望，引所厚善，置在要津，請托公行，幾成市道。夫宰相之職，無所不統，該乃謂軍旅錢穀之事，各有司存，凡百文書，謾不加省。陛下近念士人留滯逆旅，特令速與差注，旬日以來，未聞有不因介紹而得之者，望亟賜罷黜。」帝命溥等皆退而俟命。該乞罷政，不允。
己酉，特進、尚書左僕射、同中書門下平章事沈該，充觀文殿大學士、提舉臨安府洞霄宮。庚戌，詔：「沈該依前特進、觀文殿大學士，致仕。」該以言者彈擊未已，上疏力辭職名，乃有是命。
閏六月，丙辰，秘閣修撰、新知明州董萃權尚書戶部侍郎。
丁卯，甯武軍承宣使、侍衛步軍司第一將統制官戚方為本司前軍都統制。
己巳，故責授向德軍節度副使王庶，追復資政殿學士，故責授秘書少監黃潛厚，追復左通議大夫，官子孫有差。
丁丑，潭州觀察使、樞密副都承旨吳拱為利州西路駐答刂御前中軍都統制、充階成西和鳳州路兵馬都鈐轄，兼知成州。拱乞依例升充副都總管，從之。拱，玠之子也。
金方建宮室於南京，又營中都，與四方所造軍器材木，皆賦於民。箭翎一尺至千錢，村落間往往椎牛以供筋革，以至鳥、鵲、狗、彘，無不被害，境內騷然。
金主侍太后於宮中，外極恭順，太后坐起，自扶掖之，常從輿輦徒行；太后所御物，或自執之。見者以為至孝，太后亦以為誠然。及謀南伐，太后諫止之，金主不悅，每謁太后還，必忿怒。

