冬，十月，帝以新譯經五卷示宰相，因曰：「凡為君臣者，治人利物，即是修行。梁武捨身為寺家奴，此真大惑！方外之說，亦有可觀，卿等試讀之。蓋存其教，非溺於釋氏也。」
乙未，遼南京留守休格，言諸節度使每歲貢獻，請如契丹官吏，止進鞍馬；從之。
丁酉，遼以吳王稍為上京留守，行臨潢尹事。
戊戌，改諸王名，俱進封有差。
司徒兼侍中趙普，罷為武勝節度使兼侍中。
十一月，壬子朔，以參加政事宋琪、李昉並同平章事。帝謂曰：「世之治亂，在賞罰當否，賞罰當其功罪，即無不治，苟以為飾喜怒之具，即無不亂，與卿等戒之。」琪曰：「賞罰二柄，乃禦世之銜勒，治天下者，苟賞罰至公，未有不致太平者。」昉初與盧多遜善，多遜屢譖昉，人或告之，昉不信。於是帝語及多遜事，昉力為解釋。帝因言：「多遜居常毀卿不直一錢。」昉始悟。帝由此益重之。
癸丑，遼應州獲宋諜，磔之。
甲寅，詔自今宰相班親王上，李昉、宋琪等固辭，帝不許，曰：「宰相任總百揆，籓邸之設，止奉朝請而已。元佐等尚幼，欲其知謙損之道，卿勿多辭！」
高陽關獲遼偵騎，送至闕下，言遼於近寨築城。帝謂宰相曰：「此為自全之計耳。」又曰：「幽州四面平川，無險固可恃，難於控扼。異時收復燕薊，當於古北口諸隘，據其要害，不過三五處，屯兵設堡寨，自絕南牧矣。」宋琪對曰：「范陽前代屯兵之地，古北口及松亭關、野狐門三路並立堡障，至今石壘基堞尚存，將來止於此數處置戍可矣。」
己未，太一宮成，張齊賢等請用祀天之禮殺其半，又小損之。
丁卯，宴餞趙普於長春殿。帝賜普詩，普奉而泣曰：「陛下賜臣詩，當刻於石，與臣朽骨同葬泉下。」帝為之動容。明日，謂近臣曰：「趙普於國家有大勳勞。朕布素時與之遊從，今齒發衰矣，不欲煩以機務，擇善地俾之臥治，因詩什以導意。普感激且泣，聯亦為之墮淚。」宋琪對曰：「普昨至中書，執禦詩感泣。今復聞宣諭，君臣始終之分，可謂兩全矣。」
長春之宴，樞密使王顯等侍側，見帝衣敝袴，數視之。帝笑謂曰：「朕未嘗禦新衣，蓋念機杼之勞苦，欲示敦樸，為天下先也。」
壬申，以翰林學士李穆、呂蒙正、李至並參加政事，樞密直學士張齊賢、王沔並同僉署樞密院事。至，真定人；沔，齊州人也。穆等入對，帝謂曰：「今兩制之臣十餘，皆文學適用，操履方潔。穆居京府，尤號嚴肅，故加獎擢。」穆等再拜謝。帝又曰：「朕曆覽前書，大抵君臣之際，情通則道合，故事皆無隱，言必可用。朕厲精求治，卿等為朕股肱耳目，設有闕政，宜悉心言之。朕每行一事未當，久之尋繹，惟自咎責耳，固不以居尊自恃，使人不敢言也。」
庚辰，置侍讀官。帝性喜讀書，詔史館所修《太平總類》，日進三卷。宋琪等言：「日閱三卷，恐聖躬疲倦。」帝曰：「開券有益，不為勞也。此書千卷，朕欲一年遍讀。」尋改名《太平御覽》。
遼太后及遼主祭乾陵。詔：「諭三京左右相以及錄事參軍等，當執公方，不得以阿順為事。諸縣令佐如遇州官及朝使非理徵求，毋或畏徇，仍時加采聽以分殿最。民間有父母在而別籍異居者，聽鄰里覺察，坐之。有孝於父母，三世同居者，旌其門。」
十二月，丁亥，淮海國王錢俶，三上表乞解兵馬大元帥、國王、尚書令、太師等官；詔罷元帥名，餘不許。
己亥，遼太后觀漁於玉盆灣；辛丑，觀漁於濬淵。
癸卯，滑州言河決已塞，群臣稱賀。未幾，河復決房村，帝曰：「近以河決韓村，發民治堤不成，安可重困吾民！當以諸軍代之。」乃發卒五萬，以侍衛步軍都指揮使領其役。
帝謂宰相曰：「比聞有僧道還俗應舉者，場屋混淆。進士須通經義，遵周、孔之教；或止習浮淺文章，殊非務本之道。」甲辰，令諸州禁還俗僧道赴舉。進士免貼經，只試墨義二十道，皆以經中正文大義為問題。又增進士及諸科各試法書墨義十道，進士增試律義。
遼敕諸處刑獄有冤不能伸雪者，聽詣御史臺申訴，委官覆問。先是大理寺獄訟凡關覆奏者，以翰林學士、給事中、政事舍人詳決，至是始置少卿及正主之。
丙午，右補闕、直史館胡旦獻《河平頌》，內有「逆遜投荒，奸普屏外」等語，帝覽之，震怒，召宰相，曰：「旦詞意悖戾。朕自擢置甲科，歷試外任，所至無善狀。知海州日，為部下所訟，獄已具，適會大赦，朕錄其才而舍其過。乃敢恣臆狂躁如此！今朝多君子，旦豈宜尚列侍從邪？」中書舍人王祐等奏旦宜竄斥，丁未，責旦為殿中丞、商州團練副使。
是月，權知相州、右補闕田錫上疏言：「筦榷貨財，網利太密；躬親機務，綸旨稍頻。所謂網利太密者，酒麴之利，但要增盈，商稅之利，但求出剩，遞年比撲，只管增加，窮盡利源，莫甚於此。今乞定其常數，授以常規，如州縣征科，農桑稅賦，年豐則未聞加納，歲欠則許之倚征，自然理得其中，民知所措。所謂綸旨稍頻者，君道務簡，簡則號令審而人易從；臣道務勤，勤則職業修而事無壅。臣伏見陛下早受百僚之朝，午視萬幾之事；或進呈甲仗，或揀閱軍人，或躬問縲絏，或親觀戰馬；投匭而進者，或詳其詞理，撾鼓以聞者，或詢彼冤誣。蓋陛下慮四聰或有所未達，萬幾或有所未知，至於如此。然何不移此勤勞而勞於求賢，何不改此精專而專於選士！諫官則置之左右，御史即委以糾彈，給事中當材者，許之封駁詔書，起居郎有文者，命之紀錄言動。百職如是，各舉其業；千官如是，各得其人，則何憂事不允釐，何慮民不受賜！況宮闕乃尊嚴之地，軒墀列清切之班，豈宜使押來囚系，病患軍人，或虛詞越訴之徒，或僥倖希恩之輩，引之便殿，得面天顏！陛下隨事指揮，臨時予奪，其間有驟承顧問，上懼天威，或偶有敷陳，稍愜聖旨，怯懦蹇訥者，口雖奏而未盡其心，奸詐辯詞者，言雖當而未必有理。陛下或施之恩澤，或置以刑名，雖睿鑒周通，固無枉濫，而帝廷清肅，豈稱喧囂！《書》曰：「臨下以簡。」又曰：「御眾以寬。」願陛下察而審之。抑臣又有請者，中書是宰相視事之堂，相府是陛下優賢之地。今則於中書外廡置磨勘一司，較朝臣功過之有無，審州郡勞能之虛實。蓋其職本屬考功，自考功之職不修，而磨勘之名互出，殊非政體。此臣所未喻者一也。往者諸侯有過，百姓有冤，必命台官，委為制使，誠以憲府刑曹，是其專責。今多差殿直、承旨，使為制勘使臣，殊非理公之才，驟委鞫人之罪，或未曉刑章，妄加深劾，既臨以制書，人畏嚴威，誰敢捍拒！豈無陷於不辜，虧陛下仁慈之旨者！此臣所未喻者二也。臣每讀史書，凡匹婦貞廉，野人孝行，尚旌彼門閭，或賜之束帛，以勵澆俗。今國家官僚遠宦，不得般家，父母雲亡，不得離任，墨縗視事，甯安孝子之心？明詔未行，深損聖人之教。此臣所未喻者三也。」疏入，不報。
是歲，賜譯經院額曰傳法；令兩街選童子五十人，就院習梵學、梵字。
春，正月，戊午，右僕射石熙載卒。熙載性忠實，遇事敢言，無所顧避。至是遘疾不起，帝為悲歎累日，贈侍中，諡元懿。
壬戌，詔：「三館《以開元四庫書目》閱館中所闕者，具列其名，募中外有以書來上，第卷帙之數，等級優賜；不願送官者，借本寫畢還之。」自是四方之書往往間出矣。
甲子，遼主如長濼。
有司上竊盜罪至大辟，詔特貸其死，因謂宰相曰：「朕重惜人命，但時取其甚者以警眾。然不欲小人知寬貸之意，恐其犯法者眾也。」
乙丑，帝御丹鳳樓觀燈，見士庶闐咽，謂宰相曰：「國家承累世干戈之後，海宇又安，京師繁盛，殊以為慰，朕居常罕飲，今夕與卿等同樂，宜各盡醉。」於是每虛爵以示群臣。
涪陵縣公廷美至房州，憂悸成疾，卒。丁卯，房州以聞，帝嗚咽流涕，謂宰相曰：「廷美自少剛愎，長益凶惡，朕以同氣至親，不忍置之於法，俾居房陵，冀其思過。方欲推恩復舊，遽茲殞逝，痛傷奈何！」乃追封涪陵王，賜諡曰悼，帝為發哀成服。其後從容謂宰相曰：「廷美母陳國夫人耿氏，朕乳母也，後出嫁趙氏，生軍器庫副使廷俊。朕以廷美故，今廷俊屬鞬左右，廷俊泄禁中事於廷美。邇者鑿西池，朕將往遊，廷美與左右欲以此時竊發。若命有司窮究，則廷美罪不容誅。朕止令居守西洛，而廷美益怨望，出不遜語，始命遷房陵以全宥之。至於廷俊，亦不加深罪，但從貶黜。朕於廷美，蓋無負矣。」言訖，為之惻然。李昉對曰：「涪陵悖逆，天下共聞，而宮禁中事，若非陛下委曲宣示，臣等何由知之！」
澶州言民訴水旱二十畝以下求蠲稅者，朝臣以田畝不多，請勿受其訴。帝曰：「若此，貧民田少者，恩常不及。災沴蠲稅，政由窮困，豈以多少為限邪！」辛未，詔：「自今民訴水旱，勿擇田之多少，悉與檢視。」
壬申，蠲諸州民去年官所貸粟。
左諫議大夫、參知政事李穆卒。穆有至行，母嘗臥疾彌年，動止轉側，皆親自扶掖。初坐廷美事屬吏，穆令子惟簡紿母以奉詔鞫獄台中，及責官還家，卒不以白母，間日輒出訪親友，或遊僧寺，陽為入直，暨於牽復，母終弗知。執政月餘遭母喪，詔強起之，穆益哀毀。癸酉，晨起將朝，風眩暴卒。帝臨哭出涕，謂宰相曰：「穆操履純正，方將倚用，遽至淪沒，非斯人之不幸，乃朕之不幸也！」
丁丑，帝謂侍臣曰：「昔晉武平吳之後，溺於內寵，後宮所蓄，殆數千人，殊失帝王之道。今宮中自職掌至粗使不過三百人，朕猶以為多也。」
二月，壬午朔，帝御崇政殿，親閱諸軍將校，按名籍，參勞績成升黜之，踰月而畢。謂近臣曰：「朕選擢將校，先取其循謹能御下者，武勇次之。」又曰：「兵雖眾，苟不簡擇，與無兵同。朕因講習，漸至精銳，倘統帥得人，何敵不克！」舊制，諸軍辭見，或行間驍果出眾者，令將校互相保任。散員左班都頭魏能戍邊，不為眾所保，帝曰：「此人才勇，朕可自保之。」由是稍加進用。
以右補闕喬維嶽為淮南轉運使。先是淮河西流三十里，曰山陽灣，水勢湍悍，運舟所過，多罹覆溺。維嶽規度開故沙河，自未口至淮陰磨般口，凡四十里。又，建安北至淮澨，總五堰，運舟十綱上下，其重載者，皆卸糧而過，舟壞糧失，率常有之。綱卒旁緣為奸，多所侵盜。維嶽乃命創二斗門於西河第三堰，二門相逾五十步，覆以夏屋，設懸門蓄水，俟潮平乃泄之。建橫橋於岸，築土累石以固其趾。自是盡革其弊，而運舟往來無滯矣。
庚子，遼主朝太后，因觀獵於饒樂川。丙午，遼主與諸王大臣較射。
丁未，遼招討使韓德讓以征党項回，遂襲河東，賜詔褒美。
三月，宴文武官及外國蕃客於大明殿，召渤海大使鸞河，慰撫之。鸞河，渤海酋帥也，帝征幽州，率部族歸順，故有是賜。
遣翰林學士宋白乘傳祭白馬津，沈乙太牢，加璧焉，河決將塞故也。
乙卯，日本國僧奝然自其國來入朝，言：「國主姓王氏，自始祖至今凡六十四世，八十五王矣，文武僚吏亦皆世官。」帝聞之歎息，謂宰相曰：「此島夷耳，尚存古道！中國自唐季海內分裂，五代世數尤促，大臣子孫，皆鮮克繼父祖業。朕雖德不及往聖，然孜孜求理，未嘗敢自暇逸。冀上穹降鑒，使運祚悠遠，大臣亦世守祿位。卿等宜各盡心輔朕，無令遠夷獨享斯慶也。」
丙午，選祕書丞楊延慶等十餘人分知諸州。帝因謂宰相曰：「刺史之任，最為親民，苟非其人，民受其禍。昔秦彭守潁川，教化大行，境內乃有鳳凰、麒麟、嘉禾、甘露之瑞。」宋琪曰：「秦彭一郡守，政善而天應之若此，況君天下者乎！」
丁巳，帝謂宰相曰：「夏州蕃部強悍難制者，皆委身歸順，凡得種族五萬餘帳。朕亦慮轉餉勞擾，止令齎茶於蕃部中貿易以給軍食，未嘗發民輸送也。」又謂李繼捧曰：「汝在夏州用何道制蕃部？」對曰：「戎人狡很，臣但羈縻而已，非能制也。。」
己未，滑州言河決已塞，群臣稱賀。蠲水所及州縣民今年田租。
癸未，以涪陵王子德恭、德隆為刺史，婿韓崇業為靜難軍司馬。
己丑，召宰相近臣賞花於後苑，令侍從詞臣各賦詩。賞花賦詩自此始。
壬申，幸含芳苑，宴射，謂宰相宋琪曰：「此地三數年不一至，固非數出遊宴也。」時劉繼元、李繼捧等皆侍坐，琪因讚頌神武，與李昉等各賦詩；帝為和，賜之。
是春，宰相奏事退，帝謂曰：「卿等所奏簿書，乃是常也。唯時務不便，須極言無隱，朕當裁酌而行；苟言不當，亦不責也。」
夏，四月，乙酉，泰山父老千餘人復詣闕請封禪。戊子，群臣上表請封禪，表凡三上。甲午，詔以今年十一月有事於泰山。
是日，幸金明池，觀習水戰，謂宰相曰：「水戰，南方之事也，今其地已定，不復施用，時習之，示不忘武功耳。」因幸講武台閱諸軍馳射，有武藝超絕者，咸賜以帛。還，登瓊林苑北榭，賜從臣飲，擲錢於樓下，俾伶人爭取，極歡而罷。
丁亥，遼宣徽使、同平章事耶律普寧、都監蕭勤德獻征女真之捷，授普寧兼政事令，勤德神武衛大將軍，各賜金器諸物。
庚寅，遼太后臨決滯獄。
丙申，詔扈蒙、賈黃中、徐鉉等同詳定封禪儀。
己亥，命南作坊副使李神佑等四人修自京抵泰山道路。庚子，以宰相宋琪為封禪大禮使，翰林學士宋白為鹵簿使，賈黃中為儀仗使。宋琪等議所過備儀仗導駕，帝曰：「朕此行蓋為蒼生祈福，過自嚴飭，非朕意也。」乃詔：惟告廟及自泰山下用儀仗，所過亦不須陳設。」
五月，辛亥，幸城南觀麥，賜刈者錢帛。還，幸玉津園，觀魚，宴射，謂近臣曰：「朕觀五代以來，帝王始則勤儉，終乃忘其艱難，覆亡之速，皆自貽也。在人上者，當以為戒。」
罷諸州農師。
丁丑，乾元、文明二殿災。
以將作監丞李元吉、丁顧言為堂後宮，賜緋衣、銀帶、象笏。京官任堂後官自此始。
鹽鐵使王明請開江南鹽禁，讓歲賣鹽五十三萬五千餘貫，其二十八萬七千餘貫給鹽與民，隨稅收其錢，二十四萬餘貫聽商人販易，收其算；從之。
六月，己卯朔，遼太后決獄至月終。
丁亥，詔求直言。
壬辰，詔：「天下幕職、州縣官上書言事，凡民俗利害，政令否臧，並許於本州附傳置以聞。」先是轉運使及知州、通判皆得上書，而州縣官屬則否，帝慮下情壅塞，故降是詔。
己丑，遣使諸路察獄。
鎮安節度使、守中書令石守信卒，諡武烈。
庚子，始令諸州十日一慮囚。
壬寅，帝謂宰相曰：「封禪之廢已久，今時和年豐，行之固其宜矣。然正殿被災，遂舉大事，或未符天意。且炎暑方熾，深慮勞人。」乃詔停封禪，以冬至有事於南郊。
秋，七月，壬子，改乾元殿為朝元殿，文明殿為文德殿，丹鳳門為乾元門。
乙卯，詔：「御史鞫獄，必須躬親，毋得專任胥吏。」
庚申，改匭院為登聞鼓院，東延恩匭為崇仁檢院，南招諫匭為思諫檢院，西申冤匭為申明檢院，北通玄匭為招賢檢院；仍令諫院依舊差諫官一員主判。
八月，辛卯，遼東京留守耶律穆濟奏女真珠布實、薩里等八族乞舉眾內附，詔納之。
癸丑，有布衣以皁囊封書獻者，其詞狂妄。帝覽之，謂宰相曰：「比來上封事者多不知朝廷次第，所言率孟浪。本欲下情上達，庶事無壅，故雖狂悖，亦與容納。」宋琪曰：「陛下廣納言之路，苟百中得一，亦是國家之利。」
右補闕、知睦州田錫應詔上疏，其略曰：「今陛下有所因方渴聞至言，有所為方切侍直諫，引咎自誡，修德彌新。臣謂責在近臣而不在聖躬，罪在諫官而不在陛下。近陛下有朝令夕改之事，由制敕所行時有未當，而無人封駁者。給事中若任得其人，制敕若許之封駁，則所下之敕無不當，所以之事無不精，編為格式，豈有朝令夕改之弊！臣所以謂責在近臣而不在聖躬。臣又見陛下有舍近謀遠之事，由言動未合至理，而無人敢諫諍者，是左右拾遺、補闕之過也。加以時久昇平，天下混一，致陛下以昇平自得，功業自多。不知四方雖甯，萬國雖靜，然刑罰未甚措，水旱未甚調，陛下謂之太平，誰敢不謂之太平！方欲為民求福，報天之功，有事於泰山，展禮於上帝，人謀雖克，天意未從。火於禁中，將警悟於英主，詔下海內，遂佈告於輿人。臣所以謂罪在諫官不在陛下也。」
丁酉，帝親祠太一宮。
九月，知夏州尹憲襲擊李繼遷，斬首五百級，獲其母妻，俘千四百帳，繼遷僅以身免。於是賜李繼捧姓趙，名保忠，授夏州刺史、定難節度使，以討繼遷，管夏、銀、宥五州。繼捧至鎮數日，上言繼遷悔過歸款，帝以為銀州刺史、西南巡檢使。繼遷本無降心，復誘戎人為寇。
壬戌，群臣表三上尊號曰應運統天睿文英武大聖至仁明德廣教皇帝，不許，宰相叩頭固請，終不許。
帝之即位也，召華山隱士陳摶入見。冬，十月，復詣闕，帝益加禮重，謂宋琪等曰：「摶獨善其身，不幹勢利，所謂方外之士也。在華山已四十餘年，度其年當百歲，自言經五代亂離，幸天下承平，故來朝覲。與之語，甚可聽。」因遣使送至中書。琪等從容問摶曰：「先生得玄默修養之道，可以化人乎？」對曰：「摶山野之人，於時無用，亦不知神仙黃白之事，吐納養生之理，無術可傳於人。假令白日上升，亦何益於世？主上龍顏秀異，博達古今，真有道仁聖之主也，正君臣同德、興化致治之秋，勤行修練，無出於此。」琪等表上其言，帝益喜。甲申，賜摶號希夷先生，令有司增葺所止台觀。帝屢與屬和詩什，數月，遣還。
癸巳，嵐州獻一角獸，徐鉉等以為祥麟，宰相宋琪等拜表稱賀。帝曰：「珍禽奇獸，奚益於事！方內大寧，風俗淳厚，此乃為上瑞耳。」琪等因請宣示，凡瑞物六十三種，並圖付史館。
十一月，丙寅，親饗太廟。丁卯，祀天地於南郊，以宣祖配天而太祖配上帝，從禮官扈蒙議也。是日，大赦天下，改元雍熙。
癸酉，以建州進士楊億為秘書省正字，時年十一。億七歲能屬文，帝聞其名，詔江南轉運使開封張去華就試詞藝，遣赴闕。連三日得對，試賦五篇，皆援筆立成，帝深歎賞，故有是命。
十二月，庚辰，淮海國王錢俶徙封漢南國王。
癸未，賜京畿高年帛。
丁亥，廢嶺南諸州採珠場。自是唯商船互市及受海外之貢。
壬辰，立德妃李氏為皇后，故淄州刺史處耘之女也。
丙申，賜京師大酺三日，集開封府及諸軍樂人，遷四市貨殖，五方士女大會，作山車、旱船，往來御道，為魚龍蔓延之戲，自乾元門前至朱雀門，東西凡數里。帝御丹鳳樓觀酺，召待臣賜飲，列坐畿甸耆老，賜以酒食，音樂雜發，觀者闐咽。次日，獻歌詩頌賦者數千人。
遼以翰林學士承旨馬得臣為宣政殿學士。得臣好學，善屬文，居朝以正直稱。
春，正月，丙午朔，遼主如長濼。
丙辰，以德恭為左武衛大將軍，判濟州，封安定侯；德隆為右武衛大將軍，判沂州，封長寧侯；皆涪陵王廷美子也。以右補闕劉蒙叟通判濟州，起居舍人韓檢通判沂州，俾行州事。蒙叟，熙古子也。
丁巳，遼以翰林學士邢抱朴為禮部侍郎、知制誥，以左拾遺、知制誥劉景，吏部郎中、知制誥牛藏用，並政事舍人。抱朴好學博古，景端重能文，皆時望也。
癸亥，翰林學士賈黃中等九人權知貢舉。帝謂宰相曰：「設科取士，最為捷要。近年籍滿萬餘，得無濫進者乎？」己巳，詔：「自今諸科並令量定人數，相參引試，分科隔坐，命官巡察監門，謹視出入。有以文字往復與吏為奸者，置之法；私以經義相教者，斥出科場；伍保預知亦連坐。進士倍加研覆。貢舉人勿以曾經御試，不考而薦。」始令試官親戚別試者凡九十八人。又罷進士試律，復貼經。
二月，丙子朔，遼以牛藏用知樞密直學士。
戊寅，權交州留後黎桓遣使來貢。
乙未，夏州李繼遷誘殺都巡檢使曹光實於葭蘆川。繼遷自地斤澤之敗，轉徙無常，西人多歸之，漸以強大。於是率眾攻麟州，使人紿光實，期日會於葭蘆川納降。光實信之，且欲擅其功，不與人謀，至期，從百騎赴之。繼遷所設伏兵盡起，光實被害，遂襲據銀州。
丙戌，帝謂宰相曰：「朕覽史書，見晉高祖求援於契丹，遂行父事之禮，仍割地以奉之，使數百萬黎庶陷於外域，馮道、趙瑩且居宰輔，皆遣令持禮，屈辱之甚也。」宋琪等奏曰：「晉高祖遣馮道奉使，張筵送之，親舉酒灑涕曰：『達兩君之命，交一國之歡，勞我重臣，之彼窮塞，息民繼好，宜體此懷，勿以為慍也。』及道回，有詩曰：『殿上一杯天子泣，門前雙節國人嗟。』方令亭障肅清，生靈安泰，皆由得制禦之道。恢復舊境，亦應有時。」帝然之。
禁增置寺觀。
三月，己未，覆試禮部貢舉人，得進士須城梁顥等百七十九人，諸科三百一十八人，並唱名賜及第。唱名自此始。宰相李昉子宗諤，參知政事呂蒙正從弟蒙亨，鹽鐵使王明子扶，度支使許仲宣子待問，舉進士，試皆入等。帝曰：「此並勢家，與孤寒競進，縱以藝升，人亦謂朕為有私也。」皆罷之。
青州人王從善應《五經》舉，年始踰冠，自言通誦《五經》文注，帝曆舉本經試之，其誦如流，特賜《九經》及第，面賜綠袍、銀帶，錢二萬。時左右獻言尚有遺材，壬戌，復試，又得進士休甯洪湛等七十六人，諸科三百人，並賜及第。
遣知秦州田仁朗等將兵討李繼遷。
江南民飢，許渡江自占。
夏，四月，乙亥朔，遣使行江南諸州，賑饑民及察官吏能否。
丙子，宴近臣於後苑，賞花釣魚，張樂錫飲，命賦詩習射。自是歲以為常。
五月，庚午，中書門下奏謫官經赦者，欲令歸闕，責其後效，帝不許，謂宰相曰：「朝廷致理，當任賢良，君子小人，宜在明辨。今海島窮崖遠惡處，甚多竄逐之臣，郊禋以來，豈不在念！然此等嶮戲，若小得志，即復結朋植黨，恣其毀譽，如害群之馬，豈宜輕議哉！」
癸酉，遼以國舅蕭道甯同平章事，知瀋州事。
六月，甲戌，遼太后親決滯獄。
戊子，復禁鹽、榷酤。
李繼遷既殺曹光實，遂圍三族寨，陷之。帝大怒，征田仁朗下獄勘問，貸死，竄商州。是月，副將王侁等出銀州北，破悉利諸寨，斬其代州刺史。時郭守文與侁同領邊事，與知夏州尹憲擊鹽城諸蕃，焚千餘帳，由是銀、麟、夏三州蕃百二十五族悉內附，戶萬六千餘。
秋，七月，甲辰朔，遼命諸道繕甲兵以備東征。
庚申，詔：「諸路轉運使及諸州長吏，專切督察知會官吏等，依時省視倉粟，勿致毀敗。其有計度支用外，設法變易，或出糶借貸與民及轉輸京師。如不省視而致損官粟者，雖去官，猶論如律。」
丁卯，遼遣使閱東京諸軍兵器及東征道路，以平章事蕭道寧為昭德軍節度使，郭襲為天平軍節度使。時宰相室昉發民夫二十萬，一日畢功。是時昉與韓德讓、耶律色珍相友善，同心輔政。整析蠹弊，知無不言，務在息民薄賦，故法度備舉。
八月，癸酉朔，遼以遼澤沮洳，罷征高麗；命樞密使耶律色珍為都統，以討女真。
癸未，遼主謁乾陵。
癸巳，遼太后謁顯陵；庚子，謁乾陵。
初，涪陵公廷美得罪，楚王元佐獨申救之，帝不聽。廷美死，元佐遂感心疾，或經時不朝請；屢為殘忍，不守法度，左右微過，必加手刃，僕吏過庭，往往彎弓射之。帝訓誨甚厲，皆不悛。是歲夏秋，疾甚，帝深以為憂。九月，疾小愈，帝喜，因降德音。
庚戌，重陽日，賜近臣飲於李昉等，召諸王宴射苑中，而元佐以疾新起不預。至暮，陳王元佑等過之，元佐謂曰：「汝等與至尊宴射而我不預，是為君父所棄也！」遂發忿，中夜，閉媵妾，縱火焚宮，遲明，煙焰未止。帝意火必元佐所為也，令攝赴中書，遣御史按問，置巨校於前；元佐恐懼，具對以實。帝遣入內都知王仁睿謂曰：「汝為親王，富貴極矣，何凶悖如是！國家典憲，我不敢私，父子之情，於此絕矣。」元佐無以對。陳王元佑以下洎宰相近臣，號泣營救，帝涕泗謂曰：「朕每讀書，見前代帝王子孫不率教者，未嘗不扼腕憤恨。豈知我家至有此事！」遂下制，廢為庶人，均州安置。丁巳，琪等帥百官伏閤拜表，乞留元佐京師，詔不許，表三上，乃許之。元佐行至黃山，召還，置於南宮，使者監護，不通外事。王府官僚皆請罪，帝曰：「朕教訓猶不從，豈汝等所能贊導邪！」並釋不問。
右羽林統軍周保權卒。
閏月，甲戌，以虞部郎中、知制誥鄭人韓丕知虢州。丕有文行，朝廷稱為長者；然誥命應用，傷於稽緩。一夕，須詔書甚急，丕停筆既久，問索舊草，吏以本典扃戶出宿，不可搜檢，丕乃破鎖取出，改易而進。宰相宋琪，性褊急，常加督責，或申以諧謔，丕不能平，表求外任，故有是命。
乙未，禁邕管殺人祭鬼及僧置妻孥。
冬，十月，辛丑朔，帝錄繫囚，決事至日旰，近臣諫以勞苦過甚。帝曰：「獄訟平允，朕意深以為適，何勞之有！」因謂宰相曰：「或雲有司細故，帝王不當親決朕意則異乎此。若以尊極自居，則下情不得上達矣。」
己酉，汴河主糧胥吏，坐奪漕軍口糧，斷腕徇於河畔三日，斬之。
十一月，甲戌，遼命吳王稍領秦王韓匡嗣喪葬事。
辛卯，詔：「自今京官、幕職、州縣官有丁父母憂者，並放離任；常參官奏聞待報。」
遼以韓德讓兼政事令。先是耶律虎古以言忤韓匡嗣，至是以涿州刺史召赴京師，復以事忤德讓。德讓怒，取護衛所執骨朵擊其腦而殪，群臣莫敢問。
十二月，庚子朔，日有食之。
丙辰，宋琪、柴禹錫免。時知廣州濮陽徐休復，密奏廣南轉運使江陵王延範謀為不軌，且言其依附大臣，無敢搖動，帝將遣使按鞫。延范，琪妻高氏疏屬也。會琪、禹錫入對，帝問：「延範何如人？」琪未知其端，盛稱延范強明忠幹，禹錫亦以為言。帝意琪等交通，不欲暴其狀，止以琪詼諧無大臣體，禹錫不能輸誠奉公，故罷其政柄，琪守刑部尚書，禹錫左驍衛上將軍。因謂李昉等曰：「朕於大臣，豈容易進退！琪為宰相，乃請居盧多遜舊第，不避惡名，與鐘離意何相遠邪！中書、樞密，朝廷政令所出，治亂根本系焉，當各竭公忠以副任用。人誰無姻故之情，苟才不足稱，不若遺之財帛耳。朕亦有舊人，若果無可取，未嘗假以名器也。卿等其戒之！」
教坊使郭守忠求外任，帝不許，賜以帛。
時調福建輸鶴翎為箭羽，一翎直至數百錢，民甚苦之。龍溪主簿饒陽王濟以便宜諭民取鵝翎代輸，驛奏其事，因詔旁郡悉如濟所陳。
南康軍言雪降三尺，大江冰合，可勝重載。
是歲，議用兵燕薊，詔諭高麗，令發兵西會。
遼太后自稱制，即委耶律休格總南面事。休格均戍兵，立更休法，勸農桑，大修武備。覘知宋有用兵意，多設間諜，俾佯言國內空虛。邊帥無謀，皆信之。
