
春，正月，庚子，帝以衢州措置會子比佗州稽緩，提刑趙彥端特降兩官。曾懷言：「賞信罰必，要當如此。」帝曰：「有功不賞，有罪不誅，雖唐、虞猶不能化天下也。」
己酉，詔曰：「已令殿前司主帥於二月就茅灘合教諸軍。聞舊來每遇大閱，主帥例設酒食，如待客之禮，可專劄下王友直，毋令循習，務令軍容整肅。」
良戌，交趾入貢，帝嘉之。尋詔賜國名安南，以南平王李天祚為安南國王。
二月，戊午朔，江西安撫司上言：「准紹興三十年指揮，將諸路禁軍，以十分為率，取五分專一教習弓弩手，帥司每歲春秋選將官諸州教閱。乾道新法按閱條內不曾修立，宜令敕令所修立成法。」帝曰：「諸路揀中禁軍上軍弓手，須常令教閱，責在守臣。如有違例，當坐其罪。」
辛酉，籍平江府將魏壽卿家產，以其知無為軍巢縣，移易軍錢入己也。
壬戌，金以完顏璋之來宋，使人就館，奪其書而重賂之，杖璋百五十，除名，仍以所受禮物入官。
庚午，金以太尉、尚書令李石為太保，致仕。
廷議欲以沿海制置司幹當使臣員闕改作文臣幹辦公事，以曹冠充；以冠前有差遣，屢經駁繳，帝頗憐之也。帝曰：「此卻不可。古者為官擇人，未嘗為人擇官。今乃因冠而改窠闕，近於為人擇官也。可別尋闕次處之。」
癸酉，四川宣撫使、雍國公虞允文薨。先是帝嘗謂允文曰：「丙午之恥，當與丞相共雪之。」允文許帝以恢復，使蜀一載，未有進兵期。帝密詔趣之，允文言軍需未備，帝不樂。至是遣二介持御劄賜之，而允文已歿，不知其所言。其後帝大閱，見軍皆少壯，歎曰：「此虞允文行沙汰之效也！」尋贈太傅，諡忠肅。
庚辰，詔：「州郡循習舊弊，巧作名色饋送，及虛破兵卒，以接送為名，多借請受，並假官、權攝支請、供給之類，又聞諸司與列郡胥吏、牙校月有借請，蠹財困民，其令諸路監司、帥臣覺察。」
辛巳，為郭浩立廟於金州。
三月，辛卯，召步軍司中軍弩手射鐵垛蓮，赴內教。
臣僚言用人之弊：「一曰上下之分未嚴，二曰義利之說未明。夫任賢使能，人主之柄；助人主進賢退不肖，大臣之職。近世一官或闕，自衒者紛至，始則悉力以求之，不則設計以取之；示以好惡而莫肯退聽，限以資格而取求不已，未聞朝廷有所懲戒也。居官思職，義也；背公營私，利也。今中外求官者，惟計職務之繁簡，廩稍之厚薄，既得之，則指日而望遷，援例而欲速，公家之事，未嘗為旬月計也。願明詔大臣，深思致弊之由，共圖革弊之術，使士風稍振，百官奉職。」從之。
浙西漕帥言進士施浦等各出米五千石賑濟，欲遵格補官，帝曰：「朕不鬻爵以清入仕之源。今以賑濟補官，為百姓爾。」
甲午，金主謂大臣曰：「海陵純尚吏事，當時宰執，止以案牘為功。卿等當思經濟之術，不可狃於故常也。」
丙申，以參知政事鄭聞為資政殿大學士、四川宣撫使。
甲辰，金主更名雍，詔中外。
金完顏璋之獲罪也，群臣紛議，謂午年必用兵。金主以問宰相，赫舍哩良弼對曰：「太祖以甲午年伐遼，太宗以丙午年克宋。今茲宋人奪我國書，而適在午年，故有此語，未必然也。」因遣刑部尚書梁肅為宋國詳問使。其書略曰：「盟書所載，止於帝加皇字，免奉表稱臣、稱名、再拜，量減歲幣，便用舊議，親接國書。茲禮一定，於今十年。今知歲元國信使到彼，不依例引見，輒令迫取於館。侄國體當如是耶？往問其詳，宜以誠報。」
癸丑，肅入見，帝仍立接國書，肅還，附書謝。金主大喜，欲以肅為執政。良弼曰「梁肅可相，但使宋還即為之，宋人自此輕我矣。」乃止。
建降以來，因唐舊制，分別流品，不相混淆，故有出身、無出身及進士上三名、賢良方正、曾任館閣、省府之類，遷轉皆不同，犯贓及流外、納粟，尤不使汙士流，蓋不特分左右也。元豐官制行，始一之，然猶有一官而分左右者，徒以少優進士出身而已。至元祐中，遂自金紫光祿大夫至承務郎，皆以有出身、無出身分左右，至犯贓則並去左右字，論者尤以為當。紹聖以後，復去之。紹興初，方務行元祐故事，故左右之制亦復行之。至是趙善俊建言，以為本范純仁偏蔽之論，請復省去，從之。
丙辰，太白、歲星並見，經天。
是春，言者論：「淮南安撫使王之奇，好為大言，備位無補，欲為脫身之計，遂請分閫之行。淮上荒殘之餘，首建招誘，耕鑿荒田，多請官錢、空名綾紙而去。所招之人，間以妄包已墾熟田，計為頃畝，以補官者。」遂罷之，之奇既罷，淮南復分為東、西路。
夏，四月，乙丑，金主諭宰臣曰：「聞愚民祈福，多建佛寺，雖已條禁，尚多犯者。宜申約束，無令徒費財用。」
戊辰，金有事於太廟，以皇太子攝行事。
乙亥，金主謂太子諸王曰：「人之行莫大於孝弟。自古兄弟之際，多因妻妾離間，以致相違。且妻者乃外屬耳，若妻言是聽而兄弟相違，甚哉非理也！」太子對曰：「《思齊》之詩云：『刑於寡妻，至於兄弟，以禦於家邦。』臣等愚昧，願相勵而修之！」因引《常棣》花萼相依，脊令急難之義，為文見意，以誡兄弟焉。
己卯，以姚憲參知政事，戶部尚書葉衡簽書樞密院事。
戊子，金以樞密副使圖克坦克甯兼大興尹。
宗正寺請訓宗室名：翼祖下「廣」字子連「繼」字，太祖下「與」字子連「孟」字，太宗下「必」字子連「良」字，親賢宅「多」字子連「自」字，棣華宅「茂」字子連「中」字，魏王下「時」字子連「若」字。
詔舉制科。
是月，命工部尚書張子顏等如金報聘，仍請改受書之儀。金主與大臣議，左丞相赫舍哩良弼曰：「宋國免稱臣為侄，免奏表為書，為賜亦多矣。今又乞免親接國書，是無厭也。必不可從。」平章政事完顏守道、參知政事伊喇道從良弼議。右丞相石琚，右丞唐古安禮，以為不從所請，必至於用兵，金主謂琚等曰：「 卿等所議非也，所請有大於此者，亦從之乎？」遂從良弼議，答書責以定分，其授受禮儀仍不改。
六月，甲午，金主如金蓮川。
丙申，臣僚言：「伏見六部及諸寺監官，同共討論勘當文字，多取辦臨時，遂致孝究未盡，供報稽緩。請今後令所轄所隸官司會議。」帝曰：「此用西漢故事，甚為得體。」
己亥，葉衡言：「兵權系於將帥，民命寄於牧守，二者之患，每在數易。望自今精加選擇，使材稱其職，然後力行牧守久任之說，以破數易之害。」從之。
甲寅，著作郎木待問言：「士大夫氣節不立，惟在陛下涵養作成。如奔競之習，最壞氣節，不可不改。」帝曰：「當如卿言，必見之賞罰，使之懲戒。」
六月，丙辰朔，詔以王友直、吳挺，持身甚廉，治軍有律，凡所統御，宿弊頓除，可並與建節鉞。武功大夫、榮州刺史、提舉台州崇道觀秦琪，身任帥臣，蠹壞軍政，專事阿附，貪墨無厭，可責授舒州團練副使、漳州安置。
戊午，詔曰：「累降指揮，已有差遣人不得干求換易。比來約束寢弛，日益奔競。今後可依已降指揮，三省具名聞奏，當議黜降。其已授差遣人，朝辭訖，限半月出門。」
以興州都統制吳挺為定江軍節度使。
癸酉，改江陵府為荊南府。
戊寅，右丞相曾懷罷。
先是台官詹亢宗、季棠論事，因中懷，懷遂求退，且乞辯明誣謗。大理根究無實，乃貶亢宗及棠。言者追論參知政事姚憲，與亢宗等通謀，陷懷以取相位。乃罷憲，甲申，落職與祠。以葉衡參知政事。
是月，詔議祫祭東向之位。
初，吏部侍郎趙粹中言：「前代七廟異宮，祫祭則太祖東向。紹興五年，董B070建議，請正藝祖東向之尊，謂：『太廟世數已備，而藝祖猶居第四室。乞遵典禮，正廟制，遇祫祭則東向。』下侍從、台諫集議。既而王普復有請。當時集議，如遜近、李光、折彥質、劉大中、廖剛、晏敦復、王俁、劉甯止、胡交修、梁汝嘉、張致遠、朱震、任申先、何、楊晨、莊必強、李弼直，皆在其義悉合於禮。時臣叔父渙任將作監丞，奏陳益力，據引《詩》、《禮》正文，乞酌漢太公立廟萬年、南頓君立廟章陵故事，別建一廟，安奉僖、順、翼、宣四祖，禘、祫、烝、嘗，並行特祀；而太祖皇帝神主，自宜正位東向，則受命之王，不屈其尊，遠祖神靈，永有常祀。光堯皇帝深以為然，即擢董B070為侍從，叔父渙為御史。是時趙沛為諫議大夫，以議不己出，倡邪說以害正論，而欲祫饗虛東向。今若稽之《六經》典禮、三代之制度，定藝祖為受命之祖；即三年一祫，當奉藝祖東向，始尊開基創業之祖。其太廟常饗，則奉藝祖居第一室，永為不祧之祖，若漢之高祖；其次奉太宗居第二室，永為不祧之宗，若周之武王。若僖、順、翼、宣，親盡而祧，別議遷祔之所，則臣亦嘗考之：祔於德明、興聖之廟，唐制也；立太公、南頓君別廟，漢制也。前日王普既用德明、興聖之說，而欲祔於景靈宮、天興廟，朱震亦乞藏於夾室。今若別建一廟為四祖之廟，或祔天興殿，或祗藏太廟西夾室，每遇祫饗，則四祖就夾室之前別設一幄，而太祖東向，皆不相妨。庶得聖朝廟制，盡合典禮。」詔禮部、太常寺討論。旋別建四祖廟，正太祖東向之位，從禮部侍郎李燾議也。
秋，七月，丁亥，復以鄭聞為參知政事。罷四川宣撫使，以成都府路安撫使薛良朋為四川安撫制置使。
戊子，詔曰：「朕惟天下治亂，系乎風俗之ＣＥ３Ａ惡，風俗ＣＥ３Ａ惡，系乎士夫之好尚。蓋士夫者，風俗之表，而天下所賴以治者也。故上有禮義廉恥之風，則下有忠厚醇一之行；上有險怪媮薄之習，則下有乖爭陵犯之變。朕嘗戢奸貪，黜浮靡，躬節儉以示天下，而曆紀逾久，治效未進，意在位者未能率德改行，以厚風俗，故廉士失職，貪夫長利，將何以助朕興化致理，無愧於古乎？部使者、郡守，其為朕察郡邑廉吏來上，朕將甄獎，待以不次。其或持祿養交，崇飾虛譽，應詔不以實，使積行之君子壅於上聞，時汝之辜，必罰無貸！」
壬辰，復以曾懷為右丞相兼樞密使。
甲午，有司言：「乾道元年災傷，倚閣錢物，浙東路自淳熙元年為始，作三年帶納；江東路候豐熟，作兩年帶納。」帝曰：「既是災傷，即與倚閣，稅賦亦無從出，可與蠲放。」
丁酉，詔罷諸路州縣市令司官司及在任官收買物色，並依民間市價支錢，不得科抑減克。
癸卯，中書、門下省奏關外四州、沿邊諸路及金州上津皆有歸正人，詔四川安撫制置司下都統司常切存撫，毋令失所。
甲辰，詔沿江被水之家，守臣胡與可躬親巡問。既聞被水貧乏者六百餘家，於左藏南庫每家支錢五貫，仍許於沿江地指射蓋屋。
戊申，江東提舉潘甸言：「被旨，所部州縣措置修築浚治陂塘，今已畢工，計九州、軍、四十三縣，共修治陂塘溝堰凡二萬四千四百五十一所，可灌田四萬四千二百四十二頃有奇。」詔劄下諸路，依此具聞。
己酉，姚憲責南康軍居住。
八月，己未，知樞密院張說罷，以徽猷閣學士楊倓簽書樞密院事。
帝廉知說欺罔數事，命侍御史范仲芑究之，遂以太尉提舉隆興府玉隆觀。
庚辰，帝曰：「密院差除，切須公當，如親舊有乞差遣者，須明具資格，待朕處置。」
壬午，帝諭帝執曰：「朕用人才，初不因其薦引之人而為之去留，惟其當而已。若薦者偶以罪去，被薦者相與為奸，則當並逐。若初不阿附，而有才能，當依舊用之。」又曰：「鯀之為人，初不害禹之成功。」楊倓曰：「此誠堯、舜之用心矣。」
九月，乙酉朔，以曾覿開府儀同三司。
丁亥，金主還都。
戊子，帝謂曾懷等曰：「前日詣德壽宮，太上飲酒樂甚。太上年將七十，步履飲食如壯年，每侍太上行苑囿，登降皆不假扶掖。朕見太上壽康如此，回顧皇太子侍側，三世同此安榮，其樂有不可形容者。」懷等稱賀。
壬辰，詔：「江西、湖南路累經災傷，上供米斛逐年已減放外，今年雖豐，尚慮民力未蘇，所有第四等、五等人戶合納淳熙元年秋苗，特與蠲放一半。」
乙未，淮東安撫司奏榷場安靜，楊倓因言金主本無佗，其臣下或妄生事，帝曰：「不可以此為喜。於理固當安靜，然非我君臣之志也。」
知隨州蔡戡奏論唐太宗《貞觀諫錄》，帝曰：「從諫正是太宗所長。此書置之座右，可為規鑒。」
丁未，以張薦受賄，追三官，勒停，郴州居住。右武大夫、果州團練使李川私通饋遺，降授武功大夫、吉州刺史。右武大夫、楚州團練使王公述輒以財請求軍職，降授武功大夫、貴州刺史，放罷。左武大夫、貴州刺史宋受，降授右武大夫，修武郎、閤門祗候劉士良，降授保義郎，並放罷。薦系武經大夫、文州刺史，特於遙郡階官上追三官。
冬，十月，乙卯朔，金圖畫功臣於衍慶宮。金主思太祖、太宗創業艱難，求當時群臣勳業最著者二十一人，圖畫於衍慶宮聖武殿之左右廡：遼王杲，金源郡王薩哈，遼王宗幹，秦王宗翰，宋王宗望，梁王宗弼，金源郡王實布納，金源郡王鄂囉，金源郡王希尹，金源郡王洛索，楚王宗雄，魯王棟摩，金源郡王尼楚赫，隨國公鄂蘭哈瑪爾，金源郡王實古訥，豫國公富嘉努，金源郡王杲，兗國公劉彥宗，特進鄂嚕哈齊，齊國公韓企先，特進迪實。
壬戌，詔：「自今違法賣易恩澤及薦舉授賂之人，因事敗露，有司定罪外，更取特旨，重作行遣。」
癸亥，以積雨命中外決繫囚。
丙寅，參知政事鄭聞薨。
戊辰，命紹興府上供米與蠲放，以守臣張宗元言諸縣旱傷故也。
壬午，皇子判甯國府魏王愷徙判明州。愷在治二十年，甚有恩惠。
十一月，甲申朔，日有食之。
丙戌，楊倓言：「近因奏事，論及時政，蒙諭曰：『待敵當用詭道，在朝當用誠實。百餘年來，嘗患敵國強而中國弱，正緣反是。待敵既無奇策，動則為敵所窺。在朝以術數相傾，以躁競取進，風俗之弊，當救正之。』聖謨切中時宜，望宣付史館。」從之。
戊戌，以禮部侍郎龔茂良參知政事。楊倓罷，以葉衡兼權知樞密院事。
甲辰，帝召衡及茂良，賜坐，曰：「兩參政皆公議所與。」衡等起謝。帝復從容曰：「自今諸事不可徇私，若鄉曲親戚，且未須援引。朕每存公道，設有未是，卿等宜力爭，君臣之間，不可事形跡。《房、杜傳》無可書之事，蓋其輔贊彌縫，不見於外，所以能然。」衡曰：「皋陶、稷、契在唐、虞之朝，其見於後世者，都、俞、籲、咈數語而已。」茂良曰：「大臣以道事君，遇有不可，自當啟沃，豈當使跡見於外！」
金主諭尚食局使曰：「大官之食，皆民脂膏。日者品味太多，徒為虛費，自今進可口者數品而已。」
丙午，曾懷罷，除職奉祠，懷以疾自請也。
戊申，以葉衡為左丞相兼樞密使。衡由知縣不十年至宰相，進用之驟，人謂出於曾覿雲。
己酉，著作佐郎鄭僑言祖宗朝每日召見講讀官，至仁宗朝，始有間日一講之制，帝曰：「自太宗、真宗始置侍讀講官，於聖學尤為留意。」
壬子，江西漕臣錢佃等奏：「興國軍以公使庫酸敗酒抑勒百姓高價收買，臣等雖已禁止，請嚴行禁約。」帝語葉衡、龔茂良曰：「奉行法令，在下不可不嚴。事既上聞，卻當從寬，然後各得其宜。今屬郡違戾，監司已置不問，而請朝廷嚴行禁約，事體不順。」乃詔本路監司開具散酒當職官吏姓名申尚書省。
十二月，丁巳，以吏部尚書李彥穎簽書樞密院事。
甲子，以鹽官縣旱，減放苗租。
丙寅，罷鐵錢，改鑄銅錢。
壬申，葉衡等上《真宗玉牒》。
以資政殿學士、知荊南府沈夏加大學士，為四川宣撫使；新四川制置使范成大，改管內制置使。
戊寅，金以平章政事完顏守道為右丞相，樞密副使圖克坦志甯為平章政事。
是月，修吏部七司法。龔茂良言：「官人之道，在朝廷則當量人材以擢用，在選部則宜守成法以差注。蓋法者一定不易，如規矩、權衡，不可私以方圓、輕重也。夫法本無弊，而例實敗之。法者，公天下而為之者也；例則因人而立，以壞天下之公者也。昔者之患，在於用例破法；而比者之患，在於因例立法。今吏部七司法者，自晏敦復裁定，有司守之以從事，可以無弊。緣臣僚申明沖改，前後不一，率多出私意，循人情。向者陛下深知其弊，嘗加戒敕，毋得用例破條，然有司巧於傅會，多作條目。臣謂用例破法者其害淺，因例立法者其害大。宜詔有司講求本末，將新舊法非相與參考。舊法大有所淵捂者，弗可輕去；新立條制，凡涉寬縱，於舊法有違者，一切刊正；庶幾國家成法簡易明白，可以遵守。」從之。
是歲，淮南復分為東、西路。
春，正月，辛巳，前宰相梁克家、曾懷，坐擅改堂除，克家落觀文殿學士，懷降觀文殿學士。
甲午，廢同安、蘄春監。
庚戌，籍諸軍子弟為背嵬軍。
二月，癸亥，詔：「泉州左翼軍，去朝廷二千里，每事必申密院、殿司，恐致失機。自今遇有盜賊竊發，一時聽安撫司節制。」
三月，己丑，何澹試館職，言：「堂闕歸部，亦有未便。舊法，吏部長貳得以銓量年老不堪厘務之人，今不復有所進退。近來引見選人改官，未聞有不許改官者。」帝曰：「恐所言有可采者，不欲遺之。」既而令吏部從實銓量，並引見選人改官，於進卷內具舉主所薦事狀；如系捕盜人，即詳具所得功賞之因。從之。
乙巳，詔：「武舉第一人補秉義郎，堂除諸軍計議官。」
夏，四月，壬子朔，淮東、西兩總領各乞以金銀兌換會子支遣，帝曰：「綱運既以會子中半入納，何故乃爾闕少？」葉衡、龔茂良對曰：「緣朝廷以金銀換收會子，樁管不用，金銀價低，軍人支請折閱，所以思用會子。」帝曰：「更思所以闕用之因。」衡復言：「戶部歲入一千二百萬，其半為會子。而南庫以金銀換收者四百餘萬，流行於外者才二百萬，安得不少！」帝曰：「此是戶部之數，不知兩總領所分數入納如何？兩處且各以三十萬與之，兌換金銀。」已而錢良臣申到：「民間入納，闕少會子，並兩淮取換銅錢，已支絕會子，請再給降。」帝曰：「會子直如此少？」茂良曰：「聞得商旅往來貿易，僅用會子，一為免商稅，二為省腳乘，三為不復折閱。以此觀之，大段流通。」帝令應副，因宣諭曰：「卿等講究本末，思為善後之計。」
乙卯，賜禮部進士詹騤以下四百三十六人及第、出身。
閩人楊甲對策，言恢復之志不堅者二事：一謂「妃嬪滿前，聖意幾於惑溺」一謂「策士之始，以談兵為諱」，帝覽對，不悅，置之第五等。
是月，茶寇賴文政起湖北，轉入湖南、江西。官軍數敗，命江州都統皇甫倜招之；旋命鄂州都統李川調兵討捕。
五月，己丑，詔知縣以三年為任，從知饒州王師愈之奏也。
辛卯，宴宰執於澄碧堂。帝曰：「自三代而下，至於漢、唐，治日常少，亂日常多，何也？」葉衡對曰：「正為聖君不常有。如周八百年，所稱極治者，成、康而已。」帝曰：「朕常觀《天逸篇》，見周公為成王歷數商、周之君享國久遠，真後世高抬貴手，未嘗不以此為戒。」衡等曰：「陛下能以《無逸》為高抬貴手，誠宗廟杜稷無窮之福也。」帝又曰：「陸贄之於唐德宗，不為不遇。朕嘗覽奏議，喜其忠直，次第見於施行。」龔茂良曰：「蘇軾在經筵，繳《奏陸贄奏議表》云：『人臣獻言，正如醫者用藥。藥須進於醫手，方多傳於古人。』陸贄不遇德宗，今陛下深喜其書，欲推行之，是亦遇也。」帝又曰：「朝廷用人，止論其賢否如何，不可有黨。如唐之牛、李，其黨相攻，四十餘年不解，皆緣主聽不明，所以至此。文宗乃言『去河北賊易，去朝中朋黨難』，朕嘗笑之。為人主但是公是公非，何緣為黨！」衡等曰：「陛下聖明英武，誠非文宗可比。」帝曰：「此所謂坐而論道，豈不勝如絲竹管弦？」皆起謝。帝又曰：「朝廷所行事，或是或非，自有公議。近來士大夫好唱為清議之說，此語一出，恐相師成風，便以趨事赴功者為猥俗，以矯激沽譽者為清高。駸駸不已，如東漢激成黨錮之風，殆皆由此。深害治體，豈可不戒！卿等可書諸紳。」
龔茂良與周必大薦宜黃知縣劉清之，召入對，首論：「民困兵驕，大臣退托，小臣苟媮。願陛下廣覽兼聽，並謀合智，清明安定，提要挈綱而力行之。古今未有俗不可變，弊不可革者，變而通之，在陛下方寸之間耳。」又言用人四事：一曰辨賢否，二曰正名實，三曰使材能，四曰聽換授。帝深然之。
諭宰相，以朝廷闕失，士民皆得獻言。
六月，庚戌朔，定補外帶職格，從左司諫湯邦彥之請也。邦彥言：「陛下憂勤萬務，規恢事功，然而國勢未強，兵威未振，民力未裕，財用未豐，其故何耶？由群臣不力故也。望自今而後，中外士夫，無功不賞，而以侍從恩數待有功之侍從，以宰臣恩數待有功之宰臣，任侍從、宰相無功而退者，並以舊官歸班。惟能強國治兵、裕民豐財者，則賞隨之，而又視其輕重以為差等。任侍從而功大，與之宰執恩數可也；任宰相而功小，與之侍從恩數可也。其在外者，雖不曾任侍從、宰執，而其所立之功可以得侍從或宰相恩數者，亦視其功而與之。則天下之士，亦求進之心為立事之心，而陛下之志遂矣。」帝深然之，遂詔：「自今宰臣、侍從，除外任者，非有功績，並不除職；在朝久者，特與轉官；其外任人，非有勞效，亦不除授。」於是曾逮以權工部侍郎出知秀州，不帶職，用新制也。
辛酉，罷四川宣撫，復制置使。
湯邦彥論：「西蜀復置宣撫，應於舊屬場務，悉還軍中；又，除統制司赴宣司審察外，其餘皆俾都統自差，是與其名，奪其實。與其名，則前日體貌如故；奪其實，則前日事勢不存。以不存之事勢，為如故之體貌，是必上下皆惡，軍帥不睦，不惟無益而又害之矣。」帝納其言。於是沈夏以同知樞密院事召還朝，而宣撫司遂罷。
茶寇勢日熾，江西總管賈和仲擊之，為其所敗。詔以倉部郎中辛棄關為江西提刑，節制諸軍討之，用葉衡之薦也。
湯邦彥言：「蔣芾、王炎，始皆言誓死效力以報君父，及得權位，懷私失職，深負使令。」又劾張說奸贓。丁卯，落芾、炎觀文殿學士，芾建昌軍、為袁州居住。說落節度使，撫州居住。
是月，茶寇自湖南犯廣東。
秋，七月，乙未，帝謂宰臣曰：「會子通行民間，銅錢日多，可喜。」葉衡言：「諸處會子甚難得，謂宜量行支降。」帝曰：「向來正緣所出數多，致有前日之弊，今須徐議。」
辛丑，有星孛於西方。
丁未，帝諭葉衡等曰：「賈和仲合行軍法，然其罪在輕率進兵。朕觀漢、唐以來，將帥被誅，皆以逗留不進或不肯用命。今和仲正緣輕敵冒進，誅之，恐將士臨敵退縮耳。」
八月，丙辰，和仲除名，編管賀州。
丁卯，蠲湖南、江西被寇州縣租稅。
甲戌，廣西經略張栻言：「諸郡賦入甚寡，用度不足。近年復行官般賣鹽，此誠良法；然官般之法雖行，而諸郡之窘猶在。蓋此路諸州，全仰於漕司，漕司發鹽，使之自運，除腳之外，其息固有限；而就其息之中，以十分為率，漕收其八，諸州僅得其二。逐州所得既微，是致無力盡行般運，而漕司據已撥之數，責八分之息以為寄樁，則其窮匱何時而已！幸有僅能般到者，高價抑買，豈保其無！乞委本司及提刑鄭丙、漕臣趙善政，公共將一路財賦通融斟酌，為久遠之計，既於漕計不乏，又使一路州郡有以支吾，見行鹽法不致弊壞。」從之。
丁丑，遣湯邦彥使金。
帝嘗諭執政選使請河南陵寢地，葉衡言邦彥有口辨，故使之。
九月，乙卯朔，詔：「揚、廬、荊南、襄、興元、金、興州，依舊分為七路，每路文臣一人充安撫使以治民，武臣一人充都總管以治兵，三載視其成以議誅賞。」從湯邦彥之請也。
辛卯，高麗西京留守趙位寵，以慈悲嶺至鴨綠江四十餘城叛附於金。金主曰：「朕懷綏萬邦，豈助叛臣為虐！」執其使，付高麗。位寵尋伏誅。
乙酉，賑淮南水旱州縣。
乙未，葉衡罷。時湯邦彥奉使，入辭，恨衡擠己，因奏衡有訕上語。帝大怒，罷知建寧府。
丁酉，知荊門軍黃茂材言：「唐李靖六花陳法，出於武侯，嘗因陛對，畫圖以進。比帥司奉詔，令州軍見管民兵，以七十五人為一隊，正合李靖兵法。遂將本軍義勇民兵分為七軍，每軍旗幟各別色號，置造兵器，俟今冬躬自教習，大陳包小陳，大營包小營，隅落鉤連，曲折相對，可以成六花陳。今荊南府差將官前來本軍教閱，恐只沿習軍中之法，請將本軍民兵自教兩月，卻差荊南將官一員閱視。」從之。
己亥，龔茂良、李彥穎奏省、院各止獨員，事皆不便，帝曰：「朕以未得其人，故遲之。」因泛論中外臣僚，帝曰：「為宰臣須胸次大，乃能容物。」 茂良對曰：「《坤》之六二，乃大臣爻，其辭云：『直方大，不習，無不利。』直方之德，須大乃能有容。」帝曰：「居此位安可不大！」彥穎曰：「後之為輔臣者，往往先有忌克之心，以故不能容。」帝曰：「士大夫更曆外職任，未見其短，才居政路，便有此病。」茂良曰：「《秦誓》言有容及媢疾，蘇軾為之訓傳，謂『 前一人似房元齡，後一人似李林甫。』」帝曰：「然。」又曰：「今士大夫能文者多，知道者少，故平時讀書不見於用。」
庚子，詔：「階、成、西和、鳳州，當職官以下，令本路帥、漕司於四路在部官同具選辟，並體量見任人委實癃老及不堪倚仗者，並申制置司，申取朝廷指揮。其所辟官，不許辭避。所有邊賞，令吏部看詳，申尚書省。」以知成都府權四川制置使范成大奏也。
丁未，同知樞密院事沈夏罷。
贈趙鼎太傅，進封豐國公。
閏月，己酉朔，金定應禁弓箭、刀槍之制，惟品官之家奴及客旅等許帶弓箭。
金主謂左丞相赫舍哩良弼曰：「今之在官者，須職位稱愜所望，然後始如勉力。其或稍不如意，則止以度日為務，是豈忠臣之道耶！」
庚戌，詔：「諸路常平司，每歲於秋成之際，取見所部郡縣豐歉，如有合賑糶賑給，即約度所用，及見管米斛或有缺少，合如何措置移運，並預期審度，仍於九月初旬條具奏聞。」
丁巳，以李彥穎參知政事，翰林學士王淮簽書樞密院事。
金主謂赫舍哩良弼曰：「武靈時，領省秉德，左丞相言，皆有能名，然為政不務遠圖，止以苛刻為事。海陵為人如虎，此輩尚欲以術數要之，以至賣直取死，得為能乎！」
未幾，濟南尹梁肅上疏曰：「刑罰世輕世重，自漢文除肉刑，罪至徒者，帶鐐居役，歲滿釋之；家無兼丁者，加杖准徒。今取遼季之法，徒一年者杖一百，是一罪二刑也；刑罰之重，於斯為甚。今太平日久，當用中典，有司猶用重法，臣實痛之。自今徒罪之人，止居作，更不決杖。」不報。
辛酉，浙東提刑徐本中言：「近者州郡，率用私意更易官吏，不申省部，不報監司。移郡之邑，移邑之郡，或以佗官而兼攝，或以卑官而任重，往往辭煩就簡，舍薄從厚，請求僥覬，惟利是趨，易置紛然，浸亂舊制，理宜戒飭。」從之。
金詔百官傔人所服紅紫改為黑紫。
壬戌，詔浙東提舉監司體訪浙西提舉薛元鼎措置印給亭戶納鹽手曆式樣，將合支本錢盡數稱下支給，毋致積壓拖欠。
先是元鼎印給手曆，遍給亭戶，令齎曆就稱下支錢，至是復令浙東行之。
丁卯，以浙東旱傷，令轉運提舉興修水利。
辛未，淮南轉運司請濠州鐘離、定遠巡檢耿成令再任，帝曰：「祖宗成法，惟監司及沿邊郡守方許再任。耿成雖有勞效，已經再任，不欲以小官差遣壞祖宗成法。」
甲戌，金主命年老者無注縣令；若老而任政，擇壯者佐之。
是月，辛棄疾誘賴文政，殺之，茶寇平。遂上疏曰：「比年李金、賴文政等相繼竊發，皆能一呼嘯聚千百，殺掠吏民，至煩大兵翦滅。良由州以趣辦財賦為急，吏有殘民害物之狀而州不敢問；縣以並緣科斂為急，吏有殘民害物之狀而縣不敢問。田野之民，郡以聚斂害之，縣以科率害之，吏以乞取害之，豪民以兼併害之，盜賊以剽奪害之，民不為盜，去將安之！夫民為邦本，而貪吏迫使為盜，今年剿除，明年鏟蕩，譬之木焉，日刻月削，不損則折。望陛下深思致盜之由，講求弭盜之術，無徒持平盜之兵；申飭州縣，以惠養元元為意。」帝獎諭之。
冬，十月，戊寅朔，詔：「浙東合納內藏庫坊場錢，可依自來立定租額。」
賞平茶寇功。湖南、江西、廣東監帥，黜陟有差。
壬午，加上德壽宮尊號曰光堯壽聖憲天體道性仁誠德經文緯武太上皇帝，壽聖齊明廣慈太上皇后。
乙未，金主冬獵。
壬寅，帝諭執政曰：「李川按劾統制官解彥詳等不能平賊，此甚可喜。風俗委靡，務為姑息以徇人情，此弊非一日。朕每見有能舉職者，須與激勵。李川昨曾降官，今可與復元官，更轉一官。」
丁未，金主還都。
十一月，庚戌，麗正門火。
初，金唐古部族節度使伊喇穆敦之子殺其妻而逃，金主命捕之。至是梁國公主請赦之，金主謂宰臣曰：「公主婦人，不識典法，罪尚可恕。穆敦請托至此，豈可貸宥！」不許。
時命福建造海船，起兩淮民兵赴合肥訓練。李彥穎言：「兩淮州縣，去合肥遠者千餘里，近亦二三百里。今民戶三丁起其二，限三月而罷，事未集，民先失業矣。」帝作色曰：「卿欲盡撤邊備耶！」彥穎曰：「今不得已，令三百里內，家起一丁詣合肥。三百里外，就州縣訓習，日增給錢米，限一月罷。庶不大擾。 」從之。
戊午，提點坑冶王楫，乞進寬乘錢以裨慶賚，帝曰：「此不可受，令就本處樁管，製造軍器。」
癸亥，臣僚言：「祖宗時有會計錄，備載天下財賦，出入有帳，一州以司法掌之，一路以漕屬掌之。紹興七年，臣僚有請仿本朝三司之制，專置提舉帳司，總天下帳狀，以戶部左曹郎官兼之，積習既久，視為文具。請詔戶部條畫申嚴措置，俾天下財賦有所稽考，不致失陷。」從之。
戊辰，知靜江府張栻奏：「保伍之設，誠戢盜之良法。臣自到官以來，講究措置，施行於靜江境內，頗得其效，近復近於一路。請下有司考訂斟酌，申嚴而行之。」帝曰：「張栻頗留意職事。」
栻尋又奏：「本路備邊之郡九，而邕管為最重；邕之所管，輻員數千里，而左右兩江為重。自邕之西北有牂牁、大理、羅甸，西南有白衣、九道、安南諸國，皆其所當備者。然邕之戍兵不滿千人，所恃以為籬落者，惟左右兩江，谿洞共八十餘處，民兵不下十萬，首領世襲，人自為戰，如古諸侯民兵之制。則去邕管近者餘三百里，遠者近千里，所恃以維持撫馭之者，惟提舉盜賊都巡檢使四人，各以戍兵百餘為谿洞綱領，其職任可謂不輕矣，可不遴選其人，謹護其土，以為南方久遠之蔽！乞依大觀指揮，許本司奏辟。」從之。
己巳，提舉江東潘甸，提舉淮東葉翥，權發遣平江府陳峴，言修治陂塘事，帝曰「昨委諸路興修水利以備旱幹，今歲災傷，乃不見有灌溉之利，若非修築滅裂，即是元申失實。江東被傷分數尤甚，潘甸特降一官，落職；葉翥降兩官，陳峴一官。」
甲戌，詔：「大臣日見賓客，有妨治事，累有指揮。如侍從、兩省官、三省、樞密院屬官，有職事，於聚堂聚稟；私第，除侍從外，其餘呼召取覆等官，每日各止許接見一次。」
十二月，丁亥，詔：「近來赴朝臣僚，於殿門內輒行私禮，朝儀不肅，令閤門彈劾。」
甲午，行上皇慶壽禮。以太上皇帝來年聖壽七十，預於立春日詣德壽宮行慶壽禮。大赦。
是月，更定強盜贓法，比舊法增一倍定罪。
並左藏南庫、封樁庫。
提領左藏封樁庫顏度言：「今相度，欲將南上、下庫及封樁上、下四庫並為二庫，以左藏南庫、左藏封樁為名，將兩處錢物各行就便對兌，並不用上下二字，不須添置官吏，就用各庫官吏合幹人等。」從之。遂以左藏南上庫充左藏封樁庫對兌。
時內旨取撥南庫緡錢，色目浸廣，龔茂良言：「朝廷所急者財用，數十年來講究措置，靡有遺餘，而有司乃以窘匱不給為言。臣因取其籍，披尋本末源流，具見積年出入之概。大抵支費日廣，所入不足以當所出之數。至紹興十七年，所積盡絕，每歲告缺不過二百萬緡；至二十四年以後，闕至三百萬緡；而乾道元年、二年，闕六百餘萬緡。爾後卻有增收鹺錢色目，粗可支吾。有司失職，無以為計，專指南庫兌貸給遣。臣復講求南庫起置之因，其間經常賦入，蓋亦無幾，而屬者支費浩翰，約計僅可備二三年之用。若繼自今撙節調度，可元倉卒不給之患。」因條具以聞，帝感悟。
是歲，江西轉運副使李燾上神、哲兩朝《續資治通鑒長編》，自治平四年三月，盡元符三年正月。
以王楫為都大提點坑冶；其合差官，令楫奏辟。尋移司饒州，歲鑄以十五萬緡為額。

