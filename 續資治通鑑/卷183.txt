
諱呼必賚，睿宗第四子，母莊聖太后，以乙亥八月乙卯生，實宋甯宗之嘉定八年也。歲辛亥，憲宗即位，以同母弟惟帝長且賢，盡屬以漠南漢地。戊午，奉命分道攻宋，次江北，聞憲宗凶問，北還。中統元年三月戊辰朔，至開平，諸王大臣勸進，遂即皇帝位。
夏，四月，庚辰，詔修太廟。
郝經入見，帝賜宴大廷，諮以政事，其從行者賞賚有差。
先是宋丞相文天祥至鎮江，與其客杜滸等十二人，夜亡入真州，安撫使苗再成出迎，喜且泣曰：「兩淮兵足以興復，特二閫少隙，不能合從耳。」時猶未知夏貴納款，故再成以二閫為言。天祥問：「計將安出？」再成曰：「今先約淮西兵趣建康，彼必悉力以捍吾西兵。吾指揮淮東諸將，以通、泰兵攻灣頭，以高郵、寶應、淮安兵攻揚子橋，以揚兵攻瓜步，吾以舟師直掏鎮江，同日大舉。灣頭、揚子橋，皆沿江脆兵，且日夜望我師之至，攻之即下，合攻瓜步之三面，吾自江中一面薄之，雖有智者，不能為之謀矣。瓜步既舉，以淮東兵入京口，淮西兵入金陵，要其歸路，其大師可坐致也。」天祥大稱善，即以書遺李庭芝，遣使四出結約。
初，天祥未至直時，揚有逸卒，言北朝密遣一丞相入真州說降矣，庭芝信之，以天祥為來說降也，使再成亟殺之。再成不忍，給天祥出相城壘，以制司文字示之，閉之門外。久之，復遣二路分覘天祥，果說降者即殺之。二路分與天祥語，見其忠義，亦不忍殺，導之如揚。四鼓，抵城下，聞候門者談，制置可下令捕文丞相甚急，眾相顧吐舌。天祥乃變姓名為清江劉洙，東入海道，遇北兵，伏環堵中得免，饑莫能起，從樵者乞得餘糝羹。行入板橋，北兵又至，眾走伏叢筱中，北兵入索之，虞候張慶矢中目，身被二創，執杜滸、金應以去。滸、應解所懷金與卒，得逸，募二樵者，以蕢荷天祥至高郵稽家莊。稽聳迎天祥至家，遣子德潤衛送至泰州，遂由通州泛海以求二王，是月，始得抵溫州。
五月，乙未朔，以平宋，遣官告天地、祖宗於上都之近郊，遣使代祀嶽瀆。
宋陳宜中、張世傑等奉益王昰即帝位於福州府，改元景炎。遙上德祐帝尊號為孝恭懿聖皇帝，又上太皇太后尊號，冊楊淑妃為皇太妃，進封廣王昺為衛王。升福州為福安府，以大都督府為垂拱殿，便廳為延和殿，王剛中知福安府。金華尉趙孟壘懷太上皇后帛書間道來上，擢孟壘宗正寺簿。是日，有大聲出府中，眾皆驚僕。福州城南壁忽崩七里。
初，宋吳堅等來使，不得命，留館中，高應松絕粒不語，七日而卒，賈餘慶病死，家鉉翁聞國亡，旦夕哭泣，不食飲者數日。帝高其節，欲尊官之，鉉翁辭不受。宋主及全太后至燕，鉉翁迎謁，伏地流涕，謝奉使無狀，不能保存宋社。宋主及太后遂赴上都。丙申，見帝於大安殿。乙巳，授宋主開府儀同三司、檢校大司徒，封瀛國公，從行內人安康朱夫人、安定陳才人，俱自經死，有留題於裙帶曰：「誓不辱國，誓不辱身。」
宋以陳宜中為左丞相兼樞密使，都督諸路軍馬，陳文龍、劉黼參知政事，張世傑為樞密副使，陸秀夫直學士院，蘇劉義主管殿前司。宋召李庭芝為右丞相，姜才為保康軍承宣使，召故相葉夢鼎為少師，充太一宮使。夢鼎聞命，即航海赴之，道梗不能進南向慟哭而還。
宋以趙溍為江西制置使，進兵邵武；謝枋得為江東制置使，進兵饒州；李世逵、方興等進兵浙東，吳浚為浙東招諭使，鄒洬副之。毛統由海道至淮，約兵會合。仍詔傅卓、翟國秀等分道出兵。時枋得敗走，已不能軍。洬，吉水人也。
宋文天祥至福安，拜右丞相兼樞密使，都督諸路軍馬。天祥以國事皆決於陳宜中，議論多不合，固辭不拜，乃以為樞密使、同都督。天祥使呂武招豪傑於江、淮，杜滸募兵於溫州。
帝召宋降將問曰：「汝等何降之易耶？」對曰：「賈似道專國，每優禮文士而輕武臣，臣等久積不平，故望風送款。」帝遣董文忠語之曰：「似道實輕汝曹，特似道一人之過，汝主何負焉！正如汝言，則似道輕汝也固宜！」
巴延入朝，帝命百官郊迎以勞之。既至，拜同知樞密事，以陵州、藤州戶六千為食邑。
以董文用為衛輝路總管。
衛輝當要衝，民為兵者十九，餘皆單弱，貧病不任力役。會初得江南，圖籍、金玉、財帛之運，日夜不絕於道，警衛輸挽，日役數千夫。文用曰：「吾民敝矣，而又重妨穡事，殆不可。」乃言於司運者曰：「郡邑胥役足備用，不必煩民也。」司運者曰：「即如公言，萬有一不虞，罪將誰歸？」文用即為手書，具官職、姓名保任之。民得以時耕，而運亦濟。
宋直學士院陸秀夫罷。陳宜中以秀夫久在兵間，知軍務，每事諮訪始行，秀夫亦悉心贊之。旋與宜中議不合，宜中使言者劾罷之，謫居潮州。
時衢、婺諸州皆復為宋守，董文炳謂索多曰：「嚴州不守，臨安必危，公往鎮之。」未十日，諸州連兵來攻，索多拒戰三閱月，復破婺州。衢守備甚嚴，索多率總管高興等鼓譟先登，拔其城。宋權知府事蕭雷龍脫走，與同里黃巡檢起兵，度不能支，與麾下數人奔入閩，未出境，為同安武人徐浚沖獲送縣，縣尹劉聖仲素與雷龍有怨。殺之。
時臨軍趙孟壘復明州，戰敗，見獲，不屈，磔死。福王與芮從子孟枀，謀舉兵紹興，事泄，被執至臨安，范文虎詰其謀逆，孟枀詬曰：「賊臣負國厚恩，共危社稷。我帝室之胄，欲一刷宗廟之恥。乃更以為逆乎？」文虎怒，驅出，斬之。過宋廟，呼曰：「太祖太宗之靈，何以使孟枀至此！」杭人為之隕涕。
宋故相留夢炎降。
宋廣東經略使徐直諒，遣其將梁雄飛請降於隆興，阿爾哈雅假雄飛招討使，使徇廣東。既而直諒聞閩中頒詔，乃命權通判李性道、摧鋒軍將黃俊等拒雄飛於石門。性道不戰，俊戰敗，直諒棄城遁。六月，丁卯，雄飛入廣州，諸降將皆授以官，俊獨不受，被殺。
宋吳浚聚兵於廣昌，遂復南豐、宜黃、寧都三縣。翟國秀取鉛山，傅卓至衢、信諸縣，民多應之者。會浚兵戰敗，國秀引還，卓兵亦敗，遂降。
己巳，以孫子五十三世孫曲阜縣尹孔治兼權主祀事。
壬申，罷兩浙大都督府，立行尚書省於鄂州、臨安；設諸路宣慰司，以行省官為之，並帶相銜；其立行省者，不立宣慰司。
甲戌，以《大明曆》浸差，命太子贊善王恂與江南日官置局更造新曆，以樞密副使張易董其事。易、恂奏：「今之曆家，徒知曆術，罕明曆理，宜得耆儒如許衡者商訂。」從之。詔衡赴大都。
國子生博果密受學於王恂、許衡，尤為衡所推許，帝嘗召試所業，嘉歎之。至是，偕同舍生上疏曰：「王者建國君民，建學為先。自堯、舜、禹、湯、文、武之世，莫不有學，故治隆於上，俗美於下。臣等復取平南之君建置學校者，為陛下陳之：晉武帝嘗平吳矣，始建國子學；隋文帝嘗滅陳矣，俾國子不隸太常；唐高祖嘗滅梁矣，詔諸州縣及鄉並令置學；太宗增築學舍，高宗立六學，皆承高祖之意也。然晉之平吳，得戶五十三萬而已；隋之滅陳，得郡縣五百而已；唐之滅梁，得戶六十餘萬而已；其崇重學校已如此。況我堂堂大國，奄有江、嶺之地，計亡宋之戶不下千萬，此陛下神功，非晉、隋、唐所敢比也。然學校之政，尚未全舉，臣竊惜之！臣等向蒙聖恩，俾習儒學，聖意豈不以諸色人仕宦者常多，蒙古人仕宦者常少，欲臣等曉識世務，以備陛下之任使乎？然學制未定，學徒數少，譬猶責嘉禾於數苗，求良驥於數馬，恐其不易得也。為今之計，欲人材眾多，通習漢法，必如古昔遍立學校，然後可。若猶未暇，宜於大都弘闡國學，擇蒙古人年十五以下、十歲以上質美者百人，百官子弟與凡民俊秀者百人，俾廩給各有定製，選德業充備足為師表者，充司業、博士、助教而教育之。使其教必本於人倫，明乎物理，為之講解經傳，授以修身、齊家、治國、平天下之道。其下復立數科，如小學、律、書、算之類，每科設置教授，各令以本業訓導。小學科則令讀誦經書，教以應對進退事長之節；律科則專令通曉吏事；書科則專令曉習字畫；算科則專令熟嫻算數。或一藝通然後改授，或一日之間更次為之，俾國子學官總領其事，常加點勘，務要俱通，仍以義理為主，有餘力者，聽令學作文字。日月歲時，隨其利純，各責所就功課，程其勤惰而賞罰之，勤者升之上舍，惰者罰之下舍，待其改過，則復升之，假日則聽令學射，自非假日，無故不令出學。數年後，上捨生學業有成就者，聽學官保舉，蒙古人若何品級，諸色人若何仕進；其未成就者，且令依舊學習，俟其可以從政，然後歲聽學官舉其賢者、能者，使之依例入仕；其終不可教者，三年聽令出學。凡學政因革增減，皆得不時奏聞，則學無弊欺，而天下之材亦皆觀感而興起矣。然後續立郡縣之學，求以化民成俗，無不可者。」書奏，帝覽之，喜。
戊寅，詔作《平金》、《平宋錄》及《諸國臣服傳記》，命耶律鑄監修國史。
壬辰，以戶部尚書張澍參知政事，行中書省於北京。
秋，七月，丁酉，宋文天祥開府南劍州，經略江西。天祥欲還溫州進取，陳宜中不從。蓋宜中棄溫入閩，欲倚張世傑復浙東、西以自洗濯，故命天祥開府南劍。
宋涪州觀察楊立子嗣榮請降詔招諭其父，從之。
初，臨安既破，阿珠以宋太皇太后手詔諭李庭芝使降。庭芝登城，謂使者曰：「奉詔守城，未聞以詔諭降也。」及帝次瓜洲，太皇太后復賜庭芝詔曰：「比詔卿納款，日久未報，豈未悉吾意，尚欲固圉耶？今吾與嗣君既已臣伏，卿尚為誰守之？」庭芝不答，命發弩射使者，斃一人，餘皆奔去。阿珠及遣兵守高郵、寶應以絕其餉道，博羅懽又攻拔泰州之新城，驅夏貴淮西降卒至城下，以示庭芝。庭芝幕客或勸為計，庭芝曰：「吾惟一死而已！」阿珠復遣使者持詔招庭芝，庭芝開壁納使者，斬之，焚其詔於陴上。既而淮安、盱眙、泗州以糧盡降，庭芝猶括民間粟以給兵，粟盡，又令官人出粟，又盡，令將校出粟，雜牛皮、麴櫱以給之。兵有自食其子者，然猶力戰不屈。
姜才聞高郵米運將至，出步騎五千戰於丁村，自夜達旦，北兵多敗。阿珠使巴延徹爾救之，所將皆阿珠麾下，才軍識其旗幟，皆潰，才脫身走。時高郵水路已絕，阿珠復遣將陸路邀擊米運，殺負米卒數千，由是餉益不繼。
阿珠請於帝，降詔赦庭芝焚詔、殺使之罪，令早歸款，庭芝不納。會福安使至，庭芝欲赴召，命制置副使朱煥守楊，而自與薑才將兵七千趣泰州，將東入海。庭芝既行，煥即以城降。阿珠分道追及庭芝，殺步卒千餘人。庭芝走入泰州，阿珠圍之，且驅其妻子至陴下招降。會薑才疽發背，不能戰；泰州裨將孫貴、胡惟孝、尹端甫、李遇春，開北門納外兵。庭芝投蓮池中，水淺不死，遂與才俱被執，至揚州，阿珠責其不降，才曰：「不降者我也！」憤罵不已。然阿珠猶愛其材勇，未忍殺之。煥請曰：「揚自用兵以來，積骸滿野，皆庭芝與才所為，不殺之何俟！」阿珠乃皆殺之，揚民聞者莫不泣下。
有宋應龍者，以儒生知兵，出入行陳三十餘年，至是為泰州諮議官。州守孫良臣之弟舜臣，自軍中來說降，良臣召應龍與計。應龍極陳國家恩澤，君臣大義，請殺舜臣以戒持二心者，良臣不得已殺之。及泰州降，應龍夫婦自經死。提刑司諮議廬人褚一正，置司高郵，督戰，亦被創沒水死。淮東地盡歸附。
甲寅，以楊村至浮雞泊漕渠回遠，改從孫家務。
丙辰，遣使以香幣祀嶽瀆、后土。
以尚書右丞阿爾哈雅為平章政事，簽書樞密院事、淮東行樞密院錫奇裡密實為中書右丞，參知政事董文炳為中書左丞，淮東左副元帥達春，兩浙大都督范文虎，江東、江西大都督、知江州呂師夔，淮東、淮西左副都元帥陳岩，並參知政事。
是月，翰林侍讀學士郝經卒。經為人，尚氣節，為學務有用，拘宋十六年，從者皆通於學。及卒，官為護喪還葬，諡文忠。
八月，己巳，穿武清蒙村漕渠。
揚州既破，元兵攻真州益急。宋都統司計議趙孟錦，乘霧襲其營，少頃，霧開，營中見孟錦兵少，逐之，孟錦登舟，失足墮水死，城遂破。安撫使苗再成死之。
召阿珠入朝，賜泰興戶二千為食邑。
宋楊亮節居中秉權，秀王與擇，自以國家親賢，多所諫正，遂犯忌嫉，諸將俱憚之。至是詔出兵浙東，朝臣言：「與擇有劉更生之忠，曹王皋之孝，宜留輔以隆國本。」譖者益急，卒遣之。與擇圍婺州，董文炳拒之，及還。
宋以王積翁為福建招捕使，黃恮副之。積翁兼知南劍州，備禦上三州；恮兼知漳州，備御下三州。
宋張世傑遣都統張世虎與吳浚合兵十萬，期必復建昌；與李恆戰，兵敗，浚奔寧都。
帝歸自上都，以鄂囉齊參知政事。
宋太皇太后謝氏，以疾久留臨安。至是，遣人自宮中舁其床以出，同侍衛七十二人北赴大都，降封壽春郡夫人。
九月，壬辰朔，命國師作佛事於太廟。
庚子，命姚樞、王磐選宋三學生之有實學者留京師，餘聽還家。
癸卯，以平宋赦天下。
丙午，敕常德府歲貢包茅。
阿喇罕、董文炳及蒙古岱、索多以舟師出明州，達春及呂師夔、李恆等以騎兵出江西，分道略閩、廣。
東莞民熊飛守潮、惠，聞宋趙溍至，即以兵應之；攻梁雄飛於廣州，雄飛遁，飛遂復韶州、新會。會曾逢龍亦率兵至廣州，李性道出迎謁，飛與逢龍執性道，殺之，溍遂入廣州。
宋知邕州宕昌馬塈將入衛，而臨安已破，因留靜江，總屯戍諸軍。阿爾哈雅將進取廣西，塈發所部及諸峒兵守靜江，而自將三千人守嚴關。攻之，不克，乃以偏師入平樂，過臨桂，夾攻塈，塈退保臨江。阿爾哈雅使人招降，塈發弩射之。攻三月，塈不解甲，前後百餘戰，城中死傷相藉，訖無降意。
辛酉，詔宋宗臣鄂州教授趙與{票灬}趙闕，以{票灬}入見，言宋敗亡之故，悉由誤用權杆，詞旨激切。帝為之感動，即授翰林待制。
冬，十月，丁亥，兩浙宣撫使焦友直，以臨安經籍、圖畫、陰陽秘書來上。戊子，淮西安撫使夏貴請入覲，乞令其孫貽孫權領宣撫司事，從之。
以淮東左副都元帥阿爾為平章政事，河南等路宣尉使哈喇哈遜為中書右丞。
壬戌朔，宋文天祥師次汀州，遣趙時賞等將一軍趣贛以取甯都，吳浚將一軍取雩都，劉洙等皆自江西以兵來會。時賞，和州宗室也。
呂師夔等將兵度梅嶺，趙溍使熊飛及曾逢龍禦之於南雄，逢龍敗死，飛走韶州。進兵圍之，守將劉自立以城降，飛率兵巷戰，兵敗，赴水死。
十一月，阿喇罕、董文炳攻處州，知州李玨以城降。甲辰，宋秀王與擇偕弟與慮、子孟備及觀察使李世達、監軍趙由葛、察訪使林溫、知瑞安府方洪被執，皆不屈死。
大兵破建甯府、邵武軍，宋陳宜中、張世傑，備海舟奉宋主及衛王、楊太妃等登舟。時軍人十七萬，民兵三十萬，淮兵萬人，與北舟相遇，值天霧晦冥，舟得以進。
宋王積翁棄南劍，走福安，遣人納款。至是，軍集城下，積翁為內應，遂與知府王剛中同降。
宋主行至泉州，舟泊於港，招撫使蒲壽庚來謁，請駐蹕，張世傑不可。初，壽庚提舉市舶，擅利者三十年，或勸世傑留壽庚不遣，凡海舶不令自隨，世傑不從，縱之歸。繼而舟不足，乃掠其舟，並沒其貲。壽庚怒，殺諸宗室及士大夫與淮兵之在泉州者，宜中等乃奉宋主趣潮州。壽庚遂與知泉州田子真以城降。
癸丑，亻並省內外諸司。
庚申，敕：「管民及理財之官，由中書銓調；軍官由樞密院定議。」
高麗國王王愖更名暙。
十二月，辛酉朔，宋江西制置使趙溍棄廣州遁，副使方興亦遁。
降將王世強為鄉導，破福安。王剛中既降，使徇興化軍，宋知軍事陳文龍斬之而縱其副使，持書責世強、剛中負國，遂發民兵固守。阿喇罕復遣使招之，文龍復斬之。有風其納款者，文龍曰：「諸君特畏死耳。未知此生能不死乎？」乃使其部將林華禦於境上，華反為鄉導，引兵至城下，通判曹澄孫開門降。文龍被執，勸之降，不屈，左右淩挫之，文龍指其腹曰：「此皆節義文章也，何相逼耶！」卒不屈，乃械送臨安，文龍不食死。其母系福安尼寺，病甚，左右視之泣下，母曰：「吾與吾子同死，又何恨哉！」亦死之。眾歎曰：「有是母宜有是子！」為收葬之。
東、西川守將，合兵萬人圍宋重慶，大肆剽掠，軍政不一，城中益得自守。宋制置使張玨領重慶之命，不能赴官，留合州以抗北軍，遣帥復瀘、涪二州，北軍以不和而潰，玨乃得入城，遣將四出，所向俱捷。玨旋遣使訪二王所在，時宋主遷播閩、廣，號令不達於四川，而川中諸將猶為宋守。
阿爾哈雅致書馬塈，許以為廣西大都督，塈不聽；又請帝親降手詔諭之，塈焚詔斬使。靜江以水為固，阿爾哈雅乃築堰，斷大陽、小溶二江以遏上流，決東南埭以涸其湟，城遂破。塈閉內城堅守，又破之。塈率死士巷戰，傷臂被執，斷其首，猶握拳奮起，立諭時始僕。塈家世以忠勇為名將，至塈，死節最烈。淮人黃文政，先戍蜀，軍潰，走靜江，塈邀與同守，城破，亦被執。文政大詬，不屈，斷其舌，以次劓、刖之，文政含胡吆咄，比死不絕聲。
邕守馬成旺及其子都統應麒以城降。塈部將婁鈐轄，猶以二百五十人守月城不下。阿爾哈雅笑曰：「是何足攻！」圍之十餘日，婁從壁上呼曰：「吾屬饑，不能出降，苟賜之食，當聽命。」乃遺之牛數頭，米數斛，一部將開門取歸，復閉壁。北軍登高視之，兵皆分米，炊未熟，生臠牛，啖立盡。鳴角伐鼓，諸將以為出戰也，甲以待，婁乃令所部人擁一火砲然之，聲如雷霆，震城堞皆崩，煙氣漲天，外兵多驚死者。火熄，入視之，灰燼無遺矣。阿爾哈雅悉坑其民。民得逃入西山者七百人，阿爾哈雅許以不殺，招之使降，七百人皆自殺，無一降者。阿爾哈雅乃分兵取鬱林、潯、容、藤、梧等州。廣西提刑邛人鄧得遇，聞靜江破，朝服南望拜辭，書幅紙云：「宋室忠臣，鄧氏孝子，不忍偷生，甯甘溺死。」遂投南流江而死。
宋主在惠州，甲子，遣倪堅奉表，詣軍前請降。逾時，索多命其子元帥伯嘉怒偕堅赴大都。
以哈坦、奇爾濟蘇領東川行樞密使，攻合州；布哈、李德輝領西川行樞密院，攻重慶，仍令德輝留成都給軍食。
壬申，李思敬告運使薑毅所言悖妄，指毅妻、子為證，帝曰：「妻、子豈為證者耶？」詔勿問。
庚寅，詔諭浙東、西、江東、西，淮東、西、湖南、北府州軍縣官吏軍民：「昔以萬戶、千戶漁奪其民，致令逃散，今悉以人民歸之元籍州縣。凡管軍將校及宋官吏，有以勢力奪民田廬產業者，俾各歸其主，元主則以給附近人民之無生產者。其田租、商稅、茶、鹽、酒、醋、金、銀、鐵治、竹貨、湖泊課程，從實辦之。凡故宋繁冗科差、聖節上供、經總制錢百餘件，悉除免之。」
是歲，行省雲南賽音諤德齊，以所改郡縣上聞。雲南俗無禮義，男女往往自相配偶，親死則火之，不為喪祭，無秔稻桑麻，子弟不知讀書。賽音諤德齊教之拜跪之節，婚姻行媒，死者、為之棺槨、奠祭，教民播種，為陂池以備水旱，創建孔子廟、明倫堂，購經史，授學田，由是文風稍興。
雲南民以貝代錢，是時初行鈔法，民不便之，賽音諤德齊為聞於朝，許仍其俗。又患山路險遠，盜賊出沒，為行者病，相地置鎮。每鎮設土酋吏一人，百夫長一人，往來者或遭劫掠，則罪及之。有土吏數輩，怨賽音諤德齊不己用，至京師誣其專僭數事。帝顧侍臣曰：「賽音諤德齊憂國愛民，朕洞悉之，此輩何敢誣告！」即命械送賽音諤德齊處治之。既至，脫其械，且諭之曰；「若曹不知上以便宜命我，故訴我專僭。我今不汝罪，且命汝以官，能竭忠自贖乎？」皆叩頭拜謝曰：「某有死罪，平章既生之而又官之，誓以死報。」
交趾叛服不常，湖廣省發兵屢征，不利。賽音諤德齊遣人諭逆順禍福，且約為兄弟，交趾王大喜，親至雲南，賽音諤德齊郊迎，待以賓禮，遂乞永為籓臣。
羅槃甸叛，往征之，有憂色，從者問故，賽音諤德齊曰；「吾非憂出征也，憂汝曹冒鋒鏑，不幸以無辜而死；又憂汝曹劫擄平民，使不聊生，及民叛則又從而征之耳。」師次羅槃城，三日，不降，諸將請攻之，賽音諤德齊不可，遣使以理諭之，羅槃主奉命。越三日，又不降，諸將奮勇請進兵，賽音諤德齊又不可。俄而將卒有乘城進攻者，賽音諤德齊大怒，遽鳴金止之，召萬戶叱責之曰；「天子命我安撫雲南，未嘗命以殺戮也。無主將命而擅攻，於軍法當誅。」命左右縛之。諸將叩首，請俟城下之日從事。羅槃主聞之曰：「平章寬仁如此，吾拒命，不祥。」乃舉國出降，將卒亦釋不誅，遂改為元江府。由是西南諸夷翕然款附。
夷酋每來見，例有所獻納，賽音諤德齊悉分賜從官，或以給貧民，秋毫無所私。為酒食勞酋長，製衣冠、襪履，易其卉服、草履，酋皆感悅。
春，正月，丙申，以江南平，百姓疲於供軍，免諸路今歲所納絲、銀。
兵下汀關，宋文天祥欲據城拒戰，汀守黃去疾聞宋主航海，擁兵有異志，天祥乃移軍漳州。時趙孟瀯等軍還，吳浚不至。未幾，浚與去疾俱降。
嗣漢天師張宗演召至大都，帝命百官郊勞，待以客禮，因賜號演道靈應沖和真人，領江西諸路道教。尋令修周天醮於長春宮，事畢，還龍虎山，留弟子張留孫於大都。
癸卯，復立諸道提刑按察司。先是，監察御史姚天福謂御史大夫伊實特穆爾曰：「按察司之設，所以廣視聽，虞非常，慮至深遠，不但繩有司已也，不宜罷。」伊實特穆爾駭然曰：「微公言，幾失之。」夜，入帝臥內，奏其言，帝大悟，至是復立之。阿哈瑪特不悅，左遷天福衡州路同知。
甲寅，敕：「宋福王趙與芮家貲之在杭、越者，有司輦至京師，付其家。」
宋知循州劉興，知梅州錢榮之，並以城降。
二月，癸亥，彗出東北，長四尺餘。
廣州下，遂破廣東諸郡。
吳浚既降，因至漳州說文天祥降，天祥責以大義，斬之。
帝如上都。
南伐之師引還，留潛說友為福州宣慰使，王積翁副之。時北方有警，帝召諸將班師，凡諸將及淮兵在福安者，命李雄統之。
壬午，隳吉、撫二州城，以隆興濱江，姑存之。
以西增嘉木楊喇勒智為江南總攝，掌釋教，除僧租賦，禁擾寺宇者。
三月，宋文天祥復梅州。
李雄殺潛說友。
宋陳瓚舉兵誅林華，復興化軍。瓚，文龍從子也。
帝以去冬無雨雪，春澤未繼，問便民事於翰林國史院耶律鑄、姚樞、王磐、竇默等，對曰；「足食之道，唯節浮費，靡穀之多，無逾醪醴，況自周、漢以來，嘗有明禁。祈神賽社，費亦不資，宜一切禁止。」從之。
翰林待制獲鹿王思廉，嘗進讀《通鑒》，至唐太宗有殺魏徵語，及長孫皇后進諫事，帝命內官引至皇后閣，講衍其說。後曰：「是誠有益於宸衷。爾宜擇善言進講，慎勿以瀆辭煩上聽也。每侍讀，帝命御史大夫伊實特穆爾、太師伊徹察喇、御史中丞薩裡曼等咸聽受焉。
廉希憲在江陵，疾久不愈。董文忠言於帝曰：「江陵濕熱，如希憲病何？」帝即召希憲還。江陵民號泣遮道，留之不得，相與畫像建祠。希憲還，囊橐蕭然，琴書自隨而已。帝知其貧，特賜金鈔。
夏，四月，宋廣東制置使張鎮孫復廣州。
宋文天祥引兵自梅州出江西，吉、贛兵皆會之，遂復會昌縣。
宋淮人張德興，與淮西野人原寨劉源等起兵興復，司空山民傅高舉兵應之，遂復黃州、壽昌軍，用景炎正朔。賈居貞使湖北宣慰使鄭鼎將兵拒之，鼎言：「鄂之大姓皆與高通，請先除之以絕禍本。」居貞不可。鼎將行，留其所善部將曰：「聞吾還兵，汝即舉烽城樓，內外合發，當盡殺城中大姓。」鼎與德興遇於樊口，戰敗，溺死。
五月，癸巳，申嚴大都酒禁，犯者籍其家資，散之貧民。
廉希憲至上都，太常卿田忠良來問疾。希憲謂曰：「上都，聖上龍飛之地，天下視為根本。近聞龍岡失火，延燒民居，此常事耳，慎勿令妄談地理者惑動上意。」未幾，果有數輩以徙置都邑事奏，樞密副使張易、中書左丞張文謙與之廷辯，力言不可，帝不悅。明日，召忠良質其事，忠良以希憲語對，帝曰：「希憲病甚，猶慮及此耶？」其議遂止。詔征名醫於揚州視其疾，希憲服藥，能杖而起。帝喜謂希憲曰：「卿得良醫，疾向愈矣。」對曰：「醫持善藥，以療臣疾，苟能戒慎，則誠如聖諭。設或肆惰，良醫何益！」蓋以醫以諷也。
辛亥，以河南、山東水旱、除河泊課，聽民自漁。
乙卯，選蒙古、漢軍相參宿衛。
六月，辛酉，宋文天祥軍入雩都。
丙寅，宋涪州安撫楊立及其子嗣榮相繼降，命立為夔路安撫使，嗣榮為管軍都統。
秋，七月，宋文天祥遣趙時賞等分道復吉、贛諸縣，遂圍贛州。衡山人趙璠、撫州人何時皆以兵應之。
壬辰，敕：「犯盜者皆棄市。」符寶郎董文忠，言盜有強、竊，贓有多寡，似難悉置於法，帝然其言，遽命止之。
漕司議通沁水，使東流合御河以便漕，董文用曰：「衛為郡，地最下，大雨時行，沁輒溢出百十里間，雨更甚，水不得達於河，即浸淫及衛。今又道之使來，豈惟無衛，將無大名、長蘆矣。」會朝議遣使相地形，文用上言：「衛州城中浮圖最高者，才與沁水平，勢不可開也。」事得寢不行。
癸卯，諸王錫裡濟劫北平王於阿裡瑪圖之地，械繫右丞相安圖脅諸王以叛，使通好於哈都。哈都弗納，遂率兵至和林城北。帝命巴延率兵往禦之。
乙巳，宋張世傑自將淮兵討蒲壽庚。時汀、漳諸路劇盜陳吊眼及佘婦許夫人所統諸峒佘軍皆會，兵勢稍振，壽庚閉城自守。世傑遂傳檄諸路，陳瓚起家丁，召慕五百人應世傑，世傑遣將高日新復邵武軍。淮兵在福州者，謀殺王積翁以應張世傑，事覺，皆為積翁所殺。
丙午，置御史臺於揚州，以都元帥姜衛為御史大夫，置八道提刑按察司。衛曰：「陛下以臣為耳目，臣以監察御史、按察司為耳目，倘非其人，是人之耳目先自閉塞，下情何由上達！」帝嘉之，命御史臺清其選，每除目至，必集幕僚、御史議其可否，不協公論者，即劾去之。
戊申，東川都元帥張德潤取涪州。
置行中書省於江西，以達春為右丞，敏珠爾丹為左丞，李恆、蒲壽庚、積鵬飛並參知政事，行江西省事。
丁巳，以參知政事、行江東道宣慰使呂文煥為中書左丞。
詔皇子安西王北征，命王相商挺曰：「關中事有不便者，可悉更張之。」挺進十策於王，曰：「睦親鄰，安人心，敬民時，備不虞，敬民生，一事權，清心源，謹自治，固根本，察下情。王為置酒嘉納。
八月，李恆遣兵援贛，而自將攻文天祥於興國。天祥不意恆猝至，遣兵戰鐘步，不利。時鄒洬聚兵數萬於永豐，天祥引兵就之，會洬兵先潰，恆追天祥至方石嶺，及之。諸將鞏信以短兵接戰，恆疑有伏，斂兵不進。信坐巨石，餘卒侍左右，箭雨集，屹不動，恆從間道就視之，創被體而死不僕。天祥至空坑，兵盡潰。時趙時賞坐肩輿，追兵問為誰，時賞曰：「我姓文。」追兵以為天祥，擒之。天祥由是得與杜滸、鄒洬等逸去。至循州，散兵頗集。天祥妻子及幕僚、客將皆被執。時賞至隆興，憤罵不屈，僚屬有繫纍至者，輒麾去，云：「小小簽廳官耳，執之何為！」得脫者甚眾。臨刑，劉洙顏自辨，時賞叱曰：「死耳，何必然！」於是被執者皆死。恆送天祥妻子、家屬於燕，二子死於道。信，安豐人也。
九月，戊申，頁特密實破邵武軍，入福安。宋主舟次廣之淺灣。命達春與李恆、呂師夔等以步卒入大庾嶺，蒙古岱、索多、蒲壽庚及元帥劉深等以舟師下海，合追宋二王。
宋張世傑使謝洪永進攻泉州南門，不利。蒲壽庚復陰賂佘軍，攻城不力，得間道求救於索多。至是索多來援，世傑解圍，還淺灣。劉深言王積翁嘗通書於張世傑，積翁亦上言兵單弱，若不暫從，恐為合郡生靈之患，帝原其罪。
昂吉爾等將兵襲司空山寨，破之。黃州復破，殺張德興，執其子以去。傅高變姓名出走，尋被獲，死之。
巴延討錫裡濟，遇於鄂勒歡河，夾水而陳，相持終日，俟其懈，麾軍為兩隊，掩其不備，破之。錫裡濟走，死。
冬，十月，丙辰朔，日有食之。
己未，享於太廟。
宋以陸秀夫同簽書樞密院事。秀夫之謫，張世傑讓陳宜中曰：「此何如時，動以台諫論人？」宜中惶恐，亟召秀夫還行朝。時播越海濱，庶事疏略，楊太妃垂簾與群臣語，猶自稱奴。每時節朝會，獨秀夫儼然正笏立如治朝，或時在行中，淒然泣下，以朝衣抆淚，衣盡濕，左右無不悲慟者。
甲申，以行省參政呼圖特穆爾、崔斌並為中書左丞，鄂州達嚕噶齊張鼎，湖北宣慰使賈居貞並參知政事。
播州安撫使楊邦憲言：「本族自唐至宋，世守此土將五百年，昨奉旨許令仍舊，乞降璽書。」從之。
索多至興化，宋陳瓚閉城堅守。索多臨城諭之，矢石雨下，乃造雲梯砲石，攻破其城。瓚以死自誓，巷戰終日。獲瓚，車裂之，屠其民，血流有聲。
十一月，達春令索多取道泉州泛海，會於廣之富場。索多取興化軍及漳州，進攻潮州，守臣馬發竭力拒守，恐失期，舍之去。至惠州，與呂師夔合軍趣廣州。庚寅，制置使張鎮孫及侍郎譚應鬥以城降，達春遂隳廣州城。
元帥劉深攻淺灣，宋張世傑戰不利，奉宋主走秀山。山中居民萬餘家，世傑買富民宅，以居宋主，軍士多病死。世傑復奉宋主赴井澳。陳宜中遁入占城。
詔：「凡偽造寶鈔，同情者並死；其分用者減死，杖之。具為令。」
庚子，以吏部尚書巴圖魯鼎參知政事。
命中書省檄諭中外：「江南既平，宋宜曰『亡宋』，行在宜曰『杭州』。」
時軍士俘溫、台民男女數千口，浙東宣慰使陳祜新至，悉奪還之。未幾，行省榷民商酒稅，祜請曰：「兵火之餘，傷殘之民，宜從寬恤。」不報。遣祜檢復慶元、台州民田，及還，至新昌，值玉山鄉盜，倉猝不及為備，遂遇害。
十二月，庚午，宋梁山軍袁世安以城降。
乙亥，以參議中書省事耿仁參知政事。都元帥楊文安攻咸淳府，克之。
丙子，宋主至井澳，颶風大作，舟敗，幾溺。宋主驚悸成疾。旬餘，諸軍士稍集，死者過半。劉深攻井澳，宋主奔謝女峽，復入海。深追至七里洋，擊敗之，獲宋主之舅俞如珪。宋主欲往占城，不果。
是歲，遣使征緬甸朝貢，不從，率從侵擾永昌。雲南行省遣兵伐之，降其砦三百餘而還。
正月，癸巳，西京饑，發粟賑之，仍諭阿哈瑪特廣貯積，以備闕乏。
順德府總管張文煥，太原府達嚕噶齊台哈布哈，以按察司發其奸贓，遣人詣省自首，反以罪誣按察御史。台臣奏：「按察司設果有罪，不應因事而告，宜待文煥等事決，方聽其訴。」從之。
己亥，禁官吏、軍民賣所娶江南子女及為娼者，賣買者兩罪之，沒其直，人復為良。
山東提刑按察使徐世隆移淮東，宋將許瓊家僮告瓊匿官庫財，有司系其妻孥征之。世隆曰：「瓊所匿者，故宋之物，豈得與今盜官財者同論耶？」同僚不從，世隆獨抗章力辨，行台是之，釋不問。
戊申，從阿哈瑪特請，自今御史臺非白於省，毋擅召倉庫吏，亦毋究錢穀數，及集議中書不至者，罪之。
降封宋福王與芮為平原郡公。
布哈督汪良臣等兵入重慶，李德輝遺書張玨曰：「君之為臣，不親於宋之子孫；合之為州，不大於宋之天下。彼子孫已舉天下而歸我，汝猶偃然負阻窮山，而曰忠於所事，不亦惑乎？」玨不答，布哈至城下，營造雲梯、鵝車，將攻之。玨悉眾與良臣鏖戰，良臣身中四矢。明日，督戰益急。玨與伊蘇岱爾戰扶桑壩，良臣等從後合擊之，玨兵大潰。其夜，都統趙安以城降。玨率兵巷戰，不支，歸索鴆飲，不得，乃順流走涪，布哈遣舟師邀之，遂被執。玨，西鳳州人。
先是瀘州食盡，為萬戶圖們達勒所破，安撫王世昌自經死。東川副都元帥張德潤破涪州，守將王明及總轄韓文廣、張遇春，皆不屈，被殺。紹慶、南平、夔、施、恩、播諸州相繼降。
定武官承襲之制：凡有功升秩者，原職令它有功者居之，不得以子侄代，陳亡者始得襲，病死者降一等。總把百戶，老死者不襲。著為令。
二月，戊午，祀先農，命蒙古胄子代耕籍田。
癸亥，賑咸淳等郡饑。
命平章政事按塔哈阿哩選擇江南廉能之官，去其冗員與不勝任者。
辛未，以川蜀地多嵐瘴，馳酒禁。
呂師夔以張鎮孫及其妻子赴燕，鎮孫自經死。
宋主舟還廣州。達春令索多還攻潮州，宋知州馬發城守益備。索多塞塹填壕，造雲梯、鵝車，日夜急攻，發潛遣人焚之。凡相拒二十餘日而敗，發死之，索多屠其民。
壬午，置太史院，命太子贊善王恂掌院事，工部郎中郭守敬副之，集賢大學士兼國子祭酒許衡領焉。
改華亭縣為松江府。
遣使代祀嶽瀆。
以參知政事夏貴、范文虎、陳岩並為中書左丞，黃州路宣慰使唐古特、史弼並參知政事。
三月，乙酉，詔蒙古岱、索多、蒲壽庚行中書省事於福州，鎮撫瀕海諸郡。以沿海經略副使哈喇岱領舟師南征，升經略使兼左副都元帥，佩虎符。
甲午，西川行樞密院招降重慶等府。
乙未，命揚州行省選特穆爾布哈所部兵，助隆興進討。
丁酉，命達哈毀夔府城壁。
乙巳，廣南西道宣慰司招降雷、化、高三州。
宋文天祥以弟璧及母在惠州，乃趨之，行收兵出海豐縣，遂次於麗江浦。
宋都統淩震及轉運判官王道夫復廣州。
宋主遷駐岡洲，曾淵子至自雷州，以為參知政事、廣西宣諭使。時淵子起兵據雷州，元帥府諭降，不聽，進兵攻之。淵子奔至岡洲，遂有是命。
夏，四月，乙卯，命元帥劉國傑將萬人北征。
丙辰，詔以雲南疆土曠遠，未降者多，簽軍萬人進討。
戊午，以江南土寇竊發，人心未安，命行中書省左丞夏貴等分道撫治，檢核錢糧，察郡縣被旱災甚者。吏廉能者，舉以聞，其貪殘不勝任者，劾罷之。
甲子，命布哈留鎮西川。巡軍之戍西川者遣還。
立雲南，湖南二轉運使。
以時雨霑足，稍馳酒禁，民之衰疾飲藥者，官為醞釀，量給之。
戊辰，宋主殂於岡州，年十一。群臣多欲散去，陸秀夫曰：「度宗皇帝一子尚在，將焉置之！古人有以一旅以成中興者，今百官有司皆具，士卒數萬，天若未欲絕宋，此豈不可為國郡？」乃與眾共立衛王昺，年八歲矣。
方登壇禮皆，禦輦所向，有黃龍自海中見，既入宮，雲陰不絕。上前主諡曰裕文昭武湣孝皇帝，廟號端宗。楊太妃仍同聽政。
時陳宜中入占城，日候其還朝，竟不至。張世傑秉政，而秀夫裨助之。外籌軍旅，內調工役，凡有述作，盡出其手，雖匆遽流離中，猶日書《大學章句》以勸講。
庚辰，遣使至杭州，取在官書籍板刻至京師，從許衡之言也。
壬午，立行中書省於建康符。

