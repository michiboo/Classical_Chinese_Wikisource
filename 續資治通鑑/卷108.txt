
秋，七月，癸卯，詔：「諸道守臣，自軍興以來得便宜指揮者並罷。」
斬神武前軍統領官胡仁參於趙州市，宣教郎袁潭除名、韶州編管，坐與李鄴同謀投拜，又擅殺兩浙提點刑獄王翿故也。尋詔以翿死事，贈朝請大夫，官其家三人。既而言者以為「翿嘗降敵，比敵兵之去，遂以印付翿，不當褒贈。」范宗尹主之，卒贈翿一官，錄其子雲。
甲辰，執政奏以朝議大夫、提舉江州太平觀劉洪道為建康府路安撫大使司參謀官，帝曰：「不可，是又欲與呂頤浩同官。」趙鼎曰：「頤浩之來尚遲，今先令洪道往池州措置防江。」帝曰：「此固勿害，但議者謂頤浩多引用山東之人，故不欲遣。且頤浩身為宰相，當收攬天下人材，盡為我用；獨私鄉曲，非公道也。」
先是中書舍人季陵入對，言：「強敵之患，已無寧歲，焚劫殺虜，幾遍天下，夏則北去，秋則南牧，往年休士馬於燕山，次年移於河北，次年移於京東，今寓淮甸，無復去意，患在朝夕，可謂急矣。張俊提兵已赴公安，劉光世提兵已赴鎮江，亟召亟遣，事尚可及。若呂頤浩既去，朱勝非未來，使七月受命，八月之鎮，九月弓勁馬肥，敵人向南，兵不素練，糧不素積，又不設險，何以禦之！臣願陛下急與大臣謀，先遣軍馬儲運，更擇賢副經畫，以待其來。不然，雖位望崇重，號前宰相，無益也。今日注意將相，非為安危，實為存亡。朝謀夕行，當如拯溺，豈可不惜分陰哉！」至是遂命洪道趣之池州，權管本州及安撫司事，以統制官張俊、李貴、王進、王渙所部合四千人隸本州諸軍，權聽節制。洪道請用便宣指揮，許之。
戊申，詔：「臣僚至都堂，自正一品外，它並在執政之下，著為令。」為劉光世也。
辛亥，金主命給泰州都統博勒和所部諸穆昆申胄各五十。
先是金都統洛索經略陝西，所下城邑，旋歸附於宋。監戰阿裡布請益兵，於是諸將會議於帥府。宗翰曰：「前以伐宋故，分西師合於東軍，而陝西五路，兵力雄勁，當並力功取。宜令達蘭撫定江北，宗弼以精兵二萬先往洛陽，以八月往陝西，或使宗弼遂將以行。」諸將曰：「陝西兵威非不足，今叛服不常，綏懷之道有未盡爾。誠得位望隆重、恩威並濟者以往，可指日而定。當以皇子右副元帥宗輔往蒞其事，或於宗翰、希尹中擇一人以往。」各具議以聞。金主曰：「往者洛索所向輒克，今使專征陝西，淹延未定。豈倦於兵而自愛邪？關陝重城，卿等其戮力焉！」遂命宗輔往洛陽治兵。
乙卯，金主命徙昏德公、重昏侯於五國賊，以將立劉豫故也。
金烏登路統軍錫庫傳金主命，減去隨行宗室官吏。上皇力懇之，不從，乃謂從者曰：「遠道相隨，本圖哀樂與共，但事屬它人，無如之何。」言訖，泣下，從者皆號呼而出。於是宗室仲瑅等五百餘人、內侍黎安國數百人皆留，從行者惟晉康郡王孝騫、和義郡王有奕等六人而已。
丁巳，申命元祐黨人子孫經所在自陳，盡還應得恩數。
丁卯，金主如東京溫湯。遣高慶裔、韓昉冊命劉豫為皇帝，國號大齊，都大名府。
八月，辛未朔，浙西安撫大使司置參謀、參議官各二員，俸賜視雜監司。自是諸路以為例。
壬申，詔：「福、建、溫、台、明、越、通、泰、蘇、秀等州，有海船民戶及嘗作水手之人，權行籍定，五家為保，毋得發船往京東，犯者並行軍法。」
癸亥，詔：「神武中軍益選親兵，通舊作六百人，更三番入直禁中，不隸禁衛所，命統制官辛永宗提舉之。」
甲戌，詔：「日輪侍從一員，具前代及本朝關治體者一兩事進入。」
初，朝散郎、知蘄州甄采，以得柔福帝姬聞於朝，會采為淮西都巡檢使劉文舜所破，乃脫身從韓世清，衛送帝姬赴行在。時帝猶在溫、台，先遣入內內侍省押班馮益、宗婦吳心兒往越州驗視。戊寅，乃取人宮，封福國長公主。
庚辰，隆祐皇太后至自虔州，上出行宮門外奉迎，因曆問太母所過守臣治狀。後性恭謹，未嘗毫髮聞於朝廷。然喜飲酒，上以越酒不可飲，令別市醴，後使持錢往酤，未嘗直取也。後在禁中，嘗微覺風眩，有宮人自言善用符水咒疾可瘳者，或以啟後，後曰：「又是此語，吾豈敢復聞也！此等人其可留禁中邪？」立命出之。
是日，拱衛大夫、福州觀察使、承州、天長軍鎮撫使薛慶，及金人戰於揚州城下，死之。
宗弼既屯六合縣，欲自運河引舟北歸，而趙立在楚，薛慶在承，扼其沖，不得進，宗弼患之。左監軍昌自孫村來，見宗弼計事，欲會兵攻楚州。真、揚鎮撫使郭仲威聞之，約慶俱往迎敵，慶以是月戊寅出兵，己卯，至揚州。仲威殊無行意，置酒高會，慶怒曰：「此豈縱酒時邪？我為先鋒，汝當繼後！」上馬，疾馳去。平旦，出揚州西門，從騎不滿百，轉戰十餘里，亡騎三人，仲威迄不至。慶與其下走還揚州，仲威閉門拒之。慶倉皇墜馬，為追騎所擒。馬尋舊路歸承州，軍中見之，曰：「馬空還矣，太尉其死乎！」仲威棄揚州，奔興化。知長驅攻承州，兵馬鈐轄王林出城迎敵，不勝，遁。承州破，金懼慶復歸，遂殺之。
慶在承久，軍食既足，不復斂取於民；王官自京師至者，館穀甚厚，皆按格賦祿；官兵隸承州者，月糧時帛，舉如令給之；至視其徒，是戰士計日廩食，老弱計日受券而已。金人自浙歸，大寨於天長、六合間，慶親率眾劫之，得牛數百，悉賤其估，分畀民之力田者。民懷其惠，亦賴其捍禦以自固。敵假道於承以攻楚，慶不聽，至是被害。慶起群盜，其眾多驍雋敢鬥。慶臨敵勇，亦能以少擊眾。故慶死，承州遂破，楚勢孤，卒無以抗敵，人皆惜之。訃聞，贈保甯軍承宣使。
癸未，宣撫處置使張浚復取永興軍。
初，浚之西行也，帝命浚三年而後用師進取。及是金左監軍昌與宗弼皆在淮東，約秋高南下。浚度宗弼必將侵東南，議以師分撓其勢。召諸將議出師，都統制、威武大將軍、宣州觀察使曲端曰：「平原廣野，敵便於衝突，而我軍未嘗習戰，且金人新造之勢，難與爭鋒。宜訓兵秣馬，保疆而已，俟十年乃可議戰。」浚不聽。
復以人言浸潤，不能無疑，乃遣本司主管機宜文字張彬往渭州，以招填禁軍為名，實欲伺察端意。彬至渭見端，問曰：「公嘗患諸路兵不得盡合，及財物不足以供事。今張公之來，兵合財備，洛索孤軍深入吾境，我合諸路攻之不難。今失不擊，若尼瑪哈並兵而來，何以待之？」端曰：「不然。兵法先較彼己，必先計吾不可勝與敵之可勝。今敵可勝，只洛索孤軍一事；然彼兵技之習，戰士之銳，分合之熟，無異前日。我不可勝，亦只合五路之兵一事；然將帥移易，士不素練，兵將未嘗相識，所以待敵者，亦未見有大異於前日。萬一輕舉，脫不如意，雖有智者，無以善其後。又，自敵來侵，因糧於我，彼去來自如，而我自救不暇，是以我嘗為客，彼嘗為主。今當反之，精練士卒，按兵據險，使我常有不可勝之勢，然後徐出偏師，俾出必有所獲。彼所謂關中陸海者，春不得耕，秋不得獲，則必取糧於河東，是我為主，彼為客，不一二年，必自困斃，因而乘之，可一舉滅矣。」彬以端言覆命。
先是吳玠以彭原之敗，望端不濟師，而端謂玠前軍已敗，惟長武有險可捍衝突，二人爭不已。浚積前疑，卒用彭原事罷端兵柄，與宮觀，再責海州團練副使、萬州安置；統制官張中孚、李彥琪諸州羈管。陝西人倚端為重，及貶，軍情頗不悅。
浚遂決策治兵，移檄河東左副元帥宗翰問罪；宣撫司幹辦公事萬年郭奕力言不可，浚不從。乃以玠權永興軍路經略司公事，遂取永興軍。玠為功升忠州防禦使。
丙戌，甯遠軍節度使、醴泉觀使孟忠厚，乞蠲太母所過秋稅，范宗尹曰：「頃已免夏稅，若復蠲放，慮州郡經費有缺，必致橫斂。」帝愀然曰：「常賦外科斂及贓吏害民，最宜留意。祖宗雖崇好生之德，而贓吏死徙，未嘗末減。自今官吏犯贓，雖未加誅戮，若杖脊流配，不可貸也。」
己丑，詔通、泰鎮撫使岳飛以所部救楚州。
時揚、承二鎮已破，楚勢亦危，趙立遣人告急，簽書樞密院事趙鼎欲遣神武右軍都統制張俊往救之，俊曰：「敵方濟師，達賚善兵，其鋒不可當。立孤壘，危在旦夕，若以兵委之，璧徒手搏虎，並亡無益」鼎曰：「楚當敵沖，所以蔽兩淮，委而不救，則失諸鎮之心。」俊曰：「救之誠是。但南渡以來，根本未固，而宿衛寡弱，人心易搖，此行失利，何以善後？」鼎見帝曰：「江東新造，全籍兩淮，若失楚，則大事去矣。是舉也，不惟救垂亡之城，且使諸將殫力，不為養寇自便之計。若俊憚行，臣願與之偕往。」俊復力辭。乃命飛、立腹背掩擊，仍令劉光世遣兵往援，毋失事機。
庚寅，詔：「景靈宮神御，自海道迎至溫州奉安。」
金人慾發陵寢，河南鎮撫使翟興遣其子琮及統領官趙林率兵自河陽南城至鞏縣、永安軍，邀擊之，屢戰皆勝，追奔至澠池而還。
九月，辛丑，建昌府路安撫大使兼知池州呂頤浩，請兵五萬人分屯建康等處，「內建康府萬五千人，太平州萬人，池州二萬人，饒州五千人。除參謀官劉洪道見管崔邦弼及李貴等兵約五千人，韓世清約六七千人外，乞朝廷貼足，付臣使喚。昔王翦伐楚，謂非六十萬人不可，終如所料。杜充以五萬人只守建康，猶不免敗事。況本路上下近千里，多是緊要渡口，今臣乞兵五萬，委為不多。」又言：「劉光世有部曲約二三萬人，其勢稍強，乃可彈壓烏合之眾。今臣素無部曲，非得知兵政統制官及正兵二萬人，難以鎮服眾心。乞以神武前軍統制王侄所部前軍及諸臣巨師古、顏孝恭自隸。」又請招捕水寇邵青、崔增及賜諸軍衣甲。詔賜樞密院見甲千副，本路上供經制錢四千萬緡，米二十萬斛，餘從之。
頤浩將行，見帝言：「臣自去國，不知金人之實，聞已渡淮北去。然金人多詐而難測，臣比經四明，見朝廷集海舟於岸上，是必為避敵備。夫避敵固當預辦，然禦敵之計，尤不可緩。臣料聖駕萬一避敵，不過如永嘉及閩中耳。望鑒去歲敵騎追襲之事，選兵二萬，分為二項，一項浙西，一項浙東。或據水鄉，或扼山險，邀而擊之，使將士戮力，如四明城下之戰，則無不勝矣。萬一敵不渡江，則願宰執預為之計，俟來夏則遣北向，分二萬由海道赴文登以搖青、齊，分二萬由淮陽趨彭城以撼鄆、濮。蓋金人用兵，深忌夏月，我必乘其忌而攻之。故暑月用兵，臣前後屢陳此計。然安危治亂之要，尤在人主能察，願留聖意。」
壬演，劉光世奏：「淮南諸鎮，郭仲威潰散，薛慶身亡，趙立不知存亡，岳飛現在江陰軍，不見赴鎮，劉綱以所部渡江赴行在，散在南北岸作過。金人見留承州，臣遣王德渡江過邵伯埭，擒敵軍四百餘人。」詔光世以所俘赴行在。既而德自天長引兵趨承州，不得入，斬所部左軍統領官劉鎮而還。
甲辰，太上皇后鄭氏殂於五國城，年五十二。
乙巳，詔劉光世、岳飛、趙立、王林掎角逼逐金兵渡淮。
時金左監軍完顏昌，圍楚州已百餘日。鎮撫使趙立，一日擁六騎出城，呼曰：「我鎮撫也，首領驍將，其來接戰！」南寨有二騎襲其背，立手奪二槍，俱墜地，奪雙騎，將還；俄北寨中遣五十餘騎追立，立瞋目大呼，人馬俱辟易。明日，立三幟邀戰，立以三騎應之。伏發，立中飛矢，奮身突圍以出，敵益攻之。
戊申，劉豫僭位於北京。初，軍民聞豫至，殺金人，閉門拒豫。豫擊而降之，遂即皇帝位，國號大齊，大赦偽境。
乙卯，金左監軍昌攻楚州，守臣右武大夫、徐州觀察使、楚、泗州、漣水軍鎮撫使趙立死之。
前一日，昌大進攻具臨城，翼日，填濠將進，立率士卒禦之。忽報敵進城矣，立笑曰：「將士不用相隨，吾將觀其詭計，且令其匹馬只輪不返。」上城東門未半，飛砲碎其首。左右馳救之，立猶曰：「吾終不能與國破敵矣！可轝至三聖廟中，聲言疾病祈禱，使敵不悟。」言終而絕，年三十七。然人聞其死，知城必破，失聲巷哭不可止。眾以參議官程括權鎮撫使以守，敵益攻之。
己未，帝曰：「昨韓世忠進一馬，高五尺一寸，雲非人臣所敢乘。朕答以九重之中，未嘗出入，何所用之，卿可自留為戰備。」時世忠妻和國夫人梁氏言積俸未支，三省奏：「近惟隆祐皇太后殿下所積供奉物，計直供支；潘賢妃勘請已不給。」帝曰：「將帥，朕所委用，當厚恤其家，可特予之，餘人毋得援例。」
是日，金、均、房安撫使王彥，及桑仲戰於平麗縣之長沙平，敗之。
仲既陷均、房，有窺蜀之志，擁眾犯金州白土關，彥以官軍保長沙平。仲故為彥部曲，以書請曰：「仲於公無所犯，願假道入蜀以就食耳。」彥語寮佐曰：「吾知仲之為人，能馭士卒，輕財善鬥，然勇而無謀，決為諸公破之。」乃遣統領官門立為先鋒。立鏖戰不勝，馬陷淖，其子璋馳過，立呼之，璋不應而去。立罵賊不絕口而死，人心震恐。時官軍才二千，糧且不給，或請少避賊鋒，彥曰：「今敵在陝西，若賊至安康，則四川腹背受敵矣。敢有言避賊者斬！」遂率同統制王宗尹相為掎角，士皆爭奮。賊張步騎，六道並進，彥執旗大呼麾士，士殊死鬥，自辰及酉，賊大敗，追至竹山縣而還。仲遂據房陵。
仲之未敗也，王辟在房州，與仲遙為聲援，至是彥遣人招辟，辟遂降。彥欲造其營，眾不可，彥曰：「我以誠待辟，辟雖詐，亦何能為！」遂肩輿至辟營，辟大驚，與其黨皆聽命。張浚承制以彥為左武大夫。辟後腰斬於興元府。
辛酉，金安班貝勒都無帥杲卒。杲，太祖母弟也，後封遼王，諡智烈。
癸亥，知樞密院事、宣撫處置使張浚，以都統制劉錫及金人戰於富平縣，敗績。
初，浚既定議出師，幕客將士皆心知其非，而口不敢言，唯諸相應和。會帝亦以金人聚兵淮上，命浚出兵，分道由同州、鄜延以搗其虛。時權永興軍經略使吳玠已得長安，而環慶經略使趙哲收復鄜延諸郡。浚乃檄召熙河經略使劉錫、秦鳳經略使孫渥、涇原經略使劉錡各以兵會合；諸路兵四十萬人，馬七萬，以錫為統帥。浚又貸民賦五年，金錢糧帛之運，不絕於道，所在山積。
浚親往邠州督戰。金左副元帥宗翰聞之，急調宗弼自西京入關，與洛索會。我軍行至耀州之富平，金人已屯下邽縣，相去八十里。而洛索方在綏德軍，眾請擊之，浚不可，乃約日會戰，金人不報。書凡數往，洛索乃自綏德軍來，移軍與我軍對壘，親率數十騎，登山以望南師，曰：「人雖多，壁壘不固，千瘡萬孔，極易破耳。」浚猶遣使約戰，金人許之；至期，輒不出兵，以為常。浚以洛索為怯，曰：「吾破敵必矣！」幕客有請以巾幗婦人之服遺洛索者。諸路鄉民運芻粟者，絡繹未已，至軍，則每州縣自為小寨，以車馬為衛，相連不絕。
錫令諸將議戰，玠曰：「兵以利動，地勢不利，將何以戰？宜徙據高阜，使敵馬衝突，吾足以禦之。」秦鳳路提點刑獄公事郭浩亦曰：「敵未可爭鋒，當分地守之，以待其弊。」諸將皆曰：「我師數倍於敵，又前阻葦澤，敵有騎不得施，何用他徙！」
將戰，命立故將曲端旗以懼敵。洛索曰：「彼紿我也。」是日，洛索選三千騎，蓐食，令紮哈貝勒率之，囊土逾淖，徑赴鄉民小寨，鄉民奔亂不止，踐寨而入，諸軍驚亂，遂薄我軍。錡身先士卒禦之，自辰至未，勝負未分。金人更薄環慶軍，他路軍無與援者。會哲擅離所部，將士望塵起，驚遁，軍遂大潰。哲旗牌未及卷，眾呼曰：「環慶趙經略先走！」至邠州，乃稍定。金人得勝不追，所獲軍資不可計。
戊辰，金左監軍昌急攻楚州，破之。
初，趙立之入城也，有徐州軍民老弱僅數千，而勝兵居半，又有楚州將兵二千，四縣民兵約五千，共不滿萬人。圍城初，有野豆、野麥可以為糧，後皆無生物，有鳧茨、蘆根，男女無貴賤劚之。後為水所沒，城中絕糧，至食草木，有屑榆皮而食者。徐州將士殘暴，席勢淩楚軍，二州眾不相能。立善彈壓，使各效其所長，無敢校私隙。其後忿鬩日聞，敵諜知之，然猶深忌立，疑其詐死，不敢動。無何，守者稍怠，徐人多潰圍而去。敵用降人衛進言，專攻北壁，凡四十餘日，至是乃破。
始，立遣人告急，帝命浙西安撫大使劉光世督淮南諸鎮往援之。東海李彥先首以兵至淮濱，扼敵不得進。高郵薛慶至揚州，轉戰，被執死。光世前軍將王德至承州，其下不用命。揚州郭仲威按兵天長，陰懷顧望。獨海陵岳飛屯三墪，僅能為援，而亦眾寡不敵。敵知外援絕，攻圍益急。
立家屬先死於徐，其赴鎮，以單騎入楚，後得女子知書者，使侍左右，讀軍中書記，城破而沒。立為人木強，不知書，其忠義蓋出天性；善騎射，容貌甚壯；不喜聲色財貨，月俸給皆取其半，與士卒同甘苦；每戰，擐甲冑先登，有退卻者，必大呼疾馳至其側，捽而斬之，眾畏服，亦樂為用。其視金人如仇，每言及，必齧齒而怒。常戒士卒，惟以殺金人為言，且自誓必死。
城破，州人扶傷巷戰，惟民兵奪門而出，首領五萬、石琦、蔚亨，號千人敵，皆得全。自金人南侵，所過名城大都，多以虛聲脅降，如探囊取之，惟翼州堅守逾二年，濮州城破巷戰，殺傷略相當，皆為金所憚。而立威名戰功，咸出其上。
是役也，金銳意深入，會張浚出師圍陝，宗弼往援之，又立以其軍蔽遮江、淮，故金師亦困弊而止。議者謂立之功，雖張巡、許遠不能討雲。
初，海州、淮陽軍鎮撫使李彥先，在韓世忠軍；有李進彥者，犯罪流嶺南，道為防送者所釋，亦投世忠軍。世忠之潰沭陽，彥先入海聚眾，後有兵數千，與進彥分統之。至是進彥累官武節郎、閤門宣贊舍人、海州兵馬鈴轄。及楚州受圍，彥先以舟師援趙立，與之刺臂之義兄弟。城破之日，彥先舟師猶在北神鎮淮水中，前後扼於金人，不得去。金以樓船並力攻彥先，彥先所乘舟下碇石，急收不應。金人擊之，彥先與其家皆死。時進彥在東海縣，招集彥先餘眾，後渡海至秀州，遂受呂頤浩節制。
冬，十月，庚午朔，張浚斬同州觀察使、環慶路經略安撫使趙哲於邠州，遂責本司都統制、明州觀察使、熙河路經略安撫使劉錫為海州團練副使，合州安置。
初，諸軍既敗還，浚召錫等計事。浚立堂上，諸將帥立堂下。浚問：「誤國大事，誰當任其咎者？」眾皆言環慶兵先生，浚命擁哲斬之。哲不伏，且自言有復辟功，浚親校以楇擊其口，斬於堠下，軍士為之喪氣，浚遂以黃榜放諸軍罪。哲已死，諸將帥聽命，浚命各歸路歇泊。令方脫口，諸路之兵已行，俄頃皆盡。浚率帳下退保秦州，陝西大震。
辛未，宣撫處置使司參謀官王以寧言：「乞下詔幸蜀，俾敵人罔測乘輿所在。」帝曰：「詔令所以取信於民。自非必行之事，不可降詔，使民何所適從！」張守曰：「昨已降旨，令沿江儲峙。」
秦檜自楚州孫村歸於漣水軍丁禩水寨。
初，金人以檜請存趙氏，執還燕山，既而從二帝之上京。上皇之遺金書請和也，檜與聞之。逮二帝東徙韓州，金主以檜賜左監軍昌為任用。任用者，猶執事也。昌之提兵南下也，檜以任用隨軍，以計得與其妻王氏俱行。昌至淮陰，以檜為參謀軍事，又以為隨軍轉運使。及楚城破之三日，檜與王氏及臧獲硯童興兒、御史臺街司翁順及親信高益恭等，以小舟至漣水軍界，為禩邏者所得，將縛而殺之。檜曰：「我御史中丞秦檜也。」寨兵皆鄉民，不曉其說，以為奸細，稍淩辱之。檜曰：「此中有士人，當知我姓名。」時王安道者為酒監，眾呼示之。安道佯為識檜，長揖之曰：「中丞良苦！」眾信之，乃不殺。翼旦，謁禩於軍中，其下諸將招與飲，有副將劉靖者，欲殺檜而取其資，檜知而責之，靖不得發。檜遂泛海赴行在。
乙亥，金主至自東京。
癸未，帝謂輔臣曰：「聞城中百物貴湧，將士經此，寒苦可念。太母日饋朕盤飧，問內侍，雲一免至直五六千，鵪鶉亦數百，朕知之，飭尚食勿進鵪、兔久矣。」范宗尹曰：「陛下恭儉如此，天下幸甚！」
甲申，言者論防海利害，有可慮者三，不足畏者三，大略謂：「海道風帆，瞬息千里，舟師猝至，勢難支吾；又，出沒示疑，牽制我師，揚旗伐鼓，中夜而至；我若驚潰，彼計得行；此可慮者三也。冒涉洪濤，敵眾方病，乘其未定，易以進擊；又，或為風阻，咫尺不前；港道回曲，加以泥濘，其隙易乘；此不足畏者三也。由是言之，無備則可慮，有備則弗畏。今莫若委沿海巡尉及民社，分地防扼。大抵海舟不能齊一，及其未集而擊之，必可成功。」從之。
是日，金主命遼、宋諸官之降者，各上其本國誥命，等第換授。
乙酉，言者論：「三年天下之通喪，後世有從權奪服之舉者，所以移孝為忠，徇國家之急也。而比來所起之士，多非金革之故，幾習宣、政之風，如權邦彥為發運使、姜仲謙為湖北轉運使，以至幕職之官，亦行起復。又有夤緣請托三省、樞密院而圖起復者，此何理邪？慾望一切罷去，於以明人倫而厚風俗。」詔邦彥孝委催發諸路錢糧，應付行在大軍支遣，其餘皆罷之。
庚寅，右正言吳表臣言：「臣向嘗論奏，乞諭張浚，令提關陝銳旅疾速入援。伏計朝廷必屢已督促，然至今寂然，未有來耗，中外人情，不勝失望。臣伏念朝廷待浚之意亦至矣，浚之奏請，無有不行，浚之官屬，推賞甚厚，蓋望其竭力為報，緩急有助也。今冬候已深，敵情叵測，在浚臣子之心，亦豈遑安居！若不恤君父之急，於義如何？慾望更遣使臣，由間道相繼督促張浚、曲端等，令統帥精騎，星夜前來應援，無使後時。若強敵深入，亦有後顧之虞。此事迫切，不宜緩者。」時朝廷猶未知浚敗於富平，乃詔樞密院遣使臣二人趣浚入援。
初，浚既斬趙哲，以陝西轉運判官孫恂權環慶經略使。或謂環慶諸將曰：「汝等戰勇而帥獨被誅，天下寧有是事？」參議軍事劉子羽聞之，令恂陰圖諸將，恂遂以敗軍斬統領官張忠、喬澤。統制官慕容洧與諸將列告於庭，恂叱之曰：「爾等頭亦未牢！」洧，環州屬戶，其族甚大，聞此，懼誅，遂首以兵叛，進攻環州。浚命統制官張中彥、幹辦公事承務郎趙郴守渭州，二人皆曲端舊部曲，素輕劉錡；又，浚已還秦，恐金人至，不能守，乃相與謀逐錡而據涇原。錡至環州，與洧相拒。金以輕兵破涇州，次潘原縣，錡留彥琪捍洧，親率精銳赴渭州。錡至瓦亭而金兵已迫，錡進不敢追洧，退不敢入渭，遂走德順軍。彥琪以孤軍無援，亦懼，遁歸古原州。中彥、郴聞之，遂遣人詣金軍通款。
甲午，偽齊劉豫遣尚書右丞相張孝純冊其母令人為皇太后，立其妾錢氏為皇后。錢氏，本宣、政間宮人，出為民婢，入豫家，有寵，託言吳越王後而立之。
丁酉，詔為趙立輟二日朝，贈立奉國軍節度使、開府儀同三司，諡忠烈，官子孫十人，且令訪其遺骸，官給葬事；後為立祠，名顯忠。
己亥，河南鎮撫司兵馬鈐轄翟宗率裨將李興渡河，敗金人於陽城縣，遂進至絳州之垣曲。橫山義士史准等以其眾來附。興歸，以所部屯商州。
杜充自南京至雲中，金右副元帥宗翰薄其節，不之禮，久而命知相州。
十一月，癸卯，詔曰：「呂公著、呂大防、范純仁，皆盛德元老，同居廟堂，國勢尊安，四裔順服；而遭罹貶斥，久曆歲時，尚拘微文，未獲昭雪。朕經此時巡之久，益知致治之難，念茲老臣，是宜褒稱。三省可檢舉速行褒贈，並其餘黨籍臣僚，下有司責以近限，具名取旨施行。」
初，帝既下詔褒錄元祐忠賢，而朝廷多故，有司未暇檢舉。及是帝諭大臣曰：「此事議論已久，終是行遣未盡。內中收得《元祐黨碑》，即降出，令錄所司，一一契勘褒贈。」遂追封公著魯國公，諡正獻；大防宣國公，諡正湣；純仁許國公，諡忠宣；皆贈太師。
是日，建康府路安撫大使呂頤浩復南康軍。
頤浩既駐軍鄱陽，會建武軍節度使楊惟忠有兵七千屯州境，頤浩請與俱。是月朔，官軍至都昌縣，後三日，遂渡江，入居南康軍，分守要害。遣統制官巨師古以所部三千七百人救江州。是夜，賊眾三萬人至南康，與官軍鏖戰。頤浩及楊惟忠皆失利，引兵渡江避之，陳於北溪洲。翼日，師古引兵未至江州五十里而營，詰朝出戰，遇伏，為所敗，其眾潰去，師古奔洪州。頤浩乃傳檄王侄、韓世清會兵，未敢進。
甲辰，端明殿學士、簽書樞密院事趙鼎罷。
初，帝欲除神武副軍都統制辛企宗為節度使，鼎以企宗非有軍功，持不下，帝不樂，詔鼎累乞宮祠，可本職提舉臨安府洞霄宮，免謝罪。鼎既免，帝欲申前命，參知政事謝克家曰：「企宗非有大功，今驟命之，是使鼎得名，企宗得利，而陛下獨負謗於天下後世也。」帝乃止。
乙巳，權尚書工部侍郎韓肖胄請復天地、日月、星辰、社稷之祀，事下太常。其後禮寺言：「自車駕巡幸以來，宗廟之祭，文雖省而義存，則歲所常行者，亦當姑存其意，而天地、社稷之祀不可輟。今裁定，每歲孟春上辛祈穀，孟夏雩祀，季秋及冬日至四祀天，夏日至一祀地，孟冬上辛祀感生帝，立冬後祭神州地祇，春秋二社及臘前一日祭太社、太稷，並於越州天慶觀設位，免玉與牲，權用酒脯。乃依方色奠幣，以輔臣為初獻，禮官亞終獻，宗室奏告，並常服行事。」從之。
丙午，秦檜入見。
初，檜發漣水軍寨，權軍事丁礻異令參議王安道、馮由義輔行，前二日至行在。檜自言殺監己者，奪舟來歸。朝士多疑之者，謂其與何、孫傅等同被拘執，而檜獨還；又自燕至楚二千八百里，逾河越淮，豈無譏訶之者，安得殺監而南行！就令達蘭縱之，必質妻屬，安得與王氏俱歸！唯范宗尹、李回素與檜善，力薦其忠，乃命先見宰執於政事堂。翼日，引對，檜言：「如欲天下無事，須是南自南，北自北。」遂建議講和，且乞帝致書左監軍昌求好。
是日，通、泰鎮撫使岳飛自柴墟鎮渡江。
金左監軍昌既得楚州，有經營南渡之意，乃攻張榮鼉潭湖水寨。金人屢攻榮，阻湖淖，不得進。及是天寒水深，遂並力攻其茭城，榮不能當，焚其積聚而去。金人進攻泰州，飛以泰州不可守，棄城去，率眾渡江，屯江陰軍沙上。
丁未，朝請郎、試御史中丞致仕秦檜試禮部尚書，賜銀帛二百匹兩。范宗尹等進呈檜所草國書，帝曰：「檜樸忠過人，朕得之，喜而不寐。」檜請以本身合得恩澤授王安道、馮由義官，尋並改京秩，而舟人孫靜亦補承信郎。始，帝雖數遣使，然但且守且和，而專與金人解仇議和，則自檜始。
壬子，日南至，帝率百官遙拜二帝。自渡江至是，始有此禮。
丙辰，金左監軍昌破泰州。時昌有渡江之意，欲耕地而守，遂親率萬人下泰州而屯之。
己未，金人破通州。
辛酉，偽齊劉豫改元阜昌。豫初僭立，止用天會之號。至是奉金命，乃改之。
甲子，建康府路安撫大使呂頤浩，乞益兵討李成，帝曰：「頤浩奮不顧身，為國討賊，群臣所不能及。但與賊相距，不度彼己，容易輕進，此其失也。今兵既少衄，須令且持重，急遣王侄引兵助之。」范宗尹曰：「頤浩意欲更得韓世忠兵馬為助。」帝曰：「若遣韓世忠提全軍，破賊有餘力；但敵騎尚在江北，未可遽行。」李回曰：「成敢擁眾跨江跳梁，正倚金人南侵，朝廷不能遣發大兵。若陛下親禦六師，移蹕饒、信間，則成敗膽矣。」帝曰：「朕日夜念此不少置，決意須親征。俟敵騎稍北，遣世忠先行，朕繼總兵臨之。先以賞招攜其眾，許歸自新，則成必易擒，亦不欲多殺士眾也。」
丙寅，詔神武前軍統制王侄以本部萬人速往呂頤浩軍策應。
是月，宣撫處置使張浚，自秦州退軍興州。
初，浚兵既潰於富平，金人以所得陝西金幣悉歸河東帥府。會張中孚、趙彬送款於金人，知慕容洧叛，乃遂引兵而西，走秦鳳路。馬步軍副總管吳玠自鳳翔走保大散關之東和尚原，權環慶經略使孫恂由隴關入秦，與浚會。金人至渭州，得其情實，乃入德順軍。浚聞敵人德順，遂移司興州，簿書輜重，悉皆焚棄。
浚之出師也，幹辦公事、朝請郎楊晟惇力言其不可，浚不從，晟惇乃求行邊，不隨幕下。及是來見浚，浚稍以諸事委之。晟惇言：「金人必欲舉川、秦，然後歸國。不若引兵金、洋一帶，俟敵騎既去，然後收復川、陝，事乃永定。」浚雖不用其說，然已置陝西於度外矣。起復朝議大夫、知興元府王庶亦來，見浚計事，力陳保奏之策。眾議不同，庶請歸持餘服。
浚之自邠南歸也，將士皆散，惟親兵千餘人自隨，其屬官皆懼。有建議當保夔州者，參議官劉子羽曰：「議者可斬也。宣撫司豈可過興州一步！系關陝之望，安全蜀之心。」幹辦公事謝升亦言不當遠去，請築青陽潭左右四關、六屯，浚以為然，乃劾異議者，遣子羽單騎至秦州，訪諸將所在。時敵騎四出，道阻不通，將士無所歸，忽聞子羽在近，宣撫使留蜀口，乃各引所部來會，凡十數萬人，軍勢復振。浚哀死問傷，錄善咎己，人心粗安。
或謂吳玠：「宜移屯漢中以保巴蜀。」玠曰：「敵不破我，詎敢輕進！吾堅壁重兵，下瞰雍甸，敵懼吾乘虛襲其後，此保蜀良策也。」諸將乃服，時玠在原，軍食不繼，鳳翔之民感其遺惠，相與夜負芻粟輸之；玠亦憐其遠意，悉厚賞以銀帛，民人益喜。敵怒，遣兵伏渭南，邀而殺之，又令保伍相坐，犯者皆死，而民益冒禁輸之，數年然後止。
十二月，庚午，交趾郡王李乾德請入貢，詔卻之。
辛未，金左副元帥宗翰，命諸路州縣同以是日大索南人及拘之於路；至癸酉，罷籍客戶，拘之入官；至次年春，盡以鐵索鎖之雲中，於耳上刺官字以志之，散養民間。既而立價賣之，餘者驅之夏國以易馬，亦有賣於蒙古、室韋、高麗之域者。時金既立劉豫，復以舊河為界，宗翰恐兩河陷沒士庶非本土之人，逃歸豫地，故有是舉。
丁丑，金陝西都統洛索卒，後贈金源郡王，諡莊義。
己卯，詔戶部進錢萬緡，奉隆祐皇太后生辰。
時帝以太后誕日，置酒宮中，從容語及前朝事。後曰：「吾老矣，幸相聚於此，它時身後，吾復何患，然有一事當為官家言之。吾逮事宣仁聖烈皇后，求之古今，母后之賢，未見其比。因奸臣快其私憤，肆加誣謗，有玷盛德。建炎初雖嘗下詔辨明，而史錄所載，未經刪定，豈足傳信後世？吾意在天之靈，不無望於官家也。」帝聞之惕然。其後更修神宗、哲宗兩朝《實錄》，蓋張本於此。
癸未，詔：「監司、守倅，並以三年為任。」
乙未，神武右軍都統制張俊為江南路招討使，進解江州之圍，且平群盜，事急速者許便宜。
時李成乘金人侵略之餘，據江、淮六七州，連兵數萬，有席捲東南之意，使其徒多為文書，符讖，幻惑中外，朝廷患之。至是聞金不渡江，帝乃止饒、信之行。范宗尹因請大將討成，故有是命。仍令前軍統制王侄、後軍統制陳思恭、鎮撫使後飛皆屬俊。
詔：「招討使位宣撫使下，制置使上，著為令。」
翰林學士汪藻言：「古者兩敵相持，所貴機會，此勝負存亡之分也。金師既退，國家非暫都金陵不可；而都金陵，非盡得淮南不可。淮南之地，金人決不能守；若為劉豫經營，不過留簽軍數萬人而已，蓋可驅而去也。淮南近經兵禍，民去本業，十室而九，其不耕之田，千里相望，流移之人，非朝夕可還。國家欲保淮南，勢須屯田，則此田皆可耕墾。臣愚以為正二月間，可便遣劉光世或呂頤浩率所部招安人馬過江，營建寨柵，使之分地而耕，既固行在籓籬，且清東西群盜，此萬世一時也。」疏奏，未克行。中興後言屯田者，蓋自此始。
是歲，行在大軍月費見錢五千餘萬緡，銀帛、芻粟在外，而諸養兵之費不與焉。
紅巾賊屢犯均州，知武當縣、奉議郎王煥率邑人保山寨。賊軍大至，或勸之使遁，煥曰：「使吾有此心，則不能與邑人來此矣。」遂與一家俱死。後錄其家一人。
偽齊劉豫立陳東、歐陽澈廟於歸德府，封東為安義侯，澈為全節侯，取張巡、許遠廟制，立為雙廟以祀之。
初，徽猷閣待制洪皓，與右武大夫龔璹持命至太原，金令其陽曲縣主簿張維館伴。留幾歲，金遇使人禮益削。是歲，始遣皓、璹至雲中。時通問使、朝奉郎王倫、閤門宣贊舍人朱弁已被拘，倫、皓因以金遣商人陳忠，密令通問兩宮。已而左副元帥宗翰召皓等遣官偽齊，皓力辭不可，宗翰怒，命壯士擁以下，執劍夾承之，皓不為動。傍貴人唶曰：「此忠臣也！」止劍士以目，為跽請，宗翰怒少霽，遂流遞於冷山，與假吏沈珍、隸卒邱德、黨超、張福、柯辛俱。流遞，猶編竄也。雲中至冷山行兩月程，監軍希尹使誨其八子。
是歲，金渤海萬戶大托不嘉北歸，過淮，與知軍張渙飲於舟中，因語及冊立劉豫事，托卜嘉歎曰：「某，遼之大臣，渤海之大姓，曩者大金見招，許以開國遼東，累載從軍，披堅執銳，今求一郡之安，亦不可得。豫不過山東郡守，勢孤而降，乃當是任，豈不負我哉！」渙，孝純從子也。

