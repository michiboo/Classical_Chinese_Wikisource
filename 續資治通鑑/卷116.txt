
七月，丙子，武功大夫、忠州團練使兼閤門宣贊舍人、都督府提舉親兵柴斌知金州，兼金、房、均三州安撫使，用行府奏也。仍命斌隸屬襄陽帥府，其探報事宜及邊防措置，則申川陝宣撫副使吳玠。
都督行府請移鼎州龍陽縣於黃誠寨地，仍升為軍，以持服人黃與權起復左奉議郎、充龍陽軍使兼知縣事，又言：「潭、鼎諸縣因水賊侵擾，多有移治去處，並令移歸舊治。如系選人知縣，俟任滿與改合人官；京官與轉一官。應水寨出首之人，制置司量事體輕重，擬定合補官資申行府，願婦及充水軍者聽。」又請免澧州上供錢三年，皆從之。既而制置使岳飛言水寨願歸業者二萬七千餘家，詔州郡存恤之，無得騷擾。然黃誠寨地低而迫湖，土人不以為便，仍令如舊焉。
丁丑，孟秋薦享太廟。自是歲五饗，如常禮。
己卯，知樞密院事、提領措置材用孟庾充觀文殿學士、知紹興府。庾以行府關三省、密院事，積不平，因稱疾求去。
甲申，帝親酌獻祖宗神御於行宮齋殿，文武官少卿已上陪位如儀。
乙酉，降光州褒信縣為鎮。
乙未，神武中軍統制楊沂中兼權主管殿前司公事，代劉錫也。詔：「製造御前軍器所依舊例不隸台察。」
丙申，徽猷閣直學士趙子晝試尚書兵部侍郎。
承節郎趙珪遷承忠郎、閤門祗候。
初，帝以趙普佐命元勳，視漢蕭何，而子孫淪落，命所在訪求，量才錄用。珪，普五世孫也，避地鬱林州，以普繪像及《諫伐幽燕疏》來獻，故有是命。
免湖南上供米三年，用本路漕臣請也。
廢鄧州順陽、淅川、襄陽府鄧城、中廬縣並為鎮。
辛丑，廢隨州唐城縣。
是月，偽齊劉豫廢明堂，得金龍之金四萬兩，大銅錢三百萬。暴風連日，屋瓦皆震。
八月，壬寅朔，錄故相范質七世孫楰為將仕郎。
罷荊南營田司，令安撫司措置官兵耕種，毋得循舊擾民，又以歸州還隸安撫使王彥，皆用都督行府請也。
初，彥自渠州以所部之鎮至荊南，而鎮撫使解潛已去，食廩皆竭。彥懼不可留，即引兵追潛至鄂州。會張浚平湖賊還，與之遇，復勸彥還自枝江，徙居舊治。時軍儲不繼，彥乃仿川錢引法造交子，行於荊南管內，漸措置屯田，為出戰入耕之計。仍擇荒田，分將士為莊，莊耕千畝。治石唐、瓦窯二廢堰，計工六萬有奇，不浹旬告成，公私利之。
甲辰，詔增館職為十八員。
時言者論：「唐太宗當兵戈搶攘之際，置文學館學士凡十有八人，其後皆為名臣。祖宗辟三館以儲養人才，蓋本於此。今國步艱難，時方右武，故館職猶多闕員。然臨事每有乏才之歎，則儲養之方，亦不可以兵戈而遽已也。一館職之奉入，僅比一小使臣，小使臣動萬數，何獨於館職較此微祿哉！乞依祖宗故事，通以十八人為額。」故有是命。既而本省再請，乃命秘書郎及著作各除二員，校書郎、正字通除十二員，而少、丞不與焉。
禮部貢院放榜，考校到合格進士樊光遠等二百人。
己酉，趙鼎言探報劉豫將山東百姓六十以下、二十以上皆簽發為兵，每畝田科錢五百，帝曰：「朕未嘗一日忘中原之民，使陷於塗炭，皆朕過。百姓為豫虐用如此，朕心惻然。」
鼎又言：「故右奉直大夫邵伯溫，大賢之後，行義顯著，元符末以上書得罪，書名黨籍，坐廢者四十年。伏望優加褒贈。」鼎，伯溫門人也。詔贈秘閣修撰，官其家一人。
庚戌，廢漢陽軍為縣，隸鄂州。
癸丑，權尚書吏部侍郎張致遠復為戶部侍郎，中書舍人劉大中試吏部侍郎，中書門下省檢正諸房公事呂祉權兵部侍郎。
戊午，故集英殿修撰周鼎特贈徽猷閣待制。
己未，淮東宣撫使韓世忠遺統領官韓彥臣等襲偽鎮淮軍，獲知軍、成忠郎王拱等，遣親校溫濟獻於朝。詔貸拱罪，以本官隸忠銳第五將。帝因帝：「宿遷偽官，本吾赤子。它時邊臣，如此等小吏，不須賞，庶免生事。世忠既有請，可量與推恩。」
癸亥，帝策正奏名進士於射殿。
都督行府言以見管湖南水軍及周倫等所部置十指揮，並於手背上刺「橫江水軍」四字，從之。
甲子，帝御幄殿，閱試武舉人弓馬。
是月，偽齊陷光州。
時劉麟出獵於陳留縣，有義黨百餘人，欲擒麟南歸，為其徒所告，悉斬於汴京。
豫又以其弟復知濟南府，觀知淮寧軍。
九月，壬申，金主追尊其考豐王宗峻為景宣皇帝，廟號微宗，妣富察氏為惠昭皇后。
乙亥，帝御射殿，賜進士汪洋等二百二十人及第、出身。洋乞避遠祖嫌名；時年十八，帝以其與王拱辰同歲，賜名應辰。
戊寅，金主尊太祖後赫舍哩氏、太宗後唐古氏皆為太皇太后。
乙酉，尚書左僕射、監修國史趙鼎上《重修神宗實錄》五十卷。舊文以墨，新修以朱，刪出以黃。帝起，詣殿東壁，焚香再拜受書。鼎、沖及直史館諸人進秩各有差。
金改葬景宣景及惠昭後於興陵。
是月，淮西宣撫司統制官華旺復光州。
名雷州寇準廟曰旌忠。
自靖康之末，兩河之民不從金者，皆於太行山保聚。太原義士張橫者，有眾二千，來往嵐、憲之間，是秋，敗金人於憲州，擒其首將。又有梁青者，懷、衛間人，聚眾數千人，破神山縣，平陽府判官鄭爽以大軍討之，不敢進。居數日，都統制烏瑪刺引騎五百與爽會，乃並其兵與青戰，兵敗，為青所殺。
冬，十月，丙午，復高郵縣為軍，以知縣兼軍事。
乙酉。罷宮觀月破供給錢。
自蔡京用事，始創祠官供給，庶官依本資序降二等，學士以上不降。王黼繼相，已除其法，紹興令復舊，至是除之。
庚戌，尚書右僕射張浚入見。
浚既平賊，遂自鄂、嶽轉淮東、西，會諸大將議防秋之宜，至是入見。詔：「浚母慶國夫人計氏進封蜀國，兄直徽猷閣滉賜紫章服，賜浚銀帛千匹兩，親二人六品服，一人承務郎。」帝親書《周易》、《否泰封》賜浚。
乙卯，端明殿學士、荊湖南路安撫制置大使兼知潭州席益為資政殿學士、成都、潼川、夔州、利州路安撫制置大使兼知成都府。
先是川陝宣撫副使吳玠與都轉運使趙開不咸，玠疊以饋餉不給訴於朝，開亦稱老病求罷，故命益往帥。詔以益前執政，序位在宣撫副使之上，逐州兵馬並隸大使司；如邊防切緊大事，即令宣撫司處置，其調發隸都督府。
觀文殿大學士、提舉西京嵩山崇福宮李綱為江南西路安撫制置大使，兼知洪州。
張浚數於帝前言綱忠，趙鼎亦為帝言綱才器過人，故有是命。
鎮南軍節度使、開府儀同三司、提舉臨安府洞霄宮呂頤浩為荊湖南路安撫制置大使，兼知潭州。
丁巳，故文林郎范正平，贈直秘閣，予一子官。正平，純仁長子也，以懺蔡京故陷黨籍，不出仕，終身為選人。
戊午，詔：「川、陝類省試合格第一名，依殿試第三名例推恩，餘並賜同進士出身，特奏名人令宣撫司置院差官試時務策一道。」以道遠舉人赴殿試不及故也。
庚申，故承議郎吳儔贈直秘閣，官其家一人。儔，育孫也，名在黨籍，其家請而賜之。
乙丑，淮東宣撫使韓世忠，奏偽齊遣沂、海州等簽軍攻犯漣水軍，世忠遣統制官、吉州刺史呼延通等擊殪之，所脫無幾。帝曰：「中原赤子，為豫逼脅，死於鋒鏑，良可憫也。可令收拾遺骸埋瘞，設水陸齋追薦。仍出榜曉諭，使彼知朝廷矜恤之意。」乃賜通袍帶，將官拱衛大夫、貴州刺史王權已下金碗，仍以通為果州團練使，權領果州團練使，與將士推恩有差。
是月，祫享太廟，祖宗並為一列，不序昭穆，謂之隨宜設位，以廟之前楹迫狹故也。
十一月，庚午朔，初置節度使已下象牙牌。其法，自節鉞正任至橫行遙郡，第其官資，書之於牌，御書押字，刻金填之，仍合用製造，一留禁中，一降付都督府，相臣主其事。緩急臨敵，果有建立奇勳之人，量其功勞，先次給賜，以為執守。自軍興以來，皆宣撫使便宜給劄補轉，至是都省有此請焉。
癸酉，詔：「一應守臣守禦，臨難不屈，死節昭著，不以官品高下，並令帥司保奏，特與賜諡。」
乙亥，進士顏邵特補右修職郎，卓右迪功郎，彥輝下州文學。
初，帝聞顏真卿之後有居溫州者，命守臣推擇以聞，得邵等三人，而彥輝，則真卿十一世孫也。帝謂大臣曰：「人有一死，或輕於鴻毛，或重於泰山，在處死為難耳。真卿在唐死節，可謂得所處矣。況今艱難之際，欲臣下盡節，可量與推恩，以為忠義之勸。況仁祖時，曾命顏似賢以官，自有故事。」遂命邵、卓監潭州南嶽廟。
金主以尚書令、宋國王宗磐為太師。宗磐自以太子，當為安班貝勒。金主雖加尊禮，而宗磐心常怏怏。
先是金天會五年，司天楊級始造曆，其所用曆元日法，不知所本，或曰因宋《紀元曆》而增損之也。乙亥，初頒曆，其後名之曰《大明曆》。
己卯，金以元帥左監軍完顏希尹為尚書左丞相兼侍中，以太子少保高慶裔為左丞，平陽尹蕭慶為右丞。希尹自太祖舉兵，常在行陳，所至有功，又嘗權西南、西北兩路都統，有威望；及為相，有大政，皆身先執咎，時人稱之。
甲申，翰林學士兼侍講孫近試吏部尚書。
自渡江，宰輔已減俸三之一，至是趙鼎等復請於內權減二分，從之。於是行在官吏俸祿皆權減。
乙酉，顯謨閣直學士、知平江府李光試禮部尚書，試尚書工部侍郎、都督府參謀軍事折彥質試兵部尚書，徽猷閱待制、知靜江府李彌大試工部尚書，給事中廖剛試刑部侍郎。
丙戌，詔：「荊、襄、川，陝見宿大兵，措置事宜，委任至重，雖已除席益制置大使，而調發節制，隸在督府，可令張浚往視師，仍諭諸路。」
議者謂：「梁、洋沃壤數百里，環以崇山，南控蜀，北拒秦，東阻金、房，西拒興、鳳，可以戰，可以守。今兩川之民，往往逃趨蜀中，未敢復業，墾辟既少，多屯兵則糧不足以贍眾，少屯兵則勢不足以抗敵，宜以文臣為統率，分宣撫司兵駐焉，而以良將統之，遇防秋則就食綿、閬。如此，則兵可以備授，而民得安業。」詔宣撫副使邵溥、吳玠擇二郡守臣相度。
初，玠苦軍儲不繼，於興元、洋、鳳、成、岷五郡治官莊屯田，又調戍兵治褒城廢堰，民知灌溉可恃，皆願歸業，詔書嘉獎。別路漕臣郭大中言於玠曰：「漢中歲得營田粟萬斛，而民不敢復業。若使民自為耕，則所得數什百於此矣。」玠用其言，歲入果多。已而玠復欲陸運，召諸路轉運使持戶籍至軍中。溥曰：「今春驅梁、洋遺民負糧至秦州，餓死十八九，豈可再也！且宣司已取蜀民運腳錢百五十萬，其忍復使陸運乎！」既上疏，立以便宜止之，卒行水運。大中患水運亡失，以策誘賈販，省費十之五。
己丑，金建天開閣於約羅。
癸巳，親從官趙勝歸自金國。帝曰：「太上皇帝在漠北若寒之地，居處、衣服、飲食，百種皆闕；為人子不能拯父兄之難，深自悲傷。今朕所居宮室及一飲一食之間，念及父兄，痛入骨髓！」因嘻噓泣下。
十二月，己亥朔，帶禦器械、神武中軍都統制、權殿前司公事、提舉宿衛親兵楊沂中權主管殿前司公事，並中軍隸殿前司。自五軍處，又置選鋒、護聖二軍，每軍皆有統制，仍令沂中具名申樞密院給降付身。
庚子，詔：「神武系北齊君號，宜以行營護軍為名，神武前軍改稱中護軍，左軍稱前護軍，後軍稱後護軍。劉光世所部人馬稱左護軍，吳玠所部稱右護軍，並聽本路宣撫招討司節制。王彥所部人馬稱前護副軍，聽荊南安撫司節制。統制官已下請給、資任、軍分如舊。」
中護軍者，本張俊所將信德府部曲，後以忠銳諸將及張俊親兵與張用、李橫、閻皋之眾隸之。前護軍者，本韓世忠所將慶源府部曲，後以張遇、曹成、馬友、李宏、巨師古、王𤫉、崔增之眾隸之。後護軍者，本岳飛所將河北部曲，後以韓京、吳錫、李山、趙乘淵、任士安之眾隸之。左護軍者，本劉光世鄜延部曲，其後王德、酈瓊、靳賽自以其眾隸之。右護軍者，本吳玠涇原部曲，後得秦、鳳散卒及劉子羽、關師古之眾隸之。前護副軍者，本王彥河北所招部曲，其後稍以金州禁卒隸之。至是俊與世忠、光世軍最多，玠次之，飛又次之，彥兵視諸將最少。
自渡江以後，三衙名在實亡，逮趙鼎、張浚並相，乃以楊沂中所將隸殿前司，解潛部曲隸馬軍司，統制官顏漸部曲隸步軍司。沂中之軍本辛永宗部曲，後又益以它兵，故其眾特盛。潛之軍才千餘，漸所統烏合之眾而己。
丙午。右朝請大夫、提舉江州太平觀劉子羽復集英殿修撰、知鄂州，主管荊湖北路安撫司公事。
張浚既還朝，始議大合兵馬為北討計，乃自招子羽令諭指西帥，且察邊備虛實，故有是命。
右武大夫、開州團練使劉錡為江南東路馬步軍副總管、帶禦器械，以其親兵遙隸步軍司。
庚戌，武衛大夫、秦州刺史、都督府中軍統制軍馬吳錫為殿前司策選鋒軍統制兼都督府軍統制。
辛亥，權戶部侍郎王俁言：「兵革未息，屯戍方興，大計所入，充軍須者十居八九，此國用所以常乏。當講究長策，細大不遺，斯為盡善。敢略陳五事：一曰去冗食之兵，二曰損有餘之祿，三曰收隱漏之賦，四曰補消毀之實，五曰修平準之法。
「臣聞兵貴精不貴多。兵多而不精，則冗食者眾；冗食者眾，則勇怯不分；勇怯不分，則戰無必勝。是冗食之兵，不惟徒費糧餉，取敗之道。故治軍之法，戰兵之外，車禦、火長、牧人、工匠之屬，皆有定數，舍是則為冗食。今日財用所出，盡於養兵，然其間未嘗入隊，不堪披帶者，尚多有之。竭民力以養無用之人，不如委將帥自加澄汰，付之漕臣，籍荒閑之田，計口分受，官為措貸，給與牛、種，使之墾辟，仍且與減半支給錢糧，俟秋熟之時，便罷請給，一歲之後，量立租課。且以萬人之率，每歲所減米十餘萬石，錢四十餘萬緡，絹布五萬餘匹，況又有租課所入，儲此以養戰士，非小補也。
「艱難以來，流品猥眾，進用殊常，而制祿之數，一循舊法，理宜不給。欲乞應內外文武官俸給等，以緡計者，自百千以上，每千減半，有兼職者通計，並候事平日依舊。如此則裁捐雖眾，不及小官，恕而易行，夫復何患！
「自軍興以來，十年於茲，財用所出，大則資之民力，其次則資之商賈，無不自竭以奉其上。唯是釋家者流，一毫不取，邑以千計，郡以萬計，不穡坐食，其隱漏租稅，暗損國計，不知其幾何也。宜酌古今之意，權急緩之宜，使之輸米贍軍，人歲五斗，依稅限進納，凡居禪房及西北流寓者，特與蠲免，於以少舒民力，不為過也。
「自艱艱以來，饒、虔兩司鼓鑄遂虧，而江、浙之民巧為有素，銷毀殘寶，習以成風。其最者，如建康之句容、浙西之蘇、湖，浙東之明、越，鼓鑄器用，供給西方，無有紀極。計一兩所費，不過千數錢，器成之日，即市百金，奸民競利，靡所不鑄。一歲之間，計所銷毀，無慮數十萬緡。兩司所鑄，未必稱是，加以流入偽境，不知幾何。乞明詔有司，申嚴銅禁，屏絕私匠，自今以始，悉論如律。除公私不可闕之物，立定名色，許人存留，及後官鑄出賣外，其餘一兩以上，嚴立罪賞，並令納官，量給銅價，令分撥赴錢監，額外鼓儔。
「國家平昔無事之時，在京則有平準務，在外則有平貨務，邊計之餘，內裨國用，無慮二十萬緡，其效固已可見。況今日師旅方興，用度日廣，欲乞先於行在置平準務，次及諸路要會去處各置平貨務，以廣利源，誠非小補，俟其就緒，置使領之。
「此五事者，儻有可采，乞令有司講究條畫，排斥浮議，斷以必行。」詔戶部、工部勘當。其後頗施行之。
癸亥，金始定齊、高麗、西夏朝賀、賜宴、朝辭之儀。
以京西鹿囿賜民。
丙寅，都督府請以集英殿修撰、新知鄂州劉子羽權本府參議軍事，與主管機宜文字熊彥詩並在川、陝撫諭，詔各賜銀二百兩，遣行。
時張浚將謀出師，故令子羽等見宣撫副使吳玠諭指。而玠亦屢言軍前糧乏，因命子羽與都轉運使趙開計事，並察邊備虛實焉。
是冬，金主以蒙古叛，遣領三省事宋國王宗磐提兵破之。蒙古在女真之東北，其人勁捍善戰，以鮫魚皮為甲，可捍流矢。
偽齊劉豫獻海道圖及戰般木樣於金主，金主入其說，調燕、雲、兩河夫四十萬人蔚州交牙山，采木為筏，開河道，運至虎州，將造戰船，且浮海以入。既而盜賊蜂起，事遂中輟，聚船材於虎州。
是歲，夏國主乾順改元大德。
春，正月，己巳朔，帝在臨安。
辛未，帝以雪寒，民艱食，命有司賑之。翼日，謂尚書右僕射張浚曰：「朕居燠室尚覺寒，細民甚可念。若湖南、江西旱災去處，亦宜早措置賑濟。民既困窮，則老弱者轉於溝壑，強悍者流為盜賊，朕為民父母，豈得不憂！」浚曰：「陛下推是心以往，則足以感召和氣，況實惠乎！」帝曰：「朕每以事機難明，專意精思，或達旦不寢。」浚曰：「陛下以多難之際，兩宮幽處，一有差失，存亡所系，慮之誠是也。然雜聽則易惑，多畏則易疑。以易惑之心，行易疑之事，終歸於無成而已。是以自昔人君，正心修己，仰不愧，俯不怍，持剛健之志，洪果毅之姿，為所當為，曾不它恤。以陛下聰明，苟大義所在，斷以力行，夫何往而不濟！臣願萬機之暇，保養太和，澄心靜氣，庶幾利害紛至而不能疑，則中興之業可建矣。」
癸酉，荊襄招討使岳飛，言太行山忠義社梁青百餘人慾徑渡河，自襄陽來歸。時金人並兵攻青，故青將精騎突至飛軍前。帝曰：「果爾，當優與宮，以勸來者。諜言固未可信，若此等人來歸，方見敵情。」沈與求曰：「若敵誠衰，來者眾，則敵情審矣。」
丁丑，詔：「納粟別作名目授官人，毋得注親民、刑法官，已授者並罷；自今到部隱漏不實者，抵其罪。」時論者謂：「縣令，民之師帥，刑罰之官，人命所系，不可輕以授人。比年軍興，以納粟得官者，不謂之納粟，或以上書文理可采，或作獻納助國，與理選限。原朝廷之意，欲激勸其樂輸，使得為官戶，而銓曹別無關防之法，近年以來，固有得縣令，亦有得司法者。此曹素未嘗知政務，直以多資，一旦得官，若遂使之臨縣議刑，其不稱職必矣。欲下吏部立法關防，仍先改正。」故有是旨。
癸酉，金頒曆於高麗。
丁丑，金太皇太后赫舍哩氏崩，後上尊諡曰欽獻皇后，葬睿陵。
己卯，起復徽猷閣待制、都督府參議、權川陝宣撫副使邵溥試尚書禮部侍郎。
癸未，尚書左僕射兼監修國史趙鼎上《重修神宗實錄》二百卷。
乙酉，高麗、西夏及劉豫並遺使賀金主萬壽節。金主本七月七日生，以同皇考忌日，改用正月十七日。
丙戌，尚書右僕射張浚辭往荊、襄視師。
浚以敵勢未衰，而劉豫復據中原，為謀叵測，奏請親行邊塞，部分諸將，以觀機會，帝許之。浚即張榜聲豫叛逆之罪。
時淮東宣撫使韓世忠駐軍承、楚，淮西宣撫使劉光世屯太平州，江東宣撫使張俊屯建康府，而湖北、京西招討使岳飛在鄂州，朝論以為邊防未備，空闕之處尚多。浚獨謂：「楚、漢交兵之際，漢駐兵殽、澠間，則楚不敢越境而西，蓋大軍在前，雖有它歧捷徑，敵人畏我之議其後，不敢逾越而深入。故太原未陷，則粘罕之兵不復濟河，亦以此耳。而論者多以前後空闊為憂，曾不議其糧食所自來，師徒所自歸，豈必環數千里之地盡以兵守之，然後可安乎！」浚既白於帝，又以告之同列，惟帝深以為然。
戊戌，都督行府奏：「乞將大姓已曾買官人，於元名目上升轉。文臣迪功郎升補承直郎一萬五千緡，特改宣教郎七萬緡，通直郎九萬緡。武臣進義校尉升補修武郎二萬二千緡，保義郎已上帶閤門祗候三萬緡，武翼郎已上帶閤門宣贊舍人十萬緡。已有官人特賜金帶五萬緡。並作軍功，不作進納，仍與見缺差遣，日下起支請給，其家並作官戶，見當差役科敷並免。如將來參部注擬資考、磨勘改轉、廕補之類，一切並依奏補出身條法施行，仍免銓試；金帶永遠許系。」從之。
二月，壬寅，都督府奏改江、淮營田為屯田。
先是言屯田者甚眾，而行之未見其效。會張浚出行動，因出戶帖錢二十萬緡為本。浚請應事務並申行府措置，俟就緒日歸省部，許之。於是官田、逃田並行拘籍，依民間例召莊客承細，每五頃為一莊。客戶五家相保共佃，一人為佃頭。每客，官給牛五具，種子、農器副之。每家別給菜田十畝，又貸本錢七十千，分二年償，勿取息，若收成日願以斛斗折還者聽。遂命屯田郎官樊賓、提舉糧料院王弗同推行焉。
戊申，湖北襄陽府路招討使岳飛，請復以襄陽府路為京西南路，唐、鄧、隨、郢、均、房州、信陽軍並為所隸，從之。
辛亥，詔張灘暫赴行在所奏事。
浚命淮東宣撫使韓世忠自承、楚以圖淮陽，命淮西宣撫使劉光世屯合肥以招北軍。命江東宣撫使張俊練兵建康，進屯盱眙，又請權主管殿前司公事楊沂中領中軍，為後翼，命湖北、京西招討使岳飛屯襄陽以圖中原。帝親書《裴度傳》賜浚。
甲寅，兵部尚書、都督府參謀軍事折彥質充端明殿學士、簽書樞密院事。
乙卯，淮東宣撫使韓世忠引兵至宿遷縣，時劉豫聚兵淮陽，世忠欲攻之，乃引兵逾淮、泗，旁符離而北。
前一日，遣統制官兵超，以二百人，探知邳州賈舍人者亦以千騎南來，與之遇。眾欲不戰，超曰：「遇敵不擊，將何以報！」敵鳴鼓，超率眾突入陳中，出入數四，敵乃還。
翼日，世忠引大軍進趨淮陽城下，命統制官呼延通前行，世忠自以一騎隨之，行三十餘里，遇金人而止。世忠升高丘以望通軍，通騎至陳前請戰，金將葉赫貝勒大呼令解甲，通曰：「我乃呼延通也。我在祖宗時，殺契丹，立大功，暫不與契丹俱生。況爾與我仇，我肯與爾俱生乎！」葉赫即馳刺，與通交鋒，轉戰移時不解，皆失杖，以手相格，去陳已遠，逢坎而墜，二軍俱不知。葉赫刃通之腋，通扼其吭而擒之。
既而世忠為敵所圍，乃按甲不動，俄麾其眾曰：「視吾馬首所向。」奮戈一躍，已潰圍而出，不遺一鏃。世忠曰：「敵易與耳。」復乘銳掩擊，敵敗去。
丙辰，韓世忠圍淮陽軍。
戊午，詔楊沂中以八隊萬人赴都督行府。
張浚欲以沂中助韓世忠，故有是命。庚申，詔沂中落階官，為密州觀察使、龍神衛四廂都指揮使，遣行。
辛酉，權主管侍衛馬軍公事解潛兼權殿前司，帶禦器械劉錡兼權宿衛親兵，以楊沂中出戍故也。
韓世忠攻淮陽，敵堅守不下，劉豫遣使入河間求搖於金右副元帥宗弼。先是金、偽與其守將約，受圍一日則舉一烽，至是城中舉六烽，劉猊與宗弼皆至。
世忠之出師也，乞援於江東宣撫使張俊，俊不能從，世忠乃還。道遇金師，世忠勒陳向敵，遣小校郝彥雄造其軍大呼曰：「錦袍驄馬立陳前者，韓相公也。」眾咎世忠，世忠曰：「不如是，不足以致敵。」及敵至，世忠以數騎挑之，殺其引戰者二人，諸將乘之，敵敗去。
淮陽民從軍南歸者萬數，都督行府悉授田居之。帝詔州縣存恤，毋令失所。
壬戌，折彥質參知政事。
癸亥，參知政事沈與求罷，為資政殿學士、知明州。與求乞宮觀，改提舉臨安府洞霄宮。
詔：「臨安府民間僦舍錢，不以多寡，並三分中減一分，白地錢四分之一。」
觀文殿大學士、新江西制置大使李綱見於內殿。
三月，戊辰朔，禮部尚書李光兼權刑部尚書。
己巳，少保、武成、感德軍節度使、淮南東路兼鎮江府宣撫使韓世忠為京東、淮東宣撫處置使兼節制鎮江府，徙鎮武甯、安化，楚州置司。檢校少保、鎮寧崇信軍節度使、湖北京西南路招討使岳飛為湖北京西宣撫副使，徙鎮武勝、定國，襄陽府置司。時銳意大舉，都督張浚於諸將中每稱世忠之忠勇，飛之沉鷙，可以倚辦大事，故並用之。
是日，李綱入辭，退，上疏言：「今日主兵者之失，大略有四：兵貴精不貴多，多而不精，反以為累；將貴謀不貴勇，勇而不謀，將致敵擒；陳貴分合，合而不能分，分而不能合，皆非善置陳者；戰貴設伏，使直前而有中道邀擊之虞，即非善戰者。願明詔之，使知古人用兵之深意，非小補也。朝廷近來措置恢復，有未盡善者五，有宜預備者三，有當善後者二。今降官告，給度牒，賣戶帖，理積欠，以至折帛、博糴、預借、和買，名雖不同，其取於民則一，而不能生財、節用，核實、懋遷，一也。議者欲因糧於敵，而不知官軍抄掠，甚於寇盜，恐失民心，二也。金人專以鐵騎勝中國，而吾不務求所以制之，三也。今朝廷與諸路之兵盡付諸將，外重內輕，四也。兵家之事行詭道，今以韓世忠、岳飛為京東、京西宣撫，未有其實而以先聲臨之。且中軍既行，宿衛單弱，肘腑之變，不可不虞，則行在當預備。江南、荊湖之眾盡出，敵或乘間搗虛，則上流當預備。海道去京東不遠，乘風而來，一日千里，而蘇、秀、明、越全無水軍，則海道當預備。假使異時王師能復京東、西地，則當屯以何兵？守以何將？金人來援，何以待之？萬一不能保，則兩路生靈虛就屠戮，而兩河之民絕望於本朝。勝猶如此，當益思善後之計。
綱又言：「今日之事，莫利營田。然淮南兵革，江湖旱災之餘，民力必不給。謂宜令淮南、襄、漢宣撫諸使，各置招納司，以招納京東、西、河北流移之民，明出文榜，厚加撫諭，撥田士，給牛具，貸種糧，使之耕鑿。許江、湖諸路於地狹人稠地分自行招誘，而軍中兵願耕者聽，則人力可用矣。初年租課，盡畀佃戶，方耕種時，仍以錢糧給之，秋成之後，官為糴買，次年始收其三分之一，二年之後乃收其半，罷錢糧，此其大概也。不然，徒有營田之實，何補於事？」詔都督行府措置。其後頗施行之。
辛未，詔：「去歲旱傷乃四分以上州縣，所負紹興四年已前錢帛之稅，皆除之。」
壬午，金以太保宗翰、太師宗磐、太傅宗幹並領三省事。
丁亥，詔：「江東宣撫司統制官趙密、巨師古軍，並權聽殿前司節制。」
時都督張浚在淮南，謀渡淮北向，惟倚韓世忠為用。世忠辭以兵少，欲摘張俊之將趙密為助。浚以行府檄俊，俊拒之，謂世忠有見吞之意。浚奏乞降旨，而俊亦稟於朝。趙鼎白帝曰：「浚以宰相督諸軍，若號令不行，何以舉事！俊亦不可拒。」乃責俊當聽行府命，不應尚稟於朝；後下浚一面專行，不必申明，慮失機事；時議者以為得體。至是浚終以俊不分軍為患，鼎謂浚曰：「世忠所欲者趙密耳，今楊沂中武勇不減於密，而所統乃御前軍，誰敢覬覦？當令沂中助世忠，卻發密入衛，俊尚敢為辭耶？」浚曰：「此上策也，浚不能及。」
辛巳，詔：「天章閣、萬壽觀祖宗帝後神御，見在溫州，令幹辦官黃彥節迎奉赴行在，惟聖祖像留溫州如故。」
檢校少師、奉寧保靜軍節度使、川陝宣撫副使吳玠易鎮保平、靜難，興州置司。
樞密副都承旨馬擴兼沿海制置副使。擴自鎮江將殿前司策選鋒軍赴行在，遂有是除。
庚寅，江西制置大使李綱始領使事於金谿縣。
是春，偽齊劉豫再開貢舉，得邵世以下六十九人。改明堂基為講武殿，於其地造戰船。
夏，四月，庚子，殿中侍御史周秘言：「國家歲以十五事考校監司，四善、四最考校縣令，而五六年惟有成都潼川路一嘗奏到，至其餘諸路課績，並不申奏。法令廢弛，能否無辨，有善最者不賞，有過惡者無罰，吏治之不良，亦無足怪者。慾望責諸路監司、州縣，自今各依限奏明，其累年輒不申奏者，亦乞取問因依，從朝廷審度，歲取殿最各一二人，量行賞罰。庶幾監司，守令，咸知自竭，以副陛下責任之意。」詔吏部申嚴行下，違者令御史臺糾劾。
帝御經筵。
甲辰，偽齊將王威攻唐州，陷之，團練判官扈舉臣、推官張從之皆死。詔各贈一官，錄舉臣子初品文階，從之子進義校尉。
乙巳，詔：「湖北、京西宣撫使岳飛丁母憂，已擇日降制起復，緣見措置進兵渡江，不可等待，令飛日下主管軍馬，措置邊事，不得辭免。」先是飛母慶國夫人姚氏卒於軍，飛不俟報解官去，帝聞之，乃詔起復。
辛巳，故朝請大夫趙君錫，贈徽猷閣直學士。
癸丑，故奉直大夫韓璆，贈右朝議大夫，官其家一人。
甲寅，京東淮東宣撫處置司統制官、果州團練使呼延通，特遷永州防禦使，諸將王權、劉寶、岳超、許世安、劉銳、崔德明、單德忠、杜琳等十八人，並進官有差，賞淮陽之捷也。
乙卯，故中大夫趙瞻，贈資政殿大學士。
戊午，翰林學士兼侍讀胡交修試刑部尚書。
辛酉，詔四川制置大使司：「禁止採伐禁山林木。」蜀三面被邊，綿亙四百里，山谿阻限，林木障蔽，初時封禁甚備。前一日，太常博士李弼直面對，論：「頃歲以來，一切廢弛，加以軍興，而制器械，運糧造船，自近及遠，斫采殆盡，異時障蔽之地，乃四通八達。」帝曰：「如河東黑松林，祖宗時所以嚴禁採伐者，正藉此為阻，以屏捍外敵耳。異日營繕，為一時遊觀之美，遂使邊境蕩然，更無阻隔。」折彥質曰：「皆臣不言之罪。」
癸亥，左諫議大夫趙霈試尚書工部侍郎。
甲子，少保、武甯安化軍節度使、京東淮南東路宣撫處置使韓世忠，賜號揚武翊運功臣，加橫海、武甯、安化軍節度使，賞淮陽之捷也。
丙寅，詔岳飛仍舊兼節制蘄、黃州。
偽齊劉豫築劉龍城以窺淮西，劉光世遣本司副都統王師晟破之。
五月，戊辰朔，徽猷閣直學士胡世將試尚書兵部侍郎。世將自江西召還，乃有是命。
癸酉，左通議大夫、新知鄂州、荊湖北路安撫使王庶復顯謨閣待制，賜銀帛二百匹兩。庶既老，愈通習天下事，前二日入對，首言今日之患，莫大於士風之委靡，願振拔名節士以起其氣，又論安危在修己，治亂在立政，成敗在用人，帝韙其言。庶因請曰：「臣肝膽未盡吐也，願賜臣間，時得縷陳於前。」帝乃燕見之，庶言益深，嘗跪問曰：「陛下欲保江南，無所復事；如欲紹復大業，都荊為可。荊州左吳右蜀，利盡南海，前臨江、漢，可出三川，涉大河，以圖中原，曹操所以畏關羽也。」帝大異之。
詔：「自今臣僚未經上殿者，令三省審察訖，關閤門引對。」復舊典也。
乙亥，詔：「除見任知州以上及嘗任侍從官依舊堂除宮觀外，餘並令吏部按格擬差。」
時言者論：「艱難以來，士或不調。陛下憫其失職，授以祠觀，有六等宮觀之格，五項嶽廟之法。但其間有昔已叨竊名祿之人，論其家則豐羨，而乃更與失職寒士均享家食，徒使州郡之間，用度不支。欲乞今後陳乞宮觀之人，除貧乏廉潔朝廷所知者，其餘一切按格與之。或察其人富而貪，敢於格法之外輒有干求者，懲戒一二。」故有是旨。
詔廣西經略使胡舜陟與邕州守臣同提舉買馬劉遠措置市戰馬。時都督行府言去歲所市馬弱不堪用，於是提舉官李預再貶秩，而更以其事付帥臣。
命沿海制置副使馬擴閱習水軍戰艦。時右司諫王縉言：「舟師實吳、越之長技。將帥之選既慎矣，而舟船數百，多閣水岸，士卒逾萬，未經訓習。欲乞明詔將帥相視，舟船損漏者修之，士卒疲弱者汰之。船不必多，取可乘以戰鬥；人不必眾，取向資以勝敵。分部教習，周而復始，出入風濤，如履平地，則長技可施，威聲遠震，折衝千里之外矣。」從之。
丙子，詔劉摯特贈太師，以摯曾孫登仕郎芮言，系籍元祐宰相六人，摯獨未盡被恩典故也。
庚寅，少保、甯武甯國節度使、淮南西路兼太平州宣撫使劉光世為保靜、甯武、甯國軍節度使，賞龍城之捷也。
壬辰，定江、昭慶軍節度使、開府儀同三司、江南東路宣撫使張俊加崇信、奉甯軍節度使，進屯盱眙。右僕射張浚命依山築城，左僕射趙鼎曰：「德遠誤矣，是雖不為資敵之具，然當念勞人也。」是役也，興於盛夏，自下運土而上者，皆有日課，望青采斫，數十里間，竹木皆盡。劚掘新舊塚，莫知其數，人甚苦之。城成，無水可守，亦無樵採。築城之際，偽齊遣三百騎於泗州境上，臨淮佇觀久之而去。
乙未，尚書祠部員外郎、都督府主管機宜文字楊晨移禮部，尚書工部員外郎、都督府主管機宜文字熊彥詩移祠部。

