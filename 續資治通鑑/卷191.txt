
春，正月，乙丑，敕福建毋進鶻。
丙寅，汰冗員。凡省內外官府二百五十五所，總六百六十九員。
戊辰，詔：「邊境無事，令本軍屯耕以食。」
甲戌，河南江北行省平章巴延言：「揚州蒙古岱所立屯田，為田四萬餘頃，官種外宜聽民耕墾。揚州鹽轉運一司，設三重官府；宜削去鹽司，只留管勾。襄陽舊食京兆鹽，以水陸難易計之，莫若改食揚州。蔡州去汴梁地遠，宜升散府，以潁、息、信陽、光州隸之。」詔皆從其議。
罷尼雅斯拉鼎默埒所立魚鹽局。
乙亥，諡皇太子曰明孝。
淮西道宣慰使昂吉爾，斂軍鈔六百錠，銀四百五十兩，馬二匹，壬午，敕省台及達嚕噶齊鞫問。
是月，前中書右丞相安圖薨，年四十九。雨水冰三日。帝震悼，曰：「人言丞相病，朕固弗信，果喪予良弼！」詔大臣監護喪事。安圖為相，以宗社奠安為己任，以民物阜豐為己責，一政失平，一物失所，慘然不樂，改而後己。公退。府南開一閤，進賢士大夫講論古今治道，而請謁絕跡。天下倚為重臣，而擊於阿哈瑪特、僧格，前後不竟其用。子烏古達，器度弘達，襲長宿衛，父沒，凡賵賻之物，一無所受，以素車朴馬歸葬其先塋。
帝思革僧格之弊，求直士用之，召董士選論議政事，旋以中書左丞往鎮浙西，聽辟舉僚屬。士選至部，察病民事，悉以帝意除之。僧格之黨以聚斂恣為奸利，事發，得罪且死，詐言所遣舶商海外未至，請留以待之，士選曰：「海商至則捕錄之，不至則無如何，不系此人之存亡也。苟此人倖存，則無以謝天下。」遂竟其罪。
二月，己丑，從阿喇卜丹、燕公楠之請，以嘉木揚喇勒智子宣政院使溫普為江浙行省左丞。尋以南人深怨其父，詔罷之。
高麗國王王暙請改名昛，從之。
減河南、江浙海運米四十萬石。
中書省添設檢校二員。
免大都今歲公賦。
丙申，卻江淮行樞密院官布琳吉岱進鸞，仍敕：「自今禁戢軍官，無從禽擾民，違者論罪。」
丁酉，回回獻大珠，邀價鈔數萬錠，帝曰：「珠何為！當留是錢以賙貧者。」
丁未，帝如上都。
辛亥，復立雲南行御史臺。
詔沿海置水驛。自耽羅至鴨淥江口，凡十一所，令簽書樞密院事洪君祥董之。君祥，俊奇弟也。
癸丑，江西行院頁特密實言：「江南豪右，多庇匿盜賊。宜誅為首者，餘徙內縣。」從之。申嚴江南兵器之禁。
是月，王惲召至上都，入見，慰諭良久。惲退，上書陳時政，略曰：「臣聞自古創業垂統之君，必定製畫法，傳之子孫，俾遵而守之，以為長世不拔之本。臣請以立法定製為論治之始。
「一曰議憲章以一政體。今國家有天下六十餘年，內而憲台天子之執法，外而廉司、州郡之法吏，徒具司理之官而無所守之法。是有醫而無藥也。至平刑議斷，未免有酌量准擬之差，彼此輕重之異。宜將已定律令，頒為新法，與百姓更始。
「二曰定製度以抑奢僭。古者，衣服、飲食、輿馬、屋廬，皆有恆制。今臣民衣服，逾於公侯，婦女衣著，等於貴戚，以致聘財過於卿相，男女不能婚姻，正以用之無制，僭越暴殄，有不能供億者。故物價不得不踴而貴，錢幣不得不虛而輕，上下困弊，日甚一日。宜一切定奪，大行禁止。
「三曰節浮費以豐財用。每歲經費患不阜贍者，過有所費也。當量入為出，以過有舉作為戒。如冗兵、妄求、浮食、冗費及不在常例者，一切省減。且財非天來，皆自民出，竭澤焚林，其孰禦之！力屈財殫，非所以養民而強國也。
「四曰重名爵以攬威權。古人稱官爵，謂之天秩，不輕以付人。今四海一家，權宜假借之舉，日漸希闊，正國家收攬威權之時。如近年委任稍重者，罔考平素，即授崇品；激之建功立事，固是駕馭英雄，苟非其人，不無叨竊不安之懼。今中外無事，朝廷宜重而惜之。
「五曰議廉司以勵庶官。比者廉司之設，初氣甚張，中外之官，悚然有改過自新之念，大奸巨猾，畏懾而不自安。行無幾何，法禁稍寬，使監視者勁挺之氣，不息而自斂，奸弊之萌，潛滋而復枿，風俗澆薄，苟免無恥。宜人法並任，精擇官僚，優加吏祿，憲綱既行，公道大行，官有作新之氣。吏無糊口之虞。我之氣既伸，彼安得不振；我之政既肅，彼安得或私！將見風采百倍，有澄清之望矣。
「六曰講保舉以核名實。方今親民與參佐官，莫縣令、經歷為重。若行《品官保舉法》，庶得其人，南選尤宜施用此法。何則？江南平定，秋毫無犯，可謂仁義之師。只以前省調官，賄而後放，行省注擬，尤為濫雜，侵漁掊克，慘於兵凶，至盜賊竊發，指此為名。仰賴天恩，幸其無事。今宜委官分揀，其停革人員不至罷黜者，降之邊遠，邊遠見職有聲跡者，使之內遷，亦激勸一法。
「七曰設科舉以收人才。進士選，歷代號取士正科，理有不可廢者。若限以歲月而考試之，將見士爭力學，人才輩出，可計日而俟也。
「八曰試吏員以清政務。前代取吏之法，條目甚嚴。今府州司縣應用一切胥吏，多自帖書中來，官無取材，慾望明刑政，識大體，難矣！莫若合歲貢吏人，以吏員法試之，中選者仍許上貢補充，隨朝身役，外州府郡見役者，從廉司以校法試驗，庶幾激之，積漸肯學。其月請俸給，亦合定奪，能使得糊其口，然後可責以廉。
「九曰恤軍民以固邦本。國家自攻圍襄陽以來，簽取軍役，凡四舉矣。物力等戶盡充軍站，中間拋下，上戶其能有幾！軍興百色所須，皆仰供辦，急征暴斂，侵漁無法。臣以時屬方殷，其代輸差稅，宜令蠲免。
「十曰復常平以廣蓄積。常平倉設自至元八年，隨路收貯，斛粟約八十餘萬。今倉廩具存，起運久空，甚非恤民本意。若復實常平，實為古今良法。
「十一曰廣屯田以息遠餉。近歲山後流移戶多，將見拋地土時，暫借令營屯，及檢括冒占，仍招募願屯者聽；已置營屯去處，亦宜差強果為國、盡心有為能臣，重與檢勘，其間一切可行未舉、已行不盡者，極人為而盡地力。仍將迤南一切置屯見閉戶數，祹徙邊防以救一時，此急於治外之意也。
「十二曰息遠略以撫已有。陛下臨御三十餘年，紹丕天之功，三五已來，未有若斯之盛者。願息遠略，撫已有，此四海臣民之願也。
「十三曰感和氣以消水旱。比年以來，水旱無時，霜災屢作，山崩地震，變出非常，奸臣柄用，盜賊竊發，百姓嗷嗷，日趨於困。臣嘗讀中元已來國書詔條，未嘗不以生靈為念，棄捐細故，講信修睦，以用兵為重。此堯、舜好生之德，禹、湯克寬不自滿假之仁也。願陛下為民祈天請命，使黎庶知其無好兵之心，天地鬼神諒其不得已之意，庶幾天回哀眷，易乖戾而為和平，變荒歉而為豐稔，天下幸甚！
「十四曰崇教化以厚風俗。國家以四教為本，曰仁以養之，義以取之，禮以安之，信以行之；而前執政者，曾不務此，專以威虐肆心，督責為令，取辦一時，流毒四海。不知陵遲偏頗，有不可救藥，至今為厲者，何以責民心之近厚，風俗之淳粹哉！惟四者本立，而天下悚然有忠厚廉恥之心，所謂父子有親，君臣有義，不曰風恬俗美，將安歸乎！」
書奏，帝嘉納，授翰林學士。
三月，庚申，以同知樞密院事扎薩克知樞密院事。
以平章政事范文虎董疏漕河之役。
雨壞都城，詔發侍衛軍三萬人完之，仍命給其傭值。
甲子，括天下馬十萬匹。
初，托克托呼略地金山，獲哈都之戶三千餘。還至和林，有詔進取奇裡濟蘇。是春，師次欠河，冰行數日，始至其境，盡收其五部之眾，屯兵守之。哈都聞取奇裡濟蘇，引兵至欠河；覆敗之，擒其將博囉察。
夏，四月，己亥，行大司農燕公楠、翰林學士承旨留夢炎言：「杭州、上海、澉浦、溫州、慶元、廣東、泉州，置市舶司凡七所，唯泉州貨物三十取一，餘皆十五抽一，請以泉州為定製。」從之。仍並溫州舶司入慶元，杭州舶司入稅務。
壬寅，樞密院言：「去年征爪哇軍二萬，各給鈔二錠，其後只以五千人往，宜征元給鈔三萬錠入官。」帝曰：「非其人不行，乃朕中止之耳。」令勿征。
癸丑，廣東廉訪司復治廣州。
擢同知桂陽路總管府事臧夢解為廣西廉訪副使。故事，煙瘴之地，行部者多不躬至，夢解獨遍歷焉。遂按問賓州、藤州兩路達嚕噶齊及奸墨官吏，置於法者無慮八十餘人，又平反兩冤獄，民德之。
甲寅，敕江南毀諸道觀聖祖天尊祠。
是月，前右贊善大夫劉因卒。後贈翰林學士，諡文靖。
史弼等之徵爪哇也，以上年十二月合諸軍發泉州，風急濤湧，舟掀簸，士卒皆數日不能食。過七洲洋、萬里石塘，歷交趾、占城界，正月至東董、西董山、牛崎嶼，入混沌大洋、橄欖、假裡馬答、勾闌等山，駐兵伐木，造小舟以入。弼與伊克密實、高興分軍，水陸並進。伊克密實將水軍，興將步軍，會於八節澗。
時爪哇與鄰國葛郎構怨，爪哇主哈只葛達那加已為葛郎所殺，其婿土罕必闍耶攻葛郎不勝，聞弼等至，遣使以其國山川、戶口及葛郎國地圖迎降求救。弼與諸將進擊，伊克密實邀賊於西南路，不遇；興擊其東南路，殺數百人，餘眾奔山谷；東南路賊復至，興又敗之，葛郎主遁歸其國。興言：「爪哇雖降，倘中變，與葛郎合，則孤軍懸絕，事不可測。」弼遂分兵三道，與興及伊克密實各將一道攻葛郎。至答哈城，葛郎兵十餘萬迎敵，自旦至午，葛郎兵敗，入城自守，葛郎主出降，並取其妻子官屬以歸。
土罕必闍耶乞歸易降表及所藏珍寶入朝，弼與伊克密實許之，興力言其失計，弗聽，遣萬戶二人以兵護送。土罕必闍耶果於道殺二人以叛，乘軍還，夾路攘奪。興力戰以出，弼自斷後，且戰且行，行三百里，得登舟。行六十八日夜，達泉州，士卒死者三千人，以所得金字表及金銀、犀象等進。
五月，癸亥，詔以浙西大水冒田為災，令富家募佃人疏決水道。
辛未，敕僧寺之邸店，商賈舍止，其貨物依例收稅。
六月，乙巳，命皇孫特穆爾撫軍北邊，伊實特穆爾加錄軍國重事、知樞密院事輔行，宗王、帥臣咸稟命焉，特賜步輦入內。伊實特穆爾請授皇孫以諸闈舊璽，從之。
己酉，詔浚太湖。
秋，七月，己未，詔皇曾孫松山出鎮雲南，以皇孫梁王印賜之。
詔免福建歲輸皮貨及泉州織作紵絲。
己巳，命劉國傑從諸王伊劉勒督諸軍征交趾。湖廣行省平章哈喇哈斯，戒將吏無擾民，會有奪民魚菜者，杖其千戶，軍中肅然。
俄有旨，發湖湘富民萬家，屯田廣西以圖交趾，哈喇哈斯遣使奏曰：「往年遠征無功，瘡痍未復，今又徙民瘴鄉，必將怨叛。」吏初不知其奏，抱卷請署，弗答，吏再請，則曰：「姑緩之。」未幾，使還，報罷，民皆感悅。及廣西元帥府請募南丹五千戶屯田，事上行省。哈喇哈斯曰：「此土著之民，誠為便之，內足以實空地，外足以制交趾之寇，可不煩士卒而饋餉有餘。」即命度地立為五屯，統以屯長，給牛種、農具。
湖南宣慰使張國紀，建言欲按唐、宋征民間夏稅，哈喇哈斯曰：「亡國弊政，失寬大之意，聖朝其可行耶！」奏止其議。
壬申，伊實徹爾知樞密院事。伊實徹爾，博爾呼之孫也。僧格之幾，伊實徹爾潛奏劾之，至是乃有是拜。
丁丑，賜新開漕河名曰通惠，凡役工二百八十五萬，用楮幣百五十二萬錠，糧三萬八千七百石，木石等物稱是。置閘之處，往往於地中得舊時磚木，人以此服郭守敬之精識。船既通行，公私兩便。先是通州至大都五十里，陸挽官糧，歲若干萬，民不勝其悴，至是皆得免。帝至上都還，過積水潭，見舳艫蔽水，大悅。
巴延既降明理特穆爾，因留拒哈都。廷臣有譖巴延與哈都通好，因仍保守，無尺寸之功者，詔以御史大夫伊實特穆爾代之，居巴延於大同，以俟後命。伊實特穆爾未至三馹，會哈都兵復至，巴延遣人語伊實特穆爾曰：「公姑止，待我剪此寇而來，未晚也。」
巴延與哈都兵交，且戰且卻，凡七日，諸將以為怯，憤曰：「果懼戰，何不授軍於大夫！」巴延曰：「哈都懸軍涉吾地，邀之則遁，誘其深入，一戰可擒也。諸君必欲速戰，若失哈都，誰任其咎？」諸將曰：「請任之。」即還軍擊敗之，哈都果脫去。乃召伊實特穆爾至軍，授以印而行。
皇孫舉酒以餞曰：「公去，將何以教我？」巴延舉所酌酒曰：「可慎者，惟此與女色耳。軍中固當嚴紀律，而恩德不可偏廢。冬夏營駐，循舊為便。」皇孫悉從之。
八月，庚寅，奉使安南國梁曾、陳孚以安南使臣偕來。
初，曾等至安南，其國有三門，陳日燇欲迎詔自旁門入，曾大怒曰：「奉詔不由中門，是辱君命也！」貽書責之，往復者三，卒從中行，且諷之入朝，日燇不從，遣其臣陶子奇、梁文藻偕曾等來貢。曾進所與日燇辨論書，帝大悅，解衣賜之，令坐地上。右丞阿爾意不然，帝怒曰：「梁曾兩使外國，以口舌息干戈，爾何敢爾！」時有親王至自和林，帝命酌酒先賜曾，謂親王曰：「汝所辦者汝事，梁曾所辦者吾與汝之事，汝勿以為後也。」或讒曾受安南賂遺，帝以問曾，曾曰：「安南以黃金、器幣、奇物遺臣，臣不受，以屬陶子奇。」帝曰：「受之亦何不可！」
廷臣以日燇終不入朝，遂拘留子奇於江陵，命劉國傑與諸王伊勒吉岱等整兵聚糧，覆議伐之。
九月，癸丑朔，帝至自上都。
冬，十月，戊子，詔修汴堤。
庚寅，彗星入紫微垣，抵斗魁，光芒尺許。帝夜召博果密入禁中，問所以銷天變之道，博果密曰：「風雨自天而至，人則棟宇以待之，江河為地之限，人則舟楫以通之；天地有所不能者，人則為之，此人所以與天地參也。且父母怒，人子不敢疾怨，起敬起孝，故《易》曰：『君子以恐懼修省。』《詩》曰『敬天之怒。』三代聖王，克謹天戒，鮮不有終。漢文之世，同日山崩者二十有九，日食、地震，頻歲有之。善用此道，天亦悔禍，海內乂安，此前代之高抬貴手也。願陛下法之。」因誦文帝日食求言詔，帝悚然曰：「此言深合朕意。可復誦之。」遂詳論款陳，至四鼓乃罷。
甲辰，赦天下。
戊申，僧官總統以下有妻者罷之。
庚戌，造象蹄掌甲。
辛亥，禁江南州郡以乞養良家子轉相販鬻及強將平民略賣者。時北人酷愛江南技藝之人，呼曰：「巧兒」，其價甚貴。至於婦人，貴重尤甚，每一人易銀二三百兩。尤愛童男、童女，處處有人市，價分數等，皆南士女也。父母貪利，貨於販夫，輾轉貿易，至有易數十主者。北人得之，慮其遁逃，或以藥啞其口，以火烙其足，驅役若禽獸然，故特禁之。
孫民獻嘗附僧格，助約蘇穆爾為惡；及同知上都留守司事，又受贓，減諸從臣糧。十一月，丁巳，詔籍其家貲、妻孥。後因潭州呂澤訴其刻虐，械送民獻至湖廣，如澤所訴窮治之。
立海北海南道廉訪司，治雷州。
己卯，召河南江北行省平章巴延為中書省平章政事，位特爾格琳沁、博果密上。
十二月，壬辰，中書左丞馬紹以疾罷，以詹事丞張九思為左丞。
庚子，史弼、伊克密實、高興至自征爪哇，獻其所俘獲，又以沒理國所上金字表及金銀犀象等物進。朝廷以其亡失多，且縱土罕必闍耶，弼與伊克密實各杖十七，沒家資三之一。興獨以諫縱土罕，且功多，賜金五十兩。
初，樞密院判官鄭制宜遷湖廣行省參政，陛辭，帝曰：「汝父死王事，賞未汝及。近者約蘇穆爾伏誅，已籍沒其財產、人畜，汝擇其佳者取之。」制宜對曰：「彼以贓敗，臣復取之，寧無汙乎！」帝賢其所守，賜白金五千兩。
未幾，徵拜內台侍御史。安西舊有牧地，圉人恃勢，冒奪民田十萬餘頃，訟於有司，積年不能理。制宜奉詔往，按圖籍以正之，訟由是息。是歲，除湖廣行樞密副使。湖南地闊遠，群寇依險出沒，昭、賀二州及廬陵境民常被害。制宜帥偏師徇二州，道經廬陵、永新，獲首賊及其黨，皆殺之。茶鄉譚計龍者，聚惡少年，匿兵器為奸，既捕獲，其家納賂以緩獄事，制宜悉以勞軍，斬計龍於市。自是湖以南無復盜賊。
御史中丞崔彧言：「大都民食，惟仰客糴，頃緣官括商船載遞諸物，致販鬻者少，米價翔踴，請勿令有司括船為便。」從之。
寶泉提舉張簡及子奈曼岱，告彧嘗受鄒道源、許宗師銀萬五千兩，又其子知微訟彧不法十餘事，有旨就辨中書。彧已書簡等所告與己宜對者為牘，袖之，視而後對。簡父子所告皆無驗，並系獄，簡瘐死，仍籍其家。奈曼岱、知微，皆坐杖罪除名。
平江路總管府治中王都中，福建行省參政積翁之子也。積翁遇害於海，帝念其功不置，特授都中是職。時年甫十七，僚吏頗易視之，都中遇事剖析，動中肯綮，皆愕然不敢欺。學舍久壞不治，而郡守缺，都中曰：「聖人之道，人所共由，何獨守得為乎！」乃首募大家合錢，新其禮殿。
春，正月，壬子朔，帝不豫，免朝賀。
癸亥，知樞密院事巴延至自軍中。
庚午，帝大漸；癸酉，崩於紫檀殿。在位三十五年，壽八十。
故事，上有疾，非國人勳舊不得入臥內。博果密以謹厚，日視醫藥，未嘗去左右；徹爾亦自湖廣行省馳還京師視醫藥。及帝崩，博果密與御史大夫伊嚕納顏、知樞密院事巴延受遺詔，留禁中。丞相鄂勒哲至，不得入，伺伊嚕納顏、巴延出，問曰：「我年位俱在博果密上，國有大議而不與，何耶？」巴延歎息曰：「 使丞相有博果密識慮，何至使吾屬如是之勞哉！」鄂勒哲不能對，入言於太妃鴻吉哩氏。太妃召三人問之，伊嚕納顏曰：「臣受顧命，太妃但觀臣等為之，臣若誤國，即甘伏誅。宗社大事，非宮中所當預知也。」遂定大策，與親王、諸大臣發使告哀於皇太孫，巴延總百官以聽。
兵馬司請日出鳴晨鐘，日入鳴昏鐘，以防變故，巴延呵之曰：「汝將為賊耶！其一如平日。」適有盜內府銀者，宰執以其幸赦而盜，欲誅之，巴延曰：「何時無盜！今以誰命而誅之？」人皆服其有識。
乙亥，葬帝於起輦穀。
席度量恢廓，知人善任使，故能混一區宇，擴前古所未有。。惟以亟於財用，中間為阿哈瑪特、盧世榮、僧格所蔽，卒能知其罪而正之。立綱陳紀，殷然欲被以文德，規模亦已弘遠矣。
御史中丞崔彧得傳國璽，獻之。
時穆呼哩曾孫索多，已死而貧，其妻出玉璽一鬻之，或以告彧。召御史楊桓辨其文，曰：「『受命於天，既壽永昌』，此歷代傳國璽也。」太妃出以遍示群臣，丞相以下次第上壽，慶曰：「神寶之出，實當宮車晏駕之後，此乃天意屬�皇太孫也。」乃遣右丞張九思齎授之。
夏，四月，皇太孫自北邊南還，執政皆迎於上都之北。皇太孫至上都，宗室諸王畢會。定策之際，伊實特穆爾謂晉王噶瑪拉曰：「宮車晏駕，已逾三月，神器不可久虛，宗祧不可乏主，儲闈符璽久有所歸，王為宗盟之長，奚俟而不言？」噶瑪拉遽曰：「皇帝踐阼，當北面事之。」於是宗親合辭勸進。伊實特穆爾曰：「大事已定，吾死且無憾。」
甲午，皇太孫即位於大安閣。諸王有違言，巴延握劍立殿陛，陳祖宗寶訓，宣揚顧命，述所以立皇太孫之意，辭色俱厲，諸王股慄，趨殿下拜。
乃下詔曰：「朕惟太祖聖武皇帝，受天明命，肇造區夏，聖聖相承，光熙前緒，迨我先皇帝，體元居正，然後典章文物，燦然大備。臨御三十五年，薄海內外，罔不臣屬，弘規遠略，厚澤深仁，有以衍皇元萬世無疆之祚。我昭考早正儲位，德盛功隆，天不假年，四海觖望。顧惟眇質，仰荷先皇帝殊眷，往歲之夏，親授皇太子寶，付以撫軍之任。今春宮車遠馭，奄棄臣民，乃有宗籓昆弟之賢，戚畹宮僚之舊，謂祖訓不可以違，神器不可以曠，體承先皇帝夙昔託付之意，合辭推戴，誠切意堅。朕勉徇所請，於四月十四日即皇帝位。可大赦天下。尚念先朝庶政，悉有成規，惟慎奉行，罔敢失墜。更賴宗親勳戚、左右忠良，各盡乃誠，以輔台德。佈告遠邇，咸使聞知。」詔：「除大都、上都兩路差稅一年，其餘減丁地稅糧十分之三，系官逋欠，一切蠲免。民戶逃亡者，差稅皆除之。」
追尊皇考曰「文惠明考皇帝」，廟號裕宗，祔於太廟；尊太母元妃鴻吉哩氏曰皇太后。改所居舊太子府為「隆福宮」。
丙午，中書右司員外郎王約，上疏言二十二事，曰實京師，放差稅，開獵禁，蠲逋負，賑窮獨，停冗役，禁鷹房，振風憲，除宿蠹，慰遠方，卻貢獻，詢利病，利農民，勵學校，立義倉，核稅戶，重名爵，明賞罰，擇守令，汰官屬，定律令，革兩司；又請中書去煩文，一取信於行省，一責成於六部；帝嘉納之，調兵部郎中。
五月，壬子，始開醮祠於壽甯宮，祭太陽、太歲、火、土等星於司天臺。
戊午，上「聖德神功文武皇帝」尊諡，廟號世祖，國語尊稱曰：「色辰皇帝」。是日，並上先皇后鴻吉哩氏尊諡曰「昭睿順聖皇后」。
庚申，祭紫微星於雲仙台。
伊實特穆爾進秩太師，賜以上方玉帶、寶服，還鎮北邊。
己巳，詔各處轉運司官，欺隱奸詐為人所訟者，聽廉訪司即時追問，其案牘仍舊例於歲終檢之。
壬申，御史臺言：「內外官府增置愈多，在京食祿者萬人，在外尤眾，理宜減並。」命與中書議之。
詔議增官吏祿。
乙亥，以劄薩克知樞密院事。
戊寅，封皇姑高麗王王昛妃為安平公主。
以伊囉勒為太師，巴延為太傅，伊徹察喇為太保。
禁諸司豪奪鹽船遞運官物，僧道、權勢之家私匿鹽販。
六月，庚辰朔，日有食之。
辛巳，御史臺言：「名分之重，無逾宰相，惟事業顯著者可以當之，不可輕授。廉訪司官，歲以五月分按所屬，次年正月還司。職官犯贓，敕授者聽總司議宜授者上聞，其本司聲跡不佳者代之，受賂者，依舊例比諸人加重。」帝曰：「其與中書同議。」
壬辰，以特穆爾復為平章政事。
諸王阿濟奇部玉速福屢叛，伏誅。
乙未，以世祖、皇后、裕宗諡號播告天下，免所在本年包銀俸鈔及內郡地稅，江、淮以南夏稅之半。
己亥，以乳保勞，封完顏巴延為冀國公，妻何氏為冀國夫人。
初，宋端明殿學士、簽書樞密院事家鉉翁來使，世祖欲官之，不受。遂安置河間，以《春秋》教授弟子，數為諸生談及宋興亡之故，輒流涕太息。至是年逾八十，辛丑，詔賜號「處士」，放還鄉里。錫予金幣，皆不受。尋卒。
甲辰，詔翰林國史院修《世祖實錄》。以鄂勒哲監修國史。
初，世祖不豫，命翰林學士承旨董文用以其諸子入見，文用辭曰：「臣蒙國厚恩，死無以報，臣之子何能為！」命至再三，終不以見，及崩，太后命文用從帝於上都。既即位，巡狩薩布喇之地，文用曰：「先帝新棄天下，陛下巡狩不以時還，無以慰安元元，宜趨還京師。且臣聞人君猶北辰然，居其所而眾星拱之，不在勤遠略也。」帝可其奏。
帝每召文用入帳中，問先朝故事，文用亦盛言先帝虛心納賢、開國經世之務，談說或至夜半。至是修先帝《實錄》，詔除文用知制誥、監修國史。文用於祖宗世系、功德、近戚、將相家世、勳績，皆記憶貫穿，史館有所考究、質問，文用應之無遺失焉。
戊申，詔：「宗籓內外官吏人等，咸聽丞相鄂勒哲約束。」時巴延以太傅錄軍國重事，依前知樞密院事，鄂勒哲忌之。巴延語鄂勒哲曰：「幸送我兩罌美酒，與諸王飲於宮前，餘非所知也。
秋，七月，壬戌，詔中外崇奉孔子。
癸亥，行樞密院頁特密實、程鵬飛各加平章政事。中書省言樞密之臣不宜重與相銜，帝命以軍職尊崇者授之。
辛未，中書省言：「向御史臺劾右丞阿爾嘗與阿哈瑪特同惡，論罪抵死，幸得原免，不當任以執政。臣謂阿爾得罪之後，能自警省，乞令執政如故。」從之。
癸酉，詔新除御史陝西行省平章博果密仍為中書平章政事。初，世祖崩時，博果密以中書平章得預顧命；丞相鄂勒哲以其年位在下，深忌之，帝知其故，慰勞之曰：「卿先朝腹心，惟朝夕啟沃，匡朕不逮，庶無負先皇帝付託之重。」廷議大事，多采其言。太后亦以博果密先朝舊臣，禮貌甚至。
河東守臣獻嘉禾，博果密語之曰：「汝部內所產盡然耶？惟此數莖耶？」曰：「惟此數莖爾。」博果密曰：「若如此，既無益於民，又何足為瑞！」遂罷遣之。
西僧為佛事，請釋罪人祈福，謂之「禿魯麻」。豪民犯法者，皆賄賂之以求免。有殺主、殺夫者，西僧請披以帝後御服，乘黃犢出宮門釋之，雲可得福。博果密曰：「人倫者，王政之本，風化之基，豈可容其亂法如是！」帝責丞相曰：「朕戒汝毋使博果密知，今聞其言，朕甚愧之。」使人謂博果密曰：「卿且休矣，朕今從卿言。」然自是以為故事。有奴告主者，主被誅，詔即以其所居官與之。博果密言：「若此，必大壞天下之風俗，使人情愈薄，無復上下之分矣。」帝悟，為追廢前命。
丞相以下多不合，奏以為陝西行省平章政事。太后聞之，使謂帝曰：「博果密朝廷正人，先皇帝所付託，豈可出之於外耶！」帝復留之。竟以同列多異議，稱疾不出。
甲戌，紮嚕噶齊言：「諸王之下，有罪者不聞於朝，輒自決遣。」詔禁治之。
八月，戊子，初祀社稷，用堂上樂，歲以為常。
己丑，浚通惠河。
撥軍士屯守澱山湖。
太湖為浙西巨浸，上受杭、湖諸山之水瀦蓄之，分匯為澱山湖，東流於海。世祖末年，江浙行省參政梁溫都爾言：「此湖在宋時，委官差軍守之，湖旁餘地，不許侵佔，常疏其壅塞，以泄水勢。今既無人管領，遂為勢豪絕水築堤，繞湖為田，湖狹不足瀦蓄，每遇霖潦，泛溢為害。昨本省官蒙古岱等興言疏治，因受曹總管金而止。張參議、潘應武等相繼建言，臣等議此事可行無疑。」世祖曰：「利益美事，舉行已晚，其行之。」既而平章特爾格言：「委官相視，計用夫十二萬，百日可畢。昨奏軍民共役，今民丁數多，不須調軍。」世祖曰：「有損有益，咸令均齊，毋自疑惑，其均科之。」至是特爾格言：「太湖、澱山湖，昨嘗奏過先帝，差倩民夫二十萬，疏決已畢。今諸港日受兩潮，漸致沙漲，若不依宋舊例令軍屯守，必致坐隳成功。臣等議澱山湖圍田，賦糧二萬石，就以募民夫四千，調軍士四千，與同屯守。立都水防田使司，職掌收捕海賊，修治河渠圍田。」詔巴延徹爾暨樞密院議奏。於是樞密院言：「今與殿帥范文虎及朱清、張瑄輩及省官集議、清、瑄俱云：『宋時屯守河道，用手號軍，大處千人，小處不下三四百，隸巡檢司管領。』文虎謂『差夫四千，非動搖四十萬戶不可。若令五千軍屯守，就委萬戶一員提調，事屬可行。』請立都水巡防萬戶職名，俾隸行院。」從之。
九月，壬子，聖誕節，帝駐蹕三部落，受諸王、百官賀。
丁巳，太白經天。
冬，十月，戊寅，帝至自上都。
辛巳，江浙行省言：「陛下即位之初，詔蠲今歲田租十分之三。然江南與江北異，貧者佃富人之田，歲輸其租，今所蠲特及田主，其佃民輸租如故，則是恩及富室而不被於貧民也。宜令佃民當輸田主者，亦如所蠲之數。」從之。
遼陽行省所屬九處大水，民飢，或起為盜賊，命賊恤之。
江西行省言銀場歲辦萬一千兩而未嘗及數，民不能堪，詔：「自今從實辦之，不為額。」
朱清、張瑄從海道歲運糧百萬石，乙未，以京畿所儲充足，詔止運三十萬石。
辛丑，帝諭右丞阿爾、參知政事梁德珪曰：「中書職務，卿等皆懷怠心。朕在上都，令還實迪穆蘇已沒財產，任莽賚布哈，皆至今未行；又不約束吏曹，使選人留滯。僧格雖奸邪，然僚屬憚其威，政事無不立決。卿等其束吏曹，有不事事者笞之。仍以朕意諭右丞相鄂勒哲。」
時議裁久任官，樞密院奏「洪君祥在樞密十六年，為最久」，帝曰：「君祥始終一心，可勿遷也。」
壬寅，緬國遣使貢馴象十。
初，黔中諸蠻酋既內附，復叛。又，巴洞何世雄犯澧州，泊崖洞田萬頃、楠木洞孟再師犯辰州；朝廷嘗討降之，升泊崖為施溶州，以萬頃知州事，已而復叛，攻之不能下。帝即位，大赦，並赦萬頃等，亦不降。乃命湖廣行樞密副使劉國傑率兵討之。國傑馳至辰州，進攻明溪，賊魯萬醜擁眾自上流而下，千戶崔忠、百戶馬孫兒戰死。是月，進兵桑木溪，萬醜復以千人拒戰，擊卻之。明日，萬醜倍眾來攻，國傑鼓之，百戶李旺率死士陷陣，眾軍齊奮，賊敗，遂破其巢，焚之。進攻施溶，部將田榮祖請曰：「施溶，萬頃之腹心。石農坎、三羊峰，其左右臂也。宜先斷其臂，而後腹心乃可攻。」國傑曰：「甚善！」麾諸軍攻石農坎，賊不能支，棄寨遁，遂拔施溶，禽萬頃，斬之。復窮捕其黨，攀崖緣木而進，凡千餘里。
十一月，丁未朔，帝朝皇太后於隆福宮，上玉冊玉寶。
京師犯贓罪者三百人。戊辰，命事無疑者，准世祖所定十三等例決之。
辛亥，中書省言：「國賦歲有常數。先帝嘗曰：『凡賜與，雖有朕命，中書其斟酌之。』由是歲務節約，常有盈餘。今諸王、籓戚，費耗繁重，存鈔止一百十六萬二千餘錠，而來會諸王尚多，恐無以給。宜俟其還部，臣等斟酌定擬以聞。」從之。
湖廣、江西及江淮行省，以軍民不相統一，屢請罷行樞密院。帝以問巴延，時以屬疾，張目對曰：「內而省院各置為宜，外而軍民分隸不便。」壬子，詔罷三處行樞密院，以其事歸行省。
丁巳，以巴延徹爾參議中書省事。其兄巴延言曰：「臣叨平章政事，兄弟宜相避嫌。」帝曰：「兄平章於上，弟參議於下，何所嫌也！」
甲子，以湖南道宣慰使何瑋為中書參知政事。時省臣凡十一人。瑋言於帝曰：「古者一相，專任賢也。今宰執員冗，政出多門，轉相猜忌，請損之。」不從。
罷海北海南市舶提舉司。
癸酉，詔改明年為元貞元年。
十二月，太傅、知樞密院事巴延薨。巴延深沈有謀略，善斷，將二十萬眾伐宋，如將一人，諸將仰之若神明。事畢還朝，歸裝惟衣被而已，未嘗言功。及歿，贈太師，追封淮安王，諡忠武。
戊戌，禁侵擾農桑者。
庚子，用帝師奏，釋京師大辟三十人，杖以下百人。

