
諱哈尚，順宗達爾瑪巴拉之長子，母曰興聖皇太后鴻吉哩氏。至元十八年七月十九日生。成宗大德三年，總兵北邊。八年，封懷甯王，賜金印。十一年春，成宗崩，帝自阿勒臺山至於和林，諸王勳戚皆勸進。五月，遂即位於上都。
春，正月，辛酉朔，曲赦御史臺見系犯贓官吏，罪止征贓罪職。
帝之在潛邸也，知樞密院濟爾哈圖有不遜語，至是將置之法。托克托諫曰：「陛下新正位，大信未立而輒行誅戮，知者以為彼自有罪，不知者以為報仇，恐人人自危。況濟爾哈圖習於先朝典故，今固不可少也。」乃宥之。
甲子，以阿實克布哈為右丞相，行御史大夫。
初，阿實克布哈見帝容色日瘁，乘間進曰：「陛下八珍之味不知禦，萬金之身不知愛，而惟麴櫱是耽，嬪妃是好，是猶兩斧伐孤樹，未有不顛仆者。陛下縱不自愛，獨不思祖宗付託之重、天下仰望之切乎？」帝大悅，曰：「非卿，孰為朕言！」因命進酒。阿實克布哈頓首謝曰：「臣方欲陛下節飲，而反勸之，是臣之言不信於陛下也，臣不敢奉詔。」左右皆賀帝得直臣，遂有是命。帝嘗觀近臣蹴踘，命出鈔十五貫賜之。阿實克布哈頓首言曰：「以蹴踘而受上賞，則奇伎淫巧之人日進而賢者日退矣，將如國家何？臣死不敢奉詔。」乃止。
己巳，紹興、台州、慶元、廣德、建康、鎮江六路饑，死者甚眾，饑戶四十六萬有奇。詔戶月給米六斗，以沒入朱清、張瑄財產賑之。時浙東宣慰同知托歡徹爾議行勸貸之令，斂富民錢一百五十餘萬，以二十五萬屬寧海縣主簿胡長孺藏之。長孺察其有乾沒意，悉散於民。既而果索其錢，長孺抱成案進曰：「錢在是。」托勸徹爾雖怒，不敢問也。長孺，婺州人，其在寧海，發奸摘伏，明斷若神。
特授乳母夫壽國公楊燕嘉努開府儀同三司。自是因乳母推恩及其夫，沿為故事，名器益濫矣。
甲戌，中書省言：「進海東青鶻者，常乘驛馬五百不敷，應重括民間車馬。兵部請以各驛馬陸續而進，勿括為便。」從之。
戊子，皇太子請以阿實克布哈復入中書，托克托復人御史臺。
巳醜，中書省言：「阿實特穆爾請詣河西地采玉，役人千餘，需馬四十餘匹。以不急之務勞民，宜罷之。」又言：「近百姓艱食，盜賊充斥，苟不嚴治，將至滋蔓。宜遣使巡行，遇有罪囚，即行決遣；與隨處官吏共議弭盜方略，明立賞罰；或匿盜不聞，或期會不至，及逾期不獲者，官吏連坐。江浙行者海賊出沒，殺虜軍民，其已獲者，例合結案待報，會官審錄無冤，棄之於市，自首者原罪給粟，能擒其黨者加賞。」帝曰：「弭盜安民，事為至重，宜即議行之。」
西番僧在上都者，強市民薪，民訴於留守李璧。璧方詢其由，僧率其黨持白梃突入公府，隔案引璧發，捽諸地，箠撲交下，拽歸，閉諸空室，久乃得脫，奔訴於朝；僧竟遇赦免。未幾，其徒龔柯等與諸王妃爭道，拉妃墮車，毆之，語侵上；事聞，亦釋不問。時宣政院方奉詔言毆西僧者斷其手，詈者截其舌。皇太子亟上言：「此法昔所未有。」乃寢其令。
二月，癸巳，立鷹坊為仁虞院，秩正一品。以右丞相托克托、遙授左丞相圖喇特穆爾、額克達嚕噶齊伊勒齊並為仁虞院使。
乙未，中書省言：「陛下登極以來，賜賞諸王，恤軍力，賑百姓，及殊恩泛賜，帑藏空竭。請權支鈔本以周急用，不急之費姑緩之。」帝曰：「卿等言是。泛賜者，不問何人，毋得蒙蔽奏請。」
壬演，從皇太子請，改詹事院使為詹事，副詹事為少詹事，院判為丞。
太子近侍有以俳優進者，典收太監王結言：「昔唐莊宗好此，卒致禍敗。殿下方育德春宮，視聽宜謹。」太子優納之。
中書省言：「陝西開成路前者地震，民力重困，已免賦二年，請再免今年。」從之。
甲辰，發軍士千五百人修五臺山佛寺。
命有司市邸舍一區，賜丞相特因特穆爾。
己未，以皇太子建佛寺，立營繕署。
三月，庚申朔，中書省言：「鄃王徹圖南人戶散失，詔有司括索。昔阿濟奇括索所失人戶，成宗慮其為例，不許。今若括索，未免擾民，且諸王多必援例。請寢其事。」從之。
時莊聖皇后及諸王呼托克托人戶散入他郡，哈都齊托歡輒降璽書括索。陝西行省及真定等路省臣復言：「百姓均在國家版籍，今所遣使，輒奪軍、驛、編民等戶，非宜。」帝曰：』彼奏誤也，卿等速追以還。」
丁卯，建興聖宮。
遣使祀五嶽、四瀆、名山、大川。
戊寅，帝如上都。
建佛寺於大都城南。
巳卯，命翰林國史院纂修《順宗實錄》。
是春，紹興、慶元、台州大疫，死者二萬六千餘人。
夏，四月，戊戌，中書省言：「請依元降詔敕，勿超越授官，氾濫賜賚。」帝曰：』朕累有旨止之，又復蒙蔽以請。自今縱有旨，卿等其覆奏，罪之。」
辛亥，樞密院言：「諸王各用其印符乘驛，使臣旁午，驛戶睏乏。宜准舊制，量其馬數，降以璽書。」奏可。
丙辰，高麗國王王昛言：「陛下令臣還國，復設官行征東行省事。高麗歲數不登，百姓乏食；又數百人仰食其土，民不勝其困，且非世祖舊制。」帝曰：「先請立者以卿言，今請罷亦以卿言，其准世祖舊制，速遣使往罷之。」
五月，丁卯，御史臺言：「成宗朝建國子監學，迄今未成，皇太子請畢其功。」制可。
召吳澄為國子監丞。國學自許衡後，漸失其舊法。澄至，旦然燭堂上，諸生以次受業；日昃，退燕居之室，執經問難者接踵而至。澄各因其材質，反覆訓誘之，每至夜分，雖寒暑不易。
已巳，管城縣大雨雹，深一尺，無麥禾。
丙子，以諸王及西番僧從駕上都，途中擾民，禁之。
禁白蓮社，毀其祠宇，以其人還隸民籍。
御史臺言：「比奉旨罷不急之役，今復為各官營私宅。請俟行宮及大都、五台寺畢工，然後從事為宜。」詔除𠇗頭、三寶努所居，餘悉罷之。
辛巳，中書省言：「舊制，樞密院、御史臺、宣政院得自選官，諸官府必中書省奏聞遷調，宜申嚴告諭。」從之。
六月，丁酉，隴西寧遠縣地震。雲南烏撒、烏蒙三日之中，地大震者六。
帝欲以宦者李邦甯為江浙平章，邦寧辭曰：「臣以閹腐餘命，前朝赦而用之，使承乏中官，榮寵過甚。今陛下復欲置臣宰輔，臣聞宰相者，佐天子治天下者也，奈何辱以寺人？陛下縱下臣惜，如天下後世何！臣不敢奉詔。」帝大悅。戊戌，加邦甯大司徒，遙授左丞相，仍領太醫院事。
辛丑，以沒人朱清、張瑄田產隸中宮，立江浙財賦總管府提舉司。
是月，以江淮大饑，免今年常賦及夏稅。益都水，民飢，采草根樹皮以食，有父食其子者；詔免今歲差徭，仍發粟賑之。
秋，七月，庚申，流星起自句陳，南行，圓若車輪，微有銳，經貫索滅。
敕：「以金銀歲入數少，自今勿問何人，以金銀為請奏及托之奏者，皆抵罪。又，各處宣慰使等官，多以結托來京師，今後非奉朝命毋赴闕。
皇太子諭詹事庫春曰：「汝舊事吾，其與同僚協議，務遵法度，凡世祖所未嘗行及典故所無者，慎毋行。」
壬戌，皇子和實拉請立總管府，括河南歸德、汝寧瀕河荒地約六萬餘頃，歲收其租。中書省言：「瀕河之地，出沒無常，近有伊瑪罕者，妄稱省委，括地蠶食其民，以有主之田指為荒地，所至騷動。被害之民六百餘人，相率來訴，方議其罪，遇赦獲免；今乃妄以其地獻於皇子。且河南連歲凶荒，人方缺食，若從所請，為害非細。」帝曰：「安用多言，其止勿行。」
築呼鷹台於漷州澤中，發軍千五百人助其役。
中都行宮成，立留守司兼開甯路都總管府。
己巳，真定水溢，賑之。
癸酉，詔諭安南國。
癸未，樞密院言：「世祖時樞密臣六員。成宗時增至十三員。今署事者三十二員，宜汰之。」敕罷塔斯岱等十一人。
甲申，太師淇陽王伊徹察喇請置王傅；中書省謂異姓王無置傅例，不許。
乙酉，以豢虎人徹爾集斯為監察御史。
是月，以左丞相塔斯布哈為中書右丞相，太保奇塔特布濟克為中書左丞相。敕：「內外大小事務，並聽中書省區處，諸王、公主、駙馬、勢要人等，毋得攪擾沮壞。近侍臣員及內外諸衙門，毋得隔越聞奏。各處行省、宣慰司及在外諸衙門官，非奉旨及中書省明文，毋得擅自乘驛赴京，營幹私事。」
八月，丙申，御史臺言：「奉敕逮監察御史薩都鼎赴上都。按世祖、成宗迄於陛下，累有明旨，監察御史乃朝廷耳目，中外臣僚作奸犯科，有不職者，聽其糾劾，治事之際，諸人勿得與焉。邇者鞫問刑部尚書烏喇實贓罪，蒙詔獎諭，諸御史皆被賜賚，台綱益振。今薩都鼎被逮，同列皆懼，所系非小，宜寢其命，申明憲台之制，諸人勿得與聞。」制可。
九月，丙辰，以內郡歲不登，諸部人馬之入都城者，減十之五。
中書省言：「夏秋之間，鞏昌地震，歸德暴風雨，濟寧、泰安、真定大水，民居蕩析。江浙饑荒之餘，疫癘大作，死者相枕藉；父鬻其子，夫離其妻，哭聲震野，所不忍聞。是皆臣等不才，猥當大任，以致政事乖違，陰陽失序，害及百姓，願退位以避賢路。」帝曰：「災害事有由來，非爾等所致也，但當慎所行耳。」
高麗國王王昛卒。
召山東宣慰司劉敏中為翰林學士承旨。時災異薦臻，帝召公卿集議弭災之道。敏中疏列七事，帝嘉納之。未幾，以疾還鄉里。敏中義不苟進，進必有所匡救，每以時事為憂，或郁而勿申，則戚形於色。嘗與同儕各言志，曰：「自幼至老，相見而無愧色，是吾志也。」
壬戌，太慰托克托奏：「泉州大商進異木沈檀可構宮室者。」敕江浙行省驛致之。未幾，泉州商復進珍異及寶帶、西域馬。
丙寅，蒲縣地震。
乙亥，帝至自上都。
帝嘗奉皇太后燕大安閣，閣中有故篋，指以問內侍李邦寧，對曰：「此世祖貯裘帶者。臣聞聖訓曰：『藏此以遺子孫，使見吾樸儉，可為華侈之戒。 』」帝命發篋視之，歎曰：「非卿言，朕安知之！」時有宗王在側，遽曰：「世祖雖神聖，然嗇於財。」邦寧曰：「不然。世祖一言無不為後世法，一予奪無不當功罪。且天下所入雖富，苟用不節，必致匱乏。自先朝以來，歲賦已不足用，又數會宗親，資費無算，旦暮不給，必將橫斂掊怨，豈美事耶？」太后及帝深然其言。
庚辰，以高麗國王王璋嗣高麗王。
冬，十月，癸巳，蒲縣、陵縣地震。
甲午，以阿實克布哈知樞密院事。
甲辰，以西蕃僧嘉勒斡巴勒為翰林學士承旨。
中書省請以湖廣米十萬石貯於揚州，分江西、江浙海漕五萬石貯朱汪、利津二倉，以濟山東饑民，從之。
敕：「凡持內降文記買河間鹽，及以諸王、駙馬之言至運司者，一切禁之。持內降文記不由中書者，聽運司以聞。」
十一月，己未，中書省言：「世祖時，自中書以下諸司，官有定員。邇者諸司遞升一級，一司多至二三十員，事不改舊而官日增。請如大德十年員數，冗濫者悉汰之。又，今中都築城，大都建寺，及為諸貴近營造私第，軍民困敝，倉廩空虛，而用度日廣，每賜一人，動至巨萬，恐將不斷，宜暫節縮。」又言：「百司之事，每與中書有干預者，請申禁之。」帝曰：「嘗令諸人勿幹中書之政，他日或有乘朕忽忘，持內降文記至中書者，其執之以來，朕加之罪。」
己巳，以奇塔特布濟克為右丞相，托克托為左丞相。既又從托克託言，以塔斯布哈與奇塔特布濟克俱為右丞相。
中書省言：「國用不給，請沙汰宣徽、大府、利用等院籍，定應給人數。其在上都、行省者，委官裁省。又，行泉院專以守寶貨為任，宜禁私獻寶貨者。又，天下屯田所，由所用者多非其人，以致廢弛；除四川、甘州、應昌府、雲南為地絕遠，餘當選習農務者往，與行省宣慰司親至其地，可興者興，可廢者廢，各具籍以聞。」並從之。
癸未，皇太后造寺五臺山，摘軍六千五百人供其役。時太后欲幸五台。言者請開保定五迥嶺以取捷徑，遣使偕總管吳鼎視地形，計工費。鼎言：「荒山陡入，人跡久絕，非乘輿所宜往。」還報，太后為寢其役。
宣徽使特們德爾，出為江西平章政事，旋拜雲南行省左丞相。時特們德爾猶未用事也。
閏月，乙丑，以大都米貴，發廩，減其價以糶賑貧民。民有鬻子者，命有司贖之。
乙未，厚恤故丞相鄂勒哲之家。
丙申，罷江南進沙糖；止富民輸粟賑饑補官。
丁酉，禁江西、湖廣、汴梁私捕鴐鵝。
乙巳，中書言：「回回商人，持璽書，佩虎符，乘驛馬，各求珍異，既而以一豹上獻，復邀回賜，似此甚眾。虎符，國之信器，驛馬，使臣所需，今以畀諸商人，誠非所宜，請一概追之。」制可。
罷順德、廣平鐵冶提舉司，聽民自便，有司稅之如舊。
甲寅，太傅哈喇哈斯薨。
哈喇哈斯之在和林也，帝賜以大帳，如諸王、諸籓禮。及寢疾，語其屬曰：「吾不復能佐理國事矣。行省之務，汝曹勉之，毋貽朝廷憂！」帝聞其歿，驚悼曰：「喪我賢相！」詔歸葬昌平，贈太師，追封順德王，諡忠獻。
是歲，太師伊徹察喇言：「察巴爾諸王之在邊境者，素無悛心，倘諸部合謀，必為國患。請撫安都爾斡之子庫春及處諸部來歸者於金山之陽，遣軍屯田山北，脫彼有謀，吾已搗其腹心矣。」帝稱善，趣進軍攻之。察巴爾等果欲奔庫春，庫春不納，遂相率來降，漠北悉平。
春，正月，乙丑，從皇太子請，罷宮師府，設賓客、諭德、贊善如故。太子知禮部尚書王約之賢，乞以自輔，帝以約為詹事府丞。
庚寅，越王圖喇有罪賜死。
圖喇居常怏怏，有怨望意。去年秋，帝幸涼亭，將御舟，圖喇前止之，言涉不遜，帝由是銜之。及禦萬歲山，圖喇醉，起，解腰帶擲地，瞋目謂帝曰：「爾與我者止此耳！」帝疑其有異志，命省臣鞫之，辭服，遂伏其辜。
禁日者、方士出入諸王、公主、近侍及諸官之門。
辛卯，皇太子、諸王，百官上尊號曰：「統天繼聖欽文英武大章孝皇帝。
乙未，恭謝太廟。太廟舊嘗遣官行事，至是復欲如之，李邦寧諫曰：「先朝非不欲親致享祀，但以疾廢禮耳。陛下繼成之初，正宜開彰孝道以率先天下，躬祀太室以成一代之典。循習故弊，非臣所知也。」帝稱善，即日備法駕，宿齋宮，且命邦寧為大禮使。親饗太廟自此給。
丙申，詔天下弛山澤之禁，恤流移，毋令見戶包納差稅。
己亥，封知樞密院容國公綽和爾為句容郡王。
初，帝在海上，綽和爾請急歸定大業，帝納其言。及即位，封為公。至是入朝，晉封王。帝曰：「世祖征大理時所禦武帳及所服珠衣，今以賜卿，其勿辭。」翌日，又以世祖所禦安輿賜之，且曰：「以卿有足疾，故賜此。」綽和爾叩頭涕泣固辭曰：「世祖所禦，非臣所敢當也。」帝顧左右曰：「他人不知辭此。」 命有司別置馬轎賜之，俾乘至殿門下。
乙巳，塔思布哈、奇塔特布濟克言：「諸人恃恩徑奏，璽書不由中書，直下翰林院給與者，今核其數，自大德六年至至大元年所出，凡六千三百餘道，皆幹田土、戶口、金銀鐵冶、增餘課程、進貢奇貨、錢穀、選法、詞訟、造作等事，害及於民，請盡追奪之。今後有不由中書者，乞勿與。」制可。
丙午，定製：大成至聖文宣王春、秋二丁釋奠用太牢。
二月，戊午，賜真定路饑。
癸亥，皇太子如五台佛寺，以王約從。既至，約諫不可久留，太子然之，即還上京。
罷行泉府院，以市舶歸之行省。
乙丑，以和林屯田有收，給賞官吏軍士有差。
壬申，令各衛董屯田官三年一易。
甲戌，弛中都酒禁。
三月，己丑，遼陽行省右丞洪萬訴高麗國王王璋不奉國法、恣暴等事，中書省請令洪萬與璋辯對。敕中書毋令辯對，令璋從太后之五臺山。
以梁王在雲南有風疾，命諸王婁都爾代鎮雲南。
庚寅，帝如上都。御史臺言：「京師工役繁興，加之歲旱民飢，狂愚易惑，今乘輿行幸，請命丞相一人留守京師，著為令。」從之。
甲辰，中書省言：「國家歲賦有常，頃以歲儉，所入曾不及半，而去歲所支，鈔至千萬錠，糧三百萬石。陛下嘗命汰其求芻粟者，而宣徽院勃克遜竟不能行，視去歲反多十三萬石，請用知錢穀者二三員於宣徽院佐理之。又，中書省斷事官，大德十年四十三員，今皇太子位增二員，諸王庫庫楚等亦各增一員，非舊制。臣等以為皇太子位所增宜存，諸王者宜罷。」並從之。
乙巳，中書省言：「中書為百司之首，宜先汰冗員。」帝曰：「百司所汰，卿等宜定議；省臣去留，朕自籌之。」
夏，四月，甲寅，中書省言：「江浙杭州驛，半歲之間，使人過者千二百餘；有桑烏保赫鼎等進獅、豹、鴉、鶻，留二十有七日，人畜食肉千三百餘斤。請自今遠方以奇獸異寶來者。」依驛遞；其商人因有所獻者，令自備資力。」從之。
辛酉，立興聖宮江淮財賦總管府。
癸亥，摘漢軍五千，給田十萬頃，於直沽沿海口屯糧。
壬午，詔中都創皇城角樓。中書省言：「農事正殷，蝗蝝遍野，百姓艱食，請依前旨罷其役。」帝曰：「皇城若無角樓，何以壯觀！先畢其功，餘者緩之。
以建新寺，鑄提調、監造三品銀印。
益都諸路蝗。
五月，丁酉，以陰陽家言，自今至聖誕節不宜興土，權停新寺工役。
六月，癸亥，選官督捕蝗。
從皇太子言，禁諸賜田者馳驛征租擾民。
庚午，中書省言：「奉旨即停新寺工役，其亭苑鷹坊諸役，請並罷。又，太醫院遣使取藥材於陝西、四川、雲南、費公帑，勞驛傳。臣等議，事幹錢糧，隔越中書徑行，宜禁止。」並從之。
以大都隸儒籍者四十戶充文廟樂工。
從皇太子請，改典樂司提點、大使等官為卿、少卿、丞。
甲戌，以宿衛之士比多冗雜，遵舊制，存蒙古、色目之有閥閱者，餘皆革去。
皇太子言：「宣政院文案不檢核，於憲章有礙，遵舊制為宜。」從之。
安西王阿南達既以謀逆誅，國除，其秦中版賦入詹事院。至是大臣請封其子復國，太子以問王約，約曰：「安西以何罪誅？今復之，何以懲後！」議遂寢。
乙亥，中書省言：「宣政院奏免僧道田租；臣等議，田有租，商有稅，乃祖宗成法，不當免。」詔依舊制征之。
秋，七月，癸未，河決歸德府境。
己亥，河決汴梁之封丘。
四川肅政廉訪使趙世延修都江堰，民便之。蒙古軍士科差繁重，而軍士就戍往來者多害人，軍官或抑良為奴。世延悉正其罪，除其弊。
八月，癸酉，復置尚書省。
初，帝從托克托、嘉琿、帕合哩鼎言，欲復置尚書省，分理財用。至是約蘇言鈔法大懷，請更之，令工役畫新鈔式以進，又與保巴議立尚書省，帝命與塔斯布哈集議。保巴言：「政事得失，皆前日中書省臣所為。今欲舉正，彼懼有累，孰願行者！臣請舊事從中書，新政從尚書。其尚書省官，請以奇塔特布濟克、托克托為丞相，三寶努、約蘇為平章，保巴為右丞，王羆參知政事。以畫新鈔式者為印鈔庫大使。」並從之。塔斯布哈言：「此大事，遽爾更張，乞與老臣更議之。」 帝不從。三寶努言：「尚書省既立，更新庶政，變易鈔法，用官六十四員，其中宿衛之士有之，品秩未至者有之，未曆仕者有之。此皆素習於事，既已任之，宜勿拘例，授以宣敕。」制可，仍改各行中書省為行尚書省，條畫頒示天下，敢有阻撓者罪之。
己未，置太子右衛率府，命左丞相托克托、御史大夫布琳尼敦領府事，取河南蒙古軍萬餘人隸之。
王約曰：「左衛率府，舊制有之，今置右府何為？諸公深思之，不可以累儲宮也。」太子又命取安西軍器給宿衛士，約謂詹事鄂勒哲曰：「詹事移文千里取兵器，人必驚疑。主上聞之奈何？」鄂勒哲愧謝曰：「實慮不及此。」又命福建取繡工童男女六人，約言曰：「福建去京師六七千里，使人父子相離，有司承風動擾，豈美事耶？」太子即命止之，稱善再三。家令薛居言陝西分地五事，命往理之，約不為署行，語之曰：「太子，潛龍也，當勿用之時，為飛龍之事，可乎？」 遂止。太子喜，諭群下曰：「事未經王彥博議者，勿啟。」一日約方啟事，一宦官侍側，太子問曰：「自古宦官壞人家國，有諸？」對曰：「宦官善惡皆有之，但恐處置失宜耳。」太子深然其言。彥博，約字也。
是月，司徒、加平章政事石天麟薨。
天麟在世祖時，以忠直見稱。江南道觀偶藏宋主遺像，有僧素與交惡，發其事，將置之極刑。世祖以問天麟，對曰：「遼國主、後銅像在西京者，今尚有之，未聞有禁令也。」事遂寢。世祖嘗以所禦金龍頭杖賜之，曰：「卿年老，出入宮掖，杖此可也。」歿年九十二。追封冀國公，諡忠宣。
九月，庚辰朔，詔：「朝廷得失，軍民利害，有上言者，皆得實封以聞，在外者赴所屬轉達。各處人民，饑荒轉徙復業者，逋欠並行蠲免，仍除差稅三年。田野死亡，遺骸暴露，官為收拾。」
頒行至大銀鈔，詔曰：「昔我世祖皇帝，始造中統交鈔以便民用，歲久法隳，亦既更張，印造至元寶鈔。逮今又二十三年，物重鈔輕，不能無弊，乃循舊典，改造至大銀鈔，頒行天下。至大銀鈔一兩，准至元鈔五貫，白銀一兩，赤金一錢。隨路立平準行用庫，買賣金銀，倒換昏鈔；或民間絲綿布帛，赴庫回易，依驗時估給價。隨處路府州縣，設立常平倉以權物價，豐年收糴菽麥米穀，青黃不接之時，比附時估，減價出糶，以遏沸湧。金銀私相買賣及海舶興販金、銀、銅錢、絲錦、布帛下海者，並禁之。中統交鈔，詔書到日，限一百日盡數赴庫倒換；諸色課程，如收至大銀鈔，以一當五頒行。至大銀鈔二兩至一厘，定為一十三等，以便民用。」元之鈔法，至是凡三變雲。
監察御史張養浩言立尚書省不便；既立，又言變法亂政，將禍天下；台臣抑而不聞。養浩曰：』昔僧格用事，台臣不言，後幾不免。今御史既言，又不以聞，台將安用！」
江南治書侍御史敬儼，以議立尚書省不便忤宰臣意，適兩淮鹽法久杯，乃左遷儼為轉運使，欲陷之。儼至，黜貪厘弊，課役增羨至二十五萬引。河南省臣來會鹽筴，欲以所增羨為歲入常額。儼以民罷已甚，以羨為額，是病民以為己也，不可。乃止。
癸未，尚書省言：「古者設官分職，各有攸司。方今地大民眾，事益繁冗。若使省臣總挈綱領，庶官各盡厥職，其事豈有不治！頃歲省務壅塞，朝夕惟署押文案，事皆廢弛。天災民困，職此之由。請自今省部一切皆令從宜處置，大事或須上請，得旨即行，用成至治；上順天道，下安民心。」又言：「國家地廣民眾，古所未有。累朝格例，前後不一，執法之吏，輕重任意，請自太祖以來所行政令九千餘條，刪除煩冗，使歸於一，編為定製。」並從之。
以大都城南建佛寺，立行工部，領行工部事三人，行工部尚書二人，仍令尚書左丞相托克托兼領之。
丙戌，帝至自上都。
詔訪求先朝舊臣，特除耶律希亮翰林學士承旨。希亮，鑄之子也，先事世祖為符寶郎，累遷吏部尚書，屢進讜言，為世祖所嘉納，以足疾謝事，家居二十餘年，至是復召用。尋命知制誥兼修國史。希亮以職在史官，乃類次世祖嘉言善行以進。
癸巳，以薪價貴，禁權豪畜鷹犬之家不得佔據山場，聽民憔采。
丙申，御史臺言：「頃年歲凶民疾，陛下哀矜賑之，獲濟者眾。今山東大饑，流民轉徙，請以本台沒入贓鈔萬錠賑救之。」制日。
又言：「比者近侍為人奏請，賜江南田一千二百三十頃，為租五十萬石，請拘還官。」從之。
巳亥，始制錢。先是行鈔法，雖皆以錢為文，而廢錢弗鑄。至是始於大都立資國院，山東、河南、遼陽、江淮、湖廣、四川立泉貨監六，產銅之地立提舉司十九，鑄錢。曰至大通寶者，每一文准銀鈔一厘，曰大元通寶者，准至大錢十文，與歷代錢通用。其當五、當三、折二，並以舊數用之。既而御史臺言：「至大銀鈔始行，品目繁多，民猶未悟，而又兼行銅錢，慮有相妨。今民間拘收銅器甚急，民殊不便，請與省臣調議。」不報。
尚書省言：「三宮內降之旨，曩中書奏請勿行，臣等謂宜仍舊行之。倘於大事有害，則復奏請。中書之務，請以盡歸臣等。至元二十四年，凡宣敕亦以尚書省掌之，今臣等議，宜從尚書省任人，而以宣敕散官委之中書。」從之。
詹事院啟太子，金州獻瑟瑟洞，請遣使采之。太子曰：「所寶維賢，瑟瑟何用焉！若是者，後勿復聞。」先是近侍言賈人有獻美珠者，太子曰：「吾服御雅不喜飾以珠璣，生民膏血，不可輕耗。汝等當廣進賢才，以恭儉愛人相規，不可導以奢靡蠹財也。」
丁未，三寶努言養豹者害民為甚，詔禁之，有復犯者，雖貴幸亦加罪。
冬，十月，庚戌朔，以皇太子為尚書令。
初，帝從塔特布濟等言，凡中書宣敕，皆以尚書掌之。至是太子言：「舊制，百官宣敕皆歸中書，以臣為中書令故也。自今敕牒宜令尚書省給降，宣命仍委中書。」從之。
以郝彬為參知政事。彬見尚書省諸同列生事要功，殺無罪之人，務積誠意相開引，或從或違，橫不可制。旋命兼大司徒，不拜。彬見皇太子，懇辭至力，因稱疾篤，遂得歸。
丙辰，約蘇言：「江南平垂四十年，其民止輸地稅、商稅，餘皆無與。其富室有蔽占王民，奴使之者，動輒百千家，有多至萬家者。請自今有歲收糧五萬石以上者，令石輸二升於官，仍質一子為軍；所輸之糧，半入京師以養衛士，半留於彼以備凶年。富國安民，無善於此。」詔如其言行之。
辛酉，弛酒禁，立酒課提舉司。
尚書省以錢穀繁劇，增戶部侍郎、員外郎各一員；又增禮部侍郎、郎中各一員，凡言時政者屬之。
立太廟廩犧署，設令、丞各一員。
乙丑，以皇太后有疾，詔釋天下大辟百人。
癸酉，尚書省言：「比年揀汰冗官之故，百官俸至今未給，請如大德十年所設員數給之，餘弗給。」從之。
加知樞密院事圖呼魯左丞相。
戊寅，御史臺言：「常平倉本以益民，然歲不登，遽立之必反害民，罷之便。」又言：「歲凶乏食，不宜遽弛酒禁。」詔與省臣議。
是月，右丞相阿實克布哈薨。
阿實克布哈忠直廉介，嘗命出太府金分賜諸王、貴戚及近侍。方出朝，見一人倉皇若有所懼狀，曰：「此必盜金者。」召詰之，果得黃金五十兩，白金百兩，以聞；就以金賜之，命誅盜者，辭曰：「盜誅固當，金非臣所宜得，願還金以贖盜死。」帝悅而從之。有以左道惑眾者，大室多信之，捕置於法。後追封順甯王，諡忠烈。
十一月，庚辰朔，以徐、邳連年大水，悉免今歲差稅；又以東平、濟寧薦饑，免差稅之半，下戶悉免之。
增吏部郎中、員外郎、主事各一員，令考功以行黜陟。
八百媳婦及大小徹裡諸蠻作亂，詔遣雲南右丞索勒濟爾威往招諭之。此至，為賊所賂，復肆攻掠，遂以敗還，命嚴鞫之。
乙酉，尚書省及太常禮儀院言：「郊祀者，國之大典。今南郊之禮已行而未備。北郊之禮，尚未舉行。今年冬至祀天南郊，請以太祖配；明年夏至祀地北效，請以世祖配。」制可。
辛丑，尚書省言：「國之糧儲，歲費浸之，而所入不足。今歲江南頗熟。欲遣和糴，恐米價倍僧，請以至大鈔二千錠分之江浙、河南、江西、湖廣四省，於來歲諸色應支糧者，視時直予以鈔，可得百萬；不給則足以各省錢。」從之。
丁未，擇衛士子弟充國子學生。
十二月，乙卯，帝親饗太廟，上太祖聖武皇帝諡、廟號及光獻皇后諡，又上睿宗景襄皇帝諡、廟號及莊聖皇后諡。
武昌婦人劉氏，詣御史臺訴三寶努奪其所進亡宋玉璽一，金椅一，夜明珠三。詔尚書省臣及御史中丞雜問。乃三寶努謫武昌時與劉往來，及三寶努貴，劉托以追逃婢來京師，至三寶努家，見逃婢所竊物，以問，三寶努不答，劉忿，訴於台。獄成，以劉氏為妄，杖之歸籍。時三寶努已晉太保，而素行不孚於眾如此。
丙辰，並中書省左右司。
遣使往諸路分揀逋負，合征者征之，合免者免之。
辛酉，申禁漢人執弓矢、兵仗。
壬戌，陽曲縣地震，有聲如雷。
丁丑，詔：「封贈內外百官，三品以上者許請諡。凡請諡者，許其家具本官平日勳勞、政績、德業、藝能，經由所在官司保勘，與本家所供相同，轉申吏部考覆呈都省，都省准擬，令太常禮儀院驗事蹟定諡。若勳戚大臣奉旨賜諡者，不在此例。」
商議遼陽行中書省事洪君祥卒。君祥自少受知世祖，許為遠大之器。從南伐，戰功較多，及退居，則絕口不言時事。
浦江鄭文嗣家，十世同居，凡二百四十餘年，一錢尺帛，無敢私者。文嗣卒，從弟大和繼主家事，益嚴而有恩，家庭中凜如官府，子弟稍有過，頒白者猶鞭之。每遇歲時，大和坐堂上，群從子侄皆盛衣冠雁行立左序下，以次進拜跪，奉觴上壽畢，皆肅容拱手，自右趨出，足武相銜，無敢參差者。見者嗟慕，謂有三代遺風。有司以狀聞，詔表其門，復其役。
大和方正，不奉浮屠、老子教，冠婚喪葬，必稽朱熹《家禮》而行，執親喪，三年不禦酒肉。子孫從化，皆孝謹，雖嘗仕宦，不敢一毫有違家法。諸婦惟事女工，不使預家政。宗族、閭里，皆懷之以恩。家蓄兩馬，一出則一為之不食，人以為孝義所感。
初，李孟既逃去，有譖於帝者曰：「內難初定時，孟嘗勸皇太子自取。」帝弗之信。一日，太子侍夜宴，飲半，忽戚然改容，帝曰：「吾弟何不樂？」 太子從容起謝曰：「賴天地、祖宗神靈，神器有歸。然成今日母子、兄弟之歡者，李道復之功為多。適有所思，不自知其變於色耳。」道復，孟之字也。帝感其言，即命訪孟，得之許昌陘山，遣使召之。

