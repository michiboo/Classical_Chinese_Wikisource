
秋，七月，辛卯，詔新判太原府歐陽修罷宣徽南院使、知蔡州。
先是修以病辭官，至五六，因論青苗法不便；又移書責王安石，安石不答而奏從其請。
壬辰，樞密使呂公弼罷；以御史中丞馮京為樞密副使。公弼以王安石變法，數勸其務安靜，安石不悅。公弼具疏將論之，從孫嘉問竊其稿以示安石，安石先白之。帝怒，遂出公弼知太原府。呂氏號嘉問為「家賊」。京嘗言：「薛向總利權無效，近者復除天章閣待制，於侍從為最親，非向所堪所。」帝不悅，以語安石。安石請改用京，帝許之，至是以為樞密副使。
罷潞州交子務。轉運司以其法行則鹽礬不售，有害入中糧草，遂奏罷之。
秘書省正字唐坰，以父任得官，上書云：「秦二世制於趙高，乃失之弱，非失之強。」帝悅其言。又云：「青苗法不行，宜斬大臣異議者一二人。」王安石喜而薦之，故得召對。癸巳，賜進士出身，為崇文院校書。
戊戌，雨雹。
辛亥，遼主獵於哈嚕額特。
甲寅，置三班院主簿。
八月，戊午，罷看詳銀台文字所。
乙丑，司馬光因入對，乞外。帝曰：「王安石素與卿善，何自疑？」光曰：「臣素與安石善，但自其執政，違迕甚多。今迕安石者如蘇軾輩，皆肆行詆毀，中以危法。臣不敢避削黜，但欲苟全素履。臣善安石，豈如呂公著？安石初舉公著，後復毀之。彼一人之身，前是而後非，必有不信者矣。」帝曰：「青苗有顯效。」光曰：「茲事天下知其非，獨安石之黨以為是耳。」帝又曰：「蘇軾非佳士，鮮于侁在遠，軾以奏稿傳之；韓琦贈銀三百兩而不受，乃販鹽及蘇木、磁器。」 光曰：「凡人當察其情，軾販鬻之利，豈能及所贈之銀乎？安石惡軾，以姻家謝景溫為鷹犬，使力攻之，臣焉能自保？不可不去也。且軾雖不佳，豈不賢於李定？定不服母喪，禽獸之不知，安石喜之，乃欲用為台臣，何獨惡於軾也？」
丙寅，以旱慮囚，死罪以下遞減一等，杖笞者釋之。
以衛州旱，今轉運司賑恤，仍蠲租賦。
丙子，遼中京留守耶律白卒，追封遼西郡王。
戊寅，詔：「川峽、福建、廣南七路官，令轉運司立格就注，具為令。」
己卯，夏人大舉入環慶，攻大順城、柔遠砦、荔原堡、懷安鎮、東穀、西穀二砦、業落鎮，兵多者呈二十萬，少者不下一二萬。屯榆林，距慶州四十里，遊騎至城下，九日乃退。鈐轄郭慶、都監高敏、魏慶宗、秦勃等死之。
九月，戊子朔，中書言請置檢正中書五房公事官，從之。
韓絳以夏人犯塞，請行邊。王安石亦請往，絳曰：「朝廷方賴安石，臣宜行。」乙未，以絳為陝西宣撫使。
陸佃嘗受經於王安石，至是慶舉入京師，王安石問以新政，佃曰：「法非不善，但推行不能如初意，還為擾民。」安石驚曰：「何為乃爾？吾與呂惠卿議之。」又訪外議，佃曰：「公樂聞善，古所未有；然外間頗以為拒諫。」安石笑曰：「吾豈拒諫者！但邪說營營，顧無足聽。」佃曰：「是乃所以致人言也。」明日，召佃，謂之曰：「惠卿言：『私家取債，亦須一雞半豚。已遣李承之使淮南質究矣。』」既而承之還，詭言民無不便，佃說遂不行。
知開封府劉庠不肯屈事王安石，安石欲見之，或以語庠，庠曰：「彼自執政以來，未嘗一事合人情，往將何語邪！」卒不往，而上疏極言新法非是，帝曰：「奈何不與大臣協心濟治乎？」庠對曰：「臣事陛下，不敢附大臣。」
以曾布為崇政殿說書、同判司農寺。
王安石常欲置其黨一二人於經筵，以防察奏對者。呂惠卿遭父喪去職，安石遂薦布代之。布資序淺，人尤不服。尋奏改助役為免役，惠卿大恨之。
乙亥，命崔台符、曾布、朱溫其試法官。法官之試自此始。
庚子，曾公亮罷。公亮初嫉韓琦，故薦王安石以間之。及同輔政，知帝方向安石，凡更張庶事，一切陰助之，而外若不與同者；嘗遣其子孝寬參其謀，至帝前，略無所異。由是帝益信任安石，安石深德之。公亮以老求去，遂以守司空兼侍中、領河陽三城節度使、集禧觀使，五日一奉朝請。蘇軾嘗從容責其不能救正，公亮曰：「上與介甫如一人，此乃天也。」然安石猶以公亮不盡附己，於是聽其罷相。
辛丑，以樞密副使馮京參加政事，翰林學士、三司使吳充為樞密副使。京為中丞時，嘗疏論王安石更張失當，累數千言。安石指為邪說，請黜之，帝不從，至是乃更大用。
乙巳，御崇政殿，策賢良方正及武舉。制策中禁切言者，篇末云：「毋謂古人陳跡既久而不可舉，本朝成法已定而不可改；其惟改之而適中，舉之而得宜，不迫不迂，歸於至當。其悉以文陳，朕亦不憚於有為焉。」太原判官呂陶對策曰：「陛下初即位，願不惑理財之說，不間老成之謀，不興疆場之事。陛下措意立法，自謂庶幾堯、舜；然以陛下之心如此，天下之論如彼，獨不反而思之乎？」及奏第，帝顧王安石取卷，讀未半，神色喪沮。帝覺之，使馮京竟讀，稱其言有理。會范鎮所薦台州司戶參軍孔文仲對策，凡九千餘言，立論安石所建理財訓兵之法非是，宋敏求第為異等。安石怒，啟帝，御批文仲試卷曰：「意尚流俗，毀薄時政，恐不足收錄以惑天下。」於是罷文仲還故官。齊恢、孫固封還御批，韓維、陳薦、孫永皆力論文仲不當黜。鎮上疏言：「文仲草茅疏遠，不識忌諱；且以直言求之而又罪之，恐為聖之累。」帝不聽。文仲竟被黜，陶亦止授通判蜀州。文仲與弟武仲、平仲，皆以文譽著江西，時號三孔。
庚戌，遼主如藕絲澱。
壬子，太白晝見。
癸丑，作東、西府以居執政。
甲寅，遼以馬希白詩才敏妙，十吏書不能給，召試之。
翰林學士司馬光求去益力，乃以端明殿學士出知永興軍。朝辭進對，猶乞免本路青苗、助役。
和川令劉恕，博聞強記，於史學尤精，光修《資治通鑒》，奏請為局僚，遇史事紛雜難治者，輒以委恕。王安石與恕有舊，欲引置三司條例，恕以不習金穀為辭，因言：「天子方屬公大政，宜恢張堯、舜之道以佐明主，不應以利為先。」安石不能用。及呂誨得罪去，恕往見安石，為條陳所更法令不合眾心者，宜復其舊，則議論自息。安石怒，變色如鐵；恕不少屈，遂與之絕，至是光出永興，恕亦以親老告歸南康，乞監酒稅以就養，詔即官修書。後光遷書局於洛陽，恕請詣光，留數月而歸，書未成，卒。
詔：「環慶陣亡義勇餘丁當刺者，悉免之。」
冬，十月，辛酉，詔延州毋納夏使。
通判甯州鄧綰，條上時政數十事，又上書言：「陛下得伊、呂之佐，作青苗、免役等法，民莫不歌舞聖澤。以臣所見寧州觀之，知一路皆然，以一路觀之，知天下皆然，願勿移於浮議而堅行之。」其辭蓋媚王安石；又貽書及頌，極其妄諛。安石薦於帝，驛召對。方慶州有夏寇，綰敷陳甚悉，帝問：「識王安石否？」曰：「不識。」帝曰：「今之古人也。」又問：「識呂惠卿否？」曰：「不識。」帝曰：「今之賢人也。」綰退，見安石，欣然如舊交。陳升之、馮京以綰陳邊事，值安石致齋日，復使知寧州。綰聞之不樂，訟言：「急召我來，乃使還邪？」或問：「君今當作何官？」曰：「不失為館職。」「得無為諫官乎？」曰：「正自當爾。」明日，果除集賢校理、檢正中書孔目房公事。鄉人在都者皆笑且罵，綰曰：「笑駡從汝，好官我自為之！」綰，雙流人也。
甲子，雨木冰。
丁卯，五國部長朝於遼。
壬申，朝謁神御殿。
丙子，貶知慶州李復圭為保靜軍節度副使。復圭興兵敗績，誣裨將李信、劉甫、種詠以死，御史劾之，故有是貶。
戊寅，陳升之以母憂罷。升之與安石忤，安石數侵辱之，升之不能堪，稱疾臥家逾十旬，會母喪而去。
己卯，貶秦鳳經略使李師中知舒州。先是管句經略司機宜文字王韶，請築渭、涇上下兩城，屯兵以脅武勝軍，撫納洮河諸部。下師中議，師中以為不便，詔師中罷帥事。韶又言：「渭源至秦州，良田不耕者萬頃，願置市易司，稍籠商賈之利，取其贏以治田，乞假官錢為本。」詔秦鳳經略司以四川交子易物貨給之，命韶領市易事。師中言：「韶所指田，乃極邊弓箭手地耳。又將移市易司於古渭，恐秦州自此益多事，所得不補所失。」王安石主韶議，為削師中職，徙知舒州，而以竇舜卿代，且遣內侍李若愚案實。若愚至，問田所在，韶不能對；舜卿檢索，僅得地一頃，地主有訟，又歸之矣。舜卿、若愚奏其欺，安石又為謫舜卿而命韓縝，縝遂附會實其事，乃進韶太子中允。
乙酉，詔罷諸場務內侍監當。
翰林學士范鎮罷。先是鎮舉蘇軾諫官，又舉孔文仲制科。軾被劾，文仲罷歸故官，鎮皆力爭之，不報。即上疏曰：「臣言不行，無顏復立於朝。臣論青苗不見聽，一宜去；薦蘇軾、孔文仲不見用，二宜去。李定避持服，遂不認母，壞人倫，逆天理，而欲以為御史，反為之罷舍人，逐台諫。王韶上書，肆意欺罔以興造邊事，事敗則置而不問，反為之罪帥臣。不用蘇軾，則掎摭其過。不悅孔文仲，則遣之還任。以此二人況彼二人，事理孰是孰非，孰得孰失，其能逃聖鑒乎！」因復極言青苗之害，且曰：「陛下有納諫之資，大臣進拒諫之計；陛下有愛民之性，大臣用殘民之術。」疏入，安石大怒，持其疏至手顫，乃自草制極詆之，以戶部侍郎致仕，凡所宜得恩典悉不與。鎮表謝，略曰：「願陛下集群議為耳目，以除壅蔽之奸，任老成為腹心，以養中和之福。」天下聞而壯之。蘇軾往賀曰：「公雖退而名益重矣。」鎮愀然曰：「天下受其害而吾享其名，吾何心哉！」日與賓客賦詩飲酒。或勸使稱疾杜門，鎮曰：「死生禍福，天也，吾其如天何！」
知山陰縣陳舜俞，自劾違旨不散青苗錢；謫監南康軍鹽酒稅。又有樂京、劉蒙，亦皆以役法廢黜。京知長葛縣，白提舉常平官，言助役不便。使之條析，又不報。因自列求去，坐奪官。蒙知湖陽縣，常平使者召會諸縣令，議免役法，蒙以為不便，不肯與議，退而條上其害，即投劾去。京，荊南人；蒙，渤海人也。
陝西宣撫使下令分義勇戍邊，選諸軍驍勇士，募市井惡少年為奇兵，調民造幹Я，悉修城池樓櫓，關輔騷然。知永興軍司馬光上疏，極言：「公私困敝，不可舉事。而永興一路皆內郡，繕治非急，宣撫之令，皆未敢從。若乏軍興，臣當任其責。」於是一路獨得免。
十一月，戊子朔，賑河北饑民徙京西者。
壬辰，蠲陝西蕃部貸糧。
甲辰，夏人寇大順城，都監燕達等擊走之。
丁未，客星出婁。
開封府判官、祠部郎中趙瞻，因出使得奏事，帝問：「卿為監司久，知青苗法便乎？」對曰：「青苗法，唐行之於季世擾攘中，掊民財甚便。今陛下欲為長久計，愛養百姓，誠不便。」王安石陰使其黨俞充誘瞻曰：「當以知雜御史奉待。」瞻不應。由是出為陝西轉運副使。
乙卯，以韓絳兼河東宣撫使，凡機事不可待報者，聽便宜施行；授以空名告敕，得自除吏。
朝廷命諸道議更役法。梓州路轉運使汲人韓璹，首建並綱減役之制，綱以數計者百二十有八，衙前以人計者二百八十有三，於是省役人五百。又請裁定諸州衙簿。王安石言：「璹所言皆久為公私病，監司背公邀譽，莫之或恤，而壽獨能體上意，宜加賞。」乃下詔褒璹，入為鹽鐵副使。
遼禁鬻生熟鐵於回鶻、准布等果。
十二月，乙未，遼以坤寧節赦徒罪以下。
辛酉，禁漢人捕獵。
乙丑，立保甲法。
時王安石言：「先王以農為兵，今欲公私財用不匱，為宗社長久計，當罷募兵，用民兵。」乃立保甲。其法，十家為保，選主戶有幹力者一人為保長。五十家為大保，選主戶物產最高者一夥人為保長。十大保為一都保，選主戶有行止材勇為眾所伏者為都保正，又以一人為之副。應主客戶兩丁以上選一人為保丁，授之弓弩，教之戰陣。每一大保，夜輪五人往來巡警，遇有盜，畫時聲鼓，大保長以下率保丁追捕。如盜入別保，遞相擊鼓應接襲逐。凡告捕所獲，以賞格從事。同保犯強盜、殺人、強姦、略人、傳習妖教、造畜蠱毒，知而不告，依律伍保法。餘事非幹己及非敕律所聽糾，皆無得告，雖知情亦不坐，若於法鄰保合坐罪者，乃坐之。其居停強盜三人，經三日，保鄰雖不知情，科失覺罪。逃移、死絕，同保不及五家，並它保。有自外入保者，收為同保，戶數足則附之，俟及十家，則別為保，置牌以書其戶數姓名。
提點刑獄趙子幾，迎安石意，請先行於畿縣；詔行之。遂推行於永興、秦鳳、河北東、西五路，以達於天下。於是諸州籍民為保甲，日聚而教之，禁令苛急，往往去為盜，郡縣不敢以聞。判大名府王拱辰抗言其害曰：「非止困其財力，奪其農時，是以法驅之使陷於罪罟也，浸淫為大盜。其兆已見，縱未能盡罷，願裁損下戶以紓之。」主者指拱辰為沮法，拱辰曰：「此老臣所以報國也！」抗章不已，帝悟，由是下戶得免。
丁卯，以韓絳、王安石並同中書門下平章事，翰林學士王珪參知政事。絳開幕府於延安，詔即軍中拜之。前一日，使者數輩召珪，珪入，帝御小殿，得旨，草制相安石，因出御批示珪曰：「已除卿參知政事。」翼日，命果下。珪典內外製十八年，嘗因齋宮賦詩，有所感歎，帝聞而憐之，遂有是拜。
庚午，夏人寇鎮戎軍，三川砦巡檢趙普伏兵邀擊，敗之。
戊寅，行免役法。
先是詔條例司講立役法，條例司言：「使民出錢募人充役，即先王致民財以祿庶人在官者之意。」命呂惠卿、曾布相繼草具條貫，逾年始成。計民之貧富，分五等輸錢，名「免役錢」。若官戶、女戶、寺觀、單丁、未成丁者，亦等第輸錢，名「助役錢」。凡輸錢，先定州若縣應用顧直多少，隨戶等均取顧直。又增取二分，以備水旱欠闕，謂之「免役寬剩錢」，用其錢募人代役。
既試用其法於開封府，遂推行於諸路。既而東明縣民數百，詣開封府訴降等第，帝知之，以詰安石，安石力言：「外間扇搖役法者，謂輸多必有贏餘，若群訴，必可免。彼既聚眾僥倖，苟受其訴，與免輸錢，當仍役之。」帝乃盡用其言。尋以台諫多論奏，因謂安石，宜少裁之，安石曰：「朝廷製法，當斷以義，豈即規規淺近之論邪！」
司馬光言：「上等戶自來更互充役，有時休息；今使歲出錢，是常無休息之期。下等戶及單丁戶，從來無役；今盡使之出錢，是鰥寡孤獨之人俱不免役。夫力者，民之所生而有；穀帛者，民可耕桑而得；至於錢者，縣官之所鑄，民之所不得私為也。今有司立法，惟錢是求，歲豐則民賤糶其穀，歲凶則伐桑棗、殺牛、賣田得錢以輸，民何以為生乎！此法卒行，富室差得自寬，貧者困窮日甚矣。」帝不聽。
賜西蕃棟戩詔並衣帶、鞍馬。
庚辰，命王安石提舉編修三司令式。時天下以新法騷然，邵雍屏居於洛，門人故舊仕州縣者，皆欲投劾而歸，以書問雍，雍曰：「正賢者所當盡力之時。新法固嚴，能寡一分，則民受一分之賜矣，投劾何益邪！」
是歲，賑河北、陝西旱饑，除民租。
交趾入貢。
廣源下溪州蠻來附。
夏改元天賜禮盛國慶。
春，正月，戊子，遼主如鴨子河。
己丑，韓絳使種諤襲夏人，敗之。絳素不習兵事，開幕府於延安，措置乖方。選番兵為七軍，復以諤為鄜延鈐轄、知青澗城，信任之，命諸將皆受其節制，眾皆怨望。絳與諤謀出兵取橫山，安撫使郭逵曰：「諤，狂生耳，朝廷徒以種氏家世用之，必誤大事。」絳奏逵沮撓軍事，召還之。諤尋敗夏人於囉兀，因以眾二萬城焉。自是夏人日聚兵為報復計，呂公弼言諤稔邊患不便，宜戒之，弗聽。已而絳言諤入夏之功，乞加旌賞，詔從之。
壬辰，王安石請鬻天下廣惠倉田，為河北東、西、陝西、京東四路常平倉本；從之。
乙未，渝州部夷梁承秀等叛；命夔州路轉運使孫構討平之。承秀與其黨李光吉、王兗導生獠入寇，巡檢李宗敏等戰死。轉運判官張詵請誅之，選構為使，倍道之官。至則遣浯州豪杜安行募千人往襲，自督官軍及黔中兵擊其後，斬承秀，入討二族，火其居，餘眾保黑崖嶺。黔兵從間道夜噪而進，光吉墜崖死，兗自縛降。以其地建南平軍。構，博平人也。
丁酉，朝謁太祖、太宗神御殿。
先是括坊監牧馬餘地，立田官，令專掌稼政以資牧養之用，按原武、單鎮、洛陽、沙苑、淇水、安陽、東平七監地，餘良田萬七千頃，賦民以收芻粟，從樞密副使邵亢請也。至是河北屯田司屢言豐歲所入，亦不償費，詔：「沿邊屯田，不以水陸，悉募民租佃。罷屯田務，收其兵為州廂軍。」
丁未，立京東、河北賊盜重法。
庚戌，罷永興軍買鹽鈔場。
辛亥，以著作佐郎朱明之為崇文院校書。明之，王安石妹婿也。
二月，丁巳朔，罷詩賦及明經諸科，以經義、論、策試進士。
先是議更貢舉法，帝以蘇軾言為是，它日，以問王安石，安石曰：「不然，今人材乏少，且學術不一，異論紛然，此蓋不能一道德故也。欲一道德，則必修學校；欲修學校，則貢舉法不可以不變。」趙抃亦是軾議，安石曰：「若謂此科常多得人，自緣仁進別無它路，其間不容無賢，以為科法已善則未也。今以少壯時當講求天下正理，乃閉門學作詩賦，及其入官，世事皆所不習。此乃科法敗壞人材，致不如古。」帝以為然。
已而中書言：「古之取士皆本學校，道德一於上，習俗成於下，其人材皆足以有為於世。今欲追復古制，則患於無漸，宜先除去聲病、對偶之文，使學者得專意經術，以俟朝廷興建學校，然後講求三代所以教育、選舉之法，施之天下。」於是罷明經及諸科、進士試詩賦，各專治《易》、《詩》、《書》、《周禮》、《禮記》一經，兼以《論語》、《孟子》。每試四場，初本經，次兼經大義，凡十道；次論一首，次策三道；禮部試即增二道。中書撰大義式頒行。試義者須通經有文采，乃為中格，不但如明經墨義粗解章句而已。取諸科解名十分之三，增進士額。其殿試則專以策，限千字以上。分五等：第一等、二等賜進士及第，三等賜進士出身，第四等賜同進士出身，第五等賜同學究出身。置京東、西、陝西、河東、河北路學官，使之教導。
辛酉，詔治吏沮格青苗法者。
甲子，以曾布檢正中書五房公事。布每事白王安石，即行之。或謂布當白兩參政，蓋指馮京、王珪也。布曰：「丞相已議定，何問彼為？俟敕出，令押字耳！」
乙丑，女真進馬於遼。
丙寅，遼南院樞密使姚景行，出知興中府事。
戊辰，詔賑河北民乏食者。賻恤西界戰死軍人。
壬申，進封高密郡王頵為嘉王。
癸酉，詔審官院所定人赴中書，察堪任者引見。
甲戌，賜討渝州夷賊兵特支錢。
三月，丁亥，夏人陷撫甯諸城。初，種諤進築永樂川、賞捕嶺二砦，分遣都監趙璞、燕達築撫寧故城，及分荒堆三泉、吐渾川、開光嶺、葭蘆川四砦與河東路修築，各相去四十餘里。已而夏人來攻順寧砦，遂圍撫寧。折繼昌、高永能等擁兵駐細浮圖，去撫寧咫尺，囉兀兵勢尚完。諤在綏德節制諸軍，聞夏人至，茫然失措；欲作書召燕達戰，悸不能下筆，顧運判李南公，涕泗不已。由是新築諸堡悉陷，將士歿者千餘人，果不出郭逵所料雲。會慶州軍叛，詔罷西師，棄羅兀城。
夔州路轉運使孫構言杜安行等討夷賊，斥地七百里；詔遣著作佐郎章惇乘驛同轉運司制置以聞。先是李承之薦惇於王安石，安石曰：「聞惇極無行。」承之曰：「顧其才可用耳。公誠與語，自當愛之。」安石見惇，惇素辯，又善迎合，安石大喜，恨得之晚。
戊子，慶州廣銳卒叛，轉運司以聞，帝召二府，出奏示之，深以用兵為憂。樞密使文彥博曰：「朝廷行事，務合人心，宜兼采眾論，不當有所偏聽。陛下勵精求治，而人心未安，蓋更張之過也。祖宗法制，未必皆不可行，但有廢墜不舉之處耳。」馮京曰：「府界溉淤田，又修差役，作保甲，人極勞敝。」帝曰：「 詢訪鄰近百姓，皆以免役為喜，蓋雖令出錢，而復其身役，無追呼刑責之虞，人自情願故也。」彥博又言：「祖宗法制具在，不須更張以失人心。」王安石曰：「法制具在，則財用宜足，中國宜強。今皆不然，未可謂之法制具在也。」
詔討慶州叛卒，平之。
庚寅，詔諸路置學官，州給四十頃以贍士；並置小學教授。
辛卯，詔察奉行新法不職者。
癸卯，減河東、陝西路囚罪一等，徒以下釋之。民緣軍事科役者，蠲其租賦。
丙午，種諤坐陷撫寧堡，責授汝州團練使、潭州安置；尋再貶賀州別駕。
丁未，韓絳坐興師敗衄罷，以本官知鄧州。
己酉，遼主如黑水，論討五國功，晉秩有差。
都水監丞宋昌言，從內侍程昉之議，請浚漳河，役兵萬人，袤一百六十里。帝患財用不足，文彥博曰：「足財用在乎安百姓，安百姓在乎省力役。且河久不開，不出於東則出於西，利害一也。今發夫開治，徙東從西，何利之有！」會京東、河北風變異常，民大恐，帝手詔中書，令省事安靜以應天變，漳河之役妨農，來歲為之未晚。
夏，四月，丙辰朔，恤刑。
癸亥，罷陝西交子法。
戊申，以鄧綰為侍御史知雜事、判司農寺。時新法皆出司農，而呂惠卿居憂，曾布不能獨任其事，王安石欲藉綰以威眾，故有是命。綰言：「判亳州富弼，責蒙城官吏散常平錢穀，妄追縣吏，重笞之；又遣人持小劄下諸縣，令未得依提舉司牒施行；本州僉判、管句官徐公袞，以書諭諸縣，使勿奉行詔令。乞盡理根治。」詔：「送亳州推勘院，其富弼止令案後收坐以聞。」弼上奏，乞獨坐，且云：「青苗一事，天下之人皆知為害。臣來本州，不散錢斛，願當嚴譴。其餘徐公袞以下州縣吏，望聖慈特與矜貸。」
癸酉，以司馬光判西京御史臺。先是光任永興，以言不用，乞判留台，不報。又上疏曰：「臣不才，最出群臣之下，先見不如呂誨，公直不如范純仁、程顥，敢言不如蘇軾、孔文仲，勇決不如范鎮。此數人者，睹安石所為，抗章、對策，極言其害，而鎮因乞致仕。臣聞居其位者必憂其事，食其祿者必任其患，苟或不然，是為盜竊；臣雖無似，不敢為盜竊之行。今陛下惟安石是信，安石以為賢則賢，以為愚則愚，以為是則是，以為非則非，諂附安石者謂之忠良，攻難安石者謂之讒慝。臣才識固安石之所愚，議論固安石之所非，今日所言，亦安石之所謂讒慝者也。若臣罪與范鎮同，則乞依鎮例致仕；若罪重於鎮，或竄或誅，唯陛下裁處！」久之，乃從其請。光既歸洛，絕口不論事。
遼主如納葛濼。
甲戌，詔司農寺月進諸路所上雨雪狀。
以前大理評事常秩為右正言、直集賢院、管句國子監。秩屢征不起，詔郡以禮敦遣。至是始詣闕，對垂拱殿。問：「今何道免民於凍餒？」對曰：「法制不立，庶民食侯食，服侯服，此今日之大患也。臣才不適用，願得辭歸。」帝曰：「既來，安得不少留！」遂有是命。尋遷天章閣侍講、同修起居注，仍使供諫職。秩名重一時，世以為無宦情。及安石更法，秩獨以為是，一召即起，任諫職，列侍從，低首抑氣，無所建明，聞望日損。秩長於《春秋》，及安石廢《春秋》，秩遂盡廢其學，時論薄之。
權開封府推官蘇軾出通判杭州。初，軾直史館，王安石贊帝以獨斷專任。軾因試進士，發策以「晉武平吳，獨斷而克，苻堅伐晉，獨斷而亡；齊桓專任管仲而霸，燕噲專任子之而敗；事同功異」為問。安石見之大怒，使侍御史謝景溫論奏其過，窮治無所得，軾遂請外。
乙亥，遼禁布帛短狹不中尺度者。
丙子，遣使按視宿、亳等州災傷，乃令修飭武備。
壬午，定進士考轉官。
五月，甲午，右諫議大夫提舉崇福宮致仕呂誨卒。誨初求致仕，表言：「臣本無宿疾，偶值醫者用術乖方，妄投湯劑，率情任意，差之指下，禍延四肢，浸成風痹，非祗憚炙盩之苦，又將虞心腹之變。雖一身之微，固不足恤，而九族之託，良以為憂。」蓋以身疾喻朝政也。疾亟，猶旦夕憤歎，以天下事為憂。既革，司馬光往省之，至則目已瞑，聞光哭，蹶然而起，張目強視曰：「天下事尚可為，君實勉之！」遂卒。
壬寅，詔許富弼養疾西京。
丙午，高麗來貢。高麗為遼所阻，不通中國者四十三年，至是福建轉運使羅拯令商人黃真招接通好，高麗王徽乃因真還，移牒福建，願備禮朝貢。拯以聞，朝議謂可結以謀遼，乃命拯諭意。徽遂遣其民官侍郎金悌等由登州入貢。自是復與中國通，朝貢相繼。
辛亥，詔：「宗室率府副率以上遭父母喪及嫡孫承重，並解官行服。」
壬子，詔：「恩、冀等州災傷，遣使賑恤，蠲其稅。」
御史中丞楊繪言：「東明等縣百姓千餘人，詣開封府訴超升等第出助役錢事，本府不受，遂突入王安石私第。安石諭云：『此事相府不知。』仍問：『 汝等來，知縣知否？』皆言不知。又詣御史臺，臣以本台無例收接訴狀，諭令散去。退而訪問，乃司農寺不依諸縣元定戶等，卻以見管戶口量第定出役錢數付諸縣，各令管認，別造簿籍，前農務而畢。臣竊謂凡等第升降，蓋視人家產高下，乃得其實。今乃自司農寺先畫數，令本縣依數定簿，豈得民無爭訴哉！判司農寺乃鄧綰、曾布，一為知雜，一為都檢正，非臣言之，誰敢言者！」王安石指陳繪言為不然，遂置而弗問。
初，保甲法行，鄉民驚擾，至有截指斷腕以避丁者。知開封府韓維言之，帝以問王安石，安石曰：「就令有之，亦不足怪。為天下主者，如止任民情，則何必立君而為之建官置吏也！保甲法不特除盜，可漸習為兵，且省財費。惟陛下果斷，不恤人言以行之。」安石由此益惡維。帝欲命維為御史中丞，維以兄絳居政府，力辭。安石因言：「維善附流俗以非上所建立，乞允其請。」會文彥博求去，帝曰：「密院事劇，當除韓維佐卿。」明日，維奏事殿中，以言不用，力請外，帝曰：「卿東宮舊人，當留輔政。」維對曰：「使臣言得行，勝於富貴。若緣攀附舊恩以進，非臣之願也。」遂出知襄州。
六月，丁巳，河北饑民為盜者，減死刺配。
戊午，監察御史裡行劉摯上疏曰：「君子、小人之分，在義、利而已。上人才非不足用，特心之所向，不在乎義，故希賞之志，每在事先，奉公之心，每在事後。陛下有勸農之意，今變而為煩擾；陛下有均役之意，今倚為聚斂。其愛君憂國者，皆無以容於其間。今天下有喜於敢為之論，有樂於無事之論。彼以此為流俗，此以彼為亂常，畏義者以進取為可恥，嗜利者以守道為無能，此風浸長，漢、唐之黨禍必起矣。願陛下慮心平聽，審察好惡，收過與不及之論，使歸於大中之道。」摯初除御史，未及陛對，即奏論：「亳州獄起，小人意在傾富弼以市井。今弼已得罪，願少寬之。」又言：「程昉開漳河，調發猝迫，人不堪命。趙子幾擅升畿縣等使納役錢，縣民日數千人遮訴宰相，京師喧然，何以示四方！張靚、王廷老擅增兩浙役錢，督賦嚴急，人情怨嗟。此皆欲以羨餘希賞，願行顯責，明朝廷本無聚斂之意。」及入見，帝面賜褒諭，因問：「卿從學王安石邪？安石極稱卿器識。」對曰：「臣東北人，少孤獨學，不識安石也。」退，即上是疏，安石不悅。
庚申，群臣三上尊號曰紹天法古文武仁孝，帝不許。
甲子，知蔡州歐陽修以太子少師、觀文殿學士致仕。修以風節自持，既連被污衊，年六十，即乞謝事。及守青州，上疏請止散青苗錢，王安石惡之，修求歸益切。馮京請留之，安石曰：「修善附流俗，以韓琦為社稷臣。如此人，在一郡則壞一郡，在朝廷則壞朝廷，留之何用！」
時賢士多引去。楊繪上疏言：「老成人不可不惜。今舊臣告歸或屏於外者，悉皆未老，范鎮年六十有三、呂誨五十有八、歐陽修六十有五而致仕，富弼六十有八而引疾，司馬光、王陶皆五十而求散地，陛下何不思其故邪！」
甲戌，富弼坐沮格青苗，落使相，以左僕射徙判汝州。王安石曰：「鯀以方命殛，共工以象恭流。弼兼二罪，止奪使相，何由沮奸！」帝不答。弼行過應天，謂判府張方平曰：「人固難知。」方平曰：「謂王安石乎？亦豈難知者！方平頃知皇祐貢舉，或稱安石文學，辟以考校，既至，院中之事皆欲紛更。方平惡其為人，檄之使出，自是未嘗與語也。」弼有愧色，蓋弼亦素善安石雲。
己卯，吐蕃貢於遼。
秋，七月，己丑，遼遣使案問五京囚。
辛卯，北京新堤第四、第五埽決，漂溺館陶、永濟、清陽以北，遣內侍都知張茂則乘驛相視。
甲午，賑恤兩浙水災。
丁酉，貶監察御史裡行劉摯監衡州鹽倉；御史中丞楊繪，罷為翰林侍讀學士。
摯上疏論率錢助役有十害；會繪亦言其不便，前後凡四奏，又論：「提刑趙子幾，怒知東明縣賈蕃不禁遏縣民使訟助役事，摭以它故，下蕃於獄而自鞫之，是希王安石意旨而陷無辜於法也。」摯亦言：「子幾捃摭賈蕃，欲箝天下之口，乞案其罪。」安石大怒，使知諫院張璪取繪、摯所論，作十難以詰之，璪辭不為。判司農寺曾布請為之，既作十難。且劾繪、摯欺誕懷向背，詔下其疏於繪、摯，使各分析以聞。摯奮然曰：「為人臣，豈可壓於權勢，使天子不知利害之實！」 即條對所難以伸其說，且曰：「臣待罪言責，采士民之說以聞，職也。今乃遽令分析，交口相直，無乃辱陛下耳目之任！」不報。明日，復上疏曰：「自青苗之議起，而天下始有聚斂之疑。青苗之議未已，而均輸之法行；均輸之法方擾，而邊鄙之謀動；邊鄙之禍未艾，而漳河之役作；漳河之害未平，而助役之事興。其議財，則市井屠販之人皆召至政事堂；其征利，則下至於曆日而官自鬻之。推此而往，不可究言。輕用名器，混淆賢否，忠厚老成者，擯之為無能；俠小儇辯者，取之為可有；守道憂國者，斥之為流俗；敗常害民者，稱之為通變。凡政府謀議經畫，獨與一掾屬決之，然後落筆，同列預聞，反在其後；故奔走乞丐之人，其門如市。今西夏之款未入，反側之兵未安，三邊瘡痍，流潰未定，河北大旱，諸路大水，民勞財乏，縣官減耗。聖上憂勤念治之時，而政事如此，皆大臣誤陛下，而大臣所用者誤大臣也。」疏奏，安石欲竄摯嶺外，帝不許，但謫監倉。繪尋出知鄭州，璪亦落職。璪，洎之孫也。
遣察訪使遍行諸路，促成役書。
庚子，詔宗室不得祀祖宗神御。
遼主如藕絲澱。
丁未，詔唐、鄧給流民田。
八月，癸丑朔，遣官體量陝西差役新法及民間利害。
甲寅，詔：「郡縣保甲與賊鬥死傷者，給錢有差。」
庚申，復《春秋三傳》明經取士。王安石初欲釋《春秋》以行世，而孫覺經解已出，自知不能復出其右，遂詆聖經，至目為「斷爛朝報」，故貢舉不以取士。楊繪嘗言當復，安石不許，至是帝特命復之。
癸酉，置洮河安撫司，命王韶領其事。初，議取河湟，自古渭寨接青唐、武勝軍，應招納蕃部市易、募人營田等事，韶悉主之，遂至秦。會諸將以蕃部俞龍珂在青唐最大，渭源羌與夏人皆欲羈縻之，議先致討。韶因案邊，引數騎直抵其帳，諭以成敗，遂留宿。明旦，兩種皆遣其豪隨韶以東，龍珂率其屬十二萬口內附。既歸朝，自言；「平生聞包中丞朝廷忠臣，乞賜姓包氏。」帝如其請，賜姓包、名順。
己卯，以前旌德縣尉王雱為太子中允、崇政殿說書。雱，安石子也，為人剽悍陰刻，無所顧忌。年十三，得秦卒言洮河事，歎曰：「此可撫而有也。使夏得之，則敵強而邊患博矣。」故安石力主王韶議。初舉進士，調旌德尉，著策二十餘篇，極論天下事。時安石執政，所用多少年，雱亦欲與選，乃與父謀曰：「執政子雖不可預事，而經筵可處。」安石欲帝知而自用，乃以雱所作策鏤板鬻於市，鄧綰、曾布又力薦之，召見而有是命。安石更張政事，雱實導之。
辛巳，遼置佛骨於招山浮圖，罷獵，禁屠殺。
是月，河溢澶州，曹村埽決。鎮甯僉判程顥方救護小吳，相去百里，州帥劉渙以事急告顥，一夜馳至。渙俟於河橋，顥謂渙曰：「曹村決，京城可虞。臣子之分，身可塞亦所當為，請盡以廂兵見付，事或不集，公當親率禁兵以繼之。」渙即以本鎮印授顥，曰：「君自用之。」顥得印，不暇入城省親，徑走決堤，諭士卒曰：「朝廷養爾輩，正為緩急耳！爾知曹村決則注京城乎？吾與爾輩以身捍之！」眾皆感激自效。論者或以為勢不可塞，徒勞人耳，顥命善泅者度決口，引大索以濟眾，兩岸並進，數日而合。
九月，丙戌，河決鄆州。
辛卯，大享明堂，以英宗配。赦天下。內外官進秩有差。
庚子，夏主秉常遣使入貢，表乞綏州城，願依舊約。詔答曰：「前已降詔，更不令交塞門、安遠二砦，綏州亦不給還，今復何議！俟定界畢別進誓表日，頒誓詔，恩賜如舊。」
癸印，增選人俸；鬻諸路坊場河渡，募人承買，收取其利，一歲得錢六百九十八萬餘緡，穀帛九十七萬石、匹有奇。
冬，十月，壬子朔，罷差役法，使民出錢募役。
立選人及任子出官試律令法。
乙卯，遼主如醫巫閭山。
丙辰，置樞密院檢詳官。
庚申，以鮮于侁為利州轉運副使。
初，助役法行，詔監司各定所部助役錢數。利州路轉運使李瑜欲定四十萬。侁時為判官，爭之曰：「利州民貧地瘠，半此可矣。」瑜不從，遂各為奏。時諸路役書皆未就，帝是侁議，諭司農曾布，使頒以為田式，因黜瑜而擢侁副使兼提舉常平。侁素惡王安石，及安石用事，侁乃上書，論時政可憂可歎，其逆治體而召民怨者，不可概舉。其意專指安石，安石怒，毀短之。帝稱其文學可用，安石曰：「何以知之？」帝曰：「有章奏在。」安石乃不敢言。既為副使，部民不請青苗錢，安石遣吏詰之，侁曰：「青苗之法，願取則與。民自不願，豈能強之哉！」
戊辰，立太學生三舍法。初，國子生以京朝七品以上子孫應廕者為之，太學生以八品以下子孫及庶人之俊異者為之；試論策經義如進士法。及帝即位，垂意儒學，自京師至郡縣既皆有學，歲時月各有試程，其藝能以差次升舍，其最優者為上舍，免發解及禮部試而特賜之第，遂專以此取士。又累增太學內捨生至九百人。至是侍御史鄧綰言：「國家治平百餘年，雖有國子監，僅容釋奠齋庖，而生員無所容。至於太學，未嘗營建，止假錫慶院廊廡數十間，生員才三百人。請以錫慶院為太學，仍修武王廟為右學，上以擬三王、四代膠庠序學東西左右之制。」乃詔盡以錫慶院及朝集院西廡建講書堂，齋舍、直廬略具。自主判官外，增置進講為十員，率二員共講一經，令中書磷選或主判官奉舉。厘生員為三等：始入太學為外舍，初不限員，後定額七百人；外舍升內舍，員二百；內舍升上舍，員一百。各執一經，從所講官受學，月考試其業，優等以次升上舍，免發解及禮部試，召試賜第。其正、錄、學諭，以上捨生為之，經各二員。學行卓異者，主判、直講復薦於中書，奏除官。
初，蘇頌子嘉在太學，國子監直講顏復嘗策問王莽、後周變法事，嘉極論其非，擢優等；蘇液密寫以示曾布曰：「此輩倡和，非毀時政。」布大怒，責張璪曰：「君以諫官判監，學官與生徒非毀時政，而竟不彈劾！」遂以告王安石。安石大怒，盡逐諸學官，以李定、常秩同判監；選用學官，非執政所喜者不與。陸佃、黎宗孟、葉濤、曾肇、沈季長與選。季長，安石妹婿；濤，其侄婿；佃，門人；肇，布弟也。佃等夜在安石齋受口義，旦至學講之，無一語出己。其設三舍，蓋亦欲引用其黨也。
遼主謁乾陵。
壬申，以西京國子監教授王安國為崇文院校書。安國官滿至京師，帝以其兄安石故，賜對。帝曰：「漢文帝何如主？」對曰：「三代以後未有也。」帝曰：「但恨其才不能立法更制爾。」對曰：「文帝自代來，定變俄頃，恐無才者不能。至用賈誼言，待群臣有節，專務以德化民，海內興於禮樂，幾致刑措，則文帝加有才一等矣。」帝曰：「王猛佐苻堅，以蕞爾國而令必行；今天下之大，不能使人，何也？」曰：「猛教堅以峻刑，致秦祚不傳世。今小人必有以是誤陛下者。誠以堯、舜、三代為法，則下豈有不從者乎？」又問：「卿兄秉政，外論謂何？」曰：「恨知人不明，聚斂太急。」帝不悅。安國嘗力諫安石，以天下洶洶不樂新法，皆歸咎於兄，恐為家禍，安石不聽。
丙子，詔：「罪人配流遇冬者，至仲春乃遣。」
庚辰，遼詔百官廷議軍國事。
十一月，甲申，詔蠲天下見欠貸糧，總計米一百六十六萬八千餘石，錢十一萬七千餘緡。百姓聞詔，莫不稱慶。
丁亥，作中太一宮；從司天冬宮正周琮言也。
戊子，遼免南京流民租。己丑，賑饒州饑民。
壬寅，開洪澤湖，達於淮。
十二月，辛亥朔，詔增賜國子監錢四千緡。
壬子，遼以契丹行營都部署耶律呼敦知北院樞密使事，以知北院樞密使事蕭惟信為南府宰相兼契丹行宮都部署。
丁己，遼主命漢人行宮都部署李仲禧、北院宣徽使劉霖、樞密副使王觀、都承旨楊興功俱賜國姓。
戊午，歸夏俘。
己未，安定郡王從式卒。
丙寅，省諸路廂軍。
乙亥，崇義公柴詠致仕，子若納襲封。
戊寅，回鶻貢於遼。
先是河溢衛州王供，時新堤凡六埽而決者二，下屬恩、冀，貫御河，奔沖為一。帝憂之，自秋迄冬，數遣使經營。議者爭言導河之利，張茂則等謂：「 二股河地最下，而舊防可因，今堙塞者才三十餘里，若度河之湍浚而逆之，又存清水鎮河以析其勢，則悍者可回，決者可塞。」帝然之，是月，令河北轉運司開修二股河上流，並修塞第五埽決口。鎮甯河清卒，於法不它役，程昉為都水丞，欲盡取諸埽兵治二股河。僉判程顥以法拒昉，昉請於朝，命以八百人與之。天方大寒，昉肆其虐用眾，逃而歸，將入城，州官畏昉，欲弗納，顥曰：「彼逃死自歸，弗納，必為亂。昉有言，顥自當之。」即親往開門撫諭，約歸休三日復役，眾歡呼而入。具以事上聞，得不復遣。後昉奏事過州，揚言於眾曰：「澶卒之變，乃程中允誘之，吾必訴於上。」同列以告，顥笑曰：「彼方憚我，何能為！」果不敢言。

