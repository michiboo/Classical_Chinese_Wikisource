
春，正月，甲辰，詔：「廷尉大理官，毋以獄情白宰執，探刺旨意為重輕。」
庚戌，置三省戶房國用司。初以國用匱乏，罷江州屯駐軍馬，至是復留之。
壬子，金主服袞冕，御大安殿，受尊號冊寶禮，大赦。
癸丑，何逢原除金部郎官。帝曰：「儒者不肯留意金穀，可諭何逢原令留意職事。」
庚申，金以元帥左監軍圖克坦喀齊喀為樞密副使。
度支郎唐彖言：「自紹興三十一年印造會子，止乾道二年七月，共印造二千八百餘萬道；至乾道三年正月六日以前措置收換外，尚有八百餘萬貫在民間未收。緣諸路綱運，依近降指揮並要十分見錢，州縣不許民戶輸納會子，致在外會子壅滯不行，商賈低價收買，輻湊四集，所以六務支取，擁並喧鬨。今請給降度牒及諸州助教帖各五千道付榷貨務，召人依見立價例，全以會子進納，庶幾少息擁並之弊，而會子在民間，亦不過數月便可收盡。」詔先次給降度牒並助教帖各五百道，候出賣將盡，接續給降。
癸亥，中書、門下省言：「昨來支降交子付兩淮行吏，緣所降數目過多及銅錢並會子不許過江，因致民旅未便。今措置銅錢、會子，依舊任便行使，應官司見在未支交子，令差人管押赴左藏庫交納。」
二月，壬申，諭曰：「自後宮禁內人並百官、將校、軍兵、諸司人，每月初五日，國用房開具前月支過以上五項請給，數目，並非泛支用，造冊進呈。外路軍馬，可降式樣付諸路總領，逐月開具。著為令。」
帝謂輔臣曰：「蔣芾理會財用，已見根源。」初，蔣芾因謝新除，留身奏云：「方今費財最甚者，無如養兵。近見陳敏揀汰二千人，戚方揀汰四千人。夫汰兵固良法，然今日之兵，多是有官人，與之外任，依舊請券錢，又添供給，雖減之於內，添之於外，亦未見其益。既減六千人，必又招六千人填格，則是添六千人耗蠹財用矣。契勘在內諸軍，每月逃亡事故，常不下四百人。若權住招，一年半內，可省三百八十萬貫。俟財用稍足，可逐旋招收強壯，訓練而用之，不惟省費，又可兵精。」因奏紹興以來初分五軍並內外諸軍分合添減之數。帝以為然，故有此諭。
知閤門事龍大淵，權知閤門曾覿，竊弄事權，屢致人言，帝不省。一日，起居舍人洪邁過陳俊卿曰：「聞鄭聞將除右史，邁當遷西掖，信乎？」俊卿曰：「何自得之？」邁以大淵、覿告。俊卿即以語葉容、魏杞，而己獨奏之，且以邁語質於帝前曰：「臣不知此等除目，兩人實預聞乎？抑密揣聖意而播之於外，以竊弄威福也？」帝曰：「朕何嘗謀及此輩！必竊聽而得之。卿言甚忠，當為卿斥逐。」癸酉，出大淵為江東總管，覿為淮西副總管，中外快之。甲戌，大淵改浙東，覿改福建。
乙亥，架閣衛博，論用人宜錄所長，棄所短，帝曰：「用人不當求備，知禮者不必知樂，知樂者不必知刑。若得其人，不當數易，宜久任以責成功。」
罷成都、潼川路轉運司輪年銓試，以其事付制置司。
辛巳，以端明端學士虞允文知樞密院事。
壬午，起居舍人洪邁言：「兩省每日行遣錄黃文書，盈於幾閣，多有常程細故，不足以煩朝廷專出命者。使中書之務不澄，無甚於此。」帝曰：「朕嘗見《通鑒》載唐太宗謂宰相聽受辭訟，縈於簿書，日不暇給，因敕尚書細務屬左右丞。朕見欲理會。」
又諭葉容曰：「可進武臣薦舉兵將官冊，朕欲用知其人。」容曰：「宜於無事時詢訪，以備緩急。」陳俊卿曰：「陛下曾記王存否？其人似尚可用。」帝曰：「朕識之，粗暴之人，老矣，智力皆無所用也。」
乙酉，以《武經高抬貴手》、《孫子》賜鎮江都統戚方，建康都統劉源，仍令選擇兵官，各賜一本。
金尚書右丞蘇保衡以疾求退，金主不許，遣敬嗣暉傳詔曰：「卿以忠直，擢居執政，齒發未衰，遽以小疾求退！善加攝養，俟病間視事。」庚寅，保衡卒。金主將放鷹近郊，聞之，乃還，輟朝，賻贈，命有司致祭。時已起復參知政事石琚，丙申，以琚為尚書右丞。
戊戌，諫議陳天麟言：「近探北人聚糧增戍，宜擇將帥，預講禦備之策。」帝曰：「此今日急務。昨王琪請築揚州城，卿等見文字否？」魏杞言：「淮東之備，宜先措置清河、楚州、高郵，庶可遏敵糧道。」帝曰：「若守定高郵，不放過糧船，則敵不能留淮上，自當引去。」
三月，庚子，宰臣葉容請抽回江州兵馬，帝曰：「此豈得已！近來招兵練兵皆易，惟養兵最難。它時財賦有餘，自可增招。」容又言：「陳敏知地理，且有志立功。」帝曰：「陳敏守高郵甚善，別選步帥，亦難得人。」
丁巳，詔：「四川宣撫司創招千人，置司所在屯駐。」
壬戌，秀王夫人張氏薨，帝所生母也。
夏，四月，戊辰朔，日有食之。
癸酉，為秀王夫人成服於後苑。
丙子，宣殿前司選鋒等軍五百八十二人，車二十四兩。入內教場。右軍統制張平入對，帝曰：「兵謀務要決勝，不得輕發。有功者雖仇與賞，有罪者雖親與罰。」
丁丑，並利州東、西為一路，以吳璘為安撫使兼四川宣撫使，兼知興元府，璘尋薨。初，璘病，呼幕客草遺表，命直書其事曰：「願陛下無充四川，無輕出兵。」不及家事。人稱其忠。璘為人，剛毅靖深，喜大節，略苛細，讀史傳，曉大義。其禦軍，恩威兼濟，士卒樂為之用；每出師，指麾諸將，風采凜然，無敢犯令者，故所向多捷。自吳玠死，璘為大將，守蜀捍敵，餘二十年，隱然為方面之重，威名亞於玠。其選諸將多以功；有告以薦材者，璘曰：「兵官非嘗試，難知其才。今以小善進之，則僥倖者獲志，而邊人宿將之心怠矣。」故所用後多知名。
壬辰，金御史大夫李石，拜司徒兼太子太師，御史大夫如故，賜第一區。
五月，丙午，金大興獄空，詔賜錢三百貫為宴樂之用以勞之。
戊申，葉容言近日州官被論，有陰遣家屬，納短卷於台諫以相挾制者，陳俊卿曰：「近來此風頗盛，是使監司不敢按郡守，郡守不敢按縣官。」帝曰：「此風誠不可長。」
庚申，命四川制置使汪應辰主管宣撫司事，移利州。
修揚州城。
辛酉，王炎言：「近來士大夫議論太拘畏。且如近詔王琪至淮上相度城壁，朝士皆紛然以為不宜。」帝曰：「儒生不論，真不達時變。昔徐庶言通世務者在乎俊傑，朕與卿等當守此議論，它不足恤。」
壬戌，大減三衙官屬。
是月，賑泉州水災。
安奉太宗、真宗《玉牒》及《三祖下仙源積慶圖》、《哲宗寶訓》。
六月，己巳，命汪應辰權節制利州路屯駐御前軍馬。
辛未，復分利州東、西路為二。
癸酉，帝曰：「朕欲依祖宗故事，先令有司具囚情款，前數日進入，朕親閱之，可釋者釋之，可罪者罪之，庶不為虛文。今後並依祖宗典故。」
金主命地衣有龍文者罷之。
判度支趙不敵言：「將帥未必知兵，徒務聲勢，今日添使臣，明日招效用，但資冗墮，未見精雄。」帝曰：「此正中今日將帥膏肓。」
甲戌，以虞允文為資政殿大學士、四川宣撫使，代吳璘也。帝謂允文曰：「璘既卒，汪應辰恐不習事，無以易卿。凡事宜親臨，無效張浚迂闊。」旋覆命以知樞密院事充四川宣撫使。帝親書九事戒之。允文尋言：「房州義士、金州保勝軍見管七千餘人，皆建炎、紹興之初，自相結集，固守鄉閭，最為忠義。而州縣全不加恤，分占白直，又有都統司差役科擾。乞差皇甫倜為利州東路總管，金州駐答刂，令專一主管，於農隙往來教閱，或緩急有警，可責令分守諸關。」從之。
己丑，金遣使來取被俘人。詔：「實俘在民間者還之，軍中人及叛亡者不預。」
辛卯，皇后夏氏崩，諡安恭。
秋，七月，己亥，立薦舉改官格。
壬寅，以皇太子疾，減雜囚，釋流以下。乙巳，皇太子愭薨，諡莊文。
戊申，金禁服用金線，其織賣者皆抵罪。
辛亥，臣僚言：「戶部申請，諸路並限一季出賣官產，拘錢發納。且以江東、西、二廣論之，村疃之間，人戶凋疏，彌望皆黃茅、白葦、膏腴之田，耕猶不遍，豈有餘力可買官產！今州縣迫於期限，且冀有厚賞，不免監錮保長，抑勒田鄰。乞寬以一年為限，戒約州縣，不得抑勒。」從之。
癸丑，諫議大夫陳良祐言：「民間傳邊事，多是兩岐，為備雖不得已，要不可招敵人之疑。」如近日修揚州城，眾論以為無益。」帝曰：「為備如何無益？」良祐曰：「萬一敵人衝突，兵不能守，則是為敵人築也。今進二三萬人過江，敵人探知，恐便成釁隙。」帝曰：「若臨淮則不可，在內地亦何害？」良祐曰：「今日為備之要，無過選擇將帥，收蓄錢糧，愛民養土。」帝曰：「然。」
甲寅，帝曰：「淮東備禦事，此須責在陳敏。萬一有警，恐推避誤事，卿等宜熟與之謀。」魏杞言：「臣等昨與陳敏約，敏亦自任此事，朝廷但當稍應付之而已。」
閏七月，丙寅朔，帝諭曰：「朕欲江上諸軍，各置副都統一員，食令兼領軍事，豈惟儲它日統帥，亦使主帥有顧忌，不敢專擅。」
戊辰，金進封越王永中為許王，鄭王永功為隨王，封永成為沈王。
甲戌，金命秘書監伊喇子敬經略北邊。
戊寅，郭剛降鎮江副都統。
帝曰：「郭剛之除，聞鎮江軍中甚喜。」葉容曰：「剛甚廉，軍中素所推服。」
庚辰，帝諭葉容等曰：「朕常思祖宗創立法度以貽後人，惜後世子孫不能保守。」又曰：「創之甚難，壞之甚易。」蔣芾曰；「臣嘗記元祐間，李常寧廷試策云：『天下至大，宗廟、社稷至重，百年成之而不足，一日壞之而有餘。』」帝曰：「誠為名言。」芾曰：「所謂壞者，非一日遽能壞也。人主一念之間不以祖宗基業為意，則馴至敗壞。故人主每自警戒，常恐一念之失。」帝曰：「朕非獨自警戒而已，且憂後世子孫不能保守為可惜也。」
癸未，臣僚言：「閩中鹽策之弊有五：官糴浩瀚而本錢積壓不支，間或支俵而官吏克減，計會糜費，貧民下戶皆不樂供官，而大半糶於私販，一也。綱運之人，非巨室則官吏，載縣官之舟，藉縣官之重，影帶私鹽出糶，二也。州縣斥賣，多置坊局，付之胥徒，其權稱之減克，泥沙之雜和，官皆不之問，私價輕而官價重，官民大半食私鹽，故官糶不行，三也。巡尉未嘗警捕，但日具巡曆，申於官長，月書所到，置於驛壁，私販猾吏，莫之誰何，四也。今之邑敷賣官食鹽與夫借鹽本錢者，多是給虛券，約冊到數日支給。甚至拋敷賣之數，付之耆保，攤及僑戶，其見在鹽，卻封樁不得支出，謂之『長生鹽』；若人戶不願請鹽，只納敷數之半，以貼陪官，將官鹽貯之別所以作後日之數，謂之『還魂鹽』；猾吏攬撲民戶貼陪錢，請鹽出賣，出息則與邑均分，謂之『請鈔鹽』；五也，況閩中崇岡峻嶺，淺灘惡瀨，商旅興販，流轉實難，故鈔鹽之法不可行也，宜講究利害以革前弊。」從之。
癸巳，劉珙自湖南召還。首論：「獨斷雖英主之能事，然必合眾智而質之以至公，然後有以合乎天理人心之正而事無不成。若棄僉謀，徇私見，而有獨禦區宇之心，則適以蔽其四達之明，而左右私昵之臣將有乘之以幹天下之公議者矣。」又論羨餘之弊曰：「州縣賦入有常，大郡僅足支遣，小郡往往匱乏。而近者四方尚有以羸餘獻者，不過重折苗米或倍稅商人，至有取新賦以積餘錢，捐積逋以與州郡。州郡無以自給，不過重取於民，此民之所未便一也。和糴之弊，湖南、江西為尤甚，朝廷常下蠲免之令，遠方之民舉手相賀，曾未數月，又復分拋。州縣既乏緡錢，將何置場收糴？倘有已革綱運之弊，自可減和糴之數，此民之所未便二也。望詔止之。」帝嘉納。尋以珙為翰林學士。
珙嘗從容言於帝曰：「世儒多病漢高帝不悅學，輕儒生，臣竊以為高帝之聰明英傳，其所不悅，特腐儒之俗學耳。誠使當世之士有以聖王之學告之，臣知其必將竦然敬信，而其功烈之所就，不止於是而已。蓋天下之事無窮，而應事之綱在我，惟其移於耳目，動於意氣，而私慾萌焉，則其綱必弛，而無以應夫事物之變。是以古之聖王無不學，而其學也必求多聞，必師古訓，蓋將以明理正心而立萬事之綱，則雖事物之來，千變萬化，而在我常整而不紊矣。惜乎當時學絕道喪，未有以是告高帝者。」帝亟稱善。
鎮江軍帥戚方，刻剝役使，軍士嗟怨，言者及之，陳俊卿言外議內臣中有主方者，帝曰：「朕亦聞之。方罪固不可貸，亦當並治左右素主方者以警其餘。」即詔罷方。八月，丁酉，以內侍陳瑤、李宗回付大理，究其賄狀。瑤決配循州；宗回除名，編管筠州；方安置潭州。於是詔戒兵將官交結內侍，公行苞苴，自今有違戾，必罰無赦。
帝又諭輔臣以「建康劉源亦嘗有賂於近習，方思有以易之。今且欲遣王抃至彼檢察奸弊，留數月而後歸，庶新帥之來，不至循習。」俊卿又言：「今但遴選主帥，則宿弊當自革矣。」帝曰：「政患未得其人耳。」俊卿曰：「苟未得人，更得精擇。既已委之，則當信任。未得其人，已先疑之，似非朝廷所以待將帥之體。且軍中財賦，所以激勸將士，但主帥不以自私，則其它當一聽之。今檢柅苛細，動有拘礙，則誰復敢出意繩墨之外，為國家立大事乎！況朝廷所以待將帥者如此，使有氣節者為之，心必不服；其勢必將復得奸猾之徒，則其巧思百出，弊隨日滋，又安得而盡革耶！今不慮此，而欲獨任一介單車之使以察之，政使得人，猶失任而無益，況不得人，則其弊又將不在將帥而在此人矣。」帝罷抃不遣。
癸丑，金尚書右丞相、監修國史赫舍哩良弼進《太宗實錄》。
甲寅，葉容等以久雨求罷，不允。詔內外察獄，令大官早晚並進素膳。戊午，慮囚。
己未，金主如大房山。
壬戌，以知建康府史正志兼沿江水軍制置使，自鹽官至鄂州沿江南北及沿海十五州水軍悉隸之。
金主致祭於睿陵。九月，乙丑朔，金主還官。
己巳，金右三部檢法官韓贊，以捕蝗受賂除名。詔：「吏人但犯贓罪，雖會赦，非特旨不敘。」
丁丑，劉珙進讀《三朝寶訓》，至太宗謂《太祖實錄》或雲多漏落，當命官重修，因歎史官才難。蘇易簡曰：「大凡史官宜去愛憎。近者扈蒙修史，蒙為人怯懦，多疑忌，故其史傳多有脫落。」帝曰：「善惡無遺，史臣之職。」珙曰：「史官以學識為先，文采次之。苟史官有學識，安得怯懦疑忌！」帝曰：「史官要識、要學、要才，三者兼之。」
庚辰，金地震。
乙酉，金主出獵；庚寅，次保州，詔修起居注王天祺察訪所過州縣官。
臣僚言：「檢視災傷，官司未嘗遵承，每差州縣官到，隨行徵求，皆有定例。然後擇村疃中近年瘠薄之田，先往視之，名曰『應破』；又擇今歲偶熟之處，再往視之，責以妄許，名曰『伏熟』；重為民困。望詔守臣選差練曉清強官，公心考核，申飭監司，嚴行按舉，所差官汙廉、勤惰、公正、誣罔，悉以上聞。」 從之。
是秋，以四川旱，賜制置司度牒四百，備賑濟。
陳良翰言：「昨立住賣度牒，二十餘年，人民生聚，不為無益，辛巳春，邊事既作，作度浸廣，乃始放行。令下之初，往往爭買。其價則五百千，其限則三個月，其數不過萬道，未足以病民。今則減價作三百千，展限已二十餘次，總數計十萬三千餘道，民甚病之。且唐人有言，十戶不能養一僧，今放行者與舊所度者無慮三四十萬，是三四百萬戶不得休息也。不知國之所利者能幾何，而令三四百萬戶不得息肩？且又暗損戶口，侵擾齊民，奚止千萬，此其為害豈淺哉！」
申嚴獻羨餘之禁，從劉珙奏也。
冬，十月，乙未朔，金主謂侍臣曰：「近聞朕所幸郡邑，曾宴寢堂宇，後皆避之。此甚無謂，可諭仍舊居止。」
壬寅，帝曰：「昨日有從官奏雲，邊事規舉未定。」葉容曰：「臣等日夕講究，且徐措置。」帝曰：「維揚築城已畢，更得來年一冬無事，足可經略。」陳俊卿言：「淮上規摹，須久任守臣，遲責其效。其不職者，早宜易之。」帝然之。
戊戌，修真州城。
戊申，金主還都。
丁巳，金以孟浩參知政事。
金主謂宰臣曰：「近聞蠡州同知伊喇延壽在官汙濫，問其出身，乃正隆時鷹房子。如鷹房、廚人之類，可典城牧民耶？自後如此局分，勿授臨民職任。」
辛酉，金主敕有司於東宮涼樓前增建殿位，孟浩諫曰：「皇太子雖為儲貳，宜示以儉德，不當與至尊宮室相侔。」乃罷之。
十一月，乙丑朔，金主謂宰臣曰：「聞縣令多非其人，其令吏部考察善惡，明加黜陟。」
丙寅，郊，雷雨，望祭於齋宮。
時金使來賀會慶節，上壽在郊禮散齋之內，不當用樂。陳俊卿請令館伴以禮諭之，而議者慮其生事，請權用樂者，俊卿言：「必不得已，則上壽之日設樂而宣旨罷之，及宴使客，然後復用。庶幾事天之誠得展，而所以禮使人者亦不為失。」帝可其奏，且曰：「進禦酒亦毋用樂，惟於使人乃用之。」議者不決，俊卿又言：「適奉詔旨，有以見聖學高明。然竊謂更當先令館伴以初議喻使人，再三不從，乃用今詔，則於禮為盡，而彼亦無詞，不可遽自失禮以徇之。」蔣芾猶守前說。俊卿曰：「彼初未嘗必欲用樂，我乃望風希意而自欲用之，彼必笑我以敵國之臣而虧事天之禮，它時輕侮，何所不至！此尤不可不留聖慮。」帝嘉納。
己巳，詔戒士大夫因循苟且、誕謾奔競之弊。
癸酉，葉容、魏杞並罷，以郊祀雷災故也。以陳俊卿參知政事，劉珙同知樞密院。
俊卿言於帝曰：「執政之臣，惟當為陛下進賢、退不肖，使百官各任其職。至於細務，宜歸有司，庶幾中書之務稍清，而臣等得以悉力於其當務之急。 」帝許之，既而審察吏部所蒞知縣有老不任事者，俊卿判令吏部改注，吏白例當奏知，俊卿曰：「此豈足以勞聖聽？」明日，取旨：「自今此等請勿以聞。」
丁丑，詔台諫、侍從、兩省官指陳闕失。
帝顧輔臣議恢復，劉珙曰：「復仇雪恥，誠今日之先務；然非內修政事，有十年之功，臣恐未可輕動也。」廷臣或曰：「漢之高、光，皆起匹夫，不數年而取天下，安用十年！」珙曰：「高、光身起匹夫，以其身蹈不測之危而無所顧。陛下躬受宗社之寄，其輕重之際，豈兩君比哉！臣竊以為自古中興之君，陛下所當法者，惟周宣王。宣王之事見於《詩》者，始則側身修行以格天心，中則任賢使能以修政事，而於其終能復文、武之境。則其積累之功至此，自有不能已者，非一旦率然僥倖之所為也。」帝深然之。
丁亥，金樞密副使圖克坦喀齊喀罷，為東京留守，同判大宗正事完顏默音出為北京留守，殿前右衛將軍富察通為肇州防禦使。
十二月，丙申，增修六合城。
戊戌，金圖克坦喀齊喀等朝辭。金主御便殿，賜喀齊喀及默音以衣帶、佩刀，慰之曰：「卿等年老，以此職優佚，宜勉之。」亦賜富察通以金帶，諭曰：「卿雖有才，然用心多詐。朕左右須忠實人，故命卿補外。賜金帶者，答卿服勞之久也。」又顧左宣徽使敬嗣暉曰：「如卿不可謂無才，所欠者純實耳！」又嘗戒嗣暉曰：「人臣上欲要君之恩，下欲幹民之譽，必兩虧忠節。卿宜戒之。」
甲辰，金以北京留守完顏思敬為平章政事。
乙巳，置豐儲倉，增印會子。
甲寅，詔：「諸路訓練兵官，藝高身強為上，藝高身弱為中，餘皆為下；限一月置冊申樞密院。」
是歲，定薦舉改官人額，四川換改官以二十人為額。
金斷死囚二十人。
春，正月，乙丑，金主謂宰臣曰：「朕治天下，方與卿等共之，事有不可，即當面陳，以輔朕之不逮，慎無阿順取容。卿等致位公相，正行道揚名之時，苟或偷安自便，雖為今日之幸，後世以為何如？」
戊辰，籍荊南義勇民兵。
先是前知荊南府王炎奏：「荊南七縣主客佃戶共四萬有奇，丁口一十餘萬。臣依舊籍，雙丁以下及除官戶並當差戶人外，淨得八千四百有奇，每歲於農隙只教閱一月。若比以贍養官軍八千四百人，歲餘錢四十萬貫，米一十一萬石，綢絹布四萬餘匹。今才歲費一萬四千石，錢二萬緡，獲此一軍之助，利害豈不較然易見！」
辛未，金主謂秘書監伊喇子敬等曰：「昔唐、虞之時，未有華飾，漢惟教文務為純儉。朕於宮室惟恐過度，其或興修，即損宮人歲費以充之，今亦不復營建矣。如宴飲之事，近惟太子生日及歲元飲酒，亦未嘗至醉。至於佛法，尤所未信；梁武帝為同泰寺奴，遼道宗以民戶賜寺僧，加以三公之官，其惑深矣。」
壬午，奪秦堝、秦堪郊祀恩廕。
壬辰，提舉太平興國宮葉容卒，諡正簡。
容為人，清介有守，仕至宰相，居處不改其初。
二月，甲午朔，詔：「福建路建、劍、汀、邵武四州軍，科賣官鹽，騷擾民戶，可將本路鈔鹽盡罷，轉運司每歲合抱發鈔鹽錢二十二萬貫並蠲免。卻令本司於八州軍增鹽錢，並將樁留五分鹽本錢抱認七萬貫，充上供起發。今後州縣不得更以賣鈔鹽為名，依前科敷騷擾。」初，臣僚極言鹽法之弊。詔令前漕臣沈度、陳彌詳察以聞，遂有是命。
未幾，沈度入對，帝曰：「前日觀卿所奏鹽事，已盡蠲十五萬緡以寬民力。」且曰：「朕意欲使天下盡蠲無名之賦，悉還祖宗之舊，未能如朕志耳。」 又言：「四川有鈔鹽綱，有歲計鹽綱。鈔鹽綱者，為抱納鈔鹽錢窠名；歲計鹽綱者，每斤除分隸增鹽錢、鹽本等錢外，其餘系州縣所行市利錢，即以充納上供銀錢等用。今鈔鹽窠名已盡行除放，州縣只是搬賣一色；歲計綱須今置場出賣，不得科抑於民。」
金制子為改嫁母服喪三年。
戊戌，置和州鑄錢監。
己亥，以參知政事蔣芾為尚書右僕射、同中書門下平章事兼樞密使兼制國用使。以觀文殿大學士史浩為四川制置使，浩辭不行。
庚子，詔蔣芾常朝贊拜不名；芾辭，許之。
乙巳，賜王炎出身，簽書樞密院事。
癸丑，五星皆見。
三月，癸亥朔，詔舉制科。
己巳，以職官子補令史。
庚午，以敷文閤待制晁公武為四川安撫制置使。
夏，四月，丙午，金主詔曰：「馬者，軍旅所用；牛者，農耕之資。殺牛有禁，馬亦何殊！其令禁之。」
己亥，置郢州轉般倉。
癸卯，賑綿、漢等州饑。尋以饒、信及建寧府等州饑，遣司農寺丞馬希言同提舉常平官賑濟。
戊申，金主擊球常武殿，司天馬貴中諫曰：「陛下為天下主，系社稷之重。又春秋高，圍獵擊球，宜悉置之。」金主曰：「朕以示習武耳。」
甲寅，蔣芾等上《欽宗實錄》。
丙辰，禮部員外郎李燾上《續資治通鑒長編》，自建隆元年至治平四年，一百八卷。
戊午，詔：「販牛過淮者，論如興販軍需之罪。」
五月，壬戌朔，詔常平官歲按倉儲。
時崇安縣饑，值浦城盜發，人情震恐。朱熹請於府，貸粟六百斛，籍戶口散給之，民賴以生。及冬，有年，民願償粟於官，知府王淮俾留裡中而上其籍於官。社倉之法始此。
甲子，金主命戶工兩部，自今宮中之飾，勿用黃金。
乙丑，金主如涼陘。
甲申，諡趙鼎曰忠簡。
夏國相任得敬專政，欲謀亂。是月，遣間使至四川宣撫司，約發兵攻西蕃。虞允文報以蠟書。
六月，甲午，詔：「諸路漕司，今後水旱須以實聞，州縣隱蔽者，並置於法。」
辛亥，判度支趙不敵言：「方今一歲內外支用之數，大概五千五百萬緡有奇。又以一歲所入計之，若使諸路供億以時，別無蠲減拖欠，場務入納無虧，則足以支一歲之用。然賦入之科名猥多，分隸於戶部之五司，如僧道、免丁、常平、免役、坊場、酒課之類則左、右曹掌之，上供、折帛、經總、無額茶、鹽、香、礬之類則金部掌之，度支則督月樁，倉部則專糴本。催理雖散於五司，悉經於度支。稽之古人量入為出之義，則度支一司，安可以不周知其所入之數哉！臣因置為都籍，會稽窠名，總為揭貼，事雖方行，簿書草具，而條目詳備，固已粲然易考。望付之本曹，自茲為始，歲一易之，庶幾有司得以久遵，不惟財賦易以稽考，抑使胥吏無所容奸。」從之。
丙辰，詔：「守臣罪狀顯著或職事不舉，而按司不即按劾，卻因它事發覺，三省具姓名取旨。守臣不按知縣，亦知之。」
是月，金河決李固渡，水入曹州。
秋，七月，壬戌，以劉珙兼參知政事。
臣僚言：「臨安府風俗，自十數年來，服飾亂常，習為邊裝，聲音亂雅，好為北樂，臣竊傷悼！中原士民，延首企踵，欲復見中朝之制度者，三四十年，卻不可得；而東南之民，乃反效於異方之習而不自知，甚可痛也！今都人靜夜十百為群，吹鷓鴣，撥洋琴，使一人黑衣而舞，眾人拍手和之，傷風敗俗，不可不懲。」詔禁之。
詔：「諸路運司行下所屬，各選清強官親驗災傷，盡與撿放。或不實不盡，有虧公私，被差官並所差不當官司，並重作行遣。」
親錄繫囚。先是詔以「疏決並為文具，令有司具祖宗典故，朕當親閱」，至是後殿臨軒決遣罪人。
右僕射蔣芾以母喪去位。陳俊卿兼知樞密院事，言於帝曰：「臣自叨執政之列，每見三省、密院被內降指揮，苟有愚見，必皆密奏，多蒙開納，為之中止。然比及如此，已為後時，今以參預首員，奏行政令，欲乞自今內降恩澤，有未允公議者，容臣卷藏，不示同列，即時繳奏，或次日面納。」帝曰：「卿能如此，朕復何憂！」俊卿每勸帝親忠直，納諫諍，抑僥倖，肅紀綱，講明軍政，寬恤民力。異時統兵官不見執政，俊卿日召三五人從容與語，察其材智所堪而密記之，以備選用。於是帝嘉俊卿之言，多所聽從，政事復歸中書矣。
甲子，金制：「盜群牧馬者死，告者給錢三百貫。」
龍大淵既死，帝憐普覿，詔召之。劉珙諫曰：「此曹奴隸爾，厚賜之可也。引以自近，使得與聞政事，非所以增聖德，整朝綱也。」陳俊卿曰：「自陛下出此兩人，中外無不稱誦聖德。今欲召還，恐大失天下望。臣願先罷去。」遂止不召。
戊辰，金主謂平章政事完顏思敬等曰：「朕思得賢士，寤寐不忘。自今朝臣出外，即令體訪廉能之吏及草萊之士可以助治者，具姓名以聞。」
戊寅，贈王悅官。
悅知衢州，死之日，百姓巷哭，即為立祠於徐偃王廟。其喪出城，百姓號慟，聲振原野。悅愷悌慈祥，視民如子。是春乏食，悅發廩勸分，使百姓不至失所。自五月闕雨，悅竭誠祈禱，早晚一粥，凡月餘。題壁間，有「乞為三日之霖，願減十年之壽」之語，竟以是卒。詔贈直龍圖閣，仍宣付史館。
金主秋獵，己卯，次三叉口。金主諭點檢司曰：「沿途禾稼甚佳，其扈從人稍有蹂踐，則當汝罪。」
八月，乙巳，度支郎官劉師尹，論頃年因軍須額外創添賦入，請漸次裁減以寬民力，帝曰：「朕未嘗妄用一毫以為百姓病。」又論漢宣帝時，吏稱其職，民安其業，帝曰：「宣中興，只此數語。今吏不稱職，所以民未受實惠。」
乙未，頒祈雨雪之法於諸路。
癸丑，知溫州胡與可，以支常平錢五百貫並系省錢五百貫賑濟被水人戶自劾，帝曰：「國家積常平米，政為此也，可放罪。」
乙卯，金主還都。
是月，行《乾道曆》。
初，以《統元》、《紀元曆》與劉孝榮所獻新曆委官測驗，互有疏密，遂令太史局參照新舊行用。尋以禮部侍郎程大昌言，新除歷官互有異同，而新曆比舊曆則為稍密，遂詔太史局施行新曆，以《乾道曆》為名。
未幾，禮部員外郎李燾言：「歷久必差，自當改法。《統元曆》行之既久，其與天文不合固宜。況曆家皆以為雖名《統元》，其實《紀元》，若《紀元》又多歷年所矣。曆術精微，莫如《大衍》，《大衍》用於世亦不過三十四年，後學膚淺，其能行遠乎！隨時改曆，此道誠不可廢。抑嘗聞曆不差不改，不驗不用。未差無以知其失，未驗無以知其是，失然後改之，是然後用之，此劉珙要言至論也。舊曆差失甚多，不容不改，而新曆亦未有明效大驗，但比舊稍密爾。厥初最蜜，後猶漸差；初已小差，後將若何？故改曆不可不重也。謹按仁宗用《崇天曆》，自天聖至皇祐，其四年十一月月食，歷家言曆不效，詔以唐人曆及本朝四曆參定。曆家皆以《景福》為密，遂欲改曆，而劉羲叟獨謂，《崇天曆》頒行逾三十年，方將施之無窮，兼所差無幾，不可偶緣天變，輕議改移；又謂古聖人曆象之意，止於敬授人時，雖則預考交會，不必吻合辰刻。辰刻或有遲速，未必獨是曆差。仁宗從羲叟言，詔復用《崇天曆》。羲叟曆學，為本朝第一，歐陽修、司馬光輩皆遵承之。《崇天曆》既復用又十三年，至治平三年始改用《明天曆》。後三年，課熙寧三年七月月食不效，又詔復用《崇天曆》。《崇天曆》復用至熙寧八年，始更用《奉元曆》。《奉元曆》議，沈括實主之。明年正月月食，《奉元曆》遽不效，詔問修曆人姓名，括具奏辨，故曆得不廢。先儒蓋謂括強解，不深許其知曆也。然後知羲叟所稱止於敬授人時，不必輕議改移者，不亦至言要論乎！請朝廷察二劉所陳及《崇天》、《明天》之興廢，申飭歷官，加意精思，勿執今是舊非，能者熟復討論，更造密度，使與天合，庶幾善後之策也。」詔送太史局，仍詔求訪精通曆書之人。
九月，辛酉，金主諭右丞石琚、參知政事孟浩曰：「聞蔚州埰地蕈，役夫數百千人。朕所用幾何，而擾動如此？自今差役，凡稱御前者，皆須稟奏。」
壬申，禮部員外郎李燾論科舉等事，帝曰：「科舉之文，不可用老、莊及佛語。若自修于山林何害！倘入科場，必壞政事。」
癸酉，金主諭宰臣曰：「卿等舉用人才，凡己所知識，必使他人舉奏，朕甚不喜。如其果賢，何必以親疏為避忌也！」
以魏子平參知政事。
甲戌，戶部郎官曾逮言：「任賢使能，周室中興。於賢曰任，於能曰使，則賢能之任使固不同。今以刀筆之小才，奔走之俗吏，謂之使能，此不可不辨。」帝然之。
辛巳，金主謂御史大夫李石曰：「台憲固在分別邪正；然內外百司，豈謂無人！惟見卿等劾人之罪，不聞舉善。自今宜令監察御史分路刺舉善惡以聞。」
將軍大磐訪求良弓，而磐多自取護衛，洛索以告，金主命點檢司鞫磐。磐妹為宮中寶林，磐屬內侍言之寶林，寶林以聞。金主杖內侍百，出磐為隴州防禦使。
癸未，權發遣衢州劉風入對，論朝廷不當顓以才取人，帝曰：「才有君子之才，有小人之才；小人而有才，虎而冀者也。人主之要，在於辨邪正。」
冬，十月，己丑朔，金以戒諭百官貪墨詔中外。
辛卯，前四川制置使汪應辰面對，讀劄子至畏天愛民，帝曰：「人心易怠，鮮克有終，當以為戒。」又曰：「朕日讀《尚書》，於畏天之心尤切。」應辰曰：「堯、舜、禹、湯、文、武皆聖人，然《尚書》中君臣更相警戒。言語雖多，皆不出此。」
乙未，金命涿州刺史兼提點山陵，每以朔望致祭，朔則用素，望則用肉，仍以明年正月為始。又命圖畫功臣於太祖殿，其未立碑者立之。
金主謂宰臣曰：「海陵時修起居注，不任直臣，故所書多不實，可訪求得實，詳而書之。」孟浩曰：「良史直筆，君舉必書，古帝王不自觀史，意正在此。」
庚子，將芾起復左僕射，陳俊卿右僕射。芾旋辭，乞終喪，詔許之。
先是殿前指揮使王琪按視兩淮城壁還，薦知州教授劉甄夫，帝命召之。俊卿與同列請其所自，帝曰：「王琪稱其有才。」俊卿曰：「琪薦兵將官乃其職。教官有才，何預琪事？」帝曰：「卿等可召問之。」俊卿召琪責之，琪皇恐不知所對。會揚州奏：「昨琪傳旨增築州城，今已訖事。」俊卿請於帝，則初未嘗有是命也。俊卿曰：「若爾，即琪為詐傳聖旨，非小利害也。」退，至殿廬，召琪詰之。琪叩頭汗下。俊卿亟奏曰：「王琪妄傳聖旨，移檄邊臣，增修城壁。此事系國家大利害，朝廷大紀綱，而陛下之大號令也。人主所恃者，紀綱、號令、賞罰耳。今琪所犯如此，此而不誅，則亦何所不為也！按律文『詐為制書者絞。』惟陛下奮發英斷，早賜處分。」於是削琪官而罷之。
先是禁中密旨直下諸軍者，宰相多不與聞，有張方者，因事發覺，俊卿及與同列奏請：「自今百司承受御筆處分事宜，並須奏審，方得施行。」至是因琪事復以為言，帝悅而從之。事下兩日，又收還前命，俊卿語同列曰：「反汗如此，必關牒至內諸司，有不樂者為之耳。」即奏曰：「三省、密院，所以行陛下詔命也，百官庶府，所以行朝廷號令也。詔命一出於陛下，號令必由於朝廷，所以謹出納而杜奸欺也。祖宗成憲，著在令甲，比年以來，漸至隳紊。臣等昨以張方之事，輒有奏聞，及此逾月，又因王琪奸妄之故，陛下赫然震怒，然後降出，聖慮亦已審矣，聖斷亦已明矣，中外傳聞，莫不嘆服。而昨日陛下諭臣等曰：『禁中欲取一飲一食，必得申審，豈不留滯！」而又有此指揮。夫臣等所慮者，命令之大。如令三衙發兵，則密院不可不知；令戶部取財，則三省不可不知耳，豈為此宮禁細微之事哉！況朝廷乃陛下之朝廷，臣等偶得備數其間，出內陛下之命令耳。凡事奏審，乃欲取決於陛下，臣等非敢欲專之也。況此特申嚴舊制，亦非創立新條，而已復收復，中外惶惑。且將因循觀望，並舊法而廢之，為後日無窮之害，則臣等之罪大矣。或恐小人因此疑似，陰以微言上激雷霆之怒，更望聖明體察。」翌日面奏，帝色甚溫，顧謂俊卿曰：「朕豈以小人之言而疑卿等耶！」
先是劉珙進對語切，忤帝意，既退，御筆除珙端明殿學士、在外宮觀。俊卿即藏去，密奏言：「前日奏劄，臣實草定，珙與王炎略更一兩字。以為有罪，則臣當先罷；若幸寬之，則珙之除命，臣未敢奉詔。」明日，復前申請，且曰：「陛下即位以來，容納諫諍，體貌大臣，皆盛德事。今珙乃以小事忤旨，而獲罪如此，臣恐自此大臣皆以阿諛順指為持祿固位之計，非國之福也。」帝色悔。久之，又言：「珙正直有才略，肯任怨，臣所不及，願且留之。」帝曰：「業已行之，不欲改也。」俊卿曰：「珙無罪而去，當與大籓以全進退之禮。」乃以珙為江西安撫使。俊卿退，又自劾草奏抵突，被命稽留之罪，帝手劄留之。俊卿請益堅，帝不許。且曰：「卿雖百請，朕必不從。」帝於是有意相俊卿矣，不數日而有是命。
甲辰，大閱於茅灘，帝親禦甲冑，指授方略。
十二月，戊子朔，金遣武定軍節度使伊喇按招諭准布。
先是諸司薦建甯布衣魏掞之，召赴行在，甲辰，入對，帝曰：「治道以何者為要？」掞之言治道以分臣下邪正為要。詔：「掞之議論可采，賜同進士出身，除太學錄。」將釋奠孔子祠，職當分獻先賢之從祀者，掞之先事白宰相曰：「王安石父子，以邪說惑主聽，溺人心，馴致禍亂，不應祀典。而河南程氏兄弟，倡明絕學以幸來今，其功為大。請言於帝，廢安石父子勿祀，而追爵程氏兄弟使從食。」不聽。又言太學之教，宜以德行為先；其次尤當使之通習世務以備效用。
掞之敢直言，每抗疏，盡言以諫，至三四，帝皆不見省，遂移書杜門，以書諮責宰相，語尤切，因以迎親告歸。行數日，罷為台州教授。掞之少有志於當世，晚而遇主，謂可以行其學。然其仕不能半歲而不合以歸，尋以病卒。
先是福建諸司薦興化軍仙遊林彖行義，召不至。諸司又薦彖行義，授迪功郎，添差本軍教授。
甲戌，蠲廣德軍月樁錢。
湖廣總司申江、鄂、荊、襄諸處軍馬歲約用凡百八萬四千餘貫。
四川宣撫使虞允文奏：「興、洋之間，紹興初義士系籍者以七萬計。今所籍興元、洋州、大安軍共二萬三千人有奇，其金、房等州雖未申到，約亦可得三萬人，則西師之勢壯矣。歲可免六七百萬之費，而獲四五萬人之用，其為利便甚明。」
有以四明銀礦獻者，帝命守臣詢究，且將召冶工，即禁中鍛之，陳俊卿曰：「陛下留神庶務，克勤小物，然不務帝王之大而屑屑乎有司之細，臣恐有識之士有以窺陛下也。況彼懼其言之不副，則其鑿山愈深，役民愈眾，而百姓將有受其害者。夫天地之產，其出無窮，若愛惜撙節，常如今日，則數年之後，自當沛然。但願民安歲稔，國家所少者，豈財之謂哉！請直以其事付之明州，使收其贏餘以佐國用，則亦不至於擾民矣。」
西遼承天太后布沙堪，與都爾本弟博果濟薩裡通，出都爾本為東平王而殺之。都爾本之父額哩喇以兵問罪，殺布沙堪及博果濟薩裡，迎仁宗次子珠勒呼立之，改元天禧。

