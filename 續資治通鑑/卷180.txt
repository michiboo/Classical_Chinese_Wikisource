
八月，丙戌朔，日有食之。
乙巳，元主歸自上都。
張貴既入襄陽，呂文煥固留共守。貴恃其勇，欲還郢。乃募得死士二人，能伏水中數日不食，持蠟書赴郢，求援於范文虎。時元軍增守益密，水路連鎖數十里，列撒星樁，雖魚蝦不得度；二人遇樁，即鋸斷之，竟達郢，還報，許發兵五千駐龍尾洲以助夾擊。刻日既定，九月，甲子，貴別文煥東下。點視所部軍，洎登舟，帳前一人亡去，乃有過被撻者，貴驚曰：「吾事泄矣！亟行，彼或未及知。」及舉砲鼓譟發舟，乘夜順流斷糸亙，破圍冒進。夜半天黑，至小新河，阿誅、劉整分率戰艦邀擊，貴以死戰拒，沿岸束獲列炬，火光如白晝。至勾林灘，漸近龍尾州，遙望軍般旗幟紛披，貴軍以為郢兵來會，喜躍而進，舉流星火示之。軍船見火即前迎，及勢近欲合，則來舟皆元軍也。蓋郢兵前二日以風水驚疑，退屯三十里，而元軍得逃卒之報，先據龍尾洲，以逸待勞。貴力困，且出不意，與之戰，所部殺傷殆盡。貴身被數十創，力不能支，遂被執，見阿珠於拒門關，欲降之，貴誓不屈，乃見殺。元令降卒四人舁貴屍至襄陽城下，曰：「識矮張都統乎？」守陴者皆哭，城中喪氣。文煥斬四卒，以貴祔葬順塚，立雙廟祀之。
丁卯，洪天錫以端明殿學士致仕；尋卒，諡文毅。
辛未，有事下明堂，以賈似道為大禮使。禮成，詣景靈宮。將還，大雨，似道期帝雨止升格，胡貴嬪之兄帶禦器械顯祖，請如開禧故事，卻輅，乘逍遙輦還宮。帝曰：「平章得無不可？」顯祖紿曰：「平章已允。」帝遂歸。似道大怒曰：「臣為大禮使，陛下舉動不得預聞，乞罷政。」即日出嘉會門，帝固留之不得，乃罷顯祖，涕泣出貴嬪為尼，似道始還。自是專恣日甚，畏人議己，務以權術駕馭上下，以官爵牢寵一時名士，以故言路斷絕，威福肆行，相視以目。
冬，十月，丙戌，元封皇子蒙古岱為安西王，賜京兆為分地。
癸巳，元以趙璧為平章政事，張易為樞密副使。
癸卯，元初立會同館。
己亥，以會稽、餘姚、上虞、諸暨、蕭山大水，減其田租。
丁未，以章鑒兼權參知政事。
十一月，馬廷鸞扼於賈似道，力辭相位，乙卯，授觀文殿大學士、知饒州。入辭，帝惻怛久之曰：「丞相勉為朕留。」廷鸞對曰：「臣死亡無日，恐不得再見君父。然國事方殷，疆圉孔棘，天下安危，人主不知；國家利害，群臣不知；軍前勝負，列閫不知。陛下與元老大臣惟懷永圖，臣死且瞑目。」泣拜而出。旋命提舉洞霄宮。
丁卯，元城光州。
己巳，元發兵伐耽羅。
時朝廷患劉整為元用，京湖制置使李庭芝請以整為盧龍軍節度使，封燕郡王。帝從之，遣永寧僧齎告身、金印、牙符及庭芝書期致之。僧入元境，事覺，元主敕張易、姚樞雜問，整自軍中入見元主曰：「此宋人患臣用後襄陽，欲以此殺臣耳。臣實不知。」元主賞整，使還軍中，誅永寧僧及其黨，且令整移書來責執政。
元阿爾哈雅奏言：「襄陽之有樊城，猶齒之有脣也。宜先攻樊城，斷其聲援。樊城下，則襄陽可不攻而得。」元主以為然。會回回創作巨石砲來獻，用力省而所擊甚遠，命送襄陽軍前用之。
元劉整築新門於鹿頭山，使千戶隨世昌總其役。樊城出兵來爭，且拒且築，不終夜而就。整授軍二百，令世昌立砲簾於樊城攔馬牆外。夜大雪，城中矢石如雨，軍校多死傷，達旦而砲簾立。南師列艦江上，世昌乘風縱火，燒其船。樊城出兵鏖戰攔馬橋下，世昌流血滿甲，氣愈壯，南師退入城。
十二月，辛亥，四川安撫使昝萬壽遣兵攻成都，元鑒省嚴忠範戰敗，同知王世英等八人棄城遁，遂毀其大城。元以罪在主將，遣世英等縛忠範至都治之，罷其官。
甲寅，召葉夢鼎入相，詔加少傅。夢鼎引疾，力辭。使者相繼促行，扶病至嵊縣，疏奏願上厲精寡慾，規當國者收人心，固邦本，扁舟徑還。使者以禍福告，夢鼎曰：「廉恥事大，死生事小，萬無可回之理。」賈似道大怒，勒令休致。
春，正月，戊午，元宿州萬戶額森布哈請築堡牛頭山，扼兩淮糧運，不允。額森布哈因上言：「前宋人城五河，統軍司臣皆當得罪。今不築，恐為宋人所先。」元主曰：「汝言雖是，若坐視宋人戍之，罪亦不免也。」
乙丑，樊城破。
樊被圍四年，京湖都統制範天順及部將牛富力戰不為衄。富數射書襄陽城中，期呂文煥相與固守為脣齒。未幾，阿爾哈雅以回回新砲進攻，張弘範為流矢中其肘，束創見阿珠曰：「襄在漢水南，樊在其北，我陸攻樊，則襄出舟師來救，終不可取。若截水道，斷救兵，水陸夾攻，則樊破而襄亦下矣。」阿珠從之。
初，襄、樊兩城，漢水出其間，文煥植大木水中，鎖以鐵絙，上造浮橋，以通援兵，樊亦恃比為固。元水軍總管張禧曰：「斷鎖毀木，樊城必下。」阿珠以機鋸斷木，以斧斷絙，燔其橋，襄兵不能援，乃以兵截漢，而出銳師薄樊城，城遂破。天順仰天歎曰：「生為宋臣，死為宋鬼！」即所守地縊死。富率死士百人巷戰，元兵死傷者不可計。渴飲血水，轉戰而進，遇民居燒絕街道，富身被重傷，以頭觸柱，赴火死。裨將王福見之，歎曰：「將軍死於國事，吾豈宜獨生！」亦赴火死。天順，文虎之侄；富，霍丘人也。
二月，甲申，詔為郢州統制張順立廟荊湖，賜額曰忠顯，官其二子。
庚戌，京西安撫副使呂文煥以襄陽叛降元。
襄陽久困，援絕，撤屋為薪，緝關、會為衣。文煥每一巡城，南望慟哭而後下，告急於朝。賈似道累上書請行邊，而陰使台諫上章留己。樊城既破，復申請之，事下公卿雜議。監察御史陳堅等以為師臣出，顧襄未必能及淮，顧淮未必能及襄，不若居中以運天下；帝從之。
未幾，阿爾哈雅率總帥索多等移破樊攻具以向襄陽，一砲中其譙樓，聲如震雷，城中洶洶，諸將多逾城降者。初，劉整常躍馬獨前，與文煥語，為文煥伏弩所中，幸甲堅不入，至是欲立碎其城，執文煥以快意，阿爾哈雅不可。乃身至城下，宣元主所降招諭文煥詔曰：「爾等拒守孤城，於今五年，宣力於主，固其宜也。然勢窮援絕，如數萬生靈何！若能納款，悉赦勿治，且加遷擢。」文煥狐疑未決，因折矢與之誓。文煥乃出降，先納筦鑰，次獻城池，且陳攻郢之策，請己為先鋒。
阿珠入襄陽，阿爾哈雅遂偕文煥入朝，元主以文煥為襄陽大都督。
事聞，似道言於帝曰：「臣始屢請行邊，陛下不之許。向使早聽臣出，當不至此。」文煥兄文福知廬州，文德子師夔知靜江府，俱上表待罪。似道庇之，詔皆不問。
工部侍郎高斯得疏論邊事，帝善而不能行。斯得旋出知建寧府。
三月，庚申，四川制置司言：「劉整故吏羅鑒自北還，上整書稿一帙，內有取江南二策：其一言先取全蜀，蜀平，江南可定。其二言清口、桃源，河、淮要衝，宜先城其地，屯山東軍以圖進取。」帝亟詔淮東制置司往清口，擇利地築城備之。
辛未，元劉整請教練水軍五穴萬及於興元、金、洋州、汴梁等處造船二千艘，從之。
癸酉，元以前中書左丞相耶律鑄平章軍國重事，中書左丞張惠為中書右丞。是日，元主如上都。
壬午，詔建機速房於中書。時襄城既失，賈似道復上書言：「事勢如此，非臣上下驅馳，聯絡氣勢，將有大可慮者。」帝曰：「師相豈可一日離左右！」似道乃建機速房，以革樞密院漏泄兵事、稽遲邊報之弊。
太學生郭昌子上守備六策：一曰分遊擊以屯南岸，二曰重歸、峽以扼要沖，三曰備鄂、漢以固上流，四曰調精兵以護漢、江、五曰備下流以絕窺伺，六曰飭隘口以備要害。
元立皇子燕王珍戩為太子，守中書令兼判樞密院事。劉秉忠薦中山王恂以輔之，元主以為太子贊善。敕兩府大臣：「凡有啟稟，必令恂與聞。」恂言：「太子天下本，付託至重，當延名德與之居外。況兼領中書、樞密之政，詔條所當遍覽，庶務亦當屢省。」又以遼、金之事近接耳目者，區別善惡上之。太了問恂以心之所守，恂曰：「嘗聞許衡言，人心猶印板然。本不差，雖摹千年，板皆不差；本既差矣，摹之於紙，無不差者。」太子曰：「善」！
夏，四月，詔以範天順、牛富死節襄、樊，官其二子，賜土田、金帛。
甲申，以汪立信為京湖制置使兼知江陵。
辛卯，以趙溍為沿江制置使，兼建康留守。溍多獻寶玉於賈似道，故有是命。
元將相大臣皆以南伐為請，召姚樞、許衡、圖克坦公履等問計。公履等曰：「乘破竹之勢，席捲三吳，此其時矣。」元主然之，以史天澤、阿珠、阿爾哈雅行荊州等路樞密院事，鎮襄陽；哈坦、劉整、達春、董文炳行淮西等路樞密院事，守正陽。天澤等陛辭，詔諭以襄陽之南多有堡寨，可乘機進取。仍以鈔五千錠賜將士及賑新附軍民。
五月，壬子朔，元定內外官，復舊制，三歲一遷。
戊辰，元詔：「天下獄囚，除殺人者待報，其餘一切疏放，限以八月內自至大都，如期而至者皆赦之。」
庚辰，詔：「諸人上書，請以丞相賈似道督兵者不允，餘付機速房。」
六月，前四川宣撫司參議官張夢發，上書陳危急三策：曰鎖漢江口岸，曰城荊門軍當陽界之玉泉山，曰峽州宜都而下，聯置堡寨以保聚流民，且守且耕。並圖上城築形勢。似道不以上聞，下京湖制司審度可否，事竟不行。
左藏東庫蹇材望，上書言邊事大可憂者七，急當為者五，不報。
己丑，刑部尚書兼給事中陳宜中，言襄、樊之失，皆由范文虎怯懦逃遁，請斬之；賈似道不許，止降一官。監察御史陳文龍，言文虎失襄陽，猶使知安慶府，是當罰而賞也。趙溍乳息小子，何足以當大閫之寄！請皆罷之。似道大怒，黜文龍知撫州，旋又使台官李可劾退之。
癸卯，京湖制置司汪立信奏：「臣奉命分閫，延見吏民，皆痛哭流涕，言襄、樊之禍，皆由范文虎及俞興父子。文虎以三衙長，聞難怯戰，僅從薄罰；其侄天順守節不屈，或可少贖其愆。興奴隸庸材，務復私怨，激判劉整，流毒至今；其子大忠，挾多資為父行賄，且自希進，今雖寸斬，未足以快天下之忿。請置之重典，則人心興起，事功可圖。」詔除大忠名，循州羈管。
時國勢危甚，太府寺丞陳仲微上封事，其略曰：「襄陽之陷，其罪不專在於庸閫、疲將、孩兵也，君相當分受其責，以謝先皇帝在天之靈。天子若曰罪在朕躬，大臣宜言咎在臣等，宣佈十年養安之住繆，深懲六年玩敵之昨非。救過未形，固已無及；追悔既往，尚愈於迷。或謂覆護之意多，克責之辭少；或謂陛下乏哭師之誓，師相飾分過之言，甚非所以慰恤死義，祈天悔禍之道也。今代言乏知之士，翹館鮮有識之人，吮脂茹柔，積習成痼，君道相業，兩有所虧。顧此何時，而在廷無謀國之臣，在邊無折衝之帥！監之先朝宣和未亂之前，靖康既敗之後，凡前日之日近冕旒，朱輪華轂，俛首吐心，奴顏婢膝，即今日奏賊稱臣之人也；強力敏事，捷疾快意，即今日叛君賣國之人也。為國者亦何便於若人哉！迷國者進慆憂之欺以逢其君，誤國者護恥敗之局而莫能議，當國者昧安危之機而莫之悔。臣常思之，今之所少，不止於兵，閫外之事，將軍制之，而一級半階，率從中出，鬥粟尺布，退有後憂，平素無權，緩急有責。或請建督，或請行邊，或請築城，創聞駭聽，因諸閫有辭於緩急之時，故廟堂不得不掩惡於敗闕之後。有謀莫展，有敗無誅，上下包羞，噤無敢議。是以下至器仗、甲馬，衰颯龐涼，不足以肅軍容；壁壘、堡柵，折樊駕漏，不足以當衝突之騎。號為帥閫，名存實亡也。城而無兵，以城與敵；兵不知戰，以將與敵；鬥不知兵，以國與敵；光景蹙近目睫矣！惟君相幡然改悟，天下事尚可為也。」似道大怒，黜仲微江東提點刑獄。
元以劉整、阿爾哈雅不相能，分軍為二，各統之。
元高麗經略實都等以兵入耽羅，撫定其地。詔以迪裡巴為耽羅國招討使，尹邦寶副之。
初，元趙良弼使至日本，其太宰府官來索國書，良弼曰：「必見汝國王，始授之。」越數日，復來求書，且以兵脅良弼，良弼終不與。後又聲言：「大將軍以兵十萬來求書。」良弼曰：「不見汝國王，甯持我首去，不可得也！」日本知不可屈，乃遣人送良弼至對馬島。及是始還，具以日本君臣、爵號、州郡名數、風俗土宜來上。元主曰：「卿可謂不辱君命矣！」
閏月，丙申，前臨安府司法梁炎午陳攻守之要五事，不報。
辛未，無敕翰林院纂修國史，採錄累朝事實，以備編集。
元阿哈瑪特等屢毀漢法，國學諸生廩食或不繼。秋，七月，許衡請還懷孟，元主以問翰林學士王磐，磐對曰：「衡教人有法，諸生行可從政，此國之大體，宜勿聽其去。」元主又命諸老臣議其去留，竇默為衡懇請，乃聽衡還。劉秉忠、姚樞及磐、默等，復請以贊善王恂主國學，衡弟子耶律有尚、蘇郁、白棟為助教，庶幾衡之規模不致廢墜；從之。
元人城馬鬃山，戊戌，知合州張玨擊走之。
初，蒙古兵入蜀，玨副王堅協力戰守；堅還，以玨代之。自開慶受兵，民凋敝甚。玨外以兵護耕，內教民墾田積粟；再期，公私兼足。劉整既叛，獻計欲自青居進築馬鬃、虎項二山，扼三江口以圖合州，遣統軍哈喇帥兵築之。玨聞哈剌至，乃張疑兵於嘉渠口，潛師渡平陽灘，火其資糧器械，越寨七十里，焚船場，由是馬鬃城築卒不就。玨善用兵，出奇設伏，算無遺策。其治合州，士卒必練，器械必精，禦部曲有法，雖奴隸，有功必優賞之；有過，雖至親必罰，故人人用命。
元主以天下獄囚滋多，敕諸路自死罪以下縱遣歸家，期仲秋悉來京師聽決。囚如期至，元主惻然。八月，庚戌，詔並赦之。既而命詞臣作詔戒諭天下，皆不稱旨，王磐獨以縱囚之意命詞，元主喜曰：「此朕所欲言而不能者，卿乃為朕言之。」賜酒嘉獎。
九月，辛巳，以章鑒簽書樞密院事，吏部尚書陳宜中同簽書樞密院事。
冬，十月，元初建正殿、寢殿、香閣、周廡兩翼室。
元西蜀都元帥伊蘇岱爾與皇子西平王鄂羅齊合兵攻建都蠻，擒酋長下濟等四人，獲其民六百，建都乃降。
十一月，壬午，封皇子為嘉國公。
以李庭芝為淮東制置使兼知揚州，夏貴為淮西制置使兼知廬州，陳奕為沿江制置使兼知黃州。庭芝請分所部兩淮為二司，故以淮西付貴。奕以兄事賈似道玉工陳振成以求進，自小官曆顯要，遂掌禁兵，擢分閫。
起前直學士院文天祥為湖南提刑。天祥因見故相江萬里，萬里素奇天祥志節，語及國事，愀然曰：「吾老矣，觀天時人事，必當有變。世道之責，其在君乎！君其勉之！」
元大司農司言：「中書移文，以畿內秋禾始收，請禁農民覆耕，恐防芻牧。」元主以農事系民生命，詔勿禁。
是歲，元諸路大水、蝗，賑米凡五十四萬餘石。
春，正月，己卯朔，元宮闕告成。元主始御正殿，受朝賀。
壬午，城鄂州漢口堡。
戊子，福建安撫使江萬里以疾辭職任，詔依舊職奉祠。
庚寅，城鄂州沌口西岸堡。
乙巳，雨土。
丙午，元免于闐采玉。
是月，賈似道母死，似道歸台州治喪。詔以天子鹵簿葬之，起墳擬山陵，百官奉喪事，立大雨中終日，無敢易位者。既葬，詔似道起復，似道遂還朝。
元阿爾哈雅言：「荊、襄自古用武之地，漢水上流已為我有，順流長驅，宋必可平。」阿珠又言：「臣略地江、淮，見宋兵弱於往昔，今不取之，時不能再！」 元主趣召史天澤同議，天澤對曰：「此國大事，可命重臣一人，如安圖、巴延，都督諸軍，則四海混同，可計日而待。臣老，猶足為副。」元主曰：「巴延可以任此事。」阿爾哈雅因言：「我師南征，必分為三。舊軍不足，非益兵十萬不可。」遂詔中書省簽軍十萬人。
二月，己酉，趙順孫罷為福建安撫使。
壬申，元造戰船八百艘於汴梁。
元主如上都，聞遼陽行省國王特默格擾民不便，乃起廉希憲為北京行省平章政事。將行，命肩輿入見，賜坐。元主曰：「昔在先朝，卿深識事機，每以帝道啟朕。及鄂漢班師，屢陳天命，朕心不忘。丞相，卿實宜為，顧退托耳。遼瀋戶不下數萬，諸王、國婿分地所在，彼皆素知卿能，故命卿往鎮，體朕此意。」
三月，庚寅，元遣鳳州經略使實都、軍民總管洪俊奇等將兵伐日本，戰船凡大小九百般，軍萬五千人。元主以討日本事問趙良弼，良弼曰：「臣居日本歲餘，睹其俗很勇嗜殺，不知有父子之親，上下之禮。其地多山水，無耕桑之利，得其人不可役，得其地不加官田。況舟師渡海，海風無朝，禍害莫測。是謂以有用之民填無窮之巨壑也。臣謂勿擊便。」元主從之。
辛卯，元改荊湖、淮西樞密院為行中書省。巴延、史天澤並為左丞相，阿珠為平章政事，阿爾哈雅為右丞，呂文煥為參知政事，行省於荊湖。哈達為左丞相，劉整為左丞，達春、董文炳並參知政事，行省事於淮西。
癸巳，元獲嘉縣尹常德課最，詔優賞。
元翰林學士王磐，嘗於會議時數言：「前代用人，二十從政，七十致仕，所以資其才力，閔其衰老，養其廉恥之心也。今入仕者不限年，而老病者不肯退，彼既不自知恥，朝廷亦不以為非，甚不可也。」磐先以疾。請斷月俸毋給，至是堅乞致仕，元主遣使諭之曰：「卿年雖老，非任劇務，何以辭為！」仍詔祿之終身，並還所斷月俸。磐不得已復起。
夏，四月，乙卯，封皇子為永國公。
五月，丙申，元以皇女下嫁高麗世子王愖。
壬申，張玨表請城馬鬃、虎頭山，或先築其一以扼險要。
六月，庚申，元主命諸將率兵南伐，且數賈似道負約執郝經之罪。詔曰：「爰自太祖皇帝以來，與宋使介交通。憲宗之世，朕以籓職，奉命南伐，彼賈似道復遣宋京詣我，請罷兵息民。朕即位之後，追憶是言，命郝經等奉書往聘，蓋為生靈計也，而乃執之，以致師出連年，死傷相藉，繫纍相屬，皆彼宋自禍其民也。襄陽既降之後，冀宋悔禍，或起令圖，而乃執迷，罔有悛心。問罪之師，有不能已。今遣汝等水陸並進，佈告遐邇，使咸知之。無辜之民，初無預焉，將士毋得妄加殺掠。有去逆效順，別立奇功者，驗等第遷賞。其或固拒不知及逆適者，俘戮何疑！」
元廉希憲知北京，民大悅服。異時遼東多親王使者傳令旨，官吏立聽，希憲革正之。有西域人自稱駙馬，營於城外，系富民，誣其祖父嘗貸息錢，索償甚急。民訴之行省，希憲命收捕之。其人怒，乘馬入省堂，坐榻上，希憲命捽下跪，而問之曰：「法無私獄，汝何人！」惶懼求哀，國王特默格亦為之情，乃稍寬令待對，舉營夜遁。俄詔國王歸國，希憲獨行省事。長公主及國婿入朝，於路縱獵擾民，希憲面諭國婿，欲入奏之。國婿驚愕，入語公主，公主出，飲希憲酒曰：「從者擾民，吾不知也，請以鈔萬五千貫還斂民之直，幸勿遣使者。」自是貴人過者，皆莫敢縱。
秋，七月，癸未，帝崩於嘉福殿，年三十三。嘉國公即皇帝位。
帝自為太子，以好內聞；既立，耽於酒色。故事，嬪妾進禦，晨詣閤門謝恩，主者書其月日。及帝之初，一日謝恩者三十餘人。及崩，賈似道入宮議所立，眾以建國公昰當立，似道主嫡，乃立嘉國公。時年四歲，皇太后臨朝聽政。
甲申，封皇兄建國公昰為吉正，皇弟永國公昺為信王。
詔賈似道依文彥博故事，獨班起居。
丙戌，尊皇太后曰太皇太后，皇后曰皇太皇。又詔以生日為天瑞節。
初，京湖制置使汪立信移書賈似道曰：「今天下之勢，十去八九，誠上下交修，以迓續天命之幾，重惜分陰以趨事赴功之日也。而乃酣歌深宮，嘯傲湖山，玩歲愒月，緩急倒施，卿士師師非度，百姓郁怨。欲上當天心，俯遂民物，拱揖指揮而折衝萬里，不亦難乎？為今之計者，其策有三：夫內郡何事乎多兵，宜盡出之江幹以實外禦。算兵帳，見兵可七十餘萬人，老弱柔脆，十分汰二，為選兵五十餘萬。而沿江之守則不過七千里，若距百里而屯，屯有守將，十屯為府，府有總督，其有要害處，輒三倍以兵，無事則泛舟長淮，往來遊徼；有事則東西齊奮，戰守並用，刁斗相聞，饋餉不絕，互相應援，以為聯絡之固。選宗親大臣忠良有幹用者，立為統制，分蒞東、西二府。此上策也。久拘聘使，無益於我，徒使敵得以為辭，請禮而歸之，許輸歲幣，以緩師期。不二三年，邊遽稍休，籓垣稍固，生兵日增，可戰可守，此中策也。二策果不得行，則銜璧輿櫬之禮，請備以俟！」似道得書，大怒，抵之地，詬曰：「瞎賊，狂言敢爾！」蓋立信一目微眇雲。尋中以危法，廢斥之。
辛卯，以朱禩孫為京湖、四川宣撫使兼知江陵府。
乙未，元巴延出師，陛辭，元主諭之曰：「古之善取江南者，唯曹彬一人。汝不嗜殺，是吾曹彬也！」
八月，丁未，元史天澤言：「今大師方興，荊湖、淮西各置行省，勢位既不相下，號令必不能一，後當敗事。」元主是其言，復改淮西行中書省為行樞密院。天澤又以病，表請專任巴延；乃以巴延領河南等路行中書省，所屬並聽節制。
癸丑，大霖雨，天目山崩，水湧流，安吉、臨安、餘杭民溺死者無算。
元中書省言：「江、漢未下之州，請令呂文煥率其麾下臨城諭之，令彼知我善遇降將，亦策之善者也。」元主從之。
元四川總帥汪惟正上言曰：「蜀未下者數城耳，宜並力攻臨安根本既拔，此將焉往！願以本兵由嘉陵下夔、峽，與巴延會錢塘。」元主優詔答曰：「四川事重，舍卿誰托！異日蜀平，功豈在巴延下耶！」
甲寅，元弛河南軍器之禁。
是月，元太保劉秉忠薨。秉忠好學，至老不衰，雖位極人臣，而齋居蔬食，終日澹然。扈從至上都，其地有南屏山，築精舍居之，至是無疾端坐而逝。元主驚悼，謂左右曰：「秉忠事朕三十年，小心慎密，不避艱險，言無隱情，其陰陽術數之精，占事知來，若合符契，惟朕知之，它人不得與聞也。」遣官護其喪還葬大都，諡文貞，後改諡文正。
九月，癸未，元左丞相河南行省巴延會師於襄陽，分軍為三道並進。丙戌，巴延與平章行省阿珠由中道循漢水趣郢州，萬戶武秀為前鋒，遇水濼，霖雨水溢，無舟不能涉。巴延曰：「吾且飛渡大江，而憚此潢潦耶？」使一壯士騎而前導，麾諸軍畢濟。癸巳，次鹽山，距郢州二十里。
張世傑將兵屯郢，郢在漢北，以石為城，新郢城在漢南，橫鐵絙鎖，戰艦密植，樁木水中，夾以砲弩，凡要津，皆施杙，設守具。元軍襲城，世傑力戰，元軍不能前，遣人招世傑，不聽。阿珠獲俘民，言：「沿漢九郡精銳皆萃於二郢，若舟師出其間，騎兵不能護岸，此危道也。不若取下流黃家灣堡，堡西有溝，南通藤湖，可由其中拖船入湖，轉而下漢僅三里。」呂文煥亦以為便，諸將曰：「郢城，我之襟喉，不取，恐為歸路患。」巴延曰：「用兵緩急，我則知之，大軍之出，豈為一城哉？」遂舍郢，順流而下，遣總管李庭、劉國傑攻黃家灣堡，拔之。諸軍破竹蓆地，蕩舟由藤湖入漢，巴延、阿珠殿後，下不滿百騎。
己亥，賜禮部進士王龍澤以下及第、出身。
元主歸自上都。時有言漢人毆傷蒙古人，及太府監盧甲盜剪官布，元主怒，命殺以懲眾。董文忠進曰：「刑曹於罪囚當死者，已有服詞，猶必詳讞，豈可因人一言，遽加之重典！請付有司閱實以俟後命。」乃遣文忠及近臣圖們分核之，皆得其誣狀，遂詔原之。元主因責侍臣曰：「方朕怒時，卿曹皆不敢言，非文忠開悟朕心，則殺二無辜之人，必取議右外矣。」因賜文忠金尊，曰：「用旌卿直。」太子亦語宮臣曰：「方天威之震，董文忠從容諫止，實人臣難能者。」太府監屬奉物詣文忠，泣謝曰：「鄙人賴公復生。」文忠曰：「吾素非知子，所以相救於危急者，蓋為國平刑，豈望子報哉！」卻其物不受。
冬，十月，己酉，元享於太廟。
甲子，詔以明年為德祐元年。
乙丑，以章鑒同知樞密院事，陳宜中簽書樞密院事。
元軍之去郢也，副都統趙文義帥精騎二千追之。巴延、阿珠還軍迎擊之，及泉子湖，文義力戰而敗，巴延擒殺之，其士卒死者五百人，餘眾皆潰。
元軍進至沙洋，遣俘持黃榜檄文人城，守將王虎臣、王大用斬俘焚榜。巴延覆命呂文煥至城下招之，亦不應。丙寅，日暮，風大起，巴延命順風掣金汁砲，焚其廬舍，煙焰張天，城遂破，生擒虎臣、大用，餘悉屠之。
進薄新城，都統制邊居誼力戰，文煥列沙洋所馘於城下，縛虎臣等至壁，使招降，居誼不答。明日，又至，居誼曰：「吾欲與呂參政語耳。」文煥以為降己，馳馬至；伏弩亂發，中文煥右臂，並中其馬，馬僕，幾鉤得之，眾挾文煥以它馬奔還。會總制黃順、副總制任寧相繼出降，其部曲多欲縋城出者，居誼悉驅入，當門斬之，文煥乃麾兵攻城，居誼以火具卻之。己巳，元總管李庭攻破外堡，諸軍蟻附而上，居誼度力不支，拔劍自殺，不殊，赴火死。所部三千人猶力戰，悉死焉，居誼舉家自焚。巴延壯居誼，購其屍觀之，遂殺虎臣、大用。居誼，隨人，初事李庭芝，積戰功擢都統制，至是死節。事聞，詔立廟死所。
閩中地震。
十一月，浙東安撫使馬廷鸞力辭去任；戊寅，詔依舊職奉祠。
詔為趙文義與其兄文亮共立廟揚州，賜額曰傳忠。
初，李庭芝帥淮南，聞進士鹽城陸秀夫名，辟置幕下，主管機宜文字。秀夫性沉靜，不求人知，每僚吏至閤，賓主交歡，秀夫獨無一語，或時宴集府中，矜莊終日，未常少有希合。至察其事皆治，庭芝益器之，雖改官，不使去己。時稱得士多者，淮南第一，號小朝廷。及是以秀夫為淮東制置司參議。
丙戌，以王龠為左丞相，章鑒為右丞相，並兼樞密使，從賈似道請也。
元東川元帥楊文安自達州進趨雲安軍，至馬湖江，與南師遇，大破之，遂拔雲安、羅拱、高陽城堡。
元安圖奏：「阿哈瑪特蠹國害民，凡官屬所用非人，請別加選擇。其營作宮殿，夤緣為奸，亦宜詰問。」元主命窮治，然阿哈瑪特委任如故。
元巴延軍逼復州，知州翟貴以城降。諸將請點視其倉庫軍籍，巴延不聽，諭諸將不得入城，違者以軍法論。阿珠使阿爾哈雅來言渡江之期，巴延不答，明日又來，又不答，阿珠乃自來。巴延曰：「此大事也，主上以付吾二人，可使餘人知之乎？」潛刻期而去。乙未，軍次蔡店。丁酉，往視漢口形勢。
時淮西制置使夏貴，以戰艦萬艘分據要害，都統制王達守陽邏堡，京湖宣撫使朱禩孫，以遊擊軍扼中流，元軍不得進。阿珠部將馬福，言自淪河走湖中，可從陽邏堡西沙蕪口入江，巴延使覘沙蕪口，夏貴亦以精兵守之。乃進圍漢陽，聲言取漢口渡江，貴果移兵援漢陽。十二月，丙午，巴延乘間遣阿喇罕將奇兵倍道龔沙蕪口，奪之。辛亥，自漢口開壩引船入淪河，轉沙蕪口以達江。壬子，戰艦萬計相踵而至，以數千艘泊淪河灣口，屯布蒙古漢軍數十萬騎於江北。
癸丑，巴延遣人招諭陽邏堡，守將王達等曰：「我輩受宋厚恩，戮力死戰，此其時也，安有叛逆歸降之理！備吾甲兵決之。今日我宋天下，猶賭博孤注，輸贏在此一擲爾！」巴延麾諸將以白鷂子千艘攻之，三日不克。巴延密謀於阿珠曰：「彼謂我必拔此堡，方能渡江。此堡甚堅，攻之徒勞。汝夜以鐵騎三千泛舟直趨上流，為搗虛之計，明日渡江，襲江南岸，已過則亟遣人報我。」阿珠亦曰：「攻城，下策也。若分軍船之半，循岸西上，泊青山磯下，伺隙而動，可以如志。 」
巴延計定，乙卯，遣阿爾哈雅督萬戶張弘范等進薄陽邏堡，夏貴率眾援之。阿珠即以昏時率四翼軍，溯流四十里至青山磯。是夜，雪大作，黎明，阿珠遙見南岸多露沙洲，即登舟，指示諸將令徑渡，載馬後隨。萬戶史格一軍先渡，為荊鄂都統程鵬飛所敗，格中三創，喪其師三百，阿珠引兵繼之。大戰中流，格中流矢，戰益力，鵬飛亦卻，阿珠遂登沙洲，攀岸步鬥，散而復合者數四，出馬於岸，力戰，追至鄂東門，鵬飛被七創，走。阿珠獲其船千餘艘，遂起浮橋，成列而渡，乃遣人還報。巴延大喜，揮諸將急攻陽邏堡。夏貴聞阿珠渡江，大驚，引麾下三百艘先遁，沿流東下，縱火焚西南岸，大掠，還廬州，陽邏堡遂破，王達領所部八千人及定海水軍統制劉成俱戰死。元諸將請追貴，巴延曰：「陽邏之捷，吾欲遣使前告宋人。今貴走，是代吾使也。」遂渡江與阿珠會。
元諸將議師所向，或欲先取蘄、黃。阿珠曰：「若赴下流，退無所據。上取鄂、漢，雖遲旬日，可以萬全。」巴延遂趣鄂州。己未，焚戰艦三千艘，煙焰漲天，城中大恐。時朱禩孫帥師援鄂，道聞陽邏之敗，夜，奔還江陵。庚申，知漢陽軍王儀以城叛降元。
鄂恃漢陽為蔽，及禩孫既遁，漢陽復失，鄂勢遂孤。呂文煥列兵城下曰：「汝國所恃，江、淮而已。今大軍渡江、淮如蹈平地，汝輩不降何待！」權守張晏然度不能守，遂以州降，程鵬飛亦以其軍降。幕僚張山翁獨不屈，元諸將請殺之，巴延曰：「義士也。」釋之。因檄下信陽諸郡，以鵬飛為荊湖宣撫使，撤守兵分隸諸將，取壽昌糧四十萬斛以充軍餉。命阿爾哈雅以四萬人守鄂，而自率大眾與阿珠東下趣臨安。阿爾哈雅戍鄂，禁將士毋得侵掠，其下無敢取民一萊者，民大悅。
癸亥，詔賈似道都督諸路軍馬。
時鄂州既破，朝廷大懼。三學生及群臣上疏，以為非師相親出不可。似道不得已，始平都督府於臨安，以孫虎臣總統諸軍，以黃萬石等參贊軍事。所辟官屬，皆先命後奏，仍於封樁庫撥金十萬兩，銀五十萬兩，關子一千萬貫，充都督府公用。
詔天下勤王。
元賜太乙真人第一區，仍賜額曰太一廣福萬壽宮。
乙丑，以高達為湖北制置使。
詔：「邊費浩繁，吾民重困。貴戚、釋道，田連阡陌，安居暇食，有司核其租稅，收之。」
庚午，元巴延遣程鵬飛至黃州招諭陳奕，奕使人過江請降，且求名爵。巴延曰：「汝既率眾來歸，何必慮及名爵！」以沿江大都督許之，奕大喜，遂以城降，仍以書招知蘄州管景模。時沿江諸郡，皆呂氏舊部曲，望風款附。
李庭芝遣兵入援。
是歲，元諸路蟲災凡九所，發米七萬五千石、粟四萬石以賑之。
元主謂秦蜀行省平章賽音諤德齊曰：「雲南，朕常親臨。比因委任失宜，使遠人不安。欲選謹厚者撫治之，無如卿者。」賽音諤德齊受命，即訪求知雲南地理者，畫其山川、城郭、驛舍、軍屯夷險遠近，為圖以進。帝大悅，遂拜平章政事、行省雲南，賜鈔五十萬緡，金寶無算。
時宗王托果嚕方鎮雲南，惑於左右之言，以賽音諤德齊至，必奪其權，具甲兵為備。賽音諤德齊聞之，乃遣其子尼雅斯拉鼎先至其所，請曰：「天子以雲南守者非人，致諸國背叛，故命臣來安集之，且戒以至境即加撫循。今未敢專，願王遣一人來共議。」王聞，遽罵其下曰：「吾幾為汝輩所誤！」明日，遣親臣撒滿位哈乃等至。賽音諤德齊問以何禮見，對曰：「吾等與尼雅斯拉鼎偕來，視猶兄弟也。請以子禮見。」皆以名馬為贄，拜跪甚恭，觀者大駭。乃設宴，陳所賜金寶飲器，酒罷，盡以與之，二人大喜過望。明日，來謝，語之曰：「二君雖為宗王親臣，未有名爵，不可以議國事。欲各授君行省斷事官，以未見王，未敢擅授。」令一人先還稟王，王大悅。由是政令一聽賽音諤德齊所為。

