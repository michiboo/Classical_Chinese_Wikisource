
春，正月，己未，以災異故，詔天下恤民隱，省刑罰。平陽、太原免差稅三年；江南佃戶租太重，以十分為率減二分，永為定例；仍弛出場、河泊之禁，聽民採捕。
庚申，以雲南順元同知宣撫事宋阿重，生獲其叔隆濟來獻，升其官，賜衣一襲。
癸亥，禁錮朱清、張宣族屬。
丙寅，以御史中丞、太僕卿塔斯布哈為中書右丞，江南行台中丞趙仁榮為中書參知政事。
陳天祥自被召還京，至是且一歲，未嘗得見帝，輸忠無地，常鬱鬱不自釋，遂移疾謝去。至通州，中書遣使追留，不還。帝聞之，賜鈔給傳，天祥辭所賜鈔而行。
升教坊司三品。
辛巳，詔諸王、駙馬往遼東捕海東鶻者，毋給驛。
自滎澤至睢州，築河防十有八所，給其夫鈔人十貫。
是月，平陽地震不止，已修民屋復壞。皇后召平章政事阿錫葉問曰：「災異如此，殆下民所致耶？」阿錫葉曰：「天地示警，民何與焉！」
御史中丞何瑋疏言地震咎在大臣，於是右丞洪君祥等俱罷。
命大都留守鄭制宜赴平陽存恤。制宜懼緩不及事，晝夜兼行，至則親人裡巷，撫瘡痍，給粟帛，存者賴之。
二月，丙戌，增置國子生二百員，遴宿衛大臣子孫充之。
甲午，詔父子兄弟有才者，許並居風憲。
徙江東建康道廉訪司治於甯國，其建康路簿書，命監察御史鉤考。
甲辰，翰林學士承旨薩裡曼進金書《世祖實錄節文》、《漢字實錄》。
減宿衛繁冗者。
丙午，帝如上都。
敕：「軍人奸盜詐偽，悉歸有司。」
平章政事、商議樞密院事李庭薨，追封益國公，諡武毅。
湖廣行省平章政事劉國傑久行邊，患瘴，自入覲還鎮，疾篤。僚屬問之，國傑曰：「交賊不臣，若病幸小愈，得滅此賊，死無憾矣。」問以家事，不言。卒年七十二。
國傑善推誠，得士心，故所至立功。性雄猛，視死如歸，嘗語人曰：「吾為國宣力，雖身棄草野不恨，何必馬革裹屍還葬哉！」訃聞，贈齊國公，諡武宣。
三月，丁巳，詔：「軍民官已除，以地遠官卑不赴者，奪其官不敘；軍官擅離所部者，悉遣還翼，違者論如律；軍人不告所部私歸者，杖而還之。」
乙丑，彗星滅。自去歲十二月庚戌始見，約盈尺，在室十一度，入紫微垣，至是滅，凡七十四日。
戊辰，中書左丞尚文以疾辭，不允。
詔：「諸王、駙馬所分郡邑，達嚕噶齊惟用蒙古人，三年依例遷代；其漢人、女真、契丹名為蒙古者，皆罷之。」
敕：「軍民逃奴，有獲者即付其主；主在它所者，赴所在官司給之，仍追逃奴鈔充獲者賞；逃及誘匿者，論罪有差。」
詔：「諸路牧羊及百，至三十者官取其一，不及數者勿取。」
中書省言：「自內降旨除官者，果為近侍宿衛，踐履年深，依已除敘；嘗宿衛未官者，視散官敘。始曆一考，准為初階；無資濫進，降官二級。官高者，量降各位下；再任者，從所隸用；三任之上，聽入常調。蒙古人不在此限。」從之。
庚辰，命凡為衙兵者，皆半隸屯田，仍諭各衛屯官及屯田者以勤惰為賞罰。
灤城、濟陽等縣隕霜殺桑。
夏，四月，丙戌，置千戶所戍定海，以防歲至倭船。
命僧、道為商者輸稅。
甲午，詔：「諸王、駙馬進捕鷹鷂，皆有定戶，自今非鷹師而乘傳冒進者，罪之。」
丁未，以國子生分教於上都。
集賢學士兼國子祭酒耶律有尚，以葬父還鄉，已而朝廷思用老儒，以安車召之。累辭，不允，復起為昭文館大學士兼國子祭酒。有尚前後五居國學，其教法一遵許衡之舊，而勤謹有加。諸生知趨正學，尊經術，尚躬行；宗仰有尚，猶舊時之宗仰許衡也。
五月，壬子朔，日有食之。
壬申，中書省言：「吳江、松江，實海口故道，潮水久淤，凡湮塞良田百有餘里，況海運亦由是而出，宜於租戶役萬五千人浚治，歲免租人十五石，仍設行都水監以董其程。」從之。
罷福建都轉運鹽使司，以其歲課並隸宣慰司。
庚辰，以去歲平陽、太原地震，宮觀攤圮者千四百餘區，道士死傷者千餘人，命賑恤之。
是月，蔚州之靈仙，太原之陽曲，隆興之天城、懷安，大同之白登大風，雨雹；開封之祥符、太康、陽武，衛輝之獲嘉，河溢。
涇水暴漲，毀堰塞渠，陝西行省命屯田府總管瓜勒佳巴延特穆爾及涇陽尹王琚疏導之。
六月，丁酉，汝甯妖人李曹驢等妄言得天書惑眾，事覺，伏誅。
是月，翰林學士致仕王惲卒。惲有材幹，操履端方，好學，善屬文，居官數進讜言。贈翰林學士承旨，追封太原郡公，諡文定。
秋，七月，辛酉，罷江淮等處財賦總管府。
癸酉，以順德、恩州去歲霖雨，免其民租。
八月，太原之交城、陽曲、管州、嵐州，大同之懷仁，雨雹、隕霜殺禾；杭州火，發粟賑之。以大名、高唐去歲霖雨，免其田稅。
九月，癸丑，帝至自上都。
庚申，巴延、梁德珪並復為中書平章政事，巴特瑪琳沁復為中書右丞，密勒和卓復為中書參知政事；以江浙行省平章阿爾為中書平章政事。庚午，御史杜肯構等言：「巴延等樹黨受賕，謫戍遠方，道路相慶。方經數月，遽聞召復相位，又與原鞫之人列坐朝堂。天下之人，目巴延、梁德珪、巴特瑪琳沁為三凶，三凶不誅，無以謝天下；又況密勒和卓、阿爾等，與之同惡相濟，濁亂朝綱，是以此年災異屢見。雖朝廷存恤之詔屢頒，而禍亂之源未塞，上失其政，民受其殃。請將群凶或斥或誅，明正其罪。」御史中丞何瑋亦以為言。前後章數十上，皆不報。
梁德珪自湖廣復入見，帝問：「卿安在？」德珪涕泣不能語。賜酒饌，使往拜其母。因以氣疾乞骸骨，旋卒。
癸酉，潮州颶風起，海溢，漂民廬舍，溺死者眾，給被災戶糧兩月。
冬，十月，辛卯，有事於太廟。
辛巳，以宣徽使、大都護長壽為中書右丞，陝西行省右丞托歡為中書參知政事。
丁亥，安南遣使人貢。
詔諸王、駙馬毋乘驛以獵。
庚寅，封皇侄哈尚為懷甯王，賜金印，仍割瑞州戶六萬五千隸之。
十一月，壬子，詔：「內郡、江南人凡為盜黥三次者，謫戍遼陽；諸色人及高麗二次，免黥，謫戍湖廣。盜禁御馬者，初犯謫戍，再犯者死。」
詔問弭災之道，商議中書省事張孔孫條對八事，其略曰：「蠻夷諸國，不可窮兵遠討；濫官放譴，不可復加任用；賞善罰惡，不可數賜赦宥，獻鬻寶貨，不可不為禁絕；供佛無益，不可虛費財用；上下豪侈，不可不從儉約；官冗吏繁，不可不為裁減；太廟神主，不可不備祭饗。」帝嘉納之，賜以鈔。
丁卯，復免僧人租。
壬申，詔：「凡僧奸盜殺人者，聽有司專決。」
十二月，庚子，復立益都淘金總管府。
始定國子生，蒙古、色目、漢人三歲各貢一人。
召程文海為翰林學士、商議中書省事。
雲南行省平章政事伊蘇岱爾上言：「所領雲南，地居徼外，歷世所不能臣。世祖皇帝天戈一麾，無思不服，今其民衣被皇庥，同於方夏，點蒼山舊嘗駐蹕，請紀聖功，刻石其上，使臣民瞻仰。」帝命程文海撰文，勒碑雲南」。
中書右司郎中伊赫特雅爾鼎嘗與同列共議獄，有異其說者，伊赫特雅爾鼎曰；「公等讀律，苟不變通以知事宜，譬之醫者，雖熟於方論，而不能切脈用藥，於疾痛奚益哉！」是歲肆赦，廷議，官吏因事受賕者不預。伊赫特雅爾鼎曰：「不可。恩如雨露，萬物均被，贓吏固可疾，比之盜賊則有間矣。宥盜而不宥吏，何耶？」刑部嘗有獄事上讞，既論決，已而丞相知其失，以譴右司主者。伊赫特雅爾鼎初未嘗署其案，因取成案閱之，竊置其名於下。或謂之曰：「茲獄之失，公實不與，丞相方譴怒，而公反追署其案，何也？」伊赫特雅爾鼎曰：「吾偶不署此案耳，豈有與諸君同事而獨倖免哉！」丞相聞而賢之，同列因以獲免。伊赫特雅爾鼎，回回人也。
春，正月，戊午，以帝師輦真監藏卒，賜金銀幣帛，仍建塔寺。
以暢師文為陝西漢中道廉訪副使，仍以疾不赴。
二月，癸未，中書省言：「近侍自內傳旨，凡除授賞罰，皆無文記，懼有差違，請自今傳旨者悉以文記付中書。」從之。
甲午，免天下道士賦稅。
乙未，建大天壽萬寧寺。中塑秘密佛像，其形醜怪，皇后幸寺見之，惡焉。以帕障其面而過，尋敕毀之。
庚子，命中書議行郊祀禮。
辛丑，赦天下。令御史臺、翰林、集賢院、六部於五品以上各舉廉能識治體者三人，行省、行台、宣慰司、廉訪司各舉五人。
三月，丁未朔，帝如上都。
先是省、院、台臣請上尊號，帝不允。及帝在上都，皇后自請之，帝曰：「我病日久，國家大事，多廢不舉，甯尚理此等事耶！」事遂寢。
戊午，以樞密副使高興為平章政事，仍樞密副使。
上都留守賀仁傑請老。仁傑居官五十餘年，為留守者居半，車駕春秋行幸，出入供億，未嘗致上怒。其妻劉歿，世祖欲為娶貴族，固辭；乃娶民間女，已而喪明，夫妻相敬有加。帝雅重之，晉平章政事，商議陝西行省事，賜金幣歸第。以其子勝代為上都留守。
夏，四月，乙酉，大同路地震，有聲如雷，壞官民廬舍五千餘間，壓死二千餘人；懷仁縣地裂二所，湧水盡黑，漂出松柏朽木。遣使以鈔四千錠、米二萬五千餘石賑之，是年租賦、稅課、徭役，一切除免。
先是中書省臣言：「前代郊祀，皆以祖宗配享。今始行郊禮，請專祀天地為宜。」從之。壬辰，始定郊祀禮。
元初，用國俗，拜天於日月山。郊祀之事，自平宋後猶未舉行。至是，哈喇哈斯等言：「祈天保民之事，有天子親祀者三：曰天，曰祖宗，曰社稷；而祭天尤國之大事也。陛下雖未及親祀，宜如宗廟、社稷，歲時遣官攝行之。」制下翰林、集賢、太常及中書議之。以為：「《周禮》冬至圜丘禮天，夏至方澤禮地；西漢元始間，始合祭天地；曆東漢至宋，千有餘年，分祭合祭，訖無定議。然時既不同，禮樂亦異，王莽之制，何可法也！今當循三代之典，祀天南郊，而方澤之禮，續議以聞。又按周作壇遺三成，近代壇四成；以廣天文從祀之位。今宜去其一成，以合陽、奇之數；每成高八尺一寸，以合數之九九；壇設丙巳之地，以就陽位。又，古者器用陶匏，席用槁鞂，以祀天；漢唐而後，禮樂玉帛，日益繁縟，宋、金多循唐禮；今宜取唐制損益而行之。」既而太常覆議尊祖配天之儀，省臣曰：「自古漢人有天下，率尊祖以配天。宗廟已有時饗，郊止祭天為宜。」中丞何瑋曰：「嚴父配天，不易之制也。」不從。
五月，戊申，詔求山林間有德行文學識治道者。征原任陝西儒學提舉蕭赴闕，且曰：「或不樂於仕，可試一來與朕語，當即遣歸。」令有司給以安車。
初為府史，與上官語不合，即引退，讀書南山者三十年。於是博極群書，及門受業者甚眾。鄉人有暮行遇盜者，詭曰：「我蕭先生也。」盜驚愕，釋去。世祖時，辟為陝西儒學提舉，不赴；後累授集賢直學士、國子司業，改集賢侍讀學士，皆不赴。省憲大臣即其家具宴為賀，使一從史先詣舍。方汲水灌園，從史至，不知其為也，使飲其馬，即應之不拒。及冠帶迎賓，從史見之有懼色，殊不為意。
戊午，改各道肅政廉訪司為詳刑觀察使，聽省、台辟人用之。
癸亥，以地震，改平陽為晉寧，太原為冀寧。
復立洪澤、芍陂屯田，令河南行省平章阿薩爾領其事。
召陳天祥為中書右丞，議樞密院事，提調諸衛屯田；以年老固辭。
六月，庚子，立子德壽為皇太子，詔告天下。賜高年帛。流竄遠方之人，量移內地。
甲午，潼川霖雨，江溢，漂沒居民，溺死者眾。敕有司給糧一月，免其田租。
秋，七月，辛亥，築郊壇於麗正、文明門之南丙位；設郊祀署，令、丞各一員，太祝三員，奉禮郎二員，協律郎一員，法物庫官二員。
甲寅，太白經天。
壬戌，以金銀鈔厚賜興聖太后及宿衛臣，出居懷州，復置懷寧王府官。
八月，丁丑，復給曲阜林廟灑掃戶，以尚珍署田五十頃供歲祀。
丙戌，海商以珍寶來獻，議以鈔六萬錠酬其直。或謂左丞尚文曰：「此所謂雅庫特珠也，六十萬酬之不為過。」文問：「何所用之？」答曰：「含之可不渴，熨面可使目有光。」文曰：「一人含之，千人不渴，則誠寶也；若一珠止濟一人，則用已微矣。吾之所謂寶者，米粟是也，一日不食則饑，三日則疾，七日則死，有則百姓安，無則天下亂，以功用較之，豈不愈於珠哉！」
癸巳，復立制用院。
是月，歸德、陳州河溢。
九月，庚申，帝至自上都。
冬，十月，丙戌，太白經天。
乙未，帝諭中書省、樞密院、御史臺臣曰：「省中政事，聽右丞相哈喇哈斯總裁，自今用人，非與議者悉罷之。」
戊戌，詔：「芍陂、洪澤等屯田為豪右佔據者，悉令輸租。」
辛丑，復以詳刑觀察司為肅政廉訪司。
括兩淮地為豪民所占者輸租賦。
北方奇嚕倫部大雪。同知宣徽院事圖沁布哈請買駝馬，補其死缺；出衣幣於內府，身往給之，全活數萬人。其還也，帝賜以七寶笠。
是月，帝不豫，皇后巴約特氏秉政。詔遣阿裕爾巴裡巴特喇，就其母鴻吉哩氏居懷州。阿裕爾巴裡巴特喇，懷甯王哈尚之母弟也。
江浙行省平章徹爾召入為中書平章政事，是月薨。家貲不滿二百緡，人服其廉。追封徐國公，諡忠肅。
十一月，丁未，黃勝許遣其屬來獻方物，請復其子官。帝不允，曰：「勝許反側不足信，如其悔罪自至，則官可得。」命賜衣服遣之。
舊制，凡遇享祀，司天雖掌時刻，無鐘鼓更漏，往往至旦始行事。至是將郊祀，齊履謙攝司天臺官，言於宰執，請用鐘鼓更漏，俾早晏有節，從之。
庚午，祀昊天上帝於南郊，牲用馬一，蒼犢一，羊、豕、鹿各九。其文舞曰《崇德之舞》，武舞曰《定功之舞》。以攝太尉，右丞相哈喇哈斯、左丞相阿固岱、御史大夫特們德爾為三獻官。
壬申，太白經天。
拱衛直都指揮使王伯勝，自帝有疾，晨夕入侍；安西王忌之，出為大寧路總管。
十二月，丙了，地震。
庚寅，皇太子德壽薨。皇后遣人問西僧丹巴曰：「我夫婦崇信佛法，以師事汝，只有一子，寧不能延其壽也？」對曰：「佛法如燈籠，風雨至則可蔽，若燭盡，則無如之何也。」一時稱其敏給。
春，正月，甲辰，詔詢訪莊聖皇后、昭睿順聖皇后、徽仁裕聖皇后儀范中外之政，以備紀錄。
丙午，浚吳松江等處漕河。
庚戌，浚真、揚等州漕河；令鹽商每引輸鈔二貫，以為傭工之費。
戊午，罷江南白雲宗都僧錄司，汰其民歸州縣，僧歸各寺，田悉令輸租。初，南台御史言：「江南寺觀田畝，歷年詔免租賦，上虧公額，下侵民利。其所隸民戶，或罹饑窘，為其徒者，坐視不恤。請於秋成之時，驗其頃畝，減半征之，以備凶歲推賑其民，庶幾利害稍均。」從之。
壬戌，發河南民十萬築河防。
丁卯，命近侍無輒驛召外郡官。
營國子學於文宣王廟西。
中書左丞尚文，以老疾告歸；復召為中書右丞，商議中書省事，不起。
閏月，晉甯、冀寧地震不止。
二月，辛亥，中書省言：「近侍傳旨以文記至省者，凡一百五十餘人，令臣擢用，其中犯法妄進者實多，宜加遴選。」許之。
己未，江西、福建奉使宣撫塔布岱坐贓；遇赦，釋其罪，終身不敘。
戊辰，帝如上都。
是月，大同路暴風，大雪，壞民廬舍；雨沙陰霾，馬牛多斃，人亦有死者。
三月，乙未，道州營道等處暴雨，江溢，山裂，漂蕩民廬，溺死者眾；復其田租。
夏，四月，庚子朔，詔：「凡匿鷹犬者，沒家貲之半，笞三十；來獻者給之以賞。」
壬戌，雲南羅雄州、普定路諸蠻為寇。右丞汪惟能進討，賊退據越州，諭之不服，遣平章伊蘇岱爾率兵萬人往捕之；兵至曲靖，與惟能合兵壓賊境，獲其渠，斬之，餘眾皆潰。命伊蘇岱爾留軍二千戍之。
癸亥，置崑山、嘉定等處水軍上萬戶府。
甲子，倭商有慶等抵慶元貿易，以金鎧甲為獻。命浙江行省平章阿喇卜丹等備之。
是月，鄭州暴風雨雹，大若雞卵，積厚五寸，麥及桑棗皆損；蠲今年田租。
五月，癸未，詔：「西番僧往還者，不許馳驛，給以舟東。」
禁御史臺、宣慰司、廉訪司官毋買鹽引。
乙酉，遣高麗國王王昛還國，仍置征東行省鎮撫之。
丁亥，詔右丞相哈喇哈斯、達喇罕、左丞相阿固台等整飭庶務；凡銓選錢穀等事，一聽中書裁決，百司勤怠者，悉以名聞。
六月，癸卯，御史臺言：「江南行台監察御史嘉琿，劾江浙行省宣使李元不法。行省亦遣人摭拾嘉琿不令檢核案牘。」中書省復言嘉琿等不循法度，擅遣軍士守衛其門，搒掠李元，誣指行省等官不法事。詔省、台及額爾克達嚕噶齊同訊之。
壬戌，來安路總管岑雄叛，湖廣行省遣宣慰副使呼圖嚕特穆爾招諭之。雄令其子世堅來降，賜衣物遣之。
秋，七月，辛巳，宣德等處雨雹害稼。大同之渾源隕霜殺禾。平江大風海溢，漂民廬舍。
八月，壬寅，開成路地震，王宮及官民廬舍皆壞，壓死故秦王妃等五千餘人；以鈔萬三千六百餘錠、糧四萬四千餘石賑之。
先是，命江浙行省製造宣聖廟樂器，以宋舊樂工施德仲審校應律，運至京師。丁巳，京師文宣王廟成，行釋奠禮，牲用太牢，樂用登歌，製法服三襲；命翰林院定樂名、樂章。
是秋，遼陽行省右丞洪萬罷，以其叔君祥代之。君祥請於朝，宜新省治，增巡兵，置儒學提舉官、都鎮撫等員，以興文教，修武備。既而事不果行。
陝西饑，省、台議請賑於朝，安西路總管趙世延曰：「救荒如救火，願先發廩以賑。朝廷若不允，世延當傾財若身以償。」省、台之從，所活者眾。
世延嫻習官政，其始除總管也，前政壅滯者三千牘，世延既至，不三月，剖決殆盡。
冬，十月，丁未，有事於太廟。
丁卯，安南遣使貢方物。
青山叛蠻來附。
吳江洲大水，民乏食，發米萬石賑之。
十一月，己巳，帝至自上都。
十二月，乙卯，帝寢疾，禁天下屠宰四十二日。
內侍李邦寧，錢塘人，宋故小黃門也，宋亡，從瀛國公入見，世祖命給侍內庭。警敏稱上意，令學國書及諸番語，即通解，遂見親任。帝即位，進太醫院使。自帝初得疾至此，不離左右者十餘月。
癸亥，瓊州臨高縣那篷洞主王文何等作亂，伏誅。
阿裕爾巴裡巴特喇至懷州，所過郡縣供帳華侈，悉令撤去，嚴飭扈從毋擾民，民皆感悅。
是歲，大都留守鄭制宜卒。帝遇制宜特厚，每侍宴，輒不敢飲，終日無惰容。帝察其忠勤，屢賜內醞，輒持以奉母。帝聞之，特封其母蘇氏為潞國夫人。及制宜歿，追封澤國公，諡忠宣。
春，正月，丙辰朔，帝大漸，免朝賀；癸酉，崩於玉德殿，國語稱鄂勒哲圖皇帝。
帝承世祖混一之後，善於守成；惟末年連歲寢疾，凡國家政事，內則決於宮壺，外則委於宰臣，幸去世祖未遠，守其成憲，不至廢墜。
乙亥，靈駕發引，葬起輦谷，從諸帝陵。
皇后巴約特氏，以己嘗謀出阿裕爾巴裡巴特喇及其母居懷州，至是恐其兄懷甯王哈尚立，必報前怨，乃命召安西王阿南達入京師，欲立之。左丞相阿固岱、平章賽音諤德齊、巴特瑪琳沁、巴延及諸王莽賴特穆爾陰左右之，謀斷哈尚歸路，奉皇后垂簾聽政，立安西王輔之。於是，阿固岱以祔廟及攝位事集廷臣議之，太常卿田忠良、御史中丞何瑋皆執不可，阿固岱變色曰：「制自天降耶？公等不畏死，敢沮大事！」瑋曰：「死畏不義爾；苟死於義，何畏！」議遂寢。
右丞相哈喇哈斯收百司符印，封府庫，稱疾，守宿掖門，內旨日數至，皆不聽。眾欲害之，未敢發。懷甯王適遣哈喇托克托計事京師，哈喇哈斯令急還報，復遣使南迎阿裕爾巴裡巴特喇於懷州。
使至懷州，阿裕爾巴裡巴特喇疑未行，其傅李孟曰：「支子不嗣，世祖之典訓也。今宮車晏駕，大太子遠在萬里，宗廟社稷危疑之秋，殿下當奉大母急還宮庭，以折奸謀，安人心；不然，國家安危，未可保也。」阿裕爾巴裡巴特喇猶豫未決，孟復進曰：「邪謀得成，以一紙書召還，則殿下母子且不自保，豈暇論宗族乎！」阿裕爾巴裡巴特喇大悟，乃奉其母行。
先遣孟趨哈喇哈斯所覘之。適皇后使問疾哈喇哈斯所，孟入，長揖，引其手診之，眾謂孟醫也，不疑之。既而知安西王即位有日，還告曰：「事急矣，先發者制人，後發者制於人，不可不早圖之。」左右之人皆不能決，或曰：「皇后深居九重，八璽在手，四衛之士，一呼而應者累萬。安西王府中，從者如林，殿下侍衛單寡，不過數十人，兵仗不備，奮赤手而往，事未必濟。不如靜守，以待大太子之至，然後圖之，未晚也。」。孟曰：「群邪違棄祖訓，黨附中宮，欲立庶子，天命人心，必皆弗與。殿下入造內廷，以大義責之，則凡知君臣之義者，無不舍彼為殿不用，何求而弗獲！克清宮禁，以迎大兄之至，不亦可乎？且安西既正位號，縱大太子至，彼安肯兩手進璽，退就籓國，必將鬥於國中，生民塗炭，宗社危矣。且危身以及其親，非孝也；遣禍難於大兄，非弟也；得時弗為，非智也；監機不斷，非勇也；仗義而動，事必萬全。」阿裕爾巴裡巴特喇曰：「當以卜決之。」命召卜人。有儒服持囊游於市者，召之至，孟出迎，語之曰：「大事待汝而決，但言其吉。」乃人筮，遇《乾》之《睽》，立而獻卦曰：「卦大吉。乾，剛也；睽，外也；以剛處外，乃定內也。君子乾乾，行事也；飛龍在天，上治也；輿曳牛，掣其人，耏龍劓，內兌廢也；厥宗噬膚，往必濟也；大君外至，明相麗也；乾而不乾，事乃睽也；剛運善斷，無惑疑也。」孟曰：「筮不違人，是謂大同，時不可以失。 」阿裕爾巴裡巴特喇喜，振袖而起。眾翼之登騎，諸臣皆步從。
至衛輝，經比干墓，顧左右曰：「紂內荒於色，毒痡四海，比干諫，紂刳其心，遂失天下。」令祀比干墓，為後世勸。至漳水，值大風雪，田叟有以孟粥進者。近侍卻不受，阿裕爾巴裡巴特喇曰：「漢光武嘗為寇兵所迫，食豆粥。大丈夫不備嘗艱阻，往往不知稼穡艱難，以致驕惰。」命取食之。賜叟綾一匹，慰遣之。
二月，辛亥，阿裕爾巴裡巴特喇至大都，與母鴻吉哩氏人內，哭盡哀，復出居舊邸。
安西之黨見阿裕爾巴裡巴特喇既至，遂謀以三月三日偽賀其生辰，因以舉事。阿實克布哈知之，言於哈喇哈斯，且曰；「先人者勝，後人者敗。後一垂簾聽政，我等皆受制於人矣，不若先事而起。」哈喇哈斯曰：「善！」夜，遣人啟阿裕爾巴裡巴特喇曰：「懷甯王遠，不能速至，恐變生不測，當先事而發。」
阿裕爾巴裡巴特喇復遣都萬戶囊嘉特詣諸王圖喇定計，囊嘉特力贊之，乃先二日，以三月丙寅率衛士入內，稱懷甯王遣使召安西王計事。至即並諸王莽賚特穆爾執之，鞫問，辭服，械送上都。收阿固岱、巴特瑪琳沁、賽音諤德齊、巴延等，誅之。
諸王庫庫楚、伊克圖進曰：「今罪人斯得，太子實世祖之孫，宜早正大位。」阿裕爾巴裡巴特喇曰：「王何為出此言也！彼惡人潛結宮壺，亂我家法，故誅之，豈欲作威福以覬望神器耶！懷甯王，吾兄也，宜正大位，已遣使奉璽北迎之矣。」遂自稱監國，與哈喇哈斯日夜居禁中以備變。
監國命李孟參知政事。孟損益庶務，裁抑僥倖，群小皆不樂。既而曰：「執政大臣，當自天子親用，今鑾輿在道，孟未見顏色，誠不敢冒大任。」固辭，弗許，遂逃去，不知所之。
監國命楊多爾濟譏察禁衛。多爾濟，寧夏人，早侍籓邸，見倚重。李孟之使京師也，多爾濟從行，至是密緻警備，監國賴焉。
是月，道州營道縣暴雨，山裂一百三十餘處。
夏，五月，乙丑，懷甯王哈尚至上都。初，哈尚聞帝崩，自阿勒臺山至和林。諸王勳戚合辭勸進，王曰：「吾母及弟在大都，俟宗親畢會議之。」
時內難既平，鴻吉娌妃以兩子星命，令陰陽家推算所宜立者，曰：「重光大荒落有災，旃蒙作噩長久。」重光為哈尚年幹，旃蒙為阿裕爾巴裡巴特喇年幹也。妃惑其言，遣近臣告哈尚曰：「汝兄弟二人，皆我所生，豈有親疏，陰陽家所言，運祚修短，不容不思。」哈尚語托克托曰：「我捍邊陲十年，又嗣次居長，星命之言，茫昧難信。設我即位後，所行上合天心，下副民望，則雖一日之短，亦足重名萬年，何可以陰陽家言而乖祖宗之託哉！此殆用事之臣擅權專殺，恐他日或治其罪，故為是奸謀耳。汝為我往察事機，疾歸報我。」乃親率大軍由西道，諸王昂輝由中道，綽和爾由東道，各以勁卒一萬，而遲回不進。
托克托馳至大都，具道哈尚言，妃愕然曰：「修短之說，雖出術家，為太子周思遠慮，乃出我深愛。今大憝已除，諸王大臣議已定，太子不速來何為！汝所致言，殆有讒間。汝歸，為我彌縫之而趣其來。」先是，妃以懷甯王不至，復遣阿實克布哈迎之，備道安西謀變始末及太弟監國與諸王群臣推戴之意。至是托克托繼往，行至中道，懷甯王輿中望見之，趣使同裁。托克托備述妃言，懷甯王大感悟，及是至上都，以阿實克布哈為平章政事，遣還報兩宮。阿裕爾巴裡巴特喇即侍其母來會於上都，廢皇后巴約特氏，出居東安州，殺之。誅安西王阿南達及諸王莽賚特穆爾。
甲申，懷甯王即皇帝位。詔曰：「昔我太祖皇帝以武功定天下，世祖皇帝以文德洽海內，列聖相承，丕衍無疆之祚。朕自先朝，肅將天威，撫軍朔方，殆將十年；親禦甲冑，力戰卻敵者屢矣。方諸蕃內附，邊事以甯，遽聞宮車晏駕。乃有宗室、諸王、貴戚、元勳，相與定策於和林，咸以朕為世祖曾孫之嫡，裕宗正派之傳，以功以賢，宜膺大寶。朕謙上未遑，至於再三。還至上都，宗親、大臣復請於朕。間者奸臣乘隙，謀為不軌，賴祖宗之靈，母弟阿裕爾巴裡巴特喇稟命太后，恭行天罰。內難既平，神器不可久虛，宗祧不可乏祀，合詞勸進，朕勉徇輿情，於五月二十一日即皇帝位。其與民更始，可大赦天下。」
是日，追尊考曰順宗皇帝，母元妃鴻吉哩氏曰皇太后。
壬辰，加知樞密院事托多爾海太傅，中書右丞相哈喇哈斯、達喇罕太保，並錄軍國重事；知樞密院事塔喇海為中書左丞相，預樞密院、宣徽院事；同知徽政院事綽和爾、額爾克達嚕噶齊阿實克布哈、江浙行省平章政事莽賚布哈並為中書平章政事；江浙行省左丞劉正為中書左丞，中書右丞、行御史中丞塔斯布哈為御史大夫。
是月，建州大雨雹。
六月，癸巳朔，詔立母弟阿裕爾巴裡巴特喇為皇太子，受金寶。
甲午，建中都，立宮闕。
遺使四方旁求經籍，識以玉刻印章，命近侍掌之。有進《大學衍義》者，命王約等節而譯之。皇太子曰：「治天下，此一書足矣。」因命與《圖像孝經》、《列女傳》並刊行，賜臣下。
翰林學士閻復陳三事，曰：惜名器，明賞罰，擇人材，言皆剴切。未幾，遙授平章政事。復力辭，不許；上疏乞骸骨，詔從其請。
丁酉，中書右丞相哈喇哈斯、左丞相塔喇海言：「臣等與翰林、集賢、太常老臣集議，皇帝嗣登寶位，詔追尊皇考為皇帝。皇考，大行皇帝同母兄也；大行皇帝祔廟之禮尚未舉行，二帝神主，依兄弟次第祔廟為宜。今擬請諡皇考昭聖衍考皇帝，廟號順宗；大行皇帝曰欽明廣孝皇帝，廟號成宗。太祖之室居中，睿宗西第一室，世祖西第二室，裕宗西第三室；順宗東第一室，成宗東第二室。先元妃鴻吉哩氏宜諡曰真慈靜懿皇后，祔成宗廟室。」制可之。
初，累朝皇后既崩者，猶以名稱，未有諡號。禮部主事曹元用言：「後為天下母，豈可直稱其名！宜加徽號，以彰懿德。」至是皇后上諡，用元用之言也。
壬寅，塔喇海加太保、錄軍國重事、太子太師。
癸卯，置詹事院。
乙巳，中書省言：「中書宰臣十四員，御史大夫四員，前制所無。」詔與翰林、集賢諸老臣議擬以聞。
壬子，封皇妹為魯國大長公主，駙馬琱阿布喇為魯王。
甲寅，敕內郡、江南、高麗、四川、雲南諸寺僧誦《藏經》，為三宮祈福。
丙辰，御史大夫塔斯布哈言：「舊制，內外風憲官有所彈劾，諸人勿預；而近有受贓為監察御史所劾者，獄具，夤緣奏請，託言事入覲以避其罪。臣等以為今後有罪者，勿聽至京，待其對辨事竟，果有所言，方許奏陳。」從之。
戊午，進封高麗國王王昛為瀋陽王，加太子太傅。
秋，七月，癸亥朔，封諸王圖喇為越王。
初，皇太子入定內難，阿固岱有勇力，人莫能近，諸王圖喇實手縛之，故有是命。哈喇哈斯力爭，以為：「舊制，非親王不得加一字之封。圖喇疏屬，豈可以一日之功，廢萬世之制！」帝不聽。因喇因譖於帝曰：「安西謀幹大統時，丞相亦曾署其牘。」未幾，罷為和林左丞相。
哈喇哈斯至鎮，斬為盜者一人，分遣使者賑貸降民，奏出鈔帛，易牛羊以給之；近水者教取魚鱉為食。會大雪，命諸部署傳車，相去各三百里，凡十傳轉米數萬石，以餉饑民。又度地置倉廩，積粟以待來者。求古渠浚之，溉田數千頃。治稱海屯田，令部民雜耕其間，歲得米二十餘萬，北邊大治。
甲子，以中書參知政事趙仁榮為太子詹事。
以阿保功，授莽賚大司徒，封其妻為順國夫人。
己巳，置宮師府，設太子太師、少師、太傅、少傅、太保、少保、賓客、左右諭德、贊善、庶子、洗馬、率更令丞、司經令丞、中允、文學、通事舍人、校書、正字等官。
召張養浩為司經。養浩，濟南人，先為堂邑縣尹，毀淫祠三十餘所，罷舊盜之朔望參者，曰：「彼皆良民，饑寒所迫，不得已而為盜耳。既加之以刑，猶以盜目之，是絕其自新之路也。」眾盜感泣，相戒曰：「毋負張公！」有李虎者，嘗殺人，其黨暴戾為害，民不堪命，舊尹莫敢詰。養浩至，盡置諸法，民快之。去官十年，猶為立碑頌德。至是召用，未至，改文學，旋拜監察御史。
丁丑，以中書左丞相塔喇海為中書右丞相，監修國史；御史大夫塔斯布哈為中書左丞相。
辛巳，加封至聖文宣王為大成至聖文宣王。遣使闕裡，祀以太牢。
塔喇海、塔斯布哈言：「中書庶務，同僚往往有不俟公議，即以上聞。今後事無大小，請共議而後奏。」帝曰：「卿等言是，自今庶務非公議者勿奏。」
以江浙行省左丞郝天挺為中書右丞。
天挺英爽剛直，有志略，受業於元好問。以勳臣子，世祖召見，嘉其容止，令備宿衛東宮。裕宗遇之甚厚，累官陝西行御史臺中丞。至是遷江浙行省左丞，不赴，拜中書右丞。與宰相論事，有不合輒面斥之。一日，以奏事敷陳明允，特賜黃金百兩，不受。帝曰：「非利汝也，第旌汝肯言耳。」
丙戌，御史大夫伊囉勒言：「舊制，中書省、樞密院、御史臺、宣政院許得自選其人，它司悉從中書銓擇，近臣不得輒奏，如此則紀綱不紊。」帝嘉納之。
辛卯，發卒二千人為晉王伊蘇特穆爾築邸舍。
是月，江浙、湖廣、江西、河南、兩淮屬郡饑，於鹽、茶課鈔內折粟，遣官賑之。詔富家能以私粟賑貸者，量授以官。
禮部尚書吳鼎，奉命賑山東諸郡饑，朝議發粟四萬石，鈔折米一萬石。鼎謂同使者曰：「民得鈔何從易米？」同使者曰：「朝議已定，恐不可復得。」鼎曰：「人命豈不重於米耶！」言於朝，卒從其請。
都指揮使茂穆蘇以角牴屢勝，遙授中書平章政事。伶官實迪等授幹章，仍領玉宸樂院使。未幾，樂工有犯法者，刑部逮之。實迪以玉宸與刑部秩皆三品，官皆榮祿大夫，留不遣，中書以聞。帝曰：「凡諸司視其資級，授之散官，不可超越。其間冗職名品高者，宜遵舊制降之。」
八月，甲午，中書省言：「內降旨與官者八百八十餘人，已除三百，未除者猶五百餘。請自今，越奏者勿與。又外任官多帶相銜，非制。」御史臺亦言：「御史、廉訪使官，宜從本台公選，不當從諸臣所請，降內旨用之。」帝曰：「凡若此者，卿等皆當執勿與。」未幾，省臣復言：「比有應入常調者，夤緣驟選，或未入仕及已嘗廢黜，亦復請自內降。計奉詔禁革之後，所降內旨。復有百餘。中書政務，他人輒得幹請，責以整飭，其效實難。自今銓選、錢穀之事，請如前制，不由中書議者，不得奏聞。」從之。
辛亥，中書右丞博囉特穆爾以國字譯《孝經》進，詔曰：「此乃孔子之微言，自王公達於庶民，皆當由是而行。其命中書省刻板模印，諸王而下皆賜之。」
戊午，冀甯路地震。
九月，甲子，帝至自上都。
壬申，上皇考及大行皇帝尊諡、廟號；又上先元妃鴻吉哩氏尊諡。祔於成宗廟室。
丙子，塔喇海言：「比蒙聖恩，賜臣江南田百頃。今諸王、公主、駙馬賜田還官，臣等請還所賜。」從之，仍諭諸人賜田悉令還官。
丁丑，中書省言：「比議省臣員數，奉旨，依舊制定為十二員。右丞相塔喇海、左丞相塔斯布哈、平章綽和爾、奇塔特布濟克如故，餘令臣等議。請以阿實克布哈、塔斯哈雅為平章政事，博囉達實、劉正為右丞，郝天挺、額森特穆爾為左丞，於璋為參知政事。其諸司冗員，並宜揀汰。」從之。
甲申，詔立尚書省，分理財用，命塔喇海、塔斯布哈仍領中書，以托克托、嘉琿、帕哈哩鼎任尚書省，俾自舉官屬。命鑄尚書省印。
丙戌，皇太子建佛寺，請買民地益之，給鈔萬七百錠有奇。
辛卯，御史臺言：「至元中，阿哈瑪特綜理財用，立尚書省，三載併入中書；其後僧格用事，復立尚書省，事敗又併入中書。粵自大德五年以來，四方地震、水災、歲仍不登，百姓重困。頃又聞為綜理財用立尚書省，如是則必增置所司，濫設官吏，殆非益民之事也。且綜理財用，在人為之，若只命中書整飭，未見不可。」帝曰：「卿言良是。但此三臣願任其事，姑聽其行。」
冬，十月，庚子，中書省言：「前置中書省時，裕宗為中書令，嘗至省署敕。其後僧格遷立尚書省，不四載而罷。今復遷中書於舊省，請徙中書令位，仍請皇太子一至中書。」從之。
乙巳，敕方士、日者勿游諸王、駙馬之門。
丙辰，中書省言：「常歲，海漕糧百四十五萬石；今江浙歲儉，不能如數。請仍舊例，湖廣、江西各輸五十萬石，並由海道達京師。」從之。
先是都水監言：「巡視白浮、甕山河堤，崩三十餘里，宜編荊笆為水口，以泄水勢。」夏初興役，至是月工竣。
十一月，丙寅，帝朝隆福宮，上皇太后玉冊、玉寶。
太后性聰慧，教宮中侍女皆執治女功。然不自檢飭，自正位東朝，淫恣日甚，內則赫嚕謨、伊勒色巴用事，外則幸臣實勒們、耨埒及宣徽使特們德爾相率為奸，以至濁亂朝政焉。
辛未，以塔喇海領中政院事。
乙亥，中書省言：「大都路供億浩繁，概於屬郡取之。其軍站、鷹坊、控鶴等戶，恃其雜徭無與，冒占編氓。請降璽書，依祖宗舊制，悉令均當，或輒奏請者，亦宜禁止。」制可。
皇太子言：「近蒙恩以安西、吉州、平江為分地，租稅悉以賜臣。臣恐宗親昆弟援例，自五戶絲外，餘請輸之內帑。其陝西運司歲辦鹽十萬引，向給安西王，以此錢斟酌與臣，惟陛下裁之。」帝曰：「太子所思甚善，歲以十萬錠給之，不足則再賜。」
己卯，以皇太子受冊禮成，帝御大明殿，受諸王百官朝賀。
杭州、平江等處大饑。丁亥，發粟賑之。
庚寅，賜太師伊徹察喇江南田四十頃。時賜田悉奪還官，中書省以為言。詔：「伊徹察喇自世祖時積有勳勞，非餘人比，宜以前後所賜合百頃與之。」
十二月，壬辰朔，中書省言：「舊制，金虎符及金銀符，典瑞院掌之，給則由中書，事已則復歸典瑞院。今出入多不由中書，下至商人，結托近侍奏請，以致泛溢，出而無歸。自後除官及奉使應給者，非由中書省勿給。」從之。
乙未，齊塔察爾等擾檀州民，強取米粟六百餘石，詔官訊之。
癸卯，命留守司以來歲正月十五日，起燈山於大明殿後、延春閣前。
丁巳，以中書省言，國用浩穰，民貧歲歉，詔宣政院並省佛事。
中書省言：「刑法者，譬之權衡，不可偏重。世祖已有定製，自元貞以來，以作佛事之故，放釋有罪，失於太寬，有司無所遵守。今請凡內外犯法之人，悉歸有司依法裁決。又，各處民飢，除行宮外，工役請悉罷停。」從之。
庚申，詔改大德十二年為至大元年。
敕：「內廷作佛事毋釋重囚，以輕囚釋之。」
是歲，征蕭為太子右諭德，扶病至京師，入覲東宮，書《酒誥》為獻，以朝廷時尚酒故也。尋以病請解職，或問之，則曰：「禮，東宮東面，師傅西面，此禮今可行乎？」俄擢集賢學士、國子祭酒，依前右諭德。疾作，固辭而歸，卒，諡貞敏。致行甚高，賤履篤實，關輔之士，翕然宗之。
起王利用為太子賓客。疏言時政，曰：「寡慾養身，酒宜節飲，財宜節用，杜絕讒言，求納直諫，官司量材而授，工役相時而動。」帝及太子嘉納。皇后聞之，命錄副本以進。
利用尋以老疾不能朝，帝遣醫診視之。利用語其弟曰：「吾受國厚恩，愧不能報，死生有命，藥不能為也。」遂卒。後贈平章政事，諡文貞。
中書平章政事鄂爾根薩裡卒。後贈太師，追封趙國公，諡文定。
江浙行省平章政事托克托卒。帝以托克托善為治，吏民安之，久不及召還。至是卒，年才四十四。

