
冬，十月，壬午朔，詔曰：「昨者出自朕意，分遣使人，授以手曆，澄清諸道。逮胡蒙等還朝，偶緣它事相繼而去，皆非有失使指。慮四遠不知其由，妄意揣摩，將已行之事，苟簡滅裂，顛倒紛紜，民受其弊，未還二使，不無疑慮，動輒畏縮，甚失臨遣之意。三省可速行下諸路所陳利害，令監司郡縣遵守，舉薦人材，取旨錄用。」時劉大中、明橐未還，恐郡邑觀望，故有是詔。
禮部尚書兼權吏部尚書洪擬罷，為徽猷閣直學士、提舉江州太平觀，以殿中侍御史常同論其阿附王黼，在銓曹專任胥吏故也。先是帝以地震求言，擬與其子駕部員外郎興祖偕上封事，論朝廷紀綱不正，語侵在位者，由是父子繼罷。
癸未，朱勝非等上《吏部七司敕令格式》一百八十八卷。
自渡江以來，官司文籍散佚，無所稽考，議者以為銓法最為急務。會廣東轉運司以所錄元豐、元祐吏部法來上，洪擬等乃以省記舊法及續降指揮詳定，至是成書。
戊子，尚書工部侍郎李擢試禮部尚書，權刑部侍郎蘇遲權工部侍郎。
庚寅，吳玠加檢校少保，以總兵累年，捍禦有功也。
甲午，大理國請入貢且賣馬，帝諭大臣曰：「令賣馬可也。進奉可勿許，安可利其虛名而勞民乎！」朱勝非曰：「異時廣西奏大理入貢，事可為鑒。」帝曰：「遐方異域，何由得實！彼雲進奉，實利賈販。第令帥臣、邊將償其馬直，當價則馬當繼至，庶可增諸將騎兵，不為無益也。」
尚書吏部員外郎劉大中宣諭江南路還，以舉刺官吏、申明利害、平反獄訟、科拔財賦為八冊來上。大中出使僅一歲，所按吏二十人，薦士十六人。
己亥，偽齊陷鄧州，以其將齊安上知州事。
辛丑，南丹蠻犯觀州。
初，南丹州刺史莫公晟，政和間獻地於朝，以為廣西兵馬鈐轄，既而逃歸。會武節郎黃昉知觀州，遣兵略其部族，公晟怒，聚眾數百人，以是夜圍觀州，焚寶積監。廣西經略使劉彥適調融州土丁將兵往救之，公晟已去。昉坐免所居官。
癸卯，詔：「自紹興元年正月朔以前，因群寇殘破、佔據去處乘時作過之人，限旨到日將已受詞訴絕結，毋得枝蔓，日後毋得受理。」時言者以為自軍興以來，村民往往乘勢剽劫，其罪大而考驗明白者，固已就戮；然牽聯黨與，蔓及平人，或挾仇規利，轉相告訴，人情不安，故有是命。
襄、鄧、隨、郢等州鎮撫使李橫，棄襄陽，奔荊南。
時偽齊將李成既得鄧州，而劉豫之眾有歸襄陽者，橫以為寇至，且軍食不繼，隨引兵遁，成入襄陽。知隨州李道聞之，亦棄城去，豫以其將王嵩知隨州。
橫之去襄陽也，欲依解潛以俟命，其參謀官直龍圖閣趙去疾、屬官右宣教郎閻大鈞，勸使歸朝待罪。橫曰：「我有烏合之眾，所至自謀衣食，人皆謂我為賊。萬一諸郡不見納，奈何？」二人曰：「我亦官軍也，何至是？」已而湖北安撫使劉洪道果拒之，橫大怒，欲殺二人，二人呼曰：「江西帥趙樞密可歸也。」橫猶未決，而趙鼎已遣糧舟至，其眾遂安。時權商虢鎮撫使董先、蔡州信陽軍鎮撫使牛皋，先已渡江至洪州；鼎復以銀數千兩犒橫之眾，且檄知黃州鮑貽遜迎勞於境上。橫大喜，以所部如洪州。
荊、潭制置使王𤫉率水軍至鼎口，與賊遇。賊乘舟船高數丈，以堅木二尺餘剡其兩端，與矢石俱下，謂之木老鴉。官軍乘湖海船低下，用短兵接戰，不利，𤫉為流矢及木老鴉所中，退保橋口，留統制官崔增、吳全當下流，親將神武前軍萬餘人陸行趨鼎州。
偽齊引兵犯郢州，守將李簡棄城去，劉豫以荊超偽知郢州。超，班直也，豫才而用之。
丙午，左承議郎、主管毫州明道宮王公彥進秩二等，以元符上書入籍故也。自是黨人見在者皆還官。
戊申，詔：「今後省試並赴行在。」
自諸路置類省試，行之才二舉，議者以為奸弊百端，且言：「本朝省試，必於六曹尚書、翰林學士中擇知舉，諸行侍郎、給事中擇同知舉，卿監為參詳官，館職、學官為點檢官，又以御史監視，故能至公至當，厭服士心。今盜賊屏息，道路已通，若以此試復還禮部，不過括諸漕司所費輸之行在，則必裕然有餘矣。 」詔檢正累降指揮，申嚴行下，於是遂罷諸路類試。
庚戌，復置宗正少卿一員，太府、司農寺、軍器、將作監各復置丞一員，太府、大理左斷刑、右置獄名復增丞一員。
是月，偽齊將王彥先自毫州引兵至北壽春，揚兵淮上，有南渡意。江東、淮西宣撫使劉光世駐軍建康，扼馬家渡，遣統制官酈瓊以所部駐無為軍，為濠、廬聲援，賊乃還。
十一月，丙辰，執政進呈修運河畫一。帝曰：「有欲以五軍不堪出戰士卒充此役者固不可，又有言調民而役之者滋不可，惟旁郡廂軍壯城捍江之屬為宜。至於廩給之費，則不當吝。」朱勝非曰：「開河似非急務，而饋餉艱難，故不得已。然時方盛寒，役者良苦，臨流居民，悉當遷避。至於畚挶所經，泥沙所積，當預空其處，則居民及富家以僦屋取貲者，皆非所便，恐議者或以為言。」帝曰：「禹卑宮至而盡力乎溝洫，浮言何恤焉！」
己未，詔：「王𤫉所部帥司並諸州軍，並權聽𤫉節制。」以𤫉言湖南、北安撫使折彥質、劉洪道不肯濟師也。
彥質聞命，上疏言：「靖康中任河東宣撫副使，𤫉系臣部下兵官，兼曾體量行遣，嫌怨灼然。若使平時部屬偏裨，一旦加乎其上，緩急聽其憑淩，竊恐有虧國體。」詔：「彥質與𤫉同心討賊，如託故避事，致有疏虞，當議重行竄責。」
庚申，罷楚州吳城縣為鎮。縣自兵火後，居民才八十餘家，故廢之。
禮部員外郎虞氵曇，請銓試初出官人，以經義、詩賦、時義、斷案、律義為五場，就試人十分取七，榜首循一資，從之。
癸亥，詔：「諸路上供錢物，令戶部歲終舉劾稽違侵隱去處。」
武德大夫、高州刺史、閤門宣贊舍人、御前忠銳第一將崔增，右武大夫、忠州團練使、荊潭制置司水軍統制吳全，與湖寇遇於陽武口，死之。
時荊潭制置使王𤫉將水軍，以前二日至下芷江口，翼日，知鼎州程昌㝢亦至，共議取周倫寨。又翼日，增、全至陽武口，遇賊軍船。皆寂然無聲，呼之不應，增等以為空舟也，令湖海船倚梯而上。賊兵奄出，官軍遂敗，死者不知其數，增與全皆死。時統制官任士官，以萬人屯赤沙湖，陰水不能救，賊收其弓矢甲冑，欲西襲官軍，𤫉遂並將增兵。後贈增一階，加果州防禦使，贈全二階，加忠州防禦使，錄其子。
甲子，端明殿學士、同簽書樞密院事韓肖胄、工部尚書胡松年使還，詔肖胄等速赴行在。
自帝即位，遣人入金，六七年示嘗報聘；至是都元帥宗翰始遣安州團練使李永壽、職方郎中王翊等九人與肖胄偕來。
丙寅，金以伊蘭路饑，賑之。
乙亥，詔復司馬光十科舉士之制，令文武侍從官歲各舉三人。
戊寅，荊潭制置使王𤫉以兩遇賊皆敗，二將俱死，鬱鬱無憀。會得江北警報，欲移師鄂州防江，程昌㝢曰：「江北實無事，乃李橫自棄襄陽；鄂州孤城，亦冀公速來少安爾。今二橋已就，事功垂成，大軍一還，難以復合，願公少留，共破三寨。若鄂州有警，疾馳尚可及也。」𤫉不聽。是日，𤫉引大軍還鄂州，留統制官王渥、趙興及湖南將馬准、步諒四軍，權聽昌㝢節制。於是昌㝢移屯上芷，決賊提四百丈。
十二月，壬午，武翼大夫、吉州刺史、統制鼎州軍馬杜湛為湖北路兵馬副都監，修武郎、閤門祗候、添差統制軍馬鼓筠充東南第八將。
筠本與劉超合，有進士咼輔者，為張用所略；後輔入筠軍中，與進士路居正勸筠立功歸朝廷。時超據澧州，程昌寓遣兵擊之，不勝。輔等令筠以藥紙為書，陳破賊計，密遣安鄉縣監稅劉汝舟持詣湖西，乞掩殺超，昌㝢亦遣使臣齎蠟書報之。超為筠所襲，敗走，筠以所部詣昌寓降。昌㝢有戰士、鄉兵合九千餘人，用湛為總帥，至是昌㝢奏湛屢立奇功，筠臨敵宣力，故皆擢之。既而錄輔之勞，亦以為連州文學。
癸未，金賑哈蘭路饑。
壬辰，右迪功郎、新監廣州寘口場鹽稅吳伸再上書請伐劉豫，且言：「今兵權所付，不過二三人，其有道家所忌，則趙括之徒可憂；其有戰勝而驕，則武安君之禍可戒。」又言：「古人師克在和，今陛下將士雖眾，孰講廉、藺之歡？則將帥之賢愚，不卜而可知也。今之主將，無非營私背公、蠹國害民之徒，廣回易，擅榷酤；所至州郡，則恣無厭之求，民力為之耗減；廣收無用之兵以益請糧之數，則財賦之得失，不卜而可知也。今國家所賴者，止知有西北之兵，不知有東南之士，又況諸軍無非潰亡之徒，子女既足，金帛亦豐，邊境暫寧，則偷安以幹廩食，至於臨敵，豈不潰亡！此士卒之能否，不卜而可知也。今重兵皆在江南，而輕兵獨當淮右，萬一敵人掠我淮甸，對壘江旁，縱未南渡，兩軍相持，積以歲月，必有存亡。夫金人雖強，實不足慮；劉豫雖微，其禍可憂。臣以為先擒劉豫，則金人自定。金人反覆，陛下知之詳矣；今又割中原以假劉豫，是併吞之謀已兆，而危亡之禍將及，豈可不為之計！今使命將至，不可中輟，萬一厚有需求，臣願陛下陽許陰違，俟其還報，乘其不疑，一怒親征，劉豫可擒也。」
癸巳，詔：「修蓋殿宇，迎奉祖宗神御赴行在。」
甲午，詔：「李橫、翟琮、董先、李道、牛皋，並聽岳飛節制，以圖後效，仍令橫等即江州屯駐。」初，橫之在襄陽也，岳飛遣統領官張憲招之，不從。及橫自黃州渡江，飛責橫不相從之意，橫引罪而已。於是道、皋已在江州，飛皆用為統制，就將其軍，惟橫等留南昌如故。
己亥，詔：「自今冬祀、夏祭、祈穀、雩祀，正配位並用犢。」從太常請也。
自巡幸以來，常祀天地以少牢，至是輔臣請復太牢以祭。事既行，博士王普，言故事惟大享明堂用太牢，乃止用犢。
丙午，金使李永壽、王翊至行在。
永壽等倨甚，右文殿修撰、都督府參議官王倫假吏部侍郎，即館中與之計事。倫為翊道雲中舊故，翊漫不為禮。少頃，詔賜永壽等衾褥，傳旨勿拜，倫曰「上嘉公輩遠來，特命倫相勞，此殊恩也，宜拜以謝。」永壽始拜。
丁未，直龍圖閣、知鼎州程昌㝢，以掩擊王善、劉超之功，升集英殿修撰。時王㝢已去，昌㝢亦將所部還鼎州。
戊申，初，江西統制官傅樞赴行在，而所部在虔州，制置使岳飛移其軍住江州屯駐。樞與飛故有隙，其弟統領官機與飛軍統領官王貴亦不平，機單騎赴洪州。軍行至長步，其右軍部將元通率其徒千餘人遁去，進犯英州，掠范瓊女而去，又圍南雄州。事聞，詔本路帥司招捕。趙鼎奏戮機，詔貸死，送飛軍前自效，既而通受廣東經略使季陵招安。
己酉，金使李永壽、王翊入見。宰執分立御榻左右，工部尚書胡松年、假吏部侍郎王倫立於東朵殿，神武右軍都統制張俊、神武中軍統制楊沂中、帶禦器械劉光烈、韓世良立於殿西壁，俊等皆裹巾、戎服、佩劍。永壽等先進書於殿下，見畢升殿，傳語館伴使副趙子晝、楊應誠同上國書。匣乃朝廷自造，幣帛亦預蓄以待之。永壽請還劉豫之俘及西北士民之在西南者，且欲畫江以益劉豫。既退，命客省官賜酒食於殿門外，辭亦如之，其從者七人，亦許至殿門，賜翊金帛皆如永壽之數。
殿中侍御史常同言：「先振國威，則和戰常在我；若一意議和，則和戰常在彼。靖康以來，分為兩事，可為鑒戒。」帝因從容語武備曰：「今養兵已二十萬有奇。」同曰：「未聞二十萬兵而畏人者也。」
是歲，金元帥右都監宗弼引軍攻和尚原，拔之。
時宣撫處置副使王似、盧法原同在閬中，乃命分陝、蜀之地，責守於諸將。自秦、鳳至洋州，以利路制置使兼本司都統制吳玠主之，屯仙人關；自金、房至巴、達，以鎮撫使兼本司參議同都統制王彥主之，屯達州；自文、龍至威、茂，以降授武略大夫、知綿州兼綿、威、茂州、石泉軍沿邊安撫使劉錡主之，屯巴西；自洮、岷至階、成，以熙河路馬步軍總管、統制熙秦軍馬關師古主之，屯武都。
先是金人決意入蜀，遂攻和尚原，統制吳璘以無糧不能守，拔寨棄去。
春，正月，辛亥朔，帝在臨安。
乙卯，龍圖閣學士、樞密都承旨章誼為大金軍前奉表通問使，給事中孫近副之。
時議和不安，乃遣誼等請還兩宮及河南地，命右文殿修撰王倫作書於金都元帥宗翰所親耶律紹文、高慶裔，且以《資治通鑒》、木棉、虔布、龍鳳茶遺之。
戊午，知鼎州程昌㝢遣統制官杜湛，與荊湖制置使王𤫉所留統制官王渥等共引兵擊楊太，己未，破真皮寨，獲其舟三十艘，湖中小寇始懼。
先是金以韓企先為尚書左丞相，召至上京，金主見之，驚異曰：「朕疇昔嘗夢此人，今果見之！」於是議定製度，損益舊章。企先博通經史，知前代故事，或因或革，咸取折衷焉。甲子，以改定製度宜示中外。
丙寓，金主如東京。
是日，金李永壽、王翊辭行，賜鞍馬器幣及其屬銀帛有差。翊日，永壽發臨安，詔通問使章誼等偕行。
自張浚召還，而川陝宣撫處置副使王似、盧法原，人望素輕，頗不為都統制吳玠所憚。帝聞之，己巳，賜三人璽書，略曰：「羊祜雖居大府，必任王濬以專征伐之圖；李愬雖立殊勳，必禮裴度以正尊卑之分。傳聞敵境尚列屯兵，宜益務於和衷，用力除於外患。」時玠為檢校少保，位遇浸隆，故有是詔。
癸酉，輔臣進呈張浚奏：「四川自七月以來，霖雨、地震，蓋名山大川久闕降香，乞制祝文付下。」帝曰：「霖雨、地震之災，豈非重兵久在蜀，調發供饋，椎膚剝體，民怨所致？當修德撫民以應之，又何禱乎！」
浚漕河，以漕運不通故也。詔：「役兵得遺物者，以十分之四給之；河中遺骸，聽僧徒收瘞，數滿二百，給度牒一道。」統用二浙廂軍四千餘人，月餘而畢。
乙亥，徽猷閣待制、知鎮江府胡世將試尚書禮部侍郎，秘書少監劉岑權刑部侍郎兼吏部侍郎，兼權禮部侍郎鄭滋改權刑部侍郎。
降通山縣為鎮。
丁丑，召江西制置大使趙鼎赴行在，將以代席益也。鼎守洪都逾再歲，戢吏愛民，盜賊屏息，一方賴之。
戊寅，臨安府火。
是月，秦州觀察使、熙河蘭廓路馬步軍總管關師古叛，降偽齊。
時師古自成都率選鋒軍統制李進、前軍統制戴鉞求糧於偽地，襲大潭縣，掩骨穀城，叛將慕容洧拔寨遁去。師古深入至石要嶺，遇敵兵，與戰，大敗。師古旋師大潭，內懷漸懼，單騎降於豫。自此失洮、岷之地，但餘階、成而已。
二月，辛巳朔，張浚至潭州。
時鼎寇楊太既為官軍所敗，其黨漸散，賊防之甚嚴，鄰居失覺者，其罪死；間有得達官地，保甲又利其財而殺之。知鼎州程昌㝢，乃募人能降者與獲級同，故降者稍眾。浚至，遂留左朝散郎、權樞密院計議官馮檝為荊湖撫諭，俾同安撫使折彥質措置招安。會岳州進士王朝倚在賊寨脫歸，自言知賊虛實，詔赴都堂審問。後數日，有旨令王𤫉與彥質招安。然賊方恃水出沒，其所據北達公安，西及鼎、澧，東至岳陽，南抵長沙之界，春夏耕耘，秋冬攻掠，跳梁自如，未有降意也。
乙酉，簽書樞密院事徐俯兼權參知政事。
軍賊檀成犯長楊縣，荊南鎮撫使解潛遣統領官、秉義郎、閤門祗候胡免捕斬之。
成本澧州官軍，後從雷進丁慈利縣，忠翊郎、澧州沿邊都巡檢使雍從善嘗與成戰，成執而磔之，至是就戮。時群盜田政自襄陽引兵破夷陵，潛命峽州統制、策應夔路軍馬王恪往擊之，斬其首。政，宜城人也。後贈從善三官，錄其家一人。
戊子，監察御史明橐宣諭嶺南還。橐出使一年三閱月，所按吏二十有七人，薦士朱敦儒等二十人。凡五使，所按吏總七十有九人，薦士五十有七人。而劉大中所劾多大吏；橐、朱異所舉多聞人。又，薛徽言銳於有為，而橐、大中數言公私利弊，惟胡蒙奉承大臣風旨。
壬辰，工部尚書兼侍讀兼權吏部尚書胡松年試吏部尚書。
乙未，詔參知政事、同都督江、淮、荊、浙諸軍事孟庾赴行在，本府統制官姚端、李捧、王進，並以所部偕還；惟張雲屯平江，李貴屯建康如故。
丙申，試尚書吏部侍郎兼侍講兼直學士院陳與義移試禮部侍郎，胡世將權刑部侍郎，劉岑移吏部。與義以兼直院，故免劇曹。
辛丑，金左都監宗弼自寶雞侵仙人關。
先是金既得和尚原，利州路制置使呈玠度金人必深入，乃預治壘於關側，號殺金坪，嚴兵以待。玠弟秦鳳副都總管璘在階州，移書言：「殺金坪之地，去原尚遠，前陳散漫，宜益治第二隘，示必死戰，則可取勝。」至是宗弼果與其陝西經略使完顏杲，齊四川招撫使劉夔，率十萬騎並進，攻鐵山，鑿崖開道，趣仙人關；既至，據高嶺為壁，循東嶺東下，直攻南軍。玠自以萬人當其前，璘率輕兵由七方關倍道而至，轉運凡七日，晝夜不息。統制官郭震為宗弼所襲，破其寨，南軍累敗，玠斬震以徇，金人復攻之。
丙午，知樞密院事張浚至行在。
初，浚行至嚴州之新城，復上疏引咎求罷。殿中侍御史常同入對，論：「浚五年在外，誤國非一。用李允文、王以甯、傅雱諸人，為荊湖害；以曲端、趙哲之良將，皆不得其死。以至擅造度牒，鑄印記，賜赦減降，出給封贈、磨勘綾紙之類，皆有不臣之跡。及被召，盡掠公私之財，選精兵自衛出蜀。雖膏斧鉞，不足以謝宗廟。若蚤正典刑，示天下不復用，則陝右之地，不勞師而自復矣。」
侍御史辛炳素憾浚，亦論浚誤國犯分：「富平之役，趙哲轉戰用命，勢力不敵而潰，浚乃誅哲，致其徒怨叛。又信王庶一言，殺曲端於獄中，端之部曲又皆叛去，其後日夜攻打川口，公行文檄求端於浚者是也。和尚原之戰，王萬年之功為多，浚乃抑之。萬年怨憤叛去，與哲、端潰卒力窺川口，金人特因之耳。又用趙開營財利，行榷茶鹽及隔槽酒法，苛細特甚，內結人怨，西蜀之不亡者幸也。凡朝廷所除監司郡守至，輒不許上，必己所命乃得赴。張深以老乞退，則令五日一赴宣司治事，此例安出哉！甚者擅肆赦宥，一歲凡再，自古便宜未有如是之專者也。湖南、北非浚地分，乃遣李允文、王以寧，假以便宜，肆行生殺，遂亂兩路。敗事而歸，不自知罪，猶移文令葺治府第，浚謂樞廷之權為己家物乎？即被召，盡刷四川之財以行，尚敢託言那掇隨軍錢物應副解潛、程昌㝢，欲以要功，不知錢何所從出哉？沿路劄下荊、峽諸州，計置箭簳各數百萬；又言如難計量，即具因依回報，是徒欲求進，不恤民力之困也。浚聞罷之始，則遷延不行，中則疑而有請，欲俟至潭州，道路無虞而後造朝，近又奏乞至衢州留數日修治器甲，今聞政府虛位，則至衢州一日而行，星夜兼程，不復留滯，何前緩而後急？」疏入，不報。
前一日，炳以急速請對，論：「浚為黃潛善所知，自興元曹官一二年間引為侍從。及金人有窺江南意，乃避禍遠去，引一時小人如劉子羽、程唐輩誅求聚斂，四川騷然。陛下初許浚便宜黜涉，蓋以軍事在遠，不欲從中制也。浚輒立招賢館，有視龍圖閣之命，以孺人封號封參議官之妾。陛下常遣中使撫問，浚乃與之加秩，勞其遠來，其狂悖甚矣。陛下遣郎官持節召之，浚乃偃蹇遷延，既到鼎、澧間，擅差撫諭官騷擾州縣。所為一至於此，望賜罷黜，明正典刑，以為人臣跋扈之戒。」
浚至行在，詔浚隨行軍馬盡付神武中軍統制楊沂中，逐行錢物隸內藏為封樁激賞庫。浚既見，遂赴樞密院治事。
三月，辛亥朔，川陝宣撫司都統制吳玠敗金人於仙人關。
初，金右都監宗弼連戰未決，玠遙與宗弼相見。宗弼遣人謂曰：「趙氏已衰，不可扶持；公來，當擇善地百里而王之。」玠謝曰：「已事趙氏，不敢有貳。」
金人遣生兵萬餘擊玠營之左，玠分兵擊卻之，敵怒，擁眾乘城。玠遣統制官楊政以刀槍手深入，統制官吳璘以刀畫地，謂諸將曰：「死則死此，敢退者押！」金人分為二陳，宗弼陳於東，將軍韓常陳於西，南軍苦戰久，遂退屯第二隘。時軍中頗有異議，欲別擇形勝以守，璘曰：「方交而退，是不戰而卻也。吾度此敵走不久矣。」政亦言於玠曰：「此地為蜀扼塞，死不可失，當守以強弩，彼不敢舍此而攻關。」玠從之。
金人進攻第二隘，人被兩鎧，鐵刃相連，魚貫而上，璘督士死戰，矢下如雨，金兵死者復踐而登。完顏杲駐馬四視久之，曰：「吾得之矣！」翼日，命諸軍並力攻營之西北樓，統領官隴幹姚仲登樓死戰，樓已欹，仲以帛為繩，曳使復正；金人以火焚樓柱，仲取酒滅之。玠又遣政與統領官田晟以銳兵持強力大斧擊其左右，夜，布火四山，大震鼓隨之。壬子夜，壘中大出兵，遣右軍統領王慶及王武等諸將分紫白旗入金營，金兵驚潰，將軍韓常射損左目，敵不能支，遂引兵宵遁。右軍統制張彥劫橫山寨，斬千餘級，玠遣統制官王浚設伏河池，扼其歸路，又敗之。
是舉也，金人決意入蜀，自完顏杲已下，皆盡室以來，既不得志，遂還鳳翔，授甲士田，為久留計，自是不復圖蜀矣。
金人之始入也，玠檄召金房鎮撫使王彥、熙河路總管關師古來援；師古已叛，彥亦不至，獨綿、威、茂、石泉軍安撫使劉錡以所部會之。玠聞師古叛，並其軍麾下，厚資給焉，由是玠軍益以精強。
戊午，端明殿學士、江南西路制置大使趙鼎參知政事。時鼎已召未至。
壬戌，參知政事、同都督江、淮、荊、浙諸軍事孟庾自鎮江至行在。
癸亥，侍御史辛炳試御史中丞，中書舍人唐煇試左諫議大夫。
禮部侍郎兼侍講、權學士院陳與義言：「明堂之禮，有漢武汾上之制，紹興元年，實已行之。若再舉而行，適宜於今事，無戾於古典。」太常丞詹公薦、博士劉登亦言：「古人巡幸，自非封禪告成，未有行郊祀者。今歲若且祀明堂，實得權時之義。但紹興元年，止設天地祖宗四位，不曾設皇祐百神。議者疑郊與明堂當間舉。」帝乃命有司條具明堂典禮以聞。
乙丑，檢校少保、奉國軍節度使、知樞密院事張浚罷，為資政殿大學士、左通奉大夫、提舉臨安府洞霄宮。
時辛炳、常同論浚不已，帝未聽。二人因錄所上四章申浚，浚懼，即移疾待罪，且以呂頤浩在相位時書進呈，帝乃釋然。炳又言：「前此人臣，未有如浚之跋扈僭擬、專恣誤國、欺君慢上者，浚兼有眾惡，望早賜竄黜。」同亦論奏如炳言，故浚遂罷，未幾，謫福州居住。
癸酉，龍圖閣直學士、知湖州汪藻上所編《元符庚辰以來詔旨》二百卷，詔送史館。
夏，四月，庚辰朔，制授吳玠定國軍節度使、川陝宣撫副使。玠因除宣副，遂移鎮、加恩，帝賜以所禦戰袍、器甲，且賜親筆曰：「朕恨阻遠，不得拊卿之背也！」
玠素不為威儀，既除宣撫副使，簡易如故。常負手步出，與軍士立語，幕客請曰：「今大敵不遠，安知無刺客？萬一或有意外，豈不上負朝廷委任之意，下孤軍民之望哉？」玠謝曰：「誠如君言。然玠意不在此。國家不知玠之不肖，使為宣撫，恐軍民之間有冤抑無告者，為門吏所隔，無由自達耳。」幕客乃服。
癸未，寶文閣直學士、宣撫處置使參議官劉子羽，責授單州團練副使、白州安置；寶文閣學士、宣撫處置使參議官程唐，落職，提舉江州太平觀，本州居住。
丙戌，吳玠與金人戰，敗之，遂復鳳、秦、隴州。
戊子，神武左副軍統制李橫，以襄陽失守，於國門待罪，詔放罪。
橫與蔡、唐州、信陽軍鎮撫使牛皋、商、虢州鎮撫使董先，自南昌隨趙鼎赴行在，詔以其軍萬五千人屬神武右軍都統制張俊。皋見帝，因陳劉豫必滅之理，中原可復之計，乃命皋復往江州，聽岳飛節制。
庚寅，置孳生牧馬監於臨安府。
庚子，詔江東宣撫使劉光世遣兵巡邊。
初，襄陽既為偽齊將李成所據，川、陝路絕，湖、湘之民亦不奠居。朱勝非言：「襄陽上流，襟帶吳、蜀，我若得之，進則可以蹙賊，退則可以保境。今陷於寇，所當先取。」帝曰：「今便可議，就委岳飛何如？」參知政事趙鼎曰：「知上流利害，無如飛者。」鼎因奏令淮東宣撫使韓世忠以萬人屯泗上為疑兵；令光世先精兵出陳、蔡，庶幾兵勢相接。
癸卯，諫議大夫唐煇言：「伏見川陝宣撫司捷奏再至，謂敵兵盡去。臣竊思金人之來，擁眾十餘萬，是欲必得四川。然則方遣使議和而進兵攻取，此其素謀久矣。李成之在襄陽，蓋與川、陝之師相表裡，今不得志於川、陝，必與李成合兵，或侵荊南，或窺淮甸，必不肯一戰遂已。望申敕諸帥，整軍旅，遠斥堠，備禦加嚴，則為盡善。廟堂於上流及淮甸，宣講求所以戰守之策，尤不可緩。」乃命三省、樞密院講求戰守之策，仍劄沿江諸帥嚴加備禦。
丁未，以忠銳第一將隸神武軍。初，崔增從荊南制置使王侄討楊麼，遇賊，戰死，侄因請其軍自隸，許之。
是月，金主至自東京。
五月，辛亥，直龍圖閣、知建康府呂祉乞存舊行宮以為便殿，許之。
御史中丞辛炳言：「竊見祖宗朝宰相執政，員數稍多，每有所施設，必都堂聚議，參訂可否而行之。故仁宗皇帝時，雖有西夏元昊之叛，而晏然若無事者，以韓琦、范仲淹輩同心協濟也。臣得諸搢紳之間，咸謂頃者駐蹕會稽，猶聞大臣每日會議，至三至四。自呂頤浩再相，專權自私，會食外往往各於閤子押文字，雖軍旅之事，差除之屬，亦有不同相關決者。陛下遭時多艱，四方未靖，一日二日萬幾，盡以付之二三大臣，間有橫議害政者，不旋踵而遂去之，政欲廟堂之上同寅協恭，可否相濟，以贊中興之業也。願詔大臣上體宵旰之意，每一號令之出，一政事之施，人材之進退，賞罰之勸懲，凡有涉於利害者，必商榷參訂，審得其當，然後言於陛下而行之，盡復昔時會議故事，以踵前古都俞之風。僉論既諧，宜無乖謬。茲事體大，惟陛下留意。」壬子，詔劄與三省、樞院。
川陝宣撫司奏敵兵自鳳翔退走，詔劄與沿江諸帥、神武諸軍，仍出榜曉諭。
甲寅，江西制置使岳飛復郢州。
初，飛既出師，詔淮西宣撫使劉光世發精兵萬餘人援之，飛率統制官王萬等自鄂渚趨襄陽，右僕射朱勝非許迄事建節，且命戶部員外郎沈昭遠往總軍餉。參知政事趙鼎，請帝親筆詔監司、帥守餉飛軍無闕。飛將發，命軍士毋得殘民，禾稼皆秋毫不敢犯。遂引兵攻襄陽，軍聲大振。
乙卯，詔：「荊、浙、江、湖通接邊報州軍，並置撥鋪，每二十里為一鋪，增遞卒五人，日增給食錢，月一更替。文書稽違，如傳送金字牌法抵罪。提舉官常切檢點。」
辛酉，淮東宣撫使韓世忠奏，本軍統兵官武功大夫、貴州刺史劉光弼乞升差，帝謂輔臣曰：「光弼必光世之家，茲事未便，恐光世疑也。」
世忠與光世交惡不已，至是世忠自揚州入朝，殿中侍御中常同言：「二臣蒙陛下厚恩，若不協心報國，一旦有急，其肯相援！望分是非，正典刑，以振紀綱。」帝以章示二人。它日，帶禦器械劉光烈召帶禦器械韓世良食，世良拒之，世忠見帝，因及其事，帝曰：「世良等內諸司耳，設有不知，罷其一可也。至如大將，國家利害所系，漢賈復、寇恂以私憤幾欲交兵，光武一言分之，即結友而去。卿與光世不睦，議者皆謂朝廷失駕馭之術，朕甚愧之。」世忠頓首請罪，曰：「敢不奉詔。它日見光世，當負荊以謝。」帝以其語諭輔臣，然二人卒不解。於是光弼更領夔州路兵馬都監兼知黔州，仍舊從軍。
甲子，參知政事孟庾兼權樞密院事。
甲戌，國子監丞王普上明堂典禮未正者十二事；其二，先薦牛，後羊豕；其三，尊罍之數；其四，升祠祭法酒於內法酒之上；其六，禮官冕服，舊自七旒以下，凡三等，今增為四等；其七，皇帝未後詣齋室，非三日齋之義，請改用質明；其八，行事官致祭，勿給酒；其九，以侍中、中書令等侍立待閤門官；其十，設席，升煙，奠冊，勿以散吏；其十一，樂典先制譜，後撰詞，非是，請倚詞制譜；其十二，皇帝還位，當歌大呂以易黃鐘；皆從之。其一，請以玉爵易陶匏；其五，言《三禮圖》祭器制度不合古，請用政和新體改造；皆未克行也。
詔：「神武右軍選精銳軍馬三千人戍虔州，專一措置虔、吉一帶盜賊，權聽江西帥司節制。」先是岳飛出師，已破賊首鐘十四等十餘寨，至是其徒周十隆等出沒未已，遂命將官趙祥、李升以所部往討之。
是月，江南西路、舒、蘄、黃、復州、漢陽軍、德安府制置使岳飛引兵復襄陽府。初，偽齊將李成聞郢州失守，乃棄襄陽去，飛進軍據守，遂復唐州。
六月，乙未，給事中胡交修試尚書刑部侍郎。
太白晝見，經天。
戊戌，詔：「神武軍、神武副軍統制、統領官並隸樞密院。」
辛丑，詔：「祖宗正史、實錄、寶訓、會要，令史館各抄二本，一進入，一付祕閣。」
丙午，帝謂執政曰：「岳飛已復襄、郢，尼瑪哈聞之必怒，況今正是六月下旬，便可講究防秋，儻敵人尚敢南來，朕當親帥諸軍迎敵。若復遠避為泛海計，何以立國耶！」
權尚書吏部侍郎劉岑改戶部。
是月，江西制置使岳飛復隨州。
初，飛令前軍統制張憲引兵攻隨州，月餘不能下。神武后軍中部統領兼制置司中軍統制牛皋請行，乃裹三日糧往，眾皆笑之，糧未盡而城拔，生執其知州王嵩送襄陽府，磔於市。飛之復襄、郢也，選鋒軍統制董先頗有功。先、皋皆久在京西，故飛以為將。
熒惑犯南斗。
是夏，金都元帥宗翰、右監軍希尹自雲中之白水泊，左副元帥宗輔自燕山之望國崖，左監軍昌自祁州之麻田大嶺避暑。宗翰、希尹尋入見金主，右都監宗弼自鳳翔還燕山府，率宗輔往會之。遷西京樞密院於歸化州。
先是劉豫移書於金元帥府曰：「徐文一行久在海中，盡知江南利害。文言：『宋主在杭州，其候潮門外錢塘江內有船二百，宋主初走入海時於此上船。過錢塘江，別有河入越州，向明州定海口迤邐前去為昌國縣，其縣在海中，宋人聚船積糧之所。今大軍可先往昌國攻取船糧，還趨明州城下奪取宋主御船，直抵錢塘江口。今自密州上船，如風勢順，五日夜可抵昌國；或風勢稍緩，十日或半月即可至矣。』」至是，諸將會議，宗翰堅執以為可伐，宗弼曰：「江南卑濕，今士馬困憊，糧儲未豐，恐無成功。」宗翰曰：「都監務偷安爾！」宗輔亦謂豫所言不可行。後迄如宗弼言。

