三月，庚辰朔，駐蹕鎮州。命郢州刺史尹勳攻隆州。隆州為北漢人依險築城以拒南師者，故先分兵圍之。
辛巳，命鎮州馬步都監、客省副使齊廷琛、洛苑副使侯美分兵攻盂縣。引進使、汾州防禦使田欽祚護石嶺關屯軍，與都部署郭進不協，敵至，閉壁自守，去又不追，蓄軍資以規利，為部下所訟，詔鞫之，欽祚具伏。癸未，責授睦州防禦使，仍護軍。
丙戌，遼命北院大王耶律希達、伊實王薩哈等以兵戍燕。
丁亥，郭進破北漢兵於西龍門寨。
戊子，命六宅使侯繼隆攻沁州，閤門祗侯王巽攻汾州。僎，侁弟也。
己丑，遼命左千牛衛大將軍韓侼、大同軍節度使耶律善布以本路兵援北漢。
壬辰，覆命淄州刺史太原王貴攻沁州。
乙未，遼耶律沙等白馬嶺，前阻大澗，遇郭進兵，沙與諸將欲待後軍，冀王塔爾及穆濟以為急擊之便，沙不能奪。塔爾等以先鋒渡澗，未半，進率騎奮擊，大敗之。塔爾等及其子華格、沙之子德琳、令袞圖敏、詳袞唐古俱歿於陣，沙等幾不能出，會耶律色珍以救兵至，萬弩齊發，宋師乃退。沙、穆濟僅以身免。北漢主復遣間使齎蠟丸赴遼，進捕得之，徇於城下，城中氣始奪矣。
命知府州、閑廄使折御卿、監軍、供奉官晉陽尹憲分兵攻嵐州。
丙申，左飛龍使史業破北漢鷹揚軍。
癸卯，河東城西面轉運使劉保勳為陝西北路轉運使，代雷德驤也。德驤調發沁州軍儲後期，詔劾德驤，命保勳等兼領之。
乙巳，夏州李繼筠乞帥所部助討北漢。
詔泉州發兵護送陳洪進親屬赴闕。
夏，四月，己酉朔，嵐州行營與北漢軍戰，破之。庚戌，盂縣降。
以石熙載為樞密副使。
辛亥，北漢駙馬都尉盧俊，自代州馳狀於遼告急。遼人敗衄之餘，不能再發兵救。
辛酉，德寽勒部貢於遼。
壬戌，車駕發鎮州，幸太原。
折御卿克岢嵐軍，獲其軍使折令圖。
甲子，解暉等攻隆州，西頭供奉官袁繼忠、武騎軍校許均先登，陷之。
己巳，折御卿克嵐州，殺其憲州刺史郭翊，獲夔州節度使馬延忠。
庚午，帝至太原，駐蹕於汾水之東。辛未，幸城西面，按視營壘攻具，慰勞諸將。以手詔諭北漢主使降，傳詔至城下，守陴者不敢受。
壬申，夜漏未盡，帝幸城西督諸將攻城。天武軍校荊嗣率眾先登，手刃數人，足貫雙箭，中手砲，折碎二齒，帝見之，亟召下，賜以錦袍銀帶。嗣，罕儒兄孫也。先是帝選諸軍勇士數百人，教以劍舞，皆能擲劍於空中，躍其身左右承之，見者無不恐懼。會契丹遣使修貢，賜宴便殿，因出劍士示之，數百人袒裼鼓訁喿，揮刃而入，跳擲承接，曲盡其妙，使者不敢正視。及是巡城，必令舞劍士前導，各呈其技，城上人望之破膽。帝每擐甲冑，犯矢石，指揮戎旅，左右有諫者，帝曰：「將士爭效命於鋒鏑之下，朕豈忍坐觀！」諸軍聞之，人百其勇，皆冒死先登，凡控弦之士數十萬，列陣於乘輿前，蹲甲交射，矢集太原城上如胃毛焉。捕得生口，雲北漢主城中市所射之箭，以十錢易一矢，凡得百餘萬，聚而貯之。帝笑曰：「此箭為我蓄也。」及城降，盡得之。
田欽祚在石嶺關，恣為奸利諸不法事，郭進屢以為言，欽祚憾之。進武人，剛烈，戰功高，欽祚數如陵侮，進不能堪，癸酉，遂縊而死，欽祚以卒中風眩聞。帝悼惜良久，優詔贈安國節度使。左右皆知，而無敢言者。命冀州刺史牛思進為石嶺關部署。思進有膂力，嘗以強弓掛於耳，以手引之令滿；又，負壁立，二力士撮其乳曳之不動，軍中咸異焉。
甲戌，幸諸塞。
乙亥，幸連城，視攻城諸洞。時李漢瓊率眾先登，矢集其腦，又中指，傷甚，猶力疾戰。帝促召至幄殿，視其創，傅以良藥。帝欲親幸洞屋中勞士卒，漢瓊泣曰：「矢石注洞屋如雨，陛下奈何以萬乘之尊親往臨之！若不聽，臣請先死。」乃止。
丁丑，幸西連城樓。
五月，己卯朔，幸城西南隅；夜，督諸將急攻；遲明，陷羊馬城。北漢宣徽使范超來降，攻城者疑其出戰，擒之以獻，斬於纛下。既而北漢盡殺超妻子，梟其首，投於城外。
北漢代州刺史劉繼文及盧俊奔於遼。
辛巳，幸城西北隅。北漢馬步軍都指揮使郭萬超來降。
壬午，帝幸城南，謂諸將曰：「翼日重午，當食於城中。」遂自草詔賜北漢主。夜，漏上一刻，城上有蒼白雲如人狀。
癸未，幸城南，督諸將急攻，士奮怒，爭乘城，不可遏。帝恐屠其城，因麾眾少退。城中人猶欲固守，左僕射致仕馬峰，以病臥家，舁入見北漢主，流涕備言興亡之理。夜，漏上十刻，北漢主乃遣客省使李勳上表納款。帝喜，即命通事舍人薛文寶齎詔入城撫諭。夜漏未盡，幸城北，宴從臣於城台，受其降。甲申，遲明，劉繼元率其平章事李惲等素服紗帽待罪台下，詔釋之，召升台勞問。繼元叩頭曰：「臣自聞車駕親臨，即欲束身歸命，蓋亡命者懼死，劫臣不得降耳。」帝令籍亡命者至，悉斬之。顧謂淮海國王錢俶曰：「卿能保一方以歸於我，不致血刃，深可嘉也。」
北漢平，凡得州十，軍一，縣四十一，戶三萬五千二百二十，兵三萬。
命劉保勳知太原府。
乙酉，赦河東管內常赦所不原者。諸州縣偽署職官等，並令仍舊。人戶兩稅，特與給復二年，王師所不及處，給復一年。分命常參官八人知忻、代等州。
毀太原舊城，改為平晉縣；以榆次縣為并州。徙僧道及民高資者於西京。
己丑，以劉繼元為右衛上將軍，封彭城郡公。又以其臣李惲為殿中監，馬峰為少府監，郭萬超為磁州團練使，李勳為右衛將軍，餘授官有差。
辛卯，宴劉繼元及其官屬。繼元獻其宮妓百餘人，帝以分賜立功將校。
乙未，築并州新城。
送劉繼元緦麻以上親赴闕。
丙申，幸太原城北，御沙河門樓。遺使分部徙居民於新并州，盡焚其廬舍，民老幼趨城門不及，死者甚眾。
丁酉，以行宮為平晉寺，帝作《平晉記》，刻寺中。
廢隆州，毀其城。
庚子，發太原；丁未，次鎮州。
初，攻圍太原累月，饋餉且盡，軍士罷乏。劉繼元降，人人有希賞意，而帝將遂伐遼，取幽薊。諸將皆不願行，然無敢言者。殿前都虞候崔翰獨奏曰：「此一事不容再舉，乘此破竹之勢，取之甚易，時不可失也。」帝悅，即命樞密使曹彬議調發屯兵。時車載簿籍，阻留在道，兵房吏張質潛計數部分軍馬，及得簿籍校之，悉無差謬。
六月，庚申，車駕北征，發鎮州。扈從六軍有不即時至者，帝怒，欲置於法。馬步軍都軍頭趙延溥遽進曰：「陛下巡幸邊陲，本以契丹為患，今敵未殄滅而誅譴將士，若舉後圖，誰為陛下戮力乎！」帝嘉納之。
丙寅，次金台頓，遼境也。丁卯，帝躬擐甲冑，率兵次岐溝關，遼之東易州刺史劉禹以州降，留兵千人守之。東易州，即岐溝關也。
遼北院大王耶律希達，統軍使蕭托古，伊實王薩哈，迎戰於沙河。東西班指揮使衡水傅潛、浚儀孔守正先至，擊之，後軍繼至，大敗希達軍，生擒五百餘人。
戊辰，帝次涿州，判官劉原德以城降。庚午，次遼南京之城南，駐蹕寶光寺。
遼南院大王耶律色珍患南軍之銳，以希達新敗，為南軍所易也，取其青幟，軍於得勝口以誘敵。帝麾兵擊之，士皆鼓勇，斬首千餘級。色珍襲其後，宋師始卻。色珍軍於清沙河北，為南京聲援。
渤海帥達蘭罕率部族來降；以達蘭為渤海都指揮使。
壬申，部分諸將攻城，定國節度使宋渥攻其南面，河陽節度使崔彥進攻北面，彰信節度使劉遇攻東面，定武節度使孟元喆攻西面。命宣徽南院使潘美知幽州行府事。遼南京權留守韓德讓懼甚，與知三司事劉弘登城，日夜守禦，而城外招脅甚急，人懷二心。會迪裡都都指揮使李紮勒燦出降，城中益懼。
遼禦盞郎君耶律學古聞南京被圍，急救之，圍師方嚴，乃穴地以進，偕韓德讓等整器械，安反側，隨宜備禦，志不少懈。宋兵三百餘人乘夜登城，學古戰卻之，益修守備，以待援師。
丙戌，命殿中丞楊恭知涿州，以劉原德為右贊善大夫、通判州事。乙亥，命八作副使祁延朗知東易州。
丁丑，遼主始知南京之圍，命南京宰相耶律沙救之，遺使責托果等曰：「卿等不嚴偵候，用兵無法，遇敵即敗，奚以為將！」特裡袞耶律休格知事亟，自請赴援，遼主乃以休格代希達，將五院軍併發。
秋，七月，庚辰，遼建雄節度使劉延素來降。壬午，遼薊州知州劉守恩降。
帝日督諸將攻城，而將士多怠。桂州觀察使曹翰、洮州觀察使米信屯城之東南隅，軍士掘土得蟹，翰謂諸將曰：「蟹，水物，而陸居，失其所也。且多足，敵救將至之象。又，蟹者，解也，其班師乎！」
癸未，遼耶律沙以援師至，戰於高梁河，宋師擊之，沙敗走。會薄暮，休格自間道馳至，人持兩炬，宋師不測其多寡，有懼色。休格與色珍合軍，分左右翼奮擊，休格被三創，戰益力。學古聞援師大集，開門列陣，四面鳴鼓，居民大呼，聲震天地，休格乘之。宋師大敗，帝乘驢車南走。休格創甚，不能騎，輕車追至涿州，獲兵仗、符印、糧饋、貨幣不可勝計。
丙戌，帝次金台驛，內供奉官真定閻承翰馳奏歸師大潰，命殿前都虞候崔翰往撫之，眾遂定。
戊子，次定州。
定難軍留後李繼筠卒，弟繼捧襲位。
庚寅，命崔翰及定武節度使孟元喆等留屯定州，彰德節度使李漢瓊屯鎮州，河陽節度使崔彥進等屯關南，得以便宜從事。帝謂諸將曰：「契丹必來侵邊，當會兵設伏夾擊之，可大捷也。」
辛丑，遼主以韓德讓等能安人心，捍城池，賜詔褒獎。以德讓為遼興軍節度使；耶律學古遙授保靜節度使，為南京馬步軍都指揮使。耶律沙等同在高梁河有功，釋其敗軍之罪。
遼主以邊境用兵，召前南院大王耶律塔爾，問以政事。塔爾須鬢皤然，精力猶健，遼主厚禮之。未幾，以病卒，年七十九。塔爾即所稱富民大王也，遼人久而思之。
守中書令、西京留守石守信，從征失律，八月，壬子，責授崇信節度使兼中書令。甲寅，彰信節度使劉遇貶宿州觀察使。
北漢將劉繼業，素驍勇，及繼元降，繼業猶據城苦戰，帝欲生致之，令繼元招之，繼業乃北面再拜，大慟，釋甲來見。帝喜，慰撫之甚厚，復姓楊氏，止名業，授領軍衛大將軍。丁巳，以業為鄭州防禦使。
癸亥，命潘美屯河東三交口。
初，武功郡王德昭從征幽州，軍中嘗夜驚，不知帝所在，或有謀立王者，會知帝處，乃止。帝微聞其事，不悅。及歸，以北征不利，久不行太原之賞。議者皆謂不可，於是德昭乘間入言，帝大怒曰：「待汝自為之，賞未晚也！」德昭惶恐，還宮，謂左右曰：「帶刀乎？」左右辭以宮中不敢帶。德昭因入茶酒閣，拒戶，取割果刀自刎。帝聞之，驚悔，往抱其屍大哭曰：「癡兒，何至此邪！」追封魏王，諡曰懿。子五人。
是月，詔作太清樓。
九月，乙酉，命內衣庫使張紹勍、南作坊副使李神祐等率兵屯定州。
庚寅，以戶部郎中侯陟為諫議大夫，權御史中丞。權中丞始此。
丙午，遼南京留守燕王韓匡嗣與耶律沙、耶律休格南伐，以報圍燕之役，鎮州都鈐轄、雲州觀察使劉廷翰帥眾禦之。先陣於徐河，崔彥進潛師出黑蘆堤北，緣長城口，銜枚躡敵後，李漢瓊及崔翰亦領兵繼至。
先是帝以陣圖援諸將，俾分為八陣。及軍次滿城，遼師大至，右龍武將軍趙延進乘高望之，東西亙野，不見其際，翰等方按圖佈陣，陣相去各百步，士眾疑懼，略無鬥志。延進謂翰等曰：「主上委吾等邊事，蓋期於克敵耳。今敵騎若此，而我師星布，其勢懸絕，彼若乘我，將何以濟！不如合而擊之，可以決勝。違令而獲利，不猶愈於辱國乎？」翰等曰：「萬一不捷，則若之何？」延進曰：「倘有喪敗，延進獨當其責。」翰等猶以擅改詔旨為疑，鎮州監軍、六宅使李繼隆曰：「兵貴適變，安可預定！違詔之罪，繼隆請獨當之。」翰等意始決，於是改為二陣，前後相副。先遣人詐約降，匡嗣信之。休格曰：「彼眾整而銳，必不肯屈。此誘我耳，宜嚴兵以待。」匡嗣不聽。俄而宋師鼓譟，塵起漲天，匡嗣倉猝不知所為，遂敗績，潰兵悉走西山，投坑穀中。追奔至遂城，斬首萬餘級，獲馬千餘匹，生擒其將三人，俘老幼三萬戶及兵器軍帳甚眾。匡嗣棄旗鼓遁回，餘眾走易州，獨休格整兵而戰，徐引還。
遼主怒匡嗣，數以五罪曰：「違眾深入，一也；行伍不整，二也；棄師鼠竄，三也；偵候失機，四也；捐棄旗鼓，五也。」即令誅之。皇后力救，得免。以休格總南面戍兵。
冬，十月，庚午，鎮州捷書聞，帝手詔褒之。
乙亥，齊王廷美進封秦王，宰相薛居正加司空，沈倫加左僕射，盧多遜兼兵部尚書，樞密使曹彬兼侍中，文武官預平太原者，皆遷秩有差，初行賞功之典也。
十一月，戊寅，遼主宴賞休格等及有功將校。
遼南院樞密使兼政事令郭襲，以遼主數遊獵，上書諫曰：「昔唐高祖好獵，蘇世長言不滿十旬，未足為樂，高祖即日罷，史稱其美。伏念聖祖創業艱難，宵旰不懈。穆宗逞無窮之欲，不恤國事，天下愁怨。陛下繼統，海內翕然望中興之治，十餘年間，征伐未已，瘡痍未復，正宜恐懼修省以懷永圖，乃聞恣意遊獵，甚於往日，萬一有銜橛之虞，悔將何及！況南有強敵，伺隙而動，聞之得無生心乎！伏願節從禽酣飲之樂，為社稷生靈計。」遼主嘉善之，而不能用。
帝以楊業老於邊事，癸巳，命知代州兼三交駐泊兵馬部署。
辛丑，日南至。遼改元乾亨，大赦。
初，西南夷不供朝貢，刑部郎中許仲宣為西川轉運使，親至大渡河，諭以順逆，夷人皆率服。在職逾三歲，會有言仲宣當江表用兵時乾沒官錢者，是月，召還，令御史臺盡索財計簿釒句校，歲餘而畢，卒無欺隱，乃以仲宣為嶺南轉運使。仲宣有心計，江表用兵，軍中需索百端，皆預儲蓄無闕。曹彬怪之，嘗夜攻城，取陶器數萬事，分給攻城卒，然燈自照，仲宣已預料置，如其數付之。其才幹類此。
十二月，乙卯，遼南京留守、燕王韓匡嗣，降封秦王，遙授晉昌軍節度使。壬戌，上京留守蜀王道隱，遷南京留守。道隱號令嚴肅，雖疆場多虞而民獲安業，尋進封荊王。
是冬，遼主駐南京。命宰相室昉監修國史。
春，正月，丙子朔，遼封皇子隆緒為梁王，隆慶為恆王。隆緒幼喜書翰，十歲能詩，遼主屬意焉。
庚辰，詔宣慰河東諸州。
帝既平太原，還自范陽，得汾晉、燕薊之馬凡四萬二千餘匹。壬午，置天駟監於景陽門外，左右各二，以左、右飛龍使為左、右天廄使，閑廄使為崇儀使。內廄馬既充牣，始分置諸州牧養。
丁亥，遼以特裡袞休格為北院大王，前樞密使賢適封西平郡王。
庚寅，以禮部侍郎深州程羽為文明殿學士，班樞密副使下。文明殿學士，即端明殿學士也，殿名早改，職名之改自羽始。
癸卯，命右衛將軍史珪鑿尉氏新河九十里。
二月，丙午，京西轉運使程能上言：「諸道州府民事傜役者多有不均，望下諸路轉運使定為九等，上四等戶量輕重給役，下四等戶並與免除。」詔令轉運使躬親詳定，勿復差官。
戊申，改南辨州曰化州。
戊辰，遼主如清河。
三月，丁亥，遼西南面招討副使耶律旺陸、太尉華格遣人獻党項俘。
戊子，左臨門衛上將軍劉鋹卒，贈太師，追封南越王。
癸巳，楊業敗遼師於雁門，殺其駙馬侍中蕭多囉，獲都指揮使李重誨。
閏月，甲寅，覆試權知貢舉程羽等所奏合格進士，得銅山蘇易簡等百一十九人，又得諸科五百三十三人，並分第甲乙，賜宴，始有直史館陪坐之制。進士第一等授將作監丞，通判籓郡；次授大理評事，諸令、錄事；諸科授初等職事及判、司、簿、尉事。劉昌言、顏明遠、張觀、樂史等四人，皆以見任官舉進士，帝惜科第不與，特授近籓掌書記。
辛未，歸義軍節度使曹元忠卒，其子延祿自稱留後，遣使修貢。夏，四月，丁丑，詔贈元忠燉煌郡王，授延祿歸義節度使。
遣供奉官盧襲使交州。時丁璉及其父部領皆死，璉弟璿尚幼，嗣稱節度行軍司馬、權領軍府事。大將黎桓擅權，劫遷璿於別第，舉族禁錮之，代總其眾。
襄陽縣民張巨源五世同居，內無異爨；戊子，詔旌表門閭。巨源嘗習刑名書，特賜明法及第。
遼主清暑燕子城。
初，劉繼元降，帝令殿前都虞候、武泰節度使崔翰先入慰諭，仍禁俘略之物無得出城。時秦王廷美以數十騎將冒禁出城，翰呵止之。廷美怨，遂讒於帝。壬辰，翰罷為感德節度使。
詔壅汾河晉祠水灌太原，墮其故城。
是月，初以禮賢宅賜錢俶，俶獻白金三百斤為謝。
命有司定品官贖罰之令。
五月，丁卯，作端拱樓。
是月，遼地大雷，火乾陵松。
六月，己亥，以江州白鹿洞主明起為蔡州褒信縣主簿。白鹿洞在廬山之陽，常聚生徒數百人。江南後主時，割善田數十，歲取其租廩給之；選太學通經者授以它官，俾領洞事，日與諸生講誦。至是，起建議以其田入官，故爵命之。白鹿洞由是漸廢。
遼宋王喜袞復謀反，囚於祖州。
太常博士侯仁寶，益之子也，居洛陽，有大第良田，優遊自適，不欲親吏事。其妻，趙普妹也，普為宰相，仁寶得分司西京。盧多遜與普有隙，普罷相，因白帝以仁寶知邕州，凡九年不得代。仁寶恐因循死嶺外，乃上疏言：「交州主帥被害，國亂可取，願乘傳詣闕面奏。」帝大喜，命馳驛召之。多遜言先召仁寶，必泄其謀，不如授仁寶以飛輓之任，令經度其事。帝以為然，秋，七月，丁未，以仁寶為交州路水陸轉運使，蘭州團練使孫全興等為邕州路兵馬都部署，寧州刺使劉澄等為廉州路兵馬部署，水陸並進以討之。
己巳，濟州言金鄉縣民李延家，自唐武德初同居，至今近四百年，世世結廬守墳墓；詔旌其門，賜以粟帛。
戊午，遼旺陸等復獻党項俘。
八月，甲戌，宣徽北院使、判三司王仁贍密奏：「近臣、戚裡多遣親信市竹木秦、隴間，聯巨筏至京師，所過關渡矯制免算；既至，厚結執事者，悉官市之，倍取其直。」帝怒，以三司副使范旻、戶部判官杜載、開封府判官呂端屬吏。旻、載具伏罔上為市竹木入官，端為秦王府親吏喬璉請托執事者。己丑，貶旻房州，載歸州，端商州，皆為司戶參軍。因詔：「自今文武職官不得輒入三司公署，及不得以書劄往來請托公事。」
戊戌，幸錢俶第視疾，賜賚甚厚。
九月，甲辰，史館上《太祖實錄》五十卷。
詔有司遍告百官：「凡遇朝會，皆務恭虔，每內殿起居日，即須踧踖趨門，雍容就列；稍不端謹，便當劾奏。」
冬，十月，辛未朔，遼主命巫者祠天地及兵神。辛巳，將南侵，祭旗鼓。癸未，遼主次南京。
帝將巡北邊，己丑，詔：「自京師至雄州，發民除道修頓。」
庚寅，遼主次固安；己亥，自將圍瓦橋關。十一月，庚子朔，南師夜襲遼營，遼節度使蕭幹、詳袞耶律赫德戰卻之。
黎桓遣牙校齎方物來貢，仍為丁璿上表，自言徇將吏軍民之請，已權領軍府事，乞朝廷賜以真命。時孫全興等出師既逾時，帝察其意止欲緩兵，寢而不報。
壬寅，遼北院大王休格禦宋師於瓦橋東，守將張師突圍出，遼主親督戰，休格躍馬入陣，斬師，餘眾披靡，退入城。戊申，南師陣於水南，欲戰，遼主以休格馬介獨黃，慮為敵所識，亟命以玄甲白馬易之。休格遂率精騎渡水奮擊，南師大敗，追至莫州，橫屍遍野，生擒數將以歸。遼主賜以御馬金盞，勞之曰：「卿勇過於名，若人人如卿，何憂不克！」
丙午，以秦王廷美為東京留守；宣徽北院使王仁贍為大內都部署，樞密承旨陳從信副之。
己酉，詔巡北邊；壬子，發京師；癸丑，次長垣縣。關南言大破契丹萬餘眾，斬首三千餘級，即以河陽節度使崔彥進為關南兵馬都部署。
丙辰，遼主引兵還。
戊午，駐蹕大名府。
開寶末，右補厥竇偁為開封府判官，與推官賈琬同事帝。賈能先意希旨，偁常疾之。帝與諸王宴射，賈侍帝側，稱讚德美，詞多矯誕，偁叱之曰：「賈氏子巧言令色，豈不愧於心哉！」坐皆失色，帝亦為之不樂，因罷會，白太祖，出偁為彰義節度判官。至是帝思見偁，促召至行在。癸亥，以偁為比部郎中。時方議北征，偁因抗疏請還郡，休士養馬，徐為後圖，帝悅其言。及至自大名，以偁為樞密直學士。偁，儀之弟也。
乙丑，遼主至南京。十二月，庚午朔，拜休格為裕悅，大饗軍士。
甲戌，帝畋近郊，因閱武，賜禁軍校及衛士襦袴。時禁盜獵，有衛士獲麞，違令當死。帝曰：「我若殺之，後世必謂我重獸而輕人命。」釋其罪。
丁丑，以楊業領雲州觀察使，知代州事。業自雁門之役，遼人畏之，每望見業旗，即引去。主將屯邊者多嫉之，或潛上謗書，斥言其短；帝皆不問，封其奏以付業。
帝因遼師退，遂欲進攻幽州。戊寅，以劉遇充幽州西路行營壕寨兵馬部署，田欽祚為都監；曹翰充幽州東路行營壕寨兵馬部署，趙延溥為都監。覆命宰相問翰林學士李昉、扈蒙等事之可否，昉等請養驍雄，廣積儲，寬諸期歲之間，用師未晚。帝深納其說，即下詔南歸。
命曹翰部署修雄、霸州、平戎、破虜、乾寧等軍城池，開南河，自雄州達莫州，以通漕運，築大堤以捍水勢。調役夫數萬人，於北境伐木以給用。先是遼人南侵，必舉堠煙，翰分遣人舉煙境上，敵疑有伏，即引去，不敢近塞。得巨木數萬，負擔而還，大濟用度。數旬功畢，召歸潁州。
庚辰，車駕發大名；乙酉，至京師。
議者皆言宜速取幽薊，左拾遺、直史館張齊賢上疏曰：「聖人舉事，動在萬全，百戰百勝，不若不戰而勝。自古疆場之難，非盡由戎翟，亦多邊吏擾而致之。若緣邊諸寨撫禦得人，但使峻壘深溝，蓄力養銳，以逸自處，如是則邊鄙寧，輦運減，河北之民獲休息矣。然後務農積穀以實邊用，敵人之心，固亦擇利避害，安肯投諸死地而為寇哉！臣聞家六合者以天下為心，豈止爭尺寸之土，角強弱之勢而已！是故聖人先本而後末，安內以養外；內安本固，則遠人斂衽而至。伏望審擇通儒，分路採訪兩浙、江南、荊湖、西川、嶺南、河東，凡偽命日賦斂苛重者，改而正之；諸州有不便於民者，委長吏聞奏，使天下皆知陛下之仁，戴陛下之惠，則契丹不足吞，燕薊不足取也！」
先是，遼土產多銅，始造錢幣。太宗置五冶太師以總四方鐵錢，石晉又獻沿邊所積錢以備軍實。是歲，遼主以舊錢不足於用，始鑄乾甯新錢。
春，正月，癸卯，以保塞軍為保州，梁門口寨為靜戎軍。
乙巳，詔：「諸路轉運使下所屬州令長吏，擇見任判、司、簿、尉之清廉明幹者，具以名聞，當以次引對，授知縣之任。」
辛亥，易州破遼兵數千人。
是月，遣八作使郝守濬等分行河道，抵遼境，皆疏導之。又於清苑界開徐河、雞距河五十里入白河，由是關南之漕悉通濟焉。
二月，癸巳，詔曰：「京朝官厘務於外者，咸給以御前印紙，令書治跡。而主司不能彰明臧否，但以細碎之事混淆其間，非所以副朕詳求之意也。自今尋常之務，非課最者，不得書為勞績；其殿、犯無有所隱。」
丙子，遼主東還；己丑，復如南京。
丁酉，令群臣居喪被詔起復者，須卒哭朝謁，其俸料自詔下日給之。
三月，己酉，山南西道節度使、同平章事德芳薨，年二十三。贈中書令，追封岐王，諡康惠。
癸丑，詔：「諸路轉運使察部下官吏，有罷軟不勝任、怠惰不親事及黷貨擾民者，條其事狀以聞，當遣使按鞫；其清白自守，幹局不苛，亦以名聞，必加殊獎。」
交州行營言破賊軍於白藤江口，斬首千餘級。時候仁寶率前軍先發，孫全興等頓兵花步七十日，以俟劉澄，仁寶屢促之，不行，及澄至，並軍由水路抵多羅村，不遇賊，復擅還花步。賊詐降以誘仁寶，仁寶信之，遂為所害。時諸軍冒炎瘴，人多死者，轉運使許仲宣馳奏仁寶戰歿，且乞班師；不待報，即以兵分屯諸州，開庫賞賜，給其醫藥，謂人曰：「若俟報，則此數萬人皆積屍於廣野矣。」乃上章自劾。詔書嘉納之，就劾澄等。會王僎病病，澄與賈湜並戮於邕州市。征全興下獄，伏誅。贈仁寶工部侍郎，官其二子。
遼以秦王朝匡嗣為西南面招討使。
夏，四月，詔：「諸州大獄，長吏不親決，胥吏旁緣為奸，逮捕證左，滋蔓踰年而獄未具。自今長吏每五日一慮囚，情得者即決之。」帝不欲天下有滯獄，乃建三限之制，大事四十日，中事三十日，小事十日，不須追捕而易決者無過三日。又詔：「囚當訊掠，則集官屬同問，勿委胥吏搒決。」
辛未，幸太平興國寺禱雨。
罷湖州織羅，放女工五十八人。
五月，癸丑，令內侍省細仗內先衣黃者並衣碧，吏部黃衣選人改為白衣選人。
遼喜袞既囚，丙午，遼上京漢軍亂，欲劫立喜袞，以祖州城堅不得入，立其子留禮壽。上京留守除室擒之，留禮壽旋伏誅。踰年，始賜喜袞死。
己未，雨，降死罪囚，流以下釋之。
六月，甲戌，司空平章事薛居正卒，贈太尉、中書令，諡文惠。居正性寬簡，不好苛察。自參政至為相，凡十八年，恩遇始終不替。因服丹沙遇毒，方奏事，疾作，輿歸，遂卒。居正無子，養子惟吉，素無行，於是帝臨其喪出涕。其妻出拜喪側，帝存撫數四，因問：「不肖子安在？頗改節否？」惟吉伏喪側，驚懼不敢起；自是盡革故態，稍涉獵書史，親賢士。帝知其修飭，數委以大籓，所至稱治，累遷左千牛衛大將軍。遭母喪，故事，卒哭當起復，惟吉懇求終制；優詔不許，時論異之。
秋，七月，丙午，帝將大舉伐遼，遣使賜渤海王詔書，令發兵以應，約滅遼之日，幽薊土宇復歸中朝，朔漠之外悉以相與。然渤海竟無至者。
九月，乙未朔，日有食之。
壬寅，以左拾遺、直史館嘉州田錫為河北南路轉運副使。自盧多遜專政，群臣章表，不先稟多遜，則有司不敢通。又，諫官上章，必合閤門吏依式書狀云：「不敢妄陳利便，希望恩榮。」錫貽書多遜，請免書狀，多遜不悅，乃出之。
錫因入辭，直進封事，言軍國要機者一，朝廷大體者四。略曰：「賞不逾時，國之令典。頃歲王師薄伐，克平太原，未賞軍功，逮茲二載。請因郊禋耕籍之禮，議平晉之功而賞之。駕馭戎臣，莫茲為重，此要機也。交州瘴海之地，得之如獲石田。願陛下無屯兵以費財，此大體之一也。邇來諫官廢職，給事中不敢封駁，遺、補亦不貢直言，起居郎、舍人不得升陛紀言動，御史不能彈奏，中書舍人未嘗訪以政事。臣意其各有所蓄，欲待顧問。望因清燕，召而詢求，俾盡悃誠，以觀器業。又，集賢院雖有書籍而無職官，秘書省雖有職官而無圖籍。願陛下擇才而任之，使各司其局，此大體之二也。朝廷辟西苑，廣禦池，而尚書無廳事，郎曹無本局，九寺、三監寓天街之兩廊，禮部試士或就武成王廟，是豈太平之制度邪！望別修省寺，用列職官，此大體之三也。每於衢路見囚荷鐵枷，不覺自駭，隆平之時，將措刑不用，於法所無，去之可矣。此大體之四也。帝嘉其言，降詔褒諭，仍賜錢五十萬。或謂錫，今宜少晦以遠讒忌，錫曰：「事君之誠，惟恐不竭；且天植其性，豈一賞可奪邪！」至河北，復驛書言邊事，略曰：「今北鄙驛騷，蓋以居邊任者，規羊馬細利為捷，矜捕斬小勝為功，起釁召戎，實由此始。伏願申飭將帥，謹固封守，還所俘掠，許通互市，使河朔之民得務農業，不出五載，可積十年之儲。」又曰：「國家圖燕以來，兵連未解，財用不得不耗，人臣不得不憂。願陛下精思慮，決取捨，無使曠日持久。」
丙午，置京朝官差遣院。舊制，京朝官屬吏部，建隆以來皆出中書。至是詔京朝官除兩省、御史臺自少卿監以下奉使從政於外受代而歸者，並令中書舍人開封郭贄等考校勞績，品量材器，以中書所下闕員，類能擬定，引對而授之，謂之差遣院。
太子太保趙普奉朝請累年，盧多遜益毀之，鬱鬱不得志。普子承宗，娶燕國長公主女。承宗適知潭州，受詔歸闕成婚禮未踰月，多遜白遣歸任，普由是憤怒。會如京使大名柴禹錫等告秦王廷美驕恣。將有陰謀竊發，帝召問普，普言願備樞軸以察奸變，退，復密奏：「臣開國舊臣，為權幸所沮。」因備言昭憲顧命及先朝自愬之事。帝於宮中訪得普前所上章，併發金匱得誓書，遂大感悟，即留承宗京師，召普謂曰：「人誰無過，朕不待五十，已盡知四十九年非矣。」辛亥，以普為司徒兼侍中。
帝之始即位也，命廷美尹開封，德昭、德恭並稱皇子，外議皆謂帝將以次傳位。及德昭不得其死，德芳繼夭，廷美始不自安。它日，帝嘗以傳國意訪之普，普曰：「太祖已誤，陛下豈容再誤邪！」普復入相，廷美遂得罪。凡廷美所以得罪，則普之為也。
是日，以樞密副使、刑部侍郎洛陽石熙載為戶部尚書，充樞密使，用文資正官充樞密使，自熙載始也。
壬子，秦王廷美乞班趙普下，從之。
詔：「中外文武官並得上書直言。」
丙辰，知易州白繼贇敗遼兵於平塞寨。
