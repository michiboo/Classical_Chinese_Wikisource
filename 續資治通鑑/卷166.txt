
春，正月，己丑，以孟珙為京西路兵馬鈴轄。初，珙父宗政知棗陽，招唐、鄧、蔡州壯士二萬餘人，號忠順軍，命江海統之，眾不服；制置司以珙代海，珙分其軍為三，眾皆帖然。珙又創平堰於棗陽，自城至軍西十八里，由八疊河經浙水側，水跨九阜，建通天槽八十有三丈，溉田萬頃，立十莊、三轄，使軍民分屯，邊儲豐牣。又命忠順軍家自畜馬，官給芻粟，馬益蕃息。
金下詔求言，凡章奏，先令御史大夫費摩阿古岱、尚書完顏納紳看詳，然後進禦，直言無一達者。
庚寅，詔：「李全之叛，海陵簿吳祕罵賊而死，特贈朝奉郎，官其一子。
壬辰，以史嵩之為京湖安撫制置使、知襄陽府。
蒙古兵自唐州趣汴，金元帥完顏兩洛索戰於襄城，敗績，走還汴。金主詔群臣議，尚書令史楊居仁請乘其遠至擊之。平章拜甡遣莽依蘇等部民丁壯萬人，開短堤，決河水，以衛京城。命瓜勒佳薩哈勒將步騎三萬巡河渡，超近京諸色軍家屬五十萬口入京城。
蒙古主用西夏人恤克計，自河中由河清縣白坡渡河，遣人馳報圖壘率師來會。薩哈勒行至封邱而還，蒙古兵掩至，莽依蘇等皆死，丁壯得免者僅三百人。甲午，蒙古主入鄭州。
金主詔群臣議所守，有言珠赫埒果勒齊所築裡城決不可守，外城決不可棄，於是決計守外城，命修樓櫓器具。時京城諸軍不滿四萬，而城周百二十里，不能遍守，故議以遷避之民充軍。又召在京軍官於上清宮，平日防城得功者，截長補短，假借而用，得百餘人。又集京東、西沿河舊屯兩都尉及衛州義軍凡四萬並丁壯二萬，分置四面，每面選千名飛虎軍以專救應，然亦不能軍矣。
金元帥完顏延壽，以眾保少室山太平寨，元夕，擊球為嬉。蒙古都總管李守賢，潛遣輕捷者數十人緣崖蟻附以登，殺其守卒，遂縱兵入，破之。下令禁抄掠，悉收餘眾以歸。連天、交牙，蘭若、香爐諸寨俱下。
乙未，蒙古遊騎至汴京，金完顏哈達、伊喇布哈自鄧州率步騎十五萬赴援。蒙古圖壘問蘇布特以方略，蘇布特曰：「城居之人，不耐辛苦，數挑以勞之戰，乃可也。」遂以騎三千尾之。哈達等謀曰：「敵兵三千而我不戰，是弱也。」進至鈞州沙河，蒙古兵不戰而退。金軍方盤營，蒙古兵復來襲。金軍不得休息、食飲，且行且戰，至黃榆店，距鈞州三十五里。丁酉，大雪三立，金尺僵立，刀槊凍不能舉。圖壘以其眾沖出，蒙古兵自北渡者畢集，前後以大樹塞道。楊沃衍奪路而前，金軍遂次三峰山，軍士有不食至三日者。蒙古兵與河北兵合，四面圍之，熾薪燔肉，更迭休息，乘金困憊，開鈞州路縱之走，而以生兵夾擊之。金軍潰，聲如崩山，武仙率三十騎入竹林中，走密縣；楊沃衍、樊澤、張惠步持大槍，奮戰而死。哈達知大事已去，欲下馬戰，而布哈已失所在，乃與完顏彝等以數百騎走入鈞州。
蒙古主在鄭州，聞圖壘與金相持，遣昆布哈、齊拉袞等赴之，至則金軍已潰。於是乃合攻鈞州，塹其城外。哈達匿窟室中，城破，蒙古兵發而殺之。因揚言曰：「汝家所恃，唯黃河與哈達耳，今哈達為我殺，黃河為我有，不降何待！」
完顏彝趣避隱處，殺掠稍定，乃出，自言曰：「金國大將，欲見白事。」蒙古兵以數騎夾之詣圖壘，問其名姓，曰：「我忠孝軍總領完顏陳和尚，大昌原、衛州倒回穀之勝，皆我也。我死亂軍中，人將謂我負國家。今日明白死，天下必有知我者。」圖壘欲其降，不肯。乃斫足脛，折之，劃口吻至耳，噀血而呼，至死不屈。蒙古將有義之者，以馬湩酹而祝曰：「好男子，他日再生，當令我得之。」
布哈走汴，蒙古兵追躡，擒之，圖壘命之降，往復數百言，終不肯，但曰：「我金國大將，惟當金國境內死耳。」遂殺之。金之健將銳卒俱盡，自是不可復振矣。
蒙古遂略商、虢、嵩、汝、陝、洛、許、鄭、陳、亳、潁、壽、睢、永等州。時民北徙者多餓死，東平萬戶嚴實，命作糜粥置道傍，全活者眾。
庚子，金主御端門，肆赦，改元開興。翰林學士趙秉文為赦文，宣佈悔悟哀慟之意，指事陳義，情辭俱盡，聞者莫不感勵。
壬寅，新作太廟成。
二月，癸丑，帝謁太廟。
初，金主聞蒙古入饒風關，遣圖克坦烏登行省閿鄉以備潼關，圖克坦伯嘉為關陝總帥，便宜行事。伯嘉馳入陝，傍縣鎮遷入大城，糧斛、輜重聚之聯州，近山者入山寨避兵。會阿裡哈傳旨召烏登援汴，烏登遂與潼關總帥納哈普舍音、奏藍總帥完顏重喜等，帥軍十一萬，騎五千，盡撤秦、藍諸關之備，從虢入陝，同、華、閿鄉一帶軍糧數十萬斛，備關船二百餘艘，皆順流東下。俄聞蒙古兵近，糧不及載，船悉空下，復盡起州民運靈寶、硤石倉粟。會蒙古遊騎至，殺掠不可勝計。金守將李平以潼關降於蒙古，蒙古兵長驅至陝。
烏登所發閿鄉軍士，各以老幼自隨，由西南徑入大山冰雪中，部將多叛去。蒙古聞之，自盧氏以數百騎追及，山路積雪，晝日凍釋，泥淖及脛，隨軍婦民，棄擲老幼，哀號盈路。行至鐵嶺，欲戰而饑憊不能振，於是重喜先鋒，蒙古斬之於馬前。金兵遂大潰，秦、藍總帥府經歷商衡死焉。烏登、納哈普舍音從數十騎走山谷間，追騎擒之，皆被殺。
金慶善努行省徐州，引兵入援，至楊驛店，馬躓，為蒙古所擒。見史天澤，問為誰，天澤言：「我真定五路名萬戶也。」慶善努曰：「是天澤乎？吾國已殘破，公其以生靈為念！」及見特穆爾岱取，誘之使招京城，不從。左右以刀斫其足，足折，終不屈，遂殺之。
蒙古將特穆爾岱取金睢州，遂圍歸德府。金行院實嘉紐勒歡偕經歷冀禹錫等竭力守禦。初患砲少，父老有言北門之西菜圃中，時得古砲，雲是唐張巡所埋，發之，得五千有奇，城中賴之。會慶善努潰兵亦至，勢稍振，乃遣提控張定夜出斫營，發數砲而還。
南城外有高地，相傳為尹子奇攻破睢陽故址，蒙古移營其上，晝夜攻城，不能下。或見特穆爾岱，獻決河之策，特穆爾岱從之。河既決，水從西北而下，至城西南，入故濉水，城反以水為固。特穆爾岱收獻策者欲殺之，而不知所在，乃緩攻。
金平章侯摯，樸直無蘊藉，朝士輕之，久致仁。兵事急，徐州行尚書省闕，無敢行者，復拜摯平章政事。都堂會議，摯以國勢不支，因論數事，曰：「只是更無擘畫。」拜甡怒曰：「平章世出此言，國家有望耶！」意在置之不測。故相薩布曰：「侯相言甚當。」拜甡含憤而罷。
至是蒙古兵日迫，財匱授絕，金主大懼，嘗自縊，又欲墮樓，俱為左右救免。拜甡以為勢必講和，和議定，則首相當往為質，乃力請金主起薩布為相，且括汴京民軍二十萬分隸諸帥，人月給粟一石五斗。
三月，蒙古立砲攻洛陽。洛陽城中唯三峰潰卒三四千及忠孝軍百餘，留守薩哈連疽發於背，不能軍，妻通吉氏度城必破，謂薩哈連曰：「公受國家恩最厚，今大兵臨城，公不幸病，不能禦敵，死猶可以報國，幸無以我為慮！」薩哈連出城，通吉氏盛服自經死。薩哈連從外至，聞狀，曰：「夫人不辱我，我可辱朝廷乎！」投壕而死。元帥任守真因行府事。
金翰林直學士錫默愛實，憤時相非其人，言於金主曰：「平章拜甡，固權市恩，擊丸外百無一能。丞相薩布，菽麥不分，縱使乏材，亦不至此人為相。參政兼樞密副使特嘉喀齊喀粗暴，一馬軍之材止矣，乃令兼將相之權。右丞實嘉世魯，居相位已七八年，碌碌無補，備員而已。患難之際，倚注此類，欲冀中興，難矣！」於是世魯罷相，薩布乞致仕，而拜甡、喀不喀不恤也。
蒙古主將北還，使蘇布特攻汴，復遣人諭金主降，且索翰林學士趙秉文、衍聖公孔元措等二十七家及歸順人家屬、伊喇布哈妻子並繡女、弓匠、鷹人等。金主乃封荊王守純子額爾克為曹王，議以為質。密國公璹求見，金主問：「璹叔父欲何言？」璹曰：「聞額爾克欲出議和，額爾克年幼，未曾諳練，恐不能辦大事，臣請副之，或代其行。」金主慰之曰：「南渡後，國家比承平時，有何奉養！然叔父亦未嘗沾溉；無事則置之冷地，無所顧藉，緩急則置於不測。叔父盡忠固可，天下其謂聯何！叔父休矣！」於是君臣相顧泣下。未幾，璹以疾薨。
壬寅，命尚書左丞李蹊送額爾克出質，諫議大夫費摩阿固岱為講和使。未和，蒙古蘇布特聞之，曰：「我受命攻城，不知其他。」乃立攻具，沿壕列木柵，驅漢俘及婦女老幼負薪草填壕，頃刻，平十餘步。平章拜甡，以議和不敢與戰，城中喧鬨。金主聞之，從六七騎出端門，至舟橋。時新雨淖，車駕忽出，都人驚愕失措，但跪於道旁，有望而拜者。金主麾之曰：「勿拜，恐泥汙汝衣。」老幼遮擁，至有誤觸金主衣者。少頃，宰相、從官皆至，進笠，不受，曰：「軍中暴露，我何用此！」西南軍士五六十輩進曰：「北兵填壕過半，平章傳令勿放一鏃，恐懷和事。豈有此計耶？」金主曰；「朕以生靈之故，稱臣進奉，無不順從。止有一子，養來長成，今往作質。汝等略忍，等曹王出，蒙古不退，汝等死戰未晚。」是日，曹王額爾克行。
蒙古留曹王於營，遣李蹊等還，癸卯，並力進攻。金砲石取艮嶽太湖、靈壁假山為之，大小各有斤重，圓如燈球。蒙古砲破大磑或碌瑇為二三，皆用之攢竹砲，有至十三梢者。每城一角，置砲百餘枚，更迭上下，晝夜不息。數日，石幾與裡城平。而城上樓櫓，皆拆故宮及芳華、玉溪之材為之，合抱之木，隨擊而碎。以馬糞、麥秸布其上，網索旃禱固護之，其懸風板之外，皆以牛皮為障，蒙古兵以火砲擊之，隨即延爇，不可撲救。城乃周世宗所築，取虎牢土為之，堅密如鐵，受砲所擊，唯凹而已。金主復出撫將士，值被創者，親膊以藥。手酌卮酒以賜，且出內府金帛以待有功者。蒙古兵壕外築城，圍百五十里，城有乳口樓櫓，壕深丈許，闊亦如之，三四十步置一鋪，鋪置百許人守之。初，拜甡命築門外短牆，委曲狹隘，僅容二三人得過，以防蒙古奪門。及被攻，請乘夜斫營軍乃不能猝出，比出，已為蒙古所覺後募死士千人，穴城由壕徑渡，燒其砲座，城上懸紅紙燈為應，約燈起渡壕。又放紙鳶，置文書其上，至蒙古營斷之，以誘被俘者，皆為蒙古所覺。時有大砲，名震天雷，以鐵罐盛藥，以火點之，砲起火發，其聲如雷，聞百里外，所爇圍半畝已上，火點著鐵甲皆透。蒙古時為牛皮洞，直至城下，掘城為龕，間可容人，城上莫如之何。乃以鐵繩懸震天雷，順城而下，至掘處火發，人與牛皮皆碎迸無跡。又有飛火槍，注藥，以火發之，輒前燒十餘步。蒙古唯畏此二物。攻城十六晝夜，內外死者以百萬計。明惠皇后陵被發，金主遣中官求得其柩，復葬之。
蘇布特知未易取，乃為好語曰：「兩國已講和，更相攻耶？」金主因就應之。乃遣戶部侍郎楊居仁出宜秋門，以酒炙犒蒙古兵，且以金帛珍異賂之。蘇布特乃許退兵，散屯河、洛之間。
方蒙古之攻城也，矢石如雨，中有女子呼於城下曰：「我倡女張鳳奴也，許州破，被俘至此。彼軍不日去矣，諸君努力為國堅守，無為所欺所！」言竟，投壕死。金主使馳祭於西門。時女真人無死事者，長公主言於金主曰：「近來立功效命，多諸色人。無事時則自家人爭強，有事則他人盡力，焉得不怨？」金主默然。
蒙古後退，參知政事特嘉喀齊喀以守城為己功，欲率百官入賀。內族色埒，丞相襄之子也，歎曰：「城下之盟，春秋以為恥，況以罷攻為可賀耶？」喀齊喀怒曰：「社稷不亡，君後免難，汝等不以為喜耶！」乃命趙秉文為表。秉文曰：「《春秋》新宮灰，三日哭。今園陵如此，酌之以禮，當慰不當賀。」事乃已。
初，城之被圍，右司諫陳岢上書請戰，其略曰：「今日之事，皆由陛下不斷，將相怯懦。若因循不決，一旦無如之何，恐君臣相對涕泣而已。」其言剴切，深中時病。喀齊喀見之，大怒，召岢入省，呼其名責之曰：「子為陳山可耶？果如子言，能退大敵，我當世世與若為僕。」聞者莫不竊笑，蓋不識岢字，分為兩也。
甲子，金主御端門，肆赦，改元天興。詔：「內外官民能完復州郡者，功賞有差。」出金帛酒炙犒飫軍士，減禦膳，罷冗員，放宮女，上書不得稱聖，改聖旨為制置。是日，解嚴。步兵始出封邱門外采蔬、薪。
金拜甡之守城也。樓櫓垂就輒摧，傳令取竹為護簾，所司馳入城大索，無所得，拜甡欲斬之。或告所司曰：「金多則濟矣，胡不即平章府求之？」所司懷金三百賂其家僮，果得之。及兵退，軍士憤怒，拜甡不自安，謂尚書令史元好問曰：「我妨賢路久矣，得退為幸，為我撰乞致仕表。」頃之，金主已遣使持詔至其第，令致仕。軍士欲殺之，拜甡懼，一夕數遷，金主以親軍二百陰為之衛。軍士無以泄其憤，遂相率毀其別墅。
金衛紹王、鎬厲王家屬，禁錮歲久，錫默愛實上言曰：「二族衰微，無異匹庶，假欲為不善，孰與同惡！男女婚嫁，人之大欲，豈有幽囚終世、永無伉儷之望？在他人尚且不忍，況骨肉乎？」金主感其言，始聽自便。
夏，四月，丁卯，起魏了翁為集英殿修撰、知遂寧府，辭不拜。
戊辰，以久雨，決繫囚。
是月，蒙古主出居庸，避暑官山。
高麗殺蒙古所置官吏，徙居江華島。
五月，辛卯，臣僚言：「積陰霖霪，必有致咎之徵。比聞蘄州進士馮傑，本儒家，都大坑治司抑為爐戶，誅求日增。傑妻以憂死，其女繼之，弟大聲因赴訴死於道路；傑知不免，舉火自經死。民冤至此，豈不上幹陰陽之和？」詔罷都大坑治職。
金汴京大寒如冬，因大疫，凡五十日，諸門出柩九十餘萬，貧不能葬者不在此數。尋以疫後園戶、僧道、醫師、鬻棺者擅厚利，命有司倍征之以助國用。
癸巳，太白經天，晝見。
六月，己巳，金贈完顏彝鎮南軍節度使，立褒忠廟碑。
金徐州埽兵總領王佑、張興、都統封仙等，夜燒草場作亂，逐行省圖克坦伊都。蒙古國安用率兵入徐州，執王佑等，斬之，以封仙為元帥，主徐州事。
圖克坦伊都奔宿州，節度使赫舍哩阿圖不納，乃與諸將駐城南。時宿之鎮防有逃還者，阿圖以為叛歸，亦不納。城中鎮防千戶高臘格，謀就徐州將士，內外相應以取宿，因歸楊妙真，占夜開門，納徐州總領王德全等，縛阿圖父子，殺之，請伊都主州事。伊都不從，率其將吏西走，至穀孰，遇蒙古軍，不屈而死。
秋，七月，丁酉，以禮部尚書陳貴誼同簽書樞密院事。
蒙古遣唐慶使金，傳諭曰：「欲和好成，金主當來自議。」金主託疾，臥榻上見之。慶掉臂上殿，有不遜語，聞者皆怒。既歸館，是夕，金飛虎卒申福等憤其無禮，殺慶等三十餘人於館。金主不問，和議遂絕。
蒙古國安用既得徐州，金宿州東面總帥劉安國、邳州杜政皆以州歸之，安用遂據三州。蒙古帥額蘇倫聞之，怒曰：「此三州吾當取，安用何人，輒受其降！」遣將張進率兵入徐，欲圖安用，奪其州。安用懼，乃與王德全劫殺張進及海州元帥田福等數百人，與楊妙真絕，還邳州，會山東諸州及徐、邳、宿三州主帥，刑白馬結盟，誓歸金。既盟，諸將皆散去。安用無所歸，遂同德全、安國因宿州從宜重僧努自通於金。重僧努以聞，未報。而安用率兵萬人攻海州，未至，眾稍散去。安用自知失計，於是復金衣冠。楊妙真怒安用叛己，又懼為所圖，乃悉屠安用家屬，走還益都。安用遂選兵分將，期必得妙真。
金主遣近侍直長因世英等持手詔至邳，封安用為袞王，賜姓完顏，改名用安，且授以空頭河朔、山東赦文，使得便宜從事。安用始聞使至，猶豫未決，遣迎使者，監於州廨，問所以來，使者對以封建事。安用意頗順，明日，出見使者，跪揖如等夷。會定，語世英曰：「予向隨蒙古兵攻汴，嘗於開陽門下與侯摯議內外夾擊，此時蒙古病者眾，十七頭項皆在京城，若從吾言出軍，中興久矣，朝廷無一敢決者，今日悔將何及！」言竟而起。因使人取金所賜物遍觀之，喜見顏色，乃設宴，拜受如儀，令主事常謹隨世英奉表入謝。
金主復遣世英賜以鐵券、虎符、龍文衣、玉魚帶及郡王宣、世襲千戶宣各十，聽賜同盟。世英過徐，德全、安國說之曰：「朝廷恩命，豈宜出自安用？郡王宣，吾二人最當得者，請就留之。」世英乃留郡王宣、世襲千戶宣各二，由是與安用有隙。
蒙古以李全子亶為益都行省。
金恆山公武仙等會兵救汴。初，三峰之敗，仙走南陽，收潰軍，得十萬人，屯留山。汴京被圍，金主詔仙與鄧州行省完顏色埒、鞏昌總帥完顏仲德合兵入援。仙至密縣東，遇蒙古將郭德海，即按軍眉山店，報色埒曰：「阻澗結營，待仙至俱進。」色埒急欲至汴，不聽。金主又命樞密使特嘉喀齊喀帥兵應仙、色埒等，至京水，德海乘之，不戰而潰；仙亦敗走，還留山。德海，寶玉之子也。喀齊喀屯中牟，聞色埒軍潰，即夜棄輜重馳還。
先是有投匿名書於御路者云：「副樞喀齊喀，總帥薩哈勒，參政恩楚，皆國賊，朝廷不殺，眾軍亦須殺之，為國除害。」衛士以聞，蒴哈勒飲藥死，恩楚稱疾不出，唯喀齊喀坦然若無事者，金主亦無所問。及是言者謂：「喀齊喀始則抗命不出，中則逗遛不進，終則棄軍先遁，不斬之，無以謝天下。」金主貸其死，免為庶人，籍家資以賜軍士。
八月，乙卯，起真德秀為徽猷閣待制，知泉州。
己未，魏了翁以寶章閣待制知瀘州。瀘大籓，控制邊面二千里，而武備不修，城郭不治。了翁乃葺其城樓櫓雉堞，增置器械，教習牌手，申嚴軍律，興學校，蠲宿負，復社倉，創義塚，建養濟院；居數月，百廢俱舉。
乙丑，賜進士徐元傑以下四百九十三人及第、出身。
甲戌，玉牒殿成，奉安累朝《玉牒》。
蒙古薩裡塔伐高麗，中矢，卒。
金中京元帥任守真，以入援汴京敗死，中京人推警巡使齊克紳為府簽事。齊克紳，本河中射糧軍子弟也，貌寢而膂力過人。時所領軍士僅二千五百人，甫三日，蒙古兵圍之。齊克紳括衣帛為幟，立之城上，率士卒赤身而戰，以壯士數百往來救應，大呼，以憨子軍為號，其聲勢與萬眾元異。兵器已盡，以錢為鏃，得蒙古一箭，截而為四，以筒鞭發之。又創遏敵砲，用不過數人，能發大石於百步外，所擊無不中。齊克紳奔走四應，所至必捷。得二駝，殺以犒士，人不過一啖，如獲百金之賜。蒙古攻三月，不能下，乃退。
九月，辛丑夜，汴京大雷，金工部尚書范納速震死。
乙巳，雨雹，雷。
閏月，庚戌，彗出於角。帝避殿，減膳，徹樂。詔：「中外臣僚，指陳闕失，無有隱諱。諸路監司，察守令之領廉仁暴及民間利便疾苦以聞。
戊辰，史彌遠乞歸田裡；不許。
金主以和議既絕，懼兵再至，乃復簽民兵為守禦備，遂括汴京粟，以完顏珠赫等主之。珠赫諭民曰：「汝等當從實推舉，果如一旦糧盡，令汝妻子作軍食，復能吝否？」即而罷括粟，復以進奉取之，且賣官及令民買進士第。前御史大夫內族哈昭復覬進用，建言京城括粟尚可得百萬石，金主乃命哈昭為參知政事，與左丞李蹊復括之。哈昭先令各家自實，壯者存石有三斗，幼者半之，仍書其數門首，敢有匿者，以升斗論罪。京城三十六坊，各選深刻者主之。完顏玖珠尤酷暴，有寡婦二人，實豆六斗，餘有蓬子約三升，玖珠笑曰：「吾得之矣！」執婦以令於眾。婦泣訴曰：「妾夫死於兵，姑老不能為養，故雜蓬秕以自食，非敢以為軍儲。且三升，六斗餘也。」玖珠不聽，竟杖死。聞者股粟，盡棄其餘糞溷中。或白於李蹊，蹊顰蹙曰：「白之參政。」及白哈昭，哈昭曰：「人云：花又不損，蜜又得成。花不損何由成蜜？且京城危急，今欲存社稷耶？存百姓耶？」眾莫敢言。所括不能三萬斛，滿城蕭然，死者相枕，貧富束手待斃，遂至人相食。金主聞之，命出太倉米作粥以食餓者。錫默愛實歎曰：「與其食之，何如勿奪？」為奉御博諾所告。金主怒，送愛實有司，賴近侍李大節救免。
蒙古皇太弟圖壘卒於師。蒙古主還龍庭。
冬，十月，戊子，以星變，大赦。
泗州路分劉虎等，焚斷浮橋以遏金兵，因遣將攻盱眙軍，未下，金泗州總統完顏實格叛。防禦使圖克坦塔喇聞變，朝服，望闕拜哭，投水而死，實格遂以州附楊妙真。總帥納哈塔邁珠亦以盱眙來歸，詔改為招信軍。
金以汪世顯為鞏昌便宜總帥。
初，世顯以戰功為征行從宜，分治陝西西路。時調度窘迫，世顯發家資，率豪右助邊，鄰郡效之，軍餉遂足。金主以完顏仲德為鞏昌總帥，世顯同知府事，二人盡忠固守以抗蒙古。及仲德勤王東下，乃以世顯代之。世顯勵志自奮，糧械精贍。
十一月，喬行簡累疏乞歸田，不允。
金完顏用安欲圖山東，累徵兵於徐、宿，王德全、劉安國不應。會金主以密詔徵兵東方，用安因聲言入援，駐師徐州城下以招德全，德全不出，殺封仙，遣杜政出城。會安國與宿帥重僧努引兵入援，至臨渙，用安遣人殺安國，因攻徐州。三月不能下，退歸漣水，以軍食不給，來乞糧，朝廷許之，用安即日改從宋衣冠，而陰通於金。糧乏，卒多流亡，乃以嚴刑禁亡者，血流滿道。
十二月，丙子朔，進封才人賈氏為貴妃。
辛巳，以皇太后疾，大赦。壬午，皇太后楊氏崩。辛卯，帝詣慈明殿行奠酹禮。遵遺詔，外朝以日易月，宮中行三年喪。
喬行簡上疏曰：「向者陛下內庭舉動，皆有稟承，小人縱有蠱惑干求之心，猶有忌憚而不敢發。今者安能保小人之不萌是心，陛下又安能保聖心之不無少肆？陛下為天下君，當懋建皇極，一循大公；不應私徇小人，為其所誤。凡為此者，皆戚畹肺腑之親，近習貴幸之臣，奔走使令之輩，外取貨財，內壞綱紀；上以罔人君之聰明，來天下之怨謗，下以撓官府之公道，亂民間之曲直。縱而不已，其勢必至於假采聽之言而動傷善類，設眾人之譽而進拔憸人，借納忠效勤之意而售其陰險巧佞之奸，日積月累，氣勢益張，人主之威權，將為所竅弄而不自知矣。陛下衰捴在身，愈當警戒，宮庭之間，既無所嚴憚，嬪御之人，又視昔加多。以春秋方富之年，居聲色易縱之地，萬一不能自製，必於盛德大有虧損。願陛下常加警省。」
蒙古遣王檝來議夾攻金人，京湖安撫制置使史嵩之以聞，帝命嵩之報使。嵩之乃遣鄒伸之往報蒙古，許俟成功，以河南地來歸。
金主以糧盡援絕，勢益危急，遣近侍就白華問計。華附奏言：「車駕當出就外兵，留荊王監國，任其裁處。陛下既出，遣使告語北朝：『我出，非他處收整兵馬，止以軍卒擅殺唐慶，和議從此斷絕；京師今付之荊王，乞我一二州以老耳。』如此，則太后、皇族可存。正如《春秋》紀季入齊為附庸之事，陛下亦得少安矣。」遂起華為右司郎中。召諸臣議親出，或言歸德四面皆水，可以自保，或言宜沿西山入鄧，或言設欲入鄧，蒙古蘇布特在汝州，不如取陳、蔡路轉往鄧下。金主未決，復以問華，華曰：「歸德城雖堅，久而食盡，坐以待斃，決不可往。既汝州有蘇布特，則鄧下亦不可往。以今日事勢，止有背城之戰，如博徒所謂孤注者，便當直赴汝州，與之一決。然汝州戰不如半塗戰，半塗戰不如出城戰，蓋我軍馬之食力猶在也。若出京益遠，軍食日減，馬食野草，事愈難矣。若我軍便得戰，存亡決此一舉，外則可以激三軍之氣，內則可以慰都人之心。或止為避遷計，人心顧戀家業，未必毅然從行。可詳審之。」
禮部尚書舒穆嚕世勣，率朝官劉肅、田芝等二十人，詣仁安殿言於金主曰：「臣等聞陛下欲親出，竊謂此行不便。」金主曰：「我不出，軍分為二：一軍守，一軍出戰；我出則合為一。」世勣曰：「陛下出則軍分為三：一守，一戰，一中軍護從，不若不出之為愈也。」金主曰：「卿等不知，我若得完顏仲德、武仙，付之兵事，何勞我出！今日將兵者，官努統馬兵三百止矣，劉益將步兵五千止矣，欲不自將，得乎？」又指御榻曰：「我此行豈復有還期？但恨我無罪亡國耳！我未嘗奢侈，未嘗信任小人。」世勣應聲曰：「陛下用小人則亦有之。」金主曰：「小人謂誰？」世勣歷數曰：「都察遜、完顏長樂等，皆小人也。陛下不知為小人，所以用之。」肅與世勣復多所言，良久，君臣涕泣而罷。
乙酉，金主集軍士於大慶殿，諭以京城食盡，今擬親出。諸將佐合辭言曰：「陛下不可親出，止可命將。」金主欲以富察官努為馬軍帥，高顯為步軍帥，劉益副之。三人慾奉命，權參知政事內族恩楚大罵曰：「汝輩把鋤不知高下，國家大事，敢易承耶！」眾默然，唯官努曰：「若將相可了，何至使我輩！」事亦中止。
遂以右丞相薩布、平章拜甡、右副元帥恩楚、左丞李蹊、元帥左監軍圖克坦伯嘉等帥諸軍扈從，參政完顏納紳、樞副兼知開封府薩尼雅布等留守。乃發府庫及內府器皿、宮人衣物賜將士。民間哄傳「車駕往歸德，軍士家屬留汴，食盡，城中俱餓死矣。縱能至歸德，軍馬所費，支吾復得幾許日！」金主使薩布宣言曰：「前日巡狩之議，止為白華。今改往汝州索戰矣。」
金主發汴京，與太后、皇后、妃、主別，大慟。至開陽門，詔諭留守兵士曰：「社稷、宗廟在此，汝等壯士，毋以不預進發之數，便謂無功。若守保無虞，將來功賞，豈在戰士下！」聞者皆灑泣。
是日，鞏昌元帥完顏仲德援兵至。初，金主征諸道兵入援，往往觀望不進，或中道遇兵而潰，唯仲德提孤軍千人，歷秦、藍、商、鄧，擷果菜為食，間關百死至汴，為金主謀曰：「亦西三百里之間無井灶，不可往，不如幸秦、鞏。」
金主乃決意東行。甲辰，進次黃陵崗。時拜甡擊蒙古，降其兩砦，得河朔降將，金主赦之，授以印符。郡臣遂固清以河朔諸將為導，鼓行入開州，取大名、東平，豪傑當有響應者。都察遜曰：「太后、中宮皆在南京，北行萬一不如意，聖主孤身欲何所為？不如先取衛州，還京為便。」拜甡曰：「聖體不便鞍馬，今可駐歸德，臣等率降將往東平，因遂經略河朔。」官努曰：「衛州有糧可取。」拜甡曰：「京師且不能守，就得衛州，欲何為耶？」金主惑之，遂一意向河朔。蒙古蘇布特聞金主棄汴，復進兵圍之。
乙巳，帝詣慈明殿，行大祥祭奠禮。
春，正月，丙午朔，帝不視朝。
金主乘舟濟河，大風，後軍不克濟。丁未，蒙古將和爾古訥追擊於南岸，金元帥賀德希力戰死，兵溺者千人，元帥珠爾、都尉赫舍哩諤楞等死之。金主在北岸，望之震懼。庚戌，次漚麻岡，遣拜甡帥師攻衛州，至城下，以禦旗招之，城中不應。蒙古聞之，自河南渡河。拜甡遂退師，蒙古史天澤以騎兵踵其後，丁巳，戰於白公廟，金師敗績，拜甡棄軍東遁，元帥劉益、上黨公張開皆為民家所殺。金主進次蒲城，復還魏樓村，猶欲俟蒙古兵至決戰。少頃，拜甡至，倉皇言：「 軍已潰，北兵近在堤外，請幸歸德。」金主遂與副元帥和爾和等六七人，夜登舟，潛渡河走歸德。翌日，諸軍始聞金主棄師，遂大潰。
金主入歸德，遣奉御珠嘉塔克實布往汴京，奉迎太后及后妃，諸軍怨憤。拜甡自蒲城還，不敢入，金主召拜甡至，數其罪，下獄死，仍籍其家財以賜將士，曰：「汝輩宜竭忠力，毋如斯人誤國！」
初，瀕河居民聞金主北渡，築垣塞戶，潛伏洞穴。及見富察官努一軍號令明肅，所過無絲毫犯，老幼婦女無復畏避。及拜甡往衛州，縱軍四掠，哭聲滿野，所過丘墟，一飯之費至數十金，公私皇皇，民始思叛。故衛州堅守，而蒙古之追，無來援者，以至於敗。
蒙古以田雄鎮撫陝西，總管京兆等路事。時關中郡縣蕭然，雄披荊榛，立官府，開陳禍福，招徠四山堡寨之未降者，獲其人，皆慰遣之，由是歸附日眾。雄乃教民力田，京兆大治。
初，汴人以金主親出師，日聽捷報。及聞軍敗衛州，倉皇走歸德，始大懼。時蘇布特攻城日急，內外不通，米升至銀二兩，殍死相望，縉紳士女，多行乞於市，至有自食妻子者，諸皮器物皆煮食之，貴家第宅、市樓、肆鋪皆撤以爨。及金主遣使至汴奉迎兩宮，人情益不安。西面元帥崔立，性淫狡，因民洶洶，與其黨韓鐸、藥安國等潛謀作亂。
左司都事元好問謂薩尼雅布曰：「自車駕出京，今二十日許，又遣使迎兩宮，民間皆謂國家欲棄京城，相公何以處之？」薩尼雅布曰：「吾二人惟有一死爾。」好問曰：「死不難。誠能安社稷，救生靈，死可也。如其不然，徒欲以一身飽五十紅衲軍，亦謂之死耶？」薩尼雅布不答。
丁卯，金太后、皇后發，行至陳留，見城外二三處火起，疑有兵，復馳還汴京。
戊辰，崔立率甲士二百，橫刃入省中，拔劍指完顏納紳及薩尼雅布曰：「京城危困已極，二公坐視，何也？」二相曰：「有事當好議之，何遽如是！」 立麾其黨先殺薩尼雅布，次殺納紳及左司郎中納哈塔德輝等十餘人。即諭百姓曰：「吾為二相閉門無謀，今殺之，為汝一城生靈請命。」眾皆稱快。
金自南遷後，為宰執者往往無恢復之謀，無事相習低言緩語，互相推讓，以為養相體。每有四方災異，民間疾苦，將以奏，必相謂曰：「恐聖主心困。 」事至危處輒罷散，曰：「俟再議。」已而復然。或有言當改革者，輒以生事抑之，故所用必擇忄耎熟無鋒鋩者用之。每蒙古兵壓境，則君臣相對泣下，或殿上發長籲而已。兵退，則張大其事，會飲黃閣中矣。
崔立勒兵入宮，集百官議所立。立曰：「衛紹王太子從恪，其妹公主在北兵中，可立之。」乃遣韓鐸以太后命往召從恪至，以太后誥命為梁王，監國，百官拜舞，遂送款詣蘇布特軍。立自為太師、都元帥、尚書令、鄭王，弟倚為平章政事，侃為殿前都點檢，其黨皆拜官。開封判官李羽翼棄官去，戶部主事鄭著召不起。右副點檢都察額寽、左右司員外郎聶天驥、御史大夫費摩阿固貸、諫議大夫、左右司郎中烏古遜納紳、左副點檢完顏阿薩、戶部尚書完顏珠赫、講議富察琦、奉御完顏瑪格皆死焉。瑪格將死，與其妻溫特赫氏訣，溫特赫氏曰：「君能為國家死，我不能為君死乎！」夫婦以一繩同縊，其婢從之。
壬申，蘇布特至青城，崔立服御衣儀衛往見之。蘇布特喜，飲之酒，立以父事之。還城，悉燒樓櫓，蘇布特益喜。
立托以軍前索隨駕官吏家屬、軍民子女，聚之省中親閱之，日亂數人；猶以為不足，乃禁民間嫁娶，有以一女之故致數人死者。總領完顏長樂妻富察氏、臨洮總管圖們呼圖克們妻烏庫哩氏、進士張伯豪妻聶舜英及參政完顏素蘭妻，義不為所汙，皆自盡。未幾，立遷梁王及宗族近屬�宮中，以腹心守之，限其出入。以尚荊王府為私第，取內府珍玩充實之。群小附和，請建功德碑，翟奕以書省命翰林直學士槁城王若虛為文。若虛私謂左右司員外郎元好問曰：「今召我作碑，不從則死；作之則名節掃地，不若死之為愈。然我姑以理喻之。」乃謂奕曰：「丞相功德碑，當指何事為言？」奕怒曰：「丞相以京城降，活生靈百萬，非功德乎？」若虛曰：「學士代王言，功德碑謂之代王言，可乎？且丞相既以城降，則朝官皆出其門，自古豈有門下人為主帥誦功德，而可信於後世哉？」奕不能強。乃召太學生劉祁、麻革赴省，好問等喻以立碑事，曰：「眾議推二君，且已白鄭王矣。二君其無讓。」祁等固辭而別。數日，促迫不已，祁即為草定，以付好問。如問意未愜，乃自為之。既成，以示若虛，乃共刪定數字，然止直敘其事而已。既以兵事，碑不果立。
二月，丁丑，以餘天錫為禮部侍郎兼侍讀。
屯田郎官王定言嚴州歲歉，又言義倉為官吏蠹耗。帝曰：「此是民戶寄留於官，專為水旱之備者，奈何耗之？」定曰：「當擇邑官及鄉里之賢者分任其事。」
戊戌，上皇太后諡曰恭聖仁烈皇后。
蒙古遣皇子庫裕克將左翼軍討富鮮萬努於遼東。
三月，丙辰，大雨雹。
金主在歸德，隨駕親軍及潰軍漸集，實嘉紐勒歡懼不能給，白於金主，請遣出城，就糧於徐、宿、陳三州。金主不得已從之，止留富察官努忠孝軍馬四百五十人，馬用軍七百人。諸軍既出城，金主召官努曰：「紐勒歡盡散衛兵，卿當小心。」
官努以馬用本歸德小校，一旦拔起，心常輕之，又以金主時獨召用計事，因謀圖用。時蒙古特穆爾岱圍亳州，日遣兵薄歸德，民心搖搖。官努請北渡河，再圖恢復，紐勒歡沮之。官努不悅，乃私與完顏用安謀邀金主幸海州，金主不從。官努積忿，異志益定。李蹊以聞，金主深憂之，乃諭馬軍總領赫舍哩阿裡哈、內族習顯陰察其動靜，阿裡哈反以金主意告官努。金主復懼官努及用相圖，因以為亂，命宰執置酒合解之，用即撤備。戊辰，官努乘隙率眾攻用，殺之，遂以卒五十人守行宮，劫朝官，聚於都水摩和納宅，以兵監之。驅紐勒歡至其家，悉出所有金貝，然後殺之。乃遣都尉馬實被甲持刃，劫直長巴納紳於金主前。金主擲所握劍於地，謂實曰：「為我言於元帥，我左右止有此人，且留待我。」實乃退。官努因大殺朝官李蹊以下凡三百人，軍士死者三十人。薄暮，官努提兵入見，言：「紐勒歡反，臣殺之矣！」金主不得已暴紐勒歡罪，而以官努權參知政事兼左副元帥。
官努矯詔召徐州行省完顏仲德赴行在，徐州官屬懼為官努所紿，勸仲德勿往。仲德曰：「君父之命，豈辨真偽耶？死亦當往！」尋使者至，果官努之詐，乃止。
江淮制置使越善湘入見，帝曰：「中原機會，卿意以為何如？」善湘對曰：「中原乃已壞之勢，恐未易為力。邊地連年干戈，兵民勞役，當休養葺治，使自守有餘，然後經理境外。今雖有機會，未見可圖。」帝曰：「自守誠是也。」
趙至道言：「陛下躬南面尊事之敬，答東朝擁佑之恩，養致其樂，疾致其憂，喪致其哀，其為孝無以加矣。繼茲以往，天命必畏，祖宗必法，君子必親，小人必遠，女謁必禁，小民必思懷保，政事必務修飭，斯足盡始終之孝。」帝然之。
金右丞特嘉尉忭，致仕居汴，聞蒙古兵將入城，召家人付以後事，望睢陽慟哭，自縊死。特嘉喀齊喀既廢，常怏怏，蘇布特遣人招之，即治裝欲行，詣省別崔立，方對語，適一人自歸德持文書至，發視之，乃金主諭喀齊喀反正者也，立怒，叱左右斬之。

