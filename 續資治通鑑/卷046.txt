
九月，丁卯，召輔臣及知雜御史以上於天章閣，朝謁太祖、太宗御容及觀瑞物。既而帝問禦邊大略，久之，乃罷。
帝既擢任范仲淹、韓琦、富弼等，每進見，必以太平責之，數令條奏當世務。仲淹語人曰：「上用我至矣。然事有後先，且革弊於久安，非朝夕可能也。」帝再賜手詔督促，既又開天章閣召對，賜坐，給筆劄，使疏於前。仲淹、弼皆惶恐避席，退而列奏，言十事：一曰明黜陟，二曰抑僥倖，三曰精貢舉，四曰擇官長，五曰均公田，六曰厚農桑，七曰修武備，八曰減徭役，九曰覃恩信，十曰重命令。帝方信向仲淹等，悉用其說，當著為令者，皆以諸事畫一次第頒下；獨請設府兵，輔臣共以為不可而止。
司徒呂夷簡固請老，戊辰，授太尉，致仕，朝朔望及大朝會並綴中書門下班。諫官歐陽修言：「夷簡為宰相，紀綱大壞。今筋力已衰，合杜門自守，不交人事。縱有未忘報國之意，凡事即合公言，豈可暗入文書，眩惑天德！乞賜止絕。」於是始命宰臣章得象監修國史。初，夷簡罷相為司徒，猶帶監修；及致仕，乃以還得象。
賜知諫院王素三品服，余靖、歐陽修、蔡襄王品服，面諭曰：「卿等皆朕所自擇，數論事無所避，故有是賜。」
乙亥，樞密副使任中師罷。
丙子，以端有殿學士李淑為翰林學士。諫官歐陽修奏事延和殿，面論淑奸邪，退又上言：「淑朋附呂夷簡，在三屍五鬼之數，望早與一外任差遣。」尋令淑知壽州。既仍不行，修又言：「竊聞中書須得淑自上章求出，方敢差除。此乃大臣避怨，不肯為陛下除去，望特出聖旨處分，以彰聖明之德。」
丁丑，詔：「執政大臣非假休，不許私第接見賓客。」從知諫院蔡襄言也。議者以為唐元和用兵時，裴度為相，請私第延見四方賢俊以廣謀慮，今一切禁絕賓客，非諫官所宜言也。
是日，群盜晨入金州，劫府庫兵仗，散錢帛與其黨及貧民，知州王茂先將直兵二十四人禦之，不敵，遂走。群盜恣行掠奪，日暮乃出城去。茂先具以聞。
樞密副使富弼言：「伏見西鄙用兵以來，物力窮困，朝廷不能存撫，遂使為盜。今張海、郭邈山等驚擾州縣，殺傷吏民，巡檢、縣尉不敢向前，遂從京師遣兵，仍令中使監督，尚猶遷延日月，倔強山林，以至白晝公行，平入州縣，開府庫，劫貨財，散募兇徒，嘯聚漸眾。陝府、西京、唐、汝、均、房、金、商、襄、鄧千餘里，所在瘡痍，諸郡無兵，各不自保。臣思京西諸州賊盜見今往來之處，長吏皆非其人，乞先選轉運兩人，令往彼體量諸州長吏不才及贓濫老病者，急罷之，令於轄下通判或知縣中保舉人權充知州，如不足，則朝廷下審官院選人填補。知州得人，則就令選部內知縣、縣令。昔前漢勃海盜起，丞相舉龔遂，遂至郡，盜賊悉平；後漢朝歌盜賊屯聚，乃以虞詡為朝歌長，賊遂駭散；此守宰得人，賊自破滅之驗也。
壬午，遼主謁懷陵。
丙戌，命王洙、余靖、孫甫、歐陽修同編修《祖宗故實》。
先是富弼請選官置局，將三朝典故及諸司所行可用文字，類聚編成一書，置在兩府，俾為模範。帝納其言，故命靖等編修，弼總領之。明年，九月，書成，分別事類，凡九十六門，二十卷。
丁亥，徙知慶州滕宗諒權知鳳翔府。時鄭戩發宗諒前在涇州枉費公用錢，而監察御史梁堅亦劾奏之，詔太常博士燕度往邠州鞫其事，宗諒坐是徙。
范仲淹言：「梁堅奏宗諒於涇州賤買人戶牛驢，犒設軍士。臣竊見去年葛懷敏敗後，向西州軍官員驚憂，計無所出。涇州無兵，賊已到渭州，宗諒起遣人戶強壯數千人入城防守，時直苦寒，軍情愁慘，得宗諒管設環慶路節次策應軍馬，酒食薪柴並足，眾心大喜。雖未有大功，顯是急難可用之人，所以舉知慶州。倉卒收買牛驢犒軍，縱有虧價，情亦可恕。今一旦逐之如一小吏，後來主帥，豈敢便宜行事！欲乞朝廷指揮，宗諒止在任句當，委范宗傑在邠州一面勘鞫。如宗諒顯有欺隱入己及乖違大過，臣甘與宗諒同行貶黜。」
壬辰，翰林學士李淑罷知鄭州，以權知開封府吳育言淑前在府多褻近吏人故也。
是月，桂陽洞蠻寇邊，湖南提刑募兵討平之。
冬，十月，乙未朔，徙知江甯府劉沆知潭州，經制蠻事。
知光化軍韓綱，性苛急，不能拊循，士卒皆怨憤，員僚邵興率眾盜庫兵，欲殺綱。戊戌，綱逾城逃，興等遂焚掠居民，劫其指揮使李美及軍士三百餘人趨蜀道，美自縊死。綱，億長子也。
己亥，遼北院樞密使蕭孝穆卒。孝穆廉謹有禮法，為政寬簡，時稱為國寶臣。追贈大丞相、晉國王，諡曰貞。其弟西北路招討使孝友以葬兄還京師，拜南院樞密使。
庚子，遼詔諸路上重囚，遣官詳讞。
壬寅，以玉清昭應宮田二十二頃賜國子監。
丙午，以鹽鐵副使張日之為河北都轉運案察使，知諫院王素為淮南都轉運案察使，鹽鐵判官沈邈為京東轉運案察使，用富弼、范仲淹等言也。先是仲淹、弼等言：「今內外官雖多，然與陛下共理天下者，惟守宰最要耳。比來不加選擇，非才、貪濁、老懦者，一切以例除之，其間良吏百無一二，使天下賦稅不均，獄訟不平，水旱不得救，盜賊不得除，民無所告訴，而不思叛者，未之有也。救之之術，莫若守宰得人；欲守宰得人，請詔二府通選轉運使。轉運既得人，即委逐路自擇知州；知州已得人，即委逐州自擇知縣。其不任事者，奏罷之。仍令久其官守，勿復數易，其異政者，宜就與升擢。則官修政舉，朝廷唯總其大納而振舉之可也。」帝納其言，於是日之等首被茲選。素入辭，帝謂曰：「卿今便去諫院，事有未言者，可盡言之。」
丁未，以右正言余靖為遼太后正旦使。
初，洺州肥鄉縣，田賦不平，久莫能治，轉運使楊偕患之。大理寺丞郭諮曰：「是無難者，得一往，可立決也。」偕即以諮攝令，並遣秘書丞孫琳與其事。諮等用千步方田法括地，得其數，除無地之租者四百家，正無租之地者百家，收通賦八十萬，流民乃復。而王素為諫官，建議均天下田賦。歐陽修即言：「諮與琳方田法，簡而易行，願召二人者。」三司亦以為然，且請於亳、壽、汝、蔡四州，擇尤不均者均之。於是遣諮與琳先往蔡州，首括上蔡一縣，得田二萬六千九百三十餘頃，均其賦於民。既而諮言州縣多逃田，未可盡括，遂罷。諮，趙州人也。
戊申，詔二府同選諸路提刑。
遼參知政事韓紹芳、三司使劉六符，與參知政事杜防不協，防以六符嘗受宋賂，白其事。辛亥，紹芳出為廣德軍節度使，六符為長寧軍節度使；防愈見親任。
壬子，遼以夏人侵党項，遣延昌宮使高嘉努讓之。
甲寅，復置諸路轉運判官，仍詔中書、樞密院同選用。
乙卯，詔修兵書，翰林學士承旨丁度提舉，集賢校理曾公亮等為檢閱官。
己未，范仲淹言：「臣竊見京朝官、使臣、選人等進狀，或理會勞績，或訴雪過犯，或陳乞差遣，其事理分明可行、可罷者，則朝廷便有指揮。內有中書、樞密院未見根原文字及恐審官、三班院、流內銓別有例，難便與奪者，多批送逐司；其逐司為見批送文字，別無與奪，便不施行，號為送殺。以此官員、使臣三五度進狀，不能結絕，轉成住滯。乞特降聖旨，今後凡進狀者，仰逐司主判子細看詳，如內有合施行者，即與勘會，具條例情理定奪進呈，送中書、樞密院再行相度，別取進止。如不可施行，亦仰逐司告諭本人始委，庶免官員、使臣、選人等重疊進狀，紊煩聖聽。」從之。
壬戌，詔二府新定磨勘式。自是法密於舊。
甲子，陝西路經略安撫招討使鄭戩言：「德順軍生戶大王家族元甯等以水洛城來獻。其地西占隴坻，通秦州往來道路，隴之二水，環城西流，繞帶河、渭，田肥沃，廣數百里，雜氐十餘落，無所役屬。尋遣靜邊寨主劉滬招集其酋長，皆願納質子，求補漢官。今若就其地築城，可得蕃兵三五萬人及弓箭手，共捍西賊，實為封疆之利。」從之。
諫官歐陽修言：「近來傳聞燕度勘鞫滕宗諒事，枝蔓句追，囚系滿獄，人人嗟怨，自狄青、種世衡等，並皆解體。乞告諭邊臣以不枝蔓句追之意，兼令今後用錢，但不入己處，任從便宜，不須畏避，庶使安心用命立功。」修又言：「臣風聞邊臣張亢，近為使過公用錢，見在陝西置院根勘，干連甚眾。亦聞狄青曾隨亢入界，見已句追照對。臣伏見兵興以來，所得邊將，惟狄青、種世衡二人，其忠勇材武，不可與張亢、滕宗諒一例待之。且青本武人，不知法律，縱有使過公用錢，必非故意偷謾，不過失於點檢，乞特與免勘。」知渭州尹洙亦言：「青於公用錢物，無豪分私用，不可以細微詿誤，令其畏懼。望特旨諭青，庶安心專慮邊事。」
遼以北府宰相蕭惠為北院樞密使。
十一月，丙寅，上清宮火。尋有詔以宮地為禁軍營。
景祐初，置殿中侍御史裡行、監察御史裡行，凡四人。既而久闕不除，於是詔以兩人為額。癸酉，乙太常博士趙人李京、殿中丞合肥包拯並為監察御史裡行，中丞王拱辰所薦也。京嘗知魏縣，奉法嚴正，吏不便之，欲以奇中京，遂相率遁去，監司果議以苛刻斥。知府任布曰：「如此，適墮吏計中矣。」京賴以免。拯嘗知天長縣，有訴盜割牛舌者，拯使歸屠其牛，鬻之。既而又有告殺牛者，拯曰：「何為割某家牛舌而又告之？」盜者驚服。徙知端州，州歲貢硯，前守緣貢率取十倍以遺權貴人。拯命制者才足貢數，歲滿，不持一硯歸。
初，光化軍賊邵興帥其黨趨蜀道，遇提舉捉賊上官珙，殺之，又敗興元府兵於饒風嶺，本府軍校趙明以眾降，乃自州北循山而東。捉賊使臣陳曙等領兵追擊興於壻水，及其黨皆就禽。壬午，詔並淩遲處死。曙，若拙子也。
諫官歐陽修言：「臣竊見近日盜賊縱橫，蓋由威令不行。昨王倫既敗之後，不誅家族。凡小人作事，亦須先計，成則獲大利，不成則無大禍。有利無害，誰不欲反！只如淮南一帶官吏，與王倫宴，率民金帛獻送，開門納賊，道左參迎。苟有國法，豈敢如此！而往來取勘，已及半年，未能斷遣。古者稱罰不逾時，所以威激士眾。今遲緩如此，誰有懼心！遂致張海等，官吏依前迎奉，順陽縣令李正己，延賊飲宴，宿於縣廳，恣其劫掠，鼓樂送出城外。其敢如此者，蓋為不奉賊則死，不奉朝廷不死，所以畏賊過於畏國法。伏望陛下勿行小惠以誤大事。其宣毅兵士，必有家族，乞盡戮於光化市中，使遠近聞之悚畏，以止續起之賊。其正己聞已有台憲上言，亦乞斬於鄧州，使京西一路官吏聞之，知國法尚存，不敢奉賊。」又言：「臣聞江、淮官吏等，各為王倫事奏案已到多時，尚未聞斷遣，仍聞議者猶欲寬貸。此由權要之臣多方營救，不思國體，但植私恩。惟陛下以天下安危為計，出於聖斷，以厲群下。其晁仲約等，乞重行朝典。」
初，群盜剽劫淮南，將過高郵，知軍晁仲約度不能禦，諭富民出金帛，具牛酒，使人迎勞，且厚遺之。盜悅，徑去，不為暴。事聞，樞密副使富弼議誅仲約，參知政事范仲淹欲宥之，爭於帝前。弼曰：「盜賊公行，守臣不能戰守，而使民醵錢遺之，法所當誅，不誅則郡縣無復肯守者矣。」仲淹曰：「郡縣兵械足以戰守，遇賊不禦，法所當誅。今高郵無兵與械，雖仲約之義當勉力戰守，然事有可恕，戮之恐非法意。」帝釋然，從之。
癸未，詔：「館職有闕，以兩府、兩省保舉，然後召試補用。自今見任、前任兩府及大兩省已上官，不得陳乞子弟親戚館職並讀書之類。」
丁亥，詔更廕補法：長子不限年，餘子孫年過十五、弟侄年過二十乃得廕。自是任子之恩稍殺矣。
遼以上京歲儉，復其民租稅。
庚寅，詔陝西宣撫使韓琦、副使田況赴闕。諫官歐陽修言：「議和未決，乞仍令琦等在彼經略，以俟和議之決。」
辛卯，同修起居注歐陽修，請自今後，上殿臣僚退，令少留殿門，俟修注官出，面錄聖語；從之。
壬辰，詔限職田。
詔詳定國朝勳臣名次，本家見無人食祿者，錄其下子孫一人。
司天監言五星皆在東方，主中國大安。
十二月，乙巳，桂陽監猺賊復寇邊。
戊申，以秘書丞張子奭為祠部員外郎，右侍禁王正倫為左侍禁、閤門祗候，並以累使夏州之勞也。
遼改政事省為中書省。
己酉，詔轉運使郭輔之等攻討蠻、猺，並就便招撫之。
戊午，以南京府學為國子監。
庚申，許廣州立學。
是月，澧州獻瑞木，有文曰「太平之道」。諫官歐陽修言：「知州馮載，本是武人，不識事體，便為祥瑞以媚朝廷。方今元昊叛逆，契丹驕傲，加以西則瀘戎，南則湖、嶺，無一處無事。內則百姓困弊，盜賊縱橫。以臣視之，實未見太平之象。臣頃見太平州曾進芝草，今又進瑞木，竊慮四方相效，爭造妖妄。其所進瑞木，伏乞勿示臣僚，仍速詔天下，凡有奇獸、異禽、草木之類，並不得進獻。」從之。
是歲，河北降赤雪。河東地震，五六日不止。諫官孫甫請省後宮浮費以消災譴，帝嘉納之。
韓琦至陝西，屬歲大饑，群盜嘯聚商、虢之郊，張海、郭邈山等為之渠率。琦遣屬官乘傳齎宣撫司榜，收集散軍，諭以免罪歸所屬；仍召謝雲行等將沿邊士兵入山捕張海等，相繼殲衄，禽捕餘黨殆盡。是冬，大旱，河中、同、華等州饑民相率東徙。琦即選官分詣州縣，發省倉以賑之，奏差提點刑獄許宗壽專切往來提舉蒲、華、同三州，所活凡二百五十四萬餘人，它州稱是。時民力久困，琦乃蠲賦役。察官吏能否，升黜之。又以兵數雖多，而雜以疲老，耗用度，選禁軍不堪征戰者，停放一萬二千餘人。
春，正月，戊辰，遼主如混同江。
辛未，降天章閣待制、權知鳳翔府滕宗諒知虢州，職如故；並代副部署張亢為本路鈐轄。宗諒及亢皆置獄邠州，獄未具而有是命，從參知政事范仲淹言也。
先是仲淹力辯宗諒、亢等非有大過，乞免下獄。及是又言：「燕度勘到滕宗諒所用錢數分明，並無侵欺入己。張亢借公用錢買物，事未發前，已還納訖。又因移任借卻公用銀，卻留錢物准還，皆無欺隱之情。」宗諒及亢由是得免重劾。
壬申，西蕃摩戩入貢。
乙亥，荊王元儼薨。元儼性謹約寡慾，喜儒學，好文詞。嘗問詡善王渙曰：「元昊平未？」對曰：「未也。」曰：「如此，安用宰相！」及病，帝親至臥內，手調藥，屏人語久之，所獻多忠言。及薨，贈天策上將軍、徐、兗二州牧、燕王，諡恭肅。
丙戌，詔：「自今臣僚毋得以奏薦恩澤及所授命，為親屬乞賜科名及轉官、升陟入通判以上差遣，其親屬嘗降官、降差遣，亦毋得乞以恩澤牽復；若因累而為別更名奏廕者，重坐之。」
辛卯，太常禮院上新修《太常新禮》、《慶曆祀儀》；賜提舉、編修官器幣有差。
二月，丙申，遣內侍齎奉宸庫銀三萬兩下陝西，博糴穀麥以濟饑民。
壬寅，知光化軍韓綱，除名英州編管，兵馬監押許士從，追三官舒州編管，坐棄城也。
廣西宜州蠻區希範作亂。希范，思恩人，狡黠，頗知書，嘗舉進士試禮部。景祐末，與其叔正辭應募從官軍討安化州叛蠻。既而希范擊登聞鼓求錄用，事下宜州，知州馮伸己言其妄，編管全州。正辭亦嘗自言其功，不報。二人皆缺望。希範後輒遁歸，與正辭率其族人及白崖山酋蒙趕、荔波洞蠻謀為亂，擇日殺牛，建壇場，祭天神，推蒙趕為帝，正辭為奉天開動建國桂王，希范仲神武定國令公、桂州牧，以區丕績為宰相，餘皆偽立名號，補署四十餘人。前月丙子，率眾五百破環州，劫州印，焚其積聚，以環州為武成軍。癸卯，事聞，詔轉運鈐轄司亟發兵捕擊之。
乙巳，以上清宮田園、邸店賜國子監。
戊申，遣入內供奉官王昭明往宜州，召募勇敢人入洞捕擊蠻賊。
徙知虢州滕宗諒知岳州。時中丞王拱辰言其盜用公使錢，止削一官，所坐太輕，故再謫。
庚戌，遼主如魚兒濼。
甲寅，罷陝西四路都部署、經略安撫招討使，復置逐路都部署、經略安撫招討使，從韓琦議也。
以鄭戩為永興軍都部署，兼知永興軍。初，命戩知永興軍，仍兼四路都部署，諫官歐陽修言：「戩雖名都部署，而諸路自各有將，又其大事不令專制，必稟朝廷。假如邊將有大事，先稟於戩，又稟朝廷，朝廷議定下戩，戩始下於沿邊，只此一端，自足敗事。且大事戩既不專，小事又不由戩，則部署一職，虛名可廢。若小事一一問戩，處分合宜，尚有遲緩之失，萬一耳目不及，處置失宜，則為害不細。欲乞落其虛名，只令坐鎮長安，撫民臨政，以為關中之重，而使四路各責其將，則名體皆順，處置合宜。」從之。
丙辰，遼以參知政事杜防為南府宰相。防生子，遼主幸其第，賜其子名旺滿努。
丁巳，詔天章閣侍讀曾公亮刪定審官、三班院、流內銓條貫，從范仲淹請也。
三月，乙丑，以殿中侍御史會稽王絲為荊湖南路體量安撫提舉捉賊。
丁卯，以天章閣侍講楊安國為直龍圖閣，崇政殿說書趙師民為天章閣侍講，並賜三品服。帝以二人久侍經筵，行義淳質，因褒擢之。
己巳，以職方員外郎、同判登聞鼓院張堯佐提點開封府諸縣鎮公事。諫官余靖言：「堯佐，修媛之世父，進用不宜太遽。頃者郭后之禍，起於楊、尚，不可不監。」帝曰：「朕豈以女謁進人，亦因臣僚論薦而後用。如物議不允，當更授以一郡。」帝雖有此言，堯佐竟不出。
甲戌，命鹽鐵副使魚周詢、宮苑使周惟德往陝西，同都轉運使程勘相度鑄錢及修水洛城利害以聞。先是韓琦以修水洛城為不便，奏罷之，鄭戩固請終役。琦還自陝西，戩罷西路都部署，改知永興，又極言城水洛之便，役不可罷，命劉滬、董士廉督役如故。知渭州尹洙及涇原副都部署狄青相繼論列，以為修城有害無利。議者紛紛不決，故遣周詢等行視。戩初命涇原都監許遷將兵為修城之援，及戩罷統四路，洙亟召遷還，又檄滬、士廉罷役，且召滬、士廉。蕃部皆遮止滬、士廉等，請自備財力修城。滬、士廉亦以屬戶既集，官物無所付，又恐違蕃部意，別生它變，日增版趣役；洙再召之，不從，洙亟命瓦亭寨都監張忠往代，滬又不受。洙怒，命青領兵巡邊，追滬、士廉，欲以違節度斬之。青械二人送德順軍獄，時周詢等猶未至也。蕃部遂驚擾，爭收積聚，殺吏民為亂，又詣周詢等訴。周詢等具奏，詔釋滬、士廉，令卒城之。
參知政事范仲淹言：「劉滬、董士廉元稟迴路都部署節制往修水洛城，即非二人擅興。況劉滬是沿邊有名將佐，累有戰功，國家且須愛惜，不可輕棄。董士廉是朝廷京官，亦與將佐一例枷勘，更未合事理。伏望聖慈特遣中使乘驛往彼，委魚周詢、周惟德取勘劉滬等所犯因依情罪聞奏，仍送邠州拘管，聽候朝旨。」
范仲淹等意欲復古勸學，數言興學校，本行實，詔近臣議。於是宋祁、王拱辰、張方平、歐陽修等八人合奏曰：「教不本於學校，士不察於鄉里，則不能核名實。有司束以聲病，學者專於記誦，則不足盡人材。謹參考眾說，擇其便於今者，莫若使士皆土著而教之於學校，然後州縣察其履行，學者自皆修飭矣。」乙亥，下詔令州縣皆立學，本道使者選屬部官為教授，三年而代；選於吏員不足，取於鄉里宿學有道業者，三年無私譴，以名聞。士須在學習業三百日，乃聽預秋賦；舊嘗充賦者，百日而止。親老無兼侍，取保任，聽學於家。三場，先策，次論，次詩賦，通考為去取，而罷貼經墨義。又以舊制用詞賦，聲病偶切，立為考式，一字違忤，已在黜落，使博識之士，臨文拘忌，俯就規檢，美文善意，郁而不申。如白居易《性習相近遠賦》，獨孤綬《放訓象賦》，皆當時試於禮部，對偶之外，自有意義可觀。宜許仿唐體，使馳騁於其間。士子通經術，願對大義者，試十道，以曉析意義為通，五通為中格；三史科取其明史意而文理可采者；明法科試斷案，假立甲乙罪，合律令法意、文理優者為上等。
庚辰，錄唐郭子儀後。
壬午，以國子監直講石介直集賢院，兼國子監直講。時韓琦乞召試介，詔特除之。
甲申，免衡、道州、桂陽監民經猺賊劫掠者賦役一年。
丙戌，丁度等上《答邇英聖問》一卷。帝指其中事體大者六事，付中書、樞密院，令奉行之。
丁亥，遼以宣政殿學士楊佶參知政事。
高麗貢於遼。
詔權停貢舉。
先是遼人犯法，例須漢人禁勘，受枉者多，太弟重元請五京各置警巡使，從之。
夏，四月，乙未，監察御史裡行李京言：「近聞契丹築二城於西北，南接代郡，西交元昊，廣袤數百里，盡徙沿邊生戶及豐州，麟州被虜人口居之，使絕歸漢之路。違先朝誓書，為賊聲援，其畜計不淺。況國家前年方修河北沿邊故滿城、陰城，再盟之後，尋即罷役。請下河東安撫司詰其因依，或因賀乾元節使人還，責以信誓，使罷二城，以破未然之患。」從之。
丙申，詔：「湖南民誤為征猺軍所殺者，賜帛存撫其家。」
丁酉，以宜州蠻區希範叛，命京西轉運案察使杜杞為廣南西路轉運案察使兼安撫使。
戊戌，帝謂輔臣曰：「自昔小人多為朋黨，亦有君子之黨乎？」范仲淹對曰「臣在邊時，見好戰者自為黨，而怯戰者亦自為黨，其在朝廷，邪正之黨亦然，惟聖心所察耳。苟朋而為善，於國家何害也！」
初，呂夷簡罷相，夏竦授樞密使，復奪之，代以杜衍，同時進用富弼、韓琦、范仲淹在二府，歐陽修等為諫官，石介作《慶曆聖德詩》，言進賢退奸之不易。奸，蓋斥夏竦也，竦銜之。而仲淹等皆修素所厚善，修言事一意徑行，略不以形跡嫌疑顧避。竦因與其黨造為黨論，目衍、仲淹及修為黨人。修乃作《朋黨論》上之，略曰：「臣謂小人無朋，惟君子則有之。小人所好者利祿，所貪者財貨。當其同利之時，暫相黨引，及其見利而爭先，或利盡而交疏，則反相賊害。君子則不然，所守者道義，所行者忠信，所惜者名節。以之修身，則同道而相益；以之事國，則同心而共濟；終始如一，此君子之朋也。為人君者，但當退小人之偽朋，用君子之真朋，則天下治矣。」於是為黨論者惡修，摘語其情狀，至使內侍藍元震上疏言：「范仲淹、歐陽修、尹洙、余靖，前日蔡襄謂之四賢。斥去未幾，復還京師。四人得時，遂引蔡襄以為同列。以國家爵祿為私惠，膠固朋黨，遞相提挈，不過三二年，佈滿要路，則誤朝迷國，誰敢有言？」帝不信。
己亥，帝以上封者言河東芻糧不繼，數請廢麟州，命右正言歐陽修往河東與轉運使議之。初，河東轉運使張奎於晉州鑄鐵錢，而民多盜鑄，又，晉州礬歲課益虧，並下修計度之。
庚子，以度支判官李絢為京西轉運案察使。時范雍知河南，王舉正知許州，任中師知陳州，任布知河陽，並二府舊臣，絢皆以不才奏之。居半歲，召入，修起居注。絢，邛州人。
己酉，監修國史章得象上新修《國朝會要》。
壬子，判國子監王拱辰等言：「首善當自京師。今國子監制度狹小，不足以容學者，請以錫慶院為太學，葺講殿，備臨幸，以潞王宮為錫慶院。」從之。
始，狄青械劉滬、董士廉送德順軍獄，尋有詔釋二人，令往水洛城訖役，須勘到罪狀，別聽旨。丙辰，諫官歐陽修言：「自西事以來，擢用邊將，能立功效者殊少。惟范仲淹築大順城，種世衡築青澗城，劉滬築水路城；滬尤為艱勤，功不在二人下。今若曲加輕沮，則武臣無復為朝廷作事。且滬若不在水洛，恐它人不能綏撫，苟別致生事，則蕃部更難招輯，望聖意斷而行之。」余靖亦言：「乞早降指揮諭魚周詢，如所築新城實利，即應留滬等專守此城，招撫蕃部，仍以此意誡敕狄青、尹洙，今後行事不可如此倉卒。朝廷若以滬與青等既有私隙，不欲令在一路，則寧移青等，不可移滬，以失新附之心。」
命集賢校理曆城張掞往江、淮、兩浙路轉運司體問利害事。
是月，遼南院大王果實，奏党項等部叛降夏國。未幾，西南面招討都監羅漢努等，奏山西部族節度使吉裡以五部叛入西夏，乞南北府兵援送實威塞州戶。詔：「富者遣行，餘留屯田天德軍。」
五月，壬戌朔，樞密副使韓琦、參知政事范仲淹並對於崇政殿，陳攻守之策，數刻乃罷。
遼都監羅漢努，奏所發部兵與党項戰不利，元昊遣兵助叛黨，招討使蕭普達、四捷軍祥袞張佛怒歿於陣。
先是鄭戩奏修水洛城，乞令韓琦不預商量，琦言：「臣任西邊，在涇原、秦鳳兩路，於水洛城事，比它人知之甚詳。」遂陳所見利害凡十三條，詔答刂與魚周詢、鄭戩等。而周詢及戩已先具奏修城之利，且言：「水洛城惟女牆未完，棄之誠可惜，宜遂令訖役。」乃詔戩等卒城之。丁卯，遣內殿崇班陳惟信往涇原路催修水洛城。
戊辰，遼征諸道兵會西南邊以討元昊。
己巳，徙知慶州孫沔知渭州，知渭州尹洙知慶州，用歐陽修議也。
庚午，錄繫囚。
壬申，幸國子監，謁至聖文宣王。有司言舊儀止肅揖，帝特再拜。賜直講、大理評事孫復五品服。遂幸昭烈武成王廟；又幸玉津園，觀種稻，宴從臣。尋召復為邇英閣祗候說書，楊安國言其講說多異先儒，乃罷之。
癸酉，撫州上金谿縣所得生金山，重三百二十四兩，帝令藏於龍圖閣瑞物庫。
乙亥，衛尉寺丞丘浚，降饒州軍事推官、監邵武軍酒稅。浚坐作詩訕謗，執政欲重誅之，帝曰：「狂夫之言，聖人擇焉。古有郇模哭市，其斯人之徒歟！」乃薄其罪。
丁丑，歐陽修言：「臣親至河外，相度移、廢麟州，其城壁堅完，地形高峻，乃是天設之險。移、廢二說，未見其可。乞減寨卒以紓民力，委土豪以資捍禦。」
戊寅，詔募人納粟振淮南饑。
丙戌，元昊始稱臣，自號夏國主，復遣尹與則、楊守素來議事。
己丑，省河南府潁陽、壽安、偃師、緱氏、河青五縣並為鎮，又析王層縣隸河南府，始用范仲淹議也。
鄜延經略司言西賊寇青澗城，宣武副都頭劉岳等與戰，敗之。詔功等一遷兩資，次遷一資。
六月，辛卯朔，輔臣列奏，答手詔所問五條。韓琦、范仲淹又奏陝西、河北畫一利害事，陝西八事，河北五事。已而仲淹又奏：「西賊議和，變詐難信，願早罷臣參知政事，知邊上一郡，帶安撫之名，足以照管邊事，乞更不帶招討、部署職任。」
元昊遣使乞援於准布，准布執其使以聞於遼，且乞以兵助戰，許之。甲午，遼主駐永安山，以將伐元昊來告。
丙申，遼命翰林都林牙蕭罕嘉努、耶律庶成編集上世以來事蹟。
癸卯，改知渭州孫沔復知慶州，知慶州尹洙知晉州。始，朝廷欲卒城水洛，故令洙與沔易任，沔以病辭，乃別徙洙。於是渭州闕守，詔委狄青。諫官余靖言：「涇原山川廣寬，道路平易，邊臣制禦不住，可以直圖關中。如此形勢，安得輕授於人！假如賊人圖守鎮戎，狄青既是部署，豈得不出救援？青出之後，何人守城？賊若以一二萬人與青相拒，劫從間道領眾直趨渭州，又使何人守備？以臣觀之，渭州必須別得能臣與狄青分職句當，方免朝廷深憂。」又言：「青武人粗暴，不可兼知渭州。」章三上。詔徙青權並代部署。
丙午，高麗貢於遼。
丁未，遼錄囚。
開寶寺靈寶塔災。諫官余靖言：「塔為天火所燒，五行之占，本是災變，乞更不營造。」時盛暑，面奏，靖素不修飾，帝入內云：「被一汗臭漢熏殺，噴唾在吾面上。」其優容諫臣如此。
庚戌，以天章閣待制王素知渭州。
壬子，以參知政事范仲淹為陝西、河東路宣撫使。始，仲淹放逐數年，陝西用兵，帝以仲淹士望所屬，拔用護邊。及召還執政，中外想望其功業，促淹亦感激眷遇，以天下為己任，遂與富弼日夜謀慮，興致太平。然規模闊大，論者以為難行。及案察使出，多所舉劾，人心不自安。任子之恩薄，磨勘之法密，僥倖者不便。於是謗毀浸盛，而朋黨之論滋不可解。然仲淹、弼守所議弗變。
先是石介奏記於弼，責以行伊、周之事，夏竦欲因是傾弼等，乃使女奴陰習介書，久之，習成，遂改伊、周曰伊、霍，而偽作介為弼撰廢立詔草，飛語上聞。帝雖不信，而仲淹、弼始恐懼，不敢自安於朝，皆請出按西北邊，未許；適有邊奏，仲淹固請行，乃使宣撫陝西、河東。
樞密副使富弼言：「朝廷以契丹發兵會元昊討岱爾族，路出河東境外，疑是變詐。它時雖欲背盟自逞，必寇河北，第以河東為掎角之地而已。伏乞陛下更令范仲淹且相度河東，未宜調發。」時仲淹疑遼敗盟，欲大發兵為備；杜衍謂遼必不來，兵不可妄出。仲淹爭議帝前，詆衍，語甚切。仲淹嘗以父行事衍，衍初不為恨，既退，仲淹猶力爭。韓琦曰：「若爾，則琦當請行，不須朝廷一人一騎。」仲淹怒，再求對，首奏琦語。然兵卒不發，仲淹亦不以為忤為。
先是仲淹受命主西事，弼主北事。弼條上河北守禦十二策，且言：「臣奉使契丹日，於河北往回十餘次，詢於沿邊土豪並內地故老，博採參較，得之甚詳，以至稽求載籍，質證時務，用是裒聚撰述，以副陛下委任之意。伏望陛下令兩府會議，可者速行之，其不可者更相致語而是正之。」
秋，七月，戊寅，封宗室德文東平郡王，允讓汝南郡王，允弼北海郡王，允良華原郡王，從藹潁國公，從煦安國公，宗說祁國公，宗保建安郡公，宗達恩平郡公，宗望清源郡公。帝始用富弼議，次第封拜宗室，以德文屬尊且賢，方漢東平王蒼故事，封東平，仍詔德文等十人並列本班之上，少前。
甲申，夷人寇三江砦，淯井監官兵擊走之。
丙戌，詔：「諸路轉運使、副、提點刑獄，察所部知州、軍、知縣、縣令有治狀者，以名聞，議旌擢之。或不如所舉，令御史臺劾奏，並坐上收書不實之罪。」從范仲淹奏也。
