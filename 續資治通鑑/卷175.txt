
八月，程元鳳陳正心、待臣、進賢、愛民、備邊、守法、謹微、審令八事。
甲午，帝諭輔臣：「聞廣守多貪虐害民，宜先汰其尤者。」丙申，詔：「邕州守臣程芾奪秩，罷。」
己酉，帝諭輔臣曰：「近有言羅鬼不足恃者。」程元鳳等曰：「置呂文德於沅、靖，置向士璧於歸、峽，城築之費，甲兵之需，無不應之，正所以為此備也。又聞黃平可通靖州，已令荊閫嚴作防捍。」
甲寅，朱熠言：「境土蹙而賦斂日繁，官吏增而調度日廣。景德、慶曆時，以三百二十餘郡之財賦，供一萬餘員之俸祿，今以一百餘郡之事力，而贍二萬四千餘員之冗官。邊郡則有科降支移，內地則欠經常綱解。欲寬財力，必汰冗員。」從之。
冬，十月，癸亥，出封樁庫新錢兌使，以濟民用。
丙寅，命錄進姚永慶所言蜀中便宜事。
蒙古主欲建城市，修宮室，為都會之所，皇弟呼必賚以僧子聰精於天文、地理之術，因命相宅，子聰以桓州東、灤水北之龍岡為吉。詔子聰營之，三年而畢，名曰開平府。既而升為上都，以燕為中都。
十一月，戊子朔，以丁大全為左諫議大夫，吳衍、翁應弼並除監察御史。
丁大全既逐董槐，益專恣用事，道路以目。癸巳，太學生劉黼、陳宜中、黃鏞、林則祖、曾唯、陳宗上書攻之，大全怒甚。丙申，詔：「學官申嚴祖宗學法，諸生或怙終不悛，自畔名教，必正憲典。仍令三學立石。」
詔：「正特奏名御試，毋得更循舊制例以武功資帖比折升甲、升等。」
乙巳，以御史吳衍、翁應弼言，太學生齊黼等八人，拘管江西、湖南州軍，宗學生於伯等七人，並削籍，拘管外宗司。
癸巳，以張磻同知樞密院事，丁大全端明殿學士、簽書樞密院事，馬天驥端明殿學士、同簽書樞密院事。時閻貴妃怙寵，大全、天驥用事，有無名子題八字於朝門曰：「閻、馬、丁當，國勢將亡。」
詔：「開國以來勳臣之裔，有能世濟其美不能世濟其祿者，所在州軍體訪以聞。」
十二月，庚申，蒙古城棗陽。
乙丑，以張磻兼參知政事。
壬申，詔：「百司庶府及諸道監司以下，毋以私怒寄收入於縣獄，有罪應收者，結絕不許過三日。」
甲戌，詔出封樁庫新造川會，收換兩料川引。
是歲，蒙古烏蘭哈達征白蠻，阿珠生擒其驍將，獻俘闕下，詔以便宜取道與蜀帥合兵。烏蘭哈達遂出烏蠻，渡滬江，鏟圖喇蠻三城，擊破宋兵，奪其船二百艘於馬湖江，遂通道於嘉定、重慶，抵合州，濟蜀江，與汪德臣等會。
高麗國王暾及雲南諸國皆入朝於蒙古。
春，正月，丁亥朔，以趙葵為少保、甯遠軍節度使、京湖宣撫大使、判江陵府兼夔州策應大使，進封衛國公；賈似道知樞密院事，職任依舊；吳淵參知政事；李曾伯湖南安撫大使、知潭州。
辛卯，帝曰：「吳淵奏腹干支徑頗詳。」程元鳳言：「昨准宣諭，鹽井、鏵鐵山等險隘，已答刂蒲擇之疾速措置。」
乙巳，雷。
丙午，禁奸民作白衣會，監司、郡縣官失覺察者坐罪。
丁朱，詔以雷發非時，減徒流以下罪。戊申，帝謂侍臣曰：「獄訟淹延，亦能上幹陰陽之和，宜速與疏決。」
辛亥，以吳淵薨，輟視朝。
蒙古主左右讒皇弟呼必賚得中土心，蒙古主信之，遂遣阿勒達爾行省事於京兆，劉太平佐之，鉤考諸路財賦，置局關中，推集經略、宣撫官吏，下及征商，鍛煉羅織，無所不至，曰：「俟終局日，入此罪者，惟劉嶷、史天澤以聞，餘悉誅之。」皇弟聞之不樂，姚樞曰：「帝，君也，兄也；大王為皇弟，臣也。事難與校，遠將受禍。莫若盡王邸、妃主自歸朝廷，為久居謀，疑將自釋。」從之。
蒙古董文蔚既城光化、棗陽，儲餱糧，會攻襄陽、樊城，南據漢江，北阻湖水，卒不得渡。文蔚夜領兵於湖水狹隘處，伐木拔根，立於水，實以薪草為橋，頃之即成。至曉，兵悉渡，圍已合，城中大驚。文蔚復統軍前行，奪外城，襄陽守將高達力戰於白河，乃還。
二月，戊午，以賈似道為兩淮安撫大使。
壬戌，築思州三隘。
乙丑，左正言戴慶炣言：「數十年來，諸處戎帥，專肆貪婪，逼令軍人營運。願申警戎帥，嚴與禁戢軍債。」從之。
己巳，帝曰：「溪蠻為敵所有，欲窺伺邕、宜，可不預備？」程元鳳曰「去秋已聞此言，屢令徐敏子嚴為防拓，又行不邕、宜，守險要以備不虞。」
癸酉，賈似道奏渦口築城。
丁丑，布衣餘一飛、高杞陳襄陽備禦策，命京湖宣撫使趙葵行之。
三月，癸巳，帝曰：「聞近畿頗有剽竊，所當禁緝。」程元鳳曰：「此帥憲責也。」
己酉，詔曰：「朕聞政平訟理，則民安其業；告訐易俗，則禮義興行。近有司受詞，多是並緣為奸，延及無辜，攤賴緡錢，動以五計。是可忍也，孰不可忍！其耳目所接者，已悉蠲放，餘令御史臺覺察以聞。」
夏，四月，庚申，朝獻景靈宮。
丙寅，以並侑高宗，奏告天地、宗廟、社稷。
丁卯，高達以白河戰功，進右武大夫、遙郡防禦使，王登進官一等，直秘閣。
壬申，帝曰：「李遇龍奏楊禮舍苦竹隘而守吉平，北兵有占築苦竹之謀，宜諭蒲擇之急為進守計。」程元鳳曰：「向來段元鑒克復此隘，極為不易，楊禮不應輕棄。令擇之急作措置，毋為敵所據。」
蒙古兵攻苦竹隘，詔京湖調兵應援。
閏四月，己丑，程元鳳等上《中興四朝志傳》、《皇帝玉牒》、《日曆》，元鳳等各進官二等。
壬辰，李遇龍奏蒙古兵窺劍門，將築堡塞，蒲擇之以朱禩孫監諸司軍，自以制司兵繼之。
乙未，以謝奕昌為少保、保甯軍節度使、充萬壽觀使。
戊戌，程元鳳等上進編修《吏部七司條法》。
己亥，帝曰：「趙葵行邊，如郢之增浚城壕，運糧於襄，有三年之積，措置可謂合宜。」又曰：「葵近奏已調援蜀兵三千。」程元鳳言：「昨令調遣五千，今恐未足用。」帝曰：「已令增調矣。」壬子，趙葵乞增兵十萬，分佈淮、蜀、沿江、京湖，程元鳳請從之。
五月，壬午，錄行在建康繫囚，杖以下釋之。
詔：「夏貴城築荊山，剋期集事，升正任刺史。」
六月，蒲擇之師還。甲午，帝曰：「西蜀尚未能取，失此機會。然劍門之賞，不可不從厚，庶可激勸。」尋詔：「擇之進官二等，餘升轉有差。」
丁酉，同簽書樞密院事馬天驥罷。
癸卯，出封樁庫十八界楮幣二十萬貫賑都民，三衙諸軍亦如之。
是月，蒙古主謁太祖行宮，祭旗鼓。
蒙古烏蘭哈達以雲南平，請依漢故事，以西南夷悉為郡縣；從之。加烏蘭哈達大元帥，還鎮大理。
秋，七月，乙卯，錄中外繫囚。
己未，太白晝見。詔蠲諸路州縣民戶逋欠官賦。
乙丑，詔：「諸路閫帥司招填軍額，申嚴占借之禁。」
庚午，帝謂輔臣曰：「昨日經筵有以邊臣久任為言者，朕諭之曰：『李漢超守關南十七年，郭進守山西二十年，官皆止於觀察使。久任邊臣，乃祖宗馭將帥、服中外之法也。』」程元鳳對曰：「誠宜率由舊章。」
八月，庚子，帝曰：「近有鬱攸為災，延燎頗多，居民殊可念。」程元鳳言：「不能早救於微，及既熾，自難撲滅。」帝曰：「臨安府所奏兩城民屋須遠二丈，此說可行。」
以張磻為參知政事，丁大全同知樞密院事兼權參知政事。
庚戌，申嚴諸路州縣稽留敕書、奉行不謹及遞兵違慢之弊。
九月，壬子朔，以久雨，出封樁庫十八界楮幣二十萬賑都民，三衙諸軍亦如之。
詔：「今後台臣遷它職而輒出關者，准違制論。著為令。」
辛酉，大饗於明堂，大赦。
蒙古烏蘭哈達遣使招安南降，安南人囚其使，遂議征之。播州邊境告警。
甲戌，帝曰：「播州乞兵，想事勢頗急，當令夾擊。」程元鳳曰：「已令朱禩孫襲其後，呂文德遏其前，即聖訓所謂夾擊也。」時朝議徒託空言，幸蒙古兵未入境耳。
戊寅，以史嵩之薨，輟視朝。嵩之為相，雖飾詐要譽，而肺肝如見，不為公論所予。
己卯，以王福為左金吾衛上將軍、知和州，吉文瑫主管殿前司，郭浚主管侍衛步軍司。
回鶻獻水晶盆、珍珠傘等物於蒙古，可直銀三萬餘錠。蒙古主曰：「方今百姓疲敝，所急者錢耳，朕獨有此何為！」卻之。賽音諤德齊以為言，蒙古主稍償其直，且令今後無復有獻。
蒙古諸王伊遜克、駙馬約蘇爾等請伐宋，蒙古主亦怒宋囚使臣，是月，議出師南伐。
冬，十月，乙酉，恭謝景靈宮。
庚寅，張磻薨，輟視朝。
癸巳，雷。
丁酉，以林存為端明殿學士、簽書樞密院事。
己酉，以雪，出封樁庫十八界楮幣二十萬賑都民，三衙諸軍亦如之。
庚子，以皇子忠王禥為遂安、鎮南軍節度使。
蒙古烏蘭哈達進兵壓交南境，安南國王陳日煚隔洮江列象騎、步兵甚盛。烏蘭哈達分軍為三隊濟江，齊齊克圖從不流先濟，大師居中，駙馬懷圖與阿珠在後，仍授齊齊克圖方略曰：「汝軍既濟，勿與之戰，彼必來逆我，駙馬斷其後，汝伺便奪其船，蠻若潰走，至江無船，必為我擒矣。師既登岸，即與戰。」齊齊克圖違命，安南人雖大敗，得駕舟逸去。烏蘭哈達怒曰：「先鋒違我節度，國有常刑！」齊齊克圖懼，飲藥死。烏蘭哈達入安南，日煚遁入海島。蒙古得前所遣使於獄中，以破竹束體入膚，比釋縛，一使死，因屠其城。日煚請款，烏蘭哈達乃大饗軍士而還。
十一月，壬戌，詔曰：「朕軫念軍民，無異一體。嘗令天下諸州建慈幼局、平糴倉、官藥局矣，又給官錢付諸營置庫，收息濟貧乏。奈郡守奉行不謹，所惠失實，朕甚憫焉！更有斃於疫癘、水災與夫歿於軍者，遺骸暴露，尤不忍聞也。可行下各路清強監司，嚴督守臣宣制安撫。」
癸酉，帝謂輔臣曰：「將帥提兵征伐，當直入播境，須令追襲進剿，仍撫循諸蠻，不可縱軍士騷擾以失其心。」甲戌，又曰：「上流之報稍寬，正是自治之歲月也。」
乙亥，帝曰：「昨付出《黃平圖》，其間險要處皆當置屯。」程元鳳言：「黃平、清浪、氵舞溪三處，當審度緩急，分置大小屯。」
十二月，辛巳朔，以李曾伯為資政殿學士、湖南安撫使兼廣西制置使，置司靜江府。
丁酉，詔：「三衙及江上諸軍應從職事，並要戰功及隊伍中人，不許以任子、雜流非泛補授。其離軍者，止許授不理務差遣。果有材略功績，從制閫保明，卻與理務。」
蒙古皇弟呼必賚入見蒙古主於行宮，相對泣下，竟不令有所白而止。因罷鉤考局，而呼必賚所署置諸司皆廢。
春，正月，辛亥朔，以丁大全參知政事兼同知樞密院事，林存兼權參知政事。
癸亥，詔出封樁庫銀一萬兩付蜀閫。
詔：「趙景緯屢辭召擢，雅志嘉尚，特改京秩。」
癸酉，罷廣西經略司，以李曾伯為廣南制置使兼知靜江府。
甲戌，詔：「樞密院編修官呂逢年，詣蜀閫趣辦關隘屯柵糧餉，相度黃平、思、播諸處險要緩急事定，具工役以聞。」
二月，辛巳朔，以馬光祖為端明殿學士、京湖制置使、知江陵府兼夔路策應使、湖南總領。
壬辰，雨土。
蒙古主命諸王額埒布格居守和林，阿勒達爾輔之，自將南侵，由西蜀以入。先遣張柔從皇弟呼必賚攻鄂，趣臨安，塔齊爾攻荊山，又遣烏蘭哈達自交、廣會於鄂。僧子聰、張文謙言於皇弟曰：「王者之師，有徵無戰。當一視同仁，不可嗜殺。」皇弟曰：「期與卿等共守此言。」於是分命諸將，毋妄殺，毋焚人室廬，所獲生口悉縱之。
蒙古耨埒將前軍，欲會都元帥阿達哈於成都，四川制置蒲擇之遣安撫劉整等據遂甯江箭灘渡，以斷東路，耨埒軍至，不能渡。自旦至暮，大戰，整等軍敗，耨埒遂長驅至成都。擇之命楊大淵等守劍門及靈泉山，自將兵趣成都。會阿達哈卒，耨埒率諸將大破大淵等於靈泉山，進圍雲頂山城，扼其歸路。擇之兵潰，城中食盡，亦殺主將以降，成都、彭、漢、懷安、綿等州，威、茂諸蕃悉降。蒙古主以耨埒為都元帥。
蒙古遣諸王實喇爾伐西域。實喇爾以劄木諾延、郭侃總統諸軍，前後平西域克實密爾十餘國，轉鬥萬里，又西渡海，收富浪國，遣使獻捷。實喇爾遂留鎮西域。
安南國王陳日煚傳國於長子光昺，光昺遣其婿以方物入貢於蒙古。
蒙古洪福源連年伐高麗，積有勞績；會高麗質子譖福源於蒙古主，遂見殺。
三月，辛亥朔，祈雨。
乙卯，錄行在繫囚。
丙辰，馬光祖請以汪立言、呂文德、王鑒、王登等充制司參議官及辟制司準備差使等官，從之。
庚申，詔出封樁庫十八界楮幣二十萬賑三衙諸軍。
辛酉，錄中外繫囚。
戊辰，以馬光祖兼荊湖北路安撫使。
夏，四月，庚辰朔，詔以當春不雨，有妨東作，自四月一日，避殿，減膳。癸未，程元鳳等乞解機政，不許。
甲申，大雨。丁酉，群臣請御正殿，復常膳，表三上，從之。
詔：「田應己特差思州駐答刂御前忠勝軍副都統制，往播州共築關隘備禦。」
辛丑，程元鳳罷，以觀文殿大學士判福州。時丁大全謀奪相位，元鳳謹飭，乏風節，力請罷，尋提舉洞霄宮。
丁未，以丁大全為右丞相兼樞密使，林存同知樞密院事兼權參知政事，朱熠端明殿學士、簽書樞密院事。
少保、甯遠軍節度使、衛國公趙葵，充醴泉觀使兼侍讀。
蒙古主由東勝河渡，次六盤山，軍四萬，號十萬，分三道而進：蒙古主由隴州趣散關，諸王穆格由洋州趣米倉道，萬戶額埒布格由潼關趣沔州。劉敏輿疾入見，蒙古主問以何言，對曰：「中原土曠民貧，勞師遠伐，恐非計也。」蒙古主弗納。
蒙古征益都行省李璮兵，璮言益都南北要衝，兵不可徹，許之。璮遂攻海州、漣水軍，夏貴等戰卻之。
五月，癸丑，夏貴進官二等，兼河南招撫使。毛興特轉右武大夫。
丁巳，李曾伯言：「廣西多荒田，民懼增賦不耕，乞許耕者復三年租，後兩年減其租之半。守令勸墾辭，多者賞之。」詔可。
丙寅，詔與芮判大宗正事。
丁卯，嗣秀王師彌薨。
甲戌，李曾伯請屯萬兵幹欽州，為交人聲援；從之。
六月，辛巳，帝始聞安南被兵，謂輔臣曰：「安南求援之情頗切，所當嚴兵以待。」丁大全對曰：「以糧運未至，故調兵未行。」帝曰：「事不可緩。」時安南已為蒙古所破。
蒙古皇子阿蘇岱，因獵傷民稼，蒙古主責之，撻近侍數人；有拔民蔥者，斬以徇，由是秋毫莫敢犯。
秋，七月，庚戌，潼川帥臣朱禩孫，言長寧軍自辦錢糧，創造器具，修築淩霄城圓備，詔：「易士英特帶行閤門宣贊舍人，朱文政、宇文同祖各進官一等，楊震卯等七人減磨勘，將士支犒有差。」尋詔禩孫進官一等。
丙寅，帝問邊報，丁大全言三邊有備無慮。帝曰：「毋恃其不來，恃吾有以待之！」
蒙古主留輜重於六盤山，率兵由寶雞攻重貴山，所至輒破。
八月，庚寅，帝曰：「成都系蜀安危，不可不亟圖之。」丁大全對曰：「朝廷既已示勸，何事不可為？」時邊境危急，而大全習為便給如此。
先是高斯得治吳自性之獄，高鑄為首惡，黥配廣州，捐資免行，至是為丁大全監奴，嗾監察御史沈炎論斯得以閩漕交承錢物，臨安尹顧岩傅會其獄。詔斯得奪職鐫官，征贓百餘萬。安吉守何夢然奉行其事，陵鑠甚至。斯得不少挫，竟無所得。
都省言：「倭船入界，禁令素嚴；比歲慶元舶司但知博易抽解之利，聽其突來泄販銅錢，為害甚大。」癸卯，詔沿海制司於濱海港汊嚴切禁戢。
九月，庚戌，雷。
丁卯，詔出平糴倉米二萬九千九百石有奇，賑糶以收敝楮。
己巳，詔：「京城敝楮不堪行用，於封樁庫支撥兩界好會，盡數收換。」
詔出榷務楮幣一百萬，賑三衙諸軍。
甲寅，蒙古主進次漢中，都元帥耨埒留密喇卜和卓、劉嶷等守成都，自率眾渡馬湖，獲守將張實，遣之招諭苦竹隘。實入隘，遂與守將楊立堅守。
冬，十月，丙子朔，帝以蜀中將帥暴露日久，命與序遷。
壬午，蒙古主進次寶峰。癸未，入利州，觀其城池並淺惡，以汪德臣能守，賜卮酒獎諭之。遂渡嘉陵江，至白水，命德臣造浮梁以濟，進次劍門。
乙酉，都省言知隆慶府楊禮守安西堡，敵兵搏城，招誘投拜，禮憤激詬罵，率諸將兵射退之。詔：「楊禮進官二等。仍下諸郡，以勵其餘。」
丁亥，詔以張實為和州防禦使。
戊子，蒙古主遣史樞攻苦竹隘，裨將趙仲竊獻東南門。師入，楊立巷戰死，獲張實，支解之。
庚寅，都省言廣南制置大使司鎮撫劉雄飛，提兵親入橫山，分遣將士迎戰，殺獲頭目軍器，詔：「雄飛進官三等，將士增秩、賞賚有差。」
辛卯，都省言淮民避難渡江，轉徙可念，詔：「鎮江府、常州、江陰軍各出義倉米千石賑之。」
庚子，蒙古進圍長寧山，守將王佐、徐昕戰敗。
十一月，己酉，詔：「新築黃平，賜名鎮遠州。呂逢年進一秩。」
蒙古主進攻鵝頂堡、知縣王仲降。城破，王佐死焉。翌日，蒙古主入城，殺佐之子及徐昕等四十餘人。諸王穆格、塔齊爾並略地還，引兵來會。
辛亥，以流民渡江，出浙西、江東路五州米三萬石，命各郡守臣賑之。
癸丑，追復餘玠官職。
丙辰，給事中張鎮言徐敏子曩帥廣右，嗜殺黷貨，流毒桂府，詔依舊羈隆興府。
壬戌，以賈似道為樞密使、兩液宣撫大使；朱熠同知樞密院事兼權參知政事，饒虎臣為端明殿學士、簽書樞密院事。
丁卯，詔：「諸路憲司廉訪所部州縣，毋得虐民，仍禁止貪賴之害，違者坐之。」
召牟子才權工部侍郎。子才以丁大全與董宋臣表裡，濁亂朝政，力辭。
先是子才在太平州，撰《李白祠記》，又刻《高力士脫靴圖》，語多斥宋臣。或以告宋臣，宋臣泣訴於帝。乃與大全合謀，嗾御史交章誣劾子才在郡公燕及饋遺過客為入己，降兩官，猶未己。帝疑之，密以槧問安吉守吳子明。子明奏曰：「臣嘗至子才家，四壁蕭然，人咸知其清貧。陛下毋信讒言。」帝語經筵官曰：「牟子才之事，吳子明乃謂無之，何也？」眾莫敢對。戴慶炣曰：「臣憶子才嘗繳駁子明之兄子聰。」帝曰：「然。」事遂解。
蒙古主進攻大獲山，遣王仲招守將楊大淵，大淵殺之。蒙古主督諸軍力攻，大淵懼，遂以城降，推官趙廣死之，大淵逃歸。蒙古主怒，欲屠其城，將官李呼喇齊曰：「大淵去，事未可測，當亟追之。」乃單騎至城下，門未閉，大呼入城，曰：「皇帝使我撫汝軍民。」即下馬，執大淵手曰：「上方宣諭賞賜，不待而來，何也？」大淵曰：「恐城寨有他變，是以亟歸耳。」因與偕來。蒙古主大悅，以大淵為都元帥。
蒙古將李璮破海州、漣水軍，通判侯畐鏖戰死之，舉室遇害，餘將士殺傷殆盡。賈似道上章引咎，詔以功自贖。
太常寺博士王應麟入對，言：「淮戍方警，蜀道孔艱，海表上流，皆有籓籬脣齒之憂。軍功既集而吝賞，民力既困而重斂，非修攘計也。陛下勿以宴安自逸，勿以容悅之言自寬。」帝愀然曰：「邊事甚可憂。」應麟曰：「願汲汲預防，無為壅蔽所欺。」丁大全惡言邊事，應麟旋罷。
龍州降於蒙古。
十二月，丙子朔，詔以明年為開慶元年。
庚辰，以蒙古兵入蜀，詔：「荊湖制置使馬光祖移司峽州，向士璧移司紹慶府。」時士璧不俟朝命，進師歸州，捐家資百萬以供軍費。光祖亦不待奏請，招兵萬人，損銀萬兩以募壯士，迎戰於房州。詔光祖、士璧各進一秩。
壬午，蒙古都元帥楊大淵，率所部兵與汪德臣分擊相如等縣。耨埒攻簡州，以降將張威為先鋒。
乙酉，蒙古主次運山，楊大淵遣人招降其守將張大悅，仍以大悅為都元帥；屯將施擇不屈死。師至青居山，裨將劉淵殺都統段元鑒以降。
丁酉，蒙古破隆州，大良守將蒲元圭降。蒙古主命諸軍無俘掠。
癸卯，蒙古攻雅州，拔之，石泉守將趙順降。
春，正月，乙巳朔，詔飭中外奉公法，圖實政。
蒙古主駐重貴山北，置酒大會，因問諸王、駙馬、百官曰：「今在宋境，夏暑且至，汝等其謂可居否乎？」托驩曰：「南土瘴癘，上宜北還，所獲人民，委吏治之便。」巴勒齊曰：「托驩怯，臣願往居焉。」蒙古主善之。
國子監主簿徐宗仁伏闕上書曰：「賞罰者，軍國之綱紀，賞罰不明，則綱紀不立。今天下如器之欹而未墜於地，存亡之機，間不容髮。兵虛將惰而力匱財殫，環視四境，類不足恃，而所恃以維持人心、奔走豪傑者，惟陛下賞罰之微權在耳。權在陛下而陛下不知所以用之，則未墜者安保其終不墜乎？陛下當危急之時，出金幣，賜土田，授節龯，分爵秩，尺寸之功，在所必賞，故當悉心效力，圖報萬分可也。自出兵越江逾廣以來，凡閱數月，尚未聞有死戰陣、死封疆、死城郭者，豈賞罰不足以勸懲之耶？今通國之所謂佚罰者，乃丁大全、袁玠、沈翥、張鎮、吳衍、翁應弼、石正則、王立愛、高鑄之徒，而首惡則董宋臣也。是以廷紳抗疏，學校叩閽，至有欲借尚方劍為陛下除惡，而陛下乃釋然不問，豈真欲愛護此數人而重咈千萬人之心哉？今天下之勢急矣，朝廷之紀綱壞矣，誤國之罪不誅，則用兵之事不勇。東南一隅，半壞於此數人之手，而罰不損其毫毛，彼方擁厚資，挾聲色，高臥華屋，面使陛下與二三大臣焦心勞思，可乎？三軍之在行者，豈不憤然不平曰：『稔禍者誰歟，而使我捐軀兵革之間？』百姓之罹難者，豈不群然胥怨曰：『召亂者誰歟，而使我流血鋒鏑之下？』陛下亦嘗一念及此乎？」不報。
盱江廖應淮上疏言丁大全誤國狀。大全怒，中以法，配漢陽軍。應淮荷校行歌出都門，觀者壯之。
己酉，蒙古兵攻忠，雅，漸薄夔境，詔：「蒲擇之、馬光祖，戰守調遣，便宜行事。」
以雪寒，出封樁庫十八界楮幣二十萬賑三衙諸軍。丙寅，帝曰：「海道戍兵，雪寒可念，與在城寨者不同，可量與給犒一次。」
丁卯，賈似道以樞密使為京西、湖南、北、四川宣撫大使；移馬光祖為沿江制置使，史岩之副之。似道尋兼督江西、二廣人馬，通融應援上流。蒙古兵破利州、隆慶、順慶諸郡，閬、蓬、廣安守將相繼降。
蒙古主命降人晉國寶招諭合州，守臣王賢執之，殺於閱武場。蒙古主遂命大將琿塔哈以兵二萬守六盤，奇爾臺布哈守青居山，命耨埒造浮梁於涪州之藺市，以杜援兵。二月，蒙古主自雞爪灘渡，直抵合州城下，俘男女萬餘。堅力戰以守，蒙古主會師圍之。
乙酉，詔：「疆場未戢，調度尚繁，出內庫十七界楮幣三十萬助支賞。」
丙戌，以馬光祖為資政殿學士、沿江制置大使、江東安撫使、知建康府。
己丑，詔蠲建康、太平、甯國、池州、廣德等處沙田租。
三月，丁巳，以呂文德為四川制置副使。蒲擇之在蜀無功，故以文德代之，尋命兼湖北安撫使。
時蒙古軍中大疫，議班師。庚申，馬光祖奏蒙古兵自烏江還北。
辛酉，雨土。
夏，四月，甲戌朔，以段元鑒、楊禮歿於王事，立廟賜額，各官一子。
甲申，帝以王堅忠節，守城拒敵，萬折不回，可為列城之倡，命優加旌賞。
乙酉，都省言知旋州謝昌元，自備百萬緡，米麥千石，創築城壁於倚子口，合與推賞；詔進官一等。
辛卯，朝獻景靈宮。
詔：「諸路提點刑獄，以五月按理囚徒。」
是月，蒙古兵在合州城下。大雷雨凡二十日。
五月，甲辰朔，城金州、開州。
乙丑，詔鑄新錢，以「開慶通寶」為文。
辛未，賜禮部進士周應炎以下四百四十二人及第、出身。
婺州大水，發義倉賑之。
蒙古皇弟呼必賚次濮州，召宋子貞於東平，問以方略，對曰：「本朝威武有餘，仁德未洽。南人所以拒命者，特畏死耳。若投降者不殺，脅從者勿治，則宋之郡縣可傳檄而定也。」時郝經從至濮，有得宋奏議以獻，其言謹邊防，守衝要，凡七道，下諸將議。經曰：「古之一天下者，以德不以力。彼今未有敗亡之釁，我乃空國而出，諸侯窺伺於內，小民凋弊於外，經見其危，未見其利也。」皇弟以經儒生，愕然曰：「汝與張巴圖議耶？」對曰：「經少館張柔家，嘗聞其議論。此則經臆說耳。」因為七道議以進。
六月，呂文德乘風順，攻涪州浮梁，力戰，得入重慶，即率艨艟千餘溯嘉陵江而上。蒙古史天澤分軍為兩翼，順流縱擊，文德敗績，天澤追至重慶而還。
辛巳，以朱熠參知政事，饒虎臣同知樞密院事。
合州受圍，自二月至於是月，王堅固守力戰，蒙古主屢督諸軍攻之，不克。前鋒將汪德臣，選兵夜登外城，堅率兵逆戰。遲明，德臣單騎大呼曰：「王堅，我來活汝一城軍民，宜早降。」語未既，幾為飛石所中，因得疾卒。會天大雨，攻城梯折，後軍不克進而止。
蒙古皇弟呼必賚次相州，召隱士杜瑛問南征之策。瑛從容對曰：「漢、唐以還，人君所恃以為國者，法與兵、食三事而已。國無法不立，人無食不生，亂無兵不守。今宋皆蔑之，殆將亡矣，興之在聖朝。若控襄、樊之師，委戈下流以搗其背，大業可定矣。」皇弟悅曰：「儒者中有此人乎！」命從行，以疾辭。瑛，時升之子也。
秋，七月，癸亥，蒙古主殂於釣魚山，壽五十二。後追諡桓肅皇帝，廟號憲宗。史天澤與群臣奉喪北還，於是合州圍解。
憲宗沈斷寡言，不樂宴飲，不好侈靡，雖后妃亦不許之過制。初，定宗朝，群臣擅權，政出多門，帝即位，凡有詔旨，必親起草，更易數四，然後行之。御群臣甚嚴，嘗曰：「爾輩每得朕獎諭之言，即志氣驕逸。志氣驕逸，而災禍有不隨至者乎？樂爾其戒之！」性喜畋獵，自謂遵祖宗之法，不蹈襲它國所為。然酷信巫覡、卜筮之術，凡行事必謹叩之，殆無虛日。
參知政事、致仕蔡抗薨，諡文肅。
八月，蒙古皇弟呼必賚，遣楊惟中、郝經宣撫京湖、江淮，將歸德軍先至江上。經言於皇弟曰：「經聞圖天下之事於未然則易，救天下之事於已然則難，已然之中復有未然者，使往者不失而來者得遂，是尤難也。國家奮起朔漠，滅金源，並西夏，蹂荊襄，克成都，平大理，躪躒諸夷，奄征四海，垂五十年，遺黎殘姓，遊氣驚魂，虔劉黁刂蕩，殆欲殲盡，自古用兵，未有若是之久且多也。且括兵率賦，朝下令，夕出師，闔境大舉，伐宋而圖混一，以志則銳，以力則強，而術則未盡也。苟於諸國既平之後，創法立制，敷布條綱，任將相，選賢能，平賦足用，屯農足食，內治既舉，外禦亦備。今西師之出，久未即功，兵連禍結，底安於危。王宜遣人稟命行在，遣使諭宋，令降名進幣，割地納質，偃兵息民，以全吾力而圖後舉。稟命不從，然後傳檄，示以大信，使知殿下仁而不殺之意。一軍出襄、鄧，一軍出壽春，一軍出維揚，三道並進，東西連橫，殿下處一軍為之節制，使我兵力常有餘裕，如是，則未來之變或可弭，已然之失或可救也。」
丙戌，會兵渡淮，皇弟由大勝關，張柔由虎頭關，分道並進，南軍皆遁。壬辰，次黃陂，得沿江制置司榜，有云：「今夏，諜者聞北兵會議取黃陂民船系伐，由陽邏堡以渡，會於鄂州。」皇弟曰：「此事前所未有，願如其言。」時沿江制置副使袁玠征漁利，虐甚，蒙古兵至黃陂，漁人獻舟為鄉導。
九月，壬寅朔，親王穆格自合州遣使以憲宗凶問告皇弟，請北還以系人望。皇弟曰：「吾奉命南來，豈可無功遽還！」甲辰，登香爐山，俯瞰大江，南軍以大舟扼江，軍容甚盛。董文炳言於皇弟曰：「長江天險，宋所恃以為國，勢必死守，不奪其氣不可，臣請嘗之。」乙巳，文炳率死士數百人當其前，令其弟文用、文忠載艨艟鼓棹疾趨，叫呼畢奮，鋒既交，文炳麾眾趨岸搏戰，南軍大敗。明日，率諸軍渡江，軍士有擅入民家者，以軍法從事，凡所俘獲悉縱之，進圍鄂州，中外大震。
己未，嗣濮王善騰薨。
庚申，下詔責己，勉諭諸閫進兵。
以右諫議大夫戴慶炣簽書樞密院事。
丁卯，以邊事孔棘，命群臣奏告天地、宗廟、社稷、宮觀、岳瀆、諸陵。
蒙古兵至臨江，知軍事陳元桂力疾登城督戰。力不能敵，有欲抱而走者，元桂曰：「死不可去此！」左右俱遁。兵至，元桂瞠目叱駡，遂死之，懸其首於敵樓。事聞，贈寶章閣待制，官其二子，諡正節。蒙古兵入瑞州，知州陳昌世，治郡有善政，百姓擁之以逃。
詔諸路出師以禦蒙古。出內庫銀幣犒師，前後出緡錢七千七百萬，銀、帛各一百六萬兩、匹。
蒙古侵軼日甚，右丞相丁大全匿不以聞。冬，十月，辛未朔，罷，判鎮江府。
壬申，以吳潛為左丞相兼樞密使。賈似道為右丞相兼樞密使，職任依舊，屯漢陽以援鄂。
潛入相，首言：「鄂渚被兵，湖南擾動，推原禍根，由近年奸臣險士，設為虛議，迷國誤君，附和逢迎，仁堅空虛，名節喪敗，忠嘉絕響，諛佞成風。天怒而陛下不知，人怨而陛下不察，稔致兵戈之禍，積為宗社之憂。章鑒、高鑄，嘗與丁大全同官，傾心附麗，躐躋要途。蕭泰來等群小噂遝，國事日非，浸淫至於今日。沈炎實趙與之腹心爪牙，而任台臣，甘為之搏擊，奸黨盤踞，血脈貫穿，以欺陛下。致危亂者，皆此等小人為之。宜令大全致仕，炎等與祠，鑄等羈管州軍。 」不報。
九江制置副使袁玠，丁大全之黨也，貪且刻；壬午，竄玠於南雄府，尋移萬安軍。
中書舍人洪芹言：「丁大全鬼蜮之資，穿窬之行，引用凶惡，陷害忠良，遏塞言路，濁亂朝綱，請追官遠竄以伸國法。」御史朱貔孫等相繼論：「大全奸回險狡，很害貪殘，假陛下之刑威以鉗天下之口，挾陛下之爵祿以籠天下之財。」饒虎臣又論其絕言路、壞人才，竭民力、誤邊防四罪。癸未，詔大全落職，致仕。
先是丁大全使其私人為浙西提舉常平，盡奪亭民鹽本錢，充獻羨之數，不足則估籍虛攤，一路騷動。大全既斥，以孫子秀代之。子秀還前政鹽本錢五千餘萬貫，奏省華亭茶鹽分司，定衡量之非法多取者，於是流徙復業。
乙酉，雷。
時邊報日急，臨安團結義勇，招募新兵，增築平江、紹興、慶元城堡，朝野震恐。內侍董宋臣請帝遷都四明以避鋒鏑，軍器大監何子舉言於吳潛曰：「 若上行幸，則京師百萬生靈何所依賴？」御史朱貔孫亦言：「鑾輿一動，則三邊之將士瓦解，四方之盜賊蜂起，必不可。」會皇后亦請留蹕以安民心，帝遂止。海甯節度使判官文天祥上言請斬宋臣，不報。
十一月，乙卯，以趙蔡為江東、西宣撫使，許便宜行事。
蒙古圍鄂州。都統張勝權州事，以城危在旦夕，登城諭之曰：「城己為汝家有，但子女玉帛皆在將台，可從彼取。」蒙古信之，遂焚城外居民，將退，會高達等引兵至，賈似道亦屯漢陽為援，蒙古乃復進攻。遣徹辰巴圖爾領兵同降人諭鄂州使降，抵城下，勝殺降者，以軍出襲徹辰巴圖爾。蒙古兵勢盛，勝戰死，達嬰城固守。先是達恃其武勇，殊易似道，每見督戰，即戲之曰：「巍巾者何能為哉！」將戰，必須似道親勞始出，否則使軍士嘩於其門。呂文德諂事似道，使人呵曰：「宣撫在此，何敢爾耶！」曹世雄、向士璧皆從在軍，士未嘗關白，似道由是銜三人而親文德。
時諸路重兵咸聚於鄂，吳潛用御史饒應子言，移似道於黃州。黃雖下流，實當兵沖，孫虎臣以精騎七百送之。至蘋草坪，候騎言前有北兵，似道大懼，謂左右曰：「奈何？」虎臣匿，似道出戰，似道歎曰：「死矣！惜不光明俊偉爾！」及北兵至，乃老弱部所掠金帛子女而還者，江西降將儲再興騎牛先之。虎臣出，擒再興，似道遂入黃州。
蒙古烏蘭哈達，率騎三千，蠻、僰萬人，破橫山，徇內地，守將陳兵六萬以俟。烏蘭哈達使阿珠潛自間道沖其中堅，大敗之，乘勝蹴賓、象二州，入靜江府，連破辰、沅，直抵潭州。南軍斷其歸路，烏蘭哈達出南軍後，命阿珠夾擊，南軍敗走，遂壁潭州城下。
閏月，癸酉，雪。出封樁庫楮幣二十萬賑都民，三衙諸軍亦如之。
丁丑，以向士璧為湖南制置副使、知潭州。甲申，以呂文德為京西湖北安撫使、知鄂州。
蒙古阿勒達爾、琿塔哈、托果斯、托裡齊等謀立額埒布格，阿勒達爾使托裡齊括兵於漠南諸州，而又乘傳行漠北諸郡調兵，去開平僅百餘里。皇弟呼必賚妃鴻吉裡氏使人謂之曰：「發兵大事，太祖皇帝曾孫珍戩在此，何故不令知之？」阿勒達爾不能答。又聞托裡齊亦至燕，妃即遣使馳至皇弟呼必賚軍前密報，令速還。
皇弟召群臣議，郝經曰：「《易》言『知進退存亡而不失其正者，其惟聖人乎！』國家自平金以來，惟務進取，老師費財，三十年矣。今國內空虛，塔齊、實喇諸王，觀望所立，莫不覬覦神器，一有狡焉，或啟戎心，先人舉事，腹背受敵，大事去矣。且額寽布格已令托裡齊行尚書事，據燕都，按圖籍，號令諸道，行皇帝事矣。雖大王素有人望，且握重兵，獨不見金世宗、海陵之事乎？若彼果稱遺詔，便正位號，下詔中原，行敕江上，欲歸得乎？願大王以社稷為念，與宋議和，令割淮南、漢上、梓、夔兩路，定疆界歲幣，置輜重，率輕騎而歸，直造燕都，則彼之奸謀，冰釋瓦解；遣一軍迎大行靈轝，收皇帝璽，遣使召實喇、額 寽、穆格諸王會喪和林，差官於諸路撫慰安輯，命王子珍戩鎮守燕都，示以形勢，則大寶有歸，而社稷安矣。」皇弟然之。
乃發牛頭山，聲言直趨臨安，賈似道大懼。會合州王堅遣阮思聰掉急流以蒙古主訃聞，似道意稍解，遣宋京請和，願請行人會議。趙璧請行，皇弟遣之。璧登城，宋京曰：「北兵若旋師，願割江為界，且歲奉銀、絹各二十萬。」璧曰：「大軍至濮州，誠有是請，猶或見從。今已渡江，是言何益！賈制置今焉在耶？」璧行時，呼必賚戒之曰：「汝登城，必視吾旗，旗功，速歸可也。」至是，適見其軍中旗動，乃曰：「俟它日覆議之。」遂歸。
皇弟拔寨北去，留張傑，閻旺以偏師候湖南烏蘭哈達之師。
十二月，己亥朔，賈似道言鄂州圍解。
辛亥，詔改明年為景定元年。
蒙古烏蘭哈達攻潭州甚急，帥臣向士璧極力守禦，既置飛江軍，又募鬥弩社，朝夕登城撫勞。聞蒙古後軍且至，遣王輔佑帥五百眾覘之，遇於南嶽市，大戰，卻之。皇弟呼必賚遣特默齊將兵迎烏蘭哈達，遂解圍，引兵趣湖南。
蒙古皇弟呼必賚軍還至燕，托裡齊方括民兵，民甚苦之。皇弟詰其由，托以先帝臨終之命。皇弟知其將為亂，所集兵皆縱之，人心大悅。

