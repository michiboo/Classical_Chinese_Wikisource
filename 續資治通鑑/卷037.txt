
夏，四月，安德節度推官李佑，唐莊宗曾孫也，上書求便官以灑掃陵廟，因改授西京留守推官。帝謂輔臣曰：「唐莊宗百戰有天下，嬖用伶官以及禍，可歎也！」王曾曰：「陛下日聽政事，又以前代治亂為高抬貴手，天下之福也。」
知甯州、職方員外郎楊及，嘗因乾元節獻繡佛。帝謂輔臣曰：「及，佞人也。民安政舉，乃守臣之職，焉用為此？」辛亥，令邸吏還之。
丙寅，遼主如永安山。
五月，己卯，詔禮部貢舉。
判刑部燕肅上奏曰：「唐大理卿胡演進月囚帳，太宗詔，凡決死刑，京師五覆奏，諸州三覆奏，全活甚眾。貞觀四年，斷死罪二十九，開元二十五年，才五十八。今天下生齒未加於唐，而天聖三年，斷大辟二千四百三十六，視唐幾至百倍。京師大辟雖一覆奏，而州郡之獄有疑及情可憫者，至上請而法寺多舉駁，官吏得不應奏之罪，故皆增飾事狀，移情就法，失朝廷欽恤之意。望准唐故事，天下死罪皆得一覆奏。」下其章中書，王曾謂：「天下皆一覆奏，則死囚充滿狴犴，久不得決；請獄疑若情可矜者聽上請。」壬午，詔曰：「朕念生齒之繁，抵冒者眾；法有高下，情有重輕，而有司巧避微文，一切致之重辟，豈稱朕好生之志哉！其令天下死罪情理可矜及刑名疑慮者，具案以聞，有司毋得舉駁。」
戊子，錄囚。
辛卯，遼以東京統軍使蕭慥古為契丹行宮都部署。
癸卯，遼命西北路招討使蕭惠將兵伐甘州回鶻。
閏月，戊申，減江、淮歲漕米五十萬石，除舒州、太湖等九茶場民逋錢十三萬緡。
辛亥，復陝西永豐渠以通解鹽。
甲子，詔輔臣於崇政殿西廡觀侍讀學士宋綬等講《唐書》。
帝曰：「朕覽舊史，每見功臣罕能保始終者，若裴寂、劉文靜，俱佐命元功，不免誅辱。」王曾對曰：「寂等之禍，良由功成而不知退也。」綬兼句當三班院，因請解所兼，專事勸講。太后命擇前代文字可資孝養、補政治者以備帝覽。遂錄進唐謝偃《惟皇誡德賦》，又錄《孝經》、《論語》要言及唐太宗所撰《帝範》二卷、明皇朝臣寮所獻《聖典》三卷、《君臣政理論》二卷上之。
六月，丁亥，建、劍、邵武等州、軍大水，賑之。
庚寅，大雨震電，京師平地水數尺。辛卯，避正殿，減常膳。
癸巳，以西上閤門使曹儀、洛苑副使、內侍押班江德明提舉修葺在京營房庫務，內殿崇班麥守忠相度疏導積水。水之作也，宰執方晨朝，未入，俄有旨放朝。王曾亟附中使奏曰：「天變甚異，乃臣等燮理無狀，豈可退安私室，恬然自處！」亟請入見，陳所以備禦之道。同列有先歸者，聞之皆愧服。時又傳言汴口決，水且大至，都人恐，皆欲東奔。帝以問曾，曾曰：「河決奏未至，民間訛言不足慮。」已而果然。
初，汴水大漲，眾洶洶憂京城，乃用樞密院奏，敕八作司決陳留堤及城西賈陂岡地，泄之於護龍河。水既落，命開封府界提點張君平調卒復治其堤防。秋，七月，丙午，賜役卒緡錢。
詔：「官物漂失，主典免償；流徙者所在撫存之。」
戊申，御長春殿，復常膳。
乙丑，罷永興軍，秦、坊等州新醋務。
遼主獵於黑嶺。
辛未，詔：「兩川所造錦綺、鹿胎透背欹正等，歲減上供之半，其大小綾及花紗，仍令改織絹以供邊費。」先是上封者以此為言，帝謂輔臣曰：「朕意正欲如此，宜亟行之。」王曾等曰：「錦綺纂組，有害無益。臣約一錦之費，可為絹數匹。陛下崇儉節費以惠遠人，臣等敢不奉詔！」
帝謂輔臣曰：「比以天暑罷講讀，適已召孫奭等說書，卿等公事退，可暫至經筵。」王曾曰：「陛下留意經術，雖炎暑不輟，有以見聖學之高明也。」
壬申，詔諸路轉運使舉所部官通經術者。
八月，丁亥，築泰州捍海堰。先是堰久廢不治，歲患海濤冒民田，監西谿鹽稅范仲淹言於發運副使張綸，請修復之。綸奏以仲淹知興化縣，總其役。議者謂濤患息則積潦必為災，綸曰：「濤之患十九而潦之災十一，獲多亡少，豈不可乎？」役既興，會大雨雪，驚濤洶洶且至，役夫散走，旋濘而死者百餘人，眾訁雚言堰不可復，詔遣中使按視，將罷之。又詔淮南轉運使胡令儀同仲淹度其可否，令儀力主仲淹議。仲淹尋以憂去，猶為書抵綸，言復堰之利。綸表三請，願身自總役。乃命綸兼權知泰州，築堰自小海寨東南至耿莊，凡一百八十里，而於運河置閘，納潮水以通漕。逾年，堰成，流逋歸者二千六百餘戶。民為綸立生詞。令儀及綸各遷官。
遼蕭惠之討甘肅回鶻也，徵兵諸路，獨准布部長特喇後期，立斬以徇。至甘州，攻圍三日，不克而還。時特喇之子聚兵來襲，准布部有烏拜者，密以告惠，惠未之信。會西准布諸部皆叛，都監尼嚕古。國舅帳太保阿卜魯等將兵三千來救，遇敵於哈屯城西南，為其所敗，尼嚕古、阿卜魯俱死之，士卒潰散。惠倉卒列陣，准布諸部出不意，攻遼營。遼人請乘勢奮擊，惠曰：「我軍疲敝，未可用也。」烏拜請以夜斫諸部之營，惠又不許。及諸部兵退，惠乃設伏以邀擊之，前鋒始交，諸部散去。遼主遣特裡袞耶律洪古、林牙耶律華格將兵討之。洪古，華格之弟也。遼主嘗刺臂血與洪古盟為友，禮遇尤異，及討准布有功，拜南府宰相，改上京留守。
九月，乙卯，詔孫奭、馮元舉京朝官通經術者。
庚申，詔禮部貢院，諸科通《三經》者薦擢之。
錄周世宗從孫柴元亨為三班奉職。
辛未，廢襄、唐二州營田務，以田賦民，每頃輸稅五分。
壬申，命翰林學士夏竦、蔡齊、知制誥程琳等重刪定《編敕》。帝問輔臣曰：「或謂先朝詔令不可輕改，信然乎？」王曾曰：「此憸人惑上之言也。咸平中，刪太宗朝詔令，十存一二。蓋去其繁密之文以便於民，何為不可！今有司但詳其本末，又須臣等審究利害，一一奏稟，然後施行。」帝然之。
是月，遼主駐遼河。
冬，十月，甲戌朔，日有食之。
丙子，哈斯罕諸部長朝於遼。未幾，哈斯罕部乞建旗鼓，遼主從之。
辛卯，淮南轉運司言楚州北神堰、真州江口堰修水閘成。
初，堰度舟，歲多壞，而監真州排岸潯陽陶鑒、監楚州稅元城王乙，並謂置水閘堰旁，以時啟閉。及成，漕舟果便，歲省堰卒十餘萬。乃詔發運司，它可為閘處，令規畫以聞。鑒、乙並優遷。
先是孫奭、馮元共薦大理寺丞安丘楊安國為國子監直講，於是並召安國父袞州州學講書光輔入見。帝令說《尚書》，光輔曰：「堯、舜之事，遠而未易行，臣願講《天逸》一篇。」時年七十餘矣，而論說明暢。帝欲留為學官，光輔固辭。十一月，乙卯，以光輔為國子監丞，遣還。
遼蕭惠為招討使累年，屢遭侵掠，士馬疲睏。十一月，有小校訴其三罪，遼主命案之，旋降惠為南京侍衛馬步軍都指揮使。
十二月，丁丑，恤畿內饑。
辛巳，遼主詔北面諸部廉察州縣之官，不治者罷之。又詔：「大小職官，有貪暴殘民者立罷，終身不錄；其不能廉直，雖處重任，亦代之；清勤者，雖卑位，亦當薦拔。」
遼自蕭哈綽、蕭朴相繼為樞密使，專尚吏才，好自聽訟，時人轉相效習，風俗日衰。遼主下詔曰：「朕以國家以南、北二院分治契丹、漢人，蓋欲去貪枉，除煩擾也。若貴賤異等，則怨必生。夫小民犯罪，必不能動有司以達於朝，惟內族、貴戚，各恃恩行賄以圖苟免，如是則法廢矣。自今貴戚以事被告，不以事之大小，並令所在官吏案問，具申北、南院覆問，得實以聞；其不按輒申及受請托為奏言者，以本犯人罪罪之。」
丁亥，帝白太后，欲元日先上太后壽乃受朝，太后不可。王曾奏曰：「陛下以孝奉母儀，太后以謙全國體，請如太后令。」因再拜稱賀。帝固欲先上太后壽，既退，出墨詔付中書。
春，正月，壬寅朔，初率百官上皇太后壽於會慶殿，遂御天安殿受朝。
己未，樞密副使晏殊罷。殊上疏論張耆不可為樞密使，忤太后旨。會從幸玉清昭應宮，從者持笏後至，殊怒，以笏撞之折齒，御史彈奏，遂出知宣州。之州數月，改應天府，延范仲淹以教生徒。自五代以來，天下學校廢，興學自殊始。
戊辰，以夏竦為樞密副使。
是月，遼主如混同江。
二月，癸酉，命呂夷簡、夏竦修先朝國史，王曾為提舉，翰林學士宋綬、樞密直學士劉筠、陳堯佐同修。初，內出劄子，以先朝正史久而未修，慮年祀浸遠，事或淪墜，宜令王曾修纂之。故事，宰臣自領監修國史；至是以曾提舉，乃別降敕焉。
丙子，詔賑京東流民。
三月，辛酉，御崇政殿，試禮部奏名進士，仍命翰林學士宋綬以下二十六人為殿後彌封、謄錄、考覆、詳定、編排官，如先朝舊制。乙丑，賜進士王堯臣等一百九十七人及第，八十二人同出身，七十一人同學究出身，二十八人試銜；丙寅，賜諸科及第並出身者又六百九十八人。堯臣，虞城人也。
夏，四月，癸酉，試特奏名進士及諸科；甲戌，賜同出身及試銜者凡三百四十二人。尋下詔戒諭諸道舉人，宜奮勵詞學，毋坐視歲月，冀望恩澤。
辛巳，遼杜防、蕭蘊等來賀乾元節，知制誥程琳為館伴使。蘊出點陣圖，指曰：「中國使者至北朝坐殿上，位高；今北朝使至中國，位下，請升之。」琳曰：「此真宗皇帝所定，不可易。」防又曰：「大國之卿當小國之卿，可乎？」琳曰：「南、北朝安有大小之異！」防不能對。詔與宰相議，或曰：「此細事，不足爭。」將許之。琳曰：「許其小，必啟其大。」固爭不可，乃止。
乙未，遼主獵於黑嶺。
帝嘗謂輔臣曰：「世無良醫，故夭橫者眾。」張知白對曰：「古方書雖存，率多舛繆；又，天下學醫者不得盡見。」乃命醫官院校定醫書。至是詔國子監摹印頒行，並詔翰林學士宋綬撰《病源序》。
五月，庚子朔，詔：「武臣子孫習文藝者，聽奏文資。」
丙午，閱諸班騎射。
辛亥，錄繫囚。
癸亥，楚王元佐薨，追封齊王，諡恭憲；後改封潞王。
是月，遼主清暑永安山。西南詔討司奏陰山中產金銀，請置冶，從之；復遣使循遼河北求產金銀之所。由是興冶采煉，人賴其利。
六月，甲戌，以京畿旱，禱雨於玉清昭應宮、開寶寺。
丙子，詔決畿內繫囚。
丁丑，雨。
癸未，罷諸營造之不急者。先是太后大出金帛，重修景德寺，遣內侍羅崇勳主之。宰臣張知白因言：「按《五行志》，宮室盛則有火災。近者洞真、壽寧觀相繼火，此皆土木太盛之證。」帝納其言。
詔：「翰林學士依大中祥符五年故事，雙日鎖院，只日降麻。」
遼禁諸屯田不得擅貨官粟。
癸巳，遼復使蕭惠討准布。
秋，七月，己亥朔，賑泰州水災。
遼主諭中外大臣曰：「制條中有遺闕及輕重失中者，其條上之，議增改焉。
乙巳，遼詔：「輦路所經，旁三十步內不得耕種者，不在所訟之限。」
丙辰，發丁夫三萬八千，卒二萬一千，緡錢五十萬，塞滑州決河。
詔察京東被災縣吏不職者以聞。
先是司天監主簿苗舜臣等，嘗言土宿留參，太白晝見，詔日官同考定。日官奏：「土宿留參，順不相犯；太白晝見，日未過午。」舜臣等坐妄言災變被罰，監察御史曹修古言：「日官所定，希旨悅上，不足為信。今罰舜臣等，其事甚小，然恐自此人人畏避，佞媚取容，以災為福。」禁中以翡翠為服玩，詔市於南越，修古以為重傷物命，且真宗嘗禁采狨毛，故事未遠，宜罷之。時方崇建塔廟，議營金閣，費不可勝計，修古極陳其不可。八月，壬申，修古出知歙州。
九月，庚戌，閱龍衛神勇軍習戰。
癸卯，召輔臣至崇政殿西廡觀孫奭講書，各賜織成禦飛白字圖。
陝西轉運司言，同、華等州旱，虸蚄蟲食苗。太常博士、秘閣校理、國史院編修官謝絳上疏曰：「去年京師大水，敗民廬舍，河渠暴溢，幾冒城郭；今年苦旱，百姓疫死，田谷焦槁，秋成絕望；此皆大異也。陛下夙夜勤苦，思有以攬塞時變，固宜改更理化，下罪己之詔，修順時之令，宣群言以導壅，斥近幸以損陰。而聖心優柔，重在改作，號令所發，未聞有以當天心者。夫風雨寒暑之於大時，為大信也；信不及於物，澤不究於下，則水旱為沴。近日制命有信宿輒改，適行遽止，而欲風雨以信，其可得乎？
「天下之廣，萬幾之眾，不出房闥，豈能盡知！而在廷之臣，未聞被數刻之召，吐片言之善；朝夕左右，非恩澤即佞幸，上下皆蔽，其事不虛。昔兩漢日蝕、水旱，有策免三公以示戒懼。陛下進用丞弼，極一時之選；而政道未茂，天時未順，豈大臣輔佐不明邪？陛下信任不篤邪？必若使之，宜推心責成以極其效；謂之不然，則更選賢者。比來奸邪者易進，守道者數窮，政出多門，俗喜由徑。聖心固欲盡得天下之賢能，分職受事，而宰相方考資進吏，無所建白，循依違之跡，行尋常之政，臣恐不足回靈意，塞至戒。
「古者穀不登則虧膳，災屢至則降服，凶年不塗塈。願陛下下詔引咎，損太官之膳，避路寢之朝，許士大夫斥諱上聞，譏切時病，罷不急之役，省無名之斂，勿崇私恩，更進直道。誠動乎上，惠洽於下，豈有時澤之艱哉！」絳，濤之子也。
遼主駐遼河。冬，十月，丁卯朔，詔：「諸帳院庶孽，並從其母論貴賤。」
遼主留心翰墨，始畫譜牒以別嫡庶，由是爭訟紛起，樞密使蕭朴，有吏才，能知人主意，敷奏稱旨，時議多取決之。
辛未，太常博士、直集賢院、同知禮院王皞，上所撰《禮閣新編》六十卷。
初，天禧中，同判太常禮院陳寬請編次本院所承詔敕，其後不能就，皞因取國初至乾興所下詔敕，刪去重復，類以五禮之目，成書上之，賜五品服。皞，曾弟也。
乙酉，監修國史王曾言：「唐史官吳兢，於《實錄》正史外，錄太宗與群臣對問之語為《貞觀政要》。今欲采太祖、太宗、真宗《實錄》、《日曆》、《時政記》、《起居注》，其間事蹟不入正史者，別為一書，與正史並行。」從之。
壬辰，醫官院上所鑄俞空銅人式二，詔一置醫官院，一置相國寺。
甲午，同皇太后幸御書院，觀太宗、真宗御書。
丙申，滑州言塞決河畢。是日旬休，帝與太后特御承明殿，召輔臣諭曰：「河決累年，一旦復故道，皆卿等經畫力也。」王曾等再拜稱賀。詔速第修河僚勞效以聞，作靈順廟於新堤之側。十一月，丁酋朔，名滑州新修埽曰天臺埽，以其近天臺山麓故也。自天禧三年河決，至是九載，乃復塞。修河部署彭睿、權三司使河南范雍、知滑州寇咸，並加秩；凡督役者第遷官，民經率配，免秋稅十之三。
乙未，遼皇侄匡義軍節度使中山郡王查噶、保甯軍節度使長沙郡王色嘉努、廣德軍節度使樂安郡王遂格，奏言各將之官，乞選伴讀書史，遼主從之。
壬寅，工部郎中、直詔文館燕肅請造指南車，內侍盧道隆又上所創記裡鼓車，詔皆以其法下有司制之。
甲辰，百官集尚書省，受薦享景靈宮誓，乙巳，受享太廟誓。丙午，受合祭天地誓。丁未，帝謂輔臣曰：「百官三日受誓，禮當然邪？」王曾等曰：「宮廟告享，皆緣郊祀之事，止當一受誓爾。今循先朝舊制，請俟它日釐正之。」
辛亥，朝享景靈宮。壬子，享太廟。大禮使王曾言：「皇帝執玉被兗，酌獻七室，而每室奏樂章，恐陟降為勞，請節宮架之奏。」帝曰：「三年一享，朕不敢憚勞也。」
癸丑，祀天地於圜丘。賀皇太后於會慶殿。
丁巳，恭謝玉清昭應宮。
十二月，辛未，加恩百官。
丁亥，詔：「百官、宗室受賂冒為親屬奏官者，毋赦。」
左正言孔道輔為左司諫、龍圖閣待制。時道輔使遼猶未還，遼宴使者，優人以文宣王為戲，道輔艴然徑出。主客者邀道輔還坐，道輔正色曰：「中國與北朝通好，以禮文相接，今俳優之徒侮慢先聖而不之禁，北朝之過也。」
是歲，南郊肆赦，中外以為丁謂將復還。殿中侍御史臨河陳炎上疏曰：「丁謂因緣憸佞，竊據公台，今禋柴展禮，必潛輸琛貨，私結要權，假息要荒，冀移善地。李德裕止因朋黨，不獲生還；盧多遜曲事主籓，卒無牽復；請更不原赦。」帝然之。
春，正月，己酉，罷兩川乾元節歲貢織佛。
詔：「自今南郊軍賞有闕，其三司官吏並劾罪。」
先是南郊賞賜軍士，而汾州廣勇軍所得帛不逮它軍，一軍大噪，捽守佐堂下劫之，約予善帛，乃免。城中戒備，遣兵圍廣勇營。轉運使孫沖適至，命解圍弛備，置酒張樂，推首惡十六人斬之，遂定。初，守佐以亂軍所約者上聞，詔給善帛。使者至潞，沖促之還，曰：「以亂而得所欲，是誘之亂也。」卒留不予。
戊午，詔：「諸路提點刑獄朝臣、使臣，交割本職公事與轉運使、副使，仍令轉運司條所省事件以聞。」或言提點刑獄官過為煩擾，無益於事故也。
庚申，党項侵邊界，邊帥擊破之。
甲子，遼詔州縣長吏勸農。
是月，遼主如混同江。
二月，辛未，同知禮院王皞言：「諡者，行之表也。近日臣寮薨卒，雖官品合該擬諡，其子弟自知父祖別無善狀，慮定諡之際，斥其謬戾，皆不請諡。竊以諡法自周公以來，垂為不刊之典，蓋以彰善癉惡，身歿之後，是非較然，用為懲勸。今若任其遷避，則為惡者肆志而不悛。欲乞今後凡有臣寮薨謝，不必候本家請諡，並令有司舉行。如此，則隱慝無行之人有所沮勸矣。」從之。
壬午，工部尚書、平章事張知白卒。知白在相位，慎名器，常以盛滿為戒，雖顯貴，其清約如寒士。贈太傅、中書令。禮官謝絳議諡文節，御史王嘉言言：「知白守道徇公，當官不撓，可謂正矣，請諡文正。」王曾曰：「文節美諡矣。」遂不改。嘉言，禹偁子也。
知白九歲，其父終邢州，殯於佛寺；及遼師侵河北，寺宇多頹廢，殯不可辨。知白既登第，徒行訪之，得佛寺殿基，恍然識其處；既發，其衣衾皆可驗。眾歎其誠孝。
戊子，遼燕京留守蕭孝穆，請於拒馬河接宋境上置戍長以巡察，遼主從之。
三月，丙申朔，日有食之。
戊申，太后幸劉美第，左司諫劉隨奏疏勸止。太后納其言，自後不復再往。
壬子，以張士遜為禮部尚書、同平章事。
張知白既卒，帝謀代之者，宰相王曾薦呂夷簡，樞密使曹利用薦張士遜。太后以士遜位居夷簡上，欲用之，曾言輔相當擇才，不當問位，太后許用夷簡。夷簡因奏事，言士遜事帝於壽春府最舊，且有純懿之德，請先用之，太后嘉其能讓。
癸丑，以薑遵為樞密副使。遵長於吏事，其治尚嚴猛，所誅殘者甚眾，時人號為「薑擦子」。太后遣內侍於永興軍營浮屠，遵希太后旨，悉毀漢、唐碑碣以代磚甓，躬自督治，既成，乃得召用。
己未，以范雍為樞密副使，班薑遵上。
是月，遼主駐長春河。
夏，四月，戊辰，詔審官、三班院、吏部流內銓、軍頭司，各引對所理公事。自帝為皇太子，輔臣參決諸司事於資善堂，至是始還有司。
丁丑，貸河北流民復業者種食，復是年租賦。
癸未，命龍圖閣待制燕肅、直史館康孝基同議蠲減三司歲所科上供物。凡中都歲用百貨，三司視庫務所積豐約，下其數諸路，諸路度風土所宜及民產厚薄而率買，謂之科率。諸路用度非素蓄者，亦科率於民。然用有緩急，則物有輕重，故上方所須，輕者反重，賤者反貴，而民有受其弊者。肅等既受命，建言京師庫務所積可給二年者，請勿復科買，詔從之。
庚寅，以星變，齋居不視事五日，降畿內囚死罪，流以下釋之，罷諸土木工，賑河北流民過京師者。
時命僧道襘禳於文德殿，殿中侍御史李紘奏曰：「文德殿，布政會朝之位，每災異輒聚緇黃贊唄於間，何以示中外！」
右司諫劉隨，因星變言：「國家本支蕃衍，而定王之外，封策未行，望擇賢者，用唐故事，增廣嗣王、郡王之封，以應祖宗意。」
監察御史鞠詠條上應變五事，又言：「太子少保致仕晁迥，雖老而有器識，宜蒙訪對，其必有補。」
五月，乙未朔，交趾寇邊，詔廣南西路轉運司發谿峒丁壯捕之。時文思使焦守節知邕州，遣人入交趾，諭以利害，李公蘊拜章謝罪。
遼主清暑永安山。
庚戌，詔：「溫、鼎、廣等州歲貢柑，不得以貢餘為名，餉遺近臣。」始，王曾言於帝，請斷貢餘。帝曰：「貢且勞矣，況其餘乎！」亟命罷之。
樞密副使薑遵言：「咸陽民元守亮歲貢梨，朝廷給賜，常倍其直，守亮恃此誇其裡中，因以淩弱。請絕其獻。」帝曰：「朕不知守亮敢恃此以橫也。」辛亥，詔罷之。
六月，丙寅，罷戎、瀘諸州谷稅錢。
周虢州防禦使柴貴，世宗弟也，其孫肅自陳求官。帝問王曾曰：「肅果柴氏之後乎？」曾對曰：「得貴告身驗之，信然。」帝曰：「世宗開拓土宇，為吾國家也，後裔其可忘哉！」命為三班奉職。
秋，七月，遼以南院大王耶律迪裡為上京留守。
戊戌，遼主獵於平地松林。
乙未，開封府推官、監察御史館陶王沿為河北轉運副使。沿上言：「本朝制兵刑，未幾於古。自契丹通好三十年，二邊地常屯重兵，坐耗國用，而未知所以處之。請教河北強壯，以代就糧禁卒之闕，罷招廂軍，以其冗者隸作屯田，行之數年，當漸銷減，而強壯悉為精兵矣。
「古者刑平國，用中典，而比者以敕處罪，多重於律。律以絹估罪者，敕以緡直代之；律坐髡釱而役者，敕黥竄以為卒。比諸州上言，謫卒太多，衣食不足，願勿復謫者七十餘州。以律言之，皆不至是，是以繁文罔之而置於理也。誠願削深文而用正律，以錢定罪者，悉從絹估，黥竄為卒者，止從髡釱；此所謂勝殘去殺，無待百年者也。」
壬子，江寧府、揚、真、潤州江水溢，壞官民廬舍，遣使安撫賑恤。
八月，乙丑，詔免河北水災州軍秋稅。
初，帝謂輔臣曰：「比令內侍往緣邊視水災，如聞有龍堰於海口，故水壅而不泄。可遣官致祭。」王曾曰：「邊郡數大水，蓋《洪範》所謂不潤下之證。海口恐非龍可堰，宜寬民賦以答天災。」故有是詔。
甲戌，淮南、江、浙、荊湖制置發運使張綸知秦州。綸，天禧末為發運副使。時鹽課積虧者十年，綸乃奏除通、泰、楚三州鹽戶宿負，官助其器用，鹽入優與之直，由是歲增課數十萬。復置鹽場於杭、秀、海三州，歲入課又三百五十萬。居三歲，增上供米八十萬。在江、淮逾六年，為民興利除害甚眾。性喜施與，漕卒多凍餒道死者，綸見之，歎曰：「此有司之過，非所以體上仁也。」推俸錢市絮襦千數，衣其不能自存者。
乙亥，河決澶州王楚埽。
戊寅，翰林學士承旨兼龍圖閣學士劉筠知廬州。筠三入翰林，意望兩府，及為承旨，頗不懌，嘗移疾不出。或戲筠曰：「服清涼散必愈。」蓋兩府乃得用清涼傘也。筠前嘗知廬州，愛其土，遂築室城中，架閣藏前後所賜書，帝為飛白書，曰：「真宗聖文秘奉之閣」。及再至，即營塚墓，作棺，自為銘刻之。後二歲，竟卒於書閣。筠初為楊億所識拔，後遂與億齊名，時號楊、劉。性不苟合，臨事明達，而其治尚簡嚴。然晚為陽翟同姓富人奏求恩澤，清議頗少之。
丙戌，錄唐張九齡後。九齡九代孫錫，以九齡告身及明皇批答來獻。帝謂輔臣曰：「九齡，唐名相，宜旌其後。」即授國子四門助教。
九月，己亥，詔：「京朝官任內，五人同罪，奏舉者減一任。」
乙巳，遣使修諸路兵械。
丙午，太常少卿、直昭文館陳從易為左司郎中，兵部郎中、集賢院修撰楊大雅並知制誥。
自景德後，文士以雕靡相尚，從易獨自守不變；與大雅特相厚，皆好古篤行，無所阿附。天禧初，大雅提點淮南刑獄，案部過金陵境上，遇風舟覆，冠服盡喪。時丁謂鎮金陵，遣人遺衣一襲，大雅辭不受。王欽若亦不喜之。時議欲矯文弊，故並進用。大雅初名侃，避真宗舊諱，改焉。
壬子，遼主如中京，北德寽勒部節度使耶律延壽請視諸部，賜旗鼓，從之。
是月，准布諸部長多降於遼。
冬，十月，甲申，除福州民逋官莊錢十二萬八千緡。
初，王氏據福州時，有田千餘頃，謂之官莊。太平興國中，授券與民耕，歲輸賦而已。天聖二年，發運使方仲荀言：「此公田也，鬻之可復厚利。」遣屯田員外郎辛惟慶領其事，凡售錢三十五萬餘緡，詔減緡錢三之一，期三年畢償。監察御史朱諫以為傷民，不可，詔復為貧弱者寬期。至是知州章頻復以為言，詔悉除之。
遼魏王耶律色軫之孫婦指斥乘輿，其夫為之容隱，事覺，連坐，並籍其家。
遼主諭燕城將士：「若有敵至，總管備城之東南，統軍使守西北，馬步軍備野戰，統軍副使繕壁壘、課士卒，各練其事。」
十一月，丙申，遼太子宗真納妃蕭氏，駙馬都尉克迪之女也。
遼以耶律求翰為北院大王。
癸卯，翰林學士宋綬等上所撰《天聖鹵簿記》十卷。初，南郊，綬攝太僕卿，陪玉輅，帝問儀物典故，占對辨給，因使綬集官撰記，帝歎其詳備。
十二月，丁卯，賜故杭州處士林逋諡曰和靖先生，仍贍其家。逋臨終賦詩，有「茂陵它日求遺稿，猶喜曾無封禪書」之句。既卒，州以聞，帝嗟惜之。
初，逋嘗客臨江，李諮方舉進士，未有知者。逋曰：「此公輔器也。」及逋卒，諮適為州守，為素服，與其門人葬之。
遼主詔：「兩國舅及南北王府乃國之貴族，賤庶不得任本部官。」
是歲，遼放進士張宥等五十七人。
春，正月，癸卯，樞密使曹利用罷，以侍中判鄧州。
初，太后臨朝，中人與貴戚稍能軒輊為禍福，而利用以勳舊自居，不恤也。凡內降恩，力持不予，左右多怨。太后亦嚴憚利用，稱曰侍中而不名。利用奏事簾前，或以指爪擊帶鞓，左右指以示太后曰：「利用在先帝時，何敢爾邪！」太后頷之。利用奏抑內降恩，雖屢卻，亦有不得已從之者。人揣知其然，或紿太后曰：「蒙恩得內降，輒不從。今利用家媼陰諾臣請，其必可得矣。」下之而驗，太后始疑其私，頗銜怒。
內侍羅崇勳得罪，太后使利用召崇勳戒敕之。利用去崇勳冠幘，詬斥良久，崇勳恨之。會從子汭為趙州兵馬監押，而州民趙德崇詣闕告汭不法事；奏上，崇勳請往案之，遂罷利用樞密而窮治汭罪。汭坐被酒衣黃衣，令人呼萬歲，杖死。丙辰，貶利用為左千牛衛上將軍，知隨州。
是月，遼主至自中京。
二月，庚申朔，參知政事魯宗道卒。宗道疾劇，帝臨問，賜白金三千兩。既卒，太后臨奠，贈兵部尚書。宗道剛正疾惡，遇事敢言，不為小謹。初，太常議諡曰剛簡，復改為隸簡，議者以為「肅」不若「剛」為得其實雲。
甲子，詔：「文臣曆邊任有材勇，武臣之子有節義者，與換官，三路任使。」
丙寅，張士遜罷。士遜以曹利用薦，得宰相，利用長樞密，憑寵自恣，士遜居其間，未嘗有是非之言，時人目之為「和鼓」。及曹汭獄起，羅崇勳因譖利用，帝以問執政，眾顧望，未有對者。士遜徐曰：「此獨不肖子為之，利用大臣，宜不知狀。」太后怒，將罷士遜，帝以其東宮舊臣，加刑部尚書，知江甯府，解通犀帶賜之。後領定國軍節度使，知許州。
以呂夷簡同中書門下平章事、集賢殿大學士。
始，王曾薦夷簡可相，久不用。士遜將免，曾因對言：「太后不相夷簡，以臣度聖意，不欲其班樞密使張耆上爾。耆一赤腳健兒，豈容妨賢至此！」太后曰：「吾無此意，行用之矣。」於是卒相夷簡。
丁卯，以夏竦、薛奎參知政事，陳堯佐為樞密副使。奎入謝，帝諭奎曰：「先帝常以卿為可任，今用卿，先帝意也。」
癸酉，貶曹利用為崇信軍節度副使，房州安置。利用又坐私貨景靈宮錢貶，命內侍楊懷敏護送，諸子各奪兩官，沒聽賜第，籍其資，黜親屬十餘人。宦者多惡利用，行至襄陽驛，懷敏不肯前，以語逼之。利用素剛，遂投繯而絕，以暴卒聞。利用性悍梗少通，力裁僥倖，而其親舊或有緣恩以進者，故及於禍。然在朝廷，忠藎有守，始終不為柔屈，死非其罪，人多冤之。
乙酉，以河水災，委轉運使察官吏不任職者易之。
癸巳，募民入粟以賑河北水災。
閏月，戊申，禁京城創造寺觀。時都人厭土木之勞，及詔下，咸喜。
壬子，詔曰：「朕開數路以詳延天下之士，而制舉獨久置不設，意吾豪傑或以故見遺也。其復置此科。」於是稍增損舊名，曰賢良方正、能直言極諫科，博通墳典、明於教化科，才識兼茂、明於體用科，詳明吏理、可使從政科，識洞韜略、運籌決勝科，軍謀宏遠、材任邊寄科，凡六，以待京朝官之被舉及應選者。又置書判拔萃科，以待選人之應書者。又置高蹈丘園科，沉淪草澤科，茂才異等科，以待布衣之被舉及應書者。又置武舉，以待方略智勇之士。其法，皆先上藝業於有司，有司較之，然後試秘閣，中格，然後天子親策之；若武舉，則仍閱其騎射焉。
初，盛度建言於真宗，請設四科以取士。夏竦既執政，建請復製舉，廣置科目以收遺才。帝從之，更采度前議而降是詔。
癸酉，置理檢使，以御史中丞為之。其登聞檢院匭函改為檢匣，如指陳軍國大事，時政得失，並投檢匣，令畫時進入，常事五日一進。其稱冤濫枉屈而檢院、鼓院不為進者，並許指理檢使審問以聞。
時上封者言：「自至道三年廢理檢院，而朝廷得失，天下冤枉，浸不能自達。」帝讀唐史，見匭函故事，與近臣言之，夏竦因請復置使領，帝從其議。
乙卯，始命御史中丞王曙兼理檢使。
三月，乙丑，詔：「吏受賕自今毋用廕。」時三司吏毋士安坐受賕，法應徒，而用祖廕以贖論，特決杖勒停，而降是詔。
辛巳，詔以遼饑民流過界河，令所過給米，分送唐、鄧等州，以閒田處之。
癸未，詔：「百官轉對，極言時政闕失，在外者實封以聞。」
時群牧判官夏縣司馬池因轉對，言：「唐制，門下省，詔書出有不便者，得以封還。今門下雖有封駁之名，而詔書一切自中書下，非所以防過舉也。」內侍皇甫繼明等三人給事太后閤，兼領估馬，自言估馬有羨利，迄千官。事下群牧司，閱實，無羨利。繼明方用事，自製置使以下，皆欲附會為奏，池獨不可，吏拜曰：「中貴人不可忤也。」池不聽，繼明等怒甚。會除開封府推官，敕至閤門，為繼明黨所沮罷，乃以屯田員外郎出知耀州。
甲申，上封者言天下茶鹽課虧，請更議其法。帝以問三司使寇咸，咸曰：「議者未知其要爾。河北入中兵食，皆仰給於商旅，若官盡其利，則商旅不行，而邊民困於餽運矣。法豈可數更！」帝然之，因謂輔臣曰：「茶鹽，民所食，而強設法以禁之，致犯法者眾。但緣經費尚廣，未能弛之，又安可數更其法也？」
泰州鹽課虧緡錢數十萬，事連十一州，詔殿中丞張奎往案之。還奏：「三司發鈔稽緩，非諸州罪。」因言：「鹽法所以足軍費，非仁政所宜行。若不得已，令商人轉貿流通，獨關市收其征，則上下皆利，孰與設重禁壅閼之為民病！」有詔，悉除所負。奎，臨濮人，全義七世孫也。
丙戌，遣官祈晴。帝因謂輔臣曰：「昨令視四郊，而麥已損腐，民何望焉！此必政事未當天心也。古者大辟，外州三覆奏，京師五覆奏，蓋重人命如此。其戒有司，審獄議罪，毋或枉濫。」又曰：「赦不欲數，然舍是無以召和氣。」夏，四月，庚寅，赦天下，免河北被水民賦租。京師自三月朔雨不止，前赦一夕而霽。
辛卯，南平王李公蘊卒。其子德政遣人來告，以為交趾郡王。
五月，己未朔，詔禮部貢舉。
庚午，上封者言：「近邊內地州郡，多是儒臣知州，邊事武略，安肯留意！慾望自今選有武勇謀略內殿崇班以上三二十人，於河北、河東、陝西及西川、廣南，不以遠近，但路居衝要處充知州，得替日，具本處民間利害或邊事十件奏聞。或朝廷要人驅使，詢之於朝，則曰某人曾在某處，知某處事宜，則是先試之以近邊之事，後委之以臨邊之任，或為州郡之防，或為偏裨之將，不乏人矣。」樞密院請令武臣閤門祗候以上知州軍，代還日，分件言事。
遼主清暑永安山。
六月，戊子朔，遼以長沙郡王色嘉努為廣德軍節度使，樂安郡王遂格為匡義軍節度使，中山郡王查噶為保定軍節度使，進封潞王。
壬辰，置益、梓、廣南路轉運判官，與轉運使分部案巡，位諸州同判上；別給印，分巡即用之；仍詔磨勘及一年者遷一官。議者以為自罷諸路提點刑獄，而益、梓、廣南止一轉運使，不能周知民事故也。
丁未，大雷雨，玉清昭應宮災。宮凡三千六百十一楹，獨長生崇壽殿存。翼日，太后對輔臣泣曰：「先帝利成此宮，一夕延燔殆盡，猶幸一二小殿存爾。」樞密副使范雍，度太后有再興葺意，乃抗言曰：「不若燔之盡也！」太后詰其故，雍曰：「先朝以此竭天下之力，遽為灰燼，非出人意。如因其所存，又將葺之，則民不堪命，非所以祗天戒也。」宰相王曾、呂夷簡亦助雍言，夷簡又推《洪範》災異以諫，太后默然。
太廟齋郎蘇舜欽，詣登聞鼓院上疏曰：「今歲自春徂夏，霖雨陰晦，未嘗少止，農田被災者幾於十九，臣以為任用失人，賞罰弗中之所召也。而大臣歸咎於刑獄之濫，肆赦天下以為禳救，是殺人者不死，傷人者不抵罪，而欲以合天意也。古者斷決滯獄以平水旱，不聞用赦。故赦下之後，陰霾及今。前志曰：『積陰生陽，陽生則災見焉。』乘夏之氣，發洩於玉清宮，震雨雜下，烈焰四起，樓觀萬疊，數刻而盡，非慢於火備，乃天之垂戒也。陛下當降服減膳，避正寢，責躬罪己，下哀痛之詔，罷非業之作，拯失職之民，庶幾可變災為祐。浹日之間，未聞為此，而將計工役以圖修復。都下之人，聞者駭惑，咸謂章聖皇帝勤儉十餘年，天下富庶，及作斯宮，海內虛竭。陛下即位未及十年，數遭水旱，雖征賦咸入而百姓睏乏。若大興土木，則費用不知紀極，財力耗於內，百姓勞於下，內耗下勞，何以為國？今為陛下計，莫若采起士，去佞人，修德以勤至治，使百姓足給而徵稅寬減，則可以謝天意而安民情矣。夫賢君見變，修道除凶；亂世無象，天下譴告。今幸天見之變，是陛下修己之日，豈可忽哉！」舜欽時年二十一，易簡之孫，耆之子也。
甲寅，王曾罷。始，太后受冊，將御天安殿，曾執以為不可。及長寧節上壽，止供張便殿。太后左右姻家，稍通請謁，曾多所裁抑，太后滋不悅。會玉清昭應宮災，累表待罪，乃出知青州。
以玉清昭應宮災，知宮李知損編管陳州；御史臺鞫火起，得知損嘗與其徒茹葷聚飲宮中故也。
初，太后怒守衛者不謹，悉下御史獄。欲誅之。中丞王曙上言：「昔魯桓、僖宮災，孔子以為桓、僖親盡當毀者也。遼東高廟及高園便殿災，董仲舒以為高廟不當居陵旁，故災。魏崇華殿災，高堂隆以台榭宮室為戒，宜罷之勿治，帝不聽，明年復災。今所建宮，非應經義，災變之來，若有警者。願除其地，罷諸禱祠，以應天變。」而右司諫范諷亦言：「此實天災，不當置獄窮治。」監察御史張錫言：「若反以罪人，恐重貽天怒。」言者既眾，帝及太后皆感悟，遂薄守衛者罪。
議者尚疑將復修宮，諷又言：「山木已盡，人力已竭，雖復修，必不成。臣知朝廷亦不為此，其如疑天下何！願明告四方，使戶知之。」秋，七月，己巳，下詔以不復修宮之意諭天下。改長生崇壽殿為萬壽觀。
乙酉，罷諸宮觀使並輔臣所領諸宮觀使名，從呂夷簡、張耆、夏竦之請也。
