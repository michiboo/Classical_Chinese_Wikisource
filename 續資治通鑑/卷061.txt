
春，正月，己西，翰林學士范鎮知貢舉。
辛亥，遼主如鴛鴦濼。立皇子浚為梁王。浚為皇后所生，幼而能言，好學知書。遼主嘗曰：「此子聰慧，殆天授與！」時年六歲，封為王。
癸丑，詔夏國主諒祚：「所遣進奉人石方，稱宣徽南院使，非陪臣官號；自今宜遵用誓詔，無得僭擬！」
丙寅，以龍圖閣直學士、知審官院韓贄兼判都水監。初，置都水監，欲重其事，以知雜御史判。至是知雜趙抃辭以不知水事，故命贄焉。
戊辰，宰相韓琦言：「秦州永寧寨，舊以鈔市馬，自修古渭寨，在永寧之西，而蕃、漢多互市其間，因置買馬場，凡歲用緡錢十餘萬，實耗國用。」詔復置場永甯，罷古渭寨所置場，蕃部馬至，徑鬻於秦州。
己巳，以充儀俞氏為昭儀，婕妤楊氏為修儀，周氏為婉容。
辛未，遼禁民鬻銅。
二月，癸未，帝不豫。甲申，降天下囚罪一等，徒以下釋之。
乙酉，太子少傅致仕田況卒，贈太子太保，諡宣簡。況明敏有文武才，其論天下事甚多，如並樞密院於中書以一政本，日輪兩制館閣一員於便殿備訪問，以錫慶院廣太學，興鎮戎軍、原、渭等州營田，汰諸路宣毅、廣捷等冗軍，策元昊勢屈納款，必令盡還延州侵地，無過許歲幣，併入中青鹽，請戮陝西陷沒主將隨行親兵。其論甚偉，然不盡行也。
始，遼侵澶州，略得數百人，以屬況父延昭，延昭哀之，悉縱去，因自脫歸中國，生八子，多知名。況，長子也。保州之役，況殺降卒數百人，朝廷壯其決，後大用之。然卒無子，以兄子為後。
丙戌，中書、樞密院奏事於福寧殿之西閤，見帝所御幄亦、裀褥皆質素暗弊，久而不易。帝顧韓琦等曰：「朕居宮中，自奉正如此耳。此亦生民之膏血也，可輕費之哉！」
三月，甲辰，詔前鄆州觀察推官孫兆、邠州司戶參軍單驤診御脈。帝初不豫，醫官宋安道等進藥，久未效，而兆與驤皆以醫術知名，特召之。丙午，詔中書劾宋安道等罪以聞。
戊申，太子太保致仕龐籍卒。時帝不豫，廢朝、臨奠皆不果，第遣使吊賻其家，贈司空兼侍中，諡莊敏。籍長於吏事，持法深峭。軍中有犯者，至或斷斬刳磔，或累笞至死，以故土卒畏服；而治民有惠愛。及為相，議者以為聲望減於治郡時去。
甲寅，昭德軍節度使、同平章事李昭亮卒，贈中書令，諡良僖。昭亮為人和易，諳習近事，於吏治頗通敏，善委任僚佐，故數更籓鎮無它過。
壬戌，孫兆為殿中丞，單驤為中都令，仍令校正醫書。封神應侯扁鵲為神應公。皇城使宋安道等皆降官。
癸亥，御內東門幄殿。
甲子，御延和殿，賜進士閩人許將第一百二十七人及第，六十七人同出身，諸科一百四十七人及第、同出身，又賜特奏名進士、諸科一百人及第、同出身、諸州文學、長史。
乙丑，以聖體康復，宰臣詣東上閤門拜表稱賀。
辛未晦，帝崩於福寧殿。是日，帝飲食起居尚平寧，甲夜，忽起，索藥甚急，且召皇后。皇后至，帝指心不能言。召醫官診視，投藥、灼艾，已無及。丙夜，遂崩。左右欲開宮門召輔臣，皇后曰：「此際宮門豈可夜開！且密諭輔臣黎明入禁中。」又取粥於御廚。醫官既出，復召入，使人禁守之。
夏，四月，壬申朔，輔臣入至寢殿。後定議，召皇子入，告以帝晏駕，使嗣立。皇子驚曰：「某不敢為，某不敢為！」因反走。輔臣共持之，或解其髮，或被以御服，召殿前、馬步軍副都指揮使、都虞候及宗室刺史以上至殿前諭旨。又召翰林學士王珪草遺制，珪惶懼不知所為，韓琦謂珪曰：「大行在位凡幾年？」珪悟，乃下筆。至日昳，百官皆集，猶吉服，但解金帶及所佩魚，自垂拱殿門外哭而入，班福寧殿前，哭止，韓琦宣遺制。
皇子即皇帝位，見百官於東楹。百官再拜，復位哭，乃出。帝欲亮陰三年，命韓琦攝塚宰，輔臣皆言不可，乃止。
癸酉，大赦。優賞諸軍，如乾興故事。時禁衛或相告，乾興內給食物中有金。既而宮中果賜食，眾視食中無有，紛紛以為言。殿前副都指揮使李璋呼什長謂曰：「爾曹平居衣食縣官，主上未臨政，已優賞，爾何功，復云云？敢諠者斬！」眾乃定。
判吏部南曹王端言：「公卿子弟繈褓得官，未嘗蒞事，而錫服與年勞者等，何以示勸！請從蒞日始。」遂著為令。端，質之弟也。
遣使告哀於遼及夏國。
三司奏乞內藏庫錢百五十萬貫，絹二百五十萬匹，銀五萬兩，助山陵及賞賚，從之。
帝初即位，與輔臣言，皆不名。及將責降醫官，有欲為孫兆、單驤地者，言於帝曰：「先帝初進兆等藥，皆有驗，不幸至此，乃天命也，非醫官所能及。」帝斂容曰：「聞兆等皆兩府所薦，信乎？」對曰：「然。」帝曰：「然則朕不敢與知，唯公等裁之！」皆惶恐。甲戌，兆編管池州，驤峽州，同時責降者十二人，獨兆、驤得遠地雲。
乙亥，群臣表請聽政，不從。
詔：「天下官名，地名、人姓名與御名同者改之；改部署曰總管。」
命韓琦為山陵使。
先是輔臣奏事，帝必詳問本末，然後裁決，莫不當理，中外翕然皆稱明主。是日晚，忽得疾，不知人，語言失次，復召已責降醫官宋安道、甄立裡、奏宗一、王士倫等人侍疾。
丙子，尊皇后曰皇太后。
丁丑，群臣三上表請聽政。戊寅，詔許之，既而以疾不果。有司請改日大斂，司天監言卜近日則不利帝及太后，帝令避太后而已。己卯、大斂，帝疾增劇，號呼狂走，不能成禮。韓琦亟投杖褰簾，抱持帝，呼內人，屬令加意擁護。又與同列入白太后下詔，候聽政日，請太后權同處分。禮院奏請：「其日皇帝同太后御內東門小殿，垂簾，中書、樞密院合班起居，以次奏事。或非時召學士，亦許至小殿。皇太后處分稱『吾』，群臣進名起居於內東門。」從之。
辛巳，命遼賀乾元節使、保靜軍節度使耶律穀等進書奠梓宮，見帝於東階，令閤門以書幣入。始，遼使至德清，廷臣有欲卻之者，有欲俟其至國門諭使之還者，議未決。太常丞、集賢校理邵亢，請許其使者奉國書置柩前，俾得見帝，以安遠人，詔從其言。時龍圖閣直學士周沆館伴遼使者，初未許見，先詔取書置柩前。使者固請見，曰：「取書，非故事也。」帝以方衰絰，辭焉。使者執書不肯授閤門，沆曰：「昔北朝有喪，吾使至柳河而還。今朝廷重鄰好，聽北使至京師，達命於几筵，恩禮厚矣，奈何更以取書為嫌乎！」使者立授書，然帝亦卒見穀等。朝廷未知遼主之年，沆乘間雜它語以問，使者出不意，遽對以實。既而悔之，相顧曰：「今復應兄事南朝矣。」
壬午，輔臣入對於柔儀殿西閤，皇太后御內東門小殿，垂簾聽政。初議帝與太后同御東殿垂簾，輔臣合班以次奏事。及是帝方服藥，權居柔儀殿東閤之西室，太后居其東室。輔臣既入西室，候問聖體，因奏軍國事，太后及獨御東殿，輔臣以政事復奏於簾前雲。
癸未，內出遺留物賜兩府、宗室、近臣、主兵官有差。富弼、文彥博時居喪，皆遣使就賜之。知諫院司馬光言：「國家用度素窘，復遭大喪，累世所藏，幾乎掃地。傳聞外州、軍官庫無錢之處，或借貸民錢以供賞給，一朝取辦，逼以棰楚。當此之際，群臣何心以當厚賜！」因固辭，卒不許。光乃以所得珠為諫院公使錢，以金遺其舅氏焉。
甲申，宰相韓琦加門下侍郎兼兵部尚書，進封衛國公，曾公亮加中書侍郎兼禮部尚書，樞密使張昪、參知政事歐陽修、趙概並加戶部侍郎，樞密副使胡宿、吳奎並加給事中。
知諫院司馬光上皇太后疏曰：「殿下初攝大政，四方之人，莫不觀聽以占盛德。臣以為凡名物禮數所以自奏者，皆當深自抑損，不可盡依章憲明肅皇后故事，以成謙順之美。大臣忠厚如王曾，清純如張知白，剛正如魯宗道，質直如薛奎者，當信之用之，與共謀天下之事。鄙猥如馬季良，讒諂如羅崇勳者，當疏之遠之，不可寵以祿位，聽采其言也。臣聞婦人內夫家而外父母家，況后妃與國同體，休戚如一，若趙氏安則百姓皆安，況於曹氏，必世世長享富貴明矣。為政之道，莫若至公。願殿下熟察群臣中有賢才則舉之，有功則賞之，職事不修則廢之，有罪則刑之。俟皇帝聖體平寧，授以治安之業，自居長樂之宮，坐享天下之養，則聖善之德冠絕前古，雖周之文母，漢之明德，不足比也。」
乙酉，作受命寶，命歐陽修篆其文曰：「皇帝恭膺天命之寶」。
發諸路卒四萬六千餘人修奉山陵。
丙戌，以國子監所印《九經》及《正義》、《孟子》、醫書賜夏國從所乞也。
丁亥，以皇子右千牛衛將軍仲針為安州觀察使、光國公，右內率府副率仲糾為和州防禦使、樂安郡公，仲恪為博州防禦使、大寧郡公。
翰林學士王珪上言：「聖體已安，皇太后乞罷權同聽政。」即命珪草還政書。既而不行。
熒惑自去年八月庚辰夕伏，積二百四十九日。命輔臣祈禳於集英殿；己丑晨，見東方。
癸巳，權三司使蔡襄奏大行山陵一用永定製度，於是右司諫王陶上言：「民力方困，山陵不當以永定為准。」其後京西轉運使吳充、楚建中、知濟州田棐相繼上言：「請遵先帝遺詔，山陵務從儉約，皇堂、上宮除明器之外，金玉珍寶一切屏去。」建中，須城人也。禮院編纂蘇洵亦貽韓琦書切諫，至引華元不臣以責之，琦為變色。乃詔禮院與少府監議，唯省乾興中所增明器而已，其它猶一用定陵制度。
右司諫、直集賢院、同修起居注鄭獬上言：「今國用空乏，財賦不給，近者賞軍，已見橫斂，富室嗟怨，流聞京師。竊惟先帝節儉愛民，出於天性，無珠玉奇麗之好，無犬馬遊觀之樂，服御至於浣濯，器玩極於樸陋，此天下所共知也。今山陵制度，乃取乾興最盛之時為准，獨不傷先帝節儉之德乎？臣以為宜敕有司條具名數，再議減節。」
帝自不豫以來，喪皆禮官執事，群臣奉慰，則垂簾不坐。乙未，大祥，始親行禮，又捲簾坐受慰，人心少安。
丁酉，起復文顏博，固辭；表三上，乃聽終喪。尋有詔給俸賜比宰臣之半，顏博又辭，許之。
戊戌，司馬光上疏曰：「竊惟大行皇帝春秋未甚高，以宗廟社稷之重，超然遠覽，確然獨斷，知陛下仁孝可守大業，擢於宗室之中，建為嗣子，授以天下，其恩德隆厚，固非微臣所能稱述。今不幸奄棄萬國，陛下哀慕過禮，以至成疾，中外聞者，莫不感泣，知大行皇帝能為天下得人，治平之期，企踵可待。
「今者聖體痊平，初臨大政，舉措雲為，不可不審。為政之要，在於用人，賞善罰惡而已。願陛下難之重之，精心審慮，如射之有的，必萬全取中，然後可發也。
「陛下思念先朝，欲報之德，奉事皇太后孝謹，撫諸公主慈愛，此誠仁孝之至，過人遠甚。臣願陛下雖天性得之，復加聖心，夙夜匪懈，謹終如始，以結億兆之心，形四方之化，則福祚流於子孫，令聞垂於無窮矣。
「古者人君嗣位，必逾年然後改元。願陛下一循典禮，勿有變更於中年也。
「三年之喪，自天子達於庶人一也。自漢氏以來，始從權制，以日易月。臣願陛下雖仰遵遺詔，俯徇群情，二十七日而釋服，至於宮禁之中，音樂、游燕、吉慶之事，皆俟三年然後復常，以盡送終追遠之義焉。
「禮，為人後者為之子，故為所後服斬衰三年，而為其父母齊衰期，為所後者之親皆如子，而為己之親皆降一等，蓋以持重於大宗，則宜降其小宗，所以專志於所奉而不敢顧私親也。漢宣帝自以為昭帝後，終不敢加尊號於衛太子、史皇孫。光武起於布衣，親冒矢石以得天下，自以為元帝後，亦不敢加尊號於巨鹿都尉、南頓君。此皆循大義，明至公，當時歸美，後世頌聖。至於哀、安、桓、靈，咸自旁親入繼大統，皆追尊其祖父，此不足為孝，而適足犯義侵禮，取譏當時，見非後世。願陛下深以為鑒，杜絕此議，勿復聽也。」
己亥，群臣上表請臨朝聽政。表三上，乃許之。
庚子，立京兆郡君高氏為皇后，北作坊使遵甫之女。遵甫，繼勳子也。母曹氏，皇太后親姊。後四歲，與帝同育於禁中，仁宗常謂太后，它日必以相配，太后許諾。既長，出宮；慶曆七年，歸於濮邸，封京兆郡君，於是正位。
五月，癸卯，乙太常少卿李受為左司郎中，屯田員外郎王獵為刑部員外郎，並充天章閣待制，受兼侍讀，獵兼侍講。昭宣使、端州刺史、右班副都知石全育領原州團練使，充入內副都知。故事，都知四人，至是並全育而五，詔後有闕勿外。
遼尼嚕古、蕭呼敦謀逆日甚。呼敦欲速發，尼嚕古說其父重元可詐稱疾，欲俟遼主臨問，即圖弒逆；既而忌耶律仁先在朝，謀不果發。尼嚕古、呼敦合言於遼主曰：「仁先可任西北路招討使。」遼主將從之，北院樞密使耶律伊遜諫曰：「仁先，先帝舊臣，德冠一時，不可遽離朝廷。」遼主悟，丙午，以仁先為南院樞密使，徒封許王。
庚戌，封長女為德甯公主，第二女為寶安公主，第三女為壽康公主。
詔：「山陵所用錢物，並從官給，毋以擾民。」詔雖下，然調役未嘗損也。三司計山陵當用錢糧五十萬貫石而不能備，或請移陝西緣邊入中鹽於永安縣。轉運副使薛向陳五不可，且乞如其數以獻，許之。
以右司諫王陶為戶部員外郎、直史館，充皇子位伴讀，屯田員外郎周孟陽、秘書丞孫思恭充皇子位說書。孟陽自以王官教授，與帝有潛龍之舊，而李受、王獵皆非帝故識，顧先得待制，由是觖望，固辭說書不拜。
丁巳，賜鄭州公使錢五百貫，以靈駕所過故也。富弼既除喪，戊午，授樞密使、禮部尚書、同平章事。
庚申，翰林學士王珪奏：「謹按《曾子問》曰：『賤不誄貴，幼不誄長，禮也。惟天子稱天以誄之。』《春秋公羊》說：『讀誄，制諡於南郊，若雲受之於天。』然乾興元年夏既定真宗皇帝諡，其秋始告天於圓丘。史臣以為天子之諡，當集中書、門下、御史臺五品以上、尚書省四品以下、諸司三品以上於南郊告天，議定，然後連奏以聞。近制唯詞臣擢議，即降詔命，庶僚不得參聞，頗違稱天之義。臣奉命撰上先帝尊諡，慾望明詔有司稽詳舊典，先之南郊而後下臣之議，庶先帝之茂德休烈，有以信萬世之傳。」詔兩制詳議。翰林學士賈黯等議如珪奏，從之。
戊辰，皇子仲針、仲糾始就東宮聽讀。是日，初御延和殿。帝疾猶未平，命輔臣祈福於天地、宗廟、社稷及景靈宮、寺觀，又遣使禱嶽、瀆、名山。
六月，癸酉，帝復以疾不出。是時唯兩府得入對柔儀，退，詣內東門小殿簾帷之外，復奏政事於皇太后如初。
先是禮院言大行祔廟，而太廟七室皆滿，請增置一室，詔兩制及待制以上與禮官考議。觀文殿學士孫抃等議曰：「謹按《禮》曰：『三昭三穆，與太祖之廟而七。』《書》曰：「『七世之廟，可以觀德。』曰世為昭穆雲者，據父子之正而言也。若兄弟則昭穆同，不得以世數數之矣。商祖丁之子曰陽甲，曰盤庚，曰小辛，曰小乙，四人皆有天下，而商之廟有始祖，有太祖，有太宗，有中宗。若以一君為一世，則小乙之祭不及其父祖丁，是古之兄弟相及，昭穆同而不以世數數之明矣。故晉之廟十一室而六世，唐之廟十一室而九世。中宗、睿宗之於高宗，恭宗、文宗之於穆宗，同居穆位。國朝太祖為受命之祖，太宗為功德之宗，此萬世不遷者也。故太祖之室，太宗稱孝弟，真宗稱孝子，太行皇帝稱孝孫。而《禘祫圖》，太祖、太宗同居昭位，南向，真宗居穆位，北向。蓋先朝稽用古禮而著之於祀典矣。大行皇帝神主祔廟，請增一室為八室，以備天子事七世之禮。」詔從之。
於是龍圖閣直學士兼侍講盧士宗、天章閣待制兼侍讀司馬光議曰：「臣等謹按《禮》，天子七廟，三昭三穆，與太祖之廟而七。太祖之廟，百世不毀。其餘昭穆，親盡則毀，示有終也。自漢以來，天子或起於布衣，以受命之初。太祖尚在三昭三穆之數，故或祀四世，或祀六世，其太祖以上之主，雖屬尊於太祖，親盡則遷。故漢元帝之世，太上廟王瘞於寢園。魏明帝之世，處士廟主遷於園邑。晉武帝祔廟，遷征西府君；惠帝祔廟，遷豫州府君。自是以下，大抵過六世則遷其神主。蓋以太祖未正東向之位，故止祀一昭一穆；若太祖已正東向之位，則並三昭三穆為七世矣。唐高祖初祀四世，太宗增祀六世；及太宗祔廟，則遷洪農府君；高宗祔廟，又遷宣帝；皆祀六世，此前世之成法也。惟明皇立九室，祀八世，事不經見，難可依據。今若以太祖、太宗為一世，則大行皇帝祔廟之日，僖祖親盡，當遷於西夾室。祀三昭三穆，於先王典禮及近世之制，無不符合，太廟更不須添展一室。」詔抃等再議。
於是復上議曰：「自唐至周，廟制不同，而皆七世。自周以上，所謂太祖，非始受命之主，特始封之君而已。今僖祖雖非始封之君，要為立廟之始祖。方廟數未過七世之時，遂毀其廟，遷其主，考三代之禮，未嘗有此。漢、魏及唐一時之議，恐未合先王制禮之意。臣等竊以為存僖祖之室，以備七世之數，合於經傳事七世之明文，而亦不失先王之禮意。」詔恭依。
戊寅，以翰林學士、權三司使蔡襄為修奉太廟使。襄乃以八室圖奏御，又請廣廟室並夾室為十八間；從之。
帝自感疾，即厭服餌，韓琦嘗親執藥杯以進，帝不盡飲而卻之，藥汙琦衣。太后亟出服賜琦，琦不敢當。太后曰：「相公殊不易。」皇子仲針侍側，太后曰：「汝盍自勸之！」帝亦弗顧。
丁亥，詔：「今歲制科舉人著作佐郎趙商等十七人權罷，將來到場，便赴秘閣就試。」商，安仁人。
以兵部郎中、權判大理寺陳太素知明州。太素任刑法二十餘年，朝廷有大獄，疑則必召與議。每臨案牘，至忘寢食，大寒暑不變。子弟或止之，答曰：「囹圄之苦，其不堪甚於我也！」以耳疾，數求罷；執政以為任職，弗許；久之，乃出守。
癸巳，司馬光上太后及帝疏曰：「皇帝聖體平甯之時，奉事皇太后，承順顏色，宜無不如禮。若藥石未效，而定省溫清，有不能周備者，亦皇太后所宜容也。孔子曰：『孝哉閔子騫！人不間於其父母昆弟之言。』蓋言誠信純至，表裡著明，而它人不能間也。孟子曰：『父子責善，賊恩之大者。』蓋言骨肉至親，正當以恩意相厚，不當較輜銖之是非也。伏望皇帝思孔子之言，皇太后無忘孟子之戒。萬一奸人慾有開說，涉於離間者，當立行誅戮，以明示天下，使咸知讒佞之徒不能欺惑聖明也！」
帝初以憂疑得疾，舉措或改常度，遇宦官尤少恩，左右多不悅者，乃共為讒間，兩宮遂成隙。太后對輔臣嘗及之，韓琦因出危言感動太后曰：「臣等只在外見得宮家，內中保護，全在太后。若官家失照管，太后亦未安穩。」太后驚曰：「相公是何言！自家更切用心。」琦曰：「太后照管，則眾人自然照管矣。」同列為縮頸流汗。或謂琦曰：「不太過否？」琦曰：「不如此不得。」間有傳帝在禁中過失事，眾頗惑之，琦曰：「豈有殿上不曾錯一語而入宮門即得許多錯！琦固不信也。」傳者亦稍息。
戊戌，山陵使韓琦奏：「山陵諸頓所調物過多，乞選朝臣一員付之計度。」乃命鹽鐵判官楚建中往裁其數。時三司使蔡襄總應奉山陵事，凡調度供億皆數倍，勞費既廣，已而多不用，議者非之。
帝疾既平，猶未御正殿。御史中丞王疇上疏曰：「今四方之人，翹足引首，傾耳注目，願觀新政者，累月於茲，而未御正殿以見群臣。議者皆謂聖躬既已平復，但以未經先帝卒哭，不忍視朝，此實天子之孝逾於高宗矣。今易月之期已在卒哭之外，惟引禮割情，顧思大誼，早御前殿，南面聽政，赫然日升，萬物咸睹，臣民之望也。」
秋，七月，乙巳，以侍御史呂誨為起居舍人、同知諫院。
辛亥，知諫院司馬光言：「竊見諸路轉運使、提點刑獄、知州、軍事各遣親屬進賀表至京，朝廷不問官職高下，親屬遠近，一例推恩，此蓋國初承五代姑息籓鎮之弊，後來因循不能革正。國家爵祿，本待天下賢才及有功效之人，今使此等無故受官，誠為太濫。今縱不能盡罷此等恩澤，其進表人若五服內親，或乞等第受一官，其無服非親屬者，並量賜金帛罷去，庶幾少救濫官之失。」同修起居注鄭獬亦以為言，且曰：「昔真宗初即位，有事於南郊，舊例群臣皆得遷秩，而真宗以為僥倖太甚，遂命止加勳階。真宗已嘗革濫賞於南郊之初，則陛下亦宜絕繆恩於登極之後也。」執政謂已行之詔難於復改，遂寢其議。
壬子，初御紫宸殿，中書、樞密奏事。帝自六月癸酉不循殿，至是始見百官，感慟者久之。其後只日御前殿，雙日御後殿，惟朔望則前後皆不禦，至祔廟，始如故。
丙辰，夏主遣使來祭弔。其使者固求入對，弗許。諒衤乍所上表輒改姓李，賜詔詰之，令守舊約。司馬光言：「聞夏國所遣使人，前日不肯門見，固求入對，朝廷不許，勒歸館舍。竊以陛下繼統之初，蕃戎皆欲瞻望天表；又聞向曾不安，意謂未能視朝，所以敢爾桀黠。今陛下已御正殿，臣謂何惜紫庭數步之地，使之稽首拜伏，瞻仰清光！庶識陛下神武之姿，必能鎮服四海。」
丁巳，遼使祭大行皇帝於皇儀殿，遂見帝於東廂。帝慟哭久之。使者言及大行，輒出涕。後數日，遼使辭於紫宸殿，命坐賜茶。故事，當賜酒五行，自是終諒閤，皆賜茶而已。
遼皇太叔重元與其子尼嚕古，久萌逆志，會遼主獵於灤河之太子山，扈從諸官多重元之黨，尼嚕古遂欲因此竊發。戊午，雍睦宮使耶律良聞其謀，以遼主篤於親愛，不敢遽奏，密言於太后。太后託疾，召遼主告之，且曰：「此社稷大事，宜早為計。」遼主詰良曰：「汝欲間我骨肉邪？」良曰：「臣若妄言，甘伏斧鑕。陛下不早備，恐墮賊計。如召尼嚕古不來，可卜其事。」遼主從其言，旋召南院樞密使耶律仁先告之，仁先曰：「此曹凶很，臣固疑之久矣。」遼主命仁先察捕之。仁先出，還顧曰：「陛下宜謹為之備。」尼嚕古見使者來召，知事泄，羈使者於帳中，欲害之；使者以佩刀斷帟而出，馳至行宮，以狀聞，遼主始信。
尼嚕古與蕭呼敦遽招集其徒黨，得四百人，奉重元將發，帳前雨赤如血，遂前趨帷宮。遼主倉卒欲往北、南院，仁先曰：「陛下若舍扈從而行，賊必躡其後。且南、北大王心未可知，豈可往乎！」仁先子托卜嘉曰：「聖意不可違。」仁先怒，擊其首。會宣徽使蕭罕嘉努聞變馳至，執轡固諫，如仁先言，遼主悟，悉委仁先以討賊事。仁先亟令環車為營，折行馬作兵仗，率官屬近侍三十餘騎陣柢互外。賊勢甚銳，太后亦親督衛士禦之。及戰，南府宰相蕭德身先搏賊，摧其鋒，賊眾披靡。尼嚕古躍馬突出，近侍詳袞阿蘇射殺之，重元眾稍退。仁先以五院部蕭塔喇所居最近。亟召之，分遣人集諸軍。
先是尼嚕古廣結徒黨。而一時不能遽集。殿前都點檢耶律薩喇圖適在圍場，聞亂，劫奚人獵夫來援，既至，聞尼嚕古已死，大慟，謂重元曰：「我輩惟有死戰，胡為若兒戲，自取滅亡！今行宮無備，乘夜劫之，大事可濟。若俟明旦。彼將有備，安知我眾不攜貳邪！一失機會，悔將奚及！」蕭呼敦曰：「倉卒中黑白不辨，若內外軍相應，則吾事去矣。黎明而發，何遲之有！」重元聽呼敦計，令四面巡警。是夜，呼敦率同黨擁立重元，僭位號，呼敦自為樞密使。及旦，重元與呼敦、薩喇圖暨其黨統軍使蕭特裡德、興聖宮太保古迪、陳王特布等率奚人二千直犯行宮。會蕭塔喇以援兵至，北面林牙耶律迪裡亦趙援，耶律仁先曰：「賊勢不能久，當俟其氣沮攻之。」乃令耶律伊遜、蕭德、蕭罕嘉努、蕭惟信、耶律良等分領宿衛及援師，背營而陣，乘間奮擊，賊稍卻。罕嘉努諭諸獵夫曰：「汝曹去順效逆，徒取族滅。何若悔過，轉禍為福！」獵夫皆投仗首服。賊黨大潰，重元率數騎走。仁先等追殺二十餘里，陣斬薩喇圖，禽特裡德、古迪，殺之；呼敦單騎遁至十七澤，投水死。遼主握仁先手曰：「平亂，皆卿之功也！」
己未，遼主命捕誅逆黨，以蕭呼敦首助亂，誅其五子；詞連其父陳王孝友，並誅之。前樞密使蕭革以子為重元婿，預逆謀，淩遲死。革得幸兩朝，恣為奸惡，至是始正典刑，聞者快之。
尼嚕古所交結多不逞之徒，蕭特裡德少不羈，好射獵，以詳袞從伐夏，失利還，旋獲罪決大杖，削爵為民。及復用，遂附尼嚕古。古迪好戲狎，不修繩檢，膂力過人，善擊鞠。薩喇圖尤凶暴。尼嚕古所與謀者皆此類，故速敗。
庚申，重元北走大漠，度不能免，歎曰：「尼嚕古使我至此！」遂自殺。
辛酉，遼主論定亂功，許王耶律仁先進封宋王，加尚父，為北院樞密使；遼主親制文以褒之，覆命畫灤河戰圖以旌其功。趙王耶律伊遜進封魏王，為南院樞密使，以蕭罕嘉努為殿前都點檢，封荊王。蕭惟信加太子太傅，並賜功臣號。蕭德封漢王。耶律迪裡遙授臨海軍節度使。宿衛官耶律托卜嘉等並加上將軍。諸護衛及士卒，庖夫、弩手等四百餘人，各授官有差。以耶律良首告變，命籍橫帳，擢漢人行宮都部署。
遼北府宰相姚景行方以疾告歸，中道，聞重元亂，收集行旋，得三百餘騎，偕南府宰相楊績勤王，比至，賊已平。遼主嘉其忠，賜以逆人財產。
癸亥，遼特布訴為重元所脅，命削爵，流鎮州。
八月，庚辰，王珪議上大行皇帝諡曰神文聖武明孝，廟號仁宗。
辛巳，詔軍頭司引見公事如故。
司馬光言：「人君之職，有三而已：量材而授官，一也；度功而加賞，二也；審罪而刑罰，三也。材有短長，故官有能否；功有高下，故賞有厚薄；罪有大小，故罰有輕重。此三者，人君所當用心也。
「伏見國家舊制，百司細事，如三司鞭一胥吏，開封府補一廂鎮之類，往往皆須奏聞；崇政殿所引公事，有軍人武藝國馬芻秣之類，皆躬親閱視。此蓋國初權時之制，施於今日，頗傷煩碎。陛下龍興撫運，聖政惟新，臣愚以為宜令中書、樞密院檢詳中外百司自來公事須申奏取旨及後殿所引公事，其間不系大體，非人君所宜躬親者，悉從簡省，委之有司。陛下養性安身，專念人君之三職，足以法天地之易簡，致虞舜之無為，天下幸甚！」
癸巳，以生日為壽聖節。
九月，庚戌，詔以皇子位為興慶宮。既而知諫院呂誨言唐有此宮名，改曰慶寧。
辛亥，以皇子仲針為忠武節度使、同平章事、淮陽郡王，改賜名頊；仲糾為明州觀察使，祁國公，賜名顥；仲恪為耀州觀察使，雩阝國公，賜名頵。
戊午，上仁宗諡冊於福寧殿。
遼蕭革既獲罪，論者追思耶律義先之言。己未，追封義先為許王。
壬戌，以皇子位伴讀王陶為淮陽郡王府翊善，皇子位說書孫思恭為侍講，太子中允、集賢校理兼史館檢討韓維為太常丞、充記室參軍。陶等請王受拜，不許。呂誨言：「王今未出閣，當且設師友，不宜遂置僚屬。臣欲朝廷先正陶等名位，名位既正，則禮分自安。況王年已長，當早令出閣，開府建官。翊善、侍講自為僚屬，於事體即無不順。」
帝既視朝前後殿，而於聽事猶持謙抑。御史中丞王疇上疏曰：「廟社擁佑，陛下起居平安，臨朝以時，僅逾半載，而未聞開發聽斷，德音遏塞，人情缺然。臣屢嘗論奏，願陛下撥去疑貳，日與二府講評國論，明示可否；而迄今言動寂寥，中外未有所傳。此蓋議論之臣辭情淺狹，不能仰悟君聽。伏望思太祖、太宗艱難取天下之勞，真宗、仁宗憂勤守太平之力，勉於聽決大政，以尉母后之慈，勿為疑貳謙抑，自使聖德暗然不光也。」
冬，十月，戊辰朔，遼主如興王寺。庚午，以六部太保耶律哈穆知南院大王事。
遼主如藉絲澱。
甲午，葬仁宗於永昭陵。
乙未，以左司郎中、知制誥張瑰為左諫議大夫。以瑰在先朝嘗建言密定儲副，特錄其功也。
十一月，己亥，虞主至自山陵，皇太后迎奠於瓊林苑。太后乘大安輿輦，如肩輿而差大，無扇{艮}，不鳴鞭，侍衛皆減章獻之半，所過起居者或呼萬歲。庚子，虞於集英殿。
先是五虞皆在途，及是六虞猶用在途之禮，帝不親祭。知制誥祖無擇、知諫院司馬光奏請親虞，御史中丞王疇亦以為言。下禮院詳議，謂宜如無擇等奏，乃詔翼日親虞。既而帝不豫，卒令宗正卿攝事，光即奏：「陛下幸聽臣言，命有司設親祭之禮，而令復不出，在列之臣，無不愕然自失。伏望陛下來日雖聖體小有不康，亦當勉強親祭，以解中外之惑。」然帝竟以疾故，訖九虞不能出也。
甲辰，帝親祭虞主而不哭，名曰卒哭。舊無卒哭之禮，於是用呂夏卿議，始行之。
丙午，祔仁宗神主於太廟，廟樂曰《大仁之舞》，以王曾、呂夷簡、曹瑋配享廟庭。
己酉，減東、西二京罪囚一等，免山陵役戶及靈駕所過民租。
庚戌，詔：「州、軍長吏舉精於醫術者令赴闕。」
辛亥，遼遣蕭素等來賀即位。
甲寅，賜太常少卿孔叔詹金紫。叔詹監裁造務，以勞當遷，帝不欲以卿監賞管庫之勞，故有是賜。自是以為例。
是月，司馬光上皇太后疏曰：「仁宗皇帝憂繼嗣之不立，念宗廟之至重，以皇帝仁孝聰明，選擢宗室之中，使承大統。不幸踐阼數日，遽嬰疾疹，雖殿下撫視之慈，無所不至，然醫工不精，藥食未效。竊聞曏日疾勢稍增，舉措語言，不能自擇，左右之人一一上聞，致殿下以此之故，不能堪忍，兩宮之間，微相責望。群心憂駭，不寒而慄。臣是用日夜焦心隕涕，側足累息，寧前死而盡言，不敢幸生而塞默也。伏以皇帝內則仁宗同堂兄之子。外則殿下之外甥婿，自童幼之歲，殿下鞠育於宮中，天下至親，何以過此？又，仁宗立以為皇子，殿下豈可不以仁宗之故，特加愛念，包容其過失邪？況皇帝在籓邸之時，以至踐阼之初，孝謹溫仁，動由禮法，此殿下所親見而明知也，苟非疾疹亂其本性。安得有此過失哉？今殿下雖日夕憂勞，徒自困苦。以臣愚見，莫若精擇醫工一二人，以治皇帝之疾，旬月之間，察其進退，有效則加之以重賞，無效則威之以嚴刑。未愈之間，但宜深戒左右，謹於侍衛，其舉措語言有不合常度者，皆不得以聞，庶幾不增殿下之憂憤。殿下惟寬釋聖慮，和神養氣，以安靖國家，紀綱海內，俟天地垂佑，聖躬痊復，然後舉治平之業以授之，不亦美乎！」
光又以疏諫帝曰：「陛下齠齔為太后所鞠育，況今日為仁宗皇帝之嗣，承海內之大業，謂宜昏定晨省，親奉甘旨，無異於事濮王與夫人之時也。近者道路之言，頗異於是。竊惟陛下孝恭之性，著於平昔，豈一旦遽肯變更！蓋曏者聖體未安之時，舉動言語或有差失，不能自省，而外人訛傳，妄為增飾，必無事實。然此等議論，豈可使天下聞之也！伏望疾愈之後，親詣皇太后閤，克己自修，以謝前失，溫恭朝夕，侍養左右，使大孝之美，過於未登大位之時。如此，則上下感悅，宗社永安，今日道路妄傳之言，何能為損也！」
呂誨上皇太后書言：「漢馬皇后鞠養章帝，勞瘁過於所生，母子慈愛，始終無纖芥之隙。伏願陛下循修以為法度，念先帝之顧托，體聖躬之憂危，宮中間言，不可不察。」並以書勸帝盡孝道，親藥物。開陳切至，多人所難言。又乞早建東宮以固本根，杜絕窺覦，慰安人心。
方帝疾甚時，雲為多乖錯，往往觸忤太后，太后不能堪。昭陵既復土，韓琦歸自陵下，太后遣中使持一封文書付琦，琦啟之，則帝所寫歌詞並宮中過失事，琦即對使者焚毀，令復奏曰：「太后每說官家心神未寧，語言舉動不中節，何足怪也！」及進對簾前，太后嗚咽流涕，具道所以，且曰：「老身殆無所容！」琦曰：「此病故耳，疾已，必不然。子疾，母可不容之乎？」太后不懌。歐陽修繼言曰：「太后事先帝數十年，仁德著於天下。昔溫成之寵，太后處之裕如；今母子之間，反不能容邪？」太后意稍和。修又言曰：「先帝在位歲久，德澤在人，故一日晏駕，天下奉戴嗣君，無一人敢異同者。今太后深居房闥，臣等五六書生爾，若非先帝遺意，天下誰肯聽從？」太后默然。
它日，琦等見帝。帝曰：「太后待我無恩。」琦對曰：「自古聖帝明王，不為少矣，然獨稱舜為大孝。豈其餘盡不孝邪？父母慈愛而子孝，此常事，不足道；惟父母不慈而子不失孝，乃為可稱。正恐陛下事太后未至耳，父母豈有不慈者哉！」帝大感悟，自是亦不復言太后短矣。
先是十月，輔臣請如乾興故事，只日召侍臣講讀，帝曰：「當俟祔廟畢，擇日開經筵。」尋有詔，直須來春。司馬光以為學者帝王首務，不宜因寒暑廢，帝納其言。
十二月，己巳，始御邇英閣，召侍讀、侍講講《論語》，讀《史記》。呂公著講《論語》不知不慍曰：「古之人」，君令有未孚，人心有未服，則反身修德，而不以慍怒加之。如舜之誕敷文德，文王之皇自敬德也。」劉敞讀《史記》至「堯授舜以天下」，因陳說曰：「舜至側微，堯越四嶽禪之以位，天地享之，百姓戴之，非有它道，惟其孝友之德光於上下耳。」二人辭氣明暢，帝竦體改容，知其以義理諷也。既退，王珪謂敞曰：「公直言至此乎！」太后聞之，亦大喜。
乙亥，淮陽王頊出閣。王辭兩宮，悲泣不自勝，太后亦泣，慰諭遣之，自是日再入朝。
以仁宗御書藏寶文閣，命翰林學士王珪撰記立石。
庚辰，命翰林學士王珪、賈黯、范鎮撰《仁宗實錄》，集賢校理宋敏求、直秘閣呂夏卿、秘閣校理韓維兼充檢討官。敏求時知亳州，特召用之。
是歲，遼復以蕭珠澤為西北路招討使。珠澤前為呼敦所陷，呼敦既死，時議稱其先為招討，威行諸部，故復任、珠澤既蒞官，訓士卒，增器械，省追呼，嚴號令，人不敢犯，邊境晏然。
夏改元拱化。

