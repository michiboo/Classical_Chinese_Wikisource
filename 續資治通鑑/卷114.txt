
秋，七月，戊申朔，吏部尚書兼侍講胡松年充端明殿學士、簽書樞密院事。
徽猷閣待制、知臨安府梁汝嘉試尚書戶部侍郎兼知臨安府。
己酉，龍圖閣學士、知鎮江府沈與求復為吏部尚書。
建昌軍亂，殺知軍事、左朝請郎劉滂。
建昌兵素驕，邀取無藝，滂以法裁之。及是市肆聚博，群卒掠取不從，遂毀撤其肆，毆傷其人，滂杖而責償之，眾憤。兵馬監押沈敦智以俸緡代償，且以言激眾，軍士修達、饒青等相與作亂，殺滂及其家，通判軍事張棫、判官趙不停皆死。賊遂脅寓居左中大夫、提舉亳州明道宮張羲叔權軍事，盡刺強壯為兵，欲縱掠傍郡，羲叔諭止之，乃嬰城自守。
滂，東陽人，嘗為太常博士，用近臣詹義、汪藻、李公彥薦，守建昌軍，及是遇害。
癸丑，水賊楊欽攻鼎州杜木寨，破之。
時折彥質自湖南報制置使王燮，以為賊三不可招。燮乃遣兵踐其禾稼，賊乘大水攻寨，破之。中訓郎、鼎州游奕將許簽為所殺，官軍死者不可勝數，賊愈增氣。
乙卯，祠部員外郎范同言：「師克在和。大抵剛果豪健之士，以氣相高，始由小嫌，浸成大釁。然古之賢將，急公家，棄私仇，舍怨忘憤，終成令名者，蓋不乏人。陛下拔用才傑，禮遇勳賢，備極榮寵，固將憑藉忠力，掃除腥穢，一清寰宇，恢復祖宗之業。而道途竊議，以為將帥忘輯睦之義，記纖介之怨，或亭高位而忌嫉軋己，或恃勳勞而排抑新進。審如是，它日必有重貽聖慮者。慾望明示至意，及其細微，易於改圖，使之視春秋諸卿以為戒，追漢、唐名將而踵其跡，豈惟社稷是賴，而勳名寵位，尤亭始終，亦陛下保全之德也。」詔劄與諸將帥。先是劉光世、韓世忠久不葉，而岳飛自列校拔起，頗為世忠與張俊所忌，故同及之。
甲子，江西、安、復等州制置使岳飛復鄧州。
時李成既遁去，與金、齊合兵，屯鄧州之西北。飛遣統制官王貴出光化，張憲出橫林，前二日至城下。成兵來戰，統制官董先出奇要擊，大敗之。成黨高仲入城據守，將士蟻附而上，遂克之。飛移屯德安府。
丙寅，神武右軍統領官趙詳等引兵入建昌軍，執叛兵，誅之。
先是朝廷命詳自虔州進兵，而江西制置使胡世將亦遣左朝請大夫、本司參議官侯愨、中軍統領官邱贇與之會。前一日，愨等至城下，權軍事、左中大夫張羲叔遣叛兵劉淨等就招。翼日，軍中脅從者六百餘人解甲出城，其首謀猶不出。愨等縱兵入城，賊敗走，追殺五百餘人。時降者尚懷反側，愨盡誅之。既而羲叔待罪於朝，士民言其有撫定之勞，乃詔放罪。於是叛兵所掠金帛子女，多為愨所取而去。
辛未，龍圖閣學士、樞密都承旨章誼、給事中孫近使金國還，入見。
初，誼等至雲中，與都元帥宗翰、右監軍希尹論事，不少屈。金人諭令亟還，誼等曰：「萬里銜命，兼迎兩宮，必須得請。」乃令金吾衛上將軍蕭慶受書。
初，誼等之行，論李永壽所需三事，金人互有可否，獨畫疆一事未定。而宗翰答書，又約以淮南毋得屯駐軍馬，蓋欲畫疆以益劉豫也。
誼等還，至睢陽，為豫所留，以計得免。帝嘉勞久之。
乙亥，龍圖閣學士、樞密都承旨章誼試刑部尚書，給事中孫近試尚書吏部侍郎兼直學士院。
執政進呈趙詳已平建昌叛兵，帝曰：「官兵既入城，寧免玉石俱焚？」趙鼎進曰：「未必敢肆殺戮，恐須劫掠耳。」帝愀然不悅曰：「斯民無辜，遽遭此禍，其令有司優恤之。」
丁丑，劉豫聞岳飛復襄陽，遣使乞師於金主以求入寇，金主以方遣韓肖胄、章誼來聘，未可起兵。齊奉儀郎羅誘上南征議於豫，豫大悅，以誘為行軍謀主。
是月，豫調登、萊、沂、密、海五郡軍民之兵二萬人，屯密之膠西縣，集民間之舟大小五百，裝為戰艦，以其閤門宣贊舍人、知密州劉某充都統領，叛將徐文為前軍，聲言欲襲定海縣。
八月，戊寅朔，宗正少卿兼直史館范仲入見。帝云：「以史事召卿。兩朝大典，皆為奸臣所壞，若此時更不修定，異時何以得本末！」沖因論熙寧創制，元祐復古，紹聖以降，弛張不一，本末先後，各有所因，不可不深究而詳論。帝云：「如何？」對曰：「臣聞萬世無弊者道也，隨時損益者事也。祖宗之法，誠有弊處，但當補緝，不可變更。仁宗時，大臣如呂夷簡之徒，持之甚堅；范仲淹等初不然之，議論不合，遂攻夷簡，仲淹坐此遷謫。及仲淹執政，猶欲伸前志，久而自知其不可行，遂已。王安石自任己見，盡變祖宗法度，上誤祖宗，天下之亂，實兆於此。」帝曰：「極是。朕最愛元祐。」帝又論史事，沖對：「先臣修《神宗實錄》，大意止是盡書王安石過失，以明非神宗之意。其後蔡卞怨書其妻父事，遂言哲宗紹述神宗，其實乃蔡卞紹述王安石也。至《哲宗實錄》，亦聞盡出奸臣私意。 」帝曰：「皆是私意。」沖對：「未論其它，當先明宣仁聖烈誣謗。」帝曰：「正當辨此事。本朝母后皆賢，前世莫及。道君皇帝聖性高明，乃為蔡京等所誤。當時蔡京外引小人，內結閹官，作奇伎淫巧以惑上心，所謂逢君之惡。」沖對：「道君皇帝止緣京等以紹述二字劫持，不得已而從之。」帝曰：「人君之孝，不在如此，當以安社稷為孝之大。」帝又論王安石之奸曰：「至今猶有說安石是者。近日有人要行安石法度，不知人情何故直至如此！」沖對曰：「昔程頤嘗問臣，『安石為害於天下者何事？』臣對以新法。熙曰：『不然。新法之為害未為甚，有一人能改之即已矣。安石心術不正為最大。蓋已壞天下人心術，將不可變。』臣初未以為然。其後乃知安石順其利慾之心，使人迷其常性，久而不知自此，所謂壞天下人心術。」帝曰：「安石至今豈可尚存王爵！」
庚辰，御劄：「參知政事趙鼎知樞密院事，充川陝宣撫處置使。」
戊子，趙鼎改都督川、陝、荊、襄諸軍事。先是鼎因奏事言：「臣今於所行，與吳玠為同事，或當節制之邪？」帝悟，故有是命。
己丑，趙鼎開都督府治事。鼎奏以秘書省正字楊晨、樞密院編修霍蠡、太府寺丞王良存並充幹辦公事，從之。
辛卯，殿中侍御史張致遠言：「廣東循、惠、韶、連數州，與郴、虔接壤，自鄰國深入，殘破無餘。今則郴寇未殘，韶、連疲於守禦，而廣州之觀音，惠州之河源，循州之興寧，千百為群，緋綠異服，橫行肆掠，以眾為強。吳錫既還，湖南韓京素稱怯弱，海荒迥遠，奏報稽時。臣聞朝廷遣趙詳一軍招捕虔寇，因降德音，開其自新之路。廣東與虔，犬牙錯境，今號魁首，多是虔人。願推廣於天恩，以撫綏於遐域，令詳與京相為聲援，諭虔守與廣東帥審處事宜，得強梗而必誅，貸脅從而罔治，乘此軍力，悉務討平。仍嚴養寇之刑，雖去官不宥；大革相聚之弊，每先事而圖。非惟良民不陷於非辜，庶幾陛下得行於仁政。」從之。
乙未，左宣教郎、守尚書吏部員外郎魏良臣為左朝散郎、充大金國軍前奉表通問使，武德郎、閤門宣贊舍人王繪為武顯大夫副之；仍命良臣假工部侍郎，繪假右武大夫、果州團練使。
詔以餘杭縣南上下湖地置孳生牧馬監，命臨安府守臣兼提舉。每馬五百匹為一監，牡一而牝四之，歲產駒三分斃二上下，皆有賞罰。
丙申，詔追王安石舒王告。
己亥，虔州興國縣南木寨周十隆等千六百人奉德音出降，江西制置司統領官毛佐、王贇、趙恕往受之。未成，官軍掠其婦女；十隆懼，復與其徒奔突水南而去，遂掠汀、循諸州。
辛丑，給事中唐煇試尚書禮部侍郎，仍兼侍講。
壬寅，神武后軍統制、充江南西路荊南制置使岳飛為清遠軍節度使、湖北路荊襄潭州制置使。
先是神武前軍統制王侄，在湖北連年，不能討賊。會岳飛復襄陽賞功，樞密院因言：「楊太等作過日久，先因張浚奏乞招安，特與放罪，許令出首，而遷延累月，終無悛心，理難容貸。燮出師逾歲，不能成功，與潭、鼎帥守每事忿爭，不務協心，致一方受弊。」乃詔專委飛措畫討捕，仍令知鼎州程昌自上流進兵，湖南制置大使司遣馬准、步諒兩軍聽昌節制，荊南鎮撫使解潛亦遣兵船約期進討；命燮將所部還江州。飛時年三十二，自渡江後，諸將建節，未有如飛之年少者。
戶部侍郎兼權臨安府梁汝嘉奏：「明堂行禮殿成，乞提領官以次推賞。」帝曰：「朕愛惜名器以待戰士，士木之功，豈當轉官！但可等第支賞耳。」
九月，丁未朔，直徽猷閣、主管臨安府洞霄宮富謨為江南西路轉運副使，應副岳飛大軍錢糧。
己酉，左中奉大夫、知開州耿自求為川、陝、荊、襄都督府隨軍轉運副使，趙鼎所辟也。
荊南制置司統制官王概，以所部叛於鼎州之城外，西奔桃源縣。庚戌，縣寨統制官李皋遣小將龔亨率多兵擊敗之。制置使王燮遣兵追至桃源，而概已死，乃責皋取敗兵器甲，皋復責亨，亨亦隨叛。會燮聞罷命，而知鼎州程昌念亨屢充選鋒，勇而敢戰，作手書招之，亨即復歸。於是知鄂州程千秋遣準備使喚李寶入周倫寨，招安以歸，詔以寶為進義副尉。昌又乞選辰、沅、靖州峒丁牌弩手三百人相兼使喚，從之。
庚申，命象州防禦使士街朝享太廟神主於溫州。
辛酉，合祀天地於明堂。起復尚書右僕射朱勝非為大禮使，惟不入殿門，它職如故。
初，紹興宗祀止設天地祖宗四位，至是始設從祀神位四百四十三，用祭器七千五百七十一，登歌樂四十，祭服六十三，玉十，犢四，羊、豕各二十有二，分獻官五十八，奉禮郎四，樂舞工共二百八十七，而五帝、神州地祗，帝不親獻，用崇寧禮也。始議設從祀諸神七百十一位，會議者請裁省，而禮官言：「十二階三百六十位無神名，請每階各設三十五位，每羊豕各二，正備一副，登歌之樂通作宮架之曲。」皆許之。又以祭玉不備，請除蒼璧、黃琮外，依天聖故事用瑉。既而得玉甚美，然尺寸不及禮經，乃命隨宜製造。言者請如祖宗故事，權御台門肆赦。議裁省者，以為宮門地隘，儀衛不能容，乃止。宣赦於常御殿前，三衛班直、宿衛忠佐忠銳將兵、神武右軍、中軍七萬二千八百餘人，共支錢二百三十一萬餘緡。劉光世、韓世忠、岳飛、王侄四軍，十二萬一千六百餘人，共支錢二十八萬餘緡。合內外諸軍，二百五十九萬餘緡，視元年明堂增支九十四萬餘緡。而宰執、百官諸司給賜，以軍興權住。禮畢，大赦天下。
乙丑，詔：「三省，樞密院錄黃、畫黃，並依祖宗條例施行。」
先是侍御史魏矼言：「國家法度森嚴，講若畫一。凡成命之出，必先錄黃；其過兩省，則給、捨得以封駁；其下所屬，則台諫得以論列；已而傳之邸報，雖遐方僻邑，莫不如家至戶曉；此萬世良法也。臣竊聞近世三省、樞密院，間有不用錄黃而直降指揮者，亦有雖畫黃而不下部者；紀綱弛廢，莫此為甚。慾望特詔三省、樞密院，常切遵守舊典，以示至公。遇兩院御史詣省院檢察日，除實系機密邊事外，悉令取索點檢，如有違戾，即具彈奏。自古人臣弄權罔上，固自有術，防微杜漸，得不慎哉！惟陛下留神省察。」故有是旨。
吏部員外郎魏良臣、閤門宣贊舍人王繪，辭往金國軍前通問。帝曰：「卿等此行，不須與人計較言語，卑詞厚禮，歲幣、歲貢之類不須較。見尼瑪哈，可為言宇文虛中久在金國，其父母老，日望其歸，令早放還。又言襄陽諸郡皆故地，因李成侵犯不已，遂命岳飛收復。」良臣等出，遇神武右軍都統制張俊來白事，俊為二人言：「有探報，金人大舉，今過南京。」良臣等乞再對，不報。
初，劉豫既納其臣羅誘南征議，乃遣知樞密院事盧偉卿見金主，具言：「宋人自大梁五遷，皆失其土。若假兵五萬下兩淮，南逐五百里，則吳、越又將棄而失之，貨財子女，不求自得。然後擇金國賢王或有德者立為淮王，王盱眙，使山東脣齒之勢成，晏然無南顧之患，則兩河自定矣。青、冀之地，古稱上土，耕桑以時，富庶可待，則宋之微賂，又何足較其得失！」金主命諸將議之。旋以宗輔權左副元帥，右監軍昌權右副元帥，調兵五萬人以應豫。又以右都監宗弼嘗過江，知地險易，使將前軍。宗輔下令：「燕、雲諸路漢軍，並令親行，毋得募人充役。」
豫遂命其子偽諸路大總管、尚書左丞相梁國公麟領東西道行台尚書令，合兵南侵。始議自順昌趨合淝，攻曆陽，由採石以濟。鑒軍都制置使李成謂：「 鑒民兵盡，除山東餉道遼遠，又慮岳飛之軍自襄陽出攻其背，不如沿汴直犯泗州，渡淮，以大軍扼盱眙，據其津要，分兵下滁、和、揚州，大治舟楫，西自採石以攻金陵，南自瓜洲以攻京口，仍分兵東下，掠海、楚之糧，庶為大利。」於是騎兵自泗攻滁，步兵自楚攻承。
諜報至，舉朝震恐。或勸帝它幸，議散百司，趙鼎獨曰：「戰而不捷，去未晚也。」帝用鼎計。
侍御史魏矼嘗言：「陛下宵衣旰食，將大有為，而所任一相，未聞有所施設，惟知今日勘當，明日看詳，今日進呈一二細事，明日啟擬一二故人，政務山積於上，賢能陸沈於下，方且月一求去，徒為紛擾，宜亟從所請以慰公議。」先是右僕射朱勝非，因久雨乞行策免故事以消天變，又以餘服為請；章十二上，帝許以俟總章禮畢如所請，且有保全舊臣之諭。至是祀明堂已畢，勝非復求去，且論當罷者十一事，矼亦疏勝非五罪，由是得請。
鼎之為參預也，嘗與諸將論防秋大計，獨張俊曰：「避將何之？惟向前一步庶可脫。當聚天下兵守平江，俟賊退徐為之計。」鼎曰：「公言避非策，是也；以天下之兵守一州之地，非也。公但堅向前之議足矣。」鼎蓋陰有所處，故每日留身陳用兵大計，帝意悟，又密使俊為之助。至是決意親征，留鼎不遣入蜀，鼎奏用十月七日西行，許之。然帝方向鼎，已有命相之意矣。
戊辰，龍圖閣學士、知靜江府折彥質充川、陝、荊、襄都督府參謀官，不許辭避，用趙鼎奏也。
庚午，起復左宣奉大夫、守尚書左僕射、同中書門下平章事兼知樞密院事、監修國史朱勝非，解官持餘服，從所請也。
左宣教郎、主管江州太平觀朱震守尚書祠部員外郎兼川、陝、荊、襄都督府詳議官。
辛未，金人及劉豫之兵分道渡淮。壬申，知楚州、武功大夫、和州防禦使樊序棄城去，淮東宣撫使韓世忠自承州退保鎮江府。
癸酉，左中大夫、知樞密院事、都督川、陝、荊、襄諸軍事趙鼎為左通議大夫、守尚書左僕射、同中書門下平章事兼知樞密院事。
初，鼎奏稟朝辭，帝曰：「卿豈可遠去！當相卿，付以今日大計。」制下，朝士動色相慶。
甲戌，吏部尚書兼權翰林學士兼侍讀沈與求為參知政事。
冬，十月，丙子朔，淮東宣撫使韓世忠奏金及劉豫之兵攻承州、楚州。帝謂輔臣曰：「朕為二聖在遠，生靈久罹塗炭，屈己請和，而金復用兵，朕當親總六軍，臨江決戰。」趙鼎曰：「累年退避，敵情益驕。今親征出於聖斷，武將奮勇，決可成功。臣等願效區區，亦以圖報。」遂詔神武右軍都統制張俊以所部往授世忠，又令淮西宣撫使劉光世移軍建康，車駕定日起發。
丁丑，參知政事孟庾為行宮留守，從權措置百司事務，仍鑄印以賜。庾請即尚書省置司，行移如本省體式，合行事從權便宜施行，置降賜激賞公使庫如都督府例。又請秘書省、史館書籍，三省、樞密院諸部案牘，各差本司官一員，於深僻處收寄；大理寺、官告、審院、左藏、東西交引、度牒庫、南北庫、都茶、草料場官吏並留；太常、司農、太府寺、將作、軍器監、進奏、文思院、雜買務並量行存留；宗正寺、國子監、敕令所、大宗正司、雜賣場、並令從便。庾又請留台官一員以警違慢，皆許之。庾乞輟留精兵三千人，分擘使喚，乃命留神武中軍五百人及統制官王進一軍，又令殿前馬步軍司及忠銳第五將、臨安府將兵皆聽庾節制。
戊寅，洪州觀察使、權知濮安懿王國令士從乞徙神主、神貌往穩便州軍安奉，從之。於是親賢宅宗子，紹興府大宗正司，皆從便避兵矣。
己卯，太尉、定江、昭慶軍節度使、神武右軍都統制張俊為浙西、江東宣撫使。
淮東宣撫使韓世忠以所部至自鎮江，復如揚州。初，帝聞金兵渡淮，再以劄賜世忠，略曰：「今敵氣正銳，又皆小舟輕捷，可以橫江徑渡浙西，趨行朝無數舍之遠，朕甚憂之。建康諸渡，舊為敵沖，萬一透漏，存亡所系。朕雖不德，無以君國之子；而祖宗德澤猶在人心，所宜深念累世涵養之恩，永垂千載忠誼之烈。」世忠讀詔感泣，遂進屯揚州。
初，金兵渡淮，探者未得其實，以為來兵甚少。趙鼎曰：「金人前入我境，乃以我為敵國也，故縱兵四掠，其鋒可畏。今行劉豫之境，猶即其國中也，故按隊徐行，不作虛聲，然亦不足深畏。」
庚辰，左朝請郎、主管江州太平觀范振添差江南東路轉運判官，右朝散大夫逄汝霖添差江南西路轉運判官，應辦移屯大軍事務。
癸未，左通奉大夫、福州居住張浚為資政殿學士、提舉萬壽觀兼侍讀，不許辭免，日下起發。趙鼎言：「浚可當大事，顧今執政無如浚者，陛下若不終棄，必於此時用之。」故有是命。
詔沿海制置使郭仲荀兼總領海船。
丙戌，詔遣簽書樞密院事胡松年先往鎮江、建康府，與諸將會議進兵，因以覘敵情。帝曰：「先遣大臣，諭以朕意，庶幾諸將賈勇爭先。」沈與求曰：「真宗澶淵之役，先遣陳堯叟，此故事也。」
詔：「常程事並權住，俟過防秋取旨。」
殿中侍御史張致遠言：「車駕總師臨江，乞速降黃榜，預行約束，每事務在簡省，稍有配率，許人陳告；仍委侍從、台諫官覺察彈劾。」從之。
詔刑部尚書章誼、吏部侍郎兼直學士院孫近、戶部侍郎劉岑、中書舍人王居正、右司諫趙霈、殿中侍御史張致遠、右司員外郎王綰、樞密院檢詳諸房文字陳昂、吏部郎官汪思溫、度支郎官李元瀹及諸司局官，並令扈從。吏部侍郎鄭滋、禮部侍郎唐煇、刑部侍郎胡交修、起居舍人劉大中，監察御史張絢並留臨安府。於是台臣檢正、都司郎官，或往軍前，或押案牘往傍郡收寄，在臨安府才十餘人而已。
丁亥，降授右武大夫、和州防禦使馬擴復拱衛大夫、明州觀察使、充樞密院都承旨。擴入對，遂有是命。翊日，趙鼎奏：「陛下用人如此，何患不得其死力！」帝曰：「擴知兵法，有謀略，不止於鬥將而已。」孟庾因奏以擴兼留守司參議官。
戊子，胡松年辭行。
時淮西宣撫使劉光世密遣屬宮告趙鼎曰：「相公本入蜀，有警乃留，何故與它人負許大事？」鼎恐帝意移，復乘間言：「今日之勢，若敵兵渡江，恐其別有措置，不如向時尚有復振之理。戰固危道，有敗亦有成，不猶愈於退而必亡者乎？且金、齊俱來，以吾事力對之，誠為不侔，然漢敗王尋，晉破苻堅，特在人心而已。自詔親征，士皆賈勇，陛下養兵十年，正在一日。」由是浮言不能入矣。
參知政事沈與求兼權樞密院事。
太常寺請車駕所過十里內神祠及名山大川，並遣官致祭，從之。
嚴州桐廬縣進士方行之獻家財七千緡助軍，戶部乞許行獻納，依例補官，從之。
淮東宣撫使韓世忠邀擊金人於大儀鎮，敗之。
初，奉使魏良臣、王繪在鎮江，被旨趨行，乃以是月丙戌渡江，丁亥，至揚子橋，遇世忠，遣使臣督令出界。時朝廷已知承、楚路絕，乃連偽界引伴官牒付良臣等，令於阻截處照驗，又令淮東帥司召募使臣，說諭承、楚州令放過奉使。良臣等至楊州東門外，遇先鋒軍自城中還，問之，雲相公令往江頭把隘。入城，見世忠坐譙門上，頃之，流星庚牌遝至，世忠出示良臣等，乃得旨令移屯守江。世忠留食，良臣等辭以欲見參議官陳桷、提舉官董日攵，遂過桷等共飯。世忠遣人傳刺謝良臣、繪，且速桷等還。桷、日攵送二人出北門，繪與桷有舊，駐馬久之，以老幼為托。晚，宿大儀鎮。
翼日，行數里，遇金騎百十控弦而來，良臣命其徒下馬，大呼曰：「勿射，此來講和。」敵乃引騎還天長，問：「皇帝何在？」良臣對曰：「在杭州。 」又問：「韓家何在？士馬幾何？」繪曰：「在揚州，來時已還鎮江矣。」又曰：「得無用計，復還掩我否？」繪曰：「此兵家事，使人安得知！」去城六七里，遇金將聶寽貝勒，同入城，同講和事。且言：「自泗水來，所在州縣，多見恤刑手詔及戒石銘，皇帝恤民如此。」又問：「秦中丞何在？」繪答以「今帶職奉祠，居溫州。」又言：「嘗作相，今罷去，得非恐為軍前所取故耶？」繪曰：「頃實居相位逾年，堅欲求去，無它也。」又問：「韓家何在？」良臣曰：「來時親見人馬出東門，望瓜洲去矣。」繪曰：「侍郎未可為此言。用兵，講和，自是二事。雖得旨抽回，將在軍，君命有所不受。還與不還，使人不可得而知也。」
初，世忠度良臣已遠，乃上馬，令軍中曰：「視吾鞭所向。」於時引軍次大儀鎮，勒兵為五陳，設伏二十餘處，戒之曰：「聞鼓聲，則起而擊敵。」聶 寽貝勒聞世忠退軍，喜甚，引騎數百趨江口，距大儀鎮五里，其將托卜嘉擁鐵騎過五陳之東，世忠與戰，不利，統制呼延通救之，得免。世忠傳小麾鳴鼓，伏者四起，五軍旗與金旗雜出，金軍亂，弓刀無所施，是南師迭進，背嵬軍各持長斧，上揕人胸，下捎馬足，敵全裝陷泥淖中，人馬俱斃，遂擒托卜嘉。世忠又遣董日攵兵往天長縣，遇金人於鴉口橋，擒四十餘人。
己丑，尚書禮部侍郎唐煇兼權兵部侍郎。
金人圍濠州。
淮東宣撫使前軍統制解元與金人戰於承州，敗之。
初，金人至近郊，元知之，逆料金人翊日食時必至城下，乃伏百人於路要之，又伏百人於城之東北嶽廟下，自引四百人伏於要路之一隅。令曰：「金人以高郵無兵，不知我在高郵，必輕易而進。俟金人過，我當先出掩之，伏要路者見我麾旗，則立幟以待。金人進退無路，必取嶽廟走矣，果然，則伏者出。」又密使人伏樊良，俟金人過，則決河岸以隔其歸路。時金人果徑趨城下，元密數之，有一百五十騎，乃以伏兵出，麾旗以招伏要路者，伏兵皆立幟以待。金人大驚，遂向嶽廟走，元率兵追之，擒一百四十八人，戰馬器械皆為元所得。
初，聶寽貝勒既敗歸，召奉使魏良臣等至天長南門外。良臣等下馬，金騎擁之而前。聶寽憤甚，脫所服貂帽，按劍瞋目謂曰：「汝等來講和，且謂韓家人馬已還，乃陰來害我！」諸將舉刃示之，良臣等曰：「使人講和，止為國家。韓世忠既以兩使人為餌，安得知其計？」往返良久，乃曰：「汝往見元帥。」遂由寶應縣用黃河渡船以濟。
右副元帥昌遣接伴官團練使蕭揭祿、少監李聿興來迓。聿興見良臣，問：「所議何事？」良臣曰：「此來為江南欲守見存之地，每歲貢銀絹二十五萬匹兩。」繪云：「見存之地，謂章誼回日所存之地。」聿興又云：「兵事先論曲直，師直為壯。淮南州縣，已是大國曾經略交定與大齊，後來江南擅自佔據；及大兵到來，又令韓世忠掩其不備。」良臣等云：「經略州縣事，前此書中初未嘗言及，止言淮南不得屯兵，本朝一如大國所教。」聿興云：「襄陽州縣，皆大齊已有之地，何為乃令岳飛侵奪？」良臣云：「襄陽之地，王倫回日系屬江南，後李成為劉齊所用，遂來侵擾。又結楊麼，欲裂地而王之。江南恐其包藏禍心，難以立國，遂遣岳飛收復，即非生事。」聿興云：「元帥欲見國書。」遂以議事、迎請二聖二書授之。揭祿又問：「秦中丞安否？此人原在此軍中，煞是好人。」良臣等對如初。聿興再云：「奈何更求復故地？」繪云：「以中間丞相惠書有云：『既欲不絕祭祀，豈肯過為吝愛，使不成國。』是以江南敢再三懇告。若或不從，卻是使不成國。」聿興云：「大齊雖號皇帝，然只是本朝一附庸，指揮使令，無不如意。」又云：「此去杭州，幾日可以往回？」繪云：「星夜兼程，往回不過半月。」聿興曰：「昨日書，元帥已令譯字，一二日可得見矣。」
庚寅，詔信安郡王孟忠厚迎奉泰寧寺昭慈聖獻皇后御容往穩便州軍安奉。
壬辰，定國軍承宣使、秦鳳路馬步軍副都總管、知秦州兼節制階、文州統制軍馬吳璘為熙河蘭廓路經略安撫使、知熙州、統制關外軍馬，明州觀察使、環慶路馬步軍副都總管兼知慶陽府楊政為環慶路經略安撫使、知慶陽府、同統制官關外軍馬兼節製成、鳳、興州，用宣撫使奏也。關師古之叛也，其所部階、成二州猶在，故命璘分領之。自富平敗後，五路之地悉屬偽齊，經略使虛名而已。
癸巳，江東、淮西宣撫使劉光世引軍屯建康府。
甲午，尚書戶部侍郎劉岑兼工部侍郎，中書舍人王居正兼禮部、兵部侍郎。
初令江、浙民悉納折帛錢，用戶部侍郎梁汝嘉請也。
是時行都月費錢百餘萬緡，且撥發軍馬，財無所出，故令民輸全折，輸帛者半折見錢，每匹五千二百省，折帛錢自此益重。汝嘉等又請江、浙絲並折見錢，綿半折錢，諸路各委漕臣一員，計綱起發赴行在。
遣侍御史魏矼往劉光世、監察御史田如鰲往張俊軍前計事。
是時光世軍馬家渡，俊軍採石磯，帝命趨二人往援韓世忠，而光世等軍權相敵，且持私隙，莫肯協心。矼至光世軍中，諭之曰：「彼眾我寡，合力猶懼不支，況軍自為心，將何以戰！為諸公計，當減怨隙，不獨可以報國，身亦有利。」光世意許，矼因勸之移書二帥以示無它，使為掎角。已而二帥皆復書交致其情，光世遂以書奏於帝。於是光世移軍太平州。
丙申，金人破濠州，守臣閤門宣贊舍人寇宏棄城走，右宣教郎、通判州事國奉卿為所殺。
先是宏率軍民城守，城中兵少，大率以三人當一女頭，軍民與僧道相參，每十人為一甲，不得內顧。每一慢道，以二長刀監守，無故上下者殺之。宏晝夜巡行城上，北軍以沖車、雲梯攻城，作鐵錘，上施狼牙釘，有沿雲梯而上者，槌擊之，頭鍪與腦俱碎，屍積於城下，而北軍來者不止，凡八晝夜不休。宏知不可為，乃開北門，棄妻子，攜老母與寡嫂棄城而去，士卒從之者七十餘人。宏之出也，聲言發舟，欲以計破敵。奉卿信之，既而乃知欲為遁計，已登舟，不可入城矣。奉卿尤宏曰：「何不明言於我，攜一妾兩子，而棄之死地耶？」宏以奉卿為怨己，遂殺之。後以死事聞，贈官與廕。宏既去，權兵馬鈐轄丁成自南門投拜，兵馬都監魏進自東門投拜。金人問：「宏家屬何在？」成曰：「偕去矣。」已而聞為成所匿，遂斬成於市，取宏、奉卿家屬置於軍中，以其將趙榮知州事。
初，敵圍城急，將官楊照躍上角樓，以槍刺敵人執黑旗者，洞腹抽腸而死，照俄中流矢死。統領官丁元與金人遇於十八里洲，金人圍之，元大呼，告其徒以毋得負國，於是一舟二百人皆被害，無得免者。事聞，並贈承信郎，錄其子雲。
丁酉，執政進呈車駕進發頓宿次序。帝曰：「朕奉己至薄，況此行本以安民，豈可過為煩擾！又恐州縣以調夫修治道路為名，並緣為弊。」趙鼎曰：「 朝廷累行約束，丁寧備至。」沈與求曰：「諸將之兵分屯江岸，而敵騎逡巡淮甸之間，恐久或生變，當遣岳飛自上流取間道乘虛擊之，敵騎必有反顧之患。」帝曰：「當如此措置，兵貴拙速，不宜巧遲，機事一失，恐成後悔，宜速諭之。」
戊戌，帝登舟，發臨安府，奉天章閣祖宗神御以行，主管殿前司公事劉錫、神武中軍統制楊沂中皆以其軍從。帝不以玩好自隨，御舟三十餘艘，所載書籍而已。帝既發，乃命六宮自溫州泛海往泉州。晚，泊臨平鎮。
劉光世乞與韓世忠均支錢糧。帝曰：「諸將之兵，用命則一，其所支錢糧，豈容有異！此皆呂頤浩不公之弊。」趙鼎曰：「朝廷舉措既當，諸將自服。今不公如此，必致紛紛。乞下光世會合得錢米之數然後行。」沈與求曰：「豈唯錢糧，至於賞罰亦然。惟至公可以服天下，故賞則知勸，罰則知畏。」帝曰：「大臣不公，何以服眾！」鼎曰：「苟為不公，則賞雖厚，人不以為恩，罰雖嚴，人不以為威。」帝曰：「朕親總六師，正當公示賞罰。」
己亥，帝次崇德縣。韓世忠遣翊衛大夫、宣州觀察使、本司提舉一行事務董日攵，右朝奉郎、直秘閣、本司參議官陳桷，以所俘金兵一百八人獻行在，因言承州陳歿人，乞厚加贈，帝蹙然曰：「使人死於鋒鏑之下，誠為可憫。可令收拾遺骸，於鎮江府擇地理殯，仍歲度童行一名照管。」乃詔日攵真除宣州觀察使，桷遷右朝奉大夫、充秘閣修撰，中奉大夫、相州觀察使解元落階官為同州觀察使，武功大夫、康州刺史呼延通為吉州刺史。
庚子，帝次秀州北門外。
辛丑，帝次吳江縣。時知縣楊同裒供張以待乘輿之至，民有一家當費三百縑者，其人不伏，械繫之。御史張致遠三上策論其擾民，同竟罷去。
壬寅，御舟次姑蘇。帝乘馬入居平江府行宮。守臣孫祐進禦膳，其卓子極弊，且有僧寺題識，帝不以為嫌。它日，謂趙鼎曰：「朕念往日艱難，雖居處隘陋，飲食菲薄，亦所甘心。若邊境已清，郡邑既安，迎還二聖，再安九廟，帝王之尊固在。」趙鼎曰：「陛下規模宏遠如此，則天下幸甚。」
故贈承事郎陳東、歐陽澈，並加贈朝奉郎、秘閣修撰，更與恩澤二資，賜官田十頃。
趙鼎進呈韓世忠奏劄，因論建炎之初，黃潛善、汪伯彥擅權專殺，置二人於極典。上曰：「朕初即位，昧於治體，聽用非人，至今痛恨。贈官推恩，猶未足以稱朕悔過之意，可更贈官賜田。雖然，死者不可復生，追痛無已。」
甲辰，金右副元帥完顏昌召通問使魏良臣、王繪相見，旁有四人，皆衣紗袍、頭巾、球靴，與良臣等同席地而坐。昌問勞久之，諭云：「俟三二日左元帥來，議事畢，畫定事節，遣汝等歸。」良臣退。於時右副元帥昌在泗州，右都監宗弼在天長，左副元帥宗輔尚未至也。
乙巳，淮西安撫使仇悆遣兵擊金人於壽春府，敗之。初，親征詔未至，廬州人嘩言棄淮保江，悆得旨，急錄以示人，人皆思奮；且遣其子津間道告急，帝命為右迪功郎。會敵進據壽春、安豐，悆遣兵出奇直抵城下，與守將孫暉合兵擊之，敵戰敗卻去，渡淮，南軍入城。翼日，遂復安豐縣。
十一月，戊申，胡松年自江上還，入見。帝問控禦之計，松年曰：「臣到鎮江、建康，備見韓世忠、劉光世軍中將士奮勵，爭欲吞噬敵人，必能屏護王室，建立奇勳。」帝曰：「數年以來，廟堂玩習虛文而不明實效，侍從、台諫搜剔細務而不知大體，故未能靖禍患，濟艱難。非朕夙夜留心治軍旅，備器械，今日敵騎侵軼，何以禦之！」趙鼎曰：「臣等躬聞聖訓，敢不自竭駑鈍，少副陛下責實之意！」
庚戌，承、楚、泰州水寨民兵並與放十年租稅，科役久，仍發錢米贍之。
時承州水寨首領徐康、潘通等遣兵邀擊金兵，俘女直數十。既命以官，尋又賜米萬石。
壬子，詔曰：「朕以兩宮萬里，一別九年，凱迎鑾輅之還，期遂庭闈之奉。故暴虎馮河之怒，敵雖逞於兇殘；而投鼠忌器之嫌，朕寧甘於屈辱；是以卑辭遣使，屈己通和。仰懷故國之廟祧，至於霣涕；俯見中原之父老，寧不汗顏！比得強敵之情，稍有休兵之議，而叛臣劉豫，懼禍及身，造為事端，間諜和好，簽我赤子，脅使征行，涉地稱兵，操戈犯順，大逆不道，一至於斯！警奏既聞，神人共憤，皆願挺身而效死，不忍與賊以俱生。今朕此行，士氣百倍。雖自纂承之後，每乖舉錯之方；尚念祖宗在天之靈，共刷國家累歲之恥，殪彼逆黨，成此雋功。念惟夙宵跋履之勤，仍蹈鋒鏑戰爭之苦，興言及此，無所措躬。然而能建非常之功，即有不次之賞，初詔具在，朕不食言。諮爾六師，咸體朕意。」
川陝宣撫司統制官楊從儀敗敵於臘家城。
岳飛之取襄陽也，朝廷命宣撫副使吳玠乘機牽制。玠遣從儀以兵入偽地，遇敵，勝之。
丁巳，詔曰：「朕以逆臣劉豫稱兵南向，警奏即聞，神人共憤。朕不敢復蹈前轍，為退避自安之計，而重貽江、浙赤子流離屠戮之禍，乃下罪己之詔，親總六師，臨幸江濱，督勵將士。然而興師十萬，日費千金，動眾勞人，俱所不免，每一念此，惻然疚懷！尚凱諸路監司、帥守與夫郡邑大小之臣，夙夜究心，以體朕意，凡借貸、催科有須於眾者，毋得縱吏，並緣為奸；凡盜賊奸宄輒生窺伺者，務絕其萌，毋令竊發。其或乘時擾攘，恣無名之斂，容奸玩寇，失稽察之方，致使吾民橫罹困苦，有一於此，必罰無赦。候軍事稍定，當遣廷臣，循行郡國。」
戊午，簽書樞密院事胡松年兼權參知政事，以沈與求按行江上故也。
時松江既有備，商賈往來自如，通、泰出納鹽貨如故。帝見士氣大振，捷音日聞，欲渡江決戰，趙鼎曰：「退既不可，渡江非策也。金兵遠來，利於速戰，豈可與之爭鋒！兵家以氣為主，三鼓既衰矣，姑守江使不得渡，徐觀其勢以決萬全。且豫猶不親臨，止遣其子，豈煩至尊與逆雛決勝負哉！」於是遣與求按行江上，與諸將議可否，始知敵騎大集，其數甚眾。與求回，言沿江居民旋造屋為肆，敵雖對岸，略不畏之。
金人破滁州。於是淮西、江東宣撫使劉光世移軍建康府，淮東宣撫使韓世忠移軍鎮江府，浙西、江東宣撫使張俊移軍常州。
己未，資政殿學士、提舉萬壽觀兼侍讀張浚知樞密院事。
浚之未至也，請遣岳飛渡江入淮西，以牽制金兵之在淮東者，帝從之。及入見，帝問鼎：「浚方略何如？」鼎曰：「浚銳於功名而得眾心，可以獨任。」於是帝復用之。
辛酉，觀文殿學士、提舉臨安府洞霄宮李綱言：「今劉豫悉兵南下，其境內必虛。倘命信臣乘此機會，搗潁昌以臨畿甸，電發霆擊，出其不意，則豫必大震懼，呼還丑類以自營救，王師追躡，必有可勝之理。非惟牽制南牧之兵，亦有恢復中原之兆，此上策也。朝廷或以茲事體大，則鑾輿駐蹕江上，勢須號召上流之兵，順流而下，旌旗金鼓，千里相望，以助聲勢，則敵人雖眾，豈敢南渡！仍召大將率其全師，進屯淮南要害之地，設奇邀擊，絕其糧道，豫必退遁。保全東南，徐議攻討，此中策也。萬一有借親征之名，為順動之計，委一二大將捍敵於後，則臣恐車駕號令不行，敵得乘間深入，州縣望風奔潰，其為患有不可勝言者，此最下策也。往歲金人南渡，意在侵掠，既得子女玉帛，時方暑則勢必還師。今劉豫使之渡江而南，必謀割據，將何以為善後之計哉！今日為退避之計則不可。朝廷措置得宜，將士用命，則安知敵非送死於我！顧一時機會，所以應之何如耳。望降出臣章，與二三大臣熟議。」
初，張浚之謫福州也，綱亦寓居焉，浚服其忠義，除前隙，更相親善。及浚召入，綱因以奏疏附進，帝曰：「綱去國數年，無一字到朝廷，今有此奏，豈非以朕總師親臨大江，合綱之意乎！所陳亦今日急務，可降詔獎諭。」
癸亥，龍圖閣直學士、新除都督府參謀官折彥質為樞密都承旨，星夜兼程前來供職。降充集英殿修撰、知鼎州程昌復徽猷閣待制，充都督府參議官。
淮西宣撫司統制官、中亮大夫、同州觀察使、知蘭州王德，與敵遇於滁州之桑根坡，敗之，生擒十餘人赴行在。
甲子，詔曰：「張浚愛君愛國，出於誠心。頃屬多艱，首唱大義，固有功於王室，仍雅志於中原，謂關中據天下上游，未有舍此而能興起者，於敵戰勝之後，慨然請行。究所施為，無愧人臣之義；論其成敗，是亦兵家之常。矧權重一方，愛憎易致，遠在千里，疑似難明，則道路怨謗之言，與夫台諫聞風之誤，蓋無足怪。比復召置之宥密，而觀其恐懼怵惕，如不自安，意者尚慮中外或有所未察歟？夫使盡忠竭節之臣，懷明哲保身之戒，朕甚愧焉！可令學士院降詔，出榜朝堂。 」
丙寅，初，河東忠義軍將趙雲嘗出兵與敵戰，至是敵執其父福及母張氏以招之，且許雲平陽府路副總管，雲不顧，遂殺福，囚張氏於絳州。久之，雲間道奔岳飛軍中。既而飛遣雲渡河，雲因擊垣曲縣，復取其母。飛以為小將。
己巳，淮西宣撫司選鋒副統制王師晟、親兵副統制張錡復壽春府，執其知府王靖。
辛未，起復秘閣修撰、知岳州程千秋移知鼎州，左朝奉郎張{角}知岳州。
帝覽除目，問{角}才術如何，趙鼎曰：「聞其能辦事。」帝曰：「不須更問某人薦，惟才是用。」胡松年曰：「朝廷用人，不可不慎，用一君子則君子進，用一小人則小人進。」帝曰：「君子剛正而易疏，小人柔佞而易親。朕於任用聽察之間，不敢少忽也。」
知樞密院事張浚往鎮江視師。
時金人於滁上造舟，有渡江之意。趙鼎密為帝言曰：「今日之舉，雖天人咸助，然自古用兵，不能保其必勝，事至即應之，庶不倉猝。萬一金人渡江，陛下當親總衛士，趨常、潤，督諸將，乘其未集，並力血戰，未必不勝。或遏不住，則由它道復歸臨安，堅守吳江，敵亦安能深入！臣與張浚分糾諸將，或腰截，或尾襲，各自為謀，天下事無不集矣。」主管殿前司公事劉錫、神武中軍統制楊沂中見鼎曰：「探報如此，駕莫須動？」鼎曰：「俟敵已渡江，方遣二君率兵趨常、潤，並力一戰以決存亡，更無它術。」錫等聲言曰：「相公可謂大膽。」鼎曰：「事已至此，不得不然。二君，隨駕之親兵也，緩急正賴為用，豈可先出此言！」錫等乃退。
金左副元帥完顏昌遣通問使魏良臣、王繪歸行在。
昌擁三百餘騎，遇於塗，問難再三，良臣等答昌如初見聿興之語。昌言：「既欲講和，當務至誠，不可奸詐。況小小掩襲，何益於事！如欲戰，先約定一日，兩軍對敵則可。我國中只以仁義行師，若一面講和，又一面使人掩不備，如此，恐江南終為將臣所誤，如向來大軍至汴京，姚平仲劫寨事可見。本朝事體，秦檜皆知，若未信，且當問之。」良臣等以此來有上大金皇帝表、二聖、二後表、丞相、元帥物錄六封，乞留軍前。譯者云：「大金皇帝表可留，它書持去。」
十二月，乙亥朔，尚書吏部員外郎魏良臣，閤門宣贊舍人王繪，至自金國軍前，對於內殿，帝問勞其渥。
侍御史魏矼言：「朝廷前此三遣和使，而大金繼有報聘，禮意周旋，信言可考。頃復專使尋好，未有釁隙。茲乃劉豫父子造兵端，本謀窺江，初無和意。使人未見國相報書，來自近甸，此而可信，覆轍未遠。今大兵坐扼天險，援師艤舟上流，精銳無慮十萬。彼劉豫挾金為重，簽軍本吾赤子，人心向背，久當自攜；持重以待之，輕兵以擾之，吾計得矣。惟陛下為宗社生靈之重，仰順天意，俯從人慾，飭勵諸將，力圖攻守。」帝甚納其言。
辛巳，命行宮留守司中軍統制王進以所部屯泰州，防通、泰，應援淮東水寨，權聽帥司節制。
偽齊保義郎劉遠特補忠翊郎。遠，同州人，從劉麟入寇，與其徒六人自盱眙脫身來歸，皆錄之。
丙戌夜，月犯昴，太史以為敵滅之象，帝以諭輔臣。胡松年曰：「天象如此，中興可期。」帝曰：「范蠡有言：『天應至矣，人事未盡也。』更在朝廷措置何如耳。」
丁亥，知福州張守言：「臣聞韓世忠所獻敵俘，已就戮於嘉禾，遠近欣快，不謀同辭。然臣竊謂凡所獻俘，若使皆是金人或它國藉助，則宜盡剿除，俾無遺育。至於兩河、山東諸路之民，則皆陛下赤子也，劉豫驅迫以來，必非得已。若臨陳殺戮，勢固不免，至於俘執而至，容有所矜。請凡所得俘內，有簽軍則宜諭以恩信，以示不忍殺之之意，可特貸而歸之；或願留者，亦聽其便。不惟得先王脅從罔治之義，而劉豫之兵可使自潰，後雖日殺而驅之使前，將不復為用矣。」疏奏，詔獎之。
壬辰，湖北制置司統制官牛皋、徐慶，敗金兵於廬州。
時金增兵復侵淮右，仇悆盡發戍軍千人拒之，既而敗北，無一還者，遂求救於湖北制置使岳飛，飛遣皋、慶率二千人往援。慶，飛愛將也。是日，皋、慶從騎數十先至，坐未定，斥堠報金人五千騎將逼城。時湖北軍未集，悆色動不安，皋曰：「無畏也，當為公退之。」即與慶以從騎出城，謂敵眾曰：「牛皋在此，爾輩何為見侵！」乃展幟示之，金兵失色。皋舞槊徑前，金兵疑有伏，即奔潰，皋率騎追之，金兵自相踐死，餘皆遁去。時淮西宣撫使劉光世亦遣統制官靳賽，至慎縣而還。
丁酉，侍御史魏矼言：「日食正旦，乞下有同講求故事。」帝曰：「日蝕雖是躔度之交，術家能逆知之，《春秋》日食必書，謹天戒也。矼之言良愜朕意，宜下有司，講求故事，凡可以消變者，悉舉行之。」
川陝宣撫副使吳玠奏：「夏國主數通書，有不忘本朝之意。及折可求族屬列銜申上玠，雲見今訓練士馬，俟玠出師渡河，即為內援擊敵，上報國恩。」帝曰：「此皆祖宗在天之靈扶祐所致，亦有以見人心同憤也。」
戊戌，責授單州團練副使劉子羽復右朝散大夫、提舉江州太平觀。
時吳玠復辭兩鎮之節，且言：「子羽累年從軍，亦薄有忠勤可錄。念其父韐，靖康間死節京城；今子羽罪雖自取，然炎荒萬里，毒霧薰蒸，老母在家，殆無生理。誠恐子羽斥死嶺海，無復自新，非陛下善及子孫之意。伏望聖慈特許臣納前件官，少贖子羽之罪，量移近地，得以自新。」三省勘會，子羽與吳玠書所論邊事，跡狀可考，乃復元官，與宮觀。翼日，詔玠篤於風義，詔獎諭。士大夫以此多玠之義，而服子羽之知人焉。
庚子，金人退師。
初，右副元帥完顏昌在泗州，而右都監宗弼屯於竹塾鎮，嘗以書幣遺淮東宣撫使韓世忠約戰。世忠方與諸將飲，即席遺伶人張軫、王愈持橘茗為報書，略曰：「元帥軍士良苦，下諭約戰，敢不疾治行李以奉承指揮也！」時金師既為世忠所扼，會天雨雪，糧道不通，野無所掠，至殺馬而食，軍皆怨憤。旋聞金主有疾，將軍韓常謂宗弼曰：「今士無鬥志，況吾君疾篤，內或有變，惟速歸為善。」宗弼然之，夜引還。
金軍已去，乃遣人諭劉麟及其弟猊。於是麟等棄輜重遁去，晝夜兼行二百餘里，至宿州，方少憩。
辛丑，刑部尚書章誼兼權戶部尚書。
癸卯，參知政事沈與求兼權樞密院事。
金人去滁州。
是役也，金據滁州凡四十有七日，神武右軍將官盧師迪引兵至竹塾鎮，遇敵，敗之。

