
春，正月，壬寅，徙江東轉運使蔣堂為淮南轉運使兼發動司事。堂在淮南，歲薦部吏二百員，曰：「十得二三，亦足報國矣。」
以度支判官、工部郎中許申為江南東路轉運使。
凡鑄銅錢，十分其劑，銅居六分，鉛錫居三分，皆有奇贏，此其大法也。申在三司，乃建議以藥化鐵雜鑄，銅居三分，鐵居六分，費省而利厚。朝廷從之，即詔申用其法鑄於京師。然大率鑄錢雜鉛錫，則其液流速而易成；雜以鐵，則流澀而多不就，工人若之。初命申鑄萬緡，逾月才得萬錢。申自度言無效，乃求為江東轉運使，欲用其法鑄於江州，朝廷又從之。詔申就江州鑄百萬緡，無漏其法。中外知其非是，而執政主之，以為可行，然卒無成功。
先是鹽鐵副使任布，請鑄大錢一當十，而申欲以銅鐵雜鑄，朝廷下其議於三司。程琳奏曰：「布請用大錢，是透民盜鑄而陷之罪。唐第五琦嘗用此法，訖不可行。申欲以銅鐵雜鑄，理恐難成，姑試之。」申詐得售，蓋琳亦主其議故也。
天章閣待制孫祖德言：「偽銅，法所禁，而官自為之，是教民欺也。」固爭之，不從，遂出知袞州。
癸丑，置邇英、延義二閣，寫《尚書·無逸篇》於屏。邇英在迎陽門之北，東向；延義在崇政殿之西，北向。是日，御延義閣，召輔臣觀盛度進讀《唐書》，賈昌朝講《春秋》。既而曲宴崇政殿。
遼以奚六部太尉耶律罕璢為北面林牙。罕璢性不苟合，為樞密使蕭諧哩所忌。遼主初欲召用，諧哩言其目疾不能視，遂止。至是召見，謂曰：「朕欲早用卿，聞有疾，故待之至今。」罕璢對曰：「臣昔有目疾，才數月耳，然亦不至於昏。第臣駑拙，不能事權貴，是以不獲早睹天顏。非陛下聖察，則愚臣豈有今日邪！」詔進述懷詩，遼主嘉歎，方將大用，卒。
二月，燕肅等上考定樂器並見工人，戊午，御延福宮臨閱，奏郊廟五十一曲。因問李照：「樂何如？」照對：「樂音高二律，擊黃鐘則為仲呂，擊夾鐘則為夷則，是冬興夏令，春召秋氣。蓋五代樂壞，王樸創意造律准，不合古法。又，編鐘、釒尃鐘無大小、輕重、厚薄、長短之差，銅錫不精。相傳以為唐舊鐘亦有樸所制者。昔軒轅氏命伶倫截竹為律。復令神瞽協其中聲，然後聲應鳳鳴，而管之參差亦如鳳翅，其樂傳之夐古，不刊之法也。願聽臣依神瞽律法，試鑄編鐘一佺，可使度量權衡協和。」詔許之，仍就錫慶院鑄。
庚申，太常博士、直史館宋祁上《大樂圖義》二卷。
帝未有儲嗣，取汝南郡王允讓子宗實入宮中，皇后拊鞠之，時生四年矣。
丁卯，知兗州范諷，責授武昌行軍司馬，廣東轉運使龐籍，降授太常博士、知臨江軍，光祿寺丞、館閣校勘宋城石延年落職，通判海州，仍下詔以諷罪申飭中外。
先是籍為御史，數劾諷，宰相李迪右諷弗治，反左遷籍。籍既罷，益追劾諷不置，且言諷放縱不拘禮法，苟釋不治，則敗亂風俗。會諷亦請辨，乃詔即南京置獄，遣淮南轉運使黃總、提點河北刑獄張嵩訊之。籍坐所劾諷有不如奏，法當免；諷當以贖論。諷不待論報，擅還兗州。呂夷簡疾諷詭激，且欲因諷以傾迪，故特寬籍而重貶諷，凡與諷善者皆黜削。延年嘗上書請莊獻太后還政，諷任中丞，欲引延年為屬，延年力辭之，竟坐免。人謂籍劾諷不置，實夷簡陰教之。
戊辰，工部尚書、平章事李迪，罷為刑部尚書、知亳州。
先是，帝御延和殿，召呂夷簡、宋綬決范諷獄，以迪素黨諷，不召，迪惶恐還第，翼日，遂罷相。然迪性淳直，實不察諷之多誕也。
以樞密使王曾為右僕射兼門下侍郎、平章事、集賢殿大學士，參知政事王隨、樞密副使李諮並知樞密院事，參知政事宋綬為樞密副使，給事中蔡齊、翰林學士承旨盛度為參知政事，樞密副使王德用、御史中丞韓亻意並同知樞密院事。
己巳，改李迪知相州；庚午，復改授資政殿大學士，留京師，仍班三司使上。庚辰，降李迪為太常卿、知密州。
始，迪再入相，自以受不世遇，知無不為。及呂夷簡繼入中書，事頗專制，心忌迪，潛短之於帝，迪不悟。既坐范諷姻黨罷政，怨夷簡，因奏夷簡私交荊王元儼，嘗為補門下僧惠清為守闕鑒義。夷簡請辨，帝遣知制誥胥偃、度支副使張傳即訊，乃迪在中書時所行，夷簡以齋祠不預。迪慚懼待罪，故貶。然補惠清實夷簡意，迪但行文書，顧謂夷簡獨私荊王，蓋迪偶忘之。它日，語人曰：「吾自以為宋璟，而以夷簡為姚崇，不知其待我乃如是也！」
以右諫議大夫、知天雄軍杜衍為御史中丞。衍奏：「中書、樞密，古之三事大臣，所謂坐而論道者也。止只日對前殿，何以盡天下之事！宜迭召見，賜坐便殿，以極獻替，月不過數四足矣。若末節細務，有司之職耳。陛下何必親決！」
先是遼主為太子時，納駙馬都尉蕭實哩之女為妃，及即位，立為後，未幾，以罪降為貴妃。秦王蕭孝穆有長女，姿貌端麗，自遼主初即位始人宮，逾年生子洪基。蕭氏性寬容，遼主益重之，三月，乙酉朔，冊為皇后。
己丑，以杜衍權判吏部流內銓。
先是選補科格繁長，主判不能悉閱，吏多受賕，出縮為奸。衍既視事，即敕吏取銓法，問曰：「盡乎？」曰：「盡矣。」乃閱視，具得本末曲折。明日，曉諸吏無得升堂，各坐曹聽行文書，銓事悉自予奪。由是吏不能為奸利。居月餘，聲動京師。後改知審官院，其裁製如判銓法。
以知蘇州、左司諫范仲淹為禮部員外郎、天章閣待制。
太常禮院言：「侍御史劉夔請去莊獻明肅太后、莊懿太后所加太字。蓋入廟稱後，繫於夫，在朝稱太，系於子。然二太后奉安別廟，准禮應加太字。」帝以夔不習故典，詔本台諭之。
乙未，賜亳、秀、濮、鄭四州學田各五頃。
丁酉，置國子監直講一員，兼領監丞、主簿事。
戊申，出宜聖殿庫真珠付三司，以助經費。
詔權停貢舉。
夏，四月，甲寅朔，遼主如涼陘。
丁巳，李照言：「奉詔制玉律以候氣，請下潞州求上黨縣羊頭山矩黍及下懷州河內縣取葭莩。」從之。
己未，詔翰林學士承旨章得象、天章閣侍制燕肅與翰林侍讀學士馮元詳定刻漏。
始，李照既鑄成編鐘一佺以奏御，遂建請改制大樂，取京縣矩黍，累尺成律，鐘鑄審之，其聲猶高，更用太府布帛尺為法。乃下太常制四律，照自為律管，以為十二管定法。
戊寅，命馮元、聶冠卿、宋祁同修樂書。冠卿，新安人。
錄曹修古之姪覲為試將作監主簿，仍聽為修古後。
五月，甲申朔，詔曰：「王者奉祖宗，尚功德，故禋天祀地，則侑神作主，審諦合食，則百世不遷。恭惟太祖皇帝，受天命，建大業，可謂有功矣。太宗，真宗，二聖繼統，重熙累洽，可謂有德矣。其令禮官考合典禮，辨崇配之序，定二桃之位，中書門下詳閱以聞。」
庚寅，禁鏤金為婦人首飾。
李照上《九乳編鐘圖》。鐘舊飾以旋蟲，改為龍井。自創八音新器，又請別鑱石為編磬，辛卯，命內侍挾樂工往淮陽軍治磬石。照又言：「即改制金石，則絲、竹、匏、土、革、木亦當更治，以備獻享。」乃鑄銅為龠、合、升、鬥四物，以興鐘釒尃聲量之率。及潞州上秬黍，照擇大黍縱累之，檢考長短。尺成，與大府尺合，法愈堅定。
甲午，廣南東、西路並言蠻獠寇邊，高、竇、雷、化等州巡檢許政死之。遣左侍禁雍丘桑懌會廣、桂二州都監討捕。懌部分軍士，盡禽諸盜。還京師，樞密吏求賂，為改閤門祗候，懌不應；吏匿其功狀，止免短使而已。
庚子，從太常禮院議，太祖、大宗、真宗廟並萬世不遷。南郊升侑上帝，以太祖定配，二宗迭配。
六月，辛酉，以親郊，並侑二聖及真宗為不遷主，遣官告於太廟。
左司諫商水姚仲孫言：「伏聞議者欲改制雅樂，謂舊律太高，裁之就下。然或制之未得其精，損之必差其度。臣聞其所為，率多詭異。至如煉白石以為磬，范中金以作鐘，又欲以三神、五靈、二十四孝為樂器之飾，臣雖愚昧，竊有所疑。望特詔罷之，止用舊樂。」帝欲究李照術之是非，故不聽。
先是太常鐘磬每十六枚為一佺，而四清聲相承不擊。乙丑，李照言：「十二律聲已備，餘四清聲乃鄭、衛之樂，請於編縣止留十二中聲，去四清磬鐘，則哀思邪僻之聲無由而起也。」馮元等駁之曰：「前聖制樂，取法非一，故有十三管之和，十九管之巢，三十六簧之竽，二十五弦之瑟，十三弦之箏，九弦、七弦之琴，十六枚之鐘磬，各自取義，甯有一於律呂，專為十二之數也！鐘磬八音之首，絲竹以下受而為均，故聖人尤所用心焉。《春秋》號樂，總言金奏，《詩·頌》稱美，實依磬聲，此二器非可輕改。且聖人既以十二律各配一鐘，又設四清聲以附正聲之次，原其意蓋為夷則至應鐘四宮而設也。夫五音，宮為君，商為臣，角為民，徵為事，羽為物，不相陵謂之正，迭相陵謂之慢，百王所不易也。聲之重大者為尊，輕清者為卑，卑者不可加於尊，古今之所同也。故別聲之尊卑者，事與物不與焉。何則？事為君治，物為君用，不能尊於君故也。惟君、臣、民三者則自有上下之分，不得相越。故四清聲之設，正為臣、民相避，以為尊卑也。今若止用十二鐘，旋相考擊，至夷則以下四管為宮之時，臣民相越，上下交戾，則陵犯之音作矣，此其不可者也。其鐘磬十六，皆本周、漢諸儒之說及唐家典法所載，欲損為十二，惟照獨見。臣以為如舊制便。」帝令權用十二枚為一格，且詔曰：「俟有知音者，能考四鐘，協調清濁，有司別議以聞。」
丁卯，出內藏庫紬絹百萬，下三司市糴軍儲。
己巳，以都官員外郎曹修睦為侍御史。修睦，修古弟，用中丞杜衍薦也。
辛未，御崇政殿，召輔臣觀新樂。
秋，七月，壬午朔，遼主獵於黑嶺。因過祖州白馬山，見齊天后墳塚荒穢，又無影堂及灑掃人戶，惻然而泣，左右皆沾涕。遂詔上京留守耶律贊寧、鹽鐵使郎元化等於祖州陵園內選地改葬，其影堂廓庫並同宣獻太后園陵。
遼樞密使蕭朴進封魏王，旋卒，贈齊王。
甲申，詔特賜寇準諡曰忠湣。
戊戌，群臣請上尊號曰景祐體天法道欽文聰武聖仁孝德；表五上，從之。
庚子，侍御史曹修睦言：「李照所改歷代樂，頗為迂誕，而其費甚廣；請付有司案劾。」帝以照所作鐘磬頗與眾音相諧，但罷其增造，仍詔諭修睦。
知杭州鄭回，言鎮東節度推官阮逸頗通音律，上其所撰《樂論》十二篇並律管十三，詔令逸赴闕。
八月，甲寅，宴紫宸殿，初用樂。
己巳，命李照同修《樂書》。
辛未，詔：「薦獻景靈宮，朝享太廟，郊祀天地，自今同日受誓戒。」始用王曾之言也。
甲戌，幸安肅門包場閱習戰。
丁丑，內出《景祐樂髓新經》六篇賜群臣。
己卯，以右諫議大夫、知兗州孔道輔為龍圖閣直學士。時近臣有獻詩百篇者，執政請除龍圖閣直學士，帝曰：「是詩雖多，不如孔道輔一言。」遂以命道輔。議者因是知前日之斥果非帝意也。
初命朝臣為江、浙、荊湖、福建、廣南等路提點銀銅坑冶鑄錢公事，其俸賜恩例並與提點刑獄同。
九月，乙未，詔司天監製百刻水秤以測候晝夜。
丁酉，命李照為刑部員外郎，賜三品服，以造新樂成故也。起五月造，止八月，成金石七縣，而照自造新樂笙、竽、琴、瑟、笛、篳篥等十二種，皆不可施用，詔但存大笙、大竽二種而已。照謂：「今篳篥，乃《豳詩》所謂葦管也，《詩》云：『一之日觱發，二之日慄冽。』且今篳篥，伶人謂之葦子，其名出此。」於是制大管篳篥為雅樂，議者嗤之。
工部郎中、天章閣待制劉隨卒，擢待制未旬日也。隨與孔道輔、曹修古同時為言事官，皆以清直聞。及是帝憐其貧，賜其家錢六十萬。
壬寅，御崇政殿按新樂，詔大臣與觀。
甲辰，賜鄭州學田五頃。
初，諸王邸散居都城，過從有禁，非朝謁從祠，不得會見。己酉，詔即玉清昭應宮舊地建宮，合十位聚居，賜名睦親宅。
遼主如長寧澱。
參知政事宋綬，上所編修《中書總例》四百一十九冊，降詔褒諭。先是呂夷簡奏令綬為此，既而謂人曰：「自吾有此例，使一庸夫執之，皆可為宰相矣。」
冬，十月，辛亥朔，復置朝集院，以待外官之還京師者。
壬子，蔡州言左武衛大將軍、分司西京石普卒。普倜儻有膽略，頗通兵書、陰陽、六甲、星曆推步之術。太宗嘗曰：「普性剛驁，與諸將少合。」然藉其善戰，每厚遇之。
癸亥，復置群牧制置使，仍詔自今止以同知樞密院或副使兼領之。
禮院言：「《春秋》何休、范寧等注，咸謂婦人無武事，獨奏文樂。前詔議奉慈之樂，有司援舊典，已用特磬代釒尃鐘，取陰數尚柔，以靜為體。今樂去大鐘而舞進幹盾，頗戾經旨，請止用《文德之舞》。」奏可。
己巳，出內藏庫緡錢七十萬、左藏五十萬，下河北轉運司市軍儲。
許蘇州立學，仍給田五頃。
是月，遼主如王子城。
十一月，辛己朔，以應天府書院為府學，仍給田十頃。
壬午，遼改南京總管府為元帥府。乙酉，行柴冊禮於白嶺，大赦。
戊子，廢後郭氏薨。
後之獲罪也，帝直以一時之忿，且為閻文應等所譖，故廢之，既而悔之。後居瑤華宮，帝累遣勞問，又為樂府詞以賜，後和答，語甚忄妻愴，文應大懼。會後小疾，文應與太醫診視，遷嘉慶院，數日，遽不起。中外疑文應進毒，然不得其實。時帝致齋南郊，不即以聞，乃聞，深悼，以後禮葬。右正言、直集賢院王堯臣請推舉左右侍醫者，不報。
癸巳，朝享景靈宮。甲午，享太廟及奉慈廟。乙未，祀天地於圜丘，以太祖、太宗、真宗並配，大赦。
乙己，封宰臣呂夷簡為申國公，王曾為沂國公。丁未，加恩百官。
十二月，壬子，加嘉勒斯賚為保順軍節度觀察留後。
癸丑，遼詔諸軍包弩弓箭手以時閱習。
先是，遼築哈屯城以鎮西域諸部，縱民畜牧，反遭冠掠。党項部節度使耶律唐古上疏曰：「自建哈屯城以來，西蕃數為邊患，每煩遠戍。歲月既久，國力耗竭。不若復守故疆，省罷戍役。」不報。唐古旋致仕，乞勒其父烏珍功於石，遼主命學士耶律庶成制文，勒石上京崇孝寺。
照宣使、入內都知閻文應，罷為秦州鈐轄，尋改鄆州；其子句當禦藥院士良，罷為內殿崇班。時諫官姚仲孫、高若訥劾文應「方命宿齋太廟，而文應叱醫官，聲聞行在；郭后暴薨，中外莫不疑文應置毒者；請並士良出之。」故有是命。文應又稱疾願留，仲孫復論奏，乃亟去。文應專恣，事多矯旨付外，執政不敢違。天章閣待制范仲淹，將劾奏其罪，即不食，悉以家事屬其長子曰：「吾不勝，必死之。」帝卒聽仲淹言，竄文應嶺南，尋死於道。
趙元昊遣蘇奴兒將兵二萬五千攻嘉勒斯賚，敗死略盡，蘇奴兒被執。
元昊自率眾攻貓牛城，一月不下，既而詐約和，城開，乃大縱殺戮。又攻青唐、安二、宗哥、帶星嶺諸城，嘉勒斯賚部將安子羅以兵十萬絕歸路，元昊晝夜戰二百餘日，子羅敗，然兵溺宗哥河及饑死過半。
元昊又嘗侵嘉勒斯賚，並臨河湟，嘉勒斯賚知眾寡不敵，壁鄯州不出，陰間元昊，頗得其虛實。元昊已渡河，插旗識其淺，嘉勒斯賚潛使人移植深處。及大戰，元昊潰而歸，士視旗渡，溺死十八九，所擄獲甚眾。嘉勒斯賚來獻捷，朝廷議加節度使，同知樞密院韓億以為二酋皆籓臣，今不能諭令解仇，不當因捷加賞，遂寢。
癸亥，以范仲淹為吏部員外郎，權知開封府。仲淹自還朝，言事愈急，宰相陰使人諷之曰：「待制侍臣，非口舌之任。」仲淹曰：「論思正侍臣職也。」宰相知不可誘，乃命知開封，欲撓以煩劇，使不暇它議；亦幸其有失，亟罷去。仲淹處之彌月，京邑肅然稱治。
甲子，以左侍禁桑懌為閤門祗候，賞平蠻獠功也。懌辭不受，請推其賞以歸己上者，不許。或譏懌好名，懌歎曰：「士當自信其心以行，若欲避名，則善皆不可為也。」
乙丑，許孟州立學，仍給田五頃。
辛未，詔以北海縣尉孔宗願為國子監主簿，襲封文宣公。
先是御史臺辟石介為主簿，介上疏論赦書不當求五代及諸偽國後忤意，罷不召。館閣校勘歐陽修貽書中丞杜衍曰：「介一賤士，用之當否，未足害政，然可惜者，中丞舉動也。主簿於台中，非言事官，然大抵居台中者，必以正直剛明不畏避為稱職。介足未履台門之閾，已用言事見罷，真可謂正直剛明不畏避矣。介之才不止主簿，直可為御史也。今斥介它舉，必亦擇賢。夫賢者固好辯，若入台又有言，則又斥而它舉乎？如此，則必得愚暗懦默者而後止也。」衍卒不能用。
太子中允、知淮陽軍梁適，亦疏論朱全忠，唐之賊臣，今錄其後，不可以為勸。帝是其言，記適姓名禁中，尋召為審刑院詳議官。適，顥之子也。
遼蕭罕嘉努遷天成軍節度使，徙彰湣宮使。遼主與語，才之，命為詩友。嘗從容問曰：「卿居外，有異聞乎？」罕嘉努對曰：「臣惟知炒栗，小者熟則大者必生，大者熟則小者必焦，使大小均熟，始為盡美，不知其它。」罕嘉努嘗掌栗園，故托栗以諷諫。遼主大笑。命與樞密直學士耶律庶成作《四時逸樂賦》稱旨。
制詔問治道之要，罕嘉弩對曰：「臣伏見比年以來，高麗未賓，准布猶強，戰守之備，誠不容已。乃者選富民防邊，自備糧糗，道路修阻，動淹歲月，比至屯所，費已過半，只鬥簞穀，鮮有還者。其無丁之家，倍其傭僦，人倍其勞，半途亡竄，故戍卒之食，多不能給，求假於人，則十倍其息，至有鬻子割田不能償者。或逋役不歸，在軍物故，則更補以少壯。其鴨綠江之東，戍役大率如此。況渤海、女真、高麗，合縱連橫，不時征討，富者從軍，貧者偵候，加之水旱，菽粟不登，民以日困，蓋勢使之然也。
「方今最重之役，無過西戍。若能徙西戍稍近，則往來不勞，民無深患，議者皆謂徙之非便，臣謂不然。准布諸部，自來有之，曩時北至臚朐河，南至邊境，人多散居，無所統一，惟往來鈔掠。及太祖西征，至於流沙，准布望風悉降，西域諸國皆願入貢，因遷種落，內置三部，以益其國，不營城邑，不置戍兵，准布累世不敢為寇。統和間，皇太妃出師西域，拓土既遠，降附亦眾。自後一部或叛，鄰部討之，使同力相制，正得馭遠人之道。及城哈屯，開境數千里，西北之民，傜役日增，生業日殫，警急既不能救，叛服亦復不恆，空有廣地之名而無得地之實。若貪土不已，漸至虛耗，其患有不可勝言者。國家大敵，惟在南方，今雖連和，難保它日。若南方有變，屯戍遼邈，猝難赴援，我進則敵退，我還則敵來，不可不慮也。
「方今太平已久，正可恩結諸部，釋罪而歸地，內徙戍兵以增保障，外明約束以正疆界。每部各立酋長，歲修職貢，叛則討之，服則撫之，諸部既安，必不生釁。如是，則臣雖不能保其久而無變，知其必不深入侵掠也。
「比年以來，群黎凋敝，利於剽竊，良民往往化為凶暴，甚者殺人無忌，亡命山澤。願陛下輕傜省役，使民務農，衣食既足，自安教化而重犯法矣。今宜徙哈屯城於近地，與西南副都部署烏庫、德寽勒等聲授相接，罷黑嶺二軍，並開、保州，皆隸東京，益東北戍軍及南京總管兵，增修壁壘，候尉相望，繕樓櫓，浚城隍，以為邊防。此方今之急務也，願陛下裁之！」擢翰林都林牙。
春，正月，甲申，遼主如魚兒濼。樞密使蕭孝先請改國舅乙室小功帳敞史為將軍，從之。
戊子，命李諮、蔡齊、程琳、杜衍、丁度同議茶法。諮以前坐變法得罪，固辭；不許。
時三司吏孫居中等言：「自天聖三年變法，而河北入中虛估之弊，復類乾興以前，蠹耗縣官，請復行見錢法。」度支副使楊偕亦陳三說法十二害，見錢法十二利，以為止用三說，所支一分緡錢足以贍一歲邊計。故命諮等更議，仍令召商人至三司，訪以利害。
壬辰，追冊故金庭教主、沖靜元師郭氏為皇后，命知制誥丁度、內侍押班藍元用同護葬事。尋詔中書、門下停其諡冊、祔廟。丁酉，葬於奉先資福院側，鹵簿儀物並用孝章皇后故事。
時上元節，有司張燈俟乘輿出。右正言王堯臣言後已復位號，今方在殯，不當遊幸，同知禮院王拱辰亦以為言，帝為罷葬日張燈。
己酉，許洪州、密州立學，仍各賜田五頃。
先是帝以三司胥吏猥多，或老疾不知書計，詔御史中丞杜衍等與本司差擇之。有欲中衍者，揚言於外曰：「衍請盡黜諸吏。」於是三司後行朱正、周貴、李逢吉等百人輒相率詣宰相呂夷簡第宣訴，夷簡拒不見。又詣王曾第，曾以美言諭之，因使列狀自陳。既又詣衍第投瓦礫，肆醜言。明日，衍對，請下有司推究。而曾具得其姓名。二月，乙卯，正、貴杖脊配沙門島。逢吉第二十二人決配遠州軍牢城，其為從者皆勒停。
丙辰，詔翰林學士馮元、禮賓副使鄧保信與鎮江節度推官阮逸、湖州鄉貢進士海陵胡瑗較定舊鐘律，瑗以經術教授吳中，范仲淹前知蘇州，薦瑗知音，白衣召對崇政殿，與逸俱命。
太常少卿、直昭文館開封扈偁言：「京師天下之本，而士民僭侈無法，一襲衣直不翅千萬，請條約之。」壬戌，詔兩制與禮院同詳定製度以聞。
三月，復入中見錢算請官茶法，凡商賈入錢於京師者，給南方茶；入芻糧於邊者，給京師衣諸州錢。
乙未，御崇政殿，召輔臣觀所定鐘律。丙申，翰林侍讀學士馮元等上秬黍新尺，別為鐘磬各一架。
戊戌，詔曰：「致仕官舊皆給半俸，而仕嘗顯者，或貧不能自給，非所以遇高年，養廉恥也。自今大兩省、大卿正監、刺史、閤門使以上，致仕給俸如分司官，長吏歲時以朕意勞賜之。」
權判戶部句院葉清臣上疏請馳茶禁，以歲所課均賦郭鄉邨人戶，其略曰：「議者謂榷賣有定率，徵稅無彝准，通商之後，必虧歲計。臣案管氏鹽鐵法，計口受賦，茶為人用，與鹽鐵均，必令天下通行以口定賦，民獲善利，又去嚴刑。口出數錢，人不厭取，比於官自榷易，驅民就刑，利病相須，炳然可察。」詔三司與詳定所相度以聞。皆以為不可行。
是月，李諮等請罷河北入中虛估，以實錢償芻粟，實錢售茶，皆如天聖四元年制。又以北商持券至京師，舊必得交引鋪保任並三司符驗，然後給錢，以是京師坐賈，率多邀求，三司吏稽留為奸，乃悉罷之，命商持券徑趨榷貨務，驗實，立償之錢。又言：「前已用虛估給券者，給茶如舊，仍給景祐二年以前茶。」又言：「天聖年嘗許陝西入中，茶商利之，爭欲售陝西券，故不得入錢京師，請禁止。」並言：「商人輸錢五分，餘為置籍召保，期年半悉償，失期者倍其數。」事皆施行。諮等復言：「奭等變法，歲損利不可勝計。今一旦復用舊法，恐豪商不便，依託權貴以動朝廷，請先期申諭。」於是帝為下詔戒敕，而縣官濫費自此少矣。
詔權停貢舉。
夏，四月，遼以潞王查噶為南府宰相，崇德宮使耶律瑪陸為特裡袞。
甲子，遼主幸後弟蕭無曲第，曲水泛觴賦詩。
丁卯，遼頒新定條制。
己巳，遼主與大臣分朋擊鞠。
五月，戊寅朔，范仲淹言：「臣近親奉德音，以孔道輔曾言遷都西洛，臣謂未可也。國家太平，豈可有遷都之議！但西洛帝王之宅，負關、河之固，邊方不寧，則可退守。宜漸營廩食，陝西有餘，可運而下，東路有餘。可運而上，數年之間，庶幾有備。太平則居東京通濟之地以便天下，急難則居西洛險固之宅以守中原。《易》曰：『王公設險以守其國。』此之謂也。先王修德以服遠人，然安不忘危，故不敢去兵。陛下內惟修德，使天下不聞其過，外惟設險，使四夷不敢生心，此長世之道也。」
丙戌，天章閣待制、權知開封府范仲淹，落職知饒州。
仲淹言事無所避，大臣權幸多惡之。時呂夷簡執政，仕進者往往出其門。仲淹言：「官人之法，人主當知其遲速升降之序，進退近臣，不宜全委宰相。」又上《百官圖》，指其次第曰：「如此為序遷，如此為不次，如此則公，如此則私，不可不察。」夷簡滋不悅。
帝嘗以遷都事訪諸夷簡，夷簡曰：「仲淹迂闊，務名無實。」仲淹聞之，為四論以獻：一曰《帝王好尚》，二曰《選賢任能》，三曰《近名》，四曰《推委》，大抵譏指時政。又言：「漢成帝信張禹，不疑舅家，故有王莽之亂。臣恐今日朝廷亦有張禹壞陛下家法，不可不早辨也。」夷簡大怒，以仲淹語辨於帝前，且訴仲淹越職言事，薦引朋黨，離間君臣。仲淹亦交章對析，辭愈切，由是降出。侍御史韓縝，希夷簡意，請以仲淹朋黨榜朝堂，戒百官越職言事，從之。
時治朋黨方急，士大夫畏宰相，少肯送仲淹者。天章閣待制李紘、集賢校理王質，皆載酒往餞，質又獨留語數夕。或以誚質，質曰：「希文賢者，得為朋黨，幸矣。」希文，仲淹字也。質嘗知蔡州，州人歲時祠吳元濟廟。質曰：「安有逆醜而廟食者！」毀之，更立狄仁傑、李愬像，祠之。
范仲淹既貶，諫官、御史莫敢言，祕書丞、集賢校理余靖言：「仲淹前所言事在陛下母子、夫婦之間，猶以其合典禮故加優獎；今坐刺譏大臣，重加譴責。儻其言未協聖慮，在陛下聽與不聽耳，安可以為罪乎？汲黯在廷，以平津為多詐，張昭論將，以魯肅為粗疏，漢皇、吳主，兩用無猜。陛下自親政以來，三逐言事者，恐非太平之政也。請速改前命。」壬辰，靖落職監筠州酒稅。
己未，貶太子中允、館閣校勘尹洙為崇信軍節度掌書記、監郢州灑稅。先是洙上言：「臣嘗以范仲淹直諒不回，義兼師友。自其被罪，朝中多雲臣亦被其薦論，仲淹既以朋黨得罪，臣固當從坐，乞從降黜，以明典憲。」宰相怒，遂逐之。
戊戌，貶鎮南節度掌書記、館閣校勘歐陽修為夷陵縣令。
初，右司諫高若訥言：「范仲淹貶職之後，遵奉敕榜，不敢妄有營救。今歐陽修移書抵臣，言仲淹平生剛正，通古今，班行中無與比者。責臣不能辨仲淹非辜，猶能以面目見士大夫，出入朝中稱諫官，及謂臣不復知人間有羞恥事。仍言今日天子與宰臣以迕意逐賢人，責臣不敢言。臣謂賢人者，國家恃以為治也，若陛下以迕意逐之，臣合諫；宰臣以迕意逐之，臣合爭。范仲淹頃以論事切直，亟加進用；今茲狂言，自取譴辱，豈得謂之非辜？恐中外聞之，謂天子以迕意逐賢人，所損不細。請令有司召修戒諭，免惑眾聽。」因繳進修書，修坐是貶。
西京留守推官仙遊蔡襄，作《四賢一不肖詩》，四賢，指仲淹、靖、洙、修；不肖，斥若訥也。泗州通判陳恢，尋上章乞根究作詩者罪，左司諫韓琦，劾恢越職希恩，宜重貶，不報，而襄事亦寢。
光祿寺主簿蘇舜欽上疏言：「孔道輔、范仲淹剛直不撓，致位台諫，後雖改它官，不忘獻納。二臣者非不知緘口數年，坐得卿輔，蓋不願負陛下委注之意；而皆罹中傷，竄謫而去，使正臣奪氣，鯁士咋舌。昔晉侯問叔向曰：『國家之患孰為大？』對曰：『大臣持祿而不及諫，小臣畏罪而不敢言，下情不得上通，此患之大者。』今國家班設爵位，當責其公忠，安可教之循默！賞之使諫，尚恐不言；罪其敢言，孰肯獻納！物情閉塞，上位孤危，軫念於茲，可為驚怛！覬望陛下發德音，寢前詔，勤於採納，可常守隆平。若詔榜未削，欺罔成風，則不惟堂下遠於千里，竊恐指鹿為馬之事復見於今朝矣。」
丁未，遼主如呼圖裡巴山避暑。
六月，戊申朔，許越州立學，仍給田五頃。
壬子，許階州立學，仍給田五頃。
壬戌，遼命修南京宮闕、府署。
甲子，許真定府、博州、郢州立學，各給田五頃。
壬申，虔、吉州水溢，賜溺家錢有差。
秋，七月，己卯，新作延寧觀，本王中正舊第，保慶太后出奩中物市其地而建之。
初，有詔罷修寺觀，及是諫官、侍御史以為言。帝謂輔臣曰：「此太后奩中物耳。諫官、御史欲邀名邪？」參知政事宋綬進曰：「彼豈知太后所為，但見興土木違近詔，即論奏之。且事有疑似，傳聞四方，為聖政之累，何可忽也！」
戊子，馮元、聶冠卿、宋祁等上《景祐廣樂記》八十一卷；己丑，元等並進官。
庚寅，右諫議大夫、集賢院學士孫沖上所撰《五代紀》七十卷，降詔褒答。
乙未，初置大宗正司，以甯江節度使允讓知大宗正事，彰化留後守節同知大宗正事。時諸王子孫眾多，既聚居睦親宅，故於祖宗後各擇一人，使司訓導，糾違失。凡宗族之政令，皆關掌奏，事毋得專達，先詳視可否以聞。
己亥，命丁度、高若訥、韓琦同詳定黍尺鐘律。
還盧多遜家懷州所沒田宅。
庚之，太平興國寺災。是夕，大雨，震電，火起寺閣中，燔開先殿及寺舍數百楹。
朝廷始議修復，崇政殿說書賈昌朝言：「《易·震卦》之《象》曰：『洊雷震，君子以恐懼修省。』《春秋傳》曰：『人火曰火，天火曰災。』竊惟近年寺觀屢災，此殆天示譴告。請勿繕治，以示畏天戒、愛人力之意。』從之。
泗州新作普濟院成，詔給田十頃；保慶太后施錢所建也。
辛丑，遼主錄囚。有耶律劄巴者，誣其弟罕格謀殺己，有司奏當反坐。臨刑，其弟泣訴：「臣惟一兄，乞貸其死。」遼主憫而許之。
遼有司獲盜八人，皆棄市。既而獲真盜，八家訴冤，中書令張儉再三申理，遼主勃然曰：「卿欲朕償命邪！」儉曰：「八家老稚無告，少加存恤，使得收葬，足慰存歿矣。」遼主從之。
八月，己酉，班民間冠服、居室、車馬、器用犯制之禁。
右司諫、直集賢院韓琦言：「樂音之起，生於人心，是以喜怒哀樂之情感於物。則噍殺嘽緩之聲隨而應之，非器之然也。故孔子曰：『樂雲樂雲，鐘鼓雲乎哉！』孟子對齊宣王雲，今樂猶古樂，能與百姓同樂，則古今一也。臣奉詔與丁度等詳定阮逸、胡瑗、鄧保信所造鐘律，粗考前志，參驗今法，二家之說，差舛未安。竊以祖宗舊樂，遵用己久，屬者徇一臣之偏議，變數朝之同律，賜金增秩，優賞其勞，曾未周歲，又將易制，臣慮後人復有從而非之者，不惟有傷國體，實亦虛費邦用。臣竊計之，不若窮作樂之原，為致治之本，使政令平簡，民人熙洽，海內擊壤鼓腹以歌太平，斯乃治古之樂，可得以器象求乎！就達其原，又當究今之所急者。且西北二陲，久弛邊備，陛下與左右大臣宜先及之，緩茲求樂之議，移訪安邊之策，然後將王樸、逸、瑗、保信三法，別詔稽古之臣，取其中合典志者以備雅奏，固亦未晚。」詔丁度等速詳定以聞。
九月，庚辰，幸睦親宅，宴宗室及從官。
己丑，出內藏庫緡錢五十萬，下河北轉運司市糴邊儲。
賜河南府新修太室書院名曰嵩陽書院。
辛卯，詔淮南轉運使歲一詣闕奏事。先是罷發運使及歲入奏計，至是祠部郎中楊告領轉運使兼發運事，請復之。
壬辰，以阮逸為鎮安節度掌書記、知城父縣，故瑗試校書郎。初，召逸、瑗作鐘磬律度，丁度等詳定，言案之與古多不合，帝猶推恩而遣之。
乙未，以崇政殿說書、國子監直講王宗道、國子監說書楊中和並為睦親宅講書，仍兼國子監講說。睦親宅講書始此。
冬，十月，甲寅，新作朝集院成。
遼主自秋末獵黃華山，獲熊三十六。是月，幸燕京，御元和殿，以《日射三十六熊賦》、《幸燕詩》試進士於廷，賜馮立、趙徽等四十九人及第，以立為右補闕，徽以下皆為太子中舍，賜緋衣、銀魚，遂大宴。遼御試進士自此始。丞相張儉等又請幸禮部貢院，歡飲至暮而罷。
遼主甚重張儉，進見不名，賜詩褒美。儉衣唯紬帛，食不重味，月俸有餘，周給親舊。方冬，奏事便殿，遼主見其衣袍弊惡，密令近侍以火夾穿孔記之，屢見不易。遼主問其故，儉曰：「臣服此袍已三十年。」時尚奢靡，故以此微諷逾之。遼主憐其清貧，令恣取內府物，儉奉詔持布三端而出，益見獎重。儉有弟五人，遼主欲俱賜進士第，儉固辭。
十一月，戊寅，保慶太后楊氏崩。
始，帝起居飲食，後必與俱，擁祐勤備。性慈讓，帝嘗召其侄永節、永德見禁中，欲授諸司副使，後辭曰：「小兒豈勝大恩！倘小官可也。」乃並命為左右侍禁。莊獻崩，後嗣享尊號，帝奉箋稱臣，後固辭。又歲奉緡錢二萬助湯沐，後復辭，帝不從。帝未有嗣，後從容勸帝選宗子養宮中，由是英宗自宮邸未齠齔養後所。後無疾而終，殯於皇儀殿，敕知樞密院事王隨為園陵監護使。禮官請為後服緦麻，帝改用唐武宗服義安王太后故事，加服小功，以五日易月而除，不視前後殿朝凡八日，不朝前殿四日，禦素紗巾襆、淺黃袍、黑革帶，俟虞主祔奉慈廟，始服常服。內出緡錢十萬佐園陵費，上諡曰莊惠，祝冊文並稱孝子嗣皇帝。
十二月，戊申，詔：「宣敕答刂子，非經通進、銀台司，毋得直下諸處。」初，龍圖閣直學士李紘領銀台司，具言宣敕答刂子皆不經本司，封駁之職遂廢不舉，請用舊制申明之，故有是詔。
丙寅，戶部侍郎、知樞密院李諮卒。帝幸其第臨奠，輟視朝一日，贈右僕射，諡憲成。諮性明辨，周知世務，在樞密府，務革濫賞，其戎馬功簿之目，能悉數帝前，號為稱職。
丁卯，以同知樞密院事王德用知樞密院事，翰林學士承旨、禮部侍郎章得象同知樞密院事。得象為人莊重，楊億嘗稱為公輔器，或問之，答曰：「閩士多輕狹，而得象渾厚有容，此所以貴也。」在翰林十二年，莊獻太后臨朝，宦官熾橫，太后每遣內侍至學士院，得象必正色嚴待之，或不交一言，議者為此稱焉。
趙元昊自製蕃書十二卷，國人紀事悉用蕃書，私改廣運三年為大慶元年。再舉兵攻回紇瓜、沙肅三州，盡有河西故地。將謀入寇，恐嘉勒斯賚擬其後，復舉兵攻蘭州諸羌，南侵至馬銜山，築城瓦川會，留兵鎮守，絕吐蕃與中國相通路。
折惟中卒，以其子繼宣權知府州事。
初，遼醫人鮮知切脈審藥，遼主命耶律庶成譯方脈書行之，自是人皆通習。
春，正月，戊寅，賜蔡州學田十頃。
壬午，詔均諸州解額。
甲午，內藏庫主者言：「歲斥緡錢六十萬以助三司，蓋始於天禧三年，時詔書切戒三司毋得復有假貸。自明道二年距今才四年，而所貸錢帛凡九百十七萬二千有餘，請以天禧詔書申飭之。」奏可。
二月，己酉，祔葬莊惠皇太后於永安陵之西北隅。
初，殿中侍御史張奎請親祀高禖。庚戌，禮院上其儀，詔從之。
己未，祔莊惠太后神主於奉慈廟。
乙丑，置赤帝像於宮中，以祈皇嗣。
丙寅，賜常州學田五頃。
三月，甲戌朔，置天章閣侍講，以賈昌朝、王宗道、趙希言、楊安國為之。
追復盧多遜為工部尚書，以其子察援赦自陳也。
戊寅，詔禮部貢舉。
遼以秦王蕭孝穆為北院樞密使，徙封吳王。孝穆嘗語人曰：「樞密選賢而用，何事不濟！若自親煩碎，則大事凝滯矣。」故其所薦拔，皆忠直之士。然遼自蕭哈綽為樞密，以吏才進，其後轉相亻放效，多不知大體。孝穆乃歎曰：「不能移風易俗，臣子之道，固若是乎！」晉王蕭孝先出為南京留守。蕭孝先失太后之援，居恆鬱鬱不樂。
丙申，內出莊惠太后閣金千餘兩，市莊園、邸舍以給萬壽觀。時於萬壽觀建廣愛殿，奉安莊惠御容故也。
同知禮院吳育，言舊藏禮文故事，類例不一，請擇儒臣與本院官約古今制度，參定為一代之法；從之。
夏，四月，乙巳，賜宣州學田五頃。
丁未，詔學士院，自今制策登科人並試策論各一道。時將作監丞富弼獻所為文，命試館職，弼以不能為詩賦辭，上特令試策論，因有是詔。弼尋授太子中允、直集賢院。
甲子，宰臣呂夷簡罷為鎮安節度使、同平章事，判許州；王曾罷為左僕射、資政殿大學士，判鄆州；參知政事宋綬罷為尚書左丞、資政殿學士；蔡齊罷為吏部侍郎，歸班。
天聖中，曾為首相，夷簡參知政事，事曾甚謹，曾力薦夷簡為亞相。未幾，曾罷，夷簡為首相，居五年罷，不半歲復位。李迪為次相，與夷簡不協，夷簡欲傾迪，乃援曾入使樞密，不半歲迪罷，即代之。始，曾久外，有復入意，綬實為達意於夷簡，夷簡即奏召曾。及將以曾代迪，緩謂夷簡曰：「孝先於公，交契不薄，宜善待之，勿如復古也。」夷簡笑諾其言。綬曰：「公已位昭文，處孝先以集賢可也。」夷簡曰：「吾雖少下之，何害？」遂請曾為首相，帝不可，乃為亞相。孝先，曾字；復古，迪字也。既而夷簡專決，事不少讓，曾不能堪，論議多不合。曾數求去，夷簡亦屢丐罷，帝疑焉，問曾曰：「卿亦有所不足邪？」曾言夷簡招權市恩；時外傳夷簡納知秦州王繼明饋賂，曾因及之。帝詰夷簡，至交論帝前。夷簡乞置對，而曾亦有失實者，帝不悅。綬素與夷簡善，齊議事間附曾，故並綬、齊皆罷。
以知樞密院事王隨、戶部侍郎知鄭州陳堯佐並為平章事，呂夷簡嘗密薦二人可用故也。以參知政事盛度知樞密院事，同知樞密院事韓億及三司使程琳、翰林學士承旨石中立並參知政事，樞密直學士王鬷同知樞密院事。
乙丑，召宋綬入侍經筵。
遼主獵野孤嶺。
閏月，遼主獵龍門縣西山。
乙亥，知徐州李迪言：「所部滕縣與兗州接境，欲因行縣祠岱嶽，並至景靈宮祝聖算，禱皇嗣。」帝謂韓億等曰：「大臣當詢民間利病以分朝廷之憂，祈禱之事，豈為政邪！」詔止之。
知制誥王舉正，以宰相陳堯佐之婿，引故事避嫌，戊寅，改為龍圖閣待制。舉正，化基子也。
賜故將作監丞張唐卿家錢帛米麥。唐卿進士第一人及第，通判峽州，吏事如素習，未幾，丁父憂，毀瘠嘔血而卒，故有是賜。
光州言秘書監致仕丁謂卒。王曾聞之，語人曰：「斯人智數不可測，在海外猶用詐得還。若不死，數年未必不復用。斯人復用，則天下之不幸，可勝道哉！吾非幸其死也。」
五月，翰林侍講學士兼龍圖閣學士、戶部侍郎馮元卒，特贈戶部尚書，諡章靖。元性簡厚，非慶吊，未嘗過謁兩府。執親喪，自括發至祥練皆案禮變服；不為世俗齋薦，遇祭日，與門生對誦《孝經》而已。多識古今台閣品式，與孫奭齊名，凡議典禮，多出二人。然論者謂元所陳但務廣博，不如奭之能折衷也。
己酉，遼主清暑炭山。以耶律罕班為北院大王。罕班為政尚寬仁，部族安之。
甲寅，遼主錄囚，以南院大王耶律信寧故匿重囚及侍婢贓汙，命撻以劍脊而奪其官。都監坐阿附及侍婢罪。皆論死，詔貸之。丙辰，以信甯為西南路招討使。
庚申，遼主出飛龍廄馬，賜皇太弟重元及北南面侍臣有差。
丙寅，有芝生於化成殿柱，召近臣宗室觀之，仍出御製《瑞芝詩》賜宰臣王隨以下。翼日，儒臣並為賦頌以獻。右司諫韓琦言：「《春秋》之法，但記災異，至於祥端。略而不書。臣愚望陛下特以災異為重，於政教之間，思所未至者，隨其變而應之。至於珍祥奇瑞，雖陛下仁愛所感，亦望日謹一日，以雖休勿休為念。」
六月，壬申朔，遼主宴群臣，酒酣，賦詩，吳國王蕭孝穆、北府宰相收簫巴薩皆屬和。
甲戌，奉安太祖御容於揚州建隆寺。景德中，嘗即寺置殿，繪御容，而其制庳陋。會占者言東南有王氣，乃易以塑像，更命新殿曰章武。
乙亥，杭州大風，江潮溢岸高六尺，壞堤千餘丈，遣中使致祭。
己卯，遼主祀天地。癸未，賜南院大王耶律洪古命，遼主親制誥辭，並賜詩以寵之。
戊子，以御製《神武祕略》賜河北、河南、陝西緣邊部署、鈐轄、知州軍，每得代，更相付授。始，韓億同知樞密院事，建言武臣宜知兵書，而禁不傳，請纂集其要賜之。帝於是作《神武祕略》凡三十篇，分十卷，仍自作序焉。
甲午，太子左監門率府副率宗實，特遷右內率府率。
丙申，詔開封府、國子監及別頭試，自今封彌、謄錄如禮部，從左司諫韓琦請也。
詔頒行《禮部韻略》。
秋，七月，辛丑朔，遼以南北樞密院獄空，賞賚有差。
寅壬，遼主以皇太弟重元生子，賜詩及寶玩器物，曲赦死罪以下，癸卯，遼主如秋山。
丁未，詔河東、河北州郡密嚴邊備。
辛酉，詔三司出銀十五萬兩下河北路，絹十萬下河東路，助糴軍糧。
