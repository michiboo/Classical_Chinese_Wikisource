
秋，七月，丁亥，河決杞縣蒲口，命廉訪司尚文相度形勢，為久利之策。文還，言：「河自陳留抵睢，東西百有餘里，南岸高於水六七尺或四五尺，北岸故堤，其水視田高三四尺或高下不等。大較南高於北約八九尺，堤安得不壞，水安得不北也！蒲口今決千有餘步，東走舊瀆，行二百里，至歸德橫堤之下，復合正流。或強遏之，上決下潰，功不可成。揆今之計，河北郡縣，宜順水性，築長堤以禦泛溢。歸德、徐、邳之民，任擇所便，避其衝突。被害民戶，量給河南退灘地以為業。異時決他所亦如之，亦一時救患之良策也。蒲口不塞便。」帝從之。會河朔郡縣及山東憲部，爭言不塞則河北桑田盡化魚鱉之區，塞之便，帝復從之。明年，蒲口復決，障塞之役，無歲無之。是後水北入，復河故道，竟如文言。
是月，衡州之酃縣大水、山崩，溺死三百餘人。
八月，丁未，命諸王阿濟吉，自今出獵，悉自供俱，毋傷民力。
丁巳，妖星出奎。九月，辛酉朔，妖星復犯奎。集賢學士閻復，上疏言定律令，頒封贈，增俸給，通調內外官，且曰：「古者刑不上大夫，今郡守以征租受杖，非所以厲廉隅。江南田公租重，宜減以岱貧民。」後多採用。
甲子，八百媳婦叛，寇徹爾；遣額森布哈將兵討之。
丙寅，詔恤諸郡水旱疾疫之家。
罷括兩淮民田。
壬午，帝至自上都。
己丑，增海漕為六十五萬石。
以徹爾為浙江行省平章政事。
江浙稅糧甲天下，平江、嘉興、湖州三郡，當江、浙十六七，而其地極下，水鐘為震澤。震澤由吳淞江入海，歲久，江淤塞，豪民利之，封土為田，水無所泄，由是浸淫泛溢，敗諸郡禾稼。朝廷命行省疏導之，發卒數萬人，徹爾董其役，凡四閱月畢工。
冬，十月，辛丑，溫州陳空崖等，以妖言伏誅。
乙卯，爪哇遣使奉表來降。
戊午，增吏部尚書一員，以吳元珪為之。時選曹銓注，多有私其鄉人者，元珪曰：「此風不可長，蜀黨、朔黨之興，宋之所由衰也。」自視事後，請謁悉皆謝絕。
是月，奇徹都指揮使綽和爾攻破巴林之地，還擊哈都軍，敗走之。巴林之地，時為哈都軍所據，綽和爾帥師逾金山，進攻之。其將達蘭台，阻達魯噶河而軍，伐木柵岸以自庇，士皆下馬跪坐，持弓矢以待。綽和爾奮師弛擊，大破之，盡得人馬廬帳。還，次阿嚕河，與哈都援將巴拜遇，綽和爾麾軍渡河蹙之，巴拜敗走，僅以身免。
十一月，壬戌，禁權豪、僧道及各位下擅據礦炭山場。
戊辰，增太廟牲，用馬。
丁丑，封高麗國王王昛為「逸壽王」，以其世子謜為高麗國王，從所請也。
御史臺言：「大都路總管赫迪，盜支官錢及受贓，計五千三百緡，准律當杖百七不敘，以故臣予從輕論。」而帝欲止權停其職，中丞崔彧與大夫濟爾哈郎執不可。帝曰：「卿等與中書省臣戒之，若後復然，則置死地矣。」已而御史奏彧任中丞且十年，非所宜，彧遂以病辭。帝諭之曰：「卿辭退誠是，然勉為朕少留之。」
戊子，太白經天。
十二月，戊戌，中書省言：「世祖撫定江南，沿江上下置戍兵三十一翼，今無一二，懼有不虞。」帝曰：「與樞密議之。」
禁諸王、駙馬並權豪毋奪民田，其獻田者有刑。
復立芍陂、洪澤屯田。
閏月，壬戌，詔：「軍戶賣田者，由所隸官給文券。」
甲子，福建平章高興，言漳州漳浦縣大梁山產水晶，請割民百戶采之，帝曰：不勞民則可，勞民勿取。」
奇爾濟蘇，汪古部人愛布哈之子也。性勇毅，習武事，尤篤於儒術；築萬卷堂，日與諸儒討論經、史、性理、陰陽、術數，靡不該貫。尚公主，從世祖討叛王額爾罕有功，帝即位，封高唐王。西北不安，請於帝，願往平之；再三請，帝乃許。及行，且誓曰：「若不平西北，吾馬首不南！」是歲，遇敵於巴牙斯之地，眾謂當俊大軍畢至，與戰未晚，奇爾濟蘇曰：「大丈夫報國而侍人耶！」即整眾鼓譟以進，大敗之，擒其將卒百數以獻。詔賜世祖所服貂裘、寶鞍及繒錦、介冑、弓矢。
時初建南郊，翰林國史院檢閱官袁桷進十議。曰：「天無二日，天既不得有二，五帝不得謂之天，作《昊天五帝議》；祭天歲或為九，或為二，作《祭天名數議》；圜丘不見於《五經》，郊不見於《周官》，作《圜丘非郊議》；后土，社也，作《后土即社議》；三歲一郊，非古也，作《祭天無間歲議》；燔柴見於古經，《周官》以禋祀為天，其義各有旨，作《燔柴泰壇議》；祭天之牛角繭栗，用牲於郊，牛二，合配而言之，增郡祀而合祠，非周公之制矣，作《郊不當立從祀議》；郊質而尊之義也，明堂文而親之義也，作《郊明堂禮儀異制議》；郊用辛，魯禮也，卜不得常為辛，作《郊非辛日議》；北郊不見於《三禮》，尊地而遵北郊，鄭玄之說也，作《北郊議》。」禮官推其博，多採用之。桷。慶元人也。
雲南民歲輸金銀，近中慶城邑戶口，則詭稱逃亡。甸寨遠者，季秋例遣官領兵往征，人馬、芻糧，往返之費，歲以萬計。所差官必重賂省臣乃得遣，徵收金銀之數必十加二，而折閱之數又如之。其送迎，饋贐，亦如納官之數，所遣者又以銅雜銀中納官。雲南行省左丞劉正，首疏其弊，給官稱，俾土官身詣官輸納，其弊始革。
時有獻西域稱法者，左司都事張思明斥其惑眾，不用。
春，正月，壬辰，詔以水旱減郡縣田租十分之三，傷甚者盡免之，老病單弱者，差稅並免三年。
禁諸王、公主、駙馬受人呈獻公私田地及擅招戶者。
辛丑，御史臺言：「諸轉運司案牘，例以歲終檢覆。金穀事繁，稽照難盡，其未終者，宜聽憲司於明年檢覆。」從之。
己酉，遣所俘琉球人歸，諭其國使之效順。
以翰林王惲、閻復、王構、趙與{票灬}、王之綱、楊文郁、王德淵，集賢王容、宋渤、盧摯、耶律有尚、李泰、郝采、楊麟，皆耆德舊臣，清貧守職，特賜鈔二千餘錠。
二月，乙丑，立浙西都水營田司，專主水利。
以中書右丞張九思為平章政事，與中書省事。
丁卯，改泉州為泉寧府。
丙子，帝諭中書省臣曰：「每歲天下金銀鈔幣，所入幾何？諸王、駙馬賜與及一切營建，所出幾何？其會計以聞。」鄂勒哲言：「歲入之數，金一萬九千兩，銀六萬兩，鈔三百六十萬錠，然猶不足於用，又於至元鈔本中借二十萬錠。自今敢以節用為請。」帝嘉納焉，罷中外土木之役。
癸未，詔：「諸王、駙馬毋擅祀嶽、鎮、海、瀆。」
乙酉，帝如上都。
罷建康金銀銅冶轉運司；還淘金戶於元籍，歲辦金專責有司。
詔廉訪司作成人材以備選舉。
中書平章政事崔彧與御史大夫圖齊言：「世祖聖訓，凡在籍儒人，皆復其家。今歲月滋久，老者已矣，少者不學。宜遵先制，俾廉訪司常加勉勵。」帝深然之，命彧與博果密、鄂爾根薩裡同翰林、集賢議降條例，故有是詔。
減行省平章為二員。
丙戌，以梁德珪為中書平章政事，楊炎龍為中書右丞。
三月，戊子，詔：「僧人犯奸盜、詐偽，聽有司專決，輕者與僧官約斷，約不至者罪之。」
庚寅，命：「各萬戶出征者，其印命副貳掌之，不得付其子弟，違法行事。」
壬辰，御史臺言：「道州路達嚕噶齊阿林布哈、總管周克敬，虛申麥熟，不賑饑民，雖經赦宥，宜降職一等。」從之。
壬子，詔：「加封東鎮沂山為『元德東安王』，南鎮會稽山為『昭德順應王』，西鎮吳山為『成德永靖王』，北鎮醫巫閭山為『貞德廣甯王』，歲時與嶽瀆同祀，著為令。」
夏，四月，江南、山東、浙江、兩淮、燕南屬縣多蝗。
帝欲開鐵幡竿渠，召知太史院事郭守敬議之，守敬奏山水頻年暴下，非大為渠堰，廣五七十步不可，時議不盡以為然。守敬嘗起水渾蓮、渾天漏，大小機輪凡二十有五，皆以刻木為沖牙，轉人撥擊，上為渾象，點畫周天星度，日月二環，斜絡其上，象則隨天左旋，日月二環各依行度，退而右轉。見者服其精。
五月，壬辰，以中書右丞何榮祖為平章政事，與中書省事；湖廣左丞巴圖瑪遜為中書右丞。
己酉，撫州崇仁縣星隕為石。
六月，庚申，御史臺言：「江南宋時行兩稅法，自阿爾哈雅改為門搜攤，增課錢至五萬錠。今宣慰張國紀請復科夏稅，與門攤並征，以圖升進，湖、湘重罹其害。」帝命中書趣罷之。
南台侍御史托歡，以受賂不法罷。
禁諸王擅行令旨，其越禮開讀者，並所遣使拘執以聞。
秋，七月，癸巳，汴梁等處大雨；河決，壞堤防，漂沒歸德數縣禾稼廬舍，免其田租一年。遣尚書那瓖、御史劉賡等塞之，自蒲口首事，凡築九十六所。
壬寅，詔：「諸王、駙馬及諸近侍，自今奏事不經中書，輒傳旨付外省，罪之。」
詔遣中書右丞楊炎龍、簽樞密院事洪君祥召高麗國王王謜入侍。時有言謜僭設司空、司徒等官，而又擅殺其臣金呂者，故召謜入侍，因留不遣，復以其父逸壽王昛為高麗國王。
九月，己丑，交趾、爪哇、金齒國各貢方物。
丙申，帝至自上都。
癸卯，樞密副使塔喇呼岱犯贓罪，命御史臺鞫之。
庚戌，減中外冗員。
是月，平章政事崔彧卒，贈太傅，諡忠肅。
冬，十月，甲寅朔，增海漕米為七十萬石。
十一月，丙申，罷雲南行御史臺，置廉訪司。
壬寅，以中書右丞王慶端為平章政事。
十二月，戊午，太白經天。
乙丑，括諸路馬，除牝孕攜駒者，齒三歲以上並拘之。
辛未，增置各路推官，專掌刑獄，上路二員，下路一員。
江浙行省平章政事達喇罕升左丞相。
甲戌，彗出子孫星下。
辛巳，命廉訪司歲舉所部廉幹者各二人。
詔：「和市價值隨給其主，違者罪之。」
定諸稅錢三十取一，歲額之上勿增。
是歲，北邊諸王都哇、徹徹圖等潛師襲和爾哈圖之地。其地亦有山甚高，敵兵據之，綽和爾選勇而善步者持挺刃四面上，奮擊，盡覆其軍。
西北諸王將帥其議防邊，咸曰：「敵往歲不冬出，即可休兵於境。」奇爾濟蘇曰：「不然。今秋候騎來者甚少，所謂鷙鳥將擊，必匿其形，備不可緩也。」眾不以為然，奇爾濟蘇獨嚴兵以待之。是冬，敵兵果大至，三戰三克。奇爾濟蘇乘勝逐北，深入險地，後兵不繼，馬躓，遂為所執。敵誘使降，正言不屈；又欲以女妻之，奇爾濟蘇毅然曰：「我，帝婿也，非帝、後面命而再娶，可乎？」敵不敢逼。帝嘗遣其家臣阿錫斯特使敵境，見於人眾中，奇爾濟蘇一見，輒問：「兩宮安否？」次問：「嗣子何如？」言未畢，左右即引去。明日，遣使者還，不復再見，竟不屈，死焉。追封趙王，諡忠憲。
皇曾孫梁王松山，出鎮雲南，廷議求舊臣可為輔行者，遂以陝西行台侍御史張立道為雲南行省參政，視事期月，卒於官。立道凡二使安南，官雲南最久，頗得土人之心，為立廟於鄯善城西。
簽淮西、江北道廉訪司事申屠致遠行部至和州，得疾卒。致遠清修苦節，恥事權貴，聚書萬卷，名曰：「墨莊」。既歿，家無餘產。
春，正月，己丑，中書省臣言：「天變屢見，大臣宜依故事引咎避位。」帝曰：「此漢人曲說耳，豈可一一聽從耶！卿但擇可者任之。」
庚寅，詔遣使問民疾苦，除本年內郡包銀俸鈔，免江南夏稅十分之三，增給小吏俸米。置各路惠民局，擇良醫主之。
時遣張珪巡行川、陝、珪恤孤貧，罷冗員，黜貪吏，以稱職聞。還，擢江南行台侍御史。
命中書省：「自今後、妃、諸王所需，非奉旨弗給；各位擅置官府，紊亂選法者，戒飭之。」
辛卯，浙西廉訪使王遇犯贓罪，托權幸規免，命御史臺鞫治之。
壬辰，中書省言：「比年公帑所費，動輒巨萬，歲入之數，不支半歲，自餘皆借及別支，臣恐理財失宜，鈔法亦壞。」帝嘉納之，仍令諭伊齊徹爾等：「自今一切賜與皆勿奏。」
癸巳，以江浙行省左丞相哈喇哈斯為中書左丞相。
帝問閻復曰：「中書左相難其人，卿試舉所知，誰可任者？」復以哈喇哈斯對。時視政江浙才七日，遂被征。哈喇哈斯既拜命，斥言利之徒，一以節用愛民為務，有大政事，必引儒臣雜議。京師久闕孔子廟，而國學寓他署，乃奏建廟學，選名儒為學官，采近臣子弟入學。又集群議建南郊，為一代定製。
乙巳，太白經天。
二月，癸丑朔，帝如柳林。
丁巳，鄂勒哲等請銓定省部官，以次引見，帝允之。仍諭六部官曰：「汝等事多稽誤，朕昔未知其人為誰。今既閱視，且知姓名，其洗心滌慮，各欽乃職。復蹈前失，罪不汝貸。」
罷四川、福建等處行中書省，陝西行御史臺，江東、荊南、淮西三道宣慰司；置四川、福建宣慰司、都元帥府及陝西、漢中道肅政廉訪司。
廣和林、甘州城。
詔：「縉山縣民戶為勢家所蔽者，悉還縣定籍。」
壬申，金齒國來貢方物。
庚辰，帝如上都。
三月，癸巳，命江浙釋教總統補陀僧一山齎詔使日本。詔曰：「向者世祖皇帝嘗遣補陀禪僧如智及王積翁等兩奉璽書，通好日本，咸以中途有阻而還。自朕臨御以來，綏懷諸國，薄海內外，靡有遐遺，日本之好，宜復通問。今如智已老，補陀僧一山，道行素高，可令往諭，附商舶以行，庶可必達，蓋欲成先帝遺意。至於惇好息民之事，王其審圖之。」
先是浙江平章伊蘇特爾勸帝用兵日本，帝曰：「今非其時。」因其俗奉佛，遂遣一山齎詔往使，而日本竟不至。
甲午，命何榮祖等更定律令。帝諭榮祖曰：「律令，良法也，宜早定之。」既而書成，上之，且言：「臣所釋者三百八十條，一條有該三四事者。」帝以古今異宜，不必相沿，詔元老大臣聚聽之。未及頒行而榮祖卒，追封趙國公，諡文憲。
詔：「軍官受贓，罪重者罷職，輕者降其散官或決罰就職，停俸期年，許令自效。」
乙巳，行御史臺劾平章嘉琿受財三萬餘錠，嘉琿復言平章迪裡布哈領財賦時盜鈔三十萬錠，及行台中丞張閭受李元善鈔百錠，敕俱勿問。
自崔彧卒後，帝命昭文館大學士、平章軍國事博果密行御史中丞事。有因父官受賄賂，御史必欲歸罪其父，博果密曰：「風俗之司，以宣政化、勵風俗為先。若使子證父，何以興孝！」樞密臣受人玉帶，征贓不敘，御史言法太輕，博果密曰：「禮，大臣貪墨，惟曰簠簋不飭。若加笞辱，非刑不上大夫之意也。」
戊申，減江南諸道行台御史大夫一員。
召楊桓為國子司業，未赴，卒。
夏，四月，辛未，禁和林戍軍竄名它籍。
通州至兩淮漕河，置巡防捕盜司凡十九所。
己卯，以禮部尚書伊嚕布哈為中書左丞。
五月，壬午，罷江南諸路釋教總統所。
庚子，復立征東行中書省。高麗國王王昛既復位，而使臣自其國還者，言昛不能服其眾，乃復立征東行省，以福建都元帥奇爾濟蘇為平章政事，共理之。
是月，以鄂、岳諸州旱，免其酒課、夏稅；江陵路旱、蝗，馳其湖泊之禁，並以糧賑之。
六月，癸丑，罷大名路所獻黃河故道田輸租。
戊午，申禁海商以人馬兵杖往諸蕃貿易者。
鐵幡竿渠之開也，執政吝於工費，以郭守敬所言為過，縮其廣三之一。是夏大雨，山水注下，渠不能容，漂沒人畜廬帳，幾犯行殿。帝謂宰臣曰：「郭太史，神人也，惜其言不用耳！」
秋，七月，庚辰，中書省言：「江南諸寺佃戶五十餘萬，本皆編民，自嘉木揚喇勒智冒入寺籍，宜加釐正。」從之。
八月，己酉朔，太史言是日巳時當日食二分有奇，至期不食，眾懼。保章正齊履謙曰：「當食不食，自古有之。矧巳時近午，陽盛陰微，故當食不食。」遂考唐開元以來當食不食者凡十事以聞。
吳元珪遷工部尚書。時河朔連年水旱，五穀不登，元珪言：「《春秋》之義，以養民為本，凡用民力者必書。蓋民力息則生養遂，生養遂則教化行，而風俗美。」宰相嘉其言，土木之工稍為之息。
九月，庚寅，置河東鐵冶提舉司。
壬辰，流星色赤，尾長丈餘，其光燭地，起自河鼓，沒於牽牛之西，有聲如雷。張珪上疏，極言天人之際，災異之故。其目有修德行、廣言路、進君子、退小人、信賞、必罰、減冗官、節浮費，以法祖宗成憲，累數百言，劾大臣之不法者，並及近侍之熒惑者，不報。珪遂謝病歸。
癸巳，罷括宋手號軍。
己亥，帝至自上都。
揚州、淮安旱，免其田租。
冬，十月，戊申朔，有事於太廟。
壬子，冊皇后巴約特氏。
甲寅，復立海北海南肅政廉訪司。
山東轉運使阿爾津等增課鈔四萬餘錠，各賜錦衣。
十一月，庚辰，置浙西、平江河渠閘堰，凡七十八所。
丁酉，浚太湖及澱山湖。
十二月，丙寅，詔：「各省戍軍輪次放還，二年供役。」
癸酉，詔中書省：「貨財出納，自今無券記者勿與。」
以集賢院使、領太史院事鄂爾根薩理為中書平章政事。
是歲，命兄子哈尚鎮漠北。哈尚，帝兄達爾瑪巴拉之長子，帝以甯遠王庫庫楚總兵北邊，怠於備禦，命哈尚即軍中代之。
省民出公田租。時公田為民害，而荊湖尤甚，部內實無田，隨民所輸租取之，戶無大小，皆出公田租，雖水旱不免。荊湖宣慰使列智理威，上民所不便十餘事於朝，而言公田尤切，廷議遣使理之。會有詔，凡官無公田者，始給以俸，民力少蘇焉。
浙江鹽官州海塘崩，都省遣禮部郎中游中順洎本省官相視，因虛沙復漲，難於施力而止。
朝議以江浙行省地大人眾，非世臣有重望者，不足以鎮之，帝乃以虎齎衛親軍都指揮使托克托為江浙行省平章政事。始至，嚴飭左右毋預公家事，且戒其掾屬曰：「僕從有私屬者，慎勿所。若軍民諸事有關於利害者則言之。當言而不言，爾之責也，言而不聽，我之咎也。」有豪民白晝殺人者，托克托立命有司按法誅之。自是豪猾屏息，民賴以安。
春，正月，丙申，申嚴京師惡少不法之禁；犯者黥刺，杖七十，拘役。
癸卯，復淮東漕渠。
二月，丁未朔，日有食之。
丙辰，皇太后鴻吉哩氏崩。
後性孝謹，侍昭睿順聖皇后，不離左右，至溷廁所用紙，亦以面擦令柔軟以進，世祖每稱之為腎德媳婦。一日，裕宗有病，世祖往視，見床上設織金臥褥，慍而語之曰：「我嘗以汝為賢，何乃至此！」後對曰：「常時不敢用，今為太子病，恐有濕氣，胡用之。」即時撤去。
及尊為太后，置徽政院，掌其財賦。院官有受獻浙西田七百頃者，籍為院田，後曰：「我寡居婦人，衣食自有餘，況江南率土皆為國家有，曷敢私之！」即命還之，而黜院官之受獻者。後之弟欲因後求官，後拒之曰：「勿以累我也！」其後弟果被黜，人皆服其先見。
後崩之明日，祔葬諸陵，諡「徽仁裕聖皇后」。
甲戌，賑湖北饑民，仍弛出澤之禁。
乙亥，帝如上都。
置西京太和嶺屯田。
立烏撤、烏蒙等郡縣。
丙子，命李庭訓練各衛軍士。
三月，乙未，甯國、太平旱、賑之。
夏，四月，戊午，參政張頤孫及其弟珪等伏誅於隆興寺。頤孫初為新淦富人胡制機養子，後制機自生子而死，頤孫利其貲，與珪謀殺之，賂郡縣吏獲免。其僕胡忠訴主之冤於官，乃誅之，其貲悉還胡氏。
以中書省斷事官布埒齊為平章政事。
五月，癸未，左丞相達喇罕遣使來言，橫弗不節，府庫漸虛，詔：「自今諸位下事關錢穀者，毋輒以聞。」
帝諭集賢大學士鄂爾根薩理曰：「集賢、翰林，乃養老之地，自今諸老滿秩者升之，勿令輒去，或有去者，罪將及汝。其諭中書知之。」
六月，丙辰，以太傅伊徹察喇為太師，鄂勒哲為太傅，皆賜之印。
丁巳，昭文館大學士、平章軍國事、行御史中丞事博果密卒。初，病作，帝遣醫治之，不效，卒年四十六。帝聞之驚悼，士大夫皆哭失聲。
博果密素貧窮，自爨汲，妻織紝以養母；後因使還而母已卒，號痛嘔血幾不起。平居服儒素，不尚華飾，祿賜有餘，即散施親舊。明於知人，多所薦拔，丞相哈喇哈斯、達喇罕，亦其所薦也。其學先躬行而後文藝，居則簡默，及帝前論事，吐辭弘暢，以天下之重自任，知無不言。世祖嘗語之曰：「太祖有言，人主理天下，如右手持物，必資左手承之，然後能固。卿實朕之左手也。」每侍燕間，必陳說古今治安，世祖每拊髀歎曰：「憾卿生晚，不得早聞此言，然亦吾子孫之福。」臨崩，以白璧遺之曰：「它日持此以見朕也。」
博果密既卒，貧無以葬，帝賜鈔五百錠賻之。後贈太傅，追封魯國公，諡文貞。
甲子，詔：「各省自今非奉命毋擅投軍。」
緬人僧哥倫作亂，緬王之弟阿散哥也乃率其黨囚王於豕牢，因弒之。王次子奔訴京師，詔遣色辰額埒等率行省兵二千討之。
秋，七月，杭州路貧民乏食，以糧萬石減其直糶之。
八月，癸卯朔，更定《廕敘格》：正一品子為正五，從五品子為從九，中間正從以是為差；蒙古、色目人特優一級。
置廣東鹽課提舉司。
庚申，緬國阿散吉牙等昆弟赴闕，自言殺主之罪，罷征緬兵。
閏月，庚子，帝至自上都。以中書右丞賀仁傑為平章政事。
賜晉王所部糧七萬石。
九月，壬戌，廣東英德州達魯噶齊托歡徹爾招降群盜；升英德州為路，立三縣，以托歡徹爾兼萬戶以鎮之。
甲子，建康、常州、江陵饑，賑之。
冬，十月，癸酉，有事於太廟。
十一月，壬寅朔，詔頒寬令。
十二月，雲南行省左丞劉深倡議，言：「世祖以神武一海內，功蓋萬世。今上嗣大曆服，未有武功以彰休烈，西南夷有八百媳婦國未奉正朔，請往征之。」鄂勒哲勸帝用其言，哈喇哈斯曰：「山嶠小夷，遼絕萬里，可諭之使來，不足以煩中國。」不聽。癸巳，發兵二萬，命劉深及哈喇貸將之，征八百媳婦。帝用兵意甚堅，在廷無敢諫者，御史中丞董士選率同列言之。奏事殿中畢，同列皆起，士選乃獨言：「劉深出師，以有用之民而取無用之地，就令當取，亦必遣使諭之；諭之不從，然後聚糧選兵，視時而動，豈得信一人妄言而置百萬生靈於死地！」帝色變，士選猶辯不止，侍從皆為之戰忄栗。帝曰：「事已成，卿勿復言。」士選曰：「以言受罪，臣之所當。他日以不言罪臣，臣死何益！」帝麾之出。
御史臺奏樞密院經歷察罕簽湖南憲司事，中書省又奏為武昌路治中，丞相哈喇哈斯曰：「察罕廉潔，固宜居風憲。然武昌大郡，非斯人不可治。」竟除武昌。廣西妖賦高仙道，以左道惑眾，平民詿誤者以數千計。既敗，湖廣行省命察罕與憲司雜治之，鞫得其情，議誅首惡數人，餘悉縱遣，且焚其籍。眾難之，察罕曰：「吾獨當其責，諸君無累也。」以治最聞，擢河南省郎中。察罕，西域人也。
帝嘗弗豫，召同知宣徽院使圖沁布哈入侍疾，一食一飲，必嘗乃進。帝體既安，賜錢，不受，解衣賜之。嘗以巡幸，禁中衛士感奮，有所欲言，帝命進而問之，皆曰：「臣等宿衛有年矣，日膳充給、歲賜以時者，誠荷陛下厚恩，亦由宣徽有能官；圖沁布哈其人也。」帝悅，賜珠袍，超拜宣徽使。辭曰：「先臣服勤於茲三世矣，位不過簽佐，臣何敢有加於先臣乎！」帝嘉其退讓，乃允其請。
河南行省右丞馬紹卒。
杭州路總管梁曹丁內艱。先是丁憂之制未行，曹上言請如禮，從之。
時江淮屯戍軍二十餘萬，親王分鎮揚州，皆以兩淮民稅給之，不足則漕於湖廣、江西。是歲，會計兩淮，僅少三十萬石。河南左右司郎中潁昌謝讓，請以淮鹽三十萬引鬻之，收其價鈔，以給軍食，不勞遠運，公私便之。
賑建康、浙東、平江饑。

