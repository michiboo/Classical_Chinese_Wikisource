
諱昀，太祖十世孫，父榮文恭王。開禧三年正月癸亥，生於紹興府虹橋裡第。前一夕，榮王夢一紫金帽人來謁，比寤，夜漏未盡數刻，室中五采爛然，起視，赤光屬天，如日正中。生三日，家中聞戶外車馬聲，亟出，則絕無所睹。幼嘗晝寢，人忽見體隱隱如龍鱗，咸神異之。嘉定十五年，授邵州防禦使。十七年閏八月，立為皇子，改賜名，封成國公。
春，正月，壬戌朔，詔舉賢良。
庚午，湖州人潘壬，與其弟丙、從兄甫，以史彌遠廢立，不平，乃遣甫密告謀立濟王意於李全。全欲坐致成敗，陽與之日期，進兵應接，實無意也。壬等信之，遂部分其家眾以待。
及期，全兵不至。壬等懼事泄，乃以其黨雜鹽販盜千餘人，結束為全軍狀，揚言自山東來，夜入州城，求濟王竑。竑聞變，匿水竇中，壬尋得之，擁至州治，以黃袍加竑身。竑號泣不從，壬等強之，竑不得已，乃與約曰：「汝能勿傷太后、官家乎？」眾許諾。遂發軍資庫金帛、會子犒軍。知州謝周卿，率官屬入賀。壬偽為李全榜揭於門，數史彌遠廢立罪，且曰：「今領精兵二十萬。水陸並進。」人皆聳動，比明視之，則皆太湖漁人及巡尉兵卒耳。
竑知事不成，乃遣王元春告於朝，而帥州兵討壬，壬變姓名走，丙、甫皆死。元春至臨安，彌遠懼甚，急召殿司將彭忄乇帥師赴之，至則事已平。壬走至楚州，為小校明亮所獲，送臨安斬之。彌遠詐言竑有疾，令客秦天錫挾醫至湖州視之，天錫諭旨，逼竑縊於州治，以疾卒聞。
起居郎魏了翁、考功員外郎洪諮夔相繼言竑之冤。禮部侍郎、直學士院真德秀入見，奏曰：「我朝立國，根本仁義，先正名分。陛下初膺大寶，不幸處人倫之變有所未盡，流聞四方，所損非淺。霅川之變，非濟王本志，前有避匿之跡，後聞捕討之謀，情狀本末，灼然可見。願詔有司，討論雍熙追封秦邸舍罪恤孤故事，斟酌行之。雖濟王未有子息，興滅繼絕，在陛下耳。」帝曰：「朝廷待濟王亦至矣。德秀曰：「若謂此事處置盡善，臣未敢以為然。觀舜所以處象，則陛下不及舜明甚。人主但當以二帝、三王為師，秦、漢以下人君，舉動皆不合理，難以為法。」帝曰：「亦是一時倉卒耳。」德秀曰：「此已往之咎。惟願陛下知有此失，益講學進道，以贖前愆，以收人心。昔太平興國中，秦邸事作，太子太師王溥等議於朝堂者，七十有四人，然後有詔裁決，以大事不可輕也。慶曆間求西帥，必取當世第一流；宰相呂夷簡至忘仇薦進，以重任不可輕也。邇者霅川之獄，未聞有參聽於槐棘之下；又如淮、蜀二閫之除，皆出僉論所期之外。天下之事，非一家之私，何惜不與眾共之？朝廷之於天下，當如天地之於萬物，栽培傾覆，付之公心，不可使有一毫私意於其間。當乾道、淳熙間，有位於朝者，以饋遺及門為恥；受任於外者，以苞苴入都為羞。今貨賂公行，薰染成風，恬不知怪，治世氣象，欲其寬裕，不欲其迫蹙。曩者以訛言之令，至於流竄、殺戮，都邑之民，搖手相戒。朝廷之上，敏銳之士，多於老成，政事之才，富於經術。雖嘗以耆舊褒傅伯成、楊簡，以學行褒柴中行，以恬退用趙蕃、楊宰，至於忠亮敢言如陳宓、徐僑，皆未蒙錄用。願處伯成、簡於內祠，中行於經幄，擢宓僑於言路，不獨人主賴其益，朝列新進之士亦有所矜式。伯成、簡皆年逾八十，縱使召之不至，必能用囊封以進忠言。」又言：「長人之官，撫字不聞，叨忄質日甚。」帝曰：「如何無一廉者？」又問：「何以革之？」德秀言：「此在朝廷用舍黜陟之間，示以意向。」帝又問：「卿曾見有何廉吏？」德秀以袁州守趙{政}夫對，因言：「崔與之帥蜀，楊長孺帥閩，皆有廉聲，臣一時不能悉數，乞廣加諮訪。」史彌遠深忌之。
甲申，程珌進讀《三朝寶訓》，言曰：「藝祖皇帝受禪之初，與三軍約，不許殺戮一人，自此聖聖相承，守為家法。」帝曰：「祖宗以仁立國，朕當以仁守之。」帝又問：「《寶訓》中云：『治世少而亂世多，君子少而小人多。』何也？」珌言：治世所以少，亂世所以多者，正緣君子少而小人多也。蓋君子初未嘗少，聖君出而君子多；小人初未嘗多，庸君出而小人多。」帝曰：「然。」
己丑，朱端常言：「蜀士當得郡者，紹興以前悉親詣闕下，廟堂因得以審其人物而進退之。自慶元以來，以自作差壁，則馳牘幹請。今請除曾任太守有治效人外，必令親到堂除授，奏事訖之任，次任與免。」從之。
己丑，詔曰；「朕初纂丕圖，亟受慈訓，既禦經幄，日親群儒，深念進德立治之本，實由典學，朝夕罔敢怠忽。尚賴諸賢悉心啟迪，無有所隱，朕當垂聽，益加自勉。」
二月，壬辰朔，雪。
蒙古武仙聞彭義斌復山東州縣，乃叛蒙古，殺河北西路都元帥史天倪。天倪弟天澤，時護母歸燕，府僚王縉、王守道追及天澤於道，告之故，且曰：「 變起倉卒，部曲散在近郊，公能回轡，不招自至。」天澤曰：「不共國之仇，死亦當從，況未必死耶！」遂傾資裝，易鎧仗，南還，遣監軍李伯祐詣國王富珠哩言狀，且請濟師。富珠哩即命天澤嗣兄職，遣薩訥台率銳卒三千授之，合勢進攻。仙將葛鐵槍擁眾來拒，天澤迎擊之。生擒鐵槍，餘眾潰。乘勝至中山，略無極，拔趙州，仙敗，奔西山。既而天澤進兵，遂復真定。富珠哩，穆呼哩子也。。
癸巳，朱著、王暨進讀《高宗寶訓孝德卷》終，著言：「高宗當中興艱難之初，欽事慈甯太后，始終極孝；願陛下以高宗為法。」帝嘉納，忽愀然曰：「雪作非時，朕終夜為之不安，當益恐懼修德，凡有闕失，無忘忠告。」
甲午，詔：「故太師、武勝、定國軍節度使、鄂王岳飛改諡忠武。」
丙申，以師彌嗣秀王。師彌，秀王第二子也。潘壬之變，師彌避居菁山園廟；至是獎其能守園陵，故躐等升嗣。
戊戌，詔：「福州、溫州各添教官一員。」
甲辰，蠲兩浙州軍屬縣官私僦錢有差。
許國至鎮，李全妻楊妙真效迓，國辭不見，妙真慚而歸。
國既視事，痛抑北軍，有與南軍競者，無曲直，偏坐之，犒賞十損八九。全自青州致書於國，國誇於眾曰：「全仰賴我養育，我略示威，即奔走不暇矣。」
全因留青州，國不能致，乃數致厚饋，邀全還。劉慶福亦使人覘國意，國左右語覘者曰：「制置無害汝等意。」慶福以報全。全集將校曰：「我不參制閫，則曲在我，今不計生死，必往見。」遂還楚州上謁。賓贊戒全曰：「節使當庭趨，制使必免禮。」及庭趨，國端坐納全拜。全退，怒曰：「全歸朝，拜人多矣，但恨汝非文臣，本與我等。汝向以淮西都統謁賈制帥，亦免汝拜。汝有何勳業，一旦位我上，便不相假借耶？全赤心報朝廷，不反也。」國繼設盛會宴全，遺勞加厚，全終不樂。慶福謁國之幕客章夢先，夢先令隔簾貌喏，慶福亦怒。
既而全欲往青州，恐國苛留，自計曰：「片所爭者拜耳，拜而得志，吾何愛焉！」更折節為禮。因會集間，出劄白事，國見其細故，判從之，全即席再拜謝。自是動息必情，得請必拜，國喜曰：「吾折服此子矣！」
全往青州，國集兩淮馬步軍十三萬，大閱楚城外以挫北人之心。楊妙真及軍校留者，懼其謀己，內自為備。
初，全遣慶福還楚城，使為亂，適潘壬事敗，全黨亦不安。或教妙真畜一妄男子，指謂人曰：「此宗室也。」且語僚佐曰：「會令汝為朝士。」潛約盱眙四軍為應，皆不從，慶福謀中輟，第欲快意於國。計議宮苟夢玉知之，以告國，國曰：「我豈文儒不知兵者耶！」夢玉懼禍及，復以告慶福。
一日，國晨起視事，忽露刃充庭。國厲聲曰：「不得無禮！」矢已及顙，流血蔽面而走。亂兵悉害其家，縱火焚官寺，兩司積蓄，悉為賊有。親兵翼國登城，縋而走。賊擁通判姚翀入城，犒兩軍使歸營。慶福手殺夢先以報其辱，國縊於途。
事聞，史彌遠懼激它變，以徐晞稷嘗倅楚守海，得全歡心，乃授晞稷淮東制置使，令屈意撫全。全聞國死，自青還楚，佯責慶福不能彈壓，斬數人，上表待罪；朝廷不問。知揚州趙範，得制置使印於潰卒中，以授晞稷。晞稷至楚，全及門，下馬拜庭下，晞稷降等止之，賊眾乃悅。晞稷至，以恩府稱全，恩堂稱妙真。
初，楚城之將亂也，有吏竊許國書篋二，以獻慶福，皆機事，慶福未之發。全發緘讀之，有廟堂遺國書令圖全者，全大怒。又有苟夢玉書，即以慶福謀告國者，全始惡夢玉反覆，殺之。
戊午，出豐儲倉米七萬五千石賑臨安貧民。馬步軍諸班直、皇城司守衛官兵，給犒有差。
三月，癸酉，葬仁文哲武恭孝皇帝於永茂陵，廟號甯宗。
時皇太后垂簾，人多言本朝世有母后之聖，太后兄子萬壽觀使石獨曰：「事豈容概言！昔仁宗、英宗、哲宗嗣位，或尚在幼沖，或素由撫育，軍國重事，有所未諳，則母后臨朝，宜也。今主上熟知民事，天下悅服，雖聖孝天通，然不早復政，得無基小人離間之嫌乎？」乃密疏章聖、慈聖、宣仁所以臨朝之由，及漢、唐母后臨朝稱製得失以聞，太后然之。
夏，四月，辛卯朔，甯宗祔廟，頒德音於臨安、紹興府。
金起復莘國公胥鼎為平章政事，行省事於衛州，進封英國公。
壬辰，朱著進讀《高宗寶訓》，至高宗曰周公戒成王，惟在知稼穡艱難，帝曰：「朕近寫《無逸》一篇，揭為四圖，置之坐右以便觀省，念茲在茲，不忘艱難。」
甲午，金以京畿旱，遣使慮囚。
丁酉，太后手書：「吾年晚多病，志在安閒，嗣君可日御便殿聽政，今後便撤簾。」戊戌，臣寮言：「伏讀太后還政御劄，前代母后勉強不能為之事，而太后聖斷行之，略無難色，實為萬世母后臨朝之法。」帝曰：「朕受太后之恩如天，朝夕思之，未知所報，便當力請。」辛丑、壬寅，帝兩請太后仍垂簾，不允。
丙午，詔：「今後見供職及在外帶職從官，依元祐十科舊制，歲舉三人。」從右正言麋溧請也。
辛亥，出豐儲倉米八萬石賑臨安貧民。
己未，以端明殿學士薛極簽書樞密院事。
五月，甲子，詔求直言。
戶部郎官張忠恕上封事，其略曰：「天人之應，捷於影響。自冬徂春，雷雪非時，西霅，東淮，狂悖洊興。客星為妖，太白晝見，正統所系，不宜諉之分野。陛下於濟王之恩，自胃彌縫曲盡矣，然不留京師，徙之外郡，不擇牧守，混之民居，一夫奮呼，闔城風靡，尋雖弭患，莫副初心。謂當亟下哀詔，痛自引咎，復崇恤典，選立嗣子，則陛下所以處之者，庶幾天憾。險佞之徒，凡直言正論，率指為好名歸過。夫好名歸過，其自為者非也，若首萌逆億厭惡之心，則將令言者望風含疑，此危國之煬毒也。況邇來取人，以名節為矯激，以忠讜為迂疏，以介潔為不通，以寬厚為無用，以趣辦為強敏，以拱默為靖共，以迎合為適時，以操切為任事，是以正人不遇，小人見親。又，士習益壞，民生益艱，第宅之麗，聲伎之美，服用之侈，饋遺之珍，向所未有。公家之財，視為己物，薦舉、獄訟，軍伎、吏役，僧道、富民，凡可以得賄者，無不為也。如此而欲基本之不搖，殆卻行而求前也。」魏了翁見其疏，歎曰：「忠獻有後矣！」忠恕，浚之孫也。
進士井研鄧若水上封事曰：「行大義，然後可以弭大謗；收大權，然後可以固大位；除大奸，然後可以息大難。甯宗皇帝晏駕，濟王當繼大位者也，廢黜不聞於先帝，過失不聞於天下。史彌遠不利其立，夜矯先帝之命，棄逐濟王，並殺皇孫而奉迎陛下，曾未半年，濟王竟不幸死於湖州，揆以《春秋》之法，非弒乎？非篡乎？非攘奪乎？當悖逆之初，天下皆歸罪彌遠而不敢歸過於陛下者，何也？天下皆知倉卒之間，非陛下所得知，亦諒陛下必無是心也，亦料陛下必能掃清妖氛，以雪先帝、濟王父子終天之憤。今逾年矣，而乾剛不決，成斷不行，無以大慰天下之望。昔之信陛下之必無者，今或疑其有，昔之信陛下之不知者，今或疑其知，陛下何忍以清明天日而身受此污辱也？為陛下計，莫若遵泰伯之至德，伯夷之清名，季子之高節，而後陛下之本心明於天下，此臣所謂行大義以弭大謗，策之上也。自古人君之失大權，鮮有不自廢立之際而盡失之。當其廢立之間，威動天下，既立則眇視人主。是故強臣挾恩以陵上，小人怙強以無上，久則內外相為一體，上喑默以聽其所為，日朘月削，殆有人臣之所不忍言者。威權一去，人主雖欲固其位，保其身，有不可得。宣繒、薛極，彌遠之肺腑也，王愈，其耳目也，盛章、李知孝，其鷹犬也，馮榯，其爪牙也。彌遠欲行某事，害某人，則此數人者相與謀之，曷嘗有陛下之意行夫其間乎？臣以為不除此數凶，陛下非惟不足以弭謗，亦未可以必安其位，然則陛下何憚而久不為哉？此臣所謂收大權以定大位，策之次也。此而不行，又有一焉，曰除大奸然後可以弭大難。李全，一流民耳，寓食於我，兵非加多，土地非加廣，勢力非特盛也。賈涉為帥，庸人也，全不敢妄動，何也？名正而言順也。自陛下即位，乃敢倔強，彼有辭以用其眾也。其意必曰：濟王，先皇帝之子也，而彌遠放弒之。皇孫，先皇帝之孫也，而彌遠戕害之。其辭直，其勢壯，是以沿淮數十萬之師，不敢睥睨其鋒。雖今暫無事，安知一日不羽檄飛馳，以濟王為辭，以討君側之惡為名！彌遠之徒，死有餘罪，不復可惜，宗社生靈何辜焉！陛下今日誅彌遠之徒，則全無辭以用其眾矣。上而不得，則思其次，次而不得，則思其下，悲夫！」奏上，彌遠以筆橫抹之。
丙寅，以師彌知大宗正事；以不熄嗣濮王。
許國既死，李全牒彭義斌于山東曰：「許國謀反，已伏誅矣，爾軍並聽吾節制。」義斌大罵曰：「逆賊背國厚恩，擅殺制使，我必報此仇！」乃斬齎牒人，南向告天誓眾，見者憤激。於是全自青州攻東平，不克。乃攻恩州，義斌出兵與戰，全敗走，獲其馬二千。劉慶福引兵救全，又敗。全退保山崮，抽山陽忠義以北。楊妙真及劉全皆欲親赴難。會全遣人求晞稷書，與義斌連和，乃止。
義斌致書沿江制置使趙善湘曰：「不誅逆全，恢復不成。但能遣後扼淮，進據漣海以蹙之，斷其南路，此賊必擒。賊平之後，收復一京、三府，然後義斌戰河北，盱眙諸將、襄陽騎士戰河南，神州可復也。」
盱眙四總管亦遣使致書請助討賊，知揚州趙範亦以為言，史彌遠戒範無出位專兵，各享安靖之福。範復以書力論之曰：「先生以撫定責之晞稷，而以鎮守責之範。責晞稷者，函人之事也；責範者，矢人之事也；既責範以惟恐不傷人之事，又禁其為傷人之痛，惡其為傷人之言，何哉？且賊見範為備，則尚有顧忌而不得以肆其奸，它日必將指範為首禍激變之人，劫朝廷以去範。先生始未之信也，左右曰可，卿大夫曰可，先生必將謂何惜一趙範而不以紓禍哉！必將縛範以授賊，而范遂為宋晁錯。雖然，使以範授賊而果足紓國禍，范死何害哉！諺曰：『護家之狗，盜賊所惡。』故盜賊見有護家之狗，必將指斥於主人，使先去之，然後肆穿窬之奸而無忌。然則殺犬固無益於弭盜也。望矜憐之，別與間慢差遣。」彌遠不答。
甲戌，詔曰：「自昔帝王即政之初，首辟四門，達聰明目，訪予落止，小毖求助。凡今內外文武大小之臣，有所見聞，其以啟告。忠言正論，朕所樂聽。事有可行，虛心而從；言或過直，無憚後害。封章來上，副朕延納之誠焉。」
丁丑，金主以旱甚責己，避正殿，減膳，赦罪。
六月，辛卯，太白晝見。
丁酉，隸行在繫囚。
丁未，史彌遠加太師，依前右丞相兼樞密使，進封魏國公。彌遠辭免，不允；五辭，從之。
辛亥，秘書監葉本言郡司貪刻之害，帝曰：「郡守不職，緣監司不得其人。監司得人，則一道蒙福。」
彭義斌既克山東，又納李全降兵，兵勢大振，遂圍東平。嚴實潛約蒙古將博羅罕合兵攻之，兵久不至，城中食盡，乃與義斌連合。義斌亦欲藉實取河朔而後圖之，遂以兄禮事實。時實眾尚數千，義斌不之奪，而留所掠青崖之家屬不遣。
金陝西旱甚，行省完顏哈達齋戒請雨；雨澍，歲事有收，民德之。時延安殘破，哈達令於西路買牛付主者，招集流亡，助其耕墾，自是延安之民稍復耕稼之利。
秋，七月，壬戌，將作監張忠恕輪對，帝曰：「詔下兩月，應者絕少，縱有之，亦未盡忠讜也。」忠恕引其伯父栻之言曰：「欲求仗節死義之臣，必求犯顏敢諫之臣。」既而忠恕自知不為時所容，力請外補，遂出知贛州。
乙丑，陳貴誼言：「近下詔求言，恐詞有過直，乞賜包容。」帝曰：「太凡聽言，善者從之，非理者當容納之。」
詔：「三衙、臨安府、兩浙路軍囚，杖以下釋之。」
丁丑，權工部侍郎喬行簡論及濟王事，帝曰：「朕待濟王，可謂至矣。」行簡曰：「濟王之罪，人所共知，當如周公待管、蔡之心，又當取孟子知周公受過之意。」
滁州水，詔發會子三千緡，米六百石，賑恤被災之家。
乙酉，行大宋元寶錢。
禮部侍郎真德秀言：「高宗六飛南幸，駐蹕錢塘，其與前世之君披攘荊棘以立朝廷者，殆無以異，其艱勤可謂五矣。孝宗嗣守丕緒，志清中原，二十八年間，搜鑒英材，精厲聽斷，未嘗一日少懈，用能保固大業，垂萬世無疆之休。今陛下所御之宮庭，既二祖儲神間燕之地也，仰瞻楹桷，俯視軒墀，常若二祖時臨其上。念昔者創守之惟艱，思今日繼承之匪易，則兢業祗懼，其容少忽乎！此臣之所欲獻者一。陛下前所居室，密邇東朝，惟思曲盡人子之恭，其敢遽當人主之奉！今宮閣暨乘輿服用之需，頤指使令之便，必將浸備於昔。臣知聖性恬淡，固非外物可移；然以一心而受眾攻，非卓然剛明弗惑，未有不浸淫而蠹蝕者。然則惟學可以養此心，惟敬可以存此心，惟新近君子可以維持此心。蓋理義之與物慾，相為消長者也。篤志於學，則日與聖賢為徒而有自得之樂；持身以敬，則凜如神明在上而無非僻之侵；親賢人、君子之時多，則規儆日聞，諂邪不得而惑。三者交致其力，則聖心湛然，如日之明，如水之清，理義長為之主，而私慾不能奪矣。此臣之所欲獻者二。三年之喪，行於宮壼，非獨衰麻在躬而已；哀慕之存於心者不可頃刻忘，憂戚之形於色者不可斯須已。古者卒哭而廬居，小祥而堊室，今雖未能如昔，然居處之制，不可不極其樸素也。古者服喪，非有疾不飲酒食肉，今雖未能如昔，然饔人大官之供，不可不極其菲儉也。古者終喪不處於內，今雖未能如昔，然防微謹獨，屏遠聲色，不可不極其嚴也。食則見先帝於羹，立則見先帝於牆，庶幾不負罔極之恩，丕昭純孝之實。倘因移禦之適，凡所以自奉者，少異於居喪之議，則雖衰麻在躬，猶不服也。此臣之所欲獻者三。陛下前者日侍慈明，兩宮之情，常歡然而無間。今視膳問安之敬雖無改於昔，而其期有時矣。古之事親者，聽於無聲，視於無形，一舉足，一出言，不敢忘父母。況太后親舉神器以授陛下，同聽萬幾，曾未數月，褰裳去之，如脫敝屣，隆恩厚德，與天地無極，陛下將何以報之乎？然則恭勤之禮，孝養之誠，當有加於前日可也。至於兩宮侍御之臣，恩義當使如一，愛其親者，及其犬馬，況左右使令者乎？今群臣、萬物之命，繫於兩宮，惟兩宮慈孝交隆於上，則群臣、萬物皆有所恃以為安，而兩宮侍御之臣亦得以保其富貴。此臣所欲獻者四。」又言：「臣竊謂古者平日視朝以為常度，人主與天同運，故必與日俱出，以臨照百官，是陽德宣昭，政機無壅。先皇帝每旦禦朝，率在卯辰之間。陛下始初清明，正厲精庶政之日，而晨興聽事，乃頗後於先帝之時。正使宇內宴寧，猶恐示人以怠，況中外多虞之際乎？孔子曰：『昧爽夙興，正其衣冠。平旦視朝，慮其危難。一物失理，亂亡之端。』惟陛下深味斯言，自今臨朝必以日出為節，於以法乾健而體離明，通下情而達民隱，實初政之首務也。」
彭義斌下真定，道西山，與博羅罕等軍相望。義斌分嚴實以帳下兵，陽助而陰伺之。實知事迫，即赴博羅罕軍，與之合，遂與義斌戰於內黃之五馬山，義斌兵潰。史天澤以銳卒略其後，遂擒義斌；說之降，義斌厲聲曰：「我大宋臣，義豈為它人屬耶！」遂死之。
於是京東州縣復為實有，實統有全魏，十分齊之三，魯之九，凡五十四城，後又割大名、彰德外屬，而益以德、袞、濟、單四州。時所在殘毀，獨實境內治安，四方爭赴之。
八月，壬寅，以司農丞姚子才封事切直，進官一秩，授秘書郎。
癸卯，以傅伯成、楊簡，先朝耆德，召赴行在，又擢趙{政}夫直秘閣、福建提刑，從真德秀之薦也。
丙午，詔：「侍從、給舍、台諫、卿監、郎官及在外前執政、侍從、諸路帥臣、監司，各舉廉吏三人。」
戊申，詔：「侍從、兩省、台諫等舉堪充將帥三人。」
己酉，地震。
甲寅，詔以程頤四世孫源為籍田令。
乙卯，罷直學士院真德秀、考功員外郎洪諮夔。諮夔訟事剴切，嘗上書曰：「昔之宰相，端委廟堂，進退百官；今之宰相，招權枘賄，倚勢作威而已。台諫月課將臨，筆不敢下。稱量議論之異同，揣摩情分之厚薄，可否未決，吞吐不能。其相率勇往而不顧者，恭請聖駕款謁景靈宮而已。」德秀語人曰：「讀洪考功封事，德秀殊有愧色。」史彌遠深銜之。及梁成大為監察御史，凡忤彌遠意者，與莫澤、李知孝三人相繼擊之。給事中王塈等，駁德秀所主濟王贈典，莫澤等既劾之，遂命德秀提舉玉隆宮。諮夔亦言濟王冤，成大等復交劾之，鐫二鐵。由是名人賢士，排斥殆盡，人目之為「三凶。」
丁巳，詔：「監司、守令各精白自新，以稱朕意。其或不悛，必罰無赦！」
除紹興府每歲經總制虛額錢九萬餘貫。
金鞏州元帥田瑞反，行省完顏哈達討之，移文喻之曰：「罪止田瑞一身，餘無所問。」不數日，瑞弟濟斬瑞以降。哈達如約，撫定一州，民賴以寧。
九月，己未，御史李知孝，奏大理評事胡夢昱上書言濟王事，辭語狂悖。詔夢昱除名勒停，象州羈管。
冬，十月，癸巳，有流星大如太白。
甲午，林略進對，論及渡江初偽齊連兵事，帝曰：「是時亦是諸將不協，故劉豫敢來犯。」略曰：「仰見陛下於中興本末留神。」帝曰：「今日不特兵少，且訓練不精。若兵勢既張，敵自不能為患。」
金主謂台諫完顏素蘭、陳規曰：「宋人輕犯邊界，我以輕騎襲之，冀其懲創通好，以息吾民耳。夏人從來臣屬我朝，今稱帝以和，我尚不以為辱。果得和好以安吾民，尚欲用兵乎！卿等宜悉此意。」
知紹興府汪剛奏：「會稽攢宮所在，稅賦盡免折科；山陰同應辦之勞，乞照會稽除免。」詔權免三年。
喬行簡上疏曰：「求賢、求言二詔之頒，果能確守初意，深求實益，則人才振而治本立，國威張而奸宄銷。臣竊觀近事，似或不然。夫自侍從至郎官凡幾人，自臨司至郡守凡幾人，今其所舉賢能才識之士，又不知其幾也，陛下蓋嘗摭其一二，欲召用之矣。凡內外大小之臣，囊封來上，或直或巽，或切或泛，無所不有，陛下亦嘗摭其一二，見之施行，且褒賞之矣。而天下終疑陛下為具文者，蓋以所召者，非久無宦情決不肯來之人，則年已衰暮決不可來之人耳，彼風節素著，持正不阿，廉介有守，臨事不撓者，論薦雖多，固未嘗召也。其所施行褒賞者，往往皆末節細故，無關理亂，粗述古今，不至抵觸，然後取之，以示吾有聽受之意。其間亦豈無深憂遠識高出眾見之表，忠言至計有補聖聽之聰者？固未聞採納而用之也。自陛下臨御至今，班行之彥，麾節之臣，有因論列而去，有因自請而歸；其人或以職業有聞，或以言語自見，天下未知其得罪之由，徒見其置散投閑，倏來驟去，甚至廢罷而鐫級，削奪而流竄，皆以為陛下黜遠善士，厭惡直言，去者遂以此而得名，朝廷乃因此而獲謗，亦何便於此？」
十一月，癸亥，以宣繒兼同知樞密院事，薛極參知政事，葛洪簽書樞密院事。
詔：「邵州系潛籓，升為寶慶府。筠州與御名聲近，改為瑞州。」
蒙古使人如高麗，未至，盜殺之。自是高麗與蒙古不通。
彭義斌既敗，武仙勢益蹙，潛令諜者結死士，匿真定城中大曆寺為內應，仙夜斬關而入，據之。蒙古史天澤出奔稾城。
金內族旺嘉努故殺鮮于主簿，權貴多救之者，金主曰：「英王脫兄，敢妄撻一人乎？朕為人主，敢以無罪害一人乎？國家衰弱之際，生靈有幾何！而族子恃勢殺一主簿，吾民無主矣。」特命斬之。
金詔有司為死節士十三人立褒忠廟。
乙丑，楊石進封新安郡王。丙寅，楊谷進封永甯郡王。真德秀上言：「戚裡之賢，加以王爵，稽諸典故，所未前聞。其老成靜重，避遠權勢，治家教子，風采凜然，誠近世戚畹之所未有。然臣觀古今載籍之傳，莫不以恩寵太甚為外家之深戒，蓋倚伏無常，古今所畏。望陛下清燕之間，常思所以安全外族，俾蒙謙謹之福而不蹈滿盈之咎，誠宗社無疆之休。」
辛未，詔：「行都及諸路公私僦舍錢米經減者，減三分。」從朱端常請也。
庚辰，幹辦諸事司糧料院趙彥覃言州縣折色病民，帝曰：「纖悉如此，殊失愛民之意。
辛卯，詔：「中外繫囚，杖以下釋之。」
甲申，再貶魏了翁官，罷真德秀祠祿。
初，胡夢昱之貶，了翁出關送別，右正言李知孝遂指了翁首倡異論，將擊之。史彌遠猶畏公議，外示優禮，改權工部侍郎。了翁力以疾辭，乃出知常德府。乙酉，諫議大夫朱端常，劾魏了翁欺世盜名，朋邪謗國，德秀奏劄詆誣。詔了翁落職，罷新任，追一官，靖州居住，德秀落職，罷祠。知孝上書，乞竄德秀以正典刑。梁成大亦言了翁雖經追竄，人以為罪大罰輕，德秀狂僭悖謬，不減了翁。彌遠勸帝下其章，帝曰：「仲尼不為已甚。」乃止。成大遺書所親曰：「真德秀乃真小人，魏了翁乃偽君子。此舉大快公論。」識者笑之。
壬辰，御射殿，閱崇政殿親從射藝，遷補有差。
癸丑，太學正徐介進對，論《中庸》謹獨之旨，帝曰：「此是以敬存心，不愧屋漏之意。」
金主命趙秉文、楊雲翼作《龜鏡萬年錄》。
春，正月，丁巳朔，帝不視事。
癸亥，詔贈沈煥、陸九齡官，仍賜煥諡端憲，九齡文達。錄張九成、呂祖謙、張栻、陸九淵子孫官各有差。又詔以布衣李心傳專心文學，令四川制置司津發赴闕。
是月，蒙古主以夏納仇人，又不遺質子，自將伐之，旋取黑水等城。
二月，丙戌朔，手諭知貢舉、禮部尚書程珌等曰：「國家三歲取士，試於南宮，蓋公卿大夫由此其選，事至重也。朕屬在哀疚，未遑親策，爰諮近列，往司衡鑒。卿等宜協心盡慮，精考切擇。夫文辭浮靡者，必非偉厚之器；議論詭激者，必無正平之用。去取之際，其務審此。」帝留意文藝，遇貢舉，屢降御筆，當時稱帝為「文章天子」。
戊子，以右正言李知孝言，詔：「贓吏有實跡者，永不得與親民及師儒差遣；繼經赦宥，不許改正。有監司、守臣保舉三員者聽之，仍每以保一員為額。」
辛卯，詔：「諸道提點刑獄以五月案部理囚徒。」
梁成大言：「真德秀有大惡五，其奏濟王事，乞追封以蓋逆狀，趣立嗣以召禍端，改節聖語，謗訕朝廷，無將之心，與魏了翁同罪。了翁已從竄削，德秀僅褫職罷祠，宜一等施行。」詔削秩二等。
蒙古槀城守將董俊，以銳卒數百授史天澤，天澤夜赴真定，與薩納台合攻武仙，仙走西山。薩納台怒真定民反覆，驅萬人，將斬之，天澤曰：「是皆吾民，我力不能及，一旦委去，不幸被脅，殺之何罪？」乃釋之。
三月，丙辰朔，梁成大奏寢王長孺召命，徐宣、胡夢昱重議施行。初，長孺餞夢昱詩，比諸胡銓。成大以儗非其倫，黨和邪說，不宜立朝。宣舉夢昱賢能才識，有憂國敢言之詞。成大謂夢昱狂悖，宣必與之合謀，二人雖已竄削，而罪大罰輕，於是並及之。尋予長孺祠；宣削秩三等，徙居象州；夢昱徙欽州編管。
庚申，詔申：「朕自下求言之詔，凡封章所上，必詳加省覽，亦已揀擇施行。而遐方小臣，猶未有應詔。近者始見普安軍推官羅宰所陳利病，辭旨勤懇。一介之士，身處川蜀萬里之外，乃能獨先眾人，忄卷忄卷效忠，深可嘉尚，可特與升擢差遣，以勸來者，以副朕聽納之志。」
辛未，喬行簡進讀《高宗寶訓·謹名器篇》，至祖宗朝教妨官有求為郡者，太祖以唐莊宗為監，不與，帝曰：「用伶人為郡守，非獨輕褻名器，亦必為民害。」行簡言：「謹守祖宗法度，則名器自不濫。」帝曰：「祖宗法度，自是精密，豈容不守！」
癸酉，以楊簡為敷文閣直學士、中大夫，提舉南京鴻慶宮。先是召簡以內祠、奉朝請，仍進職，簡以疾抗章不至，遂以是寵之。
以久雨，蠲大理寺、三衙、臨安府酒所贓賞錢。
戊寅，詔曰：「朕近召遊洚，見於便殿，詳覽二疏，因加訪問，議論正大，指證明切，有益於君德治道，聳聽嘉歎！可特與改合入官，仍除館職。旌忠讜以導敢言，乃朕志也。」先是洚以浙西提刑司幹辦公事召為太學博士，尋為秘書郎。
詔太常寺建功臣閣，繪趙普以下二十有三人，以昭勳、崇德為名。
庚辰，以京湖制置使陳晐經理屯田有緒，詔獎之。
壬辰，決大理寺、三衙、臨安府、兩浙州縣繫囚。
是春，夏主父遵頊卒，年六十四，諡曰英文皇帝，號曰神宗。
夏，四月，己丑，以《降興格》制輔臣俸。先是帝覽尚書省所進請給冊，以輔臣俸薄，令戶部條奏，遂有是命。
辛卯，金享於太廟。
以莫澤言，令二廣諸司：「今後守卒以下闕官，須申省部，未有注授者方許奏辟，卒令未滿求辟者禁之。」
以久雨，詔大理寺、三衙、臨安府、兩浙州縣決繫囚，杖以下釋之。
癸巳，秘書少監范楷言淫雨未止，歲事可慮，帝動容曰：「不知何以弭災？」楷曰：「願陛下益加儆懼。」帝曰：「《洪範》雨暘寒燠風，皆歸之肅乂哲謀聖。以此知人事與天意常相感通。」楷曰：「人主與天地龍近，所以古人夙夜畏威。」帝曰：「敬天一念，朕因此加謹。」
庚子，下詔省刑。
五月，辛酉，大理少卿葉宰言：「請令諸州軍奏讞來上，先以期日關奏邸及刑寺，以稽留獄之弊。」從之。
戊寅，李知孝奏請速正濟王叛逆之罪，追奪王爵。
先是知孝以為言，帝曰：「觀卿之意，欲正名分、明國法耳。如朕始者所行，正欲全恩意也。」知孝言：「陛下隆骨肉之愛，自是美事，但叛逆之臣，不正典刑，非所以訓。」帝曰：「更當審慮區處。」及是章復三上，帝曰：「此事卿屢奏陳，朕欲全始終之恩，所以重於施行。」知孝曰：「陛下篤親睦族，可謂至矣。台諫、給舍既屢奏諫，若有施行，亦非得已。」帝曰：「卿言即如此切至，朕當出卿所陳，更與大臣商榷。」
癸未，令萬壽觀建甯宗神御殿室。
乙未，以傅伯成為龍圖閣學士、提舉南京鴻慶宮。先是召伯成，以疾抗章不至，遂以是寵之。
丙申，賜禮部進士王會龍等九百九十八人及第、出身。
壬寅，以先聖五十二代孫孔萬春襲封衍聖公。
己酉，錄行在繫囚。
蒙古主避暑於渾垂山，取夏甘、肅等州。
秋，七月，戊辰，大風。詔釋大理寺、三衙、兩浙州軍繫囚。喬行簡因進讀，奏風變，帝曰：「大風可畏，皆朕不德有以致之。」行簡曰：「陛下引咎責躬，此意上通於天，在祖宗朝皆有已行典故，臣已略具敷陳，欲乞陛下思所以應天之實。」帝曰：「所陳甚善，朕當益加修者。比以害稼為憂，當令體訪。知早稻已獲，晚稻未花，又幸不崇朝而止。」
庚午，金平章政事英國公胥鼎薨。
是月，蒙古主取夏西涼府搠羅、河羅等縣，遂逾沙陀，至黃河九渡，取應裡等縣。夏國主德旺驚悸而卒，年四十六，號曰獻宗。國人立其弟南平王晛，以兵事方殷，告於金，各停使聘。
八月，金伊喇布哈復曲沃及晉安。
辛卯，金設益政院於內廷，以禮部尚書樂平楊雲翼等為說書官，日二人直，備顧問。雲翼為金主講《尚書》，言帝王之學，不必如經生分章析句，但知為國大綱足矣。因舉任賢去邪，與治同道，與亂同事，有言逆於汝心，有言遜於汝志等數條，一皆本於正心、誠意，敷繹詳明。一日，經筵畢，因言：「人臣有事君之禮，有事君之義。禮不敢齒君之路馬，蹴其芻者有罰；入君門則趨，見君之几杖則起；君命召，不俟駕而行；受命不宿於家。是皆事君之禮，人臣所當盡也。然國家之利害，生民之休戚，一一陳之，則向所謂禮者，特虛器耳。君曰可而有否者，獻其否；君曰否而有可者，獻其可。言有不從，雖引裾、折檻、斷鞅、軔輪有不惜焉者。當是時也，姑徇事君之虛禮而不知事君之大義，國家何賴焉！」金主變色曰：「非卿，朕不聞此言。」雲翼嘗患風痹，及愈，金主問愈之方，對曰：「但治心耳，心和則邪氣不幹。治國亦然，人君先正其心，則朝廷百官莫不一於正矣。」金主矍然，知其以醫諫也。
壬辰，令戶部申嚴州縣受租苛取之禁，轉運使察其違者劾之。
甲午，以久雨，蠲大理寺、三衙、臨安府點檢提領酒所贓賞錢。
濟王竑之死也，始欲治葬於西山寺，後遂槁葬西溪。史彌遠患人言不已，思有以折抑之，乙巳，上言曰：「昔秦王廷美以昵比凶惡，君臣就請行法，遂勒歸私第，尋降涪陵縣公，房州安置。比濟王從賊僭偽，給舍、台諫俱有奏請，乞正名定罪，陛下欲全始終之恩，弗俞其請，今又論奏不已。臣等切詳秦王以言語不順，尚坐追降竄責，今濟王逆節著明，負先帝教育之大恩，忘陛下友愛之至德，參之公論，揆之國法，死有餘罪。臣等詳議審處，請將濟王追降巴陵縣公，庶幾上全仁恩，下伸公議。」從之。
丙午，衛涇薨。
乙卯，詔：「新中法科而資淺者，須外應二考以上，方擢為評事。」從陳貴誼請也。
九月，庚申，雷。
李全破益都，執張林送楚州。蒙古郡王岱遜攻之，全戰屢敗，退守益都，蒙古築長圍困之。全糧援路窮，與兄福謀，福曰：「二人俱死，無益也。汝身系南北輕重，我當死守孤城，汝間道南歸，提兵赴援，可尋生路。」全曰：「數十萬勍敵，未易支也。全朝出，則城夕陷矣，不如兄歸。」於是全留青，福還楚。
庚午，工部侍郎兼崇政殿說書鄭清之，晚講讀《通鑒》漢朱穆嫉宦官恣橫事，清之因言：「西漢士大夫得出入禁中，人主不專與婦寺相處。」帝曰：「 朕觀成周之制，宮中宿衛盡用士大夫，使人君目見正人，耳聞正論，所以為進德之基。西漢去古未遠，尚有成周遺意，使人君得親近士大夫，真良規也！」嘆羨久之。
徐晞稷罷，以劉琸為淮東制置使。朝廷聞李全為蒙古所圍，稍欲圖之；以晞稷畏懦，謀易帥。琸雅意建閫，使鎮江都統彭忄乇延譽，忄乇亦心覬代琸，慫惥尤力。故以琸代晞稷，忄乇代琸知盱眙。
冬，十月，甲申，程珌等奏《甯宗御集》閣請以寶章為名，詔置學士、待制。
丙申，詔：「中外繫囚，杖以下釋之。」
辛丑，雷。詔輔臣曰：「連雨不止，朕深憂之。惟是寬恤刑獄，蠲放逋欠，悉已施行矣。可以惠及下民者，更議行一二事，庶幾感召和氣，速獲晴霽。
壬寅，復詔大理寺、三衙、臨安府、兩浙軍州決繫囚。
庚戌，宰臣率百寮請御正殿，從之。
己卯，改湖州為安吉州。
十一月，丙辰，始御紫宸殿。詔曰：「朕以眇躬，嗣承大統，實戴皇太后覆育推佑之恩，豐功盛德，宜極尊崇。今將舉冊寶禮，朕欲於未進奏之前，恭上尊號，可令輔臣擬定進呈。」
戊午，以倉部郎官潘為大理少卿。詔曰：「朕為天下國家之本在身，每於躬行之際，尤所致謹。比覽潘首疏，所奏深契朕心，可特除以示嘉獎。」
劉琸至楚州，心知下能制馭盱眙四總管，惟以鎮江兵三萬自隨。夏全請從，琸素畏其狡，不許。彭忄乇自以資望視琸更淺，曰：「琸止夏全，是欲遺患盱眙。彼猶憚夏全，我何能用！」乃激夏全曰：「楚城賊黨，不滿三千，健將又在山東，劉制使圖之，收功在旦夕。太慰何不往赴事會？」夏全欣然，帥兵徑入楚城，時青亦自淮陰入屯城內。琸駭懼，勢不容卻，復就二人謀焉。
時傳李全已死；全妻楊妙真使人行成於夏全曰：「將軍非山東歸附耶？狐死兔悲，李氏滅，將軍甯獨存？願將軍垂盼！」夏全許諾。妙真盛飾出迎，與案行營壘，曰：「人言三哥死，吾一婦人，安能自立！便當事太慰為夫，子女玉帛、干戈倉廩，皆太尉有，望即領此，無多言也。」夏全心動，乃置酒歡甚，飲酣，就寢如歸，轉仇為好。更與李福謀逐劉琸，遂圍楚州治，焚官民舍，殺守藏吏，取貨物。時琸精兵尚萬人，窘束不能發一令，太息而已。夜半，琸縋城僅免。鎮江軍與賊戰死者大半，將校多死，器甲錢粟悉為賊有。張正忠不從賊，經妻子於庭，遂自焚。琸步至楊州，借兵自衛，猶劄楊州造旗幟，聞者大笑。
夏全既逐琸，暮歸，妙真拒之。全恐其圖己，因大掠，趣盱眙，欲為亂。盱眙將張惠、范成進閉城門，全不得入，狼狽降於金。金封全為金源郡王。
蒙古主攻夏靈州，夏遣威明令公來援。蒙古主渡河，擊敗之。蒙古主駐鹽州川。
十二月，癸未，詔：「皇太后宜上尊號曰壽明皇太后，有司詳具儀注，朕當親率群臣詣慈明殿奉上冊寶。」鄭清之晚講畢，宣坐，帝備言太后慈愛，且曰：「太后聖體康強，頤養大勝往日，此朕所以尤喜也。」
金人聞夏師屢敗，召陝西行省及陝州總帥完顏額爾克、靈寶總帥赫舍哩約赫德赴汴議兵事。又詔諭兩省曰：「倘邊方有警；內地可憂，若不早圖，恐成噬臍。旦夕事勢不同，隨機應變，若逐旋申奏，恐失事機，並從行省從宜規畫。」
辛丑，蠲大理寺、三衙、臨安府點檢提領酒所茶鹽賞錢。
癸卯，親饗太廟。
蒙古授張柔行軍千戶、保州等處都元帥。
蒙古富珠哩引兵入山東，先遣李喜遜招諭李全。全欲降，部將田世榮等不從，喜遜見殺。
金完顏彝少為蒙古所掠，久之，與從兄色埒殺蒙古監卒，奉母還金，補護衛，未幾，轉奉御。色埒以總領屯方城，彝隨往軍中，事皆預知之。色埒病，防軍葛宜翁與人相毆，就決於彝。彝察宜翁事不直，量笞之。宜翁素兇悍，恥以理屈受杖，鬱鬱死，語其妻曰：「必報陳和尚。」陳和尚。彝之小字也。妻訟彝以私忿侵官，故殺其夫，訴於台省及近侍，彝系獄。議者疑彝狃於禁近，必橫恣違法，當以大辟，金主不能決，系久之。色埒入朝，金主怪其瘠甚，慰之曰：「卿甯以方城獄未決耶？吾行赦之矣。」是歲，色埒卒。金主聞之，馳赦彝曰：「有司奏汝以私忿殺人，汝兄死，失吾一名將。今以汝兄故，曲法赦汝，天下必有議我者。他日汝奮發立功名，國家得汝力，始以我為不妄赦矣。」彝泣拜，悲動左右。乃以白衣領紫微軍都統。

