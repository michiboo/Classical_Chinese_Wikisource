
諱惇，孝宗第三子也，母曰成穆皇后郭氏，紹興十七年九月乙丑，生於籓邸。孝宗即位，封恭王。及莊文太子薨，孝宗以帝英武類已，欲立為太子，而以其非次，遲之。乾道七年二月癸酉，乃立為皇太子。四月甲子，命判臨安府，尋領尹事。
春，正月，丙辰朔，帝朝重華宮，奉上冊寶。
金改元明昌。
金主朝於隆慶宮，以後每月四朝或五六朝。
丁巳，金詔諸王任外路者，許遊獵五日，過此禁之；仍令戒約人從無擾民。
辛酉，金主諭尚書省曰：「宰執所以總持國家，不得受人饋遺。或遇生辰，受所獻毋過萬錢；若大功以上親及二品以上官不禁。」
壬戌，金以知河中府事王蔚為尚書右丞，刑部尚書完顏守貞為參知政事。時金主新即政，頗銳意於治。嘗問：「漢宣帝綜核名實之道，其施行之實果如何？」守貞誦《樞機周密品式》，詳備以對。金主曰：「行之果何始？」守貞對曰：「在陛下厲精無倦爾。」
甲子，金主如大房山；乙丑，謁興陵、裕陵；丙寅，還都。
金上封事者言：「自古以農桑為本。今商賈之外，又有佛、老與它遊食，浮費百倍，農歲不登，流殍相望，此末俗傷農者多故也。」戊辰，乃詔禁自披剃為僧道者。
壬申，再蠲臨安府民身丁錢三年。
己卯，金主如春水。
壬午，諫議大夫何澹，請置《紹熙會計錄》。詔澹同戶部尚書葉翥等檢正都司稽考財賦出入之數以聞。
是月，起浙西提點刑獄瑞安陳傅良為吏部員外郎。
傅良自太學錄去朝十四年，鬚髮盡白，因輪對，言曰：「太祖垂裕後人，以愛惜民力為本。熙寧以來，用事者取太祖約束一切紛更之，諸路上供歲額，增於祥符一倍；崇甯重修上供格，頒之天下，率增至十數倍；其它雜斂，則熙甯以常平寬剩、禁軍闕額之類，別項封樁而無額。上供起於元豐，經制起於宣和，總制、月樁起於紹興，皆迄今為額，折帛、和買之類又不與焉。茶引盡歸於都茶場，鹽鈔盡歸於榷貨務，秋苗斗斛十八九歸於綱運，皆不在州縣。州縣無以供，則豪奪於民，於是取之斛面、折變、科敷、抑配、贓罰，而民困極矣。天命之永不永，在民力之寬不寬耳，豈不甚可畏哉！今天下之力竭於養兵，而莫甚於江上之軍，都統司謂之御前軍馬，雖朝廷不得知；總領所謂之大軍錢糧，雖版曹不得與。於是中外之勢分而事權不一，施行不專，雖欲寬民，其道無繇。誠使都統司之兵與向者在制置司時無異，總領所之財與向者在轉運司時無異，則內外為一體；內外一體，則寬民力可得而議矣。」
帝從容嘉納，且勞之曰：「卿昔安在？朕思見久矣。」遷秘書少監兼實錄院編修官、嘉王府贊讀。
二月，丙申，金命諸王出獵毋越本境。
壬寅，金給有司寒食假五日，著為令。
甲辰，金主還都。
辛亥，殿中侍御史劉光祖言：「近世是非不明，則邪正互攻；公論不立，則私情交起。此固道之消長，時之否泰，而實國家之禍福，社稷之存亡系焉者也。本朝士大夫，學術最為近古，減平、景德之間，道臻皇極，治保太和，至於慶曆、嘉祐盛矣。不幸而壞於熙、豐之邪說，疏棄正士，招徠小人。幸而元祐君子起而救之，末流大分，事故反覆。紹聖、元符之際，群凶得志，絕滅綱常。其論既勝，其勢既成，崇、觀而下，尚復何言！
「臣始至時，聞有譏貶道學之說，而實未睹朋黨之分，中更外艱，去國六載，已憂兩議之各甚，而恐一旦之交攻也，逮臣復來，其事果見。因惡道學，乃生朋黨；因生朋黨，乃罪忠諫。夫以忠諫為罪，其去紹聖幾何？
「陛下即位之初，凡所進退，率用人言，初無好惡之私，而一歲之內，斥逐紛紛，以人臣之私意，累天日之清明。往往納忠之言，謂為沽名之舉；至於潔身以退，亦曰憤懟而然；欲激怒於至尊，必加之以訐訕。事勢至此，循默成風，國家安賴？伏冀聖心豁然，永為皇極之主，使是非由此而定，邪正由此而別，公論由此而明，私意由此而熄，道學之議由此而消，朋黨之跡由此而泯，和平之福由此而集，國家之事由此而理，則生靈之幸，社稷之福也。不然，相激而勝，輾轉反覆，為禍無窮，臣實未知稅駕之所。」
帝下其章。何澹見之，數日恍惚無措。
光祖又劾「戶部尚書葉翥、中書舍人沈揆結近習以圖進取。比年以來，士大夫不慕廉靜而慕奔競，不尊名節而尊爵位，不樂公正而喜軟美，習以成風。良由老成零落殆盡，晚進議論無所據依，正論益衰，士風不競。幸詔大臣，妙求人物，必朝野所共屬，賢愚所同敬者一二十人，參錯立朝，國勢自壯。今日之患，在於不封植人才，台諫但有摧殘，廟堂無所長養。臣處當言之地，豈以排擊為能哉！」帝善之。
初，殿中侍御史闕，帝方嚴其選。一日，謂留正曰：「卿監、郎官中有一人焉，卿知之乎？」正沉思久之，曰：「得非劉光祖耶？」帝笑曰：「是久在朕心矣。」及居官，果稱職。
先是淳熙中定《御史彈奏格》三百五條，至是光祖摘其有關於中外臣僚、握兵將帥、後戚、內侍與夫禮樂訛雜、風俗奢侈之事，凡二十條，請付下報行，令知謹恪；從之。光祖，陽安人也。
甲寅，金主如大房山；三月，乙卯朔，謁興陵；丙辰，還都。
癸酉，金詔：「內外五品以上歲舉廉能官一員，不舉者坐蔽賢罪。」
乙亥，金初設應制及宏詞科。
辛巳，金詔修曲阜孔子廟學。
夏，四月，乙丑，以伯圭為太保、嗣秀王，即湖州秀國立廟，奉神主。伯圭謙謹，不以近屬自居，每入見，帝行家人禮，宴私隆洽。伯圭執臣禮愈恭，帝益愛重之。
丁未，殿中侍御史劉光祖罷。
初，何澹劾免周必大，光祖素與澹相厚善，嘗過澹，澹曰：「近日之事，可謂犯不韙。」光祖曰：「周丞相豈無可論？第其門多佳士，不可並及其所薦者。」澹不聽。時薑特立、譙熙載方用事，光祖屏人語澹曰：「曾、龍之事不可再。」澹曰：「得非薑、譙之謂乎？」光祖曰：「然。」既而澹引光祖入便閣，有數客在焉，視之，皆薑、譙之徒也，光祖始悔失言。至是澹同知貢舉，光祖除台官，首上學術邪正之章。及奏名，光祖被旨入院拆號，澹曰：「近日風采一新。」光祖曰：「非立異也。但嘗為大諫言者，今自言之耳。」既出，同院謂光祖曰：「何自然見君所上章，數日恍惚，餌定志丸，它可知也。」未幾，謝深甫除右正言，而光祖以論吳端忤旨罷，澹遷御史中丞，議論自此分矣。自然，澹字也。
吳端者，舊以巫醫為業，帝在潛邸時，端療壽皇疾有功，李後德之。帝既受禪，擢閤門宣贊舍人，又遷帶禦器械。澹三上疏論之，不報；給事中胡紘亦封還錄黃，帝以御筆諭止之；澹、紘皆聽命。光祖再上疏言：「小人逾分幹請，而使給諫不得行其職，輕名器，虧綱紀，褻主權，是一舉而兩失。」帝命大臣諭止之，光祖言益力，帝不樂。先是光祖監拆號，差誤士人試卷，既舉覺，放罪矣；至是乃用前事，徙光祖為太府卿。求去不已，除潼川轉運判官。
戊申，賜禮部進士余復以下五百三十七人及第、出身。從留正言，免進士廷射。
金館陶主簿王庭筠，有才名。金主嘗謂張汝霖曰：「王庭筠文藝頗佳，然語句不健，其人才高，亦不難改也。」是月，召試館職中選。御史臺言庭筠在館陶嘗犯贓罪，不當以館職處之，遂罷。庭筠，熊嶽人也。
五月，乙卯，前丞相趙雄，坐所舉以賄敗，降秩。
已未，出吳端為浙西馬步軍副總管。
丙寅，修楚州城。
丙子，金以祈雨，望祭嶽鎮、海瀆於北郊。
戊寅，金命內外官五品以上，任內舉所知才能官一員以自代。壬午，以參知政事伊喇履為尚書右丞，御史大夫圖克坦鑒為參知政事。尚書右丞襄罷。
秋，七月，癸丑，詔秀王諸孫並授南班。
甲寅，以葛邲參知政事，給事中胡晉臣簽書樞密院事。
乙卯，以留正為左丞相，王藺為樞密使。
癸酉，建秀王祠堂於臨安以藏神御，如濮王故事。
八月，乙酉金，始設常平倉。
己丑，金以判大睦親府事宗甯為平章政事。
戊戌，金主諭宰臣曰：「何以使民棄末而務本，以廣儲蓄？」令集百官議。戶部尚書鄧儼等曰：「今風俗侈靡，宜使服用、居室各有差等，抑昏喪過度之禮，禁追逐無名之費。」右丞伊喇履、參知政事完顏守貞曰：「人情見美則願，若不節以制度，將見奢侈無極。民之貧乏，殆由此致。方今承平之際，正宜講究此事，為經久法。」金主然之。
己亥，帝率群臣上《壽皇玉牒》、《日曆》於重華宮。
己酉，詔造新曆。
九月，丙辰，金以廉能擢北海縣令張翱等十八人官。
己未，升劍州為隆慶府。
壬戌，金主如秋山。冬，十月，丁亥，還都。
戊戌，金以有司言，登聞院、記注院勿有所隸。
丙午，詔：「內外軍帥各薦所部有將才者。」
十一月，丁巳，金制：「諸職官讓廕兄弟子侄者，從所請。」
壬戌，潼川轉運判官王溉，撙節漕計，代輸井戶重額錢十六萬緡，詔獎之。
戊辰，金主召禮部尚書王翛、諫議大夫張暐詣殿門，諭之曰：「朝廷可行之事，汝諫官、禮官即當辨析。小民之言有可采者，朕尚從之，況卿等乎？自今所議，毋但附合於尚書省。」
丙子，金主冬獵；己卯，次雄州。判真定府吳王永成、判武定軍節度使隨王永升來朝。
十二月，壬午，金免獵地今年稅。
丙戌，樞密使王藺罷。時帝厲精初政，藺亦不存形跡，除自中出，未愜人心者輒留之，納諸御坐，每事盡言無隱。然疾惡太甚，同列多忌之，竟為中丞何澹所論罷。
戊子，以葛邲知樞密院事；胡晉臣參知政事，仍同知樞密院事。
陳賈以靜江守臣，將入奏；殿中侍御史林大中，極論其庸回無識，嘗表裡王淮，創為道學之目，陰廢正人。儻許入奏，必再留中，善類聞之，紛然引去，非所以靖國。命遂寢。
己丑，金平章政事張汝霖卒。汝霖通敏習事，凡進言，必揣上微意，及朋附多人為說，故言似忠而不見忤。金主之初即位也，有司言改造殿庭諸陳設物，日用繡工一千二百人，二年畢事。金主以多費，欲輟造，汝霖曰：「此未為過侈，將來外國朝會，殿宇壯觀，亦國體也。」其後奢用浸廣，蓋汝霖有以導之。
丁酉，金主還都。
甲辰，金以圖克坦克甯為太師、尚書令，封淄王。
金大定初，戶口才三百餘萬，至二十七年，戶口六百七十八萬九千。是歲，戶部奏戶口六百九十三萬九千。
春，正月，庚戌朔，命兩淮行義倉法。
詔：「守令到任半年後，具水源湮塞合開修處以聞。任滿日，以興修水利圖進，擇其勞效著明者賞之。」
壬子，詔尊高宗為萬世不祧之廟。
甲寅，金始許宮中稱聖主。
庚申，修六合城。
辛酉，金皇太后圖克坦氏殂於慶隆宮，年四十五。太后，廣平郡王真之女也。素謙謹，每畏其家世崇寵，見父母，流涕而言曰：「高明之家，古人所忌，願善自保持。」其後家果以海陵事敗，蓋其遠慮如此。世宗嘗謂諸王妃、公主曰：「皇太子妃容止合度，服飾得中，爾等當法效之。」及尊為太后，愈加敬儉。嘗試諸侄曰：「皇帝以我故，乃推恩外家。當盡忠報國，勿謂小善為無益而弗為，小惡為無傷而弗去。毋藉吾之貴，輒肆非道以幹國憲也。」性好《詩》、《書》及《老》、《莊》學，造次必於禮。嬪御有生子而母亡者，視之如己出。
庚午，金太師尚書令淄王圖克坦克寧薨。遺表略言：「人君往往重君子而反疏之，輕小人而終昵之。願陛下慎終如始，安不忘危。」金主命有司護喪事，歸葬萊州。諡忠烈。
戊寅，雷電，雨雹。
二月，庚辰朔，大雨雪。
壬午，遣宋之瑞等使金弔祭。
癸未，名新曆曰《會元》。
甲申，福建安撫使趙汝愚等，以盜發所部，與守臣、監司各降秩一等，縣令追停。以辛棄疾為安撫使。
棄疾嘗攝帥，每歎曰：「福州前臨大海，為賊之淵藪。上四郡民，頑獷易亂，府藏空竭，緩急奈何？」至是務為鎮靜，未期歲，積鏹至五十萬緡，榜曰備安庫，謂「閩中土狹民稠，歲儉則糴於廣。今幸連稔，令宗室及軍人入倉請米，出即糶之，候秋價賤，以備安錢糴二萬石，則有備無患矣。」又欲造萬鎧，招強壯，補軍額，嚴訓練，則盜賊可以無虞。事未行，台臣劾其用錢如泥沙，殺人如草芥，遂丐祠歸。
秘書郎普城黃裳為嘉王府翊善，每勸講，必援古證今，即事明理，凡可以開導王心者，無不言也。至是遷起居舍人。帝方寵任潘景珪，台諫交章論之，多被斥逐，裳奏言：「自古人君不能從諫者，其蔽有三：一曰私心，二曰勝心，三曰忿心。事苟不出於公，而以己見執之，謂之私心。私心生，則以諫者為病而求以敗之；勝心生，則以諫者為仇而求以遂之。因私而生勝，因勝而生忿，忿心生，則事有不得其理者焉。如潘景珪，常才也，陛下固亦以常人遇之，特以台諫攻之不已，致陛下庇之愈力，事勢相激，乃至於此。宜因事靜察，使心無所系，則聞台諫之言無不悅，而無欲勝之心，待台諫之心無不誠，而無加忿之意矣。」
乙酉，詔以陰陽失時，雷雪交作，令侍從、台諫、兩省、卿監、郎官、館職各具時政闕失以聞。
監察御史林大中，以事多中出，乃上疏曰：「仲春雷電，大雪繼作，以類求之，則陰勝陽之明驗也。蓋男為陽，女為陰；君子為陽，小人為陰。當辨邪正，毋使小人間君子；當思正始之道，毋使女謁之得行。」
吏部侍郎陳騤疏三十條，如「宮闈之分不嚴，則權柄移；內謁之漸不杜，則明斷息；謀台諫於當路，則私黨植；諮將帥於近習，則賄賂行；不求讜論，則過失彰；不謹舊章，則取捨錯；宴飲不時，則精神昏；賜予無節，則財用竭。」皆切時病。
出米五萬石賑京城貧民，權罷修皇后家廟。
辛卯，布衣錢塘余古上書曰：「陛下即位以來，星已再周，當思付託之重，朝夕求治為急。間者側聞宴遊無度，聲樂無絕，晝日不足，繼之以夜，宮女進獻不時，伶人出入無節，宦官侵奪權政，隨加寵賜，或至超遷。內中宮殿，已曆三朝，何陋之有！奚用更建樓臺，接於雲漢，月榭風亭，不輟興作！深為陛下不取也。甚者奏蕃部樂，習齊郎舞，乃使幸臣、嬖妾，雜以優人，聚之數十，飾怪巾，拖異服，備極醜惡，以致戲笑，至亡謂也。自古宦官敗國，備載方冊。臣觀宦者之盛，莫如方今，上而三省，下而百司，皆在此曹號令之下。蓋自副將以致殿步帥，各為高價，不問勞績、過犯，驍勇、怯弱，但如價納賄，則特旨專除。故將帥率皆貪亥刻，軍士不無饑寒，兵器朽鈍，士馬羸瘠，未嘗過而問焉。設有緩急，計將安出？良由公卿持祿保位，備員全身，如漢之石慶，唐之蘇味道。滿朝皆是小人，求海內不盜賊，民生不塗炭，日月不食，水旱不作，其可得乎？臣願陛下以漢文帝為法，唐莊宗為戒，問安視膳之餘，宮庭燕間，講讀經史，無為南面，或鼓琴、投壺、習射以頤養神性，享名教不窮之樂，固嵩嶽無涯之壽，豈不休哉！」
帝覽書震怒。始擬編管，言者救之，乃送筠州學聽讀。
壬辰，金主始視朝。敕：「親王及三品官之家，毋許僧、尼、道士出入。」
金制：「進士程文，但合格者，有司即取之，毋限人數。」
丙申，金以樞密副使瓜勒佳清臣為尚書左丞。時清臣女為昭儀，眷倚益重。
丙午，金初置王府傅尉官；名為官屬，實檢制之也。
丁未，金遣完顏亶等來告哀。
三月，丁巳，詔：「邊事令宰相與樞密院議，仍同簽書。」
癸亥，金敕有司：「國號犯漢、唐、遼、宋等名者，不得封臣下。」有司議以遼為恆，宋為汴，秦為鎬，晉為並，漢為益，梁為邵，齊為彭，殷為譙，唐為絳，吳為鄂，蜀為夔，陳為宛，隋為涇，虞為澤。制可。
丙寅，詔福建提點刑獄陳公亮、知漳州朱熹同措置漳、泉、汀三州經界。
熹初為泉之同安簿，知閩中經界不行之害，至是訪問講求，纖悉備至。乃奏言：「經界為民間莫大之利，紹興已推行處，公私兩利，獨漳、泉、汀未行。臣不敢先一身之勞逸而後一州之利病，竊獨任其必可行也。然必推擇官吏，度量步畝，算計精確，畫圖造帳，費從官給，隨產均稅，特許過鄉通縣均租，庶幾百里之內，輕重齊同。今欲每畝隨九等高下定計產錢，而合一州租稅錢朱之數，以產錢為母，每文輸米幾何，其於一倉一庫，受納既輸之後，卻是原額，分隸為省計，為職田，為學糧，為常平，各撥入諸倉庫。版圖一定，則民業有經矣。此法之行，貧民下戶，固所深喜，然不能自達其情；豪家猾吏，皆所不樂，善為說辭以感群聽；賢士大夫之喜安靜、厭紛擾者，又或不深察而望風沮怯，此則不能無慮。
帝詔監司條具其事，且令公亮與熹協力奉行。會農事亦興，熹益加講究，冀來歲行之。細民知其不擾而利於己，莫不鼓舞；而貴家豪右，占田隱稅，侵漁貧弱者，胥為異論以搖之，前詔遂格。熹請祠去。
癸酉，建寧雨雹，大如桃、李，壞民居五千餘家。溫州大風雨、雷電，田禾桑果蕩盡。
夏，四月，戊寅朔，金尚書省言：「齊民與屯田戶往往不睦，若令遞相婚姻，實國家長久安寧之計。」從之。
乙酉，金葬孝甏皇太后於裕陵。
戊子，金制：「諸部內災傷，主司應言而不言及妄言者，杖七十。檢視不以實者，罪如之。因而有傷人命者，以違制論。致枉有徵免者，坐贓論。妄告者，戶長坐詐下，以實罪計贓，從詐匿不輸法。」
癸巳，金諭有司：「自今女真字直譯為漢字，國史院專寫契丹字者罷之。」
甲午，金改封永中為並王，永功為魯王，永成為兗王，永升為曹王，永蹈為鄭王，永濟為韓王，永德為豳王。
五月，己酉朔，福州水。
辛亥，詔：「六院官許輪對，仍入雜壓。」自龔茂良為謝廓然所攻，六院官始不入雜壓，至是乃復班在五寺主簿之下，太學博士之上。
庚申，詔：「侍從、經筵、翰苑官，自今並不時宣對，庶廣諮詢以補治道。」
戊辰，金詔：「諸郡邑文宣王廟、風師、雨師、社稷神壇隳廢者復之。」
己巳，潼川、崇慶二府、大安、石泉、淮安三軍、興、利、果、合、綿、漢六州大水。
六月，戊子，金平章政事崇寧卒。
癸巳，詔：「宰臣、執政，俱不時內殿宣引奏事。」
丙午，金尚書右丞伊喇履卒，諡文獻。履精曆算，先是舊《大時曆》舛誤，履上《乙未曆》，以金受命於乙未也。世服其善。
右司諫鄭驛，以言事罷，為將作監。御史林大中言：「台諫以論事不合而遽遣，臣恐天下以陛下為不能容。」不聽。
秋，七月，丁未朔，詔：「故容州編管人高登，追復元官。」
丁巳，金以參知政事圖克坦鎰為尚書右丞，御史中丞瓜勒佳衡為參知政事。
己未，出會子百萬緡，收兩淮私鑄鐵錢。
己巳，興州大水，漂沒數千家。
八月，戊寅，御史中丞何澹，有本生繼母喪，乞有司定所服。禮寺言當解官，澹上疏引禮不逮事之文，請下臺諫、給、舍議之。
於是太學生喬祕、朱九成、黃會卿移書責之，其略曰：「人之大倫莫重於父母，禮有出繼，其服雖降異，而鐘於天性者未嘗不同也。故所承父母則三年終喪，而所生父母則心喪三年。閣下自長成均而列長台諫，此三綱五常之所系者也。今閣下有所生繼母之喪，初請解官，莫不義之；繼上疏稱逮事不逮事之異，中外哄然。夫禮經所謂『逮事父母則諱王父母，不逮事父母則不諱王父母』，非謂無恩於先祖也。蓋逮事父母，則親聞父母之言所嘗諱其祖，不逮事父母，則不聞父母之言所嘗諱其祖，是以子莫知其所諱也。故本朝方愨解此一節，以謂特庶人之禮耳。若學士大夫，則知尊祖矣，何逮事不逮事之拘乎！今聞閣下引此欲不持喪，恐與禮經相反。何者？禮經謂『逮事父母則從父母』之言，今閣下所生之父，果以繼室為正乎？若所生之父果以繼室為正，則閣下亦當從而為正，不得黜之也。今四十餘年，以所生繼母事之，及其終也，反以為生不逮事而不持心喪，可乎？夫閣下之意，必謂所生繼母無生我之恩，則不當為之服，抑不思黜其所生之母，是賤其所生之父也。為人子者，尚忍言哉！不然，必以生我者為正而繼之者為不正，是閭巷小人知有母而不知有父者，非天理之公、人倫之正也。閣下為天子耳目之官，將以厚人倫、移風俗，正宜致辨於此。」澹方待命六和塔，得書乃去。
甲申，寬兩浙榷鐵之禁。
己亥，金敕：「山東、河南闕食處，許納粟補官。」
九月，壬子，以知福州趙汝愚為吏部尚書。
時知潭州趙善俊得旨奏事殿中，侍御史林大中疏劾之，且言宗室汝愚之賢，當召。帝用其言，召汝愚而出善俊。
己未，金以左丞瓜勒佳清臣為平章政事，封芮國公，參知政事完顏守貞為左丞，知大興府事張萬公為參知政事。
庚申，金主如秋山。
乙丑，以久雨，命大理寺、三衙、臨安府及兩浙決繫囚，釋杖以下。
冬，十月，丁丑，築福州外城。
甲申，復吳瑞帶禦器械。
己丑，金主還都。
十一月，丙午朔，金制：「諸女真人不得以姓氏譯為漢字。」
甲寅，金禁伶人不得以歷代帝王為戲及稱萬歲，犯者以不應為重法科。
戊午，夏人殺金邊將阿嚕岱。
夏人肆牧於鎮戎之境，邏卒逐之，夏人執邏卒而去。阿嚕岱率兵詰之，夏廂官吳明契、信陵都卜祥、徐餘立伏兵三千於澗中，阿嚕岱中流矢死。詔索殺阿嚕岱者，夏人處以徒刑。索之不已，夏乃殺明契等。
甲子，金制：「投匿名書者，徒四年。」
己巳，加諡高宗曰受命中興全功至德聖神武文昭孝皇帝。
初，帝欲誅宦者，近習皆懼，遂謀離間三宮。帝疑之，不能自解。會帝得疾，壽皇購得良藥，欲因帝至宮授之，宦者遂訴於皇后曰：「太上合藥一丸，俟宮車過，即授藥。萬一不虞，奈宗社何！」後心銜之。頃之，內宴，後請立嘉王護為太子，壽皇不許。後曰：「妾六禮所聘，嘉王，妾親生也，何為不可？」壽皇大怒。後退，持嘉王泣訴於帝，謂壽皇有廢立意。帝惑之，遂不朝壽皇。一日，浣手宮中，睹宮人手白，悅之；它日，後遣人送食合於帝，啟之，則宮人兩手也。黃貴妃有寵，因帝祭太廟宿齋宮，後殺貴妃，以暴卒聞；及郊，風雨大作，黃壇燭盡滅，不能成禮而罷。帝既聞貴妃卒，又值此變，震懼增疾，自是不視朝，政事多決於後，後益驕恣。壽皇聞帝疾，亟往南內視之，且責後，後怨愈深。
十二月，庚辰，築荊門軍城，從知軍陸九淵之言也。
荊門為次邊而無城，九淵以為荊門居江、漢之間，為四集之地，南捍江陵，北援襄陽，東護隨、郢之脅，南當光化、彝陵之沖，荊門固則四鄰有所恃，否則有胸脅心腹之虞，雖四山環合而城池闕然，將誰與守？乃請於朝，築之。自是民無邊慮，商賈畢集，稅入日增。
舊用銅錢，以其近邊，以鐵錢易之，而銅有禁，復令貼納。九淵曰；「既禁之矣，又使之輸耶？」盡蠲之。平時教軍士射，居民得與中者均賞。薦其屬不限流品，嘗曰：「古者無流品之分，而賢不肖之辨嚴；後世有流品之分，而賢不肖之辨略。」逾年，政行令修，民俗為變。未幾卒。
乙酉，金罷契丹字。
丁亥，帝始召對輔臣於內殿。
己丑，金右丞圖克坦鎰罷。
乙未，增楚州更戍兵一千五百人。
甲辰，詔：「內侍省都知楊浩，懷奸凶惡，刺麵杖脊，配吉州；押班黃邁，私相朋附，決杖，編管撫州。」尋送浩撫州、邁常州居住。
馬大同為戶部，侍御史林大中劾其用法嚴峻，帝欲易置它部，大中曰：「是嘗為刑部，固以深刻稱。」章三上，不報。又論大理少卿宋之瑞，章四上，亦不報。大中以言不行求去，改吏部侍郎，不拜；乃除直寶謨閣，與大同、之瑞俱出知外郡。
春，正月，乙巳朔，帝有疾，不視朝。
起居舍人陳傅良奏曰：「一國之勢猶身也，壅底則致病。今日遷延某事，明日阻節某事，即有奸險，乘時為利，則內外之情不接矣。」
庚戌，蠲四川鹽酒重額九十萬緡。
出度僧牒二百，收淮東鐵錢。
壬戌，金主如春水。
二月，甲戌朔，金敕：「明安、穆昆許於冬月率所屬戶畋獵二次，每出不得過十日。」
壬辰，金主還都。
金以王庭筠為應奉翰林文字。先是金主歎學士乏材，完顏守貞曰：「王庭筠其人也。」故有是命。
丁酉，申嚴錢銀過淮之禁。
閏月，丙午，禁郡縣新作寺觀。
壬戌，詔：「州縣未斷之訟，監司毋得移獄。違者許執奏。」
甲子，成都路轉運判官王溉以代民輸激賞等捐錢三十三萬緡，詔進一官，仍令再任。
三月，辛巳，帝疾稍愈，始御延和殿聽政。封子濟為安定郡王。
帝自有疾，重華溫清之禮以及誕辰節序，屢以壽皇傳旨而免。至是宰輔百官下至韋布之士，以過宮為請者甚眾，至有叩頭引裾號泣者。帝開悟，有命駕意，竟不果行，都人始以為憂。
甲申，築峽州城。
丁亥，金賜孝子劉瑜、劉慶祐絹粟，旌其門閭，復其身。瑜，棣州人；慶祐，錦州人也。
金主因問宰臣曰：「從來孝義之人，曾官使者幾何？」完顏守貞對曰：「世宗時有劉政者，嘗官之。然若輩多淳質，不及事。」金主曰：「豈必盡然？孝義之人，素行已備，稍可用，即當用之。後雖有殺覬作偽者，然偽為孝義，猶不失為善。可檢勘前後所申孝義之人，如有可用者，具以聞。」
癸巳，金尚書省奏：「言事者謂釋、道之流不拜父母、親屬，敗害風俗，莫此為甚。禮官言唐開元二年敕云：『聞道士、女冠、僧、尼不拜二親，是為子而忘其生。自今以後，並聽拜父。其有喪紀輕重及尊屬禮數，一準常儀。』臣等以為宜依典故行之。」制可。
金左丞完顏守貞言：「上嘗命臣問忻州陳毅上書所言事，其一，極論守令之弊。臣面問所以救之之道，莫之能言。」金主曰：「方今政欲知其弊也。彼雖無救弊之術，但能言其弊，亦足嘉矣。如毅言及隨處有司不能奉行條制，為人傭雇尚須出力，況食國家祿而乃如是，得無虧臣子之行乎？」其令檢會前後所降條理舉行之。」
己亥，定雜藝不許任子法。時伶人胡永年，積官至武功大夫，以去年郊恩乞任子。吏部尚書趙汝愚言：「永年樂藝出身，難以任子。請立為定法，今後似此雜藝補授之人，不許奏補。」從之。
四月，壬寅朔，金定宣聖春秋釋奠三獻官以祭酒、司業、博士充，祝詞稱「皇帝謹遣」，及登歌改用太常樂工。其獻官並執事與享者並法服，陪位學官公服，學生儒服。
戊申，金瀛王瑰卒，鄆王琮之同母弟也。重厚寡言，內行修飭，工詩，精騎射，金主令在左右。及卒，三臨奠，哭之慟。諡文敬。
乙卯，以戶部侍郎邱崈為四川安撫制置使。
初，留正帥蜀，慮吳氏世將，謀去之，不果。至是議更蜀帥，正言西邊三將，惟吳氏世襲兵權，號為吳家軍，不知有朝廷，遂以戶部侍郎邱崈往。崈陛辭，奏曰：「臣入蜀後，吳挺脫至死亡，兵權不可復付其子。臣請得以便宜撫定諸軍。」許之。
戊午，帝朝重華宮。
金賜雲內孝子孟興絹、粟，賜同州民妻師氏諡曰節。
金地旱，參知政事張萬公等乞依漢故事免官，金主曰：「卿等何罪！殆朕行事有不逮者。」萬公曰：「天道雖遠，實與人事相通，惟聖人言行可以動天地。昔成湯以六事自責，周宣遇災而懼，側身修行，莫不修飾人事。方今宜崇節儉，不急之役，無名之費，可俱罷去。」金主曰：「災異不可專言天道，蓋必先盡人事耳。故孟子言王無罪歲。」左丞完顏守貞曰：「陛下引咎自責，社稷之福也。」丙寅，金主下詔責躬。
丁卯，蠲臨安逋賦。
戊辰，金主遣御史中丞吳鼎樞等會決中都冤獄，外路委提刑司處決。
完顏守貞等上表乞解職，不允。入謝，金主曰：「前所謂罷不急之役、省無名之費及議裁冗官、決滯獄四事，其速行之。」
五月，帝有疾，不視朝。
戊寅，金出宮女一百八十三人。
乙酉，金以雨足，致祭於社稷。
戊子，金左丞完顏守貞出知東平府事。金主命參知政事瓜勒佳衡諭之曰：「卿勳臣之裔，才用聲績，朕所素知，擢任政府，毘贊實多，久任繁劇，宜均逸安。東平素號雄籓，兼比年饑饉，正賴經畫，卿其為朕往綏撫之。」
庚子，常德大水，入其郛。
己亥，蠲四川水、旱郡縣租賦。
安豐軍大水，平地三丈餘，漂田廬絲麥皆空。
六月，辛丑朔，下詔戒飭風俗，禁民奢侈與士為文浮靡、吏苟且飾偽者。
以禮部尚書陳騤同知樞密院事。
癸卯，金宰臣請罷提刑司。金主曰：「諸路提刑司官，止三十餘員，猶患不得其人。州郡三百餘處，其能盡得人乎？」弗許。
戊午，以嗣秀王伯圭為太師。
乙丑，金以知大名府事劉暐為右丞。
金主以民乏食，詔戶部預給百官冬季俸，令就倉以時值糶與貧民。
秋，七月，己巳，刺沿邊盜萬人為諸州禁軍。
壬申，監文思院常良孫，坐贓配海外；前丞相周必大，坐舉良孫降秩。
壬午，瀘州騎射卒張信等作亂。
騎射營者，州之禁兵也。淳熙末，王卿月知瀘州，賜予諸軍甚厚，軍士浸驕。張孝芳代為帥，欲矯其弊，訓練無日，又多役使之，廩賜或不時給。是日，信等作亂，晨，入帥府，殺孝芳及其家，又殺節度推官杜美、駐泊兵馬監押安彥斌、訓練官雷世明、軍校張明等。信擐甲坐閱武堂，召通判州事張恂、安撫使屬官郭仲傳，使作奏，言孝芳罪狀。於是信自稱第一將，衣金紫，出諭城中；以術人黃叔豹為計議官，分其兵為五十二隊，同謀者五十二人，皆有爵秩。叔豹又為黃旗，大書曰：「不叛聖主，不殺良民」。
時張明之子昌與甲士卞進謀討之；癸未夜，密以告恂。甲申，信即球場大饗諸軍，恂等皆與。酒初行，昌、進擊殺信於坐，會者皆駭散。進大呼曰：「不叛者從我！」諸軍唯唯。因執殺造逆者二十餘人，餘黨皆執獲。
制置使京鏜將去任，未發，聞變，調潼川所屯御前後軍討之，未行而信已誅，乃令鈐轄司屬官陳纘往瀘州措置，信餘黨俱伏誅。
京鏜之調潼川軍也，興元都統制吳挺，劾刻置司擅發兵，詔具析；鏜已赴召。邱崈新入蜀，即奏言：「三屯遠在西北，兵權節制，必寄之制置司，朝廷事計當然。今軍帥狃於陵替，反謂制置司擅興，違戾若此，豈不大失本意？請下戎司具析，仍責令遵守舊制。」從之。由是三屯頗知嚴憚。崈所謂狃於陵替者，蓋專指挺也。崈尋上言贈孝節等官，恂等貶秩。
己亥，金主謂宰臣曰：「聞諸王傅尉多苛細，舉動拘防，亦非朕意。是職之設，本欲輔導諸王，使歸之正，得其大體而已。」平章政事瓜勒佳清臣曰：「請以聖意遍行之。」金主曰：「已諭之矣。」
八月，辛亥，金尚書省奏提刑司察舉河中胡光謙，年雖八十三，尚可任用。召赴闕，命學士院以雜文試之，稱旨，特賜光謙進士及第，授太常寺奉禮郎。舊設是職，未嘗除人，以光謙德行才能，故特授之。
戊午，總領四川財賦楊輔，奏已蠲東、西兩川畸零絹錢四十七萬緡，激賞絹六萬六千匹，詔獎之。自是歲以為例。
乙丑，金主謂宰臣曰：「任官欲令久於其任，若今日作禮官，明日司錢穀，雖間有異材，然能悉辦者鮮矣。」
九月，丙申，勸兩淮民種桑。
己卯，金主如秋山。
冬，十月，壬寅，修大禹陵廟。
是日，金主還都。
丙午，修潭州城。
辛亥，帝詣重華宮進香。
壬子，金有司奏增修曲阜宣聖廟畢，敕：「党懷英撰碑文，朕將親行釋奠之禮，其檢討典故以聞。」
甲寅，金敕：「置常平倉處，並令州府官以本職提舉，縣官兼管勾其事，以所糴多寡酌量升降，永為定製。」
戊午，金主諭尚書省訪求博物多聞之士。
癸亥，金主遣諭諸王傅尉曰：「朕分命諸王出鎮，蓋欲政事之暇，安便優逸，有以自適耳。然慮其舉措之間，或違於理，所以分置傅尉，使勸導彌縫，不入於過失而已。若公餘遊宴，不至過度，亦復何害？今聞爾等或用意太過，凡王門細碎之事無妨公道者，一一干與。贊助之道，豈當如是！宜各思職分，事舉其中，無失禮體！仍就諭諸王，使知朕意。」
十一月，庚午朔，金翰林侍講學士党懷英，應詔舉孔子四十八代孫端甫，年德俱高，該通古學；濟南府舉魏汝翼，蔚州舉劉震亨，益都府舉王樞，並以學行稱。敕：「魏汝翼特賜進士及第，劉震亨等同進士出身，孔端甫俟春暖召之。」後授端甫小學教授，以年老，食主簿半俸，致仕。
壬申，賑襄陽府被水貧民。
丙子，金詔：「臣庶名犯古帝王而姓復同者禁之，周公、孔子之名亦令迴避。」
內侍陳源為壽皇所逐，帝即位，自郴州召還。源與其黨楊舜卿、林億年，朝夕離間兩宮，故帝雖疾平，猶疑畏不朝重華。
丙戌，日南至，丞相留正率百官詣重華宮稱賀。兵部尚書羅點、給事中尤袤、中書舍人黃裳、御史黃度、尚書左選郎官葉適等，皆上疏請帝朝重華宮，不從。
秘書郎清江彭龜年，以書譙趙汝愚，且上疏言：「壽皇之事高宗，備極子道，此陛下所親睹也。況壽皇今日止有陛下一人，聖心拳拳，不言可知。特遇過宮日分，陛下或遲其行，則壽皇不容不降旨免到，蓋為陛下辭責，使人不得以竊議陛下，其心非不願陛下之來。自古人君處骨肉之間，多不與外臣謀而與小人謀之，所以交鬥日深，疑隙日大，今日兩宮萬萬無此。然臣所憂者，外無韓琦、富弼、呂誨、司馬光之臣，而小人之中已有任守忠者在焉，惟陛下裁察。」又言：「使陛下虧過宮定省之禮，皆左右小人間諜之罪，宰執、侍從、台諫，但能仗父子之義責望人主，至於疑間之根，盤固不去，曾無一語及之。今內侍間諜兩宮者，固非一人，獨陳源在壽皇朝，得罪至重，近復進用，外人皆謂疑間之機必自源始。宜亟發威斷，首逐陳源，然後肅命鑾輿，負罪引慝以謝壽皇，使父子歡然，宗社有永，顧不幸與！」及汝愚入對，又往復規諫，帝意乃悟。汝愚更屬嗣秀王伯圭調護，於是兩宮之情始通。辛卯，帝朝重華宮，皇后繼之，從容竟日，都人大悅。
戊戌，詔：「李純乃皇后親侄，可特除閤門宣贊舍人。」
除秘書郎彭龜年為起居舍人。入謝，帝曰：「此官以待有學識人，念非卿無可者。」龜年述祖宗之法，為《內治聖鑒》以進。帝曰：「祖宗家法甚善。」龜年曰：「臣是書大抵為宦官女謁之防，此曹若見，恐不得數經御覽。」帝曰：「不至是。」
十二月，癸卯，帝率群臣上《壽皇玉牒》、《聖政會要》於重華宮。
皇后益驕奢，封其先三代為王，家廟逾制，衛兵多於太廟。後歸謁家廟，推恩親屬二十六人，使臣一百七十二人，下至李氏門客，亦奏補官。
金完顏守貞既出知東平府，金主念之，問宰臣曰：「守貞治東平何如？」對曰：「亦不勞力。」金主曰：「以彼之才，治一路誠有餘矣。」右丞劉暐曰：「方今人材無出守貞者，淹留於外，誠可惜也！」金主默然。尋改守貞為西京留守。
金進士楊邦乂上封事，因論世俗侈靡，譏涉先朝。有司議治罪，金主曰：「昔張元素以桀、紂比文皇，今若方我為桀、紂，亦不之罪。至於世宗功德，豈容譏毀！」張萬公曰：「譏斥先朝，固當治罪。然舊無此法。今宜立法，使人知之。」金主意解，乃命免邦乂罪，惟殿三舉。

