
六月，戊午朔，遼以東北路女真詳袞果嘉努為特裡袞。
壬戌，遼遣使錄囚。
乙丑，詔戒上封告訐人罪或言赦前事，及言事官彈劾小過不關政體者。時殿中侍御史呂誨言：「故事，台諫官許風聞言事者，蓋欲廣其採納，以補朝廷闕失。比來中外臣僚多告訐人罪，既非職分，實亦侵官；甚者詆斥平素之缺，暴揚暖昧之事，刻薄之態，浸以成風，請懲革之。」故下是詔。
丙寅，命天章閣待制張掞同詳定均稅。
遼中京置國子監，命以時祭先聖、先師。
壬申，詔禮部貢院：「內外鎖廳並親戚舉人，並同引試，解十分之一；如不及十人，亦許解一名；四人以下送鄰路聚試。」
乙亥，遣官分行天下，訪寬恤民力事。
癸未，遼以隨王耶律仁先復為北院大王。先是仁先嘗為北院大王，有惠政，及是民歡迎數百里，如見父母。
甲申，三司減省冗費所言：「比歲內人請俸倍多，乞酌天聖初嬪御以下人數，著為定額。」從之。
秋，七月，辛卯，詔分京西為二路，以許、陳、鄭、滑、孟、蔡、汝、潁、信陽九州軍隸北路，鄧、襄、隨、房、金、唐、均、郢、光化九州軍隸南路；各置安撫使，以許、鄧二州守臣兼之，其河南府即不隸所部。
癸巳，邕州言交趾與甲洞蠻合兵寇邊，都巡檢宋士堯拒戰，死之。詔發諸州兵討捕。
甲午，以天章閣待制、知諫院唐介知荊南，從介請也。敕過門下，知封駁事何郯封還之，言：「介為諫官，有補朝廷，不當出外。」詔介復知諫院如故。
戊戌、翰林學士歐陽修等上所修《唐書》二百五十卷；刊修以編修官皆進秩或加職，仍賜器幣有差。
著作佐郎劉羲叟為崇文院檢討，未入謝，疽發背卒。羲叟強記多識，尤長於星曆數術，其言多驗。
時生齒益蕃，田野加辟，獨京西唐、鄧間尚多曠土。唐州閒田尤多，或請徙戶實之，或請以卒屯田，或請廢州為縣，知州事、比部員外郎趙尚寬言：「 土曠可益墾辟，民稀可益招徠，而州不可廢。」乃按圖記，得召信臣故跡，益發卒，復三大陂、一大渠，皆溉田萬餘頃。又教民自為支渠數十，轉相浸灌，而四方之民來者雲集。尚寬復請以荒田計口授之，及貸民官錢買牛。比三年，廢田盡為膏腴，增戶萬餘。監司上其狀，三司使包拯亦以為言。丙午，詔留再任。
庚戌，詔曰：「朕樂與士大夫惇德明義，以先天下。而在位殊趨，弗率朕旨，或為危言詭行，務以警眾取譽，罔上而邀寵。論事之官，搜抉隱微，無忠恕長厚之風；托跡於公，而原其本心，實以合黨圖私，甚可惡也！中書門下其采端實之士，明進諸朝；察辯矯激巧偽者，加放黜焉。」御史中丞趙概言：「比年以來，搢紳之論多險刻競浮，宜行戒敕之。」故降是詔。
壬子，命翰林學士吳奎、戶部副使吳中復、度支判官王安石、右正言王陶同相度牧馬利害以聞。時馬政因循不舉，言者以為當有更革也。
八月，丁巳朔，以觀文殿學士、吏部侍郎程戡為宣徽南院使、判延州。殿中侍御史呂誨言：「戡才微識暗、外厚中險，交結權貴，因緣進擢，徇私罔上，怙勢作威。況年逾七十，自當還政。近罷樞府，既以匪能；復委帥權，曷由勝任！且本朝故事，宣徽使非戚勳未嘗除拜，乞追寢戡恩命。」知雜御史范師道等相繼論列，訖不從。
以度支判官、金部員外郎薛向權陝西轉運使兼制置解鹽使。范祥既卒，故以向代之。時西夏青鹽盜販甚賤，而官賣解鹽價高，鹽以故不售。向至，始減價以抑之。鹽池歲調畦夫數千種鹽，而鹽支十年未售，向奏損其數，當時便之。
甲子，以眉州進士蘇洵為試校書郎。
洵年二十七，始發奮為學，舉進士、茂才異等，不中，悉焚其常所為文，閉戶益讀書，遂通《六經》、百家之說，下筆頃刻數千言。至和、嘉祐間，與其二子軾、轍至京師。翰林學士歐陽修上其所著《權書》、《衡論》、《機策》二十二篇，宰相韓琦善之。召試舍人院，以疾辭。本路轉運使趙抃等薦其行義，修又言洵既不肯就試，乞除一官，故有是命。
壬申，詔曰：「國初承五代之後，簡編散落，三館聚書才萬卷。其後平定列國，亦嘗分遣使者，屢下詔令，訪募異本，校定篇目，聽政之暇，無廢覽觀。然比開元，遺逸尚眾，宜加購賞，以廣獻書。中外士庶並許上館閣闕書，每卷支絹一匹，五百卷與文資官。」
相度牧馬利害所吳奎等上言：「今陝西馬價，多出解鹽，三司所支銀絹，許於陝西轉運使易錢。權轉運副使薛向既掌解鹽，陝西財賦，可悉委之移用，仍俾擇空地置監而孳養之。蓋得西方不失其土性，一利也；因未嘗耕墾之地，無傷於民，二利也；因向之才，使久其任而經制之，三利也。」帝可其奏。甲申，命向專領本路監牧及買馬事，仍規度於原、渭州、德順軍置場；同州沙苑監、鳳翔府牧地使臣，並委向保薦以聞。
歐陽修言：「唐之牧地，西起隴右、金城、平涼、天水，外暨河曲之野，內則岐、豳、涇、寧，東接銀、夏，又東至於樓煩，以今考之，或陷沒蕃戎，或已為民田，皆不可復得。惟河東嵐、石之間，荒山甚多，及汾河之側，草地亦廣，其間草軟水甘，最宜養牧，此乃唐樓煩監地也。跡而求之，則樓煩、元池、天池三監之地，尚冀可得。臣往年奉使，嘗行威勝以東及遼州、平定軍，見其不耕之地甚多，而河東一路，山川深峻，水草甚佳，地勢高寒，必宜馬性。又，京西路唐、汝之間，荒地亦廣。請下河東、京西轉運使遣官審度，若可興置監牧，則河北諸監尋可廢罷。」下其奏相度牧馬所，奎等請如修奏。
乃詔選官分詣河北、河南諸監，案牧地肥瘠頃畝，俟得實數，即遺官二人案視，其陝西估馬司，仍委向規度以聞。向乃上言：「秦州券馬至京師，計所值並道路之費，一馬當錢數萬。然所入止中雜支，於上等良馬固不可得。請於原、渭州、德順軍置場收市，以解鹽交引募蕃商廣售良馬八千，三千給緣邊軍騎，五千人群牧司。」詔從之。
乙酉，罷諸路同提點刑獄使臣，置江南東、西、荊湖南、北、廣南東、西、福建、成都、梓、利、夔路轉運判官。先是同提點刑獄使臣或有竊公用銀器及樂倡首飾者，議者因言使臣多不習法令、民事，不可為監司，故罷之。十一路舊止一轉運使，至是各增置判官，以三年為一任。
九月，丁亥朔，起居舍人、知制誥劉敞為翰林侍讀學士、知永興軍。初，台諫劾敞行呂溱責官制詞不直，又前議郭后祔廟，嘗雲「上之廢後，慮在宗廟社稷，不得不然」，是欲導人主廢後也。章十數上，敞不自安。會永興闕守，遂請行，詔從之。
己丑，太白晝見。
丙申，命樞密直學士、右諫議大夫呂公弼同詳定均稅。
辛丑，詔：「齊、登、密、華、邠、耀、鄜、絳、潤、婺、海、宿、饒、歙、吉、建、汀、潮十八州並煩劇之地，自今令中書選人為知州；其知潮州，委本路轉運、提點刑獄司同保薦之。」
翰林侍講學士、給事中楊安國卒，贈禮部侍郎。安國講說，一以註疏為主。在經筵二十七年，帝稱其行義淳質，以比先朝崔遵度。
駙馬都尉、安州觀察使李瑋與公主不協，而瑋所生母又忤主意，主夜開皇城門入訴禁中，瑋惶恐自劾。庚戌，降瑋為和州防禦使，仍與外任。明日，免降官，止罰銅三千斤。留京師。
癸丑，右正言王陶言：「漢光武出獵夜還，上東門候郅惲拒關不納，光武從中東門入；明日，賞郅惲而貶中東門候。魏武之子臨淄侯植，開司馬門晝出，魏武怒，公車令坐死。今公主夜歸，未辨真偽，輒便通奏，開門納之，直徹禁中，略無機防，其所曆皇城、宮殿內外監門使臣，請並送劾開封府。」知諫院唐介、殿中待御史呂誨等亦以為言，皆不報。
冬，十月，丙辰朔，詔：「自今因奏舉改官及升差遣，其所舉人各犯枉法自盜而會赦不原者，舉主亦毋得以赦論。」
庚申，詔：「兗國公主宅都監梁全一等並置遠小處監當，梁懷吉配西京灑掃班。自今勿置都監，別選內臣四人在宅句當，入位祗候並不得與駙馬都尉接坐。」時台諫官皆言主第內臣數多，且有不自謹者，帝不欲深究其罪，但貶逐之，因省員更制。
甲子，遼主駐藉絲澱。
十一月，丁亥，以均州防禦使李珣為相州觀察使，單州團練使劉永年為齊州防禦使。知制誥楊畋封還珣、永年詞頭，因言：「祖宗故事，郭進戍西山，董遵誨、姚內斌守環、慶，與強寇對壘各十餘年，未嘗轉官移鎮，重名器也。今珣等無尺寸功，特以外戚故除之，恐非祖宗法。」不報，詔它舍人草制。而范鎮言：「朝廷如以楊畋之言為是，當罷珣等所遷官，儻以為非，乞復令畋命詞。」不許。既而鎮復有論列，遂罷之。
戊子，錄故陝西制置解鹽使、度支員外郎范祥孫景為郊社齋郎；子太廟室長褒，候服闋與堂除差遣。權三司使包拯言：「祥建議通陝西鹽法，行之十年，歲減榷貨務緡錢四百萬，其勞可錄。」故有是命。
辛丑，樞密使、兵部尚書、同平章事宋癢，罷為河陽三城節度使、同平章事、判鄭州。殿中侍御史呂誨等論：「癢外寬內忌，近者李瑋家事，猥陳均州繆例，欲陷瑋深罪，阿公主意；賴上明察，不行其言。且結交內臣王保甯，陰求援助；昨除禦藥院供奉四人遙領團練使、刺史，保甯乃其一也。三班院吏授官，隔過年限，略不懲誡。御前忠佐，年當揀退，乃復姑息。其徇私罔公率如此。」章凡四上，右司諫趙抃亦論癢不才，詔從優禮罷之。以禮部侍郎、參知政事曾公亮依前官充樞密使。樞密副使、右諫議大夫張曰、禮部侍郎孫抃並參知政事。翰林學士、禮部待郎、知制誥、史館修撰歐陽修，樞密直學士、右諫議大夫陳旭，御史中丞趙概，並為樞密副使，仍以概為禮部侍郎。
詔：「自今臣僚之家，毋得陳乞御篆神道碑額。」
辛亥，以直秘閣、判度支句院司馬光、度支判官、直集賢院王安石同修起居注。光五辭而後受，安石終辭之。最後有旨，令閤門吏齎敕就三司授之，安石避於廁，吏置敕於案而去，安石遣人追還之，上章至八九，乃受。
十二月，癸酉，太常禮院言：「自今文武臣僚薨卒，法當諡者，考功於未葬前取索行狀，移禮官考定。如其家葬速，集議不及，則許賜之。其有勳德，既葬未嘗請諡者，亦聽取旨。」詔可。
戊寅，以樞密直學士呂公弼為龍圖閣學士、知成都府。公弼初至，人疑其少威斷，會營卒犯法當杖，不肯受，曰：「寧請劍，不能受杖。」公弼再三諭之，不從，乃曰：「杖，國法，不可不從；劍，汝所請，亦不汝違也。」命杖而復斬之。軍中肅然。
先是知永興軍劉敞朝辭日，言關中歲比不登，民多流移，請發倉賑之，又言均田擾民，帝令於所部徐訪利害以聞。及敞至永興，即具奏：「孫琳在河中府，用方田法打量均稅，百姓驚駭，各恐增起租稅。因此斫伐桑柘；賴轉運使薛向在處張榜告諭，方得暫止。又聞只打量萬泉一縣，近須一年乃畢；蒙減者則必欣喜，被增者自然怨嗟，詞訴獄訟，恐自此始。乞且召還孫琳，更俟豐歲，庶幾災傷之餘，不至驚擾。」其後河中民果訴增減田稅不平，凡數萬戶。歐陽修亦言：「均稅之事，朝廷只於見在稅數量輕重均之，初不令其別生額外之數也。近聞衛州、通利軍括出民冒佃田土，不於見在管榷數內均減重者攤與冒佃戶，卻生立稅數配之，此非朝廷之意，而民所以喧訴也。慾望聖慈特賜指揮，令均稅所只如朝廷本議，將實榷見在稅數量輕重均之；其餘生立稅數及遠年虛數，卻與放免，及未均地分，並且罷均。」
己卯，蘇茂州蠻寇邕州。
辛巳，補諸州父老百歲以上者十二人為州助教。
是歲，置三司推勘公事一人，以京朝官充，掌推勘諸部公事。
春，正月，乙未，權御史中丞王疇言：「比歲兩制臣僚不得與執政相見及台諫官往還。議出一時，初無典故，當時論者即以為非。今執政與諫官已弛其禁，而台官尚設科防。臣愚以為台官主於議論，以補天子之聞見，豈一二人能周知天下事乎？兩制侍從之臣，皆國之選，今偶或相見，交自為疑，非所以示朝廷之大體也。請自今，兩制亦許與台官相見。」從之。
戊申，降郢州防禦使宗懿為信州團練使，宗懿葬其父濮安懿王，而自以本命日不臨穴故也。時任守忠護王葬事，淩蔑諸子，所饋遺近萬緡，而心猶未厭。宗懿得罪，守忠實為之。
庚戌，遼主如春州，以耶律伊遜知北院樞密使事。時駙馬都尉蕭呼敦同知北樞密院，以位在伊遜下，意常怏怏。蕭革之譖出蕭阿喇也，時欲中傷之。西北路招討使蕭珠澤，阿喇之從父昆弟也，為阿喇所愛，革嫉之。珠澤當受代赴闕，先嘗借官粟，留直而去，蕭呼敦希革意發其事，欲以傾阿喇。遼主大怒，決珠澤以大杖，免其官。呼敦，亦阿喇之從父昆弟也，呼敦又欲要權，歲時獻遺珍玩畜產於革，二人相愛過於兄弟。
二月，丁巳，詔：「宗室賜名授官者，須年及十五，方許轉官。」
乙丑，詔曰：「如聞良民子弟或為人誘隸軍籍，父母泣訴而不得還者，朕甚閔之。自今有司審其所從來，隸籍百日內，父母訴官者，還之。」
丙寅，錄繫囚，降罪一等，徒以下釋之。
戊辰，詔樞密院：「自今內殿崇班以上，須年二十方聽受差遣。」
三月，癸巳，賜禮部進士掖人王俊民等一百三十九人及第，五十四人同出身；諸科一百二人及第並同出身；特奏名進士、諸科四十三人同出身、諸州文學、長史。
己亥，富弼以母喪去位。庚子，罷大宴。時同知禮院晏成裕言：「君臣之義，哀樂所同，請罷春宴，以表優恤大臣之意。」帝亟從其言，成裕，殊子，弼妻弟也。議者或以為過雲。
甲辰，詔翰林學士承旨宋祁遇直許一子主湯藥，祁以羸疾請之也。
戊申，幸後苑賞花釣魚，遂宴太清樓，出御製詩一章，命從臣屬和以進。
詔：「周六廟在西京者，令有司以三品祭服一、四品祭服二及當用祭器給之。」
夏，四月，辛酉，以權三司使包拯為給事中、三司使。拯在三司，凡諸管庫供上物，舊皆科率外郡，積以困民。拯特置場和市，民得無擾。吏負錢帛多，縲系間輒逃去，械其妻子者，類皆釋之。
詔：「嶺南官吏死於儂賦而其家流落未能自歸者，所在給食護送還鄉。」
庚午，以右正言王陶知衛州。時台諫共言陳旭不當為樞密副使，帝弗聽。陶既引疾在告，又先自乞罷，因許之。
辛未，遼禁吏民畜海東青鶻。
丙子，命大理寺丞郭固編校秘閣所藏兵書。先是置官編校書籍，而兵書與天文為秘書，獨不預，大臣或言固知兵法，即以命之。然兵書殘缺者多，不能遍補也。
庚辰，以樞密副使、右諫議大夫陳旭為資政殿學士、知定州，三司使，、給事中包拯為樞密副使。出禮部郎中、天章閣待制、知諫院唐介知洪州，右司諫趙抃知虔州，兵部員外郎兼待御史知雜事范師道以本官知福州。殿中侍御史呂誨知江州。
旭始除樞密副使，或言旭陰結宦者史志聰、王世寧等，故有此命。介等交章論列，且言：「旭頃為諫官，因張顏方事阿附貴戚，已不為清議所與。及知開封府，嘗賤市富民馬，納外弟甄昂於府舍，恣意請托。」帝以其章未旭，旭奏：「臣前任言職，彈斥內臣，其桀黠用事如楊懷敏、何誠用、武繼隆、劉恢輩，多坐黜逐，今言者乃以此汙臣。志聰臣不識面，世甯弟娶臣妻舅之孤女，久絕往來，若嘗薦臣，陛下必記其語。乞付吏辨劾。」遂家居求罷。帝手詔召出之，介等復闔門待罪，頃之復出，如是者數四。帝顧謂輔臣曰：「凡除拜二府，朕豈容內臣預議邪！」而介等言不已，故兩罷之。歐陽修請召還介等，以勸守節敢言之士，不報。
初，諸路敦遣行義、文學之士赴京師者二十三人，其至者十六人，皆館於太學，即舍人院試論策。五月，丙戌，賜徐州顏復、潤州焦千之、成都章禩、荊南樂京等七人進士出身，四人同出身，餘悉授試校書郎。復，太初子：禩，察子也。時濮州李植道卒，岳州顧立有期喪，越州吳孜等五人辭不就試，復等既推恩，亦以試將作監主簿命之。
遼主清暑永安山。
丁酉，詔天章閣待制、知諫院呂景初同詳定均稅。
翰林學士承旨、工部尚書、知制誥、集賢殿修撰宋祁卒，贈刑部尚書。祁兄弟皆以儒學顯，而祁尤能為文章，善議論；清約莊重，不逮其兄，論者謂祁不至公輔蓋亦以此。祁自為遺奏，請早建儲。又自為《左志》、《右志》及《治戒》以授其子。其子遵《治戒》，不請諡；久之，張方平言祁法應得諡，諡曰景文。
己亥，馬軍副都指揮使、淮康節度使張茂實，落管軍，知曹州。初，趙概為御史中丞，言茂實不宜典宿衛，未聽；及概為樞密副使，復言之。而言者又劾茂實販易公使所遣卒殺人於外，茂實因以老自請解兵權，始命出守。先是翰林侍讀學士劉敞嘗奏言：「張茂實本周王乳母子，嘗養宮中，故往年市人以狂言動茂實，頗駭物聽；近者韓絳又以讒說傾宰相，重搖人心。是一茂實之身，遠則為小人所指目，近則為群臣所疑懼。假令茂實其心如丹，必無它腸，亦未能家至戶曉也。莫若解茂實兵權，處以外郡，於茂實不失富貴，而朝廷得遠嫌疑，策之善者也。昔王郎自稱劉子輿，盧芳自號劉文伯，因疑飾偽，未必皆有犯上之心，但流言驅扇，群情眩惑。臣忝近列，方當遠出，心之所疑，不敢不極論。乞以臣言密付執政商量。」久之，茂實乃罷。
丙午，遼主謁慶陵。
庚戌，詔：「凡府號、官稱犯父祖名而非嫌名及二名者，不以官品高下，並聽迴避。」
錄繫囚，降罪一等，徒以下釋之。分命官錄三京繫囚。
辛亥，遼殺東京留守陳王蕭阿喇。阿喇以例來朝，遼主訪群臣以時務，阿喇陳利病，言甚激切。蕭革伺遼主意不悅，因譖曰：「阿喇恃寵，有慢上之心，無人臣之禮。」遼主大怒，命縊殺於殿下。皇太后營救不及，大慟曰：「阿喇何罪而遽見殺！」遼主乃優加賻贈，賜葬乾陵之赤山。阿喇性忠果，曉世務，有經濟才，議者謂阿喇不死，後當無重元、伊遜之禍。
蕭呼敦既自結於蕭革，藉以鬻權。其族弟迪裡薦蕭呼都於呼敦，呼敦見其辯給壯勇，傾心交結，每遇休沐，言論終日。呼敦乘間為遼主言呼都及迪裡可用，遼主以迪裡為旗鼓伊喇詳袞，以呼都為宿直官。及革扌冓陷阿喇，呼都陰為之助，時人醜之。
六月，壬子朔，日有食之。
初、司天言當食六分之半，是日未初，從西食四分而陰雲雷電，頃之雨，渾儀所言不為災。權御史中丞王疇言：「頃歲日食於正陽之月，方食時實亦陰晦，然於雲氣之間尚有見者，固不得同不食。當時有司乃稱食不及分，而宰臣集班表賀，甚失陛下祗畏奉天之意。恐今有司或援近例乞班賀者，臣故先事而言也。」 同判尚書禮部司馬光言：「日之所照至遠，雲之所蔽至狹，雖京師不見，四方必有見者。此乃天戒至深，不可不察。食不滿分者，乃歷官術數之不精，當治其罪，亦非所宜賀也。」於是詔百官毋得稱賀。
庚申，賜草澤建安章友直銀絹。友直篆國子監《石經》成，除試將作監主簿，辭不就，因有是賜。友直，得象之族也。得象為宰相，嘗欲官之，友直謝去，終身不仕。
甲子，遼以蕭瑪嚕為順義軍節度使。
乙丑，太白晝見。
丁卯，遼主如弘義、永興、崇德三宮致祭，射柳，賞賚有差。戊辰，行再生禮，覆命群臣分朋射柳。
壬申，歲星晝見。
甲戌，起復富弼為禮部尚書、平章事、昭文館大學士、監修國史，弼辭不拜。故事，執政遇喪皆起復，弼謂金革變禮，不可用於平世。帝五遣使起之，卒不從命。
丙子，以司馬光知諫院，入對。
丁丑，命翰林學士吳奎、王珪同詳定茶法。
遼以楚王尼嚕古知南院樞密使事。
戊寅，以度支判官、直集賢院、同修起居注王安石知制誥。
初，安石辭修起居注，既得請，又申命之，安石復辭至七八乃受：及遷知制誥，自是遂不復辭官矣。時有詔，今後舍人院不得申請除改文字。安石曰：「審如是，則舍人不得復行其職，而一聽大臣所為，自非執政大臣欲傾側而為私，則立法不當如此。今大臣之弱者則不敢為陛下守法，強者則挾上旨以造令，諫官、御史無敢忤其意者，臣實懼焉。」安石由是與執政忤。
秋，七月，壬午朔，光祿寺丞、知長州縣夏噩，坐私貸民錢，特勒停。噩中制科，本路提點刑獄王道古惡其輕傲，捃其事而廢之。
乙酉，泗州淮水溢。
丙戌，詔：「淮南、江、浙水災，差官體量蠲稅。」
丁亥，權御史中臣王疇言：「比年中外臣僚，或因較量差遣，或因辯論身計，或因進以幹譽，或因罪而覬免，肆為妄談，輒形奏章。其間求放歸田裡者有之，乞別自營生者有之，歲未至而願致仕者有之，苟辭祿而請歸農者有之，皆心語相違，情實交戾。請自今，有如向所陳者，並許彈奏施行。又，國家開廣言路，任用台諫官。比年士大夫乃有險徼之人，挾己憎愛，依其形勢，以造浮說，奔走台諫之門，鼓扇風波之論，幸言者得以上達。推原其情，本非公正，止於陰借權力，取快私意。當言之人，率務舉職，既所傳耳目稍異，則豈敢遂無論列！萬有一愛憎不中之論，熒惑紊撓人主之聰明，豈不為聽斷之累哉！望曉厲士大夫，庶幾偷薄革心，以清朝路。又，台諫有白事於朝而更以狀幹台司者，推原其情，蓋欲當任者為言而助之爾。臣以為事有曲直，法有輕重，朝廷以至公待天下，固不俟言者助之也。請自今，臣僚如以公事奏朝廷，不俟施行而輒申御史臺者，許彈奏以聞。」帝嘉納之。
戊子，錄昭憲皇太后、孝明、孝惠、孝章、淑德皇后家子孫，進秩授官者十有九人。先是集賢校理同修起居注江休復言：「朝廷初行祫享之禮，而昭憲太后躬育祖宗，其後裔多流落民間，宜思所以推恩者。」於是並四後家子孫皆錄之。尋復賜昭憲太后家信陵坊第一區。
詔中書、樞密院：「累年未修《時政記》，自今隨月撰進。」
壬辰，命同知諫院司馬光同詳定均稅。光既立條約，下諸路監司旋行。又言：「國家立事，當先使賞罰明，然後事無不成。職方員外郎秦植，前通判德州，均五縣稅，皆得平允，並無詞訴。若遇庸愚之人煩擾敗事者。同歸常調，一無殿最，則能吏解體，必無成功。伏望察其勤瘁，優加酬獎，並其餘均稅官吏，隨其功過，量行懲勸，則後來無不盡力矣。」
癸巳，詔曰：「台諫為朕耳目之官，而事有不能周知，固將博問朝士大夫以廣聽察。乃有險詖之人，因緣憎嫉，依倚形勢，興造飛語以中傷善良，殆非忠厚之行也。中書門下其為朕申儆百工，務敦行實；循而弗改，當重黜焉。」從御史中丞王疇所請也。
甲午，出內藏庫絹二十萬匹，下河北助糴軍儲。
壬寅，同知諫院司馬光以三劄子上殿。其一論君德曰：「臣竊惟人君大德有三：曰仁，曰明，曰武。陛下天性慈惠，子育元元，雖古聖王之仁，殆無以過。然自踐祚垂四十年，而紀綱猶有虧缺，窮民猶有怨歎，意者群臣不肖，不能宣揚聖化；將陛下於三德亦有所未盡歟？伏見陛下推心御物，端拱淵默，群臣各以其事有所疏奏，陛下不復詢訪利害，考察得失，一皆可之。誠使左右前後股肱耳目之臣皆忠實正人則善矣；或有一奸邪在焉，豈可不為之寒心哉！伏望陛下以天性之至仁，廓日月之融光，以奮乾斷，俾善無不錄，惡無不誅。」
其二論禦臣曰：「臣聞致治之道，一曰任官，二曰信賞，三曰必罰。竊見國家所以禦臣之道，累日月以進秩，循資塗而授任。苟日月積久，則不擇其人之賢愚而置高位；資塗相值，則不問其人之能否而居重職。遠者三年，近者數月，輒已易去，而望職事之修，功業之成，必不可得也。其失在於采名下采實，誅文不誅意。夫以名行賞，則天下飾名以求功；以文行罰，則天下巧文以逃罪。誠能博選在位之士，量能施職，有功則增秩加賞而勿徙其官，無功則降黜廢棄而更求能者，有罪則流竄刑誅而勿加寬貸，如是而朝廷不尊，萬事不治者，未之有也。」
其三論揀軍曰：「養兵之術，務精不務多。今所選之兵，升其軍分，增其糧賜，是宜咸戴上恩，人人喜悅；而竊聞京城之內，被選之人，往往諮嗟悲怨，父子相泣。況於外方兵士，遠去鄉里，訣別親戚，其為愁苦，不言可知。使中外人情皇皇如此，豈惟久遠之害，亦不可不以近切之憂為萬一之慮也。伏乞自後每遇大段招揀兵士，須令兩府臣僚國共商量，度財用豐耗及事之緩急，若須至招揀，方得聞奏施行。」
八月，己未，馬軍副都指揮使、武勝留後王凱卒。車駕臨奠，贈彰武節度使，諡莊恪。凱治軍有紀律，善撫循士卒，平居與均飲食；至臨陣援枹鼓，毅然不少假。故士卒畏信，戰無不力。
庚申，詔三館、秘閣校《宋》、《齊》、《梁》、《陳》、《後魏》、《後周》、《北齊》七史書，有不完者訪求之。
乙丑，左侍禁、雄、霸等路走馬承受林伸言：「國朝上世陵寢在保州保塞縣東，猶有天子巷、禦城莊存焉，其地頗為塘水所壞，乞下本處時加修築。」從之。
司馬光言：「今國家三年一郊，未嘗無赦，每歲盛夏，皆有疏決，猾吏貪縱，大為奸利。悍民暴橫，侵侮善良，百千之中，敗無一二；幸而發露，率皆亡匿，不過三歲，必遇赦降，則晏然自出，復為平人。使願愨之民憤悒惴恐，凶狡之群志滿氣揚，豈勸善沮惡之意哉！且疏決之名，本行於盛暑之際，死罪以下，皆遞降一等；近年或至再三，自徒以下，一切赦之。今歲疏決之令已再行矣，此所以使百職墮慢，奸邪瓷睢者也。今縱未能盡革前弊，伏望下中書，今後每歲疏決不過一次，或早或晚，使外人不可豫期，其徒罪仍依舊降從杖；或遇親祀南郊之負，更不疏決，永為定製，庶幾為惡之人有所戒懼。」
丁卯，司馬光進五規：一曰保業，二曰惜時，三曰遠謀，四曰重微，五曰務實。
乙亥，御崇政殿，策試賢良方正能直言極諫著作佐郎王介、福昌縣主簿蘇軾、澠池縣主簿蘇轍。軾所對入第三等，介第四等，轍第四等次。以軾為大理評事、簽署鳳翔府判官事；介為秘書丞、知靜海縣；轍為商州軍事推官。
時轍對語切直，其略曰：「自朔方解兵，陛下棄置憂懼之心二十年矣。古之聖人，無事則深憂，有事則不懼。夫無事而深憂者，所以為有事之不懼也。今陛下無事則不憂，有事則大懼，臣以為失其宜矣。臣聞近歲以來，宮中貴姬，至以千數，坐朝不聞諮謨，便殿無所顧問，女寵害之，內則伐性傷和，外則蠹國敗政，陛下無謂好色於內不害外事也。今海內窮困，生民怨苦，而宮中賜予無藝，所欲則給，大臣不敢諫，司會不敢爭。國家內有養士、養兵之費，外有契丹、西夏之奉，陛下又自為一阱以耗其遺餘，臣恐陛下以此得謗而民心不歸也！」
策入，諫官司馬光第以三等，翰林學士范鎮難之，欲降其等，蔡襄曰：「吾三司使也，司會之名，吾愧之而不敢怨。」惟胡宿以為策不對所問，而引唐穆宗、恭宗以況盛世，非所宜言，力請黜之。光言是策於同科三人中獨有愛君憂國之心，不可不收，而執政亦以為當黜。帝曰：「求直言而以直棄之，天下其謂我何！」乃收入第四等次。及除官，知制誥王安石疑轍右宰相，專攻人主，比之穀永，不肯為詞，韓琦笑曰：「彼策謂宰相不足用，欲得婁師德、郝處俊而用之，尚以穀永疑之乎！」改命沈遘，乃為之詞。已而諫官楊畋見帝曰：「蘇轍，臣所薦也。陛下赦其狂而收之，此盛德事，乞宣付史館。」帝悅，從之。介，衢州人。
於是司馬光復與同列上疏言：「今歲災異屢臻，民多菜色，此正陛下側身克己之時。而道路流言，陛下近日宮中燕飲，微為過差，賞賚之費，動以萬計，耗散府庫，調斂細民。況酒之為物，亂性敗德，禹、湯所禁，周公所戒，殆非所以承天憂民、輔養聖躬之道也。陛下恭儉之德，彰信兆民，議者皆以為後宮奢縱，務相誇尚，左右近臣，利於賞賚，陛下重違其請，屈意從之。夫天以剛健為德，君以正固為事，奈何徇後宮左右之欲，上忽天戒，下忘民病，中不為宗廟社稷深自重惜！伏望悉罷宴飲，後宮妃嬪，進見有時，乃可以解皇天譴告之威，慰元元窮困之望，保受命無疆之休。」帝嘉納之。
丙子，詔龍圖閣直學士楊畋，於三司取天下凡課利場務五年並增虧者，限一月別立新額。時場務歲課多虧，惟逐時科校主典，而三司終不為減舊額，故帝欲特行之。
丁丑，詔曰：「考績之次序，比令有司詳議厥制，條奏來上，詢謀悉同。諮爾在位，其各悉力一心，務祗新書，以稱朕至誠怛惻之意。今考校轉運使、副、提點刑獄，課績院以所定條目施行。」
戊寅，詔曰：「今吏多失職，不稱所以為民之意，殆以不得久於其官故也。蓋智能才力之士，雖有興利除害禁奸勸善之意，非假以歲月，則其吏民亦且偷而不為之用，欲終厥功，其路無由。自今知州、軍、監、知縣、縣令有清白不擾而實惠及民者，令本路監司保薦再任，政跡尤異，當加獎擢。」
閏月，乙酉，復以成都府為劍南西川節度。
庚子，平章事、集賢殿大學士韓琦加昭文館大學士、監修國史，樞密使、禮部侍郎曾公亮為吏部侍郎、平章事、集賢殿大學士，右諫議大夫、參知政事張曰為工部侍郎充樞密使。
帝既許富弼終喪，乃遷琦首相。或謂琦曰：「富公服除，當還舊物，獨不可辭昭文以待富公邪？」琦曰：「此位安可長保！比富公服除，琦在何所！若辭昭文以待富公，是琦欲保此位也，使琦何辭以白上？」聞者亦是琦言。
辛丑，以左司郎中、知制誥、史館修撰胡宿為左諫議大夫、樞密副使。宿謹靜，尤顧惜大體。群臣方建利害，多更張庶事以革弊，宿獨曰：「變法古人所難，不務守祖宗成法而徒紛紛，無益於治也。」
乙巳，詔給前宰相富弼月俸之半，弼固辭不受。
丁未，諫官司馬光奏：「臣昔通判并州，曾三上章乞早定繼嗣。是時臣疏遠在外，猶不敢隱忠愛死；況今日侍陛下左右，官以諫諍為名。竊惟國家至大至急之務，莫先於此，若舍而不言，是臣懷奸以事陛下，罪不容醢。伏望陛下少加省察。」光既具答刂子，復面請之。帝時簡默不言，雖執政奏事，首肯而已。及聞光言，沉思良久，曰：「得非欲選宗室為繼嗣者乎？此忠臣之言，但人不敢及爾。」光曰：「臣言此自謂必死，不意陛下開納。」帝曰：「此何害！古今皆有之。」 因令光以所言付中書。光曰：「不可，願陛下自以意諭宰相。」是日，光復言江、淮鹽事，詣中書白之。宰相韓琦問光：「今日復何所言？」光默計此大事，不可不使琦知，思所以廣上意者，即曰：「所言宗廟社稷大計也。」琦喻意，不復言。

