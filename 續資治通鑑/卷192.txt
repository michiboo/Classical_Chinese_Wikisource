
諱特穆爾，世祖之孫，裕宗戩珍第三子也，母曰徽仁裕聖皇后鴻吉哩氏，至元二年九月庚子生。二十四年，諸王納顏反，世祖自將討平之。其後哈坦復叛，命帝往征之，哈坦敗亡。三十年六月乙巳，受皇太子寶，撫軍北邊。
春，正月，癸丑，以太僕卿濟爾哈朗為御史大夫。
壬戌，以國忌，即大聖壽萬安寺飯僧七萬。
癸亥，詔道家復行金籙科範。
以隕霜殺禾，賑安西王山後民米。
雲南行省左丞楊炎龍，召為中書左丞。
以罷行樞密院，賜行中書省長官虎符，領其軍。
庚午，以江浙行省平章阿喇卜丹為參知政事。
壬申，立北庭都元帥府。
罷瓜、沙等州屯田。
甲戌，有飛書妄言朱清、張宣有異圖，詔慰勉之。
丞相鄂勒哲等言：「往年先帝嘗命開真定冶河，已發丁夫人役，值先帝升遐，以聚眾罷之。今宜遵舊制，俾卒其役。」從之。
召大司農丞姚燧為翰林學士，修《世祖實錄》。初置檢閱官，究核故事，燧與侍讀高道凝總裁之。
禮部郎中王約，請行贈諡之典以旌忠勳，付《時政記》於史館以備纂錄，立供需府以專供億，從之。授翰林直學士、同修國史。
帝之即位也，翰林學士王惲獻《守成事鑒》，列敬天、法祖、愛民、恤兵等事為目，凡十五篇，所論悉本經旨。至是命同修國史、纂修實錄，惲集《世祖聖訓》六卷上之。
二月，丁丑，翰林學士承旨留夢炎告老，帝以其在先朝言無所隱，厚賜遣之。
壬午，罷江南茶稅，以其數添入江西榷茶都轉運使歲額。
丁亥，雲南行省平章額森布哈言：「敢麻魯有兩夷未附，金齒亦叛服不常，請調兵六千，鎮撫金齒，置馹入緬。」從之。
庚子，緬國來貢。
丁酉，帝如上都。
癸卯，以呂天麟為參知政事。
立雲州銀場都提舉司。
中書省言：「近者阿哈瑪特、僧格，怙勢賣官，不別能否，只憑解由，選法由是大壞。宜令廉訪司體覆以聞，省台核實，定其殿最，以明黜陟。其廉訪司官，亦令省台同選為宜。」從之。
河東山西廉訪使程思廉言：「太原歲飼諸王駝馬一萬四千餘匹，請止飼千匹。平陽諸郡歲輸租稅於北方，民甚苦之，請改輸河東近倉。」從之。
思廉剛正疾惡，言事剴切，喜薦達人物。或譏其好名，思廉曰：「若避好名之譏，人不敢復為善矣。」
三月，乙巳朔，安南世子陳日燇遣使上表慰國哀，又上書謝寬貰恩，並獻方物。
壬子，禁來朝官斂所屬俸。
戊午，罷福建銀場提舉司。
中書言：「省臣、樞密院、御史臺例應奏舉官屬，其餘諸司不宜奏請，今皆請之，非便。」詔：「自今已後，專令中書擬奏。」
以東作方殷，罷諸不急營造，惟帝師塔及張法師宮不罷。
壬戌，地震。監察御史滕安上上疏曰：「君失其道，責見於天，其咎在內庭竊幹外政，小人顯廁君子，名實混淆，刑賞僭差，陽為陰乘，致靜者動。宜兢兢祗畏，側身修行，反昔所為，以盡弭之之道。」執政不以聞，安上遂歸。
夏，四月，辛巳，妖人蒙蟲僭擬，及其黨十三人皆伏誅。
庚寅，封乳母楊氏為趙國安翼夫人。以後列朝封乳母，遂沿為故事。
庚子，立掌謁司，掌皇太后寶，以宦者為之。
癸卯，設各路陰陽教授，仍禁陰陽人不得游於諸王、駙馬之門。
閏月，丙午，為皇太后建佛寺於五臺山，以前工部尚書尼濟為匠作院使，董其役。
己未，罷打捕鷹房總管府及司籍、周用、薄斂等庫、徽州路銀場、各處鹽場，仍免大都今歲田租。
庚申，河南行省虧兩淮鹽鈔五千錠，遣官往鞫，命隨其罪之輕重治之。陝西行省、山東都轉運司並有增羨鹽鈔，各賜衣以旌其能。
南人洪邵學上封事，妄言五運，笞而遣之。南人又有陳利便請搜括田賦者，執政欲從之，參議中書省事王構與平章何榮祖共言其不可，辨之甚力，得不行。
壬戌，塔奇呼、阿薩爾以不法伏誅。
詔禁抽分市舶貨而匿其精細者。
是月，蘭州上下三百餘里河清三日。
帝以京師米貴，益廣世祖之制，設三十肆，發米七萬餘石糶之。其後每年增糶，多至四十萬石，行之既久，多為豪強巧取。乃令有司籍貧民戶數，驗口給之，減賑糶之直三分之一，每歲亦不下二十餘萬石。
五月，庚辰，詔：「各省止存儒學提學司一，餘悉罷之。」
升江南諸縣為州，以戶為差，戶四萬、五萬者為下州，五萬至十萬為中州，下州官五員，中州六員。凡為中州二十八，下州十五。又以連州戶不及額，降路為州。
辛巳，罷行大司農司。
甲申，詔：「自元貞元年五月以前逋欠錢糧者，皆罷征。」
丙申，以邁迪為簽書樞密院事。邁迪，太傅巴延子也。皇太后言巴延盡心王室，欲令代其父知樞密院，帝以其年尚少。故有是命。
六月，戊申，歷城縣大清河水溢，壞民居。
壬子，詔遼陽省進海東青鶻，二十四馹，每馹給牛六頭，使者食米五石，鷹食羊五口。又狗遞十二馹，每戶給鈔十錠。
甲寅，翰林學士承旨董文用等進《世祖實錄》。
乙卯，敕：「凡上封事者，中書省發緘視之，然後以聞。」
癸亥，立蒙古軍都元帥府於西川，徑隸樞密院。
庚午，立西域親軍都指揮使。
是月，陝西旱、饑，行省右丞許扆議發廩賑之，同列以未經奏請，不可，扆曰：「民為邦本，今饑餒若此，必俟命下，無及矣。擅發之罪，吾當任之。」遂發粟賑貸。
辰、澧地接谿洞，宋嘗選民立屯，免其徭役，使禦之，在澧者曰隘丁，在辰者曰寨兵，宋亡，皆廢。湖廣行省平章劉國傑，既平田萬頃，乃悉復其制；又經畫茶陵、衡、郴、道、桂陽，凡廣東，江西盜所出入之地，南北三千里，置戍三十有八，分屯將士以守之。由是東盡交、廣，西亙黔中，地周湖廣，四境皆有屯戍，制度周密，諸蠻不能復寇，盜賊遂息。是月入朝，賜玉帶、錦衣、弓矢。台臣言國傑在軍中，每以家資賞將士，帝命倍賞之，部曲有功者各遷官。
秋，七月，乙亥，詔江南地稅輸鈔。
丁丑，御史臺言：「內地盜賊竊發者眾，皆由國家赦宥所致。請命中書立為條格，督責所屬，期至盡滅。」從之。
工部言：「通惠河造閘壩，所費不貲，全藉主守之人上下修治，請設提領三員，專一巡護。」從之。
乙卯，詔申飭中外：「有儒吏兼通者，各路舉之。廉訪司每道歲貢二人，台省委官立法考試，所貢不公，罪其舉者。」
命：「職官坐贓論斷，再犯者加二等；倉庫官吏盜所守錢糧，一貫以下笞，至十貫杖之，二十貫加一等，一百二十貫徒一年，每三十貫加半年，二百四十貫徒三年，滿三百貫者死。計贓以至元鈔為則。」
戊戌，朱永福、邊珍裕以妖言伏誅。
壬寅，詔易江南諸路天慶觀為玄妙觀，毀所奉宋太祖神主。
八月，辛酉，緬國進馴象三。
癸亥，以遼陽水，賑之。
己巳，以駙馬納懷知樞密院事。
九月，甲戌，帝至自上都。
以托克托為上都留守。托克托，穆呼哩曾孫，薩曼之子也。幼失怙，其母篤意教之；稍長，直宿衛，世祖復親誨導，尤以嗜酒為戒；既寇，喜從儒者游，聞善輒服膺。從世祖征納顏，擐甲率家奴數十人疾馳擊之，敵眾披靡，世祖望見之，大加嗟賞，謂近臣曰：「薩曼不幸早死，托克托幼，朕撫而教之，常恐其不立。今能如此，薩曼可謂有子矣！」親解佩刀及所乘馬賜之，由是深加器重，得預聞機密之事。
帝即位以來，寵顧尤篤。常侍禁闈，出入唯謹，退，語家人曰：「我昔親承先帝訓飭，令毋嗜飲，今未能絕也。豈有為人知過而不能改者乎！自今以往，家人有以酒至吾前者，必痛懲之。」帝聞之，喜曰：「集賽中如托克托者無幾，今能剛制於酒，真可大用矣！」遂有是命。托克托至上都，政令嚴肅，克修其職。
乙亥，用帝師奏，釋大辟三人，杖以下四十九人。
己卯，罷四川淘金戶四千，還其原籍；罪初獻言者。
丁亥，爪哇遣使獻方物。
史弼既以罪廢，至是起同知樞密院事。伊爾嚕言：「弼等以五千人渡海二十五萬里，入近代未嘗至之國，俘其王及諭降旁近小國，宜加矜憐。」遂詔還其所籍家資，拜江西行中書省右丞。
壬辰，湖南司獄郭玘，訴浙西廉訪司僉事張孝思多取廩餼，孝思系玘於獄。行台令監察御史楊仁往鞫，而行省平章特穆爾逮孝思至省訊問，又令其屬官與仁同鞫玘事，仁不從。行台以聞，詔省台遣官鞫，既引服，皆杖之。
冬，十月，癸卯，有事於太廟。中書省言：「去歲世祖皇帝、裕宗祔廟，以綾代玉冊，今玉冊玉寶成，請納諸各室。」帝曰：「親享之禮，祖宗未嘗行之，其奉冊以來，朕躬祀之。」命獻官迎導入廟。
先是監察御史楊桓，疏陳時務，請親享太廟，復四時之祭。又請正禮儀以肅宮庭，定官制以省冗員，禁父子骨肉奴婢相告訐者，罷行用官錢營什一之利。帝稱善，然一時不能行也。
甲寅，中書省、御史臺言：「江浙平章莽齎布哈陳台憲非便事，請自今監察御史、廉訪司有所按核，州縣官與本路同鞫，路官與宣慰司同鞫，宣慰司官與行省同鞫。」許之。
十一月，甲戌，太白經天。
戊戌，詔江浙行省括隱漏官田及檢核富強被役之戶。
太師伊實特穆爾，因議邊事入朝，兩宮賜宴，如家人禮，賜其妻圖忽魯宴服及他珍寶。是月，以疾卒。後追封廣平王，諡貞憲。
十二月，丙辰，荊南僧普昭等偽撰佛書，有不道語，伏誅。
伊蘇岱爾之軍，因李亶亂去山東，其元駐之地為人所墾，歲久成業，爭訟不已。甲子，命別以境內荒田給之，正軍五頃，餘丁二頃，已滿數者不給。
減海運腳價鈔一貫，計每石六貫五百文。著為令。
丁卯，禁諸王輒召有司官吏。
時諸王錫錫等部曲，率恣橫擾民，駙馬曼濟台私殺有罪，有司官吏輒被號召。至是詔：「非奉旨毋輒加罪。」
是歲，立巴約特氏為皇后，駙馬托裡斯之女也。
集賢學士閻復，上疏言：「京師宜首建宣聖廟、學，定用釋奠雅樂」，從之。又言：「曲阜守塚戶，昨有司併入民籍，宜復之。」其後詔賜孔林酒掃二十八戶，祀田五千畝，皆復之請也。
行台御史及浙西憲司劾江浙行省平章不法者十七事，詔遣侍御史尚文往詰之，左驗明著，猶力爭不服，文以上聞。平章乃言御史違製取會防鎮軍數，帝命省台大臣集議，咸曰：「平章勳臣之後，所犯者輕事，宜宥；御史取會軍數，當死。」文抗言：「平章罪狀明白，不受薄責，無人臣禮，其罪非輕；御史糾事之官，因兵卒爭訴，責其帥如舊均役，情無害法，即有罪亦輕。」廷辨數四，帝意始悟，平章、御史各杖遣之。
春，正月，丙子，蠲兩都站戶和雇、和市。
己卯，詔江南毋捕天鵝。
上思州叛賊黃勝許攻剽水口、思光寨，湖廣行省調兵擊之，獲其黨黃法安等，賊遁入上牙六羅。
丙戌，安西王傅特齊托特穆爾等復請立王相府，帝曰：「去歲阿南達已嘗面陳，朕以世祖定製諭之。今復奏請，豈欲以四川、京兆悉為彼有也！賦稅、軍站皆朝廷所司，今姑從汝請，置王相府，惟行王傅事。」
己丑，以御史中丞圖齊為御史大夫。
御史臺言：「漢人為同寮者，嘗為奸人捃摭其罪，由是不敢盡言，請於近侍中擇人用之。」帝曰：「安用此曹！其選漢人識達事體者為之。」
乙未，詔：「諸王、駙馬，非奉旨毋罪官吏。」
二月，己亥朔，中書省言：「陛下自御極以來，所賜諸王、公主、駙馬、勳臣，為數不輕，向之所儲，散之殆盡。今繼請者尚多，請甄別貧匱及赴邊者賜之，其餘宜悉止。」從之。
詔：「奉使及軍官歿而子弟未襲職者，其所佩金銀符歸於官，違者罪之。」
丙午，禁軍將擅易侍衛軍、蒙古軍。以家奴代役者罪之，仍令其奴別入兵籍，以其主資產之半畀之。軍將敢有縱之者，罷其職。
庚戌，詔：「軍卒擅更代及逃歸者，死。」
丙辰，詔：「江南道士貿易田者，輸田商稅。」
庚申，自六盤山至黃河，立屯田，置軍萬人。
丙寅，以大都留守司達嚕噶齊丹津為中書平章政事。
時博果密稱疾不出，帝召至便殿，謂曰：「朕知卿疾之故，以卿不能從人，人亦不能從卿也。欲以丹津代卿，如何？」博果密曰：「丹津實勝臣。」乃拜博果密平章軍國重事，辭曰：「是職也，國朝惟史天澤嘗為之，臣不敢當。」詔去「重」字，而以丹津代為平章政事。
三月，壬申，罷太原、平陽路釀進葡萄酒，其葡萄園，民恃為業者，皆還之。
癸酉，實都言晉王噶瑪拉，多爾岱言伊囉勒，皆有異圖，詔樞密院鞫之，無驗。帝命言晉王者死，言伊囉勒者謫從軍自效。
丙子，帝如上都。
丁丑，以完顏邦義、尼雅斯拉鼎、劉委安妄言朝政，杖之，徒二年，籍其家財之半。
夏，四月，絳州、黃岩饑，杭州火，並賑之。
五月，戊辰朔，免兩都徭役。
辛未，安西王遣使來告貧乏，帝語之曰：「世祖以分齎之難，嘗有聖訓，阿南達亦知之矣。若言貧乏，豈獨汝耶！去歲賜鈔二十萬錠，又給以糧。今與，則諸王以為不均；不與，則汝言人多饑死。其給糧萬石，擇貧者賑之。」
甲戌，詔：「民間馬牛羊，百取其一，羊不滿百者亦取之；惟色目人及數乃取。」
庚辰，土番叛，殺掠階州軍民，遣托克托會諸於特穆爾不花等合兵討之。
甲申，禁諸王、駙馬招戶。
庚寅，罷四川馬湖進獨本蔥。
丁酉，詔：「諸行省非奉旨，毋擅調軍。」
是月，太原平晉、獻州交河、莫州、醴陵皆水，莫亭、任丘、湖南濟州螟。
六月，己亥，御史臺言：「官吏受賂，初既辭伏，繼以審核，而有司徇情，致令異辭者，宜加等論罪。」從之。
詔：「晉王所部衣糧，糧以歲給，衣則三年賜之。」
丙午，安南遣人招誘叛賊黃勝許，勝許遁入其國。
甲寅，降《官吏受贓條格》，凡十有三等。南台御史大夫阿喇卜丹言：「立法貴輕重得宜，使民不至易犯。今所降條格，除枉法外，其不枉法者，自二十兩以下，罪與受一分者同科，似輕重少偏。」不聽。
丙寅，詔行省、行台：「凡朱清、張宣有所陳列，毋輒止之。」
是月，大都、真定等路蝗，海南民飢，發粟賑之。
秋，七月，癸酉，詔：「雲南、福建官吏滿任者，給驛以歸。」
壬午，巴延、阿珠、阿爾哈雅等所據江南田及權豪匿隱者，令輸租。
增江西、湖南省參政一員，以朱清、張宣為之。
以虎賁三百人戍應昌。
廣西賊陳飛等寇昭、梧、藤、容等州，湖廣左丞巴特瑪琳沁擊平之。
是月，賑平陽等路饑。
八月，丁酉朔，禁舶商毋以金銀過海，諸使海外國者不得為商。
壬寅，命江浙行省以船五十艘、水工千三百人沿海巡禁私鹽。
乙巳，立捕盜賞格：「諸人能告捕者，強盜一名賞鈔五十貫，竊盜半之，應捕者又半之，皆征諸犯人；無可征者，官給之。」
山東西道廉訪使陳天祥上疏曰：「盜賊之起，各有所因，除歲凶諉之天時，宜且勿論，它如軍旅不息，工役洊興，原斂煩刑，皆足致盜，中間保護滋長之者，赦令是也。赦者，小人之幸，君子之不幸。彼強梁之徒，執兵殺人，有司盡力以擒之，朝廷加恩以釋之，旦脫繫纍，暮即行劫，既不感恩，又不畏法。夫兇殘悖逆，性已預定，誠非善化所能移，惟嚴刑以制之可也。」天祥既上疏，乃嚴督有司追捕，自其所部，南至漢江兩千餘里，多就擒者。
九月，辛未，聖誕節，帝駐蹕安同泊，受諸王、百官賀。
甲戌，征浙東、福建、湖廣夏稅，罷民間鹽、鐵爐灶及淮西諸巡禁打捕人員。
戊寅，元江賊舍資掠邊境，梁王命集賽坦討平之。
甲申，雲南省臣額森布哈征奇蘭。拔瓦農、開陽兩寨，其黨達喇率諸蠻來降，奇蘭悉平，以其地為雲遠路軍民總管府。
辛卯，諸王楚布言「汪總帥等部眾貧乏」，帝以其久戍，命留五千駐冬，餘悉遣還，至明年四月赴軍。
李呼喇齊入覲，授陝西行中書省右丞、議本省公事。尋卒，後諡襄敏。
冬，十月，丁酉，有事於太廟。
壬子，帝至自上都。
詔：「職官坐贓論斷，再犯者加本罪三等。」
贛州民劉六十，聚眾至萬餘，建立名號，朝廷遣將討之，觀望退縮，守令又因以擾良民，盜勢益盛。江南行省左丞董士選請自往，即日就道，不求益兵，但率掾吏李霆鎮、元明善二人持文書以去，眾莫測其所為。至贛境，捕官吏害民者治之，民相告語曰：「不知有官法如此！」進至興國，距賊營不百里，命擇將校，分兵守地待命。察知激亂之人，悉置於法，復誅奸民之為囊橐者。於是民爭出自效，不數日，六十就擒，餘眾悉散。軍中獲賊所為文書，具有旁近郡縣富人姓名，霆鎮、明善請焚之，民心益安。遣使以事平報於朝。博果密召其使謂之曰：「董公上功簿耶？」使者曰：「某且行，左丞授之言曰：『朝廷若以軍功為問，但言鎮撫無狀，得免罪幸甚，何功之可言！』」因出其書，但請黜贓吏數人而已，不言破賊事，時稱其不伐。
十一月，己巳，烏圖達等進所譯《太宗、憲宗、世祖實錄》。
辛未，以洪澤、芍陂屯田軍萬人修大都城。
遣樞密院官整飭江南諸鎮戍，凡將校勤怠者，列實以聞。
增海運明年糧六十萬石。
乙酉，樞密院言：「江南近邊州縣，宜擇險要之地合群成為一屯，卒有警急，易於徵發。」詔行省圖地形、核軍實以聞。
增大都巡防漢軍。
十二月，戊戌，立徹裡軍民總管府。
雲南行省臣言：「大徹裡地與八百媳婦犬牙相錯，今大徹裡胡念已降，小徹裡復占擊地利，多相殺掠。胡念遣其弟胡倫乞別置一司，擇通習蠻夷情狀者為之帥，招其來附，以為進取之地。」從之。
癸卯，定諸王朝會賜與之數有差。
丁未，詔行省征補逃亡軍。
癸亥，釋在京囚百人。
增置侍御史二員。
是歲，大都、保定、汴梁、江陵、沔陽、淮安水；金、復州風損禾；太原、開元、河南、芍陂旱。蠲其田租。
初，裕宗即世，世祖欲定皇太子，未知所立。以問鄂爾根薩理，即以帝為對，且言帝仁孝恭儉宜立，於是大計乃決。帝與太后皆莫之知也，數召鄂爾根薩理，不往。帝撫軍北邊，世祖遣鄂爾根薩理奉皇太子寶於帝，乃一至其邸。及即位，謂鄂爾根薩理曰：「朕在潛邸，誰為不願事朕者！惟卿雖召不至，今乃知卿真得大臣體。」遂加守司徒、集賢院使、領太史院事。自是召對不名，賜坐，視諸侯王等。嘗語左右曰：「若全平章者，真全材也，於今殆無其比。」鄂爾根薩理父別名萬全，故以全為氏雲。
春，正月，丙戌，錫寶齊等為叛寇所掠，仰食於官，賜以農具、牛種，俾耕種自給。
辛卯，以張斯立為中書參知政事。
給晉王所部屯田農器。
建五福太乙神壇畤。
二月，丙申，蒙陽甸部長納款，來獻方物，且請歲貢銀千兩及置驛傳，詔即其地立通西軍民府。
甲辰，詔：「諸軍民相訟者，軍民官同聽之。」
丁未，省打捕鷹房府入東京路。
己未，改福建省為福建、平海等處行中書省、徙治泉州。平章高興言泉州與琉球相近，或招或取，易得其情，故徙之。
封緬酋為國王，仍戒飭雲南等處邊將，毋擅興兵甲。
庚申，詔改元，赦天下，免上都、大都、隆興差稅三年。
召耶律有尚為國子祭酒，以其前在國學能振儒風也。尋除集賢學士，兼其職。
以行徽政院副使王慶端為中書右丞。
奇徹親軍都指揮使托克托呼自北邊入朝，拜同知樞密院事，命還北邊。行至宣府卒，贈司空，諡武毅。
三月，庚午，以陝西行省平章額森特穆爾為中書平章政事，中書左丞梁得珪為中書右丞。
以徹爾為江南諸道行台御史大夫。
徹爾之官，謂都事賈鈞曰：「國家置御史臺，所以肅清庶官，美風俗，舉教化也。乃者御史不存大體，按巡以苛為明，征贓以多為功，至有迫子證父、弟證兄、奸訐主者，傷風敗教，莫茲為甚！為我語諸御史，毋效尤為也。」帝聞而善之。
丙子，帝如上都。命典瑞少監焦養直進講《資治通鑒》，養直因陳規諫之言，帝厚賜之。
丁丑，以江西行省左丞巴特瑪琳沁為中書左丞。
庚辰，達嚕噶齊托爾蘇受賂，為其奴所告，毒殺其奴，坐棄市。
丁亥，禁正月至七月捕獵，大都八百里內亦如之。
庚寅，立江淮等處財賦總管府及提舉司。
以梁曾為杭州路總管。曾善撫字，戶口復者五萬餘。上言請禁暮夜鞫囚、遊市酷刑，詔著為令。
先是五臺山佛寺成，皇太后親往祈祝。監察御史真定李元禮上書於太后曰：「古人有言：『生民之利害，社稷之大計，惟所見聞而不系職司者，獨宰相得行之，諫官得言之。』今朝廷不設諫官，御史職當言路，即諫官也，烏可坐視得失，而無一言以裨益聖治萬分之一哉！伏見五臺山創建寺宇，土木既興，工匠失役，不下數萬。附近數路州縣，供億煩重，男女廢耕織，百物踴貴，民不聊生。今聞太后親臨五台，佈施金幣，臣謂其不可行者有五：時當盛夏，禾稼方茂，百姓歲計，全仰秋成，扈從經過，不無蹂躪，一也；太后春秋已高，親勞聖體，往復暑途數千里，不避風日，萬一調養失宜，悔將何及！二也；至尊舉動，必書簡冊以貽萬世，書而不法，將焉用之！三也；財不天降，皆出於民，今日支持調度，百倍曩時，而又勞民傷財以奉土木，四也；佛以慈悲方便為教，雖窮珍玩供養不為喜，雖無一物為獻亦不怒。今太后為蒼生祈福，而先勞聖體，使天子曠定省之禮，五也。伏願中路回轅，端居深宮，儉以養德，靜以頤神，上以循先皇后之懿範，次以盡聖天子之孝心，下以慰元元之望，如此，則不祈福而福自至矣。」
台臣不敢以聞，至是侍御史萬僧與御史中丞崔彧不合，詣架閣庫取前章，封之入奏曰：「崔中丞私黨漢人，李御史為大言謗佛，謂不宜建寺。」帝大怒，遣近臣齎其章，敕鄂勒哲、博果密鞫問。
博果密以國語譯而讀之，鄂勒哲曰：「其意與吾正同。往吾嘗以此諫，太后曰：『吾非喜建此寺，蓋先嘗許為之，非汝所知也。』」博果密曰：「他御史懼不敢言，惟一御史敢言，誠可賞也！」鄂勒哲等以其章上聞，帝沉思良久曰：「御史之言是也。」乃罷萬僧，復元禮職。
歸德、徐、邳、汴梁水，免其田租；道州旱，遼陽饑，並賑之。
夏，四月，癸巳朔，日有食之。
丙申，中書省、御史臺言：「阿喇卜丹及崔彧條陳台憲諸事，請依舊例。御史臺不立選，其用人則於常調官選之，惟監察御史、首領官，令御史臺自選。各道廉訪司，必擇蒙古人為使，或缺則以色目世臣子孫為之，其次參以色目、漢人。又，哈喇齊、阿蘇各舉監察御史非便，亦宜止於常選擇人，各省文案，行台差人檢核。宿衛近侍，奉特旨令台憲擢用者，必須明奏，然後任之。行台御史秩滿而有效績者，或遷內台，或呈中書省，遷調廉訪司亦如之，其不稱職，省台擇人代之。未曆有司者，授以牧民之職，經省台同選者，聽御史臺自調。中收省或用台察之人，亦宜與御史臺同議，各官府憲司官，毋得輒入體察。今擬除轉運鹽司使外，其餘官府，悉依舊例。」從之。
董文用請致仕。文用自世祖時，每侍燕，與蒙古大臣同列。裕宗嘗就榻上賜酒，使毋下拜跪飲。帝在東宮，正旦受賀，於眾中見文用，召使前，曰：「吾向見至尊，其稱汝賢。輒親取酒賜之，眷齎益厚。至是許其歸，官一子鄉郡侍養。
五月，丙寅，河決汴梁，發民三萬人塞之。
戊辰，追收諸位下為商者制書驛券。
建臨洮佛寺。
詔：「強盜奸傷事主者，首從悉誅。不傷事主，止誅為首；從者剌配，再犯亦誅。」
丁丑，禁民間捕鬻鷹鷂。
各路平準行用庫，舊制選部民富有力者為副。庚寅，命自今以常調官為之，隸行省者從行省署用。
上思州叛賊黃勝許，遣其子志寶來降。
漳水溢，損民禾稼。
六月，甲午，諸王額爾罕遣使乘馹祀五嶽、四瀆，命追其馹券，仍切責之。
以湖廣行省參政崔良知廉貧，賜鹽課鈔十錠。
臧夢解遷江西廉訪副使。臨江路總管李倜，素狡獪，而又附大臣勢以控持省憲，夢解按其贓罪，吏治以澄。
中丞崔彧，居御史臺久，又守正不阿，以故人多疾之。丙辰，監察御史鄂羅實喇，劾奏彧兄在先朝嘗有罪，還其所籍家產非宜；又買僧寺水碾違制。帝怒其妄言，笞而遣之。
詔：「僧道犯奸盜重罪者，聽有司鞫問。」
戊寅，前翰林學士承旨董文用卒。
文用以忠言正論為己任，平居聞朝政有一未善，輒終夜不寐，倚壁歎憾不置曰：「祖宗艱難成立之天下，豈可使賊臣壞之！」故每與朝議，即奮言不顧危禍。阿哈瑪特、盧世榮、僧格之黨，百計欲殺之，不以為意，曰：「人臣在位，豈愛身苟容，而上負國家，下負生民乎！」好賢樂善出天性，待下士必盡禮，至老不倦。仕宦五十年，卒之日，唯祭器、書冊而已。贈少保、壽國公，諡忠穆。
是月，和州曆陽縣江溢，漂沒廬舍萬八千五百餘家。

