
夏，四月，丁未朔，以前博州軍事判官穎贄為著作佐郎。贄應賢良方正能直言極諫科，策試稱旨故也。
戊申，賑河中飢。
己酉，免諸道今年夏稅之無苗者。
乙卯，改葬宣祖昭武皇帝、昭憲皇后於安陵，孝惠皇后賀氏、孝明皇后王氏祔焉。
帝欲爲趙普置副而難其名稱，召翰林學士承旨陶穀問曰：「下丞相一等者何官？」對曰：「唐有參知機務、參知政事。」乙丑，以兵部侍郎薛居正、呂餘慶並本官參知政事，不宣制，不押班，不知印，不升政事堂，止令就宣徽使廳上事，殿庭別設磚位於宰相後，敕尾署銜降宰相數字，月俸雜給皆半之，蓋帝意未欲令居正等與普齊也。
壬申，徙永州諸縣民之畜蠱者三百二十六家於縣之僻處，不得復齒於鄉。
以秦再雄爲辰州刺史。再雄，辰州徭人，武健有奇略，素爲蠻黨畏服。帝召至汴，察其可任，擢爲刺史，使自辟吏，予以租賦。再雄至州，日訓士兵，得三千人，能披甲渡水，歷水飛塹；又遣人分賜諸蠻，傳朝廷懷徠之意，降附日衆。自是荊、襄無復邊患。
五月，己卯，知制誥高錫，坐受籓鎮賂，貶萊州司馬。
辛巳，宗正卿趙礪，坐贓，杖除籍。
遼主射舐鹼鹿於白鷹山，至於浹旬；六月，丙午朔，獵於玉山，竟月忘返。
御史臺、太常禮院奏：「東宮三師官一品、僕射二品，若百官上表，未知所先。」詔兩制議之。戊辰，翰林學士竇儀等奏：「僕射師長百僚，東宮三師臣子之官，當以僕射爲表首。」從之。
己酉，以光義爲中書令，光美同中書門下平章事，子德昭貴州防禦使。故事，皇子出閤即封王，帝以德昭未冠，特殺其禮。
秋，七月，詔曰：「惟彼銓衡，止憑資歷，慮有英俊沈於下僚。自今常調赴集選人，委吏部南曹取歷任中多課績而無闕失者，當與量材甄敘。
辛卯，詔陶穀等四十三人各於見任幕職、京官及州縣中舉堪爲籓郡通判者一人，職任乖方事狀連坐。
甲午，令籓鎮無以初官爲掌書記，須歷兩任有文學者乃許奏辟。
八月，戊申，遼主以生日值天赦，不受賀，曲赦京師囚；乙酉，錄囚。
九月，甲戌朔，《周易》博士奚嶼，責乾州司戶，庫部員外郎王貽孫，責左贊善大夫，並坐試任子不公也。
辛丑，太子太傅魯國公范質卒。質寢疾，帝數幸其第臨視，又令內夫人問訊。質家迎奉器皿不具，內夫人奏之，帝即命翰林司賜以果牀、酒器，復幸其第，謂曰：「卿爲宰相，何自苦如此？」質對曰：「臣曩在中書，門無私謁，所與飲酌，皆貧賤時親戚，安用器皿！因循不置，非力不及也。」質性卞急，以廉介自持，好面折人過。嘗謂同列曰：「人能鼻吸三斗醋，斯可爲宰相矣。」五代宰相多取給於方鎮，質始絕之。所得祿賜，遍及孤遺。疾革，戒其子旻毋請溢，毋刻墓碑。及卒，帝甚悼惜之，贈中書令，賻賚甚厚。後因講求輔弼，謂左右曰：「朕聞范質居第之外不殖資產，真宰相也！」
壬寅，潘美等克郴州。
冬，十月，丙辰，遼主以掌鹿矧思爲閘撒狨，賜金帶、金盞、銀二百兩，所隸死罪以下得專之。
初，南漢內常侍邵廷琄言於其主曰：「漢承唐亂，居此五十餘年，幸中國多故，干戈不及，而吾亦驕於無事。今兵不識旗鼓，人主不知存亡，請飭兵備，且通好於宋。」鋹不能用。至是始懼，以廷琄爲招討使。
帝素謀伐蜀。會蜀山南節度判官張廷偉說知樞密院事王昭遠曰：「公素無勳業，一旦位至樞密，不自建立大功，何以塞時論！莫若通好並門，令發兵南下，我自黃花、子午谷出兵應之，使中原表裏受敵，則關右之地可撫而有也。」昭遠然其言，勸蜀主遣孫遇、趙彥韜、楊蠲等以蠟丸帛書間行遺北漢主，言已於褒、漢增兵，約北漢濟河同舉。遇等至都下，彥韜潛取其書以獻。彥韜，興州人也。
有穆昭嗣者，初以方伎事高氏，於是爲翰林醫官，帝數召問蜀中地理，昭嗣曰：「荊南即西川、江南、廣南都會也。今已克此，則水陸皆可趨蜀。」帝大悅。後數日，得彥韜所獻書，笑曰：「吾西討有名矣！」並赦遇、蠲，使指陳山川形勢、戍守處所、道里遠近，畫圖以進。
十一月，甲戌，命忠武節度使王全斌爲西川行營鳳州路都部署，武信節度使大名崔彥進副之，樞密副使王仁贍爲都監，寧江節度使范陽劉光義爲歸州路副都部署，樞密承旨曹彬爲都監，合步騎六萬分路進討，給事中沈義倫爲隨軍轉運使，均州刺史大名曹翰爲西南面轉運使。帝諭行營：「所至毋得焚蕩廬舍，驅略吏民，開發丘墳，翦伐桑柘，違者以軍法從事。」命將作司度右掖門，南臨汴水，爲蜀主治第，以待其至。乙亥，全斌等辭，宴於崇德殿，帝出畫圖授全斌等，因謂曰：「凡克城寨，止籍其器甲、芻糧，悉以錢帛分給戰士，吾所欲得者，其土地耳。」
遼主遊畋無度，壬午，日南至，宴飲達旦；自是晝寢夜飲。
蜀主聞有北師，命王昭遠爲西南行營都統，趙崇韜爲都監，韓保正爲招討使，李進爲副招討使，帥兵拒戰。蜀主謂昭遠曰：「今日之師，卿所召也，勉爲朕立功！」昭遠頗以方略自任，始發成都，蜀主命宰相李昊等餞之城外。昭遠手執鐵如意，指揮軍事，自方諸葛亮。酒酣，攘臂謂昊曰：「吾此行何止克敵，當領此二三萬雕面惡少兒，取中原如反掌耳！」
十二月，辛酉，王全斌等攻拔乾渠渡萬仞、燕子等寨，遂取興州，敗蜀兵七千人，獲軍糧四十餘萬斛，蜀刺史藍思綰退保西縣。全斌又攻石圌、魚關、白水閣二十餘寨，皆拔之。
蜀韓保正聞興州破，遂棄山南，退保西縣。馬軍都指揮使吏延德以先鋒至，保正懦懼不敢出，遣兵數萬人，依山背城，結陣自固，延德擊走之，追擒保正及其副李進，獲其糧三十餘萬斛。崔彥進與馬軍都監康延澤等逐北過三泉山，遂至嘉州，殺虜甚衆。蜀軍燒絕棧道，退保葭萌。
劉光義等入峽路，連破松木、三會、巫山等寨，殺其將南光海等，死者五千餘人，生擒戰棹都指揮使袁德宏等，奪戰艦二百餘艘，又斬獲水軍六十餘衆。初，蜀於夔州鎖江爲浮梁，上設敵柵三重，夾江列砲具。光義等行，帝出地圖，指其處謂光義曰：「溯江至此，切勿以舟師爭戰，當先遣步騎潛擊之，俟其稍卻，乃以戰棹夾攻，可必取也。」光義等至夔，距鎖江三十里許，舍舟，先奪浮梁，復引舟而上，遂破州城，頓兵白帝城西。
蜀寧江節度使太原高彥儔，謂副使趙崇濟、監軍武守謙曰：「北軍涉險遠來，利在速戰，宜堅壁待之。」守謙曰：「寇據城下而不擊，又何待也？」戊辰，守謙獨領麾下千餘人以出，光義遣馬軍都指揮使陵川張廷翰等引兵與守謙等戰於豬頭鋪，守謙敗走，廷翰等乘勝登其城，拔之。彥儔力戰不勝，身被十餘槍，左右皆散去。彥儔奔歸府第，整衣冠，望西北再拜，登樓，縱火自焚。後數日，光義等得其骨於灰燼中，以禮葬之。
王全斌以蜀人斷棧，大軍不得進，議取羅川路入蜀。康延澤潛謂崔彥進曰：「羅川路險，衆難並濟，不如分兵修棧，約會大軍於深渡可也。」彥進遣白全斌，全斌許之。不數日，閣道成，遂進擊金山寨，又破小漫天寨，而全斌亦以大軍由羅川至深渡，與彥進會。蜀人依江而陣，彥進遣步軍都指揮使張萬友等擊之，奪其橋。會暮夜，蜀人退保大漫天寨。明日，彥進、延澤、萬友分兵三道擊之，蜀人悉其精銳來拒，又大破之，乘勝拔其寨，擒寨主義州刺史王審超、監軍趙崇渥及三泉監軍劉延祚。大將王昭遠、趙崇韜引兵來戰，三戰三敗，追奔至利州北，昭遠等遁去，渡桔柏津，焚浮梁，退保劍門。壬申晦，全斌等入利州。獲軍糧八十萬斛。
是月，京師大雪，帝設氈帳於講武殿，衣紫貂裘帽視事。忽謂左右曰：「我被服如此，體尚覺寒，念西征將帥衝犯霜霰，何以堪此！」即解裘、帽，遣中黃門馳驛齎賜全斌，且諭旨諸將以不能遍及也。全斌拜賜感泣。
初，遼太祖威服漠北，分設部帳官。突呂不、室韋部者，本名大、小二黃室韋，太祖以計降之，置爲二部，隸北府節度使。烏庫部者列於外十部，不能成國，附庸於遼，時修職貢。至是以遼主失政，黃室韋掠馬牛叛去。統軍楚固質邀戰，敗之，降其衆。未幾，烏庫部叛，掠居民財畜，詳袞藏引與戰，敗績，藏引死之。
南唐主酷信浮屠法，出禁中金錢募人爲僧，時都下僧及萬人，皆仰給縣官。南唐主退朝，與後服僧衣，誦佛書，拜跪手足成贅；僧有罪，命禮佛而釋之。帝聞其惑，乃選少年有口辯者，南渡見南唐主，論性命之說，南唐主信之，謂之一佛出世，由是不復以治國守邊爲意。
詔江北許諸州民及諸監鹽亭戶緣江採捕及過江貿易。先是江北置榷場，禁商人渡江及百姓緣江採樵，是歲，以江南荐饑，特弛其禁。
春，正月，蜀主聞王昭遠等敗，甚懼，乃益募兵守劍門，命太子元喆爲元帥，侍中太原李廷珪、同平章事張惠安副之，帶甲萬餘。旗幟悉用文繡，綢其槓以錦，將發而雨，元喆慮其沾溼，悉令解去。俄雨止，復飾之，則皆倒懸槓上。元喆又輦其姬妾及伶人數十以從，見者莫不竊笑。王全斌等自利州趨劍門，次益光，以劍門天險，會議進取之策。侍衛軍頭向韜曰：「得降卒言，益光江東越大山數重，有狹徑，名來蘇，蜀人於江西置柵，對岸可渡。自此出劍門南二十里，至青強店，與官道合，若大軍行此路，則劍門之險不足恃也。」全斌等即欲卷甲赴之，康延澤曰：「蜀人數戰數敗，膽氣奪矣，可急攻而下也。且來蘇狹徑。主帥不宜自行，但可遣一偏將往耳。若抵青強，北與大軍夾擊劍門，昭遠等必成擒矣。」全斌等然之，命史延德分兵趨來蘇，跨江爲浮梁以濟，蜀人見之，棄寨而遁。延德遂至青強，王昭遠引兵退駐漢原坡，留其偏將守劍門，全斌等以銳兵奮擊，破之。及漢原，趙崇韜佈陣，策馬先登，昭遠據胡牀不能起。崇韜戰敗，猶手斬數人，乃被執，昭遠免冑棄甲而逃。甲戌，全斌等遂取劍州，殺蜀軍萬餘人。昭遠投東川，匿民舍，爲追騎所獲。
乙亥，詔瘞徵蜀戰死士卒，被傷者給繒帛。
蜀太子元喆與李廷珪等日夜嬉遊，不恤軍政，至綿州，聞劍門已破，將退保東川；翼日，棄軍西奔，所過盡焚其廬舍、倉廩乃去。蜀主知劍州已破，元喆亦奔還，惶駭不知所爲，問左右：「計將安出？」有老將石奉頵者對曰：「東兵遠來，勢不能久，請聚兵堅守以弊之。」蜀主嘆曰：「吾父子以豐衣美食養士四十年，一旦遇敵，不能爲吾東向發一矢，今雖欲閉壁，誰肯效死者！」司空、平章事李昊勸蜀主封府庫以請降，蜀主從之，因命昊草表。己卯，遣通奏太原伊審徵奉降表詣軍前。初，前蜀之亡也，降表亦昊所爲，蜀人夜書其門曰：「世修降表李家」。
遼主以樞密使雅裏克斯爲行軍都統，虎軍詳袞克蘇爲行軍都監，益以圖魯卜部軍三百，合諸部兵討烏庫部。烏庫之叛也，布達齊獨不叛，詔褒之。未幾，烏庫部殺其酋長來降；既而復叛。
乙酉，王全斌等次魏城，伊審徵以蜀主降表至。全斌受之，遣通事舍人汝陰田欽祚乘驛入奏，又遣康延澤趨成都見蜀主，諭以恩信，慰撫軍民。初，劉光義等發夔州，萬、施、開、忠、遂等州刺史皆迎降。光義入城，盡以府庫錢帛給軍士。諸將所過，咸欲屠戮，獨曹彬禁之，乃止，故峽路兵始終秋毫無犯。帝聞之，喜曰：「吾任得其人矣！」賜彬詔褒之。
戊子，吏部郎中鄧守中試諸司吏書判不當，帝命覆試，黜數人，責守中本曹員外郎。
辛卯，王全斌至昇仙橋，蜀主備亡國之禮，見於軍門；全斌承製釋之。蜀主復遣其弟雅王仁贄奉表求哀。
丙申，田欽祚至自西川，孟昶降表以其先人墳墓及老母爲請，帝優詔答之，並諭西川將吏、百姓，使皆安堵。
丁酉，赦蜀管內，蠲乾德二年逋租，賜今年夏稅之半，除無名科役及增益賦調，減鹽價，賑乏食，還擄獲生口。
自全斌等發京師至昶降，才六十六日，凡得州四十六，縣二百四十，戶五十三萬四千二十九。全斌既平蜀，欲乘勢取雲南，以圖獻。帝鑑唐天寶之禍起於南詔，以玉斧畫大渡河以西曰：「此外非吾有也。」
全斌等入成都後數日，劉光義等始至，孟昶餽遺光義等，及犒師之禮並如初。已而詔書頒賞諸軍，亦無差降，兩路將士爭功，始相疾矣。先是全斌受詔，每制置必與諸將僉議，因是雖小事亦各爲異同，不能即決。全斌及崔彥進、王仁贍等日夜宴飲，不恤軍務，縱部下擄掠子女貨財，蜀人苦之。曹彬屢請旋師，全斌等不聽。
二月，壬寅朔，日有食之。
癸卯，命參知政事呂餘慶權知成都府，樞密直學士馮瓚權知梓州。餘慶至成都，時盜四起，將士猶恃功驕恣，王全斌等不能禁。一日，藥市始集，街吏馳報有軍校被酒持刃，奪賈人物，餘慶立命捕斬之以徇，軍中畏服，民乃寧居。瓚至梓州，視事才數日，會僞蜀軍校上官進嘯聚亡命三千餘衆，劫村民數萬，夜攻州城。瓚曰：「此烏合之衆，乘夜奄至，必無固志，宜持重以鎮之，旦自潰矣。」城中兵止三百，分守諸門，瓚坐城樓，密令促其更籌，未夜分，擊五鼓，賊驚，遁去。因縱兵追之，擒進，斬於市，招降千餘人，並釋其罪，州境遂安。
以蜀興州馬步軍都指揮使趙彥韜爲興州刺史，酬其鄉導功也。
丙午，以西師所過，民有調發供億之勞，賜秦、鳳、隴、成、階、襄、荊南、房、均等州今年夏租之半；安、彳復、郢、鄧州、光化、漢陽軍十之二；居坊郭者勿輸半年屋稅。
丁巳，權知貢舉盧多遜奏進士劉察等合格者七人。
庚申，孟仁贄至自成都。孟昶所上表有「自量過咎，尚切憂疑」等語，詔答之，略曰：「既自求於多福，當盡滌其前非。朕不食言，爾無過慮。」詔仍不名，又呼昶母爲國母。
三月，孟昶與其官屬皆挈族歸朝，由峽州而下。
初，詔發蜀兵赴闕，並優給裝錢，王全斌等擅減其數，仍縱部曲侵撓之。蜀兵憤怨，行至綿州，遂作亂，劫屬縣以叛，推蜀舊將全師雄爲帥，衆至十餘萬，號興國軍。全斌遣馬軍都監朱光緒往招撫之，光緒盡滅師雄之族，納其愛女及橐裝，師雄怒，遂無歸志，引衆急攻綿州，不克，攻破彭州，入據之，成都十縣皆起兵應師雄。師雄自號興蜀大王，開幕府，置節度二十餘人，分據要害。崔彥進、高彥暉等分道攻討，爲師雄所敗，彥暉戰死，賊衆益熾。師雄分兵斷劍閣，緣江置寨，聲言欲攻成都。自是隨師雄爲亂者一十七州，郵傳不通，全斌等大懼。
自唐天寶以來，方鎮屯重兵，多以賦入自贍，名曰留使、留州，其上供殊鮮。五代方鎮益強，率令部曲主場院，厚斂以自利。其屬三司者，補大吏臨之，輸額之外輒入己；或私納貨賄，名曰貢奉，用冀恩賞。帝始即位，猶循前制，牧守來朝，皆有貢奉。及趙普爲相，勸革去其弊，申命諸州，度支經費外，凡金帛以助軍實，悉送都下，無得佔留。又，方鎮闕帥，稍命文臣權知，所在場院，間遣京朝官廷臣監臨，復置轉運使，爲之條禁文簿，漸爲精密，由是利歸公上而外權削矣。建隆初，貢賦悉入左藏庫，及取荊、湖，下西蜀，儲積充足，帝顧左右曰：「軍旅饑饉，當預爲之備，不可臨事厚斂於民。」乃於講武殿後別爲內庫，以貯金帛，號曰封樁庫，凡歲終用度贏餘之數皆入焉。
丁丑，遼部帳大室韋酋長寅尼吉叛。癸未，五坊人四十戶叛入烏庫部。遼主好畋，喜怒無恆，司鷹者小失意輒死，或加砲烙、鐵梳之刑，故五坊入叛。
夏，四月，乙巳，小黃室韋叛。雅裏克斯、克蘇擊之，爲室韋所敗，遣使詰讓。乙卯，以圖裏代雅裏克斯爲都統，以尼古爲監軍，率輕騎進討，仍令岱瑪尋支裏持詔招諭。
癸亥，導五丈河貫宮城，歷後院，內庭池沼，水皆至焉。
初，王全斌慮蜀降兵爲亂，徙置成都夾城中，至是，諸將欲盡殺之。康延澤請簡老幼疾病七千人釋之，餘以兵衛還，浮江而下，賊若來攻奪，殺之未晚；諸將不從。死者共二萬七千餘人。
先是，帝遣使以御府供帳迓孟昶於江陵，且命有司爲昶官屬治第，又遣使至江陵，分給鞍馬車乘。五月，乙酉，昶至近郊，開封尹光義勞之玉津園。丙戌，大陳諸軍於闕前。昶與弟仁贄、子元喆、元珏、宰相李昊等三十三人素服待罪明德門外，詔釋罪，賜昶等襲衣、冠帶。帝御崇元殿，備禮見之。禮畢，御明德門，觀諸軍按部還營。遂宴昶等於大明殿，賜物有差。
六月，甲辰，以孟昶爲開府儀同三司、檢校太師兼中書令、秦國公。庚戌，昶卒，帝爲輟五日朝，贈尚書令，追封楚王，諡恭孝，賻布帛千匹，葬事官給。初，昶母李氏隨昶至京師，帝數命肩輿入宮，謂之曰：「國母善自愛無戚，若懷鄉土，異日當送母歸。」李氏曰：「使妾安往？」帝曰：「歸蜀耳。」李氏曰：「妾家本太原，倘獲歸老並門，妾之願也。」時帝已有北征意，聞其言，喜曰：「俟平劉鈞，即如母所願。」因厚加賚賜。及昶卒，李氏不哭，舉酒酹地曰：「汝不能死社稷，貪生至今日。吾所以忍死者，爲汝在耳；今汝既死，吾安用生！」因不食數日而死。
遼主之遣諭室韋也，欲撫降之，及尋支裏至，諭之，不從，仍命雅裏克斯率羣牧兵追討，戰於柴河，不利。室韋酋長寅尼吉，亡入德寽勒部，德寽勒部者，遼國外十部之一也。是月，德寽勒部來降，室韋平，乃專討烏庫部。
劉光義、曹彬等屢破全師雄，賊鋒稍衄。未幾，虎捷指揮使呂翰又以嘉州叛，與師雄僞署將劉澤合，衆至五萬，殺逐刺史、通判。曹彬率兵會仁贍等圍翰於嘉州，翰棄城走，追襲，大破之，殺戮數萬人，翰走保雅州。
秋，七月，帝聞西川行營有大校割民妻乳而殺之者，亟召至闕，斬之都市。近臣營救頗切，帝因流涕曰：「興師吊伐，婦人何罪，而殘忍至此！當速置法以償其冤。」
南漢主鋹殺其招討使邵廷琄。廷琄屯洸口，招輯亡叛，訓士卒，修戰備，國人賴以少安。或譖廷琄將圖不軌，鋹信之，賜廷琄死。
珍州刺史田景遷內附。
甲戌，遼雅裏克斯奏烏庫部至河德濼，遣伊勒希巴、常斯等擊之。丁丑，烏庫部掠上京北榆林峪居民，遣林牙蕭幹、郎君耶律賢適討之，庚辰，雅裏克斯等與烏庫部戰，不利。
八月，己酉，詔以西川兵馬都監康延澤爲普州刺史。延澤詣王全斌請兵護送，全斌纔給以百人。延澤至簡州，招集逃亡，凡得千餘人，教習戰陣，擁以去。及賊境，揭示威信，所招集又得三千人，遂破劉澤三萬餘衆，賊勢稍沮。
辛酉，以左散騎常侍華陽歐陽炯爲翰林學士。炯性坦率，無檢束，雅喜長笛，帝間召至便殿奏曲。御史中丞劉溫叟聞之，叩殿門求見，諫曰：「禁署之職，典司誥命，不可作伶人事。」帝曰：「孟昶君臣溺於聲樂，炯至宰相，尚習此伎，故爲我所擒。所以召炯，欲驗言者之不誣耳。」溫叟謝曰：「臣愚，不識陛下鑑戒之微。」自是遂不復召。溫叟常晚過明德門西闕前，帝方與中黃門數人登樓，騶者潛知之，以白溫叟，溫叟令傳呼依常而過。翼日，請對，且言：「人主非時登樓，則近侍咸望恩宥，輦下諸軍亦希賞給；臣所以呵導而過者，欲示衆以陛下非時不登樓也。」帝善之。
九月，己巳，帝御講武殿，閱諸道兵，得萬餘人，名馬軍曰驍雄，步軍曰雄武，並屬侍衛司。
冬，十月，丁未，遼常斯進討烏庫部，大敗之。烏庫部旋平。
十一月，丁卯朔，康延澤入普州。先是州城悉被焚蕩，乃依山設柵，且行且戰，取糧於遂州，復城普州。既而劉澤領衆來降，詔以延澤兼東川七州招安巡檢使。
祕書監、判大理寺尹拙等言：「後唐劉嶽《書儀》，稱婦爲舅姑服三年，與律不同，然亦準敕行用，請別裁定之。」詔百官集議，左僕射魏仁浦等奏議曰：「謹按《禮·內則》云：『婦事舅姑，如事父母。』舅姑與父母一也。古禮有期年之說，雖於義可稽；《書儀》著三年之文，實在禮爲當。蓋五服制度，前代增益已多。只如嫂叔無服，唐太宗令服小功；曾祖父母舊服三月，增爲五月；嫡子婦大功，增爲期；衆子婦小功，增爲大功；父在爲母服期，高宗增爲三年，婦人爲夫之姨舅無服，明皇令從夫而服；又增姨舅同服緦麻，又堂姨舅服袒免。訖今遵行，遂爲典制。況三年之內，几筵尚存，豈可夫衣衰粗，婦襲紈綺？夫婦齊體，哀樂不同，求之人情，實傷至治。況婦人爲夫有三年之服，於舅姑而止服期，是尊夫而卑舅姑也。且昭憲皇太后喪，孝明皇后親行三年之服，可以爲萬代法。」十二月，丁酉朔，始令婦爲舅姑三年齊斬，一從其夫。
己亥，詔西川管內監軍巡檢毋預州縣事。
是月，遼主駐黑山平澱。
春，正月，丁卯朔，遼主被酒，不受賀。
甲申，遼主微行市中，賜酒家銀絹。
丁亥，以客省使丁德裕爲西川都巡檢使，與引進副使王班、內班都知張嶼同率兵赴西川。
是月，遼人侵易州，監軍任德義擊卻之。
二月，安國節度使羅彥瑰等敗北漢兵於靜陽，擒其將鹿英。
權知貢舉王祐言進士合格者六人，諸科合格者九人。帝恐有遺才，辛酉，令於下第選人內取其優長者，試而升之。
甲子，免西川今年夏租及諸征之半，田不得耕者盡除之。
三月，己巳，遼主東狩，旋以獲鵝，輒酣飲達旦。
癸酉，罷義倉。
夏，四月，壬子，罷光州貢鷹鷂。
丁巳，遼天德軍節度使於延超之子來降。
是月，詔曰：「出納之吝，謂之有司。倘規致於羨餘，必深務於掊克。知光化軍張全操上言，三司令諸處場院主吏，有羨餘粟及萬石、芻五萬束以上者，上其名，請行賞典。此苟非倍納民租，私減軍食，何以致之！宜追寢其事，勿復頒行，除官所定耗外，嚴加止絕。」
初，帝遣右拾遺孫逢吉至成都收蜀圖書、法物。五月，乙亥，逢吉還，所上法物皆不中度，悉命焚燬；圖書付史館。
孟昶服用奢僭，至於溺器亦裝以七寶，帝遽命碎之，曰：「自奉如此，欲無亡，得乎？」帝躬履儉約，常衣浣濯之衣，乘輿服用，皆尚質素，寢殿設青布緣葦簾，宮闈帟幕，無文采之飾。嘗出麻縷布裳賜左右曰：「此吾舊所服用也。」開封尹光義因侍宴禁中，從容言降下服用太草率，帝正色曰：「爾不記居夾馬營中時邪？」
初，帝改今元，命宰相撰前世所無年號以進。既平蜀，蜀宮人有入掖庭者，帝閱其奩具，得舊鑑，其背有「乾德四年鑄」字，帝大驚，出鑑以示宰相，皆不能答。乃召學士陶穀、竇儀問之，儀曰：「此必蜀物。昔僞蜀王衍有此號，當是其歲所鑄也。」帝乃嘆曰：「宰相須用讀書人。」由是益重儒臣。趙普初以吏道聞，寡學術，帝每勸以讀書，普遂手不釋卷。
甲申，遼主以歲旱，泛舟於池，禱雨；不雨，舍舟立水中，俄頃乃雨。
庚寅，帝親試製科舉人姜涉等於紫雲樓下。涉等文理疏略，不應策問，並賜酒食，遣之。
六月，詔：「人臣家不得私養宦者。內侍年三十以上，方許養一子。士庶敢有閹童男者不敕。」
王全斌破賊帥全師雄於灌口寨，擒其黨二千人，師雄以衆趨金堂。
及秋，七月，丙寅，以歲穰，詔州縣長吏勸民儲積節儉，無遊惰，及禁民蒲博。
禁將帥取軍中精卒爲牙兵。
戊辰，西南夷首領董暠等內附。
甲戌，以前永州刺史晉陽安守忠爲漢州刺史。守忠初護屯田兵於河陰，及師克蜀，帝召守忠，謂曰：「遠俗苛虐，南鄭走集之地，卿爲朕撫治之。」即遣守忠權知興元。於是移守漢州，時大兵來還，供億倍費，公帑不足，守忠助以私錢。帝每遣使，必戒之曰：「安守忠在蜀，能自律己，汝行見之，當效其爲人。」
壬午，遼主諭有司：「先期行幸頓次，必高立標識，令民勿犯。此聞低置其標於深草中，利民誤入，因之取財。自今有復然者，以死論。」
是月，以孔子四十四世孫宜爲曲阜縣主簿。宜舉進士不中，因上書述其家世，特命之。
八月，辛丑，召宰相、樞密使、開封尹、翰林學士竇儀、知制誥王祐等宴紫雲樓下，因論及民事，帝謂宰相趙普等曰：「下愚之民，雖不分菽麥，如籓侯不爲撫養，務行苛刻，朕斷不容之。」普對曰：「陛下愛民如此，乃堯、舜之用心也。」
庚戌，樞密直學士馮瓚，綾錦副使李美，殿中侍御史李檝，爲宰相趙普陷贓論死，會赦，流沙門島，逢恩不還。
丙辰，河決滑州，壞靈河縣大堤，發士卒丁夫數萬人治之，被泛者蠲其秋租。
閏月，詔求亡書：「凡吏民有以書籍來獻者，令史館視其篇目，館中所無則收之。獻書人送學士院試問吏理，堪仕職官者以聞。」是歲，《三禮》涉弼，《三傳》彭幹，學究朱載，皆應詔獻書，命分置書府，賜弼等科名。
甲子，以灌口鎮爲永康軍。
王全斌言破賊帥呂翰，克雅州。
乙丑，河溢入南華縣。
遼主觀野鹿入馴鹿，立馬飲至晡。
乙亥，詔：「民能樹藝桑棗、墾開荒田者，不加徵；令佐能勸來者受賞。」
九月，壬辰朔，虎捷指揮使孫進、龍衛指揮使吳環等二十七人，坐黨呂翰亂伏誅，族進家。
庚子，遼主以重九宴飲，夜以繼日，旬餘乃罷。
丙午，詔吳越立禹廟於會稽。
西川戍卒多亡命在賊黨中，或請案誅其妻子。帝語樞密使李崇矩曰：「朕慮其間有被賊驅脅者，非本心也。」乃盡釋勿誅。
冬，十月，辛酉朔，詔太常寺，自今大朝會復用二舞。先是中原多故，禮樂之器浸廢，帝始命判太常寺浚儀和峴講求修復之，別營宮懸三十六虡設於庭，登歌兩架設於殿，又置鼓吹十二案，及舞人所執旌纛、干鏚、籥翟等與其服，皆如舊制。帝以雅樂聲高，近於哀思，命和峴討論。峴上疏謂：「西京銅望臬可校古法，即今司天臺影表上石尺是也。取王樸所定尺校之，短於石尺四分。樂聲之高蓋由此。」帝乃令依古法別造新尺，並黃鐘九寸之管，使工人校其聲，果下於樸所定管一律。又內出上黨羊頭山秬黍累尺校律，亦相契合，遂重造十二律管以取聲。由是雅樂音始和暢。
癸亥，詔諸郡立古帝王陵廟，置戶有差。
庚辰，遼以北漢主有母喪，遣使賻吊。
十一月，癸巳，日南至，帝御乾元殿受朝畢，常服御大明殿，羣臣上壽，初用雅樂登歌及文德、武功二舞。
諸州所置通判，多與長吏忿爭，常曰：「我監州也，朝廷使我來監汝！」長吏舉動多爲所制。或言其太甚，宜抑損之，乙未，詔：「諸州通判無得怙權徇私，須與長吏連署文移，方許行下。」
癸丑，翰林學士、禮部尚書竇儀卒。帝以儀在滁州時弗與親吏絹，每嘉其有執守，屢對大臣言，欲用爲相。及趙普專政，帝患之，欲聞其過，召儀，語及普多不法，且譽儀早負才望。儀盛言普開國元勳，公忠亮直，帝不悅。儀歸，語諸弟曰：「我必不能作宰相，然亦不詣朱崖，吾門可保矣。」普素忌儀剛直，引薛居正、呂餘慶參知政事，陶穀、趙逄、高錫等又相黨附，共排儀，帝意中輟。至是卒，帝憫然曰：「天何奪我竇儀之速也！」贈右僕射。
庚申，妖人張龍兒等二十四人伏誅，族龍兒、李玉、楊密、聶贇家。
十二月，甲子，遼主幸殿前都點檢耶律伊賴哈家，飲宴連日。伊賴哈，檢校太師合魯之子也，初以父任入侍，遼主引爲布衣交，與謀機密。遼主酗酒，數以細故殺人。有監雉者，因傷雉而亡，獲之，欲誅，伊賴哈諫曰：「是罪不應死。」遼主竟殺之，以屍付伊賴哈曰：「收汝故人。」伊賴哈不爲止。復有監鹿詳袞亡一鹿，下獄，當死，伊賴哈又諫曰：「人命至重，豈可爲一獸殺之？」良久，得免。遼主雖不盡從伊賴哈之言，然愛之特甚。嘗從秋獮，善爲鹿鳴者呼一麚至。遼法，麚岐角者，惟天子得射。遼主命伊賴哈射之，應弦而麚踣，遼主大悅，賜賚優渥。及是，宴歡甚，復賜金盂、細錦及孕馬百匹，左右授官者甚衆。
丁德裕同西川兵馬都監張延通帥師破賊，擒其僞都統康祚，磔於市。延通，潞城人也。
康延澤既城普州，王可僚復合數州兵來攻，延澤擊走之，追奔至合州。全師雄病死金堂，德裕及王全斌等分往招輯，賊衆悉平。
是月，北漢復取遼州。
達勒達入貢。達勒達，本東北靺鞨之別種，唐元和後徙陰山，至是來貢。

