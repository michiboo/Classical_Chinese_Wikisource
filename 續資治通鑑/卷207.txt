
諱托歡特穆爾，明宗之長子，母南富魯氏，延祐七年四月丙寅，生帝於北方。天曆二年，明宗崩。至順元年四月，徙帝於高麗；明年，移於廣西之靜江。
春，二月，托歡特穆爾北行至良鄉，京師具鹵簿迎之。雅克特穆爾並馬而行，於馬上舉鞭指畫，告以國家多難，遣使奉迎之故，而托歡特穆爾一無酬答。雅克特穆爾疑其意不可測，且恐追理明宗暴崩之故，心志日以瞀亂。會太史亦言托歡特穆爾不可立，立則天下亂，以故議未決。遷延者數月，國事皆決於雅克特穆爾，奏皇太后而行之。
雅克特穆爾自文宗復辟，遂秉大權，挾震主之威，肆意無忌，一宴或宰十三馬。取泰定帝後為夫人，前後尚宗室之女四十人，或有交禮三日遽遣歸者。後房充斥，不能盡識，一日宴趙世延家，男女列坐，名為鴛鴦會，見坐隅一婦色甚麗，問曰：「此為誰？」意欲與俱歸，左右曰：「此太師家人也。」至是荒淫日甚，體羸，溺血而死。
太后乃與大臣定議立托歡特穆爾，且曰：「萬歲之後，其傳位於雅克特古斯，若武宗、仁宗故事。」諸王、宗戚奉上璽綬勸進。六月，己巳，托歡特穆爾即皇帝位於上都。詔赦天下。
辛未，命巴延為太師、中書右丞相、監修國史，薩敦為太傅、左丞相。
時有阿魯輝特穆爾者，明宗親臣也，言於帝曰：「天下事重，宜委宰相決之，庶可責其成功。若躬自聽斷，則必負惡名。」帝信之，由是深居宮中，每事決於宰相，而己無所專焉。
是月，大霖雨，京畿水，平地丈餘。涇水溢，關中水災。黃河大溢，河南水災。兩淮旱，民大饑。
帝初受佛戒時，見瑪哈喇佛前有物為供，因問學士實喇卜曰：「此何物？」曰：「羊心。」帝曰：「曾聞用人心肝者，有諸？」曰：「聞之，而未嘗目睹。請問賴嘛。」賴嘛者，帝師也。帝遂命實喇卜問之，答曰：「有之，凡人萌歹心害人者，事覺，則以其心肝作供耳。」曰：「此羊曾害人乎？」帝師不能答。
前翰林學士吳澄卒。澄答問亹亹，使人渙若冰釋。四方之士，來學者不下千數百人，稱為草廬先生。卒年八十五。贈江西行省左丞，追封監川郡公，諡文正。
秋，七月，霖雨。
八月，壬申，鞏昌徽州山崩。
是月，立奇徹氏為皇后。後，雅克特穆爾之女也。
奎章閣侍書學士虞集謝病歸。
初，御史中丞馬祖常，求集薦引其客龔伯璲，集曰：「是子雖小有才，然非遠器，恐不得令終。」祖常固請，集固拒之，祖常不悅。甯宗崩，大臣將立帝，用至大故事，召諸老臣赴上都議政，集在召列，祖常使人告之曰：「御史有言。」乃謝病歸臨川。初，文宗黜帝居江南，使集書詔播告中外。時省、台臣皆文宗素所信用，御史亦不敢斥言其事，意在諷集速去而已。伯璲後坐事見殺，世乃服集知人。
九月，甲寅，中書省言：「官員遞升，窒礙選法，請自省、院、台官外，其餘不許遞升。」從之。
庚申，詔太師、右丞相巴延，太傅、左丞相薩敦，專理國家大事，餘皆不得兼領三職。
詔免儒人役。
秦州山崩。
冬，十月，丙寅，鳳州山崩。
戊辰，詔改至順四年為元統元年。
中書省臣言：「凡朝賀遇雨，請便服行禮。」從之。
丁丑，依皇太后行年之數，釋放罪囚二十七人。
戊子，封薩敦為榮王，騰吉斯襲父封為太平王。
庚寅，中書省臣請集議武宗、英宗、明宗三朝皇后升祔。衍聖公孔思晦卒，子克堅襲。
十一月，丙申，恐昌成紀縣地裂山崩，令有司賑被災人民。
辛丑，起棕毛殿。
辛亥，追諡濟雅爾皇帝為聖明元孝皇帝，廟號文宗。時寢廟未建，於英宗室次權結采殿以奉安神主。
封巴延為秦王。
江西、湖廣、江浙、河南復立榷茶運司。
是日，秦州山崩地裂。
乙卯，以雅克特穆爾平江所賜田五百頃，復賜其子騰吉斯。
詔秦王、右丞相巴延，榮王、左丞相薩敦，總百官，總庶政。
十二月，乙丑，廣西猺寇湖南，陷道州，千戶郭震戰死，猺焚掠而去。
壬申，遣省台官分理天下囚，罪狀明者處決，冤者辨之，疑者讞之，淹滯者罪其有司。
乙亥，為皇太后置徽政院，設官屬三百六十有六員。
監察御史多爾濟巴勒，上疏陳時政五事：「其一曰太史言明年三月癸卯望，日食既，四月戊午朔，日又食。皇上宜奮乾綱，修刑政，疏遠邪佞，專任忠良，庶可消弭災變以為禎祥。二曰親祀郊廟。三曰博選勳舊之子端謹正直者，前後輔導，使嬉戲之事不接於目，俚俗之言不及於耳，則聖德日新矣。四曰樞機之臣固宜尊寵，然必賞罰公則民心服。五曰弭安盜賊，賑救饑民。多爾濟巴勒，穆呼哩七世孫也。
是月，河南、江北行省平章政事嶽柱卒。
岳柱天資孝友，嗜經史，自天文、醫藥之書，無不究極。度量弘廓，有欺之者，恬不為意，或問之，則曰；「彼自欺也，我何與焉！」母郜氏亦嘗稱之曰：「吾子，古人也。」
同歲，以刑部尚書達爾瑪為遼陽行省參知政事。高麗國使朝京，道過遼陽，謁行省官，各奉布四匹，書一幅，用征東省印封之。達爾瑪詰其使曰：「國家設印，以署公牘，防奸偽，何為封私書？況汝出國時，我尚在京，未為遼陽省官，今何故有書遺我？汝君臣何欺詐如是耶？」使辭屈，還其書與布。達爾瑪，高昌人也。
國制，日進禦膳用五羊，而帝自即位以來，日減一半，以歲計之，省羊三百五十有奇。
起前吏部尚書王克敬為江浙行省參知政事。
克敬至，請罷富民承佃江、淮田。松江大姓有歲漕米萬石獻京師者，其人既死，子孫貧且行乞，有司仍歲征，弗足則雜置松江田賦中，令民包納，克敬曰：「匹夫妄獻米，僥名爵以榮一身，今身死家破，又已奪其爵，不可使一郡之人均受其害。國用寧乏此耶！」具論免之。嶺海猺賊竊發，朝廷調兵戍之在行省者往討之。會提調兵馬官缺，故事，漢人不得與軍政，眾莫知所為，克敬抗言：「行省任方面之寄，假令萬一有重於此者，亦將拘法坐視耶！」乃調兵往捕之。軍行，給糧有差。事聞於朝，即令江西、湖廣二省給糧亦如之。
視事五月，請老，年甫五十九，謂人曰：「穴趾而峻墉必危，再實之木，必傷其根。無功德而忝富貴，何以異此！故常懷止足之分也。」又曰：「世俗喜言勿認真，此非名言，臨事不認真，豈盡忠之道乎？」故其歷官所至，俱有政績可紀。
春，正月，庚寅朔，朝賀大明殿。監察御史多爾濟巴勒上言：「百官逾越班次者，當同失儀論，以懲不敬。」
先是教坊班位在百官後，御史大夫薩迪傳旨，俾入班。多爾濟巴勒執不可。薩迪曰；「御史不奉詔耶！」多爾濟巴勒曰：「事不可行，大夫復奏可也。」
是日，雨血於汴梁，著衣皆赤。
以御史大夫托勒岱為中書平章政事，阿爾哈雅為河南行省左丞相。
丁酉，享於太廟。
甲寅，立行宣政院於杭州。
二月，己未朔，詔內外興舉學校。
癸亥，廣西猺寇邊，殺官吏。廣海官已除而未上者罪之。
甲申，太廟木陛壞，遣官告祭。
是月，灤河、漆河溢，永平諸縣水災。
三月，己丑朔，詔：「科舉取士，國子監積分、膳學錢糧，儒人免役，悉依累朝舊制。學校官選有德行學問之人以充。」
辛卯，以陰陽家言，罷造作四年。
癸巳，廣西猺賊復起，殺同知元帥吉賴斯，掠庫物。遣右丞圖嚕密實將兵討之。
癸卯，日食既。
乙巳，中書省言：「益都、真定盜起，請選省、院官往督捕之，仍募能擒獲者倍其賞，獲三人者與一官。」從之。
壬子，廣西慶遠府猺寇全州，詔平章政事特默齊統兵二萬人擊之。
丁巳，詔：「蒙古、色目犯奸盜放偽之罪者，隸宗正府；漢人、南人犯者，屬有司。」
湖廣旱，自是月不雨至於八月。
夏，四月，戊午朔，日有食之。
壬申，命騰吉斯為總管高麗、女真、漢軍萬戶府達魯花赤，與滿濟勒噶台，並為御史大夫。
丁丑，太白經天。
己卯，奉文宗神主祔於太廟，躬行告祭之禮，樂用宮懸，禮三獻。先是御史臺言：「郊廟，國之大典，王者必行親祀之禮，所以盡尊尊、親親之誠，宜因升祔有事於太廟。」帝從之。
是日，罷夏季時享。
壬午，帝命錄許衡孫從宗為章佩監異珍庫提點。
癸未，立鹽局於京師南北城，官自賣鹽，以革專利之弊。
乙酉，中書省言佛事佈施費用太廣，請除累朝期年忌日之外，餘皆罷，從之。
是月，帝如上都。
集賢大學士陳顥扈從至龍虎台，帝命顥造膝前，握其手曰：「卿累朝老臣，更事多矣，凡政事宜極言無隱。」顥頓首謝。顥每集議，其言無不剴切。
河南旱，自是月不雨至於八月。
五月，己丑，宦者博囉特穆爾傳皇后旨，取鹽十萬引入中政院。
辛卯，以騰吉斯代薩敦為中書左丞相，薩敦仍商量中書省事。
戊申，詔文濟王曼濟鎮大名，雲南王阿嚕鎮雲南。
是月，贈故中書平章政事王泰亨諡清憲。
舊令，三品以上官，立朝有大節及有大功勳於王室者，得賜功臣號及諡。時寢冗濫失實，惟泰亨在中書時，安南請佛書，請以《九經》賜之，使高麗不受禮遺，為尚書貧不能自給，故特賜是諡。
贈漳州萬戶府知事闞文興英毅侯，妻王氏貞烈夫人，廟號雙節。
六月，戊午，淮水漲，山陽縣滿浦、清岡等處民畜房舍多漂溺。
乙亥，騰吉斯辭左丞相不拜，覆命薩敦為左丞相。
辛巳，詔蒙古、色目人行父母喪。
癸未，復立繕工司，造繒帛。
乙酉，追封雅克特穆爾為德王，諡忠武。
是月，彰德雨白毛。民謠雲「天雨線，民起怨，中原地，事必變。」
秋，七月，丁亥，戒陰陽人毋得於貴戚之家妄言禍福。
辛卯，祭太祖、太宗、睿宗三朝御容，罷秋季時享。
壬辰，帝幸大安閣。是日，宴侍臣於奎章閣。
壬寅，詔：「蒙古、色目人犯盜者免刺。」
是日至九月，太白屢經天。
監察御史多爾濟巴勒條陳九事：「一曰比日幸門漸啟，刑罰漸差，無功者覬覦希賞，有罪者僥倖求免。恐刑政漸弛，紀綱漸紊，勞臣何以示勸，奸臣何以警懼！二曰天下之財皆出於民，民竭其力以佐公上，而用猶不足，則嗟怨之氣，上幹陰陽之和，水旱災變所由生也。宜專命中書省官二員，督責戶部，議定減省，罷不急之工役，止無名之賞賜。三曰禁中常作佛事，權宜停止。四曰官府日增，選法愈敝，宜省冗員。五曰均公田。六曰鑄錢幣。七曰罷山東田賦總管府。八曰蠲河南自實田糧。九曰禁取姬妾於海外。」
八月，辛未，赦天下。
京師地震，雞鳴山崩，陷為池，方百里，人死者甚眾。
癸未，中書平章政事阿爾哈雅罷。
是月，南康路旱蝗，賑之。
九月，辛卯，帝至自上都。
甲午，猺賊陷賀州，發河南、江浙、江西、湖廣諸軍及八番義從軍，命廣西寅慰使都元帥章巴延將以擊之。
壬子，賑吉安路水災。
冬，十月，乙卯朔，正內外官朝會儀班次，一依品從。
戊午，享於太廟。
辛酉，以侍御史許有壬為參知政事，知經筵事。
丁卯，立湖廣黎兵屯田萬戶府。
己卯，上皇太后尊號曰：「贊天開聖仁壽徽懿昭宣皇太后。」赦天下，免今年民租之半，內外官四品以下減一資。
先是監察御史臺布哈率同列上章，言嬸母不宜加徽稱，太后怒，欲殺言者，臺布哈語眾曰：「此事自我發之，甘受誅戮，決不敢累諸公也。」已而太后怒解，曰：「風憲有臣如此，豈不能守祖宗之法乎！」賜金幣二匹以旌其直，然其言終不用也。
卻獻天鵝。
十一月，戊子，中書省臣請發兩宗船下番，為皇后營利。
是月，集賢直學士兼國子祭酒宋本卒。本制行純白，不可幹以私，而篤朋友之義，人有片善，稱道不少置。尤以植立斯文自任，知貢舉，取進士滿百人額；為讀卷官，增第一甲為三人。父官南中，貧賣宅以去；居官清慎，饘粥至不給。本未弱冠，聚徒以養親，殆二十年，歷仕通顯，猶僦屋以居。
十二月，甲戌，詔整治學校。
是歲，始以珍格皇后配享武宗。時議三朝皇后升祔未決，巴延以問太常博士逯魯曾曰：「先朝既以珍格皇后無子，不為立主，今所當立者，明宗母耶，文宗母耶？」對曰：「珍格皇后在武宗朝，已膺寶冊，則明、文二母皆為妾。今以無子之故不得立主，而以妾母為正，是為臣而廢先君之後，為子而封先父子妾，於禮不可。昔燕王慕容垂即位，追廢其母后，而立其生母為後以配享先皇，為萬世笑。豈可復蹈其失乎？」集賢學士陳顥素嫉魯曾，乃曰：「唐太宗冊曹王明之母為後，是亦二後也，奚為不可？」魯曾曰：「堯之母為帝嚳庶妃，堯立為帝，未聞冊以為後而配嚳。皇上為大元天子，不法堯、舜而法唐太宗耶？」眾服其議，而巴延亦是之，遂以珍格皇后配享武宗，擢魯曾為監察御史。
禁私創寺觀庵院。僧道入錢五十貫，給度牒，方聽出家。
春，正月，癸巳，申命廉訪司察郡縣勸農勤惰，達大司農司以憑黜陟。
二月，甲寅朔，革冗官。
乙卯，帝將畋於柳林，御史臺臣諫曰：「陛下春秋鼎盛，宜思文皇付託之重，致天下於隆平。況今赤縣之民，供給敏勞，農務方興而馳驟冰雪之地，脫有銜橛之變，如宗廟社稷何！」遂止。
三月，壬辰，河州路大雪十日，深八尺，牛羊駝馬凍死者十九，民大饑。
庚子，御史臺言：「高麗為國首效臣節，而近年屢遣使往選取媵妾，至使生女不舉，女長不嫁，宜賜禁止。」從之。
中書省臣言帝生母太后神主宜於太廟安奉，命集議其禮。
乙巳，以中書左丞王結參知政事。中宮命僧尼於慈福殿作佛事，已而殿災，結言僧尼褻瀆，當坐罪。左丞相薩敦疾革，家人請釋重囚禳之，結極陳其不可。先是有罪者，北人則徒廣海，南人則徒遼東，去家萬里，往往道死；結請移鄉者止千里外，改過聽還其鄉，因著為令。職官坐罪者多從重科，結曰：「古者刑不上大夫。今貪墨雖多，然士之廉恥不可以不養也。」聞者謂其得體。
封安南世子陳端午為安南國王。
夏，四月，癸丑朔，詔：「諸官非節制軍馬者，不得佩金虎符。」
己卯，詔翰林國史院纂修累朝《實錄》及后妃、功臣《列傳》。
庚辰，禁犯御名。
五月，戊子，帝如上都。
遣使者詣曲阜孔子廟致祭。
壬辰，命嚴諡法以絕冒濫。
甲辰，巴延請以右丞相讓騰吉斯，詔不允，命騰吉斯為左丞相。
六月，辛酉，有司言甘肅撒裡畏產金銀，請遣官稅之。
癸酉，禁服色不得僭上。
乙亥，罷江淮財賦總管府所管杭州、平江、集慶三處提舉司，以其事歸有司。
庚辰，巴延奏左丞相騰吉斯及其弟塔喇海謀逆，誅之。
初，薩逆已死，巴延獨秉政，騰吉斯忿然曰：「天下，吾家之天下，巴延何人而位吾上！」遂與其叔父句容郡王達朗達賚潛蓄異心，謀立諸王鴻和特穆爾。帝數召達賚不至，郯王齊齊克圖發其謀。騰吉斯伏兵東郊，率勇士突入宮闕，巴延及鄂勒哲特穆爾、定珠、奇爾濟蘇等捕獲之。騰吉斯、塔喇海並伏誅，而其黨北奔達賚所，達賚即應以兵。帝遣使諭之，達賚殺使者而率其黨逆戰，為綽斯戩等所敗，遂奔鴻和特穆爾。帝命追襲之，執達賚等送上都，鴻和特穆爾自殺。
先是巴延、騰吉斯二家之奴，怙勢為民害，多爾濟巴勒巡曆漷州，悉捕其人置於法。及還，騰吉斯怒曰：「御史不禮我已甚，辱我家人，我何面目見人耶！」答曰：「多爾濟巴勒知奉法而已，它不知也。」騰吉斯從子瑪克錫為奇徹親軍指揮使，恣橫不法，多爾濟巴勒劾奏之。瑪克錫因集無賴子欲加害，會騰吉斯被誅，乃罷。
是月，大霖雨。
中書省員外郎陳思謙上言：「強盜但傷事主者，皆得死罪。而故殺從而加功之人與鬥而殺人者，例杖一百七，得不死，與私宰牛馬之罪無異，是視人與牛馬等也。法有加重，因奸殺夫，所奸妻妾同罪，律有明文。今坐所犯，似失推明。」遂今法曹議，著為定製。
初，騰吉斯事敗被擒，攀折殿檻不肯出。塔喇海走匿皇后座下，後匿蔽之以衣，左右拽出斬之，血濺後衣。巴延使人並執後，後呼帝曰：「陛下救我！」帝曰：「汝兄弟為逆，豈能相救！」乃遷出後宮。秋，七月，壬午，巴延鴆殺之於開平民舍。
壬寅，專命巴延為中書右丞相，罷左丞相不置。
乙巳，罷雅克特穆爾、騰吉斯舉用之人。
戊申，誅達朗達賚等於市。
詔曰：「曩昔文宗皇帝，以雅克特穆爾嘗有勞伐，父子兄弟，顯立朝廷，而輒造事釁，出朕遠方。文皇尋悟其妄，有旨傳次於予。雅克特穆爾貪利幼弱，復立朕弟伊勒哲伯，不幸崩殂。今丞相巴延，追奉遺詔，迎朕於南，既至大都，雅克特穆爾猶懷兩端，遷延數月，天隕厥躬。巴延等同時翊戴，乃正宸極。後薩敦、達賚、騰吉斯相襲用事，交通宗王鴻和特穆爾，圖危社稷，阿喇楚亦嘗與謀，賴巴延等以次掩捕，明正其罪。元兇構難，貽我太皇后震驚，朕用兢惕。永惟皇太后後其所生之子，一以至公為心，親挈大寶，畀子兄弟，跡其定策兩朝，功德隆盛，近古罕比。雖嘗奉上尊號，揆子朕心，猶為未盡，已命大臣特議加禮。巴延為武宗捍禦北邊，翼戴文皇，茲又克清大憝，明飭國憲，爰賜達爾罕之號，至於子孫，世世永賴。可赦天下。」
八月，乙卯，議尊皇太后為太皇太后，許有壬曰：「皇上於太后，母子也，若加太皇太后，則為孫矣。且今制，封贈祖父母，降父母一等，蓋推恩之法，近重而遠輕。今尊皇太后為太皇太后，是推而遠之，乃反輕矣。」不從。
是月，廣西猺反，命湖廣行省左丞鄂勒哲討之。
九月，庚辰朔，車駕駐扼胡嶺。
丙戌，赦天下。
庚子，御史臺言：「國朝初用臣官，不過數人，今內府執事不下千餘。請依舊制，裁減冗濫，廣仁愛之心，省糜費之意。」從之。
丙午，詔以烏撒、烏蒙之地隸四川行省。
是月，帝至自上都。
冬，十月，丁巳，流鴻和特穆爾、達朗達賚及騰吉斯子孫於邊地。
帝既除權奸，思更治化，翰林學士承旨知經筵事庫庫，日勸帝務學，帝輒就之習授，欲寵以師禮，庫庫力辭不可，凡《四書》、《五經》所載治道，為帝糸由繹而言，必使辭達，感動帝衷而後已。若柳宗元《梓人傳》，張商英《七臣論》，尤常所誦說，嘗於經筵，力陳商英所言七臣之狀，左右錯愕。帝暇日欲觀古名畫，庫庫即取郭忠恕《比干圖》以進，因言商王受不聽忠臣之諫，遂亡其國。帝一日覽宋徽宗畫稱善，庫庫進言：「徽宗多能，惟一事不能。」帝問：「何一事？」對曰：「獨不能為君爾。身辱國破，皆由不能為君所致。人君貴能為君，它非所尚也。」或遇天變民災，必憂見於色，乘間則進告於帝曰：「天心仁愛人君，故以變示儆。譬如慈父於子，愛則教之戒之，子能起敬起孝，則父怒必釋；人君側身修行，則天意必回。」帝察其真誠，虛己以聽，特賜濟遜燕服九襲及玉帶、楮幣。庫庫嘗言：「天下事在宰相當言；宰相不得言，則台諫言之；台諫不敢言，則經筵言之。備位經筵，當言人所不敢言於天子之前，志願足矣。」故於時政得失有當匡救者，未嘗緘默。
癸亥，流御史大夫鄂勒哲特穆爾於廣海。鄂勒哲特穆爾，額森特穆爾骨肉之親也，監察御史以為言，故斥之。
選省、院、台、宗正府通練刑獄之官，分行各道，與廉司審決天下囚。
十一月，庚辰，敕以所在儒學貢士莊田租給宿衛糧。
詔罷科舉。初，徹爾特穆爾為江浙平章，會科舉，驛請考官，供張甚盛，心不能平。及復入中書，首議罷科舉，乃論學田租可給衛士衣糧，動當國者以發其機，又欲損太廟四祭為一。呂思誠等劾之，不報，徹爾特穆爾持議益堅。
明罷科舉詔已書而未用璽，參政許有壬力爭之，巴延怒曰：「汝風台言臣徹爾特穆爾耶？」有壬曰：「太師擢徹爾特穆爾在中書，御史三十人，不畏太師而聽有壬，豈有壬權重於太師耶？」巴延意稍解。有壬乃曰：「科舉若罷，天下才人觖望。」巴延曰：「舉子多以贓敗。」有壬曰：「科舉未行時，台中贓無算，豈盡出於舉子？」巴延曰：「舉子中可任用者惟參政耳。」有壬曰；「若張起岩、馬祖常輩，皆可任大事，即歐陽原功之文章，亦豈易及！」巴延曰：「科舉雖罷，士之欲求美衣食者，自能向學，豈有不至大官者耶？」有壬曰：「為士者初不事衣食，其事在治國平天下耳。」巴延曰：「科舉取人，實妨選法。」有壬曰：「今通事、知印等，天下凡三千三百餘名。今歲自四月至九月，白身補官受宣者亦且七十三人，而科舉一歲僅三十餘人，選法果相妨乎？」巴延心然其言，而其議已定，不可中輟，乃溫言慰解之。翊日，宣詔，特令有壬為班首以折辱之，有壬懼禍不敢辭。治書侍御史布哈誚有壬曰：「參政可謂過橋拆橋者矣！有壬以為大恥，移疾不出。
甲申，太白經天。
乙酉，巴延請內外官悉循資銓注，今後無得保舉，澀滯選法，從之。
丙戌，太白經天。
甲午，以雅克特穆爾、騰吉斯、達朗達賚所奪高麗田宅還其王喇特納實裡。
戊戌，召前知樞密院事福鼎實喇布哈、薩爾迪格還京師。初，二人以帝未立，謀誅雅克特穆爾，為所誣貶，故正之。
太史屢言星文示儆，帝以世祖在位久，欲祖述之，辛丑，下詔改元。詔略曰：「惟世祖皇帝，在位長久，天人協和，諸福咸至，祖述之意，良切朕懷。今特改元統三年為至元元年。」
監察御史李好文言：「年號襲舊，於古未聞；襲其名而不蹈其實，未見其益也。」因言時弊不如至元者十餘事，不報。
好文錄囚河東，有李拜拜者殺人，而行兇之狀不明，凡十四年不決，好文曰：「豈有不決之獄如是其久乎？」立出之。王傅薩都喇以足蹋人而死，眾皆曰：「殺人非刃，當杖之。」好文曰：「怙勢殺人，甚於用刃。況因有所求而殺之，其情為尤重。」乃置之死，河東為之震肅。
立常平倉。
趙世延自至順中移疾歸，旋有詔征還朝，不能行，仍徐奎章閣大學士、翰林學士承旨、中書平章政事。
十二月，戊午，日色如赭。
乙丑，上太皇太后尊號曰：「贊天開聖徽懿宣昭貞文慈佑儲善衍慶福元太皇太后。」
丙子，安慶、蘄、黃地震。
丁丑，西番賊起，遣兵擊之。
戊寅，蒙古國子監成。
閏月，丁亥，日赤如赭，凡二日。
中書平章政事徹爾特穆爾嘗指斥武宗，於是台臣復劾之，而巴延亦惡其忤己，壬寅，流之於安南，人皆快之，尋卒。
是歲，賜天下田租之半。
詔：「凡有妻室之僧，還俗為民。」既而復聽為僧。
山東盜起。陳馬騾及新李白晝殺掠，山東廉訪使達爾瑪以為吏貪污所致，先劾去之，而後上擒賊方略，朝廷嘉納之。即遣兵擒獲，濟、魯以安。
春，正月，乙丑，宿松縣地震，山裂。
是月，置都水庸田使司天平江。
前中書左丞王結卒，追封太原郡公，諡文忠。結立言制行，皆法古人。故相張珪曰：「王結非聖賢之書不讀，非仁義之言不談。」識者以為名言。
二月，甲申，太白經天。
戊子，詔以世祖所賜王積翁田八十頃，還其子都中。初，積翁齎詔諭日本，死於王事，嘗受賜，後收入官，故復賜之。
己丑，立穆陵關巡檢司。
丁酉，追尊帝生母瑪勒岱為貞裕徽聖皇后。
三月，丁巳，以累朝珠衣、七寶項牌賜巴延。
庚申，日赤如赭；壬戌，復如之。
乙丑，以薩敦上都居第賜太保定珠，仍束有司籍薩敦家財。
甲戌，復四川鹽茶之禁。
夏，四月，丁丑朔，日赤如赭。
丁亥，禁服麒麟、鶯鳳、白兔、靈芝、雙角五爪龍、八龍、九龍、萬壽、福壽、赭黃等服。
戊戌，帝如上都。
五月，丙午朔，黃河復於故道。
乙卯，南陽、鄧州大霖雨，自是日至六月甲申，湍河、白河大溢，大為災。
壬申，秦州山崩。
六月，丁丑，禁諸王、駙馬從衛服濟遜衣，系絛環。
辛卯，以汴梁、大名諸路圖卜臺地土賜巴延。
禮部侍郎呼勒岱請復科舉取士之制，不聽。
庚子，涇水溢。
秋，七月，庚申，禁隔越中書口傳敕旨，冒支錢糧。
庚午，敕賜上都孔子廟碑，載累朝尊崇之意。
是月，黃州蝗，督民捕之，日有五斗。
八月，甲戌朔，日有食之。
詔：「雲南、廣海、八番及甘肅、四川邊遠官，死而不能歸葬者，有司給糧食舟車護送還鄉；無親屬者，官為瘞之。」
庚子，詔：「強盜罪皆死；盜牛馬者劓；盜驢騾者黥額，再犯劓；盜羊豕者墨項，再犯黥，三犯劓；鼻後再犯者死。盜諸物者，照其數估價。省、院、台、五府官三年一次審決。著為令。」
九月，戊辰，帝至自上都。
冬，十月，己亥，詔：「每日，右丞相巴延、太保定珠、中書平章政事昂吉爾聚議於內廷。平章事政塔斯哈雅、右丞相袞巴布勒、參知政事納琳、許有壬等聚議於中書。」
十一月，壬子，武宗、英宗、明宗三朝皇后升祔入廟，命官致祭。
丁巳，遣河南行省平章政事勒格布哈於西番為僧。
是月，中書平章政事趙世延卒，年七十七，追封魯國公，諡文忠。世延歷官省、台五十餘年，凡軍國利病，生民休戚，知無不言，而於儒者名教尤拳拳焉。
十二月，江州諸縣饑，總管王大中貸富人粟以賑貧民，免富人雜徭以為息，約年豐還之，民不病機。
陝西行台監察御史劄實上封事十條，曰法祖宗，攬權綱，敦宗室，禮勳舊，惜名器，開言路，復科舉，罷數軍，一刑章，寬禁網。時巴延等變亂成憲，帝方虛己以聽，劄實所言，皆一時群臣所不敢言者。侍御史趙承慶見之，歎曰：「御史言及此，天下福也！」威裡有執政陝西行省者，恣為不道，劄實發其罪而按之；棄職夜遁，有詔勿逮問，然猶杖其私人。
是歲，江浙旱，自春至於八月不雨，民大饑。
春，正月，癸卯，廣州增城縣民朱光卿反，其黨石崑山、鐘大明率眾從之，偽稱大金國，改元赤符；命指揮紐薩爾、江西行省左丞錫謗討之。
辛亥，升祔伊勒哲伯皇帝於太廟，諡曰沖聖嗣孝，廟號甯宗。
豫王喇特納實裡買池州銅陵產銀地一所，請用私財鍛煉，輸納官課，從之。
戊午，帝獵於柳林，凡三十五日。監察御史綽迪、宋紹明進諫，帝嘉納之，賜金幣。綽迪等固辭，帝曰：「昔魏徵進諫，唐太宗未嘗不賞，汝其受之。」
二月，壬申朔，日有食之。
棒胡反於汝寧、信陽州。棒胡本陳州人，名閏兒，好使棒，棒長六七尺，進退技擊如神，故稱「棒胡」。至是以燒香惑眾，妄造妖言作亂，破歸德府、鹿邑，焚陳州，屯營於杏岡，命河南行省左丞慶圖以兵討之。
丙子，立船戶提舉司十處，提領二十處。定船戶科差船一千，料之上者歲納鈔六錠，以下遞減。
甲申，定服色、器皿、輿馬之制。
己丑，汝寧獻所獲棒胡彌勒佛、小旗、偽宣敕並紫金印、量天尺。時大臣有忌漢官者，取所獻班地上，問曰：「此欲何為耶？」意漢官諱言反，將以罪中之。侍御史許有壬曰：「此曹建年號，稱李老君太子，部署士卒以敵官軍，反狀甚明，尚何言！」其語遂塞。
辛卯，發鈔四十萬錠，賑江浙等處饑民四十萬戶，開所在山場、河泊之禁，聽民樵採。
廣西猺賊復反，命湖廣行省平章諾海、江西行省平章圖爾密實哈雅總兵捕之。
庚子，中書參知政事納琳等請立採珠提舉司。先是嘗立提舉司，泰定間以其煩擾罷之，至是復立之，且以蜑戶四萬賜巴延。
三月，戊午，立鴻吉哩氏為皇后。因雨輟賀。後，武宗宣慈惠聖皇后之侄，毓德王傅囉特穆爾之女也。
夏，四月，癸酉，禁漢人、南人、高麗人不得執持軍器，有馬者拘入官。
己卯，帝如上都。
辛卯，合州大足縣民韓法師反，自稱南朝趙王。
己亥，惠州歸善縣民聶秀卿、譚景山等造軍器，拜戴甲為定光佛，與朱光卿相結為亂，命江西行省左丞錫迪捕之。
是月，詔：「省、院、台、部、宣慰司、廉訪司及部府幕官之長，並用萱古、色目人。禁漢人、南人不得習學蒙古、色目文字。」
五月，辛丑，民間訛言朝廷拘刷童男、童女，一時嫁娶殆盡。
戊申，詔：「汝甯棒胡，廣東朱光卿、聶秀卿等，皆系漢人，漢人有官於省、台、院及翰林、集賢者，可講求誅捕之法以聞。」
甲寅，西番賊起，殺鎮西王子丹巴。立行宣政院，以額森特穆爾為院使，往討之。
壬戌，命四川行省參政舉理等捕反賊韓法師。
丁卯，彗見於東北，大如天船星，色白，約長尺餘，彗指西南，至八月庚午始滅，凡六十三日，自昴至房，凡曆十五宿。
六月，成寅，贈丞相安圖推忠佐運開國元勳、東平忠憲王，於所封城內建立祠廟，官為致祭。
辛巳，大霖雨，自是日至癸已不止。御河、黃河、沁河、渾河水皆溢，沒人畜、廬舍甚眾。
戊子，加封尹子、庚桑子、徐甲、列子、莊子各為真君。
壬辰，彰德府大水，平地深一丈。
秋，七月，癸卯，帝出獵。丙午，幸實喇鄂爾多。丁未，幸龍岡，灑馬乳以祭。
庚戌，河南武陟縣禾將熟，有蝗自東來，縣尹張寬仰天祝曰：「甯殺縣尹，毋傷百姓。」俄有魚鷹群飛啄食之。
庚申，詔：「除人命重事之外，凡盜賊諸罪，不須候五府官審錄，有司依例決之。」
是月，紐薩爾、錫諦擒朱光卿，尋追擒石崑山、鐘大明。
衛輝府自六月淫雨至是月，平地水深二丈餘，漂沒人民房舍，民皆棲於樹木。郡守僧嘉努以舟載飯食之，移老弱居城頭，日給糧餉。月餘，水方退。
八月，辛巳，京畿賊起。壬午，京師地大震，太廟樑柱裂，各室牆壁皆壞，壓損儀物，文宗神主及御床盡碎；西湖寺神御殿壁僕，壓損祭器。自是累震，至丁亥方止，所損人民甚眾。
癸未，河南地震。
弛高麗執持軍器之禁。
是月，帝至自上都。
九月，己酉，立皮貨所於寧夏，設提領使、副主之。
立四川、湖廣、江浙行樞密院。
冬，十月，癸酉，日赤如赭。
乙亥，命江浙行省丞相綽斯戩提調海運。國用所倚，海運為重。綽斯戩措置有方，所漕米三百餘萬石，悉達京師，無耗折者。
是月，金華處士許謙卒。當時學者，稱何基、王柏、金履詳及謙為金華四子。
十一月，丙午，立屯田於雄州。
是月，太白屢經天。
十二月，以滿濟勒噶台為太保、分樞密院，鎮北邊。滿濟勒噶台，巴延弟也，時議進爵為王，辭曰：「兄封秦王，弟不宜並受王爵。」故有是命。
是歲，巴延請殺張、王、劉、李、趙五姓漢人，帝不從。
詔賜孝子靳昺碑。昺，絳州曲沃人，兄榮，為奎章閣承制學士，奉母王氏官於朝，母歿，昺與榮護喪還家。至平定，大雷雨，流水驟至，昺伏柩上，榮呼之避水，昺不忍捨去，遂為水所漂沒。後得王氏柩於三里外，得昺屍於五里外，故特賜碑以旌之。
劄實除僉浙西廉訪司事。至，即按問都轉運鹽使、海道都萬戶、行宣政院等官贓罪，由是郡縣無敢為貪墨者。又以諸僧寺私芘猾民，有所謂道人、道民、行童得，類皆瀆倫常，隱徭役，使民力日耗，契勘嘉興一路，為數已二千七百。建議請勒歸本族，俾供皇賦，庶少寬民力，朝廷是之，即著為令。
詔知嶺北行樞密院事奈曼台襲國王，授以金印。繼又以安邊睦鄰之功，賜珠絡半臂並海東名鷹、西域文豹，國制以此為極恩雲。
春，正月，丙申，以地震，赦天下。
詔：「內外廉能官，父母年七十無侍丁者，附近銓注，以便就養。」
宣政院使布埒齊以年七十致仕，授大司徒，給全俸終身。
是月，詔修曲阜孔子廟。
二月，丁卯，罷河南等五省行樞密院。
庚午，帝畋於柳林。
乙酉，奉聖州地震。
三月，辛酉，命中書平章政事昂吉爾監修《至正條格》。
夏，四月，辛未，京師天雨紅沙，晝晦。
癸酉，以御史中丞托克托為御史大夫。托克托，滿濟勒噶台之子也，早為文宗所器，曰：「此子可大用。」至是掌風憲，大振綱紀，中外肅然。
乙卯，帝如上都。
河南執棒胡至京師，誅之。
癸巳，帝薄暮至八里塘，雨雹，大如拳，其狀有小兒、瑰玦、獅、象、魚卵之形。
五月，命佛嘉律為考功郎中，喬林為考功員外郎，魏宗道為考功主事，考校天下郡縣官屬功過。
六月，辛巳，袁州民周子旺反，僭稱周王，改年號。尋擒獲，伏誅。
己丑，邵武路大雨，水入城郭，平地二丈，漂民居殆盡。
是月，信州路靈山裂。
漳州路南勝縣民李志甫，聚眾圍漳州城，守將綽斯戩與戰，失利。賊轉掠龍溪，縣民蕭景茂結鄉兵拒之，戰敗，被執，賊脅使從己，景茂罵曰：「狗盜，我生為大元民，死作隔州鬼，豈從汝為逆耶！」隔州，其居裡所也。賊怒，縛景茂於樹，臠其肉，使自啖，景茂益憤罵，賊以刀抉其口至耳傍，景茂罵不絕聲而死。有司上其事，朝廷命褒表之，仍給錢以葬。時賊勢益盛，詔江浙平章拜布哈發閩、浙、江西、廣東四省兵討之，不克。龍岩尉黃佐才與賊戰，妻子四十餘口皆被害；事聞，授佐才龍岩縣尹。
秋，七月，壬寅，詔以巴延有功，立生祠於涿州、汴梁。
己酉，奉聖州地大震，損壞人民廬舍。
丙辰，鞏昌府山裂，壓死人民。
八月，癸亥朔，日有食之。
己巳，申取高麗女子及閹人之禁。
辛未，宣德府地大震。丙子，京師地震，日二三次，至乙酉乃止。
癸未，改宣德府為順寧府，奉聖州為保安州，以其地數震故也。
是月，帝至自上都。
閏月，戊戌，日赤如赭；己亥、壬寅復如之。
九月，癸酉，奔星如杯大，色白，起自右旂之下，西南行，沒於近濁。
冬，十月，辛卯，享於太廟。
十一月，丁卯，立紹熙府軍民宣撫都總使司。紹熙府本領六州、二十縣、一百五十二鎮。國初，以其地荒而廢之，至是居民二十餘萬，故立府治之。命御史大夫托克托兼都總使，治書侍御史吉當普為副都總使。
初，帝發上都，至雞鳴山之渾河，將畋於保安州，馬蹶。托克托諫曰：「古者帝王端居九重之上，日與大臣、宿儒講求治道，至於飛鷹、走狗，非其事也。」帝納其言。
壬午，四川散毛峒蠻反，遣使賑被寇人民。
十二月，戊戌，立邦牙等處宣慰司都元帥府並總管府。先是世祖既定緬地，以其處雲南極邊，就立其酋長為帥，令三年一入貢；至是來貢，故立官府。
是月，太白屢經天。
是歲，集賢大學士陳顥致仕，命食全俸於家。
前樞密副使馬祖常卒，追封魏郡公，諡文貞。
祖常立朝既久，多所建明，會議：「今國族及諸部，既誦聖賢之書，當知尊諸母以厚彝倫。」又議：「將家子弟驕脆，有孤任使，而庶民有挽強蹶張，老死草野者，當建武學、武舉，儲材以備非常。」時雖弗用，識者韙之。

