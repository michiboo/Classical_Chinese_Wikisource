春，正月，己未朔，不受朝，群臣詣閤拜表稱賀。
庚申，遼主如華林天柱。
丙寅，以大理評事鉅野王禹偁為右拾遺，華陽羅處約為著作佐郎，並直史館，賜緋；舊止賜塗金帶，特命以文犀帶寵之。禹偁即日獻《端拱箴》以寓規諷。
乙亥，饗先農於東郊，以後稷配，遂耕籍田。始三推，有司奏禮畢，帝曰：「朕志在勸農，恨不能終千畝，豈止以三推為限！」耕數十步，侍臣固請，乃止。這，御乾元門，大赦，改元。民年七十以上有德行為鄉里所宗者，賜爵一級。丙子，上作《東郊籍田詩》賜近臣。
乙酉，禁用酷刑。
帝以補闕、拾遺多循默不修職業，二月，乙未，改左、右補闕為左、右司諫，左、右拾遺為左、右正言。
庚子，以李昉為尚書右僕射，罷政事。先是有傭書人翟穎者，性險誕，與知制誥胡旦狎。旦為作大言，使穎上之，且改穎名曰馬周，以為唐馬周復出也。於是擊登聞鼓，訟昉身任元宰，屬北方多警，不憂邊思職，但賦詩飲酒並置女樂等事。帝以方講籍田，稍容忍之。至是召翰林學士賈黃中草制罷昉相，且令切責之。黃中言：「僕射師長百僚，舊宰相之任，今自工部尚書而遷是職，非黜責之義也。若以文昌務簡，均勞逸為辭，庶幾得體。」帝然之。昉和厚多恕，在位小心醇謹。每有求進用者，雖知其材可取，必正色拒卻，已而擢用；或不足用，輒和顏溫語待之。子弟問其故，昉曰：「用賢，人主之事，若受其請，是市私恩也，故峻絕之，使恩歸於上。若不用者，既失所望，又無善辭，取怨之道也。」
以趙普為太保兼侍中，參知政事呂蒙正為中書侍郎兼戶部尚書，並同平章事。帝諭普曰：「卿勿以位高自縱，勿以權重自驕，但能謹賞罰，弭愛憎，軍國何憂不治！」蒙正質厚寬簡，有重望，不結黨與，遇事敢言，每論政，有未允者，必固稱不可。帝嘉其無隱，故與普俱命，藉普舊德為之表率也。蒙正晚出，驟進與普同位，普甚推許之。
開封尹陳王元僖進封許王，韓王元侃進封襄王，冀王元份進封越王。帝手詔戒元僖等曰：「汝等生長深宮，須克己勵精，聽卑納諫。每著一衣，則閔蠶婦，每餐一食，則念耕夫。至於聽斷之間，慎勿恣其喜怒。朕每禮接群臣以求啟沃，汝等當勿鄙人短，勿恃己長，乃可永守富貴而保令終。先賢有言曰：『逆吾者是吾師，順吾者是吾賦。』此不可以不察也！」
錢俶改封鄧王。
甲辰，置建甯軍於建州。
丙午，詔：「諸道民有艱食者，所在發廩賑之。」
趙普再入相，方立班宣制，工部侍郎、同知京朝官考課雷德驤聞之，手不覺墜笏，遽上疏乞歸，又請對，具陳所以。帝勉諭良久，且曰：「卿第去，朕終保全卿。」德驤固請不已，壬子，罷知京朝官考課，仍奉朝請，特賜白金三十兩以慰其心。
遼南京副部署奚王壽甯怙權，撾無罪人李浩至死，有司議貴，請貸壽寧罪，令出錢贍浩家，從之。
甲寅，遼大同軍節度使、同平章政事劉景致仕。景事穆宗，數進讜言，景宗亦獎其忠實，子孫貴顯於遼。
是月，以李繼捧為感德軍節度使。
三月，甲子，下詔申儆官吏，求直言。
帝嘗謂戶部使李維清曰：「朕讀《賈誼傳》，夜分不倦。誼當漢文時，天下治平，指論時事，至雲太息、痛哭，蓋欲感動人主，不避觸鱗，真忠臣明國體者也。今廷臣有似此人者否？」維清曰：「陛下若於言事中理者賜以獎擢，即不知忌諱者亦與優容，則賈誼之流復出矣。」
樞密副使趙昌言，與鹽鐵副使陳象輿厚善；度支副使董儼，知制誥胡旦，皆昌言同年生；右正言梁顥，嘗在大名幕下；故四人者日夕會昌言第，京師語曰：「陳三更，董半夜。」翟馬周既訟罷李昉，與旦益相得，每排毀時政，上書自薦，及曆舉所善十數人皆公輔器，昌言內為之助；人多識其辭氣，皆旦所為也。昉既坐黜，趙普秉政，深疾之。開封尹許王元僖廉得其事，白帝，捕馬周系獄，窮治之，具伏。帝怒，詔決杖流海島。甲戌，責昌言為崇信節度行軍司馬，象輿復州團練副使，儼海州、旦坊州、顥虢州司戶參軍。
帝待昌言厚，垂欲相之，會普以勳舊復入，惡昌言剛戾難制，因是請加誅殛。昌言既貶官，普又請行後命，帝不許，乃止。普始為節度使，貽書台閣，體式皆如申狀，得者必封還之，獨象輿不卻；普謂其慢己，故與旦、顥皆被重譴。
初，侯莫陳利用賣藥京城，多變幻之術，眩惑閭里。樞密承旨陳從信聞於帝，即日召見，試其術，頗驗，即授殿直，驟加恩遇，累遷至陳州團練使，遂恣橫無復畏憚，至於居處服玩，皆僭乘輿宮殿之制。依附者頗獲薦用，士君子畏其黨而不敢言。至是趙普廉得其專殺人及它不法事，盡於帝前發之。乃遣近臣就按，利用具伏；乙亥，詔除名，流商州，仍籍其家。俄詔還之，普恐其再用，使殿中丞竇諲復告其不遜之狀。又，京西轉運使宋沆籍利用家，獲書數紙，言皆指斥切害，悉以聞。普因勸帝曰：「利用罪大責輕，未塞天下望，存之何益！」帝曰：「豈有萬乘之主不能庇一人乎？」普曰：「陛下不誅則亂天下法。法可惜，此一豎子，何足惜哉！」帝不得已，命戮於商州。既而復遣使馳傳貸其死，使者至新安，馬旋濘而踣，及出濘，易馬至商州，已磔於市矣。聞者快之。
夏，四月，乙未，遼主如南京。丁酉，韓德讓從太后觀擊鞠，瑚哩實突德讓墜馬，太后怒，立命斬之。
加靜海節度使黎桓檢校太尉。
五月，辛酉，置秘閣於崇文院，分三館書萬餘卷實其中。命吏部侍郎李至兼秘書監，帝謂至曰：「人君當淡然無欲，勿使嗜好形見於外，則奸佞無自人。朕無它好，但喜讀書，多見古今成敗，善者從之，不善者改之，如斯而已。」至等觀書閣下，帝必遣使賜宴，且命三館學士皆預焉。
癸亥，遼南府宰相耶律沙卒。沙數將兵，太后嘗召賜几杖以優其老，至是卒。
朝廷數以敕書招諭李繼遷，繼遷終不肯降，益侵益邊境。趙普建議，欲復委李繼捧以夏台故地，令圖之。繼捧時為感德節度使，即召赴闕，壬申，授定難節度使，賜國姓，改名保忠，所管五州錢帛、芻粟、田園等並賜之。壬午，保忠辭之鎮，錫賚甚厚，命右衛第二軍都虞候王杲送之。及還，保忠以土物為贐，杲拒而不納，帝知之，賜白金百兩。
閏月，己丑，以襄州衙內都虞候趙承煦為六宅使。承煦，普次子也。普再入相，未始為求官，帝特命之。普嘗戒其子弟曰：「吾本書生，偶逢昌運，受寵逾分，固當以身許國，私家之事，吾無預焉。爾等宜各勉勵，勿重吾過。」
近制，宰相子起家即授水部員外郎，加朝散階；呂蒙正固讓，止授六品京官。自是為例。
丙申，賜諸道高年百二十七人爵為公士。秦、漢以後，不復賜民爵，自籍田禮成，始復賜焉。
翰林學士、禮部侍郎宋白知貢舉，放進士程宿以下二十八人、諸科百人。榜既出，謗議蜂起，或擊登聞鼓求別試。帝意其遺才，壬寅，覆試下第人於崇政殿，得進士馬國祥以下及諸科凡七百人。謂樞密副使張宏曰：「朕親選貢士，人無棄材。卿與呂蒙正等曩者頗為大臣所沮，非朕獨斷，則不及此矣。」宏頓首謝。
舊制，鎖院，給左藏庫十萬以資費用。是歲，詔改支尚書祠部錢，仍倍其數。
先是開封府發解，如諸州之制，皆府官專其事。是秋，以府事繁劇，始別敕朝臣主之，定名訖，送府發解如式。
御史中丞嘗劾奏開封尹許王元僖，元僖不平，訴於帝曰：「臣天子兒，以犯中丞故被鞫，願賜寬宥。」帝曰：「此朝廷儀制，孰敢違之！朕若有過，臣下尚加糾摘；汝為開封府尹，可不奉法邪？」論罰如式。
六月，丙辰朔，右領軍衛大將軍陳廷山以謀反伏誅。
復以湖南為武安軍節度。
帝既擢馬國祥等，猶恐遺材，覆命右正言王世則等召下第進士及諸科於武成王廟重試，得合格數百人。丁丑，上覆試詩賦，又得進士葉齊以下三十一人，諸科八十九人，並賜及第。
秋，七月，戊戌，帝謂趙普曰：「卿耆年觸熱，固應不易。自今長春殿對罷，宜即歸私第頤養，候稍涼乃赴中書視事。」
丙午，除西川諸州鹽禁。
八月，甲子，以宣徽南院使郭守文充鎮州路都部署。
戊寅，武勝節度使鄧王錢俶卒，輟視朝七日，追封秦國王，諡忠懿，命中使護喪事，葬洛陽。俶任太師、尚書令兼中書令四十年，為元帥三十五年，窮極富貴，福履之盛，近代無比。
庚辰，幸國子監，詔博士李覺講《周易》之《泰卦》，覺為別坐，從臣皆列坐。覺述天地感通、君臣相應之旨，帝甚悅，特賜帛百匹。
丁酉，遼太后幸韓德讓帳，厚加賞賚，命從臣分朋雙陸以盡歡。
是月，鳳皇見廣州清遠縣合歡樹，樹下生芝三本。
九月，乙酉朔，以李繼隆為定州都部署。
簽署樞密院事楊守一卒。守一本晉邸涓人，無它材能，以告廷美陰事，致位通顯。贈太尉。
丁未，秘書監李至言：「著作局撰告饗宗廟及諸祠祭祝文稱尊號，唐惟《開元禮》有之，稽古者以為非禮。請舉舊典，饗宗廟稱嗣皇帝臣某，諸祠稱皇帝。」從之。
庚戌，遼主次涿州，射帛書諭城中降，不從。乙卯，遼師四面攻之，城破，乃降，因撫其眾。駙馬蕭勤德、大師蕭達蘭皆中流矢，勤德載遼主車中以歸。旋聞南師退，遣耶律色珍等追擊，大敗之。冬，十月，戊午，遼師破沙堆驛。庚午，以降軍分置七指揮，號歸聖軍。行軍參謀馬得臣言：「諭降宋軍，恐終不為用，請放還。」遼主不允。辛巳，奚王壽甯敗南師於益津關。癸未，進軍長城口，定州守將李興擊之，為耶律休格所敗。
帝謂侍臣曰：「朕每念古人禽荒之戒，自今除有司順時行禮之外，更不於近甸遊獵。」五坊鷹犬，悉解放之，詔天下勿復來獻。
以右諫議大夫樊知古為河北東、西路都轉動使。都轉動使自知古始。知古即若水，帝為改名焉。
十一月，甲申朔，遼主令諸軍備攻具，庚寅，自將攻長城口，四面齊進。將士潰圍南走，耶律色珍招之，不降，遼主與韓德讓邀擊之，斬獲殆盡。甲午，拔滿城。戊戌，下祁州，縱兵大掠。己亥，拔新樂。庚子，破小狼山寨。遼師至唐河北，諸將欲以詔書從事，堅壁清野勿與戰，定州監軍袁繼忠曰：「敵騎在近，城中屯重兵而不能翦滅，令長驅深入，豈折衝禦侮之用乎！我將身先士卒，死於敵矣！」辭氣忼慨，眾皆服。中黃門林延壽等五人猶執詔書止之，都部署李繼隆曰：「閫外之事，將帥得專焉。往年河間不即死者，固將有以報國家耳。」乃與繼忠出兵拒戰。先是易州靜塞騎兵尤驍果，繼隆取以隸麾下，留其妻子城中。繼忠言於繼隆曰：「此精卒，止可令守城，萬一寇至，城中誰與捍敵！」繼隆不從。既而遼師果至，易州遂陷，卒妻子皆為所掠。繼隆欲以卒分隸諸軍，繼忠曰：「不可，但奏升其軍額，優以廩給，使之盡節可也。」繼隆從其言，眾皆感悅，繼隆因乞之隸麾下。至是摧鋒先入，遼師大潰，追擊至曹河。捷聞，降璽書褒答，賜予甚厚。
十二月，辛未，以李繼遷為銀州刺史、充洛苑使。
國子博士李覺上言曰：「夫冀北、燕、代，馬之所生也。制敵之用，實資騎兵為急。議者以為欲國之多馬，在啖邊人以利，使重譯而至。然市馬之費歲益而廄牧之數不加者，蓋失其生息之理也。且邊人畜牧轉徙，馳逐水草。騰駒遊牝，順其物性，由是浸以蕃滋。暨乎市易之馬，至於中國，則縶之維之，飼以枯稿，離析牝牡，制其生性，玄黃虺隤，因而減耗，宜然矣。今軍伍中牝馬甚多，而孳息之數尤鮮者，何也？皆雲官給秣飼之費不充，又馬多產則羸弱，駒能食則侵其芻粟，馬母愈瘠，養馬之卒，有罪無利，是以駒子生乃驅令嗅灰而死。其後官司知有此蠹，於是議及養駒之卒，量給賞緡，其如所賜無幾而尚習前弊。今竊量國家所市邊馬，直之少者，匹不下二十千，往來支給賜與，復在數外，是貴市於邊地而賤棄於中國，非理之得也。國家縱未暇別擇牝馬以分畜牧，宜且減市馬之半直，賜畜駒之將卒，增為月給，俟其後納馬即止焉，則是貨不出國而馬有滋也。大率牝馬二萬而駒收其半，亦可歲獲萬匹，況復牝又生駒，十數年間，馬必倍矣。昔猗頓窮士也，陶朱公教以畜五牜字，乃適西河，大畜牛羊於猗氏之南，十年間，其息無算，況以天下之馬而生息乎！」帝覽而嘉之。
著作郎直史館羅處約上疏曰：「竊聞省中上言，欲於三司之中復置判官十二員，兼領其職，各司其局。臣伏以三司之制非古也，蓋唐朝中葉之後，兵寇相仍，以賦調筦榷之所出，故自尚書省分三司以董之。然蠹弊相沿，為日久矣。以臣管窺，莫若復尚書都省故事，其尚書丞、郎、正郎、員外郎、主事、令史之屬，請依六典舊儀，以今三司錢刀、粟、帛、筦榷、度支之事，均在二十四司。如此，則各有司存，可以責其集事。今則倉部、金部，安能知儲廩、帑藏之盈虛；司田、司川，孰能知屯役、河渠之遠近！有名無實，積習生常，堆案盈幾之籍，何嘗能省覽之乎！若復於三司之中更分置僚屬，則愈失其本原矣。」
是歲，少府監上言：「本監配役人郭冕等皆任京朝官，會赦，請敘用。」帝曰：「此皆贓賄，止可免其居作，不可復齒朝行。」
遼初置貢舉，放高第一人。
春，正月，癸巳，詔文武群臣各陳備邊之策。
是日，遼主諭諸軍趨易州；癸卯，攻城。滿城出師來援，為遼鐵林軍擊退，指揮使被擒者五人。甲辰，遼師齊進，東京騎將夏貞顯之子仙壽先登，易州遂破，刺史劉墀降於遼。守陴將士南走，遼主帥師邀之，無得免者。即以馬質為刺史，趙質為兵馬都監，遷易州軍民於燕京，授仙壽高州刺史。乙巳，遼主登易州五花樓，撫諭士庶。
戶部郎中張洎奏曰：「自幽薊用兵，累載於茲，其故何哉？蓋中國失地利，分兵力，將從中禦，士不用命故也。
「中國所恃者，險阻而已。朔塞以南，地形重阻，深山大谷，連亙萬里，天地所以限中外也。今自飛狐以東，重關復嶺，塞垣巨險，皆為契丹所有；燕薊以南，平壤千里，無名山大川之阻，此所以失地利而困中國也。國家制禦之道，在乎審察利害，舉萬全之略。今河朔郡縣，列壁相望，朝廷不以城邑大小，咸浚隍築壘，分師而守。及敵騎南馳，長驅深入，咸嬰城自固，莫敢出戰，敵人莞然自得，出入燕、趙，若踐無人之境。及其因利乘便，攻取城壁，國家嘗以一邑之眾與敵人一國之師，既眾寡不侔，亦敗亡相繼。其故無它，蓋分兵之過也。臣請悉聚河朔之兵，於緣邊建三大鎮，各統十萬之眾，鼎踞而守；仍環舊城，廣創新寨，俾士馬便於出入。然後列烽火謹晨夕之候，選精騎為報探之兵，千里之遙，若視掌內，敵之動靜，我必先知。仍命親王出臨魏府，控河朔之要，為前軍後屏。自餘郡縣，則選在城丁壯，授以戈甲，俾官軍統攝而城守焉。三鎮分峙，隱若長城，大軍雲屯，虎視燕、趙，臣知契丹雖精兵利甲，終不敢越三十萬之眾南侵貝、冀矣。
「軍志曰：『凡臨敵，法令不明，賞罰不信，聞鼓不進，聞金不止，雖有百萬之師，何益於用！』又曰：『將從中制，兵無選鋒者，必敗。』臣頃聞涿州之戰，元戎不知將校之能否，將校不知三軍之勇怯，各個相管轄，以謙謹自任，未聞賞一效用、戮一叛命者。軍志曰：「弩不及遠，與短兵同。射不能中，與無矢同。中不能入，與無鏃同。』臣頃聞涿州之戰，敵人未至，萬弩齊張，敵騎既還，箭如山積。乃知戈戟刀劍，其用皆然，是驅天兵奮空拳而對勍敵也。軍志曰：『三軍耳目，在吾旗鼓。』臣頃聞涿州之戰，陣場既布，或取索兵仗，或遷移部隊，萬口傳呼，囂聲沸騰，乃至轍亂塵驚，莫知攸往，矢石未交，奇正先亂。軍政如此，孰救敗亡！軍志曰：「凡出師臨陣，一夫不用命，則斬一夫，一校不用命，則斬一校，一隊不用命，則斬一隊。』故穰苴戮莊賈，魏絳戮揚幹，諸葛亮誅馬謖，李光弼斬崔眾，咸以能舉嚴刑，方成大略。臣請陛下申命元帥，自裨將以下有違犯命令者，並以軍法從事。其殺敵將校所得鞍馬財貨等，悉以與之，仍優加錫賚。嚴刑以制其命，重賞以誘其心，示金鼓進退之宜，謹三令五申之號，將不中禦，眾知向方，而不能震大宋之天聲者，未之有也！
「又，沿邊郡縣，久被焚掠，臣乞陛下悉與放免秋夏兩稅，直俟事寧之日，方仍舊貫。朝廷所失租賦，未及毫芒，且以沮敵人誘掖之謀，慰庶綏懷之望。
「前史有言曰：『聖人以天下為度，不以私怒而傷公義。』今兵連禍結，當以權濟用，請陛下且稍抑至尊，舉通和之策，彼若歸仁悔過，奉大國之歡盟，結好息民，以寧宇縣，固邦家之望也。脫若敵人無厭，貪殘是務，屈大邦之命而不從，曲實在彼，我又何咎！臣知天下閨闈婦女亦當為陛下荷戈執戟，效死於戰場矣，況六軍之人哉！」
右正言直史館王禹偁奏曰：「備邊之策，在外任其人而內修其德耳。在外者，一曰兵勢患在不合，將臣患在無權。請於緣邊要害之地為三軍以備之，若唐受降城之類。如國家有兵三十萬，則每軍十萬人，使互相救援，責以成功，立功者行賞，無功者明誅。二曰偵邏邊事，罷用小臣。小臣雖有愛君之名而無愛君之實，邊疆塗炭而不盡奏，邊民哀苦而不盡言。誠用老臣大僚，往來宣撫，賜以溫顏，使盡情無隱，則邊事濟矣。三曰行間諜以離之，因釁隙以取之。臣風聞契丹中婦人任政，人心不服。宜捐厚利，啖其部長，以離其心。四曰邊人自相攻擊，中國之利也。今國家西有趙保忠、折御卿為國心腹，宜敕二帥率麟、府、銀、夏、綏五州，張其掎角，聲言直取勝州，則契丹懼而北保矣。五曰下哀痛之詔以感激邊民。頃歲吊伐燕薊，蓋以本是漢疆，誠宜收復，而邊民不知聖意，皆謂貪其土地，致契丹南牧。陛下宜下哀痛之詔，告諭邊民，有得一級者賜之帛，得一馬者還其價，得部帥者與之散官。如此，則人百其勇而士一其心。在內者，在省官吏，慎選舉，信用大臣，禁止游惰。望陛下少度僧尼，少崇寺觀，勸風俗，務田農，則人力強而邊用實矣。若軍運勞於外，游惰耗於內，人力日削，邊用日多，不幸有水旱之災，則寇不在外而在內也。惟陛下熟計之。」帝覽奏，深加歎賞，宰相趙普尤器之。
知制誥田錫奏曰：「今之禦敵，無先於選將帥；既得將帥，請委任責成，不必降以陣圖，不須授之方略，自然因機設變，觀釁制宜，無不成功矣。昔趙充國，漢之老將，尚雲百聞不如一見。況今委任將帥，而每事欲從中降詔，授以方略，或賜與陣圖，依從則未合宜，專斷則違上旨，以此制勝，未見其長。伏乞速命宰臣各舉良將，並令素有聞望宿舊武臣，自舉其能及舉所知者。
「臣聞前年出師，命曹彬取幽州，是侯莫陳利用、賀令圖之輩熒惑聖聰，而李昉等不知。去年招置義軍，劄配軍分，趙普等亦不知。夫宰相非才，則罷之可也。宰相可任，豈有議邊陲，發師旅，而不使與聞者哉！語云：『偏信生奸，獨任成亂。』利用、令圖等既誤陛下機宜於前，無令似此二人者復誤陛下機宜於後。
「兵書曰：『事莫密於間，賞莫重於間。』契丹自有諸國，未審陛下曾探得凡有幾國與之為仇？若悉知之，可以用重賞，行間諜。間諜若行，則契丹自亂；契丹自亂，則邊鄙自寧。昔李靖用間，破突厥心腹之人。如漢之陳湯、傅介子之流，則不勞師徒，自然歸化。此可以緩陛下憂邊之心也。
「凡徵發軍士，儲備糧草，亦宜鎮靜，勿使喧煩。臣聞去年於戶稅上折科馬草，及官中和買，當買納未足之間，即有使臣催督，貧下戶婦女有行校科者。又聞汴河干淺，欲分南河水添注汴河以通漕道。國家計度何在，而臨時一至於此！臣即不知國家軍儲支得幾年，若是無九年之糧，實為無備；若是無三年之糧，實為窘急。若不窘急，何以科校婦女而納草，添注河水而漕運也？
「昔吳起為將，為士卒吮癰。霍去病為將，漢帝欲為治第，去病曰：『匈奴未滅，何以家為！』今之將帥，有如吳起、霍去病否？若以臣見，即將帥實無其人。將帥非才，即無威名，何以使敵人望風而懼！
「以臣所見，小事不勞陛下用心；若以社稷之大計，為子孫之遠圖，則在乎舉大略，求將相，務帝王之大體也。設如人慾理身，先理心，心無邪則身自正；欲理外，先理內，內既理則外自安。臣謂邊上動，由朝廷動之，邊上靜，由朝廷靜之。任賢相於內，則紀綱正；委良將於外，則邊鄙安矣。」
改軍頭司為御前忠佐軍頭司，引見司為御前忠佐引見司。
二月，壬子朔，命河北東、西路招置營田，以陳恕等為營田使。
下詔罪己。
遼主御元和殿，受百官賀。以元日在營中，至是戰捷，還南京補行禮。
癸丑，詔：「平塞、天威、平定、威虜、靜戎、保塞、甯邊等軍，祁、易、保、定、鎮、邢、趙等州民，除雍熙四年正月丙戌詔給復外，更給復二年；霸、代、洺、雄、莫、深等州，平魯、岢嵐軍，更給復一年。」
乙卯，遼大饗軍士，爵賞有差。樞密使韓德讓封楚國王，駙馬都尉蕭寧遠同政事門下平章事。甲子，遼主命南征所俘、有親屬分隸諸帳者，給官錢贖之，使得相從。
丙寅，遼禁舉人匿名飛書謗訕朝政。
戊辰，以國子監為國子學。
是月，作方田。
三月，親試合格舉人，得進士閬中陳堯叟以下一百八十六人，諸科博平孫奭等四百五十人，並賜及第，七十三人同出身。賜宴，始令兩制、三館文臣皆預。賜堯叟等箴一首。越州進士劉少逸者，年十三，中選，既覆試，又別賜禦題賦詩數章，授校書郎，令於三館讀書。時中書令史、守當官陳貽慶舉《周易》學究及第，既而帝知之，令追奪所授敕牒，釋其罪，勒歸本局，禁吏人應舉。
時有進士十七人挈家歸於遼，遼主命有司考其中第者，補國學官，餘授縣主簿、尉。
丁亥，遼命知易州趙質收戰亡士卒骸骨，築京觀。戊子，賜裕悅宋國王耶律休格紅珠筋線，命入內神帳行再生禮，太后賜物甚厚。遼制，惟帝及太后行再生禮，休格得行之，異數也。
己丑，遼免雲州逋賦。
丙申，遼開奇峰路，通易州市。
是春，遼主駐延芳澱。
