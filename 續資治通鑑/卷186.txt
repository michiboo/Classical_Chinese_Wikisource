
秋，七月，戊午朔，日有食之。
立行樞密院於揚州、鄂州。
壬戌，高麗國王請自造船一百五十艘，助征日本。
庚午，令蒙古軍守江南者更番還家。
壬申，立馬湖路總管府。
八月，江南水，民飢者眾；真定以南旱，民多流移；和爾果斯請所在官司發廩以賑，從之。
申嚴以金飾車馬服御之禁。
甲寅，聖誕節，是日，還宮。
九月，丁巳朔，賑真定饑民；其流移江南者，給之糧，使還鄉里。
辛酉，俱藍國入貢。海外諸蕃，懼俱藍尤遠，自泉州至其境約十萬里。招討使楊廷璧三住招之，遂遣使貢寶貨及黑猿一。
壬戌，敕：「官吏受賄及倉庫官侵盜，台察官知而不糾者，驗其輕重罪之；中外官吏贓罪，輕者杖決，重者處死；言官緘默，與受贓者一體論罪。仍詔諭天下。」
己巳，定雲南賦稅，用金為則，以貝予折納，每金一錢，直貝予二十索。
壬申，敕：「平灤、高麗、耽羅及揚州、隆興、泉州，其造大小船三千艘。」
亦奚不薛之北蠻峒向世雄兄弟及散毛諸峒叛，命四川行省就遣亦奚不薛軍前往招撫之，使與其主偕往。
丁丑，遣使括雲南所產金，以博囉為打金洞達嚕噶齊。
壬午，詔：「諸路歲貢儒吏各一人。中書省掾史有闕，選樞密院、御史臺、六部令史轉用之；令史則取諸路歲貢之數。」仍詔：「諸路歲貢儒吏，儒必通吏事，吏必知經史者，各道按察使舉廉能者，升等遷敘。」
釐正選法，置墨簿以籍阿哈瑪特黨人之名。
初，阿哈瑪特用事，亻並中書左右司為一，以劉正為左右司員外郎。及治阿哈瑪特之黨，捕正與參政咱希魯鼎等偕至。帝前問曰：「汝等皆黨於阿哈瑪特，能無罪乎？」正曰：「臣未嘗阿附，惟法是從耳。」會暮，車駕還內，俱械繫於闕東隙地。逾數日，奸黨多伏誅，復械繫正於拱衛司，和爾果斯曰：「上嘗謂劉正衣白衣行炭穴十年，可謂廉潔者。」乃得免歸。
冬，十月，辛卯，以平章軍國重事耶律鑄復為中書左丞相。
壬辰，享於太廟。
罷西京宣慰司。
丙申，初立詹事院，以鄂勒哲為右詹事，薩陽為左詹事。
詔：「由大都至中灤，中灤至瓜州，設南北兩漕運司。」
乙巳，罷屯田總管府，以其事隸樞密院，令管軍萬戶兼之。
庚戌，詔：「兩廣、福建五品以下官，從行省銓注。」
耶律鑄言：「有司官吏以采室女，乘時害民，如令大郡歲取三人，小郡二人，擇其可者，厚賜其父母，否則遣還為宜。」從之。
十一月，丁卯，襲封衍聖公孔洙入覲，以為國子祭酒兼提舉浙東學校。
孔子後，自宋南渡初，其四十八代孫端友子玠寓衢州。帝既滅宋，疑所立，或言孔氏子孫寓衢者，乃其宗子。洙赴闕，遜於居曲阜者，帝曰：「甯違榮而不違親，真聖人後也。」遂有是命。就給祿與護持林廟。
詔以阿哈瑪特罪惡頒告中書，凡民間利病，即與興除之。
壬申，以勢家為商賈者阻遏官民船，立沿河巡禁軍，犯者沒其家。
十二月，壬辰，中書左丞張文謙為樞密副使。
乙未，殺宋丞相信國公文天祥。
先是閩僧言：「土星犯帝座，疑有變。」未幾，中山有狂人，自稱宋主，有兵千人，欲取文丞相。又，京師有中山薛保住上匿名書告變，言某日燒蓑城葦、率兩翼兵為亂，丞相可無憂者。時盜新殺阿哈瑪特，遂撤蓑城葦，疑丞相者天祥也。乃召天祥入，帝諭之曰：「汝移所以事宋者事我，我當以汝為相。」天祥曰；「受宋恩為宰相，安肯事二姓？願賜之一死足矣。」帝猶未忍，麾使退。左右力贊帝從其請，乃詔有司殺於燕京之柴市。俄使止之，至則天祥死矣。
天祥至柴市，觀者萬人，臨刑，殊從容，問市人曰：「孰南面？」或有指之者，即向南再拜而死。年四十七。其衣帶有贊曰：「孔曰成仁，孟曰取義，惟其義盡，所以仁至。讀聖賢書，所作何事！而今而後，庶幾無愧！」死之日，大風揚沙，帝歎曰：「好男子，不為吾用，殺之誠可惜也！」
天祥妻歐陽氏曰：「我夫不負國，我安能負夫！」遂自剄死，天祥二子俱亡。
廬陵張千載者，天祥友也，天祥貴顯時，屢以官辟，不就。臨安既破，天祥自廣還，過吉州城下，千載來見，曰：「丞相赴北，千載當偕行。」既至燕，寓天祥囚所側近，日以美饌饋，凡三年，始終如一。且潛制一櫝，天祥受刑日，即以藏其首。復訪求歐陽氏骸骨，襲以重囊，與先所函櫝南歸吉州，付其家葬之。適家人亦自惠州奉天祥母曾氏柩同日至，人以為忠孝所感。
中書省言平原郡公趙與芮，瀛國公趙，翰林直學士趙與{票灬}，宜並居上都，帝曰：「與芮老矣，當留大都，餘如所言。」繼有詔：「瀛國公給衣糧發遣之，與{票灬}勿行。」
與{票灬}數進讜言，朝廷立法，多所諮訪。尋轉侍講，疏陳江南科斂急督，宋世丘壟暴露，皆大臣擅易明詔所為，帝不以為忤。
癸卯，御史中丞崔彧言：「台臣於國家政事得失，生民休戚，百官邪正，雖王公宰相亦宜糾察。近惟御史有言，臣以為台官皆當建言，庶於國家有補。至於選用台察官止由中書，寧無偏黨之弊！今宜令本台得自選任，用漢人十六員，蒙古人十六員，相參巡曆為宜。」
既而江淮省臣有上議欲以行台隸行省者，詔廷臣雜議。兵部尚書董文用曰：「御史臺譬之臥慮，雖未噬人，人猶畏之。今虛名僅存而綱紀不振，更加抑之，則風采苶然，無復可望矣！」從之。
浚濟州河。
征容城處士劉因至都，以博果密薦其學行也，擢右贊善大夫。尋以繼母老刮歸，俸給一無所受。
簽樞密院事趙良弼，屢以疾辭，許令居懷孟。良弼別業在溫，故有地三千畝，乃折為二，六與懷州，四與孟州，皆永隸廟學以贍生徒，自以出身儒索，不忘本也。或問為治，良弼曰：「必有忍乃其有濟。人性易發而難制者，惟怒為甚，必克己然後可以制怒，必順理然後可以忘怒。能忍所難忍，容所難容，事斯濟矣。」
太平、宣、徽群盜起，行管軍萬戶張珪討之，數為賊所敗。卒有殺民家豕而並傷其主者，珪曰：「此軍之所以敗也。」斬其卒。悉平諸盜。
春，正月，己未，立鴻吉哩氏為皇后。時帝春秋高，後頗預朝政，相臣常不得見帝，輒因後以奏事。
初，鴻吉哩氏之族，從太祖起兵有功，尋立其女為後，遂與約曰：「鴻吉哩氏生女，世以為後，生男，世尚公主。」故元代諸後多其族焉。
癸亥，敕鐸喇哈領軍征緬國。
乙丑，和爾果斯言：「自今應訴事者，必須實書其事，赴省台陳告。其以匿名書告事，重者處死，輕者流遠方。能發其事者，必須實書其事，赴省台陳告。其以匿名書告事，重者處死，經者流遠方；能發其事者，給犯人妻子，仍以鈔賞之。又，阿哈瑪特專政時，衙門太冗，虛費俸祿，宜依劉秉忠、許衡所定，並省為便。」皆從之。
設務農司。
敕預備征日本軍糧，令高麗國備二十萬石，以阿塔哈依舊為征東行省丞相。
丙寅，發五衛軍二萬人征日本。召太常少卿汪忠良擇日出師，忠良曰：「僻陋海隅，何足勞天戈！」不聽。時帝意甚決，朝臣無敢諫者。淮西行省右丞昂吉爾上疏曰：「臣聞兵以氣為主，而上下同欲者勝。比者連事外夷，三軍屢衄，不可以言氣；海內騷然，一遇調發，上下愁怨，非所謂同欲也。請罷兵息民。」南台御史大夫姜衛亦遣使入奉曰：「倭不奉職貢，可伐而不可怒，可緩而不可急。向者師行期迫，戰船不堅，前車已覆，後當改轍。為今之計，預修戰艦，訓練士卒，耀兵揚武，使彼聞之，深自備禦，遲以歲月，俟其疲怠，出其不意，乘風疾往，一舉而下，萬全之策也。」帝皆不聽。
丙寅，御史臺言：「燕南、河北、山東，去歲旱災，按察司已嘗閱視，而中書不為奏免稅糧，民何以堪！」詔有司權停勿征，仍諭：「自今管民官，凡有災傷，過時不申，及按察司不即行視者，皆罪之。」
河北流民渡河求食，朝廷遣使者集官屬，絕河止之，按察副使程思廉曰：「民急就食，豈得已哉！天下一家，河北、河南，皆吾民也，亟令縱之！」且曰：「雖得罪，死不恨。」章上，不之罪也。
刑部尚書崔彧上疏，言時政十八事：「一曰開言路，多選正人，番直上前，以司喉舌。二曰阿哈瑪特擅權，台臣莫敢糾其非，迨事敗，然後接踵隨聲，徒取譏笑；宜別加選用，其舊人除蒙古人取聖斷處，餘皆當問罪。三曰樞密院定奪軍官，賞罰不當，多聽阿哈瑪特風旨；宜擇有聲望者為長貳。四曰翰苑亦頒阿哈瑪特功德，宜博訪南北耆儒以重此選。五曰郝禎、耿仁等雖正典刑，若是者尚多，罪同罰異，公論未伸，合次第屏除。六曰貴遊子弟用即顯官，幼不講學，何以從政！得如左丞許衡教國子，則人才輩出矣。七曰今起居注所書，不過奏事檢目而已，宜擇蒙古、漢人分番上直，言動必書。八曰宜定律令，為一代之法。九曰省冗官，宜參眾議，立定成規。十曰官僚無以養廉，宜有俸者增，無俸者給。十一曰內地百姓流移江南避賦役者，已十五萬戶，去家就旅，豈人之情！賦重政繁，驅之至此。宜特降詔旨，招集復業，免其後來五年科役，其餘積欠並蠲，事產即日給還；民官滿替以戶口增耗為黜陟，其徙江南不歸，與土著一例當役。十二曰凡丞相安圖遷轉良臣，為阿哈瑪特所擯黜，或居散地，或在遠方，並令拔擢。十三曰簿錄奸黨財物，不可視為橫得，遂致濫用，宜以之實帑藏，供歲計。十四曰上都非如大都，止備巡幸，不應立留守司，宜易置總管府。十五曰中書省右丞二而左丞缺，宜改所增右丞置諸左。十六曰在外行省不必置丞相、平章，止設左、右丞以下，庶幾內重，不致勢均。彼謂非隆其名不足鎮壓者，奸臣欺罔之論也。十七曰阿爾哈雅掌兵民之權，子侄姻黨分列權要，官吏出其門者十之七八，其威權不在啊哈瑪特下，宜罷職，理算其黨；雖無所污染者，亦當遷轉它所，勿使久據湖廣。十八曰銓選類奏，賢否莫知，自今三品以上，必引見而後授官。」疏奏，帝即命中書省行其數事。餘命與御史大夫伊實特穆爾議行之。
彧又言：「江南盜賊，相挺而起，凡二百餘所，皆由拘刷水手，興造海船，民不聊生，激而成變。日本之役，宜姑止之。又，江西四省軍需，宜量民力，勿強以土產所無。凡給物價與民者，必以實。召募水手，當從其所欲。俟民氣稍蘇，我力粗備，三二年後，東征未晚也。」帝以為不切，曰：「爾之所言如射然，挽弓雖可觀，發矢則非是矣。」
彧又言：「昨中書奉旨，差官度量大都州縣地畝，本以革權勢兼併之弊，欲其明白，不得不于軍民諸色人戶通行核實。又因取勘畜牧數目，初意本非擾民，而近者浮言胥動，恐失農時。」又言：「各路每歲選取室女，宜罷。宋文思院小口斛出入官糧，無所容隱，宜頒行。」皆從之。
丁卯，巴約特等伐船材於烈堝、都山、乾山，凡十四萬二千有奇，起諸軍貼戶年及丁者五千人、民夫三千人運之。
命右丞棟哩特穆爾及萬戶三十萬人，蒙古軍習舟師者二千人，特默齊萬人，習水戰者五百人，征日本。
壬午，改廣東提刑按察司為海北廣東道，廣西按察司為廣西海北道，福建按察司為福建閩海道，鞏昌按察司為河西隴北道。
二月，辛丑，定軍官選法及官吏贓罪法。
癸丑，諭中書省：「大事奏聞，小事便宜行之，毋致稽緩。」
三月，己未，御史臺言：「平灤造船，五臺山造寺伐木，及南城建新寺，凡役四萬人，請罷之。」詔：「伐木、建寺即罷之，造船一事，其與省臣議。前後衛軍自願征日本者，命選留五衛漢軍千餘，其新附軍令悉行。」
乙丑，命烏努呼魯岱往揚州錄囚，其江北重囚，謫征日本。
立雲南按察司，照刷行省文卷。
罷淮安等處淘金官，惟計戶取金。
丙寅，帝如上都。
丁卯，增置蒙古監察御史六員。
癸酉，廣東新會縣林桂方、趙良鈐等聚眾，偽號羅平國，稱延康年號。官軍擒之，伏誅，餘黨悉平。
壬午，罷福建宣慰司，復立行中書省於漳州。
夏，四月，庚寅，以侍衛親軍二萬人助征日本。
壬辰，阿塔哈求軍習官舟楫者同征日本，命元帥張林、招討張宣、總管朱清等行，以高麗王就領行省規畫日本事宜。
甲午，禁近侍為人求官，紊亂選法。
申嚴酒禁，有私造者，財產、女子沒官，犯人配役。申私鹽之禁，許按察司糾察鹽司。
五月，乙未，免五衛軍征日本，發萬人赴上都，縱平灤造船軍歸耕，撥大都見管軍代役。
占城行省右丞索多，率戰船千艘出廣州，浮海伐占城。占城迎戰，兵號二十萬，索多率敢死士擊之，斬首並溺死者五萬餘人，又敗之於大浪湖，斬首六萬級，占城降。索多造木為城，闢田以耕，伐烏裡、越裡諸小夷，皆下之，積穀十五萬以給軍。
六月，戊子，以征日本，民間騷動，盜賊竊發，呼圖特穆爾、蒙古岱乞益兵禦寇，詔以興國、江州軍付之。
初定官吏贓罪法：「自五十貫以上，皆決杖，除名不敘，百貫以上者死。」
崔彧言：「今百官月俸不能副贍養，難責以廉勤之操。宜議增庶官月俸，所增雖賦之於民，官吏不貪，民必受惠。其有以貪抵罪，亦復何辭！」從之。己丑，詔增內外官吏俸。
初，思、播以南，施、黔、鼎、澧、辰、沅之界，九溪、十八峒蠻獠，叛服不常，詔四川行省討之。參政奇爾濟蘇、宣慰使李呼哩雅濟等，鑿山開道，分兵並進，諸蠻伏險以拒，然眾寡不敵，多就擒戮，其奠長內附赴闕。辛亥，詔分其地立州縣，聽順元路宣慰司節制。
秋，七月，丙辰，諭阿塔哈：「所造征日本船，宜少緩之，所拘商船悉給還。」
丙寅，開雲南驛路。
丁卯，罷淮南淘金司，以其戶還民籍。
八月，癸未，以明爾徹平章軍國重事，商議公事。
立懷來淘金司。
丁未，浙西道宣慰使史弼言：「頃以征日本船五百艘科諸民間，民病之。宜取阿巴齊所有船，修理以付阿塔哈，庶寬民力，並給鈔於沿海募水手。」從之。
濟州新開河成，立都澧運司。
九月，戊午，哈喇岱等招降象山縣海賊尤宗祖等九千五百九十二人，海道以寧。
壬戌，調黎兵同征日本。
辛未，以歲登，開諸路酒禁。
戊寅，史弼陳弭盜之策：「為首及同謀者死，餘屯田淮上。」帝然其言，詔以其事付弼。賊黨耕種內地，共妻孥送京師，以給鷹坊人等。
冬，十月，壬辰，帝至自上都。
庚子，左丞相耶律鑄，坐不納職印，妄奏東平人聚謀為逆、間諜幕僚及黨罪囚阿裡蘇，罷免，仍沒其家貲之半，徒居山後。
建甯路管軍總管黃華叛，眾幾十萬，稱祥興五年，犯崇安、浦城等縣，圍建寧府，命征東行省左丞劉國傑以其兵會江淮參政巴延等討之。國傑攻破赤岩寨，華投火死，餘眾皆潰。福建行省左丞呼喇春將兵來會梧桐州，欲搜賊潰去者盡殺之，國傑曰：「首亂者華也，餘皆脅從。招諭不歸，誅之未晚。」未幾，眾果出降。
十一月，丁巳，命各省印《授時曆》。
丁丑，禁雲南管課官於常額外多取餘錢。
戊寅，禁雲南權勢多取債息，仍禁沒人口為奴及黥其面者。
十二月，壬辰，以中書參議溫特赫圖嚕哈廉貧，不阿附權勢，賜鈔百錠。
丙午，罷雲南造賣金箔規措所；又罷都元帥府及重設官吏。
定質子令，凡大官子弟，遣赴京師。
樞密副使張文謙卒。文謙為人，剛明簡重，凡所陳於上前，莫非堯、舜仁義之道，數忤權幸，而是非得喪，一不以經意；家惟藏書數萬卷，尤以引薦人才為己任。
是歲，用王積翁議，令阿巴齊等廣開新河以通漕運。然新河候潮以入，船多損壞，民亦苦之。而蒙古岱言海運之舟悉至，於是罷新開河，頗事海運，立萬戶府二，以朱清為中萬戶、張宣為千戶、蒙古岱為萬戶府達嚕噶齊。未幾，又分新河軍士水手及船，於揚州、平灤兩處運糧，命三省造船二千艘，於濟州河運糧，猶未專於海道也。
有江南人言宋宗室反者，命遣使捕至闕下，東宮宿衛士鄂爾根薩裡超入諫曰：「言者必妄，使不可遣。」帝曰：「卿可以言之？」對曰：「若果反，郡縣何以不知？言者不以郡縣而言之闕庭，必其仇也。且江南初定，民疑未附，一旦以小民浮言輒捕之，恐人人自危，徒中言者之計。」帝悟，立召使者還，俾械繫言者，下郡治之，言者立伏，果以嘗貸錢不從誣之。帝謂鄂爾根薩裡。」非卿言，幾誤，但恨用卿晚耳。」自是命日侍左右。
湖南、北盜賊乘舟縱橫劫掠，行省平章哈喇哈斯患之。右丞圖呼嚕曰：「樹茂鳥集，樹伐則散，戮一人足矣。」盜首喬大使者居九江，郡守曳喇瑪丹取賂蔽之，遣使擒以來，獄成，殺而令諸市，群盜頓息。
江淮行省宣慰使郤顯、李謙，訴平章蒙古岱不法。有詔勿問，仍以顯等付蒙古岱鞫之，系於獄，必抵以死。江南行台監察御史申屠致遠，慮囚浙西，知其冤狀，將縱之。蒙古岱脅之以勢，致遠不為動，親脫顯等械，使從軍自贖。
春，正月，乙卯，群臣上尊號曰：「憲天述道仁文義武大光孝皇帝。」時議欲大赦，參知政事張雄飛曰：「古人言，無赦之國，其刑必平。故赦者，不平之政也。聖明在上，豈宜數赦！帝嘉納之，遂止下輕刑之詔。
丁巳，敕：「自今凡奏事者，必先語同列以所奏。既奏，其所奉旨云何，令同列知而後書之簿；不明以告而輒書簿者，杖筆且齊。」
己未，罷雲南都元帥府，府所管軍民隸行省。
甲子，罷揚州等處理算官，以其事付行省。
丁卯，建都王烏蒙及金齒一十二部俱降。
建都先為緬所制，欲降未能。時諸王桑阿克達爾及行省右丞臺布、參知政事伊克德濟分道征緬，於阿昔、阿禾兩江造船二百艘，順流攻之，拔江頭城，令都元帥袁世安戍之。遣使招諭緬王，不應，遂水陸並進，攻建都所都太公城，拔之。至是皆降。
庚午，立江淮、荊湖、江西、四川行樞密院，治建康，鄂州、撫州、成都。
王積翁久留大都，自詭能宣諭日本。甲戌，遣積翁齎詔奉使，賜錦衣、玉環、鞍轡。帝以日本俗尚佛，命普陀僧如智同往。積翁過溫陵，強取任甲所有四舶使行，取道慶元航海，中途鞭任，旋聞任有誶語，乃好語誘以官職。任佯諾，將至日本，醉從者以酒，遂殺積翁，掠其資逃去。
丁丑，雲南諸路按察司官陛辭，詔諭之曰：「卿至彼，當宣明朕意，勿求貨財。名成則貨財隨之，徇財則必失其名，而性命亦不可保矣。」
二月，辛巳，以福建宣慰使管如德為泉州行省參知政事，征緬。
浚揚州漕河。
罷高麗造征日本船。
壬辰，邕州、賓州民黃大成等叛，梧州、韶州、衡州民相挺而起，湖南宣慰使薩裡曼將兵討之。
己亥，放檀州淘金五百人還家。
丁未，括江南樂工。
命阿塔哈發兵萬五千人，船二百艘，助征占城；船不足，命江西省益之。
戊申，徒江淮行省於杭州，徙浙西宣慰司於平江，省黃州宣慰司入淮西道。
漳州盜起，命江浙行省調兵進討。
秦州總管劉發有罪，嘗欲歸黃華，事覺，伏誅。
適故宋宗室及其大臣之仕者於內地。
三月，丁巳，皇子北平王納珠哈至自北邊。王以至元八年建幕庭於和林，北留七年，至是始歸。右丞相安圖繼至。
丙寅，帝如上都。
丁卯，太廟正殿成，奉安神主。
夏，四月，令軍民同築隄堰，以利五衛屯田。
己亥，涿州巨馬河決，衝突三十餘里。
壬寅，江淮行省進各翼童男女百人。
戊申，高麗王王暙及公主，以其世子謜來朝。
呼圖特穆爾征緬之師，為緬人沖潰，敕發思、播思、楊二家軍二千從征緬。
雲南行省為破緬國江頭城，進童男女八十人。
五月，癸丑，樞密院言：「索多潰軍，已令李恆收集；江淮、江西兩省潰軍，別遣使詔諭，凡至者皆給之糧，舟楫損者修之，以俟阿爾哈雅調用。」從之。
戊午，敕中書省：「奏目文冊及宣命劄付，並用蒙古書，不許用輝和爾字。」
乙丑，蠲江南今年田賦十分之二，其十八年以前逋欠未征者，盡免之。
阿嚕呼努言：「曩於江南民戶中撥匠戶三十萬，其無藝業者多，今已選定諸色工匠，餘十九萬九百餘戶，宜縱今為民。」從之。
庚午，荊湖、占城行省以兵進據烏馬境，地近安南，請益兵。命鄂州達嚕噶齊趙翥等奉璽書往諭安南。
河間任丘縣民李移住謀叛，事覺，伏誅。
括天下私藏天文、圖讖、《太乙》、《雷公式》、《七曜曆》、《推背圖》、《苗太監曆》，有私習及收匿者，罪之。
閏月，丙戌，行御史臺自揚州遷於杭州。
丙午，以侍衛親軍萬人修大都城。
六月，壬子，遣使分道尋訪，測驗晷景、日月交食、曆法。
增官吏俸，以十分為率，不及一錠者量增五分。
甲寅，封皇子托歡為鎮南王，駐鄂州。
庚申，改蒙古都元帥府為蒙古都萬戶府。
秋，七月，己卯，詔軍官勿帶相銜。
戊子，詔鎮南王托歡征占城。
帝怒占城叛服不常，命托歡與左丞李恆往會索多兵進擊之；復以安南通謀占城，令軍行假道於其國，且征其糧餉以給軍。
八月，己酉，御史臺言：「無籍之軍願從軍殺掠者，初假之以張渡江兵威，今各持弓矢，剽劫平民，若不分隸各翼，恐生他變。」詔遣之還家。
辛亥，占城國王遣使奉表，乞回索多軍，願以土產歲修職貢。
庚午，帝至自上都。
九月，甲申，京師地震。
丙申，籍嘉木揚喇勒智發宋陵所收金銀、寶器，修天衣寺；其飲器則賜帝師，蓋西僧欲得帝王蠲髏以厭勝致富也。
侍衛士鄂爾根薩裡擢朝列大夫、左侍儀奉御。因勸帝治天下必用儒術，宜招致山澤道藝之士以備任使，帝嘉納之，遣使求賢，置集賢館以待之。是月，命鄂爾根薩裡領館事，辭曰：「陛下初置集賢以待士，宜擇重望大臣領之以親觀聽。請以司徒薩裡曼領其事。」帝從之，仍以鄂爾根薩裡為集賢館學士兼太史院事。
士之應詔者，盡命館穀之，凡飲食、供帳、車服之盛，皆喜過望。其弗稱旨者，亦請加賚而遣之。有官於宣徽者，欲陰敗其事，故盛陳所給廩餼於內前，冀帝見之，帝果過而問焉，對曰：「此一士之日給也。」帝怒曰：「汝欲使朕見而損之乎？士倍此以待天下士，猶恐不至，況欲損之，誰肯至者！」
鄂爾根薩裡又言於帝曰：「國學，人材之本，立國子監，置博士弟子員，宜優其廩餼，使學者日盛。」從之。
冬，十月，丁未，享於太廟。
丁卯，以招討使張萬為征緬招討使。
戊辰，立常平倉，以五十萬石價鈔給之。
十一月，戊子，命北京宣慰司修灤河道。
庚子，以範之虎為中書左丞，商量樞密院事。
辛丑，和爾果斯、敏珠爾卜丹、張雄飛、溫特赫並罷，安圖復為中書右丞相。以前江西榷茶運使盧世榮為右丞，前御史中丞史樞為左丞，布魯密實哈雅、薩題勒密實並參知政事，前戶部尚書拜降參議中書省事。
世榮，大名人，阿哈瑪特專政，世榮以賄進，為江西榷茶運使，後以罪廢。阿哈瑪特死，朝臣諱言利，無可副上意者。總制院使僧格薦世榮有才術，謂能救鈔法，增課額，上可裕國，下不損民。帝召見，奏對稱旨，令與中書廷辨所欲行。和爾果斯等守正不撓，為強詞所勝，皆罷去，故復起安圖而世榮擢右丞，史樞等皆世榮所薦也。
初，安圖與北平王被哈都拘之，十年始得還，有譖其嘗受哈都官爵者，帝怒。斷事官石天麟亦自哈都部中還，奏曰：「哈都實宗親，偶有違言，非仇敵比，安圖不拒絕之，所以釋其疑心，導其臣順也。」帝怒方解。
雄飛剛直廉慎，始終一節，嘗召見便殿，語之曰：「聞卿貧甚，今特賜卿白金二千五百兩，鈔二千五百貫。」既出，又加賜黃金五十兩，雄飛拜受，封識藏於家。及其罷政，阿哈瑪特之黨矯詔追奪之。或有勸雄飛自辨者，雄飛曰：「上以老臣廉，故賜臣。然臣未嘗敢輕用而封識以俟者，正慮今日耳，又可自辨乎！」尋起為燕南、河北道宣慰使，卒。
安圖之再入相也，力辭不允，往決於祁志誠，志誠曰：「昔與子同列者何人？今同列者何人？」安圖悟，入見，辭曰：「臣昔為宰相，年尚少，幸不失陛下事者，丞佐皆臣所師友。今事臣者皆進與臣俱，則臣之為政，能有加於前乎？」帝曰：「誰為卿言是？」對曰：「祁真人。」帝歎異者久之。志誠，丘處機之四傳弟子也，居雲州金閣山，道譽甚著。安圖初為相，常過而問之，志誠告以修身治世之要，故其為相也，以清靜忠厚為主。及罷還第，退然若無與於世者，人以為有得於志誠之言雲。
盧世榮既入中書，即日奉詔理鈔法之弊，自謂生財有法，用其法當賦倍增而民不擾。詔下會議，人無敢言者。翰林學士董文用謂曰：「此錢取於右丞家耶，將取之於民耶？取於右丞之家，則吾不知；若取於民，則有說矣。牧羊者歲常兩剪其毛，今牧人日剪以獻，主者固悅其得毛之多，然羊無以避寒熱，即死且盡，毛又可得乎？民財有限，右丞將盡取之，得無有日剪其毛之患乎？」世榮不能對。議者出，皆謝文用曰：「君似一言折聚斂之臣而厚邦本，真仁人之言哉！」
至元初，丞相史天澤，學士承旨王鶚等屢請以科舉取士，詔中書議定程式，未及施行。至是，和爾果斯與留夢淡等復言天下習儒者少而由刀筆吏得官者多，帝曰：「將若之何？」對曰：「惟貢舉取士為便。凡蒙古之士及儒吏、陰陽、醫、巫，皆令試舉，則用心為學矣。」方下中書省議，而和爾果斯罷，事遂寢。
十二月，甲辰朔，中書省言：「江南官田，為權豪、寺觀欺隱者多，宜免其積年收入，限以日期，聽人首實，逾限為人所告者征，以其半給告得。」從之。
乙巳，御史中丞崔彧，言盧世榮不可為相，帝大怒，下彧吏，欲致之法，尋罷之。
盧世榮欲以均輸法益國賦，慮按察司撓其事，請令與轉運使亻並為一職，詔集議。左贊善大夫瓜勒佳之奇言：「按察司者，控制諸路，摘發奸伏，責任匪輕。若使理財則事冗，將彌縫自救之不暇，安能繩糾它人哉！並之勿便。」事遂寢。之奇，滕州人也。
以丁壯萬人開神山河，立萬戶府以總之。
癸亥，盧世榮言：「京師富戶釀酒，價高而味薄，以致課不時輸。宜一切禁罷，官自酤賣，向之歲課，一月可辦。」從之。
癸酉，命翰林承旨薩裡曼，翰林、集賢大學士許國禎，集諸路醫學教授增修《本草》。
是月，鎮南王托歡軍至安南，殺其守兵，分六道以進。安南興道王以兵拒於萬劫，進擊，敗之。萬戶倪閏戰死於劉邨。
安圖言於帝曰：「阿哈瑪特專政十年，親故迎合者，往往驟進據顯位，獨劉宣、張孔孫二人，恬守故常，終始如一。」乃除宣吏部尚書，孔孫禮部侍郎。
是歲，詔燕南、河北道按察使博果密參議中書省事。
時盧世榮阿附僧格，言能用己，則國賦可以十倍於舊。帝以問博果密，對曰：「自昔聚斂之臣，如桑弘羊、宇文融之徒，操利術以惑時君，始者莫不謂之忠，及其罪稔惡著，國與民俱困，雖悔何及！臣願陛下無納其說：「帝不聽。博果密遂辭參議不拜。
湖廣平章政事約蘇穆爾，貪縱淫虐，誅求無厭。或妄言：「初歸附時，州縣長吏及吏胥富人，比屋斂銀，將輸之官，銀已具而事中止。」約蘇穆爾即下令責民自實，使者旁午，隨地置獄，株連蔓引，備極慘酷，民以拷掠瘐死者載道，所獲不資，約蘇穆爾盡掩有之。
有使至永州，判官烏克遜澤，戒吏美供帳，豐酒食，務順適其意。使者感愧，無所發其毒，因間以利害曉之，一郡由是獲安。盜起寶慶、武岡，皆永旁郡也。行省遣澤討平之，俘獲五百餘人，簡出其詿誤者百有五十人，上書言狀。誅其首惡者三十一人，餘得減死。

