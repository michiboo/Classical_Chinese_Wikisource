
秋，七月，丙子朔，日有食之。
癸未，金隩州振威軍萬戶馬寬，逐其刺史李策，據城叛，金主遣人招之，乃降。已而復謀變，州吏擒戮之，夷其族。
丁亥，嗣濮王不儔卒。
時李全等出沒島崮，寶貨山積，而不得食，相率食人。會鎮江武鋒卒沈鐸，亡命山陽，誘致米商，斗米輒售數十倍，知楚州應純之償以玉貨，北人至者輒舍之。鐸因說純之以歸銅錢為名，弛渡淮之禁，由是來莫可遏。
初，楊安兒有意歸朝；定元民季先，大俠劉佑之廝養也，嘗隨佑部綱客山陽，安兒處以軍職。安兒死，先至山陽，夤緣鐸得見純之，言山東豪傑願歸正之意。純之命先譏察，諭意群豪，以鐸為武鋒副將，與高忠皎各集忠義民兵攻海州；糧援不繼，退屯東海。
純之見蒙古方困金，密聞於朝，謂中原可復。時頻歲小稔，朝野無事，丞相史彌遠鑒開禧之事，不明言招納，密敕純之慰接之，號忠義軍，就聽節制，給忠義糧。於是東海馬良、高林、宋德珍等萬人輻輳漣水，李全等生羨心焉。
八月，壬子，金削御史大夫永錫官爵。有司論失律當斬，金主以近族，特貰其死。
丙寅，金左司諫布薩毅夫請更開封府號，賜美名，以尉氏縣為刺郡，睢州為防禦，與鄭、延二州左右前後輔京師。金主曰：「山陵在中都，朕豈樂久居此乎！」乃止。
蒙古主以穆呼哩有佐命功，拜太師，封國王，承制行事，賜誓券、金印，分鴻吉哩等十軍及蕃、漢諸軍，並隸麾下，建行省於燕雲，且謂之曰：「太行之北，朕自經略；太行之南，卿其勉之！」穆呼哩乃自中都南攻遂城及蠡州，皆下之。
初，蠡州拒守，力屈乃降，穆呼哩怒，將屠其城。州人趙瑨，以穆呼哩為署百戶，泣曰：「母與兄在城中，乞以一身贖一城之命。」穆呼哩義而許之。
九月，壬午，金改元興定，大赦。
辛卯，蒙古兵徇金隰州及汾西縣；癸巳，攻沁州。
先是金遼東行省於春初擊敗契丹，夏末，遣人來獻捷；至是行省完顏伊爾必斯為叛人伯德呼圖所殺。
丁酉，蒙古兵薄金太原城，攻交城、清源。
冬，十月，乙巳朔，以久雨，釋大理、三衙、臨安府及兩浙諸州杖以下囚。
甲寅，金命高汝礪、張行簡修《章宗實錄》。
乙卯，蒙古兵徇金中山府及新樂縣，旋下磁州。
壬戌，金右司諫兼侍御史許古，上疏諫南伐曰：「昔大定初，宋人犯宿州，已而屢敗。世宗料其不敢遽乞和，乃敕元帥府遣人議之，自是太平幾三十年。泰和中，韓侂胄妄開邊釁，章宗遣駙馬布薩揆討之，揆慮兵興費重，陰遣侂胄族人齎乃祖琦畫像及家牒，偽為歸附，以見邱崈，因之繼好，振旅而還。夫以世宗、章宗之隆，府庫充實，天下富庶，猶先俯屈以即成功，告之祖廟，書之史冊，為萬世美談。今蒙古兵少息，若復南邊無事，則太平不遠矣。或謂專用威武，可使宋人屈服，此殆虛言，不究實用，借令時獲小捷，亦不足多賀。彼見吾勢大，必堅守不出；我軍倉卒無得，須還以就糧，彼復乘而襲之，使我欲戰不得，欲退不能，則休兵之期，乃未見也。況彼有江南蓄積之餘，我止河南一路，征斂之弊，可為寒心。宜速與通和，則蒙古聞之，亦將斂跡，以吾無掣肘故也。」
金主以問宰臣，高汝礪曰：「宋人多詐無實，雖與文移往來，而邊備未敢遽撤，備既不撤，則議和與否，蓋無以異。或復蔓以浮詞，禮例之外，別有求索，言涉不遜；或舉大定中和議為言。夫彼若請和，於理為順，豈當先發此議以示弱耶？」張行信曰：「宋人幸吾釁隙，數肆侵掠，我大國，不責以詞而責以兵，茲非示弱乎？至於問而不報，報而不遜，曲自在彼，何損於我？大定遣使，正國家故事，何失體之有？且國家多艱，戍兵滋久，不思所以休息之，如民力何！」
金主命古草議和牒文，既成，以示果勒齊，果勒齊以為詞有哀祈之意，自示微弱，議遂寢。
辛未，蒙古取金鄒平、長山及淄川。
十一月，丙戌，太白晝見。金遣翰林侍講學士楊雲翼禜之。
蒙古取金濱、棣、博三州；己丑，下淄州；庚寅，下沂州。
戊戌，太白經天。蒙古兵攻金太原府。
十二月，甲辰朔，蒙古攻金潞州，都統馬甫死之。
戊申，以軍興，募人納粟補官。
庚戌，蒙古取金益都府；辛酉，取密州，節度使完顏寓死之。
辛亥，金胥鼎奉詔發兵，由秦、鞏、鳳翔三路南伐，仍上書諫曰：「自大安之後，天下騷然者累年，民間差役重繁，浸以疲乏，乃日勤師旅，遠近動搖，未獲一敵而自害者眾，其不可一也。西北二兵如乘隙並至，雖有潼關、黃河之險，殆不足恃。三面受敵，恐貽後悔，其不可二也。車駕幸汴，益近宋境，彼必朝夕憂懼，委曲為防，聞王師出唐、鄧，必所在清野，使我軍無所得，徒自勞費，其不可三也。宋我世仇，比年非無恢復雪恥之志，特畏吾威力，未敢輕舉。今我軍皆烏合之眾，遽使從戎，豈能保其決勝哉！其不可四也。沿邊人戶，賦役煩重，不勝困憊，又凡失業居河南者，類皆衣食不給，貧窮之迫，盜所由生，如宋人陰為招募，使為鄉導，則內有叛民，外有勍敵，未易圖之，其不可五也。今春事將興，若進兵不還，必違農時，以誤防秋之用，其不可六也。」
金主以問宰臣，以為諸軍已進，不從其議。
癸酉，金完顏贇以步騎萬人侵四川；戊辰，迫湫池堡；己巳，破天水軍，守臣黃炎孫遁。金人攻白環堡，破之；庚午，迫黃牛堡，統制劉雄棄大散關遁。
李全及其兄福襲金青、莒州，取之。
是歲，金延州刺史溫薩克喜言：「近世河離故道，自衛東南流，由徐、邳入海，以此河南之地為狹。竊見新鄉縣西，河水可決使東北流，其南有舊堤，水不能溢，行五十餘里，與清河合，由清州柳口入海。此河之舊道也，皆有故堤，補其缺罅足矣。如此，則山東、大名等路皆在河南，而河北諸郡亦得其半，退足以為備禦之計，進足以壯恢復之圖。」議者以為河流東南已久，決之，恐故道不容，衍溢而出，遂寢。
春，正月，壬午，李全率眾來歸，詔以全為京東路總管。
戊子，金人圍阜郊堡。
丁酉，金人侵隔芽關，興元都統李貴遁，官軍大潰。
是月，蒙古圍夏興州，夏國主遵頊命其子居守而出走西涼。
金主諭胥鼎曰：「大散關可保則保，不可保則焚毀而還」二月，甲辰，金人焚大散關退去。
丙午，金人破阜郊堡，死者五萬人。先是安丙約夏人會師攻秦、鞏，夏人不至，遂有此敗。
丁未，金人破湫池堡。
戊申，金人圍隨州、棗陽軍。孟宗政初視事，愛僕犯令，立斬之，軍民股慄。於是築堤積水，修治城堞，簡閱軍士。完顏薩布擁步騎圍城，宗政與扈再興合兵角敵，歷三月，大小七十餘戰，宗政身先士卒。金人戰輒敗，忿甚，周城開壕，列兵壕外，以綯鈴吠犬自警。宗政募壯士乘間突擊，金人不能支，盛兵薄城，宗政隨方力拒。隨州守許國援師至白水，鼓聲相聞，宗政率諸將出戰，金人奔潰。
辛亥，金參知政事張行信出為彰化節度使兼涇州管內觀察使。金主諭之曰：「初，朕以朝臣多稱卿才，乃令參決機務。而廷議之際，多不據正，妄為異同，甚非為相之道。復聞邇來殊不以幹當為意，豈欲求散地耶？今授此職，卿宜悉之。」行信數與果勒齊辯，近侍局譖之，故外貶。
丙寅，金主諭尚書省曰：「聞中都納粟官，多為吏部繳駁，殊不知方闕乏時利害為何如。又，立功戰陣人必責保官，若輩皆義軍、白丁，豈識朝官！苟文牒可信，即當與之。若至在都時，規運薪炭入城者，朕嘗許恩授以官，此豈容偽！而間亦為所沮格。今後勿復爾。」
三月，丁丑，金人焚湫池堡而去。
戊子，金以御史中丞巴圖魯為參知政事。
利州統制王逸等帥師及忠義人十萬，復大散關及阜郊堡，追斬金副統軍完顏贇，進攻秦州。至赤穀口，逸傳沔州都統劉昌祖之命退師，且放散忠義人，軍遂大潰。
癸巳，金包長壽率長安、鳳翔之眾復攻阜郊，遂趨西和州。是日，鎮江忠義統制彭惟誠等之兵敗於泗州。
丙申，劉昌祖焚西和州遁，守臣楊克家棄城去，遂為金人所有。
夏，四月，甲辰，劉昌祖焚成州遁，守臣羅仲甲棄城去。是日，金人去西和州。
乙巳，金曲赦遼東等路，以戶部尚書瓜勒佳必喇為翰林學士承旨、權參知政事，行省於遼東。
戊申，階州守臣侯頤棄城去。是日，金人去成州。
壬子，金遣侍御史完顏素蘭等赴遼東，察訪富鮮萬努事體。癸丑，素蘭請宣諭高麗，復開互市。從之。
戊午，金人復侵大散關，守臣王立遁。己未，金人侵黃牛堡，興元都統吳政拒追之。癸亥，政至大散關，斬立以徇。金人連破諸州，前後獲糧九萬斛，錢數千萬，軍實不可勝計。事聞，政進三官，劉昌祖安置韶州，楊克家等各責遠州居住。
金伊爾必斯自潼關之敗，失其所在，變姓名，匿居柘城，為御史覺察，系其家屬，將窮治之，乃遣子上書詣吏待罪。台臣請誅之以懲不忠，金主卒赦其罪，諭以自效。
五月，癸未，蚩尤旗見，長竟天。
金苗道潤素與中都經略副使賈瑀有隙，道潤從數騎行，瑀伏甲射之，道潤顛於道左，遂卒。瑀不自安，遣使告道潤將張柔曰：「吾得除道潤者，以君不助兵故也。」柔怒，叱使者曰：「瑀殺吾帥，吾食瑀肉且未足快意，反以此言相戲耶！」遂檄召道潤部曲，告以復仇之意；眾皆羅拜，推柔為長，柔會兵趨中山。蒙古兵出自紫荊關，柔遇之，遂戰於狼牙嶺，柔馬跌，被執，見主帥明安，柔不跪。左右強之，柔叱曰：「彼帥，我亦帥也。死即死，終不偷生為他人屈。」明安壯而釋之。潰卒稍集，明安恐柔為變，質其二親於燕京，柔乃降，蒙古以柔為河北都元帥。
蒙古徇金錦州，元帥劉仲亨死之。
六月，甲辰，金樞密院以賈瑀等殺苗道潤，請治其罪。金主曰：「道潤之眾，亟收集之。瑀等是非未明，姑置勿問。」
金石州賊馮天羽，據臨泉縣為亂，刺史赫舍哩公順遣將王九思攻破之。金主命國史院編修官馬季良持誥敕、金幣往招其黨，安國用降，就署國用同知孟州防禦使。
辛酉，湖州水，賑之。
秋，七月，庚午朔，日有食之。
辛未，夏人攻龕谷，金提控瓜勒佳瑞擊走之。已而夏人復至，瑞仍擊破之。
癸酉，奪知天水軍黃炎孫三官，辰州居住。
己卯，金以旱，命禮部尚書楊雲翼分理兔獄。癸未，大雨。
己酉，修《孝宗寶訓》。
八月，蒙古穆呼哩率步騎數萬，自太和嶺徇河東，取金代、隰二州。九月，乙亥，破太原府。元帥烏庫哩德升力拒之，城西北隅壞，德升聯車塞其處，三卻三登，矢石如雨，守陴者不能立。城破，德升自縊而死，其姊及妻皆自殺。蒙古兵徇金汾州，節度使完顏恩徹亨死之。
是月，李全破金密州及壽光縣。
冬，十月，蒙古徇金絳、潞。壬子，攻平陽，提控郭用死之。行省參政李革守平陽，兵少援絕，癸丑，城陷。或謂革宜上馬突圍出，革歎曰：「吾不能保此，何面目見天子！汝輩可去矣。」遂自殺。
是月，李全破鄒平、臨朐、安丘等縣，金提控王顯死焉。
十一月，壬申，金人攻安豐黃口灘。
陝西人張羽來歸。
蒙古取金潞州，元帥右監軍納哈塔布拉圖、參議官王良臣死之。
十二月，金主欲乘勝來議和，以開封府治中呂子羽為詳問使，至淮中流，不納。金主怒，以布薩安貞為左副元帥，輔太子守緒，會師南侵。
金宰相請修山寨以避兵，御史中丞完顏伯嘉諫曰：「建議者必曰據險可以安君父，獨不見陳後主之入井乎？假令入山寨可以得生，能復為國乎？人臣有忠國者，有媚君者；忠國者或拂君意，媚君者不為國謀。臣竊謂有國可以有君，有君未必有國也。」果勒齊、高汝礪聞之，怒甚，旋出伯嘉行省河中。
是歲，契丹陸格據高麗江東城，蒙古遣哈珍劄拉率師平之，高麗王盦遂降，歲貢方物。
遼王琉格引蒙古契丹軍及東夏國元帥呼圖兵十萬圍赫舍，高麗助兵四十萬，克之。赫舍自經死。徙其民於西樓。
春，正月，戊辰朔，召四川制置使董居誼赴行在。居誼黷貨，所至輒敗，故以聶子述代之。
戊子，金人攻成州，都統張威自西和州退守仙人原。
辛卯，金人復侵西和州，守將趙彥吶設伏待之，殲其眾。
壬辰，金主以蒙古已破太原，河北事勢非復昔比，詔百官議所以為長久之利者。翰林學士承旨圖克坦鎬等以謂：「制兵有三：一曰戰，二曰和，三曰守。今欲戰則兵力不足，欲和則敵人不從，唯有守耳！河朔州郡既殘破，不可一概守之，宜取願就遷徙者，屯於河南、陝西，其不願者，許自推其長，保聚險阻。」 刑部侍郎溫屯呼哈勒等曰：「河北諸郡，宜令諸郡選才幹，眾所推服，能糾民遷徙者，願之河南或晉安、河中及諸險隘，量給之食，授以曠土，盡力耕稼，置僑治之官，撫循教戰，漸圖恢復。」宣徽使伊喇光祖等曰：「太原雖暫失，頃亦可復。當募土人威望服眾者，假以方面，重權能，克復一道，即以本道總管授之，能捍州郡，即以長佐授之，必各保一方，使百姓復業。」廷臣多同光祖議。已而河中行省完顏伯嘉亦上書曰：「中原之有河東，如人之有肩背。古人云：『不得河東，不可為雄。』萬一失之，恐未易取也。」
甲午，金人破鳳州，夷其城。乙未，興元都統吳政及金人戰於黃牛堡，死之。
金主謂宰臣曰：「頃近侍還自陝西，謂拜甡已得鳳州；如得武休關，將遂取蜀。朕意殊不然。假使得之，亦何可守？此舉蓋為宋人渝盟，初豈貪其土地耶？朕重惜生靈，惟和議早成為佳耳。」
二月，庚子，太白晝見。
金主與太子謀南征帥，不得其人，歎曰：「天下之廣，緩急無可使者，朕安得不憂！」
癸卯，金人乘勝破武休關，都統李貴遁還。
丙午，金主謂宰臣曰：「江、淮之人，號稱選忄耎，然官軍攻蔓菁咼，其眾困甚，招之使降，無一肯從者。我家河朔州郡，一遇北兵，往往出降。此何理也？」
丁未，金人破興元府，權府事趙希時棄城走。
庚戌，以曾從龍同知樞密院事兼江淮宣撫使，吏部尚書任希夷簽書樞密院事。
辛亥，金人破大安軍，遂破洋州。壬子，前四川制置使董居誼遁。都統張威使石宣邀擊金人，大破之，殲精兵三千人，俘其將巴圖魯安，乃遁去。
金完顏額爾克復大舉圍棗陽，塹其外，繞以土城。趙方遣統制扈再興等，引兵三萬餘，分道出攻唐、鄧二州，又命其子範監軍，葵為殿。
乙丑，夏人復以書來四川，議夾攻金人，利州安撫丁焴許之。
三月，己巳，以鄭昭先知樞密院事，曾從龍參知政事。
癸酉，金人復入洋州，焚其城而去。
丁亥，太白晝見。
金完顏伯嘉自河中召還，仍為御史中丞，言於金主曰：「河中、晉安，被山帶河，保障關陝，此必爭之地，今雖殘破，形勢猶存。若使他人據之，因鹽池之饒，聚兵積糧，則河津以南，太行以北，皆不足恃矣。」甲午，金主詔太原等路州縣闕正授官，令民推其所愛為長佐，行省量與職任，及運解鹽入陝西以濟調度，命胥鼎兼領其事。
金人自盱眙退師。
閏月，癸亥，興元軍士張福、莫簡等作亂，以紅巾為號。
庚子，金皇子守純進封英王。
是春，金左副元帥布薩安貞圍安豐軍及滁、濠、光三州，江淮制置使李玨命池州都統武師道、忠義軍都統制陳孝忠救之，皆不克進。安貞遂分兵自光州侵麻城，自濠州侵石磧，自盱眙侵全椒、來安、天長、六合，淮南流民渡江避亂，諸城悉閉。金遊騎數百至採石楊林渡，建康大震。
時賈涉以淮東提刑知楚州，節制京東忠義，慮忠義人為金所用。亟遣陳孝忠向滁州，石珪、夏全、時青向濠州，季先、葛平、楊德廣趨滁、濠，李全、李福要其歸路。全進至渦口，與金左都監赫舍哩約赫德連戰於化湖陂，殺金將數人，得其金牌，金人乃解諸州之圍而去。全追擊，敗之於曹家莊，金人自是不敢窺淮東。涉，天臺人也。
初，涉募能殺金太子者，賞節度使；殺親王者，賞承宣使；殺駙馬者，賞觀察使。全因致所得金牌紿涉，雲殺駙馬阿哈所獲，涉遂請授全廣州觀察使。所雲駙馬阿哈，指安貞也，時安貞方在軍中，而全敢於虛誑如此。安貞旋自軍前入見金主於仁安殿。
夏，四月，甲戌，金以知臨洮府事特嘉喀齊喀為元帥左都監，行元帥府事於鞏州。
癸未，金陝西地大震。
癸巳，參知政事曾從龍罷。
張福、莫簡等眾入利州，聶子述保劍門。檄醴泉觀使安癸仲兼節制軍馬，討賊，癸仲召都統張威等帥兵來會。福等殺總領財賦楊九鼎，掠閬、果二州，四川大震。趙方、魏了翁移書宰執，謂安丙不起，則賊未即平，蜀未可定；遂以丙為四川宣撫使，董居誼落職，奪三官。時李壁、李埴並鎮潼、遂，亦皆以國事勉丙。
金提舉榷貨司王三錫請榷油，歲可入銀數萬。果勒齊以用度方急，勸金主行之。高汝礪曰：「油者，世所共用，利歸於公，則害及於民，故古今皆置而不論，亦厭苛細而重煩擾也。若從三錫議，是以舉世通行之貨為榷貨，私家常用之物為禁物，自古不行之法為良法，竊為聖朝不取，且其害有不勝言者。」金主重違果勒齊意，令百官集議。禮部尚書楊雲翼、翰林侍讀學士趙秉文等皆以為不可，金主曰：「古所不行者而今行之，是又生一事也，其罷之。」
五月，己亥，太學生何處恬等伏闕上書，以工部尚書胡榘欲和金人，請誅之以謝天下。
金築南京裡城，以珠赫寽果勒齊固請也。金主慮擾民，募人能致甓五十萬者遷一官，百萬升一等。於是平陽判官完顏阿拉、左廂譏察霍定和發蔡京故居，得甓二百萬有奇，准格遷賞。金主問曰：「人言此役恐不能就，如何？」果勒齊曰：「終當告成，但其壕未及浚耳。」金主曰：「無壕可乎？」果勒齊曰：「苟防城有法，正使兵來，臣等愈得效力。」金主曰：「與其臨城，曷若不令至此為善？」果勒齊無以對。及城成，果勒齊受金鼎之賞，建碑書功於會朝門。
蒙古使張柔帥兵南下，遂克雄、易、保、安諸州。賈瑀據孔山台，柔攻之，不下。台無水，汲山下，柔斷其汲道，瑀窮，乃降，柔剖其心以祭苗道潤。引兵次滿城，金將武仙會鎮、定、深、冀兵數萬攻之。柔全軍適出，帳下才數百人，柔命老弱婦女乘城，自率壯士突出仙兵後，毀其攻具，從數騎策馬杖槊，大呼入圍，仙眾皆披靡。復使緣山多張旗幟，聲言救至，曳柴揚塵，鼓譟以進。仙兵大潰，柔追擊之，屍橫數十里。柔乘勝攻定州，下之，於是祁陽、曲陽等帥皆降於柔。柔遂圍中山府，仙遣其將葛鐵槍與柔戰於新樂，飛矢中柔頰，落其二齒，柔拔矢戰，葛鐵槍大敗，死者數千人。仙復遣劉成攻柔，柔又敗之，遂南掠鼓城、深澤、甯晉諸縣。由是深、冀以北，鎮、定以東三十餘城，望風悉來降附。
六月，甲子朔，金以河南統軍使實嘉鈕勒歡為元帥右都監，行平涼元帥府事；以御史中丞完顏伯嘉行樞密院於許州。
張福擁眾薄遂甯，權府事程遇孫棄城走。福入遂寧，焚其城。遂入普州，守臣張已之棄城走。福屯於普州之茗山，安丙自果州如遂甯，令諸軍合圍，絕其樵汲以困之。庚午，張威引兵至，福窮，請降，威執之以獻於丙。
辛巳，西川地震。太白晝見。
丁亥，嗣濮王不嫖卒。
戊子，金人復太原府。
辛卯，太白經天。
癸巳，丁焴復以書約夏人伐金。
西域殺蒙古使者，蒙古主親征，取訛答喇城，擒其酋哈只爾只蘭圖。
秋，七月，丙申，張福伏誅；張威又捕賊眾千餘人，誅之，莫簡自殺，紅巾賊悉平。再貶董居誼永州居住。
金完顏額爾克擁步騎傅棗陽城，孟宗政囊糠盛沙以覆樓柵，列甕瀦水以防火，募砲手擊之，一砲輒殺數人。金人選精騎二千，號弩子手，擁雲梯、天橋先登，又募銀礦石工晝夜陷城，運茅葦直抵圜樓下，欲焚樓。宗政先毀樓，掘深坑，防地道；創戰棚，防城損，穿阱才透，即施毒煙烈火，鼓韝以薰之。金人窒以濕氈，析路以刳土，城頹，樓陷。宗政撤樓益薪，架火山以絕其路，列勇士，以長槍勁弩備其沖；距樓陷所數丈，築偃月城，袤百餘丈，翼傅正城。金人摘強兵，披厚鎧、氈衫、鐵面具而前，又濕氈濡革，蒙火山，覆以冰雪，擁雲梯徑抵西北圜樓登城。城中以長戈摏其喉，殺之；敢勇軍自下夾擊，金兵墜死燎焰。宗政激將士血戰，凡十五陣，金人連不得志。會扈再興、許國兩道並進，掠唐、鄧境，焚其城柵糧儲。金屯兵棗陽城下八十餘日，趙方知其氣竭，乃召國、再興還，並東師隸於再興，剋期合戰。再興敗金人於瀼河，又敗之城南。宗政自城中出擊，內外合勢，士氣大振，賈勇入金營，自晡至三更，殺其眾三萬，金人大潰。額爾克單騎遁，追至馬蹬寨，焚其城，入鄧州而還。金人自是不敢窺襄陽、棗陽。中原遺民來歸以萬數，宗政發廩贍之，給田創屋，籍其勇壯，號忠順軍，俾出沒唐、鄧間。宗政由是威振境外。
李全引兵至齊州，金守臣王贇以城降。
八月，丙寅，金補闕許古等削官解職。金自南渡後，古與陳規並以諫官著聲，而規尤見重。金主嘗令文繡署作大紅半身繡衣，戒以勿令陳規知；及成，復問規知否，答以不使知。金主因歎曰：「陳規若知，必以華飾諫我，我實畏其言。」凡宮中舉事，必曰怒陳規有言。金主雖重其言，然不能用。
戊辰，復合利州東、西路為一。
壬申，蒙古取金武州，判官郭秀死之。丁丑，又取合河，縣令喬天翼死之。
九月，丙午，以賈涉主管淮東制置司公事，兼節制京東、河北軍馬。
初，山東來歸者日眾，而石珪以計殺沈鐸於漣水，應純之亦罷去，權楚州梁丙無以贍之。季先乞預借兩月糧，然後帥所部五千並馬良等萬人往密州就食，丙不許。先請速遣李全代領其眾，丙亦不從，而以珪權軍務。珪乃奪運糧之舟，渡淮大掠，至楚州南渡門，焚毀幾盡；丙遣人諭之，不止。時涉知盱眙軍，上書言：「忠義之人源源而來，不立定額，自為一軍，處之北岸，則安能以有限之財應無窮之需！饑則噬人，飽則用命，其勢然也。」朝廷因命涉節制忠義人。涉受命，即遣傅翼諭石珪、楊德廣等以逆順禍福，珪等乃謝罪。涉慮其人眾思亂，因滁、濠之役，分石珪、陳孝忠、夏全為兩屯，李全為五寨。又用陝西義勇法，涅於手，合諸軍，汰者三萬有奇，涅者不滿六萬人，正軍常屯七萬，使主勝客，朝廷歲省費什三四。至是分江淮制置為沿江、淮東、西三司，命涉主管淮東。
金張林以山東諸郡附李全來歸。初，蒙古克益都，不守而去。益都府卒張林與其黨復立府，歸金，以功為治中，凶險不逞。知府田琢失眾心，林逐琢，遂據益都，山東諸郡皆附之。林欲來歸以自固，會李全自齊州還，薄兵青州城下，遣人說林早附，林恐全誘己，猶豫未決。全挺身入城，惟數人從，林納之，相見甚歡，置酒結為兄弟，附表奉青、莒、密、登、萊、濰、淄、濱、棣、寧海、濟南十二郡版籍來歸，表詞有云：「舉七十城之全齊，歸三百年之舊主。」詔授林武翼大夫、京東安撫使兼京東總管。
是秋，蒙古穆呼哩取金岢嵐、吉、隰等州，進攻絳州，拔其城，屠之。
冬，十月，乙丑，金用蒙古綱言，招集義軍，各置都統、副統等官。
壬辰，金命有司葺閑舍，給薪米，以濟貧民，期明年二月罷。
十一月，癸已朔，金以樞密副使布薩安貞同簽院事，額爾克行院事於河北。
辛亥，進封楊次山為會稽郡王。
戊午，蒙古兵破晉安府，金行元帥府事鈕祜祿貞死之。
十二月，乙亥，築興元府城。
京湖制置使趙方，以金人屢敗，必將同時並攻，當先發以制之；己丑，遣扈再興、許國、孟宗政帥師六萬分三道伐之，戒之曰：「毋深入，毋攻城，第潰其保甲，毀其城寨，空其資糧而已。」
大雨雪，淮冰合。李全請於賈涉曰：「每恨泗州阻水，今如平地矣，請取東、西城自效。」涉許之。全以長槍三千人夜半渡淮，潛向泗之東城，將踏壕冰傅城下，俄城上荻炬數百齊舉，遙謂全曰：「賊李三，汝欲偷城耶？天黑，特以火燭之。」全知有備，乃引兵還。」
金右丞相珠赫寽果勒齊專因權寵，擅作威福，與平章政事高汝礪相倡和。果勒齊主機務，汝礪掌利權，附己者用，不附者斥，凡言事忤意及負才力或與己頡頏者，於金主前陽稱其才，使幹當河北，陰置之死地。又以己為相不得兼樞密、元帥以攬兵柄，乃與汝礪力勸金主南侵，置河北於不問，凡精兵皆集河南，以苟且歲月。至是使奴薩布殺其妻，因歸罪於薩布，而殺之以滅口。事覺，金主久知其奸，下果勒齊於獄，殺之。
初，金主將遷汴，欲置糺軍於平州，果勒齊難之。乃發中都，金主命穆延盡忠厚撫糺軍，而盡忠輒殺數人，且勸金主取其元給器用，故有劄達之難，而中都已亡。金主嘗歎曰：「壞天下者，果勒齊、搏多也。」
是歲，復京東、河北二府、九州、四十縣。
雅州蠻入盧山縣，焚碉門寨而去。
春，正月，丁酉，扈再興攻鄧州，許國攻唐州，皆不克而還。金人追之，遂攻樊城，趙方督諸將拒卻之。
蒙古破金好義堡，霍州刺史伊喇阿裡哈等死之。
己酉，以不淩為嗣濮王。
戊午，夏人復以書至四川，議夾攻金人。
是月，孟宗政敗金人於湖陽。
金宰臣因伊喇光祖之議，請分置公府，金主意未決。御史中丞完顏伯嘉曰：「宋人以虛名致李全，遂有山東實地。苟能統軍守士，雖三公亦何惜焉？」 金主曰：「他日事定，公府無乃多乎？」伯嘉曰：「若事定，以三公就節鎮，何不可者？」金主意乃決。二月，以河北、山東地封滄州經略使王福為滄海公，以清、觀、滄州、鹽山、無棣、樂陵、東光、甯津、吳橋、將陵、阜城、蓚縣隸之；河間招撫使伊喇重嘉努為河間公，以獻、蠡、安、深州、河間、肅甯、安平、武強、饒陽、六家莊、郎山寨隸之；真定經略使武仙為恆山公，以真定府、沃、冀、威、鎮寧、平定州、抱犢寨、欒城、南宮縣隸之；中都東路經略使張甫為高陽公，以雄、霸、莫州、高陽、信安、文安、大城、保定、靜海、寶坻、武清、安次縣隸之；中都西路經略使靖安民為易水公，以涿、易、安肅、深州、君民川、季鹿、三保、河北、江礬山寨、青白口、朝天寨、水谷、懽谷、東安寨隸之；遼州刺史行元帥府事郭文振為晉陽公，以河北東路皆隸之；平陽招撫使胡天作為平陽公，以平陽、晉安府、隰、吉州隸之；昭義節度使完顏開為上黨公，以澤、潞、沁州隸之；山東安撫副使燕寧為東莒公，以益都府路皆隸之。九公皆兼宣撫使，總帥本路兵馬，署置官吏，征斂賦稅，賞罰號令，得以便宜行事。除已畫定所管州縣外，如能收復鄰近州縣者，亦聽管屬。
三月，辛丑，金議遷睢州，治書侍御史富勒呼奉詔相視京東城池，還，言勿遷便，從之。
辛亥，金平章政事高汝礪進尚書右丞相；陝西行省胥鼎罷。
壬子，金紅襖賊於忙兒襲海州，據之。
夏，四月，庚申朔，詔淮東制置賈涉招諭山東、兩河豪傑。
戊辰，金禘於太廟。
金人復大名府，以參知政事巴圖魯權尚書右丞，左都監承立權參知政事，同行尚書省元帥府於京兆。
丙戌，史彌遠等進《玉牒》。
五月，癸巳，金紅襖賊寇樂陵，王福擊敗之。
丙辰，蒙古兵徇金兗州，泰定軍節度使完顏畏剋死之。
六月，癸酉，賜禮部進士劉渭以下四百七十五人及第、出身。
時史彌遠柄國久，鄧若水對策，論其奸，宜罷之，考官置之末甲；策語播行都，士爭誦之。彌遠怒，諭府尹，使逆旅主人譏其出入，將置之罪，久之乃已。
丁丑，蒙古取金大名府，又攻開州及東明、長垣等縣。
李全自化湖陂之捷，有輕諸將心，以漣水忠義副都統季先威望出己上，陰結賈涉吏莫凱，使譖先欲反。涉信之，壬午，命先赴樞密院議事，殺之於道，而遣統制陳選總其眾於漣水。先部曲裴淵、宋德珍、孫武王、王義深、張山、張友拒選不納，迎石珪於盱眙，奉為統帥。珪道楚城，涉不之覺，遂入漣水。選還，涉恥之，謀分珪軍為六，請於朝，出修武、京東路鈐轄印誥各六，授淵等。淵等陽從命，而實不奉涉教令，涉恐甚。詔以珪為漣水忠義軍統轄。
追諡周敦頤曰元，程顥曰純，程頤曰正。
秋，七月，戊戌，以京東路、河北諸州守臣空名告身付京東、河北節制司，以待豪傑之來歸者。
丙午，以任希夷參知政事。
金使烏庫哩仲端如蒙古求和，呼蒙古主為兄；蒙古主不允。
八月，癸亥，皇太子詢卒，諡景獻。
金長清令嚴實為主將所疑，挈家壁於青崖堌，依益都張林以避之。會趙拱以朝命諭京東，過青崖，實因求內附。拱奉實款至楚州，賈涉以聞。實分兵四路，所至州縣皆下，於是太行之東，皆受實節制，實乃舉魏、博、恩、德、懷、衛、開、相等郡來歸。涉再遣拱往諭，配以兵二千；李全亦請往，涉不能止，乃帥楚州及盱眙忠義萬人以行。拱說全曰：「將軍提兵渡河，不用而歸，非示武也。今乘勝取東平，可乎？」全乃合張林軍數萬襲東平，金行省蒙古綱率師固守，全索戰不得，乃與林夾汶水而寨。明日，金監軍王庭玉以騎兵三百奄至，全欣然上馬，帥帳前騎赴之，殺數人，奪其馬。逐北，抵山谷，遇金龍虎上將軍鄂博台盛兵以出，旁有繡旗女將，馳馬突鬥，全幾不免。諸將赴援，拔全出，退保長清，精銳喪失大半。全恐所攜鎮江軍五百人懷憤，乃使拱將之先行，而自以餘眾道滄州，假鹽利慰贍之，尋還楚州。
張林攻金滄州，王福以城降。
壬申，安丙遺夏人書，定議夾攻金，以夏兵野戰，我師攻城，遂命利州統制王仕信帥師赴熙、秦、鞏、鳳翔，委丁焴節制，且傳檄招諭陝西五路官吏軍民。
甲申，復海州，以徐晞稷知州事。
夏取金會州，金陝西行省與議和。
蒙古穆呼哩至滿城，使蒙古布哈將輕騎三千出倒馬關。適金恆山公武仙遣葛鐵槍攻台州，蒙古布哈與之遇，葛鐵槍戰敗，仙舉城降。史天倪說穆呼哩曰：「今中原以漸定，而大兵所過，猶縱鈔掠，非王者弔民伐罪之意。且王為天下除暴，豈可效它軍所為乎？」穆呼哩喜，下令禁剽掠，遣所俘老幼，軍中肅然。
九月，辛卯，金進《章宗實錄》。
夏樞密院使甯子寧率眾二十萬圍鞏州，且來趣兵。
甲午，王仕信帥師發宕昌。乙未，四川宣撫司統制質俊、李實帥師發下城。戊戌，安丙命諸將分道進兵，澠州都統張威出天水，利州副都統程信出長道，興元都統陳立出大散關，統制田胃出子午谷，金州副都統陳昱出上津。已亥，張威下令所部諸將毋得擅進，諸將遲疑不進。庚子，質俊等克來遠鎮，敗金人於定遠城。辛丑，王仕信克鹽川鎮。乙巳，程信、王仕信引兵會夏人於鞏州城下。丁未，攻城，不克，遂趨秦州。丙辰，夏人自安遠寨，退師。
冬，十月，丁巳朔，程信復邀夏人共攻秦州，夏人不從。信遂自復羌城引兵還，諸將皆罷兵。戊寅，程信以宣撫司令斬王仕信於西和州，罷張威官。
蒙古主遣達呼報金，謂烏庫哩仲端曰：「向欲汝主授我河朔地，彼此罷兵，汝主不從。今念汝遠來，河朔既為我有，關西數城未下者，其割付我，令汝主為河南王。勿復違也。」
時青與叔父全俱為紅襖賊，及楊安兒、劉二祖敗，青承赦降，隸軍中為濟州義軍萬戶，後附李全來歸，處之龜山，有眾數萬。至是金元帥赫舍哩約赫德遣人招之，青以書乞假邳州以屯老幼，當襲取盱眙，盡定淮南以贖罪。金主乃以青為濟州宣撫使，封滕陽公，使領本處兵馬，而未授以邳。
十一月，丁亥朔，金易水公靖安民出兵至礬山，復取簷車寨。蒙古兵圍安民所居山寨，守寨提控馬豹等以安民妻子及老弱出降。安民軍中聞之駭亂，欲降以保妻子，安民及經歷官郝端不從，遂遇害。
庚戌，大風。壬子，臨安府火。著作郎吳泳上疏曰：「京城之災，京城之所見也。四方有敗，陛下亦得而見之乎？夫慘莫慘於兵也，而連年不戢，則甚於火；酷莫酷於吏也，而頻歲橫征，則猛於火。閩之民困於盜，浙之民困於水，蜀之民困於兵。橫斂之原既不澄於上，苞苴之根又不絕於下，譬彼壞木，疾用無枝，而內涸之形見矣。」
蒙古穆呼哩既戢士卒，州郡悅附，遂以輕騎入濟南，嚴實挈所部二府、六州戶三十萬詣軍門降，穆呼哩承制拜實行尚書省事。實將李信，乘實出，殺其家屬來降，實攻信，殺之。
時金兵二十萬屯黃陵岡，遣步卒二萬襲穆呼哩於濟南，穆呼哩迎戰，敗之，遂薄黃陵岡。金兵陳河南岸，穆呼哩令騎下馬，短兵接戰。金兵大敗，溺死者眾。穆呼哩遂陷黃陵岡，進取楚丘，由單州趨東平，圍之。
蒙古耶律楚材進《庚午元曆》。楚材通術數之學，尤邃於《太玄》，蒙古主每征伐，必令楚材預卜吉凶，亦自燒羊胛之符之，然後行。
漣水忠義軍統轄王珪，以入漣水非賈涉意，心懷不安，李全復請討珪；涉遂以全兵列於楚州之南渡門，移淮陰戰艦於淮安，示珪有備。因命一將招珪軍，來者增錢糧，不至者罷支給，眾心遂散。十二月，壬申，珪殺裴淵，挾孫武王、宋德珍降於蒙古，穆呼哩以珪為元帥。珪既去，漣水之眾未有所屬，李全求並將之，涉不能卻，遂以付全。
鎮江副都統翟朝宗得璽於金師，獻之，其文曰「皇帝恭膺天命之寶。」
時青復自金來附，以為京東鈐轄。
金兵固守東平，穆呼哩謂嚴實曰：「東平糧盡，必棄城去；汝即入，安輯之，勿苦郡縣以敗事。」留蘇嚕克圖，以蒙古兵守之，以嚴實權行省；謂千戶薩裡台曰：「東平破，可命嚴實、石珪分城內南北以守之。」遂北還。
金禮部郎中穆延呼圖賚，以言事忤旨，命集五品以上官顯責之。完顏伯嘉諫曰：「自古帝王，莫不欲法堯、舜而恥為桀、紂，蓋堯、舜納諫，桀、紂拒諫也。故曰納諫者昌，拒諫者亡。呼圖賚所言是，無益於身，所言不是，無損於國。陛下廷辱如此，獨不欲為堯、舜乎？」
是歲，蒙古主攻西域蒲華城、尋思干城、斡脫羅兒城，皆克之。
遼王耶律琉格卒。蒙古以其妻姚裡氏佩虎符，權領其眾。
春，正月，甲午，金尚書省言：「《章宗實錄》已進呈，衛王事蹟，亦宜依海陵庶人實錄纂集成書，以示後世。」詔可。史官以衛王事蹟舊無紀載，人罕能言之者，前左丞賈益謙嘗事衛王，致仕居鄭州，遣編修一人就訪之。益謙知其旨，謂之曰：「知衛王莫如我，然我聞海陵被弒而世宗立三十餘年，禁近能暴海陵蟄惡者，輒得美仕，故當時史官修《實錄》，多所附會。衛王為人勤儉，慎惜名器，較其行事，中材不及者多矣。吾知此而已，設欲飾吾言以實其罪，吾亦何惜餘年！」朝議偉之。
乙未，地震。
以李全還自山東，賜緡錢六萬。
丁酉，蒙古兵攻天井關。
辛丑，太白晝見。
乙巳，金集諸道兵於蔡州，命布薩安貞南伐。
二月，辛未，布薩安貞出息州，軍於七里鎮。南兵據淨居山，遣兵擊敗之，南兵保山寺，縱火焚寺，乘勝追至洪門山，奪其柵。南軍保黃土關，關絕險，素有備，堅壁不出。安貞遣輕兵分為左、右軍，潛登，別以兵三千直逼關門。翌日，左、右軍會於山顛，守關兵潰。進克梅林關，拔麻城。治舟於團風，弗克濟，遂圍黃州，分兵破諸縣，又遣別將攻漢陽軍。
丁丑，李全攻金泗州，赫舍哩約赫德救之，全敗走。約赫德進福渦口，糧盡而還。
甲申，詔：「淮東、京湖諸路應援淮西沿江制置司，防守江面。」
三月，丙戌朔，鄂州副都統扈再興引兵攻唐州。
黃州被圍，知州何大節取郡印佩之，誓以死守。丁亥夕，兵士忽奔告曰：「城陷矣！」擁之登車，才出門，而金兵已大至，大節自沉於江。
庚寅，長星見。
丙申，金參知政事圖克坦思忠進尚書右丞，以太子詹事布薩毅夫為參知政事。
金主諭宰臣曰：「今奉御奉職，多不留心採訪外事。聞章宗時，近侍人秩滿，以所采事定升降，今亦宜預為考核之法以激勸之。」
己亥，金布薩安貞取蘄州，知州李誠之家人皆赴水死，然後自殺，官屬亦多死者。詔皆褒贈之，立廟蘄州。
癸丑，金人退師，扈再興邀擊，敗之於天長鎮。

