
春，正月，庚子，遼主如延芳澱。
壬寅，帝謁啟聖院太宗神御殿。初，太祖，太宗每歲上元幸佛寺，然後御樓觀燈。帝自畢諒陰，以啟聖院太宗降誕之地，聖容在焉，前期往拜，至望夕乃幸它寺，遂為制。
甲辰，以右僕射張齊賢為邠、寧、環、慶、涇、原、儀、渭、鎮戎軍經略使，判邠州，令環慶、涇原兩路及永興軍駐泊兵並受齊賢節度。專為經略使自此始。
初，慶州發兵護芻糧詣靈州，殿中丞鄭文寶，素知西邊山川險易，上言必為繼遷所敗。已而轉運使陳緯果沒於賊，賊進陷清遠軍。文寶時居母喪，即命相府召文寶，詢其策略；文寶因獻《河西隴右圖》，且言靈州可棄。於是遺王超西討。丁未，詔起復文寶為工部員外郎，同句當陝西隨軍轉運使事。
戊申，以吏部郎中田錫權句當通進、銀台司兼門下封駁事。錫再掌銀台，每覽天下章疏，有言民飢盜起及詔敕不便者，悉條奏其事，帝對宰臣稱錫為得爭臣之體。
辛酉，女真宰相伊勒希達入貢於遼。
壬戌，環慶部署張凝襲諸蕃，焚族帳二百餘，斬首五千級，降九百餘人。
癸亥，改命張齊賢判永興軍府兼馬步軍部署，罷經略使之職。
帝謂宰相呂蒙正等曰：「朕每遇將臣，未嘗不與細論利害，然未有能出奇策者。今已復春時，汲汲經營，將來猶慮不及。中書、樞密院可各述所見，具今歲防邊宜如何制置，條列以聞。」
丙寅，田錫言：「霸州、乾寧軍死傷人戶，又，莫州奏餓殺一十六口，滄州奏全家餓死一十七口。陛下為民父母，使百姓餓死，乃是陛下孤負百姓。宰相調燮陰陽，啟導聖德，而惠澤不下流，乃是宰相孤負陛下。昔伊尹作相，恥一夫不獲。今餓死人如此，所謂『焉用彼相』。若不別進用賢臣，臣恐危亂之萌，不獨在邊防而在內地也。」
以丁謂為夔州路轉運副使。
初，王均叛，朝廷調施、黔、高、溪州蠻子弟以捍賊，既而熟山川道路，反入為寇，攻州縣，掠民男女入溪洞，久不能定。詔以謂為轉運使，委之經制。至則命罷兵，自入溪洞，每渡水，輒減從吏卒，比至巢，自從者不過三二人。蠻人服其恩信，皆大喜，其首領田彥伊以下遂出迎謁，以牛酒勞謂。謂留，與之飲食，歡甚，喻以禍福，且言赦不殺，彥伊等感泣，願世奉貢。謂要與俱至夔州，每渡水，亦使之減所從蠻人，如謂入時。及館，謂與之錦袍、銀帛有差，盛具燕之，蠻酋皆大悅。比數日，請歸不許，而遇之益厚。間使人謂之曰：「公欲得所掠漢民男女，若等誠能自請歸之，公必喜，遣若去矣。」蠻酋乃請歸所掠漢民男女，謂與之約，每歸一人，與絹一匹，於是凡得萬餘人。及歸，又自臨送之，蠻酋皆感泣辭訣，乃作誓刻石柱，立境上。
謂度峽內至荊南，宜備蠻險厄之地，悉置寨，籍居人使自守，有事則皆會禦賊，無事則散歸田裡，留守望者數人而已。又以忠、萬等州兵食不能自給，乃置忠、萬等州營於夔州，使其軍就食，有事則歸於其州。峽之諸州，施尤近蠻，食嘗不足而道狹難饋，有鹽井之利而亦難致，故售者少。謂乃度巫山縣，每三十里置鋪，鋪置卒三十人，使往者負粟以次達施州，迓者負鹽以次達巫山。凡商人之得鹽巫山者，比得之它州減勞費半，乃令欲巫山鹽者，皆入粟於施州，於是施州得粟與它州等。詔特遷謂戶部員外郎。
時溪蠻別種有入寇者，謂遣彥伊等帥其徒討擊，且出兵援之，凡擒生蠻八百六十，得所掠漢口四百餘。復上言：「黔南蠻族多善馬，請置館犒給緡帛，歲收市之。」凡謂所經畫，其後皆不能變。
二月，京城衢巷狹隘，詔右侍禁、閤門祗候謝德權督廣之。德權既受詔，先撤貴要邸舍，群議紛然。有詔止之；德權面請曰：「今沮事者皆權豪輩，吝僦屋資耳，非有它也。臣死不敢奉詔。」帝不得已從之。德權因條上衢巷廣袤及禁鼓昏曉，皆復長安舊制。乃詔開封府街司約遠近置籍立表，令民自今無復侵佔。
癸酉，詔曰：「比司帑廩者多收羨餘以為課績，益出納之際，有所重輕，此可責而不可獎也。宜令有司嚴加戒勵，無使復然。」三司言衣庫副使焦守節監香藥榷易院，歲增入十餘萬，當遷閤門副使。帝謂輔臣曰：「守節緣財利羨餘而遷橫行，何以勸邊陲效命者！」止以為宮苑副使。
孫全照至綏州，言築城非便，朝論亦多異同。丁丑，詔知天雄軍錢若水與並代鈐轄陳興乘傳詳度之。
女真遣其子朝於遼。
乙酉，詔：「邊士疾病戰沒者，冬春衣聽給其家。」
己丑，以王漢忠為邠甯、環慶路都部署，李允正為鈐轄。
三月，李繼遷大集蕃部攻陷靈州，知州、內客省使、順州團練使裴濟死之。濟在靈州凡二年，謀緝八鎮，興屯田之利，民甚賴焉。及被圍，餉道斷絕，濟刺指血染奏求救，大軍訖不至，城遂陷。繼遷以州為西平府，尋居之。戊申，事聞，宰相等上表待罪，詔慰諭之。
己酉，以王超為永興軍駐泊都部署，石普副之；徙康繼英為慶州駐泊鈐轄，與西南沿邊迭為應援；秦翰為環慶、涇原兩路鈐轄，與王漢忠、李允正同其事，備繼遷之侵軼也。
甲寅，遼遣北府宰相蕭繼遠等率師南下。
己未，親試禮部舉人，得進士益都王曾以下三十八人，《九經》諸科百八十一人，並賜及第。
先是命吏部侍郎陳恕知貢舉，恕所取士甚少，以王曾為首。及是糊名考校，曾復得甲科。恕歎曰：「曾，名世才也，吾得曾，不愧知人矣。」或謂曾曰：「狀元一生吃著不盡。」曾正色答曰：「平生之志，不在溫飽！」
壬戌，遼主如鴛鴦濼。
夏，四月，丙寅朔，遼文班太保達哩斯與南軍戰於梁門，旋遣南京統軍使蕭達蘭攻泰州，先後告捷，未幾，引還。
錢若水上言：「綏州自賜趙保忠以來，戶口凋殘，今欲復城之，用工計百餘萬，又須廣屯戍兵，倍於曩日。芻糧之給，全仰河東，其地隔越黃河及大、小鐵碣二山，又城下有無定河，緩急用師，輸送艱阻。且其地無險，若修葺未備，蕃寇奔沖，則難於固守。況此州城邑焚毀，無尺椽片瓦，所過山林，材木匱乏，乞罷其役。」若水復詣闕面陳其事，帝甚嘉納。初，若水率眾過河，分佈軍伍，咸有節制，深為戍將所伏。帝知之，謂左右曰：「若水儒臣中知兵者也。」
壬申，詔：「陝西民輓送緣邊芻糧者，賜租之半。」
癸酉，命田錫以本官兼侍御史知雜事，仍遣中使諭旨曰：「知雜之任，朝廷甚難其人，故以命卿。仍不妨徐徐撰述，或有所見，即具奏聞。」
命北邊經度方田以限敵騎。
田錫請命「審官院檢前後中書剳子，應三院御史二十一人，中曾有貪猥過犯者，不得令在憲秩，可改授它官；其有清嚴勤幹者，不得令在外官，詔歸本職。」
五月，庚子，減河北冗官。
癸卯，置憲州。
代州進士李光輔，善擊劍，詣闕，帝曰：「若獎用之，民悉好劍矣。」遣還。
乙巳，判三司催欠司楊覃上蠲放天下逋欠計八百萬，請付史館；從之。
丙午，以王顯為河陽三城節度使。
庚戌，指揮使馬翰請揖捕在京群賊。帝謂輔臣曰：「朕尹京日，聞翰以緝賊為名，乃有三害：都市豪民懼其糾察，常厚賂之，一也，每獲賊贓，量以當死之數送官，餘悉入己，二也；常蓄無賴十餘輩，偵察擾人，三也。顧其事未彰敗，不欲去之。自今捕賊止委開封府，勿使翰復預其事。」
是月，選河南民丁為兵。西北邊屢請益兵，輔臣請以河北強壯充選，帝曰：「初置強壯，嘗諭以永不充軍。」呂蒙正曰：「闕兵非取於民，不可得也。」乃於河南籍丁壯為之。侍御史知雜田錫上言：「點集鄉兵，人情不安，實傷和氣。」
六月，以陳若拙為工部郎中，知處州。若拙自京東轉運使被召，時三司使缺，若拙自謂得之，及至，授刑部郎中，知潭州。若拙大失望，因對，固辭，且言嘗任三司判官及轉運使，今守湖外，反類責降；又言父母年老，不願遠適。帝曰：「潭州大籓，朕為方面擇人，所委不在轉運使下。輔相舊臣，固亦有出典大籓者。」若拙懇請不已，乃追新受告敕而有此命。
帝謂宰臣曰：「士大夫操修，必須名實相副。頗聞若拙有能幹，特遷秩委以大籓，而貪進擇祿如此，固當譴降。朕之用人，豈以親疏為間，苟能盡瘁奉公，有所植立，何患名位之不至也！」
癸酉，李繼遷復以二萬騎進圍麟州；詔發並、代、石、隰州兵援之。
乙亥，以王超為定州路駐泊行營都部署，王繼忠副之，入內都知韓守英為鈐轄。
己卯，以知樞密院事周瑩為永清軍節度使，充高陽關都部署。
乙酉，詔益兵八千分屯環慶、涇原。
李繼遷率眾二萬攻麟州，四面負板薄城者五日。知州、閤門祗候衛居實，屢出奇兵突戰，及募勇士縋城潛往擊賊，賊皆披靡，自相蹂踐，殺傷萬餘人。丁丑，繼遷拔寨遁去。
帝對輔臣於便殿，出《河北東路地圖》，指山川要害曰：「契丹入鈔，濱、棣之民頗失農業。今冬若再來，朕必過邢、洺之北，驅逐出境，以安生聚。」呂蒙正等咸請精選將帥，責其成效，車駕毋勞自行。帝曰：「若此，卿等宜各畫必然之策以聞。」
壬辰，帝始聞麟州之捷，以衛居實為供備庫使，通判以下並進秩。
秋，七月，甲午朔，日有食之。
丙申，以鄧州觀察使錢若水為並代經略使，判并州。帝新用儒將，未欲使兼都部署之名，而其任實同也。
丁酉，遼以邢抱朴為南院樞密使。
己亥，保靜節度使王漢忠，坐西討違詔無功，責左屯衛上將軍。逾月，出知襄州，未上，遽暴疾卒。帝甚悼惜之，詔贈太尉，命中使護喪事。
漢忠深沉有識略，輕財好施，賓禮儒士，居常讀書，手不釋卷，以是自矜尚，故群帥不悅之。殿直安守忠、鄭懷德，皆乘驛詣邊受事，漢忠待之不厚，遂相與捃摭漢忠密事以聞。漢忠黜死，二人之力居多。懷德、守忠，皆襄邸攀附者也。
乙卯，募河北丁壯。
丙辰，遣使齎詔就終南山召種放赴闕，仍賜絹百匹，錢十萬，以張齊賢復條上放操行，請加旌賞故也。
壬戌，遼大林砦使王昭敏等來降。
八月，群臣三表上尊號，不允。
丙子，沙州將曹宗壽殺其節度使曹延祿而代之，遣使入貢。以宗壽為歸義軍節度使。
九月，癸巳朔，遼主謁顯陵。
先是麟、府屯重兵，皆河東輸餉，雖地裡甚邇，而限以長河，土人利於河東民罕，至則芻粟增價。帝嘗訪使邊者，言河廣才數十步；乙未，詔轉運使鄭文寶於定羌軍、府州河上經度造橋梁，人以為便。
戊申，種放以幅巾入見於崇政殿，命坐，詢以政事。放曰：「明王之治，愛民而已，惟徐而化之。」即日，授左司諫、直昭文館，賜冠帶、袍笏，館於都亭驛，太官供膳。己酉，放表辭恩命，帝令宰臣召問之；又知放與陳堯叟遊舊，令諭旨。放言：「主上虛懷待士如此，放固不敢以羈束為念。」宰臣以聞，詔遂不許其讓，居數日，復召見，賜緋衣、象笏、犀帶、銀魚及御製五言詩，又賜昭慶坊第一區。
冬，十月，癸亥朔，遼主至自顯陵。
丁亥，向敏中罷為戶部侍郎，張齊賢責授太常卿、分司西京。
先是左領軍衛將軍薛惟吉妻柴氏，無子，早寡，欲改適齊賢。惟吉子安上訴其事，下御史臺，鞫得齊賢定娶柴氏狀。柴因上書訟敏中違詔賤買惟吉故第，又嘗求娶己不許。帝問敏中，敏中言實買安上居第，近喪妻，不覆議姻，未嘗求婚於柴也。鹽鐵使王嗣宗素忌敏中，因入對，言：「敏中議娶王承衍女弟已定。」帝惡其不直，遂罷相。翰林學士宋白嘗就敏中假金，不與，及草制，力詆之，有云：「對朕食言，為臣自昧。」敏中讀之泣下。
田錫言：「訪聞密院、中書，政出吏胥之手。吏胥行遺，只檢舊例，無舊例則不行；樞相商議，別無遠謀，無遠謀則多失。失於邊計者，去年失清遠軍，今年失靈州。失於邦計者，不知府庫有無，不知倉廩虛實。戎夷深入，則請大駕親征；將帥無功，則取聖慈裁斷。所以倉廩虛盈，過不在密院；邊防動靜，事不屬中書。因此相承，浸已成例。聖恩若且任用，則不失享富貴；聖旨若令罷免，則不過歸班行。昔漢之三公，罷免則放之歸農，誅戮則賜其自盡。其任用既重，則黜責非輕，操國柄者所以不敢不用心，持兵權者所以不敢不盡節。今則不然，臣下得優逸而君上但焦勞，故陰陽不順，水旱不調，法令滋章，盜賊多起。尚率京城父老，上章請加尊號，賴聖君英睿，力斷來表。由是見宰相以甘言佞上求聖知，以國計軍機非己任，蓋自來任重責輕之所致也。今帑藏無餘財，倉廩無積粟，但急備邊之用，不思經國之謀，地愈荒而黎民愈貧，事彌繁而資貨彌少。官吏救過不暇，若加以水旱之災，乘以戎夷之患，不知在廟堂者用何智略，總軍兵者作何籌謀！望陛下聽臣所奏，賞罰二柄，不必一一問中書，通變萬機，不必一一由密院；然後辨認讒謗，察訪忠良，速究危亂之萌，則天下幸甚！」
十一月，壬辰朔，詔麟州給復一年。
癸巳，命度支員外郎李士衡、閤門祗候李溥詣陝西諸州增酒榷課。自是歲益錢二十五萬。
辛丑，享太廟。壬寅，合祭天地於圜丘，大赦，除天下逋負錢糧。
丁未，白州民黃受百餘歲，賜粟帛。未幾，復賜京城百歲老人祝道嵒爵一級。
己酉，封皇子元祐為信國公。
癸丑，以職方員外郎樂史直史館。史年七十餘，帝嘉其筋力不衰，且篤學著書，故授以舊職。史與其子黃目俱直史館，時人榮之。
庚申，河陽節度判官清池張知白上疏曰：「臣聞《周禮》秋官主刑。《月令》孟秋中氣之後，則命有司繕囹圄，具桎梏，斷薄刑，決小罪。秋分則申嚴百刑，斬殺必當，無留有罪。此並順上天行肅殺之令也。今命使決獄，多不拘於此時，或在三春，或在九夏，雖勤恤庶獄，慮有滯留，其如未順四時之令何！慾望自今除盛夏仍舊降詔恤刑外，每歲自孟秋中氣後、秋分前，遴選周行，分道決獄。如此，則順天行刑，萬務必義。
「臣又聞先王垂訓，重德教而輕刑罰。今法令之文，為時所尚，自中及外，由刑法而進者甚眾，雖有循良之吏，亦改節而務刑名。臣愚以為刑法者為治之具，不可以獨任，必參之以德教，然後可以言善治。
「臣又聞聖人之居守文之運者，將欲清化源，在乎正儒術。古之學者，簡而有限，其道粹而有益；今之學者，其書無涯，其道非一，是故學彌多，性彌亂。今為進士之學者，經、史、子、集也。有司之所取者，詩、賦、策、論也。五常六藝之意，不遑探討，其所習氾濫而無著，非徒不得專一，又使害生其中。若明行制令，大立程式，每至命題考試，主典籍而參以正史，至於諸子之書，必須輔於經、合於道者取之，過此並斥而不用，然後先策論，後詩賦，責治道之大體，舍聲病之小疵。如是，則進士所習之書簡，所學之文正，而成化之治興矣。」帝覽而嘉之，召知白赴闕，試舍人院，除左正言。
十二月，癸未，遷麟州內屬人於樓煩。
田錫言：「陛下纂位五年，儲闈未建，恐開窺覦之端，宜思重謹之義。」
遼奚王府五帳六節度獻七金山、土河川地，遼主賜以金幣。
是歲，遼放進士刑祥等六人。
春，正月，遼主如鴛鴦濼。
二月，己卯，遣使賑京東、西、淮南水災。
六穀酋長巴勒結遣蕃官來貢，表言：「感朝廷恩信，憤繼遷倔強，已集騎兵六萬，乞會王師，收復靈州。」帝曰：「繼遷每來寇邊，軍出則遁。使六穀部族近寨捍禦，與官軍合，亦國家之利也。」詔許之。庚辰，以巴勒結為朔方軍節度、靈州西面都巡檢使。
三月，辛卯朔，田錫曰：「去秋以來，霖雨作沴，近畿諸處水潦為災，雖為檢覆災傷，乃是虛名，即行賑貸，且非實事。又，國家為闕兵備邊，遂於曹、單、宋、亳、陳、蔡、汝、潁之間扌柬選強壯，得五七萬人。始降指揮，只令在本城防守，及至奏聞都數，即並押赴京師。失信如此，下民寧無怨望！古者民為邦本，食為民天，今國家取壯丁為兵，已失邦本，以災傷去食，寧有民天！五七萬人並離農畝，災沴之餘，寇盜若起，適足為外敵之利耳。」
壬辰，遼主詔修日曆官無書細事。
左司諫、直昭文館種放再表乞暫還山，許之。丙午，特授起居舍人。將行，宴餞於龍圖閣，又詔三館、祕閣官宴餞於瓊林苑，帝賜七言詩三章，在坐皆賦。
夏，四月，置河東神銳、神虎軍共萬三千餘人，立指揮，常加訓習。
乙丑，女真遣使貢於遼。
庚午，徙知益州馬知節知延州，兼鄜延駐泊部署。知節在成都，有訟龍騎卒謀變者，株引千數，知節密捕其黨，案實，止誅為魁者七人。自乾德平蜀，每歲上供紈綺萬計，籍裡民部舟遞運，沉覆殆半，多破產以償。知節請擇廷臣省吏二十人，凡舟二十艘為一綱，以二人主之，三歲一代而較其課，自是鮮有敗者。承寇亂之後，戢兵撫俗，甚著威惠。然嫉惡太過，兵民有犯，多徙配它境，人頗怨懼。朝議務安遠俗，恐知節不協蜀人之情，以其素有武幹，故移守西邊，仍手詔諭以委屬之意。
舊制，士庶家僮僕有犯，或私黥其面。帝以今之僮使本傭雇良民，癸酉，詔：「有盜主財五貫以上，杖脊、黥面、配牢城；十貫以上奏裁，勿得私黥涅之。」
乙亥，參知政事王欽若上言：「桂州通判、太常博士王佑之，近丁母憂才逾月，連進五狀，皆匪機宜；殊忘哀戚之容，苟懷進動之意。望加黜責，以勖有位。」詔削佑之三任，配隸郴州，仍令御史臺榜朝堂告諭。
李繼遷寇洪德砦，蕃官慶香等擊走之。以慶香等領刺史。
丙子，遼遣南府宰相耶律諾袞、南京統軍使蕭達蘭進攻定州，行營都部署王超先發步兵千五百人逆戰於望都縣，殺戮甚眾。副部署、雲州觀察使開封王繼忠與諾袞等戰康邨，自日昳至乙夜，敵勢小卻。遲明，復戰，遼人悉眾攻東偏，出陣後焚絕糧道。繼忠率麾下躍馬馳赴，素衒儀服，遼人識之，圍數十重，士皆重創，殊死戰，且戰且行，旁西山而北，至白城，力不能支，遂就擒。超等即引兵還定州，遺使上聞。
左衛上將軍信國西元祐，孝恪敏悟，帝所鍾愛。及被病，司天言月犯前星庶子星；帝憂之，屢設齋醮祈禳。是日卒，才九歲，追封周王，諡悼獻。後十五日，皇子生兩月者亦不育，帝乃取宗室子，養之宮中。
成都闕守，朝議難其人。帝以知永興軍府張訁永前在蜀，為政明肅，勤於安集，遠民便之，甲申，加訁永刑部侍郎，充樞密直學士，知益州。民聞訁永再至，皆鼓舞相慶。
五月，辛卯，定州部署王超言遼師出境。
甲午，太白晝見。
乙未，以田錫為左諫議大夫，仍遣中使諭錫曰：「第安心著述，必無差出。欲升殿者聽先奏。」
帝聞王繼忠戰死，丁酉，贈大同軍節度使兼侍中，官其三子，皆加等。繼忠既擒，見遼主於炭山，太后知其才，授戶部使，兼賜妻室；繼忠亦自激昂，為遼盡力。
辛亥，錄望都戰歿將士子孫。
望都失利，帝語近臣曰：「用兵固有勝敗，然此戰頗聞有臨陣公然不護主帥，引眾先遁者。若不推窮，何以懲後！」乃命宮苑使劉承珪、供備庫副使李允則馳驛案問。癸丑，鎮州副部署李福，坐削籍流封州；拱聖都指揮使王升，決杖配隸瓊州。因降詔戒勵諸路將帥。
李繼遷攻西蕃，取西涼府。都首領巴勒結偽降，繼遷受之不疑。巴勒結遽集六穀蕃部及結隆族合擊之，繼遷大敗，中流矢，奔還靈州。丁巳。繼遷死，其子德明遣使告於遼。
六月，己未朔，御便殿，出陣圖示輔臣，並授諸將方略：「令鎮、定、高陽三路兵悉會定州，夾唐河為大陣，量寇遠近，出軍樹柵，寇來，堅守勿逐，俟信宿寇疲，則鳴鼓挑戰，勿離隊伍，貴持重，而敵騎無以馳突也。又分兵出三路，以六千騎屯威虜軍，魏能、白守素、張銳領之；五千騎屯保州，楊延朗、張延禧、李懷岊領之；五千騎屯北平寨，田敏、張凝、石延福領之，以當賊鋒。始至，勿與鬥，待其氣衰，背城挑戰，使其奔命不暇。若契丹南越保州與大軍遇，則令威虜之師與延朗會，使其腹背受敵，乘便掩殺。若契丹不攻定州，縱軼南侵，則復會北平田敏合勢入北界，邀其輜重，令雄、霸、破虜已來互為應援。又命孫全照、王德鈞、裴自榮領兵八千屯甯邊軍，李重貴、趙守倫、張繼旻領兵五千屯邢州，扼東西路，敵將遁，則令定州大軍與三路騎兵會擊之。」其它選用，悉皆類此。初，馮拯建議，謂備邊之要，當扼險以制敵之沖，若於保州、威虜間依徐、鮑河為陣，其形勢可以取勝。至是帝多採用其議雲。
丁卯，詔：「命官流竄嶺南者，給緡錢歸葬。」
豐州瓦窯沒劑、加羅、昧克等族以兵濟河擊李德明，敗之。
丁丑，隴山西首領禿逋等貢馬，願附大兵擊敗。
己卯，遼贈李繼遷尚書令，遣西上閤門使丁振弔慰。
辛巳，党項入貢於遼。乙酉，准布諸部附遼。
以定州蒲陰縣當高陽關會兵路，詔葺其城。供奉官、閤門祗候謝德權，兼掌其事，一日，乘傳詣闕求對，言：「沿邊民庶多挈族入城居止。前歲契丹入境，傅潛閉壘自固，康保裔被擒，王師未有勝捷。臣以為今歲必復入寇，兵聚一處，尤非利便。願速分戍鎮、定、高陽三路，天雄城壁闊遠，請急詔蹙之，仍葺澶州北城，浚德清軍隍塹，以為豫備。」帝變色曰：「此大事，非爾所當言。」德權曰：「臣蒙恩驅策，冒萬死求見，原陛下留意。臣實濾蒲陰工作未訖，敵必暴至。」帝慰遣之。既而遼人果圍蒲陰。
先是三司各置使局，不相總統，彼此自求充濟，以促辦為務。至於出納移用，均會有無，則專吝封執，動相違戾，或交摭利病以邀功希進。嘩言日聞於上，帝頗煩親決，文符互出，莫知適從。丁亥，始並鹽鐵、度支、戶部為一使，命權知開封府寇準為兵部侍郎，充三司使。復置鹽鐵、度支、戶部副使，以卞袞領鹽鐵，查道領度支，林特領戶部。判使非奏事及有所更張，則止署按檢，餘皆本部副使判官主之。三司副使自是始預內朝。
以吏部侍郎陳恕為尚書左丞，知開封府。恕在三司，前後逾十數年，利病條例，多所改創。其徙官也，嘗薦寇準可用。及准為三司，即檢其前後所改創事類為方冊，其曉諭榜帖，悉以新版別書，齎詣恕第請署，恕一一為署之，不復辭，准拜謝去。故三司多循恕舊貫自准始。
