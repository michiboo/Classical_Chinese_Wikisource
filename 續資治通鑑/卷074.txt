
春，正月，壬申，遼主如混同江。
耶律伊遜薦耶律孝傑忠於社稷，遼主謂孝傑可方唐之狄仁傑，賜名仁傑，許放海東青鶻以寵異之。
遼主將出獵，耶律伊遜請留皇孫，遼主欲從之。宣徽使蕭烏納奏曰：「聞駕出遊，欲留皇孫。皇孫尚幼，苟保護非人，恐有它變。果留，願留臣左右，以防不測。」遼主悟，命皇孫從行，如山榆澱。遼主由是始疑伊遜。
乙亥，罷岢嵐、火山軍市馬。
先是市易舊法，聽人賒錢，以田宅或金銀為抵當；無抵當者，三人相保則給之。皆出息十分之二，過期不輸息，每月更罰錢百分之二。貧民取官貨不能償，積息罰愈多，囚系督責，僅存虛數。於是都提舉市易王居卿建議：「以田宅金帛抵當者，減其息；無抵當徒相保者，不復給。」己卯，詔：「自正月七日以前，本息之外所負罰錢悉蠲之。」凡數十萬緡。負本息者，延期半年。眾議頗以為愜。
壬午，以容州管內觀察使楊遂為甯遠軍節度使。
丁亥，詔：「宗室大將軍以下願試者，本經及《論語》、《孟子》大義共六道，論一首；大義以五通，論以辭理通為合格。」
甲午，京兆府學教授蔣夔乞以十哲從祀孔子，從之。夔請以顏回為兗國公，毋稱先師；而祭不讀祝，儀物一切降殺；而進閔子騫九人亦在祀典。禮官以 「孔子、顏子稱號，歷代各有據依，難輒更改；儀物獻祝，亦難降殺。所請九人，已在祀典。熙寧祀儀，十哲皆為從祀，惟州縣釋奠未載。請自今二京及諸州春秋釋奠，並准熙寧祀儀。」
丙申，帝謂輔臣曰：「向以陝西用度不足，出鈔稍多，而鈔加賤，遂建京師買鹽鈔之法。本欲權鹽價飛錢於塞下，而出鈔付陝西無止法，都內凡出錢五百萬緡，卒不能救鈔法之弊。蓋新進之人輕議更法，其後見法不可行，猶遂非憚改。」王珪曰：「利不百不變法。」帝曰：「大抵均輸之法，如齊之管仲，漢之桑弘羊，唐之劉晏，其才智僅能推行，況其下者乎！朝廷措置經始，所當重惜。雖少年所不快意，然於國計甚便，姑靜以待之。」
二月，甲辰，詔威、茂、黎三州罷行義倉法。
初，知興州羅觀乞置義倉於川峽四路，許之。既而成都府路提舉司言：「威、茂、黎三州，夷、夏雜居，稅賦不多，舊不推行新法，歲計軍儲，皆轉運司支移；彭、蜀州稅未就輸及募人入中，恐不可置義倉。」故有是命。
庚戌，計議措置邊防公事所言：「以環慶路正兵、漢、蕃弓箭手強人聯為八將。第一將駐慶州，第二將環州，第三將大順城，第四將淮安鎮，第五將業樂鎮，第六將木波鎮，第七將水和寨，第八將邠州。」從之。
辛亥，詔：「禮部下第進士七舉、諸科八舉曾經殿試，進士九舉、諸科十舉曾經禮部試，年四十以上，進士五舉、諸科六舉曾經殿試，進士六舉、諸科七舉曾經禮部試，年五十以上者，聽就殿試。內三路人第減一舉，皇祐元年以前禮部進士兩舉、諸科三舉准此，仍不限年。其進士一舉，諸科二舉，年六十以上者，特推恩。」又詔：「開封府、國子監間歲考場以前，到禮部進士五舉、諸科六舉，年五十以上者，許就殿試。」
甲寅，日中有黑子。
詔：「大理寺官屬，可依御史臺例，禁出謁及見賓客。」
乙卯，以瀘州夷乞弟犯邊，詔王光祖等討之。
三月，庚午朔，棟戩遣使來貢。
辛未，詔：「河東定奪解板溝地界，毋得張惶或致生事，候究治得實，具奏聽旨。」眾管句緣邊安撫司王崇拯言也。
遼以宰相耶律仁傑從獵得頭鵝，加侍中。
遼主將次黑山之平澱，見扈從官屬多隨耶律伊遜後，心惡之，漸知其奸。
庚辰，親試禮部進士。
辛巳，詔：「今歲特奏名明法改應新科明法人，試大義三道。」又詔：「京朝官、選人、班行所試經書、律令大義、斷案，上等三人，循一資；中等三十四人，不依名次注官；下等七十人，注官。」
丙戌，龍圖閣直學士、知成都劉庠進一官，知秦州。
太子中允、集賢校理、知諫院徐禧為右正言、直龍圖閣、權發遣渭州，其計議措置邊防事如故。
初，陝西緣邊兵馬、蕃弓箭手與漢兵各自為軍，每戰，多以蕃部為前鋒，而漢兵守城，伺便利後出，不分戰守，每一路必以數將通領之。呂惠卿帥鄜延，以為調發不能速集，始變舊法，雜漢、蕃兵團結，分戰守，每五千人隨屯置將，具條約以上。邊人及議者多言其不便，帝頗采惠卿議，欲推其法於諸路，故遣禧往計議。禧先具環慶法上之，遣官措置涇原。而涇原帥蔡延慶以為不可，朝廷亦是之，並難禧環慶法。禧曆疏涇原法疏略參錯，圖其狀，別為法以奏，且言環慶法不可改。帝與惠卿詔曰：「徐禧論措置析將事，惻怛忼慨，謀國不顧己，令代延慶帥涇原，卿宜勉終之。」
庚寅，詔：「入內東頭供奉官宋用臣都大提舉導洛通汴，前差盧秉罷勿遣。」
初，去年五月，西頭供奉官張從惠言：「汴河口歲歲閉塞，又修堤防勞費，一歲通漕才二百餘日，往時數有人建議引洛水入汴，患黃河齧廣武山，須鑿山嶺十五丈至十丈以通汴渠，功大不可為。自去年七月黃河暴漲，異於常年，水落而河稍北去，距廣武山麓有七里，遠者退灘高闊，可鑿為渠，引水入汴，為萬世之利。」知孟州河陰縣鄭佶亦以為言。都水監丞范子淵言：「汜水出王仙山，索水出嵩渚山，亦可引以入汴。合三水，積其廣深，得二千一百三十六尺，視今汴流尚贏九百七十四尺。以河、洛湍緩不同，得其贏餘，可以相補。懼不足，則旁堤為塘，滲取河水，每百里置木閘一，以限水勢。堤兩旁溝湖陂濼，皆可引以為助，禁伊、洛上原私取水者。大約汴舟重載，入水不過四尺，今深五尺，可濟漕運。起鞏縣神尾山至士家堤，築大堤四十七里以捍大河，起沙穀至河陰縣十里店，穿渠五十二里，引洛水入於汴渠，總計用工三百五十七萬有奇。」疏奏，帝重其事，以子淵計畫有未善者，乃命用臣經度，以楊珪往。至是用臣還奏可為：「請自任村沙穀口至汴口開河五十里，引伊、洛水入汴，每二十里置束水一，以芻楗為之，以節湍急之勢。取水深一丈，以通漕運，引古索河為原，注房家、黃家、孟王陂及三十六陂，高仰處瀦水為塘，以備洛水不足，則決以入河。又自汜水關北開河五百步，屬於黃河，上下置閘啟閉，以通黃、汴二河船筏。即洛河舊口置水，通黃河，以泄伊、洛暴漲之水。古索河等暴漲，即以很魏樓、滎澤、孔固三斗門門泄之。計用工九十萬七千有餘。」又乞責子淵修護黃河南堤埽，以防侵奪新河。詔如用臣策，故有是命。始營清汴，主議者以為不假河水而足用。後歲旱，洛水不足，遂於汜水斗門以通木筏，為陰取河水以益之，朝廷不知也。
壬辰，遼北院樞密使耶律伊遜出知南院大王事，加裕悅。伊遜專政日久，至是始外出。以知北院樞密使耶律瑞為北院樞密使，以北院樞密副使耶律德勒岱知北院樞密使事，以左伊勒希巴耶律世遷同知北院樞密使事。
癸巳，集英殿賜進士、明經諸科開封時彥以下及第、出身、同出身、同學究出身，總六百二人。
甲午，御集英殿，賜特奏名進士、明經諸科同學究出身、試將作監主簿、國子、四門助教、長史、文學、助教，總七百七十八人。
岐王顥之夫人馮氏，侍中拯之曾孫也，失愛於王，屏居後閣者數年。是春，岐王宮遺火，尋撲滅。夫人聞有火，遣二婢往視之。王詰其所以來，二婢曰：「夫人令視大王耳。」王乳母素憎夫人，與二嬖人共譖之曰：「火殆夫人所為也。」王怒，命內知客鞫其事，二婢不勝拷掠，自誣服。王泣訴於太后，太后怒，謂帝必斬之。帝素知其不睦，徐對曰：「俟按驗得實，然後議之。」乃召二婢，命中使與侍講鄭穆同鞫於皇城司。數日，獄具，無實。又命翊善馮浩錄問。帝乃以具獄白太后，因召夫人入禁中。夫人大懼，欲自殺。帝遣中使慰諭，命徑詣太皇太后宮，太皇太后慰存之。太后與帝繼至，詰以火事。夫人泣拜謝罪，曰：「乃縱火則無之。然妾小家女，福薄，誠不足以當岐王伉儷，幸赦其死，乞削髮出外為尼。」太后曰：「聞詛詈岐王，有諸？」對曰：「妾乘憤或有之。」帝乃罪乳母及二嬖人，命中使送夫人於瑤華宮，不披戴；舊奉月錢五十緡，增培之，厚其資給，曰：「俟王意解，當復迎之。」
復置熙州狄道縣。
夏，四月，辛丑，幸金明池，觀水嬉，宴射瓊林苑。
丁巳，陳升之以檢校太尉依前同平章事、鎮江軍節度使、秀國公，致仕。己未，升之卒，年六十九。贈太保、中書令，諡曰成肅。
□□□□□□□□□□□□□升之深狡多數，善傅會以取富貴。王安石用事，引升之自助，升之心知其不可，而竭力為之用，安石德之，故使先己為相。甫得志，即□□□□□求解條例司。時為小異，陽若不與之同者，□□□□□□□□□□□□□□□□□□□□□世以是譏之，謂之「筌相」。升之初名旭，避神宗嫌名改焉。
遼主如納葛濼。
癸亥，詳定正旦御殿儀注所言：「元會受朝賀，執鎮圭，非是，請不執。上壽准此。」又言：「元會行禮於朝，而天子服祭服，群臣服朝服，亦非是，請服通天冠、絳紗袍。」又言：「御殿當設旗幟。仍辟大慶殿門，皇帝即御座，禮官引中書、門下、親王、使相押諸司三呂、尚書省四品及宗室將軍以上班，分東西入，《正安之樂》作，至位，樂止，群臣不服劍、不脫屨舄。」並從之。
甲子，知審刑院安燾言：「天下奏案，視十年前增倍以上，審刑院、刑部詳議、詳斷官，視舊員數頗減，乞復置詳議官一員。又詳議官遍簽刑部斷案，職事不專，乞分議官六員，每案二員連簽。若情狀可疑，未麗於法，即議官通簽。如此，則疑難之獄得盡，眾議明白，罪案不致留積。」詔：「增審刑院詳議、詳斷官各一員。罷刑部簽法官一員，餘如燾請。」
五月，戊辰朔，右神武大將軍、衢州團練使秦國公克瑜為隰州團練使。大宗正言克瑜歲滿當遷遙郡，帝以克瑜秦王后，襲公爵，故特遷正任。後以右武衛大將軍、潮州刺史楚國公世恩為袁州刺史，右武衛大將軍、封州刺史魏國公仲來為筠州刺史，右武衛大將軍、濱州防禦使陳國公仲郃為棣州團練使，用克瑜例也。
詳定正旦御殿儀注所言：「正旦御殿合用黃麾仗。接唐《開元禮》，冬至朝會及皇太子受冊，加元服，冊命諸王大臣，朝燕蕃國，皆用黃麾仗。本朝故事，皇帝受群臣上尊號，諸衛各帥其屬，勒所部屯門，殿庭列仗衛。今獨修正旦儀注而餘皆未及，欲乞冬會等儀注悉加詳定。」從之。
庚午，詔輔臣觀麥於後苑。
丙子，順州蠻叛，峒、州兵討平之。
庚辰，詔以濮安懿王三夫人並稱王夫人，祔濮園。
辛巳，太子少師致仕趙概上所集《諫林》。詔曰：「請老而去者，類以聲問不至朝廷為高，唯卿有志愛君，雖退居山林，未嘗一日忘也。當置於座右，時時省閱。」
甲申，參知政事元絳數請老，命其子耆寧校書崇文院，慰留之。會太學虞蕃訟博士受賄，事連耆寧，當下獄。絳請上還職祿而容耆甯即訊於外，從之。於是御史至第，簿責絳，絳一不自辨，罷知毫州。入辭，帝謂曰：「朕知卿，一歲即召矣，卿意欲陳訴乎？」絳謝罪，願得潁，即以為潁州。
丁亥，遼主謁慶陵。以契丹行宮都部署耶律延格為南府宰相，以北面林牙耶律永甯為伊勒希巴。遼主以蕭烏納為忠，命同知南院樞密使事，復與駙馬都尉蕭酬斡並封蘭陵郡王。
戊子，御史中丞蔡確參知政事。確自知制誥為御史中丞、參知政事，皆以起獄奪人位而居之，士大夫交口唾吧，而確自為得計。吳充數為帝言新法不便，欲稍去其甚者，確曰：「曹參與蕭何有隙，至代為相，一遵何約束。今陛下所自建立，豈容一人挾怨而壞之！」法遂不變。
丙申，詔：「諸路有強劫盜人數稍眾，許於聽候差使及得替待闕官內選武勇使臣捕逐，給驛券。」從大名府文彥博請也。
六月，庚子，宰臣吳充以從子安國贓汙抵法，奉表待罪；詔趣視事。
甲辰，廣西捕斬儂智春，執其妻子以獻。
辛亥，准而貢於遼。
甲寅，清汴成，凡用工四十五日，自任村沙口至河陰瓦亭子並汜水關，北通黃河，接運河，長五十一里，兩岸為堤，總長一百三里，引洛水入汴。
丁巳，遼以北府宰相遼西郡王蕭伊哩頞為西北路招討使。
己未，遼遣使錄囚。
辛酉，詔鎮甯軍節度使、魏國公宗懿追封舒王。
左諫議大夫安燾等上《諸司敕式》。帝閱《講筵式》，至「開講申中書」，曰：「此非政事，何豫中書！」可刊之。」
是月，遼放進士劉瑰等一十三人。
秋，七月，己巳，三佛齊、詹卑國使來貢方物。
御史中丞李定言：「知湖州蘇軾，本無學術，偶中異科，初騰沮毀之論，陛下猶置之不問。軾怙終不悔，狂悖之語日聞。軾讀史傳，非不知事君有禮，訕上有誅，而敢肆其憤心，公為詆訾；而又應試舉對，即已有厭弊更法之意。及陛下修明政事，怨不用己，遂一切毀之，以為非是。傷教亂俗，莫甚於此。伏望斷自天衷，特行典憲。」御史舒亶言：「軾近上謝表，頗有譏切時政之言，流俗翕然爭相傳誦。陛下發錢以本業貧民，則曰『贏得兒童語音好，一年強半在城中』。陛下明法以課試群吏，則曰，讀書萬卷不讀律，致君堯、舜知無術』。陛下興水利，則曰『東海若知明主意，應教斥鹵變桑田』。。陛下謹鹽禁，則曰『豈是聞解忘味，爾來三月食無鹽』。其它觸物即事，應口所言，無一不以詆謗為主。小則鏤板，大則刻石，傳播中外，自以為能。」並上軾印行詩三卷。御史何正臣亦言軾愚弄朝廷，妄自尊大。詔知諫院張璪、御史中丞李定推治以聞。時定乞選官參治，及罷軾湖，差職員追攝。既而帝批令御史臺選牒朝臣一員，乘驛馬追攝，又責不管別致疏虞狀；其罷湖州朝旨，令差去官齎往。
甲戌，張方平以太子少師致仕。
戊寅，詳定朝會儀。
己卯，命中書句考四方詔獄。
遼主獵於夾山。
癸未，詔諸路轉運司相度當置學官州軍以聞。
乙酉，夏兵犯綏德城大會平，第四將高永能等擊敗之。
丁亥，詳定禮文所言：「請復四時薦新於廟之典；季春薦鮪，以應經義，無則闕之。」詔從其請；如闕王鮪，以魴鯉代。
是月，詔：「諸路教閱禁軍，無過兩時。」
八月，丙申朔，夏人寇綏德城，都監李浦敗之。
丁酉，詔：「春秋釋奠昭烈武成王廟，令三班院選差使臣為讀祝、奉幣、分獻官。」
辛丑，分涇原路兵馬十一將。
壬寅，復八作司為東、西兩司，各置監官文臣一員、武臣二員。
甲辰，同修起居注王存言：「古者左史記事，右史記言。唐貞觀初，仗下議政事，起居郎執筆記於前，史官隨之，其後或修或廢。蓋時君克己，厲精政事，則其職修；或庸臣擅權，務掩過惡，則其職廢，皆理勢然也。陛下臨朝旰昃，裁決萬幾，判別疑隱，皆出群臣意表。慾望追唐貞觀典故，復起居郎、舍人職事，使得盡聞明天子德音，退而書之，以授史官。儻以為二府奏事自有《時政記》，即乞自餘臣僚前後殿對，許記注官侍立，著其所聞關於治體者，庶幾謨訓之言，不至墜失。」帝善其言，卒不果行。
丙午，詔：「修起居注官雖不兼諫職，如有史事，宜於崇政殿、延和殿承旨司奏事後，直前陳述。」從修起居注王存請也。
丁未，右諫議大夫、知河南呂公孺知河陽。
洛口役兵千餘人，憚役，不稟令，排行慶關，不得入，西趨河橋。其徒有來告者，諸將請出兵擊之，公孺曰：「此曹亡命，窮之則生變。」乃令曰：「 敢殺一人者斬！」於是乘馬東出，令牙兵數人前諭曰：「爾輩久役，固當還，然有不稟令之罪；若復渡橋，則罪加重矣。太守在此，願自首者止道左。」眾皆請罪。索其為首並助謀者，黥配之，餘置不問。復送役所，語洛口官曰：「如尚敢偃蹇者，即斬之。」眾貼然不敢動。乃自劾不俟命，詔釋之。
戊申，詔：「浚淮南運河，自邵伯堰至真州十四節，分二年用工。」從轉運司奏也。
甲寅，詔：「增太學生舍為八十齋，齋三十人，外捨生二千人，內捨生三百人。月一私試，歲一公試，補內捨生。間歲一舍試，補上捨生。」
戊午，以潁州為順昌軍節度。
庚申，遼主命有司撰《太宗神功碑》，立於南京。
甲子，詳定朝會儀注所言：「隋、唐冠服，皆以品為定，蓋其時官與品輕重相准故也。今之令式，尚或用品，雖襲舊文，然以官言之，頗為舛謬。概舉一二，則太子中允、贊善大夫與御史中丞同品，太常博士品卑於諸寺丞，太子中舍品高於起居郎，內常侍比內殿崇班而在尚書諸司郎中之上，是品不可用也。若以差遣則有官卑而任要劇者，有官品高而處冗散者，有一官而兼領數局者，有徒以官奉朝請者，有分局蒞職特出於一時，隨事立名者，是差遣又不可用也。以此言之，同品及差遣定冠綬之制，則未為允。伏請以官為定，庶名實相副，輕重有準。仍乞分官為七等，冠綬以如之。貂蟬、籠巾、七梁冠、天下樂暈錦綬為第一等；蟬舊以玳瑁為蝴蝶狀，今請改為黃金附蟬；宰相、親王、使相、三師、三公服之。七梁冠、雜花暈錦綬為第二等，樞密使、知樞密院至太子太保服之。六梁冠、方勝宜男錦綬為第三等，左、右僕射至龍圖、天章、寶文閣直學士服之。五梁冠、翠毛錦綬為第四等，左、右散騎常侍至殿中、少府、將作監服之。四梁冠、簇四雕錦綬為第五等，客省使至諸行郎中服之。三梁冠、黃師子錦綬為第六等，皇城以下城司使至諸衛率服之。內臣自內常侍以上及入內內侍省內東西頭供奉官、殿頭前班東西供奉官、左右侍禁、左右班殿直、京官秘書郎至諸寺、監主簿，既豫朝會，亦宜以朝服從事。今參酌自內常侍以上冠服，從本寺寄資者，如本官。入內內侍省內東西頭供奉官、殿頭三班使臣、陪位京官為第七第，皆二梁冠，方勝練鵲錦綬。高品以下服色衣，古者韡韍舄屨，並從裳色，今制朝服用絳衣而錦有十九等，其七等綬謂宜純用紅錦，以文采高下為差別。惟法官綬用青地荷蓮錦，以別諸臣，其梁數與佩准本官。」從之。
廢慶州府城寨、前村堡、平戎鎮、環州大拔寨。
九月，癸酉，權發遣戶部判李琮言：「奉詔根究逃絕稅役，有蘇州常熟縣天聖年生簿管遠年逃絕戶倚閣稅絹苗米丁鹽錢萬一千一百餘貫、石、匹、兩。本縣據稅，合管苗田九百一十九頃有奇，今止根究得一百九十五戶，共當輸苗米三百五十三石，絹五十一匹，錦三十五兩；其餘有苗米八千四百石，絹一千二百匹，錦一千九十兩，丁鹽錢九百文外，並無田產入戶，亦無請佃主名。蓋久失推究，奸猾因之失陷省稅。乞差著作佐郎劉拯知常熟縣，根究歸著。它具有類此者，亦乞選官根究。」從之。拯，南陵人也。
己卯，遼命諸道毋禁僧徒開壇。
壬午，遼主禁扈從擾民。
壬辰，出《馬步射格鬥法》頒諸軍。
西南諸蕃先後俱來貢。
冬，十月，丁酉，參知政事蔡確言：「御史何正臣、黃顏，皆臣任中丞日薦舉，臣今備位政府，理實為嫌，乞罷正臣、顏御史。」於是權御史中丞李定言：「台官雖令官長薦舉，然取捨在陛下，不在所舉。夫舍公義而懷私恩，此小人事利者之所為。今選為台官者，必以其忠信正直，足以備耳目之任。儻以區區之嫌，遂使迴避，則是以事利之小人待陛下耳目之官，此尤義理之所不可者也。」詔勿迴避。
戊戌，夏遣使貢於遼。
己亥，遼主如獨盧金。
癸卯，置籍田令。
詔立水居船戶，五戶至十戶為一甲。
戊申，交趾歸所掠民，詔以順州賜之。
己酉，太皇太后疾，帝不視事，視疾寢門，衣不解帶者旬日。庚戌，罷朝謁景靈宮；命輔臣禱於天地、宗廟、社稷；減天下囚死罪一等，流以下釋之。
壬子，詳定禮文所言：「今祭祀既用三代冕服，而加以秦劍，殊為失禮。又，從事郊廟，不當脫舄履，應改正。」從之。
遼定王爵之制，惟皇子仍一字王，餘並削降。於是趙王楊績降封遼西郡王，魏王耶律伊遜降封混同郡王；吳王蕭罕嘉努降封半陵郡王，致仕。
乙卯，太皇太后崩，年六十四。帝侍奉太皇太后，承迎娛悅，無所不盡，後亦慈愛倍至。或退朝稍晚，必自屏扆候矚。初，王安石當國，變亂舊章，帝至後所，後曰：「吾聞民間甚苦青苗、助役，宜罷之。」帝嘗有意於燕薊，已與大臣定議，乃詣慶壽宮白其事。後曰：「吉凶悔吝生於動，得之不過南面受賀而已，萬一不得，則生靈所系，未易以言。苟可取之，太祖、太宗收復久矣，何待今日！」帝曰：「敢不受教。」蘇軾以詩得罪，下御史獄，後違豫中聞之，謂帝曰：「嘗憶仁宗以制科得軾兄弟，喜曰：『吾為子孫得兩宰相。』今聞軾以作詩系獄，得非仇人中傷之乎？捃至於詩，其過微矣。」軾由此得免。及崩，帝哀慕毀瘠，殆不勝喪。後臥內緘封一匱，帝發視之，則舊合同寶也。仁宗時，因火失寶，更鑄之。後淘井得舊寶，故藏之匱中，而人無知者。
戊午，詔：「易太皇太后園陵曰山陵。」
辛酉，以群臣七上表，始聽政。
命王珪為山陵使。
十一月，癸未，始御崇政殿。
遼復南京流民差役三年；被火之家，復租稅一年。
丁亥，雨土。
癸巳，詔：「開封府界教大保長充教頭，其提舉官以昭宣使、果州防禦使、入內副都知王中立、東上閤門使、榮州刺史狄諮為之。」
十二月，乙巳，御史中丞李定等言：「竊以取士兼察行藝，則是古者鄉里之選。蓋藝可以一日而校，行則非曆歲月不可考。今酌《周官》書考賓興之意，為太學三舍選察升補之法，上《國子監敕式令》並《學令》凡百四十三條。」詔行之。初，太學生檀宗益上書言太學教養之策有七：一尊講官，二重正祿，三正三舍，四擇長諭，五增小學，六嚴責罰，七崇師業。帝覽其言，以為可行，命定與畢仲衍、蔡京、范鏜、張璪同立法，至是上之。
丙午，復置御史六察。
丁未，御史舒亶言：「比聞朝廷遣中官出使，所至多委州郡造買器物，其當職官承望風旨，追呼督索，無所不至，遠方之民，受弊良甚，乞重立條約。」詔兩浙提點刑獄司體量實狀以聞。
戊申，廣南西路提舉常平等事劉誼言：「廣西一路，戶口才二十餘萬，蓋不過江、淮一大郡，而民出役錢至十九萬緡，募役實用錢十四萬緡，餘四萬緡謂之寬剩。百姓貧乏，非它路比，上等之家不能當湖湘中下之戶，而役錢之出，概用稅錢。稅錢既少，又敷之田米，田米不足，復算於身丁。廣西之民，身之有丁也，既稅以錢，又算以米，是一身已輸二稅，殆前世弊法。今既未能蠲除之，而又敷以役錢，甚可憫也」」詔下本路提舉官齊諶相度。諶謂監司、提舉司吏及通引官、客司，月給錢第減二千，歲可減役錢一千二百餘緡；從之。
辛亥，提舉廣南東路常平等事林顏言：「聞廣西緣邊稍已肄習武藝，東路雖間有槍手，然保甲之教尚闕。欲乞本路沿江海諸州，依西路法訓閱，使其人既熟山川之險易，而又知夫弓矢金鼓之習，則一方自足為備。」詔下廣南東路經略、轉運、提舉、鈐轄司相度，皆言廣、惠、潮、封、康、端、南恩七州，皆並邊及江海，外接蠻賊，可依西路保甲教習武藝，從之。顏，福州人也。
乙卯，遼主如西京。
戊午，遼主行再生禮，赦雜犯死罪以下。
庚申，祠部員外郎、直史館蘇軾，責授檢校水部員外郎、黃州團練副使、本州安置。
初，御史臺既以軾具獄上法寺，當徒二年，會赦當原。於是中丞李定言：「軾之奸慝，今已具服，不屏之遠方則亂俗，載之從政則壞法，伏乞特行廢絕。」
御史舒亶又言：「駙馬都尉王訁先，收受軾譏諷朝政文字及遺軾錢物，並與王鞏往還，漏泄禁中語。竊以軾之怨望、詆訕君父，蓋雖行路猶所諱聞，而訁先恬聞軾言，不以上報，既乃陰通貨賂，密與燕遊。至若鞏者，向連逆黨，已坐廢停；訁先於此時同罣議論，而不自省懼，尚相關通。案訁先受國厚恩，列在近戚，而朋比匪人，志趨如此，原情議罪，實不容誅。乞不以赦論。」又言：「收受軾譏諷朝政文字人，除王訁先、王鞏、李清臣外，張方平而下凡二十二人，如盛僑、周邠輩固無足論，乃若方平與司馬光、范鎮、錢藻、陳襄、曾鞏、孫覺、李常、劉分攵、劉摯等，蓋皆略能誦說先王之言，辱在公卿士大夫之列，所當以君臣之義望之者，所懷如此，顧可置而不誅乎？」疏奏，訁先等皆特責。獄事起，訁先嘗屬轍密報軾，而軾不以告官，亦降黜焉。
軾初下獄，方平及鎮皆上書救之，不報。方平書曰：「傳聞有使者追蘇軾過南京，當屬吏。臣不詳軾之所坐，而早嘗識其為人，其文學實天下奇才，向舉制策高等，而猶碌碌無以導於流輩。陛下振拔，特加眷獎，軾自謂見如明主，亦慨然有報上之心。但其性資疏率，闕於審重，出位多言，以速尤悔。頃年以來，聞軾屢有封章，特為陛下優容，四方聞之，莫不感歎聖明寬大之德。今其得罪，必緣故態。但陛下於四海生靈，如天覆地載，無不化育，於一蘇軾，豈所好惡！自夫子刪詩，取諸諷刺，以為言之者足以戒；故詩人之作，其甚者以至指斥當世之事，語涉謗黷不恭，亦未聞見收而下獄也。今軾但以文辭為罪，非大過惡，臣恐付之狴牢，罪有不測。惟陛下聖度，免其禁系，以全始終之賜，雖重加譴謫，敢不甘心！」
軾既下獄，眾莫敢正言者。直舍人院王安禮乘間進曰：「自古大度之君，不以語言端人。軾本以才自奮，今一旦致於法，恐後世謂不能容才。願陛下無庸競其獄。」帝曰：「朕固不深譴，特欲申言者路耳，行為卿貰之。」既而戒安禮曰：「第去，勿泄言。軾前賈怨於眾，恐言者緣軾以害卿也。」始，安禮在殿廬，見李定，問軾安否狀，定曰：「軾與金陵丞相論事不合，公幸毋營解，人將以為黨。」至是歸舍人院，遇諫官張璪忿然作色曰：「公果救蘇軾邪？何為詔趣其獄？」 安禮不答。其後獄果緩，卒薄其罪。
甲子，禮院言：「大行太皇太后祔仁宗陵廟，當去太字。冊文初稱大行太皇太后，所上尊諡即稱慈聖光獻皇后。諡寶宜以『慈聖光獻皇后之寶』為文。餘行移文字及奏報，即存太字。」從之。

