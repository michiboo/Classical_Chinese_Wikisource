
春，正月，辛亥，賞復岷、洮等州功，西京左藏庫使桑湜等遷官有差。
壬子，幸中太一宮，宴從臣。
乙卯，封皇子俊為永國公。
遼主如鴛鴦濼。
甲子，熊本奏平瀘夷，得地二百四十里。本嘗通判戎州，習其俗，謂彼能擾邊者，介十二村豪為嚮導耳，乃以計致百餘人，梟之瀘州。其徒股慄，願矢死自贖，獨柯陰一酋不至。本合晏州十九姓之眾，發黔南義軍強弩，遣大將王宣等率以進討，賊悉力旅拒，敗之黃葛下，追奔深入。柯陰窘，乞降，本受之，盡籍丁口、土田及其重寶、善馬歸之官。於是烏蠻羅氏鬼主諸夷皆求內附。本還，帝勞之曰：「卿不傷財，不害民，一旦去百年之患。至於檄奏詳明，近時鮮儷。」擢集賢殿修撰、同判司農寺。西南用兵自此始。
二月，辛未，發常平米賑河陽饑民。
癸未，詔三司歲會天下財用出入之數以聞。
遼以平州民初復業，蠲其租賦。
戊子，准布貢於遼。
庚寅，詔國子監許賣《九經》、子、史諸書與高麗國使人。
詔以鄆州左司理參軍葉濤等二十三人為諸路教授，國子監言濤等所業堪充教授故也。
乙未，知河州景思立與青宜結果莊戰於踏白城，敗死，賊遂圍河州。
廢遼州。
三月，壬寅，瑪爾戩寇岷州。時王韶入朝，景思立既敗死，瑪爾戩勢復熾，遂圍岷州。總管高遵裕遣包順等擊走之。
癸卯，以旱，避正殿，減膳。
乙巳，詔：「役錢每千納差別子五文，凡修官舍、作什器、夫力、輦載之類，並用此錢；不足，即用情輕贖銅錢；輒圓融者，以違制論，不以去官赦原。」先是公家之費有敷於民間者，謂之「圓融」，汙吏乘之以為奸，至是始悉禁焉。
丙午，遣使奉行諸路，募武士赴熙河。
庚戌，詔熙河死事者家給錢有差。
令諸路監司察留獄。
兩浙察訪沈括言：「兩浙上供帛年額九十八萬，民間陪累甚多。後來發運司以移用財貨為名，增兩浙預買絹十二萬。乞罷之以寬民力。」從之。
詔：「聞定州民有折賣屋木以納免役錢者，令安撫、轉運、提舉司體量，具實以聞。」
癸丑，帝問王安石：「納免行錢如何？或雲提湯瓶人亦令出錢，有之乎？」安石曰：「若有之，必經中書指揮，中書實無此文字。陛下治身無愧於堯、舜，至於難壬人，疾讒說，即與堯、舜實異。」帝曰：「士大夫言不便者甚眾。」安石曰：「士大夫或不快朝廷政事，或與近習相為表裡；自古未有令近習如此而能興治功者。」帝又患置官多費，安石曰：「創置官司，所以省費也。」帝曰：「即如此，何故財用不足？若言兵多，則今日兵比慶曆中為極少。」安石曰：「陛下欲足用，必先理財，理財即須斷而不惑，不為左右小人異論所移，乃可以有為。」帝曰：「古者什一而稅足矣，今取財百端，不可謂少。」安石曰：「古非特什一之稅而已，市有泉府之官，山林、川澤有虞衡之官，有次布、總布、質布、廛布之類甚眾。關市有徵，而貨有不由關者，舉其貨，罰其人。古之取財，亦豈但什一而已！」
丙辰，遼主以河東路沿邊增修戍壘，起鋪舍，侵入蔚、應、朔三州界內，使林牙蕭禧來言，乞行毀撤，別立界至。禧歸，帝面諭以「三州地界，俟遣官與北朝官即境上議之。其雄州外羅城，修已十三年，並非創築，且非近事。北朝既不欲，更不令續修。白溝館驛亦須遣官檢視，如有創置樓櫓箭窗等，並令毀拆，屯戍兵亦令撤回。」國書云：「倘事由夙昔，固難徇情；誠界有侵逾，何吝改正！」遂遣太常少卿劉忱、秘書丞呂大忠如遼。
癸亥，詔司農寺以常平米三十二萬斛、三司米百九十萬斛置官場，減直出糶。
遼主如特古裡。以耶律巢為北院大王。
翰林學士韓維對延和殿。帝曰：「天久不雨，朕夙夜焦勞，奈何？」維曰：「陛下憂閔旱災，損膳避殿，此乃舉行故事，恐不足以應天變。願陛下痛自責己，下詔廣求直言，以開壅閉。」帝感悟，即命維草詔行之。
乙丑，詔曰：「朕涉道日淺，暗於致治，政失厥中，以幹陰陽之和，乃自冬迄今，旱為虐，四海之內，被災者廣。間詔有司，損常膳，避正殿，冀以塞責消變；曆日滋久，未蒙體應。嗷嗷下民，大命近止，中夜以興，震悸靡寧，永惟其咎，未知攸出。意者朕之聽納不得於理與？訟獄非其情與？賦斂失其節與？忠謀讜言郁於上聞，而阿諛壅蔽以成其私者眾與？何嘉氣之不久效也？應中外文武臣僚，並許實封直言朝政闕失，朕將親覽，考求其當，以輔政理。二事大夫，其務悉心交儆，成朕志焉！」詔出，人情大悅。
夏，四月，辛末，遼以奚人達嚕三世同居，賜官旌之。
自去歲秋七月不雨至於是月，帝憂形於色，嗟歎懇惻，欲盡罷法度之不善者。王安石曰：「水旱常數，堯、湯不免。今旱雖久，但當修人事以應之。 」帝曰：「朕所以恐懼者，正為人事之未修耳。今取免行錢太重，人情諮怨，自近臣以至後族，無不言其害者。」馮京曰：「臣亦聞之。」安石曰：「士大夫不逞者以京為歸，故京獨聞此言，臣未之聞也。」
初，光州司法參軍福清鄭俠為安石所獎拔，感其知己，思欲盡忠。秩滿入都，時初行試法之令，選人中式者超京官。安石欲使以是進，俠以未嘗習法辭。問以所聞，俠曰：「青苗、免役、保甲、市易數事，與邊鄙用兵，在俠心不能無區區也。」安石不答。俠退，不復見，但數以書言法之為民害者。久之，監安上門。安石雖不悅，猶使其子雱來，語以試法。方置修經局，又欲辟為檢討，命其客黎東美諭意。俠曰：「讀書無幾，不足以辱檢討。所以來，求執經相君門下耳。而相君發言持論，無非以官爵為先，所以待士者亦淺矣。果欲援俠而成就之，取其所獻利民、便物之事，行其一二，使進而無愧，不亦善乎！」是時，免行法出，人以為苦，雖負水、拾發、擔粥、提茶之屬，非納錢者不得販鬻。稅務索市利錢，其末或重於本，商人至以死爭，如是者不一。俠因東美列其事。未幾，詔小夫負販者免徵，商之重者，日損其七，它皆無所行。
至是大旱，東北流民，扶攜塞道，羸瘠愁苦，身無完衣，並城民買麻糝麥面合米為糜，或茹木實草根，至身被鎖械，而負瓦揭木，賣以償官，累累不絕。俠知安石不可諫，乃繪所見為圖，具疏詣閤門，不納，遂稱密急，發馬遞，上之銀台司。其略曰：「去年大蝗，秋冬亢旱，麥苗焦枯，五種不入，群情懼死。方春斬伐，竭澤而漁，草木魚鱉，亦莫生遂。災患之來，莫知或禦。願陛下開倉廩，賑貧乏，取有司掊克不道之政，一切罷去，冀下召和氣，上應天心，延萬姓垂死之命。今台諫充位，左右輔弼，又皆貪猥近利，使夫抱道懷識之士，皆不欲與之言。陛下以爵祿名器駕馭天下忠賢，而使人如此，甚非宗廟社稷之福也。竊聞南征北伐者，皆以其勝捷之勢，山川之形，為圖來獻，料無一人以天下之民質妻鬻子、斬桑壞舍、流離逃散、皇皇不給之狀，圖以上聞者。臣謹按安上門逐日所見，繪成一圖，百不及一，但經聖覽，亦可流涕，況於千萬里之外，有甚於此者哉！陛下觀臣之圖，行臣之言，十日不寸，即乞斬臣宣德門外，以正欺君之罪。」
疏奏，帝反復觀圖，長籲數四，袖以入內。是久，寢不能寐。冀日，癸酉，遂命開封體放免行錢，三司察市易，司農發常平倉，三衙具熙、河所用兵，諸路上民物流散之故，青苗、免役，權息追呼，方田、保甲並罷，凡十有八事，民間歡叫相賀。是日，果雨。
甲戌，輔臣入賀。帝出俠圖及疏示輔臣，且責之，皆再拜謝，外間始知所行之由。群奸切齒，遂以俠付御史獄，治其擅發馬遞罪。呂惠卿、鄧綰言於帝曰：「陛下數年以來，忘寢與食，成此美政，天下方被其賜，一旦用狂夫之言，罷廢殆盡，豈不惜哉！」相與環泣於帝前。於是新法一切如故，惟方田暫罷。
河州之被圍也。王韶自京師還，至興平，聞之，乃與李憲日夜馳至熙州。熙方城守，韶命撤之，選兵得二萬。諸將欲趨河州，韶曰：「賊所以圍城者，恃有外援也。今知救至，必設伏待我。且新勝氣銳，未可與爭，當出其不意以攻其所恃，所謂批亢搗虛、形格勢禁，則自為解也。」乃直趨定羌城。乙亥，破四蕃結河川族，斷夏國通路，進臨寧河，分命偏將入南山。瑪爾戩知有援，拔柵去。
初，景思立覆軍，賊勢復振，而京師風霾旱災相仍，議者欲棄河湟，帝數遣中使戒韶持重勿出。及是捷聞，乃大喜，賜詔嘉之。
丙子，御殿，復膳。求言詔下，判西京御史臺司馬光讀之感泣，欲默不忍，乃復上疏曰；「方今朝之闕政，其大者有六而已：一曰廣散青苗錢，使民負債日重，而縣官無所得；二曰免上戶之役，斂下戶之錢，以養浮浪之人；三曰置市易司，與細民爭利，而實耗散官物；四曰中國未治而侵擾四夷，得少失多；五曰團練保甲，教習兇器以疲擾農民；六曰信狂狡之人，妄興水利，勞民費財。若其它瑣瑣米鹽之事，皆不足為陛下道也。」知青州滕甫言：「新法之害民者，陛下既知之矣。但一下手詔，自熙寧二年以來所行新法，有不便者悉罷之，則民氣和而天意解矣。」皆不聽。
己卯，以高遵裕為岷州團練使。
甲申，詔：「邊兵死事無子孫者，廩其親屬終身。」
王韶還熙州，以兵循西山，繞山踏白城後，焚賊八千帳，斬首七十餘級。瑪爾戩窮蹙，乙酉，率酋長八十餘人詣軍門降。
是日，雨雹。
丙戌，王安石罷；以觀文殿大學士、知大名府韓絳復同平章事，翰林學士呂惠卿為右諫議大夫、參知政事。
安石秉政五年，更法度，開邊疆，老成正士，廢黜殆盡，儇慧巧佞，超進用事，天下怨之，而帝倚任益專。一日，侍太后至太皇太后宮，太皇太后語帝曰：「祖宗法度，不宜輕改，吾聞民甚苦青苗、助役，宜罷之。」帝曰：「此所以利民，非苦之也。」太皇太后曰：「王安石誠有才學，然怨之者甚眾，欲保全之，不若暫出之於外。」帝曰：「群臣惟安石為國家當事。」時帝弟岐王顥在側，因進曰：「太皇太后之言，至言也，不可不思。」帝怒曰：「是我敗壞天下邪？汝自為之！」顥泣曰：「何至是！」皆不樂而罷。久之，太后流涕謂帝曰：「安石亂天下，奈何？」帝始疑之。及鄭俠疏進，安石不自安，求去位，帝再四慰留，欲處以師傅之官。安石不可，願得便郡，乃以吏部尚書、觀文殿大學士，知江寧府。呂惠卿使其黨變姓名投匭留之，安石感其意，因乞韓絳代己而惠卿佐之，帝從其請。二人守其成規不少失，時號絳為「傳法沙門」，惠卿為「護法善神。」
以南江蠻懿州地置沅州。
己丑，詔曰：「朕度時之宜，造為法令，已行之效，固亦可見。吏有不能奉承，然朕終不以吏或違法之故輒為之廢法，要當博謀廣聽，按違法而深治之。」時呂惠卿慮中外因王安石罷相言新法不便，以書遍遺諸路監司、郡守，使陳利害，又白帝降此詔申明之。
壬辰，帝與執政論免行錢利害，且曰：「今日之法，使百姓出錢輕於往日，即是良法。至如減定公使錢，人猶以為言者，此實除去牙前陪費深弊。且天下貢物所以奉一人者，朕已悉罷，群臣亦當體朕此意，以愛惜百姓為心。」馮京曰：「朝廷立法，本意出於愛民，然措置之間，或有未盡，但當廣開聰明，盡天下之議，便者行之，有不便者不吝改作，則天下受賜矣。」
詔中書，自熙甯以來創立改更法度，令具本末編類以進。
丁酉，詔王韶發瑪爾戩及其家赴闕。進韶觀文殿學士、禮部侍郎，官其兄弟及兩子，前後賜絹八千匹。初，韶入朝，加資政殿學士，至是又加觀文殿學士。非嘗執政而除者，皆自韶始。
遼遣樞密副使蕭素等議疆界於代州境上。
初，劉忱、呂大忠既奉使，而大忠遭父喪，有詔起復，知代州。忱對便殿，奏曰：「臣受命以來，在樞府考核文據，未見本朝有尺寸侵遼地。臣既辱使詣，當以死拒之。」忱出疆，帝手敕曰：「遼理屈則忿，卿姑如所欲與之。」忱不奉詔。至是與素等會於代，素等設次，據主席，大忠卻之，乃移次於長城北。大忠數與素等會，皆以理折之，稍屈。遼指蔚、應、朔三州分水嶺土壟為界，及忱與之行視，無土壟，乃但雲以分水嶺為界。凡山皆有分水嶺，相持久之，不決。
五月，戊戌朔，左司郎中、天章閣待制李師中言：「旱既太甚，民將失所。今日之事，非有動民之行，應天之實，恐不足以塞天變。伏望詔求方正有道之士，召詣公車對策；如司馬光、蘇轍輩，復置左右，以輔聖德。如此而後，庶幾有敢言者。臣愚不肖，亦未忘舊學，陛下欲為富國強兵之事，則有禁暴豐財之式；欲為代工熙載之事，則有利用厚生之道。有臣如是，陛下其舍諸！」帝以師中敢肆誕謾，輒求大用，責授和州團練副使，本州安置。師中素為王安石所惡，至是呂惠卿附安石意，請出師中疏付外，因摘其語激帝怒，遂廢斥之。
壬寅，雨雹；癸卯，又雨雹。
辛亥，罷制科。自孔文仲對策忤王安石意，因言於帝曰：「進士已罷詩賦，所試事業，即與制科無異，何必得置是邪？」帝然之。已而秘閣考試所言應制科陳彥古所試六論不識題及字數皆不足，至是呂惠卿執政，復言制科止於記誦，非義理之學，遂詔罷之。
丙辰，以館閣校勘呂升卿、國子監直講沈季長並為崇政殿說書。升卿，惠卿弟也，素無學術，每進講，多舍經而談財穀利害。帝時問以經義，升卿不能對，輒目季長從旁代對。帝問難甚苦，季長辭屢詘。帝問從誰受此義，曰：「受之王安石。」帝笑曰：「然則且爾。」季長雖黨附安石，而常非王雱、王安禮及呂惠卿所為，以為必累安石。雱等甚惡之，故不甚進用。
壬戌，國子監言：「太學生員多而齋舍少，先以朝集院為律學外，屋尚百餘間，乞盡充學舍。」從之。為屋百楹，學者以千計。
乙丑，大雨水，壞陝、平陸二縣。
丙寅，遼主以久旱，命錄囚。
是月，三司使曾布、提舉市易司呂嘉問並罷。
初，嘉問提舉市易，連以羨課受賞，帝聞其擾民，以語王安石，安石力辨，至詆帝為叢脞，不知帝王大略。且曰：「非嘉問，孰敢不避左右近習？非臣，孰為嘉問辨？」帝曰：「即如是，士大夫何故以為不便？」安石請言者姓名，令嘉問條析以奏。時市易隸三司，嘉問恃勢陵使薛向，出其上。及布代向，懷不能平。會帝出手答刂詢布，布訪於魏繼宗，具上嘉問多收息幹賞，挾官府而為兼併之事。帝將委布考之，安石言二人有私忿，於是詔布與惠卿同治。惠卿故憾布，脅繼宗使誣布，繼宗不從。布言惠卿不可共事，帝欲聽之，安石持不可。帝遂詔中書曰：「朝廷設市易，本為平準以便民，若《周官》泉府者；今顧使中人之家失業若此，吾民安得泰然也！宜厘定其制。」
布見帝，言曰：「臣每聞德音，欲以王道治天下。今市易之為虐，駸駸乎間架、除陌之事矣。如此之政，書於簡牘，不獨唐、虞、三代所無，歷觀秦、漢以來衰亂之世，恐未之有也。嘉問又請販鹽鬻帛，豈不貽笑四方？」帝頷之。事未決，安石去位。惠卿執政，遂治前獄，請令中書悉取案牘異同以奏。後二日，布對延和殿，條析先後所陳並較治平、熙甯出入錢物數以聞。帝方慮歲費浸廣，令布送中書。至是詔章惇、曾孝寬鞫布所究市易事，又令戶房會財賦數，與布所陳異，而嘉問亦以雜買務多入月息不覺，皆從公坐有差。未幾，並落職，布出知饒州，嘉問出知常州。
六月，戊辰，遼主親出題試進士，旋放進士劉霄等如額。
壬申，遼主命臣庶皆得直言得失。
丙子，遼主御永安殿策賢良。
丁亥，廣州鳳凰見。
以瑪爾戩為榮州團練使，賜姓名趙思忠。
辛卯，詔以司天監新制渾儀、浮漏於翰林天文院安置。
初，日官皆市井庸販，法象、圖器，一無所知。乃以太子中允沈括提舉司天監，始制渾儀、景表、五壺浮漏；招衛樸造新曆；募天下上太史占書，雜用士人，分方技科為五。至是渾儀、浮漏成，括與秋官正皇甫愈等各賜銀絹有差。
乙亥，詔監安上門鄭俠勒停，編管汀州。
始，朝廷以俠為狂，置而不問。及呂惠卿執政，命下之日，京師大風，雨土，翳席逾寸。俠又上疏論之，仍取唐魏徵、姚崇、宋璟、李林甫、盧杞傳為兩軸，題曰《正直君子邪曲小人事業圖》，跡在位之臣，暗合林甫輩而反於崇，璟者，各以其類，復為書獻之。疏極陳時政得失、民間疾苦，凡五千言，且曰：「安石為惠卿所誤至此，今復相扳援以遂前非，不復為宗社計。昔唐天寶之亂，國忠已誅，貴妃未戮，人以為賊本尚在。今日之事，何以異此！」惠卿大怒，白旁，重責之。
乙酉，帝謂輔臣曰：「天下財用，朝廷若少留意，則所駛可勝計。昨者撥並軍營，令會計減軍員十將以下三千餘人，除二節特支及傔從外，一歲省錢四十五萬緡，米四十萬石，絹二十萬匹，布三萬端，草二百萬束。若每事如此，及諸路轉運使得人，更令久任，使之經畫，財其可勝用哉！」
秋，七月，癸卯，群臣五上尊號曰紹天憲古文武仁孝皇帝，不許。
丙辰，遼主如秋山。
遼俗君臣尚獵，而遼主尤善騎射，往往以國服先驅，所乘馬號飛電，瞬息百里，常馳入深林邃谷，扈從求之不得。蕭後素慕唐徐賢妃之為人，上疏諫曰：「妾聞穆王遠駕，周德用衰；太康佚豫，夏社幾屋。此遊佃之往戒，帝王之高抬貴手也。頃見駕幸秋山，不閑六禦，特以單騎從禽，深入不測，此雖威神所屆，萬靈自為擁護，倘有絕群之獸，果如東方所言，則溝中之豕，必敗簡子之駕矣。妾雖愚暗，竊為社稷憂之。惟陛下尊老氏馳騁之戒，用漢文吉行之旨，不以其言為牝雞之晨而納之。」遼主雖嘉納而心頗厭遠。以後遂稀得見。
遼有女子耶律常格，太師迪嚕之妹也，操行修潔，自誓不嫁，能詩文，不苟作。嘗作文以述時政，其略曰：「君以民為體，民以君為心。人主當任忠賢，人臣當去比周，則政化平，陰陽順。欲懷遠則崇恩尚德，欲強國則輕徭薄賦。四端、五典，為治教之本；六府、三事，實生民之命。淫侈可以為戒，勤儉可以為師。錯枉則人不敢詐，顯忠則人不敢欺。勿泥空門，勿飾土木，勿事邊鄙，妄費其金帛。滿當思溢，安必慮危。刑罰當罪，則民勸善；不寶遠物，則賢者至。建萬世磐石之業，制諸邦強橫之心。欲率下則先正身，欲治遠則始朝廷。」所言多切時弊，遼主雖善之而不能用。時樞密使耶律伊遜方攬權，聞其才，屢求詩，常格遺以回文，伊遜知其諷己，銜之。
癸亥，以米十五萬石賑河北西路災傷。
是日，遼主謁慶陵。
時免役出錢或未均，司農寺言五等丁產簿多隱漏不實。呂惠卿用其弟曲陽縣尉和卿計，創手實法，請行之。其法，官為定立物價，使民各以田畝、屋宅、資貨、畜產隨價自占。凡居錢五，當蕃息之錢一。非用器、食粟而輒隱落者許告，獲實，以三分之一充賞。預具式示民，令依式為狀，縣受而籍之，以其價列定高下，分為五等，既該見一縣之民物產錢數，乃參會通縣役錢本額而定所當輸錢。詔從其言，於是民家尺椽寸土，檢括無遺，至雞豚亦遍抄之。
初，惠卿創是法，猶令災傷五分以上不預。荊湖察訪使蒲宗孟上言：「此天下之良法，使民自供，初無所擾，何待豐歲！願詔有司勿以豐凶弛張其法。」從之，民由是益困。
八月，丙戌，命知制誥沈括為河北西路察訪使。先是遣內侍籍民車，人未喻朝廷意，相擾為憂。又，市易司患蜀鹽不可禁，欲盡實私井而運解鹽以給之。言者論二事如織，皆不省。括侍帝側，帝顧曰：「卿知籍車乎？」對曰：「知之。」帝曰：「何如？」括曰：「敢問欲何用？」帝曰：「北邊以馬取勝，非車不足以當之。」括曰：「車戰之利，見於曆世。巫臣教吳子以車戰，遂霸中國；李靖偏箱鹿角，以禽頡利。臣但未知一事，古人所謂兵車者，輕車也，五禦折旋，利於便捷。今民間輜車，重大椎朴，以牛挽之，日不能三十里，少蒙雨雪，則跬步不進，故世謂之太平車，恐兵間不可用耳。」帝喜曰：「人言無及此者，朕當思之。」 遂問蜀鹽事，括對曰：「私井既容其撲賣，則不得無私易。一切實之，而運解鹽，使一出官售，此亦省刑罰、籠遺利之一端。然忠、萬、戎、瀘間，夷界小井尤多，不知遼鹽又何如止絕？若更須列候加警，則恐得不償費。」帝頷之。明日，二事俱寢。執政喜，謂括曰：「君有何術，立談而罷此二事？」括曰：「聖主可以理奪，不可以言爭。若車可用，虜鹽可禁，括不敢以為非也。」括自太子中允擢知制誥才三月，至是察訪河西路所陳凡三十一事，詔皆可之。
癸巳，集賢院學士宋敏求上編修《閤門儀注》。
九月，丁未，有司言：「供億錢穀多在浙西，計置及水利事盡在蘇、秀等，今分為西路，必至闕事。」於是詔兩浙仍合為一路。
庚戌，遼主如東京，謁二儀、五鸞殿。
壬子，三司火，自巳至戌止，焚屋千八十楹，案牘殆盡。時元絳為三司使，宋迪為判官，迪遣使煮藥失火。火熾，帝御西角樓以觀。知制誥章惇判軍器監，遽部本監役兵往救，經由西角樓，帝顧問，左右以惇為對。明日，迪奪官，絳罷，以章惇代之。詔諸路，熙甯五年文帳悉封上，防其因火為奸也。
癸丑，置三十七將，京畿七、河北十七、京東十、京西三，從蔡挺請也。
知大名府文彥博言：「河溢壞民田，多者六十村，戶至萬七千，少者九村，戶至四千六百，願蠲租稅。」從之。又命都水詰官吏不以水災聞者。外都水監丞程昉以憂死。
都水監丞劉璯言：「自開直河，閉魚肋，水勢增漲，行流湍急，漸塌河岸；而許家港、清水鎮河極淺漫，幾於不流。雖二股深快，而薄泊以東，下至四界首，退出之田，略無固護。設遇漫水出岸，牽回河頭，將復成水患。宜候霜降水落，閉清水鎮河，築縷河堤一道，以遏漲水，使大河復循故道。又退出良田數萬頃，俾民種耕。而博州界堂邑等退背七埽，歲減修護之費，公私兩濟。」從之。
代北疆議逾時不決，遼復遣蕭禧來言。甲寅，詔樞密院議邊防。
癸亥，遼主祠木葉山。
冬，十月，丁卯，遼主駐藕絲澱。
壬申，遣中使賜韓琦、富弼、文彥博、曾公亮詔曰：「通好北敵，凡八十年，近歲以來，生事彌甚。代北之地，素無定封，故造釁端，妄來理辨。比敕官吏同加按行，雖圖籍甚明，而詭辭不服。今橫使復至，意在必得。敵情無厭，勢恐未已，萬一不測，何以待之？古之大政，必諮故老，卿其具奏。」
琦奏言：「臣觀近年朝廷舉事，似不以大敵為恤。始為陛下謀者，必曰自祖宗以來，因循苟且，治國之本，必先聚財積穀，募兵於農，則可鞭笞四夷，復唐故疆。故散青苗錢，為免役法，置市易務，次第取錢。新制日下，更改無常，而監司督責，以刻為明。今農怒於畎畝，商歎於道路，長吏不安其職，陛下不盡知也。夫欲攘斥四夷以興太平，而先使邦本困搖，眾心離怨，此則為陛下始謀者大誤也。臣今為陛下計，宜遣報使，且言：『向來興作，乃修備之常，豈有它意。疆土素定，悉如舊境，不可持此造端，以墮累世之好。』可疑之形，如將官之類，因而罷去。益養民愛力，選賢任能，疏遠奸諛，進用忠鯁，使天下悅服，邊備日充。若其果自敗盟，則可一振威武，恢復故疆，攄累朝之宿憤矣。」
弼言：「朝廷諸邊用兵，遼所以先期求釁。不若委邊臣詰而嚴備之，來則禦，去則備；親征之謀，未可輕舉。且選人報聘。彼籍吾歲賜，方能立國，豈無欲安靜之理！」
彥博言：「蕭禧之來，欲以北亭為界，緣慶曆西事未平之時，來求黃嵬之地，容易與之。中國禦戎，守信為上，必以誓書為證。若萌犯順之心，當預備邊，使戰勝守固而已。」
公亮言：「嘉祐間，夏國妄認同家堡為界，延州牒問，遂圍大順，寇邊不已，絕其歲賜，始求帖服。今待遼極包容矣，不使知懼，恐未易馴擾。控制之術，毋令倒持。」
帝召劉忱、呂大忠與執政議之，將從其請。大忠曰：「彼遣一使來，即與地五百里；若使魏王英弼來，盡索關南地，亦與之乎？」帝默然。忱與大忠堅執不與，掃政知不可奪，乃罷忱還三司，許大忠終制。
丁丑，遼命有司頒行《史記》、《漢書》。
遼以知薊州事耶律庶箴善屬文，遷都林牙。庶箴上表，乞廣本國姓氏曰：「我朝創業以來，法制修明，惟姓氏止分為二，耶律與蕭而已。始，太祖制契丹文字，取諸部鄉里之名，續作一篇，著於卷末。臣請推廣之，使諸部各立姓氏，庶男女婚媾，有合典禮。」遼主以舊制不可遽厘，不聽。
戊寅，詔浙西路提舉司出米賑常、潤州饑。
韓絳請選官置司，以天下戶口、人丁、稅賦、場務、坑冶、河渡、房園之類，租額、年課及一路錢穀出入之數，去其重復，歲比較增虧、廢置及羨餘、橫費，計贏闕之處，使有無相通，而以任職能否為黜陟，則國計大綱可以省察。三司使章惇亦以為言。庚辰，詔置三司會計司，以絳提舉。
范純仁自和州徙知邢州，未至，癸巳，詔加龍圖閣直學士，知慶州。純仁過闕，入對，帝曰：「卿父在慶著威名，卿今繼之，可謂世職。卿隨侍既久，兵法必精，邊事必熟。」純仁度必有以開邊之說誤帝者，對曰：「臣儒家，末嘗學兵法。先臣守邊時，臣尚幼，不復記憶。且今日事勢，宜有不同。陛下使臣繕治城壘，愛養百姓，臣策疲駑不敢辭。若使開拓封疆，侵攘邊境，非臣所長，願別擇才帥。」帝曰：「卿才何所不能，顧不肯為朕悉心耳。」遂行。
十一月，戊午，高麗貢於遼。
己未，冬至，合祭天地於圜丘，以太祖配。
呂惠卿得君怙權，慮王安石復進，乃援郊祀赦例，薦安石為節度使。方進答刂，帝察知其情，遽問曰：「安石去不以罪，何故用赦復官？」惠卿無以對。
十二月，丙寅，省熙、河、岷三州官百四十一員。
丁卯，文武官加恩。
以知熙州王韶為樞密副使。
辛巳，遼詔改明年元曰大康。大赦。
往時高麗入貢，皆自登州。是歲，遣其臣金良鑒來言，乞改塗由明州詣闕；從之。
淯井、長寧夷十郡、八姓及武都夷皆內附。
遼生女直部節度使阿庫納卒。女直本女真，避遼興宗諱，改曰女直。其始祖曰函普，函普生烏魯，烏魯生跋海，跋海生綏可，綏可生石魯，石魯生阿庫納，阿庫納能役屬諸部。會遼五國佛甯部節度使巴哩美叛，遼將致討，阿庫納恐遼兵深入，得其山川險易，或將圖之，乃告遼曰：「彼可計取也。若用兵，必先走險，非歲月可平。」從之。阿庫納因襲而禽之以獻。遼主召見，燕賜加等，授生女真部節度使，始有官屬，紀綱漸立矣，然不肯受印，系遼籍。其部內舊無鐵，鄰國有以甲冑往鬻者，必厚價售之。得鐵既多，因以修弓矢，備器械，兵勢稍振，前後願附者眾。至是五國穆延部舍音貝勒復叛遼，阿庫納伐之，舍音敗走。阿庫納將見邊將，自陳敗舍音之功，行次拉林水，疾作而死。於是和裡布嗣。

