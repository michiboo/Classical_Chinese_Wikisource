
春，正月，戊辰，浚河西務漕渠。
丙戌，以程鵬飛為中書右丞，阿爾為中書左丞。丁亥，以布顏裡哈雅參知政事。
發新附軍千人，從阿巴齊討安南。
復改江浙行省為江淮行省。
辛卯，詔發江淮、江西、湖廣三省蒙古、漢券軍七萬人，船五百艘，雲南兵六千人，海外四州黎兵萬五千，命海道運糧萬戶張文虎、費拱辰、陶大明運糧十七萬石，分道以進。置征交趾行省，鄂囉齊平章政事，烏納爾、樊楫參知政事，總之，並受鎮南王節制。
二月，甲午，畋於近郊。
乙未，以敏珠爾卜丹為平章政事。
甲辰，以范文虎為中書右丞，商議樞密院事。
壬子，中書省言：「自正旦至二月中旬，費鈔五十萬錠。臣等兼總財賦，自今侍臣奏請賜齎，請令臣等預議。」帝曰：「此朕所當慮。」仍諭伊實特穆爾、伊徹察喇知之。
戊午，以趙與芮子孟桂襲平原郡公。
宗王納顏遣使征東道兵，諭棟摩特穆爾毋輒發。初，納顏鎮遼東，北京宣慰使伊列薩哈察其有異志，密請備之。帝素然其言，故有是諭。
閏月，癸亥，敕：「春秋二仲月上丙日，祀帝堯祠。」
西京等處管課官馬合謀，自言歲以西京、平陽、太原課存額外羨錢，市馬駝千頭輸官，而實盜官錢市之。按問有跡，伏誅。
乙丑，復立尚書省，以僧格、特穆爾並為平章政事，鄂爾根薩裡為右丞，葉李為左丞，馬紹參知政事。
是月，帝畋於近郊，召敏珠爾卜丹、特穆爾、楊居厚等，與葉李、程文海、趙孟頫論鈔法。敏珠爾卜丹言：「自製國用使司改尚書省，頗有成效，今仍分兩省為便。」詔從之。安圖諫曰：「臣力不能回天，但乞不用僧格，別選賢者，猶或不至虐民誤國。」不聽。鄂爾根薩裡雖與僧格同事，然數切諍之，以廉正自持。葉李固辭左丞之命，言：「臣資格未宜遽至此。」帝曰：「商起伊尹，周起太公，豈循資格耶？尚書系天下輕重，朕以煩卿，卿其勿辭。」賜大小車各一，許乘小車入禁中，仍給扶升殿。
辛未，以復置尚書省詔天下。除行省與中書議行，餘並聽尚書省從便以聞。詔，趙孟頫所草也，帝覽之，喜曰：「得朕心之所欲言者矣。」
初，太宗設總教國子之官，逮至元初，以許衡為祭酒，而侍臣子弟就學者才十餘人。衡既去，教益廢而學舍未建，師生寓居民舍，司業耶律有尚屢以為言。至是乃立國子監，設監丞、博士、助教，增廣弟子員至百二十人，蒙古、漢人各半，官給紙答刂、飲食，遂以有尚為祭酒。
設江南各路儒學提舉司。時江南諸縣各置教諭二人；又用廷臣請，諸道各置提舉司，設提舉儒學二人，統諸路、府、州、縣學祭祀、錢糧之事。學校已廢而復興，實葉李之言有以導之也。
乙酉，鎮南王托歡徙鎮南京。
范文虎改尚書右丞，商議樞密院事。
改行中書省為行尚書省，六部為尚書六部。以吏部尚書實都為尚書省參知政事。
庚寅，帝如上都。
達嚕哈齊、哈喇哈斯等言：「去歲錄囚南京、濟南兩路，應死者已一百九十人。若總校諸路，為數必多，宜遣入分道行刑。」帝曰：「囚非群羊，豈可遽殺！即宜悉配隸淘金。」
以禮部主事王約為監察御史。約疏請建儲及修史，又言前中丞郭佑以奏誅盧世榮為僧格所嫉，誣以他罪，宜白其冤，不報。
三月，甲午，行至元鈔。
僧格以交鈔及中統元寶行之既久，物重鈔輕，建議更造至元鈔行之。自一貫至五十文，凡十有一等，每一貫視中統鈔五貫，子母相權，要在新者無冗，舊者無廢。凡歲賜、周乏、餉軍，皆以中統鈔為准。詔官百於刑部集議，趙孟頫亦與焉。眾欲計至元鈔二百貫贓滿者死，孟頫曰：「始造鈔時，以銀為本，虛實相權。今二十餘年間，輕重相去至數十倍，故改中統為至元；又二十年後，至元鈔必復如中統。使民計鈔抵法，疑於太重。古者以米、絹民生所須，謂之二實，銀、錢與二物相權，謂之二虛；四者為直，雖升降有時，終不大相遠也。以絹計贓，最為適中。況鈔乃宋時所創，施於邊郡，金人襲而用之，皆出於不是已，乃欲以此斷人死命，似未可也。」或以孟頫年少，初自南方來，譏國法不便，意頗不平，責之曰：「今朝廷行至元鈔，故犯法者以是計贓論罪。汝以為非，豈欲沮格至元鈔耶？」 孟頫曰：「法者，人命所亻系，議有重輕，則人不得其死。孟頫奉詔與議，不敢不言。今中統鈔虛，故改至元鈔，謂至元鈔終無虛時，豈有是理？公不揆於理，欲以勢相陵，可乎？」其人有愧色。
丙辰，命都水監開汶、泗水以達京師。
汴梁河水泛溢，役夫七千修完故堤。
夏，四月，宗王納顏反，諸王諾延等皆應之。帝問侍衛士阿實克布哈：「計將安出？」對曰：「臣愚以為莫若先安撫諸王，乃行天討，則叛者勢自孤矣。」帝曰：「善！卿試為朕行之。」阿實克布哈即北說諾延曰：「大王聞納顏反耶？」曰：「不知也。」曰：「聞大王等皆欲為納顏外應，今納顏既自歸矣，是獨大王與主上抗，幸主上聖明，亦知非大王意，置之不問，然二三大臣不能無惑。大王何不往見上自陳，為萬全計！」諾延悅，許之。於是諸王之謀皆解。
阿實克布哈還報，帝乃議親征，命徵兵遼陽，以千戶帥錫保齊之眾從行。阿實克布哈以大同、興和兩郡，當車駕所經有帷台嶺者，數十里無居民，請詔有司作室嶺中，徙邑民百戶居之，割境內錫保齊牧地，使耕種以自養，帝從之。阿實克布哈既領錫保齊，帝夏欲盡徒興和、桃山數十村之民，以其地為錫保齊牧地，阿實克布哈固請存三千戶以給鷹食，帝皆聽納，民德之，飲食必祭。錫保齊，鷹房之執投者也。
五月，乙亥，遣額森諭北京等處宣尉司：「凡隸納顏所部者，禁其往來，毋令乘馬、持弓矢。」
壬寅，誅御史臺吏王良弼。
僧格嘗奉旨檢核中書省事，凡校出虧欠鈔四千七百七十錠，昏鈔一千三百四十五錠，平章敏珠爾卜丹即自伏。參政楊居寬微自辨，以為實掌銓選，錢穀非所專，僧格令左右拳其面，因問曰：「既典選事，果無黜陟失當者乎！」尋亦引伏。參議伯降以下，凡鉤考違惰耗失等事，及參議王臣濟嘗言新鈔不便忤旨，各款伏。帝令丞相安圖與僧格共議，且諭：「毋令敏珠爾卜丹等它日得以脅問誣服為辭，此輩故狡獪人也。」數日，僧格又奏：「鞫中書參政郭佑，多所逋負，屍位不言，以疾為托。臣謂『中書之務隳惰如此，汝力不能及，何不告之蒙古大臣？』故毆辱之，今已款服。」帝命窮詰之。良弼嘗與人言：「尚書鉤校中書不遺餘力，它日我留，得發尚書奸利，其誅籍無難。」僧格聞之，捕良弼，鞫問，款服。謂此曹誹謗，不誅無以懲後，遂誅良弼，籍其家。
又有吳德者，嘗為江甯縣達嚕噶齊，求仕不遂，私與人非議時政，且言：「尚書今日核正中書之弊，他日復為中書所核，汝獨不死也耶！」或以告僧格，即捕德按問，殺之，沒其妻子入官。
用僧格言，置上海、福州兩萬戶府，以維制錫布鼎、烏納爾等海運船。戶、工兩部各增尚書二員。初立行泉府司，專掌海運，遂罷東平河運糧；尋又於河西務置漕運司，領接運海道糧事。
帝自將征納顏，發上都，括江南僧、道馬匹。詔范文虎將衛軍五百鎮平灤，以奇徹為親軍都指揮使，伊蘇岱爾、右衛簽事王通副之。
同知留守兼少府監事王思廉，謂留守丹津曰：「籓王反側，地大故也。漢晁錯削地之策，實為良圖，盍為上言之。」丹津以聞，帝曰：「汝何能出此言也？」丹津以思廉對，帝嘉之。
壬子，行尚書省平章政事、高麗國王王暙請益兵征納顏，以五百人赴之。
行尚書省左丞相阿珠受命西征，至哈喇霍州，以疾薨。阿珠繼其祖蘇布持、欠烏蘭哈達為將帥，沈幾有智略，臨陣勇決，三世皆以功名顯。後追封河南王。
六月，庚申朔，百官以職守不得從征納顏，獻馬以給衛士。
壬戌，帝至薩爾都嚕之地，納顏率所部六萬，逼行在而陣，遣左丞李庭等將漢軍，用漢法以戰。既而納顏之黨金嘉努、塔布岱擁眾號十萬，進逼乘輿，帝親麾諸軍圍之，納顏堅壁不出。司農卿特爾格曰：「彼眾我寡，當以疑退之。」於是帝張曲蓋，據胡床坐，特爾格進酒，塔布岱按兵覘之，不敢進。李庭曰：「彼至夜當遁耳。」乃引壯士十餘人，持火砲夜入其陣，砲發，果自潰散。帝問：「何以知之？」庭曰：「其兵雖多而無紀律，見車駕駐此而不戰，必疑有大軍繼之，是以知其將遁。」遂命庭將漢軍，御史大夫伊實特穆爾將蒙古軍並進。追至實列門林，擒納顏以獻，遂伏誅。
初，潞州靳德進，精於星曆之學，所言休咎輒應，時用天象以進規諫，多所裨益，累遷秘書監，掌司天事。及是從征納顏，揆度日時，率中機會。諸將欲剿滅其黨，德進獨陳天道好生，請緩師以待其降，帝嘉納之。
李庭之討納顏也，將校多用國人或其親昵，立馬相向語，輒釋仗不戰，逡巡退劫，帝患之。葉李密啟曰：「兵貴奇不貴眾，臨敵當以計取。彼既親昵，誰肯盡力！徒費陛下糧餉，四方轉輸甚勞。臣請用漢軍列前步戰，而聯大車斷其後以示死鬥。彼嘗玩我，必不設備；我以大眾踣之，無不勝矣。」帝用其謀，果奏捷。
自是益奇李，每召見論事。尋詔以為御史中丞，商議中書省事。李辭曰：「臣本羈旅，蒙眷使備顧問，固當竭盡愚衰。御史臺總察中外機務，臣愚不足當此任；且臣昔竄瘴鄉，素染足疾，比歲尤劇。」帝笑曰：「卿足艱於行，心豈不可行耶？」李固辭，得許，因叩首謝曰：「臣今雖不居是職，然御史臺天子耳目，常行事務，可以呈省。至若監察御史奏疏，西南兩台諮稟，事關軍國，利及生民，宜令便宜聞奏以廣視聽，不應一一拘律，遂成文具。請詔台臣言事，各許實封。」 又曰：「憲臣以繩愆糾謬為職，苟不自檢，於擊搏何有！其有貪婪敗度之人，宜付法司增條科罪，以懲欺罔。」帝然之。由是台臣得實封言事。
帝初欲大用趙孟頫，議者難之。是月，授孟頫兵部郎中。兵部總天下諸驛，時使客飲食之費，幾十倍於前，吏無以供給，強取於民，不勝其擾，遂請於中書，增鈔給之。
至元鈔法滯澀不能行，詔遣尚書劉宣與孟頫馳驛至江南，問行省慢令之罪，左右司官及諸路官得徑笞之。孟頫還，不笞一人，僧格大以為譴。
時有王虎臣者，言平江路總管趙全不法，即命虎臣往按之，葉李執奏不宜遣虎臣，帝不聽。孟頫進曰：「趙全故當問，然虎臣前守此郡，多強買人田，縱賓客為奸利，全數與爭，虎臣怨之，往必將陷全。事縱得實，人亦不能無疑。」帝悟，乃遣它使。
僧格鐘初鳴時，即坐省中，六曹後至者笞之。孟頫偶後至，斷事官遽引孟頫受笞，孟頫入訴於右丞葉李白：「古者刑不上大夫，所以養其廉恥，教之節義。且辱士大夫，是辱朝廷也。」僧格亟慰孟頫使出，自是所笞惟曹吏以下。它日，行東禦牆外，道隘，孟頫馬跌，墮於河；僧格聞之，言於帝，移築禦牆稍西二丈許。
帝聞孟頫素貧，賜鈔五十錠。
初，納顏將叛，陰遣使結額布罕、騰勒噶，奇徹親軍衛指揮使托克托呼執之，盡得其情以聞。詔騰勒噶入朝。將由東道進，托克托呼言於北安王曰：「 彼分地在東，脫有不虞，是縱虎入山林也。」乃命從西道。既而有言額布罕叛者，眾欲先聞於朝，然後發兵，托克托呼曰：「兵貴神速，若彼果叛，我軍出其不意，可即圖之，否則與約而還。」即日起行，疾驅七晝夜，渡圖呼喇河，戰於托集嶺，大敗之，額布罕僅以身免。
秋，七月，癸巳，納顏餘黨犯咸平，遼東道宣慰使達春，從皇子愛額齊合兵出瀋州進討。
初，帝命達春領軍一萬，與愛額齊同力備禦納顏。女真、碩達勒達官民與納顏連結，達春遂棄妻子，與麾下十二騎直抵建州，距咸平千五百里，與納顏黨達薩巴圖爾等合戰，兩中流矢。繼知其黨特爾格、素爾齊等欲襲皇子，乃以數十人退，戰千餘人，扈從皇子渡遼水，納顏軍來襲，達春轉鬥而前，射其酋特古岱，墮馬死，追兵乃退。遂軍懿州。州老幼千餘人，焚香羅拜道旁，泣曰：「非宣慰公，吾屬無遺種矣。」
達春軍至遼西羆山北小龍泊，得叛酋史圖淩岱、盧全等納款書，期而不至，達春即遣將討擒之，又獲其黨王薩布。復與庫錫爾等戰，破之。將士欲俘掠，達春一切禁止，與簽院漢瓜、監司托克托岱追納顏餘黨，北至金山，悉平之。
丁酉，弘州匠官以犬、兔毛制如西錦者以獻，授匠官知弘州。
戊戌，樞密院奏簽征緬行省事哈薩爾哈雅言：「比至緬國，諭其王赴闕，彼言鄰番數叛，未易即行，擬遣使奉表齎土貢入覲。」
八月，乙丑，帝至自上都。
以托曼達爾為都元帥，將四川兵五千赴緬省，仍令其省駐緬近地，以俟進止。
己巳，謫從叛諸王，赴江南諸省從軍自效。諭鎮南王托歡，禁戢從征諸王及省官與鄂囉齊等：「毋縱軍士焚掠，毋以交趾小國而易之。」
九月，庚子，禁市毒藥者。
丁未，安南國遣使貢方物。
戊申，咸平、懿州、北京，以納顏叛，民廢耕作，又霜雹為災，告饑；詔以海運糧五萬石賑之。
壬子，禁沮撓江南茶課。
冬，十月，戊午朔，日有食之。
甲子，僧格言：「中書省舊在大內，前阿哈瑪特移置於此，請仍舊為宜。」從之。
丙子，僧格奏參知政事郭佑、楊居寬坐虧負中書錢穀，並棄市，人皆冤之。當僧格之誣殺佑與居寬也，刑部尚書博果密爭之不得，僧格深忌之，嘗指博果密謂其妻曰：「它日籍我家者，此人也。」因其退食，責以不坐曹理務，欲加之罪，遂以疾免。帝還自上都，其弟額埒璘班侍坐輦中，帝曰：「汝兄必以某日來迎。」博果密果以是日至。帝見其臒甚，問其祿幾何，左右對以滿病假者例不給，帝念其貧，命盡給之。
僧格威焰方熾，參議尚書省事唐仁祖議論不同，屢忤僧格，人皆危之，仁祖自若也。遷工部尚書，僧格以漕務煩劇，特重困之，仁祖處之甚安。尋出使雲中，僧格考工部織課稍緩，怒曰：「誤國家歲用。」遣騎追還，命直吏拘往督工，且促其期曰：「違期，必置汝於法。」左右皆為之懼。仁祖退，召諸直長，從容諭之曰：「丞相怒在我，不在爾也。汝等勿懼，宜力加勉。」眾皆感激，晝夜倍其功，期未及而辦，僧格不能加罪。
乙酉，帝諭翰林諸臣：「以丞相領尚書省，漢、唐有此制否？」咸對曰：「有之。」翌日，左丞葉李以所對奏聞，且言：「前省官不能行者，平章僧格能之，宜為右丞相。」帝然之。
丙戌，范文虎言：「豪、懿、東京等處人心未安，宜立省以撫綏之。」詔立遼陽等處行尚書省。
十一月，壬辰，以僧格為尚書省右丞相兼統制院使，領功德使司事。於是，僧格請以平章特穆爾代其位，阿喇根薩裡為平章政事，葉李遷右丞，參政馬紹為左丞。紹為參政時，有信州三務提舉杜璠者，言至元鈔公私未便，僧格怒，欲當以重罪。紹從容言曰：「國家導人使言，可采，用之，不可采，亦不之罪。今重罪之，豈不與詔書違戾乎！」璠得免罪，至是親王戍邊，其士卒有過支廩米者，有司以聞，帝欲究問加罪，紹言：「方邊庭用兵，罪之，懼失將士心。所支逾數者，當後年之數可也。」從之。
辛丑，改衛尉院為太僕寺，仍隸宣徽院。
己酉，詔議弭盜。僧格、伊蘇特穆爾言：「江南歸附十年，盜賊迄今未靖，宜立限招捕，而以安集責州縣之吏，其不能者黜之。」葉李言：「臣在漳州十年，詳知其事，大抵軍官嗜利與賊通者，尤難弭息。宜令各處鎮守軍官，例以三年轉徒，庶革斯弊。」帝皆詔行之。
江淮行尚書省參知政事高興，討婺州盜柳分司，擒斬之。會丁母擾，詔起復，討處州盜詹老鷂、溫州盜林雄。興潛出青田，搗其巢穴，戰於葉山，擒老鷂及雄等二百餘人，斬於溫州市。又奉省檄平徽州盜汪千十等。
廣東盜起，寇肇慶，其魁鄧太獠居前寨，劉太獠居後寨，相依以為固。湖廣行省左丞劉國傑趣搗後寨，破之，遂拔前寨，擒斬鄧、劉二人。捕民結賊者，皆杖殺之。
十二月，丁卯，減揚州省歲額米十五萬石，以鹽引五十萬易糧。免浙西魚課三千錠，聽民自漁。
癸酉，諸王錫勒圖部雨土七晝夜，沒死羊畜。
丁丑，以朱清、張宣海漕有勞，遙授宣慰使。
鎮南王托歡以諸軍征安南，次思明州，留兵二千五百人，命萬戶賀祉統之，以守輜重。程鵬飛、鄂囉、哈達爾以漢券兵萬人由西道永平，鄂囉齊以萬人從鎮南王由東道女兒關以進。阿巴齊以萬人為前鋒，烏訥爾、攀楫以後由海道經玉山、雙門、安邦口，遇交趾船四百餘艘，擊之，斬四千餘級，生擒百餘人，奪其船百艘，遂趣交趾。程鵬飛、鄂囉、哈達爾經老鼠、陷沙、茨竹三關，凡十七戰，皆捷。是月，鎮南王次茅羅港，交趾興道王遁。攻浮山寨，拔之。又命鵬飛、阿爾以兵二萬人守萬劫，且修普賴山及至靈山木柵。命烏訥爾將水兵，阿巴齊將陸兵，徑趣交趾城。鎮南王以諸軍渡富良江，次城下，敗其守兵。陳日烜與其子棄城，走敢喃堡，諸軍攻下之。
春，正月，陳日烜復走入海。鎮南王以諸軍追之，不及，引兵還交趾城。令烏訥爾將水軍迎張文虎等糧船，又發兵攻其諸寨，破之。
己丑，詔江淮省內外並聽蒙古岱節制。
辛卿，尚書省言：「初以行省制丞相與內省無別，罷之。今江淮平章政事蒙古岱所統，地廣事繁，宜依前置丞相。」從之。詔以蒙古岱為右丞相。
毀中統鈔板。
戊戌，大赦，弛遼陽漁獵之禁，惟毋殺孕獸。
壬寅，賀州賊七百餘人焚掠封州諸郡，循州賊萬餘人掠梅州。
癸卯，哈都犯邊，敕發兵從諸王珠納北征。
甲辰，伊蘇布哈謀叛，逮捕至京師，誅之。
丙午，畋於近郊。
己酉，發海運米十萬石，賑遼陽省軍民之饑者。
癸丑，募民能耕江南曠土及公田者，免其差役三年，其輸租免三分之一。
江淮行省言：「兩淮土曠民寡，兼併之家皆不輸稅。又，管內七十餘城，止屯田兩所，宜增置淮東、西兩道勸農營田司，督使耕之。」從之。
僧格以甘肅行省特穆格無心任事，又不與協力，奏以雅岱代之。未幾，又以江西行省平章呼圖特穆爾不職，奏罷之。兵部尚書呼圖達爾不勤其職，僧格毆罷之而後奏。帝曰：「若此等不罪，汝事何由得行也！」
二月，丁巳，改濟州漕運司為都漕運司，祹領濟之南、北漕，京畿都漕運司惟治京畿。
戊午，以右丞葉李為平章政事，李固辭，許之；賜以玉帶，視秩一品，又賜平江、嘉興田四頃。
庚申，司徒薩裡曼等進讀《祖宗實錄》。帝曰：「太宗事則然，睿宗少有可易者，定宗固日不暇給；憲宗汝獨不能憶之耶？猶當詢諸知者。」
壬戌，敕江淮勿捕天鵝，弛魚濼禁。
丙寅，改南京路為汴梁路，北京路為武平路，西京路為大同路，東京路為遼陽路，中興路為寧夏府路。
嘉木揚喇勒智言：「以宋宮室為塔一，為寺五，已成。」詔以水陸地百五十頃養之。
征葛洪山隱士劉彥深。
辛巳，以杭州西湖為放生池。
壬午，命皇孫雲南王額森特穆爾帥兵領大理府等處。
三月，戊子，帝還宮。
淞江民曹夢炎願歲以米萬石輸宮，乞免它徭，且求官職。僧格以為請，乃遙授浙東道宣慰副使。
庚寅，帝如上都。
故事，樞密院官俱從行，歲留一人領院事，漢人不得與。至是以屬判官鄭制宜，制宜遜辭，帝曰：「汝豈漢人比耶！」竟留之。制宜，鼎之子也。
江淮行省蒙古岱，言宜除軍官更調法，死事者贈散官，病故者降一等，帝曰：「父兄雖死事，子弟不勝任者，安可用之！苟賢，則病故者亦不可降也。」
辛卯，造尚書省。
壬寅，禮部言：「會同館，蕃夷使者時至，宜令有司仿古《職貢圖》，及詢其風俗、土產、去國里程，籍而錄之，實一代之盛事。」從之。
甲寅，循州賊萬餘人寇漳浦，泉州賊二千人寇長泰、汀、贛，佘賊千餘人寇龍溪，皆討平之。
鎮南王托歡復遣兵追陳日烜於海，不知所之。烏訥爾不見張文虎船，復還萬劫。右丞相阿巴齊曰：「賊棄巢穴遠遁，意待吾之敝而乘之。將士皆北人，春夏之交，瘴癘將作，饋餉且盡。今出兵分定其地，招降納附，勿縱士卒侵掠，急捕日烜，此策之善者也。」時日烜復遣使請隆以款師，諸將信其說，久之不降，擁眾據海口。阿巴齊率眾攻之，將士多被疫，不能進。諸蠻復叛，所得險隘皆失守，遂謀引還。
日烜復集散兵三十萬守禦東關，遏托歡歸路，諸軍且戰且行，日數十合。賊據險發毒矢，將士裹瘡以戰。樊楫、阿巴齊皆死。前軍錫都爾奮勇乘之，交人小卻。托歡由單已縣趣盝州，間道以出，次思明州，命安嚕引兵還雲南，鄂囉齊以諸軍北還。日烜尋遣使來謝，進金人代已罪。帝以托歡無功而還，令出鎮揚州，終身不容入覲。
夏，四月，辛酉，僧格言：「自至元丙子置應昌和糴所，其間必多盜詐，宜加鉤考。扈從之臣。種地極多，宜依軍站例，除四頃之外，驗畝征租。」並從之。
癸亥，渾河決，發軍築隄捍之。
癸酉，尚書省言：「近以江淮饑，命行省賑之，吏之富民因緣為奸，多不及於貧者。今杭、蘇、湖、秀四州復大水，民鬻妻女易食，請輟上供米二十萬石，審其貧者賑之。」帝是其言。
甲戌，萬安寺成，佛像及窗壁皆金飾之，凡費金五百四十兩有奇，水銀二百四十斤。
增立直沽海運米倉。
命征交趾諸軍還家，休息一歲。
敕緬中行省：「比到緬中，一稟雲南王節制。」
庚辰，安南國王陳日烜遣其中大夫陳克用來貢方物。
甲申，詔皇孫特穆爾撫諸軍，討叛王和爾果斯、哈坦、圖嚕罕。
廣東民董賢舉，循州民鐘明亮，各擁眾萬餘相繼起，皆稱：「大老」，明亮勢尤猖獗。詔遣江浙行省丞相蒙古岱、行樞密使頁特密實發四省兵討之。
湖南盜詹一仔，誘衡、永、寶慶、武岡人嘯聚四望山，久不能討。行省左丞劉國傑帥師擊破之，斬首盜，餘眾悉降。將校請曰：「此輩久亂，急則降，降而有釁，復反矣，不如盡坑之。」國傑曰：「多殺不可，況殺降也！」乃相要地為三屯，遷其眾守之，每屯五百人以備賊，且墾廢田榛棘，使賊不得為巢穴，降者有故田宅，盡還之，無者使雜耕屯中。後皆為良民。
五月，戊子，諸王察克子庫庫岱叛，綽和爾執之以來。
乙未，僧格言：「中統鈔行垂三十年，省官皆不知其數。今已更用至元鈔，宜差官分道置局，鉤考中統本。」從之。
壬寅，鑄渾天儀。
乙巳，罷興州采蜜。
癸丑，遷四川省治重慶，復遷宣慰司於成都。
六月，癸未，處州賊柳世英寇青田、麗水等縣，浙東道宣慰使史耀計平之。
秋，七月，丙戌，以南安、瑞、贛三路連歲盜起，民多失業，免逋稅萬二千六百石有奇。
中書右丞相安圖見天下大權盡歸尚書，屢求退，不許。八月，丙辰，詔安圖以本部集賽蒙古軍三百人北征。
癸亥，尚書省成。
庚辰，分萬億庫為寶源、賊源、綺源、廣源、與萬億共為五庫，從僧格請，營之禁中，以貯幣帛。
九月，南台御史中丞劉宣自殺。時行省丞相蒙古岱，悍戾縱恣，常慮台臣糾劾其罪，而尤畏宣，日遣人入建康偵伺台中違失，台臣皆憚之，懇求自解。惟宣屹不為動，蒙古岱益忌之，因羅織宣罪，逮系其子孫於獄，又令人妄言宣沮壞錢穀。事聞，遂使置獄行省，鞫治之，宣及御史六人俱就逮。既登舟，行省以軍船列兵屯驅迫之，至則分異各處，不使往來，宣不勝憤，遂自剄於舟中。
始，宣將行，以一緘付從子自誠，令勿啟視。宣死，視其書云：「觸怒大臣，誣構成罪，豈能與經斷小人交口辨訟，屈膝為容於怨家之前！身為台臣，義不受辱，當自引決，但不獲以身徇國為恨耳！」且言別有公文言蒙古岱罪狀，後得其槁，塗注句抹，辭句難辨，前治書侍御史霍肅為敘次其文，讀者悲憤。宣既引決，行省白於朝，以為宣罪重自殺，前後構成其事者，郎中張斯立也。宣忠義節操為世所重，聞者莫不嗟悼，其後自誠以宣行實上聞，贈御史中丞，諡忠憲。
壬辰，帝至自上都。
召江淮行省參政董文用為御史中丞。
文用至，曰：「中丞不當理細務，吾當先舉賢才。」乃舉胡祗遹、王惲、雷膺等十餘人為按察使，又舉徐炎、魏初為行台中丞。當時以為極選。
癸卯，置征理司，專治合追財穀，以甘肅行省參政圖喇延哈、簽省吳誠並為征理使。自立尚書省，凡倉庫諸司，無不鉤考。先摘委六部官，至是僧格復以為不專，請置征理司，日以理算為事，毫分縷晰，司錢穀者無不破產，及當更代，人皆棄家避之。
庚戌，太醫院新編《本草》成。
冬，十月，庚申，遣使鉤考諸路錢穀。僧格言：「湖廣錢穀，已責平章約蘇穆爾自首償矣。它省欺盜者必多，請以省院台官實都、王巨濟、阿薩爾、何榮祖、昭嚕呼齊圖呼魯、李佑、吉丁、戎益、崔彧、燕真、安祐、巴延等十二人，理算江淮、江西、福建、四川、甘肅、安西六省，每省各二人，特給與印章，給兵以備使令，且以為衛。」帝皆從之。
僧格嘗奏上都留守司錢穀多失實，召留守喇呼爾、賀仁傑廷辯。仁傑曰：「臣漢人，不能禁吏戢奸，致錢穀耗損，臣之罪。」喇呼爾曰：「臣為長，印在臣手，事未有不關白而能行者，臣之罪。」帝曰：「以爵讓人者有之，未有爭引咎歸己者，其置勿問。」
帝追念帝挺，問董文用曰：「商孟卿今年幾何？」對曰：「八十。」帝甚惜其老而歎其康強。挺旋卒。後追贈魯國公，諡文定。
丙寅，賜瀛國公趙鈔面錠。
湖文省言：「左右江口谿峒蠻獠置四總管府，統州縣峒百六十，而所調官畏憚瘴癘，多不敢赴，請以漢人為達嚕噶齊。軍官為民職，雜土人用之。」就擬瓜勒佳素赫等七十四人以聞，從之。
大同民李伯祥、蘇永福八人，以謀逆伏誅。
庚午，哈都犯邊。
丙子，始造鐵羅圈甲。
遣瀛國公趙學佛法於土番。
己卯，詔免儒戶雜徭。
僧格請令集賢院諸司，分道鉤考江南郡學田所入羨餘，貯之集賢院，以給多才藝者。從之。
十一月，壬午，鞏昌路薦饑。免田租之半，仍以鈔三千錠賑其貧者。
丁亥，以山東按察使何榮祖為中書省參知政事。
修國子監以居胄子。
禁有分地臣私役富室為柴米戶及賦外雜徭。
柳州民黃德清叛，潮州民蔡猛等拒殺官軍，並伏誅。
己亥，命李思衍為禮部侍郎，充國信使；以萬努為兵部郎中，副之，同使安南，諭陳日烜親身入朝，否則必再加兵。
時有佞諛者，諷大都民史吉等請為僧格立石頌德，帝曰：「民欲立則立之。」仍以告僧格，使其喜也。於是翰林制文，題曰：「王公輔政之碑。」
僧格恩寵方盛，自近戚、貴人見之，皆屏息遜避，董文用獨不附之。僧格令人諷文用頌己功於帝前，文用不答；僧格又自謂文用曰：「百司皆具食丞相府，獨御史臺未具食耳。」文用亦不答。
辛丑，馬八兒國遣使來朝。
初，帝遣荊湖、占城行省參知政事伊赫密實使馬八兒國，取佛缽舍利。浮海阻風，行一年乃至，得其良醫善藥，遂與其國人來貢方物，又以私錢購紫檀木殿材，並獻之。嘗侍帝於浴室，問：「汝逾海者凡幾？」對曰：「臣逾海四矣。」帝憫其勞，遙授江淮行尚書省左丞、行泉府大卿。
甲辰，僧格以總制院統西蕃諸司軍民錢穀，事體甚重，宜有以崇之，奏改為宣政院，秩從一品，用三台銀印，帝從之。命僧格以本官兼宣政使、領功德司使事。
十二月，丁巳，哈都兵犯邊，巴圖額森托迎擊，死之。
朔方軍興，糧糗粗備，而誅責愈急，董文用謂僧格曰：「民急矣，外難未解而內戕其根本，丞相宜思之！」又持外郡所上盜賊之目，謂之曰：「百姓豈不欲生養安樂哉？急法苛斂，使至此耳。御史臺所以救政事之不及者，丞相當助之，不當抑之也。御史臺不得行，則民無所赴訴而政日亂，將不止台事不行也。」浸忤僧格意，摭拾台事百端，文用日與辨論，不為屈。於是具奏僧格奸狀，帝報之，語秘，人莫聞。僧格日誣譖文用於帝曰：「在朝惟董文用戇傲不聽令，沮撓尚書省，請痛治其罪。」帝曰：「彼禦中職也，何罪！且文用端謹，朕所素知，汝善視之！」旋遷大司農。時欲奪民田為屯田，文用固執不可，復遷翰林學士承旨。
先是安圖將兵臨邊，為實裡吉所執，一軍皆沒。至是八鄰來歸，從者凡三百九十人，賜鈔萬二千五百一十三錠。
辛未，僧格言：「分地之臣，例以貧乏為辭，希覬賜與。財非天墜地出，皆取於民，苟不慎其出入，恐國用不足。」帝曰：「自今不當給者，汝即畫之，當給者宜覆奏，朕自處之。」
乙亥，湖頭賊張治囝掠泉州，免泉州今歲田租。
丙子，伊蘇布哈以實勒們叛，甘肅行省官合兵討之，皆自縛請罪。獨實勒們以其屬西走，追獲之，以歸於京師。
先是宋供奉汪元量從三宮入燕，授瀛國公書。帝聞其能琴，嘗召入禁中，令鼓琴，稱善。元量乞歸，許之。是冬，元量歸杭州，具言：「謝太后臨歿遺言，欲歸葬紹興。全太后為尼。瀛國公學佛，號木波講師。」遺老聞之，有泣下者。
是歲，汴梁路陽武、襄邑、太康、通許、杞、考城、陳留等縣，陳、潁二州，河決凡二十二所，漂蕩麥禾、房舍，委宣慰司督本路差夫修治。
有小吏誣告漕司劉獻盜倉粟。僧格方事聚斂，眾阿其意，鍛煉杆服。刑部尚書列斯哩衛曰：「刑部開下持平，今輦轂之下，漕臣以冤死，何以正四方乎！」即以實聞。以是忤僧格，出為江東道宣慰使。在官務興學，諸生有俊秀者，拔而用之。為政嚴明，豪民猾吏縮手不敢犯，然亦無所刑戮而治。
初，皇孫撫軍於北，詔以托克托呼從，追納顏餘黨於哈喇溫之地，誅叛王烏塔哈，盡降其眾。至是諸王額斯爾為叛王和爾哈斯所攻，遣使告急，復從皇孫移師援之，則諸呼嚕輝。還至哈喇溫山，夜渡貴烈河，敗叛王哈坦，盡得遼左諸部，置東路萬戶府。帝多其功，以額斯爾女弟妻之。
先是，帝命江西行省蒙古岱召謝枋得，執手相勉勞。枋得曰：「上有堯、舜，下有巢、由。枋得姓名不祥，不敢赴召。」蒙古岱義之，不強也。既而福建行省管如德，將旨如江南求人材，尚書留夢炎以枋得薦，枋得遺書夢炎曰：「江南人材，未有如今日之可恥。《春秋》以下之人物，本不足道，今求一瑕呂飴甥、程嬰、杵臼廝養卒，不可得也。紂之亡也，以八百國之精兵，不敢抗二子之正論，武王、太公凜凜無所容，急以滅興斷絕謝天下，殷之後遂與周並立。使三監、淮夷不叛，武庚必不死，殷命必不黜。夫女真之待二帝亦慘矣，而我宋今年遣使祈請，明年遣使問安。王倫一市井無賴狎邪小人，謂梓宮可還，太后可歸，終則二事皆符其言。今一王倫且無之，則江南無人材可見也。吾年六十餘矣，所欠一死耳，豈復有他志哉！」終不行。

