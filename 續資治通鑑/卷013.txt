春，正月，辛未，右武衛大將軍長寧侯德隆卒。以其弟德彝嗣侯，判沂州，時年十九。屬飛蝗入境，吏民請坎瘞火焚之，德彝曰：「上天降災，守土之罪也。」乃責躬引咎，齋戒致禱，而蝗自殪。
丙子，遼都統耶律色珍等上討女真所獲生口十餘萬，馬二十餘萬匹，初，遼設群牧使司，馬大蕃息。至是得女真馬，勢益強。
庚辰，夜漏一刻，北方有赦氣如城，至明不散。
先是，知雄州開封賀令圖與其父岳州刺史懷浦及文思使薛繼昭等相繼上言：「契丹主年幼，國事決於其母，韓德讓寵倖用事，國人疾之，請乘其釁以取幽薊。」帝始有意北伐。
詔議親征，參知政事李至上言曰：「幽州，契丹之右臂，王師往擊，彼必拒張。攻城之人，不下數萬，兵多費廣，勢須廣備餱糧。假令一日克平，當為十旬准計，未知邊庾可充此乎？又，范陽之旁，坦無陵阜，去山既遠，取石尤難。金湯之堅，非石莫碎。臣愚以為京師天下根本，陛下不離輦轂，恭守宗廟，示敵人以閒暇，慰億兆之仰望者，策之上也。大名，河朔之沖衛，或暫駐鑾輅，揚言自將，以壯軍威者，策之中也。若乃遠提師旅，親抵邊陲，北有敵兵可虞，南有中原為慮，則曳裾之懇切，斷鞅之狂愚，臣雖不肖，恥在二賢後也。」
庚寅，北伐，以曹彬為幽州道行營前軍馬步水陸都部署，崔彥進副之；米信為西北道都部署，杜彥圭副之，以其眾出雄州；田重進為定州路都部署，出飛狐。
戊戌，參知政事李至以疾罷為禮部侍郎。
二月，壬子，以潘美為雲、應、朔等州都部署，楊業副之，出雁門。
李繼遷降於遼，遼以為定難節度使、都督夏州諸軍事；繼沖為副使。
三月，癸酉，曹彬與遼兵戰固安南，克其城。丁丑，重進破之於飛孤北。潘美自西陘人，與遼戰，又勝之，逐北至寰州；庚辰，刺史趙彥辛舉州降。彬又敗遼師於涿州東，乘勝攻其北門，辛巳，克之。潘美進圍朔州，其守將趙希贊舉城降。
遼以南京留守耶律休格當曹彬之師，以耶律色珍為都統，率師當潘美等。遼主以親征告於陵廟山川，與太后駐軍駝羅口，趣諸部兵以為應援；又命林牙勤德率兵守平州之海岸，以備南師。
田重進至飛狐北，遼冀州防禦使大鵬翼、康州刺史馬贇、馬軍指揮使何萬通率眾來援。重進命荊嗣出戰，一日五七合，遼師不勝，將遁去，重進遂以大軍乘之，生擒鵬冀、贇、萬通等。曹彬入涿州，遣部將李繼宣等領輕騎渡涿河，覘敵勢。乙酉，遼將率眾來攻，繼宣擊破之。丁亥，潘美轉攻應州，其守將舉城將。
司門員外郎王延范與秘書丞陸坦、戎城縣主簿田辯、術士劉昂，坐謀不軌棄市。
庚寅，武甯軍節度使、同平章事岐國公陳洪進卒。
田重進圍飛狐，令大鵬翼至城下諭其守將馬步都指揮使呂行德等；辛卯，行德與副都指揮使張繼從、馬軍都指揮使劉知進舉城降。詔升其縣為飛狐軍。重進又圍靈丘，丙申，其守將步軍都指揮使穆超舉城降。
是月，始用士人為司理判官。
詔權停貢舉。
夏，四月，己亥朔，遼主次南京北郊。
辛亥，潘美克雲州。壬寅，米信大破遼師於新城。
丁未，以駕部員外郎梁裔知應州，監察御史張利涉知朔州，右贊善大夫馬務成同知寰州。
己酉，田重進又破遼師於飛狐北，殺其二將。
壬子，命左拾遺張舒同知雲州。
乙卯，田重進至蔚州，左右都押衙李存璋、許彥欽等殺其節度使蕭默哩，執監城使耿紹忠，舉城降。以崇儀使魏震知蔚州。遼援兵大至，重進軍與遼師轉戰，時軍較五輩，其四悉已戰死，至大嶺，惟荊嗣力鬥，遼師始卻，遂定蔚州。是役也，邊民之驍勇者競團結以禦敵，或夜入城壘，斬取首級來歸。帝聞而嘉之，曰：「此等生長邊陲，閑習戰鬥，若明立賞格，必大有應募者。」乃下詔，募民「有能糾合應援王師者，資以糧食，假以兵甲，擒酋豪者，隨職名高下補署。獲生口者，人賞錢五千，得首級者三千；馬上等十千，中七千，下五千。平幽州後，願在軍者，優與存錄，願歸農者，給復三年。」自是應募者益眾。
初，曹彬與諸將入辭，帝謂彬曰：「潘美之師，但令先趨雲、應，卿等以十餘萬眾聲言取幽州，且持重緩行，毋貪小利以要敵。敵聞大兵至，必萃勁兵於幽州，兵既聚，則不暇為援於山後矣。」既而潘美先下寰、朔、雲、應等州，田重進又取飛狐、靈丘、蔚州，多得山後要害之地，而彬等亦連收新城、固安，下涿州，兵勢大振。每捷奏至，帝頗訝彬進軍之速，且憂契丹斷糧道。彬至涿州，遼南京留守耶律休格以兵少不出戰，夜則令輕騎掠單弱以脅餘眾，晝則以精銳張其勢，設伏林莽，絕我糧道。彬留十餘日，食盡，乃退師雄州以援供饋。帝聞之大駭，曰：「豈有敵人在前，而卻軍以援芻粟乎？何失策之甚也！」亟遣使止之，令「勿復前，引師緣白溝河與米信軍接，按兵蓄銳以張西師之勢。待美等盡略山後之地，會重進東下趨幽州，與彬、信合，以全師制敵，必勝之道也。」
時彬所部諸將聞美及重進累戰獲利，自以握重兵不能有所攻取，謀畫蜂起，更相矛盾，彬不能制，乃裹五十日糧，再往攻涿州。時遼主次州東五十里，令休格與蒲領等以輕兵薄南師，南師且行且戰凡四日，始得至涿。時方炎暑，軍士疲乏，所齎糧不繼，乃復棄之。令盧斌兼擁城中老幼並狼山而南。彬等以大軍退，無復行伍，遂為休格所躡。五月，庚午，至岐溝關，遼兵追及之，南師大敗。彬等收餘軍，宵涉巨馬河，營於易水之南，李繼宣力戰巨馬河上，遼兵始退，追奔至孤山。方涉巨馬河，人畜相蹂踐而死者無算。知幽州行府事劉保勳馬陷淖中，其子利涉救之，不能出，遂俱死。保勳性純謹，精於吏事，嘗語人曰：「吾受命未嘗辭避，接同僚未嘗失意，居家積貲未嘗至千錢。」及死，聞者皆痛惜之。殿中丞孔宜亦溺於巨馬河。餘眾奔高陽，為遼師衝擊死者數萬人，沙河為之不流，棄戈甲若丘陵。休格收宋屍以為京觀。帝詔錄保勳孫巨川、宜子延世。
癸酉，潘美遣使部送應、朔二州將吏耆老等赴闕；帝召見，慰撫之，並賜以衣服冠帶。
丙子，宮苑使王繼恩自易州馳騎至，帝始聞曹彬等軍敗，乃詔諸將領兵分屯於邊，召彬及崔彥進、米信入朝，田重進率全軍駐定州，潘美還代州。
壬午，遼主還南京，丙午御元和殿，大宴從軍將校，封休格為宋國王，加蒲領、壽甯、滿努甯及諸有功將校爵賞有差。休格請乘勝略地，以河為界，太后不從。
曹彬等未還，趙普手疏諫曰：「伏自大發驍雄，往平幽薊，百萬家之生聚，飛輓是供，數十州之土田，耕桑半失。茲所謂以明珠而彈雀，為鼷鼠而發機，所失者多，所得者少。況旬朔之間，便涉秋序，內地先困，邊廷早涼。彼則弓勁馬肥，我則人疲師老，恐當此際，或誤指呼。願頒明詔，速議抽軍。臣又思陛下非次興兵，必因偏聽，小人傾側，但解欺君，事成則獲利於身，不成則貽憂於國。昨來議取幽薊，未審孰為主謀？虛說誑言，總應彰露，願推其人，置之刑典，庶昭聖聽，以厭群情。臣欲露肺肝，先寒毛髮，投荒棄市，甘俟顯誅。」
帝手詔賜普曰：「朕昨者興師選將，止令曹彬等頓於雄、霸，裹糧坐甲，以張軍聲，俟一兩月間山後平定，潘美、田重進等會兵以進，直抵幽州，共力驅攘，恢復舊疆。此朕之志也，奈何將帥等不遵成算，各騁所見，領十萬甲士出塞遠鬥，速取其郡縣，更還師以援輜重，往復勞弊，為敵所乘。此責在主將也。邊防之事，已大為之備，卿勿為憂。」
六月，戊戌朔，日有食之。
帝以諸將違詔失律，作自勉詩賜近臣。初議興兵，帝獨與樞密院計議，一日至六召，中書不預聞。及敗，召樞密院使王顯、副使張齊賢、王沔謂曰：「卿等共視朕，自今復作如此事否。」帝既推誠悔過，顯等咸愧懼若無所容。宰相李昉等相率上疏曰：「昔漢高祖以三十萬之眾困於平城，卒用奉春之言以定和親之策。文帝外示羈縻，內深抑損，於是邊城宴閉，黎庶息肩，所傷匪多，其利甚博。倘陛下深念比屋之罄懸，稍減千金之日費，密諭邊將，微露事機，彼亦素蓄此心，固乃樂聞其事，不煩兵力，可弭邊塵也。」
帝慮遼必入邊，命張永德知滄州，宋偓知霸州，劉廷讓知雄州，趙延溥知貝州。廷讓等皆宿將，久罷節鎮，帝欲令擊遼自效，故與延溥並命。
丙辰，以御史中丞辛仲甫為給事中、參知政事。
乙巳，知大名府趙昌言上書請斬敗軍將曹彬等，帝覽奏嘉歎，優詔褒之。尋召拜御史中丞。曹彬等至闕，戊午，詔賈黃中、雷德驤、李臣源召彬及崔彥進、米信、杜彥圭等詣尚書省鞫之。秋，七月，戊辰朔，黃中等言彬等法皆當斬，詔百官議之。己巳，工部尚書扈蒙等議如有司所守。彬素服待罪，深自引咎。庚午，責彬為右驍衛上將軍，崔彥進為右武衛上將軍，米信以下皆貶官。群臣列校死事及陷敵者，錄其子孫。
初，米信、傅潛等軍敗眾擾，獨李繼隆以所部振旅成列而還。即命繼隆知定州。及詔分屯諸軍，繼隆令書吏盡錄其詔。旬餘，有敗卒集城下，不知所向，繼隆按詔給卷，俾各持詣所部。帝嘉其有謀，壬申，以繼隆為馬軍都虞候，領雲州防禦使。
甲戌，以田重進為馬軍都虞候。幽州之役，惟重進之師不敗，故特命之。
壬午，徙山後諸州降民至河南府、許、汝等州，凡七萬八千餘口。
僉署樞密院事張齊賢，言事頗忤帝意，於是帝問近臣以禦敵計策，齊賢因請自出守邊。戊子，授齊賢給事中，知代州，與都部署潘美同領緣邊兵馬。
癸巳，階州言福津縣有大山自龍堂峽飛來，壅白江，水逆流高十餘丈，壞民田數百里。
甲午，詔改陳王元祐為元僖，韓王元休為元侃，冀王元亻雋為元份。
遼諸路兵馬都統耶律色珍將兵十萬至安定西，知雄州賀令圖遇之，敗績，南奔。色珍追及，戰於五台，死者數萬人。明日，攻陷蔚州。令圖與潘美帥師往救，與色珍戰於飛狐，南師又敗。於是渾源、應州之兵皆棄城走，色珍乘勝入寰州，殺守城吏卒千餘人。
潘美既敗於飛狐，乃與楊業引兵護雲、朔、寰、應四州民南徙。至朔州狼牙村，聞契丹已陷寰州，兵勢甚盛，業欲避其鋒，謂美等曰：「今敵鋒益盛，不可與戰。但領兵出大石路，先遣人密告雲、朔守將，俟大軍離代州日，令雲州之眾先出，我師次應州，契丹必悉兵來拒，即令朔州吏民出城，直入石碣谷，遣強弩千人列於穀口，以騎士援於中路，則三州之眾保萬全矣。」監軍蔚州刺史王侁沮其議，曰：「領數萬精兵，而畏懦如此！但趨雁門北川中，鼓行而往馬邑。」順州團練使劉文裕亦贊成之。業曰：「不可，此必敗之勢也。」侁曰：「君素號無敵，今見敵逗撓不戰，得非有它志乎？」業曰：「業非避死，蓋時有未利，徒令殺傷士卒而功不立。今君責業以不死，當為諸公先耳。」乃引兵自大石路趨朔州。將行，泣謂美曰：「此行必不利。業太原降將，分當死，上不殺，寵以連帥，授之兵柄；非縱敵不擊，蓋伺其便，將立尺寸功以報國恩。今諸君責業以避敵，業當先死。」因指陳家穀口曰：「諸君於此張步兵強弩，為左右翼以援，俟業轉戰至此，即以步兵夾擊救之，不然，無遺類矣。」美即與侁領麾下兵陣於穀口。色珍聞業且至，遣副部署蕭達蘭伏兵於路。業至，色珍擁眾為戰勢，業麾幟而進，色珍佯敗，伏兵四起，色珍還兵前戰，業大敗，退趨狼牙村。侁自寅至已不得業報，使人登托邏台望之，以為遼兵敗走，侁欲爭其功，即領兵離穀口。美不能制，乃緣灰河西南行二十里；俄聞業敗，即麾兵卻走。業力戰，自日中至暮，果至穀口，望見無人，拊膺大慟，再率帳下士力戰，身披數十創，士卒殆盡，業猶手刃數十百人，馬重傷不能進，匿深林中。契丹將耶律希達望見袍影，射之，業墜馬被擒，其子延玉與岳州刺史王貴俱死焉。業初為敵所圍，貴親射殺數十人，矢盡，張空拳擊殺數十人，乃遇害。業即被擒，因太息曰：「上遇我厚，期捍邊破賊以報，而反為奸臣所嫉，逼令赴死，致王師敗績，復何面目求活邪！」乃不食，三日而死。業不知書，忠勇有知謀，練習攻戰，與士卒同甘苦。代北苦寒，人多服氈罽，業但挾纊露坐治軍事，傍不設火，侍者殆僵僕，而業怡然無寒色。為政簡易，御下有恩，故士卒樂為用。其敗也，麾下尚有百餘人，業曰：「汝等各有父母妻子，無與我俱死！」眾感泣，無一人生還者。帝聞，痛惜，旋削美三任，侁除名，配金州，文裕登州。贈業太尉、大同軍節度使，厚賜其家，錄其子五人及貴子二人。
八月，丁酉朔，以王沔、張宏並為樞密副使。
己未，遼主用室昉、韓德讓言，復山西租賦一年。命第山西諸將校功過而賞罰之。壬戌，以色珍所部將校前破女真，後有宋捷，第功加賞。癸亥，加色珍守太保。
九月，丙寅朔，賜所徙寰、應、蔚等州民來。
戊辰，戶部郎中張去華獻《大政要錄》三十篇，帝嘉之，降璽書褒美。去華初受命知陝州，因留不行。
判刑部張佖上言：「望自今應斷奏失入死刑者，不得以官減贖，檢法官、判官皆削一任，長吏並停見任。」從之。嘗有犯大辟者，詔特減，帝謂佖曰：「朕以小人冒法，原其情非巨蠹，故貸死，流竄亦足以懲艾之也。」佖對曰：「先王立法，蓋為小人，君子固不犯矣。」帝以語宰相，且賞佖為知言。
戊寅，賜北征軍士陣亡者家三月糧。
辛巳，遼主納皇后蕭氏。
冬，十月，丙申朔，上出飛白書賜宰相李昉等，因謂曰：「此雖非帝王事，然不猶愈於畋遊聲色乎！」昉等頓首謝。
左拾遺真定王化基抗疏自薦，帝覽之，謂宰相曰：「化基自結人主，誠可賞也。」又曰：「李沆、宋湜皆佳士。」即命中書並化基召試。沆，肥鄉人；湜，長安人也。庚子，並除右補闕、知制誥，各賜錢百萬。帝又聞沆素貧，負人息錢，別賜三十萬償之。
帝尤重內外製之任，每命一詞臣，必諮訪宰相，求才實兼美者，先召與語，觀其器識，然後授之。嘗謂左右曰：「朕早聞人言，朝廷命一知制誥，六姻相賀，以謂一佛出世，豈容易哉！郭贄，南府門人，素乏時望，因其樂在文筆，遂命掌誥。頗聞制書出，人或哂之，朕亦為之靦顏，終不令入翰林也。」
己亥，遼政事令室昉奏：「山西、四川自用兵後，人民轉徙，盜賊充斥，乞下有司禁止。」乃命新州節度使蒲打裡遣人分道巡檢。
甲辰，以陳王元僖為開封尹兼侍中。戶部郎中張去華為開封府判官，殿中侍御史陳載為推官，並召見，謂曰：「卿等朝之端士，其善佐吾子！」各賜錢百萬。
乙卯，遼主如南京。戊午，以南院大王留甯言，復南院部民租賦一年。
庚申，以黎桓為靜海節度使，命左補闕京兆李若拙、國子博士益都李覺齎詔往使。桓制度踰僭，若拙即入境，即遣左右戒以臣禮，桓拜詔盡恭。燕饗日，列奇貨異物於前，若拙一不留盼，又卻其私覿，惟取陷蠻使臣鄧君辨以歸。
十一月，乙丑朔，右散騎常侍徐鉉等上《新定說文》三十卷，令模印頒行。
庚午，遼以政事令韓德讓守司徒。癸酉，遼主御正殿，大勞南征將校。丙子，南下，次狹底堝，太后親閱輜重兵甲。丁丑，以休格為先鋒都統。壬辰，至唐興縣。南軍屯於滹沱橋北，遼選將射之，進焚其橋。癸巳，涉沙河，獲諜二人，賜衣物，令還諭泰州，不從。節度使盧補古、都監耶律盼戰於泰州，敗績；甲午，奪盧補古告身，其都監以下各杖之。詔休格等議軍事。
十二月，壬寅，翰林學士宋白等上《文苑英華》一千卷，詔書褒答。
遼休格敗南師於望都。時都部署劉廷讓以數萬騎並海而出，約與李敬源合兵，聲言取燕。休格聞之，先以兵扼其要地，進逼瀛州。會太后軍至，戰於君子館。天大寒，宋師不能彀弓弩，遼兵圍廷讓數重，敬源戰死。滄州都部署李繼隆失期不救，退屯樂壽。廷讓全軍皆沒，死者數萬人，亻堇以身免。先是知雄州賀令圖，性貪功生事，輕而無謀。休格嘗使諜紿之曰：「我獲罪於契丹，旦夕願歸朝。」令圖不虞其詐，自以為終獲大功，私遣休格重錦十兩；至是休格傳言軍中，願得見雄州賀使君。令圖先為所紿，意其來降，即引麾下數千騎逆之。將至其帳數步外，休格據胡床罵曰：「汝嘗好經度邊事，今乃送死來邪！」麾左右盡殺其從騎，反縛令圖而去。高陽關部署太原楊重進力戰，死之。
初，令圖與父懷浦首謀北伐，一歲中父子皆敗，當時以為口實，然自後邊將莫敢有議取幽燕者矣。廷讓詣闕請罪，帝知為繼隆所誤，不責。追繼隆，令中書問狀，尋亦釋之。
東頭供奉官馬知節監博州軍，聞劉廷讓敗，恐遼人乘勝復南侵，因繕完城壘，治器械，料丁壯，集芻糧，十有五日而具。始興役，吏民皆以為生事；既而敵果至，見有備，乃引去，眾始歎伏。
壬子，建房州為保康軍，以右衛上將軍劉繼元為節度使。
遼師復自胡谷入薄代州城下，神衛都指揮馬正以所部列州南門外，眾寡不敵，副部署盧漢贇保壁自固。知州張齊賢，選廂軍二千出正之右，誓眾感慨，一以當百，遼師遂卻走。先是齊賢約潘美以並師來會戰，其間使為遼所得，齊賢深憂之。俄而有候至，雲美師出並，行四十里，忽奉密詔，東路之師衄於君子館，並軍不許出戰，已還州矣。於時敵騎塞川，齊賢曰：「敵知美來而不知美退。」乃閉美使於密室中，夜，發兵二百，人持一幟，負一束芻，距州城西南三十里，列幟然芻。遼師遙見火光中有旗幟，意謂並師至矣，駭而北走；齊賢先伏步卒二千於土磴寨，掩擊，大敗之，擒其王子一人，帳前錫裡一人，斬首數百級，俘五百餘人，獲馬千餘匹，車帳、牛羊、器甲甚眾，齊賢悉歸功於漢贇。己未，漢贇以捷音來上，帝優詔褒答。後知漢贇未嘗接戰，與鈐轄劉宇皆罷為右監門衛大將軍。
李繼遷乞婚於遼，遼以王子帳節度使耶律襄女封義成公主歸之。
癸丑，遼師拔馮母鎮，大縱俘掠。丙辰，陷邢州。丁巳，拔深州，以不即降，誅守將以下，縱兵大掠。時沿邊瘡痍之卒不滿萬，計料鄉民為兵，皆白徒，未嘗習戰，故遼師所至長驅，其勢益振。
春，正月，乙丑，遼師破束城縣，縱兵大掠。丁卯，次文安，遣人招降，不從，擊破之，盡殺其丁壯，俘其老幼。戊寅，遼主還南京。己卯，御元和殿，大賚將士。
丙戌，詔釋行營戰敗將士罪，瘞暴骸，死事者廩給其家，錄死事文武官子孫；蠲河北逋租，敵所蹂踐者給復三年，軍所過二年，餘一年。
戊子，權罷廣南諸州煮鹽，有司奏積鹽可支三十年故也。
二月，丙申，以漢南國王錢俶為武勝軍節度使，徙封南陽國王；甲寅，復改封許王。
三月，癸亥朔，遼主幸長春宮，賞花釣魚，以牡丹遍賜近臣，歡宴累日。
安守忠及李繼遷戰於王亭，敗績。
夏，四月，癸巳朔，以樞密副使張宏為御史中丞，御史中丞趙昌言充樞密副使。上以用兵之際，宏循默備位元，而昌言多上邊事利害，故兩換之。
遼主如南京。丁酉，遼主率百僚冊上太后尊號曰睿德神略應運啟化承天皇太后；群臣上遼主尊號曰至德廣孝昭聖天輔皇帝。
鹽鐵使臨朐張平卒。平初監市木秦、隴，更立新制，計水陸之費，以春秋二時聯巨筏自渭達河，歷砥柱以集於京師，期歲之間，良材山積，帝嘉其功，遷供奉官，監陽平都木務兼造船場。舊官造舟既成，一艘調三戶守之，以河流湍悍，備其漂失，歲役民數千。平乃穿池引水，繫舟其中，不復調民。有賊首楊拔萃者，往來關輔間為寇，朝廷遣數州兵討之，不克，平遣人說降之。領務凡九歲，計省官錢八十萬緡。及任鹽鐵使，才數月，陝西轉運使李安發其舊為奸事，平憂恚成疾卒。帝猶為輟視朝一日，贈右千牛衛上將軍，官給葬事。
乙未，詔：「諸州暑月五日一滌囹圄」，給飲漿，病者令醫治，小罪即決之。」
己亥，並水陸發運為一司。
帝將大發兵攻遼，遣使往河南、北諸州募丁壯為義軍。京東轉運使下邑李維清曰：「若是，天下不耕矣！」三上疏爭之。宰相李昉等相率上奏曰：「近者分遣使傳出外料兵，自河南四十餘郡，凡八丁取一，以充戎行。臣等頗聞輿議，皆言河南百姓不同被邊之民，素習農桑，罔知戰鬥；遽茲括集，或慮人情動搖，因而逃避為盜，更須翦除。矧當土膏之興，更妨農作之務。望嚴敕續遣使臣，所至之處，若人情不安，難於點募，即須少緩，密奏取裁。」於是開封尹陳王元僖亦上疏言：「精擇銳旅，分戍邊城，來則禦之，去則勿逐。有備無患，古之道也。所集鄉兵，雖眾何用？況河南人戶，非能便習武藝，不可盡置戎行。河北緣邊諸州，頗有閑習馳射者，或可選置軍中，令本處守押城池，而河南諸州一切停罷。」帝然其言。詔詢安邊策，殿中侍御史趙孚奏議，大略謂宜內修戰備，外許歡盟，帝嘉納之。
五月，乙丑，以侍御史鄭宣、司門員外郎劉墀、戶部員外郎趙載並為如京使，殿中侍御史柳開為崇儀使，左拾遺劉慶為西京作坊使。開，大名人，初以殿中侍御史知貝州，與監軍忿爭，貶上蔡令。及自涿州還，詣闕上書，願效死北邊。帝憐之，復授以故官。開又上書言：「臣受非常之恩，未有以報。年才四十，膂力方壯，願陛下賜臣步騎數千，任以河朔用兵之地，必能出生入死，為陛下復取幽薊。」於是帝亦欲並用文武，乃詔文臣中有武略知兵者，許換秩。於是開與宣等並換授焉。
丙寅，遣使市馬於諸路。
初，秦州長道縣酒場官李益，家饒於財，僮僕常數百；關通朝貴，持吏短長，郡守以下皆畏之。民負益息錢數百家，官為征督，急於租調，獨觀察推官馮伉不為屈。伉一日騎出，益遣奴捽下，毀辱之。伉兩上章論其事，皆為邸吏所匿，不得通，後因市馬譯者附表以訴，帝大怒，詔捕之。詔未至，權貴已先報益，使亡去。帝愈怒，命物色捕益愈急。數月，得於河內富人郝氏家，械送御史臺，鞫之，益具伏。丁丑，斬益，籍其家。益子士衡，先舉進士，任光祿寺丞，詔除其籍。州民聞益死，皆醵錢飲酒以相慶。
并州都部署潘美，定州都部署田重進，皆承詔入朝。庚寅，出《御製平戎萬全陣圖》，召美、重進及崔翰等親授以進退攻擊之略，並書將有五才十過之說賜之。
李繼遷數寇邊。或疑李繼捧泄朝中事於繼遷，帝乃出繼捧為崇信軍節度使，徙其弟克憲為道州防禦使，克文歸博州。
遼主清暑於冰井。六月，壬辰朔，召大臣決庶政。
秋，七月，戊辰，尼喇部節度使薩葛哩有惠政，部民請留，從之。
遼主出獵於平地松林。
詔即內客省使廳事置三班院。初，供奉官、殿直、殿前承旨悉隸宣徽院，至是以其眾多，別署三班院領之。
八月，乙未，令：「諸路轉運使及州郡長吏，自今並不得擅舉人充部內官，其有闕員，即時具奏。」前所論薦，多涉親黨，故窒其倖門也。
己酉，水部員外郎、諸王府侍講邢昺獻《分門禮選》二十卷。帝探其帙，得《文王世子篇》觀之，甚悅，又聞諸王常時訪昺經義，昺每為發明君臣父子之道，必反覆陳之，帝益喜，賜昺器幣。
起居舍人田錫獻乾明節祝壽詩，又上書請東封泰山。九月，丁丑，命錫守本官、知制誥。錫好直言，帝或時不能堪，錫從容奏曰：「陛下日往月來，養成聖性。」帝悅，益重焉。
辛巳，詔以來年正月有事於東郊，親耕籍田，命翰林學士宋白等詳定儀注，置五使，如郊祀之制。
丙戌，遼主如南京，是冬止焉。
冬，十月，壬子，左僕射致仕沈倫卒，諡恭惠。
十一月，庚辰，詔曰：「王者設班爵以馭貴，差祿秩以養賢，所以責之廉隅，懋其官業也。俸給之數，宜從優厚。應百官俸錢、給它物以八分為十者，自今給以實數。」
雍熙初，貢舉人集闕下者殆逾萬計，禮部考合格奏名尚不減千人。帝自旦及夕，臨軒閱試，累日方畢。宰相屢請以春官之職歸於有司，十二月，庚寅朔，乃詔：「自今歲春官知貢舉，如唐室故事。」
山南東道節度使趙普來朝，召升殿慰撫。普見帝感咽，帝亦為動容。開封尹陳王元僖因上疏言：「普開國舊老，厚重有謀，願陛下復委以政事。」帝嘉納之。
是月，雄、霸等州皆相告以遼人將入邊，急設備。甯邊軍數日間連受八十餘諜，知軍柳開獨不信，貽書郭守文陳五事，言遼人必不至，既而果諜者之妄。時帝亦將議親征，河北東路轉運副使王嗣宗上疏言遼必不至之狀，帝乃止。
有白萬德者，真定人，為遼貴將，統緣邊兵七百餘帳。甯邊有豪傑，即萬德姻族，往往出境外見之。柳開因使說萬德為內應，挈幽州納王師，許以裂地封侯之賞。萬德許諾，來請師期，使未及還，會詔徙開知全州，事遂寢。
全之西溪洞粟氏，聚族五百餘人，常抄掠民口糧畜。開始至，為作衣帶巾帽，選牙吏勇辯者，得三輩，使人諭之曰：「爾能歸我，即有厚賞，給田為屋處之。不然，發兵深入，滅爾類矣！」粟氏懼，留二吏為質，率其酋四人與一吏俱來。開厚其犒賜，吏民爭以鼓吹飲之。居數日，遣還，與為期，並族而出；不月餘，悉攜老幼至。開即賦其居業，作《時鑒》一篇，刻石戒之。遣其酋入朝，授本州上佐，詔賜開錢三十萬。
國子司業孔維上書，請禁原蠶以利國馬，直史館樂史駁奏曰：「今所市國馬，來自外方，涉遠馳驅，虧其秣飼，失於善視，遂致斃耗。今乃禁及蠶事，甚無謂也。近降明詔，來年春有事於籍田，對農之典方行，而禁蠶之制又下，事相違戾，恐非所宜。臣嘗曆職州縣，粗知利病，編民貧窶者多，春蠶所成，止充賦調之備，晚蠶薄利，始及卒歲之資。今若禁其後圖，必有因緣為弊，滋彰撓亂，民豈遑寧！」帝覽之，遂寢原蠶之禁。
