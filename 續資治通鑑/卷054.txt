

　　　　【宋紀五十四】　起昭陽大荒落八月，盡閼逢敦牂十月，凡一年有奇。
　　　　 ○仁宗體天法道極功全德神文聖武睿哲明孝皇帝皇祐五年〈（遼重熙二十二年）〉
　　八月，丁酉朔，詔：「民訴災傷而監司不受者，聽州軍以狀聞。」
　　丁未，以通判潭州唐介為殿中侍御史里行、知復州。
　　戊申，以知秦州文彥博為忠武節度使、知永興軍兼秦鳳路兵馬事，始用孫抃言也。
　　傅求言古渭寨方發兵戍守，不宜更易主將；己酉，命知青州張日復知秦州。
　　庚申，以知復州唐介為殿中侍御史，充言事御史，遣內侍齎敕告賜之。介貶斥不二歲復召，議者謂帝能優容言事之臣，近代所希。
　　辛酉，策試賢良方正能直言極諫太常寺太祝趙彥若。顏若所對策疏闊，下有司，考不中等，罷之。先是制舉就祕閣試者凡十八人，有司獨取彥若，於是又被黜，議者謂宰相陳執中不由科第以進，故陰諷有司抑之也。
　　壬戌，詔：「今後每遇南郊，以太祖、太宗、真宗並配。」
　　九月，庚午，以東上閤門使錢晦知河中府。帝戒曰：「陝西兵方解，民困久矣，卿為朕愛撫。無縱酒作樂，使人謂為貴戚子弟。」晦頓首謝。
　　乙酉，御崇政殿，召近臣、宗室、台諫官、省府推、判官觀新樂。先是鐘律之音未協古法，詔中書門下集兩制及太常禮官與知鐘律者考定。其當議者各安所習，久而不決，乃命諸家各作鐘律以獻，親臨視之。然古者黃鐘為萬事根本，故尺量權衡皆起於黃鐘。至隋，用黍累為尺而制律，容受卒不能合；及平陳，得古樂，遂用之。唐興，因其聲以制樂，其器無法，而其聲猶不失於古。古代大樂淪散，王朴始用尺定律，而聲與器皆失之，故太祖患其聲高，特減一律，至是又減半。然太常樂比唐聲尤高五律，比今燕樂高三律。帝雖勤勞製作，未能得其當者，有司失之於以尺生律也。
　　庚寅，以國子監直講胡瑗為大理寺丞，復勒停人院逸為戶部員外郎，並以制鐘律成，特遷之。
　　壬辰，罷三司提舉司句當公事官，從宰臣陳執中所奏也。
　　夏主遣使進降表於遼。甲午，遼使南面林牙高嘉努等奉詔撫諭夏國。
　　冬，十月，丙申朔，日有食之。
　　戊戌，徐州錄事參軍路盛，追一官勒停。盛馬斃，怒廄人芻秣失時，杖之，令抱石立五晝夜，又杖之。大理寺斷杖八十私罪，帝以盛所為苛暴，貴畜而賤人，特貶之。
　　乙亥，判大宗正司允讓言：「宗室生子，須五歲然後賜名受官，毋得依長子例不限年。」從之。
　　壬子，作鎮國神寶。
　　丙辰，御延和殿，召輔臣觀指南車。
　　丁巳，以殿中侍御史唐介為工部員外郎、直集賢院。介始入見，帝曰：「聞卿遷謫以來，未嘗有私書至京師，可謂不易所守。」介頓首謝。後數論得失，因言於帝曰：「臣繼今言不行，必將固爭，爭之急，或更坐黜，是臣重累陛下，願聽解言職。」許之。御史中丞孫抃奏留介，或補諫暑，不報。尋以為開封府判官。
　　詔以蝗旱，令監司諭親民官上民間利害。
　　甲子，避神寶名，改鎮國軍為鎮潼軍。
　　十一月，丁卯，朝享景靈宮。戊辰，享太廟、奉慈廟。己巳，合祭天地於圜丘，大赦。
　　先是張方平言王畿賦斂之重，於是詔開封府諸縣兩稅，務於元額上減三分，永為定式。
　　丁丑，加恩百官。戊子，放天下逋負。
　　庚寅，罷荊湖南路、江南西路、廣南東、西路轉運判官。
　　辛卯，遼命諸職事官以禮受代及以罪去者置籍，歲申樞密院。
　　十二月，丙申朔，遼以契丹人充回鶻部副使。
　　丁酉，廣西安撫使言捕獲儂智高母阿儂及智高弟智光、子繼宗、繼封，詔護送京師。阿儂有智謀，智高攻陷城邑，多用其策，僭號太后。天資慘毒，嗜小兒，每食必殺小兒。智高敗走，阿儂入保特磨，依其夫儂夏卿，收殘眾約三千餘人，復欲入寇。余靖督部吏黃汾、黃獻珪、石鑒、進士吳舜舉發峒兵入特磨掩襲，並智高弟、子皆獲之。
　　庚子，張方平加翰林侍讀學士、知秦州，代張昪也。
　　初，日命部署劉渙討叛羌，渙逗遛不進，奏以郭恩代之。恩既多所斬馘，渙疾恩出己上，遂誣奏恩所殺皆老稚。朝廷疑焉，故罷日而遣方平往帥，亦徙渙涇原。方平力辭，曰：「渙與日有階級，今互言而兩罷，帥不可為也。」日以故得不罷。尋命方平知滑州。
　　遼以應聖節曲赦徒以下罪。
　　癸丑，詔：「入內內侍省都知、押班，非年五十以上，歷任無贓私罪，勿除。」
　　戊午，詔曰：「轉運之職，本以徵清官吏，綏撫人民，豈特事誅求以剝下乎？有能盡歲入以致增盈者，留為本路移用，毋得進羨餘。務寬民力，以稱朕懷。」
　　庚申，以太常博士興國吳中復為監察御史里行，用中丞孫抃薦也。中復嘗知犍為縣，有善政。抃未始識其面，即奏為台屬，或問之，抃曰：「昔人恥為呈身御史，今豈薦識面台郎邪！」
　　辛酉，遼賀正旦使請觀廟樂，帝以問，宰相陳執中曰：「樂非祠享不作，請以是告之。」樞密副使孫沔曰：「此可告而未能止也。當告之曰：『廟樂之作，以祖有功、宗有德而歌詠之也。使者能留與吾祭則可觀。』」帝從之，使者乃退。
　　初，賈昌朝建議：「漢、唐都雍，置輔郡，內翼京師。國朝都汴，而近京諸郡皆屬它道，制度不稱王畿。請析京東之曹州、京西之陳、許、鄭、滑州並開封府總四十二縣為京畿。」帝納之。壬戌，詔：「以曹、陳、許、鄭、滑五州為輔郡，隸畿內，置京畿轉運使。五州各增鈐轄一員，曹州更增都監一員，留屯兵三千人，以時教閱。若出戍，即於開封府近縣或鄰州徙兵足之。」以王贄為樞密直學士、京畿水陸計度轉運使。
　　左司諫賈黯建言：「臣嘗讀隋史，見所謂立民社義倉者，取之以時而藏之於民，下足以備凶災而上實無所利焉。願仿隋制，詔天下州軍，遇年穀豐熟，立法勸課蓄積以備災。」即下其說司農寺，且命李兌與黯合議以聞。乃下諸路度可否，而以為可行者才四路，餘或謂賦稅之外兩重供輸，或謂恐招賊盜，或謂已有常平足以贍給，或謂置倉煩擾。於是黯復上奏，一一辨之。然當時牽於眾論，終不果行。
　　是歲，夏改元福聖承道。
　　　　 ○仁宗體天法道極功全德神文聖武睿哲明孝皇帝至和元年〈（遼重熙二十三年）〉
　　春，正月，己巳，遼主如混同江。
　　辛未，京師大寒，詔有司恤民之凍死者。
　　壬申，碎通天犀，和藥以療民病。時京師大疫，太醫進方，內出犀牛角二本，析而觀之，其一通天犀也。內侍李舜卿請留供帝服御，帝曰：「吾豈貴異物而賤百姓哉！」立命碎之。
　　建寧留後楊景宗卒，贈武安節度使兼太尉，諡庄定。景宗起徒中，以外戚故至顯官。然性暴戾，使酒任氣，知滑州，嘗毆通判王述仆地。帝深戒毋飲酒，景宗雖書其戒坐右，頃之輒復醉，其奉賜亦隨費無餘。始，宰相丁謂築第敦教坊，景宗為役卒，負土第中。後謂敗，帝以其第賜景宗，居之三十年乃終。
　　癸酉，貴妃張氏薨。
　　妃寵愛日盛，出入車御華楚，頗侵後飾。嘗議用紅傘，增兵衛數；有司以一品青蓋奏，兵衛准常儀。帝守法度，事無大小，悉付外延議，凡宮禁干請，雖已賜可，或輒中卻；妃嬖倖少比，然終不得紊政。及薨，帝悲悼不已，謂左右曰：「昔者殿廬徼衛卒夜入宮，妃挺身從別寢來衛朕。嘗禱雨宮中，妃刺臂血書祝詞，外皆不得聞，宜有以追賁之。」入內押班石全彬探帝意，請用後禮於皇儀殿治喪，諸宦者皆以為可，入內都知張惟吉獨言此事須翼日問宰相。既而判太常寺、翰林學士承旨王拱辰、知制誥王洙等皆附全彬議，宰相陳執中不能正，遂詔近臣、宗室皆入奠於皇儀殿，移班慰上於殿東楹。特輟視朝七日，命參知政事劉沆為監護使，全彬及句當御藥院劉保信為監護都監。凡過禮，皆全彬與沆合謀處置，而洙等奏行之。初，有司請依荊王故事輟視朝五日，或欲更增日，請上裁，乃增置七日。殿中侍御史酸棗呂景初言：「貴妃一品，當輟朝三日。禮官希旨，使恩禮過荊王，不可以示天下。」不報。
　　丁丑，追冊貴妃張氏為皇后，賜諡溫成。御史中丞孫抃三奏請罷追冊，不報。初，賜諡曰恭德，樞密副使孫沔言：「太宗四後皆諡曰德，從廟諡也。今恭德之諡，其法何從？且張、郭二後不聞有諡，此雖禮官之罪，實貽譏於陛下，不可不改。」因改諡溫成。抃及侍御史毋湜、殿中侍御史俞希孟等皆求補外，知雜事郭申錫請長告，皆以言不用故也。
　　禁京城樂一月。己卯，殯溫成皇后於皇儀殿之西階，宰臣率百官詣殿門進名奉慰。壬午，遣官告太廟、皇后廟、奉慈廟。
　　甲申，宰臣梁適奉溫成皇后諡冊於皇儀殿，百官詣西上閤門進名奉慰。是夕，設警場於右掖門外，帝宿於皇儀殿。
　　乙酉，帝成服於殿幄，百官詣殿門進名奉慰。是日，殯溫成皇后於奉先寺，輴車發引由右升龍門出右掖門，升大昪舉，設遣奠。
　　先是詔樞密副使孫沔讀哀冊，孫沔奏：「章穆皇后喪，比葬，行事皆兩制官，今溫成追諡，反詔二府大臣行事，不可。」於是執冊立帝前陳故事，且曰：「以臣孫沔讀冊則可，以樞密使讀冊則不可。」置冊而退。宰相陳執中取而讀之。既殯，百官復詣西上閤門進名奉慰。
　　戊子，夏遣使貢方物於遼。
　　壬辰，遼主如春水。
　　詔：「待制以下丁父母憂，已聽解官行服，今滿百日猶起復，其罷之。」
　　癸巳，延福宮使、武信留後、入內內侍省都知王守忠，罷延福宮使，為武信留後，它毋得援例。故事，宦官未有真為留後者，守忠介東宮恩，數求之。帝欲從其請，時高若訥為樞密使，持不可，故止。及是守忠疾，復求為節度使。宰相梁適曰：「宦官不除真刺史，況真節度使乎？」帝曰：「朕嘗許守忠矣。」適曰：「臣今日備位宰相，明日除一內臣為節度使，臣雖死有餘責。」御史中丞孫抃亦奏疏力諫，乃罷節度使不除，然猶得真為留後。守忠謹愿細密，故眷遇最厚。方在疾告，帝令用浮屠法，集僧於其家，凡四十九日，為之禬禳。既卒，贈太尉、昭德節度使，諡安僖，特給鹵簿以葬。
　　遼主先獵於雙子淀，甲午，復獵於盤直坡。先是牌印郎君耶律陳嘉努逐鹿圍內，鞭之二百。會耶律仁先薦陳嘉努健捷比海東青鶻，授御盞郎君。
　　二月，丁酉，詔禮院，孝惠、孝章、淑德、章懷皇后、章惠皇太后、溫成皇后皆立小忌。先是有請立溫成忌者，直集賢院劉敞言：「太祖以來，後廟四室，陛下之妣也，猶不立忌，豈可以私昵之愛至變古越禮乎！」於是並四後及章惠皆詔立忌。樞密副使孫沔極陳其不可，中丞孫抃累奏論列，而禮院官亦以為言，皆不聽。尋罷之。
　　庚子，詔：「治河堤民有疫死者，蠲戶稅一年；無戶稅者，給其家錢三千。」
　　戊申，太常博士、史館檢討鄄人張芻，落職監潭州稅。詔立溫成忌，禮官列言其不可，宰相患之。或謂宰相曰：「芻獨主茲議，它人皆不得已從之耳。 」芻父太祝牧，當任蜀官，芻嘗奏乞代其父，且求知廣安軍，執政謂曰：「故事，史館檢討不為外官，若捨去此職則可往。」芻始謂必換職名，及知弗得，乃言父欲自行，仍願留史館。無何，牧至京師，復上書乞免入蜀。宰相既惡芻，因追罪芻奏事前後異同而黜之。
　　戊午，詔乾元節度僧尼。
　　己未，以直史館張掞為戶部副使。
　　樞密副使孫沔，數言追冊溫成於禮不可，且曰：「皆由佞臣贊茲過舉。」宰相陳執中等甚銜之。沔不自安，力求解職。壬戌，授資政殿學士、知杭州。浙俗貴僧，或縱婦女與交；沔嚴察之，杖配者甚眾。
　　以三司使、禮部侍郎田況為樞密副使。
　　樞密使、彰德節度使、同平章事王貽永，數以疾求罷。三月，己巳，罷為景靈宮使、加右僕射兼侍中，仍詔特依宗室例，歲賜在京公使錢五千緡，其進奉聽如兩府例。貽永性清謹寡言，頗通書，不為聲伎之樂。舊制，外姻未有輔政者，貽永在樞密十五年，歸第則杜門謝客，人稱其謙靜。慶曆間，貽永位冠西府，楊懷敏自河朔入奏塘泊事，欲升黜者數十人。兩府聚議，宰相賈昌朝見懷敏為興，呼押班太傅，懷敏稱說云云。獨貽永怒曰：「押班如此，騰倒人太多，寧謂穩便！」 懷敏縮頸而退，昌朝大慚。龐籍、吳育時為樞密副使，相謂曰：「常得此老發怒，大是佳事！」
　　以河陽三城節度使、同平章事、判鄭州王德用為樞密使。
　　辛未，詔：「諸路提點刑獄朝臣，自今三歲一代。」
　　壬申，置提點京畿刑獄官，以度支員外郎蔡挺為之。
　　乙亥，司天監言四月朔日當食。庚辰，德音，改元，降天下死罪一等，流以下釋之。癸未，易服，避正殿，減常膳。
　　丁亥，遼主幸皇太弟重元帳。
　　夏，四月，甲午朔，日有食之。遣官祀社以救日。是日，雷雨，至申時，見所食九分之餘。丙申，宰相以日食不及算分率，百官表賀。
　　戊戌，詔三司鑄「至和元寶」錢。
　　辛丑，御正殿，復常膳。
　　祥源觀火。
　　先是知制誥胡宿言：「臣竊以國家乘火而王，火於五行屬禮。古者祭天神無二主，禮專一配，所以奉天帝之尊，明不敢瀆。唐初始有兼配之事。垂拱中，禮官希旨，郊丘諸祠遂有三祖同配之禮。開元十一年，明皇親享圜丘，禮官建議，遂罷三祖同配。國家至道三年，詔書親郊圜丘，以太祖、太宗並配。陛下即位，景祐二年，詔禮官詳按典禮，辨崇配之序。詔書節文：『自今以住，太祖定配，二宗迭侑。』去年八月八日詔書：『今次南郊，三聖並侑，後次卻依舊禮。』未逾旬日，復有『今後每遇南郊三聖並侑』之詔。竊尋詔旨，先後不同。臣愚慾望今後南郊，且依景祐二年禮官所定太祖定配之典，追寢去年『每遇南郊三聖並侑』之詔，告謝天地，以順火性。」不報。
　　癸卯，高麗遣使貢於遼。
　　癸丑，遼主獵於合只忽里。
　　五月，己巳，夏乞進馬駝於遼，遼主命歲貢之。
　　乙亥，以馬軍副都指揮使、昭信留後張茂實為寧遠節度使、知潞州。茂實之母微，既生茂實，入宮乳悼獻太子。茂實方襁褓，真宗以付內侍張景宗曰：「此兒貌厚，汝養視之。」景宗遂以為子。於是開封民繁用扣茂實馬首，言茂實乃真宗子，茂實執以聞。事下開封府。用蓋病狂易。事既明，言者以嫌請罷茂實兵柄。帝察其無它故，擢節度使出守。用坐配竇州牢城。
　　己丑，客星出天關之東南可數寸。
　　庚寅，遼主如永安山。
　　壬辰，夏遣使貢於遼。
　　六月，乙未，詔益州路鈐轄司：「應蠻人出入處，皆預擇人為備御。」時黎州言儂智高自廣源州遁入雲南之故也。
　　丙申，遼主如慶州。己亥，謁慶陵。
　　辛亥，吐蕃遣使貢於遼。
　　癸丑，殿中侍御史里行吳中復上殿彈宰相梁適奸邪，帝曰：「近馬遵亦有彈疏，且言唐室自天寶而後治亂分，何也？」中復對曰：「明皇初任姚崇、宋璟、張九齡為宰相，遂致太平。及李林甫用事，紀綱大壞，治亂於此分矣。雖威福在於人主，而治亂要在輔臣。」帝曰：「朕每進用大臣，未嘗不採公議，顧知人亦未易耳。」遵，樂平人也。
　　甲寅，出內藏庫紬絹五十萬，緡錢三十萬，下河北助糴軍儲。
　　秋，七月，丁卯，以端明殿學士、給事中、知益州程戡參知政事。
　　禮院言：「奉詔參定即溫成皇后舊宅立廟及四時享祀之制。檢詳國朝孝惠皇后，太祖嫡配，止即陵所置祠殿以安神主，四時惟設常饌，無薦享之禮。今溫成皇后宜就葬所立祠殿，參酌孝惠故事施行，仍請題葬所曰『溫成皇后園』。」從之。
　　戊辰，禮部侍郎、平章事梁適罷，以本官知鄭州。先是殿中侍御史馬遵等彈適奸邪貪黯，任情徇私，且弗戢子弟，不宜久居重位，適表乞與遵等辨。遵等即疏言：「光祿少卿向傳師，前淮南轉運使張可久，嘗以贓廢，乃授左曹郎中；又，留豪民郭秉，在家賣買，奏與恩澤；張掞還自益州，賂適得三司副使，故王逵於文德殿廷厲聲言：『空手冷麵，如何得好差遣！』」中丞孫抃亦言：「適為宰相，上不能持平權衡，下不能訓督子弟，言事官數論奏，非罷適無以慰清議。」帝不得已，乃罷之。
　　己巳，夏遣使求婚於遼。
　　殿中侍御史馬遵知宣州，呂景初通判江寧府，殿中待御史里行吳中復通判虔州。
　　梁適之得政也，中官有力焉。及馬遵等彈適，左右或言：「御史捃拾宰相，自今誰敢當其任者？」適既罷，左右欲並遵等去之。始，遵等言：「鹽鐵判官李虞卿，嘗推按茶賈李士宗負貼納錢十四萬緡，法當倍輸。而士宗與司門員外郎劉宗孟共商販，宗孟與適連親，適遽出虞卿提點陝西刑獄。」下開封府鞫其事，宗孟實未嘗與士宗共商販，且非適親，遵等皆坐是黜，而中復又落里行。知制誥蔡襄，以三人者無罪，繳還詞頭，改付它舍人，亦莫敢當者，遂用熟狀降敕。虞卿，昌齡子也。
　　御史中丞孫抃言：「臣等昨論列宰相梁適事，今日風聞呂景初以下並議譴責。臣詳觀朝旨，必是奸人以巧言移人主意，遂使邪正曲直，潰然倒置。況威賞二字，帝王之權，古先聖人尤所謹重。今梁適內恃私邪，外恃勢力，重輕高下，皆在其手，嗟怨之聲，沸騰中外，陛下庇而不問。臣恐緣此之後，朝廷事事盡由柄臣，台諫之官，噤口結舌，畏不敢言，陛下深居九重，何從而知之！臣居風憲之長，既不能警策權臣，致令放縱私徇，又不能防閒奸人，致令惑誤聖聽，臣之罪多矣。乞奪臣官爵，竄臣遠方，以謝天下。」又言：「臣前與郭申錫等全台上殿論列朝廷事，陛下亦優容不罪。今止言梁適，遽有此行遣，顯是犯天子之顏者其過輕，言宰相之事者其過重。方今幅員數萬里，生齒至夥，治亂安危之要，系執政數人而已；既有過咎，台官不得言，諫署不得奏，朝廷其如何哉！伏望念祖宗大業而謹重之，無使威賞二柄盡假於下。」又累奏乞召還遵等，皆不報。翰林學士胡宿，因召對，乞留馬遵等，退，又上言：「剛猛御史，自古難得。近日謫見未息，奸宄須防。古人有言：『猛虎在深山，藜藿為之不採。』欲乞降旨留三御史在朝，以警奸邪。」亦不報。
　　以權知開封府、龍圖閣直學士呂公弼為樞密直學士、知益州。先是帝每念呂夷簡，聞公弼有才，書其名於殿柱。公弼奏事，帝目送之，語宰相曰：「公弼甚似其父。」既召程戡入輔，因使公弼代戡。公弼固辭，乃復授龍圖閣直學士、同知群牧使。甲戌，以知滑州張方平為戶部侍郎、知益州。
　　遼主如秋山。己卯，詔八房族皆加巾幘。
　　戊子，以龍圖閣直學士、吏部郎中歐陽修知同州。
　　先是修守南京，以母憂去，服除入見，帝惻然憐修發白，問在外幾年，今年幾何，恩意甚至，命判吏部流內銓。小人恐修復用，乃偽為修奏，乞汰內侍挾恩令為奸利者，宦官忿怨，陰求所以中修者。會選人張俅、胡宗堯例改京官，宗堯前任常州推官，知州以官舟假人，宗堯連坐。及引對，修奏宗堯所坐薄，且更赦去官，於法當選。讒者因是言宗堯翰林學士宿子，故修特庇之，奪人主權，修坐是出。修在銓曹未浹旬也。
　　八月，癸巳，以判吏部南曹吳充同知太常禮院，同判吏部南曹馮京同判登聞鼓院。二人皆以胡宗堯故易任。充上疏為歐陽修辨，不報。
　　出內藏庫錢二百萬緡，令入內供奉官張茂則置司以市河北入中軍糧鈔。先是上封者言：「河北入中軍糧，京師給還緡錢、紬絹，商人以算請，久未能得，其鈔每百千止鬻六十千，今若出內藏庫錢二百萬緡量增價收市之，歲可得遺利五十萬。」帝以為然，故委茂則干其事。既而知諫院范鎮言：「內藏庫、榷貨務同是國家之物，豈有榷貨務固欲滯商人算鈔，而令內藏庫乘錢以買之？與民爭利，傷體壞法，莫此為甚。」帝是鎮言，遽罷之。
　　甲午，以知制誥賈黯權判吏部流內銓。時承平日久，百官樂於因循，黯始欲以風義整救其弊。益州推官桑澤，在蜀三年，不知其父死，後代還，應格當遷，投牒自陳。人皆知其嘗喪父，莫肯為作文書。澤知不可，乃去，發喪制服，以不得家問為解。澤既除喪，求磨勘。黯以為澤三年不與其父通問，雖非匿喪，猶為不孝也，言之於朝，澤坐廢，歸田裡，不齒終身。晉州推官李亢，故嘗入錢得官，已而有私罪，默自引去，匿所得官，以白衣應舉及第，積十年，當磨勘，乃自首，言其初事。黯以為此律所謂罔冒也，奏罷之，奪其勞考。
　　丁酉，詔：「前代帝王後，嘗仕本朝官八品以下，其祖父母妻子犯流以下罪，聽贖；未仕而嘗受朝廷賜者，所犯非兇惡，亦聽贖。」
　　丙午，工部侍郎、參知政事劉沆依前官平章事。
　　以知鄭州梁適為觀文殿大學士、知秦州。御史中丞孫抃再疏言舊相不當臨邊，不報。初，渭寨為蕃部所擾，及益兵拒守，而它族多驚疑。適具牛酒，召其酋長默羅多尼等撫定之，罷所益兵；終適之去，蕃部不為寇。
　　丁未，徙知宣州、殿中侍御史馬遵為京東轉運使，通判江寧府、殿中待御史呂景初知衢州，通判虔州、主客員外郎吳中復知池州。
　　初，歐創修罷判流內銓，吳充、馮京罷判南曹，知諫院范鎮言：「銓曹承禁中批旨，疑則奏稟，此有司之常也。今讒人以為撓權，竊恐上下更相疑畏，誰敢復論是非！請出言者主名，正其罪，復修等職任。」言之至再，帝意乃解；而宰臣劉沆亦請留修。戊申，命修刊修《唐書》。
　　詔學士院：「自今當宿學士以故請告者，令以次遞宿。」前一夕，命劉沆為宰相，召當宿學士楊偉草麻，不至，乃更自外召趙概草之，故有是詔。
　　戊午，知制誥賈黯言：「陛下日御邇英閣，召侍臣講讀經史，其咨訪之際，動關政體，而史臣不得預聞；欲乞令修起居注官入侍閣中，事有可書，隨即記錄。」從之。賜坐於御坐西南。
　　詔：「自今將相遷拜見辭之禮，令閤門以故事舉行。」從知制誥韓絳言也。
　　九月，辛酉朔，以權三司使、翰林學士楊察為戶部侍郎、提舉集禧觀事。內侍楊永德建請於蔡汴河置水遞鋪，察條不便，罷之，永德毀察於帝。三司有獄，辭連衛士，皇城司不即遣，而有詔移開封府鞫之。察由是乞罷，帝從其請。
　　知諫院范鎮言：「外議皆謂察近因點檢內衣庫積尺羅帛及建水遞鋪非便，內藏庫不當買交鈔，香場人吏取乞錢物，皇城司占護親從官不以付外勘鞫。此等事皆是害政傷理之大者，三司義當論列，而讒邪小人，多方沮毀，使其請解使權，朝廷因遂其請，臣竊為陛下惜之。夫邪正之辨，不可不審，陛下以察之所陳是邪非邪？以為是，則宜使察主大計，以塞奸幸之路；以為非，則不當改官，使自暇逸。累日以來，日色不光，天氣沉陰，欲雨而不雨，此邪人用事之應，而忠良之情不得上通也。陛下宜以察所爭四事下中書、樞密大臣，詳正是非，付有司依公施行，復察所任，庶幾上應天變，下塞人言。」殿中侍御史西安趙抃亦言：「察若有罪，不當更轉官資；若本無罪，不當改任。乞追還新命。」不報。抃為御史，彈劾不避權幸，時號鐵面御史。
　　先是鹽鐵判官王鼎為淮南、江、浙、荊湖制置發運副使，永德請沿汴置輔挽漕舟，歲可省卒六萬，鼎議以為不可。永德橫滑，執政重違其奏，乃令三司判官一員將永德就鼎議。鼎發八難，永德不能復。鼎因疏言：「陛下幸用臣，不宜過聽小人，妄有所改，以誤國計。」於是永德言不用。居二年，遂以為使。前使者多漁市南方物，因奏計京師，持遺權貴。鼎一無所市，事無大小，必出於己，凡調發綱吏，度漕路遠近，定先後，為成法。於是勞逸均，吏不能為輕重。官舟禁私載，舟兵無以自給，則盜官米為奸。有能居販自贍者，市人持以法，不肯償所逋，鼎為移州縣督償之。舟人有以自給，不為奸，而所運米未嘗不足也。
　　以殿中丞王安石為群牧判官。安石力辭召試，有詔與在京差遣。及除群牧判官，安石猶力辭，歐陽修諭之，乃就職。館閣校勘沈康，詣宰相陳執中求為群牧判官，執中曰：「安石辭讓召試，故朝廷優與差遣。且朝廷設館閣以待天下賢才，當以德讓為先，而爭奪如此，公視安石，顏何厚也！」康慚沮而退。
　　癸亥，起居舍人、知制誥呂溱，工部郎中、知制誥兼侍講、史館修撰王洙，並為翰林學士。故事，翰林學士六員，時楊察、趙概、楊偉、胡宿、歐陽修並為學士，於是察加承旨，溱及洙復同除學士，洙蓋第七員也。溫成皇后之喪，洙與石全彬附會時事，陳執中、劉沆在中書，喜其助己，故員外擢洙。議者非之。
　　甲子，以直集賢院、同修起居注吳奎、劉敞並知制誥，仍以敞為右正言。陳執中言奎、敞修注未一月，不應驟遷，帝不聽，曰：「此豈計算日月邪！」謝日，帝面諭以「外間事不便，有聞當一語朕也。」
　　丙寅，翰林學士王洙上《周禮禮器圖》。先是洙讀《周禮》，帝命畫車服、冠冕、籩豆、簠簋之制，及是圖成，上之。
　　樞密副使王堯臣，務裁抑僥倖，於是有鏤匿名書布京城以搖軍情者，帝不信。丁卯，詔開封府揭榜募告者，賞錢二千緡。
　　己巳，邇英閣講《周禮》「大荒大札，則薄征緩刑」。楊安國曰：「所謂緩刑者，乃過誤之民耳，當歲歉則赦之，閔其窮也。今眾持兵杖，劫糧廩，一切寬之，恐不足以禁奸。」帝曰：「不然，天下皆吾赤子也。一遇饑饉，州縣不能存恤，餓莩所迫，遂致為盜，又捕而殺之，不亦甚乎！」
　　先是遼主欲見帝容像，以耶律防善畫，因其來使，竊畫帝容以歸，然以為未得其真。上年，遼主諭其大臣曰：「朕與宋皇帝約為兄弟歡，故欲見其畫像，可告來使。」至是遼使蕭德、吳湛以為請，又乞進本國酒饌；不許。
　　丁丑，詔開封府：「自今凡決大辟囚，並覆奏之。」初，開封府言得樞密院答刂子，軍人犯大辟無可疑者，更不以聞，其百姓則未有明文。帝重人命，至是軍人亦令覆奏。
　　辛巳，以三司使王拱辰為回謝使，德州刺史李珣副之，使於遼。
　　癸未，禮院言溫成皇后葬所，請稱園陵，從之。乙酉，溫成皇后啟殯，帝不御前後殿，百官進名奉慰。御史中丞孫抃率其屬言劉沆既為宰相，不當領溫成皇后監護使，且言立廟建陵皆非禮。章累上，不報。因相與請對，固爭不能得，抃伏地不起，帝為改容遣之。
　　庚寅，遼主出獵，遇三虎，縱犬獲之。
　　冬，十月，辛卯朔，太白晝見。
　　壬辰，詔：「士庶之家嘗更傭雇之人，自今毋得與主人同居親為婚；違者離之。」
　　丁酉，葬溫成皇后。帝御西樓，望柩以送，自製輓歌詞，宰相率百官進名奉慰。知諫院范鎮言：「太常議溫成皇后葬禮，前謂之溫成園，後謂之園陵；宰相劉沆前為監護使，後為園陵使。如聞此議皆出禮官，前日是則今日非，今日是則前日非，必有一非於是矣。古者法吏舞法，而今世禮官舞禮。若不加詰問，恐朝廷典章浸壞而不可救。乞下臣章，劾禮官前後異狀，以正中外之惑。」不報。鎮又請葬溫成皇后罷焚瘞錦繡、珠玉以舒國用，從之。
　　遼主如中京，戊戌，幸新建秘書省。
　　先是都官員外郎燕度議，川峽選人遭父母喪，須代者至，然後聽去官；知制誥、同判流內銓劉敞言，此非所以全人子之孝也。辛丑，詔自今並聽奔喪。敞嘗建議曰：「竊見舊制官自三司副使以上及班行使臣，不論高低，遭父母喪者，例皆百日公除。孝子雖有思慕之心，逼於王命，不得遂行，此誠傷教害禮，無取於今。伏以三年之喪，通於天下。以義制恩，古人有之，自謂身在軍旅、躬備金革者，不敢以私事辭王事耳；本非承平侍從之臣所當行，又非班行冗下之職所當預。習俗既久，浸以成風，其賢者則以不即人心為悲，其不肖者則以當喪墨縗為榮；以之錫類，是為傷恩，以之教民，是為忘孝。今天下往往有聞哀不舉，廢哀圖仕，原自此始，不可不慮。竊謂惟在軍中者可從權變禮，其舊制三司副使以上及班行使臣百日公除，不合禮意，宜聽行三年之服，以崇孝悌之風。臣又聞，古者大夫去國，三年然後收其田裡，明有恩也。今丁憂臣僚，即日絕其俸祿，亦為太薄，豈有行禮之人，反不及被放之臣乎？臣往見丁憂者家貧無食，乞丐糊口，其皇皇傷孝子之心，非所以化民成俗也。臣以為文官兩制、武官自諸司使以上，與給全俸，其餘京朝官、班行使臣，與給半俸，以明朝廷篤於禮而厚於教也。乞下近臣商量可否。」又言：「陛下幸加恩，令諸近臣得為親服三年，又不奪其俸，至仁至惠，不可尚矣。然常參京朝官、班行使臣猶不用此令。臣以為名位不同，尊親一也。苟取周急，不宜分別。《書》云：『無偏無黨，王道蕩蕩。無黨無偏，王道平平。』惟陛下留意。」
　　遼有事於太廟。
　　癸丑，遼以開泰寺鑄銀佛像，曲赦在京囚。
　　丙辰，以太常少卿穰人周湛為淮南、江、浙、荊湖制置發運使。湛入辭，帝諭曰：「朝廷遴選此職，不可陰致苞苴於京師。」湛惶恐對曰：「臣蒙聖訓，不敢苟附權要以謀進身也。」
　　戊午，幸城北砲場觀發砲，宴從臣，賜衛士緡錢。
　　是月，夏進誓表於遼。

