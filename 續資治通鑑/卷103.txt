
春，正月，庚辰朔，帝在揚州。
京西北路兵馬鈐轄翟興訴翟進死事於朝，乞遣重臣鎮守。詔以興為河南尹、京西北路安撫制置使兼京西北路招討使。
時叛將楊進據鳴皋山之北，深溝高壘，儲蓄糧餉，置乘輿法物、儀仗，頗有僭竊之意；詐言遣兵入雲中府，復奪淵聖皇帝及濟王南歸，欲以搖動眾心，然後舉事。東京留守杜充遣使臣王漢詣伊陽縣見興，使圖之，且檄報進悖逆顯著，請興破賊。於是興與其子琮率鄉社擾劫之，戰無虛日矣。
辛巳，金元帥左都監棟摩卒。棟摩，太祖異母弟也，後追封吳國王，改封魯王，諡壯襄。
乙酉，通問使劉誨等自河東還行在。
先是誨與其副王貺通問至金，金人遣之，並遣祈請使副宇文虛中、楊可輔，虛中辭曰：「虛中受命迎請二帝，二帝未還，虛中不可歸。」於是留虛中而獨遣可輔。誨、貺與可輔偕至行在，帝嘉其勞，以誨為朝奉郎。
甲午，金以南京留守韓企先同中書門下平章事、知樞密院事，以劉彥宗歿，代其任也。旋念彥宗舊勞，起復其子筈直樞密事，加給事中。
丁亥，金人破青州，權知州魏某為所殺；又破濰州，焚其城而去。牛頭河土軍閻皋與小校教頭張成率眾據濰州，皋自為知州，以成知昌樂縣。
初，山東盜劉忠，號「白氈笠」，引眾據懷仁縣。御營平寇前將軍范瓊在京東，遣其統制張仙等擊之，忠偽乞降。是日，仙與將佐入忠壁撫諭，忠留與飲，伏兵擊殺之，逐其眾。瓊怒，屢與忠戰，皆敗績。忠自黥其額，時號「花面獸」。
己丑，奉安西京會聖宮祖宗御容於壽寧寺。
懷德軍節度使、檢校太保占城國王楊卜麻疊加檢校太傅；大同軍節度使、檢校司空真臘國王金裒賓深，懷遠軍節度使、檢校司空闍婆國王悉裡地茶蘭固野，並加檢校司徒；皆用南郊恩也。時占城以方物來獻，因有是命。
辛卯，陝西都統制軍馬邵興及金人戰於潼關，敗之；乘勢攻虢州，又下之。陝州安撫使李彥仙即以興知虢州。
甲午，上元節，有南僧被掠至拉林河者，夜，以長竿引燈球，表出之以為戲，金主見之，駭曰：「得非星邪？」左右以實對。時有南人謀變，事泄而誅，故金人疑之，曰：「是人慾嘯聚為亂，克日時，以此為信耳。」命殺之。
乙未，京城留守杜充襲其統制官張用於城南，不克。
用與曹成、李宏、馬友為義兄弟，有眾數萬，分為六軍。成，外黃人，因殺人投拱聖指揮為兵，有膂力，善戰，軍中服其勇。友，大名農家，始以巡社結甲，夾河守禦。用與王善皆受宗澤招安，澤卒，乃去。及充為留守，又受招安，用屯於京城之南南禦園，善屯於京城之東劉家寺。時岳飛自太行山王彥軍中歸京城，為統制，與桑仲、李寶皆屯於京城之西。充以用軍最盛，忌之，乃有圖之之意。前一日，眾入城負糧，詰旦，充掩不備，出兵攻用，令城西諸軍皆發。用覺之，勒兵拒戰。會善引兵來援，官軍大敗，李寶為所執。
金人既棄青州去，軍校越晟據其城。會直顯謨閣新知青州劉洪道自濰州之官，至千乘，晟出不意，遂出迎。洪道謂晟：「但交割本州民事而已，軍馬則公自統之。」晟喜，迓之而入。洪道入城揭榜，百姓在軍中願歸者，給據放還。於是晟之黨十去六七。
戊戌，徽猷閣待制、提舉杭州洞霄宮晁說之告老。帝曰：「是嘗著論非孟子者。孟子發明正道，說之何人，乃敢非之！可致仕。」尋卒。
御史中丞張徵，以邊事未寧，請詢於眾不禦敵之策。
吏部尚書呂頤浩言：「今敵騎漸逼京樂，百辟皆言強弱不敵。臣願廟算先定，陰為過江之備，而大為拒敵之資，申飭諸將，訓習強駑，以俟夾淮一戰，此不易之策。夫彼之所長者騎，而我以步兵抗之，故不宜平原曠野，惟扼險用奇，乃可掩擊。又，水戰之具，在今宜講。然防濰難，防江易，近雖於鎮江之岸擺泊海船，而上流諸郡，自荊南抵儀真，可渡處甚金，豈可不預為計！望置使兩員，一自鎮江至池陽，一自池陽至荊南，專提舉造船，且詢水戰利害。又，駐蹕維揚，當以一軍屯盱眙，一軍屯壽春，以備衝突。」
戶部尚書葉夢得言：「兵，機事也，不度時則為難，今視去冬又為難矣。去冬金但遊騎出入陝西、河北，未知總眾者何人；今主兵乃尼瑪哈，且親至濮及開德矣。向者開德、大名、東平三大鎮，鼎足而立，今惟東平巋然獨存，以當宋、魏之沖，而滄州孤絕在後。又，南京最重，而敵騎已至楚丘。且靖康之失，在固守京城而不知避也，事有緩急，必當從權。伏望陛下通下情，遠斥候，如必欲過江，則亟降詔以諭中外，則人心安矣。臣又願飭諸要郡，東則鄆、徐、南京，西則廬、壽、和州，南則唐、襄、荊渚，各立軍數，使之召募，仍命大將與帥參治，復選近臣為總帥以節制之。又，乘輿或至兩浙，則鎮江、金陵尤當先治。陛下毋以宇文虛中奉使未回，意和議為可恃也。靖康正緣恃和議而墮敵計，今安可待萬里之報哉！」
起居郎兼權直學士院張守言：「金人自去冬已破澶、濮、德、魏，而遊騎及於濟、鄆。雖遣范瓊、韓世忠會戰，而二將未可恃。臣謂今日莫先於遠斥候。昔三國時，烽火一夕五千里；而前日北京失守，再浹始知。今之為策有二：一防淮，二渡江。若屯重兵於楚，泗及淮陰三處，敵亦未能遽犯。然恐我師怯戰，望風先潰，及舟楫拘於岸而敵亦能斬木系筏以濟，或以精騎間道先絕吾渡江之路，此可患者一也。我若渡江而宿重兵於升、潤，敵亦未能遽侵，然去中原益遠，民心易搖。又，行在兵多西人，不樂南去，或生意外之事，維揚亦須留兵，則扈衛勢弱，此可患者二也。惟其利害相形，遂不能決。若為中原計而幸敵不至，則用防淮之策；若為宗社計而出於萬全，則用過江之策。然權其輕重，勢當南渡，而別擇重帥以鎮維揚，則中原不患於搖動；明諭諸軍以禍福，則西人不患於不樂。升、潤亦擇重帥使當一面，則兵分勢弱，亦非所患。歸詔大臣，預區處以俟探報，探報速聞，則在我之計可得而用也。」
時群臣奉詔論邊事者，黃潛善等請皆送御史臺抄節申尚書省。
庚子，詔：「有警而見任官輒搬家者，徒二年；因而搖動人心者，流二千里。」由是士大夫皆不敢輕動。
京東東路安撫使劉洪道，以趙晟首亂青州，賊心難制，欲殺之，乃好謂晟曰：「萊州不遭兵火，戶口富饒，煩公為寧，如何？」晟曰：「諾。」洪道密遣人告權知濰州閻皋、權知昌樂縣張成，使伏兵中途邀擊。晟以其眾行至秬米寨，不虞皋、成之圖己也，遂懈而不整。遇伏發，大敗，晟死。洪道以成知萊州。
洪道既殺晟，遺民復還，軍府浸盛。統制濱州軍馬葛進，以洪道得青州因己所致，欲奪之，乃與知濱州向大猷引兵至城下。洪道見衷甲，遂闔扉不納，而縋酒肉以犒師。進怒，攻北城，據之，洪道與軍民居南城以守。進遣大猷入南城計事。洪道囚之。
京城統制官張用、王善為杜充所疑，乃引兵去，犯淮寧府，充遣統制馬皋追擊之，用、善並兵擊皋，官軍大敗，屍填蔡河，人馬皆踐屍而渡，至鐵爐步而還，官軍存者無幾。用以一騾送李寶歸京師。
於是善整兵欲攻淮寧，用不可，曰：「吾徒所以來，為乏糧耳，安可攻國家之郡縣？」善曰：「天下大亂，乃貴賤、貧富更變之時，豈止於求糧而已！況京城已出兵來擊我，事豈無名乎！」用曰：「汝攻陳州，吾當往蔡州。然兄弟之義，文字勿絕。」乃命諸軍束裝。翼日，善鳴鼓進，雲梯、天橋逼城下，守臣馮長寧命熔金汁灌之，焚其天橋。用勸善勿攻，善曰：「安有小不利而遂止，當俟鴉頭變白，乃舍此城耳。」用引其軍去。善圍淮寧久之，東京留守杜充遣都統制陳淬來援，善乃退。
時知穎昌府、直寶文閣郭允迪已降金，有舉人陳味道者，與知蔡州程昌善，金遣味道以旗榜招之。昌既見味道，使人探其囊中，得金檄文；昌大驚，聚官屬，執味道，釘之，磔於市。
丙午，金左副元帥宗翰破徐州，守臣龍圖閣待制王復死之。
初，宗翰自襲慶引兵欲趨行在，遂圍徐州。復率軍民力戰，外援不至，城破，復堅坐廳事不去，謂宗翰曰：「死守者我也，監郡而次無預焉，願殺我而舍僚吏與百姓。」宗翰猶欲降之，復大罵求死，由是闔門遇害。城始破，武衛都虞候趙立巷戰，守門以出，為金兵所擊，以為已死，夜半，得微雨，漸活，乃殺守者，潛人城，求復屍，埋之，遂陰結鄉兵為興復計。宗翰既去，軍民請舉人鄭某權知州事。事聞，贈復資政殿學士，諡忠節。
御營平寇左將軍韓世忠兵潰於沐陽。
初，世忠在淮陽，將會山東諸寇以拒金。會左副元帥宗翰兵至滕縣，聞世忠扼淮陽，恐稽師期，乃分東南道都統領兵萬人趨揚州，以議事為名，使帝不得出，而宗翰以大軍迎世忠。世忠不能當，夜引歸，軍無紀律，未晚，至宿遷縣，不虞金人之踵其後。質明，覺之，奔於沐陽。世忠在沐陽，夜不安寢，與其帳下謀，夜，棄軍，乘潮走鹽城縣。翼日，諸軍方覺，遂潰去。閤門宣贊舍人張遇，死於漣水軍之張渠村，後軍管隊官李彥先，率本隊四十七人，得二舟，入海聚眾。自此輔逵聚眾於漣水，李在據高郵，皆世忠之兵也；其餘收散卒自為徒黨者，不可勝計。宗翰入淮陽軍，執守臣李寬而去。京東轉運副使李祓，從軍在淮陽，為所殺，後贈中散大夫，官其家二人。寬，遵勖孫；祓，清臣子也。
己酉，金人破泗州。
先是禮部尚書王綯，聞金兵且南至，率從官數人同對，帝命至都常議。黃潛善、汪伯彥笑曰：「諸公所言，三尺童子皆能及之！」
時金人自滕縣以五千騎趨淮，皆金裝，白氈笠子。把隘官永州防禦使閻瑾屯泗州，遣人伺其實，或曰劉忠犯臨淮，或曰李成餘黨也。瑾以兵迎之，獲遊騎數人，乃知為金人至。
江淮發運副使呂源聞之，遣人收淮北舟船數百泊南岸，命使臣張瑾焚浮橋，且貽輔臣書，乞為宗社大計，速圖所以安聖躬者。
金兵至泗州近境，瑾引軍南走，昭信尉孫榮將射士百餘拒敵。是日也，塵氛蔽日，金人初不測其多寡，遂相拒逾日。榮鬥死，金人乃於泗州之數十里間，計置渡淮。是夕，泗州奏金人且至，帝大驚，軍中倉皇，以內帑所有，通夕搬挈。
二月，庚戌朔，帝駕御舟泊河岸，郡人惶怖，莫知所為。知天長軍楊晟惇奏拆浮橋，始詔士民從便避敵，官司毋得禁。帝即欲渡江，黃潛善等力請少留俟報，且搬左藏庫金帛三分之一，帝許之。戶部尚書葉夢得即具舟楫，從大將假二千人津發，一日而畢。然公私舟交河中，跬步不容進矣。夢得復請以戶部所餘物，前期支六軍春衣及官吏俸一月，亦從之。遂命御營統制官劉正彥以所部從六宮皇子往杭州，幹辦禦藥院陳永錫護皇子，又遣吏部尚書呂頤浩、禮部侍郎張浚往沿淮措置。
金以數百騎掩至天長軍，統制任重、成喜將萬人俱遁。亟遣江淮制置使劉光世將所部迎敵，行都人謂光世必能禦賊，而士無鬥志，未至淮而潰。
金人以支軍攻楚州，守臣直秘閣朱琳，具款狀遣人迎降，開西北門納金人，開東門縱居人自便。軍民皆趨寶應縣，欲自揚州渡江；金人覺之，悉邀回城中。
閻瑾引兵至洪澤鎮，其將姚端殺之。
壬子，金人破天長軍。
帝遣左右內侍鄺詢往天長軍覘事，知為金人至，遽奔還。帝得詢報，即介冑走馬出門，惟御營都統制王淵、內侍省押班康履五六騎隨之；過市，市人指之曰：「官家去也！」俄有宮人自大內星散而出，城中大亂，帝與行人並轡而馳。黃潛善、汪伯彥方會都堂，或有問邊耗者，猶以不足畏告之，堂吏呼曰：「駕行矣！」二人乃戎服鞭馬南騖，軍民爭門而死者，不可勝數，帝次揚子橋，一衛士出語不遜，帝掣手劍殺之。
時軍民怨黃潛善刻骨，司農卿黃鍔至江上，軍士呼曰：「黃相公在此。」數之曰：「誤國害民，皆汝之罪。」鍔方辨其非，而首已斷矣。少卿史徽、丞範浩繼至，亦死。給事中兼侍講黃哲方徒步，一騎士挽弓射之，中四夭而卒。是日，鴻臚少卿黃唐俊渡江溺死，在諫議大夫李處遁為亂兵所殺，太府少卿朱端友、監察御史張灝，皆不知存亡。鍔，南城人；唐俊，唐傅兄也。
呂頤浩、張浚聯馬追及帝於瓜洲鎮，得小舟，即乘以濟。次京口，帝坐水帝廟，取劍就靴擦血；百官皆不至，諸衛禁軍無一人從行者。鎮江聞車駕進發，居民奔走山谷，城中一空。守臣錢伯言發府兵來迓。
始，右諫議大夫鄭請詣建康，潛善等沮之；及是從行，帝顧曰：「不用卿言，及此！」
是晚，金將瑪圖以五百騎先馳至揚州，守臣右文殿修撰黃願已遁去，州民備香花迎拜。金人入城，問帝所在，眾曰：「渡江矣。」金人馳往瓜州，望江而回。
金兵屯於摘星樓下，城中士女金帛，為金所取殆盡。南陽尉晏孝廣女，年十五，有美色，為金兵所得，欲妻之，晏氏即刎縊求死，金人皆義之。孝廣，殊曾孫也。
金人之未至也，公私所載，舢艫相銜。運河自揚州至瓜洲五十里，僅通一舟。初，城中聞報出城者，皆以得舟為利，及金兵至，潮不應閘，盡膠泥淖中，悉為金兵所取，乘輿服御，官府案牘，無一留者。
帝至鎮江，宿於府治，從行無寢具，帝以一貂皮自隨，臥覆各半。帝問：「有近上宗室否？」時士粲彡為曹官，或以名對。遂召士粲彡同寢，帝解所禦綿背心賜之。士粲彡，仲維子也。
初，賊靳塞來就招，朝廷因以賽統制本部軍馬，會邊報日急，乃命賽與統制官王德屯真州。及帝渡江，德以所部兵焚真州而去，真州官吏皆散走，發運使梁揚祖亦遁，賽與其眾往來於江中。
癸丑，金遊騎至瓜洲，民未渡者尚十餘萬，奔迸墮江而死者半之。舟人乘時射利，停橈水中，每一人必一金乃濟。比金兵至，皆相抱沈江，或不及者，金兵掠而去，金帛珠玉，積江岸如山。
時事出倉卒，朝廷儀物，悉委棄之，太常少卿季陵，獨奉九朝神主，使親事官負之以行。至瓜洲，敵騎已逼，陵舍舟而陸，親事官李寶為敵所驅，遂失太祖神主。於是太學諸生從帝南渡者凡三十六人。
是日退朝，帝召宰執從官諸將，對宅堂計事。帝曰：「姑留此，或徑趨浙中邪？」奉國軍節度使、都巡檢使劉光世遽前，拊膺大慟，帝問何故，光世曰：「都統制王淵專管江上海船，每言緩急濟渡，決不誤事。今諸軍阻隔，臣所部數萬人，二千餘騎，皆不能濟，何以自效！」宰相黃潛善曰：「已集數百舟渡諸軍。」帝曰：「濟諸軍固已處置，今當議去留。」吏部尚書呂頤浩降階拜伏不起，繼而戶部尚書葉夢得等三人相從拜伏庭下。帝顧潛善問之，頤浩以首叩地曰：「願且留此，為江北聲援；不然，金人乘勢渡江，愈狼狽矣。」二府皆曰：「善！」帝曰：「如此，則宰相同往江上經略，號令江北諸軍，令結陳防江，仍先渡官吏百姓。」眾遂退，馳詣江幹。
浙西提刑趙哲來謁，雲王淵欲誅江北都巡檢皇甫佐；遣問，則已斬矣。召淵問之，淵曰：「佐主海舟，濟渡留滯。」蓋淵怒光世之語，故殺佐以解。遂諭淵分立旂幟，命將官管押渡人。
有統領官安義，自江北遣使臣林善來言：「今早金數百騎來襲，皆無器甲，已率所部千人，集諸潰軍射退矣。」遂以義為江北統制，俾收兵保瓜洲渡。
既而淵人對，言：「暫駐鎮江，止捍得一處。若金自通州渡江，先據姑蘇，將若之何？不如錢塘有重江之阻。」諸內侍以為是。日方午，帝遣中使趣召宰執，以淵語告之，潛善曰：「淵言如此，臣復何辭以留陛下！」執政未對，有內侍於堂下抗聲曰：「城中火起！」俄又一人至曰：「禁衛涕泣，語言不遜。」帝甚駭，顧中書侍郎朱勝非曰：「卿出問之。」是時管軍左言立階下，勝非請與俱，遂出郡廳事，並立階簷。衛士或坐或立，有涕泣者，勝非傳旨問之，皆以未見家屬對。勝非即諭之曰：「已有旨分遣舟專載衛士妻孥矣。」眾貼然。因問駕去留利害，則曰：「一聽聖旨」，無敢嘩者。乃許以俟駐蹕定，當錄扈從之勞，優加賞給，三軍欣諾。
勝非還，帝與宰執亦至屏後，勝非前，欲奏事，帝曰：「已聞矣。適議定，不若徑去杭州。此中諸事，暫留卿處置，事定即來，更無文字。」即上馬行。以龍圖閣直學士、知鎮江府錢伯言為樞密直學士，充巡幸提點錢糧頓遞，頤浩為資政殿大學士，充江浙制置使，光世為行在五軍節度使，主管侍衛馬軍司公事楊惟忠節制江南東路軍馬，屯江寧府。初命惟忠節制兩浙、江南軍馬，尋又散之。時潛善擬除頤浩資政殿學士，帝以資政非前執政者，恩數止與從官等，特除大學士。
是夕，上宿呂城鎮，淵留部將楊沂中與兵三百在鎮江，約曰：「如金人計置渡江，則焚甘露寺為號。」淵及帝於呂城，探者夜聞瓜洲聲喧，謂金將渡江，乃焚寺，淵視之曰：「甘露寺火也。」質明，請帝乘馬而行。是時儀伏皆闕，惟一兵執黃扇而已。
金人入真州。
甲寅，帝次常州。時鎮江官吏皆散，朱勝非求得通判府事梁求祖於竹林寺中，付以郡事，於是百姓稍有人城者。
金人揭榜於揚州市，西北人願還者聽之，去者萬餘人。
御營統制官王亦，將京軍駐江寧，謀為變，以夜縱火為信，江東轉運副使、直徽猷閣李謨覘知之，馳告，守臣秘閣修撰趙明誠，已被命移湖州，弗聽。謨飭兵將，率所部團民兵伏塗巷中，柵其隘。夜半，天慶觀火，諸軍噪而出，亦至，不得入，遂斧南門而去。遲明，訪明誠，則與通判毋丘絳、觀察推官湯允恭縋城宵遁矣。
是日，御營平寇前將軍范瓊自東平引軍至壽春，其部兵執守臣右文殿修撰鄧紹密，殺之。
初，瓊次壽春，循城而南，守陴者見其旂，笑曰：「此將軍豈解殺敵，惟有走耳！」瓊聞而怒，乃檄府索其造語之人。紹密索得一人，送之，瓊命斬於麾下。已而瓊之軍士入城負糧，紹密所將兵怨斬其同類，乃持杖遂之，瓊所部與格鬥，因入城焚掠，紹密死於亂兵，知下蔡縣趙許之亦死。久之，贈紹密大中大夫。
乙卯，帝至無錫縣。
金人去真州，靳賽引兵復入城，頗肆殺掠。後數日，守臣向子忞至，以義責之。
丙辰，帝次平江府，始脫介冑，禦黃袍，侍衛者皆有生意。命承信郎甄援往江北招集衛兵。
丁巳，下詔慰撫維揚遷徙官吏、軍民。
集英殿修撰、提舉杭州洞霄宮衛膚敏入對。膚敏在維揚，數為帝言揚州非駐蹕地，請早幸建康，帝思其言，復召入。膚敏言：「餘杭地狹人稠，區區一隅，終非可都之地，自古帝王未有作都者，惟錢氏節度二浙而竊居之，蓋不得已也。今陛下巡幸，乃欲居之，其地深遠狹隘，欲以號令四方，恢復中原，難矣。前年冬，大駕將巡於東也，臣固嘗三次以建康為請，蓋倚山帶江，實王者之都，可以控扼險阻，以建不拔之基。陛下不狩於建康而狩維揚，所以致今日之警也。為今之計，莫若暫圖少安於錢塘，徐詣建康。然長江數千里，皆當守備，如陸口直濡須，夏口直赤壁，姑孰對曆陽，牛渚對橫江，以至西陵、柴桑、石頭、北固，皆三國、南朝以來戰爭之地。至於上流壽陽、武昌、九江、合肥諸郡，自吳而後，必遣信臣提重兵以守之，而江陵、襄陽尤為要害，此尤不可不扼險以為屯戍也。今敵騎近在淮壖，則屯戍之設，固未能遽為，宜分降詔書於沿江守土之臣，使之扼險屯兵，廣為守備。許行鬻爵之法，使豪民得輸粟以贍軍；許下募兵之令，使土人得出力以自效；又重爵賞以誘之，則人人效命，守備無失而敵騎必退矣。敵騎既退，則可以廣設屯戍，如前所陳，遲以歲月，國體少安，可以漸致中興之盛矣。」上頗納其言。
金人攻泰州，守臣曾班以城降。
丁進既受撫，以其軍從帝行，遮截行人，瓷為劫掠，且請將所部還江北與金人血戰，其意欲為亂。會御營都統制王淵自鎮江踵至，進慎，欲亡入山東。朱勝非過丹陽，進與其眾匿遠林中，以狀遮勝非自訴。淵聞叛，遣小校張青以五十騎衛勝非，因紿進曰：「軍士剽攘，非汝之過，其招集叛亡來會。」青誘進詣勝非，至則斬之。
戊午，帝將發平江，中書侍郎朱勝非自鎮江來，以晡入見。初，帝以吳江之險可恃，議留大臣鎮守。勝非既對，帝諭曰：「黃潛善自渡江失措，朕所過見居民皆被焚劫，蓋軍民數日乏食至此。」勝非曰：「誠如聖諭。陛下離此，亦復擾矣。」帝欲除勝非兼知秀州，輔臣言秀非大臣鎮守之地，乃以御劄命勝非充平江府，秀州控扼使。勝非再對。留身言：「臣雖備雖執政，與諸軍無素，更乞從官一員同治事。」帝曰：「從官何嘗預軍事？」勝非曰：「如呂頤浩、張浚，皆兼御營司參贊軍事，可用也。」於是帝問近臣：「誰能佐勝非者」」浚慷慨願留，遂命浚同節制控扼等事，仍詔勝非：「行移如尚書省體式，事有奏陳不及者，聽便宜施行訖奏。」浚受命，即出城，決水溉田，以限戎馬，列鋒燧，募土豪，措置捍禦，長兵至平江者三千餘人。
忠訓郎劉俊民為秉義郎、閤門祗候。
初，帝聞金人尚在揚州，募能使軍前者，俊民願行。俊民嘗在敵中，頗知其情偽。帝已乘舟，召俊民就御舟賜對，與語，甚款，遂使持書以往，賜賚極厚。俊民請張邦昌一子弟同行，庶可藉口，帝與黃潛善、汪伯彥、朱勝非共議，因下詔尊禮邦昌。邦昌之在南都也，嘗奉詔貽書金人，言約和事，其稿在李綱家，遂下常州取之。邦昌之死也，其子直秘閣元亨與其兄中奉大夫邦榮，皆坐累拘管，至是悉令錄用。太學博士廉布，娶邦昌女，太學正吳若，娶邦昌兄女，先亦坐廢，詔並乘驛赴行在。
帝臨發，又以勝非兼御營副使，留御營都統制王淵總兵守平江府。
是夕，帝舟泊吳江。
是日，金人破滄州。
先是明州觀察使劉錫知滄州，聞金兵且至，將數百騎棄城走。道遇葛進，乃知青州尚為朝廷守，即趨青州，駐麻家台，留不進。劉洪道遣人邀入城，錫曰：「青州屢遭寇擾，人心未寧，不可。」洪道出見錫，且犒其師。錫竟不入城，青州人高其義。錫遂將其餘眾赴行在。
金兵至城下，通判孔德基以城降。
己未，帝次秀州。
庚申，御舟次崇德縣。資政殿大學士、江淮制置使呂頤浩從帝行，即拜同簽書樞密院事、江淮、兩浙制置使，所除職去大字。頤浩夜見帝於內殿，帝諭以「金人尚留江北，卿可還屯京口，令劉光世、楊惟忠並受節制。」頤浩以王淵所部精兵二千人還鎮江府，命恩州觀察使張思正統之。
遣御營中軍統制張浚以所部八千人往吳江縣防扼。
時朝廷方以金人渡江為慮，故命大將楊惟忠守金陵，劉光世守京口，王淵守姑蘇，分受二大臣節度。於是韓世忠在海道未還，而范瓊自壽春渡淮，引兵之淮西境上，扈駕者惟苗傅一軍而已。
吏部員外郎鄭資之為沿淮防扼，自池州上至荊南府；監察御史林之平為沿海防扼，自泰州下至杭州。資之，望之兄也。資之請募客舟二百艘，分番運綱把隘，之平請募海舟六百艘防扼，從之。
辛酉，帝至臨平鎮。
壬戌，帝至杭州，以州治為行宮，顯寧寺為尚書省。帝以百官家屬未至，獨寢於堂外。帝御白木床，上施蒲薦、黃羅褥。舊制，禦膳日百品，靖康初，損其七十，渡江後，日一羊煎肉炊餅而已。
是日，金人破晉寧軍，守臣忠州刺史徐徽言死之。
初，徽言在晉寧間，河東遺民日望王師之至，乃陰結汾、晉土豪，約以復故地則奏官為守長，聽其世襲。會朝論與金結好，恐出兵則敗和議，抑其所請，不報。金人忌徽言，欲速拔晉寧以除其患，圍之三月，屢破卻之。久之，城中矢石皆盡，士困餓不能興，會監門官石贇夜啟關納金人，城遂破。微言聞兵入，即縱火自焚其家，而率親兵力戰。比曉，左右略盡，徽言為金所執。金人知其忠，使之拜，不拜；臨之以兵，不動；命降將折可求諭之降，指可求大罵；與之酒，徽言以杯擲其面曰：「我尚飲汝酒乎！」嫚罵不已。金人怒，持刀刺徽言，徽言罵不絕聲而死。後贈晉州觀察，諡忠壯。
初，晉寧之圍也，太原府路兵馬都監孫昂率殘兵與徽言共守。及城破，昂引所部三百人巷戰，自夜達旦，格殺數百人，士卒死亡殆盡。昂自度不免，引刃欲自刺，金兵擁至軍前，以甘言誘之，昂終不屈而死。父翊，宣和末，以相州觀察使知朔寧府，救太原，死於陳。後贈昂左武功大夫、成州團練使。
癸亥，朝群臣於行宮，降詔罪己，求直言。命杭州守臣具舟往常州迎濟衣冠軍民家屬。省儀物膳羞，出宮人之無職掌者。
乙丑，德音釋諸路囚雜犯死罪已下，士大夫流徙者悉還之。惟李綱不以赦徙，蓋黃潛善建陳，猶欲罪綱以謝金也。
初，冀州雲騎卒孫琪，聚兵為盜，號「一海蝦」，江淮制置使劉光世招降之。維揚之役，行在諸軍皆潰，琪擁光世之妻向氏在軍中，由真、滁奔淮西，事之如光世。琪至廬州，帥臣胡舜陟乘城拒守，琪邀索資糧，舜陟不與。自部使者以下，皆請以粟遺之，舜陟曰：「吾非有所愛，顧賊必無厭，與之則示弱，彼我能為也。」乃時出兵擊其抄掠者，凡六日，琪遁去，舜陟伏兵狙擊之，得其輜重而歸。是日，琪引兵之安豐縣。琪所至不殺人，但掠取金帛而去。後以向氏歸光世，光世德之。向氏，漢東郡王宗回女也。
丁卯，百官入見。杭州寄居迪功郎以上，並許造朝。
直龍圖閣、知杭州康允之，言給揚無斥候，故金人奄至而不知，於是初置擺鋪。凡十里一鋪，置遞卒五人，限三刻承傳。五鋪以使臣一員蒞之，一季無違滯，遷一官，令尉減半推賞。
戍辰，呂頤浩、劉光世移兵屯瓜洲渡，與金人對壘。
金人焚揚州。
初，金遣甲士數十入揚州，諭士民出西城，人皆疑之，猶未有出城者。是日，又遣人大呼，告以不出城者皆殺，於是西北人自西門出，出則悉留木柵中，惟東城人不出。夜，金縱火焚城，士民皆死，存者才數千人而已。
己巳，尚書左僕射黃潛善、右僕射汪伯彥罷。
時御史中丞張徵上疏劾潛善、伯彥大罪二十，大略謂：「潛善等初無措置，但固留陛下，致萬乘蒙塵，其罪一。禁止士大夫搬家，立法過嚴，議者咸云：『天子六宮過江靜處，我輩豈不是人，使一旦委敵！』歸怨人主，其罪二。自真、楚、通、泰以南州郡，皆碎於潰兵，其罪三。神宗神主、神御不先渡江，一旦車駕起，則僅一兩卒舁致，傾搖暴露，行路酸鼻，其罪四。建炎初年，河南止破三郡，自潛善等柄任以來，直至淮上，所存無幾，其罪五。士大夫既不預知渡江之期，一旦流離，多被屠殺，其罪六。行在軍兵，津渡不時，倉卒潰散，流毒東南，其罪七。左帑金帛甚多，不令裝載，盡為敵有，其罪八。自澶、濮至揚州，咸被殺掠，生靈塗炭，其罪九。謝克家、李擢俱受偽命，而反進用，其罪十。潛善於王黼為相時，致位侍從，故今日侍從、卿監多王黼之客，伯彥則引用梁子美親黨，牢不可破，罪十一。職事官言時病者，皆付御史臺抄節申尚書省，壅塞言路，罪十二。用朝廷名爵以脅士大夫，罪十三。行在京師各置百司，設官重復，耗蠹國用，如以巡幸而置御營使司，則樞密院為虛設，置提舉財用，則戶部為備員，罪十四。許景衡建渡江之議，擠之至死，罪十五。身為御營使，多占兵衛，不避嫌疑，罪十六。敵人相距，斥候全無，止據道塗之言為真，致此狼狽，罪十七。敵騎已近，尚敢挽留車駕，罪十八。盧益自散官中引為八座，遂進樞副；伯彥之客為起居郎，有罪補外，遂除集英修撰；二人朋比，專務欺君，罪十九。國家殆辱，不知引罪，罪二十。」疏入，未末，遂以狀申尚書省，潛善、伯彥乃復求去。簽書樞密院事路允迪奏曰：「時方艱棘，不宜遽易輔相，乞責以後效。」詔押赴都堂治事。已而皆罷為觀文殿大學士，潛善知江甯府，伯彥知洪州。
戶部尚書葉夢得守尚書左丞，御史中丞張徵守尚書右丞。
庚午，金人去揚州。
辛未，湖州民王永從獻錢五萬緡以佐國用，帝不納。或曰：「曩已納其五萬緡矣，今卻之，則前後異同。」乃命並先獻者還之。仍詔：「自今富民毋得輒有陳獻。」
詔：「御營使司止管行在五軍，其邊防措置等事，並依祖宗法釐正，歸三省、樞密院。」
金人自揚還，至高郵軍城下，守臣趙士瑗棄城走，判官齊志行率軍、縣官出城投拜，金人劫掠而去。
癸酉，靳賽犯通州。城垂破，中書侍郎朱勝非、禮部侍郎張浚在平江，作蠟書招之，賽即聽命，訴以無食，乃漕米給之。
韓世忠提轄使臣李在，自沭陽潰散，聚徒百餘人，居寶應縣。會金人棄高郵去，在乃詐稱五臺山信王下忠義軍，率眾至高郵，有監北較酒務、保義郎唐思向先往迎之。在既入城，遂以其徒時正臣知高郵軍，思問通判州事，執投拜軍齊志行等，皆殺之。乃遣人截金後軍，得金寶數艘，故其軍極富。時端明殿學士董耘、朝議大夫李釜，皆寓居高郵，在因以為參議，又聚集潰卒數千，遂據高郵。
甲戌，黃潛善、汪伯彥落職，奉祠。
金主以醫巫閭山有遼代山陵，詔禁民樵採。
乙亥，詔：「陳東、歐陽澈，並贈承事郎，官有服親一人，令所居州縣存恤其家。降授奉議郎、監濮州酒務馬伸除衛尉少卿，赴行在。」
先是尚書左丞葉夢得初謝，帝諭宰執曰：「始罪東等，出於倉卒，終是以言責人，朕甚悔之。今方降詔求言，當令中外皆知此意。」帝復曰：「伸前責去，亦非罷，可召還。」或奏曰：「聞伸已死。」帝曰：「不問其死，朝廷召之，以示不以前責為罪之意。」既又贈伸直龍圖閣。
丙子，詔曰：「朕遭時多故，知人不明，事出倉皇，匹馬南渡，深思厥咎，在予一人。既以悔過責躬，洗心改事，罷黜宰輔，收召雋良，尚慮多方未知朕志。自今政事闕遺，民俗利病，或有關於國體，或有益於邊防，並許中外士民直言聞奏，朕當躬覽，採擇施行。」
御營前軍統制張俊自戍所赴行在，詔復還吳江。
戊寅，江、淮、兩浙制置使呂頤浩奏已復揚州，詔尚書省榜諭士民。
是日，以龍圖閣待制、知延安府、節制六路軍馬王庶為陝西節制使、知京兆府，涇州防禦使、陝西節制司都統制曲端為鄜延路經略安撫使、知延安府。時延安新殘破，未可居，端不欲離涇原，乃以知涇州郭浩權鄜延經略司公事。浩，成子也。
溫州觀察使、新知鳳翔府王姪，自興元以輕兵赴行在，以姪為御營前軍統制。姪表請幸西川，不從。
宮儀自即墨引兵攻密州，圍安丘縣，築外城守之。
張用自淮寧引眾趨蔡州，至黃離，距城二十里，守臣程昌度其未食，遣汝陽縣尉杜湛以輕兵誘之，賊果以萬人追至城東，遇伏，大敗。於是用駐於確山，連亙數州，上自確山，下徹光、壽，號「張莽蕩」，鈔掠糧食，所至一空。

