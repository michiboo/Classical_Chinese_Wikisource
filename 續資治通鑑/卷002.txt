
春，正月，丙申朔，御崇元殿受朝，退，群臣詣皇太后宮門稱賀。
壬寅，幸新造船務觀習水戰。
戊申，太僕少卿王承哲坐舉官失實，責授殿中丞。
己酉，帝御明德門觀燈，宴從臣，南唐、吳越使皆與焉。
壬子，商州鼠食苗，詔免其賦。
周顯德末，遣官度民田，多為民所訴。至是，帝謂宰臣曰：「度田本欲勤恤下民，近多邀功滋弊，當慎選其人，以副朕意。」丁巳，分遣常參官詣諸州度民田。
詔浚蔡渠，通淮右之漕也，命右領軍衛上將軍陳承昭督其役。
己未，遣郭□饗周廟。
甲子，斬澤州刺史張崇詁，以其黨李重進也。
監修王溥等上《唐會要》一百卷，詔藏史館。
遣使賜吳越王戰馬、橐駝。
二月，丙寅，幸飛山軍營閱砲車。
遼主釋趙王喜袞於獄。喜袞雄偉，善騎射，性輕僄無恆，謀反有跡，遼主以親釋之。未幾，復謀反，仍下獄。
南唐主定計遷都南昌，立吳王從嘉為太子，留金陵監國。以右僕射嚴續知樞密院事，湯悅佐之。舟行過當塗，大宴。至宋家洑，暴風飄御艦幾至北岸。翌日，從官皆乘輕舟奔問。
壬申，命給事中范陽劉載浚五丈渠，通東方之漕。帝謂侍臣曰：「煩民奉己之事，朕必不為。開導溝洫以濟京邑，蓋不獲已耳。」
癸酉，權知貢舉竇儀奏進士張去華等合格者十一人。
荊南高保勖進黃金什器。
丁丑，南唐主遣使來賀長春節。己卯，命通事舍人王守貞使江南，勞南唐主遷都。
先是藩鎮率遣親吏視民租入，概量增溢，公取餘羨；符彥卿在天雄軍，取民尤悉。帝於是遣常參官分主其事，乃出公粟賜彥卿以愧其心。
禁民二月至九月無得采捕彈射，著為令。
令：「文武官及百姓，自今長春節及它慶賀，不得輒有貢獻。」
三月，南唐主至南昌。城邑迫隘，宮府營廨，十不容一二，力役雖煩，無所施巧，群臣日夜思歸。南唐主北望金陵，鬱鬱不樂，欲誅始謀者，澄心堂承旨秦承裕，常引屏風障之。樞密副使、給事中唐鎬慚懼，發瘍卒。
丙申，內酒坊火。坊與三司接，火作之夕，役夫突入省署盜官物。帝以酒坊使左承規等縱其為盜，斬役夫三十八人，承規等皆棄市。
辛亥，以雄武節度使兼中書令太原郡王王景為鳳翔節度使，充西面沿邊都部署。景起兵伍，性謙退，每朝廷使至，雖卑位皆盡禮。或言：「王位崇，不宜自損抑。」景曰：「人臣重君命，固當如此，我惟恐不謹耳。」至是自秦州來朝，帝優待之，宴賜加等，復遣鎮鳳翔。
北漢侵麟州，防禦使楊重勳擊走之。重勳，本名重訓，避周帝諱，改今名。
遼司徒烏哩質子迭喇格，誣告其父謀反，復祚乘傳及殺行人；以其父請，杖而釋之。
癸亥，帝步自明德門，幸作坊宴射，酒酣，顧前鳳翔節度使臨清王彥超曰：「卿曩在復州，朕往依卿，卿何不納我？」彥超降階頓首曰：「當時臣一刺史耳，勺水豈可容神龍乎！使臣納陛下，陛下安有今日！」帝大笑而罷。閏月，甲子朔，彥超上表待罪，帝遣使慰撫之，因謂侍臣曰：「沉湎於酒，何以為人！朕或因宴會至醉，經宿未嘗不悔也。」侍臣皆再拜。
殿前都點檢、鎮寧軍節度使慕容延釗罷為山南西道節度使，侍衛親軍都指揮使韓令坤罷為成德節度使。自是殿前都點檢遂不復除授。
遼主如潢河。
丁丑，金、商、房三州民飢，遣使賑之。
是春，令長吏課民種植，每縣定民籍為五等。第一種雜木百，每歲減二十為差；桑、棗半之。男女十歲以上，人種韭一畦，闊一步，長十步。無井者，鄰伍為鑿之。令佐以春秋巡視其數；秩滿赴調，有司第其課而為之殿最。又詔：「自今民有逃亡者，本州具戶籍頃畝以聞，即檢視之，勿使親鄰代輸其租。」
夏，四月，癸巳朔，日有食之。
甲午，詔檢田使、給事中常准奪兩官。先是館陶民郭贄，詣闕訴檢田不均，詔令它縣官案視，所隱頃畝皆實。帝怒，責准，本縣令程迪，決杖流海島。
壬寅，詔：「先代帝王陵寢，令所屬州府遣近戶守視；前賢塚墓墮壞者，即加修葺。」
己未，商河縣令李瑤，坐贓杖死；左贊善大夫申文緯，奉使案田，不能舉察，除籍。帝深惡贓吏，以後內外官贓罪，多至棄市。
漢初，犯私曲者棄市；周令至五斤死。帝以其法尚峻，庚申，詔：「民犯私曲十五斤，以私酒入城至三斗者，始處極典，其餘罪有差。」又以前朝鹽法太峻，定令：「官鹽闌入禁地貿易至十斤，煮鹼至三斤者，乃坐死。民所受蠶鹽入城市，三十斤以上者，奏裁。」
是月，遼主射鹿，不視朝。
五月，癸亥朔，帝御崇元殿受朝。以皇太后疾，赦雜犯死罪以下。
乙丑，詔司天少監洛陽王處訥等重核《欽天曆》。先是《欽天曆》成，處訥私謂王樸曰：「此歷不久即差。」亦指其當差處以示樸，樸深然之。
初，周世宗命國子司業兼太常博士洛陽聶崇義詳定郊廟禮器，崇義因取三禮舊圖，考正同異，列為新圖二十卷，至是來上，詔加褒賞，仍命太子詹事汝陰尹拙集儒臣參議。拙多所駁難，崇義復引經解釋，乃悉以下工部尚書竇儀，裁處至當，頒行。
甲戌，令殿前、侍衛司及諸州長吏閱所部兵驍勇者，升其籍，老弱怯懦者去之。初置剩員，以處退兵。
乙亥，遼司天王白、李正等進歷。先是晉天福中，司天監馬重績奏上乙未元曆，號《調元曆》。及太宗滅晉入汴，收百司僚屬、技術、歷象，遷於中京，遼始有歷。白等所進，即《調元曆》也。白，薊州人，明天文，善卜筮，晉司天少監，太宗入汴得之。
丁丑，詔以安邑、解縣兩池鹽給徐、宿、鄆、濟之民。先是數郡皆食海鹽，溯流而上，其費倍多，故釐革之。
己卯，罷常參官序遷法。舊制皆以歲月序遷，帝謂宰相曰：「是非循名責實之道。」會監門衛將軍魏仁滌等治市征有羨利，並詔增秩，自是不以序遷矣。
庚寅，供奉官李繼昭坐盜賣官船棄市。
詔：「諸州勿復調民給傳置，悉代以軍卒。」
五代以來，州郡牧守多武人，任獄吏，恣意用法。時金州民有馬漢惠者，殺人無賴，閭里患之，其父母及弟共殺漢惠；防禦使仇超、判官左扶悉按誅之。帝怒超等持法深刻，並除名，流扶海島。自是人知奉法。
六月，甲午，皇太后杜氏崩於滋德殿。後聰明有智度，每與帝參決大政，猶呼趙普為書記，嘗勞撫之曰：「趙書記且為盡心，吾兒未更事也。」尤愛光義，每出，輒戒之曰：「必與趙書記偕行。」疾革，召普入受遺命。後問帝曰：「汝自知所以得天下乎？」帝嗚咽不能對。後曰：「吾方語汝以大事，而但哭邪？」問之如初。帝曰：「此皆祖考及太后餘慶也。」後曰：「不然。正由柴氏使幼兒主天下，群心不附故耳。汝與光義皆吾所生，汝後當傳位汝弟。四海至廣，能立長君，社稷之福也。」帝頓首泣曰：「敢不如太后教！」因謂普曰：「汝同記吾言，不可違也。」普即就榻前為誓書，於紙尾署曰「臣普記」。藏之金匱，命謹密宮人掌之。
己亥，群臣請聽政，從之。庚子，以太后喪，權停時享。辛丑，見百官於紫宸殿。庚申，帝釋服。
是日，南唐主景殂。先期，自書遺令，留葬南都之西山，累土數尺為墳，且曰：「違吾言，非忠臣孝子。」南唐主多才藝，好讀書，在位慈儉，有君人之度。然自附為唐室苗裔，訹於斥大境士之說，及福州、湖南再喪師，知攻取之難，始議弭兵務農。嘗曰：「兵可終身不用。」會周師大舉，寄任多非其人，折北不支，至於蹙國降號，憂悔而殂。
壬戌，以太后殯，不受朝。
先是遼南京留守蕭思溫，以老人星現，乞行赦宥，遼主許之。草赦既成，留數月不出。翰林學士河間劉景曰：「唐制，赦書日行五百里，今稽期弗發，非也。」遼主亦不報。至是月，始赦。
秋，七月，南唐主喪歸金陵。有司議梓宮不宜復入大內，太子從嘉不可，乃殯於正寢。從嘉即位，改名煜，尊母鍾氏為太后。后父名泰章，易其號曰聖尊后。立妃周氏為國后。大赦境內。罷諸道屯田務，歸本州縣。先是南唐主用尚書員外郎李德明議，興復曠土，為屯田，以廣兵食，所使典掌者多非其人，侵擾州縣，豪奪民利，大為時患。至是悉罷使職，委所屬縣令佐與常賦俱征，隨所租入，十分賜一以為祿廩，民稍休息。
初，帝既克李筠及李重進，一日，召趙普問曰：「自唐季以來數十年，帝王凡易八姓，戰鬥不息，生民塗地，其故何也？吾欲息天下之兵，為國家計長久，其道何如？」普曰：「陛下言及此，天地人神之福也。此非它故，方鎮太重，君弱臣強而已。今欲治之，惟稍奪其權，制其錢糧，收其精兵，則天下自安矣。」
時石守信、王審琦皆帝故人，各典禁衛。普數言於帝，請授以它職，帝曰：「彼等必不吾叛，卿何憂」」普曰：「臣亦不憂其叛也。然熟觀數人者，皆非統御才，恐不能制伏其下，萬一軍伍作孽，彼亦不得自由耳。」帝悟，於是召守信等飲，酒酣，屏左右謂曰：「我非爾曹力，不及此。然天子亦大艱難，殊不若為節度使之樂，吾終夕未嘗高枕臥也。」守信等請其故，帝曰：「是不難知，居此位者，誰不欲為之！」守信等頓首曰：「陛下何為出此言？今天下已定，誰敢復有異心！」帝曰：「卿等固然，設麾下有欲富貴者，一旦以黃袍加汝身，汝雖欲不為，其可得乎？」守信等頓首涕泣曰：「臣等愚，不及此，惟陛下哀矜，指示可生之途。」帝曰：「人生如白駒過隙，所為好富貴者，不過欲多積金錢，厚自娛樂，使子孫無貧乏耳。卿等何不釋去兵權，出守大藩，擇便好田宅市之，為子孫立永遠之業，多致歌兒舞女，日飲酒相歡，以終其天年！朕且與卿等約為婚姻，君臣之間，兩無猜疑，上下相安，不亦善乎！」皆拜謝曰：「陛下念臣等至此，所謂生死而肉骨也。」明日，皆稱疾請罷。帝從之，賞賚甚厚。庚午，以石守信為天平節度使，高懷德為歸德節度使，王審琦為忠正節度使，張令鐸為鎮寧節度使，皆罷軍職；獨守信兼侍衛都指揮使如故，其實兵權不在也。殿前副點檢自是亦不復除雲。
壬申，以光義行開封尹、同平章事，廷美為山南西道節度使。先是范質奏疏言：「光義、廷美皆品位未崇，典禮猶闕，乞並加封冊，或列於公台，或委之方鎮；皇子、皇女雖襁褓者，乞下有司，許行恩制。」故有是命。
質又言：「宰相者，以舉賢為職，以掩善為不忠。竊見端明殿學士呂餘慶、樞密副使趙普，精通治道，經事霸府，歷年滋深，皆公忠可倚任，乞授以台司，俾申大用。」帝嘉納之。
是月，陳承昭塞隸、滑決河役成，賜錢三十萬。
吳越自五月不雨至七月。
八月，甲辰，南唐桂陽郡公徐邈奉其主景遺表來上。嗣主煜請追復帝號，許之。旋謚景為明道崇德文宣孝皇帝，廟號元宗。
義武節度使、同平章事清苑孫行友，代兄方簡鎮易定□俞八年，而狼山妖尼深意黨益盛。帝初即位，行友不自安，累表乞解官歸山，帝不許。行友懼，乃繕治甲兵，將棄其孥，還據山寨以叛。兵馬都監葉繼能密表其事，帝遣閤門使武懷節馳騎會鎮、趙之兵，偽稱巡邊，直入定州。行友不之覺，既而出詔示之，令舉族歸朝，行友倉皇聽命。既至，命侍御史李維岳即訊，得實，己酉，制削奪行友官爵，禁錮私第；取深意屍，焚之都城西北隅。
女真國遣使貢名馬。女真之先，居古肅慎地，元魏時號勿吉，至隋，改號靺鞨，唐初，有黑水、粟末兩部，後粟末盛強，號渤海國，黑水因役屬之。五代時，遼盡取渤海之地，黑水部民居混同江之南者，系籍於遼，號熟女真；居江之北者，不系籍於遼，號生女真。至是以馬入貢。詔蠲登州沙門島居民租賦，令專治舟船渡所貢馬。
詔：「緣邊諸寨有犯大辟者，送所屬州軍鞫之，無得輒斬。」
國子博士洛陽郭忠恕，被酒與太子中捨符昭文喧競於朝堂，御史彈奏，忠恕叱台吏，奪其奏毀之。己未，責忠恕乾州司戶參軍，昭文免所居官。
庚申，周世宗實錄成，四十卷，賜監修國史王溥、修撰官扈蒙器幣有差。
南唐主煜遣中書侍郎馮謐來進金銀繒彩。謐，即延魯也。且表自陳紹襲之意，帝優詔以答。初，周世宗既取江北，貽書江南，如唐與回鶻可汗之式，但呼國主而已。於是始改書稱詔。
九月，甲子，以高保勖為荊南節度使。保勖淫恣，好營造台榭，窮土木之功，軍民咸怨，記室孫光憲諫，不聽。
遼諧里來降。
高保勖遣其弟保寅來朝。先是，保融於城北瀦江水七里以閡行者，及保寅歸，諭令決去，使道路無阻。保寅還，言於保勖曰：「區宇將一，宜首奉土歸朝，無為它人取富貴。」保勖不聽。
戊子，遣鞍轡庫使梁義如江南弔祭，帝召見，面賜約束。因謂左右曰：「朕每遣使四方，常諭以謹飭，頗聞鮮克由禮，遠人何觀焉！自今出使四方，要當審擇其人。」
詔罷大宴，以皇太后喪故也。
冬，十月，癸巳，南唐主遣戶部侍郎韓熙載、太府卿曲霖助葬皇太后山陵。
丙申，命樞密承旨方城王仁贍使江南，賀南唐主新立。
戊戌，敕：「沿邊諸州，禁民無得出塞侵盜戎馬，前所盜者，悉令還之。」
丙午，祔葬明憲皇太后於安陵。
是月，命知制誥河南盧多遜看詳進策獻書人文字升降以聞。
十一月，甲子，皇太后祔廟。
己巳，幸相國寺，遂幸國子監。
以恩州團練使雲中李漢超為齊州防禦使，尋命兼關南兵馬都監。漢超任關南，力修政治，吏民愛之。
濠、楚民飢，詔令長吏開倉賑貸。
西山巡檢使郭進敗北漢軍於汾西，獲馬、牛、驢數千計。進威令嚴肅，帝每遣戍卒，必諭之曰：「汝輩謹奉法，我猶貸汝，郭進殺汝矣。」嘗有軍校誣訟進不法事，帝詰知其情，送進，令殺之。會北漢來寇，進語其人曰：「汝敢論吾，信有膽氣。令貰汝罪，汝能掩殺敵兵，當即薦汝。」其人踴躍赴戰，大捷，進具其事送之於朝，請賞以官，帝曰：「爾誣害我忠良，此才可贖罪耳。」命以其人還之。進復請曰：「使臣失信，則不能用人矣。」帝乃從之。
十二月，乙未，昭義節度使李繼勳奏敗北漢軍千餘人，斬首百餘級，獲遼州刺史傅廷彥弟勳以獻。
代州刺史折仁理，党項蕃部之大姓也，世居河西，帝以其有捍邊功，召令入見，復命歸領剌史如故。
周廣順初，鎮州諸縣，十戶取才勇者一人為弓箭手，餘九戶資以器甲芻糧。是歲，詔釋之，凡一千四百人。
始置藏冰務，常以孟夏命官用幣，以黑牲祭玄冥之神，乃開冰，祭於太廟。
初，南漢女巫樊鬍子，自言玉皇降其身，因宦者陳延壽以見其主鋹。鋹於內殿設幄帳，陳寶器，鬍子冠遠遊，衣紫袍，坐帳中宣禍福，呼鋹為太子皇帝，國事皆決於鬍子，內太師龔澄樞、女侍中盧瓊仙等附之。是歲，芝菌生宮中，野獸觸寢門，苑中羊吐珠，井旁石自起，行百餘步乃僕；鬍子以為符瑞，諷群臣入賀。
春，正月，庚申朔，以喪不受朝賀。
己巳，命淮南道官吏發倉廩以賑饑民。初，戶部郎中沈義倫使吳越歸，言：「揚、泗饑民多死。郡中軍儲尚百餘萬，可貸民，至秋，乃收新粟。」沮之者曰：「若歲荐饑，將無所取償，孰執其咎？」帝以詰義倫，對曰：「國家以廩粟濟民，自宜感召和氣，立致豐稔，寧復憂水旱邪！」帝悅，故有是命。
甲戌，廣皇城，命有司畫洛陽宮殿，按圖修治。
令諸州長吏勸農課桑。自後歲首必下此詔。
詔州縣不得役僑居民。
癸未，幸國子監。
丁亥，以監察御史劉湛為膳部郎中。湛榷茶蘄春，歲入增倍，遷拜越級，非舊典也。
遼諸王多坐事繫獄，遼主以御史大夫蕭護斯有才幹，詔窮治，稱旨。二月，己丑朔，遷護斯為北院樞密使，賜對衣、鞍馬，仍命世預宰相選。護斯辭曰：「臣子孫賢否未可知，得一客省使足矣。」從之，遼主嗜酒，用刑多濫，護斯居要地，斷斷自保，未嘗一言匡救，議者以是少之。
庚寅，令：「翰林學士、文班常參官曾任幕職、州縣者，各舉堪為賓佐、令錄者一人；異時貪濁畏懦、職事曠廢者，舉主坐之。」
甲午，詔：「翰林學士、文班常參官每五日內殿起居，以次轉對，並須指陳時政得失，朝廷急務，刑獄冤濫，百姓疾苦，不得將閒慢事應詔。關急切者許非時上章，無以觸諱為懼。」
己亥，更定竊盜律，贓滿五千足陌者乃處死。
蜀主以秦王玄喆為皇太子，令起居、前導者皆呼殿下，毋得斥言太子；宰相成都李昊疏其不可，乃止。
壬寅，帝謂侍臣曰：「朕欲武臣盡令讀書，俾知為治之道。」左右皆莫對。
丁未，詔：「宰相、樞密使帶平章事兼侍中、中書令、節度使者納禮錢，宰相、樞密使三百千，藩鎮五百千，充中書門下公用。」依唐制也。
甲寅，北漢侵潞、晉二州，守將擊走之。
丙辰，幸國子監；遂幸迎春苑，宴從官。
三月，戊午朔，控鶴右廂都指揮使浚儀尹勳，配隸許州為教練使。勳督浚五丈渠，陳留丁夫夜潰，勳擅斬其隊長十餘人，又追獲亡者七十餘人，皆馘其左耳。有詣闕伸冤者，兵部尚書京兆李濤，臥病家居，力疾草奏，乞斬勳以謝百姓。濤家人曰：「公久病，宜自愛。朝廷事，姑置之。」濤憤然曰：「死者人之常，吾豈能免！但我掌兵柄，軍校無辜殺人，豈得不論！」帝覽其奏，嘉之，然念勳忠勇，止薄責焉。
甲子，詔沂州民飢，賜以種食。
帝謂宰臣曰：「五代諸侯跋扈，多枉法殺人，朝廷置而不問，刑部之職幾廢。自今決大辟者，錄案聞奏，委刑部詳覆。」
丙子，權知貢舉單父王著奏進士馬適等合格者十五人。
丁丑，女真來貢。
己卯，封丘縣令蘇允元，坐申雨降不實免官。
丁亥，徙北漢降民於邢、洺州，計口賦粟。
禁民火葬。
初，泉州節度使留從效卒，兄從願之子紹鎡嗣領軍務。未幾，衙將臨淮陳洪進，誣紹鎡謀附錢氏，執送於南唐，推統軍副使張漢思為留後。
夏，四月，乙未，延、寧二州大雨雪，溝洫冰。
丙申，以趙贊為彰武節度使，別受密旨，許便宜行事。贊將至延州，乃分置步騎，前後絡繹，林莽之中，遠見旌旗，羌、渾迎者，莫測其數，無不畏服。贊，延壽子也。帝注意謀帥，既命贊屯延州，又命董遵誨守環州，王彥升守原州，馮繼業鎮靈武，以備西夏。李漢超屯關南，馬仁瑀守瀛州，韓令坤鎮常山，賀惟忠守易州，何繼筠領棣州，以拒契丹。又以郭進控西山，武守琪戍晉州，李謙溥守隰州，李繼勳鎮昭義，以御太原。諸臣家族在京者，撫之甚厚；郡中筦榷之利悉與之，恣其圖回貿易，免所過征租。由是邊臣皆富於財，得以養募死士，使為間諜，洞知敵情，每入邊，必能先知預備，設伏掩擊。自此累年無西北之虞，得以盡力東南，取荊、湖、川、廣、吳越之地。
邢州言北漢民四百餘人來降。
己巳，贈兄光濟為邕王，弟光贊為夔王；追冊會稽郡夫人賀氏為皇后。
戊申，北漢攻麟州，防禦使楊重勳擊走之。
定難節度使李彝興，遣使貢馬三百匹。帝方命玉工治帶，召其使，問彝興腹圍幾何，使言彝興大腰腹，帝曰：「汝帥真福人。」即遣使以帶賜之，彝興感服。
五月，甲子，幸相國寺禱雨。時遼亦旱，庚午，遼主命左右以水相決，頃之果雨。
乙亥，發潞州民開太行道，通饋運。
丙子，以河北諸州旱，遣使乘傳檢旱苗。
甲申，復幸相國寺禱雨；乙酉，詔撤樂，大官進蔬食。
是月，大治宮闕，仿西京制，命殿前都指揮使武安韓重贇董其役。
六月，癸巳，以樞密使吳廷祚為雄武節度使，知秦州。州西北夕陽鎮，古伏羌縣地，西北接大藪，材植所出，戎人久擅其利。及尚書左丞壽陽高防知秦州，建議置采造務，取其材以給京師。蕃部尚巴約帥眾來爭，帝不欲邊境生事，乃遣廷祚代之。先一日，謂之曰：「卿年高，久掌樞務，今與卿秦州，庶均勞逸。明日制出，恐卿以離朕左右，不能無憂，故先告卿也。」
甲午，遼主祀木葉山及潢河。
先是周世宗之二年，始營國子監，置學舍。帝既即位，即命增葺祠宇，塑繪先聖、先師之像。帝自贊孔、顏，命宰臣、兩制以下分撰餘贊，車駕屢臨幸焉。於是左諫議大夫河南崔頌判監事，始聚生徒講書，帝聞而嘉之。乙未，遣中使遍賜酒果。尋又詔用一品禮，立十六戟於文宣王廟門。
丁酉，右補闕袁鳳，坐檢田不實，責授曲阜縣令。
己亥，以旱故，減京畿及河北諸州死罪以下。
壬寅，京師雨。
丁未，命吳廷祚□詔赴秦州，赦尚巴約等罪，所系戎俘並釋遣之；遂罷采造務。
秋，七月，己未，禁諸州中元張燈。
壬戌，放南唐降卒弱者數千人歸國。
乙丑，知舒州、左諫議大夫歷城馮瓚言：「州界有菰蒲魚鱉之利，居民舊以自給。前防禦使司超增收為市征，漁奪苛細，疲俗告病，宜蠲除其稅。」從之。
文思使常岑子勳詐稱供奉官，為泗州長吏所覺，捕送闕下；乙亥，斬勳於東市。
先是雲捷軍士有偽刻侍衛司印信者，捕得，斬之。帝曰：「諸軍比加簡練，尚知此不逞邪！」命搜索，悉配沙門島。於是奸猾斂跡。
己卯，北漢捉生指揮使路貴來降。
辛巳，遣給事中劉鉞等按行河北旱田。
詔：「朝臣出使，還日，具所見民生利病以聞。」
右衛率府率薛勳掌常盈倉，受民租，概量重；詔免勳官，配隸沂州，倉吏棄市。
八月，丙戌朔，敕大理卿范陽劇可久為光祿卿，致仕。可久年逾七十，無請老意，帝特命之。
庚寅，以鎮海、鎮東節度副使錢惟濬為建武節度使。惟濬，吳越王俶子也。俶請授以嶺南旄鉞，帝從之。
癸巳，蔡河務綱官王訓等四人，坐以糠土雜軍糧，磔於市。
是日，遣引進使郭永遷會秦州吳廷祚率兵往尚書寨，驅蕃族歸本部。
乙未，左拾遺、知制誥河中高錫上言：「近廷臣承詔各舉所知，或有因行賂獲薦者。請自今許近親、奴婢、鄰里告訴，加以重賞。」又請注授法官及職官，各宜問書法十條，以代試判。皆施行之。
九月，丙辰朔，以昭憲太后之兄杜審瓊為左龍武大將軍，其弟審璧為左神武大將軍，審進為左武衛大將軍，並致仕，賜第京師。
詔：「及第舉人不得呼知舉官為恩門、師門及自稱門生。」
戊午，天平節度使、侍衛馬步軍都指揮使、同平章事石守信表解軍職，許之，特加爵邑。
庚午，吐蕃尚巴約獻伏羌縣地。
壬申，修武成王廟。
癸酉，以百官次對章奏下尚書省，集丞、郎以上及御史中丞、兩省五品以上參詳，其有裨政治者以聞。
丙子，禁民代桑棗為薪。又詔黃、汴河兩巖，每歲委所在長吏課民多栽榆柳，以防河決。
癸未，復置書判拔萃科。
甲申，武平節度使兼中書令周行逢疾革，召將吏屬其子保權曰：「衡州刺史張文表，與吾同起隴畝，以不得行軍司馬，志常怏怏，吾死，必為亂，當令楊師璠討之。」行逢薨，保權領軍務，時年十一。
是月，遼主如黑山、赤山射鹿。
冬，十月，丙戌，幸造船務觀習水戰。
戊子，以棣州團練使何繼筠為關南兵馬都監。
癸巳，班《循資格》及《長定格》、《編敕格》各一卷。
己亥，幸岳台，命諸軍習騎射。
廣濟縣令李守中，坐贓，決杖配沙門島。
辛丑，以樞密副使、兵部侍郎趙普為檢校太保，充樞密使。樞密使不帶正官自普始。
張文表聞周保權立，怒曰：「我與行逢俱起微賤，立功名，安能北面事小兒乎！」會保權遣兵更戍永州，路出衡陽，文表遂驅以叛，偽縞素，若將奔喪武陵者。過潭州時，行軍司馬廖簡知留後，素輕文表，不為之備。方宴飲，外白文表兵至，簡殊不介意，謂四座曰：「文表至則成擒，何足慮也！」飲笑如故。俄而文表率眾徑入府中，簡不能執弓，但箕踞大罵，遂遇害。文表取其印綬，自稱權留後，具表以聞。保權即命楊師璠悉眾討文表，告以先人之言，感激泣下。師璠亦泣，顧謂其眾曰：「汝見郎君乎，未成人而賢若此！」軍士皆奮。保權又乞師荊南，且來求援。文表亦上疏自理。
十一月，癸亥，詔：「縣令考課，以戶口增減為黜陟。」
甲子，大閱於西郊。帝謂近臣曰：「晉、漢以來，衛士不下數十萬，然可用者極寡。朕頃按籍閱之，去其冗弱，親校其擊刺騎射之藝，今悉為精銳矣。」
南唐遣水部郎中顧彝來貢。
刑部尚書薊人邊歸讜請老，授戶部尚書，致仕。
荊南節度使高保勖寢疾，召牙內都指揮使京兆梁延嗣曰：「我疾將不起，孰可付後事者？」延嗣曰：「先主捨其子繼沖，以軍府付公，今繼沖長矣。」保勖曰：「子言是也。」即以繼沖權判內外軍馬事。甲戌，保勖薨。
壬午，始頒歷於南唐。
十二月，丙戌，左贊善大夫段昭裔坐檢視民田失實，責授海州司法參軍。
丁亥，以武平節度使副使、權知郎州周保權為武平節度使。
舊制，強盜贓滿十匹者，絞；庚寅，詔改為錢三千足陌者處死。
癸巳，詔：「縣復置尉一員，在主簿下，凡盜賊、斗訟，先委鎮將者，命令與尉領其事；自萬戶至千戶，各置弓手有差。」五代以來，節度使補署親隨為鎮將，與縣令抗禮，凡公事專達於州，縣吏失職。至是還統於縣，鎮將所主，不及鄉村，但郭內而已。從樞密使趙普言也。
戊戌，蒲、晉、慈、隰、相、衛六州饑，詔所在發廩賑之。
庚子，班捕盜令：「給以三限，限各二十日。第一限內獲者，令、尉各減一選；獲□俞半者，減兩選。第二限內獲者，各超一資；□俞半，超兩資。第三限內獲者，令、尉各加一階；□俞半，加兩階。過三限不獲，尉罰一月俸，令半之。尉三罰，令四罰，皆殿一選；三殿，停官。令、尉與賊斗而盡獲者，並賜緋，尉除令，仍超兩資，令別加升擢。」
甲辰，遣中使趙璲等□詔宣諭潭、朗，聽張文表歸闕，且命荊南發兵助周保權。
帝以西鄙羌戎屢為寇，改虢州刺史盧龍姚內斌為慶州刺史。
是歲，遷周鄭王於房州。
河北、陝西、京東諸州旱、蝗，悉蠲其租。
遼國舅帳郎君蕭延之奴海哩，強陵蘇拉圖里年未及之女，以法無文，加之宮刑，仍付圖里以為奴。著為令。
蜀主命官追督四鎮、十六州逋稅，龍游令四淳上疏諫曰：「今甲子欲交，陰陽變動，天運人事，合有改更。如采厚斂之末議，必亂經國之大倫。」又言：「四海財貨，盡屬至尊，百姓足則君莫不足。今務奪百姓，專贍六軍，非本計也。」蜀主不能用。淳謂所親曰：「吾觀僭偽紛紛改制，妃後妻妾，卿相僚佐，何如常稱成都尹，乃無滅族之禍乎！」或勸淳遜詞抑節以取貴仕，淳曰：「吾安能附狗鼠求進哉？」蓋指樞密使王昭遠輩也。
南漢許彥真既殺鐘允章，益恣橫，惡龔澄樞等居己上，頗侵其權，澄樞怒。會有告彥真與先主李麗妃私通者，澄樞發其事。彥真懼，與其子謀殺澄樞。澄樞使人告彥真謀反，下獄，族誅。
南漢主納李托二女，長為貴妃，次為美人，皆有寵。拜託為內太師，政事必先稟托而後行。

