
五月，甲子，提領封樁庫閻蒼舒言封樁庫錢貫斷爛之數，乞對閱支遣，帝曰：「錢積之久，必致貫朽。」趙雄曰：「陛下未嘗一毫妄取於民，而府庫充足。」帝曰：「朕不敢妄取，所以有此，待緩急之用也。」
戊辰，秘書省言：「故事，明堂大禮，太史局合差奏祥瑞官一員。」帝曰：「豐年為上瑞，不必遣官。」
庚午，蠲四川鹽課十萬緡。
丙戌，帝曰：「王佐以帥臣親入賊巢，擒捕誅剿，與向來捕賊不同，書生中不易得也。」趙雄曰：「今日成功，皆出宸算。佐初止恃荊、鄂大軍，陛下令將本路將兵、禁軍、義丁、土豪，以之破敵，佐遂專用本路鄉兵。非陛下明見萬里，則佐成功必不如此之速。陛下必欲旌賞之，宜俟佐保明立功之人，先下准賞，然後及佐也。」旋擢佐顯謨閣待制，徙知揚州。馮湛復元官。
是月，臣僚言：「諸路州郡截用上供錢物，初令度支點對驅磨，既而復令關帳司驅磨。然而關防滲漏之弊終不能革者，緣其間窠目不一，失於參照，州郡得以容奸。重疊申部，而逐部只是照應大案合催名色，徑行銷豁。今請令度支每歲置簿，如遇承降指揮截使名色錢物之數，所隸部分，候請州申到帳狀，即關會度支回報，方許關帳司驅磨銷豁。」從之。
六月，戊子朔，金詔更定製條。
甲午，建豐儲倉。
丙申，詔特奏名毋授縣令、知縣。
戊戌，蠲郴州運糧丁夫今年役錢之半。
臨安府勘到李顯忠諸子師說等無禮於繼母，其繼母王氏，令其子師古行財，傾陷異母兄弟。帝曰：「師說兄弟呼母為侍婢，可謂悖禮。其母出財以傾之，亦豈為母之道！母子皆當抵重罪。朕念顯忠昔日歸朝，頗著勞效，今歿未久，不忍見其家門零落。朕欲悉赦罪，聽其自新，庶幾全母子之情。後或不悛，即置典憲。」己亥，詔有司一無所問。臨安府追集師說等，宣奉恩旨保全顯忠門戶之意。王氏母子感泣，見者亦以手加額。帝曰：「此非獨保顯忠門戶，亦有補於風教。」
辛亥，廣西妖賊李接破鬱林州，守臣李端卿棄城遁，遂圍化州。命經略司討捕之。端卿除名勒停，梅州編管。
是月，求四川遺書，以其不經兵火，所藏官書最多也。
秋，七月，癸亥，籍郴州降寇隸荊、鄂軍。
荊、鄂副都統郭杲奏：「唐、鄧自來積穀不多，襄陽自漢江以北，四向美田，民多蓄積。請密行措置，於秋成收儲，以備緩急。」詔周嗣武、劉邦翰廣行收糴，其合用倉廒，相度措置。
辛未，金有司奏擬趙王子實古納人從，金主不許，謂宰相曰：「兒輩尚幼，若奉承太過，使侈心滋大，卒難節抑，此不可長。諸兒入侍，當其語笑娛樂之際，朕必淵默，蒞之以嚴，庶其知朕教誡之意，常畏懼而寡過也。」
中書舍人鄭丙言：「近來卿監丞、簿，悉除史官、館職，學館、書局，員數頗多；監司、郡守差至三政，參議、通判添差相踵，歸正、使臣養老將息，填滿諸郡。東宮徹章，秘書省進書、講官、宮僚及預修官吏，賞之可也，下至雜流廝役、監門邏卒，亦皆沾賞，曰就龍日久，曰應奉有勞；開一河道，修一閘堰，橫被醲賞。欲行裁抑。」詔曰：「丙子言是也。賞行除授，積累既多，不即以聞，豈所望於忠益耶！可劄付給、舍。」給事中王希呂、兼權中書舍人李本等皆以失職待罪，帝曰：「謂無罪則不可，放罪則丙不自安，今依舊供職。」
金密州民許通等謀反，伏誅。
甲申，臣僚言：「舊制，凡內外官登對者，許用劄，其餘則前宰職、大兩省官以上許用劄，以下並用奏狀。近年它司內郡應用奏狀者，或以劄子上塵乙覽，其間往往詆訐前政，陳說己能，不知大體。請申嚴有司，應帥、漕、郡守、主兵官，如事涉兵機，許用劄子；其餘若不如式，則令退還。並稽考臣僚章奏，如於公事之外輒以私事瀆聽者，略賜施行，則人知儆畏，各安其分。」從之。
是月，趙雄等上《會要》。
沿海制置司參議官王日休進《九丘總要》，送秘書省看詳；言其間郡邑之廢置，地理之遠近，人物所聚，古跡所在，物產所宜，莫不詳備。詔特遷一官。
八月，戊子，重修敕令所言舊時馱馬、舟船契書收稅，帝曰：「此等不可刪，刪之，恐後世有算及舟車之害。」
庚寅，罷諸路監司、帥守便宜行事。
壬辰，金右丞相石琚致仕。詔以一孫為閤門祗候。琚即命駕歸鄉里。久之，金主謂宰臣曰：「知人最為難事。近來左選多不得人，惟石琚為相時，往往舉能其官；左丞伊喇道，參政鈕祜祿額特勒，舉右選頗得之。朕常以不能遍識人材為不足，此宰相事也。左右近侍雖常有言，朕未嘗輕信。」
先是湖南漕臣辛棄疾，奏官吏貪求，民去為盜，乞先申飭，續具案奏，帝手詔付棄疾曰：「凡所言在已病之後而不能防於未然之前，其原蓋有三焉：官吏貪求而帥臣、監司不能按察，一也；方盜賊竊發，其初甚微，而帥臣、監司漫不知之，坐待猖獗，二也；當無事時，武備不修，務為因循，兵卒例皆占破，一聞嘯聚，而帥臣、監司倉皇失措，三也。國家張官置吏，當如是乎！且官吏貪求，自有常憲，無賢不肖皆共知之，豈特喋喋申諭耶！今已除卿帥湖南，宜體此意，行其所知，無憚豪強之吏，當具以聞。朕言不再，第有誅賞而已。」
戊戌，金以大觀錢當五用。
辛丑，敕令所言絕戶之家財，許給繼絕者以三千貫，如及二萬貫奏裁，帝命刪之，曰：「國家財賦，取於民有制。今若立法，於繼絕之家，其財產及二萬貫者裁奏，則是有心利其財物也。」
壬寅，以知楚州翟畋過淮生事，奪五官，筠州居住。
丙午，金濟南民劉溪忠謀反，伏誅。
九月，庚申，徐存乞宮觀，帝曰：「徐存胸中狹隘，不耐官職。向因輪對，嘗識其人，可與宮觀。」趙雄等曰：「陛下知人之明，臣下經奏對者，輒知其為人，一字褒貶，無不曲盡。」帝曰：「立功業，耐官職，須有才德福厚者能之。荀卿曰：『相形不如論心，論心不如擇術。』朕每於臣下，觀其形以知其命，聽其言以察其心。相形論心，蓋兼用之。」
癸亥，金主秋獵。
丙寅，敕令所言捕盜不獲，應決而願罰錢者聽，帝曰：「捕盜不獲，許令罰錢而不加之罪，是使之縱盜受財也。」
丁卯，進監司及知、通納無額上供錢賞格。帝曰：「祖宗時，取於民止二稅而已。今有和買及經總制等錢，又有無額上供錢，既無名額，則是白取於民也。又立賞以誘之，使之多取於民，朕誠不忍，可悉刪去。」帝又曰：「朕不忘恢復，欲混一四海，效唐太宗為府兵之制，國用既省，則科敷民間諸色錢務，可悉蠲免，止收二稅以寬民力耳。」
辛未，大饗明堂，復奏太祖、太宗配。自乾道以後，議者以德壽宮為嫌，止行郊禮。至是用李燾等議，復行明堂之祭，遂並侑焉。從祀百神，並依南郊禮例。
先是禮部奏：「前禮部侍郎李燾請行明堂禮，並錄進典故一，熙寧五年，神宗問王安石曰：『宗祀明堂如何？』安石曰：『以古言之，太宗當宗祀，今太祖、太宗共一世，若迭配明堂，於事體為當。』神宗曰：『今明堂乃祀英宗，如何？』安石曰：『此乃誤引嚴父之道故也。若言宗祀，則自前代已有此禮。』神宗曰：『周公宗祀，乃在成王之世。成王以文王為祖，則明堂非以考配，明矣。』一，治平元年，知制誥錢公輔、知諫院司馬光、呂誨之議曰：『《孝經》曰：「嚴父莫大於配天，則周公其人也。」孔子以周公有聖人之德，成太平之業，制禮作樂，而文王適其父也，故引以證聖人之德莫大於孝，以答曾子之問；非謂夫凡為天子，皆當以其父配，然後為孝也。近世祀明堂者，皆以其父配五帝，此乃誤認《孝經》之意而違先王之禮，不可為法也。』一，天章閣待制兼侍讀李受，天章閣侍講傅卞言：『臣等以為嚴父者，非專謂考也。《孝經》曰：「嚴父莫大於配天，則周公其人也。」下乃曰：「郊祀後稷以配天，宗祀文王於明堂以配上帝。」夫所謂天者，謂郊祀配天也；夫所謂帝者，謂五帝之神也；故上雲「嚴父配天」，下乃雲「郊祀後稷以配天」，則父者，專謂後稷也。且先儒謂祖為王父，則知父者不專謂乎考也。』一，乾道六年，李燾為秘書少監兼權侍立官，奏：『昊天四祭，在春曰祈穀，在夏曰大雩，在秋曰明堂，在冬曰圜丘，名雖不同，其實一也。太祖嘗行大雩之禮於開寶，太宗再行祈穀之禮於淳化、至道，其禮並於圜丘。獨明堂之制，皇祐二年，仁宗始創行之，嘉祐、熙甯、元豐、元祐、紹聖、大觀、政和又繼行之。太上建炎二年，既祀圜丘，紹興元年，即祀明堂，以太祖、太宗並配，天地神祗並饗，統祚綿永。陛下臨御之三年，既親祈穀，七年祀圜丘。竊謂明堂之禮，合宜復行，遠稽祖宗故事，近遵太上慈訓，實為當務之急。』淳熙三年三月，燾因轉對，又申前請。」是歲，遂詔禮官、太常群議而舉行之。
癸未，詔：「福建、二廣賣鹽，毋擅增舊額。」
金主還都。
冬，十月，乙酉朔，蠲連州被寇民租。
安南國王李龍A147，加食邑封、功臣號。
辛卯，金西南路招討使哲典，以贓罪伏誅。
庚子，四川行當二大錢。再蠲四川鹽課十七萬餘緡。
辛丑，除紹興府逋賦五萬餘緡。
戊申，廣西妖賊平。
十一月，乙卯朔，帝製《用人論》，深原用人之弊及誅賞之法，趙雄等乞宣示，帝曰：「此論欲戒飭臣下趨事赴功而已，豈為卿等設耶！」
辛酉，裁宗子試法。
壬戌，金改葬昭德皇后於坤厚陵，諸妃祔焉。
初，金主自濟南改西京留守，過良鄉，使魯國公主葬後於宛平縣之土魯原。至是改葬大房山，太子允恭徒行挽靈車。是日，大赦。
癸亥，帝曰：「義倉米專備水旱以濟民，今連歲豐稔，常平米正當趁時收糴。可嚴行，以先降指揮催諸路以常平錢盡數糴米。」時諸路未盡申到故也。
壬申，金主如河間冬獵。
癸酉，帝諭曰：「近蒙太上賜到倭松，真如象齒，已於選德殿側蓋成一堂。」趙雄等曰：「陛下不因太上賜到良材，亦未必建此堂也。」帝曰：「朕豈能辦此！木植乃太上之賜，近嘗謝太上，因奏來春和暖，欲邀請此奉觴，太上已許臨幸。」雄曰：「陛下平時，一椽、一瓦未嘗興作；及蒙太上皇帝賜到木植，即建此堂，此謂儉而孝矣。」
戊寅，右正言黃洽論賞罰必欲當理，帝曰：「賞罰自是欲當。然朕有一言：夫矯枉而過直，則復歸枉矣；故矯枉至於直可也，過於直亦不正也。猛本所以濟寬，然過於猛則不可，蓋過於猛則人無所措手足；濟寬而過於猛，猶矯枉而過其直也。惟立表亦然，所立正則其影直，所立過中則影亦隨之。朕守此甚久，一賞一罰，決不使之過。」趙雄等曰：「執其兩端，用其中於民，此舜事也。」帝曰：「中者，朕朝夕所常行。譬之置器適當，乃合於中，若置之失宜，則非中矣。朕之於臣下，初無喜怒好惡。嘗于禁中宣諭左右曰：『朕本自無賞罰，隨時而應，不得不賞罰耳，初無毫髮之私也。』又常守『愛而知其惡，憎而知其善』兩語，故雖平日所甚親信，苟有過失，必面戒之。而疏遠小臣，或有小善寸長，則稱獎之。」雄曰：「雨露之所生成，雪霜之所肅殺，天豈有心於其間哉！」
壬午，詔：「宗室有出身人，得考試及注教授官。」
癸未，金主還都。
十二月，丙戌，頒《重修敕令格式》。
己亥，刑部尚書謝廓然奏：「二廣緣去朝廷既遠，舊多煙瘴，又見攝官官差之文，縣或有闕，監司、守臣輒差校、副尉攝，參軍、助教權攝。」帝曰：「遠方用此曹權縣，細民何負！可令按劾。」
詔：「自今鞫贓吏，後雖原貸，毋以失入坐獄官。」
辛亥，蠲臨安徵稅百千萬緡。
知舒州趙子濛，奏本州支使鄒如愚、司理趙善劬荒廢職事，帝曰：「官無高卑，皆當勤於職事。」又曰：「朕於機務之暇，只好讀書。惟讀書則開發智慮，物來能名，事至不惑，觀前古之興衰，考當時之得失，善者從之，不善者以為戒。每見叔世之君，所為不善，使人汗下，幾代其羞。且如唐季諸君，以破朋黨、去宦官為難，以朕思之，殊不難也。凡事只舉偏補弊，防微杜漸，銷患於冥冥，若待顯著而後治之，則難矣。」
是月，臣僚請會計財用之數為《會計錄》，帝曰：「向者欲為此錄，緣戶部取於州縣為經總制錢者，色目太多，取民太重。若遽蠲則妨經費，須它日恢復之後，使民間只輸二稅，其餘名色乃可盡除之。」
趙雄薦太學正安陽劉光祖試館職。光祖對策，論科場取士之道，帝批其後，略曰：「用人之弊，患君不能擇相而相不能擇人，每除一人，則曰此人中高第，真佳士也，終不考其才行。國朝以來，過於忠厚，宰相而誤國，大將而敗軍，未嘗誅戮。要在君心審擇相，相必為官得人，懋賞立乎前，嚴誅設於後，人才不出，吾不信也。」
御筆既出，中外大聳，議者謂曾覿視草，為光祖甲科及第發也。帝遣覿持示史浩，浩曰：「唐、虞之世，四凶止於流竄，而三考之法，不過黜陟幽明。誅戮大臣，乃秦、漢法耳。太祖制治以仁，待臣下以禮，迨仁宗而德化隆洽，此祖宗良法也。聖訓則曰『過於忠厚』，夫忠厚豈有過哉！臣恐議者以陛下頒行刻薄之政，歸過祖宗，不可以不審也。」趙雄亦為帝言：「帝相如司馬光，恐非懋賞能誘，嚴誅能脅。」帝悔之，乃改削其詞，宣付史館。
春，正月，甲寅朔，臨安尹進府城內外及諸縣放免牧稅及用內帑等錢對補之數。帝曰：「朕於內帑無毫髮妄用，苟利百姓，則不惜也。」
戊午，金定試令史格。
乙丑，劉焞以平李接功，擢集英殿修撰，將佐、幕屬吏士進官、減磨勘年有差。
己巳，金主如春水。
丁丑，金以玉田縣行宮之地偏林為禦林，大澱濼為長春澱。
己卯，詔：「京西州軍並用鐵錢及會子，民戶銅錢，以鐵錢或會子償之；二月不輸官，許告賞。」
庚辰，蠲淮東民貸常平錢米。
二月，癸未朔，知鎮江府曾逮言開新河以便行舟，帝曰：「揚子江至險，不可艤舟。」趙雄言：「鎮江舟船輻湊，前此綱運客船漂溺不少。」帝曰：「多開河道，誠善政也。」
辛卯，魏王愷薨於明州，年三十五。愷寬慈，為帝深愛，雖出於外，心每念之，賜賚不絕。及薨，帝泫然曰：「向所以越次建儲者，正為此子福氣差薄耳。」諡惠憲。愷治邦有仁聲，明州父老乞建祠立碑以紀遺愛。
乙未，詔廣西兵校五百人隸提刑司。
乙巳，封子棟為安定郡王。
丙午，帝謂宰臣曰：「察官邇來所察甚有補於事。」趙雄曰：「事之大者論之，小者察官察之，則吏治畢舉，官邪悉去矣。」
丁未，金主還都。
甲申，右文殿修撰張栻卒。栻病且死，猶手疏勸帝親君子，遠小人，信任防一己之偏，好惡公天下之理。邸吏以庶僚不得上遺表，卻之，帝迄不見也。
栻勇於從義，每進對，必自盟於心，不以人主意向，輒有所隨順。帝嘗言仗節死義之臣難得，栻對：「當於犯顏敢諫中求之。若平時不能犯顏敢諫，它日何望其仗節死義！」帝又言難得辦事之臣，栻對：「陛下當求曉事之士，不當求辦事之臣。若但求辦事之臣，則它日敗陛下者，未必非此人也。」帝後聞其歿，嗟悼之。
三月，丙辰，兵部措置武舉補官差注格法。帝曰：「武舉本欲舉將帥之才。今前名皆令從軍，以七年為限，則久在軍中，諳練軍政，將來因軍功擢為將帥，庶幾得人。」
己未，金主詔：「有罪犯被問之官，雖遇赦不得復職。」
壬辰，詔舉賢良。
乙丑，金詔免中都、西京、河北、山東、河東、陝西路去年租稅。
庚午，駕詣德壽宮，迎太上皇、太上皇后至大內，開宴於淩虛閣下。帝再拜，捧觴上壽。從至翠寒堂，棟宇不加丹蒦。帝曰：「凡此巨材，一椽已上，皆由賜畀，且瑩潔無節目，所以更不彩飾。」酒數行，至堂中路石橋少憩，帝捧觴，太上、壽聖皆釂飲，帝亦滿引。帝奏曰：「苑囿池沼，久已成趣，仰荷積累之勤，臣何德以甚堪之！」上皇曰：「吾兒聖孝，海內無事垂二十年，安得為無功！」
癸酉，臣僚言：「今京西路鈞、房州水陸入川商旅、軍兵，附帶銅錢入金州、利州甚多。金州為川口，與川商接境，舊止用交子、鐵錢，今乃兼用銅錢。乞下四川總所委利路漕臣置場於金州，給以交子，兌換官私銅錢，發赴湖廣總所樁管。」從之。
丁丑，詔：「諸州招補軍籍之闕，自今歲以為常。」
己卯，帝問：「《三朝寶訓》幾時進讀終篇？」史浩、周必大等曰：「陛下日御前後殿，大率日旰方罷朝，只日又禦講筵，恐勞聖躬。」帝曰：「朕樂聞祖宗謨訓，日盡一卷，亦未為多。雖只日及休暇，亦當特坐。」自是每講讀，帝必隨事諮詢，率漏下十刻無倦。
辛巳，金以圖克坦克甯為右丞相，烏庫論元忠為平章政事。
克寧在相位，持正守大體，至於簿書期會，不屑屑然也。
夏，四月，丙戌，趙雄等上《仁宗、哲宗玉牒》。
丁亥，金定冒廕罪賞。
己亥，金太甯宮火。
癸卯，知南康軍朱熹疏言：「天下之大務，莫大於恤民；恤民之本，又在人君正心術以立紀綱。
「今民貧賦重，若不討理軍實，去其浮冗，則民力決不可寬。惟有選將吏，核兵籍，可以節軍費；開廣屯田，可以實軍儲；練習民兵，可以益關備。今日將帥之選，率皆膏梁子弟，廝役凡流，所得差遣，為費已是不貲，到軍之日，惟事裒斂刻剝以償債負。總饋餉之任者，亦皆倚附幽陰，交通貨賂，其所驅催東南數十州之脂膏骨髓，名為供軍，而輦載以輸權幸之門者，不可以數計。然則欲討軍實以舒民力，必令反前所為，然後可革也。軍籍既核，屯田既成，民兵既練，州縣事力既舒，然後禁其苛斂，責其寬恤，庶幾窮困之民，得保生業，無復流移漂蕩之患也。
「所謂其本在於正心術以立紀綱者，蓋天下之紀綱不能以自立，必人主之心術公平正大，無偏黨反側之私，然後紀綱有所系而立；君心不能以自正，必親賢臣，遠小人，講明義理之歸，閉塞私邪之路，然後乃可得而正。今宰相、台、省、師傅、賓友、諫諍之臣，皆失其職，而陛下所與親密謀議者，不過一二近習之臣。此一二小臣者，上則蠱惑陛下之心志，使陛下不信先王之大道而說於功利之卑說，不樂莊士之讜言而安於私褻之鄙態；下則招集天下士大夫之嗜利無恥者，文武匯分，各入其門，所喜則陰為引援，擢置清顯，所惡則密行訾毀，公肆擠排。交通貨賂，則所盜者皆陛下之財；命卿置將，則所竊者皆陛下之柄；陛下所謂卿、相、師傅、賓友、諫諍之臣，或反出入其門牆，承望其風旨。其幸能自立者，亦不過齷齪自守，而未嘗敢一言斥之；其甚畏公議者，乃略能警逐其徒黨之一二，既不能深有所傷，而終亦不敢明言以搗其囊橐窟穴之所在。執成威立，中外靡然向之，使陛下之號令黜陟，不復出於朝廷，而出於此一二人之門；名為陛下之獨斷，而實此一二人者陰執其柄。蓋其所壞，非獨壞陛下之紀綱，乃並為陛下所以立紀綱者而壞之，則民又安可得而恤，財又安可得而理，軍政何自而復，宗廟之仇又何時而可雪耶！」
帝讀之，大怒，諭趙雄令分晰。雄言於帝曰：「士之好名者，陛下疾之愈甚，則人之譽之者愈眾，無乃適所以高之！不若因其長而用之，彼漸當事任，能否自見矣。」帝以為然，乃置不問。
甲辰，黎州五部蠻犯盤陀砦，兵馬都監高晃以綿、潼大軍與戰，敗走。蠻人深入，大掠而去。
乙巳，金主謂侍臣曰：「女直官多謂朕食用太儉，朕謂不然。夫一食多費，豈為美事！貴為天子，能自節約，正自不惡也。朕服御或舊，常使浣濯，至於破碎，方用更易。向時帳幕長用塗金為飾，今則不爾。但使足用，何事紛華也！」
己酉，芮輝言：「吏部選法，小使臣遭喪不解官，給假百日。請除沿邊職任及雜流出身人仍依舊限，此外如廕補子弟，宜守家法；取應宗室、武舉出身之數，皆自科舉中來，合遵三年之制。」帝從之，曰：「小使臣多是從軍或雜流出身及沿邊職任，所以不以禮法責之。其廕補子弟、取應宗室、武舉人，豈可不遵三年之制！」
庚戌，金主如金蓮川。
五月，丙寅，金中都地震，生黑白毛。
戊辰，以吏部尚書周必大參知政事，刑部尚書謝廓然簽書樞密院事。
帝謂必大曰：「執政於宰相，固當和而不同，前此宰相議事，執政更無語，何也？」必大對曰：「大臣自應互相可否。自秦檜當國，執政不敢措一詞，後遂以為當然。陛下虛心無我，人臣乃欲自是乎！惟小事不敢有隱，則大事何由蔽欺！」帝深然之。
己卯，申飭書坊擅刻書籍之禁。
六月，壬辰，五部落再犯黎州，制置司鈐轄成光延戰敗，官軍死者甚眾，提點刑獄、權州事折知常棄城遁。甲午，制置司益兵，遣都大提舉茶馬吳總任平之。
詔：「監司、郡守，所屬官或身有顯過而政害於民者，即依公按刺；或才不勝其任而民受其弊者，亦詳其不能之狀，俾改祠祿，不得務從姑息。至有民訟方行按劾，若廉察素明而的知其興訟不當者，則當為別白是否，以明正其妄訴之罪，不得一例文具舉覺。」從太府丞錢象祖請也。
乙未，帝諭趙雄等曰：「大臣能持公道，思其艱，圖其易，斯盡善矣。」雄等曰：「居常以盡公相告戒，若曲徇親舊之情，不過得其面譽，安能勝眾人之毀也！」帝曰：「曲徇於人，所悅者寡，不悅者眾，及招人言，親舊雖能致力，不惟無益於國，亦殊不利於身。豈若一意奉公，保無後患！較其利害，孰得孰失耶？」
壬寅，秘書郎李巘言：「太平興國元年，詔學究兼習律令而廢明法科，至雍熙二年，復設明法科，以三小經附，則知祖宗之意，未嘗不使經生明法，亦未嘗不使法吏通經也。宜略仿祖宗舊制，使試大法者，兼習一經及小經義共三道為一場。」帝曰：「古之儒者，以經術決疑獄，若從俗吏，必流於深刻，宜如所奏。然刑與禮相為用，且事涉科舉，可令禮部條具來上。」既而禮部請第四場經義，大經一，小經二，從之。
丁未，三省言：「去歲豐稔，今歲米賤，所在和糴告辦，倉廩盈溢。其江東諸路上供米，初令就近赴金陵、鎮江倉，今兩處守臣，皆雲無可盛貯，乞依舊發赴行在豐儲西倉。」帝曰：「豐年蒙天祐，惟當增修德政耳。」
是月，秘書郎趙彥中疏言：「士風之盛衰，風俗之樞機系焉。且以科舉之文言之，儒宗文師，成式具在；今乃祖性理之說，以浮言游詞相高。士之信道自守，以《六經》、聖賢為師可矣，今乃別為洛學，飾怪驚愚，外假誠敬之名，內濟虛偽之實，士風日敝，人材日偷。望詔執事，使明知聖朝好惡所在，以變士風。 」從之。
秋，七月，癸丑，詔：「二廣帥臣、監司，察所部守臣臧否以聞。」
壬申，移廣西提刑司於鬱林州。
甲戌，杜民表乞罷總領漕司營運，帝曰：「朕欲罷此久矣。內外諸軍，添給累重之人，每歲不過三十餘萬緡，別作措置支給。」於是詔：「兩淮、湖廣、四川總領所，兩浙、四川轉運司營運並罷。」
是月，以旱，決繫囚，分命群臣禱雨於山川。金地亦旱。
八月，甲申，以禱雨未應，詔職事官以上各實封言事。是夕，雨。
校書郎羅點上封事言：「今時奸諛日甚，議論凡陋。無所可否，則曰得體；與時浮沈，則曰有量；眾皆默，己獨言，則曰沽名；眾皆濁，己獨清，則曰立異。此風不革，陛下雖欲大有為於天下，未見其可也。自旱為虐，陛下禱群祀，赦有罪，曾不足以感動天心；及朝求讜言，夕得甘雨，天心所示，昭然不誣。獨不知陛下之求言，果欲用之否乎？如欲用之，則願以所上封事反核詳熟，當者審而後行，疑者諮而後決，如此，則治象日著而亂萌自消矣。」
初，求言之詔將下，宰相謂此詔一下，州縣必乞賑濟，何以應之，約周必大同奏止其事，必大曰：「上欲通下情，而吾儕阻隔之，何以塞公論！」乃止。
梁李銜乞宮觀，帝曰：「此人不正，近嘗貽書內侍，啖之以利，內侍以其書繳。」趙雄曰：「{執曰}禦之官，皆知清白，不敢徇私，化行之效也。」
辛巳，金主秋獵。
己丑，臣僚言沿邊人盜販解鹽，私入川界侵射鹽利，詔興州、光元府都統司，開具禁止事件以聞。既而吳挺言已立賞錢，出榜行下沿邊屯戍統兵官，嚴行緝捕，從之。
辛卯，臣僚言：「執政、台諫之臣，身居要地而子孫從仕遠方，監司、郡守趨承從風而靡於四方，觀瞻所損甚大。請今後見任執政、台諫子孫，並與祠廟差遣，特許理為考任。」從之。
己亥，帝謂輔臣曰：「漕河猶未通行，聞平江府月供闕米，皆雇夫陸運，當此秋旱，深恐勞民。可權於百司內支供，雖糙無害，它時水生，卻令並輸。」
甲辰，五部落犯黎州，左軍統領王去惡拒卻之。折知常重賂蠻帥，使之納款。
庚寅，端明殿學士致仕黃中卒，諡簡肅。中病革，遺表猶以山陵欽宗梓宮為言，以人主之權不可假之左右為戒。
置湖南飛虎軍，帥臣辛棄疾所創也；尋詔撥隸步軍司，遇盜賊竊發，專聽帥臣節制，仍以一千五百人為額。
九月，壬戌，金主還都。
癸亥，詔：「每日常朝，可同後殿之儀，不必稱丞相名。」趙雄辭曰：「君前臣名，禮也，臣豈敢當此！」帝曰：「蘇洵嘗論此，謂名呼而進退之，非體貌大臣。丞相不須多辭。」續又詔：「除朝賀並人使在庭依議，其餘並免宣名；內樞密使日參，如遇押班，亦免宣名。」
丙寅，詔：「知縣成資，始聽監司薦舉。」
壬申，禁諸路遏糴。
詔：「印會子百萬緡，均給江、浙，代納旱傷州縣月樁錢。」是歲，二浙、江東、西、湖北、淮西傷旱，檢放並賑濟，計合二百萬緡斛。
先是帝諭宰執曰：「近來會子與見錢等。」趙雄等曰：「曩時會子輕矣。聖慮深遠，不復增印，民間艱得之，自然貴重。又緣金銀有稅錢，費攜帶，民間尤以會子為便，卻重於見錢也。」帝曰：「朕若不愛惜會子，散出過多，豈能如今日之重耶！」
冬，十月，庚辰朔，金詔：「西北路招討司，每進馬馱鷹鶻等，輒率斂部內，自是並罷之。」
壬午，金主謂宰臣曰：「山後之地，皆為親王、公主權勢之家所占，轉輸於民，皆由卿等察之不審。朕亦知察問細微非人君之體，以卿等殊不用心，故時或察問；卿等當盡心勤事，無令朕之煩勞也。」
明州觀察使張說卒。擬贈承宣使，與恩澤。帝曰：「前日給事陳峴駁其致仕轉官，今得毋再致人言乎？」趙雄言：「朝廷行事，與台諫不同。朝廷須稍從寬，台諫當截然守法，不可放過，乃為稱職。」帝以為然。
乙未，胡元質言黎州五部落蠻納降。趙雄等曰：「昨降旨諭，以彼如未屈伏，毋汲汲市馬，使權常在我，自無能為，所謂明見萬里。」帝曰：「蠻人慾進馬三百匹並獻珊瑚等乞盟。朕已令密院發金字牌卻其獻，止許其互市。」
戊戌，金主謂宰臣曰：「凡人在下位，欲冀升進，勉為公廉，賢不肖何由知之！及其通顯，觀其施為，方見本心。如招討澤恬，初任定州同知，繼為都司，所至皆有清名，及為招討，即不能固守。人心險於山川，誠難知也。」
壬寅，金主謂宰臣曰：「近讀《資治通鑒》，編次累代廢興，甚有鑒戒。司馬光用心如此，古之良史，何以過也！」
甲辰，金以殿前都點檢表為御史大夫。
十一月，丁巳，金右丞伊喇道乞致仕，金主曰：「卿通習法令、政事，雖逾六十，心力未衰，未可退也。」乃除南京留守。
己未，知隆興府張子顏言：「曩乾道之旱，江西安撫龔茂良有請，欲明諭州縣，於賑濟畢日按籍比較，稽其登耗而為守令賞罰，以此流移者少。今歲旱傷，欲乞許臣依茂良所請以議守令賞罰。」從之。
癸亥，黎州戍軍伍進等作亂，折知常遁去。王去惡誘進等，誅之。
壬申，知南康軍朱熹，請將今年苗米除檢放外，有合納苗米九千九百石，撥充軍糧，帝曰：「南康旱傷，已撥米賑濟矣。可更依所請。」趙雄曰：「聖德簡儉，惟利百姓，則不惜內帑。」帝曰：「向來於內帑無妄用，上以奉二親，下以犒軍而已。」
癸酉，金以御史大夫襄為右丞。
乙亥，金主謂宰臣曰：「郡守選人，資考雖未及，廉能者則升用之，以勵其餘。」
十二月，辛巳，金主謂宰臣曰：「岐國用人，但一言合意，便升用之，一言之失，便責罰之。凡人言辭，一得一失，賢者不免。自古用人，咸試以事，若止於奏對之間，安能知人賢否！朕取人，為眾與者用，不以獨見為是。」
庚寅，趙雄等上《神宗、哲宗、徽宗、欽宗四朝國史志》。
壬辰，以四川制置使胡元質不備蕃部，以致猖獗，奪四官，罷之。
丙申，嗣濮王士輵薨。
戊戌，以新除成都府路提點刑獄祿東之權四川制置使，應黎州邊事，隨宜措置。
己亥，金河決衛州及延津京東埽，瀰漫至於歸德府。詔南北兩岸增築堤，以捍湍怒。
癸卯，金授衍聖公孔總曲阜令，封爵如故。
是月，戶部郎趙師𢍰言：「紹興以來，賦入綱目浸多，中間雖將頭子等窠名五十二項併入經總制起發，造帳供申，其後復添坊場寬剩、增添淨利等窠名錢一十三項，又皆隨事分隸戶部五司；其為賦財則一，而所隸者五，莫相參照。乞於本部置總計司，以五司所隸錢物並歸一處。」趙雄等尋請戶部置總計轄司，帝曰：「五司分治而長貳總之，既有催轄司，若更立總計司，徒重復，無益也。」
是歲，江、浙、淮西、湖北旱，蠲租，發廩貸給；趣州縣決獄，募富民賑濟補民；故歲雖凶，民無流殍。

