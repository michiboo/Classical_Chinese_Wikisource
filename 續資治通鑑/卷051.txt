

　　　　【宋紀五十一】　起上章攝提格正月，盡重光單閼五月，凡一年有奇。
　　　　 ○仁宗體天法道極功全德神文聖武睿哲明孝皇帝皇祐二年〈（遼重熙十九年）〉
　　春，正月，庚寅，遼僧惠鑒加檢校太尉。
　　庚子，遼論伐夏諸將士功罪，封耶律達和克為漆水郡王，其所屬將校及准布等部長各進爵有差。以蕭惠子慈氏努戰歿，釋惠喪師之罪，贈慈氏努平章事。
　　辛丑，遼遣使問罪於夏。
　　壬寅，遼主如魚兒濼。
　　癸卯，以歲飢，罷上元觀燈。
　　壬子，命翰林學士承旨王堯臣、入內都知王守忠、右司諫陳旭與三司較天下每歲財賦出入之數以聞。
　　自康定元年，陝西募人入中並邊芻粟，始加數給東南鹽，而河北稍用三說法，亦以東南鹽代京師所給緡錢，數足即止。及慶曆二年，三司又請如康定元年法募人入中，乃詔入中陝西、河東者，持券至京師，償以錢及金帛各半之。不願受金帛者，予香藥、茶、鹽，惟其所欲。而東南鹽利特厚，商旅不復受金帛，皆願得鹽。至八年，河北行四說法，鹽居其一，而並邊芻粟皆有虛數，騰躍至數倍，券至京師，反為畜賈所抑。鹽八百斤舊售錢十萬，至是止六萬；商人以賤估券取鹽，不復入錢京師，帑藏益乏。於是詔三司詳定，堯臣等請復入錢京師法，視舊入錢數稍增予鹽，而並邊入中元得券受鹽者，河東、陝西入芻粟直錢十萬，止給鹽直七萬，河北又損為六萬五千，且令入錢十萬於京師，乃聽兼給，謂之對貼。自是入錢京師稍復故。
　　二月，甲申，出內藏庫絹五十萬，下河北、陝西、河東路，以備軍賞。
　　丁亥，夏將攻遼金肅城，遼南面林牙杲嘉努等擊破之，斬首萬餘級。
　　三月，戊子朔，詔罷今年冬至親祀南郊之禮，以九月擇日有事於明堂。先是宋庠議，今年當郊而日至在晦，用建隆故事，宜有所避，因請秋季大享於明堂。帝謂輔臣曰：「明堂者，布政之宮，朝諸侯之位，天子之路寢，乃今大慶殿也，況明道初，合祀天地於此。今之親祀，不當因循，尚於郊遺寓祭。」己丑，詔以大慶殿為明堂，仍令所司詳定儀注以聞。
　　甲午，遣官祈雨。
　　戊戌，詔：「明堂禮成，群臣毋得上尊號。」
　　遼殿前都點檢蕭迪里特與夏人戰於三角川，敗之。
　　己亥，詔祀明堂，自乘輿服御諸物，務令有司裁簡之。
　　庚子，遼遣殿前副點檢耶律益等來告伐夏國還。
　　癸卯，遼遣西南招討使蕭蒲努等帥師代夏。甲辰，遣同知北院樞密使蕭革按軍邊城，以為聲援。
　　詔：「宗室子生四歲者，官為給食。」初，詔五歲始給食，知大宗正事允讓請且仍舊以三歲，故裁定之。
　　己酉，以朝林學士趙概為遼國信使。遼主駐息雞淀，嘗因會獵，令概賦《信誓如山河詩》，詩成，侑以玉杯。
　　詔：「兩浙流民男女不能自存者，聽人收養，後不得復取。」
　　癸丑，詔以季秋辛亥大享明堂。先是禮官議王者郊用辛，蓋取齋戎自新之義，又，《通禮》祀明堂亦用辛；遂下司天擇日，而得辛亥吉，蓋九月二十七日也。
　　丙辰，宋祁上《明堂通議》二篇。
　　知府州折繼閔卒，以其弟繼祖領府州軍事。
　　夏，四月，甲子，沙州符骨篤末、似婆溫等來貢玉。
　　乙丑，內出手詔言：「明堂之禮，前代並用鄭康成、王肅兩家義說，兼祭昊天上帝，已為變禮。祖宗以來，三歲一親郊，合祭天地，祖宗並配，百神從祀。今祀明堂，正當親郊之期，而禮官所定，止祭昊天五帝，不及地祇，配坐不及祖宗，未合三朝之制。宜合祭地祇，奉太祖、太宗、真宗並配，而五帝、神州亦親獻，日月河海諸神，悉如圜丘從祀。」因謂文彥博曰：「禮非天降地出，緣人情耳。禮官習拘儒之舊傳，扌舍三朝之成法，非朕所以昭孝息民也。」翼日，彥博奏：「詔書所定親獻之禮，周於五天帝、神州，比圜丘之位，陟降為勞，請命官分獻。」帝曰：「朕於大祀，豈敢憚勞！」禮官議從祀神位未決，復諭曰：「郊壇第一龕者在堂，第二、第三龕者設於左右夾廡及龍墀上，在遺內外者列於堂東西廂及後廡，以象壇遺之制，仍先繪圖以聞。」
　　遼主如魚兒濼。
　　戊辰，降翰林學士、權知開封府錢明逸為龍圖閣學士、知蔡州。
　　先是，醫家子冷青自稱皇子，言其母嘗得幸掖廷，有娠而出，生青，都市聚觀。明逸捕得青，入府，叱明逸曰：「明逸安得不起！」明逸為起坐。既而以為狂，送汝州編管。推官韓絳言青留外將惑眾；翰林學士趙概言青言不妄不當流，若詐當誅；即詔概與知諫院包拯追青窮治。蓋其母王氏嘗執役禁中，出嫁民冷緒，始生女，後生青。青漂泊廬山，數為人言己實帝子，浮屠全大道挾之入京師，欲自言闕下。獄具，皆論不道，誅死。明逸坐尹京師無威望，古及於責。絳，億之子也。
　　甲申，高麗貢於遼。
　　五月，己丑，遼主如涼陘。
　　癸巳，遼蕭蒲努等入夏境，不見敵，縱掠而還。
　　甲午，禮院上《明堂五室制度圖》。
　　封兗州尼丘山神曰毓聖侯。
　　丙申，詔國信司罷三番使臣。自與遼通好，其接送使人皆自京差三番使臣，沿路州軍，困於須索，諫官包拯、吳奎極言其擾。既罷遣三番，而頓置什物，並令沿路州、軍官自辦之。
　　戊申，廣南西路轉運司言交趾發兵捕廣源州賊儂智高，其眾皆遁伏山林；詔本路嚴備之。
　　六月，丙寅，翰林學士承旨王堯臣等言：「奉詔與太常參議阮逸所上編鐘四清聲譜法，請用之於明堂者。竊以律呂旋宮之法，既定以管，又制十二鍾准為十二正聲，以律計，自倍半。說者云：半者，准正聲之半以為十二子聲之鐘，故有正聲、子聲各十二。子聲，即清聲也。其正管長者為均，自用正聲；正管短者為均，則通用子聲而成五音。然求聲之法，本之於鍾，故《國語》所謂『度律均鍾』者也。其編金石之法，則歷代不同，或以十九為一佺，或以三十一為一佺，或以十六為一佺，或以二十四為一佺。故唐制以十六數為小架，二十四為大架，天地、宗廟、朝會各有所施。今太常鍾縣十六者，舊傳正聲之外，有黃鐘至夾鍾四聲，蓋自夷則至應鐘四律為均之時，若盡用正聲，則官輕而商重。緣宮聲以下，不容更有濁聲。一均之中，宮弱商強，是謂陵僭，故須用子聲，乃得長短相敘。自角而下，亦循茲法。至它律為宮，其長短尊卑自序者，不當更以清聲間之。自唐末多故，樂文墜缺，考擊之法，久已不傳。今絲竹等諸器舊有清聲者，今隨鍾石教習；本無清聲者，未可創意求法，且當如舊。其阮逸所上聲譜，以清濁相應，先後互擊，取言靡曼，近於鄭聲，不可用。」詔可。
　　遼主謁慶陵。
　　丁卯，以御撰黃鐘五音五曲凡五十七聲，下太常肄習之。
　　庚午，遼主謁大安殿。
　　壬申，遼以將策進士，命醫、卜、屠、販、奴隸及倍父母或犯事逃亡者，不得應舉。
　　丙子，諫官包拯、陳旭、吳奎等言：「三司使張堯佐。凡庸之人，徒緣寵私，驟階顯列，自任用以來，萬口交譏。陛下何庇一堯佐，上違天意，下咈人情，而稔成危機乎？實為陛下痛之！」拯又言：「歷代后妃之族，雖有才者未嘗假以事權，況不才者乎？伏見祖宗以來，當帑廩豐盈，用度充足之際，尚乃精選計臣如陳恕、魏羽輩用之，其餘亦盡一時之選。況今上下窘迫，豈可專任此人！伏望特出宸斷，授以它職，別求才傑之士，委而任之。」
　　辛巳，以屯田員外郎呂公著同判吏部南曹。公著，夷簡子也，嘗召試館職，不就。於是帝諭曰：「知卿有恬退之節。」因賜五品服。
　　遼主策進士於金鑾殿。
　　是月，帝講書邇英閣，因謂侍臣曰：「古有遷民於寬閒之地者，今閩、蜀地狹，其民亦可遷乎？」丁度對曰：「律令故在，但有司不能舉行耳。太祖嘗徙太原民千餘家於山東，太宗又徙雲、應、寰、朔之民於京西諸州。西北之人，勤力謹儉，今富於其鄉里者，多當時所徙之民也。民固安土重遷，若地利既盡，要無可戀之理。今蜀民歲增，曠土盡辟，下戶才有田三十五畝或五七畝，而贍一家十數口，一不熟則轉死溝壑，誠可矜惻。臣以為不但蜀民，凡似此狹鄉，皆宜徙之，計口給田，復其家如律令，實利農積穀之本也。」帝納其言，乃詔京西轉運司曉告益、梓、利、夔、福建路，民願徙者聽之。
　　秋，七月，丁亥，贈美人尚氏為婉儀。
　　壬辰，遼主駐括里蒲碗。
　　癸巳，遼以皇子燕趙國王洪基領北南樞密院。
　　丙申，幸彰信節度使兼侍中李用和第問疾，入見於臥內，擢其次子珣為閤門使，以所居第賜之，並日給官舍僦錢五千。用和緣帝舅，起民間，位將相，而能闔門謝客，推遠權勢。帝以章懿太后不逮養，故寵外家逾等。及卒，臨奠，哭之慟，贈太師、中書令、隴西郡王，特轟視朝五日，制服苑中，諡恭僖，御撰神道碑，仍篆曰「親賢之碑」。及其妻卒，亦輟朝成服。
　　戊戌，遼錄囚。
　　戊申，遼以左伊勒希巴蕭唐括為北院樞密副使。
　　壬子，遼主獵於侯里吉。
　　八月，己未，以侍御史知雜事何郯為直龍圖閣、知漢州、郯以母老請外故也。將行，上疏言：「三司使張堯佐，雖由進士登第，歷官無它故，然驟被寵用，人情皆以止緣後宮之親，非復以才能許之。逾年若大享訖事，眾議謂陛下以酬勞為名，必當進用兩府。果如眾議，命行之日，言事之臣必以死爭。用堯佐而黜言者則累德，用言者而罷堯佐則傷恩；累德則損歸聖躬，傷恩則怨起近戚。莫若富貴堯佐而不假之以權，如李用和可也。」
　　乙丑，知杭州、資政殿學士范仲淹奏進建昌軍草澤李覯所撰《明堂圖義》，詔送兩制看詳，稱其學業優博，授試太學助教。覯嘗舉茂材異等，不中，親老，以教授自資，學者嘗數十百人。
　　丙寅，福州草澤鄭叔豹上《宗祀書》三卷，述明堂制度及配享冕服之義。
　　丁丑，詔立冬罷祭神州地祇。初，禮院以黑帝及神州地祇皆當合祭於明堂，請罷立冬之祭。帝以四時迎氣不可輟，故罷祭神州地祇。
　　九月，辛卯，詔明堂禮畢，並以襲衣、金帛、器幣、鞍勒馬賜夏竦、王德用、程琳、李昭亮。將相在外遇大禮有賜自此始。
　　丙申，詔太子太保致仕杜衍、太子少傅致仕任布陪祀明堂，令應天府以禮敦遣，仍於都亭驛、錫慶院優備供帳几杖，待其至。衍手疏以疾辭，布將就道，始辭以疾；並遣中使齎賜醫藥。
　　庚子，揭御篆「明堂」二字，飛白「明堂之門」四字，詔祀畢藏於宗正寺。
　　壬寅，夏侵遼邊界，漆水郡王耶律達和克遣六院軍將諧里擊敗之。夏人數不得志於遼，始議通使。
　　時積雨彌旬，帝請褥禁中，甲辰，齋於文德殿，天霽。己酉，朝享景靈宮。庚戌，享太廟。辛亥，大享天地於明堂，以太祖、太宗、真宗配。大赦。文武職官及公司、致仕者，並特與轉資；內臣入仕及十年，亦與遷改，不為永例。
　　詔：「內降指揮，百司執奏毋輒行；敢因緣干請者，諫官、御史察舉之。」
　　初，議肆赦，帝謂輔臣曰：「比有貴戚近習，夤緣請託以圖內降，雖頗抑絕，然未免時有侵撓。可於赦文中嚴切禁止，示信天下。」輔臣對曰：「陛下躬行大祀，辟至公之路，杜私謁之蹊，天下幸甚。然載之赦條，恐未盡聖意。」乃別為手詔，與赦同降。
　　先是屯田員外郎、知常州廬陵彭思永入為侍御史，極論內降之弊，以為斜封非盛世所宜有。及祀明堂前一日，有傳赦書語百官皆遷官者，思永從駕宿景靈宮，亟上言不宜濫恩。時張堯佐以親連宮掖驟進，王守忠以出入禁闥被寵，參知政事缺員，堯佐朝暮待命，而守忠亦求為節度使。思永欲率同列言之，或曰：「宜俟命出。」思永曰：「寧以先事得罪，命出而不可救，則為朝廷失矣。」遂獨奏：「陛下覃此繆恩，豈為孤寒，獨以堯佐、守忠故取悅眾人耳。外戚秉政，宦官用事，皆非宗社之福也。」疏入，帝震怒，詔詰思永：「安從得此？」諫官吳奎言：「御史許風聞，事有非實，朝廷當含容之，不能容，罪之可也，何必窮究主名？」 中丞郭勸亦言思永不宜深罪，帝悟，不復致詰。思永尋罷侍御史，以司封員外郎知宣州，而堯佐、守忠之議遂格。
　　先是入內都知麥允言卒，贈司徒、安武節度使。又詔：「允言有軍功，特給鹵簿，今後不得為例。」同知禮院司馬光言：「孔子謂惟器與名不可以假人。夫爵位尊卑之謂名，車服等威之謂器。今允言近習之臣，非有元勛大勞過絕於人，贈以三公之官，給以一品鹵簿，其為繁纓，不亦大乎！陸下欲寵秩其人，適足增其罪累耳。」光，池之子也。
　　冬，十月，丙辰，宰相文彥博以下進官有差。樞密使王貽永，加鎮海節度使，進封鄧國公。初，議覃恩，高若訥謂文彥博曰；「官濫久矣，未有以節止，今又啟之，何也？」彥博不聽。
　　丙寅，大宴集英殿，以明堂禮成飲福也。
　　庚午，遼主還上京。
　　辛未，詔文彥博、宋庠、高若訥、王洙編修《大享明堂記》。
　　夏國主諒祚母沒藏氏遣使於遼，乞依舊稱籓。遼因其使還，詔別遣信臣至，當徐圖之。
　　壬申，遼釋臨潢府徒役。
　　甲戌，遼主如中會川。
　　乙亥，宴京畿父老一百五十人於錫慶院。
　　是月，美人楊氏為婕妤。景祐初，聽入道，居瑤華宮，至是復進位號。
　　詔：「自今諸處無得申奏及發遣念書童子赴闕。」
　　十一月，乙酉，召太子中舍致仕胡瑗赴大樂所，同定鐘磬制度。先是親閱大樂，言者以為釒尃鍾、特磬，大小與古制度未合；詔令改作，而太常言瑗素曉音律，故召之。
　　戊子，命權御史中丞郭勸、知諫院包拯放天下欠負。
　　壬辰，賜淮南、江、浙、荊湖制置發運使、金部員外郎許元進士出身。
　　帝嘗謂執政曰：「發運使總領六路八十八州、軍之廣，其財貨調用，幣帛谷粟歲千百萬，宜得其人而久任。今許元累上章求去，朕思之，不若獎勵以盡其才。」故特有是賜。
　　戊戌，權御史中丞郭勸，罷為翰林侍讀學士。勸初就明堂齋次，帥眾御史求對，論群臣不當遷官，不許。又上疏極言之，訖不從。於是以老求解台任，許之。
　　召知益州田況權御史中丞。
　　益州守臣得便宜從事，多擅殺以為威，雖小罪，輒並妻子徙出蜀，至有流離死道路者。況在蜀逾二年，拊循教誨，非有甚惡，不使東遷。蜀人愛之，以比張詠。
　　庚戌，遼錄囚。
　　壬子，遼以南府宰相韓知白、樞密副使楊績擅給進士堂帖，出知白為武定軍節度使，績為長寧軍節度使。
　　是月，詔：「觀察使以上，自今依大兩省、待制例，經兩次郊禮，許一次將弟侄子孫恩澤奏補異姓骨肉。」
　　閏月，乙卯，遼漢王特布為中京留守。
　　丙辰，出內藏庫緡錢四十萬，紬絹六十萬，下河北使糴糧草。先是河北頻年水災，朝廷蠲民稅幾盡。至秋，禾稼將登，而鎮、定復大水，沿邊尤被其害。帝憂軍儲不給。故特出內府錢帛以助之。
　　戊午，河南府言前觀文殿學士、尚書左丞張觀卒。贈吏部尚書，諡文孝。觀初為秘書郎，其父居業從事坊州，因上言願以官授父，真宗嘉之，以居業為京官。及觀貴，居業由恩至太府卿。嘗過洛，嘉其山川風物，曰；「吾得老於此足矣。」觀於是買田宅，營林榭，以適其意。觀早起奉藥膳，然後出視事，未嘗一日易也。居喪，哀毀過人，既練而卒。
　　己未，以三司使、戶部侍郎張堯佐為宣徽南院使、淮康節度使、景靈宮使，以資政殿學士、尚書左丞王舉正兼御史中丞，改命田況權三司使。是日，詔：「后妃之家，無得除二府職位。」庚申，又加堯佐同群牧制置使。
　　辛酉，賜貴妃張氏從弟衛尉寺丞希脯、太堂寺太祝及甫並進士出身，堯佐之子也。
　　是夜，秀州地震，有聲如雷。
　　癸亥，知諫院包拯等言：「陛下即位僅三十年，未有失德。乃五六年間，超擢張堯佐，群臣皆竊議於下；然而其過不在陛下，在女謁近習及執政大臣也。蓋女謁近習，動伺陛下之所為，知陛下繼嗣未立而有所私，莫不潛有趨向而附結之。執政大臣不思規陛下以大誼，乃從諛順指，高官要職，惟恐堯佐不滿其意，使陛下有私昵後宮之過，此豈愛君之心哉！伏望斷以大義，追寢堯佐過越之恩；必不得已，宣徽、節度使擇與其一，仍罷群牧制置使之命，畀之外郡以安全之。」
　　初，執政希上旨，一日除堯佐四使；又以王舉正重厚寡言，同日授御史中丞。朝議意舉正或迤麗退避，動經旬浹，則堯佐之命必遂行，論諫弗及矣。甲子，舉正遂告謝上殿，力言擢用堯佐不當。其疏曰：「近者台諫論列，陛下雖罷其使任，而復加崇寵，轉逾於前，並授四使，又賜二子科名。賢愚一詞，無不嗟駭。昔漢元帝時，馮野王以昭儀之兄，在位多舉其行能，帝曰：『吾用野王，後世必謂我私後宮親戚。』本朝太宗皇帝孫妃之父，止授南班散秩。蓋保全後宮戚屬，不令僭盛以取顛覆。伏望陛下遠鑒前古美事，近守太宗聖范，追取堯佐新命，除與一郡，以息中外之議。」不報。戊辰，朝退，舉正留百官班廷諍，復帥殿中侍御史益都張擇行、江陵唐介及諫官包拯、陳旭、吳奎於帝前極言，且於殿廡切責宰相。帝聞之，遺中使諭旨，百官乃退。
　　己巳，詔：「近者台諫官累乞罷張堯佐三司使；又言親連宮掖，不可用為執政，若優與官爵，於體差便，遂除宣徽使；兼已指揮：『自今后妃之家，毋得除兩府職任。』今台諫官重有章疏，其言反覆，及進對之際，失於喧譁，在法當黜，朝廷特示含容。其令中書取戒厲，自今台諫官相率上殿，並先申中書取旨。」 時帝怒未解，大臣莫敢言，樞密副使梁適獨進曰：「台諫官蓋有言責，其言雖過，惟陛下矜察。然寵堯佐太厚，恐非所以全之。」是日，堯佐亦奏辭宣徽使、景靈宮使。仍詔學士院貼麻處分，而取戒厲卒不行。
　　辛未，遼以同知北院樞密使蕭革為南院樞密使；以南院大王耶律仁先知北院樞密使事，封宋王。
　　十二月，甲申朔，詔班三品以上家廟之制。
　　初，宰臣宋庠請令諸臣建立家廟，下兩制與禮官詳定審度。翰林學士承旨王堯臣等定議：「官正一品、平章事以上，立四廟；樞密使、知樞密院事、參知政事、樞密副使、同知樞密院事、簽署院事，見任、前任同。宣徽使、尚書、節度使、東宮少保以上，皆立三廟。餘官祭於寢。凡得立廟者，許嫡子襲爵，世降一等。死即不得作主祔廟，別祭於寢；自當立廟者，即祔其主。其子孫承代，不計廟寢祭，祭並以世數親疏遷祧。始得立廟者不祧，以比始封；有不祧者，通祭四廟、五廟。廟因眾子立而嫡長子在，則祭以嫡長子主之；嫡長子死，即不傳其子，而傳立廟者之子。凡立廟，聽於京師或所居州縣；其在京師者，不得於里城及南郊御路之側。仍別議襲爵之制。」其後終以有廟者之子孫或官微不可以承祭，而朝廷又難盡推襲爵之恩，遂不果行。
　　初，戎州人向吉等操兵賈販，恃其眾，所過不輸物稅，州縣捕逐，皆散走。成都鈐轄司奏請不以南郊赦除其罪，從之。逮捕親屬系獄，至更兩赦。有詣闕告訐者，刑部祥覆官以為特敕遇赦不原者，雖數赦猶論如法。同判刑部孫錫獨奏釋之，凡釋百二十三人。舊判刑部者多持事往決於中書，錫獨不往。錫，真州人也。
　　丁亥，遼北府宰相趙王蕭孝友出為東京留守。
　　庚戌，遼韓國王蕭惠請老，詔賜肩輿入朝，策杖上殿，再辭，乃許之，徙封魏王。詔冬夏赴行在參決疑議。惠性寬厚，自奉儉薄。遼主嘗使其恣取珍物，惠曰；「臣以戚屬居要地，祿足養廉，奴婢千餘，不為闕乏，陛下猶有所賜；貧於臣者，何以待之？」遼主以為然。故為將雖數敗衄，不之罪也。
　　壬子，夏國主諒祚遣使上表於遼，言遵母訓，乞依舊臣屬。
　　是歲，准布數貢於遼。
　　夏改元天祐垂聖。
　　　　 ○仁宗體天法道極功全德神文聖武睿哲明孝皇帝皇祐三年〈（遼重熙二十年。辛卯，一零五一年）〉
　　春，正月，丙子，詔江寧府、揚州、廬州、洪州、福州並帶提轄本路兵甲賊盜公事，益屯禁兵。仍分淮南為兩路：揚州為東路，廬州為西路。
　　戊戌，遼主如混同江。
　　二月，壬午朔，以太子中舍致仕胡瑗為大理評事兼太常寺主簿，固辭。
　　甲申，遼遣前北院都監蕭友括等使西夏，索党項叛戶。
　　丙戌，文彥博等進《明堂大享記》二十卷，《紀要》二卷；帝為之序，鏤版以賜近臣。
　　己丑，詔徐、宿、泗、耀、江、鄭、淮陽七州軍采磬石，仍令諸路轉運司訪民間有藏古尺律者上之。
　　遼主如蒼耳濼。
　　己亥，詔三司，河北入中糧草復行見錢法。
　　甲辰，吐蕃貢於遼。
　　丙午，涇原經略使夏安期上弓箭手陣圖。初，安期選弓箭手萬三千人，分隸東西路都巡檢下。屬歲豐稔，召至州，大閱，技藝精強，且言可當正兵五七萬。既圖上陣法，乃降詔獎諭。
　　戊申，翰林侍讀學士、史館修撰宋祁，坐其子與張彥方游，出知亳州。
　　張彥方者，貴妃母越國夫人曹氏客也。受富民金，為偽告敕，事敗，系開封府獄，語連越國夫人。知開封府劉沆論彥方死，不敢及曹氏；執政以妃故，亦不復詰。獄具，中書遣比部員外郎杜樞慮問，樞揚言將駁正，亟改用諫官陳旭。權幸切齒於樞。先是御史中丞王舉正留百官班，論張堯佐除宣徽使不當，樞獨出班問曰；「樞欲先問中丞所言何事而後敢留班。」舉正告之故，樞曰：「用此留樞可也。」至是蓋累月，執政白以為罪，黜臨衡州稅。樞，杞之弟也。
　　初，開封府寡婦胡氏，訴諸賈負息本錢，因盡抱券書至庭；其夫交遊書多知名士，沆止為理所負欠而置其書不問。及彥方獄，沆又不問越國及所與交遊者，諫官、御史以為言。帝問之，沆對：「胡氏夫，七品正員官；彥方舉進士，嘗廷試；雖交貴官，與公聊子弟游，無害也。顧臣久在外，偶不識之耳。」帝然其言。
　　左正言賈黯，自以少年遭遇，果於言事，首論韓琦、富弼、范仲淹可大用。及杜樞貶黜，黯言樞無罪，且旨從中出，恐自此貴幸近習，陰肆讒毀，害及善良，不可不察。時言者或論事無狀，輒戒厲窮詰。黯奏：「諫官、御史，跡既疏遠，未嘗預聞時政，不免采於傳聞。一有失實，而詰難沮辱隨之，非所以廣開言路。請如唐太宗故事，每執政奏事，聽諫官一員隨入。」時執政患言事官旅進，論議帝前不肯止，遂詔：「凡欲合班上殿者，皆稟中書俟旨。」黯論以為：「今得進見言事者獨諫官、御史，若然，言路將壅，陛下不得聞外事矣。請如故便。」皆弗許。
　　三月，壬子朔，遼主如墨水。
　　乙卯，命知亳州宋祁就州修《唐書》，易史館修撰為集英殿修撰。
　　己未，諫官包拯、吳奎、陳旭，言工部尚書、平章事宋庠，不戢子弟，在政府無近建明；庠亦請去。又言庠聞有劾章，即求退免；表既再上，乃不待答，復入視事。庚申，罷為刑部尚書、觀文殿大學士、知河南府。以龍圖閣學士、權知開封府劉沆參知政事。議者謂沆不敢窮治張彥方獄，貴妃德之，坐此獲進。諫官、御史相繼論列，帝不聽。
　　癸酉，廣南西路轉運司言儂智高奉表獻馴象及生熟金銀，詔卻之。
　　丙之，魏國大長公主薨。主，太宗第八女。太宗嘗發寶藏，令諸女擇取之，主獨無所取，太宗尤所鍾愛。下嫁李遵勖，時遵勖父繼昌亡恙，主因繼昌生日，以舅禮謁之。帝聞，密以兼衣、寶帶、器幣助以為壽。
　　故事，命婦皆服發紒進見，章獻明肅太后命以珠錯羅巾縚之，又賜金龍小冠，辭不敢服。它日，固命之，然誕節稱壽，猶以發紒入見。太后於政事有所訪逮，主多語祖宗舊事以諷。居遵勖喪，衰麻未嘗去身，服除，不復御華麗。嘗宴禁中，帝親為主簪花，主辭曰：「自誓不復為此久矣。」嘗誡諸子以忠義自守，無恃吾以速悔尤。其視它子，與己出均。及病目，帝遣內侍挾太醫診視，禳禬無不至。車駕臨幸，侍者掖主迎之。帝命主先坐，設御坐於西，主固辭。乃移榻東南向，因親舐主目，左右皆感泣。帝亦悲痛曰：「先帝伯仲之籍十有四人，今獨存大主，奈何嬰斯疾？」復顧問子孫所欲，主曰：「豈可以母病而邀賞邪！」齎白金三千兩，辭不受。帝因謂從臣曰：「大主之疾倘可移於朕，亦所不避也。」主雖喪明，平居隱几，沖澹自若。嘗戒諸子曰：「汝父遺令，柩中無藏金玉，時衣才數襲而已。吾歿後，當亦如是。」初以暴疾聞，帝趣駕往，及道，奏不起，乃易服奠哭。追封齊國大長公主，諡獻穆。詔乾元節罷樂，宰臣固請，乃已。御製輓辭，仍篆碑首曰「褒親旌德之碑」。
　　夏，四月，癸未，詔：「河北民流相屬，吏不加恤，而乃飭廚傳，交賂使客，以取虛名。自今非犒設兵校，其一切禁之。」
　　甲申，知諫院吳奎言：「七十而致仕，載之《禮經》。臣下引年而自陳，分之常也；君上推恩而固留，權之至也。近日光祿卿句希仲、吏部郎中、直昭文館陸軫等，並以年高，特與分司，初欲風動群倫，而在位殊未有引去者。乞早以臣前奏施行。」先是奎及包拯皆言：「在官年七十而不致仕者，並令御史臺以時按籍舉行。」知制誥胡宿獨以為：「文吏當養其廉恥，武吏當念其功舊，今欲一切以吏議從事，殆非優老勸功之意。當少緩其法，武吏察其任事與否，勿斷以年，文吏使得自陳而全其節。」朝廷卒行宿言。
　　辛丑，以河北轉運使呂公弼為天章閣待制、河北都轉運使。公弼，夷簡子也，在職逾年，通御河，漕粟實塞下。又置鐵冶佐經用，減近邊屯兵，使就食京東以省支移。諸州增壯城兵，專給版築以寬民役。蠲冗賦及民負責不能償者數百萬計，而官用亦饒。帝以為能，故加秩而因任之。諫官陳旭言公弼藉父餘廕，干求薦引，不當遽有此除，公弼因是乞罷。帝謂輔臣曰：「古之君子，貴夫幾諫，今則務計人陰私以沽直名，朕不取也。」
　　以刑部郎中、知制誥曾公亮為翰林學士。公亮自為集賢校理，即預經筵，凡十餘年，帝每厚遇之。及遷學士，管句三班，三班吏叢猥，老胥抱文書升堂取判者，皆高下在口，異時長官漫不省察，謹占署而已。公亮盡取前後條目置座側，案以從事，吏束手無能為。後至者皆以為法。
　　五月，庚戌朔，以恩、冀等州旱，詔長吏決系獄。
　　癸丑，遼蕭友括自夏還。夏國主諒祚之母上表，乞如党項權進馬駝牛羊等物。
　　丁巳，詔：「中書堂後官，自今毋得佩魚，若士人選授至提點五房者，許之。」
　　己巳，夏遣使如遼求唐隆鎮及乞罷所建城邑，遼主以詔答之。
　　庚午，宰臣文彥博等言：「臣等每因進對，嘗聞德音，以搢紳之間，多務奔競，匪裁抑之則無以厚風俗。若恬退守道者稍加旌擢，躁求者庶幾知恥。伏見工部郎中、直史館張瑰，十餘年不磨勘，朝廷獎其退靜，特遷兩浙轉運使；代還，差知潁州，亦未嘗以資序自言。殿中丞王安石，進士第四人及第，舊制，一任還，進所業，求試館職。安石凡數任，並無所陳；朝廷特令召試，亦辭以家貧親老。館閣之職，士人所欲，而安石恬然自守，未易多得。大理評事韓維，嘗預南省高薦，好古嗜學，安於退靜。並乞特賜甄擢。」詔賜瑰三品服；召安石赴闕，俟試畢別取旨；維令學士院與試。安石、維並辭不就。安石，臨川人。維，億之子也。
　　壬申，初置河渠司，隸三司，命鹽鐵副使劉湜、判官邵飾領之。
　　丙戌，遼以所獲夏國主嫡母及前後所俘獲夏人安置蘇州。

