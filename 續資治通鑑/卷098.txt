
諱構，徽宗第九子，母曰顯仁皇后韋氏，大觀二年五月乙巳，生帝於大內，赤光照室。八月，賜名，除建武軍節度使、檢校太尉，封蜀國公；三年，封廣平郡王；宣和三年，進封康王。資性郎悟，好學強記，日誦千餘言，挽弓至一石五斗。欽宗立，改元靖康，人拆其字，謂十二月立康王也。金兵至汴京，奉使軍前，意氣閒暇。宗翰謂非親王，遂更請肅王為質，帝始得還。八月，被命再使軍前議和，卒不赴，留相州。閏十二月，欽宗詔帝為兵馬大元帥，開府相州。二年四月，欽宗北遷，張邦昌奉元祐皇后垂簾聽政，命帝嗣統。帝次南京，百官上表勸進，乃許。
五月，庚寅朔，兵馬大元帥康王即皇帝位於南京，築壇天治門左，作冊告天，撰文肆赦。適太常寺主簿張浚自京師至，因以浚攝太常少卿，導引行事。昧爽，登壇受命，冊曰：「嗣天子臣構，敢昭告於昊天上帝：金人內侵，二帝北狩，臣構以道君皇帝之子，奉宸旨以總六師，握兵馬元帥之權，倡義旅以先諸將，冀清京邑，復兩宮。而百辟卿士，萬邦黎獻，謂人思宋德，天眷趙宗，宜以神器屬於臣構。辭之再四，懼不克負荷。萬口一辭，咸曰不可稽皇天之寶命。慄慄震惕，敢不欽承。」讀畢，帝南鄉慟哭久之，即位於應天府治之正廳，簾陛如殿儀。張邦昌率百官稱賀。改元，大赦天下。命西京留守修奉祖宗陵寢；罷青苗錢；應死及歿於王事者並推恩；奉使未還者，祿其家一年；選人在職、非在職者並循資；臣僚因亂去官者，限一月還任；潰兵、群盜，咸許自新；系欠官負，不以名色皆免；南京及大元帥府嘗駐軍一月以上者，夏稅悉蠲之；應天府特奏名舉人並與同出身，免解人與免省試；諸路特奏三舉以上及宗室嘗預貢者並推恩；州郡保守無虞者推賞；應募兵勤王之人，以所部付州縣主兵官訖赴行在；中外臣庶並許直言；自今命官犯罪，更不取特旨裁斷；布衣有材略者，令禁從、監司、郡守限十日各舉一員，餘如累朝故事。以黃潛善為中書侍郎，汪伯彥同知樞密院事。
是日，元祐皇后東京撤簾。
辛卯，尊靖康皇帝為淵聖皇帝，元祐皇后為元祐太后。詔：「宣仁聖烈皇后，有安社稷大功，奸臣懷私，誣衊聖德，可令國史院摭實刊修，播告天下。」
翁彥國知江寧府兼江南東、西路經制使、賜鈔鹽錢十萬緡，使修江寧城及繕治宮室，以備巡幸。
寶文閣直學士趙子崧請對，略謂：「開邊之患，驗在目前。今熙河五路進築州軍堡寨，不系緊要控扼去處，並宜罷功。明諭夏人，示以德意。諸郡守戍之兵，分屯陝西見在兵馬與河東、北之兵合六萬人，分為三屯，一屯澶淵之間，一屯河中、陝、華之間，一屯青、鄆之間。平時訓練以備非常，萬一敵騎南渡，則並進深入，以搗燕山之虛，焚舟渡河，人自為戰，功未必不成也。」
壬辰，詔尚書左僕射兼門下侍郎張邦昌為太保、奉國軍節度使，封同安郡王，五日一赴都堂參決大事。以范訥為京城留守，劉光世為省視陵寢使。耿延禧、董耘、高世則並提舉萬壽觀，留行在，延禧、耘仍兼侍讀。趙子崧為延康殿學士、知鎮江府，梁揚祖為徽猷閣待制、知揚州、隨軍應副黃潛厚試戶部侍郎，范致虛知京兆府、充南道都總管，河北轉運判官顧復本為北道副總管，張深充龍圖閣直學士、知熙州，直徽猷閣、陝府西路計度轉運副使王庶升直龍圖閣、知延安府。
胡舜陟言：「今日措畫中原，宜法藝祖命郭進、李漢超、董遵誨等守邊之術，以三京、關陝析為四鎮，拱、滑、潁昌隸東京，鄭、汝、河陽隸西京，恩、濮、開德隸北京，同、華、陝府隸京兆。擇人為節帥，使各以地產之賦，養兵自衛，且援鄰鎮。又，京帑積錢千餘萬緡，宜給四鎮為糴本。若四帥得人，庶幾中原不失，江左可居。」詔付三省。未幾，舜陟罷去，議遂格。
癸酉，遙尊韋賢妃為宣和皇后。舊制，帝母稱皇太妃，至是以道君皇帝在行，特上尊號。
立嘉國夫人邢氏為皇后。
門下侍郎耿南仲罷為觀文殿學士、提舉杭州洞霄宮。帝薄南仲為人，因其告老，故有是命。
甲午，資政殿大學士李綱為尚書古僕射兼中書侍郎，趣赴闕。先是黃潛善、汪伯彥自謂有攀附功，擬得相，帝恐不厭人望，乃外用綱。二人不平，因與綱忤。
直龍圖閣、權應天府朱勝非，召試中書舍人，延康殿學士何志同知應天府，楊維忠為建武軍節度使、主管殿前司公事，賞翊戴功也。
黃潛善、汪伯彥議罷民兵及降盜，而揀其士馬之精銳者隸五軍。是日，以孔彥威為東平府兵馬鈐轄，劉浩為大名府兵馬鈐轄，丁順為滄州兵馬鈐轄，秉義郎王善為雷澤尉。浩所將皆民兵，而順與彥威，帥府所降諸盜也。未幾，順、善作亂於河北。
乙未，恭謝鴻慶宮，帝大慟，郡臣皆哭。
先是太常卿劉觀，在圍城中與汪藻謀，夜以栗木更刻祖宗諸後神主二十四，而取九廟累朝寶冊，悉埋之太廟。至是觀導駕，因陳其事，帝嘉歎久之。
以五月二十一日為天申節。
尚書右丞馮澥，罷為資政殿學士、知潼川府，李回知洪州，呂好問守尚書右丞。好問持元祐太后手書來賀，帝勞之曰：「宗廟獲全，皆卿之力。」遂有是命。
王時雍提舉成都府玉局觀。言者論：「時雍留守東京，金人取皇族，遣之殆盡。及取其婿太學博士熊彥詩，則設計為免。自以身兼將相，請用二府韉蓋，又竊禁中寶物，以遺金使為名，有何面目復居都堂！」遂有是命。自是受偽命諸臣稍稍引退矣。
詔：「自今天文休咎，並令太史局依經奏聞；如或隱蔽，當從軍法。」
李綱至太平州，聞帝登極，上時事，略謂：「和不可信，守未易圖，而戰不可必勝。」又言：「恭儉者，人主之常德；英哲者，人主之全才。繼體守文之君，恭儉足以優於天下；至於興衰撥亂，則非英哲不足以當之。惟英，故用心剛，足以斷大事而不為小故所搖；惟哲，故見善明，足以任君子而不為小人所間。在昔人君，惟漢之高、光，唐之太宗，本朝之藝祖、太宗，克體此道，願陛下以為法。」
金宗翰既班師，留諸帥分守河東、北地：萬戶尼楚赫屯太原，洛索屯河中，副都統素赫屯真定，蒙克進據磁、相，渤海萬戶大托卜嘉圍河間。是日，命龍神衛四廂都指揮使馬忠、沂州觀察使張煥將所部合萬人，自恩、冀趨河間以襲之。
丙申，呂好問兼門下侍郎。
觀文殿大學士、提舉西京嵩山崇福宮徐處仁為大名尹、北道都總管。
初，南都之圍，處仁在城中，都人指為奸細，殺其長子直秘閣庚，處仁感疾，至是力疾入見而行。
簽書樞密院事曹輔卒。
時前執政皆免，輔獨留。始至南都，首陳五事：一曰分屯要害以整兵伍；二曰疆理新都以便公私；三曰甄拔人才以待駕馭；四曰經制盜賊，恩威並行，叛則討之，服則舍之；五曰裂近邊之地為數節鎮以謹秋防。帝嘉納。未幾，以病卒，諡忠達。
丁酉，黃潛善兼御營使，同知樞密院事汪伯彥兼御營副使。
初制，殿前、侍衛馬步司三衙禁旅合十餘萬人，高俅得用，軍政懈弛，靖康末，衛士僅三萬人，及城破，所存無幾。至是殿前司以殿班指揮使左言權領，而侍衛二司猶在東京，禁衛寡弱。諸將楊惟忠、王淵、韓世忠以河北兵，劉光世以陝西兵，張俊、苗傅等以帥府及降盜兵，皆在行朝，不相統一。乃置御營司，總齊軍政，因所部為五軍，以王淵為都統制，韓世忠、張俊、苗傅等並為統制宮，又命劉光世提舉使司一行事務。潛善、伯彥別置親兵各千人，優其廩賜，議者非之。
詔翟興團結義兵，保護祖宗陵寢。
遣統制官薛廣以三千人出內黃，張瓊以二千人出開德，共復磁州。
邵溥為京城副留守。
王時雍責授安化軍節度副使，黃州安置，以言者論時雍圍城中擅行三省事也。
吳幵自陳：「國家禍變，不能死節，乞正典刑。」詔以龍圖閣學士提舉江州太平觀。
莫儔自陳：「久留敵營，備遭困辱，乞置散地。」詔以述古殿直學士提舉亳州明道宮。
戊戌，詔贈李若水觀文殿學士，賜其家銀帛五百匹、兩，官子孫五人。
以路允迪、耿延禧為京城撫諭使。王倫遷朝奉郎，假刑部侍郎，充大金通問使，進士朱弁為修武郎，副之；又以傅雱假工部侍郎，充通和使，武功大夫趙哲副之。
倫家貧無行，以任俠往來京、洛間。京城破，淵聖御宣德門，都人喧呼，倫乘勢徑造御前曰：「臣能彈壓。」帝解所佩夏國寶劍賜之。倫曰：「臣未有官，豈能服眾！」帝亟取片紙書王倫除兵部侍郎。倫與惡少數人傳旨撫定。至是上書自伸前志，乞使敵國問二聖起居。既而議改雱為祈請使，閤門宣贊舍人馬識遠為副，而倫、弁、哲不遣。
時潛善等復主議和，因用靖康誓書，畫河為界。始，敵求割蒲、解，圍城中許之。潛善乃命刑部不得眷赦文河東、北兩路及河中府解州；其乙未、丁酉所遣兵，且令屯大河之南，應機進止。
己亥，詔：「朕將謹視舊章，不以手筆廢朝令，不以內侍典兵權；容受直言，斥去浮靡，非軍功無異常，非戎備無僝工。若群臣狃以故習，導諛諱過；大臣蔽賢，所主非實；台諫糾慝，有言非公；凡此之屬，必罰無赦。」
時諸道勤王兵皆至行在。陝西將官王德，初隸劉光世為右軍將官，德有威名，號「王夜叉」。
以胡蠡為高麗國信使，黃越副之。
李綱誅軍賊周德於江寧。
德既作亂，會經制司屬官鮑貽遜統勤王兵七千至城下，江淮發運判官、直徽猷閣方孟卿檄貽遜進兵逼城。德乃受招，而殺掠如故。知溧陽縣楊邦乂亦起民兵討之。綱至太平州，遣使諭以勤王，始受節制，然猶桀驁，欲乘間逃去。綱次江寧，與江南東路轉運判官、權安撫司事李彌遜謀，大犒群賊於轉運司，執德與其徒聶旺，磔於市，誅黨四十餘人，而令提舉常平王枋統其餘兵。旋改鮑貽遜宣教郎，楊邦乂就升通判江寧府。
庚子，詔：「靖康大臣，主和誤國。特進李邦彥，責授建寧軍節度副使，安置潯州；崇信軍節度副使、涪州安置吳敏移柳州，秘書少監、亳州居住蔡懋移英州，責授正奉大夫、提舉南京鴻慶宮李梲惠州，中大夫、提舉亳州明道宮宇文虛中韶州，承議郎、提舉亳州明道宮鄭望之連州，通直郎、提舉杭州洞霄宮李鄴賀州，並安置。」
壬寅，封後宮潘氏。帝在康邸，宣和皇后為納之，有寵。邢後北去，妃以無名位得留，至是封賢妃，以梁師成第賜其叔父永思。
江淮發運使梁揚祖與工部員外郎楊淵同提領措置東南茶鹽公事，置司真州。
時東北道梗，鹽筴不通。揚祖奏：「真州，東南水陸要衝，宜遣官置司，給賣鈔引，所有茶鹽錢並充朝廷封樁，諸司毋得移用。」故有是命。
以開封尹徐秉哲充徽猷閣直學士、提舉江州太平觀。
趙子崧言：「京城人士籍籍，謂王時雍、徐秉哲、吳幵、莫儔、范瓊、胡思、王紹、王及之、顏博文、餘大均，皆左右賣國，逼太上皇，取皇太子，污辱六宮，公取嬪御，捕系宗室，盜竅禁中財物。張邦昌未有反正之心，十人皆日夕締謀，冀以久假。至僭號時，思獻赦文，直用濮安懿王廟諱。邦昌皇恐，博文則曰：『雖欲避堯之子，其如畏天之威！』伏望將此十人付獄鞫治，明正典刑，以為萬世人臣之戒。」
是日，淵聖皇帝次代州，度太和嶺，至雲中，留十餘日。自離都城，舊臣無敢問起居者，至代州，惟滕茂實迎謁於道。茂實以靖康初出使，時兄祹通判代州，已先降。宗翰素重茂實，遷之代州，又自京師取其弟華實同居。茂實聞淵聖將至，即自為哀詞，篆「宋工部侍郎滕茂實墓」九字，取奉使黃幡裹之，授其友董銑。翼日，淵聖及郊，具冠幘，號哭迎拜。宗翰逼令易服，茂實力拒不從，並請侍舊主俱行，不許。
癸卯，詔以二聖未還，罷天申節上壽常禮。自是至紹興十二年皆如之。
姚平仲再復吉州團練使，所在出榜，召赴行在。平仲劫寨不利，傳者以為亂兵所殺。靖康末，復忠州刺史。帝思其才，命所在訪之。或雲平仲隱九江山中。
乙巳，詔諸路勤王兵還營，令所在人賜錢三千。
資政殿學士、簽書樞密院事張叔夜卒。
初，叔夜北遷，道中惟飲湯水，至白溝，禦者曰：「過界河矣。」矍然而起，仰天大呼，翼日，扼吭死，年六十三。遙拜觀文殿大學士、醴泉觀使。又，何至金國，不食死。孫傅北遷，不知所終。
丙午，詔：「覃恩進秩，惟侍從及宗室南班官給告，餘並尚書省出敕。」
知同州唐重上疏言：「今急務有三，大患有五。急務大率以車駕西幸為先；其次則建籓鎮，封宗子，守我土地，緩急無為敵有；再欲通夏國之好，繼青唐之後，使相掎角以緩敵勢。所謂大患者：法令滋彰而官吏因緣為奸；朝綱委靡而士夫相習誕謾；軍政敗壞而將兵奔潰；國用既竭而利源又失；民心已離而調發方興。欲救此者，莫若於守祖宗成憲，登用忠直，大正賞刑，選將帥之臣，擇循良之吏。天下大計，無出於此。」
金人破河中府，貴州防禦使、權府事郝仲連死之。
初，金人攻河中，守臣席益遁，范致虛遣仲連節制軍馬，屯河中，就權府事。至是洛索以重兵壓府城，仲連力戰而外援不至，度不能守，先自殺其家；城破，不屈，洛索使擊殺之。後贈中侍大夫、明州觀察使。
丁未，路允迪守吏部尚書，王襄領開封府職事。
詔「文武臣僚，非篤疾廢疾，毋得陳乞致仕。」以士大夫避事求退者眾也。
是日，道君皇帝次燕山府，館於延壽寺。上皇以烏淩噶色呼美有迎奉勞，遺以後宮曹氏，曹武穆王彬之裔，寧德後近侍也。
時司馬朴在燕，有傳建炎登極赦書至者，樸私遣持詣上皇，為人所告。金主憐其忠，釋之。
庚戌，宗澤充龍圖閣學士、知襄陽府，權邦彥充天章閣待制、知荊南府，直秘閣、知深州姚鵬升直龍圖閣、知洪州。時黃潛善等不欲澤居中，故與河北勤王守臣並命。
辛亥，太師、鎮南軍節度使、中太一宮使樂平郡王鄭紳，謁告往江浙改葬。紳，道君皇后父也。未幾。薨，諡熹靖。
壬子，張邦昌以覃恩遷太傅。
丙辰，張所為尚書兵部員外郎。
所案視陵寢還，上疏，略云：「恭聞行在留南京，軍民俱怨，不知誰為此謀者？京師重城八十里之廣，宗社、宮闕、省闥、百司皆在，居之足以控制河東、河北根本之地。以臣計之，實有五利：奉宗廟，保陵寢，一也；慰安人心，二也；系四海之望，三也；釋河北割地之疑，四也；早有定處而急於邊防，五也。一舉而五利，而陛下不為。臣知此時遷延，別無長策，不過緩急之際，便於南渡。不知國家安危，在乎兵之強弱，將相之賢不肖，而不在乎都之遷與不遷也。誠使兵弱而將相不肖，雖雲渡江，安能自保？大河不足恃，大江亦不足恃，徒使人心先離，中原先亂耳。為今之計，允宜圖任將相，協謀其力，經營朔方，鼓勵河北忠憤之人，使人自為戰，則強敵可摧，土宇可保，京師可以奠枕而都矣。」所復言黃潛善兄弟奸邪，恐害新政，潛善引去，帝諭留之，乃罷所言職。潛善意未已，尋責鳳州團練副使，江州安置。
李孝忠破襄陽府，守臣直徽猷閣黃叔敖棄城去。孝忠入城肆焚掠，盡驅強壯為軍。
丁巳，范致虛為觀文殿大學士。
兩浙路提點刑獄季質試太常少卿。質，邦昌子婿，聞僭位，自系越州獄，提舉茶鹽司以聞，至是擢用之。
戊午，太常少卿周望，假給事中，充大金通問使；趙哲領達州刺史，副之。
邵興據解州神稷山，屢與金人戰。時金將鶻眼屯安邑，執其弟招之。興不顧，飲泣死戰，大破金軍。
是月，管幹龍德，宣贊舍人曹勳，自燕中間道南還。
先是上皇至邢、趙間，燕王俁以絕食歿於慶源，斂以馬槽，猶露雙足。至真定，過河，士餘日，上皇密語勳曰：「我夢四日並出，此中原爭立之象，不知臣民肯推戴康王否？」翼日，出御衣三襯，自書領中曰：「可便即真，來救父母。」復諭：「如見康王，第奏：有清中原之策，悉舉行之，毋以我為念。」並持韋賢妃信，令勳間行南還。邢夫人亦脫金環，使內侍付勳曰：「為我白大王，願如此環，早得相見。」瀕行，復諭王：「藝祖有誓約，藏之太廟，誓不殺大臣及言事者，違者不祥。」
六月，己未朔，李綱至行在。
先是范宗尹主議和，乃言綱名浮於實而有震主之威，不可以相。章三上，不報。會詔勤王之師還本道，綱遂留升、潭兵於泗，自詣南都。途次，顏岐遣人持劾副遺綱。帝聞綱至，趣召入，見於內殿。綱涕泣，並辭新命，且言：「臣愚蠢，但知有趙氏，不知有金人。言者謂臣才不足以任宰相則可，謂金人所惡不當為相則不可。若為趙氏之臣而金人喜之，反可為相，則賣國以與人者，皆為忠臣矣。願乞身以歸田裡。」帝曰：「朕知卿忠義，靖康時嘗欲言於淵聖，使遠人畏服，非相卿不可。」綱頓首謝，然猶未受命也。
奉國軍節度使王宗濋責授定國軍節度副使，邵州安置，坐首引衛兵逃遁，致都城失守也。
宗澤自衛南分兵屯河上，以數百騎赴南都，入對。帝將留澤，而黃潛善、汪伯彥惡之，乃令之襄陽。
庚申，詔李綱立新班奏事。
執政退，綱留上十議，且言：「陛下度其可施行者，願賜施行，臣乃敢受命。」一議國是，略謂：「今日並主和議，蓋以二聖播遷，非和則速其禍。不知漢高與項羽戰於滎陽，太公為羽所得，置之幾上屢矣，高祖之戰彌厲，羽卒不敢害而還之。昔金人與契丹戰，必割地厚賂講和，既和則又求釁以戰，二十餘載，卒滅契丹。金又以此惑中國，至於破都城，墮宗社，易姓改號，而朝廷猶以和議為然，是將以天下畀之而後已也。為今之計，專務自守，建籓鎮於要害之地，置帥府於大河及江、淮之南，修城壁，治器械，教水軍，習車戰，使其進無抄掠之得，退有邀擊之患，則雖有出沒，必不敢以深入。故今日法勾踐嘗膽之志則可，法其卑詞厚賂則不可。止當歲時遣使奉問二聖，三數年間，軍政益修，甲車咸備，然後大舉討之，以報不共戴天之仇，而雪振古所無之恥。」一議巡幸，略謂：「天下形勢，關中為上，襄、鄧次之，建康又次之。今宜以長安為西都，襄陽為南都，建康為東都，各命守臣，葺城池，治宮室，積糗糧，以備巡幸。三都既成，其利有三：一則藉巡幸之名，使國勢不失於太弱；二則不置定都，敵人無所窺伺；三則四方望幸，奸雄無所凱覦。至汴梁，宗廟社稷所在，天下根本，陛下即位之始，豈可不一見宗廟以安都人之心！願先降敕，以修謁陵寢為名，擇日巡幸。」一議赦令，略謂：「惡逆不當赦，罪廢不當盡復，選人不當盡循資格。今登寶位赦書，一切比附張邦昌偽赦非是，宜改正以法祖宗。」一議僭逆，略謂：「張邦昌久與機政，擢冠宰司，國破而資之以為利，君辱而攘之以為榮，易姓建邦，四十餘日，逮金人之既退，方降赦以收恩。考其四日之手書，猶用周朝之故事。願肆諸市朝，以為亂臣賊子戒。」一議偽命，略謂：「國家更大變，士大夫屈膝偽庭者，不可勝數，宜依唐肅宗六等定罪，以勵士風。」一議戰，謂：「軍政久廢，宜一新紀綱，信賞必罰。」一議守，謂：「沿河及江、淮，措置抗禦以扼敵沖。」一議本政，略謂：「朝廷之尊卑，繫於宰相之賢否。唐至文宗，可謂衰弱，武宗得一李德裕而威令遂振。德裕初相，上言：『宰相非其人，當亟廢罷；至天下之政，不可不歸中書。』武宗聽之，故能削平僭偽，號為中興。我朝自崇、觀以來，政出多門，閹官、恩幸、女寵，皆得以干預朝政。所謂宰相者，保身固寵，不敢為言，以至法度廢弛，馴致靖康之禍。原陛下察德裕之言而法武宗之任，監崇、觀之失以刷靖康之恥。」一議責成，略謂：「靖康間進退大臣太速，功效蔑著；宜擇人而久任之，以要成功。」一議修德，略謂：「初膺天命，宜益修孝悌恭儉之德，以副天下之望。」帝與潛善等謀之，翼日，出其章付中書，惟僭逆、偽命二章不下。
靖康軍節度使，知西外宗正事仲湜為開府儀同三司，封嗣濮王。
金左副元帥宗翰還西京。金主詔曰：「自河之北，今既分畫，重念其民，或見城邑有被殘者，遂相堅守，若即討伐，生靈可湣。其申諭以理，招輯安全之。倘執不移，自當致討。若諸軍敢利於俘掠，輒肆蕩毀者，底於罰。」
辛酉，名潛邸為升暘宮。
以徐秉哲假資政殿學士，領開封尹，充大金通問使。秉哲不受命，責授昭信軍節度副使，梅州安置。
壬戌，李綱言：「今日急務，在通下情。」乃詔置檢鼓院於行宮便門外，以達四方章奏。
顏岐充徽猷閣待制、提舉亳州明道宮，以岐嘗論李綱故也。
范宗尹亦求去，乃詔為徽猷閣待制、知舒州。徽猷閣待制、提舉亳州明道宮錢伯言為開封尹。
詔：「宗室銜位不書姓名，官司毋得受。」
自熙寧以來，宗室外官，單銜奏事，並不著姓。至是趙子崧以表謝上，黃潛善援近旨劾之，乃申明行下。
癸亥，張邦昌責授昭化軍節度副使、潭州安置，所過巡尉伴送，仍令監司、守臣常切覺察，月具申尚書省。
李綱言：「王時雍等四人，與金人傳導指意，議廢趙氏，脅迫二聖出郊，又受偽命為執政，實為罪魁。」時徐秉哲已先竄，於是移時雍高州，吳幵永州，莫儔全州，並安置。呂好問謂綱曰：「王業艱難，正納汙含垢之時，遽繩以峻法，懼者眾矣。」綱不納。
贈徽猷閣待制、知懷州霍安國延康殿學士。
李綱言：「自崇、觀以來，朝廷不復崇尚名節，故士大夫寡廉鮮恥，不知君臣之義，靖康之禍，視兩宮播遷如路人，然仗節死義，在內惟李若水，在外惟霍安國，餘未有聞。願詔諸路詢訪，優加贈恤。」乃自安國及劉韐以下次第褒錄，復詔諸路詢訪死節以聞。
初，賊祝靖寇荊南，安撫使鄧雍遁。賊乘勢欲渡江，知公安縣程千秋率邑人及廣西，湖南勤王之兵在邑者禦之，復遣人渡江，焚舟毀筏，殺賊甚眾。李希忠繼至，千秋沿江設備，唐愨自鼎州，復調本路弓弩手助之，賊乃去。
時通判鄂州趙令裨，部官兵戍武昌縣。賊閻謹犯黃州，其徒縱掠，既去，令裨渡江存撫，黃人德之。
自金再圍城，京西、湖北諸州，悉為賊寇侵犯，隨州陸德先、復州趙縱之、郢州舒舜舉與荊南、德安皆失守，獨知汝州、徽猷閣待制趙子櫟，知襄陽府、直徽猷閣黃叔敖，知蔡州、直秘閣閻孝忠，知漢陽軍、朝議大夫李彥卿，能守境捍賊。至是李綱言於帝，奪雍龍圖閣直學士，罷德先等三人，仍奪其職。遷子櫟寶文閣直學士，叔敖秘閣修撰，孝忠進一官，彥卿直秘閣，千秋進二官，通判荊南府，而擢令裨直龍圖閣、知黃州。
甲子，詔犒設行在將士，撫循百姓，蠲賦役，改弊法，招群盜，案贓吏。
綱又言：「靖康間號開言路，遇有議論，鯁峭者輒加遠竄，其實所以塞之也。」帝乃詔：「靖康敢言之士有竄逐者，悉召還。」
李綱以覃恩遷正奉大夫，仍兼御營使。
時河東、北所失才十餘郡，餘皆為朝廷固守。綱言：「今日中興規模，有先後之序，當修軍政，變士風，裕賢才，寬民力，改弊法，省冗費，誠號令，信賞罰，擇帥臣，選監司。俟吾政事已修，然後可議興師。中尤急者，當先理河北、河東，蓋兩路，國之遮罩。今河北惟失真定等四郡，河東惟失太原等七郡，其餘率推其土豪為首，多者數萬，少者數千。宜於河北置招撫司，河東置經制司，擇有才者為使，以宣陛下德意。有能保一郡者，寵以使名，如唐之方鎮，俾自為守。否則食盡援絕，必為金人所用。」帝許之。
復帝姬為公主。於是賢德懿行大長帝姬封秦國，淑慎長帝姬封吳國。
始，張邦昌既廢，范瓊不自安。朝議以其握兵，特詔：「節義所以責士大夫，至於武臣卒伍，理當闊略。惟王宗濋首引衛兵逃遁，以致都城失守，不可不責。此外一切不問，以責後效。」
乙丑，馬忠為河北經制使，張所、直秘閣、通判河陽府傅亮赴行在。以王淵代忠龍神衛四廂都指揮使。
詔：「自今以絹定罪，並以二千為淮。」舊制，以絹計贓，千三百為一匹。有言絹直近高，乃改定。
丁卯，詔河東、北郡縣，略謂：「河東，北國之遮罩，靖康間，以金人憑陵，不得已以割地為名，將以保全宗社。今君父之仇，不共戴天，兩河之地，何割之有！方命帥遣師以為聲援，州縣守臣，有能保一方及力戰破敵者，當即授以節龯。應移用稅賦，辟置將吏，並從便宜。其守臣皆遷進職。餘次第錄之。」
喻汝礪為四川撫諭官。
初，汝礪自京師見帝，覆命為郎，汝礪因對：「近聞遷都之議，臣以為敵可避，都不可遷。汴都，天下根本，舍汴都而都金陵，是一舉而擲中州之地以資於敵矣。夫以諸葛亮之才而不能軋曹操，李克用之勇而不能抗朱溫者，蓋曹魏、朱梁先定中原，庸蜀、晉陽朅然一方，安足以當其強大！臣謂中原決不可舍，以為興王之資：汴都決不可遷，以蹈金人之計。」帝命赴都堂與李綱語。綱奇之。尋以母老、乞歸省，遂除撫諭官，且令督輸四川漕計羨緡及常平錢物。汝礪入辭，復奏言：「金人決渡河，陛下宜急為之防，毋以宴安之故而成鴆毒之憂。」帝嘉納之。
戊辰，以宗澤知開封府。
澤聞黃潛善等復倡和議，上疏言：河之東北、陝之蒲、解三路，為祖宗基命之地。今聞刑部指揮，不得譽播赦文於兩河、蒲、解，是欲裂前王一統之宏規，蹈東晉既遷之覆轍。誰為此謀，不忠不孝！臣雖駑怯，當躬冒矢石，為諸將先。」帝壯之，以澤知青州，召延康殿學士、知青州曾孝序赴行在。
李綱言：「京師根本之地，新經擾攘，人心未固，不得忠義之士加意撫綏，非獨外憂，且有內變。」帝乃徒澤知開封府。既而青州民詣南都借留孝序，帝許之。
己巳，俞向改知陝州。
向初除朝議郎、充秘閣修撰、知河南府兼西道都總管，代姚古也，至是以孫昭遠代之。朝廷先聞昭遠在陝西，就除知陝州，既而令將所募西兵赴行在。內鄉賊尚虎，有眾萬餘，昭遠破之。至南都，入見，即以為河南尹、西京留守、西道都總管，悉以昭遠所募兵三千人付張俊，昭遠獨與蜀兵數百之河南。
庚午，尚書右司員外郎蘇遲直秘閣、知高郵軍。
既至，守臣趙士瑗以發運司舉留，遮境不受代。詔貶士瑗二秩，依舊在任，徙遲知婺州。汪藻言：「今以士瑗為非，則方命不從者，堯四凶之罪也，不可使之在任；以士瑗為是，則借留在任者，漢循吏之恩也，不可使之降官。一士瑗之身而賞罰如此，臣竊惑之。願斥士瑗，以為後來鄙夫之戒。」不從。
辛末，以賢妃潘氏生皇子旉，赦天下。
籍諸路神霄宮財谷付轉運使，充省計；拘天下職田錢隸提刑司。士民封事可采者，看詳官由尚書省取旨旌擢；黨籍及上書人，盡還合得恩數。諸郡縣各舉才謀勇略可仗者三人，赴御營司量才錄用。
始，李綱言：「陛下即位，赦書不及河東、北勤王之師。夫兩路為朝廷堅守，赦令不及，人皆謂已棄之，何以慰忠義之心！至勤王之師，雖未嘗用，然在道半年，荷戈擐甲，冒犯雪霜，疾病死亡，不可勝數，倘不加以恩恤，後復有急，何以使人！願因今赦，並示德音。」帝從之。
唐重充天章閣直學士、知京兆府。
直秘閣劉岑，自河東還行在，帝問可守關中者，岑薦重可用。又薦朝請大夫、提舉陝西常平公事鄭驤，除直秘閣、知同州兼沿河安撫使；通判京兆府曾謂為陝西轉運判官。
時軍興之後，軍府壁立，重乃告之於成都府路判官趙開，籍其資，修城池，備供張，且率長安父老子弟請帝駐蹕漢中，治兵關中。驤亦疏言：「長安四塞，天府之國，項羽棄之高祖，李密棄之太宗，成敗灼然，乞為駐蹕之計。」
壬申，李綱請降見錢鈔三百萬緡，賜兩河市軍需。因命使臣齎夏藥，遍賜兩河守臣將佐，且命起京東夏稅絹於北京，河東衣絹於永興軍，以待支取。於是人情翕然，蠟書日至，應募者甚眾。
是日，班軍制：凡師行鹵掠違節制者死，臨陳先奔者族，敗軍者誅，全隊一軍危急而它軍不救者刑主將；餘如軍法從事。
乙亥，汪伯彥請兩河、京東、西增置射士，縣五百人，悉募土人有產籍者，置武尉以掌之，縣令領其事，凡四縣置二將。射士挽弓至二石五斗以上及教頭滿七年無過者，皆補官。江、浙、淮南諸路，大縣增二百人，小縣百人。從之。尋用知光州任詩言，每半歲令通判詣縣案閱。未幾，復增於閩、廣、荊湖等路，且令提刑按察，應募者免其身丁。
宗澤至東京。
自金兵退歸，樓櫓盡廢，諸道之師，雜居寺觀，資賊縱橫，人情兇懼。時金人留屯河上，距京師不二百里，金鼓之聲，日夕相聞。澤至京，下令曰：「 為盜者，贓無輕重，皆從軍法。」由是盜賊屏息，人情粗安。一日，有金使牛大監等八人，以使偽楚為名，直至京師，澤曰：「此覘我也。」命留守范訥械{畾糸} 之，聞於朝。
戊寅，汪伯彥進知樞密院，張愨除戶部尚書。
李綱言：「愨以曉財利勤幹稱，判曹事乃其任也，今除太峻，未副人望，乞稍緩之。陛下用宰相，臣不得而知，至於執政，臣固當與聞者。」
傅雱遷宣教郎，充大金通問使。
初，黃潛善等既奏遣周望往河北、河東獨未有人。李綱言：「今日之事，內修外攘，使國勢日強，則二聖不俟迎請而自歸。不然，雖冠蓋相望，卑辭厚禮，終恐無益。今所遣使，但當奉表兩宮，致旦暮之忱可也。」帝乃命綱草二帝表，致書宗翰。雱遂與其副馬識遠行。
己卯，詔：「三省、樞密院置賞功司，三省委左右司郎官，樞密院委都承旨檢察以受功狀，三日不行，罰；行賂乞取者，依軍法。仍以御史一員領其事。」用右正言鄧肅請也。
李綱請以河北之地建為籓鎮，朝廷量以兵力援之；沿河、淮、江置帥府、要郡、次要郡以備控扼。沿河帥府十一，京東東路治青、徐、西路治鄆、宋、京西北部治許、洛，南路治襄、鄧，永興軍路治京兆，河北東路治魏、滄。沿淮帥府二，治揚、廬。沿江帥府六，治荊南、江寧府、潭、洪、杭、越州。大率自川、陝、廣南外總分為九路，每路文臣為安撫使、馬步軍都總管，總一路兵政，許便宜行事；武臣副之。要郡以文臣知州，領兵馬鈐轄；次要郡以文臣知州，領兵馬都監，許參軍事；皆以武臣為之副。如朝廷調發軍馬，則安撫使措置辦集以授副總管。若帥臣自行，則漕臣一員隨軍，一員留攝帥事，憲臣文武各一員，彈壓本路盜賊。沿河帥府八軍，要郡六軍，次要郡三軍，非要郡二軍；沿淮帥府五軍，要郡三軍，次要郡二軍，非要郡一軍；沿江帥府五軍，要郡三軍，次要郡一軍，非要郡半軍；軍二千五百人。自帥府外，要郡四十，次要郡三十六，總為兵九十六萬七千五百人，非要郡不預。又別置水軍帥府兩軍，要郡一將。綱又請出度牒、鹽鈔及募民出財，使帥府常有三年之積，要郡二年，次要郡一年。疏奏，悉從之。先遣御營司幹辦公事楊觀復往江、淮造舟，餘路悉委憲臣措置。
范訥落節龯，淄州居住。鄧肅論：「訥去年出師兩河，望風先遁，遂奔南京，擁眾自護。今在東京揭榜，有曰『今日汴京已為邊面』。兩河之地，陛下未嘗棄置，軍民效力，幾於百萬，日有捷音，訥乃呼為邊面，且日思去計。嘗曰：『留守之道四，戰、守、降、走而已。今戰則無卒，守則無糧，不降既走耳。』 此語大播郡邑，非屬風聞。漢得人傑，乃守關中，豈奔軍之將可與比乎！」疏入，遂有是命。
金右副元帥宗望還自涼陘，庚辰，以寒疾卒。宗望首創南伐之謀，兵機神速，故所向克捷。旋封魏王，後改封宋王，諡桓肅。
時漢國王宗傑相繼卒，後諡孝悼。宗傑、宗望、皆太祖子；宗傑聖穆皇后所生，宗望欽憲皇后所生也。
詔以二聖未還，郡縣官毋得用樂。
辛巳，詔：「沿大河置巡察六使，自白馬、浚抵滄州，分地以為斥候。」
李綱言：「國家禦戎，皆在邊郡，金人乃擾吾心腹。請命諸路州軍以漸修葺城池，繕治器械，朝廷量行應副。」乃命城池應修者，降度牒與之。又令淮、浙、荊湖六路，以常平錢造衲衣二十萬及市竹槍、箭簳、弩樁輸行在。帝嘗問綱：「靖康初能守京城，金人再至，遂不克守，何也？」綱曰：「金人初來，未知中國虛實，雖渡河而尼瑪哈兵失期不至，再來則兩路並進；初時勤王之師，數日皆集，再來圍城，始召天下兵，遂不及事；初時金人寨於西北隅，而行營司兵屯城中要地，四方音問不絕，再來朝廷自決水浸西北隅，而東南無兵，敵反據之，故外兵不得進。又，淵聖即位之初，將士用命；其後刑賞失當，人盡解體，城中無任責之人，敵至，造橋渡濠，全不加恤，敵遂登城。此前後所以異也。」
壬午，張愨同知樞密院事。
甲申，詔：「尚書戶部右曹所掌坊場、免役等法及所轄庫務，並歸左曹，以尚書總領。」
乙酉，詔監司、州縣職田並罷，令提刑司盡數申尚書省。
以宗澤為延康殿學士、開封尹、東京留守。抗疏請帝還京，不聽。
錢蓋復龍圖閣待制，充陝西總制使；右武大夫、恩州觀察使、主管西蕃部族趙懷恩，特封隴右郡王。
初，蓋在陝西，嘗建議：「青唐無豪發之得，而所費不資，請求唃氏後而立之，必得其力。」帝是其策，俾持告賜懷恩，因召五路兵赴行在。
初，京西北路提點刑獄公事許高，河北西路提點刑獄公事許亢，總師防洛口，望風奔潰，奪官，流瓊州、吉陽軍。高、亢自潁昌以五百騎趨江南，至南康，謀為變，知軍事李定、通判韓璹以便宜斬之，及是以聞。眾謂擅殺非是，李綱言：「高、亢之棄其師，朝廷不能正軍法，而猝取誅之，必健吏也。使後日受命捍賊者，知退去而郡縣之吏亦得誅之，其亦少知所戒乎！是當賞。」乃命進一官。
丙子，李綱上疏，一曰募兵，謂：「熙、豐時，內外禁旅五十九萬人，崇、觀以來，闕而不補者幾半。為今之計，莫若取財於東南而募兵西北。河北之人為金人所擾，未有所歸，關西、京東、西流為盜者，不知其幾。請乘其不能還業，遣使招之，合十萬人，於要害州軍別營屯戍，使之更番入衛行在。」二曰買馬，謂：「金人專以鐵騎取勝，而吾以步軍敵之，宜其潰散。今行在之馬不滿五幹，可披帶者無幾，權時之宜，非括買不可。請先下令，非品官將校，不許乘馬；然後令州籍有馬者，以三等價取之，嚴隱寄之法，重搔擾之禁，則數萬之馬，尚可得也。至其價則須募民出財以助，多者償以官告、度牒。」詔三省以次施行。其募兵陝西、河北各三萬人，委經制招撫司；京東、西各二萬人，委本路提刑司。潰卒、廂軍，皆許改刺。
詔：「京東西、河北東路及永興軍、江、淮、荊湖等路，皆置帥府、要郡。」
初，李綱欲因帥府以寓方鎮之法，黃潛善等言：「帥府、要郡雖可行，但未可如方鎮割隸州郡。仍命帥府、要郡屯兵有差，遇朝廷出師，則要郡副鈐轄、鈐轄、副都監皆以其軍以師。」綱又言：「步不足以勝騎，騎不足以勝車，請以車制頒於京東、西路，使製造而教習之。其法用靖康間統制官張行中所創兩竿雙輪，上載弓弩，又設皮籬以捍矢石，下設鐵裙以衛人足，長兵御人，短兵御馬，旁施鐵索，行則布以為陳，止則聯以為營。每車用卒二十有五人，四人推竿以運車，一人登車以發矢，餘執軍器夾車之兩傍。每軍二千五百人，以五之一為輜重及衛兵，餘當車八十乘；即布方陳，則四面各二十乘，而輜重處其中。」諸將皆以為可用，乃命兩路憲臣總領。
丁亥，張所借通直郎、直龍圖閣，充河北西路招撫使。
初，上皇北遷，龍德器玩皆為都監王球竊取，至是內侍陳烈以其餘寶器來上，皆遐方異物。李綱諫，帝命碎之。時綱每留身奏事，多所規益，如論開封收買童女及待遇諸將恩禮宜均一，帝皆嘉納。
詔：「文臣許養馬一匹，餘官吏士民有馬者並赴官，委守令籍為三等，以常平封樁錢償其直。馬高四尺六寸為上等，率直百千，餘以是為差。有田之家則折其稅，僧道俱以度牒取償。限半月籍定，有隱寄者，以違制論。買及百匹，則守倅、令佐遷一官，不及者等第推賞。諸軍團練，以五人為伍，伍有長；五伍為甲，甲有正；四甲為隊，五隊為部，皆有二將；五部為軍，有正副統率。凡招軍，量增例物，其白身充募者全給，潰兵、降盜及它軍改刺者半之。陝西六路，仍聽支諸司錢及截川綱金銀。如有良家子願備弓馬從軍者，依敢勇法，月給錢米。官吏、寺觀、民戶願以私財助國者，聽於所在送納，等第推恩。仍令當職官勸誘，而憲臣總之，解赴行在。」皆用綱所請也。
諫議大夫宋齊愈疏論李綱，謂：「民財不可盡括，西北之馬不可得，東南之馬又不可用。至於兵數，郡增二千，歲用千萬緡，費將安出！」帝納之。
顯謨閣學士翟汝文奏：「祖宗上供，悉有常數，後為獻利之臣所增者，當議裁損。如浙東郡預買絹歲九十七萬六千匹，而越乃二十萬五百匹，以一路計之，當十之三。矧經方寇焚劫，戶口凋耗，今乞將戶三等以上減半，四等以下權罷。及身丁錢鹽舊有定製，其後折米而已，今悉為帛，臣以為宜納見直。」從之。

