
秋，七月，庚辰，徐壽輝將項普略，引兵自徽、饒犯昱嶺關，攻杭州。城中倉猝無備，參政樊執敬，遽上馬率眾出，中途與賊遇，射死賊四人，賊逐之，復射死三人，已而賊來益眾，填咽街巷，且縱火，眾皆潰去。賊呼執敬降，執敬怒叱之曰：「逆賊，守關吏不謹，汝得至此，恨不碎汝萬段，何謂降邪！」乃奮力斫賊，因中創死。僕田也先馳救之，亦中槍死。
時董摶霄從江浙平章嘉琿征安豐，乘勝攻濠州，會朝廷命移軍援江南，遂渡江至德清，而杭州已陷。嘉琿問計，摶霄曰：「賊見杭州子女玉帛必縱掠，不暇為備，宜急攻之。今欲退保湖州，設賊乘銳趣京口，則江南不可為矣。」嘉琿猶豫未決，諸將亦難其行。摶霄正色曰：「江浙，相君方面，既陷而及今不取，誰任其咎！」復拔劍顧諸將曰：「諸君荷國厚恩，而臨難苟免。今相君在是，敢有慢令者斬！」遂進兵薄杭州。賊迎敵至鹽橋，摶霄麾壯士突前，諸將相繼夾擊，凡七戰，追殺至清河坊。賊奔接待寺，塞其門而焚之，賊皆死，遂復杭州，餘杭、武康、德清次第以平，摶霄亦受代去。
賊之入城也，偽帥項葵、楊蘇，一屯明慶寺，一屯北關門妙行寺，稱彌勒佛出世以惑眾，不殺不淫，招民投附者，注姓名於籍，庫中金帛，悉輦以去。平章嘉琿自湖州統軍還，舉火焚城，殘傷殆盡，誅附賊充偽職者范縣尹等，裡豪施尊禮、顧八迎敵官軍，剮於市，家產並沒入官；省都事以下，坐失守城池，罷黜不敘；省官復任如故。
賊復自昱嶺關寇於潛，行省乃假摶霄為參知政事，復提兵討之。摶霄即日引兵至臨安新溪，新溪為入杭要路，分兵守之，而以大軍進至叫口，及虎檻，遇賊，皆大破之，追擊至於潛，遂復其縣治，既又復昌化及昱嶺關，降賊將潘大間二千人。賊又有犯千秋關者，摶霄還軍守於潛，而賊兵大至，焚倚郭廬舍。摶霄按軍不動，左右請出兵，摶霄曰：「未也。」遣人執白旗登山望賊，約曰：「賊以我為怯，必少懈，伺其有隙，則麾所執旗。」又伏兵城外，皆授以火砲，復約曰：「 見旗動，砲即發。」已而旗動砲發，兵盡出，斬首數千級，遂復千秋關。
未幾，賊復攻獨松、百丈、幽嶺三關，摶霄乃先以兵守多溪，多溪，三關要路也。既又分為三軍，一出獨松，一出百丈，一出幽嶺，然後會兵搗賊巢，遂乘勝復安吉。賊帥梅元等來降，且言復有帥十一人慾降者，即遣偏將餘思忠至賊寨諭之。賊皆入暗室潛議，思忠持火投入室內，拔劍語眾曰：「元帥命我來活汝，汝復何議！」已而火起，焚其寨，叱賊黨散去，而引賊帥來降。明日，進兵廣德，克之。
時蘄、饒諸賊復犯徽州，賊中有道士，能作十二里霧，摶霄引兵擊之。已而妖霧開豁，諸伏兵皆起，賊大潰，斬首數萬級，擒道士，焚其妖書而斬之，徽州遂平。
辛巳，命通政院使達爾瑪實哩與樞密副使圖沁布哈討徐州賊，給敕牒三十道以賞功。
己丑，湘鄉賊陷寶慶路，丁酉，湖南元帥副使小雲實哈雅率兵復之。
托克托為相，諱言兵亂，哈瑪爾從而媒櫱其短，帝怒，召托克托責之曰：「汝嘗言天下太平無事，今紅軍一宇內，丞相以何策待之？」托克托汗流夾背。庚寅，自乞督軍討徐州，許之。兵部尚書穆爾哈瑪穆特等言：「大臣，天子之股肱，中書，庶政之根本，不可一日離。請留托克托以弼亮天工，庶內外有兼治之宜。」不報。遂詔托克托以達爾罕、太傅、右丞相分省於外，總制諸路軍馬，爵賞誅殺，悉聽便宜行事。
是月，徐壽輝將王善、康壽四、江二蠻等陷福安、寧德等縣。
八月，癸卯，方國珍率其眾攻台州，浙東元帥頁特密實、福建元帥赫迪爾擊退之。
甲辰，以同知樞密院事哈瑪爾為中書添設右丞。
丁未，日本國白高麗賊過海剽掠，身稱島民，高麗國王合巴延特穆爾調兵剿捕之。
己酉，命知樞密院事耀珠、中書平章政事綽思戩、額楚克達嚕噶齊福壽，並從托克托出師徐州。丁卯，托克托發京師。
安陸賊將俞君正，復陷荊門州，知州聶炳死之。荊門之初陷也，炳出募民兵，得眾七萬，復州城。既而君正復來攻，炳率孤軍晝夜血戰，援絕，城復陷，為賊所執，極口罵不絕，賊以刀抉其齒盡，乃支解之。炳，江夏人也。
賊將黨仲達陷岳州。
九月，乙亥，俞君正復陷中興，耀珠率兵與戰於樓臺，敗績，奔松滋。本路判官上都統兵出擊之，既而東門失守，上都倉皇反鬥，被執，大罵，賊刳其腹而死。
己卯，監察御史及河南分御史臺、行樞密院、廉訪司等官，交章言額森特穆爾出征河南功績，帝從其言，賜額森特穆爾金系腰及金銀鈔幣。
癸未，中興義士范中，偕荊門僧李智率義兵復中興路，俞君正敗走，龍鎮衛指揮使諳都刺哈曼領兵入城，耀珠自松滋還，屯兵於石馬。
乙酉，托克托至徐州，有淮東元帥逯善之者，言官軍不習水土，宜募場下鹽丁，可使攻城，乃以禮部郎中逯曾為淮南宣慰使，領征討事，募瀕海鹽丁五千人從征徐州。又有淮東豪民王宣者，言鹽丁本野夫，不如募市中趫勇便捷者可用，托克托復從之。前後各得三萬人，皆黃衣黃帽，號曰黃軍。
托克托知城有必克之勢，辛卯，下令攻其西門。賊出戰，以鐵翎箭射其馬首，托克托不為動，麾軍奮擊之，大皮其眾，入其郛。明日，大兵四集，亟攻之，城堅，不可猝拔，托克托用宣政院參議伊蘇計，以巨石為砲，晝夜攻之不息。賊不能支，城破，芝麻李遁，獲其黃傘、旗、鼓，燒其積聚，追擒其千戶數十人，遂屠其城。
帝遣中書平章政事布哈等，即軍中命托克托為太師，依前右丞相，趣還朝，而以樞密院同知圖濟等進師平潁、亳。師旋，賜上尊、珠衣、白金寶鞍，皇太子錫燕於私第。是役也，托克托以得芝麻李奏功，及班師後，伊徹察喇代之，月餘始獲芝麻李，械送京師，托克托密令人就雄州殺之。
己亥，賊攻辰州，達嚕噶齊和尚擊走之。
是月，帝至自上都。
蘄、黃賊陷湖州、常州。
徐州既平，彭大、趙君用率芝麻李餘黨奔濠州，托克託命賈魯追擊之。
孫德崖等與郭子興不協，互相猜防，會彭、趙奔濠州，德崖納之。二人本以窮蹙來奔，德崖與子興反屈己下之，事皆稟命，遂為所制。彭大頗有智數，攬權專決，君用唯唯而已。子興禮彭大而易君用，君用銜之，德崖等遂與君用謀，伺子興出，執之通衢，械於孫氏，將殺之。朱元璋時在淮北，聞難亟歸，念子興素厚彭而薄趙，禍必趙發，非彭不可解，乃與子興子往訴於彭大，彭大怒曰：「我在此，誰敢爾！」即命左右呼兵以出，元璋亦被甲持短兵與俱，至孫氏家，圍其宅，發屋破械，使人負子興以歸，子興遂得免。
江西行省平章政事桑節，受命出師湖廣，行至江東，更令守江州。
時江州已陷，趙普勝、周驢等據池陽，太平官軍止有三百人。賊號百萬，眾皆走，桑節曰：「畏賊而逃，非勇也；坐而待攻，非智也。汝等皆有妻子、財物，縱逃，其可免乎？」乃貸富人錢，募人為兵。先是行台募兵，人給百五十千，無應者；至是桑節募兵，人五十千，眾爭赴之，一日得三千人。乃具舟楫直趨銅陵，克之，又破賊白馬灣。賊敗走，分兵躡之。抵白湄，賊窮急，回拒官軍，官軍乘勝奮擊，賊盡殪，擒周驢，奪船六百艘，軍聲大振，遂復池州。乃命諸將分道討賊，復石埭諸縣。賊復來攻，命王惟恭列陣待之。鋒始交，出小艦從旁橫擊，大破走之，進據清水灣。伺者告賊艦至自上流，順風舉帆，眾且數十倍，諸將失色，桑節曰：「無傷也，風勢盛，彼倉猝必不得泊。但伏橫港中，偃旗以待，俟過而擊之，無不勝矣。」風怒水駛，賊奄忽而過，乃命舉旗張帆，鼓譟攻之，官軍殊死戰，風反為我用，又大破之。時賊久圍安慶，捷聞，遽燒營走。進復湖口縣，克江州，留兵守之。命王惟恭柵小孤山，而桑節自據鄱陽口，綴江湖要衝，以圖恢復。
時湖廣已陷，江西被圍，淮、浙亦多故，卒無援之者。日久，糧益乏，士卒咸困。或曰：「東南完實，盍因糧以圖再舉乎？」桑節曰：「吾受命守江西，必死於此。」眾莫敢復言。頃有賊乘大船四集來攻，取蒹葦編為大筏，塞上下流，火之。官軍力戰，眾死且盡，桑節之從子拜布哈與親兵數十人死之。桑節猶堅坐不動，賊發矢射桑節，乃昏僕。賊素聞桑節名，不忍害，舁置密室中，至旦乃蘇。賊羅拜，爭饋以食，桑節斥之，遂不復食，凡七日，乃自力而起，北面再拜曰：「臣力竭矣！」遂絕。桑節為人，公廉明決，在軍中，能與將士同甘苦，以忠義感激人心，故能以少擊眾，得人死力雲。
冬，十月，霍山崩。前三日，山如雷鳴，禽獸驚散，隕石數里。
是月，蘄、黃賊陷江陰州。州大姓許普與其子如章，聚惡少，資以飲食，賊四散抄掠，誘使深入，殪而埋之。戰於城北之祥符寺，父子皆死。
十一月，乙亥，以桑節為江西行省平章政事，出師湖廣，時猶未聞桑節死事也。
丙子，中書省臣請為托克托立《徐州平寇碑》及加封王爵。
癸未，命江浙行省右丞特裡特穆爾總兵討方國珍。
是月，蘄、黃賊番眾寇安慶，水陸並進。上萬戶蒙古綽斯連破之，輕舟追北，中流矢，卒。
十二月，辛亥，詔以杭、常、湖、信、廣德諸路皆已克復，赦詿誤者，蠲其夏稅、秋糧，命有司撫恤其民。
癸亥，托克託言京畿近地水利，召募江南人耕種，歲可得粟麥百萬餘石，不煩海運而京師足食，帝曰：「此事有利於國家，其議行之。」
是月，賈魯以兵圍濠州。
先是中書左司郎中田本初言：「江南漕運不至，宜墾內地課種。昔漁陽太守張堪種稻八百餘頃，今其跡尚存，可舉行之。」於是起山東益都、般陽等十三路農民種之，秋收課，所得不償其所費。是歲，農民皆罷散，乃復立都水庸田司於汴梁，掌種植之事。
以察罕特穆爾為汝甯府達嚕噶齊。察罕特穆爾者，系出北庭，其祖父徙河南，為潁州沈丘人。察罕特穆爾幼篤學，嘗應進士舉，有時名，身長七尺，修眉覆目，左頰有三毛，怒則毛皆直指，居常慨然有大志，及汝、潁盜發，乃奮義起兵，沈丘子弟願從者數百人，與信陽州羅山人李思齊同設奇計，襲破羅山縣。事聞，授察罕特穆爾汝甯府達嚕噶齊，思齊知府事。於是所在義士俱將兵來會，得萬人，自成一軍，屯沈丘，數與賊戰，輒克捷。
改淮東宣慰司為都元帥府，移治淮西，起余闕為宣慰副使，僉府事，分兵守安慶。
時南北音問隔絕，兵食俱乏，闕抵官十日而寇至，拒卻之。乃集有司，與諸將議屯田戰守計，環境築堡寨，選精甲外捍，而耕稼於中，屬縣灊山八社，土襄沃饒，悉以為屯。
湖廣行省平章政事多爾濟巴勒卒於黃州蘭溪驛。
多爾濟巴勒自陝西間道行至重慶，聞江陵陷，道阻不可行，或請少留以俟之，不從。湖廣行省時權治澧州，既至，律諸軍以法而授納粟者以官，人心翕然。
汝中柏、拜特穆爾言於丞相曰：「不殺多爾濟巴勒，則丞相終不安。」蓋謂其帝意所屬，必復用耳。乃命多爾濟巴勒職，專供給軍食。時官廩所儲無幾，即延州民有粟者，親酌酒諭勸之而貸其粟，約俟朝廷頒鈔至，即還其直，民無不從者。又遣官糴粟河南、四川之境，民聞其名，爭輸粟以助軍餉。右丞巴延布哈方總兵，承順風旨，數侵辱之，多爾濟巴勒不為動。會官軍復武昌，至蘄、黃，巴延布哈百計征索無不給，或猶言其供需失期，達爾罕軍帥王布哈奮言曰：「平章，國之貴臣，今坐不重茵，食無珍味，徒為我曹軍食耳。今百需立辦，顧猶欲誣之，是無人心也，我曹便當散還鄉里矣！」托克托又遣國子助教鄂勒哲至軍中，風使害之，鄂勒哲反加敬禮，語人曰：「平章，舊勳之家，國之祥瑞，吾苟傷之，則人將不食吾餘。」
多爾濟巴勒素有風疾，軍中感霧露，所患日劇，遂卒，年方四十。
多爾濟巴勒立朝，以扶持名教為己任，薦拔人才而不以為私恩。留心經術，凡伊、洛諸儒之書，未嘗去手；喜為詩及書畫，翰林學士承旨臨川危素，嘗客於多爾濟巴勒，諫之曰：「明公之學，當務安國家，利社稷，毋為留神於末藝。」多爾濟巴勒深服其言。其在經筵，開陳大義為多，兼采前賢遣言，各以類次，為書凡四卷：一曰《學本》，二曰《君道》，三曰《臣職》，四曰《國政》，帝覽而善之，賜名曰《治原通訓》，藏於宣文閣。
蘄、黃賊之犯江東、西也，詔江浙行省平章布延特穆爾率兵討之。布延特穆爾益募壯健為兵，得驍勇士三千，戰艦三百艘。賊方聚丁家洲，官軍猝與遇，奮擊，敗之，遂復銅陵縣，擒其賊帥，復池州。分遣萬戶普賢努屯陵陽，王建中屯白麵渡，閭爾討無為州，而自率鎮撫布哈萬戶明安駐池口，以防遏上流，為之節度。
已而江州再陷，安慶被圍益急，遣使求救，諸將皆欲自守信地，布延特穆爾曰：「何言之不忠也！安慶與池隔一水，今安慶固守，是其節也。救患之義，我豈可緩！上流官軍中潰，然皆百戰之餘，所乏者錢穀、器具而已。吾受命總兵，安可坐視而不恤哉！」即大發帑藏以周之。潰軍皆大集，而兩軍之勢復振，安慶之圍遂解。
江浙行省左丞相策琳沁巴勒，移官江西，時蘄、黃賊據饒州，饒之屬邑安仁，與龍興接壤，其民皆相挺為亂。策琳沁巴勒道出安仁，駐兵招之，來者厚加賞賚，不從則乘高縱火攻散之。餘幹久為盜區，亦聞風順服。先是江西平章道通，以寬容為政，軍民懈馳；策琳沁巴勒既至，風采一新，威聲大振，所在群盜多有謀歸款者。
江浙行省參知政事蘇天爵，總兵於饒、信，所克復一路六縣，憂深病積，遂卒於軍中。天爵為學，博而知要，長於紀載，著《名臣事略》。是中原前輩，凋謝殆盡，人稱天爵獨任一代文獻之寄。
翰林學士承旨張起岩卒，諡文穆。
起岩眉目清揚，望而知其為雅量君子。及其臨政決疑，意所背向，屹然不可回奪。或時面折人過，面頸發赤不少恕。哀者謂其外和中剛，不受人籠絡如歐陽修。安南修貢，其陪臣致其世子之辭，必候起岩雲。
蘄、黃二州大旱，人相食。
春，正月，庚午朔，用帝師請，釋放在京罪囚。
中書添設右丞哈瑪爾正除右丞。
詔印造中統元寶交鈔一百九十萬錠，至元鈔一十萬錠。
辛未，以托克托先言京畿近地水利，立分司農司，以中書右丞烏蘭哈達、左丞烏古遜良楨兼大司農卿，給分司農司印，西自西山，南至保定、河間，北抵檀、順州，東及遷民鎮，凡系官地及元管各處屯田，悉從分司農司立法佃種，給鈔五百萬錠，以供工價、牛具、農器、穀種之用。
癸酉，以皇第二子育於太尉眾嘉努家，賜眾嘉努及乳母鈔各一千錠。
甲戌，重建穆清閣。
乙亥，命中書右丞圖圖以兵討商州賊。
庚辰，中書省言：「近立分司農司，宜於江浙、淮東等處，召募能種水田及修築圍堰之人各一千各為農師，教民播種。宜降空名添設職事敕牒一十二道，遣使齎往其地，有能募農民一百名者授正九品，二百名者正八品，三百名者從七品，即書填流官職名給之，就令管領所募農夫，不出四月十五日，俱至田所，期年為滿，即放還家。其所募農夫，每名給鈔十錠。」從之。
丙戌，以武衛所管鹽台屯田八百頃，除軍見種外，荒閑之地，盡付分司農司。
二月，丁未，祭先農。
甲寅，中書省言徐州民願建廟宇，生祠右丞相托克托，從之，詔仍立托克托《平徐勳德碑》。
三月，己卯，命托克托領大司農司。
甲申，詔修大承天護聖寺，賜鈔二萬錠。
丁亥，命托克托以太師開府、提調太史院、回回漢兒司天監。
己丑，以各衙門系官田地及宗仁等衛屯田地，並付分司農司播種。
是月，會州、定西、靜甯、莊浪等州地震。
命江浙行省左丞特裡特穆爾、江南行台侍御史遵達實哩招諭方國珍。
賊眾十萬攻池州，布延特穆爾會諸將分番與戰，大敗之，乘勝率舟師以進。
夏，四月，戊戌朔，特命中書左丞烏古遜良楨得用軍器。
庚子，以禮部所轄掌薪司並地土，給付分司農司。
己酉，詔取勘徐州、汝南、南陽、鄧州等處荒田並戶絕籍沒入官者。
立司牧署，掌分司農司耕牛，又立玉田屯署。
降徐州路為武安州，以所轄縣屬歸德府，其滕州、嶧州仍屬益都路。
是月，帝如上都。
五月，己巳，命東安州、武清、大興、宛平三縣正官添給河防職名，從都水監官巡視渾河堤岸，或有損壞，即修理之。
辛未，江西行省左丞相策琳沁巴勒、江浙行省左丞老老引兵取道自信州，元帥韓邦彥、哈密取道自徽州、浮梁，同復饒州、蘄、黃賊聞風皆奔潰。
壬午，中書左丞賈魯卒於軍中。
魯攻濠州，同總兵官平章伊撤察喇督戰，魯誓師曰：「吾奉旨統八衛漢軍，頓兵於濠七日矣，爾等同心協力，必以今日巳午時取城池然後食。」魯上馬麾進，抵城下，忽頭眩，下馬，且戒兵馬弗散。病癒亟，卻藥不肯汗，遂卒，官軍解圍去。
乙未，泰州賊張士誠陷高郵，據之。
士誠，泰州白駒場亭民也，以操舟販鹽為業。少有膂力，無賴，諸富家陵侮之，或弗酬其直，弓兵邱義屢辱之。士誠怨，欲報之，與其弟士義、士德、士信，結壯士李伯升等十八人，殺邱義及所仇富家，焚其廬舍，延燒居民甚眾。自懼獲罪，乃入旁近場，招集少年起兵。行至丁溪，大姓劉子仁集眾拒之，士義中矢死，士誠益怒，決戰，子仁眾潰，入海。士誠遂乘勢攻泰州，有眾萬餘，克興化，結寨於德勝湖。朝廷遣使以萬戶告身招之，士誠不受。命淮東宣慰司掾納蘇喇鼎以兵捍德勝湖，賊船七十餘柁，乘風而來，即前擊之，焚其二十餘船，賊潰去。
既而士誠襲高郵，屯兵東門，納蘇喇鼎麾兵挫其鋒，賊鼓譟前，乃發火筒、火鏃射之，死者蔽流而下。賊繚船於背，盡力來攻，而阿蘇衛軍及真、滁萬戶府等官，見賊勢熾，皆遁走，納蘇喇鼎知必死，謂其三子曰：「汝輩可出走。」二子不肯去，遂皆死之。士誠陷高郵，據以為都，僭國號大周，自稱誠王，建元曰天祐。
是月，布延特穆爾以舟師與賊戰於望江，又戰小孤山及彭澤，又戰龍開河，皆敗走之，進復江州。
濠州圍解，軍士多死傷，朱元璋乃歸鄉里，募兵得七百餘人；六月，丙申朔，還至濠，郭子興喜，以元璋為鎮撫。
時彭大、趙君用馭下無道，所部多橫暴，元璋恐禍及己，乃以七百人屬他將，而獨與徐達等二十四人南去略定遠，中餘遇疾復還。聞定遠張家堡有民兵號驢牌寨者，孤軍乏食，欲來降未決，元璋曰：「此機不可失也！」乃強起，白子興，選騎士費聚等從行，至寶公河，其營遣二將出，大呼曰：「來何為？」聚恐，請益人，元璋曰：「多人無益，滋之疑耳。」乃直前下馬，渡水而往。其帥出見，元璋曰：「郭元帥與足下有舊，聞足下軍乏食，他敵欲來攻，特遣吾相報，能相從，即與俱往，否則移兵避之。」帥許諾，請留物示信，元璋解佩囊與之，寨中以牛脯為獻，令諸軍促裝，且申密約。元璋還，留聚俟之，越三日，聚還報曰：「事不諧矣，彼且欲他往。」元璋即率兵三百人抵營，誘執其帥。於是營兵焚舊壘悉降，得壯士三千人，又招降秦把頭，得八百餘人。
繆大亨以義兵二萬屯橫澗山，元璋命花雲夜襲破之，大亨舉眾降，軍聲大振。達，濠州人。雲，懷遠人，體長大，面鐵色，驍勇絕人。
丁酉，立皇子阿裕實哩達喇為皇太子，授以金寶，詔天下，大赦。命右丞相托克托兼詹事院詹事。
庚子，知樞密院事實喇巴圖總河南軍，平章政事達實巴都魯總四川軍，自襄陽分道而下，克復安陸府。
癸卯，沃濟野人以皮貸來降。
辛亥，命前河西廉訪副使額森布哈為淮西添設宣慰副使，以兵討泰州。
初，張士誠陷泰州，河南行省遣知高郵府李齊往招降，被拘久之，賊酋自相殺，始縱齊來歸。俄而興化陷，行省以左丞偰哲篤偕宗王鎮高郵，使齊出守甓社湖。已而高郵破，省憲官皆遁，有詔赦凡叛逆者。詔至高郵，不得入，賊紿曰：「請李知府來，乃受命。」行省強齊往，至則下之於獄。官軍諜知之，乃進攻城。士誠呼齊使跪，齊叱曰：「吾膝如鐵，豈肯為賊屈！」士誠怒，扼之跪，齊立而詬之，乃曳倒，捶碎其膝而剮之。齊，廣平人也。
詔淮南行省平章政事福壽討張士誠。
秋，七月，丁卯，泉州天雨白絲，海潮日三至。
壬申，湖廣行省參政阿嚕輝復武昌及漢陽。
是月，布延特穆爾進兵攻蘄州，擒偽帥魯普恭，遂克其城。進兵道士洑，焚其柵，抵蘭溪口，殲黃連寨賊巢，分兵平巴河，於是江路始通。
朱元璋率兵略滁陽，道遇李善長，與語，悅之，留置幕下，俾掌書記，語之曰：「方今群雄並爭，非有智者不可與謀議。吾觀群雄中持案牘及謀事者，多毀左右將士，將士弗得效其能，以至於敗。羽翼既去，主者安得獨存！汝宜鑒其失，務協諸將以成功，毋效彼所為也。」善長，定遠人也。
是月，進攻滁陽，花雲為先鋒，單騎前行，遇官軍數千人，雲提劍躍馬，橫沖其陣而過。敵大驚曰：「此黑將軍勇甚，不可與爭鋒。」遂克滁陽，因駐師焉。
彭大、趙君用挾郭子興往泗州，遣人邀共守盱眙，元璋以二人粗暴淺謀，不可與共事，辭弗往。未幾，二人自相吞併，戰士多死，而彭大亦亡，君用專兵柄，很戾益甚，將圖子興。元璋憂之，遣人說君用曰：「公昔困於彭城，南趨濠，使敦公閉壁不相納，死矣。得濠而據其土，更欲害之，背德不祥。且郭公易與耳，其別部在滁者，兵勢重，可慮也。」君用聞之，心頗恐，待子興稍以禮，子興乃得間將萬人至滁州，閱元璋所部兵三萬餘，號令嚴明，軍容整肅，乃大悅。
八月，帝至自上都。
資政院使托和齊以眾兵復江州路。
左遷四川行省平章耀珠為淮西元帥，供給烏撒軍，進討蘄、黃。
九月，乙丑朔，日有食之。
乙丑，建皇太子鹿頂殿於聖安殿西。
是月，太白再經天。
是秋，大旱，溪澗皆涸。
冬，十月，庚戌，詔授方國珍徽州路治中，國璋廣德路治中，國瑛信州路治中，皆遣之任。國珍等疑懼，不受命，仍擁船千艘據海道，阻絕糧運，復遣江浙右丞阿爾琿錫等率兵討之。
先是江浙左丞特哩特穆爾議招撫，浙東元帥府都事劉基持不可，曰：「國珍首亂，赦之無以懲後。」左丞稱善，進基行省都事，聞之朝。而國珍使人浮海至京，賄用事者，許國珍官，聽其降。坐其擅持威福，奪職羈管紹興，並罷左丞特哩特穆爾。國珍遂不可制。
基，青田人，初舉進士，揭傒斯深愛重之，曰：「子，魏元成流也。」嘗入行省幕府，與其長抗議不合，投劾去。尋補浙江儒學副提舉，上言御史失職數事，受台抨歸，至是又被謫，遂放浪山水間。
命立水軍都萬戶府於崑山州，以浙東宣慰使納琳哈喇為正萬戶，宣慰副使董摶霄為副萬戶。
是月，撤世祖所立氈殿，改建殿宇。
郭子興居滁再閱月，惑於讒言，悉奪朱元璋兵；又欲收李善長置麾下，善長涕泣自訴，不肯從。自是征討之權，元璋皆不得與，且日疏遠，而事之愈恭。既而官軍圍滁，有譖元璋戰不力者，子興信之，即令其人與元璋俱出戰；其人出未十步，即被矢反走，元璋直前奮擊，眾皆披靡，徐還，了無所傷，子興頗內愧。時諸將各有所獻，元璋所至禁剽掠，即有獲，以分下，無所獻，子興不悅。元璋妻馬氏知其意，悉所有遺子興妻張氏，張氏喜，由是疑釁漸釋。
十一月，丁亥，江西右丞和尼齊以兵平富州臨江，遂復瑞州。
是月，立義兵千戶、水軍千戶所於江西，事平，願為民者聽。
十二月，癸卯，托克托請以趙完普家產田地，賜知樞密院事，僧格實哩。
庚戌，京師天無雲而雷鳴，少頃，火見於東南。懷慶路及河南府西北有聲如擊鼓者數四，已而雷聲震地。
是月，大同路疫，死者大半。
江浙行省平章布延特穆爾、南台中丞曼濟哈雅及四川行省參政哈臨圖、左丞桑圖實裡、西寧王索哈爾哈呼軍，討徐壽輝於蘄水，拔其偽都，壽輝遁入黃梅山中，獲偽官四百餘人。
陝西行省平章博囉、四川行省右丞達實巴都魯復均、房等州，詔博囉等守之，達實巴都魯討東正陽。
是冬，彭大之子早住自稱魯淮王，趙君用稱永義王。
是歲，自六月不雨至於八月。
造清寧殿、前山子、月宮諸殿宇，以宦官留守額森特穆爾等董其役。
托克托信任汝中柏，由郎中參議中書事，獨右丞哈瑪爾與之競，托克托出哈瑪爾為宣政院使，又位居第三，哈瑪爾由是深銜托克托。
初，哈瑪爾嘗陰進西天僧，以運氣數媚帝，帝習為之，號延徹爾法。延徹爾，譯言大喜樂也。哈瑪爾之妹婿集賢學士圖魯特穆爾，故有寵於帝，與婁都爾蘇、巴朗等十人，俱號伊納克。圖魯特穆爾性奸狡，帝愛之，言聽計從，亦薦西蕃僧策琳沁於帝。其僧善秘密法，謂帝曰：「陛下雖尊居萬乘，富有四海，不過保有一世而已。人生能幾何，當受此秘密大喜樂禪定。」帝又習之，其法亦名雙修法，曰延徹爾，曰秘密，皆房中術也。帝乃詔以西天僧為司徒，西蕃僧為大元國師，取良家女奉之，謂之供養，於是帝日從事於其法。伊納克輩用高麗女為耳目，刺探貴人之命婦及士庶之室家，擇其美而善淫者媒入宮中，數日乃出。巴朗者，帝諸弟也，與諸伊納克皆在帝前，相與褻狎，甚至男女裸處，號所處室曰色濟克烏格依，譯言事事無礙也。君臣宣淫，而群僧出入禁中，無所防閑，醜聲穢行，著聞於外，雖市井之人亦惡聞之。皇太子年日以長，尤深疾圖魯特穆爾等所為，欲去之，未能也。
江西賊帥王善寇閩，官軍守羅源縣拒之。
羅源與連江接壤，勢將迫連江。甯善鄉巡檢劉浚妻真定史氏，故相家女也，有才識，謂浚曰：「事急矣，可聚兵以捍一方。」於是盡出奩中物，募壯士百餘，命仲子健將之，浹旬間眾至數萬。
賊尋破羅源，分兩道攻福州，浚拒之辰山，三戰三捷。俄聞福州陷，眾多潰去，浚獨率健兵進，遇賊於中麻，突其陣，斬前鋒五人。賊兵大至，鏖戰三時頃，浚中箭墜馬，健下馬掖之，俱被獲。浚憤，戟手大罵，賊縛浚階下，先斫手一指，罵彌厲，再斫一指，亦如之，指且盡，斫兩腕，次及兩足，浚色不變，罵聲猶不絕，遂割其喉舌而死。健亦以死拒賊，善義之，舍健，使殮浚屍瘞之。健歸，請兵于帥府以復父仇，弗聽，健盡散家資，結死士百人，詐為工商、流丐，入賊中，夜半，發火大噪，賊驚擾，自相屠戮，健手斬殺其父者張破四，並擒善及寇首陳伯祥來獻，磔之。事聞，贈浚福建行省檢校官，授健古田縣尹，為浚立祠福州北門外，有司歲時致祭。浚，河南人也。
知福甯州王巴延既死，賊時睹其引兵出入。及林德誠起兵討賊，乃望空呼曰：「王州尹，王州尹，宜率陰兵助我斬賊！」時賊正祠神，睹紅衣軍來，以為偽帥康將軍，亟往迎之，無有也，四面皆青衣官軍，賊大敗，斬其酋江二蠻，福甯遂平。事聞，贈巴延濟甯路總管，追封太原郡侯。
泉州大饑，死者相枕籍，其能行者，皆老幼扶攜，就食永春，永春尹盧琦命分詣浮屠及大家使食之，所存活不可勝計。
先是琦任永春，初下車，即賑饑饉，止橫斂，均賊役，減口鹽一百餘引，蠲包銀、榷鐵之無征者。已而訟息民安，乃新學宮，延師儒，課子弟。鄰邑仙遊盜發，琦適在彼境，盜遙見之，迎拜曰：「此永春大夫也。為大夫百姓者何幸甚！吾邑長乃以暴毒驅我，故至此耳。」琦因立馬諭以禍福，眾皆投刃槊，請縛其酋以自新，琦許之，酋至，械送元帥府。自是威惠行於境外，故泉民皆來就食。

