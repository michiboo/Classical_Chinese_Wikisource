
八月，辛酉，太皇太后不豫，帝不視事。
壬戌，遣使按視京東、西、河南、北、淮南諸路水災。
戊辰，赦天下。
呂大防、范純仁、蘇轍、鄭雍、韓忠彥、劉奉世入崇慶殿後閤，問太皇太后安。太皇太后諭曰：「今病勢有加，與公等必不相見，且善輔佐官家。」又曰：「老身歿後，必多有調戲官家者，宜勿聽之。」乃呼左右賜社飯，曰：「明年社飯，當思老身也。」
九月，戊寅，太皇太后高氏崩。自垂簾以來，召用名臣，罷廢新法苛政，臨政九年，朝廷清明，華夏綏安。杜絕內降僥倖，裁抑外家私恩，文思院奉上之物，無問世細，終身不取其一。人以為女中堯、舜。
己卯，詔乙太皇太后園陵為山陵，命呂大防為山陵使。
庚辰，遣使告哀於遼。
戊子，端明殿學士兼翰林侍讀學士、禮部尚書蘇軾出知定州。
冬，十月，丙午，中書舍人呂陶言：「太皇太后保佑聖躬，於今九年，一旦棄四海之養，凡在臣庶，痛心泣血。然臣於此時以無可疑為疑，以不必言而言。蓋自太皇太后垂簾以來，屏黜凶邪，裁抑僥倖，橫恩濫賞，一切革去，小人之心，不無怨憾。萬一或有奸邪不正之言，上惑聖聽，謂太皇太后斥逐舊臣，更改政事，今日陛下既親萬幾，則某人宜復用，某事宜復行。此乃治亂之端，安危之機，君子小人消長之兆，在陛下察與不察也。昔元祐初，臣任台諫官，嘗因奏事簾前，恭聞德音宣諭云：『朝廷政事，於民有害，即當更改。其它不系利害，亦不須改。每改一事，必說與大臣，恐外人不知。』臣思此語，則太皇太后凡有更改，固非出於私意，蓋不得已而後改也。至如章惇悖慢無禮，呂惠卿奸回害物，蔡確譭謗不敬，李定不持母喪，張誠一盜父墓中物，宋用臣掊斂過當，李憲、王中正邀功生事，皆是積惡已久，罪不容誅。則太皇太后所改之事，皆是生民之便，所逐之臣，盡是天下之惡，豈可以為非乎！臣又聞明肅皇太后稱制之日，多以私恩遍及親黨，聽斷庶務，或致過差。及至仁宗親政，有希合上意，言其闕失者；仁宗降詔，應明肅垂簾時事，更不得輒有上言。聖德廣大，度越古今，陛下所宜法而行之。」
戊申，群臣七上表，請聽政。
太皇太后既崩，人懷顧望，莫敢發言。翰林學士范祖禹慮小人乘間為害，上疏曰：「陛下方總攬庶政，延見群臣，此乃國家興替之本，社稷安危之基，天下治亂之端，生民休戚之始，君子小人進退消長之際，天命人心去就離合之時也。先太皇太后，性嚴正不可干犯，故能斥逐奸邪，裁抑僥倖。雖德澤深厚，結於百姓，而小人怨恨，亦不為少，必將有以改先帝之政、逐先帝之臣為太皇太后過者，此離間之言，不可不察也。初，太皇太后同聽政，中外臣民上書者以萬計，皆言政令不便。太皇太后因天下人心變而更化，既改其法，則作法之人有罪當逐，陛下與太皇太后亦順眾言而逐之。其所逐者，皆上負先帝，下負萬民，天下之所仇疾而共欲去之者也，豈有憎惡於其間哉！惟陛下辨析是非，斥遠佞人。有以奸言惑聽者，明正其罪，付之典刑，痛懲一人以警群慝，則帖然無事矣。此輩既誤先帝，又欲誤陛下，天下之事，豈堪小人再破壞邪！」蘇轍方具疏進諫，及見祖禹奏，曰：「經世之文也。」遂附名同進而毀己草。疏入，不報。
後數日，祖禹又言：「先太皇太后以大公至正為心，罷王安石、呂惠卿等新法而行祖宗舊政，故社稷危而復安，人心離而復合。乃至遼主亦與其宰相議曰：『南朝遵行仁宗政事，可敕燕京留守，使邊吏約束，無生事。』陛下觀敵國之情如此，則中國人心可知。今陛下親萬機，小人必欲有所動搖，而懷利者亦皆觀望。臣願陛下上念祖宗之艱難，先太皇太后之勤勞，痛心疾首，以聽用小人為刻骨之戒，守元祐之政，當堅如金石，重如山嶽，使中外一心，歸於至正，則天下幸甚！」
呂希哲言：「君子小人用心不同，有昔時自以過惡招致公論，坐法沈廢者，朝思夜度，唯望乘國家變故、朝廷未甯之時，進為險語以動上心。其說大約不過有三：一謂神宗所立法度，陛下必宜修復；二謂陛下當獨攬乾綱，不可委信臣下；三謂向來遷謫者當復收用。三者之言，行將至矣，陛下不可以不察。」呂陶亦以為言，皆不報。
遼阿嚕薩古之敗於瑪古蘇也，遼主以耶律托卜嘉代為西北路招討使。托卜嘉自以嘗薦瑪古蘇，有舊恩，遣人招致之。瑪古蘇聲言約降，托卜嘉遽信之，逆於鎮州西南沙磧間，禁士卒無得妄動。已而瑪古蘇率師驟至，裨將耶律綰、徐盛見其勢銳，不及戰而走，托卜嘉被害。托卜嘉，仁先之子也。庚戌，贈侍中，諡貞憫。
瑪古蘇既勝，准布諸部皆應之，冠倒塌嶺。
壬子，遼遣使籍諸路。癸丑，命烏庫節度使慎嘉努率兵援倒塌嶺。
甲寅，遼主駐藕絲澱。
乙卯，命以馬三千給烏庫部。
丙辰，遼有司奏准布掠西路群牧。
丁巳，遼振西北路貧民。
己未，遼以燕國王延禧生子，肆赦，妃之族屬並進級。
壬戌，遼以樞密直學士趙延睦參知政事兼同知南院事。
己巳，遼主命廣積貯以備水災。
庚午，復內侍樂士宣等六人。蘇轍奏：「陛下方親政，中外賢士大夫未曾進用一人，而推恩先及於近習，外議深以為非。」後數日，復出內批，以劉惟簡、梁從政等四人並除入內內侍省職。中書舍人呂希純封還詞頭，帝曰：「止為禁中闕人，兼有近例。」轍曰：「此事非為無例，蓋謂親政之初，先擢內臣，故眾心驚疑。」帝釋然曰：「除命且留，俟祔廟取旨可也。」
十一月，范祖禹請追改內侍除命，不報。庚寅，因請對，曰：「熙甯之初，王安石、呂惠卿造立三新法，悉變祖宗之政，多引小人以誤國，勳舊之臣屏棄不用，忠正之士相繼遠引。又用兵開邊，結怨外夷，天下愁苦，百姓流徙。賴先帝覺悟，罷逐兩人；而所引群小已佈滿中外，不可復去。蔡確連起大獄，王韶創取熙河，章惇開五溪，沈起擾交管，沈括、徐禧、俞充、種諤興造西事，兵民死傷皆不下二十萬。先帝臨朝悼悔，謂朝廷不得不任其咎。以至吳居厚行鐵冶之法於京東，王子京行茶法於福建，蹇周輔行鹽法於江西，李稷、陸師閔行茶法、市易於西川，劉定教保甲於河北，民皆愁痛，比屋思亂。賴陛下與太皇太后起而救之，天下之民如解倒懸。惟是向來所斥逐之人，窺伺事變，妄意陛下不以修改法度為是，如得至左右，必進奸言。萬一過聽而復用，豈惟正人不敢立朝，臣恐國家自此陵遲，不復振矣。」又論：「漢、唐之亡，皆由宦官。自熙甯、元豐間，李憲、王中正、宋用臣輩用事統兵，權勢震灼。中正兼幹四路，口敕募兵，州郡不敢違，師徒凍餒，死亡最多；憲陳再舉之策，致永樂摧陷；用臣興土木之工，無時休息，罔市進之微利，為國斂怨。此三人者，雖加誅戮，未足以謝百姓。憲雖已亡，而中正、用臣尚在，今召內侍十餘人，而憲、中正之子皆在其中。二人既入，則中正、用臣必將復用，惟陛下念之。」
時紹述之論已興，有相章惇之意，祖禹力言惇不可用，帝不悅。
丙子，御垂拱殿。
遼樞密使阿蘇使人誣奏蕃部掠漠南牧馬及居民畜產，招討使蕭托輝不急追捕，罪當死，遼主命免其官。托輝負氣，怒則須髯輒張，每有大議，必毅然決之，雖遼主有難色，未嘗遽已，見權貴無少屈，竟為阿蘇所陷，時人惜之。
十二月，乙巳，范純仁言：「臣多疾早衰，自叨宰執以來，益為職事所困。竊位已將五月，輔政訖無寸長，上負國恩。又況蒙命之始，已招彈擊之言。伏望察其至誠，退之以禮。」詔不允。帝語呂大防曰：「純仁有時望，不宜去，可為朕留之，且趣入見。」問：「先朝行青苗法如何？」對曰：「先帝愛民之意本深，但王安石立法過甚，激以賞罰，故官吏急切，以致害民。」退而疏陳其要，以為「青苗非所當行，行之終不免擾民。」
初，太皇太后寢疾，召純仁曰：「公父仲淹，在章獻垂簾時，唯勸章獻盡母道，及仁宗親政，惟勸仁宗盡子道，可謂忠臣，公必能繼紹前人。」純仁泣射曰：「敢不盡忠！」至是群小力排垂簾時事，純仁奏曰：「太皇太后保佑聖躬，功烈誠心，幽明共鑒。議者不恤國是，一何薄哉！」因以仁宗禁言章獻垂簾時事詔書上之曰：「望陛下稽仿而行，以戒薄俗。」韓忠彥亦言於帝曰：「昔仁宗始政，群臣亦多言章獻之非，仁宗惡其持情甚薄，下詔戒飭。陛下能法仁祖則善矣。」
甲寅，仿《唐六典》修官制。
丁巳，遼遣使來弔祭。
出錢粟十萬賑流民。
遼中京留守竇景庸卒，諡肅憲。
是月，蘇軾赴定州。時國事將變，軾不得入辭。既行，上書言：「臣日侍帷幄，方當戍邊，顧不得一見而行；況疏遠小臣，欲求自通，難矣。然臣不敢以不得對之故不效愚忠。古之聖人將有為也。必先處晦而觀明，處靜而觀動，則萬物之情畢陳於前。陛下聖智絕人，春秋鼎盛，臣願虛心循理，一切未有所為，默觀庶事之利害與群臣之邪正，以三年為期，俟得其實，然後應而作，使既作之後，天下無恨，陛下亦無悔。由此觀之，陛下之有為，惟憂太早，不患稍遲，亦已明矣。臣恐急進好利之臣，輒勸陛下輕有改變，故進此說，敢望陛下留神。社稷宗廟之福，天下幸甚！」
范純仁之將入也，楊畏嘗有言，純仁不知。至是呂大防欲用畏為諫議大夫，純仁曰：「上新聽政，諫官當求正人；畏傾邪，不可用。」大防曰：「豈以畏嘗言公邪？」純仁始知之。大防素稱畏敢言，且先密約畏助己，竟超遷畏為禮部侍郎。及大防充山陵使，甫出國門，畏首叛大防，上疏言：「神宗更法立制以垂萬世，乞賜講求，以成繼述之道。」疏入，帝即召對，詢以先朝故臣孰可召用者，畏遂列上章惇、安燾、呂惠卿、鄧溫伯、李清臣等行義，各加品題。且密奏萬言，具陳神宗所以建立法度之意與王安石學術之美，乞召章惇為相。帝深納之，遂復章惇資政殿學士，呂惠卿為中大夫，王中正復遙郡團練使。給事中吳安詩不書惇錄黃，中書舍人姚勔不草惠卿、中正誥詞，乞追回除命，皆不聽。
先是水官銳意回河，請曰：「河流淺狹，權堰斷，使水勢入孫村口。」論奏以千百數。詔率下河北轉運司議，同列多畏恐，不敢正言，或以不知河事為解。轉動副使趙偁，獨居中持議，不少假借，每沮卻之，因上《河議》，其略曰：「自頃有司回河幾三年，工費騷動，半於天下；復為分水，又四年矣。古所謂分水者，回河流，相地勢，導而分之，蓋其理也。今乃橫截河流，置埽約以扼之。開浚河流，徒為淵潭，其狀可見。況故道千里，其間又有高處，故累歲漲落，輒復自斷。臣謂當完大河北流兩堤，復修宗城廢堤，閉宗城口，廢上下約，開闞村河門，使河流端直以成深道。聚三河工費以治一河，一二年可以就緒，而河患庶幾息矣。 」
春，正月，丙申，夏國遣使來貢。
趙偁又上言：「先帝灼見河勢，且鑒屢閉屢塞之患，因順其性，使之北行，此萬世策也。自有司置埽創約，橫截河流，回河不成，因為分水。初決南宮，再決宗城，三決內黃，水皆西決，則地勢西下，較然可知。今欲弭息河患，而逆地勢，戾水性，臣未見其能就效也。臣請開闞村河口，修平鄉、巨鹿埽、焦家等堤，浚澶淵故道以備漲水；如此，則五利全而河患息矣。」
水官又請權堰梁村，縷斷張包等河門，閉內黃決口，開雞爪，疏口地，回河東流。於是詔遣中書舍人呂希純、殿中侍御史井亮采乘傳相視，且會逐司定議。偁議以為：「東流闊處無二百步，益以漲水，何可勝約！去歲嘗開雞爪十五餘丈，未幾生淤，形勢可見。一日東流既不容，北流又悉閉，上壅橫潰之患，可勝道哉！請先導張包以存北流，修西堤以備漲水，因其順快，水流既通，則河將自成矣。」時獨東路提刑上官均與偁議合，而眾相論難，累日不決。乃周視東北流，較形勢，審利害，會逐司誥之，曰：「將浚雞爪以決東河於北流，可乎？」水官曰：「不可。張包存則東流敗矣。」詔使曰：「審爾，則水之趨北，勢也，奈何逆之？」 由是從偁議，奏請存張包而治北流。會詔中格，復罷。
是月，遼主如春水。
准布別部侵遼，四捷軍都監特默死之。
二月，丁未，以戶部尚書李清臣為中書侍郎，以兵部尚書鄧溫伯為尚書右丞。清臣首倡紹述，溫伯和之。時進用大臣，皆從中出，侍從、台諫，亦多不由進擬。范純仁乃言於帝曰：「陛下親政之初，四方拭目以觀，天下治亂，實本於此。舜舉皋陶，湯舉伊尹，不仁者遠。縱未能如古人，亦須極天下之選。」帝不納。
己酉，葬宣仁聖烈皇后於永厚陵。己未，祔神主於太廟。
甲子，詔依章獻明肅皇后故事，罷避高遵甫諱。
是月，夏國進馬，助太皇太后山陵；復遣使再議易地，詔不允。
三月，壬申朔，日有食之。
癸酉，以知陳州蔡卞為中書舍人。
乙亥，尚書左僕射呂大防罷。大防位首相逾六年，當國日久，群怨皆歸。及宣仁始祔廟，侍御史來之邵乞先逐大防以破大臣朋黨，因疏列神宗簡拔之人章惇、安燾、呂惠卿等，以備進用。大防亦自求去位，帝亟從之，詔以觀文殿大學士知潁昌府。後二日，改知永興軍。
乙酉，御集英殿，試進士，策曰：「今復詞賦之選而士不知勸，罷常平之官而農不加富，可差可募之說紛而役法病，或東或北之論異而河患滋，賜土以柔遠也而羌夷之患未弭，弛利以便民也而商賈之路不通。夫可則因，否則革，惟當之為貴，聖人亦何有必焉！」李清臣之詞也。
戊子，徙封徐王顥為冀王。
癸巳，詔賑京東、河北流民，貸以穀麥種，諭使還業，蠲今年租稅。
丁酉，賜禮部奏名進士、諸科九百七十五人及第、出身。時考官取進士答策者，多主元祐。及楊畏覆考，乃悉下之，而以主熙、豐者署前列，拔畢漸為第一。自此紹述之論大興，國是遂變矣。
是日，蘇轍罷。先是轍上疏曰：「伏見御試策題，歷詆近歲行事，有紹復熙甯、元豐之意。臣謂先帝以天縱之才，行大有為之志，其所設施，度越前古，蓋有百世不可改者。在位近二十年，而終身不受尊號，裁損宗室，恩止袒免，減朝廷無窮之費；出賣坊場，顧募衙前，免民間破家之患；黜罷諸科誦數之學，訓練諸將慵惰之兵；置寄祿之官，復六曹之舊；嚴重祿之法，禁交謁之私；行淺攻之策，以制西夏；收六色之錢，以寬雜役。凡如此類，皆先帝之睿算，有利無害。而元祐以來，上下奉行，未嘗失墜也。至於其它，事有失當，何世無之！父作之於前，子救之於後，前後相濟，此則聖人之孝也。漢武帝外事四夷，內興宮室，財用匱竭，於是修鹽鐵、榷酤、均輸之政，民不堪命，幾至大亂；昭帝委任霍光，罷去煩苛，漢室乃定。光武、顯宗，以察為明，以讖決事，上下恐懼，人懷不安；章帝即位，深鑒其失，代之以寬厚愷悌之政，後世稱焉。本朝真宗，右文偃武，號稱太平，而群臣因其極盛，為天書之說；章獻臨御，攬大臣之議，藏書梓宮，以泯其跡；及仁宗聽政，絕口不言。英宗自籓邸入繼，大臣創濮廟之議；及先帝嗣位，或請復舉其事，寢而不答，遂以安靜。夫以漢昭、章之賢與吾仁宗、神宗之聖，豈以薄於孝敬而輕事變易也哉！願陛下反覆臣言，慎勿輕事改易。若輕變九年已行之事，擢任累歲不用之人，懷私忿而以先帝為辭，大事去矣。」奏入，不報。
轍又具劄子言：「聖意誠謂先帝舊政有不合改更，自當宣諭臣等，令商量措置。今自宰臣以下，未嘗略聞此言，而忽因策問進士，宣露密旨。譬如家人，父兄欲有所為，子弟皆不與知，而與行路謀之，可乎？」帝固不說，李清臣、鄧溫伯又先媒櫱之。及面論，帝益怒，遂責轍以漢武比先帝，轍曰：「漢武，明主也。」帝曰：「卿意但謂武帝窮兵黷武，末年下哀痛之詔，豈明主乎！」帝聲甚厲，轍下殿待罪，眾莫敢救。范純仁從容言曰：「武帝雄才大略，史無貶辭，轍以比先帝，非謗也。陛下親政之初，進退大臣當以禮，不可如呵斥奴僕。」鄧溫伯越次進曰：「先帝法度，為司馬光、蘇轍壞盡。」純仁曰：「不然。法本無弊，弊則當改。」帝曰：「人謂秦皇、漢武。」純仁曰：「轍所論，事與時也，非人也。」帝為之少霽。轍平日與純仁多異，至是乃服，退，舉笏謝曰：「公，佛地位人也。」 歸家，亟具奏，乞賜屏逐，詔以轍為端明殿學士、知汝州。中書舍人吳安詩草制，有「風節天下所聞」及「原誠終是愛君」之語，帝怒，命別撰詞。轍止散官知汝州，安詩尋亦罷為起居舍人，從虞策、郭知章等言也。
河內尹焞應舉，見發策黜元祐之政，乃歎曰：「尚可以幹祿乎！」不對而出。焞少師事程頤，謂頤曰：「焞不復應進士舉矣。」頤曰：「子有母在。」焞歸，告其母陳，母曰：「吾知汝以善養，不知汝以祿養。」頤聞之曰：「賢哉母也！」於是終身不就舉。
夏，四月，甲辰，命中書舍人蔡卞同修國史，以國子司業翟思為左司諫，左朝奉郎上官均為左正言，右朝散郎周秩、左朝散郎劉拯並為監察御史。
召淮南轉運副使張商英為右正言。商英在外久不召，積憾元祐大臣，攻之不遺餘力，上疏言：「神宗盛德大業，跨絕今古，而司馬光、呂公著、劉摯、呂大防，援引朋儔，敢行譏議。凡詳定局之見明，中書之勘會，戶部之行遣，言官之論列，詞臣之誥命，無非指擿決揚，鄙薄嗤笑，翦除陛下羽翼於內，擊逐股肱於外，天下之勢，岌岌殆矣！今天清日明，誅賞未正，乞下禁省檢索前後章牘，付臣等看詳簽揭以上，陛下與大臣斟酌而可否焉。」又指呂大防、梁燾、范祖禹為奸邪，以司馬光、文彥博為負國，言呂公著不當諡正獻，甚者至以宣仁雙呂、武。始，商英在元祐時，作《嘉禾頌》，以文彥博、呂公著比周公，又作文祭司馬光，極其稱美，至是乃追論其罪。又言：「願陛下無忘元祐時，章惇無忘汝州時，安燾無忘許昌時，李清臣、曾布無忘河陽時。」其以險語激怒當世概類此。
遼主駐春州北平澱。
乙巳，三省言役法尚未就緒，帝曰：「止用元豐法而減去寬剩錢，百姓何有不便邪？」范純仁曰：「四方利害不同，須因民立法，乃可久也。」帝曰：「令戶部議之。」
阿裡骨遣使來獻獅子。
丙午，以旱，詔恤刑。
庚戌，以知江甯府曾布為翰林學士。布自瀛州徙江甯，詔許入覲，遂有是命。布言先帝政事，當復施行，且乞改元以順天意。
以龍圖閣直學士蔡京權戶部尚書。
台臣共言蘇軾行呂惠卿制詞，譏訕先帝：壬子，詔軾落職，如英州。
范純仁上疏曰：「熙甯法度，皆呂惠卿附會王安石建議，不副先帝愛民求治之意。至垂簾時，始用言者，特行貶竄，今已八年矣。言者多當時御史，何故畏避不即納忠，而今乃有是奏，豈非觀望邪？」
遼自准布侵邊，諸屬國多從之叛。邊臣間有斬獲，諸部亦有降者。而瑪古蘇猖獗太甚，遼主乃以耶律額特勒為都統，耶律圖多為副都統，耶律圖魯為都監，往討之。
癸丑，詔改元紹聖。
白虹貫日。
以侍講學士范祖禹為龍圖閣直學士、知陝州。先是帝欲以祖禹代蘇轍，而沮之者甚眾。祖禹力求出，乃有是命。
太子少師致仕馮京卒。帝臨奠，蔡確之子渭，京婿也，於喪次闌訴父冤。甲寅，詔復確右正議大夫。
詔王安石配享神宗廟庭。
以吏部尚書胡宗愈為通議大夫、知定州。
壬戌，以資政殿學士、提舉洞霄宮章惇為尚書左僕射兼門下侍郎。惇赴召，沙縣陳瓘隨眾道謁。惇素聞其名，獨邀與同載，訪當世之務，瓘曰：「請以所乘舟喻，偏重其可行乎？或左或右，其偏一也。明此，則行可矣。」惇默然。瓘復曰：「天子待公為政，敢問將何先？」惇佇思良久，曰：「司馬光奸邪，所當先辨。」瓘曰：「公誤矣，此猶欲平舟勢而移左以置右也。果爾，將失天下之望。」惇厲色曰：「光輔母后，獨掌政柄，不務纂紹先烈，肆意大改成緒，誤國如此，非奸邪而何？」瓘曰：「不察其心而疑其跡，則不為無罪。若指為奸邪，又復改作，則誤國益甚矣。」乃為惇極論熙、豐、元祐之事，以為：「元豐之政，多異熙寧，則先志固已變而行之。溫公不明先志，而用母改子之說，行之太遽，所以紛紛至今。為今日計，唯當消朋黨，持中道，庶可救弊。若又以熙、豐、元祐為說，無以厭服公論。」瓘辭辨忼慨，議論勁正，惇雖迕意，亦頗驚異，遂有兼收元祐之語，留瓘共飯而別。
范純仁罷為觀文殿大學士，知潁昌府。帝既親政，言者急論垂簾時事。純仁數稱疾求罷，最後出居慈孝寺，請降詔以禁約言者，帝不從。純仁連章求罷，許之。陛辭日，命坐，賜茶，慰勞甚渥。帝曰：「卿耆德碩望，朝廷所倚賴，今雖在外，凡時政有可裨益者，但入文字言之，無事形跡。」純仁頓首受命。
命曾布修《神宗正史》。
丙寅，罷五路經律通禮科。
丁卯，詔諸路使：「免役法依元豐八年見行條約施行。」
鄧溫伯言：「舊名潤甫，昨避高陳王諱，今請復舊名。」從之。
戊辰，同修國史蔡卞上疏言：「先帝盛德大業，卓然出千古之上，而《實錄》所紀，類多疑似不根，乞驗索審訂。重行刊定，使後世無所迷惑。」詔從之，以卞兼國史修撰。
己巳，遼除玉田、密雲流民租賦一年。
是月，知汝州蘇轍，降授左朝議大夫，徙知袁州。責詞略曰：「垂簾之初，老奸擅國，置在言路，使詆先朝，反以君父為仇，無復臣子之義。」中書舍人林希所草。老奸，蓋陰斥宣仁也。希典書命，自司馬光、呂大防、公著、劉摯等數十人之制，極其醜詆。一日，草制罷，擲筆於地曰：「壞盡名節矣！」
閏月，壬申，以陸師閔等二十三人為諸路提舉常平官。
癸酉，罷十科舉士法，從井亮采言也。
翟思言：「先帝正史，將以傳示萬世。訪聞秉筆之臣，多刊落事蹟，變亂美實，以外應奸人誣詆之說。今既改命史官，須別起文，請降旨取《日曆》、《時政記》與今《實錄》參對。。」從之。
甲申，以觀文殿學士安燾為門下侍郎。
以禮部侍郎孔武仲為寶文閣待制、知宣州。
乙酉，以工部尚書李之純為寶文閣待制、知單州，御史劉拯言其為中丞時阿附蘇軾故也。
丙戌，虞策請復置天下義倉，每苗稅一石，出米五升，自來年為始，專充賑濟；從之。
貶通判杭州秦觀監處州茶鹽酒稅，以劉拯言其影附蘇軾、增損《實錄》也。
丁亥，詔神宗隨龍人趙世長等遷秩賜賚有差。
戊子，詔：「在京諸司所受傳宣中批，並候朝廷覆奏以行。」
癸巳，命知蘇州呂惠卿改知江寧府。
乙未，章惇入見，遂就職，命提舉修《神宗實錄》、《國史》。
戊戌，詔改隆祐宮曰慈德宮，前殿曰慈德，中曰仁明，後曰壽昌。
以黃履為御史中丞。元豐末，履嘗為中丞，與蔡確、章惇、邢恕相交結，每確、惇有所嫌惡，則使恕道風旨於履，履即排擊之，時謂之「四凶」，為劉安世所論而出。至是驚復引用，俾報復仇怨，元祐正臣，無一得免矣。
帝之初即位也，程顥知扶溝縣，以檄至河南府，留守韓宗師問：「朝事如何？」顥曰：「司馬君實、呂晦叔作相矣。」又問：「果作相，當如何？」 曰：「當與元豐大臣同。若先分黨與，它日可憂。」宗師曰：「何憂？」曰：「元豐大臣皆嗜利者，使自變其已甚害民之法，則善矣。不然，衣冠之禍未艾也。」至是其言乃驗。宗師，絳之子也。
庚子，遼賜西北路貧民錢。
五月，壬寅，罷修官制局。
甲辰，罷進士習試詩賦，專治二經。
遼主駐赤勒嶺。
己酉，詔以王安石《日錄》參定《神宗實錄》、《正史》。
初，安石將死，悔其所作，命從子防焚之，防詭以它書代。至是蔡卞即防家取以上之，因芟落事實，文飾奸偽，盡改元祐所修。
辛亥，劉奉世罷。
奉世為人，簡重有法度，常云：「家世唯知事君，內省不愧作士大夫公論而已。得喪，常理也。譬如寒暑加人，雖善攝生者不能無病，正須安以處之。」時以章惇用事，力乞外。乃罷為真定府路安撫使，兼知成德軍。
癸丑，詔：「中外學官，非制科、進士、上捨生入官者，並罷。」
編類元祐群臣章疏及更改事條。
甲寅，殿中侍御史郭知章言：「先帝闢地進壤，扼西戎之咽喉，如安疆、葭蘆、浮圖、米脂，據高臨下，宅險遏沖。元祐初，用事之臣委四寨而棄之，外示以弱，實生戎心。乞檢閱議臣所進章疏，列其名氏，顯行黜責。」惇等因開列初議棄地者自司馬光、文彥博而下凡十一人。惇奏曰：「棄地之議，司馬光、文彥博主之於內，趙昪、范純粹成之於外，故眾論莫能奪。若孫覺、王存輩，皆闇不曉事，妄議邊計者。至於趙昪、范純粹，明知其便，而首尾異同以傅會大臣，可謂挾奸罔上。夫妄議者猶可恕，挾奸者不可不深治。」帝以為然。
右正言張商英言：「先帝謂天地合祭非古。」詔禮部、太常詳議以聞。
以右正言上官均為工部員外郎。章惇方欲擅權，惡均異論，故罷均言職。尋以均權發遣京東西路刑獄。
戊午，遼有司言：「德勒諸部侵邊，統軍使出戰不利，招討使以兵擊破之。敦睦宮太師耶律安努及其子歿於陣。」
己未，以禮部侍郎楊畏為吏部侍郎。
初，呂大防既超遷畏，畏知章惇心復用，時惇居蘇州，有張擴者，惇妻之侄，畏托擴致意云：「畏度事勢輕重，因呂大防、蘇轍以逐劉摯、梁燾輩；又欲並逐大防及轍，而二人覺之，遽罷畏言職。畏跡在元祐，心在熙甯、元豐，首為公辟路者也。」及惇赴召，百官郊迎，畏獨請間，語多斥大防。有直省官聞之，歎曰：「楊侍郎前日諂事呂相公，亦如今日見章相公也。」惇信畏言，故又遷吏部。
乙丑，尚書左丞鄧潤甫卒。潤甫首陳紹述，遂登政府。章惇議重謫呂大防、劉摯，潤甫不以為然，曰：「俟見上，當力爭。」無何，暴卒。
丁卯，嗣濮王宗暉卒。
是月，高麗國王運殂，遣使告於遼，遼遣蕭遵列等賻贈。
六月，知永興軍呂大防降授右正議大夫、知隨州，知青州劉摯落職，降授左朝議大夫、知黃州，知汝州蘇轍降授左朝議大夫、知袁州，以台諫交章論列故也。
來之邵等言知英州蘇軾詆斥先朝，甲戌，責授寧遠軍節度副使，惠州安置。
壬午，封高密郡王宗晟為嗣濮王。
癸未，以翰林學士承旨曾布同知樞密院事。
甲申，禮部言太學博士詹文奏乞除去王安石《字說》之禁，從之。
乙酉，詔知鄆州梁燾改知鄂州，知成德軍劉安世改知南安軍，管句西京崇福宮吳安詩監光州鹽酒稅，知虢州韓川改知坊州，權知應天府孫升改知房州，並落職降官；從左司諫翟思言也。
乙酉中書舍人林希言：「吏部侍郎、新除廬州王欽臣，傅會呂大防以致進用，豈可以侍從職名，寄之方面！所有制詞，未敢撰進。」詔欽臣除集賢殿修撰、知和州。
詔崇政殿說書呂希哲守本官、知懷州，以劉拯言公著父子世濟奸邪故也。
丙戌，詔蔡確追復觀文殿學士，贈特進。
戊子，詔翰林學士兼侍講蔡卞充國史院修撰兼知院事。
辛卯，三省以監察御史周秩所上二章進呈。讀至「向者有御批，欲增隆皇太妃儀物，又如治平中議濮事。呂大防所以求去」，帝曰：「大防何嘗有言！今秩越次及之，是迎合也。」又讀至「邪說甚行，使天子不得尊其母」，帝曰：「此言，激怒也。如秩趨操甚狂，若置之言職，朝廷無安靜之理。」遂罷秩知廣德軍。
己亥，遼禁邊民與蕃部為婚。
秋，七月，庚子朔，遼主獵於赤山。
丙辰，張商英言呂希純於元祐中嘗繳駁詞頭不當及附會呂大防、蘇轍事，帝曰：「去冬以宮中缺人使令，因召舊人十數輩，此何系外廷利害，而范祖禹、豐稷、文及甫並有章疏，陳古今禍福以動朕聽，希純等又繳奏爭之，何乃爾也！」安燾對曰：「聞文及甫輩上書，亦為人所使。」帝曰：「必蘇轍也。」會中書舍人林希言呂希純嘗草宣仁皇后族人遷官誥，有曰「昔我祖妣正位宸極」，其言失當，及變亂奉祀禮文、薦牙盤食等數事，乃詔落希純職，知亳州如故。
丁巳，三省言：「范純仁、韓維朋附司馬光，毀訕先帝，變亂法度，純仁復首建棄地之議，滋養邊患。」詔純仁特降一官。
初，章惇請謫純仁，帝曰：「純仁持議公平，非黨也，但不肯為朕留耳。」惇曰：「不肯留，即黨也。」帝勉從惇請。
是日，追奪司馬光、呂公著等贈諡，貶呂大防、劉摯、蘇轍等官，詔諭天下。
元豐末，神宗嘗謂輔臣曰：「明年建儲，當以司馬光、呂公著為師保。」及公著卒，呂大防奉敕撰《神道碑》，首載神宗語，帝又親題其額。及章惇、蔡卞欲起史禍，先於《日曆》、《時政記》刪去「以司馬光、呂公著為師保」語，又請發光、公著塚，斫棺暴屍。三省同進呈，許將獨不言。惇等退，帝留將問曰：「卿不言，何也？」將曰：「發塚斫棺，恐非盛德事。」帝曰：「朕亦以為無益公家。」遂寢其奏。會黃履、張商英、周秩、上官均、來之邵、翟思、劉拯、井亮采，交章言光等畔道逆理，未正典刑，大防等罪大罰輕，未厭公論，凡十九疏。章惇悉以進呈，遂詔追光、公著贈諡，毀所立碑，奪王岩叟贈官，貶大防郢州居住，摯蘄州，轍筠州。曾布密疏請罷毀碑事，不報。
蘇頌方執政時，見帝年幼，諸臣太紛更，常曰：「君長，誰任其咎邪？」每大臣奏事，但取決於宣仁，帝有言，或無對者。惟頌奏宣仁，必再稟帝，有宣諭，必告諸臣以聽聖語。及言者劾頌，帝曰：「頌知君臣之義，無輕議也。」又曰：「梁燾每起中正之論，其開陳排擊，盡出公議，朕皆記之。」由是頌獲免，而燾與外祠。
初，李清臣冀為相，首倡紹述之說，以計去蘇轍、范純仁、亟復青苗、免役法。及章惇相，心甚不悅，復與為異。惇貶司馬光等，又籍文彥博以下三十人，將悉竄嶺表。清臣進曰：「更先帝法度，不能無過，然皆累朝元老，若從惇言，必大駭物聽。」帝然之。戊午，詔曰：「司馬光、呂公著、呂大防、劉摯等，各以等第行遣責降訖。至於射利之徒，脅肩成市，盍從申儆，俾革回邪，推予不忍之仁，開爾自新之路。今後一切不問，議者亦勿復言，所有見行取會《實錄》修撰官以下及廢棄渠陽砦人，自別依敕處分。」
來之邵、劉拯等乞復免役錢法。
是月，准布諸部侵遼之倒塌嶺，盡掠西路群牧馬去，東北路統軍使耶律實埒以兵追及，盡獲所掠而還。
遼太子洗馬劉輝上書言：「西邊諸蕃為患，士卒遠戍，中國之民疲於飛挽，非長久之策。為今之務，莫若城於鹽濼，實以漢戶，使耕田聚糧，以為西北之費。」言雖不行，識者韙之。

