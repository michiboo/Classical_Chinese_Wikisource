
八月，辛未，詔范純粹降一官，為直龍圖閣、知延安府，以元祐間嘗獻議棄地也。
壬申，三省具呂惠卿、王中正、宋用臣無罪狀進呈，當再敘，章惇曰：「惠卿所坐極無名。」帝曰：「與復舊官並資政殿學士。」
九月，癸卯，遣御史劉拯按河北水災，賑饑民。
甲辰，以黃慶基、董敦逸並為監察御史。
丙午，策賢良方正能直言極諫科。庚戌，三省同進呈張咸、吳儔、陳暘三人中第五等，推恩，帝曰：「進士策文理有過於此者。」因詔罷制科。
罷廣惠倉。
甲寅，知廣州唐義問，坐棄渠陽砦，責授舒州團練副使。
己未，遼以南院大王特默為南院樞密使。
庚申，太白晝見。
甲子，德勒部長降於遼，遼主命釋其罪。
丁卯，詔京東、西、河北賑恤流民。
戊辰，流星出紫微垣。
是月，遼都統額特勒進討准布，乘天大雪，擊敗瑪古蘇之眾並其四別部，斬首千餘級。
冬，十月，己巳朔，以知江甯府呂惠卿知大名府。
三省、樞密院同呈除目，曾布、韓忠彥曰：「若惠卿在朝，善人君子必無以自立。」帝曰：「只令知北京，豈可留也！布又言：「章惇秉政以來，所引皆闒茸小人，專恣弄權，日甚一日。陛下以天下公論召彭汝礪，而沮格不行；呂升卿於罪謫中致仕，而惇不稟旨，召令再任；王欽臣謝表語侵御史，而惇欲削職降官；周秩譏切朝廷，而惇欲多方曲庇其罪；陛下不欲與惠卿復職而終復，不欲除林希經筵而終除。以是上下畏之，獨臣與韓忠彥曾稍開陳，它人有敢言其非者否？」 其意蓋欲傾惇。帝曰：「此固當開陳也。」
丙子，遼主駐藕絲澱。
丁亥，國子司業龔原奏：「王安石在先朝時，嘗進所撰《字說》二十二卷。乞差人就其家繕寫定本，降付國子監雕印，以便學者傳習。」詔可。學校舉子之文，靡然從之，其弊自原始。
庚寅，以常安民為監察御史。先是安民因召對言：「元祐中進言者，以熙甯、元豐之政為非而當時為是；今日進言者，以元祐之政為非而熙甯、元豐為是；皆偏論也。願陛下公聽並觀，無問新舊，惟歸於當。」帝謂輔臣曰：「安民議論公正，無所阿附。」
丁酉，都水使者王宗望言：「北流已閉，全河東還故道，望付史官紀紹聖以來聖明獨斷，致此成績。」詔宗望具析部役官功力等第以聞。然是時東流堤防未及繕固，瀕河多被水患，流民入京師，往往泊御廊及僧舍，詔給券，諭令還本土以就賑濟。
十一月，己亥朔，復八路差官法。
壬子，蔡確追復觀文殿大學士。
甲寅，開封男子呂安斥乘輿，當斬，貸之。
十二月，辛未，申嚴銅錢出外界法。
甲戌，遼以參知政事趙廷睦兼同知樞密院事，以樞密副使王師儒參知政事兼同知樞密院事。
己卯，遼主命錄西北路有功將士及戰歿者贈官。
乙酉，遼改明年元曰壽昌，減雜犯死罪以下，仍除貧民租賦。
丙戌，滑州浮橋火。
己丑，漳河決溢，浸洺、磁等州。令計置堙塞。
甲午，三省同進呈台諫官前後章疏，言：「實錄院所修先帝《實錄》，類多附會奸言，詆斥熙寧以來政事，乞重行罷黜。」帝曰：「史官敢如此誕謾不恭，須各與安置。」詔：「范祖禹安置永州，趙彥若澧州，黃庭堅黔州。」
初，章惇、蔡卞與其黨論《實錄》多誣，俾前史官分居畿邑以待問，摘千餘條示之，謂為無驗證。既而院吏考閱，悉有據依，所餘才三十二事。庭堅書「用鐵龍爪治河，有同兒戲」，至是首問焉，對曰：「庭堅時官北都，嘗親見之，真兒戲耳。」凡有問，皆直辭以對，聞者壯之。
遼南府宰相王棠卒。棠博古，善屬文，鄉貢、禮部、廷試皆第一。練達朝政，臨事不怠，在政府，修明法度，人許其不愧科名雲。
是歲，京師疫，洛水溢，太原地震；河北水，發京東粟賑之。
春，正月，己亥，遼主如混同江。
丙午，立宏詞科。三省上言：「今進士既純用經術，如詔誥、章表、赦敕、檄書、露布、戒諭之類，皆朝廷官守日用不可缺者，若悉不習試，何以兼收文學博異之士！」於是別置宏詞科，許進士登科者乞試。試者雖多，所取無過五人；詞格超異者，特奏命官。
以吏部侍郎楊畏知成德軍。畏既叛呂大防，附章惇，及李清臣、安燾與惇異議，復陰附安、李。而惇亦覺其險詐，乃命畏出守。
乙卯，遼賑奉聖州貧民飢。
乙丑，殿前司奏獄空，詔賜緡線。
二月，丁卯朔，日有食之。
戊辰，遼賜左右二皮室錢。
癸酉，高麗遣使貢於遼。
甲戌，以知大名府呂惠卿為資政殿大學士。章惇言惠卿乞留京師，但願得一宮觀，帝曰：「已除大資政，兼北京亦是重地。」又問：「惠卿已行否？」曾布、韓忠彥皆曰：「惠卿乞留，乃是無恥。君子難進而易退，其人可知矣。」帝哂之。
初，監察御史常安民面奏：「新除北都留守呂惠卿，賦性深險；王安石援引為執政，及得志，遂攻安石。使移此心以事君，其薄可知。惠卿若見陛下，必言先帝而泣，以感動陛下，希望得留朝廷。」至是惠卿過闕請對，果為帝言先朝事，且泣；帝正色不答，計不得施而去。時論快之。
乙亥，詔追奪呂大防兩官，徙居安州。先是中丞黃履言趙彥若等修纂先帝《實錄》，厚加誣毀，皆已竄逐，唯監修呂大防倖免，故有是命。
遼主駐魚兒濼。
辛巳，出內庫錢帛二十萬助河北賑饑。
乙未，左司諫張商英除左司員外郎。會知開封府王震言商英遣人與蓋漸謀害來之邵，坐謫監江寧府稅。
三月，己亥，嗣濮王宗晟卒，諡端孝。
宗晟好古學，藏書數萬卷，仁宗嘉之，益以國子監書。治平初，將郊而雨，或議改卜，英宗訪諸宗晟，對曰：「陛下初郊見上帝，盛禮也，豈宜改卜！至誠感神，在陛下精意而已。」帝嘉納。及郊，雨霽。英宗數被疾，密請早建儲貳以系天下之望，世稱其忠。
甲辰，國子司業龔原等，言王安石嘗進其子雱所撰《論語、孟子義》，乞下本監雕印頒行。
丙午，遼賜東京貧民絹。
己未，試宏詞黃府等五人各循一資。
夏，四月，丁卯，遼都統奏討准布別部之捷。
戊辰，詔：「職事官罷帶職，朝請大夫以下勿分左右，易集賢院學士為集賢殿修撰，直集賢院為直秘閣，集賢校理為秘閣校理。」
壬申，封華容郡王宗愈為嗣濮王。
御史郭知章、董敦逸言：「乞循先帝之法，令兩制及台諫官各舉才行一人。」詔：「許將、蔡京、黃履、蔡卞、錢勰、林希、王震，不拘資序，各舉堪備任使二員以聞。」
乙亥，女直遣使貢於遼。
丁亥，詔依元豐條制置律學博士二員。
庚寅，遼錄西北路有功將士。
是月，寶文閣待制、知青州邢恕入覲，涕泣曰：「臣不謂今日得復見陛下！」淚濺禦袍。帝不樂，遂令赴郡。
五月，乙未朔，遼以南京宣徽使耶律特默為北院大王。癸卯，贈陣亡者官。
乙巳，命蔡卞詳定國子監三學及外州州學制。
乙卯，上皇太妃宮曰聖端。
丁巳，遼主駐特禮嶺。
六月，己巳，遼以權參知政事趙孝嚴為漢人行宮都部署。圍場都管薩巴，以討准布功加鎮國大將軍。
乙酉，詔：「元祐初減定除授正在已下奉祿遞損，物數不多，有虧朝廷優異之禮，其見行條令，悉宜罷去，並依元豐舊制。其宗室公使並生日所賜，自依元祐法。」
壬辰，禁京城士人輿轎。
秋，七月，己亥，戶部尚書蔡京奏乞檢會熙甯、元豐青苗條約以示天下。
癸卯，遼主獵於沙嶺。
甲寅，遼都統額特勒奏破瑪古蘇之捷。
丙辰，詔大理寺復置右治獄，仍依元豐例增置官屬。
八月，壬申，封彰信軍節度使宗景為濟陰郡王。
甲申，詔：「呂大防等永不得引用期數及赦恩敘復。」
時將大饗肆赦，章惇先期言：「此數十人，當終身勿徙。」故有是詔。
嗣濮王宗愈卒，諡恭憲。
乙酉，錄趙普後希莊為閤門祗候。
九月，甲午，以安定郡王宗綽為嗣濮王。
壬寅，告遷神宗神御於景靈宮顯承殿。
知陳州范純仁，聞呂大防竄居遠州，終身勿徙，欲齋戒上疏申理之，所親勸其勿為觸怒，萬一遠斥，非高年所宜，純仁曰：「事至於此，無一人敢言。若上心遂回，所系大矣；如其不然，死亦何憾！」乃上言：「大防等所犯，亦因持心失恕，好惡任情，違老氏好還之戒，忽孟軻反爾之言。然牛、李之禍，數十年淪胥不解，豈可尚遵前軌！大防等年老疾病，不習水土，炎荒非久處之地，又憂虞不測，何以自存！向來章惇、呂惠卿，雖為貶謫，不出裡居。陛下以一蔡確之故，常軫聖念。今趙彥若已死貶所，將不止一蔡確矣。願陛下斷自淵衷，將大防等引赦原放。」癸卯，出御批曰：「范純仁立異邀名，沮抑朝廷已行之命，可落觀文殿大學士、知隨州。」帝始亦有意從所奏，章惇力主前議，且謂純仁同罪未錄，遂並責之。
戊申，加上神宗諡曰紹天法古運德建功英文烈武欽仁聖孝皇帝。
辛亥，大饗明堂，赦天下。
甲寅，遼主祠木葉山。
丙辰，遼命西京砲人、弩人教西北路漢軍，以准布未平故也。
章惇專權擅命，監察御史常安民力折其奸。惇遣所親語之曰：「君本以文學聞於時，奈何以言語自任，與人為怨？少安靜，當以左右相處。」安民正色斥之曰：「爾乃為時相遊說邪！」林希權禮部尚書，安民言：「希為惇謀客，惇肆橫強很，皆希教之。」又論：「蔡京奸足以惑眾，辨足以飾非，巧足以移動人主之視聽，力足以傎倒天下之是非，內結宦寺，外連台諫，合黨締交，以圖柄任。陛下不早逐之，它日悔將安及！」是時京之惡尚隱，人多未測，獨安民首發之。又言：「今大臣為紹述之說者，皆藉以報復私怨，一時朋附之流，從而和之，遂至已甚。張商英在元祐時，上呂公著詩求進，其言諛佞無恥；及為諫官，則上疏毀司馬光、呂公著神道碑。周秩在元祐間為太常博士，親定司馬光諡文正；為言官，則上疏論司馬光、呂公著，至欲剖棺鞭屍。是豈士君子之所為哉！」章疏前後至數十百上，度終不能回，遂乞外，帝開慰而已。
及祀明堂，劉美人侍帝於齋宮，又至相國寺，用教坊作樂，安民以為眾所觀瞻，虧損聖德。語直忤旨，章惇從而譖之。曾布在樞府，與惇不協，見安民數論惇，意謂附己，於上前屢稱安民。及安民論布與惇互用親故，於是二人者合力排之。布乘間袖安民舊與呂公著書以進，謂安民乞公著消減先朝奸黨，援引其類，百世承續。一日，帝謂安民曰：「卿嘗上呂公著書，以東漢不道之君比朕，可乎？」安民曰：「臣與公著書，勸其博求賢才，嘗引陳蕃、竇武、李膺事，不謂惡臣者指摘臣言，推其世以文致臣，雖辨之何益！」先是安民與國子司業安惇、監察御史董敦逸同在國子監考試所拆號，安民對敦逸稱「二蘇負天下重望，公不當彈擊」，至是敦逸奏訐安民前語，謂安民乃蘇轍之黨，平日議論，多主元祐，安民由是得罪。壬戌，謫安民監滁州鹽酒務。帝初命與安民知軍，惇乃進擬送吏部，降監當。明年，敦逸論瑤華事，帝怒，欲貶之，謂執政曰：「依常安民例與知軍。」乃知帝初不知安民降監當也。
是月，詳定重修敕令所言：「府界諸路常平斂散等事，除今來申請外，並依元豐七年見行條制；其給納常平錢，有所抑勒，令提舉司覺察奏劾。」從之。
冬，十月，甲子，尚書右丞鄭雍罷為資政殿學士、知陳州。
章惇貶斥元祐舊臣，皆以白帖行遣。安燾等爭論不已，帝疑之，惇甚恐。雍欲為自安計，私語惇曰：「用白帖有王安石故事。」惇大喜，取其案牘，懷之以白帝，惇得遂其奸。雍雖以此結惇，然卒罷政。
遼主駐藕絲澱。
己巳，翰林學士錢勰落職知池州，仍放辭謝，坐批答鄭雍詔書有「群邪共攻」等語也。
元祐初，章惇罷樞密，出知汝州，勰草制詞，有雲「怏怏非少主之臣，倖幸無大臣之節」。及惇入相，勰知開封府，殊懼；已而擢翰林學士，乃安。曾布數毀勰於帝前，帝未聽也。於是蔡卞與黃履同在經筵，為履誦「弗容群枉，規欲動搖」等語。履問：「如何？」卞曰：「似近時答詔，不知誰為之。」亟令學士院檢呈，乃知勰所為。履與翟思、劉拯相繼論列，言：「臣等忝任風憲，而勰指為群邪，意在朋比，妄假陛下之詔以扇惑朝廷。」故雍既罷而勰亦貶。
勰在熙甯時為流內銓主簿，判銓陳襄嘗登進班簿，神宗稱之，襄曰：「此非臣所能，主簿錢勰為之耳。」明日，召對，將任以清要官。王安石使弟安禮來見，許用為御史，勰謝曰：「家貧母老，不能為萬里行。」再知開封府，臨事精敏。蘇軾乘其據案時，遺之詩，勰操筆立就以報，軾曰：「電掃庭訟，響答詩筒，近所未見也。」
癸酉，告遷宣仁皇后神御於景靈宮徽音殿。
甲戌，以吏部尚書許將為尚書左丞，翰林學士蔡卞為尚書右丞。
遼以北面林牙耶律大悲努為右伊勒希巴。大悲努舉止馴雅，好禮儀，為時人所稱。
丙子，以戶部尚書蔡京為翰林學士兼侍讀、修國史。
辛巳，進封冀王顥為楚王。
癸未，遼以參知政事王師儒為樞密副使，以漢人行宮都部署趙孝嚴參知政事。
辛卯，河南府地震。
壬辰，遼錄討准布有功將士。
十一月，乙未，安燾罷知河南府。燾舊與章惇善，及同省執政，惇憚燾，且惡之，所以排陷者無不至，遂有是命。
丙申，太白晝見。
女直遣使進馬於遼。
戊戌，範諤以轉運使入對，自言有捕盜功，乞賜章服。帝曰：「捕盜，常職也，何足言功！」黜知壽州。
己亥，遼以都統額特勒為西北路招討使，封漆水郡王。
甲寅，內侍梁惟簡除名，全州安置。惟簡坐黨附，與張士良、梁知新皆得罪，已又編管白州，徙配朱崖，以為宣仁後親信故也。
黃履、來之邵、張商英、劉拯言：「蔡確先朝顧命大臣，宜盡復官爵恤數。」丙辰，贈確為太師，諡忠懷，遣中使護其葬。
戊午，知大名府呂惠卿入對。引進副使宋球謂曾布曰：「惠卿語良久，上有倦色。既而再出一劄子，不知上有何語，遂不進呈，出笏而退。」布奏事畢，言及惠卿，帝曰：「惠卿極凶橫，升卿亦然。」布曰：「陛下睿明洞見，實天下之福！」惠卿留數月，乃辭去。
庚申，遼以高麗王昱有疾，命其子顓權知國事。
先是遼欲過鴨綠江為界，高麗上表云：「普天之下，莫非王土王臣；尺地之餘，何必我疆我理！」又云：「歸汶陽之舊田，撫綏敝邑；回長沙之拙袖，忭舞昌辰。」其參知政事樸寅亮之詞也，遼主善之，遂寢其議。
十二月，癸亥朔，遼以知北院樞密使事耶律阿蘇為北院樞密使。
乙丑，復置監察御史三人，分領六察，不言事。
令翰林學士蔡京、御史中丞黃履各舉御史二人。
壬申，白虹貫日。
乙酉，曾布言文彥博、劉摯、王存、王岩叟輩皆詆訾先朝，去年施行元祐之人多漏網者，惇曰：「三省已得旨，編類元祐以來臣僚章疏及申請文字，密院亦合編類。」帝以為然。許將再奏曰：「密院已得指揮，編修文字，乞便施行。」從之。
戊子，詔如元豐例，孟月朝獻景靈宮。
是歲，蘇州地震。
遼放進士陳衡有等百三十人。
春，正月，甲午，遼主如春水。
庚子，知樞密事韓忠彥罷。忠彥屢請外，帝問曾布曰：「忠彥別無事，亦不至奸險。」對曰：「然。」已而章惇言忠彥處置邊事多失宜，帝甚駭之。忠彥請不已，乃除觀文殿學士、知真定府，尋移定州。
甲辰，酌獻景靈宮，遍詣諸殿，如元豐禮。
戊申，殿中侍御史陳次升言：「紹聖元年敕榜，除已行責降人外，一切不問，議者亦不復言。近者竊見汪浹、李仲等送吏部，與合入差遣，錄黃行下，以元祐所獻文字得罪。則敕榜所雲，殆成虛語，將何以取信天下！伏望宣諭大臣，自今以始，同共遵守。若人才委不可用，所見背理，以今日之罪罪之；既往之咎，置而不問，以彰朝廷忠厚之德。」又言：「臣聞差官編排元祐間臣僚章疏，仍厚賞以購藏匿，采之輿議，實有未安。恭惟陛下即政之初，詔令天下言事，親政以來，揭榜許其自新，是亦光武安反側之意。今又考其一言之失，置於有過之地，是前之詔令，適所以誤天下也，後之敕榜，又所以誑天下也。命令如此，何以示信於人乎？所有編排章疏指揮，乞行寢罷。」
庚戌，引見蕃官包順、包誠等，賜賚有差。
詔：「鞫獄非本意所指而蔓求它罪者，論如律。」
壬子，知熙州范純粹改知鄧州。
乙卯，詔戶部尚書勿領右曹。
元祐初，司馬光乞尚書兼領左、右曹，使周知其數，則利權歸一，從之。至是復使侍郎專領，尚書不得與焉。
右正言孫諤言：「知河中府楊畏，在元豐時，其議論皆與朝廷合；及元祐之末，呂大防、蘇轍等用事，則盡變其趨而從之。紹聖之初，陛下躬親總攬，則又欲變其趨而偷合苟容。天下謂之『楊三變』。」詔落畏職，依舊知河中。後以中書舍人盛陶言，移知虢州。
戊午，詔罷合祭，間因大禮之歲，夏至日躬祭地祗於北郊。
辛酉，遼市牛以給烏古德勒部之貧民。
二月，癸亥，出元豐庫緡錢四百萬於陝西、河東糴邊儲。
癸酉，罷富弼配饗神宗廟庭。
癸未，詔封濮安懿王子未王者三人，宗楚為南陽郡王，宗祐為景城郡王，宗漢為東陽郡王。
乙酉，嗣濮王宗綽卒，諡孝靖。
丙戌，詔：「三歲一取旨，遣郎官、御史按察監司職事。」
丁亥，夏人寇義合砦。
是月，詔：「三路保甲依義勇法教試。」
三月，辛卯朔，尚書省火。壬辰，詔以禁中屢火，罷春宴及幸池苑，不御垂拱殿三日。
癸巳，夏人圍塞門砦。
丁酉，尚書省火。
戊戌，劍南東川地震。
己亥，封南陽郡王宗楚為嗣濮王。
辛亥，封大寧郡王佖為申王，遂甯郡王佶為端正。
壬子，帝諭二府，以元祐減賞功格不當，令修定，何未上。眾皆曰：「諸路相度未到。」曾布曰：「元豐中方有邊事，欲激厲人用命。不若一用元豐賞格，候邊事息，別議增損。」帝曰：「當如此。」遂降旨諸路，令告諭將士知悉。
丁巳，幸申王、端王府。
夏，四月，辛酉，罷宣徽使。
己卯，遼賑西北邊饑。
乙酉，戶部侍郎吳居厚言：「請諸路課利場務及三萬貫以上者，並依元豐條舉官監當，仍各委本路轉動使奏舉。」從之。
丙戌，三省同奏事，曾布曰：「司馬光之內懷怨望，每事志於必改，背負先帝，情最可誅。」李清臣、許將曰：「文彥博教光云：『須盡易人，乃可舉事。』」布曰：「臣元豐末在朝廷，見光進用，自六月秉政至歲終，一無所為。及陰引蘇軾、蘇轍、朱光庭、王岩叟輩，佈滿要路，至元祐元年二月，乃奏罷役法，盡逐舊人，然後於先朝政事無所不改。以此知大臣陰引黨類，置之言路，蔽塞人主耳目，則所為無不如欲，此最為大患。」又曰：「譽光者乃閭巷小人耳。如王安石、臣兄鞏，皆有學識之士，臣自少時，已聞兩人者議論，以為光不通經術，迂僻不知義理，其它士大夫有識者，亦皆知之。」帝忻然聽納。
五月，壬子，太白晝見。
丙辰，錄囚。
是月，左正言孫諤言：「免役者，一代之大法。夫在官之數，元豐多，元祐省，雖省，未嘗廢事也，則多不若省；散役之直，元豐重，元祐輕，雖輕，未嘗廢役也，則重不若輕。數省而直輕，則民之出錢者易；民之出錢者易，故法可久也。願陛下博採群言，無以元豐、元祐為間，要以便百姓，無不均平之患而止。 」蔡京言：「諤論役法，欲伸元祐之奸，惑天下之聽。」詔諤罷言職，知廣德軍。
給事中蹇序辰言：「先帝在位十九年，其應世之跡，未易周覽。請選儒臣著為《神宗寶訓》一書，授之讀官，以備勸講之闕。」詔俟《正史》成書，令史官編修。序辰，周輔之子也。
六月，辛酉，遼主駐薩裡納。
癸亥，令真定立趙普廟。
癸未，詔常立罷諸王府侍講，差監永州酒稅，奉議郎趙沖監道州茶鹽酒稅。沖，立門人也。
初，蔡卞請以立為崇政殿說書，既賜對，又請除諫官，帝未許。卞方與章惇比，曾布欲傾之，乘間為帝言立附兩人，乃於史院儒所撰立父秩行事以進，有雲「自荊公去位，天下官吏陰變新法，民受塗炭；公獨見幾，知其必敗。」帝駭曰：「何謂必敗？」布言：「立狂悖不遜，自當行法。」及三省對，帝語蔡卞曰：「常立詆神考而卿薦之，何也？」又顧章惇曰：「卿不見其語乎？」惇謝不知，帝怒曰：「語在《常秩行狀》，其語云：『自安石罷相以來，民在塗炭。』又云：『自秩與安石去位，而識者知其必敗。』其諂厚安石而詆薄神考如此，卞何為薦之？」惇、卞皆錯愕謝罪。帝即命中使就史院取《秩行狀》，親指「塗炭」「必敗」四字以示惇、卞，惇由是始悟為卞所賣。後一日，三省進呈。帝令與立宮觀，沖別取旨，中書舍人葉祖洽繳錄黃，謂立貶太輕。李清臣具以報布，是日，布對，言：「立諂王安石而毀先帝，情更可誅。乃欲擢之言路，此臣所以不能自己也。」帝亦切齒，故特與遠小處監當。殿中侍御史陳次升因言：「常立希合權臣，詆誣先帝，而大臣援進唯恐不速，豈非負先帝、欺陛下乎？為臣之罪，莫大於是，伏望特行黜責，以警官邪！」不報。
乙酉，立北郊齋宮於瑞聖園。
秋，七月，壬辰，以蔡京為翰林學士承旨。
癸巳，樞密院言：「據知邢州張赴稱，體究得民間願得牧地養馬，但與蠲其租課，仍不責以蕃息，養馬人戶，無追呼勞擾之患，其不願養馬之家，不得抑勒。今相度欲具為條畫榜示。」從之。
己亥，詔知渭州、寶文閣待制呂大忠特除寶文閣直學士、知秦州，以元祐中堅持邊議，又領帥日久故也。
大忠因言：「臣弟大防，自罹謫籍，流落累年，恐一旦不虞，倏先朝露，死生隔絕，銜恨無窮。伏乞寢臣已除職名，只量移大防陝西州郡居住。」不聽。
始，大忠自涇原入對，帝問：「大防安否？」且曰：「大臣初議令過海，朕獨處之安州，卿有書，當令且將息忍耐。大防樸直，為人所賣，候三二年，可復相見也。」大忠泄其語於章惇，惇懼，繩之愈力，元祐黨人由是再行貶黜。
丙午，遼主獵於赤山。
庚戌，依元豐職事官以行、守、試三等定祿秩。
甲寅，令熙河立王韶廟。
乙卯，國子司業龔原言：「將來科場止令依舊專治一經。」從之。
八月，辛酉，夏人寇寧順砦。
丙子，詔：「王岩叟遺表並呂大防等所得恩例及舉官並罷，更不施行。提舉舒州靈仙觀、鄂州居住梁燾，主管洪州玉龍觀、南安軍居住劉安世，並分司南京，仍各於本處居住。」
己卯，復置檢法官。
帝嘗語章惇曰：「元祐初，太皇太后遣宮嬪在朕左右者凡二十人，皆年長。一日，覺十人者非素使令。頃之，十人至。十人還，復易十人去。其去而還者皆色慘沮，若嘗涕泣者。朕甚駭，不敢問。後乃知因劉安世等上疏，太皇太后詰之也。」惇與蔡卞方謀誣元祐大臣嘗有廢立議，聞帝語，遂指劉安世、范祖禹言禁中覓乳母事為根，二人重得罪。庚辰，責授祖禹昭州別駕，賀州安置，安世新州別駕，英州安置。
九月，曾布言：「蔡卞最陰巧，而章惇輕率，以相媚說，故多為其所誤。凡惇所主張人物，多出於卞。至議論之際，惇毅然如自己出，而卞噤不啟口，外議皆云：『蔡卞心，章惇口。』如此，實於聖政有害。政府虛位甚多，願早擇人，以助正論。」
己亥，邈川首領檢校太保阿裡骨卒。
庚子，詔姚勔永不磨勘，以給事中蹇序辰言其詆訕先帝，務欲遏絕紹述之意故也。
丙午，遼徙烏爾古德勒部於烏納水，以扼北邊之沖。
己酉，滁、沂二州地震。
壬子，太師、淮南、荊南節度使楚王顥卒。
顥天姿穎異，尤嗜學，始就外傅，每一經終，即遺講讀官以器幣服馬。工飛白，善射，好圖書，博求善本。神宗嘉其志尚，每得異書，亟馳使以示。帝即位，尊禮尤隆，詔書不名。及卒，諡曰榮，陪葬永厚陵。
婕妤劉氏，明豔冠後庭，且多才藝，有盛寵，見皇后不循列妾禮。嘗同後朝景靈宮，訖事，就坐，嬪御皆立侍，婕妤獨背立簷下。後閤中陳迎兒呵之，婕妤背立如故，閤中皆忿。冬至，會朝隆祐宮，俟見於它所。後坐朱髹金飾，婕妤在它座，意象頗慍，其從行者知之，為易座與後等。眾弗能平，因傳唱曰：「皇太后出。」後起立，婕妤亦起。尋各復其所，或已撤婕妤座，遂頓於地，懟，不復朝，泣訴於帝。內侍郝隨方用事，謂婕妤曰：「毋以此戚戚！願早為大家生子，此座終當為婕妤有耳。」
會後女福慶公主疾，後有姊頗知醫，嘗醫後危疾，以故出入掖庭，公主藥弗效，乃持道家治病符水以入，後驚曰：「姊甯不知宮中禁嚴，與外舍異邪？」令左右藏之。俟帝至，具言其故，帝曰：「此人之常情耳。」後即焚符於帝前。宮禁相傳厭魅之端作矣。
方公主病革，忽有紙錢在旁，後顧視，頗惡忌之，意自婕妤所遣人持來，益有疑心。未幾，後養母聽宣夫人燕氏、尼法端與供奉官王堅為後禱祠事聞，詔入內押班梁從政、句當禦藥院蘇珪即皇城司鞫之，捕逮宦官、宮妾幾三十人，搒掠備至，肢體毀折，至有斷舌者。獄成，命侍御史董敦逸覆錄，罪人過庭下，氣息僅屬，無一人能出聲者。敦逸秉筆疑未下，郝隨等以言脅之，敦逸畏禍及己，乃以奏牘上。乙卯，詔以皇后孟氏旁惑邪言，陰挾媚道，廢居瑤華宮，號華陽教主、玉清妙靜仙師，法名沖真。
初，章惇誣宣仁有廢立計，以後為宣仁所立，欲廢之，又陰附劉婕妤，欲請建為後，與郝隨構成是獄，莫有敢異議者。既降案付三省。樞密院約法，惇會李清臣、渣布、許將、蔡卞及刑部官徐鐸等議。或謂不可處極典，曾布諭法官但當守法，且曰：「驢媚蛇霧，是未成否？」眾皆瞿然。法官遂執議堅等三人皆處死。
殿中侍御史陳次升言：「所治之獄，不經有司，雖聞追驗證佐，而事蹟秘密，朝廷之臣，猶不預聞，士庶惶惑，固無足怪。臣竊謂自古推鞫獄訟，皆付外庭，未有宮禁自治，高下付閹宦之手。陛下但見案牘之具耳，安知情罪之虛實！萬一冤濫，為天下後世譏笑。欲乞陛下親選在庭侍從或台諫官公正無所阿附之人，專置制院，別行推勘，庶得實情。」不報。
其後董敦逸亦言：「中宮之廢，事有所因，情有可察。詔下之日，天為之陰翳，是天不欲廢之也；人為之流涕，是人不欲廢之也。臣嘗覆錄獄事，恐得罪天下後世。」帝怒。蔡卞欲加重貶，章惇、曾布曰：「陛下本以皇城獄出於近習推治，故命敦逸錄問；今乃貶錄問官，何以取信中外！」乃止。帝久亦悔之，曰：「章惇壞我名節。」
冬，十月，丁巳朔，以楚榮王喪未成服，罷文德殿視朝。
以監江甯府稅張商英權知洪州。
以正字鄧洵武為《神宗正史》編修官。洵武，綰之子也。
壬戌，夏人大入鄜延。戊辰，詔被邊諸路相度城砦要害，增嚴守備。
遼主駐藕絲澱。
辛未，西南方有雷聲，次大雨雹。
癸酉，鐘傳言築汝遮，詔以為安西城。
庚辰，高麗遣使貢於遼。
甲申，以知大名府呂惠卿知延安府。
是月，夏兵自長城一日馳至金明砦，列營環城，國主乾順與其母親督枹鼓，縱騎四掠。知麟州有備，復還金明，而後騎之精銳者留龍安。邊將悉兵掩擊，不退，金明乃破。守兵二千八百人，惟五人得脫，城中糧草皆盡，將官皇城使張俞死之。既還，留一書置漢人頸上曰：「貸汝命，為我投經略使處。」其言曰：「夏國昨與朝廷疆場小有不同，方行理究；不意朝廷改悔，卻與坐團鋪處立界，本國以恭順之故，亦黽勉聽從，遂於境內立數堡以護耕；而鄜延出兵悉行平蕩，又數數入界殺掠。國人共憤，欲取延州，終以恭順，止取金明一砦以示兵鋒，亦不失臣子之節也。」延帥呂惠卿上樞密院而不以聞。
知延安府呂惠卿奏乞依呂大忠例，暫赴闕奏事，章惇謂曾布曰：「邊事方爾，可謂不識緊慢也。」李清臣曰：「此必有挹魁柄之意，或恐有引以為代者，吾屬危矣。」布曰：「此無慮，魁柄豈易挹邪！」十一月，癸巳，進呈，帝曰：「惠卿何可來？」眾皆言無來理。遂詔止之曰：「如有所陳，條畫聞奏。」
丁未，章惇上重修《神宗實錄》。
十二月，己未，遼招討使額特勒討准布別部，破之。
辛酉，濟陽郡王宗景，坐以立妾罔上，罷開府儀同三司，判大宗正司事。
壬戌，遼南府宰相圖嚕幹致仕。癸亥，以蕭托卜嘉為北府宰相，以耶律大悲努為殿前都點檢。
甲戌，蔡京上新修《太學敕令式》。
乙亥，夏國遣使獻金明之俘於遼。
遼生女直節度使英格，節度使頗拉淑之母弟也。頗拉淑沒，英格嗣，以兄和哩卓子薩哈為國相。是歲，赫舍哩部阿蘇、穆都哩阻兵為難，英格自往伐之。阿蘇訴於遼，遼遣使止英格勿攻，英格留薩哈守阿蘇城而還。會阿閤版等阻五國鷹路，執殺遼捕鷹使者，遼詔英格討之。阿閤版等據險立柵，方大寒，乃募善射者，揉勁弓利矢攻之，數日，入其城，出遼使者數人，歸之。英格兄子阿古達，善射，有大志。遼大國舅帳蕭諧裡嘯聚為盜，有眾數千，奔女直，結英格為亂，因命英格圖之。英格斬諧裡，遣阿古達獻首級於遼，餘悉留不遣。遼人無如何，乃進英格及阿古達官以慰之。

