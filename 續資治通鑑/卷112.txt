
春，正月，丁巳朔，帝在臨安。
是日，權河南鎮撫使翟琮及權知虢州董振，以山寨餘眾入潼關。後二日，琮入西京，偽齊留守孟邦雄方醉臥，遂俘其族以歸。
庚申，襄陽鎮撫使李橫破潁順軍，降偽齊知軍事、拱衛大夫、明州觀察使蘭和。後二日，敗偽齊兵於長葛縣。
甲子，命尚書戶部侍郎姚舜明往建康總領大軍錢糧，用都督江、淮、荊、浙諸軍事孟庾請也。時諸軍屯建康者，歲用錢糧五十餘萬，皆戶部財計，故命舜明領之。庾又言降授右武大夫、和州防禦使馬擴通曉軍務，請以為參議官，從之。
李橫復潁昌府。先一日，橫引兵至城下，偽齊京西北路安撫使趙弼固守，橫率將士急攻之，至日城陷，巷戰不勝，遂遁去。劉豫聞橫兵至，急遣先鋒將董先使拒敵。先出京城，殺擄數百人，奪騎數百，走翟琮軍，琮以先為鎮撫司都統制。
乙丑，詔曰：「廷尉，天下之平也。曹劌謂小大之獄，雖不能察，必以情，為忠之屬，可以一戰。不其然乎！可佈告中外，應為吾士師者，各務仁平，濟以哀矜。天高地卑，福善禍淫，莫遂爾情，罰及爾身。置此座右，永以為訓。臺屬憲臣，常加檢察，月具所平反刑獄以聞。三省歲終鉤考，當議殿最。」
金人破金州。
先是宣撫處置使張浚，召本司都統制、節制興、文、龍州吳玠，金、均、房州鎮撫使兼本司同都統制王彥，利州路經略使兼知興元府劉子羽，會於興元，約金人若以大兵取蜀，即三帥相為應援。子羽聞敵至，諭彥，俾以強弩據險邀之；彥習用短兵，屢平小盜，不以子羽言介意。金州之西有姜子關，乃承平時商旅由子午谷入金、洋之路。金聲言取姜子關路入漢陰縣，故彥頗分兵守之，既而完顏杲自上津疾馳，不一日至洵陽境上，召漢陰統制官郭進，以三千人乘流夜發，遇於沙隈。金人舍騎來攻，戰十合，金人見進軍少，晡時，步卒並進，塵埃蔽日，進力戰，敗死。彥曰：「敵所以疾馳者，欲因吾糧食以入蜀耳。」即盡焚儲積，退保石泉縣。金人入金州，彥退趨西鄉。會浚遣幹辦官甄瑤持手書督彥清野中會，遂逾西鄉。
初，神武副軍都統制岳飛在江州，軍中糧乏，江西安撫大使李回，分其軍之半分二千屯江州、筠州、臨江、興國軍，而命飛以餘軍即吉州屯駐，言於朝。丁卯，詔飛即以兵赴行在。
己巳，尚書吏部侍郎兼侍講席益試工部尚書兼權吏部尚書，中書舍人兼侍講陳與義試吏部侍郎。
庚午，詔大宗正司自廣州還行在，以嗣濮王仲湜兼判大宗正事，奉濮安懿王神主及諸宗室俱行。
癸酉，初復大火之祭，配以閼伯，歲以辰戌月祀，用酒脯。
戊寅，神武中軍統制楊沂中請以所選水軍五百人創置第六將，許之。時中軍才五千人也。
庚辰，用禮官議，歲以春秋二仲，遣宗室環衛官於法惠寺行望祭諸陵之禮。時庶事草創，位牌但以白木黃紙為之，紹興末乃改作。
壬午，詔：「禁衛、神武、三衙諸軍、御前忠銳、宰執親兵，並支雪寒錢。」
二月，丁亥朔，升桂州為靜江府，以帝嘗領節度故也。
辛卯，置廣西提舉買馬司於賓州，俸賜視監雜司，凡買馬事，經略司毋得預。仍命撥本路上供、封樁、內藏錢各二十七萬緡，欽州鹽二百萬斤，為買馬費，以左朝請大夫新知建昌軍李預提舉。
陝西都統制吳玠，與金兵遇於真符縣之饒風關。
先是知興元府劉子羽，聞金州破，即遣統制官田晟守饒風關，拒金人來路，且馳檄召玠。時宜撫司未有行下，玠曰：「事迫矣，諸將不能辦，我當自行。」直秘閣、主管機宜文字陳遠猷請曰：「敵舉國而來，其鋒不可當。宣撫既命分守，各有守地，何苦遠赴！萬一不勝，悔之無及。」玠不聽，自河池一日夜馳三百里。中道少止，子羽移書曰：「敵旦夕至饒風嶺下，不守此，是天蜀也。公不前，子羽當往。」玠即復馳，與金人遇。玠軍才數千人，益以洋州義士萬三千人。玠先以黃柑遺完顏杲曰：「大軍遠來，聊奉止渴。今日決戰，各忠所事。」完顏杲大驚，以杖擊地曰：「吳玠，爾來何速耶！」時金房鎮撫使王彥自西鄉以八字軍來會。諸軍見援至，稍弛，玠怒，欲斬壕寨將；將走降金人，告以虛實，且言：「統制官郭仲荀地分雖險，兵寡弱易敗。」乃縱所掠婦人還山寨，而自蟬溪嶺繞出關背，夜以輕兵襲取之，仲荀果退走。金山既得山寨，遂乘高下闞饒風，而以精兵夾攻南師之背，南師盡卻，玠斬之不能止。凡六日，關破。吳玠收餘兵趨西縣。王彥收餘兵奔達州，四川大震。
癸巳，都司檢詳官奏下營田法於諸路行之，悉以陳規條畫為主。其江北無牛之地，仍用古法，以二人拽一鋤。凡授田，五人為甲，別給菜田五畝為廬舍、稻場，初年免田租之半。兵屯以使臣主之，以歲課多寡為殿最。
戊戌，詔：「要郡、次要郡守臣帶兵馬鈐轄、路都監者並罷。」
己亥，金元帥府上言：「承詔賑軍士，臣恐有司錢幣將不繼，請自元帥以下有祿者出錢助給之。」金主曰：「官有府庫而取於臣下，此何理耶！其悉從官給。」
金監軍完顏杲入興元府，經略司劉子羽焚其城而遁。
初，饒風關破，子羽與吳玠謀守定軍山。玠憚子羽，遂西；子羽亦退屯三泉縣，從兵不及三百，與士卒同粗糲，至取草木芽櫱食之，遺玠書曰：「子羽誓死於此，與公訣矣。」時玠在興州之仙人關為守備，得書而泣。其愛將楊政大呼軍門曰：「節使不可負劉待制，不然，政輩亦舍節使去。」玠乃從麾下由間道與子羽會於三泉。金遊騎甚迫，玠夜視子羽，方酣寢，傍無警呵者，曰：「此何時，而簡易乃爾！」子羽慨然曰：「吾死命矣，夫何言！」玠泣下，復往守仙人關。子羽約玠共屯三泉，玠曰：「關外，蜀之門戶，不可輕棄。金人所以不敢輕入者，恐玠議其後耳。若相與居下，敵必隨入險，則吾勢日蹙，大事去矣。今經略既下，玠當由興州，河池繞出敵後褒斜山谷，如行鼠穴。敵見玠練出其後，謂將用奇設伏，邀其歸路，勢必狼顧。吾然後據險邀擊，可使遁走，此所謂善敗者不亡也。」子羽以潭毒山形鬥拔，其上寬平有水，乃築壁壘，凡十六日而成，其眾稍集。既而統制官王俊又以五千人至，於是軍勢復振。
乙巳，河南鎮撫司統制官李吉敗偽齊兵於伊陽。
初，孟邦雄既為鎮撫使翟琮所執，而邦雄之黨梁進者復為劉豫守，襲琮所寓治鳳牛山寨，琮設伏擊之，盡殪。
庚戌，襄陽鎮撫使李橫為神武左副軍統制、京西招撫使。
初，橫既進兵，偽齊右武大夫、和州防禦使、添差鄭州兵馬鈐轄牛皋，武德大夫、知汝州鼓玘，各以所部兵與橫會。橫以便宜命皋為蔡、唐州鎮撫使，己知汝州，言於朝，故有是命，仍賜橫武翼郎以下告身三百，遂以皋為左武大夫、安州觀察使。橫又言：「臣已起兵撫安，克復神京，請命重兵宿將進屯准西，按兵無動，以揚聲援。」詔同都督江、淮、荊、湖諸軍事孟庾，淮東宣撫使劉光世，江東宣撫使韓世忠措置。
王庶責江州，未行，張浚復起庶為參謀官，使詣巴州措置梁、洋一帶。庶至，急散榜梁、洋境上，招其軍民，不數日，遠近來會。巴之北境即米倉山，下視興元出兵之孔道。始，金人破金、商，無所得，已失望；完顏杲至金牛鎮，不見兵，疑有伏，自以深入，恐無歸路。及聞庶在巴州，吳玠陽為軍書會諸將，欲斷歸路，敵邏得之，且野亡所掠，食少，乃引兵還興元。
三月，丙辰朔，禮部尚書洪擬兼權吏部尚書。
庚申，初命神武后軍統制兼都督府都統制巨師古以所部萬人屯揚州。
甲子，資政殿學士、江西安撫大使、知洪州李回落職，提舉江州太平觀。
回老而慢，其下多縱馳，帥司屯兵數萬，皆招收潰賊，既無所憚，又軍食不足，恣其所為，郡民夜不解衣，惟恐生變。宣諭官劉大中至江西，奏回專權廢法，且縱其子右宣教郎澡預政受金，及多辟親黨攝官，凡二十餘事。於是江西轉運副使吳革、韓瓊並罷，而澡勒停。
京西招撫使李橫傳檄諸軍，收復東京。詔橫自武功大夫、袁州防禦使特遷右武大夫、忠州觀察使。
己巳，徽猷閣待制、知平江府李擢試尚書工部侍郎，赴行在。
潁昌捷奏至。詔李橫再進翊衛大夫，加賜空名告身一百，京西山寨並聽橫節制。
劉豫聞橫入潁昌，遣使詣都元帥宗翰求援。橫等軍本群盜，雖勇而無紀律，見齊師所遺子女金帛，乃縱掠數日，置酒高會，金人聞而易之。豫遣其將李成以二萬人迎敵，金遣左都監宗弼援之，敗之於京城西北牟駝岡。橫等軍無甲，皆敗走，敵亦下敢深逐也。潁昌復破，參議官穀城譚世則為敵所執，令其招橫；模不答，世則遇害。
壬午，進韓世忠開府儀同三司、充淮南東路宣撫使，泗州置司。
朝廷以李橫進師，議遣大將，以劉光世兵不練而世忠忠勇，故遣之。仍賜世忠廣馬七綱，軍士甲千副，激賞銀帛三萬匹兩，又出錢百萬緡，米二十八萬斛，為半歲之用。
甲申，初，江西安撫大使司將官李宗諒、燕筠，以所部叛於筠州，引兵侵瀏陽諸縣，李綱為湖南安撫使，遣兵擊降之。詔：「宗諒、筠戮於市，其眾分隸諸軍」。
夏，四月，丁亥，武翼郎、閤門宣贊舍人、知虢州董震為武節大夫、貴州刺史、權商、虢、陝州鎮撫使。震言：「敵兵侵蜀，臣見調本軍三千人自豐陽而西，絕敵糧道。萬一四川將帥不能堅守，墮其謀計，思之寒心。今山東富庶如昔，金人重兵亦不在彼，望朝廷乘此機會，興師深入，可以破偽齊之巢穴，兼牽制金人取四川之兵矣。」
尚書左僕射朱勝非以母憂去職。
己丑，韓世忠言：「近被旨措置建康府江南、北岸荒田，以為屯田之計。沿江荒田雖多，大半有主，難以如陝西例，乞募民承佃。」都督府請如世忠議。乃蠲三年租，田主有訟則歸之，滿五年不言，給佃人為永業。於是詔湖北、浙西、江西皆如之；尋又免科配徭役。
駕部員外郎韓膺胄論：「刑罰輕重，國祚短長系之。望追法仁祖舊章，凡獄官失入死者，終身罰之，雖經赦宥，永不收敘。」帝曰：「此仁祖之事也，其仁民詳刑如此乎！」乃命有司申嚴行下。
辛卯，起復劉光世為檢校太傅、江東宣撫使，屯鎮江。
時光世與韓世忠更戍，世忠至鎮江城下，而奸細入城，焚其府庫；光世擒而鞫之，皆雲世忠所遣，於是訴於帝。江東統制官王德請於光世曰：「韓公之來，獨與德有隙耳，當身往見之。」其下皆謂不可，或請以騎行，德不聽。世忠大驚，謂德曰：「公誠烈丈夫！曩者小嫌，各勿介意。」因置酒結歡而別。
金人去興元。
自金人入梁、洋。蜀中復大震，劍南諸州皆為徙治之計。宣撫處置使張浚，亦不令移潼川軍，聞者皆憤，或取其榜毀之。利州路經略使劉子羽遺浚書，為言已在此，敵必不南，浚乃止。
完顏杲留屯中梁山逾月，始自斜穀去興元。子羽與吳玠謀以兵邀之於武關，不及。斜谷路狹，惟可單行，故凡所掠獲，悉棄之於路。浚遣統制官王浚復洋州、興元府。
杲既還鳳翔，乃遣十餘人持書與旗來招子羽、玠，子羽盡斬之，惟留一人使還，曰：「為我語之，欲來即來，吾有死耳，何可招也！」玠亦遺杲書，以大義責之，杲乃止。
壬辰，移都督府於鎮江，照應江、淮兩軍機務，於是建康府榷貨務都茶場亦移鎮江。
癸巳，慶遠軍承宣使、神武前軍統制王燮為捧日天武四廂都指揮使兼淮南宣撫司都統制，仍詔神武后軍統制巨師古、御前忠銳將崔增、李捧等並受韓世忠節度。於是世忠始去神武左軍都統制，專為宣撫使。
乙未，宣撫處置司訓練官杜福邀金人於興元南龍潭，降其軍四百。
丙申，偽齊將李成以眾二萬攻虢州，陷之。鎮撫司統制官謝皋與之遇，舉刃示敵曰：「此吾赤心也，汝宜視之！」遂剖心而死。權鎮撫使董先率餘兵二千奔襄陽。
戊戌，湖南安撫使折彥質所遣統領官劉深以兵至鼎州。
時鼎寇楊麼，眾益盛，僭號大聖天王，旗幟亦書此字，且用以紀年，又以兵二萬人寇公安縣。彥質言麼之勢不減曹成，望朝廷勿輕此賊，乃命彥質督潭、鼎、荊南兵討之。是日，湖北統領官顏孝恭亦以千九百人至鼎州城外。
庚子，詔改昭慈獻烈皇太后諡曰昭慈聖獻皇后。
詔：「復五帝、日月之祀，其禮視四方帝，祀以四立日，黃帝以季夏之土王日。春秋分朝日、夕月禮如感生帝。」
辛丑，荊南統制官羅廣以所部三百五十人至鼎之城西，而軍食不繼，於是潭將劉深、鄂將顏孝恭，皆引所部去。後二日，廣亦引兵北還，由是不克討。然賊徒屢抗，多被殺，人心頗搖，乃肆偽赦，立鐘相少子子義為太子，自楊太以下皆臣事之。
壬寅，詔：「昭慈聖獻皇后同姓親遷秩二等，異姓一等。」甲辰，封起復鎮潼軍節度使、開府儀同三司、醴泉觀使孟忠厚為信安郡王，丙午，封哲宗美人慕容氏、魏氏並為婕妤，皆用後大祥推恩也。
錄故太師文彥博孫緯世等三人並為迪功郎。
緯世父太僕卿維中，建炎中從帝渡江，至湖州而死，至是用守臣汪藻請而命之。
丁未，神武副軍都統制岳飛，遣統領官張憲、王貴分道擊虔寇彭友、李滿，獲之。飛自至虔州，日破一寨，賊徒震恐。友等先據龍泉，至是乃敗。
戊申，武節大夫、明州觀察使、浙西兵馬鈐轄史康民將所部至行在，以康民為御前忠銳第九將。
西南蕃武翼大夫、歸州防禦使、瀘南夷界都大巡檢使阿永，獻馬百有十二匹，瀘州以聞，詔押赴行在。
阿永，乞第子也。元豐間，乞第既效順，願歲進馬以見向化之心，官以銀繒賞之，所得亡慮數倍。其後阿永所中之數，歲增不已，政和末，始立定額。每歲冬至後，蠻以馬來州，遣官視之，自江門寨浮筏而下，蠻官及放馬者九十三人，悉勞饗之，帥臣親與為禮。諸蠻從而至者幾二千人，皆以筏載白椹、茶、麻、酒、米、鹿豹皮、雜氈蘭之屬，博易於市，留三日乃去。馬之直雖約二十千，然揆以銀、彩之直，則每匹可九十餘千，自夷酋已下所給馬直及散犒之物，歲用銀帛四千餘匹兩，鹽六千餘斤。銀則取於夔之涪州及大寧，物、帛則果、遂、懷安。凡馬之死於漢地者，亦以其直償之。
辛亥，御前忠銳第七將徐文叛，奔偽齊。
文以所部屯明州城東，朱師閔將至，文覺之，夜以所部泛海舟而遁。未明，至定海縣，忠銳第八將、武德郎趙琦以本軍沿海拒敵，文乃去。沿海制置仇悆率諸將追之，不及。
壬子，起復檢校太傅、江東宣撫使劉光世再起復，以光世丁內艱故也。
五月，乙卯，帝諭大臣曰：「朕省閱天下事，日有常度，每退朝，閱群臣及四方章奏，稍暇即讀書史，至申時而常程皆畢，乃習射，晚則復覽投匭封事，日日如是也。」
丙戌，武翼郎、閤門宣贊舍人、權河南鎮撫使翟琮為利州觀察使。
琮言道路梗澀，緩急無兵救援，請亦隸宣撫處置使張浚，許之，遂詔有司以來二萬石餉琮軍，且及李橫、牛皋、彭玘會兵牽制。時朝廷方嘉橫敢勇向前，命橫等直至京城，或徑往長安，與撫司夾擊。
江西安撫大使趙鼎奏：「襄陽居江、淮上流，乃川、陝襟喉之地，以橫鎮撫，誠為得策。今聞橫、皋共起兵往東京，又聞偽齊亦會金人及遣李成領眾西去；恐緣此紛擾不定，橫烏合之眾，將不能禦，則決失襄陽，川、陝路絕，江、湖震動，其害可勝言哉！近有自襄陽來者，言橫正緣乏食兼無衣，則其出兵固非得已。望詔有司時有資給，使橫衣食足，則不假它圖，然後責其守疆待敵，不得因小利出兵，則可久之計矣。」帝覽鼎奏，始憂之。於是蜀口金騎已退，而董先、牛皋皆失守南奔，行在未知也。
丁巳，遣樞密院計議官任直清往襄陽、商、虢、河南撫諭，仍賜河南鎮撫司黃金百兩，為祭告諸陵之費。
己未，權河南鎮撫使翟琮、權陝虢經略使董先言：「今歲臣等首同李橫東擊偽齊，京城震恐，復以無援，引兵而歸，思之痛迫。
臣等所管之地，東至鄭州，西至京北，南涉偽境，北臨大河，亦得兩國虛實。但西南去宣撫司三千餘里，東南去行在四千餘里，外無應援，內乏糧儲，勢力孤絕。望選委重臣，於行朝宣撫司之中屯駐一司，以為聲援。」詔報已令韓世忠充宣撫使，領大軍屯淮南。
辛酉，詔築第百間以居南班宗室，仍以睦親宅為名。
故朝請大夫歐陽棐贈直祕閣，以元祐黨人故也。
錄故樞密副使包拯曾孫嗣直為迪功郎。
丁卯，神武中軍統制楊沂中以大軍至桐廬縣，而魔賊繆羅與其徒八人已就招。詔沂中招捕餘黨；宣諭官胡蒙，請榜諭其徒，能自首者免罪。既而沂中捕斬其徒九十有六人，詔沂中以舊官領保信軍承宣使。
敵之始作也，鳳林巡檢、保義郎章甫，淳安尉、右迪功郎曹作肅，指使、保義郎徐詹，皆為所害；後各官其家一人。
乙亥，天申節，韓世忠進生鹿，帝不欲卻，諭輔臣，將放之山林以適物性。
樞密院言：「已遣使詣大金議和，恐沿邊守將輒發人馬侵犯齊界，理宜約束。」詔：「出榜沿邊曉諭，如敢違犯，令宣撫司依法施行。」
丙子，金房鎮撫使王彥遣兵復金州。
初，金兵既還，彥遣本司統制官、武節郎許青，以所部千三百人出漢陰縣，京西南路安撫使周貴迎戰，青引兵橫擊，大敗之，貴僅以身免，遂復金州。又敗金兵於洵陽，乃棄均、房去。時軍食益艱，張浚乃以彥兼宣撫司參議，駐兵達州，而留統制官、武功大夫格禧以兵三千守金、房。
庚辰，江西安撫大使趙鼎言：「岳、鄂為沿江上流控扼要害。鄂州雖有帥臣及軍萬餘，其間大半皆烏合之眾，以至器械未備，萬一有警，難以枝梧。欲候虔賊既平，令岳飛以全軍往岳、鄂屯駐，不惟江西藉其聲援，可保無虞，而湖南、二廣亦獲安妥。」詔俟飛平江西、湖廣賊畢聽旨。時朝廷聞李橫失利，乃詔橫等屯駐，非奉朝旨，毋得進兵。
辛巳，罷宣撫司便宜黜陡。
初，張浚既受黜陡之命。事重者敕行之。參知政事席益、簽書樞密院徐俯大不平，指以為僭。及是浚還行在而王似等代之，故有是旨。
故承議郎胡端修，贈直秘閣，以元符上書入籍故也。
六月，甲申朔，榮州防禦使、神武后軍統制巨師古除名，廣川編管。
初，師古以所部屯揚州，淮南宣撫使韓世忠令移屯泗上，師古稱疾不出，世忠怒，劾之，詔統領官高舉將其軍還行在。
丙戌，復置六部架閣庫。
自崇甯間何執中為吏部，始建議置吏部架閣官。其後諸曹皆置，凡成案留部二年，然後後畀而藏之，又八年，則委之金耀門文書庫。
尚書吏部侍郎韓肖胄為端明殿學士、同簽書樞密院事，充大金軍前奉表通問使；給事中胡松年試工部尚書，充副使。肖胄子孫官七人，松年五人。
丁亥，入辭，肖胄言：「今大臣各徇己見，致和戰未有定論。然和議乃權時宜以濟艱難，它日國步安強，軍聲大振，理當別圖。今臣等已行，願毋先渝約。或半年不覆命，必別有謀，官速進兵，不可因臣等在彼間而緩之也。」
肖胄母文氏，聞肖胄當行，為言：「韓氏世為社稷臣，汝當受命即行，勿以老母為念。」帝聞之，詔特封榮國太夫人以寵其節。
庚辰，宣撫處置使張浚奏捷，且請赴行在，詔王似、盧法原督使趨赴任，仍降詔撫存蜀中，王彥特放罪，復往金州控扼。時浚方論卻敵之功，將佐幕客皆以便宜遷秩。既而似、法原俱至蜀，浚遂與寶文閣直學士劉子羽、參議官、左通議大夫王庶、主管機宜文字、兵部員外郎馮康國、鼎州團練使、提舉江州太平觀劉錫、左朝散郎、利州路提點刑獄公事馮楫權樞密院計議官，偕行俱東。
甲午，神武前軍統制兼淮南宣撫司都統制王燮為荊南府、潭、鼎、澧、岳、鄂等州制置使。
時鼎寇楊麼復犯公安、石首二縣，先五日，會湖南安撫使折彥質會荊鄂潭鼎統制官辛太、崔邦弼、任安、杜湛之眾往討之。彥質數請濟師，乃命燮總舟師以行，遣忠銳第一將崔增、神武后軍統領高進以所部五千從燮，又命韓世忠、劉光世各以舟五百與之，仍持五月糧以行，凡湖南、北兵並受燮節度。時知岳州范寅敷遭內限，以策獻於湖南安撫使折彥質以聞。詔下其議，命王燮行之。
已而燮請招安金字牌。帝曰：「近來賊盜踵起，蓋黃潛善等專務招安而無弭盜之術，高官厚祿以待渠魁，是賞盜也。麼跳梁江湖，罪惡貫盈，故命討之，何招安為！但令燮破賊後，止戮渠魁數人，貸其餘可也。」乃給黃榜十道，自麼及黃誠、劉衡、周倫、皮真並近上知名頭領不赦外，脅從之徒，一切不問。如從中自並及投首，當議優與推恩。
己亥，罷沿海制置司，以海舟三百付明州守臣李承造總領，和州防禦使張公裕同總領；仍命公裕居定海縣，以總領海船所為名。
乙巳，初，韓世忠之軍建康也，詔江東漕臣月給錢十萬緡，以酒稅、上供、經制等錢應付。至是劉光世移屯，又增月樁錢五萬六千緡，轉運判官、直秘閣劉景真等告之於朝，詔通融應副。自呂頤浩、朱勝非並相，以軍用不足，創取江、浙、湖南諸路大軍月樁錢，以上供、經制、系省、封樁等窠名充其數，茶鹽錢蓋不得用，所樁不能給十之一二，故郡邑多橫賦於民，大為東南之患。
丙午，詔：「內外從官各舉宗室一人，以備器使。」
先是右承事郎、知大宗正丞謝伋條上宗室五事：曰舉賢才以強本支，更法制以除煩苛，擇官師以專訓導，繼封爵以謹傳襲，修圖牒以辨親疏。始，岐獻簡王仲忽為宗官，多所建白，論者以為立法太嚴。自渡江後，南班宗室才六十三員，學官久闕，襲封之典遂廢，宗正有寺無官，故伋言之。時已用伋議，復置宗正少卿，因有是命，惟襲封不行。
丁未，詔：「即駐蹕所在學置國子監，以學生隨駕者三十六人為監生，置博十二員。」
江東宣撫使劉光世引兵發鎮江。
時淮南宣撫使韓世忠屯登雲山，光世懼其扼己，改途趣白鷺店；世忠遣兵千餘襲其後，光世覺之，乃止。既而光世奏世忠掠其甲士六十餘人，帝尋遣使和解，仍書賈復、寇恂事賜之。
戊申，武功大夫、高州刺史、樞密院準備差使王林，以所部充御前忠銳第十將。林，劉光世部曲也，忠銳第九將史康民薦其才，自承州召還，而有是命。
己酉，神武副軍都統制岳飛自虔州班師。
壬子，右宣教郎王忠民至行在，宰相呂頤浩、簽書樞密院事徐俯見之皆拜，舍於政府。忠民上疏力辭新命，且言：「臣為大金舉兵，故自上大金國主三表，為辨理乞還二帝，本心報國，非求名祿。」帝不許。忠民以告置於櫝中，藏之七寶山下。既見所奏留中，力懇求去，遂依商、虢鎮撫使董先於軍中。
癸丑，川陝宜撫司以三泉縣為大安軍，以武臣種友知軍兼縣事，文臣為判官兼縣丞。
自陝西既破，買馬路久不通，至是榮州防禦使、知秦州、節制階、文軍馬吳璘，始以茶彩招致小蕃三十八族以馬來市，西馬復通。
秋，七月，丙辰，呂頤浩言：「行宮北門未成而役夫少，欲於忠銳第八將范溫麾下，擇不堪出戰二百人助役，且令溫自董之。」帝曰：「不可。四方聞之，以為使將帥舍甲兵而事營繕，非今日整兵經武之道。」
己未，置博學宏詞科，用工部侍郎李擢奏。其法，以制、詔、書、表、露布、檄、箴、銘、記、贊、頌、序十二件為題，古今雜出六題，分三日試。命官除歸明、流外、進納及犯贓人外，願試者以所業每題二篇納禮部，下兩制考校。堪召試者，每舉附省試院收拭，上等改京官、除館職，中等減三年磨勘，下等減二年，並與堂除；奏補出身人，以賜進士及第、出身、同出身為三等之差。著為令。
初置提舉孳生牧馬監官，於饒州置司，俸賜視雜監司，令樞密差幹辦官三員，本路給廄卒二百人，仍令統制官王進以所部護之。時益市馬於廣西，故先擇牧地鄱陽，置官提舉。
庚申，權商虢鎮撫使董先奏虢州失守，待罪，詔先兼京西招撫司都統制，屯襄陽。
乙丑，尚書省言韓肖胄已至泗州，齊國館伴官兵未到。時神武諸軍護送者二千人，乃詔都督府以輕舟濟其軍食。
肖胄至汴梁，偽齊劉豫欲見之；副使胡松年曰：「見之無害。」豫之臣欲令以臣禮見，肖胄未有以答，松年曰：「皆大宋之臣，當用敵禮。」豫不能折。既見，松年長揖豫，敘寒溫如平生。豫欲以君臣之禮傲之，松年曰：「松年與殿下比肩事主，不宜如是。」豫問：「主上如何？」松年曰：「聖主萬壽。」豫曰：「其意何在？」松年曰：「主上之意，必欲復故疆而後已。」豫有慚色。
丙寅，尚書考功員外郎兼權監察御史朱異宣諭浙東、福建還。異出使九月，閱所按吏凡八人，薦士張九成等十二人。
丁卯，詔錄用太祖、太宗、真宗、仁宗、英宗、神宗六朝勳臣自曹彬至藍元振三百二十人子孫。先是徽猷閣待制宋伯友言：「艱難以來，中原隔絕，功臣子孫，凋喪殆盡；乞訪其後，量材錄用。」故有是旨。其後是趙普、趙安仁、范質、錢若水諸孫，皆官之。
己巳，樞密院計議官、權監察御史薛徽言宣諭湖南還。徽言出使九月，閱所按吏十六人，薦士劉延年等三人。
庚午，詔：「無職田選人及親民小使臣，並給茶湯錢十千，職田少者通計增給。」
先是御筆增選人、小使臣俸以養廉，輔臣進呈，帝諭以「今飲食衣帛之直，比宣和不啻三倍，衣食不給而責以廉節，難矣。宜變舊法以權一時之宜。」 戶部尚書黃叔敖言：「文武官料錢，各有格法，不可獨增選人、小使臣；乞令提刑司均州縣職田於一路，通融應副，無職田及職田少者增支。」從之。
癸酉，宰相呂頤浩、參知政事席益、簽書樞密院事徐俯，以旱乞罷政，帝曰：「與其去位，曷若同寅協恭，交修不逮，思所以克厭天心者！」頤浩等乃復視事。
時以旱故，詔群臣言闕政。禮部尚書洪擬曰：「法行之公，則人樂而氣和；行之乖，則人怨而氣偏。試以小事論之：近時監司守臣獻羨餘則黜之，宣撫司獻則受之，是行法止及疏遠之臣也。有自庶僚為侍從，臥家視事，未嘗入謝，得美職而去；若鼓院官移疾廢朝，則斥罷之；是行法止及冗賤之官也。榷酤立法甚嚴，犯者籍家財以充賞；而大官有勢者，連營列障，公行酤賣，則不敢問；是行法止及孤弱之家也。小事如此，推廣而言之，則怨多而和氣傷可知矣。」疏奏，帝嘉納。
甲戌，神武中軍統制兼提舉宿衛親兵楊沂中自嚴州還，以沂中兼帶禦器械。武功大夫、忠州團練使、閤門宣贊舍人、御前忠銳第四將范溫以所部充神武中軍左部統領。
乙亥，朱勝非起復舊官，守尚書右僕射、同中書門下平章事兼知樞密院事，特命睿思殿祗候陳彥臣宣押赴行在。
詔神武副軍都統制岳飛選兵三千人移戍廣州。
丙子，以久旱，詔諸路監司分按州縣，親錄囚徒以察冤滯。
己卯，詔左武大夫、忠州防禦使、知秦州張榮以所部赴行在。
庚辰，輔臣奏事，呂頤浩言雨足，帝曰：「日者亢旱，朕甚憂之，以穡事無望矣。今沾足如此，殆將有秋。《春秋》二百四十二年，書大有年者才一，書有年者再而已，以此知豐登之難得也。」先是自六月丙午不雨，帝命議獄刑，弛力役，進素膳，及是雨乃足，翼日，帝始禦玉食焉。
八月，丙戌，初，忠銳第八將徐文既叛去，以所部海舟六十，官軍四千三百，泛海至鹽城縣，遣使臣闞中納款於偽齊，具言沿海無防禦之人，可以徑至二浙；且圖駐蹕所在軍馬之數，因密州草橋鎮巡檢包德聞於劉豫，豫大喜。是日，授文防禦使、知萊州，以海艦二十益其軍，令犯通、泰等州，且至淮南與大軍會合。
戊子，金主以趙炤誣告其父昏德公謀反，命誅炤及其婿劉彥文。初，金人慾令其父子對質，會蔡鞗力辨其誣，乃止。
己丑，命神武副軍都統制岳飛赴行在，仍命飛以精卒萬人留戍江州。
壬辰，川、陝等路宣撫處置副使王似言：「川、陝諸州應奏獄案，乞用便宜指揮，酌情斷下，如張浚例。」許之。
甲午，帝謂大臣曰：「元祐黨人固皆賢，然其中亦有不賢者乎？」呂頤浩等曰：「豈能皆賢！」徐俯曰：「若真元祐黨人，豈不賢！但蔡京輩，凡己之所惡，欲終身廢之者，必名之元祐之黨，是以其中不免有小人。」帝曰：「若黃策之類是也。」俯曰：「黃策乃元符末上書狂直被罪，始，天下皆稱之。如策比者，無慮十餘人，策不能固窮守節，陷於非義。其中亦有議論前後反復，奸惡猥瑣，竄名其間，如楊畏、朱師服數人耳。」策以直秘閣、通判嚴州，受賕抵罪，故帝及之。
故降充寶文閣待制王覿，追復龍圖閣學士。
乙未，詔：「河南鎮撫使翟琮，且在襄陽府屯泊，聽候朝旨。
時梁、衛之地，悉淪偽境，琮屯伊陽之鳳牛山，為偽齊所逼，孤立不能敵，率部曲突圍奔襄陽。京西招討使李橫以聞，故有是命。
權商虢鎮撫使董先，言有官軍及老弱七千在襄陽，而李橫兵已眾，恐不能贍給，乃命先赴行在，先遂以其眾依趙鼎於江西。
戊戌，金主詔曰：「比以軍旅未定，嘗命帥府自擇人授官；今並從朝廷選法。」
己亥，以信安郡王孟忠厚為禮儀使，奉神御並詣溫州。
甲辰，詔曰：「比者雨暘弗時，幾壞苗稼，朕方寅畏怵惕；又復地震，蘇、湖益甚，朕其懼焉。蓋天降災，其應必至，皆朕失德，不能奉順乾坤，協序陰陽之故。諮爾在外大小之臣，有能應變弭災，輔朕不逮者，極言無隱。」
時已命諸路憲司起發州郡所負積年禁軍闕額錢，是日，帝諭輔臣，恐不便於民，速令除放，遂以手詔付有司，自建炎以來皆蠲之。
乙巳，詔：「復置史館，以從官兼修撰，餘兼直館、檢討，若著作佐郎有闕，依元豐例差郎官兼領。」先是著作官全闕，以都官員外孔端朝權兼著作佐郎，至是吏部討論而有此命。
己酉，侍御史辛炳言：「叨綴日參，見宰執有留身奏事者。臣竊謂天下有大利害，政事有大因革，人才之黜陡，賞罰之勸懲，相與敷陳於陛下之前，蓋有不容不公者。留身之際，何所不有！恐分朋植黨之漸，為害滋大。慾望降旨，自今三省、樞密院朝殿進呈，訖不得留身，違者許御史臺彈奏。」
辛亥，嗣濮王仲湜請諸州宗室，各以行尊者一人檢察月俸錢米，許之。渡江後，宗子散居四方，故仲湜以為請。
是月，韓肖胄等始至雲中，見金國都元帥宗翰議事。
九月，癸丑，秘書少監孫近請命前宰執供具建炎四年二月以前的政記，仍令修注官補建炎以來起居注，命百司日以朝廷所施行事報秘書省、進奏院，月報亦如之。
初，偽齊侍御史盧載陽上議，陳結南夷擾川、廣之策，劉豫遣通判齊州傅維永及募進士宋淵等五十餘人自登州泛海，冊交趾郡王李陽煥為廣王，且結連諸溪洞酋長，金主遣使毛都魯等二十餘人偕行。
丙辰，時行宮外朝止一殿，日見群臣，省政事則謂之後殿，食後引公事則謂之內殿，雙日講讀於斯則謂之講殿。至是梁朽，前榮且壞，命有司繕治之。乃權御射殿，極卑陋，茆屋裁三楹，侍臣行列，巾裹觸棟宇。
戊午，特進尚書左僕射、同中書門下平章事兼知樞密院事、都督江淮荊浙諸軍事呂頤浩罷，為鎮南軍節度、開府儀同三司、提舉臨安府洞霄宮。
頤浩再相凡二年，侍御史辛炳劾其不恭不忠，敗壞法度。及頤浩引疾求去，殿中侍御史常同因論其十罪，大略謂：「頤浩循蔡京、王黼故轍，重立茶鹽法，專為謀利，一也。不於荊、淮立進取規模，惟務偷安，二也。所引用非貪鄙俗士即其親舊，三也。民訴訟有再至者輒罪之，四也。贓吏呂應問、韓禧皆滿數萬，頤浩既受女謁，遂令移獄，欲罪元按官司，五也。台諫論事不合己意，則怒形於色，六也。近兩將不協，幾至交兵，不能辨曲直以申國威，而姑息之，七也。其心腹最喜者擢置臺屬，使采台中議論，八也。近者地震，抑而不奏，及降詔求言，又不引去，九也。每會親黨夜飲，男女雜坐，比言者論罷都漕司，遽託病乞出，十也。陛下未欲遽罷頤浩者，豈非以其有復辟之功乎？臣謂功出眾人，非一頤浩之力。縱使有功，宰相代天理物，張九齡所謂不以賞功者也。」疏入，因改命。
庚辰，神武副軍都統制岳飛自江州來朝，賜金帶、器甲。飛養子雲，年尚少，帝亦以戰袍戎器賜之。
辛酉，川陝宣撫司統領官吳勝，敗偽齊兵於黃堆寨。
初，陝西同統制軍馬楊政率諸軍深入至清水縣，命勝與統領官楊從儀、程俊等率忠義人進討。偽涇原第八將嚴千，以甲軍千人，騎五百，築蓮花城，勝急擊攻之。翼日，第十將宋師閔復以騎二千來援，勝等追殺無遺，獲所部將十餘人，師閔僅以身免。勝還至臘家城，復與敵遇，步將從義郎彭扆戰死。準備將、承信郎賀吉，為賊所獲，曰：「吾不死於敵手。」遂自殺。是役也，將士死者百二十有三人，皆贈官，錄其子。
丙寅，詔：「自今執政許留身奏事，如宰臣例。」
端明殿學士、江南西路安撫大使兼知洪州趙鼎為江南西路安撫制置大使兼知洪州，中衛大夫、武安軍承宣使、神武副軍都統制岳飛落階官，為鎮南軍承宣使、江西沿江制置使，戍江州。飛言：「本路兵久不訓習，乞留五千人屯洪州，二千人屯虔州、南安，餘軍並隨軍訓習。」詔飛、鼎同議。
先是飛在洪州，與江南兵馬鈐轄趙秉淵飲，大醉，擊秉淵幾死，帥臣李回奏劾之。及是帝戒飛止酒，飛遂不飲。
始，統制官傅選屯江州，李山知蘄州，皆受回節度。飛受命，奏乞選、山皆為本司統制，於是飛始能成軍。江東宣撫使劉光世與秉淵素厚，奏秉淵還建康以避之。
時飛軍月費錢十二萬二千餘緡，米萬四千五百餘斛，詔漕臣曾紆津致錢糧，為軍中五月之費，而鼎督趣之。回與飛不協，至鼎，推誠待之，飛亦心服。
信安郡王孟忠厚上昭慈聖獻皇后改諡冊於溫州太廟，不改題神主。
戊辰，帝謂輔臣曰：「議者多言諸大將不宜益兵。漢高祖定天下，諸將兵至十數萬，未嘗以為疑，故能成功。今劉光世、韓世忠兵才各五萬，張俊不滿三萬，議者已患其多，此不知時宜也。」席益曰：「方用兵之時，禦諸將當如高祖，削平之後，待功臣當如光武。」前三日，詔以忠銳第九將史康民、第十將王林所部益俊軍，又令第二將張守忠受俊節制，故言者及之。
己巳，權刑部侍郎章誼試兵部侍郎，大理卿李與權權刑部侍郎。
壬申，自軍興以來，機速事皆以白劄子徑下，有司既報行，然後赴給、舍書押降敕；其後擬官、斷獄皆然，兩省之職殆廢。至是中書舍人孫近言：「國家仿唐舊制，分建三省，凡政令之失中，賞刑之非當，其在中書，則舍人得以封還，其在門下，則給事得以論駁。蓋先其未行而救正其失，則號令無反汗之嫌，政令無過舉之跡。今給、舍但書押已行之事，雖欲論執而成命已行，非設官本意。望申嚴舊制，應非軍期爭速不可待，勿報；應給、舍書讀，如元封駁，令畫時行下。」
詔：「神武后軍見在行在官兵八千人，並撥隸神武右軍都統制張俊。」
乙亥，江東宣撫使劉光世為江東、淮西宣撫使，置司池州；淮南東路宣撫使韓世忠為建康、鎮江府、淮南東路宣撫使，置司鎮江府；神武前軍統制、荊南府、潭、鼎、澧、岳、鄂等州制置使王燮為荊南府、岳、鄂、潭、鼎、澧、黃州，漢陽軍制置使，置司鄂州；神武副軍都統制、江西制置使岳飛為江南西路、舒、蘄州制置使，置司江州。賜江世錢十萬緡，為營壘費。仍命世忠措置所部沿江至平江府、江陰軍沿海地。侍衛親軍步軍都指揮使、武泰軍節度使、主管殿前司公事郭仲荀為檢校少保、知明州兼沿海制置使，神武中軍統制、提舉宿衛親兵楊沂中兼權殿前司公事。仍詔仲荀以紹興府、溫、台、明州為地分，自帥府外，應統兵官並得節制。
始，諸將擁重兵而無分定路分，故無所任責。朱勝非再相，始議分遣諸帥各據要會，某帥當某路，一定不復易。
戊寅，秘書省正字陳祖言請修建炎以來日曆，從之。
庚辰，集英殿修撰蘇遲權尚書刑部侍郎。
詔審武副軍都統制、江西制置使岳飛所部改為神武后軍，以飛為統制。
偽齊遣將與知光州許約合兵圍固始縣，知縣事孫暉將所部遁去。淮西宣撫使劉光世，遣統制官酈瓊等救之，未至，會淮西安撫使胡舜陟命準備將領、承議郎洪邦彥以鄉兵來援。辛巳，賊棄城走。
是秋，金都元帥宗翰悉起女直土人散居漢地，惟金主及將相親屬衛兵之家得留。

