

　　　　【宋紀五十三】　起玄黓執徐九月，盡昭陽大荒落七月，凡十一月。
　　　　 ○仁宗體天法道極功全德神文聖武睿哲明孝皇帝皇祐四年〈（遼重熙二十一年）〉
　　九月，戊申，儂智高殺廣南鈐轄蔣偕於賀州太平場，庄宅副使何宗古、右侍禁張達、三班奉職唐峴皆歿。
　　偕始受命討賊，馳驛十七日，至廣州城下，入城，數知州仲簡曰：「君留兵自守，不襲賊，又縱部兵馘平民以幸賞，可斬也！」仲簡曰：「安有團練使欲斬侍從官！」偕曰：「斬諸侯劍在吾手，何論侍從！」左右解之，乃止。及賊去廣州，楊畋檄偕焚儲糧，退保韶州。軍次賀州，賊夜入其營，襲殺之。偕舉動輕肆，卒以此敗。
　　山南東道節度使、同平章事賈昌朝初除母喪，乙卯，召赴邇英閣講《乾卦》。帝曰：「將相侍講，天下盛事。」昌朝稽首謝。尋命昌朝判許州，將行，詔講讀官餞於資善堂。
　　丙辰，降廣南東、西路體量安撫經制賊盜楊畋知鄂州，同體量安撫經制賊盜曹修為荊南都監，廣南東路鈐轄兼捉殺蠻賊蔣偕為潭州都監。
　　初，畋與修聞儂智高徙軍沙頭，將濟江，即命偕棄英州，焚儲糧，乃召內殿承制丌贇、岑宗閔、閤門祗候開封王從政退保韶州，仍移文御史臺及諫院，故並責之。時偕死已九日矣。
　　馬軍副都指揮使、耀州觀察使周美卒。駕臨奠，輟朝一日，贈忠武節度使，諡忠毅。
　　自陝西用兵，美前後十餘戰，平族帳二百，焚寨二十四，招種落內附者十一族，復故城堡甚眾。在軍中所得俸祿賞賜，多分其麾下，有餘悉以饗勞之，及卒，家無餘資。
　　丁巳，命知桂州余靖提舉廣南東路兵甲、經制賊盜。
　　己未，贈嶺南諸州死事者官有差，知封州曹覲為太常少卿，知康州趙師旦為光祿少卿。始，師旦嘗知江山縣，斷治出於己，吏不能得民一錢，棄物道上，人無敢取。及是喪過江山，江山人哭祭於路，數百里不絕，康州立廟祭之。及田瑜安撫廣南，亦為覲立廟封州。
　　庚申，儂智高破昭州，知州柳應辰棄城走，廣西鈐轄王正倫與賊斗於館門驛，死之，閤門祗候王從政、三班奉職徐守一、借職文海皆被害。從政罵賊不絕口，至以湯沃之，終不屈而死。
　　辛酉，以太常博士韓絳為右正言。帝面諭曰：「卿朕所選用，言事不宜沽激，當存朝廷事體，務令可行，毋使朕為不聽諫者。」絳前使江南，所寬減財力、賑救全活十數事；創為五則，以均衙役；斥陂湖利，奪其錮者予貧民；罷信州民運鹽，趣發運司以時輸送；宣州守貪暴不法，收以付獄，州人相賀。使還稱旨，故有是命。
　　癸亥，詔：「外官有所陳事，並附遞聞朝廷，毋得申御史臺。」時州郡多以狀申御史臺，欲其繳奏而行之。
　　楊畋、曹修經制蠻事，師久無功，改命孫沔及余靖等，帝猶以為憂。或言儂智高欲得邕、桂七州節度使即降，樞密副使梁適曰：「若爾，嶺外非朝廷有矣！」帝問宰相龐籍，誰可將者，籍薦樞密副使狄青。青亦上表請行；翼日，入對，自言：「臣起行伍，非戰伐無以報國，願得蕃落騎數百，益以禁兵，羈賊首至闕下。」帝壯其言。庚午，改宣徽南院使、荊湖南、北路宣撫使、提舉廣南東、西路經制賊盜事。初，欲用入內都知任守忠為青副，諫官李兌言唐以宦官觀軍容，致主將掣肘，是不足法，遂罷守忠。
　　是月，遼主謁懷陵，追上嗣聖皇帝、天順皇帝尊諡，更諡彰德皇后曰靖安，諡齊天皇后曰仁德。旋謁祖陵，增太福諡曰大聖大明神烈天皇帝，更諡貞烈皇后曰淳欽，恭順皇帝曰章肅，後蕭氏曰和敬。
　　冬，十月，甲戌，殿中丞胡瑗落致仕，為光祿寺丞、國子監直講，同議大樂。
　　丙子，詔鄜延、環慶、涇原路擇蕃落廣銳軍曾經戰鬥者各五千人，仍逐路遣使臣一員，押赴廣南行營，從狄青請也。青言：「賊便於乘高履險，步兵力不能抗，故每戰必敗。願得西邊蕃落兵自從。」或謂南方非騎兵所宜，樞密使高若訥言：「蕃落善射，耐艱苦，上下山如平地，當乘瘴未發時，疾馳破之，必勝之道也。」青卒用騎兵破賊。
　　丁丑，儂智高入賓州，知州陳東美棄城。
　　戊寅，遼主駐中會川。
　　己卯，降空名宣頭、答刂子各一百道，錦襖子、金銀帶各二百，下狄青以備賞軍功。
　　兵部郎中、天章閣待制仲簡，落職知筠州。
　　庚辰，狄青辭，置酒垂拱殿。青既行，帝謂輔臣曰：「青有威名，賊必畏其來，左右使令，非親信者不可，雖飲食臥起，皆宜防竊發。」因馳使戒之。
　　辛巳，內降手詔付狄青：「應避賊在山林者，速招令復業。其乘賊勢為盜，但非殺人，及賊所脅從能逃歸者，並釋其罪。已嘗刺面，令取字給公憑自便。若為人所殺而冒稱賊首級，令識驗，給錢米周之。其被焚劫者，權免戶下差徑；見役，仍寬與假，使營葺室居。凡城壁嘗經焚毀，若初無城及雖有城而不固，並加完築。器甲朽敝不可用者，繕治之。」右正言韓絳，言青武人，不可獨任。帝以問龐籍，籍曰：「青起行伍，若用文臣副之，必為所制，而號令不專，不如不遣。 」乃詔廣南將佐皆稟青節制，若孫沔、余靖分路討擊，亦各聽沔等指揮。
　　甲申，儂智高復入邕州，知州宋克隆棄城。克隆承賊踐蹂之後，不營葺守備，頗縱士卒下諸山寨，殺逃民，詐為獲盜，一級賞錢十千文，詐給親兵貼，以為嘗有功。及智高再至，克隆無以御賊，遂遁去。
　　丁亥，夏主遣使如遼，乞弛邊備，防遼即遣蕭友括往諭之。
　　戊子，遼主如顯、懿二州。
　　庚寅，帝謂輔臣曰：「比日言政事得失者少，豈非言路壅塞所致乎！其下閤門、通進銀台司、登聞理檢院、進奏院，自今州縣奏請及臣僚表疏，毋得輒有阻留。」
　　甲午，詔：「比有軍卒邀車駕進狀而衛士失呵止者，其貸之。」帝初幸景靈宮，既登輦，因戒衛士：「今歲天下舉人皆集京師，如有投訴者，勿呵止之。」及軍卒進狀，衛士亦不之禁，有司欲論罪，帝具以其事語輔臣而貸之。
　　遼以南院大王潞王札拉為南院樞密使，進封越國王；遼興軍節度使蕭虛烈封鄭王。
　　戊戌，遼主射虎於南撒葛柏。
　　十一月，壬寅朔，日有食之。
　　遼增諡文獻皇帝為文獻欽義皇帝，及諡二後曰端順，曰柔貞，復更諡世宗孝烈皇后為懷節。丁未，增孝成皇帝諡曰孝成康靖皇帝，更諡聖神宣獻皇后為睿智。
　　先是以知制誥長社何中立知秦州，諫官、御史皆言中立非邊才；己酉，改知慶州。中立奏曰：「臣不堪於秦，則不堪於慶矣，願守汝州。」不報。會戍卒有告大校受贓者，中立曰：「是必挾它怨也。鞭告者，竄之。或謂：「貸奸可乎？」中立曰：「部曲得持短長以制其上，則人不安矣。」
　　癸丑，以都官員外郎大名郭申錫為侍御史。申錫嘗知博州，戍兵出巡，有欲脅聚為亂者，申錫戮一人，黥二人，乃定。奏至，帝謂執政曰：「申錫小官，臨事如此，豈易得也！」京東盜執濮州通判井淵，詔移申錫知濮州。至未閱月，凶黨悉獲。
　　戊午，詔免江西、湖南、廣南民供軍需者今年秋稅十之三。
　　庚申，賜故參知政事蔡齊墓次所建佛祠曰寶嚴。初，齊母張氏請賜，中書以為無例；帝特賜之，因謂輔臣曰：「朕臨御以來，命參知政事多矣，其間忠純可紀者，蔡齊、魯宗道、薛奎而已。宰臣如王曾、張知白，皆履行忠謹，雖時有小失，而終無大過。李迪心亦忠朴，但言多輕發耳。」龐籍等對曰：「才難，自古然也。」帝復曰：「朕記其大，不記其小，然皆近名臣也。」
　　諫官韓贄言：「發運使舊例雖嘗入奏，不聞逐次改官。乞今每歲更不許赴京奏事，只差一人附奏年額足數。」詔：「發運使自今押米運至京城外，更不朝見。」
　　甲子，遼主次中會川。回鶻遣使貢名馬、文豹於遼。
　　丙寅，遼錄囚。
　　十二月，壬申朔，廣西鈐轄陳曙擊儂智高，兵敗於金城驛，東頭供奉官王承吉、白州長史徐噩死之。曙素無威令，既與賊遇，士卒猶聚博營中，使承吉將宜州忠敢兵五百為先鋒，倉卒披甲以前，遂致覆軍。
　　丁丑，以樞密直學士程戡為端明殿學士、知益州。
　　初，孟知祥據蜀，李順起為盜，歲皆在甲午。或言明年甲午，蜀且有變，帝謂龐籍曰：「朕擇重臣鎮撫西南，莫如戡者。」遂再使守蜀。前守多以嫌不治城，戡獨修築之。
　　戊子，知桂州余靖言：「交趾累移文乞會兵討賊，而朝廷久未報。觀其要約甚誠，縱未能滅賊，亦可使相離貳。」朝廷從其請。已而狄青奏：「李德政聲言將步兵五萬、騎一千赴援，此非情實；且假兵於外以除內寇，非我利也。以一智高橫蹂二廣，力不能討，乃假蠻夷兵。蠻夷貪得忘義，因而啟亂，何以御之？願罷交趾兵勿用，且檄靖無通交趾使。」人咸服青有遠略雲。
　　先是邇英閣講《尚書·無逸》。帝曰：「朕深知享國之君宜戒逸豫。」楊安國言：「舊有《無逸圖》，請列屏間。」帝曰：「朕不欲坐席背聖人之言，當別書置之左方。」因令丁度取《孝經》之《天子》、《孝治》、《聖治》、《廣要道》四章對為右圖，命王洙書《無逸》，知制誥蔡襄書《孝經》，又命翰林學士承旨王拱辰為二圖序，而襄書之。甲午，洙、襄皆以所書來上。
　　乙未，錄顏真卿後。
　　戊戌，遼以鄭王虛烈為北府宰相，以契丹行宮都部署耶律義先為特里袞，釋役徒限年者。
　　庚子，諫官韓絳因對而言曰：「天下柄不下移，事當簡出睿斷。」帝曰：「朕固不憚處分，所慮未中於理，故每欲先盡大臣之慮而後行之。」絳又言：「林獻可遣其子取書抵臣，多斥中外大臣過失。臣不敢不以聞。」帝曰：「朕不欲留中，恐開告訐之路。第持歸焚之。」
　　　　 ○仁宗體天法道極功全德神文聖武睿哲明孝皇帝皇祐五年〈（遼重熙二十二年）〉
　　春，正月，壬寅朔，御大慶殿受朝。
　　乙巳，遼主如混同江。
　　丁未，詔廣南西路轉運使移文止交趾助兵，從狄青之請也。青合孫沔、余靖兵自桂州次賓州。先是張忠、蔣偕皆輕敵取死，軍聲大沮。青戒諸將：「無得妄與賊斗，聽吾所為。」陳曙恐青獨有功，乘青未至，輒以步卒八千犯賊，潰於昆關，其下殿直袁用等皆遁。青曰：「令之不齊，兵所以敗。」己酉晨，會諸將堂上，揖曙起，並召用等三十二人，案所以敗亡狀，驅出軍門斬之，沔、靖相顧愕然。靖嘗迫曙出戰，因離席而拜曰：「曙失律，亦靖節制之罪。」青曰：「舍人文臣，軍旅非所任也。」諸將皆股慄。
　　詔：「廣南東、西、湖南、江西路新置轉運判官四員，蓋緣嶺表用兵，均漕輓之勞，非久制也；候在任滿三年，具逐人勞績取旨，罷不復置。」
　　辛亥，觀文殿學士兼翰林侍讀學士、尚書右丞丁度卒。是日旬休，駕臨奠，贈吏部尚書，諡文簡。度性純質，左右無姬侍，常語諸子曰：「王旦為宰相十五年，卒之日，子猶布衣。汝曹宜自力，吾不復有請也。」
　　丙辰，以廣南用兵，罷上元張燈。
　　丁巳，會靈觀火。道士飲酒殿廬，既醉而火發。居宇神像悉焚，獨三聖御容得存，乃詔權奉安於景靈宮。諫官賈黯言：「天意所欲廢，當罷營繕，赦守衛罪，以示儆懼修省之意。」
　　狄青既戮陳曙，乃案軍不動，更令調十日糧，眾莫測。賊覘者還，以為軍未即進。翼日，遂進軍，青將前陣，孫沔將次陣，余靖將後陣，以一晝夜絕昆關。時值上元節，令大張燈燭，首夜宴將佐，次夜宴從軍官，三夜享軍校。首夜，樂飲徹曉。次夜二鼓，青忽稱疾，暫起入內；久之，又諭沔主席行酒，少服藥乃出，數勸勞坐客。至曉，各未敢退，忽有馳報者，雲「三鼓已奪昆關矣」。
　　初，賊諜知青宴樂，不為備。是夜，大風雨，青既度關，喜曰：「賊不知守此，無能為矣。彼謂夜半風雨，吾不敢來也。」遂出歸仁鋪為陣。戊午，賊悉其眾列三銳陣以拒官軍，執大盾、標槍，衣絳衣，望之如火。及戰，前軍稍卻，右將開封孫節死之。賊氣銳甚，沔等懼失色。青起，自執白旗麾蕃落騎兵，張左右翼，出賊後交擊，左者右，右者左，已而左者復左，右者復右，賊眾不知所為，大敗走。儂智高復趨邕州。追奔五十里，捕斬二千二百級，其黨黃師宓、儂建中、智忠並偽官屬，死者五十七人，生禽五百餘人。智高夜縱火燒城遁，由合江入大理國。遲明，青按兵入城，獲金皇巨萬，雜畜數千，招復老壯七千二百嘗為賊所俘脅者，慰遣使歸。梟師宓等首於邕州城下，得屍五千三百四十一，築京觀城北隅。時有賊屍衣金龍衣，眾以為智高已死，欲具奏，青曰：「安知非詐邪！寧失智高，不敢誣朝廷以貪功也。」
　　青始至邕州，會瘴霧昏塞，或謂賊毒水下流，士卒飲者多死，青甚憂之。一夕，有泉涌寨下，汲之甘，眾遂以濟。智高自起至平，幾一年，暴踐一方，如行無人之境，吏民不勝其毒。先是謠言「農家種，糴家收」，已而智高為青所破，果如其謠。
　　當戰于歸仁也，右班殿直張玉為先鋒，如京副使賈逵將左，西京左藏庫副使孫節將右。既陣，青誓曰：「不待令而舉者斬！」及節搏賊死山下，逵私念：「所部忠敢、澄海皆土兵，數困易衄，苟待令，必為賊所薄。且兵法，先據高者勝。」乃引軍疾趨山立，立始定而賊至。逵擁眾而下，揮劍大呼，斷賊陣為二；玉以先鋒突出陣前，而青指麾蕃落騎兵出賊後，賊遂大潰。逵乃詣帳下請罪，青拊逵背曰：「違令而勝，權也，何罪之有！」
　　壬戌，以知定州韓琦為武康節度使、知并州，徙判并州李昭亮判成德軍，知成德軍宋祁知宋州。琦至并州，首罷昭亮所興不急之役。走馬承受廖浩然，怙中官勢，既誣奏昭亮，所為益不法，琦奏還之，帝命鞭諸本省。
　　命知制誥王洙修纂地理書。
　　甲子，遣使撫問廣南將校，賜軍士緡錢。
　　二月，庚辰，遼主如春水。
　　癸未，以宣徽南院使、彰化節度使狄青為護國節度使、樞密副使，依前宣徽南院使。
　　初，廣西捷書至，帝大喜，謂宰相龐籍曰：「青破賊，卿議之力也。」遂欲擢青樞密使、同平章事。籍以為不可，力爭之，乃罷。
　　甲申，赦廣南。凡戰歿者，給櫝槥護送還家，無主者葬祭之。免賊所過州縣田賦一年，死事科徭二年；貢舉人免解至禮部不預奏名者，亦以名聞。
　　乙酉，以孫沔、余靖並為給事中，仍詔靖留屯邕州，經制餘黨，候處置畢，乃還桂州。狄青嘗問沔何以破賊，沔曰：「使賊出上計，取其保聚，退守巢穴，當徐圖之。據邕州以拒我師，猶為中計。若恃勝求戰，此計最下。然賊有輕我心，必出下計。將成禽耳。」已而果然。沔與青夜謀幄中，晝則惟青治青，附賊者多誅殺。沔請與青分治，所免釋數百人。命軍中制長刀巨斧，人謂刀斧非所用，及戰，賊皆翳大盾，翼兩標，置陣甚堅，矢石不可動，竟賴刀斧雜短兵搏擊，陣乃破。眾皆嘆服。
　　廣南東、西、湖南、江西路安撫副使、入內押班石全彬及閤門祗候狄諮、右侍禁狄詠並進官。諮、詠，皆青子也。賜青敦教坊第一區。
　　丙戌，詔廣西都監蕭注等追捕儂智高。
　　丁亥，下德音，減江西、湖南繫囚罪一等，徒以下釋之；丁壯饋運廣南軍需者，減夏稅之半，仍免科徭一年。
　　戊子，詔：「文武官遇南郊，得奏薦子孫，而年老無子孫者，聽奏期親一人。」從知諫院李兌請也。
　　論廣西棄城罪，壬辰，貸知邕州宋克隆死，除名，杖脊，刺配沙門島。谿洞都巡檢劉庄，除名，杖脊，刺配福建牢城。賓州推官、權通判王方，靈山縣主簿、權推官楊德言，並除名免杖，刺配湖南本城，永不錄用。
　　乙未，詔大宗正司，宗室有能習詩賦文詞者以名聞。後二日，又詔通經者差官試驗，慮其專尚華藻，不留意典籍也。
　　贈荊湖北路都監孫節為忠武軍留後，官其子二人，從子三人，給諸司副使俸終喪。
　　三月，庚戌，右龍武大將軍克悚上擬試詩、賦、論十卷，且請隨舉人赴殿試。帝曰：「宗子好學，亦朝廷美事也。」令學士院召試三題，既中等，遷左衛大將軍。
　　古渭州距秦州三百里，道經啞兒峽，邊臣屢欲城之，朝廷以艱於饋餉，不許。陝西轉運使范樣，狃於功利，權領州事，遽請修築，未得報，輒自興役。蕃部驚擾，青唐族羌攻破廣吳嶺堡，圍啞兒峽寨，殺官軍千餘人。
　　辛酉，賜進士安陸鄭獬等及第、出身、同出身。壬戍，賜諸科及第、出身。丙寅，賜特奏名進士、諸科與廣南特奏名出身及試銜文學、長史。
　　遼主如黑水濼。
　　夏，四月，庚午朔，陝西轉運使、度支員外郎范祥降為屯田員外郎、知唐州，坐擅興古渭之役也。議者謂責祥太輕雲。
　　命陝西轉運使須城李參制置解鹽，代范祥也。時參為陝西轉運使，閱五年矣。自軍興，諸路經略使多貸三司錢以佐軍，謂之隨軍錢；軍罷乃償。參權慶州，鈎考得所貸八萬緡，悉償之，遂廢其庫。又，戍兵多而食苦不足，參視民闕乏，時令自隱度谷麥之入，預貸以官錢，谷麥熟則償，謂之青苗錢。數年，兵食常有餘。其後青苗法蓋取諸此。朝廷患入中法歲費增廣，參請立飛錢於邊郡以平估糴，權罷入中。比參之法行，省榷貸錢以二千萬計。
　　壬申，狄青還朝，置酒垂拱殿。
　　庚辰，御崇政殿，令蕃落騎兵布陣，如歸仁鋪破賊之勢，觀其馳逐擊刺，等第推賞，仍以拱聖馬三百補其闕。都大提舉教閱陣法、右班殿直張玉，遷內殿承制。
　　樞密直學士、給事中孫沔還自嶺南，帝問勞，解所御服帶賜之。壬午，命知杭州，沔自請也。
　　戊子，遼主獵於鶴淀。
　　庚寅，詔毋得連用太宗、真宗舊名。
　　甲午，命參知政事劉沆、梁適監議大樂。
　　五月，乙巳，樞密使、戶部侍郎高若訥，罷為尚書左丞、觀文殿學士。
　　帝復欲用狄青為樞密使、同平章事，宰臣龐籍曰：「昔太祖時，慕容延釗將兵，一舉得荊南、湖南之地方數千里，兵不血刃，不過遷官加爵邑，錫金帛，不用為樞密使。曹彬平江南，禽李煜，欲求使相，太祖不與，曰：『今西有汾晉，北有幽薊；汝為使相，那肯復為朕死戰邪！』賜錢二十萬貫而已。祖宗重名器如山嶽，輕金帛如糞壤，此陛下所當法也。青奉陛下威靈，殄戮凶丑，誠可褒賞。然比於延釗與彬之功，不逮遠矣。若遂用為樞密使、同平章事，則青名位已極，萬一它日更立大功，欲以何官賞之？且樞密使高若訥無過，若何罷之？不若且與移鎮，加檢校官，多賜金帛，亦足以酬青功矣。」帝曰：「向者諫官、御史言若訥舉胡恢書《石經》，恢狂險無行；又，若訥前導者毆人致死，何為無過？」籍曰：「今之庶僚舉選人充京官，未遷官者猶不坐，況若訥大臣，舉恢以本官書《石經》，未嘗有所選也，奈何以此解其樞密哉！若訥居馬上，前導去之里餘，不幸毆人致死，若訥尋執之以付開封正其法，若訥何罪！且陛下既已赦之，今乃追舉以為罪，無乃不可乎！」參知政事梁適曰：「王則止據貝州一城，文彥博攻而拔之，還為宰相。儂智高擾廣南兩路，青討而平之，為樞密使，何足為過哉！」籍曰：「貝州之賞，論者已嫌其太厚。然彥博為參知政事，若宰相有闕次補，亦當為之，況有功乎？又，國朝文臣為宰相，出入無常；武臣為樞密使，非有大過，不可罷也。且臣不欲青為樞密使者，非徒為國家惜名器，亦欲保全青之功名耳。青起於行伍，擢為樞密副使，中外咸以為國朝未有此比。今青立功，言者方息，若又賞之太過，是復召眾言也。」爭之累日，帝乃從之，曰：「然則更與其諸子官，如何？」籍曰：「昔衛青有功，四子皆封侯。前世有之，無傷也。」帝既從籍言，後數日，兩府奏事，帝顧籍笑曰：「卿前日商量除青官，深合事宜，為慮遠矣。」
　　是時適以若訥為樞密使，位在己上，宰相有缺當次補；青武臣，雖為樞密使，不妨己塗轍，故於帝前爭之。既不得，退，甚不懌，乃密為奏言：「狄青功大賞薄，無以勸後。」又密使人以帝前之語告青，又使人語入內押班石全彬，使于禁中自頌其功，極言青與孫沔褒賞太薄。帝既日聞之，不能無信，於是兩府進對，帝忽謂籍曰：「平南之功，前者賞之太薄，今以狄青為樞密使，孫沔為副；石全彬先給觀察使俸，更俟一年除觀察使；高若訥遷一官加近上學士，置之經筵；召張堯佐歸宣徽院。」聲色俱厲。籍錯愕，對曰：「容臣等退至中書商議，明日再奏。」帝曰：「只於殿門閤內議之，朕坐於此以俟。」籍乃與同列議奏，皆如聖旨。復入對，帝容色乃和。因詔：「軍國大政、邊防重事，候前殿退，請對後殿，先一日具所陳以聞。」故事，樞密使罷，必學士院降制，及罷若訥，止命舍人草詞，後遂為例。
　　丙午，詔判河陽、宣徽南院使張堯佐歸院供職。
　　丁未，以樞密直學士、給事中、知杭州孫沔為樞密副使。沔行至南京，召還。
　　以給事中、知桂州余靖為工部侍郎。時御史梁蒨倩數言靖賞薄，孫沔既與狄青繼踐二府，故靖亦加秩。
　　戊申，詔曰：「聞諸路轉運使多掊克於民，以官錢為羨餘，入助三司經費，又高估夏秋諸物，抑人戶輸見錢，並宜禁絕之。」時三司常責諸道羨餘，淮南轉運使張瓖獨上金九錢，三司怒，移文詆之甚急。瓖以賦數民貧為對，卒不能奪。
　　戊午，翰林學士承旨王拱辰言：「奉詔詳定大樂，比臣至局，鐘磬已成。竊緣律有長短，磬有大小。黃鐘九寸最長，其氣陽，其象土，其正聲為宮，為諸律之首，蓋君德之象，不可並也。今十二鐘磬，一以黃鐘為率，與古為異。臣亦嘗詢阮逸、胡瑗等，皆言依律大小，則聲不能諧。臣竊有疑，請下詳定大樂所，更稽古義參定之。」
　　辛酉，知諫院李兌言：「曩者紫宸殿閱太常新樂，議者以鍾之形制未中律度，遂斥而不用，復詔近侍詳定。竊聞崇文院聚議，而王拱辰欲更前史文義，王洙不從，語言往復，殆至喧譁。夫樂之道，廣大微妙，非知音入神，豈可輕議！阮逸罪廢之人，務為異說，欲規恩賞。朝廷制樂數年，當國賦匱乏之時，煩費甚廣；器既成矣，又欲改為，雖命兩府大臣監議，然未能裁定得當。請以新成鐘磬與祖宗舊樂參校其聲，但取諧和近雅者合用之。」洙既與瑗、逸更造鐘磬，而無形制容受之別，又數勸帝用新樂於南郊，而議者多以為非，後亦不復用。
　　癸亥，御史中丞王舉正罷為觀文殿學士、知通進、銀台司兼門下封駁事。初，狄青遷樞密使，舉正力爭之，既不能得，因請解言職。帝稱其有風憲體，遣使就第賜白金三百兩，而有是命。
　　以翰林學士孫抃權御史中丞。諫官韓絳論奏抃非糾繩才，不可任風憲。抃即手疏曰：「臣觀方今士人，趨進者多，廉退者少，以善求事為精神，以能訐人為風采，捷給若嗇夫者謂之有議論，刻深若酷吏者謂之有政事；諫官所謂才者，無乃謂是乎！若然，臣誠不能也。」帝察其言，趣令視事，且命知審官院。抃辭以任言責不當兼事局，乃止。
　　甲子，詔：「諫官、御史上章論事，毋或朋比以中傷善良。」
　　六月，辛未，還曹利用所籍樂游第宅。帝閔利用死非辜，既賜諡立碑，至是又以其第還之。
　　壬申，遼主駐胡呂山。
　　乙亥，御紫宸殿，奏太常寺新定《大安》之樂，召輔臣至省府館閣學官預觀之。仍觀宗廟祭器，賜詳定官器幣有差。
　　壬午，右武衛大將軍宗諤上《治原》十五卷，降詔獎諭。宗諤，允寧子也。
　　丙戌，新修集禧觀成。初，會靈觀火，更名曰集禧，即舊址西偏復建一殿，共祀五嶽，名曰奉神殿。
　　壬辰，詔：「諸路轉運使上供斛斗，依時估收市物，毋得抑配人戶；仍停考課賞罰之制。」先是三司與發運使謀聚斂，奏諸路轉運使上供不足者皆行責降，有餘則加升擢，由是貪進者競為誅剝，民不堪命。帝聞之，特降是詔。
　　甲午，贈邕州司戶參軍孔宗旦為太子中允。知袁州祖無擇始以宗旦死事聞故也。
　　乙未，詔：「河北荐饑，轉運使察州縣長吏能招輯勞徠者上其狀，不稱職者舉劾之。」
　　秋，七月，乙巳，詔：「荊湖北路民因災傷，所貸常平倉米免償。」
　　己酉，詔曰：「朕思得賢才，故開薦舉之路，虛心納用。而比年以來，率多繆濫，或人才庸下而褒引乖實，或宿負丑愆而亟請湔洗，或職任疏遠而推授過重，考其心跡，非衒鬻崇私，何以臻此！自今所舉非其人者，其令御史臺彈奏，當置於法。見任監司以上，毋得論薦。」
　　准布大王率諸部長獻馬駝於遼。
　　庚戌，帝謂輔臣曰：「頃聞諸州軍常於夏秋之際，先奏時雨沾足，田稼登茂；後或災傷，遂不敢奏，致使民稅不得蠲除，甚非長吏愛民之意，宜申飭之。」
　　戊午，詔太常定諡毋溢美。
　　庚申，以庄宅副使開封趙滋權並代鈐轄。初，滋授定州路駐泊都監，常因給軍食，同列言粟不善，滋叱之曰：「爾欲以是怒眾邪！使眾有一言，當先斬爾以徇！」韓琦聞而壯之，以為真將相材。滋有是命，從琦所奏也。
　　遼主如黑嶺。
　　閏月，戊辰朔，詔內侍省：「自今內侍供奉官至黃門，以一百八十人為額。」
　　詔：「廣南經蠻寇所踐而民逃未復者，限一年復業，仍免兩歲催科及蠲其徭役三年。」從體理安撫周沆所奏也。先是民避賊，多棄田裡遠去；吏以常法，滿半載不還，聽它人占佃。沆曰：「是豈可與凶年逃租役者同科？」乃奏延期一年，已占佃仍舊還之，貧者官貸以種糧。初，帝詔沆：「廣南地惡，非賊所至處不必往。」沆曰：「遠民新羅荼毒，當布宣天子德澤。」遂遍行州縣。
　　庚午，烏庫貢於遼。
　　辛未，徙知青州文彥博知秦州，知秦州張昪知青州。時方城古渭州，昪議不合故也。御史中丞孫抃言：「朝廷昨者築城境外，眾蕃之心已皆不安。今又特命舊相臨邊，事異常例，是必轉增疑慮，或生它變。聞知永興軍晏殊秩將滿，不若遣鎮關中，兼制秦鳳事宜，庶蕃部不至驚擾，在於國體，實為至便。」
　　壬申，戶部侍郎、平章事龐籍罷，以本官知鄆州。
　　初，齊州學究皇甫淵獲賊，法當得賞錢，淵上書願易一官。道士趙清貺者，籍甥也，紿為淵白籍，而與堂吏共受淵賂。淵數詣待漏院自言，籍乃勒淵歸齊州。有小吏告清貺等受賂事，籍即捕送開封府，清貺及堂吏皆坐贓刺配嶺外，行至許州死。諫官韓絳言籍陰諷府杖殺清貺以滅口，又言事當付樞密院，不當中書自行，故罷之。然謂籍陰諷開封，覆之無實也。
　　以判大名府陳執中為吏部尚書、平章事，給事中、參知政事梁適為吏部侍郎、平章事。
　　甲戌，贈祕書監致仕胡旦為工部侍郎，仍賜其家錢三十萬，令襄州為營葬事。知州項城馬尋，言旦家貧，久不克葬，故恤之。尋以明習法律稱，其在襄州，會歲飢，或群入富家掠囷粟，獄吏鞫以強盜，尋曰：「此迫於飢耳，其情與強盜異。」奏，得減死論，遂著為例。
　　乙亥，詔：「諸路知州軍武臣，並須與僚屬參議公事，毋得專決，仍令安撫、轉運使、提點刑獄司常檢察之。」
　　丙子，以集賢校理李中師為淮南轉運使。中師入辭，帝謂曰：「比聞諸路轉運使多獻羨餘以希進，然遇災傷，不免暴取於民，此朕所不取也，其戒之。」出內藏庫緡錢十萬，紬絹二十萬，綿十萬，下河北助糴軍儲。
　　庚辰，秦鳳路言部署劉渙等破蕃部，斬首二千餘級。
　　戊子，詔禮部貢院：「自今諸科舉人，終場問大義十道，每道舉科首一兩句為問，能以本經註疏對而加以文詞潤色發明之者為上；或不指明義理而且引註疏備者次之，並為通；若引註疏及六分者為粗；不識本義或連引它經而文意乖戾、章句斷絕者為不通。並以四通為合格。《九經》止問大義，不須註疏全備；其《九經》場數並各減二場，仍不問兼經。」又詔：「開封府、國子監進士，自今每一百人解十五人，其試官親嫌，令府、監互相送；若兩處俱有親嫌，即送別頭。」
　　己丑，詔：「古謂塞修城卒，權給保捷請給，仍以蕃官左班殿直訥支藺氈為本地分巡檢，月俸錢五千，候一年，能彈壓蕃部，即與除順州刺史。」
　　藺氈世居古渭州，密邇夏境。夏人牧牛羊於境上，藺氈掠取之，夏人怒，欲攻之，藺氈懼力不敵，因獻其地，冀得戍兵以敵夏人。范祥欲立奇功，亟往城之。藺氈先世跨有九穀，後浸衰，僅保三谷，餘悉為它族所鋸。青唐族最強，據其鹽井，日獲利，可市馬八百匹。藺氈白祥：「此本我地，亦乞漢家取之。」祥又多奪諸族地以招弓箭手，故青唐及諸族皆怒，舉兵叛。祥既坐責黜，張昪請棄古渭勿城。夏人復來言：「古渭州本我地，今朝廷置州於彼，違誓詔。」帝遣傅求制置糧草，專度其利害，求言：「今棄勿城，夏人必據其地，更為秦州患。且已得而棄之，非所以強國戚。按藺氈祖父皆受漢官，其地非夏人所有明甚，但當更名古渭寨，不為州，以應誓詔耳。」即召青唐等族酋，諭以「朝廷今築城，實為汝諸族守衛，而汝叛，何也？」皆言：「官奪我鹽井及地，我無以為生。」求曰：「今不取汝鹽井及地則如何？」眾皆喜，聽命，遂罷兵。求乃割其地四分之一以畀青唐等族，卒城古渭。始加藺氈以爵秩。
　　癸巳，遼於長春州置錢帛司。

