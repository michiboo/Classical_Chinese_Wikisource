
秋，七月，辛酉，博囉特穆爾敗賊王士誠於台州。
乙丑，陳友諒浮梁守將於光等以其縣降於吳。
乙亥，詔博囉特穆爾總領達勒達漢兒軍馬，為總兵官，仍便宜行事。
八月，戊子，命博囉特穆爾守石嶺關以北，察罕特穆爾守石嶺關以南。
乙未，永平路陷。
甲辰，詔：「諸處所在權攝官員，專務漁獵百姓，今後非朝廷允許，不得之任。」
庚戌，詔：「江浙行省左丞相達實特穆爾，加太尉兼知江浙行樞密院事，提調行宣政院事，便宜行事。」
九月，乙卯朔，詔遣參知政事額森布哈等往諭博囉特穆爾、察罕特穆爾，令講和。時博囉特穆爾調兵自石嶺關直抵冀寧，圍其城三日，復退屯交城。察罕特穆爾調參政閻奉先引兵與戰，已而各於石嶺關南北守禦。
壬戌，賊陷孟州，又陷趙州，攻真定路。
癸未，賊復犯上都，右丞孟克特穆爾引兵擊之，敗績。
僉山南道肅政廉訪司張楨，嘗劾額森布哈及樞密院副使托克托穆爾、治書侍御史努努弄權誤國之罪，不報。及額森布哈等受和解之命，見博囉特穆爾、察罕特穆爾方構兵，中道遷延不進，楨又言：「額森布哈等貪懦庸鄙，苟懷自安，無憂國致身之忠。朝廷將使二家釋憾，協心討賊，此國之大事。謂宜風馳電走，而乃迂迴退懾，枉道延安以西，繞曲數千里，遲遲而行。使兩軍日夜仇殺，黎庶肝腦塗地，實奉使者之所致也，宜急殛之以救時危。」亦不報。楨乃慨然歎曰：「天下事不可為矣！」即辭去，結茅安邑山谷間，不復言時事。
是月，張士誠兵侵諸全，吳元帥袁實戰死。
黃岡人歐普祥，故徐壽輝將也，性殘暴，所過室廬皆焚蕩俘掠無遺，壽輝使守袁州。陳友諒弒壽輝，徵兵於普祥，普祥不聽其節制，乃以袁州降於吳。友諒聞之，遣其弟友仁攻袁州，普祥與部將劉仁、黃彬擊敗其眾，獲友仁，鞭而囚之。友諒懼，遣其太師鄒普勝與普祥和，約各守其境，普祥乃釋友仁歸。
冬，十月，甲申，以張良弼為湖廣行省參知政事，討南陽、襄、樊。
詔博囉特穆爾守冀寧，博囉特穆爾遣保保等倍道趨之，守者不納。己亥，察罕特穆爾遣陳秉直等，以兵攻博囉特穆爾之軍於冀寧，博囉特穆爾軍戰敗。時詔以冀寧畀博囉特穆爾，察罕特穆爾以為用兵數年，惟藉冀晉給其軍，以致盛強，苟與之，則彼得以足兵足食，而己無以為資。乃託言用師汴梁，尋渡河就屯澤潞拒之，調延安軍交戰於東勝州，再遣班布爾實以兵援之。班布爾實謂：「彼軍奉詔而來，我何敢抗王命？」察罕特穆爾怒，殺之。
十一月，甲寅朔，黃河清，凡三日。
博囉特穆爾以兵侵汾州，察罕特穆爾拒之。
癸酉，賊犯易州。
十二月，辛卯，廣平路陷。
吳國公復遣夏煜以書諭方國珍。
是歲，陽翟王勒呼木特穆爾擁兵數十萬，屯於穆爾古楚之地，將犯京畿，使來言曰：「祖宗以天下付汝，汝已失其大半；若以國璽付我，我當自為之。」帝遣報之曰：「天命有在，汝欲為則為之。」命知樞密院事圖沁特穆爾等將兵擊之，不克。軍士皆潰，圖沁特穆爾走上都。
關先生、沙劉二、破頭潘兵入高麗，王王都出奔耽羅。其臣納女請降，將校皆以女子配之，軍士遂與高麗為姻婭，恣情往來，高麗人因各藏其馬。一夕，傳王令，除高麗聲音者不殺，其餘並殺之。關先生、沙劉二皆死，惟破頭潘及裨將左李率輕騎萬人，從間道直走西京，降博囉特穆爾，聽其調遣，後乃降於庫庫特穆爾。
春，正月，癸丑朔，赦天下。
命中書平章政事達實特穆爾、參知政事七十往諭博囉特穆爾罷兵還鎮，復遣使往諭察罕特穆爾，亦令罷兵。而丞相綽斯戩與資政院使保布哈，默貨無厭，視南北兩家賂遺厚薄而啖之以密旨，南之賂厚，則曰密旨令汝並北，北之賂厚，則曰令汝並南。由是構怨日深，兵終不解。
乙丑，河南賊犯杞縣，察罕特穆爾討平之。
丁卯，李思齊進兵平伏羌等縣。
吳院判朱亮祖，率兵擊陳友諒平章王溥於饒州安仁之石港，不利而還。
吳元帥朱文輝及饒州降將餘椿等，引兵次池之建德，令元帥羅友賢攻東流賊壘，擒其將李茂仲，文輝又追襲其守將趙同僉，走之。
二月，甲申，同僉樞密院事特哩特穆爾復永平、灤州等處。
吳改樞密分院為中書分省。始議立鹽法，置局設官以掌之，令商人販鬻，二十分而取其一，以資軍餉。
己丑，察罕特穆爾駐兵霍州，攻博囉特穆爾。
己亥，吳置寶源局於應天府，鑄大中通寶錢，使與歷代錢兼行，以四百為一貫，四貫為一兩，四文為一錢，其物貨價值，一從民便。
丙午，吳議立茶法，凡產茶郡縣，並令征之。其法，官給茶引，付諸產茶郡縣，凡商人買茶，具數赴官納錢請引，方許出境貿易，每茶一百斤，輸錢二百。郡縣籍記商人姓名，以憑勾稽。
巴特勒布哈以廉訪使久居廣東，專恣自用，詔以鄂勒哲圖等為廉訪司官，而除巴特勒布哈為江南行台侍御史。巴特勒布哈不受命，盡殺鄂勒哲圖等。唯廉訪使董鑰哀請得免。
三月，癸酉，察罕特穆爾調兵討永城縣，又駐兵宿州，擒賊將梁綿住。
泗州守將薛顯，以城降於吳。
先是吳遣夏煜往諭方國診，戊寅，國珍使者來謝，且以金玉飾馬鞍輿獻，吳國公曰：「吾今有事四方，所需者文武材能，所用者粟米布帛，其他玩寶，非所好也。」卻其獻。
是月，張士誠海運糧十一萬石至京師。
博囉特穆爾罷兵還，遣圖魯卜等引兵據延安，以謀入陝。
張良弼出南山義谷，駐藍田，受節制於察罕特穆爾。良弼又陰結陝西行省平章定珠，聽丞相特哩特穆爾調遣，營於鹿台，察罕特穆爾聞而銜之。
夏，四月，辛已朔，日有食之。
以張良弼為陝西行省參知政事。
察罕特穆爾遣其子副詹事庫庫特穆爾貢糧至京師，皇太子親與定約，遂不復疑。庫庫，本察罕甥也，姓王氏，名保保，察罕養以為子。
五月，癸丑，四川明玉珍陷嘉定等路，李思齊遣兵擊敗之。
乙亥，察罕特穆爾以兵侵博囉特穆爾所守之地。
是月，李武、崔德等降於李思齊。
吳命同僉朱文忠城嚴州。時抗州為張士誠所據，距嚴密邇，故築城為守備。
陳友諒將李明道犯信州，聞吳將胡大海在浙東，懼其來援，乃遣兵據玉山之草坪鎮以拒敵；夏德潤出兵爭之，戰死。
六月，乙未，熒惑、歲星、太白聚於翼。
察罕特穆爾諜知山東群盜自相攻殺，而濟甯田豐降於賊，欲總兵討之，七月，丙申，輿疾自陝抵洛，大會諸將議師期，發并州軍出井徑，遼、沁軍出邯鄲，澤、潞軍出磁州，懷，衛軍出白馬，及汴、洛軍水陸俱下，分道並進，而自率鐵騎，建大將旗鼓，渡孟津，逾覃懷，鼓行而東，復冠州、東昌。
丙午，吳雄鋒翼元帥王思義，克鄱陽之利陽鎮，遂會鄧愈兵攻浮梁。
李明道攻信州益急，吳守將胡德濟，以兵少閉城固守，遣人求援於胡大海。大海即帥兵由靈溪以進，德濟乃引兵出城與明道戰，大海縱兵夾擊，大破之，擒明道及其宣慰王漢二，送朱文忠。漢二，溥之弟也。文忠令為書以招溥，復送之建康，吳國公皆仍其舊職，用為鄉導以取江西。
秋，七月，甲子，吳國公以都事范常為太平府知府，諭之曰：「太平，吾股肱郡，其民數罹兵革，疲勞甚矣，當有以安集之，使各得所。」常之官，興學恤民，以簡易為治。官廩有谷數千石，請以給民乏種者，秋稔輸官，公私俱足。
己巳，忻州西北有赤氣蔽天如血。
壬申，陳友諒知院張定邊陷安慶，吳守將餘某戰敗，奔還建康，吳國公怒，斬之。
八月，甲申，吳將鄧愈克浮梁，陳友諒守將侯邦佐等棄城走。院判於光復攻樂平州，友諒總管蕭明率眾拒戰，光擊敗，擒之，遂克樂平。
吳將胡大海率兵攻紹興，部將張英，恃勇輕進，至城下，遇伏被執，死之。大海圍城久不下，乃引還。
乙酉，大同路北方夜有赤氣蔽天，移時方散。
先是朱文忠送李明道至，吳國公問；「陳氏何如？」明道具言：「友諒弒主，將士離心，且政令不一，擅權者多。驍勇之將如趙普勝者，又忌而殺之，雖有眾，不足用也。」及安慶之陷，公遂決意伐之，召諭諸將，各厲士卒以從。徐達進曰：「師直為壯，今我直而彼曲，焉有不克！」劉基亦言於公曰：「昨觀天象，金星在前，火星在後，此師勝之兆也。」
公於是命徐達、常遇春等先發；庚寅，親乘龍驤巨艦，率舟師溯流而上，友諒江上斥候，望風奔遁。戊戌，至安慶，敵固守不戰，公以陸兵疑之，乃命廖永忠、張志雄以舟師擊其水寨，破敵舟八十餘艘，遂復安慶，長驅至小孤山，友諒守將傅友德及丁普郎迎降。壬寅，次湖口，遇友諒舟出江偵邏，命常遇春擊之，敵舟退走，乘勝追至江州。友諒親率兵督戰，公分舟師為兩翼，夾擊友諒，大破之，獲其舟百餘艘。友諒窮蹙，夜半，挈妻子棄城走武昌。癸卯，公入江州，復遣達進兵追之。達聞友諒欲出沔陽戰艦來拒戰，乃屯沌口以遏之。
甲辰，吳遣兵攻南康，克之，改為西寧府。又分遣將士略各城之未下者，東流、蘄、黃、廣濟、饒州相繼降。
是月，察罕特穆爾率師至鹽河，遣庫庫特穆爾及諸將閻思孝等會關保、浩爾齊軍，由東阿造浮橋以濟，賊以二萬餘眾奪之，關保、浩爾齊且戰且渡，遂拔長清。以精卒五萬搗東平，東平偽丞相田豐遣崔世英等出戰，大破之，斬首萬餘級，直抵城下。察罕特穆爾以田豐據山東久，軍民服之，乃遺書諭以逆順之理，豐與王士誠皆降，遂復東平、濟甯，令豐為前鋒，從大軍東討。
時察罕特穆爾猶未渡河，群賊皆聚於濟南，而出兵齊河、禹城以相抗。察罕特穆爾分遣奇兵間道出賊後，南略泰安，逼益都，北徇濟陽、章丘及瀕海郡邑，乃自將大軍渡河，與賊將戰，大敗之。棣州俞寶、東昌楊誠皆降，魯地悉定。
吳國公聞之，遣使與察罕特穆爾通好，謂左右曰：「察罕雖假義師，圖恢復，乃與博囉兵爭不解，屢格君命，此豈忠臣之為乎！又聞其好名，如田豐為人傾側，察罕待如心腹，則暗於知人矣。古之名將，洞察幾微，智謀弘遠，使人不可測度，察罕豈知此乎！吾今遣人往與通好，觀其所處何如，然後議之。」
九月，辛亥，陳友諒建昌守將王溥等降於吳。
甲寅，吳星源翼判官俞茂攻德興，克之。
戊午，陽翟王勒呼木特穆爾伏誅。
壬戌，四川賊兵陷東川郡縣，李思齊調兵擊之。
壬申，命博囉特穆爾於保定以東、河間以南從便屯種。
是月，命兵部尚書齊齊克布哈、侍郎韓祺征海運糧於張士誠。
蜀劉楨密言於明玉珍曰：「西蜀形勝，東有瞿唐，北有劍閣，沃野千里。自遭青巾之虐，人物凋耗，大王撫有之，休養傷殘之民，用賢治兵，可以立不世之業，當於此時稱大號以系人心。」玉珍駭然曰：「此非我敢望也！」楨曰：「大王所部皆四方之人，若謙讓猶豫，一旦將士思鄉土，瓦解星散，大王誰與建國乎？」玉珍猶不聽。已而楨復言之，玉珍乃謀以明年僭號。
冬，十月，察罕特穆爾進兵逼濟南城，齊河、禹城皆來降，南道諸將亦報捷。再敗益都兵於好石橋，東至海濱，郡邑聞風皆送款，濟南乃下。詔拜中書平章政事，兼知河南、山東行樞密院事，陝西行台中丞如故。
察罕特穆爾令參政陳秉直、劉珪守御河南，而自駐山東，移兵圍益都，環城列營凡數十，大治攻具，百道並進。賊悉力拒守，察罕特穆爾復掘重塹，築長圍，遏南洋河以灌城中，城中益困。
十一月，戊午，吳國公命參政常遇春率兵救長興。
先是張士誠遣其司徒李伯升以眾十餘萬攻長興，水陸並進，城中兵少，不能禦。公在江州，即命華高、費聚等率三路兵往援，而諸軍戰皆不利，遂潰。耿柄文嬰城固守，左副元帥劉成出戰死。於是敵復圍城，結九寨，為樓車下瞰城中，取土石填壕隍，放火燒水關，城中晝夜應敵，凡月餘，內外不相聞。公以圍久不解，故覆命遇春往救。
己未，吳遣平章吳弘等攻撫州，陳友諒右丞鄧克明據城拒守，僉院鄧愈自臨川間道夜襲之，黎明至。兵由東、西、北三門入，克明單騎出南門走，自度不能免，乃詣愈降。愈留克明於軍中，令其弟志明還新淦，收其故部曲。克明因請往江州見吳國公，愈以兵送之，至中途，克明逃歸新淦。
戊辰，黃河自平陸三門磧下至孟津五百餘里皆清，凡七日。命秘書少監程徐祀之。
甲戌，吳常遇春兵至長興，李伯升棄營遁。遇春追擊，俘斬五千餘人。
是月，察罕特穆爾、李思齊遣兵圍鹿台，攻張良弼，詔和解之，俾各還汛地，兵乃解。
十二月，己亥，陳友諒江西行省丞相胡廷瑞、平章祝宗，遣宣使鄭仁傑詣江州納降於吳。仁傑言廷瑞之意，以將校久居部曲，人情相安，既降之後，願不以改屬它人，吳國公有難色，劉基蹴所坐胡床，公悟，乃許諾，以書報曰：「鄭仁傑至，言足下有效順之誠，此足下明達也；又恐分散所部屬它將，此足下過慮也。吾起兵十年，奇士、英才，得之四方多矣，有能審天時，料事機，不待交兵，挺然委身來者，嘗推赤心以待，隨其才任使之，兵少則益之以兵，位卑則降之以爵，財乏則厚之以賞，安肯散其部伍，使人自疑，負來歸之心哉！且以陳氏諸將觀之，如趙普勝驍勇善戰，以疑見戮，猜忌若此，竟何所成！近建康龍灣之役，予所獲長張、梁鉉諸人，用之如故，視吾諸將，恩均義一。長張破安慶水寨，梁鉉等攻江北，並膺厚賞。此數人者，自視無復生理，尚待之如此，況如足下以完城來歸者耶！得失之機，間不容髮，足下當早為計。」
是歲，京師大饑，屯田成，收糧四十萬石。賜司農丞胡秉彝上尊、金幣以旌其功。
春，正月，辛亥，胡廷瑞得吳國公書，意遂決，遣其甥同僉康泰至江州降。
甲寅，詔李思齊討四川，張良弼平襄漢。時兩軍不和，故有是命。
吳國公以胡廷瑞等降，遂發九江，如龍興。己未，師次樵舍，廷瑞與祝宗遣人齎陳氏所授丞相印及軍民糧儲之數來獻。辛酉，公至龍興，廷瑞、宗率行省僚屬迎謁於新城門，公慰勞之，俾各仍舊職。壬戌，公入城，軍令肅然，民皆安堵。謁孔子廟，過鐵柱觀，復出城開宴於滕王閣。明日，命存恤鰥寡孤獨，放陳友諒所畜鹿於西山。
戊辰，築台於城北龍沙之上，召城中父老民人悉集台下，諭之曰：「自古攻城略地，鋒鏑之下，民罹其殃。今爾民得骨肉安全，生理無所苦者，皆丞相胡廷瑞灼見天道，先機來歸，為爾民之福也。陳氏據此，軍旅百需之供，爾民甚苦之。今吾悉去其弊，軍需供億，俱不以相累。勻等各事本業，毋游惰，毋作非為以陷刑辟，毋交結權貴以擾害良民，各保父母妻子，為吾良民。」於是民皆感悅。
建昌王溥，饒州吳弘，各率眾來見，袁州歐普祥遣其子文廣來見，公厚賜遣之。鄧克明既逃歸新淦，復收集舊部曲，仍肆劫掠；至是欲復降，恐見誅，乃詐為商賈，乘小舟至龍興城下，潛使人覘可否為去就。事覺，被執，並獲克明，公責其反覆，囚送建康。
丁卯，詔以太尉鄂勒哲特穆爾為陝西行省左丞相。仍命察罕特穆爾屯種於陝西。申諭李思齊、張良弼等各以兵自效。
以額森特穆爾為中書右丞。
辛未，寧州土官陳龍，遣其弟良平率分寧、奉新、通城、靖安、德安、武寧六縣民兵降於吳；癸酉，守吉安土軍元帥孫本立、曾萬中與其弟粹中，詣龍興納款。吳國公以本立為江西行省參政，萬中都元帥，粹中行軍指揮，俾還守吉安。
乙亥，陳友諒平章彭時中，以龍泉降於吳，命仍其舊職。
二月，丁丑朔，盜殺陝西行省右丞塔布岱。
癸未，吳金華苗軍元帥蔣英、劉震、李福叛，殺守臣參政胡大海及郎中王愷、總管高子玉。
初，大海下嚴州，震等自桐廬來降，大海喜其驍勇，留置麾下，待之不疑。至是震等謀亂，以大海遇己厚，未忍發，福曰：「舉大事甯顧私恩乎！」眾從之，以書通衢、處苗帥李佑之等，約以二月七日同舉兵。是日，蔣英等入分省署，陽請大海觀弩於八詠樓下。大海出，將上馬，英令其黨鐘矮子跪馬前，陽訴曰：「蔣英等欲殺我。」大海未及答，反顧英，英抽出鐵錘，若擊矮子狀，因中大海腦，僕地，英即斷其首，復殺大海子關住。執王愷，愷正色曰：「吾職居郎署，同守此土，義當死，寧從賊耶！」劉震欲全之，賊黨吳得真與愷有隙，曰：「無自遺患。」遂殺愷及其子寅，掾史章誠亦死之。
典吏李斌，懷省印縋城走嚴州，告變於朱文忠，文忠遣元帥何世明、掾史郭彥仁等率兵討之。至蘭溪，英等懼，乃驅掠城中子女西走，降於張士誠。大海養子德濟聞難，引兵奔赴，吳國公即命左司郎中楊元杲至金華，總理軍儲事，文忠亦率將士至，鎮撫其民。
大海長身鐵面，智力過人，嘗自誦曰：「我本武人，不讀書；然吾行軍知有三事，不殺人，不掠人婦女，不焚人廬舍而已。」
乙酉，彗見於危，光芒長丈餘，色青白。
丁亥，吳處州苗軍元師李佑之、賀仁得等，聞蔣英等已殺胡大海，亦作亂，殺院判耿再成、都事孫炎、知府王道同及朱文剛等，據其城。朱文忠聞亂，遣元帥王祐等率兵屯縉雲以圖之。
再成累著勞績，自偏裨擢居帥職。至是佑之等叛，再成方與客飯，聞變即上馬，收兵不及，迎賊罵曰：「賊奴，國家何負於汝，乃敢反耶！」賊爭刺再成，再成揮劍連斷數槊，兵及其頸，墮馬，大罵不絕口死。炎初被執，幽空室中，賊環守脅之降，炎不屈。仁得以炙雁鬥酒饋炎，炎不受，大罵曰：「今日乃為鼠所困！我死，為主；爾反覆賊，死，狗且不食！」守卒怒，拔刀叱炎解衣，炎曰：「此紫綺，乃主上賜我者，吾當服以死。」賊遂害之。
辛卯，吳國公既定洪都，乃經度城守，以舊城西南臨水，不利守禦，命移入三十步，東南空曠，復展二里餘。以鄧愈為江西行省參政，留守洪都，萬思誠為行省都事以佐之。胡廷瑞、張民瞻、廖永堅、傅獻、潘友慶等從公還建康。
丁酉，彗犯離宮西星，至三月終，光芒長二丈餘。
壬寅，吳國公聞處州之亂，命平章邵榮率兵討之。
是月，知樞密院事圖沁特穆爾奉詔諭李思齊討四川。時思齊退保鳳翔，使至，思齊進兵益門鎮；使還，思齊復歸鳳翔。
三月，己酉，明玉珍僭稱帝於蜀，國號大夏，建元天統，立妻彭氏為皇后，子升為太子。仿周制設六卿，又置翰林院承旨、學士、國子監祭酒等官。以戴壽為塚宰，萬勝為司馬，張文炳為司空，向大享、莫仁壽為司寇，吳友仁、鄒興為司徒，劉楨為宗伯，牟圖南為翰林院承旨。分蜀地為八道，賦稅十取其一。開廷試以策士，置雅樂以供郊祀之用。皆劉楨所為也。
初，張士誠聞蔣英之亂，遣其弟士信率兵萬餘圍諸全州。吳守將謝再興晝夜鏖戰，未決，乃遣將設伏城外，自引兵出戰，戰既合，伏起，大敗之，擒其將士千餘人。士信憤，益樂功城，再興慮不能支，告急於浙江行省右丞朱文忠。
時金華叛寇初定，而嚴州逼近敵境，處州又為叛苗所據，文忠自度兵少，不能應援。聞邵榮將至，乃與都事史炳謀曰：「兵法先聲而後實，今諸全被圍日久，寇勢益盛，而我軍少，非謀不足以制之。今邵平章來討處州，宜藉以張聲勢，亦制寇一奇也。」炳曰：「善！」乃揚言右丞徐達與榮領大軍至嚴州，克日進擊，使諜者揭榜於義烏之古樸嶺。士信兵見之，果驚，謀夜遁。同僉胡德濟覘知之，密與再興謀，癸丑，發壯士夜半開門出擊，鼓譟從之，寇兵亂走，自相蹂踐及溺死者甚眾。
士信驕侈，不能拊循將士，常載婦人、樂器自隨，日以樗蒲、蹴鞠、酣飲為事，部將往往效之，故至於敗。
甲寅，明玉珍陷雲南省治，屯金馬山；陝西行省參政車力特穆爾等擊敗之，擒其弟明二。
癸亥，吳祝宗、康泰叛，攻陷洪都府。
初，洪都之降，非二人意，既降，復謀叛，時出語咎胡廷瑞，廷瑞反復開諭之，故未即發。及吳國公還建康，廷瑞恐二人為變，不利於己，乃微言於吳國公，公即發使詣洪都，令二人將所部兵往湖廣，從徐達聽徵調。二人舟次女兒港，遂以其眾叛，適遇商人布船，因掠其布為旗號，進劫洪都，是日暮，至城下，發鼓舉火，攻破新城門。時鄧愈居故廉訪司，聞變，倉卒以數十騎出走，數與賊遇，且戰且走，從者多遇害。愈窘甚，從撫州門出，走還建康。於是都事萬思誠、知府葉琛皆死於難，公聞琛死，痛悼之。辛未，愈至建康，公遣使詣漢陽，命右丞徐達等還軍討之。
是月，命博囉特穆爾為中書平章政事，位第二，加太尉；張良弼受節制於博囉特穆爾。李思齊遣兵攻良弼，至於武功，良弼伏兵大破之。
夏，四月，己丑，禁諸王、駙馬、御史臺各官占匿人民，不應差役，以欲修上都宮闕故也。帝嘗以上都宮殿火，敕重建大安、睿思二閣，因危素諫而止，至是復大興工役。
吳平章邵榮及元帥王佑、胡深等兵攻處州，燒其東北門，軍士乘城以入。李佑之自殺，賀仁得走縉雲，耕者縛之，檻送建康，伏誅。處州復平，以王佑守之，榮乃還。
甲午，吳右丞徐達復取洪都府。
時達等師抵城下，祝宗、康泰分兵拒守，達攻破之。宗走新淦，依鄧克明，後為志明所殺，函其首以獻於吳。泰走廣信，為追兵所獲，送建康。泰，胡廷瑞之甥也。吳國公以廷瑞故，特宥之。
乙未，賊新橋張陷安州，博囉特穆爾請援於朝。
是月，紹興路大疫。
五月，乙已朔，泉州岱布丹據福州路，福建行省平章雅克布哈擊敗之，餘眾航海，還據泉州。參政陳友定復汀州路。
己未，中書參知政事陳祖仁，請罷修上都宮闕，疏曰：「自古人君，不幸遇艱虞多難之時，孰不欲奮發有為，成不世之功，以光復祖宗之業！苟或上不奉於天道，下不順於人心，緩急失宜，舉措未當，雖以之持盈守成，猶或致亂，而況欲撥亂世反之正乎！
「夫上都宮闕，創自先帝，修於累朝，自經兵火，焚毀殆盡，所不忍言，此陛下所為日夜痛心，亟圖興復者也。然今四海未靖，瘡痍未瘳，倉庫告虛，財用將竭，乃欲驅疲民以供大役，廢其耕耨而荒其田畝，何異扼其吭而奪之食以速其斃乎！
「陛下追惟祖宗宮闕，念茲在茲，然不思今日所當興復，乃有大於此者。假令上都宮闕未復，固無妨於陛下之寢處。使因是而違天道，失人心，或致大業之隳廢，則夫天下者亦祖宗之天下，生民者亦祖宗之生民，陛下亦安忍而輕棄之乎！
「願陛下以生養民力為本，以恢復天下為務，信賞必罰，以驅策英雄；親正人，遠邪佞，以圖謀治道。夫如是，則承平之觀，不日可復，詎止上都宮闕而已乎！」
丙午，吳命大都督朱文正，統元帥趙德勝等同參政鄧愈鎮洪都；又以阮弘道為郎中，李勝為員外郎，汪廣洋為都事，往佐之，程國儒知洪都府事。文正至，增浚城池，嚴為守備。
辛未，明玉珍遣偽將楊尚書守重慶，分兵寇龍州、清川，犯興元、鞏昌等路。
是月，張士誠海運糧十三萬石至京師。
六月，戊寅，中書平章政事察罕特穆爾遣使報書於吳，言已奏朝廷，授以行省平章事，吳國公不答，因謂左右曰：「察罕書辭婉媚，是欲啖我，我豈可以甘言誘哉！況徒以書來而不反我使者，其情偽可見也。今張士誠據浙西，陳友諒據江漢，方國珍、陳友定又梗於東南，天下紛紛，未有定日，予方有事之秋，未暇與校也。」
甯海布衣葉兌，以經濟自負，獻書吳國公，列一綱三目，言天下大計。
其略曰：「愚聞取天下者，必有一定之規模，韓信初見高祖，畫楚、漢成敗，孫明臥草廬，與先主論天下三分形勢者是也。今之規模，宜北絕李、察罕，南並張九四，撫溫、台，取閩、越，定都建康，拓地江、廣，進則越兩淮以規中原，退則畫長江而自守。
「夫長江天塹，所以限南北也。金陵古稱龍蟠虎踞，帝王之都，誠宜建都於此，守淮以為籓屏，守江以為門戶，如高祖之關中，光武之河內。以此為基，藉其兵力資財，以攻則克，以守則固，百察罕能如我何哉！
「且江之所備，莫急上流。吳、魏所爭在蘄春與皖，即今江州之境。今義師已克江州，足蔽全吳；況自滁、和至廣陵皆吾有，又足以遮蔽建康，襟帶江州，匪直守江，兼可守淮矣。張氏傾覆，可坐而待，淮東諸軍，亦將來歸，北略中原，李氏可並，孫權不足為也。
「今聞察罕妄自尊大，致書明公，如曹操之招孫權。竊以元運將終，人心不屬，而察罕欲效操所為，事勢不侔。宜如魯肅計，鼎足江東，以觀天下之釁。」此其大綱也。
至其目有三：「張九四之地，南包杭、越，北跨通、泰，而以平江為巢穴。昔田豐說袁紹襲許以制曹公，李泌欲先取范陽以傾祿山，殷羨說陶侃急攻石頭以制蘇峻，皆先傾敵巢穴。今欲攻張氏，莫若聲言掩取杭、嘉、湖、越，而大兵直搗平江。平江城固，難以驟拔，則以鎖城法困之。鎖城者，於城外矢石不到之地，別築長圍，環繞其城，長圍之外，分命將卒，四面立營，屯田固守，斷其出入之路，分兵略定屬邑，收其稅糧以贍軍中。彼坐守空城，安和不困！平江既下，巢穴已傾，杭、越必歸，餘郡解體，此上計也。
「張氏重鎮在紹興，懸隔江海，所以數攻而不克者，以彼糧道在三江斗門也。若一軍攻平江，斷其糧道，一軍攻杭州，絕其援兵，紹興必拔。所攻在蘇、杭，所取在紹興，所謂多方以誤之者也。紹興既拔，杭城勢孤，湖、秀風靡。然後進攻平江，犁其心腹，江北餘孽，隨而瓦解，此次計也。
「方國珍狼子野心，不可馴狎。往年大兵取婺州，彼即奉書納款，後遣夏煜、陳顯道招諭，彼復狐疑不從。顧遣使從海道報元，謂江東委之納款，誘令張齎詔而來，且遣韓叔義為說客，欲說明公奉詔。彼既降我，而反欲招我降元，其反覆狡獪如是，宜興師問罪。然彼以水為命，一聞兵至，挈家航海，中原步騎，無如之何。彼則寇掠東西，捕之不得，招之不可。夫上兵攻心，彼言杭、越一平，即當納土，不過欲款我師耳。攻之之術，宜限以日期，責其歸順。彼自方國璋之歿，自知兵不可用，又叔義還，稱我師之盛，氣已先挫，今因陳顯道以自通，正可脅之而從也。事宜速，不宜緩。宣諭之後，更置官吏，拘集舟艦，潛收其兵權，以消未然之變，三郡可不勞而定。
「福建本浙江一道，倚山瀕海，兵脆城陋，兩浙既平，彼心計浙江四道，三道既已歸附，吾孤守一道安歸哉！下之，一辯士力耳。如復稽送款，則大兵自溫、處入，奇兵自海道入，福州必不支。福州下，帝郡迎刃解矣。威聲已震，然後進取兩廣，猶反掌耳。」
吳國公奇其言，欲留用之，力辭，賜銀幣、襲衣以歸。
辛巳，彗見紫微垣，光芒長尺餘，東南指，西南行；戊子，光芒掃上宰。
時山東俱平，獨益都孤城猶未下，至是田豐、王士誠復謀叛。
初，豐之降也，察罕特穆爾推誠待之，數獨入其帳中。及豐既謀變，乃請察罕特穆爾行觀營壘，眾以為不可往，察罕特穆爾曰：「吾推心待人，安得人人而防之！」左右請以力士從，又不許，乃從輕騎十有一人，行至豐營，遂為士誠所刺。察罕特穆爾既死，豐與士誠走入益都城，眾乃推庫庫特穆爾為總兵官，復圍益都。
事聞，帝震悼，中原士庶老幼多痛惜之者。先是有白氣如索，長五百餘丈，起危宿，掃太微垣，太史奏山東當大水，帝曰：「不然，山東必失一良將。 」即馳詔戒察罕特穆爾勿輕舉，未至而已及於難。詔贈河南行省左丞相，追封忠襄王，諡獻武。其父司徒阿哩袞封汝陽王，其子庫庫特穆爾授中書平章政事，兼知河南、山東行樞密院事，一應軍馬，並聽節制。仍詔諭其將士曰：「凡爾將佐，久為察罕特穆爾從事，惟恩與義，實同骨肉，視彼逆黨，不共戴天，當力圖報復以伸大義。」
己亥，益都兵出戰，庫庫特穆爾生擒六百餘人，斬首八百餘級。
吳國公聞察罕死，歎曰：「天下無人矣！」
秋，七月，乙卯，彗滅。
丙辰，熒惑見西方，須臾，成白氣如長蛇，光炯有文，橫亙中天，移時乃滅。
吳平章邵榮，參政趙繼祖，以謀反伏誅。
榮粗勇善戰，與吳國公同起兵濠州，公待之甚厚。自平處州還，遂驕蹇有覬覦心，常憤憤出怨言。部將有欲告之者，榮不自安，與繼祖謀俟間作亂。至是公閱兵三山門外，榮與繼祖伏兵門內，欲為變，會大風卒發，吹旗觸公衣，公異之，易服從它道還。榮等不得發，遂為部下士宋國所告。公召榮等面詰之，俱狀，曰：「死而已！」公不欲即誅，幽於別室，謂諸將曰：「吾不負榮，而所為如此，將何以處之？」常遇春曰：「榮等一旦忘恩義，謀為亂逆，公縱不忍殺之，遇春等義不與之俱生。」公乃具酒食飲食之，涕泣與訣，皆就刑。
是月，河決范陽，漂民居。
西湖書院舊有經史書版，兵後零落，行省左右司員外郎陳基白平章張士誠出官錢補刊，從之，明年而工畢。
八月，癸已，陳友諒將熊天端寇吉安，吳守將孫本立戰敗，走永新。天瑞復攻破永新，執本立至贛州，殺之，友諒使其知院饒鼎臣守吉安。
己亥，庫庫特穆爾言：「博囉特穆爾、張良弼據延安，掠黃河上下，欲東渡以奪晉寧，乞賜詔諭。」
是月，張士誠殺淮南行省左丞汪同。
同初集義兵，捍禦鄉井，累官徽州路治中兼元帥，領兵征饒州，單騎潛往浙。張士誠以禮召至姑蘇，同見其心不純，乃去之淮安，見左丞史椿。椿本士誠部將，與張士德皆為謀主，士德被擒，椿見諸將驕侈，又，左丞徐義數讒毀椿，椿遂有異志，見同殊相得，謂同曰：「察罕公忠，盍往見之。」同謁察罕，察罕恨相見晚，俾朝於京，拜淮南行省左丞。還，見察罕，察罕曰：「士誠非忠於國者，中原事定，平江南當自姑蘇始，君與史君宜協力焉。」
未幾，察罕死，椿曰：「不幸及此，宜要金陵兵往取姑蘇。」乃遣使者齎書往建康。使者姑蘇人，以書達士誠所，士誠大怒，使士信招與言事，同懼，不欲往，椿曰：「士誠基本未固，未必便害我輩。況四平章我嘗救其危急，宜不至此。」四平章，謂士信也。同遂行，至姑蘇，士誠即拘同，問曰：「我何負於汝而反？」同曰：「我之來，以汝為元太尉，忠於國家。今汝既叛，我豈得從汝反耶？」士信力營救之，且具酒饌為別，同曰：「為語平章，具荷厚意，吾能死忠，不能為無義生也！但我死後，諸公亦不能久富貴耳。」遂遇害。事聞，追封平陽郡公。
同既死，士誠遂發兵攻淮安，執椿，殺之。
九月，癸卯朔，劉福通以兵援田豐，至火星埠，庫庫特穆爾遣關保邀擊，大破之。
戊辰，以知樞密院事伊蘇為遼陽行省左丞相。先是賊雷特穆爾布哈、程思忠等陷永平，詔伊蘇出師，遂復灤州及遷安縣。
時遼東郡縣，惟永平不被兵，儲粟十萬，芻槁山積，民居殷富。賊乘間竊入，增土築城，因河為塹，堅守不可下。伊蘇乃外築大營，絕其樵採，數與賊戰，獲其偽帥二百餘人，平山寨數十；又復昌黎、撫寧二縣，擒雷特穆爾布哈送京師。賊急，乃乞降於參政徹爾特穆爾，為請命於朝，詔許之，命伊蘇退師。伊蘇度賊必以計怠大兵，乃嚴備以偵之，思忠果棄城遁去，亟追至瑞州，殺獲萬計。賊遂東走金、復州。至是詔還京師，拜遼陽左丞相、知行樞密院事，撫安迤東兵農，委以便宜，開省於永平，總兵如故。
金、復、海、蓋、乾王等賊並起，西侵興中州，陰由海道趣永平，聞伊蘇開省，乃止。伊蘇亟分兵防其衝突，賊乃轉攻大寧，為守將王聚所敗，斬其渠魁，眾潰，皆西走。伊蘇慮賊窺上都，即調左丞呼哩岱提兵護上都，簡精銳，自躡賊後，賊果寇上都，呼哩岱擊破之，賊眾又大潰、永平、大寧始復。乃分命官屬，勞來安集其民，使什伍相保以事耕種，民德之。
冬、十月，壬寅朔，江西行省平章都埒布哈，移檄討巴拉布哈。時都埒布哈分省廣州，適州城為邵宗愚所陷，執巴拉布哈，殺之。
甲戌，博囉特穆爾南侵庫庫特穆爾所守之地，遂據真定路。
戊子，吳池州元帥羅友賢，據州之神山寨作亂，謀與張士誠通，杭、歙震動，命常遇春率兵討之。
辛卯，吳設關市批驗所官，主通百貨，鹽十分而稅其一，它物十五分稅一。
十一月，乙巳，庫庫特穆爾復益都，田豐等伏誅。
庫庫特穆爾既襲父職，身先士卒，誓必復仇，人心亦思自奮，圍城益急。賊悉力拒守，乃以壯士穴地道而入，遂克之，盡誅其黨，取豐及王士誠之心以祭察罕特穆爾。遣關保以兵復莒州，於是山東悉平。庚申，詔授庫庫特穆爾太尉，餘官並如故，將校、士卒論賞有差。
當是時，東至淄、沂，西逾關陝，皆宴然無事，庫庫特穆爾乃駐兵於汴、洛，朝廷方倚之以為安，而博囉特穆爾復以兵爭晉、冀，帝雖屢諭解之，而讎隙日深。
癸亥，明玉珍兵陷清川。
十二月，丁亥，吳大都督朱文正，遣裨將率兵復吉安，饒鼎臣出走，遂以參政劉齊、陳海同、李明道、曾萬中、粹中共守之，以朱叔華知府事。
壬辰，吳廣信守將元帥葛俊擅發民夫築城浚池，浙東行省左丞朱文忠遣人諭止之，俊不聽，反出不軌言。文忠恐其為變，欲討俊，先遣從事王辰往察之，辰還報曰：「彼城守如故，若臨之以兵，恐激其變。」文忠曰：「此人不足惜，姑為一郡生靈少忍之。」遂不復問。復遣都事劉肅往勞之，諭以禍福，俊心乃安。
先是帝遣戶部尚書張昶等，齎龍衣、禦酒、八寶頂帽、榮祿大夫、江西行省平章政事宣命詔書，航海至慶元，欲因以通吳，方國珍遣檢校燕敬以告吳國公，公不之答。敬還，國珍懼，乃送昶於福建平章雅克布哈所。時左丞王溥在建冒，聞之，遣人報公，公命溥招之來，且命符璽郎劉紹先候之於廣信。溥招昶至，遂偕紹先赴建康。昶見公不拜，公怒曰：「元朝不達世變，尚敢遣人扇惑我民！」昶俯首無一言。公不欲窮詰，命中書館之，時召問以事，知其才可用，遂留之。
庚子，以中書平章政事佛家努為御史大夫。
是月，庫庫特穆爾遣尹煥章至吳，送前使自海道還，並以馬饋吳。
是歲，樞密副使李士瞻上疏極言時政，凡二十條：一曰悔己過以詔天下，二曰罷造作以快人心，三曰御經筵以講聖學，四曰延老成以詢治道，五曰去姑息以振乾綱，六曰開言路以求得失，七曰明賞罰以厲百司，八曰公選舉以息奔競，九曰察近幸以杜奸弊，十曰嚴宿衛以備非常，十一曰省佛事以節浮費，十二曰絕濫賞以足國用，十三曰罷各官屯種俾有司經理，十四曰減常歲計置為諸宮用度，十五曰招集散亡以實八衛之兵，十六曰廣給牛具以備屯田之用，十七曰獎勵守令以勸農務本，十八曰開誠佈公以禮待籓鎮，十九曰分遣大將急保山東，二十曰依唐廣寧故事分道進取。先是薊國公托和齊上言請罷三宮造作，帝為減軍匠之半，還隸宿衛，而造作如故，故士瞻疏首及之。
帝嘗謂伊納克曰：「太子苦不曉秘密佛法，秘密佛法可以廷壽。」乃令圖嚕特穆爾教太子以秘密佛法。太子悅之，嘗於清寧殿布長席，西番僧、高麗女東西列坐。太子顧謂左右曰：「李先生教我儒書多年，我不省書中所言何事。西番僧教我佛法，我一夕便曉。」李先生者，諭德好文也。太子由是惑溺於邪道，無復曩時惡伊納克之竟矣。
帝以讒廢高麗國王巴延特穆爾，立塔斯特穆爾為高麗國王。國人上書言舊王不當廢，新王不當立之故。
初，皇后奇氏宗族在高麗，恃寵驕橫，巴延特穆爾戒飭不悛，遂盡殺奇氏族。皇后謂太子曰：「爾年已長，何不為我復仇！」時高麗王昆弟有留京師者，乃議立塔斯特穆爾為王，而以奇族子三寶努為元子，以將作同知崔特穆爾為丞相，遣兵萬人送之國，至鴨綠江，為高麗兵所敗，僅餘十七騎還京師。

