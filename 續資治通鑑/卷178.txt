
諱禥，太祖十一世孫，父嗣榮王與芮，理宗母弟也，嘉熙四年四月九日，生於紹興府榮邸。初，榮文恭王夫人全氏夢神言：「帝命汝孫，然非汝家所有。」嗣榮王夫人錢氏夢日當照東室。是夕，齊國夫人黃氏亦夢神人采衣擁一龍納懷中，已而有娠。及生，室有赤光。七歲始言，言必合度，理宗奇之。及在位歲久，無子，乃屬意托神器焉。淳祐六年十月，賜名孟啟，以皇侄入內小學。十年正月，封益國公。十一年正月，改賜名孜，進封建安郡王。寶祐元年正月，改賜今名，進封永嘉郡王。二年十月，進封忠王。景定元年六月壬寅，立為皇太子。
春，正月，辛未朔，日有食之。
丞相賈似道請為總護山陵使，不允，尋下詔獎諭。癸酉，直學士院留夢炎疏留似道；甲戌，諫議大夫朱貔孫等亦請改命，不報。
以牛子才為翰林學士，力辭。帝在東宮，雅敬子才，言必稱先生。子才求去不已，以資政殿學士致仕，尋卒。
己卯，蒙古以鄧州監戰諾海、新舊軍萬戶董文炳並為河南副統軍。
甲申，蒙古申嚴越界販馬之禁，違者死。
乙酉，以河南、北荒田分給蒙古軍耕種。
蒙古千戶楊文安，俘得漢守臣向良家屬以招良，良以城降於蒙古。
二月，辛丑朔，南軍與蒙古元帥約哈蘇戰於釣魚山而敗，沒戰艦百四十六艘。
甲辰，蒙古初立宮闈局。
丁未，以姚希得參知政事，江萬里同知樞密院事。
丁巳，蒙古主如上都。
蒙古主嘗召崔斌，斌下馬步從，蒙古主命之騎，因問為治大體，今當何先。斌以任相對。蒙古主曰：「汝為我舉可為相者。」斌以安圖、史天澤對。蒙古主默然良久，斌曰：「陛下豈以臣猥鄙，所舉未允公議，有所惑歟？今近臣咸在，乞采輿言，陛下裁之。」蒙古主俞其請。斌立馬颺言曰：「有旨問安圖為相可否。」眾歡然呼萬歲，蒙古主悅。
庚申，置籍中書，記諫官、御史言事，歲終以考成績。
壬戌，以端明殿學士王龠簽書樞密院事。
癸亥，蒙古並六部為四，以敏珠爾多卜丹為吏、禮部尚書，馬享戶部尚書，嚴忠范兵、刑部尚書，帕哈哩工部尚書。
甲子，蒙古以蒙古人充各路達嚕噶齊，漢人充總管，回回人充同知，永為定製。
蒙古以同知東平路宣慰使保赫鼎為平章政事，山東廉訪使王晉參知政事。廉希憲、商挺罷。
蒙古詔：「總統所僧人，通五大部經者為中選，以有德業者為州郡僧錄、判、正副都綱等官，仍於各路設三學講、三禪會。」
三月，甲申，葬建道備德大功復興烈文仁武聖明安孝皇帝於永穆陵，廟號理宗。
丁亥，蒙古敕邊軍習水戰、屯田。
乙未，蒙古罷南北互市，括民間南貨，官給其直。
蒙古以遼東饑，發粟賑之。
夏，四月，戊午，加賈似道太師，封魏國公。帝以似道有定策功，每朝，必答拜，稱之曰「師臣」而不名，朝臣皆稱為「周公」。山陵事峻，似道徑棄官還越，而密令呂文德詐報蒙古兵攻下沱急，朝中大駭。帝與太后手詔起之，似道乃至。欲以經筵拜太師，而典故須建節，乃授鎮東軍節度使。似道怒曰：「節度使，粗人之極致耳！」遂命出節，都人聚觀。節已出，復曰：時日不利，亟命返之。舊制，節出，撤關壞屋，無倒節理，以示不屈；至是人皆駭歎。
五月，庚寅，蒙古令：「軍中犯法，不得擅自誅戮，罪輕斷遣，重者聞奏。」
閏月，乙巳，以久雨，京城減直糶米三萬石。自是米價高，即發廩平糶，以為常。
丁未，發錢二十萬贍在京小民，二十萬賜殿步馬司軍人，二萬三千賜宿衛。自是行慶，恤災或遇霪雨、雪寒，咸賜如上數。
癸丑，以江萬里參知政事，王龠同知樞密院事，禮部尚書馬廷鸞簽書樞密院事。
召高斯得為中書舍人兼侍講。斯得進《高宗系年要錄綱目》，帝善之。
癸亥，蒙古移秦蜀行省於興元。
丁卯，蒙古以平章政事趙璧行省於南京，廉希憲行省於東平，姚樞行省於西京。
蒙古詔：「諸路州府，若自古名郡戶數繁庶，且當衝要者，不須改並，其戶不滿千者，可並則並之，附郭縣止令州府官兼領。」於是並省州縣凡二百二十餘所。
六月，己卯，蒙古參知政事王晉罷。
乙酉，名理宗御製閣曰顯文，置學士、侍制等官。
殿中侍御史陳宗禮疏言：「恭儉之德，自上躬始；清白之規，自宮禁始。左右之言利者必斥，蹊徑之私獻者必誅。」時帝多內寵，故宗禮以為言。宗禮嘗以《詩》進講，因言：「帝王舉動，無微不顯，古人所以貴慎獨也。」帝擢宗禮權禮部侍郎兼給事中。
秋，七月，辛酉，蒙古益都大蝗，饑，命減價糶官粟以賑。
癸亥，以諒陰，命宰執類試阮登炳以下，依廷試例出身。
八月，己卯，蒙古諸宰執皆罷，以安圖為中書右丞相，巴延為左丞相。安圖時年二十一，入辭曰：「今三方雖定，江南未附，臣以年少，謬膺重任，恐四方有輕朝廷心。」蒙古主曰：「朕孰思之，無逾卿者。」巴延少隨其父於西域，宋王實喇圖遣入奏事，蒙古主見其貌偉，曰：「非諸侯王臣也，其留事朕。」與謀國事，恆出廷臣右，益賢之；敕安圖以女弟妻之，曰：「為巴延婦，不慚爾氏矣。」至是拜左丞相。諸曹百事有難決者，徐以一二語決之，眾服曰：「真宰輔也！」
蒙古元帥阿珠率兵至廬州及安慶諸路，統制範勝、統領張林、正將高興、副將高迪迎戰，皆死之。詔各官其一子。
總管方富由開州運糧餉達州，蒙古千戶楊文安邀擊之，富被擒。蒙古以文安充東路征行元帥。
戊子，蒙古主歸自上都。
九月，庚子，蒙古皇孫特穆爾生，燕王珍戩子也。
蒙古大名大水，管民總管張弘范輒免其租賦，朝議罪其專擅，弘範請入見，進曰：「臣以為朝廷儲小倉，不若儲之大倉。」蒙古主曰：「何說也？」對曰：「今歲水潦不收，而必責民輸租，倉雖實而民死亡且盡，明年租將安出？若使不致逃亡，則歲有恆收，非陛下之大倉乎？」蒙古主曰：「知體，其勿問。」
壬子，命訪司馬光、蘇軾、朱熹後人之賢能者，各上其名錄用。
庚申，吏部侍郎李常上七事，曰崇廉恥，嚴鄉學，擇守令，黜貪污，讞疑獄，任儒帥，修役法。
起居郎兼侍讀湯漢言：「陛下持敬心以正百度，其愛身也，必不以物慾撓其和平；其正家也，必不以私昵隳其法度。政事必主於朝廷而預防夫私門，人才必出於明揚而深杜夫邪徑。」帝不納。
先是蒙古主以安圖幼未更事，召許衡於懷孟，楊誠於益都，俾議中書省事。及衡至，陳時務五事：
其一曰：「考之前代，北方之有中夏者，必行漢法，乃可長久，故後魏、遼、金，歷年最多；他不能者，皆亂亡相繼。史冊具載，昭然可考。夫陸行宜車，水行宜舟，反之則不能行；幽燕食寒，蜀漢食熱，反之則必有變。以是論之，國家之當行漢法無疑也。然萬世國俗，累朝勳舊，一旦驅之下從臣僕之謀，改就亡國之俗，其勢有甚難者。竊嘗思之，寒之與暑，固為不同；然寒之變暑也，始於微溫，積百有八十餘日而寒始盡，暑之變寒，其勢亦然，是亦積之驗也。苟能漸之摩之，待以歲月，心堅而確，事易而常，未有不可變者。此在陛下尊信而堅守之，不雜小人，不責近效，不恤流言，則致治之功，庶幾可成矣。」
其二曰：「中書之務，不勝其煩，然大要在用人、立法二者而已。近而譬之，發之在首，不以手理而以櫛理；食之在器，不以手取而以匕取。手雖不能，而用櫛與匕，是即手之為也。上之用人，何以異此？人莫不飲食也，獨膳夫為能調五味之和，莫不睹日月也，獨星官為能步虧食之數者，誠以得其法也。古人有言曰：『為高必因丘陵，為下必因川澤，為政必因先王之道。』今裡巷之談，動以古為詬戲，不知今日口之所食，身之所衣，皆古人遺法而不可違者，豈天下之大，國家之重，而古之成法反可違也？夫治人者，法者，守法者，人也。人法相維，上安下順，而宰執優遊於廓廟之上，不煩不勞，此所謂省也。
其三曰：「民生有欲，無主乃亂。上天眷命，作之君師，此蓋以至難任之，非予之可安之地而娛之也。天下之大，兆民之眾，事有萬變，日有萬機，人君以一身一心而酬酢之，欲言之無失，豈易能哉？故有昔所言而今日忘之者，今之所命而後日自違者，可否異同，紛更變易，紀綱不得布，法度不得立，臣下無所持循，奸人因以為弊，天下之人，疑惑驚眩，議其無法無信，此無它，至難之地，不以難處而以易處故也。苟一言一行，必求其然與其所當然，不牽於愛憎，不蔽於喜怒，慮心端意，熟思而審處之，雖有不中者鮮矣。人之情偽，有易有險，險者難知，易者易知。然又有眾寡之分焉，寡則易知，眾則難知。故在上者難於知下，而在下者易於知上，其勢然也。處難知之地，禦難知之人，欲其不見欺也難矣。故人君惟無喜怒也，有喜怒，則贊其喜以市恩，鼓其怒以張勢；惟無愛憎也，有愛憎，則假其愛以濟私，藉其憎以復怨。甚至本無喜也誑之使喜，本無怒也激之使怒，本不足愛也而妄譽之使愛，本無可憎也而強短之使憎。若是，則進者未必為君子，退者未必為小人，予者未必有功，奪者未必有罪，以至賞之、罰之、生之、殺之，鮮有得其正者。人君不悟其受欺也，而反任之以防天下之欺，欺而至此，尚可防耶？雖然，此特人主之不悟者也，猶可說也。如宇文士及之佞，太宗灼見其情而不能斥；李林甫爐賢嫉能，明皇洞見其奸而不能退。邪之惑人有如此者，可不畏哉？夫上以誠愛下，則下以忠報上，感應之理然也。然考之往昔，有不可以常情論者。禹抑洪水以救民，啟又能敬承繼禹之道，其澤深矣；然一傳而太康失道，則萬姓仇怨而去者，何耶？漢高帝起布衣，天下景從，滎陽之難，紀信至捐生以赴急，則人心之歸可見矣；及天下已定，而沙中有謀反者，又何耶？竊嘗思之，禹、啟愛民如赤子，而太康逸豫以滅德，是以失望；漢高以寬仁得天下，及其已定，乃以愛憎行誅賞，是以不平。古今人君，凡有恩澤於民，而民怨且怒者，皆類此也。」
其四曰：「今國家徒知斂財之巧而不知生財之由，徒知防人之欺而不知養人之善。誠能優重農民，勿擾勿害，驅遊惰之人而歸之南畝，課之種藝，懇諭而篤行之，十年之後，倉府之積，當非今日之比矣。自都邑而至州縣，皆設學校，使皇子以下至於庶人之子弟，皆入於學，以明父子、君臣之大倫，自灑掃應對以至平天下之要道。十年以來，上知所以御下，下知所以事上，上下和睦，又非今日之比矣。二者之行，萬目斯舉，否則它皆不可期也。」
其五曰：「天下所以定者，民志也；民志定而士安於士，農安於農，工、商安於工、商，則在上之人有可安之理矣。苟民不安於白屋，必求祿仕，士不安於卑位，必求尊榮，四方萬里，輻輳並進，各懷無厭無恥之心，在上之人，可不為寒心哉？臣聞取天下者尚勇敢，守天下者尚退讓，取也守也，各有其宜，群人者不可不審也。夫審而後發，發無不中，否則觸事而遽喜怒之色見於貌，言出於口，人皆知之。徐考其故，知其無可喜者，則必悔其喜之失；無可怒者，則必悔其怒之失；甚至先喜而後怒，先怒而後喜，號令數變，喜怒不節之故也。先王潛心恭默，不易喜怒，其未發也，雖至近莫能知；其發也，雖至親莫能移；是以號令簡而無悔，則無不中節矣。」蒙古主嘉納之。
夏貴率軍五萬攻潼川，蒙古都元帥劉元禮所領才數千，眾寡不敵，諸將登城，有懼色。元禮曰：「料敵制勝，在智不在力。」乃出戰，貴軍卻走。復大戰於蓬溪，自寅至未，勝負不決。元禮激厲將士曰：「此去城百里，為敵所乘，則城不可得入，潼川非國家有矣。丈夫當以死戰取功名，時不可失也！」即持長刀突陣，將士咸奮，貴軍大敗。元禮，元振之弟也。蒙古主召而厚賚之，命復還潼川，元禮遂立蓬溪寨。
冬，十月，己卯，蒙古享於太廟。
蒙古安圖言事忤旨，董文忠曰：「丞相素有賢名，今秉政之始，人方傾聽，所請不得，後何以為！」遂從旁代對，懇悃詳切，蒙古主從之。
十一月，辛丑，以禮部尚書留夢炎簽書樞密院事。
十二月，庚午，蒙古平章政事宋子貞，言朝省之政，不宜數行數改；及刑部所掌，事幹人命，尚書嚴忠范年少，宜選老於刑名者為之；又請罷北京行中書省，別立宣慰司以控制東北州郡；並從之。蒙古主頗悔用子貞晚，未幾，子貞以年老告退，蒙古主慰留之。
乙丑，蒙古瀆山大玉海成，敕置廣寒殿。
春，正月，壬子，蒙古立制國用使司，以阿哈瑪特為使。阿哈瑪特專以掊克為事，左右司郎崔斌曰：「與其有聚斂之臣，寧有盜臣。」屢言其奸惡，蒙古主不聽。
癸丑，參知政事江萬里罷。時賈似道以去要君，帝至拜留之，萬里以身掖帝云：「自古無此君臣禮！陛下不可拜，似道不可復言去。」似道不知所為，下殿，舉笏謝萬里曰：「微雲，似道幾為千古罪人！」然以此益忌之。帝在經筵，每問經史疑義及古人姓名，似道不能對，萬里常從旁代對，王夫人稍知書，帝語夫人以為笑。似道聞之，積慚怒，謀逐萬里，萬里亦四上疏求退，及以資政殿大學士奉祠。
蒙古許衡以病告，安圖親候其館，與語良久，既還，念之不釋。蒙古主諭衡曰：「安圖尚幼，未更事，卿輔導之。汝有嘉謨，當先告之以達，朕將擇焉。」衡對曰：「安圖聰敏，且有執守，告以古人所言，悉能領解，臣不敢不盡心。但慮中有人間之則難行，外用勢力納入其中則難行。臣入省之日淺，所見如此。 」蒙古主命衡五日一赴省議事。
二月，丙寅，蒙古以廉希憲為中書平章政事，張文謙為中書左丞，史天澤為樞密院副使。時諸勢家言有戶數千當役屬為奴者，議久不決。文謙請「以乙未歲戶帳為斷，奴之未占籍者，歸之勢家可也；其餘良民，無為奴之理。」議遂定。
癸未，蒙古主如上都。
甲申，蒙古罷西夏行省，立宣慰司。
辛卯，詔左右史循舊制立侍御坐前。
三月，乙巳，詔：「郡守為任兩年，方別授官。」
夏，四月，丁卯，蒙古五山珍御榻成，置瓊華島廣寒殿。
壬午，參知政事姚希得罷。
甲申，侍御史程元岳上言：「帝王致壽之道在修德，後世怵邪說以求之，往轍可鑒。修德之目有三：曰清心，曰寡慾，曰崇儉，皆致壽之原。」帝嘉納之。
五月，丙午，蒙古詔：「凡良田為僧所據者，聽蒙古人分墾。」
甲寅，以王龠參知政事，留夢炎同知樞密院事，刑部尚書包恢簽書樞密院事。恢所至以嚴為治，破豪猾，去奸吏，治蠱獄，政聲赫然。經筵奏對，誠實懇切，至身心之要，未嘗不從容諄至，帝比為程顥、程頤。
陳宗禮進讀《孝宗聖訓》，因言：「安危治亂，第起於念慮之間。念慮稍差，禍亂隨見，天下之亂，未有不起於微而成於著。」又言：「不以私意害公法，乃國家之福。」帝曰：「孝宗家法，惟賞善罰惡為尤謹。」宗禮曰：「有功不賞，有罪不罰，雖堯、舜不能治天下，誠不可不謹也。」旋擢禮部尚書。宗禮乞奉祠，帝曰：「豈朕不足與有為耶！」遂予郡。
六月，丁卯，蒙古封皇子納穆哈為北平王。
丙子，蒙古立漕運司。
戊寅，蒙古命山東統軍副使王仲仁督造戰船於汴。
壬午，以衢州饑，命守令分勸諸籓邸，發廩助之。
史館檢閱慈谿黃震輪對，言時弊：曰民窮，曰兵弱，曰財匱，曰士大夫無恥。請罷給僧道度牒，使其徒老死即消弭之，收其田入，可以富軍國，紓民力。時宮中建內道場，故震首及之。帝怒，批降三級；用諫官言得寢，出通判廣德軍。
秋，七月，壬寅，禮部侍郎李伯玉言：「人才貴乎養，養不貴速成，請罷童子科，息奔競，以保幼稚良心。」詔從之。
賈似道嘗集百官議事，忽厲聲曰：「諸君非似道拔擢，安得至此！」眾默然，莫敢應者。李伯玉曰：伯玉殿試第二人，平章不拔擢，伯玉地步亦可以至此。」似道雖改容，而有怒色。伯玉退，即治歸，遂以顯文閣待制出知隆興府。
丙午，蒙古遣使祀五嶽、四瀆。
先是蒙古東平萬戶嚴忠範奏：「太常登歌樂器，樂工已完，宮縣文武二舞未備，請以東平漏籍戶充之，合用樂器，官為置備。」中書命左三部、太常寺、少府監於興禪寺置局，委官楊天佑、太祝郭敏董其事。大樂正翟岡，辨驗音律，充收受樂器官。丞相耶律鑄又言：「今制宮縣，大樂內編磬十二虛，宜於諸處選石材為之。」太常寺以新撥宮縣樂工、文武二舞四百十二人，未習其藝，遣大樂令許政往東平教之。大樂署言：「堂上下樂舞官員及樂正合用衣冠、冠冕、靴履，請行製造。」中書、禮部移准太常博士議定製度，下所屬製造。既而省臣言：「太廟殿室向成宮縣，樂器咸備，請征東平樂工赴京師肄習。」是月，新樂服成，樂工至自東平，敕翰林院定擬八室樂章，太樂署編運舞節，俾肄習之。
八月，癸亥，蒙古賜丞相巴延第一區。
丁卯，蒙古遣兵部侍郎赫迪、禮部侍郎殷弘使日本，賜書，約通問結好。詔高麗導使至其國。
九月，戊午，蒙古主歸自上都，謂廉希憲曰：「吏廢法而貪，民失業而逃，工不給用，財不贍費，先朝患此久矣。自卿等為相，朕無此憂。」對曰：「 陛下聖猶堯、舜，臣等未能以皋陶、稷、契之道贊輔太平，懷愧多矣。今日小治，未足多也。」蒙古主因論及魏徵，希憲曰：「忠臣良臣，何代無之？顧人主用不用爾！」未幾，有內侍傳旨入朝堂，言某事當爾。希憲曰：「此閹宦預政之漸也。」遂入奏，杖之。
冬，十月，丁丑，蒙古太廟成，丞相安圖、巴延言祖宗世數、尊諡、廟號，增祀四世各廟神主，配享功臣法服、祭器等事，皆宜定議，蒙古主命平章政事趙璧等集群臣，議定烈祖、太祖、太宗、卓沁、察哈岱、睿宗、定宗、憲宗為八室。
蒙古同知滕州郭侃言：「宋人羈留我使，宜興師問罪。淮北可立屯田三百六十所，一屯所田，足供軍旅一日之需。」
壬寅，蒙古命制國用司造神臂弓千張，矢六萬。
蒙古總帥汪惟正，遣將由間道襲開州，楊文安遣千戶王福引兵助之。福先登，城遂陷，守將寵彥海投崖死，蒙古留兵戍其地。
十一月，辛卯，蒙古初給京府州縣司官吏俸及職田。
戊戌，蒙古瀕御河立漕倉。
丁未，蒙古平章政事宋子貞致仕。子貞私居，每聞朝廷事有不便於民者，必封疏上奏；愛君憂國，不以進退異其心。尋卒。
辛亥，蒙古以呼圖塔爾為中書左丞相。
蒙古詔禁天文、圖讖等書。
乙卯，少師致仕趙葵卒，諡忠靖。
丁巳，利東安撫使、知合州張玨，遣統制史炤、監軍王世昌復廣安大梁城。
初，孝宗頒朱熹社倉法於天下，廣德軍官為置倉，民困於納息，至以息為本，而息皆橫取於民，至有自經者。人以熹之法，不敢議。黃震曰：「堯、舜、三代聖人，猶有變通，安有先儒為法，不思救其弊耶？況熹法，社倉歸之於民，而官不得與。官雖不與，終有納息之患。」震為別買田六百畝，以其租代社倉息，約非凶年不貸，而貸者不取息。由是民得免於橫取。
十二月，辛酉，蒙古改四川行樞密院為中書省，以賽音諤德齊、約蘇岱爾等兼行中書省事。
蒙古劉元禮奏：「嘉定法成都三百六十里，其間舊有眉州城，可修復之，以扼嘉定往來之路。」嘉古主命趙璧往視可否。或以為眉州荒廢已久，立之無關利害，徒費財力，元禮力爭，璧從元禮議，遂城之。
蒙古都水少監郭守敬言：「金時自燕京之西麻峪村分引盧溝一支東流，穿西山而出，是謂金口，其水自金口以東，燕京以北，灌田若干頃，其利不可勝計。兵興以來，典守者懼有所失，因以大石塞之。今若按視故跡，使水得通流，上可以致西山之利，下可以廣京畿之漕。」又言：「當於金口西預開減水口，西南還大河，令其深廣，以防漲水突入之患。」蒙古主善之。丁亥，命鑿金口，導盧溝水以漕西山木石。
蒙古平陽路總管鄭鼎，以平陽地狹人眾，常乏食，乃導汾水溉民田千餘頃，開潞河鵬黃嶺道，以來上黨之粟；建橫澗故橋，以便行旅；修學校，厲風俗；民德之。
是歲，蒙古東平、濟南、益都、平灤、真定、洛磁、順天、中都、河間、北京蝗、京兆、鳳翔旱。
春，正月，己丑朔，郊，大赦。
壬辰，以王龠知樞密院事，知慶元軍府事葉夢鼎參知政事，吏部尚書常挺簽書樞密院事。
丁酉，奉皇太后寶，上尊號曰壽和。謝堂等二十七人各進一秩，旋命太后親屬謝奕修等二十八人各升補一秩。
癸卯，冊妃全氏為皇后。
蒙古敕修曲阜孔子廟。
乙巳，蒙古禁僧官侵理民訟。
戊申，帝詣太學謁孔子，行釋菜禮。以顏淵、曾參、孔亻及、孟軻配享，升顓孫師於十哲，列邵雍、司馬光於從祀，雍封新安伯。講官、監官、三學長、貳及諸生推恩有差。
辛亥，蒙古以趙璧為樞密副使。
戊午，蒙古城大都，以張柔判行工部尚書事，柔子弘略為築宮城總管。尋進封柔蔡國公。
許衡屢以疾告，蒙古主時賜藥詖；是月，乃聽其歸懷孟。
二月，己未，復廣安軍，詔改為寧西軍。
庚申，蒙古以鈕祜祿納哈復為平章政事，阿哩復為中書右丞。
賈似道上疏乞歸養，帝命大臣侍從傳旨固留之。秘書少監王應麟，奏孝宗朝闕相者亦逾年，似道聞而惡之，語包恢曰：「我去朝士若王伯厚者多矣，但此人素著文學名，不欲使天下謂我棄士，盍思少貶！」伯厚，應麟字也。恢以告應麟，應麟笑曰：「迕相之患小，負君之罪大。」
乙丑，特授賈似道平章軍國重事，一月三赴經筵，三日一朝，治事都堂，賜第西湖之葛嶺，使迎養其中。似道於是五日一乘湖船入朝，不赴都堂治事，吏抱文書就第呈署，大小朝政，一切決於館客廖瑩中、堂吏翁應龍，宰執充位而已。
似道雖深居，凡台諫彈劾、諸司薦辟及京尹、畿漕一切事，不關白不敢行。正人端士，斥罷殆盡。吏爭納賂求美職，圖為帥閫、監司、郡守者，貢獻不可勝計，一時貪風大肆。兵喪於外，匿不以聞，民怨於下，誅責無藝，莫敢言者。太府寺主簿陳蒙嘗入對，極言似道為相，國政闕失。後為淮東總領財賦，似道誣以貪污，安置建昌軍，籍其家。
丁卯，蒙古改經籍所為弘文院。
丁亥，蒙古主如上都。
三月，己丑，蒙古復以耶律鑄為中書左丞相。安圖言：「比者省官員數，平章、左丞各一員。今丞相五人，素無此例。臣等擬設二丞相，臣等蒙古人三員，惟陛下所命。」詔以安圖為長，史天澤次之，其餘蒙古、漢人參用，勿令員數過多。安圖又言：「內外官須用老成人，宜令儒臣姚樞等入省議事。」蒙古主曰：「此輩雖閑，猶當優養，其令入省議事。」
丁巳，蒙古耶律鑄制宮縣樂成，賜名《大成樂》。
夏，四月，甲子，蒙古新築宮城成。
五月，丁丑朔，日有食之。
蒙古敕上都重建孔子廟。
戊申，詔曰：「比嘗命有司按月給百官俸，惟官愈卑，去民愈親，仍聞過期弗予，是吏奏吾命不虔也，諸路監司其嚴糾劾。」
六月，壬戌，加授呂文德少傅，馬光祖參知政事，李庭芝兵部尚書，並職任依舊。
乙丑，蒙古復以史天澤為中書左丞相，呼圖達爾、耶律鑄並降平章政事，巴延降中書右丞，廉希憲降中書左丞，阿哩、張文謙並降參知政事。
蒙古近臣有訟史天澤親黨布列中外，威權日盛，漸不可制；詔罷天澤政事，使待鞫問。廉希憲進曰：「天澤事陛下久，知天澤深者，無如陛下。始自潛邸，多經任使，將兵牧民，悉有治效。陛下知其可付大事，用為輔相。小人一旦有言，陛下嘗熟察其心跡，果有橫肆不臣者乎？今日信臣，故臣得預此旨；它日有訟臣旨，臣亦遭疑。臣等備員政府，陛下之疑信若此，何敢自保？天澤既罷，亦當罷臣。」蒙古主良久曰：「卿且退，朕思之。」明日，諭希憲曰：「昨思之，天澤無對訟者。」事遂解。
癸酉，進封美人楊氏為淑妃。
己卯，知樞密院事王龠罷，知慶元府。
蒙古以高麗不能導使達日本，詔責高麗王禃；仍令遣官至彼宣佈，以必得要領為期。
秋，八月，乙丑，進封嗣榮王與芮為福王，主榮王祀事。
辛未，以留夢炎為樞密使，常挺同知樞密院事。
壬申，以久雨，命決滯獄。
以沿海制置使葉夢鼎為特進、右丞相兼樞密使，累辭，不許，乃與賈似道分任。利州路轉運使王價以言去，及價死，其子訴求遺澤，夢鼎與之。似道以恩不出己，罷省部吏數人。夢鼎怒曰：「我斷不為陳自強。」即求去。似道母責似道曰：「葉丞相安於家食，未嘗求進。汝強與之相印，今乃牽制至此，若不從吾言，吾不食矣。」似道曰：「為官不得不如此。」會太學諸生亦上書言似道專權固位，似道乃屬臨安尹洪燾求解。夢鼎請去愈力，帝不許。
丁丑，蒙古封皇子呼格齊為雲南王。
是月，蒙古都元帥阿珠侵襄陽，遂入南郡，取仙人、鐵城等柵，俘生口五萬。軍還，南師邀之襄、樊間。阿珠乃自安陽灘以濟，留精騎五千陣牛心嶺，復立虛寨，設疑火。夜半，南師至，伏發，大敗，死者萬餘人。
九月，壬辰，蒙古作玉殿於廣寒殿中。
乙未，蒙古總帥汪良臣，請立寨於毋章德山，控扼江南，以當釣魚之沖；從之。
戊申，蒙古以許衡為國子祭酒。
安南國王陳光昺遣使貢於蒙古，優詔答之。又俾其君長來朝，子弟入質，編民出軍，投納賦稅，置達嚕噶齊統治之。
癸丑，蒙古主歸自上都。王鶚請立選舉法，詔議舉行，有司難之，事遂寢。
蒙古左右司郎中崔斌，論事明決，進見必與近臣偕，其所獻替，雖密近之臣有不得與聞者，人多忌之。旋以論阿哈瑪特忤旨，出守東平。
冬，十月，庚申，復開州。
甲戌，大雷電。趙景緯上疏曰：「雷發非時，竊藉跡今日之事而有疑焉。內批疊降而名器輕，宮闈不嚴而主威褻，橫恩之濫已收而復出，戢貪之詔方嚴而墮弛。宮正什伍之令，所以防奇邪，而或縱於乞憐之卑詞；緇黃出入之禁，所以嚴宸居，而間惑於禬禳之小數。以致彈墨未幹，而收拭之旨已下；駁奏未幾，而捷出之徑已開。命令多疑，則陽縱而不收；主意不堅，則陰閉而不密。陛下可不思致災之由，而亟求所以正之哉？願清其天君，以端出治之源；謹其號令，以肅紀綱之本；毋牽於私恩而廢公法；毋遷於邇言而亂舊章；去讒遠色，賤貨而貴德；則人心悅而天意得，可以開太平而兆中興矣。」
權中書舍人王應麟言：「十月之雷，惟東漢數見，命令不專，奸邪並進，卑逾尊、外淩內之象。當清天府，謹天命，體天德，以回天心。守成必法祖宗，禦治必總威福。」賈似道惡其言，旋予祠。
庚辰，蒙古定品官子孫廕敘格。
十一月，乙酉，蒙古享於太廟。
丙申，故左丞相吳潛追復光祿大夫。
庚戌，以常挺參知政事，馬廷鸞同知樞密院事。廷鸞入秦，言培命脈，植根本，崇寬大，行仁厚。又言：「恢大度以優容，虛聖心而延佇，推內恕以假借，忍難行而聽納，則情無不達，理無不盡，奸人破膽，直士吐氣，天下事尚可為也。」
蒙古南京宣慰使劉整言於蒙古主曰：「攻宋方略，宜先從事襄陽。襄陽吾故物，由棄勿戍，使宋得築為強籓。若復襄陽，浮漢入江，則宋可平也。」蒙古主從之，詔征諸路兵，命阿珠與整經略襄陽。
十二月，丙辰，以呂文煥改知襄陽府兼京西安撫副使。
丁卯，台臣言敘復觀文殿學士皮龍榮，貪私傾險，嘗朋附丁大全，宜寢新命；詔予祠祿。
敕謝枋得放歸田裡。
是歲，京師糴貴，勒平江、嘉興上戶運米入京，鞭笞囚系，死於非命者十七八。太常寺主簿陸逵，謂買田本以免和糴，令勒其運米，害甚於前。賈似道怒，出逵知台州，未至而怖死。
司農卿李鏞言：「經界嘗議修明矣，而修明卒不行；嘗令自實矣，而自實卒不竟。豈非上之任事者每欲避理財之名，下之不樂其成者又每倡為擾民之說？故寧坐視邑政之壞，而不敢詰猾吏奸民之欺；寧忍取下戶之苛，而不敢受豪家大姓之怨。蓋經界之法，必多差官吏，必悉集都保，必遍走阡陌，必儘量步畝，必審定等色，必細折計算，奸弊轉生，久不迄事。乃若推排之法，不過以縣統都，以都統保，選任富厚公平者，訂田畝稅色，載之圖冊，使民有定產，產有定稅，稅有定籍而已。臣守吳門，已嘗見之施行，今聞紹興亦漸就緒，湖南漕臣亦以一路告成。竊謂東南諸軍，皆奉行惟謹，其或田畝未實，則令鄉局釐正之；圖冊未備，則令縣局程督之。又必郡守察縣之稽違，監司察郡之怠弛，嚴其號令，信其常罰，期之秋冬以竟其事，責之年歲以課其成，如《周官》日成、月要、歲會以綜核之。」於是詔諸路漕帥施行焉。
蒙古廉希憲，奏對激切，無少回曲。蒙古主曰：「卿昔事朕王府，多所容受。今為天子臣，乃爾木強耶？」希憲對曰：「王府事輕，天下事重，一或面從，天下將受其害。臣非不自愛也。」
有訟四川帥奇徹者，蒙古主敕中書省急遣使誅之；明日，希憲覆奏，蒙古主怒曰：「尚爾遲回耶？」希憲對曰：「奇徹大帥，以一小人言被誅，民心必駭。收系至此，與訟者廷對，然後明其罪於天下為宜。」詔遣使者按問。其後事竟無實，奇徹得免。
方士請煉大丹，敕中書省給所需，希憲具以秦、漢故事進曰：「堯、舜得壽，不因大丹也。」蒙古主曰：「然。」遂卻之。
時方尊禮帝師，蒙古主命希憲受戒。對曰：「臣受孔子戒矣。」蒙古主曰：「孔子亦有戒耶？」對曰：「為臣也忠，為子也孝，孔子之戒，如是而已。」
春，正月，癸已，故守合州王堅，賜廟額曰報忠。
庚子，蒙古建城隍廟於上都。
乙巳，樞密使留夢炎罷，知潭州。
庚戌，詔曰：「邇年近臣無謂，輒引去以為高，勉留再三，弗近益遠，往往相尚，不知其非義也。亦有一二大臣嘗勇去以為重望，相踵至今。孟子與齊王不遇故去，是未嘗有君臣之情也，然猶三宿出晝，庶幾改之。儒者家法，無亦取此乎？朕於諸賢，允謂無負，其弗高尚，使人疑於負朕。」
閏月，戊午，蒙古令益都漏籍戶四千，淘金登州棲霞縣，每戶輸金歲四錢。
三月，丙寅，蒙古禁民間兵器，犯者驗多寡定罪。
丁丑，蒙古罷諸路女真、契丹、漢人為達嚕噶齊者，回回、輝和爾、奈曼、唐古特人仍舊。
夏，四月，庚寅，乾會節，帝御紫宸殿受賀。謝方叔以嘗為東宮官，自豫章以一琴、一鶴、金丹一爐獻帝。賈似道疑其觀望再相，諷諫官趙順孫，論其不當誘人主為聲色之好。帝曰：「謝方叔託名進香，擅進金器，且以先帝手澤，每系之跋，率多包藏，至以先帝行事為己功，殊失大臣體，宜貶一秩。」於是盧鉞等相繼論列方叔昨蜀、廣敗事，誤國殄民，今又違制擅制，削一秩罰輕。詔削四秩，奪觀文殿大學士、惠國公，罷宰臣恩數，仍追《寶奎錄》並系跋真本來上。欲謫之遠郡，呂文德請以己官贖方叔罪，乃止奪官祠。
丙申，右正言黃鏞言：「今守邊急務，非兵農合一不可。一曰：「屯田，二曰民兵。川蜀屯田為先，民兵次之。淮、襄民兵為先，屯田次之。此足食足兵良策也。」不報。
五月，癸亥，蒙古都元帥伯嘉努，破嘉定之五花、石城、白馬三寨。
壬申，賜禮部進士陳文龍以下六百六十四人及第、出身。
丙子，賈似道稱疾求去，帝泣涕留之，不從。令六日一朝，一月兩赴經筵。
六月，辛巳，詔：「罷漸西諸州公田莊，官募民自耕，輸租減什三，毋私相易田，違者以盜賣官田論。」
詔免諸州守臣上殿奏事。葉夢鼎言：「祖宗謹看牧守之寄，將赴官，必令奏事，蓋欲察其人品，及面諭以廉律己，愛育百姓。其至郡，延見吏民，具宣上意，庶幾求無負臨遣之意。今不遠數千里而來，咫尺天顏而不得見，甚非立法本意。」又請容受直言，不報。夢鼎乞歸田裡，慰留之，尋加少保。
蒙古濟南人王保和，妖言惑眾，事覺，逮捕百餘人。丞相安圖以張文謙之言入奏曰：「愚民無知，為所誑誘，誅其首惡足矣。」蒙古主即命文謙往決其獄，惟三人棄市，餘皆釋之。
甲申，蒙古阿珠言：「所領者蒙古軍，若遇山水、寨柵，非漢軍不可。宜令史樞率漢軍協力進征。」從之。
巳酉，蒙古封諸王實納埒為河平王。
蒙古蔡國公張柔卒，贈太師，諡武康。
秋，七月，癸丑，蒙古置御史臺，以右丞相塔齊爾為御史大夫，諭之曰：「台臣職在直言，朕或有未當，其極言無隱。毋憚它人，朕當爾主。」以翰林直學士真定高鳴為侍御史，風紀條章，多鳴所裁定。
高麗國王禃遣其臣崔東秀詣蒙古，言備兵一萬，造船千隻，詔遣都統領托濟爾往閱之，就相視黑山、日本道路，乃命耽羅別造船百艘以俟調用。
八月，乙酉，蒙古程思彬以投匿名書言斥乘輿，伏誅。
蒙古以劉整為都元帥，與阿珠同議事。九月，整至軍中，與阿珠計曰：「我精後突騎，所當者破，惟水戰不如宋耳。奪彼所長，造戰艦，習水兵，則事濟矣。」初，阿珠過襄陽，駐馬虎頭山，宿漢東白河口，曰：「若築壘於此，襄陽糧道可斷也。」至是整亦議築白河口及鹿門山，遣使以聞，許之。於是遂城其地。
呂文煥大懼，遣人以蠟書告呂文德。文德怒，且詈曰：「汝妄言邀功。設有之，亦假城耳。襄、樊城池堅深，兵儲支十年，令呂六堅守。果整妄作，春水下，吾往取之，比至恐遁去耳。」識者竊笑之。
阿珠繼又築台漢水中，與夾江堡相應。自是南軍援襄者皆下能進。
丁巳，蒙古建堯廟及后土太甯宮。
己丑，蒙古主歸自上都。命赫迪、殷弘齎國書復使日本，仍詔高麗遣人導送，期於必達，毋致如前稽阻。是日，復以史天澤為樞密副使。
蒙古征南之師道壽張，卒有撤民席，投其赤子於地以死，訴於東平守臣崔斌。斌馳謂主將曰：「未至敵境而先殺吾民，國有常刑，汝亦當坐！」於是下其卒於獄，自是莫敢犯。東平歲祲，征賦如常，斌馳奏，以免復請於朝，得楮幣千餘緡以賑民飢。

