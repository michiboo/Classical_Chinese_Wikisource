
春，正月，辛酉，金主與宣徽使敬嗣暉、秘書監伊喇子敬論古今事，因曰：「亡遼日屠食羊三百，豈能盡用，徒傷生耳！朕雖處至尊，每當食，輒思貧民飢餒，猶在己也。彼身為惡而口祈福，何益之有！如海陵以張仲軻為諫議大夫，何以得聞忠言！朕與大臣論議一事，非正不言，卿等不以正對，豈人臣之道哉！」
庚午，金詔：「諸州縣和糴，毋得抑配百姓。」
甲戌，新知無為軍徐子實陳屯田利害，帝以其言可采，遂除大理正，措置兩淮屯田官。
是月，金命都水監梁肅往視決河。
河南統軍使宗敘上言：「大河所以決溢者，以河道積於，不能受水故也。今曹、單雖被其害，而兩州本以水利為主，所害農田無幾。今欲河復故道，不惟大費工役，卒難成功；縱能塞之，佗日霖潦，亦將潰決，則山東河患，又非曹、單比也。況沿河數州之地，驟興大役，人心動搖，恐宋人乘間構為邊患。」
肅亦言：「新河水六分，舊河水四分。今若障塞新河，則二水復合為一，如遇猛漲，南決則害於南京，北決則山東、河北皆被其害，不若於李固南築堤，使兩河分流，以殺水勢。」金主從之。
二月，乙未，命楚州兵馬鈐轄羊滋專一措置沿海盜賊。
先是海州人時旺，聚眾數千來請命。旺尋為金人所獲，其徒渡淮而南者甚眾，故命滋彈壓之。
戊戌，贈張浚太師，諡忠獻。
庚子，金以中都等路水，免稅；又以曹、單二州被水尤甚，給復一年。
壬寅，以給事中梁克家簽書樞密院事。
甲辰，以王炎參知政事。
辛亥，中書舍人汪涓言：「中書舍人於制敕有誤，許其論奏，而給事中又所以駁正中書違失，各盡所見，同歸於是。近年以來，間有駁正，或中書舍人、給事中列銜同奏，是中書、門下混而為一，非神宗官制所以明職分，正紀綱，防闕失之意。」壬子，詔：「自今詔令未經兩省書讀者，毋輒行；給、舍駁正，毋連銜同奏。」
甲寅，金詔：「女直人與諸色人公事相關，止就女直理問。」
三月，丁巳朔，詔趣修廬、和二州城。
丁卯，金命御史中丞伊喇道廉問山東、河南。
尚書省議網捕走獸抵徒罪，石琚曰：「以禽獸之故而抵民以徒，是重禽獸而輕民命，恐非陛下意？」金主曰：「然。自今有犯，可杖而釋之。」
辛未，金禁民間稱言「銷金」，條理內舊有者，改作「明金」字。
乙亥，召四川宣撫使虞允文還，陳俊卿薦其才堪將相故也；以王炎代為宣撫使，仍參知政事。
丙子，賜禮部進士鄭僑等三百九十二人及第、出身。
辛巳，金以大名路諸明安、民戶艱食，遣使發倉廩，減價糶之。
壬午，賜洛陽郭雍號沖晦處士，以湖北帥張孝祥薦其賢，召而不至也。
淮西副總管王公述講對，帝曰：「到任應有事，與郭振同深議。淮旬義兵，可依時教閱，不可久勞，有妨種耕。如修城竣工，可同往逐州軍按閱廂、禁軍，或見淮旬有興利事，即以聞。」
癸未，臣僚言：「國家置武學養士，皆月書、季考以作成之；而武臣登第，止許參選，入監當錢穀之任。銓部積壓猥多，差遣艱得，後雖許通注沿邊親民巡尉，往往皆遠惡去處，多不願受。是故武臣及第之後，所用非所養，甚非朝廷教育作成之意。請將前後武舉及第之人，其間有兵機練達，武藝絕倫，可為將佐者，許侍從薦舉，即賜召對，量材擢用，或令注授屯駐諸軍機幕幹辦，參贊軍謀，庶幾有以激勸。」詔令監司、帥臣、管軍、侍從已上薦舉。
夏，四月，己丑，金主謂宰臣曰：「朕觀在位之臣，初入仕時，競求聲譽以取爵位，亦既顯達，即徇默苟容，為自安計，朕甚不取。宜宣諭百官，使知朕意。」
辛卯，議者言：「楚州系極邊重地，路當衝要。州東地名鳧魚溝，北接淮海，與山東沿海相對。宜將本州兵馬鈐轄羊滋移往其地，置廨舍警察奸盜。元管海船二百餘，集般運海州軍糧、間探之類，甚為濟用。其射陽湖通濟地分闊遠，闕官拘轄，宜創置使臣二員，專充管轄海船、譏察淮海盜賊，聽羊滋使令。」從之。
壬辰，以梁克家兼參知政事。
癸巳，金遣使分詣河北西路、大名、河南、山東等路勸農。
庚戌，修襄陽府城。
辛亥，賑衢、婺、饒、信四州流民。
五月，癸亥，刑部侍郎汪大猷言：「國家立保正之法，願兼耆長者聽，故數十年來，承役之初，縣道必抑使兼充。蓋保正一鄉之豪，官吏有須，可以仰給，故樂於並緣以為己利。凡有差募，互相對糾。請令諸路常平司相度，或別有所見可行者，限一月條具來上，本部參以見行條法，立為定製。」從之。
戊辰，金尚書奏越王永中、隋王永功二府有所興造，發役夫，金主曰：「朕見宮中竹有枯瘁者，欲令更植，恐勞人而止。二王府各有引從人力，又奴婢甚多，何得更役百姓！爾等但以例為請，海陵橫役無度，可盡為例耶？自今在都浮役，久為例者仍舊，餘並官給傭直，重者奏聞。」
詔：「後省官置言事籍，重詳臣僚士庶言事，詳擇其可行者條上。」
是月，金牒取俘獲人，王抃議盡遣時旺餘黨；陳俊卿持不可，帝然之。
詔：「有司議獄以法，不得作情重奏裁。」
六月，金冀州張和等謀反，伏誅。
戊戌，帝御便殿。
初，帝御弧矢，以弦激致目眚，至是始愈。陳俊卿密疏曰：「陛下經月不禦外朝，口語藉藉，由臣輔相無狀，不能先事開陳，以致驚動聖躬，虧損盛德。臣聞自昔人主處富貴崇高之極，志得意滿，道不足以制欲，同遊畋、聲色、車服、宮室，不能無所偏溺，而不得為全德之君。陛下憂勤恭儉，清淨寡慾，凡前世英主所不得免者，一切屏絕，顧於騎射之末，猶有未能忘者。臣知陛下非有所樂乎此，蓋神武之略，志圖恢復，故俯而從事於此，以閱武備，激士氣耳。陛下誠能任智謀之士以為腹心，仗武猛之材以為爪牙，明賞罰以鼓士氣，恢信義以懷歸附，則英聲義烈，不出樽俎之間，而敵人固已逡巡震疊於千萬里之遠，尚何待區區馳射於百步之間哉！」又曰：「古之命大臣，使之朝夕納誨以輔德，繩愆糾繆以格非，欲其正君之過於未形。唐太宗臂鷹將獵，見魏徵而遽止；憲宗蓬萊之游，憚李絳而不行。臣人微望輕，無二子骨鯁強諫之節，致陛下過舉彰聞於外。今誅將及身而後言，亦何補於既往之咎哉！」又曰：「弓矢之技，人所常習而易精，然猶不免今日之患；況球鞠之戲，本無益於用武，而激射之虞，銜橛之變，又有甚於弓矢者。間者陛下頗亦好之，臣屢獻言，未蒙省錄。今茲之失，蓋天下之仁愛陛下，示以警懼，使因其小而戒其大也。陛下試以弦斷之變思之，則向之盛氣馳騁於奔是擊逐之間，無所蹉跌，蓋亦幸矣，豈不為之寒心哉！太祖皇帝嘗以墜馬之故而罷獵，又以乘醉之誤而戒飲，遷善改過，不俟旋踵，此子孫帝皇萬世之大訓也。臣願陛下克己厲行，一以太祖為法，則盛德光輝，將日新於天下，而前日之過，何傷日月之明哉！」
右諫議大夫單時亦上疏諫，帝面諭曰：「卿言可謂愛朕。」前此時為侍御史，嘗上封事言飲酒、擊球二事，帝大喜之，詔輔臣曰：「擊球，朕放下多時；飲酒，朕自當戒。」
金主以久旱，命宮中毋用扇。庚子，雨。
己酉，以虞允文為樞密使。
是月，賜孔璨官，宣聖四十九世孔也。
秋，七月，乙卯朔，金罷東北路採珠。
乙丑，以福建副總管曾覿為浙東總管。
覿垂滿，陳俊卿恐其入，預請以浙東總管處之。虞允文亦言覿不可留。帝曰：「然。留則累朕。」遂是有命。
丙寅，宰執請以近日上書論邊事者悉送編修官，擇其可行者與可去者或可留存者，各以其類相從，置簿錄上，以備佗日採擇。
八月，甲申朔，日有食之。
己丑，以陳俊卿為尚書左僕射，虞允文為右僕射，並平章事兼樞密使、制國用使。俊卿以用人為己任，獎廉退，抑奔競；允文亦以人才為急，嘗籍為三等，號《材館錄》；故所用多得人。
乙未，中書、門下省言：「寺判、丞、簿學官、大理寺直、密院編修之類，謂之職事官，朝廷所以儲用人才。比年以來，往往差下待闕數政，除授猥雜，賢否混淆，何以清流品？何以厚風俗？望特降指揮，令職事官須見闕方得除人，其已差人，卻恐待次之久，無闕可授，請朝廷稍復諸州添差，釐正通判、簽判、教授、屬官等闕以處之。佗時職事官有闕，卻從朝廷於曾差下人內選擇召用。庶幾內外之職稍均，朝廷紀綱稍正。」詔從之。
九月，甲寅朔，金罷皇太子月料，歲給錢五萬貫。
金主謂台臣曰：「此聞朝官內有攬中宮物以規貨利者，汝何不言？」皆對曰：「不知。」金主曰：「朕尚知之，汝有不知者乎？朕若舉行，汝將安用！」
丁巳，中書、門下省勘會諸路監司近來多不巡按，官吏貪情，無所畏憚。間有出巡去處，又多容縱隨行公吏等乞覓騷擾，理宜約束。詔：「諸路監司，今後分上下半年依條巡按，詢訪民間疾苦，糾察貪情不職官吏，仍具請實以聞。如敢依前容縱公吏等乞覓騷擾，當置重典。」
己未，新江東運副程大昌朝辭，帝諭曰：「近來監司多不巡曆，朕期卿遍行諸州，察守令臧否，民情冤抑，悉以聞。」
壬戌，金主秋獵。
甲子，詔侍從、台諫集議欽宗配饗功臣。
丙寅，起居郎林機論諸郡守臣欲郡計辦集，而不恤縣之匱乏，以致橫斂及民，帝曰：「甚不體朕寬恤之意。且如稅賦太重，朕欲除減，但有所未及，當以次第為之。」機又曰：「諸處有羨餘之獻，皆移東易西以求恩幸。」帝曰：「今之財賦，豈得有餘！今後若有獻，朕當卻之。」
壬申，詔：「三衙諸軍應有違軍律弊事，統兵官特與放罪，差主帥措置，日下盡行除勒。其軍校有因教閱損壞軍器，官為修補。軍身務令飽，不得多斂錢米，卻行減克。借差軍兵戰馬，多破白直，諸處窠役回易，私占官兵，悉行拘收入隊教閱，務須軍政整肅。諸處送到官員月給並應副索客及諸般名色，掊斂、減克、陪填、贏落以為私用，並計贓論罪。私借人馬，亦計庸科斷。其違戾統制、統領、將、佐，從主帥按劾以聞，當重置典憲；主帥失於糾舉，亦重作行遣。」先是樞密院奏：「國家撫養戰士，全藉主兵官督責教閱，以備緩急。近來三衙諸軍統兵官，循習私意，恣為不公，有害軍政。」遂條具十一事，乞行懲革，故有是詔。
命淮西安撫司參議官許子中措置淮西山水砦招集歸正人墾官田。
是月，復監司選本貫法。
是秋，令監司、帥臣臧否守令。
太常少卿林栗等言：「竊惟祀帝於郊，在國之南，就陽位也。國家舉行典禮，歲中祀上帝者四：春祈、夏雩、秋享、冬報，其二在南郊圓壇，其二在城西惠照院望祭齋宮。蓋緣在京日，孟夏大雩，別建雩壇於郊丘之左；季秋大享，有司攝事，就南郊齋宮端誠殿。今城西望祭齋宮，於就陽之義無所依據，慾望詳酌，除三歲親祠自有典故外，其有司攝事，歲中四祭，並即圓壇以遵舊制。」從之。
續禮部侍郎鄭聞等言：「國初沿襲唐制，一歲四祭昊天上帝於郊丘，謂祈穀、大雩、享明堂、禮圜丘也。惟是明堂當從屋祭，元祐六年，從太常博士趙叡之請，有司攝事，乃就齋宮行禮，至元符元年，又寓於齋宮端誠殿。竊見今郊丘之偶有淨明寺，請遇明堂親饗，則遵依紹興三十一年已行典禮；如常歲，有司攝事，則當依元祐臣僚所陳，權寓淨明寺行禮，庶合明堂之義。」從之。
冬，十月，丁亥，金主還都。
戊子，賑溫、台二州被水貧民。以守臣不上聞，各降官、落職放罷，監司各降一官。
庚子，臣僚言：「陛下臨御之初，約束州縣受納苗米多收加耗，法禁嚴甚。而近年以來，所收增多，逮朝廷拋降和糴，卻以出剩之數虛作糴到，所得價錢，盡資妄用。乞戒州縣杜絕弊幸，庶寬民力。」從之。
辛丑，金以尚書右丞相赫舍哩良弼為左丞相，樞密使赫舍哩志甯為右丞相。
金詔：「宗廟之祭，以鹿代牛，著為令。」
丙午，金大享於太廟。
辛亥，金以平章政事完顏思敬為樞密使。
十一月，癸丑朔，復置淮東萬弩手，名神勁軍。
甲寅，守起居郎兼權中書舍人林機，論司馬光有言君子以德勝才，小人以才勝德之辨，願陛下察之。帝曰：「朕於此未嘗不加察，但恐有所未盡。漢高祖名知人，謂陳平智有餘，難獨任，周勃重厚可屬大事，蓋得此道。」丁巳，御書御製《用人論》，賜宰臣陳俊卿等。
己未，林機言：「本朝慶曆三年，歐陽修建言：『臣僚奏事退，令少留殿門，候修注官出，面錄聖語。』至七年，王贄始請只令備錄關報，遂為定製。是以仁宗皇帝之朝，道德教化之源，禮義刑政之具，載在國史，最為詳悉，由史官得職也。近世以來，臣僚奏事，例以不得聖語為報。伏睹在京通用令，諸進對臣僚，有親聞聖語，應記注者，限一日親錄，實封報門下、中書後省；事幹機密，難於錄報者，止具因依申知；又敕應記注事不報門下、中書後省者，以違制論。請降付兩省檢舉前件條令，庶幾得以大書特書，垂信萬世。」詔檢見行條法申行。
金以尚書左丞完顏守道為平章政事，右丞石琚為左丞，參知政事孟浩為右丞。
金主問宰臣曰：「古有居下位能憂國為民，直言無忌者，今何無之？」琚對曰：「是豈無之，但未得上達耳！」金主曰：「宜盡心采擢之。」
壬戌，金主冬獵。
以明州定海縣水軍為御前水軍。
辛未，給事中兼侍讀胡沂進對，論朝廷命令當謹之於造命之初，帝曰：「三代盛時如此。卿職當繳駁，事有當言，勿謂拂主上、拂宰相而不言。」
壬申，復成閔慶遠軍節度使、鎮江諸軍都統制。
丙子，金主還都。
十二月，丙戌，金賑臨潢、泰州、山東東路、河北東路諸明安民。
金以東京留守圖克坦喀齊喀為平章政事。喀齊喀奏睿宗收復陝西功數事，金主嘉納，藏之秘府。
喀齊喀之從子子溫，為安化軍節度使，贓濫不法，御史大夫李石劾奏之。方石奏事，宰相下殿，立俟良久，既退，宰相或問石奏事何久，石正色曰：「正為天下姦污未盡除爾。」聞者悚然。
丁酉，復李顯忠威武軍節度使。
甲辰，秘書監兼史院編修李燾言：「臣見太平興國三年，初修《太祖實錄》，命李昉等同修而沈倫監修，五年成書。及咸平元年，真宗謂論所修事多漏略，乃詔錢若水等重加刊修，呂端及李沆監修，二年書成，視前錄為稍詳，而真宗猶謂未備。大中祥符八年，復詔趙安仁等同修，王旦監修，明年書成。《太宗實錄》初修於至道，再修於大中祥符八年，《神宗實錄》三次重修，《哲宗實錄》亦兩次重修。神宗、哲宗兩朝所以屢修，則與太祖、太宗異，蓋不獨於事實有所漏略，而又輒以私意變亂是非，故紹興初不得不為辨白也。其誣謗雖辨白，而漏略固在，然猶愈乎近所修《徽宗實錄》，蓋《徽宗實錄》疏舛特甚。近詔修《四朝正史》，夫修《正史》當據《實錄》，《實錄》倘差誤不可據，則史官無以准憑下筆。請用太祖、太宗故事，將《徽宗實錄》重加刊修，並不別置私局，只委史院官取前所修《實錄》仔細看詳，是則存之，非則去之，闕則補之，誤則改之。《實錄》先具，《正史》便當趣成。」又言：「臣近進《續資治通鑒長編》，自建隆迄治平，自合依詔旨接續修進。乞許臣專意討論徽宗一朝事蹟纂述。《長編》既具，即可助成《正史》。」
乙巳，復置成都路廣惠倉。
丙午，金制：「職官犯公罪，在京已承伏者，雖去官猶論。」
是日，張栻新除嚴州，入見，上言：「欲復中原之土，必先收中原百姓之心；欲得中原百姓之心，必先有以得吾境內百姓之心。求所以得吾境內百姓之心無佗，不盡其力，不傷其財而已。苟中願之人，聞吾君愛惜百姓如此，又聞百姓安樂如此，則其歸孰禦！」帝曰：「誠當如此。況中原之人，本吾赤子，必繈負其子而至矣。」栻又言：「今日誕謾之風不可長，至如邊事，須委忠實不欺之臣。不然，豈不誤陛下倚任！」帝曰：「若誕謾，必至誤國事。」栻又言：「先聽其言，卻考其實，此所謂敷奏以言，明試以功。」栻至郡，問民疾苦，首以丁鹽絹錢太重為請，詔蠲其半。
降會子二十萬貫付兩淮漕司收換銅錢，兩淮州郡並以鐵錢及會子行使。
金司徒、御史大夫李石，司憲既久，年寢高，御史臺奏事，有在制前斷定乞依新條改斷者，金主曰：「若在制前者，豈可改也！」金主禦香閤，召中丞伊喇道謂之曰：「李石耄矣，汝等宜盡心。向所奏事甚不當，豈涉於私乎？」佗曰，又謂石曰：「卿近累奏皆常事，臣下善惡邪正，無語及之。卿年老矣，不能久居此。若能舉一二善士，亦不負此職也。」
春，正月，癸丑，雅州沙平蠻寇邊，焚碉門砦，四川制置使晁公武調兵討之，失利。
乙卯，修楚州城。
朝議欲戍清河口，左驍衛上將軍陳敏言：「金兵每出清河，必遣人馬先自上流潛渡。今宜修楚州城池，善楚州為南北襟喉，彼此必爭之地。長淮二千餘里，河道通北方者五，清、汴、渦、潁、蔡是也；通南方以入江者，唯楚州運河耳。北人舟艦自五河而下，將謀渡江，非得楚州運河，無緣自達。昔周世宗自楚州北神堰鑿老鸛河，通戰艦以入大江，南唐遂失兩淮之地。由此言之，楚州實為兩淮司命，願朝廷留意。」遂使敏城之，而移守焉。
禮部侍郎致仕黃中，年七十餘，帝思之，召赴闕。中言：「比年以來，言和者忘不共戴天之仇，固非久安之道；言戰者復為無顧忌大言，又無必勝之策。必也暫與之和而亟為之備，內修政理而外觀時變，而庶乎其可。」帝皆聽納。除兵部尚書兼侍讀。
中知無不言，其大者則迎請飲廟梓宮，罷天申錫宴也。中前在禮部論止作樂事，中去逾年，卒用之。是年，又將錫宴，中奏申前說，且曰：「三綱、五常，聖人所以維持天下之要道，不可一日無。欽宗梓宮，遠在沙漠，臣子未嘗一言及之，獨不錫宴一事僅存，如魯告朔之餼羊爾。今又廢之，則三綱、五常掃地而盡，陛下將何以責天下臣子之盡忠孝於君親哉！」
中未滿歲，即乞告老，且陳十要道之說以獻曰：「用人而不自用者，治天下之要道也；以公議進退人才者，用人之要道也；察其正直納忠、阿諛順旨者，辨君子、小人之要道也；廣開言路者，防壅之要道也；考核事實者，聽言之要道也；量入為出者，理財之要道也；精選監司者，理郡邑之要道也；痛懲贓吏者，恤民之要道也；求文武之臣，面陳方略者，選將帥之要道也；稽考兵籍者，省財之要道也。」
甲子，詔：「真州六合縣大火，統制官錢卓救撲不力，降三官。」
金命宮中元宵毋得張燈。
乙丑，增築豐儲倉。
甲戌，金以司徒、御史大夫李石為太尉、尚書令。詔曰：「太后弟惟卿一人，故令領尚書事。軍國大事，議其可否，細事不煩卿也。」進封平原郡王。
丙子，建康都統制郭振言：「已降指揮，令振同淮西總領相度揀選屯田，堪披帶人充入隊帶甲，不堪披帶人且令依舊屯田，於所得子利內，約度支給養贍。契勘屯田官兵共約三千餘人，其每年所收物斛大段數少，若將不堪；披帶官兵止於所得子利內支給養贍，委是不給。請將屯田諸莊內，除巢縣界柘皋莊各召歸正人耕作外，其和州界屯田並罷，將見占官兵拘收歸軍。」詔罷和州屯田。
二月，辛卯，四川宣撫使王炎遣人約沙平蠻歸部，稍捐邊稅與之。
金安化軍節度使圖克坦子溫，既以贓濫為李石所劾，甲午，伏誅；並誅其副使老君努。
戊申，金主謂近臣曰：「護衛以後皆是親民之官，其令教以讀書。」
曾覿除浙東總管月餘，帝復以墨詔進覿一官為觀察使，中書舍人繳還，以為不因事除拜，必有人言，帝不聽。陳俊卿曰：「不爾，亦須有名。」會汪大猷為賀金正旦使，俾覿副之。比還，進一官，而竟申浙東之命，且戒閤門吏趣覿朝辭，覿怏怏而去。
是月，詔均役限田，略曰：「朕深惟治不加進，夙夜興懷，思有以正其本者。今欲均役法，嚴限田，抑游手，務農桑，凡是數者，卿等二三大臣，深思熟計，為朕任此而力行之。其交修一心，毋輕懷去留以負委託。」
三月，壬子朔，戶部侍郎葉衡言：「三務場每歲所收入納茶鹽等錢，依指揮，比較如有增羨，方與理賞。或恐將別色應數，請立定歲額，行在八百萬貫，建康一千二百萬貫，鎮江四百萬貫。收趁及額，方得推賞。」
乙卯，省諸司吏員。
司馬伋等賀生辰，至金。丙辰，金主命護衛中善射者與宋使宴射，伋等中五十，護衛才中其七。金主謂左右將軍曰：「護衛十年，出為五品職官，每三日上直，役亦輕矣，豈徒令飽食安臥而已？弓矢未習，將焉用之？」
丁巳，起復王抃知閤門事，專一措置三衛揀選官兵。
戊午，金以河南統軍使宗敘為參知政事。
乙丑，以晁公武、王炎不協，罷四川制置使歸宣撫司。
庚午，金主謂宗敘曰：「卿昨為河南統軍時，言黃河堤埽利害，甚合朕意。朕每念百姓差調，官吏互為奸弊，不早計料，臨期星火率斂，所費倍蓰，為害非細。卿既參朝政，皆當革弊，擇利行之。」又諭左丞石琚曰：「女真人徑居達要，不知閭閻疾苦。卿等自丞、簿至是，民間何事不知，凡有利害，宜悉敷陳。」
戊寅，以知紹興府史浩為檢校少傅、保甯軍節度使。
己卯，以新知成都府史正志為戶部侍郎，江、浙、京、湖、淮、廣、福建等路都大發運使，江州置司；尋降緡錢三百萬貫，均輸和糴之用。
夏，四月，辛巳朔，罷鑄錢司，以其事歸轉運使。
以敷文閣直學士張震知成都府，充本路安撫使。
乙未，校書郎劉焞，奏蜀中毀錢以為銅，乃欲榷其銅以鑄錢，帝問：「蜀中可出銅否？」焞曰：「蜀中銅山，但有名耳。祖宗時嘗榷有銅額，不過三百餘斤。」 帝曰：「所出只如此？」焞曰：「沈該作相，建議令榷銅山之時，王之望為轉運使，風采震動一路，然竟不能，但科敷民間以應朝廷之令而已。」帝曰：「如此，可罷之。」
焞又論崇、觀以後政事多不要其終，曰引法，曰鈔法，曰方田，曰水利，曰官田，曰水運，曰開邊，帝曰：「此皆崇、觀創為之與？」焞曰：「崇、觀以紹述為名，小人乘時獻言，多取更張。」帝曰：「言者固迎合，聽之亦未審。」
焞又言治平以來，君子、小人之消長，帝曰：「朕念治平以前，海內無事。自王安石變法，章惇、蔡卞繼之，至靖康間，大臣尤庸繆，以至敗亂。」焞曰：「君子消盡，小人雖退，不免用庸人。」帝曰：「朕以為戒，嘗誦古語云：『不察察以為明，不穆穆以為恭。』能不使小人迎合，斯可矣！」
戊戌，吏部尚書汪應辰罷。應辰正直多言，立朝務革弊政，多不喜之者，內侍尤側目。先是應辰舉李垕應制科，有旨召試。權中書舍人林機，言垕詞業未經後省評奏，且獨試非故事，陳俊卿言元祐中嘗有獨試，機蓋為人所使耳。詔俊卿詰之，乃機與諫官施元之密議，以是沮應辰者，於是機、元之並罷。
時上皇方甃石池，以水銀泛金鳧魚於上，帝過之，上皇指示曰：「水銀正乏，此買之汪尚書家。」帝怒曰：「汪應辰力言朕建房廓與民爭利，乃自販水銀耶！」會應辰三上疏論發運司，遂出知平江府。然水銀實非買之應辰家也。
詔：「淮東萬弩手，候秋成日，依淮西路一體教閱。」
時陳俊卿建議：「揚州、和州各屯三萬人，預為守計，仍籍民家，三丁者取其一，以為義兵，授之弓弩，教以戰陣，農隙之時，聚而教之。沿江諸郡亦用其法，要使大兵屯要害必爭之地，待敵至而決戰，所募民兵各守其城，相為掎角以壯聲勢。」又言於帝曰：「國家養兵甚費，募兵甚難，此策可守邊面，可壯軍勢；而樂因循、憚改作之人，皆以擾民為詞。夫天下之事，欲成其大，安能無小擾！但守臣得人，公心體國，自不至大憂矣。」帝意亦以為然，詔即行之。然竟為眾論所持，俊卿尋亦去位，不能及其成也。」
五月，癸丑，臣僚奏：「每遇大禮，凡所須之物，動以千萬計。有司但依例拋降近處州郡收買，州郡則責辦於屬邑，屬邑則取之於平民，並不支還價直。又，輦運所費不資，交納之際，老奸宿贓，邀阻乞取，人受其弊，無不怨嗟。臣謂三歲一舉希闊之典，豈不能損數十萬緡錢，選清強官於近便去處置場和買！或許客旅販買，依時價交易，嚴立賞罰，絕去奸弊，變怨嗟為謳歌。如此，則人心悅而天意得，和氣不召而自至矣。」從之。
己卯，金主如柳河川。
己未，陳俊卿、虞允文等上《神宗、哲宗、徽宗、飲宗四朝會要》、《太上皇玉牒》。
辛酉，校書郎蕭國梁，論漢武帝承富庶之後而有虛耗之弊，蓋用之者多，不止為征伐也。帝曰：「不獨武帝為然，自古人君當艱難之運，未有不節儉；當承平之後，未有不奢侈。朕佗無所為，止得節儉。」又論鹽鐵、商車、緡錢等事皆取民無藝。帝曰：「正不必如此。」又論今日坑冶不必搜，茶鹽不必多為之法，帝曰：「祖宗茶法已盡善，誠不必更變。」
甲子，前知廣州龔茂良進對，帝曰：「廣南在祖宗朝，多以重臣分鎮，後來士夫乃以入南為憚。南方農事，近來如何？」茂良言：「嶺外土曠人稀，亦多不耕之田，蓋緣頃歲湖寇侵擾廣東，人戶流移。今漸次復舊。」因論聽納之道，當以功效成否責言者，若未見功效而遽賞之，恐好言利害之人紛然競進。帝曰：「『敷納以言，明試以功，車服以庸，』豈可未見效便賞言者？」茂良曰：「下言『帝不時，敷同日奏罔功』，蓋恐反此，復為預防之說以告舜耳。」帝曰：「 然。」
庚午，戶部言：「已奏指揮。自行在至建康府，沿路徵稅頗繁，可省者省之。今措置臨安府自北郭稅務至鎮江府沿路一帶稅場內，地理接近收稅繁並去處，合行省罷，庶幾少寬商賈。」詔從之。
癸酉，新知泉州胡銓進對，讀劄子至「臣嘗恭聞聖訓，有及於唯禮不可以已之之說。如不欲平治天下則已，如欲平治天下，舍禮何以哉！」帝曰：「朕憶曾與卿言，禮之用甚大。」於是詔胡詮可與在京宮觀兼侍講。
甲戌，詔曰：「朕嗣承大業，所賴薦紳大夫，明憲度，總方略，率作興事，以規恢遠圖。屬者訓告在位，申飭檢押，使各崇尚名節，格守官常。而百執事之間，玩歲愒日，苟且之俗猶在，誕謾之習尚滋。便文自營以為智，模稜不決以為能，以拱默為忠純，以繆悠為寬厚，隆虛名以相尚，務空談以相高。見趨事赴功之人，則舞筆奮辭以阻之；遇矯情沽譽之士，則合縱締交以附之。甚者責之事則身媮，激之言則氣索，曾微特立獨行之操，安得仗節死義之風！豈廉恥道喪之日久，而浸漬所入者深歟，抑告戒懇惻，未能孚於眾也？繼自今，其灑心易慮，激昂砥礪，毋蹈故常，朕則爾嘉。或不從朕言，罰及爾身，弗可悔。」
乙亥，臣僚言：「保正之役為良民之害，願行耆老之法，募民之有產者為之，罷去保正之役。」台諫、戶部看詳，言：「檢會元豐八年十月指揮，耆、戶長、壯丁之役皆募充，其保正、甲承帖人並罷。請下兩淮路，權依此給直募耆、戶老、壯丁。」從之。
戊寅，詔：「舊設兩省言路之臣，所以指陳政令得失，給、舍則正於未然之前，台諫則救於已然之後，故天下事無不理。今任是官者，往往以封駁章疏太頻，憚於論列。今後給、舍、台諫，凡封駁章疏之外，雖事之至微，少有未當，隨時詳具奏聞，務正天下之事。」
左僕射陳俊卿罷。
虞允文之始相也，建議遣使金國，以陵寢為請，俊卿面奏以為未可，復手疏言之，允文至是復申前議。一日，帝以手劄諭俊卿曰：「朕痛念祖宗陵寢淪於荊棘者四十餘年，今欲遣使往請，卿意以為如何？」俊卿曰：「陛下痛念陵寢，思復故疆，臣雖疲弩，豈不知激昂憤切，仰贊聖謨，庶雪國恥？然性質頑滯，於國家大事，每欲計其萬全，不敢輕為嘗試之舉。是以前日留班面奏，欲俊一二年間，彼之疑心稍息，吾之事力稍充，乃可遣使。往返之間，又一二年，彼必怒而以兵臨我，然後徐起而應之，以逸待勞，此古人所謂應兵，其勝十可六七。茲又仰承聖問，臣之所見，不過如此，不敢改詞以迎合意指，不敢依違以規免罪戾，不敢僥倖以上誤國事。」繼即杜門上疏，以必去為請，三上，乃以觀文殿大學士出知福州。陛辭，猶勸帝遠佞、親賢，修政事以復仇讎，泛使未可輕遣。其後遣使，竟不獲其要領。
召辛棄疾入對延和殿。帝銳意恢復，棄疾因論南北形勢及三國、晉、漢人才，持論勁正，不為迎合。作《九議》並《應問》三篇、《美芹十論》獻於朝，言順逆之理，消長之勢，技之長短，地之要害甚備。以和議既定，不行。
夏主仁孝之嗣位也，國內多亂。任得敬，其外祖也，捍禦有功，遂相夏國，專政二十餘年，陰蓄異志，誣殺宗親大臣，仁孝不能制。得敬嘗遣使至蜀，既而知宋不足恃。閏月，庚辰，脅仁孝上表於金，請分西南路及靈州囉龐嶺地封得敬自為國。金主以問宰臣，尚書令李石等曰：「事系彼國，我何預焉！不如因而許之。」金主曰：「有國之主，豈肯無故分國！此必權臣逼奪，非夏主本意。況夏國稱籓日久，一旦逼於賊臣，朕為四海主，甯容此耶！若彼不能自正，當以兵誅之，不可許也。」乃卻其貢物。賜仁孝詔曰：「失業所傳，自當固守，今茲請命，事頗乖常，未知措意之由來，續當遣使以詢。」得敬懼。仁孝乃謀誅之。
壬午，詔廣東轉運判官劉凱特降兩官，以凱嘗奏曾造之最，至是造犯贓，凱以失舉坐罪也。造前知潮州，以贓敗，除名勒停，編管南雄州，仍籍沒家財。又，前知橫州皇甫謹，以侵盜官物入己，特貸命，刺配梧州。
戊子，以起居郎范成大為金國祈請使，求陵寢地及更定受書禮。
初，紹興約和，禮文多可議者，而受書之儀特甚。凡金使者至，捧書升殿，北面立榻前跪進，帝降榻受書，以授內侍。及再和，仍循其例，帝頗悔之。至是虞允文議遣使，帝問誰可使者，允文薦李燾及成大。退，以語燾，燾曰：「今往，金必不從，不從必以死爭之，是丞相殺燾也。」更召成大告之，成大即承命。臨行，帝謂之曰：「卿氣宇不群，朕親加選擇。聞官屬皆憚行，有諸？」成大臣：「臣已立後，為不還計。」帝曰：「朕不發兵敗盟，何至害卿！齧雪餐氈或有之。 」成大請國書並載受書禮一節，弗許，遂行。
兵部尚書黃中從容言於帝曰：「陛下聖孝及此，天下幸甚。然今欽廟梓宮未返，朝廷置而不問，則有所未盡於人心，且敵人正以此而窺我矣。」
辛卯，吏部尚書陳良祐言：「遣使乃啟釁之端，萬一敵騎南侵，供輸未有息期。將帥庸鄙，類乏遠謀，孰可使者？臣未敢保其萬全。且今之求地，欲得河南，曩歲嘗歸版圖，不旋踵而失之。如其不許，徒費往來；若其許我，必邀重幣。陛下度可以虛聲下之乎？況止求陵寢，地在其中；曩亦議此，觀其答書，幾於相戲。若必須遣使，則請欽宗梓宮，差為有詞。」詔以良祐妄興議論，不忠不孝，貶筠州居住，尋改信州。
癸巳，以梁克家為參知政事兼同知樞密院事。
己亥，臣僚言：「方今重征之弊，莫甚於沿江，如蘄之江口，池之雁汊，自昔號為大小法場，言其征取酷如殺人。比年不止兩處，凡溯流而上，至於荊、峽、虛舟往來，謂之『力勝』；舟中本無重資，謂之『虛喝』；宜征百金，先拋千金之數，謂之『花數』；騷擾不一。請行下沿江諸路監司，嚴行禁革，及刷沿江置場繁並處取旨廢罷。」從之。
壬寅，詔：江東諸郡多被水，漕臣黃石不即躬親按視，可降兩官。」
癸卯，詔：「建康、太平被水縣，今年身丁錢並與放免。」
甲辰，資政殿學士、提舉洞霄宮辛次膺卒，諡簡穆。次膺以禮自防，雖崎嶇亂離，貧不自聊，而一介不妄受。立朝謇諤，仕宦五十五年，無絲毫掛吏議。為政貴清靜，先德化，所至人稱其不煩。
是月，置舒州鐵錢監，從發遣使史正志之請也；每歲以五十五貫為額。
六月，丁卯，尚書吏部員外郎張栻言：「近日陛下治徐考叔請托之罪，並及徐申罷之，英斷赫然。臣為諸臣言，陛下懲奸不私於近，有君如此，何忍負之！」帝曰：「朕意正欲群臣言事，如其不言，是負朕也！」又言：「謀國當先立一定之規，周密備具，按而行之，若農服田力穡，以底於成。」帝曰：「弈者舉棋不定猶且不可，況謀國而無定規乎？」
癸酉，置蘄州蘄春監、黃州齊安監鑄鐵錢。
乙亥，趙廓權發遣江南東路兵馬鈐轄回，論治軍務要嚴整，又論州兵須以正兵夾習，帝曰：「嚴整乃治軍之要；州兵當兼正兵同赴功。」
張栻上疏曰：「臣竊謂陵寢隔絕，言之至痛。然今未能奉辭以討之，又不能正名以絕之，乃欲卑詞厚禮以求於彼，則於大義為已乖。而度之事勢，我亦未有必勝之形。夫必勝之形，當在於蚤正素定之時，而不在於兩陳決戰之日。今但當下哀痛之詔，明復仇之義，修德立政，用賢養民，選將練兵，以內修外攘、進戰退守之事通而為一。且必治其實而不為虛文，則必勝之形，隱然可見矣。」
先是栻見帝，帝曰：「卿知敵中事乎？」對曰：「不知也。」帝曰：「敵中饑饉連年，盜賊日起。」栻曰：「敵中之事，臣雖不知，然境中之事，則知之詳矣。」帝曰：「何事？」栻曰：「比年諸道歲饑民貧，而國家兵弱財匱，小大之臣，又皆誕謾不足倚仗。正使彼實可圖，臣懼我之未足以圖彼也。」帝默然久之。
秋，七月，壬午，金主秋獵，放圍場役夫。詔：「扈從糧食並從官給。縱畜牧蹂踐禾稼者，杖之，仍償其直。」
癸巳，詔鄂州建岳飛祠宇，以忠烈廟為額，從州人之請也。
甲午，臣僚言：「省官不如省事，古之格言也。國家循襲近世文弊之極，宜及中外正無事時，蚤計所以更革，省去繁文，漸就簡質。望博訪官司，凡有行遣迂迴者，各令日下條具，蚤為更革。事既漸簡，日多閒暇，則以圖回萬條，有餘裕矣。」從之。
丙午，權戶部侍郎王佐言：「今之戶部，即祖宗時三詞之職，國之會計出納，無所不統。比年朝廷創立南庫，本以豐儲蓄，備緩急，而不知者以為割戶部經常之費為別庫樁積之資，殊不知財之在南庫，與戶部一也。今欲將戶部所入，根考括責，造成簿籍，勾稽驅磨，俾無滲漏。月終以實收支之數申奏，歲終會計其盈虛。或經常用度之餘，有趲積剩數，除量留一月約支外，盡以歸之朝廷；或朝廷有非泛支用，亦合聽戶部開具申陳取撥。不惟事切一體，形跡不存，亦使有無相通，不誤緩急。」詔專委王佐攢造簿籍，陸之望同措置。

