
春，正月，壬寅，右文殿修撰、提舉江州太平觀趙開卒，年七十六。
自金人侵陝、蜀，開職饋餉者十年，軍用得以毋乏，一時賴之。開既黜，主計之臣率三四易，於開條畫，毫髮無敢變更者，人偉其能。然議者咎開竭澤而漁，使後來者無所施其智巧。凡茶、鹽、榷酤、激賞、零畸絹布之徵，遂為西蜀常賦，故雖累經減放，而害終不去焉。
癸卯，鳳翔府同統制軍馬楊從儀，敗金人於渭南。
庚戌，淮西宣撫使張俊入見。帝問曾讀《郭子儀傳》否，俊對以未曉。帝諭云：「子儀方時多虞，雖總重兵處外，而心尊朝廷，或有詔至，即日就道，無纖介顧望，故身享厚福，子孫慶流無窮。今卿所管兵，乃朝廷兵也，若知尊朝廷如子儀，則非特一身饗福，子孫昌盛亦如之。若恃兵權之重而輕視朝廷，有命不即稟，非特子孫不饗福，身亦有不測之禍，卿宜戒之。」
先是金都元帥宗弼自順昌戰敗而歸，遂保汴京，留屯宋、亳，出入許、鄭之間，復簽兩河軍與蕃部凡十餘萬，欲謀再舉。上亦逆知敵情必不一挫便已，乃詔大合兵於淮西以待之。俊自建康來朝，故有是諭。
是日，金群臣上金主尊號曰崇天體道欽明文武聖德皇帝。金主初服袞冕。命太師宗幹輦輿上殿，制詔不名。
辛亥，帝諭大臣曰：「李左車言：『千里饋糧，士有饑色。』敵若侵淮，其勢糧必在後。但戒諸將持重以待之，至糧盡欲歸，因其怠擊之，則無不勝矣。」
癸丑，金主謝太廟，大赦，改元皇統。
乙卯，金人攻壽春府，守將孫暉、樞密院編制雷仲合兵拒之。
己未，淮北宣撫判官劉錡，自太平州渡江以援淮西。錡有兵二萬，馬數百，朝廷聞報，亟令張俊還建康拒敵。時孫暉、雷仲皆棄城而出，金人破壽春，殺守兵千餘人，系橋淮岸以濟其眾。
金初定命婦封號。
西夏請置榷場，金主許之。
乙丑，劉錡至廬州，駐兵城外。時樞密直學士、知廬州陳規病卒，城中無守臣，備禦之具皆闕，官吏軍民散出逃遁，惟有宣撫司統制官關師古兵二千餘人。錡巡其城一匝，曰：「城不足守也。」乃冒雨與師古率眾而南。
丙寅，金以大軍入廬州，遣輕騎追劉錡，及於西山口。錡自以精兵為殿，西向列陳以待。追騎望見錡旌旗，逡巡不敢逼，日暮，各解去。
丁卯，劉錡結陳徐行，號令諸軍，占擇地利，共趨東關，依水據山，以遏金人之沖。自金人渡淮，淮南之人皆避過江南，為遷徙之計，惟視錡兵以為安危。錡既得東關之險，稍休士卒，兵力復振。金人據廬州，雖時遣兵入無為軍、和州境內剽掠，不敢舉兵逼江，懼錡之乘其後也。江南由是少安。
戊辰，金人破商州。
先是右逼元帥完顏杲遣珠赫貝勒以數千騎入侵，守臣邵隆知不可守，乃焚倉庫，毀廬舍而遁。金人入城，據之。
己巳，淮北宣撫副使楊沂中，以殿前司兵馬三萬人發行在。
金封平章政事完顏昂為漆水郡王。
二月，癸酉，淮西宣撫司都統制王德渡江屯和州。
初，金都元帥宗弼既入合肥，諜者報金人已入含山縣，漸入曆陽。時張俊諸軍已趣裝，猶未發，江東制置大使葉夢得見俊，請速出軍，俊猶遲之，曰：「更俊探報。」夢得曰：「敵已過含山縣，萬一和州為金人所得，長江不可保矣。」俊遂令諸軍進發，諭諸統制曰：「先得和州者勝。」德曰：「德當身先士卒，為諸軍前鋒。」俊壯之，將士皆鼓舞，訁雚噪而行。有報已失和州者，德乃率所部兵渡採石，約俊明日入城會食。至中流，聞敵勢甚眾，莫敢前，德驅之進 翟，首先登舟。俊宿於江中，德率眾徑至城下，敵退屯昭關。
武功大夫、忠州團練使、知商州邵隆復入商州。
初，隆既遁去，乃屯兵山嶺間，道出州西芍藥口，謂避地者曰：「汝皆王民，毋忘本朝。」眾感泣，攜老幼來歸。隆遣其子繼春出商州之北以張其勢，而移軍洪門。金人以精騎來攻，隆設三伏以待，鏖戰兩時許，大破之，擒其將。隆始持十日糧，過期，食不繼，士卒臠腐屍，齧草木食之，疲睏日甚。及戰，隆親鼓之，呼聲動山谷，無不一當百，遂大捷。繼春亦破之於洛南縣，金人乃去。隆以功遷右武大夫、榮州防禦使。
丙子，帝謂大臣曰：「中外議論紛然，以敵逼江為憂，殊不知今日之勢，與建炎不同。建炎之間，我軍皆退保江南，杜充書生，遣偏將輕與敵戰，得乘間猖獗。今韓世忠屯淮東，劉錡屯淮西，岳飛屯上流，張俊方自建康進兵前渡，敵窺江，則我兵皆乘其後。今虛鎮江一路，以檄呼敵渡江，亦不敢來。」其後卒如帝所料。
故朝散大夫鮮于侁，追復集賢殿修撰。
淮東宣撫司都統制王德，遇金鎮國大將軍韓常於含山縣東，擊敗之。
戊寅，金主詔：「諸致仕官職俱至三品者，俸祿、人力各給其半。」
己卯，淮西宣撫司統制官關師古、李橫復取巢縣。
辛巳，直秘閣、知泰州王奐兼通泰制置使，措置水寨鄉兵，控守二州。
壬午，淮西宣撫司將官張守忠，遇金人於全椒縣，敗之。
先是金人分兵侵滁州、濠州，起復武功大夫、英州刺史、知滁州趙時遁去。張俊遣左軍統制趙密追金人，擊之，密令守忠以五百騎出全椒，偃誘篁竹間，敵疑不動，迫暮，引去。密乃引兵出六丈河以分敵勢，將斷其歸路。
癸未，劉錡自東關引兵出清溪，邀擊金人。張俊、楊沂中亦遣統制官王德、張子蓋等會兵取含山縣，復奪昭關。
乙酉，金改封海濱王耶律延禧為豫王，昏德公趙佶為天水郡王，重昏侯趙桓為天水郡公。
丁亥，淮北宣撫副使楊沂中、判官劉錡，淮西宣撫司都統制王德，統制官田師中、張子蓋，及金人戰於柘皋鎮，敗之。
前一日，錡行至柘皋，與金人遇，夾水而軍。初，金人之退兵也，日行甚緩，至尉子橋，天大雨，次石樑河，河湍暴，敵斷橋以自固，列營柘皋。柘皋地平，金人以為騎兵之利，且見錡步軍，意甚易之。河通巢湖，闊二丈餘，錡命軍士曳薪疊橋，須臾而成，遣甲軍數隊過橋，皆臥槍而坐。會沂中、德、師中、子蓋之軍俱至。翌日，敵將邢王與鎮國大將軍韓常等，以鐵騎十餘萬分為兩隊，夾道而陳。沂中自上流涉淺徑進，官軍不利，統制官輔逵中目，騎兵有稍卻者。德曰：「 敵右隊皆勁騎，吾當先破之。」乃與師中麾兵渡橋，薄其右隊。敵軍動，有一帥被甲躍馬，指畫陳隊，德引弓一發，帥應弦墜馬，德乘勢大呼馳擊，諸軍皆鼓譟。金人以拐子馬兩翼而進，德率眾鏖戰。沂中曰：「敵便習在弓矢，當有以屈其技。」乃令萬兵各持長斧，堵而前，奮銳擊之。金人大敗，退屯紫金山，德等尾擊之，捕敵百人，馬馱數百，而錡以步兵甲重，不能奔馳，下令無所取。故無俘獲焉。是役也，將官拱衛大夫、武勝軍承宣使姚端以下，死敵者九百三人，而敵之死者甚眾。錡謂德曰：「昔聞公威略如神，今果見之，請以兄禮事公。」
己丑，我軍復廬州。
金人之侵淮也，資政殿大學士、江東安撫制置大使、知建康府葉夢得，團結沿江軍民數萬，分據江津，遣其子書寫安撫司機宜，文字模將千人守馬家渡。及是宗弼、酈瓊以輕兵來攻，不得渡而還。
丙申，江東制置大使葉夢得上奏稱賀，詔嘉獎。
初，建康屯重兵，歲費錢八百萬緡，米八百萬斛，榷貨務所入不足以贍。至是禁旅與諸道之師皆至，夢得被命，兼總四路漕計以給饋餉，軍用不乏，故諸將得悉力以戰，由是朝廷益嘉之。
三月，庚子朔，金人圍濠州。
初，金人自柘皋退軍於紫金山，濠州守臣王進發書告急，日已再四，而通判州事張綱以邊機事請赴行朝，遂泛舟而去。
一日，趙榮以數百騎至城下，進登城望之。榮語進曰：「大金以精兵三十萬旦暮臨城，勢不可敵，公宜開門，縱民出城為避地計。且淮岸舟船頗多，水陸從便，傾城而去，不三兩日，可以獲安。方今滿城生靈性命在足下，宜念之。」進怒曰：「趙榮，汝不能全節於朝廷，乃為北軍遊說邪？」使勁弩射之。榮大怒，少退，罵進良久而去。州人聞之，以避地之謀力請於進，進不從。至是金兵自延陵浮梁渡淮，翌日，以兵數萬列於東門之外，旌旗蔽野。是時進有兵千餘，又有宣撫司兵數百在城中。金人謂樓櫓皆腐爛，攻之必破，乃使人至城下招降，守陴者怒駡之。
甲辰，淮西宣撫使張俊，淮北宣撫使楊沂中，判官劉錡，會議班師。
時俊、沂中、錡俱在廬州，俊與沂中為腹心，而與錡有隙。諸軍進退多出於俊，而錡以順昌之功驟貴，於諸將亦頗相節制。然柘皋之戰，奏賞諸軍，錡獨不預。方金人之初退，虛實未明，三軍相視，猶豫無決，但聞俊、沂中議，欲棄壽春而移廬州於巢縣，復以廬州為合肥。而濠州自金人侵略，圍城閉守，日夜遣人至軍前求援。至是有被略人民自淮上竄歸者，皆言金人渡淮去已遠，而濠路亦通。翌日，俊因會飲，謂錡曰：「公步兵久戰，可自此先回，徑取採石歸太平，吾欲與楊太尉至濠州，耀兵淮上，安撫濠梁之民，而吾軍取宣化以歸金陵，楊太尉渡瓜州以歸臨安，庶道路次舍、樵爨不相妨。」軍之始行也，有詔，淮東、西漕臣胡紡、李仲孺，江東漕臣陳敏識，隨軍饋運，又遣兩浙漕臣張匯繼至，會集於軍前。俊命諸漕備十日糧，諸漕以水路止於廬州，陸路無夫搬運，遂給軍士錢人一千，使之附帶，又令敏識撥水路綱運入滁州以接濟二軍。夜，二軍調發，遲明，軍馬盡去，獨俊留兵數百未行。
乙巳，平旦，楊沂中赴張俊帳會食已，二帥俱去。行數里，諜報敵攻濠州甚急，俊茫然失色，得馳騎邀劉錡。錡遂命軍中持十日糧，繼二軍而行。
丙午，京東、淮東宣撫處置使韓世忠舟師至昭信縣，夜，世忠以騎兵遇金人於聞賢驛，敗之。
丁未，金人破濠州，武功大夫、忠州刺史、知州事王進為所執，兵馬鈐轄、武功郎、閤門宣贊舍人邵青巷戰，死之。前一日，金兵薄城下，以雲車、沖梯之屬攻城，城土與屋瓦皆震，矢石如雨。進所部皆閩人，未嘗經戰守，或告以州之民兵，皆百戰之餘，可以捍敵，進不從。翌旦，兵馬鈐轄邵宏縋城投拜，告以城中虛實。金益兵東南隅，乘風縱火，焚其樓櫓皆盡。敵乘勢登城，進奔馬入郡舍，朝服坐於廳前，遂就執。金人縱兵焚掠，夷其城而去。
戊申，張俊、楊沂中、劉錡至黃連埠，去濠州六十里而聞城破，俊乃召沂中、錡謀之。錡謂沂中曰：「兩府何以處？」沂中曰：「惟有戰耳。相公與太尉在後，沂中當居前，有進無退。」錡曰：「有制之兵，無能之將可禦；無制之兵，有能之將不可禦也。今我軍雖銳，未為有制。且軍士被甲荷糧而趨，今已數日，本救援濠州，濠州即失，進無所投，人懷歸心，勝氣已索，又糧食將盡，散處迥野，此危道也。不若據險下寨，塹地栽木，使根本可恃，然後出兵襲人。若其引去，徐為後圖，乃全師保勝之道。諸將皆曰：「善！」於是鼎足以為營，仍約逐軍選募精銳，旦日入濠州。
俊遣斥堠數輩，還，俱言濠州無金人，或謂：「金人破城之後無所藉，又畏大軍之來，尋已去矣。」乃再遣騎數百往探，皆無所見。俊遣將官王某謂錡曰：「已不須太尉前進矣。」錡乃不行，惟沂中與王德領二千餘騎往，以兩軍所選精銳策應之。四更，起黃連埠。午時，騎兵先至濠州城西嶺上，列陳未定，有金人伏甲騎萬餘於城兩邊，須臾，煙舉城上，伏騎分兩翼而出。沂中謂德曰：「如何？」德知其勢不可，乃曰：「德，統制官也，安敢預事！太尉為宣撫，利害當處之。 」沂中皇遽以策麾其軍曰：「那回！」諸軍聞之，以為令其走，散亂南奔，無復紀律。其步軍見騎軍走，謂其已敗，皆散。金人追及，步軍多不得脫，殺傷甚眾。
己酉，韓世忠引兵至濠州。
庚戌，秦檜奏：「近報韓世忠距濠三十里，張俊等亦至濠州五十里，又岳飛已離池州渡江去會師矣。」帝曰：「首禍者惟烏珠，戒諸將無務多殺，惟取烏珠可也。澶淵之役，達蘭既死，真宗詔諸將按兵縱契丹，勿邀其歸路，此朕家法也。朕兼愛南北之民，豈忍以多殺為意乎！」
辛亥，韓世忠與金人戰於淮岸，夜，遣游奕軍統制劉寶率舟師溯流，欲劫金人於濠州。金人覺之，先遣人於下流赤龍洲伐木以扼其歸。有自岸呼曰：「 赤龍洲水淺可涉，金已遣人伐木，欲塞河扼舟船，請宣撫速歸。我趙榮也。」諸軍聞之，皆以其言為然，世忠亦命速歸。而金人以鐵騎追及，沿淮岸且射且行，於是矢著舟如蝟毛。至赤龍洲，金人果伐木，漸運至淮岸，未及扼淮而舟師已去。金人復歸黃連埠。
楊沂中自宣化渡江歸行在。
壬子，金人自渦口渡淮北歸。
癸丑，張俊引兵渡江，歸建康府。
丁巳，劉錡自和州引兵渡江，歸太平州。
戊午，金主親祭孔子廟，北面再拜，退，謂侍臣曰：「朕幼年遊佚，不知志學，歲月逾邁，深以為悔。孔子雖無位，其道可尊，使萬世景仰。大凡為善。不可不勉。」自是頗讀《尚書》、《論語》及《五代》、《遼史》諸書，或以夜繼日。
己未，金主宴群臣於瑤池殿。適宗弼遣使奏捷，近臣多進詩稱賀。金主覽之曰：「太平之世，當尚文物，自古致治，皆由是也。」
甲子，行營右護軍前部統制張彥與金人遇于山陽劉坊寨，武節大夫、秦鳳路第八將張寵戰死。宏以偽命補官，歸朝，屢有戰績，事聞，贈右武大夫、忠州刺史。
夏，四月，丙子，金以濟南尹韓昉參知政事。
辛卯，詔給事中、直學士院范同入對。
初，張浚在相位，以諸大將久握重兵難制，欲漸取其兵屬督府，而以儒臣將之。會淮西軍叛，浚坐謫去。趙鼎繼相，王庶在樞府，覆議用偏裨以分其勢，張俊覺之，然亦終不能奪其柄。至是同獻計於秦檜，請皆除樞府而罷其兵權，檜納之，乃密奏於帝以柘皋之捷，召韓世忠、張俊、岳飛並赴行在論功賞。時世忠、俊已至，而飛獨後，檜與參知政事王次翁憂之，謀以明日率三大將置酒湖上，欲出，則語直省官吏曰：「姑待岳少保來。」益令堂廚豐其燕具。如此展期以待，至六七日。
及是飛乃至。上即召同入，諭令與給事中兼直學士院林待聘分草三制。壬辰，以揚武翊運功臣、太保、京東、淮東宣撫處置使兼河南北諸路招討使、節制鎮江府英國公韓世忠，安民靜難功臣、少師、淮南西路宣撫使兼河南北諸路招討使、濟國公張俊並為樞密使，少保、湖北、京西路宣撫使兼河南北諸路招討使岳飛為樞密副使，並宣押赴本院治事。
世忠既拜，乃制一字巾，入都堂則裹之，出則以親兵自衛，檜頗不喜。飛被服雍容，檜尤忌之。
乙未，樞密使張俊言：「臣已到院治事，見管軍馬，望撥屬御前營內。」時俊與秦檜意合，故力贊議和，且覺朝廷欲罷兵權，即首解所統兵。帝從其請，復召范同入對，命林待聘草詔書獎諭，略曰：「李、郭在唐俱稱名將，有大功於王室；然光弼負不釋位之釁，陷於嫌隙；而子儀聞命就道，以勳名福祿自終。是則功臣去就趨舍之際，是非利害之端，豈不較然著明？」意蓋有所指也。
帝謂韓世忠、張俊、岳飛曰：「朕昔付卿等以一路宣撫之權尚小，今付卿等以樞府本兵之權甚大，卿等宜共為一心，勿分彼此，則兵力全而莫之能禦，顧如宗弼，何足掃除乎！」
是日詔：「宣撫司並罷，遇出師，臨時取旨。逐司統制官已下，各帶御前字入銜，且依舊駐答刂；將來調發，並三省、樞密院取旨施行。仍令統制官等各以職次高下輪替入見。」
右正言万俟禼試右諫議大夫。
是月，慕容洧破新泉寨，又攻會州，將官朱勇卻之。洧憤，將益兵入侵。川陝宣撫副使胡世將遺洧書，勉以忠義，略言：「人心積怨，金人咸有歸思。太尉誠乘此時料簡精銳，保據險阻，儲積糧食，繕治甲兵，拒此殘敵，為持久計，敵必舉兵以攻，太尉據兵以待，世將當出兵岐、隴，共乘其弊。如此，則太尉今日之舉，乃吳公和尚原之舉也，吳公之勳業寵祿，必再見於太尉矣。比聞金人有疑太尉心，而置重兵於山後，事危矣，計不早定，禍必中發。先發者制人，不易之論也，惟太尉圖之！」洧自是不復侵邊。勇本洛城人，在會州嘗與夏人戰，擒其驍將，由是知名。
五月，甲辰，顯謨閣待制、樞密都承旨周聿試尚書刑部侍郎。
丁未，詔韓世忠候御前委使，張俊、岳飛帶本職前去按閱御前軍馬，專一措置戰守。時秦檜將議和，故遣俊、飛往楚州，總率淮東全軍，還駐鎮江府。
戊申，太常少卿陳桷權尚書禮部侍郎。
先是金主如燕京，太師、領三省事梁宋國王宗幹從，有疾，金主親臨問。自燕京還至野狐嶺，宗幹疾亟，不行。金主親臨問，語及軍國事，金主悲泣不已，及後同往視疾，後親與饋食，至暮而還，因赦罪囚，為宗幹禳疾。己酉，宗幹薨。庚戌，金主親臨。太史奏戌亥不宜哭泣，金主曰：「朕幼沖時，太師有保傅之功，安得不哭！」哭之慟，輟朝七日。金主還上京，幸其第視殯事。及宗幹喪至上京，金主臨哭，葬之日，復臨視之，其優禮如此。
丙辰，汪伯彥卒，年七十三。帝悼之。後九日，除開府儀同三司致仕、贈少師，賜其家田十頃，銀帛千匹兩，官給葬事，又官其親屬二人於饒州，後諡忠定。
六月，戊辰朔，責授單州團練副使劉子羽復右朝請大夫、知鎮江府，兼沿江安撫使。
初，樞密使張俊，嘗為子羽之父韐部曲，韐器之，俊薦其才，故復用。
俊晚年主和議，與秦檜意合，帝眷之厚，凡所言，朝廷無不從，薦人為監司、郡守、帶職者甚眾。
乙亥，詔有司造克敵弩，韓世忠所獻也。帝謂宰執曰：「世忠宣撫淮東日，與敵戰，常以此弩勝。朕取觀之，誠工巧，然猶未盡善。朕籌畫累日，乃少更少，遂增二石之力而減數斤之重，今方盡善，後有作者，無以加矣。」秦檜曰：「百工之事，皆聖人作，非諸將所及也。」
金詔都元帥宗弼與宰執同入奏事。
庚寅，金行台平章政事耶律暉致仕。
癸未，張俊、岳飛至楚州，俊居於城外，中軍統制王勝引甲軍而來。或告俊曰：「王勝有害樞使意。」俊亦懼，問之：「何故擐甲？」勝曰：「樞使來點軍，不敢不貫甲耳。」俊乃命卸甲，然後見之。
飛視兵籍，始知韓非忠止有眾三萬，而在楚州十餘年，金人不敢攻，猶有餘力以侵山東，為之嘆服。
時統制河北軍馬李寶戍海州，飛呼至山陽，慰勞甚悉，使下海往山東牽制，寶焚登州及文登縣而還。
俊以海州在淮北，恐為金人所得，因命毀其城，遷其民於鎮江府。人不樂遷，莫不垂涕。俊遂總世忠之兵還鎮江，惟背嵬一軍赴行在。
甲申，右武大夫、忠州團練使、知河南府李興，以所部至鄂州。
興據白馬山，與李成相拒凡數月，朝廷以興糧餉道梗，孤軍難守，乃命班師。興率軍民僅萬人南歸，至大章谷，遇金人數千要路，興擊退之。至鄂州，都統制王貴言於朝，遂以興為左軍同統制。
壬辰，太保、三京等路招撫處置使雍國公劉光世罷，為萬壽觀使。
金人始渝盟，光世嘗請以舒、蘄等五州為一司，選置將吏，宿兵其中，為籓籬之衛。諫官万俟禼言：「光世欲以五州為根本，將斥旁近地自廣，以襲唐季籓鎮之跡，不可許也。」及三大將既罷，光世入朝，因引疾乞祠。帝謂大臣曰：「光世勳臣，朕未嘗忘。聞其疾中無聊，昨日以玩好物數種賜之，光世大喜，秉燭夜觀，幾至四更。朕於宮中，凡玩好之物，未嘗經目，止須賜勳舊賢勞耳。」光世既罷，遂寓居永嘉。
金有司請舉樂，金主以梁宋國王宗幹新喪，不允。
甲午，金衛王宗強薨。金主親臨，輟朝，如宗幹喪。
是月，徽猷閣待制洪皓，在金境求得皇太后書，是夏，遣布衣李微齎至。帝大喜，因御經筵，謂講讀官曰：「不知太后甯否幾二十年。雖遣使百輩，不如此一書。」遂命微以官。
秋，七月，丁酉朔，翰林學士兼實錄院修撰范同為參知政事。
丙午，金以宗弼為尚書左丞相兼侍中、太保、都元帥，領行台如故。以燕京路隸尚書省，西京及山後諸部族隸元帥府。己酉，宗弼還軍中。
辛亥，金參知政事耶律讓罷。
壬子，右諫議大夫万俟禼疏言：「樞密副使岳飛，爵高祿厚，志滿意得，平昔功名之念，日以頹墜。今春敵兵大入，趣飛掎角，而乃稽違詔旨，不以時發。久之一至舒、蘄，匆卒復還。幸諸帥兵力自能卻敵，不然，則敗撓國事，可勝言哉！比與國列按兵淮上，公對將佐謂山陽為不可守，沮喪士氣，動搖民心，遠近聞之，無不失望。望免飛副樞職事，出之於外，以伸邦憲。」癸丑，帝謂大臣曰：「飛倡議不修楚州城，蓋將士戍山陽久，欲棄而之他。飛意在附下以要譽，朕何賴焉！」秦檜曰：「飛意如此，中外或未知也。」
先是檜逐趙鼎，飛每對客歎息，又以恢復為己任，不肯附和議，讀檜奏至「德無常師，主善為師」之語，惡其欺罔，恚曰：「君臣大倫，根於天性，大臣而忍面謾其主郡？」金都元帥宗弼遺檜書曰：「汝朝夕以和請，而岳飛方為河北圖，必殺飛，始可和。」檜亦以飛不死，終梗和議，己必及禍。至是飛自楚州歸，乃令禼論其罪，始定計殺飛矣。
甲寅，侍衛親軍馬軍都虞候、武泰軍節度使劉錡知荊南府，罷其兵，張俊深忌錡與岳飛，每言飛赴援遲而錡戰不力也。飛請留錡掌兵，不許。
中書門下省檢正諸房公事魏良臣權尚書吏部侍郎。
己未，少師、樞密使、濟國公張俊為太傅，進封廣國公，賜玉帶，以俊首抗封章請歸部曲也。
俊請離軍將佐並與添差差遣，從之，其後大為州郡之患。
是月，樞密使張俊復往鎮江措置事務，副使岳飛留行在，以二人議事不葉故也。
八月，甲戌，少保、樞密副使岳飛復為武勝、定國軍節度使，充萬壽觀使。
右諫議大夫万俟禼既劾飛罪，未報。御史中丞何鑄、殿中侍御史羅汝楫復交疏論之，大略謂：「飛被旨起兵，則略至龍舒而不進；銜命出使，則欲棄山陽而不守。以飛平日，不應至是，豈非忠衰於君邪！自登樞筦，鬱鬱不樂，日謀引去。嘗對人言：『此官職，數年前執政除某而謀不願為者。』妄自尊大，略無忌憚。近嘗倡言山陽之不可守，軍民搖惑。使飛言遂行，則幾失山陽，後雖斬飛何益！乞速賜處分，俾就閑祠，以為不忠之戒。」禼章四上，又錄其副示之，飛乃丐免，故有是命。
癸巳，川陝宣撫副使胡世將特起復。
世將方與諸將議出師進討，而其母康氏卒於晉陵。帝聞之，詔：「軍旅事重，不拘常制，日下供職，不許辭避，」翌日，又詔世將弟彥博起復，依舊添差提舉兩浙市舶，官給葬事。
時金人統軍呼珊、迪布祿，合軍五萬餘屯劉家圈。右護軍都統制吳璘，川陝宣撫司都統制楊政，樞密院都統制郭浩，皆會於仙人原，世將授璘以攻取之策。璘乞精兵三萬人，破此兩敵，收復秦、隴，事若不捷，誓以必死，世將以二萬八千人與之，仍命政出和尚原，浩出商州以為聲援。
璘閱兵河池，以新戰陣之法，每戰以長槍居前，坐不得起；次最強弓，次強弩，跪膝以俟；次神臂弓。約敵相搏，至百步內，則神臂先發，七十步，強弓併發，次陳如之。凡陳以拒馬為限，鐵鉤相連，俟其傷則更替之。更替以鼓為之節，騎出兩翼以蔽於前，陳成而騎兵退，謂之疊陳。諸將竊議曰：「軍其殲於此乎！」璘曰：「古之束伍令也。軍法有之，諸君不識爾。得車戰餘意，無過於此。戰士心定，則能持滿，敵雖銳，不能當也。房知車戰之利，可用於平原曠野之間，而不得車戰之法，其敗固宜。敵騎長於奔沖，不爾，無有能抗之者。」
九月，癸卯，鄂州前軍副都統制王俊，詣都統制王貴，誣告副都統制張憲謀據襄陽為變。先是秦檜欲害憲以及岳飛，乃言憲有異圖，佯稱金人侵略上流，冀朝廷還岳飛復掌兵，而己為之副。會憲詣樞密行府白事，俊承風旨上變，以統制官傅選為證，貴即日以聞。張俊在行府，聞之，遂收憲屬吏。俊，東平人，初為雄威卒，後從范瓊為右軍統制者是也。
甲辰，詔：「宗室緦麻親任環衛官身亡者，賜錢三百千；袒免減三之一。」
自軍興財匱，宗室近臣，吉凶賜予皆罷之。及是皇叔祖右監門衛大將軍、利州刺史仲卒，至無以斂，判大宗正事齊安郡王士祇請於朝，故有是旨。
九月，戊申，泗州言奉使官工部侍郎莫將、知閤門事韓恕歸至本州。
帝諭大臣曰：「此殆上天悔禍，敵有休兵之意爾。」秦檜曰：「每恨敵情難保，未能仰副陛下憫亂之意。」先是將、恕至涿州，為金人所執，至是都元帥宗弼將議和，故縱之歸報焉。既而宗弼引兵破泗州以脅和，淮南大震。
右護軍都統制吳璘，引兵至秦州城下，川陝宣撫司都統制楊政，夜引兵入隴州界，徑趨吳山，與金人對壘。
是日，金主至自燕京，朝太皇太后於明德宮，賜鰥寡孤獨不能自存者人絹二匹，絮三斤。
乙卯，詔：「左武大夫、忠州團練使劉光遠赴行在奏事，仰秀州守臣方滋不移時刻津遣，須管來晚到行在。」
時金國都元帥越國王宗弼以書來，朝議遣光遠往聘，而光遠方以贓罪為監司所按，故趣召之。翌日，光遠至行在，帝面諭以前罪一切不問，遂以為拱衛大夫、利州觀察使，而左武大夫、吉州刺史曹勳亦遷拱衛大夫、忠州防禦使，令與光遠偕行。
丙辰，右護軍都統制吳璘，及金統軍呼珊戰於剡家灣，敗之。
初，呼珊與迪布祿合軍劉家圈，呼珊善戰，迪布祿善謀，二人皆老於兵者，狃其常勝，且據險自固，前臨峻嶺，後控臘家城，進退有守，謂南軍必不敢輕犯。璘揣知其情，先一日，召諸將，問：「何以必勝？」統制官姚仲曰：「戰於原上則勝。」璘以為然，諸將議不同，璘曰：「諸將所以不同，憚辭勞苦，不欲攻原上耳。若金人乘勢而下，我兵敗矣。」卒如仲議。
璘既相視其地，乃遣人告敵曰：「明日請戰。」金人聞之皆笑，愈不設備，夜半，璘遣仲與鄜延經略使兼知成州王彥率所部銜枚直進，渡河，涉峻嶺，截坡上，出其不意，約與敵對柵，然後發火。又遣將張士廉等取間道以兵控臘家城，戒曰：「敵根本在彼，若敗必趨入城。汝等截門，勿縱一騎入。」
二將所部軍行，寂無人聲，又大陰霧，既上嶺，列柵乃發火。金人大駭，倉卒備戰，我軍已畢列。游騎有聞金帥以馬捶敲鐙者，曰：「吾事敗矣！」
我軍氣益振，璘策迪布祿有謀，必謂我趨戰欲速，不肯徑出。呼珊恃其百戰百勝，與迪布祿異議，宜可挑取。已而遣輕兵嘗敵，果見呼珊勒兵而出，與我軍合，鏖擊數十，更休迭戰。敵及三陳，戰急，大將有請曰：「敵居高臨下，我戰地不利，宜少就平曠以致其師，宜可勝。」璘叱曰：「如此，則我走，敵遂勝矣。敵已潰，毋自怯。」璘輕裘駐馬陳前，麾軍亟戰。軍皆殊死鬥。金人大敗，遁去，騎兵追襲，斬首六百三十，生擒七百人。
騎將楊萬，膂力過人，生擒一千戶詣璘。璘曰：「萬可斬也，戰方急，豈可得一人而遽返邪！」萬投千戶於地，倉遽復上馬入陳。
騎將馬廣者，所部號八字軍，察敵將潰，越陳挑逐，既而大靡，俘馘人馬數千，敵兵降者萬餘人。璘悉釋之，聽其自便。
金殘兵果趨城走。張士廉違節制後期，二帥僅以身入城。
翌日，第賞，馬廣獨不及，反將誅之，曰：「此違約束，輕犯令者也。」
呼珊入城，率餘兵拒守。璘圍之。
戊午，劉光遠、曹勳辭於內殿，遂命持金帥報書以行。
癸亥，言者請令有官人銓試，並兼習兩場。故事，銓試有官人分五場：曰經義，曰詩賦，曰時義，曰斷案，曰律義；願試一場者聽。議者謂「試之以經義、詩賦、時義者，欲使之通古今；試之以《刑統》義、斷案者，欲使之明法令。宜令二者各兼一場，庶使人人明古今，通法令，而無一偏之失。」事下吏部，乃命任子如所請。
右軍都統制吳璘自臘家城班師。
初，金統軍呼珊在城中，璘急攻之。城且破，朝廷以驛書命璘，遂歸。宣撫副使胡世將聞之，歎曰：「何不降金字牌，且來世將處！」
即日，世將以金人之俘三千人獻於行在，命利州路轉運判官郭游卿，就俘獲中以聲音容貌驗得女真四百五十人，同日斬於嘉陵江上，斂其屍以為京觀；餘皆涅其面，於界上放還。敵氣大沮。
涇原經略使秦弼，以策應不及，致失呼珊，遂罷兵柄。
是日，武顯大夫、西和州巡檢元成，與金人戰，死之。
時宣撫司命成以所部牽制熙河敵兵，行至鞏州，與敵遇，自度必死，南向而哭曰：「長於行陳，死於兵戎，竟不得見吾君矣！」遂自刎而死。
商州管內安撫使邵隆，及金知虢州賈澤戰，敗之，復虢州。
是秋，金境多蝗。
冬，十月，戊辰，川陝宣撫司都統制楊政，及金萬戶通檢戰於寶雞，敗之。
時通檢屯渭北，政欲攻拔其城。是日，黎明，通檢將精兵萬眾出戰，政鼓勇士鏖戰縣旁，至日晡，五十餘合，勢未分。政遣裨將騎突出陳後山上，持幟以招，陽為麾軍。金人望見，大呼曰：「伏發矣！」乃驚而潰，政乘勢掩殺，通檢至城門而橋已絕，乃擒之。
己巳，劉光遠等至金軍。乙亥，金宗弼遣劉光遠等還。
宗弼之入侵也，首破泗、楚二郡，樞密使張俊在鎮江，遣其侄統制官子蓋以輕兵屯維揚、盱眙之間，伺敵進止。俊不以兵渡江，恐妨和議，謂人曰：「南北將和，敵謂吾怠，欲攄柘皋之忿爾。勿與交鋒，則敵當自退。」
時右諫議大夫、知鎮江府、沿江安撫使劉子羽建議清野，盡徙淮南人於鎮江。民兵雜居，子羽撫以恩信，無敢相侵擾者，境內貼然。
既而金兵久不至，俊以問子羽，子羽曰：「此敵異時入侵，飄如風雨，今更遲回，是必有他意。」至是宗弼遣光遠等還報，大略言當遣尊官右職、名望夙著者持節而來，蓋金欲速和故也。
戊寅，宗正丞邵大受言：「宗正舊有四書：日《玉牒》，曰《仙源積慶圖》，曰《宗籓慶系錄》，曰《宗枝屬籍》。建炎南渡，寺官失職，舉四書而逸於江滸。陛下比命重修《仙源慶系屬籍總要》，乃合三者而一之，固無愧於昔。獨《玉牒》未修，望詔有司討論一書，以備中興之盛典。」從之。
少保、醴泉觀使岳飛，下大理寺。
先是樞密使張俊言張憲謀反，行府已有供到文狀，左僕射秦檜乘此欲誅飛，乃送飛父子於大理獄，命御史中丞何鑄、大理卿周三畏鞫之。
乙酉，虛恨蠻王曆階詣喜州乞降。
曆階既犯邊，獲寨將茹大猷以去。提刑司調兵防扼，所費不貲，連年不能討，大猷因以利啖之。去年春，歷階款塞求降，不許，至是復申前請。守臣邵博言於宣撫司，以便宜補曆階進武校尉，令還大猷等，且遺以色帶、茶、彩，命王士安往促之。曆階遣其子阿帕、蠻將軍葉遇等送大猷歸，州令右宣校郎、知峨眉縣梁端即境上恩斯神祠折箭歃血，與盟而去。曆階歸，其出沒鈔掠如故。
癸巳，揚武翊運功臣、太保、樞密使、英國公韓世忠罷，為橫海、武甯、安化軍節度使，充醴泉觀使，奉朝請，進封福國公。
世忠不以和議為然，由是為秦檜所抑。至是魏良臣等復行，世忠乃諫，以為：「中原士民，迫不得已淪於域外，其間豪傑，莫不延頸以俟吊伐。若自此與和，日月侵尋，人情銷弱，國勢委靡，誰復振乎？」又乞俟北使之來，與之面議，優詔不許。世忠再上章，力陳秦檜誤國，詞意剴切，檜由是深怨世忠。言者因奏其罪，上留章不出。世忠亦懼檜陰謀，乃力求閑退，遂有是命。世忠自此杜門謝客，絕口不言兵，時跨驢攜酒，從一二童奴遊西湖以自樂，平時將佐罕得見其面雲。
是月，金人破濠州。
商州安撫使邵隆及金人所命知陝州鄭賦戰，克之，復陝州。
起復川陝宣撫使胡世將，圖上右護軍都統制吳璘剡灣克捷之狀，且言：「臣詢究眾論，皆謂璘此戰比和尚原、殺金坪，論以主客之勢，險易之形，功力數倍。據捉到蕃人供，金國中稱璘有『勇似其兄』之語。臣猥以書生，誤膺重寄，上賴朝廷指授，璘等為國宣力，川陝用兵以來，未有如此之勝，望優與遷擢，以為盡忠許國之勸。」又奏：「本司都統制楊政，焚蕩敵寨十餘處，親率勝兵與薩裡幹迎敵，敵眾敗去，致不敢並力熙、秦；樞密院都統制郭浩，於陝、虢等處攻卻敵寨，並皆獲捷，牽制敵軍，不致並力秦、鳳；並乞優異推恩。」乃賜璘等詔書獎諭，賜世將黃金二百兩，茶藥有差。
初，三將之並出也，璘復秦州，捷剡灣；政下隴州，破岐下諸屯；浩取華、同二州，入陝府，有破竹之勢。世將亦遣要約陝西、河東忠義首領數十，願為內應。而朝廷與金約和，秦、晉之人珠惜之。三將歸，解嚴，第功，於是統制官姚仲、王彥、向起各落階官，仲、彥為華、虢兩州觀察使，起為邵州防禦使。
十一月，辛丑，金都元帥宗弼遣魏良臣等還，許以淮水為果，歲幣銀、帛各二十五萬匹、兩；又欲割唐、鄧二州。因遣其行台戶部侍郎蕭毅、翰林待制、同知制誥邢具瞻審定可否。
先是有舉人獻策於宗弼者，宗弼用之，於盱眙、龜山造舟為梁，引兵深入，東過臨淮，南至六合，西臨招信，晝夜不絕。至是軍食不斷，士皆饑苦，宗弼乃遣毅等與良臣偕來焉。
壬寅，詔以四立日就行在權宜設位，祭五福太乙。
乙巳，詔吏部侍郎魏良臣就充接伴使，以金使蕭毅已過界也。
毅等過江，揭旗於舟，大書「江南撫諭」。右朝散大夫、知鎮江府劉子羽見之，怒，夜，以他旗易之。翌日，良臣見旗有異，大懼，乃索之，且以脅子羽，子羽曰：「吾為守臣，朝論無所預。然揭此於吾之境，則吾有死而已。」請不已，出境，乃還之。
丁未，光山軍節度使、開府儀同三司、判大宗正事、齊安郡王士祇，提舉西京嵩山崇福宮。
士祇數言事，秦檜患之。岳飛之下吏也。士祇草奏欲救之，語泄。檜乃使言者論：「頃岳飛進兵於陳、蔡之間，乃密通書於士祇，敘其悃愊，蹤跡詭秘。范同頃為浙東憲，與士祇通家往還，或以他故數日不克見，則必遣其屬邵大受往傳導言語，窺伺國論。士祇身為近屬，在外則結交將帥，在內則結交執政，事有切於聖躬，望罷其宗師職事，庶幾助成中興之業。」故有是命。仍令刑部檢會宗室戚裡不得出謁接見賓客條法，申嚴行下。
己酉，金稽古閣火。
壬子，金審議使、行台戶部兼工部侍郎蕭毅、翰林待制、同知制誥邢具瞻等入見。毅等至館，帝命工部侍郎莫將館伴。
時殿陛之儀，議猶未決。議者以為兵衛單弱，則非所以隆國體；欲設仗衛，恐駭敵情。秦檜與知閤門事鄭藻謀之，藻請設黃麾仗千五百人於殿廊，蔽以帟幕，班定徹帷，檜然之。自是以為定製。
時秦檜議誓書事，以為：「自古盟會，各出意以為之誓，未有意自彼出，而反覆更易，必欲如其所要者。」帝曰：「朕固知之。然朕有天下而養不及親，徽宗既無及矣，太后年逾六十，日夜痛心。今雖與之立誓，當奏告天地、宗廟、社稷，明言若歸我太后，朕不憚屈己與之和。如其不然，則此要誓，神固不聽，朕亦不憚用兵也。」
乙卯，御史中丞何鑄充端明殿學士、簽書樞密院事，充大金報謝使。右諫議大夫万俟禼試御史中丞，起居郎羅汝楫為右諫議大夫。丁巳，拱衛大夫、利州觀察使、知閤門事曹勳落階官，為容州觀察使，充報謝副使。
何鑄入辭，帝諭鑄委典致詞，事在必濟。又召勳至內殿，諭之曰：「朕北望庭幃，逾十五年，幾於無淚可揮。所以頻遣使指，又屈己奉幣者，皆以此也。竊計天亦默相之。」言已，淚下，左右皆掩泣。帝曰：「汝見金主，以朕意與之言曰：『惟親若族，久賴安存，朕知之矣。然閱歲滋久，為人之子，深不自安。且慈親之在上國，一尋常老人耳，在本國則所系甚重。』往用此意，以天性至誠悅之，彼亦當感動也。」
戊午，金國審議使蕭毅等辭行。時朝廷許割唐、鄧二州，餘以淮水中流為界。毅辭，辭諭曰：「若今歲太后果還，自當謹守誓約；如今歲未也，則誓文為虛設。」
辛酉，特進觀文殿大學士、福建安撫大使兼知福州張浚為檢校少傅、崇信軍節度使，充萬壽觀使，免奉朝請。
秦檜將議和，遣工部員外郎蓋諒因事至閩中，風浚使附其議，當引為樞密使。浚答書，言敵不可縱，和不可成，檜不悅。會浚以母老乞詞，乃有是命。
是月，詔：「大金已遣使通和，令川陝宣撫司照會保守見存疆界，不得出兵生事，招納叛亡。」
十二月，癸酉，試尚書工部侍郎莫將權本部尚書，往唐、鄧州分畫地界。
先是詔刑部侍郎周聿充京西路分畫地界官，應幹措置，樞密都承旨鄭剛中充陝西路分畫地界官，應幹措置，委川陝宣撫司照南北誓書文字，子細分畫，不得差錯生事，至是又遣將焉。
乙亥，簽書樞密院事、充大金報謝使何鑄等至軍前，金都元帥宗弼遣鑄往會寧，且以書來索北人之在南者，因趣割陝西餘地。
是日，遣莫將、周聿往割唐、鄧，又命鄭剛中分畫陝西，以劉豫、吳玠元管地界為准。
癸巳，岳飛賜死於大理寺。
飛既屬獄，何鑄以中執法與大理卿周三畏同鞫之。飛久不伏，因不食，求死，命其子閤門祗候雷視之。至是万俟禼入台月餘，獄遂上。及聚斷，大理寺丞李若朴、何彥猷言飛不應死，眾不從。於是飛以眾證，坐嘗自言己與太祖以三十歲除節度使，為指斥乘輿，情理切害，及敵侵淮西，前後受親劄十三次，不即策應，為擁兵逗留，當斬；閬州觀察使、御前前軍統制權副都統制張憲，坐收飛、雲書，謀以襄陽叛，當絞；飛長子左武大夫、忠州防禦使、提舉醴泉觀雲，坐與憲書，稱「可與得心腹兵官商議」，為傳報朝廷機密事，當追一官，罰金。詔飛賜死，命領殿前都指揮使職事楊沂中蒞其刑，誅憲、雲於都市。參議官、直秘閣於鵬，除名，送萬安軍，右朝散郎孫革，送潯州，並編管；仍籍其貲，流家屬於嶺南。天下冤之。飛死，年三十九。
初，獄之成也，太傅、醴泉觀使韓世忠不平，以問秦檜，檜曰：「飛子雲與憲書雖不明，其事體莫須有。」世忠怫然曰：「莫須有』三字，何以使人甘心！」固爭之，不聽。
飛事親至孝，家無姬侍。吳玠素服飛，願與交歡，飾名姝遺之，飛曰：「主上宵旰，甯大將安樂時耶！」卻不受。玠大嘆服。或問：「天下何時太平？」飛曰：「文臣不愛錢，武臣不惜死，天下太平矣。」師每休舍，課將士注坡跳壕，皆重鎧以習之。卒有取民麻一縷以束芻者，立斬以徇。卒夜宿，民開門願納，無敢入者，軍號「凍死不拆屋，餓死不擄掠」。卒有疾，親為調藥。諸將遠戍，飛妻問勞其家，死事者，哭之而育其孤。有頒犒，均給軍吏，秋毫無犯。善以少擊眾。凡有所舉，盡召諸統制，謀定而後戰，故所向克捷。猝遇敵不動。故敵為之語曰：「撼山易，撼岳家軍難。」張俊嘗問用兵之術，飛曰：「仁、信、智、勇、嚴、闕一不可。」每調軍食，必蹙額曰：「東南民力竭矣！」好賢禮士，雅歌投壺，恂恂如儒生。每辭官，必曰：「將士效力，飛何功之有！」然忠憤激烈，議論不挫於人，卒以此得禍。
時上下以和議得成為幸，淵聖在金，鮮有厝意者。金主詔以天水郡公趙桓乞本品俸，令有司賙濟之。
金尚書左丞完顏勖奉詔訪祖宗遺事。勖採摭遺言舊事，自始祖以下十帝，綜為三卷，凡部族曰某部，復曰某水之某，又曰某鄉、某村以別識之。凡與契丹往來及征伐諸部，其間詐謀詭計，一無所隱，事有詳有略，鹹得其實。書成，進入，金主焚香立受之，賞齎有差。旋詔左丞勖暨平章政事奕，職俸外別給二品親王俸傔。舊制，皇兄弟、皇子為親王，給二品俸。宗室封一字王者，給三品俸。勖等別給親王俸，皆異數也。
徽猷閣待制洪皓，在燕山密奏：「敵已厭兵，勢不能久；異時攜婦隨軍，今不復攜矣。朝廷不知虛實，卑詞厚幣，未有成約，不若乘勝追擊，以復故疆，報世仇。張浚名動殊方，可惜置之散地。」並問李綱、趙鼎安否，又言將帥中唯岳飛為金人所畏；胡銓封事，其地有之，彼亦知中國有人。

