
夏，四月，戊申朔，宰相朱勝非等言：「臣等召苗傅、劉正彥等到都堂，諭以今國家多事，干戈未弭，當急防秋之計，睿聖皇帝宜還尊位、總萬機，苗傅等一皆聽從。」太后詔曰：「甚契吾心，可依所請。」勝非乃率百官上第一表，請上還宮，詔不允。太后內出劄與帝曰：「今日朔日，宜入見禁中。」帝奏曰：「 臣疾作，已奉表起居，容臣望日趨詣。」太后又詔曰：「嗣君沖幼，強敵未甯，事尤急於防秋，理難安於垂箔。臣僚懇請，不可重違，宜復禦朝，以安中外。」百官再上奏，帝答以：「太后垂簾，當共圖國事；不然，不敢獨當。」太后詔許之。百官三表畢，時已巳刻，上始御殿，百官起居。帝猶未肯入內，勝非再請，遂就西廊，搢笏，掖帝乘馬還行宮，都人夾道焚香，眾情大悅。
帝及太后同御前殿，垂簾，下詔曰：「朕顧德弗類，遭時多艱，永惟責躬避位之因，專為講好息民之計。今露章狎至，復辟為期，朕惟東朝有垂簾保佑之勞，元子有踐阼纂承之託，太后宜上尊號曰隆祐皇太后，嗣君宜立為皇太子。所有三月六日赦書應幹恩賞等事，令有司疾速施行。」
是日，呂頤浩、張浚次秀州，韓世忠以下出郊迓之。頤浩謂諸將曰：「國家艱危，君父廢辱，一行將佐，力圖興復。今幸已反正，而賊猶握兵，包藏奸謀，事若不濟，必反以惡名加我，諸公勉之，漢翟義、唐徐敬業之事，可為戒也。」
己酉，帝與太后垂簾聽政。初，太后即欲撤簾，日高猶不出。帝令朱勝非陳請，勝非言：「當先降詔。」於是暫出御殿。後曰：「官家既還內，吾便不當出。」遂詔以四日撤簾。
張浚除中大夫、知樞密院事。浚時年三十三，國朝執政，自寇淮以後，未有如浚之年少者。
是日，呂頤浩、張浚次臨平。苗翊、馬柔吉以重兵負山阻河，為陳於中流，植木為鹿角，以便行舟，翊以旗招世忠出戰。始，世忠以劉寶軍非所部，乃悉收其家屬詣軍；將戰，世忠艤家屬舟於岸下，率將士當前力戰，張俊次之，劉光世又次之。軍小卻，世忠叱其將馬彥溥揮兵以進。塗濘，騎不得騁，世忠下馬持予突前，令其將士曰：「今日各以死報國，若面不帶幾箭者，必斬之！」頤浩在中軍，被甲立水次，出入行伍間督戰。翊等敗走，傅、正彥遣兵授之，不能進。
頤浩等進兵北關。傅、正彥見帝，請設盟誓，兩不相害，帝賜金勞遣。傅、正彥退詣都堂，趣賜鐵券，勝非命所屬檢詳故事，如法製造。是夕，傅、正彥引精兵二千人，開湧金門以出，命其徒所在縱火；遇大雨，火不能起，遂遁。夜，尚書省檄諸道捕傅等。
世忠、俊，光世馳入城，至行宮門。世忠欲入，其下張介曰：「不可，雖聞二賊已去，尚未可知。」其閽者以聞，上步至宮門，握世忠手慟哭。光世、俊繼至，並見於內殿，上嘉勞久之。
辛亥，皇太后撤簾。
呂頤浩、張浚引勤王兵入城，都人夾道聳觀，或以手加額。頤浩、浚與諸將見勝非於殿廬，因求對，閤門白：「故事，無與宰執同對者。」勝非曰：「呂樞密固可隨班，然亦須降旨免見，餘人則不知也。」
是日，平寇左將軍韓世忠手執工部侍郎王世修以屬吏，並拘其妻子，詔制置使劉光世鞫其始謀以聞。
苗傅犯富陽，遣統制官喬仲福追擊之。
壬子，帝初御殿受朝。
知樞密院事張浚等言：「逆臣苗傅、劉正彥引兵遁走，請行下諸州，生擒傅、正彥者，白身除觀察使，不願就者賞錢十萬緡，斬首者依此。搏獲王鈞甫、馬柔吉、張逵、苗瑀、苗翊，並轉七官。其餘官兵、將校，並與放罪，一切不問。仍降黃榜曉諭。」從之。
詔：「前日皇太子嗣位赦文內，優賞諸軍，改作復辟優賞，餘不行。」
是日，執政奏事畢，朱勝非乞罷，帝未許，勝非曰：「臣若不去，人必以為有所壅蔽。臣去之後，公議乃見。」帝問可代者，勝非曰：「以時事言，須呂頤浩、張浚。」帝曰：「二人孰優？」勝非曰：「頤浩練事而粗暴，浚喜事而疏淺。」帝曰：「人俱輕浚太少年。」勝非曰：「臣向日蘇州被召，軍旅錢穀，悉以付浚。後來勤王事力皆出於此，浚實主之。」
勝非拜辭，將退，帝曰：「即令更押卿赴都堂，令劉光世、韓世忠、張俊等皆參堂，以正朝廷之體。」勝非曰：「臣聞唐李晟平朱泚之亂，奏云：『謹已肅清宮禁，祗奉寢園。』當時寇汙宮禁，晟擊出之，故云肅清。今陛下還宮已數日，將士直突呼叫，入至殿門，誠為不知理道。」
勝非退，見光世已下於都堂，世忠曰：「金人固難敵，若苗傅，但有少許漢兒，何足畏者！」勝非曰：「請太尉速追討，毋令過江。」
癸丑，尚書右僕射兼中書侍郎兼御營使朱勝非，罷為觀文殿大學士、知洪州，從所請也。勝非在相位凡三十三日。
資政殿學士、大中大夫、同簽書樞密院事呂頤浩遷宣奉大夫、守尚書右僕射兼中書侍郎兼御營使，端明殿學士、同簽書樞密院事李邴守尚書右丞，端明殿學士、同簽書樞密事鄭進簽書樞密院事。
監察御史陳戩鞫王世修於軍中，具伏同苗傅等謀亂狀，詔斬於市。
苗傅犯桐廬縣。
起復定國軍承宣使、帶禦器械、鄜延路馬步軍總管、御營平寇左將軍韓世忠為武勝軍節度使，充御營左軍都統制；甯武軍承宣使、帶禦器械、秦鳳路馬步軍副總管、御營前軍統制張俊為鎮西軍節度使，充御營右軍都統制；秘閣修撰、知平江府湯東野充徽猷閣待制；朝奉大夫、知常州周杞充右文殿修撰：自餘將佐，咸進官二等。張浚言：「迪功郎呂摭，自城中以蠟書陳二凶反狀；進士呂擢，掌文字有勞。」得旨，摭改京秩，擢命以官。
始，王淵識韓世忠於微時，待之絕等，至是世忠為請地厚葬，經紀其家。久之，詔贈淵開府儀同三司；而康履亦贈官，諡榮節。淵死年五十三。
斬御營中軍統制官、權主管侍衛步軍司公事吳湛。
初，帝見韓世忠，握手語曰：「吳湛最佐逆，尚留朕肘腋，能先除乎？」世忠曰：「此易與耳。」時湛已不能自安，嚴兵為備。世忠詣湛，與語，手摺其中指，遂執以出；門下兵衛驚擾，世忠按劍叱之，無敢動者。詔戮湛於市。以統制官辛永宗為帶禦器械、充御營使司中軍統制。
乙卯，赦天下。舉行仁宗法度，錄用元祐黨籍。嘉祐法有與元豐不同者，賞格聽從重，條約聽從寬。系石刻黨人，並給還元官職及合得恩澤。諸路上供木炭、油、蠟之類，有困民力非急用之物者並罷。天下民庶，許置弓弩，技精者保試推恩。
丙辰，苗傅至白沙渡，所過焚橋梁以遏王師，劉光世遣其前軍統制王德助喬仲福討之。
丁巳，詔：「自崇寧以來，內侍用事，循習至今，理宜痛革。自今內侍不許與主兵官交通、假貸、饋遺及干預朝政；如違，並行軍法。」
苗傅犯壽昌縣，所至掠居人，黥以為軍。
戊午，統制官喬仲福追擊苗傅至梅嶺，與戰，敗之，傅走烏石山。
庚申，尚書右僕射兼中書侍郎呂頤浩改同中書門下平章事，仍兼御營使；尚書右丞李邴參加知政事。
時言者復引司馬光並三省狀，請舉行之，詔侍從、台諫議。御史中丞張守言：「光之所奏，較然可行。若便集眾，徒為紛紛。」頤浩乃請以尚書左右僕射並同中書門下平章事，門下、中書侍郎並為參知政事，尚書左右丞並減罷。自元豐改官制，肇三省，凡軍國事，中書揆而議之，門下審而覆之，尚書承而行之，三省皆不置長官，以左右僕射兼兩省侍郎。二相既分班進呈，自是首相不復與朝廷議論。宣仁後垂簾，大臣覺其不便，始請三省合班奏事，分省治事，歷紹聖至崇寧，皆不能改。議者謂門下相既同進呈公事，則不應自駁已行之命，是東省之職可廢也。及是帝納頤浩等言，始合三省為一，始祖宗之故。
宰相呂頤浩、知樞密院事張浚言：「今天下多事，宜命庶僚各舉內外官及布衣隱士材堪大用之才，擢為輔弼，協濟大功。」詔行在職官各舉所知以聞。
權罷秘書省，廢翰林天文局，並宗正寺歸太常，省太府、司農寺歸戶部，鴻臚、光祿寺、國子監歸禮部，衛尉寺歸兵部，太僕寺歸駕部，少府、將作、軍器監歸工部，皆以軍興並省也。
秘書少監方誾罷為秘閣修撰、知台州，其餘丞、郎、著作、正字十餘人，皆出守或奉祠而去。於是館、學、寺、監盡廢，士人外召而至者，率以尚書郎處之，郎選始輕矣。
減尚書六曹吏，自主事至守當官凡四等，定為九百二十人。吏部七司，三百五十九；戶部五司，二百八十八；禮部四司，五十六；兵部四司，一百三十五；刑部四司，六十三；工部四司，一十九；其分案總為一百七十有三。
苗傅犯衢州，守臣胡唐老據城拒之。大雨雹，城上夭石俱發，不克攻，遂引去。
辛酉，武泰軍節度使、知大宗正事仲綜，請自江甯府移司虔州，許之。未幾，仲綜薨，追封平原郡王。
癸亥，喬仲福、王德至衢州。
丙寅，詔：「諸路靖勝軍並撥隸御營右軍都統制張浚。」
苗傅犯常山縣。
丁卯，帝發杭州，留簽書樞密院事鄭衛皇太后。
丁卯，御營左軍都統制韓世忠請身往討賊。以世忠為江浙制置使，自衢、信追擊之。世忠入辭，請曰：「臣當撲滅二賊，未審聖意欲生得之耶，或函首以獻也？」帝曰：「殺之足矣。」世忠曰：「臣誓生致之，顯戮都市，為宗社刷恥。」時衛士宋金剛、張小眼者，號有膂力，世忠乞以行，欲使護俘來上。帝壯之，酌巨觥以餞世忠。
戊辰，苗傅犯玉山縣。
辛未，苗傅屯沙奚鎮，統制官喬仲福、王德乘間入信州。會統制官巨師古自江東討賊還，與仲福會，傅未至信州十里，聞官軍在彼，遂還屯衢、信之間。
壬申，立皇子檢校少保、集慶軍節度使魏國公帟為皇太子。
丙子，初定兩省吏額，自錄事至守當官分五等，凡二百三十八人。中書省六分，門下省四分；其分房十有四，大凡六房外，又有制敕庫及班簿、章奏、知雜、催驅、開拆、賞功等房，而刑房分上下，諸吏守闕者百五十人，其餘為正額。
丁丑，初定尚為省自都事而下凡二百二十四，其間守闕如兩省之數，分房十、自吏、戶、工、刑之外，有監印、奏鈔、知雜、開拆等房及制敕庫，後又增催驅三省、催驅六曹、御史刑、封樁戶、營田工等房，通舊為十有五。
是月，御營平寇前將軍范瓊自壽春渡淮，遣卒五人之廬州，從安撫使胡舜陟責贍軍錢帛，舜陟執殺之，遣一騎還報，諭之曰：「將軍受命北討，今棄而南，自為寇，吾豈竭生靈膏血以為汝資！宜急去，不然，將厲兵與將軍周旋於城下，必盡殺乃止！」瓊乃止。舜陟又檄諸郡勿給其糧，瓊遂自光、蘄渡江，引兵之洪州屯駐。
五月，戊寅朔，帝次常州。詔知樞密院事兼御營副使張浚為宣撫處置使，以川、陝、京西、湖南、湖北路為所部。
初，上問浚以方今大計，浚請身任陝、蜀之事，置司秦、川，而別委大臣與韓世忠鎮淮東，令呂頤浩扈駕來武昌，張俊、劉光世從行，庶與秦、川首尾相應，帝然之。監登聞檢院汪若海亦曰：「天下若常山蛇勢，秦、蜀為首，東南為尾，中原為脊；將圖恢復，必在川、陝。」議遂決。始，除浚招討使，左司員外郎兼權中書舍人李正民言：「川、陝吾境，不當以招討名，請用唐裴度故事。」帝是其言，浚乃改命。帝許浚便宜黜陟，親作詔賜之。
右司諫袁植言：「前宰相黃潛善、汪伯彥，國之奸賊，其罪不在王黼、蔡攸之下，且怙寵擅權，蔽賢嫉能，登相府曾未逾年，三分天下幾失其二。釋而不誅，奈宗廟社稷何！望檻送二人，斬之都市，以崇國體。」詔責授鎮東軍節度副使、英州安置黃潛善降充江州團練副使，責授秘書少監、永州居住汪伯彥降充寧遠軍節度副使，並即其州安置。
韓世忠引兵發杭州。
庚辰，江、浙制置使周望引兵至衢州，而苗傅與其徒犯江山縣。傅之行也，常以王鈞甫、馬柔吉將赤心隊為先鋒，去大軍十里而屯。時帝命諸將，以罪止傅兄弟及劉正彥、鈞甫、柔吉、張逵，餘皆罔治。赤心軍士聞詔寬大，乃叛傅，鈞甫遂焚河梁以斷其路，率赤心之眾降於望。望使人受降書，未成，其前軍統領、右武大夫、歸州防禦使張翼等七人，謂鈞甫反覆，斬鈞甫及柔吉首以降，賊黨大懼。詔以翼為翊衛大夫、溫州觀察使，諸將趙秉淵、楊忠憫，歸朝官趙棫、趙休，並進三官，仍以棫、休為直秘閣。秉淵，易縣人，宣和末，殺契丹廋軍，以城來降。忠憫，其先榆次人也。
苗傅等聞韓世忠且至，遂引後趨信州。世忠聞之，恐其滋蔓閩、廣，乃自浦城捷出以邀之。
辛巳，帝次鎮江府。翰林學士滕康請命有司祭陳東之墓，御筆令守臣並張愨致祭。帝諭執政，以愨古之遺直，東忠諫而死，皆厚恤其家焉。
乙酉，帝至江寧府，駐神霄宮，改江寧府為建康府。
起復朝散郎洪晧為徽猷閣待制、假禮部尚書、充大金通問使。
初，議遣人使金，張浚因薦晧；呂頤浩召與語，大悅。俄詔賜對，時晧方墨衰絰，頤浩脫巾衣服之。既對，帝以國步艱難，兩宮遠狩為憂。晧極言：「 天道好還，金人安能久據中土！此正《春秋》邲、鄢之役，天其或者警晉訓楚也。」帝悅，晉晧五官，擢待制，而以武功郎龔璹為右武大夫、假明州觀察使，副之。
帝遣左副元帥宗翰書，稱：「宋康王構謹致書元帥閤下：願用正朔，比於籓臣。」上令晧與宰執議國書，晧欲有所易，頤浩不樂，遂罷遷官之命。
潰卒朱海，有眾數千人，入定遠縣界，知縣事魏孝友率兵至永康鎮，迓海請戰，海曰：「我假道而過，秋毫不敢犯，尚何與公戰乎！」孝友不從，以兵擊之。海怒，與戰，民兵皆潰。海執孝友至縣，殺之。
苗傅寇浦城縣。時御營副使司前軍統制王德，既殺江、浙制置司裨將陳彥章，欲與制置使韓世忠戰，世忠曰：「苗、劉未平，若與之戰，乃是更生一敵，不如避之。」
夜，世忠將至浦城北十里，與傅、正彥遇於渙梁驛。正彥屯溪北，傅屯溪南，跨溪據險設伏，相約為應。世忠率諸軍力戰，驍將李忠信、趙竭節恃勇陷陳，右軍統制官馬彥溥馳救，死之。賊乘勝至中軍，世忠瞋目大呼，挺矛而入，正彥望見，失聲曰：「吾以為王德，乃韓將軍也！」正彥少卻，世忠揮兵以進。正彥墜馬，世忠生擒之，盡得其金帛子女。傅棄軍遁去。苗瑀收餘卒得千六百人，進破劍川縣，又犯虔州。事聞，再贈彥溥武成軍節度使，諡忠壯。
先是朝散郎劉晏在正彥軍中，傅使統赤心隊，晏謂其部曲曰：「吾豈從逆黨反者邪！韓制使來，吾濟事矣。」遂率眾歸世忠。浦城之戰，世忠以晏騎六百為疑兵於浦山之陽，賊見，大駭。晏以所部力戰，世忠上其功，遷一官。
初，薛慶據高郵，兵至數萬人，附者日眾。知樞密院事張浚聞慶等無所系屬，欲親往招之。浚既渡江，靳賽以兵降。戊子，至高郵，入慶壘，從者不滿百人。浚出榜示以朝廷恩意，慶遂感悅歸服。
己亥，都省言：「自軍興以來，天下多事，四方文移增倍。前日宰執疲耗於案牘，而邊防軍政所當急者，反致稽緩。此無它，中書別無屬官故也。請用熙寧故事，復置中書、門下省檢正官二員，分書六房事，省左右郎官二員。」從之。
是日，苗翊率眾出降，未解甲，復從其將孟皋計，欲遁之溫、台。裨將江池聞之，殺皋，擒翊，降於制置使周望，其眾皆解甲。
有舉子程妥者，崇安人，時在傅軍為傅謀，與苗瑀、張逵收餘兵入崇安縣，統制官喬仲福、王德共追之，盡降其眾。傅夜脫身去，變姓名為商人，與其愛將張政亡之建陽縣，土豪承節郎詹標覺而邀之，留連數日。政知不免，密告標曰：「此苗傅也。」標執以告南劍州同巡檢呂熙，以赴福建提點刑獄公事林杞，杞恐政分其功，與熙謀，使護兵殺政崇安境上，自以傅追世忠授之，遂檻赴行在。
辛丑，張浚自高郵至行在。復以浚知樞密院事。
先是浚入薛慶軍，人傳事有不測，淮南招撫使王侄即以兵渡江。會薛慶既得厚賞，從其黨王存計，亟以兵衛浚而出。帝聞之，即日趣浚歸，浚辭曰：「 高郵之行，徒仗忠信，雖不至如所傳聞，然身為大臣，輕動損威，罪莫甚焉。」詔不允，以慶守高郵軍。帝親書御製《中和堂詩》賜浚曰：「願同越勾踐，焦思先吾身。」卒章曰：「高風動君子，屬意種蠡臣。」
是行也，御營使司主管機宜文字、承直郎任貺，至高郵遇賊，墜馬死，命以銀帛賜其家，錄其子仲全為忠州文學。
丁未，尚書省請以江、池、饒、信州為江州路，建康府、太平、宣、徽州、廣德軍為建康府路，並以守臣充安撫制置使，其江州守臣，更不帶江東、湖北字入銜；從之。
六月，戊申朔，升盱眙縣為盱眙軍。
徽猷閣待制洪晧奉使至淮南，邀宿、泗州都大捉殺使李成以兵護送。而成方與遙郡防禦使耿堅共圍楚州，責通判權州事賈敦詩，謂其降敵。堅，河北人，初以義兵保護鄉井，既而率所部南來，至襲慶府與成會，及是俱在淮東。晧先以書抵成，成曰：「汴涸，虹有紅巾，非五千騎不可往，軍食絕，不克如命。」晧聞堅可撼，陰遣說之曰：「君越數千里赴國家急，山陽縱有罪，當稟於朝。今擅興兵，名勤王，實作賊耳。」堅意動，遂強成斂兵。晧行至泗境，諜報有迎騎介而來，晧復還，且上疏言：「李成以朝廷不恤之而稽饋餉，有引眾納命建康之語。今靳賽據揚州，薛慶據高郵，萬一三叛連衡，何以待之！此含垢之時，宜遣辯士諭意，優進其秩，畀以京口綱運，如晉待王敦可也。」帝遂遣閤門宣贊舍人賀子儀撫諭成，給米五萬斛。呂頤浩亦為書遺成，言：「左右欲圖王圖霸，須有天命。若無天命，雖以項羽之強，終必滅亡。」頤浩怒皓不先白己，乃奏其稽留生事，貶秩二等，皓遂轉由滁陽以行。耿堅後亦為李成所並。
己酉，帝以久雨不止，諭輔臣，恐下有陰謀或人怨所致，於是呂頤浩、張浚皆謝罪求去。帝曰：「宰執豈可容易去位！來日可召郎官以上赴都堂言闕政。」
御史中丞張守上言：「陛下罪己之詔數下矣，而天未悔禍，實有所未至爾。儻能應天以實不以文，則安知譴告警懼，非誘掖陛下以啟中興之業乎！」先是守嘗進修德之說，疏凡三上，且曰：「願陛下處宮室之安，則思二帝、母后氈廬毳幕之居；享膳羞之奉，則思二帝、母后亶肉酪漿之味；服細爰之衣，則思二帝、母后窮邊絕塞之寒苦；操予奪之柄，則思二帝、母后語言、動作受制於人；享嬪御之適，則思二帝、母后誰為之使令；對臣下之朝，則思二帝、母后誰為之尊禮。要如舜之兢業，湯之危懼，大禹之菲惡，文、武之憂勤，聖心不倦，盛德日隆，而天不之助順者，萬無是理也。」及是又申言之，且曰：「天時人事，至此極矣，陛下睹今日之勢與去年孰愈？而朝廷之措置施設，與前日未始異也。俟其如維揚之變而後言之，則雖斥逐大臣，無救於禍。漢世災異策免三公，今位宰相者雖有勳績，然其才可以辦一職而識不足以幹萬機，願更擇文武全才海內所共推者擢任之。」
中書舍人季陵言：「金人累歲南侵，生靈塗炭，城邑丘墟，怨氣所積，災異之來，固不足怪。惟先格王正厥事，則在我者其可忽耶！臣觀廟堂之上無擅命之人，惟將帥之權太盛；宮閫之內無女謁之私，惟宦寺之習未革。今將帥位高身貴，家溫祿厚，擁兵自衛，浸成跋扈之風。去年禦敵，嘗遣王淵，桀驁不行；改命范瓊，心懷怏怏。苗、劉二賊乘間竊發，豈一朝一夕之故哉！逮勤王之師一至錢塘，拘占房舍，攘奪舟船，淩轢官吏，侵漁百姓，恃功益驕，莫敢誰何，此將帥之權太盛也。宦寺撓權，為日固久，不幸維揚大臣暗於事機，渡江之初，得以自衒，竊弄威柄，有輕外朝之心，上下共憤，卒碎賊手，亦可以戒矣。比聞藍珪之流，復有召命，黨與相賀，氣焰益張，眾召僧徒，廣設齋會，以追薦錢塘之被害者，行路見之，疑其復用，莫不切齒，此宦寺之習未革也。自古天子之出，必載廟主而行，示有尊也。前日南渡，事出倉卒，有司迎奉，不能如禮。既至錢塘，置太廟於道宮而薦享有闕，留神御於河滸而安奉後時，行路之人，見者流涕。今茲駐蹕，又幾月矣，未聞下款謁之詔，慰在天之靈，《洪範》不肅之咎，臣意宗廟當之。比年盜賊殺戮長吏，如刲孤豚，殘虐百姓，如刈草艾，朝廷苟且，例許招安，未幾再叛，反墮賊計。元兇之罪罔獲，忠臣之憤不雪，赤子之冤未報，不謀之咎，臣意盜賊當之。昨太母臨朝，奸臣馬擴上疏，謂上策入蜀，中策都武昌，下策都江甯，臣常詰之，第言『天子必憚遠涉，由下引之以及中，由中引之以及上。』此奸謀也。擴乃西人，知關陝殘破，不可以遽往，欲先幸蜀以便私耳。側聞道路之言，謂鑾輿不久居此，人情皇皇，未知死所，立賞禁止，終莫之信。雖自臆度，決無是事，萬一有之，不幾於狂乎？《洪範》常雨之證，恐或由此。自軍興以來，既結保甲，又改巡社，既招弓手，又募民兵，追呼急於星火，割剝侵於肌膚，民力竭矣，而猶求焉，不幾於急乎？《洪範》常寒之證，恐或由此。且陽為德，陰為刑，常雨常寒，陰道太盛，陛下正當修德以應天。能制將帥，乃德之剛，能抑宦寺，乃德之正。事宗廟以孝，禁盜賊以義，謀國以智，安民以仁，如此行之，則人心悅而天意得矣。」帝嘉納之。
司勳員外郎趙鼎言：「自熙寧間王安石用事，肆為紛更，祖宗之法掃地而生民始病。至崇甯初，蔡京託名紹述，盡祖安石之政以致大患。今安石猶配饗廟庭，而京之黨未族，臣謂時政之闕，無大於此，何以收人心而召和氣哉！」帝納其言，遂罷安石配享神宗廟庭。靖康初，廷臣有請罷安石配饗者，爭議紛然，至是始決。
乙卯，詔：「軍興以來忠義死節之家，令中書省、樞密院籍記姓名，優加存恤，訪其子孫，量材錄用。」
丙辰，詔：「諸路監司、郡守，遇朔望率見任官望拜二聖。」
是日，苗傅後軍部將韓雋犯光澤縣，陷之。
傅之敗也，雋以兵六百趣邵武軍，守臣朝散大夫張毣先期遁去。雋入城，焚掠皆盡，遂引兵趨建昌軍。官吏軍民皆欲逃去，守臣方昭以六十口為質，揭榜通衢：「敢言去者，以軍法從事！」率眾嬰城，親督守備。雋攻圍之，凡六晝夜，昭鼓眾益厲。賊死者十三四，一夕，遁去。雋既陷臨川，又攻湖口縣，遂渡江至蘄州，守臣中大夫王甡與官吏皆逃去。雋引兵欲依楊進於京西，道為王善、張用所邀，且聞進死，乃還居黃陂境上。會劉光世駐軍江州，遣人招雋，雋往見光世，光世命還屯蘄州，因更名世清，號小韓。尋詔世清添差蘄州兵馬鈐轄。
戊午，命江、浙、淮南開畎瀦水，以限戎馬。
庚申，隆祐皇太后至建康，帝率群臣迎於郊外。徽猷閣待制、知平江府湯東野扈太母至行在，遂以東野試尚書戶部侍郎，張浚奏以東野兼宣撫司參贊軍事。東野建言：「欲圖中興，當先守關中，據形勝以固根本。」
辛酉，帝手詔以四事自責：一曰昧經邦之遠圖，二曰乏戡難之大略，三曰無綏人之德，四曰失馭臣之柄。仍命出榜朝堂，遍諭天下，使知朕悔過之意。
丁卯，右司諫袁植罷。
初，植請再貶汪伯彥而誅黃潛善及失守者權邦彥、朱琳等九人，帝曰：「渡江之役，朕方念舊責己，豈可盡歸罪大臣！植乃朕親擢，雖敢言，然導朕以殺人，此非善事。」呂頤浩曰：「聖朝弼臣，罪雖大止貶嶺外，故盛德可以祈天永命。植發此念，已傷和氣。」滕康曰：「如植言，傷陛下好生之德矣。」乃下詔，略曰：「朕親擢袁植，置之諫垣，意其補過拾遺以救闕失。而植供職以來，忠厚之言未聞，殺戮之事宜戒，可出知池州。」明日，康見帝曰：「大哉王言，太祖以來未嘗戮大臣，國祚長過於兩漢者，此也。」未幾，潛善卒於梅州。
戊辰，詔：「以防秋在近，自荊南至鎮江府，沿江巡檢五十員，令樞密院各擇材武可仗者一人為之貳。其土軍有闕者，並招填之。」
升公安縣為軍，以共能捍禦也。
甲戌，帝自神霄宮入居建康府行宮。
乙亥，詔諭軍民：「以迫近防秋，已令杜充提重兵準備。又於七月下旬，恭請隆祐皇太后率六宮、宗室近屬迎奉神主，前去江表。朕與謀臣宿將，戮力同心，以備大敵，進援中原。應官吏士民家屬南去者，官司毋得禁。」
先是東京留守杜充將赴行在，檄直龍圖閣、知蔡州程昌為留守判官，至是昌入京城視事。時京城自四門外皆闔，人以為病，昌至，欲盡辟之；又遊手雜食，市多竄竊，犯者雖一錢亦死，冒欲寬為一千；副留守劉仲荀皆不聽。始，昌之離蔡也，吏士皆持半月糧，既而食盡，乃挑野菜而食。
是日，金人破磁州。
初，金人圍城急，軍校楊再興等作亂，殺權守趙子節，推將官蘇珪領州事。珪曰：「吾有三事，能從我則可。」眾曰：「試言之。」珪曰：「我欲率軍民奪路歸京師。」眾曰：「不可。」「力戰，如何？」又不可。珪曰：「盍開門乎？」眾不應。於是珪率眾請降。金人以大隊至城下，且折箭為誓曰：「不殺人。」 丙子，金人縱米麵入城，其價頓減數十倍。時武安城守甚固，金不能攻，及聞磁降，乃下。
秋，七月，己卯，詔：「東京宗室並移虔州。」
辛巳，韓世忠軍還，執苗傅、劉正彥、苗翊詣都堂，審驗畢，磔於建康市，梟其首。正彥臨刑，瞋目罵傅曰：「苗傅匹夫，不用吾言，遂至於此！」
時張逵、苗瑀及傅二子先已死，議者欲孥戮之，大理少卿王衣曰：「此曹在律當誅，顧其中婦女有雇買及鹵掠以從者，儻殺之，未免無辜。」帝矍然，即詔自傅、正彥妻子外皆免。衣，歷城人也。
癸未，武勝軍節度使、御前右軍都統制韓世忠為檢校少保、武勝、昭慶軍節度使，賞平苗、劉之功也。帝遣使賜世忠金合，且御書「忠勇」二字表其旗幟，又封其妻梁氏為護國夫人，給內中俸以寵之。將臣兼兩鎮，功臣妻給俸，皆自此始。
言者論備江之策，宜以鐵索為沈網，橫鎖江岸，以防浮江順流之舟；以木為臥柵，密藏於岸步之下，使戰艦不可得而入。此二者，用力甚少而收功甚大。乙酉，詔付水軍制置使。
丙戌，慶遠軍節度使、捧日天武四廂都指揮使、御營平寇前將軍、權主管侍衛步軍使司提舉一行事務范瓊入見。
初，瓊在江西，右正言呂祉首奏其罪，且進取瓊之策，乃召瓊赴行在。瓊住軍南昌，徘徊觀望，詔監察御史陳戩趣其入覲。瓊未拜詔，先陳兵見戩，且剝人以懼之，戩不為動，徐曰：「將軍不見苗、劉之事乎？願熟計。」瓊乃朝服北向謝恩，遂引兵赴闕。既至，未肯釋兵，及入見，面奏乞貸左言等朋附苗、劉之罪；且言自祖宗以來，三衙不任河東、北及陝人，今殿帥闕官，乞除殿前司職事；又言招到淮南、京東盜賊十九萬人，皆願聽臣節制。帝怒。
知樞密院事張浚奏：「瓊大逆不道，罪惡滿盈。臣自平江勤王，凡五遣人致書，約令進兵，瓊皆不答。今呼吸群凶，布在列郡，以待竊發，若不乘時誅戮，它日必有王敦、蘇峻之患。」帝許之。右僕射呂頤浩曰：「臣與瓊舊有嫌隙，不敢獨任其事，願付張浚。」浚退，與集英殿修撰、權樞密院檢詳文字劉子羽謀，夜，鎖吏於浚府中，使作文書皆備。
丁亥，朝退，偽遣御前右將軍都統制張俊以千人渡江，若捕它盜者，因召俊、瓊及御前營副使杜充赴都堂計事，使俊將其眾甲以來。瓊從兵滿街，意氣自若。食已，頤浩等相顧未發，子羽坐廡下，遽取寫敕黃紙詣前曰：「有敕，將軍可詣大理置對。」浚數瓊罪，瓊眙愕，遂以俊兵擁縛付大理，使光世出，撫其眾曰：「所誅止瓊耳。若等固天子自將之兵也。」眾皆投刃曰：「諾。」於是復以八字軍還付武功大夫、忠州防禦使、新知兆州王彥，而餘兵分隸御營五軍。
是日，太子帟薨。太子病未瘳，有鼎置於地，宮人誤蹴之有聲，太子即驚搐不止，上命斬宮人。少頃，太子薨，年三歲。詔輟五日朝，殯金陵之佛寺。
戊子，端明殿學士、簽書樞密院事鄭卒，年五十。執政甫百日，上甚悼之，謂大臣曰：「朕元子猶能自排遣，訃至，殆不能釋也！」常賻外，特賜田十頃，第一區，以撫其孤。
辛卯，詔：「諫官別置局，不隸後省，許與兩省官相見議事。」元豐初，用唐制置諫官八員，分左右，隸兩省，至是始復之如祖宗之故。
升杭州為臨安府。
壬辰，詔范瓊就大理寺賜死。
時大理少卿王衣奉詔鞫瓊，瓊不伏。言者又論瓊逼遷上皇、擅戮吳革、迎立張邦昌等事。章下大理，衣具以責之，瓊詞服。詔以台諫三章，責為單州團練副使、衡州安置。章再上，乃賜瓊死，親屬將佐並釋之。獄吏殺瓊，瓊猶不肯，吏以刀自缺盆插入，叫呼移時死。其弟及三子皆流嶺南。
罷內香藥庫，以其物歸左藏。
甲午，張用與馬友分軍屯確山，麥且盡，眾皆乏食，乃議復往山東。友請所部沿淮巡綽，用識其意，許之。友以本部兵數萬去，自分為七軍。用與曹成、李宏屯光州境內，沿淮答刂木寨，為久駐之計。
初，京城失守，統制官閻瑾遁去，留其婿劉紹先以兵數千屯光州，守臣任詩厚遇之。詩在光四年，頗得其用。故自靖康以來，諸郡多破，而光獨得全。
時金左副元帥宗翰自東平還雲中，右副元帥宗輔自濱州還燕，留左監軍完顏昌守山東地。帝慮其再至，復遣使議和。
庚子，尚書戶部侍郎、宣撫處置使司參贊軍事湯東野試工部侍郎兼知建康。
時建康寓治保寧僧舍，而浙江制置使韓世忠屯蔣山，逐守臣顯謨閣直學士連南夫而奪其治寺。殿中侍御史趙鼎言：「南夫緩不及事，固可罪；然世忠躬率使臣排闥而入，逐天子之京尹，此豈可訓！請下詔切責世忠而罷南夫，仍治其使臣之先入者，此為兩得。」上曰：「唐肅宗與靈武諸軍草創，得一李勉，然後朝廷尊。今朕得卿，無愧昔人也。」乃降南夫知桂州，而以東野知建康府。戍兵故皆群盜，喜攘奪市井，東野峻法繩之不少縱，民恃以安。
知樞密院事、御營副使、宣撫處置使張浚，以親兵千五百人、騎三百發行在。
帝賜川、陝官吏軍民詔曰：「朕嗣承大統，遭時多故，夙夜以思，未知攸濟。正賴中外有位，悉力自效，共拯傾危。今遣知樞密院事張浚往諭密旨，黜陟之典，得以便宜施行。卿等其念祖宗積累之勤，勉人臣忠義之節，以身徇國，無貽名教之羞，同德一心，共建興隆之業，當有茂賞，以答殊勳。」
自王侄、謝亮之歸，朝廷聞鄜延經略使曲端欲斬王庶，疑其有反心，乃以御營使司提舉一行事務召端，端疑不行，權陝西轉運判官張郴勸端，不聽。議者喧言端反，端無以自明，至是浚入辭，以百口明端不反。
時明州觀察使劉錫、親衛大夫、明州觀察使趙哲皆在浚軍，浚辟集英殿修撰、知秦州劉子羽參議軍事，尚書考功員外郎傅雱、兵部員外郎馮康國主管機宜文字，武功大夫、忠州防禦使王彥為前軍統制。彥將八字軍以從，太學博士何洋、閤門祗候甄援等俱從行。康國將行，往辭台諫，趙鼎謂之曰：「元樞新立大功，出當川、陝，半天下之責，自邊事外，悉當奏稟，蓋大臣在外，忌權太重也。」
是日，浚軍行，屯雨花臺。時東京米升四五千，留守杜充既還朝，副留守郭仲荀以敵逼京畿，糧儲告竭，遂率餘兵赴行在。充先行至江寧鎮，與浚遇，屏人語久之。
初，以靳賽為淮東馬步副總管，屯揚州，已而復叛。辛丑，招撫使王侄與遇於興化縣，侄軍不整，為賽所乘，大敗，制書、金鼓、印文皆為賽所得，侄僅以身免。
壬寅，詔：「迎奉皇太后，率六宮往豫章，且奉太廟神主、景靈宮祖宗神御以行，百司非預軍旅之事者悉從。」
八月，戊申，環慶經略使王似言：「方今用兵之際，關陝六路帥，請皆用武臣。」呂頤浩曰：「臣少識種諤，眇小而為西夏信服。今之武帥，類皆鬥將，非智將，罕見如諤之比。」杜充曰：「方今艱難，帥臣不得坐運帷幄，當以冒矢石為事。」帝曰：「王似未知武臣少能知義理；若文臣中有智勇兼資、練達邊事如范仲淹者，豈必親臨矢石，何為多籍武帥！」
己酉，移浙西安撫司於鎮江府。臨安守臣改帶管內安撫使。
壬子，資政殿學士、權知三省、樞密院事李邴，以本職提舉杭州洞霄宮。邴與呂頤浩論不合，力請免，乃有是命。
資政殿學士、同知三省、樞密院事滕康進權知三省、樞密院事，吏部尚書劉玨為端明殿學士、權同知三省、樞密院事，仍許玨綴執政班奏事。
詔尚書吏部侍郎高衛往洪州，仍兼御營使司參贊軍事，沿路因便處置控扼，及具形勢以聞。
時雖下詔堅守建康，而議者以為朝廷陰為避敵之計。呂頤浩因奏事為帝言：「如曾楙尚疑之，況小民乎！宜量留嬪御，掌批奏牘，以固人心。且免令內臣權管，恐其不密，或緣此開端。」帝納之。
甲寅，劉文舜寇舒州，通判權州事鄭嚴遣人以禮侍之，文舜喜，遂入城，秋毫不敢犯。嚴請於朝，以文舜為淮西都巡檢使，賜金帶。嚴，鐘離人也。
龍圖閣待制、陝西節制使王庶罷，徽猷閣直學士、知慶陽府王似為陝西節制使。
初，庶聞金兵退，復入延安，而城不可守，乃移駐洛交，收招散亡。會詔似守長安，庶益治軍，且上章請不能守延安之罪，遂罷去。延安之破也，金人移兵趨環慶路，似選勁兵邀擊於險，兵不能進，故用之。
壬戌，隆祐皇太后登舟發建康，百官辭於內東門。帝猶慮金人南侵，密諭滕康、劉玨，令緩爭取太后聖旨，便宜以行。
癸亥，徽猷閣待制洪晧奏自壽春府由東京出界，呂頤浩曰：「將來崔縱未必不先到。」帝曰：「今奉使欲如王雲者豈易得！」
先是群盜張俊、李貴嘯聚潁上，道益梗，提舉官範潩、張銳嘗招慰之，旋復亂。晧至順昌，聞賊有至近郊以牛驢市物者，約與相見譙門下，晧曉譬切至，曰：「自古無白頭賊。」賊竦悟，請歸報其渠帥。乃為書至其窟穴，俊、貴皆聽命，率所領入宿衛。
乙丑，直龍圖閣、權東京留守判官程昌自京城還蔡，副留守郭仲荀亦引餘兵歸行在，遂以直徽猷閣、京畿轉運副使上官悟權京城留守。仲荀既行，都人從之來者以萬數，離京師數日，始得穀食，自此京師人來者遂絕矣。
先是知唐州滕牧為董平所逐，會群盜八針王民等犯京西，牧自襄陽遣使招之，皆聽命，遂以其眾還桐柏，攻平。民取道蔡州，昌不納，民營城東兩日，無所得而去。牧以民之軍與平戰，平敗，執通判事李祁以行。未幾，牧遷京西轉運判官，唐州遂無主將。京師自悟留守後，命令不復能行，留守司名存而已。
丙寅，帝謂大臣曰：「國用匱乏，政以所費處多。」呂頤浩曰：「用兵費財，最號不貲，故漢文帝不言兵而天下富。」帝曰：「用兵與營造，最費國用，深可戒之。」
丁卯，朝議大夫、京東路轉運判官杜時亮為秘閣修撰、假資政殿學士，充奉使大金軍前使；進士宋汝為授修武郎、假武功大夫、開州刺史，副之。
時朝議以為敵兵且至，而洪晧、崔縱未得前，求可使緩師者。時亮，宣和末嘗為燕山路幹辦官，金許王宗傑入燕，與呂頤浩等五人懼被執，既而釋之。汝為，豐縣人，身長七尺餘，博聞強記，徐州之破，闔族百餘人皆死，至是聞金人南侵，見部使者陳邊事，遣詣行在所。帝納其說，命持書遺金主請和，且致書左副元帥宗翰，略曰：「古之有國家而迫於危亡者，不過守與奔而已。今以守則無人，奔則無地，此所以諰々然惟冀閣下之見哀而赦己。故前者連奉書，願削去舊號，是天地之間，皆大金之國而尊無二上，亦何必勞師遠涉而後為快哉！」時劉豫節制東平，呂頤浩因以書遺之，俾汝為面陳朝廷密意。
光祿少卿范寅敷自金來歸，詔寅敷都堂審問。先是知陝州李彥仙遣小將趙成往雲、朔覘事，比還，念無以自明，乃挾寅敷以歸，至是赴行在。成，正平人也。
庚午，奉安滁州端命殿太祖皇帝御容於建康府天甯萬壽觀。
壬申，帝謂輔臣曰：「高麗入貢人使將至，聞上皇遣內臣、宮女二人來。朕聞之，一則以喜，一則以悲。朕違遠二聖，已及三年，忽得安信，豈得不喜？上皇當承平之久，以天下之養奉一人，彼中居處服食，凡百粗陋，而朕居深宮廣殿，極不遑安。且朕父母兄弟及妻皆在遠域，惟一子近已薨逝，孑然一身，當此艱難，所以悲也。」言未已，淚下。呂頤浩曰：「願陛下少寬聖抱，恢中興之業。」周望曰：「二聖忽有使來，南歸之期可望，此必金人之意。若非彼意，數人者雖至高麗，高麗亦不肯令來也。」

