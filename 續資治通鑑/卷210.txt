
春，正月，庚申，命江浙行省左丞博囉特穆爾討方國珍。
丁卯，蘭陽縣有紅星大如鬥，自東南墜西北，其聲如雷。
己卯，命綽斯戩提調大都留守司。
是月，清寧殿火，焚寶玩萬計，由宦官熏鼠故也。
二月，命遊皇城。
初，世祖至無七年，以帝師帕克斯巴之言，於大明殿御座上置白傘蓋一頂，用素緞泥金書梵字於其上，謂鎮伏邪魔，護安國利。自後每歲二月十五日，於大殿啟建白傘蓋佛事，與眾祓除不祥。中書移文諸司，撥人舁監壇漢關羽神轎及供應三百六十壇幢幡、寶蓋等，以至大樂鼓吹，番部細樂，男女雜扮隊戲；凡執役者萬餘人，皆官給鎧甲、袍服、器仗，俱以鮮麗整齊為尚，珠玉錦繡，裝束奇巧，首尾排列三十餘里，都城士女聚觀。先二日，於西鎮國寺迎太子游四門，舁高塑像，具儀仗入城。十四日，帝師率梵僧五百人，於大明殿內建佛事，至十五日，請傘蓋於御座，奉置寶輿，諸儀衛導引出宮，至慶壽寺，具素食；食罷，起行，從西宮門外垣、海子南岸，入厚載紅門，過延春門而西。帝及后妃、公主，於玉德殿門外搭金脊吾殿彩樓以觀覽焉。事畢，送傘蓋，復置御座上。帝師、僧眾作佛事，至十六日罷散，謂之遊皇城，歲以為常。至是命下，中書省臣以其非禮，諫止之，不聽。
立湖南元帥分府於寶慶路。
三月，庚戌，立山東元帥分府於登州。
丙辰，親策進士八十三人，賜多勒圖、文允中等及第、出身。
壬戌，征建甯處士彭炳為端本堂說書，不至。
是月，遣使賑湖南、北被寇人民，死者鈔五錠，傷者三錠，毀所居屋者一錠。
是春，成遵與圖嚕自濟、濮、汴梁、大名行數千里，掘井以量地之高下，測岸以究水之淺深，遍閱史籍，博採輿論，以為河之故首斷不可復。且曰：「 山東饑饉，民不聊生，若聚二十萬眾於其地，恐他日之憂，又有重於河患者。」時托克托先入賈魯之言，聞遵等議，怒曰：「汝謂民將反耶？」自辰至酉，論辨終莫能入。明日，執政謂遵曰：「挽河之役，丞相意已定，且有人任其責。公勿多言，幸為兩可之議。」遵曰：「腕可斷，議不可易！」遂出遵為河間鹽運使。
夏，四月，壬午，詔開黃河故道，命賈魯以工部尚書為總治河防使，發汴梁、大名等十三路民十五萬，廬州等戍十八翼軍二萬，自黃陵岡南達白茅，放於黃固、哈齊等口，又自黃陵西至楊青村，合於故道，凡二百八十里有奇，仍命中書右丞玉樞呼爾圖哈、同知樞密院事哈斯以兵鎮之。
冀甯路屬縣多地震，半月乃止。
乙酉，詔加封河瀆神為靈源神祐靈濟王，乃重建河瀆及西海神廟。
丁酉，孟州地震，有聲如雷，圮民屋，壓死者甚眾。
乙巳，彰德府雨雹，形如斧，傷人畜。
是月，罷沂州分元帥府，改立兵馬指揮使司，復分司於膠州。
帝如上都。
五月，己酉朔，日有食之。
辛亥，潁州妖人劉福通為亂，以紅巾為號，陷潁州。初，欒城人韓山童祖父，以白蓮會燒香惑眾，謫徒廣平永年縣。至山童，倡言天下大亂，彌勒佛下生，河南及江、淮愚民皆翕然信之。福通與杜遵道、羅文素、盛文郁、王顯忠、韓雅爾復鼓妖言，謂「山童實宋徽宗八世孫，當為中國主。」福通等殺白馬、黑牛，誓告天地，欲同起兵為亂，事覺，縣官捕之急，福通遂反。山童就擒，其妻楊氏，子韓林兒，逃之武安。惟福通黨盛不可制，時謂之「紅軍」，亦曰「香軍」。
壬申，命同樞密院事圖克齊領阿蘇軍六千並各支漢軍討之，授以分樞密院印。圖克齊者，回回部人也，素號精悍，善騎射，至是與河南行省徐左丞俱進軍。二將皆耽酒色，軍士但以剽掠為事，剿捕之方，漫不加省。圖克齊望見紅軍陣大，揚鞭曰：「阿布，阿布。」阿布者，譯言走也，於是所部皆走，淮人傳以為笑。其後圖克齊死於上蔡，徐左丞為朝廷所誅，阿蘇軍不習水土，病死者過半。
先是庚寅歲，河南、北童謠云：「石人一隻眼，挑運黃河天下反。」及賈魯治河，果於黃陵岡掘得石人一眼，而汝、潁盜起，竟如所言。
六月，發軍一千，從直沽到通州，疏浚河道。
是月，劉福通據朱皋，攻破羅山、真陽、確山，遂犯舞陽、葉縣。
前監察御史槁城張桓，避亂之確山，賊久知桓名，襲獲之，羅拜，請為帥，弗聽。囚六日，擁至渠魁前，桓直趨據榻坐，與之抗論逆順。其徒捽桓起跪，桓仰天大呼，詈叱彌厲，且屢唾賊面。賊猶不忍殺，謂桓曰：「汝但一揖，亦怒汝死。」桓真目曰：「吾恨不能手斬逆首，肯聽汝誘脅而折腰哉！」賊知終不可屈，遂殺之，年四十八。賊後語人曰：「張御史真鐵漢，害之可惜。」事聞，贈禮部尚書，諡忠潔。
丞相托克托議軍事，每迴避漢人、南人；方入奏事，目顧同列韓伯高、韓大雅隨後來，遽令門者勿納，入言曰：「方今河南漢人反，宜榜示天下，令一概剿捕。諸蒙古、色目因遷謫在外者，皆召還京師，勿令詿誤。」於是榜出，河北之民亦有變而從紅軍者矣。
方國珍兄弟入海，燒掠沿海州郡。博囉特穆爾兵至大閭洋，國珍夜率勁卒，縱火鼓譟，官軍不戰皆潰，赴水死者過半。博囉特穆爾被執，反為國珍飾辭上聞。朝廷覆命大司農達實特穆爾、江浙參政樊執敬、浙東廉訪使董守愨同招諭國珍，至黃岩，國珍兄弟皆登岸羅拜，退，止民間小樓。紹興總官台哈布哈欲命壯士襲殺之，達實特穆爾曰：「我受詔招降，公欲擅命耶？」乃止。仍檄台哈布哈親至海濱，散其徒眾，授國珍兄弟官有差。
八月，丁丑朔，中興路地震。
丙戌，蕭縣李二及老彭、趙君用陷徐州。
李二號「芝麻李」，以歲饑，其家惟有芝麻一倉，盡以濟人，故得此名。時江工大興，人心不安，芝麻李與其社長趙君用謀曰：「潁上兵起，官軍無如之何，此男子取富貴之秋也。」君用曰：「我所知，惟城南老彭，其人勇悍有膽略，不得其人，不可舉大事，我當為汝致之。」即訪其家，見老彭，諷以起事，老彭曰：「其中有芝麻李乎？」曰：「有。」老彭即欣然從之，與俱見芝麻李，共得八人，歃血而盟。是夕，偽為挑河夫，倉皇投徐州城宿，四人在內，四人在外。夜四更，城內火發，城外亦舉火應之，奪守門軍仗，斬關而入，內外呼噪。民久不見兵革，一時驚懼，皆束手聽命。天明，豎大旗，募人為軍，從之者十餘萬人，四出略地，徐州屬縣皆下。
是月，帝至自上都。
蘄州羅田人徐壽輝舉兵為亂，亦以紅巾為號。壽輝體貌魁岸，木強無他能，以販布為業，往來蘄、黃間，因燒香聚眾。
初，袁州慈化寺僧彭瑩玉，以妖術惑人；其徒周子旺，因聚眾欲作亂，事覺，江西行省發兵捕誅子旺等。瑩玉走至淮西，匿民家，捕不獲。既而黃州麻城人鄒普勝，復以其術鼓妖言，遂起兵為亂。以壽輝貌異於眾，乃推以為主。沔陽陳友諒往從之。友諒，漁家子，略通文義，嘗為縣小吏，非其好也。有術者相其祖墓當大貴，友諒心竊喜，至是欲從亂，其父普才曰：「奈何為滅族事？」友諒曰：「術者之言驗矣。」遂從壽輝。
九月，壬子，丞相托克托奏以其弟御史大夫額森特穆爾知樞密院事，及衛王庫春格爾總率大軍，出征河南妖寇；詔從之。
壬戌，詔以高麗國王布答實裡之弟巴延特穆爾襲其王封。布答實裡本名禎，巴延特穆爾本名祺。時國王王昕無道，禎之庶子也，立三年，遇鴆卒，國人請立禎弟祺，遂從之。
是月，劉福通陷汝寧府及息州、光州，眾至十萬。
徐春輝陷蘄水縣及黃州路，衛王庫春格爾與其二子帥師擊之，為壽輝將倪文俊所敗，二子被獲。文俊，沔陽漁家子也。
冬，十月，癸未，命知樞密院事老章以兵同額森特穆爾討河南妖寇。
辛卯，立中書分省於濟寧。
癸卯，以宗王神保克復睢寧、虹縣有功，賜金帶一，從征者賞銀有差。
是月，天雨黑子於饒州，大如黍菽。
徐壽輝據蘄水為都，國號天完，僭稱皇帝，建無曰治平，以鄒普勝為太師。
十一月，己酉，有星孛於西方，見於婁、胃、昴、畢之間。
壬子，中書省言：「河南、陝西腹裡諸路，供給繁重，調兵討賊，正當春首耕作之時，恐農民不能安于田畝，守令有失勸課。宜委通曉農事官員，分道巡視，督勒守令，親詣鄉村，省諭農民，依時播種，務要人盡其力，地盡其利。其有曾經盜賊、水患、供給之處，貧民不能自備牛種者，所在有司給之。仍命總兵官禁止屯駐軍馬，毋得踏踐，以致農事廢弛。」從之。
以資政院使多爾濟巴勒為中書平章政事。
多爾濟巴勒首言治國之道，綱常為重，前西台御史張桓，仗節死義，不汙於寇，宜首旌之以勸來者；又言宜守荊襄、湖廣以絕後患。又數論祖宗用之兵，非專於殺人，蓋必有其道焉，今倡亂者止數人，顧乃盡坐中華之民為叛逆，豈足以服人心！其言頗忤丞相托克托意。時托克托倚信左司郎中汝中柏、員外郎拜特穆爾兩人，因擅權用事。而多爾濟巴勒正色立朝，無所附麗，適陝州危急，因出為陝西行台御史大夫。
工部尚書總治河防使賈魯，以四月二十二日鳩工，七月疏鑿成，八月決水故河，九月舟楫通行。是月，水土工畢，河復故道，南匯於淮，又東入於海。帝遣貴臣報祭河伯，召魯還京師。魯以《河平圖》獻，超拜榮祿大夫、集賢大學士，賞賚金帛；都水監及宣力諸臣三十七人，皆予遷秩。敕翰林承旨歐陽玄制《河平碑》，以旌托克托勞績，具載魯功，宣付史館。並贈魯先臣三世，賜托克托世襲達爾罕之號，仍賜淮安路為其食邑。
玄既撰《河平碑》，又自以為司馬遷、班固記河渠、溝洫，僅載治水之道，不言其方，使後世任事者無所考則，乃從魯訪問方略，及詢過客，質吏牘，作《至正河防記》。
其略曰：「治河一也，有疏，有浚，有塞，三者異焉。釃河之流，因而導之，謂之疏；去河之淤，因而深之，謂之浚；抑河之暴，因而扼之，謂之塞。疏浚之別有四：曰生地，曰故道，曰河身，曰減水河。生地有直有紆，因直而鑿之，可就故道；故道有高有卑，高者平之以趨卑，高卑相就，則高不壅，卑不瀦，慮夫壅生潰，瀦生堙也；河身者，水雖通行，身有廣狹，狹難受水，水益悍，故狹者以計辟之，廣難為岸，岸善崩，故廣者以計禦之；減水河者，水放曠則以治其狂，水隳突則以殺其怒。治堤一也，有創築、修築、補築之名。有刺水堤，有截河堤，有護岸堤，有縷水堤，有石船堤。治埽一也，有岸埽、水埽，有龍尾、欄頭、馬頭等埽。其為埽台及推卷、牽制、藐掛之法，有用土、用石、用鐵、用草、用木、用杙、用絙之方。河塞一也，有缺口，有豁口，有龍口。缺口者，已成川；豁口者，舊嘗為水所豁，水退則口下於堤，水漲則溢出於口；龍口得，水之所會，自新河入故道之氵眾也。」
又曰：「決河勢大，南北廣四百餘步，中流深三丈餘，益以秋漲，水多故河十之八。兩河爭流，近故河口，水刷岸北行，洄漩湍激，難以下埽。且埽行或遲，恐水盡湧入決河，困淤故河，前功遂隳。魯乃精思障水入故河之方，以九月七日癸丑，逆流排大船二十七艘，前後連以大桅或長樁，用大麻索、竹絙絞縛，綴為方舟，又用大麻索、竹絙將船身繳繞上下，令牢不可破；乃經鐵錨於上流硾之水中，又以竹絙絕七八百尺者，系兩岸大橛上，每絙硾二舟或三舟，使不得下。船腹略鋪散草，滿貯小石，以合子板釘合之，復以埽密佈合子板上，或二重，或三重，以大麻索縛之急，復縛橫木三道於頭桅，皆以索維之。用竹編笆，夾以草石，立之桅前，約長丈餘，名曰水簾，桅復以木楮拄，使簾不偃僕。然後選水工便捷者，每船各二人，執斧鑿，立船首尾，岸上捶鼓為號，鼓鳴，一時齊鑿，須臾舟穴，水入舟沈，遏決河，水怒溢，故河水暴增，即重樹水簾，令後復布小埽、土牛、白闌、長稍，雜以草木等物，隨宜填垛以繼之，石船下詣實地，出水基址漸高，復卷大埽以壓之。前船勢略定，尋用前法沉餘船以竟後功。昏曉百刻，役夫分番甚勞，無少間斷。
「魯嘗言，水工之功視土工之功為難，中流之功視河濱之功為難，決河口視中流又難，北岸之功視南岸為難。用物之效，草雖至柔，柔能狎水，水漬之生泥，泥與草並，力重如碇；然維持夾輔，纜索之功居多。蓋由魯習知河事，故其功之所就如此。」
十二月，己卯，立河防提舉司，隸行都水監。
丁酉，命托克托於淮安立諸路打捕鷹房、民匠、錢糧總管府。
辛丑，額森特穆爾復上蔡縣，擒韓雅爾等送京師，誅之。
是歲，盜蔓延於江浙；江西之饒、信、徽、宣、鉛山、廣德，浙西之常、湖、建德，所在不守。江浙行省平章慶通分遣僚佐往督師，以次克復。既乃令長吏按視民數，詿誤者悉置不問；招徠流離，發官粟以賑之。
蘄、黃賊造船北岸，銳意南攻。九江、江州路總管李黼，治城壕，修器械，募丁壯，分守要害，且上攻守之策於江西行省，請兵屯江北以扼賊沖，不報。黼歎曰：「吾不知死所矣！」乃椎牛享士，激忠義以作其氣，數日之間，紀綱初立。
廬州盜起，淮西廉訪使陳思廉言於宣讓王特穆爾布哈曰：「承平日久，民不知兵。王以帝室之胄，鎮撫淮甸，豈得坐視！思謙願與王戮力殄滅之。且王府屬集賽人等，數亦不少，必有能摧鋒陷陣者。」王曰：「此吾責也。但鞍馬、器械未備，奈何？」思謙括官民馬，置兵甲，不日而集，分道並進，遂擒渠賊，廬州平。既而潁寇將渡淮，思謙又言於王曰：「潁寇東侵，亟調芍陂屯卒用之。」王曰：「非奉詔不敢調。」思謙言：「非常之變，理宜從權。擅發之罪，思謙坐之。」 王感其言，從之。
其侄立本，為屯田萬戶，召語曰：「吾祖宗以忠義傳家，汝之職，乃我先人力戰所致。今國家有難，汝當身先士卒以圖報效，庶無負朝廷也。」尋召入為集賢侍講學士，修定《國律》。
濟甯路總管董摶霄，奉詔從江浙平章嘉琿進征安豐，至合肥定林站，遇賊，大破之。
時朱皋、固始賊復猖獗，軍少不足以分討，有大山名寨及芍陂屯田軍，摶霄皆獎勞而約束之，遂得障蔽朱皋。官軍屯朱家寺，賊至，追殺之。乃遣進士程明仲往諭賊中，招徠者千二百家，因悉知基虛實。夜，縛浮橋於淝水，既渡，賊始覺。賊數萬據磵南，官軍渡者，輒為其所敗；摶霄乃麾騎士別渡淺灘襲賊後，賊回東南向，與騎士迎敵。摶霄忽躍馬渡磵，揚言於眾曰：「賊已敗！」諸軍皆渡，一鼓而擊之，賊大敗，復追殺之，相藉以死者二十五里，遂復安豐。摶霄，磁州人也。
方國珍兵起，江浙行省檄前沿海上副萬戶舒穆嚕宜遜守溫州，宜遜即起任其事。已而閩寇犯處州，復檄宜遜以兵平之，以功升浙東宣慰使，復分府於台州。頃之，處之屬縣，山寇並起，宜遜復奉省檄往討之，至則築處州城為禦敵計。宜遜，其先遼人也。
太傅阿嚕圖出守和林，尋卒。
春，正月，丙午朔，詔印造中統元寶交鈔一百九十萬錠，至元鈔十萬錠。
戊申，竹山縣賊陷襄陽路，同知額森布哈等驚潰。達魯噶齊博羅特穆爾領義兵二百人，且戰且引，至監利縣，遇沔陽府達嚕噶齊耀珠等軍。時濱江有船千餘，乃糾合諸義兵、丁壯、水工五千餘人，畀以軍號，給刀槊，具哨馬五十，水陸繼進。比至石首縣，聞中興路亦陷，乃議趣岳州就元帥特克嘉，而道阻不得前，仍趨襄陽，賊方駐楊湖港，乘其不虞擊之，獲其船二十七艘，生擒賊黨劉雅爾，訊得其情。進次潛江縣，又斬賊數百級，獲三十餘船，梟賊將劉萬戶、許堂主等。甫止兵未食，而賊大至，與戰，抵暮，耀珠等軍各當一面，不能救。博羅特穆爾被重創，麾從子瑪哈實勒使去，曰：「吾以死報國，汝無留此。」瑪哈實勒泣曰：「死生從叔父。」既而博羅特穆爾被執，賊請同為逆，博羅特穆爾怒駡之，遂遇害。瑪哈實勒帥家奴求其屍，復與賊戰，俱沒於陣，舉家死者凡二十六人。博羅特穆爾，高昌人也。是日，荊門州亦陷。
初，妖賊起，陷鄧州，人情恟恟。俄而賊鋒自鄧抵南陽境，南陽縣達嚕噶齊喜同，以計獲數賊，詰之，雲賊將大至，喜同乃悉斬之以安眾心，晝夜督丁壯巡邏守備。時大司農錢木爾以兵駐於諸葛庵，為賊所襲，死之，賊遂乘銳取南陽，喜同守西門，望見賊勢盛，即與家人訣曰：「吾與汝等不能相顧矣！但各逃生，吾分死此，以報國也。」已而城中皆哭。喜同策厲義兵，奮力與賊搏，賊退去，明日復至，與戰甚力，殺賊凡數百。賊知無援，戰愈急，南陽遂陷。喜同突圍將自拔，賊橫刺其馬，馬蹶，喜同鞭馬躍而起，手斬刺馬者，他賊追之，身被數創，不能鬥，遂為所殺。妻邢氏，罵賊見殺，一家死者二十餘人。事聞，贈南陽路判官。喜同，河西人也。
時富珠哩遠調襄陽縣尹，須次居南陽，賊起，遠以忠義自奮，傾財募丁壯，得千餘人，與賊拒戰。俄而賊大至，遠被害。遠妻雷氏為賊所執，賊欲妻之，雷曰：「我參政塚婦，縣令嫡妻，肯從汝狗彘以生乎！」賊將汙之，雷號哭大罵不從，乃見殺，舉家皆被害。遠，翀之子也。
丙辰，徐壽輝遣其將丁普郎、徐明遠陷漢陽；丁巳，陷興國府。
己未，徐壽輝將鄒普勝陷武昌。
先是賊氛日熾，湖廣行省平章桑節會僚屬議之。或曰：「有鄭萬戶，老將也，宜起而用之。」桑節乃命募土兵，完城池，修器械，嚴巡警，悉以其事屬鄭。賊聞之，遣其黨二千來約降，桑節與鄭謀曰：「此詐也，然降而卻之，於事為不宜，受而審之可也。」果得其情，乃殲之，械其渠魁數十人以俟命。適召入為大司農，桑節去，同僚受賊賂，且嫉其功，乃誣鄭罪，釋其所械者。明日賊大至，內外響應，威順王庫春布哈、行省平章和尚，皆棄城走，城遂陷。武昌之人駢首夜泣曰：「大夫不去，吾豈為俘囚乎！」
有馮三者，湖廣省公使也，素不知書；武昌陷，皁隸輩拉三共為盜，三固辭曰：「賊名惡，我等豈可為！」眾怒，將殺之，三遂唾駡，眾乃縛諸十字木，舁以行而刲其肉，三益罵不止，抵江上，斷其喉，委之去。其妻隨三號泣，俯拾刲肉納布裙中，伺賊遠，收三血骸，脫衣裹之，大哭，投江而死。
命刑部尚書阿嚕收捕山東賊，給敕牒十一道，使分賞有功者。
辛酉，徐壽輝將魯法興陷安陸府，知府綽嚕死之。
法興之來攻也，綽嚕募兵得數百人，帥以拒賊，敗賊前隊，乘勝追之。而賊自他門入，亟還兵，則城中火起，軍民潰亂，計不可遏而歸，服朝服，出坐公堂。賊脅以白刃，綽嚕猶喻以逆順，一賊排綽嚕下使拜，不屈，且怒駡，賊渠不忍害，拘之。明日，又逼其從亂，綽嚕疾叱曰：「吾守土臣，寧從汝賊乎！」賊怒，以刀斫綽嚕，左脅斷而死。賊憤其不降，復以布囊纏其屍，舁置其家，綽嚕妻侯氏出，大哭，且列酒肉滿前，渴者令飲酒，饑者令食肉，以紿賊使不防己，至夜自經死。事聞，贈綽嚕河南行省參知政事，侯氏寧夏郡夫人，表其門曰雙節。
丙寅，以河復故道，大赦天下。
辛未，徐壽輝兵陷沔陽府，壬申，陷中興路。沔陽推官象山俞述祖，領民兵守綠水洪，城陷，被執，械至壽輝所，述祖罵不輟，壽輝怒，支解之。其犯中興也，山南宣慰司同知伊古輪實出戰，眾潰，宣慰使錦州布哈棄城走。山南廉訪使濟爾克敦以兵與抗，射賊多死，明日，賊益兵來，襲東門，力戰，被執，不屈而死。
武昌既陷，江西大震，賊舳艫蔽江而下，行省右丞博羅特穆爾方駐兵江州，聞之，亦遁去。總管李黼，雖孤立，辭氣愈奮厲。時黃梅縣主簿伊蘇特穆勻願出擊賊，黼大喜，向天瀝酒與之誓。言始脫口，賊遊兵已至境，急檄諸鄉落聚木石於險塞處，遏賊歸路，倉卒無號，乃墨士卒面，統之出戰；黼身先士卒，大呼陷陣，伊蘇特穆爾繼進，賊大敗，逐北六十里。鄉丁依險阻，乘高下木石，橫屍蔽路，殺獲二萬餘。黼還，謂左右曰：「賊不利於陸，必由水以舟薄我。」乃以長木數千，冒鐵錐於杪，暗植沿岸水中，逆刺賊舟，謂之「七星樁」。會西南風急，賊舟數千，果揚帆順流鼓譟而至，舟遇樁不得動，進退無措，黼帥將士奮擊，發火翎箭射之，焚溺死者無算，餘舟散走。行省上黼勁，拜江西行省參政，行江州、南康等路軍民都總管，便宜行事。
二月，乙亥朔，定遠人郭子興，集少年數千人，自稱節制元帥。子興兄弟三人，皆善殖貲產，由是豪裡中。子興知天下有變，元乃散家財，椎牛釃酒，與壯士結納，至是與孫德崖及俞某、魯某、潘某等以眾攻城。
甲申，鄒平縣馬子昭為亂，官軍捕斬之。
乙酉，徐壽輝兵陷江州，總管李黼死之，遂陷南康路。
時賊勢愈盛，西自荊湖，東際淮甸，守臣往往棄城遁，黼中外援絕。賊將薄城，分省平章政事圖沁布哈自北門遁。黼引兵登陴，布戰具，賊已至甘棠湖，焚西門，乃張弩射之。賊轉攻東門，黼救之，而賊已入，與之巷戰，知力不敵，揮劍叱賊曰：「殺我，毋殺百姓！」賊刺黼墮馬，黼與兄冕之子秉昭俱罵賊而死，郡民哭聲震天，相率具棺葬於東門外。黼死逾月，參政之命始下。冕居潁，亦死於賊。事聞，贈黼淮南、江北行省左丞，追封隴西郡公，諡忠文，立廟江州，賜額曰崇烈，官其子秉方集賢待制。
丙戌，霍州靈石縣地震。
房州賊陷歸州。
戊子，詔：「徐州內外群聚之眾，限二十日，不分首從，並與赦原。」
置安東、安豐分元帥府。
巳醜，遊皇城。
庚子，郭子興陷濠州，據之。
辛丑，鄧州賊王權、張椿陷澧州，龍鎮衛指揮使諳都喇哈曼等帥師復之。
褒贈仗節死義者宣徽使特穆爾等二十七人。
是月，賊侵滑、濬，命德珠為河南右丞，守東明。德珠時致仕於家，聞命，即馳至東明，浚城隍，嚴備禦，賊不敢犯。
徐壽輝將歐普祥陷袁州。普祥，黃岡人，以燒香聚眾，從壽輝起兵為元帥，人稱「歐道人」。至是引兵掠江西諸郡縣，攻破袁州，焚室廬，掠人民以去，令別將守之。
三月，乙巳朔，追封太師、忠王滿濟勒噶台為德王。
丁未，徐壽輝將許甲攻衡州，洞官黃安撫敗之。
壬子，河南左丞相台哈布哈，克復南陽等處。
癸丑，中書省請行納粟補官之令：「凡士庶為國宣力，自備糧米供給軍儲者，照依定擬地方實授常選流官，依例升轉、封廕；及已除茶鹽錢穀官有能再備錢糧供給軍儲者，驗見授品級，改授常流。」從之。
甲子，徐壽輝將項普略陷饒州路，遂陷徽州、信州。
時官軍多疲懦不能拒，所在無賴子乘間竊發，不旬日眾輒數萬，皆短衣草屨，齒木為杷，削竹為槍，截緋帛為巾襦，彌野皆赤。饒州守臣魏中立，率丁壯分塞險要，戒守備，俄而賊至，達嚕噶齊馬來出戰，不能發矢，賊愈逼，中立以義兵擊卻之。已而賊復合，遂為所執，以紅衣被其身，中立叱之，須髯盡張。信州總管於大本以土兵備禦，賊又陷其城而執之，並送蘄水。壽輝欲使從己，二人皆大罵不屈，遂被害。中立，濟南人；大本，密州人也。
丁卯，以出征馬少，出幣帛各二十萬匹，於迤北萬戶、千戶所易馬。
戊辰，詔：「南人有才學者，依世祖舊制，中書省、樞密院、御史臺皆用之。」於是吏部郎中宣城貢師泰，翰林直學士饒州周伯琦，同擢監察御史。南士復居省台自此始。
中書省臣言：「張理獻言，饒州、德興二處，膽水浸鐵，可以成銅，宜即其地各立銅冶場，直隸寶泉提舉司，以張理就為銅冶場官。」從之。
是月，方國珍復劫其黨下海，浙東道宣慰使都元帥台哈布哈發兵扼黃岩之澄江，而遣義士王大用抵國珍示約信，使之來歸。國珍拘大用不遣，以小舸二百突海門，入州港，犯寫鞍諸山，台哈布哈語眾曰：「吾以書生登顯要，誠慮負所學。今守海隅，賊甫招徠，又復為變。君輩助我擊之，其克，則汝眾功也，不克，則我盡死以報國耳。」眾皆踴躍願行。時國珍戚黨陳仲達，往來計議，陳其可降伏，台哈布哈率部眾張受降旗乘潮，而船觸沙不能行。垂與國珍遇，呼仲達申前議，仲達目動氣索，台哈布哈覺其心異，手斬之。即前搏賊船，射死五人，賊躍入船，復斫死一人，賊舉槊來刺，輒斫折之。賊群至，欲抱持過國珍船，台哈布哈瞋目叱之脫，起奪賊刀，又殺二人，賊攢槊刺之，中頸死，猶植立不僕，投其屍海中，年四十九。僮名抱琴，及臨海尉李輔德，千戶赤盞，義士張君璧，皆死之。後追贈江浙行省平章政事，封魏國公，諡忠介，立廟台州，賜額曰崇節。台哈布哈尚氣節，不隨俗浮沉。泰費音為台臣劾去相位，台哈布哈獨餞送都門外，泰費音曰：「公且止，勿以我累公！」台哈布哈曰：「士為知己者死，寧畏禍耶！」
詔定軍民官不守城池之罪。
隴西地震百餘日，城郭頹移，陵谷遷變，定西、會州、靜甯莊浪尤甚。會州公宇中牆崩，獲弩五百餘張，長者丈餘，短者九尺，人莫能挽。改定西為安定州，會州為會寧州。
閏月，甲戌朔，鐘離人朱元璋從郭子興於濠州。
元璋先世家沛，後自句容、泗州徙鐘離。昆弟四人，元璋其季也。少苦疾，比長，姿貌雄傑，既就學，聰明英武，沈幾大度，人莫能測也。年十七，值四方旱蝗，民飢疫，父母兄相繼歿，遂入皇覺寺為僧，逾月，西至合肥，又適六安，歷光、固、汝、潁諸州，凡三年，復還皇覺寺。久之，寺為亂兵所焚，僧皆逃散，元璋亦出避兵，不知所向，人有招以起事者，元璋意不決。是時徹爾布哈率兵欲復濠城，憚不敢進，惟日掠良民為盜以徼賞，民皆恟懼。元璋恐不免於難，乃詣伽藍卜珓，問避亂，不吉，即守故，又不吉，因祝曰：「豈欲予從群雄倡義乎？」果「大吉。」復自念從群雄非易事，祝曰：「盍許我以避兵！」投之，交躍而立，意乃決。抵濠城，門者疑為諜，執之，以告子興，子興奇其貌，問所以來，具告之故，子興喜，遂留置左右。尋命長九夫，常召與謀事，久之，甚見親愛，凡有攻討，即命以往，往輒勝，子興由是兵益盛。
初，宿州人馬公，與子興為刎頸交，馬公卒，以季女屬子興，子興因撫為己女。至是欲以妻元璋，與其妾張氏謀，張氏曰：「吾意亦如此。今天下亂，君舉大事，正當收豪傑，一旦彼為他人所親，誰與共功業者！」子興意遂決，乃以女妻元璋。
乙酉，徐壽輝將陳普文陷吉安路，鄉民羅明遠起義兵復之。
立淮南、江北等處行中書省，治揚州。
丁酉，湖廣行省參政鐵傑以湖南兵復岳州。
是月，詔：「江西行省左丞相策琳沁班，淮南行省平章政事鴻和爾布哈，江浙行省左丞遵達特哩，湖廣行省平章政事額森特穆爾，四川行省平章政事巴實呼圖，及江南行台御史大夫納琳與江浙行省官，並以便宜行事。」
陝西行台御史大夫多爾濟巴勒，行至中途，聞商州陷，武關不守，即輕騎晝夜兼程至奉元，而賊已至鴻門。吏白涓日署事，不許，曰：「賊勢若此，尚顧陰陽拘忌哉！」即就署。省、台素以舉措為嫌，不相聚論事，多爾濟巴勒曰：「多事如此，毋得以常例論。」乃與行省平章托多約五日一會集。尋有旨命與托多同討賊，即督諸軍復商州。乃修築奉元城壘，募民為兵，出庫所藏銀為大錢，射而中的者賞之，由是人皆為精兵。金、商義兵以獸皮為矢房，狀如瓠，號「毛葫蘆」，軍甚精銳，列其功以聞，賜敕書褒獎之，由是其軍遂盛。金州由興元、鳳翔達奉元，道里回遠，乃開義穀，創置七驛，路近以便。
時御史大夫額森特穆爾駐兵沙河，軍中夜驚，額森特穆爾盡棄軍資、器械，收散卒，北奔汴梁。時文濟王在城頭，遙謂之曰：「汝為大將，見賊不殺而自潰，吾將劾汝，此城必不容汝也。」遂離城南四十里朱仙鎮屯焉。朝廷以其不習兵，詔別將代之。額森特穆爾徑歸，昏夜入城，明日仍為御史大夫。西台監察院御史蒙古魯哈雅、範文等十二人，劾其喪師辱國之罪，多爾濟巴勒當署字，顧謂左右曰：「吾其為平章湖廣矣。」奏上，丞相托克托怒，果左遷多爾濟巴勒，而御史十二人皆謫為各路添設佐貳官。
多爾濟巴勒赴湖廣，關中人遮路涕泣曰：「生我者公也，何遽去我而不留乎！」多爾濟巴勒慰遣之，不聽，乃從間道得出。
夏，四月，癸卯朔，日有食之。
江西臨川賊鄧忠陷建昌路。
乙卯，鐵傑及萬戶陶夢禎復武昌、漢陽，尋再陷。
丙辰，江西宜黃賊塗佑與邵武、建甯賊應必達等攻陷邵武路，總管吳按攤布哈以兵討之，千戶魏淳用計擒佑、必達，復其城。
賊自邵武間道逼福寧州，知州霑化王巴延乃與監州阿薩都喇，募壯兵五萬，分扼險阻，賊至楊梅嶺立柵，巴延與其子相馳破之。賊帥王善，俄擁眾直壓州西門，胥隸皆解散，巴延麾下唯白梃市兒數百人。巴延射賊，不復反顧，賊以長槍舂馬，馬僕，遂見執。善說巴延從己，仍領州，巴延呵善曰：「我天子命官，不幸失守，義當死，肯從汝反乎！」善怒，叱左右扼以跪，弗屈，遂毆之，巴延嚼舌出血噀善面，罵曰：「反賊，殺即殺，何以毆為！吾民，天民也，汝不可害。大丞相統百萬之師親討叛逆，汝輩將無遺種矣。」賊又執阿薩都喇至，善厲聲責其拒鬥，噤不能對，巴延復唾善曰：「我殺賊，何言拒耶？我死，當為神以殺汝。」言訖，挺頸受刃，頸斷，湧白液如乳，暴屍數日，色不變，州人哭聲連巷，賊並殺阿薩都喇，欲釋相官之，相罵曰：「吾與汝不共戴天，恨不寸斬汝，我受汝官耶！」 賊殺之。相妻潘氏挈二女，為賊所獲，亦罵賊，母子同死。
甲子，翰林學士承旨歐陽玄以湖廣行省右丞致仕，賜玉帶及鈔一百錠，給全俸終其身。
是月，帝如上都。
永懷縣賊陷桂陽。
四川行省平章耀珠以兵復歸州，進攻峽州，與峽州總管趙余褫大破賊兵，誅賊將李太素等，遂平這。
詔天下完城郭，築堤防。
五月，戊寅，命龍虎山張嗣德為三十九代天師，給印章。
命江南行台御史大夫納琳給宣敕與台州民陳子由、楊恕卿、趙士正、戴甲，令其集民丁夾攻方國珍。
己卯，四川行平省章耀珠復中興路，參政達實巴都魯請自攻襄陽，許之，進次荊門。時賊十萬，官軍止三千餘，遂用宋廷傑計，招募襄陽官吏及土豪避兵者，得義丁二萬，遍排部伍，申其約束。行至蠻河，賊守要害，兵不得渡，即令屈萬戶率奇兵間道出其後，首尾夾攻，賊大敗。追至襄陽城南，大戰，生擒其偽將三十人，要斬之，賊自是閉門不敢出。達實巴都魯乃相視形勢，內列八翼，包絡襄城；外置八營，軍峴山、楚山以截其援；自以中軍四十據虎頭山以瞰城中，署從征人李復為南漳縣尹，黎可舉為宜城縣尹，拊循其民。城中之民，受圍日久，夜半，二人縋城叩營門，具告虛實，願為內應，達實巴都魯與之定約，以五月朔日四更攻城，授之密號而去，至期，民垂繩以引官軍，先登者近十人。時賊船百餘艘在城北，陰募善水者鑿其底。天將明，城破，賊巷戰不勝，走就船，船壞，皆溺水死；偽將王權領千騎而走，遇伏兵，被擒，襄陽遂平。
庚辰，監察御史徹徹特穆爾等言：「河南諸處群盜，輒引亡宋故號以為口實。宜以瀛國公子和尚趙完普及親屬徒沙州安置，禁勿與人交通。」從之。
癸未，建昌民戴良起鄉兵，克復建昌路。
六月，丙寅，紅巾周伯顏陷道州。
是月，大名路旱蝗，饑民七十餘萬口，給鈔十萬錠賑之。
中興路松滋縣雨水暴漲，漂民舍千餘家，溺死七百人。

